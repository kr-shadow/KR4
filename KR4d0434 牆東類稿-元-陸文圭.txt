#+TITLE: 牆東類稿-元-陸文圭
#+DATE: 2018-05-12 10:19:44
#+SOURCE: github.com/kanripo/KR4d0434 master 2ae56410                
欽定四庫全書　　　　　集部五
　提要
　　墻東類稿二十巻　　　别集類四(元/)
　　　　臣等謹案墻東類稿二十巻元陸文圭撰文
　　　　圭字子方江隂人㓜而頴悟博通經史及天
　　　　文地理律象醫藥算數之學宋咸淳初以春
　　　　秋中鄉選延祐設科再中鄉舉以老疾不應
　　　　徴召卒于家事蹟具元史儒林傳文圭當南
　　　　宋之末年已二十餘入元後五十餘年至泰
　　　　定天厯間尚應聘設教于容山至順末猶為
　　　　陳敬叔作安定祠記又數年至順帝至正初
　　　　始卒最為老夀惟史不載其登仕版而集中
　　　　吳縣學田記有至元辛夘余領吳縣學事語
　　　　似亦曾為教官然辛夘為世祖至元二十八
　　　　年文圭年祇三十餘而記中乃有余愚且老
　　　　句與文圭情事不合或此記本代人作而失
　　　　于標註歟史稱文圭之文融㑹經傳縱横變
　　　　化莫測其涯涘東南學者皆師之今核所作
　　　　史言不謬史又稱其䆳于地理考核甚詳今
　　　　檢集中惟存辨毛頴傳中山一條餘悉不載
　　　　殆散佚不可考矣是集本二十巻世久無傳
　　　　今從永樂大典中蒐採遺佚共得文三百餘
　　　　篇詩詞六百餘篇仍依原目釐為二十巻雖
　　　　割裂之餘重為緝綴亡失已多而據所存者
　　　　　觀之固元初褎然一作者也乾隆四十六年
　　　　　九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　　墀
欽定四庫全書
　牆東類稿巻一　　　　　元　陸文圭　撰
　　經解
　　　志學解
小戴記曲禮上篇古之遺言也陸農師音讀以十年曰
幼作句絶以下弱壯等字皆倣此新安朱氏以為有理
今從之幼而學者兼小大學而言十九以前為幼則自
八嵗至十五而入小大學矣古之生子能言則教之是
時知思未有習化未有前言至論日夕薫聒涵泳善心
瓏琢美質乆而安習保固完全私智偏嗜不能入矣二
十成人可以勝衣冠冠禮曰弃爾幼志醮而字之責成
人也然體猶未壯故曰弱三十則血氣定矣可以授室
合二姓之好以事宗廟有父道焉四十曰强孔氏曰强
有二義智慮强氣力强吕氏曰强則材成材成者智慮
定則謀事審氣力完則任事果故可以出仕然必至於
五十閲理深而熟更事乆而精然後可以為大夫五十
曰艾艾髮蒼白色服政為大夫也仕者始為士以事人
治官府之小事大夫者居上以長人治邦國之大事盖
才可用則命之仕徳成則為大夫其間非無早知夙成
之人也以為養之熟則成效著而收功博不待其成而
用之則有美錦而學製未能操刀而使割也芄蘭之支
童子佩觽雖則佩觽能不我知言成人之佩非童子之
飾其才能不足以取知於我也婉兮孌兮總角丱兮未
幾見兮突而弁兮言總角之童戴大夫之弁躐等而居
於位也大抵士修於家學優則仕王事鞅掌東西驅馳
者不過二十餘年耳未四十也才縱可以有為而不當
使之為已六十也才猶可以有為而不欲使之為其用
人也有制其待人也有禮六十曰耆筋力既衰不任其
勞可以使人不可以使於人也七十曰老不服戎不與
事外則致王事於君内則傳家事於子仕止矣八十九
十曰耄耄惛忘也七年曰悼悼憐愛也耄者老而知已
衰悼者幼而知未及尊老而慈幼故不加刑焉周官司
厲七十者與未齒者皆不為奴漢律未及八嵗與八十
以上非手殺人不坐皆古之制也百年曰期頥期有兩
音鄭氏曰期要也孝子要盡養道而已嚴陵方氏曰人
生以百年為期由是而上則過乎人所期由是而下則
不及人之所期矣朱氏曰期音朞取周朞之義期謂百
年已周頥待養而已其義為長此章自始至終每十年
一變盖數起於一止於十天地竒偶之數陰陽生成之
理每至於十則必更人也者受天地之形孕陰陽之氣
孰能違其數而逆其理哉故十年則必異其名至其時
則必異其事幼與弱之類則名之異矣學與冠之類則
事之異矣昔者先王制禮立法以律人心勸學崇化以
節民性使人學問審博血氣充盈志意堅定少者待其
成壯者服其勞老者享其夀未用者無躁進之心當退
者無不知足之戒人生其時沐浴聖澤舞蹈仁風耳目
聰明四肢安逸夫夫婦婦而家道正長長幼幼而王政
行雖孤鰥之民凍餓之老猶得與昆蟲草木各遂其生
况凡民之秀為學士大夫者哉當時王道修明風氣長
厚根本全在學上學不是空言要措諸事業致知誠意
所以治其國明善誠身所以治其民這學不是詞章之
學浮靡用不得不是訓詁之學膚淺行不得虞典教冑
子周禮賔三物直是後日要得他用如桑麻穀粟鑿鑿
皆精實公孫僑曰僑聞學而後入政未聞以政學者也
此之謂矣然學政不是在下自扶立得直須上之人輔
翼振徳方始成就中庸曰率性之謂道修道之謂教人
自襁褓以至成童便有這个性可堯可舜不教則失之
聖人能盡已之性以盡人之性其必由學乎學所以修
性也自天子至庶人未有不學而成者也學廢則禮廢
冠禮廢而成人有童心不弟之源昏禮廢而嫁娶不待
年不夀之源考比之禮廢而官制壊不治之源飲射之
禮廢而養老缺不孝之源嗟乎其来非一日矣春秋時
已欲毁鄉校如鄭然明者青青子衿在城闕兮詩所以
刺之也鄭蕞爾國也而王朝之大夫已有不悦學如原
伯魯者故閔子馬譏之曰夫必先有是説而後及其大
人曰可以無學無學不害下陵上替能無亂乎謂邪説
興於在下而在位者習而聽之不可長也又曰學殖也
不學將落原氏其亡乎一大夫不説學閔子馬即憂其
亡當時未必不笑子馬之迂也然自古不學而殺身者多
矣雖然此可為仕而不學者之戒未仕而學則將奈何
曰孔子我師也昔者孔子生而知之而曰我非生而知
之者好古敏以求之者也攷之世家孔子生於襄公二
十二年庚戌兒時陳爼豆設禮容此十五志學前後時
節昭公二十五年甲申適齊景公問政此三十立時節
定公元年壬辰孔子返魯退修詩書禮樂此四十不惑
時節九年庚子為中都宰一年為司空又為大司冦十
四年乙巳攝行相事與聞國政則年五十六矣正知天
命時節其後適衛適陳適宋哀公十一年丁巳復返魯
則年六十八矣正耳順時節方且序書易詩正樂十四
年庚申西狩獲麟作春秋後二年壬戌兩楹夢奠七十
三終焉則到從心不踰矩時節纔一二年而止耳然自
志學之年至從心之境皆聞道之嵗月也嬉戲陳俎豆
之夫子即負手曳杖逍遙之夫子學無少壯之異也夫
子焉不學而亦何常師之有子奚不為政而是亦為政
惜也用舎行藏之不自必綏来動和之不復驗使天假
之年且八九十且百嵗且得邦家則賢於堯舜逺矣其
生也榮其死也哀如之何其可及也然人皆以夫子為
不可及夫子則曰何有於我哉又曰學之不講是吾憂
也然則學者又當如何盖嘗論之困而學之視學知當
十倍其力時過而後學視幼學當百倍其力列子有云
百年夀之大齊得百年者千無一焉設有一者孩抱以
逮昏老居其半矣嗚呼人生世間少壯之日盖無幾也
自人事言之至六十則精神止矣復何為乎自學道言
之則自始以至終未沒齒之前皆戰兢之日也豈獨學
而仕服官政而已乎語曰四十五十而無聞焉斯亦不
足畏也已無聞謂無善道之可聞非名位之無聞也人
不可不知道使其知道顔子不為夭使不知道彭聃不
為夀生世間一日則有一日之責百年則有百年之責
天地無窮盡則道無窮盡學亦無窮盡昔者睿聖武公
九十方作抑戒以自警其詩曰烏乎小子亦聿既耄其
盛徳至善如緑竹猗猗皆自切磋琢磨中来趙文子年
未盈五十而諄諄焉如八九十穆叔知其弗乆劉子知
其耄及后子知其將死盖春秋時猶有先哲之格言君
子之先見以後無此學矣然則嗇其精神以奪造化之
巧外其形骸以與太空者游非達者乎曰律以聖門之
繩尺則彼為虚誕此専務實不可同年而語矣子在川
上曰逝者如斯夫又曰朝聞道夕死可矣上一章是個
不息字下章是個安字嗚呼漢儒以來此義不明乆矣
　　詔誥
　　　擬求賢詔
盖聞上古之治君臣同心開廣賢路宣招四方之士是
以上下和洽海内康平其徳弗可及也朕纂承丕緒敬
仰休風託於士民之上夙寤晨興念慮萬方不忘元元
惟恐羞先帝盛徳當今之務務在得賢而已昔仲弓季
氏之家臣子㳺武城之小宰孔子猶誨以賢才問以得
人明政無大小以得人為本今天下賢者智能豈特不
如古之人乎患人主不求之耳夫十室之邑必有忠信
三人行必有我師今闔郡不薦一人是化不下究而積
行之君子壅於上聞也士奚由進自今以後令郡國選
賢舉能嵗以為常賢士大夫有肯從我逰者吾能尊顯
之布告天下使明知朕意其有明徳達材者必身勸為
之駕遣詣京師或年老疾病勿遣
　　　擬勸學詔
盖聞古之設庠序與學校所以教養人才將以致用也
書不云乎不學牆面莅事惟煩嗚呼自周衰以来先王
之道浸微浸滅法度多缺禮樂廢壊圖治者以古為迂
措事者以茍為得士習於空言禮義廉恥缺而不思朋
黨比周靡然成俗伊欲黜漢唐之淺陋追堯舜之髙明
樂育天下之英才使修潔之士充於朝廷孝弟之風行
於鄉黨何修何飾而致乎此自今有敦行誼謹名節明
經篤學者有司具以名聞朕將考擇而用之以勸於爾
衆浮華之習吾所不取咨爾多士尚懋戒哉
　　　擬郡國水災賑貸詔
吏有從南方来郡國被水百姓散流者衆保聚不完扶
老携幼困躓道路朕甚憫之洪範五行初一曰水皇之
不極厥罰常陰朕夙夜靡寜思執其咎古者有水官水
得其性時修其利又吏牧民者為浚陂塘立隄防以消
息其灾今不豫具無及已有司其議所以賑貸之秋稼
不登流庸未復農失其業有可以佐百姓者條奏其宜
將施行之郡國不能為朕究心徒文具者以不職論明
詔中外知朕意焉
　　　擬漢文帝十五年令諸侯王公卿郡守舉直言
　　　極諫詔
盖聞古之聖人莫不求賢以為輔翼大禹為三王祖親
拜昌言成湯統正萬邦從諫弗咈未嘗自廣以狹人也
髙皇帝建英豪屈羣䇿見善若不及從諫若轉圜故能
平暴秦定海内今朕獲保宗廟以微𦕈之身託於公侯
之上夙夜戰栗永為百姓之急明不能燭徳不能綏何
繇以承先帝之業今上而諸侯王公卿下而郡守不聞
有薦一人以匡朕之不逮者何歟其令有司明揚在下
博選能直言極諫者進登於朝朕當親策以當世之務
古不云乎薦賢受上賞又曰舉能其官惟爾之能其布
告天下使明知朕意
　　　擬韋處厚除翰林侍講學士誥
朕以幼冲嗣大厯服未堪家多難惟古先哲王皆以講
學為務朕思樂忠讜博習之士朝夕講論經理輔朕之
不逮期致於治爾以孝聞中第擢科揚厯中外先帝寘
爾補闕上疏剴切深所嘉奬坐事出守旋入掌綸誥朕
惟翰苑職親地禁時復侍朕講説非卿經行修明莫膺
此選卿宜勉之以事先帝者事朕可
　　表
　　　賀即位表(天厯二/年八月)
日月並明相繼四方之照乾坤再造復開萬世之基上
符帝心下慰民望欽惟皇帝陛下人倫篤至天性謙冲
方退處於青宫本無心於黄屋當年厯數傳舜始於傳
堯今日謳歌之啓乃不之益欲三讓以天下大一統於
域中明詔載頒聖恩廣被臣某等身居南土心拱北辰
象御六龍喜風雲之際㑹雞垂丹鳳均雨露之沾濡
　　　太皇太后上尊號賀表
統嗣正名即履至尊之位謀謨獨斷盡歸太母之功宗
社既寜臣民胥慶欽惟太皇太后陛下親承聖緒光紹
丕圖思簾帷擁佑之深恩舉典冊尊崇之故事式彰孝
治敬表徽稱臣等薇戍雖勤笋班莫簉未央殿上一新
天子之儀興慶宫中曲盡家人之禮
　　　賀正表
五位乗乾時正六龍之御三陽為泰天開萬象之新寰
宇清和熈朝歡洽中賀欽惟皇帝陛下克明克類乃聖乃
神偃武修文兩盡為邦之要崇儒重道重𢎞選士之規
當周厯之甫頒侈漢儀之髙㑹臣等欣逢盛世逖守偏
州獻嵗發春班阻陪於玉笋與天齊夀頌遥祝於盤椒
　　　萬户府賀正表
三陽内長開萬世之太平萬國咸寜侈三朝之元㑹慶
流宗祏歡動臣鄰中賀欽惟皇帝陛下道邁羲軒徳深
堯禹表章經術崇正學於諸儒振耀武功憺餘威於殊
俗乃參稽於乾緯爰乘執於震規臣等出戍栁營阻陪
椒宴四方来賀職徒限於虎賁萬夀無疆心實同於獸
舞
　　　擬行省進鄉試合格進士花名表
詳延有詔議始於太常大比獻書名登於天府嚴郡國
舉人之制體朝廷勸學之心竊惟賢才本所以致太平
科目亦足以得竒士自後世虚文之專尚而古人實行
之浸非賦敏八义詩成七步競有看花之志共誇摛藻
之工何補於時焉用此輩止可束之髙閣豈宜寘彼周
行遂令塲屋之乆虚或致山林之長往兹盖欽遇皇帝
陛下尊崇正道長育英才表經術以淑人心黜辭章以
新士習臣某等身居南省面向北辰他無稱職之忠惟
有舉能之益鄉以詢五物藝可考於周官郡不薦一人
罪敢逃於漢吏
　　　擬謝賜進士及第表
天下文明幸際風雲之㑹人才長育方深雨露之恩鈴
聲纔撤於棘闈臚句忽傳於楓陛百年曠典萬國懽心
竊惟成周獻賢能之書先漢試茂異之策雖漸興於科
目未專尚於文辭迨作賦自擅於凌雲而明經或嗟於
掃地俗士浸多於塲屋遺才間老於山林不遇昌時曷
除弊事欽惟皇帝陛下修道謂教取人以身追三代之
淳風崇四方之美化表章六藝示至道之恢宏罷詘百
家開正途之壅塞臣等器非適用學未通方隨羣謾踏
於槐花出衆偶穿於楊葉䝉恩賜第釋褐起家以道事
君敢謂詞章之小技盡忠報國惟知節義之大閑
　　　代謝進士及第錫燕表二首
龍飛聖主昭賁火之文明鹿鳴嘉賔慶需雲之燕樂丁
辰何幸撫已奚堪竊惟零露瀼瀼詩歌令徳嘉魚汕汕
時遇太平此明良千載之相逢豈疎逺一朝之敢望攷
慈恩題名之故事侈聞喜錫燕之異觀多士屬心八方
傾耳欽惟皇帝陛下美化厲俗明徳新民推至誠樂與
之心成恭已無為之治曽是布韋之賤得沾醉飽之恩
臣等小器易盈大亨敢受雖食藿之膓未變而傾葵之
志難忘國利觀光真自它而有耀臣能歸美豈報上之
無心
山下火賁仰昭代之文明雲上天需預嘉賔之宴樂一
時盛舉千載難逢竊惟衎以至誠式播嘉魚之什食而
將意載歌鹿鳴之三登兹太平淑我多士顧惟飯糗羮
藜之子素乏含英咀華之能玉陛臚傳誤塵上選瓊林
宴逮有玷清班欽惟皇帝陛下馭臣以禮覆物皆仁設
庠序學校以明倫崇禮樂詩書而立教勤於作士既成
追琢之章務在養賢又得餁烹之道臣等無任
　　牋
　　　代上皇后牋二首
北陸回春天肇開於泰象東朝獻嵗人共仰於坤儀慶
集宫闈歡騰臣妾中賀恭惟姜嫄聖瑞太姒徽音萬物
資生有頼順承之徳二南美化兹為正始之基當甲觀
之呈祥宜辛盤之薦祉某等職居下土身際昌期成三
陽輔助之功莫名地道上萬夀怡愉之頌願罄臣忠
泰爻用事喜交長於三陽坤道居尊實資生於萬物祥
開北極瑞藹東朝中賀恭惟柔徳孔嘉徽音是嗣鳳儀
垂範母道萬年燕翼貽謀孫枝百世當六寢化成之日
值三朝元㑹之辰某等薇戍方勤椒花莫獻蹌蹌濟濟
阻陪星拱之班怡怡愉愉遥祝天齊之夀
　　　代上皇太子牋二首
祥儲甲觀衍昌厯於無疆斗指寅杓瞻前星之有耀龍
樓初曉鶴禁方春中賀敬惟徳稟元良身居嫡長問安
視膳不辭雞寢之勤入學承師尤重虎闈之選式開震
治用介繁禧某等屬守偏方欣逢華旦青宫主器將貽
萬世之謀金鑑獻忠願上千秋之錄
泰陽三長是為内健之爻離日兩重咸仰繼明之象式
開震治用介夀祺中賀敬惟明有敬仁素稱賢聖决大
謀定大事已位儲宫行正道聞正言尤親帝學自天有
慶與物為春某等職在鷹揚情馳鶴禁笋班莫造阻陪
元旦之儀柏酒遥斟敬祝前星之耀
　　　代賀太子立詹事院牋二首
震從一索初開繞電之祥離繼重明咸仰前星之耀慶
延宗祏喜溢人寰中賀敬惟玉潤重暉銀潢毓秀龍寢
修問安之敬虎闈習齒胄之儀甲觀崇深已先昭於聖
瑞春坊邃宻復妙柬於英材左右皆良闈庭交賀臣等
逺臨小壘幸際昌期芑水燕貽已極本支之盛芝山鵠
舉㑹看羽翼之成
震宫主器傳正統於一家甲觀儲祥記神光之滿室庭
闈有慶宗社無虞中賀敬惟毓徳星輝凝姿玉潤主鬯
居少陽之位體元扶太極之尊岐嶷天生入已優於聖
域忠賢日近選尤慎於春坊某等衛列虎賁情馳鶴禁
元良大本成蒼姬燕翼之謀左右正人助炎漢鴻飛之
羽
　
　
　
　
　
　
　
　
　
　牆東類稿巻一
欽定四庫全書
　牆東類稿卷二　　　　　元　陸文圭　撰
　　啓
　　　謝鄧善之僉事取中鄉試第二名啓
桑榆已晚自憐野老之餘齡花栁無私均囿化工之一
氣敢詫曹參之功次自甘胡旦之籌輸竊惟舉塲得失
之間亦係士子窮達之分白頭病叟不入時妝黄吻少
年反輕宿學揶揄風漢指擿陳人倘非青鏡之明懸未
必朱衣之暗㸃昔嘉祐之變文體有歐陽以典貢闈能
使西崑盡崇古雅雖子瞻疑為子固公亦何心然劉暉
即是劉幾士終有命豈意數百年之後復見第一流之
人伏惟某官岷峨之英鍾呂之器自膠庠而發軔即藝
苑之飛聲扶雲漢分天章衣被昌黎之文彩上㑹稽探
禹穴網羅太史之舊聞進而儀表於禁途出則澄清於
列部風猷久著品藻尤精遂令躍冶之不祥竟使處嚢
而立見如某者髮已種種視亦茫茫不記阿婆三五之
時堪笑老翁七十之狀縱使戀袍之情厚奈何戴笠之
分殊况當諸公衮衮之同登又無筆勢翩翩之可識誰
燒虎尾竟暴魚顋空思看花撲面之塵尚記枯梢號寒
之苦既殿奔而策馬肯報役以焚舟隨衆濫吹復先中
雋然而一鼓之氣已衰竭再往之計終渺茫嗟既失於
東隅悵莫圖於南海人之倫五尚不廢朋友之琢磨士
之品三又何必功名之芥蔕姑安愚分以答殊知
　　　謝友人賀請舉啓三首
壯不如人尚記東西塗抹之戯惠而好我逺貽四六駢儷
之文自慚白雪之盈頭敢望青雲之平步况劉蕡下第方
嘆遺才而雍齒且侯未愜輿論戰而弗捷庸有報志勝
之不武何以賀為然長者賜則不敢辭况氓也周之亦
可受三美為粲再拜以登老娘之孩兒幸免倒綳之誚
幼婦者少女永藏絶妙之詞
睂有㸃黄笑阿婆之年老書來尺素歎少女之詞工加
之及物之儀假以過情之譽半世誦兔園之冊頗厭啁
啾一朝思鴈塔之題分無僥倖計偕偶與臺餽何為旅
庭之百既登肅使之三敢後甚愧丈人厚相期春日看
花得意之榮請為㳺子吟當念朔風枯梢號寒之苦
白簮頭上甚矣吾衰黄㸃睂間又何足喜自笑阿婆之
塗抹誤經佳士之品題竊惟舉場之開偶類骰子之選
劉蕡下第我輩安得登科雍齒且侯吾屬將來無患知
孟明之舉必再顧子玉之賀不堪驚百實之旅庭忘屢
空之在巷我之大慚人以為好果符韓愈之言世皆欲
殺意獨憐才深感少陵之誼
　　　答黄子髙賀啓
大比興能偶隨鼓篋衆工奏藝遂濫吹竽誰言韓信之
無雙終讓蕭何之第一今老矣無能為已可弔也而又
賀之竊惟士論之重輕不係科場之得失固有幸而獲
選而况患在不明喜瓦釡之爭鳴指康瓠以為寳如某
者空疎未學婉晚餘齡黄巻一生名不成於汗竹青燈
殘夜眼空對於昏花肥犢春深薄言于耜饑鷗江晚相
與忘機忽逢芝紫之詔頒不覺槐黄之心動手編蠧吻
身效蛩吟雖曽拜鹿鳴之三然竟作鷁飛之六焚舟之
憤未已伏櫪之志猶存牽帥老夫之重來不滿識者之
一笑漏盡鐘鳴而不止頭童齒豁以何悲婆比少年奈
醜何翁如小兒直戯耳有来賛喜益重慚惶顧惟雌甲
之衰曷稱受辛之美伏惟某人璠璵國器黼黻人文曽
穿楊葉以策勲宜對薇花而演誥暫淹驥足姑正臯比
公瑾與伯符同年已服先登之勇管仲云鮑叔知我恐
貽再戰之羞拜賜之多誦言則贅
　　　回李義夫賀啓
素練不精宜從下黜朱衣誤㸃忽占上㳺方將景迫於
崦嵫敢望名登於員嶠如某者無丈夫志為童子師精
舍説書花飄講席空山振屐鳥怪儒衣試羣踏於黄槐
偶再攀於丹桂顧安取此無所用之伏惟某人負不羈
之才抱深藏之器竹亭無鎖窺仙鶴之避人蘭社有香
聴遷鶯之求友笑我老娘孩兒之戯寵之外孫女子之
辭雖摛藻之甚工奈棲枝之無分擊北溟之鵬水不能
怒翼以上飛逐東野之龍雲惟欲低頭而下拜禀酬厓
畧感激輪囷(原注無鎖李竹亭名/金蘭社李文㑹名)
　　　上克誠宣差啓
聞所聞而來君惠未忘是以在此悲莫悲兮别予去不
遇豈所欲哉盖新婦雖處於兩姑而烈女不更於二姓
巢父寜掉頭而不住少陵空回首以尚憐猶可辭乎亦
無及己如某者巳何曽聞道百齒未至達尊三深林每
好於入山喬木肯思於出谷誰云水部之索價乃以石
生而為媒既不能以禮辭又焉可以貨取偶因再命竟
昧一來所恃今謀人以為親不思新令尹之必告微失
吾嘗同僚之義遂致子來幾日之疑夫推車惟主可行
而操刀安能獨割恩欲己出怨使誰當今一邑化行無
上作下應之效多門政出有甲可乙否之嫌狐裘厖茸
吾誰適從貝錦萋菲亦巳太甚然茍合則留不合則去
故前受之是今受之非殊不思事大夫之賢友士之仁
不失為利器守先王之道待後之學正所謂食功况巻
書必立之師師何至為人之患而大事則從其長長本
無絶子之心或使之或尼之非人所沮其處也其久也
何日之多先生欺余遲遲吾行也弟子惑甚望望然去
之靡不初鮮克有終早自圖可以無辱類我類我忠焉
能勿誨乎歸歟歸歟知者為無禮也臯比勇撤馬首欲
東齊門之瑟不投楚市之鉗將及嵗聿云暮焉能待之
秋以為期㑹言近止權輿不設於四簋餽贐敢望於兼
金未免傷廉何以報徳兹盖伏遇某官西山間氣東觀
名流幾年閉風露之簾一夕聽星辰之履製錦小煩於
妙手彈琴聊冩於清音緇衣之好方新綈袍之戀如故
魯獻子有五友非惟百乘之家漢卓茂為三公始自一
縣之宰公豈久淹於展驥吾將亟返於屠羊衆人畜之
報以衆人莫我知也今日用我否亦今日惟君圖之欲
謝分毫輒憑寸墨
　　　回唐陰二君見招啓
為文責沈恨未覩於雲天有句嘲邊怪頗同於雪日夫
何拱璧以先馬欲起中廏之病駒得非所䝉愧浮於感
伏惟某人林尊望族興識名家人依處里之仁士願友
鄉之善事大夫之賢者久聞武城澹臺之賢有子弟而
誨之宜得昌黎韓愈之誨顧自慚於樗櫟豈足與於參
苓侍坐未參於丈席之間傳䞇乃出於束脩之上篚將
厚意物及多儀分無三鱣之升空有雙魚之遺館奚待
假求自有於餘師幣可以交見尚容於他日
　　　囘唐主事再招啓
卜見以大人方喜遂識荆之願夢為二豎子不幸有採
薪之憂退臥周南飜思渭北甚矣衰也久矣使之止或
尼之豈意戀袍復加聘幣昔者疾小愈不望於醫来前
日受今非終慚於貨取不敢請固所願也我不識能至
否乎辭受俱難進退不可伏遇某官仁而下士意獨憐
才加四簋每食之勤訂一樽重論之約而某駕囘已俗
漏盡不休前度劉郎恍不知於嵗換今生杜老倘得及
於春逰
　　　囘句容蔣教諭見招啓
老夫耄矣不入時粧先生欺余使代匠斵嗟舉才之誤
甚感知已之忻然伏惟某人京峴名流茅峯秀脉文辭
之炳雲漢為章於天淵源所漸庠序以化於邑肯偕武
城莒父之宰来㳺康成元方之間棄其學學焉可乎以
所事事之過矣法筵龍象必取笑於旁觀講坐臯比又
奚煩於勇撤小遲覿面相與論心
　　　囘岑應奎山長啓
逺方下士愧百拙之無能大人先生聞一言以自寵堪
笑老翁七十之狀尚思阿婆三五之時隨踏槐花偶穿
楊葉終然舉子之刺竟遭考官之疵謂士衡之患多俾
曹參而俱次進恐復貽譏於狗曲退而姑卒業於鱣堂
手披百篇不免諸生之笑子來幾日竟為長者所先驚
雌甲之偶同辱受辛之嘉惠兹盖伏遇某人詞林孤鳳
學海老龍現丁夘之文星出而為瑞題癸巳之石壁隠
不求名人皆為斵以汗顔公獨慿軾而觀戯孺子可教
詎華衮之過褒將軍肯臨即皋比之勇撤某掃門雖晚
傾盖如新載披貫道之文深感憐才之意上飛怒翼不
能擊鯤水於南溟下拜低頭惟願逐龍雲於東野
　　　囘句容夏君範投啓
敬為曽南豐每私誦陳無巳之句近捨皇甫湜乃徒取
白樂天之名得非自厭於家雞未免驟驚於越犬况尚
論取友無出一鄉之中而患在為師逺求千里之外疑
之者問不相及之馬惡之者揮從何來之蠅幸傾盖之
方新辱貽書之甚寵竒哉抉雲漢分天章之手施之被
薜荔帶女蘿之人信流水之知音奈陽春之寡和伏念
某就木之矩有蓬之心始焉壯而欲行之今也老之將
至爾桑榆落日獨倚行藏之樓花栁前村都非歡娯之
地免園之冊子雖熟雁塔之題名不存食牛之皮已七
十矣摶鵬之翼奚九萬為偶聞武城之歌遽下洪都之
榻此非子之坐笑於列以何堪誰謂汝無家懷其安而
不去遂作他方之逰客孰為當道之主人伏惟某官吐
鳳詞工屠龍技進愛子以方之義教人為善之忠屢撤
皋比盍扶鳩杖泳南潯之泮水采彼茒芹修句曲之宫
牆敬夫桑梓既不怪南州之雪方將逐東野之雲(原注/来啓)
(云上下四方/思隨東野)論心甚真握手恨晚友士之仁者雖非利
器之良工適子之館兮不忘緇衣之永好
　　　囘陸靜逺招入義塾啓
北面弟子欲就良工東道主人誤邀俗駕方小窻之聽
雨忽廣坐之披雲雖同為呉郡之宗敢自認汾陽之譜
伏念某空空末學冉冉餘齡屢曽鵰鶚之横秋久似蛟
龍之失水爛熟免園之冊半費精神崢嶸麟閣之名徒
勞夢寐乏温故知新之益蹈芸人捨己之非説詩不至
於解頥讀書謾誇於便腹豈意痴頑之老子亦如起廢
之浮屠俾攝皋比聿觀龍象兹盖伏遇某人山川清氣
海嶽雄襟能庇寒士以萬間得育英才之三樂曰見義
不為無勇而教人以善為忠家塾一新生徒四集盍取
多聞之友共收半學之功某適從何來非所宜據安得
秋陽之暴皜有慚幽谷之遷喬政恐犯孟氏之好為雖
欲强曽子而不可庸蜀日粤嶺雪難逃衆口之見嗤北
海水南溟雲願挾諸君而逺到拜命之辱奉幣以登
　　　代囘句容程宰啓
聞弦歌之聲知能施於有政行束脩以上愧不足以為
師偶得荆州劉公之書欲下南昌孺子之榻古有此禮
今非其人伏念某童而習之老無能已以吾長乎爾苦
來日之無多莫我知也夫抱遺經而獨處青眼一顧白
頭如新幸無鄒子之先容肯索李生之髙價兹盖伏遇
某官鳴琴多暇製錦甚工士元非百里才何嘗不治冉
求可千室宰豈曰未仁姑小試於牛刀乃先求於駿骨
伊欲逐雲龍於東野又疑驚雪犬於南州樓漫想於行
藏門當謹其出入未敢從容於函丈正須俯伏於仞牆
以吾為邑長於斯固將學道則愛人也有笑於弟子之
列安能受業而解惑哉聊抒下情少需後命
　　　請曹教啓
學必有師其聞道也先父不責善故易子而教凡潔以
求進者吾未嘗無誨焉恭惟某人貌古神清才髙學博
一過目而史輒誦八义手而賦已成淵源所漸範模甚
正某子姪輩少壯不努力孩提巧相如就有道而未正
焉㣲斯人誰與歸也昔長者絶子非子絶長者聞决意
以先歸今童蒙求我匪我求童蒙願降心而俯就
　　　謝徐教啓(原注除/講書)
入學招諸生幸過昌黎之仙伯讀書破萬卷慚非老杜
之竒才拜命雖榮撫心自愧竊惟講書之選以待博學
之人論史不及子長班孟堅解經不如康成孔安國無
抱負者奈觀聽何必來狗曲之譏適重鱣堂之辱如某
者性天粗敏門地頗寒少親師友之淵源攙説古今之
得失毎自負不碌碌者今何為是栖栖與所謂功名三
年之學不至於榖其於經傳一卷之書必立之師雖誤聽
菊榜之鈴素不齒芹宫之籍嗟小子狂簡成章不知所
裁幸有司公明有善者率以録盖伏遇秋雲雙鶚春浪
一龍身閒梅閣之仙㳺手葺杏壇之生意園蔬蕪穢昔
容樵牧之童水藻精神今選英髦之士致令躍冶預在
鑄金某敢不更參諸老之門盡足三冬之學後生躐等
莫逃鳴鼓之衆攻異日説書不滿斵輪之一笑
　　　立坊請王麟棷并謝保舉啓
某年逢九三大耋之嗟時無八十常珍之養甚吾衰矣
莫知我夫毎追思孔文舉其人幸不生漢建安之末舉
賢薦禰衡之表旌徳立鄭公之鄉起當代之文風傳他
年之佳話顧惟先輩素號名流有若無實若虚柔不茹
剛不吐彰善而癉其惡當仁以讓於師一加華衮之褒
百倍青萍之價門闌之色多喜意亦頗濃玉帛所及皆
餘我何以報有一樽酒興來欲盡於君懽無百年人㑹
後未知其誰健倘不遐棄幸賜早臨
　　　囘學生曹無易投啓求跋其先人所修家譜
親幸未至於塗人又豈止五世之澤師不必賢於弟子
當自成一家之言載披鴻藻之摛詞尤見青藍之出色
竊惟曹叔振鐸之裔昌於延陵季子之邦簮笏相傳箕
裘不墜宜登名於竹簡奚借重於芻言西山之記睦亭
惟存真氏老泉之引族譜自述蘇宗况今家學之心傳
尚有父書之手澤何勤四六引喻再三方愧狗之續貂
猶幸蠅之附驥友古人尚論其世已與君為再世之交
後死者得與斯文但慚我非能文之士薄言申謝不敵
先施
　　　賀朱南伯受鄞縣簿啓
伏以桑可懷鴞想泮林之久樂枳難棲鳳喜賢路之初
升匪為簿書之能乃有民社之寄昔在元晦曽仕同安
至今思畏壘之居猶未忘紫陽之教雖泉明逈隔而官
氏相同㑹見今人能行古道某年矻矻以猶學髮種種
而奚為嗟老死其無聞知後生之可畏是我主簿已素
簡於上知謂君中書行即膺於大用
　　　謝人夀啓
蹉跎五十九年無能為矣擘畫二三百嵗不亦難乎荷
繾綣之故人念婆娑之老子申之善頌饗以多儀既推
介夀之恩敢後拜嘉之禮繡段辱美人贈何以報之斑
衣作小兒啼聊復爾耳
　　　囘尤叔永弟夀啓
有弟逺方嗟鴈行之中斷揆余初度偶龜息之尚存分
甘晚節之衰猛省平生之過拊我之恩莫報友于之義
不敦思之幾欲無生至此又焉足賀特以連棲之樹來
加一瓣之香嵗以為常餽之則受我生壬子慚非君貺
之妙齡昔有夘君更比子瞻而髙夀
　　　囘繆惟肖弟夀啓
憶荆花之成樹可惜分居歎樗木之不材偶因得夀豈
意親親之義能推長長之心乃睠生辰特承嘉惠祝以
斑衣之雅戲申之黄絹之好詞欲令周子之兄得奉老
莱之母式相好矣何以報之舉池塘春草之詩有如昨
夢酬風雨夜來之約共樂餘生
　　　囘生日啓二首
塗抹少年曽有飛黄之志婆娑晩景遂成尚白之𤣥多
謝故人頗哀老子記我湘江之初度享之平陸之多儀
素絲有類於幣將玉羽奚煩於經換䬪飥喜成功於新
婦香􁊾令乞巧於神夫更分鄰燭之輝又致瓣香之敬
拜嘉敢不圖報則那辱逺使之騑騑答空函而咄咄罔
之生也幸而免有愧聖人之遺言飲且食兮夀而康曷
勤君子之善禱
阿婆塗抹曽記少年老子癡頑可憐晚嵗自嘆樂天之
白雪敢期梁顥之青雲初度再臨俱存有感獨荷故人
之繾綣逺馳膚使之光華剪南海之香沈刻鄧州之花
蠟載酒不煩於問字換鵝何待於冩經𤓰以乞神夫之
靈麵以借新婦之巧粲然庭實充此室虚敢不拜嘉未
知報徳笑矍鑠翁當六十三嵗甚矣吾衰與渴睡漢爭
第一二籌壯哉此志願囘善頌還祝巍科
　　　囘表弟恵則之賀壬戌生日啓
凱風寒泉之思已慚子道落霞秋水之句允屬天才顧
有弟之最强肯厥兄之弗念華予晏嵗享以多儀爰三
肅以乃登奈七襄之莫報老者頒白况又當二首之年
贈之乘黄無以結同心之好
　　　戊辰囘生日啓四首(原注七/十七嵗)
于渭之陽我見舅氏在浚之下莫慰母心撫存歿以興
懷念劬勞之難報我辰安在君惠未忘嵗復嵗能常繼
乎親其親亦可受也耆英㑹上敢齊彦博之年靖節詩
中獨感孟嘉之傳
安樂窩中多堯夫之十嵗耆英㑹上與潞國以同年自
憐衣褐之窮僅能食粟而巳荷諸公之假借容老子之
婆娑餘光巳薄於崦嵫善頌至形於嵩嶽殊不念庚寅
之枯槁誰能記甲子之泥塗此一瓣香豈讃揚之敢受
餘數尺錦愧裁答之未工
吾衰也久矣犯老而不死之譏人交而敬之有愛欲其生
之意揆余初度享以多儀香涎剪龍海之雲花炬割蜂
崖之蠟湯餅既宜於深注籠禽未免於生燖喜手開諫
議之椷知腹免將軍之負維其㫖且有我指如此異味
必嘗俾爾夀而臧以心却之他辭不可敢無下拜是用
登嘉(原注起聯一云疑年而使年分/甘久辱吾老以及老是謂善推)
臣老無能為矣不惜餘生人交久而敬之獨存髙誼已
廢蓼莪哀哀之什驟歌伐木許許之詩驚百實之旅庭
忘屢空之在巷我生之初尚無造嗟皇皇欲何之長者
有賜不敢辭使僕僕爾亟拜
　　　囘人夀啓
東有啓明西有長庚問生辰其安在字余靈均名余正
則慮行道之猶非初焉年冨以力强今也形枯而容悴
幾逢初度自厭餘生八千嵗為春為秋古無此理九五
福曰夀曰富他有其人我非良士之皤皤君有故人之
戀戀無父何怙無母何恃終不樂於余心爾酒既㫖爾
殽既嘉乃用將其厚意何敢不恭之卻第慚匪報之投
　　　答慈雲長老夀啓
某恨不托西方極樂國幾曽瞻南極老人星孰晏嵗以
華予在逺方之瘦弟釋氏親抱送每笑大兒之位卑彌
勒遲下生不見阿婆之年少拈香一瓣祝夀八旬鑄鐵
為限任鬼拍手笑人借板與槌請師逢場作戲信難問
口且莫皺睂
　　　囘無華弟夀啓
姓雖鴻漸齒本雁行元方季方未必皆難為孔氏釋氏
似曽親抱送嗟哉念母之不見豈曰事兄之未能每於
初度之臨輒致瓣香之祝老夫乘興欲東游思聽對床之夜
雨明年此㑹知誰健且揖在坐之春風
　　　囘呉季仁夀啓
老子閒居方闢三三之徑故人相問適當九九之期縱
難保於百年喜又加於一日問生辰其安在雖後甲以
何傷爾殽既將我心則喜夀八十单一嵗將沒齒以何
言醉三萬六千場方開口而大笑不妨命駕相與盍簪
　　　囘表弟惠則之夀啓
見我舅如母存焉今則已矣求乎弟事兄未也古猶難
之况於中表之間講此尋常之禮每逢降寅之初度必
有受辛之好辭更加及物之儀益重懷親之感甚至廢
蓼莪讀不亦悲乎如云無渭陽情焉能有此四者具美
矣美矣再而拜受之受之
　　　囘湯氏贅壻啟
遼濶先生之裔及見聞孫凄凉内相之家有齊季女一
言作合二姓為婚令弟學士綽有祖風青氊可復某女
幼離母訓繡組未工自傷貧而嫁之難輒從壯則贅之
禮立氷有請種玉何煩俄筐篚之厚將愧瓊瑤之莫報
女不嫁凡子定知此士之非凡我疑是老奴但願與君
而偕老
　　　囘薛壻啟
齊兄機名嗟久荒於喬木與諸任齒幸新託於女蘿偶
因一語之投遂結二家之好英嗣據床坦腹士器非凡
某女舉案齊睂姆儀未習訂金既定種玉奚煩兹逢納
聘之期敢負論財之愧婚婣采葍已言就於爾居幣帛
承筐又以將其厚意便蕃所錫肅拜已登
　　　囘王氏壻聘啟
兄弟式相好韡如棣鄂之華男女得及時蕡若夭桃之
實正塤篪之共樂宜琴瑟之永諧令弟卓有才名列滕
閣三王之次孫女劣無容徳生華亭二陸之間作合自
天于歸有日宜爾室家之壼厚其筐篚之將何以報之
永為好也㑹言近止迨其吉兮橙橘當時旅百既光於
庭實栁梅近臘喜多行見於門䦨
　　　代聘啟
兩家生子得及乎男女之時二人同心實重以婚婣之
好巳訂百金之諾今陳五兩之儀令姪女四徳俱全宜
家宜室而某子一經未就學禮學詩既鳴鳳之允諧信
委禽之非强夭桃灼灼是為親迎之期采繁祁祁喜有
來歸之日
　　　代袁聘李啟
汎濫奉髙之器莫振衰宗聲名元禮之門敢攀華胄數
仗立氷之語始諧差旦之期令愛在室有儀積工於組
紃而某姪過庭無誨廢業於簡編託根望桃李之春徙
蔭恨桑榆之晚將子無怒愧乏於良媒待我不来果成
於後嫁久矣鏡臺之人老終然杵臼之仙成雖過結髮
之年幸有齊睂之日赤繩繫足信可驗於前縁紅綵纒
缸慙莫將於厚意
　　　代張聘李啟(原注/小姨)
留賔翦髻賢可佐於尚書對婦畫睂才不如於京兆恃
通家之宿好諧再世之前縁令姪女姆訓婉從禮不愆
於内則某男父書粗讀教何有於義方幼年悞中於雀
屏中嵗暫昏於鸞鏡昔參政為薛公之兩婿而龍圖娶
趙氏之九姨曽謂小兒敢希先輩偶仗氷人之語重尋
月姊之盟豳女同歸正值九月授衣之節魯人不敏敬
陳二年納幣之儀(原注起改云門䦨多喜知異味之/相投江海一生愧長身之已老)
　　　代李聘陳啟
王孫覺貴自慚非李監之家公子出盟安敢望陳人之
婦爰仗立氷之請遂諧種玉之縁令愛四徳兼能夙嫻
姆訓某子一經未熟初就師謨卜既叶於飛凰射偶逢
於中雀問盟已定納吉有期陳鴈幣之五尋侑鯉魚之
尺素六月徂暑近仙橋駕鵲之秋三星在隅候寳扇迎
鸞之夕
　　　代陳聘徐囘啟
擇聘徐吾犯妹何待委禽卜妻陳敬仲卿將諧鳴鳳信
兩美其必合不三年而有成令弟學士庸敬在兄有似
棣華之韡韡某姪女幼孤依母不知桃葉之蓁蓁方將
借巧於天孫未免盛言於月老用幣必百兩深愧於論
財及物享多儀謹從而拜賜兩家生子樂得男女之及
時十月為陽多見門䦨之喜色今兹納采何以報瓊
　　　代李囘陳聘啟
師友通家敢尚記登龍之舊子孫有國已先開鳴鳳之
祥睠然二姓之歡殊非一日之雅令嗣允文允武已盡
讀於父書姪女言徳言容豈足稱於女史因久交而愈
敬辱前好之不忘逺賜魚緘旅陳鴈幣筐篚之將甚厚
瓊瑤之報未能聘則為妻聊蘋蘩之是奉歸而宜室看
華實之相輝
　　　賀梁介軒婚啟
兹審年似劉郎婚如崔氏㸃易悟枯楊之義操琴感飛
雉之音妾詠藕花何須媒氏郎騎竹馬不記幼時既協
鳳占即看熊夢樂得淑女求我士迨其今兮疑是老奴
未免俗聊復爾耳
　　　賀人納婦啟
有子克家擇日授室富而好禮遙知百兩之將貧不以
財愧乏萬錢之賀顧獻芹而何補幸采菲之不遺婦嫁
曰歸望門闌之喜色客來不速希左右之先容
生男有室歸子宜家百兩盈門竊鄙荆釵之儉三星在
户交輝花燭之光某久辱恩知欣逢慶事微芹采獻副
楮别陳
　　　賀人贅壻啟
兹審令愛孺封吉符鳴鴈仙侶乘鸞男室女家正婚姻
之大義君車我笠見故舊之交情諧兩家生子之盟為
百年偕老之計里閭稱嘆姻黨交欣親迎則得妻喜見
雀屏之壻嘉㑹以合禮愧非鹿野之賔不腆菲儀具陳
副幅
　　　囘俞親家七夕問信
某方結奴車而送鬼又逢女𨽻之祠星豎子居肓若我
何舉室困纒綿之疾天孫司巧不余畀終身懷蹇滯之
憂顧何人與白以論文忽此日道甫之問訊天上想秋
期之近人間望月影之圓先之儷六之文粲然旅百之
實諫議緘開於陽羨右軍經寫於山陰徼神夫以香􁊾
詫新婦之䬪飥喜具四美莫報七襄第占鵲喜之聲豫
卜鸞和之吉臣有大拙自甘長竿犢鼻褌之貧君惠稱
盟㑹見繡縟孔雀屏之美
　　　賀冬啟
葭飛六琯苦人事之相催梅寄一枝想江南之無有既
七日來復為得輿之喜况二人同心如斷金之堅顧囊
一錢之不留而家四壁之徒立不腆敢犒從者豈曰以
充君庖是謂獻芹何圖報李去寒食百五日此其時乎
待明年第一籌屬之子矣更祈茂對以迓方來
　　　與王君明賀冬啟
才誇賦日笑五色之竟迷節屆書雲喜一陽之又復覺
我襟懷之春盎任渠頭腦之冬烘莫遽嗟吾道之窮且
共祝斯文之夀葭飛琯内已占子月之初爻梅占花頭
豫卜丁年之佳䜟
　　　送冬節啟
白雪摧年笑夜行而不止黄雲紀節喜陽長於方來此
其為君子之亨無以效野人之獻伏惟學士抱黄鍾之器
當緹室之期暫六鷁之退飛終羣龍之接武自傷貧女
豈知繡線之添猶望故人或有綈袍之戀
　　　謝賀冬啟
六鷁退飛壯心已矣一陽來復生意茁然緬懷蓉浦之
仙人逺餉梅簷之詩客珍饌翦園蔬之味玉塵瀹湯餅
之香兮柑載詠於蘇詩乞米敢煩於顔帖粲然四美暖
此一寒爰肅使以拜嘉併修辭而致祝冬烘錯認已迷
古賦之日華晝短添長請繡今時之花樣
　　　答魏教授啟(原注時支/學糧未得)
某抱病既多惟須藥物吟愁已極不覺梅花感令節之
書雲致微勤而獻曝初非引玉何意報瓊履陽之七方
來受物之三為粲然監侯之粟未貸而使者之餽忽來
活我以斗升既不免車中之呼畜之如犬馬安敢為門
外之摽
　　　答冬至啟
影添長線七來復道之亨印啟斜封百致旅庭之實維
其㫖矣何以酬之伏惟某官居然碩果之才允矣黄鍾
之器立節凜氷霜之潔存心秉松栢之堅茂對殊休益
孚永好而某歎病懷之蕭索感節序之崢嶸竹屋多寒
久冷地爐之火梅簷小暖頓回江驛之春
　　　謝心囦同年冬節送物問病啟
與伯符同年所少者非一月往子輿問疾莫逆者無四
人嗟天時人事之相催感棣萼梅花而成詠聊爾獻野
人之曝胡然增驛使之春是謂報瓊敢圖返璧愛玉體
享黄髮願同百嵗之期添弱線動浮灰均納一陽之慶
斐然裁答無任感藏
　　　冬至謝子淵兄弟送啟
已覺年深風送退飛之鷁又驚嵗晩日迎長至之陽吟
有簷梅食無瓶粟荷塤篪之伯仲記筆硯之交逰心憐
野叟之貧嵗有廪人之餽問子桑而褁飯此意良勤射
后羿以彎弓彼顔有靦
　　　謝夏君範恵鵝酒麫啟
君子覯止適我願兮尊者賜之維其嘉矣幸不拒以訑訑
之色又烏用是鶃鶃者為餅餌香來恨無新婦之巧做麫
蘖醴作不待稚子之能賖粲物者三感徳惟一簋食毎
飽想渠渠容夏屋之中鼎肉可嘗敢僕僕辭大門之外
　　　謝人惠鷄酒書達而物不至啟
伏承髙明遙念孤寂賜之雙膳先以乗壺偶被饔人之
竊更併與從事而烏有不成享也可復許乎嘽嘽辱逺
賜之來咄咄答空函而去聊資捧腹更約論心
　　　謝友人惠詩墨啟
老子作戲未免逢場羣兒不量殆幾撼樹怒水蟹而不
釋傳市虎以皆驚江生忌王式之来轅固為公孫所目
斬頤從敎萬段賣攽不直分文或按劒以生疑或彎弓
而反射妬能自古好善何人伏惟某人阿閣翔鸞渥洼
神駿斂翮睨倦飛之羽神手觀汗顔之工方且驅躄浮
圖為師對醜道士聯句手加拂拭力借吹嘘色絲幼婦
之詞過於褒寵子墨客卿之寳勉以琢磨衆好衆惡而
必能察焉誰毁誰譽而有所試矣動而得謗况無韓愈
之虚名意獨憐才有感杜陵之髙誼斐然申謝誓以珍
藏
　　　謝送物啟二首
八十常珍無望深衣之養九三大耋尚能鼔缶而歌方
擬合於朋簪忽逺承於使聘殽核旅庭之百羽毛充庖
之三飲膏恨乏於淺斟煮餅旋加於深注侑之以黄絹幼
婦之句煜然為絳縣老人之光皤皤膂力既愆可弔也
而非可賀僕僕問餽亟拜不受之則為不恭
扶靈夀杖每笑孔光結老人星曽嗤杜甫但願生前一
杯酒何須身後千載名敢夸多喜之門闌惟餽相邀之
泥濘與故人飲自謂中聖人可乎有顯者來姑以犒從
者而已
　　　代囘任送物謝啟
方旋五馬忽惠雙魚有約論心尚未申於契濶開緘見
面已先辱於勤渠驚旅庭之實數取之多愧物土之宜
一無所有予者傷惠郤之不恭所喜有母以嘗羮豈敢
對客而捲錦朋友之饋不拜使肅以登玉帛皆君之餘
我何以報稟酬匡畧感激輪囷
　
　
　
　
　
　
　
　
　
　
　
　
　
　
　
　牆東類稿巻二
欽定四庫全書
　牆東類稿巻三　　　　　元　陸文圭　撰
　　策問
　　　制使
問春秋王人序於諸侯之上其奉使之始歟然王人微
者非有生殺予奪之權也伯主陽推尊之耳漢之部刺
史非今之宣慰司與唐之觀察非今之亷訪按察與太
守得人足矣焉用部刺史與刺史得人足矣焉用觀察
使與部刺史觀察使得人足矣又焉用遣使專行與漢
元狩六年遣博士等六人分行天下存問鰥寡孤獨舉
獨行之君子所舉者何人與始元元年遣廷尉王平等
五人持節行郡國問民所疾苦地節四年遣使者循行
郡國問民所疾苦漢之民何多疾苦與五鳯四年詔以
前使使者問民所疾苦復遣丞相御史掾二十四人循行
天下舉寃獄察擅為苛禁深刻不改者所謂苛刻者指
前使者與指郡國之吏與遣使者矣又以御史掾繼之
豈使者不足任使與唐陳子昻有言出使巡按天下莫
如擇仁可以恤孤明可以振滯剛不避強禦智足以照
奸者然後以為使輶軒未動而天下翹然待之矣今宰
相奉詔有遣使之名無任使之實徒令百姓治道路送
徃迎來不見其益也子昻之言切中時病然當時何時
毋乃不可與言而與之言與昔有便宜持節發粟以振
貧民者毋乃矯制與昔有埋輪都亭劾大將軍者毋乃
犯分與昔有登車攬轡慨然有志澄清者何為不免黨
錮之禍與昔有以御史出使能動搖山岳震懼州縣者
何為所行不逮所言與諸生援古證今以對勿激勿諛
　　　養士
問庠者養也校者教也夏專於教周專於養何與養養
老也國老庶老何以别上下庠東西序何以分制可考
與米廩虞庠也所以藏粢盛非以廩士也五十養於鄉
六十養於國七十養於學未七十者不可養於學與五
十異粻六十宿肉七十貳膳八十常珍皆何所取給與
古之士已仕者也未仕者庶民也不得謂之士子輿氏
有曰下士與庶民在官者同禄足以代耕而已未升俊
造之列者謂之民材指庶民之有材者也庶民不過百
畆之田而已游庠序之間者官給之與自給之與東都
修黌宇千八百五十室游學至三萬餘生史不載其營
造廩給之費所出唐天寳間二監學者千百數有司乃
有學徒廢官廩博士濫天禄之譏以此推之廩士之費
皆官物也其費𨽻於何官與監學自掌之與近世學校
之盛名都大邑學租以數千石計偏方小縣亦不下數
百焉天恩浩蕩凡貧難老病之士咸沾及之然謂之士
則衆所推服者也不為衆所推服者可及之與為衆所
推服者可不及之與貧難者可恤也富連阡陌目不知
書者在所當黜與老病者可矜也年少惰游不肯任事
者在所當黜與風憲之糾覈正官之提調有司之干預
或過於嚴則拘或過於寛則弛如之何則可出納之吝
則有司存何以在四惡之列食之雖寡用之既舒何以
為生財之道可以與可以無與可以取可以無取取不
傷亷與不傷惠如之何則可若夫版籍不明何以釐之
萊田多荒何以闢之監臨自盜何以禁之逋負積弊何
以澄之養士之計亦學校急務也幸詳以告
　　　士行
問堯舜之道孝弟而已矣孝弟果足以盡堯舜之道與
舜事難事之親烝烝乂不格姦所以謂之孝象憂亦憂
象喜亦喜不藏怒不宿怨所以謂之弟堯之孝弟果見
于何書與孟子何以並稱之與王季立而泰伯之荆蠻
詩何以言其因心則友則友其兄則篤其慶與君陳曰
惟孝友于兄弟豈孝於親即能友于兄弟與孔門德行
科止四人閔子騫以孝稱人不間於其父母昆弟之言
是也仲弓父賤而行惡顔子先顔路而亡二子不聞以
孝弟稱何與豈孝弟不足盡德行與曾子養志可謂孝
矣而不在德行之科何與信義二字五常中之二也有
子曰信近於義似合而為一何與子曰君子義以為質
信以成之又分而為二何與人而無信猶車之無輗軏
也乃曰言必信小人哉何與君子不亮烏乎執亮信也
乃曰君子貞而不諒諒小信也何不同與小邾射不信
大國之盟而信季路之一言以其無宿諾也夫子與蒲
人盟既出東門而背之豈要盟神果不聽與羞惡之心
義之端也諸侯之餽曰其所取者義乎不義乎而後受
之以為不恭也故夫子受陽貨烝豚然孟子於齊王餽
兼金一百而不受果合於義乎舍生取義二者不可得
兼也子路結纓而死知食焉不避其難之為義而不知
食輒之禄為非義也召忽捨生者也何以為匹夫匹婦
之諒與管仲之不死果合於義乎夫孝弟信義士君子
之美行也夫子以稱孝稱弟為士之次又何與孟子謂
大人言不必信又曰非義之義大人不為又何與方今
詔下興賢務選實行必欲鄉黨稱其孝弟朋友服其信
義然後取之諸君讀聖賢書為君子儒平日之所講明
而服行者果不出四者之外與願析言之以祛有司之
惑
　　　試策
問隋立進士科初試策而已其法昉於漢孝文時有若
晁錯孝武時有若董仲舒公孫宏其策可考乎錯之策
明五帝三王五霸之道惟人情終始一節可讀餘皆泛
而不切之詞當時何以取之乎仲舒發明天人之蘊舒
徐而不迫純正而不阿何以不當帝心一而至再再而
至三乎公孫阿禹湯而薄周公帝何以喜之乎雖然漢
之策士去取猶出上意後世則付之有司耳有司公歟
明歟猶可言也不公不明則業精行成者皆屏之矣又
何以能達上聽乎明王可為忠言而諸公不喜生語為
士者將專攻上身乎將發憤懣譏公卿乎將上負天子
而併負所學乎諸君次年皆將上春官盍各言爾志將
以覘斜日丹墀之對
　　　科舉
問聖代運啓文明舉百年之曠典招多士以興賢甚盛
意也博觀徃牒厯代舉人之制其詳可得聞歟虞朝敷
奏以言是時以言舉人歟所奏之言不見於典謨何歟
周禮六德六行六藝之目不聞以言舉人何歟孔門四
科乃有言語宰我子貢之言語可得聞歟漢世孝亷之
科取實行也賢良方正止於對策而已以行取之歟以
言取之歟隋唐以來謂之策試策始於漢歟後人以詞
賦并取始於何時歟漢賦最古賈誼司馬相如揚子雲
班孟堅張平子之流最善鳴者也有益於治道否歟三
國而下左潘陸謝之徒極力模倣不及漢逺甚唐韓栁
復志懲咎等作亦能髣髴於騷否歟明水披沙律賦也
近於戯矣亦載之集中何歟方今輔弼之建明專取明
經不尚詞賦其說曰經學所以脩身齊家治國平天下
詞賦是文之空言吟詠景物而已詞賦為空言是矣明
經果有用之學歟論語為帝師而黨王氏明經舉進士
而八風舞漢唐之人才何言行之相反歟抑厭浮華而
取實行不專在于言語文字間歟然不以文取人又何
以知其行歟今五經皆本之先儒又參之以四書可謂
知所務矣抑古賦與律賦均之空言何别歟詔誥章表
雖翰苑之儲也然豈非空言歟策以經史時務覘所學
也仲舒與孫宏並進裴垍與僧孺同流用而後見歟伊
欲經學明而人心正辭章有用而絶浮靡之弊時事諳
練而無疎繆之譏何道而可諸君博古通今之才願聞
其說以覘所學
　　　江浙人材
問江浙古揚州域也秦為會稽漢唐以來析為郡縣不
可勝紀地産人才亦有可論者乎呉延州來第一流人
物讓國不居卒亡其宗是歟非歟言游呉人文學橋猶
存也不仕呉而仕魯何歟伯言㓜節父子與呉存亡走
𤣥德抗叔子才畧如此不肯仕漢何歟建中之敬輿慶
厯之希文皆間氣也論諫百篇天章十事有可施於今
日者歟閩粤谿谷之蠻古不通中國武夷出朱夫子而
西山相繼其後四書詩易綱目皆成書也律吕新書讀
書甲乙丙丁記古所無也學者於此有能究心者否與
敢問
　　　課試
問詔下賓興自甲至癸於是四大比矣澄江士淵藪前
乎三舉乃未有一人上春官者何歟豈學之無素歟今
兹戰藝不思所以刷前恥歟學校所以教養人才教養
所以備選舉也州郡貢之以行考官試之以文文固不
可少歟月課堂試所以校文也所以擬鄉闈之試也前
軰謂試者争高下得失非義遜之風不若改試為課均
之時文也課與試何别歟朝廷待士至厚提調有長官
訓導有博士月有課季有試所以作成人才也挾冊而
吟泚筆而作者何少歟聞皷而食指廩而賦者何多歟
抑未有勸懲之道歟有司舉行于上或者沮遏於下又
何歟豈高才不屑於應舉歟抑下才自棄於科舉之外
歟昌黎有言諸生業患不能精無患有司之不明將來
闔郡不薦一人豈不為有司之恥歟吾榜得人最多豈
不為多士之榮歟槐花將黄舉子不忙何歟敢問經疑
何以免穿鑿之失經義何以免套括之弊詔誥何以不
失代言之體章表何以不失告君之體古賦何以及司
馬二班對策何以類晁董公孫試摭言之將以窺所薀
　　　水利
問海於天地間為物最鉅幅貟萬里東南北皆距海而
止惟西海未有考或以瀚海青海當之是與否與登萊
之市青紅變滅信有之與四明之巖光彩現相信有之
與蓬萊之山在何許與尾閭之泄在何地與黒水西夷
之水入于南海禹貢可詳與雲帆秔稻之轉來自東呉
唐詩可考與使節之﨑嶇饟道之艱險至元以來嘗行
之矣古道荆棘不知幾年蠻商海賈長年三老所不能
知也創而開之者誰與姑以耳目所接言之西浙之蘇
杭東浙之台明溫越皆瀕海也魚鹽之所出職貢之所
有其利不貲秦漢時自會稽以南以為不毛之地不牧
之民何歟隂陽氣數盈虚消息亦有時歟宋史載蘇公
軾守杭杭本江海之地水泉鹹苦於是濬茅山之河以
受江潮濬鹽橋之河以受湖水民獲其利然此特導江
湖之水耳未聞滄海之為患也考之圖誌青白沙鎮前
後洋街坦頭沙坑皆海之漲地也自鹽官之邑北至秀
之海鹽昔有以堤捍海今水利不脩龍宫失職井邑民
居盡為所貪嚙齕之勢未已何以禦之歟祈禳有術歟
厭勝有方歟隄防用人力與消長委天數與朝廷有道
宰輔賢明百神受職行見𤣥㝠退舍川后靜波矣或者
過慮試相與籌之毋徒曰土克水
　　　水旱
問水旱之灾堯湯被之矣八年于外六事自責聖人之
用心也人皆知之蓄積多而備先具其事可得聞與國
不幸有數千里之水旱胡以相恤五行失性暘雨不時
浙之西江之東𣺌為一壑自淮以北㳂于宿亳彌月不
雨蝗蝻遺種二者兼之矣傋禦之方抑有可講者與庸
田之設所以築隄防浚溝渠亦既後時將無益與抑豈
可不為後日之慮與山川之神所以司隂陽雩壇之禱
坊門之塞果有益與將應天以實不以文與賑廩勸分
非目下之急與矯制擅發國有明禁何古人不之恤與
大姓閉糴愚民強借官法兩施亦有良䇿與檢覈之令
半是虚文貪吏受賕以十為百何以得其實與寛租已
責通商惠工非權宜之策與田毛既空調度何出孝文
減半之令果可行與債有公私權行倚閣貧者之利富
者得無怨與舟車所至負販通行非懋遷有無之術與
闗津邀阻價值高昻禁之歟抑聽之與守令牧民牛羊
立視其死黜陟之典可舉與漢唐逺矣富公青州蘇公
彭城劉忠肅真文忠江東之政朱文公浙東之績諸君
亦嘗講求之與此時務也其悉心以對將以覘俊傑焉
　　　傋荒
問壬戌之秋浙西水旱相仍民食大祲朝廷軫念元元
議賑貸之民獲更生有司奉行惟謹實惠猶未遍及何
與然事已在前矣天時無常繼今豫備之策不可不講
立隄防浚溝澮厚儲蓄修義倉之法嚴檢覈之令孰便
孰否孰利孰害請條陳之將轉聞于上
　　策
　　　儒學吏治
問嘗聞聖門之言曰仕而優則學學而優則仕仕之與
學毎相因而不可相無也何必讀書然後為學特子路
率爾之言致取誚於夫子鄭子産曰僑聞學而後入政
未聞以政學者也譬如田獵射御貫則能獲禽若未嘗
登車射御則敗績厭覆是懼何暇思獲使斯言非妄則
未之學者决不可使之仕也皋䕫稷契所讀何書伊傅
周召所習何業而所就無非有用之學于斯時也不聞
儒吏之說也後世儒吏之說興遂判學仕為兩途矣至
漢有儒術飾吏治之語儒吏之分其殆起於此乎蕭曹
丙魏之徒以刀筆發身其果能合儒吏而為一乎唐宋
以科第取士有不由科第出者輒共嗤鄙之而循良之
吏代不乏人吏而不儒或有之矣未聞有不學而仕者
子游聞之夫子曰君子學道則愛人小人學道則易使
蓋言上而公卿大夫下而府史胥徒皆不可以不學也
賈誼曰大臣特以簿書期會不報之間以為大故又曰
移風易俗使天下囘心而鄉道類非俗吏之所能為也
俗吏之所務在於刀筆筐篋而不知大體信乎不學而
仕者真所謂俗吏也何足算哉彼有猴冠麟楦鉗署尸
餐仰視俗吏之踵若不能以追而及者此輩更可閔也
嗚呼吏而不學可乎或者則曰周勃之重厚少文霍光
之不學無術趙普之半部論語寇凖之不及讀書皆足
以寄大任臨大節若此者可無待於學也隨何酈食其
以腐儒敗事張禹孔光以經術誤國王安石之徒又以
經學亂政因謂深於儒者未必能習於吏也遂使無學
者皆得借是以藉口然則儒又果無益於人國乎噫古
者之吏非今日之所謂吏貟也古者之儒亦非今日之
所謂秀才也不求夫古之仕古之學而切切焉析取舍
於今之儒今之吏祇見其扞格而不相合耳當今聖明
灼見吏弊悉易以儒真救時之良法也然吏姦已極革
之誠宜而取吏於儒得才能幾願為酌中之說以俟觀
民風者採焉
儒不習吏謂之拘儒吏不業儒謂之俗吏儒誚吏曰務
刀筆筐篋不知大體吏詆儒曰有人民社稷何必讀書
二者胥失之然君子不以為吏之過而以為儒之過夫
儒者學周公仲尼之道者也周公仲尼者荀卿氏之所
謂大儒揚雄氏之所謂真儒也四海皇皇枕奠于京周
公用於周之大效也齊人章章歸其侵疆仲尼用於魯
之小試也豈博而寡要勞而無功者耶儒於道最高與
天地並烏可與簿書期會之間較優劣也彼之所以敢
較吾儒者以儒者之效不白於世耳周公仲尼以前儒
之名未立也契敷教䕫典樂皋稷陳謨安得無書可讀
耕野之夫開口說仁築巖之叟開端言學安得無業可
習特書非後世之書業非世俗之業耳自周禮有道得
民治得民之說而儒始與吏為對自秦人焚六經以法
令為師而儒大為吏所擯自漢人以經術飾吏事而儒
又為吏所假司馬九流以儒者為一流劉向諸子以孟
子為一子劉歆七畧以六藝為一畧彼司馬氏劉氏父
子漢之所謂名儒而自貶其道如此毋怪乎法家刑名
家之喙喙争鳴也吁有由矣泗上亭長布衣時蕭曹已
為吏掾故酇侯入秦相府先收圖籍而不收博士所掌
之書平陽侯相齊避堂猶舍蓋公而不用齊老先生之
說規摹大畧可見乃翁素不修文學而蕭曹贊之彼隨
何酈食其之徒正復說客之靡耳而例以腐儒目之腐
則腐矣何儒之有周勃霍光皆重厚可托之人然勃少
文嘗東鄉坐召諸生趣為我語其不遜如此一旦逮捕
勃窘不知所為行千金獄吏吏以牘背示之幸而獲免
勃乃歎曰吾今知獄吏為貴也霍光不學謂儒生多窶
人子喜妄說狂言心嘗嫉之一妄男子詣北闕公卿錯
愕不敢發言京兆尹至引春秋斷之光乃嘆曰公卿當
用有經術明於大誼者吁獄吏受賕變易獄詞京兆證
經誤引古義漢朝皆不之覺可笑也已史言高祖開基
蕭曹為冠孝宣中興丙魏有聲然丙魏與蕭曹又自不
同少卿學詩禮皆通大義弱翁學易對策高第皆稍習
儒業因孝宣好法律刑名故二人總領衆職奉行故事
考核名實以稱上意然相業亦止此爾太子嘗侍讌請
用儒生帝作色曰漢家自有制度奈何純任德教亂我
家者太子也以當時觀之孝宣之言為過然元帝以後
孔光張禹用事依阿淟涊黨奸誤國卒如宣帝所料用
儒之弊一至此哉雖然漢儒守章句非科第之秀才也
漢吏長子孫非案牘之吏員也走馬看花浮薄是習雁
行鉗紙貪墨是營唐人又愧漢人矣内翰條貫隔截太
甚中書吏額紛争不息宋人又愧唐人矣人才不古毎
况愈下少知治體者豈不為寒心哉或曰坐雪夜地爐
之頃定先取江南之策即半部論語之趙書記吟野渡
孤舟之句收澶淵一擲之功即未讀漢書之寇同年人
焉用多學為哉半山老子垢面讀書異時青苗取役大
為民害是以學術殺天下也余應之曰趙韓王為相焚
利害文字於通衢寇莱公用人叱堂吏不肯檢例簿二
公之所為亦非俗吏之所能為也王荆公祖老佛之緒
餘談管商之末學未為知道者安得以此病吾儒哉大
抵近世一種議論上自臺閣下至郡縣以趣辦金穀為
才以勾稽朱墨為智以不報期會為大故以謹守繩墨
為無能納賄成風與奸為市習熟聞見以為當然至於
巖穴隱伏之人守道而莫前門戸孤寒之士無階之可
入羣非迭毁極力擠排儒風不振乆矣朱博謂諸生曰
吏奉三尺律令從事亡奈生所言何且持此道歸待堯
舜君出而陳之俗吏所言大率類此今天將興唐虞之
化而堯舜之君出焉萬邦黎獻共惟帝臣諸生幸得遭
遇其時當建萬世之長策輔太平之隆基敺一世之民
躋之仁壽之域闗朱博之口而奪之氣可也豈止明經
取青紫誇一時而榮一鄉哉雖然崇儒道者非止設科
目之謂也抑吏權者非止減資品之謂也崇化厲賢彰
善癉惡孝弟申明於庠序之間勤儉儀刑於表著之位
意向招徠可以鼓舞羣動政教清明可以臨照百官詩
曰鳶飛戾天魚躍于淵豈弟君子遐不作人此之謂也
欽定四庫全書
　牆東類稿巻四　　　　　元　陸文圭　撰
　　策
　　　選舉
問孔子四科曾子不預何與或曰參尚少也有若長矣
亦不預何與或曰是從我陳蔡之門人也是與否與德
行四人吾無間然宰我有聽言觀行之戒子貢有不幸
多言之譏其言語亦有失與聚斂也具臣也危而不持
也顛而不扶也果足以為政事與春秋之作游夏不能
贊一辭文學安在與三千之中取七十焉七十之中取
十哲焉然而四人之外猶有可疑者甚矣才之難得也
漢唐至今以科目取人始也選之以德行又試之以言
語又考定其文學之高下既中矣然後責之以政事一
人之身四者欲其兼傋不又難得與古之論人各取其
所長後之取人不問其所短何與皆所未喻也諸君子
試評之
有聖門教人之法有朝廷取人之制教人之法有高下
優劣之分取人之制有兼收並蓄之意孔門之四科以
德行稱者四人以言語稱者二人以政事稱者二人以
文學稱者二人後世謂之十哲而先儒以為皆從我陳
蔡之人曾子有若子張之賢皆不得預孔門之高第弟
子固不止此而此亦非夫子之言也門人因夫子皆不
及門之嘆而記此十人且并目其所長然其才品之髙
下優劣則各因此而可見蓋顔子三月不違仁閔子之
孝無間言伯牛之騂且角仲弓之可使南面四人之德
行吾無間然矣予賜以言語稱而聖人有聽言觀行之悔
有不幸言中之戒是言語猶未當也由求以政事稱而
聖人有為國以禮之哂有聚斂附益之攻是政事猶未
純也游夏以文學稱而聖人修春秋不能贊一辭是文
學猶未至也聖人設教洙泗一時門人蒙被教育如羣
飲于河各充其量誾誾者侃侃者行行者達者藝者辟
者喭者而聖道之傳以魯者得之是四科之說猶未足
以盡人才也吾夫子以庇覆生民之器厯聘列國轍環
天下卒老于行一時門人顔天於陋巷騫適於汶上牛
終於牖由死于臺子夏適於西河之上無一人得君行
道以少攄平生之學者蓋春秋鄉舉里選之法不行賓
興大比之制已壞諸侯弱卿驕大夫侈世臣專政陪臣
執命賢人在下無階之可仕無路之可升白首槁項於
深山窮谷之中埋光匿彩終古不見可嘆也已陵夷至
于戰國大壞于秦經入咸陽之市儒入𤓰丘之穽而仲
尼之徒熄矣漢興諸儒區區修補百孔千瘡綿綿延延
如一髪之引千鈞時君世主或表章宗尚或厭棄鄙薄
隨其好惡為之軒輊而吾夫子之道自若也由漢至唐
以門地任子弟以科目取孤寒不出兩途門地之弊不
過紈袴而已不過膏粱而已科目之弊尤甚焉拘於聲
病止於雕刻言語尚未能也况於文學珉中玉表巵貌
蠟言文學尚未能也况於政事畫餅充饑談河止渴政
事尚未能也况於德行蓋科目之弊極矣天朝神武混
一區宇科場條貫廢格不用一埽場屋向時之弊士始
知有務内之學真人勃興天下文明斷自宸衷不由奏
請遵成周鄉舉里選之法考賓興大比之制明詔有司
必以鄉黨稱其孝弟朋友服其信義為先猗歟盛哉不
圖今日復見成周也執事先生首主斯文之柄下策承
學以孔門四科之别而有感於今日取人之制愚不敏
竊有歎焉孔門之教人一人各專一科而今日之取人
一人欲兼四科豈人才盛於古耶是不然一人各專一
科者直指其實事也一人欲兼四科者髣髴其意也愚
生固不敢厚誣聖代以為無人然四科以顔子為先顔
子之下不聞復有顔子千頃之黄憲不足比也四科以
子夏為後子夏之殁不聞復有子夏小冠之杜欽不足
數也士固不望其人人如顔淵然何可以不希顔淵也
士固不望其人人如子夏然何可以不慕子夏也今以
孝弟信義取人縱不如孔門之德行而事親從兄交友
待人之際可軼蕩於規矩凖繩之外乎今以五經四書
取人縱不如孔門之文學而格物致知窮理盡性之學
可視為空談止於套括而已乎今以古賦詔表取人縱
不如孔門之言語而代王言而主諷諫宣上德而盡忠
孝可不以詩書為程凖而止於宏博而已乎今以時務
對策取人縱不如孔門之政事而朝政之得失民間之
利病斟酌於古便宜於今者可不以董賈為比擬而止
於制科而已乎嗚呼以千餘年科目之積弊而驟革於
今日以百餘年文體之不振而更新於今日為多士者
當何以稱明詔而奉隆㫖哉勸學崇化風厲四方上之
人責也行義達道尊主庇民下之人責也詩曰追琢其
章金玉其相勉勉我王愚敢誦此詩以為今日賀詩曰
有斐君子如切如磋如琢如磨愚敢誦此詩以為多士
勸
　　　農桑
德者本也財者末也農桑本也商賈游民末也上之人
外本内末則財不足下之人棄本逐末則財不足是故
重在務本聖人守位以仁聚人以財理財正辭禁民為
非以農桑為急務人一日不再食則饑終嵗不製衣則
寒饑寒迫於人之肌膚欲其亡為奸邪雖慈母不能保
其子君安能保其民哉是故導其衣食之源絶其饑寒
之路民可使富也自耒耜取諸益而茹毛之風革自衣
裳取諸乾坤而衣皮之俗易三皇邈矣制莫詳於虞周
禹貢豳詩鑿鑿皆精語三壤成賦而秷秸粟米供於甸
服之内桑土既蠶而織文絲枲納于貢篚之中于耜舉
趾饁婦同於南畆十月納禾之張本也采蘩猗桑筐女
遵於微行九月授衣之收功也人徒見虞周之民無凍
餒之患者而不知三事以正德居先六府以脩穀為主
罰二十五家之里布以禁游惰通三十年之國用以均
出入上不外本而内末下不棄本而逐末虞周可謂知
生財之道矣自時厥後井田廢而無土著之民生之者
寡矣封建壞而去班禄之籍食之者衆矣徴用其三而
民有殍為之不疾矣徹取其二而君不足用之不舒矣
鄒國一叟懇懇為時君言者不過五畆之宅樹之以桑
百畝之田勿奪其時而已此一章凡三見終始不易當
不奪不厭上下交征之時而進不饑不寒然而不王之
說安得不以為田夫野老之俗務耕奴織婢之鄙談然
仁政之本莫大乎此自仁政之說不售戰國折入於秦
秦為無道虐用其民男子疾耕不足於糧饟女子紡織
不足於帷幙民力不堪秦亦以是虚其國漢興天下草
創百姓思樂息肩文帝恭儉寛仁愛人節用帝親耕耤
田以供粢盛后親蠶公室以供祭服不可謂不務本者
詔令數下一則曰為酒醪以靡穀二則曰纂組以害女
紅不可謂不務本者然不能使末技游食之民轉而縁
南畝奚止酒靡穀而已不能禁倡優下賤之人不得為
后飾奚止害女紅而已漢之為漢五六十年公私之積
猶可哀痛賈誼晁錯掇拾孟子餘論復屢屢陳之誼之
言曰倉廩實而知禮節一夫不耕或受之饑一女不織
或受之寒生之有時用之無度則物力必屈今背本而
趨末者衆淫侈之俗日月以長天下財産安得不蹷錯
之言曰聖王在上而民不凍饑者非能耕而食之織而
衣之也為開其資財之道也今地有餘利民有餘力生
穀之地未盡墾山澤之利未盡出遊食之民未盡歸農
也二子亦可謂知本之論然孟子專論王道二子雜伯
者富強之術觀者不可不察也今南北混并天下一家
煙火萬里農桑滿野昇平之業視漢有加然而經制不
定徴斂無藝賦入雖廣調度實繁天時不登地力有限
加之大官竊禄小吏侵漁商賈操市之竒贏緇黄侵國
之經費困窮失職貪惰成風長此安窮救之無術設使
晁賈二子復生於今日亦當苦口進言而昔所建明有
宜於今世者有司條陳之以次施行可也杏花菖葉東
作方興戴勝鳴鳩柔桑可採兹惟時矣孟子曰民事不
可緩也惟上人之留意不然二月賣新絲五月糶新穀
將有誦聶夷中之詩者
　　　田制
問孟子答井田之問曰夫仁政必自經界始又曰經界
既正分田制禄可坐而定也正經界均井地平榖禄誠
為國家之先務矣自秦廢井田開阡陌漢因之無所改
至王莽欲復井田更名天下田曰王田皆不得買賣于
是農桑失業百姓日以凋弊魏文行均田法最為近古
厯周隋及唐而定均田口分世業天寶以後歸于兼并
之家而口分世業壞矣使井田可復何為王莽行之而
弊使井田不可復何為魏唐行均田而便於民抑井田
之法非口分世業之謂耶方今篤行仁政經理田土酌
古揆今富國便民之事無出於此或者奉行未得其䇿
滋以病民遂使良法美意藐然無成效諸友講明于此
熟矣願相與推求其要以俟他日大廷之對
封建古法也司馬晉行之而叛者起肉刑古法也漢文
廢之而人心悦井田亦古法也新莽傚之而失業者怨
然則古法不可行耶曰不可行則古人不行久矣夫行古
人之法當得古人之意故有尊賢親親之意則可以行封
建之法有尚德緩刑之意則可以行肉刑之法有損上
益下之意則可以行井田之法不得其意而守其法是
為徒法徒法不能以自行吾觀孟子答文公井地之問
凡二章始言貢助徹之異繼言公田世禄之制又言君
子野人之别而終之曰此其大畧也若夫潤澤之則在
君與子朱文公釋潤澤二字謂因時制宜使合于人情
宜于土俗而不失乎先王之意也然則先王之意奈何
曰恭以禮下儉以取民仁以行政其在上者如此庠以
養校以教序以射而人倫明相友助相扶持而百姓睦
其在下者如此當是時也白墳黄壤青黎之地皆聲教
漸被之餘而隴上輟耕之夫安得鴻鵠之興嘆鄉師黨
正閭胥之間皆德行道藝之選而絳縣老人之年安得
泥塗之乆辱大田之詩曰雨我公田遂及我私言天意
本雨我君之田我因䝉其餘惠耳噫嘻之詩曰駿發爾
私終三十里戒爾民當大發其力于爾之私田無尺地
之不耕也蘇氏曰上之告民則先其私民之奉上則先
其公上下之間交相忠愛如此法禁以厲之歟號令以
迫之歟刑賞以誘之歟亦君民相與之意耳阡陌開而
貧者無立錐王田禁而市道有泣涕仲舒師丹限田之
請不行於漢漢民之不幸也魏文周隋均田之制卒定
於唐唐民之猶幸也塞兼并之路減田宅之價此議法
之善者口分給老小世業傳子孫此立法之善者然亦
徒法而已楊龜山嘗論王荆公新法之弊引明道先生
之語有闗雎麟趾之意然後可以行周官之法度大要
歸於正心誠意之效龜山蓋深識此理豈鄙儒之所能
語俗吏之所能知哉度田之法為之以漸持之以乆本
之以信濟之以寛嚴而從於寛權之以義利而主於義
酌之以今古而宜於今慢經界者始于汙吏務財用者
始於小人與其百姓不足不若君不足與其有聚斂之
臣寧有盜臣淵中察魚不祥罝中掩兔不仁大絃急則
小絃絶耒耜奪丁男之利絲纊竭紅女之力普天之下
莫非王土豈屑屑計此桑宏羊宇文融之故智不可用
也昔周世宗夜半讀元微之均田圖慨然嘆曰此致治
之本也詔頒其圖使吏民先習知之期以來嵗大均天
下之田彼區區五代之君猶能留意民事如此况上嘉
唐虞之令主乎昔鄭子産為政一年國人誦之曰取我
田疇而伍之孰殺子産吾其與之及三年又誦曰我有
田疇子産殖之子産而死誰其嗣之彼區區列國之卿
猶能不失民心如此况願為稷契之良臣乎邇者經理
之法良法也有司奉行未得其意堯仁如天亦既與之
更始矣快活條貫次第舉行執事猶以成效藐然為疑
何哉僕也識字耕田夫耳願受一㕓而為氓鄉校議執
政夫我則不暇
　　　流民貪吏鹽鈔法四弊
策者所以料成敗計得失明是非審利害也詞藻云乎
哉記誦云乎哉科場廢不用四十餘年學士老棄林丘
遺書束之高閣然時文之弊亦掃地盡矣天詔興賢策
以經史當世之務以求博古通今之才于是執事下諏
承學以四者之弊書生不達時宜頗諳徃事管窺壁聽
粗有千慮之一得敢因明問而條陳之蓋今日之弊有
四所以救弊之策十有二救流民之策三一曰擇守令
二曰輕賦役三曰議賑貸天灾流行國家代有區畫傋
禦在得其人古之循吏所至郡邑浚陂渠立隄防課農
桑廣儲蓄四民樂業安土重遷設遇旱潦恃以無恐今
也為人擇官不為官擇人千里之師帥教令不先百里
之父母撫字不職郡邑無承流宣化之人朝廷無考課
黜陟之法常平之政不修社倉之義不勸勞徠不怠招
集有功者不聞顯賞闔境逃移户口稀散者不必受罰
何異受人之牛羊立而視其死歟此守令不可不擇也
小民難保天亦哀矜本固邦寧若古有訓昇平之時猶
宜輕徭薄賦灾歉之後豈堪虐使苛徴且鄉田同井誰
甘死徙維桑與梓豈不懷歸而餘糧栖畝責之全租一
室縣罄算之口賦檢覆之額未寛追呼之費已重役半
饑之氓𨽻興不急之工役良由此邦之人莫我肯榖所
以逝將去女適彼樂郊九重勤恤之㫖屢頒田里愁歎
之聲未息是謂上慢而殘下不能已溺以視人何異扼
饑者之吭而奪之食乎此賦役不可不輕也民以食為
天不再食則饑方其遇灾之始倘為措置之方通商勸
分薄斂已責但有茍旦夕免溝壑之計誰無戀墳墓保
妻孥之心惟其守死之餘遂起逃生之念山牆野水露
宿草行蒙袂嗟來傍人門户豈得已哉而所至之處不
能存恤官吏便文自營封廩不發驅之出境委曰無他
愚謂宜留者給之閒田貸之牛種行者與之裹糧續其
口劵復業者返其田宅正其疆界利其家復其身可也
凡此破除之費一出公上之儲國家富有四海仁聖視
民如子豈與瑣兮尾兮流離之子較是區區者哉此賑
貸不可不議也革貪吏之策三一曰清選法二曰均俸
給三曰嚴糾劾官之失德寵賂日章源之不澄其流滋
蔓方今大小之職頗稀清白之風良由入仕之初但由
保舉夤縁請託靡隙不鑽既仕之後不試賢能日月為
斷不推功效閥閱是先吏掌銓曹有如互市視闕之乆
近計秩之崇卑倘未屬厭不無淹滯高下在手遲速在
心營求之力既殫取償之意愈急驅車在道見物垂涎
不畏莫夜之知殆成白晝之攫而况倖門旁啓中㫖特
頒又出于常調之外者此選法不可不清也分田受禄
古有常制茍無君子莫治野人吏俸不足以代耕人情
必至于内顧雖欲潔身勢有不能故其廩糈宜從優厚
王事鞅掌終窶且貧勤而無怨者能幾何人非禮不懷
非禄不勸見便則奪者夫人皆是今越在内服取家遼
逺不遑將父京師薪米旅泊良難月之所得不供日之
所需故人思補外不樂内遷越在外服則大江以南優
于内地圭田之多寡視列郡之肥瘠差等不為定制有
無不能相補夫不足以養其身而徒以禁其欲欲無侵
漁百姓難矣此俸給不可不均也總于貨寳古有常刑
杖之朝堂罰不為過今列郡置于監司監司統于御史
又有監察之職迭司舉案之權然而根黨鉤連顔情易
稔交通詭宻寃狀莫伸當道之狼懾不敢問依社之鼠
忌不欲言間有不畏彊禦之才反招過為矯亢之咎未
能致辟旋已報聞遂令碌碌之徒思受容容之福甚至
與姦而為市有同監主之盜財風憲謂何綱紀日壞豈
所望于天子耳目之官哉此彈劾之不可不嚴也拯鹽
法之策三一曰減官額二曰省職員三曰恤亭戸鹽者
國之寳天之所生地之所産晴風朗日苦雨隂霾盈縮
有時消長不一自興利之臣圖進身之階但知數羨遑
恤額虧視初立法不啻數倍嵗煎之利有限官給之本
幾何輸既求贏出宜長價灰砂夾偽銖兩求餘况攙越
于官豪致抑塞于商賈出門之引轉鬻在場之數虛包
長此安窮救之無術不思公私之積務要流通慈父𣙜
子情所不忍上損下益於計曰宜此官額不可不減也
轉運之職始于開元在後租調度支漕運鹽鐵酒酤貢
舉按察之權皆𨽻此官今既分有所屬所掌唯鹽似宜
從簡而張官置吏有如大夫六曹分案動至溢員公事
既稀復營差委場官已備安事催煎案牘無多豈宜典
史如監運稱盤之類檢校管勾之名色目横生弊端百
出一官之下必有數卒縱横井邑莫敢誰何衣食所須
包苴所入鹽課之外他無藉手巧為支破公然尅剥利
虧于官而不虧于此輩害及于下而不及於汝曹設使
盡汰冗員正亦何妨國計此職員不可不省也濱海之
民以牢盆為業勤苦尤甚春不得避風塵夏不得避暑
潦天時不順則失其利官本不敷則失其利鹽丁逃役
則失其利利耗民散亭場空虛于是遷撥之令行而亭
戸重受害矣黠者行賕而規避弱者吞聲而受役倚權
上交于臺府發憤變激于里閭破産立償輕生何忍令
甲雖嚴于私販巡兵隂縱其横行勢有相容情難獨禁
莫若效古之法聽其與商人為市而官收其稅數年之
間亭户稍得蘇息而官亦無不利焉而其法又當熟議
而行之此亭户不可不恤也稱鈔法之策三一曰住印
造二曰節用度三曰禁奢侈古者以貨為幣採銅為錢
無所謂楮也漢以鹿皮薦璧民間未始行用唐有飛錢
之制輕裝以趨四方合劵而取京師楮之漸也今中統
之造五十餘年矣物以少而貴多而賤賤則折閱貴則
寳重此勢然也易之以至元以五凖一猶云可也更之
以至大低昻太驟民聽惶惑已行輒罷亦勢然也故慮
楮之輕莫若住造民間鮮得市價自平取數既多後何
以繼或慮經用乏闕則又有說矣此印造不可不住也
朝廷初平中夏是時未有鈔法貿易不過絲銀科差以
是為凖宫府創立制度一新征伐四出調度繁興未聞
有乏財之憂也江南既平庫藏充溢金帛如山而用之
者舒矣外而四方之朝聘内而千官之俸秩近而諸司
之侍衛逺而邊庭之供億日增月盛時異事殊而况賞
賜濫及于俳優營繕力殫乎工木商舶市寳價莫得名藏
室翻經費不勝計山林莫供于野燒海水終泄于尾閭
桑穀漸空工役方急楮輕物重職此之由真人踐阼躬
履節儉力改前非然財散不可復收弊乆未能損革此
用度不可不節也勤儉者衣食之源奢侈者匱乏之本
古者衣服有常上下有制今倡優得為妃后之飾皂𨽻
可僭公卿之服塗金織翠佩玉曳縞物直如之何而不
窮古者游末有禁務農為上今鳴鐘鼎食釃酒刲羊何
曾下筯萬錢不足毛仲請客百事皆傋財産如之何而
不耗今世以豪侈相尚俗以淫靡相煽上行下效風流
波漫惟其取之無術用之無藝是以生者莫給作者莫
供蓋錢陌輕微百物騰踴之害小而工賈得志兼并傷
農之害大此奢侈不可不禁也故凡四者之弊已陳於
前而十二策之可行與否則在乎上之人擇而用之耳
然探本尋源又有所在而明問之所不及則草茅管見
亦未敢究極而言之也執事覽之終篇勿以為老生之
常談
欽定四庫全書
　牆東類稿巻五　　　　　元　陸文圭　撰
　　序
　　　古今文孝經集註序
孝經大學二書先儒無有分經傳者離經析傳自朱子
始二書皆孔曽傳授心法二傳成於曽氏門人之手經
文首尾相應文勢連屬辭約理備言近指逺非聖人莫
能及傳文分章畫句次第相承井井不亂其為覆解經
文無可疑者竊嘗伏讀二書自心而身而家而國而天
下自天子而諸侯而卿大夫而士庶人自格物致知至
於絜矩自愛親敬長至於追逺大義數十若網之有綱
若裘之有領顧自漢儒以來箋釋不明久矣東陽厲君
直之㕘孝經古今文萃諸家自為一編西州史先生為
之序先生之言曰自古國治而天下不治者文王是也
家治而國不治者曽閔是也身治而家不治者舜是也
予讀而疑之己而得其説曰文王之國紂之天下也曽
閔之家定哀之國也舜之身瞽瞍之家也吾家吾國吾
天下斯治矣二書本末古今不易易之則亂申之則治
以余之説讀厲君之書思過半矣雖然大學經文二百
五字一字不可損益傳十章錯簡雖多存者皆格言也
孝經經文四百六十二字已不免離析増加之失傳十
四章多裂取他書之成文而格言所存無㡬矣大學傳
引詩十二朱子取其反覆吟咏意味深長孝經傳引詩
十朱子刋去其文二書去取甚明厲君寘此談彼何也
君曰世以孝經為童䝉小學之書不知其兼大人之學
今吾本朱子之説闡而新之使為人子者知立身揚名
之義全而歸之父母之身庶孝道之一助云爾余曰孝
經為童䝉之書未害也張禹傳論語杜欽明五經童䝉
之弗如君方詣闕獻書聞余語黙然良久曰吾不負所
學
　　　三國六朝事實序
嘗怪舜禹所都在太行以西黄河以東而巡狩朝㑹之
地南抵蒼梧東並㑹稽相距萬里何哉想其時風氣肇
開民物阜殷篤近舉逺四海為家無南北疆理之殊也
自太伯仲雍之竄而中州視荆蠻為陋自若敖蚡冒之
興而荆蠻與中州為仇自巫臣子胥之奔而呉通於上
國自勾踐范蠡之起而越伯於東方并兼於秦亡秦者
楚也總一於漢分漢者呉也自呉黄龍迄陳禎明三百
二十一年皆都建業遷武昌江陵者僅十年耳晉地最
廣乃承中原播蕩之餘陳地最狹實繼侯景䘮亂之後
其間創業之君如權如裕下至蕭衍霸先之流皆有可
紀及其亡國則奢淫昏暴之所致歸命侯而下是也輔
治之臣如遜如安下至王儉徐勉之徒皆有可書及其
誤國則權奸諛佞之所致孔範而上是也是區區六朝
者其𦙍祚之修短其風俗之媺惡其法度之興廢其官
制之沿革其兵戎之勝負其盛衰強弱之勢其混合分
裂之形其得失是非之證上稽天時下察人事前列簡
冊後存龜鑒嗚呼悲夫潼川楊君手編江南六朝事實
畦分田列粲然有條其嗣師文出以示余余三復焉為
之廢書而泣仰屋而嘆嗟夫余不幸而不生於舜禹之
朝身不及見太和之盛幸而不生於六朝之際目不及
覩危亂之形俯仰遺編神融意㑹楊君之作是書也有
心哉或者見其門分類别謂是可以訓童䝉利初學噫
童䝉所當知者奚止區區六朝事實而已不有班馬諸
書乎楊君不取乎班馬而顧為是區區者楊君之意余
能知之非童䝉之所敢知也楊君名某生端平甲午春
秋六十有七矣
　　　喜雨詩序
壬戌之嵗夏仲不雨秧苗漸稿里農皇皇郡官僚各出
俸金議禱龍湫湫在沙山之麓距城六十餘里衆憚暑
莫往同知州事理侯伯雍慨然請行即日買草屨屏騶
從歩出城東門至横塘之西隂雲驟興雷雨交作衣裾
盡沾侯露次於野晨詣湫上焚香而退四顧村野甘澤
沛然老稚迎拜懽聲載路士民争為歌詩以獻而属叟
為之序夫天之蒼蒼不可俄而度惟至誠能動之禱祈
之法一以誠為主求之而應自顧何以得此不敢以為
喜求而弗獲不敢怠吾心退而省其愆春秋傳曰閔雨
有志於民者也僖公務農重穀可謂有志矣故經書六
月雨而詩有駜以頌之今之歌詩與古不類亦頌之遺
意也殆以志喜云
　　　農桑詩序
泰定改元甲子制書下郡縣以學校農桑為急務官吏
奉行惟恪是時秣陵路句曲令程君首勸率十有六鄉
課種桑四十餘萬株布滿一縣縣治後有廢圃隙地荒
穢不治君手摘瓦礫吏民争趨焉旬餘平坦植桑八千
森列如㦸暇日引縣庠諸生觀之登丘四顧而嘆曰桑
者衣之源而惰農弗知今吾先之勞之後人必有享其
利者夫民難與慮始而可與樂成也於是諸生争為歌
詩以記其事君勤於治民尤畱意學校招師訓以規矩
士競於教弦歌之聲相聞真能以詔書從事者其治行
為江東諸縣最云
　　　瑞麥圖序
大徳改元之九禩春三月至尊發徳音下明詔務農重
本養老恤貧議貸寛徭賜今年官田租什二所在金穀
逋不能償者悉蠲除之萬姓大悦先是江浙嵗比不登
旱澇為災有司體覈未能如式元元懐憂膏澤隨下所
以孚格天心𨗳迎和氣信有兆也夏五月麥大熟甸人
獻麥一莖三穗得諸暨陽白鹿之原民許氏家其占為
有年州人動色相慶謂前所無圗以詩之侈張其事請
聞於上惟漢之漁陽吏善為政兩岐之歌流傳至今蓋
生物一本乃理之常生二生三為竒為瑞今茲竒瑞視
漢有加夫年之豐凶雖係乎天亦係乎政之得失政自
上而下者也善政致祥茲其驗矣守土臣不敢自以為
功謹摭民謠列之篇次自附於唐叔得禾之義以顯揚
國家之休命
　　　任叔寔遺稾序
余往來古杭五十年納交南北勝士甚衆慶元任君叔
寔籍籍有文名曩一見於南谷坐上恨不得傾盖而語
泰定間君之嗣子良吏於澄川因出先人手澤示余將
摹而傳之余然後盡覩君之文記序碑銘髙古特甚長
吟短韻清雅有餘無一㸃塵俗氣近世號為文士畧無
能過之者彼皆樹聲望而躐清要俯玩一世志得意滿
而君獨困躓坎壈布衣終身不霑一命命也夫時也夫
命者厄於天也時者窮於人也每觀漢隋唐史所載諸
人遺集無慮數千百家宋尤倍之然傳至今者百無一
二非惟一時所作不足以傳後而宋以前無鋟梓手抄
黙記故為艱得近世鐫刻尤多流傳至廣傳而好之者
鮮矣况敬而服之乎叔寔之文可服者也良金美玉定
價於當時而文人才士定價於身後叔寔未沒時忌而
訾之者亦有之矣嗚呼後世豈無揚子雲哉謄本脱誤
數十字余一一是正而歸之子良慎寳之哉
　　　玉田詞源稿序
詞與辭字通用釋文云意内而言外也意生言言生聲
聲生律律生調故曲生焉花間以前無雜譜秦周以後
無雅聲源逺而派别也西秦玉田張君著詞源上下巻
推五音之數演六六之譜按月紀節賦情詠物自稱得
聲律之學於守齋楊公南溪徐公淳祐景定間王邸侯
館歌舞升平君生處樂郊不知老之將至梨園白髪呉
宫蛾眉餘情哀思聽者淚落君亦因是棄家客㳺無方
三十年矣昔栁河東銘姜祕書閔王孫之故態銘馬淑
婦感謳者之新聲言外之意異世誰復知者覽君詞巻
撫几三歎
　　　送丁仲謙歸東魯序
山東之地古多君子守經學而矜節行其天性則然自
齊魯建國以迄唐宋風俗不變矣不幸六七十年連厄
於兵故家遺老典刑文憲日以湮墜然其間豈無特立
獨行之士卓然不為流俗所變者巖居野處顧亦莫得
而知焉而江左僻在一隅聲問復不與中華相接尤未
易知之也嵗在丙子天下大定車書同文軌自南而之
燕者道濟汴自北而逰宦者樂江浙繻節往來道路無
壅於是周公太公之先烈仲尼孟軻之遺跡名臣賢士
之風猷悉得於所見所聞而江南之士見聞日廣余嘗
有太史公之志欲周流天下訪古尚友考徳問業而困
阨未之能也庚辰冬仲謙丁君實來申江君魯人也余
一見而知其為隠君子矣己而交之愈深知君愈詳君
性剛介遇事輒發不屈摺於物好面折人短不少恕權
貴或召之辭不往或往議論不合拂袖竟去故見者嚴
憚之然聞人一善咄咄譽之不離口誨誘後進奬予人
物諄諄惟恐不逮間與人談時事先見逆料如龜卜然
人服其識所守㢘潔非義所在一介不取與人交責以
善道急難則以身赴之雖挫厄不悔其為人大畧如此
亦可謂特立獨行卓然不為流俗所變者矣以今山東
之地而有古君子其人豈非聖賢之流風遺澤尚有可
尋者哉余以文翰辱知於君間謂余曰吾老矣無經世
之志又性寡合與物多忤將屏絶人事耕田築室退而
老於濟河之上子盍有以贈我余應之曰君修身守道
老而彌篤余少年學未知方何以為贈自念今别之後
當益潛心増所未能養所未至使異時學業少自表見
於世庶不負知己而卒為善士也君其許之乎君笑曰
然因筆以誌之
　　　送史葯房序
陸子讀孟軻氏書至周霄問仕一章喟然而歎童子隅
坐而問曰夫子何歎曰嗟乎非爾所知也曰出疆載贄
禮歟曰禮也曰其禮可得聞歟曰孟氏固言三月無君
則皇皇如也仲尼亦曰鳥則擇木木豈能擇鳥乎曰左
氏之言是非孔子之言也昔者箕子過故殷墟而麥秀
之歌聞者泣下終不臣周老死朝鮮之東武王非可事
之主乎烏在其擇木也曰箕子紂之諸父貴戚之卿也
宗國顛覆固無臣僕之理矣曰孤竹君之二子豈貴戚
之卿歟踰燕而北不識朝歌之市也扣馬而諌采薇而
食武王非可事之主乎胡為乎首陽之顛也曰武王應
天而順人二子特立獨行而不顧者也夫特立獨行君
子之髙致非天下之通義也殷士膚敏祼將于京則天
下從之不從者獨二子也曰殷士之歸周京猶夏士之
在商庭也士之仕也夏不可則去而之殷殷不可則去
而之周周衰政龎土裂則之魯之晉之秦之楚矣仕如
此其急也然則烈女不踐二夫之庭非歟曰何可非也
士固為知己者死女固為悦己者容也以衆人遇我則
衆人報之以國士遇我則國士報之矣曰豫讓俠士未
聞聖賢之大道聖賢之心亦以衆人待其君乎曰遲遲
去魯三宿出晝孔孟固未嘗以衆人待其君然而合則
留不合則去可則進不可則退未嘗滯一國而淹三年
也曰孔孟之皇皇為貧而仕歟抑將以行道也曰固將
以行道亦有時乎為貧盖諌行言聽膏澤下於民君子
之心也抱闗擊柝乗田委吏豈其所欲哉誠不得已也
君子救世之心重而利己之心輕利己雖輕而所以自
任者極重救世雖重而所以去就者甚輕學者宗孔孟
是曰中道賢者過之不肖者不及也曰後世之仕也為
貧而已矣亦有如古人之行道者乎曰四海之大九州
之廣不可謂無人耳目所接則西州史先生者亦其人
也曰先生何如曰先生博學而篤志由義而居仁守先
王之道以待後學之興宗孔孟之敎者也曰先生大儒
世莫能用其將遁世而無悶者歟曰先生之心以為一
命以上皆可以利物故雖褰裳而濡迹猶或屑為之然
枉道以徇人則亦弗為也道之將行而斯文未終喪也
先生進而得位斯民猶得以被先生之澤天未欲平治
而嵗月不我與也則著書立言俟往聖而期來哲亦先
生心也曰然則用舎可必乎曰用舎天也童子何知焉
居數日先生將如京師帳飲郡城南樓陸子為坐客舉
其語先生微聞之笑曰余行亦良苦子自愛毋多言
　　　送曹士開序
江南以儒試吏名不登禮部者不在吏部選其弊也士
不能執弓矢而國以弱亡天朝神武混一區宇盡矯前
弊以法制從事自中州而之官南土者大率皆資性純
樸材力猛健之士故所至俱以吏能顯而精其能者亦
自謂毛錐子無復用也嵗在庚辰濟隂曹君士開佐暨
幕府始至觀其議論州人相與驚曰曹公儒者今儒者
亦為吏耶己而觀其政事則又相與驚曰北方儒者不
徒以其名聞顧有實用如此耶君聞之笑曰儒之道顧
安止此於是益聘名士崇禮學校孜孜焉求所未聞公
退之暇書籍不去手執贄而見者無賢不肖悉延納盖
將食舉箸而廢者日率三四以為常其好賢樂善之心
出於天性士亦以此多歸之故聲名籍甚同僚有忌其
異己者每加排毁甚則以謗加之君亦不顧居之自如
盖君子進徳修業如川之方至淵源深厚盖非初來時
比矣瓜已熟而代者不至君久任諳江鄉風俗益留意
民事㑹開浚漕渠修東征樓船符檄旁午調度繁興跋
涉雨雪中竭力盡瘁寢食俱廢民以不擾而事亦集邦
民徳君之深而君每自言權任不専恨不能盡致力也
丙戌春東征事解始獲釋印其秋北歸祖帳於江城之
隅士若民泣别者以千數擁馬首㡬不能行或曰異日
綰州紱乗使者車公其復來乎或曰公不來矣蘭臺鸞
坡横飛直上豈再落南乎郡士陸某從旁解之曰留暨
陽恵止一州在朝廷恵及天下一州不若天下之廣也
則皆應曰諾君遂䇿馬徑去是日也歌詩以餞者甚衆
衆属某為之序故書
　　　送何澤仁序
一潭何先生咸淳間横經申浦余時尚幼習舉子業先
生一見器重為忘年友朝夕相過從浩歌飲酒抵掌談
古今事意人間世此樂常有也乙亥春潰師江上囂卒
滿城守棄印綬去先生獨留州人奉以為主肩輿巡城
叱亂卒歸營伍塹闗自守閲月警報益急一夕余與先
生對榻而卧偪仄無寐余曰時事奈何先生歎曰吾妻
子附海舶歸守先人墳墓知得達否吾留有死爾㑹盗
起西境上斬闗而入先生衣冠坐講堂上左右侍衛皆
散盗不敢犯請與俱出遂東如海陵後有自淮南來者
曰先生卒矣嗚呼天不予善人以至是也心事之落落
能白於後世否耶自先生沒余更憂患家事益廢與世
益弗諧索居十二年矣今年春永嘉二士扣門謁入視
之其一則澤仁何君也余曰是非一潭先生子耶曰然
因記從逰時澤仁纔十許嵗隅坐撰杖屨眉目如畫曽
幾何時而今之志氣聳壑而昂霄矣追思曩時殆涉夢
境君顧不能以盡記憶也余方悲慨之餘繼喜善人之
有後盖不可謂天道之無知而猶冀其卒有成也則從
而扣之曰君今何學今來何為君曰自昔之歸家國俱
破北望泣血何嗟及矣踽踽獨行之身尚賴宗親之老
與鄉之二三父友克相以有立也黛井之西先人之敝
廬在飲水讀書其上將終身焉又思男子之學壯而行
之於是有四方之志吾先子死事朝廷嘗録其勞不肖
孤大懼弗任願有請焉不識以為何如余謂四方之志
非獨吾子有之余壯年亦竊以自負也心與事以交馳
志與命而相違視天下事無不可為而終不能以有為
故不欲為之矣吾子之欲為之也齒方新而氣方鋭人
力無不至焉天其卒有以相之亦未可知也然吾嘗聞
之士起徒步致富貴過家上塜衣錦晝行者季子買臣
之為也下澤之車款段之馬浮沈鄉里優㳺卒嵗者少
㳺林宗之為也昔人各行所志尚論者互有取焉永嘉
多名流雁蕩白鶴意其有隠君子者子歸試以余之言
復之其必有所擇也
　　　送史徳甫序
史自文惠起書生躋位保傅家傳鼎鼐門列棨㦸漢之
金張唐之蕭崔也二百餘年下逮徳甫五世矣乃始被
服儒者從諸生㳺調官暨陽學舍徳人之容吉人之辭
望而知其為佳公子也其文雅而不浮其行端而不倚
退而服其為賢師儒也余於徳甫有世舊交與余深間
謂余曰李文饒薄進士而重先澤於義何居余曰文饒
姑未暇論先文惠非進士乎文惠教授永嘉遷太學正
異時勲業家乗詳矣君忘諸乎嗟夫書生未易少也六
經經世之具庠序教化之源學官卑之無甚髙位然抱
闗擊柝之上也徳甫曰不然抱闗擊柝為貧而仕爾官
於學者大將以行其道而今莫之行也次將以行其志
而又莫之行也吾有先人之敝廬一區有負郭之田二
頃則不為是行矣余曰是顔子之意也彼顔子也居於
陋巷足不至米廩東序之間然一日為邦則乗殷之輅
服周之冕魯諸生必不辦此君其勉之徳甫曰子言濶
逺於事情姑相與論學事爾何至是余曰士不希顔奚
學而可徳甫黙然居無何卒解官去祖道城南相與握
手舉疇昔語感慨久之遂書以為贈
　　　送甘公亮序
嵗在甲午僕始得廢地數畆於城東隅與老農圃鎡基
簑笠從事一日飯已憩息簷下鄉之耆士帥羣子弟造
廬而請曰郡博士甘君公亮老於文學講授有師法性
方介聞人善譽不容口嫉惡如仇讐朝夕飯脱粟肉不
兼味始至米廩告匱擇慎金穀者司之出納弗與聞已
俸外一毫勿取復捐半以繕學以故士競勸殿閣門廡
丹堊一新人皆稱其㢘能同列有欲云云輒持不可皆
大怒久而見其無私卒亦心服居二年代者已至人曰
銓法以考計資君未及格奈何君曰克讓美事也不知
其它顧小吏趣持印去多士太息固請留不可則相與
投牒有司請畱君有議欲閉蕃空舍中者衆謂博士實
知子今博士垂去子計將安出僕笑曰諸君奈何不聽
公亮去乎吾聞公亮寓潯陽時終日徜徉匡廬泉石之
下悉取柴桑翁詩和之昔翁以乙巳嵗仲秋守彭澤令
冬十一月間督郵至即斂裳宵逝在官適八十餘日固
不復為資格計也淵明本不計資格資格何足以得淵
明哉嗟夫後世攷課之法非古之法也後世學校之制
非古之制也君子之仕也大將以行其道而莫之行也
次將以行其志而亦莫之行也則亦已矣公亮負三宜
去諸君奈何不聽之乎出處無心久速無期見可而仕
不可則止一宜去太夫人老矣事君之日長事親之日
短二宜去况柴桑以髙風規我廬山以泉石要我三冝
去僕年四十始學灌園不復聞當世事為我致意公亮
何不尋君遂初賦耶衆聞僕言憮然曰是不達時宜不
足與計者去之居無何公亮卒受代去僕追而餞之南
墉之涂上授以前説公亮嘆曰是吾心也聞命晚矣公
亮名某其先廣漢人僕江隂陸某也
　　　送洪中行序
余讀宋史至洪忠宣公奉使女真始末未嘗不為之廢
書而泣曰嗟乎孔子稱使於四方不辱君命忠宣有焉
假令尚在願為之執鞭而不辭者也乙酉之春始識公
之裔孫中行父於錢塘清規雅量㧞出流俗余敬慕之
後又七年訪君湖上扣門㳂花徑登小樓繙詩冊罷相
與道忠宣舊事慨然久之君曰吾老矣功業不建懼無
以承先志柰何余曰君以樹功立業為先志耶先世忠
貫日月志存社稷然早嵗﨑嶇於窮荒之北晚年流落
於炎瘴之南吾知其有所不堪也世家子弟經明行修
厚自謹飭無愧古人足矣功業成否所不問也君黙然
久之以書來言曰吾世居歙徙樂平之洪巖忠宣一枝
在青田山中則吾之所自出也移家來杭頗更人事性
疎懶寡合自計難與久處姑返吾屠羊之肆子宜一言
贈我余記桓温嘗問客曰小草一名逺志何也客曰在
山為逺志出山為小草安石在座有愧色每評此事以
為安石之出志在蒼生異時匡濟危朝力遏勍敵八公
草木皆為疑兵其為小草也大矣則其出未可少也至
於桓伊撫筝之際新城築壘之餘安石之愧其在茲乎
君老布衣功業不就出山未久輒歸可無安石之愧然
吾聞是行也實捧省檄而去晝錦之榮不亦微乎請卒
辭之不然君自以為逺志或誤指為小草若何青田山
中多異人隠士㑹有能辯之者
　　　送曹子昭歸隠敔山序
余友曹子昭幼有雋材通經史能文章尤工歌詩曹暨
大族祖若父以文行鳴於鄉家饒財子昭散施都盡少
豪氣鋭謂功名可拾取屢舉輒不中久益困不得志挾
所有走江湖扺錢塘愛其山川留居之乙亥嵗江南大
亂自錢塘復歸於暨奉其母依於族之廬家徒四壁立
上雨旁風人不堪其憂子昭讀書著文不輟故學日進
聲譽日髙而貧亦日甚然性剛不以貧故屈摺又好議
論人短長故忌者日衆時天下方尚武功庠序廢壊吏
不由科第進子昭獨俯首於文字間藝與時左遂鬱鬱
不得志一日慨然謂余曰吾窮而不達與人動輒得咎
命也夫吾老矣不能與新貴人競敔山之麓誅茅三間
將歸守先人墳墓願聞一言以自寵予持酒與殽候於
道左祖其行而告之曰百花百草之英逢春芳秀已而
秋霜拂之顔色剥落物之所遭時也吾道在世間屈伸
消長亦有時焉士之出處視時為之去就昔漢州什邡
縣吏民惡猾難制特不喜秀才每儒服謁縣門者吏輒
坐門下罵辱之盖宋初時沿五代亂離儒風不競如此
至天聖嘉祐間宇内太平荒州僻邑誦聲洋耳凡曩時
平江南平蜀名將家子弟皆衣白衣從鄉進士舉於有
司夫彼此各一時也其姍侮崇尚之意不同時有顯晦
道有汙隆君子行法以俟命而已矣故曰用之則行舍
之則藏失志而不憂遯世而無悶巖穴之側溪澗之濱
采美釣鮮苦調清吟使百世之下與盤谷少室齊髙持
此以較人間世之毁譽得失也不猶鴻鵠之於鷦鷯哉
子昭行矣勉之山居暇日當和淵明歸去來辭以見寄
子昭曰諾遂書以為别
　　　送福安梁學正序
史漢載甌閩之地谿谷水石深險不測篁竹叢生無城
郭邑里以為不毛之地不牧之民自漢迄唐始大通於
上國然其人安於山泉禽魚之樂不去其鄉不為北官
間有習文章吏事者止為本州州佐縣令而已閩士出
閩自歐陽詹始詹與昌黎韓愈隴西李觀清河崔羣等
㳺聲名籍甚愈稱其事父母孝與朋友信唐世閩士一
人而已自唐迄宋南方之學大興家通詩書鄉習俎豆
儒宗項背相望公卿胥此焉出如詹者盖不數也福安
梁君以丙子丁丑之亂去其鄉僑居暨水之陽聚徒講
授一日泣謂余曰某不天夙喪其親宗族又殱於兵二
十餘年墓檟猶未樹也每對門人誦蓼莪之詩為之廢
巻欷歔今秋調官平陽學舍竊升斗之禄以餬余口而
吾親不及養矣言訖則又泣曰南雁蕩之南吾廬在其
下今之歸掃除先人墳墓凡宗族未舉之喪竭力襄事
讀書教子終吾天年而已干禄非吾事也况鄰邑桑梓
之邦非吾父兄即交友也安敢為人師乎余應之曰為
人師者亦教之孝弟而已庠序所以明人倫也昔歐陽
詹不能卒父母之養於違去京師之後昌黎哀之今君
能舉父母宗族之喪於亂離飄泊之餘後世復有昌黎
則必許之矣雖然人子之孝殆不止是立身而誠委質
而忠撫衆而慈皆孝之推也師必師孔孟學顔閔如詹
者真不數也君筮仕之始行矣勉之勿曰是處士之大
言老生之常談大言者人所難言常談者俗所不談也
　　　送盧彦逺總管序
㢘者臯謨九徳之七管子四維之三於四端屬義非止
一介不取也㢘有稜隅有分辨此君子之大節故漢世
舉孝㢘居家以孝守官以㢘可以轉移風俗顧當相與
言利之時不奪不厭於此有人焉飲氷嚙蘗玉雪自持
非瑞世之麟鳯耶盧侯彦逺之尹暨陽也寛而不弛辨
而不擾敬士如賓視民如子人皆愛之而不忍欺終三
年私謁不至鈴下嘗曰吾以不貪為寳或笑侯不能以
脂膏自潤侯處之泊如也代且至倒囊無歸貲餘一馬
鬻之僦民居步出入間從士大夫㳺觴咏陶然不自知
五馬之貴也侯大㕘之子翰林之弟無一㸃紈袴習被
服受用如寒素太夫人年髙左右侍養無違菽水盡其
歡心侯内行醇備金玉人也尤以㢘著居家逾年起擢
州路總管府尹行有日士民咸惜其去辭曰餽贐侯一
不受余貧者姑贈之以言維柯山郡趙清獻公之故里
侯下車必首謁祠下一琴一鶴千載髙風侯視之可無
愧焉如嘉祐熙寜立朝之節成都㑹稽臨民之政侯勉
之
　　　送李良輔同知北上序
天下郡國之吏可知已便文營私侮法以為奸懐利以
自殖是人也盖十之九矣拘職而弗敢以不勤畏義而
弗敢以不㢘懼法而弗敢以不謹是人也盖十之二三
矣若夫正大而不私循良而有守寛惠而能㫁是人也
千百之一耳髙唐李侯是千百之一也侯世業儒自山
東兵難衣冠轉徙士族子弟失其故業流為吏商降為
農吏者多矣獨侯昆弟偕以學行鳴於鄉歴揚中外二
十餘年其為政以詩書為本以利民為心累更繁劇才
幹優裕簿書出納毫髪不欺聴斷審允明察如鏡元貞
中通守延陵威惠旁行適憲官㢘問所部同僚皆以罪
去獨侯以清白稱秩滿同知暨州暨與常鄰熟侯之政
聞其來而悦之延陵之民争送出境涕泣而去猶嵗時
問遺至今不絶其得民心如此昔杜祁公自乾陵移守
鳯翔二邦之民争於境上一曰此我公也汝奪之一曰
今我公也汝何有焉歐陽永叔侈書其事以為美談以
侯觀之誰謂今人不如古也侯在二州治狀不可殫舉
而二事尤著朝議括民隠田使者迎合増無名之賦十
餘萬常民苦之侯執不肯署使者臨之以威卒不為動
民相率訴於上援侯為證卒蠲其大半侯由是大忤權
要暨陽東南古河導湖入江嵗久湮塞髙原不利侯建
策浚治議者憚役謗沮百端同列疑之侯自請督役往
來雨雪中與畚鍤者雜居民力不罷水勢大泄溉田十
餘萬頃㑹是嵗境内大旱禾得不槁人始服侯之識而
深徳之是二事尤著者也盖侯之為人喜禮接士大夫
常寛假之而所至多與僚寀不合喜為百姓興利除害
以身率先而豪猾奸民一毫不貸是所謂正大而不私
循良而有守寛惠而能㫁者非耶侯為當路所知他郡
有疑事輙委審覈在暨三年席不暇煖代者至州人遮
道不聽其去侯亦愛其土俗簡靜山水明逺遂築室而
留居焉丙午春將如京師歌詩餞者盈軸余謂不足以
盡侯之美故叙其梗概於篇端俾來者有考焉
　　　送黄節山序
永福黄君久客余鄉余屏居學道未之識也一日訪余
而言曰吾世業儒宋乾道中曽大父魁天下子孫文行
相續遂為龍嶼名家不幸陵谷遷夷世禄之胄降為編
户官吏特不喜儒差徭必首及之以故吾家無中人百
金之産而里中之役一二嵗必間及焉曩者吾父因役
毁家吾幼而早有事焉長而又有事焉筋力疲於將迎
精神弊於期㑹泰山之虎搏噬不盡則不止吾不獲已
棄家北出與吾母訣泣曰兒以先澤殞墜大恐顧今仕
者類徒手獲兒才不後人老棄荒陬自苦無益丐兒身
以往遭時休明人思自奮宜得所欲旋以報母束書晨
行北首燕路鉅公貴人咸􁂚異之居半載選部以不及
格報聞卒困而歸歸慚於鄉人遂館於澄江里中今四
年矣吾日懐親知親之亦吾懐也吾其歸哉何以贈我
余聞其言而嘆曰嗚呼好尚時也遇合命也子何戚焉
且士豈必於仕哉詩史以娯志耕釣以娯老水菽以娯
親庶人之職也庶人召之役則往役召之見則不往見
義也今鄉之出也是不徃役也都之入也是往見也義
何居焉而况子有母哉議者謂温嶠絶裾與王尊叱馭
事不同西上卭徠王已仕漢也北出晉陽温猶未仕晉
也勸進之使豈無他人雖身都將相戮力江左終天之
痛猶莫贖也子太夫人年髙且喜且懼歸哉歸哉它年
瑞石再移龍爪復花出未晚也當子之時由子之道明
善以誠身致命以遂志如斯而已矣
　　　送朱南伯序
里中朱君南伯少余數嵗姿性頴抜進不可禦經子百
氏書無不讀下筆無停思一紙數千言老宿斂袵不敢
當去年秋策馬東㳺燕齊諸公貴人欽其才剡諸朝得
海陵郡文學於其行也客餞諸郊祖而祝之余亦在焉
客謂余曰偉哉朱君是行也子何以贈之余曰吾將告
之以講學昔張安國妙年射策第一聲滿江左入司帝
制出典方岳張公欽夫送之以序不過勉其講學而已
朱君材名雖不減安國然薦書之除非如射策之榮也
文學之職非如方岳之重也余於欽夫無能為役朋友
琢磨之誼顧豈以此為嫌哉夫氣質之美有限而問學
之功大名利之樂至淺而理義之味深語孟童而習之
微辭奥㫖闗洛不能備也五經聖人之成言闕文疑義
朱子不能釋也史氏往古之明鑑廢興沿革永嘉不盡
詳也講學講此而已㳺藝博文學之細也修已成物學
之終也昔為子弟今為人師矣昔教於鄉今教於國矣
此攷徳問業時也此多畜前往時也若夫終身布衣不
沾一命命也再命三命亦命也何足為朱君道哉海陵
郡江淮雄勝景徳寺之東冨公讀書堂在焉今之捍海
隄則范公監西溪鹽倉時所築也往事近三百年矣朱
君倘有志乎客曰朱君好古敏求之君子也子言云云
請書以問之
　
　
　
　
　
　
　
　
　
　
　
　
　
　牆東類稿巻五
欽定四庫全書
　牆東類稿巻六　　　　　元　陸文圭　撰
　　序
　　　送宋春卿序
癸夘冬十一月春卿宋君自暨陽幕遷江浙行省掾州
人咸惜其去先是君未至長官以喜怒臆决賞罰吏翼
之以威州民重足而立君至之日風采立變事無巨細
疏决如神兩造在前君一覽輒曰甲某直乙某當罪吏
請託不及行􁂚眙相顧走白諸長長或不聽吏叩頭曰
某官清直不敢違長又不聴君出幕廷争曰事如是如
是不如是不得行長愧謝乃已同僚或懟曰州事一由
幕府耶君亦謝曰此公事也論曲直而已非較勝負也
由是上下服其誠信州人有嘯諾之歌晡退即閉户謁
不得入豪右節朔以餽至門守者曰無汚吾門不速去
且獲罪自後人跡絶不至人或疑其簡傲然喜與士大
夫㳺舉觴花竹間談笑賦詠陶然終日與臨政時如二
人焉辛丑孟秋一日余與春卿㑹飲軍將家日正午北
風大壯江水怒溢入府寺漂廬居君策馬衝雨徑去家
中人散莫知處一不顧急詣府閉闗徙囚按處其民明
日大發倉廩官吏争持不可請俟朝命君怒曰老弱棲
苴上餓立死奈何不以一身救數千人命擅發之罪我
獨䝉之不以累諸公當是時君自視如汲長孺閲數日
㢘訪趙公至嘉君倉卒處事有法力薦之君名益振至
是秩滿代遷老稚太息泣下雜然呼曰宋君舍我去奈
何余曉譬之曰一掾史叙遷細事耳然所係重盍聽其
去衆曰何也余曰今郡縣官教敕無素簠簋不飭罷不
勝任甚衆間有一稱職者指目為異反羣詬而非之不
少旌擢至滿嵗碌碌代去是亡以風列城也使今之佐
天子出令者自掾史而上舉爾所知省部而下各擇其
人豈不足以致昇平使春卿既遷之後不變其初異日
立殿陛争是非如在州時豈不足為賢大夫明者能舉
人賢者不負所舉非相為賜也兩盡其道爾余老矣無
補斯世然憂民之心與敬賢之意一飯未能忘也因是
喜而書之
　　　送馬伯亨序
儒與吏不相入久矣漢起豐沛蕭何以刀筆取功叔孫
以衣製求媚帝之厭儒自是始矣解冠已甚何至於溺
之乎賈生有言使天下囘心向道非俗吏所能為也生
謂俗吏不知大體而大臣短之謂生新學欲専擅權夫
定經制興禮樂豈新學之所能當時大臣留心簿書期
㑹之間以為大故此正賈生所謂俗吏其不喜生也宜
哉然生譏俗吏是己生於儒者之體亦未得其全也生
精敏有餘而純正不及才比仲舒有餘而學比仲舒不
及漢儒以仲舒為首兩相王國正身率下動以禮法治
行卓然有儒者之效當時張湯趙禹顧以深文巧詆為
公卿而仲舒卒老於家豈勝歎哉魏晉以後選法不定
隋唐以來科目大興而循吏之效不及兩漢則有由矣
國朝深鑒前代之弊斥去浮華廢科塲不用一切以格
例從事官吏日月資品累次而升上有定制下無覬心
此所以為善也及其既久用事者不通於學學者不適
於用夫學者不適於用是六經載籍皆事外之空言也
用事者不知學是三綱五常皆法外之贅物也亦惟學
不適用用之輒敗是以用事者不悦學謂學果無用也
俗儒不知時變彼固以此藉口殊不知俗儒之無用今
可棄也俗吏之不堪用今不可缺也以可棄之儒而視
不可缺之吏儒固不勝吏也薛宣有言吏道以法令為
師可問而知能與不能何可學也當時以宣言為然夫
宣有子不能教乃謂吏不當學何其繆也衆以為然者
真時俗之見耳善乎王通氏之論曰吏而登仕非古也
古者士登乎仕吏執乎役盖吏而能學可謂之士已吏
而不學執役之材耳鄴中馬君伯亨儒世其家妙齡志
學經子之正史傳之博百家之雜靡不該貫古今之成
敗人事之得失制度之沿革靡不考核髙談娓娓逼人
持論畧不少恕好揚人之善而不隠人之惡以故譽之
者不少而忌之者亦衆教授江南書院不數年入吏部
選年未及格退補為吏待次六部君忻然曰吾儒者也
吏餘事耳歸别其親束書北上人皆羨之余獨曰儒與
吏不相入久矣孤寒競進媚之階也黨親磐踞争之府
也其慎之哉清心可以省務檢身可以範俗非俊傑不
足以識時非器識不足以致逺嗚呼其慎之哉
　　　送蕭仲堅序
隋唐選士之弊至宋尤甚數尺之紙謂足以盡已之長
三日之場謂足以考人之素文未必工也况實學乎學
未必充也况實行乎行未必顧也况實用乎識治體者
深病其故無術以救之雖文公私議不過改經義之式
均州解之額而已鄉舉里選之制疑不可以復行也夫
斯文闗隂陽之運而易代有好尚之殊國朝刋削浮華
敦崇簡樸廢科舉不用三十年來一洗時文之陋場屋
遺才老死巖壑後生新學無榮進之誘専志詩書頗知
古人為己之業當是之時立禮興化敬教勸學可以一
變至道奈之何武夫豪卒詆訶於其前庸胥俗吏姍侮
於其後以故士之自珍者逺引而深遁而嗜進無恥者
屢卻而復上主事者患其然於是創為茂才異等之法
不拘常制所以求卓犖之器别庸常之品也大徳乙巳
暨陽以蕭君仲堅應詔君汴之考城人世家望族徙家
南來客婺處間多從儒先長者考徳問業講學明理篤
志力行夙夜不怠奉母以孝事兄以弟訓子弟以嚴閨
門之内肅雍如也君性寡言稠人廣㑹斂襟危坐恂恂
如不能及其商論古今剖析是非逆决利鈍如指諸掌
蓋有沈潛精宻之功而無粗厲跌宕之習是可以當此
選矣夫重已者不至於求人而用人者好人之求已以
好求己之心而待不求人之士士所以不至也賈生之
英董生之雅上不得於君次不得於相而絳灌以軍功
顯田竇以戚属貴杜張以刀筆進猶謂漢有人乎君負
賈董之稱而膺茂異之選遇合未可知也余獨有感於
歴代選舉用人之法與夫立法之弊詳為君言之掌銓
衡者或有取焉則所以待君者當何如哉
　　　送焦君實杭州學正序
杭故都也三學盛時江淮湖浙閩蜀之珍萃焉橋門冠
帶動以萬計名未登三學者待次於杭謂之天府之學
升進之階視列郡為優校官選第一流非進士前列不
預考未終旋入館閣故當時之士貴以肆其得也身持
風裁口吐清議上攻帝躬次及宰輔儒有益於人之國
其失也雷同比周㢘恥道缺章句流為小技行誼不以
相先儒無益於人國也嗚呼法之弊六七百年矣而弊
莫甚於六七十年之近學之士盖千萬人矣姓名百無
一二傳焉文章亦百無一二存焉其故何哉有志之士
未嘗不慨然太息於斯也氣運衰竭崇極而圯三學之
地廢為官署鞠為園蔬過而問者莫知其處獨杭為江
浙都㑹之府學得無恙亦不復如曩時盛矣㳺士散歸
土著居民習為吏商廊舍悄然不聞絃誦華髪台背之
老或三五人持缽傳餐使栁子厚見之必不能仰視其
徒而三十年来校官之選稱職者寡則亦無怪其徒矣
嗚呼任是責者誰歟吏性不喜儒陽尊而隂嫉之銓選
之初不復區别其能否例加摧抑幸其廢職敗事則羣
誹而笑之夫士修之於身不以窮達易操行之於家不
以古今廢禮措之於國不以用舎徇人若夫躁焉而與
時競也汨焉而取俗諧也貿貿焉而莫知世之軋已也
則吏之羣誹而笑之不亦冝乎里人焦君實吉士也好
學而甚文入部選十年復出杭為學正於其行也為叙
近世學校盛衰之故而及夫正己治人之方抑野人之
言非後進之君子所樂聞也嗚呼是焉足以光子之行
乎
　　　送喬州尹序
冠氏喬侯仲山於大徳丙午自杭來守暨夏大水居民
縛筏以居米直騰起侯下車吏抱牘以次歴階而上侯
卻去不省曰噫吾受命馳暑塗五百四十里解倒懸急
緩之即斃今為從容理簿書時耶豪右幸嵗災封廩自
殖細民晨入市攜什器易斗粟日晏徒手返婦子相攜
泣牧不忍坐而視其議出粟勸分等貲之髙下勿強違
者以法繩之令始下豪右大聳各罄所有有無相通饑
者得哺糴寖平侯始視州事精明而簡静嚴而不殘清
而能通私謁及門距不得入成牘來上剖斷如流獄無
淹囚庭無留訟綱紀粗立明年丁未旱潦相仍嵗大祲
榖比不登價復増倍侯曰令之必行先自上始首捐圭
租糜粥以飼饑者同列效之州人不勸而化得粟若干
令饑民無出鄉鄉為設局公券以給之猶不贍則力請
於行朝官為賑貸久之不報州有財賦糧額𨽻正官禁
鑰嚴甚侯輒發之吏叩頭曰不俟㫖易官粟比擅興罪
奈何同列瞪目相視不下筆侯曰吾獨署字它日代償
不以累若等且吾以拯飢獲戾甘受如飴吾為汲長孺
矣既而劄下詰専發狀侯辨折數四卒無以加是嵗饑
而不害明年春招懐流傭墾剔萊蕪貸以種糧寛其徭
役秋大熟田社晏然州遂無事乃興起學宮考覈隠田
先是掌計者去其籍士廩告匱侯分遣吏屬口授規畫
履畝而實之租額幾及升平時惡其害己者譁然議之
主者利其利隂欲敗其事侯不聴持益堅籍既成藏之
有司副在學宫嵗入大充公膳豐渥視禮殿卑陋奠跪
無所創増前楹髙深廣長凖昔有加庋書籍三千巻笵
禮器五百斤前所無也教養備具多士屬心相率援借
冦故事請部使者以聞㑹秩滿侯亦倦而歸矣侯通經
術工文章明治體習文法幹畧優裕真公輔之器而小
試於一州州負侯侯不負州也余以㕓氓深辱侯知余
亦深知侯也歸有日士歌詩以餞之余叙其梗概焉古
之為序者叙其所以然弗著美也著之所以勸後也侯
之美多矣大者恤民養士餘弗著畧之也畧之侯志也
吁龔黄之美班史叙之侯似不及也今州縣之牧民者
不及侯多矣此序所以有感而作也
　　　送陶中山序
余舊讀韓文攷異王伯大音釋至毛頴傳䝉恬伐楚次
中山注云中山在秦東北非伐楚所當次此固寓言然
亦不為無失是固指中山為古鮮虞之墟矣及攷地志
則金陵之溧水有中山羣兔所出造筆者資焉非定之
中山也况頃襄以來徙夀春城呉虚之楚非復子嚢城
郢之楚則獵中山以懼楚雖寓言要自有據韓公博洽
未易訾而注書者亦難矣辛酉嵗莫余病起扶杖倚門
有客來過手攜行巻則中山陶君鄧憲善之門人也余
驚問曰君冀方唐堯之裔而徙居定武者乎曰非也世
居大梁而宦逰於昇往來溧水間以此山自號云爾然
則韓子之文因君之號而益彰程子所謂不可漫讀者
此亦一驗歟余因歎古中山雄跨趙地北撫燕西魏唐
以來世襲為強藩近世殘弊荒凉霸氣銷歇韓昭文蘇
内翰之流風遺烈無可攷而况於建業下州之培塿者
乎則其湮沒草莽人不復知有此山者固其冝耳陶君
齒壯學鋭異時當以功業自見與山東西將相齊驅中
山自此知名矣
　　　送張菊存序
人倫有五朋友居一其道大矣曽子稱昔者吾友以能
問不能以多問寡世指以為顔淵然顔子二十九而卒
卒時曽子纔十三嵗始在舞雩童子數中巳能追聖門
第一流相與攷徳問業於陋巷之中既沒而猶思之其
篤於友誼如此士窮居百世之下尚友古人百世之上
攷其問學自修之懿騐其切磋琢磨之實豈無聞風而
興起者乎吾友張子仲實與余交十餘年矣嵗在甲申
余適錢塘君年甚少新有詩名風致清逺器宇髙朗翩
翩佳公子也於是始傾盖定交暇日命奚奴負詩嚢並
轡㳺南北兩山窮泉源坐石上聯句掘野笋而煮之日
晏忘歸時事一不掛口余時隨計上省君敦諫甚苦又
作詩諷切之余感其言拂袖徑歸杜門不復出後數年
客自杭來者謂仲實經明行修諸生迎入學師事之省
臺貴人籍籍道仲實名字余私念君人品甚髙志不輕
就殆家貧親老將為禄仕計耳又數年余再適錢塘一
見相與道舊感慨久之君學識超詣世故精練余遂不
敢直以詩人命之間為余言自子别去得良友一人曰
鄧子善之善之性温亮朝夕相勗以理義之學有過必
規吾愛而敬之子豈願見之乎余舊逰南北山時已識
善之嵗月于邁余髪盡白落落與世寡合如駑馬下垂
放置於隴牧之間無復驅馳千里之志聞二子之髙誼
深知㑹友講學之益未嘗不自悔於離羣索居之久而
不得日從之㳺以求聞其所未聞者也久之余還故山
仲實調官暨陽學舎乃得日從之㳺相得歡甚君又能
落其驕榮養之以冲和斂其英華趨之於平實屏詩文
久不復為専覃思於六經由是其學大進余益畏之而
衰惰之餘亦復賴以自警仲實以其親之在杭也嵗一
省焉居二年受代去謂余曰吾以斗禄養親而吾親不
樂逺㳺是以不獲長在膝下吾罪大矣將告歸而不得
吾子一言非古人相贈出處之義顧余不敏何以贈君
惟忠孝古人大節而君春秋方壯事君之日長事親之
日短矣孟子曰事親若曽子者可也曽子猶為僅可者
吾日三省能為曽子否乎唯子勉之小人有母願與子
交勉之子謂善之良友也歸而告之必以吾言為然或
謂仲實故王孫宜踐修厥猷志在勲業良亦至論然處
士無是言也仲實西秦人少余八嵗云
　　　送曹士宏序
荆揚二州山水清逺其土廣博其氣温厚其俗輕揚昔
舜禹巡守所至然貢賦之外人才不見書傳攷之左氏
鬬榖於菟蒍艾獵沈諸梁皆楚人公子季札呉人周以
前則無聞也三國而人才始盛周公瑾陸伯言其尤者
乎晉唐宋而大盛謝安石陸敬輿范希文其尤者乎秦
漢則無聞也近世以科目取士以資格任官宋過江百
五六十年不能破規矩用一士士亦無一人能自出於
規矩浮誕補綴之詞章清髙虚曠之議論怠玩姑且之
政事百五六十年而後亡者獨非幸耶嗟乎如吾與士
宏者亦曩時場屋中二士也追逐時尚攙説得失少年
之悔多矣吾老且疎度不堪用屏伏閭里為村學究日
與童孺相周旋而士宏所知皆當代貴人所至從名勝
㳺聲望燁然顧俯首為巡徼吏不屑意今之所謂品官
者士宏不得而升也視學究所得無相逺矣嗟乎士豈
以窮達貴賤而動其心哉顧吾之才可以用世與可以
用於世者何如耳今夫山東長於刀筆冀北習於鞍馬
而荆揚之人亡國之俘也固不敢與之度長較短以並
駕於當世奈之何㢘恥寡鮮者嗜進而無厭材術空疎
者投試而輒敗嗚呼此固士宏之所以逡巡退卻緩轡
徐驅於駿奔之後者乎古之君子窮不羨達之所有達
不變窮之所守仰愧於天俯怍於人雖宰天下有不為
也内省不疚則一巡徼吏可以抱膝而長吟嗟乎此豈
易與俗人言哉士宏辯博雋偉有志當世不知江之東
西浙之左右亦有與君上下其論者乎子文以下諸賢
之功業亦嘗攷論其故乎往者不復見來者未可期志
士仁人沒齒有餘憾矣士宏北上見當代貴人併以是
告之其不可告者慎勿告也
　　　送丁師善序
至治壬戌夏浙西旱秋大水災沴相仍稼不登者十九
行省選官按視所部而丁君師善實來暨州州北阻江
東髙而南下以故旱潦皆及里胥旁縁或不以實聞丁
君疑之謂人曰貧民誠可憫奸民不可縦也牆東老叟
聞而告之曰牧民者職在於民不損猶應言損故當以
寛為本不奉法者義不容私民之情偽盡欲知之故當
以嚴為本然仁意流行於宻詧之中大綱振舉於節目
之内嚴之中又未嘗不以寛也今惡檢田之不實而歸
其責於州縣州縣則歸罪於里胥里胥未免取償於細
民細民抑納而無所訴而里胥之所獲則自若也昔人
有言檢放之弊在於後時而失實後時所以失實也州
縣近民者也穡之未斂驅車而出履畝而視之盡在吾
目中矣時固未為後也穫既空矣種既易矣後來者無
所考矣田固不能言也田不能言而里胥代之言里胥
之言則為民也其意則為已也而亦不盡然也懐刑而
畏法者間亦有之然則如之何大學曰無情者不得盡
其辭大畏民志此謂知本本者何明徳是已丁君學問
淵源以經術飾吏事㢘平而明恕不可干以私本既立
矣尚奚以余言為哉
　　　送陳無逸赴攸州博士序
攸故長沙邑賈太傅褚都督之文風治績意其猶有存
者近始陞州陳君無逸為之博士陳龍泉世家僑寓霅
上距長沙里數千將行道過友人陸叟之廬君慨然曰
家貧不仕非古之道也仕而為貧非士之志也是行也
吾得己乎哉叟應之曰往來屑屑不憚煩者王良所以
見棄於其友也然良司直也太守也無忠言竒謀而取
大位友所以棄之也今君博士也其位卑也又初筮仕
未屑屑然也吾未敢以棄吾友也吾聞之朋友之義出
與處皆有贈焉昔賈太傅之適長沙也前弔原而哀死
後賦鵩以輕生悲憤其本懐曠達其寓言也移梁之日
卒鬱鬱而死禇都督之徙長沙也再遷而桂三遷而愛
以螻蟻之命乞憐於昬庸之主還陛下笏何其勇也上
表陳情一何憊也古之君子窮理精至養氣完厚用舍
無預於已禍福各安所遇憂世之情樂天之意並行而
不相悖今二子之仕也知進而不知退知得與存不知
喪與亡或激而憤或懼而哀然則生平詞藻之勁贍翰
墨之精英蔚然於當時者皆無本之木無源之水也嗚
呼惜哉雖然有才如賈有節如褚用之不盡老嵗月於
湘潭之境賈尚北還褚竟南遷豈不悲哉杜少陵最善
評亦有髙名前後回首傷神之句重可悲也顧君子成
人之美春秋責賢之備二論自不偏廢况尚論古人而
較其短長亦格物致知之一事處人所以處已不可恕
也今陳君之行也涉洞庭下湘水登衡嶽之峰覽古興
懐豈無有感於中者南中多士豈無與君上下其論者
先正清規勁節照映一代君之才之學克紹其美臺閣
器也州博士何為者故以漢唐二子之功業望之望其
出於二子之右也則吾之所以贈君者豈不厚哉君笑
曰王良之友未能以是言也握手别去
　　　送陳元復序
永嘉葉正則與周南仲孟良夫兄弟上下追逐菴廬擁
被通曉詰難南仲論辨縱横衣袖騰舉兩眼盡赤正則
疑之後遂黙黙然亦心服其文上折旁峻不雜今人之
體也莆田劉潛夫與鄒子益曽景建黄天谷語謂鄒専
佞佛黄涉獵道家書不能精惟景建浩博扣之不窮潛
夫畏之二人者不足以涉其藩也前修往哲文獻相仍
求益友之良規繹講師之緒論窮日累夕此樂何可數
得文運衰歇雅道彫喪流風百年不絶如縷余僻處牆
東鄉中子弟南北勝士時辱與之㳺雖其淺深髙下不
能一槩而未見有髯之絶倫者陳君元復自山中來長
身玉立眉宇昂霄與人商論不能下氣一言制勝聞者
撫掌所謂絶倫者非耶余樸學無師坐守章句如蠅鑽
窻不出故紙而君旁搜百氏横貫九流悟性超入直詣
津梁此學勝也余文思苦艱呻吟累日僅一二句不棘
人口而君落筆竒偉如騄耳不羈自放於渥洼天駟之
外此藝勝也余數竒不偶習隠終世甘與百草腐化而
君妙齡馳譽籍甚方將詣北闕上書朝奏暮召建當世
治安之策此才勝也君今而後致知而力於行明體而
達於用循精粗之序審緩急之宜殆將進於道矣奚勝
負之足言嗟夫潛夫正則今無其人也其人亦未聞道
也余將與君㳺廣信問鵝湖究當年朱陸坐中之争書
中之辯以求真是之歸而余老不出鄉君北上有日落
落奈何君瞠目不答長嘯徑去
　　　送家鉉翁序
五方之人言語不通嗜欲不同性善則一修道之教所
以明此善也先皇帝武定内難文致太平舉中原百年
之曠典大比興賢天下之士雷動響應山巖藪澤之間
搜羅殆盡而殊方異俗釋掤掉甲理冠帶習俎豆來㳺
來歌蹈徳詠仁莫不洗滌思奉明詔立躋膴仕然有司
事不素講學識淺陋考擇不精故舉一遺百莫厭士論
如家君鉉翁輝和爾氏其先居於北庭右族托克托太
師寧國公之裔孫幼頴悟自命不凡脱去紈袴習修孔
氏之業讀文公之書應江浙進士舉及格貢詣京師旋
報罷自是杜門養志閩憲聞其才而辟之君亦欲以所
學自見不辭而就尋調行臺御史府掾泰定丙寅余自
暨鄉出應容山縣聘授生徒於學君以六月慮囚隨二
繡衣至縣一見握手如舊交謂余曰知子名久矣乃今
胥㑹於此相與道家世出處本末慨然久之君貌嶷嶷
美髯如㦸神采逼人必能曉暢官事顧御史職無不統
奚止獄訟而已今不幸南北方數千里水旱民且狼顧
賑救之方未知攸出奸豪侮法官胥貪墨夤縁縱弛三
尺無所施君能援經守律引義力争何事不濟漢掾史
多為三公當時流品未分士競節行避騘埋輪之舉非
一手所能安知在下無佐之者御史風聞言事耳目不
可無也君年冨氣鋭功業未可量余老墓木且拱惜不
及見之姑叙梗概而已
　　　贈朱自明序
龍圖授羲龜書畀姒赤文緑字能讀者誰天球誰篆琬
琰誰冩凡是物也東遷於洛之時失之乎西入咸陽之
時焚之乎惜哉相府所收之圗書户口阨塞之數耳竹
簡載之乎木石刻之乎皆不可攷已秦璽篆玉漢侯王
印章黄金者銷毁銅鐡至今猶有存者伯喈石經髣石
鼔之遺自洛陽遷鄴棄擲殆盡更入木鋟始於後唐不
意讀兔園冊子人其功乃出於䝉恬蔡倫之上四百年
來海内文字皆托之木矣書多而學者倦於讀坡翁所
為太息鶴山屢作藏書記亦申言之弊豈易革哉丙寅
夏余來容山朱晦自明見於明徳堂上鄱之浮梁人也
余扣之曰習舉子場屋之文乎不答曰為刀筆簿書之
業乎又不答徐曰吾祖敷文尚書穆陵之師也御書樓
猶存焉雲漢昭囘之章則族多而散裂去之矣岸谷轉
移落拓不振浪走江湖性頗好古工圗書篆刻之學㳺
戯三昧而已儒㓜而學之吏亦嘗試焉皆能之而不為
者也余聞其言而心怪之㑹縣庠立文宣王加封碑君
即解衣盤礴而周旋焉體製甚古乃知韜光晦跡之士
藏於醫卜技藝之間者世多有之道雖小而必有可觀
未可謂壯夫之所不為也其秋余將歸朱亦西向秣陵
來求贈言余不知所以言也一笑握手而别
　　　送王君章序
阮嗣宗與阿咸為竹林之㳺任達不拘謝安石與𤣥等
為東墅之宴屢費千金識者皆非之杜牧之譽阿宜之
讀文韓退之誇阿買之能書其後二子亦無聞焉髙沙
王君章挾其姪文憲文崈來從吾㳺窮經稽古講學習
文刻苦勤勵鷄鳴而起夜漏盡十刻不寐愛日孜孜其
志亦可尚巳記丁巳冬余過其里重湖渺茫蘆葭夾浦
雁聲西北來墟烟蕭瑟猶不改昔年邊塞氣象欲訪故
里遺民求孫莘老秦少㳺少章兄弟風蹟了不可得王
氏世居興化髙平文正公嘗宰是邑必有異政而叔姪
俱生晩亦莫之聞也時代更换人物衰謝可為太息吾
子有意振起之乎魚蒲蟹稻之鄉生理粗足無求於四
方故雖孔道而賓客商旅之來居者少獨從師取友義
不可闕則越境而求焉丙寅孟夏三子從予適容山之
陽授業明徳堂上久之余又將如金陵生告歸省親嵗
終將復來余呼而謝之曰嗟乎語孟庸學詩書易春秋
鄒魯之學在焉述之者河南程子建安朱子胡蔡之徒
相羽翼之句為之解家有其書至足矣學不出乎此朝
廷設科取士亦不出乎此子歸而求之蚤夜以思窮探
力踐希聖希賢之階治人治已之術當自得之何必借
視於盲假聽於聾哉百嵗老龜方曳尾於泥塗之中而
鵷鳯之雛遡紫霄而上征時或逍遙過之亦不復下視
之矣
　　　送呉仲魯序
天厯間烏江呉仲魯來與僕逰講易牆東之下將歸省
其親丐一言以為别僕病未能也其請至五六不倦乃
為之言曰昔仲由去魯謂顔淵曰何以贈我顔淵曰何
以處我二子相與言不過墟墓間事何其不切於事耶
盖孔門弟子羣居仁義道徳言行忠信皆已講習無餘
無可言者今吾子學博而氣鋭宏中而彪外將有用於
時僕請以易為贈易曰君子以言有物而行有恒又曰
君子藏器於身待時而動又曰君子以儉徳避難不可
榮以禄是三言者於已切於義當於時宜子其識之僕
年八十將槁死林下不及見子功業之成矣抑未死以
前皆臨深履薄之日月也子何以處我仲魯不答太息
而去峕庚午夏至之日
　　　送州同知序
至順庚午十有一日昭信校尉同知江隂州事納琳哈
喇秩滿代歸祖帳城南鄉大夫士庶咸集牆東陸叟在
焉或問之曰昭信君何如人也叟曰其先開國重臣列
㦸之家翩翩佳公子也㢘勤而明恕心清如水門無雜
賓才幹優裕左具右宜涖事之初適鹽官海溢採石捍
堤部丁夫以往時其寒暑而噢咻之先期辦集民以不
困未㡬方隅俶擾人情疑沮馳驛上省參預機宻事定
而歸㑹舶貨集鄮山市易難其人旋檄君往目不視珠
犀身處膏脂不肯自潤視元估倍増人服其無私最後
藏室翻經泥金費鉅又以委君監視嚴宻銖兩無滲漏
三考之中在州僅數月差委無虚日席不暇煖而𤓰已
熟矣雖惠澤之施未洽於一州而孜孜民事無頃刻怠
異時登臺閣秉樞要河潤九里猶冀江浙䝉福也傳曰
公侯之子孫必復其始象賢也叟言未既衆歡然曰請
書之以為君贈且以為後來者勸於是乎書
　　　送趙敏道序
吾幼攻舉子業剽竊律賦經義套括以争名於場屋間
吾之大慚人以為大好焉已乃事大繆禮部條貫束不
用武夫健吏鴟張而儒其服者例遭訕侮吾故習弗能
改度世不相容遂屏居林谷取選杜而下詩韓歐而下
文誦而倣之技短不克進念士之所學又有進於是者
旋為貧講授復取四書六經諸史百家與諸生相切磋
究之久之若粗有得其行己不敢有畔於道居家不至
獲罪於鄉黨朋友歴攷古今成敗興衰治亂得失之迹
亦欲少自表見當世時不我與日月其滔幸㑹真人勃
興文運重開江浙以予充貢於是周覽山川觀光上國
公孫子之徒仄目相視卒報罷歸暨庚申再貢則不敢
復往矣今年垂八袠墓木將拱然猶栖栖不遑寧處誨
誘後進不息其志亦可悲夫鉅鹿趙敏道僑居桐汭不
逺數百里來從吾㳺剛鋭而誠篤勤苦晨夕不倦是可
與共學者將歸省親求贈言以自勗吾應之曰學有序
躐等非也學有本㳺藝末也必若文公大學章句序中
以年之長幼分學之大小撤去記誦詞章之習専為修
己治人之術然後謂之學吾平生所學顛倒失序虚浮
無本不足為法不願吾子法之也盍亦務其逺者大者
乎或笑于列曰敏道之來將以學文干禄也昌黎讀書
城南詩歐陽榮鄉亭記亦如是而已有是哉子之迂也
吾又應之曰講學以明理修辭以居業詞達意而止不
以藻麗為工本根深固則枝葉暢茂以此應試何害於
道哉大儒程伯子子朱子皆登進士第横渠張子亦應
制科何害於道哉孟子謂友天下之士為未足當尚論
古之人謂道若大路然歸而求之有餘師非求諸人求
諸道也安用使吾抗顔為蜀之日粤之雪也耶
　　　送程仲謙服闋囘長興州序
至元中今憲使中丞曹公士開為暨陽幕長朔望輒率
府司縣吏詣學講習經史繼以夜分秉燭而歸余時代
博士升講習惰弗省者聽之往往引睡獨程君吉甫年
甚少志甚鋭與之語甚解若可與共學者余甚嘉之終
以王事鞅掌役役州縣不得卒業於吾夫子之門有子
仲謙卓落不羣然亦俯首於簿書筐箧間自呉興路吏
丁内艱而歸閉户讀書復遣其子羽從予學羽尤穎悟
夙成通春秋經下筆娓娓數百言殆將以儒起家辛未
冬仲謙服闋復如呉興來與余别求一言以自勉予因
是有感焉子生三年然後免於父母之懐故三年之喪
達乎庶民此良知良能有不待學而東漢舊制公卿二
千石刺史不得行三年喪劉愷陳忠屢諫不聽夫公卿
不行而百僚行之二千石刺史不行而小吏行之有下
而無上何其倒之顛之也古之帝王所以篤化美俗率
民為善因其自然而不奪其情民猶有不及者而况毁
禮止哀滅其天性乎故建武以一時簡易之政禮義之
方實為彫損今天下一家自大徳以來三年之制有詔
通行大臣以至小民無敢冒喪犯禁者此善政也吏無
大小皆可以為政孝弟政之本也人人親其親長其長
而天下平而况於一偏州乎仲謙勉之矣余迂儒不堪
時用講授鄉里五十餘年與君父子三世相周旋惜哉
今耄矣墓上之木拱矣將不及見兩山喬梓之榮矣吁
　　　贈華玉谿序
昔馬文淵少有大志就邊郡畜牧積榖數萬既而嘆曰
凡殖貨産貴能施賑也否則守錢虜耳乃盡散施之轉
㳺隴蜀仕洛陽為建武名臣封侯取印綬人皆榮之其
弟少㳺獨不謂然曰士生一世但取衣食裁足乗下澤
車御款段馬死守墳墓鄉里稱善人可矣後伏波征交
趾往浪泊西里間仰看飛鳶跕跕墮水卧念少㳺平生
時語何可得馬氏昆弟所見不同出處亦異未見有文
淵少㳺合為一人如玉溪華君者也華氏錫山巨族羣
從數十人以財雄一州君尤竒偉不凡喜賓客重然諾
輕勢利義著閭里名聞江浙朝廷嘗命以品官不屑就
家居養志優㳺自得傲睨物表己巳庚午間旱潦相仍
嵗大祲䝉袂緝屨者相枕於道君惻然憫之開發倉廩
左餐右粥一境賴以安憲府聞而剡薦民懐其惠士誦
其美争為歌詩余謂救荒之政權在上則順而易在下
則逆而難然出於官吏之手則又有斂散不時抑配不
均之患出於鄉大夫士而有司不預焉則無侵欺之弊
而實惠及民矣然大夫之賢士之仁者未易遇也華君
可不謂賢且仁乎或曰在禮家施不及國陳氏以家量
貸以公量收春秋譏之殊不思子貢之在聖門以一布
衣而問博施濟衆聖人告以立己立人達己達人之事
蓋講明者學施行者政使子貢為百里之宰治千乗之
國安知其不能施濟特患其不能博且衆耳分有窮達
仁有小大勢使然也余年八十終窶且貧無復當世之
志異時有綸巾少年如周郎者來求貲糧君家何止兩
囷能指一囷以予之否
　　　送朝請大夫江隂州尹序
暨陽一州如斗大北倚長江東西南距鄰境不百里地
狹而不衍土瘠而不腴樂嵗郡計猶不支况自天厯至
順以來兵徭繁興旱潦交作飢殍滿野癘疫闔家黎民
廩廩靡有孑遺赤子失乳而呼父母宛陵張侯適於是
時來守是邦國手一著死枰轉活於是抉摘弊端來求
隠瘼以賑恤為第一議親行閭井家至而口給之勸分
務穡公貸私助竭力盡心弗遑寝食灑風沐雨不憚勤
苦生意稍甦壊證畧補則以其暇日起建學宫延聘儒
宿教養兼舉風化驟興侯接納雖廣慶饋不通訟有曲
直手無髙下户有消長役定等差為政三年五事吿備
不惟巨室之所慕而下得細民之歡不但僚屬之所敬
而上延臺省之譽以喬木之故家留甘棠之遺愛盖侯
之為人也明簡而惠慈恭寛而信敏真良吏之模楷而
郡國之師表也古之良吏為治無赫赫聲而所去見思
侯今未去而人已思之矣歌謠碑碣洋洋盈耳侯何以
得此於民間哉於此見人心之不可誣而公論之不終
冺也至順壬申立春後一日闔郡人士設祖帳於南城
牆東叟陸某書於席上
　　　送唐子華序
水心葉公評天下山水以呉興為第一其山脈地絡融
液浸灌者莫非氣之至清盖仙聖之宅非人世也每自
恨海濱之人山凡水俗不得生長其地而尚友其賢豪
嗟夫水心之恨亦余恨也呉興人物唐以前勿論宋徙
錢塘湖為近輔宗英戚畹邸第相望淮蜀閩廣之彦仕
於朝邇行都而居者尤多壬申癸酉余始弱冠習春秋
受學於梅坡盧公公扳以登諸老之門如存齋陳公本
心文公止堂髙公陵陽牟公皆一時之望余俱得拜床
下盧寓蘇臺晚歸閩陳以下聚居霅上曲阜既燼靈光
獨存雖清規苦節照映湖水而夕陽古木日就枯摧人
之云亡愾我寤歎至元以來子昻最頴出成甫之昆弟
無逸之父子皆辱與余交而甲寅舉首庚申聮貢則無
逸之兄而周氏之父子也後來之秀余不及識者甚衆
猗歟盛哉今子華居文物之鄉鍾山川之英而氣宇清
髙幹局優裕詩文敏贍筆墨精絶亦後來之秀者也分
教江壖席不及煖省臺交委殆無寧日未㡬而代者至
歸嚢無餘貲餞句有盈軸推年長者一人為叙余不敢
辭嗟余耄矣將從諸賢㳺於地下而君方強仕余不見
其學力之日充而器業之晚成矣俯仰百年廢興存歿
浮雲逝水往而不返悲夫一日之别輒數日作惡然豈
特為吾交友之私情也哉
　
　
　
　
　
　
　
　
　
　
　
　
　
　
　
　牆東類稿巻六
欽定四庫全書
　牆東類稿巻七　　　　　元　陸文圭　撰
　　記
　　　江隂改州記
至元二十八年秋七月二十三日江淮行中書省參知
政事臣公楠奏暨陽與毘陵郡壤地相接戶不滿七萬
設立總府非是請改州𨽻毘陵管内省併司縣各一減
官吏俸數十於事理便制曰可是嵗十二月擢烏嚕克錫
布哈為州長官刻印之任始至問民疾苦皆曰江鄉土
狹民瘠介在一隅以故無大徴役今以屬州事統府其
情不吾察柰何侯曰第安之吾在毋恐既而急符數下
調發無虚日泝流供給囘逺百里民疲於奔命訊報淹
留囚多瘐死兵廪不時率有怨言侯慨然曰吾受命作
牧民瘉即吾瘉也乃率州之士庶力請于朝願以州𨽻
行省事得直達免旁郡牽制之虞未報㑹至尊新登寳
位勤恤民隱宰執條具以聞玉音曰俞令下之日士庶
呼舞恩若更生侯亦喜曰今而後得専治吾民矣治之
朞年政平訟簡州以無事朝廷嘉之秩滿遷常州路同
知總管府事先是公嘗為此郡治中常民喜公之復來
而暨民惜其驟去也於是述置州之顛末謹刻諸石俾
來者有攷且以寄去思之情云元貞二年六月壬子州
民陸某記
　　　江隂路重修總管府㕔堂記
江隂故一縣𨽻常管下中析為軍至元丁丑陞路建總
管府府治枕子城北隅㕔事直府治北迤北堂曰雙檜
經始本末郡乘逸不復錄嵗月深矣棟宇彫落新者日
趨於故故且摧壓江風颯來屋瓦皆震雨驟至泥潦沒
踝吏抱牘褰裳以登非所以崇瞻聽澄智慮也成德李侯
思恭來尹是邦一日視事庭上顧而歎曰居館必葺前
賢所貴𨽻人之垣鄰國所譏吾受命天子作牧千里居
弗稱是何以見吏民乎顧調度方急供億日繁州力竭
矣安所從出乃召幕億孫君昭牛君宏李君恭讓謀之
皆曰役不可不興而費不可强取也於是集州之豪右
大姓觴于庭而告之曰吾為若主若等皆有闔廬以避
燥濕寒暑而吾覆壓是懼不可以居今為此役非以奉
巳也代至輒去豈長享此顧不如是不足以待後之賢
者而牧汝民爾觴半坐者皆起頓首曰願盡力於是木
植金石之具髹彤黝堊之工一日畢集畚者甓者斤者圬
者主給其直官無所預創始於至元二十六年已丑之
春正月夏四月堂建秋八月㕔建役三時而民不告病
既成廣深髙長視昔加倍基厚礎博楹桷豐碩鉅麗突
兀真百年未見之偉觀也經營之力可謂勤矣嗟夫上
之字下仁也下之奉上義也亦惟吏有勤於䘏下之心
故民有樂於趨上之心此一役也仁義具焉抑古之循
吏如文翁召信臣之屬興起營造為美談不知當時其
費一出於官耶或民樂輸之也今海内殷富文軌萬里
而州縣厨傳蕭然常有不給之歎亦復何哉當是時也
賢侯良佐并心竭慮鳩工力於經常之外幻瑰傑於圯
陋之餘於法宜得書矣圭版籍一氓力不能傭謹記成
事以詔來者
　　　浙西道院記
暨居江水之隂東西南百里而近所統狹無監臨𨽻屬
之煩所處僻無將迎傳送之勞所治簡無爭鬭訟獄之
囂古稱浙西道院道院云者謂其清淨簡易無為而化
如真仙隱士之居窮林絶島逈隔塵凡不知其為官府
之處也江南道院十有餘所淮東南則如臯崇川江東
西則當塗髙安湖南北則臨武長林閩之臨漳廣之蒼
梧皆是也而暨獨稱于浙右浙水至錢塘分流左右其
間列郡十有五六惟暨最微衆大不如杭奢麗不如蘇
富庶不如湖秀然暨獨被美名者則以暨之俗非蘇杭
之俗暨之民非湖秀之民也昔者延陵公子崇退讓之
節于争奪之呉春秋嘉之實啟封于茲土而衣冠之藏
𨽻刻猶存香火之祠綿厯不廢淵源漸被有自來矣入
其境農樸而嗇力耕而奉公百工之器質而不窳拙而
無華商賈裁通有無而無髙貲厚殖之家士大夫處善
循理好學而不奔競入其官府官吏畏法而不私守職
而能勤平旦視事日晡而散庭寂如水旁有老檜槎牙
雙立清風肅然令人心醒道院之名不虚得矣圃亭故
有扁後遷之㕔西己丑張温父所書又七十有七年而
郡人陸某為之記
　　　江隂修學記
暨陽文宣王廟宋景祐中博士范宗古立髙平文正公
記之自是即廟為學紹興中王侯棠始立學官講堂齋
室略備迄今百七十餘年補敝架陋嵗積月深大懼無
以妥先聖之靈示列郡之則至尊登寳位之首年至元
三十有一年也詔天下郡國修夫子廟立教養法越明
年元貞改元復申明之於是同知江隂州事宻拉建議請
以詔書從事廣平石侯穆爾布哈甫下車與州判官陳
君臯忻然戮力日率其工徒命博士范君搢董其役闔
州人士相與競勸輦材輸直聿相厥成金石土木之具
髹彤黝堊之工不日畢集廟南嚮前峙三門東西列兩
序繪先賢像冠纓甚肅後餘八齋中立講堂翼以二夾
室崇其北為藏書之閣東序之東建學官㕔事西序之
北築小學基下至米廩庖湢内外繕修斷甓朽椽無復
存者經始於乙未夏落成于丙申春役止期月而百七
十年之偉觀復舊功可書也衆議徴記於余謹識本末
嵗月如右若夫設學命教之意入德正已之方前志備
矣故不書六月既望里士陸某記
　　　江隂重修學記
皇慶改元暨陽廟學告成孰成之東平曹侯也初州有
贍學田散漫數十頃比嵗以來利己者去其籍無以稽
數之多寡制用之出入米廩告匱掌計數易士患之侯
下車祗謁先聖延問諸生顧瞻禮殿棟橈將壓或崇其
軒瞰乎前楹侯曰噫非制也盍撤而新之士憮然徐應
曰諾侯曰患力不足耶是不難命取故籍履畆而核之
抉廋隱量髙平額均賦實樂輸相屬倉庾既盈侯曰可
矣召匠計之卜日蒞事以辛亥正月告遷於先聖遂毁
故廟增博其基廣碩其礎筏木於儀真輦石於蘇臺是
斷是斵是尋是尺髙甍鉅桷摩切霄漢丹碧絢麗觀者
目眙期年迄工春丁上日釋奠禮畢在泮飲酒多士舉
觴於侯曰奕奕新庿魯侯之功敢以為公夀侯曰未也
殿崇而廡卑勢不相及弗稱為笑顧吾力憊矣孰能為
我成之在席之士丘介夫而下四十有餘人起而對曰
公敬教勸學恵我無私疇敢不盡力凢東西廡四十有
六間重葺而新之三閲月而成不愆於素斷甓朽椽無
一存者望之如引繩如舒翼髙深廣長面勢適平於是
廟學成而侯代者至矣相與謀請鐫石記侯之功以示
後之人或曰是役也博士周君濟掌計趙由道宣力居
多儒吏王應麟馬瑗實董其事合謀兼力以迄于成今
獨歸功於侯何也曰著其首也為之首者為之功也侯
聞之笑曰因其資而為之勸其人而成之吾何功姑叙
始末以識月時俾後來者一日必葺可也侯名定國字
安卿為治所至有聲云壬子夏五記
　　　重作泮宫樓記
諸侯曰泮宫泮泮水也以節觀者魯頌八章章八句美
僖公修泮宫也序以為修詩以為作作之功倍于修矣
古有學無廟廟以祀先聖暨無學即廟為學昉於宋嘉
祐三百三十餘年矣宫墻之上面南有樓當塗而髙不
避風雨嵗乆弗支天厯己巳宛陵張侯涖事之三日謁
大成殿望樓下車顧瞻棟梁凛焉將壓心惕不寧詢掌
學計者曰祭祠廪膳外有餘裕乎對曰有侯曰可矣命
工視之楹桷朽腐瓴甋毁拆無一可恃者侯曰噫舊貫
不可仍也盡撤而更之輦石庀材賦工僦直明年庚午
落成不愆于素髙深長廣視昔有加欄檻慿虚簷牙飛
動丹碧煥出雲表前對筆峯旁資麗澤芳蓮浄植芹藻
相依光風徐來生香不斷二月初吉鸞旗涖止聿觀厥
成濟濟多士從公于邁咸曰邦侯之德惠我無私請紀
侯績以配史克衆屬於墻東老人老人歎曰吾幼入小
學及聞長者言茲樓之修百年間凡幾見矣金榖之糜
亦廣矣往往架漏補苴茍完一時未幾即圯主者驟更
幸身不及見之耳巍巍宫墻豈傳舍歟傳舍猶當一日
必葺而况於近聖人之居歟今樓之成非修也作也髙
明而廣大豈徒以逺眺望而已將以進諸生於尊德性
道問學之地二三子懋敬之哉思有以副侯之盛心是
役也前博士察䍐布哈董其始唐君代之克相其終咸
宜書遂刋之石以詔來者
　　　教授㕔壁記
呉興唐君子華謂予曰近代居官者有㕔壁記記前人
姓氏暨陽校㕔獨無有何也予曰昔有之今亡矣亡者
何代革也唐君曰噫五十餘年矣往者如電舊誌可續
乎予曰可乃自至元丙子以來追書之徐君元鳳而下
得姓氏若干將勒諸石請予記之予謂教官不與他職
等他官職乎民教官職乎士士者民之㧞萃不當以治
民之術治之也仁誼以淑其心禮法以束其身陶而鑄
之存乎學博而通之存乎辭率而先之不言而信存乎
德行豈不難其人哉唐君清淳而文雅洽古而暢今和
而不流嘉善而矜不能真修潔博習之士可以為人之
師表矣嵗洊不登米廩垂罄君赴分憲百里外丐賑饑
之粟以哺之守者曰此民食也君曰士亦民也姑貸以
周急請貸之卒受粟而歸既而官索其直君以己帑代
輸士免填壑德之深有獻利者籍江沙塲入官重征之
里胥旁緣學田數百畆亦在籍中君力爭數四且援舊
碑為證主者莫能奪乃歸田此二者有功於鄉校當併
書之或曰題名者直書某人某人美惡自見今著唐君
之美可乎余曰皇甫湜吉州刺史㕔記數百言専美張
公形之歌謡且曰名氏遷次末也編以能者為首垂為
後式請循此例士皆曰然故書君名君於天厯二年某
月之任至順辛未良月鄉貢進士陸文圭記
　　　江隂州新作刻漏記
夏官挈壺氏下士六人壺浮箭之器以水火守之水以沃
漏火以夜視刻冬爨鼎也漏之箭刻晝夜各五十冬夏
之間有長短焉故有四十八箭古法則然夫厯象以授
時厯步天之數象測天之器也天之蒼蒼不可俄而度
豈真有神人凌倒景薄日月往參乎其間而寸量之哉
行度之逆順遲速其初孰從而知之且制器以象之耶
盖造端創始非上哲不能若成法巳具則一有司之職
掌足以専之矣然東方未明顛倒衣裳從來巳有不得
其職者而非挈壺氏之罪也近世州縣治所各寘刻漏
於譙門之上與軍中鼓角相應所以節興居時號令也
所在廢置不常䂓制亦異暨之譙樓徐侯蕆作於宋治
平二年之乙巳明年丙午銅壺漏刻成軍判官唐淑問
記之距今三百一十有六年矣中更多故壺毁不存延祐
中初置隂陽博士員而蘇臺王君實來江隂搜訪舊聞
懼為缺典請笵銅為之州長官下咸主其議鳩工集費
踰年而就案驗如式俾郡人陸文圭識其嵗月而為之
銘曰智者創物循環不忒晝夜有經維政之則志其始
貽後代善視之俾勿壞至治改元重光作噩之嵗立秋
日記
　　　江隂什物記
古者郡國經費仰給縣官財得調用百姓無所與近世
法禁益密官吏廩禄之外餘不得自擅故資用乏絶凢
嵗時燕享使客迎勞之具不得巳取之民間旁緣侵漁
民以益擾而事不集盖通以為患而莫之能救也暨陽
一小州尤陿而貧供億無所出州長官以下建議捐己
俸斥餘財官造什物所需畢備同知州事理伯雍躬督
其事凡而服飾器用咸精其能既成以授有司櫝而藏
之理侯旋去衆議鐫石畫如右以諗来者夫其事雖微
官與民胥便思其始之勤而防其後之毁以圖于永乆
是不可以不誌
　　　重修安定先生祠記
子車氏殁洙泗無嫡派擇不精之荀揚粗有見之王韓
君子無取舂陵起而太極圖通書顯闗洛承而易傳西
銘著斯文天畀聖人之體用具焉然水尋其源木茁其
芽則自三先生始三先生者胡翼之孫明復石守道也
宋景祐寳元間三人讀書泰山之下以古經學為天下
倡師道既立學者靡然從之而安定先生之徒最盛蘇
湖兩學教法最備太學取以為式因著為令然先生累
舉不中第因定雅樂兩被召而已以樂知先生者淺矣
謂通水利邉防厯法者尤淺雖聖人之體用廣大精微
不止如門人劉彞之所言要之濂洛以前亦未有一人
識見如先生者先生為范希文蔡君謨歐陽永叔所敬
而又能識程正叔之為人則其學可知巳何天下知之
而當時屢舉之試官不識也科目不足以得士信然先
生生于海陵殁于杭𦵏于烏程之何山故湖有祠泰亦
有祠泰祠舊在郡泮之西宋景定癸亥提舉呉䝉更建
書樓齋亭内外完好海陵被邉日尋干戈遄定之餘吏
以柱後恵文為急先生之道晦而弗彰既一星終鞠為
茂草天厯庚午泰興陳敬叔由汴省貢士來長書院顧
瞻棟宇有惕于懷首捐圭租續以已帑不資旁助盡力
經營自堂及霤新構六楹長廊繼修遺像改飾祭器什
物皆復前規始庚午九月迄辛未三月梓人告備州尹
李某判官趙某實讚其成攝直學以董工者公七世孫
敬子也公裔尚數人賢者一人主祠于是敬叔來徵文
以誌嵗月余記開封胄監昔有先生祠紹聖中林自一
妄男子為博士聞諸朝撤去自乃主紹述者先生非元
祐人何惡焉吁無是非之心非人也祠之興廢于先生
之道何所損益焉夫是以見人之好惡相逺流芳遺臭
皆當不朽雖美陳也實誅林也先生有知疑以余為隘
至順壬申清明日暨陽陸文圭謹記
　　　呉縣學田記
至元辛夘春三月余領呉縣學事始至進拜先聖退立
廡下顧視壁宇蕭然衿佩簡寂嘆曰壯哉縣而學弗稱
是何歟有士揖余言曰兹學之建始紹定戊子趙公汝
訨所為也六十餘年新者故矣視為傳舎日不加葺田
疇多荒㑹計不當又稱貸而益之士廪無繼則衆散而
去絃歌之音不聞乆矣近嵗里中趙君糾録于學慨然
閔之率鄉之右姓各以租助計畆若干方將嗣有建請
未卒事代去故籍可復也余復嘆曰趙君今安在今人
而能為此也耶利之入人深矣官于學者常禄之外姑
取贏焉未見有能廉者也千金之家廪有餘粟則厚以
自奉未見有能施者也余不識趙君何如人乃能閔士
之窮勸人以義鄉之右姓樂與共成之其志可謂仁哉
是不可以無紀也昔三代盛時人各里居田各井授自
國子而下為士者皆出于鄉遂之夫家而入學有時故
士得自食其力不仰給于縣官自田制壞鄉治廢士失
其守反不如農工商賈之有定業也為民者四今加而
六異端之説由是入焉浮屠之室老子之宫鳴鐘擊鼓
閒坐而食者通都之内日不知其幾千人聚而給之者
誰與女嫗之敬信吾無譏也勇夫健卒固捨其身而奉
之矣閭巷之無知吾無責也士大夫之家固捐所有而
予之矣無他福田利益之説惑之也子朱子有言曰先
王禮義之宫與異端鬼教之居孰正孰邪三綱五常之
教與無父無君之教孰利孰害今趙君之舉行也舍彼
而之此其有得文公之心者乎抑學校之道二教與養
而巳中心好之曷飲食之養者之責也佻兮逹兮在城
闕兮教者之責也余愚且老婆娑此行竊承荒乏之餘
大懼教養有闕幸居是邦以友士之仁者樂趙君之事
書而刻之庶有聞風而起者乎雖然趙君信有德于士
矣士之饘于是粥于是何以報德愚聞之曰士無事而食
不可也有人於此其君用之則安富尊榮其子弟從之
則孝弟忠信乃免素餐之譏矣飽食逸居而無教則近
于禽獸孟子謂亡恒産而因無恒心者民也士則有常
心矣士有常産而猶無常心何以自㧞于民哉
　　　陸魯望祠堂捨田記
唐陸魯望居臨頓里皮日休以為呉中勝處不出郛郭
曠若郊墅為作趂泉澆竹候雨種蓮之詩又有别業在
甫里距城東四十餘里則先生自謂四鄰多是老農家
網魚繰車之具在焉清風素節照耀江湖之上今白蓮
院即先生故居而祠堂在其右里人指其地云此當時
鬭鴨欄也裔孫元吉捨苗田五十畆以供祠堂祭祀繕
脩之費俾僧某主之夫捨田之事微矣微而必書者以
見陸氏之裔今而尚存甫里之業乆而不墜者也夫先
生一隱淪之士耳同時若平泉荘之草木奇章公之石
其權力有百倍於先生者矣再傳之後巳不能保而二
家之子姓無聞悲夫尚論者固不以彼易此也先生之
澤豈止五世而巳哉元吉字安仲余所為作字説者好
學而尚義與其弟德原字靜逺捨田建家塾以訓呉中
之子弟時人美之於是魯望為不死矣
　　　遹齋記
楊侯伯遹以中原世家出牧暨陽暇日謂墻東叟曰吾
讀書之齋字之曰遹叟為我記之叟曰諾然不敢請其
義退閲爾雅云遹遵率循也郭疏云轉互相訓也遹聿音
義同説文遹作欥從欠從曰曰亦聲於義皆無當惟文
王有聲之詩凡四遹字朱傳以為未詳古註云遹述也
孔李蘇氏皆從之以為文王能大其先人之聲康誥之
書亦曰今民將在祗遹乃文考紹聞衣德言蔡氏云敬
述文考之事繼其所聞而服行之質之詩書然後喟然
歎曰侯之取義其在是與盖侯之大父金朝進士第一
器識宏偉論諫忠讜政事絶人貞祐正大間為臺閣名
臣見於閑閑趙公遺山元公所志人品可知己從駕大
梁殁謚文獻昔齊王儉卒禮官欲以文獻謚之王晏不
可卒改平頭憲字宋三百年豐功鉅德之臣不少亦無
一人得此諡者文獻聖人之所重杞宋尚不足徵公之
得此其人品又可知巳今侯家世相傳踐修厥猷追孝
于前聞人不亦休哉或謂繼人之志述人之事非下臣
所能是不然繼述達孝也自天子達于庶人一也文王
大先人之聲康叔祗文考之德文王未嘗稱王方伯
也康叔諸侯也今之牧守古之侯伯也繼述胡為而
不可彼朗陵傳彧以附曹太丘至羣而忘漢獨何人哉
大雅云無念爾祖聿修厥德
　　　凝道堂記
有物混成先天地生吾不知其名字之曰道道猶路也
路者人之所共由道即理也理者人之所同得二氣停
分五行錯布人得之而為人其端有四益之以信而為
五常其綱有三附之以兄弟朋友而為五品百骸九竅
皆有妙用萬善衆美必有要樞孰主張是道也非耶道之
源逺矣經子可考者十有二人泝文武而上至堯舜而
止沿仲尼而下至孟軻而止愈原道曰堯以是傳之舜
是之一字果何所主此非鑿空撰語愈殆有所見耶執
中之㫖略於魯論詳於禹謨愈學不至此其見道分明
豹一斑耳至謂軻死不得其傳則非也道散宇宙間無
古無今有其人則聚無其人亦未嘗息荀揚王諸子謂
非知道不可謂之知道不可得其一遺其一非不志道
德不至也夫道者事物當然之理德者行道而有得於
心者也而異端之説曰雖有拱璧以先駟馬不如坐進
此道夫道在我者也豈真有一物而待於人進己乎又
曰失道而後有徳是道德為二物而先後之分尤非也
異端起正學墜悠悠千四百年後道出於舂陵再出於
河南幾於顔子不死復出於建安幾於仲尼復生由其
氣質清明學術純正窮探力踐黙契道體而用工亦精
密矣道備於諸君子之身吾聞而知之反而求之吾身
則無有乎爾豈䧏才爾殊哉德性不尊無以進髙明之
域問學不道無以造精微之閫道自道人自人血肉之
軀與義理不相管攝塊然物爾嗟夫道不逺人而人去
道逺矣鄭公鵬南家碣石之陽攬轡淮浙間掌行御史
府孝廉公直詳明果决風裁凛然名振一時嵗晚倦憩
卜居蘭陵佳山水處誅茅作室聚書㑹友講習其中揭
以凝道二字夫道者修巳治人之術上士聞道順而行
之中士聞道勉而行之下士聞道則笑之雖不笑不足
以為道而勉强者亦未易多得公於道有聞亦既勉强
而行之矣惟至聖達天德此古聖賢潛心不息者也本
於率性成於謹獨擇善以誠身而巳中庸之學公服膺
乆矣學固所以致道也然學道則愛人天下顒顒方頼
於公公豈山中人乎中庸之二十七章既開修德凝道
之端終以明哲保身之義語意前後不類朱子釋曰道
之大小無所不體故居上居下在治在亂無所不宜嗚
呼此義精矣疵賤姓名未能望履舄之餘光伻來徵記
盖有不知而作它日升堂尚能為公敷繹其義公折𠂻
之
　　　止善堂記
趙相迂翁為句曲樊君子芳書止善二字以名其東偏
之室義出曾子書儒先發揮殆無餘藴大概研精而未
及粗究理而不言事其於天性人倫之本問學操修之
益威儀德容之盛所以形容至善極矣而行者止於王
畿飛者止於丘隅各止其所而不遷以至仁敬孝慈信
之目皆知止而得所止者就其説推之敬不止於陳善
閉邪必以舜之所以事堯事君則敬之至也孝不止於
服勞奉養必以舜之所以事䏂事父則孝之至也觸類
而通所居之位不同則所止之善不一然人人何以得
如舜哉不得如舜則善未得為至也不得為至則未可
止也人多誤認至善為善惡之善非也乃事理當然之
極精微之至有不可得而名者姑以至善目之若孟子
所謂可欲之善樂善不倦其為人也好善則乃善惡之
善而非此之謂也然孟子之善學者可跂而致而大學
之善則聖賢之極功未易以一蹴造其域也樊君居是
室也仰而覩其名俯而思其義一經十傳皆吾几案間
物講習服行如炊之熟矣近而求之父子兄弟夫婦之
間交友之際各止其當然之則父慈而敬子孝而箴兄
愛而友弟敬而順夫和而義妻柔而正此謂禮之善物
於止善之義為近樊君殆庶幾焉君積勤果行居仁樂
義處閨門睦與鄉閭信子姪彬彬敦敏志學有東都馬
氏少游昆弟之風為三峯名家樊君又進不已㳂其粗
而入其精著於事而依於理揭名坐右常惺惺法也昌
黎有言陽子可以為有道之士今雖未能及已將不得
為善人乎吾於樊君亦云
　　　明善齋記
明善齋者呉中周君子華讀書之屋也天下之物未嘗
有無對者故善與惡對或曰善與利對利亦惡也中庸
言明善不言去惡何也明善所以去惡也學先致知而後
力行明明之也即明明德之明也能明乎善則能誠乎
身矣明善致知也誠身力行也小人閒居為不善見君
子則掩其不善而著其善非不知善之可好惡之可惡
也不能實用其力耳不能實用其力者不誠也不誠者
由不明也明則誠矣子華之為人恢廓自信篤實無偽
好讀書作詩然自㓜即親簿書期㑹之事故精力為所
奪宦途中輾轉二十餘年臨事不茍是非必辨所至與
官長忤必得直乃己嫉惡之心太重故忌者衆自度不為
時所容深有退休之志遣其子及甥從余遊有意于講
學明理者間為予言學無精粗理無鉅細致知之極功
可以知天地之化育小而言之聽訟之末使無情者不
得盡其辭亦明善新民之一事也故吾于小大之獄必
以情而不敢髙下其手雖未能以善及人而不自欺人亦
莫吾欺也嘗扁中庸之語于室以自儆子為我發其意
余曰劉𤣥德有言勿以善小而不為勿以惡小而為之
此𤣥德所得于鄭康成陳元方講學之語也彼號為以
經術飾吏事如公孫宏倪寛者能發此語否乎今子華
則能行此語者也吾嘗以為中庸此章與孟子合而孟
子利與善之間一章界限尤别白學者不可不體認而
居官者尤不可不以為戒也子華忻然曰君言甚善當
併誌
　　　勤敬齋記
宋咸淳間中呉胡君夀擢第進士筮江隂尉妙年秀㧞
文雅政術表表一時守器重之羅致幕府郡事皆屬焉
守嘯諾而已余少君五嵗時習舉子業間謁鈴下顧視
燕坐之室扁曰勤敬余不敢請其義已而時事寖異君
解印綬去自是不復㑹者十有七年辛卯春余如姑蘇
揖君館下容鬢蒼皓幾不復識顧余而嘆曰與子别乆
矣昔吾自江上歸也家國俱破憂患併集獨行踽踽賈用
不售今老矣遂無田廬可以具饘粥蔽風雨吾性簡伉
不能效新貴人輒與時競間獨追念㓜聞長老之訓惟
勤惟敬以是立身以是居官則免于戾吾書諸紳將終
身焉今棄于時不復有進取意然行巳無愧四十餘年
猶前時之處子也吾雖貧而不惰於志吾雖廢而不怠
於學吾舊知子斯義也子盍為我言之余生晚謝不敢
當不獲命則復于君曰勤敬之義廣矣昔者睿聖武公
九十有五作懿戒以自儆使人誦於其側其詩曰夙興
夜寐洒掃庭内維民之章又曰慎爾出話敬爾威儀無
不柔嘉其勤且敬如是故詩人美公學問自修之盛而
緑竹猗猗之詩所為作也君年不及武公之半退然若
不勝衣而有任重道逺之意家無中人百金之産而有
畏天命憫人窮之心此自古志士仁人之所以為難而
後世放達豪俠者之所不屑為者也每觀魏晉易代之
際士以風流相命登山而嘯臨流而觴咏據栁而鍛由
竇而入抱甕而睡一時諸賢之心以為身不得位於朝
志不得伸於時痛讒邪之害正憂明膏之自煎故發憤
而寄於斯也然其邁往不屑之韻習以成俗倚仗虚曠
望空為髙正始永嘉之際國事日非諸賢不能救也而
甚者不免其身嗚呼悲夫當時學者明莊老之自然賤
聖人之名檢也大學之道自天子至於庶人壹是以修
身為本勤敬修身之目也烏有懈惰其肢體袒跣其手
足以是為達者乎吾聞之處世之道惟自治可以止亂
惟遜言可以避禍惟勤學可以救俗惟持身可以範世
魏晉諸賢未之講也君讀書稽古窮攀力踐此義熟矣
余髪種種視君瞠若乎其後顧竊有志于學有志于當
世請從君發明其義而相與懋戒之君曰諾哉
　　　怡順齋記
杜元凱序春秋内傳云優而柔之厭而飫之渙然氷釋
怡然理順然後為得也先儒以為此數語非深知讀書
之味者不能道元凱有左氏癖因其癖也故得其趣豈
惟左氏凡讀經書者不得其理則不得其趣抑左氏長
於議論而短於理如君子曰之類背理亦多以其善叙
事也學者愛其浮華而讀之者亦不覺其浸潤之入人
深也然理一也有義理之理有文理之理左氏於文理
可謂順矣特不純於義理耳讀者尚為之怡然而况於
聖賢之經書乎而况於義理之順者乎筌者在魚得魚
而忘筌蹄者在兎得兎而忘蹄言者在意得意而忘言
所謂意者亦順乎理而巳理順則意樂樂則烏可巳烏
可巳則不知手之舞之足之蹈之昔庖丁善解牛手之
所觸肩之所倚足之所履膝之所踦皆中理觧也其言
曰臣始解牛之時所見無非牛者三年之後未嘗見全
牛也見其理也以神遇而不以目視恢恢乎游刃有餘
地矣提刀而立為之四顧為之躊躇滿志即怡然理順之
譬也雖然此文理之理非義理之理也桓公讀書堂上
斲輪者笑之斲輪之妙得之于手而應于心口不能言
父不能以喻其子子不能以受之父此理之至也古之
人與其不可傳者死矣所讀之書則古人之糟粕耳以
書觀書而不以理觀書烏能造其奥之深而為之躍然
也哉余友夏君仲實博學而强識稽古而能文與其弟
仲賓友愛甚篤於所居之東偏築室三間榜曰怡順昆
季藏修于内焚膏繼日塤箎唱和常棣之華韡然鄉人
皆稱之黄君子髙為之作記亦既發明兄弟怡怡之樂
矣而於元凱書中雋永之味未之及也余復衍其義焉
嗟夫枝葉扶疎根本之撥也華藻敷腴朴素之漓也今
世之士負學問矜文詞蔚然取光寵于一時者有之矣
反而求之閨門之内倫紀之間放利而多怨挾財而致
争傷手足之誼失妯娌之歡有耕夫販婦之所不敢為
者而讀書之家或為之是非吾書之過學而不思致知
而不力行之過也若然則呻其佔畢雖自號為通儒亦
何益哉仲實聞余言怡然曰請書之遂書以為後記
　　　與閑堂記
舜之孜孜為善也鷄鳴而起周公之思兼三王也坐以
待旦自强不息法天運也是故聖人惜寸隂衆人當惜
分隂志功業者汲汲焉猶不肯流連光隂廢棄時日昔
人流涕於髀肉之消辛勤於百甓之運何乃自苦如是
不如是不足以有為爾然而道德之味無窮功業與時
消長徒竭智慮疲精神窮日夜之力以僥倖於萬一幸
而得之震耀於一時春華過眼隨即摧謝而况於下是
一等析秋毫之利較錐刀之末以與賈人子賣菜傭争
者乎嗟夫人生百嵗稀矣自嬰兒以至成童勿論壯有
室矣强而仕矣三四十年間可喜可愕可憂可悲者何
限未幾壯而衰耄而倦視聽減而精力疲漏盡而行不
休盖棺而事未定可哀也巳豈造物者使之然哉以予
為此拘拘也老莊之學者悟于此發為心齋坐忘之論
室虚生白湛如也彼雖無見於聖學純亦不巳之妙比
之拘拘于造物者則天與壤之間也里中陸君振之好
學篤行㓜以孝謹聞性不與物競其先莊簡公四持憲
節揚厯二十餘年晚雖倦游不及享丘園之樂振之當
襲爵讓於其弟無幾微見於色又出居里第之西偏築
室數楹以與閑名之盖取堯夫晚凉散步詩中天與一
生清閑之句意以蕭散自處也命余記之余攷堯夫先
生始學於百源之上堅苦刻厲不就席者數年夜半深
雪山中危坐潛心虚靜見理明徹所以能推乾坤萬物
之情盡内聖外王之道其工夫可謂至矣初年取友周
流呉楚齊魯梁晉之郊年三十餘始居西洛蓬蓽環堵
逍遥自如嘉祐熙寧両召不屈主簿推官豈足為先生
凂哉安樂窩中鶯花髙卧天津陂上酒月追陪盖生于
太平長于太平者先生之身而俯仰天地浩然無媿者
先生之心也所謂英邁盖世之豪豈得以散人逸士例
視之哉因述堯夫一生出處大致以告振之使知道學
自修之功不可以頃刻怠而營營於富貴利達以殁其
身者固不敵一日閑居之樂也二説相須其義始備
　　　居隱堂記
劉澹翁為周君國用書其坐右之室曰居隱而求説於
墻東老人老人曰春秋時王道衰天地閉賢者退而窮
處散之四方名姓不求人知如荷蓧之丈人耦耕之沮
溺狂歌之接輿或適齊適楚適秦蔡或入于河入于漢
入于海皆隱居以求志者而聖人以為聞其語未見其
人何也盖此與下句當對㸔求其志守其所達之道也
達其道行其所求之志也孟子所謂窮則獨善其身達
則兼善天下意為近之若耕莘釣渭之人足以當此春
秋諸人謂之隱居可也尚未知其志之何如而况於達
可行之道乎宜聖人以為未見也國用駭曰非是之謂
也吾世居田里飽山林之味族大而離僑遷暨城之北
一簾之外闤闠也淮浦江濆之客芻蕘之子負販之夫
旦暮出入城門之軌日深而吾獨鍵闗下榻不交人事
日髙而起日入而息結廬在人境而無車馬喧咏淵明
之詩優哉游哉聊以卒嵗安敢自附於古人隱者邪予
曰是何傷哉古人以市㕓為大隱而山林為小隱盖地
雖近而心則逺跡雖動而神則靜也君有子七人應門
戶聚綵衣于膝下擊鮮奉㫖更起舞獻夀樂不可支當
此時君自視如陸賈賈雖家居猶時與太尉丞相往來
畫策君自㓜無宦情布衣終身人罕見其面所以得安
其居而遂其隱者諸子盖有助焉余髮皓皓生子不得
力夜漏垂盡而役不休可歎也哉
　
　
　
　
　
　
　
　牆東類稿巻七
欽定四庫全書
　牆東類稿巻八　　　　　元　陸文圭　撰
　　記
　　　悠然亭記
濟與漯交流漯乆枯而濟旁出源西北來環齊之疆東
㑹于章丘之明水滙為東西麻灣而繡江之水出焉江
自縣東迤西而南故參政可與張公之别業在其左令
子元朴實繼先職構亭其上而命之曰悠然介李侯復
初徵記于牆東陸叟叟曰噫異哉公之名亭也昔淵明
守彭澤令僅八十餘日不肯束帶見督郵賦歸去來詞
返柴桑里閒居重九秋菊盈園持醪靡由空服九華寄
懷於言方其徘徊東籬之下悠然自得謂此中有真意
盖低頭採菊舉頭見山景與心㑹所以為竒而或人輙
改見字為望字遂使此句神采索然以見之出於無心
而望之則有心也此老胷襟洒落真寄興於山川之外
髙情逸韻今古一人而已張公以家世入仕遍厯清要
聲望赫赫三十餘年遂躋臺省長官值中朝多故國勢
搶攘之際南北驅馳朝受命而夕引道詔書敦迫使者
旁午馬足車塵不得休閒以疾辭氷床重繭鮮食而寢
血氣未動不得免焉推枕而起皇皇焉未知稅駕之所
豈復有倚窗寄傲登臯舒嘯一日之樂哉李侯曰不然
叟所見者迹也而未知公之心也王仲淹有言心迹之
判乆矣淵明之時非今之時也公之心淵明之心也世
以淵明為隱者淵明豈無功名之志哉觀其命子之篇
厯叙陶族之興追想桓桓長沙之業自以晉世衣冠恥
事異姓義熙以後止題甲子故得朱氏綱目晉徵士陶
潛之書則謂淵明為隱者非知淵明者也謂淵明有志
於功名者亦非也公則深知其心矣然則黄金横帶馳
騁於淄澠之郊人以為公榮而遥遥白雲鬱鬱長松公
之興巳在乎西山之西東山之東矣叟黙然侯曰吾二
人問荅即記也試以復于公何如叟曰諾敬書以授之
時天厯庚午上己日也
　　　本竹山房記
余讀書江上閉戶罕人事師君彦應自呉中來風度凝
逺器局修整望而知其為儒林之老宿行輩也余從之
游一日袖文示余曰此吾友人史君敬輿記吾本竹山
房之作也吾之先蜀眉陽人本竹則眉之永豐山名也
距州七十里而近其地産竹穹林秀壁仙官羽士之所
宫師氏永豐之望家於下數世矣始吾㓜而出峽泝江
涉湖憂患風雨更數十年退而老於閶盤之内因結小
樓二間榜曰本竹以識吾一飯未嘗不在瞿塘西也史
吾同郡知吾為審記文云然子謂何如余應之曰昔舂
陵城西有村曰濂溪周先生居焉先生晚過九江愛廬
阜不能歸築室其下以濂名溪張欽夫祠堂記中所謂
寓於他邦而不忘其所自生者是也先生人品甚髙不
由師傳黙契道體千載而下知有濂溪而溪之所以得
名則魯直諸人未之知也詩云維桑與梓必恭敬止處
父母國之道也古者井牧之法四民樂業安土重遷中
世士大夫離親戚棄墳墓宦游忘歸僑寓它境愛其山
川樂其風俗留居之者十率八九嵗月云暮所厯既倦
則故鄉之思日夕在望盖首丘之情有不能忘者毎觀
子瞻蘇氏之文見其兄弟壯嵗出蜀飄泊彭宋之間顛
沛嶺海之上憶喜歡而至勞逺夢指江水而誓欲歸田
言不及踐而眉山之蘇遂為潁濱陽羡之蘇矣師氏以
經學行義世其家百年之間文獻相承其功名雖未及
蘇氏兄弟之盛而優游鄉里沒稱善人亦無蘇氏當年
之憂患雅德之論固不以彼易此也今吾彦應少年之
出或者其有蘇氏功名之志已而落魄不偶終身流寓
至於扁故山而自號以寄西歸之懷自附於周子濂溪
之義君子固深嘉其志而亦悲其身之不遇也雖然周
子從容道德而處心於得䘮之外故其處也樂以忘憂
非士所宜法耶蘇氏喜文章好功名而寘身於是非之
内故其出也多憂鮮樂非士所宜戒耶既以此説復于
彦應顧兒居仁書而識之亦以自儆云爾
　　　碧巖記
王君寶臣世居㶟水之陽胄出金國完顔氏為漠北貴
姓祖父昆弟列官於朝君總角趨安西幕府以忠謹聞
㑹權貴人當國崇貨無厭利君宅一區使左右怵君且
曰若欲宦乎與我即可得君辭曰先人敝廬也且不願
仕君母夫人愠曰此言何為至我即不幸吾母子死其
下權貴人大不樂時用事乆睚眦立虀粉君曰不與必
懟我吾謹避之耳索馬疾去南抵江淮先人故吏多在
焉聞君至大喜争致之君往來其間浮沉數年鬱鬱不
得志一日詔下東征君慨然自奮請具櫜羽從軍提鋭
卒操舟入洋中請先登岸擊賊㑹主將班師尋以君董
海道饟事由東呉轉輸遼碣鯨波蕩潏嵗一往復壬辰
夏五漕臣議更鹽法偕君出司事過申江訪予寂寞之
濱余前未識君君為予叙出處本末握手出肺肝語且
曰吾州太行迤北古桑乾河側鐵山峙其左玉山聳其
右旁有碧落之巖穹林巨石氷崖千仭吾兒時釣游其
下日宴忘饑當時以口語心異日買田築室終老於是
今四十年矣闗河隴海﨑嶇萬狀二毛始見髀肉皆消
此志猶未遂也顧念得姓以來二百餘年積笏滿床不
可以當吾世而墜先澤以故黽勉從事不敢告勞然故
鄉先壠寒雲夕照夢寐毎墮其間嘗即寓居榜曰碧巖
不忘本也子為我著其説余曰君侯知馬伏波之事乎
昔者馬伏波衣羊裘起從軍遨遊凉蜀間從弟少游嘗
謂之曰士生一世但取衣食纔足鄉里稱善人可矣後
伏波擊交趾女子住浪泊中仰視飛鳶跕跕墮地憶少
游平生時語不可復得嘗對宦屬從容言之自恨歸計不
早言猶在耳及侯新息佩金紫復將樓船出九真將騎
兵出雁門據鞍矍鑠請擊五溪蠻卒之壺頭不進曳足
卧石室中終身不復踐少游之語今君侯春秋方盛有
茂陵壯士之風當其往來江淮此伏波遨遊凉蜀時也
及其征海東渡遼碣此伏波擊交趾住浪泊時也碧巖
之號寤寐家山於是思少游平生之言矣今而後君侯
投簪觧佩御欵段馬乘下澤車過家上冢擊牛釃酒以
宴父老然後尋兒時釣游處返吾初服優游卒嵗不亦
可乎不然九真之南雁門之北五溪之西唯君侯馬首
是瞻則碧巖雖在吾懼蘿月之凄凉也君聞余言黙然
良乆曰子言有理吾方圖之子其書以授我乃書以授
之
　　　一山記
暨居浙尾北瞰長江直郡治北枕江之下有曰君山以
楚黄歇得名山形小而勢蹲無崇崗翳谷以慿阻其髙
深然開郡千百餘年而君山郡主山也其西南則秦望
青髙其東則由里啟敔鳳凰諸山環趨而拱揖之故君
山雖小最甲於諸山毎遇春風花時秋濤雪月之景詩
豪墨客遊人士女登臨而觴詠行歌而坐嘯山之勝概
不可彈述余嘗欲卜廬其下為終隱之計而未果也趙
君鼎之家於山之左朝夕與山相接已而避地去家僑
居城西南隅距山數里所舍幽邃而闤闠疑若與山不
相聞也晨起推其戶故山之青忽排闥而入數峯低昻
若逺而近若佇立以俟若顧眄咫尺而不得語也趙君
喜而嘆曰吾與山有宿緣耶何追逐而不相捨也因自
號曰一山而謁記於余余思趙君少時以故國佳公子
挾豪貴馳騁於當年謂功名可唾掌取時移事改卒困
阨不得志方求田問舍皇皇焉無所之此陳元龍之所
竊笑而欲卧君於百尺樓下者也然出處殊時老少異
見隱居求志遯世無悶亦君子之髙致也試與君倚浮
逺之欄呼大江而問之自楚以來更國幾姓春申之後
閲世幾人彼之豪奢富貴朝榮夕悴殆如秋種之花而
一山蒼蒼千嵗不改自古髙人逸士所以定捨彼而取
此者盖有以也趙君其逺返故廬毋使猿驚鶴怨以動
草堂之靈余異時樵服拜于庭下負薪汲水以相從請
分此山一半鼎之名孟鐈少余一嵗云
　　　觀稼亭記
楊子築亭於野圃之上命之曰觀稼領客登焉客曰異
哉子之名亭也山有嘉卉隰有荷華漢南之梅洧水之
芍藥皆足以供詩人墨客之翫若稼者田里間事村甿
野老之所務且須襏襫之具在焉子何觀之有主人嘆
曰書無逸詩七月皆言稼穡之艱難周公豈欺我哉自
天子至于庶人一是以農事為本故孟春躬耕帝藉三
推孟夏司徒巡行命農勉作秋省斂而助不給若庶人
則三時之間沾體塗足盡力于南畝者也今吾與子命
名曰士幸免服田之勞偃仰一亭之上徘徊四頋開口
而笑舉箸而食得無犯素餐之譏乎客曰然請為耕田
之歌歌曰畇畇兮乃疆乃理春陽兮俶載良耜耕澤澤
兮或耘或耔甘雨祁祁兮以膏我稷黍載穫濟濟兮萬
億及秭曾孫不怒兮農夫樂只歌罷主人大悦酌酒介
夀而退
　　　横舟記
清暉堂之東得支徑出外圃行數百步曰梅臺臺下為
池池岸種木芙蓉夏秋開華掩映緑岸迤北為横舟閣
閣礎入池與臺相直望之如畫舫然壬辰秋予侍公登
其上徘徊四顧扣檻而歌之歌曰采芙蕖兮中塘羌欲
濟兮無梁留帝子兮北渚阻美人兮西方櫂木蘭兮雙
橈清風吹兮野飛航晨趂墟兮爭渡溪口無人兮滿船
夕陽夕陽兮柰何歸來兮滄浪波上兮寒烟水禽拍拍
兮葭菼蒼蒼倡漁歌兮和汝起漁罾兮鳴榔憶孤注兮
倉卒尚不如老巴東之鄉拾澗草兮忘憂又何必森㦸
與凝香歌闋而退
　　　賓月亭記
永嘉山水甲東浙而南雁蕩占勝處第一山據平陽邑
南林壑幽祕源洞紆縯衆峯㟏岈互相吞噬巋然出奇
者三十有六里人葉君家焉瞰江築亭面揖紫翠水遶
欄角鳴一夕山空無人鶴唳松顚長天捲雲晴碧萬里
葉君步至亭上手執鐵如意浩歌離騷九章歌未闌有
客徑入坐山上寒光烱然神爽逼人清逈出塵俗表葉
一見驚喜顧謂客曰子非纎阿望舒之流乎吾聞鳳凰
之樓鳷鵲之觀眺蟾之臺影蛾之池妙舞清縣宵樂未
央子胡不往而獨於荒江之瀕窮崖之下辱以訪予得
無淮隂侯之過樊將軍乎客曰王侯貴人之家欵以延
我亦未嘗不往然彼豈知吾之心者哉吾性孤耿毎逢
騷人羈士苦調清吟蕭然而長往者心輒愛之故今夕
造子願與定交可乎於是主人大喜舉酒屬客酒半酣
主人起舞客曰吾往年與謫仙對酌花間李謂吾不解
飲嘗停盃而問我以古人之事後又與雪堂老人遊于
赤壁磯下聞吹洞簫聲相與舉孟德烏鵲南飛之詩吾
行天下知心僅得二士今子成三人矣主人聞之益喜
笑語良乆以如意指客示童子曰汝見吾平生有此客
否童子假寐弗應須臾太白西沒野鷄初鳴客辭主人
而退期以來夕復㑹亭下葉如期而往候至夜分俄隂
雲驟興風雨交作客遂不至葉君悵恨乆之後數年道
過蓉城以其事語友人陸某遂為之記
　　　菊軒記
霜露既降秋芳獨妍香而耐乆枯而不墜故其功益夀
延年人誰不愛菊然愛者即指為淵明則不可九日閒
居東籬獨酌興直寄焉耳世遂謂淵明愛菊然則松菊
猶存撫孤松而盤桓謂淵明愛松亦可演而伸之愛蓮
花者皆周茂叔邪况今時之菊殊非淵明之菊也陶宏
景言菊有甘苦二種花有黄白二色生南陽酈縣最難
多得宏景梁人上距晉宋不逺度淵明所賦之菊亦止
此耳史正志范至能譜菊近六七十種巳倍本草數十
而陶未之見也然詳其名品俱甚平平無絶奇者近二
十年海上呉中延及江左種種瑰異疊見層出榦髙踰
八九尺花大徑三四寸五色淺深金粉絢爛殆與西洛
牡丹廣陵芍藥相伯仲史范又未之見也豈天地之氣
時有所偏聚而人力之工巧轉移其間神功造化有不
能違者非草木之妖邪使淵明復生手掇其英未必不
疑其美而艷以為尤物而棄之也然則土脉之美惡植
物之盛衰識者必有所感矣鄱陽葉君宗陶蒔菊盈軒
持以示余余何言哉噫時今非昔花亦今非昔矣淵明
之髙山景行今猶昔也孟子曰誦其詩不知其人可乎
是以論其世也是尚友也
　　　萬松堂記
芙蓉城東北可二十里有曽氏山庵後為禮敬寺寺後
有萬松之堂龍澤上人游方而歸介錢唐仇仁近詩為
其師求記於墻東叟叟曰堂之鉅麗吾未嘗寓目焉烏
乎記它日過之門廡深寂花竹浄娟尋師方丈拾級登
堂坐語未竟忽聞笙簧之聲起於壁後翏翏喁喁髙下
疾徐似中律吕方傾耳聽之雄風颯然衆竅怒號如海
濤萬頃浩浩湯湯澎湃觸石駭逸奔雷攏百川而東之
也為之悚然以驚主僧微笑顧童子啓扉但見蒼松滿
山修者偃者直者仆者聳者栵者磥砢多節者拳腫者
甲錯者虬髯者披髮者䝉霧而膏染烟而黛枝若翔鸞
根若踞虎目覩之不能狀手約之不能數茲其為萬松
之山而築堂以臨之者取嵗寒之義歟吾聞一生二二
生三三生萬物自一生萬萬不為多㑹萬於一一不為
少此物理也有以少為貴者故淵明喜孤松之秀矜獨
樹之奇今師種松充牣巖谷將䕃堂階千嵗乎將規匠
石棟梁之材乎將為樵夫斧斤所薪乎將受雨露所培
乎將遭霜霆所摧乎吾與師皆不能知也師曰吾佛法
悠乆願力宏大叟無慮且叟以萬松為多乎芥子可納
須彌也叟不荅是夕留宿山中顧窗上月影鬔鬙皆為
龍蛇夜且半猿聲四起孤鶴長鳴擁衾不寐童子侍側
曰猿鶴時時出自松間來聽吾師説法耳堂成於某年
某月住山無極愚公别山參公今嗣孫某人某云
　　　三皇殿講堂記
至元戊寅詔下所屬收揀明隂陽醫術之士是嵗十月
天雄趙珪實來江隂領本路醫學醫始别籍為戶除徭
役趙受代去又六年子德新來嗣父職武林徐谷陽副
之先是太醫院奏醫學乆廢後進無師謂宜隨路設學
置博士弟子員嵗時講肄制可于是中書省建言各學
創三皇殿春秋釋奠著為令符下本路施行間程李二
將軍獻地若干于城之西南乃即其處度材鳩工趙徐
二君躬董其役嵗在丙戌五月辛未殿成越八月丁未
堂成朔望師弟子跪謁如禮退而升堂相與講述其一
家言矣夫素問難經靈樞等書其徒相授以為邃古之
祕源逺不可追攷殆與炎帝神農書黄帝兵法之説相
類然其㫖藴工巧理氣融貫知隂陽之故標死生之本
濟人澤物其功殆出于諸子百家之上識者以為六經
之外不可以無是書也世不可以無是書而技之精妙
又非書之所能盡者昔長桑君授扁鵲以禁方而戒毋
泄其傳公孫光授淳于以奇方而願毋以教人上池之
水菑川之法今人不能知也然則堂之講是惟無斲輪
者在下有則必笑之矣㑹其徒徵記于余余儒家者流
挾其師之説以皷動斯世力顧不及彼也尚何言哉
　　　芹塘記
國朝仁育含生周䘏民瘼命京師郡國皆立醫學置博
士弟子員以季春季秋之三月九月釋奠于三皇儀視
孔廟前代所無剏見也暨祠在子城東南隅地迫民居
涉堦而北不百武有兵馬司舊址前列諸峯後帶江水
面勢寛敞廟食為宜延祐初守喬侯遷而築之正寢巍
然廟貌甚古餘弗稱是嵗乆且圯天厯己巳某始至伏
謁詞下顧瞻楹梠心惕不寧退與同列謀之同知州事
劉君信甫慨然任責各捐巳奉率屬鳩功傭匠僦夫民
不知役寫放鄰郡之制繪塑善濟公岐伯神應王扁鵲
以下十人侑享從祀如十哲門廡講室下至庖湢位置
得所又以餘力甃砌苫墻通渠引流百廢具興落成有
日囑記於某竊惟古人所居之館一日必葺况古聖人
之居朝廷之所嚴事者哉某與劉侯則既免於戾嗣而
葺之豈無望於後之人哉或謂鴻荒之説聖人惡之者
揚雄氏之駕説也
　　　常州薦福寺記
晉陵郡薦福禪院創於唐天祐間正㳙𤣥策二師坐寂
之地叢林儀矩甲浙之右至元乙亥用師江南常為兵
衝守臣以拒戰死破城之日井堙木刋而三百餘年之
薦福卒燼於刼火中惟佛殿鐘樓僅存涉江而北抵暨
陽界寺有田二千八百餘畝宣和中郡人卜居士捨以
飯僧兵後其徒散之四方而田為豪有力者所據丙子
春僧笑巖來居之聚其徒以講其師之説出餘力以翦
刈其荆蒿殘磚斷甓幻出化人之居既又詣官訟理卒
歸其侵疆而寺之舊觀咸復壬午臘月過暨訪余具道
本末求余文以誌其起廢之嵗月余聞而歎曰盛衰興
廢數存乎天而人力不預焉然所以盛衰興廢不假乎
人則數亦不能以自行昔唐之將亡也茲寺創焉其廢
也以宋之亡與干戈實相終始疑若有數行乎其間則
其廢而復當興也固有待乎其人今笑巖即其人也笑
巖雖為浮屠其學幹畧勤敏類世之有才者故所向如
願而其功皆得書余獨於復田之事重有感也自西域
王子以捨為行中州化之彼怵於因果報應之説本非
正道其用意則亦善矣世之貪者至攘臂而攫之取非
其有之謂盜其良心無復愧恥聞卜氏之風亦可以少
省哉笑巖名普悦暨之永陵人
　　　延慶庵記
距北江數里所轉栁巷而西石徑縈廽過野橋林樾扶
疎屋瓦參差梵音經聲殷殷與海潮相應答而山僧野
衲之所棲東西行人之所囬顧者潁川陳氏之精廬也
始榕山君既寢疾豫為終制粤瞻舎北樂哉斯丘既得
吉卜經之營之手植松檜成行鬰鬰佳城白鶴來翔既
又築室於其旁以為享祀焚修之地名之曰延慶招僧
可明如晦居之明來請記余惟禍福感應之理盖天人
精䘲之交而隂陽善惡之積相摩相盪反復無端而真
有不可誣者故釋家有福田利益之可求而易家亦有
積善餘慶之可必然求之説出於有心而必之説則無
所利而為之也毎觀于公之髙門王氏之三槐執劵索
償如取諸寄而造物者卒如其所期亦若有隂相之者
豈其理之必然而氣不能不隨之歟抑氣以類相從善
感之者亦善應故人無不老之夀而有可延之慶夀止
於當年而慶流於百世故也榕山君富而不驕以濟人
利物為心時囏嵗歉江淮間全活甚衆種德深矣陳氏
而未艾也其在君之二子乎慕學而甚賢好施而不倦
天鍾慶于是不在其身而在其子孫懿氏之占殆復驗
矣
　　　報恩庵記
佛之道以無為宗以實為妄以身為幻茍利于物肌體
髪膚捨不復惜獨其所居莊嚴靚麗費億萬計通都大
邑招提蘭若無慮數百區鳴鐘而㑹擊魚而食澗丘巖
石之下尊師老宿結精廬以依焉者亦復金碧煥出林
表與前所謂佛之道絶不相類余毎恠之嘗試以扣其
徒皆不荅講師智滿一日謂予曰吾祝髪時尚㓜輙通
大義時時為人講説謂得三昧㑹失意權貴人擒致于
理事幸得釋擲拂子徑去一鉢游方幾二十年晚歸鄉
里吾老且倦念不可無把茅以盖頭乃即售山之東村
曰張岐擇爽塏地幾弓右控大河左揖定山環流疊嶂
圖景獻狀鳩工賦役合岐夷穽數楹草剏游息其中瀝
十指血書華嚴八十巻櫝而藏之扁其屋曰報恩嗣吾
法者恵日法澤與有力焉不幸早世嗣孫妙粹實繼其
役苦思精志銖積寸累不數載山畬增衍林木隂合視
前所搆十加八九追念往昔五十年間如一晝夜是非
榮辱浮雲散滅維是剏始之勤不有紀也後世莫知其
因紀之何如余應之曰佛之道以無為宗以實為妄以
身為幻是身本空居于何有無恩無怨不知所報余與
師處于今世夢也師之居夢境也又欲以是傳之後世
然則此夢何時覺耶師笑曰吾今日相與問荅亦夢中
語也昔顯公謂天衣禪師云恁麽也不得不恁麽也不
得恁麽不恁麽總不得此事如何余黙然不荅居數日
師命其徒來徵記因次第其語授之且曰吾二人問荅
未竟百年後復當為叢林一大公案師曰然命刻之石
師朱氏暨之雙牌人
　　　永福庵記
僧友山介余友義夫來請記其先未諾也請至七八而
不倦余友之言曰師陳氏世居白鹿之新橋曰陳巷者
族所聚也師㓜有至性棄家游琴川受業浄居乆之棄
去主髙氏之奉親庵髙氏微周氏以禮致之後主東舜
之衍慶與周合謀崇飾其宇掇拾衣鉢俾匠石費居數
年猛省作曰吾陳氏子吾親安在而為他人地乎即日
挑包問訊家山汎埽松楸買田營室意想心畫種種莊
嚴經始大德之己亥越丙午迄工佛法圓成聞者美之
今過東譽村望之叢林蔚然隱隱聞鐘鐸聲者永福之
庵也其中有庭翼如有丘曠如者他年求息之所也于
是師之願力宏矣請子志之以示其徒俾世守之勿墜
其勤無不可者余聞而疑之儒者宗孔氏立愛惟親奉
先思孝報本追逺于五性屬仁與禮墨者師瞿曇斷愛
欲之源等慈悲之施屏棄六親逃居山澤苦形鍊志滅
盡衆有并滅而寂亦無滅者今師之云云殆用世法不
出于世卒墮世網中類家人子年少浪走不自飾晚依
田園家累百金顧景自惜惟恐于其子若孫一旦廢墜
而諄諄遣誡及之也此其著想正與瞿曇氏之教相戾
至于敦族懷親結廬墓左孝思老而彌篤則甚似吾孔
氏之學耳世有墨名而儒行者豈非昌黎公之所願交
者耶抑文暢之序公從栁子厚所請也余于昌黎無能
為役獨念子厚謫居湘中北望城南先墓所在寄托村
隣芻牧不禁自恨不得如馬醫夏畦之鬼受子孫追養
者毎讀其文而悲之死者如有知聞師之風亦少愧哉
師名謙益求記時年七十餘矣
　　　常州路𤣥妙觀庄田記
猶龍氏之道清浄無為齋心寡慾然為之學者聚其徒
以請其師之言又象其天之主宰而事之于是乎不可
無室以居無田以食夫人居而求安食而求飽此在吾
易中所謂神而化之日用而不知者邪富者壤有餘蔬
貧則貸粟亦既清浄寡慾猶未免此又豈非吾有大患
為吾有身者邪延陵郡𤣥妙觀實故天慶元貞初賜今
額觀基晉永嘉中中尉毛公捨宅為之觀田則宋端拱
中教練使陳公所施有年所矣乙亥南風不競師熸焉
一城為墟道士執左契藏之地中幸得不燬于是道錄
可道樊公帥衆先入披榛莽屏菑翳堂觀粗立庄田多
為豪右所據詣官訟理悉歸侵疆真静闞公繼領觀事
復核隱租修明故籍副在有司鈐以印章乃合元額并
後續置及道俗所捨條例項目凡若干頃畝議勒之石
以垂永乆居敬蔡公又繼之創祠室具香燈以祀施主
之考妣師資且欲鐫其姓字以勸來者今住持雲巖華
公痛前人之志未就不逺百里踵門謁記余嘉前後數
公之勤嗣續弗怠弗私其躬吾儒教中能自樹立鮮及
此者故為之著其顛末觀中人饘于是粥于是以餬其
口者可不知所自哉或曰是則然矣抑暵潦之不時出
納之弗謹則如之何曰天下有道却走馬以糞自今以
始嵗其有矣况神人居藐姑射之山乘雲氣御飛龍能
使物不疵癘而年榖熟哉若夫管鑰司存是其塵垢粃
糠奚敝敝以為事天厯己巳重午日記
　　　資敬觀捨田記(原注/代作)
余頼前人餘慶襲箕裘之業顧惟鞠育深仁欲報罔極
不能守志廬墓手䕶松楸親扞採樵者以誓畢此生之
願規墓傍地可置萬家河流徑其左䕃以修竹樹之嘉
木垣而築之構宇于其上延道流居之請于朝以甲乙
住持著為例晨夕香火上以致封人之祝下以存豐氏
之祧又慮春秋享祀無以供粢盛而饘粥于是者無以
餬其口惟是先疇之畎畝不敢愛籍而置之觀中者為
頃二十有畸為米豆若干麥若干石有畸制其出納為
之品節羡餘則儲之以給創修之費後嗣之賢者斥而
廣之以成吾志其不賢者勉而守之毋去其籍毋毁傷
其薪木可也昔李文饒記平泉莊有毁吾一樹一石者
非佳子弟而洛陽之亂醒酒石已為監軍所得劉夢得
游𤣥都觀桃花千樹後十四年重來則兎葵燕麥蕩揺
春風耳世故相尋人事相感令人悠然興歎由前之説吾
子責也由後之説觀中人責也乃刻規約于左方年月
日嗣子某記
　　　資敬觀記
資敬觀者永安華氏宜珍昆弟之所建也觀以居道家
者流而名出於儒書何也華儒者也儒者則曷為從道
非慕道也慕親也宜珍之父指山君力本以起家力學
以起宗樂施予不求名所樹立甚宏濶里閈稱德人不
幸中夀以殁大德之末嵗在丁未窆于梅里之吕橋厥
施既遐二嗣競爽追孝于前人乃即其旁闢地十數畝
築道士之廬河流縈廻地勢亢爽松栢茂蒨水竹靚深
道過西橋者望之如化城之居鐘磬聲時出林杪居人
指曰此資敬之觀也夫敬一也邇之事父逺之事君孝
可移而忠能竭其力則能致其身矣傷哉華氏之親之
不逮養也而猶幸雨露怵惕之懷之有所託也事親之
日止矣而猶幸事君之日長也華君致逺之器自今展
拓此敬施之於家則男女正位勿嘻嘻也施之於朝則
責難陳善勿沓沓也施之於民則經營盡瘁勿燕燕也
是為資敬之義豈曰黄冠雅拜祝聖人夀而巳乎豈曰
深衣坐講席為國人矜式而巳乎存之以不倦之誠續
之以必葺之勤保之以勿墜之訓則此觀與天壤俱存
可也或曰華氏之先有隱德焉其子孫又封崇之九京
可作安知其不遡飈風而上征載雲旗驂玉鸞以就羽
人於丹丘乎而惓惓乎兹土也曰是非儒者之言也夫
孝子不死其親而非此之謂也劉盛讀孝經曰誦此能
行足矣焉用多讀而不行乎嗟乎此儒者之言也宜珍
名玠嘗為呉學正與弟璋俱以孝友聞
　　　棲眞道院七元閣記
滸江之浦昔有棲真道院宋嘉定壬申道士周志静所
建陸守𤣥俞至洪共成之嵗乆潮汐吞齧勢不能支至
大己酉其徒管元範徙居州治虞山之陽又十有四年
至治壬戌王清仁香逺復建七元閣於殿後規制崇敞
殊侈舊觀介余友李剛直求記於余余辭不能李不可
數徵余文余扣之曰七元之義何居李曰在天成象在
地成形維北有斗其星七謂之元者尊之也事出道書
余因思王介甫嘗作臨川祥符觀三清殿記止書其屋
楹窓戶之深廣至作九曜閣記則又書其溪山登臨之
勝與夫興造之嵗月直謂此閣為游人之壯觀而巳三
清九曜皆祕而不言豈非儒與道兩家九流各専其一
固有所難言者乎李曰不然神鬼神帝生天生地在太
極之先而不為髙先天地生而不為乆長於上古而不
為老伏羲得之以襲氣母維斗得之終古不忒禺强得
之立乎北極䝉莊氏昔有是語也且天之蒼蒼其正色
耶其逺而無所至極耶其亦有宰之者耶天固亦有道
耶道之為物惟怳惟忽忽兮怳兮其中有像怳兮忽兮
其中有物古之博大真人哉冲漠無形變化無常安知
其不乘雲氣御飛龍游乎六合之外其神凝使物不疵
癘而年榖熟以降福于下民則祈禳禱禬之地似不可
無也余曰然吾二人問荅即記也視介甫贅矣嵗在昭
陽大淵獻戊午月癸丑日書
　　　靈芝記
至尊登大寳之十有三年嵗在敦牂中外恬熙民物康
阜真元坱圠散為休祥於是靈芝九莖産于古延陵郡
通守單某之室昭瑞應也公曹南人字吉甫貳郡有善
政秩垂滿一日洒掃東軒書榻之下得異草焉萌出土
中如玉笋踰月浸長敷葉二十有七如佛指如重雲如
虎拳如龍首五色眩目朝夕變見乆之成紫金色背白
如雪脉理聨屬珊瑚交加勢傾西北朝揖天闕人士聚
觀請以上聞圖示四方伻來徵記憶歸附初延陵以傃
刄受誅堙井刋木萬室飛灰遺民百無二三荆棘中創
立城郭昇平日乆流庸漸歸府寺一新㕓市復合蝸居
朽壤蒸出神奇嗚呼異哉氣化盛衰物理消息幽闃茫
昧赫奕顯煥非至人莫能測非鉅人莫能當於是單氏
有隱徳焉是何祥也吉甫子禧為僕言其先大父諱某
金國進士調陽榖令棄官奉母逃難絶食拾葚採薺以
自給晚節浮沉居晝錦里中講授義學手葺草堂名曰
葚薺反晝錦之義也嗟夫芝菌之瑞其葚薺之積乎向
培其本根今暢其枝葉者乎予讀國風知薺之為甘讀
頌知葚之可食疑芝字獨不經見豈古有之而不為瑞
歟抑古無之而今出為瑞歟王介甫謂祥符中封泰山
民間獻芝者以萬數澗溪巖壑搜抉殆盡因以嘆一時
好惡之異謂皆治道所尚然人之情多見為常間出為
異今世不多見也治道雖不尚此非治世焉得此乎上
聖道德甄和毓粹諸福之物莫不來庭璽書褒寵下延
陵郡襄靖之後此其昌乎吉甫明恕而廣直老為吏師
子禧好學甚文諸昆弟彬彬焉玉笋之祥滋未艾也僕
耕穡東郊味飽葵蕨不識芝為何物昔聞商山老採以
療饑本草亦謂五芝服之令人輕身延年誠仙藥之上
品顧未知服食之方爾願從老圃而受學焉或曰是殆
不可以人力致也夫不可以力致者芝也有如商山之
老人者又何力致之耶噫
　
　
　
　
　
　
　
　
　
　
　
　
　
　牆東類稿巻八
欽定四庫全書
　牆東類稿巻九　　　　　元　陸文圭　撰
　　傳
　　　朱家傳
暨民有朱姓者以賣撲為業久之精其術輩流莫能及
呼曰朱家而不名朱挾其術遊貴人之門無不喜之者
重簾深院風微晝寂外聞闤市喧囂之聲於衆中必能
認之曰此朱家聲也朱家所至雖兒童婦女皆栩栩迎
笑競逐之其術善以寡得贏以賤易貴以物與人無吝
色戲取之亦不屑較至有負其直者一毫不貸也故所
得常倍以閭巷細民致中人十家之産嘗曰吾以十指
上起家市少年有誚之者曰朱家脅肩諂笑以求媚于
貴人俯僂終日在地獨不嫌崔烈之銅臭乎請易其業
朱家嘆曰吾聞勞力者食於人吾儕小人勞力者也吾
目不知書無負郭田可以具饘粥饑寒迫人且為溝中
瘠矣今吾鷄鳴而起皇皇焉適市燈昏而歸視吾所攜
具而醉飽之資在焉皆俯僂終日在地之力也然後具
斗酒匕飯呼屠沽兒輩環坐妻子歌呼擊缶酣暢而罷
為一餉樂也吾何以易此哉古之人淮隂袴下高陽博
徒率由貧賤致富貴安知非吾輩中人也市人聞之皆
曰朱家有大志不可測己夘中秋暑一夕而斃行路唶
唶嗟悼有邑子作詩弔之曰孔方入手便通神使盡機
關誤殺人血指汗顔貪取利財多福薄䘮其身人傳以
為笑因命其徒歌之為薤露以給葬云陸子曰朱家之
出微矣豈古大梁朱亥之苗裔歟其事鄙俚汚賤無足
齒録者然觀世之人巧力較利以術鈎取人貨財者亦
獨何異於朱家哉且彼惟目不知書故抵此則讀書而
行市人者雖與朱家執鞭亦何辭焉述其事作朱家傳
　　碑
　　　常州路逹嚕噶齊太中大夫德政碑
皇慶元年秋八月召太中大夫常州路達嚕噶齊達爾瑪
吉爾迪赴闕昭異恩也舊制郡縣官三載成考代至乃
更其有政績流聞素簡上知者璽書寵褒鋒車趣召超
升内轉不以例拘所以旌良吏風列城也至大初公自
祕省出牧暨陽嵗適大祲蒐講荒政首捐圭租務農勸
分輕刑簡役期年政成今上毓德春宫雅聞公名遲公
入見勞問優渥將處以機衡之任公頓首力辭丐補外
增秩二等復出監延陵郡常暨隣壤聲聞素接熟公教
條甫至之日二邦老稚交迎境上擁馬首不得行郡當
孔道使蓋旁午調發無虛日同列爭以嚴核為能趣辦
為功公既視事一切鎭之以靜馭之以寛庭無留訟門
清如水日晡吏散登郡圃多稼亭延接賓僚坐笑從容
不自知主將之尊也郡多寓貴素不戢下挾羣不逞横
里中百姓苦之公至有禦物于道者捽其魁尸諸市主
為請不能得自是屏迹迄公之去無一人讙于市者庚
戌秋旱田禾將槁公訪知魏村之金牛山有龍祠晨冒
暑途走數十里抵湫上焚香未退雲氣郁然五色蜿蜒
翔導馬首公喜見鬚眉未及郛雨驟至御者進蓋却之
衣帽沾濕觀者如堵舉首加額謂公之有志于民也舊
嵗客舟過昇之龍灣為盜所得衣貲盡沒昇府購捕甚
急擒十四人庾死一人御史録囚疑之徙鞫于常公立
囚庭下察其色有寃且肢體殘瘠不勝考掠為之惻然
取成款閱實具得誣服狀因破械小愒之潛物色眞盜
踰月晉陵捕江賊八人併獲其贓訊之皆龍灣舟中物
也盡縱十三囚還家一府大驚公之神政舉斯三者他
可知也昔廣漢知閭里之姦鄭宏致隨車之雨若水辨
女奴之寃前史以為美談今無愧于古人矣公行有日
吏民惜其去相與聚謀有欲援漢潁川借冦君故事以
請者或曰君命召不俟駕乃止有欲援唐寧州狄使君
碑故事以請者衆曰諾乃鐫石為之辭且系之詩曰九
州之外人物瑰奇美玉如公簡明惠慈三年報政弗亟
弗遲泥金尺一命汝來歸臣拜稽首天顔不違蘭陵西
道五馬騑騑公歸無遽民將疇依維石峨峨下有穹龜
匪公之美維後之規式崇爾瞻以慰我思
　　　同知江隂州事韓承直德政碑
兩京傳循吏文翁而下幾人蜀郡南陽潁川渤海之地
不聞有片石紀牧守之遺愛寄吏民之去思者豈當時
有之而千載之下淹沒刓缺不復可考歟抑古者風俗
質朴文未工于紀述也漢末魏晉間碑文始出尤盛于
唐通衢廣野龜趺屹立道傍過者指而問焉則曰某刺
史某縣令之德政所致也歸而考之史傳則姓名與其
行事有不合者矣惟羊太傅在荆狄梁公在魏名德最
著當年懷之後人思之出其碑下者為之流涕徘徊而
不忍去則其仁心惠政蓋有非言語所能形容者今二
碑之文卒不傳而二公之名與天壤俱則雖無二碑可
也丁巳之冬余將有逺行鄉人請曰子少止同知州事
青社韓侯秩滿代去州人德之將刻石以頌需子之文
余曰侯之德政可得聞歟鄉人曰剛柔相克正直無偏
侯之德也剔蠧除奸禁暴禦災侯之政也侯之涖職㑹
嵗大祲務穡勸分恤貧賑寡豪右發廩細民受劵是嵗
饑而不害杭民告糴省府令派江淛稅戸船粟往哺文
移峻急侯屢申乞截留綱運止救一州久乃得請百姓
呼舞米直頓減是其仁也主帥不職屯軍横里中民有
訴者侯命擒卒至于庭詰之有小校厯階上挾卒馳去
侯大怒條軍中不法事將按舉之同列避去不肯署侯
爭愈力迄取卒致于法城西有奸民假警邏為名横行
境上脅取民貲久之益鴟張罪惡盈貫敗獲收繫行賂
規脫去吏皆許之矣侯持不可窮劾奸狀得罪十數斃
于獄竟除其害是其勇也公退之暇庭寂如水苞苴至
門閽者拒不納倉庫羨餘例𤓰分之侯獨却不受是其
亷也有挾仇指平民為盜者笞掠誣服侯輒平反之解
縛縱去訟不已推覈數四卒得實果非盜是其明也侯
性忠懇待僚寀甚睦而不茍同長官縱其下受賄豪奪
民妻侯戮于市歸其妻長官怒不恤也尤留意興學校
修官室教育生徒凡𨽻于學者不征于鄉儒服踵門者
倒履迎不及俗吏有誚侯私于儒人者侯笑不答侯為
政大畧如此鄉人之詞未終余曰止為官不當如是耶
若有他美余不敢請是足以書矣請書之鄉人曰諾請
為銘銘曰洵美韓侯正直且仁敦我薄俗沃為陽春有
攀其轅卧于城闉將侯毋歸留惠我民南墉之道江水
粼粼孰去而思視此刻珉
　　題跋
　　　跋李良輔傳
友光道示余李良輔傳大㫖述其盡忠外舅之家余讀
未終篇掩巻問曰李父母在乎曰無之余曰免矣不然
則能無於陵仲子之譏乎昔者韋相擇壻得黄裳晏相
擇壻得韓國事業光明照映史牒良輔勉圖之杜富二
公亦人耳杜公詆執誼之奸富公斥元獻之黨良輔之
所不肯為也然君子不以是咎二公之不義者以其忠
且直也良輔之所不能為也若正常之事則無愧之矣
　　　跋徐和父折獄比事
治獄之善三曰公曰明曰恕治獄之弊三曰誤曰酷曰
賄夫治獄者習文法通經術明德化而已至如隂功惡
報天地間容有此理而亦不盡然余讀史由漢以來治
獄吏如張釋之于定國者蓋寡有則史必書之故為吏
者不可不知書徐君和父折獄比事一編條分類析善
可為法惡可為戒大抵存心明恕者上也執法奉公者
次也畏譴而懼罪者又其次也今之為吏者得是編而
師之不必求之殺青汗漫之中而開巻瞭然其為拯救
生靈裨助刑政不亦多乎徐君之用心仁矣哉蓋君嘗
吏湖之歸安微服察情卒辨眞盜開釋無辜不畏强禦
省府聞而嘉之有子早世其子婦能撫諸孤今其孫皆
克繼先志矣聖朝方崇美化節婦孝孫毎加旌表然則
州縣盍上其事而觀民風者察焉他日泥金詔下華表
巍煌僕老矣尚能大書特書以記之但慮景純奪去吾
筆耳君名庭秀父誠甫名以忠號檜巖孫驥麟鳯曾孫
泰
　　　跋仁軒訓䝉二書
漢郭林宗痛賢黨之不淑隠德不仕然猶周旋京師誨
誘後進不怠作史者悲之子昭訓䝉二書猶是意耶昭
困阨不得志歸遁敔峯之隂殆絶世高蹈者方將著書
立言以利後學非果絶世者也古今簡籍充棟凡經子
以言理諸史以言事大畧具是二書矣或曰言理者非
茍知之亦允蹈之言事者善可為法惡可為戒豈空言
也雖然初學豈遽以是責之哉癸未菊節前二日書
　　　跋曹氏家譜
余幼聞鄉老言後涇曹氏自蘇之梅里徙居暨陽三百
餘年詩書之澤延袤不絶由章橋迤西抵北至叢桂坊
院如蜂房家有衖道相通時節朔望往來鷄初鳴男女
咸起盥櫛具冠帶黎明適父母尊長之所省問拜跪祁
寒盛暑不輟既退男入師塾婦具膳羞閨門内外齗齗
如也或遇諸途步趨端謹長幼推讓言語敦厚文彩蔚
然不問而知為曹家子弟也捧鄉書列仕版者金紫銀
青兩派而下累百十人盛極而衰近世老宿行輩凋落
後生聞見日寡習尚轉移家業頺墜者間亦有之然流
風遺俗隠然未艾終非他姓比也余舊與君選德正古
直斯立若晦交皆曹之良也年皆長於余皆棄余而死
矣若晦有三丈夫子長無易從余學初若困鈍驟進莫
禦思如湧泉余甚畏之一日袖攜其家先人所輯宗譜
索余著語余讀之慨然羨其家世簮紱之綿長而痛吾
亡友手澤之如新也俛仰疇昔人壽幾何他日獲從先
大夫于九原握手三嘆不知生平論辯之氣習猶未忘
乎否也噫
　　　跋陸莊簡公家傳
東南人物宋渡江前最盛渡江後則公卿將相胥此焉
出未有寥寥如今日者也將天之氣數與國俱盡耶抑
地脈之盛衰不可測也陸仁重之材蓋浙以西傑出者
百年前後名監司如趙季仁楊伯子范西堂胡石壁指
不多屈仁重視之無不及焉問之江浙湖廣之人可知
也况諸公為之易而仁重為之難政事出於一人之手
而擊斷得以自專與同寮參署左右掣其肘者又不同
也余與公三世通家情好尤密讀振之家乘所載如其
人嗚呼九京不可作矣安得如公輩數十人布滿東南
使數百萬生靈病得甦酲得醒哉振之好學自重進退
有禮不競於時能世其家云振之鏞字也辛酉清明日
陸文圭跋
　　　跋湯北村四六舊藁
北村先生袖示四六舊藁五十年前相與往復者皆鉅
人達官問之王承福則所圬之屋今不知幾易主矣篝
燈細讀掩巻凄然若文字典雅精緻在所勿論余獨有
感於文字之外者矣翁年八十餘寒窻一榻坐閲興衰
久無復康世志新學晩生直以詞人視之耳嗚呼翁豈
直詞人也哉
　　　跋周子華詩藁
杜子美為詩家第一非獨以句律之清新格調之高古
蓋其一飲一食不忘君親厚倫紀憂家國傷時感事慷
慨興懷惓惓不自己王半山題畫像詩可謂得此老之
心中吳子華周君敭厯江浙以能吏稱余不知其工詩
也來澄江幕聚首兩載一日出故藁示余伏而讀之歎
曰此非詩也一以冩其情性之正一以鳴其不平之聲
而已憂心慇慇終屢且貧者北門之忠臣也役使不均
從事獨賢者北山之大夫也憂䜛畏譏嘆老嗟衰此人
之常態君獨且奈何哉雖然君之齒未也惜余年邁將
就木焉不及見君他日展手經綸腰金衣紫載功名於
竹帛此時得意之佳句又何如也
　　　跋澷塘先生詩墨
崇禧方丈獲觀澷塘二詩手墨其一易小米詩兩字終
不可省其一送當塗令王大夫入朝八句以頌以規二
公皆居金壇去非在當塗治辨有聲後立朝出牧風采
凜然惜不大用以殁平國屢召不起至批印紙以自絶
中身不仕以壽考終俱端平第一流人物距今垂百年
矣王之孫釗劉之孫漢余皆與之友釗為暨學糾不知
所終漢今年八十一貧客村墅二公之後遂微悲夫天
道無親常與善人太史公所以傳夷齊也掩巻悽惻敬
識下方
　　　跋林彦達詩藁
彦達詩數十篇落筆輒不凡或感慨或瀟洒或雄肆或
簡淡千態萬狀不拘一律蓋自成一家云余舊於錫峯
識彦栗適燕識彦廣何林氏之多才也他日得窺全集
為作小引
　　　跋袁靜春詩
選詩唯陶阮近古神思清曠意趣高逺直寄興耳魏晉
宋之間廢興之事可感矣悲遇之詩以冩其懷詩不自
知也况寓之酒乎或譏其流連光景殢情花草似矣而
非也千載而下復有如二子之所遭者則知二子之心
者矣具區甫里之間近世有隠君子焉結茅構亭出蒼
莽之墟樵村漁舍混為一區城市之跡疏而麋鹿之性
馴嗜欲之機淺而鷗鳥之情親所交皆畸人逸士西鄰
北里詩筒往來清江白月舉樽相屬優游不仕者四十
餘年今來吳中與其子游而隠君殁久矣示余手澤一
編伏而讀之體製精嚴而不雕音響和平而不激仰攀
陶阮俯凌鮑謝而機軸自成一家余恨不獲登靜春之
堂相與上下其議論而遺風流韻猶隠隠紙上可掬惜
哉隠君袁氏名易字通父子泰字仲長敏學自修克世
其業云辛酉清明前三日書于成德堂
　　　跋陳元復詩藁
余讀陳君詩藁擿事充實肆筆壯宕如蜀山雪消春江
怒漲萬里東注灘瀨不已魚龍蛟蜃蜿蜒萬狀錯出於
其中偉則偉矣奇則奇矣然詩有句句中有字詩外也
詩有意意中有趣詩内也他日吾見蔑之面而已是外
也今吾見其心矣是内也此可為識者道少陵云親朋
無一字老病有孤舟古牆猶竹色虚閣自松聲句與字
也勲業頻㸔鏡行藏獨倚樓水流心不競雲在意俱遲
意與趣也四體具矣科場廢三十年程文閣不用後生
秀才氣無所發洩溢而為詩詩未易學也騷選而下徐
庾不必學盛唐而下温李不必學蘇黄而下江西不必
學下是非詩矣非吾之說考亭之說也抑體有古今性
有好尚子皮之面豈敢謂如子産之面乎甚欲與君究
論此事桂山秋風歸思浩然他日獲窺續藁雜子美集
中不辨當避三舍戊申改元七月既望牆東老叟書
　　　跋苔石翁詩巻
客况句云鴈沈秋驛雨雞送曉窻燈書壁云門當車馬
道簾隔利名心寄友人云病猶有藥扶持老貧為無心
俯仰人遣興云門因好客時時掃窻為㸔山面面開右
澄江詩人苔石翁得意句也詩家與文章家不同詩家
最難刪前三百篇經聖人手後人議論不敢到建安稱
七子李杜蘇黄集大成渡江初誠齋放翁後村號三大
家數其餘江湖詩人一聯半句雖是小家數亦有過人
者如江西派中人物彭城陵陽南康人皆入社獨未有
澄江人入社者故自古澄江無詩人噫今有人矣翁名
鑑字君寶繆氏詩號效顰集云
　　　跋蔡檜巖詩後
南史載濟陽考城之蔡年移四代不殞家聲信矣蓋司
徒謨生絲絲生綝綝生廓廓生興宗其後有順有約有
撙至凝殆八九世高風素節不乏於時江左名族如王
如謝皆莫加焉今君俊豈其苗裔耶君俊為僕言世居
吳中徙秀之華亭家傳儒素大父棄世時祖母徐年方
盛終身栢舟之誓吾父事之甚謹晨夕不離左右以故
薄宦情而遣其子出入世故故姻黨稱吾祖母之節而
稱吾父之孝吾賴祖父之慶而又有子三人焉孫一人
焉雖無銀鹿之弄而有綵衣之戲矣僕聞之嘆曰何蔡
氏之有餘慶也非積善之報耶嘗觀李令伯陳情表祖
母劉九十有六奉養不離至言零丁孤苦終鮮兄弟外
無朞功强近之親内無應門五尺之童㷀㷀獨立形影
相弔讀者未嘗不悲其志而憫其窮也蔡氏一門之勝
李多矣重珪疊組之榮豈足為君道哉
　　　跋夏瑞卿詩巻
戊戌嵗瑞卿挾甘石之學訪余滄江之上丙午復邂逅
于錢唐余尚記君君不余識也蓋相距九年矣君閱人
多才非沈謝誰能摸索余久遁世偶出于市其友固不
識耶君愧謝出一巨編南北名流咸在就而閱之有文
行相副者有名浮一世而實不足者有實有餘而名不
足者有死而不朽者有不得其死者有老而未死者有
幼而學者晩而學者有學之進者學之退者窮者達者
明者愚者富者窶者命耶性耶知天之學必有以辨之
嗚呼豈獨以詩文騐之哉以其時考之可矣余晚學而
退者故云仲春上澣牆東老叟書于流福橋西之寓舍
　　　跋蔣民瞻詠史詩
昔西山編文章正宗歌詩一門委之劉潛夫以世教民
彞為主凡涉閨情宫怨者皆勿取後潛夫自作十臣十
佞等五言百首句簡而括意深而確前無此體視胡曾
咏史直可唾去選詩如昭君秋胡羅敷等辭直鋪其事
而已未有斷以己意者杜牧桃花夫人赤壁等絶則拗
峭為工而斷以己意矣然僅一二首而止不如潛夫之
多延陵蔣民瞻博學雄文妙年登第流落不偶卒老荆
溪之下八十餘年手不釋巻作通鑑擬古七言絶句六
百餘篇悉取一千三百六十二年間大事參以先儒史
評斷以己意從而褒貶之較潛夫多數倍篇篇精詣可
讀余掇其尤者數十首如咏田單云仁義寧容詐力欺
火牛計豈出神師自縁騎刼來何晚不是田單智較遲
范雎云入秦已報魏齊仇功縱無成合退休豈是甘心
延蔡澤定應回首鑒穰侯坑儒云六籍咸陽烈燄紅諸
生方士一丘同後來猶有高陽客笑著儒冠揖沛公蕭
何云沛公諸將入關初蕭相謀深總不如秦府盡收圖
籍去不知博士有遺書陳平云一雙白璧贖君過四萬
黄金買主疑自是楚人愚易入誰言漢計盡能奇丁公
云鴻門舞劍甘為虜廣武杯羮脫若翁為楚不忠如定
罪未應項伯後丁公張釋之云盜環犯蹕得輕論廷尉
持平信不寃誰為絳侯書牘背此時何事竟無言王賀
云不堪漢法似秦苛狗䑕紛紛觸網羅繡斧盡從天上
出赭衣轉見路傍多田延年云空倚前功羞唾背漫追
往事痛捫心僦車自謂罪猶小驂乘誰知禍更深魏相
云洞洞天聰達四門清明重見漢乾坤方懲私室伸公
議更倚旁蹊借裏言二疏云都門供帳擁安車多少公
卿愧不如他日更憐蕭太傅晚年竟死石中書韓延壽
云此心元有吏民知恩信分明不忍欺御史他時來案
事可曽閉閤試深思元帝云豐芑貽謀數世仁奈何漢
政雜周秦亂由恭顯誰階禍儒用韋匡豈識眞薛廣德
云中人怙勢權偏重君子寒心道浸消空濺車輪汚頸
血安危元不係從橋王鳯云漢火熒熒漸欲灰一天黄
霧密難開昔年神爵書何瑞應為陽平獻兆來王章云
奏上囊封分死忠直排昬霧徹天聰牛衣女子區區見
欽永諸人政與同孔光云昭陽殿裏方專寵安漢門前
競貢諛後世無從窺諫草當時還有一言無梅福云一
尉孤忠鬱莫攄忍㸔漢室墮新都寧甘去作吳門卒猶
勝稱為莽大夫逢萌云冠掛都門海可航誰扶漢室立
三綱身名當日憐宣武官爵他年笑紀唐鮑永云漫將
深意托朱絃寄與東鄰美少年玉骨終當同穴朽主裳
更忍為人妍桓榮云老更親枉乘輿迎三歎儒風盛永
平漢治不䝉稽古力諸生徒羨一桓榮管寧云擾擾干
戈京洛間海雲空濶老龍蟠他時建業徴書至渾作蔬
畦瓦石㸔荀彧云萬騎潛驅走賊營子房可是善籌兵
兖州便作關中㸔九錫他時更死爭吕䝉云分取荆州
一半回舊盟赤壁冷如灰阿䝉不識同仇義夜半白衣
揺櫓來李密云聞道凌華醉撫床天邊鴻鵠且迴翔夕
陽亭下晉日短不及事劉光景長潘岳云潘郎信是拙
謀身甘作奴顔拜路塵漫賦閒居誇止足白頭終負太
夫人王戎云早年曽作竹林游身到三公未肯休誰道
清談多廢事不妨終日弄牙籌張華云空羨鷦鷯託一
枝位高身與國俱危斗牛早識豐城劍星拆三台自不
知張彞云銓選無分赦羽林當時有識共寒心洛陽運
去將分鼎懷朔人歸盡散金蕭衍云佛說當來割體膚
太平寺主老仍愚是身三捨非眞捨捨與河南一跛奴
梁元帝云同室相屠危社稷擁兵不下棄君親何言萬
巻有今日自是六經中罪人齊後主云翟衣馬上苦匆
匆北斾南轅莫適從鄴下不憂無斛律幷州更恨有延
宗幷州平云秦王神武非人敵一戰盡收河以東棄地
僨軍渾莫問在廷賜帛賞誰功秦王云兩矢臨湖太白
秋上皇方泛海池舟房謀早贊周公事魏諌終忘子糾
讐放宫人云玉顔空閉掖庭春君寵雖疎聖德新粉黛
三千棄如土何須更進一才人武后云漫畱富貴托英
公老將何堪制女戎長髮初來感業寺白頭直到上陽
宫平高麗云三十年間幾戰攻坐㸔諸將取遼東武功
幸可誇來世家事應難告乃翁李敬業云風馳一檄挾
軍聲可恨思温策不行孝逸能為灌嬰計英翁何假子
輿名𤣥宗云樓西花萼倚雲端玉笛琵琶樂且湛百福
殿前晨省闕五王帳裏夜游酣肅宗云乘輿西去撫軍
東寶册寧須蜀使通良娣翟褘心更急黄袍肯釋望賢
宫德宗云猜心往往忌人言却要推誠待吐蕃自是平
涼多伏甲空教伐竹大安園高駢云成都寃婦訴將伸
延閣妖徒術豈神要向天邊騎木鶴那知地下縛桐人
王師範云小車載仗固忠謀遣質求降竟忍羞衽席一
言身族滅當時只合死青州朱温云初被梁家新袞冕
盡臣唐室舊衣冠乃兄醉眼分明處祗作碭山一盜㸔
郭崇韜云位極功高䜛隙開欲謀還鎮更徘徊后宫巧
結終身援誰道軍中教㫖來李知誥云金陵城闕勢龍
蟠攬鏡時時發浩歎受禪老臣應恨晩更求益壽餌金
丹其餘佳句可摘甚多茲乃玉中之天球珠中之夜光
也余表而出之後之讀者慨然有感於其迹忻然有㑹
於其心其於世教民彞未必無補云
　
　牆東類稿巻九
欽定四庫全書
　牆東類稿巻十　　　　　元　陸文圭　撰
　　跋
　　　跋杜東洲詩後
嵗在辛酉始識東洲杜君於蘇臺見其魁岸英宕眞奇
男子也不知其為詩人甲子夏五余自容山抵舍案上
忽見東洲詩集手不及盥快展疾讀盡一巻如入武庫
戈甲劒㦸森森逼人於是囅然笑曰此非東洲之詩乃
唐人古句君拾得之耳五言律似王維姚合下及劉長
卿七言如許渾崔顥絶句亦不讓岑參杜牧之蓋東洲
好游北窮松漠東望海若有司馬子長足跡不到處宜
其詩發揚蹈厲奇中律吕可附極𤣥又𤣥之後也欲為
痛著數語而余駕方稅君舟已邁遂有餘恨他日寄全
帙來鋟梓當以序引見囑庶蠅附驥云
　　　跋隂德詩後
善惡之報有以理推之者以氣推之者理所當然而氣
適與之符則其應也如響理所不然而氣之感也厚則
惡亦有時而不報理雖正而氣之植也偏則善亦有時
而不報若是者總歸諸天而天亦不能以自必故凡經
傳所言善惡之積而祥慶殃咎之必至者常理也如伯
夷餓比干死顔子夭則理之所無而氣之變為之也嗚
呼此聖賢之所不言而存世教也其意微矣仲鼎父論
鄧伯道之事謂之裁度義理不當棄其子則可謂因如
此而獲罪于天遂絶其子則不可伯道以石氏之亂不
得已而棄一子天猶絶之則永嘉之末盜賊羣起殺人
以千萬計天乃恝然不省而皆俾之横行得志又何耶
余謂報應之理天不可知而不幸者當歸之命人之為
人但可為善而不可為惡則不易之性也然為善者尤
不可有責報之心有所利而為之為善必不誠則欺天
矣仲鼎父以為如何
　　　跋般若心經
心者佛之别名心外無佛佛外無心是心也神妙卓立
不與物俱靈光獨耀迥出塵根不立文字不由見解風
幡自動兒啼自止若夫向塔相輪邊走去西川㸔競渡
便被狐精勘破此理如何天英上人示余楷法心經余
不通梵書讀之正自解其意據注家以色受想行識為
五隂眼耳鼻舌身意為六入色聲香味觸法為六塵而
楞嚴悉指為虚妄然則不妄者獨此心耳注家又以苦
集滅道為四諦諦者審也審其理也又以菩提薩埵為
覺而有情阿耨多羅三藐三菩提為無上正等正覺波
羅密多為到彼岸以華言梵音又文之以理不知彼葱
嶺以西諸國語果如是耶余獨愛其心無罣礙故無有
恐怖之語以為有合于仲尼觀呂梁伊川渡漢水之意
然西方之教以無心為主魯東家之學以正心為主此
理又何如各請天英下一轉語
　　　跋邵僧坐化偈
林回棄千金之璧負赤子而趨彼以天屬也安上人不
念其親有疾弗療趺坐瞑目黙齋翁不念其子方懽喜
讚嘆眞以為往淨土生蓮花也是之謂見解是之謂了
空是之謂瞿曇氏之學其心術冷氷氷地其天性離矣
安乎惜無以曾子易簀之事告者翁乎惜無以子夏喪
明之事告者雖然曲士不可以語道者束于教也余之
謂矣久欲與迎福老辨析此義當暑未竟
　　　跋黄子高先誥
金鳯黄氏世為暨陽望族家譜傳二百年舉字子高余
同年友篤學力行克紹其家延祐甲寅初行貢士法子
高首中鄉試授常熟州學教授待次未上一日攜其六
世祖諱待聘誥二通示余盥手捧讀其一通紹興三年
七月可右迪功郎逸其首云止奉公體國宜加奬録八
字是時官制分左右左為有出身人今曰右不知其奬
録之因攷之宋史元年六月邵青叛引兵趨江隂二年
五月浙部淫雨害稼先數日江湖冦多綱運不繼罷發
運司公之受賞意其非糾合民義則納粟賑饑所謂奉
公體國者此歟其一通則淳熈十三年四月可贈通直
郎因公之子安豐判官諱滸引郊赦恩乞賜其父者也
按譜滸字濟卿紹興十五年乙丑劉璋榜登第距乃翁
受賞時不過十有餘年後仕至朝奉郎提轄行在㩁貨
務然則翁義方之教積善之慶槩可見矣君子之澤踰
五世而猶未斬子高方昌而大之嗚呼太行王屋之山
眞可得而移也又嘗記渡江初陳去非與席大光避地
湖湘不過詩詠自娛無濟時康國之志相繼被召三年
陳自中舍除小天官席由吏書拜參去年八月孟庾權
同都督江淮荆浙諸軍事移屯金陵今誥中所書參知
政事出使吏部尚書闕者此也權書洪儗則當時在禮
部請兼用詞賦經義取士者也先是吕元直自江上歸
過姑蘇守臣席益請去瑣闥黨魁吕大喜於是吕復相
益入朝而給事胡康侯奉祠誥中給事中唐傳必代康
侯者也不著其姓史無所考捨經明行修之安國用無
所知名之唐傳將涉千里却騏驎而䇿蹇驢相業如此
恢復何望焉阜陵無宰相若王季海之奸邪梁叔子之
庸黙在所勿論巻中姓名厯厯可指追思曩昔撫几三
歎使鄭叔則聞之必大笑曰何預我邪丙辰七月望後
閱董弅所著閑燕常談云建炎三年正月黄唐傳為中
書舍人然則此人姓黄數月後必又遷給事矣
　　　再跋
余跋後數日因閱中興奏疏胡明仲言於思陵曰今典
章文物一切掃地百司庶府殆為虚設其必不可闕者
惟吏部户部為急誠使江淮兩浙湖北並依八路法愼
擇監司而付之則吏部銓事亦復減省不過置侍郎一
員郎官兩員胥吏三十人則所謂磨勘封叙奏薦常程
之事一按而舉矣又曰所謂宰相之任代天理物扶顛
持危其責任重非特早朝晩見坐政事堂弊弊然於文
具之末而已明仲此疏正建炎三年九月為起居郎時
吕頤浩為相惡其切直罷之今觀此誥吕書字甚謹推
賞一迪功亦親視之他可知也非明仲所謂常程文具
之末者乎覽之太息後五十年至淳熈間選人勅黄左
右相皆免書不知始於何人建明當攷
　　　跋栁公權帖(原注盛/明卿藏)
帖云近過雲安種種未及但深反側外日虚奬甚幸臨
行不敢詣某呈歐跋云栁君此帖清奇出塵在諸石刻
上深有晉人骨法數百年手削存乎其前景仰高風也
吾友石君孟光祕收修為跋之後又有臧彦發喬仲山
跋史不載誠懸出處不知以何年月何事到有杜鵑處
誠懸以忠諌自結主知亦何待人奬借末有呈字必上
達官惜不詳姓名耳廬陵公跋謂此帖出塵在諸石刻
上此墨蹟也以比石刻何耶况大和開成距宋昭陵亦
未有數百年也歐跋不偽但恐不在此帖上耳石君孟
光臧君彦發至仲山已三易主又為明卿所得君其愼
寶乃今數百年矣
　　　跋麥舟巻
范高平清規粹德精忠偉度為宋名臣第一忠宣為之
子豈不知父志與父之量麥舟之事乃其淺鮮者故誌
傳皆不載不足載也或者疑其不稟命想視此數石之
麥為重耳夫聞斯行諸有父兄在子路所聞所行有大
於此者矣非麥舟之類也又有一說曼卿年長於希文
其視忠宣猶孫行也人徒知范公父子之好施而不知
曼卿豪放之氣輕視富貴非大賢之賜則亦不屑受也
今人慣道一乞字而甘食嗟來之食夫豈知芙蓉城有
仙人哉
　　　跋坡翁與承天明老帖
坡集板行甚多何掄所編三蘇大全最為叢雜該備皆
不見此帖何也坡再游錢唐與南北兩山諸僧最稔所
謂靈山高人自有縁契者然別去五年已有湖上僧舍
不復往日之歎遼鶴重來當何如其感慨耶
　　　跋放翁與文定劄子
始意文定公帥越時與山隂往來必稔今睹墨帖所謂
拜違崇仞者是此翁曾至吳鄉也又有假鉞視師語而
封函之首呼制置資政同知此必嘉定更化後再起帥
金陵時也三幅合為一通劄子提頭體當然放翁老矣
䑛犢之愛情類楊彪亦恃公知己也
　　　跋蔣良貴梅堂竹亭二記
梅堂竹亭二記與鶴山書院拱極堂矩堂相表裏皆端
嘉一時崇尚理學之文前乎曾蘇無是也又前乎韓桞
亦無是也非無是文也無是識也嗚呼美哉文靖之辭
精贍文忠之辭明暢忠文之辭簡質一以世教民彞為
主藹然仁人孝子之用心也又豈可以文論哉伏讀三
歎敬識下方
　　　跋陳忠簡公騤與子帖
前輩謂不可觀人私書私則不可傳也弗私何害忠簡
與四九郎帖持身以潔訓子以儉藹然有范文正歐文
忠家法賢矣哉或謂後溪除命公實沮之疑黨韓者然
己巳之罷與諸賢相前後終不與余端禮京鏜同升公
豈黨韓者耶疑史評未當
　　　跋丘文定公手帖
戊辰己巳年朝廷多故方隅不靜蜀冦未平西泝歸峽
東出利閬兵鋒所交積骸枕山壑流屍散江而下赤白
囊警報無虚日謠言煩興民聽惶惑夏秋旱虐赤地千
里餓殍滿野余老病卧家祈死不能適丘君立中攜示
先太師文定公與其冰翁吳刑侍書得之渭陽家手澤
如新余讀之三歎是時公自樞密院檢詳予祠起知武昌
淳熈己亥嵗也書中首言祈雨百方不應村疃缺食繼
言彊盜刼殺閬倅歸倅皆傳聞不得其死散牓捕緝而
實不然然湖冦因此平靖有將錯就錯之語凡此數條
皆與今日事相類殊可怪也上距百五十年矣然淳熈
何如也天運回還隂陽長歇人事變更竟何如哉末言
辰沅桫板價直𦂳厚者不易得之為僥倖余將就木猶
未辦此季孫之檟不可畧取掩巻憮然
　　　跋趙學士書
宋廣平梅花賦有虛谷獻之仁近三先生跋公自叙云
垂拱三年戰藝再北客館東川觀牆隂梅花托根非所
感而作賦皮襲美見而稱之竟失其傳三百年後復出
諸老先生考訂精詳援據該博無復加矣於公出處進
退之義未之及也余獨怪垂拱何如時十月為坤黄裳
易位天地閉草木為之不蕃此賢人括囊而隠之時也
廣平方欲出仕又恨其登第之不早何耶東川非其所
鳯閣鸞臺乃其所耶公剛腸嫉惡勁氣逼人老而彌篤
誠為可敬計作賦時牝雞老嫗尚未得二嬖也羅織之
禍諸賢騈首就僇後人哀之而亦惜其才之輕試也公
鞫獄太原而出使方力爭之幾不免虎口設有不幸不
過如洩冶之徒終未合蘧伯玉君子之道故君子貴時
中尚知幾若公晚輔開元正色立朝永保貞固相業居
第一則議者無訾焉余頃在吳子餘書几見公梅花賦
未識偏旁讀不成句與今本絶異未知孰是所謂作賦
補亡則虚谷以為忠定伯紀山村以為文清太初二李
不同誠伯紀也足以配廣平然恐太初為是更考之宋
歐陽光祖壽丞相亦賦此
　　　跋子昻冩韓詩一首與鄉貢錢子原求跋
昌黎屢舉不第遇陸敬輿知貢舉乃始得之感知賦上
光範三書皆貞元八年以後事遇不遇命也何汲汲若
是耶然識眞者少世無敬輿將終身不第矣雖終身不
第而日光玉潔之文萬古不磨豈明水一賦顔子一論
能盡其槩耶趙學士所書古詩筆法雄健似不為子原
設諸君期子原科第者淺之焉知子原者矣
　　　跋王本齋畫像
總管王公幼躋膴仕江浙淮湘敭厯殆遍毎一官畫一
像讚者盈軸莫不羡其金章紫綬之貴優加陟任今居
嚴陵府幕他郡縣有事輒委君治之以亷能著聲江浙
云君三衢士家今寓錢塘
　　　跋三生圖
按三生圖出袁郊所記而坡仙嘗手抄成傳以補天竺
故事葛洪稚川之歌可謂夙契守儒端士多不之信夫
精氣為物游魂為變而非輪迴之謂也原始返終則知
死生之說伊川謂當於原字上用工夫又曰須是自得
使當元祐間館閣爭論時或及此則必當與坡力辨不
尤甚於哭則不歌乎簡卿出千里臨本示余書此一笑
　　　跋李良心萬里江山圖
前代畫山水名家如大小李將軍范郭諸人尺楮丈素
價重連城千金不易以其所繪似眞山水也然而羇人
逸士多居山澤而貪夫籠山澤之利者赭山而採竭澤
而漁所謂山深無計避征徭而魚蠻子告勿語桑大夫
者不幸而遭之雖欲捐宅舍棄墳墓避地逺去而不可
得可為世道歎息周子華示余李良心畫本余睨視之
峯巒草木鬱鬱蒼蒼萬里江山一覽而盡余驚問曰此
何境也其某州某縣界邪有長江之葦邪有空山之石
邪吐舌久之手捲還客
　　　跋十梅圖
靈隠老子跋云自召南說命言梅之實後梁唐宋詩人
止咏其花以為世道不古余乃為解梅嘲云古今咏梅
多矣自水部至茶山一聯半句收拾圖中殆盡然有遺
恨半山真字裝字韻唐律七言老坡魂字韻古風三首
精巧絶唱皆不入選是殆不可以筆墨形容其標格香
韻超出色空眼界如謂言花不言實為古今世變之驗
莫太殺風景否昔吾鄉余卿一遊梅臺之下俯見横枝
醮水嗟賞久之左右進曰覆侍郎此名消梅味極佳余
不覺失笑由今思之當併入叢林公案也壬申建子月
書
　　　跋海棠圖有數鷦鷯集其上
沉香亭美人殢酒睡未足豈堪聞枝上啁哳之聲使九
華帳裏夢魂驚耶
　　　題索句圖
咸平以後景祐之前結廬孤山有隠君子焉詩案無塵
維寂及𤣥㝠搜物外隠几嗒然影香得句佳處參禪起
視湖光霜月在天梅瓶無香茶鼎無煙悵鶴夢之俄空
泣茂陵之遺編畫史雖工意妙不傳
　　　題空隠和尚行巻并謝草蟲之惠二首
大隠非隠真空不空空在實裏隠在顯中儒釋兩家同
異曰將無同
蠢蠢含靈各有佛性活者即動死者便靜死活只在紙
上要人究意
　　　題畫牛小巻
枯梢淺草兩牯且行且嚙童子困卧其上殊自得也視
其狀貌朴野必不能角上掛漢書讀項羽傳雖然日長
睡足欠伸時不識字更佳也
　　銘贊
　　　存存齋銘為金尚志作
存存之義本乎易繋君子存之庶民反是存之有道養
吾夜氣晝之梏亡則不存矣成性天與何待于存閑邪
則誠多欲則昏勿揺汝精毋滑而魂虚以待之衆妙之
門噫此求仙之術非吾儒之言
　　　安處善齋銘
人之為善皆有四端意所由來尤貴審觀所由雖善必
察所安聖人知人如是而已董生之論蓋本諸此孔以
待人董以處已人已雖殊善則均耳以危為安以出為
處曠宅弗居保於逆旅凝水焦火戒其傷汝
　　　玉泉銘為琴士劉伯賜作
三閭之潔孤竹之清萬古空山化為泉聲洗月涓涓度
風泠泠游魚出水誤作琴聽
　　　石磵長老贊
水流涓涓久滴石穿磨成鏡面底不是磚
　　　古磵長老贊
苔封老樹槎牙藤穿怪石頑獷半夜山空月明倒浸一
枝梅影
　　　瑞芝贊
公車入閩仁風載揚協氣嘉生煒煒煌煌華粲紫金膚
凝截肪繪以為圖播而成章咸曰休哉維公之祥匪公
之祥邦家之光
　　　枯木畫贊
石瀨涓涓細水無聲西風葉脫老木孤撐碧篠叢茁青
苔側生飛離兩兩山中來者見人不驚翔而復下此為
何處莽蒼之野
　　文
　　　勸農文二首
每嵗仲春勞農於東郊此古之禮而朝廷之令典也州
縣長官以勸農事三字繫之職銜之下於事為重詔書
毎下率以農桑為王政先申明禁約唯恐不至句容一小
邑土瘠民貧近行移坊鄉凡有閒田隙地廣殖桑棗爾民
亦旣忻然趨令二月始和農出在野縣官率其屬以延見
父老非為文具務敦實業爾父老率鄉之子弟惟勤惟謹
勿惰勿游勿好勇鬬狠勿飲博爭訟惟耕蠶是務耕蠶者
衣食之本不耕則饑不蠶則寒饑寒迫於身則放僻邪蕩
無所不為伊爾父老之羞爾其訓教之西成之後農時有
隙子弟各入鄉學習以孝弟忠信所以崇鄉里之化也若
夫苛征慢令貪刻以厲爾民縣官所不忍為益思檢身
繩下以無負于爾百姓父老在此吾不食言
農重事也州縣官以勸農二字繫銜毎嵗春月延見父
老於東郊誡之農事禮也夫水旱之不時此天數也隄
防必築以泄水患陂塘必浚以通水利修水旱之備也
人事不盡諉之天時爾農所以重困一夫不耕或受之
饑一婦不桑或受之寒衣食不足而有饑寒之患則不
肖之心生爾農戒之哉古書有之若農服田力穡乃亦
有秋服字有用力之意力字有勤勞之意不用力不勤
勞即是惰農惰農安有秋成之望繼自今父訓其子兄
詔其弟妨農之事一切不為毋游手好閒毋沈酗於酒
毋好勇犯上毋不孝不友有一於此官有常刑此又爾
農所當勸者其敬聽吾言毋忽
　　　戊辰勸農文
暨陽一小州土狹民貧官府治從簡易一毫不肯科擾
近者口鹽徧敷塘夫逺役出不獲已然且多方區畫害
不及細民爾父老所親見也去春饑民在野為之貸糧
接濟僅免流散夏秋蝗蝻繼發極力收捕幸無害稼嵗
小登一冬雨雪愆期深為爾農憂之二月初吉田事載
興長官親出東郊勸耕雖循舊典亦欲延見父老巡省
田里爾等一鄉之老當帥一鄉之子弟胥訓告胥教誨
浚乃溝洫慎乃隄防利乃耒耜修乃疆畎事事有備有
備無患又須孝養父母弟遜兄長毋淫于逸于游惰農
自安不勤不勞越其罔有黍稷爾農戒哉其或好勇鬬
狠博奕飲酒聚其淫祀驅誘良民邦有常刑罪及爾身
弗可悔
　　　君山東嶽行宫求雨文
禮經有云天降時雨山川出雲君山郡之主山惟靈坐
鎮此地血食千載今民以旱告田苗將槁吏奔走不遑
靡神不舉卒莫我聽謹再拜稽首請命于爾有神神其
相之錫以甘澤使苗勃然以興乃亦有秋豈惟吏塞其
責神亦有辭於民敢告
　　　本州城隍求雨文
時雨愆期常暘告虐旱勢太甚王廟食此地與吏共職
斯民吏之不職罪也王坐視民困而不為為之易耳吏
之力不及此敢告
　　　茅山廣濟廟祝文
雷平之池小龍在焉旱禱輒應以膏我稷黍前代賜額
相沿至今奉命而來酌水以獻
　　　龍光廟祝文
龍光之廟距縣二十五里神龍所寢雲雨興焉潤澤一
方有功得祀敬以香幣用致上命
　　　青元觀祝文
雨三日以往為霖黑潦滿道民不適有居祠屋方修將
有乘赤鯉而來游者敬率弟子躬候水濵願施斬蛟之
劔永寧下土
　　　張大帝祝文
惟神發源桐汭兹為行祠石柱硯池尚存飲馬之跡治
水有功法宜得祀欽帝之命顯王之靈爐香未轉降福
孔嘉(原注圖經載禱/雨爐轉不已)
　　　張烈帝祝文
惟神平亂有功遺愛於丹陽延陵之境今隣國為壑湯
湯方割能不動心乎靈與天通有求必應
　　　張帝祝文二首
惟神在昔佐帝有功環江東之境皆神所部今一邑之
水未至懷山襄陵神之治之何難之有
近頒詔㫖以神顯跡于江海之間進崇徽號亦既奉牲
以告矣今秋陽杲杲憂心如熏神忍坐視之乎驅霆駕
風起蟄龍而鞭之神之職也奉答休命庶其在此
　　　武烈帝祝文二首
神之烈顯於武德之初神之靈通乎百世之下廟食於
此者宜以救民為心久旱無雨民咨胥怨敢告
惟神當武德之初作輔偏方有功濟世司徒之號自梁
迄今旋加帝封廟食南土東門有祠邑人所瞻敬致蘋
藻具揚休命
　　　沈王祠祝文(原注王/諱慶之)
惟王晩登極品罄竭孤忠主昏不明卒殞厥命大節凛
凛廟貌如生下蜀之山北枕江水朝命致享敬弔英魂
　
　
　
　
　
　
　
　
　
　
　
　牆東類稿巻十
欽定四庫全書
　牆東類稿巻十一　　　　元　陸文圭　撰
　　説
　　　文説
西州史敬輿嘗為余言漢唐宋以來良相能吏謀臣武
将代不絶書獨文章之士鮮得漢董賈兩司馬劉向揚
雄班氏父子而止耳王褒崔寔而下不論也唐韓柳宋
歐曽王蘇而止耳李翺皇甫晁秦而下不論也宋渡江
後詞章愈盛古體逾逺獨朱子詩賦本騷選文視韓蘇
而理勝之其餘葉正則以下各自名家六十年來影響
殆絶将盛極而衰歟抑待乎其人也敬輿此論上探前
修下期來哲余聞而太息焉然嘗論之古之所謂文章
非言語之謂也道徳仁義之精華禮樂法度之彰著皆
其具也然典謨訓誥誓命之書坦眀温厚已非秦漢經
生講師所能道而三百篇章句皆出於㣲臣寡婦寺人
伶官之口何其粲然而成章也盖周召而上文章皆實
用孔曽而下文章皆空言空言者言而不見用非無用
之空言也以無用之空言而後世能言之士如向晨之
星稀踈絶少豈不大可怪也哉自唐以來朝廷百司用
人無方惟翰苑非文章之士不預所以承恩寵備顧問
參謀議職諫諍位親而地禁非止典誥代言以風天下
而已唐以陸贄李絳為之宋以歐陽修蘇軾為之則人品
知也夫文本於理根於識昌於氣兼之者賈董而下諸
人雖不居翰苑名猶著也翰苑創於唐開元間六百餘
年學士名不著者何限然則視文章之能否知翰苑之
盛衰居是職者學宜益懋行宜益修名宜益著故居之
而不怍不然則昌黎氏必傲之矣因與友人論古今之
文而併及翰苑之職縱書以贈之
　　　静菴説贈都瑚布鼎録事
夫子言仁智動静以其體壽樂以其效對舉而互言之
無先後也子思言喜怒哀樂之未發發而中節則兼體
用包動静而戒慎恐懼與夫慎獨之㫖則用工於未發
之先未發體也體則静也特不顯别之耳直至濂翁太
極圖説方出主静二字盖太極分隂陽陽主動而隂主
静易不曰陽隂而曰隂陽静居動之先也天下之動紛
綸交錯而吉凶悔吝之所由生吉一也凶悔吝三焉動
之不可不謹也聖人定之以中正仁義而主静人極立
矣常人感物而動動不知止故流於惡而失其性聖人
全動静之徳而本之於静者誠之復而性之貞也無欲
故静者非言人之欲也言天性之本然欲之未萌者也
此固造化之根底聖人所為主之者也人能寡欲以至
於無則静静則可以希聖矣古潤録事長官瑚都布鼎
字成之登己巳第㳂檄至澄川訪余蓬蒿之下相與講
眀太極指要因求静菴説於余余謂主静之説先儒盡
之而菴字獨不經見成之曰紫陽亦嘗以晦名之矣無
傷也余曰然於其行書以贈之
　　　心説贈凌湛然
湛然者存心養氣之學以静為主而動生焉非如室虚
生白心齋坐忘又非如枯禪入定常惺惺法如鏡之磨
一塵不留如水之渟一波不起雲影天光上下昭徹豈
胷中擾擾終日昏昏者能識之哉宣城翁以此自號而
松雪齋為之書其人可知
　　　琴説贈朱老
唐郭琴師善者能鼔十二絃生雲中流落湘南子厚為
之誌墓而悲之錫峰朱老年七十餘以能歌聞諸公皆
俎豆之然守古道不變不為俗耳所便故與箏師同一
不遇一日訪余齋中袖出詩數十首自言将道江渉淮
以游余時方與諸生温舉子業取四十年前蠧册子據
槁梧呻吟不絶聲諸生見之皆大噱余歎曰是奚噱哉
我異彼㡬何王式老矣諸生强之出安知不被拘曲之
譏乎不惜歌者苦但傷知音希朱之心余知之余之心
朱未必知也悕矣
　　　漁隠説贈顧仲仁
古之隠於漁者雷澤潜龍也物論當以磻溪為第一人
富春次之𤣥真子江湖散人以下不數盖吕尚非隠素
負鷹揚之才坐磐石以待天下之清後車載去則牧野
檀車煌煌之事業立談可辦至封營丘已百餘嵗矣子
陵與文叔㓜同學龍上天而蛇獨處足加帝腹亦狂奴
故態安知其應天象邪建武不出則無可出之時矣然
雲臺中着不住此人今海陵顧君仲仁韜光於絲緍之
下其将有渭叟之志耶抑終無故人之情耶吾聞仲仁
富而好禮喜賔客重然諾有古烈士風朝廷方寤寐英
豪非熊入夢恐不免耳彼唐張陸之徒不過騷人詞客
聊以自娛烏足為仲仁道哉古之有道者在緇帷之林
湘江之潭河汾之亭姓名俱寂寂不傳其寓言乎或真
有避世之士也仰髙山揖清風吾方尚友千載他日與
仲仁傾盖當細評之與和李瑞卿将如海上訪隠君持
吾説以往為吾致意仲仁慎勿披羊裘物色者至矣
　　　菊隠説贈趙與民
菊有黄華色之正也夕餐落英味之烈也以制頽齡性
耐久也周濂翁以配隠逸之士得非以淵眀故耶籬之
下山之北悠然其間興直寄焉耳意不在菊也祖為荆
州牧孫為百里宰官職髙卑不論而卯金代典午矣靖
節仕焉是烈女更二夫也歸來詞不作可乎然菊一也
生於柴桑之徑則流芳百世生於南陽之潭則遺臭萬
年物固係其所遭故耶伯始為三公顧不如一處士耶
然則出處大節君子所宜講也永嘉故趙惠王七世孫
由道敏而好學退然自得不與時競來澄川游其外舅
張侯命之曰菊隠美其志也尋謁余求其説余謂君生
侯王家妙齡秀發不可當吾世而墜先澤邦有道則見
為三槐王為桐木韓世濟其美暨功名獲遂然後歸隠
在晚節之香不亦可乎今毋太早計傳曰君之齒未也
　　　梅齋説
唐垂拱中宋廣平隨叔父客東川覩墻隂梅花託根非
所為之賦後百餘年皮襲美見之疑其鐵腸石心乃解
吐婉媚辭殊不思梅於花中品最清髙凌厲月霜傲睨
氷雪正可與鐵石心腸人對襲美雖知廣平恨不知梅
耳梅豈愛人嫵媚者哉燕山倪使君佐溧水長興兩州
㢘介清苦挺身㧞俗有梅花之風骨父宣慰公在常徳
時實生使君庭有古梅一株異甚虬枝老幹圖傳江南
兒時憩其下思之不忘故凡所至輒以名齋昔孤山處
士以一聨得詩名王沂國以半絶為狀元宰相陳簡齋
以五首受知思陵參大政固係其所遭也哉梅不自知
也處士清流占斷湖山絶景使君今已貴宦固當遜渠
一頭孝先之事業去非之文章請在所擇若夫荒厓野
水茅屋踈籬此老夫得句處游者毋渉吾地使君笑曰
吾于此興復不淺
　　　姚原魯字説
柯山姚君名洙友人字之曰原魯而求説於余原魯省
其外舅以吾先生於澄江學舍嵗一再焉余與之接温
裕而甚文宛然魯國男子也名不虚得矣按洙水出魯
城北下流合於泗泗大而洙小故不儕於禹貢兖州濟
漯灉沮之列然所以得名者以尼父在焉尼父嘗曰洙
泗之間齗齗如也魯道衰矣當日魯國止有儒者一人
則吾東家是也凡為東家之學者必體忠信性仁義冠
圜冠而知天時履方屨而知地形然後可以稱縫掖之
衣否則齊秦之夸燕趙之雄鄭衛之靡未許其一變至
道也吾聞周大夫有原伯魯者不説學閔子馬譏之曰
學殖也不殖将落今原魯賢而好學猶當以周大夫為
戒也夫
　　　張仲易字説
永嘉張君耕叟淳慤端厚重然諾逺勢利善人也信人
也客吳中與余交二十年君晩得子篤敏可喜既弱冠
而孤遂從余游學進未止後婿于甘露林氏不見者十
有三年今年春謁余於成徳堂上氣局老成言動謹飭
學益進而未止問其年曰三十有一矣問其字曰名彬
字則未也余曰字朋友之職也請以仲易代子字何如
夫易之道至矣仲尼七十學易猶未彬彬而待於數年
之假吉凶消長之理進退存亡之㡬豈易言之韋編三
絶十翼乃成子年未及仲尼之半後生可畏然自可謂
無大過而不學也哉夫文學彬彬士也文質彬彬君子
也學易彬彬聖人也吾子慎擇之矣余老且死将見爾
先人于地下亦有辭焉
　　　徐宗起字説
余始至句曲之寓舍麻尉挾其隣之子以見容止可觀
問之徐姓自强其名余笑曰不祥宋開禧宰相之名也
聞者唾去請更之歸而告其父父命之曰起宗謁字於
余余曰甚善請字以宗起或者怪之余曰事載北史昔
元魏専尚門地薛宗起以不得入郡姓碎㦸于地孝文
帝謂之曰卿非宗起乃起宗也夫尚門地而不㧞才能
魏之敝法也魯之三卿孰若四科故立宗起家士之事
也揚名顯親孝之終也容山縣之徐舊為著姓世有聞
人自崇眀寺以西接棟皆徐也而君非其宗君年甚少
刻苦力學卓然自㧞于流俗從師取友孜孜如不及父
仲傑亦篤於教子屢謁余致意焉君肯構肯穫于公之
門将自此髙矣昔昌黎作城南詩先輩皆謂退之不當
以科舉利禄訓誘子姪獨涪翁不以為然盖恐此論淪
於髙虚而不趣於平實也大抵古今之學不同鄒魯以
前是一種議論漢唐以來是一種議論如夏侯勝韋賢
桓榮之徒史為美談退之與魯直識見亦畧同未可全
以為非也姑寘勿論讀書自是關君門户事君必勉之
　　　陸安仲字説
易卦彖下繋元吉者一象下二十有二元大也吉祥也
陽剛則吉隂柔則不吉中正則吉不中不正則不吉元
吉之義獨於鼎卦繋之者鼎器也夫器置諸安處則安
危處則危安則吉庶人之吉求安而已无望之福不可
覬也无妄之灾不可值也故居仁由義心廣體胖一身
之安也事親敬長宜其家人一家之安也鷄鳴為善夙
夜終譽一日之安也家有餘慶子孫逢吉百世之安也
富壽康寜天之所以與我者修身立命則我之所以事
天也天隨子之裔孫元吉字安仲請其説於余余為之
演其義云
　　　曹氏四子字説(原注代/若晦)
余生辛亥二十四嵗得子甲戌年也眀年遭亂又眀年
子以疫死余憐而詩曰始意麒麟天上送豈期蝴蝶夢
中飛後八年以某氏子為子名之曰易易性純謹沉静
不事華飾年踰志學欲從黄冠游余不許改名之曰無
易後十年得子曰𤣥又得子曰觀曰寜一日無易再拜
請字余曰按禮字朋友之責也雖然靈均亦嘗受字於
伯庸矣無易吾字汝以守一一則不可易矣𤣥名之曰
無言字汝以守中汝惟多言余故戒汝時然後言則人
不厭是之謂中觀名之曰無妄字汝以守常無妄者無
所期望也禍福無常唯人所召當守常以應之小寜名
之曰無咎字汝以守貞無咎者善補過也過則有咎無
咎則吉在其中非守之以貞者不能也四子來前汝皆
知吾所以名汝字汝之意乎名生於義副之以實必敬
必戒蚤夜以思書曰若考作室子弗肯堂矧肯構易曰
幹父之蠱意承考也吾子将奚從貳以二参以三非一
也智者過愚者弗及非中也虚而為盈約而為泰非常
也言偽而辨行偽而堅非貞也有一于此鄉黨州里行
乎哉吾族居暨三百餘年今傳在汝汝其保之吾老矣
四子再拜請書訓于簡乃命長子無易書之
　　　江子强字説
句曲江聲伯名其子曰南傑友字之子强求其説於牆
東叟叟曰義在中庸之十章子弗聞乎昔者仲由問强
夫子告之以南方之强北方之强君子之强釋者謂南
方之强即君子之强非也南方柔弱北方剛勁皆以風
氣論南雖勝北律以中庸之中皆堕於一偏章内有兩
君子寛柔以教之君子僅對死而不厭之小人非强哉
矯之君子也惟和而不流中立而不倚有道不變未逹
之所守無道不變平生之所守是為義理之强是為君
子之强是則中庸之不可能者盖南不及乎强者也北
過於强者也四者之强强之中也長其善而救其失抑
其偏而勉其全子路為善問者夫子亦善告之也嗚呼
子强懋戒之哉以弟子之問為自己問以聖人所答為
自己耳聞此讀書法也捨是余無以告子矣抑論語載
子路好勇處皆初見夫子時事晩年進徳殆不可量子
思論智仁勇次之舜顔囘之後孟子論改過遷善列之
禹與舜之前游夏求賜不得與焉盖子路乃曽子之所
畏故思孟皆推尊之傳載其屹然執干而舞者豈升堂
之由也哉
　　　程光道字説
濼源程君子敬以選為句曲令其子益從余游益字光
道義取於易余演而伸之益之為卦巽上震下陽下居
初隂上居四自上下下其道大光先儒謂凡卦中有光
者(原注致/堂説)皆屬陽如光眀光大光亨皆是盖陽則有光
隂無光也然光欲晦晦則眀欲潜潜則著欲損損則益
書曰謙受益謙之彖曰天道虧盈而益謙下濟而光眀
故曰謙尊而光卑而不可踰盖謙中有益裒多益寡也
益中有謙自上下下也兩卦相須君子象之若震兑之
未光咸之未光大屯之施未光夬之中未光皆隂陽失
位失中失正也嗚呼吾子慎之卑焉以自牧也欿然以
自視也遷善如風之速改過如雷之烈風雷交益木道
乃行篤實輝光所以日新觀國之光所以尚賔體逹用
也馬存有云來春江南林谷之下聞北方有燄燄者必
子也夫
　　　李叔成字説
燕山李繹侍尊人復初來尹暨陽遂從余游年未弱冠
立志超卓敏而好問進莫之禦同門之友字之曰叔成
義在子語太師樂之卒章繹相續不絶也成樂之一終
也何止言樂學亦猶是何止言學道亦猶是學必時而
習習又當至於樂道不可自畫畫又甚於力不足續之
則緝熈光眀不續則間斷荒落周頌兩言繹思尋繹而
思念也商頌兩言思成思而成此人也斷章取義思過
半矣樂有八音獨奏自為始終小成也八音並奏始金
終玉大成也小成夷惠也大成夫子也乃所願學夫子
噫今之成人者何必然得見武仲以下四人之長亦可
矣復初天下士也今移守淮隂弓冶之子必為箕裘藝
成而下且然况徳成而上者耶
　　　朱子才字説
金鳯朱君元士隠居湖莊以行義稱年㡬耳順一日謂
雪村上人曰吾名元士元士視子男古爵也吾布衣終
身名不稱是請更之曰士元而謁字於牆東叟叟聞之
曰可哉子生三月見於父父命之名二十既冠而字故
子已孤不更名今曰士元乙之也非更也字朋友之職
也乃字之為子才昔魯子敬謂劉𤣥徳曰龎士元非百
里才也使處治中别駕之任始展其驥足耳龎之才髙
於伏龍鳯雛第一流人也龎以才見用不幸早世君之
年乃過之而困阨不求人知将抱才不用耶抑有待耶
雖然犧樽青黄乃木之灾擁腫拳曲天年以永然則才
一也将為有用之用耶為無用之用耶請上人更下一
轉語壬申夏五牆東老叟書
　　　荆石和尚字説
晨坐容山齋房三僧入謁其一永嘉俗單氏名玘字荆
石顧余若有所請余扣之曰玘珮玉也而代呼以石義
何居師曰玉亦石也荆山之下以玉抵鵲人以為寳我
以為石余因舉荆山有二條馮翊富平之山北條之荆
也軒轅鑄鼎處南郡臨沮之山南條之荆也卞和抱璞
處師曰足既刖矣何不携隻履去空效小兒啼則麽余
笑曰是真難滅是假難瞞師若不怕路滑他日迴荆山
去拈拄杖擊石三石當㸃頭
　　　法城和尚字説
有一比丘發宏願心手捧淨土提金剛杵自葱嶺西至
震旦東築大法城内包須彌山以恒河沙為界開甘露
門啓三途列寳坊創立精舍中有鴈堂青蓮花樹有菩
提無根自生草有苾蒭冬夏長青設小乗中乗大乗以
戒定慧守之統八萬四千有降魔無數來攻輒敗走世
尊一日親至城下以鞋尖踢倒曰作麽障礙衆生一片
閑田地凡聖同居自往自來不亦善乎比丘合掌而去
南游金山登妙髙臺指江水東流曰好一箇背水陣侍
者執拂在旁跽而請曰收汝心兵師無言下臺去
　　賦
　　　修泮宫賦
中山晉人氏客三峯之下飲水著書一日出游曳屣而
西訪古茅洲言至其闍有宫嚴嚴宅坤之隅蒼龍蚴蟉
(原注渠/黝切)以行蟠紫鳯軒翥而翬飛華表逺停於鸛鶴馳
道横截乎虹蜺兵欄畵􁇉(原注㦸/衣也)靈瑣金鋪(原注銅/環也)山
嶻嶭以為基門閌(原注音/杭髙也)閬而無旁彤墀之内實為中
唐(原注廟/中路也)勢塏而雄脉垍(原注/堅土)而剛省薇綴萼以交荂
(原注/音敷)公槐騖廕而逺揚瓴甋(原注音/嫡塼也)堅緻於䃜(原注音/黟美石)
美㼿㼟(原注音栢/井甃也)紺碧而泉香循陔而上(原注殿/堦序也)渉拾
(原注/音級)以登扣玉戺(原注音仕/砌也鬬也)徹朱扄乃焫蕭(原注燒/香也)而
薦毛瞻司冦之儀刑鞞麛裘之歌既往衮章甫之貌如
生四配十賢㑹弁垂纓降阼階而下廡列影像之參差
歩周流而四顧手執乎化人之裾絢五采以熒煌紛赬
(原注/赤色)堊(原注/白色)以相煇殷(原注烏閑/切赤黒色)刻桷􁀙(原注許極/切大赤)承
榱􁡴(原注音/菼青黄)畫棟黝(原注於/九切黒)飾櫨(原注/柱也)斒斕(原注上方/閑切下离)
(閑切不/純色)眩目莫知所如書聲喤呷(原注呼甲/切衆聲也)振于齋扉
絲竹在堂魯音尚遺見執經之童子衿青青而佩觽進
三揖以雍容呼使前而質之寢廟奕奕經始何時肯構
乃艱肯穫為誰豈尼山之有靈悼梁木之将危或見夢
於匠石而攦指於工倕童子啞然曰噫吾邑有賢大夫
維伯休父而弗聞乎大夫之賢也脱粟一器水薤一盂
雞鳴視事琴罷而晡馬首蹻蹻孔庭是趨我侯戾止多
士從止獻材輸直徒匠傭止筏者輦者繩者尺者鏨(原/注)
(才敢切/小鑿也)者斵者釿(原注/鋸也)者戚(原注/斧也)者埏者埴者墁者塓
(原注/塗也)者俯而甓者仰而塈(原注/塗也)者昏而鎣(原注粧/飾也)者隳
而壘者人徒見今日燕雀之賀成而不知往日鴟鴞之
侮毁也鸞鑣寂寥侯未下車蕘兒牧豎于刈于芻鶂雛
唼其水莕繭角蹴於園蔬或阧(原注音/斗峻)而㩻(原注音/欹不正)或
窪而泐(原注/石破)或䆾䆱(原注不/平貌)而不平或䒌靘(原注千定/切青黒也)
而無色風箔飋以飂飀(原注並音/流髙風)雨櫺􁁊(原注音/嘶小雨)而雴
霫(原注音/襲大雨)凝塵黭黮(原注音/禪黒也)停濁漶(原注不/分别也)澷(原注水/敗物也)
扊扅半給於晨炊焦尾旋供於夕爨簠簋不飭籩豆乃
亂疑伐樹之不容似率野之興歎非我侯之㢘仁孰製
錦而一新彼食桑之鳲鳩亦懐予之好音於是晉人聞
之拊髀雀躍命童子泚筆矢口而作非能繼泮宫之頌
聊以同魯人之樂也
　　　靈臺賦
原蒼籙之開基兮始於有邰之封塞向而墐户兮豳原
之風去之岐山之下兮如歸市之從世世修徳兮至西
伯而作邑於豐天下三分而有二兮七十里之囿而與
民同時游觀而節勞佚兮望氛祲而知吉凶經之營之
兮庶民來攻於論鼓鐘兮靈臺辟廱臺下有囿兮鳥飛
而獸伏囿中有沼兮游魚充牣乎其中樂民之樂兮不
煩於民力憂民之憂兮自朝至於日昃歌大雅之洋洋
兮知文王之有靈徳自驪山之舉燧而鞏洛之東移故
宫廟為禾黍兮况一臺之遺基周道鞠為茂草兮我心
西悲嗚呼噫嘻章華之長鬛兮楚敗姑蘇之游鹿兮吳
亡通天承露兮求仙沛邑歌風兮思鄉何後人之侈靡
覽陳迹而堪傷惟有惜中人百金之産猶髣髴於文王
　　　天爵賦
墨卿問於楮先生曰子亦見夫曼倩之設難子雲之解
嘲孟堅之答戯誇紱冕之榮羡卿相之位或釋褐而待
詔或紆青而游説當塗者升雲先驅者擁篲鋪張乎金
張許史之業希慕乎蕭曹平勃之智怨沉埋於執㦸歎
落拓於給事嗟得富而失貧憂朝榮而夕顇間㣲審於
禍福稍推逺於聲利或黙守於太𤣥或誦言於六藝以
是為達人之大觀處士之髙致口不道乎忠信行不履
乎仁義何昔人識見之卑而議論之蔽也先生曰吁道
之不眀我知之矣昔者尼山毓聖玉振闕里抗髙情於
浮雲寓至樂於飲水知潔身之為非卒周流而不仕孔
楹既奠繼鄒孟氏謂萬鍾而何加眇千駟而弗視指義
路以必由擇仁里之為美忠善而教於人信實而有諸
己曰人人之有貴非趙孟之可比登壠為人之所賤乞
墦為妾之所恥抱浩然而獨存凛聞者之興起孟軻既
沒無有乎爾正學化為異端斯文失其宗指氣質雜人
之性利禄薰人之髓迂儒坐守於章句墨客徒工於文
史縱不嬰情於人愛安得究心於天理卿徒誚夫數子
者學不知方吾亦誚卿不探鄒魯之精㣲而徒怪班揚
之侈靡也爰有大物勢踰卿相位軼王公不軺軒而榮
不衮冕而崇貴非趙孟而莫能使之賤富非晉楚而莫
能使之窮心既廣而體胖内自重而物輕靡名途之汨
汨絶利窟之營營臣愚不識願聞其名曰此非居安宅
而弗危者耶由正路而弗岐者耶為人謀而内自盡與
人交而外不欺者耶雞鳴而孶孶與人而共為其人似
子輿又似乎子車次是則樂正克之徒歟仁義既有忠
信不薄居之無倦為善最樂夫是之謂天爵
　　　民巖賦
容成大庭尊盧赫胥結繩而治野鹿標枝居無所為行
無取之鼓腹而遊含哺而嬉世徳不衰至於伊耆㣲服
康衢問於童兒在朝在野不識不知鑿井而飲耕田而
食擊壤之老何知帝力載黄屋兮非心除土堦兮三尺
崇伯子之守邦始謂民之可畏貽厥孫而失之興哀歌
於洛汭慨予懐之凛凛曰馭民如馭馬邦無本而不寜
民可近而不可下南伊闕而北羊腸兮予及汝以皆亡
左孟門而右太行兮不能遏檀車之煌煌何仁人之崛
起兮如磐石之安也弔二國之墜命兮猶立墻之巖也
兹太保之相宅兮祈小民之諴也思東山之滔滔兮何
庶殷之頑也旦暨汝奭兮往新邑以觀也三塗嶽鄙拱
天室兮何桓桓也宅爾宅而畋爾田兮從爾遷也歴三
紀而無虞兮固封守之難也奠九鼎於郟鄏兮天命其
猶未改宫鄰金虎兮忽二周其安在據崤函而擁雍州
兮臨不測之谿罾魚倡於大澤兮嶢關之騎己西持灞
上之牛酒兮聴三章之初約喜劉氏之寛兮厭嬴氏之
虐信人心之嶮巇兮覽興亡而三歎知崇髙之不可恃
兮當於民監
　　　河圖賦
崑崙莽莽積石峩峩長源西來溢為榮波蒼精薦瑞龍
馬浮河赤文炳燿緑字森羅於是鉅窺天地之文㣲察
鳥獸之情鑿混沌之七竅剖元包於五行八八而畫卦
陳五五而變化成坎一六而水㑹巽三八而木生四九
進金於乾剛二七合火於離明象數已滋文字不傳潜
羲文之一心開先後之兩天思鳯鳥之弗鳴悲魯叟之
暮年感㑹昌之妖符疑張掖之涌泉起安國於西京招
關朗於河東乗月到於天心訪華隂之睡翁翁手畫於
一圖寄百源之山中何竊更於劉牧㡬混雜於龜龍頼
鄒訢之見還轟雷聲而啓䝉
　　　河源賦
将逺行而無所止兮乗文鷁以周游指大陸而尋九河
兮求碣石之所由西泝龍門而訪禹跡兮三千里而至
於積石欲窮源之所自兮路荒逺而沙磧想博望之僊
槎兮載漢節於西域究兩源之分合兮出葱嶺與于闐
之國又東注蒲昌兮一名泑澤邅吾道夫崑崙兮路茫
茫兮阻脩揚霓旌之藹藹兮鳴玉鸞之啾啾朝發於隴
西兮夕余至於臯蘭之山山中髙而四下兮水澄瑩而
潺湲流既逺而色漸赤兮混濁流而相連石壁峭立於
兩崖兮水盤束於其間忽山開而岸闊兮豁然奔放而
不還聲如萬雷之噴薄兮擊沙石而靡林巒吾令蛟鼉
以梁津兮詔西皇使渉予得支機之巨石兮見天漢之
織女濯余髪兮洧盤聊逍遥兮容與
　　　髙祖斬白蛇賦
秦失其鹿兮天下並驅山鬼獻璧兮祖龍其徂罾魚剖
腹兮丹書出叢林舉火兮鳴妖狐驪山兮桓桓送役徒
兮入關慷慨兮悲歌壯士一去兮不復還等死兮求生
何如竄伏荆榛間夜行兮被酒風蕭蕭兮澤水寒有物
兮蜿蜒白質兮屈蟠行者辟易而不敢過兮矧可得而
犯干亭長醉而起舞兮徑乗怒而往觀提三尺而一揮
兮分首尾之兩端儵忽而不見兮憯莫知其故也何物
老嫗兮哭聲之載路也隂靈之連蜷兮揮霍而變化金
天氏之衰兮火徳以霸當是時也宫中之獻鹿未指灞
上之降馬未迎而芒碭鬱葱之佳氣已屬之龍凖之真
人矣豐雲起泗水沸沛風揚五載而帝業成擊筑而歸
故鄉於是仰悟東井之精俯協赤符之靈天人合應以
發皇明厥後彭城元王之裔實開江左劉宋之基方其
㣲時人莫之知偶伐荻於新州射長虵之委蛇見青衣
之童子潜擣藥而傅之謂寄奴之不可殺顯吉兆於神
竒信王者之貞瑞必獲助於神祇履巨跡而吞𤣥鳥兮
皆可信而無疑覽史牒以興懐遂援筆而鑄辭憶唐朝
之制舉嘗命此以為題胡白傅之佳篇反見黜於有司
然至今長慶之集猶存而一時中式之賦則磨滅而無
餘信乎文章之有定價而考官不得而瑕疵者也
　　　木鐸賦
異哉鐸之為器也金口而木舌維孟陬之月建為警衆
而特設遒人在夏兮司烜在周日食必戒兮火禁必修
震雷發春兮先三日以令布行人采詩兮爾乃徇之於
路智者創物兮命之以名或象其形兮或取其聲禹垂
鞀以聴䕫假韶以鳴鎛師奏鎛鉦人司鉦兹鐸之制始
於何世嗟爾封人尚識其制方轍之環兮息駕乎儀之
野彼何人斯兮請見於從者既出門而歎息兮必有得
於所聞悼天下之無道兮喜天之未喪斯文集大成兮
終始金玉聲振兮條理想聲容之美盛宜聞者之興起
鳴冉求之鼔兮和季路之琴取瑟何意兮擊磬何心匪
鐸之為鐸兮聖人之徳音惜招揺而過市兮或仰視乎
蜚鴈遂行在陳兮歸歟之興歎曳杖而歌兮寄餘哀於
梁木升堂闃其無人兮空聞絲竹
　　　萍實賦
發郢都而出脩門兮過夏口而東游凌陽侯之汎濫兮
将運舟而下浮舟不行兮夷猶蹇誰留兮中洲沅湘兮
無波漢水兮安流朝騁騖兮江臯夕弭節兮北渚采芳
芷與杜若将以遺兮逺者波滔滔兮來迎魚鱗鱗兮媵
予忽有物以觸吾舟兮疑㩜洲之宿莽其形之圓兮色
赤嗟荆楚之人兮莫識索瓊茅以筳蓴兮命靈氛為余
卜之靈氛告余以吉占兮惟伯者可以獲之終亦莫知
其何名兮遂遣使於東國非𤣥聖之博物兮亦孰知為
萍實如斗兮如日味之甘兮可食信童謡之不虚兮吾
聞於陳之野何所獨無芳草兮烏得而嗜之也雜江蘺
與杜蘅兮搴芙蓉與蘭英雖洵美而不適口兮又况夫
萍葅與芹羮岷江萬里兮日夜東注芉姓為墟兮奇物
千載而不遇令騷人之想像空援筆而為賦
欽定四庫全書
　牆東類稿巻十二　　　　元　陸文圭　撰
　　墓誌銘
　　　中大夫江東肅政㢘訪使孫公墓誌銘
僕耕牆東閩廣之士應舉北上者間枉道相顧言及憲
使懶齋孫公之賢者如出一口善政數百畧舉而不及
詳也至治癸亥公之嗣子良禎蔭暨陽判官寓舍與僕
相鄰一日出公家狀泣謂僕曰先公官中大夫職三品
例得加封賜諡今将上考功太常而隧道之銘未立無
以發潜徳之光吾子其圖之僕以疾辭逾年請益謹義
不可辭按公家世其先本女真人烏克遜氏居臨潢府
曽祖彧隠徳不耀祖壁仕於燕貞祐初從豐王南遷大
梁授明威将軍兼軍資庫使壬辰嵗天兵收河南汴京
既破徙居大名始從漢俗以孫為氏復為税課所詳議
官娶河東劉氏三子長子信官昭信校尉長社主簿次
子義博學試中儒科次子仲即公考也終大都廣濟倉
使娶天水趙氏二子長澤是為公次温江西臨川三務
提領公字潤甫㓜倜儻有大志以經濟自負遊金臺時
南宋既降淮楚未下道尚梗朝廷差官綱運寳鈔一十
萬錠赴江南人人憚行公請往徑渡江至𤓰州行府交
卸就辟充淮東大都督府令史至元十二年也十四年
改差行征東元帥府提控案牘駐軍寳婺軍府草創日
不暇給公究心吏事務其逺者大者治法征謀惟己是
出宋之遺民擁趙氏孤自立於福唐秋八月索多元帥
征南檄公為軍師進分水嶺剽建安批南劒趨三山宋師
潰遁入海島移攻莆陽既降同知軍事陳瓉復叛圍之
将屠其城公曰首惡者瓉耳餘皆脇從玉石俱焚可乎
且此州城池非有險惡易與耳不宜極吾兵帥然之執
瓉戮於市居民安堵己而知謀出於公咸以手加額曰
公活佛也宋兵復圍泉州元帥提舟師救之圍既解是
嵗十月與江西達春左丞合軍自甲子門入海追襲取
漳潮二州至惠州頓兵海豐縣南軍猶盛公請濟師於
喬萬户摘提馬軍隨元帥直擣五羊臘月至城下入之
十五年回屯閩中往復數千里水陸艱險舟車器械之
具糗糧芻秸之供委公立辦戰勝攻取幕畫居多帥府
保申行省轉咨都省勑授福建道宣慰司都事未㡬改
立行省就升都事元帥除㕘知政事赴闕公隨至上都
代之占對進止詳度天顔喜悦㕘政備言公勞績寵賚
甚渥賜錦衣一襲宣授承直郎知興化軍十六年改路
立總管府就升總管公前有徳於莆人聞其來懽聲載
道方擾攘之初土豪姦民私相叛援各立頭項侵漁小
弱鄉人苦之或有追逮輒拒不納公至拘索付身或軍
前文字盡行追毁姦豪束手州縣之令始行瓉既誅三
縣之民以詿誤受戮者三千餘家有司以為既遭誅絶
盍沒入其産行省委官分㨂官吏觀望以為不應繼絶
民間聞之逃竄䑕伏嘯聚林莽三縣騷然公既至散榜
嘵諭叛首伏辜餘皆吾民先首降者給還田宅不幸殺
死無後許親屬承接官不得問於是逺近相應携持而
出各安其業省府聞而嘉之細民燃燈作佛事以報公
恩社立生祠至今香火不絶先時郡多盗强者至攻刼
城壁四郭之民團結義兵守衛鄉井事定後議者請拘
刷充籍置立手號公力沮不從乃親赴省為言此等皆
田野耕農自䕶室廬非有舊籍可稽聴為民便從之民
大悦郡經兵疲墟邑蕭條一日公出行見棄兒在道枯
胔填壑惻然憫之因割己俸給與衣糧以濟流離鰥寡
者立慈㓜局以處孤兒下令各鄉設立義塜瘞埋無主
之骨以千萬數莆學最盛多士如林至是奔散過軍屯
聚毁齋舍為馬埒書籍焚蕩無遺公下車禁止驅出兵
卒汎掃堂宇招延秀異分汰學職刋補書版就道化堂
行鄉飲酒禮與鄉之父兄子弟幅巾深衣從容於俎豆
之間觀者太息以為復覩升平政聲流聞諸司交薦福
建憲司言公㢘潔公平勉勵學校存恤軍民等事宣慰
司言公監造海舟招顧捎水起運軍儲覈實金榖攅報
户籍創置站驛皆不擾而辨行省咨公留意民事及㢘
能異績二十二事在任㡬四年㑹例降驟遷官移公通
判永州散官如故百姓李公壽等數千人赴省乞借公
復任不報皆泣涕而返莆多故家名族風氣淳古而後
埭之方尤盛自目官起家至閣學忠惠公節行偉然為
一邦之望今運使方居安其後也公将去郡居安謂公
仁義長者似古循吏且有全城之功請以孫女女公之
子世相好也公從之其得士心如此以至元二十一年
抵零陵湖廣平章烏珠木挾權相姻婭恣逞凶殘吏民
畏之重足而立一日遣其黨趙萬户以取勘和買紗羅
為由到州氣燄張甚公待之加禮徐為言新附民易動
難安一有蹉跌牧民者譴死公獨得安乎公言懇惻發
於至誠趙亦感動不竟其事而去二十六年打筭令下
公曰吾不親行其禍不解即日詣武昌用事者臨之以
威公不為動他郡之民根連株逮由此破家者十有二
三永獨無擾民立石頌之武岡寳慶賊發聲揺境上省
檄公收捕誅其首三十一人獲其徒五百五人釋驅擄
良民百五十一口一道肅清逾年烏珠木敗行省保充
左右司員外郎升奉訓大夫平章庫爾濟蘇雅敬信公
謂公諳練軍事㑹征收生黎越海攻占城指授方畧一
以委之供應不乏每戰必克行省驛奏其状有㫖増與
名分宣授朝列大夫廣南西道宣慰副使甫七閲月改
廣西兩江道宣慰副使僉都元帥府事元貞二年十一
月也海濵遼逺夷獠雜居吏民不遵王憲狃以為常公
創立司規二十二章簡易明白可守而行建言西廣户
口稀踈連嵗出征疲於奔命宜減併站驛攅那馬疋以
寛民力從之省二十二站又奏盜息民安五事内一事
税糧太重况值災荒宜從優恤徳音普免一年公毎出
行部視民間利害事輒興除之孜孜訪問如恐不及分
治左江道經象州嵗饑民流餓莩盈路取責官吏不為
用心辭以未奉明降公曰無及矣可便宜啓廪以救涸
轍擅發之罪吾自任之即出米二千石以賑之又至臨
賀訴缺食者擁馬首不得行公又賑米一千二百石皆
不待報當路者惡其専而莫敢罪也邕管議創屯田委
公經畫公不避炎瘴遍歴荒徼臨交趾界起雷白等十
寨陂堰八所開水田五百二十二頃編立排甲人夫四
千六百餘户嵗收五萬餘石公私便之憲臺保公發官
廪以賑飢凛然汲黯之風築塞堡而墾田克紹充國之
畧盖實録也猺人踰融州省地出沒為冦公親提兵往
捕諭以自新賊首榮三藍七帥其衆千六百二人出降
悉令解甲歸農有歐陽氏女自言良家遭掠公因根具
似此者衆皆訪其親屬還之符文真告元帥薛直千擄
掠平民奪要牛隻邀取金銀等罪委公究問公不畏强
禦請托不行躬入海島按治理出平民四百八十二名
牛五千餘隻金銀什物有差輿論稱快都元帥朱鎮國
目覩其事以公為難詳具前後治績保奏甚力嶺南廣
西道㢘訪司舉公才任風憲宣授中順大夫海北海南
道肅政㢘訪使海南新創司存公於大徳六年四月之
任例得圭田米五百餘石公曰吾事未能舉行一二不
三四月遽食重禄可乎悉舉籍撥入路學以養士海隅
未知向方且經冦亂廟宇頹圮公首捐俸一十五錠助
修諸司競勸棟梁一新學田為勢家奪占公釐正五十
餘頃復歸之學朔望立賞格程試課藝文風丕變又患
愚民無知獄訟煩多印模格例三千餘本犯某事者抵
某罪名曰社長須知月集老㓜以聴之倣周禮月吉讀
法之意於是人知自重犯刑者寡重囚林徳藴等一十
四人無辜久繫公審録其寃悉平反之按海康志州之
東西有潮汐之害西北有陂塘之利宋何某為守開湖
萬頃久之陻塞隄防不存亢旱為虐公深究水利决意
興復州北有三溪瀉四十里公出私帑募工四千人浚
通舊湖築二堤四千餘丈限之溪南堤旁置石閘七復
鑿渠自西而東環而南長八千七百六十餘丈渠上復
置小閘六通支流以溉東南際海之田新堤上復䟽二
十四渠以溉東北之田長萬三千六百五十餘丈創八
橋以濟渉者渠之首尾有閘官司之時其盈縮而出納
之附城山田水勢髙昻又作石渠引西湖而注之築塘
禡家梢以障海潮風濤不能為患撥水户以守自後東
洋萬頃悉為沃壤公之為政規置宏逺措意精宻大率
類此至大改元除少中大夫福建閩海道肅政㢘訪使
首劾萬户馬某僧録趙某不法事罷黜之書吏孫吳二
人挾勢取賂治其罪復下學行鄉飲酒禮瑞芝一幹三
荂暈生五色産澄清堂内諸生爭為歌謡美公之化公
讓不受尋請棄官歸養初至元間皇考既沒於燕無力
歸葬公旋南邁留弟温侍母都下在閩廣時隨參政平
章再入都兩得拜母程彦明為汴省檢校温往依之復
奉母居汴公在海南念太夫人年登八袠旁無兼侍歸
志甚篤值獨員不敢離任暨任監司即日奔大梁母子
相持而泣自謂慈顔喜生還煙瘴之鄉人子得躬致菽
水之奉樂莫大焉曽未數月又除閩憲欲援例懇辭而
邊逺不行之任例禁甚嚴乃迎太夫人寓居長沙隻身
入閩朝夕思慕寢食不安荐具選牘力請退閑且曰聖
朝方以孝治天下焉用不共子職之人濫居憲長何禆
風化又曰使㣲臣如母之壽則報國之日尚長讀者感
動未報間公扁舟徑去本司首領官吏奏差分道邀請
出西門至懐安河又至侯官縣門堅意不回追者自厓
而返公自此逺矣山容海思岑寂無聊老稚謳吟如乳
哺之失慈母也寮屬相挽士民敦告謂古人捧檄之喜
板輿之奉正為親榮何必去職况湘水合沙道里適均
風景不殊迎侍回司未為非計公皆不聴至潭奉太夫
人如建業迤邐北歸臺家聞奏除中大夫江東建康道
㢘訪使以便親公力辭不可黽勉就職閲十有七月而
太夫人卒官下扶櫬歸魏又北適燕啓皇考之櫕祔於
宅兆匍匐跣行回逺數千里見者哀之公自無意於世
有廬墓終焉之志旋被疾不起以延祐乙卯某月終於
正寝享年六十有六娶霍氏繼室杜氏二男五女長即
良禎次夭女適姓某姓某公天資卓犖才智絶人敭歴
東南四十餘年嘉謀善績不可殫數而君子尤於江東
之事有感焉宋暮年儒風驟盛荒邑小聚猶數十家書
聲相聞科塲既罷士各散去經師老宿槁死山林後生
晩進靡所矜式冒然進取者又濶逺於事情類為操刀
筆者所訕侮有中人之産則役使之困辱之産不盡不
止以故儒道益輕至元有詔蠲免身役州縣奉行弗䖍
差徭如故逮大徳中有司奉准投下户計與民一體當
差雜然喜曰儒人在内吾一網盡矣公時持節金陵聞
之奮然曰儒人豈投下户計耶呈臺力辨其非遍行諸
路禁約科擾有司旁縁法意持之迄不肯從而公己丁
艱去矣公所學淵源不可考而見逺識㣲所至表章儒
先扶植文脉有慕乎周公宣尼之事業嗚呼古人有言
使天下回心向道非俗吏之所能為也世固有以儒進
身及其得志反操吏之戈以逐儒者聞公之風可以泚
顙矣公於書無所不讀尤精天文隂陽物理之學練逹
兵財講究農田水坊纎悉至到諸葛木牛流馬之法不
傳公以意創為之轉運如飛渾天儀以水激輪公代以
汞晷刻不差著棊法十巻忍經一巻集字選玉二巻游
戯翰墨亦可傳世公性儉約一布裘三年不易夫人裾
不曳地子姓衣不華采三品之家一如寒士晚以懶齋
自號宦游倦矣公豈自惰者耶某年某月杜夫人以良
禎奉公柩葬於大名祖塋之側夫人嚴整治家有法良
禎奉而行之左右無違公於是有子矣銘曰金源北裔
魏博東家儒學振華緼袍落落繡衣䄡䄡自朔而南車
不直回馭不遽叱卭來之石維忠維孝維公兼美貽爾
孫子
　　　中奉大夫廣東道宣慰使都元帥墓誌銘
堪輿山川一氣耳凝為物神産為人靈其氣盛則遐陬
僻土人跡所不及之處異才錯出其氣衰則通都百城
大邑萬家之聚衣冠荒落而不振以時攷之不偶然也
皇元啓運神文御極意氣招徠薄海萬里悉為臣妾龍
吟虎嘯風雲感㑹名臣文武崛起要荒布列中外不可
勝數宣慰公其一人也公諱揚珠布哈字延真輝和爾
氏居哈喇和卓為北庭大族輝和氏列城五錫勒沁城
尤巖嶮北連沙蹟南撫諸羌公之先世守之曽祖諱布克
布哷托克托祖諱逹蘭布哷托克托考諱阿布納托克托
相繼襲職開國初輝和國主齊逹呼納欵來朝考君實
從賛謀居多太祖皇帝嘉之就遷錫勒沁城逹嚕噶齊
使歸領其衆尋内徙留直禁衛公與兄庫春皆得近侍時
官制未定庫春累遷中書省斷事官恩幸無比内舉不避
親嘗面奏臣弟年方壯得備奔走效犬馬之力臣死無
恨世祖皇帝奇公才亦欲試以事㑹舊燕土泉䟽惡将
營新都劉文貞公經畫指授命近臣伊蘇布哈典其役
興工浩繁置副難其人旋以畀公時至元七年也禁省
院監城池苑囿規制一新鳩工告備是年九月命公領
校尉十人卒五百户巡𨽻都城迤北順州拜郊臺羔糜
店咸寧莊等處苜蓿禁地兼典御廐畜牧蕃息天顔喜
懌八年三月駕幸萬壽山伊蘇布哈乘間奏公宣勞日
久貴而能勤貧而有守由是錫賚有加再奏給真俸二
千兩命尚方鑄印賜之至元十五年江南既平大朝㑹
宗藩侯甸咸在頒物有差賜公白金五十兩戎衣一襲
昭異渥也十六年三月創立太廟新寺司天臺皇城内
外橋梁中書省官諾海尚書等復以公為薦於是輦運
材石指使衆工迄濵於成十八年廣陵郡立行御史臺
遴揀㢘能糾察諸道公首被選授朝列大夫簽福建廣
東道捉刑按察司事十九年十月出廵至臨漳将渡畨
禺值建寜劇賊黄華嘯聚破政和松溪入古田殺掠不
可勝計聲揺閩粤公曰事急矣不可拘以常法乃不待
報擅發鋪逓分遣人騎調旁近民丁檄陳季二萬户㑹
兵邀截建安尤溪路口賊不得逞卒就擒滅行省方上
其功㑹朝議以閩廣囘逺難以兼制改福建閩海道公
以例革至元二十一年授簽山南湖北提刑按察司事
單車所至訪民疾苦除害興利知靡不為道辰沅間自
北寺前至白牛堡兩站相距七十五里由五現嶺而上
林木叢灌巖谷深嶮下臨不測過者必掉不自禁公曰
是豈置郵傳命之所耶於是鑿山通道四十餘里南出
嶺下直抵平川徑而㨗視故道半之公曰吾始雖勞民
後有樂吾成者役不憚也二十七年轉授朝散大夫嶺
北湖南道提刑按察司副使武岡路猺蠻依綏寜縣青
城為一十五團據嶮不下靖州軍官欲以討捕為功越
境挑之賊首李威賽不從鳴鼔相格湖南行省劉右丞
命萬户孫定逺自寳慶㑹兵約武岡集義軍千餘人迎
敵勦殺公持不可且曰愚民無知宜以恩信誘之可使
嚮化若草刈而禽獮之所傷必多且蠻亦一氣所生不
宜以多殺邀賞乃駐軍武岡遣人齎榜入賊中撫諭之
曉以禍福蠻衆皆喜有沈南强者以議事為名帥衆出
降輸甲兵入官餘衆散入靖州等處以次受招蠻事迄
息二十八年改立肅政㢘訪司二十九年除朝請大夫
廣南西道宣慰副使大徳元年除嘉議大夫葛蠻軍民
安撫使馬牛寨苖蠻王姓作亂招之不可湖廣行省檄
公調兵與八畨劉元帥掎角捕之一鼓而滅三年丁太
夫人憂出職久之除沅州路總管府達嚕噶齊大軍南
征烏䝉諸蠻道經武陵委公開道給餽餉軍得不乏靖
冦丁貴者潜結諸洞首尾相應欲沮吾軍公曰是不可
恕宵引民蕩其巢穴梟首於市遂濟師十年除通議大
夫南安路總管府達嚕噶齊治狀尤著風憲舉人以公
為最授正議大夫海北廣東道肅政㢘訪使未㡬改中
奉大夫廣東道宣慰使都元帥省臺交舉越月兩拜恩
命公感激知遇在粤三年留意民事誅鉏姦强煦噢善
良海波不驚農榖屢稔粤人安之公之子衮布巴勒以公
年髙且喜且懼帥諸弟㡬諫請公退閑就養志之樂公
不從則又移書司中僚友以諷公公太息曰吾老矣豈
耽榮嗜進者耶顧朝廷待我厚臣子之義東西唯命馬
革裹尸吾志也諸子乃不敢復言公素康强視聴不衰
未明出署事日宴忘疲一日感㣲疾起居笑語如常顧
左右索酒舉觴一飲而釂曰善藏之明當復飲翼日扶
坐榻上呼長㓜來前再釂一觴遍酌以賜如叙訣狀使
人偵視譙樓漏刻日仄未曰吾可以行矣顔色不變翛
然而逝延祐元年七日十七日也是日命圉人馭所乗
馬戒騶從若将出者家人疑之已而市人讙曰吾見公
由城西門去矣嗚呼異哉公既沒廣人追思肖公像於
國清觀音寺中嵗時祠之有訟必禱嗚呼此豈可以人
力致之哉公生癸卯死甲寅享年七十有二妣某氏娶
某氏子男三人長衮布巴勒歴西南䑓内䑓監察御史南
臺經歴以清節著既終喪除海北廣東道嶺北湖南道肅
政㢘訪副使皆不赴今為某官次逹爾瑪先公一年卒次
多爾濟巴勒同知江隂州事女七人長適襄陽路宜城縣
逹嚕噶齊呼拉布哈次適阿齊次適雷州路判官耀珠
次適肇慶路逹嚕噶齊圖們次適海豐縣逹嚕噶齊努
色爾次適多爾濟㓜在室孫男二人拜珠寳珠女四人
觀音保明安皆長出拉拉次出鄂斡又次出衮布巴勒
匍匐奔公之喪於五年櫕於建康路上元縣至治元年
十月卜𦵏於縣之某鄉平塘湖西多爾濟巴勒以其兄
之命來求銘辭曰先公敭歴中外四十餘年久居風憲
嘉謀善政不可殫述不肖孤不能詮次昭揭以貽後人
罪大矣先生哀之死且不朽文圭聞命悚仄禮辭不獲
乃掇余公璉所書事實孔君濤所述行狀合而為之誌
且系之銘銘曰漢竇氏融専制凉州建武來朝從以五
侯維兹五侯功業卓卓鳯儀其羽蛇奮其角酒泉張掖
漢地衣冠由余日殫迥隔河山九服之外六藉之表奇
才偉器政復不少創物為智澤物為仁左右且宜國之
藎臣帝曰欽哉汝奠衡岳公拜稽首夙夜惟恪西里之
西南粤之南公車載馳聖化是覃山黎海獠膜拜公像
穹龜嶪嶪百世景仰匪公之庸維帝之聰宴爾後昆福
禄來崇
　　　武節将軍吕侯墓誌銘
余居齊鄆間吕於齊宗姓其來尚矣山東洊經兵火譜
牒漫不可稽侯諱徳字伯亨世居東原曽大父以上無
傳大父諱進始𨽻軍籍驍猛善射國初屢立功充拏手
千户有子數人諱成者侯父也不及禄而卒侯生長兵
間少孤貧嘗負其勇跳淮出汲偽商賈服探刺軍事擒
捉生口南邊苦之購捕莫能得楚總管守汶上招致部
下出屯宿之符離至元初大将庫庫特依索多李嘉努南
征募士往淮南間探侯應募而前與守順者提八十四
人暮抵泗之安河口刼寨入之獲宋禆将三人掠老㓜
三百餘口主将喜聞諸朝賜戎衣一襲至元六年九月
呼圗克将軍李總管攻六安挾侯偕行哨至焦湖而李卒
於軍侯北歸與大将鄂諾勒同赴京師獻䇿招集黄河迤
南達爾罕軍以備出征從之以鄂諾勒為統軍萬户侯以
千户副之招集降户李夢卿等七百二十三人就糧陳
蔡十年樞宻行院至淮西以侯充壽州等處招討司鎮
撫九月引兵渉淮抵六安至野人原與宋将相拒月餘
招降之轉攻安慶進泊丁家洲南兵阻江自守侯進擊
之獲閻都統十二年駐劄京口行省檄侯充江隂鎮江
路軍民都鎮撫供給大軍糧草不乏積前後功擢武畧
将軍佩金符十四年江淮畧定帥所部隨招討李東渡
浙江屯處婺間是嵗八月永康浦江强盜竊發侯往捕
之獲其首張炎季文龍餘黨張三八陳壽三復聚衆剽
龍泉李公擊之馬絓木而止墜傷股遂班師賊尾其後
侯命反旗鳴鼓若将向賊者駭遁去侯攝招討司事次
於東陽十五年宣慰史公以大軍抵龍泉侯以所部夾
擊軍至浮陽張陳出戰擒之遂留鎮龍泉分屯慶元慶
元賊陳其姓稱招討使號頭陀軍侯提鋭卒數百人宵
闖其壘一戰平之十五年陞武節将軍管軍上千户十
八年處州賊寨平八鳩衆五千掠遂昌宣慰髙公討之
命侯掎角平八歸復召其徒㡬數千人侯整陣疾趨就
梟其首行省第功擬管軍總管咨樞宻院不報二十年
十二月吳提刑者居青田之鸕鶿與政和賊華通復謀
叛用宋祥興年號鑄兩浙安撫司印聲揺閩粤侯與趙
萬户統兵入其境招之不至四面進攻賊負山阻不下
侯直薄先登手刃其徒毛總制何惟寜賊大潰生擒韋
尚五鮑吉獲宋陳丞相偽劄并賊首黄華印榜赴宣慰
司侯威望益振二十六年楊震龍反㑹稽嵊縣壁龍興
山構屋六十餘間飾以龍鳯偽造法物自稱國主放兵
四掠諸縣響應左丞相莽哈岱自維揚南討調水兵萬
户呼爾哈齊元帥前路迎敵二月渡西興即日以侯充
行軍都鎮撫㸃視諸翼軍馬侯至新昌西南二十五里
遇賊直前搏之殺二百餘人擒其首袁九駐軍蛟井賊
入繼錦鄉遣塔喇海千户逐之不得侯與元帥帥大衆
出桃源賊萬餘屯史家樓噐甲精明官軍望之失色侯
笑曰此輩鋤田夫耳何足涴吾馬足耶大呼陷陣萬衆
披靡悉奪其器甲明日復出戰擒其先鋒張九賊遂解
散長樂太平開元義和諸鄉皆降居民安堵三月行大
司農卿托克托領兵出貴門至玉山與史宣慰軍合侯及
元帥偕來登龍興山瞰賊巢縱火焚之賊㧞寨去諸軍
欲還忽報黄連坑賊陳萬将至侯遣兵六百邀之大㨗
四月與圗呼勒萬户㑹於天台曹榮等來降出仙居渉
蒼嶺入永康五月至婺州六月武義永康復叛侯與推
官蔡某出撫諭之賊王小朱菊相顧曰弁而甲者吕将
軍也相率拜馬首隨侯入城侯留百人屯泉溪鎮撫之
十二月復回婺州侯往來東浙凡十三年大小數百戰
其地溪谷幽阻夷洞雜居言語不與華同俗易挺動吏
稍侵漁之即嘯呼篁竹中放掠無忌兵至即散兵去復
合卒駢首就僇乃己侯知其然心切憫之所至先散榜
招集降者甚衆不聴命乃殺之諸将或並坐論功侯嘆
曰取赤子頭顱易賞級吾不忍也侯性沈鷙寡言笑與
士卒同甘苦所得虜獲賞賜輒分與壯士不私其家故
人樂為之死所向皆㨗然未嘗自代其功以故久不益
封二十七年正月呼爾哈齊元帥回屯暨陽侯中分麾
下出鎮許浦十月道過東舜風疾作仆地輿而旋卧江
隂寓第不復起明年八月除東平等路中千户散官如
故侯己不能拜矣尋請以子世英自代戊戌正月疾再
作遂卒享年六十有四夫人張氏繼劉氏楊氏子男六
人長世英襲父職次世雄世榮張出也次亡世隆世昌
劉出也女三人長適崔次適昭信将軍元㓜未出室孫
男八人女二人侯㓜有志不事産業劉夫人以勤約起
家侯連嵗出征夫人躬自蠶織家僮數十稱工藝廩食
之無惰游者以故資用豐裕侯得優游養疾數年中饋
有助焉庚子二月諸子扶柩北歸以七月吉日𦵏於東
平汶上縣權家舖之原從治命也明年世英赴雲南行
營劉夫人俾其壻元侯來求銘辭曰先外舅之墓有宿
草焉而窆碑無言則罔昭於後敢乞子之銘余再拜辭
不可乃次第侯功狀授之復系之銘曰渭水非熊牧野
揚鷹育世於姜載僨載興有嚴虎臣躬秉武節搴旗淮
泗洗甲甌粤槎溪梯嶺兵不留行策勲飲至緩帶江城
将星宵隕空營聚哭素幔東歸平生部曲東原之栢有
碩其庭惠我後人降福攸寜
　　　故武徳将軍吳侯墓誌銘
節義天下之大閑故忠臣不立兩君之朝烈女不踐二
夫之庭然伊摯醜夏而就湯㣲子抱器而奔周何哉盖
三代之士出處進退合乎道義漢唐以來士以功名自
見撫興王之運則智者獻其謀勇者効其力故陳平仗
劒歸漢馬援専意東方不惟君擇臣臣亦擇君矣嗚呼
吾讀西淮吳公之遺事不覺為之太息焉汴宋之亡也
康邸南守兩淮為邊障韓張楊劉百戰死守廬壽濠光
之間被兵多於東淮者地險阻也其民狃於金革習於
行陣目眩旌旗首卧鋒燧北風塵起三尺童子不介馬
而馳之武夫健将由此焉出及杭宋之亡也權奸竊柄
刑賞頗僻将士解體故天兵徑度長驅淮浙首尾不相
救廬帥先遁安慶繼降是時吳公祐鳩鄉兵守壽春道
梗不通遂以城歸附丞相忠武王引軍徇江東以公為
向導由池口趨建康批溧水取建平長興兩縣據獨松
關隨大軍濟錢塘江攻越台温三州入閩破莆陽以功
除懐逺大将軍招討使大勢畧定從行省旋維揚時至
元十三年也明年卒於軍子安民襲父職十八年泛海
征日本授宣武将軍壽春副萬户先鋒抵島上颶風驟
起衆散而歸二十年建寜黄華叛討平之移鎮南潯復
移海鹽已而還守滇陽二十六年出軍江西討余賊鍾
明亮破之就鎮和州大徳四年卒贈騎都尉渤海郡伯
長子繼文先卒次繼武字震之授昭信校尉壽春副萬
户延祐六年恩覃武畧将軍泰定初轉武徳将軍戍溧
陽如故於是兩淮之版圖歸職方氏六十年矣向之荒
城殘堡蔓草頽垣狸狐嘯聚其間今則煙火相望雞犬
之聲逹乎四境桑麻被野桴鼓不鳴侯祖父握兵再世
南征西騖甲胄生蟣蝨略無寜嵗三傳至侯遭時昇平
兵寝不用鬯弓釋弸超距蹴踘軍中作色而已盖甲子
一星終天道周必復治亂興廢隂陽消長疑有數行乎
其間侯於是晦其韜畧從容樽俎留意經術教子讀書
盖侯家本壽春懐逺公先名棋曽詣鄉舉不第投筆試
劒學萬人敵家傳黄石公兵法至侯之子孫将復以儒
起家云至治二年流民千餘北渡淮白晝剽掠戕殺居
民界上驚擾侯禁之不聴遂至無為之石磵擒其首常
公乞赴州論如律天厯二年田旱民飢侯勸率富民出
粟官吏捐俸賑貸為糜以食之全活甚衆明年請沛省
漕荆湖米以贍軍得萬有八千石士飽而歌侯在鎮三
十餘年軍民安之至順改元八月疾卒年六十先是侯
豫卜𦵏地於祖塋之旁植一木誌之人莫知也疾亟始
語諸子於是遵侯治命𦵏下蔡縣西壽河之原侯天性
孝友篤于親誼服用儉素輕財好施㓜弟三人皆側出
侯以同産視之懐逺時荘田産業皆在壽春侯襲爵居
屯所以産業委諸弟恣其出入不問久之諸弟議分析
止之不能乃聴其均搭而止取其一又以賙族黨之貧
者故沒之日家無餘貲人以為有季文子之忠諸弟懐
其惠聞侯訃皆匍匐擗踊逺來㑹𦵏如父之初侯有四
子邦貞嗣職今為某官次邦詹應進士舉邦直邦獻女
三人適許允謝致逺沙圗穆蘇孫男五人得元得輿靈
壽餘慶餘馨女三人銘曰釣璜北海避殷歸周牧野鷹
揚世祚營丘伋紹侯封延伯春秋曷云三世将忌隂謀
纘戎祖考載揚王休星一周天武偃文修楊林西口擁
萬貔貅轅門晝寢緩帶輕裘思侯不見江水悠悠世業
厓碑永福川流
　　　同知丘公墓誌銘
公諱定夫字景游宋故正議大夫同知樞宻院事贈太
師封魏國公諡文定丘公諱崈之四世孫也文定起書
生奮巍科躋膴仕踐敭中外三十餘年為宋名臣公生
長世家能自㧞流俗無一㸃紈袴習好學聰敏行己孝
恭遇物誠信忠恕樂易不吝不驕出於自然表裏如一
徳人之容望而可即也早年有志事功祖䕃補登仕郎
始赴銓曹連丁内外艱㑹國有大故服既闋杜門不出
至元甲午朝廷録宋故官勑授田州路總管府經歴田
左右枕江蠻蜑雜居去家萬里人勸公勿往慨然曰班
定逺馬新息何人哉瘴煙雖毒生死命也單騎而去再
考而歸歸而指畫經行山川談説南中風俗以為笑樂
氣貌勝常無㡬㣲不適意再調同知武龍州事猶欲之
官已而不果公中年有腫腿之疾在𢎞山時無恙回後
疾浸劇醫藥弗瘳久之不良於行或經月不踰外梱因
自號為息軒甲第一區亘城東北隅髙明宏敞累世同
居弗忍析公天性友愛兄揚州教授景唐弟淞陽縣丞
景南三人相處無間言親朋詣兄所則弟具酒饌以從
參坐笑語懽洽終日弟有客兄亦如之一門之内怡怡
如也嵗時朔望誕日子姪甥壻男女長㓜羣數十人冠
緌総角佩玉紛帨羅拜堂下問安獻壽舉觶酬酢鄉人
羡之公弗喜也退入齋閣屏去左右焚香鼓琴清浄自
娛生平不廣貲産不蓄珍玩家務一不屑意然時事更
革朝野動息亦無不知公學貫儒釋晩年尤味禪悦髙
僧野衲延坐接膝黙參徑悟莫窺其際暨至屬纊神思
愈爽家人環泣問所欲言曰吾何言哉口頌佛號趺坐
而逝将卜𦵏諸子裒公行實來求銘謹按丘氏世居暨
陽文定次子諱壽邁宋大中犬夫司農卿公曽祖也祖諱
汲宋中奉大夫知桂陽軍事考諱必恭宋承奉郎知鎮
江府金壇縣事母夫人馮氏公娶趙氏繼胡氏江氏男
五人長聖廣西路蒙古字學教授次基行宣政院宣政
理塤塏未仕女六人長慧明適鈕遂孫次妙净適趙徳
寳妙山適袁天麟妙琬適潘仲華先卒妙蓮適何之植
妙雲適趙元吉孫男五人長元鎮次海寳廣智普龍樹
孫女五人長淑靚適鈕遂孫之子敬實次圓通議適何
之植之子普賢端端如如引珠三人未出室公生宋寳
祐戊午之四月卒以天厯己巳之正月享年七十有二
是嵗仲夏庚申公𦵏日也定山彌勒泉側公𦵏所也噫
公願息今息矣銘曰文定之友伯恭欽夫稼軒石湖皆
當代之名儒今其後嗣弗競而遺垣故第淡煙衰草凄
凉乎衡湘之下江淛之隅惟公之傳四世其昌而五桂
聨芳又将迭奮於亨衢嗚呼休哉吉人之符種徳有堂
亶其然乎
　　　清河令王公墓誌銘
王西淮望族也世居光之固始唐季王潮昆弟者挾百
八姓自固始轉戰入閩據其地傳國數世其族留固始
者依大山以居自唐迄今蕃衍益盛宋遷江南浮光為
極邊王氏生長兵間以鞍馬雄塞上諱傳淮西路鈐公
皇考也公諱友迪字允迪生而雋邁及壯有大志文武
兼長族祖鑑為殿馬帥穆陵名将也奇公之才常挾以
自隨指公謂諸将曰興吾族者必此兒也公益自奮然
性不喜曲事豪要以故宦游江淮二十年備嘗艱勞仕
輒落落不偶公志不少衰清河當淮流之衝左顧豐楚
右盼濠壽北通邳泗淮閫截築為城城成擇守難其人
公請行有㫖立清河縣以令畀公邑當孔道甲馬宵發
車船夕濟警無虚日公一鎮之以静居民帖然如在中
州樂土至元乙亥師下江南諸郡邑各以城附公轉承
務郎舊令尹如故居無何遷同知招信軍府事公老矣
益無志仕宦丙子秋八月感疾卒享年五十有五卒之
日公所乗馬悲鳴躑躅有頃而逝鄉人異之兩淮之士
聞公卒皆為之流涕清河邑人尤哀思之相率告於省
臺以公舊勞於邑遺愛在人請以公子文信襲父職慰
甘棠之思朝允其請始公之治邑也於邊鎻軍實餘暇
常留意民事為政本於仁慈濟之以嚴明不令而民從
化故邑人歸心焉公娶夏氏子三人長文用次文信自
盱眙尉升宰換授江隂路録事㢘恕有父風次文虎嵗
在戊寅殯公於朗石莊之阡价來請銘銘曰清流維河
墉屹其峙中有美錦製自公始公祠百世名逺淮水
　　　故司獄趙君墓誌銘
重陽後五日友人沈伯享來言曰趙君仁甫之子一初
往年識先生於錢塘今願竊有請也凶服未敢前子驚
問曰仁甫之母無恙耶伯享曰趙氏母八十有六尚無
恙也而仁甫以八月晦日逝矣予失聲嘆曰天乎世寜
有是事耶仁甫孝於其親篤於友誼勤於王事善人也
乃罔或克壽天降之罰抑何酷耶翌日其子來拜且哭
将扶柩返𦵏東浙來求銘吁此後死者之責也何辭焉
君諱文榮仁甫字也宋故王廷美之十三世孫生而有
名在玉牒實咸淳八年壬申也宗室子孫世襲富貴多
怙侈不學君兒時獨修謹長通經史習舉子業獵獵有
聲㑹國亡家替仕進無階不得已釋儒服而從吏由海
右道憲司書冩文字入紹興路總管府掌簿書就充㑹
稽縣平江路録事司杭州仁和縣三任典史升宜興樂
平兩州都吏目幕府簡静以㢘敏稱泰定丙寅北來暨
陽為馬䭾沙廵檢職守之暇時時訪予談文論事予始
知其儒者相得甚懽已而省差嘉㑹門鈔庫副使浮沉
州縣四十餘年惜君之才不克致逺君處之夷然不少
抑挫至順辛未年及耳順始授牒除将仕佐郎江隂州
司獄癸酉三月復至吾州吾長君二十嵗别去九載怪
其容貌枯瘠鬚鬢蒼皓不類前時意君畏途䟦渉久重
累憂患多固應如此然不意其遂至此也夏中旱暵予
避暑過蕭寺與南山師對奕君未嘗不在抵掌擊節笑
噱終日予語之曰君在刑曹何得乃爾對曰無疑讞無
淹囚官長退食吾亦旅退閒無公事故從子樂耳予心
服其幹局優裕刃有餘地超然不為世俗所拘八月某
從官僚以下迎詔使於南門之外君笑謂予曰我親僦
居杜橋之西已約南山師幸偕過我将拂琴整局以待
予諾之弗果往自是不復見君亦不聞其有疾也伯享
又曰君驟疾豫知不起走价越上呼其子既至屬纊三
日矣哀哉哀哉君真棄我而先耶吾尚忍銘吾友耶按
趙氏起涿郡王邸一𣲖居開封之浚儀六世祖毖之以
右監門衛大将軍忠州團練使從駕渡江徙居越之上
虞嵩城里至元初又徙城之西南隅文林郎泰州判官
諱時寛君曽祖也國子監進士諱若墩君祖也承信郎
諱嗣椮君考也母李氏男三人一初一中一徳女一人
未出室銘曰王宫侯邸降庶族兮噫州縣勞勞抗塵俗
兮噫不卑小官不茍禄兮噫大雅卓爾立於獨兮噫百
嵗閃電往不復兮噫
　　　縉雲縣主簿朱君墓誌銘
人之生或哲而夭或愚而壽偶自生耶有生之者耶愚
而壽者樗耳至於哲而夭者則氣有所甚偏而理有所
可疑天漠然不可測而人䀌然以悲此吾於里中朱君
南伯之喪壹不知其涕之所從也君諱申長壽鎮人㓜
性敏悟天才脱頴伯叔父咸奇之曰是兒鸑鷟也必瑞
吾宗年十四入場屋藉藉有聲諸老生斂袵避之既壯
問學大進文思泉湧憲使陸公招致館下誨諸生主賔
相得歡甚偕入京師歸復侵疆職業修舉確齋茍公忍齋
申屠公㢘按淮東西二公中原名儒不妄許可見君之
文咸擊節稱賞薦君才可掌胄監不報秩滿授将仕佐
郎慶元路鄞縣簿人疑君儒懦不更事且鄞劇縣負山
瀕海民恃險為姦殆難治君至之日縣長官因賄奪職
已而同僚相繼敗績君獨署事從容治之猶有餘力郡
檄往昌國體究賑糶君覈實欺隠官吏獲罪者自以為
不寃復往定海盖造軍屋百三十間旬日而畢不愆于
素民不知役軍遷如歸鄞素多盗不時竊發巡尉乏官
君攝逾年逮捕不煩私販不入境一日海盜出沒洋中
聲揺旁邑令畏弗敢出君鼓棹徑去直前搏賊獲其首
并從者八十餘人自是客商往來如履平地君性嚴明
不受私謁尤惡豪右侵細民一繩以法民有拏舟入浦
者遇雨輒刈道旁禾以蔽其首田主見而擊之斃曰盜
吾禾吾擊盜耳更數獄不服府以委君君擬斷曰本圖
把禾以禦雨初非竊食而充飢當論如律一府大驚更
相傳誦謂君治獄平允自是帥府憲司轉委無虚日一
月坐縣治事者無㡬耳君盡心為政居官以㢘能稱四
年代者至民遮留之泣曰復有洗寃澤物如朱君者乎
有送至境上不忍去者居一年轉将仕郎調慶元路司
獄丁内艱服闋補江浦簿繼丁外艱君齒未宿憂患并
集鬚髪盡白毁瘠之餘弱不勝衣人為君憂之君亦杜
門絶進取意繙經教子将終身焉閲二年再調縉雲簿
命下君嘆曰禄弗逮親吾且休矣人謂君薄縉雲不赴
君亦不荅俄感㣲疾言笑如平常踰月浸劇神爽不亂
顧謂諸子曰死生命也吾死布衣幅巾以歛侈靡不度
之物慎勿寘吾棺中吾儒家慎勿以緇黄治喪若等自
愛以詩禮自朂毋惰毋傲語畢而逝君生宋景定元年
庚申以廷祐五年戊午三月甲子終於家之正寢享年
五十有九君自㓜以文鳴著作數百篇號淡圃集清新
典雅動合法度雜前賢文集中不辨初習舉子業鄉校
月書屢占上游每一篇出人争膾炙已而廢不為兩為
校官輒自詫曰惜不自進士中得之甲寅科詔下君忻
然有子玉馮軾觀戯之意余長君八嵗才不逮君君過
相推敬丁巳余中鄉試将如京君時已被疾聞之甚喜
遣其子來饋贐侑之以詩致殷勤焉明年春余旋至廣
陵聞君訃驚失聲曰噫鮑叔死矣既抵舍君之子徳育
哭來告曰先君寢疾時忽呼諸子曰陸先生其歸命筮
之意若有所囑者易簀之夕始曰吾銘託之斯人他人
慎勿與也哀哉伯牙之琴絶矣死者若有知也猶能為
君一再鼓之謹誌曰朱氏系出維揚徙暨之長壽鄉二
十有餘世矣君曾祖諱瑛娶蔣氏繼蘓氏祖諱慤宋迪
功郎娶吳氏繼周氏父諱慶宗宋登仕郎娶戴氏君娶
張氏子男四人長徳肖早卒次徳育徳脩徳能女二人
長適楊啟次未出室孫男一人女二人俱㓜君歿之明
年嵗在己未徳育等卜以二月二十有三日己酉窆於
長壽鄉之觀庄祖塋之側治命也銘曰登彼觀庄之原
古人可作其惟朱君乎洵美孔碩卓雅不羣清淑之氣
升為浮雲體魄所存既固且寜以榖爾後昆
欽定四庫全書
　牆東類稿巻十三　　　　元　陸文圭　撰
　　墓誌銘
　　　廣平張公墓誌銘
延祐改元之二年中順大夫廣平張侯國綱来尹暨陽
至之日迓者未岀城侯微服先至學宫延見諸生問民
疾苦既視事聴斷明允吏民驚服爭問其爵里家世或
曰侯嘗掾江西省又為其屬歴州縣所至有聲其先則
洺之隠君子淳徳不耀鍾美於是者也家世従来逺矣
居數月侯訪余牆東田舎勞問良苦意若殷勤者已而
泣曰吾先君子賫志九原墓木將拱瀧岡之表盖有待
也今吾老矣功業不建夕陽西流大懼無以昭前人之
光發揮幽潛以垂不朽瞑目猶有憾吾子其圖之余再
拜辭不可則敬復於侯曰中州兵燼垂二百年譜牒無
傳名公鉅卿罔或登載况林丘逸士閭井閒民不求聞
達姓名湮沒何限嘉言淑行孰従而求之侯喟然曰先
公幼有至性事二親曲盡孝道昏晨定省冬温夏凊率
循禮經一無違者慈親先逝事繼母如所生有姑年邁
孀居無嗣迎歸侍養禮之終身女弟繼出適薛而寡二
甥幼視如己子撫而育之俟其成立為其冠婚閨門肅
睦内外無間言業儒不喜章句通古今治亂兵財大畧
有志當世逢時搶攘㢘於進取浮沈州縣間嵗月淹久
在潞磁幕府時與何公繼先同僚相好也何驟貴顯晚
年平章政事或勸先公自結以求援且曰公縦無宦情
曷不為子孫計先公歎曰窮通命也吾其如命何卒不
許久之授韶州路䝉古教授聞韶佳山水將往㳺焉以
親老不便而止遂不仕侯又曰吾掾江西省時年尚少
休沐日或與其徒㳺宴先公聞之怒曰江西二十八城
生靈之命懸於一省坐上皆貴人政在若曹若今怠惰
其體漫不省事行獲譴矣尤留意刑獄公事每曰人命
至重論死者必先求其生求其生而不得則我與死者
俱無恨矣我為小吏時不妄笞一人汝宜誡之一日吾
自省户歸侍次忽顧曰近聞某州獄請讞若何對曰已
平反之矣先公喜見顔色吾自是留意獄事後以左右
司官従僉省平南安贑城之冦禁止殺戮開釋無辜招
安餘黨頗有力焉洎審廬陵疑獄辨誣服為盜者十九
人又慮囚於湖南理失入者十有三人明恕而行非曰
能之嗟乃先公之教也語未既余再拜謝曰謹聞命矣
遂次第侯語復依其世系而誌之公諱弼字輔之世居
汴之元武縣大父以上逸其名父諱清母鄭氏繼母劉
氏壬辰之難避地於邢遷於洛水因家焉今為廣平人
公鄭出娶司氏前公十七年卒公生之嵗龍集甲申以
至元二十二年乙酉五月捐館享夀六十有二子男三
國綱前任奉政大夫鉛山州知州國輝志不願仕國享
同知常寜州事女三長適某次適某孫男五達逺造遂
遵孫女七長適泰州監鹽倉汴梁袁傑次適察院書吏
河南楊益次適同郡徐希文早卒次適臨州縣丞冀寜
焦昇次適龍興路學正同郡李輔次適聊城丁某次在
室曽孫男五海孫夀孫買孫引孫真孫曽孫女尚幼至
大三年庚戌國綱偕二弟卜葬公永年縣之嚴村先是
上世諸喪皆攅淺土乃悉遷而祔焉卜其兆域而叙之
昭穆禮也銘曰登此廣平之丘綿綿生之𤓰不在其身
昌于而家降福孔遐
　　　郭雲仲墓誌銘
自古建功立業之人率少壯為之盖年壯則膂力方剛
志氣初鋭視天下事以己之精神運掉如意無不可者
及其春秋既髙閲歴寖久世故熟而機愈深思慮審而
見方定老成遲鈍與少壯剛鋭之時如出兩人端居深
念直視無所見聵聵若不聞此固非狂夫孺子淺見之
所能窺也始吾與同郡郭氏昆弟交時競習場屋舉子
文字長君子炎字明仲妙齡挺秀獵獵有雋聲甲子丁
夘兩貢於鄉弟雲仲癸酉貢吾亦預焉雲仲工詞賦與
吾同嵗少數月耳學同志同甲戌同上春官是時君兄
弟如神馬出渥洼平歩千里如太阿拭土直上無前餘
子皆避三舎吾雖不敏亦磨厲以須其後諸侯軍従壁
上觀秦項戰人人惴恐已而俱北余亦垂翅而歸雲仲
殊不少挫將復進期年國有大故舉場旋廢士抑不用
明仲鬱鬱不得志周旋鄉校間抗顔為師不幸早殞雲
仲相繼糾錄於學脩葺俎豆呻吟呫俾抉剔隠租學粗
成立人以為難君已六十餘矣力漸不逮心藝與時左
鮮克舉之復長南徐之濂溪書院堂廡荒涼士散不收
式遄其歸自是十年不調扃戸謝客吚唔忩下足跡不
入官府至治壬戌之秋敇授無錫州教君笑謂婦曰鮎
上竿矣余屏丘樊五十餘年卑校官不為鉏耰之暇時
與君往来勸君勿出君不荅明年春赴錫山時前宋舊
貢士江浙間不數人聞君来以為異爭先見之君鬚睂
蓬皓音吐鴻暢衣冠歩武規制落拓見者驚歎君視學
舎己不可為為之輒沮謝事不可黙黙而已黜其聰明
養之以虚白墮其智慮示之以天倪士方逌然従之而
君已逝矣啟手足之夕諸子侍側顧曰吾夢與諸同年
探籌吾先得之噫生不如死之樂君知之矣㡬日而不
女従也君生淳祐壬子十有二月卒以泰定丁夘十有
一月享夀七十有六訃至之日余哭之哀諸子擗且拜
請銘謹按郭氏其先汴之祥符縣人諱某中奉大夫安
仁開國男女真擾中原䕶宋駕南遷占籍於江隂髙祖
某通直郎知髙郵軍事曽祖某䕃承直郎祖某隠徳弗
耀伯父某生四子君第二子名登龍出繼父某為嗣娶
王氏樞宻使騣之裔孫性明慧佐理其家子六人長縉
前卒次綺綬紳椿楠文學彬彬焉女一人適劉某卒孫
男二人留孫闗驢女五人長福娘適范某次繼奴迎娘
佛娘引娘俱幼致和元年戊辰四月己酉葬於由里北
山之岡従治命也銘曰先雁門距汾陽胡源之長兹由
里卜允臧在後之慶
　　　王徳秀墓誌銘
壬子夏五余素車出城西㑹友人王君徳秀之䘮於申
甫君二子拜墓下哭而起曰先子齎志九原功業不少
表見於當世獨行實猶有可攷先生累世通家宜詳知
之將丐文以圖不朽方事之殷未敢以請余答拜辭請
屬筆當代文士不可讓事甫訖又以為請嗚呼吾忍銘
吾故友之墓也夫君曽祖諱某祖諱某皆隠徳不曜考
諱申字仲逺經明行脩其人如玉宋咸淳中余始弱冠
仲逺辱與之游為忘年友嵗在癸酉同領鄉薦仲逺以
禮記義占名第一明年春偕上春官君侍親如杭余始
熟君君長余一嵗好學篤行如其父而通敏過之仲逺
不幸終於乙亥之亂君匍匐葬其親遂屏居里中閉户
絶交棄科舉業於經子傳記百家之書無不讀而尤喜
陶朱丹圭之術研精其奥初仲逺性儉素不營生産有
田一頃室廬僅蔽風雨君辛勤三十年力穡務本以貲
雄州里好施不倦求者如歸嘗笑謂客曰孟嘗不能自
焚其劵而使馮驩因以市恩浪得為豪士矣故君家每
嵗積空券數百度不能償者棄不復取丙午丁未嵗大
饑君倒廩出粟賑之全活不可勝計時募民入粟拜爵
君不自言雅尚簡樸不以富驕人布衣糲食泊如也匹
馬一童往来阡陌與野人參語襍坐見之不知其為儒
者也酒酣劇談貫穿今古遇知己握手出肺肝語自負
一世之豪江左隠然知名晚年新居落成二子宦學自
立將以優游卒嵗而天不假之年矣所居鄰季子墓謀
創延陵書院以待四方之遊士興義學以教育鄉里子
弟跨夏浦建大石梁以濟病渉者俱有志未就而卒卒
後數月朝廷録君賑施之勞賜以初命之服非君志也
而已不及拜矣君名茂宗徳秀字也生辛亥夀六十娶
丁氏繼室余氏子二人天啓敕授盤陽路鈔庫副使昌
道舉茂才異等女一人未出室卜四月二十日乙酉葬
君於港西之原去家百武而近懐親也嗚呼君遂止於
斯耶始與君父子以志業相責望仲逺既不幸早世君
才不用於時而以其餘力起家余獨偃蹇困躓老而衰
矣俯仰疇昔感慨存沒泫然泣下嗚呼吾尚忍銘吾故
友之墓也夫吾忍弗銘也夫為之銘曰考鍾慶厥嗣嗣
昌厥家胡福孔殷而夀弗遐數也命耶嗣又競爽殆復
盛耶
　　　榕山君墓誌銘
岷江西来演迤數千里中流巨浪衝突擁沙為州以百
數而馬䭾最大東過暨陽為南江北扺泰興之澨為北
江東入于海馬䭾據三江之中風氣融結地脉平衍人
物阜蕃土俗龎厚廣陵陳氏家其上數世矣至榕山君
而始大君諱傑字漢臣其先自潁川徙有諱徳以孝弟
力田起家者君曽祖也諱清祖也諱端明考也曽祖妣
張氏祖妣沙氏妣胡氏君生而不凡身長七尺狀貌竒
偉深沈有局量欲馳驟當世㑹考君病廢左右奉養志
不克就嘗學書鄙俗儒齷齪不足為法従計然丹圭之
術觀時取予積粟如坁家累千金施窮周急畧不少靳
晚嵗田廬子孫之樂㡬無遺憾而不獲躋上夀者病奪
之也初調荆南征官未赴適汴梁相王聞君召之欲往
不果俄患風痺偃臥里中優游養疾數年而卒君生壬
子終己未享年六十有八榕山其自號也娶張氏子二
人簡範皆好學卓立女四人適劉塤陸庸李寅孫餘在
室孫三人稱臨壯是嵗十有二月癸酉葬於洲上延慶
庵之西距家二里許君自卜息所也未㡬張氏亦卒祔
焉踰年其二子来拜且泣曰碑隂先友無在者銘以累
執事余答拜曰諾君與余同生少數月耳意氣頡頏相
得甚歡時渡江握手笑語磊磊落落青天白日我知君
心一夕痛飲古梅下慷慨劇論古今事旁若無人自是
不復再㑹嗚呼而今而後此士不可復作此樂不可復
得矣發揮潛徳非後死者之責與遂不辭而為之銘銘
曰自幕至虞明徳始大太皡之墟元姬作配鳯凰鏘鏘
媚於齊姜家貸公収陳世其昌中洲有廬江水瀰瀰厥
土孔良之子洵美我田我桑我始既勤無秩與禄等之
封君孰饑而啼予粟汝哺孰負而􁳇汝直而吐布衣長
者名著江淮或縻以爵招之不来渥洼神駿逸駕千里
竟尼其轅跬步而止西原植柏鬱鬱蒼雲泉扃闃寥呼
君不聞宿草芊芊過者下馬龜趺不磷百世之下
　　　故稅使陳君壙誌(按此即陳傑壙誌原註為其/子代作故附次前篇之後)
嗚呼孝子之事親終矣惟送死可以當大事不肖孤銜
哀忍死匍匐以襄事大懼無以彰先考之懿將乞銘於
當代鴻筆而又斬然在衰絰之中未敢以請姑識嵗月
姓系納諸壙哀哉惟有媯之後國於陳子孫其昌代有
顯人族居潁川者避五季之亂南徙維揚占藉揚之泰
興江心有土可居曰馬䭾沙首起南徐尾盡東海土宜
耕桑聚落繁盛吾家於此數世矣髙祖以来隠徳不耀
至先考而陳氏始大先考幼失所恃二弟俱夭親被疾
不省家事先考隻影自立奉養無違備嘗艱辛以儉自
力扶植門户經理産業田園第宅井井有緒晚年事力
充裕捨施不倦以信義行於鄉黨平理曲直賑恤困乏
鄉人有患挺身赴之有便利事必舉倡之人皆悦服有
鉅人長者之風名隠隠聞江淮間先考性沈毅寡言笑
重然諾慷慨有大志本以功業自負讀書不守章句史
學貫穿詩酒賡唱落筆驚人招師講學訓子嚴甚中更
多故壯志不遂頗不樂仕進歸附初省府貴人有相知
者㧞授樞宻院宣使不就丁未戊申嵗大祲出粟數千
石飼饑民全活甚衆官錄其勞敕授江陵路稅課副使
未之任丞相河南王檄召保充本投下户計總管宣命
將下先考至維揚將如汴梁謁遽得風瘓之疾輿歸里
中手足不仁臥疾八年禱藥備至聞有善醫者數百里
外迎致然卒不効家人憂泣束手無策先考精神不亂従
容治家務如平時顧二子曰死生命也吾平生無大過
失粗有成立汝等慎守之吾無憾矣嵗在丙辰呼善地
理者親卜葬地於所居之西北二里許手植檜柏成行築
庵於其旁時一省焉己未七月告成閲月而先考棄諸
孤實八月之九日也哀㢤先考諱傑字漢臣生宋淳祐
壬子之十二月享年六十有八曽祖諱徳妣張氏祖諱
清妣沙氏父諱端明妣胡氏娶張氏今在堂生四男伯
泰叔庚皆早世仲簡季範六女長許適李某未嫁而卒
次適劉塤次適陸庸次適李寅孫餘寡次許適沈某未
行孫男三人稱孫臨孫壯孫簡等謹擇是嵗十有一月
甲申出祖遷柩於新庵十有二月癸酉下窆嗚呼孝子
之事親終矣自今簡等上侍母慈協和昆弟共保先業
一遵先考之治命江水在此不敢食言嗚呼哀哉嗚呼
痛哉簡等泣血百拜謹誌
　　　慈悟居士墓誌銘
幽冀古燕趙國土脉深重習氣剛猛人生其間雄傑魁
偉毅然有烈丈夫之風可與共功名者顧自遼宋以来
南北殊疆譜牒散逸所聞所傳聞朝市山林之間姓名
晦而弗彰者何限有志之士所為慨然太息者也范陽
張仲威一再仕於暨慷慨急義人也清而不隘剛而不
傲輕財好施與人交有終始暨人愛之君以暨人之愛
己也遂留居焉墾田築室於南墉之外讀書教子與余
往来相好也間為余述其先考君之賢長身玉立鬚髯
若神便鞍馬射命中軍中號萬人敵隨史丞相南征斬
獲甚衆攻釣魚山先登陷陣第功賞將命以官一日單
騎深入岩谷若有所遇亟歸焚其弓矢懴悔事佛終日
趺坐手不釋經巻與人言姁姁如恐傷之無一㸃豪武
氣鄉人稱為慈悟居士嗒然有厭世之心病革口誦佛
號不絶瞑目揺手而逝吁異哉傳稱韋應物初為三衙
衞士驕横不羈晚年折節所至埽地焚香清淨自居世
果有斯人也仲威急流勇退卓有父風泰定丁夘以従
事郎台州路黄岩州判官致其仕㑹朝廷推恩考贈従
仕郎大都路良鄉縣尹命下之日余率衆往賀之仲威
愀然對其先人遺像而泣且告余曰先子沒四十餘年
楸柏之實久矣不肖孤朔南奔馳不克嵗時灑埽且墓
左之銘未立敬以囑子尋授余以家狀余不敢辭謹按
燕山張氏皆祖翼徳散居山後諸州君曽祖諱建中占
藉永清縣之統和鄉家饒財畜牧滿野上腴居邑之半
散䘏孤貧延納賓友其門如市朝廷下令家飼官騎二
十四疋者與循一資君飼如法嵗且蕃息與之官不願
受人以比卜式里居一夕盜闖其門聲甚惡君呼而進
之曰若等廹饑寒非獲已也吾素不儲珍産所有者絲
纊耳悉輦置庭下恣所取盜驚駭欲棄去君徐以温言
撫之各負重而奔未㡬兵冦搶攘君出避地卒困於沙
漠垂殆逢三十餘人不知所従来翼而出諸險乃脱問
其故對曰疇昔之夜受君賜今是以報詢其姓名不告
㢘得為首者二人曰王庶劉琮云君既免於難遂不問
家事蕭散林壑夀九十七祖諱益相繼隠居習岐黄之
書収畜良方務以救人不邀其利州里徳之晚授朝奉
郎太醫院判官夀九十六父諱徳林始以良家従軍天
兵攻信安四面阻水久之不下君策馬環視白其帥曰
城如臥牛形背有廟焚之吉従之即日城破帥大竒之
挟以歸朝賚馬四匹羊百口俄謝病去夀百有一實生
居士諱山字某至元十三年卒夀纔五十有七葬於永
安鎮曹家務娶完顔氏追封宜人夀八十三子四人長
仲祥次君祥次政仁次政儀即黄岩州判官仲威字也
女二人小奴素兒適盧某王某孫男六人思慶思用思
善思道思逺思進四女適王某王某杜某桑某曽孫男
五人女六人俱幼銘曰君之祖若父三世皆登期頤豈
昌黎所謂未有佛之世耶君一超徑悟求佛利益乃罔
或克夀髪半白而早萎豈命有所懸人固不得而移
耶將覺性長存雖亡而不隳抑不在其身而子孫之貽
耶
　　　竹隠處士墓誌銘
所謂一鄉之善士者禔身可以範俗敦仁可以處里閨
門之内父子兄弟雍雍如也族黨之中長幼皆順而聴
也頑薄之夫見之使人之意也消則一鄉之善士已如
處士何君漢卿是也君諱劉發其先開封人居汴之陽
六世祖大理評事逢吉宋元祐中徙常之晉陵建炎初
常為兵衝髙祖中奉大夫俊升北徙暨陽曽祖武仲四
領鄉書登紹興庚辰第累遷朝議大夫通判建康軍府
事贈中奉大夫妣商氏封令人祖潤朝散郎通判池州
軍州事妣闕氏繼恵氏俱封安人父龜年將仕郎妣闕
氏封安人何氏世以文翰起家家饒財土腴華第甲一
州先緒中微鬰攸繼作族遂分散君幼失所怙受學於
舅氏感激奮厲長身卓立音吐如鐘出則従師友入則
經紀家事中年田園粗足或勸君謀什一之利厚自封
殖者君笑曰貧富命也資性樸素褐衣布衾數嵗不易
屏五綦之好泊然無營見後生靡服炫飾輒閉目不視
聞人小善喜若已有有不善事愀然不樂其言不諂其
行不悖其舉事不悔好施而不倦亦不妄與人救人之
急息人之爭而無伐徳之色尤重然諾出語可復不務
取進不競勢榮嘗為松江學糾旋棄職去調㑹稽學正
遂不赴晩年益斂晦不預世事有問不答權貴人欲識
其面不能屋後竹千竿誅茅三間杖履逍遙觴咏其下
自號竹隠居士余鄰牆相去不百武時時過従君輒歎
曰白首惟吾二人耳今者不樂如逝者何余凄然輒為
引醉將别必曰數見無相忘嵗不我與矣哀哉言之不
祥也君絶嗜慾早善攝生鬚髪黟然顔渥如童筋力雖
衰精神充溢晩年飲食小損俄苦痰眩終日嗜臥親賓
之問疾者皆在顧余若有所言余不敢請正月晦日疾
亟呼家人囑以後事恬然而逝訃聞傾城之人咨嗟涕
洟俱懊惜曰善人亡矣君生宋淳祐七年之丁未終於
至治三年癸亥享年七十有七娶趙氏同郡化成鄉探
花校書趙公發之孫女前卒子二人皆従余逰長臣源
博敏可喜不幸早世次天溥尤嗜學三應進士舉孫男
四人之植長出也亦習舉業之英之格之楨次出也彬
彬就學髙曽之澤未艾也孫女三人皆未出室曽孫男
一人普賢奴女二人尚幼初君事父至孝奉先追逺必
躬必敬老而弗怠義方之訓嚴整子若孫晨入塾夜分
親自課督臥起必偕詩禮閑習故君之䘮棺衾宅兆曲
致其情卜以是嵗七月二日塟君於昭聞鄉由里山之
原先期天溥之植来拜乞銘且曰治命也余答拜泣曰
五十年故交也曷敢不諾敬次緒君世裔行實且系之銘
銘曰陟彼瓠子之岡望其壙縡如也猗嗟先生息其下
子孫其昌錫爾純嘏我銘不磨永詔来者
　　　莘隠胡君墓誌銘
余始至容山詢邑之賢士大夫而願納交焉或曰胡君
宗尹醇儒也子欲見之乎余曰諾介其友江聲伯請見君
使其子長卿應門肅客予舊於舉場中識之矣少頃君
峩冠大帶而出揖客中霤退讓不自勝坐而言姁姁惟
恐傷人記憶前言往行酧答如響娓娓不倦時復歎息
形於言外扣其所學淵源深不可測儼然至元以前人
物也余心敬之一再造其廬情稍款猶未究其議論也
其里中人為余言君居家奉親篤孝昆弟胥敬如賓掩
闗不出官府罕識其貌獨嚴於教子日有程課夜分相
守不寐賓興詔下喟然謂其子曰吾老矣尚憶兒時場
屋汝力學勿惰尚及見汝成名乎子再拜受教家畜書
甚富邑士求書者必之胡氏性儉約布衣終身敝居纔
庇風雨晩年稍加葺治明牕淨几湛如也癸亥日長至
余約客芳潤堂小酌期君不至傳者曰君死矣客皆弗
信也而傳者衆曰晨起固無恙日向晡瞑目而坐家人
環呼之不應乃逝吁異哉吉人而凶可哀也夫君生宋
寳祐丙辰之五月卒於至治癸亥之十一月享年六十
有八君諱澤民曽祖元震祖南父庭桂娶趙氏先卒繼
王氏子體仁長卿字也孫二人尚幼卜以甲子二月甲
申葬於城南五里之岡君未死前數日謂所親曰吾欲
以莘隠自號求文於陸先生以記吾平生何如既不果
至是其子来乞銘嗚呼吾之文徐君墓之劍也銘曰胡
氏望安定建安猗君言行古璵璠内希先賢卓爾志外
愧薄俗赬乃顔暮年拮据室苟完髙丘宰木歸荒寒我
評一鄉之善士山石可移銘不刋
　　　處士單君濟之墓誌銘
山南水北穹林長薄之下哲人元夫鉅公長者往往而
在命與時左浮沈閭巷化行於家義著於鄉功業不㬥
於當時姓字莫登於簡策鮐背皓首槁死牖下者不可
勝數而蒼頭盧兒洒削馬醫僥倖得志於一時此志士
仁人所為扼腕太息者也余丱角時與城南單君伯恭
㳺伯恭學鋭甚倜儻不羇乙亥之亂里寇竊發憚其名
首燬其家伯恭及考皆遇害季弟濟之字君濟年尚幼
挺身丐父命不獲焚其體半救至僅免尸而攻盜糾合
民兵借助鄰壤卒擒賊磔之既復父兄之仇遂闔門不
仕非慶弔不入城市力田治圃將終身焉特不喜與官
貴交騶騎闖門輒避匿不見輸納井賦必為鄰里先佃
貧負租者貸弗責嵗饑糜粥以食餓夫全活甚衆鄉人
徳之痛先廬不存手自拮据堂構丹雘煥然増舊君無
他嗜好收畜書史尋師取友優游卒嵗而已性純謹質
直與人無競對人無一妄語黙坐一室終日欽欽人莫
窺其際或登髙臨流嘯咏自適志所存逺矣中年得二
子皆卓然樹立始弱冠俾従予書塾誦詩緝文君命之
習舉子業余謂場屋廢久習是將安用君笑不答延祐
改元科詔始下君於是老矣且嬰末疾手足痿痺顧謂
伯子曰天將興文明之運吾殆不及見之矣汝雖績學
姑留左右嘗藥幹蠱州今貢士遣而弟以往又謂叔子曰
城東陸叟吾所敬也汝往復受學焉名不成勿止也丁
巳之秋君疾浸革勢不可起家人環泣君喟然曰吾讀
昌黎諸父與諸兄皆康彊而早世之語未嘗不撫巻歎
悼今吾年垂七袠家道粗立兒孫滿目得正而斃夫復
奚憾汝等篤學力行勿交逰非類勿墜先訓吾瞑目逝
矣又曰我死幅巾布衣以斂世俗靡麗不度之物勿為
吾累屬纊之夕索筆賦詩其警聫云人皆有死豈我獨
仙霧散雲收白月在天嗚呼可謂達生委順之君子矣訃
至余往㑹哭葬有日二子哭来告曰碑隂先友零落無存
者銘屬之子矣余歎曰子之先君子齊鮑叔也最知我
者銘曷敢不諾按春秋單為王畿采地諸侯襄靖穆最
著後以邑為氏徙暨陽者不知始何年今所居墅以單
名山名單彎田名單尖則族大而逺矣曽大父諱應里
娶須氏大父諱従仁娶王氏考諱良輔將仕郎娶鄧氏
子三人長作肅字伯恭次澤之君最穉早失所怙事母
至孝至元中調晉陵縣學官内艱不赴廬冢三年娶髙
氏繼時氏皆先卒子二人髙出也長曰祥次曰瑞女二
人適王通焦亨孫男五人恩同不花充延女孫三人俱
未出室君生於宋淳祐九年十一月終於延祐四年九
月晦日享年六十有九是嵗十有二月某日葬於太寜
鄉秦望山上彎之原與髙氏同兆異域従治命也銘曰
鬱鬱秦原吉人之藏上有雲氣雙鶴来翔卜云其吉子
孫永昌
　　　巽溪翁墓誌銘
嵗在昭陽大淵獻嘉平之月余館容學旦有衰絰褰簾
而拜者進而問故則曰澗西張氏子也先人悼棄諸孤
于月其邁以支干之弗協弗克襄事滋不孝是懼我乃
卜明年甲子孟陬之己酉窆吉我又卜黄塘原食惟是
窀穸有期壙石未具無以昭潛徳之懿且無以見先人
於地下謹以狀授執事者敢泣拜以請余答拜固辭不
可則敬曰諾按狀張氏其先清河人宋建炎避地徙秣
陵之句曲山西有澗清源穹薄望之鬱然張氏家其下
數世矣族繁而昌代有聞人君諱文盛字彬之曽祖慧
妣巫氏祖伸妣樊氏父端信妣谷氏端信生四子君其
仲也性穎悟纔數嵗屹如成人不随羣兒戲弄稍長自
力於學讀書通大義工草𨽻尤邃於醫務畜方藥以濟
人卓犖有康世志每閲史傳見忠臣烈士成敗輒慷慨
流涕時人皆異之居家孝於親友於兄弟始終無間言
閨門之内雍雍如也至元乙亥君年三十有六㑹天兵
南渡破建業守者宵遁兵四散掠旁邑居民出走竄伏
林莽君時以母寢疾與其兄文浩侍榻前守死不去黄
頭先鋒至叱曰是何敢然欲兵之君泣告曰母在是也
病不良於行請以身代死帥義之曰臣孝也遂去之且
禁麾下勿犯其里既又予之檄使招集流散一境賴君
獲安抱子携婦望君之廬以手加額曰君佛子也時事
浸殊君太息曰是不足展吾志矣乃棄其所學従計然
之術研得其精為大區廣陵市中家僮數百指北出燕
齊南扺閩廣懋遷絡繹資用豐沛散施不倦逺近赴之
皆嗛如志里有爭訟多就君咨决君為剖析枉直諭之
以理皆愧讓而退生不解飲而酷好賓空罍對酌自得
其趣晚年獨善吟詠句意清佳迥出塵外客逰淮楚間
與名士結交如長平李克敬克誠金臺倪廷章濟南張
正叔長清王唘宗皆相與唱酧詩筒往来無虚月閲世
既久昆季凋䘮獨享髙年蘭玉森立食指日衆至無所
容或議析處君平生質儉不營居室至是聞之頗不樂
始命筏木輦石相舊廬之北闡而新之門廡堂營内外
數百楹既完既美賀者踵門君憮然曰張老有言吾聚
族於斯將歌於斯哭於斯矣或謂君言不祥居無何疾
作家人迎醫醫至曰疾尚可為君笑曰吾年及此邯鄲
之夢覺矣尚何俟焉却藥不進客問疾猶正趺坐好語
如常有頃瞑目而逝君生宋嘉熙三年己亥之十二月
卒以至治三年癸亥之三月享年八十有五娶戴氏先
四十六年卒繼唐氏王氏亦卒子男四人長才冠次才
茂才富皆卒次才雄女一人適王徳用又卒孫男十人
長徳新次徳昭徳賢徳繼徳輔徳方徳潤徳夀徳溥徳
純女七人長柔静適笪至道次柔貞適許文彪柔淑適
孫徳榮柔潔適湯元善餘未出室曽孫男十三人長邦
彦次邦智邦達邦傑邦本餘未名女八人長妙淨適笪
某次某君舎東南泉流向巽故自號㢲溪翁兩繼室殯
黄塘木已拱今従之治命也銘曰鼔瑟宴坐清溪之下
吹簫祖送方塘之野人生逝水滔滔不舎達人所務逺
者大者翳翳長松隂隂美檟歸寜爾體錫爾純嘏
　　　嚴氏壙誌(原注代/其子作)
嚴氏盛於漢望於天水居暨陽之花橋者不知世所徙
先考諱起字伯震幼失所怙自力起家隠晦不仕生宋
嘉熙庚子終大徳庚子享年六十有一宜人劉氏生三
子良恭敬良好學能詩仕至錢塘縣幕早卒宜人慈恵
勤儉手撫孤幼成立敬宦學四方留兄恭偏侍敬辟司
徒府掾解職歸養宜人弗善也再掾兩省出宰陽翔改
畨禺去家益逺懼宜人年髙不欲往宜人怒曰而起寒
族被遇寵祿向心報國何以家為且近制弗許汝何敢
敬不得已入南白雲在嶺晨夕北望逾年宜人寢疾竟
不得供奉醫藥不幸泰定四年七月十有三日疾不救
經冬聞訃哀慟隕越匍匐萬里撫棺濺血何嗟及矣嗚
呼不肖孤不孝之罪終天莫贖忍死襄事以泰定五年
戊辰三月九日壬申祔於城北廣山之原先考墓側宜
人生甲辰享年八十有四二女長適何垕次適黄鑑孫
男二人炳閭孫女二人長適章立權次適楊邦達曽孫
男五人觀孫聫孫真孫圓孫歸孫女二人僧奴闗奴敬
今濫授承事郎廣州路畨禺縣泰定丁夘正月例得䝉
恩追贈先考承事郎建康路上元縣尹封母太宜人嗚
呼漏泉之澤至矣不肖孤生弗能養殁敢以為榮謹以
黄副本并納諸壙先考妣之靈尚有以鑒之孤子恭敬
泣血謹誌
　　　先考陸府君壙誌(原注代/姪孫作)
嗚呼樹欲靜而風不止吾不自隕也夫而咎鍾於先君
忽焉棄諸孤日月于邁惟是窀穸之事未得吉卜是用
痛心疾首賴天之靈盖踰年始相地於定山之佘灣乃
卜以延祐改元之閏三月甲寅朔越七日庚申遷柩而
堋焉匍匐將事未暇謁銘於當代詞宗以章先君之懿
姑述梗概鑱諸幽有俟也嗚呼痛哉先君諱某字某陸
為吳中望族自青鎮徙江隂曽祖諱某妣王氏祖諱某
妣吳氏父諱某妣俞氏先君幼失所恃逮事祖父供養
繼母孝性純篤春秋忌日事亡如生齋潔祗事至老不
怠博通書史工舉子業自場屋廢嗒然無他岐進取意
韋布終身忱恪自守鄉里稱善人與物無競莫窺其際
終日恂恂無疾言遽色家人不見喜愠然人有不善意
所不惬稠人廣坐忽正色譙責不少恕已乃歡洽如故
人亦諒其誠不怨也樂施與喜交逰賓至如歸倚樓笑
咏觴来引滿陶然就醉不知月出欄之東也優游自適
日夕以為常晚益韜晦以家政傳諸子不問有無出入
惡聞時事若與世相忘者癸丑六月感微疾飱泄不止飲
膳日稀意忽忽不樂閉户絶客家人憂之醫禱備至久
之疾遂亟諸子環泣張目曰若等志學無倦毋墜先業
吾瞑目矣又曰吾志丘壑死則擇亢爽之地葬我焉又
曰吾儒家慎勿以緇黄溷我去以皇慶元年仲冬之望
日終於正寢享年六十有七嗚呼痛哉先君娶杜氏繼
吳氏皆先卒子八人曰魯曰青曰質杜出也青出繼舅
族質早夭曰常曰庸吳出也曰和曰雍曰渙皆側出女
五人長適萬次適朱卒次適髙餘未出室孫男七人女
五人先君勤約與吾母起家訓諸子嚴而有度勝衣者
即就學手自課授未冠娶者不得出外舎相過従婦女
不踰梱閨門之内肅睦如也嗚呼義方之教今兹已矣
先君之嘉言淑行又可數乎瀧岡之阡曷日可表也孤
子魯等濡血銜哀以誌諸石石可泐哀不泯嗚呼天乎
　　　杜夫人墓誌銘
婦無公事内言不出諸閫雖有懿徳人焉知之銘非古
也然共姜孟母詩史登載後世無若人則已有則必書
之况人子思顯其親禮也嗚呼吾於杜氏夫人之銘不
敢曰不可夫人家於魏世為宦族父某早年棄家従黄
冠逰號通真子母韓氏大司農某之子夫人幼而聰慧
在孩抱間知孝慕其親通真子初渡江見文公四書喟
然歎曰此吾心經也道在是已自是日誦一書盡巻日
不足則夕繼之誦已輒焚香再拜率以為常至老不倦
夫人在旁習聞其讀粗了大義久之於性學若有所悟
父詫曰恨汝不為男子及笄以適同里憲使懶齋孫公
公時通判永州軍府事殷酬接不暇家事不問夫人治
内米鹽滫瀡之奉麻枲織絍之供纎息必具躬儉率下
惡繒大練靡事華飾動循規矩事姑如母敬夫如賓姑
趙夫人年髙性重夫人竟日侍側祁寒盛暑不輟得其
歡心公年五十末有子夫人以為憂仕西廣時有王安
人者寡居公謀聘之夫人曰為嗣續計何疑焉既至相
處甚睦王氏長夫人數嵗夫人推讓避正寢以居之公
不自安越明年夫人生男良禎公曰向吾再聘懼無後
也今有之矣若不改圖人其以我為汰乎乃歸王氏奩
資萬金速返之夫人固請留弗許人兩賢之後持節金
陵趙夫人有疾夫人目不交睫衣不觧帶跪進湯劑十
旬弗倦疾卒不起扶柩北旋甫襄大事纔七閲月懶齋
遽捐館夫人哀毁敕左右停含玉曰吾將以身為殉粒
食不進者五日親舊交勸六日乃斂絶食如初越十有
三日不死氣自惙然乃呼家人而喻之曰吾聞醫書云
婦人七日不食則死今吾倍之而又不死幽𡨕之中或
隂相予其為吾兒尚幼而失所恃乎吾責殆未已也起
强加一餐終以此得羸疾公既葬夫人以其子自大名
如廣陵尋師授業親自程督夜分乃寢時時為説四書
謂此而外祖父焚香所讀之書也汝服行無怠勿交友
非類為不肖以辱而父夫人晚止一子鍾愛甚至然未
嘗假以詞色家素㢘貧束脩之問或不給至期必備子
疑所従出夫人曰兒第苦學何問為盖脱簮珥質之其
篤志教子如此良楨䕃授承事郎江隂州判官夫人就
養視事之日夫人誡曰汝何修至是亦惟䝉前人休惟
公惟勤世濟其美吾旦夕従而父於九原亦不忝為汝
家婦不然吾目不瞑矣汝敬識之良禎再拜受教故初
筮仕即以能稱乙丑夏夫人故恙復作似瘧而非醫拱
手莫施病日侵神色不亂坐起如平常良禎捧手親診
其脉夫人微顧曰汝盧醫耶修短命也吾行也趣具湯
沐有頃而逝五月十三日也享年五十夫人平生姿性
恬淡晨起盥櫛閉閣靜坐無故不履中庭父殁後不復
歸寜親族有喪則弔若慶賀則不預不喜聴音樂待婢
僕嚴而有恩閨門整肅余居去夫人寓所不百武與承
事君逰相好也故聞而知之至是往哭君釋杖拜曰某
不天母氏棄養將卜日渡江返葬於鄉惟是瀧岡之表
不待也銘以屬子余答拜曰諾夫人生男一人女五人
長適某次適某某次未出室銘曰余讀草蟲采蘋之詩
能以禮自防而循法度也豈止為大夫之妻亦女中之
師傅也展如之人兮惟古之慕也象服是宜甘荆布也
靜安婉娩何慈煦也春暉未報白日暮也同穴有誓遵
吾素也異時天雄道上過者下車而指曰此化鶴雙飛
之墓也
　　　亡室殷氏墓誌銘
廬陵歐陽公銘其友梅聖俞之婦之墓謂聖俞能不以
貧賤富貴累其心者盖亦有内助焉聖俞亦自譽其室
之賢能安貧處困樂與偕隠也予讀其文而悲之嗟乎
丈夫處世或致身於青雲以位與金驕其家人者無足
多尚或辱身於泥塗臥牛衣而泣見車服而慙以仲卿
孺仲之賢其識度反出二女子下嗚呼二王之妻亦賢
矣哉夫家貧之思賢妻猶國亂之思良相也嗚呼今吾
無望也夫昔嵗在辛未吾始弱冠納幣於雲亭殷氏既
聘之三月先府君棄諸孤吾母傳事於冢婦殷氏事姑
謹順待族睦婣遇下慈姁乙亥之亂余奉母竄山間婦
以其孥歸寜已而俱免余自是落魄不偶杜門索居獨
喜誦詩作文呻吟累晝夜不絶畧不事生産作業婦乃
力勤紡績手自紉綻以補余乏猶不給則謂余曰以子
之學講授生徒聊可卒嵗何自苦若是従之稍自給則
又靳余曰稽古所䝉止是耶余赧不荅君性儉約不御
華采余雖貧頗樂施君助之施友人妻喪窶不克舉脱
簮珥解裙襦歛之里婦歎服居無何驟感風眩忽忽不
省事稍甦誡侍婢慎勿走白諸姑自後手足遂不仁朔
望令左右掖拜堂下吾母憐而憂之居二年卒不起余
時以事適吳聞疾復作亟歸君張目曰吾忍死待卿顧
堂有老母室有羣稚逝不瞑目矣余執臂慟哭余母八
十有八聞之泣曰天乎吾不獲終於此婦之手也余懼
輟哭時丙申七月二十有六日也距納幣之嵗二十有
六年君以辛亥八月生享年四十有六是嵗十一月甲
申殯於城東十里綺山之岡子四人雲孫辰孫霆孫暘
孫女七人銘曰花綺䝉茸白石青峯夀姑在寢予弗女
従
　　　妾陳氏墓誌銘
妾陳氏暨陽悟空鎮人也生而秀慧里之豪强委禽焉
父靳不與曰吾女當擇才人事之豪怒燬其家父與余
外氏同里閈往来識余遂與歸焉年十有八矣乙亥江
南大亂暨為兵衝余奉母竄山谷間陳實従焉䟦履草
石䝉犯霜雨困阨流落之餘濱於死者數矣余謂之曰
吾或不免命也奈若何陳泣曰願以死奉君無他適已
而皆獲全間闗扺舎自是余閒居八年素不事生産久
之家益落左右𣪚去畧盡陳獨侍余無倦色每規余以
儉徳避難曰薄宦徒自苦耳性警悟頗涉文學賓至立
屏後聴其議論退必白曰某也忠直某諂佞人也觀其
言然余交朋中由是皆知其名壬午春歸寜父欲奪其
志輒誓不許曰吾死陸氏矣趣之而歸夏四月感微疾
臥經旬容止不類病人索坡集閲之一夕而卒享年二
十有七迨事余九嵗矣卒之日奩無粧珥囊無襦帛聞
者哀之子三人長韶孫早卒次星女次辱孫生三嵗臘
月丁酉攅於城北五里之黄山原銘曰蕣英兮秋暮閟
芳容兮幽土六如亭兮梅花路别朝雲兮終古
欽定四庫全書
　牆東類稿巻十四　　　　元　陸文圭　撰
　　行狀
　　　總管王公行狀
公諱顯祖字繼先姓王氏其先澤州之髙平縣人也王
氏為髙平望族宋遼之間簮紱不絶女真有中原或仕
或處壬辰之亂盜起河東澤潞孤危祖定避地於邢臺
因而家焉定生明字光庭幼有大志燕趙豪傑悉與交
結金遷汴梁河北隔絶州人奉為節度判官幽京被圍
天兵南下太師國王徇地至邢邢人擁州官出迎奏聞
太祖皇帝賜明金符陞本州節度副使明年薨於位明
四子長先卒次即總管公公生庚子九嵗襲父職為邢
州節度判官戊申嵗也公追念志不就痛自激勵力學
勤苦敏於政事聴斷明審如老成人己未冬憲宗皇帝
出征軍次鉅鹿時世祖皇帝龍潛䕶駕太保劉文貞公
實従與節副公有舊引公入見公年十四狀貌屹然有
竒偉氣天顔喜悦酌酒賜之謂太保曰此兒不凡汝其
子之中統三年邢改順徳府公為府判官如故始受宣
命㑹山東李壇叛據濟南河朔震動公随大軍往討先
登陷陣李迄就誅公不言功調衛州判官衞與邢相聞
熟公治行不令而化至元四年調汴梁路同知鄭州事
鄭土狭民貧公撫䘏有方鄭人徳之七年調宣徳府判
官秩滿同知濱州事公進不求名不喜結勢援連為州
佐貳泊如也十二年江南初附維揚久圍不下主帥檄
公領所部濟師城既降公復歸濱兩考終代者不至遂
棄職而去居邢三年復起為同知徳州事尋除汴梁路
鈞州尹在任六年威恵旁行陽翟故無廟學創盖一新
招師取友勸學興化㑹州境大旱公露禱輒應甘雨驟
降田苗勃興士民各為立碑紀其事二十七年丁母夫
人憂時服制未定公首行三年喪解官廬墓二十八年
服闋行省平章約蘇穆爾以貪刻失民心湖廣騷然世祖
震怒命順徳忠獻王達爾罕往按之除公行省副理問
窮治黨與次第誅殛追賍以鉅萬計民大悦官庫被盜
不獲訊及平民株連甚衆公推問得實乃守庫兵自盜
賍證明顯遂伏辜其無辜在縲紲者百餘家盡釋之皆
喜舞羅拜而去三十一年行省委公整治湖南等七路
錢糧蠲無名雜科之賦除有徵無納之額至今民間便
之元貞元年改差濱州州尹公去濱二十有一年矣父
老聞公復来夹道懽迎公究悉一州利害知百姓苦食
貴鹽申請所司今後先散鹽而後支價較之常年可省
民錢一萬二千餘錠官亦無不利焉従之州人受賜刻
石頌徳時山東鹽法壊亂民大擾朝廷以公才堪繁劇
就俾整治選除山東東路同知轉運鹽使司事首尾六
載増鹽引一十四萬有竒商賈通行公私兩濟大徳九
年自山東囬除少中大夫江西袁州路總管公慨然曰
吾自束髪出仕至於白首險阻艱難備嘗之矣賴先人
遺澤幸得不墜今吾老病日迫西山尚夜行不止耶力
辭不赴任十一年公年六十九請致仕不報五月某日
薨於私第之正寢公父子有徳於邢邢人聞公之喪如
悲親戚公性沈毅度量開豁騎射冠一時好古博雅善
屬文結交當世名士如易濟趙公肯堂王公秋澗盧公
疎齋李公受益陳公吉甫張公孟符郭公百川劉公端
甫董公朴皆深知公者碑隂先友不可勝載卜以某年
某月某日葬於某州某縣某山之原公娶同郡張氏夫
人先公二年卒繼室范氏夫人後公九年卒子四人長
曰都襲父爵授忠翊校尉同知潁州事曰山曰允曰信
山早夭女三人曰璋適侯某曰英適侯某曰娃適李某
孫四人曰祐曰延曰兟曰寜皆長出校尉君再任江隂
州判官挺挺有父風一日泣告余曰某不天早孤失業
惟是先考君筮仕五十八年歴任一十有六不為不久
嘉謀善政不為不多家乗散軼弗錄不孝是懼今僅裒
輯一二大畧敬以授子子為我狀其事余辭有二難焉
南北異疆隔絶久所傳聞異辭一難也先太師鴻名盛
烈宜牒考功請諡牒史館編録皆於状取信必得當世
鉅筆以發揮潛光顧衰老淺陋弗稱是二難也君曰毋
庸吾屬之子矣不獲已乃撰具歴官行事次第登諸冊
以授使者有司採擇焉謹狀
　　家傳
　　　陸莊簡公家傳(原注代其/子鏞作)
先公諱垕字仁重陸氏世為吳郡著姓常熟一支不知
始所徙八世祖諱景山遷暨之化成鄉今為江隂人曽
祖諱英才妣王氏祖諱大昌宋承直郎監慶元鮚埼鎮
妣李氏考諱渙江隂軍安撫副使妣蔣氏先公姿性英
悟學問絶人有經世之才既冠值乙亥丙子之難江浙
冦盜蜂起安撫公招集民義捍衞鄉井公實左右之天
兵南下暨當衝要公隨機應接境内帖然版受江隂軍
判官事定朝京師授四品官朝列大夫同知徽州路總
管府事時至元十六年也始至新安人疑其儒家子少
不更事易之公留心政事發擿奸伏人以為神民有訴
其山鄰軼界若干丈者官驗之良是命歸之公疑焉曰
吾聞揣髙者以約法不以尋丈計也安知訴者不更贏
乎合兩家質劑互審之果然訴者乃伏又有爭山葬者
各指一塚莫知嵗月逺近公視之曰必發而塚爭者曰
法不許也公曰吾故欲發之何如爭者變色公命具畚
鍤爭者逸迫而視之虛塜也縣解官錢止驛舎或竊負
而去莫知主名公呼在行者詰之指其一曰訊彼一訊
即伏贓具在或問何以知之公曰吾覘其容止耳官命
造舟江東諸郡集昇之龍灣公白宣慰司歙居萬山中
道逺莫能致請就太白渡便従之役中止又欲運材之
良者赴北公又持不可未㡬宣之旌徳卒以募民徙木
召亂至調軍招捕乃定公在郡四年始代人追思之二
十五年授朝請大夫江東宣慰副使時權奸秉國罔利
析秋豪符檄旁午公据義力爭度不勝遂謁告去二十
六年改除江南浙江道提刑按察副使浙西人物浩穰
土俗浮侈公風裁清髙剛腸疾惡一繩之以法無所逥
避海運萬户之子緣私逋久繋編民公捕而笞之州縣
吏坐侵漁百姓者劾去數十人追贓以數萬計單車所
至貪饕側目豪右斂跡最後分司杭州杭故都尤號繁
劇難理是嵗饑詔發廩粟十餘萬賑之公親監視給散
人䝉實恵郡侯及通守挟威恣横公㢘得賣鹽鬻獄等事
捕繋其人各官稱疾不出公操之益急申行御史臺停
其職時權奸既殛奉御帥行省官兩監察御史就故太
常寺起詔獄窮治其黨與籍其家貲差委絲然通守因
求自効竄名寺中反以飛語構公公面對白發其奸奉
御以下皆是公然事浸解㑹織染局官以賄敗事連行
省譯史及胥典十餘人公移文右司指名取之既至一
夕欵服左司不善也訹參政公謂分司不當按省吏以
違制論將奏其事先使人詰公公曰右司吾予也又詰右司
左丞公獨曰分司不得按省吏固也吏果受賕御史亦不
得問耶公聞之乃以成欵上御史府營救者甚衆御史迫
清議具獄已成不得變乃速決之㕘政及左司怒然無
如之何適使者至㕘政以他事獲譴胥靡之而去有識
相謂昊天不祐凶人矣居無何按察司罷改肅政㢘訪
司公以例去既扺家乃營舊圃按行松菊建閑居堂燕
喜亭嵗時奉親輿逍遙娛宴堂後古梅數十株苔幹槎
牙築臺其上本心文公書其扁曰天與清香日與賓客
吟嘯樂飲若與世相忘者久之起除中順大夫同知台
州路總管府事入境聞簫鼓聲訝之乃郡人聚衆立社
以迎鬼神者殆數千人公杖其為首者舁主木偶投諸
江人大驚視事未㡬閲牘有未具者悉釐正之罪人有
淹禁者立理出之州長官束手受成然以其清直弗敢
較在郡六十餘日以元貞元年改江東建康道肅政㢘
訪副使公治辦有聲故省臺交薦爭用之公益感激自
奮風采愈峻部使者因市紅藍受賈人金公首劾之有
奉特旨造浮屠像者威脅官吏攫取金帛逾五萬錠公
又劾之其他糾彈甚衆人多怨者值檢覆州縣水灾檄
一令與俱令實病不自言扶曳上道邂逅身殞怨家挟
其子訴謂公實死之公不自辨用事者將中以危法公
不知也在鄱陽日思太夫人年髙陳情歸養士民泣送
舟過湖口行省使者將命逮公不知公在也風帆迅駛
交失之暨入城公已去使者曰余知其無罪也而用事
者遣余天相之矣以追不及還命使者獲罪公不還家
逕北入都詣臺自理臺中人皆知其無罪畏用事者莫
敢言㑹國有大霈乃得釋尋降三官授朝列大夫嶺北
湖南道肅政㢘訪副使公辭不可不得已就道湘楚去
亰師逺蠻徭雜居人不知法俗尚競渡嵗多溺死峒丁
盜牛畜因相鬬訟公皆厲其禁警捕官捕盜拒捕格殺而
取其首盜反誣以故殺久繋獄公問釋之里婦獨居夫
不在僧出入其家或誣以與婦謀殺其夫指道旁尸為
騐僧不任笞乃誣服囚之六年公閲其牘尸死以夏月
猶衣冬服疑之根問得實乃何人先數月受杖而踣於道
者非夫也破僧械留圄中公歸之明年吏有部送征蠻
糧過湖北者見其夫實存與之歸僧乃免公所至平反
非一事此其尤著者也長沙部十郡公按行其九所至
宣明風化敦孝行禁浮祀為首溪翁山獠駢首聚觀至
今談公者以手加額先是宣慰副使某受賂覺諉罪其下
許代之償既而靳之無贓可徵其下自言公閲實卒正主
罪先是行省欲削風憲之權請自今有罪者分司與民
官居㕔審問然後結正迨同審輒翻異公患之及宣慰
副使敗公以為言御史臺奏聞有旨革去新例㢘訪使復
正其體自公始公固倦游又以侍親棄官歸逾年陞中
議大夫海南廣東肅政㢘訪使嶺南有討叛積功至大
官者貲累鉅萬奸贓狼籍民重足立不敢言臺憲纔一舉
按輒反噬至是事發御史置獄維揚逮者相望某官崛
彊不敢出嶺公至行臺禀方畧人為公危之公曰是何敢
然吾仗國法驅之耳船至番禺遙望有盛服罄折俟水
濱者偵視之曰某官也公使辭焉至驛請見又辭視事
之日某官来賀升階請受事公辭曰均王官也不相統
攝請毋勤姑歸治行明日訴某官者至公視某牒皆讕
詞卻之不受又明日訴者沓至如前復却不受某官喜
曰公不害我矣蓋前告者皆某官遣為之以嘗公公識
其情置不問乃肯就逮北出英徳百姓覘其去始稍稍
出自言敢吐其寃公按問得不法事數十條絡繹呈臺某
官聞之嗛曰吾他日復得南歸若種當無復遺其暴如
此御史問未竟索其獄赴都尋赦不誅人以為恨公在
廣南脩古㢘吏祠免儒籍差役増贍學地租請復恩館
田賙北客之死南荒而妻子不能返者請留舶貨在舟
市易免擔夫䟦運之勞請禁官吏詭名行鹽奪估客之
利者為政朞年復以侍親棄官歸公自初筮仕凡七拜
宣命四握憲節持身㢘介遇事果斷洗寃澤物興利除
害不可殫舉性至孝居家侍太夫人朝夕不離左右親嘗
甘㫖三仕皆以就養去職諸子纔勝衣者即使就學招
明師訓之身自程督嚴甚治家整而有法内言不出於
梱外言不入於梱家人十指給廩稱事䘮祭一用朱子家
禮不諂鬼神不佞老佛扁所居齋曰義嘗曰吾平生受
用義字不盡待宗族尤有恩捐私租倣范文正公立義
莊法計口而散之婚嫁喪葬皆有助農隙則聚里中子
弟設塾而教之患差役不均為之區畫先所居化成一鄉
始立式推排除詭寄虚樁之弊分戸九等各出助田若
干計粟若干以身為率先後差次每嵗以三兩户應充
里正主首即以義粟與之収斂破除皆有籍輪一人掌
之嵗終㑹其成約數年後義粟有羨乃以置良田如義
田之數以所助田還其主行之二十年鄉民享其利皆
讓不爭守其法至今不變它鄉以役破産者多矣皆追
思之而莫能繼之者凶嵗發積散財糜粥以飼餓夫不
足則貸諸姻家以續之故家無餘蓄倜儻周急樂施不
倦豁如也與人商論不能屈摺皆鑿鑿實語不相䙝狎
亦不可干以私公家居官府不敢為不善事有疑輒質
於公公亦檢制下人不以一毫擾官府閭黨有爭多不
詣州縣来取決焉公平心剖其曲直勸之以義皆悦服
而去尤愛敬士類迎門倒屣討論經史娓娓不倦作詩
學少陵詞喜稼軒下筆往往逼真在五羊任所得瘴熱
疾醫投以附子乃愈洎出嶺精神稍減於前踰年舊恙
復作不敢復以烈劑繼之寢疾數日而沒弔者皆哭失聲
識與不識皆歎息曰善人無所恃小人無所忌矣公生
寳祐六年戊午之九月薨於大徳十有一年丁未之六
月享年僅五十是嵗九月葬於州之寳池鄉定山之麓
延祐五年覃恩贈嘉議大夫上輕車都尉吳興郡侯謚
莊簡公初娶江隂縣丞趙公慶胄之女早卒繼娶昭勇
大將軍廣州招討使湯公忠信之女俱吳興郡夫人子
男七人曰鏞鏜銓鎰鑄鉉錡女㡬人孫男㡬人孫女㡬
人初鏞與先公昆弟也先大父安撫公棄世時鏞尚幼
先公未有子大父謂之曰以是為而子善視之故先公
愛鏞特甚不啻自已出嘗曰吾非利其財異日當以田
産半予之先公既沒鏞次當襲爵讓與弟鏜又以所居
大第讓與諸弟而出居屋之西偏於是湯夫人畀鏞以
先疇之半遵治命也鏜今為承務郎湖州徳清縣尹銓
為登仕佐郎規運提㸃所大使餘未仕先公之葬也速
故不及請銘於當代名士日月逾邁往来于懐姑述梗
概藏諸家傳以俟太史採擇
　　祭文
　　　祭運糧陳總管文二首
嗚呼一貴一賤交情乃見通家子弟異邦姻眷一死一
生乃見交情笑談在耳慟哭失聲瑰竒之能卓犖之器
居家而理居官而治駟車佚老墻翣華終哀榮始末世
孰如公胡不百年云何一夕聞訃罷市行路唶唶生芻
致奠匪我愆期衰疾無堪止或尼之乃搴帷堂肅拜公
像追懐疇昔吾將安仰魚龍海水忽變枯桑白骨無言
寒沙茫茫朝華夕悴古今共歎沒寜牖下公復奚憾
嗚呼生死之理通乎晝夜之道辰自子以至亥人自幼
以終老達者觀之則商彭不為夀魯顔不為夭盖福祿
之易求而身名之難保寄空榮於華屋棲餘寃於衰草
長夜漫漫白日杲杲百年鼎鼎萬古浩浩如公學問之
素充才器之獨抱負萬斛之舟而自任者重養千金之
軀而不銷其寳盖其胷中所得已多彼蟪蛄青松是區
區者俱無足道某之所恨前哲之日凋而典型之莫考
念通家之契濶空臨穴而哀悼死者有知觴為余釂
　　　祭袁國華文
嗚呼哀哉生死有數聚散無端中身之夀行矣樹檟同
心之友傷哉刈蘭憶凌雲之雅操懐竟日之清歡得句
花落銜盃月殘止客投轄倩人整冠置驛慕鄭命車奉
驩提博局以爭長擲布袍而戲謾或掣床而怒弼或賭
囊而負安抱雋才而莫試聊放跡以自寛奈黄粱之未
熟驚落枕於邯鄲自悼亡之戚戚鬢中白其似潘末疾
浸淫尊足蹣跚遂放栁枝凭几靜觀一夕昏霧入人鼻
酸君乗葉舟冒此竒寒正脉中虚厲氣外干扁盧束手
藥盡技殫棄白日之旦旦即厚夜之漫漫嗚呼哀哉某
等交如金石語出肺肝死生契濶况也永歎薄言往奠
一慟撫棺傾淚填膺書此血丹
　　　代祭朱南伯文
嗚呼臣卿元伯之約素車白馬之馳載在史漢人以為
疑要之朋友之義垂死不變而精氣游魂之感理或有
之嗚呼友誼且然而况於親戚之悲乎君之妙齡問學
最優諸老避之皆遜一頭嗟予生晚又不及諸老之門
惟視君為前脩君既忘年辱與之逰而三星束楚方結
好於綢繆昔嵗在蛇君疾弗瘳我登寝門竟日遲留握
手别去遂往南州聞訃旅中涕泗旁流梧桐再華嵗籥
已周君歸𤣥宅青松一丘祖道持觴君能飲不
　　　祭趙一山文(原注代/其子作)
嗚呼哀哉吾父生平竟有何樂宦途齟齬家事消索凄
其老懐寄此清酌忘形一醉適興自然嬉笑怒罵白眼
青天中山千日屢呼不醒豈期一夕無言長瞑嗚呼哀
哉祖母年髦弟妹童幼不肖何怙號天莫救日吉良辰
輀車啟行薄暮一奠血淚如傾事死如生情敢不厚哀
哀我父能復飲否
　　　代祭叔父文
嗚呼叔父夀七十餘不為無年子又生孫不為無傳繙
經閲古蓄學不為不富杜門掃軌抗節不為不堅所可
痛者宗族無睦婣任卹之老鄉閭失仁厚忠信之賢攷
叔父之生平感世事之輪雲俄千金之易散惟一瓢之
獨存雖室人之交謫公笑談如不聞豈小智之可窺信
大雅之不羣今兹已矣空復何云某等幼䝉教育頭已
白絲追念疇昔幽明遽分輤車祖奠漠漠營魂血涙落
俎言不能文
　　　代祭南坡文(原注甥/祭舅)
嗚呼我先君子講授於鄉舅氏従逰入室升堂實以伯
姊来嬪於楊婚姻之重師友之良百年相好一日可忘
遭家不造孤在新喪舅氏獨存魯殿靈光我見舅氏我
心悲傷如母存焉感詩渭陽今其既亡使我涕滂嗚呼
哀哉如公心平而直氣和而剛稟質之渾厚操履之端
方宜乎善積而慶夀永而昌義氣聚一家之樂文字發
諸孫之祥天之報公八十之年不為夭人之望公千嵗
之日不為長奈身非比於金石安能保於無疆嗚呼哀
哉公之將殆易華晥於正寝屏粉黛於洞房自誌墓銘
生求挽章哀怨盡消於淮海曠達尤過於柴桑挽古道
以自期豈今人之可望某所痛者喬松已老凋零繁霜
弱羽無依中野旁皇懐舅甥之繾綣隔生死於蒼黄滴
兹血淚来奠一觴同心盟在白水茫茫
　　　代哭外舅杜威州文
某昔官於公之鄉乃識公見其容貌恂恂服用簡質夷
考其行其鄉之人曰如其服若容訪其親知則皆賢士
大夫也余心降焉而未得交也後數年取公之長女公
不我棄逺道送將暨余於居凡三日穀敷袵論心情義
欵篤始至如平生且别戒其女曰往之汝家善事爾長
相爾夫子其儉共是務既去則又數以書来㑹期我乎暮
之春要我乎其家其悃愊無華亦如其服若容余將撰
日月以婦邁乃季春之四日致土之毛遣人問無恙未
三十里而反公之家之𨽻遇諸途来訃公喪矣致書之
日而公死之明日矣踉蹡挈婦晝夜倍道行百八十里
逮至而不及馮其棺矣余外姑以公之二子衰而逆我矣
吁嗟天乎為善者果不必報乎報而固若此乎三十年
州縣以考進階階不過外郎以資受任任不過二千石
今日藩臣以威州奏可而明日公寢疾病以死天胡奪
之亟乎循公迪彞不事矯競不見知於世固也而蒼蒼
者未知之乎善類惋嗟里閭驚愕而况余舅甥之至情
乎薄奠不腆公乎其尚能飲余酒如疇昔將爾子以過
余之日乎
　　　代弟姪甥祭亡者文
先君鍾慶一女三子季弟先亡惟兄是恃兄之才徳妙
年挺出孝於事親友于弟姪舅甥之情尤親而宻意團
圞於晚嵗舞共樂於斑衣胡傾逝於一朝空物是而人
非嗚呼夜雨之床猶疑對話白水之誓無復同心棄杲
日之耿耿即厚夜之沈沈命也奈何天乎無辜惟堂泣
鶴髪之母堊室抱雛嬰之孤某等親親之義生死不忘
有涙如傾敬奠一觴
　　　代人祭王郎文
嗚呼才子王勃舟次南昌詠落霞與秋水弔陳迹於滕
王知閻公之得壻殊不讓於子章奈隂幣之雖焚嗟宿
債之未償豈行儉之先見偶墜舟於海洋嗚呼人事悠
悠天理茫茫彼愚而夀此哲而亡予牖下之季女萱草
凋於北堂求君子以偕老嘉坦腹於東床差榖旦於鴻
鴈期夭桃於春陽忽東野之馬佚欲濟川而無梁痛逝
者之如是慨予懐之永傷嗚呼白日冥冥碧水泱泱結
桂為旗芙蓉為裳乗雲上下與波翶翔儼雀屏其改素
昏玉鏡而無光予女身未得以奉箕帚之役義不得以
薦蘋藻之芳生芻一束予子是將敬酹馮夷共此一觴
　　　代祭懐徳岩長老文
嗚呼佛法本空来無一物去亦無一物隻履翩翩行彼
西方日沒處乃没我等大衆不了生死猶惜此枯骨愛
緣心生禮緣情起不恁麽不得桑下三宿猶自戀著况
同居一室運水搬柴諸妙用喫盡師氣力茶毗烟裏光
明現成佛不成佛
　　　祭袁國華母文
嗚呼昔者孟母其居三遷有子如軻遂為大賢軻之喪
母也後䘮父也先所以棺槨衣衾之美貧富不同後踰
於前惟靈淑懿之姿慈儉之性不可得而見焉然積善
餘慶素鍾於天故身没之後子孫百祿如𤓰瓞之綿綿
春秋享奠牖下之屨㡬滿而帷堂之殯弗克舉者二十
餘年豈隂陽之避忌或時月之拘牽今者協禎祥於龜
卜啟吉兆於牛眠爰停車於中野永瘞玊於重泉某等
鄉邦子弟獲締姻連薄觴一奠生死怛然瀧岡宿草方
表新阡
　　　祭袁國華妻文
惟靈逰宦従夫於蘇於杭春花在亭秋月在房聚散有
期哀樂無常百年偕老一夕云亡昔日辭家羅繻下堂
人今不見丹旐囬鄉嗚呼哀哉續絃無膠返魂無香賢
哉伯鸞失此孟光西風流水不哭神傷靈兮来歸歆此
一觴寒花淅瀝曉月微茫嗚呼哀哉
　　　代祭孺人湯氏文三首
惟靈生自儒家嬪於名族姆傅婉娩閨門雍肅采葛歸
寜之意樂舉案齊睂之義篤子策駿以逰宦孫垂髫而
習讀期六珈之偕老享五鼎之厚福夫何藁砧先逝帷
堂遂哭未終日月之制復值木風之酷驚疑甫定憂患
相續嗟百齡其未艾遽一夕之不淑某等同里婚聫通
家姻睦痛死别之傷懐想音容而在目薄言鷄絮一奠
江曲
嗚呼哀哉生存華屋零落山丘古人同悲今此其尤藳
砧之䘮相繼於中壺同穴之義尤慘於柏舟搴帷堂而
重弔不嵗籥之再周某幼而同里長也依劉受上床之
獨拜陪東閣之英游晚締婚於仲氏托松蘿之綢繆云
胡一夕閟此千秋嗚呼哀哉年光過隙人世浮漚感念
疇昔我心百憂隔州之山鬱鬱松楸殯宫雙奠涙灑江
流
嗚呼哀哉先君之喪靈几未終女兄之卒血涙霑胷天
乎何罪降此鞠凶惟靈體閨中之秀有林下之風温柔
良善貞靜懿恭幼鍾愛於家君長擇配於華宗教子之
嚴斷機於孟母事夫之敬舉案於梁鴻意百年之偕老
何一夕而俱空匪桃夭之家宜乃大車之穴同嗚呼哀
哉手足之情抱恨無窮舅甥之義敢不盡忠冀死者之
有知俾降心以相従此言可質白石青松
　　　代夫祭妻文
嗚呼哀哉夫婦之義著在三綱死生孔懐不言神傷昔
君来嬪逮事姑嫜孝養無違迄於終䘮手鞠二雛訓以
詞章長也不淑季也在傍女歸寜家婦饋下堂意其晚
節享夀而康豈性太慧故命弗長嗚呼哀哉君疾甚危
醫庸弗詳始於憂勞七情内戕乗以驚疑至於膏肓囬
生無丹返魂無香嗚呼哀哉舍西百弓水遶瀧岡汝生
所命卜吉而藏輤車在野寒日無光嗚呼哀哉吾今而
後撫而子女念汝之自出眷汝姻戚如汝之未亡百年
同穴此誓不忘靈其有知来歆此觴
　　　代祭某氏文
嗚呼上夀百年止三萬六千日靈之享夀八十有九去
百年而咫尺雖盖棺而無憾終遇變而哀戚惟靈生自
名家嬪於華宗温柔良善貞脩靜恭懿厥哲婦如氷如
玉洵美且仁命也不淑藳砧先逝衆雛亦飛㷀㷀弱質
靡室疇依瞻彼西方瞑目長歸某逺道言旋入門驚訃
繐車素幔空堂日莫寄哀一奠冩涙如泉清酒在壺嘉
實在籩魂兮来歸有風肅然
欽定四庫全書
　牆東類稿卷十五　　　　元　陸文圭　撰
　　四言詩
　　　題鄭子實秋溪釣雨圖(原注江晚漁歸鄭谷能/詩未能畫也今子實乃)
　　　(能之耶四言八/句聊啟一笑)
水墨淡淡煙雨濛濛溪抱前山人倚孤篷我懐季鷹感
慨秋風身羈洛下興寄吳淞
　　　題猿石手卷二首
空山暮雨枯木曉霜此處聞聲若為斷腸
楚山無人羣戯樹顛或據大石如君長然
　　五言古詩
　　　讀史
魏延及楊儀兩人蜀俊乂各懐專妬心曲直竟誰在孔
明惜其才未嘗輙偏廢渭南反斾歸師在千里外朝臣
意左右魏為楊所害楊亦不得死晚用姜維輩蜀竟以
是亡束手付鄧艾艾復矜其功受制于鍾會四人共一
律皆以專妬敗家國莫不然嗚呼可為戒
　　　李杜
子美坐同谷太白走扶風雖遭倉黄急轉覺吟咏工首
亂者羣憸貽禍及二翁因知漆室女發論乃至公觸事
機難審臨危計易窮川原愁夕照草木困西風鬼馬如
龍游鬼妾如花紅變滅不須㬰焉能保其終擇禍莫若
輕老遁林谷中
　　　賦蕭仲堅所書汴梁節婦事
汴水流濁黄美人如氷清案無伯鸞夫袴無趙氏嬰姑
老扶上床夜寒機杼鳴停梭獨太息莫把鴛鴦織織成
孤飛鴈離羣不再匹河東柳家兒抉眼去其夫愚者生
不諧直者死不渝太師漢復周相國秦又楚嗟哉二丈
夫愧此一嫠女
　　　謝詹中美惠五典毓䝉書
山上有佳木春風抽新萌勿縱羊與斧條葉隨敷榮山
下有流泉㳙㳙滴深清勿投泥與沙支𣲖任縱横物爾
人亦然習與性俱成位可望賢聖教乃始孩嬰五典叙
千古一編粹羣英屬辭不厭巧立義不厭精金玉二三
子源委諸老生寒燈讀未竟眵眼開雙明惜哉書晚出
會使世盛行價知貴洛紙報愧乏齊瓊
　　　得已堂
為巳終成物為人適䘮己得之以為重䘮者深可耻與
其乞墦生不若䝉袂死貧賤勿失色富貴亦勿競窮達
本無心安於義與命人受命於天顔孟獨能正
　　　性齋二首為分湖陸提舉作
孔門性不聞學者失其義上中下為三善與惡為二鄒
洛異而同韓揚同而異不指理不明不兼氣不備理無
智無愚氣有駁有粹本體在涵養工夫由克治立義以
居敬存誠以去偽曾思兩巻書學問千古事性外無餘
天齋中有樂地
吾宗家湖曲虚齋納天光清源㵼活水中有菡萏香我
欲袖兩圖再拜升公堂先天揭右序太極列左方見草
憶舂陵看花思洛陽花草各有性指圖試參詳
　　　怡顔亭曹若晦子無易為奉親作
冬青有何好婆娑歳寒姿每愛淵明句獨樹乃為竒朝
陽紫翠交夕月光陸離幽懐聊所寄宴坐輙移時陶冩
得真性絲竹亦何為歡趣不自覺况令兒輩知
　　　雜詩五首
田叟不知書指望升平年一生把鉏犁忽聞鑄戈鋋早
晚征徭起驚訛走相傳腐儒寒窗下風雨正齁眠
夜半更相呼巷南連巷北人語何喧喧隂風何窣窣猛
虎下山来挼尾逐不得村中雞犬盡行擇小兒食
何處人夜歸一犬穿籬吠狺狺聲四起似各應其類月
寒人影空帖耳循牆去家家防穿窬披衣不得睡
秋聲何颼颼乃在枯柳邊疇昔韻鸝鶊歳晚棲窮蟬張
緒少年時春風正可憐流光不相待白首淚澘然
定逺未封侯發憤投其筆老儒七十餘毫秃手不釋才
器有長短志器各自適遥思玉關外萬里風沙隔
　　　次善卿雜詩五首
貞女不自媒蛾眉為誰掃春風吹年華閉户緑芳草靈
脩不我顧覽鏡紅顔槁焉得北堂萱聊用寛憂抱又懼
青蠅䜛善使黒白倒遂令親者疎我欲俾有昊
東坡譏舉子有類候蟲鳴退之譏詩人謂作蒼蠅聲制
策直而核聫句新且清自作復自譏持論終未平無人
解此意起我懐古情
蛙從井底語豹在管中見若遇大方家一笑真自獻饋
漿意已驚抱甕力殊倦因知巧若拙頗覺狂次狷玉以
徳保瑕珉以多故賤
火雲吐赤日旱勢千里濶古人救荒術貨食知本末家
家筭口賦殆類僧持鉢激水活肆枯植木䕃道暍諸公
善努力赤子正飢渴
棄兒啼草間瘦妻卧路傍公廪已告匱私戸猶多藏嗟
哉守錢奴盜竊勢且昌莫保千金軀汝富安得長鍊炭
不及炊寳玦空自將獨有黄巾冦不入鄭公鄉髙賢古
所貴薄俗今可傷
　　　婺州傳仁贄詩求見依韻和之
髮燥始出游心期結明主天方窮畸人世不喜生語絶
絃恨伯牙抱璞泣和氏獨憐身皓皓不救俗靡靡競趨
聲利途孰蹈仁義軌寘之勿復道作者敦竊比(原注来/詩鄙班)
(馬而况/孟氏)婺女寳氣明箕尾徳星聚(原注謂/傳説也)雜遝貢棘闈
髙明識芝宇鑑衡付有司尺度失竒士少需知我者一
第溷子耳瓠樗嗟無用車斗可勝數老矣何能為欿然
徒自視安得善及人共勉學為己
　　　和陸振之見贈韻
我懐陶元亮早棄彭澤令寧甘柴桑餓不受宋人聘晚
詩題甲子統著義熙正得書晉徵士千載論始定吾宗
佳公子世禄譲千乗髙眠九思齋清節故可敬寄来停
雲篇詞與意俱勝耿耿好賢心頗似緇衣鄭居家未得
閒歉歳講荒政良苗困螟螣兇暴過梟獍閭里不聊生
一髮寄㣲命閉閤憂攅眉懐哉我同姓惜無勲業志不
必頻看鏡吾衰畏殘暑一雨秋意盛拏舟泝流歸㠶飽
風力勁田蕪且莫問但恨荒菊徑明月近中秋雲掃天
宇凈素蛾惜皓髮把酒呼不應何當共㩦手盡此南樓
興效顰輙捧心拙句酬佳詠
　　　和丁師善韻(原注時奉/省檄檢灾)
轍鮒活斗升莫向肆中索已無秋成望况復歳暮迫蓉
城一小縣舞袖折旋窄針芒萬畝青席巻一川白苦腸
真食蓼枵腹思啖栢䝉袂嗟飢氓胠篋畏暴客將懐轉
壑憂誰任求芻責為政推仁心匹婦無弗獲登途祗王
命東西固不擇漢網殊濶疎掛一直漏百但令大綱正
潛使宿弊革斯民本同體難以一膜隔發奸雖有術救
急豈無策不憚原隰驅要知閭里阨消平蛇龍居安集
鴻鴈宅庶免愁歎聲謡誦沸廣陌
　　　辛夘二月記異
客子遊吳中步上姑蘇臺是日天雨土四面集坌埃微
明日漏出半朗風吹開癡兒戯團沙智士疑刼灰天意
復如此人事信悠哉
　　　有感
六月南風盛秋意雖未多長養會有極揺落將如何髙
槐鳴衰蟬况乃蒲與荷一老坐太息羣兒笑且歌笑歌
恐未終歳月已蹉跎
　　　春日不出
春風不著人㣲寒帶微和落梅枝上稀桃李園中多桃
李尚為容青草被陵阿時至氣自應美惡同一科無聲
花蝶拍有韻山鳥歌老人閉門坐如此景物何
　　　清明日偕趙雲壁張仲實顧伯玉張見山游分
　　　韻得好字以百家衣補之趙故嘉禾宰今為學
　　　官坐中多及學校事
清明花亂開今日風日好吾得及春游相期拾瑶草城
市多囂塵客衣日杲杲何時一樽酒且試開懐抱王孫
丈人行生世何用早為樂當及時蹉跎覺年老虚名復
何益棄捐勿復道但願崇明徳藏身以為寳
　　　三月旦日出遊
季春已一日寒氣猶襲人齋中偷小暇陌上追餘春金
華古精廬幾刼化微塵入門何所見脩竹出牆鄰迤北
過崇明殿閣何嶙峋山房閉不啟俗客来輙嗔徐歸偃
藤床息我定力勻殘書了一巻古意含酸辛山芽聊止
渇起瀹石泉新
　　　三月一日偕善之無逸遊南山桃園分韻得源
　　　字
白雲起南山隨我度溪園園丁荷鋤去季女出應門汲
泉供香茗掃石開清樽人靜禽聲樂春深花事繁蛾眉
映修竹掩袂嬌欲言吾親白雲外未敢訪桃源
　　　癸卯二月仲實諸人游野外飲花下得家字
散步逐芳草小酌慰殘花土銼野人居茜裙蠶婦家汲
流澗水渾挽樹花梢斜園童貢新蔬復邀啜盃茶我興
偶然盡汝意良可嘉
　　　申港道中
兀兀乗肩輿西風掠老鬢雲凍山色暝水寒江聲近籬
根盈尺雪晴釋纔及寸人事日相酬客路歳將盡急歸
掩柴門地爐撥餘燼
　　　茅山道中
蜿蜒西北来土阜餘百里怪石聳巉岩勢距三峯止大
峯東南傾中峯伏龍起綿綿亘不斷小峯平而峙名雖
漢代立山自開闢始我来春雨餘峯色有如喜緑鬟光
可鑑櫛沐初出水縹緲三僊人婆娑一老子情知隔凡
聖頗亦達生死埋金何必問採藥聊復爾洞乳滴丹泉
手掬𠻳吾齒
　　　游崇禧觀南塢真人置酒索詩
粉牆繚而曲轉入寳珠林巻簾爐香出竹日凈沉沉天
人一代師功行夙所欽掀髯顧我笑呼酒得細斟雲厨
薦黄獨飽慰飢蟲吟相㩦鑑正室試聽玉泉琴
　　　京口訪郭義山出示陸丞相遺墨
寳祐丙辰榜季世尚詞章功業已衰謝氣槩猶堂堂壯
士死海島尤勝死雒陽遺翰落人間姓字透紙香甲子
行一周復見文運昌遺黎存一二徃事空茫茫寒燈客
窗夢飛墮碙山洋留眼看中原且勿悲故鄉
　　　渡黄河舟子作難久之乃渡
四瀆水中大尋源河最長未必通漢津支機事荒唐導
流始積石以西入要荒龍門久東狹横潰走徐梁奔流
俟其定勢可一葦航我来桃源渡渾渾流濁黄艤舟不
肯濟奈此黄帽郎石瀨投千金貞女可憐傷
　　　宿遷道中遇雪
登車宿遷北萬頃鋪瓊田黒雲湛水光上下玻璃天六
花時時飄集我車上氊左右拍手笑翁似白鶴仙失却
翁白髯頓覺翁少年
　　　入杭苦雪二首
雪天無晨昬尤難辨西東髙低賦萬象偶爾一色同會
覩日與月終愁雨兼風居人掩關卧况乃逆旅中買薪
呼斗酒黧頰生微紅
年年西湖上梅柳得春多新正十日雪重隂壓微和皓
潔混泥途輕盈赴寒波危橋驢失脚不如坐吟哦推窗
無傑句奈此玉峯何
　　　至元重光單閼之歳春正月隴西郡太夫人介
　　　夀八十子侍郎帥其昆弟子姪内外姻族寮友
　　　賓客奉觴上夀如儀州人士相與嘉歎爭為歌
　　　詩詠其事而繡使紫山胡公為之序云
斷機碎錦纈短髻剪青絲殷勤謝師友老婦得佳兒長
宦客四方鶴髮在髙堂安得凌風翼髙飛至母傍春暉
不可報萱草日日長今夕知何夕門有車馬跡堂下羅
鐘鼓堂上合賓客春風吹緑酒起舞兒獻夀客問年幾
何舊歳七十九此去三千年蟠桃始開花花開又結實
瑶池度歳華客起再拜言遺核幸分甘小人亦有母八
十又加三核中有瓊漿飲之勝啜菽懐歸滿袖香仙霞
燭幽谷
　　　夀理伯雍同知
理侯人之父亦復兼母慈束吏如頑奴煦民猶嬰兒闖
門無雜賓鈴下生蛛絲内聞讀書聲日晏忘晨炊上馬
出署事坐看棠隂移人靜報休衙閉閤方退思廷中相
戒言慎勿干以私但祝公百歳長為良吏師公言撫字
勞良吏安可為方當上印綬自與赤松期
　　　夀李仲明同知
新息父賈彪南陽母杜詩束吏如官奴護民如嬰兒李
侯妙政術千古同襟期髙寒月半弓清粹玉一規掘菜
朝為虀脱粟暮作糜但聞讀書聲不聞兒啼飢褚衣敝
再浣櫪馬瘦莫騎今朝侯生辰父老持酒巵厨傳寂如
水不知侯所之介夀古有言此意亦復辭獨立古梅下
遥赴天仙期
　　　庚寅臘月二十九日餞孫晉卿宿清孝里晨起
　　　呈岩隠
驅馬四十里悵然臨别情舉酒坐太息歳月空崢嶸河
流日浩浩此地幾送迎老我白板扉卿等致太平窗風
吹酒醒起視天未明小星爭餘光殘月西南傾
　　　皆山樓分韻得坐字
無詩山不喜無樓猶自可樓上著詩人青山皆屬我得
句山禽鳴落筆山花堕翠屏招我隠欲徃輙不果推窗
呼與飲醉吸雲一朶須臾成五采吐出驚滿坐
　　　為劉君符賦樂山詩
山體本至靜仁體亦如之樂者有深味魯論無費辭目
玩唯自得心契若有期逝川同一㫖妙理無容窺劉公
本好古雅志非好竒諸君為著語殆類愛山詩泉石涵
清思松栢媚幽姿古来山中人此道未必知蠟屐毋乃
癖拄笏殆成癡獨有首陽髙薇苦甘如飴得仁即無怨
千載真吾師
　　　壬辰端陽後一日會潛齋以竹深留客處荷凈
　　　納凉時分韻得凈字
日透朱櫻明雨拭白蓮凈布席開清樽授簡遞新詠謀
樂須及時養拙聊適性傳聞度遼師鎧甲冒暑盛
　　　贈劉宗道自金陵来遊茅峯
君家汴水陽弔古游秣陵秦淮映江月歴代幾廢興古
人所樹立今人愧未能嗟我搔白髮空齋對書燈邂逅
接餘論談笑得良朋我如蜩與鳩睨鯤化為鵬歳晏落
蓬蒿安得齊飛騰東望積金峯春遊記吾曾鶴仙遲子
来丹井𠻳寒氷
　　　贈翟良甫洛人南遊
温洛天地中父老升平年清游盤石坐(原注謝綘游嵩/山寄梅聖俞書)
醒酒落花眠(原注卲伯/温聞見録)勝地已陳迹故事空遺編銅駞
泣秋雨禍機始杜鵑耆英日凋謝嵩少無人烟懐古笑
我迂慕學嗟子賢購書或千金卧榻餘一氊低頭肯揖
吏閉口不言錢情已寄丘壑足猶履山川駕言逺尋師
胡為近捨旃煌煌邵程業百世誰能傳
　　　贈柯山夏梅月
五星配五行占法具春秋參以四暗耀不知始所由經
緯十二辰一國係一州三河即豫地係宋復係周晉自
居太原衛本都帝丘借問益與并古有二國不三晉俱
屬冀韓衛不見收嘗以扣日者不語輙掉頭渠未通古
今敢問儒者流氣化互生尅躔度有遲留因之别貴賤
庶人與王侯既云命在天何以身不修經籍古格言較
此殊不侔殃慶有所積禍福皆自求理數各一家二家
果孰優論數每多騐言理或不售忠信人爵從孟軻老
於鄒仁者必有夀牖下死伯牛殺人取印綬嬖主乘軒
輶將貂續狗尾以冠加沐猴市朝日洶洶乾坤竟悠悠
璇穹列髙真星月侍宸游朝裾曳明霞從珮鳴蒼璆居
然視世濁不肯分天憂以此司罪福反自招愆尤我願
呌閶闔再拜面凝旒貪滛屏月孛兇惡驅羅㬋仁賢迭
生旺憸邪永休囚帝閽不可扣金鎻閉玉樓龍眠正齁
睡鳥語徒喧啾路逢柯山翁深碧明雙眸笑我地下臣
何豫天上謀今夕有佳月且共登羅浮
　　　贈季清隠道人
虞山絙西城尚湖遶其趾青屏照玉鏡屈摺十八里傳聞
漢真人丹成飛入水到今水不腥魚鼈長而美徃年山
中人夜半忽驚起神鋒閃烈電爍爍光不已平明斸山
骨石函半鑱毁土花蝕蒼龍歳月不可紀𤣥靈啟幽秘
結構此經始雲香染衣佩嵐翠襲巾履道人方晏坐秋
葉打窗紙西風送詩句吹入千岩裏收拾費工夫逺来
將舉似見叟却忘言爐烟生棐几徐云乘興出興盡行
當止山中有縁事比欲相料理白鶴數日飢吾今且歸
耳
　　　贈筆生楊日新
雪屋夜明寒引紙一長吁貧無食肉相頗悔身業儒晨
出生謁入被褐而長鬚頴脫殊可喜文翰定自娱自言
中山徒常與陳𤣥俱醉曾揮草聖閒或冩桃符最愛王
逸少勉隨劉寄奴嗟生不自惜貌澤神亦枯世多宏肇
輩幸我非二蘇
　　　贈筆生林君實
我愛古人巧創物揜前聞遐哉蒼頡氏賴此蒙將軍將
軍絶地脉乃解開人文模冩不得力制作空云云祗今
千載下藝圃專策勲貶黜毛錐子褒進中書君工拙無
定在好惡有殊分老我翻墨瀋落紙無煙雲有生来被
褐倩客試書裙雙金慙報贈隻字寄殷勤
　　　題宋學古九天𤣥女數自云其師鍾堯臣得之
　　　㐮城柳下老翁所授
天九積陽數𤣥女夫何為廣陵亦健將乃惑一用之彼
術信誕謾此遇尤希竒珍重柳下翁仙隠未可知言天
以人證言數以理推守正死不避居貞凶可移堯冨與
堯夀此理始無私顔貧與顔夭此性終無虧姑慎君子
術勿與老人期
　　　别李宰
句曲一山縣東西俱百里三茅地有靈出宰多才美前
有趙與謝今有程與李李為山東望聲價高莫比清明
一古鏡冷浸玉泉裏敏哉製錦手洗却鳴琴耳仁心非
邀譽直道不容毁慈姁牧細民謙撝揖多士學館盛文
風講席究經㫖有客東北来空齋兀書几彈鋏笑馮驩
下榻慚孺子樂雖足一瓢飽不望四簋既為邑之氓是
亦吾所耻饑餓欲賙之餽􁀙斯受己將歸重回首决去
負知己冉冉楚山雲悠悠斷江水
　　　留别義塾諸公
婆娑七十翁已矣將焉求麋鹿違本性一朝出林丘故
園在何許駕言東南游人才盛吳會講貫多儒流内顧
衰朽質汙渠映清溝坐有歌驪駒將貽識者羞溽暑
困朱夏偃息時歸休南窗小容膝卧對紅葵榴年華不
我待青鏡照白頭祗今已後死巨海吹浮漚諸君幸少
壯朂學追前修
　　　寄申屠御史(原注時謝御史被誅按申屠御史/名致逺字大用以至元二十年庚)
　　　(子拜江南行/臺監察御史)
御史帝耳目監察㳂隋唐臺閣迥清風筆簡凌秋霜澄
清一攬轡驅狸走豺狼賢哉故安侯廉介尤剛方閉門
杜私謁上殿肅朝綱今侯有祖風學術尤章章出擁簿
書塵入薰書傳香胷襟漢石渠人物魯靈光終然百鷙
鶚不及一鸞凰奉國信孜孜問塗何皇皇徃歳金陵轍
前年古浙航鳴犢有餘哀河水空洋洋行役山川苦歸
興桑麻長廣陵挹雄勝平山弔凄涼瘦馬乏芻櫪寒妾
無帛嚢家瘠道愈肥躬瘁名逾芳昔在東都季憸佞沉
忠良知幾獨子龍絶迹棲梁碭瞻烏止誰屋亦復可憐
傷
　　　寄錄事王君玉(原注時管押/北人歸鄉)
風沙眯行人日脚黄無光愁鴟蹲古木凍鴈拾餘糧荒
城雞犬寂古堠荆蒿長瘦馬兀冰塗龍塞天一方今晨
發申浦何日抵漁陽道傍轉徙氓啼哭勢倉黄惰游散
不歸信美非吾鄉錦衣雖云樂無褐可憐傷南泝江悠
悠北視天茫茫逺煩公䕶視雨雪上河梁從事豈獨賢
簡書詎能忘嗟爾居者逸擁氊坐高堂且置勿復道擊
筑飲離觴
　　　送周宣差除陕西亷訪僉事(原注長/安人)
昔人比貴宦綉錦以為衣當晝與夜行故鄉歸不歸每
評會稽章不及相州記公今徃三秦身是綉衣使玉衡
直而平寳瑟和而清當知九州外生此千人英南人去
勿悲西人来勿喜明年當入覲垂紳佐天子
　　　送陸同知北上二首
浙尾帶荒江土與材俱薄吳季獨終隠楚黄亦晚錯餘
子不足數眼明見卓落騄駬初歴塊青萍新淬鍔齒少
逾老心事邇存逺略百金重氣義千里赴言諾可期功
名㑹兼受生死託宦途入幽薊詩句留殿閣出佐紫
陽城一麾真小却炳燭照吏奸良劑痊民瘼一庭秋水
淨萬户春風樂河内泣留恂并州永思郭歸裝乍林丘
趣騎已沙漠梅花古驛寒别酒故人酌徑北道邳徐迂
西趨汴洛宫闕覩盛麗山川想寥廓成臯歎楚戰砥柱
窺禹鑿舊邦弔二虢古邑辨三亳望諸墓猶存戯馬臺
如昨燕趙誇蛾眉雲代珍狐貉壯士多屠沽逸人或岩
壑訪古記宜勒登髙賦須作訂訛青簡在得句錦嚢著
明年衣繡歸頗願聞其畧鴻鵠看髙翔苕枝伏燕雀贈
言愧非顔出處其志畧
淳風日已薄恩義不相維吏無得於民民顧吏有辭政
化本不立刀筆事愈卑李侯今之人而行古所為外有
屠嘉直内無五倫私鉏奸如惡草䕶民猶嬰兒瀹河甦
彼旱勸粟哺爾饑從容方報政代者俄及期庸吏推不
去良吏去復思誰歟觀民風入境採吾詩
　　　送郝仲明代歸
古之州縣吏久任各稱職任久則化行吏與民相得民
或不安業咎在吏數易代者如傳舍吏民不相識王嘉
朱浮疏每讀三太息暨城有賢佐温良而端直為政知
大體人方飲其徳𤓰猶未及期旌已催行色中州固多
士此士去可惜老稚候城隅相邀卧車側
　　　送葉仲實赴鹽官州判
我舟餘杭遊君馬薊北驟我衣素染塵君衣錦炫晝江
湖著閒散郡國需雋茂才髙真小試儒腐乃大繆鞭譲
祖生先䇿甘之反後
　　　送王安之無錫州判
龍峯隣吾州赤子久失乳或加手斵削誰肯頂摩拊有
客来嘉禾談我讀書塢口稱王侯賢可配循吏古亷不
受私謁公不畏强禦素秋下嚴霜陽春沃膏雨澤國鱸
正肥山泉茗尤苦州縣徒勞人揚歴安足數莫思金帶
横長學彩衣舞
　　　送宋春卿之官湘隂
乾霜落丹楓潮水清且淺雅志君山髙離思湘江晚利
名登津要孤介分(原注/去聲)疎逺来暮彼雖嗟去思此難挽
何當升臺端繡斧煩臨遣
　　　送顧伯玉麻陽簿
放州清江閘及此新雨凉故人得邂逅好語傾肺腸惜
哉廊廟器漂泊落湖湘前途阻勲業末技呈詞章營營
百年短浩浩萬古長共惜天下寳得志無相忘
　　　送陳茂卿赴興國教授
彭城陳師道三州一學官髙文曾蘇敬偉節章趙歎百
世有斯人嫡孫承後山君材中梓漆壌錯榛與菅藻芹
味苦淡輙當粱肉餐莫終三釜養竟墮一氊寒榮枯數
前定出處身兩難腐䑕或青冥枳棘栖孔鸞升髙足易
蹶恬處寢亦安逆君散花洲西上捲雪灘臯比第一義
子佩正聚觀士方從北學音已變南冠俎豆器疑朴詩
書味轉酸何人力不變此道獨追還金谿有陸叟昔仕
乾淳間(原注陸曾/為興國教)
　　　送焦君實之采石學官
江水日以逺山花日又新先吾不復少後我皆成人之
子如良金出礦以精純又如山中木始遇雪發春送子
啟長途跋子升華津青雲題柱客白髪倚閭親有志皆
騰逸非才獨隠淪山林雙鬢古井臼一生貧宇宙無窮
事行藏各自身因風傳短句望月弔詞臣
　　　送王行可赴宣城學官
閉關坐十年扣門得一士自言貧為養非謂學優仕執
手問何之贈言聊復爾清溪生芹藻流入泮宫水先令
我清心次令人潔已(原注太白宣城詩清溪/清我心水色異諸水)鑄金師範
巧琢玉士習美六經懸日月顔孟元不死君欲從之遊
青燈茅屋底相逢莫相問擾擾鼓篋子
　　　送嚴陵邵叔忠學録歸侍二首
薄官如秋菰冷淡不堪食學宫如傳舍敝漏棲不得訪
君橋水東一榻可容膝中吳多佳士三載誰與適可憐
泮林鴞止醉桑黮黑束書歸去来釣臺秋風夕
黄甲舊書生明廷推一鶚歳莫戢羽翰靜聽華亭鶴盛
衰今昔異出處老少各乃翁信竒士之子亦不惡斥鷃
伏卑枝寄聲謝寥廓
　　　送華仲實譯史入京
蒼頡何代人後乃有冰斯智者能創物此理不復疑國
朝重文字設官如經師君才實楚産北學尤恢竒冥鴻
登翰音威鳯呈羽儀青雲睨子貴皓首笑吾衰尚白𤣥
空守飛黄勢莫追祖行遲出郭東畎正耘耔
　　　送吳仲寳入京
余年長汝父汝季復余從季也難為兄文史日從容兄
也實競爽立身期亢宗可念玉雪子五月上盧龍棗榆
曝西日塵土吹炎風爾欲副爾志安得寜爾躬有方遊
可逺揚名孝乃終歸来拜嘉慶我酌夀汝翁
　　　送趙季舒之燕
有客東南来白馬嘶北風問客將何之舉鞭指盧龍云
是漢家子出入明光宫古宫今焉在廢堵生秋蓬
　　　送道成北遊
從游十載前揔角君尚少相逢十載後我鬢雪爭曜修
鱗縱巨壑倦羽落荒嶠盛衰各自異巧拙更相誚義理
浩無涯經綸孰知要立身如處女被服善窈窕止令公
子慕莫博千金笑
　　　送錢君瑜歸嘉禾
海東有孤鶴玉羽青冥間衝風揚黄塵吹落蓉城山蓉
城何寥廓山木多髙寒石泉翳荒蘚飲啄常苦艱矯首
復南飛凉秋生羽翰願隨鴻鵠游不共雞鶩餐嗟爾不
羣志全身良獨難逺避鷹與鸇近防弋與彈仙機縱不
誤雲路終澷澷
　　　送輔若晦南遊
天令中和春錦花柳絲織江山回淑氣車馬有行色問
君今何之白髮在髙堂韔弓箙兩矢出門志四方丈夫
信有志遊近不堪逺錫穴綆冷泉館娃弔荒畹青青三
吳道急雨飄客衣縱無譏小草恐有遺當歸
　　　送袁仲野赴毘陵
儒吏不相得異器如薰蕕儒視吏不屑吏嫉儒為仇俗
儒不知變譊譊孔與周事叢委不理言大怍不酬嗟乎
鉛槧生謝此刀筆流安得經濟手一洗吾儕羞當路有
達官鄰境逢仁侯留情案牘間舉人拔其尤君抱汲古
學才識推兼優肯隨雞鶩爭㑹偕鸞鵠游髙風動寥廓
兹土豈淹留獨憐老知己青燈守荒丘不堪明時用空
懐當世憂斯文付後死已矣復焉求
　　　送黃雲心游松江
吾宗兩才子世亂身不免絶憐華亭鶴竟類東門犬客
行因弔古寒日下荒坂井邑今豪雄徃事海濤逺
　　　送陳公南之松江并柬山齋
我衰惜别離數日輙作惡老懐自當爾嘗恐兒輩覺君
器如璠璵似可寘臺閣莫辭簿書苦亦有宦游樂久厭
黄田魚去聽華亭鶴亭下有髙士滴露草𤣥學持詩道
甫訊進拜復前却問我今何如癡頑勝如昨
　　　古意二首送朱鶴臯
鴈蕩英英雲孤鳯雲中吟風吹五色羽墮此半水林桐
花作秋枯野桑空緑沉苦葚不致醉鴞食予何心鳯兮
歸去来岐山有髙岑
蓬首寒機女枉顧生光輝一登君子堂松蘿相因依茂
陵喜新聘中路忽有違願垂堂上鏡照妾心中微生死
要有託悠悠空是非出門念逺道歳晏將安歸膏沐更
誰容為君疊羅衣
　　　送陳子髙
稜稜玉壺冰瑩潔絶纎罅無人手自將寘之霜臺下海
東聞鶴唳清思方在野遲明有公事匆匆催上馬
　　　送吳寛齋併謝惠詩
衰年八十一草露骨垂朽有客款荆扉甘言許吾夀假
如活百歳祗欠十有九辛勤抛書册散誕躭棋酒時時
課小詩不自覺妍醜袖中出新句見客驚欲走反顧仍
疾讀佳處輙肯首呼兒急傳觴晚喜得此友久之来告
别秋懐掛衰柳百金無所贈五言聊藉手
　　　送天台陳審中
陳為台望族不數謝與錢此以科甲貴彼以婚姻連吾
猶及乃祖執鞭慕先賢亂後識嚴君握手吾同年事功
竟落落世慮日日煎衣冠一不振抱恨埋重泉君如丹
鳯雛五采何翩翩久客滄江上窮秋思浩然文運今再
明六甲一周天老我終白屋看子收青氊浙水東西流
北風送南船赤城幾日到鴈影夕陽邊
　　　送楊伯可
齊魯多平原江淛田髙下戢戢如魚鱗土籍誰主者富
人擅其利失業憫孤寡方今用周禮天官出經野古法
雖可行必得奉行者楊君古循良暨陽小民社原隰遍
咨詢辭色每寛假經營始不擾期集乃多暇實恵甦困
窮先聲走豪霸隴牛閒卧晝邑犬不驚夜當年經行處
愛此憩棠舍鳩功首上計列郡居其下傾城出送君饑
童控羸馬坐中有狂生出位獨難咤均為受㕓氓關市
不親稼鄉胥上下手輕重意取捨仁公力救弊立法宜
少借聖朝天廣大焉用究纎罅議政罪甘誅矧避官長
罵
　　　送張仲實
持斧上東山伐木鳥羣呼道義不相敦朋友良可無嗟
我聚糠粃從君味膏腴方轡蹈先軌聫綬趨正塗事功
期逺致詩翰亦小娛但令交久長不恨别須㬰歳律隂
崢嶸客程路盤紆人事况寡懽月異時復殊疎梅憶孤
嶼新柳懐清湖
　　　送師本竹
魯國幾男子陋巷稱顔淵簞食何從出賴有負郭田養
志本無求求人志可憐蜀翁古竒士束書褁寒氊客来
擁氊坐客去挾書眠索供廣文飯催送司業錢玉瓶何
處酒翠釜誰家煙我乃遭數竒彼胡鍾美偏厄窮不自
憫靜退猶為賢揖士撤講席呼兒買歸船後游記何日
今别已髙年感翁出處跡撫几心茫然握手出門去梅
雨暗江天
　　　送徐允伯
古有淳寂鄉君與陶阮到每評伯倫頌謂勝周公誥山
間童負鍤臺下人拾帽短鞭跨遼碣破毯眠雪窖歸来
四壁立挾册坐鄉校悠悠泮宫水羮有芹可芼案上方
醉吟室中已飢告長缾卧虗簷破釡架空竈翠眉方與
齊赬頰忽自悼愁踏布衾裂羞拆海圖倒先生樂陶然
美睡呼不覺達士多迂拙庸兒競嘲噪豈知海上鯤姑
隠霧中豹歳晚空齋人杖屨辱相好百錢呼兒沽一榻
為君掃浩興忽長歌衰意亦旁譟銜盃孤月落椎壁四
鄰閙明當逺行役寒雨映客棹秋江蒲稗深佇子平安
報
　　　徐觀伯逺將徙海陵介吾姪来索詩徐故家兵
　　　後流落三十年長子依許監倉客淮南因贅于
　　　海陵迎二親就養坡公謂此事今無古或聞者
　　　也感嘆之餘為賦二首
甲與吾同生君子行一周少年各豐裕歳晚懐百憂菜
地古城下我今手鋤耰君當徃海陵絶江汎漁舟駕言
彼就養逝將老莬裘哀哉隨陽鴈止為稻粱謀君看横
江隼萬里凌髙秋
慈烏昔哺雛日夜望雛長安知風雨横故巢墮草莽烏
羽日摧頽雛饑竟何徃其一止海隅雌飛鳴相向反哺
若天性迎烏致其養我衰髪盡白兒長忽先䘮贈君慈
烏篇老淚滴紙上
　　　竹友以其季子將有逺行丐余一言余與翁游
　　　視其季猶姪也為之言以勵其志
我生髮未燥汝父以詩鳴憂患涉世老襟義猶崢嶸晚
乃得二雛美不減徐卿季也纔弱冠詩壇將父兵愈湜
氣如虹候門識竒英下馬呼小友相顧各自驚騄駬不
受羈歴塊千里行分臺栢森森霜氣壓百城汝游何所
挾兩字直而清鋭進年倍壯靜退事飽更欲令從雅操
端肯迂脩程逺游重垂戒顯親須揚名但酬化鵾志足
慰䑛犢情
　　　余先世崇徳人大父以上數世皆葬青鎮與習
　　　上人有香火縁巳巳歳上人訪先子于暨嗣孫
　　　信講師實侍杖屨余兒時侍側髣髴記其鬚眉
　　　兵火後絶不相聞丙申歳師来自宻印問訊丘
　　　壠無恙而上人塔松長數十尺矣己巳距丙申
　　　二十有八年如隔一世余與師白髮相對舉似
　　　舊話感慨久之師為留數日將行索詩為别師
　　　號古民性淳質不茹葷飲酒博極羣書講説亹
　　　亹不倦信而好古方外之逸民也
達士脱名檢髙人落林丘體性未應殊作用終不侔講
師得三昧宗學貫九流曾對樹説法解使石㸃頭刼火
焚地水慈雲䕶松楸報恩心種種閲古事悠悠香火三
生願因縁再世游文辭重栁請衣服許韓留殷勤翻短
褐博雅愧前修
　　　題質夫竹居
西園一叢竹歳久枝幹繁會見鸞鳯棲莫厭鳥雀喧玉
聲寒雨碎翠色朝煙昏蕭蕭黄素葉風吹擁籬根主人
避俗客青苔坐柴門勁節諒無比幽懐不可言
　　　跋徐知事所藏禊帖(原注徐/山隂人)
辨才將九十及見開皇初不知虞褚輩得似老僧書尤
物世希有昭陵刼灰餘玉函人不見繭紙乃蠧魚梅花
一片石猶自寳璠璵定武久荆棘長安復丘墟茂林有
陳迹今誰山隂居
　　　題沈華父送行詩巻(原注乙/卯九月)
孟陽索吾錦景純奪吾筆老我嘆才盡秀句吐不出東
陽有行巻展玩已盈帙乘鴈豈為多買菜復求益嗟君
乃佳吏家世本經術一從冠惠文不肯事佔俾貞亷嚙
苦蘗和勁調玉瑟簿書謝囂塵車馬動行色君如擊水
鵾我似退風鷁出處兩忘言黄花秋淅瀝
　　　題月心詩巻併記遇仙事云
東軒記待月縱筆説性命豈惟不知月實亦不知性文
雖歐蘇工理至關洛定人心如明月塵垢失清淨霧收
海氣澄天逈風力勁持我光明珠照此大圓鏡鏡中雙
綵鸞翔立請驂乘御宴影娥池神飈忽吹醒鸞飛曉鏡
空龍睡淵珠靜依舊碧潭心無復瓊樓興韓郎固有言
仙人未賢聖
　　　題百鴈圖
青天一張紙羣鴈飛来逺秋渚蘆瀟瀟徘徊下清淺若
烹不能鳴一一俱不免
　　　詠風
好風何處来天籟出衆竅披襟懐楚臺擊筑思髙廟扶
揺九萬里自謂一息到安知大鵬運不滿斥鷃笑終當
謝蓬蒿振翼絶海嶠
　　　夏雨
仲夏井泉溢雨聲集虚堂銀竹㵼髙簷靜聽何浪浪蓮
葉不受水盤珠走低昻溽潤逼衣篝縫我新葛裳媿彼
作田人蓑笠排青秧出户懶著屐掃地燒木香白晝生
睡思徐徐到羲皇夢覺聞鼓吹草蛙怒方塘竹尾起寒
煙濕螢度微光隣翁閉門卧中夕啼蒼黄三日絶薪賣
積潦勢頽墻
　　　秋感
遥夜百感集白露下空庭秋風入草木衆葉會飄零甘
液始潤物履霜漸隂凝哀哉石榴樹䜟語成添丁蘭艾
既同焚孰别臭與馨皇天黙不語今古常青青
　　　月
青天一片玉上有衆星列夜中光漸小讓此玻璃月白
兔卯時生桂子秋後結天上有山河兩界隔吳越何當
御嫦娥萬里駕飛轍太白為前驅綵鸞相繼發
　　　徐徳文索雪岡詩云已得而復失余尋舊藁亦
　　　無見想滕六遣六丁取之去矣再賦一首
雪飛不擇地因髙勢易積玉龍二百丈横卧前山脊隨
香去尋梅路白無行跡鐵笛吹一聲驚裂蒼崖石
　　　新移瑞香不得雨有嘆
瑞香兒女花艷潔而芳妍得之古精廬移置列檻前易
地費人力不出花自然深慮本先撥枝葉隨之顛是時
夏久旱不雨龜坼田林木且憂枯弱植豈自全既已厄
於人況復遭此天天與人讎之命也花自憐井筒灌朝
夕小潤培芳年封植豈無心榮枯自有縁何時回春風
笑挽司花僊攜手共樽酒醉卧雲錦邊
　　　生意堂賦玉簪花得相字(原注時陳無逸/將之官攸州)
娟娟秋蘭花緑葉何披猖沙鷺明玉羽冰蠶吐絲腸倩
盼宜素絢追琢少金相居然鐵石心愛此風露香何當
競春華亦復委朝霜折花三太息援筆臨清觴明年花
好在坐客忘瀟湘
　　　老桂古字韻
人受氣之精百歳驚風雨少壯會有衰神散無復聚木
受氣之偏生旺寄於土枝榦老更竒花葉落仍吐君看
山中桂秋露滴金乳種者是何人賞者經幾主天香入
酒冽吸月空懐古素娥笑白髮對影獨起舞
　　　詠松
老松如枯骸短松覆兒髪城中薪價髙斤斧不時伐難
長虬龍姿免藏虎豹穴樵童出山暮步擔挑新月
　　　泗濵石
荆山石有玉楚國無人知再獻猶弗售抱璞空自悲他
日遇良工乃始稱其竒寳傳數百載邯郸又得之秦人
請城易趙氏以為疑不予寧負曲予之恐見欺相如奉
使往持璧指瑕疵衝冠遽如許睨柱欲何為衣褐已歸
趙湯鑊安足辭竒哉古若人掩巻空嗟咨是非定百世
成敗止一時天生此尤物前後成禍基有美當韞匵衒
鬻誠非宜和氏不待價刖足將尤誰人才國輕重璧豈
係安危相如真暴虎雖死悔莫追二子有遺憾仲尼真
吾師泗濵一片石不染自成緇上有華林字疑是故物
遺春官雅好古傳載煩文移主人不敢惜持貢白玉墀
埋光經幾年不與賞音期無意博連城得失輕毫釐二
事擬非倫聊以資吾詩
　　　車
舟止奔牛堰始識丹陽車規製殊草草力不任馳驅淮
安距宿遷代之牛與驢軒蓋乃差大雙輪夾一輿軧衡
輗軏軫名物與古殊梓人不知經多以方言拘輸載亦
稍豐日行百里餘御者非王良隉杌不安車蒲輪召申
公養老宜徐徐干祿以為榮愧我非純儒小兒問金根
其制復焉如輿服漢最詳具載班范書慎勿似韓昶問
學當勤渠
　　　挽趙益之
汝父昔吾友汝翁昔我師汝時侍親側楚楚玉雪兒稍
長從吾游學問乃大竒風木不待養垣室空遺基成立
汝有望修短吾莫推四世積善心一門無龎眉俯仰三
十載三喪路人悲受氣各有終勞生嗟奚為墻東荷鉏
叟夙受汝翁知老懐念疇昔不覺哀涕垂欲誌殿中墓
健筆慚退之
　　　挽鄧友梅
簫鼓何闐闐西風弔客船主人辭華屋輤車落荒阡芙
蓉一片石千古懐人賢喚醒梅花魂薦之秋菊泉
欽定四庫全書
　牆東類稿巻十六　　　　元　陸文圭　撰
　　七言古詩
　　　北入穆陵關皆山石崩沙北風塵起行人良苦
　　　因作
大風北来沙觸面行人咫尺不相見寒日無光天地晦
一似項劉睢水戰四山确犖路摧車磵壑涓流長一線
土簷煙突兩三家鬼貌鵠形何物變葛盧牛語誰能别
公冶禽言難復辨古磁濁酒時招飲破甕酸虀聊自薦
吾聞臨菑稱鉅麗十二山河據形便姑尤聊攝舊提封
夷吾小白初營建三歸反坫侈國中九合衣裳出幽鄄
孟姜洵美共翺翔稷下羣遊逞雄辯盛衰氣脉不可測
往来今古更相禪干戈流徙人物換水火崩騰陵谷轉
㑹使雍門重感慨無復蘓秦昔誇羡山東負海猶如此
六合茫茫難覩遍安得長劒倚白雲手抉狂飈清九縣
　　　出鎮口止見小峯
鎮東小峯獨無侣中峯徐来顧其弟大峯偃蹇背面去
似嫌俗客不與語無奈我行節節髙山欲藏身恐無所
　　　訪何菴觀水陸功徳
山收雨脚雲氣濕葛藤刺屨穿徑入精廬桃李花漫山
磬鐘聲繞落花間野僧凈設伊蒲供譯説西方如説夢
我方談笑耳不聞寒窗暮對西山雲
　　　即事
南窗隂隂日色薄北窗烈烈風聲惡破衲䝉頭睡正濃
地爐煑餅鐺折脚小奴驚呌老婢嗔我愧口腹煩他人
豪家香閤暖生春人乳蒸豚蠟代薪
　　　壬辰六月旦日記異
六月朔旦昧爽天我夢蝴蝶飛翻翻一聲驚覺不可執
鏗然有物墮我前隂風蕭蕭榻震動褰帷一咤聲寂然
向空抹漆無所覩堂上呼燈人自眠一生學道心勿動
養氣未敢輕先賢元忠昔日鬼移床㕔廡之下凡三遷
稚圭卧内見匕首金帶忽置城頭邊二公名徳余不及
鬼賊揶揄空自憐神姦無復照金鼎偷兒何暇哀青氊
二端是否吁莫辨一夕倉卒嗟何縁吟哦未斷紙窗白
山寺風雨鳴鐘懸起来搔首空四壁濕薪竈婢愁炊煙
　　　庚子七月書事
今年低窪水生魚去年髙亢旱坼龜隂陽似屬天公事
廟堂可是無臯䕫勸分納粟令如火老稚依然鵠形餓
嗟汝命薄獨可憐穹官巨室無凶年
　　　臘月二十九日作
夜澷澷塵㝠㝠大車道上檻檻聲三十餘里天未明一
軒一輊不得寧倚坐兀兀揺心旌天寒歳暮霜雪零嗟
哉客子誰汝令
　　　和曹士開侍御見寄韵(按曹士開名伯起至元/中以潘昻霄王偀交薦)
　　　(拜西臺/御史)
南臺御史忠貫日當晝妖狐屛無跡端方自是廊廟器
錯落天球間宏璧記曾緩帯理江城猶憶尊前坐談客
春樹相思白日晚月梁入夢青燈夕乗車戴笠髙與下
倚樓看鏡今非昔壯心無復夜聞雞莫比司空鬚恨赤
　　　夀王君明
去年中秋月色髙吳山痛飲推文豪今年依舊故鄉月
紛紛青紫誇兒曹世間兒曹何足數芙蓉仙人在江浦
握荃懐瑾遺世紛黄巻日與聖賢伍曾攀月桂臼邊枝
素娥夜半睡不知覺来薄怒赬自持與仙重約三秋期
一朝功成九霄去小黠肯顧偷桃兒城東白髮龍鍾叟
瓣香来祝仙人夀長生辟穀未要學千載與君期不朽
　　　察罕布哈忠翊父殁王事母表門閭本官棄職
　　　侍養守制三年一門節孝人所難能作詩美之
王氣初不限中華至性未嘗根六籍門閭節行世所欽
父子忠孝天應惜連環解玉理堅緻老蚌剖珠光的礫
伯也執殳萬人敵血染征衣歸不得空留明鏡照孤鸞
妾顔如花心如石鬒雲漸變蠶絲白蓬首何曾御脂澤
北堂手植忘憂草幸有斑衣可娛老不須遣使寄當歸
兒無逺志歸来早事親日短當愛日秪今三年已素鞸
宰予衣錦殊未安温嶠絶裾非小失
　　　雅宜山在城西五十里有徳慶菴在其下穹窿
　　　山福順寺長老紹堯翁作詩取以雅宜為號求
　　　詩
雅宜山低一拳石氣壓華嵩千丈碧不論城市與林丘
愛山例是詩人癖寒泉修竹蒼崖底青山解與髙人語
花落猿吟總是機舉似山僧盡成句山僧来獻詩人號
百種不如山色好徳慶禪床明月夜館娃人海紅塵曉
我知山心雅好靜犖确不容車馬造草堂宜雨又宜晴
藜杖芒鞋時一到
　　　贈道人周大方(原注雙/鳯人)
道家者流雙鳯仙迂訪墻東老田叟叟讀儒書五十年
一事不成今白首道人過門何所求期將汗漫東北游
青蛇三尺風雷吼𤣥鶴一聲天地秋吏商奔走日百里
區區嗜利與名耳道眼視之海中漚炎夏長途何必爾
吾師之師柱下史紫氣曾驚關尹喜當時剩却五千言
焉用老人詩一紙
　　　贈潘道士祈雨
人天相距尺有咫雷電六丁遶吾指藥師馬上寄小瓢
夜半一滴灑千里古湫源竭老蛟泣新秧秀濯田畯喜
匣收寳劒捲隂符師歸宴坐茅峯裏
　　　贈鄭元明術士自言安晚之孫故詩及之(原注/鄭安)
　　　(晚初為教授謁襄帥趙方一見即以宰相期之/且以二子為託端平初鄭果大拜范與葵皆擢)
　　　(大/閫)
梁灝八十有二歳自從天福逮雍熙中更乾徳五星聚
晚賜龍頭拜玉墀吾今之年灝相若布衣落拓何能為
吟詩獨與熊兒和作賦那求狗監知龍鍾久納少年侮
耿介尤為諂子嗤吾聞長沙趙彦仁豫知鄭相秉化鈞
從容杯酒託二子端嘉之際俱名臣是時宋徳已衰謝
扶顛江左尚有人安晚之孫今為庶嗟我與子俱邅迍
不須諛我有許夀且道何時脱子貧清和四月天氣新
共買一醉抛青春窮通夀夭俱莫問蓋世英雄一窖塵
草間惟有石麒麟
　　　贈張明徳星士
二曜五緯萬古懸甘石之學今不傳術家能以天占人
聖人乃以人占天仁義禮智性所具吉凶禍福命使然
命天俵賦定不易性我受用修則全經文二百有五字
明徳乃在新民先君從何處講此學直遡建洛窺先賢
工夫潛深秋日靜本真瑩靜霜月圓市聲初散簾欲下
龜筴未收客下馬一人妄計秩崇庳一人猥筭資髙下
縱橫二位布逆順錯落五行分制化先生拊掌笑且荅
二客相看面如赭徐言至善同一初非愚不足智有餘
萬物不齊氣雜揉是心本明如太虚不須詹尹就决疑
客如不信問子輿
　　　壬申冬晦叔譯史歸别小詩奉餞
蒼頡製字傳羲皇鬼神夜哭殊倉黃語言聲律未易下
嗟君楚産學北方又能經術飾吏事筆墨豈足盡所長
郵亭一夕飲離觴他年冨貴勿相忘天無烈風海波靜
白雉九譯貢越裳盛時努力早出仕成誦姬旦坐明堂
　　　從聖國珤二茂才叙别
龍門世家史學祖足涉淮湘到鄒魯兒生墮地弧在左
婦閉車中為誰苦二君鴈蕩游虎林逆旅一笑論古心
地爐畫灰事未竟推窗看天雪意深山寒約共梅花語
江水東流予北去明年春風上石渠道傍為我弔望諸
　　　留别山村樂閑菊存愛山梅村并寄景初慎與
　　　國華
南来飛雪如柳花北歸柳花如飛雪乾坤偪仄困羈旅
江山蒼莽驚歳月白雲冉冉千里外滴盡春林子規血
故人回首亂峯青古堠斜陽照離别
　　　送馬伯亨西省郎中
驚吾學問非少年羡君功業當壯年曾聞雞聲共起舞
老我輸君獨著鞭臘寒枯栁不堪折欲别未别心茫然
關塞黒風虎方嘯江湖白浪龍正眠洪都西統數千里
俊乂如林足驅使好將舊榻拂塵埃佳客可能無孺子
　　　送干夀道同知北上
甲寅詔下興賢才吳中多士轟春雷門外鵠袍那可數
一人獨上黃金臺宦途詰曲容不得直向東海窺蓬莱
蓬莱水濶雲氣浮眼看健翮摩天游故鄉六載不歸去
老盡西風菊徑秋歸来四壁亦不惡人羡錦衣君不覺
館娃茂苑正凄凉古汴黄河復漂泊問鄉安在遲一見
承恩内直金華殿從容薇閣演絲綸花間應隔同年面
自恨山中老樗櫟擁腫不堪逢匠石枯梢無復起春風
一生空負吹噓力
　　　送祝君晟之官昌化
九里河梁昔㩦手酒酣共折城南栁春風六載忽吹過
浮雲萬事無不有餘生閉戸忍寒餓薄宦隨方困奔走
徑從蓮幙換青衫猶勝兔園嘲白首我床昨夜破却甕
君印何時大如斗肯將車服耀故人未覺来徃煩佳友
從今出處可忘言柳邊重飲城南酒
　　　送經之偕義齋兩舍人入燕併呈善之待制
君馬三渡白溝河溝水東流青草多踞鞍顧盻聊試耳
伏櫪悲歌奈老何古人千金重然諾把臂况受生死託
肯先申白獨辭楚且伴機雲雙入洛道逺始知離别苦
地僻應思宦游樂榮名日久當日厭浮生花開又花落
平世應無戰國材選賢何日到金臺寄聲玉堂老仙伯
桂樹秋風歸去来
　　　送節之衡之兩舍人入燕
龍駒鳯雛兩陸子並駕秋風鞭騄駬老眼一見失驚喜
定知乃翁元不死生子真足慰人心景升諸兒豚犬耳
滿朝譽翁不容口世禄固應傳不朽為官豈計多得錢
取印終須大如斗我是韓家十八郎里中曾拜北平王
碧梧停鵠已飛去玉雪娟娟今在傍往事傷懐淚如水
矻矻窮年吾老矣欲追霞佩小頡頏手倦束書㩦不起
　　　送楊起之安豐録判
芍陂茫茫古邊城雞犬相聞今樂土交兵往事空流水
避亂居民尚遺堵似聞此地歳豐穰要得清官手摩拊
君才天馬足神駿老大去年參選部閩中實歴禆風憲
淮右先聲動官府爭看祖道車騎衆力疾登途霜月苦
牆東故人懶出門濁酒黃花對誰舞
　　　送黃子髙常熟教授
儒科一廢四十年甲寅詔下初興賢雞窗夜半同起舞
竟讓祖生先著鞭去乗騄駬首燕路歸騎赤鯉游琴川
川中疑有古文學子游故里今依然采芹思樂絃且歌
官况雖清奈冷何省臺衮衮豈足羡燕雀喧啾入網羅
殘春積雨困花栁天氣昏昏如中酒怕逢北客問新事
更恨東人奪佳友暮年離别意鮮懽追思得失空長嘆
詩成冩寄掩關卧夢逐飛絮黏征鞍(原注時宰/輔多被誅)
　　　奉餞子華教授北上時癸酉三月
清明上巳三月中一春天氣少冲融曈曈初日翳復吐
黃塵漲起西北風有客束書挟兩童南来兩馬一馬驄
舉鞭蕭蕭易水東博徒劒客時相逢怪君體弱心甚雄
聲名壯健驚老翁元英磨室渺無蹤黃金誰為隗築宫
茫茫宇宙今古同天時人事安有終江栁自緑山花紅
　　　送吏貟遷調松江
吏貟務選才具良不問他邦與吾鄉珠金出産已足貴
蘭桂移根亦自香諸君此行良不惡居家何如宦游樂
季鷹曾憶松江鱸士龍空嘆華亭鶴昔人還鄉苦不早
今人離鄉涉逺道漁舟泛澤青茫茫客衣吹霜白皜皜
朱甍結構井邑富畫㦸清閑官府好紛紛刀筆心自厭
落落功名身未老要看入海運大鵬不恨出山成小草
　　　送吳子長入京
乙亥江城守宵遁連營錦帳排鋒刃丁男釋耒兒女啼
朱門一夕黃金盡我時擁卒䕶鄉井紵袍白馬君来省
石床試劒人血腥地爐傳酒牛炙冷手揮談麈看落月
平明索飯出門别虎林山頭却寄書一字不問家何如
乾坤風雨旦復旦家家昇平喫飽飯君才筦庫久繁劇
我老詩書更憂患肯將出處問猿鶴自覺髙低笑鵬鷃
浩蕩炎風扇區野斜日征鞍古榆下功名不復念逺道
冨貴自覺顔色好俯仰疇昔予何言梅雨敲忩濕詩草
　　　送羅秋崖
宰相昔起冨春山門生四海皆達官牋書爭寳朶雲樣
題詩便隔紗籠看知君相與有𤓰葛絶口不道人所難
何不跨鼇上金鑾胡為采芹坐江干羣鴞飛来爭野椹
三鱣不足供朝餐人生榮悴何足歎海水會使桑田乾
當軒下馬昔日盛閉門羅雀今朝閒羣兒瑟縮手不熱
先生落魄氊猶寒范陽城南丹旐歸何人送者車班班
羊曇獨洒西州淚孟嘗空感雍門彈老樹春殘蝴蝶去
滄江歳晚白鷗還北風吹雪被長巒詩嚢酒榼隨征鞍
請君讀詩飲美酒歸日謝客牢閉關世間萬事不須問
西湖栁色差可觀
　　　送吳君逺
暨陽幕職無他竒置薤一本水一盂鐘鳴張燭起署事
坐看日落庭西隅鴈行鉗紙走却立髙懸明鏡分絲銖
長官堂上口嘯諾時時隔舍聞歌呼荒村人閒花自落
圜扉晝靜草欲蕪褰帷使者上治狀為出清冰置玉壺
小兒踉蹡老翁怒細問代者如君無楚苔漬雨古驛寒
酒酣冩出陽關圖君行上馬慎勿驅梅水緑漲南興湖
　　　送黄子髙如泰州謁朱南伯
采采江籬步石磵東望海堤青不斷故人泮上誰飲酒
尺素不来魚尾短黄子卓犖文更竒命駕千里赴相思
長江鳬鴈不足數曠野虎兕將何之景徳寺前讀書閤
彦國九原不可作寄聲故人加餐食昨夜秋風淮水惡
　　　送張子野
江淮落南俯閩嶠山水相背風馬牛間關草就北征賦
日暮彈鋏君何求袖中澷刺通姓名猶及慶厯思中州
子京永叔老交友白首鶯燕陪風流今無花月聽水調
但見滿目森戈矛長歌送君萬里游天荒地老令人愁
　　　送徐舜輯(原注父果齋出入/信菴中齋之門)
彦霖父子魏公客持國之兄招不得豪華落盡漳水流
主人眠石扃醉白天傾地坼古今愁浣花窮殺老㕘謀
窗寒雪壓燈昏夜門靜蟲吟葉落秋平生故人𣺌江浦
誰徃省之遣宗武惜哉赤白兩洪崖敢道交情棄如土
回舟蘋浦思依依空憶桃花鱭鱠肥竹西騎鶴不可去
西州萬里將安歸南山之陽木已老南山之隂木尤槁
不信春風吹不蘓珍重歳寒宜自保
　　　送仲華葛兄
蓉城諸葛何綿綿一門青紫三百年聞孫流落湘江上
手握美瑾懐香荃夜行衣綉豈足榮歸夢皛皛經山川
君家元有紫荆樹一枝兩枝枯或妍當暑歸来憩其下
俛仰陳迹心茫然牆東野人頭雪白乃翁坐上琴書客
鳯毛一見眼雙明豚犬吾兒空自責追思老少各時異
坐閱興衰疑世隔江湖来往慎風波他年重會銅駞陌
　　　送北禪釋天泉長老入燕
金身夢覺白馬東西来禪教各一宗講師髙據獅子座
緇素羣集驚盲聾天華咫尺飛墜地夜燭神光滿室紅
逺師道林嗣宗風專談義學離禪鋒三葉五性總超詣
一枝擘與天泉翁不泥筌蹄求解脱不執文字迷本空
黃梅四月上盧龍騎驢不下莫相逢徐州麥飯足可飽
青州布衫誰與縫盧溝橋邊石頭滑飛錫徑入明光宫
手揮玉麈天顔喜身被紅綃帝渥濃回頭却笑虎丘石
夜半不憶寒山鐘君不見懶殘昔住衡山峯使者召之
終不從天寒垂涕石窟中
　　　己卯題吳江長橋二首舊有一橋亭曰垂虹兵
　　　亂毁之復創兩橋亭相對
𤓰步投鞭濕馬尾吳江猶是衣帶水陽侯不敢駕風濤
神劔自斷長虹死木罌夜半飛渡軍縛筏驅丁命如蟻
波心兩龍忽跳出一聲金鼓波神泣興廢相望五六載
斜陽獨倚欄干立酒酹波神呌不譍劔鋩冷浸秋蒲碧
江頭朱欄四千尺一望初疑幾十里左約江流右截湖
橋東出日橋西雨漁歌答響逺相失羣鴈旅泊迷葭葦
荒村獨木横野渡深厲纔能濕衣履乗輿足受兩三人
猶當杠梁涉溱洧書生眼力小如甕一覩巨麗心驚喜
吁嗟人力不可到毋乃神功役山鬼憶昔燕兵下江浙
馬逸風騣巻灘尾長驅水陸一時進錢塘破竹從風靡
川流衰竭王氣盡成敗反復固其理汴師平南將彬美
南人死恨樊若水采石浮橋一夕成曉出降幡人姓李
(原注事見長編若水/名若冰又改名知古)
　　　寧晉李照磨築室奉親名曰芝室索客賦之
口誦嚴君口授書手提慈姥手縫衣寸草安能報春暉
逺志不敢回當歸嗟兒客宦游有方舅姑晨興婦在旁
手供鮭菜晡下堂几席代汝親扶將白雲英英趙州山
玉琴石榻窗户閒上池飲罷燕坐閒生香滿室光照顔
鍾英毓秀自乃翁草木臭味将毋同借鋤取箒面發紅
偕飲甘露薰祥風
　　　寄題俞氏草堂
浣花老人溪上住野梅官栁橋西路碧雞坊外少人行
曉帶春星自来去荒基蘚合無尋處峡川萬古流詩句
紫芝之孫居澄江瓊茅結宇青竹窗南牆夜深塔鈴語
古寺白鶴飛来雙索我新吟冩君趣開巻悠然起幽思
我嘗十年卜山居經營未有瀼西地風流縱似老參謀
資給應無賢録事願君分借半間雲勝日當㩦荼具至
　　　題南夫四時佳致園亭
桐川博士老文學出處乃在可否間舍東支徑劣百歩
牆北危亭俯兩山風花辭枝黏草碧雨竹缷籜連苔斑
林臯紅葉白鴈早江國瓊英翠羽寒一年天與四時景
百歳人無半日閒擾擾鳴鐘戒晨起昏昏秉燭愁夜闌
蜉蝣生死寄黄壌烏兔飛走凋朱顔主人自得靜中趣
物理常於動處觀從容琴書寓真樂邂逅樽前追清歡
良時佳友不易得惡客未至門先關
　　　題立齋不礙雲山亭
英英山中雲蒼蒼雲外山雲山偃蹇若高士不傍貴人
門戸間藕堂老人家四壁詩句曾參浣花客一亭半落
平疇外拾盡乾坤眼猶窄樵歌斷處起寒青鳥影明邊
際空碧玉鸞不入巫陽夢滿榻凝塵室生白昨宵礎潤
卜雨来岸巾欄角小徘徊忽然一片黑糢糊失却萬丈
青崔嵬有風颯然起林薄如覺天日徐徐開推窗看山
色如故斷雲飄零不知處
　　　書范石湖白髭行後
渡江莫盛乾淳間虞范諸賢鬢未斑功名草草負遺恨
老死不見鞏洛山我近經行石湖路范家水名王家墓
風流一代竟澌盡手澤何人為珍䕶直當慷慨論興亡
奚暇悲歌嘆衰暮
　　　題程子充少監家藏二詩遺墨前一詩程御史
　　　臨終遺其子端甫詩也後一詩元遺山女初適
　　　端甫時送别詩也端甫子充之父元氏子充之
　　　母翰苑諸公題述遍矣
教子惟欲諂嫁女惟欲官床屏觸頭乃翁怒文書銜袖
媒姥謾癡人一笑可絶倒古訓相傳良獨難大夫有愧
程監察上谷敢望元遺山易簀微言尚典刑出門别語
重丁寧子無橐裝與寳劔女無綉褥與金屏各贈驪珠
五十六藏在肺腑為深銘梓喬俯仰俱莫及冰玉清潤
尤相形水衡使者直而温遺山宅相監察孫禔身務學
承先志範世傳家示格言正大去今八十年流風遺俗
猶有存誰能題詩墓栢下使兩仙翁起九原
　　　甲申春張菊存遊洞霄諸公餞詩盈軸越明年
　　　余過故都補行巻之末
春申下邑荒江濵有眼不識錢塘春朅来南北兩高峯
乍見西施真美人曉粧濃淡看不足誓結鶉衣老湖曲
安知湖曲有髙人如此仙姿尚嫌俗别尋大滌登天柱
氣壓羣峯三十六歸来書牕風雨夕潛聽三竺山靈哭
睠言玉局老飛仙摩娑銅狄今幾年神蛟飛䑕亦何有
金堂玉室空茫然天風吹醒丹泉酒碧桃津逺人回首
石上禽餘搗葯聲絶憐無訣授長生今年却被山靈笑
依舊湖堤拾芳草
　　　題金陵海月潮巻
太隂朔望有盈虧海外隨之互消長夜半秦淮湧月来
一輪却掛鍾山上山中那得有潮音尊師鼻息如雷響
　　　題尹存菴行巻尹居賈門下鍊金敗後流落海
　　　南依陳文二公寓廬陵中齊須溪贈之記銘甚
　　　善復回杭州道過索詩
錢塘築塢高於郿黄金鑄成九鼎移木棉羇魂招不得
方士入海從安期廬陵二老當時在翰墨光芒透紙背
爾後空聞化鶴歸我今欲見啼䳌拜長安市上重經過
逢人問是伯休那勸君且尋遂初賦人家國事竟如何
　　　題分宜謝草廬行巻
袁曹官渡爭雌雄荆州僑寄大耳翁涕流髀肉消不盡
試與元直游隆中隆中自有躬耕者布衣抱膝茅簷下
從容一曲梁甫吟不覺將軍三枉駕室中屏人纔數語
跨荆包益成鼎峙南陽陌上龍出雲永安宫中魚得水
古今成敗真郵傳英傑千年不一見識㧞端由品藻公
位置無嫌草茅賤山中謝客江烟昏誰㩦行巻到柴門
手披康樂草廬賦知是蘭庭佳子孫春塘栁禽成昨夢
炎興相業更誰論洞庭三江風浪奔鯨魚出没相吐吞
何為四方歸来些山堂鶴怨能移文
　　　題張南山慶九十詩巻(原注丙寅六月/余年七十五矣)
翁今百歳少十年我少公年二十五天與翁齡百二十
我已化作原頭土延年䞉得飲食樂損夀多應作詩苦
梅開儻獲登公堂一醉猶能戴花舞兒孫拍手向我語
公漆㸃鬚貝齊齒降原陟巘步如飛飽飯何曾飲人乳
夢中猶記前朝事二老相逢必歡喜
　　　題王復初所藏子昻臨禊帖
昭陵玉函出人間開平經今四百年永和逺距貞觀先
俛仰陳跡俱可憐古人學書如學仙筆鋒誰入𤣥之𤣥
水晶宫裏佳公子風流翰墨皆天然我評逸少非真逸
史載深謀并絶識獨留繭紙博千金似是藝成能掩徳
名士由来贗逼真書空咄咄彼何人遺才流落稽山下
修竹娟娟萬古春
　　　題登瀛圖
世傳閻公學士圖意象曠雅難形模山僧臨本持索句
展巻復掩空長吁秦王功高塞宇宙搜攬豪雋供馳驅
内懐矛甲伺同氣外示閒暇躭文儒臨城開館構傑閣
坐見瀛海移西都分畨夕宿無厭倦珍膳日給何豐腴
天光下照天策府煌煌星象經天衢房喬夜半進危計
平明一矢驚臨湖羣賢崛起輔貞觀亦有淹滯如顔蘇
惜哉燕翼謀未善祥麟接武容妖狐殿階置笏怒未解
田舍收麥言何䛕策名書府真有靦空與老姥扶天樞
貴人一代骨已朽史筆千載心猶誅閻公絶藝今亦無
長安落日明榛蕪
　　　跋明皇貴妃並馬圖
聲殘玉笛梨花月笑指驪泉浴香雪宣来天駟玉花驄
醉僛金勒揺東風阿環並轡微相顧一㸃芳心倩鶯訴
五溪老奴侍鞍側招揺先入華清路行幸東西春復秋
那知憂樂兩相酬朝元警蹕猶清道胡馬長嘶出薊幽
猿聲霜冷巴山曉錦襪遺香清𣺌渺南内凄凉稀進御
海雲空濶蓬莱小淚濕花容春雨餘縱有丹青畫不如
　　　跋趙太祖與韓王蹴踘太宗石守信楚昭輔党
　　　進環而觀之
紫微垣近一小星作戯敢與太陽敵諸將旁觀信雄武
不逃書記收兵策開封府尹真天人受譛朱崖疑老臣
幸自宫中啟金匱忍使涪陵竟隕身
　　　題萬户府瑞麥圖
河中之野木連理文人作頌何所美鯉湖之水蓮雙葩
史臣紀異不足誇木葉饑来豈堪食蓮花逺觀空有色
由来上瑞是豐年芙蓉池外麥連天一莖三穗攢秀穎
好事軍中萬口傳閲武堂成政多暇刀劔不如牛犢價
老農噉飯看昇平竒祥異産從天下香餌先收夏隴雲
雪匙可卜秋田稼絶憐西蜀杜參謀困饑空懐當世憂
崆峒麥熟無人穫且問王師休未休
　　　題劉晦卿月樓圖并餞秋闈之行仍不犯月樓
　　　字
君不見劉越石晉陽鐵騎圍城急一聲長嘯震山谷抛
弓散走羣兒泣又不見庾元規武昌僚佐相追隨坐據
胡床夜笑語不知賓主竟為誰枕戈待旦成何事終譲
著鞭先士稚況復西風塵汚人茂宏舉扇思還第嗟嗟
二子逢世亂誤長清談空致患爭如今夕倚闌人一生
飽喫升平飯百城桴鼔夜不鳴萬里山川秋愈明黄鶴
孤飛白鷗睡捲簾露氣下三更初聽笛聲何激烈再聽
書聲更清越素娥宻約無人知今秋丹桂来先折
　　　題金君澤家山飛雲圖
吳姿楚態誰使然白石齒齒山姢娟孤雲欲斷不斷處
中有萬斛瀟湘烟黄榆日晚長洲路木葉山頭幾風雨
一聲寒鴈江南書萱草靈椿觧相語觧相語君應知山
風獵獵遊子衣畢逋有待何當歸
　　　應昌路驛傍有古松一榦生十八枝為斧所傷
　　　江西胡生圖以示州長官命余作詩
盧龍迤北道應昌八月飛雪六月霜隂風蕭颯百草僵
牛羊隴坂狐兔岡破郵古廟人鬼靜傍植巨木百尺強
孤根綿綿蟄幽土枝榦直上凌穹蒼何年堂堂十八公
㑹朝侍立冠劍長中有二公能死節張許崛强存睢陽
餘生幸或逃斤斧逺地何由選棟梁西江行客苦好事
一見擕之袖裏藏摩挲老眼識竒怪興作萬里神蒼茫
寒齋無復丁生夢腹内惟聞葵藿香
　　　唐人洗馬圖
君不見雀鼠谷抵介休壁馬甲不解王不食又不見泰
山馬色别為羣東封望之如錦雲英雄角力多相值嬖
倖承恩思自媚不辭汗血千里勞驅死塵沙那得避何
如落日清水灣驊騮獨步春草閒圉人袒肩沒兩踝控
轡欲上未上間靜觀物理坐嘆息玉花慘淡何人筆少
陵野老最善評弟子曾入將軍室
　　　跋牧馬圖
平原淺陂水草甘美枯梢吹風日落塵起物色祁連山
前路又似踰關渡隴水一人解鞍枕欲睡一人褶袴手
仰指一人持轡却回頭萬馬攅蹄行復止飲者嚙者各
自然馳者忽在立者前駒而幼者隨壯者浴者出沒晴
波川風騣雪尾不受鞭並驅逐者如爭先須㬰兩騎獨
殿後戎笠持兵相格鬬老羝挾乳自成羣牧羝人逺傍
無救何人丹青手摸冩䃲礴胷中有全馬陸子作詩配
駉野千古傳流好事者
　　　栽桑
細聽鄰婦低眉説年年育蠶苦無葉山童執筐入市賣
一稱百錢猶未愜更兼春雨土忩寒忍見蠶饑頭戢戢
買絲織絹輸官外空借隣機閒一月阿姑卒歳無繻袴
小兒露骭風吹裂今時縣官清且明課民務本令必行
擔桑赬肩荷鋤去青青布種環郊城明年家養一百箔
巷響繰車楝花落滿籠新絲白雪香聽賽蠶官鼓聲樂
　　　賦燒筍竹字韻
先生朝槃厭苜蓿筍味得全差勝肉蒼頭掃地犀角出
赤燄騰煙龍尾秃土膏漸竭外欲枯火候㣲温酒已熟
撥灰可惜衣殘錦解籜猶憐膚躍玉青青無日長兒孫
草草為人供口腹盧家丞相蒸葫蘆石家無人煑豆粥
去毛留頂有何好擣韭作虀空自速不如野人工食淡
自辦行厨入脩竹句裏曾㕘玉版禪胷中會著篔簹谷
主人不問不須嗔昨夜西風響林屋
　　　竹鶴窺棊雪字韻
秦馬投鞭江可竭别墅從容謀已决蘭堦小兒呼與棊
敵手不覺平時劣青岡鶴唳走先聲捷書上床屐齒拆
局中勝負俄今古身後功名謾豪傑何如山中靜相對
風度幽篁韻清絶林深有客遇神機柯爛無人傳妙訣
白頭老姥獨解事化作仙禽欲饒舌石枰落子忽驚飛
五月驪山啄殘雪
欽定四庫全書
　牆東類稿卷十七　　　　元　陸文圭　撰
　　五言律詩
　　　四月八日偕張菊村鄧匪石洪樂閑逰城西諸
　　　寺以山髙水長分韻得長字
門外青山寺西行半里强童分泉茗潔僧供飯蔬香地
僻紅塵静心閑白日長少年餘氣習棋酒愧疎狂
　　　春雨歎
山城春强半雨脚亂如麻潤麥還傷麥催花又落花閑
來憂嵗事老去惜年華卧聽空簷滴應無夢到家
　　　驟雨
絳帳虗堂設簷牙雨驟傾已過驚蟄日未聽候虫聲向
晩飛蚊出偏工傍耳鳴山靈戯窮士邀喝夜相迎
　　　立冬
旱久何當雨秋深漸入冬黄花猶帶露紅葉已隨風邊
思吹寒角村歌相晚舂籬門日髙卧衰懶愧無功
　　　夏港道中
微暖背曝日輕寒面受風人行官路側鵲起野田中細
草陳根綠疎林病葉紅故人雲水隔來往愧衰翁
　　　髙郵寳應道中
長淮昔戰争廢地少人耕野壁三家市官亭十里程田
夫時識字水鳥不知名薄暮宿何處孤雲又一城
　　　客中度嵗
厯遍青徐路東風送入京車中守殘嵗道上拜新正椒
酒今誰獻桃符舊未更故園梅正發不見玉峥嶸
　　　喜雨上理同知
蒼蒼雖莫測誠意儘能回履草穿雲去爐香帶雨來神
龍如有喜旱魃不成災四野車聲歇懽聲却似雷
　　　贄王容溪
勁竹持髙節餘花表晩香一瓢顔子巷六籍鄭公鄉後
學師珪行先天發寳藏空擕經世具獨立暮山蒼
　　　和宋春卿寄詩韻二首
練江詩酒社聚散十年春君作并州客身為絳縣人一
牛甘送老五馬未全貧出處嗟殊異相思意却真
壯㳺不知倦老境怕逢春自分無知己何堪從避人飛
花空有恨巢燕不嫌貧獨憶延陵客風流似季真
　　　和誼齋惠詩
鴞室徒勞甚鳩居柰拙何田園空嵗晩梅栁得春多徑
合思除蔓墉髙許附蘿呼兒净掃地恐有故人過
　　　和心囦雷雨地震詩
天公惡作劇翻手變炎涼海運三山動江髙數尺彊震
雷驚失七漏雨苦移床不慮填溝壑真成老更狂
　　　奉和子華秋懐四首
九日秋懐惡那禁暑氣隆苦吟愁作祟多病藥無功有
客來相訪扄門弗為通怕談當世事遺患及孩童
况值艱難日那當老病身後生欺舊輩俗吏笑髙人易
掃張超霧難清庾亮塵鹽梅正相得鼎鼐盍調新
痛飲消愁酒愁城未肯降隂風吹北户斜日上西牕艱
食懸禾畝苛征及葦江何曽入官府深愧鹿門龎
得志瘳民瘼何期與願違青燈疎簡冊黄土汚征衣道
路嗟于役山川賦式微秋風動鱸興應不踐危機
　　　和唐人閑字韻詩巻
鼎鼎百年内何由一日閑衝冠無怒髪攬鏡已蒼顔未
易桴浮海應難屐上山春逢甲子雨愁聽溜潺潺
　　　贈㳺士艾介翁
三江懐故國七澤弔孤臣有客詩招隠何心賦問鈞明
時無棄士晩節少全人㳺子歸何日農工已及春
　　　丁酉春識慶上人于錢塘鄧君善之索余同賦
　　　孝僧詩余請以二十字盡記其實既成善之喜
　　　而書之不知何人持去後二年上人訪余江上
　　　復書以遺之
襁褓已離乳干戈復異居闗河行欲盡母子遂如初卓
行先賢傳前縁釋氏書悲歡知己極讃詠欲何如
　　　贈潘道士祈雨
日者旱太甚天乎禱有諸震雷驚破柱驟雨喜隨車精
意通無間神功斂不居魯侯眀徳頌好接有年書
　　　送劉青璧湖北道按察
飄然南去客使者趣揚舲白帝秋雲滑黄牛暮雨腥尋
詩行楚甸問酒宿巴汀北道人多朴無詞到訟庭
　　　送班同知
専城鎮西土世祿食南方紈袴洗餘習簮纓襲舊芳髙
風仰喬木遺愛指甘棠他日循良傳應留姓字香
　　　送楊伯可赴省
秋水芙蓉幙時聞嘯諾歌簿書精力盡臺省故人多別
酒禁愁得交情柰久何懐君四徳備㢘正復謙和
　　　丙申嵗侯仲逹之官洪澤
淮楚俗輕揚蕭蕭古戰塲殘兵空壁壘曠野失農桑魚
蟹西風市菰蒲淺水塘君山足詩景何事訪漁郎
　　　送王縣尹之官湘潭
江亭重執手雪壓暮潮平臺閣踰三載絃歌又一城遺
鄉因楚俗令尹似湘清别駕余知己分廷託寄聲
　　　送郭仁卿之官三衢
憲府自清要胡為墮冗曹平反猶用恕糾錄肯辭勞才
富家何瘠官卑志愈髙青雲遲得路勝我落蓬蒿
　　　送吴次尹惠州巡檢
萬古羅浮洞江樓著老坡子西相繼出廷秀晩經過欲
訪先賢去其如逺道何天寒與君别莫聽扊扅歌
　　　察罕布哈教授滿别(原注丁夘鄉試第一/三舉不中保充掌書)
小却官雖晩先登藝最優文章九州外科目萬人頭桂
折金天月芹空泮水秋澄清賴君輩憲府正旁搜
　　　送廣平孫教授
廣平河水圵古暨浙江南兩地音郵濶三年官况諳采
芹聊共樂食蘗豈能甘别酒黄梅浦情懐老不堪
　　　送句景范教授之官澧浦
南楚離騷國清風澧有蘭相從泮水樂獨棹一江寒逺
地重逢少新知欲别難髙平讀書室好為掃荒殘
　　　送張慎與歸海陵侍養二首
湖風吹栁絮記别一年餘君出當歸養吾窮久索居乍
逢論繾綣欲别又躊躇一葦長江隔時時卜鯉魚
英才銷落盡世事一凭欄以我相思切知君欲别難暮
雲南國暝早鴈圵江寒獨羡莱衣樂春風鬢未皤
　　　送周子華南歸二首
江城少公事幙府得詩人乍見顔如舊相思意轉親不
堪時事改贏得鬢毛新後夜孤舟别西風漾月輪
此日與君别重逢未有期衰年行欲盡近事或難知浩
蕩風雲㑹蕭條草木悲三吴多俊傑試與問安危
　　　送魏叔華歸越
閲世滄江上柴門㡬送迎雲泥雖異路車笠見交情春
雨西興渡梅花古粤城寄聲賣樵叟莫羨錦衣榮
　　　送長蘆穆生歸鄉來别
聞君返桑梓老我屛丘樊命駕輕千里臨岐贈一言為
山方進簣有水必觀瀾顔孟千年在遺經得盡繙
　　　送張仁卿二首
四海張公子騰書盛賛賢論心纔㡬日屈指遂經年鶩
案翻新牘鷄窻理舊編遲君得小暇已索贈逰篇
作縣徒勞爾飛黄服短轅棄官真不惡惜别却無言再
試知何地孤生老是村去逢南國友梅嶺正花繁
　　　送李正齋
龔黄吁已逺循吏捨公誰卧轍留行色歸装減到時朝
争馳薦剡郡議立生祠寂寂燕臺客難酬國士知
　　　送唐子華
海内多英俊交情得似君慇懃别後語嗚咽病中聞吟
棹秋溪月歸帆晩浦雲可憐江樹隔何日更論文
　　　送龎西山
行李不盈車西風兩鬢華厯官多在考歸蜀已無家人
去空芹水舟行及藕花飛騰君有日吾計老桑麻
　　　送汪太無道人
面帶青山色道人何處來一壷懸日月兩袖裹風雷鈆
鼎養活火寒爐撥死灰出尋方外友不語又空囘
　　　送麻姑山道人
麻姑一女子處處有仙壇地古留遺跡君今住此山流
泉清澗底落日亂峯間聞有蔡經者時時得往還
　　　病中寄諸友
五福人間有吾兼疾與貧死寧遭疫鬼生不媚錢神採
藥思方士貽書荷故人城東有别墅風雨失殘春
　　　病枕
瀟瀟風雨夜病枕厭長更輾轉終無寐呻吟不絶聲䑕
牙乗壁暗鷄翼報窻眀辛苦床前婢頻呼睡不驚
　　　病枕不寐
大率憂兼病尤非老所宜吟愁枯兩鬢時事鎖雙眉瘦
削嫌衾薄醒眠覺漏遲拒霜三五朶應愛圵風吹
　　　病足
筋寒苦蹠盭尊足詎能勝誰謂行多露全如履薄冰城
非靴可踼堦豈韈堪登設有蒲輪召安車未易乗
　　　許正卿傷臂
危機在平地險不是丘陵偶爾一投足㡬乎三折肱鞠
躬難盡力攘臂必須繩他日三公貴軺車好穏乗
　　　題張招討墓碑
輕兵戒深入險冦勿窮追失勢因魚服留名有豹皮空
歸先軫面竟褁伏波尸廟食真無愧嵯峨死節碑
　　　題孔平山墓銘(原注葬金/陵臺下)
東魯家猶在尼山道最尊教能行萬世福不庇諸孫薄
宦三千里遺銘數百言不埋防墓側空弔雨花魂
　　　挽閑閑真人父司徒
堂堂遺一老五福夀而康系出安仁譜身居榮祿鄉春
山樵獨隠晩圃菊尤香有子知何憾騎龍下大荒(原注/樵隠)
(晚香/堂名)
　　　挽朱自齋總管
郡紱雖重綰齋銘祗自脩隂功淮海積遺愛浙江留世
事桑田水人生薤露秋盖棺奚復憾簫鼓咽原頭
　　　挽貢仲章學士
才優如貢禹經行復精純海内多知己江東尚有人林
泉隠君子臺閣古名臣九轉丹成去青山宰木春(原注/貢臨)
(終夢九轉丹成/生羽翼之句)
　　　挽吴朝奉
幼時桑梓敬耆舊惜凋殘蕭誡師吾儉龎言遺以安天
乎非不夀命也亦何歎誰筆延陵墓嗚呼永不刋(原注/申浦)
(季子墓有嗚呼有吴延陵君/子之墓十字相傳夫子之筆)
　　　挽許士元州判
有數應前定浮生難豫期為親嘗藥去俄自載喪歸循
吏堪為傳遺民議立祠靈輀無路送老淚不勝揮
　　　李君美夫婦挽詩二首
君家全盛日父子佩金魚太母嘗甘㫖曽孫列起居榮
華既消歇憂患却乘除執紼門生老何堪數輓車
一死人誰免如君獨可哀離鸞不忍訣止鵩併成災従
吏聮翩去喪車寂寞囘淵明本無疾早嵗賦歸來
　　　挽孔東岡
此老典刑在粹然噡徳容百年守經學一邑號儒宗泗
水乾别派泰山摧小峯孝哉廬墓子滴淚死青松
　　　挽沈梅溪(原注其子/元從予學)
未㳺通徳里曽識謝家兒鄉邑推先輩山林養令姿梅
花記開落江水閲興衰耆舊凋零盡西風老淚垂
　　　挽趙石居
地望掄魁重氷銜博士清棄官為隠計因謗得詩名水
竹方成趣松楸忽愴情鄉中耆舊盡老淚洒銘旌
　　　挽李徳夫
一種金籯業相傳五世餘貧同司馬壁富有善和書四
子供甘㫖諸生問起居典刑無復在丹旐泣隨車
　　　挽柴青山
衣冠百世祀齒徳一時尊白馬朝京客青山負郭門廢
興疑有數生死復何言空有懐賢淚西風滴古原
　　　挽何漢卿
被服安儒素行蔵任性真終于太平世奪我老成人喬
木蒼蒼古孫枝奕奕新西鄰聞夜笛衰淚一霑巾
　　　挽朱南伯
爵齒不踰徳天乎奪此君官纔稱主簿郎已轉修文玉
質埋黄壤葩辭散彩雲從今書帶草不獨鄭公墳
　　　挽謝竹所
江左稱羣謝青山㡬夕陽田園遺一老詩禮訓諸郎勝
日㩦樽樂清風隠几忘靈輀無路送東望涕霑裳
　　　挽杜華父
鄉里多遺老朝廷少用儒公初升國學官止教生徒衛
道心猶壮憂時骨已臞遥知埋玉處風雨暗山隅
　　　挽趙鼎之
太息佳公子樽中了此生吐茵人不怒罵坐客皆驚北
闕名垂就南柯夢已成老親併弱子此恨若為平
　　　挽榕山陳同年
勞勞百年内人物老滄洲大志生難測微官病即休江
花自終古榕樹不禁秋雌甲嗟猶在哀詞淚不收
　　　挽邱景㳺二首
粹徳如金玉鄉人稱善人百年䕃喬木五子拱靈椿桂
管經行路蒲龕宴坐身今歸兠率去弔客謾霑巾
㳺公門下久公亦眷吾深疾病煩憂卜詩詞辱賞音衰
年空滴淚舊事獨傷心秉筆書潛徳空疎力不任
　　　挽俞時齋
襄陽耆舊傳一覽涕無從入社深衣叟齋居糲食翁市
朝終不到林澗或相逢有子能傳業棺衾得慎終
　　　立齋挽詩
少日増庭秀暮年山澤臞吟魂繞花竹客淚灑江湖莫
唱貞元曲空遺洛社圖絶憐埋片玉幸喜産雙珠
　　　挽陳葵心
遺才今已老生計晚方宜卧病經旬月孤墳寄一隅逢
原惟有女伯道竟無兒執紼嗟何及哀詞與淚俱
　　　挽何有開
捧檄垂三考還家甫一旬風雲千里志露電百年身講
席辭多士帷堂泣老親三生有遺恨五福少全人
　　　代挽奉政陳公
江淮離舊隠遼碣著新功騄耳非凡馬蒼髯獨老龍韓
銘空紀實曽簀遂長終先世盟猶在寒山淚滴松
　　　故夫人陳氏挽章四首
誓節㩦孤幼塵奩不復粧夜機同婦織曉隴課僮秧甘
㫖期終養哀榮畢後喪前岡指陶墓弔鶴重凄涼
白首萱堂上兒孫卓有成膝前分栗果枕上聽書聲鳯
誥将金闕鸞驂遽玉京舍西蘿月夜嗚咽隴泉鳴
憶昨升堂拜通家指舊盟為言兒有立多賴友相成喜
檄方形色哀銘忽愴情生芻一掬淚端為玉人傾
萱草北堂深霜風一夕侵㫁機思往訓捧檄負初心仙
府雲軿逺佳城月魄隂平生五鼎養空復美衣衾
　　五言長律
　　　送衛月山歸鄉(原注大魁/涇之孫)
臚傳居第一科日艷當年慷慨誅奸佞從容秉政權諸
孫今白屋舊物止青氊㡬見黄粱熟何當鐡硯穿書聲
月廡下燈影雨窻前學者師王式時人老伏䖍不令官
濟濟空負腹便便桑椹鴞偏惡桐花鳯可憐縱無當食
祿猶有可耕田卒卒纔傾盖依依願執鞭二翁俱耄矣
一别重凄然握手出門去桂花香滿船
　　　挽張宗師
鳯厯歸眀主龍韜識老臣衣冠朝日月劔履歩星辰極
品躋黄閣齋居入紫宸存心妙經緯賛化極彌綸道教
崇簮笏詞林壓搢紳儉慈為世寳安樂是天民夢卜親
如見祈禳立有神穀城黄石老衡岳白衣人宻勿天心
契便蕃帝渥新夀尊來玉醴法樂宴崇真重錦頒衣襲
精糜享膳珍青溪合瑶草𤣥圃植靈椿化鶴聲逾逺飛
鳬跡已陳松青凋晩嵗林縞失殘春世事柯山局人生
桑海塵十齡傳正印一徳鏤堅珉
　　　挽吳野堂
保䕶兵衝日焦勞嵗歉時江湖一老重州里百年思家
尚𤣥元學人遵義役規隂功宜有後隠徳固應祠擬作
榮鄉記誰鐫有道碑碧梧雖未識宿草尚堪悲偶泊梅
江堰空吟薤露詩
欽定四庫全書
　牆東類稿巻十八　　　　元　陸文圭　撰
　　七言律詩
　　　洛中鄭慤三伏之際率賓僚避暑于使君林取
　　　大蓮葉盛酒以簮刺葉令與柄通屈莖輪囷如
　　　象鼻焉傳吸之名碧筒盃故坡詩云碧碗猶作
　　　象鼻彎白酒時帶蓮心苦(原注出/雞跖集)丙寅五月宜
　　　興州賞誠以此為題為賦十一首
外直中通異衆芳嗅來葉氣勝花香一盃先吸鑑湖月
滿口潛消玉井霜尤勝朱櫻煎作蜜何須紫蔗壓為漿
細看象鼻彎彎曲刺手猶嫌綠柄長
昔宴賓僚避暑林傳盃故事到如今屈莖聊當黄金杓
刺葉先抽碧玉簮聞得鼻端香馥馥流從舌底味森森
坡仙愛釀柑為酒却道清蓮帶苦心
有客相傳避暑方採蓮不用採花房綠盤擎重盛珠露
碧管虚中溜玉漿象鼻捲風隨手曲麝臍入水透肌香
醒來忽憶涪翁句摘實分甘共母嘗
碧雲影裏倚欄干鯨吸詩人酒量寛惟有鑑湖堪避暑
遥知玉井正生寒篸開翡翠微通竅滴下真珠滿走盤
一葉偶因風颭破帕羅香沁㡬時乾
荷亭避暑約傳盃醉引清風入手來象鼻形彎通曲柄
鴨頭色重潑新醅中擎玉液休傾滿半捲青心莫展開
春酒一江能吸盡始知李白是仙才
當年避暑使君林暇日諸賢肯過臨荷帶露香須緩折
酒無風韻莫輕斟玉簮先透玲瓏玉金注徐傾瀲灔金
葉底可能甘勝蜜却憐小苦是蓮心
不須酒盞吸雲紅刺葉潛令與柄通碧色輪囷彎到底
黄流瀲灧注當中醉來欲捉波心月醒後因吹水面風
却笑求仙求不得金莖半折露盤空(原注魏眀帝移長/安金人露盤盤折)
(聲聞/百里)
露盤浄植水中央好借詩人引玉觴象鼻巧能通葉柄
馬蹄更與摘蓮房(原注温公蓮子/詩形如大馬蹄)吸川不覺西湖闊漱
石尤便玉井涼醉裏興來休折遍也留數葉覆鴛鴦
越溪女子翠紅裳來與羣仙侑一觴葉展圓盤如許大
絲連曲柄更能長清髙勝飲金莖露甘滑疑餐玉薤霜
醉手傳盃猶未稳碧痕微損迸瓊漿
樽罍自古宴嘉賓末世風流意轉新筒葉捲來由鄭氏
杯荷製出始唐人一時花草空傳玩他日賓僚但飲醇
外直中通此君子輸他光霽滿懐春
刺葉為筩製頗竒鄭公故事老坡詩擎來入手成欹器
注在當心即漏巵玉露有香黏翡翠碧雲無影浸琉璃
假饒吸盡西江水鉢内生蓮是㡬時(原注佛圖澄取水/燒香呪之鉢中生)
(青蓮/花)
　　　孟徳孔眀
孔眀孟徳兩馳驅三國人才信有餘未肯草廬終此世
不知精舍讀何書木牛古不傳遺法銅雀今成一廢墟
畢竟忠邪天不識當年成敗復何如
　　　與琴師談琴
至樂無聲識者希有聲終是假人為一時得趣惟元亮
千載知音欠子期欲寫性情初動處當原律吕未生時
夜寒月照虗堂壁鶴唳猿吟摠是詩
　　　癸酉三月園亭小飲之眀日又適澹齋所薄暮
　　　醉歸廣文寄佳句二首走筆次韻
名花濃淡總相宜對此如何不醉歸絲竹既無娱朗日
園林可是樂清時蛙聲閣閣那成部蝶陣團團戲作圍
酸杏不堪嘗煮酒纍垂空自壓青枝
綠隂未暗漸紅稀逢閏春遲一月歸古有惜花如子美
今無好客似當時酒雖薄薄聊澆渇棋亦平平旋解圍
斜日倚闌人半醒試尋青子摘梅枝
　　　同善之仲寔無逸逰飲夜歸分韻得星字
嵗華揺落江頭樹客子漂流海上萍盡染緇衣無復素
空留白眼為誰青對床便可供髙卧把酒何妨弔獨醒
太息此心徒炯炯柰何余髮已星星
　　　八月初㳺君山誼齋有詩同賦二首
曉渚風移畫舫輕秋原日射繡衣眀自㩦玉麈看山色
盡屏繁絃聽水聲季子髙風喬木古春申往事暮潮平
塔鈴自語無人㑹飲散江空霽月生
此山猶姓楚春申珠履風流㡬斛塵樽俎一時俱上客
興亡千載屬何人蕭蕭病葉悲霜木采采幽花識澗蘋
白鷺不知今古事臨江一笑岸綸巾
　　　句容賦歸
誰教老子誤諸君幸自菴中卧白雲舊令尹非新令尹
今將軍是故將軍相知自謂樂莫樂一見不如聞所聞
逋客急須囘俗駕北山早已有移文
　　　迴途入玉晨觀圖經云周時太史郭真人宅周
　　　安得有真人哉有丹井養龍池白馬老君瑞像
　　　在焉壁間刻林靈素塵字韻詩戯次二首
洗浄人間萬斛塵玉虗壇上夜朝真井深莫探丹泉髓
屋小難容老檜身(原注廊下有晉檜/一株小屋圍之)符召得龍聊小戯
料分與鶴未全貧名山採藥無空返不見仙方見異人
太虗自是隔凡塵惟恨神霄事不真泥馬空遺𤣥聖像
池魚恐是小龍身久知天上仙官貴不救山中道士貧
舊宅固應存太史徽稱早已號真人
　　　無文上人捨財鳩工建新安橋普濟衆生聞者
　　　讃歎隨喜賦詩一首
髙僧自有神通力杖錫横空搭兩堤㑹見丈夫乗駟馬
寧無學士助腰犀一溪帆影浪花轉百尺欄杆石笋齊
有客天津閑信步杜鵑聲裏夕陽西
　　　七月二十九日夜大醉宿陸宣慰廨旦日以一
　　　詩謝之
夜行被酒止公亭耳熱呼烏坐盡驚甕下自慚非畢子
吐中不覺卧王生相寛吏舍情何厚誤汚車茵罪亦輕
戲馬倘容賓落帽更拚投轄飲天眀
　　　柬人索酒
不到青州已月餘麴生風味近何如東坡盃小君應怪
圵海樽空客漸稀竒士正堪來問字癡人那復肯還書
分田種秫嗟何晚獨眄庭柯望白衣
　　　中秋見梅
鴈呌霜寒木葉飛西風亭下立瑤姬從來冷淡能禁雪
不意孤髙也競時松友舊盟寒嵗晚桂華佳約赴秋期
倚窻索笑空姝媚汝解能寛宋玉悲(原注坡詩奔月/偶桂成幽香)
　　　十月下旬驟寒小雪
朔風翻屋浪喧豗潑墨濃隂掃不開天下撒來雲母粉
人間喚作豆稭灰細民共喜宜新麥老子先須探早梅
為怕玉容禁不得數枝和淚折將來
　　　雪江獨釣
極浦寒雲壓鴈低石磯老叟手如龜茫茫沙上銀千頃
梟裊風前玉一絲鷺失蘆花驚月早魚吹栁絮上氷遲
故人物色嫌相認縱有羊裘不敢披
　　　虎丘留題辛夘三月書于劒池
霸業荒丘春草長只聽兒女話真娘虎來墓上猶應怪
鹿入宫中儘可傷太息乾坤空浩蕩不留豪傑管興亡
屬鏤抱恨沈江底潭碧猶生古劒光
　　　辛夘入杭呈王察判
中州人物古猶今復見風流正始音當日乗驄持繡斧
他年化鶴度青林誰知救世安民術即是求仙訪道心
鯨浪駕風吹未散溪山何處獨追尋
古人糟粕在遺經聖學非由積累成每向同中參孔釋
時於異處别朱程一川水滿源頭活半夜天髙月色眀
下學工夫遲十載小儒終是霧中行
　　　入杭懐古呈史葯房
某丘某水記兒時陳迹迷茫問不知觀裏看花空有菜
山南種豆落為萁林疎想弋逋仙鶴壁壊應墁坡老詩
只怪西湖頑面目濃粧猶自學西施
　　　浙西道院并題雙檜詩(和子/華䪨)
黄堂曽著宰官身髣髴兒時記不真圖誌雖存千載舊
棟梁安有百年新繁華開落無三日雙檜輪囷經㡬春
應比首陽髙節士採薇不食為求仁
　　　苦雨
積雨能令朱夏寒少曽見日上三竿風吹滄海俄然立
水瀉銀河透底乾誰辦好心來拯溺姑留老眼去觀瀾
蛙聲只在墻根草却怪泥龍不久蟠
　　　居髙眀
每愁仲夏多溽暑更逢今嵗少南風身無臺榭可獨處
眼到山川便不同直從月令髙眀處參透中庸問學功
虗静若能超物外炎涼何必介胷中
　　　七夕祈雨
彩雲朶朶西風散銀漢昭昭圵斗傾車上耕夫愁欲泣
橋邉織女笑相迎蝗飛近境行将及龍卧深淵自不驚
病枕怕聞簫皷閙誰家乞巧到天眀
　　　偶書邸壁
俯仰隨人似桔橰功名落落倦英豪婆娑僅可供賓戯
寂寞安能免客嘲空有雲心懐鶴髮竟無風力舉鴻毛
祖劉起舞成何事嵗晚柴桑是故交
　　　效後村體
十載村居學養恬未忘習氣有人嫌課僮薙草心先快
助僕移梅力尚兼不分烏鴉啼錦樹絶憐紫燕傍茅簷
路逢野老閒相問新嵗凶穰可豫占
　　　有感三首
塲屋當年負雋聲白頭牢落竟何成一生受用兔園冊
千載應無麟閣名被服易招山鳥怪題詩難學野狐精
羊裘老棄漁灘上印綬新加少傅榮(原注桓/榮也)
子美間闗離亂際堯夫生長太平年可憐橡栗天寒拾
不似鶯花日晏眠憂樂在人均是命盛衰有數總由天
腐儒老矣無竒計獨立斜陽意惘然
嵗晚田園半已蕪緇塵衮衮落征途送窮不見昌黎富
乞巧翻成子厚愚瓿下早知嘲尚白缶邊何似醉呼烏
鳶肩枉作常何客只合新豐伴酒徒
　　　闕題
區區抱甕不辭勞俯仰安能似桔槹兒子從教耀車服
丈夫何用樹旌旄但思有酒身無事始信求田䇿最髙
妄想虗憍無處著退然斂手是英豪
　　　黄山上先冢舊葬處
一盂麥飯一豚肩寒食風花淚眼邊倘得黄泉相見母
勝如白日上升天萬家置去成何用雙鶴飛來亦偶然
事死如生莫言孝㡬曽廬墓過三年
　　　庚午三月初九日寒食有感
祭筵跪拜膝難擡連嵗何曽上冢來老子七旬看又過
幻身多病復相催人間願棄姑云耳地下從逰亦壯哉
寒食江村舊行路道旁相弔總悲哀
　　　連日食粥兒輩愠見示之以詩
抄書燈下語吾兒歉嵗艱辛汝未知坡老忍飢常并日
少㳺厭粥亦多時但令後世師吾儉深怪諸人遺以危
天意從今吾儘解窮人大抵欲昌詩
　　　耳聵二首
㡬年本分做家公雖是癡頑幸不聾何必張皇驚鬭蟻
更須辛苦望攀龍濕窻暗想催花雨開户遥知戞竹風
問夜何其將夜半元來野寺已鳴鐘
血氣衰微性不靈非非是是㡬曽聽胷中不著許多事
天下本來無正聲但覺颼颼戰風雨誰知虩虩震雷霆
先生耐静坐終日怪底作勞吾耳鳴
　　　齎科詔使臣索詩
紫泥詔下九重天文治初興正急賢草木輝光霑雨露
鳶魚皷舞樂天淵雲衢接武懐新渥雪案潛心理舊編
禮樂三千攄素藴丹墀他日聽臚傳
　　　贄楊子裕中丞
堂堂四世三公後今日乗驄出案臨坐上即時聞減樂
䄂中雖暮不懐金官民乗訪皆公論獄卒平成有恕心
古栢臺邊霜氣冽肯分春意到寒林
　　　贄尤端木二首
漢家陵闕己蒼煙魯國靈光獨巋然衛玠音聞永嘉未
陶潛詩著義熈前可憐閣下投㡬死不及車中寢獲全
(原注范/粲事)寄語牙郎莫酬價匵中韞玉可求旃
萬里梯航走貢珍乾坤無地著孤臣湘江空記庚寅渡
石壁曽題癸已人國士猶嫌先事范仙家莫問㡬經秦
願提草履從君後煮茗寒泉代拾薪
　　　代上樂平傅知州初菴
一代風流獨老菴再扶道脈起東南家聲可與諸洪繼
易學曽同小阮參晝錦羨君榮世冑寒氊容我坐清談
願為藥籠中間物才匪芝苓愧不堪
　　　夀常州路達嚕噶齊
蓬山閣上冠羣賢出擁朱旛淛水邊但看兩州歌善政
宜膺多福享遐年當生自是長生佛未老應為不老仙
欲就瓣香稱夀去梅林一夕漲江天
　　　夀與可錄判
濯錦峩嵋誇最勝子昻太白記前生一川風雨睡正熟
千頃波濤心不驚手試功名棊勝負眼看富貴槿枯榮
夀盃肯向人間飲㩦傍蓮峯玉井傾
　　　夀陸雲閑道判
誕日曽生陸地花(原注關尹喜生/時陸地生蓮花)雙鸞扶下五雲車安
期共約㳺三島方朔應留醉九霞盛集儒流勝仙侣多
培隂徳種丹砂冷齋書客來稱夀自笑東風兩鬢華
　　　史葯房夀與東坡同日
日月同生豈偶然聲名不減雪堂仙岷峨西去八千里
蘇史相望二百年赤壁舊磯如昨否李生新曲至今傳
祝公夀比南飛鶴共結梅花嵗嵗縁
　　　夀陸義齋(原注乙巳九/月自五羊歸)
歸棹石門江水長肯留一片廣州香不須人祝千年夀
但願公流百世芳長侍潘輿㳺故里勝持漢節落南荒
芙蓉金菊秋風逕好和陶辭引玉觴
綠髪仙童馭彩鸞九秋彌節下人間眀分月影山河動
清入霜華草木寒已報除書來圵闕不妨拄笏看西山
霞盃淺注黄花酒留取餘香晩節看
　　　夀李侍郎母
雙成遥下五雲車獻夀仙盃吸紫霞愛惜孫枝長萱草
摩挲老樹著桃花斑衣就養榮三釜錦誥分封備六珈
他日肩輿扶上殿侍郎正踏相堤沙
　　　寄戴帥初先生
詞章科目溯當年璧水名流孰子先杜甫生逢天寳末
陶潛空憶義熈前明庭結綬懐新渥暗壁移燈理舊編
約對青山譚出處一冬澗雪長新泉
　　　和陳無逸見贈草堂詩韻
綈袍誰念故人寒轉徙蕭然老伯鸞幸喜雲山無屋礙
始知天地出門寛悠悠嵗月蟻旋磨落落功名魚上竿
金谷已無歌舞地輞川猶有畫圖看
　　　郡幕請講書和葯房先生韻
不為祁寒暫輟冬肯移蓮幕下芹宫深青豈必從藍出
美玉何煩就石礱殘雪五更侵几白一燈深夜照書紅
他年共赴長安召正恐諸儒却誚通
　　　和蒋公秉思歸韻(原注時寓/普眀後寺)
不愁世路大行難自歎行藏愧孔顔借榻寺中分兩寺
(原注白樂天詩兩/寺元從一寺分)思鄉山上又重山凄然碧草天連逺
輸與白雲僧對閒我亦天涯流落客何時同賦大刀還
　　　和郭有章見贈韻(原注郭/宣城人)
敬亭山屬謝家詩太白重來又一竒天既生才宜用世
士多有志不逢時屠龍合讓髙人手捫虱纔堪童子師
大厦支顛要梁木獨甘杞菊老天隨
　　　和陸振之見寄韻
日長不廢讀書功我與宗人老頗同病起自羞黄面老
興來人笑白頭翁剖𤓰未信能祈巧結栁終須學送窮
樽酒論文定何日碧雲暮合憶江東
　　　代和翟知事舟中寄登光陽樓詩韻
登臨送目際天涯人物風流勝永嘉已泝清流乗畫鷁
尚留醉墨看塗鴉長空黯淡吹雲葉别浦微茫蹴浪花
老守江城閑兀坐秋宵短夢苦思家
　　　和劉濬見贄韻
踽踽涼涼莫我知讀書漸懶任嘲師荷鉏亦欲耕綿上
把釣因思入漢陂姑讓著鞭先士雅何須舉扇障元規
巴人白雪難同調今古應無兩子期
　　　和鄧善之寄王一初并見柬韻
抱拙投閑計未疎但看嵗晏復何如丹山碧水吟招隠
白髪蒼顔賦遂初逸少幽情誰與暢元龍豪氣未全除
柴門有客迂雙屐何不相逢許史廬
　　　和戴帥初寄詩韻(原注詩云清江一日走千艘/獨有閑仙不喜遨㡬處白雲)
　　　(思暮合數行紅/樹又秋髙云云)
入海逢車陸用艘仁人不遇歎㳺遨登龍有意師元禮
刻鵠何心效伯髙每笑囚山非國語絶憐投閣反離騷
此身幸免官驅使兩手猶能把酒螯
　　　次樊晉山長贄見韻二首
閉户柴車久不巾但思言行謹書紳可憐麋鹿山中友
不是麒麟閣上人作賦也應曽感舊為師那敢望知新
老饕誰獻先生夀自酌蒲桃舞鬱輪
我羨君才桂一枝天門步擔束書歸藥方按古藏芝籠
花様翻新織錦機不恥緼袍身自貴能知璞玉世尤稀
天寒野曠來時路一笑應疑吾道非
　　　次韻袁艮所投贈
意氣冲霄義薄雲白頭傾盖即相親耳邊久不聞瑰論
眼底初驚見玉人厯代文章空自變致君風俗㡬時淳
世間别有經綸手不屬柴門老病身
　　　次鄭前山絲字韻
人笑學官如兔絲(原注出/南北史)誰能千里逺尋師歸田便覺
知機早舂市應嫌見事遲縱欲著鞭何所往奚須按劒
復相疑世人多享容容福白璧從來不可為
　　　留别王伯洪平章髙顯卿左丞
幼從翰墨塲中出晩見車書㝢内同四十年前沾雨露
三千里外犯霜風蛾眉共妬嬋娟女鶴髪誰憐矍鑠翁
囘首束書歸舊隠江南笋蕨滿山中
　　　别管韶夫
胸中耿耿挾孤征刺口逢人輒論兵投筆少年真燕頷
著鞭中夜忽鷄聲功名險處方成就節義窮時要講眀
别有中庸書一巻勸君西謁范髙平
　　　送元帥移屯太倉
十乗元戎又啓行澄川老稚送傾城北風吹轉旌旗影
東海懽騰皷吹聲桑麥千村無吠犬波濤萬里息奔鯨
新年鳯詔催歸覲殿内金甌覆姓名
　　　送陸誼齋按察
使星出照三吳地原隰馳驅逺有光鷹擊何如學鸞鳯
狐多且莫問豺狼懐金昌邑難汚震置酒清河反怒章
今日故人無請託他年鴻燕勿相忘
　　　送葉敏卿提領
墻東老檜屋三間几案亭亭背逺山時事浮雲蒼狗變
機心滄海白鷗閒歸與乍出紅蓮幙行矣催歸玉筍班
老子婆娑今得計底須坐客唱陽闗
　　　送嚴簡卿之燕為司徒掾
漢儒多辟司徒掾掾屬雖卑地望髙聞有袁安在公府
可無陳寵作辭曹(原注漢陳寵少為州郡吏辟司徒鮑/昱府是時三府掾屬専尚交㳺以不)
(肯視事為髙寵獨勤心物務昱/髙其能轉為辭曹掌天下獄事)脩鯨未肯隨鱗介威鳯
終須現羽毛少壮功名當拾取金臺落日射征袍
　　　送劉侯之官吉州
暨州美政不三年江右遺民借二天皂盖朱轓新牧守
青原白鷺舊山川邦衡奏疏雲中有永叔詩章洛下傳
故里諸孫無恙否下車第一表先賢
　　　送侯仲逵安豐之任
江上故人今送别淮頭往事獨凄涼陂成孫叔能强楚
城破劉公不負唐千載與君期事業一區憐我老耕桑
昇平幙府應多暇書問時時逺寄将
　　　送州官解任
小郡凋零不可為長官賢厚莫能欺政聲鄰邑皆傳説
心事同僚盡得知堪笑青蠅工㸃汚敢将白璧强瑕疵
清時公論終難冺遺愛空留去後思
　　　送張文友州判
太息君侯有祖風栖栖五載簿書叢功臣昔繪雲臺上
循吏今標漢傳中緑水江風送行色紫金闗月照孤忠
預人家國非吾事但喜詩書氣味同
　　　送丘景唐赴安豐教(原注宗卿宣/撫樞宻之孫)
元樞出督宣威地名姓江淮草木知今見聞孫騎欵叚
去為博士擁臯比詩書澤逺真難繼功業時來亦可為
往事百年無處問慶豐亭下稻連陂
　　　送朱伯海入京
燕黍寒生春未囘可堪早别故園梅新豐斗酒馬周去
京兆束書韓愈來賦就不須呈狗監勑除先合拜鸞臺
青雲附驥非吾願自守書燈撥冷灰
　　　送朱鶴臯入京
故人天上調金鼎應念先生苜蓿盤博士不煩重講席
拾遺無復歎儒冠蓬萊海闊還須險太華峯髙不道寒
茅屋三間老書客逢人懶問日長安
　　　送王居實逰金陵
破氊吟雪擁清寒有客虬髯急扣闗嵗月蒼茫千里暮
乾坤博大㡬人閑依乗自許風雲際邂逅相逢草澤間
西上月林春未半白鷗黄鵠看江山
　　　送李義夫出逰二首
與君丱角志相期嵗晏行藏各有違老樹晩花空自媚
秋林病葉更先稀時情淡薄元無味世路艱危搃是機
門外北風吹自冽旅人瑣瑣欲安歸
少年有志東山卧晚嵗方圖圵海逰餬口飢寧甘半菽
拄胷氣尚食全牛問唐元振今誰在欲趙平原何處求
赤白洪崖兩相厄不妨詩句各風流
　　　送魏叔華歸杭州得行字
青山出郭兩相迎潮去潮囘客子程門外送車今㡬輛
筵中祝酒已三行對床有弟酬佳約擁䯻何人訴别情
桂樹結花當洒掃重來曽指白鷗盟
杜康橋下水如傾九里岡頭路轉城風雨小樓清夢逺
山河古道㡬人行别懐漸覺傷安石祖席何曽傲正平
(原注是日/饒之不至)珍重去逢南國友為言白髪老書檠
　　　餞劉繼眀西歸(原注同/知子)
人生有三事如一父子師友皆人倫入向親闈奉甘㫖
出當書案服辛勤老成識見無如子少壮功名肯讓人
老我卑枝棲鷃爵仰看黄鵠上青雲
　　　送劉中齋孫歸三衢
百花頭上和羮手乃祖聲名似孝先太息北朝開府老
真成故里爛柯僊慶流冢嗣承先澤學到孫枝又一傳
野叟臨岐無别語勤修世業復青氊
　　　題桃源手巻(原注武陵今鼎州常徳路桃源山/在縣圵二十里古跡無復遺或謂)
　　　(此記淵眀寓言即義熈題甲子耻事二姓之驗/也豈為束帶見鄉里小兒然後歸隠哉師摠管)
　　　(出示此圖/為述此意)
種栁栽桃摠是春興亡千古一沾巾只評隠者非仙者
莫悟秦人即晉人年號記曽題甲子兒孫肯使識君臣
南陽髙士空遐想不向柴桑去問津
　　　題三洲詩巻
潮擁寒沙疋練長東南人物老江鄉藕花秋晩吴霜落
杜若春深楚水香閑對漁樵談治亂貪看鷗鷺失興亡
無人㑹得乗桴意東面區區嘆海洋
　　　題陸義齋雙蓮圖
紅粉香中雙並蒂碧絲藕下暗連株主人一笑偶然爾
客子競誇前所無堂上塤箎兄友弟房中琴瑟婦隨夫
君家和氣濃如酒此即雙蓮瑞慶圖
　　　强南坡自作墓銘生求挽詩
年光催客過郵亭八十餘翁尚典刑見説近成遺老傳
未當上應少㣲星履香竊笑空題墓寳玩何須自乞銘
今古逹觀惟一士山童負鍤醉劉伶
　　　挽吉州劉總管
畫㦸清香彼一時歸舟素幔不勝悲墳成共負犍為土
堂在空留蜀郡祠亂起赤眉徐自定憂侵白髪已先衰
平原嵗晩多賓客泉下難酬國士知
　　　挽李宣慰
公騎箕尾上秋旻忍見龜趺對石麟盛徳固應祠百世
隂功何止活千人壮圖落落心空在華髪蕭蕭事轉新
耆老凋零闗世運可能知己獨沾巾
　　　挽晉千户
燐草原頭十七霜宛丘改卜日辰良可憐先軫如生面
疑住靈均不死鄉抔土豈能埋宿憤遺民聊與發幽光
䕶喪諸子皆稱孝萬室他年置墓傍(原注啟攅/面如生)
　　　挽唐可竹(原注亡宋兩魁鄉薦歸/附後溧水丞終于燕)
穿楊折桂黄粱夢庭下哦松白髪秋興廢乃闗千古事
榮枯肯為一身謀江南有客朝金闕天上無人記玉樓
丹旐西風范陽路行人囘首憶林丘
　　　挽孫石山二首(原注壬/辰年卒)
今年星度嵗為龍掩袂竟嗟吾道窮正始遺音從此絶
貞元舊曲為誰工飾棺不待百年盡隠几元知萬事空
里有水心銘筆古宜書潛徳賁幽宫
榮華露槿落紛紛蒼狗依然是白雲荆渚止稱前進士
灞亭不識故将軍人間無樂徒勞子天上求文即召君
楚些西風将淚去隻鷄他日酹秋墳
　　　弔李古巖
堂堂山立萬人英一夕霜風玉樹傾公去隠然闗世道
客來何止哭交情安知死不如生樂但恨才難與命争
幸喜肯堂丹雘手隴西依舊振家聲
　　　挽闕南夫(原注號實軒/乙巳年卒)
惡夢無端嵗在蛇先賢遺落重堪嗟粹然踐履終身實
老矣婆娑兩鬢華不見鯉庭人獨立忽驚鵩舍日西斜
窆碑好為書潛徳窮巷誰尋仵作家
　　　挽陸義齋二首
四持憲節遍南方屢表陳情返故鄉殊俗今猶歌徳政
老天胡不愛忠良山空虎逝狐狸出春去花殘蛺蝶忙
五十人生不稱夭獨憐華髪在髙堂
生平意氣每相期嵗晩行藏各自知見事畧同因撫掌
憂時不語共攅眉闔棺已矣公何憾聞笛凄然我獨悲
囘首秋山寒雨外青松滴淚作枯枝
　　　挽東平張彦眀(原注女事/曹安卿)
夢覺黄粱僅一炊人生適意不多時杜陵老病親桃竹
白傅清閒憶栁枝有意出山尋樹檟傷心歸櫬賴門楣
秋風淚滴長江水遥寄東原薤露詩
　　　挽黄子髙
場屋初興選異才先生濶步上金臺蓬山渺渺仙舟隔
泮水悠悠講席開同是甲辰雌正伏胡然庚子鵩為災
天寒病叟那能出一束生芻寄淚來
　　　挽丘景南
紫荆庭下列三株十五年中次第枯餘慶後來英俊有
老成先輩典刑無每懐素志甘瓢飲不覺長身要杖扶
頭白少公門下客酸風吹淚洒輤塗
　　　蔡梅邊挽詩二首(原注/代作)
樽酒吟梅憶舊逰忍聽笳皷咽原頭曽廬栢下三年墓
退卧花間百尺樓(原注所居/有前後樓)淮海壮心空落落山林晩
興寄悠悠寒窻寂寞留孤月勸孝坊前客淚流
憶昔艱難共避兵轉於貴賤見交情長江一水分南圵
異姓兩家真弟兄囘首忽驚人世換傷心敢負嵗寒盟
空亭花月如春夢惟有清溪一帶横(原注葬在清溪/醉月坐花亭名)
　　　挽張州尹夫人
新頒五色金花誥彩服兒孫正滿堂不見魚軒隨五馬
空令鸞鏡照孤凰車中鬢老愁潘岳案上眉低憶孟光
流水無情飄素幔涼宵燕寝獨凝香
欽定四庫全書
　牆東類稿巻十九　　　　元　陸文圭　撰
　　五言絶句詩
　　　絶句三首
車薪勝盃水輿羽重鈎金物理元無定權衡只在心
買絲繡平原儗金鑄子期君子病無能不病人不知
杜欲誅雲師韓將訟風伯水旱不由天那是詩人責
　　　雪夜不寐偶成短句十首用渭北春天樹江東
　　　日暮雲為韻
丈夫慎出處功成乃身退古人夫何如八十釣清渭
四時循化機萬物隨動息衆星紛熒熒天運齊拱北
縞素製野服誤染京華塵舊業在何處梅花江上春
男兒不得志壯心惜徂年長空起鵰鶚目送入寥天
布衾生凄寒夜夜夢歸去心恐秋風深摧殘紫荆樹
吟苦不成寐寒窻凝夜缸千古誰知心遙遙賈長江
此身如斷蓬飄蕭隨北風錢塘一望地家住西湖東
客慮千萬端長吁愁不出誰能事低首揮盃送白日
幾欲膏吾車老眼不識路弟妹今何之蕭蕭白髮暮
昨日家書至慰我久離羣游子眼欲斷日日望白雲
　　　東風
東風何太急日落黄塵起篝燈吹欲滅驟雨打窻紙
　　　秋塘觀魚
野塘落芙蕖下有潜鱗躍漁多罟日深圉圉方自樂
　　　戲書所見
雲英捧玉液真是裴郎偶不知幾萬錢買得玉杵臼
　　　送祝君晟湖州提領案牘
幙府今何處青山水遶城烏程有美酒還肯餉春耕
　　　題李義夫無鎻亭二首
清風四無邊曠然此君宅可不問主人不可容俗客
昨日蒼溪叟曾來斫釣竿山童尋鶴去失却報平安
　　　題畫二首
雲巢八十翁觀化得三昧無聲凉月下適意芳草外
物物具天機縁何紙上生有時掛素壁自動亦自鳴
　　　題畫春景
青山多喬木栁枝低婀娜春風在毫端髙遷無不可
　　　題月汀圖二首
太隂水之精浴水光愈潔常怪市中人不識沙頭月
露垂蘭葉光風翻藕花影灘前白鷺睡夜半莫揺艇
　　　題畫梨花
淡容露如洗生色春欲動紙帳小屏低同入梅花夢
　　　題碧桃手巻
爛枝空有色飛羽本無情獨立春風裏如聞三兩聲
　　　寫竹
傳神疑有月著色淡無煙此是詩人筆胷中有渭川
　　　題南宫子中畫鶯
金衣何璀璀飛向垂楊樹久立却無聲東風吹不去
　　　題畫白鴈二首
蘆花秋半黄三兩下寒塘北風正蕭瑟書逺不曽將
未曾至鴈門安知食鴈美若讀潜夫論當不保此紙
　　六言詩
　　　赤壁圖二首
公瑾子瞻二龍文辭可敵武功却怪紫煙烈熖不如白
月清風
烏臺夜雨傷神赤壁秋風岸巾此老眼空四海舟中二
客何人
　　　題蕭照山水
閉門十日風雨神逰湘浦峽川樹影分開草店鴈聲吹
落漁船
　　　王黄華山水小景二首
試問滄洲漁叟長松山崦誰家終日拏舟不語江風吹
老蘆花
此紙無脂粉氣之子有山水淫當時以意摸寫今我以
目登臨
　　　題鷹捕雀圖(原注其一已擒其/一驚去鷹復回顧)
一雛已飽毒手反顧又欲其餘大貪得隴望蜀小貪取
熊兼魚
死生命判須㬰一去一不得去兩三竹葉成叢被敺復
向何處
　　　題戴嵩牛圖
隴上躬耕力倦歸坐茅齋展巻耳邊如聞笛聲却看牧
童不見
　　七言絶句詩
　　　讀史六首
逐鹿紛紛盡向秦東門牽犬亦無人月宫穏上青𡨕去
桂樹秋風老此身
暮年百事已心降床下無人拜老龎病眼欲開還又閉
偷㸔日影下西窻
曠懐雅思人人有濟世經邦事事無終日醉眠呼不醒
眀朝典午代當塗
廣陵琴與山陽笛哀怨千年尚未平正始諸賢零落盡
山王去作晉公卿
曉看嵩少玉嶙峋枉駕應憐處士貧令尹若能為保障
長衾盡覆洛城人
司徒太尉總三公奢儉由來性不同錦帳羊羔酣未省
誰能僵卧里門中
　　　偶作
姦雄徃徃墮危機成敗安能論是非空笑狂生投益智
絶憐老母遺當歸
　　　偶書
憂時耿耿丹心在無事悠悠白日過萬里山河音信少
一春風雨悶懐多
　　　舊題
賸得清眀一半春蜂衙蝶使徃來頻東風自動鞦韆索
不見海棠花下人
　　　戯狄懐英
花様精神月様粧妖魂不敢近忠良如何鳯閣平章老
却事宫中嫵媚娘
　　　己巳新春
鞭春已罷燒燈近十日西風未轉東料得化工無别意
祇因不放小桃紅
年年春色先催栁萬紫千紅次第開零落墻隂人不問
可憐殘雪一株梅
　　　山村示暮春三絶句和韻
懐哉春晩故山薇冉冉江雲日暮低為問栁橋看燕舞
何如松嶺聽猿啼
樵兒拾樵不畏虎隔溪看花如隔霧鷓鴣聲在柘崗西
落日腰䥥下山去
畫簾朱箔燕為家青草門庭只産蛙一樹櫻桃紅半落
園丁愁殺雨如麻
　　　王祈伊中秋不見月四首
秋空碾上一輪氷積雨連宵洗更清縱有浮雲容易散
吹開不待管絃聲
家家望月試停盃怪㡳濃雲撥不開身入廣寒人不見
却從袖裏褁將來
中秋萬里共隂晴曾記坡翁最善評誰信九霄風雨外
羣仙正賞月華眀
開元以後可堪憂秋雨霪霖稼不収此際霓裳歌一曲
君王正在月宫游
　　　臘月二十六日立春
隴梅未寄江南信鄒黍先囘燕谷春忽憶少陵巫峽句
菜盤思見玉纎人
　　　丁丑元夕
入夜不聞簫鼓聲千門月色為誰眀無端邏騎堦前過
錯認戎家櫪馬鳴(原注余居與/起潜姪相鄰)
　　　石湖留題三絶
仙子驂鸞不可呼故園花石久應蕪不知緑野何人買
試問平泉有子無
髙築詩壇據越城醉呼楊陸主文盟至今月下蒼苔石
時有先生杖履聲
當年彬父遣詞臣列㦸傍觀色怒嗔穀水曾無歸璧日
稽山已有摸金人
　　　望三峯
笋輿咿軋下山田遙指三峯返照邊安得肉身生兩翅
霎時飛過此山前
　　　大茅峯四絶句
懸厓石磴刷苔青空谷無仙鬼亦靈聞説遊人多好事
誰能扶直半山亭(原注勢/傾將壓)
風吹天朗見秋毫足力窮時所歴髙老子何曾煩一歩
輿夫攀陟不辭勞
羊腸九折路盤嶇不覺騰身上太虚失脚從知髙處險
西風斜日早囘車
一家兄弟入仙門誰把名山鼎足分我讀儒書知長幼
瓣香先禮大茅君
　　　露筋娘子廟
玊真僊子雪為膚枉被羣兒識塞酥寂寞扶風三尺土
可憐香火至今無
　　　桃源縣
張家橋西車馬塵北風刮地眯行人籬落枯桃三五樹
不應此地可逃秦
　　　文安縣
平生知己富歐韓辛苦修書博一官自是朝廷重科目
且教主簿到文安
　　　夜宿何莊唐主事宅
扶風豪士不知名樽酒相逢意便傾爭似何莊今夜宿
梅花燭影照三更
　　　夜宿范以善提舉雲林清逺風大作偶成二絶
　　　句
猿啼夾澗聲逾逺鶴啄荒苔跡更清身在千林頭上立
忽從脚㡳白雲生
雲峯頂上玉仙家誤入脩廊一逕斜夜半月寒風力勁
滿山松影走龍蛇
　　　臨沂沂水道中塵沙眯目不可行聞東北有温
　　　泉即浴沂處不及徃
臨沂以北沂水東行人揚𬒮塵沙中縦有温泉能自潔
雩壇安得可乗風
　　　除夕二首呈北溪
臘雪窮途一月中眀朝老鬢又春風遥知兒女團圞處
飲徧屠蘇憶乃翁
杯盤今日偶相逢客路飄飄過一冬為問玉堂春帖子
不知學士有誰供
　　　清明日泊舟甲馬營
細栁東風甲馬營鞦韆花下笑相迎舟中自有傷春客
暗數歸家幾日程
　　　清眀
花開花落總無情贏得詩人百感生今日東䦨看梨雪
坡仙去後幾清明
　　　宿黄村土人索詩
塵沙終日意昏昏落日炊煙又一村客子倦㳺求止宿
主翁搔首更無言
黄村落日下山低宿鳥歸林亦倦飛夜半驅車投北去
誰能慷慨泣牛衣
　　　入京二首
觚稜棲雀五雲深此日江湖向闕心朽骨不堪重拂拭
涓人莫枉費黄金
手携布被入闗中頗似菑川六十翁未必漢廷推第一
不須側目事轅公
　　　舟中追和遜卿早春即事十首
柳色鵞黄蘸碧沙隔溪遙指四娘家故園春事如今晩
可見東欄芍藥花
清江漠漠漾晴沙門對青山買酒家檣外一聲金彈子
流鶯驚起落庭花
莫惜春衫汚酒痕欲將遺恨寄芳樽清明客裏匆匆過
不記桃花笑倚門
草色青青没燒痕山川滿目酒盈樽只愁逋客回家日
先被春風𦂳閉門
乍别親朋似久違西風塵起染緇衣不須杜宇聲聲勸
如此江山胡不歸
壯圖落落與時違不信經綸起布衣縱使鵾魚從北化
也隨烏鵲向南歸
客至從容奉笑談晚知蔗境味尤甘曲江進士題名遍
安用山人起水南
虎溪何必與禪談唯有東籬菊味甘束帶肯為兒輩屈
悠然興在此山南
科斗臨池學篆文燕雛帶雨掠香芹春閨應恨歸來晚
南浦當時錯送君
草堂未可便移文自煑清香碧澗芹更向白雲深處宿
山頭囘首謝諸君
　　　賦歸四絶呈句容諸友
興盡歸期漸有涯夢中昨夜已還家兒童笑引池西去
菡萏猶餘一朶花
故里青松百尺强亭亭三徑儼成行東籬雨後無人葺
舊菊多應一半荒
我與茅君宿有縁四年五度過山前元符直下崇禧路
囘首三峯意愴然
一見諸賢盖便傾秋風猶動故鄉情餘生無復重來日
再世何當結弟兄
　　　題禹廟
來尋禹穴何容易却上龍門得許勞擬借梅梁浮海去
坐登三級浪頭髙
　　　仲冬雪夜偶書三絶句
城樓戍鼓盡三更燈射齋窻一黍明窻下有人勤不寐
隔墻猶聽讀書聲
擁衾危坐夜沉沉門外誰知雪寸深掩巻不言空太息
静中忽見古人心
長廊風𦂳雨冥冥花落寒燈酒半醒但覺晨光何太早
不知飛霰集窻櫺
　　　諸生和韻復吟三絶
荒城戍卒打殘更道上無人天未明一似銜枚蔡州去
只無鵝鴨混軍聲
猿啾鬼哭杳冥冥夜半何人弔獨醒謌罷離騷心正苦
隂風吹雨響踈櫺
地罏無分爇香沉畫盡殘灰夜正深窻外梅花消息動
要知子半是天心
　　　自笑
既聾不用誇三耳純白安能辨二毛自笑先生書案上
又將論語教兒曹
　　　丁卯新正紀懐四首
懶將詩句上桃符栢葉椒花一例無却笑簡齋元不簡
舟中猶自飲屠蘇
土潤耕牛不受鞭風和花鳥各忻然老人猶記兵戈日
自後昇平五十年
紛紛兒女競新年老去思親獨愴然墓上只堪供洒掃
無由綵服拜堂前
魯史曾書雨木氷坤爻切切戒隂凝衡門空把憂時志
無柰華軒盡鶴乗
　　　窺園
先生日日好窺園學圃工夫細討論賣李不須先去核
耘𤓰只恐誤傷根
　　　井竭
坎蛙曉渇上苔欄石甃泥渾底欲乾焦稼不為簞食計
一瓢飲水亦良難
　　　啓山掃松
一妻一妾閟泉扄老栢蒼蒼蔓草青我肯墦間求饜足
魂歸不必訕中庭
　　　病中四絶
南山處士老尤貧頗恨故交無一人若使知心得良友
更因多病轉相親
老去無憀病轉多櫻桃楊柳柰情何故人又比佳人薄
莫怪門前雀可羅
葉落蕭蕭壅樹根疎林帶郭半疑村卧聞車馬墻邊過
無事呼兒早閉門
浪説蘇公久已仙豈知翁自厭餘年雪堂二客能相從
姓字當時惜不傳
　　　追和四絶
文士多嬰疾與貧浩然東野即其人唱酬從此詩筒簡
炮炙時於藥褁親
餔餟糟醨醉者多獨醒無柰衆人何寒窻細讀離騷語
遺恨千年弔汨羅
三十尋思擬學仙蹉跎已過古稀年一生只作邯郸夢
枕上竒方秘不傳
卧看山雲起石根意行隨犬至前村㕓居自是無人識
何必移家上鹿門
欽定四庫全書
　牆東類稿巻二十　　　　元　陸文圭　撰
　　七言絶句詩
　　　丁亥夀藥房先生四首
賀客門闗刺莫傳日髙厨傳尚蕭然遥知獨鶴蒼苔舞
自㸃丹砂註内篇
蜀苑梅花號兩龍千年矯立受霜風若為健步能移取
逺供寒香夀乃翁
出處窮通若命何月居南斗類東坡底須内翰還公做
勘破已輸春夢婆
曲度珠簾懐吕相廡排紅榜媚韓王先生清隠心如水
消得編詩一瓣香
　　　折梅夀宋春卿
南枝春早為誰容逺供寒香夀乃翁不信廣平心似鐵
能禁索笑倚東風
　　　又口號四首(謹案此詩夀陸義齋作時乙巳九/月前有七言律詩一首編入十八)
　　　(巻/)
洛陽亭下昔埋輪當道豺狼不避人今日黄花故園酒
獨携野鶴伴閒身
仁挾翔風勇駕霆皇華使者出祥刑福星一夕遷吳分
却向龍山現夀星
華堂捧勸紫霞盃紅粉囘頭御史來直道素知嫌嫵媚
羞將白鶴放籠開
幼安伯可號文雄詞夀秦韓枉自工賢相肯交窮處士
何如魏野祝萊公
　　　贈松窻
故交皆疎栁子厚新貴不識王元之袖中刺字已漫盡
一童猶負嚢中詩
　　　贈復初二首
昨夜春風到栁枝客衣偏愛薄寒欺囊錐穎脫無人見
欲繡平原未有絲
有客袖中懐短刺何人門下曵長裾每評陸子毁茶論
大勝顔公乞米書
　　　寧華張尉衛輝人也因寇失官妻子為擄行乞
　　　歸鄉贈以二絶句
葛藟綿綿長道邉獨行踽踽亦堪憐邯鄲正近君鄉里
好借仙翁一枕眠
南來憔悴一身存歸雁哀鳴久失羣莫怪夜行人不問
形容豈似故將軍
　　　桂松巖以子平星禽二術推人多驗戲贈二絶
十二支辰配十干此專主日論財官豈無辭禄安貧者
説與先生仔細看
異類于人總不干止聞列宿應郎官區區女蝠并危燕
却與蛟龍一例看
　　　贈星禽趙顯微詩三絶
顯㣲元是紫微仙天上星辰手斡旋為向人間多漏洩
謫下茅峯五百年
莫把行蔵問斗牛年將八十更何求願言奎宿長眀健
文治從今遍九州
奎宿如何號木狼尾箕虎豹若為詳獸心人靣凡皆是
瑞物如何無鳯凰
　　　和史葯房三絶
莫倚承恩賦上林記曽薄倖託琴心白頭又欲輕相背
令蹙山眉作苦吟
出處何如漢二疏返耕聊以遂吾初虎頭未可輕摇筆
牛角何妨且讀書
春被山顛與水涯盡供物料入詩家陸劉近世升沉異
一為梅花一杏花
　　　和張仲寔絶句四首
江梅嵗晩獨清妍南國相逢亦偶然料得知心有寒月
不消重霧與輕烟
平生夢不到黄扉安得京塵染素衣只把一竿江海去
相看鷗鳥亦忘機
十年講席坐無氊盡把行蔵付與天䇿馬已甘之反後
着鞭莫競祖生先
兀坐書林閉董惟時尋佳句寫烏絲兒時論語今忘却
且讓安昌作帝師
　　　山村贈禮敬龍澤上人詩有幾年不踏澄江路
　　　耆舊唯存陸子方之句和之二首
西抹東塗衒一鄉阿婆羞憶少年粧如今閉户無人識
旋學仙翁却老方
西山爽氣入吾詩拄頰含毫有所思欲把求田語𤣥徳
莫因學圃笑樊遲
　　　次伯機絶句
梅天風雨一江寒溼却灘頭舊釣竿自着漁蓑沽酒去
路逢賈客問長安
　　　留别袁伯長待制凌徳庸少監周南翁待制諸
　　　公三絶句
待詔明廷百有餘一人釋褐向江都諸生對䇿無竒語
田竇何曾不喜儒
書生骨相太邅迍地位還須有福人老我終身友麋鹿
看君他日上麒麟
獰獰虎豹守天闗月殿蟾宫不可攀歸路春風無限好
一聲啼鳥破青山
　　　絶句留别善之仲實併呈松澗雲仲無逸四首
今夜征帆淺渚邊何時樽酒落花前白雲遶舍歸心切
不為春林聽杜鵑
手拈花草弄春愁兒女安知稼穡秋山北山南㳺未遍
歸歟且復事西疇
江上春雲生暮寒故城囘首離長安殘桃剰栁應無分
留與諸君取次看
老檜榮枯不計春好花開落止經旬莫將文翰誇餘子
共擬勲名及古人
　　　古意四首寄張可與孫晉卿
長安城頭紅日斜王孫金彈打烏鴉寄聲翠鳯穿雲去
霜寒莫戀梧桐花
長松百尺䕃官街街吏斧鋸充官柴髙寒自是飽風雪
嵗晩只合居窮崖
老翁持鏡向市賣銅光的皪秋水清醜婦鑑容驚墮地
想渠嫌殺太分眀
牧兒狹逕礙樵枝樵兒格鬭暮不歸於莵一聲嘯篁谷
兩兒驚散走如飛
　　　夜得二絶寄子華
送客征衫秋八月懐人病枕夜三更床頭稚子呼不覺
牕外瀟瀟風雨聲
雞鳴風雨思君子鴈過瀟湘憶故人别去情懐渾欲醉
夢囘詩筆已如神
　　　絶句二首寄紹堂求巧石
籬根怪石起層雲淺帶春泥碧蘚紋乞與詩人時醒酒
也勝豪奪任監軍
幾年石友卧蒼苔曾受南宫雅拜來老子暮年行脚倦
只宜窻裏看崔嵬
　　　送唐孟方教授三首
泮水三年惟飲水不知芹藻味何如羣鴞無故爭桑椹
挾彈何人莫問渠
禦兒溪北浣征衣重拂蒼苔舊釣磯有弟對床思久别
呼兒置酒話遲歸
城東老圃舊書生𦂳閉柴門懶送迎獨袖篇詩與君别
相看白首不勝情
　　　送李義夫出逰二首
梅花卸玉春寒淺栁色描金雪意消老子偶然詩興動
又挑行李過溪橋
三千丈髪從渠脱九十日春須我逰出却草堂三五里
囊中無得一錢留
　　　送吳仲魯囘烏江二道(原注吳/學易)
老人白㡌子青衿二水相滋兊澤深易學已隨丁氏去
金蘭何日慰同心
黄田西望歴陽城風水蕭蕭數日程紙上陳言刋落盡
滄浪時聽棹歌聲
　　　送留君玉髙雲卿自江隂遷松江四絶
二君才斡俱優裕數載相從意未休短棹西風吹過泖
相思霜月落南州
江浦買鱸秋正美山亭聞鶴夜尤清送君此去因懐古
海水東來意未平
老我畢枝甘伏鷃羡君喬木又遷鶯清平官府無公事
分我絲蓴一箸羮
暨州風土今非昔安得珠犀賈客船莫笑歸裝無一物
江頭魚蟹亦論錢
　　　鑒止堂
流水㳙㳙止水停要令漱玉結層氷深溪不泛桃花出
誰識仙源在武陵
　　　西苑
雪花剪白忘安蒂(原注古詩/雪花無蒂)霜葉雕紅不戀枝爭似隋
家宫樹上四時錦綵不曽離
　　　丘莊多稼樓二首(原注扁庸田/僉事所書)
樓上西風野望時𡨕𡨕禾黍没髙低勸農使者來行水
還凭朱欄憶舊題
萬畆耕耘卒嵗勤可曽一飽慰農人催租令急如風火
輸入官倉化腐塵
　　　喜客泉二首
幽篁夾道少人居山骨清寒草木疎泉見客來空自喜
春懐𣺌𣺌正愁余
一飲懐金出嶺南(原注廣/東貪泉)蓮花峯下絶清甘(原注廬/山㢘泉)我
來欲與流泉約獨喜亷人莫喜貪
　　　四時佳興題徐景陽園堂五首
溶溶川上花光午冉冉窻前草色春能識此中真樂處
聖門只有兩三人
門前車馬客方散堂下樽罍酒半醒不信鏡中添白髪
君山依舊去年青
窮秋破屋簷頭雨殘臘征夫陌上霜公子閒居無一事
可能憂樂兩相忘
華陽洞口金泉水流入宫墻作小渠任轉秦淮出江去
不應久住化龍魚
半奩玊鏡照鬚眉長笑東坡與水嬉直下琤然投小石
一波先動萬波隨
　　　題園亭
把酒看花貧亦樂携琴對竹靜相宜客來若問朝家事
囘首東風謝不知
　　　同善之仲寔無逸共賦雪中香亭
冷雲低壓翠禽巢碎玉玲瓏不耐敲蜂蝶遲來探芳信
暖風已逼杏花稍
　　　鶴皋詩為振之作
鸛鳴于垤婦長嘆鴻漸于陸夫逺征何似山亭聞鶴唳
無人靜坐月三更
　　　劉澹齋求米船謾賦二絶
文士清髙數米顛蔡公門下詎能賢探囊萬一逢江盗
錯認真州發運船
靈寳生平愛虎頭每傍戰艦繫輕舟晩無書畫真無益
洗手莫嫌寒具油
　　　臨山谷帖不似
曽草華清妙入神涪翁以後更無人捧心終是西施好
里婦何縁輒效顰
　　　危金僊示容齋清暉堂詩求䟦洪景盧乃危驪
　　　塘之座主也因成二首
巻中人物想乾淳老筆題詩意轉新却怪洪楊交不合
誠齋亦自是詩人
清暉何處有園堂消得先生句發揚百世空留遺墨在
後生併不識驪塘
　　　題敬威卿參政贈許正卿針詩巻末敬公之章
　　　許卿之藝諸君發揮盡矣終以二絶貂續尾蛇
　　　添足乎
江左知名許叔微公來示之衡氣機天下呻吟尚未息
公持肘後將安歸
正人一脉係安危温公身事亦付醫此身强健無着處
不如枕卧看兒嬉
　　　題李兄課巻
集中有句儘堪傳一夢科名十二年音好空聞永嘉末
命乖不遇竟陵前
　　　題趙子徳修屋疏二首
公子王孫逞富豪連雲甲第競相髙誰是錦里秋風客
不辦三重屋上茅
神有青囊號救貧如何無術自謀身道南大宅今安在
欲向龍舒覔主人
　　　戯題聽琴手巻
流水髙山不用彈巴人下里衆皆懽只今何處求鍾子
多向文闈作考官
　　　題昭君畫巻五絶
當時随例與黄金不遣君王有悔心近使來傳延夀死
囘思終是漢恩深
妍醜何須問畫工美人終日侍宫中奉春初計真堪恨
欲望單于敬外翁
青塜千年恨不埋琵琶馬上幾時囘宇文髙氏爭雄日
突厥柔然獻女來
已恨丹青誤妾身何消更與妾傳神那知塞北風塵貌
不似昭陽殿裏人
嚙雪中郎妾不如脱身無計謾相於勸君莫射南飛鴈
欲寄思鄉萬里書(原注畫中有/一人射鴈)
　　　題二喬手巻二絶
國色嬌嬈畫不如風流二壻儘消渠阿承醜女無人聘
自挈衣裝過草廬
小郎斫案怒生嗔亞壻提兵算若神借使横江風不便
可能銅雀鎻佳人
　　　淵明像
宋文心腹寄王宏來刺江州却有聲不怪孤臣書甲子
時時送酒賞淵眀
　　　小銅屏鑄淵眀歸去詩并坡和章以贈子華侑
　　　以絶句
五斗區區肯折腰眉山早計不如陶小屏一枕還鄉夢
五栁門前月正髙
　　　移居圖二首
潜夫兩跋最窮研通老安身是契𤣥偶向晴牕展臨本
無人當日扣龍眠
細君散髻抱嬰兒底事移家不皺眉有句曽嘲窮處士
四婆元自解吟詩
　　　江隂有桃源圖方圓尺許宫室人物如針粟可
　　　數相傳有仙宿民家刻桶板為之一夕而成明
　　　日遁去友人以本遺余戯題二絶
不自柴桑記裏來似傳晨肇入天台世間多少荒唐事
何獨神仙有是哉(原注韓詩桃源/之説誠荒唐)
人説桃源是隠民神仙幻景即非真如何谷口漁舟路
不許人間再問津(原注洪駒父諸人論桃源謂陶記中/本言避秦者初非仙也東坡荆公詩)
(得之如王摩詰退之夢得皆誤然余考之本記亦有可/疑如漁人囘舟竞不能認前路後有問津者輒死桃源)
(果在世間何/不可復見耶)
　　　題子昻學士小景
蕭蕭落木壊無枝冉冉細竹愛風僛疑非松雪齋中畫
似是唐人野望詩
　　　馬道士為詹仲眀作栁城春色圖城門外栁樹
　　　連堤桃花夾竹小橋漁艇茅屋下有讀書人不
　　　知何處景也為題二絶
渭城客舎栁煙遮漁叟桃源去路賖松竹林中讀書處
一圖風景屬三家
城外春風野水渾橋頭雙槳下孤村栁桃紅綠撩人眼
獨坐書齋懶出門
　　　題牡丹梨花手巻
沉香宴罷索人扶重向銀屏覩雪膚一笑不償千古恨
玉環當日倚䦨圖
　　　王隠齋墨梅
曽看月下挂疎影更憐雪後折横枝逋仙此詩真是畫
王生非畫却成詩
　　　題補之梅
含章殿裏雪中開曽共君王索笑來着在荒蹊枯竹畔
可知准勑號村梅
　　　題扇有所贈
圓如寶月潔如霜素手輕揺玉體凉報道眀朝秋節至
媫妤無復望專房
　　　亭下玉蘭花開
初如春笋露纎嬌拆似紅蓮白羽揺亭下吟翁步眀月
玉人虚度可憐宵
　　　梨花
粉香初試曉粧勻花貌參差是玉真茆屋詩人嗟老去
東風勿送一枝春
　　　枯松
誰見當年長髪鬚變成龍虎卧交衢雖然擁腫無人問
投老猶堪作大夫
　　　鹿葱絶句
丹葩信不類苹蒿雨後常抽綠玉條此草豈宜充鹿食
瘦莖却比沈郎腰(原注沈約作鹿葱詩云爾非苹與蒿/豈充麚鹿食䜛者取此詩以白梁武)
(帝大怒約以憂死今按此詩亦未見顯然譏刺何為得/罪但此花丹色畧有斑㸃似鹿紋所以得名非謂可以)
(供鹿之/食也)
　　詩餘
　　　㸃絳唇
　　　　情景四首
玉體纎柔照人滴滴嬌波溜填詞未就遲却牕前繡
一幅花箋適與何人手還知否孤燈坐守漸入黄昏後
笑靨多羞低頭不覺金釵溜憑媒將就鳯枕囘雙繡
月地雲階何日重携手心堅否齊眉相守願得從今後
永夜無憀更堪㸃滴聽簷溜枕寒難就堆亂床衾繡
人靣桃紅還憶擎漿手君知否倚門獨守又是清眀後
悶倚香腮淚痕一線紅膏溜將身錯就枉把鴛鴦繡
栁帶青青攀向行人手天知否白頭雙守破鏡重圓後
　　　　王仲謙席上歌者魏都惜求子華寫真為賦
小立娉婷歌聲低遏行雲住不勝珠翠玉靣慵梳洗
除却姚黄魏紫誰堪比君描取巻中人美得似崔徽未
　　　浣溪沙
　　　　次伯機
翠玉峯髙鷺㸃明縠紋波動鴨雛生湖山宜雨又宜晴
　越女蕩舟蓮葉碧裴郎駐馬栁隂青拆花調客訴𠂻
情
　　　減字木蘭花
　　　　庚申六月三日同耶律君璋趙子淵兄弟避
　　　　暑飲于𤣥妙觀之荷池君璋不飲命歌者歌
　　　　以勸之
雙鬟聳翠低䕶金蓮裙窣地銕石心腸無柰梅花一㸃
香　歌聲梁繞流水泠泠雲杳香白髪劉郎對景須拚
醉一塲
　　　　即席贈歌者夏奴
香肌玉潤花前忽聽流鶯韻移步金蓮斜轉清眸踏舞
筵　困嬌無力蜀錦纒頭拚百尺安處奴鄉且住容山
過夏凉
　　　阮郎歸
　　　　舟中賦所見
風吹一捻栁腰輕春柔力未勝眉兒喜學逺山青終朝
畫不成　嬌滴滴笑盈盈雛鶯葉㡳聲花梢雨過夕陽
眀無情漸有情
　　　臨江仙
　　　　坐客有出寵歌者乃主人舊所懽也
聽得雅歌珠一串颯然吹動梁塵樽前重見舊時人主
人情未重情重是嘉賔飛絮落花無定在近前遮莫
誰嗔文園倦客最傷神野亭何處泊空憶畫堂春
　　　唐多令
　　　　梅隠菴席上贈歌者
花下笑聲微鶯喉髙又低怪穿花粉蝶成圍唯有禪心
清似水相對坐兩忘機莫道絮沾泥狂風也解飛恨
殘春九十將歸囘首陽臺雲縹緲愁薄暮雨霏霏
　　　　寄逺
明艷注秋波輕鬆綰髻螺怕逢人先斂雙蛾怯雨羞雲
情未穏佳㑹少逺離多　梁遶憶清歌蘭舟肯再過為
他垂淚染香羅欲倩鱗鴻將錦字知别後意如何
　　　滿江紅
　　　　送理伯雍同知改除轉運判官
雙檜堂深想前日清風猶在纔半載政聲傳播輿人稱
快鞠草圜扉無滯訟憇棠田舎留遺愛問方今循吏幾
何人公為最　明而恕㢘而介官易進身難退苦簿書
叢委米鹽繁碎鴈鶩自憐羣裏聚龍豬不計兒時㑹望
美人又向碧雲西徒増慨
　　　　贈歌者
兒女多情頗自恨風雲氣少春夢裏鶯啼燕語瞥然驚
覺寸寸凌波蓮步穏彎彎拂黛山眉峭似紅雲一朶罩
江梅天然好　舞腰細歌喉巧茵錦褪梁塵繞更盈盈
笑靨櫻唇紅小金盞愛從心裏換玉山偏向懐中倒柰
劉郎前度看桃花如今老
　　　　己巳二月二十二日游北門有感
試撿春光都不在槿籬茅屋荒城外牯眠衰草鴉啼枯木
黄染菜花無意緒青描栁葉渾粗俗憶繁華不似少年
逰傷心目　棠塢錦梨園玉燕衣舞鶯簧曲艷陽天輸
與午橋金谷行處綺羅香不斷歸時絃管聲相逐怕夕
陽飲𣪚近黄昬燒銀燭
　　　減字木蘭花慢
　　　　滕王閣
九皋眀月夜跨一鶴赴仙都聽佩玉鏘鳴驂鸞小駐髙
閣凭虛萋萋草生南浦興未闌歸去東吴笑指尊前二
客昨宵良㑹非歟　莊周蝴蝶兩蘧如變化一華胥嘆
物換星移壺中日月鏡裏頭顱芳洲獨醒人在采芙蕖
嵗晏孰華予欲汎蘭舟容與煙沙漠漠重湖
　　　　和心囦春雪詞
怪東風太早未燈夕放瓊花是何處瑶姬來看玊樹光
彩交加野人但知三白喜新年天意薦休嘉肯念兵屯
北塞誰上表賀南衙　西斜日影簷牙又被黒雲遮嘆
病骨支離别懐蕭索空負年華鼇山已成春夢歸去来
空谷卧烟霞却笑昌黎才子浪吟逐馬隨車
　　　念奴嬌
　　　　贈韓茂林(原注魏/公之後)
茂林修竹自山隂㑹散幾畨陳迹修禊年年春故事懊
恨風流非昔當日蘭堂後來菊圃苗裔江南北覩君雅
號恍然舊事重憶　嵗晩木落天寒黒貂將敝尚作新
豐客星斗胸中空燦爛磨蝎虚名何益袁呂相逢知音
一笑肉眼無人識訪予梅屋談天聊慰孤寂
　　　酹江月
　　　　贈王道人性初歸茅山
芙蓉城郭有羽仙騎鶴來從何處曽拉茅君峯頂㑹瑶
佩隨風吹去玉笈偷開青嚢拾得笑㸔人間世蔵身壺
裏箇中别有天地　共約手種蟠桃綴花結實已是三
千嵗欲鱠長鯨麟作脯倒海聊共一醉偶憶寒梅更慚
小草拂袖懐歸計蓬萊清淺雲帆他日相遇
　　　　送幕職
殘花剰栁正啼䳌聲裏郵亭別館三疊陽闗聽未徹手執
離盃引滿政坐諸君久煩老子今日纔蕭散翩然歸去
故園綠樹春晩　人世蒼白浮雲自舒自巻不入髙人
眼官事如麻何日了輸與閑中不管翠栢臺髙紫微省
近别有清華選功名嵗晏江城囬首天逺
　　　　洛陽耆英㑹二首
戴花劉監算耆英㑹上與吾同嵗伊洛山川今如古人
事幾畨興廢夢枕初殘黄粱未熟已換人間世簞瓢鐘
鼎看來一等滋味　天上赤白雙丸東來西徃出没真
兒戯惟有神仙長年訣長似功名富貴欲擣𤣥霜難尋
玉杵何日藍橋遇裴郎老矣雲英那肯隨去
延年有術飡古松根下茯苓千嵗縱是延年知何益命
也道之將廢思古之人詞章節行杲杲行當世遺風流
韻淵然尚有餘味　無柰先哲凋零後生坦率多以儒
為戯每笑唐人書不讀直把黄金買貴山澤竒才雲林
真隠没齒何曾遇人生如夢江流日夜東去
　　　水龍吟
　　　　次葯房韻
西州玉局飛僊衮裳曾侍槐龍翠飛花麗曲雅音猶在
有人賡未千載峨峯一江川練又鍾清氣嘆瀛洲路近
罡風吹斷謾自有凌霄意草碧寒窻靜裏折瓊枝小
欄同倚新吟婉美西施態度慵(原/闕)梳洗按羽調絲雪兒
薄相為君心醉恨髙樓暮隔江城花暗碧雲遥睇
　　　　附史葯房作(并序/)
　　清眀後浹日過子方小飲簾櫳靚深綠隂晝寂欄
　　邊玉茶正花香韻蕭逺主人出侍人彈琵琶侑觴
　　酒未終上馬徑去恍然藍橋湓浦之遇也賦水龍
　　吟以記其事呈子方一笑
　等閒過了清眀草痕深一庭新翠光風信息牡丹初
　褪荼醿猶未燕語清圓梅英鬆潤困人天氣笑文園
　倦客詩材减盡猶有傷春意别有留春去裏小房
　櫳玉英雙倚天香浮動銖衣乍試鉛華盡洗一曲琵
　琶輕攏挑撥未觴先醉又怱怱上馬藍橋路隔謾増凝
　睇
　　　　再次韻一首寄葯房
燕芹香老春深微風颭動新篁翠驚敲夢斷忙呼小玉
故人來未香縷篩簾游絲墮几暖薫花氣問春隨鶯到
又隨燕去誰解得東君意　澗水流紅影裏小樓東有
人孤倚殘桃着雨鬢容撩亂未堪粧洗冉冉年光悠悠
時事不如沈醉更韋娘一曲司空慣見也應囘睇
　　　探春慢
　　　　和心淵己巳元夕韻
細草黏氷疎林補雪衰翁未覺春暖曝背低簷燎衣
破竈誰識舞臺歌館樂事如今懶謝鄰伴東招西喚何
消看試華燈月光今夕圓滿　念昔繁華帝里侍鳯輦
夜逰曉棚人散迓鼓方催韻簫正美忽被西風吹斷䔩
䔩梅花落忍聽得一聲羌管懐古傷情淚痕溼春衫短
　　　沁園春
　　　　送李同知之官鄴都
東西二都史載循良不五六人記南陽有召潁川有霸
并州如郭河内如恂直比朱絃清侔古鏡吏自秋霜民
自春如公者守亷平二字近古名臣　棠隂手種方新
又五馬翩翩鄴水濵想臺髙銅雀尚留遺跡堂深晝錦
空鎻凝塵琴瑟從容雅歌緩帶美政遥知達紫宸期年
後看快行宣召班冠廷紳
　　　　送楊伯可
雨足江臯月滿中秋使客將歸看扁舟空載貧無長物
破囊収貯富有新詩清白傳家懐金不受潔已從來畏
四知民何幸盡相安田里樂業熈熈　誰知經界良規
是三代相傳古法遺要講眀有素施行不擾寛嚴相濟
表裏無私慙愧偏州久淹老子却怪朝家選用遲公今
去定致身鵷序接武龍墀
　　　金縷曲
　　　　代送同僚
乍到蓉城路聽兒童歌謡徳政感恩如父好入西京循
吏傳誰道今人非古留遺愛甘棠佳樹節操氷霜清凜
凜看和風吹作陽春雨程去速遽如許　我來不見空
懐竚望彼美碧雲莫合草萋南浦信是有才供世用敢
擇東西何處又誰念嬰兒思乳不恨使君吾不識恨使
君不與吾相輔聊寄意短長句
