#+TITLE: 呂衡州集-唐-呂溫
#+DATE: 2018-05-12 10:19:03
#+SOURCE: github.com/kanripo/KR4c0052 master c0fb5694                
唐吕和叔文集序
　　　　　　　　　　　　彭城劉　禹錫　撰
五行秀氣得之居多者為雋人其色㶑灎於顔間其聲發
而為文章天之所與有物來相彼由學而致者如工人染
夏以視羽畎有生死之殊矣初貞元中天子之文章煥乎
垂光慶霄在上萬物五色天下文人為氣所召其生乃蕃
靈芝􁏱脯與百果齊拆然煌煌翹翹出乎其類終為偉人
者幾希矣東平吕和叔寔生是時而絶人逺甚始以文學
震三川三川守以為貢士之冠名聲四馳速如羽檄長安
中諸生咸避其鋒兩科連中芒刃愈出徳宗聞其名自集
賢殿校書郎擢為左拾遺明年犬戎請和上問能使絶域
者君以竒表有專對才膺選轉殿内史錫之銀章還拜尚
書户部貟外郎轉司封遷刑部郎中兼侍御史副治書之
職㑹中執法左遷縁坐謫道州刺史以善政聞攺衡州年
四十而殁後十年其子安衡位奉遺草來謁咨予紬之成
一家言凢二百篇和叔名温別字化光祖考皆以文學至
大官早聞詩禮于先侍郎又師呉郡陸貭通春秋從安定
梁肅學文章勇于藝能咸有所祖年益壯志益大遂撥去
文字與雋賢交重氣槩覈名寔忻然以致君及物為大欲
每與其徒講疑攷要皇王覇強之際臣子忠孝之道出入
上下百千年間詆訶角逐叠發連拄輙旴衡撃節揚袂頓
足信容得色舞于眉端以為按是言循是理合乎心而氣
將之昭昭然若掲日月而行孰能閼其勢而争天光者嗚
呼言可信而時异道甚長而命窄精氣為物其有所歸乎
古之為書者先立言而後體物賈生之書首過秦而荀卿
亦後其賦和叔年少過君而卒以謫似賈生能明王道似
荀卿故余所先後視二書斷自人文化成論至諸葛武侯
廟記為上篇佗咸有為為之始學左氏書故其文微為冨
艷夫羿之關弓惟巴蛇九日乃能盡其彀而囘注鷃爵亦
要中於尋常之間非羿之於弓有能有不能所遇而然也
後之逹解者推而廣之知予之素交不相索於文字之内
而巳
吕和叔文集目錄
　第一卷
　　賦詩
　　　繇鹿賦(并序)黄龍負舟賦
　　　白雲起封中詩　樂理心賦
　　　月中聞磬聲詩　鑒止水賦
　　　青岀藍詩　早朝候傳點書懐
　　　秋日臺中寄懐　望白山作
　　　聞雅琴書事　惜花絶句
　　　聽山鵲　詠鴈
　　　題尋真觀書院　寄李六協律
　　　寄竇三端公　蕃中囘寄親友
　　　吐蕃列舘卧病　中和日寄舊僚
　　　及第後荅主人　浴後贈主人
　　　㸔渾中丞桃花　贈友人
　　　北橋新亭書懐　題道州知縣廳事
　　　詶别江華毛令　訪荀參軍林園
　　　詶何䖏士　凉夜書情
　　　詶何處士書情　戯贈靈澈上人
　　　貞元舊節有感　荅崔三題海陽亭
　　　荅叚秀才　宗禮苦雨戯贈
　　　道州寄裴相公
　第二卷
　　詩
　　　吐蕃列舘月夜　望思臺作
　　　關河亭作　鞏路感懐
　　　題梁宣帝陵(二首)岳陽懐古
　　　道州途中即事　少陵原望秦中
　　　祭南岳　何源軍漢村作
　　　題河州赤岸村　題陽人城
　　　昔王龍驤墓　題石勒城(二首)
　　　劉郎浦口號　自江華之衡陽
　　　送楊七錄事　送范司空
　　　送文暢上人　送宗禮南行
　　　送叚九秀才　送李十一兵曹
　　　送袁七書記　江陵醉中留别
　　　送何山人　送戴簡處士
　　　逰郭駙馬亭子　舎弟失囚共飲
　　　櫻蕋未拆賦詩　衡州登樓望花
　　　傷合江亭剪竹　逰歐陽家林亭
　　　蚤春遊黄溪　衡州把火㸔花
　　　㸔花招客不至　順宗挽歌詞(三首)
　　　詠蜀客石琴枕　賦得郷飲酒詩
　　　賦得失群鸖　道州南樓換柱
　　　道州北池放鵝　囘風有懐
　　　蕃中荅退渾詞　上官昭容書楼歌
　　　聞砧有感　蚤覺有懐
　　　冬日病中即事　病中轉司封
　　　衢中即事　城北樓觀李花
　　　南樓即事　道州觀野火
　　　衡州蚤春(二首)郡内書懐
　　　偶然作(二首)古興
　　　風咏　道州感異
　　　與李六聮句　鏡中嘆白髮
　　　聽歌有感　旱甚見權門移芍藥花
　　　冬夜即事　道州郡齋卧疾
　　　讀小弟詩有感　讀句踐書
　　　道州月嘆　風嘆
　第三卷
　　書序
　　　請學春秋書　上族叔齊河南書
　　　代與嚴僕射書　代與韓司空書
　　　代與張尚書書　代與劉尚書書
　　　代與于相公書　地里志序
　　　送友人逰蜀序　送琴客序
　　　聮句詩序　送薛大信序
　　　律令要録序　裴氏海昏集序
　第四卷
　　表
　　　代論伐劔南更發兵表
　　　代賀徳政表　代進集註春秋表
　　　代賀遷二祖表　謝拾遺表
　　　謝章服表　代賀順宗登極表
　　　代上尊號第三表　代謝宣示元和觀象曆表
　　　代賀放浙西租賦表　代謝許逰宴表
　　　代進農書表　代司徒謝上表
　　　代賀赦表
　第五卷
　　表状
　　　代賀收西川表　代謝内庫錢充軍資表
　　　代　代賀生擒李錡表
　　　代謝槍旗等表　代謝借飛龍馬表
　　　代起居表　代謝授剌史表
　　　道州謝上表　賀冊皇太子表
　　　衡州謝上表　代謝上表
　　　代奏吐蕃事冝状　代奏請女正度状
　　　代謝賜㦸状　代請刪定開元禯状
　　　崔公行状
　第六卷
　　誌銘
　　　三受降城碑銘　韋府君神道碑銘
　　　劉公神道碑銘　南嶽大師塔銘記
　　　韋公神道碑銘
　第七卷
　　誌銘
　　　鄭夫人墓誌銘　大長公主墓誌銘
　　　李夫人墓誌銘　栁夫人墓誌銘
　　　陳先生墓表　吕府君權殯記
　第八卷
　　銘文
　　　傅巖銘　望思臺銘
　　　古東周城銘　成臯銘
　　　謁舜廟文　酹王景略文
　　　代祭樊襄陽文　代祭齊相公文
　　　祭陸給事文　祭鄧助費念文
　　　祭侯官房叔文　祭溺死百姓文
　第九卷
　　頌讃
　　　凌烟閣勲臣頌　皇帝親庻政頌
　　　立廬陵王傳讃　張荆州畫讃
　　　續羊叔子傳讃　藥師如來繡像讃
　第十卷
　　雜著
　　　功臣恕死議　復漢以粟為賞罰議
　　　人文化成論　三不欺先後論
　　　􁆁州三堂記　諸葛武侯廟記
　　　道州剌史廳記　湖南都團練廳壁記
吕和叔文集目録
吕和叔文集巻第一
　詩賦
　　　繇鹿賦(并序)
貞元巳卯歳予南岀穰樊之間遇野人縶鹿而至者問(作/一)
(詰)之荅曰此為由鹿由此鹿以誘致群鹿也備言其状且
曰此鹿每有所致輙鳴嘷不飲食者累日余喟然曰虞之
即鹿也必以其類致之人之即人也亦必以其友致之寔
繁有徒古之(從古/一作)然矣嗟夫鹿無情而猶知(有/一作)痛傷人
與謀而宴安殘酷彼何人斯彼何人斯物微感深遂作賦
曰
鹿之生兮亦稟亭毒備齒角而無競循性情而自牧姑有
昧於行止尚焉知乎倚伏捨爾崇林輕遊近麓偶巧網之
生致蒙主人之全育飲以渫井飼于芳庭寢訛荃柔騰倚
蘭馨露徃霜來日安月寧雖矯性而非樂終感恩而不驚
曽不知養非玩物用有深意命之曰繇俾䧟其類涼秋八
月爽景清氣覊致山阿縻于蹊隧設伏以待翳叢而伺同
氣相求誘之孔易將必慕侣豈云貪餌􁈡􁈡和(聲/去)鳴麌麌
狎至彼泯慮於猜信此無情於誠偽孰是倉卒禍生所忽
毒鏑歘以星貫潜機劃其電發或洞􁗀而逹腋或折足而
碎骨望林巒兮非逺顧町疃兮未㓕風嘷澤而北至兮(作/一)
(風)日掩山而西没走駭侣於巖煙呌飢麛于澗月苟行路
之聞者孰不心摧而思絶相爾由矣野心而仁望純束而
驚顧隨獲車而逡巡視鼎中之消爛觀机上之割分忽哀
鳴以感類若沉痛之在身雖復處之密邇享以豊珍比檻
猿之駭躍同海鳥之愁辛敢擇䕃而後死思走險其何因
痛無知以相䧟舎惋毒而莫申客有感而言曰物誠有諸
人亦冝乎撫事或比原心即殊借如淮隂構禍寃在神理
通説且拒狶謀寕起堂堂蕭公寔曰知巳紿致鍾室寕胡
忍此吕禄之難誰非漢臣交則不義賣亦不仁彼美酈生
既為交親誘襲軍印豈無他人於戯微獸傷類如不自容
伊人賣友以享其功㓕交道兮墜義風曽麋鹿之不若何
仁信之可宗巳焉哉諒此世之茫茫吾未見其始終
　　　黄龍負舟賦(克巳勤物大川効靈為韻)
夏后氏奠山䟽川拯溺開泰玄珪錫命既成天下之功黄
龍發祥(翔/一作)始耀域中之大當其駐軫江甸􁒷舟洪川天
行徤而時有未濟地設險而瞻之在前思利涉以撫俗遂
精誠而告䖍于是雲氣欎起神光爛然奮髯於勿用之窟
驤首於或躍之泉安波澄瀾奉天意以顒若拖尾垂鬛夾
王舟而負焉合靈符於百代表聖運於千年徒偉夫出無
情馳不測如驅風雷若有羽翼観竭誠以効用似就列而
陳力電目流光金鱗耀色天呉奔走陽矦屏息巨險迄濟
孰假剡木之能潜怪莫逢寧資畫鷁之飾應變化以昭感
出沉潜而剛克其慶惟大頼祉福者兆人其觀惟榮執玉
帛者萬國若非平水湮土泣辜罪已菲飲食以昭儉卑宫
室而思理徳掩乎生成之初功齊乎開闢之始則安有非
常之神物不召而萃止濟其不通而彰其具美者也至如
漢横汾水秦扺滄溟寔逞心欲匪崇徳馨生人之盡瘁靡
念方士之空言是聼姑幸免於覆溺夫何望乎炳靈於戯
動罔軌道言非善教則人雖愚弱或使之而不効其志惟
純其徳孔殷則龍雖神化將不役而自勤信矣哉國家俾
人其蘇在理無欎超乎大禹不務舟車之勞宛彼黄龍但
為宫沼之物而巳
　　　白雲起封中詩(題中用韵六十字成)
封間白雲起漢帝坐齋宫望在金泥上疑生秘玉中攅柯
初繚繞布葉漸蒙籠日觀祥光合天開瑞氣通無心已出
岫有勢欲凌風儻遣成膏澤欲兹遍大空
　　　吏部試樂理心賦(易直子諒油然而生為韻)
道無象天無聲聖不有作曷觀化成于是鼓吹大塊鑑鏘
元精因乎心而式是理本形乎器而強為樂名以齊五方
之俗以厚萬物之生始積中而發外卒充性而約(卷/一作)情
樂與心冥則所曰固天之縱心由樂理亦得夫自明而誠
至若樂在朝廷君臣叶義一發而陽唱隂和九變而雲行
雨施上以見為君之難下以知為臣之不易有國者理心
以此必獲儀鳳之嘉瑞若乃樂在閨閫父子静專蓋取諸
無荒而樂有節而宣和以嚴濟愛由敬全有家者理心以
此必反天性於自然且夫樂之作也一動一息樂之理也
惟清惟直然後能在聽而必聦無入而不得節有序覩貫
珠而匪珠聲成文見五色于無色其或惟邪是念惟慝是
蒐則雖琴瑟在御管磬聿脩立樂之方既失理心之術何
求亦焉望變澆風之浩浩致和氣之油油徒觀其心尚玄
通樂資交暢明賛天地之化育幽索鬼神之情状㑹節有
極象之則動而時中應變無方擬之則貞而不諒至矣哉
至樂希夷俟其禕而聽之以心固不專於子野作不在徳
亦無俟於后䕫方今敦和統同反本復始辨六律以分職
齊八風而同軌洪鍾虚受我則聞其直言朱絃遺音我則
戒夫專美此吾君之以樂理心也冝乎貴為天子
　　　終南精舍月中聞磬聲詩(題中用韻六十字成)
月峰禪室掩幽磬静昬氛思入空門妙聲從覺路聞泠泠
滿虚壑杳杳出寒雲天籟疑難辨霜鍾詎可分偶來遊法
界便欲謝人群竟夕聴真響塵心自解紛
　　　禮部試鑒止水賦(依次用限三五百十字以上成/澄虚納照遇象分形為韻任不)
水止矣静之其徐物鍳矣乆而益虚且無情於美悪又奚
議夫親踈委質爰來所期乎上善同利忘筌巳悟寕患乎
至清無魚若乃廽塘月抱髙岸環合凡滓湛然自沉金沙
烱其不雜同道徳之以虗而受異川澤之唯汚是納有匪
君子此焉明徵氣隨波息心與源澄端形赴影如木從䋲
其表微也挂金鏡而當晝其索隠也隔玉壺而見氷爾其
色必洞激光無滉瀁不蒸蓊欎之氣不激潺湲之響百犬
在目千仞指掌悪每自乎中見美寔非乎外奬鍳形之始
方似以身觀身得意之間乃同求象忘象徒觀其下倒星
漢上披煙雲守其常而性將道合居其所而物以群分君
鍳之以平心臨下必簡臣鍳之而厲節在邦必聞妍􁈂無
形兮唯人所召物我兼遣兮水無私照亷士以之立誠至
人以之觀妙豈比夫流若激矢波如建瓴不捨晝夜争輸
滄溟徒乖躁静之理莫辨真偽之形者哉國固以賢為止
水鑒有餘𥙿群形鱗集衆象景附濫巾竊吹者十手共指
研精摭寔者千載一遇夫如是姑自攝其威儀亦何憂而
何懼
　　　青出藍詩(題中有韻限四十字成)
物有無窮好藍青又出青朱研方比徳白受始成形袍襲
冝從政矜垂可問經當時不採擷佳色幾飄零
　　　奉和李相公早朝於中書侯傳㸃書所懷奉呈門
　　　下武相公中書鄭相公
禁門留騎吹内省正衣冠稍辨旂裳色尚聞鐘漏殘九天
爐氣暖六月玉聲寒宿霧開霞觀晨光泛露盤致君期返
朴求友得如蘭政出同歸理言成共不刋凖䋲臨百度領
袖映千官卧鼓流沙静飛航漲海安盡規酬注(王/一作)意偕
賦代交歡雅韵人間滿多慙竊和難
　　　奉和武中丞秋日臺中寄懷簡諸僚友時西蕃使
　　　廽奉命追和(陸本作小字分注/時西蕃巳下九字)
聖朝思紀律憲府得忠賢指顧風行地儀刑月麗天不仁
恒自逺為政復何先虚室唯生白閑情却草玄迎霜紅葉
早過雨碧苔鮮魚樂翻秋水烏聲隔暮烟舊遊多絶席感
物遂成篇更許窮荒谷追歌白雪前
　　　吐蕃別館和周十一郎中楊七録事望白山作
純精結竒狀皎皎天一涯玉嶂擁清氣蓮(蓬/一作)峯開白花
半巖晦雲雪髙頂澄煙烟霞朝昏對賔舘隐映如仙家夙
聞藴孤尚終欲窮幽遐蹔因行役暇偶得志所嘉明時無
外户勝境即中華況今舅甥國誰道隔流沙
　　　奉和張舍人閣中直夜思聞雅琴因書事通簡僚
　　　友交朋
迢遰天上直寂寞丘中琴憶爾山水韻起予仁智心凝情
在正始超想疎煩襟涼生子夜後月照禁垣深逺風藹蘭
氣微露清桐隂方襲緇衣慶永奉南薫吟
　　　和舍弟恭惜花絶句(時蕃中使囘)
去年無花看今年未㸔花更聞飄落盡走馬向誰家
　　　和恭曉聴籠中山鵲
掩抑冲天意悽愴觸籠音驚曉一聞䖏傷春千里心
　　　和舍弟讓咏籠中鷹
未用且求安無猜也不殘九天飛勢在六月目睛寒動觸
樊籠倦閑銷肉食難主人憎悪鳥試待一呼㸔
　　　同恭夏日題尋真觀季寛中秀才書院
閑院開軒笑語闌江山併入一壺寛微風但覺杉香滿烈
日方知竹氣寒披巻最冝生白室吟詩好就步虚壇願君
此地攻文字如錬仙家九轉丹
　　　同舍弟恭嵗暮寄晋州季六恊律三十韻
古人猶悲秋况復嵗暮時急景迫流念窮隂結長悲陽烏
下西嶺月鵲驚南枝攬衣步霜砌倚杖臨冰池怳怳若有
失悄悄良不怡忽聞晨起吟宛是同所思有美壮感激無
何逺悽遟摧藏變化用掩抑扶揺姿時傑豈虚出天道信
無欺巨川望汔濟寒谷待潜吹劔匣益精利玉韞(韜/一作)寕
磷緇戒哉輕沽諸行矣自寵之伊我抱微尚仲氏即心期
討論自少小形影相差池比來胷中氣欲耀天下竒雲雨
沛蕭艾烟閣雙萎𬎼㡬年困方枘一旦迷多岐道因窮理
命以盡性知事去類絶絃時來如轉規伊吕偶然得孔墨
徒爾為早行多露悔強進觸藩羸功名豈身利仁義非吾
私萬物自生化一夫何駈馳不如任行止委分(命/一作)安所
冝勸爾休感歎與余陶希夷明年郊天後慶澤嵗華滋曲
水杏花雪香街青栁絲良時且蹔歡樽酒聊共持閑過漆
園叟醉㸔五陵兒寄言所思(思隠/一作)處不逺來相追
　　　青海西寄竇三端公
時同事弗同窮節厲隂風我役流沙外君朝紫禁中從容
非所羨辛苦竟何功但示酬恩路浮生任轉蓬
　　　蕃中拘留歳餘廽至隴右先寄城中親故
蓬轉星霜攺蘭陵色養違窮泉百死別絶域再生歸鏡數
成絲髪囊收抆血衣酬恩有何力秪弃一毛微
　　　吐蕃別(列/一作)館卧病寄朝中親故(諸友/一作)
星漢縱横車馬喧風揺玉佩燭花繁豈知羸卧窮荒外日
滿深山猶閉門
　　　吐蕃列舘中和日寄朝中舊僚(僚舊/一作)
清時令節千官㑹絶域窮山一病夫遙想滿堂歌笑䖏㡬
人縁我向西隅
　　　及第後荅潼関主人
本欲雲雨化却隨波浪翻一霑太常第十過潼関門志力
且虗弃功名誰復論主人故(固/一作)相問慙笑不能言
　　　河中城南姚家浴後贈主人
新浴振輕衣滿堂寒月色主人有美酒况是曽相識
　　　看渾中丞山桃花初有他客不通晚方得入因有
　　　戲贈
朝來駐馬香街裏風度遙聞語笑聲無事閉門教日晚山
桃落盡不勝情
　　　贈友人
南山雙喬松擢本皆千尋夕流膏露津朝被青雲隂負雪
出深澗揺風倚髙岑明堂乆不搆雲幹何森森匠意方雕
巧時情正誇滛生材㑹有用天地豈無心
　　　道州夏日郡内北橋新亭書懷贈何元二處士
結搆池梁上登臨日㡬廻晴空交宻葉隂岸積蒼苔爽氣
中央滿清風四面來振衣生羽翰髙枕出塵埃齊物魚何
樂忘機鳥不猜閑銷炎晝盡静勝火雲開僻逺冝孱性優
㳺頼廢材願為長泛梗莫作重燃灰守道窮非過先時動
是灾寄言徐孺子賔榻且徘徊
　　　道州弘道縣主簿知縣三年頗著亷慎秩滿縣闕
　　　中(申/一作)使請留將赴衡州題其廳事
為理頼同力陟明非所任廢田方墾草新柘未成隂術淺
功難就人疲感易深煩君駐歸棹與慰不欺心
　　　道州將赴衡州酬別江華毛令(布絹頭及妄行杖/此人好書破百姓)
布帛精麄任土冝疲人識信每先(相/一作)期今朝别後無他
囑雖是蒲鞭也莫施
　　　道州夏日早訪荀參軍林園敬酬見贈
髙眠日出始開門竹逕旁通到後園陶亮横琴空有意任
棠置水竟無言松窓宿翠含風薄槿院朝花帶露繁山郡
本來車馬少更容相訪莫辭喧
　　　道州敬酬何䖏士懷郡樓月夜之作
清質悠悠素彩融長川逈陸合為空佳人甚近山城閉一
夜相望水鏡中
　　　新居寺院凉夜書情呈上吕和叔郎中(何玄上/峨眉山人)
　庾公念病冝清暑遣向僧家占上方月光似水衣裳濕
　松氣如秋枕簟凉幸以薄才當客次無因弱羽逐鸞翔
　何由一示雲霄路腸斷星星兩鬢霜
　　　道州敬酬何處士書情見贈
意氣曽傾四國豪偶來幽寺息塵勞嚴陵釣處江初滿梁
甫吟時月正髙新識㡬人知𣏌梓故園何嵗長蓬蒿期君
自致青雲上不用傷心歎二毛
　　　戯贈靈澈上人
僧家亦有芳春(塵/一作)興自是禪心無滯境君㸔池水湛然
時何曽(時/一作)不受花枝影
　　　三月一日是貞元舊節有感絶句寄竇三任黔南
　　　盧七任雒陽
同事先皇立玉墀中和舊節又支離今朝各自㸔花䖏萬
里遥知掩淚時
　　　初發道州荅崔三連州題海陽亭見寄絶句
吏中習隐好躋(登/一作)攀不擾疲人便自閑聞説殷勤海陽
事令人轉憶舜祠山
(附)奉陪郎中使君接上夜把火看花(叚弘古/郷貢進士)
　城上芳園花滿枝城頭太守夜看時為報林中髙舉燭
　感人情思欲題詩
　　　荅叚秀才
盡日看花君不來江城半夜為(與/一作)君開樓中共指南園
火紅燼隨花落碧苔
　　　宗禮欲往桂州苦雨因以戲贈
農人辛苦緑苗齊正愛梅天水滿堤知汝使車行意速但
令騘馬著鄣泥
　　　道州奉寄襄陽裴相公絶句
悠悠丗路自浮沉豈問(間/一作)仁賢待物心最憶過時留宴
處艷歌催酒後亭深
吕和叔文集卷第一
吕和叔文集卷第二
　朝議郎使持節衡州諸軍事守衡州刺史上騎都尉　賜緋魚袋吕温
　詩
　　　吐蕃别舘月夜
三五窮荒月還應照北堂迴身向暗臥不忍見圓光
　　　望思䑓作
浸潤成宫蠱蒼黃弄父兵人情疑始變天性感還生宇縣
猶能洽閨門詎不平空令千載後凄愴望思名
　　　孟冬蒲津関河亭作
息駕非窮途未濟豈迷津獨立大河上北風來吹人霜雪
自兹始草木當更新嚴冬不肅殺何以見陽春
　　　鞏路感懷
馬嘶白日暮劔鳴秋氣來我心浩無際河上空徘徊
　　　題梁宣帝陵二首
即雔終自剪覆國豈為雄假號孤城裏何殊在甬東
祀夏功何薄尊周義不成凄凉庾信賦千載共傷情
　　　岳陽懷古
晨飈發荆州落日到巴丘方知刳剡利可接鬼神逰二湖
豁南寝九派駃東流襟帶三千里盡在岳陽楼憶昔闘群
雄此焉争上遊呉昌屯虎旅晋盛騖龍舟宋齊紛禍難梁
陳成冦讎鐘鼓長震耀魚龍不得休風雲一蕭散功業忽
如浮今日時無事空江滿白鷗
　　　道州途中即事
零桂佳山水滎陽舊自同經途㸔不暇遇境説難窮疊嶂
青時合澄湘漫處空舟移明鏡裏路入畫屏中岩壑千家
接松蘿一徑通魚烟生縹緲犬吠隔䓗蘢戲鳥留餘翠幽
花恡晚紅光翻沙瀬日香散橘園風信美非吾土分憂属
賤躬守愚資僻地䘏隐望年豐且保心能静那求政必工
課終如免戾歸養洛城東
　　　登少陵原望秦中諸川太原王至徳妙有水術因
　　　用感歎
少陵最高處曠望極秋空郡山噴清源脉散秦川中荷鍤
成雲雨由來非鬼功如何盛明代委弃傷豳風涇㶚徒駱
驛漆沮虗㑹同東流滔滔去沃野飛秋蓬大禹平水土吾
人得其宗發機廽地勢運思與天通早欲獻竒䇿豊財叙
西戎豈知年三十未識大明宫巻爾出岫雲追吾入冥鴻
無為學驚俗狂醉哭途窮
　　　奉勑祭南嶽十四韻
皇家禮赤帝謬獲司封域致齋紫盖下宿設祝融側鳴澗
警宵寐清猿逓時刻澡潔事夙興簮佩思盡飾危□象岳
趾秘殿翹翬翼豋拜不遑顧酌獻皆累息賛導儀匪繁祝
史詞甚直忽覺心魄悸如有精靈逼漠漠雲氣生森森杉
栢黑風吹虗簫韵露洗寒玉色寂寞有至公馨香在明徳
禮成謝邑吏駕言歸郡職憇桑訪蚕事遵疇課農力所願
風雨時迴首瞻南極
　　　經河源軍漢村作
行行忽到舊河源城外千家作漢村樵採未侵征虜墓耕
耘猶就破羗屯金湯天險長全設伏臘華風亦暗存蹔駐
單車空下淚有心無力復何言
　　　題河州赤岸村
左南橋上見河州遺老相依赤岸頭匝塞歌鐘受恩者誰
怜被髪哭東流
　　　題陽人城
忠驅義感即風雷誰道南方乏武才天下起兵誅董卓長
沙子弟最先来
　　　晉王龍驤墓
虎旗龍艦順長(天/一作)風坐引全呉入掌中孫皓一(小/一作)兒
何足取便令千載笑争功
　　　題石勒城二首
長驅到處積人頭大斾連營壓上游建業烏棲何足問慨
然歸去王中州
天生傑異固難馴應變推枯若有神夷甫自能疑倚笑忍
將虚誕誤時(呉/一作)人
　　　劉郎浦口號
呉蜀成婚此水潯明珠歩障握黄金誰將一女輕天下欲
換劉郎鼎峙心
　　　自江華之衡陽途中絶句
孤棹遟遟悵有違㳂湘数日逗清輝人生隨分為憂喜迴
鴈峰南是北歸
　　　吐蕃别館送楊七録事先歸絶句
愁雲重拂地飛雪亂遥程莫慮前山暗歸人眼自明
　　　奉送范司空赴朔方(得遊字)
築壇登上將膝席委前籌虜蔑南侵跡朝分北顧憂抗旌
迴廣莫撫劍動旄頭坐見黄雲暮行㸔白草秋山横舊秦
塞河繞古靈州善守知兵事唯應獵騎遊
　　　送文暢上人東遊
隨縁聊振錫髙歩出東城水止無恒地雲行不計程到時
為彼岸過處即前生今日臨岐别吾徒自有情
　　　喜儉北至送宗禮南行
洞庭舟始泊桂江㠶又開魂從㑹䖏斷愁向笑中來敞怳
㸔殘景殷勤祝此柸衡陽刷羽待成取一行迴
　　　送段九秀才歸澧州
湘南孤白芷幽託在清潯豈有(在/一作)馨香發空勞知處深
推賢路巳隔賑乏力弗任慙我一言分負君千里心寸義
薄聮組片誠敵兼金方期踐氷雪無使弱思侵
　　　衡州送李十一兵曹赴浙東
慷慨視别劍淒清泛離琴前程楚塞㫁此恨洞庭深文字
乆巳廢循良非所任期君碧雲上千里一揚音
　　　臨洮送袁七書記歸朝(人呼為袁師/時袁生作僧蕃)
憶年十五在江湄聞說平凉且半疑豈料殷勤洮水上却
将家信託袁師
　　　江陵醉中留别坐客
尋常縱恣倚青春不契心期便不親今日煙波九疑去相
逢盡是眼中人
　　　道州酬送何山人之容州
匣有青萍笥有書何門不可曵長裾應須定取真知者遣
對明君説子虗
　　　道州送戴簡處士往賀州謁楊侍郎丈
羸馬孤僮鳥道微三千客散獨南歸山公念舊偏知我今
日因君淚滿衣
　　　春日遊郭駙馬大安亭子
戚里容閑客山泉若化成寄逰芳徑好借賞彩船輕春至
花常滿年多水更清此中如傳舎但自立功名
　　　楚州追制後舎弟直長安縣失囚花下共飲
天子収都印京兆責獄囚狂兄與狂弟不觧對花愁
　　　衡州嵗前逰合江亭見山櫻葉未拆因賦含彩恡
　　　驚春
山櫻先春發紅蕋滿霜枝幽䖏竟誰見芳心空自知似羞
朝日照疑畏暖風吹欲問含彩意恐驚輕薄兒
　　　衡州登樓望南館臨水花呈房戴叚李諸公
夭桃臨芳塘暮色堪愁思託根豈求潤照影非自媚骨挂
青柳絲零落緑錢地佳期竟何許時有幽禽至
　　　合江亭檻前多髙竹不見逺岸花客命剪之感而
　　　成詠
吉㓙豈前卜人事何翻覆縁㸔数日花却剪凌霜竹常言
契君操今乃妨衆目自古病當門誰言出幽獨
　　　道州春遊歐陽家林亭
道州城北歐陽家去郭一里占烟霞主人雖朴甚有思解
留滿地紅桃花桃花成泥不須掃明朝更訪桃源老政成
興足則(即/一作)告歸門前便是家山道
　　　衡州早春偶逰黄溪口號
偶尋黄溪日欲没早梅未盡山櫻發無事江城閉此身不
得坐待花間月
　　　衡州夜後把火㸔花留客絶句
紅芳暗落碧池頭把火遥看且少留半夜忽然風更起明
朝不復上南楼
　　　夜半把火㸔南園花招李十一兵曹不至呈座上
　　　諸公
夭桃紅燭正相鮮傲吏閑齋困獨眠應是夢中飛作蝶悠
揚祗在此花前
　　　順宗至徳大聖大安孝皇帝挽詞三首
遐視輕神寳傳歸厲聖猷堯功終有待文徳本無憂坐受
　　　賦得失群鶴
杳杳冲天鶴風排勢蹔違有心長自負無伴可相依萬里
寕辭逺三山詎憶歸但令毛羽在何處不翻飛
　　　道州南楼換柱
洪災起無朕有見非前知蟻入不足䘏柱傾何可追良工
操斤斧沉吟方在斯　杯事朽廢曷若新宏規
　　　道州北池放鵝
我非好鵝癖爾乏鳴雁姿安得免沸鼎澹然逰清池見生
不忍食深情固在斯能自逺飛去無念稲梁為
　　　迴風有懷絶句
銀宫翠島烟霏霏(菲菲/一作)珠樹玲瓏朝日暉神仙望見不得
到却逐廽風何處歸
　　　蕃中荅退渾詞(撻有譯者訴情於予因而荅之/退渾部落盡在而為吐蕃所鞭)
退渾兒退渾兒朔風長在氣何衰萬群鉄馬從奴虜強弱
由人莫歎時退渾兒退渾兒氷銷青海草如絲明堂天子
朝萬國神島(馬/一作)龍駒將與誰
　　　上官昭容書楼歌(都買得研神記一卷有昭容列/貞元十四年友人崔仁亮于東)
(感歎而作是歌/名書縫䖏因用)
漢家媫妤唐昭容工詩能賦千載同自言才藝是天真不
服丈夫勝婦人歌䦨舞罷閑無事縱恣優㳺弄文字玉楼
寳架中天居緘竒祕異萬卷餘水精編秩緑鈿軸雲母擣
帋黄金書風飄花露清旭時綺窓高挂紅銷帷香囊盛烟
綉結絡翠羽拂案青琉璃吟披綉巻紛(終/一作)無巳皎皎淵
機破研理詞縈彩翰紫鸞迴思耿寥天碧雲起碧雲起心悠哉
境深轉若坐自摧金梯珠履聲一斷瑶階日夜生青苔青
苔秘空関曽比群玉山神仙杳何許遺逸滿人間君不見
洛陽南市賣書肆有人買得研神記紙上香多蠧不成昭
容題處猶分明令人惆悵難為情
　　　聞砧有感
千門儼雲端此地冨羅紈秋月三五夜砧聲滿長安幽人
感中懷净聽淚汍瀾所恨搗衣者不知天下寒
　　　早覺有懷
東方殊未明　室蟲正飛先覺忽先起衣裳顛倒時嚴冬
寒漏長此夜如何其不用思秉燭扶桑有清暉
　　　冬日病中即事
墻下長安道囂塵咫尺間乆牽身外役暫得病中閒背喜
朝陽滿心怜莫鳥還吾　在何䖏南有白雲山
　　　病中自戸部員外轉司封
羸卧承新命優容獲所安遣兒寜賀客無力拂塵冠偃仰
晴軒暖支離曉鏡寒那堪報恩去感激對衰蘭
　　　乆病初朝衢中即事
沉疴曠十旬還過直城闉老馬猶知路羸童欲怕人又墮
三徑計更強百年身許國將何力空生衣上塵
　　　道中城北樓觀李花
　　　衡州蚤春二首
碧水何逶迤東風吹沙草煙波千萬曲不辨嵩陽道
病肺不飲酒傷心不㸔花惟驚望郷䖏猶自隔長沙
　　　郡内書懷寄劉連州竇䕫州
朱邑何為者桐鄉有古祠我心常所慕二郡老人知
　　　偶然作二首
栖栖復汲汲忽覺年四十今朝滿衣淚不是傷春泣
中夜兀然坐無言空涕洟丈夫志氣事兒女安得知
　　　古興
越歐百鍊時楚卞三泣地二寳無人識千齡皆弃置空巖
起白虹古獄生紫氣安得命世客直來開奥閉劔任刜鍾
㸔玉從投火試必能絶疑惑然後論竒異
　　　風詠
㣲風生青蘋習習出金塘輕揺深林翠静獵幽逕芳掩抑
時未来鴻毛亦無傷一朝乗嚴氣萬里號清霜北走摧鄧
林東去落扶桑掃却垂天雲澄清無私光悠然返空寂晏
海通舟航
　　　道州感興
當代知文字先皇記姓名七年天下立萬里海西行苦節
終誰辨勞生竟自輕今朝流落處瀟水遶孤城
　　　春日與李六舍弟聮句
始見花滿枝又㸔花滿地(儉/景)且持増氣酒莫滴傷心淚(温)
　　　道州月歎
列館月犁牛氷河金山雪道州月霜樹子規啼是血壯心
感此孤劔鳴沉火在灰殊未㓕
　　　風歎
青海風飛沙射面隨驚蓬洞庭風危檣欲折身若空西馳
南走有何事㑹須一决百年中
吕和叔集卷第二
吕和叔文集卷第三
　書序
　　　與族兄臯請學春秋書
儒風不振乆矣某生於百代之下不顧昧劣凛然有志翹
企聖域莫知明從如仰髙山臨大川未獲梯航而欲濟乎
深而臻乎極也凢學之道嚴師爲難師資道䘮八百年矣
自鳯鳥不至麒麟遇害血流戰國火發暴秦先王之道㡬
隕於地頼漢氏勃焉而拯之釃糟粕揚煨燼披雲霧掲日
月夫子文章滅而復耀與火德俱朗者四百餘年當時大
教中興去聖未逺學士非師説不敢輒言鴻儒碩生樂以
善誘弘道雖為公卿教授不徹其徒大者至千餘人小者
亦數百人或升乎堂或入於室洋洋濟濟有古風也夫學
者豈徒受章句而巳盖必求所以化人日日新又日新以
至乎終身夫教者豈徒愽文字而巳盖必本之以忠孝申
之以禮義敦之以信讓激之以亷耻過則匡之失則更之
如切如磋如琢如磨以至乎無瑕故無漢多名臣諌諍之
風同乎三代盖由其身受師保之教誨朋友之箴誡既知
巳之損益不忍觀人之成敗也魏晉之後其風大壞學者
皆以不師為天縱獨學為生知譯䟽翻音執疑䕶失率乃
私意攻乎異端以風誦章句為精以穿鑿文字為奥至於
聖賢之微㫖教化之大本人倫之紀律王道之根源則蕩
然莫知所措矣其先進者亦以教授為鄙公卿大夫耻為
人師至使郷校之老人呼以先生則勃然動色痛乎風俗
之移人也如是是以今之君子事君者不諌諍與人交者
無切瑳盖由其身不受師保之教誨朋友之箴誡既不知
巳之損益悪肯頋人之成敗乎而今而後乃知不師不友
之人不可與為政而論交矣且不師者廢學之漸也恐数
百年後又不及於今日則我先師之道其隕於深泉是用
終日不食終夜不寝馳古今而慷慨抱墳籍而太息吾兄
吾兄亦曽以是為念乎小子狂簡實有微志藴童䝉求我
之願立朝聞夕死之誓所與者不惟鴻碩之老博洽之士
與我同志者則為吾師與兄略言其志也其所貴乎道者
六其詩書禮樂大易春秋歟人皆知之鄙尚或異所曰禮
者非酌獻酬酢之数周旋裼襲之容也必可以經乾坤運
隂陽管人情措天下者某願學焉所曰樂者非綴兆屈伸
之度鏗鏘鼓舞之節也必可以厚風俗仁鬼神熈元精茂
萬物者某願學焉所曰易者非揲蓍演教之妙畫卦􁒘繇
之能也必可以正性命觀化元貫衆妙貞夫一者某願學
焉所曰書者非古今文字之舛大小章句之异也必可以
辨帝王稽道德補大政建皇極者某學願焉所曰詩者非
山川風土之狀草木鳥獸之名也必可以警暴虐刺淫昬
全君親盡忠孝者某願學焉所曰春秋者非戰争攻伐之
事聘享盟會之儀也必可以尊天子討諸侯正華夷䋲賊
亂者某願學焉此於非聖人所論不與於君臣父子之際
雖欲博聞不敢學矣吾兄逹者也可不曰然乎嘗閲雅論
深於春秋其間所得實曰淵正竊不自揣願以春秋三傳
執摳衣之禮於左右童蒙求我兄得辭乎朝聞夕死某可
逆乎無以流俗所輕而忽賢聖之所重也其餘五經當今
孰可為某師者幸詳鄙志而與擇焉
　　　上族叔齊河南書
大尹叔父閤下某聞水官脩而龍至官失其方物乃坻伏
以章章而言則先進為後進之官也亦宜正褒貶別雅鄭
宣六義合三變以修其官使後進之徒靡然向風皦然知
方能者勸不能者止於是乎文章之可見也如掃除氛昏
澄定波濤穹天清而日月耀滄海晏而蓬壺出今夫先進
之廢官乆矣文猶龍也其可見乎伏惟叔父藴持進之明
哀雅頌之缺常欲以三代制度訓斯文前罷鎮南服入侍
東掖詞林聳仰如日登觀莫不結轍連駟懷編捧軸差池
道路奔走光塵人人自以為齊公之遇矣及乎昌言金馬
髙議承明懸大雅之衡以權後進則乃以小子為稱首達
勾萌而茂以柯葉翌雛􁊀而使之頡頏先逹攺觀同類駭
聽譽動朝端聲馳轂下循顧反覆誠非所堪竊料叔父之
意豈不欲使濫音竊吹者聞士㑹而西逃秦境敦行守正
者望郭隗而北首燕路夫是則小子敢賀天下文章廢而
復興不敢自當其遇也然大匠雖哲不能化擁腫之材大
風雖壯不能起凝滯之物曩充郷賦薦辱公議昨詔賢良
猥塵清舉叔父以唱高寡和小子以名浮易䘮間關堙欎
卒用無成取笑薄徒貽羞左右雖失鵠而知反終胡顔而
敢安愧懼慚惶夙夜若厲叔父蹈中庸之德邅兼濟之運
荷深知於明主懸大望於蒼生一朝秉唐之鈞埏埴萬物
而髙明不奪扵獨見鄙分克彰於日新茫茫前途未敢自
料豈遽以一苐為得䘮哉由是思之勃焉増氣遂欲攝迹
聲利潜心道藝窮六籍之統紀盡正變之形容使學通天
人文正雅俗然後抗衡當代為叔父之榮雖知其難志不
可奪謹獻近文七首徒跂聖人之域未臻作者之方姑務
自強式酬與進伏願特汚省覧光賜教誨指以逺蹤責以
大成惠何加焉非敢望也
　　　代李侍郎與山南嚴僕射書
僕射禀天全才受國重寄控全蜀咽喉之地當狂冦奔侮
之衝處瘠土而其財甚豐訓羸師而其武可畏少分麾下
潜運掌中再開劒閣之扄維獻塩亭之㨗應接制使先假
地征犄角王師且為郷導削叛人之跡釋梓州之圍勞實
倍多功無與讓聖上神武睿斷注意西南一校之善否必
知一夫之勞逸必察况閤下效彰朝論事布人謡精神貫
於神祗茂伐懸於日月豈復聽簿書之巧詆笙篁之濫音
來示所虞無足介意某以寡薄謬膺重任舉關國計動属
軍期夙夜憂慙未知所濟過䝉稱奨愧惕良深唯託方岳
斗門開塞許有商量率先諸侯首賛王度義形九牧忠動
三軍意開而逺近承風言發而神明知感况某奉職之分
承眷之深受賜懷仁豈同常等銘戴所至無喻下情
　　　代李侍郎與徐州張尚書書
奉别紙示諭眷待殊異規畧端明究忠義之苦言暢經通
之雅㫖皆足以感動朝野光映古今一字之貴可懸於千
金終身佩之何啻於三復甚善甚善伏以尚書才膺間出
識蘊生知地承勲德行在詩禮自家逹國移孝為忠受任
先朝克荷崇構控喉襟之地成節制之師動必勤王志皆
憂國忠實彰扵行事義聲感于旁隣布在人謠溢於時論
鳴鸖有和鼓鐘必聞聖上神武聦明惟新覆燾勵精戎事
注意蕃隅方仄陋以旁求况勲賢之自著何患乎誠不上
逹道不大光宣太阿之利用窮彞鼎之盛烈者乎某以寡
薄謬膺重任成賦之重撫事知慙徒欲盡愚衷陳鄙見䇿
朽磨鈍庶效涓埃竭誠捐軀少酬恩遇知我者寡同志實
難頃在江西過辱厚意常懷慕仰頗歷嵗時昨者以私塩
干禁漸耗公利汴州滯運屡稽軍期忝當職司每積憂負
輙率誠懇粗申條例網羅盗糴節宣通渠實託衆賢敢專
獨見果蒙弘至公之量推急病之心率先侯伯首賛王度
許以別設方略大為隄防究絶姦源通利國漕神之聽之
言可復於天地有始有卒事必立扵邦家佇觀莫大之功
以成不朽之美諸侯師表天子腹心千載一時誠無與讓
某奉職之分受賜孔多拳拳寸誠夙夜欣企幸甚幸甚徐
傪冝並在使至口述伏惟昭悉
　　　代辛將軍與普閏劉尚書書
某性質鄙昧智能無取承籍門緒早蒙驅䇿盡瘁軍府備
甞艱難(儉艱/一作)徒竭犬馬之勞詎濟弓裘之美家搆未克國
恩未酬而謬典禁司職惟侍衛良時自晚宿志莫伸憤血
猶剛憂髪先白加以禀性寡合知音實難甘心此生長鳴
靡託豈料尚書推弘深之量啟特逹之心愛念不遺眷知
益重昨者四牡來覲萬乗虗心旁求將帥之臣佇清至公
之鍳然則蕭何之稱必在韓信孝文有問冝薦雲中而丹
墀對揚首及庸瑣敷陳本末奬飾逾涯逹其忠義之誠許
某經術無取丘園自屏所期全拙豈敢近名二十五丈汎
愛愽容不遺孤陋申以通家之好遇以國士之分禮(分/一作)
慙入室契辱忘年偎賜吹噓謬假鱗翼遂得價重江左名
聞天朝起家拾遺再命柱史時丁變故命偶屯難孤鱗方
困於蹄涔窮鳥再歸於仁德果蒙奏領列郡擢倅三軍不
汝疵瑕見容於歲月同我休戚每形于話言身計皆奉良
規家事悉資全力然後表逹宸聽推致周行南宫劇曹踐
不終歲憲府雄秩㧞于常倫内顧庸虗敢云自致魏賢子
夏宣尼之道彌尊漢用淮隂相國之言始重徒以才負知
巳名懸古人致逺之效莫彰貽羞之責斯及敢不砥礪微
分激昻前途以明君今日之恩資大賢積時之譽庻乎有
立以荅所知豈敢以尸素為榮而負乎生之論伏惟鍳察
郡榻諸生戎旃故吏往奬恩重生成感深瞻望門䦨未獲
拜謝銘戴兢惕莫知所裁拳拳下情紙墨難具某再拜
　　　地志圖序
廣陵李該博逹之士也學無不通尤好地理患其書多門
歷世䆮廣文詞浩蕩學者疲老由是以獨見之明法先聖
之制黜諸子之傳(序/一作)記述仲尼之職方㑹源流考同異
務該暢從體要倬然勒成一家之説猶懼其奥未足以昭
啟後生乃裂素為方儀據書而畫隨方靣以區別擬形容
之訓解命之曰地志圖觀其粉㪚百川黛凝群山元氣剖
判成乎筆端任土之毛有生之類大鈞變化不出其意然
後列以城郭羅乎陬落内自五侯九伯外自要荒蠻貊禹
跡之所窮漢驛之所通五色相宣萬邦錯峙毫釐之差而
下正乎封略方寸之界而上當乎分野乾象坤勢炳焉可
観與夫聚米擬其端倪畫地陳乎梗㮣固不可同年而語
詳略也每虚室燕居薄帷晴褰普天之下盡在屋壁户納
四海窓籠八極名山大川隨顧奔走殊方絶域舉意而到
髙視華裔坐横古今觀帝王之彊理見宇宙之寥廓出遐
入幽曽不崇朝與夫役形神于歲月窮轍跡於區外又不
可並軌而論勞逸也且夫刪百代之弊綜群言之首繁而
不亂踈而不漏才識以潤之丹青以炳之使嗜學之徒未
披文而見義不由户而覩奥斯訓導之明也窮地而述舉
世而載事極鴻纎理通皦昧混一家之文軌張大國之襟
帶覈人物之虗實揔山川之要㑹表皇威之有截明王道
之無外斯乃功用之大也見蒼梧塗山則思舜禹恤民之
艱覩窮荒大漠則悟秦漢勞師之弊覧齊疆晉壤則想桓
文勤王之覇觀洞庭荆門則知苖蜀恃險之敗王者于是
明乎得失諸侯于是鍳乎興替斯又懲勧之逺也然則本
之所以廣學流申之足以資鴻業垂之可以示後世豈徒
由近觀逺以智自樂為室中之一物哉而時無知音道不
虚行舉地成圖聞天無路此志士儒林所以為之頽息也
某乆從君逰辱命叙述庻明作者之意俾好事君子知其
所以然
　　　送友人遊蜀序
始吾挹至源之貌若隴底積雪聳寒木于雲谿次吾覧至
源之文若驪龍相追弄明月于泉窟末吾聽至源之論若
泰山欲雨倒雲氣于滄溟如其貌可以振肅周行如其文
可以光潤石渠如其論可以感動宣室而淪蕩江海垂二
十年則不知天所以生之之意貞元甲乙歲以親故勸勉
來遊京師時然後言無辨以動衆樂然後笑無歡以接物
義然後取無食以寕居慨然悔之决䇿長往因登紫閣峯
而指曰西南青冥色連岷峨吾行何歸山盡則住翌日告
别于友人太原王玄運顧謂予曰髙雲出岫無時雨之㑹
與風悠揚轉逺而散若至源者其猶雲耶盍亦贈之序予
和女
　　　送琴客摇兼濟東歸便道謁王􁆁州序
東海摇兼濟年十三從淮南大軍有竒童之稱歲既冠歷
泗上劇職振能吏之聲而尚氣節重言諾臨財亷見義勇
藴崇具美發以雅琴琅琅然若佩玉之有衝牙也貞元丁
丑歲觀藝京師冲宇罕窺正聲寡聽道不苟合浩然東歸
水流無心遇用則止弘農守御史中丞王公得子最深且
東諸侯之望也儻羽翼吾道鏗鏘爾音飛而鳴之一日千
里則何公門不可曵長裾乎大丈夫風波未始有極生死
且不足問况能離憂乎白露降秋雲起仰見太華壮心勃
興若不激徵變商是孤慷慨吾季恭也詩有逸氣盍韻鍾
直命余序述存以編簡俾後之觀者知吾黨所立之濫觴
　　　送薛大信歸臨晉序
先師曰益者三友吾能得之豈惟直諒多聞而巳可以旁
魄天人談堯舜之道則有吾族兄臯可以本情性語顔夷
之行則有太原王師簡可以發揚古訓論三代之文則有
河東薛大信此三君子或道以樂我或行以約我或文以
博我邅時則有光遯丗則無悶其為益也不亦大乎大信
與予最舊始以孝悌餘力皆學于廣陵之靈巖寺雲卷其
身討論数歲當見大信述作必根乎六經取禮之簡要詩
之比興書之典刑春秋之褒貶大易之變化錯落混合峥
嶸特立不離聖域而逸軌絶塵不易雅制而瓌姿萬變有
行藏之㫖逹可以濟乎天下窮可以攄其光明無為矻矻
筆硯間也行矣大信苟非同志勿失予言
　　　道州律令要録序
某頃累忝官尚書省御史臺徧觀諸曹多書令式格律於
其屋壁苟非以宦遊為情而奉其職者皆得日夕省覧卧
起出入目存心悟章章然如貫珠如循環吏無以欺臨事
不惑決繁滯舉狂直而叶于大中中人已上固可循致吾
不知其誰首之何前賢䖏心䘏事之同也若州縣者卑而
近於人逺而切於得失動有懸人命關風俗而墮者委成
於一吏望空而署動者撿閲山積神憤氣沮卒無所歸政
令之弊不亦冝乎此州法吏何洛庭良士也與撮其要講
其義書于㕔事之左某不深於法猶慮未盡後來君子其
究成之此長人者之所急(月二十七日/元和五年五)
　　　裴氏海昏集序
海昏集者有唐文行之臣故度支郎中專判度支事贈尚
書左僕射正平節公裴氏諱某字某考地毓德會友輔仁
氣志如神英華發外之所由作也初公違河洛之難以其
族行攀大別浮彭蠡望洞庭迴翔于巨湓流盻于海昏海
昏有歐山之竒脩江之清陽溪之邃陽泉之靈竹洞花塢
仙壇僧舎雞犬鍾梵相間於清嵐白雲中数百里不絶時
也俗以逺未擾地以偏而寕開元之遺老盡在猶歌詠乎
升平公悠然樂之遂與我外王父故屯田郎中集賢殿學
士河東柳公諱某叔祖故相國冝城伯諱渾洎故太常卿
蘭陵蕭公定故秘書少監范陽盧公虛舟故左庶子隴西
李公勛為塵外之交極心期之賞唯故給事中汝南袁公
髙故將作監河南元公亘以後進預焉江左搢紳諸生望
之如神仙邈不可及每賦一泉題一石毫墨未乾傳詠巳
遍其為物情所注慕如此無何朝廷命公盈虛東南漕引
呉楚中原百萬之衆仰食於公人不堪其煩我若無事往
往佩聮印擁大蓋枉道而過舊山林壑之間琴詩不廢心
計屈指而軍飫瞻其大雅之全材者歟於戯太尉侍中勤
勞王家惠于生人至公再世又以盛德屈於年運慶如壅
川其决必大由是焜燿之烈重集于我郇公郇公始以大
孝聞中以大用顯次以大忠升藩屏三朝出入二揆述先
職而堂邦賦修祖德而踐台衡理荆之政篆在樂石定蜀
之武藏在册府漢南之化方洽于人謡加以優游藝文惇
恱經術身被華衮門全素風不畏强禦不侮孤賤久要皆
當代長者推轂必一時雋傑海内士大夫如鱗羽之㱕龍
鸞君子曰憲公忠憲公之勲德節公之雅道為不忘矣郇
公以霜露之感泣編遺文思所以垂諸不朽以為節公消
息出處之道始于海昏遂于正集外别次當時唱和遊覧
餞勞之作凡九十六篇勒為海昏集上下卷不逺三千里
授簡于小生俾酌歸趣而為序引某常備中臺之属實辱
至公之遇命以哀敬不敢文為始陳古義用賛風訓昔者
三代陳詩以觀民風信詐滛義躁静柔剛於是乎取之喜
怒哀樂吉㓙存亡於是乎觀之兆於此必應於彼成乎終
必見乎始詩不可以為偽魏公子為南皮之逰以浮華相
髙故其詩傲蕩驕志勝而專勤而不安晋名士為金谷之
醼以邪侈相扇故其詩濫溺淫志冶而緩往而不返正平
公為海昏之㑹以禮義相誨故其詩恬淡退志莊直立志
退以獨全其道立以兼濟於時立而不矜退而不悲適而
不放樂而不荒親而不比數而不黷如切如磋婉而有直
體曰比曰興近而有深致仁者見之遁世而無憂智者見
之愛身而有待曖乎若冬陽之煦油乎若春澤之侵其誘
人也易其感人也深卒不知其所以然也夫如是則観南
皮之詩應劉焉得不天魏祚焉得不短觀金谷之詩潘石
焉得不誅晉室焉得不亂觀海昏之詩裴氏焉得不興我
唐焉得不理詩之時義其大矣哉天人國家之際其至矣
哉為節公郇公之子孫者其無忘哉元和五年五月七日
朝議郎使持節道州諸軍事守道州刺史上騎都尉賜緋
魚袋東平吕某謹述
吕和叔文集卷第三
吕和叔文集卷第四
　表
　　　代論伐劔南更發兵表(元和元年)
臣某言臣伏見某月日詔㫖更發太原鳳翔及神䇿諸鎮
兵赴劔南東川者陛下睿筭無遺神武必斷與人除害順
天行誅奮如霆之威乗破竹之勢期於乆逸無憚一勞大
正國經永清時祲百王盛事千古英聲天下幸甚天下幸
甚然或時事之可否兵家之利病道途之險易將帥之冝
稱不可不深圖逺計原始要終狂夫有可擇之言愚者有
一得之慮管窺所至願效㣲忠臣竊以古今用兵皆在將
勇師和政齊計勝不必多兵廣衆然後成功今髙崇文等
諸將所統巳約一萬五千餘人以整撃亂以順討逆授之
廟筭假之天威馘醜摧兇霈有餘力若更多徴征鎮廣合
師徒臣竊計之其患有五一則髙崇文素非大將拔自偏
鎮忠勇雖著威聲未洽本兵既少兼統則多將皆權隷士
非素撫雖是統師勢同烏合居常則猶可脅制臨敵則何
以指揮非唯崇文才分有限此亦自古兵家所難臣不敢
廣引載籍上煩聖聴請直以近事明之哥舒翰潼關之守
郭子儀相州之圍韓全義溵水之役皆以兵多將雜而致
敗衂許叔冀之保靈昌李光弼之全河陽李晟之收復京
邑皆以兵少將一而建大功成敗昭然而布在人口二則
貞元巳來天下無事四方節將人各懷安陛下覆燾惟新
理先清静今以西南小醜乆積天誅自春徂冬徴發巳廣
見在兵力破賊有餘若更務濟師屢聞動衆山劔深阻暑
隰為沴北人南役誰不憚行去土離家動生愁怨往年涇
州叛卒職此之由事繫安危不可不察三則吐蕃盟好未
定窺伺在心間諜徃來急於郵傳又必持兩端之計與劉
闢交通若聞發兵西南多耿邊鎮秋風即至虜馬巳肥冐
隟乗虗必有侵軼事出萬一悔何可追四則劉闢窮冦保
險逃死雖禍滛助順天道甚明而兵凶戰危人事難必脱
貔武之師少不如意蜂蟻猶聚假息旬時攻守之間動須
應援固當潜鋒養鋭以逸待勞今便悉兵後將何繼五則
劔川磽瘠居人食且不充蜀路險艱餉運無由多致今屯
兵日費何啻萬金数州米貴糴且將盡千里飛輓所濟㡬
何若更加兵實難供贍一夫設有菜色三軍無復鬪心幸
可少以成功何必多而成患今大原及神䇿等軍巳上道
者其数頗多足辨戎事其鳳翔等鎮未發之兵伏乞聖恩
且勒權停續後事冝以議行止臣謬膺重任過䝉恩遇輙
率狂瞽輕黷宸嚴苟利國家甘心鼎鑊無任兢惶懇迫之
至謹奉表陳奏以聞
　　　代李侍郎賀徳政表
臣某言臣聞上天垂象當分野者先知元后用心奉職司
者方見是以堯稱光𬒳四岳得於疇咨舜號文明九官禀
於分命豈非隨方表忠因事立言陳力自參扵化源造膝
難迷於日用伏惟皇帝陛下睿圖濬發玄徳廣運恢纂鴻
緒允升大猷振十聖之遺休復百王之墜典至如崇陵盡
瘁率禮無違長信歸尊因心則感内成則仁叙九族外平
則義協萬方厚俗則寵及髙年廣孝則榮加錫類能刑則
朝無隱慝善任則野無遺才修文則戎蠻來王整武則南
北繼㨗此皆事光日月聲洽寰區黔首之所謳謌縉紳之
所抃歎其或機㕘造物意兆先天事隔於人謡功隠於朝
聽者若非奉職之臣官業所及諒無徳而稱焉臣以庸劣
謬膺寄任調盈虗而馭輕重関成敗而繫安危職思其憂
夕愓若厲毎因罄率彼竭愚忠亟奉温顔累承睿㫖有以
知造化之意有以見天地之心曠若發䝉折如愈疾管窺
所至可得而言昨者臣以潮州刺史李璿撓縱私塩耗廢
公利請從兎職以儆慢官陛下以為法令更改且當申諭
道途悠逺容或未知俾為後圖用緩前責弘恕包於廣大
明察貫於精微此則群臣不可望清光者一也江南西道
觀察使楊慿奏以支郡旱歉經賦不充請征居地之羡且
修税茶之法陛下以為天災流行有時而息人怨滯結貽
患則深縱無日新之美忍復已除之弊特令寢奏姑務流
通有司知畫一之方販負有昭蘇之望此又群臣不可望
清光者二也臣嘗使推官殿中侍御史崔太素奉使淮南
臣以其名秩甚卑濬决務重徴令郡縣整訓役徒須示等
威請賜章服陛下以為職任伊始勤効未成必有可觀乃
申後命以再陳所切方可其奏雖事從權輿且符濟物之
宜而賞不僣行巳見永圖之㫖此又群臣不可望清光者
三也臣對揚之日親奉徳音知臣使司支計闕少必擬昭
明儉德振起素風率身為天下之先節用自宫中而始又
云臺殿舊制已當惕慮經營攺作非所措懷將不崇三尺
之階豈復議十家之産發自宸念形于天顔意開而河海
自清言出而神祗知感此又群臣不可望清光者四也陛
下光臨大寳星嵗將周貴戚之賜與無聞恩幸之霑濡殆
絶至于贍軍供國行賞報功則必鴻毛府庫糞土金玉遂
使夏州諸將恨效淺而恩深劔外三軍知生輕而義重此
又群臣不可望清光者五也夫唐虞盛烈文武餘風莫不
傳諸聲詩布在方册且匹夫匹婦片善必書飛羽沉鱗一
祥皆紀况陛下動関教化言在政刑理參至道之精躬行
盛德之事而冲虗謙讓鬰而未發將何以光揚藝祖昭示
後昆伏請宣付史官永為代法臣幸蒙恩遇獲奉昌期言
必親聞事皆目覩分深骨髓義激血誠輕黷宸嚴魂首飛
越
　　　代國子陸博士進集註春秋表
臣聞惟睿作聖觀乎人文逹則化成窮則垂訓先師所以
祖述堯舜志在春秋懸衡百王撥亂三季正大冦之本清
至公之源通群方以誠貞天下於一動無不順道德之玄
然則堯舜之心非宣尼不見宣尼之志非陛下不行庻因
儀鳯之辰永洗獲麟之恨且臣官忝國學思非出位道為
家寳罪實欺天謹昧死冩前件書詣東上閤門奉進伏候
聖㫖
　　　代齊賈二相賀遷二祖表
臣伏見今月十四日制命以尊親之義䖍附懿祖獻祖於
徳明興聖廟室正太祖元皇帝東向之尊者十五日奉遷
事畢十六日祫饗禮成日月貞曜乾坤定紀稱情靡忒合
敬有歸百神得受職之方萬國知來祭之本(中謝)臣聞國
有事莫大於嚴祀祀有經莫崇於尊祖夏殷得之以繁祉
周漢用之而休明爰自魏晉迄於隋氏或以祚短而不及
祧正或以時難而未遑討論絲綸興謝綿曠載祀竟虛盛
美允属昌期陛下道冠前王慶殷累聖奉無競之烈克廣
洪休瞻有赫之靈思正大典精誠感念旰食疇咨内㫁皇
明俯裁群議奉祖宗於常尊之地定昭穆於式序之冝清
廟肅雍玄空保祐奔走夷裔鼓舞生靈煥乎觀一代之光
盛矣接千年之統臣等自鍾舛薄坐嬰衰瘵不獲躬執籩
豆稱慶闕庭誠仰聖敬感深孝理形留神往倍百恒情
　　　謝拾遺表(貞元十九年)
伏奉制命授臣左拾遺又中使毛進朝至宅奉宣進止賜
臣本官告身者澤濡窮鱗雷起幽蟄塵忝近侍冠軼常倫
震驚失圖兢跼罔據(中謝)臣常學舊史承訓先臣皆以奉
上自致為榮附下苟進為恥臣所以既孤之後義不依人
賣洛中薄田歸闕下之舊宅退藏其跡私誓于心不邀利
於權門不求名扵衆口星霜苦節夙夜精誠准願投軀盛
時自結明主愚誠神感人欲天從果蒙陛下自記姓名猥
憐孤直振零丁於絶望拔曖昧於無陛獨斷皇明起寘清
列俯降中貴内賜官告特違恒例光寵賤臣俾其不出户
庭坐生羽翼萬乗知巳一鳴驚人公朝得盡節之方私室
無謝恩之䖏顧唯凡瑣叨此殊尤纒激血誠銘鏤膚骨採
㧞恩重泥塗感深畢性命以為期裂肝膽而何述唯當竭
誠陳力效節明忠使丹心有孚白首無點然後敢望披雲
捧日一識天顔則盍門之灰粉如歸百生之至願斯畢無
任感恩榮耀之至
　　　御荅
卿克修學藝信禀温良是用命官列于近署　惟朝典煩
有表章所謝知
　　　謝章服表
今月二十一日髙品薛盈珍至鳯翔府奉宣進㫖賜臣緋
衣魚袋笏并袋紫衣一副者發揚宸念照灼恩光瞻奉自
天戰跼無地(中謝)臣孤陋無取過蒙奬録聖慈周洽天造
曲成恩重出疆俾諧盡飾九重清秘不忘絶域之單車萬
乗憂勤特記微臣之命服衣分内府錫及近藩未申汗馬
之勞遽冒濡鵜之㓨在笥増感撫躬若驚殞越兢慙㒺知
攸措
　　　代孔侍郎蕃中賀順宗登極表
六月十四日入蕃告哀使左金吾將軍兼御史中丞田景
度至吐蕃列舘伏承皇帝陛下以正月二十六日明徳奉
天纂臨宸極重光昇曜百化維新澤被幽遐慶覃動植中
賀臣聞和氣既蒸勾萌必逹時雨將降柱礎猶知臣從單
車閉留絶域天臨日照而别䖏幽隂雷動幽隂而兀為聾
瞶伏願陛下義敦柔逺體及窮荒始獲䖍奉徳音仰沾聖
澤具寮就列無階蹈踴之初庶物效靈獨在飛沉之後舛
薄鐘命耻玷自躬疚心厚顔㒺知攸措今月七日自列館
迴至河州大夏川即以十二日進發星言夕愓莫敢遑寕
瞻望闕庭載深感躍無任喜抃屏營之至
　　　代文武百寮上尊號第三表
臣等自管窺天以凡揆聖䖍奉徽號罄陳至誠而再降謙
光未廻宸睠慙局㒺據彷徨失圖(中謝)臣聞強名曰道莫
體混元之功推大于天豈執大成之徳徒以物観德視人
津涯俾其㑹歸有所則象伏惟皇帝陛下克廣睿圖紹休
聖緒順考古訓茂宣重光亭毒以佐天和震曜以除人害
性與道合身為化光神行六幽威動九服求珠赤水觀玅
用于無方撿玉名山告成功而有日豈可過損盛徳不照
鴻休弃臣子瀝血之誠阻華夷傾首之望當仁必受乃曰
至公與物無私寕嫌在已安卑者地山岳之峻豈慚好謙
者天日月之光何讓道貴傳繼禮从冝稱邦家之舊典不
可以廢天人之合應不可以違臣等繆服官常親承至化
一披肝胆三清宸嚴殞越為期俯伏以俟實望陛下隨時
立教以欲從人逰神于不宰之郷屈已于有名之域潤色
大寶發揮皇猷古今一時天下幸甚
　　　代文武百寮謝宣示元和觀象曆表
(臣)等言伏見今月十三日宰臣奉宣聖㫖以肇建元和惟
新寶曆極其幽頥冠以睿文恩示具寮慶昭萬國(中謝)臣
聞清濁既判象数相生一元起於帝圖三統成於人道形
器之表推步而得恍惚之際錙銖不差有開必先聖作物
覩伏惟皇帝陛下誕膺駿命敬授人時爰詔日官底定曆
法啓閉元氣節宣群生役五行于文字貫七曜於珠璧仰
觀俯察允恊於神休東作西成永貞於農候感動夷夏歌
舞飛沉天子之大政行焉聖人之能事畢矣臣等幸備朝
序親奉昌期竊見天心敢迷日用無任蹈詠之至
　　　代文武百寮賀放浙西租賦
(臣)聞等言伏見今月十五日制命以天下經賦首於東南
浙右諸州荐罹災歉全以逋債大敷湛恩人謡勃興朝聽
震動(中賀)臣聞三王巳降綿曠千祀為邦之政盡在欲理
之主甚衆莫不知傳戒獨豐語稱與足至於愛人節用之
際約躬紓國之時則必情隨事遷以欲忘道故曰人鮮克
舉行之惟難伏惟皇帝陛下濬發睿圖紹休聖緒躬將慈
儉子育困窮皇明燭幽惠訓不􁒭撫臨萬國曽未再周深
求疾苦之源屢下蠲除之詔裁戎祀之經費减乗輿之服
御雖邦計之有羡入憂于未憂雖生人之所樂輸損之又
損風行號令日貫精誠明神聽其徳音和氣生於文字將
舟車所及咸升至理之期豈江湖下方獨被曲成之澤臣
等尸素有日獻納無聞尚勞聖心軫恤人隠甘同凢品不
敢望於清光竊與疲甿共謝生於玄造無任感抃之至
　　　代文武百僚謝許遊宴表
臣某等言今月二十三日宰臣奉宣進止如聞百寮士庻
等親友追逰公私宴集及晝日出城餞送毎慮奏報自今
已後各暢所懐者志存必信義切同休令行如春神應若
響寒木暉潤嚴風變和推巳感於人心發生先於天意臣
某(中謝)臣聞與人同其樂者不必盡致於韶夏之庭在夫
不奪其歡而巳與物致其誠者不必日効於丹青之信在
夫不察其細而已况乎縉紳之樂名教聚皆以類臣子之
事君父逰必有方豈足輕聳物情遽塵天聴伏惟皇帝陛
下光纂十聖威臨萬國神武功就人文化成窮溟無波豐
嵗將宴樂奏穆清感深乎共樂之道駕言逰幸思所以適
人之方爰詔輔臣式將明命優諭卿士逹於庻人琴筑追
遊無憚京轂輜軿送逺勿限嚴城禁吏司之苛察盡朝野
之歡泰始覺飛沉之樂宇宙之寛物不自疑人知得所在
宗載考夜飲承湛露之恩求友相鳴時宴奉需雲之慶浹
休聲於夷夏蒸喜氣於山川千載之昌運允符百王之遺
美斯舉臣等謬膺寄任親奉休明方感生成之徳更蒙優
貸之詔恭承睿㫖務竭歡心飽思属厭醉念温克戒竹林
之虚誕去金谷之浮華君雖不察於泉魚臣敢有愧於屋
漏承歓且懼居寵彌驚稽首知慚殺身何報無任感恩競
惕之至
　　　代文武百寮進農書表
臣某等言臣等伏准故事毎年二月一日以農務方與今
百寮具則天太聖皇后所刪定兆人本業託奉進者(中謝)
臣聞不愛牲玉祈穀于圓丘可以致誠未足以勸為躬秉
耒耜籍田于千畆可以示勸未足以教人必也殷天地之
和順隂陽之理利其噐用精厥法式變之而不倦動之而
不勞四海靡而風行百姓迷其日用弘我政本實惟農書
伏惟睿聖文武皇帝陛下徳茂生成道光慈儉捐金而寳
榖菲食而粒人考堯典以授時稽禹貢而任土㓗粢盛而
大事在祀銷劔㦸而盡力為農豐年屢薦於郊歌嘉瑞繼
光於國史而不自滿假惟懐永圖毎至獻歳載陽仲春初
吉俯察土膏之候仰観晨正之祥經始嵗功導揚生徳徴
有司之舊典奉先后之遺文深居穆清親覧奥妙匪崇朝
而盡更田畆不出户而遍洽人情見捽草坯土之艱知寒
耕熱耘之苦宸心感念甽畆昭蘇一歎而時雨先飛三復
而春雷自起臣等業慙學稼禄過代耕親承務本之風日
奉在勤之訓三時不害觀玉燭於氤氲九扈孔修賀生靈
於冨庻謹繕冩前件書凡二十篇共成三巻謹詣東上閣
門奉表陳獻以聞
　　　代杜司徒謝上表
臣某言伏蒙聖恩以臣乆更重職謬踐中台爰詔有司俾
撰良日授節冊命備禮莅官當千載之休期復三公之故
事俯僂恭命震驚失圖(中謝)臣聞官以昭德物以表功賞
不僣行禮無虗設臣識非經逺才乏將明階縁恩遇叨歷
寄任澷踰三紀祗事四朝徒竭筋力之勤曽無塵路之効
陛下矜其衰疾許釋煩重而猶委代天之務正論道之司
拜冊彤庭奉謁清廟被之法服導以羽儀㑹府宿設群官
序送降徳音于中貴分肴醴於御厨事出殊恩動為榮觀
禮成而退身驚日月之光寵極自思心醉雲天之澤素髪
垂領華衮在躬喜過生悲感深以泣雖志同犬馬願奉主
於無疆而年在桑榆將報恩而何力無任感抃屏營之至
　　　代杜司徒賀赦表
臣某言伏見今月二日制書攺元元和大赦天下新雷雨
之澤重日月之光仁被幽遐慶覃動植三元經始萬化惟
新臣某誠歡誠抃頓首頓首臣聞羲軒馭宇堯舜為君德
莫盛於好生政莫弘於在宥然而事資體要理極精微百
王所難千載斯遇伏惟皇帝陛下纂臨大實光啟睿圖當
獻嵗之元順陽春之氣朝前殿御正門發徳音布慈㫖明
大孝之本褒至忠之後省徭損税以清疾苦之源蕩累滌
瑕以厚亷恥之俗往典之所未舉前代之所未該莫不悉
出宸衷咸歸聖政坐聞仁壽之域佇見雍熙之期凡在生
靈孰不慶幸况臣陳力嵗乆受恩最深而蒲栁餘年犬馬
多疾不獲奉觴丹陛蹈詠康衢猶蒙天眷留　聖慈曲至
特降中使俯加慰勉衰憊増氣枯朽生光施重丘山感深
骨髓闔門灰粉豈足上報無任喜懼屏營之至
吕和叔文集卷第四
吕和叔文集卷第五
　朝議郎使持節衡州諸軍事守衡州刺史上騎都尉賜緋魚袋吕温
　表状
　　　代李侍郎賀收西川表
臣某言伏見髙崇文奏以九月二十一日官軍入城都府
逆賊劉闢走岀見勒兵追捕者臣聞夏震秋落乃觀成物
之功善陣有征方見勝殘之禮然則殺之所以生之也動
之所以綏之也氣和則歳功早就徳盛則廟筭先期無遺
鏃而巨㓂窮奔不血刃而全蜀底定奔走夷裔歌舞生靈
騰瑞氣而躍祥風披慶霄而捧白日(中賀)伏以陛下纂臨
宸極惟新庻政拓跡開統之始作法定制之初而賊闢敢
犯天威首干大紀恃險與逺窮兇極暴雖禍滛助順誠天
道之必然而制勝舉全皆聖謩之自出一昨諸軍旣集鋒
鏑争先陛下以爲方暑用兵觸冐害氣與勦人而欲速寧
全衆而功遲遂令緩螻蟻之誅抑貔貅之鋭休養磨礪以
須秋期由是感恩而思奮者萬心如一又髙崇文疾悪太
甚然傷小過陛下推弔伐之義弘覆燾之慈㓂逆是誅吾
人何罪遂令逐北者生致爲上脅從者獲則免之且諭鴻
私仍加晏慰由是飲澤而囬化者十室而九加以聖慈曲
被大信有孚當挾纊之時賜戰士悉出内府開食椹之路
賞降者曽不踰晨遂使昏迷革心義勇増氣江山自㧞雷
雨長驅渠魁假息而逃威士衆順風而捨杖市不易肆卷
無驚犬人蒙骨肉户解倒懸旌旗導長飬之風金鼓動發
生之氣然後知至仁能煞睿略無方大典用彰神武可慰
全苞形氣之内有罪必誅旁行天地之間無思不服臣謬
膺重寄親奉昌期坐觀氛祲之清日覩鯨鯢之戮手舞足
蹈倍萬恒情
　　　代李侍郎謝内庫錢充軍資表
臣某言今月十三日面奉進旨其南郊賞設錢恐度支支
計闕少以内庫錢充者臣聞王者以四海為家君道惟百
姓與足象天平施而無别如地生財而不私薄奉已而後
奉公重從人而輕從欲知則孔易行之惟艱曠代莫聞今
日斯遇伏惟皇帝陛下誕膺駿命冨有焉邦而能寳玄元
慈儉之宗奉列聖憂勤之緒臣謬思禹貢竊見堯心非戎
祀之用無急宣非軌物之經無别獻土木之功遂聞於廢
息恩幸之賜殆絶於霑濡固已行路謳吟搢紳抃歎者乆
矣伏以郊禋有日慶澤自天楚師思挾纊之恩漢将望解
衣之惠國存舊典事有恒規在臣職司敢不供集陛下憐
江淮甫罹旱歉念庸蜀新罷大兵雖經費有餘而聖慮猶
軫昨因伏奏親奉徳音悉擬發内府金錢御服繒綵約躬
節用紓國贍軍允叶師和䖍恭祀事必知感神人之徳未
酌獻而幽通動天地之誠先燎烟而上逹百祥所降萬福
攸冝信可以光洽寰區夐掩圗篆家知自遂戸識至公風
人寝抒軸之詩黔首臻冨庻之域微臣何幸獲覩升平至
徳難名載深感躍無任喜抃激切之至謹奉表陳謝以聞
　　　代
臣某言臣聞周陳洪範王者之首政惟農魯作春秋國家
之大事在祀農憂旱之為虐祀戒雨之失容亦由聖感節
宣孰云冥數前定臣伏見比者冬陽愆候宿麥未滋陛下
减膳撤懸晨興夕惕加以郊禋日近輦路飛塵竊慮増軫
聖情微昏羽衛帝誠神應人欲天從果得風雨叶期隂明
若契毎至乗輿就次御幄寕居然後助澄掃於前驅効霑
潤於清道及夫廟庭金奏則横漢昭囬壇墠烟外則纎蘿
不動從容成禮鼓吹還宫御正陽之門施作解之令歡呼
夷夏踴躍生靈三代之備物克終百王之能事斯畢神休
坐降瑞氣潜蒸玉鸞僅輟其行音素雪已飛於前殿盈天
表慶成花効竒洽萬國之歡心啟千載之昌運若非孝踰
聖(一作/舜)徳勤過堯心則何以禮一接而幽報隨彰景未移
而明徴遽至上辛受福獻歳告豐天地廽動於精誠隂陽
變化於宸念始悟竹宮望拜徒神無用之光交門作歌乃
為語怪之事臣謬膺重任獲待嚴祠嘉候殊祥愜心在因
受恩既深於庻類同休豈止於恒情手之足之罔知攸措
無任感躍屏營之至
　　　代賀生擒李錡表
臣某言臣得某官某乙状報伏承今月十三日夜浙西将
士張子良等相率效順生擒李錡者天討有罪國無稽誅
夷夏同歡飛沉咸躍(謝臣)聞飬氣方蒸伏隂不能藏其源
必疑戰發洩以彰正陽之功至化方融大姦無隠其慝必
凌犯誅夷以耀聖人之武沴不盡消生徳不遂姦不盡發
聖功不成盖自然之明徴而必至之恒理伏惟皇帝陛下
光膺駿命恢纂鴻休仁育群生義征不憓無與譲而誕修
文徳不得已而有此武功日者周歳之間大刑再舉朔陲
叛将獻首於九廟之庭益部兇渠伏鑕於萬人之目被髪
左袵且猶知懼霄形含氣孰不革心賊錡身齒人倫家承
宗籍三朝任遇五族輝光而獨藏禍謀宻聚姦黨梟琳之
牙旗尚在忽已發狂戮闢之刃血未乾敢兹拒命陛下重
難戎事深愍逺人先示招諭後加討伐方伯嚴兵有司調
食經略纔下形勢巳張果得義勇叶心鬼神假手大斾廽
指長㦸合圍兵火之氣天連金鼓之聲海震曽不終夜遂
擒元兇巷有居人市無改肆滔天之逆踰月而平去歳西
征則善陣不戰今兹東伐則善師不陣有以見睿略天縱
神武日新聖道乆而投刃皆虚徳澤深而用力彌寡從此
災窮沴盡俗變風移百蠻成冠帶之郷五兵為耒耜之器
溥天同軌比屋可封古今一時堯舜何逺臣謬膺重寄特
賀殊恩再逢河海之清三覩鯨鯢之戮志深除惡義切同
休歎抃之誠倍萬恒品無任手舞足蹈之至謹奉表陳賀
以聞
　　　代武相公謝槍旗噐甲鞍馬表
臣某言今日中使某乙至臣宅奉宣聖㫖賜臣槍旗甲器
鞍馬錦綵等禮殊其数物備其容肅以将威煥以昭寵雲
澤濡體天光照門抃駭失圗兢惶罔擄臣某誠荷誠感頓
首頓首臣才不可取進不因人陛下憐其小心知其盡節
特䊸震睠而謬委台司匡補之益無聞将明之効靡著方
俟嚴譴忽蒙殊恩寄重西南任兼中外封聞大郡秩正黄
樞登壇於六符之堦被衮爲三軍之帥古今盛典盡在兹
日人臣竊貴舉集微躬豈臣孱庸所克負荷非臣殞越所
能上報重錦名馬玄甲朱旗王事靡盬儼有行色天顔咫
尺忽當逺離感戀彷徨拜受涕咽折衝分閫媿非式遏之
才榮耀自天猥辱專政之賜無任感恩激切之至謹奉表
陳謝以聞
　　　代武相公謝借飛龍馬表
臣某言伏蒙聖慈借飛龍馬若干匹至京兆府界首者臣
謬䖏台司将明無効自沗方任恩禮特加奨諭綢繆寵錫
輝煥寒衣病藥悉出聖慈匹馬一人咸經御選逺覧圗史
近徴耳目如臣蒙幸未見其倫實有何功敢當斯遇盡節
竭誠在臣子之本分殺身致命報君親之常道竟将何力
上荅殊私空保丹誠以致灰粉王程靡䖏天駟言旋仰服
皁之有期恨違顔之方始精䰟自越顧歩莫留權竒之姿
向雲闕以獨去悃欵之戀與星彩而共馳瞻望天庭罔知
所措無任感戴彷徨之至謹奉表陳謝以聞
　　　代張侍郎起居表
臣某言孟秋尚熱伏惟聖躬萬福臣以去月二十一日到
薄安山見蕃胡尚綺里徐等固令盈珍等却廽奏事令臣
取今月發赴衙帳者伏惟聖澤柔逺皇明　蕃情大歡
酋帥知感䖍奉朝㫖實禮使臣迎勞肅恭饋餼豐㓗益明
嚮化彌表革心臣恭備單車不勝慶抃嚴程方始絶域未
窮白日在天瞻仰如近青蒲之地伏
　攸措無任犬馬屏營之至謹因中
居以聞
　　　代伊僕射謝男宥授安州刺史表
臣慎言伏奉某月日制書授臣男宥安州刺史兼侍御史
充武昌軍兵馬留後仍賜紫金魚袋者雷驚里巷日照閨
門寵命自天戰跼無地臣誠懼誠感頓首頓首臣聞惟君
任臣固無虚授知子者父敢私不才臣頃者伏以聖政惟
新時清無事遂絶指縱之望求申戀主之誠陛下以臣所
統歳深周旋艱險長三軍之子弟積百戰之瘡痍将有去
留念其情義理資感勵事貴使安爰勑臣男試緫戎務臣
雖訓之以義教之以忠而朽鈍有涯䇿磨靡及童子代斵
每懐傷手之憂小兒在邉曽無折屐之喜将何遽膺寵命
荐沐恩光真授竹符就加金組且祁午之為軍尉父已懸
車陸抗之将父兵子非綵服豈比臣身居端右男領方州
鳴玉㑹朝朱轓行樂焜耀中外冠超古今名数之樂何如
人臣之事斯極千載至公之運獨被殊私萬物咸遂之辰
先蒙曲澤瀝肝呈膽莫盡微誠毁族㓕名寕足上報臣無
任感恩殞越之至謹奉表陳謝以聞
　　　道州刺史謝上表
臣某言臣去十月十七日蒙恩授使持節道州諸軍事守
道州刺史奉命星馳不敢遑息以今月七日到州上訖祗
寵自天戰跼無地臣某誠兢誠感頓首頓首臣謬以孱庸
早沗朝序再塵憲府三踐文昌竟不能著稱彌綸賛肅綱
紀合行殿黜翻蒙奨任共至公之理分子物之憂自古審
官莫斯為重臣才乏吏用識昧政經将何以克副聖心撫
寕遐俗惟當勤宣皇(一作/王)化䖍奉􁂜章苦節勵精少酬萬
一臣無任受恩感激之至謹奉表陳謝以聞
　　　賀冊皇太子表
臣某言伏見十月十二日敕伏承皇太子以四月二十一
日冊命禮畢光紹前典惟懐永圗神人允諧動植咸頼臣
某誠歡誠抃頓首頓首臣聞燕翼貽謀帝王之大孝立嫡
主器禮易之明訓伏惟皇帝陛下克明駿(一作/俊)徳恢纂鴻
休武功有成文理既定然後弘三王之教諭建　國之元
良凡在生靈熟不慶幸臣守官荒服稱賀無階竊抃嶺隅
倍萬恒品無任感悅屏營之至謹奉表陳賀以聞
　　　衡州刺史謝上表
臣某言伏奉五十一日恩制授臣使持節衡州諸軍事守
衡州刺史散官勲賜如故謹以七月十五日到本州上訖
恭承寵命循顧庸虚感抃失圗戰跼無地臣某誠感誠懼
頓首頓首臣聞三載陟明虞書盛典六條舉最漢制宏規
必在上允帝俞俯諧師錫臣謬領郡務素無吏能䖍守國
章布宣皇化匪寧(一作/能)夙夜再換炎凉仰奉陛下憂勤以
恤逺人凋瘵雖檢身肅下不敢愧於神明而阜俗移風竟
未彰於績用将何以特􁋊􁱝奨簡在宸心當愷悌之旁求
辱循良之盛選省躬増惕殞首知慚謹當罄竭精誠䇿磨
杇鈍庻立日新之効少酬天覆之恩實望聖慈照臣肝膽
臣無任感躍屏營之至謹差某官某乙奉表陳謝以聞
　　　代鄭南海謝上表
臣某言臣自違離闕庭晨夜奔涉祗承寵命不敢遑寕謹
以某月某日到所部上訖奉宣聖㫖親諭逺人酬恩之効
未期戀主之誠已積臣某誠感誠懼頓首頓首臣本章句
諸生器用無取徒以小心畏敬謬為先聖所知趨奉禁闈
浸踰星紀屬内外危疑之際是非剖判之初實以艱貞自
持中立無倚天高聽近愚欵獲申神幽鍳明昌運斯屬遂
䝉陛下擢於侍從超冠等倫用其憂國之寸心委以代天
之重務俯慺三命炎凉五周登車奏馭朽之懐假寐感宵
衣之志徒耗神用莫能将明箧盈謗而方賜駚騠鼎折足
而未忘簮履竟以陳乞遂其優容無綺季夏黄之徳而猥
當調䕶無竇融賈復之勞而獲奉朝請以此沒齒猶為負
恩豈意曽未踰年忽蒙抽奨廟授鈇鉞廷賜旌旗俾臣懦
夫當此大任節制五嶺幅員萬里伏波之銅柱猶在永謝
竒功士爕之鼓吹日聞彌慙武幹将何以宣羙皇化振揚
國威洗愆責於千齡荅生成於再造唯當舉章脩法苦節
清心撫獷俗以思柔酌貧泉而無懼庻㡬萬一仰副憂勤
但以白日在天長安不見丹涯限地𬈑海方深顧蒲柳之
前衰奉軒墀而尚逺無任感戀屏營之至謹差某官某奉
表陳謝以聞
　　　代都監使奏吐蕃事冝状
右臣前月十四日至清水縣西吐蕃舎人郭至崇来迎便
請将書詔先去臣以二十一日到薄寒山西去蕃帥帳幕
二十餘里停止至二十三日方見尚綺里徐撥布論乞心
熱奉宣進止兼付賜物莫不祗奉聖恩感悅過望部落歡
抃道路謳歌加以接待殷勤供擬豐厚竭誠化歸形状可
知臣親覩蕃情不勝慶躍綺里徐等固欲令臣與薛伾領
蕃使却歸奏事臣當時苦争請赴衙帳自辰及午意竟不
移今日再見懇論盡詞徃後勢既難拒恐失事冝即與今
月五日令臣與張荐分背便發彷徨中路憂懼實深心䰟
震驚進退無據謹勒某官某乙陳奏以聞謹奏
　　　代伊僕射奏請女正度状
　　光禄大夫尚書右僕射南充郡王臣女請度尼某乙
右臣伏以陛下降誕之辰率土蒙幸臣於含氣之内受恩
獨深思所以稱慶南山獻心北極遂剖骨肉之愛俾歸岑
寂之門結幽願於金仙奉勝因於寳壽冐昧上請精誠匪
他陛下以釐革初行渙汗無反憐臣罄至之分事與恩違
念臣愚魯之忠貸於法外特降中使俯加慰諭臣沗居端
右之地首干畫一之文誠雖奉上義乖率下合當嚴譴忽
被踈私震驚失圗慙跼罔據荷降鑒之明原情斯在蒙曲
全之澤為感則深輕瀆宸嚴伏増殞越謹奏
　　　代鄭相公謝賜㦸状
門㦸十二竿右今日中使某乙至臣私第奉宣聖㫖賜臣
前件㦸者臣伏以國朝之制名器尤慎吏考三十始秩銀
青戰勲十二乃號柱國必資具美方錫殊榮於是有命服
以朝加㦸于户将勸勞而責實亦馭貴而崇名上無謬恩
下不虚受臣迹非竒致擢自諸生先皇以亷謹賜知宻勿
踰於一紀陛下以勤憂過聽委遇首於郡僚叨據樞衡亟
移星歲雷霆用武曽無犬馬之勞日月垂文豈有螢燭之
助徒以侍祠清廟拜夀鴻名累逢慶頼驟假勲秩禮異其
数物盛其容新其閈閎賜之棨㦸衡門燕雀乍相賀於朱
楹武庫龍蛇忽追飛於陋巷焜燿當代寵靈自天聚族知
慙殺身匪報無任荷懼屏營之至謹奉状陳謝以聞
　　　代鄭相公請刪定施行六典開元禮状
右臣聞化人成俗莫大於禮樂垂統建中必資於制度然
而忠敬有弊質文異数群儒之得失鋒起歷代之沿革絲
棼或榮古而漏今名實交䘮或違經而便事本末相忘或
煩䙝以為詳或闊畧以為要未聞折衷以叶通方國家與
天惟新改物視聽太宗拯焚溺之餘粗立統紀玄宗承冨
庻之後方暇論思爰敕宰臣将明􁱝㫖集儒賢於別殿考
古訓於秘文以論材審官之法作大唐六典三十卷以道
德齊禮之力作開元新禮一百五十卷網羅遺逸芟翦竒
邪豆百代以旁通立一王之定制草奏三復祗令宣示中
外星周六紀未有明詔施行遂使祭䘮冠婚家猶異禮等
威名分官靡成規不時裁正貽弊方逺伏惟􁱝聖文武皇
帝陛下恢纂鴻業升于大猷雷霆奮有截之威日月廓無
私之照三叛就戮四夷來賔牛馬散於農郊兵革藏於武
庫嚴禋上帝祗受鴻名惟懐永圗不自滿假昧爽聽政子
夜觀書處成功而弗休求至理若不及毎懐經始則知貞
觀之難言念持盈思復開元之盛臣謬沗樞務兼掌圗籍
無能匡𥙷已負於恩私有所發明豈先於典禮伏見前件
開元禮六典等先朝所制鬰而未用奉揚遺羙允属欽明
然或損益之間討論未盡或弛張之間宜稱不同将貽永
代之規必侯不刋之妙臣請於常參官内選學藝優深理
識通敏者三五人就集賢院各盡異同量加刪定然後冀
紓􁱝覧特降徳音明下有司着為恒式使公私共守貴賤
遵行苟有愆違必正刑憲如此則軄官有制将興濟濟之
詩風俗大同坐致熈熈之詠見可而獻知無不為輙瀆宸
嚴伏増殞越謹状
　　　故博陵崔公行状
曽祖諱承福皇朝太中大夫廣越二府都督祖諱先意皇
朝朝議大夫鄧州刺史父諱巘皇朝朝議大夫鄭州長史
贈左散騎常侍状斧藻天理立為人極敬終端本彼所以
将就誠明褒殁勸存此所以砥礪名教然而以道行已晦
而彌光大君子之行也以法考行直而無黨賢有司之職
也且曰獻状則唯所知公清荘而和愽厚而敏岐嶷而夙
茂覊丱而老成性約情充静專動直出入孝悌周旋忠信
始以經明上第調佐夏陽次以詞麗甲科超尉王屋事迫
於官而舉言迫於事而揚欲藏智而䝉滯來求不近名而
聲華見逼故相左僕射張公時尹洛京首得才實泊鎮荆
蜀致於幕庭再兼理官專領記室徤筆良畫二邦有聞旋
遘内艱毁瘠僅立善居得禮族黨稱之免䘮之歲天子南
狩大尉西平王大㑹兵車将圗匡復公首膺辟任濬發義
心琴未成聲履及於路感激而将星芒怒謨謀而兵祲廓
清翠華旣還優典斯及拜殿中侍御史時有寵臣為京兆
者政以暴聞吏有冤弊公表陳枉直仗閣待旦言忠主悟
事寝風生以䋲違稱職轉侍御史以求瘼慎選為華原令
大兵之後旱歳為虐公勞徠不倦弛張以宜復流庸於潤
屋闢曠土為多稼俄改歙州刺史地雜歐駱號為難理下
車而簡其約束朞月而明其信誓然後破散谿聚剪鋤山
豪旣去害群之姧遂寕埏險之俗徴拜長安縣令威聲先
路不肅而理鋩刃餘地所投皆虚擢同州刺史國歉於豐
量賑為糴號里倉者三百所而凶年備矣戒以暴骸諭之
速朽成薄葬者九百家而奢俗懲矣都人有豪奪郷惸隂
持吏失朋􁀌汾獄累政所患公㫁以㝷斧破其囊槖人樂
其殺而法制行焉郡城自禦㓂之餘復隍殆盡朝貢所經
夷夏何仰公悅使襁負大興版築下不知役而扁固立焉
其餘則去思有碑詳在篆述可覆視也朝議陟明遷扵陜
服封介晉楚寄分凾洛而戒備不脩兵庫虗閉公乃鳩工
以利噐閲實以練卒金革中度義勇知方旣而有淮西之
役晨令暮具凛然而可觀矣河出城下造舟為梁經始匪
工敗决相繼公乃沉石而雙固中沚省艦而三分巨渠水
與意㑹勢若天成既而有奔濤之沴智勝功顯終然而無
害矣其餘則三降璽書就加爵秩是明徴也移疾入覲貳
職冬官歸載不過圗書留府盈乎粟帛豐公約私於是乎
在至旣陳乞以尚書致政室不交要路之賔口不言當代
之事就隂委順談者多之公目觧巾至於撒樂思不踰矩
動不越思以忠貞為仕模以勤儉為家訓身居侯邸清節
如初男降王姬素風愈勵覊孤聚室人各忘其亡布褐分
庭士不知其貴體温柔而事至能㫁性坦易而物莫能窺
當官不務於名聲所去必遺其功利甿謡尚在時論可徴
巳踰書葬之期請舉易多之典謹状
元和三年四月日故銀青光禄大夫守工部尚書致仕贈
陜州大都督博陵崔公外生甥朝議郎司封員外郎上騎
都尉賜緋魚袋吕温謹上
吕和叔文集卷第五
吕和叔文集卷第六
　朝議郎使持節衡州諸軍事守衡州刺史上騎都尉賜緋魚袋吕温
　誌銘
　　　三受降城碑銘(并序)
夏后氏遏洪水驅龍蛇能禦大菑以活黔首周文王城朔
方逐獫狁能捍大患以安中區若非高岸峻防重門擊柝
雖有盛徳曷觀成功然則持璿璣而弛張萬象昊穹之妙
用扼勝勢以擒縱八極王者之宏圗道雖無外權則有備
變化消息存乎其人三受降城皇唐之勝勢者也昔秦不
量力北築長城右扼臨洮左馳碣石生人盡去不足乗障
兩漢之後頽為荒丘退居河滸歷代莫進矯亡秦之弊則
可矣盡中國之利則未然唐興因循未暇經啟有拂雲祠
者在河之北地形雄坦控扼樞㑹虜伏其下以窺域中禱
神觀兵然後入㓂甲不及擐突如其來鯨一躍而吞舟虎
数歩而擇肉塞草落而邊甿懼河氷堅而羽檄走爰自受
命至于中興國無寕歳景龍二年黙啜強暴瀆鄰􁀌怨掃
境西伐漢南空虗朔方大搃管韓國公張仁愿躡機而謀
請築三城奪據其地跨大河以北嚮制胡馬之南牧中宗
詔許横議不撓(時唐休璟/建議非之)於是留及瓜之戍斬姦命之卒
六旬雷動三城岳立以拂雲祠為中城東西相去各四百
里過朝那而北闢斥候迭望㡬二千所損費億計减兵萬
人分形以據同力而守東極于海西窮於天納隂山於寸
眸拳大漠於一掌驚塵飛而𤇺火燿孤雁起而刁斗鳴涉
河而南門用晏閑韓公猶以為未也方将建大斾提金鼓
馳神笇鞠虎旅㸔旄頭明㓕與太白進退小則責琛賮受
厥角定保塞一隅之安大則倒狼居竭瀚海空苦塞萬里
之野大畧方運元勲不集天其未使我唐無北顧之憂乎
厥後賢愚迭任工拙異勢剛者黷武柔者敗律城隳險固
㓂得凌軼或驅馬飲河而去或控絃劇壘而旋吾知韓公
不瞑目於地下矣今天子誕敷文徳茂育群生戢兵和親
七狄右袵然而軍志有受降如敵大易有安不忘危崇墉
言言其可㢮柝亦冝鎮以元老授之廟勝劘述舊職而恢
遺功外勤撫綏内謹經略使其來不敢仰視去不敢反顧
永讋猛氣無生禍心聳威馴恩禽息荒外安固萬代術何
加焉敢勒銘城隅庻復隍而光烈不昧銘曰
韓侯受命志在朔易北方之強制以全䇿亘漢橫塞掲兹
雄璧如三闘龍躍出大澤並分襟帯各閉風雷俯視隂山
仰㸔昭囬一夫登陴萬里洞開日晏秋盡纎塵不來時維
韓侯方運神妙觀釁則動乃誅乃弔廓乎窮荒盡日所照
天乎未賛不䇿清廟我聖耀德罷扄北門優而柔之用息
元元曷若完守推亡固存于㐮于夷永𥙿後昆
　　　故太子少保贈尚書左僕射京兆韋府君神道碑
山之大者匿峯巒含氣象積髙無倪而不見其險孕粹有
物而不知其神此其所以為大也徳之全者毁圭方點皎
厲靈機宻運而智不驚愚遐摽特立而迹無變俗此其所
以為全也然則太山髙而可陟全徳近而難知我求其倫
見之於少師公矣公諱某字某京兆杜陵人其先帝堯光
宅譲德儲慶建國命氏列于夏商相胄卿族繁于漢魏代
濟不殞煥為盛門大王父諱某皇朝主客郎中菜濟商三
州刺史王父諱某倉部郎中太原少尹贈秘書監烈考諱
某檢挍都官郎中嶺南節度行軍司馬贈同州刺史或以
瑚璉之器纔施郡政或以巖廊之姿僅及戎佐與時俱息
從道而汚屈不試於當年啟莫京於身後公生而岐嶷弱
而老成渾粹不散清明虗映朱絃遺音而宫商自韻太圭
不琢而符彩溢發邈是天爵爛乎人文鼓鍾之聲日逺卿
典之譽來逼釋褐太子正字與仲弟正卿以賢良偕徴䇿
入異等鴻冥雙舉當代榮之授高陵主簿遷監察御史政
殿中内供奉東都留守判官即拜東䑓侍御史參畫惟允
持䋲不囘河洛之間風聲尚在徳宗躬决庻政本於尚書
責成曹郎綜練材實荐出方伯時超貳卿二十年間斯為
極選公由是前後遷刑部吏部員外郎吏部郎中奏議推
美彌綸成績南宫之故事存焉于時戡復日近勲勤者衆
都市惰㳺盡垂金組邦畿豪奪半賜丹書輕禽逸扵踈網
悍馬駭於柔轡上思懲抑必挨良能公由是前後歷奉天
長安二縣令仁䕶鰥惸智鈴豪右輿人之遺詠在焉望由
實濟任以望重選曹未㡬遷給事中旣居駮正之司不撓
當官之論属東南歲歉俾乂惟難出為常州刺史天寳之
後中原釋耒輦越而衣曹呉而食一隅重困五紀于兹公
臨之清貞結以忠恕固給惠寡務嗇勤分一法以去其侵
渙多方以備其灾患以逸道而使繕完允濟以與道而取
賦入先期聲聞天朝考績連最轉蘇州刺史二境之間百
里而近靈源自出殊派共清膏澤所霑異壌同潤下車朞
月報政如初加秩賜金借留累歲無何彭沛䘮師兵驕地
偪安危所繫朝議難之乃以公檢校秘書監兼御史中丞
賜紫金魚袋充徐泗節度行軍司馬重其威望将委旄鉞
而未命程伯徐方之軌旣同不見賈生宣室之徴遽至擢
吏部侍郎倫品甄明通簡節適勢有探湯之熱我以静濯
衆有皷簧之喧我以心聽馴致其美闇然日彰不求無失
職之人人自以為不失職矣輟拜京兆尹徳刑交修寛猛
相濟匪設鈎距物無遁情匪曜鋒鋩機無滯㫁浩穣之理
不肅而成不求無不欺之吏吏自以為不能欺矣俄改太
子賔客辭劇就閑圗南之勢一息選徳求舊居東之命惟
重遷檢挍工部尚書兼御史大夫充東都留守東都畿汝
州都防禦使自盗起幽陵兵屯諸夏涉淮而北軍國異容
分陜以東古今殊寄公講信修睦外張保釐之政完備訓
戎内寓折衝之令予㦸不露徳耀藹然遐邇頓首以承風
強暴革心而知懼今上嗣統就加撿挍吏部尚書方入諧
僉属毗賛大化不幸嬰疾表求退歸優詔除太子少保兾
其休復将有後命神祗竟昧藥禱無降以元和元年三月
十二日薨於東都履信里之私第享年六十有四寵贈尚
書左僕射輤車西歸制使賻弔太常褎議謚曰某公哀榮
備矣夫人河東裴氏侍中耀卿之孫給事中臯之女徳門
(一作/行)鍾美淑聞充塞蕣榮早落著兆叶期即以是年五月
二十一日合葬於萬年縣高平郷少陵原禮也公孝悌天
至行有餘力仁義性徳匪俟服膺不餙表以近名恒縱心
而中矩清虗簡淡而應物不􁒭通曠夷易而及門無雜不
尚意氣而然諾篤志不好臧否而鍳識超倫與故相國齊
江西映穆宣州賛賛弟侍御史員爲文章道義之友可以
視其所親矣今吏部郎中扶風竇群杭迹毗陵退身進道
公三揖郡榻之上一振天墀之下不數歲間蔚為重噐可
以視其所舉矣分正東郊開府辟土則有今右司郎中燉
煌叚平仲倉部員外郎安定皇甫鎛禮部貟外郎清河張
賈此京兆尹韋嗣隴西李景儉中山衛中行平陽路隨皆
群彦之秀出一時之髙選可以觀其所任矣加以志尚幽
逺冥搜好古所居苐必有松石之致退公暇日常以圖籍
自娯一字愜心金玉不顧片言同趣布褐無間亹亹然若
見道之所存陶陶然不知歲之云晏於戯䇿名從事四十
餘年朋友罕聞得䘮之言家人莫見喜愠之色怛懐以䖏
推分而行無恩於人人亦不怨無猜於物物亦不猜履信
順以優㳺保福禄而終始其名教之大雅者歟有九子長
曰元貿前常州義興縣尉次曰糓前邠州司倉次曰璋郷
貢進士能修詞立誠克家致美茂揚風訓休有令聞其次
某某等皆殊資異識登於童齒慶善之餘也以某獲窺墻
仞見託篆述究賢人之業信而無媿申孝子之志直而不
文其詞曰利建于啇介圭作寳爰立於漢緇衣改造克昌
厥㣧奕世載考亞尹擅名郎中懐道莫躋貴仕莫享難老
藴靈儲休以啟少保丕顯少保其徳愔愔有悼遐姿曠哉
靈襟顯仁山立藏用淵沉煦如冬陽藹若春隂白圭三復
克保明心黄鍾九變莫匪和音静專動直謙進柔克冝踐
公輔以禎王國促路頓軌中天墜翼少陵古原拱樹寒色
寒壌可弊唯名不失金石垂之以慰罔極
　　　劉公神道碑銘(缺)
　　　南嶽大師逺公塔銘記(英作南嶽彌陀/寺承逺和尚碑)
原夫法起於無色生於妄求離於色者未得皆空狥念於
無者斯為有著是以至人心無所念念無所求利未動而
誰安本不然而何㓕然而利根難植頓詣罕聞不有舟梁
孰弘濟度匪因陛級莫踐堂塗必在極力以持其善心惠
念以奪其浮想不以身率孰為教先誰其弘之則南嶽大
師其人也師諱承逺漢州綿竹縣謝氏之子積修妙性宿
起冥因乗報現身應期弘道自天鍾美因地禀靈七尺全
軀峨岷與瞻敬之状九漏懸解江漢資清浄之源殊相夙
成隠照潜發甫志學始逰郷校驚禮樂之䧟阱覺詩書之
桎梏忽忽不樂未知所逃俄有信士以尊勝真言質疑於
學怡然聳聽宛若前聞識契心冥神動意徃遂涕决慈顧
行狥幽縁初事蜀郡康禪師禪師學於資州詵公詵公得
於東山弘忍堅林不盡秘鍵相傳師乃委質僮役服勤星
歲旁窺奥㫖宻悟真乗旣壮遊方㳂浹東下開元二十三
年至荆州玉泉寺謁蘭若真和尚荆蠻所奉龍象斯存歷
刼方契其幽求一言懸㑹於虗受愛從剃毁始備錙錫昻
然古貌森映喬松真公南指衡山俾分法派越洞庭浮沅
湘息于天柱之陽從通相先師受聲聞具戒三乗之經教
四分之紀律八正之倫要六度之根源莫不更賛神機逓
歸心術聞京師有慈敏三藏出在廣州乃不逺重阻星言
覩謁學如不足求所未盡一通心照兩捨言筌敏公曰如
來付受吾徒用弘拯救超然獨善豈曰能仁俾依無量受
經而脩念佛三昧樹功慈刼以濟群生由是頓息諸縁專
歸一念天寳初歲還於舊山山之西南别立精舎號彌陀
䑓焉薙草編茅僅蔽經像居靡童侍室無斗儲一食不遇
則茹草而過弊衲莫充而歲中自若奉持賛嘆苦劇精至
恒於真際静見大身花座踴於意田寳月懸於眼界永泰
年有高僧法照者越自東呉逰於廬阜㝷逺公教跡結西
方道塲入觀積旬至想傍逹見彌陀座下有老比丘焉啟
問何人荅曰南嶽承逺願告吾土勝縁既結真影來現照
公退而驚慕徑涉衡峯一披雲水之塵宛契定中之見因
縁昭晰悲喜流涕遂執摳衣之敬願承入室之顧大師徳
因感著道以證光逺近聆風歸依載路於是大建法宇以
從人欲輪奐雲起丹刻化成走擅記於十方盡荘嚴於五
㑹香花交散鍾𣑽相宣火宅之煙熖皆虚慾海之波瀾自
定加以寳装祕偈建幢於䑓前玉篆真文掲碑於路左施
隨求之印以廣銷業累造輪轉之藏以大備教典勸念則
徧牓於崖谷勵學則兼述於縑緗其欲人如身慈惠懇至
皆此類也大師峯栖木下六十餘年苦節真脩老而彌篤
夙開户牖乆啟津途法界之尊重在焉人天之瞻仰如是
常陋䖏方丈志行平等食不重味寒不兼衣王公之珍服
盈廂甿庻之金錢布地莫不廽脩佛事贍飬孤老眷言施
者以是報之期頥将及志力無替中鍾㑹食到必先衆夕
磬䖍念居恒逹晨其克已錬心慎終如始皆此類也大曆
末門人法照辭謁五臺北轅有聲承詔入覲壇塲内殿領
䄂京邑託法雲之逺䕃自感初因分慧日之餘光寕忘本
照奏陳師徳乞降皇恩由是道場有般舟之號貞元歲某
獲分朝寄亷問湘中近照徳輝備探衆妙况靈嶽直午先
皇本命冝有上士斯焉䕶持表求興崇詔允誠願臺雖舊
號其命維新寺由是有彌陀之額度生二七㑹供干人中
貴廵香守臣視饌瑶圗花捧寳字煙開寵降九天暉映三
界師亦建不壊之塔以夀君親脩無邊之功以福邦國𣑽
王之能事畢矣法門之榮觀備矣貞元十八年孟秋既望
顧命弟子申明教戒掃室趺座恬然化㓕報齡九十有一
僧臘六十有五先是忽告門人曰國土空曠各宜勉力數
月而災火𣑽寺周歲而吾師觧形此盖寳去山枯龍移水
涸空曠之㫖乃明前知法衆崩慟若壊梁木邦人號赴如
失舟航以其年九月七日遷神於寺之南岡即安靈塔教
也前後受法弟子百有餘人而全得戒珠宻傳心印者盖
亦無㡬比丘惠詮知明道偵超然等皆奥室之秀者以瞻
奉将逺經行坐蕪永懐宗極見託碑紀移有道於物外真
無愧詞比遺爱於人間誠當墮涙銘曰
浩浩清塵茫茫逝川大雄作矣救物為先明非有照慈亦
無縁不宰功立忘機智全誰其弘之南嶽命代習識虗受
應身圎對理則歸空教惟不昧末摇本静行苦神泰雲跡
一㓕天星六周熱惱就濯童蒙來求攝以尊念驅之力脩
我法有户誰能不由甘露晨稀香雲夕卷彼岸方濟慈舟
忽逺罏煙如在塔樹勿剪刋勒豐碑永想正眼
　　　韋公神道碑銘(缺)
吕和叔文集卷第六
吕和叔文集巷第七
　朝議郎使持節衡州諸軍事守衡州刺史上騎都尉賜緋魚袋吕温
　誌銘
　　　鄭夫人墓誌銘(缺)
　　　大長公主墓誌銘(缺)
　　　李夫人墓誌銘(缺)
　　　栁夫人墓誌銘(缺)
　　　陳先生墓表
有唐貞晦先生廣陵郡棠邑郷陳君曰融無字享年七十
有二逰不出郷考終厥命嗚呼至哉良玉雖白不受采醴
泉自甘非有和貞色縝宻丹青無自入也靈味天成麴蘖
無所資也故先生長而不學大樸不通乎輪轅至音不諧
乎宮商曲直渾成巧匠莫能材也清濁一致伶倫莫能器
也故先生老而不仕地虚而踐則有跡噐踈而扣則成聲
我踐惟實跡不可得而見也我扣惟宻聲不可得而聞也
故先生没而不稱若夫為飬克孝居䘮致毁事亡如存朋
友孜孜兄弟怡怡於郷恂恂與物熈熈天性人道其盡於
兹何必讀書然後為學知命是逹怡神為榮樂天忘憂自
寵不驚貴我以道此非禄乎何必入官然後為仕我有信
順自天祐之謂天盖髙亦旣知矣謂神盖幽亦旣聞矣何
必俗聲然後為名大哉先生行不學之道據不仕之貴負
不稱之名逹人觀焉斯亦極矣予貞元初寓居是邑言歸
京國道出其郷始見一郷之人父義子孝長惠㓜敬見乎
詞氣發乎顔色不聞忿争之聲不見傲慢之容雍雍穆穆
甚足異也因揣之而歎曰芳蘭所生其草皆香美玉所積
其山有光此郷之人豈必盡仁其必有賢者生於是矣遂
停車累日周訪故老果曰吾里嘗有陳融孝慈仁信不學
不仕郷人見也皆自欲遷善逺罪亦不知其所以然今也
則亡清風猶在予於是慨然痛先生以純徳至行沉落光
耀官闕軾廬之禮士無表墓之文知而不書我執其咎乃
披典挍徳謚曰貞晦先生窮徴其實建石於路用告将来
之有識者云爾貞元五年秋八月東平吕某述
　　　吕府君權殯記(缺)

吕和叔文集卷第七
吕和叔文集卷第八
　朝議郎使持節衡州諸軍事守衡州刺史上騎都尉賜緋魚袋吕温
　銘文
　　　傅巖銘(幷序)
昔殷高宗恭黙思道至誠動天天将報之以說為瑞王在
於寢降神夢中審形旁求實得於此曽不待敷奏以言明
試以功脫刑人之衣便被公衮授受之際君不疑臣不慙
大哉邈乎殷之所以興也若非武丁之心周乎天地傅說
之徳通乎神明何感動訢合如此其易厥後唯文王以兆
用太公自漁父而登國師白旄一麾光定天下抑其鄰歟
由兹而還莫不先顯後幽右資左徳勒以漢秩束于周行
使特逹自致之士無聞焉吁可歎也夫以天驥之材而造
父御之則必翼輕軒凌髙衢風翔電邁一日千里若制非
其人服非其車忘權竒務牽束挫盛氣頓逸足使遵乎㝷
常之躅則終歲疾驅望駑駘而不及矣遇與不遇又何疑
哉嗚呼見賢非難知之難知之非難用之難用之非難特
逹難君人者苟以特逹為心假無殷宗之夢必自得説不
然則雖使咎䕫稷契盡入其庭亦葉公之見龍反疑惧矣
况氤氲之中乎恍惚之際乎貞元九年予自鎬徂洛息駕
於虞􁆁之間升墟瞰原髣髴其地逺跡雖昧清風若存想
說命三篇㡬墜秦火百代之後徳音如何乃作銘曰
赫赫湯徳如火不㓕滔滔商祚如海不竭發祥播氣丗作
聖哲國誕武丁野生傅說說始胥靡武丁即阼徳通神交
忽夢如悟若帝導我期於顥素有無之間邂逅相遇宵衣
而起爰得其人貌符心冥如舊君臣飛龍在天山川出雲
感激自致其間無因捨築傅巖脫鱗鵬程作霖時和奮檝
川澄金在吾礪木從吾䋲君何言哉殷道中興元凱攀尭
微舜曷階阿衡於湯抱鼎徘徊㑹合之際厥惟艱哉何如
夢中天授神開惟賢是登道貴特逹匪次易用才其壅遏
髙宗得說乃在恍惚掲銘摛光萬古不没
　　　望思䑓銘(并序)
望思臺者漢武帝思戾太子之所建也事具漢書夫立人
之道本乎情性生而知曰性感而動曰情性雖生情情或
㓕性是以聖人患其然而為之節誠而明之中而庸之建
以大倫統以至順倫莫極於父子順莫先於慈孝然而全
之者正也慈不得其正則失子孝不淂其正則失親救失
之術存乎善教昔者三王之教丗子也如周公乃為太傅
如召公乃為太保如太公乃為太師左右前後罔非端士
禮以專其目樂以一其耳仁以制其氣義以凝其情故非
僻之心無自入也䜛慝之口莫能間父子君臣之道所以
全也漢則不然丗子非三代之賢保傅無二南之老左右
前後惟刑餘罪人目流於靡慢耳溺於惉懘氣溢於寵渥
情蕩於驕奢於是非僻之心得以入矣讒慝之口得以間
矣父子君臣之道所以離矣向使太子師友尊嚴左右端
肅雖江充之詐敢以不義而加之耶向使太子孝徳彰聞
仁聲茂著雖武帝之惑豈遽以大逆而疑之耶向使太子
早服師訓少知教義豈忍以一朝之忿弃其親而忘其身
耶由是言之其所以䧟於此者漸矣殆哉當時之勢也國
忘冡嗣武老昭弱京師喋血天下疑動若無霍光受負圖
之寄秉不奪之節斥昏建明鎮翊洪業則必庻蘖㝷戈起
商參之禍姦臣秉舋行羿没之事漢家之厄豈及三七哉
此有社稷者之所宜深戒也乙亥歲予經于湖登兹荒䑓
望古太息以為遇夫一物有可以正訓於世者秉筆之士
未嘗闕焉乃作銘曰
人倫大統天性是寳雖曰自然亦資黼藻漢皇父子一失
其道四海為家不能相保荒䑓巋而千古之悲悔目空㫁
冤魂不歸疑生於微禍積於基苟有明義誰其間之嗣維
邦本本動邦危於呼後王鍳兹在兹
　　　東古周城銘(并序)
魯昭公三十二年周萇叔合諸侯之大夫城成周衛彪傒
曰天之所壞不可支也萇弘違天必受其咎異歲周人煞
萇弘左氏明徴以為丗䂓俾持顛之臣沮其勝氣非所以
厲尊王垂大訓也予經其地而作是銘
文武受命肇興西土周公作洛始㑹風雨居中正本拓統
開祚盛則駿奔衰則夾輔平王東遷九鼎日輕二伯之後
時無義聲大夫萇弘言抗其傾坐召諸侯廓崇王城雖微
逺猷實被令名冝福而禍何傷於明立臣之本委質定分
為仁不卜臨義不問無天無神唯道是信國危必扶國威
必振求而不獲乃以死殉興亡治亂在徳非運罪之違天
不可以訓升墟覧古慨焉遐憤勒銘頽隅以勸大順
　　　成臯銘
茫茫大野萬邦錯峙惟王守圖設險於此呀谷成塹崇顛
若壘勢軼赤霄氣吞千里洪河在下太室旁倚崗盤嶺蹙
虎伏龍起鏁天中區控地西鄙出必由户入皆同軌拒昏
納明閉亂開治昔在秦亡雷雨晦冥劉項分險扼㗋而争
漢飛鎬京羽斬東城徳有厚薄此山無情維唐初興時未
大同王於東征烈火順風乗髙建瓴擒建係充奄有天下
斯焉定功二百年間大朴旣還周道如砥成臯不關順至
則平逆者惟艱敢跡成敗勒銘　顔
　　　謁舜廟文
唐貞元年一年歲次乙亥十一月一日東平吕某敢盥沐
齋㓗敬謁於帝舜之神㳟惟至仁無方大孝不匱徳馨升
聞允釐百揆以聖授聖猶言歷試擇人之君良不可易聖
功無全相待而宣雷驅四㐫雲起八元火治陶丗璿璣轉
天垂衣巖廊萬物浩然是稱至理是曰帝者混成雍熈永
錫大嘏乃眷南顧蒼梧之野歸堯鴻名付禹天下茫茫推
遷邈萬斯年三代之後誰為聖賢政如頽波俗若壞山韶
樂猶在薫風不還於戯道有通變事有同異官帝家王隨
時之義揖讓而禪故非力致所以識者存而不議若輔相
之宜裁成之䂓煥乎文章百代可知九官惟舊七政有彛
弘道在人太平無時如何後王曽莫是思甚易甚簡捨而
弗為歷山巋然河水東注唐虞日逺楊墨誰拒瞻彼清廟
薄言往訴庻㡬精誠必我依據俾躍清源俾飛曽雲神行
之道以致吾君不然歸来鳥獸為群敢竭微志託於神明
　　　華山下酹王景略文
唐貞元十二年十一月六日河東男子吕某敬酹于符秦
丞相王公景略之墓昔馬氏暴興丗不及三㧞根河洛遺
枿東南鋸牙霆聲争逐婪婪天下為血晉猶清談帝命景
略被兹文武秉心無親用則為主惟秦悼丗求我草莽振
衣投畚起作雷雨雨莫不潤雷莫不震吸凉吞燕嚼魏􁀼
晋海蕩風掃天臨嶽鎮功存生人是曰大順武功成矣文
治定矣晏開太平垂及三紀子也無夀秦其不祀日沉天
昏水竭龍死時更運徃(一作/改)道曆消長屹彼壮骨沉爲朽
壌烈氣猶在英風可想雲開華山若見精爽樂毅佐燕功
負其名漢猶求後寵號華成曷如夫子翊運而行廓定八
州澤流群生歷代王者迨我聖明盛徳未聞荒墳欲平我
來于東稅駕釃酒才何敢望数亦未偶終其自致窺于户
牖靈魄若存死爲冥友
　　　代齊常侍祭樊襄陽文
維年月日某官某以清酌之奠敬祭于故㐮陽節度使右
僕射贈司空南陽樊公之靈惟公直方忠厚沉敏肅給通
如川流守若山立精風方運垂天難戢建中旁求䇿元帝
聦昌言右掖高歩南宫爰􁋊使選将命序戎信在言前知
行誠中消息其用車書以同㓂逼漢南乃佐戎律偏師靖
難全功受鉞兵荒之後政克畫一直䋲威姦柔轡惠物一
臨荆門再撫峴陽積徳逾紀闇然彌彰天不慗遺人之云
亡朝野震悼豈惟一方清永之後獲同王事相府之舉謬
厠公議重以中外綢繆親懿旋觀全才備歸精義交以氣
合情由道至循躬雖虚望古無媿嘗言有德必錫永年元
聖是毗大猷于宣擊壌鼓腹吾将老焉今則已矣誰其問
天日月将葬哀榮式備禮有執紼官無離次闢寝流動哀
何可旣遥申薄奠歆此精意嗚呼哀哉尚饗
　　　代宰相祭故齊相公文
維年月日某官某等謹以清酌庻羞之奠敬祭於中書侍
郎平章事太子賔客贈戸部尚書齊公之靈古人所難有
道有時惟公挺生克叶昌期雲引喬幹雷起幽姿禮義誠
衡文章元龜學覩儒奥政為吏師金鏘遐音玉立清儀始
踐南宮洎參左掖麾幢符竹禮樂圖籍萎𬎼焜燿出入揚
歷晦而逾明虛乃受益爰登大任光賛庻績棟材斯全鼎
味以適道始交泰志惟匪躬方盡嘉猷以奉時雍疾罷私
室寵賔儲宫日兾勿藥再諧至公如何忽焉降命不融竟
孤宸睠誰問蒼穹估早辱見知深契風義躭獲同樞近備
得純懿珣瑜三阿交代郢則兩掖聮事氣以正合情由道
至視孤有懐慟寝無媿龜兆叶吉素車東轅喉舌追命股
肱殊恩魂留魏闕形返周原凡我寮舊舉觴以言神聽不
昧知余所敦尚饗
　　　祭陸給事文
維貞元元年歳次乙酉十月景申朔十日乙巳将仕郎守
尚書户部員外郎賜緋魚袋吕某㓗罇罍誠敬祭於故給
事中呉郡陸公之靈嗚呼噫􁃩道之難行古人所悲有時
無人有人無時時可人可則命奪之公初負道年志俱壮
巳任致君指掌太平徳宗旁求始賔明庭抜乎其倫聿駿
有聲實欲以至公大當之心沃明王之心簡能易知之道
大明主之道難得易失怡然退保或僶俛從事或棲遲却
掃二十年間為郎而老嘗言吾雖巳矣道不可巳永懷其
人見而後死某以弱齡獲謁于公曠代之見一言而同且
曰子非入吾之域入堯舜之域子非覩吾之奥覩宣尼之
奥良時未來吾老子少異日河圗出鳯鳥至天子咸臨泰
階清問理本其能以生人為重社稷次之之義發吾君聦
明躋盛唐於雍熈者子若不死吾有望焉某也不侫謬納
大賢其何以充塞所知克當斯言姑用紳而書牘而藏傳
於子孫為門户光旣而各淪風波秦吾索居某非出䖏迫
屑無餘公乃高翔海郡與道虚徐猶念垂訓研覃厥初作
君臣得失之圗成春秋不刋之書今年太皇繼天元聖在
震徴公夕拜侍講古訓皇王秘寳造昔(一作/膝)而進以石投
水至誠無朕討論未竟公則旣病重光㫒矣公病不起河
海晏而航檝自隳禮樂作而龜玉先毁與其時而奪其夀
吾未知夫所以嗚呼惜哉某奉使無状閉留昆夷再換炎
凉言歸未期公方沉瘵忘已之危念我否隔發言漣洏悉
所著書付予稚兒曰道之将興而父其歸懼不果待寓心
於斯似有明神感公所敦窮荒生還僅及公存綿頓在牀
深堂晝昏舉燭開目握手無言自此及終曽未浹辰凡曰
識者孰堪酸辛况予之情豈云他人涕盡一哀痛纏百身
禮不忘本卜歸江濵躬執薄酹心摧氣堙儻見期之言可
徴平生之志獲申吕氏陸氏戚休惟均魂而有知歆之聽
之嗚呼哀哉尚饗
　　　道州祭百姓鄧助費念文
維元和五年歲次庚寅五月庚子朔七日丙午刺史吕某
遣衙前虞侯蔣沼以酒晡之奠告鄧助費念之靈使君受
命牧汝牧汝不能庇護使賊孟鸞等敢作不道酷加殺害
是用疚心疾首萬計計擒亷使仁明不貸兇悪窮泉冤痛
今日方申慙念無及澘然泣下故令於汝没䖏陳誠之屍
魂而有知歆此告酹嗚呼哀哉
　　　祭侯官十七房叔文
維元和五年歲次庚寅九月戊戍朔三日庚子堂妷男朝
議郎使持節衡州諸軍事守衡州刺史上騎都尉賜緋魚
袋某郷貢進士譲致祭十七房叔候官府君之靈私門薄
佑終鮮諸父堂從之内唯叔一人少小相依筆硯同學永
言素契情實兼常早表誠言見託身事官孤力薄卒用無
成慙負幽明興言痛咽叔無㣧嗣後效何伸河中大瑩禮
合禮塟祔十五房尚寓淮甸時力未并且於江陵謹議權
厝終期通歳异壌同歸皦日在天誓無二事嗚呼哀哉三
湖三湘前歲共入孤舟單旐今日何之慟訣江津倍増摧
慕式具祖奠伏惟尚饗
　　　衡州祭柘里渡溺死百姓文
維元和五年歲次庚寅十月戊辰朔十七日甲申刺史吕
某遣故衙前虞候何防以豚酒之奠致祭於蘇昇陳　李
吕和叔文集卷第九
　朝議郎使持節衡州諸軍事守衡州刺史上騎都尉賜緋魚袋吕温
　頌讃
　　　凌烟閣勳臣頌(并序)
我二后受成命撫興運轉坤軸撼乾樞鼓元氣而雷域中
騰百川而雨天下雷收雨霽如再開闢蕩焉與太極同功
貞觀十七年太宗以功成理定秉為而不有之道譲徳於
祖考推勞于群臣念匡濟於艱難感風雲於疇昔思所以
攄之無窮乃詔有司擬其形容圗畫於凌烟閣者二十有
四人盖象乎二十四氣之佐天昭勲徳也昔者舜以九官
(一作/五臣)致理周以十亂返正髙皇以三傑作漢光武以二十
八将中興若夫錯綜勲賢籠絡今古雄四代而髙視者其
唯聖唐乎至若唐莒公劉渝公之倫探元符建帝圗首戴
神堯舉晉陽而活天下此則大禹之拯溺也魏鄭公以致
君爲巳任諌若不及謇謇左右秉心宣猷此則咎陶之颺
言也虞永興紏合群儒旁求百代明備王禮克諧帝樂使
我大國煥乎其有文章此則夷䕫之制作也長孫趙公舉
大義除二兇安宗廟定社稷以振我丕赫無疆之休此則
周公之匡救也英衛受天勇知雄武佐聖鼓行海内麾定
四方此則太公之鷹揚也房杜玄機朗識並運惟幄神發
響效謩成天功此則蕭何之指蹤子房之决勝也尉遲秦
程剛毅木訥氣鎮三軍力崩大敵疋馬孤劒爲王前驅此
則呉漢之樸忠賈復之雄勇也其餘皆榱棟殊材黼黻異
制儔諸古烈罔有慙徳皇王之際於斯爲盛其始也文爲
經武爲緯智斯作忠斯述其末也大不偪小不遏退者全
來者逹控而縱之使自用之推而引之使自盡之不設籠
檻以觀遼廓之致不煩韁鏁以極權竒之變執一徳而衆
力展懸大信而群情竭高祖聚之以義太宗用之以道髙
宗終之以仁傳聖萬代享其功利此非盛歟此非盛歟昔
陸機袁宏爲晋人而歌功於漢魏作者猶或稱之况乎逰
聖代觀國光目睨凌烟而頌聲不作某不揣賤劣有亹(一/作)
(斐)然之志輙盡所蓄各爲讃一章上以見王業之艱難中
以明聖賢之相須次以朗前哲之光韻末以聳後人之誠
節侯君集張亮負􁇋䟦扈自䧟大逆敢没其名用彰天刑
使伐勞懐貳者懼春秋之義異姓為後故以河間元王為
讃首云
　　　河間王孝恭
太極􁀌天本由一氣大人創業資我族類堂堂河間仁勇
是經遹駿有聲為唐宗英暴惰天亡群盗猖狂我代用張
時惟哲王武有烈光為瓜翼肺腸經綸八方自南徂東晏
侮登江(平蕭侁/輔公祐)使父兄帝天下化家為邦用竭爾力寵臻
其極言不代色不徳以遜以黙柔嘉惟則佐高祖建大勣
如周旦奭與太宗守大成如漢間平冝君冝王盤石無疆
　　　房梁公玄齡
梁公先覺龍卧待君長彗流光掃天布新義師雷興公躍
其鱗杖䇿千里來排帝閽婉婉梁公實懿實聦實光實融
羽義翼忠若鸞若鴻大風動地儒服從容静運胷中弛張
折衝左右太宗夷屯廓蒙定髙祖功功告武成翊開太平
我心雖勞時靡有争網羅遺賢推轂群英玉不韜輝蘭無
沉馨飛鴻出冥振鷺在庭濟濟多士太宗以寕公無事矣
闕衮有補惟仲山甫經營四方方叔邵虎大邦鈞軸至則
委汝閑居台輔撝黙自處亦莫敢余侮髙朗令終嗚呼梁
公
　　　杜萊公如晦
穆穆萊公竒姿粹靈藴元和氣爲大國禎乗時能恢唐室
大開故人相携(公與房梁公同/有匡濟之志也)直上泰階更爲隂陽迭作
日月佐明四方賛育萬物王度是欽如玉如金徳音愔愔
萬有千古永稱房杜如周申甫
　　　魏鄭公徴
堂堂魏公崇節大志喬幹直聳摩天自致遭風雲時得覇
王器一言委質有死無二撫我則后冬盡其志(甞仕李宻/隱太子)
沉浮變通龍戰旣息皇建其極俾𥙷衮職其䋲則直諤諤
嶷嶷危言正色保太宗徳弼違替否日月不蝕黜漢覇雜
行周王道人或有言秉徳不撓(與封徳/彛庭論)禮興樂崇徳洽道
豐保合大和昭明有融起四年中復三代風言出化成神
哉厥功尹躬佐商有恥于湯公以其心匡扶聖唐爲唐宗
臣致唐無疆致唐無疆永式萬邦
　　　長孫趙公無忌
趙國之先發祥朔土乃祖乃父受天之祐有女而聖(文徳/皇后)
為天下母有子而賢為唐室輔聖賢同氣千載一覩不顯
趙公允武允文克忠克仁實有大􁇋髙祖受命太宗歸尊
翼翼乾乾恪居於藩群孽亂嗣争窺神噐鴻萊将墜公掲
大義一匡天地人到於今家受其賜帝将傳聖爰有顧命
汝忠汝誠莫與汝京與我聖子守唐太平公相高宗有太
宗遺風刑措財豐八荒來同和氣大融妖星襲月禍起中
宫公将正之以王帝躬(武氏謀位/公以力争)力屈群邪誠阻天聪黜
非其尤令聞無窮
　　　唐莒公儉
歲寒隂凝氷雪皚皚有鳥擇木先陽春來誰與莒公王佐
之材間運未開登潜龍臺代萬姓請命與天為媒扶龍而
興振起雲雷權輿帝圗經始唐基始覆一簣勃然巍巍易
失曰時難知惟㡬知㡬其神莒公元􁇋
　　　劉渝公政㑹
河出崑崙來潤中夏連山合沓横擁其派巨靈勃然手拆
太華决流東注功並造化粤我聖唐将舉晉陽帝命是将
徃拯溺于四方亦旣載斾亦旣秉鉞強兇當路(王威高/若雅)拒
不淂發渝公慷慨感義激節用竒制變大事立决雷奮電
越天衢八逹則莫我敢遏如巨靈破山河勢始豁赫矣渝
公與神齊烈跡如仙掌烱烱不㓕
　　　李衛公靖
有隋之末群盗熾爇帝怒震發五星從太白煥昭参野将
有聖人兵定天下金精下射猛毅感激李公矯矯從此奮
跡躍于中原王者則獲壮士不死(初公不利扵我帝欲戮/之壮其言而免壮士公)
(自/稱)唐威載赫帝曰汝傑致天之罰手付金鉞俾往式遏不
庭則煞如飈發發如火烈烈摧枯爍雪應鼓如截逺若荆
巫險若江湖強若匈奴莫不率從莫不震恭平書混同氛
祲蕩空衛侯之功功則誰何威明惠和䇿勇駕智長驅仁
義仁義曠蕩帝王之将萬古曷瞻鐡山巉巉(詔築墳闕象/鉄山積石山)
　　　李英公勣
横流莫拯大亂無象英公傑出應運為将與楚楚覇與漢
漢王天時人事隨我所向長蛇縱蠧(王/充)東㩀河洛婪婪封
豕(建/徳)來濟同悪號吼連聲如雷如霆萬里震驚時維英公
諒我太宗斬豕以鉞取蛇于穴群穢殄㓕乃定九鼎乃開
明堂奄有大邦金甲同光告成于皇(太宗獻捷于髙祖與/勣俱擐金甲為上下)
(将)皇業用昌帝命英公北伐玁狁雷鼓殷殷旄頭㡬殞掃
雪黒山布唐陽春五原草緑不見南牧島夷未庭天子親
征其鋒維英莫拒莫抗是震是蕩破東海浪天下旣和解
鞍投戈衮服委蛇華髪皤皤終始三朝無玷可磨
　　　劉䕫公弘基
䕫公峥嶸金虎之精應時而生與運俱行搃帝元戎震唐
天聲瞋目張膽前無金城别建龍節中分虎旅啟行萬里
乗氣一鼓劍揮雷霆斾卷風雨先馳威陽鏁定天府天府
旣定唐集大命入陽王庭出權兵柄薄伐獫狁朔風不競
征徂島夷東海如鏡義始忠卒元勲之盛
　　　長孫邳公順徳
泰山未明雲鬰幽崖日觀赫開舒為丹霞昔我大原賢傑
潜屯帝出於震爛其盈門邳公炳焉寔耀其間功参造物
謀恊先天執殳前驅捧轂南轅以勞以舊佐命之元
　　　虞永興公世南
英英永興華德素行以文冨國以道佐命天下旣平為唐
儒宗東觀石渠始出古風乗精驛思假道書圃馳騁百代
出入三古問羲皇心聽堯舜語歸來帝側獻可替否帝告
永興與鴻碩之倫闡六籍三墳建樂章禮文先師是宗先
聖是崇於廓辟雍辟雍沉沉天子所臨或絃或歌講古述
今其徒八千纓弁森森獩貊羗髳咸詠徳音羽林孤兒亦
垂青襟洋洋聲教無逺不洎日月所照皆成文字鬰開古
始掃蕩澆季寔我群儒成太宗之志英英永興冝曰文懿
(公/謚)
　　　尉遲鄂公敬徳
洸洸鄂公百錬龍鋒沉翳未宣氣衝斗間佩非其人(初事/宋金)
(剛)躍入大川神武獲焉提之上天天地之内指麾無前熊
威虎力隱居敵國剛毅木訥安劉必勃武徳之屯手拔禍
根掃除氛昏捧出白日耀于天門功成名遂髙謝戎事烈
烈猛志化為和氣深地高堂頥性保常屑瓊飲露静奏清
商商為臣勵事君鄂公之志之仁(貞觀後公不交人事常/鍊氣服食奏清樂商以)
(自/泰)
　　　蕭宋公瑀
隋氏不君忠賢莫用桐生朝陽有集惟鳯捨彼頽厦欎為
新棟路車玄衮開國有宋武徳之暮群孽内蠧巍巍宋公
聳節髙歩不吐不茹不來不去屹崛中立為天一柱從容
而言社稷遂安持誠秉忠光輔二君激濁揚清欲人如身
道至廣莫我敢群境至大不容纎塵雪山倚空氷壑照人
耿介絶鄰為唐貞臣
　　　張郯公公謹
有倬郯公仡仡而貞洸洸而仁寔太宗信臣太宗守藩内
難未夷圗之則安捨之則危帝臨安危機以懼以疑以蓍
為有知是筮是咨郯公嶷然排闥折蓍抗憤正詞用人事
定天意身為元龜不知不識順義之則以定社稷郯公之
力公之云亡帝念其勤若痛在身天懐發中哭不避辰君
臣之間夐古未聞
　　　屈突蔣公通
五運相推土火革期隋化為唐忠臣不知猶驅義徒奮拒
王師指心誓天摩頸待時人歸有徳四海皆叛春日滿川
孤氷未泮亡家狥國方寸不亂力屈勢窮排空落翰東南
慟哭血盡魂㫁杖忠就擒萬國瞻漢帝曰邇通古之烈士
孝于其親誰不欲子俾侯于蔣授以師紀感恩不死宣力
如彼佐唐扶隋多教之美
　　　高申公士亷
維嶽降神佐唐生申忠貞自天孝友如春徳為邦基行厚
人倫肅肅雍雍真王者臣慶因歸妹光延天配(文徳皇后/之同出也)
婚媾之中雲龍潜㑹建公南海廓我無外諒我撥亂弼文
開泰逷彼庸蜀薦鍾澆季文翁之化若掃於地申公攸徂
有教無類父子兄弟望風相媿勃興儒雅大復禮義西南
頌聲到今未墜名登元勲理冠群吏全材大噐於礫厥懿
　　　殷鄖公開山
温温殷公初若懦夫銅印試吏褒衣爲儒大風驅雲忽與
之俱連逢真宰参造化謩天地旣闢厥功有赫從王龔行
佐帝光宅逺展驥足高憚鳯翮以永終譽垂于竹帛
　　　秦胡公叔寳
洛汭之役龍戰未决(我師與王充/陣於九江)秦公應變臨陣電㧞鋭
氣盡來我盈彼竭成敗反掌存亡奄忽虎來風壮鼇轉山
没遂作心膂爰從討伐崩圍䧟陣火迸氷裂翕如鄂聳縱
若鯨突功成國定萬古壮骨
　　　程盧公知節
盧公倬然動軼㡬先轉禍爲福(與秦胡公/降於九曲)攀龍上天􁈔翻
鵬翼積風乃聳桓桓将軍大敵則勇雷崩山谷貔虎頓伏
颷到溟波鯨鯢蹉跎見危而進當死不譲干城三朝身老
氣壮
　　　叚褒公志玄
褒公虎臣先運而臻謁帝太原許唐與身擁劔駕氣騰風
躍雲積忠累仁光有厥勲建斾北伐細柳宵屯風謐霜凝
嚴局逹晨天子之使駐車軍門(軍屯肅章門外壁/門以夜不納制使)安衆秉
威此真将軍洸洸桓桓克壮有聞
　　　許譙公紹
群動相食血流中原譙公夷陵豺虎與鄰列境連城火炎
烟昏皎其一邦如玉不焚三光忽開萬家皆新誰有天下
平生故人(公與髙/祖有舊)引忠歸誠豹變蠖伸金石之契移為君
臣奕奕煌煌為龍為光元戎啟行大斾央央式遏大江奄
征南方恩斯勤斯兩不可忘
　　　皇帝親庻政頌(并序)
臣聞光宅大寳茂育群生神而明之必在上聖然則所同
者道所異者時或以垂拱仰成或以勵精自致及乎俗躋
仁夀理洽時雍弛張之政不殊勞逸之功則倍我皇帝體
至化含元精苞乾剛履坤順誕􁋊駿命恢纂鴻休宣八聖
之重光集百靈之奥祉如天之燾如地之容鼓義為雷霆
奮仁為風雨幹璿衡而轉七曜懸金鏡而納九圍廓氛沴
而川澄㳫禎祥而山委昔軒轅氏斬蚩尤㓕火帝功至大
矣若非杖風后之助受玄女之符未能尅也陶唐氏誅四
罪定水災徳至厚矣若非大舜之登庸伯禹之盡力未能
成也湯以伊尹為相始定殷功武以太公為師乃康周道
高祖紹復資傅說啟沃之言宣王中興頼山甫将明之政
今陛下大康四海雄軼二紀百姓不知其日用群臣無望
於清風而乃業邁乎前王功高乎古烈聖作物覩孰知其
源竊以管窺天倪蠡挹溟量庻乎大畧可得而言焉陛下
自代天統物之初則以屈已濟人為意䖍臨庻政躬搃萬
樞四册賢良六親郊祀勤恤於理本盡瘁於生靈詳曠代
之所未詳慮列辟之所未慮夏景大而方食寒星在而求
衣寸隂不捨於論思子夜猶觀乎啟事除一物之患而品
類獲安伸匹夫之冤而庻獄自息棄瑕而録用含垢而宥
過小善可紀必㧞於宸衷片言有孚不忘於睿聪至如天
時之豐約地利之夷險邦賦之盈虗師律之貞暴閭閻之
疾苦稼穡之艱難人風之情偽吏理之得失莫不宻歸神
筭潜納皇明雖隂陽不能以氣欺雖鬼神不能以形遁何
細而不及何大而不苞何秘而不彰何難而不就猶復登
䑓念在隂之慘聞樂思向隅之情御裘感短褐之寒臨膳
愛單食之餧日慎一日旣泰而不自泰旣安而不自安兢
兢乎業業乎此其所以廣運而有成全功之克舉者也然
而感覆燾之恩者欲天之彌髙荷容載之徳者欲地之彌
厚仰照臨之明者欲日月之彌光微臣被淳風飲玄澤親
挹行事目覩升平憂勞誠難願陛下勉之而已美善誠至
願陛下保之而巳若夫雖休勿休玄黙優柔君上之體也
遹觀厥成蹈舞頌聲臣下之職也為而不有徳莫至焉知
而不稱罪莫大焉臣某敢昧死再拜稽首獻皇帝親庻政
頌一首其詞曰
出師邁徳玄元儲慶幽而復曜髙祖受命貞觀致理開元
殷盛艱而復康皇帝親政受命繼何邈萬斯年親政維何
夕惕乾乾天道福謙我則奉天人生在勤我則率先憂堯
之心勞禹之形求人之瘼思國之經年亦豐止御膳不馨
夜如何其皇寝未寧偃武修文太和氤氲海不揚波天無
纎氛鳥章之長椎髻之君㑹朝明庭其從如雲巍巍崇崇
於穆昭融冝播大樂以宣皇風鏗鏘盛德蹈舞神功下臣
作頌永示無窮
　　　狄梁公立盧陵王傳讃(并序)
梁公以武氏篡盗國命如綴翊安宗祉非我而誰是用蒙
大耻履大險聳節振義以持丗心閑髙祖天下於方寸之
地盗力雖盛莫之敢闚唐復為唐繄公是頼後代昧者頗
歸功公五臣殊不知五臣之功公所授也客有以李北海
所傳示予者述廬陵廢立之際見公如生貽諸将來可以
不惑敢攄憤而讃之詞曰
於休梁公社稷之臣濡跡應變與唐屈伸妖虹横天鳴牝
專晨獨立大道指南生人闔闢有期命先我時乃建國本
代天張機取日虞泉浣光咸池潜授五龍夾之以飛臨終
指麾皇業再基運起身後功成不知穆若清風嶷然宏規
凢為臣者可不度思
　　　張荆州畫讃(并序)
中書令始興文獻公有唐之鯁亮臣也開元二十二年後
玄宗春秋髙矣以太平自致頗易天下綜覈稍怠推納寖
廣君子小人摩肩于朝直聲遂寢邪氣始勝中興之業衰
焉公於是以生人為身社稷自任抗危言而無所避秉大
節而不可奪小必諫大必諍攀帝檻歷天階犯雷霆之威
不霽不止日月㡬蝕為公却(一作却/為分)明虎而冠者不敢猛
視群賢倚頼天下仰息廩廪乎千載之望矣不虞天将啟
幽薊之禍俾姦臣乗釁以速致戎詐成讒勝聖不能保禠
我公衮寘於侯服身雖逺而諫愈切道既塞而誠彌堅憂
而不怨終老南國於戯功業見乎變而其變有二在否則
通在泰則窮開元初天子新出艱難乆憤荒政樂與群下
勵精致理於是乎有否極之變姚宋坐而乗之舉為時要
動中上意天光照身宇宙在手勢若舟檝相得當洪流而
鼓迅風崇朝萬(一作/千)里不足怪也開元末天子􁒭於勤而
安其安髙視穆清沛然大滿於是乎有泰極之變荆州起
而扶之舉為時害動咈上欲日與䜛黨抗衡于交㦸之中
勢若微陽戰隂衝宻雲而吐丹氣歘耀而㓕又何歎乎所
痛者逢一時事一聖踐其跡執其柄而有可有不可有成
有不成况乎差池草茅沉落光耀者復何言哉復何言哉
曹溪沙門靈澈雖脫離丗務而猶好正直攜其圗像因以
示予余觀而感之乃作銘曰
唐有棟臣徃矣其邈世傳遺像以覺後覺(一作/學)徳容恢晏
天骨峻擢波澄東溟日照太岳具瞻崇崇起敬起忠貌與
神㑹凛然生風氣藴逆鱗色形匪躬當時曲直如在胷中
鯤鱗初脫激海以化羊角中頺摩天而下無喜無愠亦如
此畫嗚呼為臣儆爾夙夜
　　　續羊叔子傳讃
天厭鼎峙蜀㓕魏改錫晉羊公以同四海儒衣登壇嶽鎮
荆蠻十萬之衆從公而閑逍遥峴陽傲視勍敵用人為間
出入無跡呉國雖守呉心已降吞於胸中不見大江勤物
忘已樂天知命留功遺人國愈身病江漢舊域徳膏潜蒸
化行兵中兵息化興䇿雖平呉道不相晉永嘉南遷豈曰
泯泯
　　　藥師如來繡像讃(并序)
藥師如來像者余妻蘭陵蕭氏之所繡也貞元二十年余
奉德宗皇帝之命西使吐蕃辭高堂而出萬死介單車而
馳不測國故遽至戎情猜閉坎險一遇星霜再周夫人盥
饋之餘膏鉛不御日亂蓬首坐銷蕣華異域無期良時自
晚始怨冬缸之乆而紅芳已䦨方苦夏景之長而碧樹将
落書委塵篋跡淪苔堦漸昧音容孰知存没黷龜不告因
夢難徴觸慮成端沿情多緒黄昏望絶見偶語而生疑清
旭意新聞疾行而誤喜循環何極刻舟匪㝷浩隔理求窅
非計得如聞東方有金界極樂大雄散琉璃之寳光照恒
沙之國土能度衆生出諸幽厄一念必應萬感皆通是用
濬發慧根妙求真像㫁鳴機躬織之素染懿筐手繢之絲
盡瘁荘嚴彰施綵繡纏苦心於香縷注精意於針鋒指下
而露染青蓮思盡而雲開白月然後練時潔室華設珍供
夕炬傳照晨爐續煙齊獻至誠泣敷懇願遂得慈舟宻濟
覺路潜引當道塲發念之日是荒裔來歸之辰幽感㝠符
一何昭焯乃知織廻文之錦無補離憂登望歸之䑓空為
廢日與夫心諧妙理手結勝因進則有濟渡之功退不離
清浄為本從長擇善豈同日而言哉余感其志効爰用賛
叙雖在妻子亦無媿詞藏諸閨門永以傳信讃曰
地萬里兮天一極徃無由兮來不得解脫願兮慈悲力五
色繡兮黄金飾澄氛昏兮圎相開湛水月兮蓮花䑓慈眼
睠兮獷心廻死别離兮生歸來海為田兮刼為灰身念念
兮無窮哉
吕和叔文集卷第九
吕和叔文集卷第十
　朝議郎使持節衡州諸軍事守衡州刺史上騎都尉賜緋魚袋吕温
　雜著
　　　功臣恕死議
昔衛蒯瞶以竊國之詐盟其陪臣服冕乗軒三死無與近
代惑者為因口號於是乎有功臣恕死之典考諸古訓其
異端歟稽諸時事其亂本歟何者有國之柄莫大乎刑賞
人生有欲不可以不制天討有罪不可以不刑盖刑者聖
王時以佐道徳而齊天下者也功濟乎物不可以不賞賞
勸乎功不可以不信盖信聖王所以一號令而惇天下者
也然則恕死之典弃信而廢刑何以言之夫立功者自八
元十亂之後非盡能賢或有起屠販壟畆行陣之間乗帝
王應天順人之勢用力無㡬遂貪天功超騰風雲各得變
化率勞怙寵屈強自負僣冐無厭見利忘義是冝崇威峻
法大為之防而反丹書鐵劵許以不死其功大者可以五
作亂而十犯上孰不以暴為無傷乎且人君之言如漁汗
不反旣與之要天地誓河山卒(倉忽/反)一旦失馭有黥韓之
罪神怒人怨不得巳而誅是弃信也若恣行兇險隳突憲
綱或姦鋒将發亹逼宗社乃念斯言之玷忍而不誅是廢
刑也向者纔得其塵涓之効螢燭之助而信弃刑廢将焉
用之使賢而有功驚寵懼滿自居無過之地何恕死為使
愚而有功巳小人不幸又告以無死是僧驕而啟姦適所
謂賞之禍也雖恕之死其能免乎夫其賢如太公忠如伊
尹唯君知臣可以勿貳而遽宥以死罪是疑其不終非所
以待之以誠而盡君子之心若乃􁒞如狗盗庸如黥徒未
有罪而先恕之死是不許其慕生亷恥自周名節非所以
導之以徳而勸小人之善也以為明君之䖏勞臣也安之
以爵禄護之以紀律明之以好惡聳之以禍福使得遷善
逺罪保勲全名剖符傅慶與國終始恩斯勤斯是亦極矣
奈何撓權亂法以罪寵人墜信賞必罰之典虧昭徳塞違
之道恐非哲王經邦軌物之制也謹議
　　　復漢以粟為賞罰議
議曰先王賞以飾喜罰以飾怒喜必待功而賞不潜行怒
苟得罪而罰無輕赦其来尚矣漢氏雜覇道而隳王制昧
宏規而狃小利俾其納粟除罪拜爵以罰人則廢法以賞
人則廢功以儲蓄則廢本是沮勞惠姦而怠弃南畝也何
以言之惟名與器不可假人而班爵於并兼之家析圭於
滯積之室使屠沽賤隷凌駕英豪苟有懐於亷耻之心豈
復致患難之死雖月要天地日誓山河而賞不足以勸矣
天討有罪刑兹無赦而撓權於殘賊之徒屈法於姦究之
黨使㓙人酷吏言暴無傷苟開必免之門孰懲罔極之悪
雖臨以斧鉞驅於鼎鑊而刑不足以威矣且朝縻好爵以
粟授受國有常刑以粟出入貪利愛生之孰不願空壠畆
而貿圭組竭倉廩而救死亡拜爵者坐等封君遂忘其本
業免罪者室如懸磬曷保其生聚雖使三公九卿躬執耒
耜而嗇不可以務矣於戲賞罰者長人之大柄農嗇者有
邦之永圗忽而弃焉曽不是念而利乎國儲之蹔實兵食
之僅濟其何補歟然而漢承秦弊中國耗弱高惠務厥完
緝孝文守以恭儉徳未浹于海外威乗行于四夷邊候猶
聞擊柝戎士不淂觧甲眺錯是以有權冝之對救弊之術
偷利於當代利成于一時雖曰有因而為終貽識者之誚
國家體元立極繼天而作騰軼殷周紹休唐虞率我蒸人
登於夀域王一變至於帝帝一變至於皇非正大之慕不
聽非盛徳之事不問焉有習近古之失䇿採庸臣之詭論
者哉必患國廩猶虚邊餽未繼莫若興李悝之平糴務充
國之屯田練将簡兵以省軍費輕徭薄賦以悅人心東作
一興西成再秩則太倉之蓄如京矣塞下之稼如雲矣亦
何必虧昭徳塞違之道墜信賞必罰之典恐非聖唐經邦
軌物之制也謹議
　　　人文化成論
易曰觀乎人文以化成天下能諷其言盖有之矣未有明
其義者也嘗試論之夫一二相生大鈞造物百化交錯六
氣節宣或隂闔而陽開或天經而地紀有聖作則寔為人
文若乃夫以剛克妻以柔立父慈而教子孝而箴此室家
之文也君以仁使臣臣以義事君予違汝弼獻可替否此
則朝廷之文也三公論道六卿分職九流异趣百揆同歸
此則官司之文也寛則人慢紏之以猛猛則人殘施之以
寛寛以濟猛猛以濟寛此刑政之文也樂勝則流遏之以
禮禮勝則離和之以樂與時消息因俗變通此教化之文
也文者盖言錯綜庻績藻繪人情如成文焉以致其理然
則人文化成之義其在兹乎而近代謟䛕之臣特以時君
不能則象乾坤祖述堯舜作化成天下之文乃以旂裳冕
服章句翰墨為人文也遂使君人者浩然忘本沛然自得
盛儀威以求至理坐吟詠而待太平流蕩因循敗而未晤
不其痛歟必以旂裳冕服為人文則秦漢魏晉聲明文物
禮縟五帝儀繁三王可曰煥乎其有文章矣何衰亂之甚
也必以章句翰墨為人文則陳後主隋煬帝雍容綺靡洋
溢編簡可曰文思安安(下安字/一作矣)何㓕亡之速也覈之以名
義研之以情寔旣如彼校之以今古質之以成敗又如此
傳不云乎經緯天地曰文禮不云乎文王以文理則文之
時義其大矣哉焉可以名数末流雕蟲小技厠雜其間也
　　　三不欺先後論
昔宓子賤爲單父也人不忍欺之國僑爲鄭也人不能欺
之西門豹爲鄴也人不敢欺之此皆爲政不同同歸于理
作幹事之稱首貽牧人之經範汪洋古今輝焯圗史窮理
而語故有優劣擇善而行豈無先後請試論之子賤仕衰
亂之魯而邑偪強齊仗義爲城池倚仁爲干櫓當鯨吞之
大敵鳩狼顧之遺黎渙離形檢妙用心術惠訓不􁒭乃無
得而稱視民如傷而不有其愛感而動之隂陽運於無言
誠而明之日月懸於方寸是則不求欺於人而人不忍欺
矣子産攝晋楚之間而靖㳟爾次役智利物飾躬勵俗守
之以信行之以禮告之以慈惠臨之以明察如鏡洞照如
衡誠懸是則求人不欺而人亦不能欺矣西門當戰國之
初而克修茂績身有紀律言有典章剛包其柔威克厥愛
權之以法制董之以刑罰火烈人望霜清物心是則責人
不欺而人固不敢欺矣夫不忍欺者至誠潜感是曰上徳
堯舜之吏也不能欺者明智旁逹是曰有政三王之吏也
不敢欺者嚴威允濟是曰能刑五伯之吏也誠不足至於
智智不足至於威大小之間朗然可見然而事在折衷理
資漸致徳冝全舉道貴兼通必也修誠而弃智誠未至而
致理或虧任智而廢威智未周而暴亂将起不若揔而行
之迭收其效一之日二之日刑明威立使人畏而不敢欺
三之日四之日智逹政成使人敬而不敢欺五之日六之
日志孚誠格使人感而不敢欺以寛濟猛同二氣而和平
自邇陟遐比三才而具美苟非全德大器其孰能至於此
乎若不睱㑹其源流統其宗極而姑定優劣直論先後則
堯舜之吏與王覇不同年而語矣
　　　虢州三堂記
應龍乗風雲作雷雨退必蟠蟄以全其力君子役智能統
機劇退必宴息以全其性力全則神化無窮性全則精用
不竭深山大澤其所以蟠蟄乎髙齋清池其所以宴息乎
虢州三堂者居子宴息之境也開元初天子思二南之風
並選宗英共持理柄􁆁大而近匪親不居時惟五王出入
相授承平易理逸政多暇考卜惟勝作為三堂三者明臣
子在三之節堂者勵宗室克􁀌之義豈從造適寔亦垂訓
居徳樂善何其盛哉然當時漢同家人魯用王禮棟宇制
度非諸侯居後刺史馬君錫因其頺陊始革基搆豐而不
侈約而不陋以琴竹詩書之幽素易綺紈鍾鼓之繁喧雖
林池煙景不譲他日觀其廣踰百畆深入重扄廻塘屈盤
沓島交映溟渤轉於環堵蓬壺起於中庭浩然天成孰曰
智及春之日衆木花拆岸鋪島織况浮照耀其水五色於
是乎襲馨擷竒方舟逶迤樂魚時翻飄蘂雪飛泝㳂環廻
隱映差池咫尺迷路不知所歸此武陵仙源未足以極幽
絶也夏之日石寒水清松宻竹深大柳起風甘棠垂隂於
是乎濯纓漣漪觧帶升堂畏景火雲隔林無光虚甍沉沉
皓壁如霜羽扇不揺南軒清凉此則楚襄蘭䑓未足以滌
炎欎也秋之日金飈掃林蓊鬱洞開太華爽氣出関而来
於是乎絃琴端居景物廓如月委皓素水􁁃空虚鳥驚寒
沙霜滴髙梧境隨夜深疑與丗殊此則庾公西樓未足以
澹神慮也冬之日同雲千里大雪盈尺四眺無路三堂虚
白於是乎置酒褰惟慿軒倚楹瑶階如真玉樹羅生日暮
天霽雲開月明氷泉潺潺終夜有聲此則子猷山隂未足
以暢吟嘯也於戯不離軒冕而踐夷曠之城不出戸庭而
獲江海之心趣近懸觧跡同大隱序閲四時之勝節宣六
氣之和貴而居之可曰厚矣若知其身旣安而思所以安
人其性旣適而思所以適物不以自樂而忽鰥寡之苦不
以自逸而忘稼穡之勤能推是心以惠境内則良二千石
也方今人亦勞止上思乂息州郡之選重如廷臣由是南
陽張公輟揮翰之任受剖符之寄逰刃而理此焉坐嘯静
政令若水木閑人民如魚鳥馴致其道闇然日彰小子以
通家之愛獲拜牀下且齒諸子侍坐于三堂見知唯文不
敢無述捧筆避席請書堂隂俾後之人知此堂非燕逰亦
可以觀清静為政之道云云
　　　諸葛武侯廟記
天厭漢徳俾絶其紐群生墜塗四海飛水武侯命丗寔念
皇極魏姦呉輕(去/聲)未獲心膂胥宇南陽堅卧待主三顧稍
晚群雄初定必也彗掃是資鼎立變化消息謀成掌中戰
龍玄黄再得雲雨于是右掲如天之府左提用武之國因
山分力與水合勢蟠亘萬里張爲龍形亦欲首吞咸鎬尾
束河洛翼出中夏飛于(一作/躍)天衢然後魚驅勾呉東入晏
海大勲未集天奪其魄至誠無忘炳在日月烈氣不散長
爲風雷英雄痛心六百年矣於戯以武矦之才知巳付託
土雖狹國以勤儉冨民雖寡兵以節制強魏武旣没晋宣
非敵而戎車荐駕不復中原或曰竒謀非長則斬将覆軍
無虚舉矣或曰餽粮不繼則築室反耕有成筭矣嘗試念
之頗頥其原夫民無歸德以為歸撫則思虐則忘其思也
不可使忘其忘也不可使思當漢道方休哀平無罪王莽
乃欲慿戚寵造符命脅之以威動之以神使人忘漢終不
可淂也及髙光舊德與世衰逺桓靈流毒在人骨髓武侯
乃欲開張季丗興振絶緒諭之以本臨之以忠使人思漢
亦不可得也向使武侯奉先主之命告天下曰我之舉也
匪私劉宗唯活元元曹氏利汝乎吾事之曹氏害汝乎吾
除之俾虐魏偪從之民聳誠感動然後經武觀釁長驅義
聲咸洛不足定矣奈何當至公之運而強人以私此猶力
争彼未心服勤而靡獲不亦冝哉乃知務開濟之業者未
能審時定勢大順人心而克觀厥成吾不信也惜其才有
餘而見未至述於遺廟以俟通識唐貞元十四年七月二
十五日東平吕某記
　　　道州刺史㕔壁記
(附)刺史河南元結字次山撰
天下太平方千里之内生植齒類刺史能存亡休戚之天
下兵興方千里之内能保黎庻能攘患難在刺史耳凢刺
史若無文武才略不清亷肅下若不明惠公直則一州生
類皆辱災(一作/受其)害於戯自至此州見井邑丘墟生民㡬盡
試問其故不覺涕下前軰(一作/政)刺史或有貪猥惛弱不分
是非但以衣服飲食為事数年之間蒼生䝉以私欲侵奪
兼之公家驅迫非姦悪強冨殆無存者問之耆老前後刺
史能恤飬貧弱專守法令有徐公履道李公廙而巳徧問
諸公善或不及徐李悪有不堪說者故爲此記與刺史作
戒自置州以來諸公改授遷絀年月則舊記存焉
　　　道州刺史廳後記一首
壁記非古也若冠綬命秩之差則有格令在山川風物之
辨則有圗諜在所以爲之記者豈不欲述理道列賢不肖
以訓于後庻中人以上得化其心焉代之作者率异于是
或誇學名数或務工爲文居其官而記者則媚巳不居其
官而代人記者則媚人春秋之㫖盖委地矣賢二千石河
南元結字次山自作道州廳事記彰善而不黨指悪而不
誣直舉胸臆用為鍳戒昭昭吏師長在屋壁彼貪虐放肆
以生人為戯者獨不媿於心乎予自㓜時讀循吏傳慕其
為人以爲士大夫立名於代無以高此前年冬由尚書刑
部郎中出為此州雖苦劇自課而未能逮其意也往刺史
有許子良者輙移元次山記於北牖上而以其文代之復
亦有時號君子之清者蒞此孰視焉而莫之改豈是非之
際如是其難乎予也魯安知其他即今圬而書之俾復其
舊且為後記以廣次山之志云
　　　湖南都團練副使廳記
湘中七郡羅壓上㳺右振䍧蠻左馳甌越控交廣之户牖
擬呉蜀之咽喉翼張四隅襟束萬里半天下安危係焉聖
唐理雖偃草制不去備消息變化必惟其時由是剖分荆
衡復古南鎮控其兵徒而重其統帥易其将校而難其參
佐所以顯仁藏用明道晦權成師於禮樂之中講武於文
章之内雍容易簡四十餘年名跡風流冠於當代始則裴
諌議虬以逸材竒略傲視而静荒㓂次則趙相公璟以髙
標雅望欎起而為國楨其餘馮郎中嶷之碩重房容州孺
復之英逹鄭評事冽張著作季文之美秀洎張和州惟儉
盧侍御澥佐我先大夫宣慈明允寔有成績是皆焯於朝
論清在人謡者矣元和三年冬天子命御史中丞隴西李
公以永嘉之循(一作/清)政京兆之懿則廷賜大斾俾綏衡湘
威如秋霜無私凋惠如太陽無私煦用人如止水無私鍳
始下車表前副使殿中侍御史扶風竇君常以本官復職
於是監察御史河南穆君寂河内司馬君紓范陽盧君璠
太常協律郎河東范君存慶前咸陽尉呉郡顧君師閔前
太子正字隴西李君礎前太常寺奉禮郎京兆杜君周士
前延陵縣尉同郡杜君賞群材響附各以類至文雅器用
歲餘大備錯金碧於晴壑綷孔翠於春林遐邇翕然稱為
盛府中行感㑹知巳竭其誠能黄鍾音韵調於嶰谷之竹
太阿鋒鋩拭以華山之土其集鸞鳯㫁犀兕不足恠也竇
氏伯季同時七人一居方伯二列華省四在諸侯之館名
教之樂縉紳慕焉以某近守支郡且知故寔得請連帥俾
書公堂媿於不文安敢堅譲元和五年七月五日東平吕
　　　故衡州刺史東平吕君誄　柳宗元
維唐元和六年八月日衡州刺史東平吕君卒爰用十月
二十四日槀葬于江陵之野嗚呼君有智勇孝仁惟其能
可用康天下惟其志可用經百世不克而死世亦無由知
焉君由道州以陟為衡州君之卒二州之人哭者逾月湖
南人重社飲酒是月上戊不酒去樂㑹哭於神所而歸余
居永州在二州中間其哀聲交于北南舟船之下上必􁀾
􁀾然盖嘗聞千古而覩于今也君之志與能不施於生人
知之者又不過十人丗徒讀君之文章歌君之理行不知
二者於君其末也嗚呼君之文章冝端於百丗今其存者
非君之極言也獨其詞耳君之理行冝及於天下今其聞
者非君之盡力也獨其跡耳萬不試而一出焉猶爲當世
所重若使幸得出其什二三則巍然爲偉人與丗無窮其
可涯也君所居官爲第三品冝得謚於太常余懼州史之
逸其辭也私爲之誄以志其行其詞曰麟死魯郊其靈不
施濯濯夫子胡㓗其儀冠仁服義干櫓詩書忠貞繼佩智
勇承基跨騰商周堯舜是師道不勝禍天固余欺鬼神不
怒妖孽咸疑何付之徳而奪其時嗚呼哀哉命姓惟吕勤
唐以力輔寕萬邦受胙爾國維師元聖周以降徳丗征五
侯伊祖之則嗣濟厥武前書是式至於化光爰耀其特春
秋之元儒者咸惑君逹其道卓然孔直聖人有心由我而
得敷施變化動無不克推理惟功舒文以翼宣於事業與
古同極道不苟用資仕乃揚進於禮司奮藻含章决科聮
中休聞用張署讐百氏錯綜逾光超都諌列屢皁其囊帝
殊爾能人服其智戎悔厥禍欵邊求侍盛選邦良難乎始
使君登御史賛命承事風動海壖皇威以致來㹅征賦甲
兹郎吏制用經邦時推重器諸臣之復周官匪易漢課牋
奏鮮云能備君自他曹載出其技筆削自任群倫革議正
郎司刑邦憲為貳糺逖佞(一作/伊)肅邪䛕其畏遷理道民民
服休嘉思踈若昵惕邇如遐實閉其閤而撫於家載其愉
樂申以舞歌賦無吏迫威不刑加浩然順風從令無譁繇
蠶外邑我蠒盈車雜耕隣邦我黍之華旣字其畜亦藝其
麻鼛鼓斯屏人喜則多始冨中教興良廢邪考績旣成王
用興嗟陟於嶽濵言進其律號呼南竭謳謡北溢欺吏悍
民先聲如失逋租匿稅歸城自出兼并旣息罷羸乃逸惟
昔舉善盗奔于隣今我興仁化為齊人惟昔冨人或賑之
粟今我厚生不竭而足邦思其弼人戴惟父善胡召災仁
胡罹咎俾民伊怙而君不夀矯矯貪陵乃康乃茂嗚呼哀
哉廩不餘食藏不積帛内厚族姻外賙賔客恒是懸罄逮
兹易簀僮無凶服葬非舊陌嗚呼哀哉君昔與余講徳討
儒時中之奥希聖為徒志存致君笑詠唐虞掲兹日月以
耀羣愚疑生所恠怒起特殊齒舌嗷嗷雷動風驅良辰不
偶卒與禍俱直道莫試嘉言罔敷王佐之噐窮以郡符秩
在三品冝謚王都諸生群吏尚擁良圗故友咨懐累行陳
謩是旌是告永永不渝嗚呼哀哉
