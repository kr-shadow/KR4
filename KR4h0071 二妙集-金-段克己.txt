#+TITLE: 二妙集-金-段克己
#+DATE: 2018-05-12 10:20:50
#+SOURCE: github.com/kanripo/KR4h0071 master 3bad0f15                
欽定四庫全書　　　　集部八
　二妙集　　　　　　　總集類
　　提要
　　　　(臣/)等謹案二妙集八巻金段克己段成己兄
　　　　弟詩集也克己字復之號遯菴成己字誠之
　　　　號菊軒稷山人克己金未嘗舉進士入元不
　　　　仕成己登正大間進士授宜陽主簿元初起
　　　　為平陽府儒學提舉堅拒不赴兄弟並以節
　　　　終初克己成己均早以文章擅名金尚書趙
　　　　秉文嘗目之曰二妙故其合編詩集即以為
　　　　名泰定間克己之孫輔官吏部侍郎以示呉
　　　　澄始序而傳之朱彛尊曝書亭書目于二妙
　　　　集下乃題作段鏞段鐸撰考虞集所作段氏
　　　　世徳碑鏞鐸實克己成己之五世祖鐸官至
　　　　防禦使未嘗有集行世彛尊葢偶悞也集凡
　　　　詩六巻樂府二巻大抵骨力堅勁意致蒼凉
　　　　值故都傾覆之餘悵懐今昔流露于不自知
　　　　呉澄序言其有感于興亡之㑹故陶之達杜
　　　　之豪其詩兼而有之所評良允房祺編河汾
　　　　諸老詩八巻皆金之遺民從元好問遊者克
　　　　己兄弟與焉而好問編中州集金源一代作
　　　　者畢備乃獨無二人之詩葢好問編中州集
　　　　時爲金哀宗天興二年癸巳方遭逢離亂留
　　　　滯聊城自序稱據商衡百家詩畧及所記憶
　　　　者錄之必偶未得二人之作是以未載故又
　　　　稱嗣有所得當以甲乙次第之非削而不錄
　　　　也河汾諸老詩集所載尚有克己楸花詩一
　　　　首成己蘇氏承顔堂等詩七首皆不在此集
　　　　中疑當時所自刪削又此集成己冬夜無寐
　　　　一首中秋二首雲中暮雨一首河汾諸老詩
　　　　集皆題為克己作此集出自段氏家藏編次
　　　　必無舛錯當屬房祺誤收今姑各仍其舊而
　　　　特識其同異於此焉乾隆四十二年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
二妙集原序
中州遺老值元興金亡之㑹或身沒而名存或身隱而
名顯其詩文傳於今者竊聞一二矣有如河東二段先
生者則未之見也心廣而識超氣盛而才雄其藴諸中
者㕘衆徳之妙其發諸外者綜羣言之美夫豈徒從事
於枝葉以為詩為文者之所能及哉於時干戈未息殺
氣瀰漫賢者辟世茍得一罅隙地聊可娛生則怡然自
適以畢餘齡幾若澹然與世相忘者然形之於言間亦
不能自禁若曰寃血流未盡白骨如山丘若曰四海疲
攻戰何當洗甲兵則陶之達杜之憂盖兼有之其達也
天固無如人何其憂也人亦無如天何是以達之辭著
而憂之意微後之善觀者猶可於此而察其衷焉伯氏
諱克己字復之人稱遯庵先生在金以進士貢金亡餘
二十年而卒終身不仕仲氏諱成己字誠之人稱菊軒
先生在金登進士第主宜陽簿年過八衺至元間乃卒
雖被提舉學校官之命亦不復仕遯翁之孫輔由應奉
翰林􁃃歴臺閣今以天官侍郎知選舉解后於京師出
其家藏二妙集以示一覽如覩清節三復不置已而嘆
曰斯人也而丁斯時也斯時也而毓斯人也昔之耆彥
嘗評二翁謂復之磊落不凡誠之謹厚服化摹寫盖得
其真予亦云然翰林學士資德大夫知制誥同修國史
臨川呉澂序
　　河東叚氏世德碑銘(有序/)
泰定四年秋天官侍郎叚輔出其先世遺文以示集讀
而歎曰嗟夫昔宋失中原文獻墜地盖為金者百数十
年材名文藝之士相望乎其間至乎明道正誼之學則
或鮮傳者矣及其亡也禍亂尤甚斯民之生存無幾况
學者乎而河東叚氏之學獨行乎捄死扶傷之際卓然
一出於正不惑於神怪不畫於浮近有振俗立敎之遺
風焉嗚呼可謂善自托於不冺者矣於是輔告集曰維
叚氏世居絳之稷山由輔而上遡其可知者為前宋司
理参軍諱應規十一世矣司理之五世孫為金武威郡
侯諱矩生三子長曰鈞次曰鏞又次曰鐸鐸以正隆二
年進士官至華州防禦使武威所因以得封者也鏞先
卒而二人以文行稱謂之河東二叚在防禦時隴西李
愈作武威墓表五世之内名德並著自武威而至於今
又六世矣家學幸可徵焉子為叙而篆之將刻諸墓道
集辱在同朝不敢辭乃按而書之凡李愈氏已表者不
具所具者自鈞始鈞生汝舟汝舟生恒恒生克己成己
修己克己成己之㓜也禮部尚書趙公秉文識之目之
曰二妙成己登正大進士第主冝陽簿及内附朝廷特
舉平陽提舉學校官不起而克己終隱於家一時諸侯
大夫士皆尊師之各有文集数十巻集所為讀而興歎
者也克己之子三人思永思誠河中府儒學敎授思温
皇子安西王召為記室参軍不赴以子輔貴贈中順大
夫禮部侍郎上騎都尉追封河東郡伯成己之子曰思
義平陽路儒學敎授四子之孫凡十人以英甫彦孚輔
之兄彛經循順其弟也其九人皆仕有祿位獨輔最顯
以文行選應奉翰林三為御史徧歴陕西江南及中䑓
以司業教國子生判太常禮儀院尋貳天官譽名日盛
君子有望焉嗚呼自司理参軍至於今叚氏十一傳凡
二百有餘年而代亦三易矣文學之懿前後相屬豈不
偉哉彼以功名冨貴赫奕一時者何可勝数然而不過
一傳再傳而聲跡俱冺自其子孫有不能知其世視此
孰為得失哉故為之銘銘曰氣盖世兮慮徧物邈無托
兮久焉識眇若翰兮著㣲迹何千年兮如白日翩翩兮
弟昆頋予庭兮鞠存嘉遯兮無悶善自託兮斯文皇肇
造兮有區羣材來兮竝驅匪伏兮有待視其家兮多書
岌惟嶽兮潤流斯河世寖顯兮子孫則多邦人有言兮
先生之家翰林直學士奉議大夫知制誥同修國史蜀
郡虞集撰并書
欽定四庫全書
　二妙集巻一　　　　　　金　叚克己
　　　　　　　　　　　　　　叚成己　撰
　五言古詩
　　贈醫師范子和(并引/)　(以下克己作/)
　　　范君子和居姑射山麓世隱於醫敏給多藝能
　　　畧渉獵文史一日㑹薦紳軰於其家酒半舉大
　　　白而言曰不肖竊有志於斯文敢求数十字以
　　　為珍藏意甚勤因為賦古風一篇告之以君子
　　　之道使知所操持焉非直使誇衒於世實箧笥
　　　而巳
我廬姑射東君居西山隅相去不十里曵杖以問途知
我逺方來盡室相喣濡衰年况多病藥物必爾須診視
得家法就為醫扁盧貧賤人所惡勢利人所趨君子異
于衆而獨與我娯延我升中堂坐列皆明儒酒餚既登
爼左右羅童奴令行爵無筭促使開大壺酒酣意氣逸
髙論到唐虞日晏未得歸欲起時見拘自言小邑中何
嘗接士夫久客惜人情褊量動輒踰仍呼兒出拜頭角
異凡雛從小好文字未覩明月珠長者幸有賜終身不
敢渝既蒙主人知所願獻良圖世人豈無才惟德不能
俱不見盆成括以是䘮厥軀又徵荀氏語至察則無徒
大辨外若訥聪明守以愚顔子稱大賢尚云有若無吾
言儻无忽榮名不須沽
　　歳己酉春正月十有一日吾友張君漢臣下世家
　　　貧不能葬鄉鄰辦䘮事諸君皆有誄章且邀余
　　　同賦每一忖思輒神情錯亂秉筆復罷今忽四
　　　旬矣欲絶不言無以表其哀因作古意四篇雖
　　　比興之不足觀者足知予志之所在則進知吾
　　　漢臣也無疑
髙樓浮薄雲知是何人宅賣諸輕薄兒身為五侯客日
暮鬭雞囘車騎何翕赫鼻息吹虹蜺行路皆踧踖豈知
黔婁生儲粟無擔石衣衾不掩尸送我城東陌寥寥百
世下誰分夷與跖
北方有黄鵠飽義氣勇烈天寒辭故巢思欲近丹穴吁
嗟翅翎短雲海路隔絶鳯凰不相待孤憤無由洩恥與
鴟鳶羣朝夕肆饕餮一歩兩呌號心摧口流血側頭向
蒼昊永與羈雌决人皆尚鴟鳶反謂黄鵠劣世無乘瓢
翁軒輊定誰説猿鶴與沙蟲冺冺同一轍悲來結中腸
欲辨且三咽
藝蘭當清秋生育胡不早西風發㣲香能得幾時好飛
霜半夜來滅没先百草真宰獨何心吞聲不復道
驅車上太行中道車軸折停車卧轅下骨㫁筋力拆撫
膺呼蒼天淫淫涕如雪古往與今來此憾何時絶
　　同封仲堅采鷺鷥藤因而成詠錄寄家弟誠之兼
　　　簡李衛二生
有藤名鷺鷥天生匪人育金花間銀蘂翠蔓自成簇褰
裳渉春溪采采漸盈掬藥物時所須非為事口腹牛溲
與馬渤良醫猶並蓄况此香色竒兩通鼻與目尤善療
瘡瘍先賢講之熟世俗不知愛棄置在空谷作詩與題
評使異凡草木
　　贈荅封仲堅
念昔始讀書志本期王佐時哉不我與觸事多轗軻歸
來濯塵纓羸装聊觧駝午芹多竒峰流水出其左誓求
十畆田於此養慵惰種椒盈百區栽竹僅萬箇自謂得
所依心口黙相賀經營久未成藴櫝乏竒貨低徊不能
去借宅便高卧始構茒三間榱桷久摧挫暑雨畏霖潦
霜風苦掀簸豈無冨貴人粟布救寒餓恥隨肥馬塵擁
鼻不敢唾淹延歳月深十手指庸愞塵埋劍鋒缺弹鋏
悲無奈時當春之仲桂魄月半破丁丁聞啄門有客來
相過探懐出新作高唱成寡和清辭麗卿雲齊梁那復
課蹇余鞭不前躑躅蟻旋磨枯腸藜莧苦竒字厭搜邏
君子真可人沽酒酌通播酒酣膽氣麤狂言驚四座舊
遊渺何許行路方坎坷作詩寄問聲别離傷老大
　　夀㓂興祖
飄飄闗輔客逸氣薄雲霄承學有源委持論生風飊束
髪侍玉階香名滿天朝射䇿不一中雄文深自韜嘉遯
思居洛歌詩祗和陶生涯足文史蹤跡混漁樵蹭蹬三
十年壮志殊未彫人稱冦公後商鼎復能調才本時不
容坐使雙髩焦朅來汾上水吾見秋蟲號西風下木葉
天氣正泬寥勸君一杯酒能令百憂消開懐且痛飲勿
令鄉闗遥
　　寄張弟噐之
愛酒陶彭澤映世清節耀乞食賦新詩不復事邊徼士
生多轗軻異代或同調東山不可作敢望蟠溪釣壺觴
聊自傾登髙一舒嘯但恐汙世塵永為達人笑
山堂久岑寂宴坐度昏曉倚壁一蒲團幽人後計了日
髙鼎茶鳴風細爐烟裊曵杖歩庭除看雲頭屢矯安得
謫仙人神遊八極表
　　興上人駐錫姑射之麓他日邀余所居之靜樂齋
　　　勉為賦此
我愛興上人閒處先著脚雖有買山錢難尋一丘壑向
來栖息地龍象久寂寞重尋林下徑竹石苦分薄溪水
恣交流巖花自開落却掃大室中一瓶還一缽靜樂題
其顔塵縁聊觧縳寥寥千載下此理誰發藥我今為拈
出永免一重錯有浄必有垢無苦亦無樂混沌元不死
七竅剛自鑿鄭重庵中人萬法本無著獨有太古心油
然滿寥廓
　　陳君百祿隱居河汾世以醫名家臨財亷取與義
　　　性喜諧雖外若寛縱内實重慎而有常心真善
　　　學醫者也辛丑之秋余痁作君調䕶周至既獲
　　　勿藥欲酬而不可姑以詩答其勤
我來汾沮洳汾濵君所居豈期牢落際有子可與娛遺
我以方藥投我以素書往來八九年問難更起余妙處
自心得論説乃其餘衆議逓持執辭語費百車君以一
言蔽如亂髪得梳丹砂與赤箭應用並貯儲困窮尤所
重視之骨肉如孰謂斯世中乃見古人且我不為世用
以道而巻舒子胡自隱晦而不干名譽聞君有令子萬
里有權輿于公多陰德預使髙門閭請君事其語勿謂
吾計踈
　　吾兄同仲堅采鷺鷥藤於午芹之東溪因詠詩見
　　　示前代詩人未嘗聞賦此者此花長於田野籬
　　　落間人視之與草芥無異是詩一出好事者將
　　　知所貴矣感嘆之餘敬次其韻有與我同志繼
　　　而述之不亦懿乎　(以下成己作/)
㣲雨洒郊坰百卉欣竝育幽花發溪側間錯金珠簇徐
看是鷺藤香味濃可掬忍饑出新句大笑負此腹遺落
榛莾間采擷誰見蓄情知無俗姿安能悦衆目先生日
來往東溪路應熟一經題品餘名字耀巖谷遇合良有
時不才異山木
　　呂氏用靜齋
兩崖夾嵳峨一水中委蛇是間有高人静與山林期結
茅並溪石故迹司空遺因人愛其山佳處應自知心閑
境隨勝眼靜山増竒寥寥丈室中日用夫何為不書咄
咄字高詠休休詩無人書一編有興酒數巵便是一生
了安問著與龜依依中條雲夢想紫芝眉昨朝寄書至
謂我來何時急營買山錢已覺從君遲他年兩䋲床分
忍西山饑
　　夀夢菴張信夫
一杯甕頭春持夀丹山客洗盞置客前共坐林下石酒
酣語益真道合意自適東風吹醉眼高興寄空碧人生
天地間迅若駒過隙胡為就覊縛惴惴從物役何如夢
室中一笑百憂釋棄置勿復道旅懐陶兹夕
　　蒲城董公余素不識其何如人也一日袖横軸所
　　　謂龍窩圖者同仲堅來過而以詩見謁余雅不
　　　能文詩尤非所長者加之老病日久縱不避拙
　　　惡亦安能為他人雕肝腎邪渠請益堅余重違
　　　封意且念其勤姑因所見以叙之云爾
封生携客來謁我蓬蒿裏軒軒抗塵俗不知誰氏子所
生吾既賢伊人亦云喜探懐出新圗一語煩舉似蹇予
不能文三請意未已溪山有素期入眼盡其美層雲蔽
重淵萬木夾兩涘飛流㵼絶壑千丈垂幅紙餘霏散如
霧㸃滴亂紛委何物竅其傍相傳龍所止廟貌寄空山
何代為經始年深祭血乾亂久誰復祀威靈昔所聞對
面隔千里誠通感必應雖逺猶在邇巍巍窟宅尊安卧
久不起何當洗甲兵倒挽幽溪水
　　余懶日甚不作詩者二年矣間者二三子以歌詠
　　　相樂請題於吾兄遯菴遂以歲月坐成晚命之
　　　因事感懐成五章以自遣志之所之不知其言
　　　之陋也覽者將有取焉
負暄頽簷下病骨喜新霽㣲風動天宇木葉隕虚砌緬
懐平生事奔走愧非計投身田野間心迹得少憇時榮
豈不慕省躬自當逝薇蕨滿春山猶可以終歲
罷書掩闗卧忩牖亂清樾風枝驚宿鳥扎扎畏顛越葉
聲走前庭誤聽雨未歇不知霜已重但覺寒切骨耿耿
不能寐起坐候明發試問夜如何虚簷轉殘月
晨起坐髙齋鳥啼幽寂破小兒具文墨信手供日課既
無寵辱驚又不至寒餓自量亦云幸到此能幾箇更欲
希世榮所望毋乃過蒲團正温厚得穏且安坐
連蹇拙進宦艱難昧理生一事且不免况欲二者并忍
竆分所安不為世所縈床頭一巻書静洗胷次平偶逢
㑹心人欵欵話中情瓶儲喜不空今年頼西成
青山如有情向人呈偃蹇我本山中人一出偶忘反﨑
嶇半天下始覺居山穏力極勢有廽若不費推挽税駕
長自兹千里豈云逺舉手謝山靈應笑歸來晚
　　誄雙峯興上人
堂堂雙峯師不受世塵汙禪坐三十年俯仰無愧處平
生大事畢欲留不可住適來水中漚水行漚復聚適去
火上烟烟散火如故徜徉天地間去來隨所遇我懐未
能忘正隨分别趣涕餘會貞心三嘆出門去
　　贈呼延長原
我來負犢巔投迹汾水濱亂餘寡儔侶所遇皆所親一
行未易完忍更求其純矯矯呼延生棟宇接近鄰雖云
符詛師頗異尋常人疾苦在力救貴賤情一均功成不
責報苐恐傷吾仁曠懐寓杯酒不計醨與醇一酌萬事
畢肝胆平輪囷酒酣奮長䄂滿坐生陽春人皆笑汝狂
我獨愛汝真参苓吾所須收為藥籠珍吾聞先天術原
委有本因後人罕知學莫復窺其津華陀起東漢扁鵲
名西秦二君本儒者卒以醫自神願生繼高躅勉勉勿
因循
　　贈研師寄寄翁
有客杭城客不知何人斯自云來西秦著脚汾之湄放
浪三十年野鹿不受覊是身寄虚空歘若駒隙馳竄名
書研間聊寄吾寄為遊戲出三昧我豈甄陶師心成應
之手觚撱各異宜萬象且胚渾一一非人私妙凝天地
中不甈亦不坯探懐出蒼璧炯炯光陸離摩挲湛秋水
隨手生寒漪雖鑿混沌竅太璞猶未漓囬首銅雀瓦千
載垢有遺坐令呂與張羞受牛後嗤便當什襲藏奚必
古見竒待價不求售特易詩人詩巻餘兩牛腰得之猶
恐遲歸來飯甑空一字不救飢咀嚼誑枯膓似高還似
癡商財與蠟屐優劣孰等夷不如且置之安事屢觧頥
翁聞為一笑此事非所知茍可適吾欲君詩不當辭
　　刁少府優善堂
取人戒不周取善貴不遺理能兼衆美何必勞縈為奈
何當途人好以智自私身勤事仍左終日徒紛披君侯
本將種磊落真男兒延英闢賔館下問質所疑優善題
其顔美意良可知永懐正子賢千古猶一岐休休好善
心一出忠厚資片善或可取不厭蓬茅卑人輕千里遥
願吐胷中竒投誠盡實理入耳無諛辭從容談笑間萬
事無不宜三年報政成齪齪何其遲潛令十萬家共煦
晴春曦退食自髙堂何慮復何思
　　梁國祥靜樂堂
穣穣區中人役心名與利于身竟何有乾没無少置叔
敬有耳孫犖犖與時異一官不肯覔閑居養髙志築室
塵境中中有塵外意方其厭囂湫歸來得小憇床頭一
巻書靜洗紛華累茍能樂其樂寜復事吾事見客不吝
情有酒即成醉為問東華塵何如北忩睡清風吹我懐
萬事覺無味誰知方寸間自有清凉地
　　陳子正容安堂
陳子少英邁逸氣不可挫典型肖乃翁出語輒驚座行
止非所能造物任掀簸功名鷹在韝歲月蟻旋磨區區
一邑中十載供吏課結廬慕淵明志向有許大澹墨冩
形似終日相對坐一室足我容百念付慵惰青山出簷
楹流水出其左植花數十叢種竹千百箇事來若機張
事去如甑墮浩然方寸間不受一塵汚豈無二仲賢閑
暇日相過有酒相獻酬有詩互賡和溪山入笑談珠玉
霏咳唾徜徉天地間一物莫非我醉來語益真卿去我
將卧主人正高枕山鳥莫啼破
　　送張世傑赴京兆幕府
雨雪方載塗霜風裂膚肌丈夫四方志遊子千里期簡
書豈不畏孀親髮如絲㤙義兩相奪欲行還遲遲世榮
豈不慕此心難遽夷大分既有定僶俛安得辭伊人遇
知已第恐負所知去去勿重陳搏扶良自兹茍能以義
養猶足慰親思
　　馮生成之自燕歸平陽頼寂照先生獲脱奴役復
　　　齒士列將復歸燕主吾友濟夫來謁詩姑序其
　　　槩以答云
英英大為君雅志在千里坎􁁊不得前向姑止于此出
處雖兩途動靜無二理燕坐三十年初不離朝市了了
方寸間湛然若秋水馮生適何來眉目差可喜自云衣
冠後家破偶不死失身坑阱中揺尾凡幾禩過者日千
百藐焉不一止忽逢盤谷翁引手惟力致力極勢未囬
既出幾復委不知何因縁又入先生耳一見不忍遺即
命加冠履奴虜豈所安推已乃知彼惻然動于中棄金
猶棄粃少屬豺虎場永謝泥與滓乞詩答盛德此意良
亦美顧我欲何言一笑不如已先生世外人于汝初何
竢茍能肩一心綺語奚足恃屈信固有時此政在知已
勿如越石父以是驕晏子
　　崧陽歸隱圖
落落出世人視世猶糠粃獨惟愛山縁一念未渠已嘗
行崧陽道經覯畧可紀有山皆孱頑有水盡清泚寒籐
絡古木竒花間芳枳風從四山下紅緑亂紛委雲日互
蔽虧百態呈怪詭㣲泉不知處叢薈鳴宮徵山鳥忽驚
飛落花空岩裏靜聞雞犬聲人家應在邇百年能幾日
山間有餘晷孰知桃花源不出武陵水回首視人間囂
囂足塵滓便擬結椽茒匆匆廹行李一來汾沮洳留滯
綿幾祀幽懐𦕈難㤀淡墨寄形似舊遊一經眼來往差
可喜此心本無著天豈為物使昔何從而來今從何而
止翛然來往間于是得之子幻影竟安用我亦聊爾耳
一笑兩忘言庭花萎堦戺
　二妙集巻一
欽定四庫全書
　二妙集巻二　　　　　　金　叚克已
　　　　　　　　　　　　　　叚成已　撰
　七言古詩
　　丁酉春雪　(以下克已作/)
幾日東風吹凍雪麥苗乾死埋沙塵客床欹枕睡不穏
寒氣偏尋老病身沉沉夜色涵忩白却訝㣲雲弄山月
開門淡蕩雪滿空拂面猶疑栁花濕二氣交感天地通
千林玉立天經風蓬萊宮闕墮人世三日不見車馬蹤
􁁊􁁊燮燮殊未已此瑞應知同萬里逺客休歌蜀道難
農夫剩有豐年喜買牛便好事春耕况復新來官長清
田家衣食無美惡不困追胥死亦樂
　　送李山人之燕(并序/)
　　　李生湛然年四十未嘗從事於人偃蹇不與時
　　　人偶每遇杯酒間輒撃節悲歌感慨泣下不知
　　　者以為狂生愈益放曠不覊又好為竒詭大言
　　　以驚動流俗人亦不知許也戊申歳春踵門告
　　　予曰男兒生不成名死無以掩諸幽愚不佞誠
　　　不能與草木同腐竊有志於四方先生許我乎
　　　余乃為書告常所往來者會飲於芹溪之上壺
　　　酒既傾客有執巵而前者曰方今戎馬盈郊熊
　　　羆虓虎之士撫鳴劍而抵掌投壺雅歌未聞其
　　　人子以儒自鳴執古之道求合於今之世戞戞
　　　乎難哉顧子之嚢無十金之資出無代歩之乘
　　　無名公鉅卿為主乎其内無相生相死之友奔
　　　走於其外上不能激濁揚清以釣聲名下不乘
　　　機抵巇以取一時之利奚恃而往其果有合哉
　　　余應之曰不然夫適用之謂才堪事之謂力君
　　　子之論人嘗觀其才力何如耳不當以勢利言
　　　也儒者事業非常人所能知要不過適用堪事
　　　而已議者至謂不能取舍於當世豈不厚誣哉
　　　抑不知襃衣博帶者為儒乎䂓行矩歩者為儒
　　　乎以是而名其儒豈真儒者耶昔者百里奚自
　　　鬻於秦管仲束縛於魯寗戚叩角而悲歌馮驩
　　　彈鋏而長嘆叔孫通舍枹鼔具綿蕝之儀陸賈
　　　脫兠鍪進詩書之説使數子者髙卧於林丘累
　　　徵而不起尚何名譽之可期屈辱之可免哉今
　　　之諸侯賔位尚有缺然不滿之處肯使至寳横
　　　棄路側狼藉而不收茍有好義強仁皆將善其
　　　價而沽之况幽燕之地士尚意氣重然諾習與
　　　性成者耶生之此行余知其必有合也於是乎
　　　咸賦詩以為贈余於交遊中最長特為序以冠
　　　其首
與君把臂臨黄河缺壺聲裏度悲歌玉缸酒半離筵起
千里東風射馬耳孰能忍飢學夷齊看人鼻孔吹虹霓
莫道書生成事小男兒盖棺事乃了劒心雄壯未能伸
客舍蕭條逢暮春盧溝河上千株栁滿地楊花愁殺人
　　贈劉潤之
平生不願萬户侯但願一識劉荆州荆州巳逺不可見
裔孫今幸從吾遊慨然議論吐肝胆腰間古劍鳴蛟虬
酒酣醉墨出險怪筆勢戃恍令人愁世人爭欲得一諾
黄金不用如山丘結交以義不以利樂人之樂憂其憂
自從管鮑死此道今悠悠豈意流落中忽見古人儔古
來賢哲士不達飢寒不觧為身謀紛紛眼底知音少幾
向西風嘆白頭
　　遊青陽峽
東山氣象大猛悍萬馬駸駸來楚甸中分不肯割鴻溝
鍜礪戈矛期一戰西山折北如西漢獨餘絳灌奔而殿
誰為劉項决雌雄頼有韓彭力相援盧溝直下兩山合
冺冺暗流通一線突為瀑布出山口流沬成輪浪成㳬
前逾百歩落石甕黛蓄膏渟那敢眄沈沈南去若白虹
為嶼為泜互隱現鑿開混沌幾千秋世俗雖見如不見
今人誰有筆如椽為冩注名傳㝢縣人間佳節重清明
呼兒折簡招諸彦一生能著幾兩屐佳處每欲經行遍
山靈著意勸人遊吞吐烟霞生萬變山阿玉女跪焚香
岩畔仙人一笑倩居者儼若帝王尊劒佩雍容侍宫殿
植者磊落如鉅人聚立廣庭議封禪抉者矯矯如勇夫
執戈夾戺著綦弁平灘淺瀬乍可揭溪路曲折隨峯轉
葛屨偏宜苔蘚滑行襟時被薔薇罥當面烟嵐舞翠蛟
出岫閑雲飄素練羣行不復争拘檻眼正明時脚還倦
班荆共坐溪上石粔籹濁醪具時饌良辰無奈夕陽催
羽觴正要清歌薦醒心况復有寒泉玉池遍返成三嚥
三分春色二分休風外飛花時一片古人行樂欲及時
半百之年猶掣電一竆到骨不自治虗負胷中書萬巻
漫向山林老却人生來不識荆州面肝胆槎牙須酒澆
顧我非狂亦非狷紛紛世無真是非棄置從渠若秋扇
歸來新月偃林梢寂寞衡門掩深院
　　戊申四月遊禹門有感
黄河一線天上來兩山突兀屏風開天生聖人為萬世
驚濤拍岸鳴春雷冷雲直上三千丈石巔古廟高崔巍
斷碑歲月不可考丹書剥落空莓苔吁嗟去古盖已逺
荒辭漫汗相驚猜安居平土果誰力愚民耳目誠可哀
一聲漁笛起何處滄洲雅興還悠哉
　　正月十六日夜雪
正月望夜夜氣交長空月輝生白毫東風淡蕩振林木
春雲滃欝翻驚濤望中巳覺没河漢坐中不見羣山高
打忩雪片大如手蒼髯驚瘁磔蝟毛我意天心厭誅戮
净洗戰血除腥臊方今廊廟巳備具左有䕫龍右有咎
愛民親賢急先務朱輪皂盖馳英豪遺黎幸脫瘡痍阨
謳吟聖世心堅牢驅牛負耒過門户至死不復逺遁逃
白頭老儒最無用天生魯鈍非時髦日月消磨兩蓬髩
天地飄零一緼袍詩書自足敎稚子藜藿猶能飫老饕
清晨喜看蔬圃潤而可暫息抱甕勞蘭芽含甲未出土
蕭艾覆壠巳可􁄾閑中事業淡無味佳趣纔如食蟹螯
興來歌詠適情性背癢似得麻姑搔芹山崗崒寒石瘦
芹水澄澈春蒲桃直縁水山久留戀日向溪頭醉濁醪
青雲冨貴豈不願蟠木輪囷寜自韜結搆大厦要梁棟
操割清廟須鸞刀功名倘可跂契稷跳梁里巷誇兒曹
君不見昔在周王師呂望快若逢尹彎烏號大人虎變
固莫測運命由來有所遭蓬萊方丈在何處我將入海
恣遊遨大風飄飄鯨背穏下視塵世空嘈嘈
　　送尋正道歸蒲中　(以下成已作/)
江頭楊栁才堪折陌上行人還又别春光不解苦留人
兩岸楊花飛白雪江風揺揺吹緑波欲别未别傷如何
勸君且住聽我歌後日重來白髮多
　　楊生深甫以醫鳴河汾遯菴先生以下皆贈以詩
　　　生吾黨士也觀其意似不以淺近自期者故予
　　　之所述不特稱道而已也
楊生頭角非凡子少以醫名動州里胸懐了了中可人
容貎恂恂外如鄙前徽未艾足慿藉論議滔滔有原委
人身造化一天地敢謂精㣲盡於此中情髚􁞀不自安
願就先知問其㫖遯菴先生天下士挈携陬維為指似
古人桃源不難到但恐中心復中止千金再拜一言重
採掇方書究終始姓名㑹看滿人間滚滚西馳若汾水
　　松溪幽隱圖
何宮遺搆山之隅長松蔽映千萬株中有一逕穿縈紆
冷風蕭瑟無時無人間赤日如洪爐恍如仙景來蓬壺
踪跡一墮聲利區回首自覺泥途汚歳月因循歸計迂
松溪想像勞形模可憐塵夢今始蘇空對溪山慚畫圖
一日歸來聊自娯
　　夀賈總管
紫髯茁頥胆滿軀胸懐落落真丈夫古稱山西出將種
我公家世皆吾儒朝家未録勲臣後時時射虎西山隅
一官平水今幾年鄉閭自覺疲氓蘇驥塗千里㑹須展
小邦未足勞馳驅繡衣錦帽不復見人言愬也終平吳
此時此日生鵷雛欝葱佳氣充公閭當筵擊筑聲嗚嗚
滿堂賔客聨簮裾天公催花為嘘枯要及花下傾金壺
春風花開人不孤年年人與春風俱
　　送賈德逺北上(并序/)
　　　生親老家貧輟晨昏定省之飬以入京師其心
　　　將有得而歸為親榮也雖其親之心亦然而一
　　　生之勞故不暇計忘勞以悦乎親生之志也若生
　　　者其以義養者與于其行乞言以為别吾老矣
　　　言不見用於世雖無吾言顧於生何缺生意堅
　　　而無倦色姑序其事以慰其行云
賈生歴落非庸子坐守竆廬足文史山田磽确無百畆
日課諸郎力耘耔瓶儲顛倒得㡬何晨夕安能具甘㫖
抱闗擊柝有不擇知效一官聊爾耳霜風栗冽歳云暮
水宿山行二千里及親而仕古所樂敢以﨑嶇惮行李
明年花發聽君還綵戲階庭為親喜
　
　
　
　二妙集巻二
欽定四庫全書
　二妙集巻三　　　　　　金　段克已
　　　　　　　　　　　　　　叚成已　撰
　五言律詩
　　方平道中　(以下克已作/)
沙軟新經雨風輕不起塵溪山隨處好花栁著行新放
浪聊終日蹉跎又一春行年已如此猶復向來人
病怯春衫薄衰憐葛屨輕平蕪迷舊迹幽鳥變新聲興
與雲俱逺心同水共清膠膠還擾擾囘首笑浮生
　　㣲雨後偶成
孤憤慿誰許長歌聊自怡整衣憐痩减扶杖覺衰遲小
飲非愁敵輕寒與睡宜今朝春雨好稚子莫啼飢
寂寂春歸後悠悠夢覺時病添花懊惱愁耐酒禁持瓶
貯無多粟囊封有許詩倚床獨成笑此意豈人知
　　余僑居龍門山十有餘年封張二子日從余遊而
　　　貧又甚焉因冩所懐兼簡二子共成一笑
病久慵増劇途竆事轉迂木兼形共槁錐與地俱無醉
語勞揮麈悲歌漫叩壺鮮鮮籬下菊笑汝益羇孤
　　仲堅見和復用韻以答
道在山林勝心閑歳月迂家風貧更好習氣老難無目
力分詩巻生資負酒壺儒冠三十載轉覺此身孤
賦就慚辭拙書成共笑迂學傳三世舊用處一分無衰
鬂頻看鏡流年付挈壺悠悠身外事目㫁塞雲孤
避事嘗辭劇為儒不厭迂能貧從古少好學似君無行
李書塡案生涯藥滿壺緹縈眞孝子猶足慰㷀孤
一飽不易得身謀方信迂家徒四壁立囊至一錢無但
喜心如水那憂腹似壺我竆君更甚此德未全孤
　　枕上再賡前韻
幾年成懶散一榻了慵迂詩酒心猶在功名夢亦無雨
來催覔句鳥去勸提壺靜裏那須此應憐客意孤
　　野歩仍用韻示封張二子
散䇿溪頭路溪囘路更迂山隨行處好人似往年無波
靜魚千里天晴春一壺龍門何限景歲晚不相孤
信歩不知晚歸途那計迂一歡閑裏足萬籟靜中無藉
草便成席酌泉聊代壺娟娟林外樹江月伴人孤
　　李山人湛然始生之朝座客各賦詩為夀亦作四
　　　韻以期所未至不特稱道而已庻㡬盡朋友相
　　　成之義云
脱迹豺狼外容身鶩雁間虛舟元不繫倦翼自知還飲
水猶能樂編茒足可跧莫敎方寸地空負一生閑
　　封仲堅挽詞
但怪經過少那知生死分繐帷徒見像尊酒罷論文楄
柎人為具丘墳誌共聞世無韓吏部為爾惜盧殷
窀穸無時旦行年甫過先歸心終莫遂遺恨竟空填伯
道名雖著中郎業不傳素書功未卒誰為理殘編(君嘗/集素)
(書等未竟而逝好/事分去皆寳藏之)
賣藥安垂老看書祇自資依依姑射恨渺渺奉先思誰
恤蕭存後徒昌東野詩孤魂招不得獨坐涕垂頥
蕭散青牛客(君嘗乘青牛以竹筒貯藥/腰間療疾無不愈者故云)伊余有素期詩
成先取示酒熟顧令知夜被嘗同覆朝笻復共搘豈期
行樂地回首搃成悲
誰謂如膠漆中年永别離崩摧五内熱契濶一生悲對
月聽歌處圍爐把酒時凄然獨不見何以慰相思
　　張噐之雄飛亭
落魄張公子身貧志不凋鸞棲辭枳棘鵬翼上扶揺季
子終懐印相如竟過橋香名膾人口詩句大牛腰
　　贈答詩社諸君　(以下成己作/)
賣藥韓康伯能詩張志和真鋼須百煉明鏡要重磨眼
底如君少閑中得子多兵連猶未解莫厭數相過
　　漫成二首
一榻了竆冬吾生喜易供儘教人笑拙最苦客妨慵無
寐閑欹枕忘言醉倚笻可憐猿與鶴歳晚肯相從
時序驚何速形骸強自持整冠毛屢脱束帶孔頻移蹭
蹬成空老吟哦不救飢百年行已久一笑欲何之
　　和答木菴英粹中
四海疲攻戰餘生寄寂寥花殘從雨打蓬轉任風飄有
興歌長野無言立短橋敝廬獨在眼殊覺路途遥
　　送王子夀之平遥
卜築謀南邁回轅遽北之有情慚見厚無語只空悲易
忍行時淚難堪别後思明年鴈來日屈指數歸期
宿靄添行色晨鐘戒促裝去期何太廹引語不成章戲
彩憐文度扶衰賴孟光臨汾一巵酒目斷隴雲長
識面時何晚論心分已深相期同卜築豈料遽分襟别
日宜加飲因風莫吝音家山有成約聞健早來尋
　　夀李濟夫
夫子何為者昻藏不入時眼前諸事罷膝下兩兒嬉落
落真難合悠悠聽所之黄花一杯酒歲喜與君持
　
　
　二妙集巻三
欽定四庫全書
　二妙集巻四　　　　　　金　段克已
　　　　　　　　　　　　　　段成已　撰
　七言律詩
　　夀家弟誠之　(以下克己作/)
道行不得且栖遲一唯誰傳魯仲尼瑞世不求麟鳯質
急難空賦鶺鴒詩玉堂金馬知何處白石清泉有素期
但使平生忠義在樂天知命復奚疑
　　乙未人日飲范君子和齋酒酣賦詩呈座上諸君
正月七日春欲動拂面東風力尚㣲且貪席上賓朋樂
未覺平生事業非青山緑水俱可隱白髮蒼頭胡不歸
㑹須高挹浮丘袂千仞崗頭一振衣
　　五月二十三日夜分雨作凉風颯然木葉蕭瑟絶
　　　似往年七八月感時物之變不能為懐漫浪成
　　　詩聊以自釋
雲壓虛簷黯不収雨聲飛落碧山頭簾幃清徹三更夢
枕簟凉生五月秋入夜悲風何淅瀝先時病葉已颼飀
心非木石能無感喚起悠悠故國愁
　　寄仲堅漢臣二子
經春日日卧空廬門巷蕭條長者車一巻時看王湛易
數行慵寄子公書風光少得如人意顔面從敎與世踈
聞徤不來花下醉明年花發定何如
　　誄雙峰興上人
試圓石上再生身嘯月吟風性益真解脱蓮花祛夢幻
忽驚野馬逐埃塵雙峯莫遂幽棲志一鉢誰為嫡嗣人
便恐叢林無正脉為君一哭涕横陳
　　和家弟誠之詩社燕之作
膠膠世事久經諳肯著紅塵換翠嵐騏驥捕鼷非所任
干將補履豈其堪老無成事惟多懶少不如人何更貪
花下一杯誰伴我清風明月便為三
欲歸誰不遣君歸却恨歸來事事違烽火未休家信少
山川良是故人稀黄金入手還能散白雪盈頭不肯飛
試問春愁都幾許長江滚滚日暉暉
人皆笑我我忘機我愛青山真得歸肯學班超謀肉食
更憐京兆泣牛衣心非理義焉能悦道勝紛華是故肥
獨坐鈎簾心語口囬頭四十五年非
　　紅梅用誠之弟韻
梅花香裏倚蒲團萬事人間搃不干醉夢毎憐春意淺
詩魂長遶夜枝寒記曾上苑溪邉見又向前村雪裏看
回首青㽔巳如豆齒牙衰朽怯㣲酸
小梅初破月團團戲蝶遊蜂未敢干醉臉不禁經宿雨
芳心似欲訴朝寒乍驚别後容華換更與尊前仔細看
便好栽培近東閣免敎風味一生酸
　　癸夘春二月有五日衛生襲之誕日也座中生捧
　　　巵酒乞言因用景純夀日詩韻以答盛意兼謝
　　　不敏
壓倒詩人白與元淋漓醉墨出佳篇心澄寒玉泉中水
衣惹霜岩頂上烟歳晚相依清士瘦竆途漸覺麴生賢
黄冠野服從人笑自斷此生休問天
　　自訟
無將大車塵冥冥無邇宵人惡易形吏部有書慚薦李
萊公躬軸謬推丁慎交已昧書中戒悔過聊書座右銘
自是昌陽堪引夀不須卒苦進猪苓
　　彦衡䘮子鄉社諸君皆有詩以慰其哀余忝交游
　　　之長烏能無言因賦此以贈之
昔年曾讀樂天詩晚歲情鍾玉雪兒今日為君重感嘆
片時何意便乖離迎門猶記牽衣笑撫榻空懐漲乳悲
夢裏不知生死隔舊嬉遊處細尋推
　　丁未新正與詩社諸公園亭宴集彦衡有詩衆皆
　　　属和一時樽酒賓席之勝殆可樂也余雖老顧
　　　不可虛盛意勉為賦此
秋去冬來春又催昆明信有刼餘灰心遊碧落絲千尺
夢遶瓊林日幾回處世祗宜同鹿豕和羮誰復憶鹽梅
老來筆力猶強健一首新詩酒一杯
　　馮弟自北山來出其舊所為詩三百餘篇雖未暇
　　　盡讀嘗鼎一臠足知餘味吾弟離羣索居無師
　　　友之益能自道其所志盖絶無而僅有者也雖
　　　然掘井九仭而不及泉猶為棄井耳適漢臣張
　　　君見過論文話舊以及吾弟之賢因作詩許其
　　　所已能而勉其所未至以寄之幸時復觀覽以
　　　自警省勿徒實箧笥而巳
少年事業莫蹉跎聽我尊前一曲歌鑄劍必期經百煉
為文固自要三多凡胎須得丹砂換壯志休辭鐵硯磨
平地為山由一簣詞源他日看銀河
　　讀張志和傳
一葉輕舟一釣綸朝廷無處覔𤣥真太虛明月為知已
細雨斜風不著人西塞貪看飛白鷺東華忘却軟紅塵
還思擾擾求名者肯信人間有逸民
　　排遣
四海干戈戰血腥頭顱留在更須名病尋藥物為閑計
悶引文書作睡程萬事轉頭慵掛眼一杯到手最闗情
此身定向山間老我與山英有舊盟
　　雄飛亭主人張君噐之有龍庭之行賦詩為餞
千丈虹霓卷壯圖㡬回弹鋏嘆無魚南溟久滯垂天翼
北闕誰飛薦鶚書投筆尚希班定逺題橋終遂馬相如
浩歌若過燕山市為我登䑓弔望諸
　　蘭文晚節軒
晚節誰能識此君一官不復任浮沉蟄龍未起三冬卧
老驥猶存萬里心陶令不來尊有酒嵇康已逝室無琴
横溪文字光千古舊有新詩播士林
　　夀縣大夫薛寳臣
薛姓婵嫣自古分君侯苗裔萃其門已聞佳績多前古
更溢餘波及後昆久屈祥鸞栖惡枳稔推利噐遇蟠根
徵書未至身閑暇且看尊前舞袖翻
　　蕭少府挽詞(并引/)　(以下成已作/)
　　　隰倅蕭君余不識其何如人也余初入城府謁
　　　余於客邸敝衣敗絮𣺌然一寒生爾爾後時時
　　　於朋游中見之貌益恭氣益和與之言確然有
　　　守而不踰乎中其加於人豈一等也一日卒於
　　　平陽之學舍府僚張侯而下皆有挽章吾友公
　　　度邀余同賦義不可辭且蕭君母氏在堂臨年
　　　而失賢子行道之人聞之為之出涕以相其哀
　　　焉况平昔常所往來者為出一章以弔但辭鄙
　　　義拙不足以發明蕭君之德業例奉繐帷以凟
　　　為媿
蘭杜摧芳不待秋令人洒淚怨靈修門前弔客多青眼
堂上孀親半白頭共説才華為衆許豈期仁義是身讐
一坏冥寞重泉土野老相傳説故侯
　　搃管李侯移鎮京兆某久不能即門屏奉巵酒以
　　　賀為慊謹作拙惡以餞行軒
一札飛書下日邊龍移方伯鎮長安晋城父老心皆泣
秦地奸豪胆巳寒千里馳驅容驥展九霄空濶看鵬摶
十年潦倒登門客卧病無由挽去鞍
　　和師巖卿遷居之韻
君看行路古來難人鳥其間得少安三窟未成那用狡
一枝粗穩不須寛破除夢境原無國收拾詩盟舊有壇
秋菊春蘭俱可喜等閒乘興一慿欄
　　伯和告别北邁欲得一言以資行槖惓惓之意盖
　　　不能違也病卧中殊無好懐漫以此贈
聽唱離歌一再行翩翩裘馬戒晨征據鞍耿耿壯夫志
去國遲遲遊子情野店人稀休奠枕山蹊路險莫貪程
一鞭行色西風順萬里秋空片鶚横
　　李公子誕日賦詩為夀
歲晚喬松益倔強幾經風雪幾經霜鬂毛不與秋同老
名字長隨菊共香堦下芝蘭相照映人間岐路極㣲茫
願君参取東坡法有病安心是藥方
　　張提舉子華報政中䑓賦詩為餞苐荒淺良愧也
廟堂遣使出分巡撫養遺黎尚舊人今日不虛前日舉
去時仍是到時貧一心耿耿公家務兩鬂蕭蕭驛路塵
鞭筭自君家世事蹄涔未足到天鱗
　　送婁郎中秀實北上
氣壓元龍百尺樓搏空鵰鶚政高秋珥貂自屬封侯相
借箸咸推决勝籌㑹計不勞談笑了功名未肯等閑休
并州豪俠流風在慚愧儒冠謾白頭
　　夀李濟夫
往來詩酒晋城間白首相看尚昔年鳩卜一枝如我拙
驥思千里屈君賢床頭文史猶堪樂眼底芝蘭正可憐
但願太平身健在西風長醉菊花前
　　送搃管李侯北上
姓名合上郭公䑓落落襟懐間世才飛騎屢朝天上去
好音時向日邊來中心都為明時盡東閣當因好客開
萬里鵬程從此始垂天雲翼看徘徊
　　辛丑清明後三日詩社諸君燕集於封仲堅别墅
　　　談笑竟日賔主樂甚然以未得吾兄弟数語為
　　　不足既而遯庵兄有詩余獨未也主人責負不
　　　已因賦以應命云
燕子歸來人未歸平生事業與心違天翻地覆春仍好
雨打風吹花又稀淡抹平林烟苒苒亂飄香雪絮霏霏
可憐光景誠虛擲坐對虛尊到夕暉
善惡人情已飽諳岸紗宴坐看晴嵐折腰不是淵明懶
作吏原非叔夜堪老去一觴猶有味病來萬事更何貪
從頭悉讀行年記慚愧春風四十三
　　題張氏雄飛亭
大署佳名掲棟甍相君英氣見平生心隨燕雁共千里
志效齊禽眇一鳴昭代誰人飛鶚表滄溟何日徙鵬程
㑹乘風便扶揺上但恐垂天翼未成
　　紅梅
誰㸃氷梢絳雪團黄昏和月倚闌干羞隨桃李争春意
要伴松筠傲歳寒冷艶只宜閒處著淺粧難入俗人看
天心固惜和羮便空抱枝頭一㸃酸
淡掃胭脂碎玉團天生異物著江干月邊標格嬌増韻
雪底精神巧耐寒春意祗應容易見人情還作等閑看
可憐棄置蓬蒿外倚仗東風鼻一酸
　　送仲堅漢臣二子過南澗歸賦是詩
螻蟻㣲生脱怒濤一茒容膝儘逍遥宦情更比詩情薄
目力聊慿酒力消心類候䖝寒更切鬂隨霜葉病先凋
兒童失笑翁慵甚送客今朝却過橋
　　寒食後有感而作
二月山城尚薄寒冬衣未解嘆衰殘賞心更比年時减
酒量全非舊日寛㸃㸃花隨春共老悠悠詩興夢俱闌
此身只合山間了勲業何勞鏡裏看
薄命書生不足論春來憔悴寄荒村花間也作南華夢
眼底還無北海尊風掠平波寒剪剪雲拖殘雨晝昏昏
興來偶逐歸禽返燈火人家半掩門
　　送史生仲恭北上
裘馬翩翩事逺遊少年豪舉氣横秋愛君早有四方志
為我能無一日留擊筑悲歌増感慨倒瓶濁酒浣離愁
他時相憶勞回首何處風沙認晋州
　　仲堅將去平水戒行之夕飲於史氏之山齋
得子膠膠擾擾間往來未熟各衰顔百年更有幾回醉
一月都無數日閑不放肝腸中白墮將何面目對青山
相逢且盡今朝樂明日紅塵復市寰
　　齋居偶成二首
赤子誰能捋虎鬚溪山好處颺輕裾頭顱久覺非侯相
顔面從敎與世疎一榻清風塵土外半軒黄菊雪霜餘
明經自為兒孫計敢與鴻儒論石渠
湛如古井冷無波鈍若吳鈎澁未磨半紙功名蝸左角
百年身世蟻南柯天翻地覆親曽見暮四朝三多㡬何
萬事轉頭供一笑向來事業儘蹉跎
　　冬夜無寐書以自適
四壁催頽手重泥一枝隨意即成栖歸來已化千年鶴
老去慵聽半夜雞世事榮枯都是幻物情長短不須齊
寸心耿耿何人㑹隱見西忩月色低
　　用韻答封張二子三首
有斤誰斵鼻端泥借榻聊從地主栖萬事成虧均野馬
半生癡黠等醯雞文章自笑非時様道德空期與古齊
老懶正疑閒處著高名無用不如低
心如墮絮巳沾泥身似驚禽未得栖壺缺何須歌老驥
冠高不復帶雄雞黄公遁跡終辭漢范蠡逃名徑入齊
回首平生事堪笑少年豪氣北山低
草鞋不踏禁街泥一把黄茅足穩栖賦性可憐如野鹿
驚心未免聽朝雞是非畢竟何時定出處從來自不齊
坐㫁寒更吟未了爐灰雪積火潜低
　　再用前韻
勞生擾擾燕分泥常逐東風到處栖止渇望漿那及酒
供炊無米敢言雞仙人墮淚空辭漢處士為書巳賛齊
陋巷自無車馬到衡門從此不嫌低
　　再用渠字韻二首
兒女憐翁競挽鬚侯門何事曵長裾功名於我非所願
風月與人良不踈絳灌自能扶漢業綺黄只合老商餘
耳根一洗塵囂净㶁㶁寒泉玉漱渠
倚門吟嘯撚氷鬚吟罷山堂月滿裾活計蕭條秋水冷
鬂毛衰颯暮林疎難將朽質供時用幸有藜羮給歲餘
自笑妄生分别想清溝未必勝河渠
　　和答丹山夢庵張丈二首
抖擻征衣衣上塵歸來白髮一番新剩將酒向愁邊酌
却恐人嫌醉裏真世事飽諳惟欲睡詩情謾苦只能貧
歲寒松栢東風外付與千林自在春
幸自無人識姓名忍將兩脚閙中行原從有我安排了
強欲趨時作麽生案上一編聊慰眼世間萬事不闗情
此心唯有沙鷗信來往江頭自不驚
　　中秋之夕封生仲堅衛生行之携酒與詩見過各
　　　依韻以答二首
萬籟聲沉暮靄收長河㵼浪洗清秋遥天千里淡如水
明月一輪光滿樓隨意傾銀成勝賞誰家横玉調新愁
可憐白首蟾宮客羞對嫦娥説舊遊
夜凉河漢靜無聲澄澈天開萬里晴蟾吐寒光呈皎潔
桂排踈影甚分明良宵方喜故人共醉語乃知隣舍驚
一片詩魂招不得九霄直與月俱清
　　翼日二子見和復韻以答四首
短髮蕭蕭散不收老來何意更悲秋常年有酒或無月
今夕乘晴好上樓懶對嬋娟談往事祇將笑語替清愁
冷光願照金尊裏記得開元太白遊
忽聽城樓暮角聲飛空片月快新晴雲烟歛跡無纎滓
星斗收光不敢明千里共看人已老一枝難穩鵲頻驚
醉吟坐到三更盡病骨不禁秋氣清
香霧霏霏晚漸收氷輪碾破一天秋便邀東海騎鯨客
同上西家拍酒樓不向此時􁱷一醉更於何處散千愁
年年八月如今夕永結無情汗漫遊
好將弦管試新聲月正圓時天正晴光射酒杯浮㶑灔
香飄桂實甚虛明拂衣醉舞人爭看抵掌狂歌鳥暗驚
邂逅尊前成一笑勿論誰濁與誰清
　　丁未立春日與彦衡景純史生飲坐中彦衡有詩
　　　且需余和為賦此
花枝摘索費詩催自笑吟懐老未灰白髮漸如殘雪滿
朱顔不逐早春回可人襟韻來三客入眼風流欠二梅
有酒問身強健在莫敎閑却手中杯
　　翌日再用前韻簡二三子
長吟未了雨來催雪積寒爐火漸灰一㸃枝頭紅尚淺
半㾗溪面緑初回行擔酒債還思杜坐得詩窮反笑梅
報答風光無好語對時虛覺費清杯
　　獨坐有懐往昔復次前韻二首
短髮刁騷不受催坐看浮世幾飛灰流年冉冉人空老
世事悠悠首重回天逺望竆歸去雁地寒瘦損折殘梅
等閑無計驅愁得除向壚頭酒一杯
快飲休嗔急管催昔人不飲已成灰轉頭晚景無多子
屈指春風又幾回撥悶直須煩麴蘖和羮冝且買鹽梅
莫言兩手渾無用花下猶堪把酒杯
　　衛生行之少負俠氣與余兄弟相遇於艱難之際
　　　自抑惴惴常若不及迨今十五年矣家貧而益
　　　安豈果有所學乎不然何其舍彼而取此也生
　　　正月十六日誕彌日也因賦詩以贈為一笑樂
　　　且以堅其志云
低心不肯逐時趨坐覺甁儲歲屢無試手耕絍新事業
傳家弓冶舊䂓模膝前癡騃憐文度酒後粗狂憶阿奴
(生弟襲之嗜酒/而狂生毎容之)但願年年身健在一尊長得與君俱
　　再用杯字韻二首
緑髮潜為白髮催賞心半逐壯心灰巳􁱷事業因循却
又放風光寂寞回春意等閑遺病木曉寒特地妬芳梅
病來止酒人應笑忍對良辰負此杯
人間聲利任渠催烈熖何嘗發死灰世態翻雲悲易變
年華如水挽難回驚心舊曲空聞笛㸃額新粧不見梅
百轉枯腸思一溉虛名方信不如杯
　　送山人李生湛然之燕
驚心浩浩塞雲寒珍重儒冠莫浪弹相府豈能容阮籍
館人那解識馮驩無書可上裘空敝有夢難通刺欲漫
且好駐君千里駕小齋如斗足容安
　　戊申四月書於史氏仲恭别墅
飄飄天地一癯儒問栁尋花未要扶老去生涯三徑在
向來意氣一分無尊前乍喜紅潮頰鏡裏那知雪滿鬚
睡起北忩成獨笑人間岐路足﨑嶇
　　午芹道中
𣺌𣺌江風吹葛衣愛閑長與世相違青絲步障栁千樹
碧玉屏風山四圍入眼江花如慰意近人沙鳥信忘機
虛名到此成何事一笑平生始覺非
　　漫書二首
山翁只合坐山房四壁蕭然一木床心為感時空𣺌𣺌
鬂因懐舊變蒼蒼人間日月驚何速物外光陰本不忙
一枕北忩眠正穩却疑身世在羲皇
擾擾膠膠人自忙心閑無地不清凉雨邊戰陣蚍蜉閙
花底生涯蝴蝶狂幸有文書遮老眼豈無藜藿療飢腸
從教門外蓬蒿滿不見白丁計亦良
　　五月朏日書以自適二首
隴月娟娟白板扉溪風颯颯冷麻衣藜床坐月人空老
鐵研磨穿計巳非叔夜自難堪作吏季鷹那解早知機
但敎方寸長無事一酌清泉亦自肥
身貨休論兩孰多留連光景且婆娑穀藏得失不相逺
蠻觸功名能幾何悶復往尋醅甕飲醉來慵擊唾壺歌
扁舟舊有江湖趣肯著藍衫換一簑
　　次韻周景純先生見寄之什
閒尋閒計適閒情日月催人慨易傾築室未能依表聖
卜鄰先喜得君平慚非世用甘藏拙謬得時稱豈是誠
我與西山相信久不須更與白鷗盟
　　元日夜與二三子小酌
一尊相對意如何却恨歸來白髮多萬事到今從鹵莾
一年好處莫蹉跎閑収暮景供清酌醉挽春風入浩歌
多謝東君不嫌客也敎衰朽得陽和
　　幽懐用夢庵張丈韻四首
此懐耿耿付東流蒲栁形骸不耐秋老去始知身是幻
病來漸覺鬂絲稠青蠅㸃物驅還至白鳥猜人挽不留
收得閑愁供晚睡西風吹夢冷悠悠
自嘆行藏久謬悠多君雅志在林丘一生㫁向閑中了
百計何勞分外求搃把行年償酒債更將餘力費詩籌
膠膠擾擾人間世一笑尊前萬事休
百年過眼半羇旅一日逢人九嘆嗟叔夜不堪長抱病
馮驩何苦久無家飄零身世風頭絮淡薄人情春後花
擬把餘生釣江海為煩嚴子借魚槎
起來乘霽看年華便著芒鞋代鹿車白水明邊鎔落日
碧天盡處散餘霞决明㸃檢無多實甘菊商量有數花
滿酌一杯都不計人間萬事足安蛇
　　封仲堅挽詞三首
幾年為我駐行輈一閉幽宮挽不留望望故丘君飲恨
㷀㷀遺息衆為憂皇天無路申三問隙地何人借一坏
重對平時舊遊處野烟荒草祗増愁
藏身無地古難堪賻葬何人為脱驂樊子未來誰主後
緹縈猶在勝生男十年往事如春夢千古遺經憶夜談
一片羇魂招不得暮天黯黯冷雲曇
昔嘗屈指計前期今守竆廬竟死為多病毎慚調䕶力
餘生誰救急難時匠斤欲運莊周泣鄰笛遥聞向秀悲
一片嵌巖磨不磷更堪重讀孟郊詩
　　薛寳臣生朝
曉砌初開十二蓂一尊介夀為君傾昔聞存義能從政
今見元欽又繼兄謝傅階前瓊樹秀老萊堂下綵衣輕
莫言小邑徒勞耳萬里青雲第一程
　　送張噐之北上
匹馬翩翩出漢闗春來塞草幾芊綿人憐季子貂裘敝
自誓桑生鐵硯穿羊角㑹搏溟海上鴻毛行遇順風前
吾軍正賴君増氣萬里青雲穩著鞭
眯眼風沙去路迷又携書劔過山西片心耿耿摧尤壯
六翮翩翩養復齊千里㑹看黄鵠舉一枝休嘆綵鸞栖
丈夫自有乘車日司馬橋名不浪題
　　蘭氏晚節軒二首
幾年㑹計屈㣲官五斗才堪給酒錢野鶴風標寒愈峭
巖松節目老方堅石腸未省隨時轉鐵面何常與世妍
回首風烟三徑晚典刑當作畫圖傳
都把升沉不置懐一尊時對好山開張公雅有江湖志
崔子本非丞貳才為政從渠嗤拙宦買田巳自賦歸來
髙情想像常如在不逐春風没草萊
　　贈醫者
術以醫名行以儒為人不肯著方書共髙世外封君達
自許山中陶隱居轉首恥為他日計論心愧未古人如
有兒還解傳家否試問門前長者車
　　夀尊兄遯庵先生
筆頭風雨幹千鈞早歲嘗充觀國賓避事就閑真得計
有才無用且藏身虗名到底將安濟渉世而今不厭貧
白髮相看老兄弟暮年同作太平人
　　送王載之
鞍馬丁年事逺遊北州未穩復南州胸懐落落馮驩鋏
塵土翩翩季子裘撃筑悲歌増感慨倒瓶濁酒浣離憂
一編笑我衡茅底坐送光陰到白頭
　　自夀
霏霏晴雪㸃吟鬚颯颯秋風戀客裾拙計毎為妻子笑
病多還覺友朋疎行年如此事無㡬破屋翛然家有餘
濁酒一杯吾自樂人間冨貴不闗渠
　　雨後漫成二首
羈思紛紛不易裁晚凉扶病獨登䑓翩翩幽鳥避人去
殷殷雷聲送雨來巳􁱷此身閑裏老且將笑口酒邊開
安車待聘非吾事休作姑山隱逸猜
詩情牢落不堪裁人物風流愧玉䑓門外寂無肥馬到
枕邊剩有好山來年華滚滚身如幻世事膠膠眼倦開
擬把餘生寄江海沙頭鷗鷺莫驚猜
　　再和二首
凉月娟娟玉半裁曉風吹夢下瑶䑓笛兼鄰杵相和切
秋共羈愁一併來到處溪山容我懶違時顔面向誰開
少陵可笑行藏拙獨倚危樓剛自猜
癭杓天然不用裁日傾新醖剥蓮䑓幾回醒酒風纔過
一霎催詩雨又來兩脚只堪閑處著寸心贏得片時開
此身有類傷弓鳥曲木無情亦暗猜
　　三和二首
壯志如今日抑裁功名不復夢雲䑓平生回首事安在
一葉驚心秋又來不引壺觴聊自勸未知懐抱若為開
浮名畢竟成相誤盍作閑居鴆毒猜
世事紛紛乃剸裁何如無事醉春䑓脅肩一笑亦良苦
有田幾時歸去來百念都隨灰燼冷一尊聊為聖賢開
從今便入農桑社園友溪翁莫見猜
　　四和二首
嘗把閑身静品裁殘生何幸脱輿䑓田園依舊喜重到
松菊就荒傷獨來懶散從敎塵事廢襟懐難對俗人開
自量不肖非逋客為報山靈且莫猜
林外炊烟細若裁詩情引上賦春䑓螢從楊栁梢頭墮
雨向梧桐葉上來華髮蕭蕭秋更老衡門寂寂晝慵開
終南佳處吾將老仕宦休為㨗徑猜
　　五和二首
世事浮雲不受裁羊裘重覔子陵䑓隨人明月娟娟静
吹靣凉風特特來多技漫勞寜似拙兩眉深鎻不如開
床頭忘却糟床酒誤作蕭蕭夜雨猜
素位無心入聖裁姓名不到郭公䑓閒搘藜杖看雲度
静掃松軒待月來未把酒杯頭懶舉試拈書册手慵開
荒才自信非鄒樂安處青山有底猜
　　張七賢圖
七賢不與竹林期人物風流各一時妙語霏霏皆作者
髙情落落更何之山川如畫靈猶在溟渤飛塵世屢移
欲薦菲辭無處問黄流千里夕陽遲
　　贈琴士任先生
翛然天地一癯仙誤落紅塵二十年萬事成虧雲過眼
一身蹭蹬雪盈顛科頭欲冩巻中趣洗耳試聽徽外絃
他日遂君林下約月明風露净娟娟
　　藥郎中萱草堂
共道傳家以義方長留春色在萱堂静冝有夀何須祝
樂自無憂不待忘華蕚光輝連二妙瓊林照映列諸郎
要看靴笏床俱滿歲月靈椿未易量
　　容安軒
走遍人間行路難歸來始覺此心安半椽自覆人應笑
兩膝足容吾巳寛階下蘭生猶可佩籬邊菊老儘供餐
㣲軀此外無多事一炷清香篆曲盤
　　總管隴西公歸自趙城以雪途行役見命賦此以
　　　獻
曉鞍催發五更鐘王事匆匆不易從雪氣空濛迷馬首
霜威跋扈襲裘茸誰家村落雞頻唱到處園林鳥絶踪
却憶雲山舊栖地擁衾髙卧養吾慵
　　萬夫長李侯西覲回作詩為賀
帷幄雍容擁萬夫雄襟英概漢臧呉獠兒坐失重巖阻
戰士争先九折驅去日旌旗填蜀道歸時笳鼔競堯都
謬為門下登龍客擬頌勤勞愧腐儒
坐擁貔貅十萬夫雍容帷幄看投壺威風栗烈前無敵
膽氣輪囷大滿軀銅柱直期標百粤連城潜覺失全呉
江南公事行將畢願獻扁舟范蠡圖
　
　
　
　
　二妙集巻四
欽定四庫全書
　二妙集巻五　　　　　　　金　段克已
　　　　　　　　　　　　　　　段成已　撰
　　絶句
　　　九日山園小宴取五柳公采菊東籬下為韻賦
　　　　詩侑觴五首　(以下克己作/)
世無李元膺誰容孔北海長歌歸去來籬菊無人采
古來賢哲人餓死填空谷清尊幸不空且醉籬邊菊
風雨山城暮黄花自滿叢幽懷若為寫正要玉西東
愛酒陶元亮持盃對菊枝醉時催客去猶復有藩籬
饑餐秋菊英采采不盈把日落西山昏獨坐衡門下
　　　仲冬之初家弟誠之自芹溪得紅梅數枝作三
　　　　詩以見意夜歸枕上次韻簡山中二三子三首
十月梅花春未知竹間璀璨出斜枝耐寒巧作新粧面
絶勝含章簷下時
顔色馨香幾箇知叢篁深處見横枝孤標祇得詩人愛
華様而今不入時
梅格孤髙只自知恥隨桃李鬬新枝天寒翠袖依修竹
却在橙黄橘緑時
　　　盧希顔草蟲横披
牛李黄蘆相並枝秋蟲蕭洒弄幽姿畫師老筆生新意
寫出無聲七月時
　　　暮春有感三首
忙携歌酒趂清歡桃李多能幾日看欲識詩人愁絶處
花開時節一凭欄
春到蕪菁事已非杜鵑看又喚春歸幽香一㸃無尋處
燕蹴飛紅染客衣
及時行樂不應遲管領風光更有誰花落花開春又去
都能消得幾篇詩
　　　翠微上人病間
嘆息維摩老病身散花丈室久無人呼兒却問文殊疾
公案而今特地新
　　梅花十咏
　　　憶
姑射仙人氷雪膚昔年伴我向西湖别來幾度春風換
標格而今似舊無
　　　夢
天仙邀我醉瑤臺春向飛瓊笑裏回為報梨花緣巳斷
休將雲雨下山來
　　　尋
風流誰似李三郎不記仙姿委路旁天上人間無覔處
風來羅幕只聞香
　　　探
虢國夫人約素身不教脂粉涴天真一班曾向春前見
顔色如今更可人
　　　乞
寄語詩人林隠君水西千樹要平分玉顔絳領堪娱老
御史何勞覔紫雲
　　　折
白玉堂深夜色寒玉兒和月倚蓬山髙情不似章臺柳
也許餘人取次攀
　　　嗅
手撚氷㽔步月華暗香先已透垂𤓰夀陽畢竟無才思
但卧含章拂落花
　　　浸
玉骨渾將山麝薰氷肌得水更精神凌波微步東風軟
羞殺當年洛浦人
　　　浴
脉脉晴天翠幕張玉環月底按霓裳却嫌塵汚香羅襪
故著温泉為洗粧
　　　惜
窈窕銀屏掩畫堂為嫌玉痩怯昏黄落英猶可為香爇
不學翾風老退房
　　花木八詠
　　　海棠風
玉妃酒暈透香肌滿頰嬌紅睡起時小立沈香亭子外
釵横鬂亂任風吹
　　　楊柳烟
舞罷霓裳醉似泥六宮誰敢鬬腰肢侍兒扶起嬌無力
雲母屏深午醒遲
　　　荷葉露
仗下華清賜浴時温泉香膩洗凝脂團花翠壁琉璃滑
狼藉珠璣醉不知
　　　葵花日
晚日穿花透翠帷環兒軟語訴分離髮膚之外皆君賜
妾自傾心君不知
　　　菊花霜
風簾斜揭玉鈎欄端正樓髙燭影殘宿酒困人梳洗懶
從教殘粉涴金鈿
　　　芭蕉雨
梨園子弟去無蹤門掩蓬萊繡帳空寂寞緑窻深夜雨
傷心不獨有梧桐
　　　梅花月
蓬島春寒減玉肌却憑羽客寄相思凭肩私語長生殿
惟有當時好月知
　　　山茶雪
娘子宮中儀體新八姨羞把舊粧勻畫羅瑞錦難相稱
故著龍香簇絳巾
　　　退之留别大顛圖
吏部文章日月光平生忠義著南荒肯因一轉山僧語
換却從來鐵石腸
　　　漢隂抱甕圖
鑿井為畦並漢臯區區抱甕不辭勞古人伎倆今人笑
舉世師師尚桔橰
　　　丁未三月二十八日縣大夫薛君寳臣過余芹
　　　　溪精舍酒間雨作時方苦旱喜而賦之
麥田日日起黄埃官長憂民意不開底是山靈多嫵媚
故驅風雨過江來
　　　明日李生湛然見和仍韻答之二首
東風吹雨細纎埃尊酒相逢盡日開不是官閑公事少
此中能得幾囘來
日烘窻户裊輕埃醉眼朦朧尚倦開不是故人留顧盻
衡門未省有人來
　　　壽衞生襲之
去年即席賦新詩今歲迎門把酒巵似此相逢能幾度
莫教虚負百年期
　　　為龍門史師壽不遇
香霧霏霏曉未開一尊特地為君來仙翁落魄知何處
貪醉蟠桃不肯囘
　　　楊生彦衡袖初夏三數詩過余徵和雖勉强應
　　　　命格韻枯槁深慚見知十首
枝頭梅子半傳黄門巷陰陰午景長為語兒童休報事
乃翁方且作詩忙
刁騷短髪半垂黄深覺閑中氣味長買得西山猶是錯
往來杖履却成忙
薔薇經雨隕輕黄芍藥翻階竹筍長年少往來長不住
恰如蜂蝶為花忙
案上新經未入黄風簾不動篆烟長須知靜裏乾坤大
不覺飛空日月忙
奏賦當年對赭黄漁樵今日話偏長青山緑水無窮意
信使人生空自忙
酒熟江村擘蟹黄論詩看劒引杯長閑身散懶無拘束
笑殺君房醉裏忙
老來閑口罷雌黄書巻慵拈白日長門掩東風無客過
不知人世有閑忙
不求紆紫與懷黄竹杖芒鞋野興長信步芹溪溪上路
楊花又是一畨忙
晨興賞翫抵昏黄晝短其如夜苦長秉燭醉歸君莫怪
一生能得幾囘忙
蟾蜍詎可逐飛黄雲海茫茫去路長世外仙方無分得
漫勞心力一生忙
　　　送雙白渠使梁君二子北上
連壁雙飛二鳳毛眼明又復識英豪鸞聲噦噦朝天日
想有新詩奪錦袍
　　　送故人子赴燕
莫謂城南尺五天此行幾日到幽燕昻霄聳壑從兹始
萬里青雲穏著鞭
　　　乘興杖屨山麓値梅始花裴囘久之因折數枝
　　　　置之几側燈下漫浪成語簡諸友一笑云三
　　　　首　(以下成己作/)
戲蝶遊蜂總未知小窻低亞兩三枝夜闌燈下横疎影
渾似西湖月上時
漏泄春光人未知輕紅已透最髙枝洗粧自有天然態
儘道氷容不入時
幽香不許俗人知纔是東風苐一枝誤認文君新睡起
讀書窻下立移時
　　　光得道中
行行不覺到斜陽顧影頻驚爾許長返照此身還此是
莫因外景使承當
　　　和答陳子京二首
擾擾浮生等聚嬉風波千丈𣺌無涯掩關一巻床頭易
冷眼從渠笑絶癡
雲山咫尺阻同嬉望斷音容天一涯聞道城居最堪隱
想君為討未全癡
　　梅花十咏
　　　憶
初謁瓊漿記昔年迎門一笑想嫣然夜來雪暗前村路
恨滿東風意不傳
　　　夢
神女塵緣久未忘飄然隨月到髙唐歡情未接還驚覺
雲雨陽臺空斷腸
　　　尋
玉想形容霞想裾雲英自與世姬殊幾年來往藍橋路
搗盡𤣥霜得見無
　　　探
未嘗親到謝家堂風韻何由識謝娘說與選花場上客
須知林下勝閨房
　　　乞
漏泄春光洛水傍紫雲名字襲人香可能惠我黄昏伴
休笑分司御史狂
　　　嗅
玉骨那堪瘴霧傷好將經卷伴南荒坡仙鼻孔清如水
老覺朝雲道氣長
　　　浸
洛浦飄飄信有神凌波忽覩一枝春摩挲老眼看微步
旎旎香生羅韈塵
　　　浴
洗盡鉛華見玉環肌膚氷雪照人寒臨風脉脉嬌無力
輕裛香羅半未乾
　　　惜
襟袂翛然風味酸北人誰識蔡姬賢可憐抛却清伊月
埋没邊沙二十年
　　花木八詠
　　　海棠風
宿酒微醒不自持君王催喚太眞妃醉紅睡起依然在
忙倩羅紈為解圍
　　　楊柳烟
九原喚起李夫人誰炷仙香為返魂一捻宫腰渾瘦損
舞衣微帶瑞雲痕
　　　荷葉露
泉客將歸返故淵西風渺渺碧波寒主人情厚無他贈
一把眞珠泣翠盤
　　　葵花日
戀戀天光下玉堦明妃初出漢宫來情知生死歸無路
一㸃芳心誓不囘
　　　菊花霜
六宫試手學梅粧曾見飛英㸃額傍香粉嚼餘濃不散
唾花誤染縷金裳
　　　芭蕉雨
憶別春容已十年囘文錦就倩誰傳都將一掬傷心淚
洒向蠻溪數幅牋
　　　梅花月
別後盟言不忍寒舊官到底勝新官情緣未斷還相見
人復團圓鏡復完
　　　山茶雪
飄飄天上謫仙人嘗作金鑾侍從臣老大風流殊未減
錦袍如舊白頭新
　　龍門八題
　　　禹門雪浪
峽束洪流起怒濤亂翻晴雪與雲髙徐看行處元無事
小處區區枉用勞
　　　雲中暮雨
古壘雲藏一徑微河山依舊昔人非貪徵往古興亡事
不覺城頭雨濕衣
　　　疏屬晴嵐
雲拖殘雨歛前峯翠色寒光溢幾重慮有詩人偏著眼
時施膏沐為渠容
　　　雙峯競秀
雲外亭亭聳翠環天荒地老兩峯間若教工部嘗經眼
未肯將詩譽玉山
　　　神谷藏春
山間草木四時新一脉清溪不染塵忽見漁郎驚借問
却疑儂是武陵人
　　　仙掌擎月
月出山頭未數竿仙人掌上玉團圓瑞光冷射三千丈
絶勝碧蓮峰下看
　　　姑山夕照
日鎖羣峯欲下遲籠葱一片冷胭脂醉吟著我扁舟尾
畫出坡遊赤壁時
　　　汾水秋風
一曲劉郎發櫂歌歡情未巳奈悲何只今囘首空陳迹
依舊秋風巻素波
　　蒲州八詠
　　　蒲津晚渡
城下行舟一箭輕城頭落日半竿明河流洶洶風仍急
時聽浮空欵乃聲
　　　虞坂曉行
林下晨雞第一聲隴頭殘月伴人行未知局促鹽車下
老驥蕭蕭又幾鳴
　　　舜殿薫風
煩暑人間不可支暫來陊殿獨委蛇南風一拂清如水
猶似當年解愠時
　　　首陽晴雪
薇歌一曲對西山萬古清愁老翠巒望斷空岩人不見
光揺銀海玉峯間
　　　東林夜雨
烟雨濛濛暮靄凝院庭深悄若無僧林稍一㸃熒熒碧
知是層樓供佛燈
　　　棲巖疊巘
山色熒青不染塵何年精舍構嶙峋也知偏入閑人眼
為現雲間清淨身
　　　媯汭夕陽
媯水橋邊日下遲蘢葱一片冷胭脂山川良是風猶古
想像英皇下嫁時
　　　王官飛湍
冷雲深處漾寒清千仞懸流玉練明車馬往來山下路
何人到此濯塵纓
　　　幽居奉借遯庵尊兄嚴韻呈隱之潤之二英弟
　　　　一粲三首
解鞍借榻避風埃淨拂風軒待我開詩句墮前還忘却
聯書歲月記曾來
浮榮過眼等浮埃尊酒相逢一笑開門外紅塵髙萬丈
莫教一㸃鬂邊來
小軒如斗靜無埃面向青山好處開漫道幽人招不得
一尊今日為君來
　　　和李生湛然聞杜鵑有感之作
五更枕上夢魂清初聽催歸第一聲我本無家更安往
任渠啼血不關情
　　　張信夫夢庵(并引/)
　　　　子張子寓跡於里西之精舍以夢名其室且
　　　　命余訂之夫人之方夢也念念相因萬境現
　　　　前一得其意則揚眉軒目傲然以為樂一失
　　　　其意則喪神沮氣愁悴以為憂昏昏没没㝠
　　　　行於夢境之中初不知夢之為夢也惟其不
　　　　知也故為憂樂之所汩及涣然而覺始知向
　　　　之汩吾心者皆虚妄也世之人貪得而患失
　　　　廢精神耗思慮終日弊弊焉顚倒錯亂於憂
　　　　樂之域而不自覺悟者庸非夢邪葢寐者歛
　　　　睫之夢也寤者瞠目之夢也是以達人大觀
　　　　寤寐兩忘雖視其人猶以夢幻况區區之物
　　　　烏足累其心哉姑作是詩而為之獻亦以自
　　　　釋爾四首
憶昔邯鄲道上行半生囘首夢初驚而今始覺非眞實
過眼浮雲萬事輕
覺時常笑夢時訛夢覺其間爭幾何聊爾藏身大槐國
閑看明月上南柯
一身栩栩復蘧蘧為蝶為周我自如寤寐人間等遊戲
此心無地不華胥
世味迷人人不知紛紛蕉鹿競爭為山翁正坐山堂上
笑問黄梁第幾炊
　　　和楊彦衡見寄之作六首
幾年奔走趂槐黄兩脚紅塵驛路長夢破邯鄲成獨笑
半生囘首只空忙
西風浩浩塞塵黄白髮縁愁若箇長客夢五更驚忽斷
打門縣吏索租忙
一裘誰為製𤣥黄無可奈何秋夜長我自忍窮方未暇
不知蠻觸戰爭忙
一葦初航十里黄故園歸計𣺌何長可憐兀兀青燈下
還似當年舉子忙
小園蘇茹待秋黄不事薑鹽味自長口腹累人良可笑
何能終歲為渠忙
幽跡無心學綺黄荒才涉世本非長年年來往燕然道
却為山林有限忙
　　　古瓶梅花為總管李侯賦
錦帳銀瓶漫玉肌風流應自有人知夜深窻下横疎影
絶勝西湖月上時
　　　送馮資深歸西山五首
人間蠻觸日干戈暮四朝三都幾何此去莫憂瓶粟罄
西山雨足蕨薇多
蕭蕭華髮老書生久欲歸田計未成喜聽日邊消息好
故山容得子眞耕
幾年思慮漫營營重見西山眼倍青胷次無塵元自好
床頭况有洗心經
候門稚子喜歸來暖熱那無酒一盃抖擻滿身塵土盡
襟懷還對好山開
別離最苦暮年時百歲中來不易支此去故園行樂處
詩成毋吝寄相思
　　　徽宗墨竹
野禽背立歲寒枝想見當年落筆時吮墨綴辭俱喪國
九泉笑殺李家兒
　　　贈師嚴卿
老大溪山入夢頻彊憑圖畫寫情眞歸與不及身彊健
山有英靈恐笑人
　　　蘭氏自然齋
萬事榮枯一笑間情知使尼定誰關編茅依石寛如斗
卧看溪雲出岫還
　　　明皇蹴鞠圖
志在馳驅禍已胎笑顔况更為誰開貪爭飛鞠鞭驄去
不覺踰垣有鹿來
　　　周生景純贈菊數本因拾舊事依韻答之二首
陳國君臣醉宴時可憐璧月照瓊枝薔薇露濕仙裳重
笑對君王索好詩
萬里文姬去國時秋霜也到歲寒枝歸來滿面黄塵暗
恐入西風馬上詩
　　　張世傑經歴牧牛圖三首
緑陰深處戲童兒牛自東西兒不知休說兒童無伎倆
人間何事不兒嬉
斷烟荒草淡無姿寫入人牛自在時毁瓦一懽聊爾耳
不知何者是盈虧
兒自嬉遊牛自眠葛洪磯畔舊因縁三生石上精魂在
一夢囘頭又幾年
　　　楊茂之志適軒
坐笑行吟困即眠心遊隨處莫非天是中眞意何人會
隱几蓬窻正嗒然
人心自有一羲皇說著元來話更長詩句墮前還忘却
坐看林影轉虚廊
　　　秋日牡丹為友人賦病久無佳思姑作俳語三
　　　　章以應命對觴一呼盧可也
訴盡中情為雨詩可憐誰識漢文姬歸來巳覺秋風曉
標格猶應似舊時
秋雨瀟瀟無限思妄憑羽客覓環兒蓬萊日月非人世
不記梧桐落葉時
公子初離季隗時丁寕私語兩心知從渠歲律春秋變
一㸃眞心死不移
　
　
　
　
　
　
　
　
　
　
　
　
　
　二妙集巻五
欽定四庫全書
　二妙集卷六　　　　　　金　段克己
　　　　　　　　　　　　　　段成己　撰
　　雜言
　　　壽家弟誠之　(以下克己作/)
贈君以湘山桃竹之杖酌君以崑丘玉液之泉泉以益
肺腑之清氣杖以扶貞節於暮年迺命童子敬設几筵
抽中山秋兔之毫舒浣花五色之牋滌端溪彘肝之研
磨伊川老松之烟遂含情而抒思寫棣萼之新篇請君
聽我歌歌聲咽塞而不傳玉堂金馬在何處姑山汾水
空連綿世人所後我所先此生安得不迍邅但能道義
追淵騫何妨坐客寒無氈鳥栖深林魚泳淵膏以其明
還自煎文字㸃勘費丹鉛朝夕胡為粥與饘百年飄忽
如流川今日已覺昨日賢青州從事殊可憐徑須呼至
黄花前一酌入口百憂捐與君曝背同醉眠
朝采西山芹暮卧西山雲十年混跡鹿豕羣閉户不出
避世紛胷中涇渭外不分鶴以聲自聞薫以香自焚續
經不用如河汾教子讀書事耕耘佇期道化行汝墳敲
門載酒米數君徑呼大白與策勲令徵前事兼論文奇
語間出張吾軍不覺庭柯眄夕曛爛醉西風樂我眞雄
國有狗方狺狺
　　　景純浩然見過徑飲成醉夜雨中作此近五鼔
　　　　月色滿空曉起書長語贈二子
退之方北歸見謁即成喜東坡還泗上鐸聲欣入耳而
况羈旅中解后遇知己東風淡蕩百草芳游丝飛絮白
日長一杯相祝對流水白酒微帶溪芹香漁歌樵唱競
相屬不覺半山無夕陽醉卧山堂聽山雨氷雪對床揮
夜語一燈照壁映悠悠恰似孤舟泛青楚夢囘酒醒明
月高風雨向來無處所人生哀樂本皆空莫令身世如
飛蓬
　　　贈醫者呼延生(并引/)
　　　　外醫之名非古也今人徒見瘡瘍發見於皮
　　　　膚之外針砭可得而攻之因謂之外醫然則
　　　　解肌剖腹湔洗腸胃漱滌五臟者其亦外醫
　　　　耶殊不知聽聲視色察氣觀脉以知病之所
　　　　在湯熨以治其腠理針石以達其血脉酒膠
　　　　以盪其腸胃扶虚疎實抑過補􁁄疾無不起
　　　　者今呼延生之療疾也湯劑砭􁃛各隨所施
　　　　無不立愈嗚呼非得之於内應之於外烏能
　　　　取效如此之速乎生喜飲酒人之所酬無厚
　　　　薄不以介意一寓之酒其眞得於酒耶余賢
　　　　其為人故賦詩以贈之
君不見南齊潘聚師禁耳出箭鏑又不見唐人孫甑生
祝石使相擊祝溪溪不流徐登先破的以樹徙癰疽伯
宗多偉績後來便說呼延生神異一時無匹敵誓言拯
衆疾猶已有飢溺吐氣作雲霓掉舌飛霹靂炎凉隨手
變衆苦已蕩滌百謝不一願黄金同瓦礫飲酒過百餘
醉不遺涓滴歸來掩關卧瑶琴閑掛壁所至以義合無
莫亦無適衡門時見過笑語慰岑寂却愁仙籍告功成
便恐人間無處覓
　　　癸丑中秋之夕與諸君會飲山中感時懷舊情
　　　　見乎辭
少年著意做中秋手捲珠簾上玉鈎明月欲上海波濶
瑞光萬丈東南浮樓高一望八千里翠色一㸃認瀛洲
桂華徘徊初泛灔冷溢盃盤河漢流一時賔客盡豪逸
擁鼻不作商聲謳無何陵谷忽遷變殺氣黯慘纒九州
生民寃血流未盡白骨堆積如山丘比來幾見中秋月
悲風鬼哭聲啾啾遺黎縱復脫刀㦸憂思離散誰與鳩
囘思少年事刺促生百憂良辰不可再尊酒空相對明月
恨更多故使浮雲礙照見古人多少愁懶與今人照興
廢今人古人俱可憐百年忽忽如流川三軍鞍馬閑未
得鏡中不覺摧朱顔我欲排雲呌閶闔再拜玉皇香案
前不求羽化為飛仙不願雙持將相權願天早錫太平
福年年人月長團圓
　　　史伯友好禮齋
禹門山壁石巃嵸驚濤拍岸石疑動奔騰西去疾於飛
千里一折不旋踵山水不得獨當竒異氣鍾人生將種
乃翁陰德及後昆墓木而今猶未拱大兒膂力號絶人
挾槊灣弧賈餘勇小兒精神大於身野鶴乘風欲高聳
人物風流此一時坐使山河價增重讀書已能了大義
稼穡還知依畆隴孰謂人間杞梓材肯與樗櫟同臃腫
良心一發不可遏油然而上若泉湧悅親誠身固有道
不得乎友深自悚一毫驕氣不可作好禮名齋心益竦
敷陳几席待佳士却歸門庭謝凡冗善言亟聞聞必拜
未之能行後惟恐結襪何嘗愧古人親詣仍能越常奉
愼恭勇智咸有節人偽不私無所壅汝之所得亦已多
更須道義相切磋佳時勸客金叵羅主人起舞客齊歌
遯菴野瘦鬂已皤坐中不覺衰顔酡六龍苒苒奔羲和
年年事業毋蹉跎君其為我疾揮魯陽戈我亦凂君顚
倒挽黄河他時策杖重來過臾名此里為鳴珂名與西
山俱不磨
　　　飽食箴示同志二三子
飽食終日無所用心方寸之微萬慮來侵外物為誘内
即慆淫醉生夢死桎梏亦深夜氣不足弗違獸禽博奕
猶賢虚廢光陰凡百君子尚服攸箴
　　　贈薛寳臣疎梅凍雀圖并以頌之
𤣥㝠司候百卉具衰此花獨秀于江之湄傲雪凌霜氷
清玉潔孤根盤石凍柯浸月意彼寒雀婉姿相依飲香
啄蘂生死不離歲暮貞心粲粲清節孰與薦延移歸金
闕鳯鳥不至惡木日滋窮通有命舍是奚為
　　　陳丈良臣誕彌令日謹拜手而獻頌曰
矯矯夫君由義居仁風姿飄然野鶴孤雲古有逸士全
具其真四海鼎沸克全厥身我知天意未喪斯文不辱
其身不降其志道惟守一過能不貳明是辨非存眞去
偽淵明不仕豈其本意于嗟麟鳳不為世瑞蕭然環堵
詩書自怡耕田而食紡績而衣素琴掛壁白酒盈巵動
容言行一國之師茍微斯人吾誰與歸
　　　暇日意行姑射山下奉借遯菴先生夜堂聴雨韻
　　　　簡詩社諸君　(以下成己作/)
散䇿步幽巖所過良可喜戀戀蝶遶衣涓涓泉入耳俯
仰天地間一物莫非已暄妍坐閲春事芳飄飄思與春
風長呼兒置酒飲花下風來滿袖携花香白白紅紅紛
澗谷恍然身世如河陽東風吹落山頭雨山鳥催歸共
人語拂苔便欲枕流卧却恐傍人笑孫楚眼看六合塵
土滿歸袂翩翩去何所乘風更擬凌清空人間無處尋
方蓬
　
　
　
　
　
　二妙集巻六
欽定四庫全書
　二妙集巻七　　　　　　金　段克己
　　　　　　　　　　　　　　段成己　撰
　　樂府
　　　水調歌頭
　　　　癸卯八月十七日逆旅平陽夜聞笛聲有感
　　　　　而作　(以下克己作/)
亂雲低薄暮微雨洗清秋凉蟾乍飛破鏡倒影入南樓
水面金波灧灧簾外玉繩低轉河漢截天流桂子墮無
跡爽氣襲征裘廣寒宫在何處可神遊一聲𦍑管誰弄
吹徹古梁州月自於人無意又被月明催老今古共悠
悠壯志久寥落不寐數更籌
　　　　迎送神二詞為劉潤之賦二首
淸秋好天氣禾黍已登塲群心思答神貺吉日復辰良
神既來兮庭宇颯颯西風吹雨仙仗儼長廊巫覡傳神
語出户舞倀倀刲肥羜瀝桂酒奠椒漿一年好處須記
此樂最難忘風外淵淵簫鼔醉飽滿城黎庶健倒卧康
莊夜久群動息風散一簾香
雙龍隱扶輦千騎縱翺翔雲旌翠㽔摩蕩遥指白雲郷
風馭飄飄高舉雲駕攀留無處烟霧杳茫茫小立西風
外似聽珮鏘鏘暮天長秋水濶遠山蒼歸途正遠明月
醉語說豐穰但願明年田野更比今年多稼神貺詎能
忘君可多釃酒吾復有新章
　　　滿江紅
　　　　過汴梁故宫城二首
塞馬南來五陵草樹無顔色雲氣黯鼔鼙聲震天穿地
裂百二山河俱失險將軍束手無籌策漸烟塵飛度几
重城䝉金闕長戈裊飛鳥絶原厭肉川流血嘆人生此
際動成長別囘首玉津春色早雕欄猶掛當時月更西
來流水遶城垠空嗚咽
塵滿貂裘依舊是新豐羈客還感慨中年多病惟堪眠
食方寸玉階無地借詩書勲業休重憶况而今雙鬂已
成絲非疇昔興廢事吾能說今古恨空塡臆向南風望
斷五絃消息眯眼黄塵無處避洗天風雨來何日待酒
酣慷慨話平生無人識
　　　　壽陳文良臣
有媯之後國於陳慶流苖裔還世有異人間出簪纓不
替別派中分汾水右英靈吸盡姑山氣看鳳麟來應太
平期為佳瑞都未展經邦志醫與卜渾餘事把活人手
段此中聊試德義不孤朋友樂田園粗了兒孫計有鬂
絲禪榻老生涯棲心地
　　　　夢菴張君信夫生朝
臘盡春來還又是新年入手人共喜丹山仙桂一枝初
秀轉首黄金都散盡酒酣彈鋏蛟龍吼想平生豪氣尚
依然衡星斗紅未透花枝瘦人不老花依舊老生涯正
要東山歌酒翠壁崢空山玉立長河瀉浪風雷走挽山
河勝槩入金樽為君壽
　　　　登河中鸛雀樓
古堞憑空烟霏外危樓高矗人道是宇文遺趾至今相
續夢斷繁華無覓處朱甍碧甃空陳跡問長河都不管
興亡東流急儂本是乘槎客因一念仙凡隔向人間頫
仰已成今昔條革横陳供望眼水天上下涵空碧對西
風舞袖障飛鴻滄溟窄
　　　　衞生衡之壽
春色三分猶未一元宵才過行樂處軟紅香霧未收燈
火楊柳梢頭黄尚淺梅花萼底紅初破待東風吹綠滿瀛
洲愁無那無一物為君賀歌我志君須和問人生底事
必須奇貨好對靑山傾白墮休嗟事業違人些怕他時
富貴逼人來妨高卧
　　　　淸明與諸生登西磑栢崗
欲把長繩維白日暫留春住親友面一囘相見一囘非
舊擾擾膠膠塵世事不如人意十常九向斜陽無語倚
危樓空搔首活國手談天口都付與尊中酒這情懷又
是去年時候風外紛紛飛絮亂柳邊湛湛長江去問老
來還有幾多愁愁如許
　　　　遯菴主人植菊堦下秋雨既盛草萊蕪没殆
　　　　　不可見江空歲晚霜餘草腐而吾菊始發
　　　　　數花生意凄然似訴余以不遇感而賦之
　　　　　因李生湛然歸寄菊軒弟
雨後荒園群卉盡律殘無射疎籬下此花能保英英鮮
質盈把足娛陶令意夕飡誰似三閭潔到而今狼藉委
蒼苔無人惜堂上客頭空白都無語懷疇昔恨因循過
了重陽佳節颯颯凉風吹汝意汝身孤特應難立謾臨
風三嗅遶芳叢歌還泣
　　　　重九日山居感興
五柳成陰三徑晚宦遊無味還自嘆迎門笑語久須童
稚歸去來兮尊有酒素琴解寫無弦趣醉時眠推手遣
君歸吾休矣富與貴非吾事貧與賤寧吾累步東籬遐
想音人高致霜菊盈叢還可採南山依舊横空翠但悠
悠一㸃會心時君須記
　　　大江東去
　　　　和答衞生襲之
道人活計本淸虚掛壁素琴而已底事中心嘗悁悁不
足一人之毁人果何尤天無可怨政欲求諸已愧生於
内赧然其顙流泚聖道不遠於人步趨進退誰復能違
此好把藩籬多剖却看取成蹊桃李篤敬忠誠尚行蠻
貊豈不行州里三薫三沭為君准擬沉水
　　　　送楊國瑞西行兼簡仲宣生
悲哉秋氣覺天高氣爽澹然寥泬行李匆匆人欲去一
夜征鞍催發葉落長安鴈飛汾水怕見河梁別中年多
感離歌休唱新闋暮雨也解留人簷聲未斷窻外還騷
屑滿眼淸愁吹不散莫倚心腸如鐵面目滄浪齒牙揺
落鬂髮三分白故人相問請君還為渠說
　　　　次韻答彦衡
無堪老懶喜春來蔬筍勸加餐食底事東君留不住忙
似人間行客憂喜相尋利名羈絆心自無休息不如閒
早付他妻子耕織門外柳弄金絲落花飛不起東風無
力濁酒一杯誰送我歡意都非疇昔致主無心蒼顔白
髮敢更希前席功名蠻觸何須千里追北
　　　水龍吟
　　　　壽舍弟菊軒
天高秋氣初淸姑山汾水增明秀黄花紅葉輸香泛艷
恰過重九細拾金㽔旋題新句滿斟芳酒况人生自有
安排去處須富貴何時有休說山中宰相不效斜川五
柳鉏犁自把山田耕罷雙牛隨後經史傳家兒孫滿眼
漸能承受待與君坐閲莊椿歲月作皤然叟
　　　漢宫春
　　　　純甫生朝且有弄璋之喜賦此以賀
公子歸來笑平生湖海豪氣依然黄金散盡落魄誰識
當年世間底物解挽囘鏡裏朱顔人共道愁須殢酒幾
囘推向尊前聞說夢熊初兆喜一枝慰眼歲晚流連蟠
桃會須結子運偶三千詩書舊業要他時分付靑氈庭
階照映卧看玉樹芝蘭
　　　滿庭芳
　　　　山居偶成每與文翰二三子論文把酒歌以
　　　　　侑觴亦足以自樂也
歸去來兮吾家何在結茆水際林邊自無人到門設不
須關蠻觸政爭蝸角榮枯事不到尊前應堪嘆淸溪流
水東去幾時還此身何處著從教容與木鴈之間算躬
耕隴畆在我無難便把鉏頭為枕眠芳草醉夢長安烟
波客新来有約要買釣魚竿
歸去來兮漁歌樵唱覓愁愁在那邊承流委順萬事没
機關眼底江山如畫松環抱脩竹當前君便有侯封相
印到此也須還人生消底物百年都付茆屋三間但巻
舒以道到了何難日月消磨雙鬂中原信未報平安䝉
頭睡日高慵起簾影上三竿
　　　　雪夜用前韻
萬籟收聲六花呈瑞小橋路斷江邊笑潮州刺史匹馬
藍關謾有淸名千載一杯酒孤負生前爭如我圍爐小
酌和氣笑中還梅梢新月上芒鞋竹杖爛賞林間便銷
金低唱欲換應難勲業何須看鏡蓬窻底空卧袁安君
須記游魚失水那可上長竿
　　　望月婆羅門引
　　　　癸卯元宵與諸君各賦詞以為樂寂寞山村
　　　　　無可道者因述其昔年京華所見以望月
　　　　　婆羅門引歌之酒酣擊節將有墮開元之
　　　　　淚者二首
暮雲收盡柳稍華月轉銀盤東風輕扇春寒玉輦通宵
遊幸綵仗駕雙鸞間鳴經脆管鼎沸鰲山漏聲未殘人
半醉尚追歡是處燈圍繡轂花簇雕鞍繁華夢斷醉幾
度春風雙鬂班囘首處不見長安
鳳城春好玉簫金管恣遊盤梅粧猶怯輕寒一曲淸平
妙舞掌上看囘鸞漸霓裳欲遍翠歛春山良宵易殘歌
別鶴惜餘懽眼底浮華自滿塵浣吟鞍瘴牛私酒若眞
是京東夫子班身幸健敢復求安
　　　蝶戀花
　　　　壽衞生襲之
二月山城春尚未柳弄東風恰吐黄金蘂占斷溪頭華
麗地多君先得閑中趣我為虚名相絆繫君自深藏不
識愁滋味世事無勞深著意年豐酒賤須勤置
　　　　聞鶯有感
鵜鴂一聲春已曉蝴蝶雙飛暖日明花草花底笙歌猶
未了流鶯又復催春老早是殘紅枝上少飛絮無情更
把人相惱老檜獨含氷雪操春來情莫人知道
　　　　壽山人湛然李生
巖菊開時霜信杳風雨無情又是重陽了茆舍疎籬人
不到床頭醅瓮生微笑莫怪住山眞小草顰損蛾眉愁
獨無人掃花底一盃須健倒醉中聽喚卿卿小
　　　江城子
　　　　甲辰晦日立春
鷄棲行李短轅車馬如蛙畏途賖四十九年彊半在天
涯任使東風吹不去頭上雪眼中花甘泉宜稌復宜麻
近山窊更宜𤓰明日新年聞健早還家報答春光猶有
酒傾白蟻岸烏紗
　　　　元日有感
數椽茆舍大如蝸老生涯寄山家遮眼文書隨分有些
些自愧行年如伯玉思往事盡堪嗟從他鼔吹沸鳴蛙
鬂霜花晚來加南北東西泛若水中槎此去有身知有
道深自隱效龍蛇
　　　　牡丹
百花飛盡彩雲空牡丹叢始潛紅培養經年造化奪天
功脉脉向人嬌不語晨露重洗芳容却疑身在列仙宫
翠帷重瑞光融爍爍紅燈間錯緑蟠龍醉裏天香吹欲
盡應有悟夜來風
　　　　塵事鞅掌毎與願違緬懷山林蕭散之趣
九衢塵土涴儒冠鏡中看失朱顔傾倒囊資我欲買靑
山剰種閑花多釀酒塵土外覓淸懽功名餘事且加餐
老來閑豈天慳鐵笛横吹牛背穩如船細馬更須䭾二
草平地上作癯仙
　　　漁家傲
　　　　送春六曲
龍尾溝邊飛柳絮虎頭山下花無數花底醉眠留杖屨
花上露隨風散漫飄香霧老去逢春能幾度不妨且作
風光主明日不知風共雨囘首處夕陽又下西山去
不是花開常殢酒只愁花盡春將暮把酒酬春無好句
春且住尊前聽我歌金縷醉眼看花如隔霧明朝酒醒
那堪覻早是閑愁無著處雲不去黄昏更下廉纎雨
春去春來誰作主怨他昨夜江頭雨把酒問春春不語
頭懶舉亂紅飛過鞦韆去芳草淡烟江上路鷓鴣聲裏
斜陽暮風外榆錢無意緒空自舞如何買得靑春住
一片花飛春已暮那堪萬㸃飄紅雨白髮送春情更苦
愁幾許滿川烟草和風絮常記解鞍沽酒處而今綠暗
旗亭路怪底春歸留不住鶯作馭朝來引過西園去
詩句一春渾漫與紛紛紅紫俱塵土樓外垂楊千萬縷
風蕩絮欄干倚遍空無語畢竟春歸何處所樹頭樹底
無尋處惟有閑愁將不去依舊住伴人直到黄昏暮
斷送春光唯是酒玉杯重捧纎纎手檀板輕敲歌欲就
眉黛皺翠環暗㸃金釵溜自笑而今成老醜鶯花依舊
情非舊楊柳自從春去後誰擡舉腰肢新也知人瘦
　　　　正月十四日夜有感而作
燈火蕭條春日暮荒山月上聞村皷羈客閑愁知幾許
千萬縷人間没箇安排處醉袖翩翩隨所寓泠然便以
風為馭指㸃虚無雲外路留不住東將入海隨烟霧
　　　月上海棠
　　　　壬寅冬躬謁玉淸壇下客有歌月上海棠者
　　　　　乃玉淸作也詞致高遠眞遊乎方之外者
　　　　　也明年吾友陳子颺過余山中始為屬和
　　　　　因亦次韻以簡知音
住山活計宜聞早身世滄溟一漚小日月兩跳九迭送
人間昏曉朱顔換風雪俄驚歲抄敝衣旋補荷盈沼筭
騎鶴揚州古今少休苦似吳蠶剛把此身纒繞君知否
我自無心可了
　　　　和答楊生彦衡二首
小樓舞徹雙垂手便倩鴈將書寄元九舉首望南山獨
峨眉數峯明秀人未老且任高歌醉酒莫將此樂輕孤
負喚明月淸風做三友纎手折黄花步東籬為伊三嗅
英雄淚醉揾應須翠袖
時平無用經綸手且閑把文章和歐九天氣湛淸秋便
無限山明水秀留客飲但願尊中有酒鴟夷到處須親
負尋山鳥山花好朋友塵世自薫蕕抱瑶英與君同嗅
西風外歸去長施布袖
　　　　同詩社諸君飲芹溪上
閑人不受春拘管被東風暗入羅帷暖草色近還無傍
溪陡覺金沙軟梅花蕾風味朝來不淺十分㶑灧金蕉
滿兩頰潮紅百憂散不醉且無歸任門外玉繩低轉懽
娛地莫道書生冷眼
　　　鷓鴣天
　　　　九日寄彦衡濟之魚簡仲堅景純二弟二首
㸃檢笙歌上小樓西風簾幙巻淸秋緑醅輕泛紅萸好
黄菊羞簪白髮稠今古恨去悠悠無情汾水自西流澹
烟衰草斜陽外併作登臨一段愁
酒滿金尊客滿樓美人淸唱眼波秋花隨酒令筵前散
香逐芳鬚坐上稠山歴歴水悠悠百年光景去如流直
須爛醉酬佳節莫惹人間半㸃愁
　　　　彦衡諸君皆有和章因復仍韻以寫老懷
不是秋來懶上樓龍鍾詩骨不禁秋舊歡去我如天遠
新恨撩人似髮稠空咄咄漫悠悠老來終是少風流千
金買笑佳公子醉卧瓊樓不識愁
　　　　靑陽峽對酒三首
千丈長虹下飲溪兩山環合翠屏圍非魚定不知魚樂
得鹿還生失鹿悲花藹藹絮霏霏東風不染髮邊絲百
川尚有西流日一老曾無却少時(此溪西/流故云)
古木寒藤蔭小溪溪邊更著好山圍波間容與雙鷗淨
空外飄颻一鶚飛湍浪瀉萬珠霏風前天棘舞靑絲蘭
亭豪逸今陳跡不醉東風待幾時
颭颭輕舟送上溪何時柳樹已成圍貪看歸鳥投林急
不覺殘花入座飛蘭櫂舉麯塵霏新荷挽斷有餘絲酒
酣却對靑山笑面目蒼然不入時
　　　　上已日再遊靑陽峽用家弟誠之韻三首
瓦釜逢時亦轉雷春江得雨浪崔嵬不才分作溝中斷
偶得溪山一笑開題姓字拂靑苔此翁來後更誰來不
須更待移時遣俗駕聞風已自囘
樓外殘雲走怒雷西山晴色晚崔嵬柳薫遲日千絲暗
花噴温馨一夕開須席地更茵苔素琴横膝賦歸來一
觴一詠風流在牛背如船倒載囘
古獄干將未遇雷一生肝膽漫崔嵬不將身向愁中老
剰把懷於笑裏開賢聖骨長寒苔君如不飲復何來便
從今日為頭數比到春歸醉幾囘
　　　　暮春之初會飲衞生襲之家酒酣諸君請作
　　　　　樂府因為之賦使覽者知吾輩之所樂也
　　　　　五首
幼歲文章已自豪皤然猶記兩垂髦從教酒債生前有
莫待詩瓢死後漂三萬日六千朝百年彊半是羈騷須
君自製黄金鱠醉我新篘玉色醪
釃酒槌牛詫里豪臨流觴詠富詩髦紛紛世態浮雲變
草草生涯斷梗漂愁不寐夜難朝廣陵散曲屈平騷從
今有耳都休聽且復高歌飲楚醪
當日元龍氣最豪而今塵土墊冠髦紛紛落絮隨風舞
泛泛輕鷗逐水漂拚一醉便千朝文章休說僕奴騷春
來春去容顔改輸我花前把碧醪
七字驪珠句法豪老夫倒甲墮纓髦輿薪不見明何謂
雷雨無聲麥已漂窮研墨㡬昏朝星星鬂髮半刁騷從
人笑我冬烘甚猶可尊前舉罰醪
把酒簪花彊自豪花枝羞上阿翁髦不教春色因循過
忍為虚名孟浪漂醒復醉莫還朝紛紛四海正兵騷從
渠眼底桑田變且樂床頭潑甕醪
　　　　和答尋正道
襯步金沙村路遥歸來羞費楚詞招蜂粘落絮行池面
蝶避遊絲過柳橋方外友仗誰邀定於驢上作推敲窮
愁正要詩料理莫問春來酒價高
　　　臨江仙
　　　　壽周景純
仲蔚門牆蓬藋滿幽居不用聲華醜妻惡妾勝無家學
須勤苦就富貴豈天耶鼻堊未除斤未運相望咫尺天
涯芹溪猶有折殘麻此心終莫展遲汝對巖花
　　　　三月十日與諸君約會西園久而不至花又
　　　　　狼藉因賦此以排悶
人道花開春爛熳花殘春便無情小園獨自遶花行是
非何日定洗耳聽江聲芍藥牡丹俱不見風枝猶有殘
英階前棃葉已成陰所期猶未至何日倒吾瓶
　　　　幽懷用前韻
白首老儒身連蹇不隨時世紛華儘他人笑魯東家皇
天如欲治舍我復誰耶此道未行應有待何須恐慮無
涯男供耕穫女桑麻薄軀何所事問柳與尋花
　　　浣溪沙
　　　　壽衞生行之
莫說長安行路難休歌骯髒倚門邊且將見在鬬尊前
人意十分如月滿月明一夕向人圓年年人月似今年
　　　　元夜後一日史生仲㳟久客初還酒間喜為
　　　　　賦此
馬上風吹醉㡌偏一川晴雪裊吟鞭冷雲堆裏指山巔
慈母已占烏鵲喜佳人望月拜嬋娟今宵人月十分圓
　　　　壽菊軒弟
白髮相看老弟兄閑身無辱亦無榮兒孫已可代躬耕
了却文章千載事不須談笑話功名靑山高卧待昇平
　　　訢衷情
　　　　初夏偶成
東風簾幙雨絲絲梅子半黄時玉簪微醒醉夢開却兩
三枝初睡起曉鶯啼倦彈碁芭蕉初綻徙倚湖山綵筆
題詩
　　　卜算子
　　　　正月上旬夜夢寐間聞雪作詰旦起視但雲
　　　　　烟出没曉山濃淡如畫西望長河僅一髮
　　　　　耳作長短句以寫一時勝槩
澹月晃書窻夜靜雲檢亂欹枕蕭蕭聽雪聲落葉閑堦
滿淸曉獨開門淡蕩東風軟詩句成時墮渺茫眼底江
天遠
　　　南鄕子
　　　　壽縣大夫薛君寳臣
五福幾人全我見君侯得處偏素著藹然鄕曲譽喧傳
盡道新官似舊官五袴復歌廉竹馬兒童更可憐萬室
春風和氣裏鳴弦好似今年勝去年
　　　最高樓
　　　　壽衞生行之(并序/)
　　　　　衞生行之少流寓兵革中既長始知讀書
　　　　　其立志剛信道篤而家苦貧年饑諸幼滿
　　　　　前雖併日而食不䘏也暇日賓友飲酒賦
　　　　　詩為樂余既嘉其有守喜為稱道於其始
　　　　　生之日作樂府以歌詠之俾觀者知吾行
　　　　　之之為人矣
貧而樂天命復奚疑兒女聚嬉嬉東村邀飲香醪嫩西
家羞饌蕨芽肥把年華都付錦囊詩白髮靑衫是人所
惡金印碧幢是人所慕顧吾道是耶非山妻解煮胡麻
飯山童自製薜蘿衣問人生須富貴是何時
　　　㸃絳唇
　　　　暮夜晨起書所見
愛酒淵明無錢休對黄花語一杯誰舉寂寞空山去屋
上靑山山上行雲度悠然處是中眞趣欲寫還無句
　　　西江月
　　　　久雨新霽秋氣益淸與二三子登高賦之
人與寒林共瘦山和老眼俱靑琤然一葉不須驚葉本
無心入聽氣爽雲天改色潦收烟外無聲夕陽洲外片
禽鳴涵泳一江秋影
　
　
　
　
　
　
　
　
　二妙集巻七
欽定四庫全書
　二妙集巻八　　　　　　金　段克己
　　　　　　　　　　　　　　段成己　撰
　　樂府
　　　滿江紅
　　　　張丈信夫林亭小酌感事懷人敬用遯菴先
　　　　　生韻　(以下成己作/)
光景催人還又是西風吹袂靑鏡裏滿簪華髮不堪憔
悴一月幾逢開口笑十年滴盡傷時淚倩一尊相對說
淸愁花前醉初未識名為累今始覺身如寄把閑情換
了平生豪氣致主安民非我事求田問舍眞良計看野
雲出岫却飛囘元無意
　　　　新春敬用遯菴韻
料峭東風吹醉面向人如舊凝竚立野禽聲裏無言搔
首庭下梅花開盡也春痕已到江邊柳待人間事了覓
淸歡身先朽菟裘計何時有林下約床頭酒怕流年不
覺鬂邊還秀往事不堪重記省舊愁未斷新愁又把春
光分付少年塲從今後
　　　　偶覩春事䦨珊謹用兄韻以寫所懷
㸃檢花枝風雨外雪堆瓊矗春去也朱絲絃斷鸞膠難
續眼底光陰容可惜舊游囘首尋無跡對靑山一餉倚
枯藤灘聲急人已老身猶客家在邇歸猶隔縱語音如
舊形容非昔芳草綿綿隨意綠平波渺渺傷心碧到愁
來惟覺酒杯寛人間窄
　　　　遯菴兄以閔菊樂府見示三復之餘倚歌和
　　　　　之
誰把秋香偏著意植根姑射塵土外鮮鮮元有可人容
質日久漸隨蕪共没歲寒還與松同潔傲新霜還有兩
三枝天應惜巾自漉醅微白人已老歡猶昔愛此花不
負淵明淸節醉裏不知人世換悠然獨倚西風立問此
中時復慰窮途何須泣
　　　大江東去
　　　　寄衞生襲之
干戈蠻觸問渠爭直有幾何而已畢竟顚狂成底事謾
把良心戕毁坐穴藤床磨穿鉄硯自有人知已摩挲面
目不應長為人泚過眼一線浮華辱隨榮後身外那須
此便恁歸來嗟已晚荒盡故園桃李秋菊堪餐春蘭可
採免更煩鄰里孫郎如在與君共枕流水
　　　　送楊國瑞西歸
西風汾浦鴈初飛秋水渺茫無際有底忙時來復去泛
若虚舟不繫籬菊將開村醪初熟且住為佳耳笑言相
答箇中吏隱無愧歲月不貸閑人君顔非少我髮白如
此好把金杯休去手萬事惟消沉醉日轉山腰馬嘶柳
外歌闋行人起憑高西望相思目斷烟水
　　　　贈答楊生彦衡
暮年懷抱對水光林影欣然忘食推手功名非我事閑
處聊為閑客世故多虞人生如寄一榻容安息鬂絲千
丈誰家機杼堪織三徑松菊猶存誅茅薙穢時借鄰翁
力酒滿芳尊山滿眼此意無今無昔平地風波東華塵
土不到幽人席興來獨往溪南還又溪北
　　　木蘭花慢
　　　　元宵感舊
金吾不禁夜放簫鼔恣遊遨被萬里長風一天星斗吹
墮層霄御樓外香暖處看人間平地起仙鰲華燭紅揺
醉勒瑞烟翠惹吟袍老來懷抱轉無聊虚負可憐宵遇
美景良辰詩情漸減酒興全消思往事今不見對淸尊
瘦損沈郎腰惟有當時好月照人依舊梅稍
　　　滿庭芳
　　　　齋居有感敬繼遯菴兄韻
鏖戰文塲横揮筆陣萬言一䇿平邊春雲穩步逸氣益
賢關致主堯虞堂上眞儒事直欲追前囘頭錯閑中風
味一笑覺都還百年都幾日何須抵死著意其間尋一丘
一壑此固無難遁跡月蘿深處風吹夢不到長安渾無
事牀頭睡起簷日已三竿
　　　望月婆羅門引
　　　　淸明後醉書於史氏之別墅二首
東風嫋嫋飛花一片㸃征衣等閑耗損香霏春去春來
無跡靜裏幾人知問沈郎何事帶減腰圍功名願違筭
此計未應非剰把閑愁殢酒幽興裁詩溪山好在悵眼
中渺渺故人稀囘首處淸淚如絲
繁華夢斷吹花風起却添衣滿庭紅雨霏霏獨倚繩床
微嘆此意竟誰知恨西園轉眼翠幙成圍事無我違覺
四十九年非便好忙開蔣徑細和陶詩風流已置撫遺
編三嘆賞音稀人不見絃斷朱絲
　　　　翌日封生仲堅見和因復前韻以答
小窻睡起曉寒特地怯春衣篝爐坐擁殘霏衮衮愁來
何處獨有兩眉知倩一尊聊爾為解重圍賞心莫違桃
李事轉頭非幾曲昇平舊譜數首新詩花開正好筭一
春風雨未應稀舒醉袖惹住遊絲
　　　　晨起與仲堅偶坐少焉雨作其聲洒洒然絶
　　　　　似文塲下筆時因偕前韻戲成一篇
蹉跎歲晚床頭鐵硯已生衣破窻風送輕霏暗裏隨風
入夜花上早先知聽一時下筆鏖戰文圍天心不違更
問甚是和非便著春衫換酒醉墨題詩逢塲作戲覺賞
心樂事未全稀還自嘆䖝吐餘絲
　　　　仲堅復見和文勢亹亹殊覺逼人可謂不負
　　　　　忍窮矣而其言若有所感因取舊韻述己
　　　　　意以答之雖知荒於辭章猶賢於無所用
　　　　　心也
長安倦客不堪重整舊朝衣天香尚帶餘霏盖世虚名
何用政爾畏人知愛靑山屋上面面屏圍十朋弗違好
事外卜皆非辦取殘年香火暇日歌詩東塗西抹笑顛
狂如我向來稀休看鏡鬂髮如絲
　　　江城子
　　　　季春五日有感而作歌以自適也
百年光景霎時間鏡中看鬂成班歴遍人間萬事不如
閑斷送餘生消底物蘭可佩菊堪餐功名塲上稅征鞍
退時難處時安生怕紅塵一㸃汚儒冠便甚歸來嗟已
晚那更待買靑山
階前流水玉鳴渠愛吾廬愜幽居屋上靑山山鳥喜相
呼少日功名空自許今老矣欲何如閑來活計未全踈
月邊魚雨邊鋤花底風來吹亂讀殘書誰喚九原摩詰
起添畫我輞川圖(一作慿畫/作倦游圖)
　　　　幽棲追和遯菴先生韻
昔年兄弟共彈冠轉頭看各蒼顔千古功名都待似東
山慷慨一杯風露下追往事敘幽歡晨霞翠柏尚堪餐
養餘閑未全慳十丈氷花况有藕如船醉裏忽乘鸞鶴
去塵土外兩癯仙
　　　　東園牡丹盛開二三子邀余飲花下酒酣即
　　　　　席賦之
水南名品幾時栽映池臺待誰開應為詩人著意巧安
排調䕶正須宫様錦遮麗日障飛埃曉風吹綻瑞雲堆
怨春囘要詩催醉墨淋漓隨手洒瓊瑰歸去不妨簪一
朶人也道㸔花來
　　　行香子
　　　　書舍偶成
自嘆勞生枉了經營到而今一事無成不如趂早覓箇
歸程向渭川漁東市卜富春耕眼底浮榮身外虚名儘
輸他時輩崢嶸得偷閑處且適閑情有坐忘篇傳燈錄
洗心經
　　　月上海棠
　　　　謹次遯菴兄繼玉淸韻
酒杯何似浮名好一入枯腸泰山小喚醒夢中身鵜鴂
數聲春曉昻頭處幾㸃靑山屋杪人生得計魚遊沼視
過眼光陰向來少須卜一枝安笑月底驚烏三繞無窮
事畢竟何時是了
　　　　重九之會彦衡賦詞侑觴尊兄遯菴公與坐
　　　　　客往復賡歌至於再四語意益妙殆不容
　　　　　後來者措手彦衡堅請余繼其後勉為賦
　　　　　之
黄花未入淵明手日攪空腸幾囘九山色繞吾廬酒是
當年(闕/)秀忘言處此意何嘗在酒等閑莫把良辰負恨
不見平生舊親友三徑久荒凉籬下落英誰嗅傷時淚
不覺沾襟漬袖
老來還我扶藜手想豪氣十分已無九都把濟時心分
付與一時英秀還自笑潦倒猶堪殢酒從前枉被虚名
負何似尊前賢聖友纎手斫金虀一嚼不妨時嗅頺然
醉卧印蒼苔半袖
　　　　冬至後一日獨居無悰復用前韻
光陰輸與閑人手屈指窮冬又初九風雪擁柴關竹外
一枝梅秀醅瓮熟似笑淵明止酒溪山舊約吾無負便
結無情歲寒友世味儘醇醲掩鼻向伊慵嗅蓬茅底有
手何妨且袖
　　　　詩社諸君復相屬和又不免步韻獻笑
秋風鶴髮雙龜手不如意事十常九蓬藋映閑階嗟叢
菊汝奚為秀衡門掩問字無人載酒永為道德心初負
向上將求古人友三嘆抱遺編藹餘馥殘膏誰嗅趣時
様競衒羔裘豹袖
　　　鷓鴣天
　　　　重九日敬用遯菴兄韻三首
那得工夫上酒樓誰家皮裏更陽秋但教閑事心頭少
免致淸霜鏡裏稠休咄咄儘悠悠佳時來往亦風流百
年光景無多子請向尊前聽解愁
手段慙非五鳳樓題詩把菊負淸秋黄柑旋拆金包嫩
白酒新篘玉液稠身外事付悠悠牛山何必涕空流不
如且進杯中物一酌能消萬古愁
豪氣消磨百尺樓憂來一日抵三秋故人落落晨星少
新塚纍纍塞草稠思往事去悠悠夕陽囘首忽西流葉
聲偏入愁人耳聲本無心人自愁
　　　　上已日陪遯菴先生遊靑陽峽四首
㶁㶁春江走怒雷翠巖千丈立崔嵬山英似與遊人約
盡放浮雲一夕開傾緑酒坐蒼苔大書歲月記曾來直
將酩酊酬佳節挽住春光不放囘
不卹枯腸殷夜雷一杯胷次失崔嵬暫將平昔看書眼
移向溪山好處開從健倒卧莓苔明朝有酒更重來百
年光景無多子爛醉溪頭得幾囘
冷卧空齋鼻吼雷野禽呼我上崔嵬幽懷畢竟憑誰寓
笑口何妨對酒開岩鎖蔦徑封苔愛閒能有幾人來虚
名盖世將何用引斷長繩喚不囘
三月寒潭未起雷臨流照影笑崔嵬詩無好句頥難解
尊有芳醪手自開山下石水邊苔春風來似不曾來酒
闌偶趂飛花去路斷前溪笑却囘
　　　　再遊靑陽峽奉和遯菴兄韻二首
行徹南溪到北溪山囘萬馬合長圍花如有舊迎人笑
雲自無心出岫飛揮醉墨帶烟霏婆娑醉舞拂靑絲昔
時心賞今猶在但恐風流異昔時
瀑布巖前水滿溪靑陽廟下四山圍歌殘白雪雲猶佇
舞落烏紗鳥忽飛迷晚色鎖晴霏野花如綺柳如絲一
尊不惜頺然醉明日重來已後時
　　　　立春後數日盛寒不出因賦鄙語敬呈遯菴
　　　　　尊兄一笑四首
擺脫浮名儘日閒人間萬事一蒲團歸田老去方知樂
行路今來始覺難山雪盛草堂寛客床輾轉若為安甫
能望得春消息一夜東風特地寒
誰伴閑人閑處閒梅花枝上月團圓陶潛自愛吾廬好
李白休歌蜀道難林壑靜水雲寛十年無夢到長安五
更門外霜風惡千尺靑松傲歲寒
那得茅齋一餉閑地爐敲火試龍團頭從白後彈冠懶
脚自頑來應俗難塵世窄酒杯寛百年轉首一槐安是
非臧穀何時了隱几西窻日色寒
堂上幽人睡正閑門前聲利聚為團花香惱夢尋無處
詩句撩人寫復難空自嘆倩餘寛驚烏三繞幾時安靑
山隔㟁迎人笑舊有盟言且莫寒
　　　　上已日會飲衞生襲之家園
千古蘭亭氣象豪當時座上盡英髦林藏修竹依山靜
花逐流觴信水漂悲往事樂今朝雖無絲竹有風騷囘
頭一笑還塵跡莫厭尊前醉濁醪
殢酒償春笑二豪題詩品物愧時髦心如幽鳥忘機靜
身似虚舟到處漂須富貴是何朝一杯聊慰楚人騷逢
花堪賞應須賞座有佳賓尊有醪
　　　　和答尋正道
鵬翼翩翩去路遥歸來羞費楚詞招讀書未免終投閣
沽酒何妨暫過橋風與月不須邀時來閑處伴推敲兒
童也笑翁慵甚睡起床頭日已高
　　　臨江仙
　　　　奉繼遯菴先生韻二首
十載龍門山下路夢魂不到京華此身著處便為家窮
通吾有命不樂復何耶萬事尊前供一笑浩然逸興無
涯詩人休更詠丘麻東風吹酒醒冷眼看飛花
四十六年彈指過蒼顔換却春華在家居士已忘家誰
人知此意袖手向毗耶世故驅人何日了深流不見津
涯軟膓一鉢有胡麻紛紛身外事渺渺眼中花
　　　　田間閑步偶成
管領韶華成老醜有情爭似無情芒鞋竹杖葛衣輕悠
悠身外事寂寂水邊行眼底光陰猶是夢何須身後虚
名仰天一笑絶冠纓東風歸路穩十里暮山靑
　　　　李山人壽
濁酒一巵歌一曲大家留住秋光片雲輕䕶曉來霜殷
勤籬下菊滿意為君香四海干戈猶未定此身底處安
藏醉中聞說有眞鄉便從今日數三萬六千塲
　　　　暮秋有感四首
濁酒一杯歌一曲世間萬事悠悠閑來乗興一登樓西
風吹葉脫盡見四山秋自古興亡天不管屈原枉𦵏江
流寸心禁得許多愁莞然成獨笑白鷺起滄洲
轉眼榮枯驚一夢百年光景悠悠浮生擾擾笑何樓試
看雙鬂上衰颯不禁秋古往今來多少事一時分付東
流五更枕上調淸愁笛聲何處起明月蓼花洲
走遍人間無一事十年歸夢悠悠行藏休更倚危樓亂
山明月曉滄海冷雲秋詩酒功名殊不惡箇中未減風
流西風吹散兩眉愁一聲長嘯罷烟雨暗汀洲
自笑荒才非世用功名都付悠悠斷腸怕上夕陽樓瀟
瀟楓葉下漠漠葦花秋日月不知忙底事東生又復西
流古人不見使人愁秋蘭無處採流水滿芳洲
　　　驀山溪
　　　　衞生襲之壽
杏花半吐花底香風度楊柳嫋金絲拂晴波垂垂萬縷
東君著意付與有情人山下路水邊村總是堪行處春
光幾許不用忙歸去呼取麴生來把閑愁一時分付大
都是醉三萬六千塲遇有酒且高歌留取靑春住
　　　蝶戀花
　　　　衞生襲之生朝吾兄作歌詞以壽之余獨無
　　　　　言生執巵酒堅請不已勉用兄韻以答其
　　　　　意
㸃檢東園花發木蝶遶芳叢馥馥香浮蘂買酒酬春君
有地不妨日涉聊成趣身世虚舟元不繫浮利浮名是
甚閑情味花下一杯方得意人間萬事宜姑置
　　　　明日衞生見和復次韻
燕子歸來寒食未脉脉桃花微露胭脂蘂囘想舊遊歌
舞地狂詩顚酒當時趣白日長繩誰可繫老去情懷事
事都無味倦鳥知還非有意忙時宜用閑時置
　　　浪淘沙
　　　　惜花
好箇杏花時只怕寒欺東君無意惜芳㽔雨横風狂都
不管儘得禁持瘦損一分肌著甚醫治一天春恨没尋
思怎得丁寧雙燕子說與春知
　　　朝中措
　　　　偶出見牆頭杏花喜而賦之
無言脉脉怨春遲一種可憐枝最是難忘情處牆頭微
露些兒十分細看風流却在一半開時政要東風擡舉
莫教吹破胭脂
　　　南鄕子
　　　　衞弟行之壽
蘭玉衞諸郎我見白頭子最良說似向人人不會何妨
靜裏誰知竹有香歲月没商量暗地催人兩鬂霜三萬
六千須實數休忙才是東風第一塲
　　　　薛寳臣生朝(俱用薛氏實事/)
郡姓記名先烏鵲翔飛瑞自連聞在兒時人已憚他年
又作河東一鳳傳佳政訟分嫌看賦春遊第幾篇躡蹻
誰為門下客休嘆換却先生苜蓿盤
　　　木蘭花
　　　　前重陽幾日籬下始見菊放數花嗅香挼蘂
　　　　　慨然有感而作以貽山中二三子四首
人生行樂須聞早休惜一尊花下倒無情歲月不相饒
轉首吳霜紛莫掃佳時苦恨懽悰少鏡裏衰顔難更好
試將離恨說渠儂天若有情天亦老
不才自合收身早一座靑山成潦倒䝉頭贏得日高眠
落葉滿庭慵不掃殺人四海知多少留住頭皮貧亦好
年年種菊待花開不道看花人漸老
蓴鱸江上秋風早四海狂瀾驚既倒明知不是入時人
閉户十年成却掃故人落落晨星少紅葉黄花依舊好
登臨信美自然情坐覺光風容易老
醉中昨夜歸來早應怕蒼苔嗔健倒一尊聞健莫蹉跎
過眼光陰如電掃破除萬事心頭少酒自於人情味好
醒時還醉醉還醒賴得此鄕容我老
　　　淸平樂
　　　　薛子余弄璋
東君調䕶錯愛春遲暮一葉蘭芽今始露香滿君家庭
户抱看玉骨亭亭精神秋水分明自是人間英物不須
更試啼聲
　　　　送張君美經歴之任安西幕
雞聲戒曉催上長安道賓幕雍容年正妙人物風流温
嶠政成海􁊡江涵門闌剩有餘閑公事不妨行樂春風
韋杜城南
　　　訴衷情
　　　　史仲㳟壽
芹溪淸淺舞漣漪墮釣錦鱗肥黄花一尊芳酒萬事覺
俱非留晚景惜香霏醉時歸最關情處迎門稚子一笑
牽衣
　　　水調歌頭
　　　　山中偶成用遯菴兄韻
人生等行旅能費幾春秋元龍謾矜豪氣百尺卧高樓
昨日靑靑雙鬂今日星星滿鏡轉首歲華流歸去便歸
去何處覓菟裘一枝笻一壺酒寄真游姑山玉立千仞
直下看神州欲語幽情誰可賴有白鷗知我塵世儘悠
悠一笑對妻子出處不須籌
　　　顯祖遯菴君與從祖菊軒君才名道業推重一
　　　世値金季亂亡辟地龍門山中遯菴君既殁菊
　　　軒君從晉寧北部閉門讀書餘四十年優游以
　　　終凛然淸風視古無愧其遺文惜多散逸所幸
　　　存者古律詩樂府三數百篇皆先侍郎手自紀
　　　錄屢欲傳梓不克小子不肖痛先志之未遂懼
　　　微言之或冺謹用錄梓藏之家塾俾後之子孫
　　　毋忘先業云泰定四年丁卯春別嗣輔拜手謹
　　　誌
　
　
　
　
　
　二妙集巻八
