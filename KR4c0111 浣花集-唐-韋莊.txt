#+TITLE: 浣花集-唐-韋莊
#+DATE: 2018-05-12 10:19:06
#+SOURCE: github.com/kanripo/KR4c0111 master d9fdd9f4                
欽定四庫全書　　　　集部二
　浣花集　　　　　　　别集類一(唐/)
　　提要
　　　　(臣/)等謹案浣花集十巻補遺一巻唐韋荘撰
　　　　韋荘字端已杜陵人乾寜九年第進士授校
　　　　書郎轉補闕後仕蜀王建至吏部侍郎同平
　　　章事文獻通考載荘集五巻此本十巻乃毛
　　　　晉汲古閣所刻為荘弟藹所編前有藹序疑
　　　後人析五為十故第十巻僅詩六首也末為
　　　　補遺一巻則毛晉所増然如癸丑年下第獻
　　　　新先輩一首既見于巻八乂入補遺殊為失
　　　檢全唐書所録較此本多勉兒子即事等篇
　　　　共三十餘首葢謁序作于癸亥年六月為唐
　　　　昭宗之天復三年荘方得杜甫艸堂故以名
　　　集自是以後篇什皆未載焉故往往散見諸
　　　書後人遞有増入耳乾隆四十二年二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　集部二
　浣花集目録　　　　　　别集類一(唐/)
　　巻一
　　　章臺夜思
　　　延興門外作
　　　劉得仁墓
　　　下第題青龍寺僧房
　　　虢州澗東村居作
　　　送日本國僧敬龍歸
　　　對酒
　　　尹喜宅
　　　途中望雨懐歸
　　　古離别
　　　栁谷道中作却寄
　　　灞陵道中作
　　　秋日早行
　　　歎落花
　　　宫怨
　　　關河道中
　　　題盤頭驛水館後軒
　　　梁氏水齋
　　　曲池作
　　　嘉㑹里閒居
　　　夏夜
　　　早發
　　　寓言
　　　對雪獻薛常侍
　　　題裴端公郊居
　　　登咸陽縣樓望雨
　　　貴公子
　　　聽趙秀才彈琴
　　　觀獵
　　　三堂東湖作
　　　放牓日作
　　　寄薛先輩
　　　訪含𢎞山僧不遇留題精舍
　　　寄従兄遵
　　　漁塘十六韻
　　　冬日長安感志寄獻虢州崔郎中二十韻
　　　和薛先輩見寄初秋寓懐即事之作二十韻
　　　同舊韻
　　　三用韻
　　　驚秋
　　　登漢髙廟閒眺
　　　耒陽縣浮山神廟
　　　愁
　　　村居書事
　　　三堂早春
　　巻二
　　　雨霽晩眺
　　　立春日作
　　　贈雲陽縣裴明府
　　　賊中與蕭韋二秀才同卧重疾二君尋愈余獨
　　　　加焉恍惚之中因有題
　　　重圍中逢蕭校書
　　　咸通
　　　白櫻桃
　　　夜景
　　　宿山家
　　　長年
　　　辛丑年
　　　思歸
　　　憶㫺
　　　合歡蓮花
　　　覽蕭必先巻
　　　和人嵗宴旅舍見寄
　　　宿泊孟津寄三堂友人
　　　對酒贈友人
　　　天井闗
　　　贈邉將
　　　春日
　　　早秋夜作
　　　寄江南逐客
　　　冬夜
　　　又聞湖南荆渚相次陷没
　　　家叔南遊却歸因獻賀
　　　楚行吟
　　巻三
　　　洛陽吟
　　　過舊宅
　　　喻東軍
　　　清河縣樓作
　　　北原閒眺
　　　贈戍兵
　　　覩軍廻戈
　　　中渡晚眺
　　　河内别村業閒題
　　　聞官軍繼至未覩凱旋
　　　和集賢侯學士分司丁侍御秋日雨霽之作
　　　題安定張使君
　　　潁陽縣
　　　寄園林主人
　　　洛北村居
　　　對梨花贈皇甫秀才
　　　立春
　　　村笛
　　　題李斯傳
　　　贈薛秀才
　　　和元秀才别業書事
　　　紀村事
　　　題許仙師院
　　　離筵訴酒
　　　不寐
　　　贈武處士
　　　題吉澗盧拾遺莊
　　　題潁源廟
　　　東遊逺歸
　　　新正日商南道中作寄李明府
　　　春莫
　　　哭麻處士
　　　春早
　　　和友人
　　　春愁
　　　晩春
　　　題許渾詩巻
　　　贈禮佛名者
　　　殘花
　　巻四
　　　上元縣
　　　江上逢史館李學士
　　　金陵圖
　　　謁蔣帝廟
　　　聞再幸梁洋
　　　王道者
　　　陪金陵府相中堂夜宴
　　　和侯秀才同友生泛舟溪中相招之作
　　　贈野童
　　　代書寄馬
　　　題淮隂侯廟
　　　送崔郎中往使西川行在
　　　潤州顯濟閣曉望
　　　觀淛西府相畋遊
　　　官莊
　　　解維
　　　雨霽池上作呈侯學士
　　　寓言
　　　哭同舍崔員外
　　　題姑蘇凌處士莊
　　　過當塗縣
　　　江亭酒醒却寄維揚饑客
　　　臺城
　　　贈漁翁
　　　過揚州
　　　寄右省李起居
　　　鑷白
　　　漳亭驛小櫻桃
　　　酬吳秀才霅川相送
　　　對雨獨酌
　　　夏初與侯補闕江南有約共泛淮汴西赴行朝
　　　　莊自九驛路先至甬橋補闕由淮楚續至泗
　　　　上寢病旬日遽聞捐館迴首悲慟因成長句
　　　　四韻弔之
　　　汴堤行
　　　旅次甬西見兒童以竹槍紙旗戲為陣列主人
　　　　叟曰斯子也三世没於陣思所襲祖父讐余
　　　　因感之
　　　自孟津舟西上雨中作
　　　含山店夢覺作
　　　題貂黄嶺官軍
　　　過内黄縣
　　　雜感
　　　垣縣山中尋李書記山居不遇留題河次店
　　　送人遊并汾
　　巻五
　　　李氏小池亭十二韻
　　　遣興
　　　婺州和陸諫議將赴闕懐陽羡山居
　　　江上題所居
　　　婺州屏居䝉右省王拾遺車枉降訪病中延欵
　　　　不得因成寄謝
　　　將卜蘭芷村居留别郡中在仕
　　　和陸諫議避地寄東陽進退未决見寄
　　　山墅閒題
　　　江上逢故人
　　　旅中感遇寄呈李秘書昆仲
　　　送范評事入闗
　　　東陽酒家贈别二絶句
　　　江上村居
　　　江外思鄉
　　　和鄭拾遺秋日感事一百韻
　　　夢入關
　　　送人歸上國
　　　聞春鳥
　　　櫻桃樹
　　　獨鶴
　　　新栽竹
　　　稻田
　　　庭前菊
　　　燕來
　　　倚柴闗
　　　題七步廊
　　　語松竹
　　巻六
　　　不出院楚公
　　　江邉吟
　　　江南送李明府入闗
　　　送福州王先輩南歸
　　　夜雪泛舟遊南溪
　　　江行西望
　　　銅儀
　　　含香
　　　春雲
　　　雲散
　　　袁州作
　　　題袁州謝秀才所居
　　　謁巫山廟
　　　鷓鴣
　　　宿蓬船
　　　送李秀才歸荆溪
　　　洪州送西明寺省上人遊福建
　　巻七
　　　建昌渡暝吟
　　　嵗除對王秀才作
　　　酒渇愛江清
　　　和李秀才郊墅早春吟興十韻
　　　泛鄱陽湖
　　　黄藤山下聞猿
　　　章江作
　　　南遊富陽江中作
　　　饒州餘干縣琵琶洲有故韓賓客宣城裴尚書
　　　　修行李侍郎舊居遺址猶存客有過之感舊
　　　　因以和吟
　　　九江逢盧員外
　　　南昌晩眺
　　　衢州江上别李秀才
　　　湘中作
　　　桐廬縣作
　　　東陽贈别
　　　寄湖州舍弟
　　　信州西三十里山名仙人城下有月巖山其狀
　　　　秀拔中有山門如滿月之狀余因行役過其
　　　　下聊賦是詩
　　　婺州水館重陽日作
　　　避地越中作
　　　撫州江口雨中作
　　　信州溪岸夜吟作
　　　訪潯陽友人不遇
　　　東林寺再遇僧益大徳
　　　西塞山下作
　　　齊安郡
　　　夏口行寄婺州諸弟
　　巻八
　　　南省伴直
　　　鄠杜舊居二首
　　　寄江南諸弟
　　　投寄舊知
　　　癸丑年下第獻新先輩
　　　題汧陽縣馬跑泉李學士别業
　　　絳州過夏留獻鄭尚書
　　　綏州作
　　巻九
　　　與東吳生相遇
　　　庭前桃
　　　丙辰年鄜州遇寒食城外醉吟七言五首
　　　宜春縣北卜居不遂留題王秀才别墅二首
　　　鄜州留别張員外
　　　病中聞相府夜宴戲贈集賢盧學士
　　　出闗
　　巻十
　　　過樊川舊居
　　　長安舊里
　　　過渼陂懐舊
　　　汧陽間
　　　焦崖閣
　　　雞公幘
韋莊浣花集原序
余家之兄莊自庚子亂離前凡著歌詩文章數十通屬
兵火迭興簡編俱墜唯餘口誦者所存無幾爾後流離
漂泛寓目縁情子期懐舊之辭王粲傷時之制或離羣
軫慮或反袂興悲四愁九愁之文一詠一觴之作迄於
癸亥嵗又綴僅千餘首庚申夏自中諫辟為判使辛酉
春應聘為西蜀奏記明年浣花溪尋得杜工部舊址雖
蕪没巳久而柱砥猶存因命芟夷結茅為一室葢欲思
其人而成其處非敢廣其基構耳藹便因閒日録兄之
藁草中或黙記於吟詠者次為若干首目之曰浣花集
亦杜陵所居之義也餘今之所製則俟為别録用繼於
右時癸亥年六月九日藹集
欽定四庫全書
　浣花集巻一　　　　　　　唐　韋莊　撰
　　今體詩凡四十八首
　　　章臺夜思
清瑟怨遙夜遶絃風雨哀孤燈聞楚角殘月下章臺芳
草巳云莫故人殊未來鄉書不可寄秋雁又南廻
　　　延興門外作
芳草五陵道美人金犢車緑奔穿内水紅落過墻花馬
足倦遊客鳥聲歡酒家王孫歸去晩宫樹欲棲鴉
　　　劉得仁墓
至公遺至藝終抱至寃沈名有詩家業身無戚里心桂
和秋露滴松帶夜風吟冥寞知春否墳蒿日巳深
　　　下第題青龍寺僧房
千蹄萬轂一枝芳要路無媒果自傷題柱未期歸蜀國
曵𥚑何處謁呉王馬嘶春陌金羈鬧鳥睡華林繡羽香
酒薄恨濃消不得却將惆悵問支郎
　　　虢州澗東村居作
東南騎馬出郊坰廻首寒烟隔郡城清澗漲時翹鷺喜
緑桑疎處哺牛鳴兒童見少生於客奴僕驕多倨似兄
試望家田還自適滿畦秋水稻苗平
　　　送日本國僧敬龍歸
扶桑巳在𣺌茫中家在扶桑東更東此去與師誰共到
一船明月一颿風
　　　對酒
何用巖棲隠姓名一壺春酎可忘形伯倫若有長生術
直到如今醉未醒
　　　尹喜宅
荒原秋殿栢蕭蕭何代風烟占寂寥紫氣巳隨仙仗去
白雲空向帝鄉消濛濛莫雨春雞唱漠漠寒蕪雪兎跳
欲問靈蹤無處所十洲空濶閬山遙
　　　途中望雨懐歸
滿空寒雨漫霏霏去路雲深鎻翠微牧䜿逺當烟草立
饑禽閒傍渚田飛誰家樹壓紅榴折幾處籬懸白菌肥
對此不堪鄉外思荷蓑遙羡釣人歸
　　　古離别
晴烟漠漠栁鬖鬖不那離情酒半酣更把玉鞭雲外指
斷腸春色在江南
　　　栁谷道中作却寄
馬前紅葉正紛紛馬上離情斷殺魂曉發獨辭殘月店
莫程遙宿隔雲村心如岳色留秦地夢逐河聲出禹門
莫怪苦吟鞭拂地有誰傾葢待王孫
　　　灞陵道中作
春橋南望水溶溶一桁晴山倒碧峯秦苑落花零露溼
灞陵新酒撥醅濃青龍夭矯盤雙闕丹鳯䙰褷隔九重
萬古行人離别地不堪吟罷夕陽鐘
　　　秋日早行
上馬蕭蕭襟袖凉路穿禾黍繞宫墻半山殘月露華冷
一岸野風蓮蕚香烟外驛樓紅隠隠渚邉雲樹暗蒼蒼
行人自是心如火兎走烏飛不覺長
　　　歎落花
一夜霏微露溼烟曉來和淚喪嬋娟不隨殘雪埋芳草
盡逐香風上舞筵西子去時遺笑靨謝娥行處落金鈿
飄紅墮白堪惆悵少别穠華又隔年
　　　宫怨
一辭同輦閉昭陽耿耿寒宵禁漏長釵上翠禽應不返
鏡中紅豔豈重芳螢低夜色棲瑤草水咽秋聲傍粉墻
展轉令人思蜀賦解將惆悵感君王
　　　關河道中
槐陌蟬聲栁市風驛樓髙倚夕陽東往來千里路長在
聚散十年人不同但見時光流似箭豈知天道曲如弓
平生志業匡堯舜又擬滄浪學釣翁
　　　題盤豆驛水館後軒
極目晴川展畫屏地従桃塞接蒲城灘頭鷺占清波立
原上人侵落照耕去雁數行天際没孤雲一㸃淨中生
馮軒盡日不迴首楚水呉山無限情
　　　梁氏水齋
獨醉任騰騰琴棊亦自能巻簾山對客開户犬迎僧看
蟻移苔穴聞蛙落石層夜牕風雨急松外一菴燈
　　　曲池作
細雨曲池濵青袍草色新詠詩行信馬載酒喜逢人性
為無機率家因守道貧若無詩自遣誰奈寂寥春
　　　嘉㑹里閒居
豈知城闕内有地出紅塵草占一方緑樹藏千古春馬
嘶遊寺客犬吠探花人寂寂無鐘鼓槐行接紫宸
　　　夏夜
傍水遷書榻開襟納夜凉星繁愁晝熱露重覺荷香蛙
吹鳴還息蛛羅滅又光正吟秋興賦桐景下西墻
　　　早發
早霧濃於雨田深黍稻低出門雞未唱過客馬頻嘶樹
色遙藏店泉聲暗傍畦獨吟三十里城月尚如珪
　　　寓言
黄金日日銷還鑄仙桂年年折又生兎走烏飛如未息
路塵終見泰山平
　　　對雪獻薛常侍
璚林瑤樹忽珊珊急帶西風下晩天皓鶴䙰褷飛不辨
玉山重叠凍相連松裝粉穗臨牕亞水結氷錐簇溜懸
門外寒光利如劍莫推紅袖訴金船
　　　題裴端公郊居
暫隨紅斾佐藩方髙跡終期卧故鄉巳近水聲開澗户
更侵山色架書堂蒲生岸脚青刀利栁拂波心緑帶長
莫奪野人樵牧興白雲不識繡衣郎
　　　登咸陽縣樓望雨
亂雲如獸出山前細雨和風滿渭川盡日空濛無所見
雁行斜去字聨聨
　　　貴公子
大道青樓御苑東玉欄仙杏壓枝紅金鈴犬吠梧桐月
朱鬛馬嘶楊栁風流水帶花穿巷陌夕陽和樹入簾櫳
瑤池宴罷歸來醉笑説君王在月宫
　　　聽趙秀才彈琴
滿匣氷泉咽又鳴玉音閒澹入神清巫山夜雨絃中起
湘水清波指下生蜂簇野花吟細韻蟬移髙栁迸殘聲
不須更奏幽蘭曲卓氏門前月正明
　　　觀獵
苑墻東畔欲斜暉傍苑穿花兎正肥公子喜逢朝罷日
將軍誇換戰時衣鶻翻錦翅雲中落犬帶金鈴草上飛
直待四郊髙鳥盡掉鞍齊向國門歸
　　　三堂東湖作
滿塘秋水碧泓澄十畝菱花晩鏡清景動新橋横蝃蝀
岸鋪芳草睡鵁鶄蟾投夜魄當湖落嶽倒秋蓮入浪生
何處最添詩客興黄昏烟雨亂蛙聲
　　　放牓日作
一聲天鼓闢金扉三十仙材上翠微葛水霧中龍乍變
緱山烟外鶴初飛鄒陽暖豔催花發太皥春光簇馬歸
迴首便辭塵土世彩雲新換六銖衣
　　　寄薛先輩
懸知迴日綵衣榮仙籍髙標第一名瑤樹帶風侵物冷
玉山和雨射人清龍翻瀚海波濤壯鶴出金籠燕雀驚
不説文章與門地自然毛骨是公卿
　　　訪含𢎞山僧不遇留題精舍
滿院桐花鳥雀喧寂寥芳草茂芊芊吾師正遇歸山日
閒客空題到寺年池竹閉門教鶴守琴書開篋任僧傳
人間不自㝷行跡一片孤雲在碧天
　　　寄従兄遵
江上秋風正釣鱸九重天子夢翹車不將髙卧邀劉主
自吐清談護漢儲滄海十年龍景斷碧雲千里雁行疎
相逢莫話歸山計明日東封待直廬
　　　漁塘十六韻(在朱陽縣石嵓下古老/云洛水一派流出此山)
洛水分餘脈穿巖出石稜碧經嵐氣重清帶露華澄瑩
澈通三島巖峿積萬層巢由應共到劉阮想同登壁峻
苔如畫山昏霧似蒸撼松衣有雪題石硯生氷路熟雲
中客名留域外僧饑猿尋落橡鬭䑕墮髙藤嶮樹􁍇溪
亞殘莎帶岸崩持竿聊藉草待月好垂罾對景思任父
開圖想不興晩風輕浪疊莫雨溼烟凝似泛靈槎出如
迎羽客昇仙源終不測勝槩自相仍欲别誠堪戀長歸
又未能他時操史筆為爾著良稱
　　　冬日長安感志寄獻虢州崔郎中二十韻
帝里無成久滯淹别家三度見新蟾郄詵丹桂無人指
阮籍青襟有淚霑溪上却思雲滿屋鏡中唯怕雪生髯
病如原憲誰能療蹇似劉禎豈用占霧雨十年同隠遁
風雷何日振沈濳吁嗟每被更聲引歌咏還因酒思添
客舍正甘愁寂寂郡樓遙想醉懨懨巳聞鈴閣懸新詔
即向綸闈副具瞻濟物便同川上檝慰心還似邑中黔
觀星始覺中郎貴問俗方知太守廉宅後緑波棲畫鷁
馬前紅袖簇丹襜閒招好客斟香蟻悶對瓊華詠撒鹽
積凍慢封寒霤細莫雲髙拔逺峯尖訟堂無事氷生印
水榭髙唫月透簾松下圍棊期禇𦙍筆頭飛箭薦陶謙
未知匣劍何時躍但恐鉛刀不再銛雖有逺心長擁篲
恥將新劍學編苫纔驚素節移銅律又見𤣥冥變玉籖
百口似萍依廣岸一身如燕戀髙簷如今正困風波力
更向人中問宋纎
　　　和薛先輩見寄初秋寓懐即事之作二十韻
玉律初移候清風乍逺襟一聲蟬到耳千炬火然心嶽
靜雲堆翠樓髙日半沈引愁憎莫角驚夢怯殘碪露白
凝湘簟風篁韻蜀琴鳥喧従果爛堦淨任苔侵柿葉添
紅景槐柯減緑隂採珠逢寳窟閲石見瑤林魯殿鏗寒
玉苔山激碎金郄堂流桂景陳巷集車音名自張華顯
詞因葛亮吟水深龍易失天逺鶴難尋鑒貌寧慙樂論
才豈謝任義心孤劍直學海怒濤深既覩文兼質翻疑
古在今慙聞紆緑綬即候挂朝簪晩樹連秋塢斜陽暎
暮岑夜蟲方啷啷疲馬正駸駸託跡同呉燕依仁似越
禽㑹隨仙羽化香蟻且同斟
　　　同舊韻
大火收殘暑清光漸惹襟謝莊千里思張翰五湖心莫
角迎風急孤鐘向暝沈露滋三徑草日動四隣碪簟委
班姬扇蟬悲蔡琰琴方愁丹桂逺已怯二毛侵甃石迴
泉脈移棊就竹隂觸絲蛛墮網避隼鳥投林貌愧潘郎
璧文慙吕相金但埋酆獄氣未發爨桐音靜笑劉琨舞
閒思阮籍吟野花和雨斸怪石入雲尋跡竟終非切幽
閒且自任趨時慙藝薄託質仰恩深美價方稀古清名
已絶今既聞留縞帶詎肯擲蓍簪遲客虛髙閣迎僧出
亂岑壯心徒戚戚逸足自駸駸安羡倉中䑕危同幕上
禽期君調鼎鼐他日俟羊斟
　　　三用韻
素律初迴馭商飈暗觸襟乍傷詩客思還動旅人心蟬
噪因風斷鱗遊見鷺沈笛聲隨晩吹松韻激遙砧地覆
青袍草牕横緑綺琴烟霄難自致嵗月易相侵澗栁横
孤彴巖藤架密隂瀟湘期釣侣鄠杜别家林遺愧虞卿
璧言依季布金錚鏦聞郢唱次第發巴音螢影衝簾落
蟲聲擁砌吟樓髙思共釣寺逺想同尋入夜愁難遣逢
秋恨莫任蝸遊苔徑滑鶴步翠塘深莫問榮兼辱寧論
古與今固窮憐瓮牖感舊惜蒿簪晩日舒霞綺遙天倚
黛岑鴛鸞方翽翽驊驥整駸駸未化投陂竹空思出谷
禽感多聊自遣桑落且閒斟
　　　驚秋
不向烟波狎釣舟强親文墨事儒丘長安十二槐花陌
曽負秋風多少愁
　　　登漢髙廟閒眺
獨尋仙境上髙原雲雨深藏古帝壇天畔晩峯青簇簇
檻前春樹碧團團參差郭外樓臺小斷續風中皷角殘
一帶逺光何處水釣舟閒繫夕陽灘
　　　耒陽縣浮山神廟
一郡皆傳此廟靈廟前松桂古今青山曽堯代浮洪水
地有唐臣奠緑醽遶坐香風吹寳蓋傍簷烟雨溼巖扄
為霖自可成農嵗何用興師逺伐邢
　　　愁
避愁愁又至愁至事難忘夜作心中火朝為鬢上霜不
經公子夢偏入旅人腸借問髙軒客何鄉是醉鄉
　　　村居書事
年年耕與釣鷗鳥巳相依砌長蒼苔厚藤抽紫蔓肥風
鶯移樹轉雨燕入樓飛不覺春光莫遶籬紅杏稀
　　　三堂早春
獨倚危樓四望遙杏􁅃春陌馬聲驕池邉氷刅暖初落
山上雪稜寒未銷溪送緑波穿郡宅日移紅影度村橋
主人年少多情味笑換金龜解珥貂
　
　
　
　浣花集巻一
欽定四庫全書
　浣花集巻二　　　　　　　唐　韋莊　撰
　　今體詩凡二十七首
　　　雨霽晩眺(庚子年冬大/駕幸蜀後作)
入谷路縈紆巖巔日欲晡嶺雲寒掃葢溪雪凍黏鬚卧
草跧如兔聽氷怯似狐仍聞闗外火昨夜徹皇都
　　　立春日作
九重天子去蒙塵御栁無情依舊春今日不關妃妾事
始知辜負馬嵬人
　　　贈雲陽縣裴明府
南北三年一解攜海為深谷岸為蹊巳聞陳勝心降漢
誰為田横國號齊㬥客至今猶戰鶴故人何處尚驅雞
歸來能作烟波伴我有漁舟在五溪
　　　賊中與蕭韋二秀才同卧重疾二君尋愈余獨
　　　　加焉恍惚之中因有題
與君同卧疾獨我漸彌留弟妹不知處兵戈殊未休胸
中疑晉䜿耳下鬭殷牛縦有秦醫在懐鄉亦淚流
　　　重圍中逢蕭校書
相逢俱此地此地是何鄉側目不成語撫心空自傷劍
髙無鳥度樹暗有兵藏底事征西將年年戍洛陽
　　　咸通
咸通時代物情奢歡殺金張許史家破産競留天上樂
鑄山爭買洞中花諸郎宴罷銀燈合仙子遊迴璧月斜
人意似知今日事急催絃管送年華
　　　白櫻桃
王母堦前種幾株水精簾外看如無只應漢武金盤上
瀉得珊珊白露珠
　　　夜景
滿庭松桂雨餘天宋玉秋聲韻蜀絃烏兎不知多事世
星辰長似太平年誰家一笛吹殘暑何處雙砧𢷬暮烟
欲把傷心問明月素娥無語淚娟娟
　　　宿山家
山行侵夜到雲竇一星燈草動蛇尋宂枝搖䑕上藤背
風開藥竈向月展漁罾明日前溪路烟蘿更幾層
　　　長年
長年方悟少年非人道新詩勝舊詩十畝野塘留客釣
一軒春雨對僧棊花間醉任黄鸎語亭上吟従白鷺窺
大盗不將爐冶去有心重築太平基
　　　辛丑年
九衢漂杵已成川塞上黄雲戰馬閒但有羸兵填渭水
更無竒士出商山田園已没紅塵裏弟妹相逢白刅間
西望翠華殊未返淚痕空溼劍文斑
　　　思歸
暖絲無力自悠揚牽引東風斷客腸外地見花終寂寞
異鄉聞樂更凄凉紅垂野岸櫻還熟緑染迴汀草又芳
舊里若為歸去好子期凋謝吕安亡
　　　憶昔
昔年曽向五陵遊子夜歌清月滿樓銀燭樹前長似晝
露桃華裏不知秋西園公子名無忌南國佳人號莫愁
今日亂離俱是夢夕陽唯見水東流
　　　合歡蓮華
虞舜南巡去不歸二妃相誓死江湄空留萬古香魂在
結作雙葩合一枝
　　　覽蕭必先巻
滿軸編新句翛然大雅風名因五字得命合一言通景
盡才難盡吟終意未終似逢曹與謝烟雨思何窮
　　　和人嵗宴旅舍見寄
積雪滿前除寒光夜皎如老憂新嵗近貧覺故交疎意
合論文後心降得句初莫言常鬱鬱天道有盈虛
　　　宿泊孟津寄三堂友人
解纜西征未有期槐花又逼桂花時鴻臚陌上歸耕晩
金馬門前獻賦遲只恐愁苗生兩鬢不堪離恨入雙眉
分明昨夜南池夢還把漁竿詠楚詞
　　　對酒贈友人
多病仍多感君心自我心浮生都是夢浩歎不如吟白
雪篇篇麗清酟盞盞深亂離俱老大强醉莫霑襟
　　　天井關
太行山上雲深處誰向雲中築女牆短綆詎能垂玉甃
繚垣何用學金湯斸開嵐翠為髙壘截斷雲霞作巨防
守吏不教飛鳥過赤眉何路到吾鄉
　　　贈邉將
昔因征逺向金微馬出榆闗一鳥飛萬里只攜孤劍去
十年空逐塞鴻歸手招都䕶新降虜身著文皇舊賜衣
只待烟塵報天子滿頭霜雪為兵機
　　　春日
忽覺東風(一作/君)景漸遲野梅山杏暗芳菲落星樓上吹
殘角偃月營中掛夕暉旅夢亂隨蝴蝶散離魂(一作/情)漸
逐杜鵑飛紅塵遮(一作/望)斷長安陌芳草王孫莫不歸
　　　早秋夜作
翠簟初清暑半銷撤簾松韻送輕飈莎庭露永琴書潤
山郭月明砧杵遙傍砌緑苔鳴蟋蟀遶簷紅樹織蠨蛸
不須更作悲秋賦王粲辭家鬢巳凋
　　　寄江南逐客
二年音信阻湘潭花下相思酒半酣記得竹齋風雨夜
對床孤枕話江南
　　　冬夜
睡覺寒爐酒半消客情鄉夢兩遙遙無人為我磨心劍
割斷愁腸一寸苗
　　　又聞湖南荆渚相次陷没
㡬時聞唱凱旋歌處處屯兵未倒戈天子只憑紅斾壯
將軍空恃紫髯多屍填漢水連荆阜血染湘雲接楚波
莫問流離南越事戰餘空有舊山河
　　　家叔南遊却歸因獻賀
繚繞江南一嵗歸歸來行色滿戎衣長聞鳯詔徴兵急
何事龍韜獻捷稀旅夢逺依湘水濶離魂空伴越禽飛
遙知倚棹思家處澤國烟深莫雨微
　　　楚行吟
章華臺下草如烟故郢城頭月似弦惆悵楚宫雲雨後
露啼花笑一年年
　
　
　
　
　
　
　
　
　
　
　
　
　浣花集巻二
欽定四庫全書
　浣花集巻三　　　　　　　唐　韋莊　撰
　　今體詩凡三十九首
　　　洛陽吟(時大駕在蜀巢宼未/平洛中寓居作七言)
萬户千門夕照邉開元時節舊風烟宫官試馬遊三市
舞女乗舟上九天胡騎北來空進主漢皇西去竟昇仙
如今父老偏垂淚不見承平四十年
　　　過舊宅
華軒不見馬蕭蕭廷尉門人久寂寥朱檻翠樓為卜肆
玉欄仙杏作春樵堦前雨落鴛鴦瓦竹裏苔封螮蝀橋
莫問此中銷歇事娟娟紅淚滴芭蕉
　　　喻東軍
四年龍馭守峨嵋鐵馬西來步步遲五運未教移漢鼎
六韜何必待秦師幾時鸞鳯歸丹闕到處烏鳶従白旗
獨把一樽和淚酒隔雲遙奠武侯祠
　　　清河縣樓作
有客微吟獨凭樓碧雲紅樹不勝愁盤鵰逈印天心没
逺水斜牽日脚流千里戰塵連上苑九江歸路隔東周
故人此地揚颿去何處相思雪滿頭
　　　北原閒眺
春城迴首樹重重立馬平原夕照中五鳯灰殘金翠滅
六龍遊去市朝空千年王氣浮清洛萬古坤靈鎮碧嵩
欲問向來陵谷事野桃無語淚花紅
　　　贈戍兵
漢皇無事暫遊汾底事狐狸嘯作羣夜指碧天占晉分
曉磨孤劍望秦雲紅旌不巻風長急畫角閒吹日又曛
止竟有征須有戰洛陽何用久屯軍
　　　覩軍迴戈
關中羣盗已心離關外猶聞羽檄飛御苑緑莎嘶戰馬
禁城寒月搗征衣漫教韓信兵塗地不及劉琨嘯觧圍
昨日屯軍還夜遁滿車空載洛神歸
　　　中渡晚眺
魏王堤畔草如烟有客傷時獨扣舷妖氣欲昏唐社稷
夕陽空照漢山川千重碧樹籠春苑萬縷紅霞襯碧天
家寄杜陵歸不得一迴回首一􁉓然
　　　河内别村業閒題
阮氏清風竹巷深滿溪松竹似山隂門當谷路多樵客
地帶河聲足水禽閒伴爾曹雖適意靜思吾道好霑襟
隣翁莫問傷時事一曲髙歌夕照沈
　　　聞官軍繼至未覩凱旋
嫖姚何日破重圍秋草深來戰馬肥已有孔明傳將畧
更聞王導得神機陣前􁃜皷晴應響城上烏鳶飽不飛
何事小臣偏注目帝鄉遙羡白雲歸
　　　和集賢侯學士分司丁侍御秋日雨霽之作
洛岸秋晴夕照長鳯樓龍闕倚清光玉泉山淨雲初散
金谷樹多風正凉席上客知蓬島路坐中寒有栢臺霜
多慙十載遊梁士却伴賓鴻入帝鄉
　　　題安定張使君
器度風標合出塵桂宫何負一枝新成丹始見金無滓
衝斗方知劍有神憤氣不銷頭上雪政聲空布海邉春
中興若繼開元事堪向龍池作近臣
　　　潁陽縣
琴堂連少室故事即仙蹤樹老風聲壯山髙臘候濃雪
多庭有鹿縣僻寺無鐘何處留詩客茆簷倚後峰
　　　寄園林主人
主人常不在春物為誰開桃豔紅將落梨華雪又催曉
鶯閒自囀遊客暮空回尚有餘芳在猶堪載酒來
　　　洛北村居
十畝松篁百畝田歸來方屬大兵年巖邉石室低臨水
雲外嵐峯半入天鳥勢去投金谷樹鐘聲遙出上陽烟
無人説得中興事獨倚斜暉憶仲宣
　　　對梨花贈皇甫秀才
林上梨花雪壓枝獨攀瓊豔不勝悲依前此地逢君處
還是去年今日時且戀殘陽留綺席莫推紅袖訴金巵
騰騰戰鼓正多事須信明朝難重持
　　　立春
青帝東來日馭遲煖烟輕逐曉風吹罽袍公子樽前覺
錦帳佳人夢裏知雪圃乍開紅菜甲綵幡新翦緑楊絲
殷勤為作宜春曲題向花牋帖繡楣
　　　村笛
簫韶九奏韻凄鏘曲度雖髙調不傷却見孤村明月夜
一聲牛笛斷人腸
　　　題李斯傳
蜀魄湘魂萬古悲未悲秦相死秦時臨刑莫恨倉中䑕
上蔡東門去自遲
　　　贈薛秀才
相辭因避世相見尚兵戈亂後故人少别來新話多但
聞哀痛詔未覩凱旋歌欲結巖棲伴何山好薜蘿
　　　和元秀才别業書事
僻居春事好水曲亂花隂浪過河移岸雛成鳥别林緑
錢榆貫重紅障杏籬深莫飲宜城酒愁多醉易沈
　　　紀村事
緑蔓暎雙扉循牆一徑微雨多庭果爛稻熟渚禽肥釀
酒迎新社遙砧送暮暉數聲牛上笛何處餉田歸
　　　題許仙師院
地古多喬木遊人到且吟院開金鏁澀門暎緑篁深山
色不離眼鶴聲長在琴往來誰與熟乳鹿往前林
　　　離筵訴酒
感君情重惜分離送我殷勤酒滿巵不是不能判酩酊
却憂前路醉醒時
　　　不寐
不寐天將曉心勞轉似灰蚊吟頻到耳䑕鬭競緣臺户
闇知蟾落林喧覺雨來馬嘶朝客過知是禁門開
　　　贈武處士
一身唯一室髙靜若僧家掃地留疎影穿池浸落霞緑
蘿臨水合白道向村斜賣藥歸來醉吟詩倚釣查
　　　題吉澗盧拾遺莊
主人西遊去不歸滿溪春雨長春薇怪來馬上詩(一作/訴)
情好印破青山白鷺飛
　　　題潁源廟
曽是巢由棲隠地百川唯説潁源清微波乍向雲根吐
去浪遙衝雪嶂横萬木倚簷疎幹直羣峯當户曉嵐晴
臨川試問堯年事猶被封人勸濯纓
　　　東遊逺歸
扣角干名計已疎劍歌休恨食無魚辭家栁絮三春半
臨路槐花七月初江上欲尋漁父醉日邉時得故人書
青雲不識揚生面天子何由問子虛
　　　新正日商南道中作寄李明府
相看又見嵗華新依舊楊朱拭淚巾踏雪偶因尋戴客
論文還比聚星人嵩山不改千年色洛邑長生一路塵
今日與君同避世却憐無事是家貧
　　　春莫
一春春事好病酒起常遲流水緑縈砌落花紅墮枝樓
髙喧乳燕樹密鬭雛鸝不學山公醉將何自觧頥
　　　哭麻處士
却到歌吟地閒門草色中百年流水盡萬事落花空繐
帳扄秋月詩樓鏁夜蟲少微何處墮留恨白楊風
　　　春早
聞鶯纔覺曉閉户巳知晴一帶牕間月斜穿枕上生
　　　和友人
閉門同隠士不出動經時靜閲王維畫閒翻褚𦙍棊落
泉當户急殘月下牕遲却想従來意譙周亦自嗤
　　　春愁
寓思本多傷逢春恨更長露霑湘竹淚華墮越梅粧睡
怯交加夢閒傾㶑灎觴後庭人不到斜月上松篁
　　　晩春
花開疑乍富花落似初貧萬物不如酒四時唯愛春峨
峨秦氏䯻皎皎洛川神風月應相笑年年醉病身
　　　題許渾詩巻
江南才子許渾詩字字清新句句竒十斛明珠量不盡
惠休虛作碧雲詞
　　　贈禮佛名者
何用辛勤禮佛名我従無得到真庭尋思六祖傳心印
可是従來讀藏經
　　　殘花
和烟和露雪離披金蘂紅鬚尚滿枝十日笙歌一宵夢
苧蘿烟雨失西施
　
　
　
　
　
　
　浣花集巻三
欽定四庫全書
　浣花集巻四　　　　　　唐　韋莊　撰
　　今體詩凡四十首
　　　上元縣(淛西/作)
南朝三十六英雄角逐興亡盡此中有國有家皆是夢
為龍為虎亦成空殘花舊宅悲江令落日青山弔謝公
止竟霸圖何物在石麟無主卧秋風
　　　江上逢史館李學士
前年分袂陜城西醉凭征軒日欲低去浪指期魚必變
出門回首馬空嘶關河自此為征壘城闕於今陷戰􁃜
誰謂世途陵是谷燕來還識舊巢泥
　　　金陵圖
誰謂傷心畫不成畫人心逐世人情君看六幅南朝事
老木寒雲滿故城
　　　謁蔣帝廟
建業城邉蔣帝祠素髯清骨舊風姿江聲似激秦軍破
山勢如匡晉祚危殘雪嶺頭明組練晩霞簷外簇旌旗
金陵客路方流落空祝迴鑾奠酒巵
　　　聞再幸梁洋
纔喜中原息戰􁃜又聞天子幸巴西延燒魏闕非闗燕
大狩陳倉不為雞興慶玉龍寒自躍昭陵石馬夜空嘶
遙思萬里行宫夢太白山前月欲低
　　　王道者
五雲遙指海中央金鼎曽傳肘後方三島路岐空有月
十洲花木不知霜因攜竹杖聞龍氣為使仙童帶橘香
應笑我曹身是夢白頭猶自學詩狂
　　　陪金陵府相中堂夜宴
滿耳笙歌滿眼花滿樓珠翠勝呉娃因知海上神仙窟
只似人間富貴家繡户夜攢紅燭市舞衣晴曵碧天霞
却愁宴罷青蛾散楊子江頭月半斜
　　　和侯秀才同友生泛舟谿中相招之作
嵇阮相將棹酒船晩風侵浪水侵舷輕如控鯉初離岸
逺似乗槎欲上天雨外鳥歸呉苑樹鏡中人入洞庭烟
憑君不用迴舟疾今夜西江月正圓
　　　贈野童
羡爾無知野性真亂搔蓬髪笑看人閒衝暮雨騎牛去
肯問中興社稷臣
　　　代書寄馬
驅馳曽在五侯家見説初生自渥洼鬃白似披梁苑雪
頸肥如撲杏園花休嫌緑綬嘶貧舍好著紅纓入使衙
穏上雲衢千萬里年年長踏魏堤沙
　　　題淮隂侯廟
滿挹椒漿奠楚祠碧幢黄鉞舊英威能扶漢代成王業
忍見唐民陷戰機雲夢去時髙鳥盡淮隂歸日故人稀
如何不借平齊策空看長星落賊圍
　　　送崔郎中往使西川行在
拜書辭玉帳萬里劍闗長新馬杏花色緑袍春草香一
身朝玉陛幾日過銅梁莫戀爐邉醉仙宫待侍郎
　　　潤州顯濟閣曉望
清曉水如鏡隔江人似鷗逺烟藏海島初日照揚州地
壯孫權氣雲凝庾信愁一篷何處客吟凭釣魚舟
　　　觀淛西府相畋遊
十里旌旗十萬兵等閒遊獵出軍城紫袍日照金鵝鬭
紅斾風吹畫虎獰帶箭彩禽雲外落避鵰寒兎月中驚
歸來一路笙歌滿更有仙娥載酒迎
　　　官莊(江南富民悉以犯酒没家産因以此/詩諷之淛帥遂改酒法不入財産)
誰氏園林一簇烟路人遙指盡長歎桑田稻澤今無主
新犯香醪没入官
　　　解維
又觧征帆落照中暮程還過秣陵東二年辛苦烟波裏
贏得風姿似釣翁
　　　雨霽池上作呈侯學士
鹿巾藜杖葛衣輕雨歇池邉晩吹清正是如今江上好
白鱗紅稻紫蓴羮
　　　寓言
為儒逢世亂吾道欲何之學劍已應晩歸山今又遲故
人三載别明月兩鄉悲惆悵滄江上星星鬢有絲
　　　哭同舍崔員外
却到同遊地三年一電光池塘春草在風燭故人亡祭
罷泉聲急齋餘磬韻長碧天應有恨斜日弔松篁
　　　題姑蘇凌處士莊
一簇林亭返照間門當官道不曽關花深逺岸黄鶯閙
雨急春塘白鷺閒載酒客尋呉苑寺倚樓僧看洞庭山
怪來話得仙中事新有人従物外還
　　　過當塗縣
客過當塗縣停車訪舊遊謝公山有墅李白酒無樓采
石花空發烏江水自流夕陽誰共感寒鷺立汀洲
　　　江亭酒醒却寄維揚餞客
别筵人散酒初醒江步黄昏雨雪零滿坐綺羅皆不見
覺來紅燭背銀屏
　　　臺城
江雨霏霏江草齊六朝如夢鳥空啼無情最是臺城栁
依舊烟籠十里堤
　　　贈漁翁
草衣荷笠鬢如霜自説家編楚水陽滿岸秋風吹枳橘
遶陂烟雨種菰蔣蘆刀夜鱠紅鱗膩木甑朝蒸紫芋香
曽向五湖期范蠡爾來空濶久相忘
　　　過揚州
當年人未識兵戈處處青樓夜夜歌花發洞中春日永
月明衣上好風多淮王去後無雞犬煬帝歸來葬綺羅
二十四橋空寂寂緑楊摧折舊官河
　　　寄右省李起居
已向鴛行接雁行便應雙拜紫薇郎纔聞闕下徴書急
已覺回朝草詔忙白馬似憐朱紱貴綵衣遙惹御爐香
多慙十載遊梁客未換青襟侍素王
　　　鑷白
白髪太無情朝朝鑷又生始因絲一縷漸至雪千莖不
避佳人笑唯慙稚子驚新年過半百猶歎未休兵
　　　漳亭驛小櫻桃
當年此樹正花開五馬仙郎載酒來李白巳亡工部死
何人堪伴玉山頽
　　　酬呉秀才霅川相送
一葉南浮去似飛楚鄉雲水本無依離心不忍聞春鳥
病眼何堪送落暉摻袂客従花下散棹舟人向鏡中歸
夫君别我應惆悵十五年來識素衣
　　　對雨獨酌
榴花新釀緑於苔對雨閒傾滿滿盃荷鍤醉翁真達者
卧雲逋客竟悠哉能詩豈是經時策愛酒元非命世才
門外緑蘿連洞口馬嘶應是步兵來
　　　夏初與侯補闕江南有約同泛淮汴西赴行朝
　　　　莊自九驛路先至甬橋補闕由淮楚續至泗
　　　　上寢病旬日遽聞捐館迴首悲慟因成長句
　　　　四韻弔之(巳後自淛西遊汴宋路至陳倉迎/駕却過昭義相州路歸金陵作)
本約同來謁帝閽忽隨川浪去東奔九重聖主方虛席
千里髙堂尚倚門世徳只應榮伯仲時名終自付兒孫
遙憐月落清淮上寂寞何人弔旅魂
　　　汴堤行
欲上隋堤舉步遲隔雲烽燧叫非時纔聞破陣將休馬
又道征遼再出師朝見西來為過客莫看東去作浮屍
緑楊千里無飛鳥日落空投舊店基
　　　旅次甬西見兒童以竹槍紙旗戲為陣列主人
　　　　叟曰斯子也三世没於陣思所襲祖父讐余
　　　　因感之
已聞三世没軍營又見兒孫學戰爭見爾此言堪慟哭
遣予何日望時平
　　　自孟津舟西上雨中作
秋烟漠漠雨濛濛不巻征颿任晩風百口寄安滄海上
一身逃難緑林中來時楚岸楊花白去日隋堤蓼穗紅
却到故園翻似客歸心迢遞秣陵東
　　　含山店夢覺作
曽為流離慣别家等閒揮袂客天涯燈前一覺江南夢
惆悵起來山月斜
　　　題貂黄嶺官軍
散騎蕭蕭下太行逺従呉㑹去陳倉斜風細雨江亭上
盡日凭欄憶楚郷
　　　過内黄縣
相州吹角欲斜陽匹馬搖鞭宿内黄僻縣不容投刺客
野陂時遇射鵰郎雲中粉堞新城壘店後荒郊舊戰塲
猶指去程千萬里秣陵烟樹在何鄉
　　　雜感
莫悲建業荆榛滿昔日繁華是帝京莫愛廣陵臺榭好
也曽蕪没作荒城魚龍爵馬皆如夢風月烟花豈有情
行客不勞頻悵望古來朝市歎衰榮
　　　垣縣山中尋李書記山居不遇留題河次店
白雲紅樹𡵻㟍東名鳥羣飛古畫中仙吏不知何處隠
山南山北雨濛濛
　　　送人遊并汾
風雨蕭蕭欲莫秋獨攜孤劍塞垣遊如今虜騎方南牧
莫過隂關第一州
　
　
　
　
　
　
　
　
　
　
　浣花集巻四
欽定四庫全書
　浣花集巻五　　　　　　唐　韋莊　撰
　　今體詩凡二十八首
　　　李氏小池亭十二韻(時在婺州/寄居作)
積石亂巉巉庭莎緑不芟小橋低跨水危檻半依巖花
落魚爭唼櫻紅鳥競􁧶引泉疏地脈掃絮積山嵌古栁
紅綃織新篁紫綺緘養猿秋嘯月放鶴夜棲杉枕簟谿
雲膩池塘海雨鹹語牕雞逞辨䑛鼎犬偏饞踏蘚青粘
屐攀蘿緑暎衫訪僧舟北渡貰酒日西銜遲客登髙閣
題詩遶翠嵒家藏何所寶清韻滿琅函
　　　遣興
如幻如泡世多愁多病身亂來知酒聖貧去覺錢神異
國清明節空江寂莫春聲聲林上鳥喚我北歸秦
　　　婺州和陸諫議將赴闕懐陽羡山居
望闕路仍逺子牟魂欲飛道開燒藥鼎僧寄卧雲衣故
國饒芳草他山挂夕暉東陽雖勝地王粲奈思歸
　　　江上題所居
故人相别盡朝天苦竹江頭獨閉關落日亂蟬蕭帝寺
碧雲歸鳥謝家山青州従事來偏熟泉布先生老漸慳
不是對花長酩酊永嘉時代不如閒
　　　婺州屏居蒙右省王拾遺車枉降訪病中延欵
　　　　不得因成寄謝
三年流落卧漳濱王粲思家拭淚頻畫角莫吹殘月夜
病心方憶故園春自為江上樵蘓客不識天邉侍従臣
怪得白鷗驚去盡緑蘿門外有朱輪
　　　將卜蘭芷村居留别郡中在仕
蘭芷江頭寄斷蓬移家空載一颿風伯倫嗜酒還因亂
平子歸田不為窮避世漂零人境外結茅依約畫屏中
従今隠去應難覓深入蘆花作釣翁
　　　和陸諫議避地寄東陽進退未决見寄
未歸天路紫雲深暫駐東陽嵗月侵入洛聲華當世重
閔周章句滿朝吟開爐夜看黄芽鼎卧瓮閒欹白玉簪
讀易草𤣥人不㑹憂君心是致君心
　　　山墅閒題
邐迤前岡壓後岡一川桑柘好殘陽主人饋餉炊紅黍
鄰父攜竿釣紫魴靜極却嫌流水閙閒多飜笑野雲忙
有名不那無名客獨閉衡門避建康
　　　江上逢故人
前年送我曲江西紅杏園中醉似泥今日逢君越溪上
杜鵑花發鷓鴣啼來時舊里人誰在别後滄波路幾迷
江畔玉樓多美酒仲宣懐土莫淒淒
　　　旅中感遇寄呈李祕書昆仲
南望愁雲鏁翠微謝家樓閣雨霏霏劉楨病後新詩少
阮籍貧來好客稀猶喜故人天外至許將孤劍日邉歸
懐郷不怕嚴陵笑只待秋風别釣磯
　　　送范評事入關
寂寥門户寡相親日日頻來只有君正喜琴樽長作伴
忽攜書劍逺辭羣傷心栁色離亭見聒耳蟬聲故國聞
為報明年杏園客與留絶豔待終軍
　　　東陽酒家贈别二絶句
送君同上酒家樓酩酊飜成一笑休正是落花饒悵望
醉鄉前路莫回頭
天涯方歎異郷身又向天涯别故人明日五更孤店月
醉醒何處淚霑巾
　　　江上村居
本無踪跡戀柴扃世亂須教識道情顛倒夢魂愁裏得
倔竒詩句望中生花縁豔絶栽難好山為看多詠不成
聞道漢軍新破虜使來仍説近離京
　　　江外思郷
年年春日異郷悲杜曲黄鶯可得知更被夕陽江岸上
斷腸烟栁一絲絲
　　　和鄭拾遺秋日感事一百韻
禍亂天心厭流離客思傷有家抛上國無罪謫遐方負
笈將辭越揚颿欲泛湘避時難駐足感事易回腸雅道
何銷徳妖星忽耀芒中原初縦燎下國竟探湯盗據三
秦地兵纒八水郷戰塵輕犯闕羽斾逺巡梁自此修文
代俄成講武塲熊羆驅涿鹿犀象走昆陽御馬迷新棧
宫娥改舊粧五丁功再覩八難事難忘鳯引金根疾兵
環玉弩彊建牙雖可恃摩壘詎能防霍廟神遐逺圯橋
路杳茫出師威似虎禦敵狠如羊眉畫猶思赤巾裁未
厭黄晨趨鳴鐵騎夜舞挹瓊觴僭侈彤襜亂諠呼繡􁫯
攘但聞爭曳組詎見學垂韁鵲印提新篆龍泉奪曉霜
軍威徒逗撓我武自維揚負扆勞天眷凝旒念國章繡
旗張畫獸寶馬躍紅鴦但欲除妖氣寧思蔽耿光曉烟
生帝里夜火入春坊鳥怪巢宫樹狐驕上苑牆救危終
在徳視履豈無祥氣激雷霆怒神驅岳瀆忙功髙分虎
節位下恥龍驤遍命登壇將巡封異姓王志求扶墜典
力未振頽綱漢路閒鵰鶚雲衢駐驌驦寶裝軍器麗麝
裛戰袍香日覩兵書㨗時聞虜騎亡人心驚獬豸雀意
伺螳螂上畧咸推妙前鋒詎可當紆金光照耀執玉意
藏昻覆餗非無謂奢華事每詳四民皆組綬九土墮耕
桑飛騎黄金勒香車翠鈿裝八珍羅膳府五采鬭匡牀
宴集喧華第歌鍾簇畫梁永期傳子姓寧誤犯天狼未
覩君除側徒思玉在傍竄身奚可保易地喜相將國運
方夷險天心詎測量九流雖暫蔽三柄豈相妨小孽乖
躔次中興繫昊蒼灋堯功已普罪已徳非凉帝念惟思
理臣心豈自遑詔催青𤨏客時待紫微郎定難輸宸算
勝災減御粱皇恩思蕩蕩睿澤轉洋洋偃卧雖非晩艱
難亦備嘗舜庭招諫皷漢殿上書囊儉徳遵三尺清朝
俟一匡世隨漁父醉身效接輿狂竄逐同天寶遭罹異
建康道孤悲海澨家逺隔天潢卒嵗貧無褐經秋病泛
漳似魚甘去乙比蟹未成筐守道慙無補趨時愧不臧
殷牛常在耳晉豎欲濳肓忸恨山思板懐歸海欲航角
吹魂悄悄笛引淚浪浪亂覺乾坤窄貧知日月長勢將
隨鶴列忽喜遇鴛行巳報新迴駕仍聞近納隍文風銷
劍楯禮物換旂裳紫闥重開序青衿再設庠黒頭期命
爵赬尾尚憂魴呉坂嘶騏驥岐山集鳯凰詞源波浩浩
諫署玉鏘鏘飼雀曽傳慶烹蛇詎有殃􁃝弓揮勁鏃匣
劍淬神鋩諤諤寧慙直堂堂不謝張曉風趨建禮夜月
直文昌去國時雖久安邦志不常良金鑪自躍美玉櫝
難藏北望心如斾西歸律變商跡隨江燕去心逐塞鴻
翔晩翠籠桑塢斜暉掛竹堂路愁千里月田愛萬斯箱
伴釣歌前浦隨樵上逺崗鷺眠依晩嶼鳥浴上枯楊驚
夢縁欹枕多吟為倚廊訪僧紅葉寺題句白雲房颿外
青楓老樽前紫菊芳夜燈銀耿耿曉露玉瀼瀼異國慙
傾葢歸塗俟併糧身雖留震澤心已過雷塘執友知誰
在家山各巳荒海邉登桂檝烟外泛雲檣巢樹禽思越
嘶風馬戀羌寒聲愁聽杵空館厭聞螿望闕飛華葢趨
朝振玉璫米慙無薏苡麵喜有桄榔話别心重結傷時
淚一滂佇歸蓬島後綸詔潤青緗
　　　夢入關
夢中乗傳過關亭南望蓮峯簇簇青馬上正吟歸去好
覺來江月滿前庭
　　　送人歸上國
送君江上日西斜泣向江邉滿樹花若見青雲舊相識
為言流落在天涯
　　　聞春鳥
雲晴春鳥滿江村還似長安舊日聞紅杏花前應笑我
我今顦顇亦羞君
　　　櫻桃樹
記得初開雪滿枝和蜂和蝶帶花移如今花落遊蜂去
空作主人惆悵詩
　　　獨鶴
夕陽灘上立徘徊紅蓼風前雪翅開應為不知棲宿處
幾回飛去又飛來
　　　新栽竹
寂寞堦前見此君遶欄吟罷却沾巾異郷流落誰相識
唯有樷篁似主人
　　　稻田
緑波春浪滿前陂極目連雲䆉稏肥更被鷺鷥千㸃雪
破烟來入畫屏飛
　　　庭前菊
為憶長安爛熳開我今移爾滿庭栽紅蘭莫笑青青色
曽向龍山泛酒來
　　　燕來
去嵗辭巢别近隣今來空訝草堂新花開對語應相問
不是村中舊主人
　　　倚柴關
杖䇿無言獨倚關如癡如醉又如閒孤吟盡日何人㑹
依約前山似故山
　　　題七步廊
席門無計奈殘陽更接簷前七步廊不羡東都丞相宅
每行吟得好篇章
　　　語松竹
庭前芳草緑於袍堂上詩人欲二毛多病不禁秋寂寞
雨松風竹莫騷騷
　
　
　
　
　
　
　
　
　
　
　
　
　
　浣花集巻五
欽定四庫全書
　浣花集巻六　　　　　　唐　韋莊　撰
　　今體詩凡十七首
　　　不出院楚公(自三衢至/江西作)
一自禪關閉心猿日漸馴不知城郭路稀識市朝人履
帶堦前雪衣無寺外塵却嫌山翠好詩客往來頻
　　　江邉吟
江邉烽燧幾時休江上行人雪滿頭誰信亂離花不見
只應惆悵水東流陶濳政事千盃酒張翰生涯一葉舟
若有片颿歸去好可堪重倚仲宣樓
　　　江南送李明府入關
雨花烟栁傍江邨流落天涯酒一罇分首不辭多下淚
迴頭唯恐㪅消魂我為孟館三千客君繼寧王五代孫
正是中興磐石重莫將顦顇入都門
　　　送福州王先輩南歸
豫章城下偶相逢自説今方遇至公八韻賦吟梁苑雪
六銖衣惹杏園風名標玉籍仙壇上家寄閩山畫障中
明日一盃何處别緑楊烟岸雨濛濛
　　　夜雪泛舟遊南溪
大江西面小溪斜入竹穿松似若耶兩岸嚴風吹玉樹
一灘明月曬銀砂因尋野渡逢漁舍更泊前灣上酒家
去去不知歸路逺棹聲烟裏獨嘔啞
　　　江行西望
西望長安白日遙半年無事駐蘭橈欲將張翰秋江雨
畫作屏風寄鮑昭
　　　銅儀
銅儀一夜變葭灰暖律還吹嶺上梅已喜漢官今再覩
更驚堯厯又重開牕中逺岫青如黛門外長江緑似苔
誰念閉闗張仲蔚滿庭春雨長蒿萊
　　　含香
含香髙步巳難陪鶴到清霄勢未迴遇物旋添芳草句
逢春寧滯碧雲才微紅幾處花心吐嫩緑誰家栁眼開
却去金鑾為近侍便辭鷗鳥不歸來
　　　春雲
春雲春水兩溶溶倚郭樓臺晩翠濃山好只因人化石
地靈曽有劍為龍官辭鳯闕頻經嵗家住峨嵋第幾峯
王粲不知多少恨夕陽吟斷一聲鐘
　　　雲散
雲散天邉落照和闗闗春樹鳥聲多劉伶避世唯沈醉
寗戚傷時亦浩歌巳恨嵗華添皎鏡更悲人事逐頽波
青雲自有鵷鴻待莫説他山好薜蘿
　　　袁州作
家家生計只琴書一郡清風似魯儒山色東南連紫府
水聲西北屬洪都烟霞盡入新詩巻郭邑閒開古畫圖
正是江村春酒熟更聞春鳥勸提壺
　　　題袁州謝秀才所居
主人年少巳能詩更有松軒掛夕暉芳草似袍連徑合
白雲如鳥傍簷飛但將竹葉消春恨莫遣楊花上客衣
若有前山好烟雨與君吟到暝鐘歸
　　　謁巫山廟
亂猿啼處訪髙唐路入烟霞草木香山色未能忘宋玉
水聲猶似哭襄王朝朝暮暮陽臺下為雨為雲楚國亡
惆悵廟前無限栁春來空鬭畫眉長
　　　鷓鴣
南禽無侣似相依錦翅雙雙傍馬飛孤竹廟前啼莫雨
汨羅祠畔弔殘暉秦人只觧歌為曲越女空能畫作衣
懊惱澤家知有恨年年長憶鳯城(一作/皇)歸(懊惱澤家鷓/鴣之音也)
　　　宿蓬船
夜來江雨宿蓬船卧聽淋鈴不忍眠却憶紫微情調逸
阻風中酒過年年
　　　送李秀才歸荆溪
八月中秋月正圓送君吟上木蘭船人言格調勝𤣥度
我愛篇章敵浪仙晩渡去時衝細雨夜灘何處宿寒烟
楚王宫去陽臺近莫倚風流滯少年
　　　洪州送西明寺省上人遊福建
記得初騎竹馬年送師來往御溝邉荆榛巳失當時路
槐栁全無舊日烟逺自嵇山遊楚澤又従廬岳去閩川
新春闕下應相見紅杏花中覓酒仙
　
　
　
　
　
　
　
　
　
　
　
　浣花集巻六
欽定四庫全書
　浣花集巻七　　　　　　　唐　韋莊　撰
　　今體詩凡二十六首
　　　建昌渡暝吟
月照臨官渡郷情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷緑楊烟
　　　嵗除對王秀才作
我惜今宵促君愁玉漏頻豈知新嵗酒猶作異郷身雪
向寅前凍花従子後春到明追此㑹俱是隔年人
　　　酒渇愛江清
酒渇何方療江波一掬清瀉甌如練色潄齒作泉聲味
帶他山雪光含白露精只應千古後長稱伯倫情
　　　和李秀才郊墅早春吟興十韻
暖律變寒光東君景漸長我悲遊海嶠君説住柴桑雪
色隨髙嶽氷聲陷古塘草根微吐翠梅朶半含霜酒市
多逋客漁家足夜航匡廬雲傍屋彭蠡浪衝床緑擺楊
枝嫩紅挑菜甲香鳯凰城巳盡鸚鵡賦應狂佇見龍辭
沼寧憂雁失行不應雙劍氣長在斗牛傍
　　　泛鄱陽湖
四顧無邉鳥不飛大波驚隔楚山微紛紛雨外靈均過
瑟瑟雲中帝子歸迸鯉似梭投逺浪小舟如葉傍斜暉
鴟夷去後何人到愛者雖多見者稀
　　　黄藤山下聞猿
黄藤山下駐歸程一夜號猿弔旅情入耳便能生百恨
斷腸何必待三聲穿雲宿處人難見望月啼時兔正明
好笑五陵年少客壯心無事也沾纓
　　　章江作
杜陵歸客正徘徊玉笛誰家叫落梅之子棹従天外去
故人書自日邉來楊花慢惹霏霏雨竹葉間傾滿滿盃
欲問維揚(一作/旌揚)舊風月一江紅樹亂猿哀
　　　南遊富陽江中作
南去又南去此行非自期一颿雲作伴千里月相隨浪
跡花應笑衰容鏡每知郷園不可問禾黍正離離
　　　饒州餘干縣琵琶洲有故韓賓客宣城裴尚書
　　　　修行李侍郎舊居遺址猶存客有過之感舊
　　　　因以和吟
琵琶洲近斗牛星鸞鳯曽於此放情巳覺地靈因昴降
更聞川媚有珠生一灘紅樹留佳氣萬古清絃續政聲
㦸户盡移天上去里人空説舊簪纓
　　　九江逢盧員外
前年風月宿琴堂大媚仙山近帝郷别後幾沾新雨露
亂來猶記舊篇章陶濳豈是銅符吏田鳯終為錦帳郎
莫怪相逢倍惆悵九江烟月似瀟湘
　　　南昌晩眺
南昌城郭枕江烟章水悠悠浪拍天芳草緑遮仙尉宅
落霞紅襯賈人船霏霏閣上千山雨嘒嘒雲中萬樹蟬
怪得地多章句客庾家樓在斗牛邉
　　　衢州江上别李秀才
千山紅樹萬山雲把酒相看日又曛一曲離歌兩行淚
更知何地再逢君
　　　湘中作
千重烟樹萬重波因便何妨弔汨羅楚地不知秦地亂
南人空怪北人多臣心未肯教遷鼎天道還應欲止戈
否去泰來終可待夜寒休唱飯牛歌
　　　桐廬縣作
錢塘江盡到桐廬水碧山青畫不如白羽鳥飛嚴子瀨
緑蓑人釣季鷹魚潭心倒影時開合谷口閒雲自巻舒
此境只應詞客愛投文空弔木𤣥虛
　　　東陽贈别
繡袍公子出旌旗送我搖鞭入翠微大抵行人難訴酒
就中辭客易沾衣去時此地題橋去歸日何年佩印歸
無限别情言不得回看谿栁恨依依
　　　寄湖州舍弟
半年江上愴離襟把得新詩喜又吟多病似逢秦氏藥
久貧如得顧家金雲烟但有穿楊志塵土多無作吏心
何况别來詞轉麗不愁明代少知音
　　　信州西三十里山名仙人城下有月巖山其狀
　　　　秀拔中有山門如滿月之狀余因行役過其
　　　　下聊賦是詩
驅車過閩越路出饒陽西仙山翠如畫簇簇生虹蜺羣
峯若侍従衆阜如嬰提巖巒互吞吐嶺岫相追攜中有
月輪滿皎潔如圓珪玉皇恣遊覽到此神應迷常娥曳
霞帔引我同攀躋騰騰上天半玉鏡懸飛梯瑤池何悄
悄鸞鶴烟中棲回頭望塵世露下寒凄凄
　　　婺州水館重陽日作
異國逢佳節凴髙獨苦吟一盃今日醉(一作/酒)萬里故園
心水館紅蘭合山城紫菊深白衣雖不至鷗鳥自相尋
　　　避地越中作
避世移家逺天涯嵗巳周豈知今夜月還是去年愁露
果珠沈水風螢燭上樓傷心潘騎省華髪不禁秋
　　　撫州江口雨中作
江上閒衝細雨行滿衣風灑緑荷聲金騮掉尾横鞭望
猶指廬陵半日程
　　　信州谿岸夜吟作
夜倚臨谿店懐郷獨苦吟月當山頂出星倚水湄沉霧
氣漁燈冷鐘聲谷寺深一城人悄悄琪樹宿仙禽
　　　訪潯陽友人不遇
不見安期悔上樓寂寥人對鷺鷥愁蘆花雨急江烟暝
何處潺潺獨棹舟
　　　東林寺再遇僧益大德
見師初事懿皇朝三殿歸來白馬驕上講每教傾國聽
承恩偏得内官饒當時可愛人如畫今日相逢鬢巳凋
若向君門逢舊友為傳音信到雲霄
　　　西塞山下作
西塞山前水似藍亂雲如絮滿澄潭孤峯漸暎湓城北
片月斜生夢澤南爨動曉烟烹紫蕨露和香蔕摘黄柑
他年却棹扁舟去終傍蘆花結一菴
　　　齊安郡
弭棹齊安郡孤城百戰殘傍村林有虎帶郭縣無官暮
角梅花怨清江桂影寒黍離縁底事撩我起長歎
　　　夏口行寄婺州諸弟
迴頭烟樹各天涯婺女星邉逺寄家盡眼楚波連夢澤
滿衣春雪落江花雙雙得伴爭如雁一一歸巢却羡鵶
誰道我隨張博望悠悠空外泛仙槎
　
　
　
　
　
　
　
　浣花集巻七
欽定四庫全書
　浣花集巻八　　　　　　唐　韋莊　撰
　　今體詩凡九首
　　　南省伴直(甲寅年自江/南到京後作)
文昌二十四仙曹盡倚紅簷種露桃一洞烟霞人迹少
六行槐栁鳥聲髙星分夜彩寒侵帳蘭惹春香緑暎袍
何事愛留詩客宿滿庭風雨竹蕭騷
　　　鄠杜舊居二首
却到山陽事事非谷雲谿鳥尚相依阮咸貧去田園盡
向秀歸來父老稀秋雨幾家紅稻熟野塘何處錦鱗肥
年年為獻東堂策長是蘆花别釣磯
一徑尋村渡碧谿稻花香澤水千畦雲中寺逺磬難識
竹裏巢深鳥易迷紫菊亂開連井合紅榴初綻拂簷低
歸來滿把如澠酒何用傷時嘆鳯兮
　　　寄江南諸弟
萬里逢歸雁郷書忍淚封吾身不自保爾道各何從性
拙唯多蹇家貧半為慵秪思谿影上卧看玉華峯
　　　投寄舊知
却將顦顇入都門自喜青霄足故人萬里有家留百越
十年無路到三秦摧殘不是當時貌流落空餘舊日貧
多謝青雲好知已莫教歸去重沾巾
　　　癸丑年下第獻新先輩
五更殘月省牆邉絳斾蜺旌卓曉烟千炬火中鶯出谷
一聲鐘後鶴冲天皆乗駿馬先歸去獨被羸童笑晩眠
對酒暫時情豁爾見花依舊涕澘然未酬闞澤傭書債
猶欠君平賣卜錢何事欲休休不得來年公道似今年
　　　題汧陽縣馬跑泉李學士别業
水滿寒塘菊滿籬籬邉無限彩禽飛西園夜雨紅櫻熟
南畝清風白稻肥草色自留閒客住泉聲如待主人歸
九霄岐路忙於火肯戀斜陽守釣磯
　　　絳州過夏留獻鄭尚書
朝朝沈醉引金船不覺西風滿樹蟬光景暗消銀燭下
夢魂長寄玉輪邉因循每被時流誚奮發須由國士憐
明日客腸何處斷緑槐風裏獨揚鞭
　　　綏州作
雕隂無樹水難流雉堞連雲古帝州帶雨晩駞鳴逺戍
望鄉孤客倚髙樓明妃去日花應笑蔡琰歸時鬢已秋
一曲單于暮烽起扶蘇城上月如鈎
　
　
　
　
　
　
　
　
　
　浣花集巻八
欽定四庫全書
　浣花集巻九　　　　　　唐　韋莊　撰
　　今體詩凡十二首
　　　與東呉生相遇(及第後/出關作)
十年身事各如萍白首相逢淚滿纓老去不知花有態
亂來唯覺酒多情貧疑陋巷春偏少貴想豪家月最明
且(一作/獨)對一罇開口笑未衰應見泰階平
　　　庭前桃
曽向桃源爛漫遊也同漁父泛仙舟皆言洞裏千株好
未勝庭前一樹幽帶露似垂湘女淚無言如伴息媯愁
五陵公子饒春恨莫引香風上酒樓
　　　丙辰年鄜州遇寒食城外醉吟七言五首
滿街楊栁緑絲烟畫出清明二月天好是隔簾花樹動
女郎撩亂送鞦韆
雕隂寒食足遊人金鳯羅衣溼麝薰腸斷入城芳草路
淡紅香白一羣羣
開元坡下日初斜拜掃歸來走鈿車可惜數株紅艷好
不知今夜落誰家
馬驕風疾玉鞭長過去唯留一陣香閒客不須燒破眼
好花皆屬富家郎
雨絲烟栁欲清明金屋人間煖鳯笙永日(一作/畫)迢迢無
一事隔街聞築氣毬聲
　　　宜君(一作/春)縣比卜居不遂留題王秀才别墅二
　　　　首
本期同此卧林丘榾柮爐前擁布裘何事却騎羸馬去
白雲紅樹不相留
明月嚴霜撲皁貂羡君髙卧正逍遙門前積雪深三尺
火滿紅爐酒滿瓢
　　　鄜州留别張員外
江南相送君山下塞北相逢朔漠中三楚故人皆是夢
十年陳事只如風莫言身世他時異且喜琴罇數日同
惆悵却愁明日别馬嘶山店雨濛濛
　　　病中聞相府夜宴戲贈集賢盧學士
滿筵紅蠟照香鈿一夜歌鐘欲沸天花裏亂飛金錯落
月中爭認繡連乾罇前莫話詩三百醉後寧辭酒十千
無那兩三新進士風流長得飲徒憐
　　　出關
馬嘶烟岸栁隂斜東去(一作/回首)關山路轉賖到處因循縁
嗜酒一生惆悵為判花危時秪合身無著白日那堪事
有涯正是灞陵春酎緑仲宣何事獨辭家
　
　
　
　
　
　
　
　浣花集巻九
欽定四庫全書
　浣花集巻十　　　　　　唐　韋莊　撰
　　今體詩凡六首
　　　過樊川舊居(時在華州駕前/奉使入蜀作)
却到樊川訪舊遊夕陽衰草杜陵秋應劉去後苔生閣
稽阮歸來雪滿頭能説亂離惟有燕觧偷閒暇不如鷗
千桑萬海無人見横笛一聲空淚流
　　　長安舊里
滿日墻匡春草深傷時傷事更傷心車輪馬跡今何在
十二玉樓無處尋
　　　過渼陂懐舊
辛勤曽寄玉峯前一别雲溪二十年三徑荒凉迷竹樹
四鄰凋謝變桑田渼陂可是當時事紫閣空餘舊日烟
多少亂離無處問夕陽吟罷涕􁉓然
　　　汧陽間
汧水悠悠去似絣逺山如畫翠眉横僧尋野渡歸呉嶽
雁帶斜陽入渭城邉靜不收蕃帳馬地貧惟賣隴山鸚
牧童何處吹羌笛一曲梅花出塞聲
　　　焦崖閣
李白曽歌蜀道難長聞白日上青天今朝夜過焦崖閣
始信星河在馬前
　　　雞公幘(去褒城縣/二十里)
石狀雖如幘山形可類雞向風疑欲鬭帶雨似聞啼蔓
織青籠合松長翠羽低不鳴非有意為怕客奔齊
　
　
　
　
　
　
　
　浣花集巻十
欽定四庫全書
　浣花集補遺目録
　　乞彩牋歌
　　詠白牡丹
　　長安清明
　　咸陽懐古
　　悼亡姬五首
　　平陵老將
　　春陌二首
　　春愁
　　嵗宴同左生作
　　和同年韋學士華下途中見寄
　　傷灼灼
　　漢州
　　秋霽晩景
　　和人春暮書事寄崔秀才
　　古離别
　　邊上逢薛秀才話舊
　　飲散呈主人
　　使院黄葵花
　　搖落
　　奉和觀察郎中春暮憶花言懐見寄四韻之什
　　奉和左司郎中春物暗度感而成章
　　少年行
　　令狐亭
　　閨月
　　閨怨
　　上春詞
　　𢷬練篇
　　雜體聨錦
　　長安春
　　撫盈謌
　　贈峨嵋山彈琴李處士
　　江皋贈别
欽定四庫全書
　浣花集補遺　　　　　　唐　韋莊　撰
　　　乞彩牋歌
浣花溪上如花客緑闇紅藏人不識留得溪頭瑟瑟波
潑成紙上猩猩色手把金刀裁彩雲有時剪破秋天碧
不使紅霓段段飛一時驅上丹霞壁蜀客才多染不供
卓文醉後開無力孔雀銜來向日飛翩翩壓折黄金翼
我有歌詩一千首磨礱山岳羅星斗開巻長疑雷電驚
揮毫只怕龍蛇走班班布在時人口滿軸松花都未有
人間無處買烟霞須知得自神仙手也知價重連城璧
一紙萬金猶不惜薛濤昨夜夢中來殷勤勸向君邉覔
　　　詠白牡丹
閨中莫妒啼妝婦陌上須慚傅粉郎昨夜月明清似水
入門惟覺一庭香
　　　長安清明
早是傷春夢雨天可堪芳草更芊芊内官初賜清明火
上相閑分白打錢紫陌亂嘶紅叱撥緑楊髙映畫鞦韆
遊人記得承平事暗喜風光似昔年
　　　咸陽懐古
城邉人倚夕陽樓城上雲凝萬古愁山色不知秦苑廢
水聲空伴漢宫流李斯不向倉中悟徐福應無物外遊
莫怪楚吟偏斷骨野烟踪跡似東周
　　　悼亡姬五首
鳯去鸞歸不可尋十洲仙路彩雲深若無少女花應老
為有姮娥月易沈竹葉豈能消積恨丁香空觧結同心
湘江水闊蒼梧逺何處相思弄舜琴
黙黙無言惻惻悲閒吟獨傍菊花籬只今已作經年别
此後知為幾嵗期開篋每尋遺念物倚樓空綴悼亡詩
夜來孤枕空腸斷牕月斜輝夢覺時(右獨吟/)
六七年來春又秋也同歡笑也同愁纔聞及第心先喜
試説求婚淚便流幾為妒來頻斂黛毎思閒事不梳頭
如今悔恨將何益腸斷千休與萬休(右悔恨/)
一閉香閨後羅衣盡施僧䑕偷筵上果蛾撲帳前燈土
蝕釵無鳯塵生鏡少菱有時還影響花葉曵香繒(右靈/席一)
(作虚席/)
芳草又芳草故人揚子家青雲容易散白日等閒斜皓
質留殘雪香魂逐斷霞不知何處笛一夜叫梅花(右舊/居)
　　　平陵老將
白羽金僕姑腰懸雙轆轤前年葱嶺北獨戰雲中胡疋
馬塞垣老一身如鳥孤歸來辭第宅却占平陵居
　　　春陌二首
滿街芳草卓香車仙子門前白日斜腸斷東風各迴首
一枝春雪凍梅花
嫩烟輕染栁絲黄勾引花枝笑凭牆馬上王孫莫回首
好風偏逐羽林郎
　　　春愁
自有春愁正斷魂不堪芳草思王孫落花寂寂黄昏雨
深院無人獨倚門
　　　嵗宴同左生作
嵗暮鄉闗逺天涯手重攜雪埋江樹短雲壓夜城低寶
瑟湘靈怨清砧杜魄啼不須臨皎鏡年長易凄凄
　　　和同年韋學士華下途中見寄
緑楊城郭雨凄凄過盡千輪與萬蹄送我獨遊三蜀路
羡君新上九霄梯馬驚門外山如活花笑尊前客似泥
正是清和好時節不堪離恨劍門西
　　　傷灼灼(灼灼蜀之麗人也近聞貧且老殂/落于城都酒市中因以四韻弔之)
嘗聞灼灼麗于花雲髻盤時未破𤓰桃臉曼長横緑水
玉肌香膩透紅紗多情不住神仙界薄命曽嫌富貴家
流落錦江無處問斷魂飛作碧天霞
　　　漢州
北儂初到漢州城郭邑樓臺觸目驚松桂影中旌斾色
芰荷風裡管絃聲人心不似經離亂時運還應却太平
十日醉眠金雁驛臨岐無限臉波横
　　　秋霽晩景
秋霽禁城晩六街烟雨殘墻頭山色徤林外鳥聲歡翹
日樓臺麗清風劍佩寒玉人襟袖薄斜凭翠闌干
　　　和人春暮書事寄崔秀才
半掩朱門白日長晩風輕墮落梅粧不知芳草情何限
只怪遊人思易傷纔見早春鶯出谷巳驚新夏燕巢梁
相逢只賴如澠酒一曲狂歌入醉鄉
　　　古離别(或刻/多情)
一生風月供惆悵到處烟花恨别離止竟多情何處好
少年長抱少年悲
　　　邉上逢薛秀才話舊
前年同醉武陵亭絶倒閒譚坐到明也有絳唇歌白雪
更憐紅袖奪金觥秦雲一散如春夢楚市千燒作故城
今日皤然對芳草不勝東望涕交横
　　　飲散呈主人
夢覺笙歌散空堂寂寞秋更聞城角弄烟雨不勝愁
　　　使院黄葵花
薄粧新著澹黄衣對捧金爐侍醮遲向月似矜傾國貌
倚風如唱步虚詞乍開檀炷疑聞語試與雲和必解吹
為報同人看來好不禁秋露即離披
　　　揺落
搖落秋天酒易醒淒淒長似别離情黄昏倚柱不歸去
腸斷緑荷風雨聲
　　　奉和觀察郎中春暮憶花言懐見寄四韻之什
天畔峩嵋簇簇青楚雲何處隔重扃落花帶雪埋芳草
春雨和風濕畫屏對酒莫辭衝暮角望鄉誰解倚髙亭
惟君信我多惆悵只願陶陶不願醒
　　　奉和左司郎中春物暗度感而成章
纔喜新春巳暮春夕陽吟殺倚樓人錦江風散霏霏雨
花市香飄漠漠塵今日尚追巫峽夢少年應遇洛川神
有時自患多情病莫是生前宋玉身
　　　少年行
五陵豪客多買酒黄金􁑭醉下酒家樓美人雙翠幰揮
劍邯鄲市走馬梁王苑樂事殊未央年華已云晩
　　　令狐亭
若非天上神仙宅須是人間將相家想得當時好烟月
管絃吹殺後庭花
　　　閨月
明月照前除烟華蕙蘭濕清風行處來白露寒蟬急美
人情易傷暗上紅樓立欲言無處言但向姮娥泣
　　　閨怨
戚戚彼何人明眸利于月啼粧曉不乾素面凝香雪良
人去淄右鏡破金簪折空藏蘭蕙心不忍琴中説
　　　上春詞
曈曨赫日東方來禁城烟煖蒸青苔金樓美人花屏開
晨粧未罷車聲催幽蘭報暖紫芽折夭花愁艷蝶飛迴
五陵年少惜花落酒濃歌極翻如哀四時輪環終又始
百年不見南山摧遊人陌上騎生塵顔子門前吹死灰
　　　𢷬練篇
月華吐艷明燭燭青樓婦唱𢷬衣曲白袷絲光織魚目
菱花綬帶鴛鴦簇臨風縹緲疊秋雪月下丁冬𢷬寒玉
樓蘭欲寄在何鄉憑人與繫征鴻足
　　　雜體聨錦
攜手重攜手夾江金線栁江上栁能長行人戀尊酒尊
酒意何深為郎歌玉簮玉簮聲斷續鈿軸鳴雙轂雙轂
去何方隔江春樹緑樹緑酒旗髙淚痕沾繡袍袍縫紫
鵝濕重持金錯刀錯刀何燦爛使我腸千斷腸斷欲何
言簾動真珠繁真珠綴秋露秋露沾金盤金盤湛瓊液
仙子歸無跡無跡又無言海烟空寂寂寂寂古城道馬
嘶芳岸草岸草接長堤長堤人解攜解攜忽已久緬邈
空囘首囘首隔天河恨唱蓮塘歌蓮塘在何許日暮西
山雨
　　　長安春
長安二月多香塵六街車馬聲轔轔家家樓上如花人
千枝萬枝紅艷新簾間笑語自相問何人占得長安春
長安春色本無主古來盡屬紅樓女如今無奈杏園人
駿馬輕車擁將去
　　　撫盈謌
鳳縠兮鴛綃霞疏兮綺寮玉庭兮春晝金屋兮秋宵愁
瞳兮月皎笑頰兮花嬌羅輕兮濃麝室煖兮香椒鑾輿
去兮蕭屑七絲斷兮泬寥主父卧兮漳水君王幸兮雲
軺鉛華窅窕兮穠姿棠公盻蠁兮靡依翠華長逝兮莫
追晏相望門兮空悲
　　　贈峨嵋山彈琴李處士(識者咸云數百嵗/有常建贈詩在)
峨嵋山下能琴客似醉似狂人不測何須見我眼偏青
未見我身頭巳白茫茫四海本無家一片愁雲颺秋碧
壺中醉卧日月明世上長遊天地窄晉朝叔夜舊相知
蜀郡文君小來識後生常建彼何人贈我篇章苦雕刻
名卿名相盡知音遇酒遇琴無間隔如今世亂獨翛然
天外鴻飛招不得余今正泣楊朱淚八月邊城風刮地
霓旌綘斾忽相尋為我尊前横緑綺一彈猛雨隨手來
再彈白雪連天起淒淒清清松上風咽咽幽幽隴頭水
吟蜂遶樹去不來别鶴引雛飛又止錦麟不動惟側頭
白馬仰聴空䜿耳廣陵故事無人知古人不説今人疑
子期子野俱不見烏啼鬼哭空傷悲坐中詞客悄無語
簾外月華庭欲午為君吟作聴琴歌為我留名系仙譜
　　　江皋贈别
金管多情恨解攜一聲歌罷客如泥江亭繫馬緑楊短
野岸維舟春草齊帝子夢魂烟水闊謝公詩思碧雲低
風前不用頻揮手我有家山白日西
　計有功唐詩紀事云莊字端巳杜陵人見素之後曽
　祖少微宣宗中書舍人莊疎曠不拘小節李詢為兩
　川宣諭和協使辟為判官以中原多故潛欲依王建
　建辟為掌書記尋召為起居舍人建表留之後相建
　為偽平章事莊為王建管記時一縣宰乗時擾民莊
　為建草牒云正當凋瘵之秋好安凋瘵勿使瘡痍之
　後復作瘡痍時以為口實
　莊集詩人一百五十人得詩三百章為又𤣥集序云
　此葢詩中鼓吹名下笙簧擊鳬氏之鍾霜清日觀淬
　雷公之劍影動星津雲間分合璧之光海上運摩天
　之翅奪造化而雲雷噴湧役鬼神而風雨奔馳但恣
　其食馬留肝徒云染指豈慮其烹魚去乙或致傷鱗
　莊應舉時遇巢冦犯闕著秦婦吟云内庫燒為錦繡
　灰天街踏盡公卿骨公卿多垂訝莊乃諱之時號秦
　婦吟又有帝子夢魂烟水闊謝公詩思碧雲低最為
　警䇿至若閑卧詩云誰知閑卧意非病亦非眠又手
　從彫扇落頭任漉巾偏識者知其不祥後誦子美詩
　白沙翠竹江村暮相送柴門月色新吟諷不輟是嵗
　卒於花林坊葬於白沙
　
　
　
　
　
　
　
　
　
　
　
　
　浣花集
