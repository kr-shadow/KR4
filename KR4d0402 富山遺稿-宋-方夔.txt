#+TITLE: 富山遺稿-宋-方夔
#+DATE: 2018-05-12 10:19:43
#+SOURCE: github.com/kanripo/KR4d0402 master 3d42db4f                
欽定四庫全書　　　　　集部四
　富山遺稿　　　　　　　别集類三(宋/)
　　提要
　　　　(臣/)等謹按富山遺稿十巻宋方䕫撰䕫一名一
　　　　䕫字時佐淳安人生於宋季嘗從何夢桂游
　　　　攻舉子業不利於有司退隱富山之麓扁其
　　　　堂曰緑綺授徒講學其間自號知非子嘗著
　　　　漢論十巻富山懶稿三十巻行於世其後刋
　　　　板散佚裔孫世徳等復裒集其詩輯為是編
　　　　䕫學有原本人品亦極高邁商輅嘗稱其詩
　　　　紆徐渾厚弗事雕琢可見其沖雅之操周瑄
　　　　亦稱其發之聲律不為體裁音節之所拘葢
　　　　䕫遇興揮毫所作頗乏研鍊之功故輅等云
　　　　然要其情致纒綿機趣自足五言一體氣勢
　　　　蒼莽尤較勝於七言淳安方氏自北宋以來
　　　　如殿中丞仲謀通判元修右文殿修撰誾太
　　　　僕少卿聞等皆擅詩名為時所稱許今其集
　　　　雖已亡佚而流風餘韻沾丐後人知其濡染
　　　　固有自矣乾隆四十六年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
富山遺藁淳安方先生一䕫公所著詩也先生生宋元
間天資穎悟志學懇篤嘗從遊潛齋何先生究心義理
之學仕既勿顯因退而築室富山之麓授徒講學學者
稱之曰富山先生今所遺詩多五七言古體紆徐渾厚
弗事雕琢要其學有源委然亦足以觀先生沖雅之操
矣昔歐陽文忠公謂詩人多窮非詩能窮人殆窮而後
工世以為名言先生惟弗大用故事業無所見有藴於
中皆於詩發之豈非窮而後工者耶先生五世孫文傑
彚輯將鋟梓以傳屬予一言未及答適文傑之子中領
鄉薦来京復介宗人兵科給事中廷臣促予言敬為書
此先生詩予友周𢎞璧言之備矣覽者當有得也商輅
序
欽定四庫全書
　富山遺稿巻一
　　　　　　　　　　　　　宋　方䕫　撰
　五言古詩
　　古意四首
　　　其
龍文雙寶劍誰鑄吳山英秋水光的皪俯視千金輕猶
餘報仇血白帝金天精百用不缺折潛鋒理故城芒角
不可掩氣衝牛斗星卓哉兩達士一旦出幽㝠顯晦各
有數飛沈兩無情孤雄顧其雌玉匣時悲鳴吳楚隔千
里滄波㑹神靈一體互分合變化不暫停悠悠劍津水
早暮風雲生
　　　其二
陽聲鼔羣動更變無停機至人奪造化假合出範圍渭
川起老龍一龍不得隨化為百尺竹玉立青差差仙人
去市門三年願相依金丹遲不就失路將安歸臨分投
之杖平地去如飛還家尚肉眼棄擲不復持回首失蹤
跡飛騰息天池惟餘萬叢玉年年長新枝猶疑風雨夜
回龍嘯空陂
　　　其三
秦皇滅諸儒若人媚幽獨偶来得名山依山結茅屋希
聲陶淳風無意蘄絶俗兒孫日以逺幾見碧桃熟漁郎
從何来延縁寒溪緑兹遊窺天祕平生未經目頗見有
此容父老邀我宿清談略晉魏世路嗟翻覆淹留信可
樂離念苦羈束幡然理回棹瑟瑟風吹足往来記行迹
溪路三四曲機心不自閟何事驚麋鹿回首不逢人白
雲渺空谷
　　　其四
遼海有黄鶴翛然出塵姿結巢青松頂百丈無柯枝磐
石䕶其卵清露哺其兒一朝羽翼成丹霄恣遨嬉夕倦
宿月窟朝飢飲瑶池升髙忽反顧昔是今已非歸来三
歎息塵俗無由知焉能與衆鳥碎啄隨雄雌欲語不可
了復作摩天飛仰望邈不及千載留餘悲
　　予讀書之室先從兄時南嘗扁以緑猗今二十餘
　　　年矣感歎存殁遂成長篇
峩峩髙山東迢迢青溪曲采蘅擷薜荔結搆蝸牛屋中
有讀書堂堂外萬脩竹錯出泉石間翛然隔塵俗勁剛
逢干節空洞夷齊腹長釣横江鯨翠立摩天鵠借問主
人誰彼美清如玉瓶罌空四壁簡冊富萬軸小篆掲新
扁髙步踵前躅籜龍忽變化遺歌焉忍續嵗晩坐相向
此君幸予辱榮悴紛變態風雨寒暘燠春来枝葉蕃蒼
璆森在目勢且干青雲肯顧凡草木憐渠痛灑掃日哦
三四幅吾詩試評品千古配淇澳
　　富山泉
先故居此山兩翁各嬋嫣少翁復北徙宅廢餘此泉翁
死且求飲他水輒棄捐試以真水往一杯同蜕蟬兩翁
不可見久矣為飛仙澤餘有盡世泉流無竭年耜巖少
翁後往嵗勘丹鉛倚徙感陳迹瘦蛟落長牋邇来絶妙
語此意誰能傳豈知援溺手鐵石新磨鐫嗟予世味薄
飲水抛葷羶時時汲脩綆洗眼看殘編
　　上按察胡大使
我生苦不早已後朱紫陽居近世未逺頗亦承餘光恭
惟紫陽翁派接周程張實學有實用為世作舟航古人
不可見来者猶有望紫山豪傑士理學望北方帝憂浙
右民煩公持臺綱吾道無南北得志同濟量我亦忝諸
生得升繡衣堂厥今民凋瘵如疾居膏肓棄捐不自保
况復有蓄藏吏貪不加恤乘時肆敓攘願公活斯民風
俗還虞唐
　　賀寺簿先生入新居
紫陽從西来孤峯望吳越自昔有佳人髙蹈造理窟雉
山走其下清淑鬱未發吾宗紫陽居秀挺鸞鳯骨家學
印大程南北斗柄掲邇来卜新居佳氣渺葱鬱天香生
桂蘭野性老薇蕨嬉遊獨樂園翛然立清絶我来坐庭
隅幽草澹風月圖書有真趣為指掌中訣
　　牧牛
我有折角牛放在前山麓山瘦石稜稜嵗月老觳觫摻
摻過百指仰此種田榖短笛卧斜陽我飯何時足
　　知幾
利欲沈着人猶如膠漆盤誰能逝不濯背走急水灘仕
宦豈不好惟有知幾難西風動歸興至今數張翰
　　讀李翰林詩
喜詩如喜酒舉世流饞涎問酒有何好妙處竟不傳古
人日已逺絶響三百篇後来誰措手諷詠皆陳編自從
騷選起衆作同蟲蟬憲章日淪䘮變滅成飛烟翰林非
世人金晶應星躔手弄玉帝旂墮作詩酒仙行跡老屐
齒俠氣餘龍泉淋漓灑醉墨妙語窮真筌信手拈斧斤
一揮中方圓彼哉夸奪子駭汗莫敢肩玉堂不能留飄
落南海邊從此誇汗漫一往五百年生平尚邱壑夢想
岷峩巔慙君贈醉侯我飲不滴涓我詩如我飲撫頂期
相怜莫乞飛霞佩學舉白玉盤
　　九日讀陶淵明詩
晉有靖節翁古昔稱髙士自陳簮組後為義不兩仕雖
乏報韓功深懐帝秦恥拂衣歸故園寒菊被栗里醉餘
灑新詩題自庚子始托此明大閑言外有餘㫖我生後
千嵗歴十五庚子區區一垤中起滅紛未巳壯夫感頺
光大運悲逝水登髙極遐想舒巻寓至理風期渺相接
衰暮竟誰似酌泉薦芳馨茫茫九泉起
　　夜坐閲書
賈不至千萬仕不至萬石時窮兩不遂衰鬂秋蕭瑟平
生用力處文字派六籍胸中萬斛泉老不出涓滴丈夫
處世間志願何時畢抱此無用物價重連城璧蛟龍死
泥沙蟠屈留遺跡政使傳後人虚名復何益
　　寄題吳愛菊
淵明歸故園心與境俱㑹種菊滿東籬髙致在菊外故
人絶世好尚友渺千載幽賞屬同流更有心期在
　　古意
子房英特人易老窮根柢縱横出妙用萬變不離體當
其報秦時家難不顧弟揮槌擣祖龍結客自燕薊天地
為震動此身一稊米秦亡志雖酬韓破顔仍泚来謁龍
準公投機類天啓中原紛戰爭兩强力難觝雍容談笑
間國恥竟刷洗舊君有反服臣子獲盡禮雄心就斂退
勲業猶唾涕仙人在何許髙步凌北濟壑松作糗糧煑
石當酒醴千載邈髙風仰望首重稽
　　郡人有朱買臣嚴子陵按史傳買臣吳人嘗出為
　　　㑹稽太守名曰鄉郡㑹稽葢今兩浙之地吾郡
　　　特以去州二十里曰朱池為買臣昔居之地難
　　　以攷見其實子陵晩耕於富春山中則今釣臺
　　　是也二公出處不同心事亦異姑以其同為郡
　　　人各賦一首使九原有作不悵来者之不我知
　　　也
魯不識仲尼妄謂東家氏知音古為難而况諧俗耳寒
松翳遺貌弔古獨倚徙歌聲餘老樵昔居竟誰是當年
翁子貧賣薪沽酒市一朝入漢庭歘作青雲士出領虎
符貴牛酒賀閭里邸間綬若若差排庭中吏旁人自送
迎我亦附長史片言負茂陵竒禍竟博死窮通有定分
何足計戚喜豆羮輒動色未可欺妻子阿婦非棄翁頗
亦窺見此後車且恥載誰肯並廟祀
　　　又
舟行徵君里步登徵君山雪瀨潄我齒玉泉洗我肝遐
想臺上人披裘曳漁竿去齊復適吳来往浮雲閒一釣
得文叔客星照林巒再釣得小苑髙風凜祠壇古人邈
不及絶俗為甚難一時尚竒怪千載起懦頑我歌小招
詞公来顔不歡長嘯震㝠杳載月下前灘
　　昌陽
昌陽十二節茸茸碧且鮮不堪置几案拳石留餘妍托
根寄幽絶夐在荒山巔不矚婦女盻不聞雞犬喧水石
相依附花開巳千年一朝服食成肌骨翔飛鳶我欲啜
此草隠訣無由傳逝將涉浩蕩相期十洲仙
　　詠史
代馬必死戰韓盧必死獵萬族雖有殊受性固莫奪君
看伏波翁心火老不滅萬里戰壺頭赤手擁馬鬛前言
一朝酬英氣半途折海南紀銅柱城西埋石蕝所以髙
世人甘守田園拙梧楸老歸夢桑梓借餘熱人生貴適
意似用生分别為問澤車乘何如水鳶跕
　　早行
出門挂襆被客路寒溪早團團霧中日淡月隠林梢村
巷驅飢牛楓林度飛鳥山行未十里佳處輒藉草道逢
青衿生肝膽總傾倒分手各東西蘋花風嫋嫋
　　晩坐有感
青山圍四旁南斷如金玦殘霞映寒碧杳杳鳥孤没我
本忘機人忽忽老嵗月身係三家村心到極窮髮蕭然
病脚僧丈室坐説法事業誰做盡堯舜行不徹義理誰
説盡孔孟引不發有心阻世用自來同一轍人生直如
寄世路㑹有役何時拂衣去結筏造溟渤
　　黄楊
萬物具生理日與化工運黄楊性獨殊一嵗長一寸氣
機有時歇厄㑹屢遭閏豈無土壤培亦有雨露潤爾夀
傳雲仍爾木僅尋仞老氏損成益顔子退為進至人妙
觀物此理如符印
　　竹夫人
殘陽未斂戍中夜苦無奈噆膚跳蚤行掠面飛蚊過玲
瓏織翠縷有来饋一箇不惟供夜直亦可専房卧此君
丈夫心節操抱寒餓未免斤斧傷復受巾幗涴我老乏
風情偃息便慵惰不令魁梧人化作兒女􁀙
　　雁奴
雁落常水宿奴輒警暗晦巳逸渠處勞禍患出恩愛老
漁窮意巧半夜弄光怪奴亟告其羣舉羣驚相戒漁火
不時明奴告不息喙衆方恬夢寐不悟伏機械一夕雖
屢驚四顧無已害利觜叢之身尤恐奴相賣漁者乘其
囂尺箠盡同隊辱令孟堅死依勢博陸敗小忠悞平昔
今日復何悔
　　前梁父吟
朝趨梁父岑暮投梁父麓左肩抱長攙右手牽黄犢禾
生亘原隰生計自為足罷耕還讀書何必事精熟茫茫
萬古墳苞括納心曲琅山藹空青淄水漲寒綠嗟我七
尺軀披雲卧幽獨抱膝一長吟清響振空谷
　　後梁父吟
我生在畎畝志願向此畢糲飯為我糧醜女為我室英
英帝家冑屢駕欵蓬蓽片言誤相酬攙我手不釋立談
豢吳兒再戰走漢賊托孤赴永安仗鉞駐渭北人生盛
意氣事㑹靡終極桑株渺何許嵗月去如擲朗然舒巻
心始末本無隔
　　偶閲淵明開嵗古詩因和其韻
開嵗倐五十陶翁感浮休我生苦後陶夜夢從之游大
塊無停機嵗月去如流棄家客東安泛泛雙浮鷗羲軒
古主人中古稱旦丘大倫具五常大法列九疇寥寥向
千載孤唱絶衆酬藐然愧前哲中路肯止不逝言晩聞
道惻惻懐長憂廓落八紘内俛仰吾何求
　　别洪復翁
十載與君友何曾異悲歡憂寒夜同袍念飢日同餐晚
節各大繆濁世多波瀾我爭東山墩君赴金沙灘雲萍
不相接我窮君長歎出門重入門轉覺營生難故人贈
尺書招我来東安水雲三百里飛鴻集江磐君如跨海
鵬發軔鶱脩翰咫尺視萬里歸沂天池湍梅花㸃飛雪
相將理征鞍新詩月幾首願寄青琅玕
　　葛溪浴丹泉
杉松翳蒼翠古寺依寒溪小橋度空濶勝事窮朝隮仙
人渺何許昔年此孤棲丹成餘此泉髙步凌雲梯至今
浴丹處精光貫虹霓老仙不厭世寄跡隨東西當時不
相顧野鶴羣鳬雞一朝上寥廓指爪留沙泥我生曠刼
内臨老歸途迷猶疑丹在水清嚥分刀圭
　　和淵明雜詩奈何五十年韻
我生未為後議論頗自喜讀書見古人慷慨欲立事既
壯涉憂患輾轉不如意五十今到門翻與窮鬼值老馬
但垂頭不似新駒駛前途勿復道有酒且勤置
　　比来東安以歡字十二韻别復翁寄有和章送别
　　　今再和答之
我攜無言子東去顔不歡故人日巳逺嘿嘿寢與餐寄
洪樂山水岡巒湧濤瀾有時戲吟詩音韻揺風灘朋儕
相徵逐歌笑雜悲歎朝吳暮過楚千里不憚難功成早
斂退騎鶴伴子安下視地上友俛首依江磐低飛不能
起俯借摩天翰我老涉世患衰懦心不湍從君上寥廓
永謝輿與鞍歸来不空手𤣥圃收明玕
　　詩人詠鴟夷西子之事多矣按越敗於魯哀公元
　　　年想鴟夷五餌之策必其時也至哀公二十二
　　　年越滅吳西子復歸計其年亦老矣豈鴟夷如
　　　洛陽賈人不能忘情於舊約耶
去時苧蘿山送我搏黍叫歸時苧蘿山迎我桃花笑一
别二十年過眼如風燎人生重後㑹世事中前料未驚
馬齒長猶喜雞皮少功名志已酬富貴頭終掉傍君鴟
夷槳舞我烏棲調撫景惜餘年烟波老漁釣
　　古意六首
　　　其一
老樵腰短斧朅來此山中林深絶人跡邂逅兩老翁石
上安棊局零落歸飛鴻置斧偶坐睨終竟誰雌雄低頭
欲借問冉冉巢雲松索寞下山去樹杪餘殘紅不知嵗
月逺但見邑屋空神仙在何處只與人世同眼淨偶自
見心到遥相通片時處仙境百年坐春風區區笑劉吕
妄覓蓬莱宫
　　　其二
誰斧若木枝銅榦蒼玉葉年年来滄波疑與溟渤接戲
攜赤玉舄跨此寒岌嶪飄然造殊庭不用維與楫浩浩
吹天風涼氣入衣衱拍浮天漢濵匏𤓰芒􁉁􁉁黄牛不
服箱放繩掉長鬛素娥不織裳抛梭理香頰千年蒼蘚
痕機杼空妥帖疑是媧皇土藏去壓歸篋歸来不知處
滿目迷空堞惟有賣卜人知向天根躡
　　　其三
翩翩南昌尉来自九江西天闗列虎豹欲進無階梯臣
有治安策不忍死窮棲浮浮山林氣披褐朝金閨上言
訐貴戚下言憫羣黎肉食久喑黙狂叫發草藜臣言可
采擇寸刀刳鯨鯢一再不合意反斾風凄凄君綱墜不
振况復子與妻自諧塵外約東遊隠㑹稽
　　　其四
武夷千餘仞山上巢羣仙曾遊析木津醉墮白玉船其
下誰換骨潤州小嬋娟烱烱玉蓮鎖棲之此山顛丹砂
一㸃染靈化誰控摶塵根洗不盡展轉来凡間從言一
念失巫山渺雲烟徒然八十返空度三千年
　　　其五
牧牛長得嬉牧馬長得騎惟有牧羊苦奔走脚脱皮道
人不我惜令作牧羊兒我羊數萬頭豈不為渇飢食草
百步間寒碧青萋萋少許自為足不慕飽與肥羊眠即
化石羊行不跳籬竟日卧松下誰知藉金閨紫烟横石
室兄来莫相疑
　　　其六
博浪不成功偶此脱民籍客從何方来年紀約五百相
逢昧平生視我猶厮役知是羲皇人来去了無跡神機
不忍閟袖有青囊冊讀之盡緑字歴歴幕中畫十年風
塵中談笑等兒劇清濁同一源凡聖本無隔願言邈清
風歸来抱山石
　　田家四事
　　　耕
古人以農仕仕即為公卿未仕有常業安得不躬耕我
耕常及時破塊當初晴墳壚土性異勤怠人力并泥塗
淤手足霧露沾裳纓婦子挈午餉勞苦寛我情罷耕亟
放牧吾牛亦飢鳴投耒重回首深山空月明
　　　種
我生古揚州田下異梁雍山田種荒菜水田種浮葑地
力肥瘦兼農器有無共及時撒新榖摶黍逓幽哢生意
日夜長移秧趂芒種未嫌豚酒祝自樂雞黍供落日竹
枝歌猶是豳原頌
　　　耘
良苗巳入土田間水沄沄昨夜苗根發翳葉如烟雲草
生害我苗匝月一再耘是時人苦熱出門天未昕鬰蒸
體流膏爬捽手生皸手荼擁根節腰草驅蠅蚊青青衿
佩子從事哀我勤哀我勤自樂爾非沮溺羣
　　　穫
涼風入衣襟斜日照墟落我稼將登塲築杵聲槖槖宵
征備冦盜日行呀鼠雀腰鎌赴田間是處竟秋穫刈疾
笑翁健負重慚兒弱山炊雜戎菽野草配塲藿人生累
衣食計較一餉樂巳矣復何言吾生老耕鑿
　　喜雨
去年稻田荒七月青蟲起今年七月雨稻田盈尺水人
生㑹有涯飢飽互煎煑造物如狙公顛倒生嗔喜我岑
枯槁人未脱烟火味試問河豚羮何如江鱠美
　
　
　
　
　
　
　
　
　
　
　
　
　
　富山遺稿巻一
欽定四庫全書
　富山遺稿巻二
　　　　　　　　　　　　　宋　方䕫　撰
　五言古詩
　　予家窻外種竹逾千箇每開窻輒相對終日今嵗
　　　館前亦多竹遂賦一首
五年慣在家貧賤自稱好飢鷹空䕶巢疲馬長戀藁森
萷萬脩竹自喜結交早旦暮從渠遊不恨兩枯槁今年
出山去敗皷費擊考此君不我嫌到處愜懐抱翛然書
齋下粉黛間新老相看便歌詠物外恣探討此生一過
客去住何足道竹下有石交歸来薙幽草
　　詠史
　　　李陵
都尉出塞北全軍戰浚稽喊聲春霆震殺氣隂雲低單
于不相識借問將軍誰將軍本將種氏族派隴西天明
皷音死劍斬軍士妻塵沙昏白日道路東西迷馬蹄去
不返邊草空萋萋髙堂視白髮到死長悲啼歸期日復
日老病天一涯可憐龍門翁空作無隂兒
　　　蘇武
中郎出玉門蕩節照絶域使指未分明竒禍誰能測劍
鈍割不深一朝来海北霜風入氍毹冰雪凍服匿老羝
石女兒嵗久無出息遣来小居次無何乳通國古人凜
垂戒男女及飲食多少英雄人此心滅不得萬里十九
年費盡一生力歸来麒麟中愁絶逺山色
　　　邵平
故侯學種𤓰衰榮互相代隨時改門户不改獨心在中
原方起事未有山西對不藉芒碭雲逺激浙江匯非闗
㨂㸃人自為非主吠蹉跎志不就去住無留碍晩入丞
相閤不墮籠絡内片言中臣主顛倒窮百態除却下邳
侯漢庭無此輩
　　　謝安
安石在東山豈是無心者投跡髙隠中妓樂妙陶寫功
成間管蔡灑泣悲用舎乃知富貴人此心未脱灑
　　　楊惲
請君邯鄲舞聽我𢎞農曲本是田家人誤竊封侯禄貴
盛難久居終然手反覆南山有舊業披榛撒戎菽苗稀
草荒穢欲鋤力不足歸来日已夕一醉酒新熟歌罷即
長眠悲苦過於哭
　　感興二十七首
　　　其一
斑斑林中雉雌雄伺朝暉鼓翅飛不逺山田麥苗肥飲
啄百步間未暮相隨歸當春哺羣雛長大各自飛宇宙
豈不大嗟爾為生㣲窮途守一轍畢命芝與薇
　　　其二
婉婉馬上女兩頰瑩寒玉弓彎敲鐙踏側立紛相逐借
問誰家兒近出常山族兒家昔鼎貴煌煌什朱轂父親
守常山忽值邊馬蹙起義功不成巢傾卵亦覆妾身轉
流落嵗久無錢贖欲去無縁由安得南飛鵠
　　　其三
死時鮑魚臭生時椒蘭芬好惡相補報不及寸與分當
其得勢時六合旁無人侯邦盡夷滅邊馬亦逡巡豈知
驪山下金棺化灰塵所以楊王孫自與木石親纍纍三
尺土悠悠百年身
　　　其四
去年春花少開晩不及時今年花開早滿樹紅離披多
花豈不好中有枯死枝夏潦則秋旱物理有盈虧鬱鬱
松與柏收斂含華滋嚴霜嵗欲暮蒼翠無時衰
　　　其五
朱樓逺迢逓繚以十里牆浮雲隠華桷夾路翳杉篁山
河未曽改世事不可量往者邊馬来主人意蒼黄半死
半脱走兒女不及將朝為綺羅叢暮作瓦礫場近傳有
其妾託身于襄陽一男作酒保相望居河梁骨肉各分
别中原渺茫茫浮雲何足羨俛仰悲荒涼
　　　其六
隂陽轉兩輪五氣扇雙磨有生寓寰中濛濛如噴唾魚
鳥各飛沈梧棘稱小大多婦彭祖夀立善夷齊餓衆星
欲西行勁風牽以左蒼蒼望北極天命知何奈
　　　其七
松柏生髙岡藤蘿托臭味結交青雲上緩急不相棄生
平尚然諾彷彿杜穉季出入王侯門平地生翼翅兩都
尚勲階五管盛聲利朝挾尺書去滿紙一署字贈我千
黄金揮斥猶涕淚兒女憐賤貧誰知丈夫志
　　　其八
種竹依逺林風急杪不折同根有榮枯枯枝先斷截茫
茫天壤間小大各糾結惟人具知識兄弟况同血一居
卿相位僕妾借餘熱升沈各為謀滴水不通洩人生骨
肉親富貴猶一吷丈夫屬有思莫笑袁劉拙
　　　其九
浙江萬里浪杳杳来夾碣倒流趍海門震薄魚龍窟舶
舟何處来隨潮出復没眩眼方揺揺歘至如飛鶻水天
漭無際雷風互飛發寄身波濤中性命危一髮寄語弄
潮兒昨夜缺完月
　　　其十
轉丸有餘巧物莫如蛣蜣置身糞壤中不復知狊香兒
女苦貧賤自愛錢滿牀丈夫意見别胡為死排牆人心
最靈智自合知短長清濁雖異趣均墮聲利場為善與
為利相去爭毫芒不見舜與跖雞鳴辨存亡
　　　其十一
舊籍占東南相去天一握曩聞大瀛海出縮幾蝸角欲
説耳目隘欲涉闗河邈離合自有時甫見一南北逝將
擺世事羽化騎鸞鷟朝行過夷門暮去宿易涿三晉多
權謀鄒魯守經學人生出與處相逢飽商確棄捐何足
惜無為悞竒璞
　　　其十二
朝登北印坂暮抵樂遊原燐火翳復吐髑髏夜呼寃不
見昔時主但見陵與園銀鳬巳羽化石馬猶草根向来
爭天子一口吞乾坤誰知百年後不免遭樊温寳玉頻
發掘朽骨無精魂景昭去何處芳草悲頽垣縣官供衣
食當時多子孫
　　　其十三
月府有竒木根榦飽清露生香異凡間衝風落天路髙
枝舞青鸞低枝弄霜兔姮娥方妙年衣采純純素娉婷
不肯嫁含情待誰訴昨與汗漫期徑向銀河渡授我不
死藥倚徙怨遲暮即席欲服食終夕愁相誤悠悠下髙
寒回首空烟霧
　　　其十四
南國有美人紈素閟清艶房櫳凄冷風孤缸颭寒燄抱
琴鼓黄鍾盎盎牛鳴塹一彈春岫妍再鼓秋波灔却立
步蒼茫嘿嘿有何念秋夜不肯明霜露畏㸃染獨宿守
空帷寸抱耿霜劍
　　　其十五
石蘭媚幽姿叢生在空谷霜雪凍不死寒碧秋更緑結
交薇蕨中疇昔傍人屋山行偶見之采采不盈掬嵗久
未消歇懐袖自清馥我欲寫君心寄以孤生木必有非
耳人聴此無譜曲
　　　其十六
天陽居盛夏生長無時休熒惑欲何詣渇奔極炎洲老
龍恐枯死深潛閟隂幽攢峯擁凝碧玉鑑開寒眸神靈
䕶甿俗盤盂置鰼鰍雷公持玉斧天女挾行輈行雨豈
不苦軃懶化癡牛煌煌飛電光上下窮其搜嗟龍獨何
避自愧乏世求變化付雛衆畢命歸寒湫
　　　其十七
百年特生木堅骨餘蒼榦棄材偶見收竒製出野爨絙
以朱絲絃猗蘭度將半相思越闗河安得見此粲悲来
不成調清響忽中斷沈吟巻羅衣終夕愁零亂明月照
空庭盈盈滿霄漢
　　　其十八
雅道久絶響遺詩邈誰繼烈士死無意古風未淪替後
来何足道翕翕逐聲勢一朝有蹉跌鳥散魚深逝萬物
有殊性小大各為計松柏生髙岡不肯附蘿薜世路不
可回吾自尋吾契
　　　其十九
昔聞楚山人服毳而冠鶡危坐古松根不飢亦不渇顔
色白如玉千嵗如電抹我行不憚逺晨去披裋褐平生
戀着心恩愛資妙割開口諒来意丹鼎分圭撮相看語
未了冉冉翔木末歸来問故人雲山渺空濶
　　　其二十
著籍占杜曲别業在臨淄雞號夜鐸靜汗血逐膏脂縱
横一握算顛倒逢笑嬉舉俗以為妙紛紛盡愚痴不見
朱公子千里来相師偶然得我策沼吳航妖姬祕此枕
中術若有千嵗期大化常不偶日與人事移人事多乖
忤汝計不得施君看貨殖傳刀間有衰時
　　　其二十一
冀北渥洼種墮地已汗血深目老奚奴日夜供剪刷一
朝混南朔馳道三丈濶道邊館候騎歴歴抵燕越吳兒
富金錢補買計家活牽来中程度火印死不滅置之皁
櫪中時彼芻與秣往来給官行飛去如電抹奔走皮骨
空不見淹嵗月區區鹽車中莫笑駑馬劣
　　　其二十二
萬山斗入處百獸家其間天寒橡栗富朝食暮未還不
知鵲與盧與之有何寃霜晨飽以飯獵夫亦加餐昨日
料蹄跡銀灣水猶渾解紲任所之理氣升岡巒忽然得
遺臭逐逐窮千山歸塗巖谷震倒掛九節斑渾含喜欲
舞明朝急輸官犬乎爾誠能終然死霜菅
　　　其二十三
桓公讀古書慙其堂下斵呼来與之談妙手不可學人
生苦未悟發軔要切琢譬如搜海珍澄汰江河濁不辭
用力久竒寶收把握君為談空人皮毛俱解剥超遥不
二門機鋒森劍槊從渠透𤣥妙風影不可捉
　　　其二十四
吾聞羲軒時真淳初未散人人悟此理不用一言贊漂
流三季後前聖多憂患木鐸方大鳴音響惜中斷百家
自其後非是紛相難父子起爭端恨死呻吟緩秦人規
我隙行素俱灰炭讀律不讀書條貫毛髮亂嗟彼商顔
人坐不學城旦一曲紫芝歌應有三人歎
　　　其二十五
雄蜂採花粉雌蜂銜花汁粉以作黄蠟汁以蒸白蜜不
辭盜我(闕/)但規安我室吾窮還可忍嵗嵗看分出不見
岐周人先世但積徳土地付獯狄自愛豳沮漆兒孫徧
天下魯衛鄷郇畢勿言天未定此理終可必
　　　其二十六
屏前戲羣優黄冠與榛杖喜怒視朝暮弔慶隨俯仰不
知有線索但道多伎倆須臾屏後人掣去無影響人生
大化中天地一罝網紛紛聲利場舉世爭掉鞅此身歸
空虚身外計得䘮我笑痴絶人長作去来想區區曹孟
徳詭譎窮萬狀聞道西陵墳妓樂鬧黄壤
　　　其二十七
我觀古人書得見千載上正閏互立論南北紛相謗自
從獲麟後法度久淪䘮非是千萬端史筆不可仗我欲
作野史筆法師素王文章行誅賞約束歸至當其人負
吾誅勿謂已屬纊書成不流傳則本留千嶂還有知我
人百世永相望
　　夜坐苦蚊
萬物有常理動息隨昏昕區區蟲豸中惡毒無如蚊云
是鬼母化佛語非傳聞喙尺利芒刺腰圍隠花紋飢尋
飛翅輕飽飲酡顔醺摶噬以自肥乘時皷妖氛潛伏草
莽間窺伺日向曛須臾却四出攢集窮崖垠横空聚復
散如布鵝鸛軍騰身飛猱捷發喊迅雷磤瞥然闖門户
来者何繽紛不但入翠幙偏工惱紅裙端坐鈌隄障各
各磨牙齦血肉生咀嚼斑駁瘃與皸如塗守宫血丹砂
服兼斤紈扇不住手揺動酸骨筋或時中指麾殷輪血
朱纁雖能殺一二未足空其羣有来効方略薙草收蕕
薫延燒煽烟焰殺氣凝隂雲羅空燖鴞隼搜野醢䴥麕
醜類盡驅逐暫息苗與獯自從生盤古元氣日磔分有
生潰亂出甘苦更臭芬而我墮世味未能去羶葷天陽
爍六合慢膚似遭焚之蟲併搜攪入夜無一傾誰知有
制伏火攻策竒勲當如運甓法百匝不憚勤事㑹靡終
極来者徵吾文
　　重九前一日與何㑹卿諸友分韻得日字禁體用
　　　字
人生多别愁日月去如擲飛鴻背朔雲老去猶旅食良
㑹不可常一嵗四五日悠然千載上此願何時畢是時
屬秋季月魄如弦直倦翰縱横飛暮景凝紺碧園英澹
寒芳貧女改顔色咄哉值兹辰僅隔風雨夕心賞了無
餘萬物空相逼勿歎客囊空冷面令渠赤
　　送月溪范景淳謁告寧母
小范湖海豪霜翮逈獨立詩名三十年巻軸森戢戢合
陪砥砮貢昱簉鵷鷺入蹉跎墮網羅取勢斜飛集栖栖
縣博士進退階伍什此来歎何晚風詩清可挹東安號
多士騷墨居諫給餘芳襲學子簪筆負箱笈先生隠講
幃淵源探軻伋詵詵榱桷材大匠總收拾我亦箇中人
奔走縁縷粒識字多不多炙竹槁無汁衰窮兩相值嘘
呵借君濕親幃惻盤羞我志已不及是時秋向殘客路
西風急寒溪月正明歸曬舊簑笠
　　夀雲岫徐友謙
武林有雲岫上有方外士昔年謁秦皇渡海萬羅綺蛾
眉雖可憐颯若風過耳歸来但却掃隠見白雲裏舉案
偕逸妻應門付稚子野興老薇蕨天香茁蘭芷自云初
生時彷彿記癸巳今年值甲午六甲再輪起我来欲問
道浮榮如脱屣終年坐臯比如折當門齒仙人據槁梧
今昔一隠几憐我壯非少星霜後一紀石爐煉神丹願
留候薪水丹成逐仙去千嵗一洗髓
　　徐友謙小築冒雨訪何通叟途中作
昔有王子猷連夜泝剡溪自要看雪月借人作標題與
君客異鄉咫尺隔東西良㑹不可數花時飲桃蹊俛仰
便陳迹霜葉颯已萋近来費要約尺書寄赫蹏天慳竟
未破霧雨猶溟迷此来有縁事小築喧拱枅請君堆壁
酒洗我流骹泥
　　寄䝉泉王南叟
憶昔未識易来訪易祖師丹墨事㸃勘君時坐臯比轉
眼十五載君壯我已衰爾来各異縣漂泊寄一枝重趼
有問道未省官與私君處瀟灑地一掃千首詩風濤隔
浩渺相望如九嶷寄音無家客為我問所思桑榆借餘
暖歸来定何時
　　夜夢入一市井中見有總角道人能相人者往来
　　　熟視予久之其語不能記也因授予以一握算
　　　籌謾記其事
雞鳴起羣蟄往来黑蚍蜉似聞塵埃中亦有玉雪流夜
夢忽見之恍如雲夢州其人髻雙髽衣上百結裘知有
袁李術精神寄雙眸語我我不解羅縷維與陬臨分忽
有贈付我一把籌振衣逐輕矯去去逝莫留飛空度杳
渺劃然墮巖幽我豈富貴人胡椒窮豆區長貧博長健
此理更王囚仙人去何許往往巢嵩邱俗縁幾時了約
我三千秋
　　續詠史二首
　　　嚴君平
西蜀嚴夫子易老養髙致日閲裁數人少取多論議初
不要贏餘未暮輒闗肆人知取人亷要之亦餘事假我
龜策業行我誨人意夫子不棄世誰言兩相棄
　　　韓伯休
賣藥長安市古有韓伯休紛紛要諧價百喚不轉頭坐
令兒女覺暮去不稍留人生異鳥獸飲啄擇所求豈無
爪距才而要安籠囚貧賤亦有道不獨為身謀
　　次韻通甫贈别
借我折絃琴彈君不調曲此材從何來妙斵嶧陽木一
奏唱離鸞再和彈别鵠音響無人知清絶過如玉若人
太古民不肯墮塵俗寫興希夷前袖手澹無欲彼哉紈
袴兒下視等毛粟憐我来鄉村妙詩時往復相思隔碧
雲清嘯振幽谷老我空自憐賴君時擊觸知音古来稀
不數晉荀朂紛紛箏笛耳勿與相徵逐
　　寄呈何潛齋小有洞天
小有古洞天仙峯戴靈鰲何人失守衛飛去隨波濤朅
来文昌宫還作貴人牢貴人舊散仙稍厭官府勞悵然
念人世謫居領巖嶅飢食柏樹子渇飲松枝醪涕唾視
勲業習氣餘詩騷我亦慕仙者何時脱羈絛終攜緑玉
杖東去訪盧敖
　
　
　
　
　
　富山遺稿巻二
欽定四庫全書
　富山遺稿巻三
　　　　　　　　　　　　　宋　方䕫　撰
　五言古詩
　　續感興二十五首
　　　其一
猛虎等百獸天賦與長雄曼胡利秋㦸隅目磨青銅從
知世路暗羣行各西東吼地一長嘯颯颯来悲風飢来
待人肉不數豹與熊肥領而黑喙不知是何蟲坐卧不
自防穴爾皮毛中爾虎雖云猛一旦皮骨空慎勿欺㣲
細即且制神龍
　　　其二
惡木生髙岡枝疎上指天雨露非有私蟠踞幾何年蕘
子寢其下山鳥棲其巔匠石過不睨生理得自全皮為
野火燒根為螻蟻穿空中不足恃一朝踣而顛上有千
嵗藤相依久纒綿樹猶不自保爾藤何足憐
　　　其三
大塊無私運萬象同一陶及其成器時罅漏雜堅牢所
以一世人長短紛馬毛窮或仁與善達或虐與饕共疑
造物繆名利相煎熬人生有常理賦命安可逃為善不
必疑禍福任所遭孰云漆園達夷跖均天弢見夷不見
疇泰山等秋毫
　　　其四
移根托西園桃李賞竒遇春妍雖可憐顔色悲中路奈
何窮巷士多被才華誤諸公謬愛客輪囷獲殊顧投分
未云深容易輸情愫恩光借春陽滋液荷凝露悠悠當
路塵素地輕㸃汚嵗暮抱棄捐君看囚山賦
　　　其五
濁水豈無月水濁不受光君看此孤蟾出入天中央遍
滿千家門徘徊度逥廊由来誰分璧招我昏暗場空庭
澹相對湛湛肺肝涼浮雲絶㸃翳寳此光明王天髙萬
籟寂參斗低復昂人生何時畢收拾還穹蒼
　　　其六
銅駞向京洛千里牽雙輪分不埋荆棘去鄴復還秦自
辭秋風客不浪五百春悲歡與窮㤗過眼如飛塵眷言
返桑梓茂陵翳荒榛憶昔禹鑄鼎羅縷九土珍猶嫌問
輕重推落泗水濱况爾不任重頑鈍磨不磷未知從此
去何時免漂淪勿歎流落苦渠更多閲人
　　　其七
鴻鈞大氣力日夜轉範模賦予有定形不與萬變俱君
看三春時動植紛萬殊一氣自結束誰與施粉朱人生
況知識均此造化罏豈是風火煽假合成形軀戀戀千
嵗藥莽莽三生塗從渠夢幻論袖中得𤣥珠
　　　其八
雲日半解駁東上雨中晴不知誰幻化倐然成氣形精
光錯異采勢且迫太清良苗不潤澤咫尺夷大明兒童
爭指目萬象俱晦㝠須臾換光景變滅不暫停天運亘
終古百怪終無成吾欲乘清風再拜叩𤣥精
　　　其九
二女灑竹淚盡是心中血精誠著於物千載猶不滅當
時從南巡豈少稷與契奈何比孤纍匍匐陽城謁皇英
獨何人風泉共幽咽可憐女子心慷慨男兒烈湘水流
不斷誰道恩情絶何時見歸来續君逺離别
　　　其十
老火久斂戍蓐收令西方塵沙隨白日慘澹無晶光故
葉改顔色過雁新着行孤坐墜秋月寒燈颭空房悵然
盛時節開緘理衣裳芙蓉久當采浩蕩不可量芬芳易
消歇嵗暮安得長毋為守空死萬代同山岡
　　　其十一
西遊歴劍閣寡僕敝輪鞅水餐掬哀湍林宿拾墜橡悲
風振古木猩鼬挾魍魎十步九詰盤竒險躋攀上擔囊
偶不意一跌墮萬丈岷峨渺何許注目極遐想窮年食
外方浮蹤任漂蕩何時御長風振足謝籠網不須計三
餐迎我歸蒼莽
　　　其十二
黄鵠浴海水一舉凌紫埃長風九萬里正值天門開不
知食何食雲路方徘徊嗟我鴻雁侣避寒聲悲哀失身
墮泥滓腹背日摧頺城東極惡少挾彈巧相猜稻梁未
足溉雲雨何時来不希附脩翮有分終蒿莱
　　　其十三
大化差不齊人事固多繆紛紛騁牙角日夜齧且鬬所
以椅桐中徘徊束孤咮人情隨盛衰世途迭起仆天命
有定分氣數安能囿去去息吾駕西山老危岫
　　　其十四
揚州舊服卉木綿白茸茸縷縷自余年紡績燈火中織
成一束素上有浴海鴻嵗寒若可恃凄凄凛霜風昨夜
縣牒下頭綱出城東殷勤赴官急瘢瘡免殷紅我寒那
可忍負此卒嵗功不知落誰手輸入秦娥宫
　　　其十五
瞿曇未生世摩詰果誰宗問答了不語不立文字工開
流蕩千古一雌和羣雄揮斤紛萬變動寂不離空鏡壊
光不滅逥轉如輪風有能詰其迹推入滉瀁中以此連
環入合散常無窮愚者誘罪福髙者超神通孔孟久不
作誰能掃其蹤
　　　其十六
我賈賈日本挂席窮南海冰夷鬬蛟龍牙角吐光采血
人以宴娭窟宅一朝改赤手拾明月天幸獨我在歸赴
王侯需價直十百倍匹夫惜性命貪冒以賈罪歌笑履
波濤竟死復何悔
　　　其十七
飄颻瑶臺雪沆瀣竹林露蕭然立髙寒不受世滓汙采
芳拾三秀徘徊崑山路譬如漆園像華屋非其處誰能
使蹇修再拜扣情愫湘波日揺蕩去去悲遲暮
　　　其十八
文章不用世毫端弄春妍滿聽疑可采躡空若浮烟君
尹西都日琅琅賈董篇如種田得榖如鑿井得泉子虛
與大人縹緲淩雲仙蕩節病桑梓不置巢邊鳶問君取
士意取士當誰先勿取春華艶秪取秋柏堅
　　　其十九
化生如雀雉隨氣更變易卵生如鵝鴨不交無羽翼人
死心不滅化作秋柏實俄頃復為人萬化無終極莊周
固嘗云知命故不惑我生異草木未可從横直縱然反
常理一二於萬億種禾不生豆此喻要嘿識
　　　其二十
老氏嗇而生併力攻一境深入黑暗中杳杳無光景佛
氏定而死百動不離靜了了誰在眼莫掇水中影終然
歸空無用處各馳騁紛紛墮此中未悟此二柄漂流餘
千年誰能折鋒穎邈哉我前修忠信得要領
　　　其二十一
匣空龍得偶㕑封畫通神可憐種𤓰客猶自標故秦當
時祖龍死逐鹿灞水春早飛將軍檄晩分丞相茵抵死
心不閒不顧芻狗陳陶朱去越後未肯休此身猶聞載
窈窕千金散賤貧何如白雲叟自與青山鄰十年一易
世眉目輒少嚬悠悠華山裏甘作騎驢人
　　　其二十二
金陵舊長安譙郡今豐沛吳州對楚山二水相縈帶團
團清淮月久落青天外長江穴岷峨奔迫走吳㑹一朝
金翅飛萬丈鐵鎖碎列郡空崚􁴤故國餘叢薈升髙望
中原極目了河岱大運有奔淪興廢更百代客行秋風
早中路乏資貸歸尋舊簑笠獨釣吾邦瀨
　　　其二十三
自從判清濁人文肇古羲中間更百聖扶竪顛與衰孔
孟死不作千載無明師嗟此仁義路舉世爭背馳無人
障横潰一朝墜民彛㣲言雖尚在駸駸化侏離斯文亘
萬古悠悠竟何之
　　　其二十四
昔時累科舉讀書患不足天今予我暇有書真不讀煌
煌百聖心清徹寒泉玉遺澤存讀書浸作生民福靜觀
靈臺中萬象森在目天寒境自明欲淺機自觸斯文化
異端駸駸即深谷晞顔以自勵吾欲求之復
　　　其二十五
驚禽營顆粒飛飛集邱隅遊子困行役十年落江湖煌
煌秦與洛運轉天下樞啓明曜東漢萬足爭奔趨豈無
爪距力逐利如孫吳得失昧前料青雲間泥塗天命有
厚薄定分不可踰歸来北山下俛仰收桑榆
　　過深浦羅給事隠舊居
給事三父子著籍古池陽販夫偶竒貨末暮来錢塘維
時漢運衰紫宸厭天狼長鯨沸河洛幅裂萬里疆惟子
曉大義白筆揺風霜願提十萬旅巢穴傾朱梁青雲不
假翼無路凌髙翔其事竟無成青史垂芬芳中原轉莽
莽一垤爭侯王登髙抉浮雲極目慘八荒遐想同心人
過君橋梓鄉徘徊扣牧子遺跡悲荒涼區區夏蟲知知
我於詩長豈知用心處流落不忘唐我欲傳髙士置君
後柴桑含情苦揺蕩佇立蒼洲旁
　　次韻徐古泉雪岡見寄
掬泉陟雲亭撼桐欵石室桐以藥清羸泉以洗愴惻惟
昔有二君靳與世紛出我来泛滄溟幽巖傍欹側不如
峴山去行盡風沙磧交君父子間風儀宛如昔引坐讀
書巢呼酒軟我膝吟髭怒氣張笑眼寒光溢莱編如正
色(古泉有莱/堂藁見贈)澹然離薌澤别去不空手懐袖粲金碧笑
我頑魯胸孔竅暗如漆順塗詠其事搔癢發故疾閉門
課學子風雨隔十日蒼蒼喬木春杳杳碧雲夕相思托
空言各倚天一壁終攜赤藤杖相期訪仙釋
　　續評史二首
貴者不如賤桑麻鄙簪纓富者不如貧布荆勝珠瓊子
平悟損益持論悍且精併敵就一向力與世俗爭所以
昏嫁畢洗然外浮名投跡厓巘中便足了一身頺波不
可挽滔滔自東傾惟有吾由我去留聽從卿
　　　右向子平
昔有嚴將軍積氣壯窮峽維時漢道季貙鯨潰河郟我
公弛長纓不閉蛇虎柙爾軍從何来兩强力相壓天未
厭亂離龍去留空匣區區報主情盟血不受㰱笑談履
刀鋸性命輕一掐吾但戴吾頭卿自用卿法
　　　右嚴顔
　　諸葛武侯
我從古人中不數管晏輩紛紛後春秋僅有孔明在伊
人層壑冰表裏絶疵纇文章派莘巖氣節凌梁岱未把
渭上麾甘抱隆中耒維時太清暗芒炎亘彗孛老瞞鬼
蜮雄濶步無留碍區區蜂與蟻應手鐵山碎陸城冑天
潢窮乏卓錐塊垂白氣不衰逝肯一寸退孔明托末契
一起鎮横潰煌煌復讎義掀掲人心晦風雲兩飛揚眼
底無强對取分孫曹間隻手探懐内自堪托六尺不啻
才十倍暮年五丈師此舉不俟再中堅擁貔貅勢若決
瀦匯半道失良圖天理意茫昧彼哉髠鉗兒見雪空狂
吠是非付陳編清泉奉芳酹何時起九京六合需一溉
朗詠出師篇千載照肝肺
　　出塞行五首
　　　其一
南方地卑濕北客畏蒸暑晨行螫菵露水宿射短矢秦
人發謫戍見行如弃市今古共一方今者不獨死穰穰
作家業鬼妾紛驅使鴟夷卵翼蕃小兒半髙鼻元精穿
萬化蕩蕩不可恃
　　　其二
出塞二千里平沙白如霜探兵失單于傳是左賢王梟
鳴金錯竿士氣慘不揚中軍一再鼓萬馬赴敵場名酋
不可得殺傷略相當縣鞍盡馘獲前驅槖駞羊幕府閲
五符半死半裹瘡天子不録過猶侯水中鄉
　　　其三
我本輕黠兒小少槿閭閈未知從軍苦悠悠赴沙瀚同
行五千人骸骨蓬麻亂中有脱死者人各鳥獸竄間懐
大將印辛苦生還漢包以襯甲綾来上長楊殿憐我不
負恩授印親書贊一来贖前過比再軍鋒冠
　　　其四
主公再度遼油幢坐中堅憐我鳴吠豎出入後狨韀一
朝霍家敗主公忝姻聮富貴既相闗受禍其固然我時
䕶屬國脱命来居延蹉跎偶不死彷彿三百年此来復
何幸皓首朝中天昔日霍家事歴歴在眼前偶行平陽
里細草空芊綿與卿等輩耳嵗暮愁紅蔫
　　　其五
登髙望西北里數逾五千誰言龍庭逺轉盻跨幽燕喊
聲振瓦石鬬志前旌旃足蹈猛虎尾手攬飢蛟涎富貴
自有命此身若浮烟古来功名士發跡昉窮邊不見小
盤龍兠鍪換貂蟬豈為章句儒白首埋陳編見嗤灰與
土黯死吹不然
　　雨
吾聞陰陽書夏忌甲子雨蠶死麥復苦果諧老農語人
生無賢愚擾擾同一宇衣食固其端安可過取數哀哉
元相國胡椒滿倉庾區區口體計所費能幾許晴曦禦
朝寒野菜供晚茹君看此輩人政自有佳處
　　憶舎弟
衰世門戸單惟有子與我手足共一身右短固不可投
老得寡妻誰謂此計左鴟梟覆爾巢骨肉翻成禍知幾
苦不早漸理歸舟柁縣官不可入有理子亦頗自憐羽
翼低尺書忽逺墮兩年食奔走老蠶自纒裹相救在急
難寧能久安坐𤣥精有可倚矧此乃么麽
　　贈鶴峯楊提幹森富春人
功名真定兔赤手誰搏控十載武陵春一餉揚州夢時
窮非我獨萬事付破甕猶有夙昔心耿耿滿空洞豪氣
輕元龍雄卞眇子貢夢池句逾勁賭墅機屢中我来客
東安兩載補缺空青山浩獨媚飛雲倦孤送翩翩老令
威霜翮頗驚衆憐我一客鳥鳴和鬧晴哢妙哉屠龍手
老去餘此弄三年逝相從不為千金痛浮跡寄閒適片
語折喧閧歸鞭定何時矯首躡飛鞚
　　再疊前韻别鶴峯
仙鶴来富春造次欲手控偶然留一吷喚醒千年夢興
来屢相過小醉側春甕笑談驚座人輸瀉無底洞森然
栝柏材曽伴揚州貢班門無弃物一睨果竒中當今搆
廊廟况聞棟捊空行看飛騰去不待吹嘘送我亦懶散
人箋註鄙𤣥衆向何寫懐抱清苦等吟哢詩来出其右
雲月困朝弄風簷數四讀愈我岑岑痛復作摩天飛不
鬬雞鶩閧何時欵君門共把果下鞚
　　猩猩
醉酒水鉤吻短屐木連瑣猩猩見且罵爾欲寢處我吾
屬從此逝相語此最叵行行指忽動念念頥亦朶試来
衣食之危機忽交墮糟醨自熏煑繩索自纒裹獵者躡
其蹤羣隊相隨坐盛血亂殷紅剪髮供髢鬌明知好是
餌不悟貪為禍君看得意處早轉潮頭柁
　　觀兼山黄公河海圗二首
黄河從天落北來受降城劃至韓城縣噴薄萬雷霆何
處雜泥滓濁濁不復清奔迫梁楚間赤子如浮萍近來
到淮泗烟波鼓長鯨無人起隄障何時返滄溟惜哉神
禹疏髙下昧地形胡中倘可注曷不施經營
　　　右河
逝川走東海日夜無休歇咄此盤中渦不長亦不竭日
月走中天於焉雙出沒駭浪掀扶胥髙於朔山雪蠵蜃
吐樓臺蛟鼉䕶窟穴海若不徒夸馮夷甘受屈吾聞三
神山恍恍銀宫闕便隨長風去發軔首溟渤倘逢方平
生海底探明月坐待清淺時歸來未華髪
　　　右海
　　將歸戲作此以别諸友
新都玻瓈江下㑹東陽派南圗俟扶揺東首掉澎湃千
峰白雲粘百道清泉灑仳室舊樵貧釣瀨老漁怪桐君
古仙居稚川昔髙邁都忘語嘿殊未覺髙下隘棲身傍
冷門吐口洗殘債針石逺相粘鹽卵危不壊露翰倦孤
飛金波炯三桂驚心嵗月遒過眼風雨快感此桑扈鳴
春蠶續菅蒯悠然耕田歌早秧補葵芥豈無田園念未
脱塵氛械去来久無書情愫不比畫自慙榱桷材曽螫
蟲虺蠆難將西山景少補東隅敗妻子累寒餓文字欺
聾瞶未酬醉鄉封暫倒仙源界蕭散縱孤騫遊戲留一
慨他日對牀情為君作佳話
　
　
　
　
　
　
　
　
　
　
　
　富山遺稿巻三
欽定四庫全書
　富山遺稿巻四
　　　　　　　　　　　　　宋　方䕫　撰
　五言古詩
　　藥圃五詠
藥中有杞菊甘食比蔬菜維昔陸與蘇賦詠窮梗概搜
尋入吾圃孤根擢荒穢未能竟俗好堇堇生意在辛荑
滿袖衽枝葉不一采少需摘絳實疊疊貫珠琲嵗晩脱
皮毛涼葉蘇渇肺靈龎守我宅無復逐夜吠
　　　右杞菊
楚客賦夕餐經傳不著名野菊或殺人神農著醫經此
品甘且辛叢生數千莖分種不封囊移根或盆盛噉茶
摘其葉觴酒啜其英風霜振枯槁氣味老更成平生攻
苦淡矜此嵗晩情不獨醒頭目吾其寄餘齡
　　　右甘菊
白术號山薑以西北為上近来出古潛何必論地望老
鴉銜子去往往生絶嶂嵗久根株成細大極殊狀洗削
事煎烹補冷逐虚漲彼哉不好事蜜浸溢瓶盎游媚富
貴人逺作千里餉平生不為口我欲禦烟瘴
　　　右白术
芎苗髙一丈細花如甲椒不獨服芎根衣佩或采苗清
芬襲肌骨嵗久亦不消所以湘浦客潔修著髙標我老
苦多病風寒首頻揺願移一百本溉根豁煩囂雖無下
女遺乾葉插盈腰逃泥貰旦暮不學楚人謡
　　　右川芎
老松踰百圍名為棟梁材孤根雖故在不復萌條枚生
意無處泄浩浩還根荄結為千嵗苓膚色狀瓊瑰洗曝
不遺力藥裹手自開羊棗出河北胡麻来天台蒸以白
砂蜜盛以紅瓷杯一朝服食盡玉色還嬰孩
　　　右茯苓
　　宿前灣
夕行前溪灣翁嫗招我宿入門燈火鬧偶此寄一足客
囊喜清淨我倦睡頗熟回首失浮蹤終朝露如沐
　　上胡主簿愿宣城人
尹公起宣城謂是金閨彥失脚簿領叢斜飛集州縣南
陵枌榆地妙年試雄剸還將舊棠隂来作清溪掾近来
多政學誤製好東絹我公有淵源家學富經傳四明炯
清水玉映崑山片以兹撫凋瘵精神皎如練囷倉出毫
末徳化速郵傳到官未百日惻惻庭闈戀花外想安車
戲舞斑衣縁(闕/)此夀斯民童髦劇歡忭我亦囿陶鈞有
道恥貧賤洗眼看政成攜上金鑾殿(乃岳既林翁/四明治中)
　　問稼隠疾
日子来訪我話舊樂復樂中年情義深一别輒作惡子
我皆客居浮萍嘆流落傷心縮地術倒指賞月約雞黍
喜有期書久懶不作是時困着愚處處熬膏鑊而子金
石軀坐受貧鬼縳傳聞數日来卧病清風閣況子賢主
人苓术富裝槖子亦屢折肱忍不急呼藥大患縁有身
此理直糟粕要令文殊師欲扣維摩諾人生餘幾許何
事紛六鑿殷懃今夜月為我照寂寞
　　寄友直借古書
五日學作詩十日學書紙書成自稱好對客發㣲泚爾
来草書人作態工側媚譬如老孫娘不病要兒齒我空
詩未工苦瘦如我字有詩使人寫適興聊爾爾宿縁喜
多學未用進於技試問宜休民何如覓青李
　　以白瓷為酒器中作覆杯狀復有小石人出没其
　　　中戲作以識其事
彼美白瓷盞規模来定州先生文字飲獨酌無獻酬咄
哉石女兒不作蛾眉羞憐我老寂寞赤手屢拍浮子頑
不乞火我醉不驚鷗無情兩相適付與逍遥遊
　　寄徐雪岡二首
我行其偶然觸石五溪渡歸迷日巳暗有客相與晤訢
君相與問酒罷首東路坐恨此機失欲去翻疑悞
　　　又
明庚共一天出没巧相避與君别半載轉脚不相值君
來過故人我復捨此去悵然起遐曕雲歸水東逝
　　秋夜有感
西窻枕清溪流水日夜響孤眠夜無寐離夢苦揺蕩自
我辭家来弦月屢下上消息不曽真百念墮滉瀁憶昔
心氣雄躍躍盛年想窺竒故牧儲(溪堂先生曾任淮/西漕其家多書)借
重宗槖賞山搜富金沙澤淤耀琨簜天池謇孤飛(闕/)山
紛獨往下視夸奪子蠓蠛鳴甕盎區區凡楚爭逐逐臧
榖網蹉跎改素摽零落收宿莽平生矜與夸榮為謝外
奬惟餘不盡心耿耿猶疇曩譬如老獵獫聞呼齒足痒
清江三百里西風颯菰蔣明朝泝歸舟鴉軋嗚兩槳
　　洪平齋有官舎見月三首與程楊二公又各次韻
　　　中秋日休諸友用韻為戲奔逸絶塵之作未能
　　　擬其萬一也
月行十三度晝夜風輪急不知誰鞭策行天出復没我
欲訴清虚雲路九萬級梯飇空裊裊月走那可及願言
住仙府露重環佩濕將從匏𤓰摘復結漢津汲相期無
情欲不灑孤眠泣落杵𤣥霜寒出削玉斧澁笑我南飛
鳥未辦一枝葺歸歟定驚魄烟霧飽清吸
　　　又
北極跳宜碣南瞻盡閩甌眇觀此瀛海浮空竟千秋瑞
光出冰輪千丈開雲頭月行無厚薄不盡離人愁夜半
北斗髙闌干壓幽州繁星見復没如滓浮新篘庭虚步
清影梧桂聲颼飀舉杯飲未釂棹歌起漁舟光景正清
絶賓去我獨留飲技未必奏頹然老伶優
　　　又
憶昔戰秋闈不復返隻輪嗟此無用學棘猴費精神當
時羞見月月豈欲負人我去月千里月来轉情親餘音
唱窈窕小詩鬬清新團團桂樹影金粟香不陳便當結
幽佩凌空訪仙真那知滿夜夜此去空塵塵翩然倚髙
寒不數肇與晨笑渠老章句步驟凖過秦
　　次韻稼隠告歸
我觀大瀛海天水二清廓誰麾海若来樂鬬萬蛟鰐風
濤拍屯門潰作無底壑鬐鬛竪旂旛牙角利椎鑿血人
不肯吐安得留殘啄茫茫沂雲槎日夜失棲泊歸塗三
月糧囊底餘圭勺平生崒嵂氣磨淬去隅角案空螢已
乾匣閉龍不躍故衣粘蜃氣未洗瘴霧惡爾來出白雲
奔走亂車鐸有来證竒字時扣草𤣥閣髙碁固饒人欲
學苦無脚惟君桑梓英遇合長落落申旦首胥溪險韻
當離酌勿為松菊挽来占秋堂幕
　　贈心梅黄教諭(善範圍數/)
太𤣥八十一經世加一倍方圓起參兩竒耦常相配大
哉天壤間理大獨無對而數行其中往往不相背㝠探
洞古今幽討極覆載吾求之瓦礫數亦無不在隂陽如
推車五氣如轉磑雜然霧與珠人物等唾欬惡或盗跖
夀善或伯夷餒人事非不明所值互吉悔長平四十萬
髙下付一概誰尸造化筆一一難歸罪君言吾有數萬
竅均大塊試將握算推不出範圍内譬如埏埴人萬器
同一焙前陶或堅牢後陶或破碎中間又不同純駁千
萬態當時君與相此年有真宰黄蛇吞輿地或者非茫
昧八宫卦縱横四柱數進退以此尺捶義合散無罣礙
昔君雄少年盧雉喝好采失脚落鶡冠漕闈雙奏凱爾
来相乘除得失賭一塞後夜北斗髙燦燦綴小沫瑟縮
蛇入宇蹭蹬鵬運海栖栖百巧窮饒君三尺喙此来坐
臯比學子富衿佩喜持秘苑術逺與虚中輩諸公義財
澁枯槁喜一溉煩君測五緯出没更明晦何時聚白羊
旦暮真可待
　　次韻王䝉泉見寄併和鄙作
君譜猗蘭操曲度得碩師孤唱絶衆和不與滛聲比難
逢拊石盛終作蹈海衰近傳貧作祟疽疣等駢枝西風
幾揮淚徙倚哀吾私好音忽西墮竹下哦君詩翛然落
月色融融伴君疑慇懃告司鼎君側要子思試歸扣小
有坐待天定時
　　送講書吳友直過吳門省兄
寒城十月交萬葉風蕭槭林幄變浮紅水鏡湛虚碧維
時子吳子驅車欲何適千里想蓴羮去作水鄉客我非
蓴羮客海嶠有兄伯譬如鵾與鵬形影困乖隔去鄉三
十載如浮家泛宅相思不即見嵗嵗累行役感此嵗寒
情髙歌慰離析看君乘長風健翮搏水擊
　　徐靜樂以賤生有詩次韻為謝
偉哉盤古靈萬仙集殊庭分布嵗鎮熒生化與尅刑氣
機浩不停幾人得寧馨開落隨日蓂嗟哉此三星光彩
浮四溟芽甲逢春霆鋩刃發霜硎蹉跎歎流萍白雲歸
杳㝠十年哀伶俜賦茅由狙㹶貧鬼急索絣碧梧墮倦
翎館我修遺經緬彼雙峽青易學驅沸(闕/)出闗東傅丁
渡海北返寧共君萬頽齡藥籠俱參苓
　　夀雲岫以所畫夀星為喻
吳山多金堂我来訪仙真神交若有契邂逅見主人浮
雲白步障老松青承塵從以香嚴髫環以瓊樹春仙人
坐盤石杯勸三五巡果苞武陵秀木爇占城珍幾見蓬
海沙不數上古椿問從何處来騎鹿来秋旻謂是老人
瑞游戲葛水濱容我野服見間簉西閣賓再拜上祝辭
慇懃寄千諄一祝等龜鶴再祝生麒麟語罷却復進罄
折問養神隨之上南極放牧雲漢津
　　偕教諭傅草堂黄心梅及諸兄遊賢明寺
朋儕久拘檢偶此陟翠㣲凌波渡野航踏雲扣小扉林
霜變紋纈抝月湛珠璣古寺半莓苔空堂盡蛜蝛持鉢
乞朝暮殘僧猶未歸清歌振㝠杳善響聲轉希倦餘枕
木榻慮靜鷗不飛我亦嘿不語趺坐觀天機幽芳艶巖
菊暝色漏晴暉趂行戲拍肩扶醉爭牽衣鄧林䕃千里
飛栖偶相依無人識幽趣再鼓黄金徽
　　次韻沃梅泉見寄併見和鄙韻
我來沸鳴蟟坐閲寒蛩響有興寄滄洲逝欲窮浩蕩百
年如彎弧落處分寸上前塗知幾許乾坤一漭瀁念子
住沃洲屢作扁舟想杖屨縱勝游文字醉清賞竒音遇
朗鑒請我黄岡簜世氛久昏暗有縶不能往交情浮雲
淡樂意陽春盎老鶴騫孤飛況子開三網(謂稼隠/解盟)離合
固其常豈是比土莽我亦屬同流始末藉虚奬永懐芳
蘭苕不肯間誰曩詩来森如束快讀劇爬癢吾詩非世
好一派分凡蔣君如領此言急浪盪飛槳
　　催雪
滕六避熱屬飛雪不到城人意逐髙下造化亦世情桂
窻坐清曉青山灑寒霙巨松古鬚鬛老梅玉璜珩僅餘
小培塿岡隴縱復横其下數茅屋榾柮烟火明我興牛
背上披裘欲晨征作詩逼僵龍一夕紛瑶瓊
　　讀白樂天詩
淵明避俗士出語未必俗衝口吐竒偉往往寫心腹外
韜中勁剛芒刃不堪觸如渠不絃琴非絲亦非木樂天
後此翁逸駕追奔躅未知溝中斷孰與朱與綠吾觀外
國風雅麗豈不足自從受繩削稗語棄不録嗟彼千載
人何但詩可續誰能學栁下不受嫠也宿
　　揚子雲
兩都秦與洛派自赤帝精譬如同根木南枯北猶榮哀
哉千里草四百終火行窮新何為者欺孤易天明中間
十五載無汝元城名誰尸春秋筆恕彼投閣生當時有
凡例黨中獨垂情區區考亭叟再主斯文盟
　　代夀新城劉尹迪河南府人
峩峩嵩少精皎皎河洛秀東都誰經始多士傳自舊驊
騮冠冀北盡在伯樂廐於今雖應姓况我隆準冑金閨
集羣彥合伴鴛鷺簉隨風落東南州縣倦奔走王謝舊
江山屏幛列千岫公来長蓮幕同列得領袖慇懃山隂
叟多謝厖不嗾三年賀政成囊封飛剡奏胡為靳軒騰
未能脱墨綬居然寄百里芒炎應列宿東安杭屬邑民
俗朴且陋下車日無事餘刃游膚腠朝廷重民社政自
不輕授沈沙珠吐光閉谷蘭騰臭天髙元北極錫馬接
清晝森森琅玕姿錯落羣玉囿生賢造物意積善神明
佑百壺登公堂祝公南山夀
　　擬上徐容齋
我憶昔孺子獨以髙士稱當時漢道季諸賢盡奔騰髙
士卧不起玉壺湛清冰至今拜畫像遺芳暨𤣥曽先生
奮東魯鳬山立霜鷹行臺累分府螫􁫛驅蚊蠅青溪古
巖邑膏油沸如蒸猾吏溺死灰飢窮坐相仍此来獨何
晩三載欽風稜為回浙江水六合俱清澄
　
　
　
　
　
　
　
　
　
　
　
　富山遺稿巻四
欽定四庫全書
　富山遺稿巻五
　　　　　　　　　　　　　宋　方䕫　撰
　七言古詩
　　大水寄洪復翁
昨夜龍宫留惡客使者借車收二麥溪澗洪流十丈髙
不辨東阡與西陌髙田忽變黄鵠陂下者滙作魚龍宅
新陳接食已􁯫望夏不早耕後何獲似聞山縣未休戍
旁郡豪酋遺俘馘攜孥扶老避人禍漂麥漲田遭鬼責
不知造化誰主張罪欲誰歸問河伯生平舌耕真左計
邇來硯破筆毛磔中宵耿耿坐長歎滿眼兵荒遭此厄
先生少抱調燮才蒼生不忍飢寒迫潛深請磨楯鼻墨
試草千言救荒策
　　宋月山以陶金户遁山中值雪有詩次韻
金沙潭頭石贔屭凍蟻紛紛半僵死淘江漉海攖龍鱗
領使省金蹲虎兕欲將江浙飽虚牝遮葢誰施千丈被
先生誤墮世網中死灰更溺無遺燬攜家北走入深山
雪中髙卧那能起世間得䘮何足道坎止流行一彈指
忍凍孤吟寒士歌力將冰蘖戰紈綺君窮無比我更窮
濕沫難擊三千里明朝裹飯約共話炯炯方瞳巖壑裏
　　六月食寒梅
六月火雲聳竒觀讀書舌爛喉吻乾西湖水仙珠徑寸
使來遺我數百丸清冷冰齒嚼不碎玉池灔灔生㣲瀾
問仙何處得此物孤根漏暖来孤山霜嚴雪虐石斝确
美人忽破冰玉顔紛紛青黄暗烟雨我獨炎暑餘酸寒
異材晩成要有待居然升置鼎鼐間君不見周家老將
太公望八十封侯起釣磻
　　立冬前後大雷電震者數日
雲如車駮低壓城紅光閃電枉矢行老龍偷出牛蹄泓
霹靂數聲驚頑㝠雨下如注翻四溟黒風吹落魚鮪腥
蚯蚓奮角蛇怒鱗穴居林處無潛形小目飛箋奏天庭
速收阿香加誅刑夜闌景霽百怪停炯炯北極環衆星
　　巖峯寄洪復翁(保安巖/)
巖峯孤尖来何雄此地金紫山為宗西行百里無去處
突起峭壁髙衡嵩一支側走截水口鱗甲閃閃卧玉龍
龍来苦渇噀澗水光芒錯出千丈虹試縁石嶝步巉絶
圭笏琬琰来㑹同(山形如/圭笏)天風回聲過絶頂波濤洶洶
生寒松銀壪玉澗斵冰雪飛雪六月聲琤琮孤撑碧落
望北極世間無此竒絶峯其下仙人昔蜕骨玉棺往往
留遺蹤(山下有復/翁祖塋)昂頭欲語忽飛去時有歸鶴来遼東
住持山人子洪子枝葉逺出厓仙翁妙年歴落出塵想
幽幽桂樹生芳叢溪山佳勝屬彈壓綺語異境爭天工
心期不與俗子偶移文招我来山中劇談抵掌振林谷
妙趣脗合比鐘鏞丈夫舒巻自常事要令邱壑藏心胸
他年蓄久極必泄膚寸油雲雨太空
　　桐闗大石
葢天蒼蒼非虚空髙懸萬象驚愚䝉仙人朝罷玉帝側
戲抛黄土留遺蹤何年墮此作砥柱千古屹立洪濤中
巨魚出没深不測罅縫草長蒲花茸淙淙細浪夜舂擊
水石鞺􁱹鏗金鐘我來載酒坐其上扁舟南下編青篷
飲酣恍恍欲飛去如踞猛虎騎遊龍夜深酒醒山月落
一曲短笛横秋風
　　赤山嶺
赤山嶺罅濶百尺人言老龍破山出天生異物出有時
不知何年留此跡想龍久蟄當飛騰怒迸脩鱗血淋瀝
至今頑石尚嵌巖朝暾光映半山赤龍去川原秋雨足
龍歸洞穴寒雲濕我家山下龍為友欲挽銀河清八極
　　粤王墓
何年遺此粤王墓陳迹留傳自先故纍纍三塜壓荒山
古木寒烟暗行路憶昔祖父伯姑蘇北連齊楚陵强都
自從鴟夷載西子子孫運盡償前逋三軍散後東西走
窮無寄跡埋邱首安全發掘不可知故號至今喧衆口
邱山華屋何足言死名死利分汙尊英雄自古無葬處
誰與遺臭留乾坤
　　李伯時明皇按樂圖
開元天子方承平年年十月遊華清游龍爛簇五家錦
玉奴姊妹俱傾城太常舊譜看不足鬬雞舞馬渾麄俗
霓裳一闋天上来三郎自按新畨曲賀老琵琶先定場
都曇擊鼓齊髙張繡帽金童小垂手堂上合奏甘伊涼
蕃人大眼何曽見來簉膝前雙舞旋天顔有喜分塞酥
宫花銜出昭陽殿龍眠老手落貴家忽入老眼憑歎嗟
尚嫌却後欠二筆不寫漁陽鳴鼓撾人生歡樂如風影
自古極衰根極盛後来倘有曲江公此圖合作千秋鏡
　　明妃曲
明妃去時載槖駞金環珠絡紅錦靴燕支山北萬蹄馬
半夜劍槊鏘横磨呼韓鬚鼻極殊狀黄羊乳酪氈裘帳
此生賦分逐飛走一回坐起一惆悵當初自恃顔如花
不嫁比鄰来天家掖庭咫尺隔萬里十年不復逢宫車
畫工不信能相誤一朝流落天涯去漢使年年去復来
長安不見低烟霧寒沙擊面雁飛秋手抱琵琶淚暗流
上絃冷冷寫妾苦下絃切切寫漢羞妾身生死何須道
漢人嫁我結和好曲終誰是知音人斷魂去作墳頭草
　　太湖石獅子筆架
憶昔金仙去後遺雙狻化作雙玉南海邊洞庭山鬼逐
不得夜吼雲根今幾年先生曽作橘洲客屢撼梧桐怖
龍伯攜歸深山動光彩黒貙縮爪羆藏迹爛爛眼有百
步威安眠不動鎮書帷自慙四座無長物煩䕶老穎書
中(闕/)醉墨淋漓日千幅毫端猶帶湖光綠憐渠駿猛助
竒怪他日相從校天禄
　　九里路
去年九里路烏攫人腸挂枯樹今年九里溪沙頭白骨
髙復低人生變滅如泥土死後猶傳姜萬戸翠眉粉頰
誰家兒夜赴軍前效首虜將軍多愛恩意疎分將吳口
充包苴慇懃道與送行使前日朝官多有書(唐人攻藩/鎮中朝官)
(多以書託主將/求没官妻妾)
　　七夕織女謌
牛郎咫尺隔天河鵲橋散後離恨多今夕不知復何夕
遥看新月横金波拋梭擲紝愁零亂彩鳯飄飄度霄漢
重來指㸃昔游處香奩寶篋蟲絲滿一年一度承君顔
相别相逢比夢間舊愁未了新愁起已見紅日銜青山
當初謾道仙家别日逺月長不見接不似人間夫與妻
百嵗光隂長㑹合
　　文書再報六月朔日食
憶昔雨洗冬甲子春来飛雪徧千里老農雪䜟古相傳
一畨春雪一畨水今年麥熟雲成堆并刀收斂疑冦来
自從入梅不見雨田間熱氣飛黄埃清臺奏下郵傳急
月蝕九分日蝕七昨宵搥鼓鬧如雷素娥憑怒面漆黒
太陽室家怒相囓東西不肯還宫闕天公不肯目偏盲
又傳日蝕林鍾月一箋夜拜東皇公休作怪變驚兒童
願分隂陽作平等五日一雨十日風
　　續憎蒼蠅
炎官煽毒日色頳四海鼎沸遭焚蒸吳牛耕罷汗且喘
暫休樹影眠溝堘不知蒼蠅名品夥乘時附勢相欺陵
其間一種號赤目巧窺猛攫如飢鷹鑚眸噆鼻不可奈
以首溷水澆清澄自期擺脱有此計須臾撲縁如牽繩
牧兒旁坐少肋力摑以指掌麾以肱更憑草帚時一掃
墜地死者堆斗升乾坤蕩蕩産萬類涵淹惡物吁可憎
閒從林下看水牯作詩為續憎蒼蠅
　　寄題沃祥卿梅泉二大字葢何潛齋筆也
錢塘數首梅花聮羅浮三疊梅花篇世間妙語久絶響
誰能髙步凌飛仙窮冬天氣寒刻栗草木槁死冰頑堅
孤根漏暖得春早水流石竇聲濺濺美人拭面照古鏡
沈吟不去愁嬋娟下有山人學冷淡入夜忍凍僵䕶肩
臨流赤脚踏白石手挼紅藟餐雲烟長哦新句詩清苦
口吻噤㾕棲飢鳶近聞梅花詩祖出水部久遣詩孫參
洞天許分一派伴岑寂毫端紫氣衝魁躔我来𠻳香嚥
清冷欲説妙偈夢未圓澹然人我了無語但見花梢明
月墮寒泉
　　人有叢菊見遺而花半分黄白者
有来遺我異色菊一叢深淺分白黄變窑燒成古罍洗
怪石錯出真琳琅我疑造物有間氣紛紛醜好都難量
不然司花出新巧分枝接葉為作半面粧書生生活澹
無味笑指枯硯収禾桑偶逢好事慰寂寞日與相對揮
清觴自憐今世少有趙昌徐熙水墨筆誰寫諸相争毫
芒惟有詩人具真畫翛然心地超羲皇
　　次韻吳友直和潘樂閒見寄韻時潘客華亭瞿氏
　　　之門
文章蟠窟蛟蛇黒精神𦂳峭冰玉白置君承明天禄中
富貴不待相促迫學參諸老居二四氣凜羣兒壓千百
生平不主疽與環況復侯封羡賁赫蹉跎無便凌風雲
歸伴凡魚東海窄袖餘閩越竒傑氣掩藏光怪恣窺摘
如今老境謝紛華斥去浮花收粟麥我来兩見鳴春禽
低向藋間飛拍拍有時乘興騁詩俊稗説讕言都不擇
魚還非子子非我肝膽相忘總無隔苦無分遇食太倉
近犬驚人屢遭責一身何必要贏餘我為䑕謀從下策
　　用子聲韻謝吳友直恵蠟箋
千年老榖無人知萬杵椎冰身汗熱木膚解剝白於綿
凍手龜皴腕將折荆州魚網蘭亭絸彼美不曾傳祕訣
獨留此木在人間禿盡青山散妖血邇来竒製蠟作紋
草木蟲魚生眼纈只今吳越稱第一秋浦浣花派滕薛
先生好古得此物揮手行與時流别紫薇花前草尺一
書成氣凜寒松雪不然名山撰古史蛟龍鬱屈蟠奩篋
有時浮戲寫詩章颯颯落錐蠶食葉比来分遣二十輩
西江逺借餘波浥聊憑和詩報瓊瑶袖手愧逢强對怯
　　表甥何雲嶠舎館而語游於其行贈之以詩(善武/侯數)
書生事業窘一門窮年獨處三家村蟾蜍爬沙鞭不走
無力號呌排天閽曩聞將軍狂可撼往舎窠臼窺其藩
讕言稗説不暇擇談笑抵當如優髠諸公義財澁且薄
頗樂軟熟憎囂煩今君窮餓坐百巧安肯挾冊媒朝昏
試探囊中祕花術勇決不待中宵奔吾聞武侯暗得司
馬法平沙散布風雲屯多時竒傑了不悟後來知者靖
與温子今持此説性命禍福出口如瀾翻文章不作杯
水直不如薄藝隨我兩脚跟滔滔世駕不可挽行矣與
汝傾離尊
　　和東坡恵州梅花三疊
　　　其一
子真換骨三家村青帝東臯来醉魂夜深更遣明月洗
瘴氛吹散南海昏仙宫么鳯挽不住自要寂寞留故園
便教凍餓死亦足冷面不作雞肉温烟痕半空照寒水
露臉猶泫迎晨暾游蜂底處得消息不計春色闗重門
先生對花韻清苦短偈袞袞翻千言花神嗔我太漏泄
罰以太白傾殘樽
　　　其二
萬松嶺上三家村林下美人現香魂淡粧素服謝琱飾
擺落玉鏡塵埃昏散花衣裓粘不落昨夜偶過祇樹園
樹下冷冷潄澗玉亂流赤脚飛泉温噴成澗草萬片玉
隂崖未肯希春暾自憐艶質媚幽獨拄杖敲鏗誰過門
相期但有月知狀不用椽筆書要言花應一笑飲我語
隨風飛墜雙銀樽
　　　其三
白鶴峯頭荔子村誰喚東坡半死魂作詩惱花太愁絶
雲月黯黯天昏昏欲教綺語洗蠻瘴不使冠服棲邱園
海山淮水隔萬里十年契闊陳寒温老仙不食烟火味
曉隨鴉餐暘谷暾此花亦解慰流落如在玉堂西掖門
自從三疊振絶響澹然相對俱忘言我来戲譜不調曲
時有問字爭芳樽
　　豆瘡歎
西家真王化作灰東家穉松雪霜摧人生有命惟脆薄
逝水一去何時回試看昨日繞牀戲或騎青竹折早梅
須臾變滅不可恃惟見松下雙土堆嗟哉𤣥㝠弄權柄
掀簸炎瘴飛氛埃天公不肯憐赤子坐使瘡痏愁嬰孩
斷魂零落向何處溪頭望哭思歸来誰能便作忘情者
作詩往助風泉哀
　　次韻王介山别齋職
葛溪練練鋪瓊氈仙人燒丹幾何年庠老三年住仙窟
歸騎踟蹰鞭不前當今越雪竟誰是危坐臯比紛不恥
區區升斗老英雄得失何殊釣温水惟君挾策從東來
家傳瓢履師顔回後来終竟祠石室此去應難隠釣臺
青山笑我逢遲暮怪竒文字無人覷誰麾清夢落東安
疎頑尚費推擠去悠悠雲水交情中荆州篠簜慙中空
琤然餘韻逐飛鞚詩老箭鋒那可衝男兒事業人人有
氣概相期向杯酒他年擁節過子陵莫道故交翻覆手
　　代雲岫送王介山
功名零落如破氈羲娥不住隨流年問君發跡縣博士
幾時得到龍旂前我今老去覺今是回首當年空自恥
妄心不起百事冷巳作古井無波水看君富貴亹亹來
雲路何須取勢回忽然結束行萬里首冠步揺趨天臺
相思望望碧雲暮少㣲光芒紛下覷應憶秋江老故人
瑶音定寄雲鴻去我時堦砌蘭玉中襹褷六翮搏秋空
與君追逐赤霄上寶劍騰空不可衝兩眼昏花惟我有
早梅樹下離亭酒呼童草寫送行詩不是當今無價手
　　代履道送王介山
寒㕔零落分半氈雪霜刻栗年復年書生事業澹無味
賴有夫子坐我前世間好惡紛非是蠻觸相挻人不恥
嗟君嗜好與世殊推波獨障百川水君今何去昔
何來江南欲掉扁舟回相思此去杳如夢日斜獨
上髙髙臺富貴来時未為暮道旁愚婦從渠覷我亦来
乘下澤車看君萬里翺翔去雲萍聚散渺莽中講席人
驚冀北空少陵時作湖山主(傅草堂/時謁告)一面誰當孔道衝
相看一醉無何有笑指春江作春酒丈夫何事兒女態
明日長亭一揮手
　　次韻洪復翁辭沃氏招館
可憐傾城無蹇修睥睨欲嫓王與侯年華荏苒春復秋
夜彈古詞韻三州紛紛箏笆沸啁啾忽爾雅操聲俱收
我亦少小獵九邱掩鼻利達視若蕕秣厲欲洗平生羞
羲娥鞭後逝莫留誰麾衰暮出巖幽丁丁斤斧愁林搜
苞裹破硯開荒疇詩巻千束喘兩牛隘視宇宙前無儔
賴有夫子紛應酬冷然獨繭繅長抽讕言不作詩帳囚
旁人指我作書郵雙雙紫芒炯中洲談笑不下孫叔優
交情雲水空悠悠肯為腐鼠瞥下韝湖海何處無俊游
對面不識非我謀醉呼梅花居上頭髙寒不落第二流
我亦倒囊出飢猴雪中雙屨追清游
　　借王介山韻送子聲小學教諭
小兒心孔暗不開紛紛誰是驊騮材徐生善頌有名父
文斾新向儒宫来雁行趨立誰家子捧書驚看眉間喜
我亦歸謀二頃田送老西河從此始
　五七言長短句
　　無愁潭
酌我無愁酒歌我無愁詩朅来無愁潭上弄明月潄滌
萬慮清肝脾平生蓄積總開豁便欲遺世超希夷持盃
試問此潭水昔來何處今何之覆船山髙寒岌嶪玉泉
飛下東天池分流一瀉數百里直抵絶壑瀦清漪鏡平
百丈洞無底其下深黑蟠蛟螭幽蘭薜芷亂洲渚倒影
寒浸枯松枝千回萬折流到海波濤噴薄孤城危潮生
水滿潮退涸蓬莱清淺倐改移此愁與水兩無盡昔人
已去今人悲君不見莫愁山下春水長畫船鼉鼓相追
隨淡烟芳草望不斷石城荒廢留空陂不如此潭只在
山水窟縱有竒勝無人知何曾紅粉照清泚但有欵乃
漁翁詞一聲歌斷暮山碧秋風兩鬂寒颸颸
　　大雪
一日雪空裏浮花生眼纈二日雪竹松委地枯楠折三
日雪獸駭禽奔蹄跡滅四日雪翁嫗啼飢淚成血天生
萬物忍棄捐似為多情幻竒絶由来恩怨不相闗無情
有情總磨折君不見堯時洪流浸十日赤子喁喁化魚
鼈湯時亢旱烘七年山河大地紅爐熱當時賢聖救不
得坐待時来自休歇葢天垂地憂長人浪教寒士頭先
白玉皇髙居耳目逺鬼神虎豹爭羅列頊㝠滕屛罪當
誅劈牋試與東風説
　　次邵卓翁韻奉寄族祖竹巖令孫九嵗通念六經
君不見李唐秘府堆故紙韓老作詩􁀙校理若此當時
九嵗童苞裹寶函漸血指吾宗魁槖百世傳近騎箕尾
凌蒼烟再生雛鳯墮君砌次第聲名期拍肩願渠養氣
休吟誦六翮䙰褷鳯質竦椅桐傾枝真有待羽儀留作
清時用我今老去不作文閉精嘿坐學養神蕭然衰白
不復漆猶喜兒輩奔秦軍閒扣商謳詡人瑞筆陣縱横
人不畏歸看英物定何如山西老將空羞愧
　
　
　
　
　
　富山遺稿巻五
欽定四庫全書
　富山遺稿巻六
　　　　　　　　　　　　　宋　方䕫　撰
　五言律詩
　　夜坐
竹翠濃如滴絺涼薄似空遐觀山缺處露坐月明中計
較圍碁勝喧呼琢句工畏途誰觸熱衣袂漲塵紅
　　宿赤山嶺
杖屨過山東一重髙一重雲烟呈晩色雨露洗秋容偃
蹇石伏虎連蜷木寓龍夜深横短笛獨宿最高峯
　　雨雪交作
雪晴那復雨雨雪苦纒綿連月無行地窮冬不見天穴
居貍䑛掌水宿鷺聨拳更道深山裏翁飢歇午烟
　　吾生
行年四十九忽忽笑浮生客少真成懶兒多半學耕閒
身窮縛急壯志老圖成自號知非子悠然仕止情
　　春晩憶弟
自歎形容改空驚嵗月更黠蠶附繭死怨鳥寄巢生歉
歲愁親故貧家分弟兄江南芳草地此别若爲情
　　秋夜
露白初濡木星虚漸集房蛾飛爭墮水魚退急投梁搗
練隄防冷収禾凖備荒只愁棗紅地萬馬逐殘羌
　　冬日
冬晴不作雪無處聴寒號山外一輪起霧中三丈高曝
肩樵解褐曬翼鳥遺毛不特寒梅早牆隂發露桃
　　早行
早行理歸装殘燈耿曙光開門半山月立馬一庭霜鐘
響知雲寺波聲認石梁脩途留不住去去出山荘
　　山行(此以下東安所作/)
幽懷浩難冩倚徙一枝藤春蔓雲根草寒流石罅冰山
行千萬轉茶話兩三僧亭下尋歸渡漁舟喚不譍
　　晚坐二首
羲娥相逐走嵗月不饒人露重棲翰倦月明歸夢頻還
家如過客落地即成親世路秋風早悠悠多賤貧
　　　又
蘋風入疎竹紅影颭窻扉逺地猶爲客寒閨未寄衣絲
蟲墮復上旅雁去還歸寄語水曹裔相期老翠㣲(謂存/耕也)
(與吾/同庚)
　　雜興
旅雁南猶北絲蟲墮復粘流年忙裏過衰髪暗中添記
事推銀管㝷題探玉籖區區淡生活與世異酸甜
　　游渌渚
朝遊伍胥渡暮投杜主祠緑蕪髙犢背紅雨瘦花枝夾
道鳴腰鼔輕舟颭彩旗蹇驢寒服客未許看腰肢
　　曉行二首
百年長擾擾無地寄浮蹤客醉傷春酒人行送曙鐘烟
霏啼謝豹星斗壓盧龍笑共孤雲往歸投江上峯
　　　又
百折飄香路千攢疊翠鄉㫁橋人蹬蘚低樹女剃桑泊
店風烟靜問途山水長新歸愁復去佇立轉蒼茫
　　秋興四首
坐卧足清幽何須定逺侯一簷霜竹月四壁夜蟲秋酒
不推辭醉詩能㫁送愁可憐江令老萬里返南州
　　　其二
西窻幽絶處懶與老相便燕伴遲歸客潮推逆上船照
杯窺戸月注硯養花泉近藁無新語歸來學釣鯿
　　　其三
孤跡寄滄洲浮雲無去留大山招楚些小海傍呉謳相
値誰非我欲歸春復秋西風葛溪路衣袖晩颼颼
　　　其四
故里千山逺荒城八月寒霜椑餘鳥啄社雨洗魚殘紫
塞跑風鬛青冥縦露翰㣲生獨不化羈紲老江干
　　秋晩雜興十二首
　　　其一
深秋轉蕭索木葉滿荒城逝水流年景西風逆旅情圉
監通馬語籠養變禽鳴吾道知衰久人都一概聲
　　　其二
烏桕數家村漁樵自作鄰舊墳前日發富室近來貧古
道狐成怪深山鬼作人茫茫塵世事無處問蒼旻
　　　其三
天涯誰道逺嶺海接并幽馬帶交河種人穿真臘裘梅
花南國夢苜蓿故宫秋安得方仙道飄飄訪十洲
　　　其四
月去極百度天行水四旁渥洼駒汗血婆緑宇旁行朔
雨夏猶雪南苞冬未霜地中在何處無便向嵩邙
　　　其五
門前呉越路㡬步隔紅塵學課九千字年書十二神殷
牀馳道馬隔岸渡橋人自愧樊籠裏飛騰未有因
　　　其六
地占繁雄郡人奔財賦疆北僧泥佛相南客賈胡装打
穀拳毛馬彈箏跕躧娼西風愁世路無路立蒼茫
　　　其七
青溪溪上路書劍此棲遲凉月穿衣褐寒波照髩絲古
桐傳賀若横玉犯龜兹不為傷秋老孤吟自可悲
　　　其八
誰作百年客聊隨三宿僧詩皆傳妙品禪未悟中乘曉
枕空鳴角秋窻夜剔燈欣欣㑹心處走墨剡溪藤
　　　其九
蟲壁話秋闌西齋日巳寒堦鳴辭故葉水擊跕飛翰路
接千峯榭潮通百丈灘葛仙無處覓我欲問燒丹
　　　其十
夜魄湛精氣冰魂消瘴氛寒洲沙印篆荒樹葉鐫文詞
度栁三變書臨顧八分誰憑當道勢擡舉上青雲
　　　其十一
蕭索巳秋色空濛欲暮天平蕪荒樹外疎栁㫁橋邉山
暝殘雲合波停碎月圓眼前森萬境忽忽暗彫年
　　　其十二
客來銀水北叩我老生涯裘褐多捫蝨田蕪半種𤓰文
章動窮髪碑板過流沙終竟成何事逄人莫浪誇
　　世之詠物者採春花而落秋實余欲矯其失作冬
　　果十詠
橘橙吾臭味豈特是情親三寸燕南異一雙甌水珍色
包金錯晚香擘玉纎春無復承平事天恩徧貴臣
　　　右柑
果緑景初好花開日正寒嚼香流玉瀣分熟剪金丸淮
枳標殊性甌柑並二難無人徴包貢蓬殿淚闌干
　　　右橘
人皆遺外像爾獨取皮毛露顆團黄玉春枝剪緑袍搗
虀燒雨韭飛縷薦霜螯南橘應同派誰云僕命騷
　　　右橙(翠橙春後可食肉/)
自是雪香骨風霜閱四時紙包防蠆尾泉浸浴瓊肌不
作離愁斧能爲潤肺醫看渠津潤處詩就已涎埀
　　　右梨
秦燕千樹地富貴出山荘外作蝟毛磔中含雞子黄懸
枝開霽日芽緑候春陽毎憶和兒炒如今去故鄉
　　　右栗
共祖青龍寺分支金谷湄擣生澄水漆摘熟剥霜皮半
啄餘秋鳥羣偷縳夜貍長卿消病久清冷慰詩脾
　　　右椑
萬株名古寺近復說東陽翠樹駢頳卵燒空炯夜光果
堪凉渴朔葉復草顛張欲上潼江去尋思石蜜霜
　　　右柿
有木出蠻鄉生居萬仭岡凌烟圖朽質中水濯青裳細
剥瓊肌瑩香浮琱俎光尸蟲穴何處食果得奇方
　　　右榧
辛苦學淘河尋根不仗柯千虬蟠下土尺玉浸清波自
笑抽絲亂従渠鑿竅多誰分冰片片一醉洗沉疴
　　　右藕
種自塗林得名隨博望來半因霜虐重多爲雨滛開粒
破冰生骨房分珠帶胎玉匙飛一餉爲我配金罍
　　　右榴
　　别徐雪岡
春曉杏花路逄梅憶故知一年離别恨㡬度唱酬詩風
雪愁歸路闗山隔後期欲言難即見臨水寄相思
　　别子聲諸友
祗有去日數悠悠嵗月除再三來使語千萬故人書老
况難爲别親情暫以疎往來愁道路吾道竟何如
　　夜坐
風葉夜蕭騷寒燈照寂寥冷泉和月汲殘葉帶霜燒半
白吟髭茁餘紅醉臉潮舊來樵牧地小隠不須招
　　山居二首
幽人在何處東崦是吾家小澗石楠樹疎籬木槿花林
深啼蜀鳥水滑搗胡麻五字山居偈長吟老嵗華
　　　又
柴扉終日掩一室靜無塵久坐巳穿塌髙眠不秃巾詩
腸愁境樂酒面老年春自有白雲隔無勞麾俗人
　　早行臨安道中
早行髙坎市遺構草新青敗壁蝸留篆空棺狐讀經落
花新舊恨别酒短長亭惟有松林下寒梅尚獨醒(駱氏/今家)
(於松林/之故菴)
　　燈下書懐二首
浮生㡬半百况復値秋闌瘦地年年旱貧家種種難兒
因廢學懶妻爲典衣寒吾意憐文墨時時展卷看
　　　又
青雲謝足下流水暗門闌生計作詩苦客愁行路難老
慙鞍馬晚窮笑硯蟾寒嵗暮餘松菊留人仔細看
　五言排律
　　過棠山徐墳欲招通甫不果晩憇景德觀以歸寄
　　通甫
送春過棠峯假步自登眺行田走詰屈攀磴上􁰈窱岡
巒聳四圍厓壁儼雙峭野芳躑躅紅林宿離黄呌感彼
松下人脆甚風中燎精靈散埃氛骨肉蔽窾竅晝眠嘷
狐狌夜照飛熠燿朗悟豁餘悲清響發長嘯思君客沃
洲對面隔蓬嶠扣門乏因縁更僕煩請召流落俱異鄉
節奏本同調風髙鷁退飛月落牛反噍夷猶憇仙宫酬
答領道要幽尋屋種梅雜坐逕披藋棋枰夜半局丹竈
晝殘燒心期迥獨詣世誘浩難掉詩興逼行雲樹色留
晩照拾翠記前遊舉白倒餘釂桐尾隠寶匣龍文掩魚
鞘何日聨華鑣葭(闕/)亂漁釣
　　逺遊四十韻
介士苦拘檢䇿士妙籌度俠窟養聲譽宦海髙階爵紛
然殊門戸何能脫韁索自憐心期逺雅與俗物薄潜光
瑩璆璧幽芬結蘺葯濯濯出山泉亭亭横空鶚挾䇿誤
中眉投耒悲失脚文圍嚴靷鞅詩戰淬鋩鍔梯飈轉南
溟銘山蕩朔漠君門虎豹嚴天路鬼神惡髙唱不逄和
貴售屢遭却龍移厓垠崩鼇掉海湖涸運流數遷謝時
改異今昨乃翁安事書此輩宜疎濶三年屠蛟蚪無用
閑猛斫百金買砂青不售虚奇藥日月雙飛奔身世兩
寂寞夜雨暗燈火秋月冷籬落不甘軟弱吞坐受飢窮
縛萬里落半途全局差一着逝将故人心共赴青雲約
東遊畧蓬壺南望趍衡霍鼎中珠還返腰下寶踴躍朝
真玉皇頷問道金仙諾青邱啓𤣥命白虎司祕鑰朱實
足我糧靈液共我酌睠我上界仙差勝生民樂危登望
沙界横潰煎鼎鑊氈毳宅呉楚戈鋋血川洛冠纓望豺
狼羅綺逐猱玃枯根痛芟薙弱肉生啖嚼離離盡邱墳
莽莽空城郭悲來愴長懐悟去念遐託相期離塵垢有
便上寥廓翹跡霄漢隔動步窮途錯機闗暗施張爪距
猛挐攫盆瓶喧蠛蠓旦暮算渠畧紛紛自起滅泛泛無
棲泊雲烟渺空山浪濤赴舊壑他日欲相知姓名寄歸
鶴
　
　富山遺稿卷六
欽定四庫全書
　富山遺稿卷七
　　　　　　　　　　　　　宋　方䕫　撰
　七言律詩
　　雜興
世奕奔趍若决河誰将獨力障頺波指衣太守存唐苦
循髮将軍負漢多薜芷不芳甘自變白圭有玷尚堪磨
是非勿與時人說爲就重華述九歌
　　閔忠(美文天祥/)
弱冠知名動紫宸両朝際遇荷恩深身先赴義人爭死
天不成功淚滿襟自鄭有謀歸華氏舎湘無地托王琳
鞠躬待死無餘事不負朝廷不負心
　　誅姦(刺賈似道/)
握兵結眷冕旒前牢落英雄二十年虎殿夀觴人痛哭
鵑堂私語衆喧傳爾身不恤無埋地此恥奚容共戴天
不有四明倡清議至今蛟虎卧山淵
　　盧明之開壚
懶作西風汗漫遊歸謀諸婦此淹留采花墩近初成酒
種秫田多早帶秋燕頷巳空西塞夢犢裩莫遣逺山愁
滄江留得偏醒客袖手時凭百尺樓
　　宋震翁以詩見推次韻爲謝
脩竹猗猗月半間此生贏得占清閒磨鉛勘易未三絶
吐火燒丹欲九還騎鶴腰纒空入夢跨牛髀骨慣行山
秋來閒把詩消遣敢向騷壇占絶班
　　雜興
　　　其一
種竹千竿宻復疎菉猗深處着蝸廬有牀自可安周易
無飯誰教典漢書疊嶂畫屏圍棐案飛泉白練落階除
絶無半㸃功名望一任浮雲自巻舒
　　　其二
不露文章世不驚由來天亦厭虚名弦歌夫子窮将聖
風雅靈均死獨清其道卷懷何足恨斯文得與豈無情
長歌獨坐滄浪水休說他年起濯纓
　　　其三
青山相對總儀刑人世浮華隔㡬塵厚味不知菘韭薄
舊䘖那似菊松新銀罌豹血爭劉項翠釡駞峯死虢秦
大抵危機隨富貴不曽粘着退閒人
　　　其四
霜風獵獵響林㘭獨有寒梅漸作包倒影水涵窺沼樹
淺痕月印上窻梢緑衣低掛酒初熟烏㡌斜欹門屢敲
花得初陽人得復俱従顔子結窮交
　　　其五
天地生生不盡仁惟梅先得一年春花神銓次初編譜
月老荘嚴妙冩真索笑暗添風度爽嚼香清洗肺肝塵
莫嫌刪後無題品自二南來有㡬人
　　予家世富山久矣世有隠德老坡所謂我家韋布
　　三百年惟有陰功不知數蓋類是也因作此以記
　　其實且以勉族氏子弟云
自有乾坤有此山嘉名乆矣落人間吐吞雲霧景千變
森秀松柟翠四環肯並貴溪争顯逹應同愚谷耐堅頑
山人儘得清吟趣芳杜香蓀不厚顔
　　　又
家住青溪東復東林霏嵐影暗葱蘢山排闥入蹲蒼虎
水抱邨流卧玉龍田畫井疆前後隴岡横乾艮兩三重
客來若問誅茅地落日雲飛第一峯
　　　又
我家韋布乆嬋嫣積善工夫逺有源東漢賢良來鼻祖
晩唐文獻到聞孫(家有唐禧/昭間文字)世増忠厚成風俗人尚耕
桑務本根賸喜邇來多識字粗書甲子記新元
　　静樂先生祠堂
五季横流欲障天先生雅志寄林泉嘯吟獨抱濟時畧
髙尚甘為遯世賢奕葉簪纓他有耀㣲時耒耜我相傳
何年得見歸來鶴暫假風翰逐老仙
　　梅
玉妃破白入春宫萬紫千紅立下風老樹冰霜皴剥後
寒枝烟水有無中月横山館笛初起人立溪橋馬欲東
為寄故人無信息更憑健筆入詩筒
　　雜興
南枝憔悴北枝榮轉眼浮華跡已陳昨夢已空巫峽雨
昔遊曽記武陵春浮生一日復一日世事後人哀後人
兩鬢欲霜行脚倦悠悠無計謝風塵
　　大卿先生惠藥方
淺謀不遂少年狂咄咄催人鬢髪蒼深雪寒添詩興爽
早梅清徹夢魂香已諳林壑投閒趣且試神仙却老方
聞説丹爐留近處贏糧我欲問金堂
　　田園雜興
半生燈火誤牛衣晩嵗纔能悟昨非雨笠半欹將犢去
絲車細捲趂蛾飛粟生燒地山宜老草爛新畬水正肥
莫道勞生何日息邇來是事喜忘機
　　觀物
彭殤顔跖不相齊秋悴春榮各有時共種花分紅白色
同根木有死生枝悲欣自是人情異賦予寜非造物私
却笑荘生未諳此安排齊物費言辭
　　木犀花
　　　其一
此花習氣愛巉巖不受紅塵㸃碧衫地把鷲峯移境界
天教蟾窟墮塵凡瑶林摵摵敲殘玉金屑霏霏貯滿函
月影徘徊花影亂待攜雙􁑭與君銜
　　　其二
招隠誰招到碧巖自嫌黄綬映青衫月光童子分根柢
金粟如來混聖凡勝賞莫辭空百盞麗酬不記達千函
竦身便脫塵埃去徑上清虚謝轡銜
　　　其三
秋風吹夢遶千巖偷看天宫雲錦衫色尚紅黄定崔李
花従開謝識荆凡試教月老排芳譜更聴仙童誦玉函
賸有辟寒金粟樹丁寜棲鳥莫教銜
　　　其四
曽住仙山九折巖夜凉蘿荔掛衣衫月窺樽裏如相伴
人立花邉自不凡叢緑聨環瑲玉佩殘黄鎖骨現金函
枝空蟾窟今誰記猶道東陵繫舊銜
　　耜巖連和六首予與汪子新亦各再和二首
夜隨凉氣坐秋巖醉墨淋漓亂㸃衫花裏固知仙種别
詩中肯道使君凡乘風徑欲眠香窟修月曽經發寶函
収拾萬金歸賈橐不須麟閣大書銜
　　　又
風韻孤高百尺巖敝袍爭得似荷衫久知郤氏聲名逺
自愧賓王骨相凡閒搗香涎供玉杵戯題綵帖拂塵函
醉來爲問姮娥信更倩魚傳與雁銜
　　秋晚雜興
白藕花殘暑氣収憑髙更欲上層樓蒹葭淅瀝水天晚
禾黍髙低風雨秋雞甕豕零更佐使狗屠狐呌或王侯
世間萬事祇如許莫把閒愁枉白頭
　　以書院課治事留杭十日竟爲小吏所阻
倦看世態變凉炎老覺詩書味更嚴與世不諧多枘鑿
謀生甚拙欠虀鹽摶風肯羨鵾鵬化署紙偏憎雁鶩箝
従使小兒輕我輩只今歸去問陶潛
　　舟泊松江
蓴江㡬度酹張翰屈指今纔二十年昔日米囊羞破釜
暮年詩卷壓歸船飛飛燕子依風席漠漠楊花㸃客氈
草逺烟濃迷處所鄉心飛去白雲邉
　　過錢塘舊京
曾逐東風過曲江人間俯仰隔興亡江頭潮涸趨漁浦
山下城空失鳯凰漠漠黄埃昏草棘悠悠陳迹閱星霜
由來離黍遊麋地不分鈴鳴替戾岡
　　再㸃陶金戸計
萬里雲程阻便風孤鴻痛定再傷弓徴求多出儒冠外
飛走難逃世網中不分事情多倚仗厭看人面訴貧窮
生平豪氣難磨折時向毫端吐白虹
　　清明二首
漢世諸陵已古邱悲風摵摵老梧楸金人往日淚曽墮
石馬何時汗忽流江北江南千里隔身前身後百年愁
九原定有英靈在消得寒儒浪白頭
　　　又
一去昭陽入朔臺羇魂流落不歸來𦵏從胡地留妃骨
死向南方颺后灰鴉噪莫㸔耘墓迹酒香誰把洒陵杯
茫茫草地人稀到風急棠梨落又開
　　次韻洪復翁食蕨
花葉根莖種種香誰知山草宿舂糧筠籃凈洗傾銀粉
瓦釜狂搜凍蔗漿爽口如兼三鼎味療飢不試五倉方
西山餓死真餘事安有冥鴻為稻粱
　　别弟
欲去相㸔手重攜寒波芳草助淒迷無人傳業空多子
有弟持家老得妻風雨燈前頻入夢詩文酒後共分題
孤飛不羨冥鴻舉只羨南歸羽翼低
　　雜興十首
　　　其一
前程在處暗危機脫跡紅塵入翠㣲清水一竿張釣具
白雲四壁掛樵衣馬惟畫骨空嗟瘦龍不㸃睛那解飛
差有陳編相伴住時将詩句洗前非
　　　其二
老去蹉跎萬事休襟期甚不入時流倦飛巳作歸林鳥
懶起猶如落草牛一㸃眉黄無宦况五分頭白爲詩愁
玉人期我滄洲上未擬他年賦逺遊
　　　其三
巳更門戸自持鉏謝絶交遊與世疎處變卿還用卿法
養高吾自愛吾廬屏張前世無聲畫架挿今生未見書
水北山人偏解意求分半席間樵漁
　　　其四
冷落門墻絶似冰夜窻風雨耿孤燈采盆任我翻成雉
涴墨従渠㸃作蠅休說文章祇小技由來富貴總無能
依稀楊李無人憶但憶瀼西杜少陵
　　　其五
紫綬緋裳印佩金我於數子總無情傍人門戸傳書客
投老田園識字氓世變委懐無逆順事機到手即功名
子房収斂英雄迹誰說神仙在穀城
　　　其六
人境無縁㫁俗喧丁寜牢閉兩柴門五更孤枕客懐惡
半世青燈書眼昏有日空爲無日計醉時還道醒時言
白雲久有南山夢不待他年畢嫁婚
　　　其七
駸駸鏡裏鬢霜侵偶占溪東十畝隂風雨四時無盡藏
松篁終夜有餘馨家藏爲米難餬口日課除詩罕用心
誰說倉曹任窖穀近來家富屢千金
　　　其八
先生髙寄此林泉懶拙方知此樂全足屨兩忘便不借
人琴俱隠付無絃雲歸書帙留殘潤日上香盤裊細烟
勘破世紛無一事又拈枯筆續前編
　　　其九
不仙不釋不居官久狎漁樵作往還細雨飽眠一黄犢
白雲秀拔㡬青山浮生往事真成夢舉世誰人最得閒
惆悵伏波麄意氣暮年猶向五溪蠻
　　　其十
生平繆計百無成衰白如期入鏡明鳥不驚猜無忤物
人多怒罵漸逃名襟懐落落憐孤影嵗月悠悠過半生
老去自知無處用只留雙眼待昇平
　　春晩即事二首
紛泊楊花逐晩風杜鵑聲徹故園東百千種事孤愁外
四十餘年一笑中血作公文縁分定膞成山字坐詩窮
少時懐抱今寥落惆悵西窻夕照紅
　　　又
匆匆塵裏換時光春去夤縁底事忙鳩巳居巢晴逐婦
蜂方出穴暖分王唱畊農起催秧緑打供僧來趂麥黄
今嵗先生貧到骨時時爲米糴官倉
　　妾薄命
薄命佳人玉絶瑕不隨縁分落民家悲風古塚生青草
落日深宫唱白花萬里思情餘蹋踘一生舊恨付琵琶
雄蜂雌蝶難相並莫向春風怨嵗華
　　雜興三首
自合林泉着散仙虎蛟在處卧山淵未秋巳擬償新穀
計月先愁欠子錢冷眼慣看平地險薄情誰念死灰然
人生還有相逄處昨日淮隂召少年
　　　又
漫向松邉倚瘦笻一生襟抱與誰同照人不老古今月
送客多情南北風才盡懸知詩作祟數奇莫與命爭窮
冶金百煉今無㡬休向人前說事功
　　　又
經秋春蕙歎時過歸卧南窻竹一坡世味甚輕貪慾少
交情稍重怨恩多羞従緑酒看霜劍悔把青燈誤雨簑
技癢未能忘習氣新詩冩罷更長歌
　　神仙
擾擾爭趨陌路塵好閒平地即蓬瀛青羊石化紫烟客
白鶴松成老樹精夾岸碧桃春水濶滿山落葉暮雲横
神仙不用尋行迹只向漁樵混姓名
　　竹
當年知已晉參軍畫手分傳老可文碎影貼金初得月
寒梢聳翠欲干雲平生自是輕餘子一日那能無此君
解為南風却炎暑擬封清渭答殊勛
　　夜坐二首
人間無處避紅爐急掃風軒醉一壺泉冷月涵沉水璧
荷香雨跳走盤珠神遊曽到清涼境幽討如横緑野圖
醉髪醒鬆吟骨聳從人笑絶道詩癯
　　　又
呼奴薙草火攻蚊與客髙談到夜深風辨雌雄分别想
嵗占牡牝喜嗔心塵生渴肺須狂飲寒聳詩肩更苦吟
秋色滿懐人不寐坐看落月與横參
　　術者謂予清淡鎡基不貧不富而有壽
誰甘清淡厭輕肥命薄那堪不値時挿架簡編家四壁
蟠胸梗概鬢千絲狂圖入夢空騎鶴壽相生芒欲鬭龜
莫訝時魚更多骨従來萬事有參差
　　看笋
丁寜莫採籜龍兒造物成材各有時寸碧縦横牛戴角
一斑纒裹豹留皮長身上水夜深看直幹干雲嵗晩知
名節爲君描畫盡清吟堪繼菉猗詩
　　初秋雜興三首
利欲驅人看罷休人間嵗月不停留别愁萬里滄江水
歸夢五更黄葉秋貯腹謾誇李書簏爛腸難擬董糟丘
老懐抑塞無人㑹徙倚西風百尺樓
　　　又
守困書帷滯土牛誰揮尺箠浴寒流舊人不了新人事
今日那知明日愁一雁驚飛湘水浦孤蟾空掛岳陽樓
江南總解單于曲吹徹殘梅故國秋
　　　又
田怕秋陽老怕貧誰能骯髒拔風塵窮年兀坐少生計
末路相逄無故人自愛漂摇棲倦翼誰分浩蕩慰窮鱗
區區温飽何須較莫負秋來風月身
　　有懐洪復翁入郡城納金課
故人東下濯滄浪見說金沙作斗量昔想萬錢還跨鶴
晚知六博亦亡羊詩傳劍閣烟霞藁地入桐廬雲水鄉
瀟灑滿懐無處着歸程何况接新凉
　　雜興三首
老去時光漸不禁那堪風景入秋深文章何啻建安骨
議論能無元祐心舊日交遊誰可托中年憂患苦相尋
致身稷契非輕許末路無成學苦吟
　　　又
做事英雄竟不成飛鴻何處避弓矰杲卿有舌罵阿犖
叔夜無頭傳廣陵禍福難知隨命値才名太盛取天憎
江流𣺌𣺌無回勢獨向西風倚瘦藤
　　　又
窮守空山兩鬢蓬老饕有分過年豐珠璣推上稻花水
金鐵敲殘梧葉風興寄小窻詩巻裏夢回別墅笛聲中
俗縁相逐何時了一笑人間萬慮空
　　社日思家
曉鼓鼕鼕露未収老翁雞彘祝甌簍家家酒緑枌榆社
處處霜紅柿栗秋笑別比鄰包祭肉醉呼童稚認歸牛
一年兩度村田樂不羨人間萬户侯
　　晩秋
蕭蕭兩鬢竟蒼然況近重陽風雨天欲暝江村烟四起
漸寒山館客孤眠葉題舊恨在何處菊折寒香仍去年
為憶故人三歎息東籬沽酒已無錢
　　菊
矯首春風獨後時冰霜自厲占東籬悲如屈子淒涼意
清似陶翁平澹詩寂寞秋香憐向晩徘徊寒蝶笑生遲
蹇予氣味差相似采采金英盡一巵
　
　
　
　
　
　
　
　
　
　
　
　
　
　
　富山遺稿卷七
欽定四庫全書
　富山遺稿巻八
　　　　　　　　　　　　　宋　方䕫　撰
　七言律詩
　　雜興四首
　　　其一
我亦山林澹蕩人籠禽飲啄失天真客求妙墨多辭病
兒欠寒衣屢訴貧夜雨書檠翻汗竹秋風野飯配絲蓴
文章固是平生志贏得蕭蕭兩鬢塵
　　　其二
江上千峯缺復遮疎林㸃㸃噪歸鴉短篷細網船囘浦
快馬青衫客到家酒味春風生竹葉笛愁寒月老梅花
丈夫處世便疎豁莫買虚名鬬角蝸
　　　其三
滿目風埃落日低拳支醉頰面山西平堤樹宻欲藏寺
古渡舟横不碍溪𣺌渺㡬竿秋水淨啞啞三匝夜烏啼
老來獨有詩情在口占新晴付小溪
　　　其四
又是山邨秋暮天蹉跎身世惜流年風鳴淺瀨高還下
山碍浮雲㫁復連豪氣尚餘孤劍裏眵眸合老短檠邉
心期蟠屈憑誰說盡是巾箱千萬編
　　續遣瘧鬼
老天難料倐炎凉水帝遊魂未伏藏子喜朋儔饜口腹
我愁冰炭置肝腸力持正論明無鬼醉讀離騷祓不祥
惟有五窮推不去主人改事屏車檣
　　江村晩望
江上孤村日欲斜秋光淡淡渺天涯㡬多田舎隠林薄
三兩漁舟出荻花歸路負樵勞息樹亂流浴馬怒歕沙
憑誰剪出機中素圖入人間富貴家
　　春雪
薝蔔林中忍辱仙春來戯作散花天曉山寒勁雲迷色
夜帳光生月鬭妍北海無書羝不乳朝陽有路馬難前
従知造物憎賢達擁絮高吟更自憐
　　雨霽二首
次第尋春不恨遲春光偏在雨晴時風林竅暖山飛鳥
潭洞門開驚卧螭酒冽萬家供笑語土牛千耦樂耘耔
物華又逐年華轉惟有詩人老更衰
　　　又
誰傳春漲没溪毛又喜朝晴暖土膏箬裹旋生新接樹
花窠重發舊栽桃掃蜂上篲經營早通燕歸簾結構牢
莫道山中勲業少等閒善類入鈞陶
　　次韻胡栁塘夏自然春遊
邂逅相逄玷俊遊共臨清泚看横舟野情瀟洒便僧寺
塵事囂煩逺市樓倚杖有詩追和韻折花隨酒記行籌
歸來散步斜陽下休笑浮雲等幻漚
　　春日言懐
睡覺東窻味正濃鶯聲破曉入簾櫳社前處處石泉水
春半時時花信風交友如雲翻手散浮華是夢轉頭空
癡兒不識愁滋味笑折花枝滿把紅
　　大水
長時烟雨弄梅黄身似枯株守破窻雲氣冐山天失畫
水聲撼屋浪翻江田通小澗頻障土船上高原屢徙樁
舉世滔滔何日息笑傾牀下古罌缸
　　雜興四首
　　　其一
由來勢退不英雄誰怨天公苦不公蟲臂䑕肝俱造化
草妖木怪盡神通百年身世浮漚裏大地山河曠刼中
巧拙賢愚俱莫問此生元只似虚空
　　　其二
老骨搓牙不入時可看霜雪㸃鬚眉短披樵褐形如鶴
長把農書手欲龜飢飽生前皆有定文章死後竟何禆
憑高欲說無人㑹早暮南窻盼緑猗
　　　其三
冷看風濤起怒鵬自慚無力逐飛騰林泉襟韻清如水
儒素門墻淡似僧凉與竹奴分半榻夜将書嬭伴孤燈
人生適意祇如許玉署金門不用登
　　　其四
六月猶披紫綺裘酸醎世味不相投清泉遶屋聲聲冷
高竹依簷葉葉秋揮汗讀書如有慕撚髭安字更何求
向無二事消閒日誰遣先生一段愁
　　　其五
甘死蓬窻笑我癡興來况値夜凉時閒中不覺年華促
歸去方知宦路危酒甕沉沉傾玉瀣簟筠細細蹙風漪
月殘夢醒詩初就枯筆長抛網蟢絲
　　蓮花
水仙㣲步碧玻瓈家在湘湖西復西清欲濯纓長在水
妙曽斵鼻不汚泥巳知淨社曽參問合是濓溪善品題
欲採逺香無覓處挐舟驚起兩鳬鷖
　　府城别任惠叔表兄
乘興來爲兩月留廿年蹤跡歎萍浮銜杯清話燈前雨
對榻羈魂枕上秋倦矣悲鳴雙客鳥歸歟浩蕩一漁舟
吟邉若値孤飛雁頻寄新詩慰别愁
　　雪
北帝宫中億萬姝天花散盡滿天衢蓬山宫闕白禽獸
秦地山河銀雁鳬寒聳吟肩呵滴硯春囘醉頰宴開爐
梅花半樹南枝早夢遶孤山訪老逋
　　王古樵觀予苦瘡鄙句遂自賦眉遭二韻各二首
　　因次其韻爲戯
老去瘡殘擬灸眉暫憑酒力引風巵久疎朋友慙多病
薄買田園費學醫吟罷肩寒生軫粟坐來形槁似枯梨
浮生自笑多磨障畫癖書癡發舊痍
　　　又
吾衰端不爲蛾眉不假霜鉛補漏巵無恙感君頻寄語
不龜媿我未逄醫命窮漸退星臨木書悞無憑病發梨
康濟自身猶未辨敢将蘇息問民痍
　　　又
無端痁疥適相遭空苦無成似嚼螯瘢疻着身猶刻畫
垢腥滿爪費爬搔行吟謾想歌愁絶坐食空慚飽老饕
偶見新詩還技癢寒窻細字認牛毛
　　　又
命災况復與窮遭真似蟛蜞縛兩螯鱗甲稜稜便淨浴
髮鬚種種快頻搔甕頭轑酒何妨醉松下餐肪不厭饕
快冩田家剜肉句夜闌秃盡管城毛
　　田家
近來不復應差科生計無成奈老何漆種十年雖恨晚
牛生百犢未嫌多春耕着我扶犁手社飲還渠擊壤歌
聞道溪頭新長水偷閒試着舊漁簔
　　　又
數間茅屋占林塘二頃田園幸未荒蒿葉正長蠶卧起
鶯聲漸老麥青黄壁間龍骨流泉活筐載豚蹄白酒香
春事年年閒過去欲将擁腫問庚桑
　　秋晩雜興時寓府城
暫憑高處豁雙明獨上譙樓倚晩晴烟岫齊紈千萬疊
落梅羌管兩三聲秋風世路客凄楚流水年光獨老成
吟興未如歸興切蕭蕭落葉滿山城
　　題洪復翁詩卷後二首
袖中光燄照崖垠詩律雄渾逺有源近藳自成新句法
束書不叛舊遊門折芳梅下人雙屨話别沙頭酒一罇
健筆世間誰措手老夫先擬舉降幡
　　　又
詩裏人傳大小賢自憐同業不同年白雲孺子詩千首
黄石老人書一編冷眼危途風竹亂知心舊事雪松堅
别愁去作星橋夢長傍河西牛斗邉(復翁近/館星橋)
　　春晩雜興四首
　　　其一
未妨行樂少年場倚徙東風醉一觴芳樹染成啼血艷
落花流出漲痕香隂隂春色和天老脉脉愁情共水長
坐閲流年能㡬見菱花應笑鬢邉霜
　　　其二
懶向風軒掃落花暮年情態惜韶華春盤脆響供雷笋
夜焙芳蘚摘露芽蠶老住眠催作繭燕來新乳賀成家
狂遊無復少年夢聊遣清吟送日斜
　　　其三
花神衣補去青宫紫陣紅圍一夜空華髮龍鍾寒食酒
青蕪狼藉落花風雨聲㸃滴春愁裏世態侵尋客路中
我欲憑高寄蕭散暫舒老眼數歸鴻
　　　其四
欲逐芳菲寄病身鶯花不管老年人幽尋但見肥牛地
勝賞難追駿馬塵薄酒似餳聊取醉青梅如豆正嘗新
清歡未足還休去日落汀洲又暮春
　　挽尚書先生
前代衣冠第一人老來鳴道振遺音勲庸臣子平生志
書易聖賢千古心士願執經來鹿洞客求挾册售鷄林
飛仙雖去斯文在山閣神光照斗參
　　食菜
日食何曽費萬錢畦丁辛苦劚風烟牆隂吠狗硬如鐵
山下蹲鴟大似拳忍棄毛錐飛食肉空憐匿服卧餐氈
茶甌氣味堪相配更汲源頭活水煎
　　梅後久雨
自入梅天氣力㣲不堪暑濕互蒸炊鬢邉衰白三千丈
雨後昏黄十二時積潤圖書供火焙新裁羅褐覆香匜
小占定有朝晴喜忽聴黄鶯語栁枝
　　田家雜興三首
　　　其一
樵路通村暗蒺藜數椽茅蕝䕶疎籬隂隂清樾風生樹
拍拍蒼鵝水滿陂記日旋鋤燒地粟上時新賣落車絲
晩晴慙愧逄端午醉卧黄昏自不知
　　　其二
兩兩蒼髯笑杖藜舊裙兒女隔笆籬斜陽鴉噪燒錢社
細雨牛眠放牧陂酒熟十千沽玉瀣麫香三丈捲銀絲
客來偶及興亡事說與衰翁也自知
　　　其三
不嫌飰豆與蒸藜飽脫衣衫掛竹籬問酒亭前旗影市
繫船屋角藕花陂踏車掛壁閒龍骨生藥當庭蔓兔絲
我自耦耕非避世姓名休使外人知
　　四時宫詞
　　　其一
陽和不解徧深宫黯黯春愁佇立中歳給買花藏笥篋
夕香拜月散簾櫳鏤金巧勝勻如剪縐縠中單薄似空
一曲紫簫吹徹後薔薇㡬度老春風
　　　其二
披香簾捲㡬斜暉别殿承恩似覺稀風蘤影摇隂欲轉
露蟬聲徹暑猶㣲肉痕淺印丹砂血手跡新裁白紵衣
例賜扇紈長棄却雙雙羞看綵鸞飛
　　　其三
七夕閒登乞巧樓屬車隠隠認宸遊㡬行宫樹女牆月
一闋庭花御苑秋戱展花牋圖蛺蝶強拈綵綫候牽牛
轆轤聲㫁屏山冷一夜寒蛩替說愁
　　　其四
手撚梅花暗㫁魂十年柘館未承恩曽催奏曲臨粧閣
暫出行香到寝園月照金鋪關永夜雪浮銀礫耿黄昏
并州剪就釵梁燕又逐年華作上元
　　避暑夜坐
一跌風波困敗鱗年來是事不如人醉吹羌管驚棲鳥
閒倚胡牀閣病身安得旃檀除熱惱自将紈扇障風塵
新凉漸近渺雲水分席鷗羣占白蘋
　　　又
北窻幽絶夢初圓一葉秋聲醒客眠雌霓半空収暮雨
杜鵑六月熟高田稻陂别注魚池水石洞分承茗鼎泉
聊借舊書棲舊隠夜凉新入短檠邉
　　遊南山天寜寺
客裏塵騑未着鞭短篷送我訪幽禪横空雲冐臨江寺
夾岸山隨下瀨船謾借一觴追勝概暫分半日洗塵縁
城頭梅角聲孤起掉首空歸又晩天
　　送客出城
逐逐區中未了縁此生飄泊是年年片時枕上思歸夢
萬里江頭送别船寒角吹殘低戍火暮鴉衝㫁逺村烟
我行在處成詩話㸃化塵凡即是仙
　　過耜巖先師墓
取數多時物所嫌有才無命恨難全縦横雖掃三千字
富貴纔終五十年幸有莬裘棲舊隠愧無雞絮酹新阡
茫茫大塊誰能料狐老成精鼠化仙
　　即事
紛紛寵辱㡬時休朝上青雲暮作囚能可将軍宿亭下
不堪廷尉望山頭浮雲過眼難搏控世事冥心任去留
湼亦不緇磨不磷至今遺教首軻邱
　　送人赴學官二首
生平講貫爲知㡬世好従渠與我違天下無如書益智
人生惟有仕當歸青燈夜雨蟲魚註碧水西風鱸鱠肥
莫道尺前難寸退古來富貴觸危機
　　　又
清時巖穴下弓旌儒館翹才盡至公詩記行程囊古錦
劍装新飾鐙花驄莫因貴宦負逺志當爲飢民念鞠躬
欲問故人在何處舊山桂樹正叢叢
　　初夏雜興四首
　　　其一
肥梅貼暈麥摇芒四月山居取次凉古砌月鋪銅沓冐
寒松風撼鐵琅當兒孫猶有将軍臭厮役空知太尉香
有客縦談當世事薜蘿深處更移牀
　　　其二
天氣如秋意轉闌高樓簟枕帶餘寒楝花零落魚初發
梅子青黄雨不乾客怕逺行催早宿農逄小熟勸加餐
近來悍吏經過少更喜深山好長官
　　　其三
作計吟詩逐故貧欺人鬼子轉情親案頭日飲三升墨
鐺底時空五合陳燒麥旋教供野飯貫楊凖擬買溪鱗
蘇君端爲無田出近日田多更累人
　　　其四
雨打梅頭麥半枯出門步步困泥塗世情何但惡溪惡
野性聊同愚谷愚兒可讀書供日課婦如有酒待時須
興來方試吟詩筆西舎催錢吏索租
　　重午二首
畫鷁鳴鼉水滿湖千年遺恨𣺌平蕪纍臣水底沉魚塜
玉女釵頭綴虎符雙鬢㸃斑羞緑艾一樽凝碧怯香蒲
楚鄉舊俗生悽愴愧殺人間懦丈夫
　　　又
苦瘡戰馬倦風沙伏櫪無心萬里賖老去手風従婦展
愁來背癢倩兒爬人情反覆好生羽世味差殊嗜食痂
一卷方書初讀罷小窻驚怪日西斜
　　觀物
靜中羣動互飛奔擾擾誰能脫世塵蠅虎案頭新得雋
螳蜋枝上忽忘身平生攻苦味無味舉世爭雄人食人
安得洗心無一物碧波鷗鳥自相親
　　仁甫次弟余韻
造物兒戯多猜嫌百年醜好兩能全眠牛纔封一抔土
鶴歸巳怪三千年樂天永歎北邙冢后山慟哭南陽阡
従來賢達總如此誰能羽化隨飛仙
　　秋興二首
水花風葉亂蕭蕭凉入秋衣怯寂寥桑落寒香初出市
蓼花新漲欲平橋半篷烟雨漁家傲匹馬闗山客路遥
拍手西風無一事未妨横笛向耕樵
　　　又
不堪老病縛閒身面目崢嶸嵗月新半世畧無如意事
五年慣作在家貧悠悠懐抱希知我詡詡交遊喜負人
俯仰世情都勘破西風獨立岸綸巾
　　夜坐
全家久住白雲窩貪看疎梅夜景多簾角花隂和月捲
墨池水凍帶冰磨寒欺駝褐吟肩聳暖入鵝黄醉面酡
笑挹暗香人不寐不辭百匝繞前坡
　　寄何稼隠
欲出孤雲意巳闌東風吹夢落東安燈前鄉國千山隔
窻外乾坤一面寛放馬脫韁嘶曉岸連檣牽索上晴灘
闌干倚遍空相憶花落芳洲春半殘
　　沃祥卿和前韻見寄再和答之
西轉東移客興闌風枝驚鵲不曽安孤吟愧我詩筒澁
百罰憐君酒令寛西閣梅林迷雨浦畫橋松韻接寒灘
相思一夜知何處夢醒樓頭鐘欲殘
　　次韻徐子聲采桑
喚起飛來說曉晴先生無處問歸津轉頭嵗月如流水
滿眼交遊少故人槲葉老樵擔玉束菜花飛蝶䕶香塵
隔溪緑暗歌聲杳㸃㸃青山入夢頻
　　送春
春従此去不躊躇渺渺寒波接碧蕪想逐風㠶歸閬苑
又傳雲馭赴遮須此生嵗月隨泡影末路功名等雉盧
歸向西窻聴幽弄一樽濁酒對提壺
　　憶復翁
埀楊渡口小舟横我涉清溪君獨行未許馬羣空冀北
自憐墨𣲖過彭城鱗鴻乏便書難到蝴蝶無情夢不成
可是孤吟清絶處高山誰識㫁腸聲
　　溪上
古木隂隂溪上村隔溪呼喚隔溪應栁邉漁艇水雙港
山崦人家雲半層早麥熟隨芹菜餉晚茶香和樹芽蒸
自慚未得亢桑樂癡坐寒窻似凍蠅
　
　
　
　
　富山遺稿卷八
欽定四庫全書
　富山遺稿卷九
　　　　　　　　　　　　　宋　方䕫　撰
　七言律詩
　　雜興
溪上寒窻面緑漪孤蹤漂泊渺天涯愁聴火令抛長檠
醉折花籌記小詩鶯語難尋春去處鄉心偏等夢囬時
文章滿腹知何用落得奔波兩鬢絲
　　重午
楚鄉節物又今朝老大催人不肯饒嵗久菖花初見面
病多艾葉已盈腰浪濤何處尋沉魄菰黍無心逐畫橈
莫到獨醒空過了旗亭風急又相招
　　次韻稼隠上徐雲岫喜復貢舉
天闕誰推破旱雷蟻封鼠壤一時開雲飛逺岫無心出
春逐行人有脚來桂窟舊遊空雨露棘闈前度没蒿萊
短衣儻逐前麾去解向淮頭破賊囘
　　沃祥卿次前韻見寄和以答之
羨君古洗刻雲雷苞裹珍竒祕不開亭枕寒流隨浪動
樓横空翠約雲來吟箋題滿投囊賀夀斝光浮戱綵萊
欲洗炎埃無處所玉梅泉下日千囘
　　次韻通甫喜復貢舉
當年塗抹笑東施羣動儇儇各自飛不分前程移岸谷
至今遺恨滿庭闈文章老去攻詩律富貴年來發禍機
世上英雄君與操誰甘終老故山歸
　　秋興
笑呼笻竹過溪東摵摵秋聲到井桐落日逺山疑有雨
孤村古樹欲攅空貪嘶馬飽銜花草趂食魚肥墮水蟲
歸對書檠人不寐鄉愁怕入夢魂中
　　木犀
下土花中第一流移根自笑此生浮獨依上界清虚府
滿貯青冥沆瀣秋稜葉風翻低散亂蒼皮蟲蝕老雕鎪
醉來徑向高寒處自駕青鸞擁玊虬
　　　又
蒼蒼珠樹俯寒流析木津頭戯拍浮褐鳯摶風朝紫極
硯蟾滴露冩清秋返魂香倩羅裳貯碍月枝憑玉斧鎪
夜景未闌清入骨蕭蕭鱗甲卧癡虬
　　　又
緑衣年少正風流手折高枝喜氣浮三樹獨標仙窟種
四花分占玉壺秋濃薰藥杵長舂搗清逼詩肝巧斵鎪
世上紅兒那可比試将此句問羅虬
　　食西𤓰
恨無纎手削駞峯醉嚼寒𤓰一百筩半嶺花衫粘唾碧
一痕丹血搯膚紅香浮笑語牙生水凉入衣襟骨有風
從此安心師老圃青門何處問窮通
　　景徳觀陳道士圃多菊覓其種栽並寄以詩
愛藥仙人醉不歸秋光次第入𤣥都蝶隨露蘤移花墢
風逼寒香落酒壺老去君方空結習興來我欲劚荒蕪
和篇應與花俱到換得驪龍百斛珠
　　送呉友直過呉門省親
海濶天南不盡頭雁來豈爲稻粱謀飄零骨肉憐杯酒
老病形骸戀破裘(時有/足疾)日暮片雲勞望眼天寒孤棹發
行舟十年冷落江鄉夢願借西風過橘州
　　次韻雪岡徐景星二首
阿咸秀出竹林邉千古風流有此賢獨向詩盟參古律
不隨世態異憎憐夜光照耀需他日汗血奔騰出少年
乞我飛霞與青玉夜深環珮韻璆然
　　　又
窮腹便便詫老邉敢将文字厭前賢愁懐不作功名想
衰鬢従教兒女憐客路知心惟有月書燈話舊更何年
欲投名字來吟社巳濕寒灰不復然
　　今嵗吾鄉頗稔而収成値雨夜坐有懐二首
千歩平塲築杵齊西風墟落轉凄迷要教嵗計収霜稻
不分時長弄雨粞(諺以細雨爲雨/粞猶言雨毛也)曩祝汙邪酬願望近
居畏壘費推擠先生莫戀無錢飯定把長鑱理舊畦
　　　又
蕭蕭疎雨未調霜空向寒堦滴夜長風激木圍如撼枕
蟲號土穴欲扶牀蟻傾清濁香浮甕蠏劈尖圓黄戴筐
獨背殘燈眠未穏夢尋歸路到枌鄉
　　次韻陳道士和徐星韻見寄
寄跡琳宫絳闕邉聚星家世楚先賢但留法界寸田在
不要窮途衆目憐談客由來無負郭詩盟此去定忘年
吾衰有分非君獨休羨千金有計然
　　　又
不将書劍奮窮邉藥裹君臣酒聖賢笑我文章全乏用
従渠心目兩相憐叅同顛倒長生訣大衍推尋過去年
莫把詩狂壓師服興來還解賦超然
　　次韻沃祥卿見謝
屢緣倦翼發虚彈抛擲明珠不憚難但見雲烟歸筆下
不知風雨做秋闌枌鄉人在依餘熱桑落春濃壓早寒
時鼓梅花無譜曲坐中驚倒董庭蘭
　　　又
有道論心知巳少世情開口向人難滴愁細雨驚秋暮
照睡青燈伴夜闌文席知君容孔暖孤吟愧我勝郊寒
浮花浪蕊何須數嵗晩歸來看石蘭
　　遊碧沼寺(即晉郭文舉舊隠/)
古寺蕭蕭晝閉房我來無處覓春陽門前緑靜江湖汛
松下清隂暑月凉空寄郭公留舊隠愁聴望帝㫁離腸
借君拍板都無用看盡伶優老戯塲
　　接花
枝頭信手奪春工要借并州一割功𤓰栁皮粘混金碧
梅桃根換變鉛紅笑談自分求孫叔形似應難想孟公
却怪后皇同種橘過淮便隔馬牛風
　　清明遊塔山
海山鼇骨白如銀况是青山溟滓君不見黄泉沽紀釀
但驚紅雨落劉墳百年塵土鎖連骨一幅功名碑刻文
欲返㫁魂呼不醒歸塗賓従醉紛紛
　　清明後一日
老年光景轉風輪惆悵清明又一春飛燕雙雙新舊恨
長亭五五往來人揩磨病眼朱成碧補接新花假像真
要覓西江千斛水拂衣徑去洗淄塵
　　遊苦竹徐墳値雨
數聲呼我竹溪鷞烟雨蒼茫苦竹岡半徑暮山浮翠滑
一渠春水落紅香無人羞乞墦間肉有酒空澆地下郎
萬化盡時終閉骨醉來誰復笇彭殤
　　次韻通甫至日
先生熨眼洗浮埃共看梅邉節物來破悶好詩勝搔背
澆寒新酒似淋灰賓主風裁推滕閣弟子聲名詠有臺
憐我嵗華相逐老應将暖律發枯荄
　　别通甫
歸途渺渺廹年華囘馬如飛不用撾遥指荒村沽竹葉
獨行殘月看梅花不嫌問路征夫冷頗訝迎門穉子譁
爲報江邉羈客道投林莫作後棲鴉
　　春歸雜興三首
白首青燈滯一鄉不将遲暮照韶光經風魏紫埋傾國
破曉離黄殞折楊老去功名隨夢㫁别來雲水隔天長
此生聚散何時了定計歸鋤五畆荒
　　　又
雙丸不肯駐頺光宇宙悠悠萬物長寂寞餞春風雨裏
笑歌睹命綺羅鄉破衾自卧三椽月枯硯猶耕萬卷莊
未脫書生窮口債向人時復說文章
　　　又
東皇歌闋祖青宫借我鋒旗併送窮繭栗潤含萌竹露
槍旗香過焙茶風花殘來嵗須重發日郤何時定再中
惆悵浮蹤底處所夢隨飛絮故園東
　　賀山房先生得孫
晩節歸來緑野堂傳家衣鉢付諸郎喜存千載古罍洗
初聴九苞雛鳯凰春蚤桐枝新濯秀日長棣蕚賸流芳
公家好事聨翩在首寄詩篇冩弄璋
　　次韻沃梅泉見寄詠稼隠相過之樂併督作詩
星聚何曽奏少㣲浮萍桂海偶相隨摻袪東閣吟梅處
眵目寒窻㸃易時自嘆兩翁餘口業懸知千載有心期
啼猿唳鶴初無事怕有行人怪說詩
　　　又
梅壓滄浪宻復疎臨流㡬度濯緌絇侯封富貴歸千首
身計行装挂一壺文飲暫教吾軰共騷壇誰道我軍孤
汾亭洗盡箏琵耳重理絲桐絙老梧
　　次對稼隠病後見寄
自憐數米續晨炊飢火空時萬想虛富貴由來如夢鹿
江湖是處可羹魚風輪嵗月催人老水鏡襟懐與世殊
書信柴胡俱不到空慚多病馬相如
　　苦熱五首
　　　其一
夏來樊圃隔陰晴誰與天工管不平一窟蛟龍時作怪
千年草木偶成精政疑沙界熬焦釜未倒銀河洗太清
誰是蒼生霖雨手普将禹甸釀西成
　　　其二
絳節彤幢禦火精世間那是水晶城醉横蘄竹愁重醒
睡落齊紈惜屢驚家口飛蚊兒女語鄉心過雁弟兄情
更闌誰撼千章木悞作連牀夜雨聲
　　　其三
午醉醒來濯碧泉水亭况是晩凉天横眠蓮葉半晞髪
靜對楊枝雙袒肩蹇蝘聲乾林更靜碧梧陰轉月初圓
茶甌更試纎纎手不仗清風送玉川
　　　其四
六龍無計駐雙丸壮志摧頺似倒瀾萬里不成遊客夢
半生秖辦腐儒餐誰憐打草衰麻答不羨畫松楊契丹
世上紛紛誇秃髪到頭那肯着南冠
　　　其五
六月紅雲不肯移清心自合勝炎曦雲根斵藥移松骨
石罅分泉挿木皮未用冰蠶來海嶠坐看凍蟻走蛾眉
人間寒暑相催廹待寄東溪萬縷絲
　　桂花
服食生平屑辟邪死埋金粟或金沙忽驚秋骨開成雪
誰遣香魂化作花雲外孤芳吟舞鷲月中半影匿妖蟇
先生幽佩乘風去獨向仙堂看織紗
　　夜坐月下
殘雲㸃㸃四飛揚萬里離人共此光誰鑄水銀懸絳闕
獨留姹女搗𤣥霜窟中蟾免雙灰刼影底山河㡬戰場
欲駐頺暉無意計何人樓角韻伊涼
　　讀赤壁賦
萬舸浮江互蕩磨一番蛟鰐戰盤渦中天日月悲分影
對局英雄付逝波形勝空傳二赤壁文章誰肯百東坡
荆州風景今何似秋夜時聞窈窕歌
　　雜興
衰草含烟木葉黄空城摇落客思鄉雁高孤月臨空塞
魚退殘星過曲梁醉眼昏花迷野馬帖書戱草掣風檣
閒來更試絲綸手新釣江鱸一尺長
　　晩眺二首
依稀風景小羌村不欠東屯稻菽園阿魏搗香風送響
雕胡擘玉水開痕招邀紫翠山當座摽撥紅黄菊上盆
世上去來俱是客隨風吹送夢歸魂
　　　又
隔江斗入白雲村分我閒雲伴綺園月鵲自驚翻舞影
露蟲相弔洗啼痕窮通蜍玉横書案得失梟盧轉采盆
可惜牀頭枕客道蕭蕭奔馬醒吟魂
　　次韻王䝉泉見寄併和鄙作
夜雨連床憶舊時鱗鴻難寄故人詩憐君不察抱心久
冩我何如問信遲兩地雲萍無定跡一庭風月不分岐
寸衣换得天呉錦豈是騷盟一字師
　　菊花
不入萎紅爛紫場蕭然清苦凛風霜客中衰鬢隨秋老
籬下寒枝似舊香千載有陶期汗漫㡬人後屈話凄凉
毎愁摇落知誰在只有黄花守死黄
　　寄何稼隠
憶昔相逄霜露寒再三與我返鄉關溪行散亂飛蓬鬢
旅泊凄凉落日顔活計獨傳鴻寶苑清遊重上鹿門山
崇朝觸石需滂沛笑我閒雲苦未閒
　　偶作
結縁無成謾學書倦飛猶自揀庭梧不離文字添衰髩
巳外聲名謝壮圖伯畧莫教累恩澤儒詩何事汙裙襦
從今便覺高擡眼不要奄奄學志蝓
　　次韻沃梅泉見寄併見和鄙韻
謾道萍踪日夜浮自慚遲鈍戀莬裘聖傳杯裏蘭亭帖
婢熟山中笠澤秋有信付将來去燕無心寄與没浮鷗
(時稼隠/解盟)去年曽記梅花下細雨離魂阻勝遊
　　　又
散仙自在步如飛絡腦黄金不受羈籬菊清香須把酒
京塵紅漲不緇衣倚樓看劍浮名逼閉戸尋詩過客稀
水擊槍榆俱有得不妨着我子陵磯
　　至日
九地窮陰迸穉陽萬家起早拜迎長梅将暖信迎青帝
橘子真心服后皇耳藥肯塗銀盒雪牙硝自踏板橋霜
詩情只㑹如工部至日年年客異鄉
　　和府尹虚谷先生和徐子英韻併寄徐子英
千峯蒼翠擁城樓着我宗英七里洲昔日松楸相伴住
暮年湖海未歸休詠詩遥認窮司馬騎竹爭迎舊細侯
莫爲梅花長挽却好将繩削訂由求(漢賢良墓在雉山/東郭先生嘗賦石)
(峽記/其事)
　　　又
袖手闌干獨倚樓暫舒倦眼對滄洲雲山勸我閒方住
聲利縈人懶即休後世豈無青史筆浮生那欠赤泉侯
巖幽得似銅駞陌粟飯藜羹却易求
　
　富山遺稿卷九
欽定四庫全書
　富山遺稿巻十
　　　　　　　　　　　　宋　方䕫　撰
　七言絶句
　　兵革後初出邑郭
無數青山對坐衙讀書林下静無譁如今風景那須説
坊郭無民吏數家(陳刪定作讀書林/)
　　錢王守鳬墩在臨安道左
山下燈龕掛紙錢水楊墩上草芊綿髙人不要金九用
買得三呉八十年
　　紅梅
霜月娟娟午夜寒酒酣來此凭闌干滿枝艷色驚愁眼
宣主當年唾未乾
　　世言有問脩短之數於希夷者曰好來好去因觀
　　落葉有感前語
芳菲桃李雨新肥緋緑園林露已淒自道好來還好去
到頭總是涴塵泥
　　震澤市
石峯疊疊小橋西昔日人家桃李蹊無限歡娯俱寂寞
珠璣鋒鏑逐春犂
　夜坐評史
　　史記
遷史馳驅縱復横不煩繩削自天成後來縱欲修良史
法度森嚴敢變更
　　西漢書
班固師遷亦步趨未容後進造庭隅半生描摸龍門像
雖乏精神貌却腴
　　東漢書
羨渠二子着先鞭未把文章許范傳逺出孟堅畦逕下
謾誇筆勢舞翩翩
　　順宗實錄
韓老文章不減遷中山一傳更增妍如何實錄二三巻
氣薾言卑不類前
　　五代史
自許精嚴獨有歐庸奴班馬法春秋文章雖到精神露
殆與二書爭一籌
　　客有善談謔者曰鰌鮎魚龜皆水族也一日聚議
　　謁河伯求職事鰌先去河伯授以右相鮎魚次之
　　授以左相龜行遲欲以翰林處之龜不願曰好官
　　二子俱做但願河伯註長壽看二子做到何處其
　　言雖謔可為發一笑也謾記其事
傭耕陳勝假為鬼爛斧王喬詐得仙若見淵明為我道
併從金母乞長年
　　富貴
懷清㙜廢嬌娥怨醉白堂空過客愁若向此時回首看
生平富貴一齊休
　　讀劉阮事用元徽之韻
層層樓閣鎖嬌鬟要伴朝雲出逺山紫府神仙行世上
深宫妃媵落人間
　　商婦
楊子江頭水幾篙匆匆思夢越波濤征人無信西風起
落葉滿庭蟲夜號
　　戍婦
去嵗辭家戍隴西玉闗消息𣺌天涯深秋別恨向誰訴
掛壁空靴生綱絲
　　夜讀劉夢得别䕫州官吏詩遂賦一絶
死稱栁水栁侯廟老守揚州揚子津莫計當時同黨籍
一般詩句一般人
　　邑郭旅中
出獵將軍夜打圍劍頭吹火割鮮肥山林儘有逃生處
自是驚麏觸禍機
　　諸生多以船夫入監房
水程何日到𤓰州謾説儒家冠九流已與官船充水手
更從廷尉望山頭
　　元日
鬼物從來著論無題門安用換桃符呼兒記日開書讀
為説濂溪太極圖
　　春行口占
楊栁青揺窮袴帶櫻桃紅滴守宫砂春風不解畱詩鬂
只解年年媚物華
　　甄夫人　　楊貴妃
少㙜賜妲憐𤣥髮馬驛誅褒死曲眉自古文章多觸罪
我當併按北征詩
　　張麗華
玉樹歌殘月上弓誰將白刃斬春風妄言若不懲高叟
斷案如何服太公
　　寒食上塚
我是卿家老寡妻哭卿墓下草凄凄紙錢亂挂澆殘酒
人去黄昏鴉正啼
　　田家
晌午鴉鴉響踏車那邊叢薄有人家老農歇熱藤陰下
一樹冬青落細花
　　九日
籬邊初未見黄花滿眼青山故國賖午醉醒來人正逺
悠悠落日獨思家
　　梅花五絶
　　　其一
不識梅花不識詩空將色相較銖錙美人立盡黄昏月
細看枝枯葉脱時
　　　其二
一日微陽積一分看看積得一陽成夜來迸出梅花裏
天地初心只是生
　　　其三
羅浮仙子月中歸三疊誰歌絶妙辭便是梅花難着筆
老逋只有七分詩
　　　其四
風味酸寒冰齒牙誰知烟雨送詩家刪前不是無題品
未有文章説到花
　　　其五
白鶴峯頭着縞衣醉騎鶴去幾時歸蠻詩數首傳誰相
冩出杭州玉雪妃
　　揷栁
曾記來時割伏雌相思頭緒亂如絲自憐春盡腰肢瘦
更向庭前揷栁枝
　　秋花十詠
十里紅裙間綠衣西風吹亂碧參差佳人日暮秋裳薄
怕有天霜磬折時
　　右蓮花
仙府分根飽月光百車金粟撒瑶房夜來東壁西風勁
三萬牙籖字字香
　　右桂花
一串金鋪簇碧叢野田高下狀童童憑君洗我讀書眼
収入公門藥籠中
　　右旋覆花
似是根株食辣蟲知君苦梗老霜風功名莫道全無意
火氣騰騰浮面紅
　　右蓼花
風急從衡木葉飛寒花揺曵水中低褰裳不采空歸去
誰識江南季女飢
　　右蘋花
步馬西風冠切雲欲從九畹問秋芬自原未死香都變
老盡山人況識君
　　右蘭花
籬下花逄少酒錢何如潭上酌芳泉頺齡此去憑料理
四百添書甲子年
　　右菊花
河鼓無靈帝遣來野籬竹屋手親裁仙姑咳唾隨風去
染作琉璃八角杯
　　　右牽牛花
露冷霜清日巳凄淡粧素服滿前溪涉江一叚荒涼意
弱國孤臣寒士妻
　　　右芙蓉花
寒蘆颯颯響風沙直待秋來雁作家夜擘饑翎搏未起
一汀撩亂雪飛花
　　　右蘆花
　　寄洪復翁
月色横牕湧爛銀空房獨臥悄無鄰五更記夢渾無數
半是還家半故人
　　征人怨
辭家泊水幾畨秋流浪天南海角頭此去千鵝三萬里
憑君馬上寄離愁
　　　又
前年赴急合梁山一嵗征行一嵗還待到故鄉能幾月
明朝又出雁門闗
　　續梅花七絶
　　　其一
松下相逢雪雨乖人生何必泥形骸竹籬一醉休惆悵
只麽神交自是佳
　　　其二
褪粉殘粧對鏡慵楚踪秦跡恨匆匆芳心不被春風折
誰揉香肌滿籍紅
　　　其三
欲洗年年墮謫心仙人空返白雲岑飛花欲落頻回首
老去風情尚不禁
　　　其四
寂寞幽香怎得知醉來樹下酹冰肌更須呼我碧花唾
聽唱新畨一剪詞
　　　其五
只在溪橋野屋邊霜饕雪虐不能干可人風韻元蕭散
莫道花仙骨相寒
　　　其六
約束寒梅作主張此花解事助淒涼暗香月下薫詩骨
恠見吟來句句香
　　　其七
屐㾗印雪不粘塵去采南枝蠒栗春待得杏桃蹊樹下
我家風味已生仁
　　別梅二首
葛仙溪上一株梅我到家時花正開後夜月明風露冷
横枝休遣上牕來
　　　又
風韻清髙不受塵冰為肌骨玉為神一生謾記呉姬面
不是人間婉媚人
　
　
　
　富山遺稿巻十
