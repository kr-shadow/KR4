#+TITLE: 古城集-明-張吉
#+DATE: 2018-05-12 10:20:06
#+SOURCE: github.com/kanripo/KR4e0136 master b6243360                
御題張吉古城集
出處惟持正氣純三朝奏議識其人弩車未免泥(去/聲)於
古(明張吉江西餘干人著古城集第一巻曰三朝奏議/第二巻曰陸學訂疑第三巻曰貞觀小斷第四五六)
(巻為詩文吉持身剛正為文章恪守先民矩矱偶閲其/三朝奏議巻内上時務疏一篇云三王五霸以車戰制)
(勝後世惟漢武知此意其遣衞青霍去病深入朔漠實/用武剛車請懸金購募諳曉車戰之人以車制馬以馬)
(制步云云又謂制逺莫如銃弩二械/所言未免泥於古法殊不切事情也)鈇鉞不辭試以身
學闢姚江守篤實文殊獻吉尚華新貞觀小斷我心獲
(貞觀小斷評論唐太宗規模廣大而亦間有不滿於得/失逐加評斷如懷鷂事一節引旅獒明王慎徳不矜細)
(行終累大徳之語謂魏徴爾時當以經意婉辭微諷之/上必自悟云云余向嘗書唐太宗懷鷂事後云徵以此)
(事為不宜何不犯顔直諫而故為此譎術以徵平日敢/言律之必不出此又如縱囚一事余昔嘗以太宗好名)
(之事不一而莫甚於縱囚又欲觀實録事余嘗以人君/言行天下記之茍其謹言慎行雖不觀實録可若恣意)
(妄為雖百觀無益今張吉小斷論列亦以縱囚為非於/觀實録以人君兢兢致慎者在不見不聞之地所言頗)
(中體要實於/余心有獲也)疵小原無害大醇
欽定四庫全書　　　　集部六
　古城集　　　　　　　别集類五(明/)
　　提要
　　　　(臣/)等謹案古城集六巻補遺一巻明張吉撰
　　　　吉字克修號翼齋又曰黙庵又曰怡窩晩乃
　　　　稱曰古城餘干人成化辛丑進士官至貴州
　　　　左布政使是編第一巻為三朝奏議第二巻
　　　　為陸學訂疑第三巻為貞觀小斷第四巻為
　　　　文畧第五第六巻為詩末有補遺皆雜文明
　　　　至正徳初年姚江之説興而學問一變北地
　　　　信陽之説興而文章亦一變吉當其時猶兢
　　　　兢守先民矩矱髙明不及王守仁而篤實則
　　　　勝之才贍學富不及李夢陽何景明而平正
　　　　通達則勝之且為工部主事時則盡言極諫
　　　　忤武宗謫官為廣西布政使時又以不肯納
　　　　賂劉瑾貶秩而為肇慶府同知時力持公議
　　　　掊擊柳璟願與都御史秦紘同逮卒白其寃
　　　　尤人情所難以剛正之氣發為文章固不與
　　　　雕章繪句同日而論矣乾隆四十六年六月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　古城集巻一
　　　　　　　　　　　　　明　張吉　撰
　　星變求言疏
工部營繕清吏司主事臣張吉謹奏為修德弭災以回
天意等事臣伏覩勅諭云云臣愚有以知陛下是心實
悔過遷善之機宗社生靈之福聖子神孫萬世無疆之
休臣聞救烈焚者不以杯水拯深溺者不以尺繩弭大
患者不以小故塞鉅責者不以細談則臣之奉詔敢不
悉心苦口力陳極諫以盡其愚而陛下聽臣所言亦宜
虛心採納不以忤已難行而斥之可也陛下即位以來
二十一年於兹以聰明睿智之資備孝友慈仁之德存
好生惡殺之心然而生民不被其澤四方不得其寧庸
可不知所自歟良由近年以來儒臣疏隔政事廢弛每
日退朝以後不過與左右近習之人羣居狎處康好逸
遊以歌舞為娯樂以珍寶為玩適以佛老為感孚以祈
禱為修省以工役為庸作以聚斂為能事以妖書為至
言以邪術為正道剝民效獻者名曰順孝迎合意㫖者
號為忠欵使諍臣杜口莫敢誰何而祖宗設立䑓諫之
意漫不加省凡上章奏者茍有片言隻字干涉時事則
必罪其泛言攪擾否則曰事已處置胡為再言甚至嚴
加譴讁恨不置之死地而後已於是逺近相戒以言為
諱陛下孤立於上危如累卵而左右奸佞之徒兇威日
熾略無畏忌鬻用憸邪排擯正直招權植黨虎噬疲氓
又乗陛下歡樂之餘造膝頓首甘言軟語以祈其欲陛
下偶未之察少從其請而天下之大事去矣如從其乞
恩之請則倖進多而名器壤從其採辨之請則漁獵廣
而民力殫似此之類不可枚舉其害可勝言乎又引妖
僧繼曉賍罪吏典李孜省及一切亡命無賴之人扇為
邪法蠱惑聖心出入禁闥備極榮寵雖三尺童子皆知
唾罵而陛下獨未之覺職此之故以致災異叠見曠世
罕聞山西陜西河南等處連年荒旱居民十死七八横
屍布野積骨成丘過者為之掩鼻聞者為之寒心此其
可憂之極不待知者而後知也今上天垂象警告深切
而陛下惕然憂懼降詔求言此真知天意所在而力求
所以挽回之道然臣聞之為治顧力行何如茍踐履之
功推行之實一有未至則雖有悔悟之心哀痛之詔亦
託諸空言而已果何以允協天心而返其譴告之意乎
伏乞自今以始盡絶前日所好盡棄前日所為每退朝
尚膳之後日就便殿宣召二三大臣將中外羣臣所上
章奏次第檢閲考論是非以求至當歸一之論然後施
行茍有未善許令給事中等官指陳得失直言無隠以
俟更改不得仍前緘黙以致釀成莫測之禍逮聖躬休
暇之餘退居宫禁宜閱尚書春秋及宋儒朱熹所修資
治通鑑綱目真德秀所撰大學衍義等書以鑑前代治
亂興衰之迹及其稍倦則澄心靜慮涵養本原以為應事
接物之基使邪枉之念一毫不萌於内謟諛之言一語
不經於耳淫巧之器一物不陳於前而陛下此心常如
太空之無雲止水之無波以此照物何幽不燭以此應
事何徃非宜而政事之得失臣下之忠邪軍民之利病
豈有不得其要而操縱予奪之權可以參之於衆而斷
之於獨乎若其他蠧國害民之政則大臣科道必將備
舉無遺無俟乎愚論之諄復然臣猶恐陛下狃於故常
牽於浮議未能一一聽信舍其舊而圖其新也則當時
所宜克己痛革至要而至切者又不可不姑舉一二以
例其餘竊惟近年以來以傳奉得官者冗濫無算宜削
其禄秩以舒供億之浩繁以賄賂求進者希望無厭宜
嚴加禁約以塞奔競之門戸輟盖寺之費以實内帑寛
九門之稅以裕小民清鹽課以益邊儲謹刑獄以雪寃
氣邊境之虞不可不議其備饑饉之地不可不拯其生
貢獻之物不可不卻其來誅求之使不可不絶其去賞
賚之需不可不知其節服御之飾不可不抑其奢行伍
之士不可不寛其力暴横之黨不可不戢其威强珍董
旻成實于大節徐鏞何光輩凡以言事去職者不可不
復其官張善吉李孜省繼曉之徒不可不正其罪夫繼
曉孜省無足言者善吉本以明經出身備員諫位及其
失職遭貶於分固宜為善吉者正當自思薄劣無補聖
明奉身求退可也顧乃哀訴乞憐謬仍故職為人若此
尚可望其拾遺補闕而有以格君心之非乎臣以善吉
不去終無以勵㢘恥之士而來忠諫之言乞正其罪狀
放歸田里以抑貪冒無恥之風若夫林俊張黻旣知其
寃正宜特加顯擢以旌其直不當置之南京以示陛下
本無求言納諫之實不過姑為是舉以應天變而已臣
所謂克己痛革至要至切若此數事是已然陛下誠能
清心寡欲親近儒臣講求治道孜孜不倦則天下幽𦕈
之義隠伏之情尚可觸類而長紬繹敷設以為民休况
臣所言昭彰於人耳目而有不可舉行者乎若此而天
意不回災異不息邊境不寧民困不蘓乞加臣重譴以
懲欺罔臣伏覩勅諭恐大臣科道會本類陳未免詳於
庶政而略於君德則陛下前日舉動之失何由得聞今
日悔悟之機何由得遂臣聞古人有言曰臣寧言而死
於鈇鉞不忍緘黙以負吾君是敢忘其愚陋披瀝肝膽
昧死為陛下言之伏乞思祖宗創業之艱難念繼體守
成之不易少延睿覽採而用之則臣雖萬死亦無所悔
臣不勝戰慄悚懼之至具本親賫謹具奏聞
　　甄別善惡疏
廣東肇慶府同知臣張吉謹奏為甄別善惡以協公論
等事臣伏䝉聖恩待罪肇慶二年於兹每覩中外臣民
有所建白茍可以惠益元元必䝉聖情曲賜俞允臣未
嘗不咨嗟歎息以為聖主在上太平可延頸而待則事
有關於民情人或不以為言而朝廷莫之聞者臣安敢
不為皇上陳之臣伏見近差錦衣衞百戸范瑄執總督
兩廣軍務都御史秦紘以歸將理栁景之獄臣雖至愚
亦知陛下此舉欽恤典型不忍果於誅景而欲求生於
紘此即帝舜好生之德文王慎罰之心所以仁景者可
謂至矣而所以處紘則臣愚所未解也何則栁景穢德
波及無涯紘一旦劾而去之兩廣軍民如脱水火今忽
被執以歸聞者莫不相顧駭愕或悽然泣下者有之豈
聖心偶未之思乎臣竊計祖宗設立都御史等官固以
糾劾百僚肅清庶政為職紘之劾景亦不過舉其職而
已以是見執臣恐中外解體而小人恣為奸惡無復忌
憚殆非朝廷之福此臣之所以未解也臣謹按給事中
等官屈伸等所勘紘景交奏事情紘之罪莫大於誣奏
栁景掠殺指揮莊鑑一事然此事實臣所按使紘坐是
落職是陛下因臣所按失一碩臣也兩廣生靈因臣所
按失其所恃以為安也天下後世因臣所按得以疵議
聖政之得失也臣偃然天地間一罪人耳復何顔立於
其位而竊祿以自榮乎臣伏讀大明律一欵若告二事
以上數事罪等但一事告實者免罪今紘奏景掠殺莊鑑
崔綱潘瑜三人而虛止莊鑑一人此法若行紘不宜坐陛
下必欲法外黜紘乞視所黜爵級坐削臣秩以贖紘罪
可也夫紘在兩廣亦不過以衆人遇臣臣何德紘之有
苐以紘旣坐誣抵罪議者必歸獄於臣將無以自白於
天下抑紘景曲直昭然可見設並得罪刑賞頗矣何以
勸懲將來此臣所以惓惓不能已也使臣始按其事巧
為揜覆不証紘誣是不忠也旣証其誣使紘坐黜不思
所以贖之是不義也不忠之罪易見不義之罪難知皆
非臣之所忍為也陛下纉承祖宗丕緒宜開張聖德進
君子退小人培養元氣以垂億萬年無疆之休是雖一
時闗繫匪輕伏乞聖慈俯念兩廣生靈少延公論還紘
故職以收人心則臣雖坐削復何求焉臣不勝懇切惶
懼之至為此具本順差醫生廖興親賫奏聞
　　陳言地方疏
廣西等處提刑按察司兵備副使臣張吉謹奏為乞恩
養病陳言地方事臣本不材誤䝉朝廷作養簡拔厯陞
今職自𢎞治十三年六月到任以來拳拳以猥庸薄劣
不稱任使為懼所轄桂林平樂二府大率山猺土獞十
居八九而版籍良民不過十之二三以此二三當彼八九
衆寡不侔强弱懸隔宜乎蠻冦出沒無常生民數被其
害矣然以二府較之平樂為甚而平樂所屬州縣則在
府江之東者猶民夷參錯混同為生其在府江之西者
猺獞多而百姓少寄食虎口朝夕懍焉幸而西民據寨
設險結髮習戰能自捍禦非若東岸之民散居平地無
險可據故東賊欲出必借西賊為勢西賊旣出必假東
賊為家二者合從多累千百少不下數十或横行江面
則舟楫不通或暴掠村屯則城門晝閉臣視事之初博
詢耆艾皆曰二賊之從不散則地方之患未已然欲散
其從必先除東賊東賊旣除乃斷西賊左臂不待深治
而少寧矣再審信然乃令府縣申蒙前該總督軍務劉
都御史依允施行臣督同知府謝湖指揮裴綱千户霍
珍王溥及聽調主簿髙主通等審擇東賊肆惡尤甚者
漸次芟夷或撫或誅或擒或縱或設策致其渠魁或伏
兵翦其羽翼或檄良猺據其巢穴或嗾讐怨刳其腹心
二三年間賴朝廷洪福東賊殘徒殄殱過半前後通計
四百七十餘功陸續解赴總府軍門閲騐梟掛於是二
賊之從始散生民之業稍寧故先年所謂劇賊之區如
東寨南平唐拱喬料膾魚滑石崩沙洛口大源仙陂葛
家糯洞岐村周塘雷霹松林員藤歸化等處皆頗安帖
無虞其在沿江獨大桐仙回田冲等賊其在鄉村惟魚
笱九洞花山等賊數勦數逃累招累叛踰旬浹月或一
逞兇賊旣未除臣罪奚逭然使臣事不掣肘少假歲月
或可少安奈都御史劉大夏旣去言不見聽而讒口蝟
興計無所施而奸謀角奮將臣用事之人羅織煅煉幾
陷死地臣雖幸脱實亦何顔於是力請給申以行去年
九月内行至湖廣醴陵縣偶患傷寒病症變成痢疾因
無明醫恐致道殞乃敢便謁桑梓覔醫調治未痊間有
舍人周弼齎捧公文召回視事臣思前疾未瘳旣難赴
部而進退尚未明白敢謀自安於是力疾回任尚兾改
絃易柱事勢猶或可為而臣節食服藥尚可須臾無死
不意理體乖違比昔尤甚而臣疾日深一日累至阽危
即日頭風痰飲併攻於上痔毒遺溲交作於下使臣持
禄不去是謂妨賢臣疾失今不治必致無救妨賢則廢
事無救則亡身廢事亡身之人尚可久汚憲度以干清
議耶伏乞將臣放歸田里調理前疾倘或殘喘尚存後
當别請極邊一職自效期於以死報國而已臣竊惟經
理地方惟在得人而任人之術去讒為急今日可以代
臣者以臣所知若知府謝湖同知葉元皆其人也如䝉
簡任一人畀之戎務俾得展布四體不為讒口所撓將
來事緒必有可觀臣倘未死尚可觀見成功噓鮮凋弊
以酬臣知臣今一卒不得請給一事不得專行騰詞布
牘動見猜阻正所謂留之一日則為一日之害一月則
為一月之害臣仰惟皇上聖德如天覆地載萬一垂憐
不誅臣亦安敢猥隨尸素盗躐豐膴不復思有人間㢘
恥事耶縁係乞恩養病陳言地方事理未敢擅便為此
具本順差司吏廖晏齎捧謹具奏聞
　　上時務疏
廣西等處提刑按察司兵備副使臣張吉謹奏為陳言
時務事臣以菲材忝司戎務幾及六年上賴朝廷威德
盗賊雖未盡息而出沒有時瘡痍雖未盡瘳而嵗年粗
稔亦旣幸矣獨念衛喇特乘先帝賓天之後侵軼我疆
圉殄殱我官軍䖍劉我人民驅掠我財畜含靈之類孰
不痛心疾首而况乘車載弁以趨者尚敢顧恤軀命不
思卧薪嘗膽以伸敵愾之氣哉臣每閱邸報擁襟獨坐
憂慮萬端然思今日有可恃者祖宗列聖豐功偉烈冠
絶千古而先帝又以深仁厚澤培植根本垂二十年享
國彌久求治彌篤故天下耆年淵德咸萃於朝而陛下
即位之始雖邊圉孔棘然朝廷之上君臣輯睦言路開
通足以維繫中外人心識者用是卜知强敵之無能為
也矧聞言官請詔在廷諸臣各建備邊一策各舉將材
一人而陛下特賜俞允施行臣以為此舉之善雖使堯舜
復生其施為次第亦莫有先於此者茍推而達諸天下
使有智略者各陳所見各舉所知朝廷翕受而敷施之
此即揚雄所謂漢屈羣策羣策屈羣力則雖彊如嬴
秦慓悍猾賊如項羽皆逡廵逃避之不暇尚何邊警之
足憚哉臣聞業專則精事專則成曩者敵勢方張之日
羽檄旁午駟介交馳朝廷責任於兵部大臣大臣委成
於職方郎署耳目㕘渉朱墨迭揮而且應酬不暇雖有
竒謀大勇接踵庭㕘奚暇與之周旋委曲以盡其平日
之所長哉莫若選任郎曹有幹局精鑒者二人不復責
以吏事俾就敎場寛閒處所將諸臣所建之策所舉之
人逐一詳延精究較量揣摩茍有一策可行一夫可用
則歸而言諸大臣親加質䆒果可採録然後奏請施行
其有跅㢮之士謬悠之談無益於事者亦皆慰諭遣之
不加恚譴則羣策畢舉而人樂為用臣竊謂便夫我朝
建都北方所恃者大同宣府沿邊諸鎮以為屏蔽又藉
紫荆倒馬居庸鴈門黄花肚北諸隘以為喉襟前日敵
騎深入内地屏蔽幾危而喉襟可慮兹豈天意或者人
事有未盡歟如主事王綸赴敵議事席猶未煖而陰抑
黙奪之計已肆行矣設有孫呉韜略倐來忽去畏罪救
過之不暇亦難責其成功而况後人乎此人事未盡者
一也逰擊等官領兵逐敵旣無偵騎探報又不虞敵設
伏冒險輕動墮敵計中卒使隻輪不返聞者寒心其辱
國無狀如此而除名追奪之典不加此人事未盡者二
也敵至則令大臣帥師以徃敵退則聽大臣請命而歸
爭議功級紛紛不決臣恐敵人聞而竊笑之此人事未
盡者三也邊闗内外將領當先帝升遐之後敵騎充斥
之時忿爭互毆略無顧忌此其狠愎忘哀自為讐敵以
張敵勢不忠孰甚焉未聞置諸憲典以懲不恪此人事
未盡者四也此四者臣之所知竊謂不可其所未知者
葢又難以指數而大敵在前事多舛謬乃欲克詰戎兵
伸威邊地其可得耶今大同宣府等府等鎮雖各設鎮
廵等官而各保其境土各為其兵民氣勢血脉不相聯
屬痛癢不相闗涉倘有擾攘欲其視如己事捲甲疾趨
難矣宜倣先朝故事簡命素有材望大臣如周經許進
林俊者一人畀以總制之權不數易不遙制不為人言
所惑俾得畢力殫慮於諸鎮之間庶事體歸一成功可
望臣竊謂便各闗守備將臣承平日久徒以聲色服馬
相髙不閑戎務緩急之際不足倚仗衆所咸知倘遇警
急宜選各部主事評事等官徃監其軍晝夜操守走探
設伏務盡其方其間將有不職事有不便者許陳請更
置事定歸朝臣竊謂便臣又謂漢鼂錯論兵以為制勝
之道有三一曰得地形二曰卒服習三曰器械利臣竊
嘗偃卧轅門深計逺省未嘗不服錯之知兵其言簡而
要矣臣足跡未嘗至衛喇特其山川險易皆不能知而布
陣團操坐作進退之法擊刺騎射之方諸鎮帥臣亦必
頻加督習有可觀者其得地形卒服習二事姑置勿論
惟器械一節臣竊以為必先審敵人所長思所以破之
又審我之所長思所以用之乃可制勝如金人善用拐
子馬横行遼宋之間二國不能博求所以破之之術坐
受其困可謂愚矣直至岳飛楊沂中等或以麻札刀入
陣苐斫馬足戒勿仰祖或以萬人持長斧如牆而進上
揕人胸下斫馬足而敵技始窮使二國亟求其人早行
其計則遼固未便覆亡而宋亦豈為南渡偏安之小國
哉臣始至府江之時特苦夷賊藥弩中者輒死無救而
諸軍見賊輒奔幾不可制臣乃厚募解藥多置挨牌而
前患頗熄人無畏心然後敎以勁弓神銃射疏及逺賊
不能當斯罕出矣今衛喇特所長者弓馬雖與南蠻不
同然求其所以破之之術豈無説耶如逺斥堠以謹敵
息望埃氛以騐馬行毒泉源而飲者必死布渠答而蹈
者即顚此雖兵家常法然奉行不至徒事虛文無益也
臣聞三王五霸制勝之方惟用車戰後世惟漢武帝能
知此意其遣衛青霍去病深入朔漠捕斬首虜動以萬
計實用武剛車行則為陣止則為營以取勝耳厥後車
法旣壊邊患益深復古之議曠焉無聞臣竊病之今之
議者不能博謀有識深考古制乃謂車法宜於古而不
宜於今則亦何異於彼而又不知欲假何術以制敵騎
耶臣舊見都察院經歴李晟頗知車法卒為奸臣所擠
奪官以去聞者惜之其人尚在乞賜召用仍懸金購募
諳曉車戰之人以車制馬以馬制步而敵氣不奪敵技
不窮臣不信也臣又聞敵矢雖强不能射逺我之所以
制逺者莫如銃弩二械而銃一發多髙下失中弩不傅
藥犯者不斃臣督主簿高主通舍人范容以意創為鴛
鴦銃一本兩莖貫二火鎗以藥信纏遶次第延爇初或
少差次必竒中又制偏架弩一發兩矢傅以射虎毒藥
犯者立死此雖諸蠻所畏然施諸北邊亦足張威謹各
獻一具送兵部投進用彰燕石之愚倘䝉依式製造頒
諸邊鎮用以擊敵臣竊謂便臣僻處南徼於西邊事體
不能詳知但區區愛君憂國之心實懇惻不能自已芻
蕘之言固無足取而亦安敢以芹曝之獻見誚遽自沮
止耶若夫振紀綱以肅人心明賞罰以作士氣裁冗費
抑僥倖以優恤戰士此在皇上親賢逺佞斷而行之上
繼先帝之志圖功攸終豈疎逺愚昧微臣所敢與知耶
臣徧厯雲貴兩廣二十餘年瘴癘漸染積成痰𠻳頭風
二疾療治未痊又以戅直敷陳大計屢忤地方用事大
臣終日兾臣有過從而擠之尚可與之共事耶臣伏覩
五月十八日詔書一欵欲將兵備等官裁革臣實甘心
如蒙聖恩憐憫將臣放歸田里尋醫自便一二年間倘
前疾稍愈別請一職自効不與此敵俱生臣不勝戰慄
悚懼激切之至為此具本順差平樂府經歴顧濂親齎
謹具奏聞
　　再上時務疏
廣西等處提刑按察司兵備副使臣張吉謹奏為陳言
時務以祛邊患事本年二月十一日據平樂守禦千戸
所申准平樂府故牒備奉兵部塲字壹千叄拾貳號勘
合行取弩手及弩以備沿邊殺敵射用備申到臣欽此
欽遵臣竊惟制敵之具惟弓與弩號為長兵自古謀勇
將臣以弩張威克敵者誠為不少然臣深考其制正架
之弩刳牀卧矢不可持滿以待必俟見敵蹶張乃可一
發一鏃不如偏架之弩頗用微蠟登撘絃筈坐作進退
持滿移時無乎不可逮其伺便發機二矢並注尤為勁
捷故臣嘗具一架命經歴顧濂送兵部投進兾頒沿邊
諸鎮以為制勝之助少攄一得之愚然其巧謬遲速係
於一機臣竊觀弩之有機猶人之有心自古君天下者
心正則事多合道天下可從而理矣茍心有未正事乖
乎道而欲收治平之效正猶射者不於其機而於其的
厥惟艱哉臣積久兵間偶知一械之微可喻人心之妙
獨抱野人芹曝之愚不敢自愛而僭陳之誠以陛下嗣
守祖宗洪業欲正天下以正四方亦不過先正其心以
為之本耳正心之要必先親近文儒留情經史備考古
今成敗得失以為鑒戒而又省事節慾以培之屏邪逺
佞以輔之使吾所存所發上可以當天心下可以慰人
望近可以養和平之福逺可以銷氛祲之萌則天下之
事烏有不可為者而四方何憂其不賓服哉此臣所以
惓惓自効之本心也使臣計不出此而徒詫一械之長
謂其可以抗禦强敵何異孟津之人□土以塞河流而
不知為有識者之所竊笑耶臣以軍人陳紀善製偏架
弩謹以所製十架並與其人仍送兵部驗用伏兾以一
敎十以十敎百而沿邊諸鎮無不有製弩之匠無不有
善射之人安知他日不即獻功奏捷可以助天威於萬
一耶然矢必傅藥犯者乃斃以藥言之惟本省那地州
所産最善去臣治所尚逺又非該管地方殊為難得乞
勅兵部行移兩廣總府大臣毎嵗量取該州善藥二三
百瓶入貢京師頒給西方沿邊弩手射用當有資其利
者臣逺在萬里之外每虞邊患終日隠憂寢食俱廢葢
臣子廹切之至情自不能已如此今據前因雖知事下
湖廣廣西兩省所貢必博所擇必精然恐彼以正架為
善而不知偏架之尤善彼進善射之人不如製弩之匠
可以沿造而無窮也為此具本順差軍匠陳紀親齎謹
具奏聞
　　乞恩養病再疏
廣西等處提刑按察司兵備副使臣張吉謹奏為乞恩
養病事臣以駑朽之資遭遇先帝明聖擢列外䑓寵錫
璽書俾整飭府江及古田永福理定并西延咸水馬鞍
等處戎務臣受命以來夙夜兢惕恐辜任使於今七年
夫廣西之賊固為天下有名而臣所轄前項地方又為
廣西有名臣見𢎞治六年八年公私大苦江賊侵擾各
調數萬目兵窮追極討斬首雖多終不能得其要領欲
求旬日稍寧亦不可得臣嘗徧厯其地深求其故良以
山川險惡草木暢茂諸夷巢穴星散阻絶非人迹可到
故聚而為冦則倐忽成羣散而歸巢則深僻難見大抵
窮極變詐隠見出没與鬼魅無異故上世目為鬼方非
特風氣所囿亦山川形勢助誘使然無足怪者此而與
角一旦之力殆與先年所為無異未見其可故臣數年
之間未嘗請調大兵邀功希賞以為民憂惟恪遵制勅
成言力求所以區處之術如擇據要害而併兵以守刻
定期日而整隊以行芟薙草樹以斥陰幽呼延向化以
通耳目長弓勁弩射疏及逺信賞必罰區別功罪又訪
諸夷之中果有稔惡不悛者必百計去之而後已於是
積年首賊如盤公蘓盤王郎唐公温盤弩婆盤戰婆陸
步行陸公堂李公禮王公票等皆次第授首而他賊始
懼被害之人鮮矣前該廵按御史顔頥壽以府江賊報
絶稀不信特置官簿發哨備録公私過徃按季送院查
考終無可詰然一年之内尚有囚犯楊受聰等四人被
擄雖經督追畢出而臣亦豈得辭其責哉况夷性貪婪
不得於此則求於彼計臣不該管轄地方固有被其害
者多矣時或報到臣亦發兵截遏或黏踪以尾之或整
陣以摧之或設伏以扼之或抵巢以殱之水陸二賊先
後斬首通計七百一十餘功俱解總府軍門閱騐梟掛
獲有批廻附巻訖今臣犬馬之齒五十有六舊苦痰𠻳
頭風二疾為患近年以來漸衰漸熾發作無時兹者三
月初旬領兵出哨回至小結灘值水暴漲鉅浪摧壓臣
舟泊溺久之賴軍士陳鳯等舍死拯救幸得復生因憶
徃年放船檢校灘誤觸於石破沉不死今又值此厄不
數年間幾葬魚腹者再痛定思痛百念俱灰况濕氣所
蒸舊疾日苦増劇伏乞聖恩憐憫螻蟻微軀將臣放歸
田里俾得尋醫自便調理前疾倘或少延殘喘他日克
終天年牖下仰荷聖恩所賜多矣臣不勝懇切悚懼之
至為此具本順差軍匠陳紀親齎謹具奏聞
　　辨釋誣枉疏
貴州等處承宣布政使司左布政使臣張吉謹奏為辨
釋誣枉懇乞休致事臣犬馬之齒今年六十有二待罪
湖廣按察使三閲月矣誤䝉聖恩拔擢陞臣今職臣雖
至愚受恩深厚敢不感激圖報以死自誓但臣自少感
患痰𠻳病證治之數十年不愈然臣自覺五十以前血
氣剛强精力壯健疾發之時操心調息服藥節食不久
自愈近年以來覺得血氣精力日漸衰耗每遇疾發調
攝愛養比舊加謹而咆哮喘急嵗甚一嵗臣素無長生
久視之術衰疾如此豈能厚望延永哉故臣宜逸而不
宜勞宜退而不宜進宜治疾而不宜治民若茍背違必
賈殃咎但臣聞之人臣事君務直道不欺為本然所謂
欺者豈必䝉蔽罔上而自為身謀之謂耶易曰上交不
謟下交不凟曰謟曰凟皆欺也正德三年臣為山東右
布政使正德四年正月二十八日接到吏部照會文憑
一道除臣廣西左布政使將山東俸糧截日住支二月
(闕/)　日起程前赴廣西到任去訖時逆瑾用事差官查
盤山東錢糧而布政司以擅支修理曽廟銀兩奉承御
史胡節事迹敗露左布政使車璽無以自解歸罪於臣
坐削二秩降除兩浙運使臣奉命兢惕莫捫其蹤旣而
令人訪問乃車璽於三月初九日差人支取前銀旣而
事敗則以中傷於臣夫支銀之時臣接憑巳四十一日
起程巳三十五日豈復干與山東事耶幸賴皇上神聖
逆賊旣誅公道大明不數年間臣亦漸復故職臣日夕
自揆惟德薄位尊力小任重是慮豈復有他念哉但思
舊為車璽所誣日月俱在蹤跡甚明况彼時奉有勘合
修理曾廟公移督促甚嚴臣分守本道不得已而區畫
處置豈知後人以為奉承胡節之資耶夫奉承胡節亦
不過為其經營免死而已與彼交通賄賂以戕民蠧政
者固自殊科然臣思之不安於命而餽遺要路以紓其
厄難是即上交而謟也不根於理而稔善下官以利其
帑羡是即下交而凟也旣謟且凟欺孰甚焉臣雖不材
然賦性簡伉上下交承之分有不及而無過當胡節於
臣旣非鄉里親識又非年榜輩流何苦不知自重過為
是舉以獲罪於公論耶臣櫽括平生所為淟涊可恥莫
甚於斯此事不白臣死不瞑目如蒙皇上溥天覆之仁
憫臣誣枉乞勅該部查臣陞遷去任日期於彼有無齟
齬而一洗之憐臣老疾放回致仕俾得尋醫自便少延
殘喘以終天年臣不勝感激恐懼隕越慚惶之至為此
具本順差承差易秀親齎謹具奏聞
　　乞恩休致疏
貴州等處承宣布政使司左布政使臣張吉謹奏為乞
恩休致事臣自正德八年在湖廣拜領貴州新命隨即
抱疾而歸仰荷聖恩憐憫容令家居調養於今二年幸
而不死得以放浪山林竊觀太平之盛早晩起居無是
無非無榮無辱度德揣分自知受賜多矣然再疏乞休
未䝉俞允旣而吏部題准移文原籍官司勘臣前疾有
無痊可此不忍遽以一疾棄之其待臣厚矣但官司所
據者里胥里胥所徴者鄰保是皆平日見臣少瘳而不
知臣之病根實未除也雖有勘結回申豈能盡得其實
耶臣之為疾舊疏敷陳已盡不敢贅以為言設使盡復
無異平時而年踰六十筋力衰微精神耗憊不能驅馳
國事明矣况臣疾勢雖退而餘殃發作無時藥餌雖捐
而更僕抑搔尤甚所兾畎畝之中掛書牛角且耕且讀
以終餘年於臣足矣尚敢首䑕兩端妄有希覬以騰笑
於士大夫耶竊惟為人臣者忠貞之節固在自竭而進
退之宜尤不可不審徃年故翰林檢討新會陳獻章嘗
語臣曰古之人難進而易退今之人易進而難退此古
今之人所以異也臣徧歴司府閱人頗多潜味其言真
不虚也倘䝉聖情垂念乞明詔許臣致仕使人咸知易
進難退之説未必盡然而古人今人亦未必不相及也
則臣身雖退而所得頗多事雖微而所闗亦重臣不勝
感戴天恩之至為此具本順差從侄張景獻親齎謹具
奏聞伏候勅㫖
　
　
　
　
　
　
　
　
　
　古城集巻一
欽定四庫全書
　古城集巻二
　　　　　　　　　　　　　明　張吉　撰
　　陸學訂疑(并序/)
朱陸之學先輩論之詳矣近世儒臣又謂其學始雖殊
途終則同歸於一致備摘二家辭㫖近似者類而證之
是葢又一説也然陸氏自謂使堯舜禹湯文武數聖人
同堂而處其議論必有不合者然則象山復起而覩是
書不過揜口一盧胡耳吉少習朱氏諸經傳義漸漬旣
久而堯舜周孔之道坦然如在目前非異説所能遷惑
矣如適國者之由通衢一啟耳目意會心慊而豈﨑嶇
榛莽以取捷疾者所能回其視聽耶竊惟學朱不得猶
不失為博達之士學陸不得流為禪釋之歸必矣予惡
夫世之從邪而畔正也乃取象山語録反覆玩味有可
疑者韻而訂之藏諸篋笥以俟知者擇焉若與其閑邪
衛正不失為朱氏忠臣則世之偏執一隅詆訾先哲者
亦可以少愧矣正德己巳夏五月旣望後學餘干張吉
序
　道理只是眼前道理雖見到聖人田地亦只是眼前
　道理
道在三才如地有水四海聖涯衆溝渠耳鉅細殊形烏
有異㫖先哲訓詞健誦無已
　唐虞之際道在臯陶商周之際道在箕子天之生人
　必有能尸明道之責者臯陶箕子是也箕子所以佯
　狂不死者正為欲傳其道旣為武王陳洪範則居於
　朝鮮不食周粟
唐虞商周道孰不由式陳厥謨式演厥疇式在臯箕孰
曰獨修稷契周召力賛皇猷道不領會何異庸流箕封
朝鮮匪自竄投不粟之説不經可尤
　論語中多有無頭柄底説話如知及之仁不能守之
　之類不知所及所守者何事如學而時習之不知時
　習者何事非學有本領未易讀也茍學有本領則知
　之所及者及此也仁之所守者守此也時習之習此
　也説者説此樂者樂此如髙屋之上建領水矣學苟
　知本六經皆我註脚
先生曰本其本安在鄒孟有言先立其大道散在物伊
則炳然種種異形執一難言曰忠而忠曰孝而孝不因
君親何以自效專求諸内曰我得之脫竄禪流孰止塞
之
　天理人欲之言亦自不是至論若天是理人是欲則
　是天人不同矣此其原葢出於老氏樂記曰人生而
　靜天之性也感於物而動性之欲也物至知至而後
　好惡形焉不能反躬天理滅矣天理人欲之言葢出
　於此樂記之言亦根於老氏且如專言靜是天性則
　動獨不是天性耶書云人心惟危道心惟微解者多
　指人心為人欲道心為天理此説非是心一也人安
　有二心自人而言則曰惟危自道而言則曰惟微罔
　念作狂克念作聖非危乎無聲無臭無形無體非微
　乎因言莊子云𦕈乎小哉以屬諸人謷乎大哉獨遊
　於天又曰天道之與人道也相逺矣是分别裂天人
　而為二也
寂然不動乃性之靜感而遂通為情之正情失其正欲
乃熾盛禮言性靜未足為病動則為情謂性奚證記宗
易繋詞出元聖歸咎老聃徒亂瞻聽心雖無二知覺靡
定飲食男女道德性命體騐危微天淵昭映欲持其危
在克念敬子謂危者克念作聖滋惑後人奚從考訂
　近來論學者言擴而充之須於四端上逐一充焉有
　此理孟子當來只是發出人有是四端以明人性之
　善不可自暴自棄茍此心之存則此理自明當惻隠
　處自惻隠當羞惡處自羞惡當辭遜處自辭遜是非
　在前自能辨之又云當寛裕溫柔自寛裕溫柔當發
　强剛毅自發强剛毅所謂溥博淵泉而時出之
擴充為説發自鄒人厥功甚碩貴騐諸身有士於兹忽
見大賓揖遜威容雅雅循循煥然在目有識所珍謂禮
止此不笑即嗔百千經曲爛漫輪囷不俟人行曷自具
陳若曰心存統攝無垠不假餘力應物自神釋氏守心
堅確靡倫不忠不孝紀度隳堙得罪名敎却又何因
　夫子問子貢曰女與回也孰愈子貢曰賜也何敢望
　回回也聞一以知十賜也聞一以知二此又是白著
　了夫子氣力故夫子復語之曰弗如也時有姓呉者
　在坐遽曰為是尚嫌少在先生因語坐間有志者曰
　此説與天下士人語未必能通曉而呉君通敏如此
　雖諸君有志然於此不能及也呉遜謝謂偶然
古今大患在篤自信賜不如回颺言不吝此何可及通
敏奮迅重言煅煉以驅其進嫌少詆誣不異童齔首頷
稱嗟何無少靳
　此道與溺於利欲之人言猶易與溺於意見之人言
　却難
釋老空無楊墨仁義努力前驅不復顧忌皆溺意見誠
難與議先生論道每曰簡易啟鑰抽闗非不切至槪以
聖謨終岐而二片言自狀黙樹赤幟
　居象山多告學者云汝耳自聰目自明事父自能孝
　事兄自能弟本無欠闕不必他求在乎自立而已
視不思明聽不思聰耳目之則壅閼不通愛敬怡然施
於親長雖根於心亦貴相强若都沒事曰本無虧湯武
聖人何假修為累德之基固在自立所立無差庶幾有
及
　或問先生何不著書對曰六經註我我註六經韓退
　之是倒做葢欲因學文而學道歐公極似韓其聰明
　皆過人然不合初頭俗了或問如何俗了曰符讀書
　城南三上宰相書是已至二程方不俗然聰明却有
　所不及
人之聰明相去絶異明此暗彼比比皆是韓歐所業種
學為文二程所得成性存存本末重輕難並收拾寳玉
棄珉何謂不及
　或問先生之學當來自何處入曰不過切已自反改
　過遷善
二程夫子造就人才必先格致涵養栽培孔氏家法久
欝復開鼎鼒犧象(闕/)　瓌瓌傳播累葉統緒不頺逮乎
先生別出己見不貴研探力惇行踐切己自反改過遷
善崇德條綱敢不自勸懼乏真知久之必變若囓柹屑
可當肴臠悦口澤膚孰不歆羨
　吾與常人言無不感動與談學問者或至為仇舉世
　人大抵就私意建立做事專以做得多者為先吾却
　欲殄其私而會於理此所以為仇
殄私會理其語甚大其理其私其㫖安在不見孔釋氷
炭相背其多私耶轍環不輟聖功烈烈其少理耶聲色
屏徹頑空孑孑斯理昭融充周八表鉅萬非多毫芒不
少明誠洞徹暉彩必彰本相旣露亦難掩藏
　今之論學者只務添人底自家只是減他底此所以
　不同
學惡孤單孤單無親亦惡駁雜駁雜不純道有因革事
有屈伸活人手段推陳致新増減旣異孰偽孰真増所
當増肺腑生春損所宜損瘠餒不貧調瑟膠柱伐道揮
斤若有捷徑可造聖人伊周孔孟胡不指陳
　先生問學者云夫子自言我學不厭及子貢言多學
　而識之又却以為非何也因自代對云夫子只言我
　學不厭若子貢言多學而識之便是蔽説
多材多藝公旦攸稱裒多益寡易象所登説曰多聞孔
曰多能於稽多義厯厯可憑先生所貴直截𡨕斤推挹
繁簡累有辭徴至是病賜尤闖不宏多學而識浚自師
承以開其端以發其瞢歸咎於賜殊乏準繩賜咎安在
一唯不曾是非易處塹谷頺陵
　可與適道未可與立可與立未可與權唐棣之華偏
　其反而豈不爾思室是逺而子曰未之思也夫何逺
　之有上面是説階級不同夫子因舉詩中室是逺而
　之語因以掃上面階級葢雖有階級未有逺而不可
　進者也
契勘哲人格言篤論血脉條貫聯屬膚寸茍於其間牽
引藤蔓左枘右鑿終不相㢲是章析之詞義俱暢合之
不類適増疑障宛轉附會巧隣哲匠細味詳研終為冗
長
　繫辭首篇三句可疑葢近於推測之辭
　吾之深信者書然易繫言黙而成之不言而信存乎
　徳行此等處深可信
六籍恢恢輿輦斯道聖筆刪修古今共寳説事説天易
書皥皥缺文疑義容或懊惱敢布然疑區分醜好首繫
淵微渾然天造謂近推測殊顛白皁典貢盤誥精思力
討屢降屢殊居然可考盡信無疑恐終潦草易可信者
若止三言昭昭衆訓豈盡為諼神徂聖伏蛙黽宵喧
　自周衰以來人主之職分不明堯典命羲和敬授人
　時是為政首後世乃付之星官厯翁葢縁人主職分
　不明所致孟子曰民為貴社稷次之君為輕此却知
　人主職分
昔在鴻荒民風簡約茹毛飲血巢栖穴托犧皥炎黄應
時迭作卦爻書契以陳以拓耒耜舟車室廬棺槨利用
周完旣康且樂獨于占候法猶濶略帝不垂情民時奚
莫舜命九官已黙欽若豈隳厥職事異今昨君職何居
弼亮是度不得則憂得之乃樂憂樂在人胡不寛廓孟
氏斯言對疾良藥目為君職恐失之鑿
　詩大雅多是言道小雅多是言事大雅雖是言小事
　亦主於道小雅雖是言大事亦主於事此所以為大
　雅小雅之辨
道寓於器器載乎道剖析以言終為潦草四牡鹿鳴唐
棣天保反覆吟哦芬腴盈抱公劉后稷板蕩杲杲即顯
知微悔讀不早季札所次載稽載考淺深低昻如析鮮
槁晦蝕埃氛誰加汛埽
　諸公上殿多好説格物且如人主在上便可就他身
　上理會何必別言格物
所議奏對固冺無聞主身與物似不可分明目達聰天
叙人文為暴則滅為德則君所格不越所陳不羣觸類
而長匪身曷云知人則哲作室楣芬大學首義敢棄不
論
　先生在勅局日或問曰先生如見用以何藥方醫國
　先生曰吾有四物湯亦謂之四君子湯或問如何曰
　任賢使能賞功罰罪
醫國醫人必審疾勢勢則不審藥之必厲襄遁筆誅仇
復九世魯莊見貶視仇泄泄語宋多難聞者揮涕荼毒
衣冠刼遷二帝神州赤子禽獮草薙宗社為墟播越海
澨忍恥偷安不思大計浮沉累代一切䝉蔽九法三綱
掃地陵替茍以復讐感激自誓血誠上達事當允濟簡
任賢能福威明㫼翕張開闔作我凡例勿藥之喜不假
占筮
　先生云後世言道理者終是粘牙嚼舌吾之言道坦
　然明白全無粘牙嚼舌處此所以易知易行或問先
　生如此談道恐人將意見來會不及釋子談禪使人
　無所措其意見先生云吾雖如此談道然凡有虚見
　虚説皆來這裏使不得所謂德行常易以知險常簡
　以知阻也今之談禪者雖為艱難之説其實反可寄
　託其意見吾於百衆人前開口見膽
不伐不矜望道未見神禹聖文萬古歆羨宣尼自視欿
然不勝不曰豈敢則曰未能烏有後人侈然自大信已
旣篤殆且無奈開口見膽自詫非禪不知失脚墮落井
天彦國鋪陳晦叔簡當君實優㳺伯淳條暢如子所詆
悉匪好辭號於百衆誰則信之
　先生云凡物必有本末且如就樹木觀之則其根本
　必差大吾之敎人大槪使其本常重不為末所累然
　今世論學者卻不説此
棄本逐末舉世滔滔一遇智人錙銖莫逃屏絶百計惟
心是操釋氏本相西域稱豪聖門事業獨異此曹表裏
一致不遺纎毫日月匪明泰華匪高運參天地簡易無
勞回視他術輕眇一毛
　劉淳叟㕘禪其友周姓者問之曰淳叟何故捨吾儒
　之道而㕘禪淳叟答曰譬之於手釋者是把鋤頭儒
　者把斧頭所把雖不同然却皆是這手我而今只要
　就他明此手友答云若如淳叟所言我只就把斧頭
　處明此手不願就他把鋤頭處明此手先生云淳叟
　亦善喻周亦可謂善對
懷玉待沽手吾之手不壞金剛鋤視厥肘形骸外物於
我何有不操吾斧奮力擊剖詖辭依阿迭有勝負善喻
善對胡取二叟
　先生居象山多告學者云汝耳自聰目自明事父自
　能孝事兄自能弟本無少缺不必他求在乎自立而
　已學者於此亦多興起有立議論者先生云此是虚
　説或云此是時文之見學者遂云孟子闢楊墨韓子
　闢佛老陸先生闢時文先生云此説也好然闢楊墨
　佛老者猶有些氣質吾却只闢得時文因一笑
耳目聰明實維天則聾瞽滿前伊誰之責孝弟根心
世多凶徳弗究弗圖並隳厥職雖無欠缺學敢不力不
學求立其仆必亟楊墨佛老惡紫亂朱其色不紫何
事驅除居今之世由今之途應舉取第能不文乎躋險
捐階則近於愚闢所當闢拊卷嗟吁
　惟溫故而後能知新惟敦厚而後能崇禮
人非温故固莫知新故而不新奚取陳陳自非敦厚亦
莫崇禮厚而無禮亦何足齒知行兼舉内外交修不逺
之復庶為我收
　有士人上詩云手抉浮翳開東明先生頗取其語因
　云吾與學者言真所謂取日虞淵洗光咸池
聖言近逺如地如天觀其所處猶自退然餘者立説安
保無偏厚自夸詡甚無謂焉執此明道彌欝不宣胡
為自况取日虞淵
　冉子退朝子曰何晏也對曰有政子曰其事也魯國
　無政所行者亦其事而已政者正也
政出於國事行於家圜冠句屨截爾無差求所退者季
氏私衙謂魯無政獨未思耶所對忍使驊駑同秣聖訓
片言潛施抑奪陽舒陰慘生意潑潑萬世之下想見顛
末涸轍猶歡枯稊尚活此而未省去道逺濶紫陽微辭
端倪軒豁彼疏斯粺孰可(闕/)抹
　陽一君而二民君子之道也陰二君而一民小人之
　道也陽竒陰偶陽以竒為君一也陰以偶為君二也
易繫深奥未易研詳粲然明朗不有是章震坎與艮卦
體皆陽㢲離屬陰兑亦相當陽竒陰偶牝牡驪黄竒則
為君上體乾剛偶為民象柔比坤鄉君寡民衆得道必
昌民寡君衆失道必亡六子旣列竒偶旣張其寡其衆
不假敷揚以偶為君象數俱荒説輕未瑩終類粃糠
　元晦似伊川欽夫似明道伊川蔽固深明道却通疏
軻沒學絕長夜漫漫天憫斯人𡨕趨瞀竄篤生二程旭
日始旦上接墜緒扶揺霄漢姬孔情文淵思條貫錫謚
不虛萬代偉觀伯子之純固不待賛渾渾元氣誕無畔
岸叔子之正同本異幹寒氷凍雪凜不可玩夷齊可作
必興羨嘆謬摘瑕疵顛覆公案他人為此乃無忌憚奈
何先生亦欠詳緩
　天下之言性也則故而已矣此段人多不明首尾文
　義中間所惡於智者至智亦大矣文義亦自明不失
　孟子本㫖據某所見當以莊子去故與智解之觀莊
　子中有此故字則知古人言語文字必常有此字易
　雜卦中隨無故也即是此故字當孟子時天下無能
　知其性者其言性者大抵據陳迹言之實非知性之
　本徃徃以利害推説耳是反以利為本也夫子賛易
　治厯明時在革之象盖厯本測候常須改法觀革之
　義則千嵗之日至無可坐致之理明矣孟子言千嵗
　之日至可坐而致也正是言不可坐而致以此明不
　可求其故也
談性何居惟故與利故則有徴利為之地不見神禹利
導百川縱横捭闔一出自然故如厯家先考躔度星逺
天髙豈逃乎數是章兩段申解甚明自子引據大易莊
生字義隠晦讀者始驚已逝陳迹孰匪故情故而可去
古訓須更明目張膽敢昧權衡
　所謂誠其意者毋自欺也一段是總修身齊家治國
　平天下之要故反覆言之如惡惡臭如好好色乃是
　性所好惡非出於勉强也自欺是欺其心慎獨即不
　自欺誠者自誠而道自道也自欺不可謂無人知十
　目所視十手所指其嚴如此
大學是章專釋誠意自慊者充自欺者蔽充則必誠蔽
則必偽始終發越莫非二義舍慊言欺何所底至雖修
厥徳不足潤身終愧自慊豈曰成人修齊治平固有其
要執一以言能無遺漏
　惟器與名不可以假人只當説繁纓非諸侯所當用
　不可以與此人左氏也説差卻名了是非孔子之言
　如孟子謂聞誅一夫紂矣乃是正名孔子謂蒯聵輒
　之事乃是正名至於温公謂名者何諸侯卿大夫是
　也則失之矣
惟器與名似二非二區別太過反害於義盖古謂名潜
寓於器大夫歌雍諸侯請隧峻拒嚴誅賴彼聖智大防
茍在名未墜地國脉奄奄猶有屬繫繁纓雖小雍隧何
殊奈何不恤陰長禍樞聖慮淵深圖難於易逆之則亂
循之則治謂此非名終啟異議
　或謂先生之學是道徳性命形而上者晦翁之學是
　名物度數形而下者學者當兼二先生之學先生云
　足下如此説晦翁晦翁未服晦翁之學自謂一貫但
　其見道不明終不足以一貫耳吾嘗與晦翁書云揣
　量模寫之工依倣假借之似其條畫足以自信其節
　目足以自安此言切中晦翁之膏肓
道之大原本出於天散在萬物形色自然流行古今滔
滔百川播諸六籍因言以宣士志於兹力貴精專駁雜
泛濫多岐所牽空寂孤單不覩大全獨有一法孔鑄子
淵博文約禮並造兼權未入聖域惜無長年鄒孟而下
絶學不傳競取魚兎不操蹄筌終日無獲奚足怪焉卓
哉晦翁亞聖大賢孔顔法度宛在目前公惡異已騰口
翩翩彼所得者略不推先昧耶私耶孰任厥愆
　松又曰智聖雖無優劣却有先後畢竟致知在先力
　行在後故曰始終先生曰是
先後次第學者梯階天運乾知惟聖與儕豈有程度徃
來於懷始終終始更迭相諧區分旣謬㫖趣頓乖其知
生知不假思齊其行安行豈俟安排管窺蠡測天海一
涯蕩蕩無垠見與孰偕
　中心斯須不和不樂而鄙詐之心入之外貌斯須不
　莊不敬而易慢之心入之與告子不動心是操持堅
　執做孟子不動心是明道之力
和樂莊敬養心大方顯微一致表裏兼防希賢門戸入
聖梯航其視告子屏絶商量塊守一心自獨俾臧霄壤
懸隔亦孔之彰擠為一類於義奚當孟不動心資兼勇
智自述所長知言養氣明道之力先生所譽却以知言
為心後事又舍養氣不以為言胡逝其梁不入其門九
泉可作能無異論
　松嘗問梭山云有問松孟子説諸侯以王道是行王
　道以尊周室行王道以得天位當如何對梭山云得
　天位松曰却如何解後世疑孟子敎諸侯簒奪之罪
　梭山云民為貴社稷次之君為輕先生再三稱歎曰
　家兄平日無此議論良久曰曠古以來無此議論松
　曰伯夷不見此理先生亦云松又云武王見得此理
　先生曰伏羲以來皆見此理
文王作則保民周矣豈有他圖為商仇矣孟談王道亦
兹儔矣心在元元寧無憂矣匪勸齊梁為邪謀矣輕重
之分何不侔矣再三歎賞不深求矣奸雄借口沛横流
矣我則憂之曷其瘳矣
　舜隠惡而揚善説者曰隠藏也此説非是隠伏也伏
　絶其惡而善自揚耳在己在人一也為國家者見惡
　如農夫之務去草焉芟夷藴崇之絶其本根勿使能
　殖則善者信矣故君子以遏惡揚善順天休命也
謹按是章意在用中不問不察傷明與聰不事揜覆疵
纇靡容不樂揄揚玉偶賤工曷施權度以振皇風先生
取譬除草去本斷則有餘遇夬必損矧施諸此尤未深
忖
　人之其所親愛而辟焉之其所賤惡而辟焉之其所
　畏敬而辟焉之其所哀矜而辟焉之其所敖惰而辟
　焉辟比量也家中以次之人以我親愛賤惡而比量
　之或效之或議之其弊無窮不可悉究要其終實不
　足以齊其家
親愛賤惡畏敬哀矜情所必有理所必登若畏比量將
何所懲必與槁木死灰為朋釋氏捐家猶病罕承風自
火出奈愧彼僧亂家之政恐因是増
　徐仲誠請敎使思孟子萬物皆備於我矣反身而誠
　樂莫大焉一章仲誠處槐堂一月一日問之云仲誠
　思得孟子如何仲誠答曰如鏡中觀花答云見得仲
　誠也是如此顧左右曰仲誠真善自述者因説與云
　此事不在他求只在仲誠身上旣又微笑而言曰已
　是分明説了也少間仲誠因問中庸以何為要語答
　曰我與汝説内汝只管説外良久曰句句是要語梭
　山曰博學之審問之慎思之明辨之篤行之此是要
　語答曰未知博學學個什麽審問個什麽明辨個什
　麽篤行個什麽
子藥仲誠欲先反觀根柢欲固基址欲完名近務本實
亦未安心齋坐忘獨回不難曽閔猶未矧後儒酸奚怪
仲誠輒語更端學問思辨篤行之説梭山所陳要㫖截
截未契子心終被反詰子壽仲誠若能早悟擊節稱嗟
不在平素
　臨川一學者初見問曰每日如何觀書學者曰守規
　矩歡然問曰如何守規矩學者曰伊川易傳胡氏春
　秋上蔡論語范氏唐鑑忽呵之曰陋説良久復問曰
　何者為規又頃問曰何者為矩學者但唯唯次日復
　來方對學者誦乾知大始坤作成物乾以易知坤以
　簡能一章畢乃言曰乾文言云大哉乾元坤文言云
　至哉坤元聖人賛易却只是個簡易字道了遍目學
　者曰又却不是道難知也又曰道在邇而求諸逺事在
　易而求諸難顧學者曰這方喚作規矩公昨日來道
　甚規矩
易簡至徳聖神能事賢如淵騫猶假積肄後生小子踵
門委質意趣未見綸緒未比驟而語之聖神地位茫然
莫措顧増疑慮古人設敎循矩蹈規有禮有樂有書有
詩以育其德以解其疑童而習之長而成之陟遐自邇
升髙自卑日積月化成德比比於稽虞周孔孟施為孰
有越此別樹旌麾下逮竺僧流入中國直指心性謂超
聖域滔滔千古誑誘迷惑得罪名敎童齔所識嗚呼先
生暗投其隙嗚呼吾人謹修其慝
　厯家所謂朔虛氣盈者葢以三十日為凖朔虛者自
　前合朔至後合朔不滿三十日其不滿之分曰朔虛
　氣盈者一節一氣共三十日有餘分為中分中即氣
　也
氣盈朔虛以期為斷理可推知度易考算以月為凖先
生公案離合乍分躔度始判精察雖知約求易亂月之
有日三十其恒於稽節氣其數必増於稽晦朔數必不
登逮夫一年粲然易見増減五日如合契劵盈虚之辨
耿于沃燈古訓具在吾意所仍
　士不可以不𢎞毅譬如一個擔子盡力擔去前面不
　奈何却住無怪今自不近前却説擔不起豈有此理
　故曰力不足者中道而廢今女畫
𢎞毅為言主賓對待匪𢎞不容匪毅不耐不見小車無
以任大不見敝車載輸爾載廢一則偏於道奚望子獨
言毅不言𢎞狀設可小成終鮮通暢曽氏遺言中心想
像
　學者不長進只是好已勝出一言做一事便道全是
　豈有此理古人惟貴知過則改見善則遷今各自執
　已是被人㸃破便愕然所以不如古人
子於晦翁髙喝大罵辭色之間不少假借若曰明道事
尤可訝俯仰低昻判如旦夜靡聖管管孰定其價堅執
已是欲人莫疑數尺童子恐亦難欺今觀是言最為切
實胡乃律人不以自律
　須是信得及乃可
知之必真信之必篤信而不知燕石良玉蕭衍事佛豈
信不酷國破身亡古今大辱不知而信自貽鴆毒
　道在天下加之不可損之不可取之不可捨之不可
　要人自理會
斯道坦坦平鋪面前幽厲不由道何與焉本無加損本
無取舍如曰不可終未脫洒
　皇極之君斂時五福錫厥庶民福如何錫得只是此
　理充塞乎宇宙
建極惟皇四海嘉靖民情不擾民性自定壽福康寧好
徳終命如川之至如苗之盛不濬而通不扶而俓豈必
手授方為錫慶斯理充周其論固正但以説經未免有
病
　韓退之言軻死不得其傳固不敢誣後世無賢者然
　直是至伊洛諸公得千載不傳之學但草創未為光
　明到今日若不大段光明更幹當甚事
絶學草創乃在濓溪逮夫二程顔孟肩齊千古墜緒兩
手提擕千古迷途指示東西俊偉光明孰過乎此子所
𡨕司禪門宗㫖汩沒他蹊莫知所止却曰二程未光明
耳安知後人乃以病子
　某平日未嘗為流俗所攻攻者却是讀語録精義者
　程士南最攻道學人或語之以某程云道學如陸某
　無可攻者又如學中諸公義均骨肉蓋某初無勝心
　日用常行自有使他一個敬信處
孔道至大天下莫容絕糧陳蔡匡人見攻伐樹削迹宋
衞俱窮功髙堯舜猶遭閔凶何况後儒可休厥躬人心
如面種種不同茍非鄉愿孰必我從矧彼羣小多私少
公不徳嫉徳無功忌功囂囂讒口曷病晦翁子之學術
逃讒固工惜所乏者謙退之風
　問作文法先生云讀漢史韓栁歐蘇尹師魯李淇水
　文不誤後生
　問伯敏云作文如何伯敏云近日讀得原道等書猶
　未成誦但茫然無入處先生云左傳深於韓栁未易
　入且讀蘇文可也
六經包括天地古今道體粲然秋空太陰其氣渾厚其
詞雄深萬世所寶合璧兼金韓歐諸子近代所欽各奏
其説下上浮沉亦以根據六籍為心長公之文天材逸
出大江洪河諸篇一律茍乏其材欲窺其室何異夸父
虞淵逐日况其出入佛老百家學步效嚬能保無差先
生素業惇本是嘉及觀是訓能不惑耶
　伯敏云如何是盡心性材心情如何分別先生云如
　吾友此言又是枝葉雖然此非吾友之過蓋舉世之
　弊今之學者讀書只是解字更不求血脈且如情性
　心材都只是一般物事言偶不同耳
我觀聖賢迭作輝映前乎堯舜後乎孔孟所論心學明
備中正心體孔圓虛中而應四徳畢具其名為性感動
乃情昭昭可証其仁不忍其義不為擴充發越廣大無
涯不目曰材其孰以之孟氏旣沒此學陵夷醇如仲舒
未免支離曰性質樸曰情私欲懸疣負贅吾體奚屬自
餘諸子説尤未精如惡如混三品之稱各出意見自為
機軸正學榛蕪久之不復直逮有宋真儒挺生周啟其
鑰詳於張程紫陽晩出集厥大成錙銖秒忽必入權衡
寥寥絶學至是重明性材心情如何分別伯敏所問非
為不切不意先生反施抑折若謂四者不必分區耳目
口鼻可通名歟
　見道後須見得前時小陋君子所貴乎道者三説得
　道字好動容貌出辭氣正顔色其道如此須是暴慢
　自逺鄙倍自逺
容貌辭氣稟於有生狂迷不減聖哲無増暴鄙之風了
不我卽誠意交孚不假矯飾斯乃盡善道固彰彰一有
未至即匪周行若於動作正出之間是非善惡弗究其
端遽自為道却恐未安人具是形必有天則匪則是由
動致顛踣幸而不敗亦必無成豈可濫竿斯道美名
　予舉荀子解蔽逺為蔽近為蔽輕為蔽重為蔽之類
　説好先生曰是好只是他無主人有主人時近亦不
　蔽逺亦不蔽輕重皆然
主敬窮理療蔽良藥羣哲攸傳詳於伊洛欲開聰明在
力專確鬼神依歸水鑑照灼逺近重輕隨手脱落涣然
冰釋融為至樂若不理㑹物理事情曰有主人不假他
營似敬非敬似誠非誠所守益堅所失益宏畢竟共㰱
禪釋宗盟毫釐千里所係匪輕
　吾有知乎哉晦庵言謙辭又來這裏做個道理
無而為有憸夫洋洋視有如無君子謙光聖心廣大日
月並明却曰無知匪謙奚當惡増樂損先生之常此而
可損義則弗彰
　　不愛敎小人以藝常敎君子以藝葢君子得之不以
　為驕不得不以為歉小人得以為吝敗常亂敎
先生曰藝不審謂何若曰六藝固列童科若曰九流役
心則訛小人挾藝足以餬口敗常亂敎豈出其手是在
吾人宜知自咎
　古之君子知固貴於博然知盡天下事只是此理所
　以博覽者但是貴精熟知與不知元無加損於此理
　若以不知為慊便是鄙陋以不知為慊則以知為泰
　今日之慊乃他日之泰
庀工鳩材志在作屋繅絲振采期製爾服博洽多聞徒
資耳目若遇至人能無慚恧學不知要奚事精熟約必
反求德必深蓄孔易軻篇開緘啟匱翊戴以行逺到可
卜
　理只在眼前只是被人自蔽了因一向悞証他日逐
　只是教他做工夫云不得只如此見在無事須是事
　事物物不放過磨攷其理且天下事事物物只有一
　理無有二理須要到其至一處
水必歸海星必麗天萬里森著烏有二原釋氏守空欲
照無邊如奩一鑑坐了媸妍咸知不可豈在明賢博而
精之靜以俟焉融會貫通終歸渾然斯乃至一昭映天
淵二程朱子數以為言豈其獨見古聖流傳先生此論
脗合無偏開示後學規矩方圓吾人敢不奉以周旋
　問子路死之非只合責當時不合事輒曰此是去册
　子上看得來底亂道之書成屋今都滯在其間後云
　子路死是甚次第
經於蒯瞶書衛世子不斥絕之固有深㫖為輒計者理
宜何以聵未歸戚攝位以俟聵旣入戚請君衞氏聵力
引咎遜輒不履輒乃嗣立情非得已庶葢前愆亨屯傾
否子路仕衛固昧進止大計復乖國議蔑此後雖執義
結纓而死徒善其終不善其始册子陳迹有非有是不
與考訂奚分惡美成屋諸書固多異指權度在我寧無
可紀槪目亂道未之思耳
　初敎董元息自立收拾精神不得閒説話漸漸好後
　被教授敎解論語却反壞了
收拾精神固為學本若匪切磋懼終不稳行必空疎言
必邪遁見諸事為不困即蹇論語一書言近指逺譬切
於人穿衣喫飯不學牆面後悔恐晩講授容疏寧致壞
損元息漸好勉修婉娩脚跟未定安保不反歸咎授書
恐未深忖
　我無事時只似一箇全無知無能底人及事至方出
　來又却似箇無所不知無所不能之人
人之有心廣大無垠克充其量斯乃大人方其未發體
靜以真沛而為用浩無涯津明參天地幽賛鬼神聖以
是聖仁以是仁履謙戒滿孰肯自陳施姿婀娜衆目所
珍倘伐厥美見者必嗔
　嘗作髙祖無可無不可論誤解了書謂人心人偽也
　道心天理也非是人心只是説大凡人之心惟微是
　精微纔粗便不精微謂人欲天理非是人亦有善有
　惡天亦有善有惡豈可以善皆歸之天惡皆歸之人
典謨精義莫過是章三聖授受帝道大綱體驗諸身滋
味孔長皮膚摸索終隠弗彰心之為用本異其方飢欲
得食寒欲増裳是曰人心亦匪不臧為臣思忠為子思
孝道心自然不待詔敎危則易陷微則難較一察秋毫
一執勍豹念之惕然千古猶效善惡之分畔經傷巧可
聞其聲不覩其貌
　與小後生説話雖極髙極微無不聽得與一輩老成
　説便不然以此見道無巧只是那心不平底人揣度
　便失了
聖門設科以待學者軒輊低昻因人髙下如器在陶如
金在冶各成其形隨宜用舍若有豪傑深造允升前俯
後仰亦因其能公執一説以槪不平後生聽受寧無變
更老成枘鑿固亦難憑茍反諸已或筮得朋專持我是
殊覺不宏
　數即理也人不明理如何明數
意言象數以理為宗謂數即理似太渾融必據其理以
求其數不雜藝術方免差誤
　人而不為周南召南其猶正牆面而立也學者第一
　義古之欲明明徳於天下者此是第二孔子志學便
　是志此然須要有入處周南召南便是入處
自古論書無如大學階布條分旣明且約士子權輿君
師矩矱天下明徳學之極功自何而入物我交融二南
叙述風化之首修齊明騐燦如星斗目為入處却難下
手二者兼收盛美無儔曠古再見有虞成周
　漢書食貨志後生可先讀又着讀周官考工記又云
　後生好看繫辭皆賛嘆聖人作易
食貨辨覈考工精嚴易繫如仙超然不凡後生為學固
有次第讀書先此懼非首義
　學者不可翻然即改是私意是不長進
勇於改過孔門所嘉賢如子路孰不稱嗟聞風而起進
徳無涯翻然即改子路流亞病其為私終可疑訝恐彼
頑懦因風長價
　某觀人不在言行上不在功過上直截是雕出心肝
孔孟觀人各有法度尺寸無差分毫不誤其語渾然含
蓄不露縱有後人雕出肝肺力議晦翁已為失據自餘
得失何足深計
　某平生有一節過人他人要會某不會他人要做某
　不做
當會而會會之為貴當做而做其做不過惟理是視吾
何容心乃無滯泥君子所欽
　又云孔門弟子如子夏子㳺宰我子貢雖不遇聖人
　亦足號名學者為萬世師然卒得聖人之傳者柴之
　愚參之魯
由喜聞過百世之師先哲定論確然無疑㳺夏四子子
路等夷若師萬世先聖何為聖道所屬獨在子淵天不
憖遺早嵗夭閼賴有子輿晩得其傳子羔行義固已卓
然過譽傳道曾氏齊肩前此未聞乃一家言
　先生舉公都子問鈞是人也一章云人有五官官有
　其職某因思是便收此心然惟有照物而已他日侍
　坐無所問先生謂曰學者能常閉目亦佳某因此無
　事則安坐瞑目用力操存夜以繼日如此者半月一
　日下樓忽覺此心已復澄瑩中立竊異者遂見先生
　先生目逆而視之曰此理已顯也某問先生何以知
　之曰占之眸子而已因謂某道果在邇乎某曰然昔
　者嘗以南軒張先生所類洙泗言仁書考察之終不
　知仁今始解矣
子南登樓不踰半月已令眸子瞭然不汩假以嵗年丰
神所發當如聖先夜光勃勃莊列伎倆土苴緒餘辛勤
收拾見子南且持此適道背馳非歟不施鍼砭病痛曷
除
　先生曰讀書不必窮索平易讀之識其可識者久將
　自明毋耻不知子亦見今之讀談經者乎歴叙數十
　家之旨而以已見終之開闢反覆自謂究竟精微然
　試探其實固未之得也則何益哉
熟讀精思優㳺涵泳讀書良法亦惟主敬若但平易不
必窮探義理精㣲何日沉酣漢儒穿鑿唐儒𤨏碎説經
病經固莫逃罪程朱晩出折衷羣言下垂軌範上遡淵
源試探其實誕無涯涘但恐殊途自生異議
　洪範有猷是知道者有為是力行者有守是守而不
　去者曰予攸好徳是大有感發者
衆人所長不能無異或有謀略或饒幹濟或自矜持恬
於勢利隨器甄收固可用世罔知好徳何所底至建極
惟皇慮厥流弊俾羞其行不職一藝欲昌乃邦道甚直
遂若以三者咸歸道義復使之羞却為疣贅
　湯放桀武王伐紂丘民為貴社稷次之君為輕之義
　孔子作春秋之言亦如此
湯武放伐事非得已順天應人厯數歸止春秋大義明
如皎曦尊王賤霸内夏外夷雖其行事假權南面力主
宗周何嘗少變迹異湯武居然可見君民輕重有為而
言申解甚明不俟引援先生對客累稱其説亂賊流聞
恐致心熱三綱攸繫敢廢辨折
　誠則明明則誠此非有次第也其理自如此可欲之
　謂善知至而意誠亦同
誠明明誠性敎分岐雖無次第却有等差善信美大至
於聖神大學條目有脊有倫次第懸殊如亷如陛槪而
言之似乖本義
　天理人欲之私論極有病自禮記有此言而後人襲
　之記曰人生而靜天之性也感於物而動性之欲也
　若是則動亦是靜亦是豈有天理物欲之分若不是
　則靜亦不是豈有動靜之間哉
子在洞中深辨義利學者感激至於垂涕理欲區分於
是為至發自聖門綽有端緒胡輒忘之歸咎戴記方其
靜時冺然無迹烏有是非容窺罅隙動則可尋是非曲
直子謂是者其存主乎動靜之間煞有工夫不加檢㸃
必入他途
　古城集巻二
欽定四庫全書
　古城集巻三
　　　　　　　　　　　　　明　張吉　撰
　　貞觀小斷并序
予自幼頗好讀書性苦戅晦乏多識頓悟之資以故終
無所得然心少專靜粗寡外好得以辛苦誦索補其短
拙而已嘗病生長窮邑書籍多缺無以考見古人行事
之迹旣而繆玷仕版歴渉兩京内秘辟雍鏤梓諸書始
得窺見一二如窮漢登季倫之藏雖無擕獲亦足以為
兩目慶也嵗乙巳論事忤㫖坐貶景東乃西南極陬去
家幾萬里所持易本義書蔡傳詩朱傳春秋胡傳禮陳
氏集説及少㣲江先生所纂資治通鑑節要而已取其
編帙省約多則不克致也事事之暇悼懷古昔常嘆漢
末迄唐初其間三百餘年衰亂相尋南北𤓰裂更姓改
物不知其幾雖氣運使然夷考其歸亦君人者率多無
道之所致歟憑陵簒逼以得之暴虐昏庸以守之否則
湛於酒色溺於異端而已間有彼善於此相去亦不甚
逺欲天下久安長治其可得哉太宗挺生其後戡定禍
亂身致太平而後生民得離戰爭之苦今觀其言行政
事之間規模廣大體段嚴正誠有大過人者豈魏晉南
北朝諸君所及卒能貽祚靈永匹休漢氏非偶然也或
乃以之擠諸老瞞之列不亦寃乎故愚以為使其生於
建安之始可以靖九州鼎沸之憂使其生於永熈之後
可以熄五夷雲擾之禍嗚呼治亂誠在人為不可一委
諸天也士君子生於其時碌碌無所建明以老死甚至
獻佞貢謟如虞世南輩所為使百世之下有志之士猶
為拊髀慨嘆不亦負其君之甚乎予嘗手通鑑節要自
貞觀元年至末年逐節細觀不忍釋手間以己意揣摩
得失略綴數言於顛末以俟他日家居歴取李唐緒書
及宋司馬氏資治通鑑子朱子通鑑綱目等書㕘互考
訂果有一二臆説恍惚古人所見否乎亦格物窮理之
一端也間有不滿竊師春秋責備賢者之意九泉可作
或見採錄必不病其厲已悉見棄矣第少微所纂雖祖
温公全書然務在簡略便於觀覽故首尾或乖其統去
取或失其真者尚多有之淺陋如余因是立説能無謬
乎他日博考羣書得其要領不免自有愧色則亦爨下
一灰燼耳庸書此以記嵗月成化丁未三月壬寅古城
居士張吉序
　元年制自今中書門下及三品以上入閣議事皆命
　　諫官隨之有失輒諫
斷曰古者諫無常職雖左右􁂎御之人官師百工之役
靡不得諫故人主茍有過失無徃不聞後世旣限以常
職復須於外朝則君相所謀細微曲折何由悉知而事
成議定之後雖或有所論列人主執其先入之言葢亦
未易回矣制諫官隨宰臣入閣議事可以杜壅蔽廣見
聞而防偏信之機可以辨可否計是非而折奸諛之計
雖欲不興得乎
　　上以選人多詐冐資䕃敕令自首不首者死未幾有
　　事覺者上欲殺之大理少卿戴胄奏據法應流上
　　怒曰卿欲守法使朕失信乎對曰敕者出於一時
　　之喜怒法者國家所以布大信於天下也陛下忿
　　選人之多詐故欲殺之既知其不可復㫁以法此
　　乃忍小忿而存大信也
斷曰戴胄一言而啟其君者三忍小忿也存大信也不
妄殺也得人臣論事之體張釋之所不逮矣
　　右驍衛大將軍長孫順徳受人餽絹事覺上曰順
　　徳果能有益國家朕與之共有府庫耳何至貪冒
　　如是乎猶惜其有功不之罪但於殿庭賜絹數十
　　匹
斷曰太宗此舉即漢文帝待張武故事意雖近厚君子
不取焉先王設賞罰以為勸懲之典各有攸當厥施不
可亂有功當賞猶戒其僣况加諸貪冒無恥之人乎夫
貪冒無恥而獲賞猶修潔守道而得罪也無一可者於
是乎不足勸懲而人亦不知所勸懲矣
　二年上與杜淹論樂右丞魏徴曰古人稱禮云禮云
　　玉帛云乎哉樂云樂云鐘鼓云乎哉樂誠在人和
　　不在聲音也
斷日玉帛鐘鼓云乎哉者孔子以時人不知禮樂之本
專事其末故言禮不止於玉帛樂不止於鐘鼓亦必有
其本耳非謂舍玉帛鐘鼓而可為禮樂也如徴所言則
是一敬足以為禮一和足以為樂玉帛鐘鼓皆為强聒
人之具可以屏絶而不用矣豈先王制作之謂乎夫以
太宗為之君鄭公為之臣所論若此此先王禮樂所以
不復見於後世也
　　畿内有蝗上入苑中見蝗掇數枚祝之曰民以榖
　　為命而汝食之寧食吾之肺腸舉手欲吞之左右
　　諫曰惡物或成疾上曰朕為民受灾何疾之避遂
　　吞之是嵗蝗不為災
斷曰蝗害稼穡誠為可惡然苟能側身修徳清問下民
求其所以致災之由與其所以禦災之術雖不掇食將
不為災今曰寧食吾之肺腸竟不避疾而吞之是以稼
穡果重於吾之肺腸也豈人情乎倘因是遂致殞身滅
性何異死於巖牆之下天下失其所賴所喪為益多矣
太宗固切於憂民然三代哲王所為似不如此蝗不為
災葢他道有以致之不係乎此也
　　上謂侍臣曰赦者小人之幸君子之不幸一嵗再
　　赦善人喑啞夫養稂莠者害嘉榖赦有罪者賊良
　　民故朕即位以來不欲數赦恐小人恃之輕犯憲
　　章故也
斷曰此與諸葛亮所見略同姑息之言不形於口縱弛
之令不行於下兇徒不敢肆其志善人不至被其害得
春秋譏肆大𤯝之㫖矣
　　上曰比見羣臣屢上表賀祥瑞夫家給人足而無
　　瑞不害為堯舜百姓愁怨而多瑞不害為桀紂後
　　魏之世吏焚連理木煮白雉而食之豈足為至治
　　乎嘗有白鵲構巢於寢殿之上合歡如腰鼓左右
　　稱賀上曰我嘗笑隋帝好祥瑞瑞在得賢此何足
　　賀命毁其巢縱鵲於野外
斷曰祥瑞和氣所鍾災異乖氣所召故有國家者莫不
惡災而好瑞以為必有所以為之者矣獨不思氣之乖
和可以致災致瑞而物之災瑞則不足以致乖致和是
又必有所以為之者矣而可不思乎故値災而懼者徼
福之本因瑞而驕者稔禍之端乘龍並降夏政以亂桑
榖共生殷道復興孰為災孰為瑞乎故茍知治體則明
政刑修法度之不暇祥瑞有無何足動其心也其言曰
家給人足而無瑞不害為堯舜百姓愁怨而多瑞不害
為桀紂又曰瑞在得賢此所以為太宗
　　上嘗得佳鷂自臂之望見魏徴來匿懷中徴奏事
　　故久不已鷂竟死懷中
斷曰昔在有周西旅底貢厥獒召公作書訓於武王其
言有曰犬馬非其土性不畜珍禽竒獸不育於國夫犬
馬禽獸一也公別而言之何哉葢犬馬物之有功於人
者土地所宜猶為可畜不宜則不畜也若珍禽竒獸則
無功而有害雖其所宜亦不育矣其曰不育云者不絛
不圈不芻不榖之謂也國且不育况其家乎又况於其
身乎公意玩細故者忘久大之圖悦非禮者害聰明之
徳一息之不謹一念之不仁一事之少懈一志之弗篤
葢私勝則公㣲欲興則義廢持衡輕重之勢有不得而
不然者是何傷哉亦非民攸訓非天攸若非先王兢業
保邦之計而已故始之以明王慎徳終之以不矜細行
終累大徳其間一言一石一語一藥無非反覆乎慎徳
累徳之義諄切痛快豈直為武王訓哉實所以訓萬世
也匿諸懷中真可謂下憚臣民之瞻仰故久不已則旣
知之惜無以此義告之者或曰此人主羞惡之心遽明
言之則戾其情激其怒殊非將順之㫖奈何曰不然徴
旣退但祖經意婉辭以微諷之上必自悟不必明言臂
鷂事也以是為將順
　三年茌平馬周客遊長安舍中郎將常何家會以旱
　　求言何武人不學周代之陳便宜二十餘條上怪
　　問之何對曰此臣家客馬周為臣具草耳上即召
　　之未至遣使督促者數輩及謁見與語甚悦令直
　　門下省尋除監察御史奉使稱㫖上以常何為知
　　人賜絹三百疋
斷曰何未嘗知周者也其在館下葢不過以衆人畜之
耳使知之奚不舉而同升諸公必俟問及而後言也知
而不舉則臧文仲竊位之流而其罪益重矣顧何武人
不學實不知周非有他也不學而知人猶反鑑以索照
折衡以求平有是理乎若曰因何以得周不忘其所自
而賜之絹則可矣苟以何有知人之明愚固曰何未嘗
知周者也然觀太宗所以待周則雖周公吐哺握髮以
接賢士其心之切不是過矣
　　上問房𤣥齡蕭瑀曰隋文帝何如主也對曰文帝
　　勤於為治每臨朝或至日昃五品已上引坐論事
　　衛士傳餐而食雖性非仁厚亦厲精之主也上曰
　　公得其一未知其二文帝不明而喜察不明則照
　　有不通喜察則多疑於物事皆自决不任羣臣天
　　下至廣一日萬幾雖復勞神苦形豈能一一中理
　　羣臣旣知主意唯取决受成雖有愆違莫敢諫諍
　　此所以二世而亡也朕則不然擇天下賢才寘之
　　百官使思天下之事闗由宰相審熟便安然後奏
　　聞有功則賞有罪則罰誰敢不竭心力以修職業
　　何憂天下之不治乎
斷曰太宗此論不獨隋唐得失而已實萬世人主之龜
鑑也其以喜察對不明言之明察二字似同實異乃治
亂興衰之所以分不可不辨明公而察私也明逸而察
勞也明大而察小也明正而察偏也明無心而察有心
也明合天下之聞見為耳目察以一人之揣度為聰明
也或曰舜察於人倫孔子察其所安聖如舜孔且不廢
察烏得以是病隋文哉曰不然舜所察者性分之懿孔
子所察者為善之實察其所當察也隋文所察則庶言
庶獄庶慎之屬文王之所罔攸兼不必察而察之者矣
故舜孔之察不可無隋文之察不可有一字之義名雖
同而用則異此又不可以不察也曰然則太宗不察者
乎曰察曰何以見之曰事旣闗由宰相敷奏復逆亦必
紬之繹之審之度之得其是非利害之實然後施行此
君陳出入自爾師虞庶言同則繹之義所謂察也豈曰
會合衆論不必加省遽賜俞允漫無可否於其間乎雖
不及言固知其理有必然者矣况張𤣥素諫修洛陽宫
上曰朕思之不熟乃至於是所謂思者非察而何兹亦
一証也曰太宗之察與隋文之察有以異乎曰太宗所
謂然後察之隋文所謂察見淵魚者也
　　房𤣥齡奏閱武庫甲兵逺勝隋世上曰甲兵武備
　　誠不可闕然煬帝甲兵豈不足耶卒亡天下若公
　　等盡力使百姓乂安此乃朕之甲兵也
斷曰前此有司請討林邑則抑之曰好戰必亡隋煬帝
頡利可汗皆耳目所親見也至此復以是語𤣥齡太宗
雖以馬上得天下至與羣臣談及兵事必舉勝國覆轍
以折之可謂毖於殷鑒而知甲胄起戎干戈省厥躬之
義矣
　五年河内人李好徳得心疾妄為妖言詔按其事大
　　理丞張藴古奏好徳被疾有徴法不當坐治書侍
　　御史權萬紀奏藴古貫在相州好徳之兄厚徳為
　　其刺史情在阿縱按事不實上怒命斬於市旣而
　　悔之因詔自今有死罪雖令即决仍三覆奏乃行
　　刑
斷曰忿怒不可不懲刑罰不可不謹此苟有仁心者之
所知英哲之君未足為竒行也然以太宗之賢而盧祖
尚張藴古俱死怒下卒貽後悔何也葢心有所繫不能
以理自勝被其潜移黙奪於㝠㝠之地有莫知其然而
然矣故書稱文王慎罰必先之以明徳明徳云者識鑒
精審而黯汙𦕈忽不能欺持養堅定而震盪棼錯不能
亂故能出入變化與道消息有功則賞有罪則罰必合
天下之公不至以其私喜怒專之也如是而又憫夫刑
者人之軀命所闗死生所繫不可不慎故不顯亦臨無
射亦保雖無徃不用其敬於此尤盡其心焉此其所以
優入聖域而馨香之徳怙冒於下登聞於上光啟八百
餘年富有之業歴千古莫之與京也使太宗師文王之
徳用欽恤之心則祖尚藴古奚至為怒所使以失刑哉
必將付之有司稽察折辨以求其情有死之道刀鋸鼎
鑊隨之未晩也設有可矜匹夫且不可妄殺况不失為
當時名士者乎使人不行何以為政祖尚之死猶為有
辭藴古則無辭矣信如萬紀所劾亦當議其賢能以從
末減何忍果於誅戮如此脱所劾不情或其怨家則藴
古死於萬紀之手帝亦墮其計中矣自是雖有寃獄人
尚肯為求其生乎厥維盛徳之累不小
　　康國求内附上曰前代帝王好招來絶域以求服
　　逺之名無益於用而靡弊百姓今康國内附倘有
　　急難於義不得不救師行萬里豈不疲勞勞百姓
　　以取虚名朕不為也遂不受
斷曰春秋貫之盟管仲曰江黄逺齊而近楚楚為利之
國也若伐而不能救則無以宗諸侯矣桓公不聽遂與
之盟管仲死楚伐江滅黄桓公不能救太宗不受康國
内附與仲所見略同然仲懼其伐而不救無以宗諸侯
耳太宗則有愛道恤民之意豈切切計利害者可同日
語哉故先儒以謂可為後世法
　六年文武官請封禪上曰卿輩皆以封禪為帝王盛
　　事朕意不然若天下乂安家給人足雖不封禪庸
　　何傷乎昔秦始皇封禪而漢文帝不封禪後世豈
　　以文帝之賢不及始皇耶且事天掃地而祭何必
　　登泰山之巔封數尺之土然後可以展其誠敬乎
　　羣臣請之不已上亦欲從之魏徴獨以為不可上
　　曰公不欲朕封禪者以功未髙耶曰髙矣徳未厚
　　耶曰厚矣中國未安耶曰安矣四夷未服耶曰服
　　矣年榖未豐耶曰豐矣符瑞未至耶曰至矣然則
　　何為不可封禪對曰陛下雖有此六者然承隋末
　　大亂之後戸口未復倉廩尚虚而車駕東廵供頓
　　勞費未易任也且陛下封禪則逺夷君長皆當扈
　　從自伊洛以東至於海岱烟火尚稀萑莽極目此
　　乃引外人入腹心示之以虚弱也况賞賚不貲未
　　厭逺人之望給復連年不償百姓之勞崇虚名而
　　受實害陛下將焉用之會河南北數州大水事遂
　　寢
斷曰封禪一事太宗却羣臣之請而難魏徴之諫何其
自相反悖耶葢太宗意事之不必行而不以其時為未
可魏徴度時之未可而不以其事為不必行故其勢不
容不相矛盾如此然皆未有以歴稽諸古深討其實如
有宋諸儒之辨論真的者焉其説開端於管仲其事作
俑於始皇䙝天病民莫此為甚君天下者不可不戒何
謂䙝天不郊不屋詭秘不經是也何謂病民車駕東廵
國人畢作是也仲謂自古封禪者七十二君而夷吾所
記十有二焉無懷伏羲神農炎帝黄帝顓頊帝嚳堯舜
禹湯成王是也夫孔子删書斷自唐虞以前代荒逺不
足盡信則帝嚳而上無足言者帝堯而下誠有是事則
亦當時盛典何故典謨訓誥略無一語以及之此其假
借攛竊出於一人之私亦不待辨説而明矣始皇剛愎
寡昧宜被其欺以太宗之明而不知其妄豈不惜哉至
其詰徴六事則招損之權輿不復知其所不足矣詩云
老馬反為駒不顧其後此唐之所以止於唐也徴所對
亦不免於阿䛕而失其不可之大者旣不察先王必無
封禪之理獨不能據堯舜其猶病諸之説証當時有所
未盡而藥其侈心之萬一乎
　　上嘗罷朝怒曰會須殺此田舍翁后問為誰上曰
　　魏徴每廷辱我后退具朝服立於庭上驚問其故
　　后曰妾聞主明臣直今魏徴直由陛下之明故也
　　妾敢不賀上乃悦
斷曰古今王霸之辨無他誠與偽而已矣表裏洞然隠
顯無間誠也有其聲而乏其實嚴於外而略於内偽也
惟其不出乎誠故朝羣臣友君子雖能痛自刻責勉强
沮抑以歸諸道至於深宫永巷視聽稍懈之時固有不
覺其病根之發露者矣殺此田舍翁雖未必實然恐不
免乎生詬之訾豈大哉王言一哉王心之謂乎
　　宴三品以上於丹霄殿上從容言曰中外乂安皆
　　公卿之力然隋煬帝威加夷夏頡利跨有北荒統
　　葉䕶雄據西域今皆覆亡此乃朕與公等所親見
　　勿矜强盛以自滿也
斷曰先王之於民正其徳利其用厚其生三者缺一非
所以為治也太宗履滿思懼則善矣然其意則以中外
乂安為治道之極而不思乎三者之説當時猶有所未
盡也
　　秘書少監虞世南上聖徳論上賜手詔稱卿論太
　　髙朕何敢擬上古但比近世差勝耳然卿適覩其
　　始未知其終若朕能慎終如始則此論可傳如或
　　不然恐徒使後世笑卿也
斷曰甚哉謟䛕之臣不可不痛加絶逺也平居論事略
不能以可否一二第恐日久漸致疎外于是謬為過髙
之論思以媚悦其君希望恩寵而猥鄙之見方且自以
為無傷也嗚呼逆心之訓難行膾口之辭易入苟非勵
精求治之主則所以壯其盈氣而沮其善心未必不由
此説啟之也夫前代君臣更相戒勅莫如有虞稱頌功
徳莫如王莽世南所為是不以帝舜望其君而以賊莽
待其君不以稷契臯陶自待而以劉歆孔光之徒自居
也所謂五絶徳行忠直果安在哉為太宗者宜責之曰
汝平日不聞進一善言薦一善士匡朕不逮徒侈是論
以為容悦孔子所謂逺佞人者非卿而誰今曰若能慎
終如始則此論可傳是本不以其論為太髙特患所以
繼之者未知何如耳故知太宗雖不好佞亦非真能逺
佞者也
　七年去嵗帝親録繫囚見應死者憫之縱使歸家期
　　以來秋來就死仍勅天下死囚皆縱遣至期來詣
　　京師至是九月去嵗所縱天下死囚凡三百九十
　　人無人督帥皆如期自詣朝堂無一人亡匿者上
　　皆赦之
斷曰應死之囚非悖逆君親則殺人于貨皆自作不典
以自灾於厥躬何足憫焉如憫之莫如崇教化厚風俗
使人遷善逺罪不自陷於刑辟則善矣已干政典而縱
之固不可縱之來歸而復赦之尤不可是則所謂肆大
𤯝也法不信於民也假令人人自新被其害者已不可
贖則亦何辜况元惡大憝未必遽爾思革者尚多有之
則亦徒為賊善之資耳其可乎或者乃以上下相賊以
成信義之名譏之葢亦甚矣
　　帝謂左庶子于志寧右庶子杜正倫曰朕年十八
　　猶在民間民之疾苦情偽無不知之及居大位區
　　處世務猶有差失况太子生長深宫百姓艱難耳
　　目所未涉能無驕逸乎卿等不可不極諫太子好
　　嬉戯頗虧禮法志寧與右庶子孔頴達數直諫上
　　聞而嘉之各賜金一斤帛五百匹
斷曰賈子有言古之王者太子乃生有司齊肅端冕見
之南郊過闕則下過廟則趨故自為赤子而教固已行
矣孩提有識三公三少明仁孝禮義以道之逐去邪人
不使見惡行選天下賢士以輔翼之故太子生而見正
事聞正言行正道左右前後皆正人也由是觀之古之
教太子者養其善性於无妄之初非若後世制其邪心
於旣繆之後養之於初則無所費而有功制之於後則
有所勞而無益宦官宫妾交於外而求以沮其謀孰與
使之勿相接乎聲色貨利動於中而求以節其慾孰與
使之勿相聞乎故易大畜六四曰童牛之牿元吉夫牿
所以止牛之觸童牛未角而施牿焉則以止其觸於未
然無不及於事之悔何吉如之知此則知太宗之於志
寧等責其極諫賞其能諫其道猶有所未盡也
　　上嘗曰煬帝多猜忌臨朝對羣臣多不語朕則不
　　然與羣臣相親如一體耳
斷曰按易泰否二卦地上天下則泰天上地下則否聖
人於泰則曰天地交而萬物通也上下交而其志同也
於否則曰天地不交而萬物不通也上下不交而天下
無邦也故天地君臣一理而已交則泰不交則否自古
以來治亂相尋其機不出乎此昏庸之君懵焉不察臨
朝務修邊幅黙不一言與偶人無異及居宫禁對婦寺
則忘形肆志謔談傲笑以為娯悦而不知倦嗚呼雖欲
不亡得乎朝臣多行能治化所由出也婦寺匪教誨禍
亂所由生也以一人而君四海終日親賢諮諏治道猶
懼不理况以閹豎為一體而視朝臣不啻讎敵惟恐威
靈之未赫而接見之不疎則稍有機警者不終日矣惟
頑鈍無恥之徒乃肯為用亦必結交近習以測風㫖借
力嬖幸以為已階始克中夜安枕而居中用事之人或
利其柔軟或貪其賄賂援引拔擢不惜端揆宰輔以處
之於是羣閹衆邪欺謟承順内外合一以致紀綱大壞
忠諫蔑聞天變於上人怨於下猶不覺悟淪胥至於國
亡身弑而後已如二世煬帝所為者不亦大可笑乎太
宗是言乃隋唐興䘮之所以分有天下者不可不監
　十年治書侍御史權萬紀上言宣饒二州銀大發採
　　之嵗可得數百萬緍上曰朕貴為天子所乏者非
　　財也但恨無嘉言可以利民耳與其多得數百萬
　　緍何如得一賢才卿未嘗進一賢退不肖而專言
　　税銀之利昔堯舜抵璧於山投珠於淵漢之桓靈
　　乃聚錢為私藏卿欲以桓靈事我耶是日黜萬紀
　　使還家
斷曰小人為惡千態萬狀擢髮不可勝數迹其所自由
不明義利所在故顛倒悖逆恣已窮物靡所底極而不
自以為非也萬紀是言豈知其不可而故為是以瀕辱
哉其心曰山澤所產非斂諸民也國家所資不私乎已
也庶幾其君悦而從之耳茍非剛明之主鮮不為其所
惑者矣觀太宗所以折之之言可不謂明乎所以黜之
之意可不謂剛乎曽子曰國不以利為利以義為利也
太宗以之
　十一年馬周上疏曰自古以來國之興亡不以蓄積
　　多少在於百姓苦樂且以近事驗之隋貯洛口倉
　　而李宻因之東都積布帛而世充資之西京府庫
　　亦為國家之用至今未盡夫蓄積固不可無要當
　　人有餘力然後收之不可彊斂以資寇敵也
斷曰唐之税法曰租曰庸曰調三者之外一毫妄有所
取即彊斂矣周欲止其君之强斂恐妨蓄積則當告之
以務本節用之道當是時勸農之詔不聞頒於天下朴
素之風不聞先於宫壼對病之藥孰切於此周不以言
乃曰要當人有餘力然後收之是必於常賦之外别有
所收矣非强斂乎且人有餘力則君有餘力從而收之
豈君民一體之意周所言特一時之計耳非不易之論
也
　十二年著作佐郎鄧世隆表請集上文章上曰朕之
　　辭令有益於民者吏皆書之足為不朽若其無益
　　集之何用梁武帝父子陳後主隋煬帝皆有文集
　　行於世何救於亡為人主患無德政文章何為遂
　　不許
斷曰典謨益稷二帝之文章也訓誥誓命三代之文章
也以今考之或命臣僚或戒師旅或訓廸一邦或誕告
天下皆不得已而有言耳非有意於為文欲夸耀於來
世也然道徳所存中和所積源深流長不容沮塞故辭
不求工而自無不工理不期到而自無不到史臣録之
以為後世法亦以見其修身治國之規敬天勤民之意
非教人作文之法如後世所謂龍騰虎躍日光玉潔之
説也下逮兩漢詔令雖不古若亦皆懇懇為民深厚之
情溢於言表猶不失為人主之辭餘則大風秋風數篇
以外殊不多見魏晉而後有天下者始以詩文為務雕
鏤刻畫步驟馳騁似與書生較勝負以取青紫者然嗚
呼識者觀之固亦不暇他問而可知其享國之不永矣
世道日降一至於此可勝歎哉善乎太宗所以却世隆
之請可謂王者之見宜其功徳兼隆肇啟三百年富有
之業與
　十六年上謂諫議大夫褚遂良曰卿猶知起居注所
　　書可得觀乎對曰史官書人君言動備記善惡庶
　　幾人君不敢為非未聞自取而觀之也上曰朕有
　　不善卿亦記之耶對曰臣職當載筆不敢不記黄
　　門侍郎劉洎曰借使遂良不記天下亦皆記之上
　　曰朕行有三一鑑前代以為元龜二進善人共成
　　治道三斥逺羣小不受讒言朕能守而不失亦欲
　　史氏不能書吾惡也
斷曰古人為善而不為惡葢因其當為而為之因其不
當為而勿為耳非有欲畏之心而故為是以要令譽屏
惡聲也是以屋漏之箴危微之儆聖王所兢兢致慎者
恒在不見不聞之地乃太宗恐史氏將書其惡始以監
前代進善人逺羣小自力設無史臣則前代其可不監
善人其可不進羣小其可不逺乎故其所為亦偽而已
矣非古人為善之意也且方與史臣論事以是為言是
利其金而授之璧亦古人所不為也
　十七年初太子承乾喜聲色及畋獵所為奢靡魏王
　　泰多藝能有寵於上潜有奪嫡之志上意寖不懌
　　太子亦知之陰養刺客紇干承基等及壯士百餘
　　人謀殺魏王泰會承基坐事繫獄上變告太子謀
　　反勅中書門下參鞫之反形已具廢為庶人
斷曰或問太子可易乎曰太子天下根本易則根本揺
動不可也曰使其不肖奈何曰古之有天下者以敎太
子為第一義故正其身以率之擇其人以傅之使心無
雜念事有恒規雖質性平凡蹈常襲故將不失為守文
之主苟庸劣已極亦必辨之於早預為之所此朱均所
以不有天下聖人行權之道也曰權非聖人可行乎曰
事不獲己師聖人而用之何不可之有曰太宗之於承
乾可行權易之乎曰可曰何以知其可曰乃若所為將
使宗廟不血食則有可易之道曰願聞其實曰遣刺客
殺于志寧張𤣥素是也承乾不道二人諫焉不從則已
必欲置之死他日踐阼将赤諫者之族不亡得乎且二
人傅承乾者也而賊之則弑父與君之漸使太宗是時
逆覩未然數其罪惡告諸宗廟改立他子則可以杜不
軌之謀全父子之恩矣曰如太宗所為俟其動於惡廢
之幽之則弑逆未嘗得行而父子之恩亦無虧也不亦
可乎曰不然春秋之法人臣無將將則必誅太子人臣
也反罪已具復得不死是為失賊必如商臣宋劭而後
誅之豈春秋無將之意然太宗手刅同氣恐人以為口
實故欲全之耳來濟之言幾於黨惡不忠孰大焉曰律
有議親議貴太子兼而有之獨不得議乎曰周官八議
皆罪惡差薄有可言者非弑逆大故也使弑逆大故亦
在所議則亂臣賊子接迹當世豈聖人制法之道耶曰
太宗所以教其子可謂至矣何承乾不材如此曰未也
太子以侍膳問安修身養性為事太宗使之决獄則與
始皇所敎何異又聽用庫物以啟其奢寵信魏王以疑
其志不可以訓固不止六月四日一事而已
　　李世勣嘗得暴疾方云鬚灰可療上自剪鬚為之
　　和藥世勣頓首出血謝上曰為社稷非為卿也何
　　謝之有
斷曰鬚髪雖微皆父母遺體人有割股以活其親先儒
猶辯其不孝况剪鬚賜臣下乎此霸者驩虞之行非王
道也
　　房𤣥齡等上髙祖今上實錄上見書六月四日事
　　語多隠㣲謂𤣥齡曰昔周公誅管蔡以安周季友
　　鴆叔牙以存魯朕之所為亦類是矣史官何諱焉
　　即命削去浮辭直書其事
斷曰誅管蔡者周公也周公未嘗為天子鴆叔牙者季
友也季友未嘗為諸侯太宗引為己証殊不相類
　十八年詔諸軍分道擊髙麗
　十九年上自將諸軍發洛陽
斷曰按十六年髙麗泉葢蘇文弑其王建武盡殺諸大
臣十七年新羅遣使言百濟與髙麗連兵謀絶新羅貢
道乞兵救援上遣使齎蠟書諭之葢蘓文不奉詔比而
觀之其曲在彼髙麗之師誠有不可已者然當慮鯨海
之虞監亡隋之失納遂良之忠辨世勣之佞簡命大臣
將十萬精兵水陸並進直抵遼左據險駐劄問建武及
諸陪臣死故新羅斷隔之由暴白葢蘓文弑逆罪惡宣
布大唐威徳修攻具設賞格使舉國明知逆順禍福所
在彼亦人類必為感動不過旬日賊臣之首可致麾下
然後為置其君順而撫之赦餘黨許令自新則兵不血
刅足以建功雖齊桓召陵之師不是過也夫以太宗之
明非不及此必欲親征損傷威望狼狽而還以貽後悔
何也先儒謂其志氣英果以百戰而得天下治安旣久
不能深居髙拱猶思所以逞志扼腕踴躍喜於用兵非
有禮義以養其心中和以養其氣是也
　　帝攻髙麗安市城不下以遼左早寒草枯水凍士
　　馬難久留且糧食將盡詔班師
斷曰禹征有苖不服則班師未幾有苗格太宗征髙麗
不服則班師而髙麗卒不服何也禹旣班師益勤於徳
以干羽代劒㦸太宗不勝其忿議復興師禹戒滿持謙
太宗狃於一勝遂自伐其為將之功此其所以異與徳
也忿也謙也伐也乃逺夷叛服之機而古今成敗之迹
也
　二十一年上問侍臣曰自古帝王雖平定中夏不能
　　服外域朕才不逮古人而成功過之自不喻其故
　　諸公各率意以實言之羣臣皆稱陛下功徳如天
　　生萬物不得而名言
斷曰四夷部落雖處荒外其盛其衰迭消迭長實與中
國不殊數也亦理也月盈則缺日短則舒天道且然况
人類乎故王者不治外域非特以其心性難格亦以理
亂相推勢有必至恐為中國他日之患故號令不及政
敎不加聽其自相雄長而已秦漢而下漸加疆理則其
盛衰漸與中國相為倚伏武帝和帝始命衛霍耿竇諸
將窮兵極討登臨瀚海勒功燕然而不治之義隠矣至
於太宗擒頡利滅延陀州郡其地編列其民遂與中國
無以異焉嗚呼治者亂之所乘弱者强之所迹故君子
觀漢之所為則知必有劉石之禍觀唐之所為則知必
有五代之禍用力愈多而貽患愈大造謀益巧而召釁
益深不在當時則在後世雖聖哲復生不能遽免其視
不疆不理使不為吾利亦不至於大為吾害其得與失
何如也由是觀之先王不治外域非不能也不為耳太
宗念不及此乃曰自古帝王不能服外域何其言之易
也羣臣不聞規諫曲為䛕悦可恥之甚
　二十二年上作帝範十二篇以賜太子且曰汝當更
　　求古之哲王以為師如吾不足法也吾居位以來
　　不善多矣錦繡珠玊不絶於前宫室䑓榭屢有興
　　作犬馬鷹隼無逺不到行遊四方供頓煩勞此皆
　　吾之深過勿以為是而法之
斷曰太宗嘗語人曰人苦不自知其過數者之過旣其
知之矣胡為不改去古旣逺聖學不明雖有大有為之
君不過勇於謀治而已其於檢身之道蔑如也然過而
不知其罪小知而不改其罪大與其以言為範孰若以身
為範乎
　二十二年夏五月帝崩
斷曰太宗以英明仁恕之資撥亂世反之正納諫求賢
勵精圖治誠不世出之主也然其治效終不古若不得
與三代並列或病其大綱不正有雜霸之風或病其禮
樂之具田疇之制學校之敎擬之先王有未備也是固
然矣以今考之非特太宗之過亦當時輔相之職有未
盡耳大綱不正莫甚於殺建成而奪其位殺元吉而納
其妃然禁門之變首建謀議以周公為口實者𤣥齡如
晦也力賛决策使不得俟其先發而應之者無忌敬徳
也獨不得分獄乎納妃之事無一人以為不可設有論
列彼以好名畏義之心當天下拭目之始必聽無疑久
之欲立為后魏徴始以辰嬴為譬不亦晩乎若禮樂田
疇學校之制則以臣僚異議違其所願者尚多有之如
封建一事太宗鋭志復古廷臣交章力諍不得已而罷
之至有朕何苦强人以茅土之嘆豈其本心哉由是觀
之輔相之職有所未盡不其信乎湯武之有天下皆不
數年而崩卒成商周之治者太甲成王也二君之賢不
踰太宗而治效過之以有伊周為師保也使太宗之賢
得伊周之佐則三代之治何患不見於後世
　　右貞觀小斷一編論事紀言共計三十有二則乃
　　我先君子未遇之忠懇實經術之斷案也昔程子
　　讀唐鑑謂淳夫乃能相信如此先君子之生距程
　　子雖逺然嘗篤信潜心以究夫伊洛未墜之緒今
　　以是編與唐鑑所載太宗事互觀皆范太史之未
　　盡意也不肖男僎刻之家塾以應知者之求區區
　　芹曝倘有禆於治道他日亦可獻之九重否也正
　　徳辛巳仲春朔男僎百拜謹書於弋溪書屋
　
　
　
　
　
　
　
　
　
　
　
　
　
　
　
　古城集巻三
欽定四庫全書
　古城集巻四
　　　　　　　　　　　　　明　張吉　撰
　與鍾提學書
生雖未及受業門卞然嘗覿道徳之光沾禮樂之化稍
以自幸厥後跋涉兩京足跡不踐故園已三載矣區區
螟蛉之子之心有不得而遂焉竊惟我朝倣古為治於
鄉飲鄉射特詔有司舉行如式所以厚風俗明長幼序
賢能崇教化也我聖祖神宗之心果何心哉奈人情不
古世俗厭煩遂致久而廢弛名存實亡而我祖宗立法
之意荒矣鄉射禮自先生司業敝藩教諸生服習生長
是邦者始得畧覩三代制作之精微儀文之殷縟而事
之宜於古者又知其未始不可行於今也然鄉飲之與
鄉射儀節無甚異者鄉射既可行鄉飲似亦可行矣而
所以未行者豈以鄉射諸生之所習而鄉飲必其鄉之
耆宿與愚意此不必拘也今日之諸生即他日之耆宿
豈有今日可行乎射而他日不可行乎飲哉欲於未事
前一再月謀賔及介朔望有司禮請入學将儀禮鄉飲
經傳逐節標錄人執一簡俾諸生如儀行習而令耆宿
在傍諦視精察互按㕘考數畨之後心領意解文無疑
義然後依期舉行當得熟閑與諸生習射無以異矣然
亦視其地方何如茍偏州下邑素無士夫則亦姑仍其
舊而已先生當可為之時操可為之勢倘賜省覽毅然
行之不恤浮議風化未必無小補也吉頓首
　　與陳方伯書
生備員朝紳嵗再期矣所愧平日所持論者與時齟齬
不得一有所為以傷執事之明近日兩廣巡撫員缺合
吏兵二部所推盖極内外一時之選而執事與焉足見
人心不死公論猶存時事尚有可為者事雖中寝浙江
之命亦尋下矣公道不可終廢如此移此恵彼眀目張
膽益求其所未至方面之寄張詠其得專美於前乎敝
邑處士敬齋胡先生居仁强學鋭志求道真能究心於
我分内不求人知者也生自知有所不逮家食時每以
師禮事之不幸物故遺蹟所存者尚多有之欲得搜抉
一二傳播士林奈逺無證佐懼失其真實所未敢其家
去梅溪東岸甚邇道浙必經之途執事試為式於其閭
少加訊訪必能得其要領苟可採錄毋惜為作一傳否
則擇其墨稿數通鋟梓以傳如石刻陳剩夫所書求放
心之類使天下後世稍知林下尚有逸民如斯人者不
至冺冺無聞非特一人之榮抑亦斯文之幸而執事宅
心廣大不遺幽𦕈之情又自不言可知也淺識區區未
知然否不勝悚懼之甚
　　與程内翰正之書
相别既久不知近時做甚工夫所見文字一兩篇比舊
益工緻用心可謂専矣凡人作事能用是心何所不就
但患所用少差雖勞無益耳作文雖儒者分内事然程
夫子亦以為玩物喪志㸔來人只有許多精神専於此
則嗇於彼苟用心於内更暇悦人耳目乎自古聖賢文
字無幾惟朱子集錄稍繁盖當時自程張開學之後人
人自以為得其傳各執一説互為同異不能相一朱子
恐學者為其所惑辨析折衷求為至當之論是以其説
不得不繁也今以其書考之亦安有一言不究於理一
字不得其實乎吾子聰眀過人所為詩文雖古詞人亦
不多讓然吉所望於子者非止此耳完養思慮進修徳
業當自勿輕作文始得别長一格此好漸輕方有向進
處吉周㳺南服閲人稍博能覺悟者殊未多見此所以
拳拳致意於吾子然亦可謂舍己之田而芸人之田矣
伏惟髙眀恕其狂妄少為吾道留意不宣
　　與劉大㕘書
吉少從鄉先生胡敬齋輩數人者逰指示迷惑粗知路
徑十餘年間奔走仕途所友詩書文藝之士甚多而談
及此理者鮮矣不意邂逅得聆緒論如病熱者之飲凉
劑透徹肺腑妙不可言其間有未喻者所論聽箴以為
先覺之士既知有定已而又能閑邪以存其誠所以自
然非禮勿聽其説固是但此章工夫竊意全在四勿字
故先儒以為人心之所以為主而勝私復禮之機也正
欲學者於此猛省着力不可恁地潦草㸔過了此説似
於勿字太輕恐學者雖有閑邪存誠之心亦茫然無下
手處此其不能無疑而當問者未知是否餘皆的確而
以感興詩數章為原綱目小學之所以作則前人之所
未發意尤善也齋居拙箴用以自警謬為好事者所刻
聞教愧忭不勝便當力取付之一火而已臨行賤額微
恙追送無及不罪不罪
　　答黄提學書
吉拜表南歸便謁先壠始因候者闖知執事馬首欲東
則居久之冀得請見敝邑以諧所願既而舟經龍窟以
往猶念不踰月當遂北旋及得趙大厦書始知迤邐東
南諸邑必欲襄事而後旋非假數月不可則始治裝逡
巡為赴任計閏月初舟次南浦橋數㑹星源汪先生備
談執事學問之淵源徳行之純粹處心之公平應事之
詳審與他日所聞大畧相似於是益以數相背違不得
一見為恨而復取前書反覆玩味以代面命真有徳者
之言星源素靳許可信哉其不我欺也其間尚有一二
可疑焉者不審可以見教否承教意謂今之學者所志
多在科目故義理之學科舉之業不得不因其人之明
暗而敷授之是以義理科目之學析為二途自程張諸
儒盖有是説矣愚意二學所不同者作文一事爾若其
他用工次第則亦大都不相逺也姑以讀書一節言之
擇取古今載籍之有益者循序漸進熟讀精思務求體
認親切以實有得乎已而反諸身心以驗其實措諸事
物以博其施此固義理之學之首務而於科舉之業豈
亦有所妨耶故雖治舉業不可不以義理為宗而義理
之視舉業亦非孔墨顔蹠之懸不相類也苟棄此不務
徒欲剽竊章句而㸃綴以成文㫁裂經㫖而穿鑿以求
説此則俗學之大病使真能應舉取第内何補於身心
外何益於國家不過天地間一贅疣耳夫豈朝廷養士
求賢之典所以責望天下學士大夫之本心乎甞觀我
朝設學以飬士設科以求賢其用心孔勤而為法孔備
作為宫室以居之制為冠服以别之復其徭役以優之
賦之廩粟以養之立師表以示之儀軌設教條以一其
趨向嚴考校以驗其庸勤賔飲射以興其禮讓享祀聖
哲以迪欽崇道徳之忱罷黜百家以致尊尚經術之義
凡此皆所以使之沉涵薰育奮厲振起以實有得乎已
可為他日用世之資俟其理瑩乎内道積厥躬見之於
事而無不宜暢之於辭而無不協然後三年大比登其
賢者能者而升諸大宗伯以逹乎朝廷之上次第官之
此我朝設學設科之大約其視成周大司徒之所掌者
雖未必盡協而過近代則逺矣夫以朝廷養士求賢其
心其法孔勤且備如此果欲博求實得乎已之真才而
用之耶抑姑取縣疣附贅以為應文備數之舉耶今日
學者往往棄本而務末處下而窺髙一不得志則詬有
司為不公目同列為冒進甚至鼓扇羣衆大興謗讟罪
人而不罪己見利而不見義原其所自亦曰為舉業
而不根義理之過也此甚失朝廷養士之本心而執事
今日所以期待諸生者雖其至庸極陋亦豈意其至於
此耶但為學無本其勢愈趨愈下不至於此不已也兹
欲撥其本根杜其延蔓固必有其説矣惟執事加之意
焉吉胸臆億説自知迂疎乖僻難以責效旦夕但計仁
人能受直言而執事當可為之時操可為之柄累書謙
抑誘之使言則所言者雖甚迂僻亦必恕其狂瞽不加
之罪則又安敢縢口結舌自蹈失人之責耶干冒鈞嚴
不勝悚恐伏惟髙眀俯垂照察不宣
　　答鄒汝愚書
近捧手教問及朱子䇿數之法淺陋何足以知之然嘗
聞其説矣請陳之以俟採擇是法乃朱子凖大易乾坤
二䇿之數演為作丹火候盖修飬家之所不可無而丹
經之所未備者也凡卦爻老陽之䇿三十六少陽之䇿
二十八老隂之䇿二十四老隂之䇿三十二進退符火
則而象之此其凖易之大畧也若其下手工夫雖不離
乎鈆汞二物然其間必有所以主宰運用之者姑以胎息
一事言之一呼一吸往來開闔變化無窮夫豈無故而
然耶有見乎此而執其隂陽動静之機以御夫進退抽
添之法可以奪造化矣故其説以為陽即注意流行隂
即注意㝠寂而來書乃謂陽即流行隂即㝠寂則都無
事矣故不免致疑於其間也且火候既按䇿數自不能
無盈虚消息之異而來書又云一隂一陽自有定數何
至此多彼少此少彼多豈離去䇿數而又别為一説耶
其以一卦直二日半為一月火候者亦攅簇年月遺意
也一年之卦正月泰二壯三夬四乾五姤六遯七否八
觀九剥十坤子復丑臨是以己之簇在一月恰好一卦
直二日半耳何至又謂一卦當直三日耶但其為用始
終先後循環無端不知當以何日為觀為泰為壯為否
竊意月至晦日則為純隂故每月一日謂之朔朔蘇也
謂陽氣死而復蘓也以一年論之即子月復卦之候然
則當以每月初一子時至初三巳時為復卦直事初三
午時至初五亥時為臨卦直事餘悉倣此推之則乾卦
為陽極而望坤卦為隂極而晦明矣自前月下弦以後
至今月上弦以前為自觀至泰之時以其隂盛陽微故
用少陽老隂䇿數以應之每月上弦以後下弦以前為
自壮至否之時以其陽盛隂微故用老陽少隂䇿數以
應之盖亦莫非自然之數而聖賢用心細宻雖一數之
微莫不極其精妙而老於丹門終身講究不能得其梗
槩者盖有之矣若夫朝屯暮䝉日用兩卦之說固亦古
人之糟魄而來書疑其爽於䇿數之法非也何則朱子
之意固病前人所謂火候卦日一易名為文武抽添而
實無剛柔强弱之辨故特易以是法而歴代牽合卦爻
濶畧不倫之病不攻自破矣今乃復摭前説以疑之不
亦異哉但其為説絶非㕘同契本意而來書所謂張平
叔子午卯酉皆是虚比之説則㕘同之遺緒也若䇿數
之法行持作用須按時刻奚至以為皆虚比耶夫丹經
古奥可信者莫如㕘同契然其間實有非吾儒之所宜
言者故朱子所解不過粗述其可道者而缺文疑義亦
復不少則其意盖可覘矣愚意此事雖吾儒窮理之一
端然終不免支離乖僻不如一切置之專意堯舜之道
庶幾不為他岐所惑而性分真樂恐亦非偏曲伎倆所
能彷彿其萬一也髙識以為何如道學傳領賜訖然其
間煞有可疑處姑俟别楮請教不宣
　　與陳夢詳書
執事涖政江右時吉著録鄉校覩所設施大抵芟夷兇
暴奮不自顧微弱不能存活者始有倚仗若脱虎口而
投宿館執事之力也旣而改涖滇泉又聞力忤權幸反
為所擠雖荒逺僅聞其概然未嘗不咨嗟歎息以為人
所不可及也成化末年吉以星變上章論時政得失謫
倅滇郡時執事去滇盖十餘載而談士具陳所見歴歴
如指諸掌其所善者善也間以為未善者徐而察之亦
未嘗不善其所見者非也人以為微執事與今冢卿王
先生者則人類盡非恐全滇以西不得為國家有知有
其國而不知有其身知有紀綱法度不知有利害禍福
執事其賢矣哉今天子即位加恩區内吉得量移端溪
宻邇南海於是得操几杖奔走門下且辱不鄙告教備
至皆惇氣節藐權倖如寒氷凍雪凜然不可狎玩之言
而滇人所告益信不虚故吉自踰嶺以來間遇相知語
及當時人物未嘗不以執事為首稱而持論不協者衆
矣吉初意甚不服久則不能不投杼而走焉跡其所疵
亦不過謂形勢之途貨賂之交執事不能無留情耳以
吉觀之當有不然執事前日所為苟碌碌勢利之人則
利害禍福交戰胸中久而不為干福逺害之計者鮮矣執
事獨能壁立萬仞輕身以蹈不測之淵而為之豈不知
利害禍福一旦孟浪妄為之耶誠以所欲有甚於此所
惡有甚於彼是以雖知必重得罪勇猛直前而不顧也
夫執事前日所為與今日衆口所疵孰難孰易不待辨
而眀者烏有一人之身昔能為其難而今不能為其易
乎使執事當時此志少屈則豐爵要階可以力辦乃棄
不取寧投山林與樵童牧豎聚首為偶而不悔則豈區
區外物所能累耶此吉所以知其必不然者此也然終
不免於投杼則以告之者衆耳昔子路喜聞過周子以
不聞過為不幸是言也計必執事所樂聞也萬一有之
便當及時警覺痛㫁根株勿令滋蔓使終始一節增重
當世不為清論所疵吉之願也
　　上李閣老小啓
近䝉投示梧州府重修廟學記議論平正意味淵永隠
然有西京渾厚之風不可以近世文字目之但具刺奉
請之時生給由在途同僚倉卒考究弗精以致事多失
實今訪諸故老稽訂郡志兩學舊在東南門外自宋南
渡後迄今無所遷改但舊制各設一廟中隔山川壇韓
公徙壇他所併廟為一而以縣學附於廟西耳今曰韓
公遷之則創置沿革失其實矣廟樂始於韓公嵗久崩
毁近日修補特完延樂師吕應禎教諸生肄習如式祭
器範銅為之始於勝國定泰間教授吳熙我朝成化中
前守吳中陳稢亦皆鼓鑄補其不足而大備於今日則
皆鄧公之功也今以廟樂祭器皆今日募工所為則禮
樂制度失其實矣此等文字勒諸金石傳諸天下後世
似此之類雖皆小疵然所損非小自其知者觀之則將
掩口捧腹以為不根之談自不知者觀之則将踵訛襲
謬以滋無窮之惑况以虚溢之美納諸其躬君子所不
容掩前人之善據為已有後學所不忍使韓公有知必
將曰我未嘗遷學何故厚誣我也前人所製廟樂祭器
嵗月識名具在今悉隠而弗彰有識其謂我何白璧微
瑕將有竊議而不得聞者可畏也哉乞将原稿略更數
字擲示登鐫不勝幸甚
　　燕思堂記
景東府治後舊有廨舍嵗久圮毁予至稍加修葺伐惡
草輦墳壤易墻壁之頽敗者數堵及榱桷之朽腐者數
根又於牖北增卓一楹以為退休之所深六尺有竒其
廣倍之前後設扉以便啓閉前扉恒闢不扄堂室之别
出入踰一限耳晨夜啓處於堂居多故特名其堂曰燕
思實兼乎室也客有問於予曰何所取義而名之乎則
應之曰取嘉賔式燕又思之義客笑曰子誤矣是詩燕
饗通用之樂故有是言燕雖輕於食饗亦主人犒賔之
禮貧者不克為也子敝衣垢膩一飽不營甑釡殆生魚
塵雖有嘉賔何以能燕思則語助之辭尤為無謂盍易
諸曰業已有定不願易已先儒所謂姑借其辭以眀已
意未必皆取本文之義也曰子之意安在亦可得而聞
其説與曰子以病予者其所知也而有不可病者則不
可得而知焉予始𨽻於庠次歌鹿鳴以升乎學拘拘執
弟子禮逐流軰作舉子文字執一經以求合於時占一
藝而不根乎道心生厭射戀戀不能捨去有年矣既而
濫玷甲科備官郎署以為棄勞即逸之期也而宵衣子
半凍筆夘初精力疲於簿書智慧屈於應接殆有甚於
前日者焉今吾吏於茲土既數月矣概而言之浹旬政
務申旦可畢餘無汲汲焉者則漁經獵史以為資懐瑾
握瑜以為適布短㮼開洞牕側細風侣幽月好山峙其
前流水響其後澤蘭甘菊列蒔庭内而白丁俗子罔側
一足於其間焚香静坐雅意有餘自謂悠然若遺脱世
故然者而俯仰之間不知天壤之髙深嵗時之疾速其
他固有不足言矣曰是則燕安燕樂之義烏在其為思
乎曰凡物莫不有因而成何可以不思也布帛因乎桑
麻烹飪因乎水火人莫不知而利有大於此者顧不知
焉弗思耳吾之不飢不凍優㳺暇豫以處於此是誰使
之然耶而可不思乎且富者憂乎六府之不充貴者憂
乎五玊之未備人之情也今室無廩庾之儲官非蒲榖
之瑞怡然自得不以為慮亦必有其説矣又可不思而
益加猛省求其所未盡乎古人云思則得之又云思則
善心生安樂之餘所懼者弗思而㤀善此吾之所以用
心不可一日忘也汝知之乎客謝曰某所不及長揖而
去識諸壁以自警
　　居敬樓記
予始幼冲未有知時嵗一易師雖所業者句讀之斷續
禮文之䟽節然間有善為教者必知起敬若我兄賀者
其一焉兄之為教審言笑靳許可雖祁寒盛暑巾屨儼
然訓釋經㫖能繼以淺近之説令人易曉童子之師盖
不多見者也距今幾浹兩紀而予歌鹿鳴宴聞喜歴官
食禄居其半焉兹以言事忤㫖謫官滇南便謁桑梓則
兄之居榱題柱礎一新矣前軒構樓數楹旁作兩翼丹
漆黝堊儉侈適中一日挾予登焉坐而言曰某無優於
徳而思敬者徳之權輿竊有志焉名是樓曰居敬子其
何以教之予避席從容言曰敬之為義古今格言眞的
詳盡殆無餘藴夫復何言雖然嘗聞之矣臼季使過冀
見冀缺耨其妻饁之敬相待如賔遂辟之為下軍大夫
成肅公受脤於社不敬劉康公曰吾聞之民受天地之
中以生所謂命也今成子惰棄其命矣其不反乎未幾
果不免由是言之則是敬者非獨狂迷懿哲之分亦貴
賤夀夭之所繫也夫饁草澤之需而茍簡之地缺敬之
使其戴冕以為容執圭以為禮烏有敗以取禍者乎夫
脤俎豆之儀而神明之賜成子怠焉則其平日傲倨淺
陋不能操存執守以凝其徳者亦自不言可知矣臼季
即微以知著劉子因事而喻心故其所以賢之病之者
不失尺寸如此夫擯介之間易勉而簾帷之内善忘故
體用相須幽顯一致之義鮮矣則夫有欲而思為善有
惡而思去惡亦其情也子興寢是樓日思冀缺成子之
所以成敗得喪果何道以致之則其所以為敬將有不
能自已者由是進於直内修身之義不亦其庶幾乎兄
首頷曰善遂書為之記
　　平樂府重修儒學記
君御其臣授之職而必専者所以法天臣承君命舉其
職而不敢廢者所以事天天之於物照曜則有日月鼓
盪則有風雷霑濡摧折則有雪霜雨露其用専矣君天
下者樹置百官或為腹心耳目之寄或典禮樂政刑教
養工虞之務雖内外崇卑相臨相綴而各有攸司無兼
攝者法乎天也茍委質為臣承君之命乃曠其職而不
修徒以禄位權寵為奉悦吾身之具嗚呼理則傎矣如
事天何我朝大小諸制多斟酌近古約而成之獨學校
一事加詳焉故天下郡邑必設學與俱雖窮髪之地皆
歴歴按圖可考於稽漢唐宋俱無之盖駸駸乎比隆成
周之制矣平樂府學故在城外東隅距南闉約一里許
舊於文廟之後築堂及齋重沓宻促嵗久傾圮甚至春
秋釋奠爼豆之間周旋無地而諸生自逺至者咸僦舍
以居窄陋弗稱甚矣𢎞治辛酉二月太守謝君有容來
官顧瞻嗟嘆謀亟更之越明年壬戌緡力粗具議徙堂
近北以拓廟規卜之惟右食乃伐麓為基輦石為臺堂
及門齋通百五十二楹不數月告成又明年癸亥撤堂
廟諸故屋併其地改為廟位亦不數月殿及門廡告成
通百三十二楹於是左廟右堂皆抱陽負隂翼然併持
而宏深壯麗度越前規其外識以綽楔繚以周垣而庖
湢庾寢次第葺之其用心孔勤而用力孔勞矣是年七
月聖賢像設幾成訓導楊敞帥諸生序立庭下拜請記
之予惟朝廷設官雖各専一職而守令之職視他官為
詳故其力分而怠心貳而舒者皆是也求其知以化民
成俗為急務而不以簿書期㑹刑名錢糓先焉者寡矣
有容柅車之初首以興建學校為已任固知為政先後
緩急之序非世之浮沉流俗舍重趨輕者可同日語也
然亦不過舉其職以事其天爾若夫繫籍其間為師為
弟子者獨無所事乎師之職在乎正已以率人弟子之
職在乎眀體以適用然今之為師者不過操鉛槧朝夕詔
之曰諸生勵爾課業振爾勲名無予負焉耳為弟子者
沿習雕蟲小技亦不過耽玩辭華鉤章棘句以求協於
主司而已嗚呼朝廷設學養士之義夫豈端使然哉茍
於正已率人明體適用之道知為已職求以盡之於俗
儒之所以為教末士之所以為學者知其非職赧然有
不屑為焉則能以太守之心為心上體朝廷設學養士
之意而彼此所以交事其天者固無多憾耳安知他日
不有豪傑之材自兹而出流聲實於國家博其所事者
乎然夷考其歸則有容今日既作泮宫其權輿也好事
者殆必相傳以為故事而予忝紀嵗月勒石備徴拳拳
以事天之道相朂者舍是亦奚望哉是役經營相度皆
有容主之而董役集事則敞力居多有容名湖廣東海
陽人進士起家歴知廣西太平府事無何改知平樂善
政孔多此其首務焉爾
　　龍井山登髙記(山在景東府/)
郡治之西有山焉其形崒然其色蔚然嘉花懿草次第
榮瘁而喬木特少無所蔽芾雲氣有無可以占晴雨予
始見而異之意可一登病其過髙恐難遂也既而同事
數軰以古有重九登髙故事久廢不舉今幸際昇平主
賔具在踵而行之此其時矣厥明約會廟堧䇿馬以進
路險窄多榛莽樵採所不道非雅有山水之癖者不願
也及造其巔不下百折平衍寛博可數丈許前期樹柱
設苫以為庇覆至則席地而坐翹足而觀世慮客懐無
足遣者殆見崇巒獻秀萬竅效鳴而山谷有以奏其能
亂水潨流汀沙宛曲白蘋紅蓼㸃綴成文而川澤有以
奏其能垣墉金堅屋瓦鱗次雞犬達於四境貨貝集於
通衢而城市有以奏其能銍刈既畢遺秉滯穗寡婦是
利而原野有以奏其能芳馨襲人隂影布地鳴鳥往來
不絶而林薄有以奏其能若夫微風旋生隂霾解剝運
隂陽於萬古變氣候於斯須則天之所以為能雖不可
得而測度然其於穆不已之命亦不逺於此而得之也
一眺望之間有得於仰觀俯察者若是其悉樂有加於
此乎日既西則施施而行緣數峰涉清澗凭髙閣憩小
菴徙步易態觸目换形皆絶景也致政衛使徐公歎曰
微今日幾枉此生時公年七十有七乃有此歎他可知
矣夫陽數七為少九為老故易卦陽爻皆用九而不用
七是日月既九日復九誠可嘉也而登髙之説何居豈
以地勢髙亢為陽下濕為隂故以是日擇其地以處與
然吾聞之道有君子有小人君子為陽小人為隂以其
時處其地不思善其道則亦何所取義而計其能事也
愧仰觀俯察多矣豈靈於萬物而備三才之義乎此吾
黨之所當勉也若其觴酒豆肉博局樗蒲此儔人之所
能而吾黨一朝之所不廢者耳豈以是為得䇿而可常
哉故畧之也同人者十有三人而太守陶公千兵楊侯
則其主焉諸公俱賦詩予又述其意以自勵兼以朂諸
同逰者
　　逰龍泉寺記(寺在景東府/)
予始來官即聞龍泉之勝居閲月拉其徒將往逰之值
雨不果後八月丁亥俗謂中秋節者是已及千兵楊林
國子生郭清徐謹周崧門生陶棨李端逰焉崇阿廣簷
丹碧璀璨歴階而升周旋四顧飄飄乎若羽人御風以
行而莫知其所止也恍恍乎如與大塊謀而無一物可
以芥蔕乎其胸中也其僧數輩蠢然以居織裘剥粟生
老病死與衆不異益知其終不能出乎世外而浮屠之説
盖亦重誣我也磬折以入止前人所建湛然亭而讀其
文微有所感随即遣去於是濯罍滌角攅布殽蓛縱談
髙濶滂如無人既而絲竹間作以奕以令不知日入而
月生也乃徙席露庭引滿相酢四山蒼蒼幽泉泱泱仰
視空宇澄瑩如拭酒酣賦詩聲滿天地以為莫究其極
也頃之有聲自逺而至怒如裂帛既斷復續怪而問之
左右對曰此角聲田守者所吹也則愀然斂衽以思兹
耳目所及猶備狗䑕况僻逺乎伊誰之責而逸遊乃爾
莫之懲也於是促騎以歸細雲漸興月明亦少損矣嗚
呼始以隂雨不克徃乃克乗兹佳節以徃亦不免有感
而歸此特一事屈伸消息固有定數如此
　　居業録要語序
敬齋先生隠居吾邑之梅溪少從松江郡守于君世衡
受春秋為舉子業知無所得而稍厭之及聞聘君吳康
齋先生講義理之學于崇仁里第慨然徙步徃從之逰
於是盡棄舊學一以求道為心歸築室於梅溪山中事
親講學之外一意謝絶人事而人亦無能知者㑹親死
哀毁踰節喪塟之儀悉依倣古典不茍卜兆為鄉里鵰
兒所阨不得已而訟之則墨其衰以入公門時喪禮久
廢獨先生毅然行之識者知其為特立獨行之士而不
識者咸非笑之然縉紳間知有先生實自茲始而先生
年盖三十餘矣先生之學以窮理盡性至命為期謂非
身心内外一主於敬則亦無所依據以為之地故特以
敬名齋夷考其可知者雖在屋漏之中夫婦相對如賔
甚至一楎椸筐篋之微亦區别精嚴沒齒不相淆亂應
接賔客深衣巾屨終日儼然而性度寛和談論亹亹人
亦往往樂從之逰先生以堯舜之道不外乎孝弟孔子
之道不外乎忠恕而世之逰情髙逺者非也故其為道
必始於卑近以漸造乎髙逺循循有序而方興未艾之
勢實不容已焉雖其不幸老死林泉無以考其本末兼
備之明驗然於斯理體認親切一反求諸身心以得之
吾邑自曹無妄先生已後僅見斯人而巳真可謂儒者
之髙蹈今世之逸民而先生無求於世世亦不知有求
於先生惜哉先生名居仁字叔心姓胡氏家世業農至
先生益窘然鶉衣簞食每有超然自得之趣一切權利
紛華舉不足以動其心至於老佛之説尤所不取皆搜剔
根蠧而深闢之先生五經皆通尤䆳於春秋自孟子歿
後獨推尊二程朱子以為得其正傳他不得與也先生
卒於成化甲辰距今垂浹二紀其門人南京秋官員外
郎余君子積手錄遺書二帙寄余其一即居業錄乃先
生平日讀書事事之暇有得於心筆之以備遺忘者也
往年假讀於其長子崇修未嘗不廢書嘆惜且語之曰
此清廟之瑟不諧俚耳宜寳蔵之以俟知者後崇修亦
死其書不可復見今始得之早晩披閲頗擇其近而易
知者如干條循舊巻牘而漫錄之遂無詮次名曰居業
錄要語文諸方梓與薛文清公讀書錄要語並傳庶知
踽踽吾道者尚未孤也夫先生之道真可垂諸竹帛以
增一代道徳之光而使湮沒草澤之間冺冺無聞於後
伊誰之過與此予所為懼而深兾是書之傳播盖亦出
於不獲已也嗚呼將有讀其書而恨不與之同時耶抑
俟揚子雲復作而後有好之者耶然則是書之出亦斯
道汚隆之蓍蔡也夫謹序其端以俟
　　重刋先儒學範序
先儒學範一編始刻於陜西提學憲副婁公克讓之手
旣而淮安太守徐君用和復取刻之字凡四千六百有
竒而聖賢喫𦂳教人為學之道畧備矣昔朱夫子題小
學書以為古之小學幸存未冺者讀者直以古今異宜
而莫之行嗚呼豈惟小學是固經訓之通患也然以三
代所尚及夫子告顔子為邦之道觀之則雖六經所載
恐儀文度數之間庸有不可盡行於後世者夷考是編
所述則事事痛切於學者身心日用之實徹頭徹尾烏有
一讀一句宜於古不宜於今而齟齬難行者耶茍安簡
便厭勤勞亦或以是藉口其自棄亦甚矣往日散見他
書簡帙浩繁莫領其要猶可説也今既㑹萃成帙得之
者盖亦幸矣茍不知講明遵守責之於身如朱子所云
而槪以魚兔荃蹄目之則豈直有宋諸儒之罪人抑亦
克讓公輩之罪人也庚戌之秋吉與順徳令呉君獻臣
同事比載而西一日發獻臣笥中得閲所藏是編因逐
節玩味黙捫諸已有愧多矣嗚呼敢不朂諸獻臣懼嶺南
為師為弟子者卒未多見將少加序次而復刻焉謂吉
不可不序其端謹拜手書此以自勵且奉以為有志於
斯道者勸獻臣名廷舉廣右蒼梧人以丁未進士出知
順徳其所刻者有文公小學家禮儀節及是編云
　　立齋遺文序
物必有本而後觀其妙用之流行人必有本而後卜其
言議風聲之必傳於世大而天地之運化日月列星之
照曜川嶽之峙流微而昆蟲草木之旉瘁嗚喑不失其
節者以一隂一陽為其樞紐也六經之言皆古聖賢道
徳仁義彪炳之微故能與天地相為悠久自餘百家之
説雖或不能與經俱永然必有本而後可傳未有能傳
于後而無其本者古今一道也𢎞治已酉吉既䝉恩量
移肇慶亡友西川鄒智汝愚適操石城軍幕謫檄至廣
邂逅一見遂為莫逆之交無何汝愚死矣予哭諸寢門
之外三日不絶時蒼梧進士吳君獻臣方尹順徳收其
遺稿得奏議及諸雜體文若干篇古今詩若干首萃為
一帙名曰立齋遺文懼且湮沒亟夀諸梓以傳其所以
為汝愚地者固亦勤且博矣今光禄寺少卿劍江楊君
震見而善之騰書獻臣以序見屬吉亦自念素善汝愚
而又惜其蚤世義不敢辭先是成化丁未今上龍飛諒
隂之始適有星變智以翰林庶吉士伏闕上書力陳是
皆大臣不職閹宦弄權所致勸上修徳用賢以消又變
言甚切直於是中外權奸怨入骨髓隂嗾臺官檢劾煅
煉成獄竟以竄死天下聞而哀之曩予讀其封事未嘗
不三復流涕竊有天下竒才之歎今忽忽十年以外俯
仰悲嗟遂成陳迹使他日國史野史特筆大書得其言
而不得其所以言伊誰之過與汝愚其心正其理眀其
氣勁惟其心正故内無禍福之念外無顧瞻觀望之私
知有吾君而不知有權倖知有宗社生靈大計而不知
有其身家惟其理明而氣勁故陳説是非利害歴歴如
指諸掌而又毅然奮發如决河堤以灌梁宋之墟如操
嚴刃以搏猛虎無敢嬰其鋒者或又謂其才識亞於賈
誼而規模次第過之其忠欵幾於屈原而無怨誹悲唫
之態其志節類乎陳亮而不事豪俠又能根據義理以
為之宗亦可謂知汝愚也已嗚呼汝愚必傳於世者此
也然其所以為此而能永其傳者固有本矣未知汝愚
者用是觀之固可得其彷彿而欲求汝愚於語言文字
之外者區區謭説安知非其實錄耶要知人臣以王道
為心生靈為念自有宋諸儒没後如吾汝愚者盖不多
見使天假之以年其所造詣固未可量安知非斯世斯
民之福而汝愚不幸死矣嗚呼惜哉汝愚蜀之合州人
立齋乃其别號又號秋囦卒年纔二十有六而楊吳二
公皆同年榜最相厚善者云
　　送曽東之司訓麻陽序
國朝官人之法士眀一經出身者得循例銓注成化丙
午詔貢天下士集京師與選者次第官之時雲南所貢
凡幾人而景東曽君東之與焉丁未秋給符分教湖北
麻陽東之嘆曰久客上京親飬廢缺懼抵官於法不得
丏請何以為心乃謀間道歸省居越月将行舊諸同逰
陳儒輩數人合辭請以言贈予惟東之既以明經舉六
經皆先聖格言其所得者必多矣復奚言哉雖然吾聞
之三代盛時六籍未備其為教也専以禮樂而必使人
覘其簡牘以知其説反諸身心以求其本㕘諸器數以
逹其用所以養其中和之性而成其道徳之風者可謂
備矣逮夫論選之際則又獨稽其行以為去取誦記辭
説無與焉故當時士皆賢行官無惡徳可與共成久大
之業者以教之賓之得其道也周公作制以後始兼授
詩書而其所以教而賓之者固與禮樂無異豈若後世
専以誦記為富辭説為工而視本根若疣贅漠然不相
干涉乎秦燬諸籍漢興始設明經科唐宋因而不改似
矣然與孝亷賢良茂才詩賦博學宏詞諸科並設譬諸
匠氏知以梗梓為材不能無惑於樗散故雖有宋真儒
輩作卒為邪説所擠不獲柄用正以所業異術所登異
途國是莫定眩於聽斷故也孝㢘雖得古者取人以行
之意然外經士以求之是窮經之士不根於徳而優於
徳者未必知經術矣不戾於古與我朝悉罷諸科専以
明經取士最為近古故士非堯舜之道周孔之言及諸
儒羽翼六經之説則雖不讀其書不論其世非所病也
視前代兼錄百家衆氏以淆奪其心力者其専與否固
有間矣士生斯世號稱明經不能窮理正身以待世用
徒剽竊章句分裂訓辭以規利倖其踈鹵可羞不已甚
與東之知此則其所以為教必可觀也書以貽之
　　送張太璧司訓古田序
凡有國者必建學校陶養人材将以登其俊民而黜其
不率訓典者也揆古若今或統於大司徒或典於大宗
伯必作之居以専其啓處樹之法以一其趨向設之師
以司其訓迪願治之君必由兹道以成其功所謂禮義
之宗風化之原也故治之興替繫乎人材人之賢否本
乎師道予嘗恠古之論師道者或専以解惑一端為説
夫人有惑因而解之者師之一事耳茍以師道為止於
此恐有未盡仁義之精華學問之淵懿容止之慎静議
論之真的君子見之思滌其徳小人見之思革其奸其
止解惑而已乎世變不古師焉匪師以博物洽聞為賢
而不覈其實以賦詩屬文為工而不正其歸甚則假簮
組之榮競刀錐之利使士氣不振日就萎薾適為敗倫
傷化之資則又歸咎曰彼不願學末如之何嗚呼其亦
不仁甚矣火之燥煬金之堅確不言而人喻者有其實
也善為師者非有符璽之徴而人信之非有鐘鼓之音
而人樂之亦有道者服其心耳彼以不肖之軀為人標
凖人其信之樂之乎不信不樂奚其式焉於是自各以
其意向為學若舍規以為圓棄繩以取直間有合者盖
亦幸焉而已其於師乎何有師道之難如此其所闗繫
矧又甚重授之職者可不慎擇其人而受其職者可不
思所以無愧其實與成化二十一年春銓部以學校缺
員上聞簡命天下所貢士而官之於是大璧張君得分
教福州之古田焉大璧吾餘名士業詩經數舉失利其
於師道盖亦稔聞其説矣舉而措之教諸古田必將大
有可觀者姑以吾言卜之也
　　梧江别意詩序
古樂之不宜於今猶古禮之不行於今古法之不用於
今也古之為禮本乎敬恭而儀文度數殷縟浩繁非竟
日不能成事後世習俗卑汚人趨茍簡其能行乎古者
議事以制示禁於民而行之以欽恤後世以法為治専
務刻深其能用乎樂之不復亦猶是也然魏文侯好鄭
衛之音齊宣王好世俗之樂盖自東周之後業已然矣
俗好諛則短不佞俗好妍則嫉不容舉世溺於蕩淫哀
怨之風而冲澹和平之音其不競也宜哉然作樂本乎
性情制之禮義豈蕩淫哀怨之風耶固古樂也性情禮
義古今一也而古樂之可復者夫復何疑我太祖髙皇
帝受天明命奄有萬國乃作郊廟雅樂以協神人和上
下雖損益咸英韶濩以為一代之制作然復古之明騐
也奈流傳既久郡國文廟之奏寖失其傳嵗時崇歆雖
有軒懸之設不過應文備數而已議者惜之金陵吕應
禎氏舊得奉常之傳乃挾之以逰閩廣江湘間而諸郡
之樂始有可觀者焉是年春税駕於梧俾諸生楊璽
輩從而肄之既越月告成聲協宫商舞應容節觀者瞿
然稱善然則使斯人者知我皇祖制作之盛以溯三代
之遺音應禎之功其可少耶應禎将行與之逰者咸屬
文賦詩以贈而予為序之
　　嘉遯軒序
遯非君子之本心也隠而不見黙而不言内巖穴而外
廟堂親耒耨而棄軒冕澤靡究於當時名無聞於後代
於此而甘心焉假不失為有道之士亦莊周所稱務光
善巻之徒遺脱世故逍遥物外恝然不以天下為心者
之所為耳豈堯舜孔孟大中至正一視同仁之道哉今
夫天之生人不無知愚賢不肖之異而賢知之士乃愚
不肖者所倚以為安而賴以有覺者也使皆以退避為
髙隠黙為善則其岌岌焉者孰從而安之冺冺焉者孰
從而覺之乃相率而為大亂之道一過一不及其間不
能以寸庸何愈乎故曰遯非君子之本心者此也然有
時不容不遯則亦不能必於不遯矣故易天下有山其
卦為遯以隂長於下陽消於上乃小人漸盛君子退避
之象能無遯乎然其能也非剛健中正無以審其可遯
之幾而决其勇遯之䇿故諸爻獨於九五曰嘉遯取其
剛健中正見幾而作不為小人所稽與也或謂小人亦
人耳君子與之共事感之以忠義之言示之以端懿之
行涵煦之以仁讓禮樂之風未必不可化而為善且是
卦二隂四陽小人尚寡君子尚衆而事勢尚有可為九
五革去不顧不已過與是不然可與為善非小人矣此
卦所指隂柔小人必隂險反覆逢迎嫵媚絶無為善之
資者故君子有退而已茍與共事必至掣肘持正不阿
則斥為驕傲深計逺慮則詆為迂濶遵守憲章則目為
流俗惇尚㢘静則名為矯激否則如丁謂之於寇凖秦
檜之於趙鼎其始折節下之既而得志痛加竄斥惟恐
其不旦夕以死嗚呼是果可與共事乎盖是卦隂雖寡
方長於下陽雖衆方消於上其勢不容不遯茍遲疑不决
以為猶可隠忍而未去他日噬臍悔必無及此九五之
遯所以為嘉而非三四係好之可同也安寧鄭士貞少
遊州序以氣節自雄不能俯仰成化四年兼總雲貴學
政童公賓其賢能士貞握省符將行喟然嘆曰人生貴
適意耳安能僕僕為一級之計役吾心乎於是謝絶人
事不復出以一觴一咏自娯名其所居之軒曰嘉遯閒
寓景東請序於予予知士貞可與言者故悉其説以畀
之然士貞本非遯乎其位盖亦軒中一談助耳
　　荷池燕逰序
　　　時有貨一帽直五百金者故假此序微諷之
景陽北距城十里有周氏荷池南距城三里有楊氏荷
池時六月花盛開乃以是月辛未逰北池已卯逰南池
是嵗丁未二月予聞伯父和菴先生之喪不久又聞侄
寅之喪持服抱戚數月簡出至是始從諸君以逰無絲
竹粉黛之娛維楫緍竿之適充然若有所得假捐是㳺
可易珍珙誓不願也今夫天下瓌竒古特不尋常多有
之物恒聚於有力之家而殘山剩水草木之姿冲澹之
趣妙出天然可以樂乎其心者則多為幽雅之士所有
焉夫有力之家求無不得欲無不遂豈山水草木冲澹
之趣獨不可以力購耶席其髙貲心志蠱惑崇尚侈靡
則其日日而見之者如囓柹屑斬然無味漠乎其不相
入矣幽雅之士亦豈以瓌竒古持不尋常多有之物為
不貴哉其心曰非鉅直不足以得之也非介福不足以
享之也太羮𤣥酒味至薄也黄鍾大吕聲至希也天發
乎醯雞道存乎瓦甓無往不可樂也况水花健秀競美
君子吾得而對之猶假他物以為快乎噫古人有言玩
物喪志則有力之家所聚是已目擊道存則幽雅之士
所有是已設有珍珙果可以易是游乎哉
　　滕母夀詩序
甚哉天人之際難言也唐子西苦諸説齟齬不協乃歴
詆之而獨申其喙以為禍福在天善惡在人二者不相
為謀是則三才越有二道豈其然與信如其説則堯舜
不帝湯文不王桀紂不滅嬴項不敗而天地或幾乎息
矣豈其然與天者理而已矣作善降祥作不善降殃者
理也間有善者不禍而殃惡者不災而慶亦理也何則
古今世變若是其無疆也含靈之類雖𨽻首復生殆不
能以握算檢括吾持類應之説必其萬世脗協不爽毫
絲豈理也哉今夫水其性則寒而有温湯其徳則潤而
有沃焦其功則載而有弱流多故也故物多則不齊貌
多則不類而獨於善惡殃慶之少僣者惑焉亦過矣吾
嘗賦政全齊所至柅車弭節問士之賢者禮於其廬今
地官主政滕君危言乃其一焉往者逆豎専權盡取累
朝約束紛更之滔天之惡擢髪難數而其折挫縉紳輒
如山摧海倒屭贔莫支中朝逹官行役在外者皆過其
門而不敢入於室家里閭視同障塞父子兄弟睨若路
人而風俗敗惡至是極矣危言掖人以吕柟榜進士拜
今官念母垂白在東迎養京邸昕昏􁊍􁐝心憚逺役㑹
有迎合建議選賢代理逋欠者乃握内符董儲呉㑹而
重虞禁防懼逺就養卧不安枕者三閲月焉幸彼逆節
既萌天子赫然震怒曽未崇朝遽為虀粉乃詔百司庶
政悉遵舊章以行於是四方萬國鼇抃嵩呼若蹈更生
之域行役在外者得以室家相慶父子兄弟相見無嫌
如病聾瞽偶值神醫一旦驟覩天日之光聆語音之美
有不自慶其再世耶於時危言行且竣事歸朝重告其
友人同官段君子辛曰我母行年七十秋仲下弦之既
乃其懸帨辰也今雖踰期尚願收拾羣玊播諸弦歌激
越侑觴以為母夀某之願也子辛曰諾乃為徧謁諸大
夫矢詩若干而授簡於吉俾序之予於二君亦以俅忝
年榜竊號通家不敢辭焉夫重所聞而忽所見者衆情
也不以見聞為重輕而必概諸理者君子也如以目擊
近事明之向之所謂滔天之惡者今果安在耶所謂賢
人君子過而禮於其廬者今不食其福耶以危言材識
行檢引而伸之則異日母子武髙級榮大封固有雲興
水湧不假輕度之理謂天人不相為謀者信無取焉而
職思其故惟理為無對耶
　　送王秀才序
士莫先於親師取友不親師則義理蔑聞而疑惑莫解
不取友則聞見有限而過失弗知如是而欲成其徳業
猶棄埏埴以陶而曰吾將成器利用也其克有濟乎䝉
士張生翀周生邦年並英妙志擇師友㑹鴈門王生弁
隨侍乃翁倅郡於䝉翀邦一見異之竊相語曰王生器
識不凡真可友也而弁亦莫逆於心乃相與為友居無
何予友新安汪君從仁以監察御史出按陜西甘肅諸
州坐糾中貴人不法落職經歴䝉化衛事既下車三子
首師事之時憲宗皇帝登遐今皇帝嗣位詔自成化十
一年已後朝臣匪坐贓私左遷者並進階一級而從仁
得先改知東莞縣事以去予尚留郡適覈邊餉有事於
䝉三子日侍館下考問業益每進愈恭一日翀邦乗間
請曰弁將就舉太原歸期告迫生輩欲留不可賦詩為
别而䝉士工為詩者咸賡之願先生一言序其首焉予
旣識弁復重翀邦請乃欣然操筆為之夫以三子為友
同師從仁則所師所友得其人矣然吾所謂師友豈詵
詵孺兒利人穿鑿之見浮靡之論可釣榮名而弋髙爵
云乎哉將以求道而辨惑博其所未知規其所未善為
吾徳業之資焉三子櫽括而思之其所師而友之者果
惇於此歟抑否歟茍惇乎此則雖盡其所長猶有沒齒鑚
研不能得者其得以居固不憂其心無所用而克勤弗
怠則爵祿之來將有不可得而辭矣弁為人謙恭樂易
求學甚力他日必有成者而吾懼其未知古人親師取
友之説以為漁獵聲利之資則誤矣故有以告之亦所
以為翀邦告也
　　榮夀圖詩序
事有非智力所能與者必天與君所為也天者命所從
出而君以造命為事命有固然智力何與焉彼榮辱夀
夭命也而賞罰勸懲之典死生脩短之期不懸於君與
天與夫天髙不可企險不可升而君亦尊嚴若神出入
警蹕相臣而下非陛㦸不得延見則其命於我者亦惟
修身以俟之髙資秘計其能及乎然天之所以為天君
之所以為君其命物固有道矣善則夀不善則夭天之
道也善則榮不善則辱君之道也茍失此柄有智力者
得以潜易其所為則不能命物反命於物而君焉不君
天道亦豈端使然與我朝列聖繼作以道命物與天為
一觀於静齋王先生為益信焉先生天性孝友甘貧力
學宣廟時詔舉賢良方正有司以先生應詔拜句容簿
無何以父喪去位服闋改夀陽簿復以母喪去位於是
杜門不復出一室蕭然裕如也昔漢毛義為親捧檄甚
喜及親殁力辭徴辟不就先生用心與義無異義不失
為漢佳士先生不為當代一善人乎善人固天之所祐
而君天下者之所不棄也成化癸夘先生以子佐良弼
公貴封大行司副寵錫褒命是嵗先生年盖八十而良
弼公適與憲廟欽賜楚王御祭禮儀得便道歸省時弟
佑以入粟補官傑亦以譯字拜閤門謁者八月四日乃
先生誕辰徴賢合婣邇遐畢集酒酣有客執爵揚言曰
請為先生夀爰暨諸郎並膺寵澤照耀邦閭其榮矣乎
先生之齒幾閲甲子五百其夀矣乎夀命於天榮命於
君非積善何以基之凡為先生子若孫者可不知所承
乎先生稱善良弼公以下皆再拜頓首曰謹奉教既而
命工繪為是圖用表一時盛事且詔末𦙍母忘祝規而
作詩繫於左方者凡若干人後數年良弼公轉僉雲南
憲事俾吉序其顛簡吉倅𨽻郡義勿敢辭夫天與君其
命物亦有常矣人猶倦於為善者憚其逺也用是觀之
何逺之有而或未用其心者亦當少愧則是圖也豈直
可為先生子孫勸耶先生河南汝州人名本字逹道静
齊其别號云
　　褒孝錄序
易咸之九四曰憧憧往來朋從爾思夫咸以感為義而
四為心象特與諸爻不倫宜所感孔博乃其量也今曰
朋從爾思則匪其朋弗從而所及尚亦有限豈吾心固
然之量乎盖天地間感應自然之機固不容已而所以
為之者公無私也今夫萬物生亦衆矣而榮瘁開落各
以其時若執契劵以較同異不爽毫髪以一氣黙運所
感無私故也天人一理如憧憧焉其能及逺乎楚雄太
守邵公汝學湖南湘隂人少孤事母甚孝母歿廬墓三
年感召靈異既而鄉人列其行迹尤章章者數事牘告
所司以聞事下大宗伯㢘得其實請加旌表以勸臣子
制曰可於是兩都士夫競為詩文轉相傳誦以作美談
而公亦擢第躋顯途矣嗚呼人患為善不力耳懼無聞
乎公知共為子職餘盖無容心也而上自天子下逮鄉
人莫不賢之甚至羽毛非族亦多異應其去朋從爾思
逺甚則公之所以為感者可知而聞其風有不興者其
諸果由空桑而出也與公彚次詔㫖始末及羣公所為
傳序詩歌裒成是錄用以私其子孫郡寅江夏陳君大
用輩見而説之請夀諸梓而徴序於予故迹公之所以
能感人者以與觀者朂焉若其家世年勞政聲徳望卓
卓在人耳目且諸公言之詳矣愚何容喙
　　新刋晦菴詩畧序
晦菴朱夫子感興諸詩其自序有云皆切於日用之實
故言亦近而易知愚竊受讀而思焉其一章二章言天
道隂陽之妙三章四章言人心得失之微五章至七章
斥僣偽尊正統諸史之斷例也八章原此心善惡之幾
而不可不飬其善九章明此心動静之别而不可不主
乎静十章至十四章反覆乎誠敬操存之説以終八章
九章之意十五十六章辟異端也十七至十九章論古
今教養之異欲人先事乎小學以收其放心養其徳性
而必以敬為之地焉末章則言天道聖徳不在言語末
務而學者不可不求諸心其示人之意切矣首尾千數
百言細大不遺精粗畢具開合有漸變化無窮要其歸
無非使人操存省察不失其心以漸造乎髙明之域而
巳所謂切於日用之實者此也其可忽諸他州刻本流
布甚廣而自滇已南獨未多見予始來官遇談詩者或
與語及葢有未諳其為何物者耳噫自求口食而不知
稻粱之味其欠缺不既多乎篋中偶有都憲海虞呉公
所抄先生五言古詩一帙而特列是詩顛末事事之暇
竊與錄出欲俾傳寫以式郡士會衛使李君廷威購得
良梓數尺且請鋟刻以永其傳予亦意傳寫有限不若
刻本之徧博也故忻然從之又於其内謹擇他詩近而
易知似其自序感興所言者若干首附錄於左並登繡
焉嗚呼聖賢之詩與尋常騷墨之士得其一格足以博
淺夫之鑒賞者不同姑以是編言之葢兼蘇李之體製
陶孟之風調韋栁之音節而其理趣則直與風雅正聲
相為表裏非漢晉而下詞人所及生乎其後不根於此
而有能詩聲者我不敢知也尚以衆體篇什浩繁弗克
逺致以公郡士為憾然求其切於日用之實則感興諸
作雖衆體莫先焉學者於此沉吟涵泳有得於心則日
用緩急先後之序與夫聖賢不得已而有言者必知其
説則衆體雖或不能徧觀悉覽恐亦非所汲汲者矣況
附録諸篇亦足見其雖因一事而發無非發於性情止
禮義之大槩而或者欲以一藝成名固亦無俟他求有
以得其尺度矣僭不自量謬引其首以記鋟椊之由如
此
　　讀書錄要語序
河東薛文清公讀書錄及續錄舊嘗購而讀之竊見先
生察理之宻造道之深與夫立言之精切的確未嘗不
掩巻深嗟戚戚然以不得一及其門為恨既而廢書奔
走四方事與心違葢已十忘八九尤切病之至是復得
是編於成都少府蒼梧呉君獻臣乃錯舉錄内若干條
萃為一帙名曰要語獻臣自跋以為取其可以攻已之
病而錄之然則其間有可攻吉之病與夫人人之病者
皆未之及考其續錄格言雖有可攻獻臣之病者所遺
亦多矣姑即是帙觀之多累數十言少止一二句髙不
淪於空虚卑不溺於形器無非切於學者身心日用之
實然則其書雖約讀者固不得而少之況可攻獻臣之
病豈真不可攻乎吉與人人之病而人性果相逺耶粤
自孔孟既殁道喪無傳千有餘年至宋程朱諸儒輩作
真見允蹈毫分秒析而後斯道燦然復明於世自時厥
後咸謂理學大明茍志於道無難矣愚竊以為不然三
代而後義理之學固莫盛於宋而末學異學之盛亦無
踰於宋者姑舉一二言之如六一東坡之文元城了翁
之禪皆可娯悦性情使人終身慕而不厭者也市多綺
縠則布帛不售庖有粱肉則粳稃不炊然則士生宋後
孜孜義理之學者宜亦不多見矣故後世聞而知之篤
信不變者在元有許魯齋在國朝有先生二人而已夫
以上下二百餘年僅見一二乃謂茍志於道無難者豈
其然與今先生格言具在學者由此以求程朱之㫖趣
上溯孔孟之精微正猶泛舟長江因風舉帆直趨於海
烏有不至之理而往往沉溺他途雖有豪傑之材不能
自拔其亦弗思甚矣夫末學非道猶不失為君子多能
之資若夫元城了翁諸賢豈後學所敢輕議徒以禪氏
宗㫖終不得與於斯而近世名儒有負天下重望者即
而叩之不過竊其遺緒以自珍秘至老且死莫覺其非
其如先生何哉然則從事末學異學者舉非先生之徒
而尤為矛盾可斥者其惟異學也夫吉既得之手自抄
錄以授我憲長太原武君源潔君本先生鄉人徧歴内
外二臺貞操雅望終始無玷葢聞先生之風而興起焉
者方病二錄為嶺南缺典及得是帙深許獻臣用心之
勤俾吉序之吉亦自念景仰先生有年矣安可力辭自
取疎外乃敢忘其愚僭少加彚次釐為上中下三巻序
而歸之
　　送夏方伯時雍進表赴京詩序
人臣事君之道其要有三或入而位乎朝著或出而列
於藩方夙夜孜孜乃心王室聞有善政則悱然色喜一
覩闕遺静念深思寢食俱廢或從容諷議黙弛潛張而
渾然無迹曰愛君懐瑾握瑜堅固莫奪匪躬蹇蹇夷險
以之曰猶未也古人恥其君不如堯舜予何獨不然伊
尹元聖邈矣莫追鄭公豈欺我哉曰敬君嵗事來庭駿
奔萬國𤣥纁圭璧照耀穹窿於時有嚴百辟鳴玉璆然
罄折就位擁袍端笏拜舞中度班聲殷雷弗載於偽曰
尊君三者備而臣之偉節張矣曰忠然夷考三代已上
則愛敬之誠纎微曲折靡不曲盡而尊君之體顧猶疎
緩秦漢而下所以尊其君者益嚴益宻而愛敬之實肩
乎三代名臣者可多見耶古之人祝其君之夀者堯時
有華封人周宣時有召穆公齊桓時有麥丘邑人皆出
於平居邂逅而不在其降誕之辰父母劬勞之日也李
唐中葉縱侈無度𤣥宗始改誕辰為天長節令天下宴
集休假三日敷天拜祝殆昉是乎後世踵而行之猶多
作輟至勝國時遂著為令我朝因之嵗時奔走天下諸
侯舳艫相銜緜亘千里肩摩轂擊如期畢集無敢後先
以各效其區區祝願之私者百數十餘年無改也於戲
休哉今上聖誕在無射月之廿四日前期浙江藩屛諸
重臣謀循故事修賀典而方伯闗右夏公實挾冊以行
歴稽古訓備載君臣之義者無如春秋觀其書公觀魚
於棠書衛州吁不書公子而僖伯石碏愛敬之風隠然
書法之外者至今猶可想也首止之盟惟王世子殊會
踐土之盟特書天王狩於河陽而尊君之義固尤章章
其間微詞奥義葢多類此而公以春秋弋取制科髙第
則其經術居然可徴故敭歴中外二十餘年權衡尺度
操得其要而風度峻整人不敢干以私殆本乎經術以
推行其道與他日入都崇階與議大政亦惟是道推而
行之則操縱予奪不假聲色使天下之人隂受其賜而
不知乃公責也若其偶因一事以行固非舉動大節所
闗而或因事以納忠則公經術所存無往不以其道者
亦可見矣瀕行寅寀諸賢咸為詩道别命吉謬施覆繡
之鞶
　　慈闈榮省詩序
不於其道而役於物者衆人也故事快於心則喜不快
於心則戚通暢寵豔則榮咈鬱挫折則恥而人人輒窺
其淺深矣於其道而不役於物者君子也故人之所榮
我或恥之人所不滎我或安之而一喜一戚亦必諧於
俗者鮮矣非哲人旁燭能知之乎孔子作春秋葢以是
道示人故桓公得宋郜鼎納於太廟厥心以為榮矣則
特書成宋亂以譏之不登其所非滎也成公會晉侯於
沙隨拒而弗見厥心以為恥矣則特書不見公以直之
不諱其所不必恥也降觀漢晉諸賢知此道者毛義其
不知者温嶠與夫義以祿仕為榮嶠以功業為榮嶠似
愈於義矣然義之捧檄而喜者徒以母在榮其所可榮
也嶠欲渡江不恤母命絶裾而行使翊戴典午旋復舊
京猶將泚然悵悵以歸而況間闗江表扶顛救敗之不
暇曽是以為榮乎其在今日若我年友莆陽彭君原嶽
乃知春秋之道榮其所可榮不榮其所不足榮焉君始
以南京地官員外郎出僉臬憲奉勑統攝廣右諸郡學
政而母夫人垂白在堂不見且六年矣喜獲歸省以為
榮一時士大夫與君善者因各矢詩榮之積成鉅帙題
曰慈闈榮省詩冊而夏官主事潘君孔修序其首矣逮
兹涖事忽忽復且六年報績入覲而母夫人星然垂帔
如昨復喜歸省乃出是冊示吉執爵言曰往自金陵歸
省孔修諸君為我榮之其言具在今又自是歸省子將
何以榮我吉既得之□然肅君持冊而退翌日復於君
曰國家設學徧天下而専涖其事者僅十有四人是謂
清階自非文儒醖藉言行兼徽者不入其選而君與焉
則始陟是秩人固榮其來矣自予承乏用鉞於兹閭閻
絃誦之聲緜接徼外而士知向方者滋熾其機固有在
矣君乃幡然而起報政於朝佩衿傔從鷺振鴻漸環擁
後先則今稱是績人亦榮其去矣君皆濶略視之曽不
能以一髮而始終所榮者將母之外了無異念此黄鍾
不協俚耳𤣥酒不渥朶頥殆非淺丈夫之所知也予何
言然君行矣敢貢一言為祝舜大聖人孟子稱之不過
曰終身慕父母而巳自季世薄夫倡為忠孝難全之説
識者固以為詬病也使廟堂嘉君之績徙官中朝日覲
天子之耿光其尚以疇昔之所喜者為心與其業秉是
榮至四至三終弗替與其勿以憂國忘家為解與則論
友於古斥嶠隘義作舜徒號稱當時有道之士者匪君
伊誰吉雖菲甚他日尚能執筆從諸文士為君榮之不
敢辭也君再拜曰謹受教用識左方以俟
　　釋鐸南歸詩序
鐸以釋言識還職也歸以南言叙入閩也古之人臣有
為股肱耳目心膂者為舟楫霖雨麯蘖鹽梅者為左右手
為魚水為長城為元龜為北斗為鏡為寶者皆命於君
也獨吾夫子之為木鐸則命於天其説昉於儀封人相
見之一言夫教而振鐸猶鑄而鼔鞴天鼔萬物而聖人
之道垂教無窮天與聖人同功異用雖曰聖人以天為
鞴可也然則作鞴為天作鐸為聖後之人輒擬於鐸無
嫌抑又有説與譬諸蹄涔坳淖夫誰非水至於瀦而為
洞庭彭蠡沛而為江河滀而為海亦惟水耳烏得尃目
海水而鄙蹄涔坳淖之屬為非水耶吾夫子者萬世之
鐸也今為國子師教胄子無愧者天下之鐸也若典一
邦一郡一邑之教而無愧則亦一邦一郡一邑之鐸耳
脱曰鐸吾夫子專焉嗚乎敢其諸談水者知有海而不
知有他非惑與三山陳君惟欽始䇿召薦剡中辛丑乙
科分教紹興臨川二庠越九年操勲入覲擢典吾餘教
事今年秋秩滿例得轉階為郎喟然歎曰吾年七十安
能皓首為郎力請休致歸閩門生桂秀姜珙輩及邑中
士夫相厚善者咸賦詩為别彚成鉅帙題曰釋鐸南
歸詩巻而屬序於予予惟水不皆海然必止則鑒形流
則潤下可濯可湘而又力勝乎物乃真水耳師之靡聖
亦必道化可以淑人博核可以待問風采可以厲俗聲
稱可以垂後假不自鐸而人鐸之焉攸避計非出此雖
日據髙座擁巍冠籲延多子而博造之吾未見其鐸也
予未深知陳君然觀諸友諸生所以播諸篇什者有美
無刺有思無斁意其或出於斯乎僣書諸首以俟知者
考焉
　　武縁李氏族譜後序
按牒武縁之李居五鳯村者傳説自象州徙來十世之
外世次莫詳焉自景㑹公至今仁和學諭白甫凡九世
始有是乗盖先世知非其人不敢輕後世知重其事不
敢廢皆是也予厯官廣右十有六年在郡則訪諸邑之
賢在藩臬則訪諸郡之賢白甫徃來予懷乆矣今謫兩
浙監適當白甫典教在邑早晩過從相得甚歡而白甫
端重不茍詭隨予益賢之白甫名璧始以進士乙科署
教蘭溪時業已譜其世次本末可知者諸邑名儒大司
成章公序其首簡而虚其左牘以俟至是屬諸子焉夫
邦君諸侯思守其國卿士師尹思守其家古今一道也
然國而非史則建革離合莫之紀本支疏戚莫之明理
亂安危莫之格否臧邪正莫之分而國非其國矣家無
譜乗往往源流未逺而不諳其祖考之名情服未盡而
不識其宗人之面終身為善而卒與草木同腐朽終身
為不善而卒與泡影同澌滅維家之則豈固然哉予見
世之好事者於文於繪於詩於琴於奕以至攝生烹飪
之冝卉木蒔植之法意見所及輙與譜之而獨於其家
乗缺焉每竊謂其不知類巳然則今之維家有則而不
可不謂知類者不在白甫輩耶夫譜乗之設西京而上
雖有無不可知然觀國語史記諸書所載上古帝王世
次甚詳及禮家所記大小宗法繫之以姓而弗别綴之
以食而弗殊則皆譜乗之權輿也晉宋而下諸臣之家
競以門閥相髙而其君亦且為之區分等級著為典訓
則當時蓋以譜乗為重猶有古人宗法遺意而近世則
併是亦為稀闊事焉予往嵗之官山東便謁桑梓念及
乎斯深病舊譜疏野無觀爰集諸宗有識者博加搜訪
竟不得其詳實而止白甫之請所以感發予心者殆無
涯津也於戯今人曰姑徐徐者率古人之所汲汲而徧
交當世之士欲求超然逺覽惟古是程者舍白甫吾誰
與歸
　　佛學論
或問傳稱宋侍講吕公原明從髙僧宗本修顒輩逰盡
究其道然後知佛之道與吾聖人合信乎予應之曰不
然佛之道與吾聖人之道一正一邪一真一偽一是一
非猶薰蕕氷炭之相反不可得而合焉此原明所以為
原明雖亦與二程諸公逰終不能入堯舜之道也曰敢
問其所以相反如此何也曰聖人之道以理義為宗佛
氏之道以空寂為主惟其以理義為宗故流行於身心
動静之間昭著於父子君臣之際充周乎萬事萬物之
表無非是理一以貫之而已及其至也與天地相㕘而
無問焉惟其以空寂為主故畔棄其君親絶滅其種類
㫁割其體膚以求所謂空者而守之推其極也與禽獸
同歸而後已焉此其相反之大概也曰佛氏所謂直指
人心見性成佛言性言心似與聖人之道亦有合焉者
曰韓子有言彼所謂道道其所道非吾所謂道也彼所
謂徳徳其所徳非吾所謂徳也則其心性之説蓋亦自
指其井底一方之見而言耳與吾聖人全體大用之道
烏可同年語哉且吾之所謂心者合虚靈知覺之郛廓
大本逹道之領袖而言性則人心所具之理天命之本
然也非格物致知不能知其説非成巳成物不能盡其
量佛氏一切掃除以事空寂乃欲謬為大言以欺人曰
指心見性有是理乎然其為道主於堅拒其外固守其
中此心不為事物所累久而虚明則死生禍福或能前
知遂自以為有見蓋未免指其形而下者以為形而上
者豈真有所見哉使其真有所見則於仁義之道亦必
畧知其大要何忍畔棄其君親毅然不返如此曰佛氏
固無所見然其道以固守其中為主不亦近於敬以直
内之説乎曰敬以直内者涵養天理之本然有廣大寛
平之意無偏狹固滯之病應事之體也固守其中者収
歛知覺而不用有偏狹固滯之病無廣大寛平之意絶
物之方也此正其似是而非易以惑人者可不深察而
痛逺之乎曰原明溺於佛學如此然其習静之功雖驚
恐顛沛未嘗少動甞過山陽渡橋橋壞輿人墜水公安
坐輿中神色自若此其恐懼不萌於心所養不既深乎
曰是則固守其中者有以尸之所以為佛學也臨深登
危當謹於始俾勿汔濟濡其尾可也不幸驟丁其變軀
命隕越之可憂僕𨽻顛隮之可憫烏得無懼有所養者
特不至於亂耳此而不懼則七情乃無用之物臨䘮可
以不哀臨樂可以不樂凡百應接心如死灰稿木寂然
無事豈人之所冝為乎曰然則大學言心有所恐懼則
不得其正何也曰有所云者以其不當有而有之為言
耳若其可怒而怒可懼而懼乃天理當然之則心之所
以得其正也茍當怒不怒當懼不懼是亦不得其正與
不當有而有之者何以異程子所謂昔之惑人也乗其
迷暗今之入人也因其髙明其亦有為而發與曰然則
原明可謂盡佛之道者矣曰原明得佛之精而棄其粗
者也使兼精粗而盡之則鳥言卉服之徒一律耳何足
論焉曰原明忠孝之徳正直之風無愧古人其得於佛
者似不可少曰此其得於父兄師友薰陶漸染之力非
得於佛也使佛有足道可以淑人則其罪亦差薄而好
之者未為甚失烏得以是議原明哉
　　豫讓論
致堂管見稱豫讓報讐趙襄子乃無所為而為之可謂
義士其説是巳惜讓於國士之道猶有可議者焉所貴
乎國士者以道事君俾立於無過之地上也不幸而有
過則諫諫而不聴則去次也不然能以身為國家輕重
夷險一節死生以之如宋孔父仇牧之所為者又其次
也智伯以國士遇讓亦可謂知人而能下士者矣是豈
不可與有言耶一旦無故求地於三晉韓魏割地以畀
之乃㗖以利而驕其志非其本心襄子拒而不與所執
亦必有辭未可圖也夫以是非言之立國有疆無故求
割人之地者非也求而不與遂稱兵以戕其國都危其
宗社尤不可也以利害言之挾其所以啗我者以攻執
辭拒敵之人彼隂與合從墮其計中必矣斯二者獨不
可言與言而不聴則去之可也茍不忍去以身殉國智
氏死則死之亡則亡之亦可也讓誠國士計不聞其出
此何與獨於國亡君死之後區區以圖殺襄子為事萬
一事濟亦何益於國家成敗之算而况不濟耶且捐軀
以報其主於既滅之後孰與竭節以活其國於未亡之
前乎君人者患不能知人與下士耳智氏能之忽焉沈
其宗而不血食則賢者無益於人國信矣烏得專罪其
不君耶故讓於報讐之義可謂盡矣而國士之稱恐亦
不能無愧焉不然豈其報讐於既諌而去之之後史失
其傳耶否則國疵二子之不若也讓之賢疑不止諸此
　　齊居四箴(并序/)
　余於郡齋以南右一室為燕寢之所或終日不接一
　客不應一事則偃仰其間以至夕爾嗚呼人之一心
　其存亡出入之機微顯安危之本恒因有用無用以
　為消長而巳故孔子譏飽食終日無所用心曽博奕
　者之不如也聖人為人之意深切如此然心之無用
　者固不可名為有用而不察其所以為用之實者亦
　不可彼管商申韓儀秦楊墨佛老之徒各奮其能各
　敷其説以成其名豈其心無所用與蓋事不師乎聖
　賢道不由於中正則其所以為用者不免邪滛偏辟
　流蕩空無之失故其所為雖有一二小節可觀要而
　言之終必至於害倫理傷教化又不止無所用心者
　之足以自賊其躬而巳焉予為此懼乃於事事之暇
　竊取聖賢所以教人為已修身之實設為四箴寘諸
　座右以自警焉先之以慎獨者以隐微幽獨之中人
　所易忽於此不謹則餘無足觀故操存省察不可少
　有一息間斷必使本原澄澈念慮精純而俯仰動静
　之間可以質諸神明而無愧焉謹獨而不窮理則昏
　昧罔覺何以究乎義理精微之極聖經賢傳熟讀精
　思必欲㑹其歸而後已此窮理之要也窮理而不改
　過則因循苟且何以造乎髙大光明之域規矩凖繩
　較度親切必欲循其則而後巳此改過之徴也三者
　既備不以仁為歸宿之地譬諸行者之不求至其
　家射者之不求中其鵠雖有敝車竭鏃之勞復何益
　哉故其心必以是為標的而其所以求之之方則亦
　不過即是三者而力為之謹終惟始不厭不棄雖未
　見其推行之迹澤物之功庶幾志之所至氣必至焉
　而仁之為道殆亦不甚逺矣苟棄此不務㳺情於髙
　逺幽深之境以為必如是而後仁則其日用之間無
　所持循據守以為用力之地流而為弊將有不可勝
　言者果聖賢教人求仁之道乎此四者予齋居竊有志
　焉者也懼其心之無用必欲其有用者此也懼其心
　雖有用或至於差失必欲趨於中正不至於差失者
　亦此也
　　　慎獨箴
心曰天君性曰天命有顯有微有動有静一念苟逸君
失其職終日惺惺命乃流行奥突之内帷簿之隂勿謂
何傷有赫其臨帷簿之隂奥突之内有赫其臨毋爾或
怠
　　　窮理箴
知崇效天禮卑法地匪崇第卑斯賊乎義斷簡殘編微
辭奥㫖欲得於心須静專耳賢哉先哲辨析兩門致知
格物博洽多聞所入既殊所造斯異士希賢兮毋苟誦
記
　　　改過箴
不知不可既眇既跛不可而知猶吝改為聖哲同歸昏
狂是究毫釐之差千里之謬言發乎心行由内作違道
拂經伊誰之責辨之於早力去勿疑顔氏之子實維我
師
　　　求仁箴
其體寂兮渾渾無迹其用神兮萬物同春人為三才良
以爾故蟊賊内訌誕為爾蠧仗此威靈驅彼蟊賊居厥
廣居宅厥安宅顧兹能事曷克庶幾乾乾匪懈以固乃
基
　　省齋銘
人生兩間氣均理敵作聖作狂厥道奚廸聖由克念非
省何其罔念則狂不省之為麒麟犬羊泰華培塿邈矣
不侔惟省與否省乎省乎適道之輿嗚呼吾人敢不省
諸義理孔微綱常甚重不省則昏體用兼瘲言出諸口
行作於躬不省則妄樞機曷崇繩巳有律以省為室應
物不差以省為家民懷其徳以省為宅神罔怨恫以省
為宫根於存養行於敬義是究是圖本末具備㳺目孔
庭参乎大賢從事於斯不敢忽焉愚意三省亦凡例耳
豈其外此不復有以士當希賢勿謂不任事曽之事心
曽之心何有何無孰失孰得從容涵泳力求必革曽不
遐只孔可企只嗚呼省哉勿棄惰只
　　祭陳白沙文
惟斯道之渾渾兮亘萬古而長存作天地之楨幹兮固
兼統乎化元抱渾侖而為生兮匪斯人其孰可言秉靈
睿以獨照兮乃飄飄乎絶塵而奔卓伊姚於隆古兮仰
象尼之獨尊嗟神霄之九萬兮見孤鳯之翔騫逮鄒輿
而脱其輹兮世彛處乎覆盆目不睹乎兩曜兮徒置喙
於多門競榮腴於華葉兮業巳䘮其本根何有宋之多
賢兮為吾道而招魂沛伊閩之浩浩兮濬崑崙之大源
遭妖氛而涸絶兮聖人作而再見奔渾台海河東各有
其人兮功業炳耀乎乾坤若蹈巢許之髙躅兮越有康
齋之可論公實親炙其門兮始幾廢乎眠餐既宅心於
超曠兮痛自撤其樊垣希神工之大巧兮斧鑿冺其無
痕憎俗儒之固滯兮枉徒弊乎憂煩謂直截徑㨗可造
至域兮猶駕車而理轅此心神化妙不可測兮固存存
在所必敦超然離乎言説兮鄙百氏之瀾翻惟黙㑹於
神域兮庶一静制乎百喧發列光於沉幾兮邁氣岸於
黝賁我始拜公於京闕兮茫然風影之莫捫繼楫江門
而陟玉臺兮樹樂事之旟旛豈襲風韻於堯夫兮噓冷
灰而重温惡鼻祖之遄邁兮仍克肖而有孫畢竟異其
門途兮各附托於真原擺陳踪而脱落兮𦍑引臂而無
援維衆妙之囷庾兮與天巧而為屯傍炎海而獨立兮
薄雲夢之可吞騎列星而直上兮叩天地之重閽逖陳
詞而跽吊兮酌暮潮以為樽嗚呼哀哉尚饗
　　東臺賦(并序/)
　　　古者諸侯建時臺於國内所以望氛祲察災祥
　　　時觀㳺節勞逸也楚雄舊未有臺𢎞治戊申太
　　　守長沙邵公汝學始築於府治東偏法古制也
　　　既成考之吉適與㑹故喜而為之賦其詞曰
帝登極而改元振威靈於四海汎九鼎而不埃免蒸黎
於凍餒竄兇徒於四裔更政柄於元愷合臣工而一心
欽乃司而不怠雖蠻夷與羌貊咸視易而聴改矧内郡
之得賢祇六徳而亮采冝有邦其康乂變鮒轍為鯨匯
稽侯度於往昔應築臺而眺望慨前日之未遑當引躬
而自譲彼雲物之妖祥與歳年之上下不先事而登察
俾我民其安仗亦爰契於我龜乃鳩工而募匠切山谷
於空洞泛巨柟於髙浪基鞏固而不揺制軒敞而靡障
跨修楣之偃蹇屹列楹之骯髒施欄檻以旁圍闢户牗
而相向薄丹黝以為飾捐衆彩之冗長厥惟六月工告
訖功於是振鳴玉繫逰驄躡層階凌太空相與嬉逰乎
其上焉於時風微日暄衆態煥爛山川表裏呀呷續斷
縈帶漭瀁通切霄漢禽魚上下可罾可彈豐草茂樹布
列茵幔固斯臺之達觀也彼其闤闠若領袖郊坰若裾
衱鷄犬相聞烟火相接檐榱隴畆比次妥帖耔者浚者
鍛者斵者販者粥者扈者養者紛錯旁午態度參涉揮
汗益流舉袂隱堞分途析逕各有攸業故田毛庭碩井
飲渫冽珎卉異植磊磈嶻􁄚權度審而輦負并廐圍充
而釡鬵潔烽火烟消暴客跡滅不為西南一名區乎嗟
夫肥魚之淵網罟必疎衆獸之野弦鏃必敝則威楚之
民得以自鞠自利優逰以生死者固有由矣而端處益
初利用大作其情益有不容巳者此郡民所以不怨而
臺之所以成也若夫升髙以望逺念稼穡之艱難憫㷀
嫠之凋瘁則作臺者亦豈直為登臨候望計哉酒闌薄
暮聞有擊節歌者曰田有粟兮里有桑匪東臺兮奚所
望嗚呼東臺兮惠我無疆俯而聴之烟水岩壑莫辨其
處
　　登樓賦
　　　知景東府事陶君作樓甚壯麗余竊傷之為賦
　　　此
粤有樓兮江干勢逺翔兮清寒侈丹黟兮煥熳欲絜之
兮無端跨曲楣兮辛夷洞雕櫺兮木蘭參兩翼兮丕宻
繚周垣兮孔安聊隔江兮延佇覺心緒兮茫漫何衆巧
兮畢集匪奚斯兮即般傍睨兮伏獸仰視兮飛翰錦繒
爛兮春野金石奏兮夜湍瑶楨兮偃蹇玉峯兮㠝岏争
變化兮雲氣迭虧盈兮月團固冝望海天而舒嘯窮造
化以流觀若其組縠貂璫赤芾葱珩姱姬嬋媛翠被珠
纓文貍赤豹馨鼎膩鐺繁音激越緩舞經營意雖平原
信陵得志當時窮極奉養而不顧者殆不能過夫貴賤
異等苦樂同情古今之通義也馬在野而廐空魚依渚
而淵静物理可推計也升髙以鑑逺處顯以察幽目力
之所易也方其厯階邐陟擠牖凝眺秋毫莫遯膚寸畢
照環四境於邇遐羅百衆於先後休祥殃慶呼吸可召
豈假權力於人事濟與否非已所能必哉彼遺黎聵聵
奚翅犬雞曰東而東曰西而西匪澤斯究生途革迷□
跚蹩躠輾轉溝溪人心茍活寧莫惨悽嗟夫自秦罷侯
置守而子民之責萃諸其躬使柄乃事宅乃居不節其
物以體其心則其所富皆厲衆以獨娯也為民父母豈
其情與
　　槐葉三春賦
何青陽之奄忽兮慨潛履乎初赤念衆芳之改度兮列
彩殞於深碧心悁悁而不快兮悼懽賞於疇昔廓深巷
之窈窕兮聊弭節而容與歴傑屋之峥嶸兮曠流盼乎
何許侈松檜之繁蒨兮薜荔介乎蘅芷主人降而導我
兮延入一室萃恠石於中庭兮嘉卉傑出曰仗此以為
娯兮期盡懽乎今日信孤根之深固兮挺拔羣之奇麗
衆葉競而凝滑兮貫琉璃於鮮翠終比宻而不亂兮悦
纎巧之若綴依尺梢之短小兮寜假借乎形勢雖剡棘
而不刺兮似喜鈍而疾鋭燦夭葩之皎皎兮有一而不
二也(時止/一花)炳祥曦而濯靈雨兮荷乾坤之為賜也淡姱
美而去幼妙兮懼彰譽乎俗客顧清徳之内腴兮豈頑夫
之能測絶纎埃之黕㸃兮類不瑕之佳琰抑無愧於幽
獨兮喜聲價之収歛伊托根之得所兮亦奚擇乎夷險
何龍麝之累薦兮襲冉冉之幽馥雖儔匹之稀少兮澤
蘭映乎甘菊抗志節而匪卑兮胡隱約而潛伏我始見
而未識兮庸黙㑹於心腹主人告我嘉名兮槐葉三春
布瑶席而揮羽觸兮偕我令人擯氍毺而不御兮席草
為裀衣綷縩而有聲兮好風旋於左右堅所對而不移
兮鎮相忘乎旦晝嗟隂陽之摩盪兮一寒一暑亦曷測
其機緘兮萬物斯覩爾何産於絶域兮罔即中土前不
書乎本草兮後不入乎花譜飽瘴烟之腥穢兮厥心獨
苦將天命之不違兮抑自便於静處亂曰秉孤潔而獨
笑兮似立異也衆方騁乎浮艷兮則胥忘也𦍑守一而
無悔兮亦固有其義也
　　三夀賦(并序/)
　　　成化丙午冬十有二月雲南僉憲西川劉公有
　　　事鎮沅甲午次景東語吉曰二親年垂七十偕
　　　老在堂舊官刑曹䝉推恩封為秋官郎及安人
　　　近辱太子太傅黔國公命工繪圖博集經傳所
　　　載夀意古迹二十四事為贈好事者以為美觀
　　　也其賦焉吉曰謹奉教退而思之公嚴君並躋
　　　無疆之筭是圖亦垂不朽之具也詩曰三夀作
　　　朋不亦近似之乎作三夀賦
嵗既云暮日之昃矣暝色蒼蒼亘南北矣予方脱冠解
帶以遂嚮晦入宴之謀感萬物之興廢同水上之浮漚
羡無何有之鄉思托鶴背而嬉逰乃歌曰彼美之人兮
天一方紉蘭以為佩兮裂芰為裳後天不老兮凋三光
客聞之折扄而入長揖而笑曰何異間者之言耶子嘗
辟方家引年之説誦莊生齊物之篇謂有形必毁乃理
數之必然天地且不能逃况勤勞百態以有生烏能假
方術以延年棄此不顧又何羡焉時微月方生幽蛩切
切乃指以詰客曰若知其為命乎屈伸不如尺蠖結構
不如蟏蛸物之至微者也然能擇地而栖因時而鳴去
寒即煖避險趨寧豈其心有所主而智有所明耶一氣
機所感爾故物以氣感人以心感窮天地亘古今不能
外也不察其機而執一言以為則猶拙匠不度材長短
徒取必於手中尺度豈理也哉客領而退予乃就寐則
聞鶴唳九霄風披萬草杳杳乎如歴清都而登蓬島越
有二人身膺天寵足躡靈籟翳鳯驂鸞儵旋忽邁飢飡
玉屑渴飲沆瀣蜉蝣乎衆生頃刻乎百代以無為為郛
廓以有象為芥蔕其所操者金籖玉葉卿雲縵逥香霞
淪浹數稽三八年歴浩刼頃之廢書以歌曰採松花兮
斸狶苓申旦以往兮薄莫不盈徒勞爾形兮鳥有乎長
生其徒和之曰執龍虎兮攫烏兎其用孔神兮豈自然
之故又歌曰出無兮入有凭太虚兮以為扄牖手執兮
丹青笑彭咸兮不久歌畢大笑予遂驚覺乃一夢也
　　金山圖賦
　　　為衛使李廷威作
憶往昨之登進兮撰余轡而北征攬呉山之秀色兮歴
京口之堅城况樓舡而濟江兮萃三五之豪英度中流
而擊楫兮憑浩歌以宣情聲壯烈而憤激兮軋金鐵之
鏗鳴何岷川之東注兮越千里而奔砰沛綱紀乎南國
兮勢趨海而益驚蹴髙浪於雲際兮類疾電之震轟嗟
日月之簸盪兮恐隳突而損明舞天呉於望洋兮睒雄
虺之駢睛若有峯其天琢兮絶横流而兀撑奇標配乎
砥碣兮職供奉於島瀛上有呦呦之鳴鹿兮下有掉尾
之修鯨聳臺殿於中天兮列圜抱之瑶楨彼裂緇其幾
何兮以事佛而為名扼東吳之喉舌兮窟亡命之髠黥
安得籍而壁之兮足遏賊艦之縱横昔鳥珠之南侵兮
提千萬之勝兵偉咸安之忠勇兮以孤軍而抗衡雖大
功之不就兮敵幾踣而復生竊為咸安畫計兮冝示弱
而潛形伏精鋭於山北兮及𤓰步之前汀俾偃旗而仆
鼓兮似無備之空舲誘半渡而夾擊兮縱巨舸而憑陵
彼腹背之受敵兮將進退而無馮期烏珠之成擒兮信
王業之中興使咸安其再興兮或是策之見聴事有曠
世而相感兮非中機㑹其焉徴慨兹行之既久兮猶夢
想而嗟稱偶披圖而展翫兮疑勝界之重輕踔風帆於
近逺兮澹村落於窈冥石半浮而磈硊兮山參列而岭
嵤客何多而擾擾兮居何侈而繡楹即風景而不異兮
嘉匠史之經營按舊逰於咫尺兮心踴躍而靡寧聊寄
懷於顛末兮借輝灼於丹青
　
　
　
　
　
　
　
　
　
　
　
　
　
　
　古城集巻四
欽定四庫全書
　古城集巻五
　　　　　　　　　　　　　明　張吉　撰
　五言古
　　讀石齋先生送蘇内翰伯誠詩欲和不能別賦古
　　　體一章為贈
滄江雨初歇霽我西歸艇醉把石翁詩長吟覺心醒起
看西樵月光與秋空迥忽聽鸞鶴聲飛緣彩雲影望之
不可見倚棹空引領
　　送都憲閔公赴任南京大司冦
廟堂經大猶邊政患專恣開府㕘重臣稽謀古三事緬
惟貞憲度百責固攸萃冰炭一滿懷談笑成猜忌撩蛇
遭毒螫往躅吁可惴我公來何遲德量難窺覬呀然包
衆荒滄海論深䆳畢挾所弛張從容歸大義三年白羽
扇妥帖當箧笥君王念蘇公邦禁更所寄錯落嶺海間
口碑紛莫記作詩歌道傍庶徹觀風使
　　風泉閣
我愛項子居翬飛翔太虚清飈激幽澗四聽皆笙竽娯
人靡昕夕萬鏡喧中寂洞然見真吾了了歸無極
　　遊寳蓮寺
宦情乖素抱人事困騷屑偶憶塵外踪逍遥此弭節寒
僧𨗳迷徑日出烟霏滅衆窽􁂭缶繁羣峯劒鋩列狺狺
竹間犬吠久聲欲絶端坐意有餘靜言心自悅髙朋講
黃唐俗累袪蠓蠛沿林趁瀟爽傍日怡暄熱積水紛有
禽喬松不知雪天清羣動息野曠游氛竭不蛻淖濯中
何由驅蹇劣情真悲舊想景定痛前轍輕舉逐雲浮靚
容輝井渫野芳寒更賒隨意堪采襭采之欲遺誰佳人
在巖穴紅顔釣滄海風浪多潎洌冉冉薄暮年妍媸混
區別臨風把蕭艾嘆息同銷歇
　　與王永錫廖敷錫同遊三洲巖
仙巖渺何許宛在碧岑間我來不憚逺鼓枻湘水灣亦
有同舟客熒熒俱妙顔舎舟入巖際巖溜方潺潺探幽
動野癖窺罅訝天慳雲深隠白日薄寒侵蒯菅時見空
洞表悠悠鸞鶴還安知峽山裏吏隠非真閒芳筵湛清
酤代舞秉長蕳蒼壁多往躅躋陵忘險艱更聞有仙客
煉形依此山去來騎蒼鹿飄忽難追攀我欲見此客敢
辭捐珮環再拜問至訣永超生死闗
　　舟中讀謝鳴治先生所作伊洛淵源續錄序文其
　　　間有曰自是以來猶有竊吾道之名以用於昏
　　　濁之世借儒者之言以葢其佛老之真嗚呼先
　　　生之言葢有所指我知之矣然先生既引而不
　　　發愚亦安敢明言聊布短章以誦其志
吾道作配者陰陽與柔剛勲華昔繼作四海䝉休光鴻
猷垂萬世象尼獨彰彰孟軻氏既沒欲濟嗟無航世儒
味糟粕醉夢紛幾塲墜緒竟莫尋千載空彷徨卓哉程
夫子挺生伊洛傍遺經究終始鄒魯風再揚珍重紫陽
翁肆力為尤强斯文舊正印截截歸大方奈何百歲下
通途忽榛荒偽儒事粉飾周身襲逢章秉圭立朝廷那
惜正風亡低心拜二氏正邪一秕穅謝丈上蔡流指摘
中膏盲舟中偶披閱雅志薄雲翔欲仗鏌鎁銛為君誅
彼狂
　　新秋登飛來寺閣有懷祁致和
登登如來閣秋色淨如洗傾耳無餘聲幽泉鳴不已塵
心笑刋落靜憩花樹底花開不在巔花落不在趾真空
本無迹兒女浪悲喜恰恰枝上鶯忽添三兩聲思君不
可見望望海雲生
　　䝉庵詩
周王自東遷龍虎爭㗖噬萬國交鋒銛流血奔川逝皇
天為低昻四海看軒輊强嬴下崤函駢首就烹殪是時
智謀士舉䇿無遺秘投足重於山奮舌長如臂敗亡竟
無救何貴稱材技掩巻忽長嗟揚湯難止沸士茍丁其
間醫國抱宏志若復甘棄捐蒼生何所恃請焚諸方書
拜領名菴意
　　遊勾漏洞(洞在北流相傅/葛洪煉丹之處)
涓涓丘中溜寂寂巖下燒嵓扉敞今古㕘錯垂萬竅往
稽諸洞天浮世豈同調安知紅塵裏搜抉得雄峭涉江
褰我裳昨喜望都嶠竒觀復今日叢冗奮孤嘯曽聞稚
川翁皓首慕虚玅乞令此煉丹遺生脫悲弔我擕兩將
軍深討逐羣爝石骨冷難噓寒潭深不釣空餘舊牀底
尚有碧砂料一醉不願餘旋車逐殘照
　　㑹慶寺餞別呉獻臣赴順德令
山房閴靜久荒草過人頭我今持一尊送君東海遊東
海未云逺君情何悠悠結交結知己氣味貴相投丈夫
較分量天地本同流羣兒弄騷墨開口笑伊周伊周亦
何損末俗吁可憂昨得王户曹(户部主事王鴻/儒獻臣數稱之)譽之不
容休明當解䌫去還憶此地不願言樹根本好向卑近
求
　　葵菴詩
此葵公所植艶艷湧紅雲葵心知向日公心知奉君君
恩無畔岸日色有朝昏若把葵心比公心深幾分
　　陽江館中
酒酣拂孤枕夜久風色定荒哉澒洞聲似撼坤輿勁初
驚我幽夢敗壁看破鏡再聽轉凄凉愀然憂思併黃徒
既烹滅絶塞鉦鼓靜何地吹戰塵喧呼猶響應是時孟
冬節木脫江流淨豈有殷其雷行空布春令得非洞庭
樂音盪烟濤瞑無乃上黨車轟輵千輛並我今困炎海
何自入吾聽輾轉不可明朱欄聊起凭潮雞滿隣壁一
笑寒空瑩
　　陽春館中
寂寥古春州環堞依列岫森嚴類卓錐妥帖如伏獸厲
氣一滃渤亭午失清晝猛漢掩袂過肥男堪一痩斂襟
思往昨見説即眉皺孰知漂流人山谷幾輻輳見我騎
馬來奔波擁先後相公請下馬聽我陳哀疚厥茅雖可
誅厥壤雖可耨其如氛祲多一疾輒無救老妻委溝壑
洒血空滿袖跳出鬼門闗殘生幸脫漏哀哉胡不歸蹇
兎避蒐狩逆順多門途(東廣有逆差/順差之別)誅求苦難售衆官
樹聲譽割剝戒遲後試用此情推造心何太繆
　　新興館中
憶昨歲庚戌提兵頓兹境鐵馬嘶長空踏斷雲雷頂(雲/稠)
(思雷俱新/興山名)長鯨肆誅翦折首投烹鼎仗劒指東隅氣吞
滄海猛笙歌集豐屋野店無宵警臨流濯長纓笑逐遨
嬉請空門力舂者天地夸同永捲旗入蒼烟幽討期一
逞鵲驚藤子落鶴沒松烟迥脩坂絶遺跡寂寞春雲冷
沉檀爇孤殿空遶百金鋌(鑄像/也)即今三載餘飄忽須臾
頃壯士悲戰袍殘僧戀燈影百年一驚電流俗浪驅騁
白日照我庭長吟醉還醒泰山與蟬翼輕重忘差等
　　登梧州玉皇閣
雙川發何許源逺難尋度宛入郡城南並持歸大壑桂
林與象郡西望遥㕘錯溟海環其東島夷兼附薄要衝
扼兩廣機䒷旋掌握中丞建羽旗元帥張油幕劇賊累
猖獗笑談成掎角真分當宁憂豈直増鎖鑰兵家據形
便國計專委託赫赫觀軍容淪胥䘮河朔因循昧殷鑒
何日當改作非職敢抗言臨風凭髙閣
　　呉獻臣邀飲梧州冰井寺因遊吕仙祠
呉侯好事者飲我漫泉亭漫郎不復作泉水空泠泠汲
引資潄滌塵心嗟頓惺心惺覺超詣漸與上禪并客飱
金光草千載遊青㝠遺蹤堪一訪披草入雲汀
　　行臺種竹詩答林見素子
此君美多儀蒼玉何錯落竦立天地間盤據有根脚軒
皇俾厥祖聽鳳鳴阿閣後貢三邦來神禹親採度亦惟
睿聖公文彩相照灼國士歌長風繁星動寥廓公徂日
已逺道降日已薄典午三四兒醟昏媚狂藥貞姿久汚
衊盪滌待公作溔溔湖水東清陰散葵藿邦人困利涉
恃此為大笮蜿蜒蟠中臯舒巻恁寛綽感嘆二儀中融
風載銷鑠盍作吹參差廣庭諧舜樂
　　桂林
古桂叢生處嚴城畫角秋嵐烟鑠膚骨仗劒倦登遊旱
甚米價踴一飽愧易謀所忻冦盜寧稍見瘡痍瘳夜半
宿僧閣露冷風颼颼攬衣起彷徨一水當檻流琮琤觸
鳴玉靜聽聲轉幽憶昨隘世網江湖紛百憂孤吟對寥
廓四顧更添愁有客聽我吟問我竹扉頭燕歌類慷慨
楚聲多怨尤非燕亦非楚胡然今夕謳謝客掩扉臥烈
鼾撼重樓天明起飯客別客下全州
　　望嶽
湘水澹寒波幽懷任孤艇迢迢望衡嶽堅坐移光景中
天跨遥岑弭節諸曜騁薄海讋威靈全荆破聲影壯哉
七十峯豈即非仙境氣侔鶉火烈功配炎曦炳圭璧走
皇王乾坤一何永我行尚峯陰我志超絶頂雲深石道
險嘆息空引領
　　易菴詩
艱哉念大難翥空翽輕翰易易真容易曳踵旋平地抑
有易而難請舒眉睫觀亦復難而易渾河寸膠利難易
固多門衆議久喧喧君今據其易諸難無足論惑我方
在兹再拜叩靈龜一雨復一霽何以決我疑委心坐清
夜江月冷相隨對影忽兩忘茫然歌此詩
　　次韻桑民懌和晦菴先生讀道書
地幽人自罕境寂心轉虛移牀傍松影卧看黄老書一
息噓吸間氤氲妙無餘孤雲共來往豈復形迹拘穠纎
多異患澹泊有真娯縹緲空中鶴一舉當何如
瞢騰慊春睡恍惚夢滄洲嫋嫋吹玉笙安期羨門流十
方藏粟粒千歲為春秋厭見風埃裏談諧方謬悠
迢迢崆峒客侈袂飄寒涼寳氣驗黄白玉英屑𤣥蒼出
入馭鸞鶴俄頃周八方安知有竒占得朋湘水鄉
曾聞穉川翁辛苦了𤣥道逺遊熯飛龍端居歇芳草允
矣周三光後天長不老我欲問至訣孤琴候秋杪
金丹浴何處仙掌露清凄一粒試雞犬便與丹霄期亭
亭瑶臺月千古照妍姿得一靡銷毁了了不容思
衰周漆園吏去矣不復還放浪多寓言流落天地間妖
姬惜𤣥鬢蕩子悲頺顔杯酒際埋地朗吟對雲山
　　讀王黄門所贈詩有感而作效子美贈蘇涣體
皎皎白面郎三年騎介馬磨刀厚石裂縱䇢蒼逕赭猛
虎忍孤豚前卻難即舎疚心痛殘喘獨宿在霜野孤燭
耀黄埃腥然一寒灺誓捐螻蟻軀奉答主恩者籌略畢
敷舒變更賴陶冶飄飄金石聲偶墜轅門下一唱散鬼
魅三軍悉樽斚却怪髙將軍敢嗔文墨假
　　與原善話舊
天寒羣壑幽客散四壁靜躋攀肯堂餘捕逐而翁影汨
汨伊閩波沿流固知迥王明梗時福辛苦嘆脩井土苴
把餘馨金珠猶厭秉可堪淚交墮不見論思永先生舊
錐囊舉世看脫頴虓虎困耽耽三年惡聲屏古來設機
穽天視髙自炳變故等凍炎其如我心整至今髮如漆
遐轂念方騁
　　弋陽贈鄭夢齡
二儀森萬有錯雜難比同窮通與得䘮孰匪真宰功達
人會其理委志順鴻濛我昨坐狂悖苦詞騰上穹幸寛
鈇鍎威甘逐夷僰風察卒事驅追嚴程敢從容朝命知
謂何禍恐不測中親朋斷踪跡音貺亦罕通我公獨無
畏朂我全始終別筵炳明燭髙談動簾櫳衆口陳利害
哆然競西東公曰是有命心安貌怡融忽忽十三載蠻
花看屢紅公當方面寄勲業何崇崇疾驅無後先獨復
乖崖翁寵光耀川蜀金空亘長虹北風振霜葉槭槭墮
我篷一繫拜公畢撫心載忡忡念昔執別初那卜今再
逢離合固前定多計詎為工
　　敝帚篇
敝帚復敝帚形模真老醜短如竫人軀髠如季孫首瓦
礫笑摧殘髑髏嘲腐朽南箕舌尚在奈隔屈伸肘憶昨
谿谷間丰茸迷左右嘉卉作芳隣庭柯為直友嵗年徒
冉冉寂寞甘自守主人偶甄收束縛聨八九提擕入門
庭光彩射鐺臼張樂娱大賓椎牛祝黃耉匪予莫先發
次第及登卣每闞曜靈昇徂寅方絶丑主人髪未櫛顧
我己入手穉子亦何知含飴狎雞狗百責都未遑我柄
必首授如論豁畧功豈落他人後蕭條轉衰謝抛擲惟
引咎况免畀焚流主恩猶黙受動靜固常理敢騰咨望
口孤逸快新休衆勞悲舊垢日月我明燭雲霞我虚牖
髙卧動百年頺然不知久古今一驚電鏗耳何必夀人
棄天所憐身單道彌厚寄謝千金資吾於爾何有
　　開建館中俟客
天風振庭柯槭槭徹孤館公餘偶閒坐紅葉飄來滿茗
飲意所便寒涼怯冰盌一杯堪自慰幽獨懽懷短遲爾
共佳期青袍休欵欵
　　度嶺
此峯界夷漢蜿蟺薄層空闗河既隔絶風氣迥難同纎
絺賓大蜡寒澗飲長虹古來遭譴斥歴歴竄其中聖世
肆陶冶瘴烟歛㝠濛逐客此量移恩私荷優容孤愚亦
何幸轍迹許遥通結駟發中夕登軀凌太穹平看半規
月黯澹生天東本候清涼至返遭暄暖烘乾坤有常理
人力詎為工俯首省愆惡越雞號曉風
　　晩宿石螺灘
輕橈泛清壑晩泊此溪曲倚棹試徘徊悠然忘拘束微
烟藹林外慘澹見脩竹寂寂深巷紆森森芳園簇樹杪
花落多隨風㸃茅屋言翁勿輕掃留我還來宿
　　閒居雜興
秋髙天氣肅庭院游氛少端坐面晴峯興超乾坤表素
心愛幽僻久被朱墨擾偶此息煩緣忘言玩昏窈風來
花影亂吏散人聲悄曖曖松下雲油油烟際鳥物情各
有適兹意誰能了
郡舎清且幽閉門掩秋色芙蓉嬈可掇𤓰瓞繁堪摘異
物非所欽無求亦無獲焚香味道腴隠几覘鼻白嘯罷
山谷駭豪來天壤窄至理諒不違於心良有得如何市
朝士衣馬夸榮澤
　　和王司諫見寄遊飛來寺用東坡韻
衆竅韻秋壑孤禪怡冷灣俄然下仙侣鶴背頳玉顔緱
嶺吹笙者一去久未還安知不即此引袂拂天闗冉冉
香醖地浮浮雲繪山羾軀己物表髙唱百年間醯雞發
吾覆業欲捐珮環伏枕憶孤峭撑空擁翠鬟
　　挹翠軒
朝來桃李花莫殞東流水艷色難久居金石無銷毁幽
軒事髙卧對景忘悲喜涵泳千古心蕩揺空翠裏
　　曲阜謁孔廟
三才本參列人道鎮無虧克肖二儀者茫茫知為誰帝
業至勲華中天揚皎曦寂寞千載後空有髙名垂孤堅
更無極卓彼象尼師俯仰均覆載試占諸乳兒乳猶在
兒口渾渾亦何知所喻夫子聖天與地髙卑古今同一
轍不假教詔為逮自立門户或操爐與錘孰云不師孔
克自樹良規我年涉衰邁稍復念兒時徒興望洋嘆奈
此鬢成絲靜念熱衷腸拮据殆忘疲宦轍指東魯周遊
洙泗涯升堂肅瞻拜懔懍無邪思願言保終始努力復
奚疑聖軌固云逺躋攀方自兹
　　瞻嶽
舊稔岱宗名今躡岱宗巘浮空牣蒼翠巧笑神工淺併
倨東龍躔萬古誰能遣天門與日觀登造即仙選終日
揚棧車何由巽芳蘚山雲獨相識細傍我舒巻遥拜碧
雲君許我自裁剪居為我衾枕行為我輿冕我願本易
求仙凡那可辨
　　泰安州拜嶽
在天有北斗在地有岱宗主當造化窟生氣亘春冬古
今秩祀典鼎列三公饔雲車走羣后檢玉競登封議禮
猶引經聽者為改容矧兹一巻石偶號玉女峯豈有婀
娜姿黙需非正供駿奔靡虛日衰疾亦輿笻傴僂擁道
周宻雲朝不濃破產貢金璞殺身備奴傭羣愚固難喻
軒冕何憧憧下視宗神祠寂寥空萬松黄冠僅數輩擊
鼓兼撞鐘虺蛇本隂類影響踰神龍當有壯士奮枝劒
矢相從睠兹冷熱態念彼顛倒蹤習見既積久誰復芥
蔕胸我行已窈窕我拜已䖍恭仰視不敢道戚戚哀魚
喁引滿輒醉卧草花藉纎穠
　　登巾子山作
聖孝侔天地勤劬懷母后母后既以徂推恩篤元舅窮
陬事搜訪温詔隕南斗恨彼狡獪兒令人眩多口墓門
九頓首豈實汾陽後拜官擬殊勲寵賚無比偶古藏隳
石獸變制照羣醜蔦蘿施椒房非道竟何有傍窺况奸
細舉箭摧鷇㝅繆訴渠有孚安知不盈缶聖心懼猶未
詔歴詢耆耉英英臺諫姿微服力奔走嗟我何為者敢
愛勤腓肘﨑嶇榛莽間一嘯旋馬首
　　慕萱詩為侍御陳秉衡題
兒有寸草心揺蕩春風裏春風有時歇兒心悲不已君
看湘水頭有魚不可鈎物情避哀怨無復問沉浮
　　空夫詩為行人余希周作
齋居黜筐篋深炳元化先羣動紛盪摩妙處故依然頑
趺憎色相迷惑不可遷長揖謝空夫諸有勿輕捐夫言
空乃有固我上乘禪火空炫明彩鑑空察媸妍陽侯抱
一空今古納奔川達觀理斯得公執無太偏再拜答空
夫授我醯雞篇枵腹卧松月萬壑皆竽絃
　　曲江謁張文獻公祠
𤣥穹覆仙李奕奕耀靈葩鸚鵡啄其根瓊芬猶載嘉潞
車潜死士太清隕妖蟇炎精散暘谷九有熙春霞懸揣
浴日功如公能幾家寵光愧深墨直辭終國華薄暮移
衆陰江湖空嘆嗟枯稊逐惡湍飄泊天之涯泉原一瞠
目萬國風中花挺挺諫諍姿辛苦罕悠遐鄒人述孔業
家法允無差三覿邦君既一言終莫加此意固淵永沉
思盱逺沙
　　遊風洞寺
驅車破蒼烟飛壑見此洞絶頂入清寒凡軀斷登羾谺
然敞今古青壁色飛動一逕徹丹崖殘碑得捫弄凌虛
有髙閣逺目聊一送秋色淡江天跳出幾雲夢錯落解
金魚鏗錚鳴鉄鳳慘澹一老僧無言守虚甕捧觴隨地
主偶爾逐啽哢嶺南雖髙秋殘暑敵夏仲名區更幽賞
絺綌堪一諷志適形乃忘真能變炎凍安得登吾民于
于免哀痛
　　雞牕績學圖為李少㕘賦
公昔妙齡時逺心何迤演屏除聲利習沈浸諸經典聖
軌載周旋天機泳深淺茅齋敞虛牖晝靜湘簾捲微風
吹落花凌亂㸃蒼蘚四聽轉寂寞萬慮都消遣獨遺咿
喔聲長短傍幽顯只今三十年驅轂吁蹇蹇披圖忽髙
唱俯仰情已緬拂拭舊牕櫺塵編聊自展
　　畫鳳為成都貳守蒼梧呉獻臣題
求珠適合浦採玉趨于闐岳瀆氣所鍾精華無比肩我
昨求駿馬浪遊鴈蕩堧千金散已盡鼓枻旋舊川舉錯
迷向往休誇心力堅邇來握郡符容與蒼梧顛陳芳固
仍在菶菶萋萋然對之憶威鳳三年廢飱眠九苞忽在
眼嗟爾親逺傳爾飢念竹實爾渴思醴泉何當銜瑞圖
飛墜玉樓前靈龜不出櫝已卜道平平
　　蒼梧十景次汪憲副韻
　　　冰井寒泉
漫郎不可作遺跡此陳井敝甕棄道傍閟彼真源冷番
番水東老洗心心已醒一掬溉後夫泠然動深省(葉天/官盛)
(號水東井/其再濬)
　　　火山劒氣
龍光萬丈餘畢竟歸良冶固知槖籥功分寸不可假睒
睒晦朔間望舒宜在野我心如可照何似垂鈎者(舊有/守梧)
(者公暇/釣魚)
　　　漾月清亭
一鏡了秋毫孤亭聊共倚浮榮等泡沫浪漫流光裏素
襪揚玉塵悠然踏清泚風波渺難見澹澹安汝止
　　　繫龍孤洲
茫茫天壤間物物因維繫聊以永今朝安得號神異神
龍誰繫之可繫非龍類山鬼拜我前公言本髙致
　　　西嶺嚴闗
羣醜怯窺覦險巘仗兹嶺防闗卓孤劒魅魎悉潜屏客
舫載鐵衣江津苦猶梗安得置坦途寸寸皆佳境
　　　北城新井
盗泉不可飲井渫敢辭逺一脈許剖分伐竹躬百本刲
㓢豈不勞潔汚懼淆混酌以濯我纓匪圖餴一飯
　　　吕亭仙跡
我從百粤來蒼梧訪陳迹豈復剝琢聲空餘舊枰石唐
運垂三百髙風此仙客冉冉埃壒中何由一相識
　　　桂渚虹橋
病涉日萬夫奔川莽牢落遥空亘脩蝀衆目堅倚托忽
墮水中央為功一何博小狐今畢濟真贋聊可略
　　　石岡飛鶴
胎仙下天來息此雲深處清夜聞玉笙凌風更飛去我
曾凭髙閣凝睇緱山樹被縞巢故枝年餘幾何歲
　　　丙穴嘉魚
湘川餘幾波灧灧蕩文荇固非沔南派有穴曷名丙腴
鮮噓浪花射鮒笑寒井酣歌亂宵雅蜡臘吁不冷
　　抑齋詩
猛士當用怯睿夫須守愚卑卑固難踰皎皎終易汚物
情多倚伏天道有盈虛達人會其理厭豐而喜臞聲華
屏觀美神明希内腴韓彭赴葅醢千古一長吁君看齋
中客平平躋坦途清風來竹牖明月在蓬廬長歌發金
石此樂復何如
　　謁桂林舜廟
荒哉帝舜祠逺薄虞山下峭石矗垣墉香風襲蘭麝姜
侯擕我至八桂清秋暇秋色傷客心往事轉驚訝有洞
不聞韶南薰自臺榭是時蒼梧野荒僻堪夢怕崩殞固
莫詳廟享配禋蜡人心本至公萬古泣遺化祖龍死沙
丘冺冺如長夜豈徒血食廢恨不躬唾罵善惡久彌章
有同日燒夏何哉三季主嗜酖忘啖炙再拜出廟門作
詩聊慰藉
　　一葦軒詩
君本幽居士清風揚海濵杪秋一開巻颯沓動吾人臨
流嘆河廣揭厲竟誰親安得軒中物昏暾横要津
　　與周梁石同訪鎮逺道士不遇因觀梁石所註悟
　　　真篇有懷而作贈梁石
束帶拜先生郡齋芳樹底渴心慰疇昔婉孌増色喜玉
貌澤且温霜髯奮而理髙詞軋金石勁氣㕘碣砥為指
烟水東微茫脩竹裏煉形有仙客頗遂虚𤣥㫖挾我往
訪之凌晨涉中沚客從清浪去雲竇扃不啓時見巖洞
陰芳華耀桃李桃李亦何言忘言相對倚開樽不停手
作書動盈紙試問還丹客長生古今幾君材匪庸流聲
望滿遐邇願為吾道計兹事宜力觝
　　古風懷楊方震
我舟戢㠶檣奏疾借雙槳盤旋下洄洑超忽凌漭瀁驟
驥方脱羈形神固蕭爽妻孥片雲外相見猶反掌斬恨
拔長刀漁歡布新網清風入我懷涼氣快幽賞玉堂有
歸客遥憶心養養明當劒水濵握手論昨往
　　德慶感懷
長流下蒼梧此地當闗節駐兵遏西賊首尾困横決縱
有桀驁資難逃死鈇鉞昔人多逺謀戍甲豈虚設承平
日既久什伍坐分裂時見村落間殘猺猶草竊殺人無
寧歲焚剠蠶犂缺不俟猖獗餘生靈已摧折馳書懇當
道撫捕牽多説痛念心欲寒經過指頻嚙從來事姑息
冦亂無休歇爝火堪燎原其機當早滅
　　戲贈劉少卿
　　　歲首與君朝京相對閲月黙無一言君罷官歸
　　　章丘歲莫再見色笑斐然因贈是詩
昨舉珊瑚鞭拂斷天衢雪視公顔貌苦對客多結舌今
擁毳裘深山風帽簷劣視公顔色好談塵揮不徹語黙
固有時含思逐寒熱放懷丘壑内畢竟無拘掣我夢敢
告公雲深蕨茅桀
　　陽朔館中述懷
羣峯卓銛錐羅列太虛表飛鳶颺清晝錯認搶榆鳥我
投公宇中新旭半扉曉蒼烟淡數抹漸放林廬小脱葉
競颼飀漁舟紛縹緲差池幽討心迥與川雲杳瘡痍奈
滿目敢獨念輕矯薄暮猶虎聲不風波沸沼何當布羅
網此物驅除了括我風月囊歸與春事杪
　　慰汪方伯失子
阿郎倦埃壒早趂三島遊諸仙喜得朋乃翁悲未休一
悲復一喜泯泯暗相投喜去悲不任悲徂喜綢繆翕張
在俄頃俄頃白人頭不見古聖人視物等虛舟超然委
欣戚獨與天為流問郎今幾齡剛浹二紀秋若把彭喬
比脩促良不侔達人試大觀亦復何怨尤䃱磹一電光
敢望曦輪周各司天陽柄以慰下土求所求倘偏頗下
土為拙謀天人固一理悉此可消憂憂遣理益焞萬有
一浮漚作詩寄遐悃莫協公意不川谷帶薄寒葉脱風
颼颼
　　除夕泊舟釣臺
滺滺桐江水赴壑靡歸期蕩舟歲云莫偶泊水之湄上
有古釣臺下有樛木枝披衣躡危蹬瞻禮子陵祠子陵
不可見子陵道可師浩然抱江月皎潔巢父姿清風濯
九有奚以勲業為侃侃鄒孟氏論道宗宣尼聖之清與
任屈指尹及夷寂寞千載後遐蹤誰克嗣先生與孔明
作配端不虧屣脱浮榮日鼎分危險時驅車值夷尹傾
葢復奚疑白鳳與青鸞曠世互來儀孟氏不可作孤吟
聊自知
　　萍實橋
緼哉春秋時萬事俱錯忤血國哀二十僣横靦荆楚稱
尊偪周室餘制無復數聖軌倐南轅天覆嗟何溥昭王
茍領會變革寧小補蹇蹇東周心或在江漢滸覇功梗
王業賤斥等厮虜大義垂遺經雅哇正千古胡能捐素
抱迴斡隨世主設有萍實祥兆伊覇中土陽舒復隂慘
焉測天肺腑升木教阿猱厚誣我尼父脂流萬人口孰
與味甘苦溪水媚曉暉江雲逗秋浦矢詩破浮偽雲水
相爾汝
　　攄憤詩答毛雲牕見寄
含章肇坤美君子恥虛譽牢吾劄脚跟須在超然處庭
柯閙山鳥啞啞類含怒孔翠心赤霄何曽少回顧破斧
殱撐犂寧論蠻獠懼世情任翻覆天鑒自昭著不見象
尼翁麛裘騰毁惡引經折蘇暴讒譖皆邪慮
　　新城對雪有感
南人見北雪怪雪異南北南雪醖釀初凍色牣區域彤
穹(南欲雪/則天黄)集厚陣鐵騎攻不克萬瓦錚有聲蒼珠集如
織羣兒競歡笑仰盼情何極得雪投母懷瑶華詫胸臆
朔北豈固然筮雪剛弛扐輕雲逗晴漢布合全未力雪
片遽顛翻擾案淆楮墨閉門養堅素衆竅病難塞憶昨
朝京師披雪方退食先聲枉諦聽適鼓多年惑歲晏雪
行署再見詎容黙熟覘頻卓穎深念仍屏息寒日澹暉
暉已照孤吟色天道嗟靡常人情尤叵測掃除等殘雪
皓首崇明德
　　遊靈寳觀
晩涼蕩輕舟容與落桑渚如聞雞犬聲層觀望何許捫
蘿歴太陰(洞名/近觀)身世疑輕舉足跡滿寰區勝遊欣載始
　　題石鼓書院因寄衡州鄧少府
往讀韓公詩遥憶合江勝今登合江浦事事得稽證時
雖秋氣髙崖菊開未竟蒸水斷橋隳湘流碧苔淨亭暄
日方午葉戰風初勁仰止石鼓祠清宫妥先聖捫蘿躋
窈㝠一逕轉深蒨諸賢肅遺像再拜起深敬庶見退之
翁峩冠面中正南軒子朱子左右相輝映勝事舞旄倪
大烹繁餖飣靈暉燭幽顯艷艷開新鏡夷考武侯初爰
居賦邦政中更二李手風氣日以盛三子微一夫兹院
何由競緬懷俱冺冺揆理殊未稱先生古良吏惻惻心
所病早晩盍經營儀章須考訂重來應不厭更發登臨
興
　　石鐘
我聞石鐘名久欲究其實疾風乖所願舟楫不遑息希
聲恨未聆至理欣少測一氣分二儀萬形羅九域有常
斯有變變假陽之力石本少陽精其變安可極砮破介
夫膽鏡徹佳人飾殞宋經特書浮泗貢專職石鐘葢此
類奚怪音可擊更恐多有之埋沒人未識
　　送李伯起歸河南
　　　伯起名興河南嵩縣人前監察御史謫戍南丹
　　　遇革放歸
江雨淡霏霏解維送君去寒波盪人影好醜猶可茹鐵
面雖少癯鐵心無改慮鬼神事窺闞固己謀黙助我欲
勸加飡持贈桄榔箸
　　乘便寧親詩為鄒黃門賦
茫茫天地心要𦕈難窺闖一殷地中雷剨然如弛禁髙
堂燦星帔殊渥浩春浸節撫衣􁊧初兒當敢言任念兒
忽在眼繫馬㧓梅䕃跪拜讀璽書歡聲動鞶紟羨餘無
所獻慈㫖深引飲嶺表雪如金俄驚破氛䘲(鄒既踰嶺/偶值大雪)
　七言古
　　遊都嶠巖
往年耽翫諸仙籙知有洞天三十六蠲心滌念斷鹽醯
願躡仙蹤尋壑谷自裂𤣥襟投世網紛吾淟涊隨標榜
鈎簾秋月映珊瑚擲筆春雷驅魍魎酒闌擊節忽悲歌
舊癖難將藥石磨白沙已試勾漏火紆轡仍從都嶠過
都嶠雲深山鬼惡探幽不復然疑作僧噓茶鼎石牀温
鳥啄松陰藤子落艷艷桃花夾岸開煖風㸃染無氛埃
心知不是桃源路那得神仙接引來桃源路迷終荒忽
亦笑漁翁無長物何如此境真絶竒白石粼粼山曲􁘯
古檀一炷清客心峭壁千尋擎佛骨前旌已抗馬首東
一望孤撑猶突兀千峯萬壑嗟蕪没
　　徐州觀壽王之國
溪風獵獵吹旗畫百丈游龍齊上下天東清旭散金鋪
帝子樓舡枕臺榭三軍鎧仗侔霜雪天䇿親軍此其亞
偃王僣號朝諸侯逆節至今堪唾罵匹夫扛鼎又何取
照耀彭城訝伊乍我昨路遶江都亭風帆夜踔淮海星
已見先舟列千炬萬夫合沓呼寒汀今見王舟更驚汗
舳艫千里猶未斷始信炎劉梁孝王東都宫殿凌霄漢
垂衣聖主覃深仁十年穹昊無先春窮髪猶知䝉帝力
矧兹介弟同氣親金縢温制垂千裔寳藏崇資兼百珍
親親自昔先封建帶礪河山示深眷帝曰於乎小子封
越兹西土汝惟殿一來一往自佳政况抱區區臣子願
願言永鑑蒼東平作殿無如力為善
　　次徐大行許由棄瓢韻
都君己為蒼生出慘斷春花與秋月天遺一叟治幽憂
萬里㝠鴻托消息潁人莫笑蠏與蝦盪泊烟濤為室家
天真自適更何事亦笑乾坤生有涯青山對我寂無語
爾瓢何乃聲如許臨流送爾出人間好去當筵侑歌舞
　　重經浯溪
我舟再楫三吾道李家陳迹悲如掃兩翁辭翰猶依然
十丈鐵崖懸至寳土花漬蝕茫穗半猶照清湘舞寒藻
西風古樹泫露髙似泣中興多潦草徒令過客張羣議
角立俄然費探討有執儲皇軄撫軍亟尸天位乃無君
有言彼為社稷計不立危亡當即至耄荒久失率土心
那更作人懷敵愾我求二説恐未然義雖有據道終偏
無君豈可君天下坐視危亡亦背天當時諸臣在靈武
只合合謀操兩疏一祈禪詔降金天一請嗣皇膺厯數
艱難百計萃厥躬䑛犢老牛宜内顧但少須臾俟報章
正名討賊寧憂莫鄴侯歸國惜太晩鴻漸諸人誰曉悟
遂令河北數十州欲覩天日終無路山水三吾素有靈
髙歌夜半請深聆
　　謁諸葛武侯廟
炎精欲墮仍餘煜敢兾瞻烏止誰屋不聞詩紀黍離初
蕞爾東周已無祿春秋予奪嚴鈇衮隻字何曽假臣僕
威靈不君四海沸龍種翩然躍潜服天猶祚漢卓難誣
神鼎窺覦罪當族二荀周陸號英俊却與孫曹作心腹
君親大義竟茫然縱有微長烏足錄惟公志在安劉氏
𤣥德那知不文叔配天繼統旋舊都不屬公躬更誰屬
假遭僣偽雖百顧堅卧惟應老空谷勲名事業等游氛
萬古誰明此衷曲紫陽特筆二三䇿昭烈髙光胥瞑目
古廟崢嶸八桂隂花間拜謁香滿襟筆誅陳夀恨不早
誤彼温公帝魏心
　　遊七星巖
斗光融融石光爛萬古乾坤同一貫我舟西􁒷禪寺陰
艮峯垂輝逺相伴含景蒼精久捐棄慚愧紅塵此軀幹
使君招我趁幽尋翠壁夤緣出霄漢雲深對面輒相失
一往一來嗟浪漫黃冠霧裏跪焚香白叟峯陰執躬㸑
十洲三島知何在侈袂誤同仙侣看酒酣身世欲都忘
豈有儻來縈計算獨祝東風作惡遲及花更卜延清翫
　　陵縣謁顔魯公祠
纎柔數撚春衣薄慘澹風埃紛作惡孤城道是古平原
感慨興懷涕横落祿山逆節初萌動呀然鋭氣吞河朔
賴公兄弟舉義旗始畏諸豪謀掎角兩京逮沒胡雛手
識者固知非賊有謂應北顧雄武城恐有如公議其後
兵非牽制敵不亡沛公滅楚資彭郎公功豈在李郭下
成敗休論孰短長輸金委璧馴虎狼莫知何狀乃麟凰
兼陳辭㫖悼耄荒陰霾蔽日魂慘傷嗚呼殷鑒那可忘
　　經嚴子陵釣臺
炎光翳翳中微日白水潛龍已形質直須暗結知名人
豪傑如公固其一驅馳戎馬數年間冦鄧耿賈皆風翰
㝠鴻杳杳知何處劉氏寧忘宜再安惟應風節饒孤峻
恥事計謀并戰陣中興神器已有歸物色匪勤終不進
舊知萬乘莫相疑富貴勲名我不知威鳳豈是籠中物
萬里烟江一釣絲
　　示長山學諭南漢(長山古/於陵也)
　　　漢厲志清苦特甚然賦詩有持已逺宗陳仲子
　　　之句懼其勇於背孟終無歸宿作此示之
擇術須精守須正一入他蹊即迷穽於陵廉士古推先
賴我鄒翁藥其病舊途狂客湖湘兒力稱仲子如君為
行路茫茫眯雙目一施一嫫爭妍媸胸中繩墨宜深炳
曲直千行俱整整摩娑斗酒老盱江醉殺少年猶不省
　　寄別節齋王都憲撫治湖廣地方
湖湘漢沔吾隣藪萬艇千艘歲時走枯鱗秕粟動盈倉
兒女遮羅開笑口公私仰給百餘年子孫父祖代流傳
比遭蝗旱痛連歲田不耕收澤不鮮遥憐餓殍僵中野
怒吼豺狼猶不舎誅求移檄苦多門骨髓已乾憂莫冩
撒手歸來對人説舌猶未掉心先折獨勞聖主念遺黎
簡在貞臣頒節鉞虎口嬰兒念再生崢嶸素抱今施設
　　和雙溪杭僉憲謁曹娥廟留題
水濱故事堪搜索宓妃枕也湘妃瑟茫茫真偽苦難分
遊子相猜非一日蘭芎山下草露零孝女髙風誰復覓
雙旌冉冉導雙溪芳醑雅歌相繼出邯鄲古碑久磨滅
臨江土木空形質老瞞逆焰已熏天漢鼎多年冺馨飶
碑陰隠字揣摩餘猶與徒人較踈宻不思娥心憎犬彘
怒氣潛張己盈室娥生𤣥聖作經前直與共姬迭書卒
水火無情道本髙千古越峯無峍崪
　　西湖曲
西湖美麗聲呉楚湛湛澄波照今古紅亭隠霧閃頳虬
古木盤隄踞蒼虎大舟樓櫓擁深䡴小艇榔橈疾飛羽
春秋冬夏無虛日下土浮沉送歌舞倚風皓齒裊金音
傍水輕裾飄玉縷我來歌舞寂不聞狼籍盃盤僅三五
酒酣指顧天欲暮泣斷栖霞一坏土憶昨牧馬吸海枯
舉國惸惸走無所他時提兵頓梁宋不敢南窺豈無故
徒以公軍襄漢間百萬貙貅怯東渡假令中原念已灰
公功語及重堪哀坐看魚肉賊臣手偶被冠裳亦念哉
嗚呼此水真鴆毒君父相闗溺不回中興大計在定鼎
舎旃天府奚規恢伯紀訏謀棄不用嗟公不死眉宇為
誰開
　　和李茂卿大理見寄
湘纍掩袂悲宗國白日無輝天改色幽辭幾曲緒愁心
蘭茝千年馨九域諸家步驟必纍君一鶴千雞終不羣
夜牕罷誦掩松月半榻齁齁夢楚雲疑纍不死猶聲響
叩玉鏘金入吾掌孔鸞互集眩西東神鬼哀吟驚下上
紛紛得䘮已茫然古人孰與今人賢不扃破屋貧仍住
折足方牀病且眠不願封醉鄉侯傲睨萬物意悠悠糟
牀枕籍迷昏曉顛倒乾坤象罔流不願學海上翁南山
北斗絜其終飄然一舉超人世出入鞭霆與駕風得仙
得酒詫臻此薄説江鄉貧病士大非貧病寧彼知色相
聲音咸脱矣荷鋤日日獨出門遇饁相呼田父恩得詩
輒引焚其稿心與長江泯泯論
　　舊夀鄭先生八旬辱為古體長篇投謝次韻奉答
齋居端坐盱乾圓隠隠金聲墜我前焚香拜捧讀數過
千花萬草増華鮮所貴論心不論面暌違浹世如驚電
鳩藤八尺渺天涯最恨相思不相見埃濤蹩躠秋復春
武非武兮文非文蠻烟瘴雨變鬒髪鐵馬金戈銷客魂
翻思泮水怡春藻談笑東風杏花老操觚抱槧依斗山
所業揆今何醜好半生睥睨眼力疲重累鈞石輕毫釐
攫金抵璧同稱賞是詭堅冰作皎熙先生皓首眠滄海
露芑雲苓扱衣采祥麟威鳳隠郊坰敢道虞皇得元凱
樂山者夀固其常應肩鏗耳凋三光手提爐鞴業鑄我
石爛江枯那可忘二郎養就冲霄翼暫引雙雛笑推激
願崇令德諧我私萬里鴻逵看偉績老天自昔祐善人
豐其𦙍者嗇於身不見于王二公後勲聲烈烈耀嚴宸
　　李都閫同登蓬萊閣觀海
蒼髯如㦸李將軍平生嗜好在斯文行邉宛轉陰山北
望水沉吟東海濆蓬萊暑雨開新霽半落滄潮含曉雲
崔嵬閣道墮空濶導吾並葢窮氤氲須臾雲散諸島出
二竹三門聨甲乙寸心恍惚共神謀兩目顢頇與天畢
却憶太始混沌初隂陽摩盪無形質二儀既闢清濁分
洄潏頥中止天一外浮乾象内涵坤倒景神人難致詰
坤軒西北輊東南萬派奔趨同一律海市流傳不記秋
古今勝事信無儔南多鮫室北蜃室變幻起滅難推求
蜃為樓閣鮫為綃往往真與塵世侔雖侔塵世終莫有
吁嗟入目不入手是時我與李將軍注目晴空頗良久
渺然一碧何所見恍恍徒聞鼇抃蛟龍吼人言海烟映
日海市乃露呈孰是神物無依憑空明萬象驚瞶褎伸
手誰探波底星
　　題劉世熙愛茶巻
　　　世熙舊抱宿疾或教其啜茶而愈因有是號時
　　　領提舉司事開局臨清
陽羨山人骨不凡飡松絶粒棲翠巖愛君不惜致筐篚
自詫仙家風味酣歸來畫省青春好落花細細兼幽草
數甌啜罷蕭爽多漸覺沉痾去如掃赤箭青芝世所珍
寧知此物妙通神神農本草偶遺畧欲著新經開我人
一爐一鼎深相結水火中宵猶未滅興闌髙枕神氣清
片月孤梅幽夢切
　　送人還鄉
風吹細栁揺香陌行子蕭條出京國白駒皎皎蹴嚴程
霧鬛馬鬃帶晩星栗薪𤓰苦淹中野不見三年憂莫冩
憂莫冩兮心自知欲冩憂兮須此時我亦欲歸歸未得
送子歸心轉悽惻青袍白馬走天涯看到燕山幾度花
丈夫自古輕離別豈是鞲鷹飽飛掣過盡長亭復短亭
故園桃李飄香雪
　　金莖仙人辭漢歌
　　　魏明帝詔宫官牽車西取漢孝武捧露盤仙人
　　　欲立置殿前宫官既拆盤仙人臨載乃澘然淚
　　　下唐李賀作歌哀之辭甚古徤而義則未盡故
　　　復踵其韻而為之
燒金餌玉燕齊客霞表心情鬼蹤跡空中沆瀣期奉君
十指金仙倚空碧青青草已緜千里阿奴更祝螟蛉子
兩都文武遂成灰獨唁劉家舊山水東都却憶茂陵道
恨不當初與俱老車輪未轉淚成河白日無光天宇小
　　望夫石
郎如流水去不歸妾身未死心先灰一朝粉黛隨烟霧
郎歸空拜北邙堆辛勤累石明妾志數尺昻然妾無異
貞堅莫道本無情淚痕血㸃皆生氣呀鷹暮啄膚蘚癯
十年山鬼空揶揄相公請禁樵採路不壞期與天地俱
　　續髙州民謡
雲盧羣盗如羣虎終歲噬人紛莫數村村野哭沸寒空
白骨連雲慘場圃生同虺蜴為巢穴性命纎微等埃土
闔門魚肉傷里隣茍活甘心作臣虜刀痕入骨尚流血
對面堪聞不堪覩里胥持檄數相過督集殘創操破斧
囷倉焚蕩雞犬盡奈此公移日旁午去年官軍駐平定
閃閃旌旗耀江滸將軍彈鋏坐笑談頗放殘梟恣翔舞
今年元帥披金甲親解吾民倒懸苦閭閻猶恐踵前蹤
忍使涸鱗遭數罟我本書生何所知夜闌揜袂風凄凄
兩階干羽無消息月色驚看滿戍旗
　　梅花圖為舒方伯賦次周憲長韻
江妃捧出脱胎龍鱗甲參差動朔風天根一脈竇嚴冬
已闖紅爐金鐵融晉楚非富顔非窮敢將腆菲論拙工
依稀一覺羅浮夢萬紫千紅處處同
　　淮隂追次遜志先生韻先生之詩似咎髙帝而恕
　　　信者予略反之各言其志而已
咸陽宫闕烟燼黃祖龍死後天地荒彩雲郁郁彌空長
芒碭真人升廟堂將軍國士號無雙乳臭羣兒誰可當
鼓行東北無分王舉手沐猴肝膽傷少年辱己鉅惠償
主恩如海吁敢忘惜哉天道不自量甘逐布越遺留良
婦人毒手親觸撞舉族含寃沈鬼鄉功成身退真竒方
嗚呼豈有生長無收藏
　　八桂傳香詩為李貳守賦
瑶臺夜靜冰蟾冷海色如銀秋耿耿金橋霜滑屨音遲
大歩健兒期一猛盈盈金粟吹香逺猶記淮南歌偃蹇
呉家斧入李家門偃蹇樛枝經幾剪古稱伯達慈明輩
謂萃一宗咸俊乂莫怨佳人絶代無渠今舉足堪追配
　　追夀武源潔尊翁七十詩(山西/人)
十年鼓柂湘南水堯舜遺墟望何許尚聞有客襲遺風
擊壤髙歌白雲裏我生好古恒苦心仗劒欲踏梁山岑
鵷雛却喜集南國兩翮天香清我襟郵亭碧草三垂井
猶記徽言曽拜領元龜告我得長椿七十風光等俄頃
門弧旭日喧歌吹縞衣不似褎衣永三年握筆不成章
重與喬松説光景
　　送刑部主事陳德英赴任南都
憶曽首事陳恥庵𤣥霜紺雪咀寒甘繼事䝉庵在南國
歜根九節席微酣我非二老幾乾沒業使凡軀有仙骨
用師絶利枉勞形却笑陰符為長物每依海月望三山
宛在虛無縹緲間或騎黄鶴去不返或擁衾枕相幽潺
得朋偶在錢塘滸恥庵伯也䝉庵父呉歈楚舞避清歡
笑煮龍團擘麟脯醒心知味憐絶少枕籍糟牀紛莫數
手握靈龜入省初刺天羽翮看軒舞
　　梧州送土酋岑猛岑瑬往討饒賊
權璫鼓臂撼太清九有崩騰如沸羮攫金白晝作歡笑
餼養梟獍娯心情苞苴竿牘勢倒海布流成風誰解改
潘郎猛心猛於虎萬事不知惟薦賄東郊惡少張赤髯
欲取潘郎頭作醢横行蹂踐一萬家曲眉巻髪死如麻
踆踆赤子走不輟淚血雙滂殷土花失律誰驅烏合衆
狂來跳入姚源洞三千性命等鴻毛快劒長鎗業齎送
天寒歲莫霜雪暗浮世空悲一塲夢汝提十萬横磨甲
桂海春波覺猶狹虺蛇積血腥鋒鋩蛟蜃殘骸牣唼呷
且看鐵騎疾如風䑕怪狐妖捲地空宣尼慘淡居夷志
霧釋冰消一嘯中
　　贈劉通府
昨跨蒼虬恣馳騁曉拂君山莫襄郢飄飄列子御風行
出入有無凌倒影十郡宗藩聨戚畹尺步繩趨咸整整
乳哺赤子如哺雛抑塞誅求杜干請干請誅求事慘傷
犬羊盡化為豺狼仰天㦸手祝來世有身只願生湖湘
戚畹如君豈多見投我明珠閃驚電三年不食亦伸眉
語及民艱淚如綫
　　送彭憲副進表赴京
　　　彭乃戴先生門下髙弟嘗與予同入覲相別二
　　　年後會于浙
純皇豐芑賡歌日御史大夫(戴都/憲)初改秩(時以御史陞/陜西副使仍)
(提/學)入闗多士動雲浮豪邁幾人親入室先生純孝舊聞
名蹴雪趨朝執轡情二年夢想空馳戀越水呉山偶相
行一朝獨復朝天去延頸吾人觀赤幟經綸自捲還自
舒進退從容有餘地
　　王母太夫人七十夀詩(南京冢宰毗陵/王公之配也)
秋髯短脆那禁撚勝事髙歌興非淺仙娥笑指海揚塵
老手親繅如甕繭龍蟠鳳翥舊天珍照耀通家諸縉紳
雲牋授我含冰雪惡札縱横敢避嗔紫陽宫下空回首
逖矣金盤一巵酒不辭百拜飛羣珍都下省郎方岳叟
(伊親白少參段/主政為求諸詩)
　　登飛來寺示僧無名
山寺瀕江俯江岸遊人今古紛無算我是朝辭濛􁀙灣
投宿空門夜剛半雞聲喔喔度寒流日出烟生曉凌亂
着冠束帶躡苔磴道謁山僧來不緩初登凡骨疑可仙
再登世態驚冰冸扶倦終登最上頭心知手可捫霄漢
聲聲木末轟髙唱脚脚雲頭檢清翫刻玉鋪金法相軀
碧獅粉象真宗伴山僧煮茗供我畢肺腑清如挹霜濽
聽話蕭梁奉佛年象教輝光尤煥爛不見江寧古佛宫
飛來逺翥排空翰梅闗一角今尚在來往行人得竒觀
德僧茗飲恥僧言掩面休辭赭面汗下來獨背松陰語
看汲清灘事樵㸑歎息山僧苦死迷流沙弱水何漫漶
　　題故太保毗陵白公遺阯感物興懷巻
太保勲庸垂鼎銘黃鍾大吕一毛輕太保襟懷寄丘壑
玉田珠樹相參錯丘壑靈風颯曉昏悠悠過客總啼痕
他年學士把書巻還泣名臣白公傳
　　露筋烈女祠
佳人翠袂映幽竹風鬟霧鬢清如玉﨑嶇一棹長淮曲
客子薄莫歌死鹿盍離毒嘬即裀褥此身誓死不受辱
天地黯黲鬼神哭羅襦錦帶深結束泉源斷絶貞心暴
姓名不假青史錄柔弱在貌剛滿腹幽光萬古照祠木
男兒忍使綱常覆過此不知何面目哀哉此輩真禽犢
　　望廬山作
彭蠡之濱大江滸羣山矗立森珪珇獨有匡廬勢最髙
俯視一一如環堵匡廬之峯真絶竒青天割破愁神祇
嶄巖百態應難狀鉅衍三軍勞並持我來正值秋氣改
濁浪翻空若浮海貪看漸覺眼花添欲上終疑筋力殆
却怪𤣥圭奏功後歴紀諸峯此峯漏世儒雖辨敷淺源
恐將附贅為膚腠嗟爾猶為神禹之所遺自餘幽𦕈何
由知羣山羣山勿相疑此峯微爾誰能窺嗚呼此峯微
爾誰能窺
　　登岳陽樓
巴陵縣前春水生古墻苔色鷓鴣聲主人錦盖團空翠
擕我岳陽樓上行樓上古像巾衣淨純陽真人眠未醒
曽聞三醉作飛仙頗恨不經微考證明明孔道侔天日
敢將伎倆淆心性設有虚空鐵笛聲正宜揜耳防吾聽
主人好懷靡休歇清酤白粲杯盤潔一眺平湖萬里寛
澧蘭薄暮吹香切緣思帝子下青㝠逍遥極浦聊弭節
樹輪茷骫山氣黒蓀壁椒堂愁菀結舉觴欲酹懼非誠
願遺我珮捐余玦佩玦琮琤路杳茫深烟宻竹亂蒼黄
歌鐘未撤憂思積凭樓一嘯楚天碧
　　遊桃川宫
板橋腐杇垂傾折痩笻緩度心凄切仙家逺在碧岑間
一犬寥寥山雨歇遥看逺樹立如薺上有隂崖下惡溪
黄冠説是秦人洞路岐斷絶不可躋秦人種桃滿阡陌
東風何事無顔色恐是漁郎一夢餘誤勞數輩迷津客
　　九日謾興
烏有先生著布袍軀長八尺膽氣豪翩然騎鶴歴九臯
笑談霞表超蓬蒿驂麟翳鳳列仙曹不徐不亟帝所褒
玉童婉孌鸞笙號月瓢冷浴紫金膏北斗杓星手所操
黄流倒㵼滄海濤安期巨棗金母桃攫而食之侔啗芼
腰間珌琫金錯刀剸犀執象刲鯨鰲下瞰八極了莫逃
秕穅掃蕩輕於毛懸車欹側赤焰韜先驅負弩旋旌旄
下來兩腋風蕭颾君不聞龍井山頭萬株菊寒香盡入
髙人腹
　　贈温推府鄉兄
江心微雨棹謳聲倚棹閒看春水生美人遥憶武陵郡
戲挽桃梢綰醉纓白紵成衣羽成扇此日江亭卜相見
玉髯一別即三霜嘆息流年若驚電君懷洒落與衆殊
俯見寒潭秋月孤故人骨瘦舌猶在莫笑今吾非故吾
　　黃日昇東樓詩
太古神君眼如電悠悠下瞰迷方面鑿開混沌施赤輪
楗旋萬古摩天健明星無明黯蒼茫仙山人世俱荒唐
忽然碧海生金柱百怪屏迹羣魔藏先生握髪謀端倪
非南非北還非西盤據青陽俯生氣棼楣嶄出隳虹霓
長風淡沲吹香陌桃葉蓁蓁自春色白雲無數宿簷端
長嘯一聲天地窄
　　送李文明員外出守岳州
春風吹空淨如掃使車緩轢東門草法垣秋月十年孤
移向湖南照枯稿湖南山色雨斑斑鐵笛仙人還未還
為道相思莫相及鷓鴣叫斷湘靈泣
　
　
　古城集巻五
欽定四庫全書
　古城集巻六
　　　　　　　　　　　　　明　張吉　撰
　五言律
　　感懷二首
材薄知無補微官負讀書梵宫金布地歌館玊為裾鉦
皷三城戍桑麻萬井虚永懷愁絶處孤燭夜分餘
天意知何極瘡痍苦未痊西人方暴骨東國尚侵邊忠
諫須投竄憸邪自保全顧瞻猶寸禄長使百憂煎
　　端午次韻答蔣世欽二首
浩浩乾坤大悠悠嵗月過西人張宴盛北客感懷多事
靡投機括名空玷網羅好風知令節吹到遶梁歌
天涯牢落處佳節暗經過結客逢人少耽書廢事多有
茅堪釃酒無葛未更羅忽捧珠璣唾何妨恣意歌
　　遣悶
我今真隠吏聊可告人云餌藥袪炎瘴觀書逺世紛草
庭卑可住山鳥逺堪聞之子如相訪推牕嘯白雲
　　獨坐有懷董子仁蘇文簡
自笑南遷客幽懐與物同碧梧深院月蒼篠古壇風道
屈思求退囊空不厭窮美人何處望瓠葉萬層東
　　鎮南分司遇雨懷邵南菴
獨坐觀微雨幽懷斷復生草英侵地輭竹色逼簷清踪
跡憐飄泊經綸念老成明朝一相訪疋馬入孤城
　　和邵太守東臺落成之什
髙閣不可極始登徵我人蒼生應有望勝事豈無因坐
覺呻吟絶何勞茇舍巡興來歡欲舞先洒拂詩塵
　　次韻南菴久雨之什
客子困積雨蕭條住百蠻吾人安敢道真宰獨何顔江
漲渾無地雲深不見山米囊探已竭菜色幾時還
　　再用前韻戯贈癡齋
曾聞天漏處今日見南蠻削盡睢盱態添來憔悴顔堰
流思伐石避濕欲登山更假崇朝力扁舟似可還
　　度嶺
子夜飯孤館挑燈聽越歌百盤雲磴外三度笋輿過近
眼非星漢鈎衣祛薜蘿疎鐘散清梵僧舍奈明何
　　舟中偶題二首
公事何時了孤舟暑亦西推篷坐夜月伏枕聽晨鷄㠶
影凌風疾人聲傍水低客懷殊不滿一醉擬前隄
江色不可極客行東復西絪緼隨野馬嘲哳逐山鷄渴
罷茶烟細歌闌扇影低炎蒸堪一避松葉韻長隄
　　東流
江北踏將徧江南疋馬初白雲山雨惡紅㸃岸花疎小
邑春惟寂清樽夜不孤(時與故人蕭大/尹同飲館中)風襜吹欲綻久
客愧為儒
　　建徳館中次戴司冦韻
石逕險疑斷畦樊縛欲斜異花溪女鬢深竹野人家新
旭荷天霽紆途笑客差煖雲輕自散片片傍巾紗
　　重經南嶽
沿湘仍望嶽身世更茫然落影恐到海飛岑疑造天萬
峯都培塿三界即神仙共語人何在題詩憶往年(舊與/吳獻)
(臣共事湘/南因憶之)
　　夜宿便水
漠漠烟村外孤舟宿暮雲郵亭燈隠見水國氣氤氲微
月當篷露啼鵑隔岸聞客懷自今夕誰嘆久離羣
　　盧溪僲巖
見説蓬瀛外諸仙聚此巖織繒餘舊杼換骨棄空函石
險江流急峯危鳥喙緘茫茫天壤内境界自真凡
　　夜宿髙都驛
江驛暮投宿縁崖纜短篷枕衾烟草際魂夢水雲中役
重民膏竭年祲米價豐憂時心未了休訪避秦翁(驛𨽻/桃源)
(故/云)
　　次韻白沙先生送李世卿二首
一尊滄海上喜共大崖君至道傷多故奇文到幾分欲
論真有得端在屏虚聞俗吏抛公案逍遥弄水雲
江閣凭來久新聲傳楚謳二家未戰勝百氏總名流母
勿憐歸鳥郎今買去舟中天望何許碧玊海東樓(白沙/作樓)
(名碧/玊)
　　萍鄉偶書
萍實今何在鄉名猶未更繩橋墮臲卼土偶颯精英客
計歌狼跋歸心嘆蚓縈獨看流水緩花底有餘清
　　別後寄張應時同年
之子面如玉沿流送我行低迴羸馬緩葉帖敝冠輕巖
邑經三宰茆堂只數楹野花開遍處吟望若為情(時與/應時)
(執別花/下故云)
　　袁河舟中二首
客子驅車久登舟似到家端居巾襪靜穏卧夢魂賖藤
竹臨清瀬鸕鷀聚白沙幽懷冩難盡材薄獨咨嗟
舊葛未全破江船暑更登灘清堪數石魚瘦忍張罾老
眼空眉睫蒼頭詎股肱故園雖咫尺山月望中升
　　晩泊南浦驛
紛紛冠蓋地一去十年春遊子慚兒戯諸生望後塵問
津閒盪槳訪舊欲沾巾衣帶飄遲暮天南萬里身
　　曉發開建
開陽寒日薄歸袂拂雲汀主客編氓户𤣥纁衆鳥翎興
添江閣近喜脱簿書仍奸蠧何由剔殘樽愧獨醒
　　江行
晨起梳頭罷孤舟任穏棲野蕉寒葉凈溪竹露梢低寡
慾寧憂瘴言懷偶自題片雲江色外閒領客心西
　　重過封川
伐竹聲猶在懸車斂暝川驛隂孤艇繫天際一人旋揺
落嗟何及瘡痍奈未痊寒宵頗幽事燒燭玩茶烟
　　賈太傅祠
先生辭洛邑謁見漢文年内嬖何曾盛中閹未弄權讒
邪猶易入寵任己難堅萬古長沙廟遊人頗自憐
　　題楊志仁大參南寧別陳季廣憲副詩巻
楊子罹讒網南臺幸有公抗章申救力腐豎拙謀空(志/仁)
(為李興所譛下獄李廣/與諸御史救之遂左遷)樽酒崑崙北(邕有崑/崙闗)片颿湘水
東珠光敓衆目傳和入春風
　　戯調拙夫教諭病中
舊聞公善飯近日頗相乖疲倦惟髙枕將迎懶下階石
湍喧客夢山月照人懷亭宇便幽事真成吏隠齋
　　雲山酌別張鴻臚次韻周憲長二首
四國疲虓虎微康幸此邊勝遊方剥後佳景未霜前酌
海金巵洞團空翠葢連日斜捐侈袂幽洞訪鈞天
別甕收江色君哉古廟邊乾坤疑有外賔從覺無前帝
業丹書隘民居蔀屋連九韶如眼在今古本同天
　　和韻遊東岡寺
倦借鳩藤力躋攀俛復興太虚捫斗問黄道趿雲登禪
定燈猶續詩成手自謄戒心操己切行者恐盧能
　七言律
　　赴謫景東舟發龍窟贈諸送行者
一分新漲入花叢醉眼摩挲認短篷獨鶴欲飛心萬里
幾人相送意千重彼蒼俯仰求無愧吾道蹉跎尚未窮
數尺氍毺春睡足不知天際棹歌風
　　和李子長三洲巖韻三首
嵌空亦借跂烏光萬里靈暉互短長玊乳分香來石罅
芥舟潛影度㘭堂烟霞暫可棲凡鳥松菊能無戀故鄉
我有月瓢輕一尾石橋曾掬幾分涼
突兀支撐太古前洞門臨水鎖蠻烟曾經兩度呼仙友
恥復終年墮世縁虚室静谺雲磴外異花深擁玊池邊
崑丘𤣥圃知何處懸腕重揮憶舊聨
小徑通雲謾百縈乾坤誰斵妙空成何人到了何人未
一步登來一步清芝草琅玕同氣味鸞翔鳳翥等心情
若論風景非人世恍惚君山笛㡬聲
　　崧臺館中
前驅頓節息傳呼再拜登堂坐繡鋪一代文儒非董賈
三年足迹遍江湖敢忘稼穡酬艱食自有菅茅葺敝樞
莫遣粤人歌夜半令渠欹枕憶吳歈
　　答喻東之
春風昨憶到花期送到藤隂某在斯面目每家稽法相
端倪隨處闖乾規斷金久扐同人占作砭深陳抑戒詩
却笑阿舒真懶惰何當椎魯少開時(憶從東之遊/時年十六)
　　陪藩臬諸寅謁帝堯廟二首(在桂林/堯山下)
律律荒山帶淺流維驂瞻拜古祠幽帝仁本自同天覆
宗祀端宜到海􁑈巖際未雲先得雨松隂當暑已驚秋
十年冠冕(二山/名)關心切敢道歸歟始勝遊
十里香塵送綵旃廟簷虚閣午雲偏山龍藻火天衣静
玊帛犧牲嵗事蠲厯數百王雖繼統大猷千古絶隨肩
摩空翠壁侔嵩華總是中天石一巻
　　再用前韻答陳季廣憲副
曉拂彤幨逐勝流埜雲深擁廟花幽皇馳帝驟參乾運
桂海冰天亦近􁑈縹緲衣冠延暑雨凄涼祠宇颯寒秋
倚空金碧頭陀院(前二/寺也)感慨無端念此遊
　　再答周汝誠僉憲
不見茅階閃畫旃道垂終古絶竒偏風雷鼓舞聽猶靜
江漢澄清玩未蠲在物惟天堪作對為君非舜莫齊肩
山中古廟來遊日擊壤髙歌亂有巻
　　孝廟輓章二首
一徳康邦竹再苞周宣千古託神交狂僧腐豎殷鈇鑕
(誅妖僧繼曉/宦者李祥)故老元勲席土茅(録誠意伯及/少保于公後)直節優容天廣
大瘡痍涵煦地并包孤臣泣把求言詔莫報涓埃愧斗筲
聽覽躬親積弊紓何須戚宦力誅鋤文儒衮衮頻登對
紀冊滔滔不絶書仁孝固應垂訓逺勵精無改繼明初
萬方灑血尤真宰不遣天醫下太虚
　　次韻蘇提學伯誠遊白鹿洞五首
滔滔泗水方堙阨再濬淵源憶此塲躬率後夫尋墜緒
手扶休烈照遐荒路窮絶頂知真永月到中天敢議光
三字符今誰領㑹先生筮得復初陽
石磴縈迴疋馬遲日髙同拜大賢祠國嚴黨禁雖堪慟
天祐斯文豈便衰匯澤波分天勢逺匡廬峯接斗光比
小齋醉卧東風裏勝事頻吹入夢思
白鹿呦呦亦幾年真儒挺出此開先斯民没齒宗先覺
吾道垂光映後天秦漢以來千百載顔曾之後兩三賢
誰將幻語驚聾瞽謬指他途作正傳
夫子何年去此峯洞門長與白雲封經營今古伊誰力
檢㸃乾坤第幾功喬嶽倚空墮嶻嵲飛泉遶地沛流通
我逢再掃榛蕪日喜濯閭閻揖讓風
獨躡名區慊舊聞繞庭蘭芷釀竒芬滔滔瀑布源頭水
冉冉香爐頂上雲古道倭遲猶往躅殘碑剥落尚遺文
我知昭代欽崇意月户添修八萬斤
　　盧溪謁周元公祠次韻
遺像端嚴殆逼真周情孔思宋衣巾羣迷夢魘初醒客
久涸源頭落訪民嶽瀆髙深侔作用乾坤命脉繫心神
荒山野水秋風裏僭踵仙卿薦緑蘋
　　(附/)原倡
　　儒道千年已喪真先生豈獨正冠巾一心契悟直
　　通聖數巻圖書大牖民剩水殘山嗟職業光風霽
　　月想精神欲將遺簡躋庸孟四配尊罍共薦蘋
　　九日同孫少參姜僉憲王參戎衡州石鼓山登髙
九日頻年醉異鄉一尊今日復衡陽空懐餌菊勝飡玉
却喜刲鮮類截肪自詭隠宫雖醢臠無辜赤子尚豺狼
孤亭俯瞰波濤惡語及君臣淚滿眶
佳節揚麾尚紫烟一峯孤峭切規圓奔流赴壑雙江水
(燕湘/二水)正氣侵天曠代賢(孔明退之/晦菴南軒)薄宦膠融期脱洒故
人簮盍笑忘年東郊細雨偏蕭瑟百折鄉心巽鴈邊
　　奉詔宋儒龜山先生楊時追封將樂伯從祀孔子
　　　廟庭次鄧本元韻
程門髙弟知多少文廟登歆見此儒騰謗縱饒孫覿輩
處心無愧展禽徒南方三子元相並東廡諸賢只麽俱
禮樂敢容輕議在擁衾終夕夢夷䕫
　　次韻顧貳守病中見寄
稀疎竹裏細雲邊也得君來是偶然清嘯絶羣開牖坐
烈鼾撼壁枕書眠頭陀説盡無生話(時寓居/僧舍)本草抄來
第幾篇莫厭肩輿數相訪十年湖海渴公賢
　　再次顧貳守前韻
瀹茗相逢榖雨邊一畨説起一醒然君來漾月亭前住
我欲華山頂上眠鏡裏青絲留萬丈牀頭縹帙散千篇
丈夫行止都由命與道翺翔是大賢
薄宦淹留海嶠邊心闗幽事亦翛然園葵草際和雲剪
野鶴榕隂避雨眠對酒日峩髙桷帽焚香夜檢指𤣥篇
故人投贈多佳句元白方知不獨賢
芳草萋萋夕照邊一樽相對便欣然敢知造化都兒戱
聊與乾坤一醉眠甕底蟹螯滄海味壁間金玉縉紳篇
傍人莫訝酣中客清濁從來比聖賢
從來五管即窮邊今日風塵喜晏然細雨一簾髙閣坐
春星半榻小龕眠閒將謝朓澄江句博得劉乆冰柱篇
欲呪漁磯烟水竭莫令動我大夫賢
景到紅稀緑暗邊天涯遊子故依然閒拈彩筆供吟弄
不愧青綾任獨眠開口細談齊物論清心潛玩谷神篇
鳴鳩乳燕郡齋午一榻松隂正渴賢
　　送顧文時大郎東歸
江上君今著綵袍樓船東去日嗷嘈十年滄海歌麟趾
萬里丹霄見鳳毛桑梓隂隂維客夢烟花苒苒逐人豪
懸知他日壺山下回首白雲天際髙
　　京口渡江
風霜髙潔浪如山一柱中流擁翠鬟魚鳥浮沉窺瀚海
東南形勢望潼闗空中影響知成幻閙裏心情覺亦閒
却怪寄奴甘簒晉當初討賊竟何顔
　　徐州入舟遇雨口號
緋衣舞罷帝城春萬里驅車到泗濵滚滚黄埃聊與別
霏霏凍雨便相親蜉蝣世界嗟同病甕盎乾坤笑獨貧
手把殘經了燈火梅花數㸃冷依人
　　吕梁口號
緼袍立斷石梁隂一水滔滔亘古今澒洞大聲轟地籟
悠揚流沫盪人心詩聽伯子聲聲樂路覓宣尼寸寸金
豈是腐儒崖塹少孤琴隨處得知音
　　次韻送廖敷錫東歸
清夜㣲吟廖子詩玊華深處少人知鳬鷖既醉同誰賦
太極先天只自披廊廟威儀殊皎皎江湖談笑故遲遲
坐收積雨空山酌暵到庭花第幾枝
　　送別李憲副考滿
三年凍雪灑南􁑈炎海生寒瘴癘收有貌只宜湯餅試
無情羞與畫圖謀不資耕穫菑畬術便可皇王帝伯遊
我欲山中問獵客麛裘狐腋價誰優
　　送别劉太守用光轉參閩省東歸
廉州太守東來日若問珠璣即兩兒苦熱相留纔數夕病
軀對酌倦移時疎狂不厭江湖逺梗直真於嶺海宜為道
同官程選部涪陵氣味念相知(用光在廉生二子名珠璣/對客輒曰此廉州土産也)
　　和黄太守韻
獨鶴孤琴喜再留谷風千里不知秋詩闗戀舊幾章切
病在憂民何日瘳樂土可銷魚鳥恨洪爐難鑄古今愁
胸中自有忘機術不假園鶯與海鷗
　　和丘時雍見寄
我愛先生嘉遯鄉南山之北北山陽蒼苔白石林間路
短榻疎簾竹裏堂縣吏不來公事了塵尊委盡秫田荒
十年悽斷吳人詠撫巻長吟月滿廊
　　丙午除夕(時在/景東)
笑把巖廊博險程自知來往頗分明從教嵗事更新故
未必天涯廢送迎心為懐家多逺夢道非師古敢㝠行
孤燈的的真無賴對客寒花徹夜榮
　　送段儲使元六官滿北歸
縹緲天南萬里身芙蓉秋水獨相親齠年舊事渾驚骨
佳節深觥痛任真龍劒冶金三尺古鴈書黟墨幾行新
春花開遍長安日好折芳馨寄逺人
　　別後寄郴州何提學
先生髙興薄雲間未老飄然萬里還塵夢酣酣真獨覺
世情擾擾更誰閒生涯自喜耕犁穏道術深知小數慳
野客三年思一訪竹輿今始挂門闗
　　次韻林都憲待用見寄行臺種竹詩
曾見丹崖鳳尾飄錦苞今映鏡波(臺近/東湖)遥低昻百態心
虛見起滅千端影徹消哲匠西山捐檟梓美人南浦委
蘅蕭秋風許我延清賞預報扶衰度小橋
　　和王世賞大參見寄四首
相逢一笑更何疑枯朽含生臭腐竒遥望莫春懷㸃瑟
不爭閒著任秋棋君看大有同人占我賦車攻吉日詩
半醉並遊清絶處江天涵泳兩無涯
五年恒苦阿奴癡饋我懷人輟食時真采何曾施繢繡
大聲元不假彈吹疎頑敢覬爐頭雪懶惰空慚鏡裏絲
今雨灕江偶同醉月正猶恨對花遲
螺川一棹舊經過風日薰人奈醉何聽詩穉子傍烟語
飡玊神仙聨袂歌逺夢瞢騰天共永新知噂㳫嵗空多
罷論嶺表猶氛祲喜見松隂裕蔦蘿
百憂公暇暫搴除坐對幽棚落蠧魚雪月風花閒㸃染
羲文周孔舊圖書絶塞干戈牢落後故人杯酒笑談初
憂來若説病堪比請賂名醫卜晏如
　　答徐方伯時中和世賞前韻見寄二首
公來不雨破羣疑只占民間事事竒巖穴髙人休閉户
閭閻小子罷彈棋興涵東海如無水調入南陔似有詩
當宁宵衣渴賢佐奮飛應到五雲涯
鈇鉞偶隨𤣥鳥過老天深意殆如何可令遶屋喃喃日
不著當尊浩浩歌稱愜總於重九遂別離都忘十年多
醉卧峯隂遣誰伴春風吹緑上纎蘿
　　王世賞大參聞薦有作見示頗感近事悵然依韻
　　　答之
大衍稽疑只偶竒竒如我鼻偶如眉固應萬事都前定
除是元龜解早知祗載虞皇嗤岌岌轍環尼父笑纍纍
井蛙曲士非今日靜嘯灕江月上時
　　和季廣陳憲副陽朔題壁
恐湧泓坳混沌墟載環蒼玊塹寒虚(陽朔周迴皆/石壁故云)圖經
桂壤依稀見貢篚荆陽闊畧書倚岫行塗騫舉舉窺囦
佛閣鏡如如曾無七劑瘳民瘼自菲深憂未破除
　　答世賞大參詩慰久侯昭平
萬仞雲濤百節灘捫空真有泝流難懷人鳥影看疑幻
得報霜華踏不寒縱矢健兒喧急雨停杯清晝引迴湍
從來惡土多榛莽偶把琅玕到夜闌
　　和沈憲長謁武侯廟二首
四海提封漢舊疆敷天赤子泣髙光期聲大義吞吳魏
敢據初心老鄧襄北伐數罷龍虎陣登聞終綴鼎彛香
一身生死闗宗社遽死憑誰問彼蒼
盤空古廟古仍今翠葢縈雲此眺臨業敝荆梁悲漢統
詩陳板蕩誄公心九原色笑中都宰一節崢嶸北地諶
竟日停車訪遺轍天教暄暖助沉吟
　　和楊大參志仁見寄
　　　志仁舊官山東憲副因劾宦者李興謫倅長沙
　　　今復起用
膾口新聲配鼎梅地忘陡險與沿洄䃔䃧勁氣轟齊後
縹緲清飈颺粤來苗莠章章公議振梟鸞皎皎廟謨開
一樽共醉儲胥月感愧秋風襪線才
　　贈蔡登
紛紛篆刻與雕蟲蠧蝕斯文幾一空四聖經中深有㑹
一齋門下可無公回琴㸃瑟蠲心賞殷鼎周彞盎古風
踏破月華歸別館夜談猶恨未從容
　　章丘洪都憲天章話舊
靡靡終風萬草萎相逢輒復語移時翺翔北土并南土
檢㸃黄髭更白髭水部清風開尺度邊儲深計秉蓍龜
崢嶸老態宜深谷却笑歸耕我獨遲
　　送賈都憲赴鎮陜西
斧鉞生風破曉烟璽書瞻捧下遥天全齊白墮拚沉醉
分陜黔天倚熟眠事屢更張心自赤官多年所鬂猶𤣥
芳塵望斷嗟何及豈為心嘉景倩仙
　　和林大參衡玉湘行一首
扁舟乘月入衡陽舊是王孫放逐鄉曉嶠徒雲慳雨澤
秋花染露健寒香波濤任自掀騰闊薑桂從來氣味長
數載公私都不擾郡人猶解説雍王
　　次韻贈門生方主事赴任南都
梅萼凌晨詗淺紅衣冰戴雪小扉東求知付客心情外
贈別當吾掌握中造化盈虚元有數古今泡影可逃空
片㠶明日秦淮逺又隔門墻第幾重
　　送彭憲副令弟歸闗中
海内人豪此弟昆天祺端不愧斯文藏名樗散誰能見
混迹漁樵世莫分侈袂翩翩衝野馬輕襜閃閃欵春雲
入闗為報東山客一脉陽和竇八垠
　　次韻郭于漢同年見寄
僊宫細草弄柔纎風日無情晝夜添生事自便猶醖藉
食貧何愧但虀鹽世情擾擾徒拘綴天道㝠㝠互凍炎
孔墨再生容改轍席須微煖突微黔
　　奉和總督都憲林公誕日述懷
仗鉞臨戎善避權每懷東海嘆茫然九重旰食紓南顧
百粤霜飛又隔年夜久嚴程喧露布風清燕寢穗檀烟
固知拯溺須脩綆好把仙桃種玊田
　　次韻汪推府見寄
蛭螾安能制海鼇百端闗節竟徒勞從教閉口仍枵腹
不廢吳歈及楚騷自有通衢堪縱轡須知淺瀨不容舠
孤懷耿耿期天鑒忍戢雲翀避駭濤
　　送徐大尹行取赴京
桃李曾移匯澤塵(侯自都昌/徙知吾邑)芳心三醉越溪春飛騰薦
剡交黄道振拔休光下紫宸哮吼每勞驅虎豹怨恫今
見靜神人瓜期念有經過便老眼歡睨豸角新
　　賀都憲林公轉任南都大司空
百年威望嶺西東浹耳鐃歌沸逺空赤豹黄羆收拾後
春花秋月夢魂中罏錘柄授咨元老劎履聲尖切上公
夜醮三山稽北斗逋仙遺韻菀諸宗(時閩城中有三尚/書皆林姓冡宰亨)
(大先生司徒用/養先生及公也)
　　梧州送鄭都閫往靖海闗
兩河交漲欲稽天獨抱牙璋此放船大貝元龜開寳氣
蒼龍白虎耀晴川英雄上策思傾否勞瘁遺黎念弛肩
不見崑崙已潛邁中宵歌吹尚賔筵
　　次韻羅少參見寄
苦熱輸金莫市涼魚龍枯瘁麝無香天心泯泯司含垢
衆口囂囂類皷簧酢物權衡操縱審感時篇什巻舒長
自慚衰疾兼遲莫敢乞崆峒却老方
　　再和羅少參前韻
獨擁纎稀坐夜涼清都金粟竇微香世紛無復騰埃壒
仙樂應聞振竾簧雲楮新裁眠正穏月團旋煮味偏長
端居自有超凡趣不在旁求大藥方
　　送王世賞大㕘拜表入京
綷縩聲尖拂薄寒卿雲光裏颺威鸞萬年扆座瞻新斧
十載經筵擁舊冠玊塵丰神揮爽越華燈骨肉照團欒
芙蓉採得堪持贈不惹纎埃色正完
　　和鄧方伯喜雨詩
岳伯露香䖍夜拜魂招天畢返嚴更未炊萬口勝嚵嚼
不賞諸軍挾寵榮雲漢罷歌梟魃首巫尫合笑蔑雷聲
即看蜡臘通三廣野老黄冠業已成
　　九月晦前三日興平舟中追和鄧方伯見寄九日
　　　桂山登髙詩
歴盡南陬千萬山行蹤獨恨此山慳得公詩意登臨外
墮我塵心紫翠間不作瓶馨傷菊老肯增灘白喜雲閒
自愧胸中乏丘壑藤蘿到處可躋攀
　　送蔡元鼎僉憲之官河南少參
作器心知漸幾分三年埏埴每勞君準人自信堪常伯
新旭旋看散凍雲世事紛紛咸定命吾心浩浩本無垠
中原老稚歌喬梓(元鼎父亦/河南參議)瞻拜嵩靈祝早聞
　　答婁原善見寄村莊詩
自縛柴扉面竹林竹梢垂雨互升沉懸知伯子坐中意
却即宣尼川上心莞爾相延多野客巍然端擁只雲襟
出門步步皆生意山到鵝湖覺已深
　　答毛雲窻見寄
十年飄泊西南日是處乾坤宅一區愚戇僅堪逃鬼責
疎狂敢道覬天扶強兵訓練勞公力逋冦嗷嘈避戰圖
本恨長亭相見晩孤雲爭奈隔潯浯
　　次韻孫孚吉見贈二首
一別心知嵗幾更天涯孤燭偶同明娟娟缺月寒方淨
泯泯長河夜自傾迂拙士林憐我病清忠當宁渴公名
鄉邦人物大司馬東序金鏞喜再鳴
漢唐中葉敝紛更不事紛更獨有明萬里㠶檣欣比載
百年葵藿誓同傾詩賡伐木延霜月劎拔吹毛斷利名
可是道傍多冷笑海風鵬鷃類翔鳴
　五言絶句
　　促何文甫廖敷錫限韻之作
君毋求險艱我只造平易蕩舟幾半日借問詩成未
　　清逺問鄒汝愚未到戯題一絶
迢迢清夜舟曉入河濵縣遲爾猶未來梨花開欲徧
　　永慕堂詩
有堂不忍登有口不忍説説著登堂時酸嘶暗流血
皤皤堂上人籍籍堂下草草青人不見憂傷以終老
　　蓼莪亭詩
感君亭子名輟我疏糲飯蒿蔚浩縱横風飄淚如霰
　　松巖八景
　　　珠潭浸月
月在潭水中水清月兒白風來莫吹動天壤吁一色
　　　逺圃生烟
桃李欲成蹊幽人倦昏曉輕烟澹如抹天際青未了
　　　方塘水活
芳草何時歇落花春自飛悠然憺忘食遊子川上歸
　　　疊嶂雲閒
雲山知幾疊山靜雲亦遲道人衣帶潤伸脚打眠時
　　　巖桂秋香
朝眠巖頂雲莫醉巖底石巖花不知老香墮幾千尺
　　　嶺松冬秀
紛紛兒女態敢與丈人謀獨有蒼髯叟寒山共白頭
　　　溪濵竒石
君航洞庭日仗劎割雲根欲識蛟龍恨年年風雨痕
　　　山頂靈泉
客問此何山清泉流不已答云古香爐飛入星源裏
　　次韻留別白沙先生
歸棹破滄潮遂成千里別亭亭玊臺峯回首心應折
江門千樹花紅白紛㸃綴我登碧玊樓笑領幾莖去
先生下堂來傴僂答我拜白日當户庭春光浩無外
　六言絶句
　　答李子長雨中遣懷
山僧豆雨熟時留得先生幾日眼中誰與為徒面面青
山湧出
汲澗冷分山月唫川影弄溪雲著處風光如此分明物
外乾坤
翛翛萬竹禪龕冉冉孤雲石壁不是鼾聲若雷怎得先
生消息
嘆息崇朝隂雨半為花靨銷魂試學結趺端坐超然便
到黄昏
　　茅林八景為姜太守題
　　　大山擁翠
芳草蘧蘧蝶夢碧雲杳杳雞聲恰好幽人睡起一來一
往心情
　　　曲港拖藍
流水灣迴幾曲伊人宛在中央靜對綠漪灔灔笑捐黼
黻文章
　　　林溪漁釣
細雨斜風彌月剩水殘山幾分醉卧白頭浪裡茫茫烟
草黄昏
　　　禪寺曉鐘
冉冉輕雲幾葉彎彎缺月半規坐斷清宵何許烟鐘長
短來時
　　　龍潭秋月
我憶茅林深處泠然一掬寒湫山月娟娟相照何人獨
抱清秋
　　　牛隴春雲
一犂澤澤東郊捲得飛雲千尺孟浪裁為舞衣拂拭堯
天春色
　　　竹軒詩興
欲識苦吟心事公髭日斷幾莖幽竹翛翛遶屋閒中月
色風聲
　　　芸館書聲
先生終日忘餐細嚼古人糟粕欲覔道腴一真休與筌
蹄相約
　　三洲巖尋濂溪先生題刻不獲
洞裏遊人幾度紛紛石刻俱存夫子獨尋未見空歸暮
雨江村
　七言絶句
　　贈同事吳順徳獻臣赴永州
江心一見一胡盧諳練君應過野夫不是湖南聊共飯
崑崙頂上洗行厨
　　舟中讀吕和叔四子言志詩
般般剪製皆春服曲曲溪山盡舞雩㸃也胸中寛似海
休將勺水席謳歈
　　(附/)原作
　　函丈從容問且酬展才無不至諸侯可憐曾㸃惟
　　鳴瑟獨倚春風詠不休
　　和吳茂貞大理見寄舟中感興三絶
經如造化妙難窺生長收藏自四時若語本原澄徹處
寒潭秋月正相宜
　　(附/)原倡
　　羲文易畫因重意孔聖春秋筆削心千古寒潭浸
　　明月從來未識到于今
阿奴執役供家政問有能聲亦紀綱二氏大為吾道蠧
彼疏斯粺敢相方
　　(附/)原倡
　　語得元公太極圖易家蕪穢盛刋除三才今日歸
　　吾手佛老真然是僕奴
是處江山是處天飢來喫飯飽時眠聲音笑貌都消盡
心似寒灰不入禪
　　(附/)原倡
　　星槎三月泛江天半是看書半是眠棋局詩筒俱
　　不設養成野性欲如禪
　　和瓊臺丘先生題陳希夷長睡圖
已逢真主御乾坤敢問孤兒寡婦們聊與釣臺為敵手
百年髙枕華山雲
　　(附/)原倡
　　墜驢大笑便歸山衾枕乾坤分外寛一汴二杭閩
　　又廣依然春夢未曾闌
　　浯谿
唐亭不見枕浯谿僅見峿臺谿水西一嘯度香橋外去
山禽仍近古碑啼
　　送林少參赴京報政
記得中都爛漫遊春蘭秋菊滿囊收公今萬里看花去
笑上東風十二樓
　　康總戎惠襪偶值偏將獻功戲贈一絶
丰茸軟滑雪彎彎踏雪方驚雪不慳䑕穴已空酣笑罷
陽和旋逐脚跟還
　　婁原善竹庄小酌二絶
別來心事故無窮坐落懸車語未終更闢柴門開小酌
千竿瘦竹兩衰翁
野竹森疎映石潭靈峯天際擁終南纎塵不到夜談處
月白風清酒半酣
　　三月梅花(齊人於桃根接梅/則花遲實酢而毛)
人力端能奪化工香吹榖雨半頭風道傍車馬自朝夕
誰識原非積李叢
　　嘲畢都憲嘉㑹遊山
山泉何事漾清漪御史中丞理釣絲莫道仙靈都不覺
白雲長與影相隨
　　送胡崇正往掾湖北
敬齋謀道不謀身身后孤兒徹髓貧造化無私天有眼
桃花應笑武陵春
　　長山謁范公祠四絶
除却唐虞三代時古今人物合先誰孔明後漢公前宋
炳炳遺材不復疑
合下論公天下心諸賢孰與我公深周情孔思元都在
却到濂溪始解尋
拜相後先公與馬公多容色馬多憂若更慶厯為元祐
公亦須憂到死休
長白峯髙水亦清安知不有異人爭山僧獨說微時事
百秤黄金一芥輕
　　報國寺吊古二絶(宋宫故阯有大内池/井及女教塲俱見存)
朝市山林幾變遷㝠㝠宫樹隠寒烟三千歌舞今何在
只有澄潭映碧天
海角偷安昧逺圖長驅鐵騎若摧枯公孫劎氣如風雨
皓齒佳人學得無
　　贈孫天初二絶
簿書旁午無虚日應接勞忉没了期流水灣灣雲片片
誰知到處露天倪
秃空打坐終成幻抱膝長吟亦可疑事到面前須放手
心當靜處不消詩
　　野鶴亭口占
孤亭户牖倚雲開舊是神仙蛻骨臺朝市江湖俱在眼
半空容與絶塵埃
　　送醫者王十七還鄉
東郊格鬭已三年虎嘯狼嘷尚滿川素女遺編何處了
錢塘江月淨娟娟
小齋風雨幾昏黄堅坐移時話柄長忍聽鄉闗近來事
萬夫流血恨潘郎
　　肥城致政張太守榮夀巻
緋衣嵗嵗弄春妍百嵗今過九九年智數平生都不用
心香一瓣答皇天
　　章丘道中
渠栁梳風麥漲陂鳥烏含哺療雛飢勸農使者驅車急
正恐回回眼下遲
　　戯嘲周尚文紀善許假隣莊
莫笑周郎舊緼袍唐王甕繭憶親繅中洲何日收新榖
小麵香醪醉我曹
　　重泛府江三絶
晝日如炊夜欲霜杪秋南國景非常十年飲徧灕江水
又折幽香舊路傍
小帆鵰激大鵬騫勢劈層雲影射囦畢竟得風先到岸
休將巧拙咎長年
曾舞戎軒破陣雲血㾗猶隠岸花芬齁齁赤子都安寢
敢記當時尺寸勲
　　讀象山語録二絶
晦翁曾見嘆支離老死禪門自不知葢脚遮頭論學業
寧憂雙眼㑹潛窺
欲知儒術異禪宗只在公私小大中讀罷遺言三兩段
廢書髙卧便能通
　　留飲于同年世和宅中命其子鼓琴為歡奉謝二
　　　絶且併招之
海隂徂暑簡書忙偶趁祥曦上省堂好酒一尊琴數弄
人間真有馬丹陽
都將案牘委塵埃半醉鼾鼾一覺回我豈白雲無意緒
玉人應肯抱琴來
　　全州㑹衡玊大參泛舟半月至渌口相別戲贈一
　　　絶
摻袪一別小湘東半月孤帆趁下風滚滚湘流期到海
此情何地有終窮
　　重過衡山有感
荆揚鎮嶽本衡峯何事人皆奉岱宗病起昭王在今日
須知河伯亦䝉封
　　拜少保于公遺像
莫言天道窈難窺事勢阽危輒可推扈蹕使公軍土木
身膏草野有誰知
萬古中原恥未刪徽欽懷愍不生還拊髀豪傑空嘆息
無計登公晉宋間
國事當初若綴旒南遷邪議已先投背城餘燼非堅土
坐見江山半壁休
遺像侵晨拜且觀霜毛森竦淚闌干英雄切齒知何限
欲臠奸諛肉細飡
指揮破斧掃欃槍天步艱危覩再康一代孤忠隘前史
盍將諡法少更張(公諡肅愍意/宜改忠愍)
奮于當奮本隨時大易真宗豈逺而自是君恩深似海
區區進退莫相疑
　　喜天初徙寓三茅觀三絶
闤闠從來捐道心荷衣新趁碧雲岑無媒寄謝無塵客
少保門前莫謾尋(舊寓與少保于/公故居相隣)
孤蹤落寞捲殘雲詩瘦捫腰減幾分我是夢中聞靜嘯
恍疑身世在蘇門
仙禽翯翯鹿呦呦誰見幽人儼姱修若道六經皆註脚
須邀造化與同游
　　玊萱詩
　　　楓山先生弟沛別母遊杭得報北堂萱花白者
　　　數朶以為夀徴喜而求賦
曉庭微雨濯瑶華愧殺羣芳醉落霞恐與蟠桃共花譜
三千年一耀靈葩
兒在天東憶此花非金非玉凈無瑕曾孫幾輩頭如雪
袖拂寒香日未斜
　　送陳文俊東歸二絶
獨買樓船作虎騎蒼梧驚見鳳來儀逢人若問誰相伴
笑指羅浮月一規
溪花如繪水如金澹澹娛人了不禁却抱槁梧東海去
乾坤何處更知音
　　烏符觀讀吕仙詩刻忽報藍祁陽改知嘉善喜賦
　　　二絶為別
執茗仙宫認舊題㝠㝠山雨鷓鴣啼路人開口尤真宰
捲送陽和到浙西
嘉禾風景異浯臯百貨都平米價髙閏月林廬多好夢
家家饋饎欲流膏
　　松洲莊四景題贈劉景用
松洲風景近如何鳥哢桃花水漲莎咫尺相思不相見
長鬚空自走江波
松洲風景近如何菱葉荷花净逺波謾把碧筒揮酒伴
鬼神終夜泣酣歌
松洲風景近如何茆屋秋隂長薜蘿䆉稏如雲三百頃
老農談笑劇懸河
松洲風景近如何殘雪疎梅共一窩獨笑江湖清絶處
寒漪輕漾暮鐘和
　　湘江漁父詞四絶
扁舟來往小灘間占斷清湘一兩灣日午風輕魚自樂
相看不厭任罾閒
世業從來只小舟相傳一味是無憂烟消竈底魚初熟
臺笠䝉頭粥半甌
郎今送客下平川更賣肥鮮了課錢老去獨便多自在
慣依叢蓧枕罾眠
栁花飄盡荻芽長艇艇魚苗有數筐日晩江光看漸逺
販兒燈火下瀟湘
　　次韻婁誠善春日樓居四絶
匹馬尋春到甕城城中春色自分明半空絲竹轟清晝
遶榻晴雲閣鳥聲
春事俄驚欲盡頭強舒眉宇此登樓笑談喚醒幽人夢
共倚簷花看水流
三月看春尚未齊樓中聊共片雲棲欲知深暝無言處
衆鳥飛來寂不啼
伯子移舟向古陂晩漪觴我不嫌遲小樓獨下湘簾坐
也到斜陽半壁兒
　　送段儲使元六官滿北歸
我兄行(去/聲)𣲖子相同見子思兄意萬重骨肉千金官一
羽萍蓬深愧謾西東
　　次韻白沙先生見寄葵山之作三絶
乾坤獨放㡬人閒一曲髙歌又此山脚底秋雲三十丈
不知朝去暮來還
何人忙裏會偷閒是處江天是處山滿袖茶烟吹不散
瘦笻前日古勞還
浮世勞勞更甚閒丹陽人已到葵山草鞋不帶紅塵氣
換得神仙兩舄還
　　吕仙亭餞鄒宗道赴京二絶
故人別家遊河朔莫厭山髙尊酒薄明朝一艇下長川
亭際空餘松子落
朗吟亭下莓苔緑對酒那知春句足為君拈起紫鸞笙
強把燕歌吹一曲
　　水坑山家與何文甫廖敷錫限韻同賦三絶
一犁烟雨荻村田細雨浮花入近川二麥計收多十斛
瓦盤盛酒拜皇天
雲裏雞聲雲外山竹門無鎖倚雲關香風一逕稻花落
人自歸來鳥自還
鶯兒恰恰聽來堪芝草聨畦味正甘莫把鶯兒打教去
山人留伴採芝藍
　　朱岡道中三絶與陳子文同作
清晨一棹長林端水聲沉□日色寒行人見水不見日
黄葉竹兒千萬竿
小橋欲度更沈吟笑對酸儒埜水潯谿女蕉衫黄勝錦
看人閒倚竹門隂
天放狂夫半日閒來聽埜老立談閒如今早稻場花了
打㸃腰鐮帶月還
　　清溪道中二絶次陳子文韻
小舟蕩漾清溪津逺雨看來疑未真海西斜月忽到席
對酌江心只兩人
下有秔稌上有麻南風吹盡木緜花新篘村酒家家熟
笑止遊人憇小車
　　都橋道中二絶
涓涓流水兩三灣風竹鏗錚杳靄間閒坐笋輿烟外去
不知身世在南蠻
嵗莫提兵出洞心野人雞犬靜無音飄蕭兩鬢衝雲濕
興與樵夫論淺深
　　歸田十詠和韻送劉教授歸廬陵
送君此日㑹何年攜手河梁一惘然鏡裏銀絲三十丈
到頭贏老不贏錢
峽雲影裏飲長年鄉思潮聲共渺然聞道乾坤一鉅壑
鱸魚到處不論錢(其年西江/大水故云)
驕兒莫謾詫芳年老病歸來也帖然若把黄金買身貴
篋中那得有閒錢
折竹沉舟罷釣年滄波萬頃任茫然村中社飯飡須飽
敢愛囊中折二錢
公己捐書絶學年螺峯一覺日枵然石頭作枕雲為被
頗覺閒眠獨省錢
枯楠病橘三千年遲爾歸來一粲然就裏風花并雪月
招呼不用一文錢
兩脚紅塵今幾年這回跳出却恬然螺川薄酒甘如醴
下筯何須日萬錢
厭飫雲山公暮年昻藏野鶴共臞然脚跟芒屩無今古
慳得蘇公幾眼錢
看花莫嘆薄衰年老眼方知花欲然若到穠華滿天地
少年那日不輸錢
山中麋鹿總忘年松葉深深路窅然我欲訪君恐難覔
先輸鬼谷卦頭錢
　　次韻白沙白龍池四絶
雲滿崑崙水滿池玉龍眠處少人知曇花亂落林僧語
時聽疎鐘度晩漪
山頭青壁險如懸山下松風颭石泉見説仙翁攜布被
幾迴來伴老龍眠
桃花白白栁枝黄雞犬聲喧雲日光幾波流水帶脩竹
應有仙家竹裏藏
一水差差漾碧池山僧日上了經時老龍來乞還丹訣
碍動谿花三兩枝
　　王世賞大參以途間詩六首索和次韻如左
　　　醴陵
客衣蕩泊海雲邊孟浪驅滇泛廣年斬却諸魔無惡夢
始知髙枕即車船
　　　雷家舖
郵亭燒燭健飛蝠賈豎歸緡喧小汀踏破月華仍有伴
湘雲如練楚山青
　　　衡陽
十年前事偶心憶棹拂衡湘醉始醒不到先生唫望日
芙蓉秋後為誰青
　　　祁陽
形影相隨自不孤觀頥敢道口難糊度香橋外寒芒動
遥望文星落半途
　　　全州
驅轂沿湘蓂己更湘源寒日曜前旌行人半入炊烟裏
報到南邦第一城
　　　觀陡
流水波波蕩逺天一波一曳陡間船鬼謀不與人謀㑹
坐見通渠作涸泉
　　南界獞村二絶
誅茅作瓦十餘家竹裏寒梅漸著花莫嘆獞兒生意少
谷風偏起自天涯
陸菁山下界南村古壁嵯峨宜駐軍健兒伐皷奮雙臂
細雨廉纎天欲昏
　　江北紀行十六絶
　　　六合觀(明太宗/渡江處)
神龍奮迅挾風雷洶洶鯨波一叱開萬國班聲海應沸
太平天子自燕來
　　　江浦別莊孔昜先生
天南天北往來間盡日看山了未閒頗覺崑崙多逺𣲖
定山髙對小廬山(定山孔昜先生所居小/廬山白沙先生所居)
活水亭前草閣東偶來無語立從容梅花淡淡含春色
野竹瀟瀟動谷風(活水亭草閣皆孔/昜先生所建者)
　　　昇中寺(在江浦縣南二十里宋/髙宗南渡曾飯于此)
山僧貌古袖翩翩猶記髙宗駐蹕年敗壁朔風應掩耳
幾車寃鬼泣江天
　　　烏江觀項羽廟
天挺雄豪殄暴嬴喁喁四海望更生却忍操脂投烈熖
自干天紀望何成
天亡一語更含糊正恐君王善戰辜垂死此心猶未悟
江流千古慘悲嗚
　　　和州觀(明太祖/渡江處)
百年塞馬嘶華月南下天兵駐此濵椎髻掃除施冕弁
江津莫錯比河津(江津指采石/河津指孟津)
鐵騎長驅出塞門髙皇功業配乾坤白旄黄鉞濟江處
盈盈水木含清芬
　　　含山拜游定夫祠
聖涯涵泳程夫子門下如公不數人遺塜歴陽阡陌裏
殘霜枯草獨生春
　　　居巢弔范增
秦項真如弟與兄滅秦興項子心情剛柔迭勝本天道
竒計原來學未精
　　　夜宿廣徳寺
驅車逺出長林下偶共孤僧語幽榭春星半壁淡無輝
獨醉松風了清夜
　　　曉飯金城寺(曹操伐吳/駐兵之地)
坐看流水縁溪碧深院落花香靨積東都腐蘖訃吞吳
長坂屯軍尚遺壁
　　　遊冶父寺(歐冶子鑄劎/之所故云)
山葑纎脆裊銀絲飯客䖍供行者師指㸃雲端歐冶宅
劎光中夜白差差
　　　經周瑜墓(在廬/江縣)
破盡曹瞞百萬師建安遺叟望傳麾可憐皎皎鍾山月
不照成都赤羽旗
　　　桐城贈方與義同年(與義以黄門謫知資陽/縣時守制居別墅未㑹)
鬢根花影帽簷風閃閃風花百醉中欲躡芒鞋尋別墅
今吾恐與故吾同
　　　安慶謁余忠宣祠
賊衆侵元公死之百年俎豆謂非宜天弓若射欃槍日
併毁降旗與戰旗
　　桂林雜題十一絶
　　　伏峒祠
蒼梧水手亦何知勸我祈釐伏峒祠伏峒祠神知我否
我生元不慣祈釐
　　　上灘
篙師疾呌如寃鬼聲徹江心石也穿急雨一篷揮汗罷
惡灘猶說在前川
　　　開酒
僕夫熯矣我猶強有酒盈樽忍獨觴散與僕夫同一醉
半江風露夜初涼
　　　觀漁
廣西人家避獞賊盡住陂陁臨水山或移小艇供垂釣
只去前頭一兩灣
　　　十六夜同獻臣對月
昨宵對月負佳期今夕開樽野水湄月色細看元未改
人心安得本無疑
奴剛持酒到沙頭月亦東來照我甌人事天機都恰好
却疑今夕也中秋
　　　崩沙
有客相逢崩沙滸正值船頭西去時㑹得虎溪三笑法
青山影裏一枰棋
　　　平樂
景陽先輩亦賢哉廷美同官水部來院裏燒香方罷淚
中亭詩句更興哀(葉景陽余廷美俱卒平樂時/拜廷美櫬而讀景陽詩也)
水心亭子隔浮埃石趾團團類劈開醉來不記昭潭路
道是嚴陵舊釣臺
　　　登鑑山寺
西風吹瘦㵾谿形雲蹬躋來百級零寺裏有僧都未見
晩峯遥映佛頭青
　　　山粟
山粟離離被石頭也須銷得老農憂日斜獨自縁青壁
手把長矛逐野猴
　　洪江驛
　　　成化初伯兄麟官此驛時苗蠻作耗兄擁衆登
　　　寨禦賊有功
亭外深隂慘欲昏荒茅芾芾亂流渾寨門一劎遮勍冦
猶見居人話伯昆
　　惶恐灘憶文丞相詩句
戰馬横奔寳刀折邊軍夜醉闗山月厚禄徒資賣國人
傷心恥向灘頭説
　　暮發吉水
流水涓涓月一規月中人在水心時乾坤好景元無數
喫用今宵些子兒
　　水碓
萬轉冰輪挾雪飛俄然飛去復來歸欲拈匕筯還思睡
幾粒盤飡觸駭機
　　水磑
眼空心正齒參差不法工倕法偃師我有一車三百輻
肯教容易水心湄
　　晩泊洪福寺前大水
竈底蛙聲木上罾洪濤滅盡各村燈船頭佛脚疑相並
只好低徊對野僧
　　湖水漲入龍頭山無復畔岸舟人迷惑誤入興真
　　　觀㑹道士茶話戯題一絶
柔櫓縈迂度林杪落花深處聞啼鳥仙翁出洞笑相迎
流水悠然天杳杳
　　莫投上葉村二絶
白妥紅殷翠欲勻小園猶見未殘春盤中細蕨兼新笋
更喜山家味最真
野翁短髮亂鬙鬙門外春山懶自登獨有池魚堪飯客
日斜閒放兩三罾
　　過羊橋峽
千尋絶壁凌丹闕百丈飛泉墜碧潭半醉中流一俯仰
此身疑與列仙參
　　兵書峽
懸崖一櫝古嶙峋百箭紛披激水濵恐有鬼仙曾脱骨
謂弢兵法却非真
　　沉香巖
巖广垂空萬木斜仰窺如對鏡中花吏人報道三年外
尚有沉香積數車
　　金利水口
埜童笑入青蘿去門掩江聲落日斜一段風光催客棹
傍人莫問脚頭賖
　　莊田坂中
笋輿懸度百家莊道道渠泉版版墻二月生涯巳盈目
麥波蒼翠菜花黄
　　夀康驛讀韓都憲詩刻
江亭此刻不糢糊二十餘年冦難除燈火夜談聽父老
相公開府在蒼梧(鄉人云自韓公移鎮/梧州西賊不復作矣)
　　封川館中書堯夫遊伊洛詩因述此
荼因味苦難成啜花到春深不可移獨掩半扉無一事
戯書康節數聨詩
　　南津阻風
風留客舫南津口獨語蒼頭欲暮天微火漸温茶鼎沸
遶篷添得茘枝烟
　　韶州
曲江山色青於染㸃破遥空數片雲柔櫓晩經清絶處
客愁應減兩三分
　
　
　
　
　
　古城集巻六
欽定四庫全書
　古城集補遺
　　　　　　　　　　　　　明　張吉　撰
　　待報記
秋七月癸丑月當食晡時坐㕔事待報赴軍司奏皷有
持牒者匍匐詣庭下泣且訴曰某浙東金華人業醫淪
落于兹久弗克返有近村人以視疾請貸馬而往道遇
貴者未即下被執以歸捶掠無完膚烙其馬納諸官既
而捨之則貸者辭以烙故不受歸其直巳復奪取之是
以訟嗚呼醫賤役乘非所宜也之近村馬可不貸也是
皆當巳不巳以及於難易曰負且乘致冦至聖人之言
雖厯萬世如指諸掌如此若貴者馭民不以其道怙勢
馮怒凌虐不辜是亦為冦而巳欲避其名其能説乎是
雖一事君子小人之大戒存焉不可不記
　　端州石鳳記
端北石巖中有石肖鳳者二郡人因以雙鳳目之亦嶺
外一竒觀也庚戍十有一月偶以公暇載酒造焉觴既
潔座客陳冕子文氏揮手離席指顧鳳處且曰近為盗
竊其一求而不獲視之果然其存者昻首振羽不跱不
翥儀章奕然與鳳無異因嘆竊取者之不仁獨秘以為
己私不與衆人公之也夫鳳靈物也其見其隱瞷道隆
汚葢矰繳所不能逮豢養所不能馴兹獵於匹夫匹婦
之手非以其質非耶韙其聲而羸其實其弗克獨完也
則宜使是石也鳳固非今日從容狎玩之資而彼亦安
得快其忍心耶噫鳳不可見矣茍是石存而不毁亦足
以識鳳之在目而使斯人無忘其所願也彼竊取者真
不仁可論也夫因識諸石以勸來者
　　邵氏小宗譜序
家之有譜所以紀世次叙昭穆辨族屬也世次有逺近
不紀則忘昭穆有尊卑不叙則紊族屬有疏戚不辨則
淆三者有一焉人道乖矣此君子之所懼而譜牒所以
不可廢也抑古人之於宗族統之以五宗之法綴之以
㑹食之恩經之以冠笄喪祀之禮紀之以孝弟睦友子
愛之道所以維持總涉之者無不備焉而猶懼其不免
後世數事盡廢獨餘是法可以使人少知本源𣲖别之
因革不至於離散耳復棄弗圖則數世以後恐死者不
知其墓而樵採莫之避生者未諳其面而俯揖不相加
矣此尤君子所不忍而譜牒其可忽諸邵氏小宗譜者
譜邵氏之小宗也邵出康節先生弟維之後世居湘隂
禄塘是譜則維十世孫宗仁與族子康孫之所析焉邵
氏大宗故譜備載家世本末甚詳至是各錄一支以便
省覽而邵氏之譜三有合而為一者焉有析而為二者
焉凡若子孫觀其合而一者則思繼别而下初無彼此
之間可以念其同矣觀其析而二者則思繼禰以外不
無輕重之差可以審其異矣念其同者情也審其異者
義也情不掩其義義不滅其情則其有所懼而不忍者
庶幾免與今刺楚雄敏汝學者宗仁從子而吉之莫逆
友也請述其故以告其家故不辭而為之序
　　送石經厯序
朝覲之制所以秩君臣之分達幽顯之情審治忽之幾
明黜陟之法其為典也甚重考之虞書周禮諸經所陳
及秦漢而下厯代信史所載雖有沿革損益之宜未有
芟夷鐫削以為無益不舉行者我太祖高皇帝既掃有
元肇造區夏乃斟酌古法約為三年一朝之制先期方
伯守令暨百執事各舉所守境内神祠職役版籍符章
以及孝廉奸細之徒窑冶魚鹽之利備書諸冊挾詣京
師與衆畢㑹越明年月正元日入見獻焉於時冡宰齋
戒受質日集百工於庭按其事之善敗考其政之舒慘
原其心之公私察其識之明昧復以上聞乃因殿最以
行賞罰故事情無所掩覆公器不至濫施為萬世不易
之良規也逮兹百有餘年聖子神孫守而勿失今皇帝
嗣大厯服恪遵成憲愈久彌著成化二十三年實當天
下朝覲之期時景東則我經府石君介夫將事介夫見
可而行聞善則服其官是郡六載有竒而民悦之是行
當書上最以快衆望必矣雖然尚有説焉景東地極邊
陲民甘鄙野婚姻葬祭之不經九法三綱之未著皆子
習聞而稔見者亦思告諸方伯以達冡宰冀上聞乎其
歸也亦以上國道德仁義之風文物衣冠之懿不靳不
匿播告于吾民乎夫下有以達之於上則司牧民者知
治道猶有未洽而以堯舜之心為心上有以達之於下
則凡作我畜民必思改絃易柱而恥弔詭矜竒之習有
不足為者矣此君之所以責望臣之所以對揚而朝覲
之典古今所以踵而行之之義也若其旅進旅退無可
無否執虚文以應故事廢公道而媚私門其所負者可
勝言哉行矣試以吾言仰而思之必有合者毋徒曰是
非吾所及也朂諸
　　楚雄陳貳守作拱辰橋序
雲南處天下之顛衆山羅列萃為淵藪無甚廣河博澤
諸郡經流曲折盤束山峽間率湍猛駛疾恠石齗齶錯
午雖有舟楫不得施當涉之津賴橋以濟而水勢震盪
激囓木梁輒壞嵗一勤民者皆是也楚雄拱辰橋舊名
前浪材亦木耳今太守邵公與今貳守陳公圖為堅久
之計乃命工鑿石為之而易以是名葢創謀經始則邵
公而區畫綜理終竟厥事實陳公也𨽻邑定邊令馮
君源廣遣使告曰古人有編竹橋濟浮蟻者卒以隂德
魁天下况濟人乎二公此舉必吾子喜聞而樂道之者能
言乎哉予不獲辭既為邵公繆言之矣敢愛一言於陳
公乎孔子作春秋凡城池郛郭臺觀門廐苑囿一切力
役之征並書諸冊説者以為重民用也獨橋梁一事不
經見豈魯地七百里之中沂泗濟汶諸水所道厯二百
四十二年之久獨無一橋可紀與疑亦有焉聖筆變例
畧之也矧僖公既修泮宫橋必三己考諸經而不載非
在所畧乎夫用民一也聖人作經或備而不削或畧而
不書則夫因民病涉不得己而有為視彼得巳不已重
困民力以為之者固亦有間而橋梁匪他力役此不亦
彰彰矣乎故子産以乘輿濟人孟子譏其惠而不知為
政及論所以為政則亦不過因時以治橋梁而己嗚呼
聖賢貴王賤霸故佚道使民協於王道春秋以為常事
不書而孟子所以辯子産者亦以王道律之耳公所為
葢得春秋孟子之㫖而馮君之請不為無謂則予不以
諄複己於言者其亦有以也夫其亦有以也夫
　　贈那太守序
元江太守那君既拜官涖政景東太守陶君議遣重客
往賀之謂不可無一言也而屬諸予予亦意忝吏兹土
於那所治為隣疆域所拘不得造庭下周旋再拜以就
下賓之位則其所屬者固不敢以不能辭今之郡守古
二千石刺史之職也漢宣帝嘗曰庶民所以安其田里
亡嘆息愁恨之心者政平訟理也與我共此者其惟良
二千石乎唐文皇亦言為朕養民惟在都督刺史二君
漢唐令主其言如此郡守所繫匪輕可知我朝列聖相
承尤慎其選中州諸守非廷臣久𨽻臺省有聲望者不
注否則外大夫之奉訓議治平最優者也獨雲南逺在
要荒之外國初諸蠻梗化叛服不常西平侯以便宜從
事令各酋有能奉土入欵者即拜以官俾世其職故那
氏得以代守元江至那君亦貰厥尤而官之夫廷臣之
𨽻臺省與夫外大夫之奉訓議皆奮身甲科累勤他職
者也僅獲選守一郡良為不易而那君席其資䕃不仗
一藝而有之又若無甚難焉天下之物得之難者其操
之必切而失之必不易惟其得之之易則驕逸所乘鮮
克有終者多矣脱有得之難而喪于易者其可賤滋甚
或雖易而得之卒知謹畏勿阽喪越豈不尤可賢乎郡
守一邦生靈司命與君人者分憂非特一物之比顧乃
易而居之惑孰甚焉那君世祿之家膏粱子也茍不恃
其得之者孔易而思所以居之者孔艱則賢於中州之
士拔於微賤以有其官而不敢易之者逺甚陶君所屬
豈直一人之慶一邦之慶也是為序
　　辭留唱和詩序
公始涖端在成化丁未八月而吉以𢎞治巳酉七月來
官越明年吉持公檄按獄長沙而公以疾求解職百姓
聞之憂懼不知所為於是匍匐走當道泣訴乞毋歸公
不誡而集者幾千人既得請公疾適愈而吉亦襄事以
還公自卧疾至復起視事各為詩以寄意不易韻而三
賦之闔境内外和者甚衆郡校二三子彚為是冊南都
春官尚書郎髙要程君貫道題曰辭留唱和詩而序其
首間示予次第閱之雖其音節氣格不無浮沉俚雅之
辨而切切以憂公之去喜公之留為情則諸篇一律也
予嘗論今之為政當先救其敝而徐圖之則民不勞而
定矣昔西門豹治鄴知其弊在結婚河伯故首斃其囮
俾民不惑而鄴人免為魚焉㢘范守成都知其弊在火
禁故下車之初毁削先令聽民夜作百姓以為便而歌
之二人古良吏也其載諸史冊赫赫在人耳目厯久而
不磨者亦惟先救其弊而已今天下郡國弊如牛毛為
守令者舎是弗圖而或以他術先之可謂知所務耶肇
慶為郡上通蒼梧下接南海蒼梧乃奉命専征兩廣文
武大臣開府建節之地而近世復以中官㕘之南海則
東廣藩臬諸司涖政之所凡諸司政令之建革刑獄之
讞覆兵欵之調度與夫水旱災傷之當賑䘏􁀙猺之患
冦盗侵掠之虞可討可撫必修䖍封具信使馳詣蒼梧
咨禀進止往來絡繹殆無虚日而開府百執事之人執
牘乘傳以事奔告南海者亦復稱是嵗時館穀之資送
迎之費遞夫積功不可勝計而官吏夤縁奸宄誅求萬
端民受其殃痛心疾首無所控告其來非一日矣公始
至一訊得其要領慨然嘆曰此弊不熄民何以堪則躬
節儉礪㢘介以杜其源裁不急之務簡無名之使節非
禮之㑹以塞其流而又推之政事之間深謀逺計一以
是道行之於是諸色需求十減七八財力既節疾苦自
瘳此端民所以德公而留公之本心也嗚呼善為政者
果不在於先救其弊也哉言者心之聲詩者言之成文
者也公之有詩欲人無和不可得也雖然公之所以裕
於己而孚諸人葢有非吉之所能知者而民之所以德
公將止於斯耶抑否耶葢又有非吉之所能知者感嘆
之餘既倚韻而和其詩復僣為之序公姓黄名琥字瑩
之江右豐城人於吉丈人行也
　　永思堂序
堂名永思識終身不忘親也為人子者終其身不忘其
親可也而或以存亡易其心窮達貳其志非罪與今夫
冶氏之金丱人之璧天駟之駒冰蠶之錦可以動王侯
易富貴贖刑辟人咸寳焉然知其可寳而寳之者身也
假微此身雖百其物將焉用之是身之可寳有甚於物
明甚而吾身所從來者忽焉不思亦何忍哉景陽周君
維嶽舊業鄉序時繼失怙恃後貢京師遊太學著錄選
曹而歸語及二親未嘗不流涕因名其堂而請予序之
夫思親之心人子孰無而不遷於物者鮮矣物雖多大
端有二富貴也貧賤也先富貴後貧賤者易為隱約所
射而褫其思先貧賤後富貴者易為驕逸所乗而蔑其
思茍不罹乎此而終始睠睠弗忘其親則不及人非所
患矣周世為農至維嶽始以明經登仕籍將有民社之
寄所謂先貧賤後富貴者豈其人歟士方微時冠帯食
飲之需寢處燕逰之所與夫骨肉之歡姻交之誼皆不
改其平素而春秋旦暮履寒霜觸隂雨吾親獨不可得
而見雖甚忍者不能無思逮其得志綺麗足以華其躬
肥甘足以悦其口深簷廣厦足以娯其體膚而先後奔
走百執事之人具非疇昔之比豐乎外必嗇於中樂乎
新必遺其故而允念其親無少變者不多見矣嗚呼為
人子者無以有巳而以得志忘其親其罪可勝誅耶觀
維嶽所以名其堂其志槩可想焉姑書以為他日張本
　　賀鄭師順菴先生八十壽詩序
成化丁亥秋吉始皷篋學宫其年冬邑博莆陽順菴鄭
先生奉命來官越九年先生秩滿去任吉亦繆汚薦牘
竊食中外二紀於兹先生既歸堅卧不出吾庠自是更
師屢巳而律巳範人規模次第奕然可觀者舍先生與
寧徳左君希哲無稱焉然希哲職司訓典與權門姻黨
嗜利無恥之人為貳凡事避嫉逺讒厚自韜匿勢有不
得同於先生者聞諸故老鄉先生云吾餘邑博之賢者
自大司成頥菴胡公之後百餘年間僅見鄭師一人而
巳以吉考之信然夫以曠越數世僅得明師二人而自
先生之去積年迄今復寥寥未見則邑有明師良為難
遇而吉之横經泮水乃獨得與先生在官相始終謂非
幸與先生孝友温恭教人務端心術而謹趨向俾業一
經巳上咸知以飭躬濟世為務而弋取名位之計非所
汲汲焉其遇人雖樂易多恕而能慎辭命靳許可諸生
侍側咸視其一嚬一笑卜巳隆汚吉自齠年獨䝉延譽
當時不過歡慰自力而己安知先生之難遇也逮夫緜
厯世故閱人既多求可嫓休先生者百無一二乃知明
師難遇不獨吾邑為然天下之通患也吉既得之以為
終身之幸則敬事先生誠宜與事吾君事吾父者如勘
符分禮也而因循嵗月久曠就養之儀捫衷自愧其辠
可勝言哉為幸為罪在先生固或忘之而吉不能一日
忘也今年先生春秋八十冬十月九日乃其初度之辰
吉既賦古體一章遥拜介壽復摭平日之所不能忘者
冠諸其顛以識吾私云詩曰
我登孔廟師來初師去令我多聲譽十年師力百倍餘
礱磨滌濯兼吹噓憶昨捧擁承明廬佩師訓戒同寳琚
食人之食乘人車事乖勢激忠憤攄呼盧一擲驚羣摴
萬里風雲紛巻舒洞庭汲雪烹寒魚金馬闗頭褰暑裾
縱觀桂海翔南墟卧聞戎馬喧儲胥豈無多士摻我袪
憶師暌違捫腹虚師今皓首出無輿事業兒孫千巻書
天毗鬼祐世罕如𦍑引眉壽無窮且我生野性眞狂疎
議脱驊騮驅蹇驢祝師未畢更祝予早航閩海登師閭
百年相倚如蛩驉
　　禹貢疑誤辨
貢於嶓冡導漾之下則曰南入於江東匯澤為彭蠡東
為北江入於海於岷山導江之下則曰東迤北㑹於匯
東為中江入於海此二條者朱子及九峰蔡氏皆以為
彭蠡乃江西諸水所瀦固無仰於江漢之所匯而江漢
二水竝持東下又不見所謂北江中江者執是以疑經
文之誤其説甚備愚嘗親厯其地細觀其説而以經文
證之乃知經本無誤二先生之説皆過論也夫匯本訓
迴乃下流泛溢他水勢不能洩於是迴旋渟滀瀦而為
澤之謂也今春夏之間江漢水漲則彭蠡之水鬱不得
流而逆注倒積漭為鉅浸茫然數百餘里無復畔岸其
匯為澤葢如此雖無仰於江漢之所入然實賴其下流
充牣故湖水壅閼沮抑而不能出方能成其澤耳非謂
江漢之水截入澤内而為匯也若其截入為澤則但如
他條曰至曰入可也何必變文言匯哉此東匯澤為彭
蠡東迤北㑹于匯本無誤也漢水不言㑹者為江水所
隔與彭蠡不相接也江水不言彭蠡者與漢互見也逮
乎二水漸消則彭蠡之水溢出大江循南岸而行與二
水頡頏趨海所謂其北則江漢之濁流其南則鄱陽之
清漲是已第江水濬發最在上流其次則漢水自北岸
而入又其次則彭蠡之水自南岸而入三水並持東下
則江為中江漢為北江而彭蠡之水入江竝流為南江
者不言可知非謂分支各𣲖判然殊途為二江也此東為
北江東為中江入於海亦無誤也而理明義精如我朱
子九峰又其髙弟乃皆不能無疑於斯何與况經文簡
奥其言南入於江東匯為澤葢亦無逺不包而曰南曰
東與今水道屈折迤邐勢正相符今卻又云本文自有
謬處與今水道全然不合不可强解此不可曉也又按
江水自東陵而下漢水自漢陽而下其勢皆漸趨東北
今湖口為江漢所匯之處正在東陵漢陽東北與經文
亦合今卻又云於漢水則宜改曰南匯彭蠡於導江則
宜改曰南㑹於匯此又不可曉也若夫所謂横截而南
入於鄱陽又横截而北流為北江又謂至此而後一先
一後以入於彭蠡既匯之後又復循次而出以為二江
此自說者之誤非經文之誤也葢經意以為漢雖入江
而自循北岸以達於海不可泯滅故有東匯北江入海
之文朱子偶未之思以為二水既合則有江無漢故既
疑其誤而復有取於鄭樵之説以為東匯澤為彭蠡東
為北江入於海二句宜衍蔡氏篤信朱子不復别求其
説遂再立論以疑經皆非也或曰南之有江猶北之有
河皆大水也然渭水洛水皆入於河不言中河北河安
知中江北江之説不為誤乎是不然河源逺出悶磨黎
山自積石龍門而下氣勢雄猛流波洶洽而洛渭二水
近出鳥䑕同穴熊耳諸山不數百里遂達於河幾不能
見安得與河為敵若夫江源出於岷山漢源出於嶓冡
既不相逺而其通流之地大小雖殊終不相掩則漢雖
入江猶得各紀其為匯為江入海之實夫豈過乎河可
以包渭洛而江不得以包漢故於兖州則曰九河既道
不兼渭洛而言荆州則曰江漢朝宗於海對舉二水而
並言之貢之立義精矣嗚呼經賴真儒而明貢有朱子
及蔡氏者為之辯析其義猶晦信夫説經難矣
　　綱目發明辨
尹起莘氏發明綱目所書魏王曹丕稱皇帝廢帝為山
陽公漢中王即皇帝位謂陳壽志三國全以天子之制
予魏而以列國待漢故通鑑因之以魏紀年至綱目始
以昭烈承獻帝之後紹漢遺統葢通鑑自謂姑取其年
以紀諸國之事故其説不得不出於彼綱目取春秋之
義以示天下萬世之正論故其説不得不出於此二者
固並行而不相悖要亦有待於互相發明此不知綱目
者也信如其説則是三國志通鑑之帝曹丕綱目之帝
昭烈蓋亦無乎不可而朱子特筆起義初非本于天理
人心之不可泯滅不過别立一説以與他書角立相表
裏豈其然乎陳壽之帝曹丕陳壽之罪也通鑑因而不
改司馬公之失也綱目特筆改定此乃朱子所以扶天
經正人紀以杜後世簒竊之源天下古今之大義也漢
自桓靈不君四海靡沸獻帝寄食虎口不得一有所為
然而天命猶未改也故昭烈以親髙皇帝子孫奮興閭
閻規恢前烈雖有志弗就然名正言順豈彼奸雄僣偽
所可同年而語耶今有鉅室之家中葉震業末祚寖微
其强奴悍婢因而盜其貨寳據其貲産以自雄於一鄉
視其故主子孫僅同役厮此固王法必誅無赦者也設
使縣官無識而誤坐之監司依違不施折辨為司冦者
心知其寃復可漫無一語以相可否邪故陳壽之志縣
官無識而誤坐之也通鑑所紀監司依違不施折辨者
也綱目所書司冦據經執理以論其寃也今按分目所
載正以見壽之謬妄無稽與温公因仍不改之失而反
謂其並行不悖互相發明可乎嗚呼髙帝子孫稱尊如
故乃帝僣偽以擠之使天壤易位冠履倒施習以為是
而莫覺其非者垂千年矣不有綱目特筆大書表而正
之則春秋尊王之義終隠弗彰而亂臣賊子接踵當世
豈復自知其罪耶事固有可以互相發明者而不在乎
是也予嘗求而得之如諸葛孔明所謂漢賊不兩立王
業不偏安詞嚴義正凛如秋霜正與綱目所書先後互
相發明而反以其討賊為入冦者果何謂耶其心亦安
忍耶陳壽悖妄小人無足言者孔明君實未知其孰賢
然使君實生於孔明之世吾不知其事曹氏與孫氏與
抑昭烈與姑併述之以俟知者
　　張南軒先生諸州學記解
有是物必有是用舍其用以為言非善言者也簀而寢
几而慿釜􁃿而炊杵臼而鑿天下之物未有無用虛設
者也今有童子於此指簀而問何為必告之寢指几而
問何為必告之慿至於指釡􁃿指杵臼為問亦必明言
以告之烏有宛曲譸張依違失義忍以愚弄其兒而可
為乎况堂堂士君子麗澤之區實道術隆汚風化盛衰
之所闗繫而借重于我之一言又可不究其為用之實
俾燦如繁星人人仰見得以相師相朂同臻於斯道乎
予觀張南軒先生所作諸州學記未有不援學所以明
人倫及三綱五常為説者因陳襲朽不以為嫌讀者往
往未及終篇巳欠伸思睡或竊笑其雖不作可也嗚呼
此南軒之所以為南軒非後學所敢輕議也與先生學
校之制甚詳其政甚備豈直聳人觀瞻而驅諸少年者
聚謀資身之䇿耶固使學者各明人倫復其天性而己
使是記出於宋諸文士之手必思篇立一説變化鼓舞
而黼黻笙鏞鏘鍠焜燿良可娯人耳目忘倦然譬諸朝
霞夕靄千態萬狀倐忽有無非不爛然可觀而隨風蕩
滅不震不霖則其澤物之功微矣况文勝質敝者自然
之理而臧三耳之説雖工終不如兩耳之坦明易曉也
今為文勒諸金石垂耀將來徒取膾炙人口以賈聲稱
於我與抑欲風厲士心使之正其趨歸與茍欲風厲士
心正其趨歸則遺棄本用别為一種艱深恍惚之説紿
誑豎孺以為工者未見其可也肆觀先生他作率能别
出意見推陳致新夫豈獨拙於此耶其用在是君子立
言垂範固不可舍重趨輕徒滋無益而巳今見操罟握
罾者不談取漁之術見荷鍤秉耒者不道力穯之方而
姑與之箕踞危坐厯舉古諸無稽連鼇雨粟之説以相
蠱媚將使之蕩然遊心汗漫不至盡喪其業而敗其生
不己也然則力慕神竒不究物用以為説非徒無益乃
種禍於人者也曾謂南軒為之乎余嘗厯觀宋諸文士
之文𢎞舒暢沛雖或不能盡協於道而議論淵源抑揚
開合節奏疾徐自中程度非茍作者故能各名其家可
傳於後近見有操筆執牘傲然以能文自負者夷考其
歸不過追琢辭華以泄其胸臆之私見或剽竊老佛之
緒餘甘心自佹於聖人之道而不知恤此固宋諸文士
之罪人設遇先生請備驅使猶或麾斥不容而彼方且
自珍其説以為腹誹先生之計嗚呼可謂愚哉
　　書遜志先生送平元亮序後
余觀遜志先生與平元亮論文其間有曰魏氏迄乎唐
初天下之言文者䛕乎人而巳矣宜乎時而己矣何有
於道哉唐之中世昌黎氏嘗一反之而道不足以逮文
宋之盛時程氏嘗欲拯之而文不能以勝道歐氏蘇氏
學韓氏者也故其文昌朱氏張氏師程氏者也故其道
醇合二者而有之庶幾不愧於古乎而天下未見其人
也余始聞其説而喜之既而不能無疑何則窮天地亘
古今而不易者其惟道乎若夫發而為文則其膚理胍
絡聲音態度自不能無肥瘠浮沉輕重疾徐之辨或隨
風氣以變遷或與世道為升降如燕人之御狐貉越人
之業絺麻雖有莊列之談儀秦之辨不能諭之使必同
也市井之人其詞夸鄉里之人其詞質彼豈惡同而好
異哉勢使之然也故程朱之文不能同於孔孟孔孟之
文不能同於周公亦其勢有不得不然者聖賢何心哉
然其道固未始不同文以明道道茍同矣文雖不同庸
何傷今責為程朱之道者曰胡不兼乎韓歐之文是猶
責行王道之人曰胡不兼乎五霸之術也吾恐霸者之
術未必能兼識者有以窺見其淺深矣道者水之源也
文者水之流也其源深以清其流浩以潔者周公孔子
是己後世惟二程朱子抑或可以當之復何不足而他
俟乎韓歐蘇氏平生精力敝於為文而謀道鹵莽故其
蔚然成章非無可觀而槩以精義入神之説其有合者
鮮矣有志於程朱者勿為他岐之所惑其庶幾乎因書
以自勵
　　跋傳芳録
按牒大義之陳系出古靈族鉅以顯其在閩中與齊之
國髙晉之欒郤諸宗無異蒙菴先生既彚先世已來所
蔵諸名公敘述銘賛題跋諸凡釐為是録命吉訂其訛
缺將壽諸梓以傳吉始事恥菴先生鄉邦間親其𤣥微
深逺之識公平正大之心温雅嚴重之操竊以為淵源
所自殆非一人一日之積而所以垂裕後昆者葢又未
涯也今幸備官蒙菴先生部内拜觀是錄於稽其宗竊
喜偶符所憶而恥菴先生厭世餘十年矣撫巻興思不
覺掩泣嗚呼吉之所知者無如恥菴先生而恥菴之所
不可傳者非是錄所能盡也絅齋諸公以是例之固可
槩見而拘拘捕逐風影者能有得耶然則是録亦陳氏
之糟粕而欲得諸陳風規心術之詳抑亦别有説與
　　跋滇逰集
是詩作於正徳戊辰己後時瑾賊誅鋤善類殆盡吾邦
縉紳被禍尤慘者數人公其一焉然手是編多寄懐於
物抑揚美刺咸有體裁不激不露驟然窺之葢莫覺其
傷於虎者而公之識度修逺亦不可及矣然予舊讀變
雅諸什見其於皇父暴公之徒皆直斥其名力覈其惡
不以幡幡詆毁為嫌當時作者豈皆昩於温厚和平之
體誤被登採耶嗚呼識者于此可以觀世變矣瑾之惡
亘古今僅一見者使其生於周季未必不為詩人口實
而皇父暴公之徒越在今日則雖備諸醜態亦或隠而
弗彰矣然則觀是集者固當深悲其志而一人之詘信
利害如隂陽旦暮交代於前殆不足論云
　　題呉氏累葉傳芳巻(并辭/)
古者人臣克樹勲庸流徳美於時則紀諸太常銘於鐘
鼎所以昭物軌崇報章也後世此制既廢幸而禮數之
所齒及貨力之所能為没則侈之以神道之碑墓間之
碣雖無取於貞明大烹之義猶使人得以考見而不磨
也茍柅於制額困於乏財而不得以為既其斃矣身名
翳如則與浮英濡沬同一腐爛澌滅而巳豈不大可憫
耶梅峰之呉為莆望族世有哲人今西廣副使守愚先
生特為是懼既作斯巻因裒舉其先鳳舉進士而下數
公櫽括其可傳者約為一狀徧告諸方作家為之揄揚
而吉以屬儔亦與聞焉嗚呼幸而猶有是乎否則諸呉
之善吾不得而知也夫吉之淺陋亦何足云今有碩膚
博洽之士而欲以一人之心周天下之務無以為徴吾
見所遺亦衆矣故諸呉之善須此以傳無疑也憲使公
之用心勤矣使人人以憲使公之心為心固足以章顯
揚之孝而茍有善徴雖乏登載之具畏無聞乎第呉世
蟬嫣名馨薦剡者後先相望甚衆而是巻所録暨公五
人耳餘固若是其泯泯與曰無傷也此僧入僧堂不言
而出識者以為其聲若雷是也世有作者憂不傳耶亦
憂其無可傳而巳矣間執此義為言公遽命識諸顛末
而重之以辭
瓊榮兮旖旎麗寒崿兮㠝岏悵佳人兮不見念憂思兮
無端襲芙蕖兮蕙帯欃槍為履兮卿雲為冠把芳馨兮
嵗晩遺所思兮孔安馭赤豹兮𤣥莵㕘列仙兮逰歡厭
下世兮横埃湍騎箕尾兮薄清寒嗟末𦙍兮中險艱公
再競兮理數還攬蘅芷兮藉菌蕳觸鳴王兮弄幽潺聲
要𦕈兮滿區寰
　　復菴先生墓誌銘
公諱崇字尚賢别號復菴姓楊氏豫章豐城人科第起
家仕至永州太守謝事家居三十餘年卒曽祖名顯元
末國初隠居教授以詿誤謫戍遼陽後遇例放歸自便
猶授徒不輟祖徳義早卒父行素母季氏以洪熈改元
乙巳夏四月初七日生公少欽曾大父斆學自立見重
當時遂屏他業折節讀書甫長聞崇仁籮谿胡九韶先
生師事康齋呉聘君學有源委乃往師之籮谿教人必
使先讀小學四書涵養性情以端其本故公雖治舉子
業然力惇行檢為文崇雅黜浮不逐時好皆以學有師
承自規矩繩墨中來也景泰庚午江西鄉試中式明年
春試報罷退而業於太學益自淬礪而終弗利於南宫
越十二年天順壬午拜官同知廣西桂林府事屬邑陽
朔數被冦難公一視之即能得其要領命輦江中巨石
增埤峻之小石畚置埤隂無算冦復至疑江水驟深不
敢縱渡間有亂流至埤下者廂兵乘城手石奮擊如雨
遂皆扶傷而去自是不敢輒窺郛郭皆公之力也成化
丙戍上命銓憲大臣考覈庶官任職否者罷陟之如故
事時輿論右公特陞栁州府知府移檄赴任栁麗郭馬
平縣學久乏人材公至陟降顧瞻嘆曰相其隂陽觀其
流泉俱無協也而奚望乃即其地易置位局撤而新之
不數年間髦士彚興不絶雖事有適然亦公舉不愆度
之明驗也未幾以内艱去位壬辰改知湖廣永州府事
永苦徭役不均公痛釐積弊以三等九則之法潤澤推
行役遂大均當道嘉嘆且檄他郡依倣行之㑹征貴州
苖賊及建造秀王府第行省調度饋運工需銀兩動以
數萬計公力陳本郡土瘠民貧非他郡比所運裁省殆
四之三其為政使民隂受其賜而不知多此類也公謝
事在成化十有四年戊戌後𢎞治乙丑今上即位加恩
區内詔以本官致仕其卒在正徳四年巳已月惟夘之
哉生魄享年八十有五先苦脾疾増劇貌益癯而神益
清毎中夜起坐或盥櫛待明臨終正衣冠據椅危坐問
曰子時耶家人曰然遂瞑目而逝公行己守官俱有本
末然以簡伉鼓讒弗究於用議者惜之配劉氏邑豪長
者尚寧公之女以子貴累贈至宜人生有賢行事舅姑
孝姑老病風飲食興居痿不自力宜人為之節宣調䕶
厯十年如一日焉先公十六年卒壽七十三子男五曠
例授迪功郎廉前進士厯官南京太僕少卿俱劉宜人
出康側室李氏出庥席俱張氏出而席早卒女三壻熊
兆夏卿徐楩孫男九斆孜敟畋攽􁀙敔牧(闕/)而康與斆
孜俱舉人斆以乙科署邵武教諭事焉敟畋俱生員曾
孫男二俱幼公卒之年十有一月某日曠等奉柩與母
劉合葬於邑之某鄉某山吉與㢘發解同年而㢘第一
前期率諸弟泣拜乞識其幽銘之義不敢辭銘曰
載勑若事自祈多佽越在厥嗣丕揚直聲憲古名卿惟
黯與徴京復輩作翩然鸞鶴霄漢是薄惟天祐公少欝
于躬以振其宗
　　封屯田員外郎徳興舒公墓誌銘
按狀新營之舒實出四明其先有諱賀者值唐季黄巢
倡亂踔蹂東南諸郡幾無完封賀帥義旅追擊至德興
之蒿埠立壁困之賊敗去賀以壁地川谷衍秀顧而樂
之巢誅論功郎屯營拜征虜踏白將軍武濟大夫乃易
其地今名居之遂世為德興人君名琥字廷章曾祖祖
壽祖仲吾父昭逺號葵菊翁俱不仕母程氏以永樂己
丑閏四月某生君少長鋭志讀書晝夜不輟期在奮迹
自邁然葵菊恬淡潔修有逍遥物外之意甫冠即以家
政畀君戒勿出君重違父命乃謝絶世故杜門飬親雖
家計益窘不恤後以子清貴累封承德郎工部營繕主
事奉直大夫屯田員外郎清官京師及出㕘河南省事
俱迎養至邸所善名卿大夫必先拜之執爵慶勞畢瞷
其風規大好咸嘆息升車而去祿養二十餘年齒徳兼
懋邦人尊之而君自顧欿然有譽及者輒搖首曰吾兒
不以善養以祿吾何徳堪之匵纓袍稽田自力人莫測
焉𢎞治巳酉春二月某方與客棋遽呵呵無疾而卒年
八十有一君為人孝友勤儉悃愊無華嘗大雪躬漁於
河以養朂清曰我懼廢爾業勤劬至此爾不努力讀書
不負我乎憂諸子惰恒戒之曰爾父平生夙興夜寐敝
衣菲食疾驕逸如仇讐僅克有立而敢惰而股肱鮮不
害於而家矣其義方之訓率多類此故清厯官三十餘
年公忠潔白剛正之風凛然難犯而又飲人以和不露
形迹固其天分休雅然家庭之間父師薫染之功多矣
嘗讀列子愚公移山故事笑曰此人厲志堅永不規近
效計成敗大類我因自號移山居士配王氏封宜人同
邑王某之女某既卒一子尚㓜孑無傍親妻某孀居莫
倚資産多為邑豪所奪不能自存君謀諸宜人迎歸奉
養十餘年母子相繼病死卜地𦵏之嵗時家廟祭畢别
為位致祭如儀且囑子孫毋改曰若使王氏為若敖氏
之鬼吾死不女福宜人先君十年卒𦵏本里下馬山之
原其年冬十月某日清等奉柩合𦵏焉子男四長洪仲
即清官至廣西左布政使次滄次濚女二長適胡璇次
祝穩孫男十六松桂槐朴橈楘柯機橋楊樽楩樞様檟
桷始以旋葬窀刻缺焉清既投老大懼他日無以為徴
屬筆於吉重以親故辭㫖大哀吉不敢讓謹拜稽首誌
而銘之
唐經蕩覆國步隳寃句妖兒鞭虎馳血波活活骨成坻
南土糜沸誰熄炊將軍奮劒來東陲長驅奕奕揚義麾
難紓㨗奏天寵膍築居依壁流鴻禧聞孫潜德吁可師
笭箵不括乘尾箕代逺聲沈徴我辭
　昔讀通紀得閱張古城先生彈繼曉及李孜省疏知
　先生立朝大槩丁夘秋受事來餘餘自軍興後為甌
　脱地竊獨喜為張先生桑梓之鄉與胡文敬先生接
　里閈夙昔私淑故操履敦尚後先若一獨怪兩先生
　文集俱因兵燹散失無遺使後之人欲景行者嘆無
　從焉豈非斯道之餘憾乎棆梓文敬先生集畢即訪
　古城先生遺藁幸原本憗存於簿書餘隟挑燈繙閱
　謬為條析序次為巻者六謹付剞劂工甫竣復得文
　若干首久逸在人間亟補入以徴璧合并畧述梓行
　之原委於簡未云毘陵後學楊棆謹識
　
　
　
　
　
　
　
　古城集補遺
