#+TITLE: 古樂府-元-左克明
#+DATE: 2016-06-11 12:26:07
#+SOURCE: github.com/kanripo/KR4h0084 master 1abd4bab                
欽定四庫全書　　　　　集部八
　古樂府　　　　　　　　總集類
　　提要
　　　　(臣/)等謹案古樂府十巻元左克明編克明自
　　　　稱豫章人其始末未詳自序題至正丙戌則
　　　　順帝時也是書錄古樂府詞分為八類曰古
　　　　歌謡曰鼓吹曲曰横吹曲曰相和曲曰清商
　　　　曲曰舞曲曰琴曲曰襍曲自序謂冠以古歌
　　　　謡詞者貴其發乎自然終以襍曲者著其漸
　　　　流于新聲又謂風化日移繁音日滋懼乎此
　　　　聲之不作也故不自量度推本三代而上下
　　　　止陳隋截然獨以為宗雖獲罪世之君子無
　　　　所逃焉云云當元之季楊維禎以工為樂府
　　　　傾動一時其體務造恢竒無復舊格克明此
　　　　論其為維楨而發乎考宋郭茂倩先有樂府
　　　　詩集所錄止于唐末極為賅備克明此集似
　　　　乎牀上之牀然考李孝光刻樂府詩集序稱
　　　　其書歳久將弗傳至元六年濟南彭叔儀始
　　　　得本校刻是郭書刋板之時僅在克明成書
　　　　前六年其板又在濟南距江西頗逺則編此
　　　　集時當必未見郭書非相蹈襲且郭書務窮
　　　　其流故所收頗濫如薛道衡昔昔鹽凡二十
　　　　句唐趙嘏每句賦詩一首此殆如春官程試
　　　　摘句命題本無關於樂府乃列之薛詩之後
　　　　未免不倫此集務溯其源故所重在于方題
　　　　古詞而變體擬作則去取頗慎其用意亦逈
　　　　不同也每類各有小序核其詞氣確為克明
　　　　自作其題下夾註則多摭樂府詩集之文紫
　　　　玉歌條下並明標樂府詩集字今考其臨髙
　　　　臺條下引劉履風雅翼之説尚與克明相去
　　　　不逺至紫騮馬條下引馮惟訥詩紀之説則
　　　　嘉靖中書元人何自見之其由明人重刻臆
　　　　為竄入明矣乂馮舒校玉臺新詠于焦仲卿
　　　　妻詩守節情不移句下註曰按活本楊本此
　　　　句下有賤妾留空房相見常日稀二句檢郭
　　　　左二樂府並無之今考此本乃已有此二句
　　　　知正文亦為重刻所改不止私增其解題矣
　　　　然元刻今未之見無由互校刋除姑仍明刻
　　　　錄之而附訂其謬如右乾隆四十六年正月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
古樂府原序
漢武帝立樂府官采詩以四方之聲合八音之調用之
甘泉圜丘此樂府之名所由始也厯世相承古樂廢缺
雖修舉不常而日就泯沒博洽推究師授莫明於是凡
其諸樂舞之有曲與夫歌辭可以被之管絃者通其前
後俱謂之樂府上追三代下逮六朝作者迭興倣效繼
出雖世降不同而時變可考紛紛沿襲古意略存或因
意命題或學古敘事尚能原閨門袵席之遺而達於朝
廷宗廟之上方三百篇之詩為近而下視後世詞章留
連光景者有間矣克明竊伏山林有志兹事見聞淺鮮
終不克成數年以來勉强就緒採摭前人之餘意探求
作者之異同按名分類刪繁舉要唐人祖述尚多非敢
棄置葢世傳者衆弗頼於斯是編也謂之古樂府故獨
詳於古焉記曰凡樂樂其所自生愚之管見亦欲世之
作者泝流窮原而不失其本㫖云耳其為卷也凡十而
其為類也八冠以古歌謠辭者貴其發乎自然也終以
雜曲者著其漸流於新聲也嗚呼樂府之流傳也尚矣
風化日移繁音日滋愚懼乎此聲之不作也故不自量
度輒為敘次推本三代而上下止陳隋截然獨以為宗
雖獲罪世之君子無所逃焉至正丙戌良月豫章後學
左克明序
欽定四庫全書
　古樂府卷一
　　　　　　　　　　　　元　左克明　撰
　古歌謠辭
　　　上古帝王之世徳化下洽民樂無事故擊壤之
　　　老人康衢之童子與夫卿雲之瑞南風之時民
　　　莫不因之而成歌其後風衰雅缺而妖淫靡曼
　　　之聲起至周衰有秦青復有韓娥衛之王豹齊
　　　之綿駒皆稱善歌世傳其能然並徒歌也爾雅
　　　曰徒歌謂之謠廣雅曰聲比於瑟琴曰歌韓詩
　　　章句云有章曲謂之歌無章曲謂之謠梁元章
　　　纂要云齊歌曰謳吴歌曰歈楚歌曰豔浮歌曰
　　　哇振旅而歌曰凱歌堂上奏樂而歌曰登歌亦
　　　曰升歌漢時有相和歌本出於街陌謳謠而吴
　　　歌雜曲始亦徒歌後入於樂府故歌有因地而
　　　作者易水垓下之類是也有因人而作者五子
　　　華元之類是也甯戚以困而歌項籍以窮而歌
　　　鄭子産孔子漢張堪皇甫嵩郭喬卿俱取其政
　　　治而歌雖所遇不同至於發乎情則一也厯世
　　　已來歌謠雜出今採録以繫其末云
　　　擊壤歌
　　　(世紀帝堯之世天下大和百姓無事有八九十/老人擊壤而歌風土記壤以木為之前廣後鋭)
　　　(長三四寸形如履臘節童少以為戲分部如摘/博藝經又云長尺四闊三寸將戲先側一壤于)
　　　(地遙於三四十步以手中壤/敲之中者為上古野老戲也)
日出而作日入而息鑿井而飲耕田而食帝力於我何
有哉
　　　康衢歌
　　　(堯微服游於康衢聞童兒謠堯喜問曰誰教爾/為此言童兒曰聞之大夫大夫曰古詩也堯還)
　　　(宫召舜因/禪以天下)
立我烝民莫匪爾極不識不知順帝之則
　　　舜歌
　　　(舜雖治定功成禮備樂和而君臣之間或作歌/以責難於臣或賡歌以責難於君三百篇其權)
　　　(輿於/此乎)
股肱喜哉元首起哉百工熈哉
　　　賡歌
元首明哉股肱良哉庶事康哉
　　　又賡歌
元首叢脞哉股肱惰哉萬事墮哉
　　　卿雲歌
　　　(尚書大傳曰舜將禪禹於時俊又百工相和而/歌卿雲帝乃唱之曰云云八伯咸進稽首曰云)
　　　(云帝乃再歌曰云云史記天官書曰若烟非烟/若雲非雲郁郁紛紛蕭索輪囷是謂慶雲慶雲)
　　　(即卿雲葢/和氣也)
卿雲爛兮(舜/)明明上天(八伯/)日月有常(舜/)
卿雲爛爛糺漫漫兮日月光華旦復旦兮
明明上天爛然星陳日月光華𢎞予一人
日月有常星辰有行四時順經萬姓允誠於予論樂配
天之靈遷于賢善莫不咸聽鼚乎鼓之軒乎舞之精華
已竭褰裳去之
　　　南風歌
　　　(樂録曰舜彈五弦之琴歌南風之詩樂書曰舜/歌南風而天下治南風者生長之音也舜樂好)
　　　(之樂與天地同意得萬/國之歡心故天下治也)
南風之薰兮可以解吾民之愠兮南風之時兮可以阜
吾民之財兮
　　　夏人歌
　　　(尚書大傳曰夏人飲酒醉者持不醉者不醉者/持醉者而歌曰云云伊尹退而更曰云云薄湯)
　　　(之都/也)
盍歸乎薄薄亦大矣(夏人/)
覺兮較兮吾大命格兮去不善而善何不樂兮(伊尹/)
江水沛兮舟楫敗兮我王廢兮趣歸於薄薄亦大兮(夏人/)
樂兮樂兮四牡驕兮六轡沃兮去不善而從善何不樂
兮(伊尹/)
　　　五子歌
　　　(大康以逸豫滅厥徳盤游無度為羿所距而失/邦昆弟五人咸怨須于洛汭述大禹之戒以作)
　　　(歌/)
皇祖有訓民可近不可下民惟邦本本固邦寧予視天
下愚夫愚婦一能勝予一人三失怨豈在明不見是圖
予臨兆民懍乎若朽索之馭六馬為人上者奈何不敬
訓有之内作色荒外作禽荒甘酒嗜音峻宇雕牆有一
于此未或不亡
惟彼陶唐有此冀方今失厥道亂其紀綱乃底滅亡
明明我祖萬邦之君有典有則貽厥子孫闗石和鈞王
府則有荒墜厥緒覆宗絶祀
嗚呼曷歸予懐之悲萬姓仇予予將疇依鬱陶乎予心
顔厚有忸怩弗慎厥徳雖悔可追
　　　黄澤辭
　　　(穆天子傳曰天子東遊/于黄澤使宫樂謠云)
皇之陀其馬歕沙皇人威儀皇之澤其馬歕玉皇人夀
穀
　　　白雲謠
　　　(穆天子傳曰天子觴西王母于瑤池/之上西王母為天子謠天子答之)
白雲在天山陵自出道里悠逺山川間之將子無死尚
復能來
　　　穆天子謠
子歸東土和洽諸夏萬民平均吾願見汝比及三年將
復而野
　　　南山歌
　　　(淮南子曰甯越欲干齊桓公困窮無以自達於/是為商旅將任車以適於齊莫宿於郭門外桓)
　　　(公郊迎客夜開門辟賃車爝火甚衆越飯牛車/下望見桓公而悲擊牛角而疾商歌桓公聞之)
　　　(曰異哉非常人也命/後車載之越一作戚)
南山矸白石爛生不遭堯與舜禪短布單衣適至骭從
昏飯牛薄夜半長夜漫漫何時旦
　　　華元歌
　　　(宋人增築舊城華元為植巡功城者歌以譏之/華元亦作歌使驂乘者答之城人又復歌之)
睅其目皤其腹棄甲而復于思于思棄甲復來
　　　驂乘賡歌曰
牛則有皮犀兕尚多棄甲則那
　　　役人又賡歌曰
從其有皮丹漆若何
　　　澤門之晢歌
　　　(皇國父為宋太宰為平公築臺於門乃宋東城/南門也皇國父曰晢居近之時妨農收稻子罕)
　　　(請畢農功而後興役公/勿許築者歌以美子罕)
澤門之晢實興我役邑中之黔實慰我心
　　　子産歌
　　　(鄭子産為政使都鄙有章上下有服田有封洫/廬井有伍豐卷將祭請田焉弗許豐卷怒退而)
　　　(徵役子産奔晉子皮止之而逐豐卷豐巻奔晉/子産請其田里三年而復之反其田里及其入)
　　　(焉從政一年輿人歌謠/以誦之及三年又誦之)
取我衣冠而褚之取我田疇而伍之孰殺子産吾其與
之
　　　又歌曰
我有子弟子産誨之我有田疇子産殖之子産而死誰
其嗣之
　　　庚癸歌
　　　(魯哀公㑹單平公晉定公吴夫差于黄池吴晉/争先趙鞅呼司馬寅曰日旰矣大事未成二臣)
　　　(之罪也對曰請少待之乃先晉人吴申叔儀作歌/乞糧於公孫有山氏有山氏賡歌以復之故教)
　　　(申叔儀為私隠以登首山而呼曰庚癸乎則/諾此言吴子不與衆同饑渇所以取亡也)
佩玉繠兮余無所繫之㫖酒一盛兮余與褐之父睨之
　　　賡歌
梁則無矣粗則有之
　　　孔子歌
　　　(孔子為魯司㓂攝行相事其初人歌/以謗之三月政成化行民歌以誦之)
　　　謗歌曰
麛裘而鞞投之無戾鞞之麛裘投之無郵
　　　誦歌曰
衮衣章甫實獲我所章甫衮衣恵我無私
　　　孺子歌
　　　(孔子聞孺子歌聲入心通無非至理喻門人聽/之清斯濯纓濁斯濯足矣自取之也又曰漁父)
　　　(歌/)
滄浪之水清兮可以濯我纓滄浪之水濁兮可以濯我
足
　　　接輿歌
　　　(孔子將適楚故接輿歌而過其車前譏其不能/隠為徳衰也接輿葢知尊孔子而趨不同者也)
鳳兮鳳兮何徳之衰往者不可諫來者猶可追已而已
而今之從政者殆而
　　　原壤歌
　　　(孔子之故人曰原壤其母死孔子助之沐槨原/壤登木曰乆矣予之不託於音也葢母死而歌)
　　　(非禮之甚夫子以其故人故為/弗聞也者而過之以全其交也)
貍首之斑然執女手之卷然
　　　夢奠歌
　　　(孔子蚤作負手曵杖逍遙於門乃作歌既歌而/入謂子貢曰夫明王不興而天下其孰能宗予)
　　　(予殆將死也葢/寢疾七日而沒)
泰山其頽乎梁木其壊乎哲人其萎乎
　　　成人歌
　　　(成人有其兄死而不為衰者聞髙子/臯將為成宰懼而為衰成人歌之)
蠶則績而蠏有匡范則冠而蟬有緌兄則死而子臯為
之衰
　　　徐人歌
　　　(劉向新序曰延陵季子將聘晉帶寳劍以過徐/君徐君觀劍不言而色欲之季子未獻也然其)
　　　(心許之矣使反而徐君已死季子於是/以劍帶徐君墓樹而去徐人為之歌)
延陵季子兮不忘故脱千金之劍兮帶丘墓
　　　驪駒歌
　　　(此逸詩也漢書儒林傳王式除為博士既至舍/中會諸大夫共持酒肉勞式皆注意髙仰之博)
　　　(士江公心嫉式謂歌吹諸生曰歌驪駒式曰聞/之於師客歌驪駒主人歌客毋庸歸今日諸君)
　　　(為主人日尚早未可也驪駒者/客欲去歌之故式以為言也)
驪駒在門僕夫俱存驪駒在路僕夫整駕
　　　越人歌
　　　(劉向説苑曰鄂君子晢泛舟於新波之中乗青/翰之舟張翠葢㑹鐘鼔之音畢榜枻越人擁楫)
　　　(而歌於是鄂君乃揄修袂行而擁之/舉繡被而覆之鄂君楚王母弟也)
今夕何夕兮搴洲中流今日何日兮得與王子同舟䝉
羞被好兮不訾詬恥心幾煩而不絶兮得知王子山有
木兮木有枝心悦君兮君不知
　　　采葛婦歌
　　　(吳越春秋曰采葛越之婦人傷/越王用心之苦乃作若何之歌)
嘗膽不苦味若飴今我采葛以作絲
　　　紫玉歌
　　　(樂府詩集曰紫玉吴王夫/差女也作歌詩以與韓重)
南山有鳥北山張羅意欲從君讒言孔多悲結成疹沒
身黄壚命之不造寃如之何羽族之長名為鳳凰一日
失雄三年感傷雖有衆鳥不為匹雙故見鄙姿逢君輝
光身逺心近何曾暫忘
　　　渡易水
　　　(一曰荆軻歌史記曰燕大子丹使荆軻刺秦王/丹送之至於易水之上軻使髙漸離擊筑軻和)
　　　(而歌為變㣲之聲又前歌云云/復為羽聲慷慨於是就車而去)
風蕭蕭兮易水寒壯士一去兮不復還
　　　垓下歌
　　　(漢書曰髙祖圍項羽垓下是夜聞漢軍皆楚歌/驚曰漢已得楚乎起飲帳中有美人姓虞氏常)
　　　(從駿馬名騅常騎乃悲歌慷慨自為歌詩數曲/美人和之羽泣下數行逆上馬潰闈南出平明)
　　　(漢軍乃覺按琴集有力抜山操項羽/所作也近世有虞美人曲亦出於此)
力拔山兮氣葢世時不利兮騅不逝騅不逝兮可奈何
虞兮虞兮奈若何
　　　大風歌
　　　(漢書曰髙祖既定天下還過沛留置酒沛宫悉/召故人父老子弟佐酒發沛中兒得百二十人)
　　　(教之歌酒酣帝擊筑自歌令兒皆和習之帝/自起舞按琴操有大風起漢髙帝所作也)
大風起兮雲飛揚威加海内兮歸故鄉安得猛士兮守
四方
　　　楚歌
　　　(漢書曰髙祖欲立戚夫人子趙王如意而廢太/子後不果戚夫人泣涕帝曰為我楚舞吾為楚)
　　　(歌其㫖言太子得四皓為輔羽翼成就不可易/也顔師古曰楚歌者楚人之歌猶吴歈越吟也)
鴻鵠髙飛一舉千里羽翼已就横絶四海横絶四海又
可奈何雖有繒繳尚安所施
　　　平城歌
　　　(漢書匈奴傳曰髙祖自將兵三十二萬擊韓王/信帝先至平城步兵未盡到冐頓緃精兵三十)
　　　(餘萬圍帝於白登七日漢兵中外不得救餉樊/噲時為上將軍不能解圍天下皆歌之後用陳)
　　　(平祕訃得免白登在平/城東南去平城十餘里)
平城之下亦誠苦七日不食不能彀弩
　　　戚夫人歌
　　　(漢書外戚傳曰髙祖得定陶戚姬愛幸生趙隠/王如意恵帝立吕后為皇太后迺令永巷囚戚)
　　　(夫人髠鉗衣赭衣令舂戚夫人舂且歌太后聞/之大怒曰乃欲倚子邪召趙王殺之戚夫人遂)
　　　(有人彘/之禍)
子為王母為虜終日舂薄暮常與死為伍相離三千里
當誰使告汝
　　　趙幽王歌
　　　(漢書曰趙幽王友髙帝之子孝恵時友以諸吕/女為后不愛愛他姬諸吕女讒之於太后太后)
　　　(怒召趙王置邸令衛圍守/之趙王餓乃作歌遂幽死)
諸吕用事兮劉氏微迫脇王侯兮彊授我妃我妃既妒
兮誣我以惡讒女亂國兮上曾不寤我無忠良兮何故
棄國自決中野兮蒼天與直于嗟不可悔兮寧早自賊
為王餓死兮誰者憐之吕氏絶理兮託天報仇
　　　畫一歌
　　　(漢髙帝與蕭何定天下法令既明何薨參代何/為相謂帝曰一遵約束而勿失不亦可乎帝曰)
　　　(善參為相國三/年百姓歌之曰)
蕭何為法較若畫一曹參代之守而勿失戴其清净民
以寧壹
　　　秋風詞
　　　(漢武帝故事曰帝行幸河東祠后土顧視帝京/忻然中流與羣臣飲讌帝歡甚乃自作秋風詞)
秋風起兮白雲飛艸木黄落兮雁南歸蘭有秀兮菊有
芳懐佳人兮不能忘汎樓船兮濟汾河横中流兮揚素
波簫鼓鳴兮發櫂歌歡樂極兮哀情多少壯幾時兮奈
老何
　　　瓠子歌二首
　　　(史記河渠書漢武帝既封禪乃使汲仁郭昌發/卒數萬人塞瓠子決河後上自臨祭沈白馬玉)
　　　(璧令羣臣從官皆負薪寘決河時東流郡燒草薪/柴少乃下淇園之竹以為楗天子悼功之不成乃)
　　　(作歌二章於是卒塞瓠/子築宫其上曰宣房宫)
瓠子決兮將奈何皓皓旰旰兮閭殫為河殫為河兮地
不得寧功無已時兮吾山平吾山平兮鉅野溢魚沸鬱
兮柏冬日延道弛兮離常流蛟龍騁兮方逺遊歸舊川
兮神哉沛不封禪兮安知外為我謂河伯兮何不仁汎
濫不止兮愁吾人齧桑浮兮淮泗滿乆不返兮水維緩
河湯湯兮激潺湲北渡迃兮浚流難搴長茭兮湛美玉
河伯許兮薪不屬薪不屬兮衛人罪燒蕭條兮噫乎何
以禦水隤林竹兮楗石菑宣房塞兮萬福來
　　　天馬歌
　　　(漢武帝紀元鼎四年秋馬生渥洼中作天馬之/歌太初四年春貳師將軍李廣利斬大宛王首)
　　　(獲汗血馬來作/西極天馬之歌)
太乙況天馬下霑赤汗沫流赭志俶儻精權竒籋(音/躡)浮
雲晻(烏感/反)上馳體容與迣(音/例)萬里今安匹龍為友
天馬徠從西極涉流沙九夷服天馬徠出泉水虎脊兩
化若鬼(變化/如神)天馬徠厯無皁經千里循東道天馬徠執
徐時(歳在/辰)將搖舉誰與期天馬徠開逺門竦予身逝崐
崙天馬徠龍之媒游閶闔登玉臺
　　　蒲梢天馬歌
　　　(史記樂書稱武帝伐大宛/得千里馬名蒲稍作歌)
天馬徠兮從西極經萬里兮歸有徳承靈威兮降外國
涉流沙兮四夷服
　　　李夫人歌
　　　(漢書外戚傳曰孝武李夫人本以倡進初武帝/愛其兄延年平陽公主因言延年有女弟帝乃)
　　　(召見之實妙麗善舞由是得幸夫人少而蚤卒/帝思念不已方士齊人少翁言能致其神迺夜)
　　　(張燈燭設帷帳陳洒肉而令帝居帷帳遙望見/好女如李夫人之貎還幄坐而步人不得就視)
　　　(帝愈益相思悲感為作詩/令樂府諸音家絃歌之)
是邪非邪立而望之翩何姗姗其來遲
　　　李延年歌
　　　(漢書外戚傳曰李延年性知音善歌舞武帝/愛之嘗侍上起舞而歌延年後為協律都尉)
北方有佳人絶世而獨立一顧傾人城再顧傾人國寧
不知傾城與傾國佳人難再得
　　　烏孫公主歌
　　　(漢書西域傳曰武帝元封中遣江都王建女細/君為公主以妻烏孫王昆莫公主至其國自治)
　　　(宫室居歳時一再與昆莫㑹置酒飲食/昆莫年老言語不通公主悲乃自作歌)
吾家嫁我兮天一方逺託異國兮烏孫王穹廬為室兮
旃為牆以肉為食兮酪為漿居常土思兮心内傷願為
黄鵠兮歸故鄉
　　　黄鵠歌
　　　(西京雜記始元元年黄/鵠下太液池帝為此歌)
黄鵠飛兮下建章羽肅肅兮行蹌蹌金為衣兮菊為裳
唼喋荷荇出入蒹葭自顧菲薄愧爾嘉祥
　　　漢成帝時歌謠
　　　(漢書五行志成帝時歌謠也桂亦色漢家象花/不實無繼嗣也王莽自謂黄象黄爵巢其顛也)
邪徑敗良田讒言亂善人桂樹花不實黄爵巢其顛昔
為人所羨今為人所憐
　　　城上烏童謠
　　　(後漢書五行志桓帝之初京都童謠按此皆謂/為政貪也城上烏尾畢逋者處髙利獨食不與)
　　　(下共謂人主多聚斂也公為吏予為徒者言蠻/夷將畔逆父既為軍吏其子又為卒徒往擊之)
　　　(也一徒死百乗車者言前一人往討胡既死矣/後又遣百乗車往車班班入河間者言桓帝將)
　　　(崩乗輿班班入河間迎靈帝也河間姹女工數/錢以錢為室金為堂者言靈帝既立其母永樂)
　　　(太后好聚金以為堂也石上慊慊舂黄梁言永/樂惟積金錢慊慊常若不足吏人舂黄梁而食)
　　　(之也梁下有懸皷我欲擊之丞卿怒者言永樂/教靈帝使賣官受錢所禄非其人天下忠篤之)
　　　(士怨望欲擊懸鼔以求見丞卿主□者亦復諂/順怒而止我也劉昫以為此謠後驗竟為靈帝)
　　　(作言一徒似斥桓帝帝責任羣閹參委機政左/右前後莫非刑人有同囚徒之長故言寄一徒)
　　　(也且又弟則廢黜身無嗣塊然單獨非一而何/百乗車者乃國之君解犢後徵正膺斯數繼以)
　　　(班班尤得以類焉/解犢靈帝所封也)
城上烏尾畢逋公為吏子為徒一徒死百乗車車班班
入河間河間姹女工數錢以錢為室金為堂石上慊慊
舂黄梁梁下有懸□我欲擊之丞卿怒
　　　鮑司𨽻歌
　　　(樂府廣題列異傳鮑宣宣子永永子昱三/世皆為司𨽻而乗一驄馬京師人歌之)
鮑氏驄三人司𨽻再入公馬雖瘦行步工
　　　張堪歌
　　　(漢光武十五年張堪拜漁陽大守堪視事八年/匈奴不敢犯塞勸民耕稼以致殷富百姓喜其)
　　　(徳政以/歌之)
桑無附枝麥穂兩岐張君為政樂不可支
　　　五噫歌
　　　(三輔決録梁鴻束出闗過京師作五/噫之歌肅宗聞而非之求鴻不得)
陟彼北邙兮噫顧瞻帝京兮噫宫闕崔嵬兮噫民之劬
勞兮噫遼遼未央兮噫
　　　鷄鳴歌
　　　(樂府廣題曰漢有雞鳴衛士主雞鳴宫中漢書/曰髙祖團項羽垓下羽是夜聞漢軍四面皆楚)
　　　(歌應劭曰楚歌者雞鳴歌也按周禮雞人掌/大祭祀夜嘑旦以嘂百官則所起亦逺矣)
東方欲明星爛爛汝南晨雞登壇喚曲終漏盡嚴具陳
月沒星稀天下旦千門萬户遞魚鑰宫中城上飛烏鵲
　　　岑君歌
　　　(後漢書岑熈為魏郡太守招聘隠逸與/參政事無為而化視事二年輿人歌之)
我有枳棘岑君伐之我有蟊賊岑君遏之狗吠不驚足
下生氂含哺鼓腹焉知凶災我喜我生獨丁斯時美矣
岑君於戱休兹
　　　郭喬卿歌
　　　(後漢書郭賀字喬卿建武中為尚書令在職六/年拜荆州刺史到官有殊政百姓歌之顯宗巡)
　　　(狩到南陽特見嗟賞賜以三公之服敇行/部去䄡帷使百姓見其容服以章有徳)
厥徳仁明郭喬卿中正朝廷天下平
　　　皇甫嵩歌
　　　(後漢書皇甫嵩為冀州收請冀州/一年田租以贍饑民百姓歌之)
天下大亂兮市為墟母不保子兮妻失夫賴得皇甫兮
復安居
　　　劉君歌
　　　(後漢書劉陶舉孝㢘除順陽長縣多姦猾/陶到官按發若神以病免吏民思而歌之)
邑然不樂思我劉君何時復來安此下民
　　　洛陽令歌
　　　(長沙耆舊傳祝良字石卿為洛陽令歳時亢旱/天子祈雨不得良乃暴身階庭告誠引罪自晨)
　　　(至中紫雲沓起甘/雨登降人為之歌)
天乆不雨烝人失所天王自出祝令特苦精符感應滂
沱下雨
　　　滎陽令歌
　　　(殷氏世傳殷襃滎陽令廣築學館/㑹集朋徒民知禮讓乃歌之云)
滎陽令有異政修立學校人易性令我子弟恥訟争
　　　京兆謠
　　　(後漢書曰李燮拜京兆詔發西園錢燮/上封事遂止不發吏民愛敬乃為此謠)
我府君道教舉恩如春威如虎剛不吐柔不茹愛如母
訓如父
　　　束晢歌
　　　(晉書束晢陽平元城人太康中郡界大旱晢為/邑人請兩三日而雨注衆謂晢誠感而為作歌)
束先生通神明請天三日甘雨零我黍以育我稷以生
何以醻之報束長生
　　　豫州歌
　　　(晉書祖逖為豫州刺史躬自儉約督課農桑克/已務施不畜資産子弟耕耘負擔樵薪又收𦵏)
　　　(枯骨為之祭醊百姓感悦嘗置大㑹耆老中坐/流涕曰吾等老矣更得父母死將何恨乃歌曰)
幸哉遺黎免俘虜三辰既朗遇慈父𤣥酒忘勞甘瓠脯
何以詠思歌且舞
　　　應詹歌
　　　(王澄恵帝末為荆州牧假應詹督南平天門武/陵三郡軍事天下大亂詹境獨全百姓歌之)
亂離既普殆為灰朽僥倖之運賴兹應后歳寒不凋孤
境獨守拯我塗炭恵隆邱阜潤同江海恩猶父母
　　　吴人歌
　　　(鄧攸元帝時為吴郡太守刑政清明百姓歡悦/後稱疾去百姓數千人留牽攸船不得進攸乃)
　　　(少停夜中發/去吴人歌之)
紞如打五鼓雞鳴天欲曙鄧侯挽不留謝令推不去
　　　隴上歌
　　　(晉書載記曰劉曜圍陳安於隴城安敗南走陜/中曜使將軍平先邱中伯率勁騎追安安與壯)
　　　(士十餘騎於陜中格戰安左手奮七尺大刀右/手執丈八蛇矛近交則刀矛俱發輒害五六逺)
　　　(則雙帶鞬服左右馳射而走平先亦壯健絶人/與安搏戰三交奪其蛇矛而退遂追斬于澗曲)
　　　(安善於撫接吉凶夷險與衆同之及其死/隴上為之歌矅聞而嘉傷命樂府歌之)
隴上壯士有陳安軀幹雖小腹中寛愛養將士同心肝
䯀驄父馬鐵鍛鞍七尺大刀奮如湍丈八蛇矛左右盤
十盪十決無當前戰始三交失蛇矛棄我䯀驄竄巖幽
為我外援而懸頭西流之水東流河一去不還奈子何
　　　裴公歌
　　　(北史曰裴俠為河北郡守躬履儉素愛民如子/郡舊有漁獵夫三十人以供郡守俠曰以口腹)
　　　(役人吾所不為也悉罷之又有丁三十人供郡/守役俠亦罷之不以入私並收庸為市官馬歳)
　　　(時既積馬遂成馬羣去職/之日一無所取民歌之云)
肥鮮不食丁庸不取裴公貞恵為世規矩
　　　敇勒歌
　　　(樂府廣題曰北齊神武攻周玉璧士卒死者十/四五神武恚憤疾發周王下令曰髙歡鼠子親)
　　　(犯玉璧劍弩一發元凶自斃神武聞之勉坐以/安士衆悉引諸貴使斛律金唱敇勒神武自和)
　　　(之其歌本鮮卑語易為/齊言故其句長短不齊)
敇勒川隂山下天似穹廬籠葢四野天蒼蒼野茫茫風
吹草低見牛羊
　　　東征歌　　　　　　　　　　隋王通
　　　(杜淹文中世家曰隋仁夀中文中子西游長安/見文帝奏太平十有二策帝下其議於公卿公)
　　　(卿不悦文中子知謀之不用作東/征之歌而歸帝聞而再徵之不至)
我思國家兮逺遊京畿忽逢帝王兮降禮布衣遂懐古
人之心兮將興太平之基時異事變兮志乖願違吁嗟
道之不行兮垂翅東歸皇之不斷兮將身西飛
　　　淫預歌
　　　(酈道元水經注曰白帝山城水門之西江中有/孤石名淫豫石水冬出二十餘丈夏則沒亦有)
　　　(裁出焉江水東逕廣峽溪乃三峽首之也峽中/有瞿塘黄龕二灘夏水回復㳂泝所忌十道志)
　　　(曰淫豫石與城郭門外石潛通蜀人往燒火伏/石則淫預邊沸國史補曰蜀之三峽最號峻急)
　　　(四月五月尤險故行者歌/之淫或作艷預或作豫)
灧預大如馬瞿唐不可下
灧預大如牛瞿唐不可流
淫預大如服瞿塘不可觸金沙浮轉多桂浦忌經過
　　　挾瑟歌
春風宛轉入曲房兼送小苑百花香白馬金鞍去未返
紅粧玉筯下成行
　　　靈芝歌
因靈寢兮産靈芝象三徳兮瑞應圖延夀命兮光此都
配上帝兮象太微㕘日月兮揚光輝
　
　古樂府卷一
欽定四庫全書
　古樂府巻二
　　　　　　　　　　　　元　左克明　撰
　鼓吹曲歌辭
　　　鼓吹曲一曰短簫鐃歌劉瓛定軍禮云鼓吹未
　　　知其始或曰黄帝岐伯所作以建威揚徳風勸
　　　敵士蔡邕禮樂志曰漢樂四品其四曰短簫鐃
　　　歌軍樂也建初伎録云列于殿庭者名鼓吹按
　　　孫權觀魏武帝軍作鼓吹而還此應是今之鼓
　　　吹晉中興書曰漢武帝時南越加置七郡皆假
　　　鼓吹班超拜長史假鼓吹麾幢則短簫鐃歌漢
　　　時已名鼓吹不自魏晉始也西京雜記漢大駕
　　　祠丼泉汾隂備千乘萬騎有黄門前後部鼓吹
　　　則不獨列于殿庭者名鼓吹也古今註曰漢樂
　　　有黄門鼓吹而短簫鐃歌鼓吹之一章爾然則
　　　黄門鼓吹短簫鐃歌與横吹曲得通名鼓吹但
　　　所用異爾漢有二十二曲列于鼓吹謂之鐃歌
　　　而存者十八篇曰朱鷺思悲翁艾如張上之回
　　　擁離戰城南巫山髙上陵將進酒君馬黄芳樹
　　　有所思雉子班聖人出上邪臨髙臺逺如期石
　　　流而務成𤣥雲黄雀釣竿四篇其辭已亡魏文
　　　帝受命使繆襲改造十二曲曰楚之平戰滎陽
　　　獲吕布克官渡舊邦定武功屠柳城平南荆平
　　　闗中應帝期邕熈大和呉亦令韋昭改製十二
　　　曲曰炎精缺漢之季攄武師伐烏林秋風克皖
　　　城闗背徳通荆門章洪徳從厯數承天命𤣥化
　　　而君馬黄雉子班聖人出臨髙臺逺如期石流
　　　務成𤣥雲黄雀釣竿十曲竝仍其舊名晉武帝
　　　受禪命傳元製二十二曲曰靈之祥宣受命征
　　　遼東宣輔政時運多難景龍飛平玉衡文皇統
　　　百揆因時運惟庸蜀天序大晉承運期金靈運
　　　於穆我皇仲春振旅夏苗田仲秋獮田順天道
　　　唐堯𤣥雲伯益釣竿而𤣥雲釣竿名不改舊宋
　　　何承天於義熈末年秋製十五篇皆擬漢舊名
　　　大抵别增新意其義與古辭不合疑未嘗被於
　　　歌聲也如齊王融謝朓梁昭明太子統范雲陳
　　　蘇子卿等追擬古題立義不同今取其一二立
　　　于篇次以便觀覽云
　　鐃歌
　　　朱鷺　　　　　　　　　　　漢古辭
　　　(此葢因飾鼓以鷺而名曲焉魏繆襲改朱鷺為/楚之平呉韋昭改為炎精缺言漢室衰孫堅奮)
　　　(迅猛志念在匡救王迹也晉傳𤣥改為靈之祥/言宣皇帝之佐魏猶虞舜之事堯也既有石瑞)
　　　(之徵又能用武以誅孟度之逆命也宋何承天/朱鷺篇曰朱鷺揚和鸞翠葢耀金華但稱路車)
　　　(之美與/漢曲異)
朱鷺魚以烏路訾邪鷺何食食茄下不之食不以吐將
以問誅(一作/諫)者
　　　楚之平(一作初/之乎)　　　　　　　魏繆襲
　楚之平義兵征神武奮金鼓鳴邁武徳揚洪名漢室
　微社稷傾皇道失桓與靈閹官熾羣雄爭邉韓起亂
　金城中國擾無紀經赫武皇起旗旌麾天下天下平
　濟九州九州寜創武功武功成越五帝邈三王興禮
　樂定紀綱普日月齊輝光
　　　炎精缺　　　　　　　　　　吳韋昭
　炎精缺漢道微皇綱弛政徳違衆姦熾民罔依赫武
　烈越龍飛陟天衢耀靈威鳴雷鼓抗電麾撫乾衡鎮
　地機厲虎旅騁熊羆發神聽吐英竒張角破邉韓覊
　宛潁平南土綏神武章渥澤施金聲震仁風馳顯髙
　門啟皇基統罔極垂將來
　　　靈之祥　　　　　　　　　　晉傅𤣥
　靈之祥石瑞章旌金徳出西方天降命授宣皇應期
　運時龍驤繼大舜佐陶唐讚文武建帝綱孟氏叛據
　南疆追有扈亂五常吳㓂勁蜀虜疆交誓盟連遐荒
　宣赫怒奮鷹揚震乾威曜電光陵九天陷石城梟逆
　命拯有生萬國安四海寜
　　　朱路篇　　　　　　　　　宋何承天
　朱路揚和鸞翠葢耀金華𤣥牡飾樊纓流旌拂飛霞
　雄㦸闢曠塗班劍翼髙車三軍且莫喧聽我奏鐃歌
　清鞞驚短簫朗鼓節鳴笳人心惟愷豫兹音亮且和
　輕風起紅塵渟瀾發微波逸韻騰天路穨響結城阿
　仁聲被八表威靈振九遐嗟嗟介胄士朂哉念皇家
　　　思悲翁　　　　　　　　　　漢古辭
　　　(此漢古辭魏改為戰滎陽言曹公也吳改為漢/之季言孫堅悼歎漢之微痛董卓之亂興兵奮)
　　　(擊功葢海内也晉曰宣受命言宣皇帝禦諸葛/亮養威重運神兵亮震怖死也宋何承天以為)
　　　(思悲/公篇)
思悲翁唐思奪我美人侵以遇悲翁也但我思蓬首(一/作)
(蕞/)狗逐狡兎食交君梟子五梟母六拉沓髙飛暮安宿
　　　戰滎陽　　　　　　　　　　魏繆襲
　戰滎陽汴水陂戎士憤怒貫甲馳陣未成退徐滎二
　萬騎塹壘平戎馬傷六軍驚勢不集衆幾傾白日没
　時晦𠖇顧中牟心屏營同盟疑計無成頼我武皇萬
　國寜
　　　漢之季　　　　　　　　　　吳韋昭
　漢之季董卓亂桓桓武烈應時運義兵興雲旗建厲
　六師羅八陣飛鳴鏑接白刄輕騎發介士奮醜虜震
　使衆散刼漢主遷西館雄豪怒元惡僨赫赫皇祖功
　名聞
　　　宣受命　　　　　　　　　　晉傳𤣥
　宣受命應天機風雲時動神龍飛禦諸葛鎮雍梁邉
　境定夷夏康務節事勤定傾攬英雄保持盈淵穆穆
　赫明明沖而泰天之經養威重運神兵亮乃震斃(一/作)
　(死/)天下寜
　　　思悲公篇　　　　　　　　　何承天
　思悲公懐衮衣東國何悲公西歸公西歸流二叔㓜
　主既悟偃禾復偃禾復聖志申營都新邑從斯民從
　斯民徳惟明制禮作樂興頌聲興頌聲致嘉祥鳴鳳
　爰集萬國康萬國康猶弗已握髮吐飡下羣士惟我
　君繼伊周親覩盛世復何求
　　　艾如張　　　　　　　　　　漢古辭
　　　(古辭曰艾而張羅又曰雀以髙飛奈雀何穀梁/傳艾蘭以為防置旃以為轅門謂因蒐狩以習)
　　　(武事也魏改為獲吕布言曹公東圍臨淮生擒/吕布也吳曰攄武師言孫權卒父之業而征伐)
　　　(也晉曰征遼東言宣皇帝臨大海之表討滅公/孫淵而梟其首也蘇子卿云張機蓬艾側宋古)
　　　(詞曰幾令吾呼厯/舍俱失古題夲意)
　　　(聲相傳訓詁不可復/解但俱失古題本意)
艾而張羅夷於何行成之四時和山出黄雀亦有羅雀
以髙飛奈雀何為此倚欲誰肯礞室
　　　獲吕布　　　　　　　　　　魏繆襲
　獲吕布戮陳宫芟夷鯨鯢驅騁羣雄囊括天下運掌
　中
　　　攄武師　　　　　　　　　　吳韋昭
　攄武師斬黄祖㩋夷凶族革平西夏炎炎大烈震天
　下
　　　征遼東　　　　　　　　　　晉傅𤣥
　征遼東敵失㨿威靈邁日域公孫既授首羣逆破膽
　咸震怖朔北響應海表景附武功赫赫徳雲布
　　　擬題　　　　　　　　　　陳蘇子卿
　誰在閒門外羅家諸少年張機蓬艾側結網槿籬邉
　若能飛自免豈為繒所纒黄雀倘為誡朱絲猶可延
　　　　　　　　　　　　　　　　宋古辭
　幾令吾呼厯舍居執來隨咄武子邪令烏衘針相風
　其右其右(一/解)幾令吾呼羣議破葫執來隨吾咄武子
　邪令烏今烏今􁦗入海相風及後(二/解)幾令吾呼無公
　赫吾執來隨吾咄武子邪令烏無公赫吾婮立諸布
　始布(三/解)
　　　上之回　　　　　　　　　　漢古辭
　　　(漢武帝元封初因至雍遂通回中道後數遊幸/焉其歌稱帝遊石關望諸國月支臣匃奴服皆)
　　　(美當時事也魏改為克官渡言曹公與袁紹戰/破之於官渡也吳曰伐烏林言魏武既破荆州)
　　　(順流東下欲來爭鋒孫權命將周瑜逆擊之於/烏林而走破也晉曰宣輔政言宣皇帝聖道深)
　　　(逺撥亂反正網羅文武/之才以定二儀之序也)
上之回所中益夏將至行將北以承甘泉宫寒暑徳遊
石闗望諸國月支臣匃奴服令從百官疾駈馳千秋萬
嵗樂無極
　　　克官渡　　　　　　　　　　魏繆襲
　克紹官渡由白馬僵屍流血被原野賊衆如犬羊王
　師尚寡沙塠傍風飛揚轉戰不利士卒傷今日不勝
　後何望土山地道不可當卒勝大捷震冀方屠城破
　邑神武遂章
　　　伐烏林　　　　　　　　　　吳韋昭
　曹操北伐抜柳城乘勝席捲遂南征劉氏不睦八郡
　震驚衆既降操屠荆舟車十萬揚風聲議者狐疑慮
　無成頼我大皇發聖明虎臣雄烈周與程破操烏林
　顯章功名
　　　宣輔政　　　　　　　　　　晉傅𤣥
　宣皇輔政聖烈深撥亂反正從天心網羅文武才慎
　厥所生所生賢遺教施安上治民化風移肇創帝基
　洪業垂於鑠明明時赫戲功濟萬世定二儀雲澤雨
　施海外風馳
　　　翁離　　　　　　　　　　　漢古辭
　　　(一作雍離一作擁離魏改曰舊邦言曹公勝袁/紹於官渡還譙收藏死亡士卒也吴曰秋風言)
　　　(孫權悦以使民民忘其死也晉曰時運多難言/宣皇致討吴方有征無戰也何承天云雍士離)
　　　(心義/稍異)
擁離趾中可築室何用葺之蕙用蘭擁離趾中
　　　舊邦　　　　　　　　　　　魏繆襲
　舊邦蕭條心傷悲孤䰟翩翩當何依遊士戀故涕如
　摧兵起事大令願違傳求親戚在者誰立廟置後䰟
　來歸(一曰魂/來求歸)
　　　秋風　　　　　　　　　　　吳韋昭
　秋風揚沙塵寒露沾衣裳角弓持弦急鳩鳥化為應
　邉垂飛羽檄㓂賊侵界疆跨馬披甲冑慷慨懐悲傷
　辭親向長路安知存與亡窮達固有分志士思立功
　思立功邀之戰場身逸獲髙賞身沒有遺封
　　　時運多難　　　　　　　　　晉傅𤣥
　時運多難道教痡天地變化有盈虛蠢爾吴蠻虎視
　江湖我皇赫斯致天誅有征無戰弭其圖天威横被
　廓東隅
　　　雍離篇　　　　　　　　　　何承天
　雍士多離心荆民懐怨情二凶不量徳搆難稱其兵
　王人銜朝命正辭糾不庭上宰宣九伐萬里舉長旌
　樓船掩江濆駟介飛重英歸徳戒後夫賈勇尚先鳴
　逆徒既不濟愚智亦相傾霜鋒未及染鄢郢忽已清
　西川無潛鱗北渚有奔鯨凌威致天府一戰夷三城
　江漢被美化宇宙歌太平惟我東郡民曾是深推誠
　　　戰城南　　　　　　　　　　漢古辭
　　　(其詞大畧言戰城南死郭北野死不𦵏為烏鳥/所食願為忠臣朝出攻戰而暮不得歸也魏改)
　　　(為定武功言曹公初破鄴武功之定始乎此也/吴曰克皖城言魏武志圖并兼而令朱光為廬)
　　　(江太守孫權親征光破之於皖城也晉曰景龍/飛言景帝克明威教賞從夷逆祚隆無疆崇此)
　　　(洪基也宋何承天擬題以為/士卒勇於赴敵而有成功也)
戰城南死郭北野死不𦵏烏可食為我謂烏且為客豪
野死諒不𦵏腐肉安能去子逃水深激激蒲葦㝠㝠梟
騎戰鬬死駑馬徘徊鳴梁築室何以南梁何北禾黍不
穫君何食願為忠臣安可得思子良臣良臣誠可思朝
行出攻暮不夜歸
　　　定武功　　　　　　　　　　魏繆襲
　定武功濟黄河河水湯湯旦暮有横流波袁氏欲衰
　兄弟尋干戈決漳水水流滂沱嗟城中如流魚誰能
　復顧室家計窮慮盡求來連和和不時心中憂戚賊
　衆内潰君臣奔北拔鄴城奄有魏國王業艱難覽觀
　古今可為長嘆
　　　克皖城　　　　　　　　　　吴韋昭
　克滅皖城遏冦賊惡此凶孽阻姦慝王師赫征衆傾
　覆除穢去暴戢兵革民得就農邊境息誅君弔民昭
　至徳
　　　景龍飛　　　　　　　　　　晉傅𤣥
　景龍飛御天威聰鑒𤣥察動與神明協機從之者顯
　逆之者滅夷文教敷武功巍普被四海萬邦望風莫
　不來綏聖徳潛斷先天弗違弗違祥享世永長猛以
　致寛道化光赫明明祚隆無疆帝績惟期有命既集
　崇此洪基
　　　戰城南篇　　　　　　　　　何承天
　戰城南衝黄塵丹旌電烻鼔雷震勍敵猛戎馬殷横
　陣亘野若屯雲仗大順應三靈義之所感士忘生長
　劍擊繁弱鳴飛鏑炫晃亂奔星虎騎躍華眊旋朱火
　延起騰飛烟驍雄斬髙旗搴長角浮呌響清天夷羣
　冦殪逆徒餘黎霑恵詠來蘇奏愷樂歸皇都班爵獻
　俘邦國娱
　　　巫山髙　　　　　　　　　　漢古辭
　　　(古詞大畧言江淮水深無梁可度臨水逺望思/歸而已魏改為屠栁城言曹公越北塞厯白檀)
　　　(破三郡烏桓於栁城也吴曰闗背徳言蜀將闗/羽背棄吴徳心懐不軌孫權引師浮江而擒之)
　　　(也晉曰平玉衡言景帝一萬國之殊風齊四海/之乖心禮賢養士而纂洪業也宋何承天以李)
　　　(氏恃險為晉所滅也若齊王融想像巫山髙梁/范雲巫山髙不極雜以陽臺神女之事無復逺)
　　　(道望歸/之思也)
巫山髙髙以大淮水深難以逝我欲東歸害梁不為我
集無髙曳水何梁湯湯回回臨水逺望泣下沾衣逺道
之人心思歸謂之何
　　　屠栁城　　　　　　　　　　魏繆襲
　屠栁城功誠難越度隴塞路漫漫北踰岡平但聞悲
　風正酸蹋頓授首遂登白狼山神武慹海外永無北
　顧患
　　　闗背徳　　　　　　　　　　吴韋昭
　闗背徳作鴟張割我邑城圖不祥稱兵北伐圍樊襄
　陽嗟臂大於股將受其殃巍巍夫聖主睿徳與𤣥通
　與𤣥通親任吕蒙泛舟洪汜池溯涉長江神武一何
　桓桓聲烈正與風翔厯撫江安城大據郢邦虜羽授
　首百蠻咸來同盛哉無比隆
　　　平玉衡　　　　　　　　　　晉傅𤣥
　平玉衡糺姦回萬國殊風四海乖禮賢養士覉御英
　雄思心齊纂戎洪業崇皇階品物咸亨聖敬日躋聰
　鑒盡下情明明綜天機
　　　巫山髙篇　　　　　　　　　何承天
　巫山髙三峽峻青壁千尋深谷萬仭崇巖冠靈林㝠
　冥山禽夜響晨猿相和鳴洪波迅澓載逝載停悽悽
　商旅之客懐苦情在昔陽九皇綱微李氏竊命宣武
　耀靈威蠢爾逆縱復踐亂機王旅薄伐傅首來至京
　師古之為國惟徳是貴力戰而虐民鮮不顛墜矧乃
　叛戾伊胡能遂咨爾巴子無放肆
　　　　　　　　　　　　　　　　　王融
　想像(一作/髣髴)巫山髙薄暮陽臺曲烟雲乍舒巻猨鳥時
　斷續(一作烟華乍巻/舒行芳時斷續)彼美如可期寤言紛在矚憮然
　坐相望秋風下庭緑
　　　　　　　　　　　　　　　　　范雲
　巫山髙不極白日隠光輝靄靄朝雲去溟溟暮雨歸
　巖懸獸無跡林暗鳥疑飛枕席竟誰薦相望空依依
　　　上陵　　　　　　　　　　　漢古辭
　　　(古今樂録曰漢章帝元和中有宗廟食舉共六/曲加重來上陵二曲為上陵食舉後漢書禮儀)
　　　(志曰正月上丁祠南郊次北郊明堂髙廟世祖/廟謂之五供禮畢以次上陵西都舊有上陵東)
　　　(都之儀太官上食太常樂奏食舉按古詞大畧/言神仙事不知與食舉曲同否魏改曰平南荆)
　　　(言曹公南平荆州也吴曰通荆門言孫權與蜀/交好齊盟中有闗羽自失之愆戎蠻樂亂生變)
　　　(作患蜀疑其眩吴惡其詐乃大治兵終復初好/也晉曰文皇統百揆言文皇帝始統百揆用人)
　　　(有序以敷太平之化也宋何承天曰上陵/者相追攀但言升髙望逺傷時怨歎而已)
上陵何美美下津風以寒問客從何來言從水中央桂
樹為君船青絲為君笮木蘭為君櫂黄金錯其間滄海
之雀赤翅鴻白雁隨山林乍開乍合曾不知日月明醴
泉之水光澤何蔚蔚芝為車龍為馬覽遨遊四海外甘
露初二年芝生銅池中仙人下來飲延夀千萬歳
　　　平南荆　　　　　　　　　　魏繆襲
　南荆何遼遼江漢濁不清菁茅乆不貢王師赫南征
　劉琮據襄陽賊備屯樊城六軍廬新野金鼓震天庭
　劉子面縛至武皇許其成許其成撫其民陶陶江漢
　間普為大魏臣大魏臣向風思自新思自新齊功古
　人在昔虞與唐大魏得與均多選忠義士為喉脣天
　下一定萬世無風塵
　　　通荆門　　　　　　　　　　吴韋昭
　荆門限巫山髙峻與雲連蠻夷阻其險厯世懷不賔
　漢王據蜀郡崇好結和親乖微中情疑讒夫亂其間
　大皇赫斯怒虎臣勇氣震蕩滌幽藪討不恭觀兵揚
　炎耀厲鋒整封疆整封疆闡揚威武容功赫戲洪烈
　炳章邈矣帝皇世聖吴同厥風荒裔望清化化恢𢎞
　煌煌大吴延祚永未央
　　　文皇統百揆　　　　　　　　晉傅𤣥
　文皇統百揆繼天理萬方武將鎮四隅英佐盈朝堂
　謀言協秋蘭清風發其芳洪澤所漸潤礫石為珪璋
　大道侔五帝盛徳踰三王咸光大上㕘天與地至化
　無内外無内外六合並康乂並康乂遘兹嘉㑹在昔
　羲與農大晉徳斯邁鎮征及諸州為蕃衛𤣥功濟四
　海洪烈流萬世
　　　上陵者篇　　　　　　　　　何承天
　上陵者相追攀被服纖麗振綺紈擕童幼升崇巒南
　望城闕鬱盤桓王公第通衢端髙甍華屋列朱軒臨
　濬谷掇秋蘭士女悠奕映隰原指營丘感牛山爽鳩
　既沒景君歎嗟歳聿逝不還志氣衰沮𤣥鬢斑野莽
　宿墳土乾顧此纍纍中心酸生必死亦何怨取樂今
　日展情懽
　　　將進酒　　　　　　　　　　漢古辭
　　　(古詞曰將進酒乗太白大畧以飲酒放歌為言/魏改為平闗中言曹公征馬超定闗中也吴曰)
　　　(章洪徳言孫權章其大徳而逺方來附也晉曰/因時運言文皇帝因時運變聖謀潛施解長蛇)
　　　(之交離羣桀之黨以武濟文審其大計以邁其/徳也宋何承天曰將進酒慶三朝備繁禮薦嘉)
　　　(肴則言朝㑹進酒且以濡首荒志為戒若梁昭/明太子云洛陽輕薄子但敘遊樂飲酒而已)
將進酒乗太白辨佳哉詩審搏放故歌心所作同隂氣
詩悉索使禹良工觀者苦
　　　平闗中　　　　　　　　　　魏繆襲
　平闗中路向潼濟濁水立髙墉鬬韓馬離羣凶選驍
　騎縱兩翼虜崩潰級萬億
　　　章洪徳　　　　　　　　　　吴韋昭
　章洪徳邁威神感殊風懷逺鄰平南裔齊海濵越裳
　貢扶南臣珍貨充庭所見日新
　　　因時運　　　　　　　　　　晉傅𤣥
　因時運聖策施長蛇交解羣桀離勢窮奔吴虎騎厲
　惟武進審大計時邁其徳清一世
　　　將進酒篇　　　　　　　　　何承天
　將進酒慶三朝備繁禮薦嘉肴榮枯換霜霧交緩春
　帶命朋僚車等旗馬齊鑣懷温克樂林濠士失志愠
　情勞思㫖酒寄遊遨敗徳人甘醇醪耽長夜或淫妖
　興屢舞厲哇謡形傞傞聲號呶首既濡志亦荒性命
　夭國家亡嗟後生節酣觴匪酒辜孰為殃
　　　　　　　　　　　　　　梁昭明太子
　洛陽輕薄子長安遊俠兒宜城溢渠椀中山浮羽巵
　　　君馬黄　　　　　　　　　　漢古辭
　　　(初言君馬黄臣馬蒼二馬同逐臣馬良終言美/人歸以南歸以北駕車馳馬令我心傷而晉改)
　　　(為金靈運則言聖皇踐祚致敬宗廟而孝/行於天下也而宋何承天止言馬而已)
君馬黄臣馬蒼二馬同逐臣馬良易之有騩蔡有赭美
人歸以南駕車馳馬美人傷我心佳人歸以北駕車馳
馬佳人安終極
　　　金靈運　　　　　　　　　　晉傅𤣥
　金靈運天符發聖徵見參日月惟我皇體神聖受魏
　禪應天命皇之興靈有徵登天麓御萬乘皇之輔若
　闞虎爪牙奮莫之禦皇之佐讚清化百事理萬邦賀
　神祗應嘉瑞章恭享禮薦先皇樂時奏磬管鏘鼓淵
　淵鍾鍠鍠奠樽俎實玉觴神歆饗咸悦康宴孫子祐
　無疆大孝烝烝徳教被萬方
　　　君馬篇　　　　　　　　　　何承天
　君馬麗且閑揚鑣騰逸姿駿足躡流景髙步追輕飛
　冉冉六轡柔奕奕金華暉輕霄羽翼葢長風靡淑旂
　願為范氏驅雍容步中畿豈效詭遇子馳騁趣危機
　鈆陵策良駟造父為之悲不怨吴坂峻但恨伯樂稀
　赦彼岐山盜實濟韓原師奈何漢魏主縱情營所私
　疲民甘藜藿廏馬患盈肥人畜眢厥養蒼生將焉歸
　　　芳樹　　　　　　　　　　　漢古辭
　　　(古詞云妒人之子愁殺人君有他心樂不可禁/魏改曰邕熙言魏氏臨其國君臣邕穆庶績咸)
　　　(熙也吴曰承天命言上以聖徳踐位道化至盛/也晉曰天序言聖皇應厯受禪𢎞濟大化用人)
　　　(各盡其才也何承天擬題止言芳樹而佳人之/傷時而已若王融相思早春日謝朓早翫華池)
　　　(隂但言時莫衆/芳歇絶而已)
芳樹日月君亂如於風芳樹不上無心温而鵠三而為
行臨蘭池心中懐我悵心不可匡目不可顧妒人之子
愁殺人君有他心樂不可禁王將何侣如孫如魚乎悲
矣
　　　邕熙　　　　　　　　　　　魏繆襲
　邕熙君臣念徳天下治登帝道獲瑞寳頌聲並作洋
　洋浩浩吉日臨髙堂置酒列名倡歌聲一何紆餘雜
　笙簧八音諧有紀綱子孫永建萬國夀考樂無央
　　　承天命　　　　　　　　　　吴韋昭
　承天命於昭聖徳三精垂象符靈表徳巨石立九穂
　植龍金其鱗烏赤其色輿人歌億夫歎息超龍升襲
　帝服窮淳懿體𤣥黙夙興臨朝勞謙日昃易簡以崇
　仁放逺讒與慝舉賢才親近有徳均田疇茂稼穡審
　法令定品式考功能用黜陟人思自盡唯心與力家
　國治王道直思我帝皇夀萬億長保天禄祚無極
　　　天序　　　　　　　　　　　晉傅𤣥
　天序厯應受禪承靈祜御羣龍勒螭虎𢎞濟大化英
　儁作輔明明統萬機赫赫鎮四方咎繇稷契之疇協
　蘭芳禮王臣覆兆民化之如天與地誰敢愛其身
　　　芳樹篇　　　　　　　　　　何承天
　芳樹生北庭豐隆正徘徊翠穎陵冬秀紅葩迎春開
　佳人閒幽室恵心婉以諧蘭房掩綺幌緑草被長階
　日夕遊雲際歸禽命同棲皓月盈素景涼風拂中閨
　哀絃理虚堂要妙清且悽嘯歌流激楚傷此碩人懐
　梁塵集丹帷微飇揚羅鞋豈怨嘉時暮徒惜良願乖
　　　　　　　　　　　　　　　　　王融
　相望早春日烟華雜如霧復此佳麗人含情結芳樹
　綺羅已自憐萱風多有趣去來徘徊者佳人不可遇
　　　　　　　　　　　　　　　　　謝朓
　早翫華池隂復影滄洲枻旑旎芳若斯葳蕤紛可結
　霜下桂枝鋪怨與飛蓬折不厠玉盤滋誰憐終委絶
　　　有所思　　　　　　　　　　漢古辭
　　　(其詞大畧言有所思乃在大海南何用問遺君/雙珠瑇瑁簪聞君有他心燒之當風揚其灰魏)
　　　(改曰應帝期言文帝以聖徳受命應運期也吴/曰從厯數言孫權從圖籙之符而建大號晉曰)
　　　(惟庸蜀言文皇帝既平萬乘之蜀封建萬國復/五等之爵宋何承天惟言孝養若王融如何有)
　　　(所思梁劉繪别離安/可再但言離思而巳)
有所思乃在大海南何用問遺君雙珠瑇瑁簪用玉紹
繚之聞君有他心拉雜摧燒之摧燒之當風揚其灰從
今已往勿復相思相思與君絶雞鳴狗吠兄嫂當知之
妃呼豨秋風肅肅晨風颸東方須臾髙知之
　　　應帝期　　　　　　　　　　魏繆襲
　應帝期於昭我文皇厯數承天序龍飛自許昌聰明
　昭四表恩徳動遐方星辰為垂耀日月為重光河洛
　吐符瑞草木挺嘉祥麒麟步郊野黄龍遊津梁白虎
　依山林鳳凰鳴髙岡考圖定篇籍功配上古羲皇羲
　皇無遺文仁聖相因循期運三千歳一生聖明君堯
　授舜萬國萬國皆附親四門為穆穆教化常如神大
　魏興盛與之為鄰
　　　從厯數　　　　　　　　　　吴韋昭
　從厯數於穆我皇帝聖哲受之天神明表竒異建號
　創皇基聰睿協神思徳澤浸及昆蟲浩蕩越前代三
　光顯精耀隂陽稱至治肉角步郊畛鳳凰棲靈囿神
　龜游沼池圖讖摹文字黄龍覿鱗符祥日月記覽往
　以察今我皇多繪事上欽昊天象下副萬姓意光被
　彌蒼生家户䝉惠賚風教肅以平頌聲章嘉喜大吳
　隆綽有餘裕
　　　惟庸蜀　　　　　　　　　　晉傅𤣥
　惟庸蜀僭號天一隅劉備逆帝命禪亮承其餘擁衆
　數十萬闚隙乘我虚驛騎進羽檄天下不遑居姜維
　屢㓂邊隴上為荒蕪文皇愍斯民厯世受罪辜外謨藩
　屏臣内謀衆士夫爪牙應指授腹心獻(一作/同)良圖良
　圖協成文大(一作/乃)興百萬軍雷鼓震地起猛勢陵浮雲
　逋虜畏天誅面縛造壘門萬里同風教逆命稱妾臣
　光建五等紀綱天人
　　　有所思篇　　　　　　　　宋何承天
　有所思思昔人曾閔二子善養親和顔色奉晨昏至
　誠烝烝通神明鄒孟軻為齊卿稱身受禄不貪榮道
　不用獨擁楹三徙既誶禮義明飛鳥集猛獸附功成
　事畢乃更娶哀我生遘凶旻㓜罹荼酷備艱辛慈顏
　絶見無因長懐永思託邱墳
　　　　　　　　　　　　　　　　　王融
　如何有所思而無相見時宿昔夢顏色階庭尋履綦
　髙張更何已引滿終自持欲知憂能老為視鏡中絲
　　　　　　　　　　　　　　　　　劉繪
　别離安可再而我更重之佳人不相見明月空在帷
　共衘滿堂酌獨歛向隅眉中心亂如雪寜知有所思
　　　雉子班　　　　　　　　　　漢古辭
　　　(古詞云雉子髙飛止黄鵠飛之以千里雄來飛/從雌晉改曰於穆我皇言聖皇受命徳合神明)
　　　(也宋何承天曰雉子遊原澤篇則言避世之士/抗志清霄其視卿相功名猶冰炭之不相入也)
雉子班如此之干雉梁無以吾翁孺雉子知得雉子髙
飛止黄鵠飛之以千里王可思雄來飛從雌視子趨一
雉雉子車大駕馬滕被王送行所中堯羊蜚從王孫行
　　　於穆我皇　　　　　　　　　晉傅𤣥
　於穆我皇盛徳聖且明受禪君世光濟羣生普天率
　土莫不來庭顒顒六合内望風仰泰清萬國雍雍興
　頌聲大化洽地平而天成七政齊五衡惟平峨峨佐
　命濟濟羣英夙夜乾乾萬幾是經雖治興匪荒寜謙
　道光冲不盈天地合徳日月同榮赫赫煌煌曜幽㝠
　三光克從於顯天垂景星龍鳳臻甘露宵零肅神祗
　祇上靈萬物欣載自天効其成
　　　雉子遊原澤篇　　　　　　　何承天
　雉子遊原澤㓜懐耿介心飲啄雖勤苦不願棲園林
　古有避世士抗志清霄岑浩然寄卜肆揮棹通川隂
　逍遥風塵外散髮撫鳴琴卿相非所眄何况於千金
　功名豈不美寵辱亦相尋冰炭結六府憂虞纒胸襟
　當世須大度量巳不克任三復泉流誡自驚良已深
　　　聖人出　　　　　　　　　　漢古辭
　　　(漢古辭言聖人出隂陽和君之臣明䕶不道晉/曰仲春振旅言大晉申文武之教畋獵以時也)
聖人出隂陽和美人出遊九河佳人來騑離哉何駕六
飛龍四時和君之臣明䕶不道美人哉宜天子免甘星
筮樂甫始美人子含四海
　　　仲春振旅　　　　　　　　　晉傅𤣥
　　　(古聖人/出行)
　仲春振旅大致民武教於時日新師執提工執鼓坐
　作從節有序盛矣允文允武蒐田表禡申法誓遂圍
　禁獻社祭允以時明國制文武並用禮之經列車如
　戰大教明古今誰能去兵大晉繼天濟羣生
　　　上邪　　　　　　　　　　　漢古辭
　　　(邪一/作雅)
上邪我欲與君相知長命無絶衰山無陵江水為竭冬
雷震震夏雨雪天地合乃敢與君絶
　　　太和　　　　　　　　　　　魏繆襲
　　　(晉書樂志曰魏武帝使繆襲造鼔吹十二曲以/代漢曲改漢上邪為太和言明帝繼體承統太)
　　　(和改元徳/澤流布也)
　惟太和元年皇帝踐阼聖且仁徳澤為流布災蝗一
　時為絶息上天時雨露五穀溢田疇四民相率遵軌
　度事務徵清天下獄訟察以情元首明魏家如此那
　得不太平
　　　𤣥化　　　　　　　　　　　吴韋昭
　𤣥化象以天陛下聖真張皇綱率道以安民恵澤宣
　流而雲布上下睦親君臣酣宴樂激發弦歌揚妙新
　修文籌廟勝須時備駕巡洛津康哉泰四海歡忻越
　與三五鄰
　　　大晉承運期　　　　　　　　晉傅𤣥
　大晉承運期徳隆聖皇時清晏白日垂光應籙圖陟
　帝位繼天正玉衡化行象神明至哉道隆虞與唐元
　首敷洪化百寮股肱並忠良時太康隆隆赫赫福祚
　盈無疆
　　　上邪篇　　　　　　　　　　何承天
　上邪下難正衆枉不可矯音和響必清端影縁直表
　大化揚仁風齊人猶偃草聖王既已沒誰能𢎞至道
　開春湛柔露代終肅嚴霜承平貴孔孟政弊侯申商
　孝公明賞罸六世猶克昌李斯肆濫刑秦民所以亡
　漢宣隆中興魏祖寧三方譬彼鍼與石效疾而稱良
　行葦非不厚悠悠何詎央琴瑟時未調改弦當更張
　矧乃治天下此要安可忘
　　　臨髙臺　　　　　　　　　　漢古辭
　　　(漢古詞大畧言臨髙臺臺下水清且寒江有香/草目以蘭黄鵠髙飛離哉翻闗弓射鵠令我主)
　　　(萬年晉曰夏苗田言大晉畋狩順時為苗除害/也何承天云飄然輕舉凌太虚言仙道也謝朓)
　　　(云千里常思歸但言臨望/傷懐與古詞意並不同)
臨髙臺以軒下下有清水清且寒江有香草目以蘭黄
鵠髙飛離哉翻闗弓射鵠令我主夀萬年收中吾
　　　夏苗田　　　　　　　　　　晉傅𤣥
　夏苗田運將徂軍國異容文武殊乃命羣吏撰車徒
　辨其號名讚契書王軍啓八門行同上帝居時路建
　大麾雲旗翳紫虚百官象其事疾則疾徐則徐回衡
　旋軫罷陳弊車獻禽享祠烝烝配有虞惟大晉徳㕘
　兩儀化雲敷
　　　臨髙臺篇　　　　　　　　　何承天
　臨髙臺望天衢飄然輕舉陵太虚擕列子超帝鄉雲
　衣雨帶乗風翔肅龍駕㑹瑤臺清暉浮景溢蓬萊濟
　西海濯洧盤佇立雲岳結幽蘭馳迅風遊炎州願言
　桑梓思舊遊傾霄葢靡電旌降彼天塗頽窈㝠辭僊
　族歸人羣懐忠抱義奉明君任窮達隨所遭何為逺
　想令心勞
　　　　　　　　　　　　　　　　謝　朓
　千里常思歸登臺臨綺翼纔見孤鳥還未辨連山極
　四面動清風朝夜起寒色誰知倦遊者嗟此故鄉憶
　　　逺如期　　　　　　　　　　漢古辭
　　　(一曰逺期宋書樂志有晚芝曲古今樂録曰漢/太樂食舉曲有逺期至魏省之晉曰仲秋獮田)
　　　(言大晉雖有文徳不廢武事順時以殺伐也宋/何承天云逺期千里客肅駕候良辰與古辭不)
　　　(同/矣)
逺如期益如夀處天左側大樂萬歳與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之增夀萬年亦誠哉
　　　仲秋獮田　　　　　　　　　晉傅𤣥
　仲秋獮田金徳常剛涼風清且厲凝露結為霜白藏
　司辰蒼隼時鷹揚鷹揚猶尚父順天以殺伐春秋時
　敘雷霆震威曜進退由鉦鼔致禽祀祊羽毛之用充
　軍府赫赫大晉徳芬烈陵三五敷化以文雖安不廢
　武光宅四海永享天之祜
　　　逺期篇　　　　　　　　　　何承天
　逺期千里客肅駕候良辰近命城郭友具邇惟懿親
　髙門啓雙闈長筵列佳賔中堂舞六佾三廂羅樂人
　簫管激悲音羽毛揚華文金石響髙宇絃歌動梁塵
　修標多巧捷九劍亦入神遷善自雅調成化由清均
　主人垂隆慶羣士樂亡身願我聖明君邇期保萬春
　　　石流　　　　　　　　　　　漢古辭
　　　(古辭不可讀晉曰順天道言仲冬大閲用武修/文大晉之徳配天也何承天云石上流水湔湔)
　　　(其波又言子在川上/有志不遂立義不同)
石流涼陽涼石水流為沙錫以微河為香向始􁀙冷將
風陽北逝肯無敢與于楊心邪懐蘭志金安薄北方開
留離藂蘭
　　　順天道　　　　　　　　　　晉傅𤣥
　順天道握神契三時示講武事冬大閲鳴鐲振鼓鐸
　旌旗象虹霓文制其中武不窮武動軍誓衆禮成而
　義舉三驅役崇仁進止不失其序兵卒練將如闞虎
　惟闞虎氣凌青雲解圍三面殺不殄羣偃旌麾班六
　軍獻享烝修典文嘉大晉徳配天禄報功爵候賢饗
　燕樂受兹百禄嘉萬年
　　　石流篇　　　　　　　　　　何承天
　石上流水湔湔其波發源幽岫永歸長河瞻彼逝者
　歳月其偕子在川上惟以增懐嗟我隠憂載勞寤寐
　遘此百罹有志不遂行年倐忽長勤是嬰永言沒世
　悼兹無成幸遇開泰沐浴嘉運緩帶安寢亦又何愠
　古之為仁自求諸巳虚情遙慕終於徒已
　　　唐堯
　　　(漢務成古詞已亡晉曰唐堯言/聖皇陟帝立徳化光四表也)
　唐堯諮務成謙謙徳所興積漸終光大履霜至堅冰
　神明道自然河海猶可凝舜禹統百揆元凱以次升
　禪讓應天厯睿聖世相承我皇陟帝位平衡正凖繩
　徳化飛四表祥氣見其徵興王坐俟旦亡主恬自矜
　致逺由近始覆簣成山陵披圖按先籍有其證靈液
　　　𤣥雲　　　　　　　　　　　晉傅𤣥
　　　(漢古辭亡晉依舊名言/聖皇用人各盡其材也)
　𤣥雲起丘山祥氣萬里㑹龍飛何蜿蜿鳳翔何翽翽
　昔在唐虞朝時見青雲際今親遊萬國流光溢天外
　鶴鳴在後園清音隨風邁成湯隆顯命伊摯來如飛
　周文獵渭濵遂載吕望歸符合如影響先天天弗違
　輟耕綜時綱解褐衿天維元功配二王芬􁁉世所稀
　我皇敘羣才洪烈何巍巍桓桓征四表濟濟理萬機
　神化感無方髦才盈帝畿丕顯惟昧旦日新孔所咨
　茂哉聖明徳日月同光輝
　　　伯益　　　　　　　　　　　晉傅𤣥
　　　(漢黄爵古辭亡晉曰伯益言赤烏銜/書有周以興今聖皇受命神雀來也)
　伯益佐舜禹職掌山與川徳侔十六相思心入無間
　智理周萬物下如衆烏言黄雀應清化翔集何翩翩
　和鳴棲庭樹徘徊雲日間夏桀為無道密網施山河
　酷祝振纖網當奈黄雀何殷湯崇天徳去其三面羅
　逍遙羣飛來鳴聲乃復和朱雀作南宿鳳凰統羽羣
　赤烏銜書至天命瑞周文神雀今來遊為我受命君
　嘉祥致天和膏澤降青雲蘭風發芳氣闔世同其芬
　　　釣竿歌　　　　　　　　　　魏文帝
　　　(舊説有伯常子避仇河濵為漁者其妻思之而/為釣竿歌毎至河側輒歌之後司馬相如作釣)
　　　(竿詩遂傳以為樂曲而漢古辭亡或云漢止廿/一曲而無釣竿此篇魏文帝辭也晉仍舊名言)
　　　(聖皇徳配堯舜又有吕望之佐以濟大功致太/平也若梁沈約桂舟既容與劉孝威釣舟畫彩)
　　　(鷁但稱綸釣/嬉遊而巳)
　東越河濟水遙望大海涯釣竿何珊珊魚尾何簁簁
　行路之好者芳餌欲何為
　　　　　　　　　　　　　　　　晉傅𤣥
　釣竿何冉冉甘餌芳且鮮臨川運思心微綸沈九淵
　太公寳此術乃在靈祕篇機變隨物移精妙貫未然
　遊魚驚著釣潛龍飛戾天戾天安所至撫翼翔太清
　太清一何異兩儀出渾成玉衡正三辰造化賦羣形
　退願輔聖君與神合其靈我君𢎞逺畧天人不足并
　天人初并時昧昧何芒芒日月有徴兆文象興二皇
　蚩尤亂生民黄帝用兵征萬方逮夏禹而徳衰三代
　不及虞與唐我皇聖徳配堯舜受禪即祚享天祥率
　土䝉祐靡不肅庶事康庶事康穆穆明明荷百禄保
　無極永太平
　　　　　　　　　　　　　　　　梁沈約
　桂舟既容與緑浦復回紆輕絲動弱芰微楫起單鳬
　扣舷忘日莫卒歳以為娱
　　　　　　　　　　　　　　　　劉孝綽
　釣舟畫彩鷁魚子服冰紈金轄茱萸網銀鈎翡翠竿
　斂橈隨水脈急槳渡江湍湍長自不辭前蒲有佳期
　舩交棹影合浦深魚出遲荷根時觸餌菱芒乍罥絲
　蓮渡江南手衣渝京兆眉垂竿自來樂誰能為太師
　
　
　
　
　
　
　
　
　
　
　
　
　
　古樂府巻二
欽定四庫全書
　古樂府巻三
　　　　　　　　　　　　元　左克明　撰
　横吹曲歌辭
　　　横吹曲其始亦謂之鼓吹馬上奏之乃軍中之
　　　樂也自漢已來北狄樂緫歸鼓吹署其後分爲
　　　二部有簫笳者爲鼓吹用之朝㑹道路有鼓角
　　　者爲横吹用之軍中馬上所奏者是也晉書樂
　　　志曰横吹有鼓角又有胡角即胡樂也漢張騫
　　　入西域傳其法於西京唯得摩訶兠勒一曲李
　　　延年因胡曲更造新聲二十八解魏晉以來唯
　　　傳十曲一曰黄鵠二曰隴頭三曰出關四曰入
　　　闗五曰出塞六曰入塞七曰折楊栁八曰黄覃
　　　子九曰赤之楊十曰朢行人後有關山月洛陽
　　　道長安道梅花落紫騮馬騘馬雨雪劉生八曲
　　　合十八曲古辭間有存者今取六朝諸詩列於
　　　後以備觀覽云
　　　隴頭　　　　　　　　　　　陳後主
　　　(一曰隴頭水通典曰天水郡有大阪名曰隴坻/亦曰隴山即漢隴關也三秦記曰其阪九回上)
　　　(者七日乃越上有清水/四注下所謂隴頭水也)
隴頭征戍客寒多不識春驚風起嘶馬若霧雜飛塵投
錢積石水歛轡交河津四面夕冰合萬里望佳人
　　　隴頭水　　　　　　　　　　梁元帝
衘悲别隴頭關路漫悠悠故鄉迷逺近征人分去留沙
飛曉成幕海氣旦如樓欲識秦川處隴水向東流
　　　出關　　　　　　　　　　　唐魏徴
中原還逐鹿投筆事戎軒縱横計不就慷慨志猶存䇿
杖謁天子驅馬出關門請纓羈南越憑軾下東藩鬱紆
陟髙岫出沒望中原古木吟寒鳥空山啼夜猿旣傷千
里目還驚九折魂豈不憚艱險深懷國士恩季布無二
諾侯嬴重一言人生感意氣功名誰復論
　　　　入關　　　　　　　　　　梁呉均
羽檄起邉庭烽火亂如螢是時張愽望夜赴交河城馬
頭要落日劒尾掣流星君恩未得報何論身命傾
　　　出塞　　　　　　　　　　　　古辭
　　　(晉書樂志曰出塞入塞曲李延年造曹嘉之晉/書曰劉疇甞避亂塢壁賈胡百數欲害之疇無)
　　　(懼色援笳而吹之爲出塞入塞之聲以動其遊/客之思於是其衆皆垂淚而去按西京雜記曰)
　　　(戚夫人善歌出塞入塞望歸之曲則高帝時已/有之疑不起於延年也唐又有塞上塞下曲蓋)
　　　(出於/此)
候騎出丼泉奔命入居延旗作浮雲影陣如明月弦
　　　入塞　　　　　　　　　　　周王裒
戍久風塵色勲多意氣豪建章樓閣逈長安陵樹髙度
氷傷馬骨經寒墜節旄行當見天子無假用錢刀
　　　折楊栁　　　　　　　　　　梁元帝
　　　(梁樂府有胡吹歌云上馬不捉鞭反拗楊栁枝/下馬吹横笛愁殺行客兒此歌辭元出北國即)
　　　(鼔角横吹曲折楊柳是也宋書五行志曰晉太/康末京洛爲折楊柳之歌其曲有兵革苦辛之)
　　　(辭/)
山髙巫峽長垂栁復垂楊同心且同折故人懷故鄉山
似蓮花艶流如明月光寒夜猿聲徹遊子淚霑裳
　　　關山月　　　　　　　　　　梁元帝
　　　(此言傷別離也按相和/曲有度關山亦類此也)
朝望清波道夜上白登䑓月中含桂樹流影自徘徊寒
沙逐風起春花犯雪開夜長無與晤衣單誰爲裁
　　　洛陽道　　　　　　　　　　梁元帝
洛陽開大道城北達城西青槐隨幔拂緑栁逐風低玉
珂鳴戰馬金爪闘塲雞桑萎日行暮多逄秦氏妻
　　　長安道
神臯開隴右陸海實西秦金槌抵長樂複道向宜春落
花依度幰垂栁拂行人金張及許史夜夜尚留賔
　　　梅花落　　　　　　　　　　宋鮑照
　　　(梅花落本笛中曲也按唐大角曲亦有大單于/小單于大梅花小梅花等曲今其聲猶有存者)
中庭雜樹多偏爲梅咨嗟問君何獨然念其霜中能作
花露中能作實揺蕩春風媚春日念爾零落逐風飈徒
有霜花無霜質
　　　紫騮馬　　　　　　　　　　梁簡文帝
　　　(古今樂録曰紫騮馬古辭云十五從軍征八十/始得歸道逄郷裏人家中有阿誰又梁曲曰獨)
　　　(柯不成樹獨樹不成林念娘錦裲襠恒/長不㤀心蓋從軍久戍懷歸而作也)
賤妾朝下機正値良人歸青絲懸玉鐙朱汗染香衣驟
急珂彌響􁞼多塵亂飛彫菰幸可薦故心君莫違
　　　　　　　　　　　　　　　　　梁元帝
長安美少年金絡錦連錢宛轉青絲鞚照耀珊瑚鞭
　　　騘馬　　　　　　　　　　　　梁車􁟣
　　　(一曰騘馬驅皆言/關塞征役之事)
騘馬鏤金鞍柘彈落金丸意欲驂驔走先作野遊盤平
明發下蔡日中過上蘭路逺行湏疾非是畏人㸔
　　　騘馬驅　　　　　　　　　　　梁元帝
朔方寒氣重胡關饒苦霧白雪晝凝山黄雲宿埋樹連
翩行役子終朝征馬度試上金㣲山還㸔玉關路
　　　雨雪　　　　　　　　　　　　陳後主
　　　(采薇詩曰昔我往矣楊栁依依今我來思雨雪霏/霏穆天子傳曰天子遊黄臺之丘獵于平澤有降)
　　　(雨天子乃休日中大寒北風雨雪有凍人天子/作詩三章以哀之曰我徂黄竹是也雨雪曲蓋)
　　　(取諸/此)
長城飛雪下邊關地籟吟濛濛九天暗霏霏千里深樹
冷月恒少山霧日偏沉况聽南歸鴈切思哀笳音
　　　劉生　　　　　　　　　　　梁元帝
　　　(劉生不知何代人觀齊梁以來所爲劉生之辭/者皆稱其任俠豪放周遊五陵三秦之地或云)
　　　(抱劒專征爲符/節官所未詳也)
遊俠有劉生然諾重西京扶風好驚坐長安恒借名榴
花聊夜飲竹葉解朝酲結交李都尉遨遊佳麗城
　梁鼔角横吹曲
　　　樂録云梁鼔角横吹曲有企喻瑯琊王鉅鹿公
　　　主紫騮馬黄淡思地驅樂雀勞利慕容垂隴頭
　　　流水等歌三十六曲此九曲有歌其二十五曲
　　　有歌有聲樂府胡吹舊曲有十四篇唯淳于王
　　　捉搦東平劉生有歌其十一曲並亡又有隔谷
　　　折楊栁幽州馬客吟慕容家自魯企由谷隴頭
　　　高陽王樂人等歌古辭並存唯木蘭二曲不知
　　　起於何代也
　　　企喻歌　　　　　　　　　　　古辭
　　　(企喻本北歌梁鼔角横吹曲有四曲後一曲乃/符融作之深山解谷口白骨無人収與今傳者)
　　　(小/異)
男兒欲作健結伴不湏多鷂子經天飛羣雀兩向波
放馬大澤中草好馬著臕牌子鐡裲襠鉉鉾鶴尾條
前行看後行齊著鐡裲襠前頭㸔後頭齊著鐡鉉鉾
男兒可憐䖝出門懷死憂尸䘮狹谷中白骨無人収
　　　瑯琊王歌
　　　(古今樂録曰瑯琊王歌八曲或云隂凉下又有/二句云盛冬十一月就女覔凍漿最後云誰能)
　　　(騎此馬唯有廣平公按晉書載記/廣平公姚弼興之子泓之弟也)
新買五尺刀懸著中梁柱一日三摩挲劇於十五女
瑯琊復瑯琊瑯琊大道王陽春二三月單衫綉裲襠
東山㸔西水水流盤石間公死姥更嫁孤兒甚可憐
瑯琊復瑯琊瑯琊大道王鹿鳴思長草愁人思故鄉
長安十二門光門最妍雅渭水從壟來浮游渭橋下
瑯琊復瑯琊女郎大道王孟陽三四月移鋪逐隂凉
客行依主人願得主人彊猛虎依深山願得松栢長
快馬髙纒鬃遥知身是龍誰能騎此馬唯有廣平公
　　　鉅鹿公主歌
　　　(唐書樂志曰梁有鉅鹿公主歌似是/姚萇時歌其詞蕐音與此歌不同)
官家出遊雷大鼔細乘犢車開後户
車前女子年十五手彈琵琶玉節舞
鉅鹿公主殷照女皇帝陛下萬幾主
　　　紫騮馬歌
　　　(古今樂録曰十五從/軍征以下是古詩)
燒火燒野田野鴨飛上天童男娶寡婦壯女笑殺人
髙髙山頭樹風吹葉落去一去數千里何當還故處
十五從軍征八十始得歸道逄鄉里人家中有阿誰
遥㸔是君家松栢冢纍纍兎從狗竇入雉從梁上飛
中庭生旅穀井上生旅葵舂穀持作飯採葵持作羮
羮飯一時熟不知飴阿誰出門東向㸔淚落沾我衣
　　　黄淡思歌
　　　(古今樂録曰思音相思之思按李延年造横/吹曲二十八解有黄覃子不知與此同否)
歸歸黄淡思逐郎還去來歸歸黄淡百逐郎何處索
心中不能言腹作車輪旋與郎相知時但恐傍人聞
江外何鬱拂龍洲廣州出象牙作㠶檣緑絲作幃繂
緑絲何葳蕤逐郎還去來
　　　地驅樂歌
　　　(古今樂録曰側側力力以下八句是今歌/有此曲最後云不可與力或云各自努力)
青青黄黄雀石穨唐槌殺野牛押殺野羊
驅羊入谷自羊在前老女不嫁蹋地喚天
側側力力念君無極枕郎左臂隨郎轉側
摩捋郎鬚㸔郎顔色郎不念女不可與力
月明光光星露墮欲來不來早語我(今按此非地驅樂/歌不知左氏何以)
(附/此)
　　　雀勞利歌
雨雪霏霏雀勞利長觜飽滿短觜饑
　　　慕容垂歌
　　　(晉書載記曰慕容垂本名缺尋以䜟記乃去夬/以垂爲名慕容雋僣號封垂爲呉王徙鎭信都)
　　　(太元八年/自稱燕王)
慕容攀墻視呉軍無邉岸我身分自當枉殺墻外漢
慕容愁憤憤燒香作佛會願作墻裏鷰髙飛出墻外
慕容出墻望呉軍無邉岸咄我臣諸佐此事可惋歎
　　　隴頭流水歌
　　　(古今樂録曰樂府有/此歌曲解多於此)
隴頭流水流離西下念吾一身飄然曠野
西上隴坂羊腸九囬山高谷深不覺脚酸
手攀弱枝足踰弱泥
　　　隔谷歌
　　　(古今樂録曰前云無/辭樂工有辭如此)
兄在城中弟在外弓無弦箭無括食糧乏盡若爲活救
我來救我來
兄爲俘虜受困辱骨露力疲食不足弟爲官吏馬食粟
何惜錢刀來我贖
　　　淳于王歌
肅肅河中育育熟湏含黄獨坐空房中思我百媚郎
百媚在城外千媚在中央但使心相念髙城何所妨
　　　東平劉生歌
東平劉生安東子樹木稀屋裏無人㸔阿誰
　　　捉搦歌
粟穀難舂付石臼弊衣難䕶付巧婦男兒千凶飽人手
老女不嫁只生口
誰家女子能行歩反著裌禪後裙露天生男女共一處
願得兩箇成翁嫗
蕐隂山頭百丈井下有流水徹骨泠可憐女子能照影
不見其餘見斜領
黄桑柘屐蒲子履中央有絲兩頭繫小時憐母大憐壻
何不早嫁論家計
　　　折楊栁歌
　　　(舊本五解後又有三解非也/乃別曲耳凡四解今附於後)
上馬不捉鞭反拗楊柳枝下馬吹長笛愁殺行客兒
腹中愁不樂願作郎馬鞭出入擐郎臂蹀座郎膝邉
放馬兩泉澤㤀不著連羈擔鞍逐馬走何見得馬騎
遥㸔孟津河楊柳鬱婆娑我是虜家兒不解漢兒歌
健兒須快馬快馬湏健兒䟤䟦黄塵下然後別雄雌
　(上馬不捉鞭反拗楊栁枝下馬吹長笛愁殺行客兒/門前一株棗歳歳不知老阿婆不嫁女那得孫兒抱)
　(敕敕何力力女子臨窻織不聞機杼聲唯聞女嘆息/問女何所思問女何所憶阿婆許嫁女今年無消息)
　　　幽州馬客唫歌
快馬常苦瘦勦兒常苦貧黄禾起羸馬有錢始作人
熒熒帳中燭燭滅不久停盛時不作樂春花不重生
南山自言髙只與北山齊女兒自言好故入郎君懷
郎著紫袴褶女著綵裌裙男女共燕遊黄花生後園
黄花鬱金色緑蛇衘珠丹辭謝牀上女還我十指鐶
　　　慕容家自魯企由谷歌
郎在十重樓女在九重閣郎非黄鷂子那得雲中雀
　　　隴頭歌
隴頭流水鳴聲幽咽遥望秦川心肝斷絶
朝發欣城暮宿隴頭寒不能語舌巻入喉
　　　高陽樂人歌
　　　(古今樂録曰魏高陽王樂人所/作也乂曰白鼻騧蓋出於此)
可憐白鼻騧相將入酒家無錢但共飲畫地作交賖
何處諜傷來兩頰色如火自有桃花容莫言人勸我
　　　白鼻騧　　　　　　　　後魏温子昇
少年多好事攬轡向西都相逢俠斜路駐馬詣當壚
　　　木蘭辭　　　　　　　　　　　古辭
　　　(木蘭不知名詐作男子代父征行其辭最苦言/萬里赴戎機關山度若飛朔氣傳金柝寒光照)
　　　(鐡衣相和曲有度關山/亦類此皆言傷別之意)
喞喞復喞喞(一作/促織)木蘭當户織不聞機杼聲唯聞女嘆
息問女何所思問女何所憶女亦無所思女亦無所憶
昨夜見軍帖可汗大㸃兵軍書十二巻巻巻有爺名阿
爺無大兒木蘭無長兄願爲市鞍馬從此替爺征東市
買駿馬西市買鞍韉南市買轡頭北市買長鞭旦(一作/朝字)
辭爺娘去暮宿黄河邉不聞爺娘喚女聲但聞黄河流
水鳴濺濺旦辭黄河去暮至(一作/宿)黒山頭不聞爺娘喚
女聲但聞燕山胡騎鳴啾啾萬里赴戎機關山度若飛
朔氣傳金柝寒光照鐡衣將軍百戰死壯士十年歸歸
來見天子天子坐明堂䇿勲十二轉賞賜百千彊可汗
問所欲木蘭不用尚書郎(一作欲與木蘭/賞不願尚書郎)願馳千里足
(段成式酉陽雜爼云/願借明駞千里足)送兒還故鄉爺娘聞女來出郭相
扶將阿妹聞姊來當戸理紅粧小弟聞姊來磨刀霍霍
向豬羊開我東閣門坐我西間床脫我戰時袍着我舊
時裳當牕理雲鬢挂鏡貼花黄出門㸔火伴火伴皆驚
(一作/始字)忙同行十二年不知木蘭是女郎雄兔脚撲朔雌
兎眼迷離䨇(一作/兩)兎傍地走安能辨我是雄雌
木蘭抱杼嗟借問復爲誰欲聞所慽慽感激彊其顔老
父𨽻兵籍氣力日衰耗豈足萬里行有子復尚少胡沙
沒馬足朔風裂人膚老父舊羸病何以彊自扶本蘭代
父去秣馬備戎行易却紈綺裳洗却鈆粉妝馳馬赴軍
幕慷慨携干將朝屯雪山下暮宿青海傍夜襲月支虜
更携于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾鞲理絲簧昔爲烈
士雄今復嬌子容親戚持酒賀父母始知生女與男同
門前舊軍都十年共﨑嶇本結兄弟交死戰誓不渝今
也見木蘭言聲雖是顔貌殊驚愕不敢前歎重徒嘻吁
世有臣子心能如木蘭節忠孝兩不渝千古之名焉可
㓕
　
　
　
　
　
　古樂府巻三
欽定四庫全書
　古樂府巻四
　　　　　　　　　　　　元　左克明　撰
　相和曲歌辭上
　　　相和漢舊曲也絲竹更相和執節者歌本一部
　　　魏明帝分爲二晉茍朂採舊辭施用於世謂之
　　　清商三調歌詩即沈約所謂因絃管金石造歌
　　　以被之者也唐樂志云平調清調瑟調皆周房
　　　中曲之遺聲漢世謂之三調又有楚調漢房中
　　　樂也與前三調總謂之相和調張永元嘉技録
　　　云有吟嘆四曲亦列於相和歌又有大曲十五
　　　篇分於諸調唯滿歌行一曲諸調不載故附見
　　　於大曲之下云
　　相和曲
　　　箜篌引
　　　(一曰公無渡河崔豹古今註曰箜篌引者朝鮮/津卒霍里子髙妻麗玉所作也子高晨起刺船)
　　　(有一白首狂夫披髮提壺亂流而渡其妻隨而/止之不及遂墮河而死於是援箜篌而歌聲甚)
　　　(悽愴曲終亦投河而死子髙還以語麗玉麗玉/傷之乃引箜篌而寫其聲聞者莫不墮淚飲泣)
　　　(麗玉以其曲傳鄰女麗容名曰箜篌引又有箜/篌謡不詳所起大畧言結交當有終始與此異)
　　　(也/)
公無渡河公竟渡河墮河而死當柰公何
　　　江南曲　　　　　　　　　　　古辭
　　　(江南曲古辭云江南可採蓮蓮葉何田田乂云/魚戯蓮葉東西南北盖美其芳晨麗景嬉遊得)
　　　(時也若梁簡文桂檝晩應旋唯歌/遊戲又有採菱曲等疑出於此)
江南可採蓮蓮葉何田田魚戯蓮葉間魚戯蓮葉東魚
戯蓮葉西魚戯蓮葉南魚戯蓮葉北
　　　　　　　　　　　　　　　梁簡文帝
　桂檝晩應旋歴岸扣輕舷紫荷擎釣鯉銀筐挿短蓮
　人歸浦口暗那得久回船
　　　江南思　　　　　　　　　宋湯惠休
幽客海隂路留戍淮陽津垂情向春草知是故鄉人
　　　精列　　　　　　　　　　　魏武帝
厥初生造化之陶物莫不有終期莫不有終期聖賢不
能免何爲懐此憂願螭龍之駕思想崐崘居思想崐崘
居見期於迂恠志意在蓬莱志意在蓬萊周孔聖徂落
㑹稽以墳丘㑹稽以墳丘陶陶誰能度君子以弗憂年
之暮柰何時過時來㣲
　　　度關山　　　　　　　　　　魏武帝
　　　(關山古辭曹魏樂奏武帝所賦天地間人爲貴/言人君當自勤勞省方黜陟省刑薄賦也若梁)
　　　(戴暠昔聼隴頭吟平居已/流涕但叙征人行役之思)
天地間人爲貴立君牧民爲之軌則車轍馬跡經緯四
極黜陟幽明黎庶繁息於鑠賢聖總統邦域封建五爵
井田刑獄有燔丹書無普赦贖皐陶甫侯何有失職嗟
哉後世改制易律勞民爲君役賦其力舜漆食噐畔者
十國不及唐堯采椽不斵世嘆伯夷欲以厲俗侈惡之
大儉爲共德許由推讓豈有訟曲兼愛尚同䟽者爲戚
　　　　　　　　　　　　　　　　梁戴暠
　昔聼隴頭吟平居已流涕今日關山望長安樹如薺
　千里非鄉邑百姓爲兄弟軍中大體自相褒其間得
　意各分曹慱陵輕俠皆無位幽州重氣本多豪馬衘
　苜蓿葉劒瑩鸊鵜膏初征心未習復值鴈飛入山頭
　㸔月近草上知風急笛喝曲難成笳繁響還澁武帝
　初承平東伐復西征薊門海作塹榆塞氷爲城催令
　四校出倚望三邉平箭服朝來動刀環臨陣鳴將軍
　一百戰都䕶五千兵且决雄雌眼前利誰道功名身
　後事丈夫意氣本自然來時辭第巳聞天但令此身
　與命在不持烽火照丼泉
　　　東光　　　　　　　　　　　　古辭
　　　(古今樂録曰張永元嘉技録云東/光舊但弦無音來識造其歌聲)
東光平蒼梧何不平蒼梧多腐粟無益諸軍糧諸軍遊
蕩子早行多悲傷
　　　十五　　　　　　　　　　　魏文帝
　　　(古今樂録曰十五歌文帝辭後解歌瑟調/西山一何髙彭祖稱七百篇辭在瑟調)
登山而遠望谿谷多所有楩柟千餘尺衆草之盛茂蕐
葉耀人目五色難可紀雉雊山雞鳴虎嘯谷風起號罷
當我道狂顧動牙齒
　　　薤露歌　　　　　　　　　　　古辭
　　　(亦曰泰山吟行䘮歌舊曲本出於田横門人歌/以葬横一章言人命奄忽如薤上露易晞二章)
　　　(言人精䰟歸於蒿里至漢武帝時李延年分爲/二曲薤露送王公貴人蒿里送士大夫庻人挽)
　　　(柩者歌之亦爲挽柩歌左氏春秋齊將與吳戰/於艾陵公孫夏使其徒歌虞殯杜預注云送葬)
　　　(歌也卽䘮歌不自田横始矣曹植擬薤露/爲天地魏武帝蒿里曲惟傷兵卒死亡)
薤上露何易晞露晞明朝更復落人死一去何時歸
　　　　　　　　　　　　　　　　魏曹植
　天地無窮極隂陽轉相因人居一世間忽若風吹塵
　願得展功勤輸力於明君懷此王佐才慷慨獨不羣
　鱗介尊神龍走獸宗麒麟蟲獸猶知德何况於士人
　孔氏删詩書王業粲已分騁我徑寸翰流藻垂蕐芬
　　　蒿里曲　　　　　　　　　　　古辭
蒿里誰家地聚歛䰟魄無賢愚鬼伯一何相催促人命
不得少踟蹰
　　　　　　　　　　　　　　　　魏武帝
　闗東有義士興兵討羣兇初期㑹盟津乃心在咸陽
　軍合力不齊躊躇而鴈行勢利使人爭嗣還自相戕
　淮南弟稱號刻璽於北方鎧甲生蟣虱萬姓以死亡
　白骨露於野千里無雞鳴生民百遺一念之絶人腸
　　　惟漢行　　　　　　　　　　魏曹植
太極定二儀清濁始以形三光炤八極天道甚著明爲
人立君長欲以遂其生行仁章以瑞變故誡驕盈神高
而聴卑報若響應聲明主敬細㣲三季瞢天經二皇稱
至化盛哉唐虞庭禹湯繼厥德周亦致太平在昔懷帝
京日􁀈不敢寧濟濟在公朝萬載馳其名
　　　挽歌　　　　　　　　　　　魏繆襲
　　　(繆襲惟傷嘆死亡乃/人生不免而作此歌)
生時遊國都死沒棄中野朝發髙堂上暮宿黄泉下白
日入虞淵懸車息駟馬造化雖神明安能復存我形容
稍歇㓕齒髪行當墮自古皆有然誰能離此者
　　　對酒　　　　　　　　　　　魏武帝
　　　(古辭曹魏樂奏武帝所賦對酒歌太平其㫖言/王者徳澤廣被政理人和萬物咸遂若梁范雲)
　　　(對酒心自足則言但當/爲樂勿殉名自欺也)
對酒歌太平時吏不呼門王者賢且明宰相股肱皆忠
良咸禮讓民無所爭訟三年耕有九年儲倉穀滿盈班
白不負戴雨澤如此百穀用成却走馬以糞其土田爵
公侯伯子男咸愛其民以黜陟幽明子養有若父與兄
犯禮法輕重隨其刑路無拾遺之私囹圄空虚冬節不
斷人耄耋皆得以壽終恩德廣及草木昆蟲
　　　　　　　　　　　　　　　　梁范雲
　對酒心自足故人來共持方恱羅衿解誰念髪成絲
　徇性良爲達求名本自欺迨君當歌日及我傾樽時
　　　雞鳴　　　　　　　　　　　　古辭
　　　(古辭雞鳴髙樹巔狗吠深宫中初言天下方太/平蕩子何所之次言黄金爲門白玉爲堂置酒)
　　　(作倡樂爲樂方兄弟三人近侍榮耀道路其文/與相􁅢狹路間行同終言桃傷而李仆諭兄弟)
　　　(當相爲表裏若梁劉孝威雞鳴篇但詠/雞而已又有雞鳴髙樹巔皆出於此)
雞鳴高樹巔狗吠深宫中蕩子何所之天下方太平刑
法非有貸柔協正亂名黄金爲君門碧玉爲軒堂上有
雙樽酒作使邯鄲倡劉王碧青甓後出郭門王舍後有
方池池中雙鴛鴦鴛鴦七十二羅列自成行鳴聲何啾
啾聞我殿東廂兄弟四五人皆爲侍中郎五日一時來
觀者滿路傍黄金絡馬頭熲熲何煌煌桃生露井上李
樹生桃傍蟲來齧桃根李樹代桃殭樹木身相代兄弟
還相㤀
　　　雞鳴篇　　　　　　　　　梁劉孝威
　塒雞識將曙長鳴高樹巔啄葉疑彰羽排花彊欲前
　意氣多驚舉飄颺獨無侣陳思助鬪協狸膏郈昭妬
　對敵安金距丹山可愛有鳯凰金門飛舞有鴛鴦何
　如五德美豈勝千里祥
　　　雞鳴高樹巔　　　　　　　梁簡文帝
　碧玉好名倡夫壻侍中郎桃花全覆井金門半隱堂
　時欣一來下復比雙鴛鴦雞鳴天尚早東烏定未光
　　　烏生　　　　　　　　　　　　古辭
　　　(一曰烏生八九子樂府題解曰古辭云烏生八/九子端坐㤗氏桂樹間言烏母子本在南山嵓)
　　　(石間而來爲秦氏彈丸所殺白鹿在苑中人得/以爲脯黄鵠摩天鯉在深淵人得而烹煑之則)
　　　(壽命各有定分死生何嘆前後也若梁劉孝威/城上烏一年生九雛但詠烏而已不言本事又)
　　　(有城上烏/盖出於此)
烏生八九子端坐秦氏桂樹間唶我秦氏家有遊遨蕩
子工用睢陽彊蘇合彈左手持彊彈兩丸出入烏東西
唶我一丸即發中烏身烏死魂魄飛掦上天阿母生烏
子時乃在南山嵓石間唶我人民安知烏子處蹊徑窈
窕安從通白鹿乃在上林西苑中射工尚復得白鹿脯
唶我黄鵠摩天極高飛後宫尚復得烹煮之鯉魚乃在
洛水深淵中釣鈎尚得鯉魚口唶我人民生各各有壽
命死生何湏復道前後
　　　烏生八九子　　　　　　　　劉孝威
　城上烏一年生九雛枝輕巢本狹風多葉早枯氄毛
　不自煖張翼彊相呼金柝嚴兮翠樓肅蜃壁光兮椒
　泥馥虞機衡網不得猜鷹鷙隼鶻無由逐永願共栖
　曽氏冠同瑞周王屋莫啼城上寒猶賢野間宿羽成
　翮備各西東丁年賦命有窮通不見高飛帝輦側逺
　託日輪中尚􁅢王吉箭猶嬰夏羿弓豈如變彩救燕
　質入夢祚昭公留聲表師退集幕示營空靈臺已鑄
　像流蘇時候風
　　　城上烏　　　　　　　　　　梁呉均
烏烏城上烏翩翩尾畢逋凢生八九子夜夜啼相呼質
㣲知慮少體賤毛衣麤陛下三萬嵗臣至執金吾
　　　　　　　　　　　　　　　　梁朱超
朝飛集帝城猶帶夜啼聲近日毛雖煖聞弦心尚驚
　　　平陵東　　　　　　　　　　　古辭
　　　(古辭平陵東松栢桐不知何人刦義公此漢翟/義門人所作也義爲丞相方進少子字文仲爲)
　　　(東郡太守以王莽□漢起兵誅之不克而見/害門人作歌以怨之如曹植止言神仙事)
平陵東松栢桐不知何人刦義公刦義公在高堂下交
錢百萬兩走馬兩走馬亦誠難顧見追吏心中惻心中
惻血出漉歸告我家賣黄犢
　　　　　　　　　　　　　　　　魏曹植
　閶闔開天衢通被我羽衣乘飛龍乘飛龍與仙期東
　上蓬萊採靈芝靈芝採之可服食年若王父無終極
　　　陌上桑　　　　　　　　　　　古辭
　　　(古辭日出東南隅照我秦氏樓舊說邯鄲女子/姓秦名羅敷爲邑人千乘王仁妻仁後爲趙王)
　　　(家令羅敷出採桑於陌上趙王登䑓見而恱之/置酒欲奪之羅敷善彈筝作陌上桑以自明不)
　　　(從案其歌辭稱羅敷採桑陌上爲使君所􁦾羅/敷盛誇其夫爲侍中郎以拒之與舊説不同如)
　　　(魏武帝言神仙事晋陸士衡扶桑昇朝/暉等但歌佳人好㑹與古辭始同末異)
日出東南隅照我秦氏樓秦氏有好女自名爲羅敷羅
敷喜蠶桑採桑城南隅青絲爲籠繫桂枝爲籠鈎頭上
倭墮髻耳中明月珠緗綺爲下裙紫衣爲上襦行者見
羅敷下擔捋髭鬚少年見羅敷脫帽著帩頭耕者㤀其
犂鋤者忘其鋤來歸相怒怨但坐觀羅敷(一/解)使君從南
來五馬立踟蹰使君遣吏徃問是誰家姝秦氏有好女
自名爲羅敷羅敷年幾何二十尚不足十五頗有餘使
君謝羅敷寧可共載不羅敷前致辭使君一何愚使君
自有婦羅敷自有夫(二/解)東方千餘騎夫壻居上頭何用識
夫壻白馬從驪駒青絲繫馬尾黄金絡馬頭腰中鹿盧
劒可直千萬餘十五府小史二十朝大夫三十侍中郎
四十專城居爲人潔白晢鬑鬑頗有鬚盈盈公府歩冉
冉府中趨坐中數千人皆言夫壻殊(三解前豔辭/曲後有趨)
　　　　　　　　　　　　　　　　　魏武帝
　駕虹蜺乗赤雲登彼九疑歴玉門濟天漢至崑崙見
　西王母謁東君交赤松及羨門受要秘道愛精神食
　芝英飲醴泉拄杖桂枝佩秋蘭絶人事遊渾元若疾
　風遊歘飄翩景未移行數千夀如南山不㤀愆
　　　　　　　　　　　　　　　　　梁王筠
　日出秦樓明條垂露尚盈蠶饑心自急開奩妝不成
　　　　　　　　　　　　　　　　梁王臺卿
　令月開和景處處動春心挂筐須葉滿息倦重枝隂
　　　豔歌行　　　　　　　　　　　晉傳𤣥
　日出東南隅照我秦氏樓秦氏有好女自字爲羅敷
　首戴金翠餙耳綴明月珠白素爲下裾丹霞爲上襦
　一顧傾朝市再顧國爲虚問女居安在常在城南居
　青樓臨大巷幽門結重樞使君自南來駟馬立踟蹰
　遣吏謝賢女豈可同行車斯女長跪對使君言何殊
　使君自有婦賤妾有鄙夫天地正厥位願君改其圖
　　　日出東南隅　　　　　　　　晉陸機
　扶桑升朝暉照此高臺端高臺多妖麗濬房出清顔
　淑貌耀皎日惠心清且閑羙目掦玉澤蛾眉象翠翰
　鮮膚一何潤秀色若可餐窈窕多容儀婉媚巧笑言
　暮春春服成粲粲綺與紈金雀垂藻翹瓊佩結瑶璠
　方駕揚清塵濯足洛水瀾藹藹風雲㑹佳人一何繁
　南崖充羅幙北渚盈軿軒清川含藻景髙岸(一作/崖)被
　蕐丹馥馥芳袖揮泠泠纎指彈悲歌吐清響雅韻播
　幽蘭丹唇含九秋妍迹凌七盤赴曲迅驚鴻蹈節如
　集鸞綺態隨顔變沈姿無定源俯仰紛阿那顧歩咸
　可懽遺芳結飛飈浮景映清湍冶容不足詠春遊良
　可嘆
　　　　　　　　　　　　　　　　陳殷謀
秦樓出佳麗正值朝日光陌頭能駐馬花處復添香
　　　日出行　　　　　　　　　　周蕭撝
昬昬隱逺霧團團乗陣雲正值秦樓女含嬌酬使君
　　吟嘆曲
　　(古今樂録曰張永元嘉技録有吟嘆四曲一日大/雅吟二曰王明君三曰楚妃嘆四曰王子喬大雅)
　　(吟王明君楚妃嘆幷石崇辭王子喬古辭王明君/一曲今有歌大雅吟楚妃嘆二曲今無能歌者古)
　　(有八曲其小雅吟蜀琴頭/楚王吟東武吟四曲闕)
　　　大雅吟　　　　　　　　　　晉石崇
堂堂太祖淵𢎞其量仁格宇宙義風遐暢啔土萬里志
在翼亮參分有二周文是尚於穆武王奕世載聦欽明
沖黙文思允恭武則不猛化則時雍庭有儀鳯郊有遊
龍啟路千里萬國率從蕩清呉㑹六合乃同百姓仰德
良史書功超越三代唐虞比蹤
　　　王明君　　　　　　　　　　石　崇
　　　(舊史王嬙字昭君漢元帝時匈奴入朝以嬙配/之號胡閼氏一說漢元帝後宫既多不得常見)
　　　(乃使畵工圖其形案圖召幸宫人皆賂畵工多/者十萬少者不减五萬昭君自恃其貌獨不與)
　　　(乃惡圖之及後匈奴入朝選羙人配之昭君之/圖當行及入辭光彩射人悚動左右天子方重)
　　　(信外國悔恨不及窮按其事畵工有杜陵毛延/壽爲人形醜好老少必得其眞安陵陳敞新豐)
　　　(劉白龔寛幷工狗馬人形不逮延壽下杜陽望/樊青尤善布衆色皆同口棄市籍其資財漢人)
　　　(憐昭君逺嫁爲作歌詩始武帝以江都王建女/細君爲公主嫁烏孫王昆莫令琵琶馬上作樂)
　　　(以慰其道路之思其送明君亦然晉文王諱昭/故晉人改爲明君石崇有妓曰緑珠善歌舞以)
　　　(此曲教之而自製王明君歌其文悲雅我本漢/家子是也琴操載昭君齊國王穰女端正閑麗)
　　　(未嘗窺看門户穰以其有異人求之不與年十/七獻之元帝帝以地逺不幸備後宫積五六年)
　　　(帝毎遊後宫昭君常怨不幸後單于遣使朝賀/帝宴之盡召後宫昭君乃盛餙而至帝問欲以)
　　　(一女賜單于誰能行者昭君越席請往時單于/使在傍帝驚恨不及昭君至單于大恱以爲漢)
　　　(與我厚縱酒作樂遣使報漢送白璧一雙駿馬/十疋胡地珍寳之物昭君恨帝始不見遇乃作)
　　　(怨思之歌單于死子世爲立昭君于是上書求/歸元帝不許㑹世爲亦欲烝之昭君憤甚乃吞)
　　　(藥而/死)
我本漢家子將適單于庭辭訣未及終前驅已抗旌僕
御涕流離轅馬悲且嗚哀鬱傷五内泣涙沾朱纓行行
日已逺遂造匈奴城延我於穹廬加我閼氏名殊類非
所安雖貴非所榮父子見陵辱對之慙且驚殺身良不
易黙黙以茍生茍生亦何聊積思常憤盈願假飛鴻翼
乗之以遐征飛鴻不我顧佇立以屏營昔爲匣中玉今
爲糞上英朝蕐不足嘉(一作/歡)丼與秋草并傳語後世人
逺嫁難爲情
　　　　　　　　　　　　　　　　宋鮑照
旣事轉蓬逺心隨鴈路絶霜鞞旦夕驚邉笳中夜咽
　　　　　　　　　　　　　　　梁施榮泰
垂羅下椒閣舉䄂拂邉塵喞喞撫心嘆蛾眉誤殺人
　　　楚妃嘆　　　　　　　　　　石　崇
　　　(劉向列女傳曰楚姬楚莊王夫人也莊王好狩/獵畢弋樊姬諫不止乃不食禽獸之肉王嘗與)
　　　(虞丘子語以爲賢樊姬笑之王曰何笑也對曰/虞丘子賢矣未忠也妾充後宫卜三年而所進)
　　　(者九人賢於妾者二人與妾同列者七人虞丘/子相楚十年而所薦者非其子孫則族昆弟未)
　　　(聞進賢退不肖也妾之笑不亦冝乎王於是以/孫叔敖爲令尹治楚三年而莊王以覇樂府解)
　　　(題曰陸機呉趍行云楚/妃且勿嘆明非近題也)
蕩蕩大楚跨上萬里北據方城南接交趾西撫巴漢東
被海涘五侯九伯是疆是理矯矯莊王淵停嶽峙冕旒
垂精充纊塞耳韜光戢耀濳黙恭已内委樊姬外任孫
子猗猗樊姬體道履信旣絀虞丘九女是進杜絶邪佞
廣啟令𦙍割歡抑寵居之不吝不吝實難可謂知幾化
自近始著於閨闈光佐霸業邁德掦威羣后列辟式瞻
洪規譬彼江海百川咸歸萬邦作歌身沒名飛
　　　昭君辭　　　　　　　　　　張正見
塞樹暗邉塵霜樓明漢月淚染上春衣憂變蕐年髪
　　　　　　　　　　　　　　　　隋何妥
昔聞别鶴弄已自軫離情今來昭君曲還悲秋草并
　　　　　　　　　　　　　　梁武陵王紀
塞外無春色邉城有風霜誰堪覽明鏡持許照紅妝
　　　王子喬　　　　　　　　　　　古辭
　　　(劉向列仙傳曰王子喬者周靈王太子晉也好/吹笙作鳯鳴游伊洛之間道人浮丘公接以上)
　　　(嵩髙山三十餘年後求之於山上見桓良曰告/我家七月七日待我於緱氏山頭至時果乗白)
　　　(鶴駐山頭望之不得到舉手謝時人數日/而去爲立祠於緱氏山下及嵩髙之首焉)
王子喬參駕白鹿雲中遨參駕白鹿雲中遨下遊來王
子喬參駕白鹿上至雲戯遊遨上建逋隂廣里踐近高
結仙宫過謁三台東遊四海五嶽上過蓬莱紫雲臺三
王五帝不足令令我聖朝應太平養民若子事父明當
䆒天禄永康寧玉女羅坐吹笛簫嗟行聖人遊八極鳴
吐衘福翔殿側聖主享萬年悲吟皇帝延壽命
　　平調曲
　　　長歌行　　　　　　　　　　　古辭
　　　(古辭青青園中葵朝露待日晞言芳蕐不久當/努力爲樂無至老大乃傷悲也曹魏改奏文帝)
　　　(所賦西山亦何髙言仙道洪蒙不可識如王喬/赤松皆空言虚辭迂恠難信當觀聖道而已若)
　　　(晉陸士衡逝矣經天日復言人運/短促當乘閑長歌不與古文合)
青青園中葵朝露待日晞陽春布德澤萬物生光輝常
恐秋節至焜黄蕐葉衰百川東到海何時復西歸少壯
不努力老大徒傷悲
　　　　　　　　　　　　　　　　　古辭
仙人騎白鹿髮短耳何長導我上太蕐攬芝獲赤幢來
到主人門奉藥一玉箱主人服此藥身體一日康彊髮
白更黒延年壽命長岧岧山上亭皎皎雲間星逺望使
心思遊子戀所生驅車出北門遥觀洛陽城凱風吹長
棘夭夭枝葉傾黄鳥飛相追咬咬弄音聲竚立望西河
泣下沾羅纓
　　　　　　　　　　　　　　　　魏文帝
　西山亦何高高高垂無極上有兩仙僮不飲亦不食
　與我一丸藥光耀有五色(一/解)服藥四五日身體生羽
　翼輕舉乗浮雲倐忽行萬億流覽觀四海茫茫非所
　識(二/解)彭祖稱七百悠悠安可原老聃適西戎于今竟
　不還王喬假虚辭赤松垂空言(三/解)達人識真僞愚夫
　好妄傳追念徃古事憒憒千萬端百家多迂恠聖道
　我所觀(四/解)
　　　　　　　　　　　　　　　　晉陸機
　逝矣經天日悲哉帶地川寸隂無停晷尺波徒自旋
　年往迅勁矢時來亮急弦逺期鮮克及盈數固希全
　容蕐夙夜零體澤坐自捐兹物茍難停吾壽安得延
　俛仰逝將過倐忽幾何間慷慨亦焉訴天道良自然
　但恨功名薄竹帛無所宣迨及歳未暮長歌乗我閒
　　　鰕䱉篇　　　　　　　　　　魏曹植
　　　(一曰鰕䱉篇樂府解題曰/魏曹植擬長歌行爲鰕䱉)
鰕䱉遊潢潦不知江海流燕雀戯藩柴安識鴻鵠遊世
事此誠明大德固無儔駕言登五嶽然後小陵丘俯觀
上路人勢利惟是謀讎高念皇家逺懷柔九州撫劒而
雷音猛氣縱横浮泛泊徒嗷嗷誰知壯士憂
　　　短歌行　　　　　　　　　　魏武帝
　　　(魏武帝對酒當歌人生幾何晉陸士衡置酒髙/堂悲歌臨觴皆言當及時爲樂又舊説長歌短)
　　　(歌大率言人壽命長/短分定不可妄求也)
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心但爲
君故沈吟至今呦呦鹿鳴食野之苹我有嘉賔鼓瑟吹
笙明明如月何時可掇憂從中來不可斷絶越陌度阡
枉用相存契闊談讌心念舊恩月明星稀鳥鵲南飛繞
樹三匝何枝可依山不厭高海不厭深周公吐哺天下
歸心(六/解)
　　　　　　　　　　　　　　　　晉陸機
　置酒高堂悲歌臨觴人生幾何逝如朝霜時無重至
　蕐不再掦蘋以春暉蘭以秋芳來日苦短去日苦長
　今我不樂蟋蟀在房樂以㑹興悲以别章豈日無感
　憂爲子㤀我酒旣㫖我肴旣臧短歌可詠長夜無荒
　　　銅雀臺　　　　　　　　　陳張正見
　　　(一曰銅雀妓鄴都故事曰魏武帝遺命諸子曰/吾死之後葬於鄴之西崗上與西門豹祠相近)
　　　(無藏金玉珠寳餘者可分諸夫人不命祭吾妾/與妓人皆著銅雀臺臺上施六尺牀下繐帳朝)
　　　(晡止酒脯粻糒之屬每月朔十五輒向帳前作/伎汝等時登臺望吾西陵墓田故陸機弔魏武)
　　　(帝文曰揮清絃而獨奏薦脯糒而誰甞悼總帳/之溟漢怨西陵之茫茫登雀臺而羣悲佇羙目)
　　　(其何望按銅雀臺在鄴城建安十五年築其臺/最高上有屋一百二十間連接榱棟侵徹雲漢)
　　　(鑄大銅雀置於樓顚舒翼奮尾勢若飛動因名/爲銅雀臺樂府解題曰後人悲其意而爲之詠)
　　　(也/)
淒凉銅雀晚揺落墓田通雲慘當歌日松吟欲舞風人
䟽瑶席泠曲罷繐帷空可惜年將泪俱盡望陵中
　　　銅雀妓　　　　　　　　　　齊謝朓
繐帷飄井幹樽酒若平生鬱鬱西陵樹詎聞歌吹聲芳
襟染淚迹嬋娟空復情玉座猶寂寞况乃妾身輕
　　　猛虎行　　　　　　　　　　魏文帝
　　　(古辭曰饑不從猛虎食暮不從野雀棲野雀安/無巢游子爲誰驕魏明帝辭曰雙桐生空井枝)
　　　(葉自相加通泉漑其根𤣥雨潤其柯古今樂録/曰猛虎行王僧䖍技録曰荀錄所載明帝雙桐)
　　　(一篇今不傳樂府解題曰晉陸機云渇不飲盗/泉水言從逺役猶耿介不以艱險改節也又有)
　　　(雙桐生空井/亦出於此)
與君媾新歡託配於仁儀充列於紫㣲升降焉可知梧
桐攀鳯翼雲雨散洪池
　　　　　　　　　　　　　　　　晉陸機
　渴不飲盜泉水熱不息惡木隂惡木豈無枝志士多
　苦心整駕肅時命杖䇿將遠尋饑食猛虎窟寒栖野
　雀林日歸功未建時往歳載隂崇雲臨岸駭鳴條隨
　風吟静言幽谷底長嘯高山岑急弦無懦響亮節難
　爲音人生誠未易曷云開此襟眷我耿介懷俯仰愧
　古今
　　　雙桐生空井　　　　　　　梁簡文帝
　季月對桐井新枝雜舊株晚葉蔵栖鳯朝花拂曙烏
　還㸔稚子照銀牀繫轆轤
　　　君子行　　　　　　　　　　　古辭
　　　(樂府解題口古辭云君子防未然盖言逺嫌/疑也又有君子有所思行辭㫖與此不同)
君子防未然不處嫌疑間𤓰田不納履李下不正冠嫂
叔不親授長㓜不比肩勞謙得其柄和光甚獨難周公
下白屋吐哺不及餐一沭三握髮後世稱聖賢
　　　燕歌行　　　　　　　　　　魏文帝
　　　(晉樂奏魏文帝秋風蕭瑟天氣凉别日何易㑹/日難等二篇言時序遷換而行役不歸佳人怨)
　　　(曠無所/訴也)
秋風蕭瑟天氣凉草木揺落露爲霜(一/解)羣燕辭歸鴈南
翔念君客遊多思腸(二/解)慊慊思歸戀故鄉君何淹留寄
他方(三/解)賤妾煢煢守空房憂來思君不敢忘(四/解)不覺淚
下沾衣裳援瑟鳴絃發清商(五/解)短歌㣲吟不能長明月
皎皎照我床(六/解)星漢西流夜未央牽牛織女遥相望爾
獨何辜限河梁(七/解)
　　　　　　　　　　　　　　　　魏文帝
別日何易㑹日難山川悠逺路澷澷(一/解)鬱陶思君未敢
言寄書浮雲徃不還(二/解)涕零雨面毁容顔誰能懐憂獨
不嘆(三/解)展詩清歌聊自寛樂徃哀來摧肺肝(四/解)耿耿伏
枕不能眠披衣出户歩東阡(五/解)悲風清厲秋氣寒羅帷
徐動經秦軒(六/解)仰㸔星月觀雲間飛鶬晨鳴聲可憐留
連顧懐不能存(七/解)
　　　　　　　　　　　　　　　　魏明帝
白日晼晼忽西傾霜露慘悽塗階庭秋草捲葉摧枝莖
翩翩飛蓬常獨征有似遊子不安寧
　　　從軍行　　　　　　　　　　魏王粲
　　　(皆述軍旅苦/辛之詞也)
從軍有苦樂但問所從誰所從神且武焉得久勞師相
公征關右赫怒震天威一舉滅獯虜再舉服羌夷西収
邉地賊忽若俯拾遺陳賞越丘山酒肉踰川坻軍中多
飫饒人馬皆溢肥徒行兼乗還空出有餘資拓地三千
里往返(一作/反)速如(一作/若)飛歌舞入鄴城所願獲無違晝
(一作/盡)日處大朝日暮薄言歸外叅時明政内不廢家私
禽獸憚爲犠良苖實已揮竊慕負鼎翁願厲朽鈍姿不
能效沮溺相隨把鋤犁熟覽夫子詩信知所言非
　　　　　　　　　　　　　　　　周趙王
遼東烽火照丼泉薊北亭障接燕然水凍菖蒲未生節
關寒榆葉不成錢
　　　從軍五更轉　　　　　　　陳伏知道
　　　(樂苑曰五更轉商調曲按伏知道已/有從軍辭則五更轉盖陳已前曲也)
一更刁斗鳴校尉逴連城遥聞射鵰騎懸憚將軍名
二更愁未央高城寒夜長試將弓學月聊持劒比霜
三更夜警新横吹獨吟春強聴梅花落悞憶栁園人
四更星漢低落月與雲齊依稀北風裏胡笳雜馬嘶
五更催送籌曉色映山頭城烏初起堞更人悄(一作/笑)下
樓
　　　鞠歌行　　　　　　　　　　晉陸機
　　　(古辭三七言言雖竒寳名噐不遇知/己終不見重願逢知己以託意焉)
朝雲升應龍攀乗風逺遊騰雲端鼔鐘歇豈自歡急弦
髙張思和彈時希值年夙愆循已雖易人知難王陽登
貢公歡罕生旣沒國子歎嗟千載豈虛言邈矣逺念情
愾然
　　清調曲
　　　苦寒行　　　　　　　　　　魏文帝
　　　(晉樂奏魏武帝北上太行山備言氷雪谿谷之/苦或謂北上太行山盖因魏武帝作此辭今人)
　　　(效/之)
北上太行山艱哉何巍巍羊腸坂詰屈車輪爲之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長嘆息逺行多所懷我心何
怫鬱思欲一東歸水深橋梁絶中道正徘徊迷惑失故
路薄暮無所棲行行日已逺人馬同時饑檐囊行取薪
斧氷持作糜悲彼東山詩悠悠使我哀
　　　豫章行　　　　　　　　　　晉陸機
　　　(古辭今闕誤不傳陸士衡泛舟凊川渚傷離别/言壽短景馳容蕐不久若曹植擬豫章行爲窮)
　　　(達傅休奕苦相篇云苦相身爲女言盡/力於人終以蕐落見棄亦題曰豫章行)
汎舟清川渚遥望高(一作/南)山隂川陸殊途(一作/塗)軌懿親
將逺尋三荆歡同株四鳥悲異林樂㑹良自古悼别豈
獨今寄世將幾何日􁀈無停隂前路旣已多後途隨年
侵促促薄暮景亹亹鮮克禁曷爲復以兹曾是懷苦心
逺節嬰物淺近情能不深行矣保嘉福景絶繼以音
　　　　　　　　　　　　　　　　魏曹植
　窮達難豫圖禍福信亦然虞舜不逢堯耕耘處中田
　太公未遭文漁釣終渭川不見魯孔子窮困陳蔡間
　周公下白屋天下稱其賢
　鴛鴦自用親不若比翼連他人雖同盟骨肉天性然
　周公穆康叔管蔡則流言子臧讓千乗季札慕其賢
　　　豫章行苦相篇　　　　　　　晉傅𤣥
　苦相身爲女卑陋難再陳兒男當門户墮地自生神
　雄心志四海萬里望風塵女育無欣愛不爲家所珍
　長大逃深室藏頭羞見人垂淚適他鄉忽如雨絶雲
　低頭和顔色素齒結朱唇跪拜無復數婢妾如嚴賔
　情合同雲漢葵藿仰陽春心乖甚水火百惡集其身
　玉顔隨年變丈夫多好新昔爲形與影今爲胡與秦
　胡秦時相見一絶踰參辰
　　　董逃行　　　　　　　　　　　古辭
　　　(古辭吾欲上謁從高山山頭危險道路難言五/嶽之上皆以黄金爲宫闕而多靈獸仙草以求)
　　　(長生不死之術令天神擁䕶君上以壽考也舊/說董逃行後漢遊童所歌終有董卓作亂卒以)
　　　(逃亡後人習之爲歌章樂府奏之以爲警誡焉/陸機和風習習薄林但言節物方蕐可及時行)
　　　(樂無使徂齡/坐徙而已)
吾欲上謁從高山山頭危險道路難遥望五嶽端黄金
爲闕班璘但見芝草葉落紛紛(一/解)百鳥集來如煙山獸
紛綸麟辟邪其端鵾鷄聲鳴但見山獸援戱相拘攀(二/解)
小復前行玉堂未心懷流還傳教出門來門外人何求
所言欲從聖道求一得命延(三/解)教敕凢吏受言採取神
藥若木端白兎長跪擣藥蝦蟆丸奉上陛下一玉柈服
此藥可得神仙(四/解)服爾神藥莫不歡喜陛下長生老壽
四面肅肅稽首天神擁䕶左右陛下長與天相保守(五/解)
　　　　　　　　　　　　　　　　晉陸機
　和風習習薄林柔條布葉垂隂鳴鳩拂羽相尋倉庚
　喈喈弄音感時悼逝傷心日月相追周旋萬里倐忽
　幾年人皆冉冉西遷盛時一往不還慷慨乖念悽然
　昔爲少年無憂常恠秉燭夜遊翩翩宵征何求於今
　知此有由但爲老去年遒盛固有衰不疑長夜㝠㝠
　無期何不驅馳及時聊樂永日自怡齎此遺情何之
　人生居世爲安豈若及時爲歡世道多故萬端憂慮
　紛錯交顔老行及之長嘆
　　　相逄行　　　　　　　　　　　古辭
　　　(一曰相逄狹路間行亦曰長安有狹斜行樂府/解題曰古辭文意與雞鳴曲同晉陸機長安狹)
　　　(斜行云伊洛有岐路岐路交朱輪則言世/路險狹邪僻正直之士無所措手足矣)
相逢狹路間道隘不容車不知何年少夾轂問君家君
家誠易知易知復難㤀黄金爲君門白玉爲君堂堂上
置樽酒作使邯鄲倡中庭生桂樹蕐燈何煌煌兄弟兩
三人中子爲侍郎五日一來歸道上自生光黄金絡馬
頭觀者盈道傍入門時左顧但見雙鴛鴦鴛鴦七十二
羅列自成行音聲何噰噰鶴鳴東西廂大婦織綺羅中
婦織流黄小婦無所爲挾瑟上高堂丈人且安坐調絲
方未央
　　　長安有狹斜行　　　　　　　　古辭
長安有狹斜狹斜不容車適逢兩少年挾轂問君家君
家新市傍易知復難㤀大子二千石中子孝亷郎小子
無官職衣冠仕洛陽三子俱入室室中自生光大婦織
綺紵(一作/羅)中婦織流黄小婦無所爲挾琴上高堂丈人
且徐徐調絃詎未央
　　　　　　　　　　　　　　　　晉陸機
　伊洛有岐路岐路交朱輪輕盖承蕐景騰歩躡飛塵
　鳴玉豈樸儒馮軾皆俊民烈心厲勁秋麗服鮮芳春
　余本倦遊客豪彦多舊親傾盖承芳訊欲鳴當及晨
　守一不足矜岐路良可遵規行無曠迹矩歩豈逮人
　投足緒已爾四時不必循將遂殊塗軌要子同歸津
　　　塘上行　　　　　　　　　　魏武帝
　　　(前志云晋樂奏魏武帝蒲生我池中而諸集録/皆言其辭魏文帝甄后所作歎以䜛訴見弃猶)
　　　(幸得新好不遺故惡焉若晉陸機江蘺生幽渚/言婦人衰老失寵行於塘上而爲此歌盖與古)
　　　(辭同/意)
蒲生我池中其葉何離離傍能行仁義莫若妾自知衆
口鑠黄金使君生別離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邉地多悲風
樹木何修修從君致獨樂延年壽千秋
　　　　　　　　　　　　　　　　晉陸機
　江蘺生幽渚㣲芳不足宣被䝉風雲㑹移居華池邉
　發藻玉臺下垂影滄浪泉(一作/淵)霑潤旣已渥結根奥
　且堅四節逝不處繁蕐難久鮮淑氣與時殞餘芳隨
　風捐天道有遷易人理無常全男懽智傾愚女愛衰
　避妍不惜微軀退但懼蒼蠅前願君廣末光照妾薄
　暮年
　　　蒲生行浮萍篇　　　　　　　魏曹植
浮萍寄清水隨風東西流結髪辭嚴親來爲君子仇恪
勤在朝夕無端獲罪尤在昔䝉恩惠和樂如瑟琴何意
今摧頺曠若商與參茱茰自有芳不若桂與蘭新人雖
可愛無若故所歡行雲有返期君恩儻中還慊慊仰天
嘆愁心將何愬日月不恒處人生忽若寓悲風來入懷
淚下如垂露發篋造裳衣裁縫紈與素
　　　秋胡行　　　　　　　　　　魏文帝
　　　(舊說魯有秋胡納妻五日而宦於陳五年乃歸/未至家於路傍見婦人採桑色羙恱之下車謂)
　　　(曰力田不如逢豐年力桑不如見國卿今吾有/金願以與汝婦人曰婦人當採桑力作以養舅)
　　　(姑不願人之金秋胡歸至家奉金遺母母使人/呼婦婦至乃向採桑婦也婦惡其行因東走投)
　　　(河而死後人哀之而作焉若魏文帝云堯任舜/禹當復何爲魏武帝云晨上散闗山此道當何)
　　　(難各言其事俱題之曰秋胡行而不/取秋胡事也獨傳𤣥詩追述其實也)
堯任舜禹當復何爲百獸率舞鳯凰來儀得人則安失
人則危唯賢知賢人不易知歌以永言誠不易移鳴條
之役萬舉必全明德通靈降福自天
　　　　　　　　　　　　　　　　魏武帝
　晨上散關山此道當何難晨上散關山此道當何難
　牛頓不起車堕谷間坐盤石之上彈五絃之琴作爲
　清角韻意中迷煩歌以言志晨上㪚關山(一/解)有何三
　老公卒來在我傍有何三老公卒來在我傍負揜被
　裘似非恒人謂卿云何困苦以自怨徨徨所欲來到
　此間歌以言志有何三老公(二/解)我居崑崙山所謂者
　眞人我居崑崙山所謂者眞人道深有可得名山歴
　觀遨遊八極枕石漱流飲泉沉吟不決遂上升天歌
　以言志我居崑崙山(三/解)去去不可追長恨相牽攀去
　去不可追長恨相牽攀夜夜安得寐惆悵以自憐正
　而不譎乃賦依因經傳所過西來所傳歌以言志去
　去不可追(四/解)
　　　　　　　　　　　　　　　　晉傅𤣥
　秋胡納令室三日宦他卿皎皎潔婦姿泠泠守空房
　燕婉不終夕別如參與商憂來猶四海易感難可防
　人言生日短愁者苦夜長百草掦春蕐攘腕採柔桑
　素手尋繁枝落葉不盈筐羅衣翳玉體回目流采章
　君子倦仕歸車馬如龍驤精誠馳萬里旣去兩相㤀
　行人恱令顔借息此樹傍誘以逢卿喻遂下黄金裝
　烈烈貞女忿言辭厲秋霜長驅及居室奉金升北堂
　母立呼婦來歡情樂未央秋胡見此婦惕然懷探湯
　負心豈不慚永誓非所望清濁自異源鳬鳯不並翔
　引身赴長流果哉潔婦腸彼夫旣不淑此婦亦太剛
　
　
　
　
　
　
　
　
　
　
　
　
　
　
　古樂府巻四
欽定四庫全書
　古樂府巻五
　　　　　　　　　　　　元　左克明　撰
　相和曲歌辭下
　　瑟調曲
　　　善哉行　　　　　　　　　　　古辭
　　　(古辭云来日大難口燥唇乾言人命不可保當/見親友且求長年術與王喬八公遊焉魏文帝)
　　　(云有美一人婉如清揚言其妍麗知音識曲/善為樂方令人忘憂此篇諸集所出不入樂)
　　　(志/)
来日大難口燥唇乾今日相樂皆當喜歡(一/解)經歴名山
芝草飜飜仙人王喬奉藥一丸(二/解)自惜袖短内手知寒
慚無靈輒以報趙宣(三/解)月沒參横北斗闌干親交在門
饑不及飡(四/解)歡日尚少戚日苦多以何忘憂彈筝酒歌
(五/解)淮南八公要道不煩參駕六龍遊戲雲端(六/解)
　　　　　　　　　　　　　　　　魏文帝
　有美一人婉如清揚妍姿巧笑和媚心腸知音識曲
　善為樂方哀絃㣲妙清氣含芳流鄭激楚度宫中商
　感心動耳綺麗難忘離鳥夕宿在彼中洲延頸鼓翼
　悲鳴相求眷然顧之使我心愁嗟爾昔人何以忘憂
　朝日樂相樂酣飲不知醉悲絃激新聲長笛吹清氣
　(一/解)絃歌感人腸四坐皆懽恱寥寥髙堂上凉風入我
　室(二/解)持滿如不盈有徳者能卒君子多苦心所愁不
　但一(三/解)慊慊下白屋吐握不可失衆賔飽滿歸主人
　苦不悉(四/解)比翼翔雲漢羅者安所羇沖静得自然榮
　華何足為(五/解)
　朝遊髙臺觀夕宴華池隂大酋奉甘醪獸人獻嘉禽
　(一/解)齊倡發東舞秦筝奏西音有客從南来為我彈清
　琴(二/解)五音紛繁㑹拊者激微吟游魚乗波聽踴躍自
　浮沉(三/解)飛鳥飜翔舞悲鳴集北林樂極哀情来寥亮
　摧肝心(四/解)清角豈不妙徳薄所不任大哉子野言弭
　絃且自禁(五/解)
　　　　　　　　　　　　　　　　魏武帝
　自惜身薄祜夙賤罹孤苦既無三徙教不聞過庭語
　(一/解)其窮如抽裂自以思所怙雖懐一介志是時其能
　與(二/解)守窮者貧賤惋歎淚如雨泣涕於悲夫乞活安
　能覩(三/解)我願於天窮琅邪傾側左雖欲竭忠誠欣公
　歸其楚(四/解)快人由為歎抱情不得叙顯行天教人誰
　知莫不緒(五/解)我願何時隨此嘆亦難處今我將何照
　於光曜釋銜不如雨(六/解)
　古公亶父積徳垂仁思𢎞一道哲王於豳(一/解)太伯仲
　雍王徳之仁行施百世斷髪文身(二/解)伯夷叔齊古之
　遺賢讓國不用餓殂首山(三/解)智哉山甫相彼宣王何
　用杜伯累我聖賢(四/解)齊桓之霸賴得仲父後任豎刁
　蟲流出戸(五/解)晏子平仲積徳兼仁與世沈徳未必思
　命(六/解)仲尼之世王國為君隨制飲酒揚波使官(七/解)
　　　當來日大難　　　　　　　　魏曹植
　　　(曹植擬善哉/行為口苦短)
日苦短樂有餘乃置玉罇辦東厨廣情故心相於闔門
置酒和樂欣欣遊馬後來袁車解輪今日同堂出門異
鄉别易㑹難各盡杯觴
　　　隴西行　　　　　　　　　　　古辭
　　　(古辭云天上何所有歴歴種白榆始言婦有容/色能應門承賔次言善於主饋終言送迎有禮)
　　　(若梁簡文隴西四戰地但言/辛苦征戰佳人怨思而已)
天上何所有歴歴種白榆桂樹夾道生青龍對道隅鳯
凰鳴啾啾一母将九雛顧視世間人為樂甚獨殊好婦
出迎客顔色正敷愉伸腰再拜跪問客平安不請客北
堂上坐客氈氍毹清白各異樽酒上正華疏酌酒持與
客客言主人持却畧再拜跪然後持一杯談笑未及竟
左顧敇中厨促令辦麤飯慎莫使稽留廢禮送客出盈
盈府中趨送客亦不逺足不過門樞取婦得如此齊姜
亦不如健婦持門户亦勝一丈夫
　　　　　　　　　　　　　　　梁簡文帝
　隴西四戰地羽檄歲時聞䕶𦍑擁漢節校尉立元勲
　石門留鐵騎氷城息夜軍洗兵逢驟雨送陣出黄雲
　沙長無止泊水脉屢縈分當思勒彞鼎無用想羅裙
　　　步出夏門行　　　　　　　　　古辭
邪徑過空廬好人常獨居卒得神仙道上與天相扶過
謁王父母乃在太山隅離天四五里道逢赤松俱攬轡
為我御將吾天上遊天上何所有歴歴種白榆桂樹夹
道生青龍對伏趺
　　　折楊栁行
　　　(古今樂錄曰王僧䖍伎/録云折楊栁行今不歌)　　　　　古辭
黙黙施行違厥罰隨事来末喜殺龍逢桀放於鳴條(一/解)
祖伊言不用紂頭懸白旄指鹿用為馬胡亥以喪軀(二/解)
夫差臨命絶乃云負子胥戎王納女樂以亡其由余璧
馬禍及虢二國俱為墟(三/解)三夫成市虎慈母投杼趨卞
和之刖足接輿歸草廬(四/解)
　　　　　　　　　　　　　　　宋謝靈運
鬱鬱河邊樹青青野田草舍我故鄉客將適萬里道妻
妾牽衣袂抆淚沾懐抱還拊幼童子顧託兄與嫂辭訣
未及終嚴駕一何早負笮引文舟饑渴常不飽誰令爾
貧賤咨嗟何所道
騷屑出穴風揮霍見日雪颼颼無久揺皎皎㡬時潔未
覺泮春冰已復謝秋節空對尺素遷獨視寸隂滅否桑
未易繫㤗茅難重㧞桑茅迭生運語黙寄前哲
　　　西門行　　　　　　　　　　　古辭
　　　(古辭云出西門步念之始言醇酒肥牛及時為/樂次言人生不滿百常懐千嵗憂晝短苦夏長)
　　　(何不秉燭逰終言貪財惜費為後世所嗤又有/順東西門行為三七言亦傷時顧隂有類於此)
出西門步念之今日不作樂當待何時(一/解)夫為樂為
樂當及時何能坐愁怫鬱當復待來兹(二/解)飲醇酒炙
肥羊請呼心所歡可用解愁憂(三/解)人生不滿百常懐
千嵗憂晝短苦夜長何不秉燭遊(四/解)自非仙人王子
喬計㑹夀命難與期自非仙人王子喬計㑹夀命難
與期(五/解)人夀非金石年命安可期貪財愛惜費但為後
世嗤(六/解)
　　　順東西門行　　　　　　　　晉陸機
　出西門望天庭暘谷既虚崦嵫盈感朝露悲人生逝
　者若斯安得停桑樞戒蟋蟀鳴我今不樂嵗律征迨
　未暮及時平置酒髙堂宴友生激朗笛彈哀筝取樂
　今日盡歡情
　　　東門行　　　　　　　　　　　古辭
　　　(古辭云出東門不顧歸言士有貧不安其居者/拔劍将去妻子牵衣留之願共餔麋不求富貴)
　　　(且曰今時清不可為非也若鮑/照傷禽惡弦驚但傷别離而已)
出東門不顧歸來入門悵欲悲盎中無斗儲還視桁上
無懸衣(一/解)拔劍出門去兒女牽衣啼他家但願富貴賤
妾與君共餔麋(二/解)共餔麋上用倉浪天故下為黄口小
兒今時清廉難犯教言君復自愛莫為非(三/解)今時清廉
難犯教言君復自愛莫為非行吾去為遲平慎行望君
歸(四/解)
出東門不顧歸來入門悵欲悲盎中無斗米儲還
視架上無懸衣拔劍東門去舍中兒女牽衣啼他
家但願富貴賤妾與君共餔麋上用倉浪天故下
當用此黄口兒今非咄行吾去為遲白髪時下難
久居
　　　　　　　　　　　　　　　　宋鮑照
　傷禽惡弦驚倦客惡離聲離聲斷客情賔御皆涕零
　涕零心斷絶將去復還訣一息不相知何况異鄉别
　遥遥征駕逺杳杳白(一作/落)日晚居人掩閨卧行子中
　夜飯野風吹草木行子心腸斷食梅常苦酸衣葛常
　苦寒絲竹徒滿座憂人不解顔長歌欲自慰彌起長
　恨端
　　　却東西門行　　　　　　　　魏武帝
　　　(古今樂録曰王僧䖍技録云却東西門/行茍録所載武帝鴻雁一篇今不傳)
鴻雁出塞北乃在無人鄉舉翅萬餘里行止自成行冬
節食南稻春日復北翔田中有轉蓬隨風逺飄揚長與
故根絶萬歲不相當奈何此征夫安得去四方戎馬不
解鞍鎧甲不離傍冉冉老将至何時反故鄉神龍藏深
泉猛獸步髙岡狐死歸首丘故鄉安可忘
　　　飲馬長城窟行　　　　　　　　　古辭
　　　(一曰飲馬行長城秦所築以備胡者其下有泉/窟可以飲馬古辭云青青河畔草綿綿思逺道)
　　　(言征戍之客至至長城而飲馬婦人思念其勤/勞又傷良人遊蕩不歸或云蔡邕之詞若陳琳)
　　　(水寒傷馬骨則言秦/人苦長城之役矣)
青青河畔草綿綿思逺道逺道不可思宿昔夢見之夢
見在我傍忽覺在他鄉他鄉各異縣展轉不可見枯桑
知天風海水知天寒入門各自媚誰肯相為言客從逺
方来遺我雙鯉魚呼兒烹鯉魚中有尺素書長跪讀素
書書中竟何如上言加飡飯下言長相憶
　　　　　　　　　　　　　　　　　魏陳琳
　飲馬長城窟水寒傷馬骨往謂長城吏慎莫稽留太原
　卒官作自有程舉築諧汝聲男兒寧當格鬭死何能
　怫鬱築長城長城何連連連連三千里邊城多健少
　内舍多寡婦作書與内舍便嫁莫留住善事新姑嫜
　時時念我故夫子報書往邊地君今出語一何鄙身
　在禍難中何為稽留他家子生男慎莫舉生女哺用
　脯君獨不見長城下死人骸骨相撑拄結髪行事君
　慊慊心意闗邊地苦賤妾何能久自全
　　　泛舟横大江　　　　　　　梁簡文帝
　　　(魏文帝飲馬長城窟行曰/泛舟横大江因以為題也)
滄波白日暉遊子出王畿旁望重山轉前觀逺帆稀廣
水浮雲吹江風引夜衣旅雁同洲宿寒鳬夹浦飛行客
誰多病當念早旋歸
　　　上留田行　　　　　　　　　魏文帝
　　　(舊說上留田地名也此地父母死人有不字孤/弟者隣人為弟作悲歌以諷其兄因以地名為)
　　　(曲葢漢代人也古今注云上苗田此/云上留田葢傳說之誤未知孰是)
居世一何不同上留田富人食稻與梁上留田貧人食
糟與糠上留田貧賤亦何傷上留田禄命懸在蒼天上
留田今爾嘆息將欲誰怨上留田
　　　新城安樂宫行　　　　　　梁簡文帝
　　　(此備言宫中雕/飾刻鏤之美也)
遥看雲霧中刻桷暎丹紅珠簾通曉日金華拂夜風欲
知歌管處來過安樂宫
　　　孤兒行　　　　　　　　　　　古辭
　　　(孤兒生行一曰孤兒行古詞言孤兒為兄嫂所/苦難與久居也歌録曰孤兒生行亦曰放歌行)
　　　(樂府解題曰鮑照放歌行云蓼蟲避葵堇言/朝廷方盛君上好才何為臨岐相將去也)
孤兒生孤子遇生命獨當苦父母在時乗堅車駕駟馬
父母已去兄嫂令我行賈南到九江東到齊與魯臘月
來歸不敢自言苦頭多蟣虱面目多塵大兄言辦飯大
嫂言視馬上髙堂行取殿下堂孤兒淚下如雨使我朝
行汲暮得水來歸手無錯足下無屝愴愴履霜中多蒺
藜抜斷蒺藜腸月中愴欲悲淚下渫渫清涕纍纍冬無
複襦夏無單衣居生不樂不如早去下從地下黄泉春
氣動草萌芽三月蠶桑六月收𤓰將是𤓰車來到還家
𤓰車反覆助我者少㗖𤓰者多願還我蔕兄與嫂嚴獨
且急歸當與校計亂曰里中一何譊譊願欲寄尺書將
與地下父母兄嫂難與久居
　　　放歌行　　　　　　　　　　　鮑照
　蓼蟲避葵堇習苦不言非(一作/排)小人自齷齪安知曠
　士懐雞鳴洛城裏禁門平旦開冠葢縱横至車騎四
　方来素帶曵長飈華纓結逺埃日中安能止鐘鳴猶
　未歸夷世不可逢賢君信愛才明慮自天斷不受外
　嫌猜一言分圭爵片善辭草莱豈伊白璧賜將起黄
　金臺今君有何疾臨路獨遲回
　　　野田黄雀行　　　　　　　　　曹植
　　　(晉樂奏東阿王置酒髙殿上始言豐膳樂飲盛/賔主之獻酬中言歡極而悲嗟盛時不再終言)
　　　(歸於知命/而無憂也)
置酒髙殿上親交從我遊中厨辦豐膳烹羊宰肥牛秦
筝何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金夀賔奉萬年酬久要不
可忘薄終義所尤謙謙君子徳罄折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命亦何憂
髙樹多悲風海水揚其波利劍不在掌結友何須多不
見離間雀見鷂自投羅羅家得雀喜少年見雀悲拔劍
捎羅網黄雀得飛飛飛飛摩蒼天来下謝少年
　　　雁門太守行　　　　　　　　　古辭
　　　(古詞云漢孝和帝時洛陽令王君當時廣漢郪/人王渙字稚子父順安定太守渙少好侠尚氣)
　　　(力數通輕剽少年晚改節博學通於法律舉茂/才除温令政化大行人畜牧於野輒云以付稚)
　　　(子終無失盜遷兖州刺史居歲餘拜侍御史轉/洛陽令獄訟止息發奸伏如神元興初病卒老)
　　　(少咨嗟奠酬者以千數及喪西歸至𢎞農人多/設祭于路吏問其故言我平常持租詣洛陽有)
　　　(司抄截恒亡其半自王君在事不復見欺故來/報耳人思其愛立祠在安陽亭有食酒肉輒弦)
　　　(歌祭之後鄧太后下詔褒美拜其子石為郎帝/事黄老之道悉毁諸祠廟唯渙及卓茂廟存焉)
　　　(按其歌詞歴述渙本末與本傳合而題云雁門/太守行所未詳也若梁簡文帝輕霜中夜下備)
　　　(言邊城征戰之思及皇甫/規雁門之問葢依題焉)
孝和帝在時洛陽令王君本自益州廣漢蜀民少行宦
學通五經論(一/解)明知法令厯世衣冠從温補洛陽令治
行致賢擁䕶百姓子養萬民(二/解)外行猛政内懐慈仁文
武備具料民富貧移惡子姓篇著異端(三/解)傷殺人比伍
同罪對門禁鍪矛八尺捕輕薄少年加笞决罪詣馬市
論(四/解)無妄發賦念在理寃勑吏正獄不得苛煩財用錢
三十買繩禮竿(五/解)賢哉賢哉我縣王君臣吏衣冠奉事皇
帝功曹主簿皆得其人(六/解)臨部居職不敢行恩清身苦
體夙夜勞勤治有能名逺近所聞(七/解)天年不遂早就奄
昏為君作祠安陽亭西欲令後世莫不稱傳(八/解)
　　　　　　　　　　　　　　　　　梁簡文帝
　輕霜中夜下黄葉逺辭枝寒苦春誰覺邊城秋易知
　風急鈴旗斷塗長鎧馬疲少解孫吳法家本幽并兒
　非闗買雁肉徒勞皇甫規
　　　　艶歌何嘗行　　　　　　　　　　古辭
　　　(古詞云飛來雙白鵠乃從西北方言䳄病䧺不/能負之而去五里一反顧六里一徘徊雖遇新)
　　　　(相知終傷生别離又云何嘗快/獨無憂不復為後人所擬也)
飛來雙白鵠乃從西北方十十五五羅列成行(一/解)妻卒被病
行不能相隨五里一反顧六里一徘徊(二/解)吾欲銜汝去口噤
不能開吾欲負汝去毛羽何摧頽(三/解)樂哉新相知憂來生别
離躇躊顧羣侣淚下不自知(四/解)念與君離别氣結不能言各
各重自愛逺道歸還難妾當守空房閉門下重闗若生
當相見亡者㑹黄泉今日樂相樂延年萬嵗期(念與下/為趨)
　　　　　　　　　　　　　　　　魏文帝
　何嘗快獨無憂但當飲醇酒炙肥羊(一/解)長兄為二千
　石中兄被貂裘(二/解)小弟雖無官爵鞍馬􁀙􁀙往來王
　侯長者遊(三/解)但當在王侯殿上快獨樗蒲六博對坐
　彈碁(四/解)男兒居世各當努力䠞廹日暮殊不久留(五/解)
　少小相觸抵寒苦常相隨忿恚安足諍吾中道與卿
　共别離約身奉事君禮節不可虧上慚滄浪之天下
　顧黄口小兒奈何復老心皇皇獨悲誰能知(少小下/為趨曲)
　(前為/艶)
　　　艶歌行　　　　　　　　　　　古辭
　　　(古詞云翩翩堂前燕冬藏夏來見言燕向冬藏/夏來見兄弟反流宕在他縣主婦為綻衣服其)
　　　(夫見而/疑之也)
翩翩堂前燕冬藏夏來見兄弟兩三人流宕在他縣故
衣誰當補新衣誰當綻賴得賢主人覽取為吾組夫壻
從門来斜柯西北眄語卿且勿眄水清石自見石見何
纍纍逺行不如歸
南山石嵬嵬松栢何離離上枝拂青雲中心十數圍洛
陽發中梁松樹竊自悲斧鋸截是松松樹東西摧持作
四輪車載至洛陽宫觀者莫不嘆問是何山材誰能刻
鏤此公輸與魯班被之用丹漆薰用蘇合香本自南山
松今為宫殿梁
　　　煌煌京洛行　　　　　　　　魏文帝
　　　(晉樂奏魏文帝夭夭園桃無子空長言虛美者/多敗又有韓信以鳥盡弓藏蘇秦傾側賣主吳)
　　　(起智小謀大子房保身全名陳軫忠而有謀而/楚懐不納郭生古之雅人燕昭臣之仲連髙士)
　　　(不受千金等語若鮑照鳳樓十二重梁戴暠欲/知佳麗地始則盛誇帝京之美而末言君恩歇)
　　　(薄有怨曠沉/淪之嘆也)
夭夭園桃無子空長虚美難假偏輪不行(一/解)淮隂五刑
鳥得弓藏保身全名獨有子房大憤不收褒衣無帶多
言寡誠祗令事敗(二/解)蘇秦之說六國以亡傾側賣主車
裂固當賢矣陳軫忠而有謀楚懐不從禍卒不救(三/解)禍
夫吳起智小謀大西河何健伏尸何劣(四/解)嗟彼郭生古
之雅人智矣燕昭可謂得臣峩峩仲連齊之髙士北辭
千金東蹈滄海(五/解)
　　　　　　　　　　　　　　　　宋鮑照
　鳳樓十二重四户八綺窓繡桷金蓮花桂樹玉盤龍
　珠簾無隔路羅幌不勝風寳帳三千所為爾一朝容
　揚芬紫煙上垂綵緑雲中春吹回白日霜歌落塞鴻
　但懼秋塵起盛愛逐衰蓬坐視青苔滿卧對錦筵空
　琴瑟縱横散舞衣不復縫古来共歇薄君意良獨濃
　唯見雙黄鵠千里一相從
　　　　　　　　　　　　　　　　梁戴暠
　欲知佳麗地為君陳帝京由来稱侠窟争利復争名
　鑄銅門外馬刻石水中鯨黑龍過飲渭丹鳳俯臨城
　羣公邀郭解天子問黄瓊詔幸平陽第騎指伏波營
　五侯同拜爵七貴各垂纓東風飄颻起車塵暗浪生
　舞見淮南法歌聞齊后聲揮金留客坐饌玉待鐘鳴
　獨有文園客偏嗟武騎輕
　　　門有車馬客行　　　　　　　晉陸機
　　　(言問訊其客或得故舊及鄉里或駕自京師備/叙市朝遷謝親戚彫喪之意按曹植又有門有)
　　　(萬里客亦/與此同)
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺携客泣掩淚叙温涼借問
邦族間惻愴論存亡親友多零落舊齒皆凋喪市朝互
遷易城闕或丘荒墳壟日月多松栢鬱茫茫天道信崇
替人生安得長慷慨惟平生俛仰獨悲傷
　　　門有萬里客　　　　　　　　魏曹植
門有萬里客問君何鄉人褰衣起從之果得心所親挽
裳對我泣太息前自陳本是朔方士今為吳越民行行
將復行去去適西秦
　　　墻上難為趨　　　　　　　　晉傅𤣥
　　　(古今樂錄曰王僧䖍伎錄云墻上難/為趨行荀錄所載墻上一篇今不傳)
門有車馬客驂服若騰飛革組結玉佩蘩藻紛葳蕤馮
軾垂長纓顧盻有餘輝貧主屣弊履整比藍縷衣客曰
嘉病乎正色意無疑吐言若覆水揺舌不可追渭濵漁
釣翁乃為周所諮顔囘處陋巷大聖稱庶㡬茍富不知
度千駟賤采薇季孫由儉顯管仲病三歸夫差躭滛侈
終為越所圍遺身外榮利然後享巍巍迷者一何衆孔
歎知徳希甚美致憔悴不如豚豕肥陽朱泣路岐失道
令人悲子貢欲自矜原憲知其非屈伸各異勢窮達不
同資夫唯體中庸先天天不違
　　　日重光　　　　　　　　　　　陸機
　　　(為漢明帝樂人所作也明帝為太子時樂人作/歌詩四章以贊太子之徳一曰日重光二曰月)
　　　(重輪三曰星重輝四曰海重潤漢末喪亂之後/二章亡舊說太子之徳光明如日規輪如月光)
　　　(輝如星霑潤如海太/子比徳故云重焉)
日重光奈何天回薄日重光冉冉其遊如飛征日重光
今我日華華之盛日重光倐忽過亦安停日重光盛
往衰亦必來日重光譬如四時固恒相催日重光惟命
有分可營日重光但(一作/常)惆悵才志日重光身沒之後
無遺名
　　　月重輪　　　　　　　　　　魏文帝
三辰垂光照臨四海煥哉何煌煌悠悠與天地久長愚
見目前聖覩萬年明闇相絶何可勝言
　　　蜀道難　　　　　　　　　梁簡文帝
　　　(蜀道難備言銅梁玉壘之阻/即蜀郡西南今永康是也)
建平督郵道魚復永安宫若奏巴渝曲時當君思中
巫山七百里巴水三面曲笛聲下復髙猿啼斷還續
　　　櫂歌行　　　　　　　　　　魏明帝
　　　(晉樂奏魏明帝云王者布大化備言平吳之勲/若陸士衡遲遲春欲暮又若梁簡文帝云妾家)
　　　(住湘川但言乗/舟鼔櫂而巳)
王者布大化配乾稽后祗陽育則隂殺晷景應度移(一/解)
文徳以時振武功伐不隨重華舞干戚有苗服從媯(二/解)
蠢爾吳蜀虜憑江棲山阻哀哉王士民瞻仰靡依怙(三/解)
皇上悼愍斯宿昔奮天怒發我許昌宫列舟于長浦(四/解)
翌日乗波揚棹歌悲且凉太常拂白日旗幟紛設張(五/解)
　抗旄與鉞曜威於彼方伐罪以吊民清我東南疆(將/抗)
(下為/趨)
　　　　　　　　　　　　　　　　　陸機
　遲遲暮春日天氣柔且嘉元吉隆初巳濯穢遊黄河
　龍舟浮蠲首羽旗垂藻葩乗風宣飛景逍遥戲中波
　名謳激清唱榜人縱櫂歌投綸沉洪川飛繳入紫霞
　　　　　　　　　　　　　　　梁簡文帝
　妾家住湘川菱歌本自便風生解刺浪水深能捉船
　葉亂由牽荇絲飄為折蓮濺妝疑薄汗霑衣似故湔
　浣沙流暫濁汰錦色還鮮㕘同趙飛燕借問李延年
　從来入絃管誰在櫂歌前
　　　蒲坂行　　　　　　　　　　齊陸厥
　　　(通典曰河東唐虞所都蒲坂也漢為蒲/坂縣春秋時秦晉戰於河曲即此地也)
江南風已春河間栁巳把雁返無南書寸心何由寫流
泊祁連山飄颻髙闕下
　　楚調曲
　　　白頭吟　　　　　　　　　　　古辭
　　　(古詞皚如山上雪皎若雲間月其始言良人有/兩意故来與之相决絶次言别於溝水之上叙)
　　　(其本情終言男兒當重意氣何用於錢刀也一/說司馬相如將聘茂陵人女為妾卓文君作白)
　　　(頭吟以自絶相如乃止若宋鮑照直如朱絲繩/張正見平生懐直道皆自傷清直芬馥而遭鑠)
　　　(金玷玉之謗君恩以薄與古文近焉又云白頭/吟疾人相知以新間舊不能至於白頭故以為)
　　　(名又有决絶/詞亦出於此)
皚如山上雪皎如雲間月聞君有兩意故来相决絶(一/解)
平生共城中何嘗斗酒㑹今日斗酒㑹明旦溝水頭蹀
躞御溝上溝水東西流(二/解)郭東亦有樵郭西亦有樵兩
樵相推與無親為誰驕(三/解)淒淒重淒淒嫁娶亦不啼願
得一心人白頭不相離(四/解)竹竿何嫋嫋魚尾何離簁男
兒欲相知何用錢刀為􁀙如(如字或下/有五字)馬噉萁川上髙
士嬉今日相對樂延年萬歲期(五/解)
　　　　　　　　　　　　　　　　宋鮑照
　直如朱絲繩清如玉壺氷何慚宿昔意猜恨坐相仍
　人情賤恩舊世路逐衰興毫髪一為瑕丘山不可勝
　食苗實碩䑕㸃白信蒼蠅鳬鵠逺成美薪蒭前見凌
　申黜襃女進班去趙姬升周王日淪惑漢帝益嗟稱
　心賞固難恃貌恭豈易憑古来共如此非君獨撫膺
　　　　　　　　　　　　　　　陳張正見
　平生懐直道桂松比真風語黙妍蚩際沉浮毁譽中
　讒新恩易盡情去寵難終彈珠金市側抵玉崐山東
　含香老顔駟執㦸異揚雄惆悵崔亭伯幽憂馮敬通
　王嬙沒故塞班女棄深宫春苔封履跡秋葉奪妝紅
　顔如花落槿鬢似雪飄蓬此時積(一作/即)長歎傷年誰
　復同
　　　梁甫吟　　　　　　　　　蜀諸葛亮
　　　(梁甫山名在泰山下梁甫吟/葢言人死葬此山亦葬歌也)
步出齊城門遥望蕩隂里里中有三墓纍纍正相似問
是誰家墓田疆古冶子力能排南山文能絶地紀一朝
被讒言二桃殺三士誰能為此謀國相齊晏子
　　　泰山梁甫行　　　　　　　　　曹植
　　　(曹植改泰山/梁甫為八方)
八方各異氣千里殊風雨劇哉邊海民寄身於草墅妻
子象禽獸行止依林阻柴門何蕭條狐兎翔我宇
　　　東武吟行　　　　　　　　　　陸機
　　　(陸機投迹短世問鮑照云主人且勿喧沈約/云天徳深且曠傷時移事異芳華徂謝而巳)
投跡短世間髙步長生闈濯髪冒雲冠洗身被羽衣饑
從韓衆餐寒就佚女棲
　　　　　　　　　　　　　　　　　鮑照
　主人且勿諠賤子歌一言僕本寒鄉士出身䝉漢恩
　始隨(一作/逢)張校尉占募到河源後逐李輕車追虜窮
　塞垣宻途恒萬里寧歲猶七奔肌力盡鞍甲心思歴
　涼温將軍既下世部曲亦罕存時事一朝異孤績誰
　復論少壯辭家去窮老還入門腰鎌刈葵藿倚杖牧
　雞豚昔如韝上鷹今似檻中猿徒結千載恨空負百
　年怨棄席思君幄疲馬戀君軒願垂晉主恵不愧田
　子魂
　　　　　　　　　　　　　　　　　沈約
　天徳深且曠人世賤而浮東枝裁拂景西壑已停輈
　逝辭金門寵去飲玉池流霄轡一永矣俗累從此休
　　　怨詩行　　　　　　　　　　　古辭
　　　(古今樂錄曰怨詩行歌東阿王明月照髙樓一/篇王僧䖍技錄曰荀錄所載古為君一篇今不)
　　　(傳琴操曰卞和得玉璞以獻楚懐王王使樂正/子治之曰非玉刖其右足平王立復獻之又以)
　　　(為欺刖其左足平王死子立復獻之乃抱玉而/哭繼之以血荆山為之崩王使剖之果有寶乃)
　　　(封和為陵陽侯辭/不受而作怨歌焉)
天徳悠且長人命一何促百年未㡬時奄若風吹燭嘉
賔難再過人命不可續齊度遊四方各繫太山錄人間
樂未央忽然歸東嶽當須盪中情遊心恣所欲
　　　　　　　　　　　　　　　　　曹植
　明月照髙樓流光正徘徊上有愁思婦悲歎有餘哀
　(一/解)借問歎者誰自云蕩子妻夫行踰十載賤妾常獨
　棲(二/解)念君過於渇思君劇於饑君為髙山桐妾為濁
　水泥(三/解)北風行蕭蕭烈烈入吾耳心中念故人淚墮
　不能止(四/解)沉浮各異路㑹合當何諧願作東北風吹
　我入君懐(五/解)君懐常不開賤妾當何依恩情中道絶
　流止任東西(六/解)我欲竟此曲此曲悲且長今日樂相
　樂别後莫相忘(七/解)
　(闕/)
　
　
　
　　　怨歌行　　　　　　　　　梁簡文帝
　十五頗有餘日照杏梁初蛾眉本多嫉掩鼻特成虚
　持此傾城貌翻為不肖軀秋風吹海水寒霜依玉除
　月光臨户駛荷花依浪舒望簷悲雙翼窺沼泣王餘
　苔生履處没草合行人疎裂紈傷不盡歸骨恨難祛
　早知長信别不避後園輿
　　　　　　　　　　　　　　　漢班媫妤
　新裂齊紈素鮮潔如霜雪裁為合歡扇團圓似明月
　出入君懐袖動揺微風發常恐秋節至凉飈奪炎熱
　棄捐篋笥中恩情中道絶
　　　長門怨　　　　　　　　　　梁柳惲
　　　(漢武帝陳皇后所作也后長公主嫖女字阿嬌/及衛子夫得幸后退居長門宫愁悶悲思聞司)
　　　(馬相如工文章奉黄金百斤令為解愁之辭相/如作長門賦帝見而傷之復得親幸者數年後)
　　　(人因其賦而/為長門怨焉)
玉壼夜愔愔應門重且深秋風動桂樹流月揺輕隂綺
簷清露溽網户思虫吟歎息下蘭閣含愁奏雅琴何由
鳴曉佩復得抱宵衾無復金屋念豈照長門心
　　　班媫妤　　　　　　　　　　晉陸機
　　　(媫妤怨者漢成帝班媫妤作也婕妤徐令彪之/姑况之女美而能文初為帝所寵帝後幸趙飛)
　　　(燕姊娣冠於後宫媫妤自知恩薄懼得罪求供/養皇太后於長信宫因為賦及紈扇詩以自傷)
　　　(後人傷之為婕/妤怨及擬其詩)
媫妤去辭寵淹留終不見寄情在玉階託意唯團扇春
苔暗階除秋草蕪髙殿黄昏履綦絶愁來空雨靣
　　　玉階怨　　　　　　　　　　齊謝眺
夕殿下珠簾流螢飛復息長夜縫羅衣思君此何極
　　　　　　　　　　　　　　　　齊虞炎
紫藤拂花樹黄鳥度青枝思君一歎息苦淚應言垂
　　大曲
　　　滿歌行　　　　　　　　　　　古辭
　　　(古辭云為樂未㡬時遭世嶮巇其始言逢此百/罹零丁荼毒古人遜位躬耕遂我所願次言窮)
　　　(達天命智者不憂莊周遺名名垂千載終/言命如鑿石見火當自怡養以保百年也)
為樂未㡬時遭世嶮巇逢此百罹伶丁荼毒愁苦難為
遥望極辰天曉月移憂來填心誰當我知戚戚多思慮
耿耿殊不寜禍福無形惟念古人遜位躬耕遂我所願
以兹自寜自鄙棲棲守此未榮暮秋烈風昔蹈滄海心
不能安攬衣瞻夜北斗闌干星漢照我去自無他奉事
二親勞心可言窮達天為智者不愁多為少憂安貧樂
道師彼莊周遺名者貴子遐同遊往者二賢名垂千秋
飲酒歌舞樂復何須照視日月日月馳驅轗軻人間何
有何無貪財惜費此一何愚鑿石見火居代㡬時為當
歡樂心得所喜安神養性得保遐期
　
　
　
　古樂府巻五
欽定四庫全書
　古樂府巻六
　　　　　　　　　　　　　元　左克明　撰
　清商曲歌辭上
　　　清商樂一曰清樂清樂者九代之遺聲其始即
　　　相和三調是也并漢魏已来舊曲其辭皆古調
　　　晉馬南渡其音亡散宋武定闗中収其聲伎南
　　　朝文物斯為最盛焉後魏孝文宣武相繼南伐
　　　得江左所傳舊曲及江南吳歌荆楚西聲總謂
　　　之清商至於殿庭饗宴則兼奏之後隋平陳文
　　　帝善其節奏曰此華夏正聲也乃微更損益以
　　　新定律吕因於太常置清商署以管之謂之清
　　　樂隋室喪亂日益淪缺唐貞觀中用十部樂清
　　　樂亦在焉至武后長安已後朝廷不重古曲工
　　　伎廢弛於吳音轉逺矣曲之存者僅有子夜上
　　　聲歡聞前溪阿子丁督䕶讀曲神弦等曲俱列
　　　於吳聲而西曲則石城樂烏夜啼烏栖曲估客
　　　莫愁襄陽江陵共戲夀陽等曲或舞曲或倚歌
　　　則雜出於荆郢樊鄧之間以其方俗故謂之西
　　　曲及梁天監中武帝改西曲製江南㺯為龍笛
　　　採蓮採菱曲沈約製鳳笙等曲與西曲總列於
　　　清商云
　　吳聲歌
　　　子夜歌　　　　　　　　　　　古辭
　　　(子夜晉曲也晉有女子名子夜造此聲聲過哀/苦樂府解題云後人更為四時行樂之詞謂之)
　　　(子夜四時歌又有太子夜歌子/夜變歌子夜警歌皆曲之變也)
宿昔不梳頭絲髪被兩肩婉伸郎膝上何處不可憐
始欲識郎時兩心望如一理絲入殘機何悟不成匹
﨑嶇相怨慕始獲風雲通玉牀語石闕悲思兩心同
見娘善容媚願得結金蘭空織無經緯求匹理自難
前絲斷纏綿意欲結交情春蠶易感化絲子巳復生
自從别郎来何日不咨嗟黄蘗鬱成林當奈苦心多
朝思出前門暮思還後渚語笑向誰道腹中隂憶汝
擥枕北忩卧郎来就儂嬉小喜多唐突相憐能㡬時
年少當及時蹉跎日就老若不信儂語但看霜下草
常慮有貳意歡今果不齊枯魚就濁水長與清流乖
道近不得數遂致盛寒違不見東流水何時復西歸
舉酒待相勸酒還杯亦空願因微觴㑹心感色亦同
儂年不及時其於作乖離素不知浮萍轉動春風移
歡從何處来端然有憂色三喚不一應有何比松栢
氣清明月朗夜與君共嬉郎歌妙意曲儂亦吐芳詞
驚風急素柯白日漸微濛郎懐幽閨性儂亦恃春容
我念歡的的子行由豫情霧露隠芙蓉見蓮不分明
儂作北辰星千年無轉移歡行白日心朝東暮還西
憐歡好情懐移居作鄉里桐樹生門前出入見梧子
寢食不相忘同坐復俱起玉藕金芙蓉無稱我蓮子
　　子夜四時歌　　　　　　　　　　古辭
　　　春歌
光風流月初新林錦花舒情人戲春月窈窕曵羅裾
碧樓㝠初月羅綺垂新風含春未及歌桂酒發清容
朱光照緑苑丹華粲羅星那能閨中繡獨無懐春情
春林花多媚春鳥意多哀春風復多情吹我羅裳開
昔别雁集渚今還燕巢梁敢辭嵗月乆但使逢春陽
春園花就黄陽池水方渌酌酒初滿杯調絃始終曲
明月照桂林初花錦繡色誰能不相思獨在機中織
﨑嶇與時競不復自顧慮春風振榮林常恐華落去
思見春花月含笑當道路逢儂多欲擿可憐持自誤
自從别歡後歎音不絶響黄蘗向春生苦心隨日長
　　　夏歌
髙堂不作壁招取四面風吹歡羅裳開動儂含笑容
反覆華簟上屏帳了不施郎君未可前待我整容儀
春别猶春戀夏還情更久羅帳為誰褰雙枕何時有
疊扇放床上企想逺風来輕袖拂華牀窈窕登髙臺
含桃巳中食郎贈合歡扇深感同心意蘭室期相見
田蠶事巳畢思婦猶苦身當暑理絺服持寄與行人
朝登凉臺上夕宿蘭池裏乗月採芙蓉夜夜得蓮子
昔别春風起今還夏雲浮路遥日月促非是我淹留
春桃初發紅惜色恐儂擿朱夏花落去誰復相尋覔
輕衣不重綵飈風故不凉三伏何時過許儂紅粉粧
　　　秋歌
風清覺時凉明月天色髙佳人理寒服萬結砧杵勞
清露凝如玉凉風中夜發情人不還卧冶遊步明月
開窓秋月光滅燭解羅裳含笑帷幌裏舉體蘭蕙香
飄飄初秋夕明月耀秋輝握腕同遊戲庭含媚素歸
秋夜凉風起天髙星月明蘭房競妝飾綺帳待雙情
凉秋開窓寢斜月垂光照中宵無人語羅幌有雙笑
初寒八九月獨纏自絡絲寒衣尚未了郎喚儂底為
仰頭看桐樹桐花特可憐願天無霜雪梧子解千年
秋夜入窓裏羅帳起飄颺仰頭看明月寄情千里光
别在三陽初望還九秋暮惡見東流水終年不西顧
　　　冬歌
淵冰厚三尺素雪覆千里我心如松栢君情復何似
塗澀無人行冒寒往相覔若不信儂時但看雪上跡
寒鳥依髙樹枯林鳴悲風為歡顦顇盡那得好顔容
昔别春草緑今還墀雪盈誰知相思老𤣥鬢白髪生
炭爐却夜寒重袍坐疊褥與郎對華榻弦歌秉蘭燭
冬林葉落盡逢春巳復曜葵藿生谷底傾心不䝉照
嚴霜白草木寒風晝夜起感時為歡歎霜鬢不可視
何處結同心西林栢樹下晃蕩無四壁嚴霜凍殺我
白雪停隂岡丹華耀陽林何必絲與竹山水有清音
果欲結金蘭但看松栢林經霜不墮地歲寒無異心
　　子夜四時歌
　　　春歌　　　　　　　　　　　梁武帝
　蘭葉始滿地梅花已落枝持此可憐意摘以寄心知
　　　夏歌
　含桃落花日黄鳥營飛時君住馬欲疲妾去蠶已饑
　　　秋歌
　繡帶合歡結錦衣連理文懐情入夜月含笑出朝雲
　　　冬歌
　寒閨動黻帳宻筵重錦席賣眼拂長袖含笑留上客
　　　太子夜歌　　　　　　　　　　古辭
歌謡數百種子夜最可憐慷慨吐清音明轉出天然
絲竹發歌響假器揚清音不知歌謡妙聲勢出口心
　　　子夜警歌　　　　　　　　　　古辭
鏤椀傳緑酒雕鑪薰紫煙誰知苦寒調共作白雪絃
恃愛如欲進含羞出不前朱口發豔歌玉指弄嬌絃
　　　子夜變歌　　　　　　　　　　古辭
　　　(宋書樂志曰六變諸曲皆因事制歌古今樂錄/曰子夜變歌前作持子送後作歡娛我送子夜)
　　　(警歌無送聲仍作變故呼/為變頭謂六變之首也)
人傳歡負情我自未常見三更開門去始知子夜變
歲月如流邁春盡秋巳至熒熒條上花零落何乃駛
歲月如流邁行已及素秋蟋蟀吟堂前惆悵使儂愁
　　　上聲歌　　　　　　　　　晉宋梁辭
　　　(古今樂錄曰上聲歌者此因上聲促柱得名或/用一調或用無調名如古歌辭所言謂哀思之)
　　　(音不及中和梁武因/之改辭無復雅句)
儂本是蕭草持作蘭桂名芬芳頓交盛感郎為上聲
郎作上聲曲柱促使弦哀譬如秋風急觴遇傷儂懐
初歌子夜曲改調促鳴筝四座暫寂静聽我歌上聲
新衫繡兩襠迮著羅裙裏行步動微塵羅裙隨風起
　　　歡聞歌　　　　　　　　　　　古辭
　　　(古今樂録曰歡聞歌者晉穆帝升平初歌畢輒/呼汝聞否後人演其聲因此為曲名今世用莎)
　　　(持乙子代之/語稍訛異也)
遥遥天無柱流漂萍無根單身如螢火持底報郎恩
　　　歡聞變歌　　　　　　　　　　古辭
　　　(古今樂錄曰歡聞變歌者晉穆帝升平中童子/輩忽歌於道曰阿子聞曲終輒云阿子汝聞不)
　　　(聲既悽苦/因以名之)
歡来不徐徐陽窓都銳戸耶婆尚未眠肝心如推櫓
張罾不得魚不櫓罾不歸君非鸕鷀鳥底為守空池
刻木作班鷦有翅不能飛揺著帆檣上望見千里磯
駛風何曜曜帆上牛渚磯帆作繖子張船如侣馬馳
　　　　　　　　　　　　　　　　王金珠
南有相思木合影復同心遊女不可求誰能識得音
　　　前溪歌　　　　　　　　　　　古辭
　　　(宋書樂志曰前溪歌者晉車騎將軍沈/珫所製郗昂樂府解題曰前溪舞曲也)
憂思出門倚逢郎前溪度莫作流水心引新都捨故
為家不鑿井檐瓶下前溪開穿亂漫下但聞林鳥啼
逍遥獨桑頭北望東武亭黄𤓰被山側春風感郎情
黄葛生爛熳誰能斷葛根寧斷嬌兒乳不斷郎殷勤
黄葛結䝉蘢生在洛溪邊花落逐水去何當順流還還
亦不復鮮
逍遥獨桑頭東北無廣親黄𤓰是小草春風何足歎憶
汝涕交零
前溪滄浪映通波澄渌清聲弦傳不絶千載寄汝名永
與天地并
　　　阿子歌　　　　　　　　　　王金珠
　　　(宋書樂志曰阿子歌者亦因升平初歌云阿子/汝聞不後人演其聲為阿子歡聞二曲樂苑曰)
　　　(嘉興人養鴨兒鴨兒既/死因有此歌未知孰是)
可憐雙飛鳬飛集野田頭饑食野田草渇飲清河流
　　　丁督䕶歌　　　　　　　　　宋武帝
　　　(一曰阿督䕶宋書樂志曰督䕶歌者彭城内史/徐逵之為魯軌所殺宋髙祖使府内直督䕶丁)
　　　(旿收歛殯埋之逵之妻髙祖長聓也呼旿至閣/下自問歛逵之事每問輒歎息曰丁督䕶其聲)
　　　(哀切後人因其/聲廣其曲焉)
督䕶北征去前鋒無不平朱門垂髙盖永世揚功名
洛陽數千里孟津流無極辛苦戎馬間别易㑹難得
督䕶北征去相送落星墟帆檣如芒檉督䕶今何渠
督䕶初征時儂亦惡聞許願作石尤風四面斷行旅
聞歡去北征相送直瀆浦只有淚可出無復情可吐
　　　團扇郎　　　　　　　　　　　古辭
　　　(古今樂錄曰團扇郎歌者晉中書令王珉捉白/團扇與嫂婢謝芳姿有愛情好甚篤嫂捶撻婢)
　　　(過苦王東亭聞而止之芳姿素善歌嫂令歌一/曲當赦之應聲歌曰白團扇辛苦五流連是郎)
　　　(眼所見珉聞更問之汝歌何遺芳姿即改云白/團扇顦顇非昔容羞與郎相見後人因而歌之)
七寳畫團扇燦爛明月光餉郎却暄暑相憶莫相忘
青青林中竹可作白團扇動揺郎玉手因風托方便
團扇薄不揺窈窕揺蒲葵相憐中道罷定是阿誰非
團扇復團扇持許自遮面憔悴無復理羞與郎相見
　　　七日夜女歌　　　　　　　　古辭
婉孌不終夕一别周年期桑蠶不作繭晝夜長懸絲
風驂不駕纓翼人立中庭簫管且停吹展我叙離情
　　　長史變歌　　　　　　　　　　古辭
　　　(宋書樂志曰長史變歌者晉司/徒左長史王廞臨敗所制也)
出儂吳昌門清水緑碧色徘徊戎馬間求罷不能得
　　　黄鵠曲　　　　　　　　　　　古辭
　　　(列女傳曰魯陶嬰者魯陶明之女也少寡養幼/孤無疆昆弟紡績為産魯人或聞其義將求焉)
　　　(嬰聞之恐不得免乃作歌明已之不更二庭也/其歌曰悲夫黄鵠之早寡兮七年不雙宛頸獨)
　　　(宿兮不與衆同夜半悲鳴兮想其故雄天命早/寡兮獨宿何傷寡婦念此兮泣下數行嗚呼哀)
　　　(哉兮死者不可忘飛鳥尚然兮况於貞良雖有/賢雄兮終不重行魯人聞之不敢復求按黄鵠)
　　　(本漢横/吹曲名)
黄鵠參天飛半道鬱徘徊腹中車輪轉君知思憶誰
黄鵠參天飛半道還哀鳴三年失羣侣生離傷人情
　　　碧玉歌　　　　　　　　　　　古辭
　　　(樂苑曰碧玉歌者宋汝南王所作也碧/玉汝南王妾名以寵愛之甚所以歌之)
碧玉破𤓰時郎為情顛倒芙蓉凌霜榮秋容故尚好
碧玉小家女不敢攀貴徳感郎千金意慙無傾城色
　　　桃葉歌　　　　　　　　　　　古辭
　　　(古今樂錄曰桃葉歌者晉王子敬之所作也桃/葉子敬妾名縁於篤愛所以歌之隋書五行志)
　　　(曰陳時江南盛歌王獻之桃葉詞云桃葉復桃/葉江不用檝但渡無所苦我自迎接汝後隋晉)
　　　(王廣伐陳置将桃葉山下及韓擒虎渡江大將/任蠻奴至新亭以導北軍之應子敬獻之字也)
桃葉映紅花無風自婀娜春花映何限感郎獨採我
桃葉復桃葉桃樹連桃根相憐兩樂事獨使我殷勤
桃葉復桃葉渡江不用檝但渡無所苦我自来迎接
桃葉復桃葉渡江不待櫓風波了無常没命江南渡
　　　長樂佳　　　　　　　　　　　古辭
雎鳩不集林體潔好清流貞節曜竒世長樂戲汀洲
鴛鴦翻碧樹皆以戲蘭渚寢食不相離長莫過時許
紅羅複斗帳四角垂朱璫玉枕龍鬚席郎眠何處床
　　　懊憹歌　　　　　　　　　　　古辭
　　　(古今樂錄曰懊憹歌者晉石崇綠/珠所作唯絲布澀難縫一曲而已)
寡婦哭城穨此情非虚假相樂不相得抱恨黄泉下
我有一所歡安在深閤裏桐樹不結花何由得梧子
長檣鐡鹿子布㠶阿那起詫儂安在間一去三千里
蹔薄牛渚磯歡不下廷板水深沾儂衣白黒何在浣
月落天欲曙能得㡬時眠悽悽下牀去儂病不能言
山頭草歡少四面風趨使儂顛倒
　　　華山畿　　　　　　　　　　　古辭
　　　(古今樂錄曰華山畿者宋少帝時懊惱一曲亦/變曲也少帝時南徐一士子從華山畿往雲陽)
　　　(見客舍有女子年十八九恱之無因遂感心疾/母問其故具以啟母母為至華山尋訪見女具)
　　　(說聞感之因脫蔽膝令母宻置其席下卧之當/已少日果差忽舉席見蔽膝而抱持遂吞食而)
　　　(死氣欲絶謂母曰葬時車載從華山度母從其/意比至女門牛不肯前打拍不動女曰且待湏)
　　　(臾妝㸃沐浴既而出歌曰華山畿君既為儂死/獨活為誰施歡若見憐時棺木為儂開棺應聲)
　　　(開女透入棺家人叩打無如/之何乃合葬呼曰神女冡)
啼相憶淚如漏刻水晝夜流不息
相送勞勞渚長江不應滿是儂淚成許
　　　讀曲歌　　　　　　　　　　古辭
　　　(宋書樂志曰讀曲歌者民間為彭城王義康所/作也古今樂錄曰讀曲歌者元嘉十七年袁后)
　　　(崩百官不敢作聲歌或因酒/讌上竊聲讀曲細吟而巳)
紅藍與芙蓉我色與歡敵莫案石榴花厯亂聽儂摘
千葉紅芙蓉照灼緑水邊餘花任郎摘慎莫罷儂蓮
上樹摘桐花何悟枝枯燥迢迢空中落遂為梧子道
栁樹得春風一低復一昂誰能空相憶獨眠度三陽
折楊栁百鳥園林啼道歡不離口
通髪不可料顦顇為誰睹欲知相憶時但看裙帶緩㡬
許
憶歡不能食徘徊三路間因風覔消息
奈何許石闕生口中銜碑不得語
初陽正二月草木鬱青青躡履歩前園時物感人情
桃花落巳盡愁思猶未央春風難期信託情明月光
五鼓起開門正見歡子度何處宿行還衣被有霜露
歔欷闇中啼斜日照帳裏無油何所苦但使天明爾
儂心常慊慊歡行由預情霧露隠芙蓉見蓮詎分明
種蓮長江邊藕生黄蘗浦必得蓮子時流離經辛苦
暫出白門前楊栁可藏烏歡作沈水香儂作慱山鑪
十期九不果常抱懐恨生然燈不下炷有油那得明
下帷燈火盡朗月照懐裏無油何所苦但令天明爾
閨閣斷信使的的兩相憶譬如水上影分明不可得
逍遥待曉分轉側聽更鼓明月不應停特為思君苦
罷去四五年相見論故情殺荷不斷藕蓮心已復生
　　　黄竹子歌　　　　　　　　　　古辭
　　　(唐李康成曰黄竹子歌江/陵女歌皆今時吳歌也)
江邊黄竹子堪作女兒箱一船使兩槳得娘還故鄉
　　　神弦歌　　　　　　　　　　　古辭
　　　(古今樂錄曰神弦歌十一曲一曰宿阿二曰道/君三曰聖郎四曰嬌女五曰白石郎六曰青溪)
　　　(小姑七曰湖就姑八曰姑恩九曰/採菱童十曰明下童十一曰同生)
　　　宿阿曲
蘇林開天門趙尊閉地戸神靈亦道同真官今来下
　　　道君曲
中庭有樹自語梧桐推枝布葉
　　　聖郎曲
左亦不佯佯右亦不翼翼仙人在郎傍玉女在郎側酒
無沙糖味為他通顔色
　　　嬌女詩
北遊臨河海遥望中菰菱芙蓉發盛華渌水清且澄絃
歌奏聲節髣髴有餘音
蹀躞越橋上河水東西流上有神仙居(一作/仙聖)下有西流
魚行不獨自去三三兩兩俱
　　　白石郎曲
白石郎臨江居前導江伯後從魚
積石如玉列松如翠郎豔獨絶世無其二
　　　青溪小姑曲
開門白水側近橋梁小姑所居獨處無郎
　　　湖就姑曲
赤山湖就頭孟陽二三月綠蔽賁荇藪
湖就赤山磯大姑居湖東仲姑居湖西
　　　姑恩曲
明姑遵八風蕃謁雲日中前導陸離獸後從朱鳥麟鳯
凰
苕苕山頭栢冬夏葉不衰獨當被天恩枝葉華葳蕤
　　　採蓮童曲
泛舟採菱葉過摘芙蓉花扣檝命童侣齊聲採蓮歌
東湖扶菰童西湖採菱芰不持歌作樂為持解愁思
　　　明下童曲
走馬上前阪石子彈馬蹄不惜彈馬蹄但惜馬上兒
陳孔驕赭白陸郎乗班騅徘徊射堂頭望門不欲歸
　　　同生曲
人生不滿百常懐千載憂早知人命促秉燭夜行遊
歲月如流邁行已及素秋蟋蟀鳴空堂感悵令人憂
　　　江陵女歌　　　　　　　　　　古辭
雨從天上落水從橋下流拾得娘裙帶同心結兩頭
　
　
　
　
　
　
　
　
　
　
　古樂府巻六
欽定四庫全書
　古樂府卷七
　　　　　　　　　　　　元　左克明　撰
　淸商曲歌辭下
　　西曲歌
　　　石城樂　　　　　　　　　　　古辭
　　　(唐書樂志曰石城樂者宋臧質所作也石城在/竟陵質嘗爲竟陵郡於城上眺瞩見羣少年歌)
　　　(謡通暢因/作此曲)
生長石城下開窓對城樓城中諸少年出入見衣投
陽春百花生摘挿環髻前捥指蹋㤀愁相與及盛年
布㠶百餘幅環環在江津執手雙淚落何時見歡還
大艑載三千漸水丈五餘水高不得渡與歡合生居
聞歡遠行去相送方山亭風吹黃蘖萎惡聞苦離聲
　　　烏夜啼　　　　　　　　　　　古辭
　　　(唐書樂志曰烏夜啼者宋臨川王義慶所作也/元嘉十七年徙彭城王義康於豫章義慶時爲)
　　　(江州至鎭相見而哭文帝聞而恠之徴還慶大/懼伎妾夜聞烏啼聲扣齋閤云明日應有赦其)
　　　(年更爲南兖州刺史因作此歌故其和云夜夜/朢郎來籠窻窻不開今所傳歌辭似非義慶本)
　　　(音/)
歌舞諸少年娉婷無種迹菖蒲花可憐聞名不曾識
長檣鉄鹿子布㠶阿那起詫儂安在間一去數千里
辭家遠行去儂歡獨離居此日無啼音裂帛作還書
可憐烏臼鳥彊言知天曙無故三更啼歡子冒闇去
烏生知欲飛飛飛各自去生離無安心夜啼至天曙
籠窻窻不開蕩户户不動歡下葳蕤籥交儂那得徃
遠朢千里煙隱當在歡家欲飛無兩翅當奈獨思何
巴陵三江口蘆荻齊如麻執手與歡别痛切當奈何
　　　　　　　　　　　　　　　梁簡文帝
緑草庭中朢明月碧玉堂裏對金鋪鳴弦撥捩發初異
挑琴欲吹衆曲殊不疑三足朝含影直言九子夜相呼
羞言獨眠枕下流託道單棲城上烏
　　　烏棲曲　　　　　　　　　梁簡文帝
芙蓉作船絲作䋏北斗横天月將落採蓮渡頭擬黃河
郎今欲渡畏風波
浮雲似帳月如鈎那能夜夜南陌頭宜城投泊今行熟
停鞍繫馬暫棲宿
靑牛丹轂七香車可憐今夜宿倡家倡家高樹烏欲棲
羅幃翠被任君低
織成屏風金屈膝朱脣玉面燈前岀相看氣息朢君憐
誰能含羞不自前
　　　　　　　　　　　　　　　　梁元帝
沙棠作舩桂爲檝夜渡江南採蓮葉復值西施新浣沙
共向江干眺月蕐
　　　　　　　　　　　　　　　梁蕭子顯
芳樹歸飛聚儔匹猶有殘光半山日莫憚褰裳不相求
漢臯遊女習風流
　　　　　　　　　　　　　　　　徐　陵
繡帳羅幃隱燈燭一夜千年猶不足唯憎無頼汝南雞
天河未落猶爭啼
　　　棲烏曲　　　　　　　　　　陳後主
陌頭新花歴亂生葉裏啼烏送春情長安遊俠無數伴
白馬驪珂路中滿
合歡襦薫百和香牀中被織兩鴛鴦烏啼漢没天應曙
只持懷抱送郎去
　　　　　　　　　　　　　　　　陳江緫
桃花春水木蘭橈金覊翠盖聚河橋隴西上計應行去
城南美人啼著曙
　　　估客樂　　　　　　　　　　齊武帝
　　　(古今樂錄曰估客樂者齊武帝之所製也帝布/衣時甞遊樊鄧登祚以後追憶徃事而作歌使)
　　　(太樂令劉瑶管弦被之教習卒遂無成有人啓/釋寳月善解音律帝使奏之旬日之中便就諧)
　　　(合敕歌者常重爲感憶之聲猶行於世寳月又/上兩曲帝數乘龍舟遊五城江中放觀以紅越)
　　　(布爲㠶綠絲爲㠶繂鍮石爲篙足篙榜者悉著/鬰林布作淡黃袴列開使江中衣岀五城殿猶)
　　　(在齊舞十六人梁八人唐書/樂志曰梁改其名爲商旅行)
昔經樊鄧役阻潮梅根渚感憶追徃事意滿情不敘
　　　　　　　　　　　　　　　齊釋寳月
郎作十里行儂作九里送拔儂頭上釵與郎資路用
有信數寄書無信心相憶莫作甁落井一去無消息
大艑珂峩頭何處發揚州借問艑上郎見儂所歡不
初發揚州時船岀平津泊五兩如竹林何處相尋慱
　　　　　　　　　　　　　　　　陳後主
三江結儔侣萬里不辭遥恒隨鷁首舫屢逐鷄鳴潮
　　　莫愁樂　　　　　　　　　　　古辭
　　　(唐書樂志曰莫愁樂者岀於石城樂石城有女/子名莫愁善歌謠石城樂和中復有莫愁聲因)
　　　(有此歌古今樂錄曰莫愁樂亦云蛮樂舊舞十/六人梁八人樂府解題曰古歌亦有莫愁洛陽)
　　　(女與此/不同)
莫愁在何處莫愁石城西艇子打兩槳催送莫愁來
聞懽下揚州相送楚山頭探手抱腰看江水斷不流
　　　襄陽樂　　　　　　　　　　　古辭
　　　(古今樂錄曰襄陽樂者宋隋王誕之所作也誕/始爲襄陽郡元嘉二十六年仍爲雍州刺史夜)
　　　(聞諸女歌謡因而作之所以歌/和中有襄陽來夜樂之語也)
朝發襄陽城暮至大堤宿大堤諸女兒花豔驚郎目
爛漫女蘿草結曲繞長松三春雖同色歲寒非處儂
黃鵠參天飛中道鬰徘徊腹中車輪轉歡今定憐誰
揚州蒲鍜環百錢兩三叢不能買將還空手攬抱儂
女蘿自微薄寄託長松表何惜負霜死貴得相纒繞
惡見多情歡罷儂不相語莫作烏集林忽如提儂去
　　　三洲歌　　　　　　　　　　　古辭
　　　(唐書樂志曰三洲商人歌也古今樂錄曰三洲/歌者商客數遊巴陵三江口徃還因共作此歌)
送歡板橋灣相待三山頭遥見千幅㠶知是逐風流
風流不暫停三山隱行舟願作比目魚隨歡千里遊
湘東酃醁酒廣州龍頭鐺玉樽金鏤椀與郎雙杯行
　　　　　　　　　　　　　　　　陳後主
春江聊一朢細草遍長洲沙汀時起伏畫舸屢淹留
　　　襄陽蹋銅蹄　　　　　　　　梁武帝
　　　(隋書樂志曰梁武帝之在雍鎭有童謡云襄陽/蹋銅蹄反縛揚州兒識者言白銅蹄謂金蹄爲)
　　　(馬也白金色也及義師之興實以鐡騎揚州之/士皆面縛果如謡言故卽位之後更造新聲帝)
　　　(自爲之詞三曲又令沈約爲三曲以被管弦古/今樂錄曰襄陽蹋銅蹄者梁武西下所製也沈)
　　　(約又作其和云襄陽/白銅蹄聖徳應乾來)
陌頭征人去閨中女下機含情不能言送别沾羅衣
草樹非一香花葉百種色寄語故情人知我心相憶
龍門紫金鞍翠眊白玉羈照耀雙闕下知是襄陽兒
　　　　　　　　　　　　　　　　梁沈約
分手桃林岸朢别峴山頭若欲寄音信漢水向東流
生長宛水上從事襄陽城一朝遇神武奮翼起先鳴
蹀鞚飛塵起左右自生光男兒得富貴何必在歸鄕
　　　採桑度　　　　　　　　　　　古辭
　　　(採桑度一曰採桑唐書樂志曰採桑因三洲曲/而生此聲調也採桑度梁時作水經曰河水過)
　　　(屈縣西南爲採桑津春秋僖公/八年晉里克敗狄於採桑是也)
蠶生春三月春桑正含綠女兒採春桑歌吹當春曲
冶遊採桑女盡有芳春色姿容應春媚粉黛不加餙
繫條採春桑採葉何紛紛採桑不裝鈎牽壊紫羅裙
語歡稍養蠶一頭養百塸柰當黒痩盡桑葉常不周
春月採桑時林下與歡俱養蠶不滿百那得羅繡襦
採桑盛陽月緑葉何翩翩攀條上樹表牽壞紫羅裙
僞蠶化作繭爛漫不成絲徒勞無所獲養蠶特底爲
　　　江陵樂　　　　　　　　　　　古辭
陽春二三月相將蹋百草逢人駐歩㸔揚聲皆言好
　　　青陽度
　　　(古今樂錄曰青陽度倚歌凢/倚歌悉用鈴皷無弦有吹)
青荷盖綠水芙蓉披紅鮮下有幷根藕上生幷頭蓮
　　　青騘白馬
青絲白馬紫絲韁可憐石橋根柏梁
汝忽千里去無常願得到頭還故鄕
繫馬可憐著長松遊戱徘徊五湖中
借問湖中採菱婦蓮子青荷可得否
可憐白馬高纒騣著地躑躅多徘徊
問君可憐六萌車迎取窈窕西曲娘
問君可憐下都去何得見君復西歸
齊唱可憐使人惑晝夜懐歡何時㤀
　　　共戱樂
齊世方昌書軌同萬㝢獻樂列國風
時泰民康人物盛腰鼔鈴柈各相競
長袖翩翩若鴻驚纎腰嫋嫋㑹人情
觀風採樂德化昌聖皇萬壽樂未央
　　　安東平
凄凄烈烈北風爲雪船道不通歩道斷絶
吳中細布闊幅長度我有一端與郎作袴
微物雖輕拙手所作餘有三丈爲郎別厝
制爲輕巾以奉故人不特作好與郎拭塵
東平劉生復感人情與郎相知當解千齡
　　　女兒子
　　　(古今樂錄曰女兒/子已下幷倚歌也)
巴東三峽猿鳴悲夜鳴三聲淚沾衣
我欲上蜀蜀水難蹋蹀珂頭腰環環
　　　來羅
鬰金黃花標下有同心草草生日已長人生日就老
君子防未然莫近嫌疑邉𤓰田不躡履李下不正冠
白頭不忍死心愁皆敖然遊戱泰始世一日當千年
　　　那呵灘
㳂江引百丈一濡多一艇水上郎檐篙何時至江陵
聞歡下揚州相送江津彎願得篙檐折交郎到頭還
　　　孟珠
陽春二三月草與水同色攀條摘香花言是歡氣息
陽春二三月草與水同色道逢遊冶郎恨不早相識
　　　翳樂
人生歡愛時少年新得意一旦不相見輙作煩寃思
陽春二三月相將舞翳樂曲曲隨時變特許豔郎目
人言揚州樂揚州信自樂總角諸少年歌舞自相逐
　　　夜黃
湖中百種鳥半雌半是雄鴛鴦逐野鴨恐畏不成雙
　　　夜度娘
夜來冒霜雪晨去履風波雖得叙微情奈儂身苦何
　　　長松標
落落千丈松晝夜對長風歲暮霜雪時寒苦與誰雙
　　　雙行纒
朱絲繫腕繩眞如白雪凝非但我言好衆情共所稱
　　　黃督
喬客他鄕人三春不得歸願㸔楊柳樹已復藏班鵻
　　　平西樂
我情與歡情二情感蒼天形雖胡越隔神交中夜間
　　　白附鳩
石頭龍尾彎新亭送客渚酤酒不取錢郎能飲幾許
　　　㧞蒲
青蒲衘紫茸長葉復從風與君同舟去㧞蒲五湖中
朝發桂蘭渚晝息桑榆下與君同㧞蒲竟日不成把
　　　壽陽樂
可憐八公山在壽陽別後莫相㤀
東臺百餘尺凌風雲别後不忘君
梁長曲水流明如鏡雙林與郎照
辭家遠行去空爲君明知歲月駛
　　　作蠶絲
春蠶不應老晝夜常懷絲何惜微軀盡纒綿自有時
素絲非常質屈折成綺羅敢辭機杼勞但恐花色多
　　　楊叛兒
　　　(唐書樂志曰楊叛兒本童謡歌也齊隆昌時女/巫之子曰楊旻少時隨母入内及長爲何后寵)
　　　(童謡云楊婆兒共戯来而歌語訛遂成楊伴兒/古今樂錄曰楊叛兒送聲云叛兒教儂不復相)
　　　(思/)
蹔岀白門前楊柳可藏烏歡作沈水香儂作慱山鑪
送郎乘艇子不作遭風慮橫篙擲去槳願倒逐流去
歡欲見蓮時移湖安屋裏芙蓉繞林生眠卧抱蓮子
楊叛西隨曲柳花經東隂風流隨遠近飄揚悶儂心
　　　西烏夜飛　　　　　　　　　　古辭
　　　(古今樂錄曰西烏夜飛者宋元徽五年荆州刺/史沈攸之所作也攸之舉兵發荆州東土未敗)
　　　(之前思歸京師所以歌和云白日落西山/還去來送聲云折趐鳥飛何處被彈歸)
陽春二三月諸花盡芳盛特底喚歡來花笑鶯歌詠
感郎﨑嶇情不復自顧慮臂繩雙入結遂成同心去
　　月節折楊柳歌　　　　　　　　　古辭
　　　正月歌
春風尚蕭條去故來入新苦心非一朝折楊柳愁思滿
腹中歴亂不可數
　　　二月歌
翩翩烏入鄕道逢雙燕飛勞君㸔三陽折楊柳寄言語
儂歡尋還不復乆
　　　三月歌
汎舟臨曲池仰頭㸔春花杜䳌緯林啼折楊柳雙下俱
徘徊我與歡共取
　　　四月歌
芙蓉始懷蓮何處覔同心俱生世尊前折楊柳捻香散
名花志得長相取
　　　五月歌
菰生四五尺素身爲誰珍盛年將可惜折楊柳作得九
子粽思想勞歡手
　　　六月歌
三伏熱如火籠窻開北牖與郎對蹋坐折楊柳銅塸貯
蜜漿不用水洗溴
　　　七月歌
織女遊河邉牽牛顧自歡一㑹復周年折楊柳攬結長
命草同心不相負
　　　八月歌
迎歡裁衣裳日月流如水白露凝庭霜折楊柳夜聞擣
衣聲窈窕誰家婦
　　　九月歌
丼菊吐黃花非無盃觴用當奈許寒何折楊柳授歡羅
衣裳含笑言不取
　　　十月歌
大樹轉蕭索天隂不作雨嚴霜半夜落折楊柳林中與
松栢歲寒不相負
　　　十一月歌
素雪任風流樹木轉枯悴松栢無所憂折楊柳寒衣履
薄氷歡詎知儂否
　　　十二月歌
大寒歲欲暮春秋及冬夏苦心停欲度折楊柳沈亂枕
席間纒綿不覺乆
　　　閏月歌
成閏暑與寒春秋補小月念子無時閒折楊柳隂陽推
我去那得有定主
　　　江南弄　　　　　　　　　　梁武帝
　　　(古今樂録曰江南弄三洲韻/和云陽春路娉婷岀綺羅)
衆花雜色滿上林舒芳燿緑垂輕隂連手躞蹀舞春心
舞春心臨歲腴中人朢獨踟蹰
　　　龍笛曲
　　　(古今樂錄曰龍笛曲和云江南音一唱直千金/馬融長笛賦曰近世雙笛從羌起羌人伐竹未)
　　　(及巳龍鳴水中不見已截竹吹之聲相/似然則龍笛曲盖因聲如龍鳴而名曲)
美人綿眇在雲堂雕金鏤竹眠玉床婉愛寥亮繞虹梁
繞虹梁流月臺駐狂風鬰徘徊
　　　採蓮曲
　　　(古今樂錄曰採蓮曲和/云採蓮渚窈窕舞佳人)
遊戱五湖採蓮歸發花田葉芳襲衣爲君儂歌世所希
世所希有如玉江南弄採蓮曲
　　　鳯笙曲
　　　(古今樂錄曰鳯笙曲和/云弦吹席長䄂善留客)
綠耀尅碧彫琯笙朱脣玉指學鳯鳴流速參差飛且停
飛且停在鳯樓弄嬌響間清謳
　　　採菱曲
　　　(古今樂錄曰採菱曲和/云菱歌女解佩戯江陽)
江南稚女珠腕繩金翠搖首紅顔興桂棹容歌歌採菱
歌採菱心未怡翳羅䄂朢所思
　　　遊女曲
　　　(古今樂錄曰遊女曲和/云當年少歌舞承酒笑)
氛氲蘭麝體芳滑容色玉耀眉如月珠佩婐􁙮戯金闕
戯金闕遊紫庭舞飛閣歌長生
　　　朝雲曲
　　　(古今樂錄曰朝雲曲和云徙倚折耀華宋玉高/唐賦序曰楚襄王與宋玉遊雲夢之臺朢高唐)
　　　(之觀獨有雲氣變化無窮王問玉曰此何氣也/玉曰所謂朝雲者也王曰何謂朝雲玉曰昔者)
　　　(先王嘗遊高唐怠而晝寢夢見一婦人曰妾巫/山之女也爲高唐之客聞君遊高唐願薦枕席)
　　　(王因幸之去而辭曰妾在巫山之陽高丘之阻/旦爲朝雲暮爲行雨朝朝暮暮陽臺之下旦朝)
　　　(視之如言故爲立廟號曰朝雲酈道元水經注/曰巫山者帝女居焉宋玉謂帝之季女名曰瑶)
　　　(姫末行而亡封于巫山之臺精魂爲草實謂靈/芝所謂巫山之女高唐之姫也朝雲曲盖取於)
　　　(此/)
張樂陽臺歌上謁如寢如興芳晻曖容光旣豔復還没
復還没朢不來巫山高心徘徊
　　　趙瑟曲　　　　　　　　　　梁沈約
邯鄲竒弄岀文梓縈弦急調切流徴𤣥鶴徘徊白雲起
白雲起鬰披香離復合曲未央
　　　秦筝曲
羅䄂飄纚拂雕桐促柱髙張散輕宫迎歌度舞遏歸風
遏歸風止流月壽萬春歡無歇
　　　陽春曲
　　　(劉向新序宋玉對楚威王問曰客有歌於郢中為/者其始曰下里巴人國中屬而和者數千人其)
　　　(陽陵採薇國中屬而和者數百人其爲陽春白/雪國中屬而和者數十人而已也引商刻角雜)
　　　(以流徴國中屬而和者不過數人是以其曲彌/高其和彌寡然則陽春所從來亦逺矣樂府解)
　　　(題曰陽/春傷也)
楊柳垂地鷲差池緘情忍思落容儀弦傷曲怨心自知
心自知人不見動羅裙拂珠殿
　　　　採菱歌　　　　　　　　　　宋鮑照
騖舲馳桂浦息棹偃椒潭簫弄澄湘北菱歌淸漢南
　　　　　　　　　　　　　　　　梁簡文帝
菱花落復含桑女罷新蠶桂棹浮星艇徘徊蓮葉南
　古樂府巻七
欽定四庫全書
　古樂府巻八
　　　　　　　　　　　　元　左克明　撰
　舞曲歌辭
　　　周有六舞一曰帗舞二曰羽舞三曰皇舞四曰
　　　旄舞五曰干舞六曰人舞周官舞師掌教四舞
　　　樂師掌教國子小舞自漢魏以後樂舞䆮盛故
　　　有雅舞有雜舞雅舞用之郊廟朝饗雜舞用之
　　　宴㑹雜舞者公莫巴渝鐸舞拂舞白紵之類是
　　　也始皆出於方俗後䆮陳於殿庭蓋宴㑹所奏
　　　率非雅舞宋武帝大明中亦以雜舞施於廟庭
　　　朝㑹用樂則兼奏之而巴渝舞則漢高帝所作
　　　王粲改創其辭以述魏德於太祖廟奏之而鐸
　　　舞巾舞古辭有聲而辭不可讀拂舞則有白鳩
　　　獨漉等曲白紵宜是呉舞本呉地所出也故列
　　　於舞曲云
　　雜舞
　　　俞兒舞　　　　　　　　　　王　粲
　　　(晉書樂志曰巴渝舞漢高帝所作也高帝自蜀/漢將定三秦閬中范因率賨人從帝爲前鋒號)
　　　(板楯蠻勇而善鬬及定秦中封因爲䦘中侯復/賨人七姓其俗善歌舞高帝樂其猛銳數觀其)
　　　(舞曰武王伐紂歌也後使樂人習之閬中有渝/水因其所居故曰巴渝舞舞曲有矛渝弩渝安)
　　　(臺行辭本歌曲四篇其辭既古莫能曉其句度/左思蜀都賦云奮之則賨旅玩之則渝舞也顔)
　　　(師古曰巴巴人也渝渝人也高祖初爲漢王得/巴渝人並趫捷與之滅椘因存其武樂巴渝之)
　　　(樂自此始也巴即今之巴州渝即今之渝州名/各本其地宋書樂志曰魏俞兒舞歌四篇魏國)
　　　(初建所用使王粲改創其辭爲矛渝弩俞安臺/行辭新福歌曲行辭以述魏德後於太祖廟並)
　　　(作之黃初二年改曰昭武舞及晉又改曰宣武/舞唐書樂志曰俞美也魏晉改其名梁復號巴)
　　　(渝隋文帝以/非正典罷之)
漢初建國家匡九州蠻荆震服五刃三革休安不忘備
武樂脩宴我賔師敬用御天永樂無憂子孫受百福常
與松喬遊烝庻德莫不咸歡柔
　　　　右矛俞新福歌
材官選士劒弩錯陳應桴蹈節俯仰若神綏我武烈篤
我淳仁自東自西莫不來賔
　　　　右弩俞新福歌
武功既定庻士咸綏樂陳我廣庭式宴賔與師昭文德
宣武威平九有撫民黎荷天寵延壽尸千載莫我違
　　　　右安臺新福歌
神武用師士素厲仁恩廣覆猛節横逝自古立功莫我
𢎞大桓桓征四國爰及海裔漢國保長慶垂祚延萬世
　　　　右行辭新福歌
　　　鐸舞雲門篇　　　　　　　　傅　𤣥
黃雲門唐咸池虞韶舞夏夏殷濩列代有五振鐸鳴金
延大武清歌發唱形爲主聲和八音恊律吕身不虚動
手不徒舉應節合度周有叙時奏宫角雜之以徵羽下
饜衆目上從鐘鼔樂以移風與德禮相輔安有失其所
　　　晉拂舞白鳩篇
　　　(樂志曰白符鳩舞出江南呉人所造其歌本云/平平白符思我君惠集我金堂言白者金行符)
　　　(合也鳩亦合也符鳩雖異其義寔同宋書樂志/曰晉楊泓舞序云自到江南見白符舞或言白)
　　　(鳬鳩舞云有此來數十年矣察其辭㫖乃是呉/人患孫皓虐政思屬晉也晉辭曰翩翩白鳩載)
　　　(飛載鳴懷我君德來集君/庭蓋晉人改其本歌云)
翩翩白鳩載飛載鳴懷我君德來集君庭白雀呈瑞素
羽明鮮翔庭舞翼以應仁乾交交鳴鳩或丹或黃樂我
君惠振羽來翔東壁餘光魚在江湖惠而不費敬我㣲
軀䇿我良駟習我駈馳與君周旋樂道亡餘我心虚靜
我志霑濡彈琴鼔瑟聊以自娯凌雲登臺浮遊太淸攀
龍附鳯目朢身輕
　　　獨漉篇
　　　(獨漉一作獨祿南齊書樂志曰古辭明君曲後/云勇安樂無慈不問凊與濁清與無時濁邪交)
　　　(與獨禄伎録曰求祿求禄淸白不濁淸白尚可/貪汚殺我晉歌爲鹿字占通用也疑是風刺之)
　　　(辭/)
獨漉獨漉水深泥濁泥濁尚可水深殺我雍雍雙鴈游
戲田畔我欲射鴈念子孤散翩翩浮萍得風遥輕我心
何合與之同幷空牀低帷誰知無人夜衣錦綉誰別僞
真刀鳴箾中倚牀無施父寃不報欲活何爲猛虎班班
遊戱山間虎欲齧人不避豪賢
　　　濟濟篇
暢飛暢舞氣流芳追念三五大綺黄去失有時可行去
來同時此未央時冉冉近桑榆但當飲酒爲歡娯衰老
逝有何期多憂耿耿内懷思淵池廣魚獨希願得黄浦
衆所依恩感人世無比悲歌且舞無極已
　　　碣石篇觀滄海
　　　(南齊書樂志曰碣石魏武帝辭晉以爲碣石舞/其歌四章一曰觀滄海二曰冬十月三曰上不)
　　　(同四曰龜雖壽樂府解題曰碣石篇晉樂奏魏/武帝辭首章言東臨碣石見滄海之廣日月岀)
　　　(入其中二章言農工畢而商賈徃來三章言鄉/土不同人性各異四章言老驥伏櫪志在千里)
　　　(烈士暮年壯心不已按相和大曲歩岀夏門/行亦有碣石篇與此並同但曲前更有豔爾)
東臨碣石以觀滄海水何澹澹山島竦峙樹木藂生百
草豐茂秋風蕭瑟洪波湧起日月之行若岀其中星漢
燦爛若岀其裏幸甚至哉歌以詠志
　　　冬十月
孟冬十月比月徘徊天氣肅淸繁霜霏霏鵾雞晨鳴鴈
過南飛鷙鳥潜藏熊羆窟栖錢鏄(一作/縳)停置農収積塲
逆旅整設以通賈商幸甚至哉歌以詠志
　　　土不同
鄉土不同河朔隆寒流澌浮漂舟船行難錐不入地豐
籟深奥水竭不流氷堅可蹈士隱者貧男俠輕非心常
歎怨戚戚多悲幸甚至哉歌以詠志
　　　龜雖壽
神龜雖壽猶有竟時騰蛇乘霧終爲土灰老驥伏櫪志
在千里烈士暮年壯心不已盈縮之期不但在天養怡
之福可得永年幸甚至哉歌以詠志
　　　淮南王篇
　　　(崔豹古今注曰淮南王淮南小山之所作也淮/南王服食求仙遍禮方士遂與八公相擕俱去)
　　　(莫知所徃小山之徒思戀不已乃作淮南王曲/焉班固漢武帝故事曰淮南王安好神仙招方)
　　　(術之士能爲雲雨百姓傳云淮南王得天子壽/無極帝心惡之使覘王云能致仙人與共遊處)
　　　(變化無常又能隱形飛行服氣不食帝聞而喜/欲受其道王不肯傳帝怒將誅焉王知之岀令)
　　　(與羣臣因不知所之樂府解題曰古/詞云淮南王自言尊實言安仙去)
淮南王自言尊百尺高樓與天連後園鑿井銀作牀金
甁素綆汲寒漿汲寒漿飲少年少年窈窕何能賢揚聲
悲歌音絶天我欲渡河河無梁願化雙黃鵠還故郷還
故郷入故里徘徊故鄉苦身不已繁舞寄聲無不泰徘
徊桑梓遊天外
　　　晉白紵舞歌　　　　　　　　　古辭
　　　(宋書樂志曰白紵舞按舞辭有巾袍之言紵本/呉地所出宜是呉舞也晉俳歌云皎皎白緒節)
　　　(節爲雙呉音呼緒爲紵疑白緒即白紵也南齊/書樂志曰白紵歌周處風土記云呉黃龍中童)
　　　(謡云行白者君追汝句驪馬後孫權征公孫淵/浮海乘舶舶白也今歌和聲猶云行白紵焉樂)
　　　(府解題曰古詞盛稱舞者之美宜及芳時爲樂/其譽白紵曰質如輕雲色如銀製以爲袍餘作)
　　　(巾袍以光軀巾拂塵唐書樂志曰梁武帝令沈/約改其辭爲四時白紵歌今中原有白紵曲辭)
　　　(㫖與此/全殊)
輕軀徐起何洋洋高舉兩手白鵠翔宛若龍轉乍低昻
凝停善睞容儀光如推若引留且行隨世而變誠無方
舞以盡神安可忘晉世方昌樂未央質如輕雲色如銀
愛之遺誰贈佳人制以爲袍餘作巾袍以光軀巾拂塵
麗服在御㑹嘉賔醪醴盈樽美且淳淸歌徐舞降祗神
四座歡樂胡可陳
雙袂齊舉鸞鳯翔羅裾飄颻昭儀光趨歩生姿進流芳
鳴弦淸歌及三陽人生世間如電過樂時每少苦日多
幸及良辰耀春蕐齊倡獻舞趙女歌羲和馳景逝不停
春露未晞嚴霜零百草凋索花落英蟋蟀吟牖寒蟬鳴
百年之命忽若傾早知迅速秉燭行東造扶桑遊紫庭
西至崑崙戯曾城
陽春白日風花香趨歩明玉舞瑶璫聲發金石媚笙簧
羅袿徐轉紅袖揚淸歌流響繞鳯梁如矜若思凝且翔
轉盼遺精耀輝光將流將引雙鴈行歡來且晚意何長
明君御世永歌昌
　　　梁白紵舞歌　　　　　　　　　武帝
　　　(古今樂録曰梁三朝樂第二十設巾/舞幷白紵蓋巾舞以白紵四解送也)
朱絲玉柱羅象筵飛琯促節舞少年短歌流目未肯前
含笑一轉私自憐
纎腰嫋嫋不任衣嬌怨獨立特爲誰赴曲君前未忍歸
上聲急調中心飛
　　四時白紵歌　　　　　　　　　梁沈約
　　(古今樂録曰沈約云白紵五/章敕臣約造武帝造後兩句)
　　　春白紵
蘭葉叅差桃半紅飛芳舞縠戲春風如嬌如怨貌不同
含咲流眄滿堂中翡翠羣飛飛不息願在雲間長比翼
佩服瑶草駐容色舜日堯年歡無極
　　　夏白紵
朱光灼爍照佳人含情送意遥相親嫣然宛轉亂心神
非子之故欲誰因翡翠羣飛飛不息願在雲間長比翼
佩服瑶草駐容色舜日堯年歡無極
　　　秋白紵
白露欲凝艸已黃金琯玉柱響洞房雙心一意俱徊翔
吐情寄君君莫忘翡翠羣飛飛不息願在雲間長比翼
佩服瑶草駐容色舜日堯年歡無極
　　　冬白紵
寒閨晝寢羅幌垂婉容麗心長相知雙去雙還誓不移
長袖拂靣爲君施翡翠羣飛飛不息願在雲間長比翼
佩服瑶草駐容色舜日堯年歡無極
　　　夜白紵
秦筝齊瑟燕趙女一朝得意心相許明月如規方襲予
夜長未央歌白紵翡翠羣飛飛不息願在雲間長比翼
佩服瑶草駐容色舜日堯年歡無極
　　　白紵歌　　　　　　　　　　鮑　照
呉刀楚製爲佩褘纎羅霧縠垂羽衣含商咀徵歌露晞
珠屣(一作/履)颯沓紈䄂飛淒風夏起素雲回車怠馬煩客
忘歸蘭膏明燭承夜暉
桂宫栢寢(一作/梁)擬天居朱爵文牕韜綺䟽象床瑶席鎭
犀渠雕屏鉿(一作/匼)匝組帷舒秦筝趙瑟挾笙竽垂鐺散
珮(一作/綬)盈玉除停觴不語欲誰須
三星叅差露沾濕弦悲管淸月將入寒光蕭條候蟲急
荆王流歎楚妃泣紅顔難長時易戢凝蕐結藻(一作/彩)乆
延立非君之故豈妄集
池中赤鯉庖所捐琴高乘雲騰(一作/飛)上天命逢福世丁
溢恩簮金藉綺升曲筵思君厚德委如山潔誠洗志期
暮年烏白馬角寧足言
朱脣動素腕(一作/䄂)舉洛陽少童邯鄲女古稱渌水今白
紵催弦急管爲君舞窮秋九月荷葉黃北風駈鴈天雨
霜夜長酒多樂未央
春風澹蕩俠思多天色凈緑氣妍和桃含紅蕚蘭(一作/連)
紫牙朝日灼爍發園花巻幌結帷羅玉筵齊謳秦吹盧
女弦千金顧笑買芳年
　
　
　
　
　古樂府巻八
欽定四庫全書
　古樂府巻九
　　　　　　　　　　　　元　左克明　撰
　琴曲歌辭
　　　唐書樂志曰琴禁也夏至之音隂氣初動禁物
　　　之淫心也世本曰琴神農所造廣雅曰伏羲造
　　　琴用五弦揚雄曰舜彈五絃之琴而天下化琴
　　　操云文王武王加二絃以合君臣之恩今稱二
　　　絃爲文武絃是也自伏羲製作之後有瓠巴師
　　　襄伯牙子期皆善鼓琴而其曲有暢有操有引
　　　有弄其後西漢時有慶安世劉道彊趙飛燕皆
　　　以琴稱古有五曲曰鹿鳴伐檀騶虞鵲巢白駒
　　　九引曰烈女伯妃貞女思歸霹靂走馬箜篌琴
　　　引楚引十二操曰將歸猗蘭龜山越裳拘幽岐
　　　山履霜朝飛別鶴殘形水仙襄陵焉自是以後
　　　作者相繼而其義與所起畧可考而知故不復
　　　備論
　　　思親操　　　　　　　　　　　虞舜
　　　(古今樂録曰舜游歴山/見鳥飛思親而作此謌)
陟彼歴山兮崔嵬有鳥翔兮高飛瞻彼鳩兮徘徊河水
洋洋兮淸泠深谷鳥鳴兮鶯鶯設罥張罝兮思我父母
力耕日與月兮往如馳父母逺兮吾將安歸
　　　襄陵操　　　　　　　　　　　夏禹
　　　(一曰禹上㑹稽書曰湯湯洪水方割蕩蕩懐山/襄陵浩浩滔天樂錄曰禹治洪水上㑹稽山顧)
　　　(而作此謌琴集曰禹上㑹/稽夏禹東廵狩所作也)
嗚呼洪水滔天下民愁悲上帝愈咨三過吾門不入父
子道衰嗟嗟不欲煩下民
　　　箕子操　　　　　　　　　　殷箕子
　　　(一曰箕子吟古今樂録曰紂時箕子佯狂/痛宗廟之爲墟乃作此歌後傳以爲操)
嗟嗟紂爲無道殺比干嗟重復嗟獨柰何漆身爲厲被
髪以佯狂今柰宗廟何天乎天哉欲負石自投河嗟復
嗟柰社稷何
　　　拘幽操　　　　　　　　　　周文王
　　　(一曰文王哀羑里琴操曰拘/幽操文王拘於羑里而作也)
殷道溷溷浸濁煩兮朱紫相合不别分兮迷亂聲色信
讒言兮炎炎之虐使我愆兮幽閉牢阱由其言兮遘我
四人憂動勤兮
　　　文王操　　　　　　　　　　周文王
　　　(琴操曰紂爲無道諸侯皆歸文王其/後有鳯凰㗸書於郊文王乃作此謌)
翼翼翺翔彼鳯凰兮㗸書來游以㑹昌兮瞻天案圖殷
將亡兮蒼蒼之天始有萌兮五神連精合謀房兮興我
之業來望羊兮
　　　克商操　　　　　　　　　　周武王
　　　(一曰武王伐紂琴論曰/克商操武王伐紂時制)
上告皇天兮可以行乎
　　　傷殷操　　　　　　　　　　宋微子
　　　(尚書大傳曰微子將朝周過殷之故墟見麥秀/之蔪蔪黍禾之油油也曰此故父母之國宗廟)
　　　(社稷之亡也志勤心悲欲哭則爲朝周欲泣則/近婦人推而廣之作雅聲卽此操也亦謂之麥)
　　　(秀歌/云)
麥秀蔪蔪兮禾黍油油彼狡童兮不我好仇
　　　採薇操　　　　　　　　　　殷伯夷
　　　(琴集曰採薇操伯夷所/作也亦曰晨游高舉)
登彼西山言採其薇以亂易暴不知其非神農虞夏忽
焉沒兮我適安歸于嗟徂兮命之衰矣
　　　越裳操　　　　　　　　　　周公旦
　　　(古今樂錄曰越裳獻白雉周/公作歌遂傳之爲越裳操)
於戯嗟嗟非旦之力乃文王之德
　　　神鳯操　　　　　　　　　　周成王
　　　(一曰鳯凰來儀古今樂錄曰周/成王時鳯凰翔舞成王作此歌)
鳯凰翔兮於紫廷予何德兮以感靈頼先人兮恩澤臻
于胥樂兮民以寜
　　　履霜操　　　　　　　　　　尹伯竒
　　　(琴操曰履霜操尹吉甫之子伯奇所作也伯竒/無罪爲後母所讒而見逐乃集芰荷以爲衣採)
　　　(楟花以爲食晨朝履霜自傷見放於是/援琴鼔之而作此操曲終投河而死)
履朝霜兮採晨寒考不明其心兮聽讒言孤恩別離兮
摧肺肝何辜皇天兮遭斯愆痛没不同兮恩有偏誰說
顧兮知我寃
　　　猗蘭操　　　　　　　　　　魯孔子
　　　(一曰幽蘭操琴操曰猗蘭操孔子所作孔子歴/聘諸侯諸侯莫能任自衛返魯隱谷之中見香)
　　　(蘭獨茂喟然嘆曰蘭當爲王者香今乃獨茂與/衆草爲伍乃止卓援琴鼓之自傷不逢時託辭)
　　　(於香/蘭云)
習習谷風以隂以雨之子于歸逺送于野何彼蒼天不
得其所逍遥九州無所定處時人闇蔽不知賢者年紀
逝邁一身將老
　　　將歸操　　　　　　　　　　魯孔子
　　　(一曰鄹操琴操曰將歸操孔子所作也孔叢子/曰趙使聘夫子夫子聞鳴犢與竇犨之見殺也)
　　　(回輿而旋爲操曰將歸史記世家曰孔子旣不/得用於衛將西見趙簡子至於河而聞竇鳴犢)
　　　(舜蕐之死臨河而嘆曰美哉水洋洋兮某之不/濟此命也夫子貢曰何謂也孔子曰竇鳴犢舜)
　　　(蕐晉國之賢大夫也趙簡子未得志之時湏此/二人而後從政及其已得志殺之乃從政夫鳥)
　　　(獸之不義尚知辟之况乎某哉/乃還息乎鄹鄉作爲鄹操哀之)
翺翔于衛復我舊居從吾所好其樂只且
　　　龜山操　　　　　　　　　　魯孔子
　　　(琴操曰龜山操孔子所作也季桓子受齊女樂/孔子欲諫不得退而望魯龜山作此曲以喻季)
　　　(氏若龜山/之蔽魯也)
予欲朢魯兮龜山蔽之手無斧柯柰龜山何
　　　雉朝飛操　　　　　　　　齊犢沭子
　　　(古今註曰雉朝飛者犢沭子所作也齊宣王時/處士冺宣年五十無妻出薪於野見雉雄雌相)
　　　(隨而飛意動心悲乃仰天而嘆曰大聖在上恩/及草木鳥獸而我獨不獲因援琴而歌以明自)
　　　(傷/)
雉朝飛兮鳴相和雌䧺羣游於山阿我獨何命兮未有
家時將莫兮可柰何嗟嗟莫兮可柰何
　　　別鶴操　　　　　　　　　商陵牧子
　　　(崔豹古今註曰别鶴操商陵牧子所作也娶妻/五年而無子父兄將爲之改娶妻聞之中夜起)
　　　(倚尸而悲嘯牧子聞之愴然而悲/乃援琴而歌後人因爲樂章焉)
將乖比翼兮隔天端山川悠逺兮路澷澷攬衾不寐兮
食㤀餐
　　　處女吟　　　　　　　　　　魯處女
　　　(琴操曰處女吟魯處女所作也古今樂錄曰/魯處女見女貞木而作歌亦謂之女貞木歌)
菁菁茂木隱獨榮兮變化垂枝含蕤英兮脩身養志建
令名兮厥道不同善惡幷兮屈身身獨去微淸兮懐忠
見疑何貪生兮
　　　琴歌三首　　　　　　　　百里奚妻
　　　(風俗通曰百里奚爲秦相堂上樂作所賃澣婦/自言知音因援琴撫絃而歌問之乃其故妻還)
　　　(爲夫婦也亦謂之扊扅字說/曰門關謂之扊扅或作剡移)
百里奚五羊皮憶别時烹伏雌炊扊扅今日富貴㤀我
爲
百里奚初娶我時五羊皮臨當相别時烹乳鷄今適富
貴㤀我爲
百里奚百里奚毋巳死葬南谿墳以瓦覆以柴舂黃藜
搤伏鷄西入秦五羖皮今日富貴捐我爲
　　　求凰操　　　　　　　　漢司馬相如
　　　(琴集曰司馬相如客臨卭富人卓王孫有女文/君新寡竊於壁問見之相如以琴心挑之爲琴)
　　　(歌二章按漢書相如飲卓氏弄琴文君竊從戸/窺心恱而好之及夜亡奔相如相如與馳歸成)
　　　(都後俱如/臨卭是也)
鳯兮鳯兮歸故鄕遨遊四海求其凰時未遇兮無所將
何悟今夕兮升斯堂有豔淑女在閨房室邇人遐毒我
腸何縁交頸爲鴛鴦胡頡頏兮共翺翔
鳯兮鳯兮從我栖得托孳尾永爲妃交情通體心和諧
中夜相從知者誰雙翼俱起翻高飛無感我思使余悲
　　　采芝操　　　　　　　　　　漢四皓
　　　(琴集曰采芝操四皓所作也古今樂錄曰商山/四皓隱居高祖聘之四皓不丼仰天歎而作歌)
皓天嗟嗟深谷逶迤樹木莫莫高山崔嵬巖居穴處以
爲幄茵曄曄紫芝可以療饑唐虞徃矣吾當安歸
　　　八公操　　　　　　　　　淮南王安
　　　(一曰淮南操古今樂録曰淮南王好/道正月上辛八公來降王作此歌)
煌煌上天照下土兮知我好道公來下兮公將與予生
毛羽兮超騰靑雲蹈梁甫兮觀見瑶光過北斗兮馳乘
風雲使玉女兮含精吐氣嚼芝草兮悠悠將將天相保
兮
　　　思歸引　　　　　　　　　　晉石崇
　　　(舊說衛有賢女邵王聞其賢請聘之未至而王/薨太子曰吾聞齊桓公得衛女而覇今衛女賢)
　　　(欲留之大夫曰不可若賢女必不我聴若聴必/不賢不賢不可取也太子遂留之果不聴拘於)
　　　(深宫思歸不得援琴而歌曲終自縊而死晉石/崇亦有思歸引但思歸河陽所居若劉孝威胡)
　　　(地憑良馬備言/思歸之狀而已)
思歸引歸河陽假余翼鴻鶴高飛翔經芒阜濟河梁朢
我舊館心恱康淸渠激魚彷徨鴈驚泝波羣相將終日
周覽樂無方登雲閣列姬姜拊絲竹叩宫商宴蕐池酌
玉觴
　　　　　　　　　　　　　　　　劉孝威
　胡地憑良馬懷驕負漢恩丼泉烽火入囘中宫室燔
　錦車勞逺駕繡衣疲屢奔貳師巳䘮律都尉亦銷魂
　龍堆求援急狐塞請先屯櫪下驅雙駿腰邉帶兩鞬
　乘障無期限思歸安可論(一作/言)
　　　走馬引　　　　　　　　　　張　率
　　　(一曰天馬引崔豹古今註曰走馬引樗里牧㳟/所作也爲父報怨殺人而亡匿於山之下有天)
　　　(馬夜降圍其室而鳴覺聞其聲以爲追吏奔而/亡去明旦視之乃天馬跡也因愓然大悟曰豈)
　　　(吾所處之將危乎遂荷糧而逃入于沂澤/中援琴而鼔之爲天馬之聲故曰走馬引)
良馬龍爲友玉珂金作羈馳騖(一作/相去)宛與洛半驟復半
馳倐忽而千里光景不及移几方惜未見薛公寧所知
歛轡且歸去吾畏路傍兒
　　　荆軻歌　　　　　　　　　　陽　縉
　　　(陳陽縉作荆軻歌後人傳以爲/琴中曲亦曰渡易水事載首集)
函谷路不通燕將重深功長虹貫白日易水急寒風壯
髪危冠下七首地圖中琴聲不可識遺恨沒秦宫
　　　琴歌二首　　　　　　　　　趙　整
　　　(晋書曰苻堅末年怠於爲政/趙整援琴作歌二章以諷之)
昔聞盟津河千里作一曲此水本自淸是誰亂使濁
北園有棗樹布葉垂重隂外雖多棘刺内實有赤心
　　　(晋書載記曰苻堅分氐户於諸鎮趙整因侍援/琴而歌堅笑而不納及敗於姚萇果如整言)
阿得脂阿得脂愽勞舊父是仇綏尾長翼短不能飛逺
徙種人留鮮卑一旦緩急語阿誰
　　　　　　　　　　　　　　　　徐孝嗣
風閨晚翻靄月殿夜凝明願君早留眄無令春草生
　　　　　　　　　　　　　　　　梁呉均
別鶴尋故侣聯翩遼海間單栖孟津水驚唳隴頭山
　
　
　
　
　
　
　
　
　
　
　古樂府卷九
欽定四庫全書
　古樂府巻十
　　　　　　　　　　　　元　左克明　撰
　雜曲歌辭
　　　漢魏之世歌詠雜興而詩之流乃有八曰行引
　　　歌謡吟詠怨嘆者皆詩人六義之餘也如三曹
　　　七子猶有古之遺風焉自晉楚江左下逮六朝
　　　風化䆮薄繁音日滋新聲熾而雅音廢矣故齊
　　　陳隋之將亡也有伴侣無愁玉樹後庭花泛龍
　　　舟等曲此則新聲之極也自秦漢以來文人才
　　　士作者非一或情思之所感或宴游之所發或
　　　叙離别悲傷之懷或言征戰行役之苦故有名
　　　存義亡不見所起而有古辭可考者則若傷歌
　　　行生别離長相思之類是也古辭已亡而後人
　　　繼有擬述者則若出自薊北門結客少年塲齊
　　　謳吳趨之類是也又如曹植之惟漢苦思欲遊
　　　桂之樹等行白馬僊人飛龍等篇陸機鮑照之
　　　君子有所思北風苦熱行之類其篇甚多或因
　　　意命題或學古叙事其辭見後不復備論
　　　蜨蝶行　　　　　　　　　　　古辭
蜨蝶之遨遊東園奈何卒逢三月養子燕接我苜蓿間
持之我入紫深宫中行纏之傳欂櫨間雀來燕燕子見
㘅哺來揺頭鼓翼何軒奴軒
　　　桂之樹行　　　　　　　　　曹　植
桂之樹桂之樹桂生一何麗佳揚朱華而翠葉流芳布
天涯上有栖鸞下有盤螭桂之樹得道之真人咸來㑹
講僊教爾服食日精要道甚省不煩澹泊無為自然乘
蹻萬里之外去留隨意所欲存高高上際於衆外下下
乃窮極地天
　　　驅車上東門行　　　　　　　　古辭
驅車上東門遥望郭北墓白楊何蕭蕭松栢夾廣路下
有陳死人杳杳即長暮潛寐黄泉下千載永不寤浩浩
陰陽移年命如朝露人生忽如寄壽無金石固萬歳更
相送賢聖莫能度服食求神僊多為藥所誤不如飲美
酒被服紈與素
　　　駕出北郭門行　　　　　　　阮　瑀
駕出北郭門馬樊不肯馳下車歩踟蹰仰折枯楊枝顧
聞邱林中噭噭有悲啼借問啼者出何為乃如斯親母
舍我歿後母憎孤兒饑寒無衣食舉動鞭捶施骨消肌
肉盡體若枯樹皮藏我空室中父還不能知上冡察故
處存亡永别離親母何可見淚下聲正嘶棄我於此間
窮厄豈有貲傳告後代人以此為明規
　　　出自薊北門行　　　　　　　鮑　照
　　　(其詞與從軍行同而兼言燕薊風物及突騎勇/悍之狀與吳趍行同也此備叙征戰苦辛之意)
羽檄起邊亭烽火入咸陽徵師屯廣武分兵救朔方嚴
秋筋竿勁虜陣精且彊天子按劔怒使者遥相望鴈行
縁石徑魚貫度飛梁簫鼓流漢思旌甲被胡霜疾風衝
塞起沙礫自飄揚馬毛縮如蝟角弓不可張峕危見臣
節世亂識忠良投軀報明主身死為國殤
　　　君子有所思行　　　　　　　陸　機
　　　(陸機云命駕登北山鮑照云西上登雀臺沈約/云晨䇿終南首其旨言雕室麗色不足為乆歡)
　　　(宴安酖毒滿盈/所宜敬忌是也)
命駕登北山延佇望城郭㕓里一何盛街巷紛漠漠甲
第崇高闥洞房結阿閣曲池何湛湛清川帶華薄邃宇
列綺窻蘭室接羅幕淑貌色斯升哀音承顔作人生盛
行邁(一作人生/誠行過)容華隨年落善哉膏梁士營生奥且博
宴安消靈根酖毒不可恪無以肉食資取笑藜(一作/葵)與
藿
　　　　　　　　　　　　　　　　鮑　照
　西上登雀臺東下望雲闕層關肅天居馳道直如髪
　綉甍結飛霞璇題納明(一作/行)月築山擬蓬壺穿池類
　溟渤選色徧齊代徵聲匝卭越陳鍾陪夕宴笙歌待
　明發年貌不可留身意㑹盈歇蟻壤漏山河絲淚毁
　金骨器惡含滿欹物忌厚生沒智哉衆多士服理辨
　昭昧
　　　　　　　　　　　　　　　　沈　約
　晨䇿終南首顧望咸陽川戚里溯曽闕甲館負崇軒
　複塗希紫閣重臺擬望仙巴姬幽蘭奏鄭女陽春絃
　共矜紅顔日俱忘白髪年寂寥茂陵宅照耀未央蟬
　無以五鼎盛顧嗤三經𤣥
　　　傷歌行　　　　　　　　　　　古辭
　　　(傷歌行側調曲也古辭傷日月代謝/年命遒盡絶離知友傷而作歌也)
昭昭素月明暉光燭我床憂人不能寐耿耿夜何長微
風吹閨闥羅帷自飄揚攬衣曵長帶屣履下高堂東西
安所之徘徊以彷徨春鳥翻南飛翩翩獨翺翔悲聲命
儔匹哀鳴傷我腸感物懷所思泣涕忽沾裳佇立吐高
吟舒憤訴穹蒼
　　　悲歌　　　　　　　　　　　　古辭
悲歌可以當泣遠望可以當歸思念故鄉鬰鬰纍纍欲
歸家無人欲渡河無船心思不能言腸中車輪轉
　　　悲哉行　　　　　　　　　　陸　機
　　　(陸士衡云遊客芳春林春芳傷客心謝惠/連云覊人感淑節皆言感時傷别而已)
遊客芳春林春芳傷客心和風飛清響鮮雲垂薄隂蕙
草饒淑氣峕鳥多好音翩翩鳴鳩羽喈喈倉庚音(一作/吟)
幽蘭盈通谷長莠被高岑女蘿亦有托蔓葛亦有尋傷
哉客遊士憂思一何深目感隨氣草耳悲詠峕禽寤寐
多遠念緬然若飛沉願托歸風響寄言遺所欽
　　　　　　　　　　　　　　　　謝惠連
　覊人感淑節縁感欲囘轍我行詎幾時華寔驟舒結
　覩實情有悲瞻華意無悦覽物懷同志如何復乖别
　翩翩翔禽羅關關鳴鳥列翔禽常疇偶所嘆獨乖絶
　　　妾薄命　　　　　　　　　　曹　植
　　　(曹植日月既逝西藏恨宴私之懽不乆如梁簡/文名都多麗質傷良人不返王嬙遠聘盧姬嫁)
　　　(遲嬙即王/昭君也)
日月既逝(一作曰/既逝矣)西藏更㑹蘭室洞房華燈歩障(一作/先置)
舒光皎若日出扶桑促樽(一作/酒)合坐(一作/座)行觴主人起
舞􁁉盤能者宂觸别端騰觚飛爵䦨干同量等色齊顔
任意交屬所歡朱顔發外形蘭袖隨禮容極情妙(一作/屢)
舞僊僊(一作/仙仙)體輕裳解(一作/解裳)履遺絶纓俛仰笑喧無呈
覽持佳人玉顔齊舉金爵翠盤(一作/槃)手形羅袖良難腕
弱不勝珠環坐者嘆息舒顔御巾裛粉君傍中有霍納
都梁雞舌五味雜香進者何人齊姜恩重愛深難忘召
延親好宴私但歌杯來何遲客賦既醉言歸主人稱露
未晞
　　　　　　　　　　　　　　　梁簡文帝
　名都多麗質本自恃容姿蕩子行未至秋胡無定期
　玉貌歇紅臉長顰串翠眉奩鏡迷朝色縫鍼脆故絲
　本異揺舟咎何關竊席疑生離誰拊背溘死詎來遲
　王嬙貌本絶踉蹌入氊帷盧姬嫁日晚非復少年峕
　轉山猶可遂烏白望難期妾心徒自苦傍人㑹見嗤
　　　羽林郎　　　　　　　　　　　古辭
　　　(漢書曰武帝太初元年初置建章營騎後更名/羽林騎屬光禄勲又取從軍死事之子孫養羽)
　　　(林官教以五兵號羽林孤兒顔師古曰羽林宿/衛之官言其如羽之疾如林之多一説羽所以)
　　　(為主者羽翼也後漢百官志曰羽林郎掌宿衛/侍従常選漢陽隴西安定北地上郡西河六郡)
　　　(良家補之地異志曰漢興六郡良家子選/給羽林是也又有胡姬年十五亦出於此)
昔有霍家奴姓馮名子都依倚將軍勢調笑酒家胡胡
姬年十五春日獨當壚長裾連理帶廣袖合歡襦頭上
藍田玉耳後大秦珠兩鬟何窈窕一世良所無一鬟五
百萬兩鬟千萬餘不意金吾子娉婷過我廬銀鞍何煜
爚翠蓋空踟蹰就我求清酒絲繩提玉壺就我求珍肴
金盤鱠鯉魚貽我青銅鏡結我紅羅裾不惜紅羅裂何
論輕賤軀男兒愛後婦女子重前夫人生有新故貴賤
不相踰多謝金吾子私愛徒區區
　　　胡姬年十五　　　　　　　　晉劉琨
虹梁照曉日渌水泛香蓮如何十五少含笑酒壚前花
將靣自許人共影相憐囘頭堪百萬價重為峕年
　　　當壚曲　　　　　　　　　　梁簡文
　　　(漢書曰司馬相如與卓文君俱之臨卭盡賣車/騎買酒舍乃令文君當壚相如身自著犢鼻褌)
　　　(與庸保雜作滌噐於市中郭璞曰壚酒壚也顔/師古曰賣酒之處累土為壚以居酒甕四邊隆)
　　　(起其一靣高形如鍜壚故/名壚當壚曲故取此也)
十五正團團流光滿上蘭當壚設夜酒宿客解金鞍迎
來挾琴易送别唱歌難欲知心恨急翻令衣帶寬
　　　齊瑟行名都篇　　　　　　　曹　植
　　　(歌錄曰名都美女白馬並齊瑟行也曹植名都/篇曰名都多妖女美女篇曰美女妖且閑白馬)
　　　(篇曰白馬飾金覊皆以首句名篇名都者邯鄲/臨淄之類也以刺峕人騎射之妙游騁之樂而)
　　　(無憂國/之心也)
名都多妖女京洛出少年寶劔直千金被服光(一作/麗)且
鮮鬪雞東郊道(一作長/安道)走馬長楸間馳騁未能半雙兔
過我前攬弓捷鳴鏑長驅上南山(一作驅上/彼南山)左挽因右
發一縱兩禽連餘巧(一作/弓)未及展仰手接飛鳶觀者咸
稱善衆工歸我妍歸來宴平樂美酒斗十千膾鯉臇胎
鰕炮鼈炙熊蹯鳴儔嘯匹侣列坐竟長筵連翩擊鞠壤
巧捷惟萬端白日西南馳光景不可攀雲散還城邑清
晨復來還
　　　美女篇　　　　　　　　　　曹　植
　　　(美女者以喻君子言君子有美行願得明/君而事之若不遇峕雖見徵求終不屈也)
美女妖且閑采桑岐路間柔條紛冉冉葉落何翩翩攘
袖見素手皓腕約金環頭上三(一作/金)爵釵腰佩翠琅玕
明珠交玉體珊瑚間木難羅衣何飄颻輕裾隨風還顧
盻遺光采長嘯氣若蘭行徒用息駕休者以忘餐借問
女何居乃在城南端青樓臨大路高門結重關容華耀
朝日誰不希令顔媒氏何所營玉帛不峕安佳人慕高
義求賢良獨難衆人徒嗷嗷安知彼所觀盛年處房室
中夜起長嘆
　　　白馬篇　　　　　　　　　　曹　植
　　　(白馬者見乘白馬而為此曲言人當立功立事/盡力為國不可念私也曹植白馬飾金覊鮑照)
　　　(白馬騂角弓沈約白馬紫/金鞍皆言邊塞征戰之狀)
白馬飾金覊連翩西北馳借問誰家子幽幷游俠兒少
小去鄉邑揚聲(一作/名)沙漠垂宿昔秉良弓楛矢何參差
控弦破左的右發摧月支仰手接飛猱俯身散馬蹄狡
捷過猨猴勇剽若豹螭邊城多警急亭障(一作/邊騎)數遷移
羽檄從北來厲馬登高堤右驅蹈匈奴左顧陵鮮卑寄
身鋒刃端性命安可懷父母且不顧何言子與妻名編
(一作/在)壯士籍(一作高名/在壯籍)不得中顧私捐軀赴國難視死
忽如(一作/若)歸
　　　　　　　　　　　　　　　　鮑　照
　白馬騂角弓鳴鞭乘北風要途問邊急代馬入雲中
　閉壁自往夏清野逐還冬僑裝多闕絶旅服少裁縫
　埋身守漢境(一作/節)沉命對胡封薄暮塞(一作/雪)雲起飛
　沙被逺松含悲望兩都楚歌登四墉丈夫設計誤懷
　恨逐邉戎棄(一作/罷)别中國愛要冀胡馬功去來今何
　道單賤生所鍾但令塞上兒知我獨為雄
　　　　　　　　　　　　　　　　沈　約
　白馬紫金鞍停鑣過上蘭寄言狹斜子詎知隴道難
　赤阪途三折龍堆路九盤氷生肌裏冷風起骨中寒
　功名志所急日暮不遑飡長驅入右地輕舉出樓蘭
　直去已垂涕寕可望長安匪期定逺封無羡輕車官
　唯見恩義重豈覺衣裳單本持軀命答幸遇身名完
　　　升天行　　　　　　　　　　曹　植
　　　(升天行曹植云日月何峕留鮑照云家世宅關/輔曹植又有五游篇皆傷人世不永俗情險難)
　　　(當求神仙翺翔/六合之外也)
乘蹻追術士逺之蓬萊山靈液飛素波蘭桂上參天𤣥
豹遊其下翔鵾戯其巔乘風忽登舉彷彿(一作/彷徨)見衆仙
扶桑之所出乃在朝陽谿中心陵蒼昊布葉蓋天涯日
出登東榦既夕沒西枝願得紆陽轡廻日使東馳
　　　　　　　　　　　　　　　　鮑　照
　家世宅關輔勝帶宦王城備聞十帝事委曲兩都情
　倦見物興衰驟覩俗屯平翩翻(一作/翩翩)類廻掌怳惚似
　朝榮窮途悔短計晚志重長生從師入逺岳結友事
　仙靈五圖發金記九籥隱丹經風飡委松宿雲臥恣
　天行冠霞登綵閣解玉飲(一作/隱)椒庭蹔游越萬里近
　别數千齡鳯臺無還駕簫管有遺聲何峕(一作/當)與爾
　曹啄腐共吞腥
　　　五游　　　　　　　　　　　曹　植
　九州不足歩願得凌雲翔逍遥八紘外遊目歴遐荒
　披我丹霞衣襲我素霓裳華蓋紛晻藹六龍仰天驤
　曜靈未移景倐忽造昊蒼閶闔啟丹扉雙闕耀珠光
　徘徊文昌殿登陟太微堂上帝休西櫺羣后集東廂
　帶我瓊瑶佩漱我沆瀣漿踟蹰玩靈芝徙倚弄華芳
　王子奉仙藥羨門進竒方服食享遐紀延夀保無疆
　　　逺遊篇　　　　　　　　　　曹　植
　　　(楚辭逺遊章句曰悲峕俗之廹阨兮願輕舉而/逺遊質菲薄而無因兮焉托乘而上浮王逸云)
　　　(逺遊者屈原之所作屈原履方直之行不容於/世困於䜛佞無所告訴乃思與仙人俱逰戯周)
　　　(歴天地無/所不至焉)
逺遊臨四海俯仰觀洪波大魚若曲陵承浪相經過靈
鼇戴方丈神岳儼嵳峩仙人翔其隅玉女戯其阿瓊蘂
可療饑仰首吸朝霞崑崙本吾宅中州非我家將歸謁
東父一舉超流沙鼓翼舞峕風長嘯激清歌金石固易
弊日月同光華齊年與天地萬乘安足多
　　　仙人篇　　　　　　　　　　曹　植
　　　(樂府廣題曰秦始皇三十六年使博士為仙眞/人詩遊行天下令樂人歌之曹植仙人篇曰仙)
　　　(人攬六著言人生如寄養羽翼徘徊九天以從/韓終王喬於天衢也齊陸瑜有仙人攬六著篇)
　　　(蓋出/於此)
仙人攬六著對博泰山隅湘娥拊琴瑟秦女吹笙竽玉
樽盈桂酒河伯獻神魚四海一何局九州安所如韓終
與王喬要我於天衢萬里不足歩輕舉凌太虚飛騰踰
景雲高風吹我軀廻駕觀紫微與帝合靈符閶闔正嵳
峩雙闕萬丈餘玉樹扶道生白虎夾門樞驅風游四海
東過王母廬俯觀五岳間人生如寄居濳光養羽翼進
趣且徐徐不見軒轅氏乘(一作/升)龍出鼎湖徘徊九天上
與爾長相須
　　　仙人攬六著篇　　　　　　　齊陸瑜
　九仙㑹歡賞六著且娛神戯谷聞餘地銘山憶舊秦
　避敵情思巧論兵勢重新問取南皮夕還笑拂碁人
　　　飛龍篇　　　　　　　　　　曹　植
　　　(楚辭離騷曰為余駕飛龍兮雜瑶象以為車曹/植飛龍篇亦言求仙者乘飛龍而昇天與楚辭)
　　　(同意按琴曲/亦有飛龍引)
晨游泰山雲霧窈窕忽逢二童顔色鮮好乘彼白鹿手
翳芝草我知真人長跪問道西登玉堂(一作/臺)金樓複道
授我仙藥神皇所造教我服食還精補腦夀同金石永
世難老
　　　闘鷄篇　　　　　　　　　　曹　植
　　　(春秋左氏傳曰季郈之鷄闘季氏介其鷄郈氏/為之金距杜預云𢷬芥子播其羽也或曰以膠)
　　　(沙播之為介雞鄴都故事曰魏明帝太和中築/闘鷄臺趙王石虎亦以芥羽漆砂闘鷄于此故)
　　　(曹植詩云闘鷄東郊/道走馬長楸間是也)
遊目極妙伎清聽厭宫商主人寂無為衆賔進樂方長
筵坐戯客闘鷄觀閒房羣雄正翕赫雙翹自飛揚揮羽
邀清風悍目發朱光觜落輕毛散嚴距往往傷長鳴入
青雲扇翼獨翺翔願䝉狶膏助常得擅此塲
　　　閶闔篇　　　　　　　　　　梁武帝
　　　(張衡西京賦曰表嶤闕於閶闔閶闔天門也立/高闕以象之薛綜云紫㣲宫門名曰閶闔也閶)
　　　(闔篇蓋/出於此)
西漢本佳妍金馬望甘泉衛尉屯兵士期門曉漏傳猶
重河東賦欲以追神仙羽騎凌雲轉閶闔帶空懸長旗
掃月窟鳯迹輾星躔但使丹砂就能令億萬年
　　　西長安行　　　　　　　　　傅　𤣥
　　　(樂府觧題曰西長安行晉傅休奕云所思兮向/在乃在西長安其下因敘别離之意也三輔舊)
　　　(事曰長安城以北斗周地圖記曰長安城南為/南斗形北為北斗形通典曰漢高帝自櫟陽徙)
　　　(都長安至惠帝方發人徙築/城即長安西北古城是也)
所思兮何在乃在西長安何用存問妾香䙞雙珠環何
用重存問羽爵翠琅玕今我兮問君更有兮異心香亦
不可燒環亦不可沉香燒日有歇環沉日自深
　　　北風行　　　　　　　　　　鮑　照
　　　(北風本衛詩也北風詩曰北風其凉雨雪其雱/傳曰北風寒凉病害萬物以喻君政暴虐百姓)
　　　(不親也若鮑照北風凉傷北風/雨雪而行人不歸與衛詩異矣)
北風凉雨雪雱京洛女兒多嚴妝遥艶帷中自悲傷沉
吟不語若為(一作/有)忘問君何行何當歸若使妾坐自傷
悲慮年至(一作/去)慮顔衰情易復恨難追
　　　㑹唫行　　　　　　　　　　謝靈運
　　　(㑹唫行其致與吳趍同㑹謂㑹稽/謝靈運㑹唫行曰咸共聆㑹唫)
六引緩清唱三調佇繁音列筵皆静寂咸共聆㑹唫㑹
唫自有初請從文命敷敷績壺冀始刋木至江汜列宿
炳天文負海横地理連峯競千仞背流各百里滮池溉
粳稻輕雲曖松杞兩京愧佳麗三都豈能似層臺指中
天高墉積崇雉飛燕躍廣途鷁首戯清沚肆呈窈窕容
路曜㛹姢子自來彌世代賢達不可紀勾踐善廢興越
叟識行止范蠡出江湖梅福入城市東方就旅逸梁鴻
去桑梓牽綴書土風辭殫意未巳
　　　苦熱行　　　　　　　　　　鮑　照
　　　(樂府觧題曰苦熱行備言流金爍石火山炎海/之艱難也若鮑照云赤阪横西阻火山赫南威)
　　　(言南方瘴癘之地盡節/征伐而賞之太薄也)
赤阪横西阻火山赫南威身熱頭且痛鳥墮魂來歸湯
泉發雲潭焦煙起石圻日月有恒昏雨露未嘗晞丹蛇
踰百尺𤣥蜂盈十圍含沙射流影吹蠱病行暉瘴氣晝
薫體菵露夜沾衣饑猿莫下食晨禽不敢飛毒涇尚多
死渡瀘寕具腓生軀蹈死地昌志登(一作/高)禍機戈船榮
既薄伏波賞亦微爵輕君尚惜士重安可希
　　　前緩聲歌　　　　　　　　　　古辭
　　　(按緩聲本謂歌聲之緩非言命也晉陸機前緩/聲歌曰游仙聚靈族髙㑹曽城阿言將前慕仙)
　　　(游冀命長緩欲/流聲於歌曲也)
水中之馬必有陸地之船但有意氣不能自前心非木
石荆根株數得覆蓋天當復思東流之水必有西上之
魚不在大小但有朝於復來長笛續短笛欲今皇帝陛
下三千萬
　　　　　　　　　　　　　　　　晉陸機
　遊仙聚靈族高㑹曾城阿長風萬里舉慶雲鬱嵯峨
　宓妃興洛浦王韓起太華北徵瑶臺女南要湘川娥
　肅肅霄駕動翩翩翠蓋羅羽旗棲瓊鸞玉衡吐鳴和
　大容揮高弦洪崖發清歌獻酬既巳周輕舉乘紫霞
　總轡扶桑枝(一作/底)濯足湯谷波清輝溢天門垂慶惠
　皇家
　　　結客少年塲　　　　　　　　鮑　照
　　　(言輕生重義慷慨以立功名也廣題曰漢長安/少年殺吏受財報仇相與探丸為彈探得赤丸)
　　　(斫武吏探得黑丸殺文吏尹賞為長安令盡捕/之長安中為之歌曰何處求子死桓東少年塲)
　　　(生時諒不謹枯骨復何塟按結客少年塲言少/年時結任俠之客為游樂之塲終而無成故作)
　　　(此曲/也)
騘馬金絡頭錦帶佩吳鈎失意杯酒間白刅起相讐追
兵一旦至負劔遠行游去鄉三十載復得還舊邱升高
臨四關(一作/塞)表裏望皇州九衢平若水雙闕似雲浮扶
宮羅將相夾道列王侯日中市朝滿車馬若川流擊鍾
陳鼎食方駕自相求今我獨何為轗􁀙懷百憂
　　　輕薄篇　　　　　　　　　　晉張華
　　　(輕薄篇言乘肥馬衣輕裘馳逐經過為樂/與少年行同意何遜云城東美少年是也)
末世多輕薄驕或好浮華志氣能(一作/既)放逸貲財亦豐
奢被服極纎麗肴膳盡柔嘉僮僕餘梁肉婢妾蹈綾羅
文軒樹羽蓋乘馬鳴玉珂横簮刻玳瑁長鞭錯象牙足
下金鑮履手中雙莫邪賔從煥絡繹侍御何芬葩朝與
金張期暮宿許史家甲第靣長街朱門赫嵯峨蒼梧竹
葉清宜城九醖醝浮醪隨觴轉素蟻自跳波美女與齊
趙妍唱出西巴一顧傾國城千金不足多北里獻竒舞
大陵奏名歌新聲踰激楚妙妓絶陽阿𤣥鶴降浮雲鱏
魚躍中河墨翟且停車展季猶咨嗟淳于前行酒雍門
坐相和孟公結重關賔客不得蹉三雅來何遲耳熱眼
中花盤按互交錯坐席咸喧譁簮珥或墮落冠冕皆傾
邪酣飲終日夜明燈繼朝霞絶纓尚不尤安能復顧他
留連彌信宿此歡難可過人生若浮寄年時忽蹉跎促
促朝露期榮樂遽幾何念此腸中悲涕下自滂沱但畏
執法吏禮防且切磋
　　　　　　　　　　　　　　　　梁何遜
　城東(一作/長安)美少年重身輕萬億柘彈隨珠丸白馬黄
　金飾長安九逵上青槐䕃道植轂擊晨巳喧肩排暝
　不息走狗東西望牽牛向南直相期百戯傍去來三
　市側象床沓繡被玉盤傳綺食大姊(一作/娼女)掩扇歌小
　妹(一作/婦)開簾織相看獨隠笑見人還斂色黄鶴悲故
　羣山枝詠新識烏飛過客盡雀聚行龍匿酌羽方厭
　厭此時歡未極
　　　遊獵篇　　　　　　　　　梁劉孝威
　　　(梁劉孝威遊獵篇云之罘講射所上林娛獵塲/備言遊行射獵之事亦謂之行行遊且獵篇是)
　　　(也/)
之罘講射所上林娛獵塲選徒驕楚客詔狩誇胡王罕
車已戒道風烏復啟行佽飛具罾繳材官命蹶張髙罝
掩月兔勁矢射天狼蹠地不遑免排虚豈及翔日暮鈎
陳轉風清鐃吹揚歸來宴平樂寧肯帶禽荒
　　　鳴鴈行　　　　　　　　　　鮑　照
　　　(衛匏冇苦葉詩曰雝雝鳴鴈旭日始旦鄭康成/云鴈者隨陽而處似婦人從夫故昏禮用焉雝)
　　　(雝聲和也鳴鴈/行蓋出於此)
雝雝鳴鴈鳴正旦齊行命侣入雲漢中夜相失羣離亂
留連徘徊不忍散憔悴容儀君不知辛苦霜雪(一作/風雪)亦
何為
　　　東飛伯勞歌　　　　　　　　　古辭
東飛伯勞西飛燕黄姑織女時相見誰家女兒對門居
開顔發豔照里閭南窻北牖桂月光羅帷綺帳脂粉香
女兒年幾十五六窈窕無雙顔如玉三春巳暮花從風
空留可憐誰與同
　　　晨風行　　　　　　　　　　梁王循
　　　(晨風本秦詩也晨風詩曰鴥彼晨風鬱彼北林/傳曰鴥疾飛貌晨風鸇也言穆公招賢人賢人)
　　　(往之疾如晨風之入北林也王循霧開九/曲瀆沈氏理檝令舟人但歌晨朝之風爾)
霧開九曲瀆風起千金堤岸回分野逕林際成牛蹊鳬
隨落潮去日傍綺霞低望目輕舟隠瑟瑟逺蹇悽還眺
小平急宴語方難齊
　　　　　　　　　　　　　梁范靜妻沈氏
　理檝令舟人停艫息旅泊河津念君劬勞冒風塵臨
　路揮袂淚沾巾飈流勁潤逝若飛山髙帆急絶音徽
　留子句句獨言歸中心煢煢將依誰風彌葉落永離
　索神往形返情錯漠循帶易緩愁難却心之憂矣頗
　銷鑠
　　　空城雀　　　　　　　　　　鮑　照
　　　(鮑照空城雀云雀乳四鷇空城之阿/言輕飛近集茹腹辛傷免羅網而已)
雀乳四鷇空城之阿朝拾野粟夕飲水阿髙飛畏鴟鳶
下飛畏網羅辛傷伊何言怵迫良巳多誠不及青鳥逺
食玉山禾猶勝吳宫燕無罪得焚窠賦命有厚薄長嘆
欲如何
　　　自君之出矣　　　　　　　宋孝武帝
　　　(漢徐幹有室思詩五章其第三章曰自君之出/矣明鏡暗不治思君如流水無有窮已時自君)
　　　(之出矣蓋起於此齊虞/羲亦謂之思君去時行)
自君之出矣金翠闇無精思君如日月囘還晝夜生
　　　　　　　　　　　　　　　　劉義恭
　自君之出矣笥錦廢不開思君如清風暁夜常徘徊
　　　　　　　　　　　　　　　　齊虞羲
　自君之出矣楊栁正依依君去無消息唯見黄鶴飛
　關山多險阻士馬少光輝流年無止極君去何時歸
　　　長相思　　　　　　　　　宋吳邁逺
　　　(古詩曰客従逺方來遺我一書札上言長相思/下言乆離别李陵詩曰行人難久留各言長相)
　　　(思蘓武詩曰生當復來歸死當長相思長者乆/逺之辭言行人乆戍寄書以遺所思也古詩又)
　　　(曰客從逺方來遺我一端綺文采雙鴛鴦裁為/合歡被著以長相思緣以結不解謂被中著綿)
　　　(以致相思綿綿之意故曰子長相思又有千/里思與此同類梁昭明太  正言相思之意)
晨有行路客依依造門端人馬風塵色知従河塞還時
我有同棲結宦遊邯鄲將不異客子分饑復共寒煩君
尺帛書寸心従此殫遣妾長憔悴豈復歌笑顔簷隠千
霜樹庭枯十載蘭經春不舉袖秋落寧復看一見願道
意君門已九關虞卿棄相印擔簦為同歡閨隂欲早霜
何事空盤桓
　　　　　　　　　　　　　　梁昭明太子
　相思無終極長夜起嘆息徒見貌嬋(一作/㛹)姢不知心
　有憶寸心無以因願附歸飛翼
　　　行路難　　　　　　　　　　宋鮑照
　　　(行路難備言世路艱難及離别悲傷之意多以/君不見為首按陳武别傳曰武常牧羊諸家牧)
　　　(竪有知歌謡者武遂學/行路難則所起亦逺矣)
奉君金巵之美酒瑇瑁玉匣之彫琴七綵芙蓉之羽帳
九華蒲萄之錦衾紅顔零落嵗將暮寒光宛轉峕欲沉
願君裁悲且減思聽我抵節行路吟不見栢梁銅雀上
寧聞古峕清吹音
㵼水置平地各自東西南北流人生亦有命安能行嘆
復坐愁酌酒以自寬舉杯㫁絶歌路難心非木石豈無
感吞聲躑躅不敢言
剉蘗染黄絲黄絲歴亂不可治我昔與君始相値爾時
自謂可君意結帶與我言死生好惡不相置今日(一作/結帶)
(與君何死生好/惡不肯相棄置)見我顔色衰意中索寞(一作/錯亂)與先異還
君金釵瑇瑁簮不忍見之益愁思
諸君莫嘆貧富貴不由人丈夫四十彊而仕余當二十
弱冠辰莫言草木委大雪㑹應蘓息遇陽春對酒叙長
篇窮途運命委皇天但願樽中九醖滿莫惜床頭百箇
錢直須優游卒一歳何勞辛苦事百年
　　　古别離　　　　　　　　　　江　淹
　　　(楚辭曰悲莫悲兮生别離古詩曰行行重行行/與君生别離相去萬餘里各在天一涯後蘓武)
　　　(使匈奴與李陵詩曰良時不可再離别在須臾/故後人擬之為古别離宋吳邁逺有長别離唐)
　　　(李白有逺别離亦/類此今不復錄)
逺與君别者乃至鴈門關黄雲蔽千里遊子何時還送
君如昨日簷前露已溥不惜蕙草晚所悲道里寒君在
天一涯妾身長别離願一見顔色不異瓊樹枝兔絲及
水萍所寄終不移
　　　西洲曲　　　　　　　　　　　古辭
憶梅下西洲折梅寄江北單衫杏子紅雙鬢鴉雛色西
洲在何處兩槳橋頭渡日暮伯勞飛風吹烏臼樹樹下
即門前門中露翠鈿開門郎不至出門採紅蓮採蓮南
塘秋蓮花過人頭低頭㺯蓮子蓮子青如水置蓮懷袖
中蓮心徹底紅憶郎郎不至仰首望飛鴻鴻飛滿西洲
望郎上青樓樓髙望不見盡日欄干頭欄干十二曲垂
手明如玉巻簾天自髙海水揺空綠海水夣悠悠君愁
我亦愁南風知我意吹夣到西洲
　　　長干曲　　　　　　　　　　　古辭
逆浪莫相邀菱舟不怕揺妾家揚子住便㺯廣陵潮
　　　杞梁妻　　　　　　　　　宋吳邁逺
　　　(崔豹古今註曰杞梁妻者杞殖妻妹朝日之所/作也殖戰死妻曰上則無父中則無夫下則無)
　　　(子人生之苦至矣乃抗聲長哭杞都城感之而/穨遂投水而死其妹悲姊之貞乃作歌名曰杞)
　　　(梁妻焉梁殖之字也列女傳曰齊莊公襲莒殖/戰而死其妻無所歸乃就其夫之尸於城下而)
　　　(哭十日而城為之崩既𦵏遂赴淄水而死琴/操曰杞梁妻嘆齊杞梁殞其妻之所作也)
燈竭從初明蘭凋猶早薰扼腕非一代千載炳遺文貞
夫淪莒役杜弔結齊君驚心眩白日長洲崩秋雲精微
貫穹旻髙城為隤墳行人既迷徑飛鳥亦失羣壯哉金
石軀出門形影分一隨塵壤消聲譽誰共論
　　　董嬌鐃　　　　　　　　後漢宋子侯
洛陽城東路桃李生路傍花花自相對葉葉自相當春
風東北起花葉正低昻不知誰家子提籠行採桑纎手
折其枝花落何飄颺請謝彼姝子何為見損傷髙秋八
九月白露變為霜終年㑹飄墮安得乆馨香秋時自零
落春月復芬芳何時盛年去懽愛永相忘吾欲竟此曲
此曲愁人腸歸來酌美酒挾瑟上髙堂
　　　楊白花　　　　　　　　　　　古辭
　　　(梁書曰楊華武都仇池人少有勇力容貌雄偉/魏胡太后逼通之華懼及禍乃率其部曲來降)
　　　(胡太后追思之不能已為作楊白華歌辭使宫/人晝夜連臂蹋足歌之聲甚悽惋故南史曰楊)
　　　(華本名白花奔梁後名/華魏名將楊大眼之子)
陽春二三月楊栁齊作花春風一夜入閨闥楊花飄蕩
落南家含情出户脚無力拾得楊花淚沾臆秋去春還
雙燕子願㗸楊花入窠裏
　　　秦王捲衣　　　　　　　　　梁吳均
　　　(秦王捲衣言咸陽春景及宫闕/之美秦王捲衣以贈所歡也)
咸陽春草芳秦帝捲衣裳玉檢茱萸匣金泥蘓合香初
芳薫複帳餘輝耀玉床當須晏朝罷持此贈龍(一作/華)陽
　　　愛妾換馬　　　　　　　　梁簡文帝
　　　(愛妾換馬舊説淮南王所作淮/南王即漢劉安也古辭今不傳)
功名幸多種何事苦生離誰言似白玉定是媿青驪必
取匣中釧迴作飾金覊真成恨不巳願得路傍兒
　　　枯魚過河泣　　　　　　　　　古辭
枯魚過河泣何時悔復及作書與魴鱮相教慎出入
　　　冉冉孤生竹　　　　　　　　　古辭
冉冉孤生竹結根泰山阿與君為新婚菟絲附女蘿莵
絲生有時夫婦㑹有宜千里逺結婚悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執髙節賤妾亦何為
　　　棗下何纂纂　　　　　　　梁簡文帝
　　　(古咄唶歌曰棗下何攅攅榮華各有時棗欲初/赤時人従四邉來棗適今日賜誰當仰視之潘)
　　　(安仁笙賦曰詠園桃之夭夭歌棗下之纂纂歌/曰棗下纂纂朱實離離宛其死矣化為枯枝纂)
　　　(纂棗花也棗之纂纂盛貌實之/離離將衰言榮謝之各有時也)
垂花臨碧澗結翠依丹巘非直入游宫兼期植靈苑落
日芳春莫遊人歌吹晚弱刺引羅衣朱實凌還幰且歡
洛浦詞無羡安期逺
　　　武溪深行　　　　　　　　後漢馬援
　　　(一曰武陵深行崔豹古今註曰武溪深馬援南/征之所作也援門生爰寄生善吹笛援作歌令)
　　　(寄生吹笛以和/之名曰武溪深)
滔滔武溪一何深鳥飛不度獸不敢臨嗟哉武溪兮多
毒滛
　　　半渡溪　　　　　　　　　梁劉孝威
　　　(半渡溪言戰而半涉溪水見迫所言皆嶺南地/里與武溪深相類梁元帝又有半路溪則言相)
　　　(逢隔溪已識行歩/辭㫖與此全殊)
本厠偏伍伴一戰殄㐫渠制賜文犀節驛報紫泥書入
營陳御蓋還家乘紫車皇恩空以重(一作知/己重)丹心恨不
紓渡瀘且不畏凌溪嗟有餘
　　　半路溪　　　　　　　　　　梁元帝
相逢半路溪隔溪猶不渡望望判知是翩翩識行歩摘
贈蘭澤芳欲表同心句先將(一作/持)動舊情恐君疑妾妬
　　　陵雲臺　　　　　　　　　　梁謝舉
　　　(魏志曰文帝黄初元年十二月初營洛陽宫戊/午幸洛陽二年築陵雲臺劉義慶世説曰陵雲)
　　　(臺樓觀精巧先秤衆木輕重然後搆造無錙銖/相負掲臺高峻常隨風動揺楊龍驤洛陽記曰)
　　　(陵雲臺髙二十三/丈登之見孟津也)
綺甍懸桂棟隠曖傍喬柯勢髙凌玉井臨迴度金波易
覺凉風至早飛秋雁過髙臺相思曲望逺驛人歌幸屬
(一作/􁒯)此迢遞知承雲霧多
　　　大道曲　　　　　　　　　　晉謝尚
　　　(樂府廣題曰謝尚為鎮西將軍嘗着紫羅襦㨿/胡床在市中佛國門樓上彈琵琶作大道曲市)
　　　(人不知是/三公也)
青陽二三月栁青桃復紅車馬不相識音落黄埃中
　　　獨不見　　　　　　　　　　梁栁惲
　　　(言思不得見/故傷之也)
别島望雲臺天淵臨水殿芳草生未積春花落如霰出
從張公子還過趙飛燕奉箒長信宫誰知獨不見
　　　携手曲　　　　　　　　　　梁沈約
　　　(携手曲梁沈約所制也言盡心所/事但恐芳時不留主恩將歇爾)
捨轡下彫輅更衣奉玉牀聨簮映秋水開鏡比春妝所
畏紅顔促君恩不可長鵁冠且容裔豈吝桂枝亡
　　　邯鄲行　　　　　　　　　　齊陸厥
　　　(通典曰邯鄲戰國時趙國所都自敬侯始都之/有叢臺洪波臺在焉邯山名鄲盡也邯鄲舞曲)
　　　(也/)
趙女擫鳴琴邯鄲紛躧歩長袖曵三街兼金輕一顧有
美獨臨風佳人在遐路相思欲蹇衽叢臺日巳莫
　　　大垂手　　　　　　　　　　梁吳均
　　　(大垂手小垂手皆/言舞而垂其手也)
垂手忽迢迢飛燕掌中嬌羅衫恣風引輕帶任情揺詎
似長沙地促舞不回腰
　　　小垂手
舞女出西秦躡影舞陽春且復小垂手廣袖拂紅塵折
腰應兩袖頓足轉雙巾蛾眉與慢臉見此空愁人
　　　夜夜曲　　　　　　　　　　沈　約
　　　(蓋言獨處自/傷之意也)
北斗䦨干去夜夜心自傷月輝横射枕燈光半隠床
河漢縦復横北斗横復直星漢空如此寧知心有憶孤
燈曖不明寒機曉猶織零淚向誰道鷄鳴徒嘆息
　　　　　　　　　　　　　　　梁簡文帝
愁人夜獨傷滅燭臥蘭房祗恐多情月旋來照妾牀
　　　寒夜怨　　　　　　　　　　陶𢎞景
　　　(寒夜怨惟叙相思之意梁/簡文有獨處愁亦類此)
夜雲生夜鴻驚悽切嘹唳傷夜情空山霜滿髙烟平鈆
華沈照帳孤明寒日微寒風𦂳愁心絶愁淚盡情人不
勝怨思來誰能忍
　　　獨處愁　　　　　　　　　梁簡文帝
　　　(司馬相如美人賦曰芳香郁烈黼帳髙張有女/獨處婉然在牀乃歌曰獨處室兮廓無依思佳)
　　　(人兮情傷悲獨/處愁蓋取諸此)
獨處恒多怨開幕試臨風彈碁鏡奩上傅粉髙樓中自
君征馬去音信不曽通只恐金屛掩明年巳復空
　　　憂且吟　　　　　　　　　　齊張融
鳴琴當春夜春夜當鳴琴覊人不及樂(一作自/不樂)何似千
里心
　　　同聲歌　　　　　　　　　後漢張衡
　　　(同聲歌漢張衡所作也言婦人自謂幸得充閨/房願勉供婦職不離君子思為筦簟在下以蔽)
　　　(匡牀衾裯在上以䕶霜露繾綣枕席沒齒不忘/焉以喻臣子之事君也晉傅𤣥何當行曰同聲)
　　　(自相應同心自相知言/結交相合其義亦同也)
邂逅承際㑹得充君後房情好新交接恐慄若探湯不
才勉自竭賤妾職所當綢繆主中饋奉禮助烝嘗思為
莞蒻席在下蔽匡牀願得羅衾幬在上衛風霜灑掃清
枕席鞮芬以狄香重户結金扄髙下華燈光衣解巾粉
御列圖陳枕張素女為我師儀態盈萬方衆夫所希見
天老教軒皇樂莫斯夜樂沒齒焉可忘
　　　何當行　　　　　　　　　　晉傅𤣥
　同聲自相應同心自相知外合不由中雖固終必離
　管鮑不世出結交安可為
　　　定情篇　　　　　　　　　後漢繁欽
　　　(樂府解題曰定情詩漢繁欽所作也言婦人不/能以禮従人而自相悦媚乃解衣服玩好致之)
　　　(以結綢繆之志若臂環致拳拳指環致慇懃耳/環致區區香囊致扣扣跳脫致契濶佩玉結恩)
　　　(情自以為志而期於山隅山陽山/西山北終而不荅乃自傷悔焉)
我出東門遊邂逅承清塵思君即幽房侍寢執衣巾時
無桑中契迫此路側人我即媚君姿君亦悦我顔何以
致拳拳綰臂雙金環何以致慇懃約指一雙銀何以致
區區耳中雙明珠何以致扣扣香囊繫肘後何以致契
闊繞腕雙跳脫何以結恩情珮玉綴羅纓何以結中心
素縷連雙鍼何以結相投金薄畫搔頭何以慰别離耳
後瑇瑁釵何以答歡恱紈素三條裾何以結愁悲白絹
雙中衣與我期何所乃期東山隅日旰兮不至谷風吹
我襦逺望無所見涕泣起踟蹰與我期何所乃期南山
陽日中兮不來凱風吹我裳逍遥莫誰覩望君愁我腸
與我期何所乃期西山側日夕兮不來躑躅長嘆息逺
望大風至俯仰正衣服與我期何所乃期山北岑日莫
兮不來凉風吹我衿望君不能坐悲苦愁我心愛身以
何為惜我華色時中情既欵欵然後尅宻期褰衣躡花
草謂君不我欺厠此醜陋質徙倚無所之自傷失所欲
淚下如連絲
　　　合歡詩　　　　　　　　　　晉楊方
　　　(樂府解題曰合歡詩晉楊方所作也言婦人謂/虎嘯風起龍躍雲浮鎡石引針陽燧改火皆以)
　　　(同聲相應同氣相求我與君情亦猶形影宫商/之不離也常願食共並根穗飲共連理杯衣共)
　　　(雙絲絹寢共無縫裯坐必接膝行必携手如/鳥同翼如魚比目利㫁金石宻踰膠漆也)
虎嘯谷風起龍躍景雲浮同聲好相應同氣自相求我
情與子親譬如影追軀食共同根穗飲共連理杯衣共
雙絲絹寢共無縫裯居願接膝坐行願携手趨子静我
不動子遊我不留齊彼同心鳥譬彼比目魚情至㫁金
石膠漆未為牢但願長無别合形作一軀生為倂身物
死為同棺灰秦氏有言至我情不可儔
磁石引長鍼陽燧下炎烟宫商聲相和心同自相親我
情與子合亦如影追身寢共織成被絮共同功綿暑揺
比翼扇寒坐倂肩氊子笑我必哂子蹙我無歡來與子
共跡去與子同塵齊彼蛩蛩獸舉動不相捐唯願長無
别合形作一身生有同室好死成倂棺民徐氏自言至
我情不可陳
　　　春江行　　　　　　　　　梁簡文帝
　　　(唐郭元振曰春/江巴女曲也)
客行祗念路相爭渡京口誰知堤上人拭淚空揺手
　　　江臯曲　　　　　　　　　　王　融
林㫁山更續洲盡江復開雲封帝鄉起水源桐柏來
　　　暎水曲　　　　　　　　范靜妻沈氏
輕鬢學浮雲雙娥擬初月水澄正落釵萍開理垂髮
　　　登樓曲
慿髙川陸近望逺阡陌多相思隔重嶺相憶恨(一作/限)長
河
　　　越城曲
别怨悽歌響離啼濕舞衣願假烏棲曲翻從南向飛
　　　浮遊花　　　　　　　　　隋辛德源
窻中斜日照池上落花浮若畏春風晚當思秉燭遊
　　　樹中草　　　　　　　　　梁簡文帝
幸有青袍色聊因翠幄凋雖間珊瑚蔕非是合歡條
　　　樂府　　　　　　　　　　　　古辭
行胡従何方列國持何來氍毺􁁜􁜠五木香迷迭艾蒳
及都梁
　　　　　　　　　　　　　　　　魏明帝
種瓜東井上冉冉自踰垣與君新為婚瓜葛相結連寄
託不肖軀有如倚泰山兎絲無根株蔓延自登緣萍藻
託清流常恐身不全被䝉丘山惠賤妾執拳拳天日照
知之想君亦俱然
　　　燉煌樂　　　　　　　　後魏温子昇
　　　(通典曰燉煌者古流沙地黒水之所經焉秦及/漢初為月支匈奴之境武帝開其地後分酒泉)
　　　(置燉煌郡燉/大煌盛也)
客從逺方來相隨歌且笑自有燉煌樂不減安陵調
　　　　　　　　　　　　　　　　隋王胄
長途望無巳髙山㫁還續意欲此念時氣絶不成曲
極目眺脩途平原忽超逺心期在何處望望崦嵫晚
　　　阿那瓌　　　　　　　　　　　古辭
　　　(北史曰阿那瓌蠕蠕國主也蠕蠕之為國冬則/徙居漠南夏則還居漠北通典曰蠕蠕自拓跋)
　　　(初徙雲中即有種落後魏太武神䴥中彊盛盡/有匈奴故地阿那瓌孝明帝時蠕蠕國主辭云)
　　　(匈奴/主也)
聞有匈奴主雜騎起塵埃列觀長平坂驅馬渭橋來
　　　歩虚辭　　　　　　　　　　周庾信
　　　(樂府解題曰歩虚辭道家曲/也備言衆仙縹緲輕舉之美)
渾成空教立元始正塗開赤玉靈文下朱陵真氣來中
天九龍館倒景八風臺雲度弦歌響星移空殿迴青衣
上少室童子向蓬萊逍遥聞四㑹倐忽度三災
　　　　　　　　　　　　　　　　隋煬帝
洞府凝𤣥液靈山體自然俯臨滄海島回出大羅天八
行分寶樹千丈散芳蓮懸居燭日月天歩役風煙躡記
書金簡乘空誦玉篇冠法二儀立佩帶五星連瓊軒觯
甘露瑜井挹膏泉南巢息雲馬東海戯桑田回旗遊八
極飛輪入九𤣥髙蹈虚無外天地乃齊年
　　　昔昔鹽　　　　　　　　　隋薛道衡
　　　(隋薛吏部有昔昔鹽樂苑曰昔昔/鹽羽調曲唐亦為舞曲昔一作析)
垂栁覆金堤蘼蕪葉復齊水溢芙蓉沼花飛桃李蹊采
桑秦氏女織錦竇家妻關山别蕩子風月守空閨恒歛
千金笑長垂雙玉啼盤龍隨鏡隠彩鳯逐帷低飛魂同
夜鵲倦寢憶晨鷄暗牖懸珠網空梁落燕泥前年過代
北今歲往遼西一去無消息那能惜馬蹄
　　　舞媚娘　　　　　　　　　　陳後主
　　　(樂苑曰舞媚娘大舞媚娘並羽調曲也唐書曰/高宗永徽末天下歌舞媚娘未幾立武氏為皇)
　　　(后按陳後主已有此歌/則永徽所歌蓋舊曲云)
樓上多嬌豔當窻倂三五爭㺯遊春陌相邀開綉户轉
態結紅裙含嬌拾翠羽留賓作拂絃託意時移柱
淇水變新臺春罏當夏開玉靣含羞出金鞍排夜(一作/暗)
來
春日多風光尋觀向市傍轉身移佩響牽袖起衣香
　　　　　　　　　　　　　　　　周庾信
朝來户前照鏡含笑盈盈自看眉心濃黛直㸃額角輕
黄細安秪疑落花謾去復道春風不還少年惟有懽樂
飲酒那得留殘
　　　紀遼東　　　　　　　　　　隋煬帝
　　　(紀遼東隋煬帝所作也通典曰髙句麗自東晉/以後居平壤城亦曰長安城隨山屈曲南臨浿)
　　　(水在遼東南復有遼東𤣥菟等數十城隋書曰/大業八年煬帝伐髙麗度遼水大戰于東岸擊)
　　　(賊破之進圍/遼東是也)
遼東海北剪長鯨風雲萬里清方當銷鋒散馬牛旋師
宴鎬京前歌後舞振軍威飲至解戎衣判不徒行萬里
去空道五原歸
秉旄仗節定遼東俘馘變夷風清歌凱捷九都水歸宴
雒陽宫䇿功行賞不淹留全軍藉智謀詎似南宫複道
上先封雍齒侯
　　　蘓小小歌　　　　　　　　　　古辭
　　　(一曰錢塘蘓小小歌樂府廣題曰蘓小小錢塘/名娼也蓋南齊時人西陵在錢塘江之西歌云)
　　　(西陵松栢/下是也)
我乘油璧車郎乘青騘馬何處結同心西陵松栢下
　　　河中之水歌　　　　　　　　梁武帝
河中之水向東流洛陽女兒名莫愁莫愁十三能織綺
十四採桑南陌頭十五嫁為盧郎婦十六生兒似阿侯
盧家蘭室桂為梁中有鬱金蘓合香頭上金釵十二行
足下絲履五文章珊瑚挂鏡爛生光(一作生/輝光)平頭奴子
擎履箱人生富貴何所望恨不早嫁東家王
　　　雜曲　　　　　　　　　　　陳徐陵
傾城得意巳無儔洞房連閣未消愁宫中本造鴛鴦殿
為誰新起鳯凰樓綠黛紅顔兩相發千嬌百念情無歇
舞衫回袖勝春風歌扇當窻似秋月碧玉宫妓自翩妍
絳樹新聲自(一作/最)可憐張星舊在天河上由來張姓本
連天二八年時不憂度傍邉得寵誰應(一作/相)妬立春厯
日自當新正月春幡底頭故流蘓錦帳挂香囊織成羅
幌隠燈光只應私將琥珀枕瞑瞑來上珊瑚牀
　　　　　　　　　　　　　　　　陳江緫
泰山言應可轉移新寵不信更参差合歡錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宫不愜茱萸芳夜夜爭開蘓合房寶釵翠鬢還相似
朱唇玉靣非一行新人未語言如澀新寵無前判不臧
願奉更衣蘭麝氣恐君馬到自驚香
　　　焦仲卿妻　　　　　　　　　　古辭
孔雀東南飛五里一徘徊十三能織素十四學裁衣十
五彈箜篌十六誦詩書十七為君婦心中常苦悲君既
為府吏守節情不移鷄鳴入機織夜夜不得息三日㫁
五疋大人故嫌遲非為織作遲君家婦難為妾不堪驅
使徒留無所施便可白公姥及時相遣歸府吏得聞之
堂上啟阿母兒巳薄祿相幸復得此婦結髮同枕席黄
泉共為友共事二三年始爾未為乆女行無偏斜何意
致不厚阿母謂府吏何乃太區區此婦無禮節舉動自
專由吾意乆懷忿汝豈得自由東家有賢女自名秦羅
敷可憐體無比阿母為汝求便可速遣之遣去慎莫留
府吏長跪告伏惟啟阿母今若遣此婦終老不復取阿
母得聞之槌牀便大怒小子無所畏何敢助婦語吾巳
失恩義㑹不相従許府吏黙無聲再拜還入户舉言謂
新婦哽咽不能語我自不驅卿逼迫有阿母卿但暫還
家吾今且報府不乆當歸還還必相迎取以此下心意
慎勿違吾語新婦謂府吏勿復重紛紜往昔初陽歳謝
家來貴門奉事循公姥進止敢自專晝夜勤作息伶俜
縈苦辛謂言無罪過供養卒大恩仍復被驅遣何言復
來還妾有綉腰襦葳蕤自生光紅羅複斗帳四角垂香
囊箱簾六七十綠碧青絲繩物物各自異種種在其中
人賤物亦鄙不足迎後人留待作遺施於今無㑹因時
時為安慰乆乆莫相忘鷄鳴外欲曙新婦起嚴妝著我
綉裌裙事事四五通足下躡絲履頭上玳瑁光腰若流
紈素耳著明月璫指如削葱根口如含朱丹纎纎作細
歩精妙世無雙上堂謝阿母母聽去不止昔作女兒時
生小出野里本自無教訓兼愧貴家子受母錢帛多不
堪母驅使今日還家去念母勞家裏却與小姑别淚落
連珠子新婦初來時小姑如我長勤心養公姥好自相
扶將初七及下九嬉戯莫相忘出門登車去淚落百餘
行府吏馬在前新婦車在後隠隠何甸甸俱㑹大道口
下馬入車中低頭共耳語誓不相隔鄉且暫還家去吾
今且赴府不乆當還歸誓天不相負新婦謂府吏感君
區區懷君既若見錄不乆望君來君當作磐石妾當作
蒲葦蒲葦紉如絲磐石無轉移我有親父兄性行暴如
雷恐不任我意逆以煎我懷舉手長勞勞二情同依依
入門上家堂進退無顔儀阿母大拊掌不圖子自歸十
三教汝織十四能裁衣十五彈箜篌十六知禮儀十七
遣汝嫁謂言無誓違汝今無罪過不迎而自歸蘭芝慙
阿母兒實無罪過阿母大悲催還家十餘日縣令遣媒
來云有第三郎窈窕世無雙年始十八九便言多令才
阿母謂阿女汝可去應之阿女衘淚荅蘭芝初還時府
吏見丁寧結誓不别離今日違情義恐此事非竒自可
㫁來信徐徐更謂之阿母白媒人貧賤有此女始適還
家門不堪吏人婦豈合令郎君幸可廣問訊不得便相
許媒人去數日尋遣承請還誰有蘭家女承籍有宦官
云有第五郎嬌逸未有婚遣丞為媒人主簿通語言直
説太守家有此令郎君既欲結大義故遣來貴門阿母
謝媒人女子先有誓老姥豈敢言阿兄得聞之悵然心
中煩舉言謂阿妹作計何不量先嫁得府吏後嫁得郎
君否泰如天地足以榮汝身不嫁義即體其往欲何云
蘭芝仰頭荅理實如兄言謝家事夫壻中道還兄門處
分適君意那得自任專雖與府吏要渠㑹永無緣登即
相許和便可作婚姻媒人下牀去諾諾復爾爾還部白
府君下官奉使命言談大有緣府君得聞之心中大歡
喜視厯復開書便利此月内六合正相應良吉三十日
今已二十七卿可去成婚交語速裝束絡繹如浮雲青
雀白鵠舫四角龍子幡婀娜隨風轉金車玉作輪躑躅
青騘馬流蘓金鏤鞍齎錢三百萬皆用青絲穿雜綵三
百匹交用市鮭珍従人四五百鬱鬱登郡門阿母謂阿
女適得府君書明日來迎汝何不作衣裳莫令事不舉
阿女黙無聲手巾掩口啼淚落便如㵼移我瑠璃榻出
置前牕下左手持刀尺右手執綾羅朝成綉裌裙晚成
單羅衫晻晻日欲暝愁思出門啼府吏聞此變因求假
暫歸未至二三里摧藏馬悲哀新婦識馬聲躡履相逢
迎悵然遙相望知是故人來舉手拍馬鞍嗟嘆使心傷
自君别我後人事不可量果不如先願又非君所詳我
有親父母逼迫兼弟兄以我應他人君還何所望府吏
謂新婦賀卿德髙遷磐石方可厚可以卒千年蒲葦一
時紉便作旦夕間卿當日勝貴吾獨向黄泉新婦謂府
吏何意出此言同是被逼迫君爾妾亦然黄泉不相見
忽違今日言執手分道去各各還家門生人作死别恨
恨那可論念與世間辭千萬下復全府吏還家去上堂
拜阿母今日大風寒寒風摧樹木嚴霜結庭蘭児今日
㝠㝠令母在後單故作不良計勿復怨鬼神命如南山
石四體康且直阿母得聞之零淚應聲落汝是大家子
仕宦於臺閣慎勿為婦死貴賤情何薄東家有賢女窈
窕豔城郭阿母為汝求便復在旦夕府吏再拜還長嘆
空房中作計乃爾立轉頭向户裏漸見愁煎迫其日牛
馬嘶新婦入青廬奄奄黄昏後寂寂人定初我命絶今
日魂去尸長留攬裙脫絲履舉身赴清池府吏聞此事
心知長别離徘徊庭樹下自挂東南枝兩家求合𦵏合
𦵏華山傍東西植松栢左右種梧桐枝枝相覆蓋葉葉
相交通中有雙飛鳥自名為鴛鴦仰頭相向鳴夜夜逹
五更行人駐足聽寡婦起徬徨多謝後世人戒之慎勿
忘
　
　
　
　
　
　
　
　
　
　
　
　
　
　
　古樂府巻十
