#+TITLE: 竹莊詩話-宋-何谿汶
#+DATE: 2018-05-12 10:21:27
#+SOURCE: github.com/kanripo/KR4i0041 master 98ebdd78                
欽定四庫全書　　　　　集部九
　竹莊詩話　　　　　　　詩文評類
　　提要
　　　　(臣/)等謹案竹莊詩話二十四巻舊本不著撰
　　　　人名氏錢曽讀書敏求記曰竹莊居士不知
　　　　何時人徧蒐古今詩評雜録其説於前而以
　　　　全首附於後乃詩話中之絶佳者考宋藝文
　　　　志有何谿汶竹莊詩話二十七巻盖即此書
　　　　惟今本二十四巻其數少異或傳寫佚其三
　　　　巻或後人有所合併或宋史誤四為七均未
　　　　可知然出自宋人則無疑也是書與蔡正孫
　　　　詩林廣記體例畧同皆名為詩評實如總集
　　　　使觀者即其所評與原詩互相考證可以見
　　　　作者之意㫖併可以見論者之是非視他家
　　　　詩話但拈一句一聫而不睹其詩之首尾或
　　　　渾稱某人某篇而不知其語云何者固為勝
　　　　之惟正孫書以評列詩後此以評列詩前為
　　　　小變耳其所引證如五經詩事歐公餘話洪
　　　　駒父詩話潘子真詩話桐江詩話筆墨閒録
　　　　劉次莊樂府集邵公序樂府後録之類今皆
　　　　未見傳本而吕氏童䝉訓論詩之語今世所
　　　　行重刻本皆削去不載此書所録尚見其梗
　　　　概又此書作于宋末所見詩集猶皆古本如
　　　　焦仲卿妻詩明人活字板玉臺新詠妄増賤
　　　　妾留空房相見嘗日稀二句謬傳至今實則
　　　　郭茂倩左克明兩家樂府及舊本玉臺新詠
　　　　皆無之此書亦無此二句足相證明即其所
　　　　載習見之詩亦有資考校也乾隆四十六年
　　　　五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　竹莊詩話巻一
　　講論
漫齋語錄云學詩須是熟㸔古人詩求其用心處蓋一
　語一句不茍作也如此㸔了須是自家下筆要追及
　之不問追及與不及但只是當如此學久之自有箇
　道理若今人不學不㸔古人做詩様子便要與古人
　齊名恐無此道理陳無已云學詩如學仙将至骨自換
　此語得之
又云詩涵咏得到自有得處如化工生物千花萬草不
　名一物一態若模勒前人而無自得只如世間剪裁
　諸花見一件様只做得一件也
又云詩文皆要含蓄不露便是好處古人說雄深雅健
　此便是含蓄不露也用意十分下語三分可幾風雅
　下語六分可追李杜下語十分晩唐之作也用意要
　精深下語要平易此詩人之難
又云有意中無斧鑿痕有句中無斧鑿痕有字中無斧
　鑿痕須要體認得
陳后山詩話云寧拙毋巧寧朴毋華寧粗毋弱寧僻毋
　俗詩文皆然
詩眼云世俗喜綺麗知文者能輕之後生好風花老大
　即厭之然文章論當理與不當理耳茍當於理則綺
　麗風花同入於妙茍不當理則一切皆為長語上自
　齊梁諸公下至劉夢得温飛卿輩往往以綺麗風花
　累其正氣其過在於理不勝而詞有餘
王直方詩話云方回言學詩於前輩得八句平澹不流
　於淺俗竒古不鄰於怪僻題詠不窘於物象叙事不
　病於聲律比興深者通物理用事工者如已出格見
　于篇成渾然不可鐫氣出於言外浩然不可屈盡心
　於詩守此勿失
又云謝朓嘗語沈約曰好詩圓美流轉如彈丸蓋詩貴
　於圓熟也余以謂圓熟多失之平易老硬多失之乾
　枯能不失於二者之間則可與古之作者並驅耳
珊瑚鈎詩話云篇章以含蓄天成為上破碎雕鎪為下
　如楊大年西崑體非不佳也而弄斤操斧太甚所謂
　七日而混沌死也以平夷恬澹為上怪險蹶趍為下
　如李長吉錦囊句非不竒也而牛鬼蛇神太甚所謂
　施諸廊廟則駭矣
韻語陽秋云作詩貴雕琢又畏有斧鑿痕貴破的又畏
　粘皮帶骨此所以為難李商隠栁詩云動春何限葉撼
　曉幾多枝恨其粘皮骨也能脫此二病始可以言詩
　矣劉夢得稱白樂天詩云郢人斤斵無痕迹仙人衣
　裳棄刀尺世人方内欲相從行盡四維無處覓若能
　如是雖終日斵而鼻不傷終日射而鵠必中終日行
　於規矩之中而其迹未嘗滯也山谷嘗與楊明叔論
　詩謂以俗為雅以故為新百戰百勝如孫吳之兵棘
　端可以破鏃如甘蠅飛衛之射揑聚放開在我掌握
　與劉所論殆一轍矣
吕居仁與曾吉甫論詩帖云寵諭作詩次第此道不講
　久矣如本中何足以知之或勵精潛思不便下筆或
　遇事因感時時舉揚工夫一也古之作者正如是也
　惟不可鑿空彊作出於牽彊如小兒就學俯就課程
　耳楚詞杜黄固法度所在然不若徧考精取悉為吾
　用則姿態横出不窘一律矣如東坡太白詩雖規摹
　廣大學者難依然讀之使人敢道澡雪滯思無窮苦
　艱難之狀亦一助也要之此事須令有所悟入則自
　然超越諸子悟入之理正在工夫勤惰間耳如張長史
　見公孫大娘舞劍頓悟筆法如張者専意此事未嘗
　少忘胷中故能遇事有得遂造神妙使它人觀舞劍
　有何干涉非獨作文學書而然也和章固佳然本中
　猶竊以為少新意也近世次韻之妙無出蘇黄雖失
　古人唱酬之本意然用韻之工使事之精有不可及者
鄭文寶答友人潘子喬論詩書云唐僧著詩式三篇如
　云四深二要之門四離六迷之道誠闗研究實可師
　承四深者謂氣象氤氲由深於體勢意度盤礴由深
　於作用用律不滯由深於聲對用事不直由深於義
　類是也二要者謂要力全而不苦澁要氣足而不怒
　張四離者謂雖有道情而離深僻雖用經史而離書
　生雖尚髙逸而離迂逺雖欲飛動而離輕浮是也六
　迷者謂以虚誕為髙古以緩慢為淡泊以詭怪為新
　竒以錯用意為獨善以爛熟為穏約以氣少力弱為
　容易是也
漫齋語錄云大率詩語出入經史自然有力然須是㸔
　多做多使自家機杼風骨先立然後使得經史中全
　語作一體也如是自出語弱却使經史中語則頭尾
　不相勾副如兩村夫舁一枝畫梁自覺經史語在人
　眼中不入㸔也
東坡答王鞏云新詩如彈丸又送歐陽叔弼云中有清
　圓句銅丸飛柘彈蓋詩貴於圓熟也余以謂圓熟多
　失之平易老硬多失之枯乾能不失於二者之間則
　可與古之作者並驅耳
石林詩話云古人論詩多矣吾獨愛湯惠休稱謝靈運
　為初日芙蕖沈約稱王筠為彈丸脫手兩語最當人
　意初日芙蕖非人力所能為而精彩華妙之意自然
　見於造化之外然靈運諸詩可以當此者亦無幾彈
　丸脫手雖是輸寫便利動無違礙然其精圓快速發
　之在手筠亦未能盡
東坡云頃嵗孫莘老識文忠公乘間以文字問之云無
　他術唯勤讀書而多為之自工世人患作文字少又
　懶讀書毎一篇出即求過人如此少有至者疵病不
　必待人指摘多作自能見之此公以其嘗試者告人
　故尤有味苕溪漁隠曰舊說梅聖俞日課一詩寒暑
　未嘗易也聖俞詩名滿世蓋身試此說之效耳
唐子西語錄云詩在與人商論深求其疵而去之等閒
　一字放過則不可殆近法家難以言恕矣故謂之詩
　律東坡云敢將詩律鬭深嚴予亦云詩律傷嚴近寡
　恩大凡立意之初必有難易二塗學者不能强所劣
　往往捨難趨易文章罕工每坐此也作詩自有穏當
　字第思之未到耳
吕氏童蒙訓云老杜云新詩改罷自長吟文字頻改工
　夫自出近世歐公作文先貼於壁時加竄定有終篇
　不留一字者魯直長年多改定前作此可見大畧如
　宗室挽詩云天網恢中夏賓筵禁列侯後乃改云屬
　舉左官律不通宗室侯此工夫自不同
韻語陽秋云陳去非嘗謂余言唐人皆苦思作詩所謂
　吟安一箇字撚斷數莖鬚句向夜深得心從天外歸
　吟成五字句用破一生心蟾蜍影裏清吟苦舴艋舟
　中白髮生之類者是也故造語皆工得句皆竒但韻
　格不髙故不能參少陵之逸步後之學詩者倘能取
　唐人語而掇入少陵繩墨步驟中此速肖之術也余
　嘗以此語似葉少藴云李益詩云開門風動竹疑是
　故人來沈亞之詩云徘徊花上月虚度可憐宵皆佳
　句也鄭谷掇取而用之乃云睡輕可忍風敲竹飲散
　那堪月在花真可與李沈作僕奴由是論之作詩者
　興致先自髙逺則去非之言可用倘不然便與鄭都
　官無異
唐子西語錄云詩最難事也吾於他文不至蹇澁惟作
　詩甚苦悲吟累日僅能成篇初讀時未見可羞處姑
　置之明日取讀瑕疵百出輒復悲唫累日反復改正
　比之前時稍稍有加焉復數日取出讀之疵病復出
　凡如此數四方敢示人然後乃能竒李賀母責賀曰
　是兒必欲嘔出心乃已非過論也今之君子動輒千
　百言畧不經意真可貴哉
王直方詩話云朱景文云詩人必自成一家然後傳不
　朽若體規畫圓準矩作方終為人臣僕故山谷詩云
　文章最忌隨人後又云自成一家始逼真真不易之
　論
吕氏童䝉訓云老杜云新詩改罷自長吟文字頻改工
　夫自出近世歐公作文先貼於壁時加竄定有終篇
　不留一字者
蔡寛夫詩話云荆公嘗云詩家病使事太多蓋皆取其
　與題合者類之如此乃是編事雖工何益若能自出
　已意借事以相發明變態錯出則用事雖多亦何所
　妨
石林詩話云詩之用事不可牽强必至於不得已而後
　用之則事辭為一莫見其安排鬭凑之迹
却掃編云陳參政去非少學詩於崔鶠徳符嘗問作詩
　之要崔曰凡作詩工拙所未論大要忌俗而已天下
　書雖不可不讀然謹不可有意於用事
許彦周詩話云季父仲山在揚州時事東坡先生聞其
　教人作詩曰熟讀毛詩國風與離騷曲折盡在是矣
　僕嘗以謂此語太髙後年齒益長乃知東坡之善誘
　人也
雪浪齋日記云昔人有言文選爛秀才半正為文選中
　事多可作本領爾余謂欲知文章之要當熟㸔文選
　蓋選中自三代涉戰國秦漢晉魏六朝以來文字皆
　有在古則渾厚在近則華麗也
瑶溪集云有說杜子美教其子曰熟精文選理文選之
　尚不愛竒乎今人不為詩則已茍為詩則文選不可
　不熟也文選是文章家祖自兩漢而下至魏晉宋齊
　精者採萃成編則為文者烏得不尚文選也老杜大
　率宗法文選旁羅曲探咀嚼為我語
蒼梧雜志云東坡嘗謂錢濟明云凡讀書可為詩材者
　但置一冊錄之亦詩家一助
唐子西語錄云凡作詩平居須收拾詩材以備用退之
　作范陽盧殷墓誌云於書無所不讀然止用以資為
　詩是也詩疏不可不閱詩材最多其載諺語如絡緯
　鳴懶婦驚之類尤宜入詩用樂府解題須熟讀大有
　詩材余詩云時難將進酒家逺莫登樓用古樂府名
　作對也
山谷云詩詞高勝要從學問中來學詩者雖時有妙句
　譬如合眼摸象隨觸體得處非不即似要且不是若
　開眼全體見之合古人處不待取證也
後山詩話云魏文帝曰文以意為主以氣為輔以詞為
　衛魏文帝不足以及此其有所傳乎
劉貢父詩話云詩以意義為主文詞次之意深義髙雖
　文詞平易自是竒作世人見古人語句平易倣之而
　不得其意義便入鄙野可笑
蒼梧雜志云葛魯卿有姪名延之嘗自言在儋耳從東
　坡游甚熟坡嘗教之作詩文云譬是市上店肆諸物
　無種不有却有一物可以攝得錢而已莫易得者是
　物莫難得者是錢今文章詞藻事實乃市肆諸物也
　意者錢也為文若能立意則古今並有翕然起為吾
　用若曉得此便會做文字也
山谷云詩文不可鑿空强作待境而生便自工爾每作
　一篇定立大意長篇須曲折三致意乃可成章
僧皎然詩式云詩有三偷偷語最是鈍賊(如傅長虞日/月光太清陳)
　(後主日月光/天徳是也)偷意事雖可罔情不可原(如栁惲太液/滄波起長楊)
　(髙樹秋沈佺期小池殘/暑退髙樹早涼歸是也)偷勢才巧意精若無形跡蓋
　詩人偷狐白裘手也(如嵇康目送歸鴻手揮五絃王/昌齡手擕雙鯉魚目送千里鴈)
　(是/也)
漫齋語錄云五字詩以第三字為句眼七字詩以第五
　字為句眼古人鍊字只於句眼上鍊又云凡鍊句眼
　只以尋常慣熟字使之便似不覺者為勝也
詩眼云世俗所謂樂天金針集殊鄙淺然其中亦有可取
　者鍊句不如鍊意非老於文學不能道此又云鍊字
　不如鍊句則未安也好句要須好字
吕氏童䝉訓云潘邠老言七言詩第五字要響如返照
　入江翻石壁歸雲擁樹失山村飜字失字是響字也
　五言詩第三字要響如圓荷浮小葉細麥落輕花浮
　字落字是響字也所謂響者致力處也予竊以為字
　字當活活則字字自響
珊瑚鈎詩話云詩以意為主又須篇中鍊句句中鍊字
　乃得工耳以氣韻清髙深妙者絶以格力雅徤雄豪
　者勝元輕白俗郊寒島瘦皆其病也
復齋漫錄云韓子蒼言作語不可太熟亦須令生近人
　論文一味忌語生往往不佳東坡作聚逺樓詩本合
　用青山綠水對野草閒花此二字太熟故易以雲山
　煙水此深知詩病者予然後知陳無已所謂寧拙毋
　巧寧朴毋華寧粗毋弱寧僻毋俗之語為可信
吕氏童䝉訓云陸士衡文賦云立片言以居要乃一篇
　之警策此要論也文章無警策則不足以傳世蓋不
　能竦動世人如老杜及唐人諸詩無不如此但晉宋
　間人専致力於此故失於綺靡而無髙古氣味老杜
　詩云語不驚人死不休所謂驚人語即警策也
竹坡詩話云作詩到平淡處要似非力所能東坡嘗有
　書與姪云大凡為文當使氣象峥嶸五色絢爛漸老
　漸熟乃造平澹余以謂不但為文作詩者尤當取法
　於此
　　品題
雪浪齋日記云為詩欲詞格清美當㸔鮑照謝靈運欲
　渾成而有正始以來風氣當㸔淵明欲清深閒淡當
　㸔韋蘇州栁子厚孟浩然王摩詰賈長江欲氣格豪
　逸當㸔退之李白欲法度備足當㸔杜子美欲知詩
　之源流當㸔三百篇及楚詞漢魏等詩前輩云建安
　才六七子開元數兩三人前輩所取其難如此予嘗
　與能詩者論書止於晉而詩止於唐蓋唐自大厯以
　來詩人無不可觀者特晚唐氣象衰􁓓耳
吕氏童䝉訓云讀莊子令人意寛思大敢作讀左傳便
　使人入法度不敢容易二書不可偏廢也近世讀東
　坡魯直詩亦此類
後山詩話云學詩當以子美為師有規矩故可學退之
　於詩本無解處以才髙而好耳淵明不為詩寫其胷
　中之妙耳學杜無成不失為工無韓之才與陶之妙
　而學其詩終為樂天耳
雪浪齋日記云王逸少於書知變猶退之於詩知變則
　一洗萬古凡馬空也陶謝詩所以妙者由其人品髙
　王楊盧駱呌呼衒鬻以為文耳
蔡百衲詩評云栁子厚詩雄深簡澹逈拔流俗至味自
　髙直揖陶謝然似入武庫但覺森嚴王摩詰詩渾厚
　一段覆蓋古今但如久隠山林之人徒成曠淡杜少
　陵詩自與造化同流孰可擬議至若君子髙處廊廟
　動成法言恨終欠風韻黄太史詩妙脫蹊逕言謀鬼
　神唯胷中無一㸃塵故能吐出世間語所恨務髙一
　似叅曹洞下禪尚墮在𤣥妙窟裏東坡公詩天才宏
　放宜與日月争光凡古人所不到處發明殆盡萬斛
　泉源未為過也然頗恨似方朔極諫時雜滑稽故罕逢
　藴藉韋蘇州詩如渾金璞玉不假雕琢成妍唐人有
　不能到至其過處大似村寺髙僧奈時有野態劉夢
　得詩典則既髙滋味亦厚但正若巧匠矜能不見少
　拙白樂天詩自擅天然貴在近俗恨如蘇小雖美終
　帶風塵李太白詩逸態凌雲照映千載然時作齊梁
　間人體段略不近渾厚韓退之詩山立霆碎自成一
　法然譬之樊侯冠佩微露麄疎與栁栁州詩若捕龍蛇
　搏虎豹急與之角而力不敢暇非輕蕩也薛許昌詩
　天分有限不逮諸公逺矣至合人意處正若芻豢悦
　口咀嚼自佳王介甫詩雖乏風骨一畨清新方似學
　語小兒酷令人愛歐陽公詩温麗深穩自是學者所
　宗然似三館畫手未免多與古人傳神杜牧之詩風
　調髙華片言不俗有類新及第少年略無少退藏處
　固難求一唱而三歎也
復齋漫錄云杜老歌行與長韻律詩後人莫及而蘇黄
　用韻下字用故事處亦古所未到
又云學退之不至李翺皇甫湜然翺湜之文足以窺測
　作文用力處近世欲學詩則莫若先考江西諸派矣
隠居詩話云韋應物古詩勝律詩李徳裕武元衡律詩
　勝古詩五言句又勝七字張籍王建詩格極相似李
　益古律相稱然皆非應物之比
永叔餘話云學者品藻當今名賢詩方之唐人皆云王
　元之似樂天歐陽永叔似退之梅聖俞似孟東野蘇子
　美似李正封王禹玉似元微之石曼卿似杜牧之或
　以斯言為中的
僧皎然詩式云蘇李之制意深體閒詞多怨思音韻激
　切其象瑟也曹王之制思逸義婉詞多頓挫音韻低
　昻其象鼓也嗣宗孟陽太沖之制興殊増麗風骨雅
　淡音韻閒暢其象箎也宋齊吳楚之制務精尚巧氣
　質華美音韻鏗鏘其象筝也唯古詩之制麗而不華
　直而不野如諷刺之作雅得和平之資深逺精宻音
　律和緩其象琴也
　
　
　竹莊詩話巻一
欽定四庫全書
　竹莊詩話巻二
　　　兩漢
　　吕氏童䝉訓云大槩學詩須以三百篇楚詞及漢
　　魏間人詩為主方見古人好處自無齊梁間綺靡
　　氣味也珊瑚鈎詩話云斯文盛於漢魏之前而衰
　　於齊梁之後杜老云縱使王楊操翰墨劣於漢魏
　　近風騷又云竊攀屈宋宜方駕恐與齊梁作後塵
　　意謂是耳
　　　古詩(十九首/)
　　　　鍾嶸詩品云古詩眇邈人代難詳推其文體
　　　　固是炎漢之制非衰周之唱
　　　　吕氏童䝉訓云讀古詩十九首及曹子建詩
　　　　如明月照髙樓流光正徘徊之類(曹詩/見後)皆詩
　　　　思深逺而有餘意言有盡而意無窮也學者
　　　　當以此等詩常自涵養自然筆下高妙
行行重行行與君生别離相去萬餘里各在天一涯道
路阻且長會面安可知胡馬依北風越鳥巢南枝相去
日已逺衣帶日已緩浮雲蔽白日遊子不顧返思君令
人老嵗月忽已晩棄捐勿復道努力加餐飯
青青河畔草鬱鬱園中栁盈盈樓上女皎皎當窓牖娥
娥紅粉粧纎纎出素手昔為倡家女今為蕩子婦蕩子
行不歸空床難獨守
青青陵上柏磊磊澗中石人生天地間忽如逺行客斗
酒相娛樂聊厚不為薄驅車䇿駑馬遊戲宛與洛洛中
何鬱鬱冠帶自相索長衢羅夾巷王侯多第宅兩宫遥
相望雙闕百餘尺極宴娛心意戚戚何所迫
今日良宴會歡樂難具陳彈筝奮逸響新聲妙入神令
徳唱髙言識曲聽其真齊心同所願含意俱未申人生
寄一世奄忽若飇塵何不策髙足先據要路津無為守
窮賤轗軻長苦辛
西北有髙樓上與浮雲齊交疏結綺窓阿閣三重階上
有絃歌聲音響一何悲誰能為此曲無乃杞梁妻清商
隨風發中曲正徘徊一彈再三歎慷慨有餘哀不惜歌
者苦但傷知音稀願為雙鴻鵠奮趐起髙飛
涉江采芙蓉蘭澤多芳草采之欲遺誰所思在逺道還
顧望舊鄉長路漫浩浩同心而離居憂傷以終老
明月皎夜光促織鳴東壁玉衡指孟冬衆星何厯厯白
露沾野草時節忽復易秋蟬鳴樹間𤣥鳥逝安適昔我
同門友髙舉振六翮不念擕手好棄我如遺跡南箕兆
有斗牽牛不負軛良無磐石固虚名復何益
冉冉孤生竹結根太山阿與君為新婚兔絲附女蘿兔
絲生有時夫婦會有宜千里逺結婚悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執髙節賤妾亦何為
庭前有竒樹綠葉發華滋攀條折其榮將以遺所思馨
香盈懐袖路逺莫致之此物何足貴但感别經時
迢迢牽牛星皎皎河漢女纎纎擢素手札札弄機杼終
日不成章泣涕零如雨河漢清且淺相去復幾許盈盈
一水間􁁙􁁙不得語
迴車駕言邁悠悠涉長道四顧何茫茫東風摇百草所
遇無故物焉得不速老盛衰各有時立身苦不早人生
非金石豈能長夀考奄忽隨物化榮名以為寶
東城髙且長逶迤自相屬迴風動地起秋草萋已綠四
時更變化嵗暮一何速晨風懐苦心蟋蟀傷局促蕩滌
放情志何為自結束燕趙多佳人美者顔如玉被服羅
裳衣當户理清曲音響一何悲絃急知柱促馳情整巾
帶沉吟聊躑躅思為雙飛鷰銜泥巢君屋
驅車上東門遥望郭北墓白楊何蕭蕭松栢夾廣路下
有陳死人杳杳即長暮潛寐黄泉下千載永不寤浩浩
隂陽移年命如朝露人生忽如寄夀無金石固萬嵗更
相送聖賢莫能度服食求神仙多為藥所誤不如飲美
酒被服紈與素
去者日以疎來者日以親出郭門直視但見丘與墳古
墓犂為田松柏催為薪白楊多悲風蕭蕭愁殺人思還
故里閭欲歸道無因
生年不滿百常懐千嵗憂晝短苦夜長何不秉燭遊為
樂當及時何能待來兹愚者愛惜費但為後世嗤仙人
王子喬難可與等期
凜凛嵗云暮螻蛄夕鳴悲涼風率已厲游子寒無衣錦
衾遺洛浦同袍與我違獨宿累長夜夢想見容輝良人
惟昔歡枉駕惠前綏願得常巧笑攜手同車歸既來不
須臾又不處重闈亮無晨風翼焉能淩風飛眄睞以適
意引領遥相睎徙倚懐感傷垂涕霑雙扉
孟冬寒氣至北風何慘慄愁多知夜長仰觀衆星列三
五明月滿四五蟾兔缺客從逺方來遺我一書札上言
長相思下言久離别置書懐袖中三嵗字不滅一心抱
區區懼君不識察
客從逺方來遺我一端綺相去萬餘里故人心尚爾文
綵雙鴛鴦裁為合歡被著以長相思緣以結不解以膠
投漆中誰能别離此
明月何皎皎照我羅牀帷憂愁不能寐攬衣起徘徊客
行雖云樂不如早旋歸出戸獨彷徨愁思當告誰引領
還入房淚下沾裳衣
　　　李少卿與蘇子卿詩(三首/)
　　　　唐元稹撰子美墓誌銘云漢蘇子卿李少卿
　　　　之徒尤工為五言雖句讀文律各異雅鄭之
　　　　音亦雜而詞意簡逺指事言情自非有為而
　　　　為則文不妄作
　　　　鍾嶸詩品云漢李少卿詩其源出於楚辭文
　　　　多悽斷怨者之流陵名家之子有殊才生命
　　　　不諧聲頹身喪使陵不遇苦辛其文何能至
　　　　此秦少游云蘇李之詩長於髙妙
良時不再至離别在須臾屏營衢路側執手野踟蹰仰
視浮雲馳奄忽互相踰風波一失所各在天一隅長當
從此别且復立斯須欲因晨風發送子以賤軀
嘉會難再遇三載為千秋臨河濯長纓念子悵悠悠逺
望悲風至對酒不能酬行人懐往路何以慰我愁獨有
盈觴酒與子結綢繆
攜手上河梁游子暮何之徘徊蹊路側悢悢不得辭行
人難久留各言長相思安知非日月弦望自有時努力
崇明徳皓首以為期
　　　蘇子卿詩(四首/)
骨肉緣枝葉結交亦相因四海皆兄弟誰為行路人況
我連枝樹與子同一身昔為鴛與鴦今為參與辰昔者
常相近邈若胡與秦惟念當離别恩情日以新鹿鳴思
野草可以喻嘉賓我有一罇酒欲以贈逺人願此留斟
酌叙此平生親
黄鵠一逺别千里顧徘徊胡馬失其羣思心常依依何
況雙飛龍羽翼臨當乖幸有絃歌曲可以喻中懐請為
游子吟泠泠一何悲絲竹厲清音慷慨有餘哀長歌正
激烈中心愴以摧欲展清啇曲念子不能歸俯仰内傷
心淚下不可揮願為雙黄鵠送子俱逺飛
結髮為夫妻恩愛兩不疑歡娛在今夕嬿婉及良時征
夫懐往路起視夜何其參辰皆已没去去從此辭行役
在戰場相見未有期握手一長歎淚為生别滋努力愛
春華莫忘歡樂時生當復來歸死當長相思
燭燭晨明月馥馥我蘭芳芬馨良夜發隨風聞我堂征
夫懷逺路游子戀故鄉寒冬十二月晨起踐嚴霜俯觀
江漢流仰視浮雲翔良友逺離别各在天一方山海隔
中州相去悠且長嘉會難再遇歡樂殊未央願君崇令
徳隨時愛景光
　　　怨歌行
　　　　詩品云漢班婕妤詩其源出於李陵團扇短
　　　　章詞㫖清捷怨深文綺得匹婦之致
新裂齊紈素皎潔如霜雪裁成合歡扇團團似明月出
入君懐袖動摇微風發常恐秋節至涼颷奪炎熱棄捐
篋笥中恩情中道絶
　　　追懷詩
　　　　東坡云讀烈女傳蔡琰二詩其詞明白感慨
　　　　類世所傳木蘭詩東京無此格也建安七
　　　　子猶含養圭角不盡發見況伯喈女乎
漢季失權柄董卓亂天常志欲圖簒弑先害諸賢良逼
迫遷舊邦擁主以自强海内興義師欲共討不祥卓衆
來東下金甲耀日光平土人脆弱來兵皆胡羌獵野圍
城邑所向悉破亡斬截無孑遺尸骸相撑拒馬邊懸男
頭馬後載婦女長驅西入闗迥路險且阻還顧邈冥冥
肝脾為爛腐所略有萬計不得令屯聚或有骨肉俱欲
言不敢語失意幾微間輒言斃降虜要當以亭刃我曹
不活汝豈復惜性命不堪其詈罵或更加棰杖毒痛參
幷下旦則號泣行夜則悲吟坐欲死不能得欲生無一
可彼蒼者何辜乃遭此戹禍邊荒與華異人俗少義理
處所多霜雪胡風春夏起翩翩吹我衣肅肅入我耳感
時念父母哀歎無窮已有客從外來聞之常歡喜迎問
其消息輒復非鄉里邂逅徼時願骨肉來迎已巳得自
解免當復棄兒子天屬綴人心念别無會期存亡永乖
隔不忍與之辭兒前抱我頸問母欲何之人言母當去
豈復有還時阿母常仁惻今何更不慈我尚未成人奈
何不顧思見此崩五内恍惚生狂癡號泣手撫摩當發
復回疑兼有同時輩相送告别離慕我獨得歸哀呌聲
摧裂馬為立踟蹰車為不轉轍觀者皆歔欷行路亦嗚
咽去去割情戀遄征日遐邁悠悠三千里何時復交會
念我出腹子胸臆為摧敗既至家人盡又復無中外城
郭為山林庭宇生荆艾白骨不知誰從横莫覆蓋出門
無人聲豺狼號且吠㷀㷀對孤景怛咤糜肝肺登髙逺
眺望魂神忽飛逝奄若夀命盡旁人相寛大為復彊視
息雖生何聊賴託命於新人竭心自勗勵流離成鄙賤
常恐復捐廢人生幾何時懷憂終年嵗
　　　其二
嗟薄祜兮遭世患宗族殄兮門户單身執略兮入西闗
厯險阻兮之羌蠻山谷𦕈兮路漫漫眷東顧兮但悲歎
冥當寢兮不能安饑當食兮不能餐常流涕兮眥不乾
薄志節兮念死難雖茍活兮無形顔惟彼方兮逺陽精
隂氣凝兮雪夏零沙漠壅兮塵冥冥有草朩兮春不榮
人似禽兮食臭腥言兠離兮狀窈停嵗聿暮兮時邁征
夜悠長兮禁門扃不能寐兮起屛營登朝殿兮臨廣庭
𤣥雲合兮翳月星北風厲兮肅泠泠胡笳動兮邊馬鳴
孤鴈歸兮聲嚶嚶樂人興兮彈琴筝音相和兮悲且清
心吐思兮胷憤盈欲舒氣兮恐彼驚含哀咽兮涕沾頸
家既迎兮當歸寧臨長路兮捐所生兒呼母兮啼失聲
我掩耳兮不忍聴追持我兮走㷀㷀頓復起兮毁顔形
還顧之兮破人情心怛絶兮死復生
　　　朩蘭(古詞不知年/代皆附於漢)
　　　　隠居詩話云古樂府中朩蘭詩焦仲卿詩皆
　　　　有髙致葢世傳朩蘭詩為曹子建作似矣然
　　　　其中云可汗問所欲漢魏時夷狄未有可汗
　　　　之名不知果誰之詞也
　　　　樂府解題云朩蘭孝義女也勇不足以言之
　　　　耳世之女子有所感激憤厲或果於殺身而
　　　　不能成事者古葢有之至於去就終始皆得
　　　　其道如朩蘭者鮮矣作是詩者詞意高古殆
　　　　與其人相當
唧唧復唧唧朩蘭當户織不聞機杼聲唯聞女歎息問
女何所思問女何所憶女亦無所思女亦無所憶昨夜
見軍帖可汗大㸃兵軍書十二巻巻巻有爺名阿爺無
大兒朩蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭旦辭爺娘去
暮宿黄河邊不聞爺娘喚女聲但聞黄河流水鳴濺濺
旦辭黄河去暮至黒水頭不聞爺娘喚女聲但聞燕山
胡騎聲啾啾萬里赴戎機闗山度若飛朔氣傳金柝寒
光照鐵衣將軍百戰死壯士十年歸歸來見天子天子
坐明堂策勲十二轉賞賜百千强可汗問所欲朩蘭不
用尚書郎願借明駞千里足送兒還故鄉爺娘聞女来出郭
相扶將阿姊聞妹來當户理紅粧小弟聞姊來磨刀霍
霍向猪羊開我東閤門坐我西閣床脫我戰時袍著我
舊時裳當窓理雲鬢掛鏡帖花黄出門㸔火伴火伴皆
驚惶同行十二年不知朩蘭是女郎雄兔脚撲朔雌兔
眼迷離雙兔傍地走安能辨我是雄雌
　　　古詩為焦仲卿妻作
　　　　漢末建安中廬江府小吏焦仲卿妻劉氏為
　　　　仲卿母所遣自誓不嫁其家逼之乃投水而死
　　　　仲卿聞之亦自縊於庭樹時人傷之為詩云爾
孔雀東南飛五里一徘徊十三能織素十四學裁衣十
五彈箜篌十六誦詩書十七為君婦心中常苦悲君既
為府吏守節情不移雞鳴入機織夜夜不得息三日斷
五匹大人故嫌遲非為織作遲君家婦難為妾不堪驅
使徒留無所施便可白公姥及時相遣歸府吏得聞之
堂上啟阿母兒已薄祿相幸復得此婦結髪同枕席黄
泉共為友共事三二年始爾未為久女行無偏斜何意
致不厚阿母謂府吏何乃太區區此婦無禮節舉動自
専由吾意久懐忿汝豈得自由東家有賢女自名秦羅
敷可怜體無比阿母為汝求便可速遣之遣去慎莫留
府吏長跪告伏惟啟阿母今若遣此婦終老不復取阿
母得聞之搥牀便大怒小子無所畏何敢助婦語吾已
失恩義會不相從許府吏黙無聲再拜還入户舉言謂
新婦哽咽不能語我自不驅卿逼迫有阿母卿但暫還
家吾今且報府不久當歸還還必相迎取以此下心意
慎勿違我語新婦謂府吏勿復重紛紜往昔初陽嵗謝
家來貴門奉事循公姥進止敢自専晝夜勤作息伶俜
縈苦辛謂言無罪過供養卒大恩仍更被駈遣何言復
來還妾有綉腰襦葳蕤自生光紅羅複斗帳四角垂香
囊箱簾六七十綠碧青絲繩物物各自異種種在其中
人賤物亦鄙不足迎後人留待作遺施於今無會因時
時為安慰久久莫相忘雞鳴外欲曙新婦起嚴粧著我
繡裌裙事事四五通足下躡絲履頭上玳瑁光腰若流
紈素耳著明月璫指如削葱根口如含朱丹纎纎作細
步精妙世無雙堂上謝阿母母聽去不止昔作女兒時生小
出野里本自無教訓兼愧貴家子受母錢帛多不堪母驅
使今日還家去念母勞家裏却與小姑别淚落連珠子
新婦初來時小姑始扶牀今日被驅遣小姑如我長勤
心養公姥好自相扶將初七及下九嬉戲莫相忘出門
登車去涕落百餘行府吏馬在前新婦車在後隠隠何
甸甸俱會大道口下馬入車中低頭共耳語誓不相隔
卿且暫還家去吾今且赴府不久當還歸誓天不相負新
婦謂府吏感君區區懐君旣若見録不久望君來君當作
磐石妾當作蒲葦蒲葦紉如絲磐石無轉移我有親父兄
性行暴如雷恐不任我意逆以煎我懐舉手長勞勞二情
同依依入門上家堂進退無顔儀阿母大拊掌不圖子自
歸十三教汝織十四能裁衣十五彈箜篌十六知禮儀
十七遣汝嫁謂言無誓違汝今何罪過不迎而自歸蘭
芝慙阿母兒實無罪過阿母大悲摧還家十餘日縣令
遣媒來云有第三郎窈窕世無雙年始十八九便言多
令才阿母謂阿女汝可去應之阿女含淚答蘭芝初還
時府吏見叮嚀結誓不别離今日違情義恐此事非竒
自可斷來信徐徐更謂之阿母白媒人貧賤有此女始
適還家門不堪吏人婦豈合令郎君幸可廣問訊不得
便相許媒人去數日尋遣丞請還說有蘭家女承籍有
宦官云有第五郎嬌逸未有婚遣丞為媒人主簿通語
言直說太守家有此令郎君既欲結大義故遣來貴門
阿母謝媒人女子先有誓老姥豈敢言阿兄得聞之悵
然心中煩舉言謂阿妹作計何不量先嫁得府吏後嫁
得郎君否泰如天地足以榮汝身不嫁義郎體其往欲
何云蘭芝仰頭答理實如兄言謝家事夫婿中道還兄
門處分適兄意那得自任専雖與府吏要渠會永無緣
登即相許和便可作婚婣媒人下床去諾諾復爾爾還
部白府君下官奉使命言談大有緣府君得聞之心中
大歡喜視厯復開書便利此月内六合正相應良吉三
十日今已二十七卿可去成婚交語速裝束絡繹如浮
雲青雀白鵠舫四角龍子幡婀娜隨風轉金車玉作輪
躑躅青驄馬流蘇金縷鞍齎錢三百萬皆用青絲穿雜
綵三百疋交廣市鮭珍從人四五百鬱鬱登郡門阿母
謂阿女適得府君書明日來迎汝何不作衣裳莫令事
不舉阿女黙無聲手巾掩口啼淚落便如瀉移我琉璃
榻出置前牕下左手持刀尺右手執綾羅朝成綉裌裙
晩成單羅衫晻晻日欲暝愁思出門啼府吏聞此變因
求假暫歸未至二三里摧蔵馬悲哀新婦識馬聲躡履
相逢迎悵然遥相望知是故人來舉手拍馬鞍嗟嘆使
心傷自君别我後人事不可量果不如先願又非君所
詳我有親父母逼迫兼弟兄以我應他人君還何所望
府吏謂新婦賀卿得髙遷盤石方且厚可以卒千年蒲
葦一時紉便作旦夕間卿當日勝貴吾獨向黄泉新婦
謂府吏何意出此言同是被逼迫君爾妾亦然黄泉下
相見勿違今日言執手分道去各各還家門生人作死
别恨恨那可論念與世間辭千萬不復全府吏還家去
上堂拜阿母今日大風寒寒風摧樹朩嚴霜結庭蘭兒
今日冥冥令母在後單故作不良計勿復怨鬼神命如
南山石四體康且直阿母得聞之零淚應聲落汝是大
家子仕宦於臺閣慎勿為婦死貴賤情何薄東家有賢
女窈窕艷城郭阿母為汝求便復在旦夕府吏再拜還
長嘆空房中作計乃爾立轉頭向户裏漸見愁煎迫其
日牛馬嘶新婦入青廬奄奄黄昏後寂寂人定初我命
絶今日魂去屍長留攬裙脫絲履舉身赴清池府吏聞
此事心知長别離徘徊顧樹下自掛東南枝兩家求合
葬合葬華山傍東西植松栢左右種梧桐枝枝相覆蓋
葉葉相交通中有雙飛鳥自名為鴛鴦仰頭相向鳴夜
夜達五更行人駐足聴寡婦起傍徨多謝後世人戒之
慎勿忘
　　　秦嘉贈妻
　　　　西溪叢語云秦嘉字士㑹隴西人也為郡上計
　　　　其妻徐淑寢疾還家不獲面别贈詩云云徐淑
　　　　答詩云云嘉與妻書曰不能養志當給郡使隨
　　　　俗順時僶俛當去知所苦故爾未有瘳損想念
　　　　悒悒勞心無巳當涉逺路趨大風塵非志所慕
　　　　慘慘少樂又計往還將彌時節念發同鴛意有
　　　　遲遲欲暫相見有所屬託今遣車往想必自力
　　　　淑答書曰知屈珪璋應奉嵗使䇿名王府觀國
　　　　之光雖失髙素皓然之業亦是仲尼執鞭之操
　　　　也自初承問心願東還迫疾惟宜抱歎而巳日
　　　　月巳盡行有袢列想嚴裝巳辦發邁在近誰謂
　　　　宋逺企予望之室邇人遐我勞如何深谷逶迤
　　　　而君是涉髙山巖巖而君是越斯亦難矣長路
　　　　悠悠而君是踐氷霜慘烈而君是履身非形影
　　　　何得動而輒俱體非比目何得同而不離於詠
　　　　萱草之喻以消兩家之恩割今者之恨以待將
　　　　來之歡今適樂土優遊京邑觀王都之壯麗察
　　　　天下之珍妙得無目玩意移往而不能出耶嘉
　　　　重報妻曰車還空反甚失於所望兼叙逺别恨
　　　　恨之情顧悵然間得此鏡旣明好形觀文彩世
　　　　所希有意甚愛之故以相與并寳釵一雙好香
　　　　四種素琴一張常所自彈也明鏡可以鑒形寳
　　　　釵可以耀首芳香可以馥身素琴可以娛耳淑
　　　　又報嘉書曰旣惠音令兼賜諸物厚觀慇懃出
　　　　於非望鏡有文彩之麗釵有殊異之觀芳香旣
　　　　珍素琴益好惠異物於鄙陋割所珍以相賜非
　　　　豐恩之厚孰肯若斯覽鏡執釵情意髣髴操琴
　　　　詠詩思心成結勑以芳香馥身喻以明鏡覽形
　　　　似此言過矣未獲我心也昔詩人有飛蓬之感
　　　　班婕妤有誰榮之歎素琴之作當須君歸明鏡
　　　　之鑒當待君還未奉光儀則寳釵不列也未侍
　　　　帳帷則芳香不發也梁鍾嶸詩品曰士㑹夫妻
　　　　事旣可傷文亦悽怨二漢為五言者不過數家
　　　　而婦人居二徐淑叙别之作亞於團扇矣
人生譬朝露居世多屯蹇憂艱常早至歡㑹常苦晩念
當奉時役去爾日遥逺遣車迎子還空往復空返省書
情悽愴臨食不能飯獨坐空房中誰與相勸勉長夜不
能眠伏枕獨展轉憂來如循環匪席不可巻
皇靈無私親為善荷天禄傷我與爾身少小罹㷀獨旣
得結大義歡樂若(一作/苦)不足念當逺離别思念叙欵曲
河廣無舟梁道近隔丘陸臨路懷惆悵中駕正躑躅浮
雲起髙山悲風激深谷良馬不迴鞍輕車不轉轂針藥可
屢進愁思難為數貞士篤終始恩義不可屬(一作/促)
肅肅僕夫征鏘鏘揚和鈴清晨當引邁束帶待雞鳴顧
㸔空房中髣髴想姿形一别懷萬恨起坐為不寜何以
叙我心遺思致欵誠寳釵好耀首明鏡可鑒形芳香去
垢穢素琴有清聲詩人感朩𤓰乃欲答瑶瓊愧彼持(一/作)
(來/)贈厚慙此往物輕雖知未足報貴用叙我情
　　　徐淑答夫
妾身兮不令嬰疾兮來歸沉滯兮家門厯時兮不差曠
廢兮侍覲情敬兮有違君今兮奉命逺適兮京師悠悠
兮離别無因兮叙懐瞻望兮踴躍佇立兮徘徊思君兮
感結夢想兮容暉君發兮引邁去我兮日乖恨無兮羽
翼髙飛兮相追長吟兮永歎淚下兮霑衣
　　　飛來雙白鵠
　　　　樂府解題云飛來雙白鵠刺世俗薄偽失夫婦
　　　　之道也流離困苦要與之終始中道棄去從
　　　　新知之樂豈義也哉然而作是詩者怨思雖
　　　　深而詞不迫切葢盡所以為婦之理云
飛來雙白鵠乃從西北來十十将五五羅列行不齊忽
然卒疲病不能飛相隨五里一反顧六里一徘徊吾欲
銜汝去口噤不能開吾欲負汝去羽毛日摧頽樂哉心
相知憂來生别離踟蹰顧羣侣淚落縱横垂今日樂相
樂延年萬嵗期
　　　君子行
　　　　歐公餘話云文選中有樂府古詞四首内一
　　　　首君子行云云此篇最佳
君子防未然不處嫌疑間𤓰田不納履李下不正冠嫂
叔不親授長幼不比肩勞謙得其柄和光甚獨難周公
下白屋吐哺不及餐一沐三握髮後世稱聖賢
　　　建安
　　詩品云漢自王揚枚馬之徒詞賦競爽而吟詠靡
　　聞從李都尉訖班婕妤将百年間有婦人焉一人
　　而已詩人之風頓已缺喪東京二百年中惟有班
　　固詠史質朩無文降及建安曹公父子篤好斯文
　　平原弟兄蔚為文棟劉楨王粲為其羽翼次有攀
　　龍托鳳自致於屬車者蓋百許人彬彬之盛大備
　　於時矣
　　詩眼云建安詩辯而不華質而不俚風調髙雅格
　　力遒壯其言直致而少對偶指事情而綺麗得風
　　雅騷人之氣骨為近古者也
　　　魏文帝雜詩(二首/)
　　　　詩品云魏文詩其源出於李陵頗有仲宣之
　　　　體則所計百許篇率皆鄙直如偶語惟西北
　　　　有浮雲十餘首殊美贍可翫始見其工矣
　　　　非然亦何以銓衡羣彦對揚厥弟者耶
漫漫秋夜長烈烈北風涼展轉不能寐披衣起彷徨彷
徨忽已久白露沾我裳俯視清水波仰看明月光天漢
迴西流三五正從横草蟲鳴何悲孤鴈獨南翔鬱鬱多
悲思緜緜思故鄉願飛安得翼欲濟河無梁向風長歎
息斷絶我中腸
西北有浮雲亭亭如車蓋惜哉時不遇適與飄風會吹
我東南行行行至吳會吳會非我鄉安能久留滯棄置
勿復陳客子常畏人
　　　曹子建箜篌引
　　　　詩品云子建詩其源出於國風骨氣髙竒辭采
　　　　華茂情兼雅怨體被文質粲溢今古卓爾不羣
　　　　嗟乎陳思王之於文章譬如人倫之有周孔鱗
　　　　羽之有龍鳯音樂之有琴笙女工之有黼黻俾
　　　　爾懷鉛吮墨之士宜乎抱篇章而景慕暎餘輝
　　　　以自燭故孔氏之門如用詩則公幹升堂思王
　　　　入室景陽潘陸自可坐於廊廡間矣
　　　　又云昔曹劉殆文章之聖陸謝為體貳之才鋭
　　　　精研思千百年中而未聞宫商之辨四聲之論
　　　　或謂前達偶所不見豈其然乎嘗試言之自古
　　　　詩頌皆被之金竹故非調五音無以諧㑹若置
　　　　酒髙殿上明月照髙樓為入韻之首故三祖之
　　　　辭文或不工而韻入歌唱此重音韻之義也與世
　　　　之言宫商異矣今旣不被於筦絃亦何取於聲
　　　　律耶齊有王元長者嘗語余曰宫商與二儀俱
　　　　生自古詞人不知用之嘗欲造知音論未就而
　　　　卒元長創其首謝朓沈約揚其波三賢咸貴公
　　　　子孫有文辯於是士流景慕務為精宻襞積
　　　　細微轉相凌駕故文多拘忌傷其真美余謂
　　　　文製本須風誦不可蹇礙但令清濁通流口吻
　　　　調利斯為足矣至如平上去入則余病未能
　　　　蜂腰鶴膝故閭里巳甚其陳思贈答仲宣七
　　　　哀公幹思友皆五言之警䇿者也
置酒髙殿上親友從我游中厨辦豐膳烹羊宰肥牛秦
筝何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金夀賓奉萬年酬久要不
可忘薄終義所尤謙謙君子徳磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命亦何憂
　　　七哀詩(題注云/贈答)
　　　　吕居仁云七哀之類宏大深逺非復作詩者
　　　　所能及此葢未始有意於言語之間也
明月照髙樓流光正徘徊上有愁思婦悲歎有餘哀借
問歎者誰言是客子妻君行踰十年孤妾常獨栖君若
清路塵妾若濁水泥浮沉各異勢會合何時諧願為西
南風長逝入君懐君懐良不開賤妾當何依
　　　公讌(題注云/贈答)
公子敬愛客終宴不知疲清夜游西園飛蓋相追隨明
月澄清景列宿正參差秋蘭被長坂朱華冒綠池潛魚
躍清波好鳥鳴髙枝神颷接丹轂輕輦隨風移飄颻放
志意千秋長若斯
　　　贈徐幹
驚風飄白日忽然歸西山圓景光未滿衆星粲以繁志
士營世業小人亦不閒聊且夜行游游彼雙闕間文昌
鬱雲興迎風髙中天春鳩鳴飛棟流猋激櫺軒顧念蓬
室士貧賤誠足憐薇藿弗充虚被褐猶不全忼慨有悲
心興文自成篇寶棄怨何人和氏有其愆彈冠俟知已
知已誰不然良田無晩嵗膏澤多豐年亮懐璵璠美積
久徳愈宣親交義在敦申章復何言
　　　贈丁儀
初秋涼氣發庭樹微銷落凝霜依玉除清風飄飛閣朝
雲不歸山霖雨成川澤黍稷委疇隴農夫安所獲在貴
多忘賤為恩誰能博狐白足禦冬焉念無衣客思慕延
陵子寶劍非所惜子其寧爾心親交義不薄
　　　贈王粲
端坐苦愁思攬衣起西游樹朩發春華清池激長流中
有孤鴛鴦哀鳴求匹儔我願執此鳥惜哉無輕舟欲歸
忘故道顧望但懐愁悲風鳴我側羲和逝不留重隂潤
萬物何懼澤不周誰令君多念自使懐百憂
　　　又贈丁儀王粲
從軍度函谷驅馬過西京山岑髙無極涇渭揚濁清壯
哉帝王居佳麗殊百城員闕出浮雲承露槩泰清皇佐
揚天惠四海無交兵權家雖愛勝全國為令名君子在
末位不能歌徳聲丁生怨在朝王子歡自營歡怨非貞
則中和誠可經
　　　贈白馬王彪
謁帝承明廬逝将歸舊疆清晨發皇邑日夕過首陽伊
洛廣且深欲濟川無梁泛舟越洪濤怨彼東路長顧瞻
戀城闕引領情内傷太谷何寥廓山樹鬱蒼蒼霖雨泥
我塗流潦浩從横中逵絶無軌改轍登髙岡修坂造雲
日我馬𤣥以黄𤣥黄猶能進我思鬱以紆鬱紆将何念
親愛在離居本圖相與偕中更不克俱鴟梟鳴衡軛豺
狼當路衢蒼蠅間白黑讒巧令親疎欲還絶無蹊攬轡
止踟蹰踟蹰亦何留相思無終極秋風發微涼寒蟬鳴
我側原野何蕭條白日忽西匿歸鳥赴喬林翩翩厲羽
翼孤獸走索羣銜草不遑食感物傷我懐撫心長太息
太息将何為天命與我違奈何念同生一往形不歸孤
䰟翔故域靈柩寄京師存者忽復過亡没身自衰人生
處一世去若朝露晞年在桑榆間影響不能追自顧非
金石咄唶令心悲心悲動我神棄置莫復陳丈夫志四
海萬里猶比隣恩愛茍不虧在逺分日親何必同衾幬
然後展殷勤憂思成疾疢無乃兒女仁倉卒骨肉情能
不懐苦辛苦辛何慮思天命信可疑虚無求列仙松子
久吾欺變故在斯須百年誰能持離别永無會執手将
何時王其愛玉體俱享黄髮期收淚即長路援筆從此
辭
　　　贈丁翼
嘉賓填城闕豐膳出中廚吾與二三子曲宴此城隅秦
筝發西氣齊瑟揚東謳肴來不虚歸觴至反無餘我豈
狎異人朋友與我俱大國多良材譬海出明珠君子義
休偫小人徳無儲積善有餘慶榮枯立可須滔蕩固大
節時俗多所拘君子通大道無願為世儒
　　　王仲宣七哀詩(二首/)
　　　　詩品云仲宣詩其源出於李陵若發愀愴之
　　　　辭文秀而質羸在曹劉間别構一體方陳思
　　　　不足比魏文有餘
西京亂無象豺虎方遘患復棄中國去逺身適荆蠻親
戚對我悲朋友相追攀出門無所見白骨蔽平原路有
饑婦人抱子棄草間顧聞號泣聲揮涕獨不還未知身
死處何能兩相完驅馬棄之去不忍聴此言南登霸陵
岸迴首望長安悟彼下泉人喟然傷心肝
荆蠻非我鄉何為久滯淫方舟遡大江日暮愁我心山
岡有餘映巖阿増重隂狐狸馳赴穴飛鳥翔故林流波
激清響猨猴臨岸吟迅風拂裳袂白露沾衣襟獨夜不
能寐攝衣起撫琴絲桐感人情為我發悲音羈旅無終
極憂思壯難任
　　　劉公幹贈徐幹
　　　　詩品云公幹詩其源出於古詩仗氣愛竒動
　　　　多振絶貞骨陵霜髙風跨俗但氣過其文彫
　　　　潤恨少然自陳思已下楨稱獨歩
誰謂相去逺隔此西掖垣拘限清切禁中情無由宣思
子沉心曲長歎不能言起坐失次第一日三四遷步出
北寺門遥望西苑園細栁夾道生方塘含清源輕葉隨
風轉飛鳥何翻翻乖人易感動涕下與衿連仰視白日
光皦皦且髙懸兼燭八紘内物類無頗偏我獨抱深感
不得與比焉
　
　
　
　
　
　
　
　
　
　
　
　
　竹莊詩話巻二
欽定四庫全書
　竹莊詩話巻三
　　　六代(上/)
　　詩評云漢魏後凌遲衰微訖于有晉太康中二張
　　二陸兩潘一左勃然復興踵武前王流風末派亦
　　有文章之中興也永嘉時貴黄老而尚虚𤣥于時
　　篇什理過其辭淡然寡欲爰及江表微波尚傳孫
　　綽諶詢桓庾諸公詩皆平典以道徳論建安風力
　　盡矣由是郭景純用俊上之才變創其體劉越石
　　仗清剛之氣贊成厥美然彼衆我寡亦未動俗逮
　　義熈中謝益夀斐然之作永嘉有謝靈運才髙辭
　　盛富豔難蹤固以含劉􁀙郭凌轢潘左故知陳思
　　為建安之傑公幹仲宣陸機為輔此皆五言之冠
　　冕文辭之命世也
　　許彦周詩話云六朝諸人之詩不可不熟讀退之
　　云齊梁及陳隋衆作等蟬噪此語吾不敢議亦不
　　敢從
　　　阮嗣宗詠懐(十七首/)
　　　　鍾嶸詩評云阮籍詠懐子卿雙鳬嵇康雙鸞茂
　　　　先寒食平叔單衣安仁倦暑景陽苦雨靈運鄴
　　　　中士衡擬古越石感亂景純遊仙王微風月謝
　　　　客山水叔元離燕明逺戍邊太沖詠史顔延入
　　　　洛陶公詠貧之製惠連擣衣之作斯皆五言之
　　　　警䇿者也所謂篇章之珠澤文彩之鄧林乎(子/卿)
　　　　(雙鳬嵇康雙鸞茂先寒食平叔單衣王微風月/謝客山水叔元離燕諸詩文選並闕靈運鄴中)
　　　　(淵明詠貧並/各見本門)
　　　　又云嗣宗詩其源出於小雅無彫蟲之巧而詠
　　　　物詠懐可以陶性靈發幽思言猶耳目之内情
　　　　寄八荒之外洋洋乎㑹於風雅使人忘其鄙近
　　　　自致逺大(詠物詩/文選闕)
　　　　文選注云阮籍屬文初不苦思率爾便成作陳
　　　　留八十餘篇此獨取十七首詠懐者謂人情懐
　　　　籍於魏末晉文之代常慮禍患及已故有此詩
　　　　多刺時人無故舊之情逐勢利而巳觀其體趣
　　　　實謂幽深非大作者不能探測之
夜中不能寐起坐彈鳴琴薄帷鑑明月清風吹我衿孤
鴻號外野翔鳥鳴北林徘徊将何見憂思獨傷心
二妃遊江濱逍遥順風翔交甫懐環珮婉孌有芬芳猗
靡情歡愛千載不相忘傾城迷下蔡容好結中腸感激
生憂思萱草樹蘭房膏沐為誰施其雨怨朝陽如何金
石交一旦更離傷
嘉樹下成蹊東園桃與李秋風吹飛藿零落從此始繁
華有憔悴堂下生荆杞驅馬捨之去去上西山趾一身
不自保何況戀妻子凝霜被野草嵗暮亦云已
昔日繁華子安陵與龍陽夭夭桃李花灼灼有輝光悦
懌若九春磬折似秋霜流盻發姿媚言笑吐芬芳擕手
等歡愛夙昔同衣裳願為雙飛鳥比翼共翺翔丹青著
明誓永世不相忘
天馬出西北由來從東道春秋非有託富貴焉常保清
露被臯蘭凝霜沾野草朝為媚少年夕暮成醜老自非
王子晉誰能常美好
登髙臨四野北望青山阿松栢翳岡岑飛鳥鳴相過感
慨懐辛酸怨毒常苦多李公悲東門蘇子俠三河求仁
自得仁豈復嘆咨嗟
開秋兆涼氣蟋蟀鳴牀帷感物懐殷憂悄悄令心悲多
言焉所告繁辭将訴誰微風吹羅袂明月曜清暉晨雞
鳴髙樹命駕起旋歸
平生少年時輕薄好絃歌西游咸陽中趙李相經過娛
樂未終極白日忽蹉跎驅馬復來歸反顧望三河黄金
百鎰盡資用常苦多北臨太行道失路将如何
昔聞東陵𤓰近在青門外連畛距阡陌子母相鈎帶五
色曜朝日嘉賓四面會膏火自煎熬多財為患害布衣
可終身寵祿豈足賴
步出上東門北望首陽岑下有采薇士上有嘉樹林良
辰在何許凝霜沾衣襟寒風振山岡𤣥雲起重隂鳴鴈
飛南征鶗鴂發哀音素質游商聲悽愴傷我心
昔年十四五志尚好詩書被褐懐珠玉顔閔相與期開
軒臨四野登髙有所思丘墓蔽山岡萬代同一時千秋
百嵗後榮名安所之乃悟羡門子噭噭今自嗤
徘徊蓬池上還顧望大梁緑水揚洪波曠野奔茫茫走獸
交横馳飛鳥相隨翔是時鶉火中日月正相望朔風厲嚴寒
隂氣下微霜羈旅無儔匹俛仰懐哀傷小人計其功君
子道其常豈惜終憔悴詠言著文章
炎暑惟兹夏三旬將欲移芳樹垂緑葉青雲自逶迤四
時更代謝日月遞差馳徘徊空堂上㣼怛莫我知願覩
卒歡好不見悲别離
灼灼西頽日餘光照我衣迴風吹四壁寒鳥相因依周
周尚銜羽蛩蛩亦念饑如何當路子磬折忘所歸豈為
夸譽名憔悴使心悲寧與燕雀翔不隨黄鵠飛黄鵠游
四海中路将安歸
獨坐空堂上誰可與歡者出門臨永路不見行車馬登
髙望九州悠悠分曠野孤鳥西北飛離獸東南下日暮
思親友晤言用自寫
北里多竒舞濮上有微音輕薄閒游子俯仰乍浮沉捷
徑從狹路僶俛趣荒淫焉為王子喬乘雲翔鄧林獨有
延年術可以慰我心
湛湛長江水上有楓樹林臯蘭被徑路青驪逝駸駸逺
望令人悲春氣感我心三楚多秀士朝雲進荒淫朱華
振芬芳髙蔡相追尋一為黄雀哀涕下誰能禁
　　　張茂先雜詩(即寒/食詩)
　　　　詩評云茂先詩其源出於王粲其體浮豔興
　　　　託多竒巧用文字務其妍冶雖名髙曩代而
　　　　敦亮之士猶恨兒女情多風雲氣少謝康樂
　　　　云張公雖復千篇猶一體爾今置之甲科疑
　　　　弱抑之中品恨少在季孟之間耳
晷度隨天運四時互相承東壁正昏中沍隂寒節升繁
霜降當夕悲風中夜興朱火青無光蘭膏坐自凝重衾
無煖氣挾纊如懐氷伏枕終遥昔寤言莫予應永思慮
崇替慨然獨撫膺
　　　潘安仁在懷縣作(二首即/倦暑詩)
　　　　詩評云安仁詩其源出於仲宣翰林歎其翩
　　　　翩奕奕如翔禽之羽毛衣被之綃縠猶尚淺
　　　　於陸機則機為深矣謝琨云潘詩爛若舒錦
　　　　無處不佳陸文如披沙揀金往往見寳嶸謂
　　　　益壽輕華故以潘為勝翰林篤論故歎陸為
　　　　深余嘗言陸才若海潘才若江
南陸迎修景朱明送末垂初伏啟新節隆暑方赫曦朝
想慶雲興夕遲白日移揮汗辭中宇登城臨清池涼飈
自逺集輕襟隨風吹靈圃輝華果通衢列髙椅𤓰瓞蔓
長苞薑芋紛廣畦稻栽肅芊芊黍苗何離離虚薄乏時
用位微名日卑馳役宰兩邑政績竟無施自我違京輦
四載迄于斯器非廊廟姿屢出固其宜徒懐越鳥志眷
戀相南枝春秋代遷逝四運紛可憙寵辱易不驚戀本
難為思
我來氷未冸時暑忽隆熾感此還期淹歎彼年往駛登
城望郊甸游目厯朝寺小國寡民務終日寂無事白水
過庭激綠槐夾門植信美非吾土祗攪懐歸志眷然顧
鞏洛山川邈離異願言旋舊鄉畏此簡書忌祗奉社稷
守恪居處職位
　　　張景陽雜詩(即苦/雨詩)
　　　　詩評云景陽詩其源出於王粲文體華浄少
　　　　病累有巧構形似之言雄於潘岳靡於太沖
　　　　風流調達實曠代之髙才其辭葱蒨音韻鏗
　　　　鏘使人味之亹亹不絶
黒蜧躍重淵商羊舞野庭飛廉應南箕豐隆迎號屛雲
根臨八極雨足灑四溟霖瀝過二旬散漫亞九齡階下
伏泉湧堂上水衣生洪潦浩方割人懐昏墊情沉液漱
陳根綠葉腐秋莖里無曲突煙路無行輪聲環堵自頽
毁垣閭不隠形尺燼重尋桂紅粒貴瑶瓊君子守固窮
在約不爽貞雖榮田方贈慙為溝壑名取志於陵子比
之黔婁生
　　　陸士衡擬古詩(十二首/)
　　　　詩評云士衡詩其源出於陳思才髙辭贍舉
　　　　體華宻氣少於公幹文劣於仲宣但尚規矩
　　　　不貴綺錯有傷直寄乏竒然其咀嚼英華厭
　　　　飫膏澤故文章之源泉也張歎其大才信矣
　　　　又云古詩其源出於國風陸機所擬十二首
　　　　文温以麗意悲而切驚心動魂幾於一字千金
　　　擬行行重行行
悠悠行邁逺戚戚憂思深此思亦何思思君徽與音音
徽日夜離緬邈若飛沉王鮪懷河岫晨風思北林遊子
𦕈天末還期不可尋驚颷褰反信歸雲難寄音佇立想
萬里沉憂萃我心攬衣有餘帶循形不盈衿去去遺情
累安處撫清琴
　　　擬今日良宴㑹
閑夜命懽友置酒迎風館齊僮梁甫吟秦娥張女彈哀
音繞棟宇遺響入雲漢四坐咸同志羽觴不可算髙談
一何綺蔚若朝霞爛人生無幾何為樂常苦晏譬彼伺
晨鳥揚聲當及旦曷為恒憂苦守此貧與賤
　　　擬迢迢牽牛星
昭昭清漢暉粲粲光天步牽牛西北迴織女東南顧華
容一何冶揮手如振素怨彼河無梁悲此年嵗暮跂彼
無良緣睆焉不得度引領望大川雙涕如霑露
　　　擬涉江採芙蓉
上山采瓊蘂穹谷饒芳蘭采采不盈掬悠悠懐所歡故
鄉一何曠山川阻且難沉思鍾萬里躑躅獨吟歎
　　　擬青青河畔草
靡靡江蘺草熠燿生河側皎皎彼姝女阿那當軒織粲
粲妖容姿灼灼美顔色良人遊不歸偏棲獨隻翼空房
來悲風中夜起歎息
　　　擬明月何皎皎
安寢北堂上明月入我牖照之有餘暉攬之不盈手涼
風繞曲房寒蟬鳴髙栁踟蹰感節物我行永已久遊宦
會無成離思難常守
　　　擬蘭谷生朝陽
嘉樹生朝陽凝霜封其條執心守時信嵗寒終不彫美
人何其曠灼灼在雲霄隆想彌年月長嘯入飛飈引領
望天末譬彼向陽翹
　　　擬青青陵上柏
冉冉髙陵蘋習習隨風翰人生當幾時譬彼濁水瀾戚
戚多滯念置酒宴所懽方駕振飛轡逺遊入長安名都
一何綺城闕鬱盤桓飛閣纓虹帶層臺冒雲冠髙門羅
北闕甲第椒與蘭俠客控絶景都人驂玉軒遨遊放情
願慷慨為誰歡
　　　擬東城一何高
西山何其峻層曲鬱崔嵬零露彌天墜蕙葉憑林衰寒
暑相因襲時逝忽如頽三閭結飛轡大耋嗟落暉曷為
牽世務中心若有違京洛多妖麗玉顔侔瓊㽔閒夜撫
鳴琴惠音清且悲長歌赴促節哀響逐髙徽一唱萬夫
歎再唱梁塵飛思為河曲鳥雙遊澧水湄
　　　擬西北有髙樓
髙樓一何峻迢迢峻而安綺窓出塵冥飛陛躡雲端佳
人撫琴瑟纎手清且閒芳氣隨風結哀響馥若蘭玉容
誰能顧傾城在一彈佇立望日昃躑躅再三歎不怨佇
立久但願歌者歡思駕歸鴻羽比翼雙飛翰
　　　擬庭中有竒樹
歡友蘭時往迢迢匿音徽虞淵引絶景四節逝若飛芳
草久已茂佳人竟不歸躑躅遵林渚惠風入我懐感物
戀所歡采此欲貽誰
　　　擬明月皎夜光
嵗暮涼風發昊天肅明明招摇西北指天漢東南傾朗
月照閒房蟋蟋吟户庭翻翻歸鴈集嘒嘒寒蟬鳴疇昔
同宴友翰飛戾髙冥服美改聲聴居愉遺舊情織女無
機杼大梁不駕楹
　　　劉越石重贈盧諶(即感亂詩越石有書與諶其/辭可見詩評謂其善叙世亂)
　　　　(越石又有扶風歌亦/皆此意今併録之)
　　　　詩評云越石詩其源出於王粲善為悽唳之
　　　　辭自有清拔之氣琨既體良才又離厄運故
　　　　善叙喪亂多感恨之言
握中有懸璧本自荆山璆惟彼太公望昔在渭濱叟鄧
生何感激千里來相求白登幸曲逆鴻門頼留侯重耳
任五賢小白相射鉤茍能隆二伯安問黨與讎中夜撫
枕歎想與數子游吾衰久矣夫何其不夢周誰云聖達
節知命故不憂宣尼悲獲麟西狩涕孔丘功業未及建
夕陽忽西流時哉不我與去乎若雲浮朱實隕勁風繁
英落素秋狹路傾華蓋駭駟摧雙輈何意百鍊剛化為
繞指柔
　　　扶風歌
朝發廣莫門暮宿丹水山左手彎繁弱右手揮龍淵顧
瞻望宫闕俯仰御飛軒據鞍長歎息淚下如流泉繫馬
長松下發鞍髙岳頭烈烈悲風起泠泠澗水流揮手長
相謝哽咽不能言浮雲為我結飛鳥為我旋去家日已
逺安知存與亡慷慨窮林中抱膝獨摧蔵麋鹿游我前
猨猴戲我側資糧既乏盡薇蕨安可食攬轡命徒侣吟
嘯絶巖中君子道微矣夫子故有窮惟昔李愆期寄在
匈奴庭忠信反獲罪漢武不見明我欲竟此曲此曲悲
且長棄置勿重陳重陳令心傷
　　　郭景純遊仙詩(七首/)
　　　　詩評云景純詩憲潘岳文質相輝彪炳可翫
　　　　變中原平淡之體故稱中興第一翰林以為
　　　　詩首遊仙之作辭多慷慨垂𤣥逺之宗
　　　　文選注云遊仙之制文多自叙志狹中區而
　　　　辭無俗累
京華游俠窟山林隠遁棲朱門何足榮未若託蓬萊臨
源挹清波陵岡掇丹荑靈谿可潛盤安事登雲梯漆園
有傲吏萊氏有逸妻進則保龍見退則觸藩羝髙蹈風
塵外長揖謝夷齊
青谿千餘仞中有一道士雲生梁棟間風出窓户裏借
問此何誰云是鬼谷子翹跡企潁陽臨河思洗耳閶闔
西南來潛波渙鱗起靈妃顧我笑粲然啟玉齒蹇修時
不存要之将誰使
翡翠戲蘭苕容色更相鮮綠蘿結髙林䝉籠蓋一山中
有冥寂士静嘯撫清絃放情凌霄外嚼蘂挹林泉赤松
臨上游駕鴻乘紫煙左挹浮邱袖右拍洪崖肩借問蜉
蝣輩寧知龜鶴年
六龍安可頓運流有代謝時變感人思已秋復願夏淮
海變微禽吾生獨不化雖欲騰丹谿雲螭非我駕愧無
魯陽徳迴日向三舍臨川哀年邁撫心獨悲吒
逸翮思拂霄迅足羡逺游清源無増瀾安得運吞舟珪
璋雖特達明月難闇投潛潁怨青陽陵苕哀素秋悲來
惻丹心零淚緣纓流
雜縣寓魯門風煖将為災吞舟涌海底髙浪駕蓬萊神
仙排雲出但見金銀臺陵陽挹丹溜容成揮玉盃姮娥
揚妙音洪崖頷其頥升降隨長煙飄颻戲九垓竒齡邁
五龍千嵗方嬰孩燕昭無靈氣漢武非仙才
晦朔如循環月盈已復魄蓐收清西陸朱羲将由白寒
露拂陵苕女蘿辭松栢蕣榮不終朝蜉蝣豈見夕圓邱
有竒草鍾山出靈液王孫列八珍安期鍊五石長揖當
途人去來山林客
　　　鮑明逺出自薊北門行(即戍/邊詩)
　　　　詩評云明逺詩其源出於張協善製形状物
　　　　寫之辭得景陽之俶詭含茂先之靡漫骨節
　　　　强於謝琨驅汎邁於顔延總四家而擅美跨
　　　　兩代而孤出嗟其才秀人微故取湮於當世
　　　　然貴尚巧似不避危戹頗傷清雅之語故言
　　　　嶮俗者多以附益云
羽檄起邊亭烽火入咸陽徴騎屯廣武分兵救朔方嚴
冬筋竿勁虜陣精且彊天子按劍怒使者遥相望鴈行
緣石徑魚貫度飛梁簫皷流漢思旌甲被胡霜疾風衝
塞起沙礫自飄揚馬毛縮如蝟角弓不可張時危見臣
節世亂識忠良投軀報明主身死為國殤
　　　左太沖詠史詩(八首/)
　　　　詩評云太沖詩其源出於公幹文典以怨頗
　　　　為清切得諷諭之致雖淺野於陸機而深勁
　　　　於潘岳謝康樂嘗言左太沖詩潘安仁詩古
　　　　今獨絶宋子京筆記云太沖詩振衣千仞岡
　　　　濯足萬里流使人飄飄有世表意
弱冠弄柔翰卓犖觀羣書著論凖過秦作賦擬子虚邊
城苦鳴鏑羽檄飛京都雖非甲胄士疇昔覽穰苴長嘯激
清風志若無東吳鈆刀貴一割夢想騁良圖左盻澄江
湘右盻定羌胡功成不受爵長揖歸田廬
鬱鬱澗底松離離山上苖以彼徑寸莖䕃此百尺條世
冑躡髙位英俊沉下僚地勢使之然由來非一朝金張
籍舊業七葉珥漢貂馮公豈不偉白首不見招
吾希段千朩偃息藩魏君吾慕魯仲連談笑却秦軍當
世貴不羈遭難能解紛功成恥受賞髙節卓不羣臨組
不肯􁨊對珪寧肯分連璽燿前庭比之猶浮雲
濟濟京城内赫赫王侯居冠蓋䕃四術朱輪竟長衢朝
集金張館暮宿許史廬南隣擊鍾磬北里吹笙竽寂寂
楊子宅門無卿相輿寥寥空宇内所講在𤣥虚言論凖
宣尼辭賦擬相如悠悠百世後英名擅八區
皓天舒白日靈景耀神州列宅紫宫裏飛宇若雲浮峨
峨髙門内藹藹皆王侯自非攀龍客何為歘來游被褐
出閶闔髙步追許由振衣千仞岡濯足萬里流
荆軻飲燕市酒酣氣益震哀歌和漸離謂若傍無人雖
無壯士節與世亦殊倫髙盻邈四海豪右何足陳貴者
雖自貴視之若埃塵賤者雖自賤重之若千鈞
主父宦不達骨肉還相薄買臣困樵采伉儷不安宅陳
平無産業歸來翳負郭長卿還城都壁立何寥廓四賢
豈不偉遺烈光篇籍當其未遇時憂在填溝壑英雄有
迍邅由來自古昔何世無竒才遺之在草澤
習習籠中鳥舉翮觸四隅落落窮巷士抱影守空廬出
門無通路枳棘塞中塗計策棄不收塊若枯池魚外望
無寸祿内顧無斗儲親戚還相蔑朋友日夜疎蘇秦北
游說李斯西上書俛仰生榮華咄嗟復彫枯飲河期滿
腹貴足不願餘巢林栖一枝可為達士模
　　　顔延年北使洛
　　　　詩評云延年詩其源出於陸機故體裁貴綺
　　　　宻然情論淵深動無虚發一句一字皆致意
　　　　焉又善用事彌見拘束雖乖秀逸故是經綸
　　　　文雅才減若人則陷於困躓矣陽云謝詩如
　　　　芙蓉照水顔詩如錯綵縷金顔深病之
　　　　沈約宋書云延年至洛陽道中作詩一首文
　　　　辭藻麗為謝晦傅亮所賞
改服飭徒旅首路跼險艱振楫發吳洲秣馬陵楚山塗
出梁宋郊道由周鄭間前登陽城路日夕望三川在昔
輟期運經始闊聖賢伊榖絶津濟臺館無尺椽宫陛多
巢穴城闕生雲煙王尤升八表嗟行方暮年隂風振涼
野飛雲瞀窮天臨塗未及引置酒慘無言隠憫徒御悲
威遲良馬煩游役去芳時歸來屢阻諐蓬心既已矣飛
薄殊亦然
　　　孫子荆征西官屬送於陟陽候作(即零/雨詩)
　　　　詩評云子荆零雨之外正長朔風以後雖有
　　　　異札良亦無聞季鷹黄花之唱正叔緑繁之
　　　　章雖不且美文㫖髙麗並得虬龍片甲鳯凰
　　　　一毛事同駮聖宜居中品
晨風飄岐路零雨被秋草傾城逺追送餞我千里道三
命皆有極咄嗟安可保莫大於殤子彭𥅆猶為夭吉凶
如糾纆憂喜相紛擾天地為我鑪萬物一何小達人垂
大觀誡此苦不早乖離即長衢惆悵盈懐抱孰能察其
心鑒之以蒼昊齊契在今朝守之與偕老
　　　王正長雜詩(即朔/風詩)
朔風動秋草邊馬有歸心胡寧久分析靡靡忽至今王
事離我志殊隔遇商參昔往鶬鶊鳴今來蟋蟀吟人情
懐舊鄉客鳥思故林師涓久不奏誰能宣我心
　　　張季鷹雜詩(即黄/花詩)
暮春和氣應白日照園林青條若總翠黄華如散金嘉
卉亮有觀顧此難久躭延頸無良塗頓足託幽深榮與
壯俱去賤與老相尋歡樂不照顔慘愴發謳吟謳吟何
嗟及古人可慰心
　　　潘正叔迎大駕(即緑/蘩詩)
南山鬱岑崟洛川迅且急青松䕃修嶺綠蘩被廣隰朝
日順長塗夕暮無所集歸雲乘幰浮淒風尋帷入道逢
深識士舉手對吾揖世故尚未夷崤函方嶮澁狐狸夾
兩轅豺狼當路立翔鳳嬰籠檻騏驥見維縶俎豆昔常
聞軍旅素未習且少停君駕徐待干戈戢
　　　江文通擬陶徵君(田居/)
　　　　詩評云文通能體物善摹擬筋力於王微成
　　　　就於謝朓
　　　　韓子蒼云淵明田居江淹雜擬詩亦頗似之
　　　　但擬開徑望三益一句為不類
種苗在東臯苗生滿阡陌雖有荷鉏倦濁酒聊自適日
暮巾柴車路闇光已夕歸人望煙火稚子候檐隙問君
亦何為百年㑹有役但願桑麻成蠶月得紡績素心正
如此開徑望三益
　　　擬休上人(怨别/)
　　　　石林詩話云淹擬湯恵休詩日暮碧雲合佳
　　　　人殊未來古今以為佳句
西北秋風至楚客心悠哉日暮碧雲合佳人殊未來露
彩方泛豔月華始徘徊寳書為君掩瑶琴詎能開相思
巫山渚悵望陽雲臺膏鑪絶沉燎綺席生浮埃桂水日
千里因之平生懐
　　　石季倫昭君詞
　　　　樂府題解云石崇奴緑珠自製王昭君歌其
　　　　文悲雅我本漢家子是也
　　　　王明君者本為王昭君以觸文帝諱改之匈
　　　　奴盛請婚於漢元帝以後宫良家子明君配
　　　　焉昔公主嫁烏孫令琵琶馬上作樂以慰其
　　　　道路之思其送明君亦必爾也其造新之曲
　　　　多哀怨之聲故叙之於紙云爾
我本漢家子将適單于庭辭訣未及終前驅已抗旌僕
御涕流離轅馬悲且鳴哀鬱傷五内泣淚霑珠纓行行
日已逺遂造匈奴城延我於穹廬加我閼氏名殊類非
所安雖貴非所榮父子見陵辱對之慙且驚殺身良不
易黙黙以茍生茍生亦何聊積思常憤盈願假飛鴻翼
乘之以遐征飛鴻不我顧佇立以屏營昔為匣中玉今
為糞上英朝華不足歡甘與秋草并傳語後世人逺嫁
難為情
　　　左太沖招隠
　　　　樂府錄云招隠本淮安小山之所作也淮南
　　　　王招俊偉之士著作篇章辭賦以類相從稱
　　　　大小山猶詩有小雅大雅也後人因小山詞
　　　　更為五言若左思杖䇿招隠士最為首出
杖䇿招隠士荒塗横古今巖穴無結搆丘中有鳴琴白
雪停陰岡丹葩曜陽林石泉潄瓊瑶纎鱗或浮沉非必
絲與竹山水有清音何事待嘯歌灌朩自悲吟秋菊兼
餱糧幽蘭間重襟躊躇足力煩聊欲投吾簮
　　　王筠雜曲
　　　　樂府録云此篇叙景不言意而意自彰耳
鳥還夜已逼蟲飛曉尚賒柱月徒留影蘭燈空結花
　　　同前
可憐洛城東芳樹摇春風丹霞迎白日細問帶輕紅
　
　竹莊詩話巻三
欽定四庫全書
　竹莊詩話巻四
　　　六代(下/)
　　　三謝
　　唐子西語錄云三謝詩靈運為勝當就選中寫出
　　熟讀自見其優劣也又云是三人者詩至𤣥暉語
　　益工然蕭散自得之趣亦復少減於此可以觀世
　　變也(子西取靈運惠連𤣥暉詩合六十四篇為三/謝詩今止錄麗澤集詩所選及諸集評論所)
　　(及/者)謝朝華之已披起夕秀於未振學詩者尤當領
　　此陳腐之語固不必涉筆然求去其陳腐不可得
　　而飜為怪怪竒竒不可致詰之語以欺人不獨欺
　　人而且自欺誠學者之大病也詩人首二謝靈運
　　在永嘉因夢惠連遂有池塘生春草之句𤣥暉在
　　宣城因登三山遂有澄江静如練之句二公妙處
　　蓋在於鼻無堊目無膜爾鼻無堊斤將曷運目無
　　膜箆將曷施所謂混然天成天球不琢者歟靈運
　　詩如矜名道不足適巳物可忽清暉能娛人遊子
　　澹忘歸𤣥暉詩如春草秋更緑公子未西歸大江
　　流日夜客心悲未央等語皆得三百五篇之餘韻
　　是以古今以為竒作又曷嘗以難解為工哉東坡
　　跋李端叔詩巻云暫借好詩消永夜毎逢佳處輒
　　叅禪葢端叔作詩用意太過叅禪之語所以警之
　　云
　　　謝靈運登池上樓
　　　　詩評云靈運詩其源出於陳思雜有景陽之
　　　　體故尚巧似而逸蕩過之頗以繁蕪為累嶸
　　　　謂若人學多才薄遇物輒書内無乏思外無
　　　　遺物其繁富宜哉然名章逈句處間起麗曲
　　　　新聲駱驛奔發若青松之披灌朩白玉之映
　　　　泥沙未足貶其高也謝氏家録云康樂毎對
　　　　惠連輒得佳語後在永嘉西堂思詩竟日不
　　　　就寤寐間忽見惠連即得池塘生春草故嘗
　　　　云此語有神非吾語也
　　　　石林詩話云池塘生春草園栁變鳴禽世人
　　　　多不解此語為工葢欲以竒求之爾此語之
　　　　工正在無所意猝然與景相遇備以成章不
　　　　假繩削故非常情之所能到詩家妙處當須
　　　　以此為根本而思苦言艱者往往不悟
潛虬媚幽姿飛鴻響逺音薄霄愧雲浮栖川作淵沉進
徳智所拙退耕力不任徇祿反窮海臥痾對空林衾枕
昧節候褰開暫窺臨傾耳聆波瀾舉目眺嶇􁃔初景革
緒風新陽改故隂池塘生春草園栁變鳴禽祁祁傷豳
歌萋萋感楚吟索居易永久離羣難處心持操豈獨古
無悶徵在今
　　　遊赤石進帆海
首夏猶清和芳草亦未歇水宿淹晨暮隂霞屢興没周
覽倦瀛壖況乃陵窮髮川后時安流天吳静不發揚帆
采石華桂席拾海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝夭伐
　　　石壁精舍還湖中
昏旦變氣候山水含清暉清暉能娛人遊子澹忘歸出
谷日尚早入舟陽已微林壑歛暝色雲霞收夕霏芰荷
迭映蔚蒲稗相因依披拂趨南徑愉悦偃東扉慮澹物
自輕意愜理無違寄言攝生客試用此道推
　　　於南山往北山經湖中瞻眺
朝旦發陽崖景落憩隂峯舍舟眺逈渚停策倚茂松側
逕既窈窕環洲亦玲瓏俛視喬朩杪仰聆大壑淙石横
水分流林宻蹊絶蹤解作竟何感升長皆丰容初篁苞
綠籜新蒲含紫茸海鷗戲春岸天雞弄和風撫化心無
厭覽物春彌重不惜去人逺但恨莫與同孤游非情歎
賞廢理誰通
　　　從斤竹澗越嶺溪行
猿鳴誠知曙谷幽光未顯巖下雲方合花上露猶泫逶
迤傍隈隩迢遞陟陘峴過澗既厲急登棧亦凌緬川渚
屢徑復乗流翫迴轉蘋萍泛沉深菰蒲冒清淺金石挹
飛泉攀林摘葉巻想見山阿人薜蘿若在眼握蘭勤徒
結折麻心莫展情用賞為美事昧竟誰辨觀此遺物慮
一悟得所遣
　　　廬陵王墓下作(追崇侍中/王如故)
曉月發雲陽落日吹朱方含棲泛廣川灑淚眺連崗眷
言懐君子沉痛切中腸道消結憤懣運開申悲涼神期
恒若存徳音初不忘徂謝易永逺松栢森已行延州協
心許楚老惜蘭芳解劍竟何及撫墳徒自傷平生疑若
人通蔽互相妨理感深情慟定非識所將脆促良可哀
夭枉特兼常一隨往化滅安用空名揚舉聲泣已灑長
歎不成章
　　　富春渚
宵濟漁浦潭旦及富春郭定山緬雲霧赤亭無淹薄遡
流觸驚急臨圻阻參錯亮乏伯昏分險過吕梁壑洊至
宜便習兼山貴止託平生協幽期淪躓困微弱久露干
祿請始果逺遊諾宿心漸申寫萬事俱零落懐抱既昭
曠外物徒龍蠖
　　　登江中孤嶼
江南倦厯覽江北曠周旋懐新道轉迥尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想象崑山姿緬邈區中緣始信安
期術得盡養生年
　　　初去郡
彭薛裁知恥貢公未遺榮或可優貪競豈足稱達生伊
予秉微尚拙訥謝浮名廬園當栖巖卑位代躬耕顧已
雖自許心迹猶未并無庸妨周任有疾象長卿畢娶類
尚子薄游似邴生恭承古人意俶裝返柴荆牽絲及元
興解龜在景平負心二十載於今廢將迎理棹遄逺期
遵渚騖修坰遡谿終水涉登嶺始山行野曠沙岸浄天
髙秋月明憩石挹飛泉攀林搴落英戰勝臞者肥止鑒
流歸停即是羲唐化獲我擊壤情
　　　初登石首城
白珪尚可磨斯言易為緇雖抱中孚爻猶勞貝錦詩寸
心若不亮微命察如絲日月垂光景成貸遂兼兹出宿
薄京畿晨裝搏曽颸重經平生别再與朋知辭故山日
已逺風波豈還時迢迢萬里帆茫茫終何之游當羅浮
行息必廬霍期越海凌三山游湘厯九疑欽聖若旦暮
懐賢亦悽其皎皎明發心不為嵗寒欺
　　　田南樹園激流植援
樵隠俱在山由來事不同不同非一事養痾邱園中園
中屏氛雜清曠招逺風卜室倚北阜啟扉面南江激澗
代汲井揷槿當列墉羣朩既羅戸衆山亦當窓靡迤趨
下岫迢遞瞰髙峯寡欲不期勞即事罕人功唯開蔣生
徑永懐求羊蹤賞心不可忘妙善異皆同
　　　擬魏太子鄴中集詩(八首五/言并序)
　　建安末余時在鄴宫朝遊夕讌究歡愉之極天下
　　良辰美景賞心樂事四者難幷今昆弟友朋二三
　　諸彦備盡之矣古來此娛書籍未見何者楚襄王
　　時有宋玉唐景梁孝王時有鄒枚嚴馬遊者美矣
　　而其主不文漢武帝時徐樂諸才備應對之能而
　　雄猜多忌豈獲晤言之適不誣方將庻必賢於今
　　日耳嵗月如流零落將盡撰文懐人感往増愴其
　　辭曰
　　　魏太子
百川赴巨海衆星環北辰照灼爛霄漢遥裔起長津天
地中横潰家皇拯生民區宇既滌蕩羣英必來臻忝此
欽賢性由來當懐仁況值衆君子傾心隆日新論物靡
浮說析理實敷陳羅縷豈闕辭窈窕究天人澄觴滿金
罍連榻設華茵急絃動飛聴清歌拂梁塵莫言相遇易
此歡信可珍
　　　王粲家本秦川貴公子孫遭亂流寓自傷情多
幽厲昔崩亂桓靈今板蕩伊洛既燎煙函崤没無象整
裝辭秦川秣馬赴楚壤沮漳自可美客心非外奬常歎
詩人言式微何由往上宰秦皇靈侯伯咸宗長雲騎亂
漢南宛郢皆掃盪排霧屬盛明披雲對清朗慶泰欲重
疊公子特先賞不謂息肩願一旦值明兩並載遊鄴京
方舟泛河廣綢繆清讌娛寂寥梁棟響既作長夜飲豈
顧乗日養
　　　陳琳袁本初書記之士故叙喪亂事多
皇漢逢屯邅天下遭氛慝董氏淪闗西袁家擁河北單
民易周章窘身就羈勒豈意事乖已永懐戀故國相公
實勤王信能定蝥賊復覩東都輝重見漢朝則餘生幸
已多矧迺值明徳愛客不告疲飲讌遺景刻夜聴極星
闌朝遊窮曛黒哀哇動梁埃急觴盪幽黙且盡一日娛
莫知古來惑
　　　徐幹少無宦情有箕潁之心事故仕世多素辭
伊昔家臨淄提擕弄齊瑟置酒飲膠東淹留憩髙宻此
歡謂可終外物始難畢摇蕩箕濮情窮年迫憂慄末塗
幸休明棲集建薄質已免負薪苦乃游椒蘭室清論事
究萬美話信非一行觴奏悲歌永夜繼白日華屋非蓬
居時髦豈余匹中飲顧昔心悵焉若有失
　　　劉楨卓犖偏人而文最有氣所得頗經竒
貧居晏里閈少小長東平河兖當衝要淪漂薄許京廣
川無逆流招納厠羣英北渡黎陽津南登宛郢城既覽
古今事頗識治亂情歡友相解達敷奏究平生矧荷明
哲顧知深覺命輕朝遊牛羊下暮坐括掲鳴終嵗非一
日傳巵弄新聲辰事既難諧歡願如今幷唯羡肅肅翰
繽紛戾髙冥
　　　應瑒汝潁之士流離世故頗有飄薄之歎
嗷嗷雲中鴈舉翮自委羽永梁弱水湄違寒長沙渚顧
我梁州時緩步集潁許一旦逢世難淪薄恒羈旅天下
昔未定託身早得所官渡厠一卒烏林預艱阻晩節值
衆賢會同庇天宇列坐䕃華榱金樽盈清醑始奏延露
曲繼以闌夕語調笑輒酬答嘲謔非慙沮傾軀無遺慮
在心良已叙
　　　阮瑀管書記之任故有優渥之言
河洲多沙塵風悲黄雲起金羈相馳逐聨翩何窮已慶
雲惠優渥微薄攀多士念昔渤海時南皮戲清沚今復
河曲游鳴葭汎蘭汜躧步陵丹梯並坐侍君子妍談既
愉心哀音信睦耳傾酤係芳醑酌言豈終始自從食苹
來唯見今日美
　　　平原侯植公子不及世事但美遨遊然頗有憂
　　　生之嗟
朝遊登鳳閣日暮集華沼傾柯引弱板攀條摘蕙草徙
倚窮騁望目極盡所討西顧太行山北眺邯鄲道平衢
修且直白楊信裊裊副君命飲讌歡娛寫懐抱良遊匪
晝夜豈云晩與早衆賓悉精妙清辭麗蘭藻哀音下迴
鵠餘哇徹清昊中山不却醉飲徳方覺飽願以黄髮期
養生念將老
　　　謝惠連秋懐
　　　　詩評云小謝才思富健恨其蘭玉夙彫故長
　　　　轡未騁然秋懐擣衣之製雖復靈運銳思亦
　　　　何以加焉又巧為淫麗歌謡風人第一
平生無志意少小嬰憂患如何乗苦心矧復值秋晏皎
皎天月明奕奕河星爛蕭瑟含風蟬寥唳度雲鴈寒商
動清閨孤燈曖幽幔耿介繁慮積展轉長宵半夷險難
預謀倚伏昧前算雖好相如達不同長卿慢頗悅鄭生
偃無取白衣宦未知古人心且從性所翫賓至可命觴
朋來當染翰高臺驟登踐清淺時陵亂頽魄不再圓傾
䂀無兩旦金石終銷毁丹青暫彫煥各勉𤣥髮歡無貽
白首歎因歌遂成賦聊用布親串
　　　擣衣
衡紀無淹度晷運倐如催白露滋園菊秋風落庭槐肅
肅莎雞羽烈烈寒螿啼夕隂結空幕宵月皓中閨美人
戒裳服端餙相招擕簪玉出北房鳴金步南階櫩髙砧
響發楹長杵聲哀微芳起兩䄂輕汗染雙題紈素既已
成君子行未歸裁用笥中刀縫為萬里衣盈篋自余手
幽緘俟君開腰帶准疇昔不知今是非
　　　謝𤣥暉晩登三山還望京邑
　　　　詩評云𤣥暉詩其源出於謝琨微傷細宻頗
　　　　在不倫一章之中自有玉石然竒章秀句往
　　　　往警遒足使叔源失步明逺變色目善發詩
　　　　瑞而未篇詩躓此其意銳而才弱也然至為
　　　　後進士子之所嗟慕
　　　　漁隱叢話云古今詩人以詩名世者或只一句
　　　　如池塘生春草(見/前)則謝康樂也澄江静如練
　　　　則謝宣城也夫豈在多哉
灞涘望長安河陽視京縣白日麗飛甍參差皆可見餘
霞散成綺澄江静如練喧鳥覆春洲雜英滿芳甸去矣
方滯淫懐哉罷歡宴佳期悵何許淚下如流霰有情知
望鄉誰能鬒不變
　　　酬王晉安
梢梢枝早勁塗塗露晚晞南中榮橘柚寧知鴻鴈飛拂
露朝青閣日旰坐彤闈悵望一途阻參差百慮依春草
秋更綠公子未西歸誰能久京邑緇塵染素衣
　　　暫使下都夜發新林至京邑贈西府同僚
大江流日夜客心悲未央徒念闗山近終知返路長秋
河曙耿耿寒渚夜蒼蒼引領見京室宫雉正相望金波
麗鳷鵲玉繩低建章驅車鼎門外思見昭邱陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已髙翔
　　　游東田
戚戚苦無踪擕手共行樂尋雲陟累榭隨山望菌閣逺
樹曖芊芊生煙紛漠漠魚戲新荷動鳥散餘花落不對
芳春酒還望青山郭
　　　之宣城出新林浦向板橋
江路西南永歸流東北鶩天際識歸舟雲中辨江樹旅
思倦摇摇孤游昔已屢既懽懐祿情復協滄洲趣囂塵
自兹隔賞心於此遇雖無𤣥豹姿終隠南山霧
　　　直中書省
紫殿肅隂隂彤庭赫𢎞敞風動萬年枝日華承露掌玲
瓏結綺錢深沈映朱網紅藥當階飜蒼苔依砌上兹言
翔鳳池鳴珮多清響信美非吾室中園思偃仰朋情以
鬱陶春物方駘蕩安得陵風翰聊恣山泉賞
　　　觀朝雨
朔風吹飛雨蕭條江上來既灑百常觀復集九成臺空
濛如薄霧散漫似輕埃平明振衣坐重門猶未開耳目
蹔無擾懐古信悠哉戢翼希驤首乗流畏曝鯉動息無
兼遂岐路多徘徊方同戰勝者去剪北山萊
　　　和徐都曹
宛洛佳遨遊春色滿皇州結軫青郊路迴瞰蒼江流日
華川上動風光草際浮桃李成蹊徑桑榆䕃道周東都
已俶載言歸望綠疇
　　　陶淵明
　　山谷云寧律不諧而不使句弱用字不工而不使
　　語俗此庾開府之所長也然有意於為詩也至於
　　淵明則所謂不煩繩削而自合者雖然巧於斧斤
　　者多疑其拙窘於檢括者輒病其放孔子曰甯武
　　子其智可及也其愚不可及也淵明之拙與放豈
　　可為不知者道哉道人曰如我按指海印發光汝
　　暫舉心塵勞先起說者曰若以法眼觀無俗不真
　　若以世眼觀無真不俗淵明之詩要當與一邱一
　　壑者共之耳
　　東坡云淵明詩質而實綺癯而實腴自曹劉鮑謝
　　李杜諸公皆莫及也
　　龜山語錄云淵明詩所不可及者沖淡深精出於
　　自然若曾用力學然後知淵明詩非著力之所能
　　成
　　韻語陽秋云山谷嘗跋淵明詩巻云血氣方剛時
　　讀此詩如嚼枯朩及綿厯世事知決定無所用智
　　又嘗論云謝康樂庾蘭成之詩鑪錘之功不遺餘
　　力然未能窺彭澤數仞之牆者二子有意於俗人
　　贊毁其功拙淵明直寄焉持是以論淵明詩亦可
　　以知其闗鍵也
　　又論陶潛謝朓詩皆平澹有思致非後來詩人怵
　　心劌目雕琢者所為也大抵欲造平澹當自組麗
　　中來落其華紛然後可造平澹之境如此則陶謝
　　不足進矣今之人作多拙易詩而自以為平澹識
　　者未嘗不絶倒也梅聖俞和晏相詩云因令適性
　　情稍欲到平澹若詞未圓熟刺口劇菱芡言到平
　　澹處甚難也所以贈杜挺之詩有作詩無古今欲
　　造平澹難之句李白云秋水出芙蓉天然去雕餙
　　平澹而到天然處則善矣
　　　飲酒
　　　　張文潛云讀飲酒詩竊愛其文詞而慕其放達
　　　　遯齋閒覽云荆公嘗言淵明詩有竒絶不可及
　　　　之語如結廬在人境至心逺地自偏由詩人
　　　　以來無此句也
　　　　東坡云淵明意不在詩詩以寄其意耳採菊
　　　　東籬下悠然見南山則本自採菊無意望山適
　　　　舉首而見之故悠然忘情趣閑而累逺此未
　　　　可於文字語句間求之今皆作望南山覺一篇
　　　　神氣索然
　　　　韻語陽秋云東坡拈出淵明談理之詩有三一
　　　　曰採菊東籬下悠然見南山二曰笑傲東軒下
　　　　聊復得此生三曰客養千金軀臨化消其寳
　　　　皆以為知道之言葢摛章繪句嘲風弄月雖
　　　　工亦何補若覩道者出語自然超詣非常人
　　　　能蹈其軌轍也
結廬在人境而無車馬喧問君何能爾心逺地自偏採
菊東籬下悠然見南山山氣日夕佳飛鳥相與還此中
有真意欲辯巳忘言
　　　同前
　　　　東坡云靖節以無事為得此生則見役於物
　　　　者非失此生耶
秋菊有佳色裛露掇其英汎此忘憂物逺我遺世情一
觴雖獨進杯盡壺自傾日入羣動息歸鳥趨林鳴嘯傲
東軒下聊復得此生
　　　同前
　　　　東坡云飲酒詩客養千金軀臨化消其寳寳
　　　　不過軀軀化則寳亦亡矣人言靖節不知道
　　　　吾不信也
顔生稱為仁榮公言有道屢空不獲年長饑至于老雖
留身後名一生亦枯槁死去何所知稱心固為好客養
千金軀臨化消其寳裸葬何必惡人當解其表
　　　讀山海經
　　　　詩評云彭澤詩其源出於應璩又恊左思風力
　　　　文體省浄殆無長語篤意真古辭興婉愜毎
　　　　觀其文相為其德世歎其質真至如歡言酌春
　　　　酒日暮天無雲風華清美豈直為田家語邪古
　　　　人隱逸詩人之宗也
孟夏草朩長繞屋樹扶疎衆鳥欣有託吾亦愛吾廬旣
耕亦已種且還讀我書窮巷隔深轍頗迴故人車歡言
酌春酒摘我園中蔬微雨從東來好風與之俱汎覽周
王傳流觀山海圖俛仰終宇宙不樂復何如
　　　擬古
日暮天無雲春風扇微和佳人美清夜達曙酬且歌歌
竟長歎息持此感人多明明雲間月灼灼葉中花豈無
一時好不久當如何
　　　問來使
　　　　西清詩話云淵明意趣真古淡之宗詩家視淵
　　　　明猶孔門視伯夷也其集屢經諸儒手校然有
　　　　問來使二篇世葢未見獨南唐與晁文元家二
　　　　本之詩云云李白感秋詩陶令歸去來田家酒
　　　　應熟其取諸此
爾從山中來早晩發天目我屋南忩下今生幾叢菊薔
薇葉巳抽秋蘭氣當馥歸去來山中山中酒應熟
　　　詠貧士
　　　　蔡寛夫詩話云子厚之貶其憂悲憔悴之歎
　　　　發於詩者詩為酸楚閔巳傷志固君子所不
　　　　免然亦何至是卒以憤死未為達理也樂天
　　　　旣遇閒放浪物外若真能脱屣軒冕者然榮
　　　　辱得失之際銖銖校量而自矜其達毎詩未
　　　　嘗不著此意是豈真能忘之者哉亦力勝之耳
　　　　惟淵明則不然觀其貧士責子與其他所作當憂
　　　　則憂遇喜則喜忽然憂樂兩忘則隨所遇而
　　　　皆適未嘗有擇於其間所謂超世遺物者要當
　　　　如是而後可也觀三人之詩以意逆志人豈難
　　　　見以是論賢不肖之實亦何可欺乎
萬族各有託孤雲獨無依曖曖虚中滅何時見餘暉朝
霞開宿霧衆鳥相與飛遲遲出林翮未夕復來歸量力
守故轍豈不寒與饑知音茍不存已矣何所悲
　　　責子
　　　　山谷云觀淵明此詩想見其人愷悌慈祥戲謔
　　　　可觀也(俗人便謂淵明諸子皆不肖而淵明愁/歎見於詩所謂癡人前不得説夢也)
白髮被兩鬢肌膚不復實雖有五男兒總不好紙筆阿
舒已二八懶惰故無匹阿宣行志學而不愛文術雍端
年十三不識六與七通子垂九齡但覓(宋本/作念)梨與栗天
運茍如此且進杯中物
　　　飲酒
　　　　山谷云淵明此詩乃知阮嗣宗當歛衽何況
　　　　鮑謝諸子耶詩中不見斧斤而磊落清壯惟
　　　　陶能之
衰榮無定在彼此更共之邵生𤓰田中寧似東陵時寒
暑有代謝人道毎如兹達人解其會逝将不復疑忽與
一觴酒日夕歡相持
　　　擬挽詞
　　　　韻語陽秋云不立文字見性成佛之家達磨
　　　　西方來有淵明時未有也觀其擬挽詞形影
　　　　神三篇皆寓意髙達葢第一達磨也
有生必有死早終非命促昨暮同為人今旦在鬼錄魂
氣散何之枯形寄空朩嬌兒索父啼良友撫我哭得失
不復知是非安能覺千秋萬嵗後誰知榮與辱但恨在
世時飲酒不得足
　　形影神序云貴賤賢愚莫不營營以惜生斯甚惑
　　焉故極陳形影之苦言神辯自然以釋之好事君
　　子共取其心焉
　　　形贈影
天城長不没山川無改時草朩得常理霜露榮悴之謂
人最靈智獨復不知兹適見在世中奄去靡歸期奚覺
無一人親識豈相思但餘平生物舉目情悽洏我無騰
化術必爾不復疑願君取吾言得酒莫茍辭
　　　影答形
存生不可言衛生每苦拙誠願游崑華邈然兹道絶與
子相遇來未嘗異悲悦憩䕃若暫乖止日終不别此同
既難常黯爾俱時滅身没名亦盡念之五情熱立善有
遺愛胡可不自竭酒云能消憂方此詎不劣
　　　神釋
大鈞無私力萬物自森著人為三才中豈不以我故與
君雖異物生而相依附結託善惡同安得不相與三皇
大聖人今復在何處彭祖夀永年欲留不得住老少同
一死賢愚無復數日醉或能忘将非促齡具言善常所
欣誰當為汝譽甚念傷吾生正宜委運去縱浪大化中
不善亦不懼應盡便須盡無復獨多慮
　　　下潠田舍穫
　　　　蔡寬夫詩話云秦漢以前字書未備旣多假
　　　　借而音無反切平側皆通用如慶雲卿雲臯
　　　　陶咎繇之類大率如此詩瞻彼日月悠悠我
　　　　思道之云逺曷云能來燕燕于飛下上其音之
　　　　子于歸逺送于南思與來音與南皆以為協聲
　　　　魏晉間此體猶在劉越石握中有白璧本自荆
　　　　山璆惟彼太公望共此渭濱叟潘安仁位同單
　　　　父邑愧無子賤歌豈敢陋微官但恐忝所荷是
　　　　也自齊梁後旣拘以四聲又限以音韻故大率
　　　　以偶儷聲病為工文氣安得不卑弱乎惟陶淵
　　　　明韓退之時時擺脱俗拘忌故栖字與乖字陽
　　　　字與清字皆取其傍韻用葢筆力自足以勝之
　　　　也(陽與清字即韓退之此/日足可惜詩見本門)
貧居依稼穡戮力東林隈不言春作苦常恐負所懐司
田眷有秋寄聲與我諧饑者歡初飽束帶候雞鳴揚擑
越平湖汎隨清壑迴鬱鬱荒山裏猿聲閑且悲哀風愛
静夜林鳥喜晨開曰余作此來三四星火頽姿年逝已
老其事未云乖遥謝荷蓧翁聊得從君栖
　　　歸園田居
　　　　冷齋夜話云東坡嘗云淵明詩初視若散緩
　　　　熟視有竒趣如靄靄逺人村依依墟里煙狗
　　　　吠深巷中雞鳴桑樹顛大率才髙意逺則所
　　　　寓得其妙遂能如此
少無適俗韻性本愛邱山誤落塵網中一去三十年羈
鳥戀舊林池魚思故淵開荒南野際守拙歸園田方宅
十餘畝草屋八九間榆栁䕃後園桃李羅堂前曖曖逺
人村依依墟里煙狗吠深巷中雞鳴桑樹顛戸庭無塵
雜虚室有餘閒久座樊籠裏復得反自然
　
　
　
　
　
　
　竹莊詩話巻四
欽定四庫全書
　竹莊詩話巻五
　　　李太白
　　李陽冰云太白不讀非聖人之書恥為鄭衛之作
　　故其言多似天仙之辭凡所著述言多諷興自三
　　代以來風騷之後馳驅屈宋鞭撻揚馬千載獨步
　　唯公一人故王公趨風列岳結軌羣賢翕習如鳥
　　歸鳳盧黄門云陳拾遺横制頽波天下質文翕然
　　一變至今朝詩體尚有梁陳宫掖之風至公大變
　　掃地併盡今古文集道而不行唯公文章横被六
　　合可謂力敵造化歟
　　山谷云余詳李白詩如黄帝張樂於洞庭之野無
　　首無尾不王故常非墨工槧人所可擬議
　　　蜀道難
　　　　古今詩話云李太白初自蜀到京師賀知章聞
　　　　其名見之請為文出蜀道難示之知章曰公非
　　　　人間人豈太白星精耶於是解金貂換酒醉而
　　　　歸及見烏夜啼曰此詩可以哭鬼神
噫吁戲危乎高哉蜀道之難難於上青天蠶叢及魚鳬
開國何茫然爾來四萬八千嵗不與秦塞通人煙西當
太白有鳥道可以横絶峩眉巔地崩山摧壯士死然後
天梯石棧相鈎連上有六龍回日之髙標下有衡波逆
折之回川黄鶴之飛尚不得過猨猱欲度愁攀援青泥
何盤盤百步九折縈巖巒捫參厯井仰脅息以手撫膺
坐長嘆問君西遊何時還畏塗巉巖不可攀但見悲鳥
號古朩雄飛雌從遶林間又聞子規啼夜月愁空山蜀
道之難難於上青天使人聴此凋朱顔連峯去天不盈
尺枯松倒掛倚絶壁飛湍瀑流争喧豗砯崖轉石萬壑
雷其嶮也若此嗟爾逺道之人胡為乎來哉劍閣峥嶸
而崔嵬一夫當闗萬夫莫開所守或匪親化為狼與豺
朝避猛虎夕避長蛇磨牙吮血殺人如麻錦城雖云樂
不如早還家蜀道之難難於上青天側身西望長咨嗟
　　　烏棲曲
姑蘇臺上烏棲時吳王宫裏醉西施吳歌楚舞歡未畢
青山欲銜半邊日金壺丁丁漏水多起看秋月墜江波
東方漸明奈樂何
　　　烏夜啼
黄雲城邊烏欲棲歸飛啞啞枝上啼機中織錦秦川女
碧紗如煙隔窓語停梭向人問故夫欲說遼西淚如雨
　　　闗山月
　　　　吕氏童䝉訓云如曉月出天山蒼茫雲海間長
　　　　風幾萬里吹度玉門闗及沙墩至梁苑二十五
　　　　長亭大舶夾雙櫓中流鵝鸛鳴之類皆氣葢一
　　　　世學者能熟味之自然不褊淺矣
明月出天山蒼茫雲海間長風幾萬里吹度玉門闗漢
下白登道胡窺青海灣由來征戰地不見有人還戌客
望邊色(一作/巴)思歸多苦顔髙樓當此夜歎息未應閑(一/作)
(還/)
　　　淮陰書懐寄王宋城
沙墩至梁苑二十五長亭大舶夾雙櫓中流鵝鸛鳴雲
山掃空碧川岳涵餘清飛鳬從西來適與佳興幷眷言
王喬舄婉孌故人情復此親懿會而増交道榮沿洄且
不定飄忽悵徂征暝投淮隂宿欣得漂母迎斗酒烹黄
雞一飡感素誠予為楚壯士不是魯諸生有徳必報之
千金恥為輕緬書羈孤意逺寄棹歌聲
　　　襄陽歌
　　　　六一居士云落日欲没峴山西倒著接䍦花
　　　　下迷襄陽小兒齊拍手大家齊唱白銅鞮此
　　　　常言也至於清風明月不用一錢買玉山自倒
　　　　非人推然後見太白之横放所以驚動千古
　　　　者固不在此乎
落日欲没峴山西倒著接䍦花下迷襄陽小兒齊拍手
攔街争唱白銅鞮傍人借問笑何事笑殺山公醉似泥
鸕鷀杓鸚鵡杯百年三萬六千日一日須傾三百杯遥
看漢水鴨頭綠恰似蒲萄初醱醅此江若變作春酒壘
麴便築糟邱臺金鞍駿馬換少妾笑坐金鞍歌落梅車
傍側掛一壺酒鳳笙龍管行相催咸陽市上歎黄犬何
如月下傾金罍君不見晉朝羊公一片石龜頭剝落生
莓苔淚亦不能為之墮心亦不能為之哀清風明月不
用一錢買玉山自倒非人推舒州杓力士鐺李白與爾
同死生襄王雲雨今安在江水東流猿夜聲
　　　望廬山瀑布泉
　　　　苕溪漁隠詩太白望廬山絶句云云東坡美
　　　　之有詩云帝遣銀河一𣲖垂古來唯有謫仙詞
　　　　然余謂太白古詩云海風吹不斷江月照還
　　　　空磊落清壯語簡而意盡優於絶句多矣
日照香爐生紫煙遥㸔瀑布挂前川飛流直下三千尺
疑是銀河落九天
　　　同前
西登香爐峯南見瀑布水挂流三百丈噴壑數十里歘
如飛電來隠若白虹起初驚河漢落半灑雲天裏仰觀
勢轉雄壯哉造化功海風吹不斷江月照還空空中亂
潨射左右洗青壁飛珠散輕霞流沬沸穹石而我遊名
山對之心益閑無論潄瓊液還得洗塵顔且諧宿所好
永願辭人間
　　　長干行
　　　　山谷云太白集中長干行二篇妾髪初覆額真
　　　　太白作也憶妾深閨裏李益尚書作也所謂癡
　　　　妬尚書李十郎者也詞意亦清麗可喜亂之太
　　　　白詩中亦不甚逺大儒曾子固刋定亦不能别
　　　　也太白豪放人中鳳凰麒麟譬如生富貴人雖
　　　　醉夢暝暗啽囈中作無義語終不作寒乞聲耳
妾髮初覆額折花門前劇郎騎竹馬來遶床弄青梅同
居長千里兩小無嫌猜十四為君婦羞顔未嘗開低頭
向暗壁千喚不一迴十五始展眉願同塵與灰常存抱
柱信豈上望夫臺十六君逺行瞿塘灩澦堆五月不可
觸猿鳴天上哀門前舊行跡一一生蒼苔苔深不可掃
落葉秋風早八月蝴蝶黄雙飛西園草感此傷妾心坐
愁紅顔老早晩下三巴預将書報家相迎不道逺直至
長風沙
　　　同前
憶妾深閨裏煙塵不曾識嫁與長千人沙頭候風色五
月南風興思君下巴陵八月西風起想君發揚子去來
悲如何見少别離多湘潭幾日到妾夢越風波昨夜狂
風度吹折江頭樹淼淼暗無邊行人在何處好乗浮雲
驄佳期蘭渚東鴛鴦綠蒲上翡翠錦屛中自憐十五餘
顔色桃花紅那作商人婦愁水復愁風
　　　金陵酒肆留别
　　　　詩眼云山谷言學者苦不見古人用意處但得
　　　　其皮毛所以去之更逺如風吹栁花滿店香若
　　　　人復能為此句亦未是太白至于吳姬壓酒勸
　　　　客嘗壓酒字他人亦難及金陵子弟來相送欲
　　　　行不行各盡觴益不同請君試問東流水别
　　　　意與之誰短長至此乃真太白妙處當潛心
　　　　焉故學者先以識為主禪家所謂正法眼直
　　　　須具此眼目方可入道
風吹栁花滿店香吳姬壓酒勸客嘗金陵子弟來相送
欲行不行各盡觴請君問取東流水别意與之誰短長
　　　逺别離
　　　　樂府錄云李白樂府有逺别離其言深哀而
　　　　思切吳邁江文通之作皆不及也
逺别離古有皇英之二女乃在洞庭之南瀟湘之浦海
水直下萬里深誰人不言此離苦日慘慘兮雲冥冥猩
猩啼煙兮鬼嘯雨我縱言之將何補皇穹竊恐不照余
之忠誠雷憑憑兮欲吼怒堯舜當之亦禪禹君失臣兮
龍為魚權歸臣兮䑕變虎或云堯幽囚舜野死九疑聨
緜皆相似重瞳孤墳竟何是帝子泣兮綠雲間隨風波
兮去無逺慟哭兮逺望見蒼梧之深山蒼梧山崩湘水
絶竹上之淚乃可滅
　　　君馬黄
　　　　樂府題解云君馬黄臣馬蒼二馬同逐君馬
　　　　良終言美人歸以南歸以北駕車馳馬今我
　　　　心傷李白擬遂有君馬黄我馬白馬色雖不
　　　　同人心本無隔其末乃云相知在急難獨好
　　　　亦何益白之能自馳騁不與古人同圏套非
　　　　逺非近此可謂善學詩者歟
君馬黄我馬白馬色雖不同人心本無隔共作遊冶盤
雙行洛陽陌長劍既照曜髙冠何赩赫各有千金裘
俱為五侯客猛虎落䧟穽壯夫時屈厄相知在急難
獨好亦何益
　　　臨江王節士歌
　　　　樂府題解云李白亦有此擬而感激奮勵有
　　　　古忠烈之意云
洞庭白波朩葉稀燕鴻始入吳雲飛吳雲寒燕鴻苦風
號沙宿瀟湘浦節士感秋淚如雨白日當天心照之可
以事明主壯士憤雄風生安得倚天劍跨海斬長鯨
　　　杜子美(上/)
　　山谷云子美詩妙處乃在無意於文夫無意而意
　　已至非廣之以風雅頌深之以離騷九歌安能咀
　　嚼其味閴然入其門耶彼喜穿鑿者棄其大㫖取
　　其發興於所遇林泉人物草朩蟲魚以為物物皆
　　有所託如世間商度隠語老則子美之詩委地矣
　　秦少游云蘇武李陵之詩長於髙妙曹植劉公幹
　　之詩長於豪逸陶潛阮籍之詩長於沖澹謝靈運
　　鮑照之詩長於峻潔徐陵庾信之詩長於藻麗子
　　美者窮髙妙之格極豪益之氣包沖澹之趣兼峻
　　潔之姿備藻麗之態而諸家所作不及焉
　　王荆公云李白歌詩豪放飄逸人固莫及然具格
　　止於此而已不知變也至於甫則悲懽窮泰發斂
　　抑揚疾徐縱横無施不可故其詩有平淡簡易者
　　有綺麗精確者有麗重威武若三軍之帥者有奮
　　迅馳驟若泛駕之馬者有淡泊閑静若山谷隠士
　　者有風流藴藉若貴介公子者蓋其詩緒宻而思
　　深觀者茍不能臻其閫奥未易識其妙處
　　唐子西語錄云六經之後便有司馬遷三百五篇
　　之後便有杜子美六經不可學亦不須學故作文
　　當學司馬遷作詩當學杜子美二書亦須常讀所
　　謂不可一日無此君也
　　苕溪漁隠云近時學詩者率宗江西然殊不知江
　　西本亦學少陵者也故陳無已曰豫章之學博矣
　　而法於少陵故其詩近之今少陵之詩後生少年
　　不復過目抑亦失江西之意乎江西平日語學者
　　為詩㫖趣亦獨宗少陵一人而已余為是說蓋欲
　　學詩者師少陵友江西則兩得之矣
　　　奉贈韋左丞丈(二十二韻/)
　　　　詩眼云山谷言文章必謹布置毎見後學多告
　　　　以原道命意曲折後予心此槩考古人法度如
　　　　贈韋見素詩云紈袴不餓死儒冠多誤身此一
　　　　篇立意故使人靜聽而具陳之自甫昔少年日
　　　　早充觀國賔致君堯舜上再使風俗淳皆儒冠
　　　　事業也自此意竟蕭條至蹭蹬無縱鱗言誤身
　　　　如此也則意舉而文備故巳有是詩矣然必言
　　　　其所以見韋者於是有厚愧真知之句所以真
　　　　知者謂傳誦其詩也然宰相職在薦賢不當徒
　　　　愛人而巳士故不能無望故曰竊效貢公喜難
　　　　甘原憲貧果不能薦賢則去之可也故曰焉能
　　　　心怏怏秪是走踆踆又將入海而去秦也然其
　　　　去也必有遲遲不忍之意故曰尚憐終南山回
　　　　首清渭濱則所知不可以不别故曰常擬報一
　　　　飯況懐辭大臣夫如此是可以相忘於江湖之
　　　　外雖見素亦不得而見矣故曰白鷗波浩蕩萬
　　　　里誰能馴終焉此詩前賢録為壓巻葢布置最
　　　　得正體如官府甲第門堂房室各有定處不可
　　　　亂也韓文公原道於書之堯典如此其它皆謂
　　　　之變體可也
　　　　又云詩有一篇命意有句中命意如老杜上韋
　　　　見素詩布置如此是一篇命意也至其道遲遲
　　　　不忍去之意則曰尚憐終南山回首清渭濵其
　　　　道欲與見素别則曰常擬報一飯況懐辭大臣
　　　　此句中命意也葢如此然後頓挫髙雅
紈袴不餓死儒冠多誤身丈人試静聴賤子請具陳甫
昔少年日早充觀國賓讀書破萬巻下筆如有神賦料
楊雄敵詩㸔子建親李邕求識面王翰願卜隣自謂頗
挺出立登要路津致君堯舜上再使風俗淳此意竟蕭
條行歌非隠淪騎驢三十載旅食京華春朝扣富兒門
暮随肥馬塵殘盃與冷炙到處潛悲辛主上頃見徴歘
然欲求伸青冥却垂趐蹭蹬無縱鱗甚愧丈人厚甚知
丈人真每於百寮上猥誦佳句新竊效貢公喜難甘原
憲貧焉能心怏怏秪是走踆踆今欲東入海即將西去
秦尚憐終南山回首清渭濱常擬報一飯況懐辭大臣
白鷗没浩蕩萬里誰能馴
　　　發秦州(乾元三年自秦州赴/同谷縣紀行十二首)
　　　　少陵詩縱目云云紀行詩發秦州至鳯凰臺發
　　　　同谷縣至成都府合二十四首皆以紀行為先
　　　　後無復差舛昔韓子蒼常論此詩筆力變化當
　　　　與太史公諸贊方駕學者宜常諷誦之
我衰更懶拙生事不自謀無食問樂土無衣思南州漢
源十月交天氣如涼秋草朩未黄落況聞山水幽栗亭
名更佳下有良田疇充腸多薯蕷崖宻亦易求宻竹復
冬笋清池可方舟雖傷旅寓逺庶遂平生遊此邦俯要
衝實恐人事稠應接非本性登臨未銷憂谿谷無異石
塞田始徴收豈復慰老夫惘然難久留日色隠孤戌烏
啼滿城頭中宵驅車去飲馬寒塘流磊落星月髙蒼茫
雲霧浮大哉乾坤内吾道長悠悠
　　　赤谷
天寒霜雪繁遊子有所之豈但嵗月暮重來未有期晨
發赤谷亭險艱方自兹亂石無改轍我車已載脂山深
苦多風落日童稚饑悄然村墟迥烟火何由追貧病轉
零落故鄉不可思常恐死道路永為髙人嗤
　　　鐵堂峽
山風吹遊子縹緲乗險絶硤形蔵堂隍壁色立積鐵徑
摩穹蒼蟠石與厚地裂修纎無垠竹嵌空太始雪威遲
哀壑底徒旅慘不悅水寒長氷横我馬骨正折生涯抵
弧矢盜賊殊未滅飄蓬踰三年迴首肝肺熱
　　　鹽井
鹵中草朩白青者官鹽煙官作既有程煮鹽煙在川汲
井嵗榾榾出車日連連自公斗三百轉致斛六千君子
慎止足小人苦喧闐我何良嘆嗟物理固自然
　　　寒硤
行邁日悄悄山谷勢多端雲門轉絶岸積阻霾天寒寒
硤不可度我實衣裳單況當仲冬交泝沿增波瀾野人
尋烟語行子旁水餐此生免荷殳未敢辭路難
　　　法鏡寺
身危適他州勉强終勞苦神傷山行深愁破崖寺古嬋
娟碧蘚浄蕭摵寒籜聚回回山根水冉冉松上雨洩雲
蒙清晨初日翳復吐朱甍半光炯户牖燦可數拄䇿忘
前期出蘿已亭午冥冥子規呌微徑不復取
　　　青陽峽
塞外苦厭山南行道彌惡岡巒相經亘雲水氣參錯林
迥硤角來天窄壁面削磎西五里石奮怒向我落仰㸔
日車側俯恐坤軸弱魑魅嘯有風霜霰浩漠漠昨憶踰
隴坂髙秋視吳岳東笑蓮花卑北知崆峒薄超然侔壯
觀已謂殷寥廓突兀猶趂人及兹嘆冥寞
　　　龍門鎮
細泉兼輕氷沮洳棧道濕不辭辛苦行迫此短景急石
門雲雪隘古鎮峯巒集旌竿暮慘澹風水白刃澁胡為
屯成臯防虞此何及嗟爾逺戍人山寒夜中泣
　　　石龕
熊羆咆我東虎豹號我西我後鬼長嘯我前狨又啼天
寒昏無日山逺道路迷驅車石龕下仲冬見虹霓伐竹
者誰子悲歌上雲梯為官采美箭五嵗供梁齊苦云直
簳盡無以充提擕奈何漁陽騎颯颯驚蒸黎
　　　積草嶺
連峯積長隂白日遞隠見颼颼林響交慘慘石狀變山
分積草嶺路異明水縣旅泊吾道窮衰年嵗時倦卜居
尚百里休駕役諸彦邑有佳主人情如已會面來書語
絶妙逺客驚深眷食蕨不願餘茅茨眼中見
　　　泥功山
朝行青泥上暮在青泥中泥濘非一時版築勞人功不
畏道路永反將汩没同白馬為鐵驪小兒成老翁哀猿
透却墜死鹿力所窮寄語北來人後來莫匆匆
　　　鳯凰臺
亭亭鳳凰臺北對西康州西伯今寂寞鳳聲亦悠悠山
峻路絶蹤石林氣髙浮安得萬丈梯為君上上頭恐有
無母鶵饑寒日啾啾我能剖心血飲啄慰孤愁心以當
竹實炯然無外求血以當醴泉豈徒比清流所重王者
瑞敢辭微命休坐㸔綵翮長舉意八極周自天銜瑞圖
飛下十二樓圖以奉至尊鳳以垂鴻猷再光中興業一
洗蒼生憂深衷正為此羣盜何淹留
　　　發同谷縣
賢有不黔突聖有不暖席況我饑愚人焉能尙安宅始
來兹山中休駕喜地僻奈何迫物累一嵗四行役忡忡
去絶境杳杳更逺適停驂龍潭雲迴首虎崖石臨岐别
數子握手淚再滴交情無舊深窮老多慘慽平生嬾拙
意偶值棲遁跡去住與願違仰慙林間翮
　　　木皮嶺
首路栗亭西尚想鳳凰村季冬擕童稚辛苦赴蜀門南
登朩皮嶺艱險不易論汗流被我體祁寒為之暄逺岫
争輔佐千巖自崩奔始知五岳外别有他山尊仰干塞
天明俯入裂厚坤再聞虎豹鬭屢跼風水昏髙有廢閣
道摧折如斷轅下有冬青林石上走長根西崖特秀發
煥若靈芝繁潤聚金碧氣清無沙土㾗憶觀崑崙圖目
繫𤣥圃存對此欲何適黙傷垂老魂
　　　白沙渡
畏途隨長江渡口下絶岸差池上舟楫杳窕入雲漢天
寒荒野外日暮中流半我馬向北嘶山猿飲相喚水清
石礧礧沙白灘漫漫迥然洗愁卒多病一疎散髙壁抵
嶔崟洪濤越凌亂臨風獨回首攬轡復三歎
　　　水㑹渡
山行有常程中夜尚未安微月没已久崖傾路何難大
江動我前洶若溟渤寛篙師暗理楫謌笑輕波瀾霜濃
朩石滑風急手足寒入舟已千憂陟巘仍萬盤迴眺積
水外始知衆星乾逺遊令人瘦衰病慙加餐
　　　飛仙閣
土門山行窄微徑緣秋豪棧雲闌千峻梯石結構牢萬
壑欹疎林積隂帶奔濤寒日外淡泊長風中怒號歇鞍
在地底始覺所厯髙往來雜坐臥人馬同疲勞浮生有
定分饑飽豈可逃歎息謂妻子我何隨汝曹
　　　五盤
五盤雖云險山色佳有餘仰凌棧道細俯映江朩疎地
僻無網罟水清反多魚好鳥不妄飛野人半巢居喜見
淳朴俗坦然心神舒東郊尚格鬭巨猾何時除故鄉有
弟妹流落隨邱墟成都萬事好豈若歸吾廬
　　　龍門閣
清江下龍門絶壁無尺土長風駕髙浪浩浩自太古危
途中縈盤仰望垂線縷滑石欹誰鑿浮梁裊相拄目眩
隕雜花頭風吹過雨百年不敢料一墜那得取飽聞經
瞿塘足見渡大庾終身厯艱險恐懼從此數
　　　石櫃閣
　　　　唐子西語云秦中紀行詩如江間饒竒石未為
　　　　極勝至暝色帶逺客則不可及已
季冬日已長山晩半天赤蜀道多草花江間饒竒石石
櫃曾波上臨虚蕩髙壁清暉回羣鷗暝色帶逺客羈栖
負幽意感歎向絶跡信甘孱懦嬰不獨凍餒逼優游謝
康樂放波陶彭澤吾衰未自由謝爾性所適
　　　拮栢渡
青冥寒江渡架竹為長橋竿濕烟漠漠江水風蕭蕭連
笮動嫋娜征衣颯飄颻急流鴇鷁散絶岸黿鼉驕西轅
自兹異東逝不可要髙通荆門路濶會滄海潮孤光隠
顧盻遊子悵寂寥無以洗心胷前登但山椒
　　　劍門
惟天有設險劍閣天下壯連山抱西南石角皆北向兩
崖崇墉倚刻畫城郭狀一夫怒臨關百萬未可傍珠玉
走中原岷峨氣悽愴三皇五帝前雞犬各相放後王尚
柔逺職貢道已喪至今英雄人髙視見霸王幷吞與割
據極力不相讓吾將罪真宰意欲鏟疊嶂恐此復偶然
臨風黙惆悵
　　　鹿頭山
鹿頭何亭亭是日慰饑渇連山西南斷俯見千里豁游
子出京華劍門不可越及兹阻險盡始喜原野濶殊方
昔三分霸氣曾間發天下今一家雲端失雙闕悠然想
揚馬斷起名硉兀有文令人傷何處埋爾骨紆餘脂膏
地慘澹豪俠窟杖鉞非老臣宣風豈専達冀公柱石姿
論道邦國活斯人亦何幸公鎮踰嵗月
　　　成都府
翳翳桑榆日照我征衣裳我行山川異忽在天一方但
逢新人民未卜見故鄉大江東流去遊子去日長曾城
填華屋季冬樹朩蒼喧然名都會吹簫間笙簧信美無
與適側身望川梁鳥雀夜各歸中原杳茫茫初月出不
髙衆星尚争光自古有羇旅我何苦哀傷
　　　病柏
　　　　石林詩話云病栢病橘枯椶枯柟皆當時事病
　　　　栢當為明皇作與杜鵑行意同枯椶皆民力之
　　　　殘困其篇中自言矣枯柟云猶含棟梁具無復
　　　　雲霄志當為房次律之徒作惟病橘始言惜哉
　　　　結實小酸澁如棠梨未以比荔枝勞民疑若指
　　　　佞倖之不得志者自漢魏以來詩人用意深逺
　　　　不失古風惟此為然不但語之工也
有栢生崇岡童童狀車(一作/青)葢偃蹙龍虎姿生當風雲
㑹神明依正直故老多再拜豈知千年根中路顔色壊
出非不得地蟠據亦髙大嵗寒忽無憑日夜柯葉改丹
鳯領九雛哀鳴翔其外䲭鴞志意滿養子穿穴内客從
何鄉來佇立久吁怪静求𤣥精理浩蕩難倚頼
　　　病橘
羣(一作/枳)橘少生意雖多亦奚為惜哉結實小酸澁如棠
梨剖之盡蠧蟲彩掇爽其宜紛然不適口豈只存其皮
蕭蕭半死葉未忍别故枝𤣥冬霜雪積況乃迴風吹嘗
聞蓬萊殿羅列瀟湘姿此物嵗不稔玉食失(一作/少)光輝
㓂盜尚憑陵當君減膳時汝病是天意吾諗(一作/愁)罪有
司憶昔南海使奔騰獻荔枝百馬死山谷到今耆舊悲
　　　枯椶
蜀門多椶櫚髙者十八九其皮割剝甚雖衆亦易朽徒
布如雲葉青青嵗寒後交横集斧斤凋喪先蒲栁傷時
苦軍乏一物官盡取嗟爾江漢人生成復何有有同枯
椶朩使我沉歎久死者即已休生者何自守啾啾黄雀
啄側見寒蓬走念爾形影乾摧殘没藜莠
　　　枯柟
楩柟枯峥嶸鄉黨皆莫記不知幾百嵗慘慘無生意上
枝摩皇天下根盤厚地巨圍雷霆坼萬孔螻蟻萃凍雨
落流膠(漁隠叢話云楚辭使凍雨兮灑塵注/云江東呼夏月暴雨為凍雨音東)衡風奪佳
氣白鵠遂不來天雞為愁思猶含棟梁具無復霄漢志
良工古昔少識者出涕淚種榆水中央成長何容易截
承金露盤裊裊不自畏
　　　李潮八分小篆歌
　　　　漁隠叢話云此詩叙書之顛末可謂詳盡後
　　　　人筆力豈能到此而嶧山碑棗朩傳刻之語
　　　　尤為人所取信
倉頡鳥跡既茫昧字體變化如浮雲陳倉石皷又已訛
大小二篆生八分秦有李斯漢蔡邕中間作者寂不聞
嶧山之碑野火焚棗朩傳刻肥失真苦縣光和尚骨立
書貴瘦硬方通神惜哉李蔡不復得吾甥李潮下筆親
尚書韓擇朩騎曹蔡有鄰開元以來數八分潮也掩有
二子成三人況潮小篆逼秦相快劍長㦸森相向八分
一字直百金蛟龍盤拏肉屈强吳郡張顛誇草書草書
非古空雄壯豈如吾甥不流宕丞相中郎丈人行巴東
逢李潮逾月求我歌我今衰老才力薄潮乎潮乎奈汝
何
　　　秋日䕫府詠懐奉寄鄭監(審/)李賓客(之/芳)一百韻
　　　　石林詩話云長篇最難晉魏以前無過十韻者
　　　　葢嘗使人以意道志初不以叙事傾側為工至
　　　　詠懐北征(見/後)諸篇窮極筆力如太史公紀此
　　　　古今絶唱
　　　　蔡寛夫詩話云子美詩善叙事故號詩史其
　　　　律詩多至百韻本末貫穿如一詞前此蓋未有
　　　　元稹云子美鋪陳終始排比聲韻大或千言
　　　　次猶數百詞氣豪邁而風調清深屬對律切
　　　　而脱棄凡近
　　　　山谷云好作竒語自是文章一病但當以理為
　　　　主理得而詞順自然出羣拔萃觀子美到䕫
　　　　州後詩不煩繩削而自合矣
絶塞烏蠻北孤城白帝邉飄零仍百里消渇已三年雄
劍鳴開匣羣書滿繫船亂離心不展衰謝日蕭然筋力
妻孥問菁華歳月遷登臨多物色陶冶賴詩篇峽束滄
江起巖排石樹圓拂雲霾楚氣潮海蹴吳天煮井為鹽
速燒畬度地偏有時驚叠嶂何處覔平川鸂鶒雙雙舞
獼猴壘壘懸碧羅長似帶錦石小如錢春草何曾歇寒
花亦可憐獵人吹戍火野店引山泉喚起搔頭急扶行
幾屐穿兩京猶薄産四海絶隨肩幕府初交辟郎官幸
備員𤓰時猶旅寓萍泛苦夤緣藥餌虚狼藉秋風灑静
便開襟驅瘴癘明目掃雲烟髙宴諸侯禮佳人上客前
哀筝傷老大華屋豔神仙南内開元曲常時弟子傳法
歌聲變轉滿坐涕潺湲弔影䕫州僻回腸杜曲煎即今
龍廏水莫帶犬戎羶耿賈扶王室蕭曹供御筵乗威滅
蜂蠆戮力効鷹鸇舊物森猶在凶徒惡未悛國須行戰
伐人憶止戈鋋奴僕何知禮恩榮錯與權胡星一彗孛
黔首遂拘攣哀痛絲綸切煩苛法令蠲業成陳始王兆
喜出于畋宫禁經綸宻台階翊戴全熊羆載吕望鴻鴈
美周宣側聴中興主長吟不世賢音徽一柱數道理下
牢千鄭李光時論文章並我先隂何尚清省沈宋歘聨
翩律比崑崙竹音知燥濕絃風流俱善價愜當久忘筌
置驛常如此登龍蓋有焉雖云隔禮數不敢墜周旋髙
視收人表虚心味道𤣥馬來皆汗血鶴唳必青田羽翼
商山起蓬萊漢閣連管寧紗帽浄江令錦袍鮮東郡時
題壁南湖日扣舷逺遊凌絶境佳句染華牋每欲孤飛
去徒為百慮牽生涯已寥落國步尚迍邅衾枕成蕪没
池塘作棄捐别離憂怛怛伏臘涕漣漣露菊班豐鎬秋
蔬影澗瀍共誰論昔事幾處有新阡富貴空回首喧争
懶著鞭兵戈塵漠漠江漢月娟娟局促㸔秋鷰蕭疎聴
脫蟬雕蟲蒙記憶烹鯉問沉緜卜羡君平杖偷存子敬
氊囊虚把釵釧金盡拆花鈿甘子隂涼葉茅齋八九椽
陣圖沙北岸市暨瀼西巔羇絆心嘗折棲遲病即痊紫
收岷嶺芓白種陸家蓮色好梨勝頰穰多栗過拳勅厨
唯一味求飽或三鱣兒去㸔魚笱人來坐馬韉縳柴門
窄窄通竹溜涓涓塹抵公畦稜村依野廟壖缺籬将棘
拒倒石賴藤纏借問頻朝謁何如穏晝眠誰云行不逮
自覺坐能堅霧雨銀章澁馨香粉署妍紫鸞無近逺黄
雀任翩翾困學違從衆明公各勉旃聲華夾宸極早晩
到星躔懇諫留匡鼎諸儒引服䖍不逢輸鯁直會是正
陶甄宵旰憂虞軫黎元疾苦騈雲臺終日畫青簡為誰
編行路難何有招尋興已専由來具飛檝暫擬控鳴弦
身許雙峯寺門求七祖禪落帆追宿昔衣褐向真詮安
石名髙晉昭王客赴燕途中非阮籍查上似張騫披拂
雲寧在淹留景不延風期終破浪水怪莫飛涎他日辭
神女傷春怯杜鵑淡交隨聚散澤國遶迴旋本自依迦
葉何曾籍偓佺鑪峯生轉盻橘井尚髙褰東走窮歸鶴
南征盡跕鳶晩聞多妙教卒踐塞前愆顧凱丹青列頭
陁琬琰鐫衆香深黯黯幾地肅芊芊勇猛為心極清羸
任體孱金箆空刮眼鏡象未離銓
　　　自京赴奉先縣詠懷五百字
杜陵有布衣老大意轉拙許身一何愚竊比稷與契居
然成濩落白首甘契闊蓋棺事則已此志常覬豁窮年
憂黎元歎息腸内熱取笑同學翁浩歌彌激烈非無江
海志蕭灑送日月生逢堯舜君不忍便永訣當今廊廟
具構厦豈云缺葵藿傾太陽物性固莫奪顧惟螻螘輩
但自求其穴胡為慕大鯨輒擬偃溟渤以兹悟生理獨
恥事干謁兀兀遂至今忍為塵埃沒終媿巢與由未能
易其節沉飲聊自適放歌破愁絶歳暮百草零疾風髙
岡裂天衢陰崢嶸客子中夜發霜嚴衣帶斷指直不得
結凌晨過驪山御榻在嵽嵲蚩尤塞寒空蹴蹋崖谷滑
瑶池氣鬱律羽林相摩戞君臣留歡娛樂動殷樛嶱賜
浴皆長纓與宴非短褐彤庭所分帛本自寒女出鞭撻
其夫家聚歛貢城闕聖人筐篚恩實欲邦國活臣如忽
至理君豈棄此物多士盈朝廷仁者宜戰慄況聞内金
盤盡在衛霍室中堂舞神仙煙霧散玉質煖客貂鼠裘
悲管逐清瑟勸客駞蹄羮霜橙壓香橘朱門酒肉臭路
有凍死骨榮枯咫尺異惆悵難再述北轅就涇渭官渡
又改轍羣水從西下極目髙崪几疑是崆峒來恐觸天
柱折河梁幸未坼枝撑聲窸窣行旅相攀援川廣不可
越老妻寄異縣十口隔風雪誰能久不顧庶往共饑渇
入門聞號咷幼子饑巳卒吾寧舍一哀里巷亦嗚咽所
媿為人父無食致夭折豈知秋未登貧窶有倉卒生常
免租稅名不𨽻征伐撫迹猶酸辛平人固騷屑黙思失
業徒因念逺戍卒憂端齊終南澒洞不可掇
　
　
　
　
　
　
　
　
　
　
　
　
　竹莊詩話巻五
欽定四庫全書
　竹莊詩話巻六
　　　杜子美(下/)
　　　十二月一日
　　　　詩眼云古人律詩亦是一片文章語或似無倫
　　　　次而意若貫珠十二月一日詩云今朝臘月春
　　　　意動雲安縣前江可憐此詩立意念歳月之遷
　　　　易感異郷之飄泊其曰一聲何處送書鴈百丈
　　　　誰家上水船則羇愁旅思皆在目前未將梅蘂
　　　　驚愁眼要取楸花媚逺天梅望春而花楸將夏
　　　　而繁乃言滯留之勢當自冬過春始終見梅楸
　　　　則百花之開落皆在其中矣以此益念故國思
　　　　朝廷故曰光明起草人所羨肺病幾時朝日邊
　　　　聞官軍收河北詩云劍外忽傳收薊北初聞涕
　　　　淚滿衣裳夫人感極則悲悲定而後喜忽聞大
　　　　盜之平喜唐室復見太平顧視妻子知免流離
　　　　故曰却看妻子愁何在其喜之至也不知手之
　　　　舞之足之蹈之故曰漫展詩書喜欲狂從此有
　　　　樂生之心故曰白日放歌須縱酒於是率中原
　　　　流寓之人同歸以青春和暖之時節歸故曰青
　　　　春作伴好還鄉言其道塗則曰欲從巴峽穿巫
　　　　峽言其所歸則曰便下襄陽向洛陽此葢曲盡
　　　　一時之意愜當衆人之情通暢而有條理如辨
　　　　士之語言也游子詩六巴蜀愁誰語吳門興杳
　　　　然巴蜀既無可語言故欲逺之吳㑹九江春草
　　　　外則想像將來吳門之景物三峽暮帆前則去
　　　　路先涉三峽之風波厭就成都卜休為吏部眠
　　　　君平之卜所以養生畢卓之酒所以忘憂今皆
　　　　不能如意則犯三峽之險適九江之逺豈得巳
　　　　也哉夫奔走萬里無所税駕傷人世險隘不能
　　　　容巳故曰蓬萊如可到衰白問羣仙終焉題桃
　　　　樹詩云小徑升堂舊不斜五株桃樹亦從遮此
　　　　詩意在第一句舊堂小徑從來不斜又五桃遮
　　　　掩之巳若圖畫矣中間四句皆舊日方天下太
　　　　平家給食足有桃實則餽貧人故曰髙秋總餽
　　　　貧人實和氣應期而至人意閒而樂之故曰來
　　　　歳還舒滿樹花家家有忠厚之風處處有魯恭
　　　　之化故曰窓戸毎宜通乳鷰兒童莫信打慈鵶
　　　　及題此詩時所向皆寡妻羣盜何暇如此故曰
　　　　非今日乃往年天下車書正一家時也然所謂
　　　　意若貫珠今人不求意思闗紐但以相似語言
　　　　為貫穿以停穏筆畫為端直豈不淺近也哉
今朝臘月春意動雲安縣前江可憐一聲何處送書鴈
百丈誰家上水船未將梅蘂驚愁眼更取楸花媚逺天
明光起草人所羡肺病幾時朝日邊
　　　聞官軍收河南河北
劍外忽傳收薊北初聞涕淚滿衣裳却看妻子愁何在
漫巻詩書喜欲狂白日放歌須縱酒青春作伴好還鄉
即從巴峽穿巫峽便下襄陽向洛陽
　　　遊子
巴蜀愁誰語吳門興杳然九江春草外三峽暮帆前厭
就成都卜休為吏部眠蓬萊如可到衰白問羣仙
　　　題桃樹
小徑升堂舊不斜五株桃樹亦從遮髙秋總餽貧人實
來歳還舒滿樹花簾户毎宜通乳燕兒童莫信打慈鵶
寡妻羣盜非今日天下車書正一家
　　　哀江頭
　　　　蘇子由云大雅緜九章誦太王遷豳建都邑營
　　　　宫室而巳至其八章迺曰肆不殄厥愠亦不隕
　　　　厥問始及昆夷之怒上何也至其九章迺曰虞
　　　　芮質厥成文王蹶厥生予曰有疏附予曰有先
　　　　後予曰有奔奏予曰有禦侮事不接文不屬如
　　　　連川斷嶺雖相去絶逺而氣象聯絡觀者知其
　　　　脈理之為一也葢附離不以鑿枘此最為文之
　　　　髙致耳老杜陷賊時有哀江頭詩予愛其詞氣
　　　　如百金戰馬注坡驀澗如履平地得詩人之遺
　　　　法如白樂天詩詞甚工然拙於紀事寸步不遺
　　　　猶恐失之此所以望老杜之藩垣而不及也
少陵野老呑聲哭春日潛行曲江曲江頭宫殿鎖千門
細栁新蒲為誰綠憶昔霓旌下南苑苑中萬物生顔色
昭陽殿裏第一人同輦隨君侍君側輦前才人帶弓箭
白馬嚼齧黄金勒翻身向天仰射雲一箭正墜雙飛翼
明眸皓齒今何在血汙遊魂歸不得清渭東流劍閣深
去住彼此無消息人生有情淚沾臆江水江花豈終極
黄昏胡騎塵滿城欲往城南忘南北
　　　兵車行
　　　　蔡寛夫詩話云齊梁以來文士喜為樂府辭然
　　　　沿襲之久往往失其命題本意烏將八九子但
　　　　詠烏雉朝飛但詠雉難鳴髙樹顛但詠雞大抵
　　　　類此而甚有併其題失之者如相府蓮訛為想
　　　　夫憐如楊婆兒訛為楊叛兒之類是也葢辭人
　　　　例多事語言不復詳研考雖李白亦不免此惟
　　　　老杜兵車行悲青坂無家别(見/前)等數篇皆因事
　　　　自出已意立題略不更蹈前人陳迹真豪傑也
車轔轔馬蕭蕭行人弓箭各在腰爺娘妻子走相送塵
埃不見咸陽橋牽衣頓足攔道哭哭聲直上千雲霄道
旁過者問行人行人但云㸃行頻或從十五北防河便
至四十西營田去時里正與裹頭歸來頭白還戍邊邊
庭流血成海水武皇開邊意未已君不見漢家山東二
百州千村萬落生荆杞縱有健婦把鋤犁禾生隴畝無
東西況復秦兵耐苦戰被驅不異犬與雞長者雖有問
役夫敢伸恨且如今年冬未休闗西卒縣官急索租租
稅從何出信知生男惡反是生女好生女猶是嫁比鄰
生男埋没隨百草君不見青海頭古來白骨無人收新
鬼煩寃舊鬼哭天隂雨濕聲啾啾
　　　悲青坂
我軍青坂在東門天寒飲馬太白窟黄頭奚兒日尚西
數騎彎弓敢馳突山雪河冰野蕭瑟青是烽煙白人骨
焉得附書與我軍忍待明年莫倉卒
　　　後出塞
　　　　許彦周詩話云詩有力量如弓之斗力其未挽
　　　　時不知其難也及其挽之力不及處分寸不可
　　　　强若出塞曲落日照大旗馬鳴風蕭蕭悲笳數
　　　　聲動壯士慘不驕又八哀詩汝陽讓太子眉宇
　　　　真天人虬髯似太宗色映塞外春(見/後)此等力
　　　　量不容它人到
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
　　　八哀詩
　　傷時盜賊未息興起王公李公歎舊懐賢終于張
　　相國八公前後存没遂不詮次焉
　　　　少陵詩總目云八哀詩古風中最為大筆崔徳
　　　　符嘗論斯文可以表裏雅頌中古作者莫及也
　　　贈司空王公思禮
司空出東夷童稚刷勁翮追隨燕薊兒穎銳物不隔服
事哥舒翰意無流沙磧未甚拔行間犬戎大充斥短小
精捍姿屹然强冦敵貫穿百萬衆出入由咫尺馬鞍懸
將首甲外控鳴鏑洗劍青海水刻銘天山石九曲非外
蕃其王轉深壁飛兔不近駕鷙鳥資逺擊曉達兵家流
飽聞春秋癖胷襟日沉静肅肅自有適潼闗初潰散萬
乗猶辟易偏禆無所施元帥見手格太子入朔方至尊
狩梁益胡馬纏伊落中原氣甚逆肅宗登寶位塞望勢
敦迫公時徒歩至請罪將厚責際會清河公間道傳玉
冊天王拜跪畢讜議果氷釋翠華巻飛雪熊虎亘阡陌
屯兵鳳凰山帳殿涇渭闢金城賊咽喉詔鎮雄所搤禁
暴靖無雙爽氣春浙瀝巷有從公歌野多青青麥及夫
哭廟後復領太原役恐懼祿位髙悵望王土窄不得見
清時嗚呼就窀穸永繫五湖舟悲甚田横客千秋汾晉
間事與雲水白昔觀文苑傳豈述廉藺績嗟嗟鄧大夫
士卒終倒㦸
　　　故司徒李公光弼
司馬天寶末北收晉陽甲胡騎攻吾城愁寂意不愜人
安若泰山薊北斷右脅朔方氣乃蘇黎首見帝業二宫
泣四郊九廟起頽壓未散河陽卒思明偽臣妾復自碣
石來火焚乾坤獵髙視笑祿山公又大獻捷異王冊崇
勲小敵信所怯擁兵鎮河汴千里初妥帖青繩紛營營
風雨秋一葉内省未入朝死淚終映睫大屋去髙棟長
城掃遺堞平生白羽扇零落蛟龍匣雅望與英姿惻愴
槐里接三軍晦光彩烈士痛稠叠直筆在史臣將來洗
箱篋吾思哭孤冢南紀阻歸楫扶顛永蕭條未濟失利
涉疲薾竟何人灑涕巴東峽
　　　贈左僕射鄭國公嚴公武
鄭公瑚璉器華岳金天晶昔在童子日已聞老成名嶷
然大賢後復見秀骨清開口取將相小心事友生閱書
百氏盡落筆四座驚厯職匪父任嫉邪常力争漢儀尚
整肅胡騎忽縱横飛傳自河隴逢人問公卿不知萬乗
出雪涕風悲鳴受詞劍閣道謁帝蕭闗城寂寞雲臺仗
飄颻沙塞旌江山少使者笳皷凝皇情壯士血相視忠
臣氣不平宻論正觀體揮發岐陽征感激動四極聨翩
收二京西郊牛酒再原廟丹青明匡汲俄寵辱衛霍竟哀
榮四登會府地三掌華陽兵京兆空栁色尚書無履聲
羣烏自朝夕白馬休横行諸葛蜀人愛文翁儒化成公
來雪山重公去雪山輕記室得何遜韜鈐延子荆四郊
失壁壘虚館開逢迎堂上指圖畫軍中吹玉笙豈無成
都酒憂國只細傾時觀錦水釣問俗終相幷意待犬戎
滅人蔵紅粟盈以兹報主願庶或禆世程烱烱一心在
沉沉二䜿嬰顔回竟短折賈誼徒忠貞飛旐出江漢孤
舟轉荆衡虚無馬融笛帳望龍驤塋空餘老賓客身上
媿簪纓
　　　贈太子太師汝陽郡王璡
汝陽讓太子眉宇真天人虬髯似太宗色映塞外春往
者開元中主恩視遇頻出入獨非時禮異見羣臣愛其
謹潔極倍此骨肉親從容聴朝後或在風雪晨忽思格
猛獸苑囿騰清塵羽旗動若一萬馬肅駪駪詔王來射
鴈拜命已挺身箭出飛鞚内上又回翠麟翻然紫塞翮
下拂明月輪從人雖獲多天笑不為新王每中一物手
自與金銀袖中諫獵書扣馬久上陳竟無銜橜虞聖聰
矧多仁官免供給費水有在藻鱗匪唯帝老大皆是王
中勤晩年務置醴門引申白賓道大容無能永懐侍芳
茵好學尚真烈義形必霑巾揮翰綺綉揚篇什若有神
川廣不可泝墓久狐兔隣宛彼漢中郡文雅見天倫何
以開我悲泛舟俱逺津温温昔風味少壯已書紳舊遊
易磨滅衰謝多酸辛
　　　贈秘書監江夏李公邕
長嘯宇宙間髙才日陵替古人不可見前輩復誰繼憶
昔李公存詞林有根柢聲華當健筆灑落富清製風流
散金石追琢山岳銳情窮造化理學貫天人際于謁走
其門碑版照四裔各滿深望還森然起凡例蕭蕭白楊
路洞徹寶珠惠龍宫塔廟湧浩刼浮雲衛宗儒俎豆事
故吏去思計眄睞已皆虚跋踄曽不泥向來映當時豈
獨勸後世豐屋珊瑚鈎麒麟織成罽紫騮隨劍几義取
無虚嵗分宅脫驂間感激懐未濟衆歸賙給美擺落多
蔵穢獨步四十年風聴九臯唳嗚呼江夏姿竟掩宣尼
袂往者武后朝引用多寵嬖否臧太常議面折二張勢
衰俗凜生風排蕩秋旻霽忠貞負寃根宫闕深旒綴放
逐早聨翩低垂困炎厲日斜鵩鳥入魂斷蒼梧帝榮枯
走不暇星駕無安稅幾分漢庭竹夙擁文侯篲終悲洛
陽獄事近小臣斃禍階初負謗易力何深嚌伊昔臨淄
亭酒酣託末契重叙東都别朝隂改軒砌論文到崔蘇
指盡流水逝近伏盈川雄未甘特進麗是非張相國相
扼一危脆争名豈古然闗揵歘不閉例及吾家詩曠懐
掃氛翳慷慨嗣真作咨嗟玉山桂鍾律儼髙懸鯤鯨噴
迢遰坡陁青州血蕪没汶陽瘞哀贈竟蕭條恩波延掲
厲子孫存如綫舊客舟凝滯君臣尚論兵將帥接燕薊
朗詠六公篇憂來豁䝉蔽
　　　故秘書少監武功蘇公源明
武功少也孤徒步客徐兖讀書東岳中十載考墳典時
下萊蕪郭忍饑浮雲巘負米晚為身每食臉必泫夜字
照爇薪垢衣生碧蘚庶以勤苦志報兹劬勞願學蔚醇
儒姿文包舊史善灑落辭幽人歸來潛京輦射策君東
堂宗匠集精選制可題未乾乙科已大闡文章日自負
掾吏亦累踐晨趨閶闔内足踏宿昔趼一麾出守還黄
屋朔風巻不暇陪八駿虜庭悲所遣平生滿樽酒斷
此朋知展憂憤病二秋有恨石可轉肅宗復社
稷得無逆順辨范曄顧其兒李斯憶黄犬秘書茂松
色載從祠壇墠前後百巻文枕籍皆禁臠篆刻揚雄
流溟漲本末淺青熒芙蓉劍犀兕豈獨剸反為後輩
褻予實苦懐緬煌煌齋房芝事絶萬手搴垂之俟來者
正始徴勸勉不要懸黄金胡為投亂贙結交三十載吾
與誰遊衍滎陽復冥漠罪罟已横罥嗚呼子逝日始泰
則終蹇長安米萬錢凋喪盡餘喘戰伐何當解歸帆阻
清沔尚纏漳水疾永負蒿里餞
　　　故著作郎貶台州司户滎陽鄭公䖍
鶢鶋至魯門不識鍾鼓響孔翠望赤霄愁思雕籠養滎
陽冠衆儒早聞名公賞地崇士大夫況乃氣清爽天然
生知姿學立游夏上神農或闕漏黄石愧師長藥纂西
極名兵流指諸掌貫穿無遺恨薈蕞何技癢圭臬星經
奥蟲篆丹青廣子雲窺未遍方朔諧太枉神翰顧不一
體變鍾兼兩文傳天下口大字猶在牓昔獻書畫圖新
詩亦俱往滄洲動玉陛寡鶴誤一響三絶自御題四方
尤所仰嗜酒益疎放彈琴視天壤形骸實土朩親近惟
几杖未曽寄官曹突兀倚書幌晩就芸香閣風塵昏坱
莽反覆歸聖朝㸃染無滌蕩老䝉台州掾泛泛浙江槳
履穿四明雪饑拾楢溪橡空聞紫芝歌不見杏壇丈天
長眺東南秋色餘魍魎别離慘至今斑白徒懐曩春深
秦山秀葉墜清渭朗劇談王侯門野稅林下鞅操紙終
夕酣時物集遐想詞場竟疎濶平昔濫吹奬百年見存
没牢落吾安放蕭條阮咸在出處同世網他日訪江樓
含凄述飄蕩
　　　故右僕射相國張公九齡
相國生南紀金璞無留礦仙鶴下人間獨立霜毛整矯
然江海思復與雲路永寂寞想土階未遑等箕潁上君
白玉堂倚君金華省碣石嵗峥嶸天地日蛙黽退食吟
大庭何心記榛梗骨驚畏曩哲鬒變負人境雖䝉換蟬
冠右地恧多幸敢忘二疏歸痛迫蘇耽井紫綬映暮年
荆州謝所領庾公興不淺黄霸鎮每静賓客引調同諷
詠在務屛詩罷地有餘篇終語清省一陽發隂管淑氣
含公鼎乃知君子心用才文章境散帙起翠螭倚薄巫
廬並綺麗𤣥暉擁牋誄任昉騁自我一家則未缺隻字
警千秋滄海南名繫朱鳥影歸老守故林戀闕悄延頸
波濤良史筆蕪絶大庾嶺向時禮數隔制作難上請再
讀徐孺碑猶思理煙艇
　　　冬日洛城北謁𤣥元皇帝廟
　　　　珊瑚鈎詩話云陳無已先生語予曰今人愛
　　　　杜甫詩一句之内至切取數字以髣像之非
　　　　善學者學詩之要在乎立格命意用字而巳
　　　　予曰如何等是曰冬日謁𤣥元皇帝廟詩叙
　　　　述功德反復外意事該而理長閬中歌辭致峭
　　　　麗語脈新竒句清而體好兹非立格之妙乎
　　　　江漢詩言乾坤之大腐儒無所寄其身縛雞
　　　　行言雞蟲行失不如兩忘而寓於道兹非命
　　　　意之深乎贈蔡希魯詩云身輕一鳥過力在
　　　　一過字徐步詩云花蘂上蜂鬚功在一上字
　　　　兹非用字之精乎學者體其格髙其意練其
　　　　字則自然有合矣何必規規然髣像之乎
配極𤣥都閟憑髙禁禦長宗祧嚴具禮掌節鎮非常碧
瓦初寒外金莖一氣旁山河扶繡户日月近雕梁仙李
盤根大猗蘭奕葉光世家遺舊史道徳付今王畫手㸔
前輩吳生逺擅場森羅移地軸妙絶動宫牆五聖聨龍
衮千官列鴈行冕旒俱秀發旌斾盡飛揚翠栢深留景
紅梨逈得霜風筝吹玉桂露井凍銀床身退卑周室經
傳拱漢皇谷神如不死養拙更何鄉
　　　閬山歌
閬州城東靈山白閬州城北玉臺碧松浮欲盡不盡雲
山動將崩已崩石那知根無鬼神會已覺氣與嵩華敵
中原格鬭且未歸應結茅齋看青壁
　　　閬水歌
嘉陵江色何所似石黛碧玉相因依正憐日破浪花出
更復春從沙際歸巴童蕩漿欹側過水雞銜魚來去飛
閬中勝事可腸斷閬州城南天下稀
　　　江漢
江漢思歸客乾坤一腐儒片雲天共逺永夜月同孤落
日心猶壯秋風病欲蘇古來存老馬不必取長途
　　　縛雞行
小奴縛雞向市賣雞被縛急相喧争家中厭雞食蟲蟻
不知雞賣還遭烹蟲雞於人何厚薄吾叱奴人解其縛
雞蟲得失無了時注目寒江倚山閣
　　　登岳陽樓
　　　　唐子西語錄云過岳陽樓觀子美詩不過四十
　　　　字耳氣象宏放涵蓄深逺殆與洞庭争雄所謂
　　　　富哉言乎者太白退之輩率為大篇極其筆力
　　　　終不逮也杜詩雖小而大餘詩雖大而小
　　　　西清詩話云洞庭天下壯觀自昔騷人墨客題
　　　　之者衆矣如水涵天影濶山拔地形髙四顧疑
　　　　無地中流忽有山鳥飛應畏墮帆逺却如閒皆
　　　　見稱於世未若孟浩然氣蒸雲夢澤波撼岳陽
　　　　城則洞庭空曠無際氣象雄壯如在目前至子
　　　　美詩則又不然吳楚東南坼乾坤日夜浮不
　　　　知少陵胷中呑幾雲夢也
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬闗山北憑軒涕泗流
　　　野人送朱櫻
　　　　詩眼云櫻桃詩云云(前四/句)此詩如禪家所謂信
　　　　手拈來頭頭是道者直書目前所見平易委曲
　　　　得人心所同然但它人難難不能發爾至於云
　　　　云(後四/句)其感興皆出於自然故終篇遒徤
西蜀櫻桃也自紅野人相贈滿筠籠數回細寫愁仍破
萬顆勻圓訝許同憶昨賜霑門下省退朝擎出大明宫
金盤玉筯無消息此日嘗新任轉蓬
　　　秋雨歎
　　　　苕溪漁隠云秋雨歎三篇一二篇尤感慨
雨中百草皆爛死堦下決明顔色鮮著葉滿枝翠羽蓋
開花無數黄金錢涼風蕭蕭吹汝急恐汝後時難獨立
堂上書生空白頭臨風三嗅馨香泣
　　　春望
　　　　迂叟詩話云牂羊墳首三星在罶言不可久古
　　　　人為詩貴於意在言外使人思而得之故言之
　　　　者無罪聞之者足以戒也近世詩人惟杜子美
　　　　最得詩人之體如山河在明無餘物矣草朩深
　　　　明無人矣花鳥平時可娛之物見之而泣聞之
　　　　而恐則時可知矣他皆類此不可徧舉
國破山河在城春草朩深感時花濺淚恨别鳥驚心烽
火連三月家書抵萬金白頭搔更短渾欲不勝簪
　　　壯遊
　　　　䂬溪詩話云書史蓄胷中而氣味入於冠裾山
　　　　川厯目前而英靈助於文字太史公南遊北涉
　　　　信非徒然觀老杜壯遊云東下姑蘇臺至西歸
　　　　到咸陽其豪氣逸韻可以想見序太白集者稱
　　　　其隱岷山居襄漢南遊江淮觀雲夢去之齊魯
　　　　之吳之梁北抵趙魏燕晉西徙邠岐金陵上
　　　　潯陽流夜郎泛洞庭上巫峽白自序亦自偶
　　　　乘舟一日千里或遇勝景終年不移其恣横
　　　　採覽非其狂也使二公穏坐中書何以垂不
　　　　朽如此哉燕公助於江山鄭綮謂相府非灞
　　　　橋那得詩思非虛語也
往昔十四五出遊翰墨場斯文崔魏徒以我似班揚七
齡思即壯開口詠鳳皇九齡書大字有作成一囊性豪
業嗜酒嫉惡懐剛腸脫略小時輩結交皆老蒼飲酣嗜
八極俗物都茫茫東下姑蘇臺已具浮海航到今有遺
恨不得窮扶桑王謝風流逺闔廬邱墓荒劍池石壁仄
長洲芰荷香嵯峨閶門北清廟映迴塘每趨吳太伯撫
事淚浪浪枕戈憶勾踐渡浙想秦皇蒸魚聞匕首除道
哂要章越女天下白鏡湖五月涼剡溪藴秀異欲罷不
能忘歸帆拂天姥中嵗貢舊鄉氣劘屈賈壘目短曹劉
牆忤下考工第獨辭京尹堂放蕩齊趙間裘馬頗清狂
春歌叢臺下冬獵青邱旁呼鷹皂櫪林逐獸雲雪岡射
飛曾縱鞚引臂落􁩂鶬蘇俟據鞍喜忽如擕葛疆快意
八九年西歸到咸陽許與必詞伯賞遊實賢王曳裙置
醴地奏賦入明光天子廢食召羣公會軒裳脫身無所
愛痛飲信行蔵黒貂不免敝班鬢兀稱觴杜曲晩耆舊
四郊多白楊坐深鄉黨敬日覺死生忙朱門任傾奪赤
族迭罹殃國馬竭粟豆官雞輸稻梁舉隅見煩費引古
惜興亡河朔風塵起岷山行幸長兩宫各警蹕萬里遥
相望崆峒殺氣黒少海旌旗黄禹功亦命子涿鹿親戎
行翠葉擁吳岳螭虎噉豺狼爪牙一不中驕兵更陸梁
大軍載草草凋瘵滿膏盲備員竊補衮憂憤心飛揚上
感九廟焚下憫萬民瘡斯時伏青蒲廷諍守御床君辱
敢愛死赫怒幸無傷聖哲體仁恕宇縣復小康哭廟灰
燼中鼻酸朝未央小臣議論絶老病家殊方鬱鬱苦不
展羽翮困低昂秋風動哀壑碧蕙捐微芳之推避賞從
漁父濯滄浪榮華敵勲業嵗暮有嚴霜吾觀鴟夷子才
格出尋常羣兇逆未定側佇英後翔
　　　玉華宫
　　　　容齋隨筆云張文潛暮年在宛邱何大圭方弱
　　　　冠住謁之凡三日見其吟哦此詩不絶口大圭
　　　　請其故曰此章乃風雅鼓吹未易為子言大圭
　　　　曰先生所賦何必減此曰平生極力模寫僅有
　　　　一篇稍似之然未可同日語遂誦其離黄州詩
　　　　偶同此韻曰扁舟發孤城揮手謝送者山回地
　　　　勢巻天豁江面瀉中流望赤壁石脚挿天下昏
　　　　昏煙霧嶺厯厯渙樵舍居夷實三載鄰里通
　　　　假借别之豈無情老淚為一洒篙工起鳴鼓
　　　　輕櫓健於馬聊為過江宿寂寂樊山夜此其
　　　　音響節奏固似之矣讀之可黙喻也
溪迴松風長蒼鼠竄古瓦不知何王殿遺構絶壁下陰
房鬼火青壞道哀湍瀉萬籟真笙竽秋色正瀟灑美人
為黄土況乃粉黛假當時侍金輿故物獨石馬憂來藉
草坐浩歌淚盈把冉冉征途間誰是長年者
　　　嚴鄭公宅詠竹
　　　　王洙詩注云此詩公之措意極為深逺以意
　　　　逆志觀者當自知之
綠竹半含籜新梢纔出牆色侵書帙晩陰過酒樽涼雨
洗娟娟静風吹細細香但令無翦伐㑹見拂雲長
　　　孤鴈
　　　　師先生詩注云鮑當孤鴈詩云更無聲接續
　　　　空有影相隨孤則孤矣豈若子美有飲啄念羣
　　　　之語孤之中乃有不孤之意而誰憐一片影相
　　　　失萬重雲又有不盡之意乎
孤鴈不飲啄飛鳴聲念羣誰憐一片影相失萬重雲望
盡似猶見哀多如更聞野鵶無意緒鳴噪自紛紛
　　　絶句謾興九首
　　　　張文潛云以聲律作詩其末流也而自唐至今
　　　　詩人謹守之獨魯直一掃古今出胷臆破棄聲
　　　　律作五七言如金石未作鐘磬聲和渾然有律
　　　　吕外意近來作詩者頗有此體然自吾魯直始
　　　　也苕溪漁隱曰古詩不拘聲律自唐至今詩人
　　　　皆然初不待破棄聲律詩破棄聲律老杜自有
　　　　此體如絶句漫興黄河江畔獨步尋花䕫州歌
　　　　春水生皆不拘聲律渾然成章新竒可愛
眼見客愁愁不醒無賴春色到江亭即遣花開深造次
便覺鶯語太丁寧
手種桃李非無主野老牆低還是家恰似春風相欺得
夜來吹折幾枝花
孰知茅齋絶低小江上鷰子故來頻銜泥㸃汙琴書内
更接飛蟲把著人
二月已破三月來漸老逢春能幾回莫思身外無窮事
且盡生前有限盃
腸斷春江欲盡頭杖藜徐步立芳洲顛狂栁絮隨風去
輕薄桃花逐水流
懶慢無堪不出村呼兒自在掩柴門蒼苔濁酒林中静
碧水春風野外昏
糝逕楊花鋪白氊㸃溪荷葉叠青錢筍根稚子無人見
沙上鳬雛旁母眠
舍西柔桑葉可拈江上細麥復纎纎人生幾何春已夏
不放香醪如宻甜
隔户楊栁弱嫋嫋恰似十五兒女腰誰謂朝來不作意
狂風挽斷數長條
　　　黄河(二首/)
黄河北岸海西軍搥鼓鳴鐘天下聞鐵馬長鳴不知數
羌人髙鼻動成羣
黄河西岸是吾蜀欲須供給家無粟願驅衆庶戴君王
混一車書棄金玉
　　　江畔獨步尋花(七絶句/)
　　　　禁臠云古詩有醇釅之氣江畔獨步尋花七
　　　　絶句云云
江上被花惱不徹無處告訴只顛狂走覓南鄰愛酒伴
經旬出飲獨空牀
稠花亂蘂畏江濱行步欹危實怕春詩酒尚堪驅使在
未須料理白頭人
江深竹静兩三家多事紅花映白花報答春光知有處
應須美酒送生涯
東望少城花滿煙百花髙樓更可憐誰能載酒開金盞
喚起佳人舞繡筵
黄師塔前江水東春光懶困倚微風桃花一簇開無主
可愛深紅愛淺紅
黄四娘家花滿蹊千朶萬朶壓枝低留連戲蝶時時舞
自在矯鸎恰恰啼
不是愛花即欲死只恐花盡老相催繁枝容易紛紛落
嫩葉商量細細開
　　　䕫州歌(十絶句/)
中巴之東巴東山江水開闢流其間白帝髙為三峽鎮
䕫州險過百牢闗
白帝䕫州各異城蜀江楚峽混殊名英雄割據非天意
霸王幷呑在物情
羣雄競起問前朝王者無外見今朝比訝漁陽結怨恨
元聴舜日舊簫韶
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江北江南春冬花背飛鶴子遺瓊蘂
相趂鳬雛入蔣牙
東屯稻畦一百頃北有澗水通青苗晴浴狎鷗分處處
雨隨神女下朝朝
蜀麻吳鹽自古通萬斛之舟行若風長年三老長謌裏
白晝攤錢髙浪中
憶昔咸陽都市合山水之圖張賣時巫峽曾經寶屛見
楚宫猶對碧峯疑
閬風𤣥圃與蓬壺中有髙堂天下無借問䕫州壓何處
峽門江腹擁城隅
武侯祠堂不可忘中有松栢參天長干戈滿地客愁破
雲日如火炎天涼
　　　春水生(二絶句/)
二月六夜春水生門前小灘渾欲平鸕鷀鸂鶒莫漫喜
吾與汝曹俱眼明
一夜水髙二尺强數日不可更禁當南市津頭有船賣
無錢即買繫籬傍
　
　
　
　
　
　
　
　竹莊詩話巻六
欽定四庫全書
　竹莊詩話巻七
　　韓退之上
　　　秋懐詩(十一/首)
　　　　樊汝霖云秋懐詩十一首文選體也唐人最重
　　　　文選學公以六經之文為諸儒倡文選弗論也
　　　　而公詩如自許連城價傍砌看紅藥眼穿長訝
　　　　雙魚斷之句皆取諸文選此詩亦徃徃有其體
窻前兩好樹衆葉光薿薿秋風一披拂策策鳴不巳微
燈照空床夜半偏入耳秋憂無端來感歎成坐起天明
視顔色與故不相似羲和驅日月(一作/白日)疾急不可恃浮
生雖多途(雖或/作每)趨死惟一軌胡為浪自苦得酒且歡喜
白露下百草蕭蘭共雕悴青青四牆下巳復生滿地寒
蟬暫寂寞蟋蟀鳴自恣運行無窮期禀受氣苦異適時各
得所松柏不必貴
彼時何卒卒我志何曼曼犀首空好飲廉頗尚能飰學
堂日無事驅馬適所願茫茫出門路欲去聊自勸歸還
閲書史文字浩千萬塵迹竟誰尋賤嗜非貴獻丈夫意
有在女子乃多怨
秋氣日惻惻秋空日凌凌上無枝上蜩下無盤中蠅豈
不感時節耳目去所憎清曉巻書坐南山見高稜其下
澄湫水有蛟寒可罾惜哉不得往豈謂吾無能
離離掛空悲戚戚抱虛警露泫秋樹高蟲弔寒夜永歛
退就新懦趨營悼前猛歸愚識夷途汲古得脩綆名浮
猶有恥味薄真自幸庶幾遺悔尤即此是幽屏(露泫一/作露滴)
今晨不成起端坐盡日景蟲鳴室幽幽月吐窻同同喪
懐若迷方浮念劇含梗塵埃慵伺候文字浪馳騁尚須
勉其頑王事有朝請
秋夜不可晨秋日苦易暗我無汲汲志何以有此憾寒
雞空在棲缺月煩屢瞰有琴具徽絃再鼓聽愈淡古聲
久埋滅無由見真濫低心逐時趣苦勉祗能暫有如乗
風船一縱不可纜不如覻文字丹鈆事㸃勘豈必求嬴
餘所要石與甔
巻巻落地葉隨風走前軒鳴聲若有意顛倒相追奔空
堂黄昏暮我坐黙不言童子自外至吹燈當我前問我
我不應饋我我不餐退坐西壁下讀詩(一作/書)盡數篇作
者非今士相去時巳千其言有感激使我復悽酸顧謂
汝童子置書且安眠丈夫屬有念事業無窮年
霜風侵梧桐衆葉著樹乾空堦一片下琤若摧琅玕謂
是夜氣滅望舒霣其團青㝠無依倚飛轍危難安驚起
出戸視倚楹久汍瀾憂愁費晷景日月如跳丸迷復不
計逺為君駐塵鞍
暮暗來客去羣囂各收聲悠悠偃宵寂舋舋抱秋明世
累忽進慮外憂遂侵誠强懐張不滿弱念缺易(一作/巳)盈
詰屈避語穽㝠茫觸心兵敗虞千金棄得比寸草榮知
恥足為勇晏然誰汝令
鮮鮮霜中菊既晩何用好揚揚弄芳蝶爾生還不早運
窮兩值遇婉孌死相保西風蟄龍蛇衆木日凋槁由來
命分爾泯滅豈足道
　　　贈(一有/别字)元十八協律(六首/)
知識久去眼吾行其既逺瞢瞢莫訾省(一作/毁)黙黙但寢
飯子兮何為者冠珮立憲憲何氏之從學蘭蕙巳滿畹
於何翫其光以至嵗向晩時治(一作/治惟)尚和同無俟於謇
謇或師絶學賢不以藝自輓子兮獨如何能自媚婉娩
(一作/婉)金石出聲音宫室發關楗何人識章甫而知駿蹄踠
惜乎吾無居不得留息偃臨當背面時裁詩示綣繾
英英桂林伯實維文武特逺勞從事賢來弔逐臣色南
裔多山海道里屢紆直風波無程期所憂動不測子往
誠艱難(一作/險)我去未窮極臨别且無言有淚不可拭
吾友柳子厚其人藝且賢吾未識子時巳覽贈子篇
寤寐想風彩於今已三年不意流竄路旬日同食眠
所聞昔巳多所得今過前如何又須別使我抱悁悁
勢要情所重排斥則埃塵骨肉未免然況又四海人
嶷嶷桂林伯矯矯勇義身生平所未識待我逾交親
遺我數幅書繼以藥物珍藥物防瘴癘書勸養形神
不知四罪地豈有再起辰窮塗致感激肝膽還輪囷
讀書患不多思義患不明患足已不學既學患不行子
今四美具實大華亦榮王官不可闕未宜後諸生嗟我
擯南海無由助飛鳴
寄書龍城守君驥何時秣峽山逢颶風雷電助撞捽乗
潮簸扶胥近岸指一髮兩岩雖云牢朩石互飛發屯門
雖云高亦映波浪沒余罪不足惜子生未宜忽胡為不
忍別感謝情至骨
　　　南溪始泛(三首/)
　　　　蔡寛夫詩云南溪始泛三首乃末年所作獨
　　　　為閒逺有淵明風氣
　　　　王直方詩話云洪龜父言山谷於退之詩少所
　　　　許可最愛南溪始泛以為有詩人句律之深意
榜舟南溪上(一作/下)上上不得反幽尋事隨去孰能量近
逺隂沈過連樹藏昂抵横坂石麤肆磨礪波惡厭牽挽或
以偏岸漁竟就平洲飰㸃㸃暮雨飄稍稍新月偃餘年
諒(一作/懍)無幾休日愴巳晩自是病使然非由取高蹇
南溪亦清駃而無楫與舟山農驚見之隨我觀不休不
惟兒童輩或有杖白頭饋我籠中瓜勸我此淹留我云
以病歸此巳頗自由幸有用餘俸(一作今幸/有餘俸)置居在西
疇囷倉米穀滿未有旦夕憂上去無得得下來亦悠悠
但恐煩里閭時有緩急投願為同社人雞豚燕春秋
足弱不能步自宜收朝迹嬴形可與(一作/輿)致佳觀安可
擲即此南坂下久聞有水石拖舟入其間溪流正清激
隨波吾未能峻瀨乍可刺鷺起若道吾前飛數十尺亭
亭柳帶沙團團冠松壁歸時還盡夜誰謂非事役
　　　此日足可惜贈張籍
　　　　歐公詩話云退之才力無施不可以為為文章末
　　　　事其詩曰多情懐酒伴餘事作詩人然其發談笑
　　　　助諧謔叙人情狀物態一寓於詩而曲盡其妙此
　　　　在雄文大手固不足言而余獨愛其工於用韻蓋
　　　　得韻寛則波瀾横溢泛入傍韻合離出入回
　　　　合殆不可拘以常格如此日足可惜之類是
　　　　也得韻窄則不復傍出而因見其巧愈嶮愈
　　　　奇如病中贈張十八之類是也余嘗與聖俞
　　　　語此以謂譬諸善馭良馬者通衢廣陌縱横
　　　　馳逐惟意所之至於曲水蟻封疾徐中節而
　　　　不蹉跌乃天下之至工也聖俞戲曰前史言
　　　　退之為人木强若覺韻可自足而輒傍出窄
　　　　韻難獨用而抝反不出非强而然歟坐客笑
此日足可惜此酒不足嘗捨酒去(一作/須)相語共分一日
光念昔未知子孟君自南方自矜有所得言子有文章
我名屬相府欲往不得驤(一作/行)思之不可見百端在中
腸維時月魄死冬日朝在房駈馳公事退聞子適及城
(一作/隍)命車載之至引坐於中堂開懐聽其説往往副所
望孔丘殁巳逺仁義路久荒紛紛百家起詭怪相披猖
長老守所聞後生習為常少知誠難得純粹古巳亡譬
彼植園朩有根易為長留之不遣去館置城西旁嵗時
來(一作/未)云幾浩浩觀湖湘(一作/江湘)衆夫指之笑謂我知不
明兒童畏雷電魚鼈驚夜光州家舉進士選試繆所當
馳辭對我策章句何煒(一作/煌)煌相公朝服立工席歌鹿
鳴禮終樂巳闋相拜送於庭之子去須臾赫赫流盛名
切喜復竊歎(一作慷慨/仍竊歎)諒知有所成人事安可恒奄忽
令我傷聞子高第日正從相公喪哀情逢吉語惝怳難
為雙暮宿偃師西展轉在空牀夜聞汴州亂繞壁行徬
徨我時留妻子倉卒不及將相見不復期零落甘所丁
驕女未絶乳念之不能㤀忽如在我前(一作/其側)耳若聞啼
聲中途安得返一日不可更俄有東來説我家免罹殃
乗船下汴水東去趨彭城從喪朝至洛(一作從喪/至洛陽)旋(一/作)
(遝/)走不及停假道經盟津出入行澗岡日西入軍門羸
馬顛且僵主人願少留延入陳壺觴卑賤不敢辭忽忽
心如狂飲食豈知味絲竹徒轟轟平明脱身去決若驚
鳬翔黄昏次汜水欲濟(一作/過)無舟航號呼久乃至夜濟
十里黄中流上灘潬(一作/汝灘)沙水不可詳驚波暗合沓星
宿爭翻芒馬乏復悲鳴(一作馬躑躅悲鳴/趙作轅馬蹋軸鳴)左右泣僕童
甲午憩時門臨泉窺鬭龍東南出陳許陂澤平(一作何/一又作)
(路/)茫茫道邊草朩花紅紫相低昂百里不逢人角角雉
雊鳴(一作雄/雉鳴)行行二月暮乃及徐南疆下馬步隄岸上
船拜吾兄誰云經艱(一作/險)難百口無夭殤(一作/横)僕射南
陽公宅我睢水陽篋中有餘衣盎中有餘糧閉門讀書
史風清窻戸涼(一作窻戸清風涼一作/忽巳涼一作風巳涼)日念子來游子
豈知我情別離未為久辛苦多所經對食每不飽共言
無倦聽連延三十日晨坐達五更我友(一作/有)二三子宦
游在西京東野窺禹穴李翺觀濤江蕭條千萬里㑹合
安可逢淮之水舒舒楚山直叢叢子又捨我去我懐焉
所窮男兒不再壯百嵗如風狂高爵尚可求無為守一
鄉
　　　病中贈張十八
中虛得暴下避冷臥北窻不蹋曉鼓朝安眠聽逄逄籍
也處閭里抱能未施邦文章自娛戲金石日擊撞龍文
百斛鼎筆力可獨扛談舌久不掉非君亮誰雙扶几導
之言曲節初樅樅半途喜開鑿派別失大江吾欲盈其
氣不令見麾幢牛羊滿田野解斾束空杠傾樽與斟酌
四壁堆甖缸𤣥帷隔雪風照鑪釘明缸夜闌(一作/話)縱捭
闔哆口疎眉厖勢侔高陽翁坐約齊横降連日挾所有
形軀頓胮肛將歸乃徐謂子言得無哤迴君(一作/軍)與角
逐斫樹收窮龎雌聲吐欵要酒壺綴羊腔君乃崑崙渠
籍乃嶺頭瀧譬如蟻蛭微詎可陵崆㟅幸願終賜之斬
拔枿與樁從此識歸處東流水淙淙
　　　聽穎師彈琴
　　　　西清詩話云三吳僧義海以琴名世六一居士嘗
　　　　問東坡琴詩孰優東坡答以退之聽頴師琴公曰
　　　　此祗是聽琵琶耳或以問海海曰歐陽公一代英
　　　　偉然斯語誤矣昵昵兒女語恩怨相爾汝言輕柔
　　　　細屑真情出見也畫然變軒昂勇士赴敵場精神
　　　　餘溢竦觀聽也浮雲栁絮無根蔕天地濶逺隨飛
　　　　揚縱横變態浩乎不失自然也喧啾百鳥羣忽見
　　　　孤鳯凰又見頴孤絶不同流俗下俚聲也躋攀
　　　　分寸不可上失勢一落千丈强起伏抑揚不主
　　　　故常也皆指下絲聲妙處惟琴為然琵琶格上
　　　　聲烏能耳邪退之深得其趣未易譏評也
　　　　許彦周詩話云退之聽頴師彈琴詩云浮雲栁絮
　　　　無根蔕天地濶逺隨飛揚此泛聲也謂輕非絲重
　　　　非朩也喧啾百鳥羣忽見孤鳯凰泛聲中寄
　　　　指聲也躋攀分寸不可上吟繹聲也失勢一
　　　　落千丈强順下聲也僕不曉琴聞之善琴者
　　　　云此數聲最難工自文忠公與東坡論此詩
　　　　作聽琵琶詩之後後生隨例云云栁下惠則
　　　　可吾則不可故特論之少為退之雪寃
昵昵兒女語恩怨相爾汝畫然變軒昂勇士赴敵塲浮
雲栁絮無根蔕天地濶逺隨飛揚喧啾百鳥羣忽見孤
鳯凰躋攀分寸不可上失勢一落千丈强嗟余有兩耳
未省聽絲篁自聞穎師彈起坐在一牀(一作/旁)推手遽止
之濕衣淚滂滂穎乎(一作/師)爾誠能無以冰炭置我腸
　　　盧郎中雲夫寄示送盤谷子詩歌以和之
　　　　東坡云退之尋常自謂不逮李杜至於昔尋
　　　　李愿向盤谷一篇獨不減子美
昔尋李愿向盤谷正見高崕巨壁爭開張是時新晴天
井溢誰把長劍倚太行衝風吹破落天外飛雨白日灑
洛陽東蹈燕川食曠野有饋朩蕨芽滿筐馬頭溪深不
可厲借車載過水入箱平沙緑浪榜方口鴈鴨飛起穿
垂楊窮探極覽頗恣横物外日月本不忙歸來辛苦欲
誰為坐令再往之計墮𦕈茫(一作𣺌茫/一作𣺌芒)閉門長安三日
雪推書撲筆歌慨慷旁無壯士遣屬和逺憶盧老詩顛
狂開緘忽覩送歸作字向紙上皆軒昂又知李侯竟不
顧方冬獨入崔嵬藏我今進退幾時決十年蠢蠢隨朝
行家請官供不報答無異雀鼠偷太倉行抽手版付丞
相不待彈劾還耕桑
　　　同張籍遊曲江
　　　　蒼梧雜志云退之盡是直道更無斧鑿㾗人
　　　　多嫌退之律詩不工使魯直為之未必能得
　　　　如是氣象唐人謂此四句可敵一部長慶集誠然
漠漠輕隂曉自開青春白日映樓臺曲江水滿花千樹
有底忙時不肯來
　　　答張徹
　　　　筆墨間錄云劉僴云答張徹一詩尤奇麗梅
　　　　花灞水一對極有風味
辱贈不知報我歌爾其聆首叙始識面次言後分形道
路緜萬里日月垂十齡浚郊避兵亂睢㟁連門停肝膽
一古劍波濤兩浮萍漬墨竄舊史磨丹注前經義苑手
祕寶文堂耳驚霆暄晨躡露舄暑夕眠風櫺結友子讓
抗請師我慙丁初味猶噉蔗逐通斯建瓴搜奇日有富
嗜善心無寧石梁平侹侹沙水光泠泠乗枯摘野豔沈
細抽潛腥游寺去陟(一作/登)巘尋徑(一作/幽)返穿汀縁雲竹
竦竦失路麻㝠㝠淫潦忽翻野平蕪𦕈開溟防泄塹夜
塞懼衝城晝扃及去事戎轡相逢且軍伶觥秋縱兀兀
獵晏馳駉駉從賦始分手(一作/首)朝京忽同舲急時促暗
棹戀月留虛亭畢事駈傳馬安居守窻螢梅花灞水別
宫(一作/官)燭驪山醒省選逮投足鄉賓尚推翎塵祛又一
摻淚眥還雙熒洛邑得休告華山窮絶陘倚嵓睨海浪
引袖拂天星日駕此迴轄金神所司刑泉紳拖脩白石
劒攢高青磴蘚澾拳跼梯飈颭伶俜悔狂(一作/往)巳咋指
垂誡仍鐫銘峨豸忝備列伏滿愧分涇微誠慕横草瑣
力摧撞莛叠雪走商嶺飛波航洞庭下險疑墮井守官
類拘囹荒餐茹獠蠱幽夢感湘靈刺史肅蓍蔡吏人沸
蝗螟㸃綴簿上字趨蹌閤前鈴賴其飽山水得以娛瞻
聽紫樹彫斐亹碧流滴玲瓏映波鋪逺錦挿地列長屏
愁狖酸骨死怪花醉魂馨潛苞絳實拆幽乳(一作/孔)翠毛
零赦行五百里月變三十蓂漸堦羣振鷺入學誨螟蛉
苹甘謝鳴鹿罍滿暫罄缾冋冋抱瑚璉飛飛聨鶺鴒魚
鬛欲脱背虬精光照硎(一作虬光/先照硎)豈獨出醜類方當動
朝廷勤來得晤語勿憚宿寒㕔
　　　山石
　　　　集注云蘇内翰嘗與客遊南溪醉後相與解
　　　　衣濯足因詠公此篇慨然知其所以樂而忘
　　　　其在數百年之外因次其韻(見東/坡集)
山石犖确行徑微黄昏到寺蝙蝠飛升堂坐階新雨足
葩蕉葉大梔子肥僧言古壁佛畫好以火來照所見稀
鋪床拂席置美飯疎糲亦足飽我饑夜深靜臥百蟲絶
清月出嶺光入扉天明獨去無道路出入高下窮烟霏
山紅澗碧紛爛漫時見松櫪皆十圍當流赤足踏澗石
水聲激激風吹衣人生如此自可樂豈必局束為人鞿
嗟哉吾黨二三子安得至老不更歸
　　　八月十五夜贈張功曹
　　　　集注云公與張署以貞元二十一年二月赦
　　　自南方俱徙掾江陵至是俟命於郴而作是
　　　詩怨而不亂有小雅之風
纎雲四巻天無河清風吹空月舒波沙平水息聲影絶
一杯相屬君當歌君歌聲酸辭且苦不能聽終淚如雨
洞庭連天九疑高蛟龍出没狸鼯號十生九死到官所
幽居黙黙如藏逃下牀畏蛇食畏藥海氣濕蟄熏腥臊
昨者州前搥大鼓嗣皇繼聖登夔臯赦書一日行萬里
罪從大辟皆除死遷者追回流者還滌瑕蕩垢清朝班
州家申名使家抑坎軻秪得移荆蠻判司官卑不堪説
未免捶楚塵埃間同時輩流多上道天路幽險難追攀
君歌且休聽我歌我今與君豈殊科一年明月今宵多
人生由命非由他有酒不飲奈明何
　　　苦寒
　　　　集注云此詩意葢有所諷猶訟風伯之吹雲
　　　　而雨不得作也謂隆寒奪春序而肆其寒猶
　　　　權臣之用事太昊之畏避則猶當國者畏權
　　　　臣取充位而巳其下反覆所言無易此意其末
　　　　謂天子哀無辜則望人主進賢退不肖使恩澤
　　　　下流施及草木其愛君憂民之意具見于此
四時各平分一氣不可兼隆寒奪春序顓頊固不廉太
昊施維綱畏避但守謙遂令黄泉下萌芽夭句尖草朩
不復抽百味失苦甜凶飈攪宇宙鋩刃甚割砭日月雖
云尊不能活烏蟾義和送日出愜怯頻窺覘炎帝持祝
融呵噓不相炎而我當此時恩光何由沾肌膚生鱗甲
衣被如刀鐮氣寒鼻莫齅血凍指不拈濁醪沸入喉口
角如銜箝將持匕箸食觸指如排籖侵鑪不覺暖熾炭
屢巳添探湯無所益何況纊無縑虎豹僵穴中蛟螭死
幽潛熒惑喪躔次六龍冰脱髯芒碭大包内生類恐盡
殱啾啾窻間雀不知巳微纖舉頭仰天鳴所願晷刻淹
不如彈射死却得親炰燖鸞凰茍不存爾因不在占其
餘蠢動儔俱死誰恩嫌伊我稱最靈不能女覆苫悲哀
激憤嘆五藏難安恬中宵倚牆立淫淚何漸漸天王哀
無辜惠我不顧瞻褰旒去耳纊調和進梅鹽賢能日登
御黜彼傲與憸生風吹死氣豁達如褰簾懸乳零落墮
晨光入前簷雪霜頓銷釋土脈膏且黏豈徒蘭蕙榮施
及艾與蒹日萼行鑠鑠風條坐襜襜天乎茍其能吾死
意亦厭
　　　李花
　　　　集注云此詩自夜領張徹投盧仝而下其所
　　　　以狀李花之妙者至矣
平旦入西園梨花數株若矜夸旁有一株李顔色慘慘
似含嗟問之不肯道所以獨繞百匝至日斜忽憶前時
經此樹正見芳意初萌芽奈何趂酒不省録不見玉枝
攢霜葩泫然為汝下雨淚無由返斾羲和車東風來吹不
解顔蒼茫夜氣生相遮冰盤夏薦碧實脆斥去不御慙其花
當春天地爭奢華洛陽園死尤紛挐誰堆平地萬堆
雪剪刻作此連天花日花赤色照未好明月暫入
都交加夜領張徹投盧仝乗雲共至玉皇家長姬香御
四羅列縞裙練帨無等差靜濯明粧有所奉顧我未肯
置齒牙清寒瑩骨肝膽醒一生思慮無由邪
　　　詠燈花
　　　　集注云此詩極似少陵
今夕知何夕花然錦帳中自能當雪暖那肯待春紅囊
裏排金粟釵頭綴玉蟲更煩將喜事來報主人公
　
　
　
　
　
　
　
　
　
　竹莊詩話巻七
欽定四庫全書
　竹莊詩話巻八
　　韓退之下
　　　城南聨句
　　　　劉貢父云東野與退之聨句宏壯辨博似出一手
竹影金鎖碎(郊/)泉音玉淙琤瑠璃剪朩葉(愈/)翡翠開園
英流滑隨仄步(郊/)搜尋得深行遥岑出寸碧(愈/)逺日増
雙明乾穗紛拄地(郊/)化蟲枯挶莖朩腐或垂耳(愈/)草珠
兢駢晴浮虛有新斸(郊/)摧杌饒孤撐蟲飛粘網動(愈/)雀
啅接彈驚脱實自開坼(郊/)牽柔誰繞縈禮鼠拱而立(愈/)
騃牛躅且鳴蔬甲喜臨社(郊/)田毛樂寛征露螢不自暖
(愈/)凍蝶尚思輕宿羽有先曉(郊/)食鱗時半横菱翻紫角
利(愈/)荷折碧圓傾楚膩鱣鮪亂(郊/)獠羞螺蠏并桑蠖見
虛指(愈/)穴狸聞鬭獰逗翳翅相築(郊/)擺幽尾交搒蔓涎
角出縮(愈/)樹啄頭敲鏗脩箭裊金餌(郊/)羣鮮沸池羮岸
殻拆𤣥兆(愈/)野麰漸豐萌窰烟冪疏島(郊/)沙篆印回平
瘁肌遭眊刺(愈/)啾耳間雞生奇慮恣迴轉(郊/)遐睎縱逢
迎巔林戢逺睫(愈/)縹氣夷空情歸迹歸不得(郊/)捨心捨
還爭靈麻撮狗蝨(愈/)村雉啼禽猩紅皺曬簷瓦(郊/)黄團
繫門衡得雋蠅虎健(愈/)相殘雀豹趂束枯樵指秃(郊/)刈
熟擔肩頳澁旋皮巻臠(愈/)苦開腹膨脝機舂潺湲力(郊/)
吹簸飄颻精賽饌朩盤簇(愈/)靸妖藤索絣荒學五六巻
(郊/)古藏三四塋里儒拳足拜(愈/)土怪閃眸偵蹄道補復
破(郊/)絲窠掃還成暮堂蝙蝠沸(愈/)破竈伊威盈追此訊
前主(郊/)答云皆冢卿敗壁剥寒月(愈/)折篁嘯遺笙袿熏
霏霏在(郊/)綦迹微微呈劒石猶竦檻(愈/)獸材尚拏楹寶
唾拾未盡(郊/)玉啼墮猶鎗牕綃疑閟艷(愈/)粧燭巳銷檠
緑髮抽珉甃(郊/)青膚聳瑶楨白蛾飛舞地(愈/)幽蠧落書
棚惟昔集嘉詠(郊/)吐芳類鳴鸎窺奇摘海異(愈/)恣韻激
天鯨腸胃繞萬象(郊/)精神驅五兵蜀雄李杜拔(愈/)嶽力
雷車轟大句幹𤣥造(郊/)高言軋霄崢芒端轉寒燠(愈/)神
助溢杯觥巨細各乗運(郊/)湍潿亦騰聲凌花咀粉蘂(愈/)
削縷穿珠櫻綺語洗晴雪(郊/)婚辭哢雛鶯酣歡雜弁珥
(愈/)繁價流金瓊菡萏冩紅調(郊/)萎蕤綴藍瑛庖霜膾𤣥
鯽(愈/)淅玉炊香粳朝饌巳百態(郊/)春醪又千名哀匏蹙
駛景(愈/)冽唱凝餘晶解魄不自主(郊/)痺肌坐空瞠扳援
賤蹊絶(愈/)炫曜仙選更叢巧競採笑(郊/)駢鮮互探嬰桑
變忽蕪蔓(愈/)樟裁浪登丁霞鬭詎能極(郊/)風期復誰賡
臯區扶帝壤(愈/)瓌藴郁天京祥色被文彦(郊/)良材插杉
檉隠伏饒氣象(愈/)興潛示堆坑擘華露神物(郊/)擁終儲
地禎訏謨壯締始(愈/)輔弼登階清坌秀恣填塞(郊/)呀靈
滀停澄益大聨漢魏(愈/)肇初邁周嬴積照涵徳鏡(郊/)傳
經儷金籯食家行鼎鼐(愈/)寵族飫弓旌弈制盡從賜(郊/)
殊私得逾程非橋上架漢(愈/)繚岸俯窺瀛瀟碧逺逾委
(郊/)湖嵌費攜擎萄苜從大漠(愈/)楓櫧至南荆嘉植鮮危
朽(郊/)膏理易滋榮懸長巧紐翠(愈/)象曲善攢珩魚口星
浮没(郊/)馬毛錦班騂五方亂風土(愈/)百種分鋤耕葩孽
相妬出(郊/)菲茸共舒情類招臻倜詭(愈/)翼萃伏衿纓危
望跨飛動(郊/)㝠升躡登閎春游轢霍靡(愈/)彩伴䬃嫈嫇
遺粲飄的皪(郊/)淑顔洞精誠嬌應如在寤(愈/)頽意若含
酲鵷毳翔衣帶(郊/)鵝肪截珮璜文升相照灼(愈/)武勝屠
攙搶割錦不酬價(郊/)構雲有高營通波牣鱗介(愈/)疏畹
富蕭蘅買養訓孔翠(郊/)逺苞樹蕉栟鴻頭排刺芡(愈/)鵠
殻攢瓌橙鶩廣雜良牧(郊/)䝉休賴先盟罷旄奉環衞(愈/)
守封踐忠貞戰服脱明介(郊/)朝冠飄彩紘爵勲逮僮𨽻
(愈/)簪笏自懐繃乳下秀嶷嶷(郊/)椒蕃泣喤喤貌鑑清溢
匣(愈/)眸光寒發硎館儒養經史(郊/)綴戚觴孫甥考鐘饋
肴核(愈/)戛鼓侑牢牲飛膳自北下(郊/)函珍極東烹如瓜
煮大卵(愈/)比線茹芳菁海嶽錯口腹(郊/)趙燕錫媌娙一
笑釋仇恨(愈/)百金交弟兄貨至貊戎市(郊/)呼轉鸜鵒令
順居無鬼瞰(愈/)抑横免官評殺候肆凌翦(郊/)籠原帀罝
紭羽空顛雉鷃(愈/)血路迸狐麖折足去踸踔(郊/)蹙鬐怒
䰃鬤躍犬疾翥鬤(愈/)呀鷹甚饑䖟算蹄記功賞(郊/)裂腦
擒摚掁猛斃牛馬樂(愈/)妖殘梟鴿惸窟窮尚嗔視(郊/)箭
出方驚抨連箱載巳實(愈/)礙轍棄仍贏喘覷鋒刃㸃(郊/)
困衝株枿盲掃淨豁曠曠(愈/)騁遥畧苹苹饞扠飽活臠
(郊/)惡嚼㗘腥鯖嵗律及郊至(愈/)古音命韶韺旗斾流日
月(郊/)帳廬扶棟甍磊落奠鴻壁(愈/)參差席香藑𤣥祗祉
兆姓(郊/)黒秬饛豐盛慶流蠲瘥癘(愈/)威暢捐䡴輣靈燔
高望同(郊/)龍駕聞敲䬝是惟禮之盛(愈/)永用表其宏徳
孕厚生植(郊/)恩熙完刖剠宅土盡華族(愈/)連田間强甿
䕃庾森嶺檜(郊/)啄場翽祥鵬畦肥剪韭薤(愈/)陶固收盆
罌利養積餘健(郊/)孝思事嚴祊掘雲破嵽嵲(愈/)采月漉
㘭泓寺砌上明鏡(郊/)僧盂敲曉鉦泥像對騁怪(愈/)鐵鐘
孤舂鐄癭頸閙鳩鴿(郊/)蜿□亂蛷蠑葚黒老蠶蠋(愈/)麥
黄韻鸝鶊韶曙遲勝賞(郊/)賢明戒先庚馳門填偪仄(愈/)
鏡墅輾砯砰醉結紅滿杏(郊/)稠凝碧浮餳䠞繩覲娥婺
(愈/)鬭草擷璣珵粉汗澤廣額(郊/)金星墮連瓔鼻偷困淑
郁(愈/)眼剽强盯􁞂是節飽顔色(郊/)兹疆稱都城書饒罄
魚繭(愈/)紀盛播琴箏奚必事逺覿(郊/)無端逐羇傖將身
親魍魅(愈/)浮迹侣鷗鶄腥味空奠屈(郊/)天年徒羨彭驚
魂見蛇蚓(愈/)觸齅值蝦蟛幸得履中氣(郊/)忝從拂天棖
歸私暫休暇(愈/)驅明出庠黌鮮意竦輕暢(郊/)連輝照瓊
瑩陶暄逐風乙(愈/)躍視舞晴蜻足勝自多詣(郊/)心貪敵
無勍始知樂名教(愈/)何用苦拘儜畢景任詩趣(郊/)焉能
守䃘䃘(愈/)
　　　㑹合聯句
　　　　黄魯直云會合聨句四君子皆佳士意氣相
　　　　入雜然成文章世之文章之士少聨句蓋筆
　　　　不能相追或成四公子棊耳
離別言無期㑹合意彌重(籍/)病添兒女戀老喪丈夫勇
(愈/)劒心知未死詩思猶孤聳(郊/)愁去劇箭飛歡來若泉
涌(徹/)析言多新貫攄抱無昔壅(籍/)念難須勤追悔易勿輕
踵(愈/)吟巴山犖嶨説楚波堆壟(郊/)馬辭虎豹怒舟出蛟
鼉恐(徹/)狂鯨時孤軒幽狖雜百種(愈/)瘴衣常腥膩蠻器
多疎冗(籍/)剥苔弔斑林角飯餌沈冢(愈/)忽爾銜逺命歸
歟舞新寵(郊/)鬼窟脱幽妖天居覿青栱(愈/)京遊步方振
讁夢意猶恟(籍/)詩書誇舊知酒食接新奉(愈/)嘉言冩清
越瘉病失肬腫(郊/)夏隂偶高庇宵魄接虛擁(愈/)雪絃寂
寂聽茗盌纎纎捧(郊/)馳輝燭浮螢幽響泄潛蛬(愈/)詩老
獨何心江疾有餘尰(郊/)我家本瀍穀有地介臯鞏休迹
憶沈㝠峨冠慙闟􁀙(愈/)升朝高轡逸振物羣聽悚徒言
濯幽泌誰與薙荒茸(籍/)朝紳鬱青綠馬飾曜珪珙國讎
未銷鑠我志蕩邛隴(郊/)君才誠倜儻時論方洶溶格言
多彪蔚懸解無梏拲張生得淵源寒色拔山冢堅如撞
羣金𦕈若抽獨蛹(愈/)伊余何所擬跛鼈詎能踊塊然墮
岳石飄爾罥巢氄(郊/)龍斾垂天衞雲韶凝禁甬君胡眠
宴然朝鼓聲洶洶(愈/)
　　　鬬雞聯句
　　　　集注云公與東野聨句詞意雄渾極其情態
　　　　間以人才為喻兩皆傑作真歐陽文忠所謂
　　　　韓孟於文詞兩雄力相當者也至若爭觀雲
　　　　填道助呌波翻海則公詩之豪而一噴一醒
　　　　然再接再礪乃則東野工處
大雞昂然來小雞竦而待(愈/)崢嶸顛盛氣洗刷凝鮮彩
(郊/)高行若矜豪側睨如伺殆(愈/)精光目相射劒㦸心獨
在(郊/)既取冠為胄復以距為鐓天時得清寒地利挾爽
塏(愈/)磔毛各噤瘁怒癭爭碨磊俄膺忽爾低植立瞥而
改(郊/)腷膞戰聲喧繽翻落羽皠中休事未決小挫勢益
倍(愈/)妬腸務生敵賊性專相醢裂血失鳴聲啄殷甚饑
餒(郊/)對起何急驚隨旋誠巧紿毒手飽李陽神槌困朱
亥(愈/)惻心我以仁碎首爾何罪獨勝事有然旁驚汗流
浼(郊/)知雄欣動顔怯負愁看賄爭觀雲填道助呌波翻
海(愈/)爭爪深難解嗔睛時未怠一噴一醒然再接再礪
乃(郊/)頭垂碎丹砂翼搨拖錦綵連軒尚賈餘清厲比歸
凱(愈/)選俊感收毛受恩慙始隗英心甘鬭死義肉恥庖
宰君看鬭雞篇短韻亦可採(郊/)
　　　和虢州劉給事君三堂二十一詠
　　虢州刺史宅連水池竹林往往為亭臺島渚目其
　　處為三堂劉君自給事中出刺此州在任逾嵗職
　　修人治州中稱無事頗復増飾從子弟而遊其間
　　又作二十一詩以詠其事流行京師文士爭和之
　　予與劉善故亦同作
　　　　筆墨間錄云三堂二十一詠取韻精切非復
　　　　縱肆而作隨其題觀之其工可知也
　　　新亭
湖上新亭好公來日出初水紋浮枕簟瓦影䕃龜魚
　　　流水
汩汩幾時休從春復到秋祗言池未滿池滿强交流
　　　竹洞
竹洞何年有公初斫竹開洞門無鎖鑰俗客不曽來
　　　月臺
南館城隂濶東湖水氣多直須臺上看始奈月明何
　　　渚亭
自有人知處那無步往蹤莫教安四壁面面看芙蓉
　　　竹溪
藹藹溪流漫梢梢岸篠長穿沙碧簳淨落水紫袍香
　　　北湖
聞説遊湖棹尋常到此迴應留醒心處準擬醉時來
　　　花島
蜂蝶去紛紛香風隔岸聞欲知花島處水上覔紅雲
　　　柳溪
柳樹誰人種行行夾岸高莫將條繫纜著處有蟬號
　　　西山
新月迎宵掛晴雲到晩留為遮西望眼終是懶回頭
　　　竹逕
無塵從不掃有鳥莫令彈若要添風月應除數百竿
　　　荷池
風雨秋池上高荷蓋水繁未諳鳴摵摵那似巻翻翻
　　　稻畦
罫布畦堪數枝分水莫尋魚肥知巳秀鶴没覺初深
　　　柳巷
柳巷還飛絮春餘幾許時吏人休報事公作送春詩
　　　花源
源上花初發公應日日來丁寧紅與紫慎勿一時開
　　　北樓
郡樓乗曉上盡日不能迴晩色將秋至長風送月來
　　　鏡潭
非鑄復非鎔泓澄忽此逢魚蝦不用避秪是照蛟龍
　　　孤嶼
朝遊孤嶼南暮戲孤嶼北所以孤嶼鳥與君盡相識
　　　方橋
非閣復非船可居兼可過君欲問方橋方橋如此作
　　　梯橋
乍似上青㝠初疑躡菡蓞自無飛仙骨欲度何由敢
　　　月池
寒池月下明新月池邊曲若不妬清妍却成相映燭
　　　栁子厚
　　東坡云蘇李之天成曹劉之自得陶謝之超然固
　　已至矣而杜子美李太白以英偉絶世之資凌跨百
　　代古之詩人盡廢然魏晉以來高風絶塵亦少衰矣
　　李杜之後詩人繼出雖有逺韻而才不逮意獨韋應
　　物栁子厚發纎濃于簡古寄至味于淡泊非餘子所
　　及也唐末司空圖崎嶇兵亂之間而得詩人高雅猶
　　有承平之遺風其論詩曰梅止于酸鹽止于鹹飲食
　　不可無鹽梅而其美常在于鹹酸之外可以一唱而
　　三嘆也子厚詩在陶淵明下韋蘇州上退之豪放奇
　　險則過之而温麗靖深不可及也所貴于枯淡者謂
　　外枯而中膏似淡而實美淵明子厚之流是也若中
　　外皆枯亦何足道佛言譬如食蜜中邊皆甜人食五
　　味知其甘苦者皆自能分别其中邊者百無一矣
　　詩眼云子厚詩尤深逺難識前賢亦未推重自老坡
　　發明其妙學者方漸知之余嘗問人栁詩何好答
　　云大體皆好又問君愛何處答云無不愛者便知
　　不曉矣識文章者當如禪家有悟門夫法門百千
　　差别要須自一轉語悟入如古人文章直須先悟
　　得一處乃可通其他妙處
　　韓子蒼云淵明詩惟韋蘇州得其清閒尚不得其
　　枯淡栁州獨得之但恨其少遒爾栁詩不多體亦
　　備衆家惟效陶詩是其性所好獨不可及也
　　　酬韶州裴長使二十韻韶州幸以詩見及往復
　　　奇麗邈不可慕用韻尤為高絶余因拾其餘韻
　　　酬焉凡為韶州所用者置不取其聲律言數如
　　　之
　　　　筆墨間錄云韶州裴使君二十韻尤見奇險
　　　　之功蓋山字不比遐字之多也(遐字乃増至/八十韻詩)
金馬嘗齊入銅魚亦共頒疑山看積翠湞水想澄灣標
牓同驚俗清明兩照姦乗軺參孔僅按節服侯㹪賈傅
辭寧切虞童髮未䰉秉心方的的騰口任㘖㘖聖理高
懸象爰書降罰鍰徳風流海外和氣滿人寰禦魅恩猶
貸思賢淚自􁉓存亡均寂寞零落間惸鰥夙志隨憂盡
殘肌觸瘴􁟍月光揺淺瀨風韻碎枯菅海俗衣猶卉山
夷髻不鬟泥沙潛虺蜮榛莽鬭豺獌循省誠知懼安排
只自憪食貧甘莽鹵被褐謝斕斒逺物裁青罽時珍饌
白鷴長捐楚客珮未賜大夫環異政徒云仰高蹤不可
攀空勞慰顦顇妍唱劇妖嫺
　　　晨詣超師院讀禪經
　　　　詩眼云子厚晨詣超師院讀禪經詩一段至
　　　　誠潔清之意參然在前真源了無取妄迹世所
　　　　逐遺言冀可冥繕性何由熟真妄以喻佛理言
　　　　行以盡薰修外此亦無詞矣道人庭宇静苔色
　　　　連深竹葢逺勝竹逕通幽處禪房花木深日出
　　　　霧露餘青松如膏沐予家舊有大松偶見露洗
　　　　而霧披真如洗沐未乾染以翠色然後知此語
　　　　能傳造化之妙澹然離言説悟悦心自足蓋言
　　　　因指而見月遺經而得道於是終焉其本末立
　　　　意遣詞可謂曲盡其妙無毫髪遺恨耳
汲井潄寒齒清心拂塵服閒持貝葉書步出東齋讀真
源了無取妄迹世所逐遺言冀可冥繕性何由熟道人
庭宇靜苔色連深竹日出霧露餘青松如膏沐澹然離
言説悟悦心自足
　　　南澗中題
　　　　東坡嘗題此詩後云子厚南遷後詩清勁紆
　　　　徐大率類此又云南澗詩憂中有樂樂中有
　　　　憂葢絶妙古今
　　　　筆墨間録云南澗詩平淡有天工在與崔策
　　　　登西山詩上語奇故也
秋氣集南澗獨遊亭午時迴風一蕭瑟林影久參差始
至若有得稍深遂忘疲羈禽嚮幽谷寒藻舞淪漪去國
魂巳逺懐人淚空垂孤生易為感失路少所宜索寞競
何事徘徊只自知誰謂後來者當與此心期
　　　巽公院五詠
　　　　筆墨間録云巽公院五詠取韻精切非復縱
　　　　肆而作隨其題觀之其工可知也
　　　淨土堂
結習自無始淪溺窮苦源流形及兹世始悟三空門華
堂開淨域圖像煥且繁清泠焚衆香微妙歌法言稽首
愧導師超遥謝塵昏
　　　曲講堂
寂滅本非㫁文字安可離曲堂何為設高士方在斯聖
黙寄言宣分別乃無知趣中即空假名相與誰期願言
絶聞得忘意聊思惟
　　　禪室
發地結菁茆團團抱虛白山花落幽戸中有忘機客涉
有本非取照空不徒析萬籟俱緣生窅然喧中寂心境
本同如飛鳥無遺迹
　　　芙蓉亭
新亭俯朱檻嘉朩開芙蓉清香晨風逺溽彩寒露濃瀟
灑出人世低昂多異容嘗聞色空喻造物誰為工留連
秋月晏迢遞來山鍾
　　　苦竹橋
危橋屬幽徑繚繞穿疎林迸籜分苦節輕筠抱虛心俯
瞰涓涓流仰聆蕭蕭吟差池下烟日嘲􁛲鳥山禽諒無
要津用棲息有餘音
　　　田家
　　　　筆墨閒録云田家詩雞鳴村巷白云云又里
　　　　胥夜經過云云絶有淵明風味
蓐食徇所務驅牛向東阡雞鳴村巷白夜色歸暮田札
札耒耜聲飛飛來鳥鳶竭兹筋力事持用窮嵗年盡輸
助徭役聊就空自眠子孫日巳長世世還復然
籬落隔烟火農談四隣夕庭際秋蟲鳴疎麻方寂歴蠶
絲盡輸税機杼空倚壁里胥夜經過雞黍事筵席各言
官長峻文字多督責東鄉後租期車轂陷泥澤公家少
推恕鞭扑恣狼籍努力慎經營肌膚真可惜迎新在此
嵗唯恐踵前迹
　　　梅雨
　　　　筆墨間錄云此詩不減老杜
梅實迎時雨蒼茫值晩春愁深楚猿夜夢㫁越雞晨海
霧連南極江雲暗北津素衣今盡化非為帝京塵
　　　楊花白
　　　　許彦周詩話云子厚樂府楊花白言婉而情
　　　　深古今絶唱也
楊花白風吹度江水坐令宫樹無顔色摇蕩春光千萬
里茫茫曉日下長秋哀歌未㫁城鵶起
　　　漁翁
　　　　冷齋夜話云東坡云詩以奇趣為宗反常合
　　　　道為趣熟味此詩有竒趣
漁翁夜傍西巖宿曉汲清湘燃楚竹烟銷日出不見人
款乃一聲山水渌回看天際下中流嵓上無心雲相逐
　　　飲酒
　　　　筆墨間録云飲酒詩絶似淵明
今旦少愉樂起坐開清樽舉觴酹先酒(始為酒/者也)為我驅
憂煩須臾心自殊頓覺天地暄連山變幽晦渌水涵晏
温藹藹南郭門樹木一何繁清隂可自庇竟夕聞嘉言
盡醉無復辭偃臥有芳蓀彼哉晉楚富此道未必存
　　　江雪
　　　　洪駒父詩話云東坡言鄭谷詩江上晩來堪
　　　　畫處漁人披得一蓑歸此村學中詩也子厚
　　　　云云信有格也哉殆天所賦不可及也
千山鳥飛絶萬逕人蹤滅孤舟蓑笠翁獨釣寒江雪
　　　同劉二十八哭吕衡州兼寄江陵李元二侍御
　　　　詩眼云哭吕衡州詩足以發明呂溫之俊偉哭凌
　　　　員外詩書盡準平生掩役夫張進骸既盡役夫之
　　　　事又反覆自明其意此一篇筆力規模不减莊周
　　　　左丘明也
衡嶽新摧天柱峯士林憔悴泣相逢祗今文字傳青簡
不使功名上景鐘三畝空留懸罄室九原猶寄若堂封
遥想荆州人物論幾回中夜惜元龍
　　　哭連州凌員外司馬
廢逐人所弃遂為鬼神欺才難不其然卒與大患期凌
人古受氏吳世夸雄姿寂寞富春水英氣方在斯六學
誠一貫精義窮發揮著書逾十年幽賾靡不推天庭掞
高文萬字若波馳記室征西府宏謀耀其奇輶軒下東
越列郡蘇疲羸宛宛凌江羽來棲翰林枝孝文留弓劒
中外方危疑抗聲促遺詔定命由陳辭徒𨽻肅曹官征
賦參有司出守烏江滸左遷湟水湄高堂傾故國葬際
限囚羈仲叔繼幽淪狂呌唯童兒一門既無主焉用徒
生為舉聲但呼天孰知神者誰泣盡目無見腎傷足不
持溘死委炎荒臧獲守靈帷平生負國譴骸骨非敢私
蓋棺未塞責孤旐凝寒颸念昔始相遇腑臟為君知進
身齊選擇失路同瑕疵本朝濟仁義今為衆所嗤滅名
竟不試世義安可知恬死百憂盡茍生萬慮滋顧余九
逝魂與子各何之我歌誠自慟非獨為君悲
　　　掩役夫張進骸
生死悠悠爾一氣聚散之偶來紛喜怒奄忽巳復辭為
役孰賤辱為貴非神奇一朝纊息定枯朽無妍媸生平
勤皂櫪剉秣不告疲既死給轊櫝葬之東山基奈何值
崩湍當析臨路陲髐然暴百骸散亂不復支從者幸告
余睠之涓然悲猫虎獲迎祭犬馬有蓋帷佇立唁爾魂
豈復識此為畚插載埋瘞溝瀆䕶其危我心得所安不
謂爾有知掩骼著春令兹焉適其時及物非吾輩聊且
顧爾私
　
　
　
　竹莊詩話巻八
欽定四庫全書
　竹莊詩話巻九
　　　六一居士
　　雪浪齋日記云或疑六一居士詩以為未盡妙以
　　質於子和子和曰六一詩只欲平易耳
　　荆公語録云或曰歐陽文忠公亦好竒巧公曰不
　　然猶轉積水於千仞之溪其清快孰能禦之又曰
　　歐陽公自韓吏部以來未有也辭如劉向詩如韓
　　愈而功妙過之
　　延漏録云予嘗以師禮見參政歐公修因論及唐
　　詩謂杜子美才出人表不可學學必不至徒無所成
　　故未始學之韓退之才可及而每學之故今歐詩
　　多類韓體
　　　六月十四夜飛葢橋翫月
　　　　漁隠叢話論此詩云歐公作詩葢欲自出胸臆
　　　　不肯蹈襲前人亦其才高故不見牽强之迹耳
天形積輕清水得本虚靜雲収風波止始見天水性澄
光與粹容上下相涵映乃於其兩間皎皎掛寒鏡餘輝
所照耀萬物皆鮮瑩矧夫人之靈豈不醒視聼而我於
此時翛然發孤詠紛昏所洗滌俯仰恣涵泳人心曠而
閒月色高逾逈惟恐清夜闌時時瞻斗柄
　　　盤車圖
　　　　西清詩話云丹青吟詠妙處相資昔人謂詩中
　　　　有畫畫中有詩者葢畫能狀而詩人能言之
　　　　唐人有盤車圖畫重岡複嶺一夫馳車山谷間
　　　　永叔賦詩坡長坂峻牛力疲天寒日暮人心速
　　　　且畫工意初未必然而詩人廣大之乃知作詩
　　　　者徒言其景不若盡其情此品題之津梁也
　　　　王直方詩話云古畫畫意不畫形梅詩詠物無隠
　　　　情忘形得意知者寡不若見詩如見畫余以為若
　　　　論詩畫於此盡矣每誦過殆欲常以為法也
淺山嶙嶙亂石矗矗山石磽聱車碌碌山勢盤斜隨澗
谷側轍傾轅如欲覆出乎兩崕之隘口忽見百里之平
陸坡長坂峻牛力疲天寒日暮人心速楊褎忍饑官太
學得錢買此纔盈幅愛其樹老石硬山回路轉高下曲
直横斜隠見妍媸嚮背各有態逺近分毫皆可辨自言
昔有數家筆畵古傳多名姓失後來見者知為誰乞詩
老聊稱古述古畵畵意不畵形梅詩詠物無隠情忘形
得意知者寡不若見詩如見畵乃知楊生真好竒此畵
此詩兼有之樂能自足乃為富豈必金玉名高貲朝看
畵暮讀詩楊生得此可不饑
　　　半山老人
　　後山詩話云荆公詩力去陳言夸末俗可憐無補
　　費精神而公平生文體數變暮年詩益工用意益
　　苦故言不可不謹也
　　石林詩話云荆公詩用法甚嚴尤精於對偶嘗云
　　用漢人語止可以漢人語對若參以異代語便不
　　相類此格惟公用之不覺拘窘卑凡
　　　桃源行
　　　　高齋詩話云荆公此詩追配古人
望夷宫中鹿為馬秦人半死長城下避世不獨商山翁
亦有桃源種桃者此來種桃經幾春採花食實枝為薪
兒孫生長與世隔雖有父子無君臣漁郎泛舟迷逺近
花間相見驚相問世上那知古有秦山中豈料今為晉
聞道長安吹戰塵春風回首一霑巾重華一去寧復得
天下紛紛經幾春
　　　嵗晩
　　　　謾叟詩話云荆公定林後詩精深華妙非少作之
　　　　比嘗作嵗晩詩自以比謝靈運議者亦以為然
月映林塘靜風涵語笑凉俯窺憐淨渌小立佇幽香攜
幼尋新的扶衰上野航延縁乆未已嵗晩惜流光
　　　絶句
　　　　山谷云荆公暮年作小詩雅麗精絶脱去流
　　　　俗每諷味之便覺沆瀣生牙頰間
　　　　漁隠叢話云觀此數詩真可使人一唱而三
　　　　嘆也(數詩即巳/下六首)
南浦隨花去回舟路已迷暗香無覓處日落畵橋西
　　　又
染雲為柳葉剪水作梨花不是東風巧何緣見嵗華
　　　又
簷日陰陰轉床風細細吹翛然殘午夣何許一黄鸝
　　　又
蒲葉清淺水杏花和暖風地偏緣底緑人老為誰紅
　　　又
　　　　禁臠云沙草則衆人所謂水邊林下之物所與
　　　　之遊處者牛羊鷗鳥耳而荆公造而為語曰眠
　　　　分黄犢草坐占白鷗沙其筆力高妙殆若天成
愛此江邊好留連至日斜眠分黄犢草坐占白鷗沙
　　　又
日淨山如染風暄草欲薰梅殘數㸃雪麥漲一川雲
　　　晴景
　　　　漁隠叢話云王駕晴景云雨前初見花間葉
　　　　雨後兼無葉裏花蛺蝶飛來過墻去應疑春
　　　　色在隣家此唐百家詩選中詩也余因閲荆
　　　　公臨川集亦有此詩百家詩選是荆公所選
　　　　想愛此詩因為改正七字遂使一篇語工而
　　　　意足了無鑱斧之迹真削鐻手也
雨前初見花間葉雨後全無葉底花蜂蝶紛紛過墻去
却疑春色在隣家
　　　嘲白髮
　　　　苕溪漁隠公嘲白髪詩真佳句也
久應飄轉作蓬飛養惜冠巾未忍違種種春風吹不長
星星明月照還稀
　　　南浦
　　　　石林詩話云荆公晩年詩律尤精嚴造語用字間
　　　　不容髮然意與言㑹言隨意遣渾然天成殆不見
　　　　有牽率排比處如含風鴨緑鱗鱗起弄日鵝黄裊
　　　　裊埀讀之初不覺有對偶至細數落花因坐久緩
　　　　尋芳草得歸遲但見舒閒容與之態耳而字字細
　　　　考之皆經櫽括權衡者其用意亦深刻矣
　　　　冷齋夜話云用事琢句貴在言其用而不言
　　　　其名荆公云云(末兩/句)此言水栁之名也
南浦東崗二月時物華撩我有新詩含風鴨綠鱗鱗起
弄日鵝黄裊裊埀
　　　北山
北山輸緑漲横陂直塹回塘灔灔時細數落花因坐久
緩尋芳草得歸遲
　　　遊石牛洞
　　　　韻語陽秋云荆公倅舒與道人文鋭弟安國
　　　　擁火遊石牛洞聼泉而歸有詩云云晁無咎
　　　　讀楚詞載荆公詞以謂二十四字具六藝羣
　　　　言之餘味故與經學典冊之文俱傳
水冷冷而北出山靡靡而旁圍欲窮源而不得竟悵望
而空歸
　　　用前韻戯贈葉致逺直講
　　　　韻語陽秋云古今人賦碁詩多矣語意皆無
　　　　足取獨愛荆公贈葉致逺之作其略云或撞
　　　　闗以攻至悔悞乃摶頰可謂曲盡圍碁之態
　　　　非筆力可以回萬鈞豈易至此取退之南山
　　　　詩讀之殆可齊驅並駕也
葉侯越著姓胄出實楚葉縉雲雖窮逺冠葢傳累葉心
大有所潛肩高未嘗脅飄飄凌雲意强禦莫能懾辟雍
海環流用汝作舟楫開胸出妙義可發䝉起魘詞如太
阿鋒誰敢觸其鋏聼之心爽然難者口因嗋斜飛欲峩
峩鎩墮今跕跕忘情塞上馬適志夣中蝶若金靜無求
在冶誰可挾載醪但彼惑饋漿非我諜經綸安足施有
寓聊自愜碁經看在手碁訣傳滿篋坐尋棊勢打側冩
其圖貼攜持山林屐刺摘溝港艓一枰嘗自副當熱寧
忘箑反嗤褦襶子但守一經笈亡羊等殘生朽筴何足
摺歡然值手敵便與對七筴縱横子墮局腷膞聲出堞
樵父弛逺擔牧奴停晏饁旁觀各技癢竊議兒女囁所
務在得䘮聞此更心惵孰視籠兩手徐思撚長鬛㣲吟
靜惜惜堅老高帖帖未快巖谷叟斧柯常爛浥趨邊恥
局縮穿腹愁危嶪或撞闗以攻或覷眼而擪或嬴行伺
擊或猛出追躡埀成或破壞中㫁俄連接或於予閒暇
伐事先和燮或冐突超越皷行令震疊或粗見形勢驅
除令逺蹀或開拓疆境欲并包總攝或僅殘尺寸如黑
子著黶或横清解散如尺僵血喋或慚如告亡或喜如
告㨗陷敵未甘虜執仇方借俠諱輸寜㫁頭悔悟乃摶
頰終朝巳罷精既夜未交睫翻然語且歎此何冝刼刼
孟軻惡妨行陶侃懲廢業揚雄有前言韋曜存往牒晉
臣抑帝手捘侫何啻涉冶城子爭道拒父乃如輒爭也
實逆徳豈如私闘怯藝成况窮苦此殆天所厭如今劉
與李倫等安可躐試令取一毫亦乏寸金鑷以此待君
子未與回參協操具投諸江道耕而徳
　　　懷鍾山
　　　　王直方詩話云舒王詩云云(下兩/首)又云客舍
　　　　黄粱今始熟鳥殘紅柿昔分甘葢三用黄粱
　　　　而意義皆妙
投老歸來供奉班塵埃無復見鍾山何須更待黄梁熟
始信人間是夣間
　　　夣
黄梁欲熟且留連謾道春歸莫悵然蝴蝶豈能知夣事
蘧蘧飛墮晩花前
　　　送人至清凉寺
　　　　詩事云荆公送人至清凉寺題詩壁間云云
　　　　看上征鞍立寺門之句為一篇警䇿尤盡别
　　　　離情意之實古人未嘗道也若使置之斷句
　　　　尤佳惜乎在第二語耳譬猶全玉天下貴寶
　　　　製以為器須是安頓得宜尤増其光輝
㫁蘆洲渚薺花繁看上征鞍立寺門投老難堪與公别
倚崗從此望回轅
　　　月夕
　　　　又云李義山襪詩云嘗聞宓妃襪渡水欲生
　　　　塵好借姮娥著清秋蹋月輪荆公作月夕詩
　　　　云云因舊而語意俱新矣
蹋月看流水水明揺蕩月草朩已華滋山川復清發褰
裳伏檻處緑淨數毛髮誰能挽姮娥俯濯凌波襪
　　　六言
　　　　又云蘓子瞻作翰林日因休沐邀門下士西至太
　　　　乙宫見王荆公舊題六言云云子瞻諷詠再三謂
　　　　魯直曰座間惟魯直筆力可及此爾對曰庭堅極
　　　　力為之或可追及但無荆公之自在耳
楊柳名條綠暗荷花落日紅酣三十六陂流水白頭相
見江南
　　　又
三十年前此路父兄持我東西今日重來白首却尋陳
迹都迷
　　　東坡居士上
　　苕溪漁隠云吕丞相跋杜子美年譜云考其辭力
　　少而鋭壯而肆老而嚴非妙於文章不足以至此
　　余觀東坡自南遷以後詩全類子美䕫州以後詩
　　至所謂老而嚴者也子由云東坡謫居儋耳獨喜
　　為詩精神華妙不見老人衰憊之氣魯直亦云東
　　坡嶺外文字讀之使人耳目聰明如清風自外來也
　　蒼梧雜志云葛魯卿云東坡詩文直為破的它人只
　　到得七暈八暈惟是東坡字字破的所以不可及也
　　　寓居定慧院之東雜花滿山有海棠一株土人
　　　不知貴也
　　　　石林詩話云此詩此格超逸不復蹈襲前人
　　　　漁隠叢話云元豐間東坡謫黄州寓居定恵院院
　　　　之東小山上有海棠一株特繁茂每嵗盛開時必
　　　　為携客置酒已五醉其下矣故作長篇生平
　　　　喜為人寫盖人間刋石自有五六本云軾平
　　　　生得意詩也
江城地瘴蕃草朩只有名花苦幽獨嫣然一笑竹籬間
桃李漫山總麄俗也知造物有深意故遣佳人在空谷
自然富貴出天資不待金盤薦華屋朱唇得清暈生臉
翠袖巻紗紅映肉林深霧暗曉光遲日煖風輕春睡足
雨中有淚亦悽慘月下無人更清淑先生食飽無一事
散步逍遥自捫腹不問人家與僧舍拄杖敲門看修竹
忽逢絶艶照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
　　　松風亭下梅花盛開
　　　漁隠叢話云遯齋閒覽云荆公在金陵有和
　　　　徐仲文顰字韻詠梅詩二首東坡在嶺南有
　　　　暾字韻咏梅詩三首皆韻險而語工非大手筆
　　　　不能到也余以臨川集東坡後集細細味之顰
　　　　字韻二聖亦未是荆公平日得意詩其一云額
　　　　黄映日明飛燕肌粉含風冷太真其一云肌冰
　　　　綽約如姑射膚雪參差是玉真其餘亦别無奇
　　　　特向至如東坡暾字韻三首皆擺落陳言古今
　　　　人未嘗經道者三首並妙絶第二首尤奇
春風嶺上淮南村昔年梅花曽㫁魂豈知流落復相見
蠻風蜑雨愁黄昏長條半落荔枝浦卧樹獨秀桄榔園
豈惟幽光留夜色直恐冷艶排冬温松風亭下荆棘裏
兩株玉蘂明朝暾海南仙雲嬌隨砌月下縞衣來扣門
酒醒夣覺起繞樹妙意有在終無言先生獨飲勿歎息
幸有落月窺清罇
　　　再用前韻
羅浮山下梅花村玉雪為骨冰為魂紛紛初疑月挂樹
耿耿獨與參黄昏先生素居江海上悄如病鶴栖荒園
天香國艶肯相顧知我酒熟詩清温蓬萊宫中花鳥使
綠衣倒挂扶桑暾(自注嶺南真禽有倒挂子綠衣紅啄如/鸚鵡而小自海東來非塵埃間物也)
抱叢窺我方醉卧故遣啄木先敲門麻姑過君急掃洒
鳥能歌舞花能言酒醒人散山寂寂惟有落蘂粘空樽
　　　花落復次韻
玉妃謫墮煙雨村先生作詩與招魂人間草木非我對
奔月偶挂成幽魂暗香入户尋短夣青子綴枝留小園
披衣連夜唤客飲雪膚滿地聊相温松明照坐愁不睡
井花入腹清而暾先生年來六十化道眼已入不二門
多晴好事餘習氣惜花未忍都無言留連一物無過矣
笑領百罰空罍樽
　　　月夜與客對飲花下
　　　　集註云此篇不使事語亦新造古所未有殆
　　　　涪公所謂不食煙火食人之語也
杏花飛簾散餘春明月入户尋幽人褰衣步月踏花影
炯如流水涵清蘋花間置酒清香發爭挽長條落香雪
山城薄酒不堪飲勸君且吸杯中月洞簫聲㫁月明中
惟憂月落酒杯空明朝巻地春風惡但見綠葉栖殘紅
　　　贈東林總長老
　　　　冷齋夜話云東坡遊廬山東林作二偈山谷
　　　　云此老於般若横説竪説了無剩語非其筆
　　　　端有口亦安能吐此不傳之妙
溪聲便是廣長舌山色豈非清淨身夜來八萬四千偈
他日如何舉似人
　　　題西林壁
横看成嶺側成峯逺近高低各不同不識廬山真面目
只縁身在此山中
　　　寄呉徳仁兼簡陳季常
　　　　苕溪漁隠云詩中所云龍邱居士即陳季常
　　　　也濮陽公子即吳徳仁也又云我遊蘭溪訪
　　　　清泉已辦布韈青行纒嵇山不是無賀老我
　　　　自興盡回酒船葢欲徃訪徳仁未成也李白
　　　　詩云嵇山無賀老却棹酒船回用此事也又
　　　　云恨君不識顔平原東坡自謂也恨我不識
　　　　元魯山謂徳仁也銅駝陌上會相見握手一
　　　　笑三千年葢言終當相見如薊子訓之徒此
　　　　一篇詩意本末次序有倫有理可謂精緻矣
東坡先生無一錢十年家火燒凡鈆黄金可成河可塞
只有霜鬢無由𤣥龍邱居士亦可憐談空説有夜不眠
忽聞河東獅子吼拄杖落手心茫然誰似濮陽公子賢
飲酒食肉自得仙平生寓物不留物在家學得忘家禪
門前䆉稏十頃田清溪遶屋花連天溪堂醉卧呼不醒
落花如雪春風顛我遊蘭溪訪清泉已辦布襪青行纒
嵇山不是無賀老我自興盡回清船恨君不識顔平原
恨我不識元魯山銅駝陌上㑹相見握手一笑三千年
　　　慶源宣義王丈人以累舉得官為洪雅主簿州
　　　戸掾遇吏如家人人安樂之既謝事居眉之青
　　　神瑞草橋放懐自得有書來求紅帶既以遺之
　　　且作詩為戯黄魯直學士秦少遊賢良各賦一
　　　首為老人光華
　　　　王直方詩話云青衫半作霜葉枯至芋魁豆
　　　　飯吾豈無山谷云庭堅最愛此韻
青衫半作荷葉枯視民如兒吏如奴吏民莫作官長看
我是識字耕田夫妻啼兒號刺史怒時有野人來挽鬚
拂衣自注下下考芋魁飯豆吾豈無歸來瑞草橋邊路
獨遊還佩平生壺慈姥巖前自喚渡青衣江畔人爭扶
今年蠶市蘇州集中有遺民懷袴襦邑中之黔相指似
白髯紅帶老不癯我欲西歸卜隣舍隔牆撫掌容歌呼
不覺山王乘駟馬回頭空指黄公壚
　　　續麗人行
　　　　苕溪漁隠云李仲謀家有周昉畫背面欠伸
　　　　内人極精戯作此詩云云韓子蒼用此意題
　　　　李伯時所畫宫女云睡起昭陽暗淡粧不知
　　　　縁㡳背斜陽若教轉盼一回首三十六宫無
　　　　粉光終不及坡之偉麗也
深宫無人春日長沉香亭北百花香美人睡起薄梳洗
燕舞鶯啼空㫁腸畵工欲畵無窮意背立東風初破睡
若教回首却嫣然陽城下蔡俱風靡杜陵饑客眼長寒
蹇驢破㡌隨金鞍隔花臨水時一見只許腰肢背後看
心醉歸來茒屋㡳方信人間有西子君不見孟光舉案
與眉齊何曽背面傷春啼
　　　種松得徠子
　　　　吕居仁云詩欲波瀾之濶須放規模令大涵
　　　　養吾氣而後可規模既大波瀾自濶少加持
　　　　擇功巳倍於古矣試取東坡黄州以後詩如
　　　　種松醫眼之類便可見
東風吹榆林亂筴飛作堆荒園一雨過戢戢千萬栽青
松種不生百株望一枚一枚巳有餘氣壓千畆槐野人
易斗粟云自魯徂徠魯人不知貴萬竈飛青煤束縛同
一車胡為乎來哉泫然解其縳青泉洗浮埃枝傷葉自
困生意未肯回山僧老無子養䕶如嬰孩坐待走龍蛇
清陰滿南臺孤根裂山石直幹排風雷我今百日客養
此千嵗材茯苓無消息雙鬢日夜催古今一俯仰作詩
寄餘哀
　　　戯作種松
我昔少年日種松滿東崗初移一寸根瑣細如挿秧二
年黄茒下一一攅麥芒三年出蓬艾滿山散牛羊不見
十年餘想作龍蛇長夜風波浪碎朝露珠璣香我欲食
其膏已伐百夲桑人事多乖迕神物竟渺茫朅來齊安
野夾路鬚髯蒼㑹開龜蛇窟不惜斤斧創縱未得茯苓
且當拾流肪釜盎百出入皎然散飛霜槁死三彭仇澡
換五穀腸青骨凝緑髓丹田發幽光白髮何足道要使
雙瞳方却後五百年騎鶴還故鄉
　　　贈眼醫王士
針頭如麥芒氣出如車軸間闗絡脉中性命寄毛粟而
况清淨眼内景含天燭琉璃貯沆瀣輕脆不任觸而子
於其門來往施鋒鏃笑談紛自若觀者頸為縮運鍼如
運斤去翳如拆屋常疑子善幻祀伎雜符祝子言吾有
道此理君未瞩形骸一塵埃貴賤兩草木世人方重外
妄見瓦與玉而我初不知刺眼如刺肉君看目與翳是
翳要非目目翳茍二物易分如麥菽寧聞老農夫去草
易傷穀鼻端有餘地肝膽分楚蜀吾於五輪間蕩蕩見
空曲如行九軌道並驅無擊轂空花誰開落明月自朏
朒請問藥全堂忘言老尊宿
　
　
　
　
　
　
　
　竹莊詩話巻九
欽定四庫全書
　竹莊詩話巻十
　　東坡居士下
　　　世傳王逈子髙與仙人周瑤英遊芙蓉城元豐
　　　元年三月余始識子髙問之信然乃作此詩
　　　　苕溪漁隠云此詩最為流麗故秦太虛與東
　　　　坡簡云素紙一軸敢冀醉後揮掃近文并芙
　　　　蓉城詩時得把玩以慰馳情
芙蓉城中花冥冥誰其主者石與丁珠簾玉按翡翠屏
雲舒霞巻千俜停中有一人長眉青烱如微雲澹疎星
往來三世空煉形竟坐誤讀黄庭經天門夜開飛爽靈
無復白日乘雲軿俗縁千刼磨不盡翠被冷落凄餘馨
因過緱山朝帝廷夜聞笙簫弭節聽飄然而來誰使令
皎如明月入窗櫺忽然而去不可執寒衾虛幌風泠泠
仙宫洞房本不扄夢中同躡鳯凰翎徑度萬里如奔霆
玉樓浮宫聳亭亭天書雲篆誰所銘遶樓飛步髙竛竮
仙風鏘然韻流鈴蘧蘧形開如酒醒芳卿寄謝空丁寧一
朝覆水不反瓶羅巾别淚空熒熒春風花開秋葉零世間
羅綺紛膻腥此生流浪隨滄溟偶然相值兩浮萍願君
収視觀三庭勿與嘉糓生蝗螟從渠一念三千齡下作
人間尹與邢
　　　遊博羅香積寺寺去縣七里三山犬牙夾道皆
　　　美田麥禾甚茂寺下谿水可作碓磨若築塘百
　　　步閘而落之可轉兩輪舉四杵也以屬縣令林
　　　抃使督成之
　　　　苕溪漁隠云東坡在嶺外遊博羅香積寺同
　　　　正輔遊白水山聞正輔將至以詩迎之皆古
　　　　詩而終篇對屬精切語意貫穿
二年流落鼃魚鄉朝來喜見麥吐芒東風搖波舞净緑
初日泫露酣嬌黄汪汪春泥已沒膝剡剡秋榖初分秧
誰言萬里出無友見此二美喜欲狂三山屏擁僧舍小
一谿雷轉松隂涼要令水力供臼磨與相地脉增隄
防霏霏落雪看収麵隠隠疊皷聞舂糧散流一啜雲子
白炊裂十字瓊肌香豈惟牢九薦古味要使真一流天
漿詩成捧腹便絶倒書生説食真膏肓
　　　同正輔遊白水山
偉哉造物真豪縱攫土摶沙為此弄擘開翠峽走雲雷
截破奔流作潭洞因隨化人履巨迹得與仙兄躡飛鞚
曵杖不知巖谷深穿雲但覺衣裘重坐看驚鳥救霜葉
知有老蛟蟠石甕金沙玉礫粲可數古鏡寳奩寒不動
念兄獨立與世疎絶境難到惟我共永辭角上兩蠻觸
一洗胷中九雲夢浮來山髙回望失武陵路絶無人送
筠籃擷翠𤓰甲香素綆分碧銀缾凍歸路霏霏湯谷暗
野堂活活神泉湧解衣浴此無垢人身輕可試雲間鳯
　　　聞正輔將至以詩迎之
生逢堯舜仁得作嶺海遊雖懷跫然喜豈免跕墮憂暮
雨侵重膇曉煙騰鬱攸朝盤見蜜唧夜枕問鵂鶹㡬欲
烹鬱屈固常饌䬲輈舌音漸獠變面汗嘗騂羞賴我存
黄庭有時仍丹邱目聽不任耳踵息殆廢喉稍欣素月
夜遂度黄茆秋我兄清廟器持節瘴海頭蕭然三家步
横此萬斛舟人言能漢吏天遣活楚囚惠然再過我樂
哉十日留但恨參語賢忽潛九原幽萬里儻同歸兩鰥
當對耰强歌非真達何必師莊周
　　　和淵明歸田園六首三月四日遊白水佛迹巖
　　　沐浴於湯泉晞髪于懸瀑之下浩歌而歸肩輿
　　　却行以與客語不覺至水北荔枝浦上晩日葱
　　　籠竹隂蕭然時荔子纍纍如芡實矣有父老年
　　　八十餘指以告余曰及是可食公能擕酒來遊
　　　乎意欣然許之歸卧既覺聞兒子過誦淵明歸
　　　田園居詩六首乃悉次其韻始余在廣陵和淵
　　　明飲酒詩二十首今復為此要當盡和乃已又吾
　　　於詩人無所甚好而獨好淵明之詩前後和其
　　　詩凡百有九首至其得意自謂不甚愧淵明
　　　　王直方詩話云東坡在揚州和飲酒詩只是如
　　　　已所作至惠州和歸田園六首乃與淵明無異
環州多白水際海皆蒼山以彼無盡景寓我有限年東
家著孔丘西家著顔淵市為不二價農為不争田周公
與管蔡恨不茅三間我飽一飯足薇蕨補食前門生餽
薪米救我厨無煙斗酒與隻雞酣歌餞華顛禽鳥豈知
道我適物自閑悠悠未必爾聊樂我自然
窮猿既投林疲馬初解鞅心空飽新得境熟夢餘想江
鷗漸馴集蜑叟已還往南池緑錢生北嶺紫筍長提壺
豈解飲好語時見廣春江有佳句我醉墮𣺌莽
新浴覺身輕新沐感髪稀風乎懸瀑下却行詠而歸仰
見江搖山俯見月在衣步從父老語有約吾敢違
老人八十餘不識城市娱造物偶遺漏同儕盡丘墟平
生不渡江水北有幽居手揷荔枝子合抱三百株莫言
陳家紫甘冷恐不如君來坐樹下飽食擕其餘歸舍遺
兒子懷抱不可虛有酒持飲我不問錢有無
坐倚朱藤杖行歌紫芝曲不逢啇山公見此野老足願
同荔枝社長作雞黍局教我同光塵月固不勝燭霜颷散
氛祲廓然似朝旭
昔我在廣陵悵望柴桑陌長吟飲酒詩頗獲一笑適當時已
放浪朝坐苦不夕矧今長閒人一刼展過隙江山互隐見出沒
為我役斜川追淵明東臯友王績詩成竟何用六博本無益
　　　和淵明貧士
　　　　詩眼云此詩言夷齊自信其去雖武王周召不能
　　　　挽之使留若四皓自信其進雖禄産之聘亦為之
　　　　出如死灰之餘煙也後世君子既不能以道進
　　　　退又不能忘世俗之毁譽多作文以自明其出處
　　　　如荅客難解嘲之類故曰朱墨手自研若淵明初
　　　　亦仕絃歌本誠言葢無心於名雖晉末亦仕合於
　　　　綺園之出其去也亦不待以㣲罪行不樂乃徑歸
　　　　合於夷齊之去其進退葢相似坡作文工於命
　　　　意必超然獨立於衆人之上非如昔人稱淵明
　　　　以退為髙耳故又發明如此
夷齊恥周粟髙歌誦虞軒産禄彼何人能致綺與園古
來避世士死灰或餘煙末路益可羞朱墨手自研淵明
初亦仕絃歌本誠言不樂乃徑歸視世差獨賢
　　　和淵明詠三良
　　　　藝苑雌黄云秦穆以三良殉𦵏詩人刺之則
　　　　穆公信有罪矣雖然臣之事君猶子之事父也
　　　　以陳尊已魏顆之事觀之則三良亦不容無
　　　　譏焉昔之詠三良者有王仲宣曹子建陶淵
　　　　明桞子厚或曰心亦有所施或曰殺身成獨
　　　　難或曰君命安可違或曰死沒寕分張曽無
　　　　一語辨其非是者唯東坡一篇云云審如是
　　　　則三良不能無罪東坡一篇獨冠絶於今古
此生太山重忽作鴻毛遺三子死一言所死良巳微賢
哉晏平仲事君不以私我豈犬馬哉從君求盖帷殺身
固有道大節要不虧君為社稷死我則同其歸顧命有
治亂臣子得從違魏顆真孝愛三良安足稀仕宦豈不
榮有時纒憂悲所以靖節翁服此黔婁衣
　　秦穆公墓
　　　　苕溪漁隠云余觀東坡秦穆公墓詩全與和
　　　　三良詩意相反盖是少年時議論如此至其晩
　　　　年所見益髙超人意表揚雄所以悔少作也
橐泉在城東墓在城中無百步乃知昔未有此城秦人
以泉識公墓昔公生不誅孟明豈有死之日而忍用其
良乃知三子殉公意亦如齊之二子從田横古人感一
飰尚能殺其身今人不復見此等乃以所見疑古人古
人不可望今人益可傷
　　　蘆鴈
　　　　禁臠云此東坡蘆雁詩欲叙雁閒暇之態故
　　　　筆力頓挫如此又詩曰我生朩强鄙少以氣
　　　　自擠孤舟到江海引手捫象犀邇來輒自悟
　　　　留氣下煖臍亦頓挫也夫言頓挫者乃是覆
　　　　却便文采粲然非如常格詩但排比句語而
　　　　成熟讀之殊無氣味如少游詩曰松江浩無旁
　　　　垂虹跨其上漫然䘖洞庭領畧非一状恍如陣
　　　　平野萬馬攅穹帳離離雲抹山窅窅天粘浪煙
　　　　中魚歌起鳥外征㠶颺逾知宇宙寛斗覺天南
　　　　壯云云此但排比好句耳非能使之頓挫也
野鴈見人時未起意先改君從何處看得此無人態無
乃枯朩行人禽兩自在北風振枯葦微雪落璀璨慘然
雲水昏晶瑩沙礫碎弋人悵何暮一舉𣺌江海
　　　豆粥
　　　　苕溪漁隠云東坡於飲食作詩以寫之往往
　　　　皆臻其妙如豆粥詩是也
　　　　禁臠云豆粥詩眉子石硯歌可謂分布用事
　　　　法凡二事比類於前而後發其宏妙也
君不見呼沱流澌車折軸公孫倉皇奉豆粥濕薪破竈
自燎衣飢寒頓解劉文叔又不見金谷敲冰草朩春帳
下烹煎多美人萍虀豆粥不傳法咄嗟而辦石季倫干
戈未解身如寄聲色相纒心巳醉身心顛倒自不知更
識人間有真味豈知江頭千頃雪色蘆茆簷出沒晨煙
孤地碓舂秔光似玉沙瓶煑豆軟如酥我老此身無著
處賣書來問東家住卧聽雞鳴粥熟時蓬頭曵履東家
去
　　　眉子石硯歌
君不見城都畫手開十眉横雲却月争新竒遊人指㸃
小嚬處中有漁陽胡馬嘶又不見王孫青𤨏横雙碧膓
斷浮空逺山色書生性命何足論坐費千金買消渴爾
來喪亂愁天公謫向君家書硯中小窗虛幌相嫵媚令
君曉夢生春紅毗耶居士談空處結昔巳空花不住試
教天女問磨鈆千偈瀾翻無一語
　　　梨花
　　　　容齋隨筆云張文潜好誦東坡梨花絶句云云每
　　　　吟一過必擊節嘆賞不能已文潜盖有省於此云
梨花淡白柳深青柳絮飛時花滿城惆悵東欄一株雪
人生㸔得幾清明
　　　山谷道人
　　魯直傳賛云山谷自黔州以後句法尤髙筆勢放
　　縱實天下之竒作自宋興以來一人而已矣江西
　　宗𣲖圗序云國朝歌詩之作或傳者多依效舊文
　　未盡所趣惟豫章始大出而力振之抑揚反覆盡兼衆體
　　吕氏童䝉訓云作文要悟入處悟入必自工夫中
　　來非僥倖可得也如老蘓之於文魯直之於詩葢
　　盡此理矣
　　　古詩二首上蘓子瞻
　　　　集注東坡報山谷書云古風二首託物引類
　　　　得古人詩之風其推重如此故置之篇首云
江梅有佳實托根桃李場桃李終不言朝露借恩光孤
芳忌皎潔氷雪空自香古來和鼎實此物升廟廊嵗月
坐成晚煙雨青巳黄得升桃李盤以逺初見甞終然不
可口擲置官道傍但使本根在棄捐果何傷
　　　又
青松出澗壑十里聞風聲上有百尺絲下有千嵗苓自
性得乆要為人制頽齡小草有逺志相依在平生醫和
不並世深根且固蒂大言可醫國何用大早計小大材
則殊氣味固相似
　　　秦和文潛贈無咎篇末多以見及以既見君子
　　　云胡不喜為韻
　　　　集註山谷嘗寫答邢居實詩及此詩與徐師川曰
　　　　後八詩頗為得意故漫錄往或與潘洪諸友讀之
龜以靈故焦雉以文故翳本心如日月利欲食之既後
生玩華藻照影終末世安得八紘罝以道獵衆智
談經用燕説束棄諸儒傳濫觴雖有罪末𣲖瀰九縣張侯
真理窟堅壁物與戰難以口舌争水清石自見
野性友麋鹿君非我同羣文明近日月我亦不如君十
載長相望逝川水沄沄何言談絶倒茗椀對爐薫
北寺鎻齋房塵鑰一時啟晁朝跫然來連壁照書几庭
柏鬱葱葱紅榴鏬多子時蒙吐佳句幽處萬籟起
先皇元豐末極厭士淺聞只今舉秀孝天未䘮斯文晁
張班馬手崔蔡不足云當令横筆陣一戰静楚氛
張侯窘炊玉僦屋得空壚但見索酒郎不見酒家胡雖
肥如瓠壺胷中殊不麄何用知如此文采似於莬
荆公六藝學妙處端不朽諸生用其短頗復鑿户牖譬
如學捧心初不悟已醜玉石恐俱焚公為區别不
吾友陳師道抱獨門掃軌晁張作薦書射雉用一矢吾
聞舉逸民故得天下喜兩公陣堂堂此士可摩壘
　　　次韻荅邢敦夫
為山不能山過在一簣止渥洼騏驎兒墮地志千里岷
江初濫觴入楚乃無底將升聖人堂道固有廉陛邢子
好少年如世有源水方求無津涯不作蝸牛喜兒中兀
老蒼趣造甚竒異過閲王公門袖中有漫刺别來阻河
山望逺每障袂斯文向千載有志常寡遂後生文楚楚
照影若孔翠不應太𤣥草睎價咸陽市雨作枕簟秋官
閒省中睡夢不到漢東茗椀乃為祟聞君肺渴减頗復
佳食寐讀書得新功來雁寄一字
　　　戱荅俞清老人寒夜
　　　　王立之詩話云山谷云金華俞清老字子中
　　　　二十年前與余共學於淮南元豐甲子相見於
　　　　廣陵自云荆公欲使之脫逢腋著僧伽黎奉香
　　　　火於半山寺予之僧名紫琳字清老無妻子
　　　　之累云去作半山道人似不為難事然生龜
　　　　脱筒亦難堪忍後數年見之儒冠自若也因
　　　　嘗戱和清老詩云云
　　　　集註山谷䟦此詩云東坡屢哦此詩以為妙也
索索葉自雨月寒遙夜䦨馬嘶車鐸鳴羣動不遑安有
人夢超俗去髪脱儒冠平明視清鏡政爾良獨難
聞道一稊米出身縳簪纓懷我伐朩友寒衾夢丁丁冨
貴但如此百年半曲肱早晚相隨去松根有茯苓
牧羊金華山早通玉帝籍至今風低草􁡯􁡯見白石金
華風煙下亦有君履迹何為紅塵裏頷鬚欲雪白
　　　謫居黔南十首(摘樂天句/)
　　　　集註云近世曽慥端伯作詩選載潘邠老事云
　　　　張文潛晚喜樂天詩邠老聞其稱美輒不樂嘗
　　　　誦山谷十絶句以為不可跂及其一云老色日上
　　　　面歡悰日去心今既不如昔後當不如今潜一日
　　　　召邠老飯預設樂天詩一帙置書室牀枕間邠
　　　　老少焉假榻翻閲良久纔悟山谷十絶詩盡用
　　　　樂天大篇裁為絶句葢樂天長於敷衍而山谷
　　　　巧於剪裁自是不敢復言端伯所載如此必有
　　　　所依據然敷衍剪裁之説非是葢山谷謫居
　　　　黔南時取樂天江州等詩偶有㑹於心者摘其
　　　　數語寫置齋閣或嘗為人書世因傳以為山谷
　　　　自作然亦非有意與樂天較工拙也詩中改易數
　　　　字可為作詩之法故因附見於此
　　　　韻語陽秋云黔南十絶七篇全用樂天花下對酒
　　　　渭川舊居東城尋春西樓委順竹窗等詩餘
　　　　三篇用其詩畧㸃化而已葉少蘊云詩人㸃
　　　　化前作正如李光弼將郭子儀之軍重經號
　　　　令精彩數倍此語誠然
相望六千里天地隔江山十書九不到何用一開顔(寄/行)
(簡詩元作相去六千里地絶天/邈然十書九不達何以聞憂顔)
霜降水反壑風落朩歸山冉冉嵗華晩昆蟲皆閉闗(嵗/晩)
(詩元作冉冉嵗將/晏物皆復本原)
冷淡病心情暄和好時節故園音信斷逺郡親賔絶(花/下)
(對/酒)
山郭燈火稀峽天星漢少年光東流水生計南枝鳥(西/樓)
冥懷齊逺近委順隨南北歸去誠可怜天涯住亦得(委/順)
老色日上面歡悰日去心今既不如昔後當不如今(東/城)
嘖嘖雀引雛稍稍筍成竹時物感人情憶我故鄉曲(渭/川)
(舊/居)
苦雨初入梅瘴雲稍含毒泥秧水畦稻灰種畬田粟(同/上)
輕紗一幅巾小簟六尺床無客盡日静有風終日涼(竹/窗)
病人多夢醫囚人多夢赦如何春來夢合眼在鄉社(寄/行)
(簡詩元作渴人多夢飲饑人多/夢飡春來夢何處合眼到東川)
　　　題孟浩然畫像
　　　　苕溪漁隠云題浩然畫像詩浩然平生出處
　　　　事跡悉能道盡乃詩中傳也
先生少也隠鹿門爽氣洗盡塵埃昏賦詩真可凌鮑謝
短褐豈愧公卿尊故人私邀伴禁直誦詩不顧龍鱗逆
風雲感㑹雖有時顧此定知毋枉尺襄江𣺌𣺌泛清流
梅殘臘月年年愁先生一往今㡬秋後來誰復釣槎頭
　　　次韻廖明略陪吳明府白雲亭燕集
　　　　西清詩話云魯直自黔南歸詩變前體且云
　　　　要須唐律中作活計乃可言詩如少陵淵畜
　　　　雲萃變態百出雖數十百韻格律益嚴謹盖
　　　　操制詩家法度如此余觀魯直和白雲亭燕
　　　　集詩云云直可拍肩挽袂矣
江浄明花竹山空響管絃風生學士麈雲繞令君筵百
越餘生聚三吳逺接連庖霜刀落鱠執玉酒明船葉縣
飛來舄壺公謫處天酌多時暴謔舞短更成妍唯我孤
登覧觀詩未䆒宣空餘五字賞又似兩京然醫是肱三
折官當嵗九遷老夫看鏡罷衰白敢争先
　　　畫睡鴨
　　　　容齋隨筆云徐陵鴛鴦賦云山雞映水那相
　　　　得孤鸞照鏡不成雙天下真成長㑹合無勝
　　　　比翼兩鴛鴦黄魯直題畫睡鴨云云全用徐
　　　　語㸃化之末句尤精工
山雞照影空自愛孤鸞舞鏡不成雙天下真成長㑹合
兩鳬相倚睡秋江
　　　乞猫
　　　　後山詩話云魯直乞猫詩云云雖滑稽而可
　　　　喜千嵗而下讀者如新
秋來䑕輩欺猫死掲瓮掀盆攪夜眠聞道狸奴將數子
買魚穿栁聘啣蟬
　　　題蘆鴈圗
　　　　禁臠云若不得流水還應過别山者題野燒也嚴
　　　　霜百草白深院一株青題小松也前人以為工是
　　　　題其意耳非能狀其體態也如子美題雨則曰紫
　　　　崖奔處黒白鳥去邊明樂天題琵琶曰銀瓶忽破
　　　　水漿迸鐵騎突出刀鎗鳴又曰四絃一聲如裂帛
　　　　此皆曲盡萬物之情狀若音聲不可把玩如石火
　　　　雷光而人之才力能攬取之然此但得其情狀非
　　　　能寫其不傳之妙如山谷題蘆鴈圗則妙絶矣
恵崇煙雨蘆鴈坐我瀟湘洞庭欲喚扁舟歸去傍人謂是
丹青
　　　過百里奚大夫塜
　　　　呂氏童䝉訓云或稱魯直桃李春風一杯酒江湖夜
　　　　雨十年燈以為極至魯直自以此猶砌合須石吾
　　　　甚愛之勿使牛礪角牛礪角尚可牛鬭殺我竹此
　　　　乃可言至耳然如魯直百里大夫冢詩與快
　　　　閣詩已自見成就處也
行客抱憂端況復思古人何年一丘土不見石騏驎斷
碑略可讀大夫身霸秦虞公納埀棘將軍西問津安知
五羊皮自鬻千金身末俗工媒孽浮言妬道真幸逢孟
軻賞不愧㣲子魂
　　　登快閣
癡兒了却公家事快閣東西倚晚晴落朩千山天逺大
澄江一道月分明朱絃巳為佳人絶青眼聊因美酒横
萬里歸船動長笛此心吾與白鷗盟
　　　和荅錢穆父詠猩猩毛筆
　　　　王直方詩話云東坡寫金帶鞍馬乃表四六
　　　　中送窮文山谷猩猩毛筆詩乃篇章中毛頴
　　　　傳
　　　　類苑云魯直善用事若正爾填塞故實舊謂
　　　　之㸃鬼簿今謂之堆垜死屍如詠猩猩毛筆
　　　　詩云平生幾兩屐身後五車書又云管城子
　　　　無食肉相孔方兄有絶交書精妙隠宻不可
　　　　加矣當以此語反三隅也
　　　　吕氏童䝉訓云東坡詩云賦詩必此詩定知
　　　　非詩人此或一道也魯直作詠物詩曲當其
　　　　理如猩猩毛筆詩云平生幾兩屐身後五車書
　　　　其必此詩哉
愛酒醉魂在能言幾事疎平生幾兩屐身後五車書物
色㸔王㑹勲勞在石渠拔毛能濟世端為謝楊朱
　
　
　
　
　
　
　竹莊詩話巻十
欽定四庫全書
　竹莊詩話巻十一
　　雜編一
　　　醉歌行(别從姪勤/落第歸)　　　　　　　杜　甫
　　　　漫齋詩話云送别情景於後幅突然接入開後人
　　　　無限法門醉歌意只用一㸃前後文勢倍覺生色
陸機二十作文賦汝更小年能綴文總角草書又神速
世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年纔十六七
射䇿君門期第一舊穿楊葉真自知暫蹶霜蹄未為失
偶然擢秀非難取㑹是排風有毛質汝身已見唾成珠
汝伯何由髪如漆春光澹沲秦東亭渚蒲牙白水荇青
風吹客衣日杲杲樹攪離思花冥冥酒盡沙頭雙玉缾
衆賓皆醉我獨醒乃知貧賤别更苦吞聲躑躅涕淚零
　　　贈衛八䖏士
人生不相見動如參商今夕復何夕共此燈燭光少壯
能㡬時鬚髪各已蒼訪舊半為鬼驚(一作/嗚)呼熱中腸焉
知二十載重上君子堂昔别君未婚兒女忽成行怡然
敬父執問我來何方問答乃未已(一作未/及已)兒女羅酒漿
夜雨剪春韭新炊間(一作/聞)黄粱主稱㑹面難一舉累十觴
十觴亦不醉感子故意長明日隔山岳世事兩茫茫
　　　新安吏
客行新安道喧呼聞㸃兵借問新安吏縣小更無丁府
帖昨夜下次選中男行中男絶短小何以守王城肥男
有母送瘦男獨伶俜白水暮東流青山猶哭聲莫自使
眼枯収汝淚縱横眼枯却見骨天地終無情我軍取相
州日夕望其平豈意賊難料歸軍星散營就糧近故壘
練卒依舊京掘壕不到水牧馬役亦輕況乃王師順撫
養甚分明送行勿泣血僕射如父兄
　　　石壕吏
暮投石壕村有吏夜捉人老翁踰墻走老婦出門看吏
呼一何怒婦啼一何苦聽婦前致詞三男鄴城戍一男
附書至二男新戰死存者且偷生死者長巳矣室中更
無人所有乳下孫孫有母未去出入無完裙老嫗力雖
衰請從吏夜歸急應河陽役猶得備晨炊夜乆語聲絶
如聞泣幽咽天明登前途獨與老翁别
　　　新婚别
　　　　師氏詩説云詩采綠刺怨曠也觀甫此詩怨
　　　　别又甚於采綠者矣
　　　　王深父云先王之政新有婚者茍不使政出
　　　　於刑名則一切使衆而已此詩必所怨盡其
　　　　常分而能不忘禮義余是以錄之
　　　　蒼梧雜識云新婚别一篇甚得古詩人之意
　　　　勿為新婚念努力事戎行所以勉其夫羅襦不復
　　　　施對君洗紅粧所謂豈無膏沐誰適為容者也
兎絲附蓬麻引蔓故不長嫁女與征夫不如棄路傍結
髪為君妻席不暖君牀暮昏晨告别無乃大怱忙君行
雖不逺守邊赴河陽妾身未分明何以拜姑嫜父母養
我時日夜令我藏生女有所歸雞狗亦得將君今往死
地沉痛廹中膓誓欲隨君去形勢反蒼黄勿為新昏念
努力事戎行婦人在軍中兵氣恐不揚自嘆貧家女乆
致羅襦裳羅襦不復施對君洗紅妝仰視百鳥飛大小
必雙翔人事多錯迕與君永相望
　　　埀老别
　　　　師氏詩説云痛念國家急難征戍烽火何鄊
　　　　不有吾豈能獨安不慮哉不敢盤桓義也塌
　　　　然傷别者仁也不忘仁義此甫㡬乎風雅之作也
四方未寧静埀老不得安子孫陣亡盡焉用身獨完投
杖出門去同行為辛酸幸有牙齒存所悲骨髓乾男兒
既介胄長揖别上官老妻卧路啼嵗暮衣裳单孰知是
死别且復傷其寒此去必不歸還聞勸加飡土門壁甚
堅杏園度亦難勢異鄴城下縱死時猶寛人生有離合
豈擇衰老端憶昔少壯日遲廽竟長歎萬國盡征戍烽
火被岡巒積屍草木腥流血川原丹何鄉為樂土安敢
尚盤桓棄絶蓬室居塌然摧肺肝
　　　無家别
　　　　師氏詩説云在昔先王中興勞來還定安集之
　　　　而鴻雁之民獲安其居今肅宗中興使民無家而
　　　　至於生無以養死無以𦵏其視周宣之民不亦厚
　　　　顔也哉觀甫詩時政之美惡皆可得而知也
　　　　王深父云先王子惠困窮則天下無敗亂之
　　　　兆矣此詩何為作乎
寂寞天寳後園廬但蒿藜我里百餘家世亂各東西存
者無消息死者為塵泥賤子因陣敗歸來尋舊蹊乆行
見空巷日瘦氣慘悽但對狐與狸豎毛怒我啼四鄰何
所有一二老寡妻宿鳥戀本枝安辭且窮棲方春獨荷
鋤日暮還灌畦縣吏知我至召令習皷鞞雖從本州役
内顧無所擕近行止一身逺去終轉迷家鄉既盪盡逺
近理亦齊永痛長病母五年委溝谿生我不得力終身
兩酸嘶人生無家别何以為烝黎
　　　夏日歎
夏日出東北陵天經中街朱光徹厚地鬱蒸何由開上
蒼乆無雷無乃號令乖雨䧏不濡物良田起黄埃飛鳥
苦熱死池魚涸其泥萬人向流冗舉目唯蒿萊至今大
河北盡作虎與豺浩蕩想幽薊王師安在哉對食不能
飡我心殊未諧𦕈然貞觀初難與數子偕
　　　夏夜歎
　　　　䂬溪詩話云夏夜歎曰念我荷戈士窮年守
　　　　邊疆此仁人君子之用心終不可忘也
永日不可暮炎熱毒我腸安得萬里風飄颻吹我裳昊
天出華月茂林延踈光仲夏苦夜短開軒納微涼虛明
見纎豪羽虫亦飛揚物情無巨細自適固其常念彼荷
戈士窮年守邊疆何由一洗濯執熱互相望竟夕擊刁
斗喧聲連萬方青紫雖被體不如早還鄉北地悲笳發
鸛鶴號且翺況復煩促倦激烈思時康
　　　赴江陵塗中寄三翰林　　　韓　愈
孤臣昔放逐泣血追愆尤汗漫不省識怳如乘桴浮或
自疑上疏上疏豈其由是年京師旱田畆少所収上憐
民無食兵(一作/征)賦半已休有司恤經費未免煩徴求富
者既云急貧者固巳流傳聞閭里間赤子轉渠溝持男
易斗粟掉臂莫肯酬我時出衢路餓者何其稠親逢道
死者佇立(一作/停馬)乆咿嚘歸者不能食有如魚掛鈎適㑹
除御史誠當得言秋拜疏移閤門為忠寧自謀上陳人
疾苦無令絶其喉下言(一作/令)畿甸内根本理冝優積雪
驗豐熟幸寛待蠶麰天子惻然感司空歎綢繆謂言即
施設乃返遷炎州同官盡才俊偏善柳與劉或慮語言
洩傳之落寃讐二子不冝爾將疑斷還不中使臨門遣
頃刻不得留病妹卧床褥分知隔明幽悲啼乞就别百
請不頷頭弱妻抱稚子出拜忘慚羞僶俛不廽顧行行
詣連州朝為青雲士暮作白首囚商山季冬月冰凍絶
行輈春風洞庭浪出沒驚孤舟逾嶺到所任低顔奉君
侯酸寒何足道隨事生瘡疣逺地觸塗異吏民似猨猴
生獰多忿狠辭舌紛嘲啁白日屋簷下雙鳴鬭鵂鶹有
蛇類兩首有蟲(一作/蠱)羣飛游窮冬或搖扇盛下或重裘
颶起最可畏訇哮簸陵邱雷霆助光怪氣象難比侔癘
疫忽潛遘十家無一瘳猜嫌動置毒對桉輙懷愁前日
遇恩赦私心喜還憂果然又羈縶不得歸鋤耰此府雄
且大騰陵盡戈矛棲棲法曹掾何處事卑陬生平企仁
義所學皆孔周臯知大理官不列三后儔何況親犴獄
敲搒發奸偷懸知失事勢(一云事/勢乖)恐自罹罝罘湘水清
且急涼風日脩脩胡為首歸路旅泊尚夷猶昨者京使
至嗣皇傳冕旒赫然下明詔首罪誅共兠復聞顛夭輩
峨冠進鴻疇班行再肅穆璜珮鳴琅璆佇繼貞觀烈邊
封脱兠鍪三賢推侍從卓犖傾枚鄒髙議㕘造化清文
煥皇猷恊心輔齊聖致理同毛輶小雅詠鳴鹿食苹貴
呦呦遺風邈不嗣豈憶常同禂(一作/儔)失志早衰換前期
擬蜉蝣自從齒牙缺始慕舌為柔因疾鼻又塞漸能等
薫蕕深思罷官去畢命依松楸空懷焉能果但見嵗巳
遒殷湯閔禽獸解網祝蛛蝥雷煥掘寳劒寃氣銷斗牛
兹道誠可尚誰能借前籌殷勤謝友朋明月非暗投
　　　暮行河堤上
暮行河堤上四顧不見人衰草際黄雲感歎愁我神夜
歸孤舟卧展轉空及晨謀計竟何就嗟嗟世與身
　　　重雲一首李觀疾贈之
天行失其度隂氣來干陽重雲閉日夜炎燠成寒涼小
人但咨怨君子惟憂傷飲食為减少身體豈寧康此志
成足貴懼非職所當藜羮尚如此肉食安可嘗窮冬百
草死幽桂乃芬芳且況天地間大運自有常勸君善飲
食鸞鳯本髙翔
　　　江漢荅孟郊
江漢雖云廣乘舟渡無艱流沙信難行馬足常往還凄
風結衝波狐裘能禦寒終宵處幽室華燭光爛爛茍能
行忠信可以居夷蠻嗟余與夫子此義每所敦何為復
見贈繾綣在不諼
　　　歸彭城
天下兵又動太平竟何時訏謨者誰子無乃失所宜前
年闗中旱閭井多死饑去嵗東郡水生民為流屍上天
不虛應禍福各有隨我欲進短䇿無由至丹墀刳肝以
為紙瀝血為書辭上言陳堯舜下言引龍䕫言詞多感
激文字少萎㽔一讀巳自怪再尋良自疑食芹雖云美
獻御固巳癡緘封在骨髓耿耿空自竒昨者到京城屢
陪髙車馳周行多俊異議論無瑕疵見待頗異禮未能
去毛皮到口不敢吐徐徐俟其巇歸來戎馬間驚顧似
羈雌連日或不語終朝見相(一作/我)欺乘間輙騎馬茫茫
詣空陂遇酒即酩酊君知我為誰
　　　醉贈張秘書
人皆勸我酒我若耳不聞今日到君家呼酒持勸君為
此座上客(一作/士)及余各能文君詩多態度藹藹春空雲
東野動驚俗天葩吐竒芬張籍學古淡軒昻避雞羣阿
買不識字頗知書八分詩成使之冩亦足張吾軍所以
欲得酒為文俟其醺酒味既冷洌酒氣又氤氲性情漸
浩浩諧笑方云云此誠得酒意餘外徒繽紛長安衆富
兒盤饌羅羶葷不解文字飲惟能醉紅裙雖得一餉樂
有如聚飛蚊今我及數子固無蕕與薫險語破鬼膽髙
詞嫓(一作/動)皇墳至寳不雕琢神功謝鋤耘方今向太平
元凱承華勛吾徒幸無事庶以窮朝曛
　　　送靈師
佛法入中國爾來六百年齊民逃賦役髙士著幽禪官
吏不之制紛紛聽其然耕桑日失𨽻朝署時遺賢靈師
皇甫姓𦙍胄本蟬聮少小涉書史早能綴文篇中間不
得意失迹成延遷逸志不拘教軒騰斷牽攣圍碁鬭白
黒生死隨機權六愽在一擲梟盧叱廽旋争(一作/文)戰誰
與敵浩汗横戈鋋飲酒盡百􁑭嘲諧思愈鮮有時醉花
月清唱髙且緜四座咸寂黙香如奏湘絃尋勝不憚險
黔江屢洄㳂瞿塘五六月驚電讓歸船怒水忽中裂千
尋墮幽泉環廽勢益急仰見團團天投身豈得計性命
甘徒捐浪沫蹙翻涌漂浮再生全同行二十人魂骨俱
坑填靈師不掛懷冐涉道轉延開忠二州牧詩賦時(作/)
(世/)多傳失職不把筆珠璣為君編强留費日月宻席羅
嬋娟昨者至林邑使君數開筵(一作數數/為開筵)逐客三四公
盈懷贈蘭荃湘(一作/湖)游泛漭沆溪宴駐潺湲别語不許
出行裾動遭牽鄰州競招請書札何翩翩十月下桂嶺
乘寒恣窺縁落落王員外争迎獲其先自從入賓舘占
恡乆能専吾徒頗擕之(一作吾徒/或擕被)接宿窮歡妍聽説兩
京事分明皆眼前縱横雜謠俗𤨏屑咸羅穿材調真可
惜朱丹在磨研方將歛之道且欲冠其顛韶陽季(一作/李)
太守髙步凌雲煙得客輙忘食開囊乞繒(一作/緡)錢手持
南曹叙字重青瑤鐫古氣㕘彖繫(一作/象)髙摽摧太𤣥維
舟事干謁披讀頭風痊還如舊相識(一作頗似/舊相識)傾壺暢
幽悁以此復留滯歸驂㡬時鞭
　　　送恵師
恵師浮屠者乃是不羈人十五愛山水超然謝朋親(一/作)
(超然同/隠倫)脱冠剪頭髪飛(一作/孤)步遺蹤塵發跡入四明梯空
上秋旻遂登天台望衆壑皆嶙峋夜宿最髙頂舉頭看
星辰光芒相照燭南北争羅陳兹地絶翔走自然嚴且
神微風吹木石澎湃聞韶鈞半夜起下視溟波御日輪
魚龍驚湧躍呌笑成悲辛怪氣或紫赤敲磨共輪囷金
鵶既騰翥六合俄清新常聞禹穴竒東去窺甌閩越俗
不好古流傳失其真幽蹤邈難得聖路嗟長湮廻臨浙
江濤屹立髙峨岷壯志死不息千年如隔晨是非竟何益
棄去非吾倫凌江詣盧岳浩蕩極游廵崔崒沒雲表陂
陁浸湖淪是時雨初霽懸瀑埀大(一作/天)紳前年往羅浮
步戞南海漘大哉歸徳盛榮茂恒留春鵬鶱墮長翮鯨
戱側修鱗自來連州寺曽未造城闉日擕青雲客探勝
窮崖濱太守邀不往(一作/得)羣官請徒頻(一作其志/信不羣)囊無
一金資翻為(一作/謂)富者貧昨日忽不見我令(一作/今)訪其
鄰奔波(一作/走)相追及把手問所因顧我却興歎君寧異
於民離合自古然辭别安足珍吾聞九疑好夙志今欲
伸班竹啼舜婦清湘沉楚臣衡山與洞庭此固道所循
尋崧方抵洛歴華遂之秦浮游靡定處偶往即通津吾
言子當去子道非吾遵江魚不池活野鳥難籠馴吾非
西方教憐子狂且醇吾嫉惰遊者憐子愚且諄去矣各
異趣河為浪(一作/淚)沾巾
　　　華清宫三十韻　　　　　　　杜　牧
　　　　倦游録云臨潼縣靈泉觀唐華清宫也自唐
　　　　迄今題詠不可勝紀小杜五言長詠并三絶
　　　　洎鄭嵎津陽門詩外唯陳文惠張文定及進
　　　　士楊正倫詩最佳又鄭文寳詩云但見太平
　　　　無事乆不知貞觀用功深皆為知者所賞
　　　　竹坡詩話云杜牧之華清宫三十韻無一字
　　　　不可人意其叙開元一事意直而詞隠有騷雅
　　　　之風至一千年際㑹三萬里農桑之語置此詩
　　　　中如伶優與嵇阮並席而談豈不敗人意哉
繡嶺明珠殿層巒下繚牆仰窺雕檻影猶想赭袍光昔
帝登封後中原自古强一千年際㑹三萬里農桑几席
延堯舜軒墀立禹湯雷霆馳號令星斗煥文章釣築乘
時用芝蘭在處芳北扉閑朩索南面富循良至道思𤣥
圃平居厭未央鈎陳裹巖谷文陛壓青蒼歌吹千秋節
樓䑓八月涼神仙髙縹緲環珮碎丁當泉暖涵牎鏡雲
嬌惹粉囊嫰嵐滋翠葆清渭照紅粧帖泰生靈夀懽娛
嵗序長月聞仙曲調霓作舞衣裳雨露偏金穴乾坤入
醉鄉玩兵師漢武廽手倒干將鯨鬛掀東海胡牙掲上
陽喧呼馬嵬血零落羽林槍傾國留無路還魂怨有香
蜀峯横慘澹秦樹逺微茫鼎重山難轉天扶業更昌望
賢餘故老花萼舊池塘往事人誰問幽襟淚獨傷碧簷
斜送日殷葉半凋霜迸水傾瑤砌疎風□玉房塵埃羯
鼓索片叚荔枝筐鳥啄摧寒朩蝸蜒蠧畫梁孤烟知客
恨遙起泰陵傍
　　　過華清宫絶句(三/首)
　　　遯齋閒覽云華清宫詩云云首作尤膾炙人口
長安廽望綉成堆山頂千門次第開一騎紅塵妃子笑
無人知是荔枝來
新豐緑樹起黄埃數騎漁陽探使廽(帝使中使輔璆琳/探禄山反否璆琳)
(受禄山金/囬言不反)霓裳一曲千峯上舞破中原始下來
萬國笙歌醉太平倚天樓殿月分明雲中亂拍禄山舞
風過重巒下笑聲
　　　津陽門詩　　　　　　　　　　　鄭　嵎
津陽門北臨通逵雪風獵獵飄酒旗泥寒欵段蹶不進疲童
退問前何為酒家顧客催解装案前羅列樽與巵青錢瑣屑
安足數白醪軟美甘如飴開壚引滿相獻酬枯腸渴肺忘朝
飢愁憂似見出門去漸覺春色入四肢主翁移客挑華燈雙肩
隠膝烏帽欹笑云鮐老不為禮飄蕭雪鬢雙垂頤問余何
往凌寒曦顧翁枯朽郎豈知翁曽豪盛客不見我自為君陳
昔時時平親衛號羽林我纔十五為孤兒射熊搏虎衆莫敵
彎弧出入隨佽飛此時初創觀風樓簷髙百尺堆華榱樓南
更起鬭雞殿晨光山影相參差其年十月移禁仗山下櫛
比羅百司朝元閣成老君見㑹昌縣以新豐移幽州曉進供奉
馬玉珂寳勒黄金羈五王扈駕夾城路傳聲校獵渭水湄羽
林六軍各出射籠山絡野張罝維雕弓繡䩨不知數翻身滅沒
皆蛾眉赤鷹黄鶻雲中來妖狐野雉亡所依人煩馬殆禽獸盡
百里腥膻禾黍稀驪山按樂東風暖宫娃賜浴長湯池刻成玉蓮
噴香水潄囘煙浪深逶迤犀屏象薦雜羅列錦鳬繡鴈相追隨
破簮碎鈿不足拾金溝殘溜和纓緌上皇寛容易承事十家三國
生光輝繞床呼盧恣樗愽張燈達旦相謾期相君侈擬連貴戚日
從秦虢多游嬉朱衫馬前未滿足更驅武卒羅旌旗畫輪
寳軸從天來雲間笑語聲融怡鳴騶前騎作躞蹀宫粧襟
袖皆天姿青門紫陌多春風風中數月殘香遺驪駒吐沫
一奮迅路人擁篲争珠璣八姨新起合歡堂翔鵾賀燕無
由窺萬金酬工不肯去矜能恃巧尤嗟咨四方節制傾附
媚窮奢極侈沽恩私堂中特設夜明枕銀燭不施光鑒帷
瑶光樓南皆紫禁棃園仙宴臨花枝迎娘歌喉玉䆗窱蠻
兒舞帯金葳蕤三郎玉笛弄煙月怨如别鶴呼羈雌玉奴
琵琶龍香撥倚歌促酒聲嬌悲飲鹿泉邊春路晞粉梅
檀杏飄朱墀金沙洞口長生殿玉蘃峯頭王母祠禁庭
術士多幻化上前校勝紛相持羅公如意奪顔色三藏
袈娑成散絲蓬萊池上望秋月無雲萬里懸清輝上皇
夜半月中去三十六宫愁不歸月中祕樂天半聞丁當
玉石和塤箎宸聰聴覧未終曲却到人間迷是非千秋御
節在八月㑹同萬國朝華夷花蕚樓南大合樂八音九
奏鸞來儀都盧尋橦誠齷齪公孫劒伎多神竒馬知舞
徹下珠榻人惜曲終更羽衣禄山此時侍御側金雞畫
障當罘罳繡棚文褓日屓贔甘言狡計愈嬌癡詔令上
路建甲第樓通走馬如翬飛大開内府恣供給玉缶金
筐銀簸箕異謀潛熾促歸去臨軒賜紫盈十圍忠臣張
公識逆狀白日切諌上不疑湯成召浴果不至潼闗巳
溢漁陽師御街一夕無禁皷玉輅順勤西南馳九門囬
望塵坌多六龍夜馭兵衛疲縣官無人具軍頓行宫徹
屋屠雲螭馬嵬驛前駕不發宰相射殺寃者誰長眉鬒
髪作凝血獨有君王潛涕洟青泥坂上到三蜀金堤城
邊頓九旂移文泣祭昔臣墓度曲悲歌秋雁辭明年尚
父㨗書至洗清觀闕収封畿兩宫相見望賢頓君臣皷
舞皆歔欷宫中親呼髙驃騎潛令改塟楊真妃花膚雪
態不復見空有香囊和淚滋鑾輿却入華清宫滿山紅
實垂相思飛霜殿前月悄悄迎春亭上風颸颸雪衣女
失玉籠在長生鹿瘦銅牌垂象床塵凝罨颯被畫簷䖝
網頗棃碑碧菱花覆雲母陵風篁兩菊低離披真人影
帳偏生草果老藥堂空掩扉鼎湖一日失弓劒橋山煙
草俄霏霏空聞玉椀入金市但見銅壺飄翠帷開元到
今踰十紀當時事迹皆殘隳竹花惟養棲梧鳳水藻空
游巢葉龜㑹昌御宇斥内典去留二教分黄緇慶山汙
瀦石甕毁紅樓緑閣皆支離竒松怪栢為樵蘇童山眢
谷亡險㠊煙中壁碎右丞畫雲間字失𤣥宗詩石魚巗
底百尋井銀牀下巻紅綆遲當時清影䕃紅葉一旦飛
埃埋素規韓家燭樹倚林杪千枝燦若山霞摛昔年光
彩奪明月今日銷鎔當路岐龍宫御牓髙可惜火焚牛
挽臨﨑峗孔雀松殘赤琥珀鴛鴦瓦碎青琉璃我今前
程能㡬許徒有餘息筯力羸逢君話此空洒涕却憶歡
娱無見期主翁莫泣聽我語寧勞感舊休吁嘻河清海
晏不難睹我皇巳立升平基湟中土地昔湮没昨者収
復無瘡痍戎王北走棄青塜虜馬西奔空月支兩逢元
年豈易偶願翁頥養豐膚肌平明酒醒各分手今夕一
樽翁莫遲
　　　華清宫絶句　　　　　　　　陳文恵
百首新詩百意精不尤妃子即尤兵争如一句傷時事
只為明皇恃太平
　　　又　　　　　　　　　　　　張文定
當時不是不窮奢民樂昇平少嘆嗟姚宋未亡妃子在
塵埃那得到中華
　　　又　　　　　　　　　　　　楊正倫
休罪明皇與貴妃大都衰盛兩相隨惟憐一𣲖温泉水
不逐人心冷煖移
　　　長恨歌　　　　　　　　　　　白居易
　　　　容齋隨筆云白樂天長恨歌上陽人歌元微之
　　　　連昌宫詞道開元間宫禁事最為深切矣然微
　　　　之有行宫一絶句云云語少意足有無窮之味
　　　　嬾真子云詩人之言為用固寡然大有益於
　　　　世者若長恨歌是也明皇太真之事本有新
　　　　䑓之惡而歌云楊家有女初長成養在深閨
　　　　人未識故世人罕知為壽王瑁之妃也春秋
　　　　為尊者諱此歌真得之
漢皇重色思傾國御宇多年求不得楊家有女初長成
養在深閨人未識天生麗質難自棄一朝選在君王側
囬頭一笑百媚生六宫粉黛無顔色春寒賜浴華清池
温泉水滑洗凝脂侍兒扶起嬌無力始是新承恩澤時
雲鬢花顔金步搖芙蓉帳暖度春宵春宵苦短日髙起
從此君王不早朝承歡侍宴無閒暇春從春遊夜専夜
後宫佳麗三千人三千寵愛在一身金屋粧成嬌侍夜玉樓
宴罷醉和春姊妹弟兄皆列土可憐光彩生門户遂令天下父
母心不重生男重生女驪宫髙處入青雲仙樂風飄處處聞緩
歌慢舞凝絲竹盡日君王㸔不足漁陽鞞鼔動地來驚破霓
裳羽衣曲九重城闕煙塵生千乗萬騎西南行翠華揺揺行
復止西出都門百餘里六軍不發無奈何宛轉蛾眉馬前死
花鈿委地無人收翠翹金雀玉搔頭君王掩面救不得
回頭血淚相和流黄埃散漫風蕭索雲棧縈紆登劔閣
蛾眉山下少人行旌旗無光日色薄蜀江水碧蜀山青聖
主朝朝暮暮情行宫見月傷心色夜雨聞鈴腸斷聲天旋日轉
囬龍馭到此躊踷不能去馬嵬坡下泥土中不見玉顔空死
處君臣相顧盡沾衣東望都門信馬歸歸來池苑皆依
舊大液芙蓉未央桞芙蓉如面桞如眉對此如何不泪
垂春風桃李花開夜秋雨梧桐葉落時西宫南内多秋
草宫葉滿堦紅不掃棃園弟子白髮新椒房阿監青蛾
老夕殿螢飛思悄然孤燈挑盡未成眠遲遲鐘皷初長
夜耿耿星河欲曙天鴛鴦瓦冷霜華重翡翠衾寒誰與
共悠悠生死别經年魂魄不曽來入夣臨邛道士鴻都
客能以精誠致魂魄為感君王展轉思遂教方士殷勤
覔排空馭氣奔如電升天入地求之徧上窮碧落下黄
泉兩處茫茫皆不見忽聞海上有仙山山在虛無縹緲
間樓殿玲瓏五雲起其中綽約多仙子中有一人字玉
真雪膚花貌參差是金闕西廂叩玉扄轉教小玉報䨇
成聞道漢家天子使九華帳裏夢魂驚攬衣推桃起徘
徊珠箔銀屏邐迤開雲鬢半偏新睡覺花冠不整下堂
來風吹仙袂飄颻舉猶似霓裳羽衣舞玉容寂寞泪欄
干梨花一枝春帶雨含情凝睇謝君王一别音容兩𣺌
茫昭陽殿裏恩愛絶蓬萊宫中日月長囬頭下望人寰
處不見長安見塵霧唯将舊物表深情鈿合金釵寄將
去釵留一股合一扇釵擘黄金合分鈿但令心似金鈿
堅天上人間㑹相見臨别慇懃重寄詞詞中有誓兩相
知七月七日長生殿夜半無人私語時在天願作比翼
鳥在地願為連理枝天長地乆有時盡此恨綿綿無絶
期
　　　上陽白髪人(天寶五載巳後楊貴妃專寵後宫/人無復進幸矣六宫有美色者輙)
　　　(置别所上陽是其一/也貞元中尚存焉)
上陽人紅顔暗老白髪新緑衣監使守宫門一閉上陽
多少春𤣥宗末嵗初選入入時十六今六十同時采擇
百餘人零落年深殘此身憶昔吞悲别親屬扶入車中
不教哭皆云入内便承恩臉似芙蓉胷似玉未容君王
得見面已被楊妃遙側目妬令潛配上陽宫一生遂向
空房宿秋夜長夜長無寐天不明耿耿殘燈背壁影瀟
瀟暗雨打窗聲春日遲日遲獨坐天難暮宫鶯百囀愁
厭聞梁燕雙栖老休妬鸎歸燕去長悄然春往秋來不
記年唯向深宫望明月東西四五百廽圓今日宫中年
最老大家遙賜尚書號小頭鞋履窄衣裳青黛㸃眉眉
細長外人不見見應笑天寶末年時世粧上陽人苦最
多少亦苦老亦苦少苦老苦兩如何君不見昔時吕向
美人賦(天寳末有宻采艷色者當時號/花鳥使吕向獻美人賦以諷之)君不見今日上陽白髪歌
　　　連昌宫詞　　　　　　　　　　　　元　稹
　　　　潘子真詩話云津陽門詩長恨歌連昌宫詞俱
　　　　載開元天寳間事㣲之詞不獨富艷至長官清
　　　　平太守好揀選皆言由相公委任責成治之興也禄
　　　　山宫裏養作兒虢國門前閙如市險詖私謁無所
　　　　不至安得不亂稹之叙事遂過二子
　　　　容齋隨筆云元㣲之白樂天在唐元和長慶間齊
　　　　名其賦詠天寳時事連昌宫詞長恨歌皆膾炙人
　　　　口使讀書者情性蕩揺如身生其時親見其事殆
　　　　未易以優劣論也然長恨歌不過述明皇追愴貴
　　　　妃始末無他激揚不若連昌詞有監戒規諷之意
　　　　如云姚崇宋璟作相公勸諌上皇言語切長官清平
　　　　太守好揀選皆言由相公開元之末姚宋死朝
　　　　廷漸漸由妃子禄山宫裏養作兒虢國門前閙如
　　　　市弄權宰相不記名依稀憶得楊與李廟謨顛倒
　　　　四海揺五十年來作瘡痏其末章及官
　　　　軍討淮西乞廟謀休用兵之語葢元和十一
　　　　二年作殊得風人之㫖非長恨比云
連昌宫中滿宫竹嵗乆無人森似束又有牆頭千葉桃
風動落花紅簌簌宫邊老人為余泣少年選進因曽入
上皇正在望仙樓太真同凭欄干立樓上樓前盡珠翠
炫轉熒煌照天地歸來如夢復如癡何暇偹言宫裏事
初過寒食一百六店舍無煙宫樹緑夜半月髙絃索鳴
賀老琵琶定塲屋力士傳呼覔念奴念奴潛伴諸郎宿
須臾覔得又連催特勅街中許燃燭春紅滿眼睡紅銷
掠削雲鬟旋裝束飛上九天歌一聲二十五郎吹管逐
逡巡大偏梁州徹色色龜兹轟録續李謩擪笛傍宫牆
偷得新翻數般曲平明大駕發行宫萬人鼓舞途路中
百官隊仗避岐薛楊氏諸姨車鬭風明年十月東都破
御路猶存禄山過驅令供頓不敢藏萬姓無聲淚潛墮
兩宫定後六七年却尋家舍行宫前莊園燒盡有枯井
行宫門闥樹宛然爾後相傳六皇帝不到離宫門乆閉
往來年少説長安𤣥武樓前花萼廢去年勅使因斫竹
偶值門開暫相逐荆榛櫛比塞池塘狐兎嬌癡縁樹朩
舞榭欹傾基尚存文牎窈窕紗猶緑塵埋粉壁舊花鈿
鳥啄風筝碎珠玉上皇偏愛臨砌花依然御榻臨堦斜
蛇出燕窠盤鬭拱菌生香案正當衙寝殿相連端正樓
太直梳洗樓上頭晨光未出簾影黒至今反掛珊瑚鈎
指似傍人因慟哭却出宫門淚相續自從此後還閉門
夜夜狐狸上門屋我聞此語心骨悲太平誰致亂者誰
翁言野父何分别耳聞目見為君説姚崇宋璟作相公
勸諌上皇言語切爕理隂陽禾黍豐調和中外無兵戎
長官清平太守好揀選皆言由相公開元之末姚宋死
朝廷漸漸由妃子禄山宫裏養作兒虢國門前閙如市
弄權宰相不記名依稀憶得楊與李廟謨顛倒四海搖
五十年來作瘡痏今皇神聖丞相明詔書纔下吳蜀平官
軍又取淮西賊此賊亦除天下寧年年耕種宫前道今
年不遣子孫耕老翁此意深望幸努力廟謨休用兵
　　　行宫絶句
寥落古行宫宫花寂寞紅白頭宫女在閒坐説𤣥宗
　　　杜秋娘詩杜秋金陵女也年十五為李錡妾後
　　　錡叛滅籍之入宫有寵於景陵穆宗即位命秋
　　　為皇子傅姆皇子壯封漳王鄭注用事誣丞相欲
　　　去背已者指王為根王被罪廢削秋因廢歸故
　　　鄉予過金陵感其窮且老而為之賦詩　杜　牧
　　　　南部新書云杜仲陽即杜秋也為漳王養母
　　　　太和中漳王黜放歸浙西續詔令觀院安置
　　　　兼加存䘏故杜牧有杜秋詩稱於時
京江水清滑生女白如脂其間杜秋者不勞朱粉施老
濞即山鑄後庭千蛾眉秋持玉斝飲與唱金縷衣濞既
白首叛秋亦紅淚滋吳江落日渡灞岸緑楊埀聮裾見
天子盼盼獨依依椒壁懸錦幕鏡奩蟠蛟螭低鬟認新
寵窈窕復融怡月上白壁門桂影涼參差金階露新重
閒捻紫簫吹莓苔夾城路南苑鴈初飛紅粉羽林仗獨
賜辟邪旗歸來煑豹胎饜飫不能飴咸池昇日慶銅雀分
香悲雷音後車逺事往落花時燕禖待皇子壯髪緑緌
緌畫堂授傅姆天人親捧持虎晴珠絡褓金盤犀鎮帷
長楊射熊羆武帳弄啞咿漸抛竹馬戱稍出舞雞竒嶄
然整冠佩侍晏坐瑤池眉宇儼圖畫神秀射朝暉一尺
桐偶人江充知自欺王幽茅土削秋放故鄉歸觚稜拂
斗極囬首尚遲遲四朝三十載似夢復疑非潼闗識舊
吏吏髪已如絲却喚吳船渡舟人争得知歸來四鄰改
茂苑草菲菲清血洒不盡仰天知問誰寒衣一匹素夜
借鄰人機我昨金陵過聞之為歔欷自古皆一貫變化
安能推夏姬滅兩國逃作巫臣妻西子下姑蘇一舸逐
鴟夷織室魏豹俘作漢太平基誤置代籍中兩朝尊母
儀光武紹髙祖本係生唐兒珊瑚破髙齊作婢舂黄麋
蕭后去揚州突厥為閼氏女子固不定士林亦難期射
鉤後呼父釣翁王者師無國要孟子有人毁仲尼秦因
逐客令柄歸丞相斯安知魏齊首見斷簀中屍給喪蹶
張輩廊廟冠峨危珥貂七葉貴何妨戎虜支蘇武却生
還鄧通終死饑主張既難測翻覆亦其宜地盡有何物
天髙復何之指何為而捉足何為而馳耳何為而聽目
何為而窺已身不自曉此外何思惟因傾一樽酒題作
杜秋詩愁來獨長詠聊可以自怡
　
　
　
　
　
　
　
　
　
　竹莊詩話巻十一
欽定四庫全書
　竹莊詩話巻十二
　　雜編二
　　　北征　　　　　　　　　　　杜　甫
　　　　詩眼云孫莘老嘗謂老杜北征詩勝退之南
　　　　山詩王平甫以為南山勝北征終不能相服
　　　　時山谷尚少乃曰若論工巧則北征不及南
　　　　山若書一代之事以與國風雅頌相為表裏
　　　　則北征不可無而南山雖不作未害也二公
　　　　之論遂定
　　　　石林詩話云北征窮極筆力如太史公紀傳
　　　　此古今絶唱
　　　　嬾真子云唐外戚傳云外家之成敗視主徳
　　　　之如何至哉此言也明皇之於太真極矣故
　　　　有馬嵬之事惟老杜叙此事殊為得體云不
　　　　聞夏殷衰中自誅褒妲若謂此事自出於明
　　　　皇之意與君王掩面救不得相去遠矣
皇帝二載秋閏八月初吉杜子將北征蒼忙問家室維
時遭艱虞朝野少暇日顧慚恩私被詔許歸蓬蓽拜辭
詣闕下怵惕久未出雖乏諫諍姿恐君有遺失君誠中
興主經緯固宻勿東胡反未已臣甫憤所切揮涕戀行
在道途猶恍惚乾坤含瘡痍憂虞何時畢靡靡踰阡陌
人煙眇蕭瑟所遇多被傷呻吟更流血迴首鳳翔縣旌
旗晚明㓕前登寒山重屢得飲馬窟邠郊入地底涇水
中蕩潏猛虎立我前蒼崖吼時裂菊垂今秋花石戴古
車轍青雲動髙興幽事亦可恱山果多𤨏細羅生雜橡
栗或紅如丹砂或黑如㸃漆雨露之所濡甘苦齊結實
緬思桃源内益歎身世拙坡陀望鄜畤巖谷互出没我
行已水濱我僕猶朩末䲭梟鳴黄桑野䑕拱亂穴夜深
經戰場寒月照白骨潼闗百萬師往者散何卒遂令半
秦民殘害為異物况我墮胡塵及歸盡華髪經年至茆
屋妻子衣百結慟哭松聲迴悲泉共幽咽平生所嬌兒
顔色白勝雪見爺背面啼垢膩腳不韤牀前兩小女補
綻纔過膝海圖拆波濤舊繡移曲折天吳及紫鳳顛倒
在短褐老夫情懐惡嘔泄卧數日那無囊中帛救汝寒
凛慄粉黛亦解苞衾裯稍羅列瘦妻面復光癡女頭自
櫛學母無不為曉妝随手抹移時施朱鉛狼籍畫眉濶
生還對童稚似欲㤀饑渇問事競挽鬚誰能即嗔喝翻
思在賊愁甘受雜亂聒新婦且慰意生理焉得說至尊
尚䝉塵幾日休練卒仰觀天色改坐覺妖氛豁陰風西
北来慘澹随回紇其王願助順其俗善馳突送兵五千
人驅馬一萬匹此輩少為貴四方服勇决所用皆鷹騰
破敵過箭疾聖心頗虛佇時議氣欲奪伊洛指掌收西
京不足㧞官軍請深入蓄銳伺俱發此舉開青徐旋瞻
略恒碣昊天積霜露正氣有肅殺禍轉亡虜嵗勢成擒
胡月胡命其能久皇綱未宜絶憶昨狼狽初事與古先
别姦臣竟葅醢同惡随蕩析不聞夏殷衰中自誅褒妲
周漢獲再興宣光果明哲桓桓陳將軍仗鉞奮忠烈㣲
爾人盡非於今國猶活凄凉大同殿寂寞白獸闥都人
望翠華佳氣向金闕園陵固有神灑掃數不缺煌煌太
宗業樹立甚宏達
　　　南山詩　　　　　　　　　　韓　愈
　　　　集注云是詩凡百有二韻始總叙四時之變
　　　　次叙南山連亘之所止其末則叙其經歴之
　　　　所見焉
　　　　雪浪齋日記云讀退之南山詩頗覺似上林
　　　　子虛賦才力小者不能到
吾聞京城南兹維羣山囿東西兩際海巨細難悉究山
經及地志茫昧非受授團辭試提挈挂一念萬漏欲休
諒不能粗叙所經覯嘗昇崇邱望戢戢見相凑晴明出
稜角縷脈碎分繡蒸嵐相澒洞表裏忽通透無風自飄
簸融液煦柔茂横雲時平凝㸃㸃露數岫天空浮修眉
濃綠畫新就孤橕有巉絶海浴褰鵬噣春陽潛沮洳濯
濯吐深秀巖巒雖嵂崒輭弱類含酎夏炎百朩盛蔭鬱
增埋覆神靈日歊歔雲氣爭結構秋霜喜刻轢磔卓立
癯瘦叅差相叠重剛耿陵宇宙冬行雖幽墨氷雪工琢
鏤新曦照危峨億丈恒高袤明昏無停態頃刻異狀候
西南雄太白突起莫間簉藩都配德運分宅占丁戊逍
遙越坤位詆訐陷乾竇空虛寒兢兢風氣較搜潄朱維
方燒日陰霰縱騰糅昆明大池北去覿偶晴晝緜聯窮
俯視倒側困清漚微瀾動水面踊躍躁猱狖驚呼惜破
碎仰喜呀不仆前尋徑杜墅坌蔽畢原陋崎嶇上軒昻
始得觀覽富行行將遂窮嶺陸煩互走勃然思坼裂擁
掩難恕宥巨靈與夸蛾逺賈期必售還疑造物意固䕶
蓄精祐力雖能排幹雷電怯呵詬攀緣脫手足蹭蹬抵
積甃茫如試矯首堛塞生怐愗威容䘮蕭爽近新迷逺
舊拘官計日月欲進不可又因緣窺其湫凝湛閟陰嘼
魚鰕可俯掇神物安敢冦林柯有脫葉欲墮鳥驚救爭
銜彎環飛投棄急哺鷇旋歸道迴睨達枿壯復奏吁嗟
信奇恠峙質能化貿前年遭譴謫探歷得邂逅初從藍
田入顧眄勞頸脰時天晦大雪淚目苦矇瞀峻塗拖長
氷直上若懸溜褰衣步推馬顛蹶退且復蒼黄㤀遐睎
所矚纔左右杉篁咤滿蘓杲耀攅介胄專心憶平道脫
險逾避臭昨來逢清霽宿願欣所(一作/始)副崢嶸躋冡頂倐
閃雜鼯鼬前低劃開濶爛漫堆衆皺或連若相從或蹙
若相鬭或妥若弭伏或竦若驚雊或散若瓦解或赴若
輻(一作/輪)輳或翩若船遊或決若馬驟或背若相惡或向
若相佑或亂若抽筍或嵲若注灸或錯若繪畫或繚若
篆籕或羅若星離或蓊若雲逗或浮若波濤或碎若鋤
耨或如賁育倫睹勝勇前購先强勢已出後鈍嗔䛠譳
(上鬭/下耨)或如帝王尊叢集朝賤幼雖親不褻狎雖逺不悖
謬或如臨食案肴核紛飣餖又如遊九原墳墓包椁柩
或纍若盆甖或掲若㽅梪或覆若曝鼈或頽若寢獸或
蜿若藏龍或翼若摶鷲或齊若友朋(一作/随迎)或差若先後
或迸若流落或顧若宿留或戾若仇讐或密若婚媾或
儼若峨冠或翻若舞袖或屹若戰陣或圍若蒐狩或靡
然東注或偃然北首或如火熺焰或若氣饙餾或行而
不輟或遺而不收或斜而不倚或弛而不彀或赤若秃
鬝或燻若柴槱或如龜坼兆或若卦分繇或前横若剝
或後斷若姤延延離又屬夬夬叛還遘喁喁魚闖萍落
落月經宿誾誾樹牆垣巘巘架庫廐參參削劍㦸煥煥
銜瑩琇敷敷花披萼闟闟屋摧霤悠悠舒而安兀兀狂
以狃超超出猶奔蠢蠢駭不懋大哉立天地經紀肖營
腠厥初孰開張僶俛誰勸侑創兹朴而巧戮力忍勞疚
得非施斧斤無乃假詛咒鴻荒竟無傳功大莫酬僦嘗
聞於祠官芬苾降歆嗅斐然作歌詩惟用贊報酭
　　　月蝕詩　　　　　　　　　　盧　仝
　　　　唐書云仝嘗為月蝕詩以譏切元和逆黨韓
　　　　愈稱其工
新天子即位五年嵗次庚寅斗柄揷子律調黄鍾森森
萬朩夜殭立寒氣贔屓頑無風爛銀盤從海底出出来
照我茅屋東天色紺滑凝不流氷光交貫寒膧朧初疑
白蓮花浮出龍王宫八月十五夜比並不可雙此時怪
事發有物吞食来輪如壯士斧斫壞桂似雪山風拉摧
百鍊鏡照見膽平地埋寒灰火龍珠飛出腦却入蚌蛤
胎摧壊破璧眼看盡當天一搭如煤炲磨踪滅跡須㬰
間便似萬古不可開不料至神物有此大狼狽星如撒
沙出爭頭事光大奴婢炷暗燈揜菼如玳瑁今夜吐燄
長如虹孔隙千道射户外玉川子涕泗下中庭獨自行
念此日月者太隂太陽精皇天要識物日月乃化生走
天汲汲勞四體與天作眼行光明此眼不自保天公行
道何由行吾見隂陽家有說朢日蝕月月光滅朔月掩
日日光缺兩眼不相攻此說吾不容又孔子師老子云
五色令人目盲吾恐天似人好色即喪明幸且非春時
萬物不嬌榮青山破瓦色緑水氷崢嶸花枯無女艶鳥
死沉歌聲頑冬何所好偏使一目盲傳聞古老說蝕月
蝦蟇精徑圎千里入汝腹如此癡骸阿誰生可從海窟
來便解緣青冥恐是眶睫間揜塞所化成黄帝有四目
帝舜重瞳明二帝懸四目四海生光輝吾不遇二帝滉
漭不可知何故瞳子上坐受蟲豸欺長嗟白兔搗靈藥
恰似有意防姦非藥成滿臼不中度委任白兔夫何為
憶昔堯為天十日燒九州金爍水銀流玉煼丹砂焦六
合烘為窯堯心增百憂帝見堯心憂勃然發怒決洪流
立擬沃殺九日妖天髙日走沃不及但見萬國赤子􁡯
􁡯生魚頭此時九御導九日爭持節幡麾幢旒駕車六
九五十四頭蛟螭虬掣電九火輈汝若蝕開齱齵輪銜
轡執索相爬鉤推蕩轟訇入汝喉紅鱗燄鳥燒口快翎
鬛倒側聲醆鄒撑腸拄肚礧磈如山丘自可飽死更不
偷不獨填饑坑亦解堯心憂恨汝時當食藏頭㩎腦不
肯食不當食張脣哆觜食不休食天之眼養逆命安得
上帝請汝劉嗚呼人養虎被虎齧天媚蟇被蟇瞎乃知
恩非類一一自作孽吾見患眼人必索良工訣想天不
異人愛眼固應一安得嫦娥氏來習扁鵲術手操舂喉
戈去此睛上物其初猶朦朧既久如抺漆但恐功業成
便此不吐出玉川子又涕泗下心禱再拜額榻砂土中
地上蟣虱臣仝告愬帝天皇臣心有鐡一寸可刳妖蟇
癡腸上天不為臣立梯蹬臣血肉身無由飛上天揚天
光封詞付與小心風颰排閶闔入紫宫密邇玉几前擘
坼奏上臣仝頑愚胷敢死横干天代天謀其長東方蒼
龍角插㦸尾捭風當心開明堂統領三百六十鱗蟲坐
理東方宫月蝕不救援安用東方龍南方火鳥赤潑血
項長尾短飛跋躠頭戴丹冠髙逵枿月蝕鳥宫十三度
鳥為居停主人不覺察貪向何人家行赤口毒舌毒蟲
頭上喫却月不啄殺虚貶鬼眼明􁁊䆷鳥罪不可雪西
方攫虎立踦踦斧為牙鑿為齒偷犧牲食封豕大蟇一
臠固當軟美見似不見是何道理爪牙根天不念天天
若准擬錯准擬北方寒龜被蛇縛藏頭入殻如入獄蛇
筋束𦂳束破殻寒龜夏鼈一種味且當以其肉充臛死
殻没信處唯堪支牀脚不中鑚灼與天下卜嵗星主福
德官爵奉董秦忍使黔婁生覆尸無衣巾天失眼不吊
嵗星胡其仁熒惑矍鑠翁執法大不中月明無罪過不
糾蝕月蟲年年十月朝太㣲支盧謫罰何災凶土星與
土性相背反養福德生禍害到人頭上死破敗今夜月
蝕安可㑹太白真將軍怒激鋒鋩生恒州陣斬酈定進
項骨脆甚春蔓菁天唯兩眼失一眼將軍何處行天兵
星辰任廷尉天律自主持人命在盆底固應樂見天盲
時天若不肯信試喚臯陶鬼一問一如今日三台文昌
宫作上天紀綱環天二十八磊磊尚書郎整頓排班行
劍握他人將一肆太陽側一肆天市傍操斧代大匠兩手
不怕傷弧矢引滿反射人天狼呀啄明煌煌癡牛與騃
女不肯勤農桑徒勞含滛思旦夕遥相望蚩尤簸旗弄
旬朔始搥天鼓鳴璫琅枉矢能蛇行眉目森森張天狗
下䑛地流血何滂滂譎險萬萬黨構架何可當眯目釁
成就害我光明王請留北斗一星相北極指揮萬國懸
中央此外盡掃除堆積如山岡贖我父母光當時恒星
没殞雨如迸漿似天㑹事發叱喝誅姦强何故中道廢
自遺今日殃善善又惡惡郭公所以亡願天神聖心無
信他人忠玉川子詞訖風色𦂳格格近月黒暗邊有似
動劍㦸須臾癡蟇精兩吻自决坼初露半箇璧漸吐滿
輪魄衆星盡原赦一蟇獨誅磔腹肚忽脫落依舊掛穹
碧光彩未蘓来慘淡一片白奈何萬里光受此吞吐厄
再得見天眼感荷天地力或問玉川子孔子脩春秋二
百四十年月蝕盡不收今子咄咄詞頗合孔意不玉川
子笑答或請聴逗遛孔子父母魯諱魯不諱周書外書
大惡故月蝕不見收予命唐天口食唐土唐禮過三唐
樂過五小猶不說大不可數災沴無有小大瘉安得引
衰周研覈其可否日分晝月分夜辨寒暑一主刑一主
德政乃舉孰為人面上一目偏可去願天完兩目照下
萬方土萬古更不瞽萬萬古更不瞽照萬古
　　　月蝕詩效玉川子作　　　　　韓　愈
　　　　學林新編云玉川子詩雖豪放然太險怪而
　　　　不循詩家法度退之乃摘其句而約之以禮
　　　　陳齊之云退之效玉川子月蝕詩乃刪盧仝
　　　　冗語耳非效玉川也韓雖法度森嚴便無盧
　　　　仝豪放之氣
元和庚寅斗挿子月十四日三更中森森萬朩夜僵立
寒氣贔屭頑無風月形如白盤完完上天東忽然有物
来噉之不知是何蟲如何至神物遭此狼狽㓙星如撒
沙出攅集争强雄油燈不照席是夕吐燄如長虹玉川
子涕泗下中庭獨立念此日月者為天地之眼睛此猶
不自保吾道何由行嘗聞古老言疑是蝦蟇精經圎千
里納汝腹何處養汝百醜形爬沙脚手鈍誰使汝解縁
青冥黄帝有四目帝舜重其明今天祇兩目何故許食
使偏盲堯呼大水浸十日不惜萬國赤子魚頭生汝於
此時若食日雖食八九無嚵名赤龍黒鳥燒口熱翎鬛
倒側相搪撑婪酣大肚遭一飽飢腸徹死無由鳴後時
食月罪當死天羅磕帀何處逃汝形玉川子立於庭而
言曰地行賤臣仝再拜敢告上天公臣有一寸刃可刳
凶蟇腸無梯可上天天階無由有臣蹤寄牋東南風天
門西北祈風通丁寧附耳莫漏洩薄命正值飛亷慵東
方青色龍牙角何呀呀從官百餘座嚼啜煩官家月蝕
汝不知安用為龍窟天河赤鳥司南方尾禿趐觰沙月
蝕於汝頭汝口開呀呀蝦蟇掠汝兩吻過忍學省事不
以汝觜啄蝦蟇於莬蹲於西旗旄衛毿㲚既從白帝祠
又食於蜡禮有加忍令月被惡物食枉於汝口插齒牙
烏龜怯姦怕寒縮頸以殻自遮終令夸娥抉汝出卜師
燒錐鑚灼滿板如星羅此外内外官𤨏細不足科臣請
悉掃除慎勿許語令啾譁併光全耀歸我月盲眼鏡净
無纎瑕弊蛙拘送主府官帝箸下腹甞其皤依前使免
操杵臼玉階桂樹閒婆娑姮娥還宫室太陽有室家天
雖髙耳屬地感臣赤心使知臣意雖無口言潜喻厥㫖
有氣有形皆吾赤子雖忿天傷忍殺孩稚還女月明安
行于次盡釋衆罪以蛙磔死
　　　氷柱　　　　　　　　　　　劉　义
　　　　劉义傳云义能為歌詩作氷柱雪車二詩出
　　　　盧仝孟郊右樊宗師見為獨拜
　　　　韻語陽秋云劉义詩酷似玉川子而傳於世
　　　　者二十七篇而已氷柱雪車二詩雖作語竒
　　　　怪然議論亦皆出於正也氷柱詩云不為四
　　　　時雨徒於道路成泥柤不為九江浪徒能汩
　　　　没天之涯雪車詩謂官家不知民餒寒盡驅
　　　　牛車盈道載玉屑載載欲何之秘藏深宮以
　　　　禦炎酷如此等句亦有補於時與玉川子月
　　　　蝕詩稍相類
師干乆不息農為兵兮民重嗟騷然縣宇土崩水潰畹
中無熟榖壠上無桑麻王春判序百卉茁甲含葩有客
避兵犇㳺僻跋履險阨至自三巴貂裘蒙茸己敝縷鬢
髪蓬舥雀驚䑕伏寧遑安處獨卧旅舎無好夢更堪走
風沙天人一夜剪瑛琭詰旦都成六出花南畝未盈尺
纎片亂舞空自紛拏旋落旋逐朝暾化簷間氷柱如削
出交加或低或昻小大瑩潔随勢無等差始疑玉龍下
界来人世齊向茅簷布爪牙又疑漢髙帝西方未斬蛇人
不識誰為當風仗莫邪鏗鏜氷有韻的皪玉無瑕不為
四時雨徒於道路成泥柤不為九江浪徒能汩没天之
涯不為雙井水滿甌泛泛烹春茶不為中山漿清新馥
鼻盈百車不為池與沼養魚種芰成霪霔不為醴泉與
甘露使名異瑞世俗誇特禀朝澈氣潔然自許靡間其
邇遐森然氣結數千里滴瀝聲沉十萬家明也雖小暗
之大不可遮勿被曲瓦直下不能抑羣邪奈何時逼不
得時在我目中倐然漂去無餘些自是成毁任天理天
於此物豈宜有忒賖反令井蛙壁蟲變空易背人縮首
競呀呀我願天工迴造化藏之韞櫝翫之生光華
　　　雪車
臘令凝綈三十日繽紛密雪一復一孰云潤澤在枯荄
闤闠餓民凍欲死死中猶被豺狼食官軍初還城壘未
完備人家千里無煙火雞犬何太怨天不䘏吾甿如何
連夜瑶花亂皎潔既同君子節沾濡多着小人面寒鏁
侯門見客稀色迷塞路行商㫁小小細細如塵間輕輕
緩緩成樸簌官家不知民餒寒盡驅牛車盈道載屑玉
載載欲何之秘藏深宮以禦炎酷徒能自衛九重間豈
信車轍血㸃㸃盡是農夫哭兵刃殘䘮後滿野誰為載
白骨逺戍乆乏糧太倉誰為運紅粟戎夫尚逆命偏箱
鹿角誰為敵士夫困征討買花載酒誰為適天子端然
少旁求股肱耳目皆姦慝依違用事佞上方猶驅餓民
運造化防暑阨吾聞躬耕南畆舜之聖為民呑蝗唐之
德未聞壚孽苦蒼生相羣相黨上下為蟊賊廟堂食祿
不自慙我為斯民歎息還歎息
　　　黄鶴樓　　　　　　　　　　崔　灝
　　　　該聞錄云唐崔顥題武昌黄鶴樓詩云云李
　　　　白負大名尚曰眼前有景道不得崔顥題詩
　　　　在上頭欲擬之較勝負乃作鳳凰臺詩
昔人已乘黄鶴去此地空餘黄鶴樓黄鶴一去不復返
白雲千載空悠悠晴川歴歴漢楊樹芳草凄凄鸚鵡洲
日暮家山何處是煙波江上使人愁
　　　登鳳凰臺　　　　　　　　　李　白
　　　　珊瑚鈎詩話云金陵鳳凰臺在城之東南四
　　　　顧江山下窺井邑古題詠惟謫仙為絶唱
鳳凰臺上鳳凰逰鳳去臺空江自流吳宫花草埋幽徑
晉國衣冠成古丘三山半落青天外二水中分白鷺洲
捴為浮雲能蔽日長安不見使人愁
　　　古劍歌　　　　　　　　　　郭元振
　　　　廣卓異記云郭元振為通泉尉前後掠所部
　　　　千餘人遺賔客百姓苦之武右使籍其家有
　　　　書數百卷令問其資財所在知皆已濟人於
　　　　是竒而免之召見大稱㫖令口占古劍歌進
　　　　天后竒之命繕冩賜諸學士
君不見昆吾鐡冶飛炎煙紅光紫霧俱赫然良工鍜煉
凡㡬年鑄得寳劍名龍泉龍泉顔色如霜雪良工咨嗟
嘆竒絶琉璃玉匣吐蓮花錯鏤金環生明月正逢天下
無風塵幸得周防君子身精光黯黯青蛇色文章片片
綠龜鱗非直結交㳺俠子亦嘗親近英雄人何言中路
遭棄捐零落飄淪古獄邊雖復沉埋無所用猶能夜夜
氣衝天
　　　逰龍門應制作　　　　　　　宋之問
　　　　隋唐佳話云武后逰龍門命羣臣賦詩先成
　　　　者賜錦袍左史東方虬詩成設燕賜坐未安
　　　　宋之問詩後成文理兼美左右莫不稱善乃
　　　　就奪錦袍衣之
宿雨霽氛埃流雲度城闕河堤栁新翠苑樹花先發洛
陽花柳此時濃山水樓臺應㡬重羣公拂霧朝翔鳳天
子乘春幸鑿龍鑿龍近出王城外羽從琳琅擁軒盖雲
䍐纔臨御水橋天衣已入香山㑹山壁嶄巖㫁復連清
流澄澈俯伊川塔影遙遙綠波上星龕奕奕翠㣲邊層
巒舊長千尋木逺壑初飛百丈泉綵仗蜺旌遶香閣下
輦登髙望河洛東城宫闕擬昭回南陌溝塍殊綺錯林
下天香七寳臺山中春酒萬年杯㣲風一起祥花落仙
樂初鳴瑞鳥来鳥来花落紛無已稱觴獻壽煙霞裏歌
舞淹留景欲斜石闗猶駐五雲車鳥旗翼翼留芳草龍
騎駸駸映晚花千乘萬騎鑾輿出水静山空嚴警蹕郊
外喧喧引看人傾都南望屬車塵囂聲引颺聞黄道佳
氣周迴入紫宸先王定鼎山河固寳命乘周萬物新吾
君不事瑶池樂時雨来觀農扈春
　　　修貢顧渚茶山
　　　　漁隠叢話云此詩古雅得詩人諷諫之體誠
　　　　可尚也
禹貢通逺俗始圖在安人後王失其本職吏不敢陳亦
有姦侫者因兹欲求伸動生千金費日使萬姓貧我来
顧渚源得與茶事親黎甿輟耕農採掇實苦辛一夫且
當役盡室皆同臻捫葛上歌壁蓬頭入荒榛終朝不盈
掬手足皆皴鱗悲嗟徧空山草朩為不春隂嶺牙未吐
使曺牒已頻心争造化先走挺麋鹿均選納無日夜擣
聲昏繫晨衆工何枯櫨俯視彌傷神皇帝尚廵狩東郊
路多堙周迴繞天涯所獻惟艱勤况减兵革用兼兹困
疲民未知供億餘誰合分此珍顧省忝邦守有慚復因
循茫茫滄海間丹憤何由申
　　　題破山寺後禪院　　　　　　常　建
　　　　洪駒甫詩話云丹陽殷播撰河嶽英靈集首
　　　　列常建詩愛其山光悅鳥性潭影空人心之
　　　　句以為警䇿歐公又愛建竹徑通幽處禪房
　　　　花朩深欲效建作數語竟不能得以為恨予
　　　　謂此詩全篇皆工不獨此兩聯而已
清晨入古寺初日照髙林竹徑通幽處禪房花朩深山
光悅鳥性潭影空人心萬籟此都寂但餘鐘磬音
　
　
　竹莊詩話巻十二
欽定四庫全書
　竹莊詩話巻十三
　　雜編三
　　　寄杜光庭　　　　　　　　　張令問
　　　　蜀檮杌云張令問字博夫幼有巢許之節放
　　　　意林泉長於詩什與杜光庭詩云云其標致
　　　　如此
試問中朝為宰相何如林下作神仙一壺美酒一爐藥
飽聴松風白晝眠
　　　安貧　　　　　　　　　　　韓　偓
　　　　潘子真詩話云山谷嘗謂予言老杜雖在流
　　　　落顛沛未嘗一日不在本朝故善陳時事句
　　　　律精深超古作者忠義之氣激發而然韓偓
　　　　貶逐後依王審知其集中所載云云其詞悽
　　　　楚切而不廹不忘其君也
手風慵展八行書眼暗休尋九局圖窓裏日光飛野馬
案頭筠管長蒲盧謀身拙為安蛇足報國危曽捋虎鬚
舉世可能無黙識未知誰擬試齊竽
　　　醉著絶句
　　　　漁隠叢話云葛亞卿集句云萬里清江萬里
　　　　天一村桑柘一村煙漁翁醉睡又醒睡髙唱
　　　　夕陽孤島邊前輩集句詩每一句取一家詩
　　　　今亞卿全用致堯前兩句極為無工又後二
　　　　句不稱前兩句豈若致堯之渾成也杜荀鶴
　　　　亦有溪興絶句云山雨溪風巻釣絲瓦甌蓬
　　　　底獨斟時睡来睡着無人喚流下前溪也不
　　　　知語句俱弱亦不若致堯之雅健也
萬里清江萬里天一村桑柘一村煙漁翁醉着無人喚
過午醒来雪滿船
　　　贈韓思彦　　　　　　　　　賀遂亮
　　　　蔡寛夫詩話云國史補載賀遂亮贈韓思彦
　　　　詩世多傳誦之予讀大唐新語乃併得思彦
　　　　答詩其辭亦自閒雅可喜大抵唐之文盛於
　　　　開元以前故二人雖不以詩稱而終不凡也
意氣百年内平生一寸心欲交天下士未面已虚襟君
子重名義直道冠衣簮風雲行可託懷抱自然深落霞
静霜景墜葉下疎林若上南山岸希訪北山岑
　　　答賀遂亮　　　　　　　　　韓思彦
古人一言重嘗謂百年輕今日投歡㑹顧盼盡平生簮
裾非所託琴酒冀相并累日同逰處良霄欵素誠霜飄
知柳脆雪冐覺松貞願言何所道幸保嵗寒名
　　　寄邊衣　　　　　　　　　　裴　說
　　　　山谷跋裴說寄邊衣詩云說詩句甚麗喜作
　　　　卓爾竒怪零陵總記叙述僧懷素草書載說
　　　　詩一篇尤詼詭也
深閨乍冷開香篋玉筯㣲㣲濕紅頰一陣霜風殺栁條
濃煙半夜成黄葉重重白練明如雪獨下閒階轉凄切
祇知抱杵搗秋砧不覺髙樓已無月時聞塞㕍聲相喚
紗窓只有燈相伴㡬度齊紈又懶裁離腸恐逐金刀㫁
細想儀形執牙尺回刀剪破澄江色愁捻銀針信手縫
惆悵無人試寛窄時時舉袖勻殘淚紅牋謾有千行字
書中不盡心中事一半慇懃託邊使
　　　懷素臺歌
　　　　零陵揔記云唐開元中有僧懐素居是臺學
　　　　者因為之懷素臺今有墨池筆塜存焉裴說
　　　　有歌云云
我呼古人名鬼神側耳聽杜甫李白與懐素文星酒星
草書星永州東郭有竒怪筆塜墨池遺迹在筆塜低低
髙似山墨池淺淺深如海我来恨不已怎得青天化為
一張紙髙聲喚起懐素書搦管研硃㸃湘水欲歸家重
嘆嗟眼前有三箇字枯樹櫖烏梢蛇墨老鵶
　　　巫山神女祠　　　　　　　　沈佺期
　　　　郡閣雅談云繁知聞樂天將過巫山先於神
　　　　女祠粉壁大書曰蘓州太守真才子行到巫
　　　　山必有詩為報髙唐神女道逺排雲雨待清
　　　　詞白公見詩邀知一曰劉夢得禮白帝欲留
　　　　一詩於此怯而不敢罷郡經過悉去詩千餘
　　　　首只留四篇
巫山髙不極合㳫狀竒新闇谷疑風雨幽崖若鬼神月
明三峽曉潮落九江春為問陽臺客應知入夢人
　　　前同　　　　　　　　　　　王無競
神女向髙唐巫山下夕陽徘徊作行雨婉孌逐荆王電
影江前落雷聲峽外長霽雲無處所臺館曉蒼蒼
　　　前同　　　　　　　　　　　李端白
巫山十二峯皆在碧虚中迴合雲藏日霏㣲雨帶風猿
聲寒渡水樹色逺連空愁向髙唐去千秋見楚宫
　　　前同　　　　　　　　　　　失　名
巫峽見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聴偏在九秋中
　　　慈恩寺浮圖　　　　　　　　章八元
　　　　鑑誡録云長安慈恩寺浮圖前後題詩多矣
　　　　唐文宗朝元㣲之白樂天到塔下見章八元
　　　　所留詩命僧拂去塵埃二公吟咏盡日不厭
　　　　悉令除去諸家牌惟留章詩
十層突兀在虛空四十門開面面同却怪鳥飛平地上
自驚人語半天中回梯暗踏如穿洞絶頂初攀似出籠
落日鳳城佳氣合滿城香樹雨濛濛
　　　華清宫詩　　　　　　　　　張　祐
　　　　雅言雜載云張佑素以詩名而華清宫詩尤
　　　　為世所稱
龍虎旌旗雨露飄鳳池歌㫁玉山遙明皇上馬太真去
紅杏滿園香自銷
　　　宫詞　　　　　　　　　　　杜牧之
　　　　苕溪漁隠云余閱王建宫詞選其佳者亦自
　　　　少得只世所膾炙者數詞而已其間雜以他
　　　　人之詞如云云此杜牧之也云云此白樂天
　　　　也云云此王昌齡也
　　　　竹坡詩話此一首杜牧之王建詩中皆有之
　　　　不知誰作也以余觀之當是建詩耳葢二子
　　　　之詩其清婉大略相似而牧之多險側建多
　　　　平麗此詩葢清而平者也
　　　　冷齋夜話云詩有意含蓄者如宫詞云云是
　　　　也
銀燭秋光冷畫屏輕羅小扇撲流螢天堦夜色凉如水
卧看牽牛織女星
　　　前同　　　　　　　　　　　白居易
淚滿羅巾夢不成夜深前殿按歌聲紅顔未老恩先㫁
斜倚薫籠坐到明
　　　宫怨　　　　　　　　　　　王昌齡
　　　　冷齋夜話云詩有句意俱含蓄者如宫怨云
　　　　云是也
奉帚平明金殿開且將團扇暫徘徊玉顔不及寒鵶色
猶帶昭陽日影来
　　　宫妓　　　　　　　　　　　李商隠
　　　　談苑云余知制誥日與余恕同考試因出義
　　　　山詩共讀酷愛一絶擊節稱嘆曰古人措辭
　　　　寓意如此之深妙令人感慨不已
珠箔輕明拂玉墀披香新殿鬬腰支不湏㸔盡魚龍戯
終遣君王怒偃師
　　　桃花夫人廟(即息夫人/)　　　　杜　牧
　　　　許彦周詩話云僕嘗謂此詩為二十八字史
　　　　論
細腰宫裏露桃新脈脈無言度㡬春至竟息亡緣底事
可憐金谷墜樓人
　　　宫詞　　　　　　　　　　　杜　牧
　　　　漁隠叢話載此詞云斷句極佳意在言外而
　　　　幽怨之情自見詩貴如此若使一覧而意盡
　　　　亦何足道哉
監宫引出暫開門随例湏朝不是恩銀鑰却收金鎻合
月明花落又黄昏
　　　宫詞　　　　　　　　　　　王　建
　　　　陳輔詩話云王建宫詞荆公獨愛其云云
樹頭樹底覔殘紅一片西飛一片東自是桃花貪結子
錯教人恨五更風
　　　宫詞　　　　　　　　　　　徐仲雅
　　　　西清詩話云余嘗愛長沙徐仲雅宫詞云云
　　　　其富貴瀟洒可謂兩得矣
内人曉起怯春寒輕揭珠簾看牡丹一把桞絲收不得
和風搭在玉欄干
　　　傷田家　　　　　　　　　　聶夷中
　　　　詩史云聶夷中河南人有詩云云孫光憲謂
　　　　有三百篇之㫖
二月賣新絲五月糶新榖醫得眼前瘡剜却心頭肉我
願君王心化作光明燭不照綺羅筵徧照逃亡屋
　　　入山寄城中故人　　　　　　王　維
　　　　後湖集云此詩造意之妙至與造化相表裏
　　　　知其蟬蛻塵埃之中浮㳺萬物之表者也山
　　　　谷云頃年登山臨水未嘗不讀摩詰詩固知
　　　　此老胷次定有泉石膏盲之疾
中嵗頗好道晚家南山陲興来每獨往勝事空自知行
到水窮處坐看雲起時偶然值林叟談笑無回期
　　　六言　　　　　　　　　　　王　維
　　　　漁隠叢話云每哦此句令人坐想輞川春日
　　　　之勝此老傲睨閒適於其間也
桃紅復含宿雨柳緑更帶朝煙花落家僮未掃鳥啼山
客猶眠
　　　贈丘丹　　　　　　　　　　裴　廸
　　　　蔡寛夫詩話云王摩詰韋蘓州集載裴廸丘
　　　　丹唱和詩其語皆清麗髙勝常恨不多見如
　　　　廸云云其氣格殆不减二人非唐中葉以来
　　　　嘐嘐以詩名者可比乃知古今文士湮滅不
　　　　得傳於子孫者不可勝數然士各言其志其
　　　　隠顯亦何足多較觀兩詩趣向其胷中殆非
　　　　汲汲於世者正爾無聞亦何所恨其姓名偶
　　　　見二人集亦未必不為幸也
安禪一室内左右竹亭幽有法知不染無言誰敢酬鳥
飛争向夕蟬蛻意先秋煩暑自兹退清凉何處求
　　　和裴廸　　　　　　　　　　丘　丹
賣藥有時至自知来往踈遽辭池上酌新得山中書步
出芙蓉府歸乘觳觫車猥蒙招隠作豈愧班生廬
　　　寄逺　　　　　　　　　　　張　逈
　　　　郡閣雅談云張逈少年苦吟未有所得夢五
　　　　色雲自天而下取一團呑之遂精雅所作有
　　　　寄逺詩携謁齊已㸃頭吟諷無斁為改虬髯
　　　　黒在無逈遂拜為一字師
錦字慿誰達閒庭草又枯夜長燈影滅天逺雁聲孤蝉
鬢凋將盡虬髯白也無㡬回愁不與因看朔方圖
　　　尋山家　　　　　　　　　長孫佐輔
　　　　苕溪漁隠云尋山家云云余嘗居村落間食
　　　　飽杖䇿縱步欵鄰家之扉小立待之眼前景
　　　　物悉如詩中之語然後知其工也
獨訪山家歇還涉茅屋斜連隔松葉主人聞語未開門
遶籬野菊飛黄蝶
　　　白牡丹　　　　　　　　　　裴　璘
　　　　秦中嵗時記云長安三月五日兩街看牡丹
　　　　奔走車馬慈恩寺元果院牡丹先於諸牡丹
　　　　半月開太貞院牡丹後於諸牡丹半月開故
　　　　裴兵部璘白牡丹詩自題於慈恩佛殿東壁
　　　　上太和中車駕幸此寺見所題詩吟咏乆之因
　　　　令宫嬪諷念及暮歸大内此詩滿六宫矣
長安豪貴惜春殘争賞先開紫牡丹别有玉枝擎露冷
無人肯就月中看
　　　牡丹　　　　　　　　　　　羅　鄴
　　　　古今詩話云詠牡丹詩甚多羅鄴云落盡春
　　　　紅始見花花時比屋事豪奢買栽池館恐無
　　　　地看到子孫能㡬家此詩中虎也
落盡春紅始着花花時比屋事豪奢買栽池館恐無地
看到子孫能㡬家門倚長衢攢繡轂幄籠輕日䕶香霞
歌鍾滿座争歡賞肯信流年鬢有華
　　　早朝大明宫　　　　　　　　賈　至
　　　　苕溪漁隠曰老杜和早朝大明宫詩賈至為
　　　　唱首王維岑參皆有之四詩皆佳絶
　　　　文昌雜録云禮部王員外因言和詩最為難
　　　　唯唐賢尤工於此賈至早朝大明宫云云王
　　　　維和云云杜甫和云云三篇皆用鳳池事唯
　　　　工部尤出於二公上建三省待漏院書此為
　　　　屏風焉
銀燭朝天紫陌長禁城春色曉蒼蒼千條弱栁垂青𤨏
百囀流鶯繞建章劍佩聲随玉墀步衣冠身惹御爐香
共沐恩波鳳池裏朝朝染翰侍君王
　　　同前　　　　　　　　　　　杜　甫
五夜漏聲催曉箭九重春色醉仙桃旌旗日暖龍蛇動
宫殿風微燕雀髙朝罷香煙携滿袖詩成珠玉在揮毫
欲知世掌絲綸美池上于今有鳳毛
　　　同前　　　　　　　　　　　王　維
絳幘鷄人報曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香煙欲傍衮龍浮
朝罷須裁五色詔佩聲歸到鳳池頭
　　　同前　　　　　　　　　　　岑　参
雞鳴紫陌曙光寒鶯囀皇州春色䦨金闕曉鐘開萬戸
玉階仙仗擁千官花迎劍珮星初落柳拂旌旗露未乾
獨有鳳凰池上客陽春一曲和皆難
　　　江行無題(四首/)　　　　　　　錢　起
　　　　詩史云錢起多佳篇人收起詩不過百首有
　　　　錢䝉仲得江行無題百絶皆人家藏本所無
　　　　有云云四首
霽雲疎有葉雨浪細無聲穏放扁舟去江天自有程
　　　又
憔悴異靈均非纔作逐臣如逢漁父問未是獨醒人
　　　又
煙渚復煙渚畫屏非畫屏引愁天末去數㸃暮山青
　　　又
隄壞漏江水地坳成野塘晚荷從不折留取作秋香
　　　山中寒思　　　　　　　　　鮑　溶
　　　　詩史云歐陽文忠公酷愛鮑溶山中寒思一
　　　　篇最佳云云文忠晩得恨見之遲
山深多悲風敗葉與林齊門遥非世路何人念窮棲哀
風破山起夕雪誤鳴雞巢鳥侵早出饑猿無聲啼晨興
動煙火開門伐氷溪老朩寒更瘦隂雲晴亦低我負自
力求顔色常低迷時想靈臺下逰子正悽悽
　　　贈琴棋僧　　　　　　　　　張　碧
　　　　雅言系述云張瀛碧之父也官至郎曹嘗為
　　　　歌贈琴棋僧同列見之曰非其父不生其子
我嘗聴師法一說波上蓮花水中月不垢不净是色空
無法無空亦無滅我嘗聴師禪一觀浪溢鼇頭蟾魄滿
沙河世界盡空空一寸寒灰冷燈畔我又聴師琴一撫
長松喚住秋山雨弦中雅弄若鏗金指下寒泉流太古
我又聴師碁一着山頂坐沉紅日脚阿誰稱是國手人
羅浮道士賭却鶴輸却藥法懐斟下紅霞束手不敢争
頭角
　　　夜坐　　　　　　　　　　　路洵美
　　　　雅言系述云路洵美唐相巖之元孫有夜坐
　　　　詩云云競傳於湖南
簾捲竹軒清四隣無語聲漏從吟裏轉月自坐来明草
朩露華濕衣裳寒氣生難逢知鑒者空悅此時情
　　　宫詞　　　　　　　　　　　杜荀鶴
　　　　幕府燕間録云杜荀鶴詩惟宫詞為唐第一
　　　　故諺云杜詩三百首妙在一聮中風暖鳥聲
　　　　碎日髙花影重是也
早被嬋娟誤欲粧臨鏡慵承恩不在貎教妾若為容風
暖鳥聲碎日髙花影重年年越溪女相憶採芙蓉
　　　玉樹曲　　　　　　　　　　王　轂
　　　　百斛明珠云唐末有冝春人王轂者以能詩
　　　　擅名於時嘗作玉樹曲云云此詩大播於人
　　　　口轂未第時嘗於市㕓中忽見同人被無賴
　　　　輩毆打轂前救之揚聲曰莫無禮識吾否吾
　　　　便是解道君臣猶在醉鄉中面上已無陳日
　　　　月者無賴輩聞之歛手慙謝而退
璧月夜瓊樹春蓮舌冷冷詞調新當時狎客盡豐禄直
諫犯顔無一人歌未闋晉王劍上粘腥血君臣猶在醉
鄉中面上已無陳日月
　　　廵内至上陽宫　　　　　　　竇　庠
　　　　韻語陽秋云竇庠一絶云云造語可謂秀整
　　　　矣
愁雲漠漠草離離太液鈎陳處處疑薄暮毁垣春雨裏
殘花猶發萬年枝
　　　宫詞　　　　　　　　　　　張　祐
　　　　古今詩話云張祐有觀獵詩并宫詞白傅稱
　　　　之小杜
　　　　雲溪友議云杜牧之與祐為詩酒之交酷吟
　　　　祐宫詞為詩曰如何故國三千里虚唱宫詞
　　　　滿六宫此詩宫娥諷念思郷起長門之愁
故國三千里深宫二十年一聲河滿子雙涙落君前
　　　觀獵　　　　　　　　　　　張　祐
　　　　雲溪友議云張三作觀獵詩比王右丞予則
　　　　未敢優劣
曉出禁城東分圍淺草中紅旗開向日白馬驟迎風背
手抽金鏃翻身控角弓萬人齊指處一雁落寒空
　　　同前　　　　　　　　　　　王　維
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營迴看落鵰處千里暮雲平
　　　題三閭大夫廟　　　　　　　武　士
　　　　青𤨏後集屈平廟唐末有洪州衙前軍將㤀
　　　　其姓名題一絶云云自後能詩者不敢措手
蒼藤古朩㡬經春舊祀祠堂小水濵行客謾陳三酹酒
大夫元是獨醒人
　　　效陶體　　　　　　　　　　韋應物
　　　　竹坡詩話云古今詩人多喜效淵明體者如
　　　　和陶詩非不多但使淵明愧其雄麗耳韋蘓
　　　　州云云非惟語似而意亦大似盖意到而語
　　　　随之也
霜露悴百草而菊獨好華物性有如此寒暑其奈何掇
英泛酒醪日入㑹田家盡醉茅􁑴下一生豈在多
　　　三月三日寄諸弟兼懐崔水部
暮節看已謝兹晨愈可惜風澹意傷春池寒花歛夕對
酒始依依懷人還的的誰當曲水行相思尋舊迹
　　　效何水部(二首/)
玉宇含清露香籠散輕煙應當結塵抱難從兹夕眠
　　　又
夕露起遥怨蟲響亂秋隂反覆相思字中有故人心
　
　
　
　
　
　
　
　
　
　竹莊詩話巻十三
欽定四庫全書
　竹莊詩話巻十四
　　雜編四
　　　古意　　　　　　　　　　　陳　羽
　　　　詩史云陳羽有詩百餘首古意一篇集中所
　　　　無
十三學綉羅衣裳自憐紅袖聞馨香人言此是嫁時服
含笑不刺雙鴛鴦郎年十九髭未生拜官天下聞郎名
車馬駢闐賀門館自然不失為公卿是時妾家猶未貧
兄弟出入雙車輪繁華全盛兩相敵與郎年少為婚姻
郎家居近御溝水豪門客盡躡珠履雕盤酒器常不乾
曉入中厨妾先起姑嫜嚴肅有規矩小娘嬌多意難取
朝参暮拜白玉堂綉衣著盡黄金縷妾貎漸衰郎漸薄
時時强笑意索寞知郎本来無嵗寒㡬回掩涙看花落
妾年四十絲滿頭郎未五十封公侯男兒全盛日忘舊
銀床羽帳空颼飀庭花紅遍蝴蝶飛看郎玉佩下朝時
歸来略略不相顧却令侍婢生光輝郎恨婦人易衰老
妾亦恨深不忍道看郎壯健能幾時知過六十還枯槁
　　　遊道林嶽麓寺　　　　　　　沈傳師
　　　　六一居士云沈傳師道林嶽麓寺詩題云酬
　　　　唐侍御姚員外而二人之詩不見不知何人
　　　　也獨此詩以字畫傳於世而詩亦自佳
　　　　詩事云黄魯直尤喜沈傳師嶽麓寺詩碑嘗
　　　　為之說曰沈傳師字畫皆遒勁真楷筆勢可
　　　　學唯道林嶽麓詩殊不相類似有神助其間
　　　　架縱奪偏正肥瘦長短各有體忽若龍起滄
　　　　溟鳳翔青漢又如花開秀谷松偃幽岑或似
　　　　枯朩倒懸怪石髙墜千變萬態冥發天機與
　　　　其詩之氣燄往往勍敵不問阿買之徒即韓
　　　　擇朩蔡有鄰不是過也此魯直不特愛其
　　　　書又愛其詩如此僕於宋次道家見所謂唐
　　　　侍御首唱詩尤豪壯乃儒林郎監察御史唐
　　　　扶也
承明年老輙自論乞得湘守東南奔為聞楚國富山水
青嶂邐迤僧家園含香珥筆皆眷舊謙抑自忘臺省尊
不令執簡候亭館直許携手遊山樊忽驚列岫曉来逼
朔雪洗盡烟嵐昏碧波回嶼三山轉丹艦繚郭千艘屯
華鑣躞蹀絢砂步大斾錯綵輝松門樛枝競騖龍蛇勢
折幹不滅風霆痕相重古殿倚岩腹别引新徑縈雲根
生乎傷楚虞帝魂情多思逸聊開樽危弦細管逐歌颺
畫鼔繡靴随節飜鏘金七言凌老杜入朩八法墦髙軒
嗟余絶倒久不知忍復感激論元元
　　　嶽麓山道林二寺行　　　　　杜　甫
　　　　蔡寛夫詩話云子美題道林嶽麓寺詩云宋
　　　　公放逐登臨後物色分留與老夫宋公之問
　　　　也此語句法清新故為傑出其後唐扶題詩
　　　　復云兩祠物色收拾盡壁間杜甫真少恩意
　　　　雖相反而語亦秀拔乃知文章變態初無窮
　　　　盡惟能者得之扶即沈傳師所謂唐侍御者
　　　　其詩他語亦稱如泉清或戯蛟龍窟殿豁數
　　　　盡髙㠶掀即令異鳥聲不㫁聞道看花春更
　　　　繁之類與子美寺門髙開洞庭野殿脚插入
　　　　赤沙湖五月寒風冷佛骨六時天樂朝香爐
　　　　之句㡬不相上下
玉泉之南麓山殊道林林壑争盤紆寺門髙開洞庭野
殿脚揷入赤沙湖五月寒風冷佛骨六時天樂朝香爐
地靈步步雪山草僧寳人人滄海珠塔刼宫牆壯麗敵
香厨松道清凉俱蓮花交響共命鳥金榜雙廻三足烏
方丈涉海費時節元圃尋河知有無暮年且喜經行近
春日兼䝉暄暖扶飄然斑白身奚適旁此煙霞茅可誅
桃源人家易制度橘州田土仍膏腴潭府邑中甚淳古
太守庭内不喧呼昔遭衰世皆晦迹今幸樂國養微軀
依止老宿亦未晩富貴功名焉足圖久為野客尋幽慣
細學何顒逸興孤一重一掩吾肺腑山鳥山花吾友于
宋公放逐曽題壁物色分留與老夫
　　　遊道林嶽麓二寺　　　　　　唐　扶
道林嶽麓仲與昆卓犖請從先後論松根踏雪二千步
始見大屋開三門泉清或戯蛟龍窟殿豁數盡髙㠶掀
即今異鳥聲不㫁聞道看花春更繁從容一衲分若有
蕭瑟兩鬢吾能髠逢迎侯伯轉覺貴膜拜佛像心加尊
梢揖皇英頮濃淚試與屈賈招清䰟荒唐大樹悉柟桂
細碎枯草多蘭蓀沙彌去學五印字静女来懸千尺幡
主人念我塵眼昏夜半號令期至暾遲囬雖得上白舫
羈紲不敢言綠樽兩祠物色收拾盡壁間杜甫真少恩
晚來光彩又騰射筆鋒正徤如可呑
　　　感懐　　　　　　　　　　　韋　莊
　　　　鑑誡録云詩之作也窮通之分可觀王建詩
　　　　寒碎故仕終不顯李洞詩窮悴竟不仕韋莊
　　　　詩壯故仕至台輔何瓉詩愁未㡬而卒王建
　　　　寄賈島曰盡日吟詩坐忍飢萬人中覓似公
　　　　稀僮眠冷榻朝猶卧驢放秋田夜不歸傍暖
　　　　旋收紅落葉覺寒猶着舊生衣曲江池畔時
　　　　時到為愛鸕鷀雨裏飛李洞上曹郎中曰閑
　　　　坊宅枕穿官水聴水分衾葢蜀僧藥杵聲中
　　　　搗殘夢茶鐺影裏煮孤燈刑曹樹䕃千年井
　　　　華岳樓開萬里冰詩句變風官漸𦂳夜濤舂
　　　　盡海邊藤韋莊感懐云云何瓉書事云果决
　　　　生涯向洛中西投知已語從容雲遮劍閣三
　　　　千里水隔瞿塘十二峯濶步文翁坊裏月閒
　　　　尋杜甫宅邊松到頭須卜林泉隠自愧無能
　　　　繼卧龍蜀檮杌云韋莊字端已乾寧中舉進
　　　　士有詩云云末兩句時人以其有宰相器
長年方悟少年非人道新詩勝舊詩十畝野塘留客釣
一軒春雨對僧棊花間醉任黄鸝語池上吟從白鷺窺
大道不將爐冶用有心重立太平基
　　　陪王郎中尋孔徴君　　　　　韋應物
　　　　復齋謾録云尋孔徴君早春逰望二篇皆佳
　　　　作而韋集逸去余家有顧陶所編唐詩有云
俗吏閒居少同人㑹面難偶随香署客来訪竹林歡暮
館花微落春城雨暫寒甕間聊共酌莫使宦情䦨
　　　和晉陵陸丞相早春逰望　　　杜審言
獨有宦逰人偏驚物候新雲霞出海曙梅栁渡江春淑
氣催黄鳥晴光照綠蘋忽聞歌古調歸思欲沾巾
　　　髙軒過　　　　　　　　　　李　賀
　　　　摭言云李賀年七嵗以長短之製名動京華
　　　　時韓文公與皇甫湜覧賀所作竒之因連騎
　　　　造門求見賀總角荷衣而出二公不之信因
　　　　令面賦一篇賀承命欣然操觚染翰傍若無
　　　　人仍名曰髙軒過二公大驚遂以所乘馬命
　　　　聯鑣而還所居親為束髪
華裾織翠青如葱金環壓轡搖玲瓏馬蹄隠耳聲隆隆
入門下馬氣如虹云是東京才子文章鉅公二十八宿
羅心胸元精照耀貫當中殿前作賦聲摩空筆補造化
天無功龎眉書客感秋蓬誰知死草生華風我今垂翅
附𠖇鴻他日不羞蛇作龍
　　　金銅仙人辭漢歌　　　　　　李　賀
　　　　杜牧之序云賀探尋前事所以深歎恨古今
　　　　未嘗經道者如金銅仙人辭漢歌補梁庾肩
　　　　吾宫體謡求取情狀離絶逺去筆墨畦逕間
　　　　亦殊不能知之
　　　　梁魏録云李賀歌造語竒特首云茂陵劉郎
　　　　秋風客指漢武帝言也又云魏官牽車指千
　　　　里此言魏明遣人遷金銅仙人於鄴也又云
　　　　空將漢月出宫門憶君清淚如鉛水此語尤
　　　　警㧞非撥去筆墨畦逕安能及此
　　序云魏明帝青龍元年八月詔宫官牽車西取漢
　　孝武捧露盤仙人欲立置前殿宫官既拆盤仙人
　　臨載乃澘然淚下遂作歌
茂陵劉郎秋風客夜聞馬嘶曉無迹畫欄桂樹懸秋香
三十六宫土花碧魏官牽車指千里東闗酸風射眸子
空將漢月出宫門憶君清淚如鉛水衰蘭送客咸陽道
天若有情天亦老擕盤獨出月荒凉渭城已逺波聲小
　　　還自㑹稽歌　　　　　　　　李　賀
　　序云庾肩吾於梁時嘗作宫體謡引以應和皇子
　　及國世淪敗肩吾先潜難㑹稽後始還家僕意其
　　必有遺文今無得焉故作還自㑹稽歌以補其悲
野粉椒壁黄濕螢滿梁殿臺城應教人秋衾夢銅輦吳
霜㸃歸鬢身與塘蒲晚脈脈辭金魚覊人守迍賤
　　　題金山寺　　　　　　　　　張　祐
　　　　南唐書云金山寺號為勝景先張祐吟詩有
　　　　僧歸夜船月龍出曉堂雲之句自後詩人閣
　　　　筆
一宿金山頂微茫水國濵僧歸夜船月龍出曉堂雲樹
影中流見鐘聲兩岸聞因悲在朝市終日醉醺醺
　　　題華清宫　　　　　　　　　杜　裳
　　　　西清詩話云世有才藻擅名而辭間不工者
　　　　有不以文藝稱而詩或驚人者近傳留題華
　　　　清宫一絶云云乃杜裳也武昌阻風一絶云
　　　　云乃方澤也此殆不可知已
行盡江東數十程曉乘殘月入華清朝元閣上西風急
都入長楊作雨聲
　　　武昌阻風　　　　　　　　　方　澤
江上春風留客舟無窮歸思滿江流與君盡日閒臨水
貪看飛花忘却愁
　　　晚泊潯陽望廬峯作　　　　　孟浩然
　　　　呂氏童䝉訓云孟浩然詩云云前四句但詳
　　　　看此等詩自然髙逺
挂席㡬千里名山都未逢泊舟潯陽郭始見香爐峯常
讀逺公傳永懷塵外蹤東林精舎在日暮空聞鐘
　　　南州有贈(二首/)　　　　　　　賈　至
　　　　蔡寛夫詩話云王摩詰世固知之矣獨賈至
　　　　未見深稱者予觀其南州有贈二首云云如此
　　　　等類使置老杜集中雖明眼人恐未易辨
極浦三春草高樓萬里心楚山晴靄碧湘水暮流深忽
與朝中舊同為澤畔吟停盃試北望還欲淚沾襟
　　　又
越井人南去湘川水不流江邊數盃酒海内一孤舟嶺
嶠同遷客京華即舊遊春心將别恨萬里共悠悠
　　　錦瑟　　　　　　　　　　　李商隠
　　　　箱素雜記云義山錦瑟詩云云山谷道人讀
　　　　此詩殊不曉其意後以問東坡東坡云此出
　　　　古今樂志云錦瑟之為器也其絃五十其柱
　　　　如之其聲也適怨清和按李詩荘生曉夢迷蝴
　　　　蝶適也望帝春心託杜鵑怨也滄海月明珠
　　　　有淚清也藍田日暖玉生煙和也一篇之中
　　　　曲盡其意史稱其瑰竒雄邁信然
錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生煙
此情可待成追憶只是當時已惘然
　　　中秋月　　　　　　　　　　廖　凝
　　　　雅言雜載云廖凝字熙績善吟諷有集行於
　　　　世詠中秋月與聞蟬最為絶唱江左學詩者
　　　　競造其門
九十日秋色今朝已中分孤光呑列宿四面絶微雲衆
朩排踈影寒流叠細紋遥遥望丹桂心緒正紛紛
　　　聞蟬
一聲初應候萬朩已西風偏感異郷客先於離塞鴻日
斜金谷静雨過石城空此處不堪聽蕭條千古同
　　　金陵懐古　　　　　　　　　劉夢得
　　　　鑑誡錄云元微之劉夢得韋楚客㑹於樂天
　　　　之居因論南朝興廢事各賦金陵懷古詩夢
　　　　得方在郎省元公已居北門夢得騁其才略
　　　　無遜意滿引一觴請為首唱一揮而成白公
　　　　覧詩曰四人探驪龍吾子先得其珠其餘鱗
　　　　甲將何為三公於是罷吟
　　　　珊瑚鈎詩話云千尋鐡鎻沉江底一片䧏旗
　　　　出石頭當時號為絶唱
王濬樓船下益州金陵王氣黯然收千尋鐡鎻沉江底
一片䧏旗出石頭荒苑至今生茂草古城依舊枕寒流
而今四海歸皇化兩岸蕭蕭蘆荻秋
　　　寄南㳺兄弟　　　　　　　　竇　鞏
　　　　苕溪漁隠云丙戌之冬余初病起深居簡出
　　　　終日曝背晴簷萬事不到因以荆公所選唐
　　　　百家詩反復熟味之見其格律辭句列皆相
　　　　似雖無豪放之氣而有秀整之功髙為不及
　　　　卑復有餘適中而已荆公為欲觀唐人詩觀
　　　　此足矣詎不然乎集中佳句世所稱道者不
　　　　復錄出惟余别有喜者命兒輩筆之以備遺
　　　　云四絶云云
書成未報㡬時還知在三湖五嶺間獨立衡門秋水濶
寒鵶飛去日銜山
　　　南逰感興　　　　　　　　　竇　鞏
傷心欲問前朝事惟見江流去不囘日暮東風春草綠
鷓鴣飛上越王臺
　　　移家别湖上亭　　　　　　　戎　昱
好是春風湖上亭桞條藤蔓繫離情黄鶯乆住渾相識
欲别頻啼四五聲
　　　宿建德江　　　　　　　　　孟浩然
移舟泊滄渚日暮客愁新野濶天低樹江清月近人
　　　别輞川别業　　　　　　　　王　縉
　　　　苕溪漁隠云余舊見郵亭壁間題云云亦有
　　　　佳思後讀王維集乃王縉詩附在集中
山月曉仍在林風凉不絶殷勤如有情惆悵令人别
　　　麗人行　　　　　　　　　　杜　甫
　　　　瑶溪集云詩之景不一而足今随詩出之觀
　　　　作者之梗槩云瑶溪集多立體式品題諸詩
　　　　强為分别初無確論今並不取獨所論詩之
　　　　景者為說雖泛然其間編類多前輩所稱美
　　　　而後人所膾炙故頗加刪錄得五十九篇若
　　　　他有評論已見别巻者兹不復載
　　　　一首說帝都遊春之盛
三月三日天氣新長安水邊多麗人態濃意逺淑且真
肌理細膩骨肉勻繡羅衣裳照暮春蹙金孔雀銀麒麟
頭上何所有翠㣲㔩葉垂鬢脣背後何所見珠壓腰衱
穏稱身就中雲幕椒房親賜名大國虢與秦紫駝之峰
出翠釡水精之盤行素鱗犀筯厭飫乆未下鑾刀縷切
何紛綸黄門飛鞚不動塵御厨絡繹送八珍簫皷哀吟
感鬼神賔從雜遝實要津後来鞍馬何逡巡當軒下馬
立錦茵楊花雪落覆白蘋青鳥飛去銜紅巾炙手可熱
勢絶倫慎莫近前丞相嗔
　　　樂逰園
　　　　一首知貴逰燕㑹之適
樂逰古園崒森爽煙緜碧草萋萋長公子華筵勢最强
秦川對酒平如掌長生朩瓢示真率更調鞍馬狂歡賞
青春波浪芙蓉園白日雷霆夾城仗閶闔晴開詄蕩蕩
曲江翠幕排銀牓拂水低徊舞袖翻縁雲清切歌聲上
却憶年年人醉時只今未醉已先悲數莖白髪那抛得
百罰深盃亦不辭聖朝亦知賤士醜一物自荷皇天慈
此身飲罷無歸處獨立蒼茫自詠詩
　　　飲中八仙歌
　　　　一首見開元太平人物之盛
知章騎馬似乘船眼花落井水底眠汝陽三斗始朝天
道逢麴車口流涎恨不移封向酒泉左相日興費萬錢
飲如長鯨翕百川銜盃樂聖稱避賢宗之瀟洒美少年
舉觴白眼望青天皎如玉樹臨風前蘇晉長齋繡佛前
醉中往往愛逃禪李白一斗詩百篇長安市上酒家眠
天子呼来不上船自稱臣是酒中仙張旭三杯草聖傳
脫㡌露頂王公前揮毫落紙如雲烟焦遂五斗方卓然
髙談雄辨驚四筵
　　　今夕行
　　　　一首見旅館博戯豪放之快
今夕何夕嵗云徂更長燭明不可孤咸陽客舎一事無
相與博塞為歡娛馮陵大叫呼五白袒跣不肻成梟盧
英雄有時亦如此邂逅豈即非良圗君莫笑劉毅從来
布衣願家無儋石輸百萬
　　　髙都䕶騘馬行
　　　　三首詠駿馬見冩貎駿物可喜之狀
安西都護胡青騘聲價歘然来向東此馬臨陣久無敵
與人一心成大功功成惠養隨所致飄飄逺自流沙至
雄姿未受伏櫪恩猛氣猶思戰場利腕促蹄髙如踣鐵
交河㡬蹴曾氷裂五花散作雲滿身萬里方看汗流血
長安壯兒不敢騎走過掣電傾城知青絲絡頭為君老
何由却出横門道
　　　天育驃騎歌
吾聞天子之馬走千里今之畫圖無乃是是何意態雄
且傑駿尾蕭梢朔風起毛為綠縹兩耳黄眼有紫焰雙
瞳光矯矯龍性合變化卓立天骨森開張伊昔太僕張
景順監牧攻駒閱清峻遂令大奴守天肓别養驥子憐
神俊當時四十萬匹馬張公歎其材盡下故獨寫真傳
世人見之座右久更新年多物化空形影嗚呼健步何
由騁如今豈無騕褭與驊騮時無王良伯樂死即休
　　　騘馬行
鄧公馬癖人共知初得花騘大苑種夙昔傳聞思一見
牽来左右神皆竦雄姿逸態何崷崪顧影驕嘶自矜寵
隅目青熒夾鏡懸肉騣碨礧連錢動朝来久試華軒下
未覺千金滿髙價赤汗㣲生白雪毛銀鞍却覆香羅帕
卿家舊賜公取之天廐真龍此其亞晝洗須騰涇渭深
朝趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦冥方降精近聞下詔喧都邑肻使騏驎地上行
　　　醉為馬墜諸公携酒相看
　　　　一首見俊快奔突之勝
甫也諸侯老賔客罷酒酣歌拓金㦸騎馬忽憶少年時
散蹄迸落瞿塘石白帝城門水雲外低身直下八千尺
粉堞電轉紫逰韁東得平岡出天壁江樹野堂争入眼
垂鞭嚲鞚凌紫陌向来皓首驚萬人自倚紅顔能騎射
安知决臆追風足朱汗驂驔猶噴玉不虞一蹶終損傷
人生快意多所辱職當憂戚伏衾枕况乃遲暮加煩促
朋知来問腆我顔杖藜强起依僮僕語盡還成開口笑
提㩦别掃清溪曲酒肉如山又一時初筵哀絲動豪竹
共指西日不相貨喧呼且覆杯中淥何必走馬来為問
君不見嵇康養生被殺戮
　
　竹莊詩話巻十四
欽定四庫全書
　竹莊詩話巻十五
　　雜編五
　　　隴頭吟　　　　　　　　　　王　維
　　　　一首狀邊情(以下並瑶溪集云/)
長城少年逰侠客夜上戍樓看太白隴頭明月逈臨闗
隴上行人夜吹笛闗西老將不勝愁駐馬聽之雙涙流
身經大小百餘戰麾下偏禆萬戸侯蘇武纔為典屬國
節旄空盡海南頭
　　　鴈門太守行　　　　　　　　李　賀
　　　　一首狀邊塞
黒雲壓城城欲摧甲光向日金鱗開角聲滿天秋色裏
塞上燕脂凝夜紫半捲紅旗臨易水霜重鼔聲寒不起
報君黄金臺上意提㩦玉龍為君死
　　　風雨看舟前落花戯為新句　　杜　甫
　　　　一首見江上春色佳麗之致
江上人家桃樹枝春寒細雨出踈籬影遭碧水潜勾引
風妬紅花卻倒吹吹花困癲傍舟楫水光風力俱相怯
赤憎輕薄遮入懐珍重分明不来接濕久飛遲半欲髙
縈沙惹草細於毛蜜蜂蝴蝶生情性偷眼蜻蜓避伯勞
　　　古柏行
　　　　一首見覩物懐人氣勢之大
　　　　䂬溪詩話云古柏云大厦如傾要梁棟萬牛
　　　　回首丘山重此言難進而易退非其招不往
　　　　者也不露文章世已驚未辭剪伐誰能送先
　　　　器識後文藝與浮躁衒露者有異也
孔明廟前有老柏柯如青銅根如石霜皮溜雨四十圍
黛色參天二千尺君臣已與時際㑹樹朩猶為人愛惜
雲来氣接巫峽長月出寒通雪山白憶昨路繞錦城東
先主武侯同閟宫崔嵬枝幹郊原古窈窕丹青戸牖空
落落盤踞雖得地冥冥孤髙多冽風扶持自是神明力
正直元因造化功大厦如傾要梁棟萬牛回首丘山重
不露文章世已驚未辭剪伐誰能送苦心豈免容螻蟻
香葉終經宿鸞鳳志士幽人莫怨嗟古来材大難為用
　　　茅屋為秋風所破歌
　　　　一首見側陋窮愁極甚之態
　　　　䂬溪詩話云自經䘮亂少睡眠至吾廬獨破
　　　　受凍死亦足伊尹自任一夫不獲之辜也
八月秋髙風怒號巻我屋上三重茅茅飛渡江灑江郊
髙者挂罥長林梢下者飄轉沉塘㘭南村羣童欺我老
無力忍能對面為盗賊公然抱茅入竹去唇焦口燥呼
不得歸来倚杖自歎息俄頃風定雲墨色秋天漠漠向
昏黒布衾多年冷似鐡嬌兒惡卧踏裏裂床床屋漏無
乾處雨脚如麻未斷絶自經䘮亂少睡眠長夜沾濕何
由徹安得廣厦千萬間大庇天下寒士俱歡顔風雨不
動安如山嗚呼何時眼前突兀見此屋吾廬獨破受凍
死亦足
　　　白頭吟　　　　　　　　　　李　白
　　　　一首詠相如文君終始之情
　　　　摭言云白頭吟相如將聘茂陵女為妻文君
　　　　作白頭吟以自絶相如乃止故李白辭云頭
　　　　上玉燕釵至還有夢来時此最為警䇿韻語
　　　　陽秋云白頭吟者疾人以新間舊不能至白
　　　　首故以為名余觀李白白頭吟云妾有秦樓
　　　　鏡至雙對可憐影其語感人深矣
錦水東北流波蕩雙鴛鴦雄巢漢宫樹雌弄秦草芳相
如去蜀謁武帝赤車駟馬生輝光一朝再覧大人作萬
乗忽欲凌雲翔聞道阿嬌失恩寵千金買賦要君王相
如不憶貧賤日官髙金多聘私室茂陵姝子皆見求文
君歡笑從此畢涙如雙泉水行墮紫羅襟五更雞三唱
清晨白頭吟長吁不整綠雲鬢仰訴青天哀怨深城崩
杞梁妻誰道士無心東流不作西歸水落花辭枝羞故
林頭上玉燕釵是妾嫁時物贈君表相思羅袖幸時拂
莫捲龍鬚席從他生網絲且留琥珀枕還有夢来時鷫
鸘裘在錦屏上自君一挂無由披妾有秦樓鏡照心勝
照井願持照新人雙對可憐影覆水却收不滿盃相如
還謝文君囬古来得意不相負祇今唯有青陵臺
　　　怨情
新人如花雖可寵故人似玉猶来重花性飄揚不自持
玉心皎潔終不移故人昔新今向故還見新人有故時
請看陳后黄金屋寂寂珠簾生網絲
　　　採蓮曲
　　　　一首見後世㳺冶鮮禮教之實
若耶溪傍採蓮女笑隔荷花共人語日照新妝水底明
風飄香袖空中舉岸上誰家遊冶郎三三五五映垂楊
紫騮嘶入落花去見此踟蹰空斷腸
　　　初日　　　　　　　　　　　王昌齡
　　　　一首見婦人所以為情
初日浄金閨先照床前暖斜光入羅幕稍稍親絲管雲
髪不能梳楊花更吹滿
　　　和練師索秀才楊栁　　　　　竇　鞏
　　　　一首見人之有情思
水邊楊柳綠煙絲立馬煩君折一枝唯有春風最相惜
殷勤更向手中吹
　　　古寺花　　　　　　　　　　司空曙
　　　　一首見愛慕佳景之情
共愛芳菲此樹中千跗萬萼裹枝紅遲遲欲去猶回望
覆地無人滿寺風
　　　江漢
　　　　一首有悠然之思
溶溶漾漾白鷗飛淥净春深好染衣南去北来人自老
夕陽長送釣船歸
　　　明珠亭　　　　　　　　　長安女子
　　　　一首是一長安士族女子遭亂失身牢落之
　　　　思乃節度楊守亮敗軍之年興元城西明珠
　　　　亭上自題
落花滿地寂寥紅獨有離人萬恨中囬首池塘總無語
手彈珠涙與東風
　　　湘妃怨　　　　　　　　　　陳　羽
　　　　八首見覩物傷弔之事
二妃怨處雲沉沉二妃泣盡湘江深商人酒滴廟前草
蕭颯風生斑竹林
　　　黄陵廟詞　　　　　　　　　李　逺
黄陵廟前莎草春黄陵女兒倩裙新輕舟小楫唱歌去
水逺山長愁殺人
　　　天津橋春望　　　　　　　　李　逺
津橋春水浸紅霞煙柳風絲拂岸斜翠輦不來金殿閉
宫鶯銜出上楊花
　　　金陵懐古　　　　　　　　　許　渾
玉樹歌殘王氣終景陽兵合戍樓空松楸逺近千官塜
禾黍髙低六代宫石鷰拂雲晴亦雨江豚吹浪夜還風
英雄一去豪華盡唯有青山似洛中
　　　長安秋望　　　　　　　　　趙　嘏
　　　　韻語陽秋云趙嘏長安秋望云云當時人詠
　　　　誦以為佳作遂有趙倚樓之目
雲物凄凉拂曙流漢家宫闕動髙秋殘星㡬㸃雁横塞
長笛一聲人倚樓紫艶半開籬菊静紅衣落盡渚蓮愁
鱸魚正美不歸去空戴南冠學楚囚
　　　華清宫　　　　　　　　　　崔　櫓
草遮回磴絶鳴鸞雲樹深深碧殿寒明月自來還自去
更無人倚玉䦨干
　　　山頂翠微寺　　　　　　　　武元衡
翠微寺本翠微宫樓閣亭亭㡬十重天子不來僧又老
樵夫時倒一株松
　　　武陵過侯王故第
過此一酸辛行人淚有痕獨憐新碧樹猶擁舊朱門歌
歇雲初散簷空鷰尚存不知彈鋏客何處感新恩
　　　長安秋夕　　　　　　　　　戎　昱
　　　　一首見客中思
八月更漏長愁人起常早閉門寂無事滿院生秋草昨
夜西窓夢夢行荆南道逺客歸去來在家貧亦好
　　　四皓廟　　　　　　　　　　許　渾
　　　　一首見舊山不歸可思
避秦安漢出藍闗松桂花隂滿舊山自是無人有歸意
白雲常在水潺潺
　　　短歌行　　　　　　　　　　張　籍
　　　　一首以流年迅疾可嘆
青天蕩蕩髙且虚上有白日無根株流光暫出還入地
使我少年不須臾與君相逄勿寂寞衰老不復如今樂
玉巵盛酒置君前再拜願君千萬年
　　　秋霖夜憶家　　　　　　　　薛　能
　　　　一首薛能随駕在鳳翔府見悲寂之思
垂老何時見弟兄背燈悲泣到天明不知短髪能多少
一滴秋霖白一莖
　　　聴琴　　　　　　　　　　　薛　能
　　　　一首懷歸之情
十指宫商膝上秋七絃絲動雨翛翛空堂半夜孤燈冷
彈盡鄉心欲白頭
　　　擬古詠河邊枯樹　　　　　長孫佐輔
　　　　此詩哀怨而不傷有風人之梗槩
野火燒枝水洗根數圍枯樹半心存應是無機承雨露
却將春色寄苔痕(枯樹一/作枯朽)
　　　嵗暮歸南山　　　　　　　　孟浩然
　　　　一首有哀怨幽寂之况
北闕休上書南山歸舊廬不才明主棄多病故人踈白
髪催人老青陽逼嵗除永懷愁不寐松月夜窓虛
　　　送王永歸東郭　　　　　　　劉　商
　　　　一首送人有依依之戀
君去春山誰共逰鳥啼花落水空流如今送别臨溪水
他日相思來水頭
　　　夜與故人惜别　　　　　　　于武陵
　　　　一首見惜别拳拳之情
白日去難駐故人非舊容今宵一别後何處更相逢過
楚水千里到秦山㡬重語來天又曉月落滿城中
　　　盧十五竹亭送姪偁歸山　　　楊　衡
　　　　一首送人有懷歸之思
落葉寒擁壁青霜夜沾石正是憶山時復送歸山客殷
勤一樽酒曉月當窓白
　　　懷鄭泊　　　　　　　　　　孟　遲
　　　　一首見渇企望來之思
風蘭舞幽香雨葉墮寒滴美人來不來前山看向夕
　　　春夢懐人　　　　　　　　　岑　參
　　　　一首見夢成之思
洞房昨夜春風起遥憶美人隔江水枕上片時春夢中
行盡江南數千里
　　　社日村居　　　　　　　　　張　濵
　　　　二首見村人豐年快樂之事
鵝湖山下稻梁肥㹠穽雞棲對掩扉桑柘影斜春社散
家家扶得醉人歸
　　　代隣叟　　　　　　　　　　竇　鞏
年來七十罷耕桑就暖支羸强下床滿眼兒孫身外事
閒梳白髪向殘陽
　　　觀祈雨　　　　　　　　　　李　約
　　　　一首見傷時之意
桑條無葉土生煙簫管迎龍水廟前朱門㡬處看歌舞
猶怨春隂咽管絃
　　　北固晚眺　　　　　　　　　竇　常
　　　　一首見登髙感嘆之意
水國芒種後梅天風雨凉露蠶開晚簇江燕繞危檣山
趾北來固潮頭西去長年年此登眺人事㡬銷亡
　　　秋日　　　　　　　　　　　耿　湋
　　　　二首狀野思
返照入閭巷憂來與誰語古道少人行秋風動禾黍
　　　過故人庄
故人具雞黍邀我至田家緑樹村邊合青山郭外斜開
筵面場圃把酒話桑麻待到重陽日還來就菊花
　　　老圃堂即事　　　　　　　　耿　湋
　　　　一首狀幽逸
邵平成地接吾廬榖雨晴時偶自鋤昨日春風欺不在
就床吹落讀殘書
　　　寄鄰在道閭
　　　　二首狀幽居
聞說經旬不啓闗藥窓誰伴醉開顔夜來雪壓村前竹
剰看溪南㡬尺山
　　　夏日東山
三庚到秋伏偶來松檻立熱少清風多開門放山入
　　　出山作　　　　　　　　　　盧　仝
　　　　一首狀野逸
出山望掩山門路釣竿揷在枯桑樹當時只有鳥窺窬
更亦無人得知處家僮若失釣魚竿定是猿猴把將去
　　　題隣舎　　　　　　　　　　于　鵠
　　　　一首狀閒居
僻巷隣家少茅簷喜並居蒸梨常共竈澆薤亦同渠傳
屐朝尋藥分燈夜讀書雖然在城市還得似樵漁
　　　歸鹿門寺作　　　　　　　　孟浩然
　　　　二首狀逈閴
山寺鳴鐘晝已昏漢梁渡頭争渡喧人随沙路向江村
予亦乘舟歸鹿門鹿門月照開煙樹忽到龎公棲隠處
巖扉松徑長寂寥唯有幽人夜來去
　　　江村亂後　　　　　　　　　顧　况
江村日暮尋遺老江水東流流浩浩竹裏閒窓不見人
門前舊路生秋草
　　　自遣　　　　　　　　　　　吳　融
　　　　一首狀幽僻
㡬年曽見舊江村樹有交柯犢有孫深感下峯顔色好
晚雲纔散又當門
　　　寄衣曲　　　　　　　　　　張　籍
　　　　二首念邊逺情
織素縫衣獨苦辛逺因回使寄征人官家亦自寄衣去
貴從妾手着君身高堂姑老無侍子不得自到邊城裏
殷勤為看初着時征夫身上宜不宜
　　　古意　　　　　　　　　　　王　駕
夫戍蕭闗妾在吳西風吹妾妾憂夫一行書信千行淚
寒到君邊衣到無
　　　雨過蘓端　　　　　　　　　杜　甫
　　　　一首見朋友相聚之樂
雞鳴風雨交久旱雲亦好杖藜入春泥無食起我早諸
家憶所歴一飯跡便埽蘓侯得數過歡喜每傾倒也復
可憐人呼兒具棃棗濁醪必在眼盡醉攄懐抱紅稠屋
角花碧委牆隅草親賓縱談謔喧閙畏衰老况䝉沛澤
垂糧粒或自保妻孥隔軍壘撥棄不擬道
　　　遣懷　　　　　　　　　　　白居易
　　　　法藏碎金云白氏集中頗有遣懷之作故達
　　　　之人率多愛之余友李公維錄出其詩名曰
　　　　養浩集余亦如之名曰助道其詞語盖於經
　　　　教法門用此彌縫其闕而直截曉悟於人也
　　　　余愛其詩云云
羲和走馭趂年光不許人間日月長遂使四時都似電
争教兩鬢不成霜榮銷枯至非闗命壯盡衰來亦是常
已共身心要約定窮通生死不驚忙
　　　昭君怨　　　　　　　　　　白居易
　　　　王直方詩話云古今作昭君詞多矣余獨愛
　　　　白樂天一絶云云葢其意優㳺而不廹切故
　　　　也然樂天賦此時年甚少
漢使却回憑寄語黄金何日贖蛾眉君王若問妾顔色
莫道不如宫裏時
　　　望洞庭　　　　　　　　　　劉禹錫
　　　　鑑誡錄云劉夢得有望洞庭詩雍陶有詠君
　　　　山詩作者才力伯仲往往暗合李山甫有詠
　　　　貧女天下稱竒秦韜玉之詩意轉殊妙李山
　　　　甫又有石頭城故事韋莊有詠南國英雄較
　　　　量其才意同語異王摩詰有題雲母障子胡
　　　　令能題繡障子異代殊名而才調相繼李紳
　　　　鄭雲叟有傷農詩當時名公不敢議其優劣
湖光秋月兩相和潭面無風鏡未磨遥望洞庭山水翠
白銀盤裏一青螺
　　　詠君山　　　　　　　　　　雍　陶
煙波不動影沈沈碧色全無翠色深疑是水仙梳洗罷
一螺青黛鏡中心
　　　貧女吟　　　　　　　　　　李山甫
平生不識繡衣裳閒把金針亦自傷鏡裏秪應諳素貎
人間多是重紅妝當年未嫁還愛老終日求媒即道狂
兩意定知無說處暗垂珠淚滴蠶筐
　　　同前　　　　　　　　　　　秦韜玉
蓬門未識綺羅香擬託良媒益自傷誰愛風流髙格調
共憐時世儉梳妝敢將十指誇纎巧不把雙眉闘畫長
最恨年年握針線為他人作嫁衣裳
　　　石頭城故事　　　　　　　　李山甫
南朝諸國愛風流盡守江山不到頭總是戰爭收拾得
却因歌舞破除休堯將道德終無敵秦把金湯可自由
試問繁華何處有雨莎煙草石城秋
　　　詠南國英雄　　　　　　　　韋　莊
南朝三十六英雄各遂興亡自此中有國有家皆是夢
為龍為虎亦成空殘花舊宅悲江令落日青山弔謝公
畢竟霸圖何物在石麒麟没卧秋風
　　　雲母障子　　　　　　　　　王　維
君家雲母障持向野庭開自有山泉入非関彩畫來
　　　繡障　　　　　　　　　　　胡令能
日暮堂前花蘂嬌爭拈小筆上床描繡成掛向春園裏
引得黄鶯下桞條
　　　傷農　　　　　　　　　　　李　紳
䥥禾日當午汗滴田中土誰知盤中飱粒粒皆辛苦
　　　同前
一粒紅稻飯㡬㸃牛頷血珊瑚枝上人銜盃吐不歇
　　　同前　　　　　　　　　　　白居易
春耕夏耘秋成苖六月田中似火燒堪嘆農家辛苦事
一匙淡飯也難消
　
　
　
　
　
　
　竹莊詩話巻十五
欽定四庫全書
　竹莊詩話巻十六
　　雜編六
　　黄魯直傳贊云自李杜没而詩律衰唐末以及五
　　李雖有比興自名者然格下氣弱無以議為也宋
　　興楊文公始以文章蒞盟然至為詩專以李義山
　　為宗以漁獵掇拾為慱以儷花鬪葉為工號稱西
　　崑體嫣然華靡而氣骨安存嘉祐以來歐陽公稱
　　太白為絶唱王文公推少陵為髙作而詩格大變
　　髙風之所扇作者間出班班可述矣
　　蔡寛夫詩話云國初沿襲五代之餘士大夫皆宗
　　白樂天詩故王黄州主盟一時祥符天禧之間楊
　　文公劉中山錢思公專喜李義山故崑體之作翕
　　然一變而文公尤酷嗜唐彦謙詩至親書以自随
　　景祐慶厯後天下始尚古文於是李太白韋蘓州
　　諸人乃雜見於世杜子美最為晩出三十年來學
　　詩者非子美不道雖武夫女子皆知尊異之
　　　廬山髙贈同年劉凝之歸南康　歐陽修
　　　　王直方詩話云郭功甫少時喜誦文忠公詩
　　　　一日過梅聖俞曰近得永叔書方作廬山髙
　　　　詩贈劉同年自以為得意恨未見此詩功甫
　　　　為誦之聖俞擊節嘆賞曰使吾更作詩三十
　　　　年亦不能道其中一句功甫再誦不覺心醉
　　　　遂置酒又再誦酒數行凡誦十數徧不交一
　　　　談而罷明日聖俞贈功甫詩其略曰一誦廬
　　　　山髙萬景不得藏設令古畫師極意未能詳
　　　　石林詩話云毗陵正素處士張子厚善書余
　　　　嘗於其家見歐公子棐以烏絲欄絹一軸求
　　　　子厚書文忠公明妃曲兩篇廬山髙一篇略
　　　　云先公平生未嘗矜大所為文一日被酒語
　　　　棐廬山髙今人不能為惟李太白能之明妃
　　　　曲後篇太白不能為惟杜子美能之至於前
　　　　章則子美亦不能為惟吾能之也因欲别錄
　　　　此三篇藏之以志公意
廬山髙哉㡬千仭兮盤根㡬百里嶻然屹立乎長江長
江西來走其下是為揚瀾左蠡兮洪濤巨浪日夕相舂
撞雲銷風止水鏡浄泊舟登岸而逺望兮上摩蒼穹之
晻靄下壓后土之鴻龎試徃造乎其間兮攀緣石磴窺
空硿千巖萬壑響松檜懸崖巨石飛流淙水聲聒聒亂
人語六月飛雪灑石矼仙翁釋子往往而逄兮吾嘗惡
其學幻而言哤但見丹霞翠碧逺近映樓閣晨鐘暮鼔
杳靄羅幡幢幽花野草不知其名兮風吹露濕香澗谷
時有白鶴飛來雙幽尋逺去不可極便欲絶世遺紛痝
羡君買田築室老其下插秧盈疇兮釀酒盈缸欲令浮
嵐㬉翠千萬狀坐卧常對乎軒窓君懐磊砢有至寳世
俗不辨珉與玒䇿名為吏二十載青衫白首困一邦寵
榮聲利不可以茍屈兮自非青雲白石有深趣其氣兀
硉何由䧏丈夫壯節似君少嗟我欲說安得巨筆如長
杠
　　　明妃曲和王介甫作
胡人以鞍馬為家射獵為俗泉甘草美無常處鳥驚獸
駭爭馳逐誰將漢女嫁胡兒風沙無情面如玉身行不
遇中國人馬上自作相思曲推手為琵却手琶胡人共
聴亦咨嗟紅顔流落死天涯琵琶却傳來漢家漢宫爭
按新聲譜遺恨已深聲更苦纎纎女手生洞房學得琵
琶不下堂不識黄雲出寒路豈知此聲能斷腸
　　　再和明妃曲
漢宫有佳人天子初未識一朝随漢使逺嫁單于國絶
色天下無一失難再得雖能殺畫工於事竟何益耳目
所及尚如此萬里安能制夷狄漢計誠已拙女色難自
夸明妃去時涙灑向枝上花狂風日暮起飄泊落誰家
紅顔勝人多薄命莫怨春風當自嗟
　　　明妃曲　　　　　　　　　　王安石
　　　　漁隠叢話云介甫明妃曲二首辭格超逸誠
　　　　不下永叔
明妃初出漢宫時淚濕春風鬢脚垂低回顧影無顏色
尚得君王不自持歸來却怪丹青手入眼平生未曽有
意態由來畫不成當時枉殺毛延壽一去心知更不歸
可憐着盡漢宫衣寄聲欲問塞南事只有年年鴻雁飛
家人萬里傳消息好在氈城莫相憶君不見咫尺長安
閉阿嬌人生失意無南北
　　　同前
明妃出嫁與胡兒氈車百兩皆胡姬含情欲語獨無處
傳與琵琶心自知黄金桿撥春風手彈看飛鴻勸胡酒
漢宫侍女暗垂淚沙上行人却回首漢恩自淺胡自深
人生樂在相知心可憐青冡已蕪没尚有哀弦留至今
　　　題叢臺　　　　　　　　　　杜　儼
　　　　呂忠穆公燕魏錄云磁州邯鄲縣二里許有
　　　　叢臺趙國逰覧之地氣象雄古本朝過客題
　　　　詩亦多惟杜儼一詩尤佳
嫦娥拂明月照我登叢臺叢臺㡬囬經月照粉黛綺羅
安在哉此月常皎潔此臺永崔嵬臺前楊花春思静臺
上雁影秋風囬春來秋往如過隙寂寞前朝不堪憶如
今明月射莓苔在昔層雲照金碧可憐金碧已成塵鸞
馭翩翩歸未得荒榛敗棘連郊野畊夫時得鴛鴦瓦千
古興亡一夢中臺下漳波遺恨寫君不見長安年少挂
輕裘夕飲朝歌不識愁月明試向叢臺逰
　　　垓下　　　　　　　　　　　陳彥升
　　　　燕魏錄云陳彥升資政篇什尤髙嘗為彭門
　　　　八詠士大夫傳誦彭門今徐州也南通垓下
　　　　北連豐沛有范增墓又唐張封建嘗為徐泗
　　　　節度使有燕子樓白樂天長慶集載之甚詳
　　　　此不具述八詠兵火以來失之惟記三篇
九里山南楚漢爭風波飜覆走長鯨霸圖欲斷中宵失
帝業時來一戰成懶渡滄江慚父老更無勍敵壓韓彭
農人不識當時意秖得春霖事耦耕
　　　范增墓
藏名羞立虎狼朝乘鶴東依項藉豪憤失壯圖撞玉斗
不知天命與金刀還家落日埋英氣回首浮雲委舊勞
百步西連陵母塜峩峩先識泰山髙
　　　燕子樓
　　　　西清詩話云彥升燕子樓詩辭致清絶東坡
　　　　守徐移書彥升曰彭城八詠如燕子樓篇直
　　　　使鮑謝歛手温李變色也
僕射松楸狐兔㳺侍兒猶住水邊樓風清玉簟愁欹枕
月滿珠簾懶上鈎舊事欲論鄉夢斷新詩吟就海潭秋
樂天才似春深雨斷送殘花一夕休
　　　子房廟
　　　　洞江詩話云彥升彭門八詠為人所稱多以
　　　　燕子樓為絶唱殊不知子房廟詩最為警絶
愽浪沙頭觸副車潜遊東夏識真符風雲智略移秦鼎
星斗功名啟漢圖商老已來寕少海赤松還約訪仙都
雍容進退全天道凛烈髙風萬古無
　　　絶句　　　　　　　　　　　鄭文寳
　　　　蔡寛夫詩話云鄭文寳情緻深婉比當時流
　　　　輩能不專使事而猶長於絶句如云云等類
　　　　須在王摩詰伯仲之間劉禹錫杜牧之不足
　　　　多也
一夜西風旅雁秋背身調鏃索征裘闗山落盡黄榆葉
駐馬誰家唱石州
　　　同前　　　　　　　　　　　前　人
江雲薄薄日斜暉江館蕭條獨掩扉梁燕不知人事改
雨中猶作一雙飛
　　　題王子晉祠　　　　　　　　前　人
　　　　西清詩話云緱氏王子晉升仙之地有祠在
　　　　焉鄭文寳嘗題一絶後晏元獻見之取白樂
　　　　天語書其後云此詩在在處處有神物䕶持
秋雲漠漠秋雲輕緱氏山頭月正明帝子西飛仙馭逺
不知何處夜吹笙
　　　爽約　　　　　　　　　　　前　人
　　　　詩事載歐公云文寳詩如王維杜甫而僧文
　　　　瑩作湘山野錄猶恨歐公不多見鄭詩予家
　　　　有鄭集二十巻兵火散亡每惜之今記其一
　　　　二絶句云云
吟遶虛廊更向䦨繡窓燈影背欄干燕棲鶯宿無人語
一夜蕭蕭細雨寒
　　　題松滋東禪院
百花深處小危樓千步蒼苔到葉舟一夜楚江寒食雨
離人白盡未歸頭
　　　送唐子方之貶所　　　　　　李師中
　　　　燕魏錄云李誠之文章外詩什尤髙嘉祐間
　　　　唐介子方以言切直忤仁廟被責誠之以詩
　　　　送行士大夫莫不傳誦久在嶺南嘗為唐州
　　　　太守詩該名教尤可重
　　　　湘素雜記云鄭谷與僧齊已黄損等共定今
　　　　體詩格云凡詩用韻有數格一曰葫蘆一曰
　　　　轆轤一曰進退葫蘆韻者先二後四轆轤韻
　　　　者雙出雙入進退韻者一進一退失此則繆
　　　　矣余按倦遊錄載唐介為臺官廷疏宰相之
　　　　失仁廟怒謫英州别駕朝中士大夫以詩送
　　　　行者頗衆獨李師中待制一篇為人傳誦云
　　　　云此正所謂進退韻格也按韻略難字第二
　　　　十五山字第二十七寒字又在二十五而還
　　　　字又在二十七一進一退試合體格豈率爾
　　　　而為之哉近閱冷齋夜話載當時唐李對答
　　　　語言乃以此為落韻詩蓋渠但不見鄭谷所
　　　　定詩格有進退之說而妄為云云也
孤忠自許衆不與獨立敢言人所難去國一身輕似葉
髙名千載重於山並逰英俊顏何厚已死姦䛕骨尚寒
天為吾皇宗社計肯教夫子不生還
　　　唐州太守
時屬艱危應有繫天於名教豈無心大都狂賊終須滅
未殺忠臣祸不深太尉有靈朱泚敗中丞傳㫖祿山擒
曽誰鼓舞康州事兒女常情淚滿襟
　　　書磨崖碑後　　　　　　　　黄庭堅
　　　　苕溪漁隠云余頃嵗往來湘中屢遊浯溪徘
　　　　徊磨崖碑下讀諸賢留題惟魯直文潛二詩
　　　　傑句偉論殆為絶唱後來難措詞矣
春風吹船著(音/斫)浯溪扶藜上讀中興碑平生半世看墨
本摩挲石刻鬢成絲明皇不作包柔計顛倒四海由禄
兒九廟不守乘輿西萬官已作鳥擇栖撫軍監國太子
事何乃趨取大物為事有至難天幸耳上皇跼蹐還京
師内間張后色可否外間李父頥指揮南内淒凉㡬茍
活髙將軍去事尤危臣結舂陵二三䇿臣甫杜鵑再拜
詩安知忠臣痛至骨後世但賞瓊琚詞同來野僧六七
輩亦有文士相追随斷崖蒼蘚對立久疎雨為洗前朝
悲
　　　讀中興頌　　　　　　　　　張　耒
　　　　復齋謾錄云張文潛集中載中興頌詩此詩
　　　　號傑出
　　　　竹坡詩話云中興碑詩可謂妙絶今古
玉環妖血無人掃漁陽馬厭長安草潼闗戰骨髙於山
萬里君王蜀中老金戈鐡馬從西來郭公凛凛英雄才
舉旗為風偃為雨灑掃九廟無塵埃元功髙名誰與紀
風雅不繼騷人死水部胷中星斗文太史筆下蛟龍字
天遣二子傳將來髙山十丈磨蒼崖手持此碑入我室
使我一見昏眸開百年廢興増歎慨當時數子今安在
君不見荒凉浯水棄不收時有㳺人打碑賣
　　　行色　　　　　　　　　　　司馬池
　　　　温公詩話云先公監安豐酒稅赴官有行色
　　　　詩云云豈非狀難冩之景也
　　　　梅聖俞云詩之工者寫難狀之景如在目前
　　　　含不盡之意見於言外此詩有焉
冷於陂水淡於秋逺陌初窮到渡頭頼是丹青不能畫
畫成應遣一生愁
　　　久旱微雨
　　　　復齋謾錄云江公著初任洛陽尉久旱微雨
　　　　詩作云云温公於士人家見之借紙筆修刺
　　　　謁江且為稱薦由此知名
雲葉紛紛雨脚勻亂花柔草長精神雷車却碾山前過
不洒原頭陌上塵
　　　題傳舎
　　　　珊瑚鈎詩話云盧秉侍郎嘗作江南郡緣於
　　　　傳舎中題詩云云王荆公見而稱之立薦於
　　　　朝不數年登載貳卿
　　　　西溪叢語云此詩膾炙人口乃德清人盧政
　　　　議詩更有一絶云云
青衫白髪病參軍旋糴黄梁置酒樽但得有錢留客醉
也勝騎馬傍人門
　　　絶句
十日都門風薄衣擣砧聲重雁南飛野人不識長安樂
且趂鱸魚一棹肥
　　　題老栢院　　　　　　　　　張　在
　　　　湘山野錄云青州布衣張在少能文尤精於
　　　　詩題興龍寺老栢院詩云云為人所傳誦皇
　　　　祐中文潞公鎮青州詣老栢院訪在所題處
　　　　字已漫滅公惜其不傳為大字書於西廡之
　　　　壁後三十餘年東平畢仲甫見公於洛下公
　　　　誦其詩囑畢往觀至青訪其故處壁已圯毁
　　　　不可復得為刻於天宫石柱
南隣北舎牡丹開年少尋芳去又囬唯有君家老栢樹
春風恰似不曽來
　　　御溝桞　　　　　　　　　　陳執中
　　　　兩朝寳訓云真宗賦御溝柳詩令宰相兩省
　　　　和陳執中詩云云其詩最尤者
一度春來一度新翠光先得照龍津君王自愛天然態
恨殺昭陽學舞人
　　　海棠　　　　　　　　　　　陳去非
　　　　復齋謾錄云鄭谷蜀中海棠詩二首前一云
　　　　濃麗最佳新著雨妖嬈全在欲開時後一云
　　　　浣花溪上堪惆悵子美無情為發揚故錢希
　　　　白海棠詩云子美無情甚郎官屬意頻然歐
　　　　公以鄭詩為格卑近世陳去非嘗用鄭意賦
　　　　海棠云云雖本鄭意便覺才力相去不侔矣
海棠黙黙要詩催日暮紫綿無數開欲識此花竒絕處
明朝有雨試重來
　　　田間　　　　　　　　　　　鄭　獬
　　　　復齋謾錄論二詩云第二句相類然皆清絕
　　　　可愛
田家汩汩流水渾一樹髙花明逺村雲意不知殘照好
却將微雨送黄昏
　　　淮中晚泊凟頭　　　　　　　蘇　軾
　　　　王直方詩話云山谷愛子美絕句云云累書
　　　　此詩或真字與大字
春隂垂野草青青時有幽花一樹明晚泊孤舟古祠下
滿川風雨看潮生
　　　題滕王閣　　　　　　　　　王安國
　　　　復齋謾錄云王平甫年十三登滕王閣賦詩
　　　　郡守張侯見而異之為啓宴張樂於其上其
　　　　後建中靖國元年其女識之于石云
滕王平日好追逰髙閣依然枕碧流勝地㡬經興廢事
夕陽偏照古今愁城中樹密千家市天際人歸一葉舟
極目煙波吟不盡西山重疊亂雲浮
　
　
　竹莊詩話巻十六
欽定四庫全書
　竹莊詩話巻十七
　　雜編七
　　　上元觀燈　　　　　　　　　夏　竦
　　　　韻語陽秋云應制詩非他詩比自是一家句
　　　　法大抵不出于典實富艶爾夏英公于上元
　　　　觀燈詩云云王岐公詩云云二公雖不同時
　　　　而二詩如出一人之手蓋格律當如是也若
　　　　作清癯平淡之語終不近爾
魚龍曼衍六街呈金鎻通宵啓玉京冉冉遊塵生輦道
遲遲春箭入歌聲寶坊月皎龍燈淡紫館風微鶴燄平
宴罷南端天欲曉回瞻河漢尚盈盈
　　　上元觀燈　　　　　　　　　王　珪
　　　　侯鯖録云元祐中元夕上御樓觀燈有御制
　　　　詩時王禹玉蔡持正為左右相持正叩禹玉
　　　　云應制上元詩如何使故事禹玉曰鼇山鳯
　　　　輦外不可使章子厚笑曰此誰不知後兩日
　　　　登對上獨賞禹玉詩云云妙于使事詩云云
　　　　是夕以高麗進樂又添一盃
雪消華月滿仙臺萬燭當樓寶扇開雙鳯雲中扶輦下
六鼇海上駕山來鎬宫春酒霑周燕汾水秋風陋漢才
一曲昇平人共樂君王又進紫霞杯
　　　春帖子　　　　　　　　　　蘇　頌
　　　　又云翰苑春帖子往往秀麗可喜如蘇子容
　　　　鄧温伯蔣頴叔梁君貺詩皆佳作也余觀鄭
　　　　毅夫新春詞四首與帖子格調何異豈久于
　　　　翰苑而筆端自然習熟耶
璇霄一夕斗杓東㶑灔晨曦照九重和氣薰風摩蓋壤
競銷金甲事春農
　　　春帖子　　　　　　　　　　鄧潤甫
晨曦㶑灔上簾櫳金屋熙熙歌吹中桃臉自知宫宴早
百花頭上放輕紅
　　　前題　　　　　　　　　　　蔣之竒
未旦求衣向曉雞蓬萊仗下日將西花添漏鼓三聲逺
栁映春旗一色齊
　　　前題　　　　　　　　　　　梁君貺
東方和氣斗回杓龍角中星轉紫霄聖主問安天未曉
求衣親䕶玉宸朝
　　　新春詞　　　　　　　　　　鄭　獬
春色應隨歩輦還珠旒玉几照龍顔紫雲殿下朝元罷
便領東風到世間
　　　其二
春風細拂緑波長初過層城渡建章草色未迎雕輦翠
栁梢先學赭衣黄
　　　其三
晴暉散入鳯凰樓一桁朱簾不下鈎漢殿鬭簮雙彩燕
幷和春色上釵頭
　　　其四
小池春破玉玲瓏聲觸簾鈎漸好風閒繞欄干掐花樹
春㾗已著半梢紅
　　　不及陪東坡往金山作水陸　　米　芾
　　　　韻語陽秋云米元章賦詩絶人而人罕稱之
　　　　者以書名掩之也如此二詩殆出翰墨畦逕
　　　　之表蓋自邁往凌雲之氣流出非尋規索矩
　　　　者之可到也
久隂障奪佳山川長瀾四溢魚龍淵衆看李郭渡浮玉
晴風掃出清明天頗聞妙力開大施足病不到諸方仙
想應蒼壁有垂露照水百怪愁寒煙
　　　棲雲閣　　　　　　　　　　米　芾
雲出救世旱澤浹雲尋歸入石了不見豐功已如斯龍
騫存復起抱石明幽姿雲乎無定所隱者何當棲
　　　淮之水　　　　　　　　　　徐　積
淮之水淮之水春風吹春風洗青于藍緑染指魚不來
鷗不起㶑灔灔天盡頭祗見孤帆不見舟殘陽欲落未
落處盡是人間今古愁今古愁可奈何莫使騷人聞棹
歌我曹盡是浩歌客笑聲酒靣春風和
　　　詠蒲扇　　　　　　　　　　徐　積
妾有一疋絹以為身上衣自織青溪蒲圑團手中持朝
擕麥隴去暮汲井泉歸無人不看妾不使見蛾眉
　　　和李上舍冬日詩　　　　　　韓　駒
　　　　復齋謾録云李彭商老有建除體贈子蒼云
　　　　滿朝以詩鳴何獨遺大雅平生黄葉句摸索
　　　　便知價蓋自時子蒼自館職斥宰分寧縣時
　　　　也子蒼有和李上舍冬日詩最為世所推故
　　　　商老有黄葉之句
北風吹日盡多隂日暮擁堦黄葉深倦鵲繞枝翻凍影
飛鴻摩月墮孤音推愁不去如相覔與老無期稍見侵
顧藉微官少年事病來那復一分心
　　　瑞香　　　　　　　　　　　陳子高
　　　　苕溪漁隱云瑞香陳子高有古詩一篇意含
　　　　諷刺語加微婉得騷人之體
佳人在空谷雙星思斜河契濶不有命盛時豈蹉跎娟
娟匡廬秀如此粲者何香密綴紅糝寶薰幕宫羅幽窓
小團圞微風自婆娑寂寥千年初戢戢逢文多何偕託
方便百金䀻猗□赤欄青蔑舫丁寧護根窠泥沙亦天
幸板聨入宣和誰令蘭蕙徒憔悴守巖阿
　　　送董元達　　　　　　　　　謝無逸
　　　　謾叟詩話云謝無逸學古高潔文詞煆煉篇
　　　　篇有古意尤工于詩予嘗愛其送董元達云
　　　　云又寄隱居士云云
讀書不作儒生酸躍馬西入金城關塞垣苦寒風氣惡
歸來靣皺鬢眉斑先皇召見延和殿議論慷慨天開顔
謗書盈篋不復辨脫身來看江南山長江滾滾蛟龍怒
扁舟此去何當還大梁城裏定相見玉川破屋應數間
　　　寄隱居士　　　　　　　　　謝無逸
處士滑相不封侯卜居但得林塘幽家藏玉唾幾千巻
手校韋編三十秋相知四海孰青眼高卧一庵今白頭
襄陽耆舊節獨苦只有龎公不入州
　　　李伯時畵太一真人卧一大蓮葉中手執書巻
　　　仰讀蕭然有物外思題其上云　韓　駒
　　　　苕溪漁隱云韓子蒼此詩語意妙絶真能詠
　　　　盡此畵也
太一真人蓮葉舟脫巾露髪寒颼颼輕風為㠶浪為檝
卧看玉宇浮中流中流蕩漾翠綃舞穩如龍驤萬斛舉
不是峰頭十丈花世間那得葉如許龍眠畵手老入神
尺素幻出真天人恍然坐我水仙府蒼煙萬頃波粼粼
玉堂學士今劉向禁直苕嶤九天上不須對此融心神
㑹值青藜夜相訪
　　　清江曲　　　　　　　　　　蘇伯固
　　　　東坡云此篇若置李太白集中誰疑其非者
屬玉雙飛水滿塘菰蒲深處浴鴛鴦白蘋滿棹歸來晩
秋著蘆花一岸霜扁舟繫岸依林樾蕭蕭兩鬢吹華髪
萬事不理醉復醒長占煙波㺯明月
　　　後清江曲　　　　　　　　　蘓伯固
　　　　韻語陽秋云蘇養直清江曲見賞于東坡名
　　　　已不沒而又作後清江曲一篇豈養直尚惡
　　　　其少作云云(前四/句)如此等句前清江曲似未
　　　　到也
層波𣺌𣺌山蒼蒼輕霜殞木蓮葉黄呼兒極浦下苓箵
社瓮欲熟浮蛆香輕蓑淅瀝鳴秋雨日暮乗流自相語
一笛清風萬事休白鳥翩翩落煙渚
　　　觀臨淮雙頭白蓮圖　　　　　周知微
　　　　王直方詩話云周知微字明老為詩有可喜
　　　　者如雙頭白蓮圖亦為可賞
君不學叔隗季隗南歸晉又不學大喬小喬東入吳一
種桃根與桃葉若為化作雙芙蕖臨淮政成有餘暇坐
令華室生瀟灑鵝溪一幅萬里寛移得浙川入圖畵天
空水濶江茫茫想見女英與娥皇九疑雲深蒼梧逺氷
姿泣露不成粧苦心抱恨何時了香骨應甘沒秋草不
如回首謝秋風分作尹邢來漢宫
　　　題闗右寺壁
　　　　東坡云余舊見此詩于關右壁上愛之不知
　　　　何人作也
　　　　䂬溪詩話云世傳一武人詩也不為勇退雅
　　　　志為可喜而易道家所忌之業以示子孫尤
　　　　可喜也
欲掛衣冠神武門先尋水竹渭南村却將舊斬樓蘭劒
買得黄牛教子孫
　　　晩春　　　　　　　　　　　吳　可
　　　　苕溪漁隱云吳可晚春詩亦灑落可喜
小醉初醒過别村數家殘雪擁籬根枝頭有恨梅千㸃
溪上無人月一痕
　　　絶句　　　　　　　　　　　譚知柔
　　　　又云余于一達官處見譚知柔獻詩文一編
　　　　小詩極有可喜者今舉其尤者二絶
麥隴風來翠浪浮霏微小雨似深秋野亭終日捲簾坐
清樾對啼黄栗留
　　　又
漫郎無處覔歸田江北江南水拍天斗擻十年塵土夢
秋風吹上釣魚船
　　　栁枝詞　　　　　　　　　　張　耒
　　　　復齋謾録云此張文潛詩也王平甫嘗愛而
　　　　誦之
　　　　詩事云古今栁詞惟鄭文寶一篇有餘意也
　　　　云云終篇了不道著栁惟一繫字是工夫而
　　　　學者思之
亭亭畵軻繫春潭只向行人酒半酣不管烟波與風雨
載將離恨過江南
　　　絶句　　　　　　　　　　　朱　松
　　　　苕溪漁隱云朱喬年絶句云云盖前人有詠
　　　　筍云急忙且喫莫踟蹰一夜南風變成竹喬
　　　　年㸃化乃爾精巧
春風吹起籜龍兒戢戢滿山人未知急喚蒼頭斸煙雨
明朝吹作碧參差
　　　與客夜坐　　　　　　　　　王安石
　　　　冷齊夜話云山谷嘗言天下清景初不擇貴
　　　　賤賢愚而與之然吾特疑端為我輩設荆公
　　　　在鍾山與客夜坐作詩云云東坡宿餘杭山
　　　　寺詩云云人以山谷之言為確論
殘生傷性老耽書年少東來復起予各據槁梧同不寐
偶然聞雨落堦除
　　　宿餘杭山寺(集中云書雙/竹湛師房)　　　蘇　軾
暮鼔晨鐘自擊撞閉門欹枕對殘缸白灰旋撥通紅火
卧聼蕭蕭雪打窓
　　　絶句　　　　　　　　　　　劉季孫
　　　　石林詩話云劉季孫能詩初監饒州酒稅王
　　　　荆公為江東提刑廵歴至饒按酒務至㕔事
　　　　見屏間題小詩云云大稱賞之即召與語嘉
　　　　嘆升車而去不復問務事遂知名
呢喃燕子語梁間底事來驚夢裏閒說與傍人應不解
杖藜擕酒看支山
　　　老松　　　　　　　　　　　王公韶
　　　　復齋謾録云王公韶少日讀書于廬山東林
　　　　裕老庵庵前有老松因賦詩云云王荆公為
　　　　憲江東過而見之大加稱賞遂為知已
緑皮皴剥玉嶙峋高節分明似古人解與乾坤生氣概
幾回風雨長精神裝添景物年年别擺押窮愁日日新
惟有碧霄雲裏月共君孤影最相親
　　　明妃引(呻吟集公/八歲作)　　　　　　邢居實
　　　　韻語陽秋云邢惇夫十四歲作明君引謂上
　　　　天仙人骨法别人間畵工畵不得亦有思致
　　　　王直方詩話云惇夫年少豪邁所與遊皆一
　　　　時名士方十四五時嘗作明妃引末云安得
　　　　壯士霍嫖姚縛取呼韓作編戸諸公多稱之
漢宫有女顔如玉淺畵蛾眉逺山緑披香殿裏夜吹笙
未央宫中朝理曲絳紗䝉籠雙蠟燭簫皷聲傳春漏促
玉輦三更别院歸夜深月照黄金屋莓苔滿院無行迹
總為君王未相識上天仙人骨法别人間畵工畵不得
嫣然一笑金輿側玉貎三千歛顔色羅幃綉户掩風香
一朝返嫁單于國金鳯羅衣為誰縷長袖弓彎不堪舞
一别昭陽舊院花淚灑臙脂作紅雨回頭不見雲間闕
黄河半渡新冰骨馬蹄已踏遼碣塵天邊尚掛長門月
黄沙不似長安道薄暮微雲映衰草𦍑人馬上鳴胡笳
緑髪朱顔為君老西風蕭蕭郅水寒啼痕不斷幾䦨干
年年看盡南飛雁一去天涯竟不還少年將軍健如虎
日夕撞鐘搥大皷寶刀生澀旌旗捲漢宫嫁盡嬋娟女
寂寞邊城日將暮三尺角弓調白羽安得猛士霍嫖姚
縛取呼韓作編戸
　　　癭木壺　　　　　　　　　　吕公著
　　　　南窓紀談云吕申公為潁州通判歐陽公為
　　　　守歐陽公素不以文靖公為然及與其子為
　　　　僚見其學識已改觀矣時劉厚甫王深甫皆
　　　　寓居郡下四人日相從講學為事情好欵密
　　　　一日分題賦詩申公得癭木壺其辭云云歐
　　　　陽公見之益加稱賞以為有宰相器及還朝
　　　　遂薦為諫官申公文章世不多見惟此詩見
　　　　傳蓋由歐陽公數為人道之也
天地產衆材創物謂之智梁棟與楹杙小大無有棄方
者以矩度圓者中規制嗟爾木之癭何異内有贅生成
臃腫姿賦象難取類櫽括所不施鈎繩為爾廢大匠睨
而往惻然乃有意孰非造化功而終不朽器刳剔虛其
中朱漆為之外􁎋漿挹酒醴施用惟其利犧象非不珍
金罍豈不貴幸因左右容反見謂奇異人之于才性夫
豈逺于是性雖有不善在教之操勵才無不可用在上
所措置錯陋就其長皆得為良士執一以廢百衆功何
由備是惟聖人心能通天下志
　　　秋聲　　　　　　　　　　　關　注
　　　　又云關注子東喜為詩有唐人之風嘗記其
　　　　秋聲一篇其工緻清婉多此類也
夢破松聲枕上聞睡魔夜半戰吟魂初疑秋雨連江岸
乍覺寒潮上海門招引好風來古寺追隨月色下前村
晩行欲問聲來處鬰鬰蒼波漫不分
　　　望夫石　　　　　　　　　　賀　鑄
　　　　王直方詩話云賀方回作望夫石詩交游間
　　　　無不愛者
亭亭望夫石下閱幾人代蕩子長不歸山椒久相待微
雲䕃髪彩初月輝蛾黛秋雨叠苔衣春風舞蘿帶花然
姑射子矯首塵宴外陳迹遂亡窮佳期從莫再脫如魯
秋氏妄結桑下愛玉質委泥沙悠悠復安在
　　　題小寺　　　　　　　　　　冦國寳
　　　　石林詩話云余居吳下一日出閶門至小寺
　　　　中壁間有題詩一絶云云意極喜之寺僧云
　　　　吳縣主簿所作今官滿去矣歸而問士大夫
　　　　云姓冦名國寶久從陳無已學乃知文章淵
　　　　源有所自來亦不難辨
黄葉西陂水漫流籧篨風急送扁舟夕陽暝色來千里
人語雞聲共一邱
　　　墨梅　　　　　　　　　　　陳去非
　　　　韻語陽秋云先文康公知汝州日以去非墨
　　　　梅繳進於是除太學博士
　　　　漁隱叢話云去非詩平淡有工墨梅絶句云
　　　　云(前/首)徽廟召對稱賞自此知名
含章簾下春風靣造化功成秋兎毫意足不求顔色似
前身相馬九方臯
　　　前題
　　　　容齋續筆云簡齋墨梅一篇云云語意皆妙
　　　　絶晉陸機為顧榮贈婦語云京洛多風塵素
　　　　衣化為緇齊謝𤣥暉酬王晉安詩云誰能久
　　　　京洛緇塵染素衣正用此也
粲粲江南萬玉妃别來幾度見春歸相逢京洛渾依舊
只恨緇塵染表衣
　　　應制科賦詩　　　　　　　　夏　竦
　　　　青箱雜記云夏文莊試制科廷對出殿門楊
　　　　徽之見其年少遽邀與語曰老夫他則不知
　　　　唯喜吟詩願丐賢良一篇以卜他日之志公
　　　　欣然為書云云徽之曰真宰相器也(真宰相/器語見)
　　　　(百家/詩選)
殿上袞衣明日月硯中旗影動龍蛇縱横禮樂三千字
獨對丹墀日未斜
　　　題郵亭　　　　　　　　　　左　鄯
　　　　苕溪漁隱云余頃過湘中郵亭壁間有左鄯
　　　　絶句云云又于苕溪道觀中壁間有鄭子覃
　　　　絶句云云皆佳作也
疊疊山腰繫冷雲疎疎雨脚㺯黄昏松聲更帶溪聲急
不是行人也斷魂
　　　題苕溪道觀　　　　　　　　鄭子覃
紛紛紅雨入蒼苔密䕃新成鶯友來擬逐幽人夢蓬島
一聲裂竹故驚回
　　　懐荆南舊遊　　　　　　　　元厚之
　　　　雲齋録云沙門文瑩嘗謂為文老而不衰者
　　　　惟元厚之在禁林時有懐荆南舊遊云云其
　　　　辭氣不少衰
昔年曽醉海棠叢聞說新枝發舊紅昨夜夢回花下飲
不知身在玉堂中
　
　
　
　竹莊詩話巻十七
欽定四庫全書
　竹莊詩話巻十八
　　雜編八
　　　孔北海堂　　　　　　　　　李方叔
　　　　東臯雜録云李方叔氣韻豪邁東坡謂其詩
　　　　賦詞卓越意趣不凡者是也東坡知貢舉方
　　　　叔不在選中東坡贈詩曰與君相從非一日
　　　　筆勢翩翩疑可識平時漫說古戰場過眼終
　　　　迷日五色李華李程皆當家事最為妙絶方叔
　　　　詩文甚工偶記其北海文舉堂詩云云
卯金自中葉已若子南周阿瞞制威福九鼎若綴旒餘
子不復忌多士例為仇嶄然見芒角已坐錮與鈎誰知
英雄彀翻令作罝罘假手陷正平謔玩戮楊修小慧尚
必除偉人那得留凛凛孔北海胷次包九州倘令坐廟
堂大盗當寢謀專誅及斯人遂負壑與舟當時同朝士
茍生盍包羞身死名亦滅白骨委山邱先生雖千載生
氣尚横秋當時眼中意付與一醉休文人具文行來作
東諸侯尚友天下士復于古人求作亭俯層城持盃想
風流壁間妙著述騰光昏斗牛文存人亦亡應從文舉
游我生真碌碌與世甘沉浮思為坐上客揚觶和南謳
無成老岩谷哀哉空白頭
　　　題大明寺　　　　　　　　　王　琪
　　　　復齋謾録云晏元獻赴杭州道過維揚憇大
　　　　明寺暝目徐行使侍史讀壁間詩板戒其勿
　　　　言爵里姓名終篇者無幾又俾誦一詩云云
　　　　徐問之江都尉王琪詩也召至同館自此辟
　　　　置館職遂躋侍從山谷南遷亦令侍史讀詩
　　　　板有一絶云云稱歎不已徐視姓名曰果吾
　　　　學子葛敏修也
水調隋宫曲當年亦九成哀音已亡國廢詔尚留名儀
鳯終沉迹鳴蛙祗沸聲淒涼不可問落日下蕪城
　　　題南華竹軒　　　　　　　　葛敏修
不用山僧供帳迎世間無此竹風清獨拳一手支頥卧
閒看嶺雲生未生
　　　題李伯時畫黄知命騎驢圗　　邢居實
　　　　王直方詩話云雙井黄叔達字知命初自江
　　　　南來與彭城陳履常俱謁法雲禪師于城南
　　　　夜歸過龍眠李伯時知命衣白衫騎驢縁道
　　　　揺頭而歌履常負杖挾囊于後一市大驚以
　　　　為異人伯時因畵為圖而邢敦夫長歌云云
　　　　敦夫時年未二十也
長安城頭烏欲棲長安道上行人稀浮雲巻盡暮天碧
但有明月流清輝君獨騎驢向何處頭上倒著白接䍦
長吟搔首望明月不學山翁醉似泥到得城中燈火閙
小兒拍手欄街笑道傍觀者那得知相逢疑是南山皓
龍眼居士畵無此揺毫㺯筆長風起酒酣閉目望窮途
紙上軒昻無乃似君不學長安游俠誇年少臂鷹挾彈
章臺道君不能提擕長劒取靈武指揮猛士驅貔虎胡
為脚蹈梁宋塵終日飄飄無定所武陵桃源春欲暮白
水青山起煙霧竹杖芒鞋歸去來頭巾好掛三花樹
　　　正月十八夜　　　　　　　　晏　殊
　　　　詩事云晏元獻文集詩最多幾萬餘篇宋元
　　　　獻尤喜樓臺冷落收燈夜門巷蕭條掃雪天
　　　　梨花院落溶溶月栁絮池塘淡淡風今記其
　　　　全首于此
槿戸茅齋雅自便京華風味入新年樓臺冷落收燈夜
門巷蕭條掃雪天病酒不聞花外漏放朝仍得日高眠
何妨靜習閒中趣欲問林僧結淨縁
　　　寄逺
寶轂香輪不再逢峽雲巫雨杳無蹤梨花院落溶溶月
栁絮池塘淡淡風㡬日寂寥傷酒後一畨蕭索禁煙中
魚書欲寄無由達水逺山長處處同
　　　上荆公生辰　　　　　　　　陳　輔
　　　　詩事云丹陽陳輔字輔之自號南郭子以詩
　　　　名世能盡其妙少為荆公所知嘗獻公生日
　　　　詩云云獻詩中公獨喜之
十月江南已得霜相君門客小山房冬深栢子和香掃
准備生辰作好香
　　　牡丹　　　　　　　　　　　楊　軒
　　　　雲齋廣録云淇川楊軒詠牡丹云云羅隱曰
　　　　若教解語應傾國任是無情也動人二人用
　　　　意不同如此軒詩雖挫風花而有警誡
楊妃歌舞態西子巧讒魂利劒斫不斷餘妖鍾此根光
華日已盛欄檻豈長存寄語尋芳者須知松栢尊
　　　一日曲
　　　　許彦周詩話云楊軒詩句句精練如焚香露
　　　　蓮泣聞磬清鷗閒之類宜乎為歐陽文忠公
　　　　所稱其他古體如朱絃疏越一唱三嘆讀者
　　　　當以意求之寵嬖曹氏作一日曲為曹氏也
妾家鄧侯國肯媿邯鄲姝世本富繒綺嬌愛比明珠十
五學組紃未嘗開戸樞十六失所適姓名傾里閭十七善
歌舞使君邀宴娛自兹著樂府不得同羅敷涼温忽荏苒
屢接朝大夫相權不及情何異逢路衢昨日一見郎目
色曽不渝結愛從此篤暫隔猶恐疎如何遂從官去渉
千里途郎跨青驄馬妾乗白雪駒送郎郎未逺别妾妾
仍孤不如水中鱗雙雙依緑蒲不如雲間鵠兩兩下平
湖魚鳥尚可託妾今誰與俱去去約春華終朝怨日賒
一心思君子便擬見梅花梅花幾時吐頻搯闌干數東
風若見郎重為歌金縷
　　　游俠曲　　　　　　　　　　　王　觀
　　　　竹坡詩話云唐人作樂府者甚多當以張文
　　　　昌為第一近時高郵王觀亦可稱而人不甚
　　　　知觀嘗作游俠曲云云此篇詞意大似李太
　　　　白恨未入文昌之室耳至莫惱翁篇云云遂
　　　　與文昌爭衡矣
雪擁燕南道酒闌中夜行千里不見讐怒鬚如立釘出
門氣吹霧南山雞未啼腰間解下聶政刀袖中擲去朱
亥椎冷笑邯鄲乳口兒
　　　莫惱翁　　　　　　　　　　王　觀
榖垂乾穗豆垂角雨足年登不勝樂烏巾紫領銀鬚長
白酒滿盃翁自酌翁醉不知秋色涼兒將翁鬚孫撼床
莫惱翁翁年已高萬事慵
　　　輸麥行　　　　　　　　　　張　耒
　　　　竹坡詩話云本朝樂府當以張文潛為第一
　　　　文潛樂府刻意文昌往往過之頃在南都見
　　　　倉前村民輸麥行余嘗見其親藁其後題云
　　　　此篇效張文昌而語差繁乃知其喜文昌如
　　　　此
場頭雨乾場地白老稚相呼打新麥半歸倉廪半輸官
免教縣吏相催迫羊頭車子毛布囊淺泥易渉登前岡
倉前買劵槐隂涼清嚴官吏兩平量出倉掉臂呼同伴
旗亭酒美解衣換半醉扶車歸路涼月出到家妻具飯
一年從此皆閒日風雨閉門公事畢射狐罝兎歲蹉跎
百壺社酒相輕過
　　　長夜吟　　　　　　　　　　許彦國
　　　　漫齋語録云王融作古樂府長夜吟但道長
　　　　夜而已近世許表民出新意擬此作
南鄰燈火冷三起愁夜永北鄰歌未終已驚初日紅不
知晝夜誰主管一種春宵有長短
　　　小盡行　　　　　　　　　　朱敦儒
　　　　竹坡詩話云頃歲朝廷多事郡縣不頒厯所
　　　　至晦朔不同朱希真避地廣中作小盡行一
　　　　詩云云與夫山中無厯日寒盡不知年無間
　　　　然矣
藤州三月作小盡梧州三月作大盡哀哉官厯今不頒
憶昔昇平泪成陣我今何異桃源人落葉為秋花作春
但恨未能與世隔時聞喪亂空傷神
　　　揚雄　　　　　　　　　　　陳去非
　　　　竹坡詩話云揚子雲好著書固已見誚於當
　　　　世後之議者紛然往往詞費而意殊不盡唯
　　　　陳去非一詩有譏有評而不出四十字後之
　　　　議雄者雖累千萬言未必能出諸此也
揚雄平生書肝腎閒雕鐫晚於𤣥有得始悔賦甘泉使
雄早大悟亦何事於𤣥賴有一言善酒箴真可傳
　　　寄沂水宰　　　　　　　　　許彦國
　　　　夷堅庚志云許彦國字表民青州人進士高
　　　　第工為詩客游河朔嘗撰燕薊餘民思漢歌
　　　　首叙石敬瑭割燕地以賂契丹次叙耶律德
　　　　光犯汴京次虜去嚴峻燕人思漢之意詞情
　　　　悽楚近千言卒意云燕薊餘民宜自省百年
　　　　陷虜直愁人勿怨眉輿事洪靖盖用唐張洪
　　　　靖初入燕肩輿而行燕人駭異不悅遂有朱
　　　　克融之變其㫖深矣吕忠穆之父為沂州沂
　　　　水宰縣境有穆陵關即左傳所謂南至于穆
　　　　陵是也彦國過其地寄以詩云云詠項籍廟
　　　　兩絶句云云漁翁詩云溪鷗散後夜無伴荷
　　　　葉老時秋有衣瑞香詩云北方野客不慣見
　　　　明月滿衣猶倚欄皆為北方學所稱道惜其
　　　　官不顯
楚甸齊封自此分穆陵遺俗久猶存豈知今日鳴琴宰
即是當年賜履孫且有清風消酷暑更無驚犬吠黄昏
畏人客子成安枕獨宿荒村不閉門
　　　項籍廟二首　　　　　　　　前　人
　　　　燕魏録云許表民工詩嘗為項籍廟詩云云
　　　　時膾炙人口
曽被秦人笑沐猴錦衣東去更何求可憐瞭瞭重瞳子
不見山河繞雍州
千古興亡莫浪愁漢家功業亦荒邱空餘原上虞姬草
舞盡春風未肯休
　　　宿蔣山棲霞寺　　　　　　　俞紫芝
　　　　詩事云秀老放逹不娶能詩宿蔣山棲霞寺
　　　　云云山中琴興云云又無題云云
　　　　石林詩話云俞紫芝揚州人少有髙行不娶
　　　　得浮屠心法所至翛然而工于詩嘗有云云
　　　　(前一/首)之句尤為荆公所賞和云新詩比舊更
　　　　増峭若許追攀莫太髙秀老卒於元祐初惜
　　　　無發名者不得與林和靖一流槩見於隱逸
　　　　䂬溪詩話云隠居風景義山憶正一云煙鑪
　　　　銷盡寒鑪晦童子開門雪滿松子原云日午
　　　　獨眠無餘聲山童隔竹敲茶臼秀老云夜深
　　　　童子喚不醒猛虎一聲山月高閒棄山間累
　　　　年頗得此數詩氣味
獨坐清談久亦勞碧松燃火暖衾袍夜深童子喚不起
猛虎一聲山月高
　　　山中琴興　　　　　　　　　前　人
野客調琴玉一枝薫風滋味自家知夜深斷送鶴先睡
彈到山空月落時
　　　無題　　　　　　　　　　　前　人
深深畵陌倚朱門腮粉輕紅濕淚痕寂寞繡屏人未見
杏花疎雨立黄昏
　　　題溧陽郵亭
　　　　庚溪詩話云紹興初余之官建康艤舟溧陽
　　　　郵亭見壁間題云云不著姓氏不知何人所
　　　　作觀其言淡而旨逺決非汩沒名利而不知
　　　　返者也
十年棄微官歸來事却埽扁舟訪安期要覓如瓜棗不
知膏粱珍惡食詩自好田園吾無多生理但草草濁酒
時一尊孤斟從醉倒
　　　題斗野亭　　　　　　　　　劉無言
　　　　又云昔年過邵伯埭登斗野亭見梁間題云
　　　　此劉燾無言詩盖盡得斗野之景物也
地勢如板掌天形似覆盤三星羅戸牖北斗掛闌干晚
色芙蕖靜秋香䆉稏寒更無山礙眼剰覺水雲寛
　　　即事　　　　　　　　　　　何搢之
　　　　又云何搢之(大/圭)廣德人早年有俊聲宣和間
　　　　為館職其人落拓不羈不能自重仕宦晚亦
　　　　不偶其詩殊有可喜者嘗記其一聨云蜂垂
　　　　倒世界蚊聚小雷霆又嘗為姓韓貴人作樂
　　　　語乃以韓吏部漢將軍為對亦有功也
茅屋松窻小隠家茶煙漠漠水斜斜簷間乳燕未成語
庭下石榴爭放花賴有詩書銷白日倦隨車馬走黄沙
林泉舊約好歸去風雨滿江垂釣車
　　　題碧雲亭　　　　　　　　　失　名
　　　　又云昔過陽羡艤舟溪寺一亭壁間題云云
　　　　碧雲亭未知在何地詩亦未知何人作其詞
　　　　意清絶因筆之
碧雲亭上碧雲飛竟日廻環靣翠微梅蕚破香知臘盡
栁梢含緑認春歸風前古澗琴三疊雪後羣峯玉一圍
遥想一人清太甚太清宫裏說禪機
　　　送虞少催　　　　　　　　　林懿成
　　　　又云林懿成季仲嘗為太常少卿永嘉人頗
　　　　喜為詩嘗與㑹稽虞仲琳少催相好虞頗通
　　　　性理之學林以詩送其行云云又嘗為婺州
　　　　題赤松山黄初平祠二首云云皆語佳而意
　　　　新也
男兒何苦弊羣書學到根源物物無曽子當年多一唯
顔淵終日只如愚水流萬折心無競月落千山影自孤
執手沙頭休話别與君原不隔江湖
　　　題黄初平祠二首　　　　　　前　人
路轉溪西草木香有人荷笠山之陽定知我是金華守
笑道牧民如牧羊
羽仗霓旗去不還空餘掬水落人間至今山下無根草
便是田家九轉丹
　　　題關中驛舍　　　　　　　　失　名
　　　　又云靖康之變中原為金所據當時文人勝
　　　　士陷於彼者不少如庚申辛酉年河南關陜
　　　　之地暫復有自關中驛舍壁間得二絶云云
鼙鼓轟轟聲徹天中原廬井半蕭然鶯花不管興亡事
粧㸃春光似昔年
渭平沙淺雁來棲渭漲沙移雁不歸江海一身多少事
清風明月我霑衣
　　　題夢筆　　　　　　　　　　姚　宏
　　　　又云夢筆驛中江淹舊居姚宏令聲一絶云
　　　　云可警後學者
一宵短夢驚流俗千古髙名掛里閭遂使晚生矜此意
癡眠不讀一行書
　　　題臨安旅邸　　　　　　　　失　名
　　　　庚溪詩話云所至驛留題壁間亦多有可取
　　　　者見李仲南丙言臨安旅邸壁間一絶云云
　　　　又建州崇安分水驛中一絶云云又吕叔潛
　　　　大虬言鎮江丹陽玉乳泉壁間一絶云云三
　　　　詩皆可喜然皆不著名氏也
　　　　西溪叢話云此仵盤艮翁詩(前一/首)父信本軍
　　　　職終文恩副使以䕃補借職元豐中監青州
　　　　臨淄酒稅或以此詩題酒樓皆云神仙作也
太一峯前是我家滿床書籍舊生涯春城戀酒不歸去
老却碧桃無限花
　　　題分水驛　　　　　　　　　失　名
江南三月已聞蟬麥熟梅黄繭作緜料得故園煙雨裏
輕寒猶作養花天
　　　題玉乳泉
騎馬出門三月暮楊花故作雪漫天客情惟有夜難度
宿處先尋無杜鵑
　　　奉送永興安撫劉侍讀　　　　歐陽修
　　　　漁隱叢話云永叔送原父出守永興詩云云
　　　　黄魯直送王郎詩云云近時學者以為此格
　　　　獨魯直為之殊不知永叔已先有也
酌君以荆州魚枕之蕉贈君以宣城鼠鬚之管酒如長
虹飲滄海筆若駿馬馳平坂愛君少年方英豪嗟我久
衰歡漸鮮文章驚世聞名早意氣論交相得晩魚枕蕉
一舉十分當覆盞鼠鬚管為物雖微用不淺新詩醉墨
時一揮别後寄我無辭逺
　　　送王郎　　　　　　　　　　黄庭堅
酌君以蒲城桑落之酒泛君以湘纍秋菊之英贈君以
黟川㸃漆之墨送君以陽關垂泪之聲酒澆胷中之磊
塊菊制短世之頽齡墨以傳千古文章之印歌以寫從
來兄弟之情江山萬里將頭白骨肉十年終眼青連牀
夜語雞戒曉書囊無㡳談未了有功翰墨乃如此何恨
逺别音書少炊沙作糜終不飽鏤氷文字費工巧要須
心地收汗馬孔孟行世日杲杲有弟有弟力持家婦能
養姑供珍鮭兒大詩禮女桑麻公但讀書遮眼花
　　　行路難　　　　　　　　　　晁補之
　　　　又云余觀無咎古樂府是其所長辭格俊逸
　　　　可喜如行路難云云
贈君珊瑚夜光之角枕玳瑁明月之雕床一繭秋禅之
麗縠百和更生之寶香穠華紛紛白日暮紅顔寂寂無
留芳人生失意十八九君心美惡誰能量願君虛懐廣
末照聽我一曲關山長不見班姬與陳后寧聞衰落尚
專房
　　　謝章子厚　　　　　　　　　劉子先
　　　　高齋詩話云章子厚嘗與劉子先定有場屋
　　　　之舊又頗相善子厚居京口子先守姑蘇以
　　　　新醖洞庭春寄之子厚答詩云洞霄宫裏一
　　　　閑人東府西樞老舊臣多謝姑蘇賢太守殷
　　　　勤分送洞庭春其後隔濶十年子厚拜相亦
　　　　不通問寄書誚其相忘逺引之意子先以詩
　　　　謝云云公得詩大喜即召為宰屬遂遷戸部
　　　　侍郎
故人天上有書來責我疎愚喚不回兩處共瞻千里月
十年不寄一枝梅塵泥自與雲霄隔駑馬難追德驥才
莫謂無心向門下也曽終夕望三台
　　　塗中　　　　　　　　　　　張公庠
　　　　侯鯖録云張公庠自少能詩一絶云云
　　　　苕溪漁隱云雲霄廣録只載此詩後兩句云
　　　　是李元膺遊春詩未知孰是鄭毅夫代探花
　　　　郎一絶與前詩格調殊相類今附于此
一年春事又成空擁鼻微吟半醉中來到桃花新雨過
馬蹄無處避殘紅
　　　代探花郎絶句　　　　　　　鄭　獬
嫩緑輕紅相間開一畨走馬探春回青衫不管露痕濕
直入亂花深處來
　　　宫詞　　　　　　　　　　　盧　秉
　　　　西溪詩話云盧秉元豐間有能詩聲嘗夢入
　　　　古祠祠有大池島嶼森列錦衣繡幘者車馬
　　　　繽紛數十百人問之曰未央宫也頃一緑衣
　　　　中使亟召盧過池至大殿坐土朩偶數十率
　　　　丈餘丹緑陳落而梵語高徹旁一人引盧就
　　　　席給筆札命賦宫詞既寤記其半是日向午
　　　　復昏絶又續其夢中夜而興乃盡得其詩云
　　　　云(凡十/首)余觀前人詞章不正者類託之夢兆
　　　　此特明白怪奇如是殆不可理推也
絮撲芙蓉苑華開太液波黄頭吹月笛擢影落天河
　　　其二
草淺天邊碧花勻日脚紅須知親帝澤不必藉春工
　　　其三
花蕚蜂兒影簾旗燕子風游絲避金葆吹過紫垣東
　　　其四
翠環雙鳯帶小隊五花蹄十二龍鈎巻梨花爛漫時
　　　其五
花蔕流金水知從秘苑來春風如解意不敢起纎埃
　　　其六
粉蝶非仙骨隨風過苑墻穿花不敢採應怯内家香
　　　其七
沉沉雨過宫槐緑寂寂春殘輦路香細想人間無此景
夜來魂夢到昭陽
　　　其八
迎春新燕尾纎纎拂栁穿花掠翠簷問道蘃宫三十六
美人爭為巻珠簾
　　　其九
蓬萊風蹙水紋班月甃風廊四百間雲外蹕聲穿嶺去
行宫簇馬望驪山
　　　其十
落絮濛濛立夏天樓前槐影葉初圓傳聞紫殿深深處
便有薰風入舜絃
　　　開元樂詞　　　　　　　　　沈　括
　　　　侯鯖録云沈括為翰林學士有開元樂詞四
　　　　首裕陵愛之
鸛鵲樓頭日暖蓬萊殿裏花香草緑煙迷歩輦天高日
近龍床
　　　其二
樓上正臨宫苑外間不見人家寒食輕籠薄霧滿城明
月梨花
　　　其三
按舞驪山影裏回鑾渭水光中玉笛一天明月翠華滿
陌春風
　　　其四
殿後春旗簇仗樓前御隊穿花一片紅雲閙處外人遥
認官家
　　　結客　　　　　　　　　　　滕元發
　　　　侯鯖録云滕達道長于五言有省試詩云寒
　　　　日邊聲斷春風塞草長又結客詩云云
結客結英豪莫問兒女曹黄金裝劒佩猛獸畵旗旄北
極狼星落中原旺氣高終令賀蘭賊不著赭黄袍
　　　安樂窩　　　　　　　　　　邵　雍
　　　　邵氏聞見録云康節有安樂窩中詩温公愛
　　　　之請書紙簾上字畫奇古某家世寶之
半記不記夢覺後似愁無愁情倦時擁衾側卧未收起
簾外落花撩亂飛
　
　
　
　
　
　
　
　
　
　竹莊詩話巻十八
欽定四庫全書
　竹莊詩話巻十九
　　雜編九
　　　江陵病中聞白樂天左降江州　元　稹
　　　　容齋隨筆云嬉笑之怒甚於裂眦長歌之哀
　　　　過於慟哭此語誠然元微之在江陵病中聞
　　　　白樂天左降江州作絶句云云樂天以為此
　　　　句他人尚不可聞况僕心哉微之集作垂死
　　　　病中仍悵望此三字既不佳又不題為病中
　　　　作失其意矣東坡守彭城子由來訪之留百
　　　　餘日而去作二小詩云云東坡云以為讀之
　　　　殆不可為懷乃和其詩以自解至今讀之尚
　　　　能使人悽然也
殘燈無熖影幢幢此夕聞君謫九江垂死病中驚起坐
暗風吹雨入寒牕
　　　與子瞻會宿逍遥堂二絶　　　蘇　轍
逍遥堂後千尋木長送中宵風雨聲悞喜對牀尋舊約
不知漂泊在彭城
　　　又
秋來東閣涼如水客去山公醉似泥困卧北忩呼不醒
風吹松竹雨淒淒
　　　書事　　　　　　　　　　　王　維
　　　　禁臠云王維舒王兩詩皆有不盡之意蘇子
　　　　由謂之不帶聲色也
輕隂閣小雨深院閉慵開坐看蒼苔色欲上人衣來
　　　同前　　　　　　　　　　　王安石
若邪溪上踏莓苔興罷張帆載酒回汀草岸花渾不見
青山無數逐人來
　　　題省中院壁　　　　　　　　杜　甫
　　　　禁臠云前二詩杜子美作後一詩嚴武作皆
　　　　於引韻便失拈則若不拘律然其對偶特精
　　　　到如此謂之骨含蘇李體魯直作落星詩乃
　　　　其法也
掖垣竹埤梧千尋洞門對雪常隂隂飛花游絲白日静
鳴鳩乳燕青春深腐儒寒晩謬通籍退食遲回違寸心
衮職曾無公家補許身愧比雙南金
　　　卜居
浣花流水水西頭主人為卜林塘幽已知出郭少塵事
更有澄江銷客愁無數蜻蜓齊上下一雙鸂䳵對沈浮
東行萬里堪乗興須向山隂上小舟
　　　巴嶺荅杜二見憶　　　　　　嚴　武
卧向巴山月落時兩鄉千里夢相思可但步兵兼好酒
也知光禄最能詩江頭赤葉楓愁客籬外黄花菊對誰
跋馬望君非一度冷猿秋鴈不勝悲
　　　落星寺　　　　　　　　　　黄庭堅
　　　　王直方詩話云山谷謂洪駒父云甥最愛老
　　　　舅詩中何語駒父舉蜂房各自開戸牖蟻穴
　　　　或夢封侯王以為深類工部山谷云得之矣
落星游空何時落著地便化為寶坊詩人晝吟山入座
醉客夜愕江撼牀蜂房各自開戸牖螘穴或夢封侯王
不知青雲梯㡬級更借瘦藤遊上方
　　　嚴中丞携酒過草堂　　　　　杜　甫
　　　　漁隠叢話云律詩之作用字平側世固有定
　　　　體衆共守之然不若時用變體如兵之出竒
　　　　變化無窮以驚世駭目如老杜云云此絶句
　　　　律詩之變體也東坡嘗用此變體作詩云云
　　　　又有七言律詩至第三句便失拈落平側亦
　　　　别是一體唐人用此甚多但今人少用耳如
　　　　老杜云云嚴武云云韋應物云云此三詩起
　　　　頭用側聲老杜云云韋應物云云此二詩起
　　　　韻用平聲故第三句亦用平聲凡此皆律詩
　　　　之變體學者不可不知
竹裏行厨洗玉盤花邉立馬簇金鞍非闗使者徵求急
自識將軍禮數寛百年地僻柴門迥五月江深草閣寒
看弄漁舟移白日老農何有罄交歡
　　　絶句　　　　　　　　　　　韋應物
南望青山滿禁闈曉陪鴛鷺正差池共愛朝來何處雪
蓬萊宫裏拂松枝
　　　又　　　　　　　　　　　　杜　甫
山瓶乳酒下青雲氣味濃香幸見分鳴鞭走送憐漁父
洗盞開嘗對馬軍
　　　又　　　　　　　　　　　　蘇　軾
華髮蕭蕭老遂良一身萍挂海中央無錢種菜為家業
有病安心是藥方
　　　儋耳
總角黎家三小童口吹葱葉送迎翁莫作天涯萬里意
溪邉自有舞雩風
　　　又
半醒半醉問諸黎竹刺藤梢步步迷但尋牛跡覔歸路
家在牛欄西復西
　　　詠懷　　　　　　　　　　　杜　甫
揺落深知宋玉悲風流儒雅亦吾師悵望千秋一灑淚
蕭條異代不同時江山故宅空文藻雲雨荒臺豈夣思
最是楚宫俱泯滅舟人指㸃到今疑
　　　又　　　　　　　　　　　　嚴　武
漫向江頭把釣竿懶眠沙草愛風湍莫倚善題鸚鵡賦
何須不着鵕䴊冠腹中書籍幽時曬肘後醫方靜處看
興發會能馳駿馬終須重到史君灘
　　　自鞏洛舟行入黄河即事　　　韋應物
夾水蒼山路向東東南山豁大河通寒樹依微逺天外
夕陽明滅亂流中孤村幾嵗臨伊岸一鴈初晴下朔風
為報洛橋遊宦侣扁舟不繫與心同
　　　即事　　　　　　　　　　　杜　甫
暮春三月巫峽長晶晶行雲浮日光雷聲忽送千山雨
花氣渾如百和香黄鶯過水翻回去燕子啣泥濕不妨
飛閣巻簾圖畵裏虚無只少對瀟湘
　　　燕李錄事　　　　　　　　　韋應物
與君十五侍皇闈曉拂爐烟上玉墀花開漢苑經過處
雪下驪山沐浴時近臣零落今猶在仙駕飄颻不可期
此日相逢非舊日一杯成喜亦成悲
　　　石鼓歌　　　　　　　　　　韓　愈
　　　　筆墨間録云此歌全仰止杜子美李朝八分
　　　　小篆歌(杜歌見本門邵氏聞見錄亦云/退之石鼓詩體子美八分歌也)
張生手持石鼓文勸我試作石鼓歌少陵無人謫仙死
才薄將奈石鼓何周綱陵遲四海沸宣王憤起揮天戈
大開明堂受朝賀諸侯劍佩鳴相磨蒐于岐陽騁雄俊
萬里禽獸皆遮羅鐫㓛勒成告萬世鑿石作鼓隳嵯峨
從臣才藝咸第一簡選譔刻留山河雨淋日炙野火燎
鬼物守䕶煩撝呵公從何處得紙本毫髮盡備無差訛
辭嚴義宻讀難曉字體不類隷與蝌年深豈免有缺畫
快劍斫斷生蛟鼉鸞翔鳳翥衆仙下珊瑚碧樹交枝柯
金繩鐵索鏁紐壯古鼎躍水龍騰梭陋儒編詩不收入
二雅褊迫無委蛇孔子西行不到秦掎摭星宿遺羲娥
嗟余好古生苦晩對此涕淚雙滂沱憶昔初䝉博士徵
其年始改稱元和故人從軍在右輔為我量度掘臼科
濯冠沐浴告祭酒如此至寶存豈多氊苞席裹可立致
十鼓只載數駱駝薦諸太廟比郜鼎光價豈止百倍過
聖恩若許留太學諸生講解得切磋觀經洪都尚填咽
坐見舉國來奔波剜苔剔蘚露節角安置妥帖平不頗
大厦深簷與盖覆經歴乆逺期無他中朝大官老於事
詎肯感激徒媕娿牧童敲火牛礪角誰復着手為摩挲
日銷月鑠就埋沒六年西顧空吟哦羲之俗書趂姿媚
數紙尚可博白鵞繼周八代争戰罷無人収拾理則那
方今太平日無事柄用儒雅崇丘軻安能以此上論列
願借辨口如懸河石鼓之歌止於此嗚呼吾意其蹉跎
　　　同前　　　　　　　　　　　蘇　軾
　　　　趙次公詩注云石鼓周宣王時物在鳳翔府
　　　　孔子廟中石鼓之字盖蝌蚪之變者韓退之
　　　　有蝌蚪書後記一篇云李陽冰之子服之授
　　　　余以其家蝌蚪孝經漢衞宏官書兩部合一
　　　　巻且曰古書得其依據如是則退之宜稍識
　　　　蝌蚪書矣而退之石鼓歌乃云辭嚴義宻讀
　　　　難曉字體不類隷與蝌而東坡乃云強尋偏
　　　　旁推㸃畫時得一二遺八九我車既攻馬亦
　　　　同其魚維鱮實之栁(東坡記石鼓文云我車/既攻我馬既同又云其)
　　　　(魚維何維鱮及鯉何以貫之維楊/與栁惟此六句可讀餘不可通曉)則東坡精
　　　　於書學矣歐陽公集古跋尾謂韋應物以為
　　　　文王之鼓韓退之以為宣王之鼓不知何所
　　　　據而然卒取退之好古不妄者為可信
冬十二月嵗辛丑我初從政見魯叟舊聞石鼓今見之
文字鬱律蛟虵走細觀初以指畫肚欲讀嗟如箝在口
韓公好古生已遲我今况又百年後強尋偏旁推㸃畫
時得一二遺八九我車既攻馬亦同其魚維鱮貫之栁
古器縱横猶識鼎衆星錯落僅名斗糢糊半已似瘢胝
詰曲猶能辨跟肘娟娟缺月隠雲霧濯濯嘉禾秀稂莠
漂流百戰偶然存獨立千載誰與友上追軒頡相唯諾
下挹冰斯同鷇㝅憶昔周宣歌鴻鴈當時籀史變蝌蚪
厭亂人方思聖賢中興天為生耆耉東征徐虜闞虓虎
北伐犬戎隨指嗾象胥雜沓貢狼鹿方邵聨翩賜圭卣
遂因鼙鼓思將帥豈為考擊煩矇瞍何人作頌比崧髙
萬古斯文齊􁇷嶁勲勞至大不矜伐文武未逺猶忠厚
欲尋年嵗無甲乙豈有文字記誰某自從周衰更七國
竟使秦人有九有掃除詩書誦法律投棄俎豆陳鞭杻
當年何人佐祖龍上蔡公子牽黄狗登山刻石頌功烈
後者無維前無偶皆云皇帝巡四國烹滅彊暴救黔首
六經既已委灰塵此鼓亦當隨擊掊傳聞九鼎淪泗上
欲使萬夫沈水取暴君縱欲窮人力神物義不汚秦垢
是時石鼓何處避無乃天工令鬼守興亡百變物自閒
富貴一朝名不朽細思物理坐歎息人生安得如汝夀
　　　籌筆驛　　　　　　　　　　石延年
　　　　緜州有籌筆驛石曼卿嘗遊焉作詩以紀其
　　　　迹寶元二年大書以遺朱君復之後二年朱
　　　　為四明節度推官刻石于㕔事又十有九年
　　　　胡宗愈全夫至作亭于後圃以貯之中更兵
　　　　火亭壞碑仆又八十有三年予交代劉偉子
　　　　才至得斷碑于榛莽間乃建南堂亟置壁間
　　　　且因以名其堂然驛在西蜀而碑見于此觀
　　　　者多疑之故叙其始末庶㡬來者有攷云鄱
　　　　陽王剛中時亨題
　　　　昔范文正公談石學士云曼卿之詩氣雄而
　　　　竒大愛杜甫酷能似之曼卿之筆顔筋栁骨
　　　　散落人間寳為神物今觀此詩此字則所謂
　　　　寶為神物非虚語也予至鄞之明年乃得此
　　　　書及李陽冰篆額數字皆斷碑糞壤中取而
　　　　滌之缺裂之餘遒勁如新視其生意凛然使
　　　　工摹之以貽好事其必不以予為愛竒之過
　　　　者天下之目舉相似也詩缺十五字得曼卿
　　　　集補之臣字下與逆子揺岳坰下虎奔咸逐
　　　　廼下不經惟闗下徐駭蠻下土長樂林栗識
　　　　隠君詩話云石延年長韻律詩善叙事其他
　　　　無大好處籌筆驛銅雀臺留侯廟詩為一集
　　　　之冠
　　　　歐公詩話云曼卿自少以詩酒豪放自得其
　　　　氣貌偉然詩格竒峭又工於書筆畫遒健體
　　　　兼顔栁為世所好余家嘗得南唐後主澄心
　　　　堂紙曼卿為余草書其籌筆驛詩曼卿平生
　　　　所自愛者至今藏之號為三絶
漢室虧皇象乾坤未即寕姦臣與逆子揺岳復翻溟權
表分江域曹袁闘夏坰虎奔咸逐逐龍卧獨冥冥從衆
非無術欺孤迺不經惟思恢正道直起復炎靈管樂韜
方略闗徐駭視聴一言俄逆主三顧巳忘形南既清蠻
土東期赤魏庭出師功自著治國志誰銘歴劍兵如水
臨秦策若瓴舉聲收潰虜横勢欲逾涇仲達恥巾幗辛
毗發辟扃可煩親細務遽見墮長星戰地悲陵谷來賢
賞徳刑意中流水逺愁外舊山青想像風徽在侵尋毛
骨醒遲留慕英氣沈歎撫青萍
　
　
　
　
　
　
　
　
　
　
　
　竹莊詩話巻十九
欽定四庫全書
　竹莊詩話巻二十
　　雜編十
　　　題孤山寺　　　　　　　　　張　祐
　　　　西清詩話云百家詩選余讀之見其取張祐
　　　　恵山寺詩泉聲到坡盡山色上樓多而不取
　　　　孤山寺詩云云又賈島平生得意句獨行潭
　　　　底影數息樹邉身復不取而載寫留行道影
　　　　焚却坐禪身不知意果如何耳
樓臺聳碧岑一徑入湖心不雨天長潤無雲水自沈斷
橋荒蘚澁空院落花深猶憶西牕月鐘聲在北林
　　　自遣　　　　　　　　　　　陸龜䝉
　　　　漁隠叢話云天隨子有自遣云云又古意云
　　　　云皆思心經竒不襲前人也
數尺游絲墮碧空年年長是惹春風爭知天上無人住
也有清愁白髮翁
　　　古意
君心莫淺薄妾意正淒托願得車雙輪一夜坐四角
　　　解昭君怨　　　　　　　　　王　叡
　　　　詩事云炙轂子王叡作解昭君怨殊有思能
　　　　道人好處
莫怨工人醜畫身莫嫌明主使和親當時若不嫁胡虜
祇是宫中一舞人
　　　贈盧綸秋夜同宿　　　　　　李　益
　　　　容齋隨筆云李益盧綸皆唐大厯十才子傑
　　　　者綸於益為内兄嘗秋夜同宿贈綸詩云云
　　　　綸和云云二詩雖絶句讀之使人悽然皆竒
　　　　作也
世故中年别餘生此會同却將悲與病獨對朗陵翁
　　　和前篇　　　　　　　　　　盧　綸
戚戚一西東十年今始同可憐風雨夜相對兩衰翁
　　　漢宫曲　　　　　　　　　　徐　凝
　　　　又云徐凝以瀑布界破青山之句東坡指為
　　　　惡詩故不為詩人所稱説予家有凝集觀其
　　　　餘篇自有佳處今謾記數絶于此(以下/五首)皆有
　　　　情致宜其見知於微之樂天也但俗子妄作
　　　　樂天詩繆為賞激以起東坡之誚耳
月色簾前流玉霜趙家飛燕侍昭陽掌中舞罷簫聲絶
三十六宫秋夜長
　　　憶揚州
蕭娘臉下難勝淚桃葉眉頭易得愁天下三分明月夜
二分無賴是揚州
　　　相思林
逺客逺遊新過嶺每逢芳樹問芳名長林遍是相思樹
爭遣愁人獨自存
　　　玩花
一樹梨花春向暮雪枝殘處怨風來明朝漸校無多去
看到黄昏不欲回
　　　將歸江外辭韓侍郎
一生所遇惟元白天下無人重布衣欲别朱門淚先盡
白頭游子白身歸
　　　惜花　　　　　　　　　　　嚴　惲
　　　　又云温公詩話云唐之中葉文章特盛其姓
　　　　名湮没不傳於世者甚衆予觀嚴惲惜花一
　　　　絶云云前人多不知誰作乃見於皮陸唱和
　　　　集中大率唐人多工詩雖小説劇戲鬼物假
　　　　託莫不宛轉有思致不必專門名家而後可
　　　　稱也
春光冉冉歸何處更向花前把一盃盡日問花花不語
為誰零落為誰開
　　　寄全椒山中道士　　　　　　韋應物
　　　　又云韋應物在滁州以酒寄全椒山中道士
　　　　作詩云云其為髙妙超詣固不容夸説而結
　　　　尾兩句非復言語思索可到
今朝郡齋冷忽念山中客澗底束荆薪歸來煮白石欲
持一樽酒逺慰風雨夕落葉滿空山何處尋行迹
　　　絶句　　　　　　　　　　　李　頎
　　　　又云歐陽公好稱誦唐嚴維詩栁塘春水漫
　　　　花塢夕陽遲及常建竹逕通幽處禪房花木深
　　　　之句以為不可及予絶喜李頎詩云云且作
　　　　客涉逺適當窮秋暮投孤村古寺中夜不能
　　　　寐起坐淒惻而聞簷外雨聲其為一時襟抱
　　　　不言可知而此兩句十字中盡其意態海水
　　　　喻愁非過語也
逺客坐長夜雨聲孤寺秋請量東海水看取淺深愁
　　　栁枝詞　　　　　　　　　　劉長卿
　　　　又云薛能者晚唐詩人格調不能髙而妄自
　　　　尊大有柳枝詞五首最後一章曰劉白蘇臺
　　　　總近時當初章句是誰推繊腰舞盡春楊柳
　　　　未有儂家一首詩自注云劉白二尚書繼為
　　　　蘇州刺史皆賦楊栁枝詞世多傳唱雖有才
　　　　語但文字太僻宫商不髙耳能之大言如此
　　　　但稍推杜陵視劉白以下蔑如也今讀其詩
　　　　正堪一笑劉之詞云云白之詞云云其風流
　　　　氣槩豈能所可髣髴哉
城外春風吹酒旗行人揮袂日西時長安陌上無窮樹
惟有垂楊管别離
　　　同前　　　　　　　　　　　白居易
紅板江橋青酒旗館娃宫暖日斜時可憐雨歇東風定
萬樹千條各自垂
　　　三閣詞四首　　　　　　　　劉禹錫
　　　　山谷云此四章可以配黍離之詩有國存亡
　　　　之鑑也大槩劉長卿樂府小章優於大篇詩
　　　　優於他文耳
貴人三閣上日夕未梳頭不應有恨事嬌甚郤成愁
珠箔曲瓊鈎子細見揚州北兵那得度浪語判悠悠
沈香帖閣柱金縷畫門楣回首降幡下已見黍離離
三人出眢井一身登檻車朱門漫臨水不可見鱸魚
　　　淮隂行五首　　　　　　　　劉禹錫
　　　　山谷云淮隂行情調殊麗語氣尤穏切白樂
　　　　天元微之為之皆不入此律也惟無奈脱萊
　　　　時不可解當待博物洽聞者説也
　　古有長干行言三江之事悉矣余嘗阻風淮隂作
　　淮隂行以禆樂府
簇簇淮隂市竹樓緣岸上好日起檣竿鳥飛驚五兩
　　　其二
今日轉船頭金烏指西北烟波與春草千里同一色
　　　其三
船頭大銅鐶摩挲光陳陳蚤晩使風來沙頭一眼認
　　　其四
何物令儂羡羡郎船尾燕啣泥趂檣竿宿食長相見
　　　其五
隔浦望行船頭昂尾幰幰無奈脱萊時清淮春浪軟
　　　竹枝詞　　　　　　　　　　劉禹錫
　　　　山谷云劉夢得竹枝九章詞意髙妙元和間
　　　　誠可以獨步道風俗而不俚追古昔而不愧
　　　　比之杜子美夔州歌所謂同工而異曲也昔
　　　　東坡嘗聞余詠第一篇歎曰此奔軼絶塵不
　　　　可追也
　　四方之歌異音而同樂嵗正月余來建平里中兒
　　聨歌竹枝吹短笛擊鼓以赴節歌者揚袂雎舞以
　　曲多為賢聆其音中黄鍾之羽卒章激許如吳聲
　　雖傖儜不可分而含思宛轉有淇濮之豔昔屈原
　　居沅湘間其民迎神詞多鄙陋乃為作九歌到于
　　今荆楚鼓舞之故余亦作竹枝詞九篇俾善歌者
　　颺之附于末後之聆巴歈知變風之自焉
白帝城頭春草生白鹽山下蜀江清南人上來歌一曲
北人莫上動鄉情
山桃紅花滿上頭蜀江春水拍山流花紅易衰似郎意
水流無限似儂愁
江上朱樓新雨晴瀼西春水縠文生橋東橋西好楊栁
人來人去唱歌行
日出三竿春霧消江頭蜀客駐蘭橈憑寄狂夫書一紙
住在城都萬里橋
兩岸山花似雪開家家春酒滿銀杯昭君坊中多女伴
永安宫外蹋青來
城西門前灩澦堆年年波浪不能摧懊惱人心不如石
少時東去復西來
瞿塘嘈嘈十二灘此中道路古來難長恨人心不如水
等閒平地起波瀾
巫峽蒼蒼烟雨時清猿啼在最髙枝箇裏愁人腸自斷
由來不是此聲悲
山上層層桃李花雲間烟火是人家銀釧金釵來負水
長刀短笠去燒畬
　　　武昌老人説笛歌　　　　　　劉禹錫
　　　　謾齋語錄云劉禹錫長於歌行并絶句如武
　　　　昌老人説笛歌山谷云使宋玉馬融復生亦
　　　　當許之金陵懷古等五絶樂天云在在處處
　　　　當有神物䕶持不虚語也
　　　　詩史云蘇子羙言樂天琵琶行中云夜深忽
　　　　夢少年事覺來粉淚濕闌干此聨有佳句今
　　　　謂夢得説笛歌云如今老去語猶遲音韻髙
　　　　低耳不知氣力已無心尚在時時一曲夢中
　　　　吹不減樂天
武昌老將七十餘手把庾令相問書自言少小學吹笛
蚤事曹王曾賞激往年鎮戍到蘄州楚山蕭蕭笛竹秋
當時買林恣搜索典却身上烏貂裘古苔蒼蒼封老節
石上孤生飽風雪商聲五音隨指發水中龍應行雲絶
曾將黄鶴樓上吹一聲占盡秋江月如今老去語猶遲
音韻髙低耳不知氣力已無心尚在時時一曲夢中吹
　　　金陵五題　　　　　　　　　劉禹錫
　　序云余少為江南客而未遊秣陵嘗有遺恨後為
　　歴陽守跂而望之適有客以金陵五題相示逌爾
　　生思歘然有得他日友人白樂天掉頭苦吟歎賞
　　良乆且曰石頭詩云潮打空城寂寞回吾知後之
　　詩人不復措詞矣餘四詠雖不及此亦不孤樂天
　　之言爾
　　　石頭城
山圍故國周遭在潮打空城寂寞回淮水東邉舊時月
夜深還過女墻來
　　　烏衣巷
朱雀橋邉野草花烏衣巷口夕陽斜舊時王謝堂前燕
飛入尋常百姓家
　　　臺城
臺城六代競豪華結綺林春事最奢萬戸千門成野草
只緣一曲後庭花
　　　生公講堂
生公説法鬼神聽身後空堂夜不扃髙坐寂寥塵漠漠
一方明月可中庭
　　　江令宅
南朝詞臣北朝客歸來惟見秦淮碧池臺竹樹三畝餘
至今人道江家宅
　　　滁州西澗　　　　　　　　　韋應物
　　　　本事詩云劉禹錫云白二十苦愛我石頭城
　　　　詩云云我自知不及韋十九詩云云
獨憐芳草澗邊生上有黄鸝深樹鳴春潮帶雨晩來急
野渡無人舟自横
　　　聞歌　　　　　　　　　　　杜　牧
　　　　抒情詩話云杜牧之綽有詩名縱情雅逸金
　　　　陵艤舟聞倡樓歌聲有詩云云風雅編綴不
　　　　可勝紀與杜甫齊名時人呼為大杜小杜
烟籠寒水月籠沙夜泊秦淮寄酒家倡女不知亡國恨
隔江猶唱後庭花
　　　中書即事　　　　　　　　　裴　度
　　　　石林避暑錄云李文定公坐與丁晉公不相
　　　　能中甞鬱鬱不樂舊中書省壁有手題詩一聨
　　　　云灰心緣忍事霜鬢為論兵凡數十處此裴
　　　　晉公詩也初不見全篇在許昌偶得其集云
　　　　云晉公之言猶及此豈坐李逢吉元稹故耶
　　　　集中又有在太原題㕔壁一絶句云云則此
　　　　公胷中亦未得全為無事人綠野之遊豈易
　　　　得哉裴公固不特以文字名世然詩辭皆整
　　　　齊閑雅忠義端亮之氣凛然時見覽之每可
　　　　喜也
有意効承平無功荅聖明灰心緣忍事霜鬢為論兵道
直身還在恩深命轉輕鹽梅非擬議葵藿是平生白日
長懸照蒼蠅謾發聲嵩陽舊田里終使謝歸耕
　　　在太原題㕔壁
危事經非一浮榮得是空白頭官舍裏今日又春風
　　　懷蕭山隠者　　　　　　　　劉禹昭
　　　　郡閣雅談云劉禹昭字休明婺州人少師林
　　　　寛為詩刻苦不憚風雪懷蕭山隠者云云嘗
　　　　與人論詩曰五言如四十箇賢人亂著一箇
　　　　屠沽不可覔句若掘得玉匣有底有盖但精
　　　　求必謂得其實
先生入太華杳杳絶良音秋夢有時見孤雲無處尋神
清峰頂立衣冷瀑邉吟應笑干明者六街塵土深
　　　田家
　　　　禁臠云詩分三種趣一曰竒趣二天趣三勝
　　　　趣田家云云江淹效淵明體云日暮巾柴車
　　　　路暗光已寂歸人望烟火稚子候簷隙(全篇/見六)
　　　　(代/門)此二詩脱去翰墨痕迹令人想見其處此
　　　　所謂竒趣也宫詞云云大林寺云云其詞終
　　　　如水流花開不假工力此謂之天趣天趣者
　　　　自然之趣耳長安道中云云東林寺云云吐
　　　　詞氣宛在事物之外殆所謂勝趣也
髙原耕種罷牽犢負薪歸深夜一爐火渾家身上衣
　　　宫詞　　　　　　　　　　　杜　牧
白髪宫娥不解悲滿頭猶自揷花枝曾緣玉貌君王寵
凖擬人看似舊時
　　　大林寺　　　　　　　　　　白居易
人間四月芳菲盡山寺桃花始盛開長恨春歸無覔處
不知轉入此中來
　　　長安道中　　　　　　　　　杜　牧
鏡中白髪悲來慣衣上塵痕拂轉難惆悵江湖釣魚手
却遮西日向長安
　　　東林寺　　　　　　　　　　白居易
昔為東掖垣中客今日西方社裏人手把楊枝臨水坐
閒思往事似前身
　　　富貴曲　　　　　　　　　　鄭徵君
　　　　鑑誡錄云僖宗朝華山鄭徵君雲叟應百篇
　　　　兩戰不勝遂掛羽服後唐三詔不起可謂髙
　　　　尚隠逸之士也徵君為詩皆祛滌淫靡迥絶
　　　　塵囂云云(以下十一首/)
羙人梳洗時滿頭間珠翠豈知兩片雲載却數鄉税
　　　詠西施
素面已云妖更着花鈿飾臉横一寸波浸破吳王國
　　　傷時
帆力劈開滄海浪馬蹄踏破亂山青浮名浮利過於酒
醉得人心死不醒
　　　題霍山秦尊師
老鶴𤣥猿伴採芝有時長歎獨移時翠娥紅粉嬋娟劍
殺盡世人人不知
　　　偶題
似鶴如雲一箇身不憂家國不憂貧擬將枕上日髙睡
賣與世間榮貴人
　　　思山詠
因賣丹砂下白雲鹿裘惟惹九衢塵不如將耳入山去
萬是千非愁殺人
　　　景福中作
悶見戈鋋匝四溟恨無竒䇿救生靈如何飲酒得長醉
直到太平時節醒
　　　招友人遊春
難把長繩繫日烏芳時偷取醉工夫任堆金壁摩星斗
買得花枝不老無
　　　山居
悶見有人尋移庵更入深落花流澗水明月照松林醉
勸頭陀酒閒教孺子吟身同雲外鶴斷得世塵侵
　　　同前
㝠心棲石室散髪枕流泉採柏時逢麝看雲忽見仙夏
狂衝雨戲春醉載花眠絶頂登雲望東都一㸃烟
　　　同前
不求朝野知卧看嵗華移採藥歸侵夜聽松飰過時荷
竿尋水釣背局上嵓碁祭酒人來説中原正亂離
　　　擊甌　　　　　　　　　　　方　干
　　　　又云方干為詩鍊句字字無失如寄友人云
　　　　鶴盤逺勢投孤嶼蟬曳殘聲過别枝齊梁已
　　　　來未有此句詠擊甌則體絶物理詩人罷唱
白器敲來曲調成腕頭勻細自輕清隨風揺曳有餘韻
測水淺深多泛聲春漏丁當相次發寒蟬計會一時鳴
從今已得佳聲出衆樂無由更得名
　　　夜宴曲　　　　　　　　　　施肩吾
　　　　又云方干與杭牧于郎中為硯席之知因夜
　　　　宴與飛字韻請賦一章又李先軰宣古於澧
　　　　陽陪杜悰司空宅宴席上賦得桃字詩又杜
　　　　公鎮荆渚日夜宴出歌姬送酒李羣玉校書
　　　　飛筆獻詩又盧延讓冬夜宴柳駙馬陟宅得
　　　　更字詩章先軰孝標於李使君筵贈歌妓劉
　　　　小小得娘字詩(並詞多/不錄)已上五公之詩雖綺
　　　　靡富艷皆不及施肩吾夜宴曲云云
蘭缸如晝買不眠玉爐夜起沈香烟青娥一行十二仙
欲笑不笑桃花燃碧忩弄嬌梳洗晚戸外不知銀漢轉
被郎嗔罸琉璃盞酒入四肢紅玉軟
　　　題夫差廟　　　　　　　　　陳　羽
　　　　又云陳羽秀才題破吳王夫差廟江遵先軰
　　　　詠築萬里長城程賀員外因詠君山得名時
　　　　人呼為程君山劉象郎中因詠仙掌得名時
　　　　人呼為劉仙掌已上名公稱為卓絶千百集
　　　　中無以如此
姑蘇臺上千年朩刻作夫差廟裏神幡盖寂寥塵土滿
不知簫鼓樂何人
　　　詠史　　　　　　　　　　　江　遵
秦築長城比鐵牢蕃戎不敢過臨洮雖然萬里連雲際
不及堯階三尺髙
　　　君山　　　　　　　　　　　程　賀
曾遊方外見麻姑説道君山此本無云是崑崙山頂石
海風飄落洞庭湖
　　　仙掌　　　　　　　　　　　劉　象
萬古亭亭倚碧霄不成擎着不成招何如掬取天池水
洒向人間救旱苗
　　　招晝公　　　　　　　　　　韋應物
　　　　嬾真子云晝公即皎然也君於湖舊説皎然
　　　　欲見蘇州恐詩體不合遂作古詩投之蘇州
　　　　一見大不滿意繼而皎然復獻舊詩蘇州大
　　　　稱賢曰幾誤失大名何不止以所長見示而
　　　　輙希老夫之意且蘇州詩格如此髙古而皎
　　　　然卒效之宜乎不建也士欲迎合者以此為
　　　　戒
吳興老釋子野雪盖精廬詩名徒自振道心常晏如想
子棲禪夜見月東峯初清磬落巖谷焚香滿空虚叨慕
端成舊未識豈為踈願以碧雲思方君怨别餘茂苑繁
華地流水野僧居何當一遊覽倚閣吟躊躇
　　　樂遊原　　　　　　　　　　杜　牧
　　　　又云此牧之自尚書郎出郡守時作其意深
　　　　矣盖樂遊原者漢宣帝寢廟在焉昭陵即唐
　　　　太宗之陵也牧之之意盖自傷不遇宣帝太
　　　　宗之時而逺為郡守也藉使意不出此以景
　　　　趣為意亦自不凡况感寓之深乎此所以不
　　　　可及也
清時有味是無能閒愛孤雲静愛僧獨把一麾江海去
樂遊原上望昭陵
　　　贈國手王逢　　　　　　　　杜　牧
　　　　又云此杜牧之贈國手王逢詩也或云此真
　　　　贈國手詩也碁貪必敗怯又無功羸形暗去
　　　　則不貪也猛勢横來則不怯也周伏柱以喻
　　　　不貪漢嫖姚以喻不怯故曰髙碁詩也魏收
　　　　嘗云棋於貪勇之際所得多矣七十更萬日
　　　　者牧之是時年四十二三得至七十猶有萬
　　　　日云
王子文楸一路饒偏宜簷竹雨蕭蕭羸形暗去春泉長
猛勢横來野火燒守道還如周伏柱鏖兵不愧漢嫖姚
得年七十更萬日與子同於局上消
　　　寄璨師　　　　　　　　　　韋應物
　　　　䂬溪詩話云蘇州寄璨師云云嘗謂暑月讀
　　　　之亦有霜氣(一作/爽氣)
遥知尋齋夜凍雪封松竹時有山僧來懸燈獨自宿
　
　
　
　
　
　竹莊詩話巻二十
欽定四庫全書
　竹莊詩話巻二十一
　　方外
　　　上昇歌　　　　　　　　　　吳含靈
　　　　郡閣雅談云吳含靈江西人也為道士居南
　　　　岳六七年俗呼為吳猱好睡經旬不飲食常
　　　　言曰人若要閒即須懶如勤則不閒也素不
　　　　攻文偶作上昇歌甚竒絶云云清泰年羽化
　　　　後有客人乾祐中在嵩山見之
玉皇有詔登仙職龍吐雲兮鳳着力眼前驀地見樓臺
異草竒花不可識我向大羅觀世界世界只如指掌大
當時不為上昇忙一時持向瀛洲賣
　　　題鄭處士隠居　　　　　　　唐　求
　　　　古今詩話云唐末蜀州有唐求放曠疎逸方
　　　　外人也吟詩有所得即將藁撚為丸投大瓢
　　　　中後卧病投瓢於江曰兹文茍不沈没得之
　　　　者方知吾苦心耳瓢至新渠江有識者曰此
　　　　唐山人詩瓢也接得十纔二三題鄭處士隠
　　　　居云云贈如上人云云
不信最清曠及來愁已空數㸃石泉雨一溪霜葉風業
在有山處道成無事中酌盡一盃酒老夫顔亦紅
　　　贈如上人
不知名利苦念佛老岷峨補衲雲千片焚香篆一窠戀
山人事少憐客道心多日日齋鐘罷髙懸濾水羅
　　　題范賢觀
　　　　茅亭客話云求性至純慤篤雅好道放曠疎
　　　　逸㡬乎方外之士也每入市騎一青牛至暮
　　　　醺酣而歸非其類不與之交或吟或詠其贈
　　　　寄别之詩布於人口又題青城山范賢觀云
　　　　云贈僧云云
數里緣山不厭難為尋真訣問黄冠苔鋪翠㸃仙橋滑
松織香梢古道寒晝傍綠畦鋤嫩玉夜開紅竈撚新丹
鐘聲已斷泉聲在風動瑶花月滿壇
　　　贈僧
曾聞半偈雪山中具葉翻時理盡通般若常添持戒力
藥义誰算念經功雲開曉月應難染海上孤舟自任風
長説滿庭花色好一枝紅是一枝空
　　　許真君詩
　　　　續仙傳云許宣平新安歙人自唐景雲中隠
　　　　於城陽山南塢結庵以居不知其餌但見不
　　　　食顔若四十許人行如奔馬時或負薪以賣
　　　　薪檐嘗掛一枝花瓠及曲竹枝每醉騰騰以
　　　　歸獨吟云云爾來三十餘年或施人財物或
　　　　救人疾苦城市多訪之不見但覺其庵殿題
　　　　詩云云好事者多詠其詩有抵長安者於驛
　　　　路洛陽同華間傳舍是處題之天寶中李白
　　　　自翰林出東遊傳舍覽詩吟之嗟嘆曰此仙
　　　　中詩人也
負薪朝出賣沽酒日西歸若問家何處穿雲入翠微
　　　題庵殿
隠居三十載築室南山顛靜夜玩明月閒朝飲碧泉樵
人歌壠上谷鳥戲巖前樂矣不知老都忘甲子年
　　　絶句
　　　　西清詩話云近有人遊羅浮越大小石樓將
　　　　歸迫暮留宿巖谷間中夜風薄月素見一人
　　　　身無衣而紺毛覆體因念山空夜寂此必仙
　　　　也乃再拜問道異人了不顧長嘯數聲聲振
　　　　林谷又歌一詩而去云云讀之使人翛然有
　　　　絶俗念不知身在塵壒中
雲來萬嶺動雲去天一色長嘯兩三聲空山秋月白
　　　絶句
　　　　玉堂閒話云秦川城北絶頂之上有隗囂宫
　　　　宫頗宏敞壯麗今為夀山寺寺有三門門
　　　　限琢青石為之瑩徹如琉璃色余嘗待月納
　　　　涼夕處朝遊不離於是爾後入蜀蜀有道士
　　　　謂余曰隗宫石門限下詩記之乎余曰余為
　　　　孩童迨乎壯年遊處於此未嘗見有詩道士
　　　　微哂曰子若復遊但於石門限下土際求之
　　　　丙戌嵗蜀破還秦至則訪求之果得一絶云
　　　　云詳觀此篇飄飄然有神仙體裁逺近詞人
　　　　競來諷味那知道士非控鯉駕鶴之流乎竒
　　　　哉竒哉
清溪道士人不識上天下天鶴一隻洞門深鎖玉忩閒
滴露研朱㸃周易
　　空門
　　　臨平道中作　　　　　　　　道　潜
　　　　冷齋夜話云吳僧道潛有標置常自姑蘇歸
　　　　西湖臨平道中作詩云云東坡赴官錢塘過
　　　　而見之大稱賞
風蒲獵獵弄輕柔欲立蜻蜓不自由五月臨平山下路
藕花無數滿汀洲
　　　題寺壁　　　　　　　　　　惠　詮
　　　　冷齋夜話云東吳僧惠詮佯狂垢汚而詩語
　　　　清婉嘗書湖上一山寺壁云云東坡一見為
　　　　和其後竟以此詩知名
　　　　竹坡詩話云余觀東坡和詮詩所謂但聞烟
　　　　外鐘不見烟中寺幽人行未已草露濕芒屨
　　　　惟應山頭月夜夜照來去未嘗不喜其清絶
　　　　過人逺甚晩遊錢塘始得詮詩云云乃知其
　　　　幽深清逺自有林下一種風流東坡老人雖
　　　　欲回三峽倒流之瀾與溪壑爭流終不近也
落日寒蟬鳴獨歸林下寺柴扉夜未掩片月隨行屨惟
聞犬吠聲更入青蘿去
　　　十竹詩　　　　　　　　　　清　順
　　　　冷齋夜話云西湖僧清順頤然清淡嘗賦十
　　　　竹詩云云林下云云荆公遊湖上愛之乃稱
　　　　其名坡晚年亦與遊甚多酬唱
城中寸土如寸金幽軒種竹只十箇春風慎勿長兒孫
穿我堦前綠苔破
　　　林下
乆服林下遊頗識林下趣從渠緑隂繁不礙清風度閒
行石上眠落葉不知數一鳥忽飛來啼破幽絶處
　　　送僧　　　　　　　　　　　可　士
　　　　西清詩話云東坡言僧詩要無蔬筍氣固詩
　　　　人龜鑑今時誤解便作世網中語殊不知本
　　　　分家風水邉林下氣象盖不可無若盡洗去
　　　　清拔之韻使與俗同科又何足尚齊已云春
　　　　深遊寺客花落閉門僧惠崇云曉風飄磬逺
　　　　暮雪入廊深之句華實相副顧非佳句耶天
　　　　聖間閩僧可士有送僧詩云云亦非食肉者
　　　　能到也
一鉢即生涯隨縁度嵗華是山皆有寺何處不為家笠
重吳天雪鞋香楚地花他年訪禪室寧憚路岐賒
　　　竹裏　　　　　　　　　　　顯　忠
　　　　洪駒父詩話云王荆公書一絶句於壁間云
　　　　云盖詩僧顯忠詩也
竹裏編茅倚石根竹莖疎處見前村閒眠盡日無人到
自有清風為掃門
　　　絶句　　　　　　　　　　　竇　黁
　　　　東坡云余謫黄州休馬于逆旅祈宗祥家見
　　　　壁上有幅紙題詩云云其後題云滏水僧竇
　　　　黁宗祥謂余此光黄間狂僧也年百三十死
　　　　於熙寧十年既死人有見之者
滿院秋光濃欲滴老僧倚杖青松側只怪髙聲問不應
嗔余踏破蒼苔色
　　　獨行溪上　　　　　　　　　洪覺範
　　　　冷齋夜話云余自并州還故里館延福寺寺
　　　　前有小溪風物類斜川余兒童時戲劇之地
　　　　也嘗春深獨行溪上作小詩云云魯直曰觀
　　　　君詩説烟波漂𣺌處如陸忠州論國政字字
　　　　坦夷前身非篙師沙户種類耶
小溪倚春漲攘我夜月灣新晴為不平約束晩見還銀
梭時撥剌破碎波中山整釣背落日一葉嫩紅間
　　　初退黄龍院　　　　　　　　心禪師
　　　　許彦周詩話云晦堂心禪師初退黄龍院詩
　　　　云云此詩深静平實道眼所了非世間文士
　　　　詩僧所能髣髴也
不住唐朝寺閒為宋地僧生涯三事衲故舊一枝籐乞
食隨緣過逢山任意登相逢莫相笑不是嶺南能
　　　呈江都令　　　　　　　　　史　宗
　　　　冷齋夜話云有僧史宗着麻衣加衲其上號
　　　　麻衣道士坐廣陵白士埭謳歌自適江都令
　　　　檀祇與語多無畔岸索紙賦詩云云檀祗異
　　　　之陶淵明記白土埭逢三異比丘此其一也
　　　　觀其詩句脱去畛封有超然自得之氣非尋
　　　　常介夫所能作
有欲苦不足無欲即無憂未若清虚者帶索披𤣥裘浮
游一州間汎若不繫舟要當畢塵慮棲息老山丘
　　　西湖僧舍　　　　　　　　　清　順
　　　　竹坡詩話云東坡遊西湖僧舍壁間見小詩
　　　　云云問誰所作或告以錢塘僧清順者即日
　　　　求得之一見甚喜自是而順之名出矣余留
　　　　錢塘七八年間有能誦清順詩者往往不逮
　　　　前篇政以所見之未多耳然而使其止於此
　　　　亦足傳也
竹暗不通日泉聲落如雨春風自有期桃李亂深塢
　　　題烟蓬　　　　　　　　　　法　具
　　　　夷堅巳志云吳中僧多有能詩者法具字圓
　　　　復題人烟蓬云云又絶句云云二首藴常字
　　　　不輕詠石菖蒲云云詠蘭云云法平字元衡
　　　　登北固樓云云絶句云云三人皆勝流甚有
　　　　唐人風致也
曹植波瀾濶曾為若士遊江湖流滿眼天地入扁舟散
髮邀明月停杯問白鷗他年歸紫禁夢亦繞滄洲
　　　絶句
鶴鳴九皋秋夜永紙帳芙蕖卧燈影九州之外更九州
誰解摩心發深省
　　　又
看了青燈夢不成東風捲雪落寒聲半生客裏無窮恨
告訴梅花説到明
　　　石菖蒲　　　　　　　　　　藴　常
細水圍蒼石繊繊手自移㡬年離鴈蕩萬里到天池浮
玉春風後小姑煙雨時他年懷勝絶魂夢亦清竒
　　　蘭
目斷山河恨莫裁拆芳猶記小徘徊細看葉底春風面
疑自幽篁影下來
　　　登北固樓　　　　　　　　　法　平
不負南徐眼來看北固雲金焦兩山小吳楚一江分雨
氣生蒼壁秋聲起夕曛半生流落恨此日重殷勤
　　　絶句
春風吹枕小屏寒客舍無聊夢不安花葉暗時人已去
夕陽光滿舊欄干
　　　絶句　　　　　　　　　　　有　規
　　　　却掃編云往嵗吳中多詩僧其名往往見於
　　　　前軰文集中予渡江之初猶見有規者頗以
　　　　詩知名時年七十餘談論瀟洒可喜臨終前
　　　　數日有詩云云葉左丞大愛之
讀書已覺眉稜重就枕方欣骨節和睡起不知天早晚
西忩殘日已無多
　
　
　竹莊詩話巻二十一
欽定四庫全書
　竹莊詩話巻二十二
　　閨秀
　　　宫詞　　　　　　　　　　花蘂夫人
　　　　王平甫云熙寧間奉詔定蜀楚秦民三家所
　　　　獻書籍得一弊紙所書花蘂夫人詩三十二
　　　　首乃夫人親筆而詞甚竒與王建宫詞無異
　　　　謹繕寫入三館而歸口誦數篇於丞相安石
　　　　明日與中書語及之而王珪馮京願傳其本
　　　　於是盛行於世
　　　　苕溪漁隠云余閲此詞如云云(以下/五首)皆清婉
　　　　可喜
龍池九曲逺相通楊栁絲牽兩岸風長似江南好風景
畫船來往碧波中
　　　又
黎園弟子簇池頭小樂携來候宴遊試拭銀笙先按拍
海棠花下合梁州
　　　又
　　　　韻語陽秋云花蘂宫詞如云云之類亦可喜
　　　　也
月頭支給買花錢滿殿宫人近數千遇著唱名多不應
含羞走過御牀前
　　　又
内人追逐採蓮時驚起沙鷗兩岸飛蘭棹把來齊拍水
並船相鬭濕羅衣
　　　又
厨船進食簇時新侍座無非列近臣日午殿頭宣索膾
隔花催喚打魚人
　　　早梅(金華瀛州集又摭遣記梅花/詩是女仙題蜀州江梅閣)劉元載妻
　　　　倦遊錄云天聖中禮部郎中孫晃記三英詩
　　　　劉元載妻詹茂光妻趙晟之母早梅寄逺惜
　　　　别三詩劉妻哀子無立詹妻留夫侍母病趙
　　　　母懼子逺遊孫公愛其才以取之
南枚向暖北枝寒一種春風有兩般憑仗髙樓莫吹笛
大家留取倚欄杆
　　　寄逺　　　　　　　　　　　詹茂光妻
錦江江上探春回消盡寒冰落盡梅爭得兒夫似春色
一年一度一歸來
　　　惜别　　　　　　　　　　趙晟之母
暖有花枝冷有冰佳人後㑹却無憑預愁離别苦相對
挑盡漁陽一夜燈
　　　絶句　　　　　　　　　　蓬萊縣君
　　　　隠居詩話云近世婦人多能詩往往有臻古
　　　　人者王荆公家能詩者最衆吳安持妻蓬萊
　　　　縣君荆公之女也有句云云脱灑可喜
西風不入小忩紗秋意應憐我憶家極目江山千萬恨
依前和淚看黄花
　　　寄夫　　　　　　　　　　丘舜中女
　　　　西清詩話云朝奉郎丘舜中諸女皆能文詞
　　　　每兄弟内集必聨珠為樂其仲嘗作寄夫詩
　　　　云云此亦不減班謝
簾裏孤燈覺曉遲獨眠留得宿粧眉珊瑚枕上驚殘夢
認得蕭郎馬過時
　　　絶句　　　　　　　　　　趙德麟妻
　　　　王直方詩話云此趙徳麟細君王氏所作也
　　　　德麟既鰥居因見此篇遂與之為親余以為
　　　　乃二十八字媒也
白藕作花風巳秋不堪殘睡更回頭晩雲帶雨歸飛急
去作西忩一夜愁
　　　絶句　　　　　　　　　　　胡　楚
　　　　後山詩話云杭妓胡楚龍靚皆有詩名胡云
　　　　張子野老於杭多為官妓作詞而不及靚靚
　　　　獻詩云云子野於是為作詩
不見當時丁令威年來處處是相思若將此恨同芳草
却恐青青有盡時
　　　上張子野　　　　　　　　　龍　靚
天與羣芳十様葩獨分顔色不堪誇牡丹芍藥人題徧
自分身如鼓子花
　　　贈陳夢和　　　　　　　　　周　氏
　　　　夷堅志云陳筑字夢和莆田人崇寧初登第
　　　　為福州古田尉既至官惑一娼周氏周能詩
　　　　嘗有詩贈筑云云首句盖寓筑字也又有春
　　　　晴詩云云
夢和殘月過樓西月過樓西夢已迷喚起一聲腸斷處
落花枝上鷓鴣啼
　　　春晴
瞥然飛過誰家燕驀地香來甚處花深院日長無箇事
一瓶春水自煎茶
　　　絶句　　　　　　　　　　　杜羔妻
　　　　蒼梧雜志云云詩杜羔妻所作羔不第而歸
　　　　作前詩勉之羔既登第復作後詩戒之可謂
　　　　賢婦人矣
良人的的是竒才何事年年被放回如今妾面羞君面
君到來時近夜來
　　　絶句
長安此去無多地鬱鬱葱葱佳氣浮良人得意正年少
今夜醉眠何處樓
　　　讀晁錯傳　　　　　　　　　許　氏
　　　　青瑣集云方勉字及甫娶許虞部女好學能
　　　　詩勉嘗同妻夜看晁錯傳許氏有詩云云勉
　　　　後與故人飲於市醉犯夜禁囚於府庭時鄭
　　　　毅夫作尹許氏獻書授其夫并投詩云云遂
　　　　釋其夫勉死許氏居陋巷教子為學登科賢
　　　　哉
匣劍未磨晁錯血已聞刺客殺袁絲到頭昧却人心處
便是欺他天道時痛矣一言偷害正戮之萬段始為宜
鄧公墳墓知何處空對斯文有淚垂
　　　上鄭毅夫
明時樂事輸詩酒帝里風光剰占春况是白衣重得侣
不堪青斾自招人早知玉漏催三鼓肯把金貂換百巡
大抵仁人憐氣類不教孤客作囚身
　　　絶句　　　　　　　　　　　蒨　桃
　　　　翰府名談云冦萊公有妾曰蒨桃公因會贈
　　　　歌者以束綾蒨桃作二詩呈公云云
一曲清歌一束綾美人猶自意嫌輕不知織女螢忩下
幾度抛梭織得成
　　　同前
風勁衣單手屢呵幽忩軋軋度寒梭臘天日短不盈尺
何似妖姬一曲歌
　　　送别　　　　　　　　　　　謝　氏
　　　　青瑣集云謝郎中女能詩長嫁王元甫元甫
　　　　調官京師送别云云
此去惟宜早早還休教重起望夫山君看湘水祠前竹
豈是男兒淚染班
　　　絶句　　　　　　　　　　　髙　氏
　　　　雲齋廣錄云淮南有一士人妻髙氏嘗作一
　　　　絶云
楊花日日常無定海燕年年却有歸一瞬青春疾如電
等閒寛盡縷金衣
　　　秋扇歌　　　　　　　　　　潘　氏
　　　　詩事云陳大節才妻潘氏善吟詩嘗作秋扇
　　　　歌云云頗有情致亦婦人女子所難者
可憐架上團圓扇一日秋來人勿戀為爾因思婦妾身
不堪華落君心變君心變兮奈若何舊恩都棄新讐多
勸君莫恃少年色聽我微吟秋扇歌
　　　左玉環詩
　　　　詩事云太中大夫韓宗武字文若丞相玉汝
　　　　之子嘉祐中侍玉汝守洋州有神降其室乃
　　　　女子也云唐興元節度使李以妾左玉環也
　　　　既死魂遊江上見惡鬼十數同謀溺渡江船
　　　　數百人知其謀以告主者會上帝出遊録其
　　　　功以為洋州境内牢山神㝠數當與文若合
　　　　因留不去玉汝兄職方員外郎繹強明士也
　　　　為永興倅聞之以書責玉汝言吾家有此妖
　　　　事因奏韋訴天文若明日見空中黑雲表至
　　　　告此女子而去仰視之灑淚落淺色襖子上
　　　　視之皆血耳自是遂絶時誦詩句令文若書
　　　　紙上王荆公見之曰東晉倅作也
日月經天迴俯仰如車轂悲歡世上事一往如轉燭人
生茍可懷百嵗詎為足奈何舍此去一旦慎鬼籙悠悠
百年内愚知更相哭
　　　又
大水不可哭浩浩東南流微風從空來化作波上漚一
起復一滅各願須臾留自性本澄寂強此懷百憂
　　　又
支脊為柱梁兩脇為榱桷上穴藏膻腥下穴藏穢濁百
蟲煽惡熖晝夜爍靈藥中有丹府君氣象頗超邈玉女
衞𤣥闗蒼童侍青幄黄鵠䕶芝田白虹起天角吾方從
伎兒以幻從衆樂寄語世上人此還有真覺
　　　又
衆隂以為輿狂陽為行舟大小煽烈熖旦暮無時休夜
夢逢故姬歎哉懷百憂手為布香荃寶琴弄成柔一為
雲和奏能冩萬古愁
　　　又
氣守不自衞百邪不時泄在隂為中寒輔陽作狂熱忽
悟昔所遊冷然覺超越甘露如黄芝丹砂飛絳雪一飲
百疾消再飲聰明澈逍遥無一事俯身弄明月
　　　又
金鼎燒成五色丹便揮儒服掛仙冠五雲夜送飛鳬舄
欲到天宫却避寒
　　　抛毬曲
　　　　劉貢甫詩話云海州士人李慎言嘗夢至一
　　　　處水殿中觀宫女戲毬山陽蔡繩為之傳叙
　　　　其事甚詳有抛毬曲十餘闋詞皆清麗今獨
　　　　記二闋云云(前兩首/)
　　　　侯鯖錄云李慎言字希古嘗夢至一宫殿有
　　　　數百妓抛毬人唱十詩覺而記三首云(添後/一首)
　　　　今古詩話中只有二首不及此詳備故盡錄
　　　　云
侍宴黄昏未肯休玉堦夜色月如流朝來自覺承恩重
笑倩旁人認繡毬
　　　又
隋家宫殿鎖清秋曾見嬋娟颺繡毬金殿玉簫俱寂寂
一天明月照髙樓
　　　又
堪恨隋家㡬帝王舞腰挼盡繡鴛鴦如今重到抛毬處
不是金爐舊日香
　　　絶句
　　　　洪駒父詩話云酉陽雜俎載鬼詩兩篇山谷
　　　　喜道
長安女兒踏春陽無處春陽不斷腸學舞弓彎渾忘却
娥眉空帶九秋霜
　　　又
流水涓涓芹水芽野鳥雙飛客還家荒村無處作寒食
殯宫空對棠梨花
　　　絶句
　　　　許彦周詩話云長安慈恩寺有數女仙夜遊
　　　　題詩云云化為白鶴飛去明夜又題一首云
　　　　云亦婉約可愛
黄子陂頭好明月強踏華筵到曉行煙波山色翠黛横
折得落花逺恨生
　　　又
湖水團團夜如鏡碧樹紅花相掩映北斗欄干移曉柄
有似佳期常不定
　　　和游東園詩
　　　　周源述曼卿事云曼卿死世以為仙錢沔今
　　　　年春正月二日出中庭若疾發狀已而仆地
　　　　寐語家人環聽覺其語異遂記于紙皆成對
　　　　偶句格不常不若沔平生之為者累月而甦
　　　　問之悉已遺忘但記夢與曼卿並行於清溪
　　　　之側休于盤石之上飲酒起舞聨句作詩予
　　　　與王學士勝之分題作游東園詩有傳於沔
　　　　者即應聲次韻云云沔為人倜儻疎逸喜酒
　　　　倚才而惰于學平時所作無是語予與勝之
　　　　駭其異遂記其實
　　　　歐公詩話云曼卿卒後降於亳州一舉子家
　　　　因留詩一篇與之余記舉子一聨云鶯聲不
　　　　逐春光老花影長隨日脚斜神仙事怪不可
　　　　知其詩頗類曼卿平生語舉子不能道也
官豪朝駕玉驄虬盡是蓬萊島上洲千日酒磨千古恨
一聲鶯送一敏愁春絲任逐風梭度花影相隨日脚流
坐上少年簡居士不知清世有巢由
　　　古樂府行路難
　　　　夷堅庚志云龔􁁊子冶居秀州所邀紫姑神
　　　　作詩詞至於數百篇語言字畫皆髙妙所居
　　　　之地曰電梁自稱雲洞君名綺其文曰霓裳
　　　　集嘗自冩其狀今僧梵隆圖之風骨秀灑眉
　　　　宇娟麗神仙中人也古樂府行路難云云俠
　　　　客行云云擬李太白冬夜寒歌云云此文至
　　　　今藏于龔氏又曹掄者以戊子嵗旦集會親
　　　　友先夕雪作至旦尤甚掄詩神乞詩即援筆
　　　　不可遏書云云併賦燭詩云云其清警如此
洞庭波瀟湘浦帝子靈妃愁不吐舜不歸兮蒼梧空淚
血竹漬森如雨巫山髙陽臺深暮雨朝雲難重尋楚襄
私夢傾天地佳人寧有一分心海風掀波雲漠漠霜殺
飛蓬寒更惡帆撑何處送歸艎溜溜輕沙夜潮落參懸
碧兮夜漫漫鴈呌羣兮獨聲乾百憂集兮腸九折可見
人生行路難
　　　俠客行
撩虎頭批龍鱗璧歸趙圖欺秦男兒尚意氣眼髙天下
人此身許死當許國五侯門戸誰能賔朝過陳孟公暮
來魯朱家入門氣吐虹索酒一咄嗟捲簾出娉婷墮髻
烏盤鴉不敢問姓名但願客醉腮紅霞門前馬嘶天欲
曉青鐵為鞭金絡腦吳鈎如雪神中藏千里殺人成草
草郭解不惜交壯士輕袁絲人言俠客不自治(平/)我重
俠客仍歌之
　　　擬李太白冬夜
朔風吹雲凍不醒瓊林琪樹垂珠瓔佳人獨立烱玉雪
翠袖倚竹嬌娉婷碧袖薄生暮寒呈素齒歌南山山光
明溪光清光錯落月頽烟此曲入吾耳江流直下波連
天
　　　嵗旦雪作
朝元初退紫宸班花落東風響珮環瑞雪再飛天有意
好詩未就我何顔青羅帶露中流水白玉屏開四面山
鶴駕欲歸歸未得水晶宫殿在人間
　　　賦燭詩
宻房春老不禁融香滿華筵四坐風但得寸心明似月
從他清淚與人同
　　　黄鶴樓絶句
　　　　夷堅已志云鄂州黄鶴樓有詩云云長沙石
　　　　壁上亦有詩云云余謂後詩似李太白
墻角隂隂老薺肥竹間滑滑乳雞飛家園千里望不斷
芳草一川生晚暉
　　　又
孤村日晩煙樹迷㸃㸃飛螢映水低荷葉暗香秋露滴
月明行過石橋西
　　　長沙石壁絶句
玉皇殿上誤稱名欲脱凡肌骨未清謫向人間且沈醉
三年重學步虚聲
　　　同前
東去流沙西上船尋思此事巳千年長春殿掩無人鎖
滿目梨花哭杜鵑
　
　
　
　
　
　
　
　
　
　竹莊詩話巻二十二
欽定四庫全書
　竹莊詩話巻二十三
　　警句上
　　　五言
勲業頻看鏡行藏獨倚樓
　　後山詩話云裕陵嘗言子美詩云云謂甫他詩皆
　　不迨此
捲簾殘月影欹枕逺江聲
　　謾齋語錄云不言見聞兩字此便是字中無斧鑿
　　痕也
細雨魚兒出微風燕子斜
　　石林詩話云詩語圓已用巧太過然縁情體物自
　　有天然工巧况不見刻削之痕老杜云云此十字
　　殆無一字虚設細雨着水面為漚魚常上浮而淰
　　若大雨則伏而不出燕體輕弱風猛則不能勝惟
　　微風則受以為勢故有輕燕受風斜之語
粉墻猶竹色虚閣自松聲
　　石林詩話云滕王亭子云云若不用猶與自兩字
　　則餘八字凡亭子皆可用不必滕王也
綠垂風折笋紅綻雨肥梅
岸花飛送客檣燕語留人
　　詩眼云文章茍當於理則綺麗風花同入于妙老
　　杜云云亦甚綺麗其摩冩景物之意自親切所以
　　妙絶古今
圓荷浮小葉細麥落輕花
　　潘邠老云五言詩第三字要響云云浮字落字是
　　響字也
日月籠中鳥乾坤水上萍
　　王直方詩話云山谷云凡作詩須要開廣如老杜
　　云云之類
野日荒荒白江流泯泯清
　　雪浪齋日記云古人下連綿字不虚發如老杜云
　　云退之云月吐忩烱烱皆造㣲入妙
緑樹連村暗黄花入麥稀
棋聲花院静幡影石壇髙(並司空圗/)
暗飛螢自照水宿鳥相呼
四更山吐月殘夜水明樓(並杜甫/)
　　東坡云司空表聖自論其詩以為有意外味云云
　　此句最善又云云吾嘗獨遊五老峯入白鶴觀松
　　隂滿地不見一人惟聞棊聲然後知此句之工也
　　但恨其寒儉有僧態若杜子美云云則才力富健
　　去表聖之流已逺矣
雨微吟足思花落夢無憀
川明虹照雨樹宻鳥衝人
　　容齋隨筆云表聖五言云云皆可稱也
流水閒過院春風與閉門
上簾宜晚景卧簟覺新涼
礙冠門栁長驚夢院鶯啼
遊魚牽荇沒戲鳥踏花摧
　　漁隠叢話云秦系有詩如云云皆閒逺有味
漠漠帆來重㝠㝠鳥去遲
　　後湖集云每讀韋蘇州云云之語未嘗不茫然而
　　思喟然而嘆嗟乎此會晚泊江西十年夢耳吾且
　　老壯懷銷落塵土坌設無少日煙霞之想也
綠隂生晝寂孤花表餘春
　　石林詩話云此蘇州集中最為警䇿
暖風抽宿麥清雨巻歸旗(韓愈/)
壁空殘月曙門掩候蟲秋(栁宗元/)
　　又云張文潛論韓栁五字警句退之云云子厚云
　　云皆集中第一
柳塘春水漫花塢夕陽遲(嚴維/)
深山催短景喬木易髙風(杜甫/)
　　歐公詩話云聖俞語予曰嚴維詩云云則天晴時
　　態融和駘蕩如在目前
　　劉貢父詩話云此一聨細細較之夕陽遲則繫花
　　春水漫不須柳也如老杜云云則了無瑕纇
楓林社日鼓茅屋午時雞
　　雪浪齋日記云荆公喜唐人云云書於劉楚公茅
　　亭
池光不受月暮氣欲沈山
　　蔡寛夫詩話云王荆公晚年亦喜李義山詩話誦
　　其云云雖老杜無以過也
雞聲茅店月人迹板橋霜
　　三山老人語錄云六一居士喜温庭筠詩云云嘗
　　作詩云鳥聲梅店雨野色栁橋春效其體也
兵衞森畫㦸燕寢凝清香(韋應物/)
鳥宿池邉樹僧敲月下門(賈島/)
雨勢宫城濶秋聲禁樹多(劉筠/)
剛腸欺竹葉衰鬢怯菱花(楊億/)
野水無人渡孤舟盡日横(冦準/)
麥天晨氣潤槐夏午隂清(趙師民/)
數聲離岸櫓幾㸃别州山(魏野/)
鳥歸花影動魚沒浪痕圓(悟清/)
河分岡勢斷春入燒痕青(惠崇/)
爐烟添栁重宫漏出花遲(楊巨源/)
　　漁隠叢話云古今詩人以詩名世者或只一聨如
　　云云(韋應物而/下十聨)凡此皆以一聨名世者
曉來山鳥閙雨過杏花稀
　　歐公詩話云唐之晚年詩人無復李杜豪放之格
　　然亦務以精意相髙周朴有云云誠佳句也
浮聲長在耳山色不離門
掃地樹留影拂牀琴有聲
　　摭言云李濤篇詠甚著如云云皆膾炙人口
露滋寒塘草月缺清淮栁
夜雨滴空階曉燈照離室
幽檻弄晩花清池映踈竹
疎樹翻髙葉寒流聚細紋
　　東觀餘論云古人論詩但愛遜云云(前兩/聨)為佳殊
　　不知遜秀句若此者多如云云(後兩/聨)庾子山軰有
　　所不及
微雲淡河漢疎雨滴梧桐
　　漁隠叢話云詩句以一字為工自然竒異浩然云
　　云上句之工在一淡字下句之工在一滴字若非
　　此兩字亦烏得為佳句
燕靜啣泥起蜂喧抱蘂回(李郢/)
林殘數枝月髪冷一梳風(曹松/)
　　又云荆公所選唐宋百家集中佳句世所稱道者
　　不復錄出會所喜者命兒軰筆之以備遺忘李郢
　　春晩云云曹松晨起云云
山勢蜂腰斷溪流燕尾分
　　東軒筆錄云夏英公竦工為詩李文靖讀云云之
　　句深愛之
青烟人幾家綠野山四抱
　　王直方詩話云持國嘗有詩云云當時無不傳之
井泉分地脉砧杵共秋聲
　　隠居詩話云徐鉉有喜李少保卜鄰云云此句尤
　　閒逺也
海雲含雨重江樹帶蟬疎
平蕪逺更緑斜日寒無暉
　　隠居詩話云延年詩集如云云者幾希矣
鈎簾宿鷺起丸藥流鶯囀(杜甫/)
青山捫虱坐黄鳥挾書眠(王安石/)
　　石林詩話云蔡天啟云荆公每稱老杜云云之句
　　以為髙妙五字之模他日公作詩云云自謂不減
　　老杜
風定花猶落鳥鳴山更幽
海日生殘夜江春入暮年
驚蟬移别樹鬭雀墮閒庭
　　冷齋夜話云荆公言前軰詩風定花猶落靜中見
　　動意鳥鳴山更幽動中見静意唐人詩云云(第二/聨)
　　置早意於殘晩中又云云(第三/聨)置静意於喧動中
城響濤頭入江昏雨脚斜
栁間黄鳥路波底白鷗天
　　雪浪齋日記云蔡天啟詩云云皆佳句
雨脚墮危芳風軒納飛絮
　　童䝉訓云秦少游詩云云李公擇以為謝家兄弟
　　得意不能過也
髪短愁催白顔衰借酒紅
　　王直方詩話云陳無已詩云云大為當時諸公所
　　稱賞
白日行空濶青燈耿夜闌
　　雪浪齋日記云崔子方云云真佳句也
水裁偏岸直雲截亂山平
　　漁隠叢話云子西多佳句有造語極工者如云云
　　皆清竒可愛
疎疎一簾雨淡淡滿枝花
　　漁隠叢話云去非詩云云平淡有工
春深遊寺客花落閉門僧(齊己/)
曉風飄磬逺暮雪入廊深(恵崇/)
　　西清詩話云東坡言僧詩要無蔬筍氣固詩人龜
　　鑑今時誤解便作世網中語殊不知本分家風水
　　邉林下氣象盖不可無若盡洗去清拔之韻使與
　　俗同科又何足尚齊已云云惠崇云云華實相副
　　顧非佳句耶
虹收千嶂雨潮展半江天
　　古今詩話云福州僧有詩百餘篇其中佳句如云
　　云不減古人也
疎花持晩日瘦竹倚髙秋
　　謾齋語錄云余云云頗為人所稱道
牛羊上山小烟火隔林深
鳥道掛疎雨人家殘夕陽
　　夷田堂小集云錢起考功詩云云此等句皆當時
　　相傳為絶唱
一鳩鳴午寂雙燕語春愁
　　西清詩話云陳傳道嘗於彭城壁間見書一聨云
　　云後以語東坡世謂公作然否坡笑曰此唐人得
　　意句僕安能此
笙歌歸院落燈火下樓臺
　　歸田錄云晏元獻公喜評詩嘗曰老覺腰金重慵
　　便枕玉涼未是富貴語不如云云此善言富貴者
　　也人皆以為知言
長廊風度磬深院雨留香
　　蒼梧雜志云李邴漢老詩云云有幽逺意
　
　
　竹莊詩話卷二十三
欽定四庫全書
　竹莊詩話巻二十四
　　警句下
　　　七言
穿花蛺蝶深深見㸃水蜻蜓欵欵飛
落花游絲白日静鳴鳩乳燕青春深
藍水逺從千澗落玉山髙並兩峯寒
無邉落木蕭蕭下不盡長江滚滚來
香飄合殿春風轉花覆千官淑景移
麒麟不動爐烟上孔雀徐開扇影還
映堦碧草自春色隔葉黄鸝空好音
絶壁過雲開錦繡疎松夾水奏笙簧
　　詩眼云文章茍當於理則綺麗風花同入于妙老
　　杜言春容閒適則有云云(第一/二聨)言秋景悲壯則有
　　云云(第三/四聨)其富貴之辭則有云云(第五/六聨)其弔古則
　　有云云(第七/聨)皆出於風花然窮理盡性移奪造化
　　又云云(第八/聨)自古詩人巧即不壯壯即不巧巧而
　　能壯乃如是也
　　石林詩話云深深若無穿字欵欵若無㸃字皆無
　　以見其精微
旌旗日暖龍蛇動宫殿風微燕雀髙
五更鼓角聲悲壯三峽星河影動揺(並杜甫/)
洪波萬古流不盡白鳥雙飛意自閒
萬馬不嘶聽號令諸畨無事看耕耘(並歐陽修/)
令嚴鐘鼓三更月野宿貔貅萬竈煙
露布朝馳玉闗塞捷書夜到甘泉宫(並蘇軾/)
　　東坡云七言之偉麗者子美云云以後寂寥無聞
　　焉直至永叔云云可以並驅爭先矣小生云云亦
　　庶㡬焉
錦江春色來天地玉壘浮雲變古今(杜甫/)
天子旌旗分一半八方風雨會中州(劉禹錫/)
　　石林詩話云七言難於氣象雄渾自老杜云云(五/更)
　　(三峽及錦江/玉壘兩聨)等句之後常恨無繼者劉禹錫賀晉
　　公留守東都云云逺而大壯也
紅稻啄餘鸚鵡粒碧梧棲老鳳凰枝
暫上飛烏將數子頻來語燕定新巢
　　禁臠云錯綜句法不錯綜則不成文章平直叙之
　　則曰鸚鵡啄餘紅稻粒鳳凰棲老碧梧枝而用紅
　　稻碧梧於上者錯綜之也
　　蔡寛夫詩話云詩語大忌用工太過盖練句勝則
　　意必不足云云(前一/聨)可謂精切而在其集中本非
　　佳處不若云云(後一/聨)為天然自在
返照入江翻石壁歸雲擁樹失江村
　　潘邠老云七言詩第五字要響如云云翻字失字
　　是響字也
　　晁氏客語云杜甫云云腰中一字最工
孤嶼池痕春長滿小欄花韻午晴天
　　容齋隨筆云表聖七言云云皆可稱也
漠漠水田飛白鷺隂隂夏木囀黄鸝(王維/)
無邉落木蕭蕭下不盡長江滾滾來(杜甫/)
江天漠漠鳥飛去風雨時時龍一吟(杜甫/)
新霜浦漵綿綿白薄晩林巒往往青(王安石/)
浥浥爐香初泛夜離離花影欲揺春(蘇軾/)
　　石林詩話云詩下雙字極難須是七言五言之間
　　除去五字三字外精神不改全見於兩言方為工
　　妙唐人記水田飛白鷺夏木囀黄鸝為李嘉祐詩
　　摩詰竊取之非也此兩句好處正在添漠漠隂隂
　　四字此乃摩詰為嘉祐㸃化以自見其妙如李光
　　弼將郭子儀軍一號令之精彩數倍不然嘉祐本
　　句但詠景耳人皆易到要之當今如老杜云云等
　　乃為超絶王荆公云蘇子瞻云云此可以追配前
　　人也
峭帆横度官橋栁叠旦鼓驚飛海岸鷗
　　隠居詩話云西崑體識者病之大年有詩云云此
　　何害為佳句
江月轉空為白晝嶺雲分暝作黄昏
一水䕶田將綠繞兩山排闥送青來
　　冷齋夜話云王半山此詩謂之句中眼學者不知
　　此妙韻終不勝
有時俗事不稱意無限好山都上心
　　潘子真詩話云俞秀老喜作詩人未知之荆公愛
　　焉手冩其一聨云云於所持扇衆始異焉
龍帶晚烟歸洞府鴈拖秋色入衡陽
　　西清詩話云王文穆未第時寒窘依幕府家時章
　　聖以夀王尹開封一日晚過其舍左右不虞王至
　　亟取紙屏障風王顧屏間一聨云云大加賞愛曰
　　此語落落有貴氣
草解忘憂憂底事花名含笑笑何人(丁謂/)
花曾識面香仍在鳥不知名聲自呼(蘇軾/)
　　冷齋夜話云韓子蒼曰丁晉公海外詩云云世以
　　為工及讀東坡詩云云便覺才力相去逺矣
樓臺側畔楊花過簾幕中間燕子飛
梨花院落溶溶月栁絮池塘淡淡風
　　漁隠叢話云青箱雜記載元獻每言富貴不及珠
　　玉錦繡惟説氣象若云云之類是也公自以此句
　　語人曰窮人家有此景否
珠簾繡户遲遲月栁絮梨花寂寂春
　　又云雲齋廣錄載近時人詩一聨云云雖用珠繡
　　其氣象豈不富貴不害為佳句也
鑿開魚鳥忘情地展盡江湖極目天(宋庠/)
鑿開青帝春風圃移下姮娥夜月樓(徐仲雅/)
　　西清詩話云許昌西湖展江亭成宋文憲留題有
　　云云之句皆以謂曠古未有此語然本於五代馬
　　殿據潭州詩建明月圃命幕客徐仲雅賦詩云云
　　用古人句摹擬詞人類如此但有勝與否耳
魚寒不食清池釣鷺靜頻驚小閣棋
　　西清詩話云王君玉詩字字清詩如云云讀之如
　　咀冰嚼雪
鴈飛南浦砧初斷月滿西樓酒半醒
　　南唐書云夏寶松與詩人劉洞俱顯名寶松有宿
　　江城詩云云
疎影横斜水清淺暗香浮動月黄昏
雪後園林纔半樹水邉籬落忽横枝
池水倒窺疎影動屋簷斜入一枝低
　　山谷云歐陽公極賞林和靖云云之句而不知别
　　有詠梅一聨云云似勝前句不知文忠何緣棄此
　　而賞彼
　　王直方詩話云林和靖詩云云(後/聨)此句於前所稱
　　真處伯仲之間
橋横野水已秋色寺倚雲峯却晚晴
烟含逺樹人家暗雨濕春蒲燕子低
　　蔡寛夫詩話云和靖長句如云云何害為工夫太
　　過
數畝家園荒杞菊一池秋水沸龜魚(韓維/)
倒着衣裳迎戸外盡呼兒女拜燈前(謝景温/)
千里暮山横紫翠一鈎新月破黄昏(孫覺/)
　　雪浪齋日記云韓持國謝師厚詩絶妙莘老亦亹
　　亹逼人韓云云前人評此詩云沸字直錢謝詩云
　　云孫云云
樂意相闗禽對語生香不斷樹交花
　　雞肋集云曼卿題張氏園亭詩云云尤為佳句
浮萍破處見山影野艇歸時聞水聲
　　東坡云子野詩筆老健云云若此語可以追配古
　　人
葉隨流水歸何處牛載寒鴉過别邨
　　東坡云兒子過有詩云云此句亦可喜
拂石坐來衫袖冷踏花歸去馬蹄香(古詩/)
水光照坐杯盤潔花氣侵人笑語香(秦觀/)
　　漫齋語錄云少游善取古人意語云古詩云云少
　　游乃有云云之句
水光漾碧摶新浪花信傳紅到舊枝
　　又云七字句不要有閒字若減兩字成五言而意
　　思足便是有閒字也如古詩云云如此等語了無
　　閒字
欄干梅子青隂合宫殿楸花白晝長
風廊雞唱含青漏水殿鴉飛過緑隂
　　詩事云張文潛極喜王平甫詩每摘句誦之云云
　　且曰此説宫殿富貴氣象也
人得交遊是風月天開圖畫即江山
山圍燕坐畫圖出水作夜忩風雨來
　　石林詩話云魯直於詩一聨云云以為晚年最得
　　意每舉以教人而終不能成篇盖不欲以常語雜
　　之然魯直自有云云余以為氣格當勝前聨也
桃李春風一盃酒江湖夜雨十年燈(黄庭堅/)
千里江山漁笛晩十年燈火客氊寒(汪彦章/)
　　王直方詩話云張文潛嘗謂余曰黄山谷云云真
　　是竒語
　　苕溪漁隠曰汪彦章有云云之句效山谷體也
斜日半竿眠犢晩春波一眼去鳬寒
　　石林詩話云須見晁無咎舉文潛云云自以為莫
　　能及
蒼龍掛斗寒垂地翡翠浮花暖作春
　　漁隠叢話云文潛夜直館中詩云云亦佳句也
白頭青髮隔存沒落日斷霞無古今(張耒/)
千山送客東西路一樹照人南北枝(王康功/)
　　王直方詩話云文潛過宋都詩云云氣格似不減
　　老杜王康詩云云語意新竒
辭源江海浩奔忙句法風騷森出入(趙鼎臣/)
沙軟綠頭相並鴨水深紅尾自跳魚(髙子勉/)
　　雪浪齋日記云趙鼎臣詩云云極為雄嚴髙子勉
　　詩云云怪麗之甚
愁從竹葉杯中去老向菱花鏡裏來
青銅不覽一兩日白髮又添三四莖
　　髙齋詩話云趙企循道以長短句得名所為詩亦
　　工嘗記其警句云云
青燈影冷碁三戰紅火爐温酒一盃
　　漁隠叢話云循道得文章體格全學樂天故句語
　　皆平易如云云餘不及此者亦多
天連逺水三吳濶人倚危樓萬象低
　　雪浪齋日記云無盡居士會稽樓詩云云語甚竒
　　怪
隔浦魚龍驚燭影近人鷗鷺慣歌聲
　　雪浪齋日記云予先人儀真府君嘗於無盡席上
　　賦詩云云時置席近水無盡得之大驚激賞不已
客子光隂詩巻裏杏花消息雨聲中
　　漁隠叢話云陳去非詩平淡有工如云云
樹移午影重簾静門閉春風十日閒
往事髙低半枕夢故人南北數行書
殘雨入簾收薄暑破忩留月縷微明
　　又云吕居仁詩清新可愛如云云
萬壑松聲山雨過一川花氣水風生
　　雪浪齋日記云予家翰林公詩云云極為作者歎
　　服
淺水短蕪調馬地淡雲微雨養花天
　　迂叟詩話云大名進士耿仙芝以詩著其一聯云
　　云為人所稱
　
　
　
　
　
　竹莊詩話巻二十四
