#+TITLE: 九華集-宋-員興宗
#+DATE: 2016-06-11 12:24:55
#+SOURCE: github.com/kanripo/KR4d0259 master 377d79df                
欽定四庫全書　　　　　集部四
　提要
　　九華集二十五巻　　　别集類三(宋/)
　　　(臣/)等謹案九華集二十五巻附録一巻宋員興
　　　　宗撰興宗有采石戰勝録已著録其集見于
　　　　焦竑國史經籍志者本五十巻乃寳慶三年
　　　　其孫榮祖所編興宗弟夢協井研李心傳俱
　　　　為之序明以來久佚不存今檢勘永樂大典
　　　　所録摭拾詮次釐為詩六巻雜文十五巻又
　　　　論語解老子解畧西陲茟畧併紹興采石大
　　　　戰始末各一巻而原集所載同時祭文可以
　　　　互證興宗始末者則别為一巻附之于後集
　　　　中多與張栻陸九淵往復書簡葢亦講學之
　　　　家然所上奏議大扺毅然抗論指陳時弊多
　　　　引繩批根之言李心傳序謂歸附既留而垂
　　　　遣􁂎御因逐而旋召均輸久廢而驟復此三
　　　　事皆朝廷所必行而興宗矢茟盡言斥逐不
　　　　悔則其經濟氣莭均有實事非徒侈空談者
　　　　矣又洪括撰隸釋時嘗咨以漢碑數事興宗
　　　　為之考核源委具見精博今答書一通具在
　　　　集中學問淹雅亦未易及雖其文力追韓栁
　　　　不無錘鍊過甚之弊然骨力峭勁要無南渡
　　　　以後冗長蕪蔓之習挺然一作者也乾隆四
　　　　十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
三嵎介東西蜀之間雄秀而峻極士生其中大抵莊靖
篤實而文亦如之自入國朝以勛勞名節著見者代有
其人至於居言語風議之官而正色不回有殞無貳使
人望其風稜如與三嵎並立者則余於陳員二公為有
感也蓋司諫陳公純益以正論救時於封國之始而太
史員公顯道以忠言輔上於乾道之際流風餘韻士皆
宗之然陳公之文今不盡見獨封章之載書右録者僅
存一二推此志也雖與日月争光可也若員公之文則
傳者衆矣髙古簡嚴惟陳言之務去極其所就必欲至
杜韓而後止李栁而降非所願也然余之所以重公者
豈獨文而已哉當公在館學時國有大議凡掌諫諍司
出納與夫執簡立柱者所不敢言而公獨言之歸附既
留而垂遣􁂎御因逐而旋召均輸久廢而驟復此三者
皆上意所深嚮朝廷所必行而公上不負明主下不阿
所好矢筆盡言嚢封亟上雖斥逐致死而不悔也余嘗
奉詔増輯中興以来放失舊聞因得公諫草而讀之為
之三復流涕不能已也然則余之所有感於公者豈獨
文乎哉公沒垂六十年而心傳猥以非才誤膺招聘朅
來成府訪别父兄過公舊廬低回而不忍去公之孫榮
祖出公遺稿示余求為之序余於公既所深慕而先大
夫荷公之知又為有素因而不復辭特著其大節如此
使後之生三嵎者全其所鍾雄秀峻極之氣莊靖篤實
必如前人而後於斯文為無負尚公之志也始公未仕
時屏居郡之九華山自號九華子後人因以名其文然
傳於世者視今書纔十七蓋猶有所避就既歴五紀而
後全書出焉公名興宗官著作郎兼國史編修官實録
院檢討官當修阜陵書時史無専官類以百司所報為
准故公之言與事畧不少見今方舉而重修之㑹有知
史法者表出之云寳慶三年嵗次丁亥夏四月哉生覇
越五日丙辰僰道李心傳序
先兄著作未第時著書州之九華山人莫見其靣晚策
名奉詔入館慷慨立朝屢以論事辱上眷知視生平所
學不愧不幸已矣獨遺稿存耳敬出之與有志古文者
共觀焉弟左廸功郎成都府華陽縣尉典寅夢協書
欽定四庫全書
　九華集卷一　　　　　　　宋　員興宗　撰
　　五言古詩
　　　和王丞絶勝亭
時序一轉轂乾坤雙旅亭此日即昨日春過秋峥嶸如
何萬象間寓我七尺形忽憶縣以西逺覽目屢經前峰
一鼇伏遥巘千螺青是窮天外勝誰託世上名翩翩佳公
子語秀含餘清来此集賔客溪山兩鍾情亭如栖烟樹
客乃委浪萍共此一時勝遐哉萬古城長歌白雲遏落
日金盃傾我至將無時庶以娱瞻聽三嵎此其一松柏
争敷榮地靈瑩骨秀不受紅塵攖今朝動清興有人踏
皇扄勝絶定何如同起為蒼生
　　　遊城西李氏園李仁甫謝伯堅同㑹席中得當
　　　字
吾生㑹如寄俯仰嵗月荒安得無盡境寓樂窮時觴朅
来古城隅露坐䕃石牀皎皎月在野山光映低昻諸公
飲文字歌黛何由將環客者誰歟青青在吾傍此君有
令質簡潔韻自長一掃塵土想化作冰雪膓嵗寒知㡬
何衆木誰能霜獨此抱身正有耻踰平當髙度竟凛凛
不以外物攘此㑹定清真此懐為君忘
　　　春遊分韻得雨字
疎疎来徃舟續續後前雨湖光不自持春色遽如許日
車忍停輪塔鈴幸無語(是日/無風)沖懐宇宙寛空濛我當取
　　　諸公飲海棠下因賦韋陶體二首
相與飲花下飲極人自歌有酒不共盡奈此春光何翻
愁白日短勿厭紅樹多樹多尚云可紅落無停柯萬象
懸悲端歸卧山之阿
雨露下澤澤衆卉含新滋彼美海外棠嫣然自繁枝枝
繁不忍折與春作容姿春容無定好紛落青門道故山
菖蒲花九節石上老
　　　遺任子淵省元六首
山花亂紛葩崇蘭度輕馥謂言抱正身何以堪衆目離
披委叢萃萬物困幽獨美人尋當来紉之佩空谷
平生數任李異質苦同調飢作一飽營詞欲四裔照蟲
魚慎勿箋皇墳可敷奥我亦玩世者畸言期久要斯人
竟天遊出語仍竒妙
何勞話前三俱共入不二耕耕我村田自免荆棘累因
兹等用舍已作舟不繫枯風掩我情零露泫我淚
妙想語不周中夜興抱膝憶昨親蛟蜃風浪身惻惻天
意增吴濤滄江渺何極君舟且勿理南首快所歴何如
西樓觀蕉花紅正滴
我有二三子文字粲彪炳一說為波臣或傳近華省豈
徒異榮寂又墮生滅境懸知羣物攝大類任毛頴不如
洗故習長笑天地永
我興一枯枿空此嵗月度公幹仍多難病亦沉綿屢象
犀竟誰攬漫衝江海霧誰說官異人我才止堪簿
　　　送李省元周輔
舟亦不肯駐人亦不肯息君有浩蕩志我帶憔悴色欣
然别我去吾寧旅終極念昔始知子氣度流輩百元祐
明公孫對靣想宿昔馮翁口吃吃遇子亦賓客悼徃懐
今兹俯見江漢窄一官家萬里悵恍凍飢逼
　　　管寧
幼安湖海士氣杳秋空雲逺目隘九州誰識中領軍真
命寒栢獨逸氣崇蘭熏超遥首陽山夫子猶二君
　　　阮籍
我愛阮嗣宗天懐達而放理觴墮沉㝠出語輙清曠駕
言窮所之途窮涕亦浪伊人已真契誰謂失之蕩夷庚
得神超世以多岐喪
　　　李巽巖四望樓
　　　　巽巖秘監起小樓名以四望邀同賦詩有笑
　　　　樓卑之甚陋之甚當易之者僕因分韻具述
　　　　李小築之意嘲其解矣僕得登字韻
青青十二樓萬瓦浮雲稜居者誰氏子酒肉堆丘陵一
一閒峨眉捨此不為登清夢㡬時回何曽舍虚凝本欲
了萬境竟為景所繩我友子真子士以古誼徴載書来
上都結束車不勝揷架備小築且以觴賔朋或人指之
笑謂此不能宏有如短尾航又如束翅鷹團疑戀殻龜
局類遭寒蠅卑卑形覆缶短短射依堋行行頻壁礙倚
倚難軒憑風立苦打頭月坐傷横肱寒足籠擁掩炎軀
甑炊蒸俯首忽見地閉目可數層何當攬星辰惟堪掛
用繒君子促改辦不爾陋可憎我興聽是說諸友無乃
稱交從二十年我能識其膺彼腹椰子大千卷貯亦曾
(李渤問古徳芥子如何納須彌古徳云汝喚李萬巻是/否汝腹如椰子大萬卷着在何處渤有省士子腹有千)
(卷書八尺之樓獨不能/貯其身乎覽者宜一笑)體作黄冠樸言廼水雲僧豈其
八尺髙而能礙晨興瞻想西南北衆萬皆環縆奈此歸
思何猶然間騫騰世好巍粉飾是態惡可懲元規塵可
謝肝膽醒春冰但使居者樂勿使疑者升諸公斂戯語
俄然迭嗟矜擕酒共過之牕虚納清澄員子眼力到數
来數歸鵬擬乎天上人天門杳不譍為君出登賦歸来
伴龕燈三年京國夢一柱立不能我數無何鄉神尻以
為乗
　　　平等寺
萬籟久已息幽鳴竟天和川靈如有知野鳥時驚柯明
月照我衣我起聊自歌無酒今可觴如此良夜何
　　　即事
我本不即世世網以維之維之意何傷俯仰百念衰清
真寓天壤誠盡復誰欺情忘物自遣深虞未忘時平生
寄筆墨幽解畧自兹
　　　述古
道渾語不枯意盡文自止思成繭抽緒渙若風行水恭
惟古先民吾今亦如此誰歟章句繪碌碌寄餘子
　　　自荆入沌至鄂凡十日沌中
長蘆衝短蘆挽船如挽車一縷江摇天縈帶千里餘時
焉忽斷岸依依見幽居試問居者誰此地家焉如居者
顧我笑官何問之愚一生宅莽蒼豈覺城市娱出户舟
為歩入户羮為魚田牧我有時牛羊與之俱但願秔稻
豐俯仰無所須山河總白日城市仍丘墟我興愧其言
勞生嘆囚拘因笑永民鼠人大長狙狙
　　　送校理梁同年子輔守彭門
衆萬欣有託我興渺無依軻雄去則久道論何其衰味
薄成抱惡時趨化心低豈謂杳莽中有子相嬉嬉君乃
柏下苓我乃松間絲河闗兩值遇綢繆竟天姿直我我
即敬曉我我自思如何萬里舟忽去不可維頻變覺情
易人逺中自移持杯動孤影秋風又凄其去日懸㡬許
重来傍衰遲渾渾皓首交願言固来兹
　　　送闗國録守簡州
生世事憂喜擾擾合與分合即海上鷗分迺風中雲分
合懸有定誰能預戚忻心空等行脚得酒且策勲念昔
求見子相看每相羣夤縁再值遇天南話鄉枌朝聲並
屋喧夜飲竟靣醺我遇不易振但知祖皇墳君言時作
我神機謝耡耘如何日蹙唧蹙唧向我云自来越上吟
五别西山芹緬然動中懐羈心為之焚辭殫起後慮徃
勇稽前聞歸思溢浩浩江流泛沄沄君鞭先我着我其
敢後君蜀逺誰肯顧萬里乗華勛國恩自丘山彼此當
勤勤况復坐紅日椒桂来竒芬人生行樂爾妙寄窮天
垠却寫分外慮太空鼓蠅蚊君行不作癡我將理吾軍
漸營卓錐地遺書收放紛故家通社臘與子同朝曛斯
言不自領請移北山文
　　　宜賓别楊同年
江行駭湍濤文字無暇尋滿聽舟人歌胷中垢穢侵宜
賔夷獠鄉繫纜日欲沉倉卒拜年契外堂聞韶音雞肥
為予烹酒美亦共斟語笑不知夕蟾蜍滿衣襟首陳兵
戰謀西北敵可擒次論月蝕詩獨採仝愈心未憎輕簿
走竊譽希山林儒學規矩竒約繩固所欽誓將革愚魯
庶異柴與參㑹淺别又長情重愁愈深願終保壮節勿
作澗松吟天子思太平此非久滯滛
　　　哭待制許先生
平生一靈臺機智得深屏出使星移天歸朝月生嶺上
書肺肝露不事頰舌逞事狀嚴歴歴九原忽蘇醒
　　　夢邴徴君
　　　　嵗庚午四月余夢明而晳者謂曰子知我乎
　　　　我原也余與之言其人有林下風氣余辭蓋
　　　　塵矣覺而思之超逺之士無所謂原者意原
　　　　乃三國之秀邴徴君乎何自而夢我也昔斯
　　　　人不屈於曹公顧屈夢於我哉無迺亦有以
　　　　知我歟
我夢窮躋攀滑滑泥掩胯我自摩天嶺而轉風木榭有
客冠甚峩見之驚已乍邴姓原其名風流蔑曹謝賔我
復坐我豐草殊可藉英言有深吐㣲論亦髙駕與原濶
千禩待我仍管華(華歆管寧及原/為三龍相友善)斯人竟天遊神尻不
暫卸願言赴汗漫同予觀物化
　　　題山月水月二亭
　　　　山月水月特庵喻子生平所釣而遊坐而息
　　　　者也喻死矣而亭日虚吾前過之煙草萋迷
　　　　即有追賢悼徃之念今復来此因賦是詩以
　　　　留亭上庶以代相挽之章也
山月照我形水月澡我神對月淚已波尚想亭之人髙
懐寓𤣥照清晤逃時紛老我竟誰憐嵗月空峥嶸寒光
注夜夜瓊樹舒㝠㝠而子於是間逸抱回天真我時走
浩蕩乾坤𣺌虚營文字掛衆陋一縱不可循子起笑謂
言世念違紅塵忘言亦忘黙苐飲千盃醇藉我月下草
枕我亭邉雲遊將躡天去寸歩逶迤親故人今何許白
日仍西傾悼徃迹已邁趨交意彌屯尚爾一徑迷烟草
空亭亭何當三千秋歸鶴驚四鄰
　　　挽二叔通直
知公經術富少小足竒尚堂堂蘭茁芽願言契新賞蕭
條度風霜汴西鞍馬上暫行㡬羊腸世路蛛自網緑衣
一秋荷而能脫塵鞅聖言得㣲奥理明詞亦暢有文不
帶酸餘味甚熊掌其中殆天全識解自超曠事佛當晚
年精神著内朗禪談水月澄逸韻天風爽我昔尚童子
門㦸過雙敞而公見之喜單辭幸相廣勵我多苦心寒
庖對珍享山花草然然胡為嵗月徃瑞蘭期逺揷庶以
慰黄壤
　　　州以隆名誠盛事也父老歡喜一詞僕亦感且
　　　慰因賦詩以志其盛
青峰髙隆隆赤縣垂世世俯仰或百年興衰寄一字有
人紀國勲今日起天意父老歡不徹衢歌傳盛事
　　　詠鷄頭
桃李妍衆目取次紅緑揷練練湖中姿佳菓鬚作鐡名
字勝且髙意亦倣鷄舌黧靣君莫侮滿腹珠璣列昔者
靈沼㑹賦就蘇子轍只今風味逺是說非宻說
　　　詠蛤蜊
君起西南思為予疊前篇我興樂東南珍烹口同然佳
哉有蛤氏商略依舜泉(舜泉事見/山谷詩)馬刀形則古瓦屋蟲
能天(蛤蜊大名馬/刀小名瓦屋)入手意便韻况余謝葷羶何必逢麴
車為君口流涎
　　　詠江鰩
鮮鮮眼中瑶玉柱出珍抱吾家天萬里識君恨不早擕
来定雪兒中膏非外槁不知何物尤醉臉兹一掃平生
珠為鄰冰盤仗幽討或言比丹荔同傳韓非老(東坡云/有如江)
(鰩斫玉柱所謂韓/非老子同傳也)
欽定四庫全書
　九華集巻二　　　　　　宋　員興宗　撰
　　七言古詩
　　　賀雨(并/引)
　　　　若嵗大旱用汝作霖雨乃人君命相之辭提
　　　　刑顯謨自西蜀使華慨念斯民憂於久旱炷
　　　　香祝天不崇朝獲甘雨蜀路生齒樂意具足
　　　　與前賢若歸一揆目擊盛事因賦古體以紀
　　　　盛徳
嵗若大旱作霖雨禱而雨兮旱不苦誠之一字與天參
徃古聖賢珍此語嵗星在蜀二十年觸處豐登多黍稌
世不少惜蹂踐之枉使寳稼棄如土况復縱恣相憑凌
氣熖熏天遽如許三綱五常淪且斁以故傷和逢癉怒
旱魃為災熾袢暑撲鹿陽烏乗九數火雲釡甑蒸肉山
不奈炎官云我所公方憂民心瘉瘉掃除熱瘴還清楚
却憶曾侍玉帝旁授以金科行按部辦獄更過顔魯公
一路傳呼御史雨不聞匹婦且衘寃西蜀向安誰敢侮
和以致祥應止止喜見太平舊官府肅時若是號休徴
甘澤霑霈来以叙石燕漫飛商羊舞穴處那能問狐鼠
巫覡罷散鼔笛閒龍徳欲歸江海去為言西成祀田祖
飽食不驕民樂聚昔何戚嗟今怡悅力回造化公為主
濯濯厥靈玉不焚伊格皇天歸宰輔燄燄無若雨反風
爕理隂陽且封魯禦災捍患世亦希可但明時繼前古
願言霖雨思賢佐鐫入堅珉作詩譜
　　　遊漢嘉明月湖次宇文子重韻
君不見天台賀季真鑑湖一曲光泠泠又不見錢塘林
處士西湖千載成髙名千頃菰蒲抺岸白㡬樹寒梅踈
影横呼吸湖光映湖緑兩公便謂得此生吾僚胸次本
丘壑中有林賀之髙情銀盤夜色清鏡動便欲邀汝成
三人旋喜巨羅金在眼肯議仙桂来無根前時六濁皆
運出招此不夜歸重城未䝉濡沬到惡客先苦詩句来
繽紛思君對洗同一静大勝狂歌歸四明
　　　紫雲洞
　　　　府判李文於先大夫祠堂之側因紫雲盤其
　　　　上迺作洞焉諸公賦詩皆瑞紫雲多以列仙
　　　　之異言之愚謂跨鼇先生忠誼不沒者也有
　　　　以瑞其後紫雲蓋有託乎府判又能世其家
　　　　且大之吾儒之喜頌者也即為賦此
君不見茂州長史文章翁生平姓字懸天東英言撼帝
帝不從建隆以来無此忠今焉棲神寓𤣥躬道在翳嘶
峰外之髙峰是間真趣排天胸指顧可了荆岱嵩邇年
秋練春光融離離渡漢舒溟濛状殊宋車非越龍(兵志/宋雲)
(如車越/雲如龍)亦非石壁浮青紅望之雲逺討其蹤類風飄煙
欺霧濃(梁簡文賦紫雲詩/云金風飄素煙)直排閶闔貫紫宫父老語我
昭我聾疑是先生不掩之精雄自爾支拄瓊崖中要把
英爽飛摩空有如韓王結襦騰騰化異氣(魏公試進士/是日五色成)
(雲/)亦如衛生食昴疊疊欺長虹誠於斯民有願力此叚
竒特將無同先生英名無有盡乃雲無心洞無窮或云
礱鑿發天秘不知的的勝事符阿戎勸君不必崑閬通
五雲之祥由李宗(尹喜望紫雲/下得李耳)君家種義昭𤣥穹可隸
黄字驅青童掃灑願勿俗子容斗酒為嗔王無功(僕自/擬績)
　　　瑞芝
　　　　知郡李文招賓友於洞之側飲未既有童来
　　　　前曰適得異草丹其蓋玉其枝童不名其何
　　　　物也余顧笑曰芝也分幹異本是應竒祥蓋
　　　　宗祀享答之嚴積猷徳耀之及於是乎見之
　　　　誠不常有之物也豈其大門之慶乎㑹人有
　　　　　酒乃綴數語以賀明日足是章以志山中盛
　　　　事云
君不見翳嘶路轉重行行玉几有洞含餘清跨鼇棲魂正
爾所合㳫萬古遺忠名洞口雲騰紫羃羃洞外草茁朱
英英從来精爽自難沒地不愛寳天敷榮嘉祥一書世
則瑞而况君家二者并請原昨日盃酒事公子沃客金
盃傾有童有童跪再拜云得異本由天成主人于于衆
客笑春入四座歡縱横夜如何其不忍去翦燭細看枝
瓊瓊有同魏縣玉三幹大似漢宫金九莖巖間義氣埋
不得宛轉再露乾坤情公子世猷亦有相他山之石何
由生願言勿隠東郭几穏出卧䕶南陽城天邉瑞蓋兩
旌節我相公子非癯卿
　　　歌兩淮(并/引)
　　　　事以詩敘者唐人累累有焉然有之而工工
　　　　之而傳惟少陵樂天二氏乃已也蓋少陵以
　　　　嚴樂天以詳兩公於事皆工於道達事然矣
　　　　語未嘗不然則人之從之亦信乎其然也嗚
　　　　呼風雅數變體厚語極至此可謂難哉吾蜀
　　　　虞公常援尺箠笞敵兩淮之上敵憤以死此
　　　　事曠古今一快者賔客欲表著鋪張而緒言
　　　　之其當取杜乎當用白也吾無適而偏廢矣
　　　　雖然吾非其人也勉賦悲兩淮一首
君不見北風吹淮風浪黑鐡馬千羣凝一色當時廟論
孰經濟將相無言潛動魄或云南紀當何憂今代諸葛
身姓劉陛下喚取守淮甸彼有勝算踰干矛登時詔語
從天墜汜為先鋒錡制置併遣徤士付阿權等是兩淮
兵馬地豈期將潰兵川流翻手忽忽無十州前時冠劒
錯準擬此事吐口貽人羞幸哉天禍不終極至尊避殿
憂思集樞臣督戰侍臣謀上則倚公叅贊職征鞍此日
去皇皇所過騎士多羸傷不見何人出聲鼓意氣但見
十十五五坐路傍公趣下馬詢衆語衆共来前致辭苦
平時節使驅為奴逐逐無聊戰無主而今側身墮兩失
官騎已亡難再得誠令軍政日月懸我有㣲軀人不惜
公聞瑟縮涕澘然汝曹寄命真可憐朝今清明萬乗聖
權已殛死家南遷若等是行能奮死朝建勲名暮朱紫
官今付我誥如山節使察使皆在此軍家聞此逐蹄輪
喜氣酣酣如遇春當時戰死身昧昧今日分付當其人
兵官来見同聽命適有時張王戴盛分麾列伍擺布畢
髣髴平戎萬全陣斯須望敵来何多千里斷岸皆遮邏
天低野曠笳鼓咽衆寡不敵將奈何是時仲冬日建丑
(初/八)羣雄争先莫肯後濯纓刑馬震天地燄燄兵威古無
有旋見飛臺天様齊黄蓋團團傍赤旗指揮渡河在頃
刻我黙戰義人安知公呼時俊騰口說汝每四方聞膽
決只今戰態作兒女便恐汝名從此歇長嘯激俊揮戈
廻萬斧並下聲如雷十舟先粉百舟敗連艟接艦成飛
埃嗟敵初来何草草一夕崩摧如電掃命踰破竹青離
離血潰江流紅杲杲明朝北陣更奔波坐料强敵成蹉
跎(十一月/初九日)隄防更藉盛新力為我往䕶楊林河運去一
朝同覆水敵再渡江終送死射人射將數不徹何况更
問舟中指移時巉天送哭喧棄舟而遁舟自焚公命火
攻列火傘船焦檝爛無逃門敵愁驚心疑鶴唳十歩廻
頭九墮淚又疑官軍尾其衆清野數州無食地衆殘北
顧心悠悠金亮更欲抵死留放言京口少備者曷若舉
兵由潤州大將顯忠来是日執杖升階光照席公先勞
苦甚生平遂借百舟如過鷁迤邐仲冬日十二旅食無
烟寢無寐公来督府見相公便及𤓰洲防拓事督視推
公膽有餘此事豈忍他人徂昨来兵試威萬萬别遣諸
將無乃迂公仍禀命侵星過或傳鐡騎金山破淮西萬
姓舍惟煙淮東居民淚潛墮公擺吴艟異水嬉勢壓海
浸傾天維一見使敵無可奈再見使敵心骨悲敵亡傲
兀猶不悟尚呼達官招萬户嵗云暮矣無北歸我所思
兮決南渡達官再拜乞徐徐波浪駕天千文餘比前采
石三倍惡主其急我吾其魚金亮尚嫉忠言醜快劔垂
垂擬其首只今速渡汝得活不爾愛身身在否萬户相
顧歸相言慓悍難容血靣論北人項領不易保如此郎
主何足存此夜踈星江淚濕敵將一一彎弓入御寨三
重侍衛郎對靣公然如不識帳中方嬖花不如帳外忽
飛金僕姑投哀賒死身困苦軟語不類平時麤骨肉披
離頭萬里魂飛却作他鄉鬼殺氣漫天烟草迷不歸州
絶風塵起(北歸敵訛/為不歸州)君不見昔日秦魏之兵扼上流阿
堅阿瞞皆老謀淝水血腥赤壁潰兩豪一蹷泯黙至死
休况我中都徃頽促千古喪師無此酷沉寃萬衆衘已
久合沓天心宜下燭三十年飛戰馬塵支吾多用豪傑
人但傳兇勢時未減不見度外加經綸須信更生無盡
福髙價屬公勲譽逐不費兩淮千斛水一洗萬古乾坤
辱近来分陕從天闕懸解西民愁百結三軍鼎鼎禮意
濃七兵堂堂恩數絶行并咸秦脉絡通更遣諸將圖山
東為君再賦洗兵馬下客敢繼唐詩翁
　　　永嘉水(并/引)
　　　　韓退之陸渾山火詩變體竒澁之尤者千古
　　　　之絶唱也併用其韻效之賦永嘉水一首以
　　　　呈同舍監丞鄭丈蓋丙戌水灾曲折得之於
　　　　鄭也
鄭侯興言水于温厥灾茫昧數莫源于時頑秋後中元
滛虹曳曳妖暈噴夜星不呈墨㣲垣鬱律撼怒排天根
擺磨雜嶽濤飛軒豁驚瞥悚勢蕩渾凶颶埽寛震虚垠
瀿傾瀆裂軸轉坤腷膞萬馬來聲喧衆鼔駭駭闐箎塤
湠漫沏送無回沄隂旄威纛空飛騫嬰鮐漂沛趨㝠門
帯不不屬隳巾褌啾呶直上聲天寃元驅鬼紲俱奔奔
肉不擁掩張髀臀母識子死翁號孫凌耶厲耶千山髠
而况下數鷄鼠豚濘淖飛濺疑翻盆岸津水溽沸鵰猿
目材耳井其能存我知其端義可援無乃水伯真少恩
翹翹抉抉兇凌屯手擘三山巨靈翻大漚幕島叢旗㠾
天吴不仁閃雙湲主張龍孽龜魚黿牙眼怖鰐翼厲鯤
唅呀擺掉齒腭反禹手不胼息兩跟四載難乗駐厥轓
漢家循河昔墊昏側身以蔽太守尊淛東之東孰于藩
赤子魚頭浸莫言帝階修修闢重閽媕娿欺天樹幽怨
沉家十萬忍不論誰歟廣騷些其魂幸哉皇明煦朝暾
羅金走帛恩丘園我咨温人為周爰河魁之應顛崑崙
嗟嗟奚自理不煩常盤喜鮮口吐吞剜元剔鬛命蜿蜿
毫髪不備唏空飱以是眩客詔後昆帝敕海若澆愁痕
自今起仁略炮燔縱彼川泳鱗鰭掀物不暴殄帝所敦
永嘉于于福以蕃嗚呼愈也惟戒焚我則解摘哀窮樊
其亦滅愧心可捫
　　　遊九頂清音亭次宇文子重韻
君不見昔賢聲名𣺌雲邉追慕茫茫千百載東山遺墨
不塵埃南海碑辭尚光彩是公胸懐冰鏡清當時玊署
厭殘更惟餘清夢到古寺因為亭宇加修名亭邉古洞
可治易何必竹溪師六逸清音不斷山不磨人間衮衮
成今昔徃日中都朋黨興賢者皆思御李膺元祐諫紙
今最重此亭返不䝉知音我聞膠西黄樓賔主列賦就
價喧君弟轍彼樓雖已䧟幽都名號猶為人記别
　　　菜食
　　　　東坡謂竹為君魯直謂棕栮為君僕以菜為
　　　　君蓋不欽其味欽其徳也食之者無後悔不
　　　　謂之君可乎
員子一寒世無有愛簇生盤如愛酒菠薐鐡甲㡬㦸唇
老莧緋裳公染口駢頭攢玉春試筍搯指探金暮翻韮
達官堂饌化溝坑我誦菜君人解否
　　　酬新安仁孝主簿
汴水奔流天子都海涵百谷来羣儒黒笠白袍紛盈衢
清才落筆各有徒人人懐矛戈㦸殳文陣未戰磨以須
我方整旅備不虞坐驚縶㣲黨援孤聞君烈烈真丈夫
外視宮室呈㢘隅於時委身願投壺亦既見止心則愉
聨翩折趐同嗟吁奈何西歸不得俱地逺天髙成異區
尺書相問藥困痡繼之詩句非常模字妙羲獻堪僕奴
幽懐感深長鬱紆魚目安可酬驪珠古今窮達猶摴蒱
慎無致意榮且枯六經且務評精麤一朝良媒聘閭娵
神房山館魁衆妺
　　　哭友人故校書王君夷仲
天台揷天天一色先生乃在山之側擁書萬卷日逍遥
户外絶無塵土客自跡詩書分戰塲垂垂六甲皆科郎
治言說盡萬物理亦有苦語原天荒保寧之軍憤苛取
大夫回回軍吏苦公来約束仗忠信健兒三千膽如鼠
倦遊俯仰栖瀛洲吏非𣪚仙矧肯留金門間作林下語
對之使我銷百憂人皆病心公病膝歸卧輕舟江月夕
君不見書劔只今誰訪君靈鷲蕭蕭墓三尺
　　　贈吕徳璋道人(并/引)
　　　　三嵎古異士棲息之地道陵叔皮爾朱之流
　　　　其故跡在吾鄉者㡬見之矣東州吕德璋
　　　　道人其人質以粹其言敦以簡訪幽尋於三
　　　　嵎之頂儻可以見吾所不見者乎徳璋頗能
　　　　詩有人倫之鑒且趙侯毅夫客也因賦一篇
　　　　以贈之
世網連天天地窄君廼對人眼青白口占道論餘五千
身徃仙山尋八百趙侯精靈足詩態員子慙愧今詞伯
不須對月人自三他年共作滄浪客(謂予及/吕趙)
　　　别眉山源上人
我生喜際招提客欲宜漚幻了塵色偶然揮斥仍六極
無相光中豈南北上人得我慰寂寞相與含笑了一黙
生死奪機無瞬息禪談鶻落霜後翼中間鵠鵠露白黒
我欲角角急不得終朝為子寫胸臆回首江山忘鄉國
相看一夢非空質山風吹衣馬去櫪君不見九華雖墮
名利塲逢人也解吞荆棘
　　　贈雲上人(并/引)
　　　　中巖印公元發空門友也詩言森秀羣衲未
　　　　見其比雖遭竒禍化為異物然殘章斷句當
　　　　與一世共秘不當與萬物共盡也每深念之
　　　　涕淚不已昨日玉津上人雲公擕詩見過頗
　　　　有中巖風氣審詢之即從印公遊者因作一
　　　　篇酬雲以見老僕志今懐昔之念殷殷如此
君不見昔日中巖印元發聲名㝢縣何煌煌層冰瑩骨
語秀静松風入齒詩清狂有時健筆賦巖石天地萬象
隨低昻儒流稽首頌舌相徃徃謂帶花木香自從别我
無消息江鰐無情江浪黒至今夹岸楓林青嵗老迷魂
招不得古来英才多薄命杳杳湘潭絲五色世間妙質
便恐無使我哀吟纒八極豈料嘉川餘舊逰雲来雲来
開我愁時吐芳鮮恣吞嚼軟語髣髴從湯休勞生乾坤
我已倦飲半一嘯滄浪舟三峨聨子憩寂寞下視華屋
皆山丘
　　　挽喻夫人
太丘落日東郊昏蘭風桂露啼幽痕年周九十笑語温
衝頭雪矣花仍存仙裾拂拂始倚門扶挟何必煩諸孫
二鶵前起慰心魂喻宗老人五院尊衆口咽矣遍地恩
柔則之餘六四坤
欽定四庫全書
　九華集卷三　　　　　　宋　員興宗　撰
　　五言律詩
　　　送崔子淵登第西歸
少日家鄰社生年說二崔諸孫接髙第吾子更長才意
逐歸鴻急身疑社燕回再逢却持酒同上望鄉臺
　　　春日過僧舍
青春了無事挈客上伽藍遥指翠㣲樹来尋尊者庵不
須談九九何必論三三且坐吃茶去留禪明日㕘
　　　海波
上妙空王殿靈神不敢窺乾坤捧兠率日月遶須彌八
柱真如宰三山自不竒海鯨吞巨浪只要十分詩
　　　秋興
商君寧暫駐日轂不停翻白鳥歸何處黄花又一畨異
鄉曽蝶夢今日伴鼇山幽事仍闗目巖雲相對還
　　　挽喻朝奉
九十老生涯緋衣落照斜長安三度客蜀縣半庭花飯
素匙抄雪麻頭韈帶沙秋風空色相飛入梵王家
　　　挽䕫路帥韓徽猷
先聲一鶚天萬㸃蜀山懸天子留英閣君王問進賢玉
書遺二册金馬獨三年胄子文書活花間愧管絃
敵舫浪花翻瞿塘動暗闗君因漢戈甲守固蜀江山軫
域澧渝接樓船灧澦閒如何寧邑事不屬邇臣删
若試遷都策山東自不灰政刑仍玉雪議論亦風雷瑞
竹雙光斷靈襟一夢摧而今䕫子國廟貌日悠哉
　　　挽待制許先生
尚憶西方守輸忠北斗邉疲氓千里裕破竈萬家煙桃
李不言處虎狼今滿㕓傳聞澈泉淚半在蜀南偏
宣室来何暮都門價已喧皂囊說二六白髪任三千國
老躬為地羣飛哭刺天門扄許見否真氣閟元泉
衛幕昔年開西英續續来諸公叅牧政愧我忝書臺徃
事風流盡於今志念灰侯芭萬感集空抱報恩顋
　　　哭劉夷叔
逈逈江湖興乾坤墮渺茫近傳行在信為報故人亡蓮
社今誰繼詩壇竟不昌無家成句法佇立泣斜陽
何人言曠逺吾子了希㣲幸有青雲志如何白骨歸空
江流蜀恨哀鴈帖雲飛若箇情親者滄洲有願違
　　　哭黄省元貢
故國地靈處人文天意深公從捫膝子句亦掉頭吟白
雪雙歌斷歸雲無路尋祈招渾簡逺我念正愔愔
惜昔豺狼路喧卑燕雀羣誰歟非楚咻何者避秦人黄
卷中如律青雲斷後塵幼安湖海趣百世不荆榛(此一/章言)
(公不媚嫵可尚也方秦氏用事趨者如燕雀公未嘗/以㸃墨遺之頗有幼安棄孟徳之意此避秦者也)
　　　挽范通直(才叔/之父)
羈逰不記春書劔老風塵為問長頭事無踰四乳人青
衫經濟念白髪苦吟身尚想忠文舊天涯淚滿巾
　　七言律詩
　　　夀虞丞相
今年輔相得真儒和氣融融慶厯初一柱擎天隆廟社
三邉無地着兵車功名入手歸談笑操畧隨時自巻舒
萬嵗千秋臣主願未饒兩紀說中書
敬捧仙家九醖觴試將窺管述鉛黄功名采石乾坤大
議論襄城日月長收拾元勲歸鼎鼐扶持公道起膏梁
敵人正爾咨年貌莫放青青鬢染霜
海上三神絶地維巨鼇移着劔峰西山髙自昔翔鸞鳯
人傑於今㧞象犀夢說已知箕尾近生申還與嶽嵩齊
他年要作封留地便覺峨眉氣象低
命圭相印錫元勲天子龍飛第八春昨夜老人推甲子
明朝寳牒換庚寅壺中日月胚胎久掌上乾坤把握新
二十四年黄閤様坐㸔霜雪到松筠
中使傳聲出禁闈曉庭烏鵲遶簷飛天香暗度金虬暖
詔墨遥迎彩鳯歸四海每年歌詠滿兩宫傳賀古今稀
殷勤更有南星極長伴文昌拱太㣲
三邉騎火照桃林髀骨渾驚嵗月深衮繡東征非有意
衣冠南渡不甘心人皆穏歩金懸印公為捐軀雪滿簪
將相勲名千古事試將全傳細推尋
吐握勤勞只自卑人希賔退欲歸時一編燈火重簾静
萬里闗河夢枕欹周召成名須保義蕭曹何事盡規隨
維新造化今將始魚躍鳶飛物物宜
千齡期運到如今古佛更生願力深鼎鑄萬方陶冶地
燈傳一㸃聖賢心全機徑度曹溪水大地同霑傅野霖
從此不須憂嵗旱桑麻處處樹隂隂
黄道初開御幄新山呼動地聽絲綸人間喜見新丞相
江上猶呼舊舍人此事十年争屈指於今四海在洪鈞
調元别有無邉手付與江山自在春
冠裳初集大明宫祗倚堂堂廟柱雄門外問年驚潞國
陣前克敵記莱公肯穿豹尾趨南極羣向螭頭拜下風
轉物工夫渾不動折衝端在笑談中
凌煙漫說古丹青玉立堂堂聳大庭仗内留班隆體貌
端門扈從看儀形槐隂匝地中書静榆塞無憂外户扄
乞與八荒安穏地河沙一一是修齡
此生恩地更何之教育偏深未第時舉世盡知牛馬走
從公㸔到鳯凰池應憐弱質含春淺豈是陽和變杏遲
願上君臣千萬夀白頭東閣賦新詩
　　　次韻送鄧祭酒
雪態垂垂鬢兩邉官身底事厭蓬旋秋風蓴鱠歸張子
春草池塘賦恵連詩卷清思出冰玉扁舟活計任湖天
南山得去初心遂冷笑襄陽孟浩然
欲去未去重湖邉贈公一言公即旋念無三徑作陶令
好繼七人追少連官路行持荷葉槖清罇且趁菊花天
懸知投老䕶四印到處南綦心嗒然
我家西土官南邉學省愁卧思言旋羨公散吏一龍小
去卜真隠三龜連(公得小龍為玉隆散吏将寓居衢之/城三龜者衢之城下三山相連如龜)
(者也公前此得部刺史上欲/優公而心倦行故以云也)賢哉復有大夫嘆倦矣羞
題刺史天作惱岷峨限牛斗夢魂相值意翛然
去去不憂豺虎邉陽闗㡬作絮飛旋揮金將對父老語
鋤豆勿遣根株連閉目時教風掃地沉心大似水涵天
西湖淡粧君念否十客何時十指然(時送公凡十/客㑹湘上)
　　　知郡前日見過顧念雨霪不止蓋苖而未穟頻
　　　雨者嘉生之祥也繼此真可以止矣因賦二篇
　　　拜呈
東田水決西田流十日雨汁少日休勿厭唾金夜縷縷
準擬炊玉秋浮浮我欣清腸免牛吼坐快赤子非魚頭
社鬼豚蹄政浪得使君端是監河侯
欲墮之雨天垂垂三山容態無定姿隴邉風回香作餌
頭上雲黒疑催詩粘壁蝸牛心得計沸天蚊豹口何施
請占錦繡紋開後勿把琉璃鍾自持
　　　用子文韻呈李參議彦澤
行殿青㝠天盡頭草間秪解老伊周中吴誰命虎牙將
重趙㡬成牛後羞君去忘家勿忘國我悲非劔亦非緱
動容乞予功名地不作西南斗様州
驅車翻蓋電非追有客有客公門馳雙鴻西至一書墮
　五馬南邉三峽遲况值神傾意豁士無愁嵗暮日斜時
張眸指注話鄉國為說兩川猶漏巵
　　　賀陽帥
使節西来快舊遊淳和一洗蜀鵑愁文章星斗三千帙
號令風雷六十州北地竚瞻司馬相南夷秪畏卧龍侯
顧君翻出調元手萬億春兮萬億秋
西掖北門明辯餘道家豈與法家殊父為鴻漸子鵬舉
兄是龍駒弟鳯雛金版六㢭回地軸玉衡七政總天樞
誰知左相兵刑外草就歌詩頌有虞
　　　雲安贈張殿直
旅愁不放上雙眉倚杖長吟李杜詩虎膽狼心須畏伏
鳯肌鶴骨恣詼竒章非索海無成日句想穿天有得時
珍重公孫才力徤着鞭努力㸔追随
　　　送張郎中出守潼川
亭築休休未作難晚因觀物遂觀瀾不賖日月霑新渥
肯對星辰戀舊官龜策幽幽餘處索牛頭衮衮静中㸔
杜鵑口血老臣淚勿信東川甫也歎
　　　與利州守
一襟和氣敵春陽教本寛仁鎮益昌未問禁中留召畢
且欣劔外得龔黄奔馳蜀道三千逺控制秦闗百二强
况是太平今有象邉城處處樂耕桑
劔闗雲棧蜀西頭分在平川最上流五百里中為甸服
一千年裏作賢侯城烏想爾齊師遁邉馬從他魏使愁
燕寢凝香無所事姓名料想覆金甌
夙稱無盡老先生况復郷賢繼踵榮和氣四時調玉燭
徳輝千里照金城羣歌太守来何暮細數長安去㡬程
仰察帝心應有在時分台曜近周京
　　　和何知郡子文跨鼇觀燈
山中勝踐蜀中稀炯炯鼇頭吐火齊(珠名也光照尋文/一音劑亦本音)
牛斗下流明夜徑蟾輪飛窟墮山西諸公泛泛千觴穏
我夢蘧蘧一蝶迷異日端門千仗散也能擁首聴朝鷄
　　　送喻志夫登第西歸
羨翁詩禮飽丘園况有諸孫名義傳得雨蛟龍勢逐逐
接翰鳬鳳聲聨聨靈明入地含一笑癡客問天今九年
合沓髙名吉人後㑹題影響疊前篇
　　　遊西林寺
寺外青驄擁月題寺中笑語逐雲低不知春色老不老
来訪禪林西復西心地虚明簷外竹舌聲長廣眼前溪
幽尋寓我清涼境何必羈愁念故棲
　　　逰湖(并/引)
　　　　三日前約湖上之逰休日微雨諸公倦出獨
　　　　禮部仁甫兄勇往諸公繼之是日晚晴樂甚
　　　　此雖陳迹亦一叚竒特也分韻得濛字
湖光無礙雨溟濛且任蘭橈去路通珍重羣仙三日約
忍教春色二分空人言羈思鷗前破天遣清樽我輩同
笑指城闉倦歸思晚晴對起舞雩風
　　　夀李巽岩
烏衣巷陌盡清閒鸞鶴飄然任往還九棘三槐前魯國
一椿五桂老燕山姓名玉笈琅函上班次珠宫貝闕間
數百年来傳洛學儘從尹喜望秦闗
　　　夀張母
楚玉騷頭雲錦裳天然智術自成章仙娥宫裏香風逺
慈姥巖前慧日長良夜北隂循軌革清秋西母薦壺觴
願言桐桂皆蕭吕葉數宏開八九行
欽定四庫全書
　九華集巻四　　　　　　宋　員興宗　撰
　　五言絶句
　　　六月初雨中渡西湖因至道人庵燒佛香略憇
　　　靈隠與鄉僧同啜茶乘晚以歸
獵獵風欹袖垂垂雨打船最憐荷似屋不障水如天
溪頭斷續雨松下送迎僧世境不到處心融意自澄
久困塵埃夢暫隨香火緣栖鴉急殘照我亦踏歸船
　　　燕居
今我非故我行禪坐亦禪送風當八靣一鉢老三川
　　　新灘險惡不可前遂出乘灘下舟作詩送灘上
　　　舟
水靣數千里賴公託此身如何阻惡灘與我為參辰
　　　代舟答
我實假衆力送君遊蠻荆灘危不可前徒有濟川名
　　　再送舟
公非不通險任重載者淺此去荷責輕又得先歸便
　　　舟再答
此去責雖輕恐為商賈資細瓷枉壓我使我成徇私
　　　木樨花二首
承露珠微微弄態金淺淺秋風一披拂清意忽作逺
山空花更幽日透香自永只欠欹月梅同汝弄疎影
　　　和何知郡子文冬日即事
甲觀吾何事丁年歲又周霜餘一尊在梅過百花羞
　　七言絶句
　　　上許大卿
因嗟零落栖遲客舊注聱牙詰屈書脚踏紅塵愧泉石
身無清夢到蓬壺
晴霧青㝠馬首來道逢雙劍倚天開北軒賦就含經緯
斗覺靈光氣象推
　　　病中春盡言懐
萬象無涯春有涯愁腸幾逐夢魂賖解吟整整堂堂句
勝看紅紅白白花
　　　往省隴阡遭雨有感
村煙漸稀村徑失山雨或過山花泣此身浩浩幾轉蓬
此口離離當掛壁
　　　走筆送王省幹
秦樹青㝠馬首來路逢雙劍倚天開江山細入騷人眼
好帶詩囊古錦廻
　　　遣興十首
好在青山成獨往無端赤縣擁清曹會湏披草對田叟
豈問無豪即易高
閉門不出我何為詞之洽矣昌其詩暗邊沈謝可摸索
高處曹劉任指揮
月鍜便驅詩入社年侵何賴酒為徒而今便作顧夫子
白絹搭頭閒著書
丈到黃初掃地無我軰乃欲窺唐虞崇崇筆塜遽如許
刼刼飢坑有是夫
草色當堦綠漸侵我觀物化豈無心風軒納絮春無賴
雨屋闗愁夜不禁
牆外遥峯列黛眉堂開尚友好棲遲且栽筠篠成千箇
與管烟霞當一司
手弄茶月玉川子腸入詩星賈浪仙寒吟苦飲息萬動
兩公等是區中賢
陜府東郊魏仲先曽言無事小神仙而今懶殘渾到我
去子百年仍著鞭
一秋病暑暑纔退終日倦書書不翻生怕朝衫誇若若
且容居士號閑閑
舍南百尺樹駭緑籬外一梢梅破春不湏訪我伶俜事
儘有幽花料理人
　　　題峴山圖
樽俎當年緩帶公山月自高亭自逺榮榮枯枯幾晉餘
世外蓬萊忽清淺
　　　題灞橋圖
百篇醉倒長安市古今只數騎鯨李何事騎驢踏玉沙
詩叟一寒乃如此
　　　春事已深終日坐忘有感
靜中我不記吾誰户外春摇百卉腓何處聖賢留箇箇
勿喧孔老競師師
　　　江頭送别
别語離離風作惡羈情滚滚江何盡石頭路滑好一驅
入境遲公提正令
乙夜覽奏天震動甲科除郎君等閒玉堂再至不小却
語邊勿惜鬢毛斑
　　　白雲洞
我有孤心寓白雲白雲起處自心親白衣蒼狗今休問
且伴研朱㸃易人
歸巖無定出無心過客從何議淺深只欠太湖三萬頃
吞空不許世塵侵
　　　石照
吳中市井漢淮陰落拓錢郎用意深希世異人人不識
却因頑石遂知音
　　　題普慈官舍竹軒
一生憫憫寄儒冠客路羇愁特地寒擬倩幽梅當供給
旋添疎竹報平安
　　　虎丘生公説法堂
折天一徑入林幽亂石牙牙蹲虎丘不為生公夜㸃首
世間般若自頭頭
　　　贈金山老
一鈴自語風薄林千濤夜湧月翻金寺内何人口生醭
阿師政爾息深深
　　　距西湖五里至白塔院名藍連五六最幽絶云
清流汨汨樹斜斜勝地金山底處家總是光明拳下路
任人擊竹笑桃花
　　　偶經西湖林逋故宅四聖觀見旁畜野鶴立草
　　　徑對之蕭然有懐
未分幽容相料理只緣老子合婆娑此中琢句出氷玉
曾吸湖光奈爾何
霜草深披野徑開幽情端有鶴相媒筆椽擬欲題三尺
悔欠一龜行李來
　　　再往上竺遊渡西湖忽晴忽雨凄然有感
湖頭接城城滿煙湖尾亂樹昏連連從前觸境闗心事
萬里橋邊家可憐
乍濃乍散後前雨相笑相迎來往舟四山眩轉我作惡
不慣長湖生許愁
　　　遊凌雲寺
半日緣雲看九峯江狂樹怪滿雙瞳可憐玉磬僧廊下
未奏一聲郊廟中
　　　射潮
望中劈箭度輕篙誰省儂家意氣豪潮落潮生不闗汝
三吳是處有風濤
　　　秋中再至西湖荷花半殘凄然有後時之嘆縱
　　　步投夜歸城中
未暇鷗前弄清泚都緣帽底踏黃埃荷花淨盡有底急
不待商量細細開
禁當芳意忽蟬噪張主客愁惟鴈聲賴有清沂舞雩態
湖窮却與月同行
　　　送王檢討年丈以足疾辭歸天台
孤心琳宇事無事再拜玉門山上山重至玉堂合小却
好抽金匱為重刪
天台真人分天章曽為詩翁掃粃糠公過故山忽呼出
物從衆昧視荒荒
幽情不作宦情薄衆足羣知尊足存收拾青鞋聊示病
踏鯤却遍水雲村
　　　李太白古風高竒或曰能促為竹枝歌體何如
　　　戲促李歌為數章
黃河溟溟日落海逝川流光不相待春容去我秋髪衰
擬欲餐霞駐光彩
天津三月桃與李朝能斷腸暮流水緑珠黃犬悲相續
何如湖海鴟夷子
郢客遺音飛上天誰歌此曲誰為傳但聞色聲紛唱和
使我黙歎心悽然
鄭客入闗行未已逢人見謂祖龍死秦人竟去無來蹤
千載桃源隔流水
　　　隆州
有客張陵曾寓此仙乎仙乎生實死鴻名制作往事空
盛蹟今應頌天子
笑殺丹淵吐語輕山城都不似川城不知禁路春風透
幾放溪山照眼明
衆山環環萬山過駢首三峯當道卧鬭分蛇鼠舊何人
繪入麒麟今幾箇
語我馮公有味哉巨靈恰續斷鼇回從今東道君公貴
免喚西州市令來
　　　贈休上人
碧眼不輸巖下電清詩迸出隴頭瀧何湏更下牢闗鐵
出没無心月在江(休善行草故/云牢闗鐵)
　　　挽歸潁川喻夫人
夫人不訝容髪暮八十解將盃酒度不見歲寒今浩亭
花開花落悲行路
欽定四庫全書
　九華集巻五　　　　　　宋　員興宗　撰
　　奏議
　　　上皇帝書
乾道五年四月十八日左宣議郎秘書省校書郎兼國
史院編修官臣員某謹齋戒裁書昧萬死百拜獻於皇
帝陛下臣聞聖人感人心而天下和平蓋人心不感則
離離則天下之不和不平者將應之矣人心之感不感
聖人初不間乎内外也以信示人無人不信以惠懐人
無人不懐使天下畢信畢懐是之謂徳感也恭惟祖宗
建置社稷餘二百年永永傳不替之象獨非有以徳感
人者乎此不可不稽也臣愚不佞待罪三館嚮者丙戌
之秋嘗入建請北方歸正之士捨氊裘襲冠帶本非前
日一都督府力能誘而來之者誠以吾宋有大義中國
有至仁北方將士樂歸陛下之徳故也陛下感之亦極
矣願幸加意以禮始終之是時國家未萌還俘擄之議
而臣之預言如此陛下過聽不以下臣迂愚其後繼用
王友直於江上將王宏於步軍其餘才武以次録用此
聖主至斷至明者也中外率以為是今者敵因盜賊之
萌乃起俘擄之請兹事體大應酬若失便闗安危臣日
夜念此至熟也陛下若曲徇外庭之言不計利鈍不愛
歸附姑曰還其十百以緩目前之患臣恐患自此滋矣
且王言如日外庭乃欲蝕之使朝廷前日為義今日為
不義前日示仁今日為不仁虛敗徳意莫甚於此又况
俘擄一摇懼者必衆十可以聚百百可以合千風塵飛
揚肘腋為變甚可畏也其性純良者自此生心其慕教
化者自此絶望懐反側者自此有詞心剽賊者自此鄉
道陛下異時有事北方沿淮以北陛下縱欲募用其人
不識誰肯為陛下用乎此臣所以痛心疾首也今欲外
圖帖息之計内寛流附之心陛下曷不試臣令畫三策
於前顧臣之䇿必不為此敵餌為中國羞也用其一則
可破不直之請用其二則可以塞無已之求用其三則
可以成久禦之利惟上所命也謂宜今日因往來之使
或對境之便遺之以書曰近聞侍旺懐異而楚州不知
州之罪也本朝居數千里外其及知之乎比因大國有
言然後覺之其楚州官吏並已竄謫沿邊軍民並已戒
約則本朝申嚴大國之意可謂曲折矣且侍旺自分必
死故支離其詞奈何大國聽之萬一本朝獲一姦盜妄
分析黨與入北界者本朝亦聽之乎如是則不直之請
可破矣此臣䇿之一也又遺之言曰甲申之歲大國議
和唐鄧海泗荆淮重地也輙舉以遺大國口血未乾繼
有兩淮之役俘取吾民凡數十萬本朝兼愛南北之赤
子惠顧前盟不敢求也今俘擄百十奔迸四出死生莫
知大國累歲求之獨何意歟觀此似欲摇動和議曲不
在本朝天地鬼神其實臨之如是則無已之求可漸塞
矣此臣䇿之二也傳曰善用兵者無赫赫之功豈獨用
兵處事亦然也臣竊笑前者王琪等經理淮上引見而
對朝辭而出道路莫不指目布置張皇竟以泄露諸將
所以備敵者近乎虛聲而敵所以疑我者積乎實禍臣
未聞事機不密而可用鷙鳥不伏而能擊者也是乃敵
所以數啟紛紜之談歟今皆見之矣臣謂今日之事當
卑其禮而長其怠賒其日以寛其詞悠悠以靜處之縱
不見信必無大侵然後潛正師律黙課農桑陰蓄器械
使事興而衆不知敵如何我則久禦之利漸成矣此臣
䇿之三也彼敵自辛巳及今迭戰迭敗豈真徤者哉謂
秦無人故直欲以威刼之耳如不出臣三䇿則正墮敵
計悔無及也或謂臣之三䇿當矣陛下必審處之矣陛
下智勇能逺圖天威能亟決然尚有可慮者太上之意
主於和柔故陛下一切委順今者欲出詞拒敵恐不遑
也萬一生事如太上何如大孝何臣愚以為此正陛下
所以事太上而稱大孝者也大孝以安社稷為悦一旦
歸附動摇流人怨憤憂獨不在社稷之間乎昔唐肅宗
起師靈武猶不欲以憂遺君父當時以孝與之况陛下
至孝萬萬肅宗者乎雖然敵勢實不可保陛下奈何不
早為之䇿哉漢七國削亦反不削亦反晉蘇峻召亦反
不召亦反今臣度敵之勢和亦變不和亦變特其變有
早晚耳而説者為徑與俘擄則繼今可以免禍是猶抱
虎而寢指虎之終不噬已也嗚呼亦愚矣曷若整械飾
穽求所以禦虎者今迺欲専用抱虎之術哉内外歸附
亦必用此潛窺陛下以為榮辱死生之決也措置一失
禍猶發機從此殆矣而可無思乎陛下若未賜清閒之
燕得熟數於玉陛願首試臣三䇿以次畢用之若衆不
附敵不怯榮名不成則是臣飾説欺君者也臣請死
　　　嚴爵賞劄子
臣聞爵賞者國家之大紀也自昭其紀則無人不服自
紊其紀則無人不輕苟一目稍暌則萬目漸弛或致胥
商末流委巷餘子脅肩而冒禄攘臂而市爵雜糅士類
士䝉其醜此何義也且軍之有功功之有賞乃國家所
恃以責實也三軍所恃以勸後也有司踈怠實已乖戾
求以勸後將如之何傳曰非功獲爵則爵輕非罪肆刑
則刑䙝謂此類也臣竊見比來軍功死事之家以功許
補授子孫外並許其親異姓甥婿之數申明承受是乃
國家欲感士心答天意收三軍後日之效可謂恩矣然
朝廷雖有元創冒授指揮一一明具令所在軍將保明
於大將大將保明於本州本州類申於省部如是則隄
防檢押者甚至且密也然而户為胠篋本以防盜也大
盜至則并胠篋而取之人為法制本以防姦也大姦至
則并法制以亂之今恩澤一下有力有貨賂取交闗同
姓者遷作同房非親者指為近親委巷塗販一日華軒
士卒驚顧此豈三尺賞功本㫖哉臣謂自今兵將死事
之家既無嫡親子孫及其近屬但當設法與給度牒及
不理選限名目之數使其曲折貨售惠滋一家終世飽
煖亦無負矣何至紛紛欺隠損國家之名器輕授之人
乎又近來死事之家多以無力陳乞而有力陳乞者決
非死事之家彼有力則百方計㑹事雖虛誕必不沮難
無力則事據雖實例䝉退却致使軍中勲力之後雖有
正嫡子孫不免低直輕售蓋壊陛下徳意者有司也昔
康定詔書諸軍將校尉殁戰陣者並仰逐處子細一一
勘會如不實者亦有明科伏望申嚴是禁諸將諸州今
後保明被受恩澤之人或不能子細推考或勘會失實
朝廷覺察並乞重賜行遣庶幾爵賞之重有益國體
　　　廣招募劄子
臣聞王公設險以守其國險之所設人之所畏也故蜀
有重闗之險扞蜀者莫若守闗吳有長淮之險扞吳者
莫若固淮若夫荆襄之地千里坦坦此四戰之地也外
無長淮以闌之近無重闗以固之無闗無河是無以為
險者矣彼有險者聖人常以為慮無險者信不可以一
日無備哉昔者宋齊六代之間夷盜南顧屢作屢止不
能窺尺寸土壤蓋是時此地為重鎮此鎮屯重兵故也
然則荆襄枵然無以為險者是不當以兵為險耶况又
春夏之間漢水可涉道路之多錯出可數自光化出次
湖可以窺夷陵自臨汝出新野可以窺襄陽自唐州出
棗陽可以窺西郢自陳州出宛丘可以窺光化苟無堅
甲利兵厚集於此則深恐漢蜀之勢脈絡未通首尾難
應異乎常山之勢矣是則可憂者也臣愚伏望陛下曲
軫宸慮起福未形擇諸將中文能附衆武能威敵者經
制此方且使以屯田為名徙内郡之兵增而戍之徙之
不足又增募之蓋今荆襄之兵甚少而守蜀之兵一有
外慮千里抽發未易致也或謂臣言朝廷於荆襄未嘗
不擇將諸將未嘗不募兵臣謂諸將招募無術以負陛
下委使者也臣自湖北所聞悉矣凡捕人補軍如捕逃
亡給予虧約諸將之令既不自信矣人誰信之前日劉
錡在荆招募茶商凡數千人以充正額苟得其術曲折
如錡則盜賊亦可招亦可用也况吾民哉韓琦曰招軍
次第在人員不得侵取例物無他阻滯人自不隔如此
則捐數十萬緡得萬兵矣琦之言舍小成大之術也惟
陛下諸將增戍之外又益私例使廣招壯實庶幾一方
即金城之固矣
　　　恤義士劄子
臣聞威惠偏廢不可以御軍軍法一偏不可以用衆使
惠而無威則人不畏威而不惠則人不懐然後知撫士
育人者凡以張吾氣而保吾威也使列將大校平時察
察奴役其士獸驅其人則衆人披離居常己無足恃一
有風塵之警則又有足恃乎臣謹據興洋一帶義士西
蜀東道之扞蔽也其地險以厚其民力以武幼脱諸父
母之懐其心皆可以義動可以勢役者是以紹興之初
王庶在西邊極力措置凡城郭鄉社民各有户户各有
等庶使分等以出丁分丁以代卒無事則更閲有事則
出戍或與捐本户之徭又與免本身之役恩意甚接科
條甚具庶區區行此者非獨為保蜀計乃為保國計也
是以南山控要害之衝義士熟識利害自生其地自戰
其地人懐保妻子守墳墓之念宜其専也臣觀饒峯之
役梁洋之役近時散闗之役義士與有勞焉朝廷悠悠
而竟不知者諸將掩之也有能以王庶之心為心則人
有告矣然而邇者是曹寃抑類有四焉此邊將罪也蓋
義士比諸縣弓手手力實無顧緡然官能驅之而使無
辭者以元降措畫等第與免官業錢故也今則竄易文
書實者未必得免免者未必皆實一寃也凡有戰事正
軍堅甲顧避弗前義士楮衣驅以先進近時諸司有議
増置甲楯量欲給之議一出口而劍南士民飛詞詾詾
夫仰父俯子者劍南之士所知也一家接踵肝腦塗地
如義士者劍南不知矣二寃也王庶之役義士也大閲
則有食錢出軍則有贈給衣糧錢其有異功籍定名姓
以次官使今義士捨農而出枵腹而反勞則有矣飽則
無之功則有矣賞則無之三寃也紹興之初義士戰己
輙罷則各有一家之樂邇來官司無故占破俾之芻牧
俾之負擔俾借官吏往來之役且義士者謂之民乎謂
之兵乎謂之民則不當私擾謂之兵則不當私役今一
切反此四寃也夫以邊民有是四寃為將帥者忍不加
慮臣愚望陛下下四川宣撫司體量優恤如興洋等處
曾實充義士之人被官司抑勒不與依數捐免家業錢
者並許本名申訴即與捐免諸陣亡之家亦乞照應此
例施行其本户尚有餘丁乞更不差義士名目後有闕
數於多丁處别乞抽補或當戍守雖令自備衣糧外亦
乞今後更與減量本户雜科名色務從寛厚其諸將州
縣平日無故占破私役並乞依私役禁軍法務在必行
仍乞取王庶初行約束一一相度檢舉庶於邊民不敢
怨望其義士元有兵官統領一員將領數員亦乞下宣
撫司選差為衆樂推如近時閻寶之徒自足為用又照
得階成岷鳯熙秦界上自紹興辛巳曾被宣司給散旗
榜之人累有勞效被諸將掩遏未能申列者今後有願
充義士名目亦乞比附興洋義士依次與免科徭庶幾
西邊後有緩急増助官軍之勢不致危急得承平義勇
之遺風伏望特出睿慮詳酌臣言使邊人生路一開挾
纊之思肆徧非獨結西陲之心亦聖主仁不異逺之意
也
　　　恤歸附劄子
臣聞天下歸往謂之王四夷觀赴謂之中國樂於觀赴
而極其歸往聖人之能事於此在矣臣竊觀鄉者江淮
歸正士卒捨氊裘襲禮義此豈一都督府有以諭而來
之耶誠以吾宋有大義中國有至仁北方將士樂歸陛
下之徳化也臣前自上流過松江諸郡歸正之士往往
而見其間游談坐作意態慘戚多不自聊者臣退窮所
聞則所在統軍宿將不能推原陛下徳意接之不以恩
惠是以囂囂相從於此臣竊思之華夷萬里異生不異
情人之生去親戚而舍墳墓甘酸苦而受困折者皆非
情之所安者也設若諸將能為朝廷相親相比布露恩
私如待寵子如支漏甕則歸附之士未暖席而得更生
矣近聞諸將輒有奴𨽻服役之者臣恐歸附生心役不
以義則其徇義之意輕撫不以情則其效上之心薄待
不以恩則其投命之意衰風塵忽警是縱虎狼於檻而
保其不噬囓者也如是其可乎臣以為諸將無見於此
矣昔唐初有事於突厥中葉有事於中原回鶻特勒之
徒何力國昌之將其人皆畨種也其兵皆畨兵也唐有
恩以寵之巍官劇職共濟其用而共復京師唐於歸附
一日不輕如此未聞諸將服役之且陵籍之也臣愚伏
望陛下垂厚恩布明㫖凡歸正士卒分戍所在深詔沿
江督將與逐路帥臣務加存恤賜給之間務加優厚使
其客主之勢一委曲相濟則情自相通然後旌其首戰
功狀最白忠効最篤者陛下時賜勞問亦寵矣後有緩
急出入死地彼又何辭安知無國昌何力之徒為我用
為我守哉揚雄曰御得其道則天下狙詐咸足使此事
是也惟陛下幸察
　　　察敵情輪對劄子
臣聞聖人有外懼故有微權有密機權以忍而後濟機
以忍而後發忍不忍之間安危繫焉使其屈伸在我平
日屈之一日伸之大事不足定矣外懼何為也哉昔勾
踐為國蕞爾國也奉夫差以玉帛又奉以子女常人所
不忍者勾踐一切忍之此豈其真情也哉彼其奔走事
人之日皆陰謀生聚教訓之日也故吳不有越而越卒
有吳者勾踐得此微權也曹公之於袁紹也地不如紹
兵不如紹紹未除大將軍操不拜也則避紹而與之曹
公豈避人者哉彼其曲意奉紹者所以怠紹之心而緩
河北之兵也故袁不并曹而曹卒并之者曹公有此密
機也彼兩人興而機權用機權用而曹之王易王越之
霸易霸臣固知其忍而後動也恭惟陛下禀希世之明
天錫之勇常有掃清中都囊槖宇宙之意矣然而即位
四年遵養時晦敵有小大勢有堅脆陛下權敵以御時
俯己為和柔之盟陛下意豈在是哉機權之在是也陛
下忍之亦至矣越王曹公之事規摹雖小充而用之必
在陛下度内也然臣近者聞諸道路敵有無故之形和
有不堅之意衆説紛紛不可執取議者猶以祖宗待契
丹之禮以待之是不知役己者也自紹興至今敵凡幾
和和亦幾變信書在道暴骨在野前日已不可保後日
庸可保乎豈可見其形不察其實信其偽不昭其姦百
事揚揚猶類平日上下復欲長此安窮也為今日之計
志慮當堅籌謀當預措置江淮諸處屯兵幾所孰要孰
害兵甲增減為數幾何孰訓孰惰諸將可倚者凡幾何
人軍食可理者凡幾何事誰善應敵誰長守扞至纎至
悉不暫懈弛臣猶恐其未也若將相循循尚猶偷玩今
日得報則四靣倉皇明日無報則整容閒暇謀國如此
譬猶抱虎而寢虎未及起因謂之安未有不為傷矣夫
四夷軌道兵甲不興誰不願之不幸或有外禦雖宣王
不免也臣竊恐近臣大吏専以簿書期會為事舍此弗
圖一旦有警因循將何及也詩云維彼雨雪先集維霰
而知雨雪者見其兆也陛下察敵之兆而預計之機權
在中應變在外陛下舉能辦此願戒小大之臣勿為媮
怠而已杜牧曰國家大事小臣不當言臣與牧同一罪
也惟陛下幸赦
欽定四庫全書
　九華集巻六　　　　　　宋　員興宗　撰
　　奏議
　　　請侍讀疏
臣嘗謂論道三公之職分也不得其人則虛其職是以
三公無官後世備論思之學稽論道之意獨講筵之官
似之傅説戒髙宗曰王人求多聞事不師古以克永世
匪説攸聞説欲勉其君執古誼以御今世其人雖商之
大臣其詞則講筵之體也恭惟我祖宗神后式嚴是選
自從臣而擇有望自初見而至畢講既命之坐又賜之
宴其意以為尊經樂誼不如是則善敗之鑒細大之事
將有壅於上聞者矣則是可急也以九重之深上司萬
事之柄衆職之微有不敢行有不得言獨宰相可以輔
行臺諫可以輔言不幸而言之未至行之未及其從容
暇豫之際意㫖畢陳幽隠畢達天下不於講讀者望之
將誰望乎昔李淑侍讀仁宗嘗言曰觀唐室召見近侍
講經本欲因事立訓鑒往知今人君多借是名與近臣
談議政事耳在我真宗時則有若馮元賜坐已竟亦多
詢問蓋宸居祕䆳深防聞聽之壅也淑之言非惟識祖
宗之意亦得數開講筵之意真知侍臣體哉厥後歴聖
相紹風流相形美政事多自講筵發之而司馬光吕公
著蘇軾之流以此名一時而耀後世則又講筵徳誼之
老也可無念哉陛下天資睿智動法祖宗前後建置講
讀之官誼至篤也然臣尚恐侍臣循循一本舊習正先
儒所謂案旁講經數行而退如此彌歲所益幾何是不
可以不宿戒也况今天下大務可達者甚衆陛下所恃
者民也今談利之士巧飾百端指無為有是顧身而不
顧民陛下所扞國者軍也今將領之人大率肆欺是顧
家而不顧士陛下所恃為俗者士也今衣冠雜襲避礙
一律是好諛而不好直至使上薄陰陽乖戾之積連雨
併晦陛下振發威勵既流賊墨之將旋竄袐賂之子海
内且稱快矣夫以聖主抉微察蠧其勤類此執經入侍
者其忍嘿嘿負之然臣聞近已得㫖自今月乙亥開局
除隻日休暇旦望之外前界大禮講日無幾臣願後殿
説書之日權住諸司引對小事如景祐之詔可乎仍諭
講官湏得一經之中擇帝王欲知之事明今日鑒戒之
之體如咸平景徳之際可乎凡求經意之先後在權政
體之緩急臣願如先儒康定之疏既讀寶訓先解防邊
要務之類可乎若其他又量令展日畨令直宿情愈通
則義愈至不拘忌諱用表憂勤此又希世之奇事也賤
臣其敢必哉或謂臣言國家張講讀之席止應故事耳
彼儒者之言使人拘而多畏礙而不通漢髙帝所謂為
天下安用腐儒者也臣謂不然天下之所腐儒者非特
聖主惡之雖臣等亦惡之也今郡文學州博士項背纍
纍沉議惑疏秉筆相輝者是已國家念與為治陛下豈
少此等哉若夫更擇通儒一二鋪張仁義之治統臣謂
雖百世不可易也孰與左右便嬖之言出於愚誣者乎
昔魏徵勸太宗行仁義封倫笑曰徵儒生也言安足用
其後徵言果皆施行唐是以有貞觀之治太宗曰此徵
勸朕行仁義也惜乎不令封倫見也然則通儒之所謂
仁義竟何尤乎陛下舉念欲步武唐太宗臣願參稽以
此則聖益聖明益明矣况六經決非虛器文武決非異
道廣問決非否隔帝學決非小用敷求聖治於此在矣臣
言狂僭不勝懇懇納忠之至
　　　風俗議
臣聞聖人於天下之民寛然無所不愛彼無所不愛則
宜其無所不敎也天下之人油然而生林然而羣方聖
人之未作敎化之未敷性或淫而傾情或暴而放其始
非能周旋曲折而安於禮也雍容和易而安於樂也純
一不移而安於信也質直通明而安於義也聖人憂焉
有道於此驅天下之人潛納於其中銷其㝠頑之資而
制其暴戾之氣使之雍容温厚由於禮樂而歸於信義
雖千百年而俗不變世雖衰弱而民必歸厚三代之風
例皆如此彼亦何以至此也則敎之使然也臣觀其時
朝廷鄉黨閨門之間雍雍穆穆其訓則五常六學其分
則士農工商其衣則黼黻文章其食則籩豆簠簋其治
則井田五刑其進取則學校庠序其宴飲則鄉射齒徳
之分其野祭大蜡則有歌鼔之節朝會相御之禮一揖
之為安而三揖之為尚再拜之為簡而百拜之為尚是
其上下紓徐不迫之態形於日用之間而舉不以為難
者自後世觀之三代之君民敎意煩勞得無迂濶而不
可用歟不知禹湯之君惠顧元元其導之深習之熟禮
樂信義便民而無蹈浮薄者其權固在於此也嗚呼此
三代之所以為治周孔之所以為言而當時所以為俗
歟及秦之興暴而不親刻而不舒非笑先王之六藝破
壞聖人之藩牆天下之士民相與從事於迫急慘酷之
法不復有三代沖和容與之態悲夫秦世輕為天下而
壞風俗者乃至於此哉漢室之興公卿上下知斯人憔
悴而難與為治也遂欲振之以安謐示之以不競其後
縉紳喑喑和附氣益不振故始變為阿諛之俗東京之
士懲前世之禍起於柔懦而不振也中世以降竒言過
行多矯激以振之故東京再變而為矯亢之俗矯亢而
不已故激而為變者必出為三國之惑亂三國惑亂而
不已故激而為變者必出為兩晉之虛無其後則愈激
而愈變俗愈流訛至唐猶未有所底止也惟我國家列
聖相嗣斯民坐解凋弛陶染忠厚故太祖太宗以至仁
宗聖言日出足以聳動天下此亦三代先敎後懲之俗
也陛下臨御以來毎於民風尤所加意比採羣臣之言
戒奔競去苟且凡有以涉敎化者無所不用其至矣徳
肩三代道並祖宗信其無憾也然臣竊窺逺邇之間習
俗久染猶有未盡革者是則官吏不能盡敷徳意之過
耳且如巨藩劇邑兇民大姦豪斷鄉曲挾持官吏州縣
恐懾則弭首而奉之橫欺小民長其頏嚚此一俗也姦
人誦法如誦詩書以敎唆為養生以鼓鬬為樂事良民
怯畏盖亦坐是此又一俗也士人以干擾郡縣為資生
官吏以販貨道路為得計漸廢㢘恥不知紀極不知聖
哲在上豈容如此此又一俗也糜金之工肩摩不息暗
銷之匠踵接不已竒異之貨夸尚相仍權量出入大小
盡變巧詐敢爾是官吏不戒約之過此又一俗也凡此
四俗州縣尚未盡革而川峽為尤甚也陛下髙拱九重
民俗士風久在聖度凡臣所未議者聖明已先行之惟
此毫末決自聖志即賜禁戒此猶順坂走丸也其又何
難之有逺邇之間習俗久染猶有未盡革者是則官吏
不能盡敷徳意之過耳
　　　議虛額疏
臣聞天下有經常之法有權宜之法何謂權宜之法四
川折估是也盖常法則可以久行權宜之法雖可行而
不可久久行則其法必弊若從其弊而漸革之則其害
乃可去也臣請言四川折估虚額為四川宿弊之説盖
折佔之始起於趙開之申謀開常言鹽酒為四川之利
因民所産定為官課郡縣之間鹽户酒户有上下之不
同故納錢納引有多少之不一方其設法之始均科於
蜀蜀中地力甚全民力甚裕是以開在紹興之初雖川
陜多事一跬步而能運百貨一咳唾而能濟三軍非開
之才獨能辦此當時蜀產浩繁亦有以致此也譬若少
壯果悍之人使其負百斤行千里雖日行而日不蹙蓋
其筋力足為之用也自開之後利源漸廢蜀之有司既
無開之才惟效開之短鹽利則累年而必取不知地力
有時而竭不可以必取也酒利則拘數而欲敷不知酤
賣有時而微難望其畢敷也譬如華顛癃老之人復欲
責其負重而行千里以同於少壯其果能勝乎臣見近
時蜀之有司無術於此惟出苟且大則施刑禁小則行
笞箠彼知為己取民以逃責不知為朝廷逭責以愛民
其用心果何如也是致比年四川郡縣之間鹽户酒户
貧乏可念或有户竄而名存或有力均而額重或勒鄰
里承煎而首尾俱壞或預那儹撥而前後皆貧或委吏
推排而吏又不公或誘人渲淘而仍增新額陵逼萬狀
其弊無他有司務趁折估知取其利不見其害故也至
最甚者驅催不足累歲闕䧟遂積虛額額則虛立而長
在錢則從何而可追蜀之有司日移一令月行一牒多
許所欠州軍通融補撥舊欠然諸州官緡各有定額臣
不知使之通融者以何窠名令之補撥者以何物色有
司心固知其不可但昧心而力行之爾賴陛下至明至
哲照見廣逺邇者下四川總所增造錢引三百萬以備
虚額西民聞之式歌且舞此聖主欲割費便民大除宿
蠧之秋也然賤臣尚恐蜀之有司猶暗大體簡忽詔㫖
雖今有除放之文恐蜀未遂蠲減之利臣愚伏望陛下
特命中朝剛果開亮之臣外稽軍實遍約吏費别總四
川實支之數使逐歲所取合所用所用合所取如此折
估可以議減虚額可以漸去也然議者必謂四川實收
之數不及實支之數是以難議臣請得以難之蓋四川
諸處未嘗無濫費特患未節爾有如諸司送往迎來折
送多至數千緡者府州諸色頭子諸州贜罰輙入公庫
亦有至千百計者郡縣籍没田産郡縣闕額職田大郡
中郡歲月亦至數千百計者其他浮泛之用不經甚衆
曷若減此不急之用而補虛額之闕急者乎浮費一減
既補實支之闕補雖未盡亦少濟矣萬一朝廷續有給
降四川錢引尤大惠也况陛下既得剛果之臣體訪浮
費削去冗目又稽軍實何慮虛額之不能減乎又前日
頒下三百萬之數并乞分令成都等路州縣從某年至
某年並與鹽酒户各減實數三分之一或四分之一庶
幾民間通知逐户均減名下所久不致諸司州縣臨時
欺隠依舊含糊有分俵催科之弊也兼乞令蜀中逐處
州縣各納實收實支之數於户部四川總所又併納焉
其諸司自今復有苛刻於實收外增加取民者請論如
法若困敗州縣自紹興之初雖係折估實收之數元額
日漸不敷者亦乞量與捐減如是則事出朝廷恩洽四
逺矣
　　　議冗員疏
臣聞古之聖人知民不可以獨治故因民而設官知吏
不可以泛命故量官而置吏使天下吏稱其官民安於
吏用一人則百人勸登一吏則百事治事任至簡則員
不容多擇吏最精則士不容濫一吏去則一吏補材業
之相形小大之相勉外郡之官闕則選之於士民省部
之官闕則選之於外郡至於禁從以上次第選置其材
愈高則其用愈逺職業一定無有泛濫之虞三代漢唐
之初所以世䝉其治吏安其分者由此之故也逮至隋
唐之末風俗寖流㢘恥墮壞天下之吏紛紛沓沓上設
官者不已下求仕者亦不已凡有司選部所集如聚鵞
鴈填咽滿前因資除授有司不敢措手於其間雖欲察
其賢否賢否恐未易察也臣觀唐末此弊頓甚百官泛
濫有試銜有設官有兼有守有判有知聯絡輕重仕法
如此其不齊也用以進士用以制科用以辟召又用以
雜科流外與夫自薦鬻爵之名縱橫錯雜入流如是其
不清也彼以仕法之不齊入流之不清雖使左稷右契
知銓掌課一旦欲去冗之弊臣竊見其難為也而况隋
唐拘拘不變者乎恭惟國家奕葉載徳太祖太宗振刷
海内真宗仁宗法而效之累朝惟以賢俊為急不以除
授為私太平興國初朝官班簿纔二百人至咸平初止
四百人天聖元年漸至千人夫以四海之大設千員之
官當時猶病其冗故先儒李淑謂明道以前選士一歲
入京官不過數人祖宗欲革冗濫纎悉如是真為萬世
法也恭惟陛下臨御以來明照羣臣嚴束百辟一有駑
緩不職之吏投閒置散此聖意欲除千載之惑而大驅
吏蠧也然銓司諸路毎一官闕猶不下數人爭之大抵
仕流尚冗人皆見任子之泛皆病進士之濫皆患特恩
之廣心則知之不能出口何也恐一言則怨者衆也然
臣子之義可以利國者不䘏怨言先儒范仲淹嘗奏疏
於仁宗皇帝曰冠葢塞路簪紱盈門謂之賞延無乃太
甚願與大臣特新此議仲淹以任子之制不少加裁節
則吏源卒未可清也臣願朝廷畧稽仲淹之節任子損
其制可乎此言行則一冗去矣先儒李淑嘗奏疏於仁
宗皇帝曰取人既廣則求學益踈願啟封閲名兼採聲
實約今歲吏部闕官之數為來年進士入等之準是進
士或至泛濫則實材未易致也臣願朝廷畧稽李淑聲
實之説可乎此言行則二冗去矣先儒蘇軾嘗言於哲
宗皇帝曰吏部以有限之官難以待無窮之吏將來特
奏名止乞量行收取其餘不理選限是則特恩積弊不
去則僥倖或有未懲也臣願朝廷畧行蘇軾量取之説
軾之言行則三冗去矣凡是三冗皆吏道之大冗也今
朝廷既以漸革之則吏亦漸省矣吏省則遂可以省禄
禄省則又可以省費如是則薄海郡縣凡在仕版漸不
紛雜不逃陛下指顧之用也昔唐太宗定海内官七百
員曰吾以此待天下賢士足矣唐太宗聰察之主猶且
如是况陛下天禀聖智倍萬於太宗者乎願陛下一加
採擇則海内之至幸也陛下邇者已詔有司加意選事
外鈐吏奸如銓曹之門隠匿闕次引例異同捃摭小節
之弊已漸削也若更少清入仕之門於此至治果日月
冀也
欽定四庫全書
　九華集卷七　　　　　　宋　員興宗　撰
　　奏議
　　　議功賞疏
臣聞所謂大臣者任法不任私所謂常人者任私不任
法蓋天下所以治者法也所以擾者私也法既立則下
無自而私私既勝則法無自而振國之號令且視此為
屈伸矣三代之初因人之功罪以為黜陟當賞而賞當
罰而罰故受賞者無不勸受罰者無不懲昔武王之為
周躬履天下之籍有未下車而賞之者蓋於封墓式閭
之餘遂起列爵分土之事使人目擊而心化武王之於
功賞何至切切如此彼以鼓舞天下之術誠莫重乎此
也是以賞之所在以為則成以化則勸經曰崇徳報功
垂拱而天下治若安靖之初而羣功不報臣恐武王無
暇垂拱爾此所以經營曲當示天下牢固不㧞之具歴
世三十載祀八百咸以是也傳曰祿賢不愛財賞功不
踰時武王有以得之矣恭惟國家世載明徳太祖太宗
之威福兩柄如春如秋不吝髙爵重賞網羅真材實用
如雷有終在蜀尚給功帖七千逮至仁宗皇帝遵而行
之若賜曹利用則有據功遷補之詔若賜范仲淹則有
空名宣劄之補天下之士皆悉力以衛其上當時非特
可以氣使殆可以名刼也今陛下天錫勇智之資又傑
立於至治之世繩諸將以法度明諸軍以紀律又以賞
功為最邇者命有司分為三等凡諸處保明歸義立功
將士量功給還其資臣觀聖明威令超卓智者思效其
謀勇者樂致其力縱横施設無自而不可此實希世之
遇也臣愚尚恐邊逺之地軍吏出入未盡依得朝廷元
降賞罰之格萬一有淹遲啓倖之人寃抑無告之士乞
㕘以熈寧之詔意示之可也先是陜西宣撫司申諸路
將士未依賞格者詔定立功將士應合酬叙之人令主
將對衆叙定務從簡速將士有功主將對定既畢明具
姓名申奏不得以隨身牙隊及親戚牙隊移換有功之
人致抑壓可賞之士如士卒顯有勞績為人移易者為
人抑壓者許經諸處自言如是則功者無所寃倖者無
所得此賞功之本誼也今陛下明詔在前既盡其凡其
餘指顧即定矣臣觀近來陜西死事之卒主將非不欲
優恤而諸司目顧纎末死事未滿旬日有先閣其請受
者未滿數月有不受其告訴者彼有司但識㪷斛之積
為得意不識明主風勵士卒本意也臣愚併望朝廷申
明舊禁凡死事之家至半嵗或周嵗然後始住請受仍
許家之壯丁或家之至親一名填刺亦庶乎知朝廷徳
意寛大也
　　　議國馬疏
臣聞固國之方在於置衛置衛之實在於市馬使四邊
得才幹之吏有司有責實之政馬何由而不至衛何由
而不備雖因古之法時增損之臣亦以為有餘矣蓋五
代之末監牧多廢官市多闕國馬遂不蕃庶自我國家
之興遂大葺治每嵗遣使多方命官太宗皇帝興國之
初詔市一十七萬咸平已後其政大修諸坊諸軍積至
二十餘萬飼馬兵校多至萬有六千人至芻藁亦近七
十餘萬標占坊監亦總四萬餘頃檢示牧事纎悉至此
可謂備矣雖周之初設養校之官多牧廋之職亦不敢
望吾祖宗之世也恭惟陛下豐徳大業隨弊指顧應時
寧一如川秦牧事尤切加意務選清强之吏逺以莅之
此乃國政總核之實也臣固蜀人曾吏牧司市馬西方
躬見其事敢為陛下言之蓋川秦所分市馬之地陜西
則階文西和等州四川則黎叙南平等處每處置務每
務置官内陜西只就宕昌博易至要至便然臣觀川秦
博馬之物不過數四有錦有茶又有紬絹陜西則多用
茶而少用錦四川則多用錦而少用茶隨其所需有無
相濟是宜良駟來者接踵然招誘無方間不得人蕃客
不至馬額漸闕何也市馬者數病未去也陜西買馬之
物惟仰茶貨蕃部既已馬中一旦得茶或乏旅費依舊
以茶當緡前此監吏漸與收茶支錢時時稱提自重其
貨邇來不能矣茶貨一輕何從致馬此一病也茶自蜀
中出闗經興利等州然後漸至宕昌蓋近二千餘里舖
兵㳂路摘葉代茶雖有明禁無由遏止以至博馬之際
蕃部多方退難此二病也市馬必置門户之人蓋猶中
國之牙儈也假如良馬一駟直一百五十餘千則必中
賣二百以上貫門户之人及本務吏胥之徒四分取一
官失其貨私取其利此三病也馬司下賣引所市絲織
錦分支機户及其市錦分科三等馬司出上等之錦價
多得中等之錦色蓋胥吏與錦户有無相通暗相資取
錦物既惡折博艱難此四病也市馬之初雖曰羈縻逺
人見馬支物然而不至如近時監買不職以病為壯以
短為長以齒多為齒弱如黎雅等州至馬司未滿千里
每遇送綱不乘不騎道死相望况更萬里綱運其可保
乎此五病也臣愚伏望陛下孚照上項川秦市馬五病
嚴諭牧司自今四川胥吏牙儈舖兵之類一復犯此乞
罪不貸使折博之物無不良監買之吏無不職則蕃部
之馬無不至矣臣又聞議者且欲更張從䕫路水運小
臣未知信否也其大利害小臣固所難窺然天行莫如
龍地行莫如馬今欲水行似違其性也昔歐陽修嘗言
蜀中珍貨貢物多不出三峽蓋峽水春夏湍悍有仆溺
之憂惟麤惡之物則徑從三峽人亦多視為棄物也馬
政國家之本官吏其敢視為棄物乎或者謂國家近時
輕賫綱運尚從此路不知綱運或擔或囊盤灘避險臨
時般出措置非一經從鳥道亦似無害羣馬之來其積
如山固不可由犖确之徑灘險又終可保乎又䕫路深
山最為窮薄錢糧藁草未易常足驛廐皂棧未易創置
兵人牧卒遇小州縣未免騷瀆恐約束未定慮在嵗月
之後也小臣無知竊以為荆襄之路未有大害未易更
易臣願朝廷紬繹而察之臣愚知貢誠天闕因言川秦
市馬五病其終敢輙及此惟陛下裁赦
　　　議征税疏
臣聞上世之法簡後世之法繁前世之吏朴後世之吏
姦上世法非欲簡也民純吏朴有令即從有義即服法
不得不簡也後世法非欲繁也民訛吏姦令之未必從
聞義未必服法不得不繁也夫以朴吏而奉至簡之法
一有不行行之必易為力也以姦吏而奉至繁之法終
嵗欲行行之亦難為功也昔者有周之初闗市譏而不
征澤梁無禁天下日用之物不征不禁故物易通流而
國易足用此文王造周之始其國非特輕其征税且又
無征税也至成周之時吏亦少簡民亦少繁故當時太
宰之職有九賦以斂財其中有曰闗市之賦及山澤之
賦及幣餘之賦此即近世州縣商税一切用物所存物
額之類也當是時周公相周知民吏益於前世其法不
得不繁其吏不得不選故周公之於周官雖文武闗譏
不征之事有不能行者相時之宜經略世務故也且周
公之時已不能盡行文王之法而欲後世盡行周公之
法可乎但漢唐之世多不能遵用中制以法周公之遺
意科目繁多漸成横斂故有税算緡稅雜物稅間架税
六畜之類見於前記以為世戒臣亦不敢并舉也惟我
國家創業之初一洗前代之弊是以太祖皇帝動守經
常凡為國苛賦横稅尋即停罷聖子神孫守為一定至
天聖中有司以乏用請稅緡錢仁宗皇帝謂泉貨之利
欲流天下今輙稅之可乎則祖宗之於民稅不特常慮
之又常欲輕之也今陛下志勤道大節用簡取無日不
行䘏民之詔無時不下此即祖宗用心文王用心也然
今日郡縣稅務多與州府通同尚皆不遵憲度自為一
已而殃物不為朝廷而變物臣敢以荆湖三峽論之荆
湖三峽皆邊大江自當百貨流通而近年以來蜀物少
出南貨少往四逺之利未敷用物稍致闕乏何也蓋稅
物之六弊所至也三峽荆湖所過稅務不問南客貨物
之多少輙欲加等重稅敷攤逋負此一弊也㳂道千里
武夫小吏以為監官豪奪暴取設弓羅箭如待冦至此
二弊也本無稅物監欄一面虚喝謂之花喝南客辨爭
則不可欲去則不能拘留旬月自然聽命此三弊也商
客類至專欄預行資覔多得則稅輕少得則稅重輸官
之物未至而私遺之物先達此四弊也監專有私取之
數異乎赤歴之數僻鎮外縣卒難考稽所得在私所虧
在官此五弊也在州則知州以稅務為鷹犬在縣則縣
令以稅務為肘腋百色呼須暗行賠填是致稅務苛刻
州縣不問商旅無訴此六弊也夫此六弊之不去則稅
額未敷其坐此乎今臣之愚欲望朝廷明詔荆湖三峽
諸路申嚴法禁大革前之六弊仍令諸州遞差清强官
兼行伺察離軍武吏未曾親民及經諸司保舉者願勿
補衝要監稅之官專欄暗覔及輙以弓箭恐嚇商旅者
乞罪不貸行人稅物並許依約國家元法如稅務敢以
少為多以輕為重被客人首告者亦乞坐之如是則物
易流轉郡縣遍蒙其利矣陛下徳髙天下此言雖小在
陛下聖世一事之可察度聖量如天必兼納而博採也
　　　議守令疏
臣聞古者天下之勢分寄於列侯今者天下之勢分寄
於列郡古以一侯守一國今以一吏守一郡其賞罰政
教施為措置皆足以繫一方之利害外邑即古之附城
也縣令即古之子男也大小相貫職任不淺守令其何
可忽也兩漢之治惟此為急能吏所在近即近取之逺
即逺取之才業俱備名實相副是時百官有能然後為
刺史刺史有能然後為郡守公卿者又選郡守之有能
者也郡守不輕其付至於如此若乃縣令之取其法類
是孝者㢘者諸郡則舉之才者賢者五府則辟之既久
而後進既試而後用初用則以為長漸用則以為令故
其士民已信其人䝉其化是則兩漢縣令之輕重亦猶
太守之輕重臣嘗反覆窺兩漢之册不見其輙輕此職
也嗟夫自唐中葉以降太守之職寖薄矣齊民寖受其
病矣若進士者多以不根之文決科十數年之後則得
之任子者多以乘肥衣輕之餘遊宦十數年之後則亦
得之將吏者多以泛泛奔走之勞十數年之後求試邊
郡則又得之夫以取之之實既異於古進之之途又多
於古是以若此其無别也雖然數百嵗之後一遇聖制
此弊即可滌去也恭惟陛下思深道逺聽覽明備天下
之吏舉無不瞩而况守令最為近民者乎臣竊聞道路
之言邇者凡守臣過闕廷陛下必察其辯智以騐其才
問之政事以覈其實退又咨訪以考其行陛下丁寧加
意牧守乃三代命侯之意兩漢不足進於陛下之前矣
然臣竊觀今者州縣守令未盡仰認徳意勵已修飾此
則諸路銓格之病也蓋銓司及諸路務拘一定之制凡
知縣兩任例闗陞通判通判兩任例陞知州吏以資而
授其官如人受雇而計其直一有不與恐其怨咨是以
昏懦不職之徒養資以苟延嵗月遂可因循而望州郡
如此之類前後不可槩舉彼以非才得州郡於莽鹵則
其治郡亦必出於莽鹵得縣道於苟且則其治縣亦必
出於苟且臣見比年治郡之吏間不得人多僕役其境
内或貪送迎以自尊或徇燕逰以自適或指宣布為虛
文或以苛斂為善政縣令之弊與是相等壯者則欲苟
免而亟去老者則欲苞苴而緩行一邑之間簿書有不
精者吏胥有不畏者徭役有不均者鰥寡有不恤者是
固先儒之患矣仰賴陛下深察此弊邇者聖㫖令諸路
守臣體訪部内知縣或有癃病老疾之人申取朝廷指
揮改差岳廟如貪贓暴虐者亦奏聞取㫖當議罷黜聖
謨洋洋縣令殃民之政自此庶少革乎然而臣猶慮州
郡大吏猶有嚚然不率者欲望朝廷更加精叙始則嚴
其選中則督其課終則勸其實而郡縣庶㡬畢理也蓋
諸郡通判一有不才不敢自用郡守可以制之郡守不
才加以自用通判無如之何矣臣愚伏望諸州通判闗
陞知州自非卓然有顯異之跡曾佐某州建明某事曾
佐某官能去某弊雖資合入郡既無此功又無平日行
義郡國之符不宜輕付此臣之所謂始嚴其選者也監
司既以舉刺守令為事若守令有非常之績與不可掩
之罪監司能舉能刺則宜同其賞不舉不刺則宜同其
罪乞朝廷常令監司課守令又令御史課監司用力少
而見功多總覈名實在陛下指顧之間決無難者此臣
所謂中則督其課也昔張九齡常以郡守之能者宜擢
為列卿縣令之能者宜擢為臺郎陛下比嘗召擢能吏
矣聖意廣逺自超古昔臣願益充而行之臣又見四川
等處中有繁劇縣道最難治者不下數十累年闕官非
故闕官也吏不敢為也伏望朝廷令四川條具繁難縣
道合有幾邑㡬年闕官能吏如願調者一任無過乞與
特轉一資如是則劇繁之邑有才者必不辭無才者必
不至終嵗無闕官曠事之弊矣此臣所謂終則勸其實
者也夫以守令不職擴陛下日月之明赫然臨於其上
又因是三者勸懲於其下臣將見郡縣畢治矣臣言雖
若㝷常然細慮之治本實不過此陛下亦必樂聞之蓋
聖人常有父母斯民之心無一日而不在民故也
　　　議節財疏
臣聞天之生民以君而司牧之故君人者養民者也百
吏者推君之令而同養斯民者也民者䝉君之愛養而
出力以事其上者也上既育物以養下下復勉力以事
上則上下俱利矣臣觀三代之君率多節已以愛人故
人常有餘隋唐之世率多取人而徇已故人常不足財
力至此非獨時之弊法之弊亦由乎用物少節之弊也
用物少節則知出而不知入知求而不知約無為後日
之計者此陸贄之徒所以有裁節之説也臣請舉小以
喻大今有一縣之令下收萬家租稅之額上有諸司期
㑹之廹善為令者必先示以閒暇預計所入之豐約以
權一縣之難易内決於心外集於事早夜思之曰吾邑
嵗入為租㡬何為緡㡬何每月合趁辦者是何色額合
裨補者有何事件夫如是則官緡可以及期雖至期而
足手不亂是其慮之先定量入為出之説也若夫不善
為令則造端散亂當後而先當先而後所斂之數無定
期所撥之物無常準縣必不治事亦隨闕然則天下之
財果在乎預計之節出之所謂驟取而濟用不若謹用
而緩取之為易也多費以臨民不若愛民而費省之為
愈也悠悠千載於此清而革之者則必存乎其人矣恭
惟陛下即位至今道肩三代始則罷四方羨餘之入又
嘗減諸處浮游之用賜予羣臣莫不有節塗金飾翠莫
不有禁陛下愛民謹用之事躬行既有方矣然邇者軍
旅之後州縣一嵗之入纔供一嵗之用未暇乎三嵗之
積也吳蜀之産各供吳蜀之用未能為江淮之助也豈
諸路監司郡守知取而不知其術乎陛下比令逐路求
省費用講究實有可革弊事聞奏無事文具諸路終未
有卓然之説上當聖意者小臣其敢黙黙也臣於前二
議嘗指陳州縣廂軍之冗及吏員之冗是最害財之大
者若州縣員闕合有撙節去處自今乞為量置如一路
兩轉運添差鈐轄之類是也吏俸嵗入千緡上下減百
吏則異時嵗減百萬緡矣此一利也諸軍逃亡而額存
有虛為請給者廂軍羸幼不堪衆役有濫為請受者異
時兩項並覈其實以百萬之衆淘汰一二萬不致他慮
矣若以二萬為數他日一兵嵗減百千一年即減二百
萬緡矣此二利也吏既有俸又有職田之入聞朝廷大
議借取三年而用之其實可以減之也此三利也江淮
禁銅鐵越界而四川鐵錢既已應副淮上有司宜盡力
不辭然今蜀中所用鐵器多是暗銷鐵錢願更申明此
禁亦救四川錢荒之一耳此四利也如四利既講則浮
費可以日削國財可以漸裕陛下躬行堯禹約已於其
上有司遵法覈實於其下其又何憂臣觀太祖太宗之
初南得荆楚東得并潞其費百出所以優贍不乏者竊
迹前事大抵兵不冗員不濫用不浮故也先儒范鎮嘗
言於仁宗曰天下大計宜常較出入常定經制願詔大
臣使具太祖初賦入若干兵若干官若干太宗時賦入
若干兵若干官若干真宗時賦入若干兵若干官若干
與今賦入之數官之數約取中道以立經制十分為率
以㡬分給兵吏㡬分給郊廟㡬分備水旱為之十年則
可以致治矣凡鎮之説即臣量入為出之説也伏望陛
下不以蟣虱小臣之言特賜聖鑒使臣前項所述四利
稍見記錄雖然爝火居日月之旁爝火為不明庸言陳
聖哲之前庸言為不智陛下天日之照如此尚何待小
臣之説也傳曰狂夫之言聖人擇焉臣是以列此也
　　　議軍實疏
臣聞天下之慮不在於軍而在軍實之不練軍實之不
練猶無軍也練之不精猶不練也不練不精有司乃憂
軍冗而欲去是却行而欲前也三代之初兵本於農農
出為兵以農之有常數故兵之有常人一家各備一卒
之用其有老者有疾者有單丁而無告者皆不役於軍
及其有事官非役指衆之家即役少壯之士其勢截然
如頭如足如臂之相衛開闔進退無不在我國未嘗養
無用之卒故卒甚精庫未嘗出泛濫之費故費甚省此
三代之際所以綱紀四方百守而百全者率用此道也
及管子治齊始變周制使都邑異鄉使兵民異處國中
之士為兵故兵不與農鄙野之民為農故農不知役管
子之慮至此僅能謀齊而已甚非先王之故也然當是
時合齊國之士軌連鄉長之法一軍不過一萬三萬即
為全軍桓公用此以髙步列國使諸侯弭耳聽令者猶
以齊之軍實教之不繁而擇之不冗也秦漢之後事大
變異矣兵卒皆以募効用致官居有營伍之制動有尺
籍之拘最後又有黥墨之記彼一市其身於縣官雖老
雖單丁皆終身而不得去若有司一旦欲去之有司為
少恩矣昔者嘗聞之先儒曰兵自二十已上至於衰老
不過四十餘年勇鋭犯堅不過二十餘年若廩之終身
則是一卒二十年無用而食於官也自此推之則養兵
十萬五萬可去矣屯兵十年則五年為無益之費矣誠
哉是言也臣觀秦漢以來兵冗而墮者常危兵練而精
者常安如王尋役百萬於昆陽苻堅役百萬於淝水袁
紹役四十萬於官渡哥舒翰役十數萬於潼闗彼其中
安能無老弱錯雜之卒又臨以好戰之將使斯民無罪
而就死地者無怪也殊不知威武本助文徳聖人使紀
律常嚴賞罰常信則人人皆賁育矣雖休息已足張其
軍威何至於多且冗也恭惟我太祖皇帝櫛風沐雨既
定禍難四方乂安取斯民而撫摩之天下備禦之卒不
過三十餘萬郭進李謙浦之徒屯戍一方多者五千少
者三千而已及太宗真宗皇帝軍額稍舒亦不過四十
餘萬仁宗皇帝之時屯戍西方范仲淹歐陽修之徒已
有減汰之説矣皇祐中文彦博一言減保捷軍凡三萬
五千嵗省二百四十餘萬此皆祖宗之成憲也今陛下
天聰天明法則祖宗常以招募精勇外謹屯戍為居安
慮危之備以勵諸將徳至渥也邇者令將帥招填務閲
精鋭頒甲様製務令備具粲然統紀文徳之助蓋已肩
於三代矣然臣竊慮逐路諸將循例畏謗冗散未去精
勇未填此不可不深為之謀也臣觀軍興以來諸軍寄
名挂字身居市井實不至軍其額尚存臣不知其㡬人
也闕額未填旋有亡者又有逃者軍吏未行刋落主將
亦多猶豫或半匿而不申或時申而未盡臣又不知其
㡬人也老者病者請給之法自當減半今則庇覆溷亂
終身廩之其無歸者官自當給其願歸者亦不得去至
於老死妨占軍額臣又不知其㡬人也如是三冗悠悠
皆有可慮諸將軍實豈能得其實乎假使一軍三萬每
一萬五千人若實覈冗病死逃者一千人三萬則為冗
者二千人矣推諸路言之若有十八軍則共為老弱等
二萬人矣一兵嵗費百千一嵗則為二百萬緡矣其間
實有願歸者軍吏畧與賙給亦非傷恩者也况陛下身
同堯舜節用勤身諸軍必不容暗冗之病臣嘗走邊為
吏具得所見悉其如此不敢誣也臣愚伏望戒勵諸軍
敢有竄匿私名以亂軍實一切禁之軍若有逃有亡軍
吏不即刋落其私入者今後並許陳首與捐其罪不首
則朝廷自有明法諸軍老病衰弱退有所依願為民者
亦宜聽許若無依倚則方給半分錢糧上不失恩下不
失所此則兵之三冗可以漸去也臣又觀四川等處廂
軍至濫夫廂軍者有事則可以備禁軍之闕其可太濫
乎今諸處多刺孱弱或刺羸病一家或至三卒或至二
卒止為州郡威儀而已間有無狀之吏終嵗私役那借
則謂之差出之卒逐月納工匠事藝終身避免則謂之
事藝之卒朝廷置兵本以衛民今之蜀中乃以蠧民患
至深切君門萬里何從知之此賤臣敢為陛下申言之
也臣今併望嚴賜聖㫖如四川等處廂軍年十五以下
强増嵗月或羸或病以欺州郡自合並許州郡精加檢
察然後入籍諸司諸州軍以事藝工匠為名吏或受取
並乞以贓論如是則天下之吏不敢自私天下之兵不
見冗濫各為徇公固本之計濟世之急務臣未見有過
於此也
欽定四庫全書
　九華集巻八　　　　　　宋　員興宗　撰
　　表
　　　賀太上皇禪位表
儲神淵黙顧黄屋之非心牧已謙虚畀青宫而嗣徳慶
闗宗社歡動臣民中賀伏以振古獨髙二帝為大有唐
共述三宗最賢然猶遜位於垂耄之年亦見推功於多
難之際聖賢襲迹今古一途未有再造四方已布惟清
之化中興三紀備恢經逺之謀忽息機於百慮之先旋
脱屣於萬㡬之外推天神筴垂世成規實祖宗有以相
之雖堯舜何以至此恭惟太上皇帝道參化育識照機
微久矣旋乾轉坤抱神欲静超然收視返聽與天為徒
獨淵謀無紳笏之干故至斷不蓍龜而決特興盛節益
壯丕圖而臣某逺導恩言久塵法從覩昌期而自慶贊
夐美而無階神人無功道自昭於簡册大徳必壽年有
永於岡陵
　　　代賀皇上即位表
體乾之造膺景運以嗣興如日之升融至仁而畢照鴻
稱久正海㝢交歡中賀伏以考古騐今惟聖作則本祖
宗之家法下陋漢唐敦父子之至情自為堯舜禮極清
寧之際民歸静一之中曠世莫聞惟天有相恭惟皇帝
陛下外昭信順内奮英明昔青宫屢廣於仁聲蓋黔首
常䝉其隂賜果符秘筴肅紹洪基大横庚庚九廟已光
於龜兆休期復復兩河將入於輿圖臣某久綴從班逺
分使指接千嵗之統今幸見於隆平奉萬年之觴尚阻
陪於下列
　　　擬虞丞相謝轉官表
右臣言伏䝉聖慈以㑹要成書宣麻進臣官秩已具辭
免不允者遵聖制以定羣心既昭大訓貪天功以為己
力恐累公朝退度義以未安雖成命而宜改僣踰斯甚
慙負敢勝伏念臣出自寒鄉用緣末技顧輔贊彌縫之
久曠豈討論潤色之可能念天下本在朝廷宜守爾典
况當今務行故事敢蹈匪彝編摩分命於羣工緒正實
資於帝力雍容垂裕俯仰成書士方誦説以欣愉世亦
驚嗟其神速豈期膚學首玷寵光雖悉上送官獲終寅
奉而因人成事其敢言勞願收增秩之榮以對揚廷之
誤伏望皇帝陛下特回至鑒深察備官庶無過予之嫌
俾遂少安之請雖為國立經陳紀之故多聚此書然使
臣量力度徳而行敢䝉大造臣之願也天實圖之
　　　擬丞相轉官表
臣伏奉制命除某官仍斷來章者樞要之司任極榮於
西府桑榆之晚俾收效於東隅雖曰久遷要為非據中
謝竊以昔我髙后無競維人凡參基命宥宻之間必取
宏大靖重之器建隆而後惟曹彬趙普之元勲慶厯已
來有杜衍韓琦之故事是壯猷之元老故國人皆曰賢
主素信則功易成徳有餘而民自定用之云久聲誰與
偕况今當責實之朝固難以徇人而授而臣本寒素累
冒寵榮雖常力報君父之知每退自慙才力之淺昔參
機政愧無絲髪之微勞頻致怨憎遂覧風濤之可畏積
憂以去為幸則多豈期申命於九天復使聮輝於兩地
超踰更甚報塞謂何此蓋伏遇皇帝陛下務在急賢人
非求備以國本根之為慮故時簪履之不遺謂臣奔走
驅馳勞亦甚乆憐臣造次顛沛心實無邪猥下優恩致
兹冒寵臣敢不益堅素守自課不能無知名無勇功敢
紹芳於前哲不泄邇不忘逺期黙贊於神謨
　　䇿問
　　　擬南省策問一道
問商之學號瞽宗學之中誰云樂之不必窮有司於樂
疑諸君其析之考韶器益稷備音獨不見土竟何謂那
之章祀成湯金石竹革奚四音之是揚也周有瞽合乎
祖金絲匏土奚四音之不舉也周之祭不用商或曰祭
也尚柔商也剛不㡬乎聲之虧一乎宫有變宫徴有變
徵或曰武王伐紂也律如是不㡬乎聲之衍二乎金石
以重尚細聲瓦絲尚大以其輕匏竹革木無所尚烏得
平磬以泗濵籥以豳琴瑟以雲和以龍門以空桑貴産
也音何如其為良女蝸之笙簧叔之磬垂之鐘魯用之
以其人之制也工工也與安考諸夏有九成廷堅治之
商有九韶伊摯制之周有九夏文公第之或曰其夏濩
武之别名也或曰樂歌章云爾則未知其孰是師乙論
遺聲也五帝安知其商是三代安知其齊是八百之所
制傳書者何考焉八能之所作釋禮者奚取旃曰燕曰
縵曰散曰愷曰夷周所作秦漢而下㳂之更之音奚若
也鍾變而律黄命倫律變而準漢君明準變而通梁之
武三者和聲將安取漢初制氏紀鏗鏘杜氏在魏古雅
昌荀公新律阮公妙達俱在晉祖君張君旋宫調鍾皆
在唐合羣才而方州鳩子野之徒與非與今日郊焉奏
廟焉作而抑而揚而清而濁願稽英莖以來而商榷幸
勿謝曰我所達者樂之化我所道者樂之常斯末也盍
扣雲門生二舞郎也
　　　南試策問一道
問國之本在君君之本在政政也者有善敗焉者也有
得失焉者也得失善敗見乎迹而志乎言言也志於是
世也稽於是夫然之謂史史弗良於言弗得於史也史
乎史乎其容有病焉者乎大道不伸不自孔氏諸子秉
非其筆矣甚非春秋之故也政以是晦史以是難幸也
漢氏之興遷固躬焉知而好之好而述之世掌斯事本
本元元其心庶㡬哉其法欲有以自見也然而譏者評
者謂之牴牾謂之剽易謂之進姦䧺謂之賤死節謂之
易編年而病聖法諸儒之譏固也亦猶固之譏遷也不
有斥焉則有疑焉孰是人斯博極斯至猶然而斯戾也
下於二子若曄也夀也才之不遷而學之不固也其誰
能任之嘻其甚矣史之難也至於晉宋齊梁後魏後周
有隋有唐之書誕謾顛倒載筆至此非史實亡人亡之
也為其甚則日流以訛併與述作之體而亡之吾嘗千
載研覈為之盡心焉適生云死適死云生其事臧其人
吉而敢以戾書其事戾其人不肖而敢以善書書於紀
則傳不見見於傳則紀不知人其人未必其事也志其
事未必其人也有若崖鑱冡刻之詞有若稗官諧志荒
忽怪微之論斯亦可以削之矣而亦不削也故因誣而
誣則誣益甚因惑益惑則惑不解至於日月也山川也
姓氏也風俗之變也俄而自志則俄而自叛矣如此而
史何史之與有嘻其甚矣史之衰也史衰且難此其十
數至其他詭聖傷道則又百之矣是不可不詳其故也
豈遷固典定本有先撥而枝葉自害與不然晉隋以次
諸史寖微寖壊何為安受其燼何亦莫之革也唐劉子
曰有學無才無識不可為史先儒曾子曰有明道之志
然後可以任史也彼遷固於此誼或未有合果盡合矣
乎其卒不合者凡㡬合而異乎後史者㡬何晉宋諸子
譊然荒惑矣萬有合此者乎無也是又不可不詳其故
也雖然日月出而爝火熄王猷著而萬目覩彼衆史之
此言也久將一變也聖有作焉新之矣於是為盛恭惟
邇者宸訓丁寧畢三朝奕葉之册進太上緝熈之典文
武神聖無前之蹟皆聚此書矣帝王之美煌煌充滿所
謂天地莫量也諸史何等可望諸儒何等可窺乎彼晉
隋流蕩佞史頻頻濁亂統紀如前所云者二三子盍亦
鑑於彼而頌於此是乃揚巨麗而章至尊也兹事體大
豈惟動流億年抑亦嗣三典踵墳索使難者易衰者興
於是乎在也其無隠
　　　擬策問二道
問民之事莫先於農禮之經莫重於祭昔之先王親於
南郊躬帝籍以為民先以事天地神祗以供粢盛醴酪
勸力穡而敦本業葢此道素行也自周宣不籍千畆而
先王之典制不復見其髣髴宋興以來聖聖相承明道
中嘗行是禮矣然籍於東郊神位未正神考明睿果斷
徙於國南規模宏逺然未遑三推之禮睿聖嗣興紹述
先猷劭農之意形於詔㫖孝悌之至通於神明禮詳樂
備莫盛於斯時籍於千畆遂詔禮局議其制度矣則夫
土膏興動之時協風將至之候冕而朱紘之禮秉耒一
撥之制莫不備講將新一代之盛典丕揚烈聖之宏休
矣制度文采考古而宜於今者請試陳之
問古者天子有諍臣七人自諸侯卿大夫而下其數相
降以兩是以天子之七人固嘗在列矣然諸侯之有國
卿大夫之有家諍臣言未之聞焉况父有諍子士有諍
友者乎豈夫子徒垂之空言與抑有國家者置之而不
講與何以未聞也然則諸侯之諍臣與夫士之諍友父
之諍子其施設如何必班班然見於傳其精忠義氣應
有可言者願聞之
　　　策彭州學生私試一道
問太平之治非一日而致太平之功非一日而成以詩
考之言太平者五稱太平之君子者二厥道何由宋興
以來聰明齊聖之君六七作夫聖神在御繼志述事治
具畢張天下安於覆盂敵人畏威而逺遁澤臻草木鳥
獸魚鱉咸若諸福之物可致之祥莫不畢至兹非太平
之時與世治而禮詳功成而樂備搢紳先生之薦頌扶
杖黄髪之獻言登禮中嶽泥金泰山兹非太平之㑹與
然則太平之騐如此而古之人且曰太平無象何也願
聞國家所以致太平之效與夫古之人所謂無象之説
詳著於篇將以考覽
　　　策問二道
問史有十類曰偏記曰小錄曰逸事曰𤨏言曰羣書曰
家史曰别傳曰雜記曰紀書曰都邑簿如山陽公之記
蒯氏之雋永姚公後畧陸賈新語此偏記者也蕭氏懐
舊志盧子知已傳戴逵竹林之書漢末英䧺之記此小
錄者也顧協之𤨏語謝綽之拾遺和嶠之紀年葛洪之
雜記此所以竄夫逸事而勿敢逸者也世説説晉臣之
世也林衆也謂之語林記衆語也藪聚也謂之談藪此
𤨏言之可尚而不敢遺者也其次為羣書不徒目也紀
益部曰益部耆舊紀汝南曰汝南先賢紀㑹稽曰㑹稽
非故私之也亦不忘本也其次為家史譜其家者也揚
雄之家牒商恭之世傳孫氏之語紀陸家之系歴非竊
是名也所以重祖也若夫别傳雜記之類以次皆有法
式自時作之更唱迭和不可謂無統主者也
問史之錄實錄也過實則誣失實則漫吾不知其為史
也左氏簡以法遷固雖有法而不簡也遷固以次吾無
得焉獨歐陽文忠之史史之巨擘者也觀其序云自開
平終顯徳凡㡬年自河北放江南凡㡬國自梁祖至周
帝凡㡬戰及其言貫而不亂蓋其實錄也吾猶有病焉
夫文忠之史五代也有所謂忠臣傳者孔子志春秋及
周不及夏商春秋周志也是以夏商無與焉本紀五代
而及唐無乃與春秋異㫖乎五代有所謂雜傳有所謂
傳士二其行固雜矣宜文忠之病此也必不得已吾以
漢唐為正其臣且未正也吾姑以正名之五代吾所取
正也而曰雜傳曰傳何也先儒謂馮道葢有道者依世
寓迹者也而文忠醜之夫為史而貶有道者以不正為
正者以其事為實錄者非誣則漫矣文忠儒宗豈誣漫
者乎抑傳之失其真乎或真矣有不可言有不可測願
有以告之
欽定四庫全書
　九華集卷九　　　　　　宋　員興宗　撰
　　策
　　　館職策
夫世所謂三代者聖人有稽焉非聖人之私志也三代
之英信可志也蓋三代之英修身以道修道以教教出
乎身而加乎民而復乎本何以謂之本入事親出事君
是也何以謂之教事親孝事君㢘是也教本既立天下
雖有髙世之智絶倫之勇難角之技亦無得而加焉誠
以此道素立此教素具故也雖三代之英尤曰未也恐
教意之無漸也故我之訓治命族師書其孝弟閭胥書
其敬敏州長書其徳行恐教意之未徹也故我之用人
自升於家而後鄉自升於鄉而後國恐教意之未成也
故我之士至於小臣有守成人有徳小子有造三代之
英教意惓惓如此其至也少則習焉長則安焉彼為孝
則盡子道彼為㢘則盡臣道兩者備矣然後人倫正人
倫正然後百行正百行正則逺近胥化莫有不出於正
矣此其所以為治也當是時雖不以孝設科孝在其中
矣雖不以㢘設科㢘在其中矣傳曰入則視王膳出則
輔王化周公其人也周公知敬其親者乃知敬其身者
也天下化周公之風六行之教三物之賔天下盡歸孝
之實矣於斯時也天下之士出恭入敬非獨周公也人
人而師周公也傳曰一介不取一介不予伯夷其人也
天下化伯夷之風薄夫不貪鄙夫益敦天下盡稽㢘之
實矣於斯時也天下之士知取知予非獨伯夷也人人
而師伯夷也夫以人人而師周公人人而師伯夷三代
之士孝亦安行也㢘亦安行也亦既有所本矣非惟二
臣為然也大戴記曰文王内觀民務父子觀其孝慈壯
觀㢘潔勝其私也淵源以是風俗烏得不厚冠紳烏得
不正教本之行信可志也逮夫周道世衰南陔之義日
以蹙北風之思日以忘所可道者皆言之醜也列國豪
士脱於父母之懐趨於名利之域去親者類亡其親甚
乎弓人之忘其弓也行行然恣於䋲墨之外不仕於齊
則官於楚不嚙其母臂而去衛則射其父命而奔吳其
心如此其事如此其孝安在哉至於白華之作則欲為
蔽伐檀之刺則貪為蔽且竊人之財猶謂之盜愚不知
當時士大夫何以自名也觀其動結駟聨鞅之徒舒埤
闔談天之舌使是身之靡於利猶衆草之靡於風揚揚
然昌於貨賄之塗盜金則不恐盜帛則不愧不一見而
望賜璧則再見而望上卿其心如此其節如此其㢘安
在哉且列國去三代至不逺也大夫士至不竭也亦何
繆戾而至於是是其不逮之甚也大抵天下之士莫不
有性亦莫不有情情非制度則不節性非教化則不成
教成矣其孝無有不立制節矣其㢘無有不具愚未聞
水寒而氷不寒表端而影不端上善而下不善也彼三
代如此而列國亡此是以如此其異也苟能益充其道
益開其途篤行不難招三代不難及至治不難復事在
彊勉而已矣恭惟國家歴聖相授繼繼承承政所先者
教教所因者本是以二百年餘薄海内外至於不令而
行不言而化豈盡憑三尺哉勸導雍容之力也在太祖
時則有若王昭素以徳行名在太宗時則有若劉温叟
以至孝顯在真宗仁宗之世种放李用章之徒載母授
徒奉親偕隠俱見錄用若旌清介之吏嚴貪墨之禁祖
宗號令無嵗無之民徳歸厚有自來矣今主上躬於舜
孝以風四方參以周教同符三代上稽祖宗之意外可
在列之請察㢘之詔分明懇切執事推廣上意詢以孝
㢘之設興何所成廢何所由愚謂自周而下歴漢至唐
欲觀一世之治亂當察是科之興廢治莫不興興必有
所成也亂莫不廢廢必有所由也桓公之為齊區區之
國耳嘗以得士為悦非以齊為悦也正月之吉布令於
鄉桓公親問焉曰子之鄉有慈孝父母發聞閭里者有
則必以告有而不以告謂之蔽明子之鄉有㢘謹論慤
使民以勸者有則必以升有而不以升謂之亡選桓公
之伯雖非一事求伯之始莫大於此是尚孝亷之本㫖
也况欲為天下者哉及漢之初嚴設是科其所以教人
與其所以出令大抵導人以行則無不得拘人以辭則
無不失蓋行先實而不浮辭多虚而易惑勸士以言其
勸已淺勵士以行其誰自欺故漢武有罷黜百家之實
光武有首用卓行之實士皆從而化之非化虚名也行
既已修科既已設有司又加之以簡㧞又重之以薦進
又第之以甲乙中世規模漢為休美蓋擇其行則實者
無不應應者無不實命其職則所舉即所用所用即所
舉是以此科一設賢才輩出此則興之所以成也至於
和順之後流為魏晉之末文制雖存不辨名實不嚴格
法才者不得進行者不得伸選用混雜衆多輕進當時
之謗者曰舉孝㢘濁如泥夫水至潔而清泥至濁而汙
今指孝亷諸公並於汙濁之物衣冠之道一旦化此甚
可悲也故因循至唐楊綰有議旋舉旋停建中有令一
議一寢慮有此弊豈獨罷於章帝哉此則廢之所由也
執事又謂前世之君其為孰得夫教者士民之基也人
情者聖王之田也基厚則田不薄矣矯人情而教之則
無往而當順人情而𨗳之則無往而不當人情莫不欲
事親聖人必有以勉之莫不欲事君聖人必有以勸之
世有弗孝弗㢘者豈其心之所欲哉流於習而不自知
也既不自謹其習則猖狂於家汙墨於吏今有人焉隂
抵是過或人以古之孝㢘者語曰彼人也汝亦人也彼
能㢘而汝不能也彼躬孝而汝不躬也曷若格汝之穢
習而效古人矣乎聞者於此不赧然見於靣則勃然見
於色矣何者弗孝弗㢘之名天下之所共避也聖人是
以敦其教意而起其愧心使天下庸庸之士知愛其親
常甚於愛孝之名知尊其君常甚於尊㢘之實則凡被
徳教者家曾子而户儀休矣此前世之君所以經心也
觀漢之詔令丁寧郡國砥礪多士不舉孝者為不奉詔
不察㢘者為不勝任勸善之意切矣宜乎温舒之才王
吉之諌京房之術師丹之議寛饒之勇於是出焉漢之
得人雖以數路此路最精也是前世之君設科之有得
者也若夫論事之臣則黄瓊增置四科之説賈至庠序
推選之説亦宜在所擇也議者又病率以口則恐其遴
限以年則恐其拘課牋奏則恐其煩專儒雅則恐其偏
如是皆慮之深者也且人才之不齊猶地産之不齊也
地之所産彼有則此無此豐則彼殺善治賦者辨其土
宜因其所産責其所賦則地力不窮矣今漢取孝㢘乃
欲計其口而取士是猶欲混其地而責産也豈理也哉
自郡國口二十萬嵗舉其一邊郡口一十萬亦舉其一
總之百萬則嵗舉五人邊郡又少加焉是則丁鴻之説
也鴻陋於識故昧於詞孔子曰十室之邑必有忠信天
下豈遽無人乎乃欲計口百萬而進五士二十萬而進
一士何其狹也此率口之議似未可用也傳曰少成若
天性人少而成也則是天與之也驥之生也墮地則馳
鷹之生也暴翼則飛彼物之神駿嵗月有不待也觀左
雄之議廼欲不滿四十不得察舉甚矣雄之陋也可以
人而不如鷹驥乎當時胡廣之論從而非之郭䖍之奏
從而排之以為選舉當不拘年任才當不拘制甘竒著
用不待强仕也終賈揚聲亦在弱冠也足以箴雄之膏
盲矣不然則終徇雄議計析毫釐上下顧望年齒參差
士亦淪棄愚恐項槖不得為聖師顔回不得為聖友矣
此限年之制似未可用也志曰身教者從言教者違常
人之情溺於所愛憚於所難文辭者衆所共愛徳義者
士所最難是以古人於此權其難易信以取人虚辭無
實未必用樸詞當理未必違託儒自飾未必智木强有
守未必愚觀其㡬微惟善所善故真孝無所隠真㢘無
所遁上下無所憾矣愚謂文吏課牋奏之説有不必課
也恐長虚詞故也儒雅專誦習之説有不必專也恐溺
虚名故也苟若好夸斂譽之徒屑屑牋奏誦習之間求
之輕浮聽之失實尚其辭則或遺其可重之行違其行
則或舉其可棄之人取士如斯竟亦何賴胡廣曰鄭阿
之政非必章奏張衡曰君子不患位之不尊而患徳之
不崇兩人之意所謂崇本以抑末蓋欲先示人以不可
欺之行則舉者亦不敢為自欺之人其待漢士最不淺
矣彼兩人非以口舌為能者也此儒術牋奏似亦未可
專用夫以四者俱未可用若治世欲伸而行之莫若反
本而示之使之行在言前識在令外足矣或者難曰治
世不以道便國不法古一張一弛與時宜之一損一益
與世通之井田肉刑此周制也漢不能行者非不欲行
也勢不可也夫漢已不可行周制後世乃欲行漢制乎
故取士之法自辟舉而為孝㢘自孝㢘而更四科自四
科而更中正自中正而更門第自門第而更進士自進
士而増諸科名非一也利亦非一又何古之拘况又豪
俊之士才滿天下尚多有人晉所舉者或子或讐齊所
舉者或販或盜范文子所用七十家者皆貧賤而居筦
庫者也若一依是科然後選舉此曹將安所歸不知豪
智之姿能執筆而興㢘能廬墓而興孝乎此殆不原天
下之情故徇一切之議未可信也愚謂不然彼或者紛
紛之論所欲尚者才也國家所宜尚者徳也且徳與才
異而世不察才勝徳者止踰於衆人徳勝才者遂進為
君子世有進士有門䕃有諸科大抵取其文辭之治世
習之專動以才勝也素徳隠行間有遺者是孝㢘之所
從講也若夫豪俊之士則非一科目所可維縶也蓋世
有善為漁者知得魚非一目之網也設衆網則無漏魚
善取士者知得士非一科之力也張衆科則無遺士誠
使衆科備於外孝㢘察於内何為不可哉雖然愚有大
慮慮不止此朝廷設科以籠韋布綱紀在是愚既議之
矣有大科目可以綱紀百官者其敢不議乎近世中書
之務類百司百司之務類郡縣且宰相之職進退百官
者也今以簿書期務為故間有竒傑之士禁不得伸問
之何由則曰彼格之當然也且動如格法一吏部郎事
耳進退百官望實俱採道揆者之所為也宋蔡廓為吏
部尚書黄散已下身不得擇不敢就職况職宰相且漠
然者哉主上天日清明臨照在上必能委任大臣大臣
亦宜自信事君以人有不可後何直為是凛凛也非特
此也大將之職陞黜偏禆者也古者一將死則一將生
衛霍之門率多列侯子儀之門盡出顯校即其事也近
世不然大將嫉偏禆偏禆嫉士卒有功則不奏既奏亦
不實私其輿皂私其子弟是以大將一死則四顧茫然
無復威譽在人耳目私門之託豈不負哉遇風塵之警
則亦望風顧避而已監司之職按察僚吏者也進退既
公人自寡過苟私好惡則私喜怒私喜怒則私發摘故
近世諸路所䋲治者或其無辜所當治者或以倖免此
大將監司自紊其科目者也然則士夫所當切議豈獨
孝㢘一事哉昔漢世朝廷有大政必下公卿博士議公
卿議善則舍博士而從公卿博士議善則舍公卿而從
博士彼博士者秩六百石耳乃得預漢大議何也以其
議論通古今嶷然動衆心也故元朔之詔曰今執事不
興孝不舉㢘其與禮官博士議不舉者罪也然則欲舉
孝㢘而詢及博士所從來逺矣今愚待罪太學秩次博
士聖天子不以不肖俾執事躬而策之是以不諱有司
不隠理道庶㡬博士之責塞矣區區非獨求干執事之
聽借此而干天聽也注而思之舉而行之社稷幸甚天
下幸甚
　　　忠質文之治策
聖人為萬世慮後世為一時慮萬世之慮何慮也慮治
體也昔者愚出入有虞之書愚悦之退而求舜之心稽
舜之道而得舜之政彼其起深山而坐致無為何慮深
也意者以道寓政以政厚下天下後世至治之體雖欲
不師舜吾恐無如舜之可師也當時稷契臯䕫之徒與
我共理者其政所可為都為俞其政所否為吁為咈聲
嗟氣嘆充滿天下者忠厚氣也五典從則百姓有以親
我四門賔則諸侯有以順我讒說殄行既堲之則舉世
無以惑我傳稱其無為恭己正南面而已此至質之體
也是以忠質之意已黙寓於舜非獨善其身其善天下
葢不少也然則舜之治體止於忠質而已乎恐不止於
忠質已也觀其雍容廟堂造次顛沛之間則有盡於文
而不自已者璿璣玉衡以齊七政時則有欽天之文類
帝格祖柴望廵狩時則有祭五祀之文五瑞五玉三帛
二生一死贄侯射車服時則有尚賢之文六律五聲八
音繪服章十有二時則有禮樂之文其政綢繆委曲節
文如此又何文之美也嗚呼求舜之政已黙具忠質文
之體然後世諸儒不以三者名之天下亦不以三者名
之何也蓋元氣兼隂陽而元氣未可指以隂陽名也舜
政兼忠質文而舜政未可指以忠質文名也猗與此舜
之所以髙視天下而獨冠也哉舜之後降帝而王其出
於政也曉然宜天下顯然而名之也禹之為天下也不
矜不伐不侈大於宫室飲食之間此何為也哉忠之體
也天下於是名之以忠湯之為天下也不邇聲色不殖
貨利敦厚謹重見於政者囂囂其未已也此何為也哉
質之義也天下於是名之以質若夫文武周公之為周
微而著詳而盡錯出而不亂宗國五十三吾封之建官
三百六十吾用之禮經三百曲禮三千吾制之其意若
曰經緯在我者也一不備則後世其鄙野我乎此文之
義也天下於是名之以文夫以三王之異世忠質文之
異尚仰觀唐虞則不足俯視後世則有餘故一體明一
代治後世何可不講也奈何戰國之後天下之政體如
狂瀾之一奔未易東也人皆為一時慮何暇慮後世哉
西京之主尚寛易其弊則諛東京之世尚苦節其弊則
訐髙帝大度豁逹文帝寛大長者至於天下末流之弊
白黑不分公孫子張禹孔光之徒低囬以苟延嵗月漢
緩急不可望也俗諛日甚漢日危尚寛易之弊可不悲
哉光武登庸卓行明帝察慧自髙遂使末習之過三君
八顧之徒鼓動朝野力為驚世絶俗之行矯異甚矣俗
訐日甚東京日衰尚苦節之弊一至此哉然兩漢所尚
之過值明主則猶可以振起若夫三國尚詐晉尚浮虚
元魏尚夷齊尚兵梁尚空寂陳陋而隋奢無足疏舉者
彼其擬兩漢猶且抱愧若稱之三代之時吾知其包羞
也哉恭惟國家祖功宗徳接千載之統紀固足以配舜
而軼三代創業於開寳繼志於雍熈休息於咸平景徳
隆盛於嘉祐治平既以忠厚恵民愛物復以制度澤天
下此盛徳世也肆我主上振中興之運體優裕之政躬
禮樂之事亦既薰民耳目矣邇者省賦以息民力農以
厚下鄉飲以勵俗賞罰以别淑慝皆執事所謂典章明
煥風俗醇厚之際也夫風俗醇厚則忠質陶民心典章
明煥則文物格民心即黙具忠質文之意諸儒未可輕
名之也異時致無為之治比徳上古何如哉曰宜莫如
舜
　　　蘇氏王氏程氏三家之學是非策
學者有公患患於好惡先萌其心是心一萌挾私智以
求道漸蔽於外而忘其真嗚呼好惡真足以蔽學者哉
昔者荀卿好子弓而不好孟子揚雄好孟子而不好荀
卿韓愈好荀揚後於王通而不言通則不好也愈之後
見於書者則又有不好愈者焉今夫鄉曲之士更千萬
人以一能稱一藝名其相待也猶不相忽况如卿如雄
如通如愈天下病無斯人也天下而有斯人宜何如以
相好今乃不相悦如是哉甚矣好惡之蔽心也妄指千
金為瓦缶則人皆不信彼數子之道皆相合於孔門其
可以相輕乎向使數子能寛綽其心如吾夫子曲折為
道問萇𢎞問郯子彼道雖不及已問之不䘏也則必能
抑六經黜百子以全天地至一之氣是無他也好惡外
忘則道真内白矣昔者國家右文之盛蜀學如蘇氏洛
學如程氏臨川如王氏皆以所長經緯吾道務鳴其善
鳴者也程師友於康節邵公蘇師友於參政歐陽公王
同志於南豐曾公考其淵源皆有所長不可廢也然學
者好惡入乎彼則出乎此入者附之出者汙之此好惡
所以萌其心者蘇學長於經濟洛學長於性理臨川學
長於名數誠能通三而貫一明性理以辨名數充為經
濟則孔氏之道滿門矣豈不休哉惟聖天子深知其蔽
是以破學者好惡之心而盡除其禁使惟是之從惟道
之明學者之幸也抑嘗有楚人修第之説聞執事者乎
楚人之子有第二區長則甲所建次則乙所建規模不
同而嵗久將敝或曰不必憂也君宜合二第可用之材
併而為一區若居一而廢一是以壊易壊也今蘇程王
之學未必盡善未必盡非執一而廢一是以壊易壊宜
合三家之長以出一道使歸於大公至正即楚人合二
第之義也執事學識淵奥必有折衷於斯矣
　　　孔子生死策
古書之真偽是非其相半乎其説有所不可信而諸儒
有所不敢廢蓋從其不可信而廢之天下之書不勝其
廢矣是故君子於此不廢也而况聖人生死之際其道
神其經存萬世輕重之繫與昔者愚聞之梁臧孝緒曰
孔子以庚子生孝緒似焉後卒以儒自鳴雖不敢擬夫
子而生乎夫子之日何其類也况夫子以庚子生其事
見於書乎愚有以知夫子之生之異也吾觀孝經傳曰
孔子之卒魯麟至焉百獸號焉雖不足以兆夫子之亡
而亦其異也而况夫子之死且志於經乎愚有以知夫
子之死之怪也夫子之生如此之異也死如此之怪也
非若巫瞽幻誕恍惚其不經也蓋夫子為人且聖於人
豈死生不異人乎哉兹承執事以孔子生死之説執三
傳之所以失愚請列之執事以折諸理其事雖若不可
信而諸儒不敢廢也夫春秋之書魯書也而諸儒以為
仲尼之書也獲麟之前孔子之生仲尼不書於經仲尼
如自書其生仲尼乃自私邪故經之不書孔子生左氏
解經耳亦安得而書之獲麟之後左氏所續之經也董
仲舒曰左氏續經以宗聖人為事不書其師之卒則孟
子所謂子背子之師也左氏安得不書其卒乎此左氏
不可廢也公榖之傳傳乎經也仲尼絶筆則無經無經
則二子無解也公榖後經二年獨書其卒不㡬於贅乎
公榖之不書卒則傳體也此公榖不可廢也故左氏書
其卒公榖書其生其得經傳之體乎傳所以尊經尊經
必有以貴之書子貴之至也續經所以尚法尚法則必
有以嚴之死書名嚴之至也此三傳雖若不可信亦不
可廢也何休曰是嵗己夘尊之故詳之榖書日不書月
豈十月乎葢榖梁不詳其月因不書月則其謹也虞翻
謂春秋凡不書月其事不詳也榖梁豈亦不詳其事乎
王肅謂中月則月中也鄭𤣥謂中月者踰月也意者生
於是月中如王説乎或者如鄭説死於踰月未可知也
此榖梁又不可廢也杜預曰四月十八日乙丑五月十
二日己丑必有一誤夫古書如是蓋多矣堯以甲申生
辛巳死皇覽曰非辛巳乃辛未也舜以甲子生癸亥死
皇甫謐曰非癸亥乃癸卯也堯舜如是安知仲尼終以
乙丑非己丑乎故信以傳信疑以傳疑為此事也此又
杜預之言不可廢也太史遷曰韋編三絶計夫子之年
則六十三之後七十三之前蓋云老矣夫孔子五十以
學易韋編之遲甚可怪也凡遷之説不可信有端矣書
曰舜三十登庸遷曰舜五十登用耳秦之謚曰穆公遷
曰非穆乃繆也不知舜之年秦之謚安知孔子繫易之
時乎雖然聖人有取於太史或有牴牾其他實錄也此
其説雖不可信而諸儒不敢廢也夫孔子死生之説古
書之不偽有所不可信而愚不敢廢者蓋互見其得失
雖存之無傷也韓退之自謂識古書之真偽雖不至焉
者白黑分矣幸得執事辯其白黑豈不盛與
　　　陳子昻韓退之策
國初深於道者其惟栁子乎開之自名曰吾將開天下
之耳目也明先王之道於時也一代之文開於今也故
栁之文一傳而為穆修穆修傳於尹洙尹洙傳於先正
歐陽公人知者以古文非栁倡之實肇於歐陽不知歐
陽之本承於栁也斯亦善原文哉夫唐之文亦猶是也
所謂歐陽則韓愈似之所謂栁氏則子昻似之文傳太
原盧藏用藏用傳蘇源明源明則退之之所師友也不
知者以退之倡古文於唐知者以為無陳而無以為之
也故其言非苟也為可傳也其道非妄也為可繼也故
盧藏用曰道䘮百五嵗而起子昻其此之謂與雖然君
子獨行則無徒也獨唱則無和也其後善繼則退之之
力也故杜牧曰唐三百嵗而有退之其此之謂與蓋常
辯之學正則識正識正則文無往而不正也故子昻貽
夷碣為辨議之正徐君之議為箋表之正神鳯之章為
辭章之正其感遇則正於詩者也蓋子昻之文惟正則
取不正不學也然則相承而至退之亦其有力哉故退
之亦畏之蓋嘗曰唐興陳子昻蘇源明元結杜甫李白
皆其善鳴者此之謂也雖兩君之才縱横顛倒而卒亦
可貶何者以其才可窮也退之窮于識子昻窮於權窮
於識其弊也講之不精窮於權其弊也處之不智講之
不精故知斥佛老不知斥墨也處之不智故不死於國
而死於下吏也嗚呼通於大道而識進退存亡者惟三
代之英與二子何預焉
　知興宗何所本也謹識于此以訂訛云
第八頁後六行　案鄭阿原本訛作鄧阿今据漢書胡
　廣傳改正
欽定四庫全書
　九華集巻十　　　　　　宋　員興宗　撰
　　策
　　　舜九官與孔子門人其道異同策
東方朔何人也似儒非儒大言無當者也武帝嘗謂今
時何如而朔之指意以為天下已安已治矣誠得周召
為宰相孔子為御史大夫太公為將軍益為右扶風伯
夷為京兆稷為大司農則無愈于今世矣嗚呼陋矣朔
之為言也堯舜之君未嘗借才異世然臯䕫稷契未嘗
不用孔子髙弟盖世未甞無材而顔閔㳺夏未嘗或用
因其出之時占其道之用不用此難為淺見寡聞者道
也何必借才異世言大而夸哉故愚謂武帝非善問朔
非善對今執事舉禹稷之徒所以用由求之所以不用
疑于夫子舜禹答問之間借此可以議聖賢之同道也
盖人才嘗起于用伏于不用夫子賢于堯舜則門人必
不愧于臯䕫堯舜即夫子之得志者門人即臯䕫之不
用者然由也求也赤也夫子多抑之益也契也禹也堯
舜多信之盖舜之所以信二三臣者信其政之所可至
夫子所抑二三子者抑其道之所未至盖徳政易行故
彼有顯政至道難一此未必盡道其是之謂乎昔者孟
子曰禹稷顔回同道則回之得志亦一禹也唐沈雲卿
曰齊畏衞不過蒲以子路故也沈謂仲由有格苖民之
徳然則仲由之得志亦猶益也若夫龍之出納朕命亦
赤之可以與賔客言也是則顔淵不媿于禹仲由庶㡬
于益公西華亦可以為龍也其比二三子得志以充其
用者豈媿虞廷哉執事其必有以明之矣嗚呼宫之竒
在虞而虞亡在秦而秦伯非愚于虞而智于秦也用與
不用聽與不聽耳彼二三臣智于虞廷此二三子愚于
孔門亦獨奈何哉故傳曰仲尼之門五尺之徒羞稱五
伯惜其仕非堯舜也噫夜光之璧暗投則懼中流失舵
一壺千金嘗試以是思之則得矣
　　　曽子不與十哲陳平不與三傑策
人各有品也雖然聖人無意于品人道徳勲名之士亦
無意于求人之品者我無意于品人彼無意于求人之
品故賢者識其大而不遺其小小者亦勉其不及而自
附于大各識道徳勲名而已矣雖然聖人如或有言若
品其人非故言也其言觸焉而得也觸焉而得其言不
詳故可取者或不入其品李徳裕之言曰陳蔡之言十
哲之事其仲尼一時之言乎學道之深虚一而静如曾
子者或不與也曽子不與十哲其哲不止于十明矣况
孟子止稱其五乎先正王安石曰髙祖之言三傑之事
其容未至乎深于智而明于權如陳平者或不與也陳
平不與三傑漢傑非止于三明矣是宜班固増而六哉
然則所以為哲所以為傑仲尼髙帝非止舉其十舉其
三也蓋一時之言觸焉而得也仲尼髙帝非有心于品
人十哲三傑非有意于求人之品者各勉其通徳勲名
而已若夫馬援不與諸將之一猶曾子不與四科之一
也非實不至也劉孝孫可與學士之選猶陳平可造三
傑之選也非智不及也嗚呼豪傑之士始若不可遺而
聖人之言或遺之近乎少恩矣雖然聖人觸焉而言也
故孟子言二老而不及閎夭書言三后而不及皋陶語
言四友而不及閔損至若十亂則雖婦人或與也聖人
皆示之無心觸焉而言也聖人豈止稱其才使之自暴
抑其才使之自棄哉故正道而論之
　　　考績薦舉策
天下無不弊之法法而無弊不在法也在所以用之也
考績之法名考績也其實任法之術也薦舉之法名薦
舉也其實任人之法也三載而考之三考而黜陟隨之
鯀以是殛禹以是興臯䕫稷契以是安其位此唐虞以
是進退百執事也後世盖有倣是以為法者矣京房為
之格于權臣左雄為之格于縣官其有突然行之者則
亦虚立殿最不核名實而于進退羣吏卒不能大有益
也夫考績貴夫實也而後世不求諸其實吾盖不貴之
矣况復言之而不行哉人之不足與有為也如此非考
績之罪也舜命共工僉曰垂舜命典禮僉曰伯夷此唐
虞所以為公舉也後世盖有相舉之法矣賕賄則得之
故雖英豪竒傑而貧賤為累者不獲于舉也上之人至
于法以防之其得人者又未必賞其妄舉者又未必罰
其于進退英傑終不能為國輕重也夫薦舉古之美事
也至于驅之以賞罰吾蓋羞稱之矣况乎賞罰之不能
必哉人之不足與有為也如此非薦舉之罪也昔漢宣
帝之為君其課吏殿最之法初若未甚詳宻然京兆尹
以能除盜賊用潁川太守以能撃搏豪傑用吏有善治
褒賞隨之而贓汙不職誅死者亦比比也故宣帝之治
皆摠核名實之力人君不能皆宣帝也則考績之弊無
惑也祁奚之舉解狐舉伯華舉祁午也在讎不為偽在
友不為黨在子不為比故君子稱祁奚能舉善然則祁
奚亦公其心而已矣人臣不能皆祁奚也則薦舉之弊
無惑也請以所見言之守令之職民之所以休戚而國
之所以治亂也今為縣者未能墾田而曰田墾未能勸
農而曰農勸未能止獄訟而曰獄訟息率一一書之及
将去官位于其上者亦以次保之既而上之吏部視之
以為考其書中下者盖無㡬也自令而上之官大抵皆
為令所為然則吏部所視者果以為實耶徒以為文具
而已吾見今日考績之法弊于欺罔而莫之或知也士
自入官不以舉不升朝法固然也而舉不以公者多矣
非父兄在職則不舉非賂遺越常則不舉甚者舉削一
及則終身為舉者之役吏部一按其舉官之數而遷之
而不知其舉之本若是也是今日薦舉之法弊於不公
而莫之或知也今欲去考績之弊則莫若嚴舉者之罰
而謹書考之格今欲去薦舉之弊則莫若名所舉之事
而嚴失舉之罰兹二弊者既去非徒得人而已實太平
之原也若漢之議鑄錢盖取太學生議鄭人不毁鄉校
亦欲聞執政得失國家學校非徒設也亦有望也先生
其進是言
　　　義命策
人之言曰晏大夫平仲其列國知命之士乎平仲之知
命也國有道則順命非道則衡命然則不知命無以為
晏平仲也愚曰不然是不知晏大夫耶夫因義以達命
然後知命此吾見晏子之大也如不知義達命何為又
曰肥相國其戰國尚義之士乎敬君而守義義在與在
義亡與亡不義不親無以見肥君也愚曰不然是烏知
肥相國耶夫順命以守義然後知義此吾見肥君之大
也如其專義于命何益嗚呼因義以知命順命以行義
古之士于此亦一之而已矣是未可異也秦漢以還薦
紳士大夫不自義命之本泝之弊流于末也是故勢不
可仕或仕之不可死則亦未嘗不死也嗚呼以是為義
其亦末矣故一觸其間有感粟以自剄也聞車鳴以自
劾也上書而列黨與也流血而佑佞臣也此尚義而不
知命此之謂逆天也若夫任命而流放則士之過特甚
嗚呼以是為知命抑其末也故顛倒錯亂有口而不能
言財利也手不能執珠玉也舉臆而效驢鳴也被髪
而更狗竇也是任命而不識義是之謂廢人矣嗚呼自
聖人觀之兩者胥失矣悖天者其罪誅廢人者其罪亦
誅後之士如更其二而貫其一庶可免矣聖人又何誅
焉雖然義命之大五經宜志而志者蓋鮮焉曰五經非
畧也難言也大言則學者不信小言則學者不畏雖然
經亦畧言之矣易曰樂天知命則不憂君子不可不順
命也詩曰永言配命自求多福君子不可不達命也觀
乎此亦可以知命之説矣而况五經列義之多乎雖然
夫子之罕言何也是使學者行義以達命非欲任命也
揚雄曰吉人凶其吉凶人吉其凶雄豈專命耶亦豈專
義耶
　　　栁宗元非國語策
自見其可以言而言五經之言也未可以言而或列之
言諸子之言也可言而不言與不可言而言衆人之言
也五經之言千一而過乎曰五經烏免哉詩云周餘黎
民靡有孑遺詩言過也易曰見豕負塗載鬼一車易言
過也書曰前徒倒戈血流漂杵書言過也禮云大言受
大禄小言受小禄禮言過也下斯觀之賢言之失可知
也荀卿曰禮以起偽也性以起信也禮性之辯卿烏知
之韓愈曰墨子不異孔子也孔子不異墨子也孔墨之
辯愈烏知之夫以聖言聖以賢言賢其失如是之甚也
而况國語乎國語丘明所著之書也丘明之書上不至
聖而下愈于賢抑在聖賢之間乎雖然丘明之文其事
則覈其文則濫濫則多滛多滛則多失是固當也後之
士不伺其失而攻之栁宗元獨識之誠得間矣今而觀
其事如周王滅宻之説曰小醜備物宜獻之王子厚曰
雖獻之王王而受之不可謂徳鉏麑觸槐之説曰見其
假寐不忍殺也子厚曰如其不寐則殺之矣不可謂義
虢公禋神之説曰聽國于神不亡何待子厚曰聽而亡
不可謂信晉侯得塊之説曰舅犯進塊晉侯以興子厚
曰楚人進塊楚何以亡不可謂訓子厚之于國語連搘
拄之如此子厚非固誕之也後之讀子厚之辭宜勿易
此矣或曰司馬遷採國語以著書董仲舒採國語以命
文劉向摭國語以益説苑國語何負于學者學者頋憎
之子厚何淺也曰是固子厚之所忽也子厚之論貞符
自司馬遷董仲舒劉向未有能貫其説也則國語之病
子厚其能黙然已乎噫使天不生子厚于貞元之間則
唐之士美而言之其罪皆可髠鉗矣
　　　寛財賦策
古者因事而用財因財以濟事其始取財也度其事而
取也故無溢取其終用財也度其財而後用故無過用
取之不溢也用之不過也是三代之政也故有觀民意
而後得財財得而民心無不得也自秦而至于漢自漢
至于魏于隋于唐皆知取財矣而不知所以取也漢獨
營田為是既行之而復廢之隋獨義倉為是既用之而
復難之唐獨租庸調為是既行之而復易之方其謀取
財也汗漫而不堅其謀是故謀財不一故無定取取則
無常故無定用宜百官倉廪不實不充而遂至不給
也嗚呼芻秣素具則馬自充馬之所以不充者害焉者
未去而已矣財用徧取則財宜給財之所以不給者蠧財
者未去而已矣此漢魏隋唐紛紛徒為制度所以不知
其弊而坐受其弊也恭惟主上愛養元元恵顧天下民
有不便輒㢮以便民見於詔令者減月俸于江浙也除
布估於廣西也蠲税租於荆揚也裁軍冗於全蜀也而
又編户口之徭役而又減大家之屋直是誠何心哉心
乎天下而戒盛世之蠧財而已矣
　　　天興商周以相伊吕策
天無職也代天之職莫如君君無職也人君之職論乎
一相一相論而君治舉君治舉而天意得矣昔者三代
之盛天之相者莫如商周商周之相莫如伊吕伊吕之
歸二君也春秋盖髙矣可以無出也然一旦而出既出
而用伊舍其来吕投其鉤何也天意欲興商周則二老
所不得辭也故伊尹自度可以興商商可以用我是以
相之不疑也太公自度可以興周周可以相我是故輔
之不憚也然則二代之所以相者乃二代之所以興也
或載祀六百或卜世三十豈不在于伊吕之相歟
　　　周公禮樂策
禮樂之本在君臣也禮樂得人則興不興則散非其人
而興之則妄古之人未甞不興既興而不至于妄何也
以其盡君臣之懿也三代之間孰知之成王周公知之
方天保未定周公扼于水火之中饑者求食渴者求飲
不得者求得周公憂此之不暇而暇憂禮樂哉及其海
内寖治荼毒之民化為王民不得是二物而一新之則
君臣之才何以自見于後世也故天下有禮樂至成王
周公而後講其經禮三百而曲禮三千掌樂數十而官
樂數百五服之侯和音在耳玉帛在庭而駿奔走在廟
凡以禮樂故也使周公舍治世不興而待後世則成王
所以望公者何如而公迺如此也春秋之後列國于周
有兵有刑有地而周獨有尊者以存公之禮樂也然則
周公禮樂淵源逺矣
　　　夷齊策
躬萬世之大烈者不計一世之議已也知可出而出知
可去而去凡吾之去就所以訓天下之義也天下囂囂
而言於此雖言何傷盖天下之勢固有可留而去則罪
在于不留有可去而留則罪在于不去君子于此必取
中焉吾果安取哉取于義也昔者伯夷叔齊之来自東
也觀諸侯之不足有為也日夜而推之信矣西伯之徳
之純其可王也而不自王則信其可與處也于是焉而
歸之且始吾知之而来非刼而来也又從而去吾何辭
於天下天下其以我為太矯也故既在之而遂安之惜
也往日降而武王守之不真也知以周取商而不知商
之不可以我取也悻悻然見于辭曰昔文考以是而遺
我天下以是而許我我起而赴之斯可以無愧焉彼兩
人如起而徇此亦許之以為宜則後世果以斯人為何
如人耶
　　　敦學校養士之法革科舉取人之弊策
魚不畏網而畏鵜鴣鵜鴣有情而網無情也然卒所以得
魚有以網而得者有以餌而致者有以藥而斃者漁之之
術多矣然魚猶脱于淵豈無逸魚哉取士亦猶是也有以
徳行而招者以詩賦而取者以經義而求者取之之術富
矣然士猶怨于野豈無遺士哉故觀水者有以魚不竭而
譏漁人觀國者有以士不盡而譏有司皆觀其末之過也
盍亦反其本乎今執事之病下多遺才所以考人不以數
與夫請託濫冒等徧以疏舉愚謂此數者士苟能正其本
斯弊可免也何謂本上觀士之所以養以取士士充其所
養以報之漢郡國舉孝亷夫豈限以數哉今有司考以數
而士驟得失則漢意可師也唐士羣至有司之門有司不
禁而多得公望夫何畏請託員半千八科皆中張鷟萬選
青錢才實為上夫何畏濫冒今有司懼請託士多濫冒則
唐意可師也比者朝家戒勵丁寜乃勉士以所養之意也
然郡縣之學猶有聚衣冠争飯腹斯亦可愧矣哉昔郭代
公莅太學捐四十萬畀人而不吝今諸生争飯腹而不愧
嗚呼聞郭代公之風可少懲矣
　　　古器圖書策
天之付帝王付以道帝王付後世付以迹迹之傳易傳
于天下而帝王之心其法安可傳哉雖然其迹不廢使
天下後世因此迹而求此心則帝王之心庶㡬在此也
且三代之降其言有書其書有載有簡有札有篆有𨽻
有書有刻侈書大書凡為迹異所以託迹則不異也當
世見之故無不傳秦之篆唐得之後世傳之故無不信
此所以乆而又乆也昔舜之典隋得之周之鼎漢得之
魏之書汲冢得之下至岱山之書鄒嶧之字湯之盤孔
之鼎岐陽之鼓既好之無不求求之無不得也雖彼秦
漢之下所以求者止于迹而已不能觀此迹而求此心
也其物雖貴其好雖篤然帝王千載心迹之託乃取為
一時耳目之玩是何理也然則古文字書仆碑斷刻後
世求之帝王之餘者宜不徒在玩好之間盖因好而求
迹則求之淺因迹而求心則求之深後之盡此者其惟
聖乎
　　　皇帝王伯策
聖人之道寧無經而合于經不可執經而亂大義非不
知經不知道也道者經之本皇帝之經效而伯則其淺
也昔者聖人其帝五帝也其王三王也未有五經之言
五經之效著矣斯無經而合于經也秦漢而下則執經
而亂大義也其弊皆起于不知經與知之而不深或知
而入于異端也漢四百年可謂乆矣可稱者文帝也而
黄老亂之可稱者宣帝也而伯道雜之其後若元帝雖
通經而泥于經漢氏衰矣此執經而亂大義也章帝成
帝猶元帝也故漢無可稱帝王之效何有哉唐三百年
可謂乆矣太宗可稱也而惑辭章元宗可稱也而惑莊
老文宗于唐猶元帝于漢也肅宗代宗猶文宗也此執
經而亂大義帝王之效何有哉故二代之弊皆起于不
知經知之不深而流入于異端也嗚呼五帝三王雖無
五經而有經之效愚以此不為無經也兩漢之君雖務
通經而無經之效于經無益也皇帝三王之道何自至
哉若夫晉宋隋魏南北之君一話一言流入詞章兩漢
罪人也慙徳多矣傳曰六經之文積案盈箱俱是風雲
文衰如此何暇經乎故宋明梁武宋文周武魏文陳後
帝隋文帝其名知經者亦知章句也潔静精㣲之于易
温柔敦厚之于詩疏通知逺之于書經紀治亂于禮于
樂于春秋可知而不知也皇帝王之道求之于此斯妄
也矣嗚呼其父愛盜其子必且行刼彼時君執經而亂
大義其臣為章句之儒何怪乎雖然公卿大夫則有矣
愚傷其不多且傷其不用也漢有賈誼唐有陸贄其言
六經之效非執經而亂大義也故陸贄辯于誼誼之術
則王術也傳曰賈生言堯舜陸贄言仁義非帝王之道
何自出哉此相望孔孟更駕合轍也或曰孔子所盡心
春秋易也孟子所長則詩書也孔子千里問禮于周學
樂于𢎞孔子于他經豈容易哉如以孔子盡心于一經
則行在孝經者二經又非孝經之行矣如此其安乎若
軻之長則無所不長也而止云詩書彼軻長於譬喻亦
盡出于詩書乎此諸儒之説執經而亂大義也故失之
誣失之愚失之賊非聖人之經失也解經者之失也愚
斷之曰執經而亂大義也不知經者也嗚呼人莫不飲
食也鮮能知味也
　　　詩書遺逸䇿
汲冡之書何書也曰逸書也補亡之詩何詩也曰續詩
也二書何取焉其怪可惡愚何取焉汲冡之言曰伊尹
之去商老矣非老于商也文王受命矣文王稱王也伊
陟之相矣以太甲憫之也伊尹之不見用文王遂稱王
伊陟見憫于太甲此聖人之言乎書之至此無惑也諸
儒固使至此也補亡之詩曰循彼南陔言采其蘭美孝
徳也白華朱萼被于幽薄美𠂻感也孝之至則賛天地
感動植采蘭而止被幽薄不被萬世取喻小矣此聖人
之詩乎詩之至此無惑也諸儒固使至此也詩書喜正
而諸儒愚誣獨奈何哉故秦漢唐學士解經則無惑矣
一曰書者如也如其義也一曰書者舒也謂舒緩也一
曰書者庶也其事衆也書名之不正則其文可知也解
經則陋矣曰詩者所以至也志詩者名之謡也詩者志
之所之也詩名之不正則其文可知也今執事之疑正
所謂前亡而後存前詳而後畧此傳失其本經傳之不
及也孔子得帝魁書二千一百二十七篇去一百二十
篇十八篇則中候也二篇逸矣孔子所得者百篇而已
伏生之記百篇之中二十九篇而已彼春秋所言之一
篇其在百篇之間乎執事謂揚雄之無酒誥今有之何
也愚謂雄非妄人不足怪也泰誓漢有之而失于晉舜
典漢有之而失于梁得泰誓于河内得舜典于姚方興
彼兩篇失之晉失之梁安知此二篇不失之漢乎今復
有舜典有泰誓然則有酒誥何足怪也執事謂丘明載
逸詩五篇愚以為丘明載此盖多矣何特五篇也淑慎
爾止一也周道二也翹翹車乗三也逸詩三千宜其載
之多也彼祈招則女子之事司馬非博識而能吐口乎
執事謂地平天成以次皆今文也先儒以為逸書先儒
不知耶愚以為指有為無猶可言指無為有不可恕也
劉歆論泰誓而及五焉所謂越若来也甲子咸劉也丙
午建師也載俘在亳也征是三朡也執事惡其以有為
無愚惡其以無為有也執事謂君牙為君雅譏先儒之
誣凡六條此諸儒喜誣也甚則曰旅獒非獒乃毫也九
丘非丘乃州也南交者交趾也嵎夷者嵎鐵也昧谷為
昧栁心腹肺腸為肺陽如此其甚矣愚獨奈何哉夫商
得者十三篇而失其七失之大半其章不同可知也虞
書為夏周為商夏侯歐陽馬融聚訟盖乆矣康成為近
也曰虞夏同科商周並文得不謂之然乎雖然諸儒喜
誣而愚喜正者信以傳信疑以傳疑盖其謹也若夫位
天地育萬物此詩之用書之用詩書道之府也執事盍
唱焉愚願執事黜其委𤨏者斯不膠者卓矣
　　　漢治迹策
朝廷自有體天下自有勢知體知勢治之由也朝廷之
間可以猛可以寛也是體也天下之大可與興可與弱
也是勢也故君人者正朝廷以正四方四方正天下畢
正矣何則知體勢所在也盖自秦而漢天下未嘗無勢
髙帝之興天下之勢在天下恵文之間天下之勢在侯
國宣元之時天下之勢在外家凡天下之勢迭變者四
至多變也而漢君不知漢臣不議也方文帝之興有賈
生者欲削侯國興禮教改正朔誼雖言之帝雖知之斯
天下之勢可謂明也然絳侯灌将軍漢氏之所賴以興
者老成之人也而誼欲廢之惜乎誼見天下之勢而闇
朝廷之體非知治體者也景帝之興朝廷乂安羣臣皆
狃于故習者也晁氏者欲尚威武論兵刑錯在當時得
朝廷之體至熟悉也然七國不至於必叛錯趣之叛既
叛而不能安之髙卧京師惜乎錯見朝廷之體不見天
下之勢此非知勢者也然則體勢所在不得其原不知
其流此漢二百年之治辨質之臣雖在晁賈然吾猶有
憾也
　　　易䇿
諸儒無心於議易然後可以通易蓋易可以形解不可
以言遇也其失也則惑之惑之終失之漢魏諸儒坐此
也夫何故鄭元惑於文王肅惑於義蜀才惑於怪虞翻
惑於數馬融王勃陸長源關子明陳史皆有言言皆有
惑也吾不知諸儒不能意遇而今乃且囂乎三傳作而
春秋散諸儒言而易不作乎執事今乃以卦象取類之
意不信諸儒而質之經斯豈徒言也吾不得而質聖人
抑請臆之執事所謂有為馬為牛為龍為雉於物有配
也於身有類也夫至徤莫如乾乾徤而動也馬動非徤
乎至順莫如坤坤順而任重也牛任重非順乎潜動而
變於隂震變隂者也而龍善變離者中柔中柔者外文
也而雉外文兹四卦於物有配也其四可知也乾為首
首人之上乾物之上也坤為腹腹有去坤亦有去也震
為足在下也動之象也離為目有明也麗之象也於身
有類也其四可知也嗚呼易本無位俄而有位矣有位
而後有滋有數而後有配自然之解也諸儒欲大之而
流於旁詭過當之論譬之條教始主於寛主於仁而後
千機百穽如此之衆何者其罪始於多目也然則諸儒
於易慎無容易多誇耶
欽定四庫全書
　九華集巻十一　　　　　宋　員興宗　撰
　　䇿
　　　孔孟王通公孫𢎞能言國之興衰短長䇿
元魏關子明易老師也其言興衰如龜兆然彼關子何
以知之蓋以易而知之故自黄初之年八十四更八十
二朞三百嵗六十有六焉曰道之行乎此時也如見用
者王道其振乎關子深于易灼知後此事逆期如此彼
孔子者深于道者也孔子而有不知乎凡孔子指諸侯
言大夫十世之失可以勝殘可以去殺可以有成百年
三年之期非故知也生而知之也由孔子而視關子關
子不亦鑿哉北齊祖孝徴名臣也有所不言言未嘗不
證國人是之神武亦是之即日議三十六事他日比事
無事不合今嵗議事無嵗不合孝徴之智長于料事預
期如此况孟軻命世者也軻之道豈孝徴之徒歟凡孟
氏言什一之制可以用周公為政可以師文王名世之
可以興王者自何待来年或及于七百有餘嵗或逺或
近非誣也君子之言安可誣也由孟氏而論祖氏祖氏
不亦少哉兹承問以聖賢於事非故言之皆逆知之首以
孔孟之徒以次及王通公孫𢎞皆能言國之長短興衰
愚以為聖人之權是權之于道道無所不知智人料事
料出于智智蹷則敗矣孔孟者以道權者也孔子論勝
殘去殺乆則百年至有成止三嵗而已非乆近不倫也
盖當其時争地以戰殺人盈野此非聖人百年用其力
能正之乎故勝殘者非百年不可若夫正其君臣比其
父子嵗月可也故三年有成猶周制三年小成之類也
孔子之見卓矣孟子論行周公什一不待来年論行文
王之政嵗更六七亦非乆近不倫也孟子周臣也所仕
之國周國也仕周之國行周之制非今不可哉若當時
諸侯則去文王蓋逺矣如五七嵗有不忍人之政亦當
時之文王也故曰是文王而已猶傳所謂桓文湯武之
類是也孟子之見亦卓矣嗚呼孔孟以道權事故當時
後世無不可知之事事不足以權道雖知之有不可行
之權如禮樂征伐諸侯十世大夫五世希不失矣孔子
傷其漸云耳由辨之不早辨也不然周之盛時天子廟
諸侯貢大夫供職孔子何不非乎凡王者之興不踰五
百嵗至周七百有餘其數則過也孟子傷其事云耳可
以見而未之見也不然五百嵗而無王者則堯舜禹君
臣也而並文武周公父子而處孟子何不非乎至于後
世公孫𢎞王通之徒獵孔孟之學以自名其料事于智
似矣不可與之言智也𢎞之言曰朞年而變三年而化
五年而定夫周公作周數世矣猶有商頑至于數世天
保定矣如此其難也五年而定周公所難𢎞所易𢎞言
可信乎王通曰十年平其盜富之和之三十年禮樂可
具傳曰禮樂積徳百年而後興禮樂出于富和是何禮
樂之易也必以富乎鐘鼓云乎哉玉帛云乎哉通以為
言通言可信乎由是言之則事權于道道無不知也孔
孟以之事出于智智蹷則敗也二子以之雖然聖人之
言以道權事其始隠隠一日而白豈不如日月然矣乎
其弊也諸儒若滛巫瞽史且立徴兆若曰五稔之後陳
氏必敗十世之後齊莫與京如是當黜之黜之何由曰
非道
　　　行祖宗故事䇿
人君視細務如視四肢保故事如保元氣四肢廢猶可
以活身元氣一壊吾不知其為人吾觀漢唐之䇿而悲
之非悲其事也悲其壊故事方漢之興髙帝文帝自有
制度蓋煥如也後世相非其人而變之相晁錯變侯國
相張湯變布幣相元成變廟制所以變者欲為是新竒
也景武知之則聽之孝元知之則用之嗚呼祖宗之法
則不舉非其法則舉之非自蹶其本哉是數相者意氣
自用反指髙文為無謀蕭曺為無䇿也噫太甚矣方唐
之興太宗之故事真可法也後世相非其人則更之相
張説變府兵相楊炎變租庸調相王涯變茶𣙜所以變
者欲冠冕前代也𤣥宗知之則聽之徳文二宗知之則
用之嗚呼祖宗之法唐之諸相變其所可變行其所可
行非識大體也是數人者反謂太宗為未審房杜為備
員也噫亦陋矣由是言之漢制變而漢日衰唐制變而
唐日壊故事何可不守也彼諸人專務變之不自悔罪
豈徒有負于前人抑亦自負不少也雖然誰謂漢唐無
人有人而適不用或用而不盡可為千載惜也條故事
如魏弱翁識故事如蘇瓌明習故事如侯霸言合祖宗
如李絳雖其言藥石畧聽用之惜其不盡也噫此漢唐
止于漢唐而已乎惟國家祖堯宗舜一時大臣皆中外
望也以明佐聖利澤萬世甚厚甚恵然厯守一道以為
必用故事必法祖宗如良醫之用藥方多取于古人不
自用也故𣙜酤一事也淳化寛之其後屢寛之籍田一
事也雍熈行之其後屢行之至其他大者難以徧舉宜
乎霄壤而視唐漢也兹承明問以本朝典章故事并諸
元老之嘉言當官之建議兹事體大願陳其槩嘗原一
代之治必有一代之體體之不同則事不同商尚質周
尚文周公非不欲質伊尹非不欲文體異也故今日之
事有今日之體也祖宗之朝元老大臣聲嗟氣咳猶足
以澤天下如魏公議邉蜀公議樂滕公議用人司馬公
議役石守道議(原本/缺)蘇明允議機權至种隠君又議道
議治議仁議禮義凡作十議皆十世龜鑑也若上數公
之言巻之則可以髙一時舒之則可以範百世安可不
舉行也雖然今日之體又有要而易守切而易用者三
事而已所謂罷羨餘斥珠玉審刑罰是也李文靖在真
宗時嘗謂四方言利一切不進持此以報國當時何有
言羨餘哉潘美在太宗時請發渭川之都斥採珠之民
當時誰暇及珠玉哉王文正在真宗時上與議刑遂增
諸路刑官則刑罰之審有三代風矣是三者之急務今
日行之宜饑渴之不啻也主上睿聖加恵四海者由祖
宗故事也故斥珠玉而不進罷羨餘而不用戒刑罰而
不濫則李文靖等之䇿獲伸矣若夫漢唐之議家法故
事已畧陳于前矣嗚呼相距千載太阿一沉可以刻舟
求之哉
　　　資治通鑑䇿
或謂先正司馬子曰衆人雖尚子書惜乎言雖多而太
迂也司馬子曰聖人之言似乎迂髙而不能卑也奥而
不能邇也是以齟齬而或窮子患不迂耳矣嗚呼司馬
不患衆謗而自患其學不畏衆言而畏聖言是以在元
豐之際勞形怵心馳騁上下千載間討正諸史當時未
免病乎迂也故深研窮諦於是時有是事善可法而惡
可戒然後取之世謂之編年嵗以首事以時繋嵗以事
繋時例見於彼凡立於此此之謂總目也一説之真衆
説之偽真偽相駁也前志為有後志蔑焉有無相盖也
今一語伸其中有無遂明真偽可了矣此之謂考異也
為編年為總目為考異此通鑑傑然於諸史之中所以
資治者歟考異班范而下字舛文誤纎悉破碎雖古史
有彈誤者有正俗者有弼謬者然自吾觀之不勝其煩
也今考異之書辨同析異其功自名可謂不細哉其煩
不可徧以䟽舉吾舉其槩者所謂天道之䟽合人事之
怪異變故之推移月窮日廣庶乎有益也按漢祖元年
十月五星聚東井髙允謂五星附日十月日在寅無所
謂金水二星者考異以允言為正唐元宗十八年正月
建酉厯家謂是月建戌無所謂酉者肅宗上元建丑祀
圓丘厯家謂是月乃戌無所謂丑者此天道之䟽合有
以取正也按舊志之言曺爽窮治何晏使晏書獄肅宗
面叱李郭李郭仆地錢鏐坐笞諸吏諸吏怨望考異以
今志為正則人事之怪異於此可詳也太平用事宰相
七人五出其門唐厯以為四人未見其五也劉守光為
六鎮推尊即拜尚父舊志以為晉氏所推未見所以為
六鎮也穆宗二年集諸道兵六七八萬白居易以為計
七八十萬未見所謂六七八也此先志之不一與變故
之推移於是可明也
　　　鄉飲䇿
禮所以裁節民欲者也民生有欲多欲則敗先王裁節
其欲未嘗不自逺也而未嘗自逺吾觀于鄉而見鄉飲
其未嘗忽于近者乎是故賔主一賛而百拜徜徉容與
不徒謀也致仕有徳則謀之不徒賔也在衆而賢則賔
之不徒設也進士鄉貢則榮其禮孝悌旌表則尚其事
不徒象也或象日月或象天地或象三光不徒位也東
面北向尊者在東北面南向尊者在北介有介席僎有
僎次不徒飲也𤣥酒在西壺篚在南勺幕在籩不徒言
也司正揚觶則有言将命相旅則有言不徒歌也坐工
者歌鹿鳴笙入者歌南陔夫鄉飲之禮一設耳而節文
如此其宻先王非直為是廩廪也所以裁節民欲致化
之由也
　　　鹽法之弊䇿
天下有二病上知之下知之知之而不去何也勢不可
也上取民必有以病民不取民必有以病國欲民之不
貧而不取民則無怪乎國之無財欲財之不竭而不取
民則無怪乎國之必困此二病也未嘗有兼利者也而
况夫鹽之利害利害之巨者也增其額則民納之不繼
寡其取則國用之不給此執事之所患也請得而議其
説夫執事之所患鹽之法弊非實弊也勢也其貨滯非
實滯也勢也貨滯則縣官不便法弊則額户不給貨滯
矣愚為之䇿曰貿而不積宜行唐常平之法乎蓋官開
糴而㣲其直則商多至商多至又百途以誘之陳陳之
鹽無有也執事何患貨滯哉此便國之法也法弊矣愚
為之䇿曰縁額益分宜師唐多亭户之説乎蓋㳺民集
則亭户衆亭户衆而額户之勢分勢分則輸緡於縣官
益均而輕矣執事何患法弊哉此便民之法也夫一舉
而國與民皆便計司何憚而不行也若夫管仲兒寛劉
士安李巽張平叔裴休韋處厚乃當時一切之議正執
事所謂利於昔而不利於今者也韓退之曰鹽之利病
事貴精詳不可輕䇿故愚惟建一策陳前執事聞於計
司顧恵蜀民莫此為大
　　　内重外輕策
問漢制九卿出為太守二千石髙第入為丞相所以均
内外也然有出守淮陽不受印綬願出入禁闥者又有
出守平原雅意本朝内不自得者其故何耶唐制選京
官有才識者除都督刺史又有政迹者除京官亦所以
均内外也然入為王官則當時有登仙之歎或出而外
補則家人有降晚之恨抑又何耶恭惟國家聖聖相承
深監兹弊選用人才靡間中外淳化詔㫖紹興聖政宏
規具在垂法萬世肆我聖上纉承丕緒臨御以來凡乆次
中都者使之更迭補外以治民考功厥有治效著聞者
則以次収召旋加甄擢徳至渥也然而重内輕外之弊
猶自若其説安在豈士徇習俗亷退之節未厲而貪進
之風日競邪抑朝列有定著州縣有常貟除授或輕徼
倖者衆外濫則内冗耶不然何方来者無以處之而重
去者猶摠摠也且監司守令其選亦重矣古者郎官出
宰百里國初朝臣分治劇邑行之于今其于人情所安
否乎或謂不厯都督刺史不得任侍郎列卿不厯縣令
不得任䑓官給舍雖時移事異其説可行乎夫天下之
勢如持衡然此重則彼輕此輕則彼重倘欲輕重適平
無偏倚之患疏源導流要必有術諸君講之熟矣願茂
明之以觀通世務之學
對言後世内重之弊者當言輕内之弊不當言重内也
夫使上之人誠重内選而不輕畀天下之士大夫也則
士皆䇿功自見于外以求超躐登用于内矣如是則不
惟内重也而外且得人焉則外重隨之矣惟夫用人于
内者其名若重而實輕焉是以卒至于内外之俱輕方
一男子而皆有覬倖王官之心焉是猶謂之内重得乎
愚嘗汎觀天下大勢而竊慨嘆于士大夫之弊矣請因
明問之逮而深言之雖然亦将先要諸古人公天下之
道而後及于後世之私者焉其源流有自来矣夫自典
謨而降言治之近者莫如周成周之盛時至治之極于
斯時也周召毛原在朝端藹藹吉士在百官其相與圖
謀于上以經理一代之治者亦既悉矣其于外之官吏
雖無事乎一切之區處若未害治也而猶必取天下之
賢者以與天下共之盖其公天下為心不獨私王朝以
自隘也故周公立政一書論文武得人之盛而至于夷
㣲盧之烝三亳版之尹皆以為有常之事其選無異于
三宅焉夫遐陬僻嶠卑官薄職委天下之賢而凂居之
無乃有所不安于心者耶而當時上下莫以為異盖文
武周公惟知擇天下之賢以供吾事不見其為内外之
間士大夫委職為臣亦惟知盡吾職守而羨慕決擇無
所措于其間也况有如文式為君非棄賢之主周公為
相非蔽賢之相其心事暴白于天下諸侯無相周公猶
出居之以主東諸侯况其餘乎此成周之世所以君臣
上下相㤀乎直道之間也馴至後世無復古人公天下
之意矣朝廷甚尊郡縣甚卑然猶可誨者曰所以重王
朝之勢也萃之内地列置之天子之左右皆天下之選
也吾以為雖非天下之公而猶未至盡出于私至末流
之弊内重己甚而士大夫皆有慕内之心上之人又不
自愛其權而輕擇焉于是人人皆將苟得于其徳業之
所不逮内重之源于是為後世深弊而秪以為内之輕
矣徇耳目之見者不深考其故而又欲任意矯枉于其
間而尊外之權首抑則尾揚左支則右仆心有親疎則
内外之弊如相倚伏于無窮此漢唐君臣所以徒自紛
紛而卒無補于天下國家也吁成周之制其不可復乎
夫後世之有天下吾非敢盡責以成周公天下之法也
蓋使後世而真能重内抑外亦有可言者京師郡縣之
根本也根本治則枝葉将非所甚慮矣彼其建為公卿
大夫列為百司庶府豈顧不重哉然所以有是者初非
為士大夫計皆所以為天下計而其權盖出于上也自
夫上之人不重其權輕用之也則任官之本意已失始
以朝廷之爵禄徇天下之士大夫倖門一開則徳薄才
卑者皆有思出位之心而睥睨于其間謀國者不反求
諸其上而徒歸過其下一則曰是士大夫風俗之不立
也二則曰是士大夫心術之不美也是豈知㧞本塞源
之道上之人抑有可加之意乎且朝廷職事清望之選
豈非擢置天下人才之地二三大臣所當求下而非士
大夫所當求上者乎今世之士一登姓名于仕版則皆
不安于州縣請託營謁不遺餘力而其夤縁稍足自致
其身者則急起而乗之往往亦得之矣一日而致身内
地焉近者一二年逺者三數年視寺監丞簿如探囊取
物矣而其乆者亦從而為之日月叙遷不幸而畀之外
焉亦不失郡刺史郡守之權視役身州縣跬足以進而
竟老死焉者相去何啻倍蓰也夫樂貧賤而輕富貴是
惟聖者能之也如之何而責士大夫之輻凑乎此而兾
其俛首帖耳乎彼也哉今世之官徳薄而位髙者可以
無愧何也徳又有薄于我者也亡功而厚禄者可以無
慊何也功又有寡于我者也三公之位人臣之極也而
人皆曰我能為之萬鐘之禄至貴之奉也而人皆曰我
能享之吾不知其果何習而見于四維方張之時耶夫
昔者帝王之世所謂爵禄品秩非以應士大夫之求而
選賢登俊皆上之人所好自為謀且自一命以上莫不
知盡其職而自以為終其身故上之建官分職坦乎無
所徇于下也下之克己厲行確乎無所徇于上也後世
僥倖之門未免一二可乗得之者或不足以厭服人心
則繼至者已動心于其後矣接迹相尋来者源源而方
無以處之上之人又從而逓遷迭易區處焉以求當其
欲是豈所以振肅紀綱而尊嚴朝廷也乎朝廷不尊羣
吏無乃懐苟且士大夫而有貪冒無恥之心乎員有常
限来者無常數也其已至者路壅于上而不得進欲進
者肩摩于下而日未已也若是則盡朝廷之官若之何
而勝處故愚以為誠能廣至公之道抑私絶之求毋使
求者得之不求者不與任實而不求名循名而必責實
如前軰所謂官爵非房闥中物以抑天下好進之吏則
内果重矣必察守臣之有治效而非名實不相應者使
之為郎必縣令之居官可紀而非以覔舉至者使之居
䑓察六院之寄必天下之有道術行藝者畀之清要之
地則凡為國以吏而分職于外者皆知盡心以求得於
内而思所以自見于世矣若是則不惟内重也而外且
重焉均内外之䇿孰大于此者不然徒見士大夫之奔
趨内地也而欲反其道以重外焉則唐中葉以来其弊
可鍳矣上方以禮義亷耻嬰士大夫之心而講宣洪化
之地且與植立此公道維持此公道而愚猶喋喋如此
亦深惡士大夫風俗有未滿人意者耳明問以公直䇿
愚愚不敢不以公直對幸執事以復于上
　　　科目䇿
問漢初之士尚權謀喜功名而逺道徳然時有磊磊可
喜之節中世始興學校其後經術章明矣而世俗頽靡
日益不振唐用科目為主詞章中間無慮三變乃始大
成攷其世故每變輙下文之盛衰與時不相闗何哉惟
成周之士但論于鄉或選于學人才藹然何其盛也本
朝取士近酌唐制學校之法逺稽成周而損益之二百
餘年得人之效昭昭不可誣也近者廷臣建議以士業
苟且藝實漸廢欲因今科舉参取而更張之以孝悌亷
節行義明著淹習經史通于世務别為兩科取鄉舉三
分之一為之籍以𨽻于學以才實察舉于前以嵗月作
成于後畧傚古者諸侯貢士之意而所舉之人則屬之
卿大夫士與耆老之可信者或謂俗敝乆矣虚偽之風
殆将偕長夫漢崇學校而郡國猶存察舉唐用科目而
方鎮猶許辟置何古行之乃今不可歟将其為法科條
固殊可以並行而不悖歟三代之才教養作成書考論
辯賔興官使本末源委盖深逺矣至其植之風聲以興
起一世之士獨存乎法度之間歟夫欲得人兼漢唐之
美而駸駸乎成周之盛且無變更之煩無末流之弊亦
有自乎願諸君熟詳之
對論取士者不正其本于士之心術而舉其末于上之
科目未為至論也夫士之心術其變甚㣲其所繋甚大
邪正亂于下則取舍惑于上天下國家治亂盛衰之勢
實闗焉古之人推其寛大樂易之美意以開天下忠信
誠慤之良心與之相求于風化之所及而相信于形迹
之表科目則未之聞焉耕釣漁鹽之夫誰其舉之而加
諸上位南畝耕耘之士誰其試之而烝于曾孫来止之
頃豈非三代風俗敦厚忠信誠慤之心不離于天下故
其意向交孚莫或猜貳人才之盛隨取隨足而遲疑之
念不置于其間後世人主習聞三代賔興掄選之詳而
失其本意之所在于是自漢至唐科目繁興而士益以
不如古曾不知科目法也意存于法之外則天下之士
不惟自信其所學上之人亦有以信其下一以相䋲士
始不信其心而上之人又日疑其挟欺以求合吾之法
矣嗚呼秦皇漢武以法䋲其民民猶望望然去其君以
基禍于天下今其人曰士而獨以法取之則邪正之雜
糅賢不肖之混殽使上之人公受其欺而私病其乏才
者亦患之所必至也至是而後知科目之設固以壊學
者之心術而取士之弊者當参夫心術之正不正而竊
慮夫變法易政者祗以益其疾耳雖然後世之學者其
心術甚易正也亦甚難正也何謂易盖昔者異端邪説
迭出于天下以聖賢之言行汲汲皇皇詔告學者而莫
之辨自董仲舒韓愈王通諸君子相望于數年之間而
滛辭怪行不得並行于天下諸百家不得怡顔於六經
之側非聖人之書曽不得近學者之耳目而闗學者之
念慮于此時而欲正人心術誠為易耳奈何利禄之餌
垂于場屋標目之揭多于有司髙者以其道可侔伊吕
卑者以文辭俊雅名之天下之士争先投牒聒然皆有
不自安之意亷耻之風掃地無有然則士之心術自唐
以来誠不易正也肆我國家取士之制大有古意設科
之名悉倣唐舊每嵗貢舉畧為三年詞賦經義之外不
為多端以責士子此其㣲㫖固已見於科目之病夫人
也惟夫三綱五常之道本原於人主之家法忠信誠慤
之習表儀于朝廷之公卿大夫文之以禮樂養之以學
校凡所以動盪人心而正其趨者無一闕焉厚其心術
以養于平日時出科舉而收用之三代遺意蓋在是矣
乃者邇臣有請欲别為兩科嵗舉士子而𨽻之學其所
舉之人則屬之卿大夫士與其耆老之可信者是蓋深
病夫士之藝實漸廢而求所以革士之弊也愚嘗以今
天下之士風察之竊以為今之取士不在科目之未嚴
而在乎心術之未正焉耳今天下士風何若哉賢者有
所避而求晦其所得不肖者為無忌而虚偽亂真其修
之身行之家者未必非佛老寂滅之説而筆之于紙者
無一辭焉其發于心害于政者未必非管商掊克之事
而形于牋記者無一畫焉上下習熟肆為欺詐而莫之
怪凡此者皆其規規然求合于科目之舊習也心術之
論愚安敢自廢其説于人才未用之日哉大抵人之情
常怵廹于法制之微文而潜轉于亷恥之公議今天下
之士學于師友而希進于學校貢舉者彬彬然三嵗大
比持聲病剽竊之文偶中程度則求官選部如責償然
雖文彩華如張昌齡者不之問也學校養士飲食起居
之際苟能循循黙黙以消白日者皆得以行藝著名於
籍求其講明有用之學如胡安定教養之法者又未之
見也執事誠採擇名望不專文藝以革貢舉之浮薄招
進諸生誨之館下以漸廢學校具文之末習益自修飭
誠意正心之大學而不徒事于區區科目之文數年之
後其士風近古十年之後卿大夫必有可深信者兩科
之設其在此時乎惟執事次第圖之毋亟
欽定四庫全書
　九華集卷十二　　　　　宋　員興宗　撰
　　書
　　　與諫議殿院書
某不佞本有志聖賢之學而托諸深山家貧困餓是以
在此亦欲遂充其學以報吾君此其素所蓄積也故聞
天下有學古忠篤之士則必皇皇而求之求之既得則
必熟復而觀之其皆是也然後退焉而無憾况今天子
所寄耳目之官非學古忠篤者能之乎側聞諫議殿院
之風學而有守議精而不流四方稱焉故陛下用二公
於篤老之餘而處之以百官之劇豈非亦欲望四方之
所以望二公者耶比者聞二公既外其身以報陛下如
辨歸正之士至於一至於再可謂不負所職矣然今有
大可疑者衆舌嘈嘈喧不得止僕而終不言歟是外乎
君子也言之不正歟是欺乎君子也夫欺君子而外之
衆人不為而僕忍為之乎故敢為二公一吐之其事之
有無雖未審詳即使有之亦甚可懼也蓋昔曾覿龍淵
之用事天下謂之曾龍而不名方其盛也搢紳奔走顛
倒衣裳未貴者倚以為資既貴者託以為重宰相不知
非禁路不知詰輦御之側囂聲沸騰雖晝鳴鴞而市列
虎莫駭於此者矣佞媚之極下上一律故時人以為寧
觸中書無忤二父者可見其權勢之烈也賴天之道陛
下之明分北而居之一則以死而一則以衰今者不知
何人謂覿復有入都之命逺邇張皇不免震懼蓋昔張
放驕溢欲留京師而薛宣不可僧直佞幸欲雜士風而
江教不聽豈堂堂天朝獨無宣教之臣乎况吾二公見
司國憲者哉或曰是曹有勞奔走於潛邸陛下非忘勞
之主也非惟終赦之亦終用之耳不然則是少恩是不
知陛下以天下為家不以一己為私使是曹信有奔走
之勞曷不以金帛厚之以名字寵之乎奈何必授之柄
以疑撓海内哉彼兩人者前日襲權勢露恩私朝廷每
下一令用一士則必唱言於外曰是將非我無以為也
此於古法當誅陛下幸赦不誅矣昔太祖世軍校史珪
始見信用其後肆威作福遂一斥不振陛下今日待覿
之法不有太祖成法乎二公何疑焉此事既著凡在官
者當靣諭之屬以不肖人㣲位下近申明歸正之士未
見俯從今兹喋喋則又似舉一毫以摇泰山也退思今
為陛下所重者莫過臺諫羣臣取正者亦莫過臺諫臺
諫謂可留天下必惑臺諫謂不可天下必豫可否在二
公之一言二公何忍遂終不吐口乎深恐羣邪之萌潝
潝訿訿階此復振未可知也伏惟即日興念啟之辨之
率善類而拯之無不宜者請受命
　　　上虞丞相書
敬聞外論浩然歸重邇日力挽同列之舉一以示協恭
之意二若捨是翁則他人益可慮未必更有純篤者三
上前同議大事若體理未安兩人尚可執論回天意彼
去則上必盡畀先生以難繼之事孤介争之則愈難不
争則羣謗必興今如此區處之甚善甚善外論盡云即
日順動此無他蓋見朝廷近日稍稍諸將起廢及建節
還節等事此事何預順動而外言乃爾度必有諸人伺
聴於門下者今從庸衆之言則多玩弛從捭闔之論則
必生事二者咸不可用蓋今日之事當作一意守之争
於上前亦只一意何謂一意順動不可一日先備禦不
可一日後是也伏乞鈞意再三深惟之外論近日宰執
争𣙜貨務闗子㑹子事堅卧不出此事雖草草然是人
畧有虚名前日與子淵說先生畧加曲折甚善見說皆
一二販者作之使然况闗子㑹子利害卓然若歸朝廷
則版曹平日為無策前後手足俱露萬一有緩急則誰
受其害者此與臨卭鹽闗子大意畧同况諸司告病已
久乎外論王天覺林井等事甚喧或云朝廷皆有以賔
禮之此法不可長也若果是諸葛張兵必不先畫陣圖
從邪徑見說諫議已具姓字靣奏不可不知也願再三
審諦之外論甚渴王泉州之来今聞移信守豈欲為之
漸耶日已薄矣先生孤孑無助之状如前得張嚴州之
書甚以為憂也
　　　與黎守馮縉雲當可書
某再拜某少駑緩自度無以力於他技所以求輝今傳
後者獨惟文字然心之所向者衆所棄也故文日蓄而
名日晦道愈積而謗愈来最後得一第於奔走患苦之
間衆則曰某於筆墨第有聞矣材士也不知先民之所
以自立能浚源而導根者用此與否是以踧踖退而深
悲其道與夫今世之士行溺於俗而文䀨於時是誠不
足與深處假余處之而久久遂化則將并喪余之有使
余悲也如是者思之有年因觀乎聖賢自得之域則每
至於自蹙而自嗟幸也側聞閤下之風而猶有以起我
其文髙以宏其氣浩以潔世愈相濁而公愈相違蘄合
乎古人而歩武之是閤下之道誠有感發乎吾之中盛
矣吾道之不衰也不有倡焉則有繼焉無忘其倡無怠
其繼余其可以無動心於此乎凡世俗厭棄而不樂者
閤下既有以深樂之吾必將有以樂之也衆作徇外而
不已者閤下獨有以己之吾亦將有以己之也知之則易
革之則難耳嚮於丙子之冬見公於磧上有言而不究
前此又值公於道周欲語而不暇惘惘注視若深念予
者豈亦有取於寂寞者之言乎今輒裒近作數篇求教
左右此皆因時之言雖不能形心之㣲然亦可見其志
道之髣髴也伏惟幸察
　　　再答縉雲書
某再拜某不佞念慮鄙外自度無由合於君子之門而
執事乃貶抑情文奬許過盛待之以庸衆之所不能約
之以古義之所必至意謂足以振斯文假若先民抱負
者之當此也猶然再拜云云以避而况於僕也哉蓋道
徳之源注而流也世必有任而興之者任之乃人而興
之乃天天與人相因而其誠篤其慮㣲不言則無以為
教彼書言之未立也吾與兹人並生而食也並息而作
也兹人之惑而甚至於無知而吾之書言廼與天地並
其道其教實尊且嚴如此君子矻矻造道一日足已而
致乎且若是者其難乎其易耶如之何而忽之不幸世
無孔顔而此道日隠荀孟之故志世尚不知祖之間有
祖之者則世更非且笑之矣以為是不可繼而人欲繼
之非誇則誣吾不知先民之初能復性以立我者其始
異我乎否也今執事之書以為窮居弔影之日久寂寞
無所事則棲心於簡册求孔孟之所以自為與誨人者
甚矣閤下之心誠有類乎先民之心此某用是不以蘄
一世者蘄足下且因以足下之自勉者而勉職也昔韓
愈子可著書而不肯著必欲俟五六十而為之其後五
六十而書乃成幸也愈粗言之而世傳之其不言而可
憾至今者吾不知有㡬終未若有書之完且好也聞丐
宫祠甚善甚善公能有言而世終有言吾願與二三子
鼓公之旁而張公之軍也所謂二千石者能為馮公榮
耶願幸無忽
　　　答漢州教授程用之書
某久困塵閭未盡見當世作者極其至求之非好古篤
道以聖賢自責未必有此豪傑也雨霪矣頭風滲滲連
三日念一見不能也公能不以疏數責我乎得教墨清
風俱来披之不盡尺幅皆簡逺具思致寂寞之音近世
不言矣非惟不言且諱之也入之者雜仍之者流其皆
然也其又何誅然吾道我立聖賢我師是不可不勉也
力之則是即之則至矣願用之勉之僕前開口輙以論
著者以是自決耳信不信皆不計也自盡自質於聖賢
耳矣僕生年四十餘俯仰西南求如公為友者今才一
二自一而二自二而三僕以古道望此世僕豈狭矣乎
某白
　　　上王太博書
先生知人之情乎人之情與其輕信人邪寧其自信也
所信在内不在外則無往而不自信天下固有明智者
非遇天下之明智不合也故君子之道未明則不輕於
自信既信則不輕以告人此僕所以黙黙於當世而未
嘗有言也然嘗竊窺湖海千萬士如先生之明智者巍
乎其至斯於篤老之士必能内信而自合不俟僕求信
而輕合也是以屢欲言而重發之以俟乎君子之自信
自合也先生願聴之夫某決非好異者也其心蓋大欲
矯拂近世之學使漸希於聖賢之域僕誠有守乎爾也
蓋世實資道道者經世者也文者載道者也誠者達詞
者也學者尚誠者也志者敦學者也而近世進士者之
學皆競乎媮墮淟涊藻繢之言可謂流俗而不返矣志
輕故學流流則易廢識冗故詞雜雜則易散文鬱故道
卑卑則易晦所謂無其志者無其本也無其道者無其
終也其本不立其終不明近世咸以是自鳴而爾雅之
詞於是乎實衰其在上也不以救其在下也不以悲此
愚之所以忽忽深恨聖賢之遺於古書不敢自棄且自
畫也世俗矻矻不可變如此非求天下明智誰訴之而
誰列之哉恭惟某官志大而語周明言竭論碩厚俊偉
常見推於朝廷而先於諸老矣今猶以為未也淵然而
思惟其古之求條然而辦惟其學之明邇者某蓋嘗以
樸素迂逺之才列於君子之前判乎其若自合也豈非
明古道處今世近時所以不取者先生猶有以取之歟
今行李刼刼於外大懼無以稱門下恩恵之意退裒所
為文得古論古傳贊道編共三軸猶有近作不盡精純
之意欲急求通於君子是以不敢自後者若夫寂寞之
音簡古之義史遷韓愈之趣有若能紹明之者請繼今
以陳
　　　答洪丞相問𨽻碑書
某齋沐再拜判府丞相大觀文先生邇者伏奉鈞教忘
其不肖咨以川蜀兩漢碑墨之所從出及古文竒字至
於種種㫖意諄復被教之初伏念旬時至於今兹既月
乃日矣非不能答懼不能詳也不詳則遂虚大君子之
誨是以臨發輙已發則不敢不謹也敬再拜以對恭惟
丞相於時為通儒於名位為獨絶於經誼則閎而深於
史學則博而嚴於箋傳集類兵家厯法農工國記星官
醫藥之書與夫釋老異家之所傳授經目則無所不考
考則無所不詳今則擁百城坐大鎮自公之暇尚恐日
月之易窮念訛刻謬書之病耳目且欲一而新之也則
又取周秦以来聖賢英烈魁雄之士名世者彛章鬲畫
鼎篆分𨽻之文荒林逺野祠鑱冡刻之實約其義而黜
其衺剖其原而博其趣題端䟦後解蔽徹疑丞相衛道
博古可謂篤也已矣近世所無有也然丞相所以下詢
數十條者文有主字有體意各有出謹先具其知者畧
其不知者蓋不敢以不知為知是不欺於門下也竊觀
廣漢巴郡蜀郡漢中益州犍為皆漢故郡也郡所發之
碑皆漢故物也自巴郡太守張納功徳叙故在巴郡巴
今利州路也然漢之巴郡則在夔之忠州張飛客嚴顔
嘗為巴郡太守乃夔之巴郡爾似與張納少異也今當
以漢之巴郡為正自廣漢蜀國李翊碑在今渠州屬郡
屬國李夫人碑亦在今渠州觀此二碑疑若夫婦也然
一云廣漢屬國又一云蜀國都尉夫人其名位俱不同
矣近得廣漢屬國侯夫人碑侯音候字從侯漢有衛候
北軍中候是也從省文耳此真翊妻耳但不知丞相所
收所謂都尉李夫人者與此少異乎若其無異則為翊
妻明矣自司𨽻校尉楊厥開石門碑武都太守季翕折
里橋郙閤銘石門者興元旱山之東也今厥碑在褒城
斜谷前人亦謂之褒谷蜀使五丁開道是谷矣折里橋
郙閤銘在利州西路興州趨武道上武都漢白馬氐之
地今階州即武都也碑立於波夷江對至今猶儼然漢
之巴郡乃今忠峡之地而巴郡太守樊敏碑乃在西路
雅之石馬益州乃今犍為瀘叙之地而益州刺史髙頤
碑乃在雅之嚴道永元磨崖碑雖在嘉之夹江有字無
志猶唐䝉入蜀碑雖亦嘉之龍渡今有額無碑也如此
可憾者甚衆斯不可以筆舌盡矣丞相所詢之碑凡二
十有五今所知者凡十有六大都見於别録不知者凡
九丞相所未及詢者又有五焉東漢為將軍碑在巖渠
碑字為衆𨽻之冠蜀之先達皆咨其法焉建武何君碑
近世鋤墓者得之比衆碑為最在雅之嚴道又得大夫
碑大夫者褒也在今資州資陽縣聞好事者竊去矣黄龍
甘露碑𨽻法可觀碑亦稱之眉州故石也一二大家能
有之去而不出是必不凡矣劒州梓潼道上有雙闕或
云孝㢘闕或云使君闕髙二十尺有咫比王稚子表者
為壮大夫士過則必式信其古也此五者丞相宜有以
咨焉不得則有以求焉可也今先以數種呈納昔王回
深父常集故蹟遺文曰物莫夀於金石金石誠夀矣然
猶不足以保其外予嘗閱古鐘鼎舊家碑碣之文以證
諸史及他傳記褒頌功徳雖不可盡信而於年月名氏
山川風俗與其一時文采雅度有得其詳而史傳追述
乃其概耳曩所聞者磨滅殆盡今所聞者後數百年又
磨滅者㡬何也故采其備者首尾以編之彼深父刼刼
有意於古至於拂性苦形收拾亂墜守之以勇而求之
以不止自金石而詮為信書宜其學之充博也是以歐
陽子咨之以集古之半訪之以娑羅鼔之異事質之以
汝隂顔氏之遺蹟蘇子容叩之以表三老之故碑而宋
次道呂縉叔原父子原叔之徒望風屏氣直不敢與之
抗也稽古之功其可泯乎且回以一士稽參散逸猶能
傳當時而信後世况以相國大臣窮研廣索科條畢理
稠重畢去斯亦可以左磨史蔡右悉鍾張矣誠集古編
所謂有力而好好而至者近世之所無有也丞相既有
之矣又篇末有曰請益之詞且君子有道有位位有窮
卑而道有精粗得道之至者識通以明是以天下求用
不匱故名位一切不施乎此自非然者上下之分安可
亂也丞相今畧名徇道於是至矣然某非求用不匱者
也傳曰借聴於聾求道於盲聾盲何有而君子乃求借
之乎然盛意不可以虚辱念終不言則愧且無日矣丞
相之所引若𨽻碑之堯祠請雨碑所謂□所謂二九之
戒所謂名曰咸池之嵗所謂禕隋在公之字所謂兼齒
雅之說所謂闕幘所謂牟夀所謂五六六七訓導若神
之義蓋漢之士習漢之故去先王為未久也宗廟朝廷
之間大羮之敦𤣥酒之尚疏越之音風氣淳厖是以出
言有稽皆無章句以破壊其體則宜其字語之可觀也
其轉象旁訓若異而實同不可不察淮南訓□魚為異
魚集韻亦以為然魚從尨乃古義也碑云二九之戒蓋
年數也張平子東京賦𤣥謀設而隂行合二九而成譎
宜其戒也薛綜注曰元成也謂王莽之謀隂行十八年
故曰二九也然則是𨽻其在建武永平之後舊碑載嵗
在戊午名曰咸池一也而名則有四以星名者司馬天
官書咸池曰天五潢晉志咸池曰魚囿是也有以地名
者劉安曰日入暘谷咸池是也有以樂名者荘子皇帝
奏咸池是也有以嵗名者淮南天文訓大時者咸池也
咸池為太嵗今碑云嵗在午曰咸池其淮南所謂大時
者乎碑云禕隋在公取詩委施委施退食自公之義也
不曰委施而曰禕隋乃韓詩内傳解直禕隋三蒼注云
行歩依動貌也漢字通訓蓋千百矣如解后不害為邂
逅之類禕隋豈害為委施者乎牟夀者眉夀也齒雅者齒牙
也儀禮凡紀眉作牟禮記引君牙作雅然則𨽻文為兼究齒雅
永享牟夀者牟為眉雅為牙其義可決矣凡幘覆後巾
也東漢志云耳宜闕幘為傳講之巾也至若咀嚼七經
五六六七訓導若神之義非吾夫子不可當也五六者
三十六七者四十二也豈非謂七十二子乎書五六六
七之云猶左氏謂二五之偶漢書謂四七之將碑從廋
辭所以為法也先儒曰六籍熄於戰國焚於秦逮於後
世學士不見中間之信說而欲特立一家之學者果自
能哉吾未之見也借是而論則稽事博者其要必正用
功深者其傳必逺凡取信於史傳之録者舉未必真今
吾得之千載之藏碑樹冡刻之間則無不真是誠可信
者也且以唐逮今未能五百餘嵗若依載傳考之則年
位嵗次名氏圗牒山川風域成敗之由叅錯不齊若十
指然况唐以前其失可名也哉是則碑不可以不徴傳
不可以不信也某近述史考差失近數千條是皆史氏
口傳耳剽一取小家浮剥之失病至於是而何有於本
事然則丞相徴碑之功下詰衆史猶羣星之一月矣甚
盛甚盛丞相於道學史法兩見其備味衆人之不味其
功卓矣此門下若不肖所以欲附名於言端而托諸不
朽也詩云跂予望之傳曰伊其稽首不其有来乎度旦
夕装治復歸大庭敢致稽首有来之願而伸跂予望之
之心獲卒所聞於前斯又大幸也尺札奚宣所悃哉惟
丞相所以察不備
　　　上都大書
竊觀近世外司庶府辟召賓客雖有古之禮而無其法
有其法而無其意至於比年則禮法意俱漸衰矣此無
他求之者名未甚優而應其求者實有不副故也古者
賔主之相值甚貴而不驕甚賤而不謟奔走不憚而慕
義無窮豈為勢利回哉雖區區之唐諸道幕府温造以
處士来石洪以山人顯未嘗聞曰某資未入而某格未
合也故唐末辟召之禮與其法意猶雍容可覩不若今
時漫漶紛㳫而俱亡也諸路帥臣監司之客不惟人品
之論而惟資格之拘不然則以勢却者也不然則以利
傾者也不然則親舊桑梓之私者也其有卓然才行温
實主者欲首薦而不得則輙拘資格乃止故曰辟召之
禮與法意漸衰於此耳今先生特立獨行所以自為者
皆前修之典刑進退不依乎勢卷舒不襲乎時是以雖
某之不肖一旦獲受知列於門下使某名字暴於蜀而
不愧者知先生有以取之皆非取之近世資格勢利者
也凡古之辟召禮法意三者已粲然而陳前矣在上者
養待之甚優在下者名實之不副某夙夜無以處此邇
者又䝉許貢以辟書而達之二府則是荒唐寂寞之音
収録於夔雖未必能中韶濩而已可一警世之瞶瞶者
矣豈非某之幸而亦蜀士者之勸也伏惟幸察
欽定四庫全書
　九華集巻十三　　　　　宋　員興宗　撰
　　書
　　　上執政書
某旬日不得瞻見正以病餘不任奔走連日見欽夫一
再相㑹因及時事衮衮無有不同者彼來自閒居其聞
見廣以確其心虚以静其說詳以宻一一得藥時病之
意既退自喜以丞相先生薦進為人大君子每務舉用
如此更益求其比則善類或有盍簮之理而事功或有
植立之象昨日聞其朝辭為之悵然此於欽夫自為謀
則善於大臣謀國達人之方未安也今日又得魏元禮
書以為此公學有本原識大體若東閤留其從容所補
多矣葢一士子之進退同類因之亦以卜己之進退己
之進退天下之休戚也安可不慮相公平日一意王室
惡人避嫌惡人選儒黙默今當反復思之豈其中自己
得九重之決語乎外人不得而知愚不肖亦不與知也
不然安可不辨外間但見近日王泉州杳然無召用之
耗悠悠善類無所終薄不免疑懼某等負壅蔽大君子
之責固不足恤所深恤者相公之相業當先此也聞之
君子曰大人無我則無累凡以外物累心謂之私己私
己者有我者也近世大臣大率私己每事不權社稷之
利害先探君上之好惡此固有進退升沉之機把持其
心矣是中安得虚而明乎非虚非明念欲分邪正畏謗
即止邪正安得而分欲釐弊蠧拘制即止弊蠧安從而
去日夜不過嘆息遑迫視屋竊憂而已甚者事拂衆志
撓四海必諉曰上意未回耳非我也姑少安之安之則
後猶可為後竟不得為未可知也賢者多棄散地聞者
切齒視者腐心彼又諉曰吾非不欲用某進某上弗可
耳後日用之未晚也已而竟不果用未可知也此皆近
世氣習之陋得固寵之私心而䘮忠君之大節者也願
相公急返此弊以塞天下之望且以管子之相齊猶以
求賢不廣不用不終為害覇不寓内政不盡己所為則
不止安有堂堂萬乘之相不得為管子事乎今元禮之
言又曰次輔爰立亦既數月未有慰人心者天下於此
皆紛紛矣相公見人甚衆如此等言求之南公之中真
諤諤之友也彼所謂亦既數月而未有稱者丞相可不
大懼乎思懼之大以弊不去賢不薦也丞相借曰吾力
未充更當引日迺可昔杜祁公衍相仁宗凡百日去位
其施設可考天下至今誦焉彼在相位百日豈亦以引
日為解乎丞相宜殫吐握之勞悉薦進之力則詆議猶
可及止也或謂泉州近日已加職名不為不薦其他善
類将以次收用某謂泉州先加職名者迺所以啓天下
之疑也昔狄仁傑薦張柬之雖老宜急用武后以為雍
州長史仁傑争曰臣薦柬之宰相非薦長史也其後卒
相唐不知今日丞相之進泉州将大用之以利吾國乎
抑特加之職名以利其身乎如是而為之策末矣况今
羣小用事主聽不一内外訌沸曾覿去而又來安知無
投閒之論王朴賤而暴貴慮亦失歸正之心三衙有勇
而鷙無罪而斥則何以使人輔郡有苛而察無時而暴
則何以信衆至其他含糊背理以蔽虧日月之明者不
可勝舉伊尹曰一夫不獲若已推而納之溝中今郡城
内外怨嗟愁慼起不平之憤甚衆則同志濟時治國之
士丞相其可不急援之乎某今日送欽夫不獲侍言於
左右敢達元禮之詞併以書布之伏惟幸察
　　　答太學學録梭山陸子壽書
某辱來字為愛甚具何敢黙乎爾也聞之夫子曰道不
逺人人之為道而逺人不可以為道故道也者吾固有
之也吾能始之能終之斯為道矣然則君子之得之也
如之何其始如之何其終也必有志焉不流之謂矣必
有學焉不怠之謂矣必有識焉不雜之謂矣三者之一
於内也奚往而不一也志之所一學斯一焉學之所一
識斯一焉識之一則君子無病焉爾矣充之而動動則
明明則智智則聖率以是而沛乎詞伸乎志而載乎道
者也異端云乎哉章句云乎哉昔孔孟共由者由此者
也漢已來亡之矣有曰况者曰雄者曰愈者身之矣斯
近之也卒不至焉斯病之也亦曰志焉時流學焉時怠
識焉時雜也是則諸子已矣其可臆也僕也又出乎千
載之後而起諸深山而談寂寞之道而出九華辨言之
文其譏評信否其庸自幾免乎不亦樂乎吾黨之共樂
也樂之在我者也今也有聽不聽後也有傳不傳吾何
損益之有焉此公所以欲共樂此樂也子壽所云諸皆
是已獨曰未敢有意於文而甚好其道斯道也好之篤
則言之章矣文不外斯也退之所謂未聞響大而聲㣲
也公其懋焉
　　　答甥費判院恭用書
某再啓吾甥書辭之意勤勤甚矣吾甥之能有立也其
致詳熟復盡所慕則古所畧則名以仍世父子之所以
待我如我之所以自待不謂之知我其可乎夫君子不
自欺則不息不息則無不誠韓子曰誠者不欺之名也
故在衆者我之所不能惑在我者衆之所不能易不惑
於外不薄於質是之謂不欺惑於外則情勝矣薄於質
則文勝矣以是為道則道且蠧以是為言則言且末然
則所謂誠者其可易之哉豈欺也哉吾甥知性之學何
徃不裕今欲一於誠則無徇外無眩辭庶幾臻乎其至
也來書謂邵子能誠其心故能發諸先天之學先天後
天之學世固有其人矣某固不敢議邵子者以其簡乎
情而篤乎内先乎質而後乎文者也以是所為邵子也
近世學易者例曰我知言我盡數不識其果能不欺否
乎傳曰君子心小而道大若浪為之言夸為之名是心
大而道轉小矣今吾甥之不易言者乃是也切慮切慮
若某之學之年皆未可以預乎易也自今至於後日以
不競不流充其不欺之實而已矣吾甥苟以為是願相
與力此勿怠
　　　與興化林文謙之書
某再拜自尊斾南歸且數欲具書候動止都城役役竟
不暇裕然度友丈既中有以相親與所以相期是必不
以書之疎數為間也負甚愧甚隆暑在候尊履即日敬
惟萬福某不自量力欲求古聖賢之道植立大中之意
於世故頽靡波流之後雖以多病多難輒不自已始則
學焉以充其性乆則性焉以復其宗既又皇焉以求於
天下将以共吾之樂而樂吾之有葢不敢以須叟捨也
如是毎一意焉斯乆矣向猶未之得也不謂萬里迺見
如公者孜孜矻矻推原經事散逸傳注離異不綱之意
求粹其理豐其本甚盛甚盛雖然以愚不肖素處下國
既僻且嬾而其從事此道亦專且乆凡其虚縁寂處日
思孟軻以上聖者賢者詩書愈窮愈有雄况而下有書
矣愈即愈病是窮古人之所已得與夫得之而未至而
後思吾之所當得者於吾浩然不餒之實孰薄孰厚氣
形於心心形於言孰至孰不至吾皆可得而察也前此
既辱遇顧為出所次九華書者與老兄觀之倉卒不能
畢且退又懼乎不醇也静理年餘日加剖擊今則粗趣
乎醇矣於兄不當自隠也且夫天之有斯道也故當公
之於傳道者人得之則人傳之矣身非取人而後動口
非取人而後言道非取人而後致也亦曰勉焉得之則
得之也世果䘮道矣乎由是觀之思而未至雖雄况言
而或失可也思而至雖塗之人無失可也此不肖於此
書所以無譲也更旬日後浄手録呈千萬為詳復之有
病焉者必告我僕非既其文求既其實也文中子想已
摘出僕之書亦粗指出其本文竄去其附益剽入之陋
如觧縶緩轡而驥之徳力見矣老兄以為如何切便見
教吾人枯槁汨没又相與談寂寞之音想為世笑矣勿
廣勿廣
　　　代人上李制帥書
葢聞君子有以髙天下則天下之人推其髙君子何能
髙人能服人也昔漢廷臣尚辯劉寛不辯漢廷臣尚争
劉寛不争其不辯不争非不勝也度量寄焉耳此寛所
以為寛也昔晉諸公進趨者紛然獨謝安恬然議戰者
戚然獨謝安怡然夫安之恬然怡然非徒然也清浄在
焉耳此安之所以為安也故二公之有以服人人服之
其度也其静也率服人之具也此僕所謂君子非徒高
人必有以服人其是之謂歟恭惟制置宻學先生老於
道徳而際於名理雖翹然處暴黠之間而不争游談遝
至而不辯此以度量高天下天下推高者也撫摩蜀人
蜀人既休之且安之下載清浄非他也以静服人也夫
公之於人以静勝以度勝嚮也漢之劉晉之謝比公其
小哉此兩蜀之士皆裹糧而見公處公清静之淵而仰
公度量之海者也僕亦願游淵海之一者夫士非徒求
進非徒不進也有大賢而依之何由而不進况僕今之
進異乎衆進哉蓋昔先丞相之知人知莫如公僚友之
可畏畏莫如公文誼之可友友莫如公夫丞相知之也
畏之也友之也皆莫如公此宜僕有求於公也況邇者
天假之便獲處公之幕哉此僕慶幸當何如也昔嵇叔
夜以身徇國其終也執子紹之手曰巨源在汝不孤矣
是以其子託故人者也今先丞相之殉國類於叔夜公
之賢過於巨源而僕之才逺愧於紹以不孤望公者亦
巨源之故也况僕有華顛七十之親聚族百指之養宜
賜憐隠望望不宣
　　　答張南軒書
某上覆近别英緒乃情惘惘蓋自去冬一病不振牽連
三月亦以為乆矣初強起隨俗應酬又苦寒嗽四幹疲
殆既又旬餘賤累來自天西又強作支梧志意鬰鬰然
終不聊頼如人家布席燈燼火滅酒殘歌廢而或有一
客突入牽挽主人強飲仍欲布席如初如此於人情為
樂為願否乎此僕今日留此之勢也妻子既赤手南來
僕又刼刼未能赤手将之以去萬有顧戀則目前顛踣
之議危苦之勢黨同伐異之私度非一士横身可任况
僕寒逺莫先者乎尊兄心期必相憐念昔之賢有希贈
言者必曰何以藥我何以處我此僕晝夜不無望於尊
兄若其書之疎數問之勤怠叢細之語尊兄必不推求
於踵武之内也近見所貽子霖書似薄怪僕者不知方
寸之中艱難薫心抑鬰而無誰語也尊兄必矜照此情
當窮研於迹外也僕尚何辭然不敢獨外吾兄亦精言
之於此今天下所望莫過兩相其實皆君子之質左相
既為客所誤而心漸蔽右相又為勢所怯而志漸疎誠
能充本於逺大則客所誤者可以錯枉而舉直勢所怯
者可以外身而勇奮天下事尚或可望也然以私料之
客所誤則私黨愈熾而公論愈衰平日市聲名於世者
植志傾惡公吐正論而潛結近習唱言誠明而身為墨
賊依阿於此以和附之潛起蠧害善良之心前日元履
俯首受斥以歸今獨餘僕岌岌於是其又能行所信矣
乎僕告右丞相所以脫去藩身固志之說而相君以為
升沉有定命切安於中勿為外事侵亂僕平日粗學道
者豈不明知此理聖賢心情當憂勤之地未甞不安静
日入静境未嘗忘憂勤莊子曰天徳而出寧是天徳者
皆備於我我遵而直之敬而復之所在而治則所在而
静也故行富貴行患難皆吾有以出寧之徳徳者由理
而已矣但今日事極險惡非特忌者滿前而讎嫉之積
如山誠可畏也前日見丞相言将有所振舉宜及時順
動未可遽興兵以傷財之說再三論之丞相亦俯首稱
善相期兄以金石之固共功業於晚日矻矻說之不去
口願更為之精加思慮耳陳邦彦未作諫官日毎言必
相欽重見聽其意以今日善類不多為念也既在言責
似相疎此亦似為平日負虚名而身墨賊者誤之也尊
兄切勿泄此語令僕立受竒禍葢老兄前日譏其赴鄰
家席至今相尤不已隣家既去渠軰亦無悛容又隂轉
而之他非墨賊謂何前日魏元履上書説其暗主曾覿
今覿既來諸公了無一言然朝廷必欲區處邦彦豈得
為過乎此由魁然在上者好墨賊有以隂悞諸公也近
芮國噐數往還端静而介朝家獨可保者此一人也但
未知其心深能辨邪正與否交道誠難不得不日相磨
淬也陳叔進亦佳但恐其膽力差弱自了一已無過失
也鄭儀曹李秀叔亦只無過者其他更未易數耳知人
誠難事丞相近已奉詔馳出門其大意亦以任巨責重
為憂欲以微罪行不然千鈞之弩何為鼷鼠發機哉僕
近日與子霖言丞相一事似丞相終見未透古雖有任
賢使能之說然吾儒涵浸充積得到四時自行萬物自
生豈有執戈矛馳逞自與甲兵縱横者便為知兵輕裘
緩帯沉粹静慮者便為不知儒者可以一發名哉列國
以下其後如諸葛王猛崔浩裴度竟何物也司人物者
但當㸔其才氣卓識如何爾語曰文武之道未墜在人
孔門何嘗分文武來果若分二塗便與晚唐陋儒氣象
一種分文宣王為一廟武成王為一廟孔子不知兵則
夾谷之事當借諸侯客子應之可也此事當細思兄因
書為丞相言之且令親近當世卓識曉透大體一二儒
者為宗其餘才則以次用之兄其可安視丞相而不自
奮以至名實俱亡也哉願無聽於浮說適更有所欲言
紙窮筆倦頭亦昏三嘆而已容後訊也
　　　上執政書
某竊議南北通好其事有故其使命儀制亦有故昨日
北使奉命乘軒而入非故事也不引他疾而先引足疾
非懐黠計欲隂啓不拜之漸乎萬一九賔在廷或致倨
肆作跛倚之状朝廷何以制之事關國體少有蹉跌傳
笑四方何可忽也謂宜今日先施伐謀之策令理體得
安昔契丹使蕭英來聘仁宗以富弼接伴上遣使慰勞
英稱足疾不拜弼曰弼嘗使北疾卧車中聞命起拜今
君聞天子之命乃敢不拜耶英惕然起使人掖拜萬一
斯人起蕭英之意則富公之語正可施也况彼以閃動
為詞又非沉痼其不宜掖拜明矣其次若寛賜之告日
有勞問仍獨引其副使之成禮且白上明降指揮云俟
卿足疾安日引見如是則其謀塞其膽破矣是不動聲
氣而得上䇿昔西夏遣使請事請粟於朝吕夷簡以意
折之彼亦後悔乃曰不合如此朝廷有人願先生與左
丞相試精詳之無使此使潜計得施輙萌朝廷無人之
嘆焉今日傳者以為是人之來語不妄發目不忤視葢
語不妄者必其慮固目不忤者必其謀深如此則彼非
來使吾國乃覘吾國也待之可無重詳乎某正病中不
能走謁又方啜粥謹力疾具禀伏惟以社稷經意而深
圖之
　　　上丞相議置發運書
某竊聞朝廷得㫖更置江淮諸道發運使外議既不能
深曉已半疑惑又欲以史正志者為之愚不肖不知其
所自來但見其前後奸欺罔上無畏始談攻守迄無一
成請置水軍徒為百費聽其言則虚譎日進詰其事則
誕妄日彰居常軒軒視正人如冦讎(王龜/齡)指老成為兒
戯(張魏/公)若此異類長惡不悛積其宿姦愚弄國事自合
為大膺誅戮小禦魑魅者也丞相諸公前日每患臺諫
不知大體今日乃使小人欺蔽九重畧無忌惮幸而諫
臣首發其事彼非深知諫體不能爾也然彼已三言而
伎俩窮紳笏萬口而惡言播丞相諸公為聞為不聞乎
不幸大論竟亦不從則正士去亦不乆善類率以此為
去就天下四顧而責将誰責也丞相必能處此矣且陛
下命正志為蜀帥正志捍抗不行又懼其罪也則多方
以求免求之未得也則談利以迷蹤叛命慢官莫甚於
此昔唐太宗命盧祖尚守幽州祖尚不行太宗曰朕何
以使人斬之廟堂不知正志今日之辭蜀有異祖尚之
辭幽州乎一從其言遂墮其計又紊國紀甚可惜也况
今日財物憔悴繫生人之命歳月取捨繫治亂之原正
志欲脫一行乃復鼓舌妄發且學識如王安石一妄更
張遺禍至今况是小子至庸無識者乎此物情所共駭
者也某待罪三館於一小人去留似亦無與然使國家
無故而忽諫臣無事而委命令於不義可得黙乎前日
王天覺以市井無頼蠧惑衆聽以汚清朝聖上覺悟去
不容髮今不閲月正志又前旬日之間訓注相接此何
理也願丞相諸公審處焉夫廟堂者納君於無過而臺
諫者正君於微過是或一道今不幸臺諫以言事去於
義得矣丞相諸公乃曰臺諫言不行而去亦其常也假
設成王或有過周召乃謂此史佚之責非我責可乎二
三公何以處之伏望丞相與元台參政持是以審訂之
若乃以僕為狂為愚不合公議者亦併逐之若其不逐
即留門下之辱是終玷丞相知人之明罪愈甚焉敬俟
命
　　　上轉運陳度書
某䪺首比暑歊寖隆想燕居有宜弊邑蠶成麥登所收
十八勞民少息粗無流亡非使臺善化其孰致然老夫
䝉幸甚深知免於戾前沐示諭故不渉便文即向來嘖
嘖煩言又何䘏安服寵次報政多成餘冀善舍多祉不
宣
欽定四庫全書
　九華集巻十四　　　　　宋　員興宗　撰
　　啓
　　　賀何舍人運使啓
光奉綸言榮躋計府傳聞千里歡豫一辭竊以任官之
難莫如将漕之重必資巨徳庶革弊原劒嶺千畦極逺
近賦輸之困龜城一道當西南旱暵之衝非仁人起而
救之其大勢可以憂矣忽聞休命相遂逺圖某官學企
前修職通異貫名盛而實甚副論髙而用不疎詞令最
嫻言語妙乎天下起居得體風彩聳於羣臣驟輟邇班
來恩逺服重湖政舉特披夢澤之雲九頂化成再問峨
眉之月惟留滯寒鄉之乆宜從容温詔之頒爰陟使華
行驅民瘼某聞道有自受知獨深既見子雲竒字可識
獲親徳秀世利都忘偶縁寒餓之驅遂致典刑之逺窮
懐易感撫敝槖以川流勝餞何時候歸艎於日下
　　　上王運使啓
猥以疎庸偶䝉器遇經品題於平子世不敢非承指畫
於柳州文皆有法勤書紳而自勵念揮塵以不忘伏值
某官道本周知仁無擇物數區中之賢而名最著容度
外之士而信不疑朅來謁大巫心共傾於髙論我亦輕
餘子公豈挾於是心遂使荒孱例䝉甄録謂其才踈意
廣不隨世範以驅馳憐其志老學迂頗識古書之正偽
特矯世俗屢形齒牙某敢不增益所不能敬修其可願
窮塗易感撫行槖以川流勝餞何期候歸艎於日下
　　　與孫侍郎啓
光被綸言外臨藩服盡當世險易之節與時偕行得古
人進退之風不可則止貴名甚白義路益清恭惟某官
迪徳無私剛中莫屈懐慷慨素蒲之義處雍容從槖之
班動必宣心居常造膝謂言之必可行也務在有餘而
道之将廢命歟葢将有待方幸回天而展力俄因散地
以均勞暫逺鵷行遂憑熊軾獨當一面曽何蜀道之深
虞入為三公行復漢家之故事
　　　代上侍郎啓
伏審光奉綸言榮升禁從凡依庇賴共切歡愉遂稱再
世之能臣豈特當朝之盛事頒一札十行於中禁掌五
材九範於左民恭惟某官學邃天倪心潛聖域外克詢
於王度上特選於世勞紫禁飛英青雲接武討論潤色
舊觀麟閣之書厚重忠純益峻象河之秩粤著經綸之
效果膺親切之除深惟少常伯之員進貳大司空之職
謂萬物雅資於繕治下綜百官而六曹誠繋於樞機行
躋兩地某壯懐蕭瑟倦翼低回幸復與於計臺慙無功
於利柄﨑嶇末路敢期鵷鷺之行瞻望崇闌聊申鷰雀
之賀其為欣幸莫究頌言
　　　逺迎楊尚書啟
某恭審尚書太學先生西乘鷁舫按臨舊部之江山南
指鳯城光顯中朝之日月拭目載瞻於履舄究心預慶
於鈞衡擁篲直前望塵敢後
　　　謝蒋參政啓
恭惟叅政相公徳望著世忠純在人家三徑以載清論
萬幾而中病文章爾雅炳制作於西京門地推髙甲衣
冠於東渡猶退託無軒冕之意每加意採蒭蕘之言致
兹孱愚亦預升進某敢不仰師餘論益廣前聞務推行
疇昔之言以終究事為之志素貧賤而行貧賤忍自慚
有守之初心知春秋而為春秋尚可紀無前之盛蹟過
此以往未知所裁
　　　謝給事啟
恭惟給事直院英辭溢世絶學師心庶幾鄒魯之名家
是葢淵雲之故國謂朝廷擇士宜興孝以舉廉使天下
同風庻回心而嚮道齒牙所逮羽翼借成自愧愚頑亦
膺登選某敢不仰思盛徳益勵菲材臣所知者鄉人乃
䝉公舉我當報之國士倍切私忱感激所深名言非悉
　　　回朱知郡啟
榮膺詔㫖進典侯藩公路惟清貴名愈白竊以國家擇
守先循良愷悌之人賢者報君無内外重輕之異若千
里之牧視九鼎則萬里之逺猶一家振古所難非才孰
可恭惟某官天資最劭地望推髙文翰雍容葢出三陳
之故里政術敏妙是誠兩蜀之通儒所臨擅一時之稱
譽者常四靣而至果見絲綸之出再膺符竹之分申詠
袴襦有三峩之故事漸披荆棘化九隴於樂郊得衆之
歡非詞所既某承顔最舊集忭惟深仰慙風貎之崇先
枉雲緘之辱盡出客下公深得古列侯之風或遺予言
非所安愚不肖之分其為感激未既敷宣
　　　上都大啟
伏審光奉綸言榮躋延閣見吉士逺人之増氣知盛徳
大雅之可慿公路益清貴名逾白恭惟都運都大顯謨
先生受天間氣為世偉人朝論推能臣而甚高逺方託
明府以為命為善而不改其度豈間東西居官而無負
厥心敢分内外果致庶工之薦寵致兹華職之延登列
聖訏謨醇乎醇而詔後大君有命新又新而得人俊塗
益聞公議交聳豈止守鉛黄之舊葢将分朱紫之華漸
邇天閽先銀漢靈槎之泛行升秘殿煥青藜太乙之觀
某顧以非才幸叨下吏竊聆賢者之進退激懦夫之懐
割席求知願終始效任安之義登山見逺顧幽深愧裴
令之言少答鴻私先伸燕賀其為慶抃未究敷宣
　　　謝湯大卿都大啓
竊以鄭舍無氊坐媿十年之困荆門有望甫傳一紙之
榮顧肺肝無絲髮之能而筆墨重丘山之賜伏惟都大
大卿先生才碩而敏氣沉以雄多聞過陳子之三髙第
壓牧之之五(湯廷試/第四人)賢關高歩葢諸老莫為之先禁殿
程才舉羣臣無出其右進司風憲旋試月卿以江東南
之望人為帝左右之英選臺言正衆儼然望而畏之心
計利民特立有如此者比因眷命出總行臺䝉嶺萬綱
浩浩起摘山之緑渥洼千騎駸駸飛逸足之黄雖上心
倚重於西州然元老行歸於中禁某沉迷圗籍㳂襲箕
裘生平有孔文舉之踈一日䝉郭有道之盼嚮曲承於
㸃翰避不敢於循墻對先生而相與言願師至道㣲夫
子之發吾覆見笑畸人既頼埏鎔愈増踴躍
　　　賀王丈遷都大兼漕啓
伏審榮升計府申莅茗司千里傳聞一詞懌豫百吏共
推於大手兩川将至於息肩必著宏規永驅宿弊恭惟
某官質攄異禀學企前修出乎忠孝之故家辦若功名
之餘事一言一動無羣士篆刻之風百舉百能守先朝
篤老之論惟獨藴於天而絶異故所臨之地而有聲大
盜驚心坐安西服小民引領卧治南充辟止辟而刑祥
心格心而吏畏果躋峻職益簡上心茗旂将擷於羣秀
之中有遺味矣驥窟行空於萬里之外無留良焉佇聆
異最之升重見修門之入某受才實散荷顧特恩乆慙
東閤之遊退遂北堂之養既一生不得文字之力故百
舍不免簿書之勞身留空山日對小吏盼窮塗而甚感
望舊館以銜㤙魂夢交馳典刑未遂驟聞好語豈敢賦
十離之詩已振敝冠固将卜三沐之見其為忻祝莫究
賀悰
　　　與紹興師相賀冬至啓
律移舜琯陽已肇於吹葭節次周正日初長於添線恭
惟某官以民為念共慶暖律之回與國同休茂集純禧
之介某逺拘官守阻造賔閎展慶無階頌懐增極
　　　與王師賀冬至啓
土圭測正想天道之黙回官線加長欲人時之敬授日
在斗而南至嵗守心而西穰君子哉若人先生者是事
恭惟某官運籌合意輔政同心五經總於石渠四時和
於玉燭風行屬部奠白鹽赤甲之區雲望清朝扶紫葢
黄旗之運善調鼎鉉仰穆乾文
　　　與汪國史賀冬至啓
日在牽牛而至宜申慶賀之年人謂沐猴而冠未及威
儀之著葢四時之序則固和於玉燭然五經之辭則寖
選於石渠頼大賢靡所不容致小夫且以自立作為禮
使以有禮僅知漫刺之懐盡信書不如無書尤愧空函
之達幸貸顚狂之俗吏願憐謬誤之醉人永滌前愆實
資巨庇
　　　與成都倅賀冬至啓
元天黄道肇四時玉燭之調畫閣紅爐藴千炬金蓮之
用名為厚徳若是其甚歟數僅平分得者或寡矣惠心
益施幸叨寛假之恩道氣復充宜慶綿長之福
　　　代王提刑賀正與王顯謨啓
四序更端春王謹一元之始三陽屆候君子膺百禄之
宜恭惟某官學造道源智周物表惟帝左右一時曾變
於斯文莅川東西兩蜀今受其隂賜既兼被烏臺之薦
豈乆淹馬政之司適履人正定膺福祉既後陳於祝頌
曾莫罄於悃悰
　　　與路運使賀正啓
王政謹一元之始罔不若時君子順百禄之宜膺受多
福恭惟某官清時雅望奕世宏規衣冠聳京洛之餘出
乎其類襟韻挹岷峨之粹熙然似春既克阜於邦財宜
漸膺於帝眷首乘嵗律備介春祺逺莫致於鄙悰慶徒
深於善頌
　　　與王制置賀正啓
履端於始朝廷謹受朔之元求福不回君子得乗時之
義功由嵗積道與日昇某官厚徳鎮浮偉才經世典謨
潤色昔雍容為鴻閤之華屏翰藩宣今造次繫雪山之
重既純乎純而進徳故事無事以得民衆望攸歸春祺
将介坐集寅正之祉時惟哲人漸符泰極之祥以興嗣
歳
　　　與趙郡王賀正啓
爰紀夏正王人所謹載瞻魏闕治象惟新兹惟出滯之
辰宜集迎祥之慶某官信能處已智不違時衛社一心
亦庶幾於金氏輸忠萬里夫何慮於玉門既祚之土以
建邦又爵於朝以示逺永依樂土知塞草之長春敢祝
新祺擬椒花而進頌其為慶賀罔既敷宣
　　　與王鈐轄賀正啓
三元肇嵗時紀建寅之初萬寳回春人符交泰之象况
備一時之輿望宜膺百福而鼎來伏惟某官卓然英才
允矣世將傳聞北地罇爼可以折衝暫總西兵藜藿為
之不採適介人正之始茂膺天祉之多素著威稜若千
里風雷之駛即期帝澤更一番雨露之新慶忭之悰敷
陳罔既
　　　回成都節推賀正啓
雞聲嘑旦肇元日之獻圖龍徳回春屬新年之納慶方
頌椒而愧後致簡竹以居先善其職而宜國人衆僚欽
仰為此酒以介眉壽五福繁昌
　　　與普州知郡賀正啓
魯經紀事正標五始之文漢厯頒常寅總三元之統泰
幸交而迪吉履宜視以考祥恭惟某官月旦鄉評陽春
政術推誠賛化九天載想於玉龍治民奏功兩地行瞻
於金虎
　　　回教官賀正啓
正月之吉始和務承休而無斁夫子之道至大迺積徳
以有容未遑韓斗之瞻首辱郇雲之貺爾愛羊我愛禮
推朔旦以表誠震為龍巽為風遇陽春而贊化
　　　謝陳同知啓
恭惟樞宻同知㕘政徳能澤物學本積躬以仁義為基
圖加文章而黼藻籌邉至略藴尺箠制敵之心仗節輸
忠懐九鼎重趙之意每見兩朝之譽處最更萬變以勤
勞意念報君莫如擇士至使迂愚之迹獲陪俊彦之遊
直道雖行大恩難稱仕固伸於知己敢主惰偷書不足
以盡言聊形依頌過此以徃未知所裁
　　　上楊知府啓
義掩前聞名髙勝社源本魯諸儒之學雍容漢循吏之
風湖右政成一日掃茗旗之弊左綿化洽三秋無田甲
之荒凡桃李所生之蹊皆衣冠共紀之政供養三百指
怡愉有相浹之仁仕宦三十年造次無可愧之事每有
嘘枯之意不忘䇿蹇之思如某才地最凡性天不敏悵
嵗月纒悲之乆動山林獨往之思昔以明經濫為蜀多
士之冠固嘗際禍幾有楚三閭之憂幸眷諸臺屢塵下
客既無補於規畫願改試於簿書期㑹公門世有以賤
為貴者從容樸學信不足使於前歟謹已遂於三熏行
有期於一顧其為忻幸罔既敷宣
　　　謝差遣啓
託庇逾年仰想繡衣之重垂名異日洊蒙華衮之褒納
匿瑕藏疾之端示嘘枯吹生之力誦言至止念徳在兹
如某小智自私大惑不觧葢當益堅而當益壯懼輕招
辱而輕招憂以故處於拘拘謭謭之間庻或出乎擾擾
膠膠之外屬依墻仭獲與銓衡殆憐粤鑛以成金冀為
君子之噐猶慮鄭聲而亂雅忽遺天下之材顧渭叟以
靦顏視商皓而擊節弗知圯上書矣況決稷下辨乎繄
吾徒不惟古之謀奈俗儒敗迺翁之事豈十數軰而易
得者仰千百載而難遇焉實慙淺聞誤玷妙選此蓋伏
遇某官性天溥博量海深沉㧞英俊以強本朝有仁義
以利吾國老老而民興孝等差素辯於人倫貴貴而上
尊賢中飾特嚴於邦典未遂鼎調之命暫兼帥長之權
致令庸愚濫邀收録某敢不佩韋衣褐食檗飲氷務恪
守於官箴用祗酬於恩造
　　　投王顯謨啓
伏審光奉綸言榮升計府見羣士逺人之增氣信盛徳
大雅之可慿公路惟清貴名愈白恭惟某官受天間氣
為世偉人以儒飾吏而術不踈以慮沉幾而物無蔽中
立不倚道弗係於榮枯曰思無邪心曷分於内外退盡
部刺史之能事果膺聖天子之簡求以公兩鎮外䑓善
推明於徳意而察九州循吏宿欽奉於詔條惟其愛民
可使裕國躬馳蜀道五年既棠䕃之多聲薄漢廷九扈
陟稼卿之貳俾恩逺服以阜邦財豈惟增益於縣官兼
可調䕶於諸將庶盡揚鞭之算行增秉軸之階某顧以
非才常叨下顧衣食遺母曾寛蓬户之憂道徳照人宿
幸珠庭之仰賴漸摩於至善毎罄竭於微忠雖内顧其
百不堪當自誦其三宜去登山見逺顧幽深愧裴令之
言割席求知願終始效任安之義其為感激未既敷宣
　　　賀漕使啓
遣使臣送以禮樂在車則聞鸞和之音化天下尚於中
和域民不以封疆之界譽乆傳於卿月象初顯於福星
其悦無疆乃終有慶恭惟某官廣湖器量長嘯才猷陜
以西二公主之斗以南一人而已英資孤竹昭昭賢徳
之榮觸處甘棠赫赫吏能之著郵駟啓其行色蓍龜告
其吉辰豈惟轉漕於關中抑欲裕財於淮右為方千五
百里喜遇青春所𨽻一十六州欣逢白晝爰望塵而交
慶屬開府以為新席恐未温詔應趣召即燮調於梅鼎
永恊贊於楓宸某下吏備員厚顔苟禄叟不逺千里方
切仁民而親親我獨有二天敢不尊賢而貴貴益深頌
詠罔既敷陳
　　　上李漕啓
初心不武繆為千里之行末路甚恩近託二天之庇既
自塵俗吏之列敢妄意諸生之間乘大賢之得時與斯
民而共樂輙慿竿牘以候門墻恭以某官用在六經學
髙三古窮原反本歸孟氏之醇乎醇成己立人如伊尹
之覺先覺餘波所及晚軰有慿乆矣斯文之宗不勝其
貴獨於天下之噐所取者亷去國五年承流三郡屬干
戈之警及於黎庶而錢穀之問至於廟堂迺奉明綸逺
将使指雖管仲徴求之藝公所不為然蕭何轉漕之勲
上豈忘報即儲善最歸綴清班某愚不適時官無佳况
昔礦璞以頑而就礪頼化手以成材今頭顱如此而逺
遊負平生之知已尚寸心之未折於門下以堪勤大厦
既成已作穿簾之燕一枝有託何愁遶月之烏
　　　謝除教授啓
竊以勸善之地宜㧞其頴而取其尤成功則天斯求有
道而得有命苟一旦投之於英俊之域則四方指其非
簿書之才樂矣文字之間爽然塵埃之外日眠何害信
飽腹之便便官冷自如任諸公之衮衮遂其踈懶養此
衰愚是謂不貲之恩敢忘傾頌之意兹蓋伏遇某官斯
文宗伯吾道主盟常紬詞於班馬之間固弗論於晉魏
而下賈生奏議諸老皆莫能言田叔入朝廷臣無出其
右蓋泓渟涵浸之甚乆故發揮振耀而每高僉揆通才
豈宜稱外歸帝左右将巖巖而具爾瞻顧蜀東西豈悒
悒而乆留此斂百能而已具猶一士之不遺取於無心
得之有義既知其志於力學故受之芹藻之宫又察其
心於奉親故丐以斗升之禄非知我者誰或使之勉紹
至音務酣正味亦既以身而徇道先推所學以及人謹
鄉遂而令逺郊貴左尚右招諸生而立館下刮垢磨光
明素守於再三報所知之萬一
欽定四庫全書
　九華集巻十五　　　　　宋　員興宗　撰
　　小簡
　　　上宰相
某深惟相府之尊道冒天下天畀吉徳神懷正直奮謀
經濟與聖胥㑹萬祉百福鼎來豈有窮哉某一介西州
之賤惟與胥民歌陶大化之餘夙夜欽祝而已某自揣
人微且賤何足以識測盛徳之千一然百吏之末一屬
覆露之下敢以僣言之恭惟僕射相公蘊神機躬道妙
上亮王采下紀民彝自邇年對司台柄徳䕃遐表固足
以本中庸于萬事備賡歌于九徳待之有道而載之無
窮矣某區區庸妄何足以識之某仰惟國家世洪業闡
大猷倡治于萬世贊圖賚弼必得盛徳百全之英使庶
工仰式而後可今僕射相公以碩大之資輔之以忠厚
之望誠足以寄國之一體而正邦之百度天下朋應胥
恱誠不可以殫述也
某伏審僕射相公勲徳照世名儒搢紳皆願掃門而無
因望舄而不得然竊窺鈞座之意亦豈不欲廣羅天下
英才而置諸左右哉但無庭下一日之趨則無自而取
之也某固庸賤然結髪志古文二十餘年游神孔老之
門含英潄潤不謂不久謹忘其名爵之微距躍獻所著
老子解畧一軸伏惟鈞衡之暇稍賜微睇庶知其才雖
猥散而用力於斯文之舊也埏鎔之餘稍加光庇某區
區企訢與日無既
某輙有危懇上瀆鈞聽曷勝震惕惟九造垂恕是以敢
冒言之故侍郎關丘公户侍湯先生皆法度盛徳之士
也相公以鈞衡之重不忘雅素之懿不替夙契之舊此
近世未有也關丘入蜀之始某待命賔次一見其文而
稱之至湯户侍入蜀求某于蓬艾之間而置之賔客之
右周旋四載日聽二公超卓之論稔聞相公道徳之美
是時已有彈幘趨走瞻祈之誠矣㑹西南省試偶以孱
愚叨竊第二不幸萬里南下沿道失舟驚苦之餘僅得
一第因赴訴於有司以故事類省士上三名求一教官
以慰垂白之老卒成蹉跌於是因所學之素露塵之於
鈞屏之下相公乃哀其力學而摘其經言特賜命召是
時某以失舟旦夕寒餓俟命十一日即出門更節而呼
召之音至蓋相公雖有深仁育物之心一士失職之念
但某敗棄之䰟不及霑司命肉骨之惠豈非命矣哉每
一思之即悼心蹴骨重念某曾以斐文較藝西蜀濫冠
諸經又以布衣出湯户侍關丘公門下學衆人之所不
學言衆人之所不言一失恩道狼狽日甚今者迫以簿
書之逺地又以親老之羸瘠欲去則不可今顛躋至此
相公於二公折位貎之崇有莫逆之素豈其一客之恓
恓而不為之動心乎昔李師錫秀才受知於李觀元賔
元賔亡後韓退之收録師錫而稱道之退之之詞曰元
賔既逺其文益可貴重思元賔而不見見賔之所與者
即如元賔焉今某雖么微然即二侍郎之深與也相公
好古樂道名髙退之而亦肯棄二侍郎之所與者乎用
是自決作為一書仰投鈞座伏惟鈞慈俯賜憐察羈蹇
特除教官一次使得誦古學著陳言不失素志其闕次
謹録如别紙伏希推明前者呼召之恩特賜收録某以
孤生單微仰瞻宗工孤懐南注惟祈以大道日被寵光
以福萬宇䖍企䖍企某恭想贊燮大勲格於中外施及
徳門百趣均祐非百吏稱頌之可殫也
　　　謝王中孚提刑
某上覆某官即日暄意漸深恭惟使節所届百城仰止
神用兼贊台履動止億福某方幸趨侍屏著夙夜欽頌
敢幾妙嗇行即禁掖隆渥之除下情預深抃詠某深惟
朝家世闡大猷仁被廣宇獨憲臺之任矜式百吏内外
惟均非得忠厚百全之士使庶工仰止曷云其盛哉今
台座清節足以蓋世道學足以邁往是用上膺宸眷下
肅一方則禁近親切之拜階此而始必矣非誣非佞某
淺中下吏竊仰宏度浩若河漢望之無涯而窮之無端
雖夙夜滌心仰止豈足以測知萬一者然徜徉西南上
質垂紳下訪僉論咸謂某官髙情雅量英言奥述踐更
之久固足以本中庸於萬事備賡歌於九重今其時矣
旦夕元軸之秉某尚竊遲之
某伏審某官舂容風義震耀一世凡名流信士皆願誦
徽教言䕃徳芝宇而台座亦豈不欲廣羅天下英才置
諸左右哉但無庭下一日之趨則無自而親至範也某
嚮者攝局成都幸屢奔趨瞻拜顔色然吏役總總不獲
日受碩大之言勉其所未足退常唶矣豈其天幸遽在
埏鎔之餘一動光庇心神交馳與日無既
某常深究當代之士拳曲趦趄於大賢之門求合規繩
曾不得履其墻伸其喙此無他仁人既在髙位如炎曦
一作而衆爝自熄餘光皆不足進者也然退求古昔之
義或以塗中一盼為有道之深取堂下一言為晉卿之
不棄國士相遇令名至今士如自治一已又何必拳曲
趦趄求大賢而後合哉今某疎庸無似乏一介之援獨
受門下特達之知則先生超然與晉卿有道而無間矣
某退然自循於中非先民受知者比也敢不竭其犬馬
視後而鞭仰報知遇夙夜惟深策勵而已
　　　代人上張尚書
朱夏謹時仰惟禁掖崇深武部雄特職穹地峻神天扶
贊台候萬福某謹專勒記上詢興居中悃之誠右牋已
悉比辰暑意漸盛仰惟師長百僚羽儀萬化賢哲所介
擁祥特萬益壽而臧伏丏妙䕶耆明永為王室依賴下
副㝢縣頌系之功
某仰惟某官誠明之質溫厚之文二者皆粹然不雜所
謂黄琮白璧天地之器南金東箭湖海之望嚮者屢試
藩符均勞外府然汲黯寢謀望之雅意自當為本朝之
重邇者黼扆所以深思旌車所以亟召先畀舊物行秉
元樞旦夕真可踵而須矣某伏覩制書以禁掖之任仰
屬盛徳百全之英誠足以施六藝之明效分九品之清
濁搢紳君子與夫蓬茅之細民聞命之日皆歡欣鼔舞
引領南望恐拜除之緩也更祈養望台衡遂熙庶政則
山公品題毛玠雅亮皆不足列於大君子之前矣不誣
不佞
某區區一介力劣才下梧鼠五技駑馬十駕深虞不堪
世用今者恪將使事逺䕃帡幪逖觀盛事登進良輔俾
無庸者得依洪庇與萬類同慶誠夙昔之願也感傃之
懐臨紙無極
　　　代人上楊尚書
夏令云初炎蒸漸劇仰惟典正七曹鼎來萬祉神天協
贊台履動止集福某謹專勒記上干典籖矣邇者星迎
東井風起南薫不審台座日用何似想惟濯纓清塗視
草禁掖兩有勝適更乞妙䕶一節即正三階下情企禱
之切
某仰惟某官富文篤學燭理明道冠藝於南宮藹譽乎
西蜀令聞令望表暴一世名流勝士殆未可跂而及也
五兵要職八座崇班蓋聖王姑示優賢之寵然超除特
拜未見其止側耳白麻之宣黄扉之入匪昕伊夕也不
誣不佞
某竊惟國家隤福生靈兼愛南北則繼好息民折衝樽
爼當有人焉今執事踐揚中外閱天下誼理甚精且久
則附近懐逺之術勝殘去殺之義非執事其誰茂明之
某寒蹤賤士逺塵使節飫聞徳望今聆顯拜益喜庇身
之有地也方墮萬里外不獲進伏兩階乃情依依耳
　　　上許總領
某伏自瞻違崇仞歴月之久即辰秋序微涼恭惟鳯閣
静深贊命宣勞神天兼相均協休和台履動介億福敢
幾妙嗇天倪進總台極上稱朝家圖任之意下情不勝
詠誦之至
某深惟某官以碩人重厚之望間關煩勞當財用屈乏
之時領縣官經費裁奢而節化匱而豐嘉猷丕績皆當
次擢禁從今暫權兩蜀萬貨盈虚為登進之階耳某不
才門闌舊物竊伏窮山知庇身有地區區之私未易殫
述
某不佞嘗蒙仁私備門下一介驅策警之譽之夙夕榮
幸今則數竒命舛一去鈴下不終大君子之遇然退自
惟省竊伏古人之義甚久悃愊無華不敢持絲毫之欺
以事人者此所以雖望崇閎而無愧也惟是感恩之深
窮羽栖林不無託庇之望敢忘自修以孤大錫銘肌鏤
骨未足云比
某自四月幸餞台座於永康道中徑歸仙井五月末成
都漕司以先生丁寧奬借之故遂蒙不遺差權黎州教
官某雖深荷台座雅眷存恤之不衰六月初闕期已滿
然某衰病之餘望徳門之惠噢咻未終見今尚伏故里
常深思之昔晉文渡河欲棄敝席子犯聞之終夜而泣
子犯不泣於他而泣敝席何也敝席舊物也晉文始與
俱出不與俱入充類而思之此子犯所為泣也今先生
徳履固超於古矣僕雖非才猶愈於敝席伏惟興衰不
至終棄無令搢紳有懐子犯之泣者敢冒言之伏幾台
亮
　　　謝大卿
某皇悚百拜上覆都大大卿先生台座比日歊蘊上承
鎮撫計司經畫之間神明相祉台候動止萬福某展布
之懐已具右紙敢祈保祐沖徳即踐機柄下副具瞻之
禱
某皇悚百拜上啟某嚮聞都大大卿端行素履見推朝
右故屢試霜臺升内史譽望甲於東南蓋哲人君子之
履名位無往而不自得也迺者得請補外寛九重西顧
之憂然夾輔之勲旦暮可見豈容閤下久外耶鋒車之
召轉武可待也欽望欽望
某皇恐百拜上啟伏承大卿才學淵瞻躬踐巍科雍容
論著誠所謂出緒餘以驚世也凡儒衣儒冠皆願閣筆
旦暮承教但恨無階耳不佞不佞
某皇恐再拜上啟某深惟今世利源能衣被天下者無
出全蜀而全蜀大利惟摘山市駿而已故朝家於此必
用老成舊徳才能經濟者為之則西民有賴矣是宜廟
堂眷倚於閤下也聞閤下視事云始勲效震疊想已游
刃其間餘地恢恢耳
某皇恐百拜上啟某樸學下才隠約山城久矣未嘗獲
瞻履舄今一旦收録門下遽貶台翰增光蔀屋然過情
之譽非寒儒所宜蒙也不敢當不敢當
某皇恐百拜上啟某自分廢棄今乃獲與諸令桂講磨
所未至幸甚過望
　　　上丞相葉公顒
某區區之私敢言之閤下夫世有位廊廟官卿相而能
彈壓百吏震耀萬世者必其中有以格於外可贊而不
可及也故居則以徳勝位動則以道勝欲事則以公滅
私此數義者近世蔑有之矣相公先生獨兼之是以不
肖者得攀援於風濤急悍之中備員中都秋毫皆出恩
力也心論感刻非託尺素猝猝可具銜戀之極不知所
云伏自大參相公平日剛大之氣以旌别善否扶導風
教為己任邇者青蠅㸃素特然不撓善處衆枉不競如
此聖上灼知特召遂有謁見刑儀之心此天日清明豈
浮霾所能蔽虧哉竚見君臣千載之契自此不膠而固
矣
某才薄力劣然束髪逮今學非古不致力然亦不自知
其果至於古未也嚮者朝無知聞相公先生一見温乎
其容炳乎其語以為其言浸浸可與談兩漢先儒制作
者某顓䝉筆墨受知一至於此何以論報昔者漢徳光
明諫大夫褒大夫雄頌賢臣贊充國此二子亦蜀産也
况相公先生名照中外勲在旂常異日願附雄褒之義
秉筆以竢
某以穹卑之間不敢輙爾上詢鈞眷動息諒惟徳門之
祉與日無既某慙感之積思巨身微答謝無階有委今
敬齋祓以請
　　　與劉侍郎
某瞻違英緒倐見秋色中間一再上書度次第呈徹矣
比日伏想邑屋晝繡逺輩前哲萬福来相欣尚欣尚
自舟之西班心岑索騫於禁宻者吾公皆可以意揆也
風俗日頓委時事日艱棘何自從公巖居川觀扺掌論
道乎但規雅望不容久吏空山此則可念耳未即披際
敢幾以時消息行秉機軸以福善類至布至告
萬里一紙之問不數數矣不當有請雖然恃長者無恐
也有李舜臣字子思者與之州里本寒家子少不弄長
不流頗通文誼非專學于惡習者如此人當在君子教
載之域今嵗登第調安仁簿冠履先後獲潄濯於天河
之旁願終有以憐異之李非特僕客馮當可亦客之矣
幸併以為照
　　　與任子淵運使
某去秋三巴道路艱棘中辱賔遇之寵旅悰有開仰荷
疇昔心期之照渠渠如此感慰愈敦矣縻繫萬里坐見
殘暑恭惟式霑新渥使事俱宜台候萬福尊兄志於道
學立已誠有本末推之華顛九牧當敬歎矣未容徐回
一道也更祈為名業自厚行即特招之寵
某嘗於便風驅狀詢作止令嗣初一二見過名門之秀
歎仰不能自已也尊兄於某厚之至矣近欲畧具豆觴
遍訪之已出國都數日不敏乃爾無所逃責也能示照
否表姪喻偹乃捫膝子宗家也少年力學有師承既得
第此志不墮泯又其叔充與子方年友雅故牽聨獲至
於大門者以義自守見公為已後矣聞尉内江又出治
所其他奬與教在兄咳顧間不贅瀆也尚幸三復之
　　　與王顯謀
某諮布之誠已列右牋北辰凝沍斗寒想惟吉徳魁舊
茂躋協氣無有紀極某將遂趨參崇屏嚮風瞻頌徒切
卑悰
某上覆蜀故天府也物衆地大然軍民所須以一方而
備四境為之支計者亦難矣取予翕張非得士安張滂
之才欲上下兩裕何由哉自台座主計以來公論翕然
以懽以服蓋言政而及化則政無不順言利而主義則
利無不通台座於此裕乎沛然矣益幾寵光以副蜀人
祈幸之意也不敢誣佞
某才下不文不足為世用然受知門下奬予過量假令
懵而無知猶當銘刻肺腑况結髪志道粗有知耶正以
榮賤相間旬月不克布尺記於崇屏然夙昔依慕之誠
無頃不瞻頌門闌也僣懇僣布
　　　與韓道濟知郡
某上覆前被教貺其所以蘄予甚過自分疎欵何以得
此於至友且親者乎感尚竟不可名春事流擲敬承即
日装治之間行福一方衆祉備順某敬具記咨候區區
復容嗣音預此不周布
某辱兄萬里致縑素及手筆奬諭過量自度無以報親
契雅㫖惟竭意贊盛美而已乃今所得郡竒秀便近前
書已具白矣更宜一意勉勉使譽處之積聲下吳楚則
丞相除吏得無用崔祐父之故乎空山留滯亦非所慮
也兄其勉之兄其勉之
　　　與漢嘉李清叔
某再拜即日隆暑旅人鬚髮日化其何以堪伏想栖遲
樂郊觴詠日適不知嵗月之流此樂可名哉甚休甚盛
某雖沗清曹然人事役役終無俯仰一閒之頃内不自
聊迺知前修著書静福必林處巖居非烏帽紅塵間物
也清叔知吾心樂否耶是心飄忽思與征帆俱西願益
持養以全名業為請
某與清叔言别後學力日荒落老候益冉冉將至又不
精吏事大似了官逋非有舂容之態所欠與山間一二
髙士抱神一息耳造物同靳誰能違之公能役照我誠
必為浩歎也賤屬前過漢嘉辱賔遇至厚令人無涯慙
感
某别徳之日殊濶大抵拳拳多君子之思冬垂盡尊候
體力轉休未遑布問秪益慙悚鄉曲黄忱秀才學力殊
老於世故亦能周旋以清叔風誼之髙能為明年於親
朋處創一學地以延之蓋渠苦於食指之衆耳其人有
特操故為一及之望清叔加誠可也至照殊幸
某去嵗道經盛都遂獲披奉殊以為慰邇來倏及殘夏
伏惟燕居習静之餘履况超詣萬祉所介某山間陶然
多難百罹之餘侵尋二毛矣度跌宕詩史自有勝適乞
為逺業自愛千萬千萬
某苦無他技然從事古言者二十年餘以公名亭之意
甚篤故為筆此記然其間字語皆直遂欲不慚作者耳
　　　與四叔承事
某百拜覆四叔廷評尊右違去侍側泛渉經年三峽重
湖之險不可名狀邇來盜賊尤狼戾姪逺道多有意外
之恐侵尋至窮臘方至闕下既已艱苦矣豈謂主公又
先去國在蕪湖曲折見之根本既摇枝葉何賴焉但以
君命猶天不得不澡心一奉清光宣赤誠耳又平日相
知如王樞亦化去王侍郎中孚亦遭口舌小臣如枯荄
但倚文墨忠信不問衆口紛華悉心陳議而已兹時爐
竈正湯火焰焰可畏姪相時欲求補外未幾見玉屏先
生薦者五人皆以次跌去不謂主上頗憐孤忠官之三
館之下使糾逖四方之士自揣愚駑至此視三嵎無慊
矣此皆叔平日教督之力祖宗重仍之䕃也知幸知愧
姪既試院一出差除既已先定而諸郎曹諸館職羣聚
以賀廟堂以為兩學得人因此更薄有聲名然見嫉者
亦不無也伏恐尊叔要知子細耳誥詞録之右紙去夢
協弟於文字不可不力吾門寂寞幸加意
某皇恐拜覆四叔廷評尊右萬里外數有西人來必問
諸親尊者起居狀知入新年甚安慰喜無量某近蒙恩
召試禁林薄技之奏賜誥第一天語亦數及之是皆祖
宗福庇尊叔平時教訓之力今冒顔道山已兩月矣羣
玉之府真清逸耳近亦以滿所司月日復將改秩已得
㫖放行惟三館有此法其他不可也
某拜覆四叔承事渉暑恭惟燕息靖休尊候萬福某去
侍側跨三年餘夢想常在三嵎此中海氣昏濕夏中惡
暑中人摧頽如醉狀真可畏也又飲者食者俱非蜀産
彌覺不堪耳姪甚謀歸計若得一郡以西為幸近上以
四朝正史未就建置史官凡三四員姪與仁甫各預其
一度事勢未可以卒去然麋鹿之適當在窮山似此不
見有味也叔壽祉愈穹更宜服適不當以家事介懐碁
酒養髙一切可也姪方謀般家有可教者願細語之
某拜覆四叔承事不侍几教近五年嵗月易得如此每
念老叔及二嬸今皆髙壽而劣姪又為一官所羈思歸
不廢促歸未能也可奈何而又故墓拜掃之念梗於中
涕歎無有巳時耳此時又及三秋海氣昏昏殊無樂態
伏想故山髙明之地尊候邇來日益萬福楊老弟學力
可謂篤老而進取之願未遂兄豈能不慨然乎更宜勉
勉當取一第以晚蓋也卿相爰立士民胥慶前歸正士
危疑萬狀今着牀眠矣三山之光與天齊也更煩吾叔
與鄉父老言之不及一一露布也先此劣姪立朝屢争
一二大事即欲投劾去矣歸川者必能具言之所争者
不可形紙筆㑹丞相來所言皆合則劣姪尤以為丞相
可輔天下大事尚可為也且復少住
欽定四庫全書
　九華集巻十六　　　　　宋　員興宗　撰
　　小簡
　　　上虞丞相
某一向竄伏窮山艱難百罹然萬里浩戀勲徳之門寢
食以之所謂穹卑有間而心則無間也冬事將艾恭惟
機政惟新燮輔休明鈞候萬福某已三熏欲趨屏下以
聆謦欬之音夢想顧瞻無須臾之置謹先布惓惓之誠
惟鈞慈少加亮察
某身墮一隅猶坎井然嵗月不悉南州之事其要者可
不問而知知而喜竊聆大賢之進用因卜朝家之休隆
耳伏惟某官望髙一代勲冠百辟其雍容宿徳故已不
朽於前修則或見之矣於今未始見也既積天下之譽
徐回久之今始本五兵躋兩地是豈以他岐異轍致之
哉天故豐之自葉流根使中外衣冠熟其徳播其馨而
後見之用也故所得雖遲而所就大矣甚盛甚休某辱
知遇之恩最倍夷等其為忻豫不能已已自餘益幾保
衞永庇海縣曷勝祈祝之私
某恃仁者宿昔之照鈞閫崇嚴敢冒言之某向多困躓
非惟自憐雖蜀學公論亦或有相憫者今毛髪種種矣
其業履頗亦近古且欲持是安歸乎使鄉來不第尚欲
兾幸當世名達有推振者如張愈蘇洵一時薦録為文
韓所知是已某且久叨第復為西蜀稍見題品自循其
中未必盡出洵愈下也又特膺大賢之知故相公於某
久懐悼屈之歎今者入秉機政器足運力足施苟復畧
而後之則亦無告耳矣昔韓退之保籍湜之不畔去故
韓之道日尊而籍湜獲為其徒不然後世何有籍湜哉
伏望相公興念於此則大恩大徳豈歸他門某所述外
史於幽人豪士稍有著見似於國朝大訓不無寸補非
敢愚誣自贊也
某孤露艱棘之餘心馳徳門無由即造有不自聊北辰
斗星恭惟外身勤國定勞萬里天相神輔鈞候萬福敢
幾為眷注之重保鍊至粹以究光復之勲鈞播萬類下
悰不勝叩叩
某比因兵留南者輙伺其歸歸即詢以諸軍聲勢敵人
消息諸將勇怯雖細人不足以權大事然即其言類皆
拱手稽首稱道兩淮荆襄自魏公及先生皆撫摩安慰
懦習漸革國威漸立雖無險塞若荆襄為甚而今聲勢
亦見矣諸軍幸甚又某官先生醲賞給均勞逸日夜親
撫士卒如此則上下氣勢不隔矣氣勢不隔則利害均
利害均則驅東而東驅西而西雖蹈水赴火皆為吾用
者故曰令其一信將仁以勇士選以飽勝之道也况先
生已負海内之望將帥無前之功事適機宜而政兼畏
愛跬歩登兩地乃餘事耳然區區有懐非門下肺腑之
事不敢以禀韓退之為李尚書深之曰藩維雖重閤下
居之似稍外若慮有所及宜宻以上聞不宜以居外自
待接過客俗子不宜泄時事務崇深以拒止嫉妬之口
親近醫藥以致和宣滯此三言者皆退之誠於李公之
言而亦門下今日之龜鑑也李公不鄙退之之詞卒為
名相况先生盛徳重望倍萬於李哉故借韓之詞以為
請幸澄亮之
某屬者多辱手書存記自念摧頽多難之餘疲神古書
星霜餘四十矣曲折不遂其槁項空山巖居藿食固當
不謂某官累畨之墨渠渠慰勉不忍俾之賤等瓦礫同
棄於道似欲論舉使少伸眉於世自謂庸陋何挾何能
而可報稱先生雖達士遴才不間親外而某日抱玷知
之恐一味感懼而已某七月初終不子之愆日月飛流
尚安所視息哉獨懐揚名之念異時勉之可奉丘壠而某
非其人也伏惟某官先生出忠入孝為世所推願推錫
類之意掛名言端使曲學俚音粗有所立以償親志則
如何其為感為慕也伏惟特賜亮察進之譽之翼而致
之幸甚幸甚
某惟門下數膺大賜情倍夷等若三山之髙莫可言喻
州榜得劉季髙侍郎一紙遂成偉觀山川以人物重輕
字畫亦然王公之流字非不勁麗然有如時花旋落旋
棄獨魯公乞米帖千載儼然此義可察也鈞諭以劉公
名節文章徳齒俱髙謹已達之馮守矣志修字亦有法
式宜為一方所欽重耳
某竊食三館遽已數月每推省大恩崇䕃相望萬里無
以酬稱比於鄉人及去兵道襄漢者皆連上起居之問
蓋自九月末輪對之後天語甚渥不免有忌惡之者小
臣知悉心事君而已其餘進却皆不能計朱堯俞人行
已令面禀曲折度恩屏未之知也往日在漢中見義士
為諸將所賤甚困故前日劄子專及之劄中指弊病蓋
已十七八此先生素所知悉且欲大有所矯革者也今
得志得位不為則何以慰西人之望况幕賔如王能父
必能為先生同力區置祖其先人之故智也此劄已下
使司多時見黄仲秉說先某劄子一日前使司亦申明
事目相符如此蓋利病灼然彼巧者以為有心言之耳
可發一笑某自秋後連以胃疾在假邇來彊扶頭體弱
頗費支梧先生逺我誰念之者又旅地私撓百出倉卒
未可立具念赦郵最迅故寄心一紙匆匆叙瞻仰不宣
某自長江鷁首瞻違俯仰之頃周流半嵗矣羈情逺意
與日增結即日庚火俱流恭惟頤䕶作止天相神休鈞
候萬福某冒顔三館日費俸錢雖首末荷仁賢識擢之
舉然才下官微未能努力不知補報之所仰恃英明必
賜照念耳近聞屢遣旌車相公今日出處又關人代興
衰不可不重也昔唐肅代能懲大難化理清明獨李泌
為之經營至矣身著白衣不受職故士不忌不離香案
而待君命故讒不行兩河叛賊隨其手而舉之泌之所
為有以至此也若謀之不堅已復自外職相聨而士必
忌君多疑而讒易入雖才若太公何以善其後一日黽
勉彊為之首尾衡決前日魏公是已願相公纎悉此義
蒙徳思報不計輕重務罄其誠故輙出此言不賜督過
幸甚
某竊聞事君有量而後入無入而後量先生決於中必
素盡量入之說矣其他人情物態事勢險易子淵子輔
必具言之子輔之去甚髙某悵然無侶他事對面荆棘
未易宣心若爾相公即為言之不久能為先生再出否
端人未易得也子淵詳明又故客能盤桓侍鈞鑑俱來
乎都下有他委異日敢不敬承
某比於蜀兵王宣處具曲折之記度以次凂鈞座矣心
旌控薄無頃不在門下有懐瞻溯與日俱流大冬又薄
恭惟藩翰之間外控湖海鈞候動止集福蜀固天逺國
大事此不當傳傳之或未信耳聞邇者凡尊主庇民勤
邊外身者已皆為首拔此舉也甚休甚偉鄉士有鮑朝
卿秀爽有立久從僕遊鄉行甚敦即獲第到天闕參部
同輩中最寒約念勲徳名世者近自家山誼當執贄於
前耳若有艱棘處望為提撕不勝僣越之祝敢以為請
逖聽崇亮
某秪奉劄命畀職承明實惟君相早夜急才推擇至此
然某浮食三館訖無他技重以生平多難積憂成疾彌
月在枕退惟清朝優選大典所寄動流無窮安可令病
弛者冒焉居之伏望鈞慈特與敷奏改畀望士庶幾公
言得伸而亦某退安職分之一也炯炯孤誠伏乞明照
某自惟弱植所以培擁而霜露其英華咸自徳門發之
旦旦敕勵此志猶懼不能千一報也今又辱丞相先生
周澤之渥分仁壽之原委以祝其賦形之初藉名徳碩
大之老二書畀焉羈人非獨有感亦有慙也敬再拜以
致悃臆之謝誠蘊微悰黙付言外
　　　與直閣虞宫使
某伏自江上寒濤中論列遽此兩周嵗所矣每因鄉使
三拜懇欵之記矣萬里憑尺楮固亦可笑然非此莫能
宣心也某於徳門父子辱知最深殊愧無毫銖補報但
處南州班列間彊項不回一絶聲利以此不慙於天地間
是乃所以報知己也伏想必為一笑暑候有漸敬承即
日琳宇超適神守泰定台候萬福提宮必須侍夫人尊
親來益昌人生父子天屬團聚之樂萬鍾之富貴其可
敵乎某旅夢三年矣二子方丱中人之習易流每一思
之胷趣亦為擾擾自度力微親戚無可倚未能般出蜀
耳時中尚兾以門下親賔時賜教飭不勝日夜之望
　　　上紹興師相洪文惠公
即日春暖恭惟耆明迪哲卧䕶疲民神天薦祉鈞履嚮
用全福某職縻學省盡出鈞鎔何當服勤崇屏仰奉鞭
靮親履絇也曷勝依詠
某違去崇館幾跨嵗矣疎憃之迹不自齒於俗静居坐
忘而已獨於門下誠有飢渴之勤然奏記布問時作時
曠亦恃大君子神融道照不以苛禮為拘拘也比承相
君每接人士常形牙頰有存恤憔悴之意相君於士始
得其文不特愛其能又憂其身至於切切如此相君真
樂士哉冥頑毫髪未有補報門下但思處下陳頌義覿
教為終身榮也企仰企仰
某嚮嘗論相公先生徳爵之重當有與國俱隆者前此
畧出緒餘選用百吏張持紀綱勲名髙世天眷久渥姑
藩翰撫摩之寄然均逸之久與其福一方曷若再踐台
鼎遂福天下耶舍人之装旦晚可趣不佞不佞
某束髪志古道常以不合近世繩度為病自分不登衆
目相公先生乃形於餘論發於教誘咨以筆墨古始其
言奥矣書教枉及三復凛然此退之所謂不以時人見
待之情而以古人見待之意直重臣所以敦奬薄俗而
後虚名者也某不佞何以處此但鈞問辭嚴義宻及衆
碑所出何地何里不敢以不詳對緩於申答用是故也
其纎悉具見於書伏望鈞慈特賜亮察更為指授其何
貺如之鈞閣仙集之眷發祉川增矣都不使令敬三沐
以承
伏以孟冬之月恭惟某官偃藩卧䕶神明扶持鈞候動
止萬福謹具短啟仰塵記府申候之儀謹列右楮即日
冬律告新霜風初戒不審鈞用何似載惟一代儒宗兩
朝元老勲徳所備何福不除更乞仰副倚毗妙遵時序
即聞渙號入冠鼎司以慰蒼生之望云
某伏審茂膺天奬來鎮藩輔方面得賢中外稱慶恭惟
慶慰竊以㑹稽巨屏宻衞行闕實為東諸侯之長自非
耆徳莫宜任其責者其間以禮絶之尊暫屈臨之往往
為之假途側聞皇上圖舊之念寤寐不忘衮席久虚人
謂有待區區之悃得之輿論非敢諛語也
恭以某官躬大受之資起中古之治以阿衡納溝之耻
為己任以𤣥齡救時之術為未優而道大不容暫兹去
國熙天之績鬱未得施彼都人士莫不引領傾耳以佇
大老之歸鼓舞鈞播將天下實賴伏自違去光範再閱
寒暑矣雖嘗三貢慶牘三奉誨問足以少慰戀慕之誠
猶以不獲一望履舄為恨比者旌纛來臨復以職守無
從修敬遡風翹館邈在霄漢下情瞻仰日益惓惓所幸
揚庭不久即有依歸預以欣抃仰乞融照
冬候紀極恭惟偃藩卧䕶神相忠嘉台候動止萬福謹
具啟仰塵記府修問興居謹布前楮即日春事伊始散
凛餘勁不審鈞用何似載惟盛徳元老神物呵䕶敢蘄
惠令之餘精調饔寢嗣有渙號以寵公歸區區誠情不
勝睠睠
某伏審自膺天綸夾輔行闕股肱之郡儲賢得隽中外
隠然恭惟慶慰竊以丞相先生深純徳履一世譽處故
又為東諸侯之長久勞於外天下日望錫衮之期鈞軸
又且虚矣非公其誰任敬再述薦紳公祝云
某竊伏三館覃精窮思器任有極夙夕依仰恩地志不
足達言不足殫也自惟何修何飾而蒙鈞座勉以正大
之學可參古昔自省孱虚百念灰冷何為得此於公哉
何當宻侍左席啟發䝉端為大君子正類之依臨風重
有悁企
　　　與泉守王龜齡狀元待制
某不良時學巖居積數十年晚得一第自度於天下事
何等可為者正俯仰不怍以瞻識大君子也退念久糜
中都之禄無尺寸以報陛下何面而西乎故邇者歸附
之摇摇嬖臣再入皆三館言語議論之職所宜吐口者
也何長之可名比觀答宋秘校書乃辱以為今日朝陽
之鳴此豈所宜蒙哉前日魏處士元禮亦四三上書及
此是公不愧泉石可敬也所可深怪者平時以儒冠自
名從而下石以擠斯人名義至此盡矣待制年丈聞此
必一浩歎也某雖留然中間飄抑沮動亦風中之葉耳
今猶未敢窮日而去以張丞相二三子尚或一意王家
兼待制年丈蹈義純明造次不忘吾君也終夕兾旋朝
以壯清班耳祈望之誠黙付言外
　　　與元章大卿
某比者劣病相仍矣怪事萬緒何獨燕麥輕摇東風乎
老兄視僕此態此抱尚何等可為者如兄涵負迺復散
署外縮袖旁睨之餘吾庸知免乎此僕所以每贊諸公
摘垂天之翼而斂置道側者獨兄矣知罪知愧元章子
輔能甫紹祖同薦入而反覆得㫖先二公豈非命哉子
輔渡瀘端自不惡一部鼓吹孰與雪雨而待漏兄聲問
將為之次矣兄其少安
　　　與范偉明運使
某違教誼逆數之三年於此矣每念崇才偉度振緒餘
則有以驚世繼聞手一道之節百城肅畏今世快士有
以超人者果然必公也欽仰殊甚凛冬如許伏惟澄按
餘暇神具薦祉台候萬福未瞻晤間丏為修途珍謐以
前四輩之招至布至請
某自别崇屏艱苦百罹坐暌老成之教侵尋而髪蒼蒼
矣獨篤道著書不敢替前九哥機宜學士聞宰一邑書
郵定絡繹耳久亦不得記月題風駛大發不掩當有朝
燕晡越之功耳欽頌欽頌少請鄉士鮑朝卿字宋卿力
學敏劭久從僕游既得第欲參使部凡有可以提撕者
度不待某再三之布也伏紙不勝禱幸之私
　　　與王憲
伏審某官舂容風義震耀一世然著書之工窮易之秘
某下士也鄉者在湯侍郎門下從旁獲覩斯文因論今
世名流第一是時心往形留恨無庭下一日之趨而親
至教也豈期天幸獲在郡縣使令之末則景仰自慰之
素一日伸矣
某膚末於學雖有意於先民古書然志有餘而識不逮
鄉者濫以明經冠蜀士萬里風濤冒死而歸有司使試
簿書退省不敏人微才下奔役固宜然去嵗許大卿今
兹王郎中皆以充幕下使令某深惟進身循分當從勅
書此非勢之然蓋天所啟因至幸堂下之見也懽抃之
極不勝卑悰
某恭想中和惠民之風既已稱冠則慶閎上下百趣均
祐亦不禱而至也今學士行膺襃然之選西南僉祝䖍
俟䖍俟
　　　與喻少穆知縣
某䕫門言分轉首陳迹矣俯仰再見冬候此情惝恍何
如也即日伏計燕息餘閒台候萬福表弟度已榮改今
必歸憇鄉山去冬榜目倒指吾弟必無逃名既而相遺
邂逅決科擇䑕為璞者有司例爾耶安之安之以迓晚
成蓋至望也令兄今安在已之官下耶因風寄音不一
某束行李南來局退獨静坐一僧而髪耳天南俗物盈
前此道竟誰與語然荷渠儂相推可也表弟知僕樂否
乎某來此併去冬已面兩得對皆不自疑外每以表伯
郎中捫膝先生為法巾車候去官之穹卑置之度外或
者尚以為矯不能䘏也一對劄皆拆今日碌碌長成背
脇疽根異時心腹肘腋之變可坐而須者幸上聖明能
容之蟣蝨臣無憾矣舍姪歸可問劄意謹不敢於此泄
之耳有可以開曉者表弟勿外
某賤累皆未能成立亦未謀般挈然夢魂飛於三山之
下無日得寧耳表弟何以垂教舊見表伯捫膝先生檄
蜀遷都等議豈可令後世無傳便風録示一本并寄行
狀誌銘之類及劣表勘書於此可為公言之忠節不遂
冺沒也少邈曾說及否此最不可緩惟昆仲重圖之
　　　慰蔣右相塟母夫人
某稽首慰言伏承國封太夫人捐簀日深㐮營在目恭
惟某官哀摧感慕何以堪處某因風敬唁寄意澘然更
祈上為君國社稷抑情俯禮某不勝誠悃之請
某竊以摇落之秋風露凄𦂳旅人履之百感自集又况
大孝天鍾徳性夙禀者乎伏想某官内銜大恤追慟永
久天摧川湮無以喻也苦痛苦痛然退聞先太夫人抱
神虚寂雖寓世諦而初無生死往來之相也一生為家
植禮為國生賢軻親珪母皆不足進是所以為不朽也
萬兾孝情超脫俗苦之外庶廣先志云
某嘗思日者國論參辰世故瘠病非得大賢一手撫摩
岌岌乎其艱矣前此主上用是進丞相於羣望之中聲
業就緒不謂濟川有期而陟屺增悲矣此非獨大門之
憂乃元元之憂也某深知故事竊謂富文忠苫席守志
確然不奪天下與其孝趙韓王徑以從政視國如家天
下以忠孝兼與之况主上今日視丞相一體也一體既
外天日炯炯能無望乎願加三思繹至禮以伸大義中
外之瞻惟丞相重圖之
某兩随下僚尾拜靈几而又聲慰於大路之側傳謂孝
子不忘草木則門下賤士度或在記憶之列也卒卒瞻
望如不得門秪益悁耳
　　　慰韓叔厚表甥丁父憂
某慰言不意凶變禍延大門三哥知府遽然捐簀天涯
老表聞問失聲痛怛涕淚不自已己想惟孝性所鍾天
地摧裂悲踊奈何苦痛奈何恨以宦遊縻身一方不能
振號几筵生平中表把臂之舊黯然萬里消魂而已更
望裁哀嚴滅性之戒為門户名業重
某竊知三哥半世壯懐不舒近方有一日之適兄弟六
千石大門偉事也嘗三歎以賀矣西人續續來或說病
狀初不以為信繼又信然終已不起意亦有定數乎直
履清致弗遂止此令人不省驚心驚心某所賦危淺鬚
髪又與日化旦暮苦求祠禄以西桑榆心迫歸訪肺腑
之戚則遂隔世矣此悰此抱悽楚如何慰唁禮如别章
表姐鍾意外之禍想惟哀疚不易子孫賢雅晚日可以
慰前耳深亮深亮
　　　答喻徳稱
某辱移記勞勉渠渠哀中銘感倍萬矣屬來暑未減伏
計苫几翼如以禮自支某不子之咎轉首遂邇祥琴之
期痛疚之忘曷日自已也過承以齋信見惠感刻感刻
先丈鏟迹民伍而左詩右書退然隠君子之風向年促
賦以贈由是也兄乃欲令書幽堂之銘恐不足以酬盛
意如何尚容嗣記以既區區之懐也
　　　答陳經幹
某久違教緒殊切瞻企南州匆匆度嵗每厪三山中表
之思忽被牋尺感頌殆不可名秋旻流火尊候間來敬
惟萬福某冒顔玉府方懼無以稱塞又歸意促促每馳
神鼇之巔矣尚想一陪几杖里中至樂邈存夢境也見
彦瞻丈武翁叔凡文社諸父兄敬再拜附鄉仰意起居之
間萬兾以壽祉崇嗇至布至頌
　　　與榮州勾龍知郡
某頓首具禀辱疊紙感思兩極向日逆旅岷下得瞻近
先中丞雅意相厚自時嵗月如流老成凋謝使人心感
無窮耳既被教約申實如此信然稱其家兒也慰甚慰
甚俯仰俄頃名門有人豈容使君久空山耶㑹體病劣
劣作答字不能佳幸孚照
　　　與喻子真表兄
某頓首啟王子春來聞問具之即日坐計侍候殊休某
前此偕舍弟諸人已適山寺四顧幽寂其於文字可㝠
搜也仙井里儒千百為羣吾表兄不相求之顧欲見咨
意者欲相從寂寞之道退之所謂請繼今以言也聞令
表李君亦同訪其人蓋寛中隠厚者宜與偕也
　　　與喻漢輔
某頓首去嵗聞公首冠三山緘書逺賁蹈抃可勝意謂
日月即至都下有司眩冒文墨竟亦相遺乃爾怪事怪
事僕老矣初奉徵命至江上而主者去國一二相知又
連去併斥自分飢寒路旁矣無可言者君相欲招示逺
服遂特創此闕司羣士於館此退之所解譲者而况僕
矣哉然肝鬲楚越未易言狀願公更勉前修又再周嵗
觀光上國矣當有休問也
某頓首中間承知首奉計書矣意謂便絶青冥老將又
復伏壘耶可念可念嵗易經春比來作止何如運幹文
丈里居萬福僕冒顔下館濫為時士且敬且嫉間亦同
塵汨泥以自免爾終未若與公輩抵足洞前形神相與
也伯椿君節子發徳茂相安好否僕侍詔此間客愁縳
人臣朔之飢又不免也一笑一笑具手墨達漢輔今已
再矣公非遺我者也
某南州恍恍度嵗如更朝晚然尚思田間與故人一餉
把臂之樂惟夢值耳真感真感秋作矣為父拱侍有佳
趣否得所示字大瞻尉某官一念捐竭以報所天此寒
儒職分也南冠例亦相鄉獨吾土人數加沮謗欲少加
辯質恐為岷峨羞今姑安之耳近奏藝中禁上恱可之
賜誥第一不免讒嫉愈衆所倚者正論而已漢輔何以
藥我望時惠音切佇切佇
欽定四庫全書
　九華集巻十七　　　　　宋　員興宗　撰
　　論
　　　聖人和同天人之際論
天下皆知神之用而不知神之所以用雖上下之異聖
人必有以一之一之則能貫之矣雖物之類不可以合
至此不能不合也故天之髙也人之卑也聖盡已而存
神和同於其間而不能不合矣何者神之所以用一而
能貫之效也揚雄曰聖人和同天人之際嗚呼非神之
所為乎甞論天人相合之際甚可畏也聖人能得於天
且不得於人乎不得於人且得於天乎聖人奉天所以
治人也治人所以奉天也天道雖非人之可及然未見
舍人而得天者也人理雖非天道之所備然未見安於天
而不安於人也世之言曰天自天也人自人也是知形
之所為影而不知影之無異乎形也形影之不異則天
人之無間也故智者不可以告語者雖語不信也今指
雨以為濕日以為燥風以為動星辰以為盈虚曰此無
為也天也殊不知知天無為所以知人也人理寓焉天
不人不因也指禮以為極指刑以為防指教以為具指
名義以為本曰此有為也人也殊不知知人有為所以
知天也天理寓焉人不天不成也故聖人和於己而後
和於人和於人而後和於天萬物莫不和矣天人交相
和聖人處之無間和之至也雖然勢如此其相邈也用
如此其相絶也一有不和有不同聖人如之何其可也
嗚呼聖人於此無傷也聖人之誠明則形形則著著則
神神則於天地亦有以貫之矣他日有不期和而和不
期同而同者自然之效也昔者五帝之盛帝惟堯為然
堯之聖可自用也欽昊天授人時欽天而授時故堯徳
動天堯無廢人然則於變時雍者不期和而和不期同
而同之效也雖然天下知其二不知其一二則天也人
也一則神之用也二而能一則吾不知人之異天耶天
之異人耶聖不容言之妙而雄言之乃知雄者亦聖人
之徒也不然存神索至神之用者雄何自知之
　　　唐虞三代之純懿論
帝王之心自有真天下宜以心寓而不可以迹考何則
天下之心日競於偽而習於詐此非其外之罪也利害
交蔽乎其中物日勝而心日流則其心之本真雜然而
溷亂者決矣是以古之帝王先存是心於精一之地黙
全其粹而明著於用使天下發䝉解蔽可教可治而其
道不入於駮異之域何者吾心自有真舉斯心加諸彼
而已矣隋王通子者知之故舉純懿而歸之唐虞三代
嗚呼其傷時不能古而思有以復古也歟此唐虞三代
之純懿之説竊窺天地之間得其至神之機一氣之運
然後知帝王用心不偶然也二帝之道元氣之未判也
混淪磅礴發達萬物而不自名于萬物如是者隂陽邪
一氣邪天下强以一氣名之不謂一氣之純其可哉三
代之道隂陽之既判也有賞則春之熈然有罰則秋之
肅然可以循而化未可指而議也擬之二帝若未甚純
然措諸後世則亦大純耳故隂陽雖具而天地無心刑
政雖具而三代無心亦不謂之氣之純其可哉自帝王
之後天下教治每變而每下所謂世主者漓其純詐其
愿蓋亦飄風暴雨摧敗傾折隂陽之變窮於此無所復
入則已矣故人偽之勝不息而帝之真不見是宜王通
氏推純懿之道而有所思也雖然通之論著謂漢魏其
心正其迹譎彼於漢魏猶未知之則於帝王知之宜未
悉也何則唐虞三代之世有所異者揖遜征伐則其時
之異典謨訓誥則其書之異章韶濩武則其樂之異若
是異甚者政迹也政迹雖足以見純懿然未足以盡純
懿天下曷若退而深思其心矣乎彼其心真之所寓即
純懿之所在也堯舜禹相詔以執中湯之臨民以建中
文王之所以立民極武王之所以建用皇極蓋中極一
物也而均不蘺帝王之心不謂之盡純懿而何故曰帝
王之心自有真天下宜以心寓而不可以迹考惜乎王
通子之不出乎此也嗚呼人之為心本於純懿一也不
自帝王有不由桀跖無然帝王不肯為桀跖桀跖不敢
望帝王卒相倍蓰何也桀跖心本詐帝王自反之帝王
心本真桀跖自偽之真偽異而狂聖分彼世主欲知帝
王之純懿其可忘是心真也哉雖然天下之人能寓是
心使喜怒哀樂之中節則在我之真必不喪其所寓者
庶㡬純懿矣彼秦之治喜之過則流入於任使而不純
漢之治樂之過則流入於鄉原而不純東京之治怒之
過則流入於狂狷而不純齊梁之治哀之過則流入於
空寂而不純孰望如唐虞三代之一心謹治如出一家
如交一臂哉有隋世道之區區通之及此言也通之念
深矣
　　　舜道形于䕫樂論
大道不隠則大和不散天下無所不盡道則無所不盡
和蓋道日用則和日著盡其和者固託乎樂盡其道者
吾見不出乎君臣之間也昔者上世之君孰能之舜能
之也上世之臣孰為之䕫為之也方舜之盛命九官命
四岳海隅蒼生無不順帝之命至道之和豈特尊爼殿
陛之間哉吾見天下無一物可以憂舜而舜亦無遺憂
也昔也民望道而道著今也道既著而樂不施則舜何
以自見于後世哉故舜之道形于䕫之音而察䕫之命
即知舜之心相與以道而相寓以和是或擊或拊或合
或止或庸作歌韶盡美矣而又盡善也嗚呼虞君臣無
幽憂慘戚之意故樂如此彼既足以儀鳳凰豈不足以
儀百辟彼既足以舞百獸豈不足以鼓舞天下也歟
　　　成周以禮樂化多方之民論
天下之道振則興弛則廢怠則無及故帝王因禮樂以
興時非因時以用禮樂也吾仰思上古帝王之所為今
乃惜漢唐之自棄也成王之王周也救商民于水火之
中若是其未止也然周公念之召公思之出于殿陛而
加于訓辭非禮樂弗講也故多方之民卒無有剛戾難
制之氣肆成人有徳小子有造吁是非禮樂之力則何
力也夫天下方苦于茹荼之餘今周一旦與之太牢天
下孰不便於口體哉
　　　唐治不過兩漢論
風俗者夀天下之脉也古之善觀人之國者不於形勢
之强弱境土之廣狹於其風俗而已矣方朝廷清明君
相明良忠厚之化形諸廟堂之上而純一之風扇於四
海之表若是者其治也逮天下多事上下相䋲凌犯之
風施諸袵席之間而刻薄之習放乎四方萬里之逺若
是者其未治也三代而下言治者予漢唐徐攷當時諸
君之所為與士大夫之所崇尚因以觀風聲氣習之厚
薄則兩漢當近三代而李唐殆未也作史者言唐之治
不能過兩漢其謂此乎愚甞因是説而有感矣自唐虞
而逮于唐㡬千百年間共是天下世愈降俗愈漓三代
之征伐不及堯舜之揖遜兩漢之戰爭又不及三代之
征伐而况唐乎大扺上之化如此而下之俗未有不隨
之何則感應之理固如是也堯舜三代之風俗姑置勿
論然因堯舜三代而觀漢唐則唐之不過乎漢尚可議
也何者兩漢之世傳二十有四君李唐之世傳十有八
帝若舉其世而差第之則是論世之過不過而非治也
舉其君而優劣之則是論君之過不過而非治也所謂
治者雖繫諸人君而關諸風俗有風俗厚而世雖未大
治必曰治有世雖治而風俗不厚曰未治可也西漢自
髙祖蹷秦誅項取斯民於塗炭而撫摩之約法三章有
堯舜禹湯之典刑迨惠帝及景之世兵甲息囹圄空垂
髫戴白耕田鑿井於天日之下上而為君者清浄之尚
下而為臣者清浄之習班諸唐虞雖不侔班諸三代亦
㡬矣是俗也厯武昭宣而未衰至元成哀平之世漢祚
雖亡民皆思漢而光武得以用之天下大定退功臣進
文吏召禮故老招致名儒因仍不改靈臺辟雍之設大
射養老之舉汲汲然與斯民詠歌先時之政者凡以調
䕶風俗而使之乆也永元之後政令雖弛聲教雖㣲然
陳蕃李膺范滂張儉之流相與出力而摧姦鋒終漢之
世曹操不敢强民以亡漢正順之俗雖少衰而猶在也
故曰有風俗厚而世雖未大治必曰治兩漢之謂也唐
自太宗取孤隋攘羣盜不數年而成帝業亦可少休矣
然突厥髙麗之伐不一日去兵雖開文學館召名儒言
天下事其極於美教化厚風俗者何事也當是時外户
不閉行旅不齎糧人指為太平不知治之效不在是也
一堂之上父子不相悦一室之中兄弟不相容以之儀
刑四海俗何由厚哉浸及中宗之世親遭母后之難娱
弄大器傾倒九廟無一臣一子敢誦言者其稔熟見聞
如此也迨元宗親平内難㡬至太平侈心一動窮天下
之欲不足以為樂馬餘粱肉而民甘糟糠木被文繡而
士被鶉褐其亦有天下之念否安史之變河北二十四
郡獨一真卿抗賊帝初不識也俗之委敝於斯見矣自
時厥後重以盧杞趙賛之姦李訓鄭注之佞有一裴度
不終用於憲宗之世一李徳裕不能任於武宣之朝浸
滛雕琢而唐已亡矣故曰有世雖治而風俗不厚者曰
未治有唐之謂也由此觀之兩漢風俗如此而唐如彼
風俗治之所闗也唐之風俗既不及漢治其可過漢哉
雖然風俗者非一日之積也漢之所以厚雖文景等君
有以成之然更戰國厯嬴秦去三代猶未逺此漢之易
為力也唐之所以薄雖太宗有以始之然更三國之紛
爭晉魏之攘竊與夫南北之戰伐隋氏之奢侈此唐之
難為力也然甞攷太宗之聖明其立法定制經紀設綱
意将鄙兩漢而肩三代豈不能為其所難者卒之三百
年治效不獨媿三代而又且媿兩漢豈非不能移定紀
綱制度之心而用之治家刑國耶嗚呼世之治亂乃人
之夀夭人之夀夭在元氣國之治亂在風俗愛惜風俗
如䕶元氣此不易之論也昔齊至强也周公知其後必
有不忠之臣衞至弱也季子知其後亡皆因風俗而卜
治亂者也學者欲次第漢唐之治以此觀之
　　　韓論
愚聞秦氏未甞不求善韓也秦不得韓秦大不王秦小
不伯如是者何也韓氏甚鄰於秦韓兵最少最弱國也
韓附秦不附山東韓憂在山東韓附山東不附秦韓憂
在秦韓託國於秦則秦益重託國於山東則山東益重
韓託國於人彼公仲公叔公子伯嬰之流日夜震動不
知所出卒舉國而聽於秦惜乎無有如下臣者之言以
曉韓王而計其便也且異日者山東非無意於收韓而
韓氏不聽也韓氏君臣計為近交者秦也而逺交者山
東也秦之鬭韓鬬於百里之内山東之解鬬解於千里
之内吾不親百里之秦而交千里之山東是秦必怨韓
下兵於上黨且亡韓矣此韓氏君臣舉而聽秦計不得
旋踵者也嗚呼秦之善韓真愛韓乎其亦偽者乎秦非
誠愛韓也欲結上黨君臣之交以亂三晉之耳目也彼
既事秦秦因挾韓以威趙魏趙魏見韓之事秦亦必舉
國北面而聽秦矣夫使秦不用寸兵尺鐵徒手而得趙
魏也猶其得韓也秦王號令于山東王名成矣秦何故
而不善韓也使明者得為韓王之計莫若與魏與齊與
趙與楚也東盟齊南盟楚内盟趙魏山東合從則東方
應無大變東方如無大變則韓氏君臣真可髙枕而卧
矣或曰東方合從秦遂不兵韓秦畏山東如此乎曰固
也秦於韓氏不得獨戰獨利故也始秦欲取韓三川而
深難於魏因以韓鬬魏然後起而取三川秦欲取韓宜
陽而深難於齊因以宋啖齊然後起而取宜陽秦於韓
不得獨戰獨利也而况今者出金錢走説士刑白馬則
東方必無大變韓氏君臣真可髙枕而卧矣故曰惜乎
當世無有如下臣者之言以曉韓王而計之便也
欽定四庫全書
　九華集巻十八　　　　　宋　員興宗　撰
　　論
　　　三史亞六經論
使六經失主盟於天下者史家之罪也蓋六經實主于
名教而諸史多叛於名教六經自非諸史之所及而諸
史亦非六經之可望然則為史者本無益於六經而六
經之奥義往往因諸史而不明於天下此甚可悼也奈
何史臣反取遷固范曄三史謂可以亞六經揭為不公
之論以示来者嗚呼安得吾言而告之哉且以司馬子
長之才在漢元朔間竭其肺肝述秦漢故事自謂孔子
復出今吾觀其書猶不及丘明逺甚則班范而下不論
可知也請獨指一史記而言之則是非了了自見今夫
庸懦之儒使讀遷之天官書則必曰其驗詳其㫖深其
舉事幽逺真得羲易之體也雖比孔氏之繫豈為過哉
使讀遷之列傳則必又曰觀其不虚美不隠惡不急急
於窮達究辯誠得古詩美刺之風也雖比孔子之刪豈
為過哉嗚呼使斯人之徒而視今日亞六經之論則将
含笑而和之矣豈有白黒之辨邪至若淺見之士使讀
遷之世家則将族坐而議曰昔孔子以隠之遜而首班
于春秋今遷取泰伯而列之于傳首是春秋貴遜之義
也不㡬于孔子之作歟使讀遷之封禪等書則必揚袂
而言曰昔孔子以三代之誓誥備載于書今遷取漢家
詔令悉載于此是亦書録誓誥之類也不㡬于孔子之
定歟嗚呼使斯人之徒又語以今日亞六經之論則将
喜跳而是之矣豈顧雌黄之當耶非特此也聖人作禮
記樂記而遷亦作禮書樂書後来議者遂以遷于孔氏
之門不啻更駕合轍殊不知諸人之許遷者乃道路之
言爾非天下之公議也何則孔子之述六經本非得已
觀其易編而三絶詩蔽於一言書斷自唐虞春秋訖于
定哀禮習于宋木之下樂正於反魯之時所以作六經
者憫道之不行而欲託辭以載道于天下爾使後世之
讀易者知吾爻象之意而不泥於卜祝使讀詩者知吾
風雅之意而不乖于美刺使讀書者知吾治亂之意而
不膠于荒唐不根之論至使之讀禮讀樂讀春秋亦莫
不知吾正道之歸此乃六經之至效而亦吾夫子之心
也今遷之撰者則異於是觀其傳龜䇿傳日者其事類
滛巫瞽叟是羲易之所耻也其泥于卜祝孰大焉觀其
刺晁錯美公孫刺三代之征伐美嬴秦之苛暴是古詩
之所恥也其乖於美刺孰大焉觀其紀黄帝紀顓氏非
斷自唐虞之意是古書之所不為其膠於不根之論孰
大焉至若序禮樂之制度則非孔氏賤鐘鼓輕玉帛之
義序楚之世家則非春秋内諸夏外夷狄之㫖嗚呼馬
遷之記一家之史爾而牴牾聖人每每如此是知六經
之宏贍豈可以諸史而亞哉愚故曰六經自非諸史之
所及而諸史亦非六經之可望為史本無益於六經而
六經之義往往因諸史而不明于天下正謂此也雖然
劉向等常稱馬遷為大儒今猶為吾所不取則班固而
下是非謬戾何可當也且夫聖人之所重者仁義而固
則已輕仁義聖人所取者忠節而固則已賤死節聖人
惡于方人而固則第古人為三等及至蔚宗則并猥而
不可言二子為史顧其胷中尚且顛倒况可望於六經
耶然則愚為是論而不及班范者誠得其職也
　　　命者天之令論
人之所以受於天者出於其所同然天之所以制於人
者出於其所不知其然而然是所同然者一然也且人
而無命則不足以受天天而無令則不足以制人受于
天出乎同然制于人出乎不知其然而然此令之謂也
昔堯桀之為君一也其受天之命亦一也堯不有其命
而行仁桀有其命而行詐堯傳其道桀殞其祀此天之
命也孔跖之為人一也其受天之命亦一也孔不有其
命而行道跖有其命而行暴孔之道與天地並跖之惡
遺臭千載此亦天之令使桀跖之得是命也反而思之
曰天雖予我以命矣而令實繫乎天畏之謹之而不敢
犯以待令之至則堯孔不難至矣奈之何命在我而無
預于天此天所以揭其惡以令于天下也歟雖然天之
命人以行吾之令而天之命君也使司吾之權是天之
令于君盖有所託也成王踐阼而得周公此成王之令
而周公之命也四國流言而王疑天大雷電以風而王
悟夫不免于四國之流言公之命也天大雷電以風天
之令也天知其命之不免乎此也於是出令以示之以
濟命之所不及也嗚呼命者天之令其理不甚明哉
　　　諸子言性論
諸子言性謂周孔以降無質疑詩書以來無定論無質
疑無定論吾道誰與明哉夫道者何性為本也聖人不
言而自合諸子雖多言無益也易曰一隂一陽之謂道成
之者性也道成為性此豈本也哉昔舜得之以盡精一
禹得之以彛倫攸叙湯得之以執中箕子得之以明皇
極孔子得之以貫于一顔子得之以屢空子思得之以
名中庸或精或一或倫或中名之不一而得性則一也
稼出于田或謂之稻或謂之榖或謂之米此豈三物也
哉性猶是也奈何諸子不知一出乎此則入乎彼欲尊
聖人而反卑之是可歎也雖然孟子之言雜于道荀子
叛道不顧也孟子知杞栁之説故曰近道然指為善則
可疑也夫善本于性而性非善猶水本天一而天一非
水也豈可直以善名哉揚雄言其混則性似不純韓愈
言其品則性似不一此不待攻而破矣若夫卿之言則
異論而駭世者也世之聖賢如此其衆也天下之人如
此其多也卿皆以惡名之謂天下皆桀跖也可乎故卿
叛道而不顧謂此也至若杜牧皇甫湜李翺之徒因數
子而或得或失大抵非知性而言之以意而言之也今
執事知性之天必有得于不言之妙所謂知言之人黙
然而意已傳諸生何足與聞之
　　　聖人之書言行論
聖人之道與天参未暇以人議捨天而議聖人是惑也
方天之運向為陽而今為隂向為暑而今為寒千態萬
状不可名也然天道則一而已矣聖人之道亦天也昔
為行而今為書洞達淵奥不可名也然其心則一而已
矣故隂陽一出於天道言行書一出於聖人後世諸子
故從而别之以為書自書言自言行自行也是不知物
自變而天不變諸子自變而聖人不變吾初無書言行
之别後世因我而為之名在我者豈兩法也哉聖人之
書言行揚子雲知之故一言斷之曰天也豈非子雲知
聖人之一猶天之一是以㣲告於人惜乎諸儒不測也
今夫大道其多門歟何其趨之衆而至之鮮也曰諸儒
使至此也世有放其端而不之求或求之而不得其端
甚者因以囂而盜名故言者病書者惑行者不正也且
吾之所謂端者何也一之謂也在天則有一在聖人亦
有一也所以為一者難名若衆目而知天之一則千嵗
之日可坐而定諸儒而知聖人之一則書言行之要可
坐而制惟其不知是以見天下之訓者曰如是而為書
見天下之有辯者曰如是而為言見天下之有立者曰
如是而為行彼其皇皇惑亂不知大道之攸當在厯聖
非異心書言行非異物未可離一而求之也嗚呼離婁
不能以見與無根之目聖人安能以道與無識之人哉
昔吾夫子於是三者非區區以自見也不得已而見之
也行之所貫言則因之言之所及書則名之惟不得已
於三者以示天下天下亦以三者歸之夫子無心也曰
述而不作夫不作者是非有意於書也然厄於魯衞之
後則有書豈得已之書哉曰予欲無言夫無言者是非有
意於言也然迫於門人之問則有言亦豈得已之言哉
至於有卓絶之行又非可以逆數而前定仕則進而無
可無不可心則縱而矩不踰此又非鄉曲之細行所謂
一善鳴一節稱者也夫以三者皆出於夫子之無意猶
足以冠冕百聖如此則道之所以貫之者果出於一無
疑矣然是特聖人乃能一門人不能也是以三者各有
所偏徇而不具可惜也已子夏之後傳謂流為荘周之
書非書也宜不得其所以書子貢之後傳謂流為儀秦
之辯非言也宜不得其所以言若淵若騫雖希其師然
瞠若其後則望其奥而不及者也宜不得其所以行嗚
呼書言行所在門人偏狥之夫子自一之孰有書過言
言過行之弊也歟噫揚子雲於西京而有此言其意則
得之矣其所自為者非也彼其有書有言而投閣之嘆
美新之事則可羞之行也俗儒且不為子雲獨為之乎
雄欲以自髙而益卑之甚弊皆起於不求其端故曰聖
人於此三者均示之意是乃深得於三者也
　　　七十二賢論
周公之分憂與孔子同孔子之共樂與周公異貴為天
子之宰宜無憂也然周公卒憂而不樂皇皇以匹夫老
宜無樂也然孔子卒樂而不憂此則古今之大惑愚亦
惑者之一人也蓋嘗夙夜而思因以得之矣至道公器
也有其言有其徒則其器必傳其傳必乆無其徒而自
言之自列之雖聖人亦知其難哉周公之所以岌岌於
周者有其言而無其徒孔子之所以無累於洙泗者言
足樂而有其徒也日月欲廓煙雲蔽虧周公之初何以
異此西土故國也而不安乎吾身管蔡吾家也而不知
乎吾心成王吾君也而非大風偃禾㧞木之警則䲭鴞
之懼吾不保其盡去也故周公雖富貴卒憂而不樂者
無與共樂於此也觀其命君陳命蔡仲命康叔益反復
誥誡懼二三子不知吾心也嗟夫孰與燕居申申左右
有七十二子之同心乎彼陳蔡一時之厄食不火琴不
聲藜不糁者其憂不至若是之烈也然則無其徒而有
其道無怪乎周公卒憂而不樂也至若夫子之世則有
大不然矣曰傅曰師曰保之位夫子雖缺然也然入而
顔出而閔則德行有人左而予右而賜則言語有人可
使南面可使治賦可使與賔客言吾不知其軰之㡬也
當是時竊窺光華之末而託迹於道徳之場者皆諸侯
之畏仰而天下之望人也其最門人之下列者如公西
華如樊遲邽巽孔忠孔蔑顔路之徒猶能脱去軒冕而
與吾共樂其樂然則既有其道又有其徒則無怪乎孔
子卒樂而不憂也嗚呼不觀周孔之故不思至道之難
何以知聖門之徒不易得哉雖然孔子距今之嵗不啻
千祀向者冠帶執經之士寒餓於陳蔡之間者今郡縣
廟而祀之矣向者簞瓢舞雩之徒悽悽於杏壇之上者
今五等或侯而伯矣然則夫子之於七十子也至道之
公其生與並樂至道之傳其死與共祀韓退之所謂巍
然廟堂當坐以門人為配自生民以来未有如夫子者
彼其有以深知夫子之徒歟邇者主上聖政之暇取夫
子七十二賢以次賛之所謂以聖樂聖者也雖夫子共
樂之徒亦形容於筆墨之妙奎畫昭回炳煥天下可謂
盛矣故執事舉以勵諸生雖然以主上聖學而發聖祕
故於七十二子探討㝷繹皆無所遺彼馬遷雖愽洽而
是非繆於聖人班固素知之矣宜乎遺陳亢琴牢之人
也彼家語雖富瞻大抵雜以戰國之詞世乆疑之矣宜
乎遺曰棖曰寮曰瑗之人也嗚呼衆言殽亂折諸聖人
聖製不遺如此誠足以折衆言也蓋甞論夫子之道猶
海也諸門人振其維檝而求渉海者也人有涵泳聖涯
之意特未知海之淺深耳故夫子共樂者至七十二人
而達聖心者蓋鮮矣然而達者顔其人也故推曰回也
不改其樂君子然後知夫子共樂之徒惟顔氏有真樂
也
　　　黨錮論
聖人域天下有道雖千萬億世而未易輕動豈其為術
虚誕惝恍杳冥而不可執守歟抑亦有至極者維持其
間而不可易也蓋人生性情之始猶水之始也方其分
散四出各循其故則被冒萬物而可至於無憾惟其有
所衝決蕩溢而失道則横潰直裂而無有底止求其安
行於中不可也嗚呼是豈水之罪哉流之不中而激之
者之故也故夫聖人六經之道要以範圍百世而歸之
極者雖堯舜禹湯文武之心所以用世亦如此而已矣
今其道見於書者皆執中建中用中惟皇作極之文周
旋反覆不汲汲於為異以振驚天下而天下卒以大服
於此者中力也其見於易者亦亡異乎書之云也卦而
象象而爻俾君子精㣲純一而有所法守者亦未始離
乎中也其道虚徐曲折而當於義凢比人而此為者也
則吉則有慶則旡不利未有不麗乎中正者也非此人
而此為也則㐫則有悔則旡攸利未有不逺乎中正者
也是中之道四布於易者甚宻如此若夫為之節文為
之訓導君子雖怨而不至於害小人雖憤而不至於亂
止乎禮義而警乎褒貶於禮樂詩春秋之書又所以黙
具夫中之㫖而消天下之異論是六經明著乎辭而見
於用無所往而不中周衰天下不由大道其學縱横非
僻天下莫知其當子思子則見而嘆曰白刃可蹈也中
庸不可能也當其時盜名苦節之徒不難於蹈白刃而
難於中庸則中之至此也可易為力哉惟其得之難而
見之不一也則天下之士自激為介而失之髙自卑求
佞而失之汙智有遺謀而不足用巧有餘技而不足施
其禍浸滛於戰國天下駭然以亂而蕩然以衰秦者攻
戰之餘也其蔽固無如何至西漢之起天下固有望於
先王矣而一時之君不為碩大悠逺之圖不知乎中之
實失之錙銖而其漸卒至於不可振偷堕苟且是以其
子孫喑喑黙黙使公孫張禹之徒布滿朝廷彼無所往
而不為佞者即孟子所謂無所往而不為原也而中庸
於何有哉西京既以鄉原之俗敗天下東漢之際仁勝
之士知天下之治頽堕散渙而乆不立也起而承之以
為朝廷非翹然有所振刷念不足以収天下是以諸公
操不循常之行曰我能是我能是是足以有立矣其道
沽激而不止耿介而不親雖無世俗抵摧嗜利之嫌而
好名之弊不殺也蓋天下之相遇不得其平則怨怨起
於爭爭起於好勝而好勝誠足以亂天下彼黨錮之士
皆好勝之弊流為不中而激之者之過也使當時之人
皆恊于極破鄉原之弊而不入於狂狷其道循循有制
而無決裂狂介自異之意則漢室之禍必不至若是烈
也然則不得中行而與之致黨錮之欲存漢者乃所以
亡漢也歟或曰黨錮如膺蕃之徒任天下之責歸之固
也其餘名勝千百非盡負天下之責可深責之乎吾曰
不免也聖人復起亦必深嫉之而已矣盖中庸於天下
大本也達道也所謂黨人言行既戾乎中庸已矣吾豈
以人人能亂天下哉實天下之亂所從出也昔者太公
治齊齊有二士制矯激之行國不可得而禄君不可得
而臣太公聞之曰嘻國不可得而禄是望無以為賞君
不可得而臣是望無得而罰賞罰不行何以君為哉其
誅之齊誅二人而國靖今黨錮制行召之則不進不召
則或怨漢之賞於是不行分黨與立名字私標榜漢之
罰於是不聽賞罰之所不及此黨人之所以自髙太公
之所深惡之也故曰聖人復起亦必嫉之而已矣嗚呼
天下制行當本中庸慎無若黨人猖狂敗人國哉
欽定四庫全書
　九華集巻十九　　　　　宋　員興宗　撰
　　記
　　　善善堂記
太上無善其次以為有善其下樂名乎善所謂無善者
盖無善名者也惟無心而達乎善善既立而跡不見人
無得而稱焉天下之善獨歸之此所謂善善者乎其次
以為有善矣故仁者人此者也義者宜此者也禮者體
此者也智者知此者也信者伸此者也唯其身之故其
有也其下此者君子甚病矣以吾之善盖衆人之不善
故引善而自名是乃不善也東平大夫宗家以善福子
孫盖數世矣然其善亦太上之難名者也因其宅所新
而堂之謂之善善盖以無心而達乎善善既立而跡不
見者以詔子孫也叔氏可無勉諸傳曰善善樂其終盖
掩其惡寛其後之謂也善善及子孫盖禮其人恩其世
之謂也斯非太上之難名吾有憾焉叔君如以斯善為
難知世之儒者反及之乎叔君試徃藐姑山見至人焉
徃問之愚言殆合矣乎丁卯六月姪九華子某記
　　　望仙閣記
紹興甲子某之成都從東郭叔氏游叔氏曰若自山之
所來耶對曰然叔氏曰鼇山吾故所也今山之壤孰膏
孰荒而山之事孰有孰亡士津津耶孰嚚孰良孺子知
之盍議其詳某曰惡叔君奚山之問也且成都樂都也
始祖大夫郎中君樂之而安之經世且三矣夫樂則安
安則久是謂俗化俗化者俗遷者也而又奚思于山叔
君奚山之問也叔氏曰余以若為可以言然未得其妙
也且若不聞敖接二子之事乎曰敖接之事奚若叔氏
曰昔呉有敖子者去呉而宦越越有接子者去越而宦
呉二子翩蹮焉而不歸望望焉而思呉越也東南之士
交譏曰二子病矣不如兩忘呉越此在越而忘呉安知
越之不呉彼在呉而忘越安知呉之不越如是則處越
猶呉處呉猶越也二子曰吾縁乎今入呉呉冠入越越
裳冠裳可更於呉越也俗化也入呉不無越夢入越不
無呉夢夢不可錯於呉越也神交也故當是時敖子樓
而望呉接子樓而望越望雖弗極亦神交而已矣某曰
然則叔氏今也何如曰始吾東郭是宅閣而居之者始
祖郎中君也謹而司之者朝而斯夕而斯先君其唱而
我其繼也余日夜而望仙山人雖不余知山之靈獨不
知乎余猶敖接二君矣余與山之靈神交者也某曰大
哉望仙之義如此乎請遂歌之乃歌曰山之上兮飛泉
山之下兮龍淵以為可得而望兮則山之又山不可得
而望兮則髣髴乎吾前矣雖然吾神交兮吾無言斯乃
所以為吾望仙也後三歳丁卯叔氏速記故以嚮者緒
言記之六月十日姪九華子某顯道記
　　　清賢堂記
紹興己卯某奉使者命覈實茶事道永康之味江綿州
使君先致其為臣歸老即養其子吏寺始某得金石刻
字書闕脫丕訓昧沒因從使君質問指授其繆殆六七
君從容語某曰故約記清賢竟置之邪某謝文學褊陋
文質無所厎未能奉稱君督違約其敢辭以故景祐中
君曾大父尚書中郎與蜀忠文公自布衣同門學相友
善試禮部同賜第忠文先達屢進美仕之貴近中郎益
退若驚謂髙位實疾顛不願升周旋郡邑吏作歌詩為
時冠官東海郡别駕方六十九奏稱老章上報愍以官
職久留許致仕歸第時裕陵之初也鉅公儒師以詩祖
還忠文職内相官少常伯中郎退隠田園十數歳越五
十年使君克繩其武掇忠文警句名居第之堂異時命
某記之乃今始克請曰若魏正侯伯槐節操清介避公
輔位若儒林先生仕明教等文翁若濮陽子永昌文行
髙潔若唐河内公道學化閩若淳化司平公徳活千人
牢辭厚禄鍾美於中郎則清也其素所蓄積也又若諸
孫及曾由科第進者十餘人而御史君斥姦惇黜遂中
執法論事忤益公檜合州先生為時文宗使君躐膴仕
止足勇退不曰賢乎以是記堂允夫使君曰美矣哉君
之訓乎夫士進為仕抑為道朱輪華轂縻紫佩玉乃呰
窳偷生大庭廣坐喑不得出一語去抑亦宦達者是賢
乎如或知爾得行道焉命也足不足辱止不止殆由禮
進由義退學不可用不以逞可用無位不以耻命也斯
二者君子弗彊能先曾君子東海肇視事已賦景疎樓
上景疎人之句其目義與利固有間嗚呼稽田既勤敷
菑在所陳修成厥疆畎作室家既勤垣墉在所塗塈茨
成厥宫寢名堂曷以兹某作而應曰愚不及此噫使君
起儒生致位四千石徳行醇備至於黄髪罔有愆淑聲
遐聞三䝉聘召畏盛滿不趨朝謁據禮引年意得甚宜
弗貴貴富而貴乃子若孫不墮其家聲為賢㫖哉請録
忠文全章以貽後人使君曰諾詩云夫子宦遊三十年
乞身歸老舊林泉須知朝路抽簮後不要鄉人負弩前
儒素生涯圖史富官清門户子孫賢羨君此去渾無事
滿眼青山劒外天四月既望三嵎貟某記
　　　漢嘉李氏林亭記
江而州於蜀者以十數嘉為善嘉之城可行樂者以十
數郡之西為善薄郡之西左控萬景前倚西林陸斷崗
出俯顧萬井有亭其上為李氏宴居焉者則其又善也
初李氏子沆清叔者賢而有文予以吏就食此土聞李
詩稱異甚既又與沆處獨愛其詩言累累秀出也則又
言曰吾子之詩其何方之依何學之從將亦有助矣乎
沆曰僕非其人也雖然僕方倦外而欎中言敻夐而無
助也而今有欲助也近者厭伏于灌莽而求脫乎氛埃
以為雜處□隧窮茅茀草之間俾吾發言而為詩則狹
靡墮陋弗完弗善者可知也因即與絶危磴樹亢爽覆
髙而繚横樓于是亭于是凡以賔日光之出沒瞬江流
之下上窮雨暘之明晦萬類突進巍然隠然有智者莫
可既其状也以是欲寓吾之見而陶吾心久而又久則
僕詩殆其昌乎先生以為何如予曰然世之人意有所
寓則樂不寓不樂也居約之士寒餓切於膚何心乎卜
築以寄幽暇恢詭之觀孰能有此以寓其樂膏粱者其
樂可以有此也然或棄其樂而不知所寓今子之處既
有所寓而得所樂子之於樂全矣而詩於何有是必能
詠情性而廣興致也子之處此固當沆曰先生知吾亭
之樂之寓而不能名吾亭哉予曰有是乎徴吾言而名
乎亭者寓也亭觸乎境境觸乎心者亦寓也夫寓何徃
而不可故敢名其亭曰寄爽之亭取栁儀曹所謂曠志
寄髙爽此志之寓也亭之隂望乎原邑曰延搜之亭取
少陵所謂廣原延㝠搜思之寓也樓曰湛暉之樓取儀
曹所謂星漢湛光暉目之寓也樓之右水天相永弗可
紀極故榜之曰納納之軒取少陵所謂納納乾坤大量
之寓也且子既以是而寓子之樂而時發於詩後之人
必有求全乎詩如子之寓而同子之樂然後知子言此
者之不為過而不遊此者之為可恨也清叔勉乎嘗試
以是推之紹興庚辰七月望日三山貟興宗記
　　　訓農亭記
廣漢山水甲天下有湖以房名者由唐相國之重故以
云也湖直郡寺西南凡起居遊從之所風郊月榭竹蹊
棠塢清泉茂樹隂森之䕃無適而非景無景而非勝太
守達官每集處於此欲寓一時瓌竒清麗杳渺之觀俯
仰百變必於是焉發之然則亭宇盖障誠不當庳其式
陋其名也紹興壬午任侯攝州事間來容與周覽以足
日因顧湖亭有所謂超然者退謂吏曰悲夫太守何為
者太守父母斯民今亭首以超曠自命乃其所以自為
也實之不慮名將安施是殆不可不易也且天下逐逐
物戰於外志革於内物以名敗故物易廢志以俗移故
志易流君子弗正乎名弗敦乎俗則是耳目之賊乎外
者也皆惑也嘗試與二三子登斯亭念物化之無日顧
外景之不常忽徃忽來遊冶者之無定也而亭與名可
久恃以存全乎曷若同觧外縁深稽政本畦壠低昻氣
象萬千目焉其耕耳焉其墾悠然而深思注然而繋望
吾心無頃而不在農也如此坐堂皇人必唱曰太守慮
不在小太守無忝矣使四民之利日不外吾心吾耳目
之利亦不外吾民建一亭而政體具焉後世必有不待
景而存不因俗而亡者矣吾謂斯以寄意可乎不可也
吏曰大善請敬易之明日或有以房始名來告者其文
合侯笑曰琯乃清望相耳作郡便能領此可異也即標
用不疑嗚呼廣漢古良州吾不知先士為其州者凡幾
其宴適能先民後己者何人亦有寄意斯亭勤勤敦本
如房與侯者乎無也脫或有之使當今日戰伐鬬怒箕
斂耗虛之際必非辭寄奥逺雍容厚下如侯此意無疑
也是則可書已矣公名某潼川人以儒學遵古始名聞
當世某後進通書者敢繋以詞曰湖竹環環兮湖光洋
洋吏且出游兮惟客之將任公來虞兮政則為良嗟農
之訓兮理順以祥名者若簡兮慮者長亭乎亭乎歳流
千萬兮民勸樂之未央也
　　　隆州新倉郡樓記
隆興元年有司言隆山郡于西方其稱甚逺郡之鹽利
冒于西蜀其貨甚具是不當得廢臣謂復故便有詔曰
勿廢三年以赤城何公為其州公言于官下曰日者陛
下思此州俾沿其舊而不肖者待罪於是亦惟兹三嵎
聲實孰劇孰易賦之歳給有幾給而不裕者幾何槩吏
若民頑否從令不從令者其何縣里也子則邦人吾欲
子乎咨之予笑應曰大夫無為是纎悉之問也大夫曷
則古之吏所以厚齊魯者徃厚吾邦其亦庶乎可也從
吾四境之分其城倚乎大丘其隍因乎谿其嵎相角相
負因以三之巔崖㧞虛軒豁四露各状異態星華之所
動薄煙雲之所奔放若牽乎廬阜賔乎衡麓天台天柱
之峯斂南東秀絶之氣而冠襟以此嗚呼岷蜀天下壯
矣是又蜀之壮者也且其地穹以厚故其民樸其田險
以确故其産㣲其道非四達之衝故巨賈稱息者不至
而至者不留其民居雖飛盧薄巷繩樞甕牖有比户可
封之風若行可考雖賤不廢其行不治雖光顯矣亡所
尊加其歳時伏臘蜡社之節壺奕樽酒酬嬉之聚則來
者盡禮而去者盡情郡縣一或下令則長老子弟相與
嚴恭雖不早夜誦憶法律而循理愛身之念不至與法
忤也間有回蔽滛暴怙氣賊墨弗信弗欽千萬而一肆
者則士相與推笑之且曹辱之必曰詩書吾習也禮儀
吾故也捨習不順棄故不祥爾此居而忍此為乎此非
獨吾父兄之辱辱吾溪山矣則又極口反覆折困使其
人面汗騂羞盡悔乃止其俗大都如此盖他邑有未必
能然者而吾州獨然至于今亦莫不然也故其氣著之
久則為商為技為農欲薄而用節冣為近古為士則術
術施施而亦易善至其才良異等則動能研古今商成
美出議明壮本於犍為故治諸老風流之舊于鄉于朝
于天下相次馳聲甚衆今也又偉焉者矣其名字暴夷
夏勲業暴王室浩乎巍然衆指海内重人者是又吾邑
子也大夫不知之乎公笑曰誠然吾因其俗簡其節薰
漬教義其弗返者而後繩法之如是則可乎予曰公能
有此公必辦治隆矣居年餘既至恩順浹下州以無事
又明年政成則取賔寺之漫漶者闢而館之賔至有所
神之後王命者章而號之神以寜嘉至緇徒之溷其栖
者井飲之病其汲者鹽庾之乏盖障者隨以顧指悉更
悉治咸中誼理一日閒坐郡樓且瞰大路則俯而笑曰
是側行旁跨者是何為者也州之人莫不田於斯斯豈
人情哉昔者四方之賔來或譏其危或病其隘意其在
此乎我知之矣我不終革是則非政也於是命直州驛
之下宣闢斬刈屏榛與莽使薪不得囿而石不得叢梯
為大岐翼為巍觀又以頒春宣詔二亭相之三嵎横前
石城障後然後州之平崗秀壁靚觀遐聣聫絡下上閎
大恠傑亢爽之觀畢赴于左右雖以覧者不厭行者不
勞而有知者亦不得而状也盖自觀至亭總為屋凡若
干區自計材至輦植凡若干根自伐石而給甃凡若干
尺自命工而至斷手為日又若干焉其始則民皆不知
及就事民知之矣一出縣官之餘費民遂不勞而竟若
不知也州之人以是徳公而公又不以為徳斯已竒矣
或者謂古之為國其有令徳令聞致逺以為明矣不聞
其以土木也一有事焉因民而已矣故民必以久而後
安役必以安而後動動必以禮而後服自非然者政之
未舉雖土豐木好焉君子亦弗取也而况乎門屏道路
之間哉其亦有足為歟嘻是不悉乎君子之舉錯者也
君子觀不易朝民不廢務工不後時役不畔義皆古之
道也其在先志則魯有庫雉二門衛亦有庫有皋得此
誼矣彼二國者非為是快心者也於是出政令謹禁防
時啟閉國之耳目寄焉雖周公康叔所不能免也而况
後世乎昔單襄公之過陳曰門户不除道路不可知是
棄先王之制也陳不國矣已而果然彼周公康叔之所
以為國與單襄公之所以觀人之國莫或捨是則知門
墉道路之制靜以一衆目動以教民利所從來逺矣如
之何其易之也今公既以儒術飾吏勸治千里莫不歡
心而又營度墜緒易弊為功周焉如此是志也不猶魯
衛之故也乎予職太史氏而使邦君之羙且落寞焉予
之責也乃紀州民之言而敬繋以詞曰隆隆維山州以
聲之復復維艱維仁是依有來令公帝命自東政洽于
寜不竒以功嶕嶢有隧險極而圮吏百其臨莫肯具理
公曰嗟嗟父兄其來其易故常于觀于臺財匪爾即力
匪爾極奮自府州以究爾役人拜稽首公澤我厚煥兹
厥成爰衆之有梯石聫聫級柱軒軒我樓我躋我顧以
寛公才莫既媚于千里敢人之難俯仰有偉誠率是道
于公于卿厥施有遐可燦度程嘻公有時入吏王國匪
今私公邦人是職
　　　明碧軒記
隆峙山而郡郡周望四注聫絡隠見幽幽而相際者皆
山也走郡東南六十里泉則泠然以清峯則環焉以疊
所謂石馬者則又山之祕䆳秀傑者也先時州君子丞
相何公偕里士揚公飾風流文誼徃來於此楊闢軒于
其室之東遥岑排青逺目可放丞相曰是名明碧迺稱
耳蓋稽韓孟聫句而欲以云之後歳老矣軒日以敝而
名日以晦公飾子雲卿則顧而嘆曰嘻軒之敝在此是
吾先人之所以闢丞相之所以名是殆不可易也願謁
記通人軒則不沒矣因來有請余以病倦為觧于再于
三而不已則遂告之曰吾子來子知觀山之樂乎如知
之則足以識之矣且丞相三嵎大人也棲棲窮阜一日
振纓而聲在九州非必意於因山者蓋因山以寄意耳
類有得於兹軒之助者也吾何足以盡之凡天下之物
廢興動息浮夸變現忽來而驟䘮者皆遷也故物窮而
化化則遷矣物之不遷者不逐而化者也今子目力之
運試窮諸山山之為物薄雲天挾光景伏虎豹而翳飛
走出沒日月徙倚今古無常形而有定質者是其豈遷
者歟子窮至質之不遷然後知明碧之無爽而丞相之
心之識有定在也世之徙倚傍徨激越乎毁譽勢利之
場而不知息也不思形寓之無常與物化之無日則衣
冠漸化為桎梏勢位漸化為邱壠彼猶身安之而不自
察曽謂有知於山而樂之乎使其得日獲束車於是而
隠几於是也其目之所寓眩亂覆雜竟無得於山決也
彼其權利蕩摩五色無主方時自慮其慮也安見山之
所為碧憂態横生襲後盈前方不自見其見也安知目
之所為明若是者其於明碧竟有得乎抑其無得也如
知其無得然後知此軒之闢非靜而不遷者無以寓其
觀非寓觀之樂者無以得其勝非丞相主賔容與之久
無以畢此樂此勝也子既伐諸石而措諸壁敢為誌之
以廣丞相之意以為寓物不遷者之好則大善矣丞相
名􁨟郡人予亦郡人九華貟興宗也隆興元年中秋後
二日記
　　　任亭記
乾道丁亥括蒼子劉徳廣以太學博士去官於其居築
亭曰任且以書徴記於予曰凡我之生所以衡吾慮拂
吾心憂奔吾於得䘮利害風濤險棘之場是當有賊乎
吾中掩乎吾外者非耶吾不得而原也自今使其入不
訢其出不距陶陶自遂泛若而躬順之吾亦無徃而非
任也如是抑亦可乎間觀夫少陵有所謂乾坤任此身
者惟甫也賢彼其有以安於此必有以樂於此也吾亭
之築之義其取甫哉噫信可謂善遊乎天地之間休然
時自適其適也請即子所以然之名而告子凡子之於
任子能知之無物不任我能言之子既遺物而任子身
必將反聽而任吾言天地之初未與衆萬之相闗也巍
乎莽哉俄而有炁有體有象有數有推徙四時動蕩回
潏之變偘偘施施一任乎大化任者既不可知矣其始
亦不自知其任也形氣之相遭欝泄之相磨然後飛潜
動植圓斜小大祕怪恍惚生息之物於是焉資之彼既
各足乎形各遂其分也雖欲不任安得而不任是豈可
以智力角哉而况乎聖者明者賢有識者位乎其兩間
素有囂然樂道之實靜而中動而有節充之以廣伸之
以大而形之以不可不止此則舉無不任而任無不終
者也是獨異於風中之竹乎披拂偃仰當東而西當西
而東隨順者久而衡逆者折此非不歳不寒之故風乎
任不任之故也君子抑亦可以循其本矣使我與世相
忘天與人相一義與命相權夫然後任可幾也子知之
乎雖然至道者君子日用之噐也噐日用而升流覆墜
不與之遺迹若遑遑而不自任而其形則羣於人而運
於天也是又任之之妙也至此則子能知之而不能言
矣子必欲窮斯言乎當訪黄帝仲尼歳戊子二月旦西
蜀九華子貟某記
　　　池州改建南泉承恩禪寺記
乾道四年天水趙公富聞守杭州政成有㫖擢荆湖北
路轉運判官先是池多名山陂陁連延深宻粹秀浮屠
從而宫者半之距郡七十里寺曰承恩由來廢墜富聞
披圖側睨而嘆曰嗟乎是乃古佛塔廟所謂南泉者也
是何從廢哉且是導師昔在過去有唐貞元於諸禪那
最為第一為超三昩法門為說無量妙義為度無央數
衆為成一切種智久居是山成如是刹假使更千百刼
世間諸所有相山河可摇大地可壊灰刦可盡此師此
道不可沒也然則是諸國界現莊嚴地䕶持增飾我敢
怠乎閱數月乃偕倅貳堅決衆疑乃命大長老號曰善
崇再主靜席建大法鼓爰集法衆取諸廢寺福安清修
及諸廢塔若龍泉等園田稼穡木樒桑棗種種上妙不
假語言共成饒益又出本末授諸九華居士令具贊記
如是三請無有窮已居士聞之作而應曰善哉大夫成
如是希竒功徳未易有也然自我聞若彼導師與諸佛
祖同一性住無取無捨無成無壊而况世諦土木縁假
忽興暫廢其足徴哉大夫亦知之乎且佛性海妙湛圓
明猶如虚空彼虛空性了不可摹則是南泉了不可記
世間筆墨同假象色同名為幻欲識南泉無有是處且
彼導師平常行道五十年餘常作是言心不是佛智不
是道道不屬知因知衆生種種妄執執物為見執見為
知現顛倒故知者為病不知亦病說知不知病悉如是
有能一日離大障惑住大觧脫我當許與此大導師同
一目視同一耳聞同一機發同一性住乃至同行同願
同說不說我境俱融不知我之為南泉乎南泉之為我
也如是導師不逺我矣昔世尊謂文殊曰如汝文殊不
應說言更有文殊然則覺照藴空之餘平等行願之海
衆生無量法性無量真諦既各具南泉矣廼復紛紛更
覔南泉乎大夫其勉之富聞笑曰極矣妙矣吾因世聞
法得出世間義因葺導師既墜之寺遂識導師不墜之
相是知此刹示現永斷結習此刹光明永遍塵刹是皆
導師之賜也居士其預有焉居士即稽首翹望為說偈
言世間種種顛倒想興壊取捨非實相本來真覺覺妙
明實無身心受生死有如無病軆陶然醫實誰遣療病
者我觀南泉坐道場說不是心不是佛是聲時寂寂時
彰百萬妙義一時墮了無針鋒可入手天人鬼神不敢
視奔走趙州䘮黄蘖馬駒蹤跡轉光熖一說遍說無量
說究竟舌本無不動非惟彼相不動故山河大地說熾
然乃至滿八十小刦循至億刼不思議導師常不離本
座聲音妙義悉現前我觀承恩舊殊勝藏是真身無惱
壊華林寳樹日放光如何上慢增濁橈頼一精進過量
士生自天支露悲愍園田林植衆妙具俄頃令復鐘鼔
縁莊嚴是刹照塵刹悉顯南泉無量義若云是刹非真
實善財樓閣亦非真佛子欲徹南泉機當作是念為正
念
　　　金繩院觀音塑像記
聖人觀萬法而返於一而其極也一足以涵萬流行散
徙揮綽洞達上足以抗太虛入窈㝠下至於融八紘内
外萬物形状變化之情人愈即之而無窮也測之而無
得也逐之而無及也浩乎巍然詰其何自而一與夫一
之所以運量至此伊誰究之而誰識之耶意必有虛而
明圓而靜返流全一者之得之也昔者吾窮乎西方之
學以為莫尚乎體復於一以致用所謂觀音大士者最
其全一者也彼由聞而心圓照物未至而心自融心未
起而聞自具衆機不張而一真内澄是以聞薰聞修聞
所聞盡非有萌於物而有意於聞也衆萬控薄舉不外
吾之聞此其所以為聞也歟或曰吾耳之性猶聖賢耳
之性也循聞之本非自外出非不外入也何獨大士云
耳哉然衆生不復於聞而大士獨曰聞復何謂也曰是
非天下之所能備也衆生以心縁撓心吾聽内謬則吾
真内賊孰哉鬰鬰乎是其中有弗一者乎今吾試窺諸
天地之間虛空與一氣之相遭而律之本於是焉生彼
其樂之融於中而泄之金石者天下非固求聞而有不
能不聞者也其聲氣之接徐疾奮蕩徃來僨起之變善
聞者運聲以契妙契妙以合一渾渾洋洋吾不知因聲
而後有聞耶因聞而遂有聲也是二者其真為一乎其
異耶若使衆人雜聽於康莊之逵心之不㝠而境之衆
多也雖九奏乎吾側清者濁者疏亮者直而條達柔而
蔓衍者吾先兆乎常變作止之意爾執一則廢二執宫
則廢羽執羽則廢商始焉心迎而距終焉聽雜而流若
是而自名於為聞其果有得矣乎抑其無得也知其無
得則知衆生流浪為聲所蔽既以倒聞為機蓄聞為誤
至於六用迷惑而不可正者斯已矣故夫古之聰聽於
樂者必返於聽之初形充空虛其來無止其去無联了
衆樂於寂然之初而後衆音之所不得遁此天下之至
聽而君子充其類以治性者也然則至聞無聽而後為
聞而况聖賢自性聞之者乎今彼大士以一精明而離
二生滅翳除故聞復則道惡乎徃而不聞聞極故圓妙
則聞烏乎徃而不可真聞現前而十方平等雖一佛二
佛以至千萬億佛同一慈力雖一國土他國土以至恒
河沙國土同一悲仰體於無窮而化於無垠大士之本
聞猶未數數然也烏覩所謂贊其聞矣哉成都金繩禪
院主僧道如者喜誦大士之教以為金繩之地塔廟勝
處也觀音之像闕焉於是戚焉以憂敕工具衆寳香檀
搏土為像衣金螺紺朱瑟炫耀法帯卧具玲瓏宛轉與
夫前施後列逸浪層巖恍惚怪怒祥雲瑞霧花葩竹石
青紅晃蕩疎曠簡逺之意率皆匠之於心窮之無端而
視之無涯神施鬼設豈所謂融於受勃然應沛乎其技
之妙而妙竟不自知也異時觀音或因像致禮因禮生
悟其不在兹乎陵陽貟某見聞妙麗即為著大士入道
之因且繼之頌曰我觀世間人種種患無明一根不銷
復六用自成障聞既不可得况有聞聞者譬彼遊都城
忽聞衆樂作鼗鼓及鐘磬柷敔諸瑟琴是聲本涵聞非
以聞故有而諸妄執者先修聲所在即聲以為聞是事
非真實如是倒聞機未幾聞變滅循聲故流轉旋流獲
無妄如文殊所說稽首觀世音不住一切相覺寂聞自
融聞性圓滿故心精既遺聞是則真聞者以致無量刼
及恒沙國土皆以聞攝入名究竟圓通我今釋塵勞敬
禮光明像願一弹指頃修證亦如是
欽定四庫全書
　九華集巻二十　　　　　宋　貟興宗　撰
　　序
　　　送魏元履序
四海雖大户庭也萬事雖衆一理也人能視四海為户
庭融萬事為一理是於得䘮進退死生善敗語黙之際
必有以處之矣處之至則將樂之也知樂而樂是非内
全其天者能之乎世之人亦各有是天也世撓乎俗則
世以俗敗心累於物則心以物遷俗敗心遷則冒沒顛
倒蠅蛆其行糞腐其言者始莫之覺而後莫之振也嗟
夫此豈其天之罪乎自滅其天者之過也建安魏元履
識見甚髙常隠故山其於學最長於故實盖亦博而老
矣今天子咨大臣四方逸民宜津遣者故元履以處士
在遣中官于太學乃能不自疑外是是非非莫不條達
為上精言之者書有至日三上至輙涕嘆至又待罪不
已曹居者率笑之曰是狂者也不然則曰是九品賤𨽻
疎而躁者也夫元履通古書欲化人代之佞諛者使一
於正以充吾尊主敬王之本是其狂與疎與躁之罪吾
知其不免也彼曰罪之云者元履斯有持矣何者人以
利動此以天勝也予初以冒處三館為愧力言歸正義
士不可廢棄又言佞人不可復召移臺諌書如此而元
履之言適與予合也或以予比元履者或以元履比予
者盖余在都僅與元履三遇而兩家之有亡其子弟之
誰某㝠然今猶不知也嗟乎吾與元履意各欲全其天
乎此乃所以為同哉昔咸平中种放起終南而貽譏誚
放者衆甚至放出議道議仁諸篇衆亦不能放矣楊億
曰放非能言者附億者以億言甚之其後即有王嗣宗
之譛嗚呼嗣宗不足責也而億亦為爾矣乎吾以是知
古今䜛嫉者之一律也元履去國書此以贈且以示四
方之知元履者也元履實士家子名掞之
　　　送林謙之序
道也者人之所以道也吾既道之矣所以道乎人之未
至者也質渾矣而有統思㣲矣而有擇言要矣而有適
居誠以敬心易以良而後姦怪剽亂之說無自以入也
君子之至於斯也得之則得於人知我者不益也不知
我者不廢也我經吾之言充徳以聳而已矣其稽決以
逺其譬稱以廣其倫類以達君子何尤焉傳曰君子之
言君子之行欲其道也此之謂也雖然周衰以降諸儒
雜亂無章矣言不醇天地也行不醇本統也教何由振
而理何由出久矣予憫其方將無如何矣使仁者有作
言辯而不流氣潔而不汙語極而不詖斯足以拯之矣
惜也吾未見其人也予苟見之則將躬焉顛倒其衣裳
交焉上下其議論也且道人之所道使士得所願由其
庻幾乎有立哉去年來南或見謂曰閩之南有謙之林
公者言其言性其性務窮道之所由出也予然後知南
方有人焉有人則予其以道周旋也日公來此首過予
而與予言條者累百而席者累晝既遂有以相樂也因
摘夫六籍之所以祕及莊騷太史之所以分及雄况通
所以全寡者無鄉而與予戾信矣能道人之所以道也
悲夫聖道天行日月運焉彼非形其明明者自形故靜
也而瑩動也而彰其明斯神神斯舍矣吾又敢殫言神
之所以明哉公趣如是而歸有期予何事乎鐫切哉傳
曰送君者自崖而反君自此逺矣衆乎㝠㝠公無忘其
所以逺也可以逺者公與之俱放風之動去故之累吾
亦不知吾之所以逺也公徃矣謙之於是若泗若洟再
拜于前以别予起之門亦再拜而送之謙之名某興化
處士也邑人始强之乃決進士科今召擢為永福令從
遊學者細大餘千人盖寂寞之音必將恃其徒萬有一
焉繼之也悲夫世豈無思公之所以思者乎其亦思吾
之所樂吾與君其終獨也乎
　　　送陳平甫楊嗣賢劉徳修序
蜀有陳子者同楊劉諸子求見九華曰蜀以世道亦既
摘時科矣而有傷焉吾甚慙於世學也革之古始則是
將奈何先生體此者其有以語此也九華曰道有今古
乎哉誠之則是弛之則廢矣二三子知之乎且動靜至
極無物不誠無誠不形也今天地與我同本而我忘本
聖人與我同類而我不類我亦安故哉誠不自誠則形
不自形矣居然而生居然而離天地能成其大我無成
焉聖人能明其大我無明焉則盍返而誠矣誠如自誠
則非我無至我實不至我靜而専以一其志我㣲而藏
以固其用詩書六籍我帙積焉以決其蔽求我者此匱
乎無匱也如是者本充矣然聖猶謹乎思誠者與誠者
之别也孟子也者自知不能孔子而私淑諸孔子也揚
子也者自知不能聖哲而非聖哲之書不好也是所以
為二子也君子誠充其内而學一其外捨二子何之乎
二三子若下三代之學而訪道無吾以也二三子其懋
之作序言
　　　送何才卿太守序
貟子曰墨者躓之門也私者憂之府也利者怨之階也
惟君子為能醜之君子于此惡其行厥病不行厥道君
子欲道乎欲病乎居今之世不憀以自病者吾未嘗得
一也或曰不有何公者乎公之來典州也反子昔者之
所謂是故長長也親親也老老也賢賢也故今言明徳
者以何而首之貟子曰果然哉公如其南也其祥宙矣
(冭𤣥釋/宙以兆)是得於易之晋是所謂明出地上者也其麗象
在初六明徳日鴻元元本本上纒斯明矣下纒所接也
初六之地體動乎屯據五得位柔而上行康以侯也接
二之四終戰於坤晝以包身厥有造也贊四而離贊九
而乾為天於全位髙大也四為外主外主徃見兩神挾
隂竒隂並神罔攸悔也(一四二五應易之常也一以四/為外主外主見隂將用事隂處)
(陽之二間故曰兩神挾隂獨隂處/等位而賴於陽故曰竒隂並神)始自一一終於二二
(二二五/位也)庻馬閙(坤用事又/衆庻之象)鼫鼠逸(以及乎麗九四/之䑕於是逸)陽鳥
升(離卦/也)君子用進勿恤何可醜也坤又西南之卦也其
行利西南始弗乎夷後則乎麗君今象之自西而南不
晋何待夫言易者安可徒也以隂以陽而否而臧陽該
隂隂該陽是之謂大昌陽麗隂隂麗陽是之謂不祥今
是宙也隂陽相宣罔以待庸公徳倫之公於進焉可謂
幾矣或曰吾子其然以易言之吾子豈其誕耶貟子曰
不然也凡予之於經言不常言也主有牙發有端余非
敢聖也抽不抽之緒瑩不瑩之文以曉智者則可謂云
爾已矣余今決公之所行用此
　　　送僧悟純序
穿雲荷月遊行世表此叚竒事衲子能辦之諸人不能
也青衣純師售用枯寂此志素具知九華束舟而東便
欲來踏船九華曰師資思汝甚至汝欲徑去奈何純師
慘慘面江而止九華甚異之蓋古徳謂知恩方觧報恩
子能報恩必能報佛異時一瓶三篾相見於江湖之外
赤手欲擔荷大事者必子也子宜勉之乾道改元九華
子貟某書
　　䟦
　　　䟦袁公雅集圖
韓退之世俗所謂聞道著書者最後言事斥潮陽便欲
碎腦刳心以謝時主嗟乎書言至此烏睹所謂聞道者
乎吾蜀東坡子晚日寓海南詞㫖妙放盖嘗曰吾生有
命我初無行亦無留也此叚獨絶足友淵明千載矣藉
令退之同時聞且羞死近見龍眠貎其烏帽博衣者乃
下與王蔡諸人雜坐一列李豸又從而識之甚矣畵者
不知量題者不知體也雖然彼固人貎而天邪欲亂漁
樵友麋鹿同於物而不見所物者二三子於公捉筆指
注斯見之矣豈亦有見子之所見者乎悲夫乾道丁亥
七月晦九華子貟某書
　　　䟦劉原父文
至和嘉祐間歐陽子永叔以古文章名天下士率曰今
之韓愈而歐亦規愈自名者予退索其師友淵源得所
謂公是劉子與歐文誼徃返所以考質訓廸甚具劉於
談詠記載一曰歐九二曰歐九語意簡逸竊怪永叔抱
負如爾公是何遇之淺也豈其㣲學授受抗顔博喻者
法當如此乎於是悉取其經小傳權衡百工同道諸篇
觀其破去百氏離異獨造光澄演迤則寖寖乎周末鄒
魯之遺音已其規模不但漢也嗟乎是歐陽子之所以
敬學者歟其後蘇彦瞻執贄見公長安曰是出於天不
可及者是氣也而彦由亦曰今之伯夷不可尚已宜乎
髙風絶學近世咸不知貴或粗知之而不得其趣者真
有以也公從孫和澄出公家帖示予凡兩紙予爽然有
異嗚呼將擴是意抑亦有所憫也乎無寜亦有所勉也
乎丁亥仲冬望日西蜀九華子貟某書
　　　䟦王荆公字帖
右一紙荆國王文公筆也其體簡逺殊甚某得之於先
翁通儒通儒得之於伯祖文饒公在翰苑時文饒故為
賔客者也家是以有此帖乾道己丑冬敬拜於大丞相
圖書之聚或曰世故放紛起諸斯人是應流為逸塵蕩
為冷埃固也是安足寳乎相國豈少此哉盖不知夫天
地之間英靈形實之相遭凡才絶人而用物壮者皆當
不磨者也昔歐陽子集古之以李斯為冠而蘇彦瞻所
受乞銘之硯乃許敬宗物也而况是紙也乎相國其試以
是觀之門人九華子貟某書
　　　䟦胡子知止齋記後
李文潜以胡子知止齋記之說謂九華子予謂胡子之
言固儒矣迺若經惟余知之萬物之際乎我也不知習
習之皆易我者也君子有閑焉窒於衆欲斯止矣止於
至善斯一矣故善之本在止而止之本在知惟水能止
衆止坎而止也惟山不有不止艮而止也是止不失其
所者也止乎止君子知之斯樂之矣而無所用其知也
凡性不止不治善不止不成孔孟轍環天下行以止也
一貫浩然止以行也嗟夫文潜二三子其誰能悉此者
乎二三子勉之余至此余無言矣乾道己丑重陽蜀九
華子貟某書
　　　題太𤣥注疏後
范望叔明觧可以揲蓍宋氏惟幹注可以知大體陸氏
釋失可以摘瑕虞翻之注可以辯事然不若王涯廣津
出入為詳也
　　　䟦徑山鍳老寫傳燈録後
昔有誦三行呪者便得名髙一切大小徑山自寫千萬
行以其佛祖何耶殊不知阿師騎賊馬趂官賊雲横嶺
轉雖在此間行不在此間住也
　　銘
　　　孝亷堂銘(并/序)
三峩處士李某有内行常舉孝亷容然者也故與余通
書余今年道江上因顧訪其起居人曰甚善君不忘李
然李死周歳矣旦暮且石諸原余退歎失聲其子沆名
處士所居堂曰孝亷謁銘恭甚雖於再於三不已也處
士盖嘗以年得官矣卒名處士不衰銘曰
聞古孝貞參與騫聲其亷能楚兩孫千載不嗣世紛翻
誰與作者歸九原三峩嶷嶷棲天根曰惟李世宗厥門
淳龎古義翁廼敦有相閭里仁流渾九華繼作申雅言
詩之其廬乾道元
　　　嘉州徳山和尚塔銘(并/序)
金山大浮圖印公具書載其師遵法業佛之道云云以
來未幾則又以其徒慧海之状來曰吾師雖老空山亦
既克終且壽矣凡謂沙門空義也空者不足以存存紀
夫空者其又足以存耶然吾有請於君子義於何屬吾
將以振吾流也予於是可其請師名靖素漢嘉人族李
氏家世順善性堅忍服勞屏翫年十九得度於徳山紹
覺師受具於丁真師盖常遊行西州退而山栖因自奮
曰聞之佛者吾祖法吾門也分門者戾祖吾佛所不印
矣所謂禪那者經與律者不識則三貫之則一吾識之
矣且一水顧異月萬竅顧異風乎遂發楞嚴諸秘於師
旦道人又通圓覺華嚴大論於歇巖道融諸師最後從
大峩長老遵竒遊與九頂照通書此兩人者有徒衆禪
學明備雅素絶人者也師依倚既久乃去由是語黙有
本其自植類此先是徳山外邊三峩三峩者大士普賢
所廬也凡四方旁近郡行遊禮敬春盡日數十百車衲
士過客良勤然間有内行不治賔遊益落師用是嚴節
度具客舍舍上之同流聞聲亦皆至至悉可久雖不至
者亦稱予不衰師又常裒已所有易置田以飯九頂堂
聚者人怪之故師笑曰取之四衆則予之四衆我道盖
是矣嗟乎師可謂善導且予人之周也年七十有二臘
五十有三乾道元年九月初示疾既七日乃逝十月闍
維之薪盡得不壊者二遂塔於山之南餘骨畀之法導
師㫖云弟子二人曰寳燈曰寳印金山師也孫慧海智
平智穆智觀慧慈慧崈等三十人慧海殊通故餘亦有
聞師天姿粹純律守嚴甚嘗曰我之威儀自視無不足
所不足者少林别傳之㫖播於南州吾不能東以較吾
之所有吾命也且吾宗迦葉始以一笑得諸其師而林
濟以喝接諸其所以師其戒光定力相烝相摩至今者
誠有偉於造物者也林濟數傳而得楊岐㑹三傳而得
圓悟勤勤起而林濟之道益大今吾之鄰曰某峯民者
實主於勤之室者也吾契之吾何其病乃復命印盡民
之道其後摘之使東曰吾今塵垢死生矣汝無庸侍我
盖四方充然聖諦廓然汝得吾亦得也即以故征行江
上決擇孤明諸公貴人至俛首禮之延坐道場井井皆
冠三呉者人皆以圓悟為不死而楊岐之路不荒矣嗚
呼其非師力也乎其不尚可銘也乎銘曰
三峩環環與天齊大士所廬山所滋彼金光界飛參差
下相觀瞻敢瑕疵有庸者子溷爾緇六鑿顛倒心體披
類汚神山窈厥輝誰歟返此素以之口翻大論與毗尼
律精非傳律自持融三以一昭厥垂唯大弟子秉佛機
慧風曾扇南東施我知其根慰所思有欲崇之此其師
　　贊
　　　贊大慧真
　　　　言上人圖大慧謁九華贊語九華曰圖者幻
　　　　贊者亦幻兩者俱幻矣且道大慧竟在甚處
　　　　言呵呵而退九華曰這阿師笑中有刀姑此
　　　　為贊
有像無像雲容鳥跡有舌無舌風雷錯出一生造彌天
罪萬古受無量屈只因倒喝起須彌至今滿地生荆棘
這尊慈似不似識不識長空走月月走空癡人對影休
尋覔咄
　　　贊喻彌陀
非真非訛筆端彌陀非鐫非刻石上彌勒昔人方便殊
勝門大似虛空遺鳥跡還見麽善財樓閣變虛空古今
待接無窮極
欽定四庫全書
　九華集卷二十一　　　　宋　貟興宗　撰
　　偈子
　　　眉山因禪偈
　　　　眉山因禪西歸稽首九華居士覔圓泉句以
　　　　光靜槖居士大言多病多瘦多忘無句可覔
　　　　因囑請渠渠今日不敢覆盖耳
有因無因南來西退此路不屬離㣲觸著虛空便碎若
人歸去問新竒拈出石頭并土塊
　　　靈隠逺禪師偈
其不言則寂然不動古塔無縫其或言則天地爭囬疾
風迅雷時乎不渾䕶强中擒吕布神乎不盖藏萬衆取
顔良信此阿師或語或嘿一弛一張真能破圓悟之骨
髓而搯臨濟之脊梁乎不然則老老大大鉢盂中走馬
而不躓針孔裏過箭而猶强也
　　　祖和尚九夏供主偈
　　　　禪師印兄請九夏供主而祖其一也治行索
　　　　歌或詩或記或序九華曰吾病少韻吾何詩
　　　　吾言賤簡吾何歌吾揣事不知紀前不知載
　　　　後何記何序祖曰恣夫子之所以九華稽首
　　　　為說此
上人竒特現希有願以身心遍塵刹將遊族姓及貴奢
漸至諸戍陀羅等一切納縛諸精饌庶以莊嚴上妙供
布施受施等虛空是雖名施無施者譬彼優曇鉢羅花
旋開旋合見殊勝而實無能開合者是諸喜捨心不著
逺分别境亦如是我說是人獲福報等金剛玉堅不壊
隨圓隨廣不住施如迦諾迦所有色稽首筍峰無學尊
為現種種作証據聖心不動心遍滿是則施者真依仗
　　　眉山源和尚偈
　　　　眉山源兄嚮者共為中巖雲月之遊今歳事
　　　　荒老矣得再見於都城頂門赫赫贊嘆不及
　　　　源又請言分之偈復此露布
舌奮兮南箕身藏兮北斗諸方快把雷電此老更觧赤
手若非白雲派下跛脚驢即是佛日庭前䘮家狗
　　　照上人化創三教殿偈
　　　　上人照欲於元帥故基建三教殿并望嵩閣
　　　　棟幹椽礎仰來施者九華居士貟某為說一
　　　　偈以唱衆
大道夷夷非北南東能所既立則亦相攻孰體其初我
靜屢空如百千燈亡照不通如萬竅怒鼓以一風非三
非一理遺則融破若附離惟道人嵩日照有稽且柱且
墉三聖淵淵疇將無同我非摽人人則我從苟謂不然
識者其恫
　　　九江演老偈
疑甚之字品字直恁横說竪說一味起蠧苴十分呈醜
拙乃其臨濟兒猿至子孫殃咎不歇諸人更欲即此形
覔此心大似仰虚空而釘橛
　　疏文
　　　大悲閣化疏
佛滅度後閻浮提衆生慳吝鄙忍增長上病有大醫王
大悲菩薩對病為藥藥去病已實性實住曾無有相何
見有我以無我故眼目臂指一時都捨然此菩薩是中
雖捨實無捨者何以故衆生妄執顛倒想故今是某人
發大誓願起平等心作是莊嚴而汝諸人見如斯事起
平等施常如大士即捨非捨諸妄盡滅是名第一希有
功徳
　　　為洞元通一大師宋清惠設酒供疏
伏以米父麴而麴父米生乎甚真卿君我而我君卿動
亦忘趣既一生之可了縱百榼以無餘方兀兀而理觴
漸融融而似道恭惟洞元通一大師徳充至味妙嚥天
津投醪招絳府之醇𠻳液小玉池之潤聽此風而議所
以興謗何傷人皆勸而獨不聞泛觀不礙似亦非醒非
醉豈論中聖中賢江南里唱白銅鞮肯銜其濁蜀道旁
通小有洞咸挹其真混沌斯還滄溟且竭
　　　轉玉屏大藏疏
法語如倚天劍衆目騰輝正眼猶靜月輪萬波分影言
無住相用即隨縁舊傳玉屏之峰特秀金僊之地空山
埋照誰窺寂照之功古佛更生久說無生之話故寳笈
得脫蛟涎之蠧而瓊文遂放鼇嶺之光事不偶然意有
定數衆今雲集千燈安可覆藏語出雷音三藏斬新拈
過式資妙施共作偉觀
　　　宗印化出家疏
鬚髪種種是煩惱根般若頭頭真智惠炬欲洗一塵之
障願披三事之衣望為周圓共諧勝果
　　　胡道者化出家疏
盡大地具一正眼参學何施彌法界傳六祖燈擬倫不
及直下便求剗草何妨先趣非家共證有縁人同占無
盡報
　　　蔡道者化出家疏
選佛當勇選名當退拈花一葉人中人剗草三更㑹不
㑹蔡道者無自悔染衣將相即法王觸著須彌百截碎
　　雜著
　　　求心
儒之師者皆師聖人師聖人者不如師其心盖師聖人
而得其心心得則雖不必聖未嘗不近聖也失其心而
師其言雖謂於聖人有得而實無得也夫先王之道滿
門然聖人傳之至諸儒失之何也知求聖言不知求聖
心也故學者之學莫非求心何者經之光華可以言遇
而不可以言執也執之而求聖則聖淺矣揚雄無得於
論語而僣論語束晢無得於詩而僣詩陸長源無得於
易而僣易王通無得於書禮樂而僣書禮樂彼不得於
心而大為之名故賢者識之而譏之不賢者不識而惑
之嗚呼是於聖人之門求言過而用力㣲若舉一羽之
不能而謂能負九鼎也哉
　　　觀物
九華曰鑑之觀象也不隠萬物之形故物無遁形聖人
之觀物也不異萬物之情故物無遁情聖人非好異觀
乎爾也天其穹乎亦物也地其施乎亦物也萬物之物
亦物也人我之相物亦物也是以聖人不以我觀物而
以物觀物既以物觀物則天地之始不異萬物之始萬
物之始不異一人之始故曰天地之道萬物是也萬物
之情一身是也聖人之善觀者能不逺物而已矣人之
以物而逺人不可以為善觀聖人則一切致意焉萬物
之相埏悠然出遂然生休然止者是物也植物之初受
物以形載物以性備物以體形不可盡故聖人觀象以
盡形性不可達故聖人觀理以達性體不可備故聖人
觀數以備體形也性也體也物之所由起也象也理也
數也所由觀物者也聖人至於是極矣
　　　與僧悟純道者思一字說
有思則衆生相無思則瓦礫相必也有思無思然後離
相有人于此不觸而思思而一即為證道之候矣悟純
道者既以純自名由悟渉入當有造於思一者雖然純
由悟入則純由得而見也思不離一一不離思則三世
如來亦覷不著矣純勉乎哉隆興甲申春二月晦九華
子書
　　　禁滛祠
啟母之賢史稱靈見乎石矣啟母固賢也靈見於石啟
母何小乎子胥赴江韓氏稱其靈著為怒濤矣子胥固
怒也何乃遂激為濤乎湘妃之淚唐人稱斑綴於竹矣
湘妃之淚固有也何乃色變於竹乎此皆世儒辯家樂
大為之名以神其廟以豔後來或者信之故滛祠之類
由此而蕃也晉魏以下治象飭材丹漆告具類無可名
者故江東之項氏西蜀之望帝岐上之杜伯嶺海之翟
母金馬之靈碧雞之神淫名越號皆非記之所謂有功
於民以勞定國能捍大患而在祀典者也
　　墓誌銘
　　　李日昇墓誌銘
李日昇者吾同鄉人也據李氏家牒九世祖廷翰通判
登州本簡人徙居於陵陽之仁壽世隠畎畝日昇生七
十有四卒於紹興之乙亥𦵏以辛巳之冬墓於所居之
里所先是日昇有子徳輝蚤世獨嫡孫邦光侍養後前
常誨之曰來汝能法我力詩書以藩吾門吾志樂也今
里有通儒曷親之於是歳己巳邦光執贄拜吾廬下承
奉菽水恭甚三返吾竟以諾久之予因間問邦光翁為
人何若曰翁平居不易言不以事不造公寺喜讀書樂
於耕事予即嘆惜謂爾翁所為者當與若共效之後偕
二三子即翁壠上見其執意力耕勵志不怠則曉之曰
老父而歳徃矣何至苦身甚勤如此翁曰吾聞之天下
之事為者昏昏則報者沒沒豈文事固然耕事獨無然
乎吾喜其言退謂二三子曰之人乎誠愿人也昔漢盛
官儀於竟陵百姓聚觀漢隂老父獨不觀而耕事不輟
也彼老父者豈以天下紛華之動而易吾耕事哉彼其
中則有處也今之人華顛在畎畝不易操殆有漢氏之
人之心乎二三子其識之後七年卒邦光求屬予言而
為之銘曰
仁而壽晦而勤卜於斯固且寧
　　　左奉議郎致仕貟公墓誌銘
貟氏自唐半千而次咸有代序具家牒興宗鼻祖任城
令君諱延禀資夷澹嘗習道論於陳圖南所圖南者髙
世士所謂希夷先生者也希夷為人師友造化草芥視
諸公貴人者一見任城遇之謹每謁入任城未嘗不趨
風而庭執禮恭甚最後告歸蜀圖南出一編書遺之曰
子誠去我矣乎我亦有以遺子矣子勉之無病貟宗之
無人貟宗有人焉子率禮而不越韜徳而不耀是不三
世子孫其殆有興者興則衣冠世鼎鼎矣是書所以志
也任城因避席再拜敬承其遺以去徐囬發其書蹤跡
之古方書也任城竟老於三嵎以死死二世生曾伯祖
諱安輿次諱安宇皆以學自力登進士第而安輿者字
文饒詞最髙偉大儒蘇洵明允文同與可皆與之定交
此兩人者立名天下於世無所推第獨敬尚文饒甚備
與可嘗曰文饒樂府髙處當苖裔騷人抗衡張籍何廼
今人也當時通人稱謂其嚴類此官終屯田貟外郎子
子思亦第進士安宇終朝奉大夫知眉州眉州生石石
生公公諱南圭徳温其字也常出後從父當晝幼開敏
得經史之讀有不煩切諭者里之長老憐異之雖童子
朋遊例不敢狎以語未冠偕羣從出觀所謂家校者文
籍放紛退忽忽不樂曰嗟夫東里圖書先世所以業子
孫也獨奈何不業於是而飽嬉於是貟宗豈欲終已耶
且先友二公格言謂何今不吾逺而陳先老人之教亦
不吾欺也羣從知勉沐浴所聞則可矣公自是歸居極
意經言一以夜日經明有司第其文為貢士選首盖宣
和三年也尋試禮部報罷則奮曰果然吾命其有制哉
凡在我可以自盡在天可以自安非有司能枉我也吾
寧掉談舌從容為大梁布衣不能歸下里飾小說希縣
令矣因留太學久之遊道日困勢人貴倨無能器之者
獨何丞相兄弟善視焉丞相者亦三嵎人文縝也時官
中書舍人在鄉校雅故知公至是禮遇甚恩一日笑謂
公曰子吾故人也故人欲通至言何如公曰請受命文
縝曰聞之時趨之士就學者有方就禄者無方今京都
縫掖牽連求合用此道也徳温儻亦有意乎吾欲羽翼
子名以就子也公矍然應曰嗟嗟我何為至是舍人素
所以友我者必將有以取我也今不察其行孚其心所
取我者獨何與盖君子達道以充位於位猶避也道則
不正何所觀赴位則不正何所則效士叛操履而托名
於氣力之門士亦安以為也舍人休矣文縝嘆曰徳温
之見至爾乎始吾以子樂易可友今知其可畏者也丞
相以故遇公過平生居無何公病而西丞相竟當國公
閉户追條舊書不形纎芥媚傅之意紹興甲子復試外
省合其格盖距丞相之亡餘二十年矣褫褐主綿州彰
明簿府州素聞其聲扳攝州學教授諸生質經誼究源
委有暍日者頃之兼領州掾時茗使韓璆好氣數繩郡
縣吏人人惴恐㑹飛語有言閬之通守某以倉庾自入
者命公訊狀通守以篚幣寄請且告公曰某願以此壽
公可乎某坐愚抵此一粒不私也公長者惟公死生之
公聞大詈曰為吾寄聲監州汝以墨聞諸司今復欲以
墨汚我汝為之而我仍之是以血洗血也官曹何自而
清大獄何自而觧乎通守聆公言伏閣大恐公竟平反
其事卒無見寃者秩滿再調漢之徳陽監稅前吏征索
甚慘賊取質責有逮馬牛者公一切與為易行客至至
則營取有經勞勉有狀塗之人負者肩者率曰官善人
官不呵詰我曹我曹寧樂輸耳逮公至算入遂倍後邑
長攘之以為己功公竟安之弗辨也以考升從政郎為
綿州録事参軍益倦世故遂謝病以左宣教郎老焉覃
恩轉奉議郎賜五品服初公之欲老年未七十精爽甚
習於事尚有絶人者里人或勉之曰丈人生平植立良
苦矣幼而學老而篤幾晚而仕仕未幾而去丈人投迹
於世寧能獨髙乎且又何以見志公曰汝錯矣勿言此
吾志也自吾先世陳義咸有本末凡知止即義也競名
非義也故輕仕者為競名重仕者為知止與其使我為
競名不若使我為知止吾衰矣尚奔走狂蹷而叛義也
邪使簿書一有不詳鞭笞一有不下吾恐大吏玩吾於
掌而纎吏唾吾於背也今所以去之決而志之揚者為
是故也豈形虛願也哉自是優游怡愉退寓意於詩章
清麗閎肆間則築亭於跨鼇之麓榜以四營將大考質
易書躬致命之說嘗歎曰經爻日月也所從不明廼講
師者汨之學士者傳之且遂晦之也去此則聖趣白矣
遂著易說二巻書未成紹興壬午七月丙辰卒年七十
有六明年十月乙酉𦵏於郡之布徳鄉臨池里從母牟
氏安人之兆也初室喻宗既醮而死遂娶于氏盖公歳
晚百須無不順善得一意詩禮者則今夫人也二子曰
將辰曰昌辰昌辰先公卒某繼亡二女長嫁進士蘇有
功次嫁進士范仲芮孫子張子喬子年皆有學質外孫
凡七人𦵏得日夫人使來言曰吾素有聞於公矣謂汝
詞喜切深而欲逺紹先民而篤意寂寞者汝銘公固宜
興宗以心制多難為觧夫人曰汝忘諸父謂何其尚忍
令於後沒沒乎某謹雪涕而勉繼之以銘曰
弗宰弗卿命豈其偶實則躬與胡寧敢後載燁而敷載
緒而守惟蒙之貞惟仁之茂惟銘以昭之皆公之有也
　　　夫人貟氏墓誌銘
夫人姓貟貟起洙泗之間魯衰季孫子亭於貟因氏焉
自大夫半千仕唐行應禮義龍紀初有聞孫䖍嵩者刺
簡州殉國以死子孫自旁郡家於陵至予曾伯祖安輿
安宇聫第進士而三嵎之貟滋大安輿者字文饒才茂
異常與西州處士蘇洵明允張愈少愚通書周旋文誼
當是時巴蜀學士深心翰墨者莫不共髙此三人安輿
後纔為屯田貟外郎䘮官下隆山長老共戚之謚曰文
質先生至今人猶以為文也文饒生當侯當侯生之之
有子男一子女二季即夫人也幼明悟即䘮父姆保常
占韻語投日誨之已能貫貫不亂姆拊其首曰是真文
饒孫子耶惜非子男可屬宗家者不然文饒為不沒矣
既齓至笄作止有矩母及家之人平章曰女甚才於法
不當與凡子㑹眉山孫氏以名通母喜曰是故少師家
乎吾聞少師法度士其行冠冕一方其子固可女也於
是以歸書言書言為人志髙亮喜傾賔客亦多慕尚者
請謝無虛門夫人理内必櫛首盥手日勅婢子奉酒炙
相屬雖風雨不憚也書言以故游道益廣及春秋有事
在廟則先事以戒細大翼如也以進既事乃敢即安蓋
嘗歎曰孫宗所以名大門者君姑典若法於今在矣屬
雖不幸子孫其謂何其敢有怠志故凡富春氏所用禮
經甚嚴率為州人稱可者夫人預有勞焉先是少師多
男子其行次至六書言也長兄伯敦世業至大吏後數
返舍夫人執禮恭甚每跪起詣前奉之與舅等兄伯踧
踖曰汝無然為姒豈當爾耶汝固謙謙自牧欲以昭吾
家然非所以安吾意也屢曉譬不可而夫人禮意終不
衰伯素憫夫人諸子欲以其澤為長男具奏書後亦不
及也識者恫之然夫人泰若獨教諸子甚力曰詩書吾
家衣鉢也衣鉢已具是中大有樂趣何必乳下求官耶
其植志簡逺如此初書言家政既序夫人悉推嫁時服
物惟弟之歸至其所生則遂輦以來曰世謂母子異處
同安理萬無是今我怡吾心耳非有矯也所生至今尚
無恙云夫人早日尤喜西氏旁行之說每晨興誦閱數
過謂人曰是有究竟說不縁說而得則得之矣紹興二
十有六年三月十二日㣲疾以卒年四十有八子男女
亦八焉長曰偁次曰攸俱業儒競爽長女適濤江張湜
次陳鍔徐仲弓幼適師琮史歩昌皆世家也幼者未行
孫男女各一外孫多至十有六以隆興二年十一月乙
酉𦵏於眉之眉山永壽鄉長隴之原盖東南相望少師
呉蜀兩國及太安人之藏者先日偁以書言之命來告
曰聞之古女具幽閒靜順貞烈之操其事皆不虛書書
則有頌有議有傳漢劉向所列上者是已後世無聞焉
豈有而不大其傳也歟或傳之者非其筆也吾不忍吾
配沒沒於後今君躬雅言出入先漢者願書元堂之銘
興宗曰内徳之茂起於國風聲詩已形矣何獨向也彼
以房闥遭先王之化琢其質而充其美其容有以及此
今夫人混此世處此土何資何守而風徽至是豈以少
師躬行善後典刑有自也歟抑其姓之故著不可及也
是應銘銘曰
屹若眉山士豈其簡蕃蕃故家孫望則逺邈惟少師百
有具宜千官流連其孰軰之匪矜匪騖不淺其付藝履
躬興用相厥婦婦興介止禮亦勤止弗爵而齡則究以
死元琰披披載鑱載詩匪今之悲惟文饒之思兮
欽定四庫全書
　九華集巻二十二　　　　宋　員興宗　撰
　　論語解
　　　論語解序
萬世無弊之謂道誠身以道之謂聖惟聖有作之謂經
世非道不立道非聖不明聖非經是無以為教也故聖
與道與經名之則三而復通則一嗚呼其亦可謂重哉
自大道世衰聖言不作衆說互起遂使聖人之經句無
完說穿穴駮亂其去亡幾矣此非經之昧傳經者之言
務為天下裂本訓奥義欝欝而不伸之過也蓋六經之
作夫子所以載道獨論語之作門人所以載夫子之道
者世儒不學夫子則已如學之必無不該不徧以求斯
道以窮夫六籍之奥未有不由此書也所謂管轄六經
云者其以此哉然自漢以來老師巨儒發明大義欲究
訛舛用心於此人百其說矣始以注解箋傳為不足則
有訓釋義疏訓釋義疏為不足則有辯議拾遺童而習
之耄而終之其說不同其欲明經一也專門傳授習魯
章句自龔氏齊章句自王氏古文章句自張氏凡篇之
增者二字之異者四百而已其名不同而其實則一也
然而是書夫子所歴者非止一國也故言非一時指事
者非答一人也故舉非一事揆於道則其致一而已矣
而後世之耳目遑遑焉於此惑亂而不昭此何由也其
弊出於衆君子之異論支離蕩佚不究聖秘辯於前則
攻於後入於彼則出於此以是欲鳴於天下取信於後
世嗚呼其果可信矣乎雖吾亦未之信也此無他其所
見也雜博故其擇也無禁不以道心明不以公心辯傳
曰明明蔽其明者不見植木今物欲是非蔽其慮矧曰
能窮理乎聖言猶大海也諸儒言經猶以器測海也故
世以箋傳窮經而經益不可窮以尋丈測海而海亦不
可測諸儒奈何其囂囂乎然則是經終不可窮耶曰奚
而不可也君子以理詳之以心約之惟心之一故思之
深思之深故得之精得之精故守之堅夫然後一趣於
聖意庶乎其不悖也蓋自宋興二三大儒知經之自者
亦嘗是正其繆論著其說足以反漢唐之末流而更晉
魏之蠧植矣惟其能以理詳以心得故也雖然君子於
此反復而擇之平心而察之君子猶有憾焉窺其詞於
聖人之詞未必無合也吾其可復言乎窮其意於聖人
之意未必皆合也吾其可無言乎故畧其詞之所以可
又窮其意之所未可論於斯以備一家之載焉吾非好
勝也好辯也有不可已也好事君子其詳之紹興壬申
九華子序
七十而從心所欲不踰矩
　君子之中庸也君子而時中小人之反中庸也小人
　而無忌憚也惟其時中心則縱而矩不踰也惟其無
　忌憚則所以縱心者乃其所以踰矩也故君子之盡
　道也其始求其不踰矩而後求縱心既縱心而後能
　不踰矩乃若老莊非不踰矩也專於縱心而已矣所
　謂無忌憚者也雖然孔子七十而縱心縱心何晚也
　蓋夫子自謂其道十年而一加進故自志學而至縱
　心益老而益妙蓋其中審安之樂之而後敢縱之也
　豈若蒙莊之徒放蕩其心而孟浪其行也
吾與回言終日不違如愚
　回於吾言非求不違也相視而莫逆於心吾求其違
　而不得也所謂於吾言無所不說者以此
君子不器
　形而上者謂之道形而下者謂之器君子之道豈專
　於形而下哉將亦上達而已矣故雖欲器之不可得
　而器也
學而不思則罔思而不學則殆
　君子之學也可以思而不可以徒思惟其不明則不
　思惟其徒思則思或至於難也譬若井然不能不汲
　羣汲則日竭不汲則日廢也人何能使羣汲之而不
　竭與不汲而不廢也歟汲之亦必有道矣蓋君子思
　出於不思所思正而無邪也彼徒學而不思是井之
　不汲者也是亦廢而已矣吾見殆與罔之病難乎其
　免也
攻乎異端斯害也已
　辭而闢之者所謂攻也攻之甚逃墨必歸於楊逃楊
　必歸於儒
知之為知之不知為不知
　知之為知之此出於性之所自能也不知而為知此
　强其性之所不能也故曰蓋有不知而作之者我無
　是也
或謂孔子曰子奚不為政子曰書云孝乎惟孝友于兄
弟施於有政是亦為政奚其為為政
　此必夫子在位之時也不然何自以施於有政答人
　乎或人蓋問孔子不為政於此何為也是以迹而求
　夫子者夫子答曰不然為政固有本孝友施於政也
　立政也所謂身立則政立矣豈吾身之外復有政乎
　彼魯之君乃以事為政而忘其身政本不治未有甚
　於此時者始於桓之賊兄襄仲之奪嫡而劇於三桓
　之亂魯政擾擾至是豈天之禍魯矣乎抑魯亡孝友
　而自禍也故孔子以孝友為政者凡欲正諸魯也
非其鬼而祭之諂也
　神不歆非類其何祝之有
季氏使閔子騫為費宰閔子騫曰善為我辭焉
　當是時也政在季氏意必有以季氏之意而諭閔子
　者使為己私邑耳故閔子逆折之曰善為我辭焉冉
　有為季氏聚斂附益之而不肯去閔子虚位招之而
　不肯來均孔門也而賢不肖乃爾相絶也
伯牛有疾子問之自牖執其手曰亡之命矣夫斯人也
而有斯疾也斯人也而有斯疾也
　傳曰命仁者命其成質非語其運之變名之也故仁
　之質有成名而運之遭有吉有凶夫子之歎斯人者
　仁之質也亡之而有斯疾也命之遭也
一簞食一瓢飲在陋巷人不堪其憂回也不改其樂
　趨舍之篤者衆人也衆人中役乎物則重在物賢者
　不以物役中則重在中孟子曰物交物則引之而已
　矣世未有與物交而不為物引者也獨篤道而静者
　不然内無我外無物物我既融其守全其欲寡彼其
　安於陋巷也猶華屋也彼其視簞瓢也猶其鼎烹也
　其奚不樂之有或曰回不達則不憂達則奈何曰回
　在陋巷既不以為憂雖達而受堯舜之天下不以為
　泰也
中人以上可以語上也中人以下不可以語上也
　韓退之曰性之品有三吾謂性之本一也復則正蕩
　則流未嘗有堯桀之分也其品何從而三乎然夫子
　復有上下中人之說是獨何也此固才髙下之辨所
　以見其人之可否也上焉者弗可强可以語上者中
　人以上而已矣
司馬牛問君子子曰君子不憂不懼曰不憂不懼斯謂
之君子矣乎子曰内省不疚夫何憂何懼司馬牛憂曰
人皆有兄弟我獨亡子夏曰商聞之矣死生有命富貴
在天君子敬而無失與人恭而有禮四海之内皆兄弟
也君子何患乎無兄弟也
　問君子孔子乃以不憂不懼答之及其既憂子夏則
　又以何患無兄弟答之是獨何歟孔子子夏知牛者
　畏禍淺中之人也牛宋魋之弟犁耕也以魋之故犁
　耕致其邑而奔齊已而奔吳牛之憂懼無能釋如此
　孔子告之曰汝内省而不病乎雖有魋何足憂也子
　夏告之曰汝待人恭敬如同兄弟雖無魋何足患也
子張問明子曰浸潤之譖膚受之愬不行焉可謂明也
已矣浸潤之譖膚受之愬不行焉可謂逺也已矣
　水之源源者浸潤之起也而江河之患至於不障病
　之滛滛者膚受之始也而骨髓之殆至於不治巧於
　譖愬者似之矣而譖愬不免於君子而君子卒不行
　何也曰是其中無淺暗之病也衆人之病暗為蔽淺
　為蔽於譖愬移人而人竟不自知者以其漸且微也
　君子務明而逺則交乎一語而察矣凡蔽我者盡故
　也書云視逺惟明孰有視逺而不明乎
必不得已而去於斯二者何先曰去食自古皆有死民
無信不立
　人生而死吾知其常人而無信吾不知其可也昔者
　晉大饑文公問箕鄭曰救饑何以對曰以信以人情
　權之療饑必以食也今不言食而言信何預於救饑
　箕鄭之辭不已迂乎蓋鄭之意為饑之甚則晉國要
　其有死者若無信則遂無以為國也此孔子去食存
　信之義也
行之以忠
　此謂忠恕之忠也孔子曰師也過所謂過者意子張
　喜為絶物之行也歟為政而絶物則必有不忠者矣
　如以忠行之則為政之仁莫大於是
君子成人之美不成人之惡小人反是
　韓退之所謂某能是是足矣以為良人善人矣君子
　成人之美如此某能是其人不足稱也某能是其智
　不足稱也小人敗人之美如此
其言之不怍則為之也難
　言之不怍則行之也難故先行其言而後從之不然
　其怍也
欽定四庫全書
　九華集巻二十三　　　　宋　員興宗　撰
　　老子解畧
無名天地之始有名萬物之母
　地法天天法道道法自然者無狀之狀也人欲狀之
　則過矣故無名者天地之始也自然者至矣極矣蓋
　未始有夫物也俄而有物矣有物則可命也雖然有
　物則可命之以有未可命以衆有也故有名則為萬
　物之母也
不尚賢使民不爭
　賢者國之器也如不用賢大則削小則弱不用斯可
　乎曰烏可哉聖人能以賢治天下不能貴天下以賢
　能以賢治天下是以用賢不能貴天下以賢是以不
　尚賢也蓋尚者爭之端偽之首也
不貴難得之貨使民不為盜
　金玉滿堂莫之能守故不貴難得之貨我好静而民
　自朴故民不為盜
吾不知誰之子象帝之先
　一三未肇則猶有一而未形者吾不知誰之子也物
　生有象吾因而象之帝出乎震吾因而帝之而其始
　也蕩蕩默默吾無能名焉字之曰道强名曰大而已
　矣
多言數窮
　言之贅則言之不時也矣時然後言人不厭其言是
　以不窮也
天長地久
　天地雖大而未離於形數則其長久蓋有量矣然老
　子之言長久極於天地蓋以所見者言之耳若夫長
　久之至則所謂天地始者是矣
天地之所以能長且久者以其不自生故能長生
　或曰天地不自生孰生天地耶意者其誕也歟曰此
　予老子之妙也蓋自託云爾人之生也以生生之厚
　也故卒累於生彼無生之累則不自生矣此不亡之
　道也蓋有託云耳
吾所以有大患者為吾有身及吾無身吾有何患
　聖人之寓我也寓我於物寓於物則無境無境則無
　心至於無心矣不知物為我乎我為物也此之謂無
　我夫無我則忘身之至也忘身無欲無門無毒何患
　之蓄顔回曰回之未始得使實自回也得使之也未
　始有回也夫回之得使而實自回則猶有身也今未
　始有回回遺其身矣故人不堪其憂則回也不改其
　樂此之謂無患
視之不見名曰夷聽之不聞名曰希搏之不得名曰微
　見吾之所見則衆人之所見也離婁之見則必視於
　衆人所不見者也而其見可蓋乎此之謂夷聞吾之
　所聞則衆人之所聞也師曠子之聞則必聽衆人之
　所不聞者也其聞可一乎此之謂希衆人競力於搏
　烏獲無攫焉烏獲以搏之而實無得也此真搏者也
　此之謂微故道無可聞也無可見也無可執捉也故
　視之不見聽之不聞搏之不得
古之善為士者微妙𤣥通深不可識
　所謂士則事道者也微者道之心也妙者微之極也
　𤣥者妙之門也通者𤣥之用也其來無旁其去無迹
　退藏於宻蓋知矣故不可識
容乃公
　無所不容則融彼我彼我内融安得而私乎
荒兮其未央哉
　方其隅而央其中也吾道至大故無門無旁則四達
　之皇皇何必央也
衆人熙熙如享太牢如登春臺
　衆人蓋味太牢矣非味於無味也遊於春臺矣非遊
　於至遊也是故其卒無味其終不遊以其知至味至
　遊也真人之實其腹者淡乎其無味真人之遊無方
　者視之不可見者也
曲則全
　木之拳然其末枵然不為匠之所材不為野人之所
　薪則終其天年而已矣曲則全之效也莊子曰直木
　先伐
枉則直
　嫂溺而援斯枉乎曰直也所謂枉而直也其父攘羊
　而子證之斯直乎曰枉也所謂直而枉也
窪則盈
　惟其窪也注焉則滿
敝則新
　剥而復次之蠱而臨次之坎而離次之蹇而解繼之
　既濟而未濟終之
飄風不終朝驟雨不終日
　豈惟是哉日盈則昃月滿則虧陵遷而谷土竭而水
是以聖人常善救人故無棄人
　或曰常善救人故無棄人君子故可救矣小人如之
　何而可也曰非謂是也以聖望人衆人也以人望人
　聖人也小以成小大以成大譬諸草木區以别矣故
　救君子君子學道而愛人救小人小人學道而易使
　也此之謂無棄人
知其雄守其雌為天下谿
　經曰天下之交天下之牝其交也歸斯受之而已矣
　故謂之谿
將欲取天下而為之者吾見其不得已
　湯武之事是已
為者敗之執者失之
　古之取天下者常以無事及其有事則不足以取天
　下
以道佐人主者不以兵强天下
　兵者凶器也戰者逆徳也好殺者不祥之事也持凶
　器行逆徳試其不祥之事有道者不處也孔子曰軍
　旅之事未之學也孟子曰焉用戰
其事好還
　出乎爾者反乎爾者也
夫樂殺人者不可得志於天下矣
　孟子曰不嗜殺人者能一之
不失其所者久
　顔氏之子其殆庶幾乎不遷怒不貳過終日不違不
　失其所矣若夫三月不違仁何其久也
死而不亡者壽
　物壯則老老於不道者也吾師乎吾師乎長於萬古
　而不為壽豈其死矣乎曰雖死矣有以不亡也
大道汎兮其可左右
　用之無不可故可左右
道之出口淡乎其無味
　過客之止以其餌也道淡乎其無味過客何利焉故
　味乎無味者真人之獨也
柔弱勝剛强
　惟天下之柔足以馳騁天下之至剛常樅將老謂其
　徒曰吾舌在乎曰在齒在乎曰亡矣曰齒以剛故亡
　舌以柔故存柔弱勝剛强之效也
魚不可脫於淵國之利器不可以示人
　傳曰擅國之謂王能利害之謂王式而執之王名虧
　矣故王者以其器而示人則人并與其器而盜之器
　盜則名移無國而不可亡也故居齊者聞齊之有田
　氏不聞其有王也居秦者聞秦之有穣侯不閒其有
　王也此以利器示人之罪也易曰䘮其資斧此之謂
　也
昔之得一者天得一以清地得一以寧神得一以靈谷
得一以盈萬物得一以生侯王得一以為天下貞其致
之一也天無以清將恐裂地無以寧將恐發神無以靈
將恐歇谷無以盈將恐竭萬物無以生將恐滅侯王無
以為貞而貴髙將恐蹶
　一之義難知也一之時義大矣哉聖人之至於斯也
　吾不得而知也今以意窮之則一之義其猶水乎水
　實無分於東西而水未嘗不分於東西也一雖非欲
　以致用而致用未嘗非一也水之導也浩浩湯湯激
　而四出由是而為江為河為海放而為溝為瀆也而
　水之不異焉則一之效也君子之欲致夫一也修身
　焉所以窮理也窮理焉所以盡性也盡性者誠之至
　誠之至則一之至矣致一則萬物未始不得而一也
　傳曰其一也一其不一也一聖人於此必有以貫之
　矣是則窮致一之用者也致一之用則天下無一之
　不知不能致一則天下無一之或知得之冥冥用之
　昭昭以此知幽明之故知死生之說知鬼神之情狀
　潛天而天潛地而地嗚呼斯豈外鑠之所為哉君子
　知夫一之大也不容言也隂陽未分謂之一道之始
　生謂之一是皆不可以一名也聖人姑寄之一於此
　盡乎萬化之用也故天得之而清地得之而寧神得
　之而靈谷得之而盈萬物得之而生侯王得之為天
　下貞以其致一也不如是則或裂或發或歇或滅或
　蹶子思子曰自誠明謂之性自明誠謂之教誠明之
　始非異器子思中有以一之非外鑠者也仲尼曰吾
　一以貫之夫子有以貫之者皆難言者也經曰抱一
　為天下式彼一之所謂抱者不隨世而遷者也嗚呼
　原孔老自得之始豈亦流同而源異者乎然諸儒縁
　其波流則指孔老之為異孔老之本異乎不異然老
　氏專以形言者也孔氏專以器言者也孔氏自器而
　達形卒入乎形老氏自形而達器欲不囿於器此孔
　老終始致一之辨也傳曰通於一萬物畢彼諸儒於
　此何知焉
反者道之動
　誠乎道則虚虚則明明則神神者妙萬物而為用也
　反身而誠誠乎吾道也所謂動之至者也莊子曰精
　之又精反以相天此之謂也
弱者道之用
　剛强者死之徒也死之徒豈預聞大道哉故不弱不
　足以用道
天下萬物生於有有生於無
　通乎物之所造道有無者也始也無有也俄而有氣
　有氣也而又有形形變而有生也生變而有物也是
　四時之相禪也吾能反道之動弱而用道矣則忘物
　也忘物則無生也無生則無形與氣也故天下之物
　生於有有生於無
明道若昧
　至道之精窈窈𡨕㝠至道之極昏昏默默此無狀之
　狀也故若昧
進道若退
　衆人以進為退孟子謂其進銳其退速是也顔淵以
　退為進孔子謂終日不違如愚是也
夷道若類
　莊子謂以不平平其平也平故若類
上徳若谷
　谷得一以盈聖人得一即至徳之徳也
萬物負隂而抱陽沖氣以為和
　榖梁子曰獨隂不生獨陽不生三合然後生所謂三
　合曰隂曰陽曰沖氣也一三五七則抱陽二四六八
　則負隂不五則四不具矣不十則九不立矣天地之
　數五十有五蓋五用事脾得五以和衆腑音得五以
　和衆樂味得五以和衆物沖氣系焉是以和也故萬
　物負隂而抱陽沖氣以為和
天下之至柔馳騁天下之至堅
　夫惟不争故天下莫能與之争
得與亡孰病
　衆人曰是為得也是為亡也真人曰亡亦得也得亦
　亡也是無損益於得也得與亡孰病
多藏必厚亡
　孟子曰寳珠玉者殃必及身
為學日益為道日損損之又損以至於無為無為而無
不為矣
　學可學也不可致道可致也不可學夫不可致則人
　亦不知誰何矣莫若自反而縮也自反而縮故日損
　損之又損則縮之至也如是以至於無為蓋至於無
　為致其所自致也然後無思也無為也感而遂通天
　下之故則所謂無為而無不為者歟
故取天下者常以無事及其有事不足以取天下
　寒暑冬夏之積者也人之論夏者則曰曷為暑之之
　暴也論冬者則曰曷為寒之之冽也不思夫之寒也
　之暑也迭為無用而之有用乃其所以為大冬大夏
　也故居寒暑於有用不足以為冬夏取天下於有事
　不足以取天下
善者吾善之不善者吾亦善之
　人之役物物謂之然也故然於然莊子曰惡乎不然
　不然於不然此必有以奪諸外矣故有以不然也雖
　然物固有所然固有所可物不膠我則我有以齊物
　也我有以齊物則無物不然無物不可故曰善者吾
　善之不善者吾亦善之
道生之徳畜之物形之勢成之
　道者萬物之母也徳者道之光也物者徳之器也勢
　者物之理也其母可以生其光可以養其器可以形
　其理可以成
天下有始以為天下母
　莊子曰有始也有未始有者也未始者無名也天下
　有始矣斯有名也經曰有名萬物之母也故天下始
　以為天下母
既得其母以知其子
　百姓皆注其耳目聖人皆孩
既知其子復守其母
　母失其子子失其母則世道䘮矣世道䘮如之何其
　反也故我獨異於人哉吾貴求食於母
沒身不殆
　知子母斯足矣沒身不殆何謂也以其無死地也
塞其兊閉其門終身不勤開其兊濟其事終身不救
　兊恱也自外入也故真人塞之莊子謂開天之天不
　開人之天則欲塞其兊閉其門也謂開人之天不開
　天之天則開其兊濟其事也開天者徳生故終身不
　勤開人者賊生故終身不救
見小曰明
　紂為象箸箕子懼楚不設醴穆生乃去趙殺鳴犢仲
　尼不遇故曰見小曰明
守柔曰强
　湯囚夏臺夏桀蹶文囚羑里商氏滅句踐洗馬於吳
　十世有越故曰守柔曰强
子孫以祭祀不輟
　劉子政曰君子留精神則吉祥及子孫矣
修之身其徳乃真修之家其徳乃餘修之鄉其徳乃長
修之國其徳乃豐修之天下其徳乃普
　記曰古之欲明明徳於天下者先治其國欲治其國
　者先齊其家欲齊其家者先修其身欲修其身者先
　正其心今善建善抱則正心者也故修之身其徳乃
　真齊其家其徳乃餘修其鄉以治其國其徳乃豐卒
　明明徳於天下其徳乃普
含徳之厚比於赤子
　神内静則天和固天和固則葆縁虚是純氣之守也
　故曰含徳之厚比於赤子經曰能如嬰兒乎莊子曰
　能兒子乎此之謂也
毒蟲不螫猛獸不據攫鳥不搏
　葆縁虚則動静神矣動静有神變化有常萬物御矣
　嗚呼是非神之所為乎故兕無所用其角則所謂毒
　蟲不螫也虎無所措其爪所謂猛獸不據者也人獸
　不亂羣所謂攫鳥不搏者也
治大國若烹小鮮
　魚欲安於釡治欲安於國魚數撓於釡則無全魚治
　數撓於下則無治國此言雖小可以喻大
以道莅天下者其鬼不神
　道莅天下則民皆知天樂也莊子曰民知天樂者故
　無人非無人無鬼責也是以其鬼不神
非其鬼不神其神不傷人
　傳曰民神之主也神依人而行者也人安職則彼依
　而行矣傷其主者未之有也
非其神不傷人聖人亦不傷人夫兩不相傷故徳交歸
焉
　解老曰民犯法之謂民傷上上刑民之謂上傷民民
　不犯法上不任刑謂之上不傷已猶鬼之不厲乎民
　民之不暴乎鬼也兩者皆無心矣此盛徳之事也故
　兩不相傷則徳交歸焉
大國者下流
　水無不下此江海所以為百谷王也
人之不善何棄之有
　善者吾善之不善者吾亦善之老氏之所以救物也
　矯世而言之也故曰常善救人故無棄人
圖難於其易為大於其細
　昭昭生於㝠𡨕有倫生於無形昭昭也有倫也吾不
　及辯矣由辯之不早辯也天下之難事必兆於易天
　下之大事必兆於細
是以聖人欲上人以其言下之欲先人以其身後之是
以聖人處上而人不重處前而人不害是以天下樂推
而不厭以其不争故天下莫能與之争
　人亦持其說我亦持吾說非說之不敢說不勝敵也
　故吾寧去吾說以全其說夫去吾說而全其說者此
　吾有以來天下之說也天下樂推且不厭矣雖吾行
　亦猶是也管子曰以賢臨人未有得人者也以賢下
　人未有不得人者也此之謂也
天下皆謂我道大似不肖夫惟大故似不肖
　經曰衆人皆有以我獨頑且鄙此其似不肖聖人於
　此何得焉得其似不肖也故辯之不必惠博之不必
　智用之則不既彼何人哉彼何人哉則傳所謂媒媒
　晦晦無心而難與謀者也
若肖久矣其細也夫
　道無形故無肖肖則囿於形矣非所以囿形也不亦
　小哉
我有三寳保而持之一曰慈二曰儉三曰不敢為天下
先
　此徳經之别老氏之所躬行也慈之實仁徳是已儉
　之實晦徳是已不敢為天下先之實謙德是已
夫慈故能勇
　有不忍人之政者文王之慈也王赫斯怒則卒對于
　天下故曰仁者必有勇
不敢為天下先故能成器長
　天下大器不可為也為者敗之我無為而不役役於
　是器故能為長器所謂後其身而身先也
善勝敵者不爭
　易之師曰地中有水師師以衆正者也盖水利萬物
　而不爭勝敵之利善之善者也
善用人者為之下
　孟子曰以位則子君也我臣也以徳則子事我者也
　何敢與之齒也故湯臣伊尹文王臣望武臣周公桓
　臣管仲善雖為之下而受命焉蓋不屑也其在後世
　莫非君也而不能用臣莫非臣也而不為君用此無
　他君好臣其所受命而不好臣其所以受命也
是謂不爭之徳
　傳曰爭者事之末也故天道不爭而善勝聖道無為
　而不爭今謂之徳者出道則入徳故也
是謂用人之力
　我無為而用天下天下孰為我用哉由用人之力也
是謂配天古之極
　堯問許由齧缺可配天乎曰彼方尊知而火馳彼方
　且為緒彼方且與物化夫何足以配天乎然則不競
　不爭而善用人以是配天則至矣
用兵有言吾不敢為主而為客
　不敢為主而為客毋乃太懦乎曰是何言也君子惟
　能下人也是以見下於人此其在易之師乎師之六
　三或輿尸凶以隂乘陽剛之罪也進無所成罪不當
　也為主不為客之過也師之六五田有禽利執言无
　咎以柔位剛不敢唱也往即獲禽有攸利也為客不
　為主之義也然則用兵為主之害如此哉故曰吾不
　敢
攘無臂
　必有忍其乃有濟
扔無敵
　夫惟不争天下莫與争能天下莫與爭功
執無兵
　無兵則無伐也奚其戰曰太上戰無為帝戰徳王戰
　義何執兵之有
禍莫大於輕敵輕敵者幾䘮吾寳
　兵者不祥之器也觀則玩玩則驕驕則無振故禍莫
　大於輕敵無振則敗敗則弱弱則亂亡仍之故輕敵
　者幾䘮吾寳
故抗兵相加則哀者勝矣
　仁者有不忍人之心非嗜殺也以殺止殺也故抗兵
　相加語人曰我善為陣我善為戰大罪也則哀者勝
吾言甚易知甚易行而天下莫能知莫能行
　大道甚夷夷之為言易之之辭也故道者甚夷之物
　而至簡之器也夷則易知簡則易行故曰吾言甚易
　知甚易行凡夫婦之愚可與知焉夫婦之不肖可與
　行焉其始卓然其卒溘然非夫婦之過也民之迷其
　日已久故天下莫能知莫能行
夫惟無知是以不我知也
　聖人觀於神而不累也出於衆而不謀也故心聽於
　氣氣聽於神神聽於道其出也其入也不得而知也
　此其為真知也彼不知之是以不吾知也雖然彼不
　吾知吾何病焉莊子曰謂我為馬吾亦與之為馬謂
　我為牛吾亦與之為牛也彼其知我耶其不知耶
是以聖人被褐懐玉
　文豹之鞟其文炳也膚士之言其文蔚也其文蔚故
　世無全士其鞟炳故野無完豹吾有悲乎爾也二者
　何為而免乎曰岌岌乎殆哉其文為之災也故聖人
　龍見而尸居掃影而去跡其不欲見賢耶是謂被褐
　懐玉
知不知尚矣
　不知為不知是知也
勇於敢則殺勇於不敢則活
　暴虎馮河勇於敢者也死而無悔則足以殺其軀而
　已矣不立乎巖墻之下勇於不敢者也恐傷其正命
　則足以活其身而已矣
民常不畏死奈何以死懼之
　老氏之歎蓋歎時也上失其道則尚權謀尚權謀則
　督責必督責必則民無聊而輕犯法故誅死者相枕
　也何自而畏死去權謀則無督責無督責則貴清浄
　貴清浄則民自定而無刑可犯矣而况死乎
若使民常畏死而為竒者吾得執而殺之孰敢
　民畏死矣而有為竒者此欲振竒於民且亂民也然
　則竒之亂民亦莠之亂苗者歟故去莠則苗蕃去竒
　則民靖吾執而殺之
民之饑以其上食稅之多也是以饑
　孟子曰有布縷之征有粟米之征有力役之征君子
　去其一而用其二則民有殍
使民重死而不逺徙
　反是則暴君汚吏之罪也或老弱轉乎溝壑則民輕
　死壯者散而之四方則民輕徙
雖有舟輿無所乘之
　山無蹊隧澤無舟梁至徳之世
鄰國相望雞犬之音相聞
　莊子曰萬物羣生連屬其鄉故鄰國相望禽獸成羣
　故雞犬之音相聞
信言不美美言不信
　道無問問無應善者不辯也無問問之是無窮也無
　應應之是無内也故辯者不善也
欽定四庫全書
　九華集巻二十四　　　　宋　員興宗　撰
　　西陲筆畧
　　　金初命將窺蜀
金初發難叛盟亮謂衆曰誰能為我攻蜀者我貴之或
曰惟某將可即引某將封拜令專兵西鄉某將曰蜀城
險人和計日以取弗可取也亮以為沮衆殺之并誅其
家二百餘口翌日命喀齊喀將兵喀齊喀恐懼受命
　　　邊民驚徙狀
金將初議窺邊邊民懲艾建炎初禍難之殷復議驚徙
成鳯間有女婦嬰幼危墜淵谷者掠郡縣財物主名不
立者階州城下武興節制司申有强盜浸浸自北谷不
介而出(去武興/數里)今不翦恐為後憂上司命以一旅剿之
無何城中遂定
　　　秦州敵將驕傲致敗
秦州初未下招討司命劉統領海取之或曰大夫促行
敵素傲以驕今驟以兵取之如以湯沃雪耳先是敵守
及將領皆流湎荒宴不輟素狎官軍弗之虞也將兵將
軍乞求閙者尤甚每酒酣自歌曰金亦有銀亦有我曹
為樂宜耐久未幾城壞其旗幟有飾而未縫綴者後盡
俘至軍前去
　　　官軍因糧於敵
官軍既下秦隴凡山西阨塞積粟廥聚甚衆諜者云敵
意不在小本舉是餉軍且求窺蜀也及屢敗秦州臘家
城得糧約十八萬石浮休寨約五千石小石寨約二萬
石戚姬寨約二萬石水落約一萬石其他千百石往往
而在前後共三十五萬石故官軍所至沛然殆非人力
也
　　　西安輕卒被害
過秦數百里西安寨者亦險阨之衝也金令將桑節者
守焉桑節亦驍武本蕃族數為邊患東路都統司姚仲
命某將將麾下攻之因謂曰敵屢敗兵輕且囂易與耳
汝攻之慎勿逗遛某將乃去寨十里所駐兵分百餘卒
傍敵營立寨其夜為敵刼餘兵殱焉議者謂將分輕兵
於外既非餌兵又置之必死之地所謂無故棄人於虎
口者也或曰某將素亦有聲豈亦名過實者歟(某將/姓傅)
　　　金出令遣間諜
敵既與官軍相持時遣盜走軍為諜然竟弗達也予訪
邊將云敵近令如有以南事告者人賞銀一則(二十五/兩為則)
獲正軍一級博軍一級賞以錢人三十千雖以此激衆
未有為之用者也
　　　秦州徙城北山
距秦州數十里外皆平川所謂秦原是也承平時四城
周遭望之巍巍一都㑹邑屋甚壯既陷敵之久餘民居
止什一敵遂徙城北山若一堡然北山即隗囂故宫杜
少陵所謂秦州山北寺故跡隗囂宮乃其地也然山徑
最險敵既城其上若控以兵則秦隴亦未易窺也劉海
適掩不備得之所謂先聲奪人迅雷不及掩耳者歟
　　　鄭宗招下臨洮然勇而無謀
鄭宗者亦西人為副將與馬仲希聨戍岷宕間上司令
携旗牓招臨洮守將其守趙鈐轄者悉蕃漢情宗初至
城下張旗牓大呼曰金政亂天意回矣鈐轄何不下與
諸將共取富貴今臨洮兵少糧少鈐轄執迷不返悔無
及也趙即率吏民夜開門拜道左及官軍下鞏宗亦在
中諸吏方受降列飲城外宗請先入籍兵仗封府庫以
待諸將㑹敵援騎大至宗聞之跨鞍不甲而馳舞矟自
衛敵衆喧咽宗急爭門不聽出或飛矢貫脇宗即死至
今洮岷諸公共惜之以為勇而無謀者也
　　　敵將楊鎮國兇狡
敵將楊鎮國者廢其名亦為洮大將洮兵素弱楊常飼
良馬數十甲而伏諸壁及官軍入洮諸將問鎮國安在
曰夜已出去矣至今往來熙蘭求無邊患而竟不能也
　　　熙蘭蕃族為敵用
官軍未得洮河如熙蘭等處蕃族部落村氓等多為之
用或為敵人鄉導或為敵人輦重官軍所介往往羣聚
嘻笑及河隴既下部落村氓大震
　　　劉海治平之役戰最力
十二月二十五日治平之役統領官劉海踏白小溪嶺
携矛直前先士卒有千户温徳亨者敵驍將也自林外
横出擊海槍注兠鍪甲葉堕者三焉左右騎皆驚顧辟
易海伏馬鬛以槍貫敵將洞胷墜馬海敇左右曰速取
其首以來敵將瞪視猶手箭者三墻立不動漢騎欲前
取之即注射兩騎皆斃因折弓於膝瞑目受誅次日漢
軍因堵進敵以故敗去斬級可計者凡二百有四傷死
者無算焉海字朝宗山東兖州人紹興初為馬軍副將
名字堙微金將珠赫貝勒犯山西諸營欲遣探騎主將
吳公曰若劉海者沉壯可遣也即以海將騎三百前道
覘索至石壁寨(在鳯翔管下/三十五里)忽與敵遇敵軍三千餘伐
鼓大譟飛塵漲天海率騎士殊死戰殺敵幾殱一騎西
馳告捷主將曰吾鄉所遣騎乃探騎耳豈人人關張乎
海以遊騎三百而屠敵三千何從得此頃之俘馘輜重
至者盈庭即日命海為達州刺史秦鳯路都監云
　　　博軍子利害
初上司許西民勇鷙者能出力詣軍縣官為給復賞皆
如律因命曰義軍亦曰博軍衆推曰小火子既得騎牓
或能牽制敵人間撓敵勢亦博軍力也然西民陷敵之
久必欲鄉義河右郡縣往往財物横見掠奪千里蕭條
遂無烟舍此皆博軍之為也上司見為要束耳
　　　諸將議取河州先破熙援兵
正月晦官軍議取河州統領官惠逢蕃兵總領李進鈐
轄榮某張某(兼知/寨)皆㑹或曰我擣河州而敵兵单弱以
强制弱何憂不克一將曰不可吾聞敵軍盡在熙官軍
若直擣河勢必來援吾表裏受制此危道也不若引兵
而西潛據險路敵將忿兵伺其不意可一戰以擒也熙
兵若破則河自下衆曰善即伏兵長浴口(一名閭/家峽)正月
十九日已而敵遣燕大將小郎君者提正軍千五百從
軍亦如之徑至長浴口惠逢令羸卒數十騎誘之約曰
旗動乃發敵兵薄羸騎傍徨旗動伏兵大奮㑹天風起
人馬不辨李進駐兵在旁山上若聞空中聲云蕃兵亂
蕃兵亂進令左右下山用平弩旁射敵大亂鈐轄榮某
手殺數十人敵望風奔靡遂大敗死者無算擒活兵三
百五十解招討司二月二十一日處置訖
　　　治平之役先發探騎遂破敵
初官軍欲攻治平諸將曰吾衆徐行則不為功疾行則
不知敵之衆寡不若使數百騎行前伺敵之怠乃可擊
也即命將官李庠將驍騎三百名曰探馬日中騎前數
十里敵兵忽合呼聲隠地庠愕眙令一騎逸至軍所言
狀諸將失色或曰今若出軍救之亦無及矣不若勿救
統領官劉海奮曰不可探騎雖少皆吾人也不救則吾
已戰者盡殱未戰者益沮救不可後也即以數百騎突
前諸將隨之既與敵遇遂破之
　　　官軍疑敵援兵遂去治平
官軍既攻治平敗敵衆敵謀欲遁或有說之曰南軍知
吾衆遁即追擊我使我立盡奈何不若火城寨為疑軍
如走未晚也因大火城寨散朗如晝官軍以為援軍大
至亦引去數十百里敵因逺遁識者至今共惜此舉也
　　　官軍巧於取秦
予訪邊人長老皆云官軍最拙於戰治平巧於取秦此
言有理者九月十九日武階騎兵統領劉左武海被檄
即引兵星夜以出二十三日傅秦州城敵不虞南軍之
至也至近城數里乃覺之有數十騎躍出海曰是來欲
爭利誇所長必知戰者即列卒屠之明日海與副將賈
士元王中正計曰秦城險而堅未易攻也今城守似怠
當攻以火烟甚則蔽物敵雖有耳目何施耶是天賜我
也遂積藁縱火烟上蔽城水寨破(秦州外/小城)海登焉夜中
其守蕭濟開門以降先是敵軍戍秦者正卒三千前二
日就傍郡打糧弱者守室壯者未返遂至於敗云
　　　李進勇悍與士卒同甘苦間亦微巧
蕃軍統領李進在洮河間或間出遇敵數十騎顧曰汝
還識是人否是所謂茶李三者也令驍騎四人突前直
刺進進刃三人挾一人以返進所至與士卒下列同甘
苦故人樂為用然出軍多避就不肯為軍鋒之冠將士
多譏之進長於行日二百里不殆邊人號為鐡脚雞云
　　　馬仲希庸謬遂失熙鞏
馬仲希者宕昌屯駐將也為人妄庸丁巳冬都統司命
仲希進兵取熙州仲希得檄即氣索不得已進營熙州
城外十數里或為敵將謀曰吾知仲希妄人耳且暗兵
事此易撓也即遣間宣言曰北軍今夕當大至衆共刼
營南兵之來衆寡何似北軍其能敵乎仲希聞之昏時
拔營遁去初熙州父老聞官軍至有欲率衆歸附者心
大喜及翌日仲希去皆大笑仲希既去熙徬徨無所適
聞諸將將下鞏乃引兵來㑹時鄭宗李進榮某等已誘
敵將龍虎方議拜降城下龍虎者故大將哈沙子也以
父死事金主貴而壻之令以兵守鞏龍虎自度力屈不
支使人來言曰我降諸將諸將好受我降當以酒殽相
饋何甲也願盡釋鎧仗我出與公列飲城外仲希諸人
許諾李進不肯曰誠偽未可知且吾遣人候城中城中
夾道積錢安知不吾詐也吾不願飲龍虎出諸將長揖
環坐進宻裹甲以待少選敵援騎四至龍虎欲起據鞍
蘭州歸明將王宏曰事急矣何不遂取此鈐轄榮某從
後斫之不殊宏繼刺之騎士張玘斷其首坐者皆鳥獸
散獨鄭宗死城下久之宣司以仲希再失二郡機㑹梟
首以令諸軍
　　　博軍為僧徒所誘致沒
武都安化有土豪李六者以氣雄一方統制李選姪請
旂牓使司卒鄉民强有力者四百餘人俱時時剽掠為
事一日衆至德順野次有僧舍曹居李即稱兵以入一
僧曰大夫何遽至耳胡不入室束爾戈矛取爾財帛吾
僧徒拱手託命而已一錢不占也雖然大風苦寒請出
為大夫具醪飲如何李曰如此大善僧出衆因弛甲環
坐間有熟寢者敵兵忽薄寺衆遂殱焉乃鄉者僧徒招
之也
　　　曹建有季父風
官軍將攻治平有曹建者故知鳯州武姪也武凡戰即
持刀斫陣戰皆疾力甚為西人所紀建長有武風以故
軍中亦以曹大刀名之武階副將鄭庠既為敵騎所薄
諸將皆前援之劉海謂建曰子生平持大刀盛壯自喜
今日乃效弱夫怗懾陣後何鄙也建曰大夫責建良是
今日建得死所矣即大呼而出有驍騎突來建揮刃人
馬折而為二敵陣遂靡建因奮前誅殺過當先是武舊
戰冉家灣令諸子羣從執異械以從其名有狼牙棒馬
萴刀峯鐡鞭所過如山之摧以故屢成功云
　　　河州士民望風歸義
官軍既薄河州敵守及同知望風降下先是敵寧河寨
官者幽冀人堅為敵守無下意百姓聞之排户裂其尸
携首詣官軍焉初諸將議河州富厚久陷金地人心去
留未定及薄城下民争開門香車花輿踵道皆曰前日
之降實非我願今親父臨我我敢不認耶有再拜流涕
者大槩山西編户願為王民類如此
　　　敵潰將招西蕃部落為軍
熙州敵正軍不過二千餘人閭家峽之戰為官軍破滅
者殆半其將小郎君退收潰卒併招西蕃部落子為正
兵有敵將李節使楊鎮國趙鈐轄者皆故敗將聚兵與
之合大畧不過萬人邊將常曰敵兵易與十不敵部落
一二山西既下則部落行且離貳可以見敵無能為也
　　　平河之功士以賞薄致怨
河州既下諸將方籍庫藏編什物人人炫功不相能者
甚衆或言當暫賞軍主將令人支錢十餘萬時食物踴
貴炊餅一直錢數十諸兵得賜擲地大詬曰我曹捐軀
下河州今性命之賤乃不直一炊餅也及退屯殺馬關
兵間有道亡者悲夫兵法所謂軍無賞士不往軍無財
士不來為將者奈何其不思也
　　　河民留諸將同守城扞敵諸將共議出屯
河州在山西承平時最富實有原田萬頃餘糧棲畝民
蔽野距河數十里曰寧河又有金坑近亦廢不治諸將
既下河方議隠括庫財或傳熙州敵軍大至衆欲控城
固守主將惠逢曰不可敵衆我寡河又初附未易守也
有如城中翻覆外救不至則將奈何即携衆欲出州民
父老咸障馬曰鈐轄何為去我鈐轄但坐府中我曹出
力血戰必有當也何患兵少惠諭衆曰我今去此求援
兵於外非直去汝將返以援汝也汝曹一心努力守城
耳即留都監王姓者及博軍願留者數十百人因出屯
殺馬關(一名/通㑹)是日李進亦乘馬過市呼曰河州父老有
識李進者乎我乃進也初不挾一縷以入今不挾一文
以出因鞭馬亦去居數日敵圍河河民相率登城固守
云
　　　河民懲寧河歸順之禍相與死守
敵再取寧河(寨/名)快意戮寨民歸義者流血丹路已而兵
再薄河州諸將已去城中百姓計曰前日寧河之民南
歸敵盡屠膾我脫效之即一寧河也豈有全理不如告
諭城中父兄相與死守猶有千一得活即籍定户口男
子升城女子供饋郡有木浮圖髙數十百尺衆因撒木
為碾械敵悉力來攻木縋少選壓敵有糜潰者居三日
敵退屯白塔寺距城五七里云
　　　榮鈐轄先登并諸將追敵曲折
敵自熙引軍欲援河官軍既遇於閭家峽軍交有榮鈐
轄者乘駿馬揮鐡鞭掠陣所向風靡衆隨之敵遂潰金
主至今畏之相戒曰無輕犯榮鐡鞭也榮等既逐敵有
數十百騎遁去追騎襲至托子橋橋以截木為之久故
將敗有一敵將自殿後立橋右瞪目直視追者曰㑹來
此決死追騎乃不敢逼敵將自䕶渡餘衆衆渡已乃乘
馬徐行去後人有獲敵問曰孰為汝將小郎君者曰鄉
也身青服而馬朱甲者是也微伺之即前立橋右自殿
後而䕶渡者也
　　　河州民伍為敵屠戮
惠逢既令兵官王姓者留河州率義士民伍乘城拒守
閏二月辛未(初/六)敵刼熙蘭之兵薄城下彌望蔽野兵械
甚設㑹義軍有射中敵將曰官人者敵少却癸酉敵將
小郎君等揚聲曰河州能為南人死守甚壯今我留此
萬一漢軍乘虚入熙則熙又為人有也不如引兵歸援
熙耳乃率兵徑去城上士卒伺知之交口相賀城守益
怠弛甲以坐是夜人人困卧城陬漏上敵驅鐡騎擣城
斯須壊州民尚有不知敵至者翌日驅父老嬰孺數萬
屠之遷壯者數千𨽻軍先是上司命惠逢李進等㑹蕃
漢兵援河州逢以兵徒單寡不能支敵乞師者已再頃
之都統司差將領郭師偉將騎七百為逢聲援師偉未
至河州再潰逢屯通㑹進屯臨洮逢遣人謂曰敵今再
至是無河州決也吾曹罪在不測不如併力以往猶獲
免也進曰敵兵愈前近萬人我以危兵綴之必取辱逢
信之因休士卒進即星夜趨河州後二日逢聞之掩面
泣下曰李進誤我進至河州聞州亦已潰敵焚蕩餘城
址而已悲夫河民鄉義而終不獲全諸人相忌媢之過
也昔聞陸贄之論邊事曰若一旦羣帥異心則秪足生
事舊冦雖平新患亦起不可不察也
　　　四邊用兵祥徵甚多
關外四州比嵗屢荒嵗在辛巳夏秋大熟九月軍興糧
糗及約而辦武都陋邦也麋碁子造至四萬石他物輸
軍稱是嘉陵江水乎日春秋之際其流淺跣可渉也冬
十月乃運舟艫舳相銜以上而大潦方漲焉悲夫金人
之禍吾國烈矣神久憤嫉於此豈惟人心有知江神亦
有知耶許同諸公方議奏此事得之矣
　　　金人詐為旗牓誘博軍
陜西博軍既迭出迭入時利剽刼故邊民棄田里耕鑿
為之者相接也洮岷間常有博軍數旅徑出或遇敵騎
卒千百從間道出衆注視以為敵大集議擊之一將突
前軟語曰汝曹無乃博軍耶曰然曰汝無擊我曹亦博
軍也汝脫不信盍來視汝使司旗牓乎衆乃就視旗牓
曰真是也因益玩狎須臾塵揚敵騎張翼擊博軍得脫
者十一二又武都白崖楊氏子亦領衆七百為敵所詐
無遺餘焉
　　　鞏民思歸義
二月招討司一日攻鞏有父老數十輩各具米麪輦以
餉軍至軍門曰我曹聞大軍來幸甚過望小民自度無
所用力願犒從者大將納其饋積餉物軍門如丘後數
日城危拔矣官軍忽引去父老狼狽相謂曰金今覺我
餉南軍我無類矣不如作計求活也即殺官軍後兵輦
重者數級并焚饋物而去
　　　鞏州城中虚實
大軍再攻鞏砲礌幾百餘座衝梯如之城中亦回砲不
息或引一人以下諸將問之云城中危甚勢且不敵太
尉旦暮決力當得之矣又問有蕃兵幾何簽軍幾何曰
城中甲軍不過千五百食糧軍亦不過千五百輦重者
亦不過千百餘皆編户也又有繼來降者一人問之其
辭皆合
　　　四川山寨天設之險
金以冬十月寒盟邊民擾擾宣司出令使沿邊州郡細
民據險相保就其險阨之所有若天設如武州西有花
石峽右有楊家崕成有董家山洺有仇池城鳯有馬嶺
堡秋防興趙二原而仇池尤髙峙聳㧞其形如削𤓰上
有良田百畝可駐萬馬飛泉凡九十有一源大旱可濟
也山徑仰空如擲線雖悍夫千百攻之巧無所施此山
鬱鬱意有異人託之杜老謂萬古仇池穴潛通小有天
豈殆然耶
　　　張忠彦兄弟投北事
敵將副都統張忠彦本陜西兵官故常事曲端端者邊
人所謂威武將軍者也忠彦兄忠孚尤兇狡禍敵紹興
初(是年建/炎四年)任陜西路統制見同列進用素觖望㑹金將
雅蘇犯邊將至熙忠孚即挾叛志忠彦與相諧附即進
曰我欲驅州吏北投州吏肯從我乎忠孚曰兵權在我
欲驅州吏如驅犬彘耳獨餘李三行行未知其意如何
汝可呼之入李三者乃統領官李彦竒也為人尤惡戾
喜鬬以故忠孚畏之至是因呼果來忠孚即閉闥杖劍
於膝脅之曰汝欲不齒吾劍不若聽吾令不然今不得
活彦竒曰統制何以命之忠孚曰人生共覔富貴豈問
南北乎當與汝徑去李亦唯唯從命後數日遂驅官吏
陷敵地同時有牟二者熙河大將端部曲也既陷敵復
歸西夏當權用事以謀叛為夏人誅死牟常頂金冠邊
將畏之謂之金冠牟二云
　　　金亮虐用西民
初金亮虐用西民民不自聊常曰何日南兵來活我耶
凡民嵗輸錢曰門役錢時遣使下郡縣曰天使天使所
至立馬户外索銀曰立馬銀督事胥史劇若星火曰了
事人有司公事大吏即上下其手士民饋送曰擡盞錢
又令陜西括馬數十萬分配河東北百姓户養之怨殆
入骨其政目類如此雖欲無亡不可得也
　　　白常不肯仕金
紹興十五年偽書來徵在南將士王四小巢白常三人
俱在遣中王曾任南總管巢亦位將領兩人至金即為
効力獨常不肯仕曰丈夫死則死耳不能為反覆士每
自樹頭銜曰前熙河安撫使白某薩哈見之不恱也後
欲强官之竟託疾以免常有治産在徳順熙河金之守
將惡之大詈曰孰有既臣我家而尚宋官乎枷禁數十
日不為屈又欲蕩其産薩哈憐而釋之今尚無恙云
　　　王宏歸順事
蘭州王宏者本名家子久陷金即悒悒思部署徒黨宻
欲從順㑹坐事金帥鎻以地牢凡十餘年釋之軍興宏
即刼蕃族以歸上司命為熙河路統領官搉殺之役宏
奮曰吾赤手歸明驟官將領不以死報國非夫也即突
出部署擊敵時飛矢如蝟宏不動敵援騎敗去宏叔父
某亦建炎初名將也李世輔知同州欲刼皇弟郎君南
歸王亦起兵㑹之事覺誅死其人黒而長邊將謂之鐡
幡竿西人諺曰誰為飛虎將無若鐡幡竿為王發也
欽定四庫全書
　九華集巻二十五　　　　宋　員興宗　撰
　　紹興采石大戰始末
金主亮竭其國兵財南侵其身先出汝州(京西/道)示欲出
襄漢上流朝廷果從三司發精兵五萬人合荆鄂之兵
凡十二萬先是虞侯作天官屬上殿先論敵異時為南
牧之計必為五道出蜀口出荆襄止以兵相持淮東之
地沮洳非用騎之地他日正兵必出淮西奇兵必出海
道(庚辰年/劄子是)是年冬奉使又明年十月回具言敵必南侵
蓋已授甲造船必為南渡之計申言前輪對之語上曰
記得卿此言極是極是是年五月十九日敵使上殿有
奏言欲得兩淮之地欲得將相大臣朝廷駭愕議所以
發兵是時金主以兵駐淮陽(汝/州)以避暑為名作計渡漢
江從上流以窺吳會朝廷發成閔領禁衞五萬人來戍
襄漢上出金使語令宰相就都堂命侍從臺諌議所以
備敵之䇿時宰相宣上語云今日更不尚和與守直問
戰當如何廟論欲遣成閔全領禁衞兵禦襄漢上流虞
侯説不須得發兵如此之多敵必不從上流下恐發禁
衞則兵益少朝廷内虚異時無兵可為兩淮之用兵行
未幾旬日得報金主回汴京虞再白堂金主已去乞留
五千殿後兵(五萬/中)約止江池之間欲留此為用若上流
兵盛自江鄂間應援淮西兵盛便出大信口(池州采/石近)可
以援淮西是時無人為虞侯之助其説卒不用至九月
間敵以五萬重兵出淮東劉錡拒之於楚州青江口金
主自提重兵號五十萬皆精甲自夀春(夀/州)渡淮王權拒
之二將不敢戰望風奔遁敵才與南兵相接王權退自
安豐(屬廬/州)至合肥合肥又退至石桿而中軍已退至濡
須(和州大/江口)虞侯見事急知二將必退回遂率四五侍從
又同白宰相説王權退師已臨江口必敗國事諸公云
王權申云此退所以導敵深入身當其衝令邵宏淵出
其右李顯忠出其左夾攻之虞侯率四五侍從辨其不
然此權必為走計時朱倬楊椿猶不以為然明日得報
權果渡江朝廷震駭(十月十七日白宰/相十八日王權申)十九日上命葉
樞密(義/問)督視江淮軍馬因命虞侯㕘謀軍事二十一日
陛辭上慰勞甚渥云卿本詞臣不當遣以卿諳軍事故
也二十二日出臨安是日得報劉錡兵走自楚州走至
瓜州盡棄淮東之地敵追騎至皂角林(瓜淄/之前)錡之將員
琦小捷錡乃托病過江十一月初四日錡兵大敗於瓜
州(劉汜/之役)江淮之間民皆奔逃是時金主以重兵臨采石
已數日知建康張燾屢遣官來催督府措置虞侯與葉
樞密初六日到建康是夜被㫖罷王權以李顯忠代之
督府詐以檄召權來府議事夜遣虞侯持檄走池州喚
李顯忠分付人馬令㑹於采石蓋權兵在采石未走初
七日發建康初八日早去采石餘路十五里聞鼓聲振
野問道傍人云是金主臨江昨日刑白黒馬各一祭天
取今日過江虞侯見道傍茶坊酒店官軍閒坐虞侯呼
之其説與道路之言合虞侯又問云既是金主今日過
江因甚却只在這裏衆兵皆言王節使在淮西毎日只
打鑼不打鼓未嘗得接戰我軰皆是馬軍節使令我棄
馬徒步過江如今已無馬我軰不㑹步厮殺隨行官吏
多欲回虞侯云須要江上看兵勢蓋上遣我來當進不
當退有進言者云事敗至此舍人與人一擔擔何也虞
侯不聽虞侯至采石諸將皆無戰意公方會合諸將士
詰之曰我聞王節使在淮西毎日打鑼不打鼓衆曰果
如此虞侯慰勞曰權不戰教汝軰不成事令汝軰半死
半活衆皆唯唯虞侯曰雖然王權已罷兵權管汝軰不
得我是朝廷官官家差我擔銀來犒設你懣今有節度
觀察至副校尉官誥皆擔來汝軰食官家禄官養汝軰
三十年不審能戮力一戰否衆曰我懣也要戰但無人
主此事虞侯與説我今日只辦兩眼隨你懣成得功大
與你填大的官誥立得功小填小的官誥若死於此則
當同死於此若你懣走我亦隨你去你懣道我走去甚
處我便去見官家説某人通制已下某人肯厮殺某人
不肯諸軍大讙曰今日有分付大家去厮殺於是方布
陣擺戈船是時江北敵兵甚厚極目望上下流二三十
里不絶鼔聲震地虞侯即躍馬至岸口見北岸一髙臺
臺上有大紅繡旗黃旗各二左右立中有大黃葢有一
人服金甲據胡床坐其上衆云此金主也兵號四十萬
馬數倍之虞侯遂與諸將議統制官張振王琪戴臯時
俊盛新列馬軍步軍為陣靜以待之分戈船為五以其
二傍東西岸行東䕶岸西裹敵船其一駐中流載精兵
以待戰其二藏小港中以待不測擺布僅畢或聞敵中
發喊金主親執小紅旗麾百舟絶江而來未頃間有數
十舟達南岸敵登岸與官軍戰公往來行間公謂時俊
俊先登軍皆死鬬斬敵過半岸上之敵皆投拜戰於江
中死以萬數天色晦敵猶未退會官軍在淮西有潰散
者三百人自光州路轉江而至虞侯撫勞之授以旗鼓
設為疑兵敵果以為援至鼓聲乃已却打梆子聲敵引
餘舟遁去或欲引水軍掩其前斷其歸路虞侯以為不
可所謂歸師勿遏是也倘或官軍一傷我軍少何以繼
之敵萬里入冦如此之盛今日必欲戰則官軍少而明
日何以為敵但以强弩襲其後追射之敵兵多傷至夜
師旋計岸上之尸二千七百餘人射萬户一人生獲千
户五人女真三百餘人餘皆正軍徤者星夜遁去即夜
具奏舊將去新將未至決不敢引去是夜椎牛設酒以
勞軍有説舍人宣贊者及見樞密院人吏在虞侯前甚
恭問之云乃中書舍人非武官舍人也將軰乃盡禮致
恭至夜半仍令布陣再與將士待敵敵兵已稍希至辰
時以來凡再鼓公舉旂揮出海船五之二分其半向北
岸上流直楊林河口諸將或問公何故遂説與諸將當
時只合將船守楊林河口不合放敵船令出命統制盛
新引船直楊林河於江心下泊船度敵前所不到處戒
之曰若敵船自楊林河出即齊力射之必爭與死無令
一船得出岸如河口未有船出即以克敵神臂弓射北
岸於是盛新受令於江心駐船齊力射敵應弦而倒以
萬數敵見船無歸路即時從下流放火自焚官軍亦於
河口上流以火船焚其餘舟凡一百八十餘隻亮陸遁
去至午間遣一小舟令張千持書至書意似與王權有
約察其策出於用間亟以已發遣王權之事報之以絶
其意又遣探馬渡江至暮歸(初九/夜)説金主焚龍鳯舟(宫/人)
(所/乗)斬船作頭二人(責船/致敗)鞭梁大使一百(名球引亮/來采石者)連夜
往瓜州與金主書意合虞侯却與李顯忠商量令移時
俊軍於馬家渡輟李捧一全軍一萬六千人又分戈船
百艘來㑹京口于是月二十三日習水戰耀兵亮喚萬
户渡江萬户説江口闊如采石三倍不可渡亮遂㧞劍
數萬户罪萬户涕泣以告釋之約十二月初一日離楊
門初三日建康早飯金主上馬去衆議共謀殺之夜即
其所居帳中連發三箭射中又挾弓欲射已而問曰你
是江南人是自家人萬户答曰自家人金主曰我自去
年煞做無道理事今日饒我也得由你軰殺我也得由
你軰不若早早快脆萬户一人直入即其帳中殺之併
及其帳中妃侍五人併殺梁大使郭副留藥師之子馬
欽李㕘政共四人盖皆為金人謀來南者盡焚其尸焉
是月初二日虢州簽軍雷政來告虞侯即日同楊存中
成閔渡江至瓜州措置後二日金之大將檄來請和公
是日往行在奏事兩淮之民自鎮江至平江見公船過
焚香投拜甚衆初六日奏事畢初十日車駕幸建康明
年二月十八日還臨安
欽定四庫全書
　九華集附錄
　　　大丞相趙公汝愚祭員興宗文
故亡友著作員公顯道學博而淵源氣洪而剛大力行
古道鏗然三代之雅音笑詆百家屹若中流之砥柱髙
謝九華之舊隠勉從三館之清遊獨建讜言不免羣譖
方懐去國之恨遽有終天之悲某至矣相親駭然聞訃
念正論之特起自歐陽公而下無斯人歎先見之甚髙
恨蘓明允之死不復作何嗟及矣流涕從之尚期九原
之靈歆此千里之意尚饗
　　　安撫王公伯庠祭員興宗文
維乾道七年歲次辛卯三月壬辰朔二十二日丁酉朝
散大夫直秘閣權發遣䕫州軍州主管學事充䕫路兵
馬都鈐轄兼主管本路安撫司公事王某謹以清酌庶
羞之奠致祭於故友大著作員公之靈曰三嵎之英道
山之名圖史有光簪紳是榮泰茹斯㧞怒鵬莫程命厄
其遭而昌其聲念昔清曉同趨廣庭一夢恍然别離死
生丹旐西歸天涯愴情巵酒寓哀尚歆兹誠尚饗
　　　府判王公頤祭員興宗文
維乾道七年歲次辛卯五月乙亥朔二十六日庚子右
奉議郎奏差通判長寧軍主管學事賜緋魚袋王某謹
以清酌庶羞之奠致祭於近故大著員公之靈嗚呼公
之正性有得於天升沉窮達不苟其遷止而為山流而
為川用行舍藏付之自然仰視前哲接武隨肩矢志修
門操節益堅陛對未幾奏䇿上前論議鯁正有經有權
上實嘆嘉曰蜀之賢擢登著庭為諸儒先詞闈瑣闥進
步可聮公體上眷有蘊必宣寧我不用恥方為圓屬有
憸夫懐奸有年鱗甲其腹毒甚戈鋋務極聚斂病吾民
編人言不顧其欲自專在廷熟視喑若寒蟬公獨擊之
奮吾老拳暴其險姦阻厥窬穿甘以身屈俾民獲痊斯
言既陳甚於直絃清議雖允莫救擠顛公曰歸歟出處
其全問津江吳檣檝翩翩西望故國里猶數千不阻不
抑喜如登仙造物叵測末病偶纒一卧不起湮沉九泉
天耶人耶夀胡不延公靣未冷彼姦弗悛不義自斃卒
底于愆寘之典憲其名則鐫公言既驗衆憤始前惜公
已矣不及見焉會有直筆誅其佞便偉公絶識著乎史
篇增光三嵎千載永傳某也不敏衆所棄捐曩客都下
辱承知憐揄揚奬薦滿於俊躔恨費推挽逆風泝船偶
奉宣檄逐食窮邊死生契闊再見無緣公䘮屬歸我車
載牽相望江臯垂淚漣漣呼公不聞杳隔雲烟公乎不
昧啜此一涓嗚呼哀哉伏惟尚饗
　　　郡守史松老祭員興宗文
維乾道七年歲次辛卯七月甲戌朔初六日己卯通直
郎隆州軍州主管學事兼管内勸農事史某謹以清酌
庶羞之奠致祭於近故宫使大著國史員公之靈惟公
質自天禀材不世出發為文章筆力健倔海嶽含貞章
彚炳蔚體偹韓馬理紹莊屈冠襟蜀都實罕倫匹帆船
迅駛入覲天乙得窺祕奥金匱石室發潛振徳獨當載
筆代演王言行矣朝夕嗟彼桑羊利口斧鑕公徳雄剛
敢以辭闢一語不契東手甘黜去國未幾遽繼以卒讒
言踵敗投畀有北有銜不袪懐憤獨鬱迂憃亡似辱公
湔拂通徳里門許我懐紱輀車來歸見者楚惻西首銘
旌杳與公隔麗譙琬琰蓋代筆墨有來視者識公不没
寓哀一觴冀魂髣髴尚饗
　　　郡守何公耆仲祭員興宗文
維乾道七年歲次辛卯七月甲戌朔十二日乙酉通義
郡假守何某謹以清酌庶羞致祭於亡友大著編修員
公顯道之靈曰世有多言吁亦可畏病我蜀人其説有
二平居無事論説翻瀾束以好官噤不肯言廟堂急材
虛心而問齒牙不懌靳以餘論是雖可病病亦有故責
人以難古法弗許言而不當徒觸時忌引非其人適為
已累古道云逺流風實同獨以病蜀論焉未公嗟嗟顯
道與世背馳抱此二病牢不可醫遇事不可指陳利害
茹物於中一吐乃快心知若人衆乃共抑挽而推之必
極我力坐此斥逐竟以䘮歸萬里扁舟婺婦弱兒人咸
戚公我則不爾用舍有時功名游戲中苟無憾雖謫猶
榮事驗身後雖亡實存三嵎之巔雙林之間英風颯然
公其復還拊棺無從緘詞以弔尚鑒我言哆頤一笑嗚
呼哀哉尚饗
　　　金山住持印老祭員興宗文
維皇宋乾道六年歲次庚寅八月戊申朔十三日庚申
金山龍遊禪寺持傅法僧寶印謹以香茶蔬食致祭於
近故宫使大著九華子員公之靈惟釋與儒殊途同歸
達者揣其本而必齊其末昧者溺其迹而或疑甚者採
其語言之相似以神其説而返欲操刀以攻之嗟乎此
所謂盡羿之道而殺羿世有孟軻氏當力排其深擠吾
學吾儒九華子業佛然其心親而道合者曽不約而自
隨嗚呼始與公定交於石笋之下又相從於錦水之湄
卓錫南來七年有竒公奉召節而入覲王后又得握手
於妙髙之頂忻會合之有期公既造朝自結主知太學
二年是為儒師擢置三館掞其文詞晉登著庭周知百
為蓋有國之太史一有不合而臺官諌垣所不言者公
獨抗疏於赤墀竟以此而不容遂逺引而奉祠僑居南
徐貧不能西曽未閲月而往來不間方喜公之所造詣
者益汪洋而眇彌矣夫何杯酒之地遽有死生之變尤
甚於隙駒之載馳耶嗚呼天之生是人也既富其學問
既大其器業而又厚其徳宇浚其道源矣宜若畀之以
位使其道徳性命之學禮樂仁義之具少施於當時也
且其神和而氣舒謂必富貴而顯達長身廣額又當百
年之期頤也百錬之剛日殺九牛奈何百不一施而止
於斯耶與其材能而不與其爵祿天其慳矣因天之所
與而大其成就猶不能助佑而屢躓之天其耄矣吾將
安得而推之耶雖曰有子芝蘭方茁客東吳而望西蜀
所謂天之角而地之涯也死生不免矣而公之死也重
不幸者如此是以賢不肖共有無窮之悲也我之先師
行不磷緇既死空山沉埋厥輝有請於公錫其銘詩文
律既髙道眼超卓曽不愧於南嶽諸碑此寶印所以感
公之徳而吁嘻哽噎實倍於等夷也嗚呼九華子生滅
不停如川之流如環之循公既講聞而測其淵微矣今
其得力之際也中泛百丈可鑒鬚眉惟昨與今其味不
移吸如西江公猶庶幾尚饗
