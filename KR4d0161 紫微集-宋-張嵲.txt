#+TITLE: 紫微集-宋-張嵲
#+DATE: 2016-06-11 12:24:47
#+SOURCE: github.com/kanripo/KR4d0161 master 697ca457                
欽定四庫全書　　　　集部四
　提要
　　紫微集三十六巻　　　别集類三(宋/)
　　　　臣等謹案紫微集三十六巻宋張嵲撰嵲字
　　　　巨山襄陽人宣和三年上舍中第紹興九年
　　　　除司勲員外郎累遷敷文閣待制知衢州終
　　　　於提舉江州太平興國宫事蹟具宋史文苑
　　　　傳嵲為陳與義之表姪少時嘗從受學故劉
　　　　克莊後村詩話謂其詩句法與簡齋相似而
　　　　於五言古詩尤極賞其語意高簡意味深逺
　　　　又克荘所摘七言絶句如故園墳樹想青葱
　　　　諸篇尤能以標格見長而集中似此類者尚
　　　　多大抵絶句清和婉約較勝與義其他雖未
　　　　能遽相方駕而氣體高朗頗足以自名一家
　　　　至古文典雅沈實亦尚有北宋諸家矩矱所
　　　　上奏議如論和戰守論攻取等篇史皆採入
　　　　於當時事勢尤條析詳明惟紹興復古詩一
　　　　章貢諛秦檜深玷生平考朱子語録有云金
　　　　人敗盟時秦檜大恐顧朝士問計張巨山微
　　　　誦曰德無常師主善為師善無常主恊于克
　　　　一檜因留與語巨山為之畫䇿檜喜即命作
　　　　奏藁倉卒不仔細起頭兩句以德無常師為
　　　　伊尹告成湯陳力就列為孔子之語尋擢巨
　　　　山為中書舍人有無名子作詩嘲之云成湯
　　　　為太甲宣聖作周任云云是嵲本因附檜得
　　　　進陳振孫書録解題亦載此事且稱檜旋疑
　　　　嵲貳已未幾亦罷然則此詩之作乃借以修
　　　　好於檜者故本傳謂詩進後將復召用殆由
　　　　檜意解而然特作史者不能得其情耳今其
　　　　代檜奏藁雖已不存而是詩尚傳留供千秋
　　　　之嗤㸃亦足以昭炯戒矣宋史藝文志載紫
　　　　微集三十巻書録解題則作張巨山集亦三
　　　　十巻自明以來久無傳本今据永樂大典所
　　　　録裒輯排比諸體咸備當已尠所缺遺以其
　　　　篇帙較富析為三十六巻仍依宋史題作紫
　　　　微集復其舊目焉乾隆四十六年九月恭校
　　　　上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　紫微集巻一　　　　　　　宋　張嵲　撰
　　賦
　　　梅花賦
潘騎省之植花氛氲河縣桓司馬之種柳依依漢南未
若兹梅之峻潔逺自託於層巖格侔蕙茝志傲氷霜青
枝瘦而依䕃亂蘂繁而向陽風披逸態月射孤光挺出
塵之絶艷吐超世之竒香若乃逺壑氷消疎林雪後沙
村逈而日晚石澗淺而寒溜臨山徑之欹危出茅簷之
左右或芬敷而盛發或伶俜而欲瘦或含葩而未吐或
噴蘂而競秀其髙者如舉其低者如墜其疎者如刻其
密者如綴其素者如愁其絳者如醉傾日而煦者如笑
迎風而靡者如愧覩節物之芳華亂鄉愁於晚嵗懷故
園之春色惟兹花之頗類嗟物是而人非閔節同而時
異矧昔壮而今老復前豐而後悴攀柔條而未折嗅青
蘂而墮淚悲憔悴於荒山惜賞心之莫㑹如志士之陸
沉亦何為乎此世羌欲去而還止步落英而徙倚眷孤
芳之信姱諒瑶華之莫比故知國香服媚非獨燕姞之
幽蘭珍樹瓏璁未下唐昌之玉蘂
　　　中秋賦
陳王之客元瑜從軍吴㑹季重出宰朝歌寂寥觀䑓賔
從頓寡時當仲秋積雨新霽烟消廣厦步蘭路而逶迤
美西園之清夜悵别逺而㑹稀感時遷而物化乃設醴
以命賓躋凌風之累榭中置以後酒酣耳熱顧公幹而
謂之曰今兹野有鳴鶴天絶歸雲丹楓微脱白鴈初賔
望舒曜夜而逈徹六合清朗而無塵兹逰樂乎盍為寡
人賦之公幹乃執簡而言曰臣生居東國少遭喪亂幸
值明時簉跡賓館臣聞豳籥迎寒逺載於周典乗查上
泝近傳於漢臣臞仙則採露於栢杪吴士則觀潮於水
濵信白藏之令月盖西陸之佳辰也于時天宇正碧凉
夜方永曕東峯之朣朧見素輝之初引斜漢淡而茫茫
列宿疎而烱烱白露泫而晶熒回潭澄而逺鏡翫老蚌
之含胎驚棲禽之不定俄而隨珠委曜趙璧舒光羣峯
變縞曠野凝霜映林岫以玲瓏射榱甍而焜煌散珠樹
之清樾瑩美人之明璫於是停妙舞息繁吹聆清籟於
林表聽胡笳於空外望桂影而凝情睇澄輝而佇思悵
氷輪之既滿諒無逺而不燭照思婦之髙樓鑑幽人於
空谷光出塞而漫漫影流波而煜煜乃有負羽少年懷
才滯史對絶景而恨結悲故鄉而心死况乎操琴多雍
門之意琵琶有出塞之聲征衣搗而未寄戍卒去而將
行朋友散兮山海隔音書絶兮雁無憑於斯夕也望千
里之素魄緘萬恨於幽情莫不言將發而氣塞語未終
而涕零者矣於是徳祖聞之傷懷慷慨泣下歔欷含毫
奮筆而為明月之詩曰秋氣髙兮桂魄圓風泠泠兮露
團團嵗將暮兮蘭菊芳思佳人兮天一方照蘭殿兮映
綺羅呈激楚兮發陽阿人生宴樂兮孰知其他公幹乃
跪而言曰夫古人以宴安為酖毒沉湎為至戒今流連
長夜絲竹繁㑹載號載呶蜩螗羹沸何吾子之賦獨無
盡規之義乎乃歌曰酒既酣兮夜既闌管停吹兮絲罷
彈長袖拂面為君歡願公子兮保嵗寒輔明主兮寰宇
安翫清輝兮復年歡陳王於是歛袵謝客三復至言永
以為則
　　　夀賦(并序/)
竊以某官以仲冬初五日降誕仲冬者一陽復之時也
五者大中之位也至陽所以伏羣隂彼夷狄者中國之
隂也大中所以距頗邪頗邪者小人之謂也天將以公
攘戎狄而退小人其兆既存矣謹按洪範惟皇之極歛
時五福用敷錫厥庶民由是觀之自天子至庶人大中
既建則五福從之其為福莫大於此者謹成古賦一首
以申其義且致善祝之意云爾嵗強圉赤奮若兮仲冬
皇極實生偉人兮以佐王國稟正陽之貞性兮資大中
之妙質宜博蹇而修姱兮好是正直挺濯濯之瑰姿兮
角犀豐盈偉視瞻之英發兮進退齊平事紛至而畢應
兮刃新發硎𠂻豁逹而不忌兮一毫莫攖抗逸氣而無
前兮雲夢可吞進羣士而下之兮言色惟温視冦氛猶
一决兮抗志不羣誓一掃而平之兮歸報天閽宜公宜
侯兮夾輔大君銘功鼎鐘兮畫像麒麟原建子之令月
兮一陽來復考皇極於元日兮大中斯得惟一陽復而
中建兮羣隂伏而頗僻銷中國强而君子進兮可驗其
由願公攘戎狄兮勿速勿亟去小人兮勿二勿惑修徳
政而繕甲兵兮戎醜自懷進亷直而退貪佞兮君子大
來戎狄攘而小人去考休徵兮五福是具膺公衮兮踐
槐序間兩社兮為王室輔原厥初之畀付兮諒非偶然
雖公徳之既懋兮尚祈勉旃秉徳不忘兮奉以周旋繁
祉優裕兮安樂延年下吏獻言永矢弗諼
　　　續囚山賦(并序/)
余居山二年汲汲鮮况讀柳先生囚山賦因嘆曰旡桎
梏而獨居于人之地真囚也或曰柳先生得罪於時放
逐湘南欲去不可故云今子非得罪居此其去也顧不
在子耶余曰子厚之所為囚者人也其不可去者罪也
余之所謂囚者天也其不可去者勢也客未解作賦以
曉之因命之曰續囚山賦其辭曰環麋庸其㡬里兮中
間櫛比乎山丘如疾風之過鉅海兮翠濤競起而漂浮
窘束偪仄紛以回互兮氣壅結而不流産毒孕怪兮土
風殊異乎中州陂陁綿亘若圜土兮草樹鬱叢棘之相
樛仰天俯地了不見其隆寛兮懷壹鬱而増憂嗟余生
之不辰兮偶託跡而淹留何懷安而不去兮乃獨堪此
牢愁豈不樂通都之是處兮與羣俊而遨逰顧世路方
險絶兮羊腸莫之與侔風波蕩潏兮行客沉舟讒口听
听兮又將􁎎彼戈矛余雖厭是而欲往兮復懾讋而更
休明方夷而未融兮時方剥而未賁忍尤而攘垢兮甘
作山之孤囚
　　　憎雨賦
皇天不容於昭明兮白日不容於顯融惡堪輿之清朗
兮好雲霓之晻靄反明以為暗兮變晝而作夜莽惛惛
而不可訊兮誰為此者豈造物之固然兮將羣隂之所
為茍大鈞之若是兮吾将排閶闔而問之建列宿以為
旌兮召豐隆以為御令祝融使先驅兮厯元㝠而問故
命蓐収司刑兮臯陶為理囚屏翳於雷淵兮制飛電而
誅虹蜺聞羲御之將駕兮吾將懷椒糈而要之皇天反
其明兮后土無所汚望舒承夜兮昬與明其代序巻此
志而弗抒兮吾猶窮困乎此時也將㝠行以問塗兮又
何以為此態也
　　四言詩
　　　紹興中興上復古詩(并序/)
臣嵲昧死再拜臣伏觀皇帝陛下以天明地徳紹覆載
之功迎善氣啓興運繼統業拯民命撥衰亂致大定自
天地剖判以後書契以來中興復古之君比徳較功莫
有望其彷彿者初龍翔於王室始騷之時撫運於炎正
中微之日豺狼縱横羣盜滿野志存民命好生諱殺惟
務聳徳以變其野心兢兢業業惟孝是圖惟親是念卑
宫室之奉省嬪御之幸惡衣菲食早朝而晏罷以徼上
帝之𠂻乃臨御之九年起大丞相太師益國公秦檜於
閒廢之中明年復相之與之共圖中興之事君臣一徳
如魚之有水聲音之相和鹽梅之相濟不動聲氣而神
化密運天下莫可測知至於聖孝日躋是崇是賛所以
感通庶類逆釐三神者雖夫婦之愚咸知其有善應矣
是以内之則盭夫悍將頫首聽命而無項領之虞逺之
則惡吏姦氓勉於承化而無凌犯之變風移而益淳刑
輕而㡬措於以風徳於逺方而異類為之革面逹孝於
絶黨而敵國為之改圖初年而和議定兵革息孝徳之
始驗也嗣嵗而梓宫至母后歸孝徳之成功也于以示
天下則何人不勸于以致治功則何事不成於是釐舉
嘉義以餙至治凡稽古禮文之事以次貫行郁郁之皇
文丕天之大律所以耀徳於廣逺而新民之視聽者不
可勝載臣不敢毛舉庶事姑摭其大者言之奉太母於
慈寧極天下之養盡家人之禮至孝也選淑徳孋皇極
正人倫而厚風俗至徳也建立太學萃英俊以流徳化
知本也新圖書之府嚴求書之令廣聞見以務博儲人
材以待用右文也行鄉飲於郡邑以班序顛毛崇化也
正經界於阡陌以平均賦入䘏民也至于愛民力矜物
命節誕彌之宴足以示慈恵而已而不以侈靡為尚盛
徳之事於是備矣此獨致盡於人事者耳若夫崇壇壝
之制靖籩豆之列純犧牲之奉嚴玉帛之陳所以致禮
於天地也飭祖廟以崇宗祏之奉建原廟以謹衣冠之
㳺日祭月祀共事無爽所以致孝于祖考也上稽漢制
下考本朝築宫修祀以奉太乙為民也耕千畝以勸民
謹三推以率之敦本致力莫不競勸勤民事也瑞乙始
至帶韣而祠莞簟効祥錫美有緒所以謹國本也先成
民而後致力於神上下服媚神人胥悦由是豐年屢應
田穀睦熟瑞物狎至符况㳫來固其所也若是而瘖無
歌詩布宣令徳以昭示來世則秉筆之士何以避辟自
昔中興之主如夏康周宣漢之世祖唐之憲宗咸用干
戈以復故業或功成于一面事至微𦕈而當時綴文之
士猶且作為歌詩以稱頌功業以垂後世而况我宋中
興皇帝陛下得賢聖之佐成昭明之業而不被之聲詩
薦之郊廟協聲依詠以樂和平汗青書策以示得意使
後世何稽焉臣雖固陋日嘗以文字從詞臣之後深恐
徒老于外無片言以歌詠盛徳成功少佐聖治之光明
臣終且不暝用是輒忘其蕪累再拜稽首而為是詩其
詞有曰天監我宋受命以人咋為亂階以啓聖人皇帝
嗣位其仁如春萬邦欣載共惟帝臣垂衣髙拱惟務儉
勤䘏民不怠懋穡勸分卑宫勿飾服御無文膳食取具
不羞庶珍内官弗備簡御嬙嬪抑損戚畹登崇搢紳吏
除苛繞獄去放分刑罰不試號令不頻旰食宵衣導率
以身行之期年天下歸仁皇帝躬行過於堯禹如天不
言乃帝之所内資稟命外須訓撫不有相賢孰資察補
天舍其𠂻遺之碩輔實惟舊臣乃吾肱股昔以夢求今
以徳錯皇帝曰咨惟予與汝我唱而和無或疑阻如手
如臂如心如膂如彼事神汝為椒糈如彼琴瑟相待戞
拊相臣受命于帝其訓敢憚夙宵以圖淑問衣不及帶
冠不暇正内事撫摩外修好聘忍尤攘紛徂惟求定皇
帝之孝克邁帝舜相臣佐之兹惟無競上感穹昊下格
殊隣以暴為恩易頑以馴母后既歸東朝侍御天下載
歡若饑得哺天子躬儉惟親是豐未明求衣朝長樂宫
禮備家人養以天下先意承㫖事無違者天子行孝天
下承風胥訓胥效比屋可封乃建中宫以母四海詩首
關雎易稱中饋天子之尊亦資内助上奉慈顔下式寰
宇事親底豫化民致和始於壼閾邦國是訛太學肇建
四方是極増博士員導以經術有來英髦充牣上京三
年大比以考其成異時之用維公維卿石渠廣内圖書
之淵羽陵之蠧斷簡之編是息是㳺英俊在焉逸羣之
彦比跡卿雲懷材待問發聞揚芬馳騁古今上下典墳
考正律度是為景鍾導和殖財國用以豐不窕不槬咸
中典刑有渙其章上公是銘兹器惟則允為國經徳爵
之亞莫尚惟齒班序顛毛以為民紀鄉飲既行郡邑是
遵洙泗之風無復齗齗井田既壞民困劫假乃正經界
以實多寡賦入既均貧富不病非上䘏之孰拯其命誕
彌之節式宴示慈樂不計費孰敢節之皇帝曰咨費財
無藝親降徳音以禁肆侈天下歡然稱盛徳事匪帝命
之臣子曷議著之令甲付之史官永永萬年無或敢干
人事既洽惟神是事于廟于郊各盡其禮其郊維何蕆
事圜丘帝御六龍冕十二旒既新宫架既備禮服有潔
其牲有温其玉合袪天地侑以祖考樂奏六變其音肆
好問誰相祀實維上公登降跪起有肅其容天地並况
瑞物來下天子萬年以有神嘏其廟維何可以觀徳徳
盛不祧祀事不忒祖廟既飭旅楹有閑原廟繼作以㳺
衣冠若節春秋皇帝戾止薦獻有容祖考咸喜禮成而
退祗奉不凟天子萬年永綏遐福天神貴者莫尊太一
置祠為民其宫有洫既倣謬忌道開八通皇帝臨饗威
神是崇天人相際福禄攸同國南千畝是為帝籍天子
肇祀以祈黍稷我黍與與我稷翼翼以享以祀以為民
食福禄綏之萬世無斁乃營吉壤肇建髙禖何以歆之
帝徳不回瑞乙既至后率所御以弗以祈有秩斯祜千
億之祥兆於帝武天錫皇帝聖欽不遲事神保民以莫
不祗上帝臨之云何以報維年屢豐諸福是効非維豐
之又布濩之東西北南咸錫予之稼茂於野粟積于倉
禮義興行民俗以臧桴鼓不鳴獄訟衰息人有盖藏道
無捐瘠和氣所蒸化為瑞物甘露零庭近在郊邑有木
呈祥合枝共柢考傳驗符逺人不貳或剖其中自然成
文太平是告希代莫聞豐年屢應衆瑞應圖皇帝謙恭
不以自居圖回庶事益慎厥初君臣相戒可否吁俞政
過三代言成典謨厯選后辟前載所無在昔中興周漢
二宣夏康商宗漢祖晉元咸用干戈配天祀夏其臣歌
頌或列于雅方之皇帝爝火太陽顧無歌詩垂世用光
詞臣伏罪無以塞責誰其詩之以佐皇徳下臣張嵲過
不自揆日官西掖待罪文字敢頌厥美以賛后功江漢
崧髙不足比隆
　　　紹興聖孝感通詩(并序/)
臣嵲昧死再拜臣㳟覩皇帝陛下嗣位於炎正中微之
初因衰激極導迎善氣數年之後天有還形羣盜衰息
疆埸少安民人接龢年穀豐熟唯是除戎警備之事日
日以振将疆卒武人有奮心舉而并勍敵復故地宜如
竈上掃除而方且詔封疆之臣無得妄動敵來則禦之
去則已曰南北等吾赤子也勿以深入多殺為右始也
淺陋不望清光之臣倀倀然率不喻聖意所謂下臣嵲
輒不自揆竊迹行事而加深思焉若有得其解於萬分
者盖敵固吾仇也而二聖大母在焉顧可投䑕而不忌
器乎或問臣曰桃應問孟子曰舜為天子臯陶為士瞽
瞍殺人則如之何孟子曰執之而已矣然則舜不禁歟
曰夫舜惡得而禁之夫有所受之也然則舜如之何曰
舜視棄天下猶棄敝屣也竊負而逃遵海而處終身訢
然樂而忘天下然則孟子之說非歟曰此殆非賢聖之
言意羣弟子之失其傳焉耳夫舜聖人之以孝聞者也
使其以受堯之重既不能庇其親而執之又不能終其
所畀付而去之是兩失也如是曷以聖為凡六經之作
所以為範於後世然今之所載者常道而變故之來也
無窮設有遭非常之變而不能得聖人之意於文字之
表曷能曲有所暢乎仰惟皇帝陛下嗣服以來内之所
以治戎事理邊疆常若冦至而不少解者致重於宗廟
也外之所以不以并敵戰勝為武而率以柔道懷服獷
悍者致保於君親也在於重宗廟至義也保君親至孝
也其視孟子之説不亦兩得乎於是孝至而益加義立
而增修措之天地而神明協其應施之蠻貉而盭夫易
其慮紹興辛酉金人來告和且許以先帝梓宫歸于我
别命貴臣奉太母輿衛以歸其明年八月某甲子皇太
后至於行在所前至一日皇帝備法駕率羣臣奉迎於
郊舍之外于時天地緼豫日景清明臣民歡虞和氣洋
溢讙聲所暨川嶽振蕩其明日乃歸于長樂宫於是卿
士庶人歎息忭躍逺邇一辭咸曰皇皇乎丕天之盛事
自天地剖判以來未嘗有也向非皇帝陛下自得聖人
之意於六經之所不載且有同徳之臣以輔其治何以
至於是哉自今以徃天下之學者始知忠孝有兩全之
道仁義無偏厚之失向使衛輒聞之必不假王父之命
而有距父之事漢祖聞之必不以就天下之故而肆分
羮之言軼乎千世之上固已合符六經垂之萬世之統
可以軌範來葉非聖上其孰能之斯舉也君子書之以
襲經辯士語之以稱博推而行之可以馴至於聖域詩而
陳之可以淪浹於性情士生斯時獲覩凌風絶輝而不
動於耳目不發於文辭以稱頌盛徳顧視曩哲不亦恧
乎臣不佞嘗以文字待罪詞掖雖獲戾屏居側聆慶㑹
情發於中不能以淺陋自巳敢再拜稽首而為之詩曰
宋有天下逮乎八世猛敵横生侵欲不忌堯湯水旱文
景菑異數則使然豈人攸塈皇帝承統甚武且仁内銷
姦孽外備殊鄰濅明濅昌師武臣力抵掌含怒日思奮
殛皇帝曰咨咨女将臣慎守疆埸以保吾民敵來則禦
折北勿追姑修吾徳以待所歸人亦有言投䑕忌器矧
彼狡焉吾親是質彼兵攸恃我則徳攻靡以嵗月徼天
之𠂻彼雖剛戾不可擾馴我視其欲以舒吾仁始我有
衆公卿庶士謂彼悍驕庸知徳義茍有誠信金石為開
豚魚之孚惟道之懷有唐睿真亟詔求訪惻怛之誠寧
甘百誷皇帝曰咨予由是心彼雖我詐我惟爾忱孝悌
之至神明可通惟彼不信天誘其𠂻行人是來言棄舊
惡我奉慈母歸御長樂八月甲子至行在所天子在所
天子郊迎其從如雨老稚仰觀踴躍呼舞卿士相趨肅
穆傴僂天地感通發祥頽祉卿雲鬱興輪囷離詭屏翳
不驚川后静波雲飛淵泳讙聲相和玉虬沛艾芝盖穹
崇千乗雷動萬騎風從天子是侍如長樂宫渤澥為杯
華嵩為豆舉烽行炙撞鐘命酒既勞王爵下逮奔走萬
嵗稱觴獻太母夀敷天之慶周浹寰宇薄海内外無或
失所皇帝之孝振古曷遇睿算無疆永作民主人無疾
癘田多稷黍兵革不試四夷欵附太母萬年康疆燕豫
皇帝之孝莫與比徳錫羡無疆子孫千億莞簟發祥開
統拓迹嶷嶷岐岐詵詵翼翼有緑其車有赤其舄太母
萬年含飴燕息始歸太母小大具疑謂將我廷胡寧以
歸皇帝之孝先定不易爰有廷臣協比我徳有賛其决
無貳其心指期待蔇天實我臨曽無愆素歸御愔愔凡
是讙囂盡為歌吟天錫皇帝示将保定太平之休繄此
其證際天所覆咸為我土含識之倫我籍斯附充入舊
貫天臨萬方子子孫孫永世克昌
欽定四庫全書
　紫㣲集巻二　　　　　　宋　張嵲　撰
　　五言古詩
　　　秋懐
前山躋暮氣虚簷納輕陰沉疴稍輕體徐步望遥岑泬
寥天宇净斐亹秋雲深原野曠蕭條崗阜何﨑嶔微霜
被羣物悴葉聲蕭森遊鱗奔巨壑翔鳥候穹林結念非
一端滯思紛相尋伊昔抱微尚夙懐塵外心風波一震
蕩飄流安可任㢘頗思趙士鍾儀懐楚音往憤既切古
來憂方在今安排諒躛言委順亦虚襟由來窮達士萬
古同堙沉聊申悽斷意持和雙南金
　　　奉和李元叔察院秋懐
屯雲生廣澤白日互虧蔽如何三秋杪顧作九暑熾髙
風摧蒲柳未覺到蘭蕙幽人感嵗徂節生悲逺志伊予
老憂患感激志鑒寐起視籬下花節過真少味豈無王
𢎞酒深愧淵明意未然招隠詩黙契幽林思瞻彼區中
人清冽成萎悴安得西山藥飄然以超世
　　　董彌大郎中以窓前菊花晨且鮮明午間萎蕤
　　　感而成詩興寄古雅次元韻
人生朝氣鋭兹花亦復然鮮榮若自矜低垂如乞憐平
生浙酈路滿谷為誰妍山深風日美揚芳被涯邊食飲
賴香潔輕安遺節宣昔乃夀胡廣由來豈其天至理竟
誰問三歎秋風前(浙酈屬穰縣有菊潭潭傍之人飲食/其水皆老夀胡廣素患風疾沐浴此)
(水遂愈八/十餘卒)
　　　將至臨安途中偶成呈表叔陳給事去非
末契託外親夙昔承顧盻鄧鄙聴論詩房陵共遭亂蒼
黄南山路大雪將没骭事定訪田家山花已如霰燃薪
代燈燭新詩仰華絢雨餘登近嶺春晴集兩㵎彷彿紙
坊山泉石眼中見形影一東西音聲阻河縣駑駘自拘
攣鴻鵠謝羈絆俄瞻九天上更覺斯文煥鄙賤集亹深
十年兩遭難稠重荷顧存凡庸辱推薦窮途感一飯况
此膺深眷門墻行欲近仰止極昏旦餘生不自意復得
親談宴存没割中腸申章淚滂濺
　　　風
一嵗三百日烈風朝暮吹不知剖判來曾有無風時况
兹踰年旱小雨時散絲蓬蓬從天來一掃雲氣離雖荷
扇暍勞要無膏潤滋功過不相庚退坐徒歎咨何當快
雨至簷霤如綆縻萬瓦躍冰丸千虹注幽池坐見槁死
苖翠浪翻前陂雨罷樹不揺溟溟天宇垂此事恐無冀
忘言咏吾詩
　　　普照觀(并序/)
　艤舟普照觀道士語予直北山葛仙翁故廬山多黄
　精仙翁故以名山云
欲雨春嵐重微風松韻清泊舟古觀下卧聽山鳥聲行
樂愜幽步訪僧舒逺情仙翁遯世久巖壑自峥嶸丹竈
頗可識故基猶未平何當遯世網來此飯黄精
　　　送馮貫道之東川轉而之行在
秋風来萬里草木日夜凋屬兹憀慄時執别在今朝亂
離多苦辛况乃道路窮若人抱竒節勁氣干雲霄結交
二十年途窮識久要間闗復會面益若漆投膠感深念
存殁投分忘頑囂汝海昔為别盛年意氣豪及兹分手
日星星悲二毛壯心隨遇盡曩志與時消别夜月皎皎
首途方迢迢故園不足懐令徳乃所操君其愛爾軀努
力熙皇朝
　　　送李子勉
馳騖謝新軌息偃思舊扉嬋連悵若人閱嵗此音徽直
諒方求益離憂忽在兹平居輕嵗月分首重斯時出郭
郊樹緑夏雲千里竒男兒杖策去行路亦光輝還家未
徂暑散帙掩郊扉酒醪欵鄰里時果歡稚兒家山恣躋
攀田野日遨嬉駑駘戀棧豆鴻鵠謝縶維論才惜暫去
循計豈云非握手錢塘别余歸未有期
　　　送張養正
脫巾造朝市委轡即田廬雖云懐素尚出處亦自如吾
宗信端諒憲憲為世儒頃以才令選來司中祕書光榮
耀士林側佇翔天衢一朝拂衣去意與張邴俱出餞北
郭門踟蹰立路隅雨餘夏郊緑時覺晴雲驅專城秩匪
卑還家意復舒誰云離念惡兹行翻足娛徒傷萬里客
送别在三吳
　　　送馮元通帥䕫
烈士志徇名仁人思愛日馮公杖節歸頗全忠孝術狂
童昔兆亂天常幾反易大臣清國屯公實預謀畫白士
為臺郎未省聞在昔義為軒冕重功在鍾鼎勒十載猶
故官念言為伊鬰邇來升宰士式序期日夕囊封郤復
上告去更甫力官榮豈不懐志養不遑息顧我廢蓼莪
日念掃塋域公方詠南陔肯為髙官職絶裾舊疑温抗
疏今師宻都門行餞君視古無愧色柔甘既獲奉中外
等事國雖是平生言勉哉宣澤(案原本/脱一字)
　　　詠水上雙白鳥(如鵞大古人/謂之白雁)
夜雨山水清朝暉浄崖壁飛來雙白鳥未省平生識鴐
鵞謝清姿鷗鳥慙素質低昻信波濤顧盻矜羽翮鮮明
潭光青錯亂浪花白輕舫忽東來搶飛百餘尺復下水
中央相將詎離析稻粱豈深謀飲啄亦自得空山羅網
稀遂性無驚惕不學西雍鷺翻飛近人跡
　　　春夜山居望月思故園有作
萬壑自清夜春嵐昏衆星明月麗霄漢清風周四溟獨
立萬里外飄然欲遐征回首望江漢中原氣㝠㝠東北
有去鳥我願從之行逝將歸舊邦山河宛平生丘園已
蕪没徑術春草青觀臺傾夜雨曲池今向平俯首呌父
老曠野無人聲廬井不復辨灌莽春露凝傷心時震蕩
懐舊意縱横夜久林葉光山空泉韻鳴緒風行復革橋
運無暫停理會衆縁釋情鍾羣慮并静躁物固殊太空
本何嬰庶以道自達超遥謝攖寧
　　　六月初八日過龍洞納凉樹陰下酌泉待月而
　　　行
絶壁不帶土一目千仭青何年架危閣窱窕陵青㝠仰
觀衆樹姿俯聽大壑聲山空響互答隠轔心所驚人生
幾何時冒此絶險行雖獲須㬰快未償百年生龍洞視
正黒水為琴筑鳴層巖積陰厚六月如寒冰泉甘聚壑
小洞深秘神靈天設境自絶地近人乃輕獨坐蔭佳桂
峯髙日西傾薄暮來者少長風始清泠賞會匪初望徘
徊但含情坐見山月上衆景紛縱横宻林棲鳥定始復
事前征
　　　送别
嵗晩多烈風鴻雁號廣澤寒日行天邊及兹送歸客余
生足暌異不作兒女色此夕復何夕傷離重悽惻子櫂
既云西余行亦將北豈但今日别方異平生跡千里即
寄書萬里空歎息朝市與山林從玆恐乖隔
　　　達州月夜
薄暮行人息角聲吹已殘城空羣犬吠明月照闗山四
望何所見烟蒼樹團團但聞流水聲不見飛鳥還故園
天一角時危路間闗避地方云始整駕何當旋故人同
此夕若為懐抱寛
　　　過雲安縣
平日雲安縣常見少陵詩今朝忽經過人生信難期不
聞鶗鴂鳴蕭蕭山樹悲昔人不可見長江無盡時
　　　山中月夜草色香烈頗如昔年上庸鹿門之遊
　　　感而為詩
月淡雲始合沉沉山樹清露濡幽氣馥澗草不知名既
念上庸隠復懐鹿門行暌離馳嵗月南北異平生况抱
懐昔念存没感中情緬懐故園月亦傍山河明花發因
風散溪流度石平當時游矚地何人復再經客心徒搔
搔夜色自㝠㝠蕭散詎為適祗今悲憤盈
　　　呈同遊諸公
衆嶺莽回互古刹藏喬林平川一目盡列岫千重深昔
人幾經歴我輩復登臨山川諒不改徒傷懐古心
　　　舟中獨夜
泊舟依聚落水色澹餘輝紅樹滿秋山夕烟上霏微稍
觀漁火明漸見行人稀孤客畏遥夜况乃窮秋時疎􁨁
見天星朔風左右吹重衾不能煖展轉枕屢移懐歸意
戀戀感舊心悽悽驟使百慮集起坐復搘頤人生諒多
牽吁嗟竟何為
　　　雨霽出郊外
時雨當夜來出郭喜新霽佇立望四郊春容卉無際羣
山隔大江蒼巖澹相對輕風生水波微露滋花氣縁津
柳已暗忽悟清明至融怡嵗序同俯仰山河異逢時思
墳墓拜掃十年廢聞有故童僕壺飡酹荒隧新阡固已
逺龍輴尚天外已深濡露悲更下孤臣淚
　　　閩中山間毎早白霧四塞咫尺不辨
閩嶺冬候晩嵗窮殊未寒誰為五里霧皓皓懐羣山剥
琢斧斤響啁啾禽鳥閒逖聽知何處四顧但漫漫怳如
湖水秋𦕈與天相連喬林膏沐已逺岫漸披顔髙閣延
朝景清輝泛林端諒非侵晨興詎識景物閒忽思鄉社
嵗日晏未開闗
　　　庚辰二月雪夜作
夜半雨鳴廊晨起雪暗空不減臘月寒故作昨日風融
銀擁山腰飛花滿裘茸辦此了不難咳唾煩天公纎纎
園中花一夕無光容凛凛庭下松巍然兩蒼龍
　　　詠鶴
翯然毛羽净綽與秋風宜闊步循廣庭伸吭矜羽儀稻
粱謀幾何終然遭縶羈豈衒雲外標遂為時所縻因知
古清士削迹畏人知
　　　晩行閣道自對溪趨小栢宿
髙峯猶返照絶壑已先晦蒼波去不窮青崖儼相對山
回路欲斷溪豁雙流匯閣道自委蛇林影常澹瀩仰空
欣樹佳佇立驚石怪山晩雲不驅路暗客猶邁平生事
幽討興與林泉會何意漂泊年得此行李内境勝固所
便地絶復多畏娟娟月初上飂飂逺風快幽蟬響復咽
宿鳥驚欲墜望望驛尚賒應在青烟外
　　　雜興
疎園兩樹杏風雨夜離披離披君莫恨結子還並枝猶
勝西澗水一去杳無期静坐觀物理令人添鬢絲
　　　遊獨孤城下作
利成山百丈直下獨孤城事往嵗月積長江依舊清昔
人經過地我輩復此行但見竹樹稠石崖如削成喬木
晩未凋青青發餘榮天寒逺峯澹日晏長川明時危懐
古意嵗暮羈旅情一室寄絶岸全家託柴荆晨炊飯脫
粟似此田澗氓羣盜正猖獗深居且偷生反念故園日
黙黙何由平
　　　詠雪得光字
東皇携春來屬車載霓裳回風作妙舞雜佩鳴珠璫千
官玉筍班再拜稱瑶觴酒罷各分瑞圭琮粲琳琅浩蕩
涵濡恩一笑徧八荒塵垢得湔洗焦枯亦輝光偉哉造
化力天地為翕張功成了不居杲日天中央
　　　喜雪
澒洞四山没萬籟無遺聲羣飛喜凌亂遍積愛寛平呈
姿碧樹立照影方池清出户延幽意齋心謝羣靈幸有
豐年望初無絲竹情取樂付諸少焚香觀道經何事衝
寒久微吟詩句成
　　　初夏晩興
微月破幽樹草露生夕凉夏木紛已成時禽暮歸翔閒
花自白紅無人領幽芳晩沐岸輕幘披衣暫倘佯外徇
志自局理㑹言可忘俯仰婚宦初未省離土疆那知天
壤内有地名魏塘朅來嵗再華及此身方强豈但理茨
棟種樹日望長分將百年身送老湖海荒人生等如寓
何必還故鄉
　　　送陸堯夫倅襄陽
我本江漢客十年官到京君為三吳士歘有南雍行風
波𦕈㳂泝水陸幸俱平是邦雖毁頓生聚今尚成矧君
勤令徳足以惠遺氓井邑應非舊長江如故清峴山雖
已赭遺記尚縱横假日當訪古兵㕑宜細傾客心終憚
逺歸意欲遐征鬱紆懐土念去往遊子情待君成政日
繄我契歸耕送别南歸路復班三峴荆離居何以慰日
夕佇休聲
　　　擬蘇少卿寄内
話别河梁上踟蹰古道邊男兒重意氣握節向幽燕一
來單于庭五閏猶未還黄雲愁瀚海朔雪暗燕然塞柳
春猶白河冰煖尚堅有懐幽閨婦二八政嬋娟寄言當
永决欲語詎能宣忍苦聊相待恐乖全盛年二事熱中
腸吞聲徒向天紛紛節髦落淚盡秋風前
　　　橘林
后皇毓珍木翠盖如停雲徠服兹南土素艶方氛氲睠
言在深固非用儗封君
　　　村居早出
草白露初曉好鳥啼髙林籬下水流急門前山氣深花
光迷近甸柳色映遥岑春物自鮮縈但傷離亂心還成
騎馬出惻愴望城陰
　　　大熱
怫鬱厭煩暑稍欣夕氣清彷徨不能寐解帶臨前庭長
林激逺飈餘凉入疎櫺白露被百草河漢上縱横山氣
自髙爽久諧肥遯情羲和當此嵗振職在朱明金石亦
為焦况乃柔脆形陰泉變湯液夕頴成枯莖念彼市朝
士復嗟田畆氓徙倚待明月徘徊歩列星炎蒸豈不苦
復畏秋風生
　　　借居
借屋得修竹復近清江湄衡門獨看雪衆物有餘姿幽
鳥下庭静野泉通櫂遲既諧避世心况與塵事違幸無
井臼勞未免親鋤犂已放西山燒種粟方俟時此外復
何作閉門但成詩
　　　出順陽
浮雲作曉陰未放寒日光平岡連縣郭草樹鬱蒼蒼清
溪貫其中可以一葦航西流合漢沔水外山微茫紅葉
明碧林下有寒菊芳蜂蝶紛已去無風徒自香我欲寄
所思逺在天一方安得千里足寛余九回腸
　　　九日三首
白雲冒山頂流闊作深青平林如屯雲中有楓葉頳濕
烟聚合散小雨時漂零公庭盡日閒停午聞雞聲還如
在山間契此適野情老菊不作花秋蝶轉伶竮獨坐玩
物變萬事與心㝠逺懐韋蘇州覔句非為名興至一摛
辭工拙子無攖妍􁆵理不無要非心所營
憶昔陶元亮閒居愛重九秋菊雖滿園無錢得沽酒悵
望平野中壺漿俄見讎開罇對來使舉盞屬層岫自古
節士中髙情復安有古人重出處一往不復又俯仰愧
前躅留滯成衰朽名玷金閨籍事落田夫後無地可扶
犂有鄉但回首黄花開已晚紅萸猶可嗅閉户無雜賓
獨理槽牀溜
夏衣著體輕曉氣蒸嵐濕清池湛城闉微風為磨拭今
朝乃重九萬木猶故碧芙蕖久退紅衰蒲尚森㦸嵗豐
農務閒林間聞組織天涯一杯酒勝日同此席論交真
臭味不必須舊識髙談璨齒白謔浪發頰赤向㑹喜今
逢追思多古昔千年龍山盛坐客看落筆平生跌宕意
尋勝窮履屐領㑹茍在心傍人笑脫幘故為牛山㑹遽
作兒女泣古人欣佳名且用永今日百年如過鳥萬事
何損益唯思快雨來窓竹聽夜滴杯行莫暫停城烏歸
已急林壑暮氣生疎鐘耿明夕尚餘古今囊㝠搜句新
得
　　　斤竹嶺
朧朧曉月淡暠暠晨霜耿棄馬沙金平步過草池嶺仰
登上層雲俯降入深井回潭冷更清嶺樹疎逾整蹊荒
陳葉深山回微路永雪霰迷逺空嵐烟䕶絶境闗門僅
可辨歸塗難具省設險得地形戎醜期逺屏寧辭滿衣
雪曛黑到絶頂石淺微溜喧獨覺空山静形寂寢逾熟
山白夢方醒去路望更遥陟降怯深濘壻水碧于藍何
由放烟艇
　　　夷陵
吴蜀相持地江山真險固昔聞焚夷陵今兹但遺堵山
逺欲連天江寛疑浸樹左顧渚宫塗右眺襄陽路野迥
無居人荒村但豺虎依依念鄊井愴愴悲墳墓月淡江
風寒雲深楚山暮佇立小踟蹰蒼蒼歸鳥去
　　　初夏
孟夏忽已至雨餘草木荒俯澗有驚泉仰林無遺芳山
中嵗事晚是日農始忙布穀鳴逺林田家競農桑故園
今何為黙黙心獨傷
　　　防江
兵退田事始夜来春雨勻向時耦耕者十無三四人努
力勿轉徙赦語如陽春
　　　又
大漠與吴越天南天北頭虜尤渉吾地飲馬長淮流飲
馬尚猶可莫使學操舟
欽定四庫全書
　紫微集巻三　　　　　　宋　張嵲　撰
　　五言古詩
　　　題石井
精藍負東岑竒石䕶山麓嵁巖如車輪一鏡方黛蓄沉
沉不動容澹瀩立山木日射翠氣浮遊鱗翻寸玉泉邊
羣石潤净映僧房綠廬阜勢相髙魚龍争起伏竒章昔
好此忽棄不見錄青叢晚花明澗草幽氣馥樹深春去
逺景至夏方燠此地風長清蕭蕭似秋肅南來𦕈萬里
雲嶠幾經目安知絶世境在此近山腹超遥輕前遊慷
慨謝雙足向非來逺客所見信跼趣寧非造物意設此
慰羇束人世足埃氛山林有髙躅何當襆被來共此巖
下宿
　　　春晴散步庭下
東風吹廣澤和氣日夜旋微瀾生曲沼積翠被層巒細
草藹近甸時禽響郊園整巾步庭下申舒委餘暄萬物
各有時而余復何言燋榖忘牙事深居寄考槃結交乏
二中徵心迂七還聊持瞬息念一究空有源狂閙等瓶
中何須計悲歡
　　　柴門晚步
柴門一延竚暮色集四山雨歇林藹變嵗陰嵐氣寒峯
髙看月上巢昏遲鳥還遊眺暫自適裵回反長歎幽思
招隠作愴恨南澗篇羇懐定誰識凄然獨掩闗
　　　遊下巖寺先是劉寳學約於此相聚既而先進
　　　舟遂失勝業
時危適逺縣卧疴蔽疎篷浮舟難計程一聽水與風今
日出江口劃見天邊峯維舟邀勝士杖策凌穹崇絶壁
迤崩豗可驗秋濤雄鐫崖佛像古憑虚樓殿工沄沄牕
外江落落堦前松澗響雨滂濞雲生樹玲瓏攬勝欣逺
游撫身悲轉蓬憂樂未相償林霏生晩容却縱中流棹
回望青蓮宫秋晚山蕭寂雲散烟空濛舟行轉沙尾微
聞林外鐘惜哉李膺船去若孤征鴻晨暮一相失雲嶠
何年同若縱金門歩永遺塵外蹤
　　　過覃氏水南别墅
銷憂茍自誣策杖來幽墅浮舟絶碧水躡履遵逺步置
酒危碕亭開襟面孤嶼川淺不興波春陰易成暮雜花
開照牖細草生侵路虚檻滿夕嵐空堦連水霧物變知
節暄地僻嗟所寓干戈莽未定勝集何能屢觴詠答佳
游更籌促歸馭一水限山城風烟𦕈回顧
　　　避賊
避賊入深谷乘桴復悠悠四顧江上山羣峯如薺稠是
時雪霜霽林壑氛霧收茂樹蔭石壁澄潭深不流蓧蕩
擁荒崗衝飈忽颼飀山深水更佳溪喧鳥啼幽平昔慕
尋勝所見良未儔舉世逢禍樞我獨成兹遊暫賞興復
闌自誷寛百憂捨棹陟絶巘林光與雲浮却觀來時江
碧線縈長洲一室茍自安兩飯無餘求彼蒼未厭亂生
民何時休傳聞敵人營近在瀕漢州尚恐復飄轉詎敢
辭淹留已與農父言傭耕事田疇耘耔紓井田蠶績充
衣裘尚享黄髮期庶幾諧首丘
　　　晚遊新亭
秋至今幾日山雲峯尚竒新亭獨騁望詠我秋懐詩碧
水縈麓轉幽蟬映葉悲古藤依翠壁茂樹鏡清池賞㑹
情方適憂來忽自滋荒山逃死地落日故園思遇亂甘
身棄持心與世違應人時懶語兀坐獨搘頤沉思山烟
㝠微吟暮影移祗應從此去寂寞但如斯
　　　寄題趙丞相獨往亭
留侯佐漢日結志已離羣唐樂閑退年陟險勤邦君區
中豈所慕物外良作論上宰曩僑寓新亭初目存緬懐
杖策時風衣自翻翻(原本缺/二句)竹宻徑迷逺孤遊遺世紛
憩松翫碧草臨流睇歸雲山晩落花積溪深啼鳥喧攬
物覺意適依風嗟世屯雖安吳越勝詎忘河洛尊畢輔
中興業終回西北轅扈蹕歸廟社角巾反丘樊遊矚河
華郊往來鄠杜村規摹王粲宅彷彿辟疆園斯亭回首
地應為閭里言
　　　翫所植松竹有作
往嵗客閩嶺滿目皆黄茅而今居魏塘白水漫平臯舉
頭無所見惟聞風怒號我身如枯枿雨露自相遼又如
在寒谷終嵗雪霜驕四顧萬物春悽然不自聊復思畢
竟空更使心陶陶釀酒嘗苦薄種花嘗苦彫酒乃亂性
具花為眩目妖棄置不復近樹竹延清飈况有手植松
雨夜能蕭蕭瞑目存黄庭屏居非慕髙所願侣松竹遲
以延松喬
　　　何子應金華書院寄題
平生子何子自贊如柳州昨縁功名迕悞落西南陬借
宅備三徑讀書窮九丘身與蒼梧閒心同湘水悠時為
鮑謝句自作商聲謳入户山嶷嶷垂簷竹修修不携東
山妓居是東山流子長擅史冊傳家稱故侯矧君外王
父晚嘗陳帝猷君傳衣鉢久軒昻似前修勿以一跌故
便欲榮菟裘解手舊年永寄書新嵗稠君其自貴珍遄
歸侍凝旒
　　　題營山法幢院
天晴白雲髙喬木蔭初暑久客倦紅塵愛此崖寺古時
危僧飯少日晏無鐘皷下馬憩幽軒光風轉林莽新竹
雨來香餘花夏方吐避地適三巴精藍暫延佇回憶鹿
門遊淫淫涕如雨
　　　久雨
秋末結層陰風雨連嵗暮寒空暗霏微曠野流雲霧居
人蔽蓬茅行子悲道路紛紛天地間劇易隨所務獨有
掩闗人存真唯内顧
　　　春夜雨
小雨集春夜憶居江漢時西園桃李樹到晩有餘姿載
酒繞阡陌折芳恣遨嬉里閭多樂事中年遭亂離飄零
向十載南来復再朞故園當日春相見一天涯他鄉花
自發山寺日初遲時節豈云異身世自堪悲
　　　次韻王倅大梵寺山亭夜雨
溪山含變態可玩不可説西嶺澹斜暉前山明積雪潭
空游鱗出景晏飛鳥絶逺嶼上孤烟平沙散疎樾天涯
一尊酒草草堂上設觴詠寄髙爽對此清夜月但使息
營營寧論醉兀兀寓興合一篇亡書謝三篋
　　　自順陽至均房道五首用陳符寳去非韻
行客路正逺曦馭已西馳霜風吹草樹𦕈𦕈連荒陂如
何羈旅懐更值揺落時四序歘已晩我生可無衰尚紆
俗吏袍久負南山期吾廬豈固好此身自安之胡為終
嵗别使我心怕悲故園松菊荒静計勿差池
桑柘共平陸過橋野色分冬序日向深冒山多薄雲驚
飈入長林黄葉久紛紛山前有人家雞犬時一聞
我行均陽道岡阜如羣駝澗石既齒齒寒山亦峨峨喬
林木葉盡仰見鶴鸛窠風景固不殊舉目異山河我生
雖尚壯百慮紛已多祗今且如此後日當奈何細較平
生中憂樂恒相摩悲吟誰復聽日暮越前坡
行客日暮時愁聞蕭條風雲山當我前適與清興同夕
澗生白烟蒸空自溟濛林壑豈不佳陟降煩奴僮徑側
有黄花凄疎隠珍叢我欲採落英恨無聖賢中徘徊戀
幽意欲住興來窮山深月正黒投驛尚怱怱
蓐食帶殘月驅僕事西奔烟塵猶未息去住敢輕論道
古留餘險溪寒減漲痕鳴桴聞逺驛吠犬應前村境絶
增詩興山深畏客魂吾生久巳定漂轉任乾坤
　　　秋日訪野人
忽忽倦幽獨試尋居士室循籬野蔓懸閉户鄰雞出小
水已清泠前山政岑鬱禾黍滿平川髙低動殘日
　　　過平陵漢蘇建所封
寒食光輝薄古原多夕陰行經平陵道感慨一何深將
軍昔封此漢史傳至今山川宛如舊事跡嗟已沉聚落
有人烟故國無喬林尚想英雄氣千古猶森森邊塵久
未定干戈日相尋興懐幾内慟何必鼓鼙音
　　　上分水嶺
夜半風撼山苦雨歇初曉髙峯吹成氷草樹葉盡縞行
行入雲中稍稍臨木杪恍疑天宇近漸覺溪溜小挺身
陵絶頂夐與人代杳篁竹互䝉籠岡巒亘縈繞乃知七
閩境如此平地少攻擊固其然割據亦可考始悟淮南
書鋪陳苦未了右顧逺中原前瞻臨嶺嶠邊馬猶亂華
淮濆尚雲擾故鄉豈不懐甘心混蠻獠九夷儻可歸吾
願從髙鳥
　　　臘梅
朔風吹同雲萬木不敢芳黄衣何許仙窈窕來離房終
期賞心㑹未恨氷雪鄉向來脂粉流睨睥誰敢當宜於
風露晨置在清净箱更招能賦客苾茀詠竒香楚人意
已疎亡聞為操章
　　　山中雪後頗有春意
山明雪猶積林白梅已綻凍泉時斷續晴雲既流爛山
空樵者歸樹響遊蜂散愁同平子多游比相如倦晞髮
近陽阿長歌何時旦
　　　癸亥生日前一日讀神仙李清傳作
孟夏倐已晩詰旦及懸弧推遷驚嵗序俯仰念勞劬感
物嘆漂泊撫已既叨踰去事日已遥來者言足圖澹漠
逺世紛超遥觀道書伊昔有勝士染工藏市區感悟及
生朝欲訪仙人閭自縋投絶壑果諧欣願初塵念雖少
牽脫屣終不渝一死㑹當有貴賤理必俱萬事惟一捨
此外無復餘李君本市人而予豈非夫躡屐千仭崗振
策萬里塗暫愒即弱水款闗必清都千載復來歸陵谷
知焉如
　　　將請鄉郡作
本初休車騎陶令歸田園憧憧天壤間何人無一㕓惟
我若斷梗漂流淛江邊牽絲始立嵗屏處知命年虚恬
因勢使憔悴仍化遷愧無楊僕功居不外漢闗又非穉
季俠徒使墻垣穿欲收衰病身迤邐還故山風波𣺌萬
里欲去無由縁願竊刺史符一臨江漢壖敢同晝繡歸
僅比遼鶴翻送老得三徑奉親歸九原如斯志願畢天
恩真滿泉所祈造物心俯狥人欲偏决策在今嵗無令
辜願言
　　　上二溪山
積雨連日夜敢謂今旦晴綠彩泛林端愛此朝景明晨
炊肅徒馭結束方上征千巖屹穹隆萬壑臨峥嶸誰知
有微逕在此蒼翠屏昔聞五尺道(見西南/夷傳)馳心已伶俜
今朝復何朝冒此絶險行側路不容足下瞰千仭阬步
武一蹉跌隕身如建瓴避地本愛死兹行豈偷生籃輿
仗傖人﨑嶇信所經下為崖石礙上苦蘿蔓攖陰巖多
沮洳泥苔汏相仍薄暮雨欲來白雲起如蒸稍觀前山
暗已復如懸繩行行入中林心悸萬皷鳴三泉如雪翻
競瀉石上聲值此絶世景避賊難為情路轉復臨川濁
流方滿盈波神恣桀鷔勢欲丘壑平雄張擁行潦河瀆
將抗衡我方媚斯水敢誇海若名呌度雨踰急山烟深
杳㝠捨棹即絶壁扶持陟碐層經行細石墜十步九戰
兢羊腸與三塗其險莫與京叱馭匪前哲但覺微命輕
須臾至田家茅茨耿清燈篝火燎衣濕坐使愁慮并夜
雨喧客耳羇夢何由成平明起長望重陰竟四瞑嘉禾
垂壠病惡木連山榮兵荒兼嵗惡吁嗟此黎氓泥水方
自蔽出門諒何能窮居未覺苦籬外長峯青
　　　上楮平山
層陰生萬里嵗晩嵐霧昏終日轉盤道那知入寒雲忽
上最髙頂劃見衆山繁嵯峨揷蒼旻迫窄塞厚坤俯仰
混一氣眺聽屬無垠直欲遡豐隆逝將排帝閽小臣敢
上訴邊塵暗中原天寧忍下土厭此豺虎羣庶幾動真
宰一洗戎馬氛此意復茫昧側佇揚精魂
　　　劉谷山
奉令事設險兹山再經厯嵗暮陰雲昏雪後杉桂碧修
篁亞路低老木㕘天直下瞰穹谷中衆樹紛若㦸或為
龍蛇鬭或作熊虎躑陰崖不受春冬帶輪囷色古苔如
綠毛因依露猶滴陰風忽動谷衆籟久方寂儻非神物
居定有龍蛇宅山陰魏家平百丈峙絶壁戰樓摩雲霄
武帳侵斗極鈎援諒無庸梯衝當棄絶雖無墨翟守天
險豈所敵攬勝心以愉經險情屢惕撫事既靡愆微驅
諒安惜何當四海晏誅茅此投迹詩成無與言搔首三
歎息
　　　野竹
野竹何修修森然滿山麓清溪潄蒼根夜雨滋寒玉幹
宻風豈揺林深鳥應宿蒼山黄葉中見此歘驚目經行
一回首何用慰羈束
　　　穗粟
世亂棄祿仕居間食苦貧置田上庸山稍依農畝鄰嵗
入無幾何誅求方荐臻老農幸導我播植當自勤晨起
具餱糧伐木西澗濱畬田去嵗秋稸粟今年春肥磽半
百畝良苗生已勻監督課子弟耘耔煩𨽻人所望在一
飽詎敢悲苦辛及此嵗將晏場功躬自親所得未償費
相顧但深顰歸去且讀書愧兹百年身
　　　將池僧舍東軒曉起
兹軒臨絶頂逺與前山平睡起月初上冷冷曉風清暗
嶺躍飛雷白雲出疎星四顧莽不辨惟聞候蟲鳴居人
正酣寢我已事晨征思婦閨中意游子天外情策羸取
微徑羈夢何由成
　　　種竹
屏居倦幽獨出門無所適種竹滿前庭坐玩凌寒色森
森宻陰净竦竦條幹直晴日借景光霜風時蕩析自我
來此居三見嵗華易小孫漸成童長楊憶初植雜花亦
紛然似欲娱閴寂世慮久已忘况乃頭半白舊鄉喪亂
後城郭滿荆棘藉使能北歸亦不異作客獨懐首丘念
未易忘日夕讀書計誠謬習静理何益萬事鳥過空何
處留遺跡世故漫酬酢迢遥混今昔
　　　庚申寒食湖上作
今朝寒食節撥撒揮涕餘何心事游行誰使膏我車出
門悟春逺緑遍萬里塗陰林雜花稀巨樹新葉敷春風
慰游客蕩漾回衣裾舉杯復置杯岸幘唯平湖豈無坐
上客不見朱與徐
　　　四月旦大雨晝夜不止者兩日微水一夕暴漲
山木綠陰暗駭雲當晝繁驚風乍掩冉積雨連荒村映
岫若銀竹瀉澗如翻盆懸霤遂及旦暗空還至昏長川
怒方蓄濁浪正崩奔暫見没岸草已復侵山樊衝波激
逺嶼聚沫旋林根劈箭揺定目殷雷驚客魂俄吞衆瀨
没瀺灂成奫􁁉波神信雄桀灝漾方無垠儻不究其源
豈辯河瀆尊朝盈暮已竭暫滿安足論明旦立沙尾若
帶青沄沄
　　　七月初四日小雨後遊步水邊
雨止林葉浄遊步喜川平停午衆陰寂山髙一蟬鳴境
静道心熟世疎塵慮輕凉飈颯已至自適羲皇情
　　　和張簿韻
平昔志升車年來但芒屨前旬返城邑宵旦未踰數及
兹復入山始覺離亂苦行行望逺峯山村猶幾許風清
初戒寒雲垂欲收雨羸馬尚嘶林吾行已遵渚茂樹曩
堪攀澄潭今可俯秋意滿山川微烟澹村塢經過竹籬
側倦極欣一語三鍾應昔志一室固堪處去留非本心
偶地因為主野屋盡茅茨山田多瘠鹵菽粟工療飢薯
蕷行堪煮一水可乗流從公公莫禦
　　　雪中泛漢水觀捕魚
既遊天漢地復泛清漢流我本襄漢人對酒集百憂是
時雲氣昏雪片迷汀洲沉沉百丈潭坐看漁子游重裘
憫渾脫得雋憐深投舞空清渚逈遍積修篁幽山川疑
舊里歌舞迷新遊薄暮理歸棹中流任夷猶忽驚在鄉
社誰辨陰成樓歘知非舊邦汍瀾涕難收
　　　感事
西山一丸藥終當持遺親奈何嗜利者藉口託愛君太
真絶袖去中興為名臣功業竟誰歸老嫗終苦辛大恩
竟不報初無烏鵲仁
投身螭鬽域寧免衆鬼欺黄昏風雨集所向道路迷一
鬼在前嘯羣鬼争和之從以衆妖鳥紛披鳴樹枝訓狐
當傍呌破獍隨後啼斯須哭土梟次第嘷狐狸睢盱恣
陵傲踸踔争新竒變態遂百出殽然當此時胡為乃厯
兹側佇成􁂚眙其始為股栗慘悽粟生肌懼以柔脆軀
遂為衆鬼糜其中稍自定注視但嗟咨其終乃釋然堅
坐翻愉怡鬼見不為動技窮將罷歸人命固有常此物
終何為遲留待明發請與衆鬼辭
　　　春晩風雨甚暴衡門獨立望微水有作
中原殊未平避地甘羈束著意問樵漁尚恐驚麋鹿出
門亦何事望望清江曲雨氣晚來寒驚風亂新綠
　　　方城驛
古驛藏幽谷回環亂峯稠驛前山特秀翠氣光浮浮晴
日經短簷竒温驚敝裘門前萬山道過客空悠悠憶昔
廬戢黎伐庸此淹留山中老鸛鶴應識旌斾愁事去一
轉首巖花幾經秋石碐與澗道猶是曩者否秪應軍旅
聲長咽寒溪流
欽定四庫全書
　紫㣲集巻四　　　　　　宋　張嵲　撰
　　五言古詩
　　　逰靈巖寺
呉王避暑地西施採香路陵谷偶未移山川尚如故遺
宫俱泯滅輪奐乃僧户梵放想遺轉考槃疑簨簴繁華
隨化遷歘若髙鳥度憂勤及豫怠興隆與傾仆何異貉
一丘同歸易晞露平湖際逺海環山莽回互澗草足芳
菲山泉多沮洳昔人經行處賞㑹今已屢来者復為誰
將亦遵往歩新故更逓代一往復何故日暮鐘磬閒聊
將澹吾慮
　　　南澗亭詩(并序/)
　舟如上強歩松路四里有山突然當前其陽無住居
　士之所塟也其隂仙人劉綱之所棲隱也東南不十
　舉武入竹徑䝉籠深翳竹盡得亭下臨崖谷始復髙
　爽羣山林立其傍山深氣温竹樹正碧間以丹葉可
　玩初冬風日淒厲詠栁子厚南澗詩頗與之合因以
　名其亭亭東數歩抵山足復為小亭水鳴篁竹間如
　弄琴筑名曰鳴筑雖境皆甚羙然過時坐久使人神
　意悄愴非天資静素不徇世紛者未易居也陳本之
　曰願得記而賦之余曰諾哉紹興甲子十月初七日
行穿宻竹盡勝槩集斯亭地逺嵐光重冬溫草木青俯
鑒含空水還觀山作屏巖溜有時歇松聲無蹔停遐思
南澗作彷彿識儀刑世縁因嵗闊静習與心㝠離人慕
肥遯駐屐戀巖扄不似投荒栁悲吟涕淚零
　　　入峡
天秋萬象静雲横亂峯起已下㣲王山入峡自兹始驚
湍扵此盡安流澹如砥兩山鬱嵳峩壁立相對峙上凌
空崇外下挿渌浄底層巖碧樹滋洄潭丹葉委舟行石
罅中江流瓮城裏舉頭天若帯墮此清瀰瀰忽驚龕巖
大奔浪喧客耳魚陀考方言嵗出魚萬尾水邊菖蒲青
石上土花紫淙流来不絶無由訪源委俄經陳佗洞斬
絶不容趾土人若猿猱躋攀因葛藟燃火入其中數丈
神披靡覩兹泉壑迥始覺化工偉投身西南陬肆意閲
竒詭是邦不生人境勝乃如此寕非造物初意盡向山
水神驚畏石墜志豁欣樹美窮探日易晚惜去船欲􁑾
徐聞湧波濤漸見山峛崺竒觀忽鶩過我興方未巳賴
此慰羈愁無庸傷轉徙
　　　過楊村溪
坡陁兩山間滄波旦夕騖髙栁横澄流嵗乆根全露細
雨川上来瀾漪滿㳂泝灌木生退灘危橋架孤嶼石瀨
斵春氷山雲粉輕絮往嵗憶經過物色如雅素陽春日
已逺嘆息流年度来軌不蹔停往躅自成故初為閩嶺
逰後指江東去風急子規啼何由傍歸路
　　　春晝睡起偶書二首
忽忽掩關卧起来春日曛和風吹草木雜花紛已繁他
鄉農事興悽然懐故園青山雖滿眼何用慰憂煩
閉户長春草日晏獨髙眠起歩遶廣庭愛此風景妍青
山羅郭外白日當中天坐見栁意濃亦知花向殘鷄鳴
水外村人耕原上田玩物意方適居閒情轉延忽悟是
作客驟使心悁然
　　　五月二十四日自達州至永睦縣投宿廢學即
　　　事書懷
學廢鄉校空鳥雀欲據有甚雨晚来晴循簷厭黄口巴
水亦能大一暮沒堤栁落照滿漲川歸雲翼山岫達州
去未逺望望空囬首母老児未齚何苦事西走輕生冐
畏塗用意在升斗三復禱雨辭此道廢已久恭聞賢侍
郎求才如恐後宻置鄭莊驛屢接鬷蔑手英俊頗雲集
巖穴猶輻湊菅蒯且不遺豈獨棄枯朽矧嘗辱英盻屢
以温言授私心頗感激嘗欲事奔走(音/奏)攪衣中夜起頮
面不盡垢平生慕藺心已在轅門右某也濩洛人時命
大不偶讀書慕經濟頗亦略句讀雅意死知已且復羞
自售耻為轅下駒終若喪家狗遭亂乏禄食避地闕田
畝栖栖窮塗間但未操井臼我公寕忍茲無令混樵叟
　　　去年十一月十二日致宏如秦州僕餞之餘口
　　　復到生口作别明年六月十二日僕自竹山避
　　　地泝流上餘口道由生口復經分手之地感時
　　　書事奉寄致宏時建炎四年也
憶昔游河梁對床三夜語平生慷慨心逺别顔亦苦朔
風黄葉深尚記驅車去君行已映林我首猶屢顧重經
分手地物色宛如許懐人感河山撫節驚寒暑别来世
事多𤨏細不足數惟有緑林徒跳梁猶若故漢南十二
州一半為盜據向之西来師猛鷙類熊虎從以萬馬羣
旌旃蔽村塢惟知口打賊未辨狸搏䑕徵求徒浚民萬
分一無補空令貧者斃復使富室窶去年粟如金艱食
古未覩今春瀕漢州秋種不入土如何十萬師不辦一
朝貯傳聞許汝郊平民盡俘擄秋髙馬首南跬足仰誰
禦棲山無定居處邑復多懼無資憂殍踣有粟畏攘取
懐安昔所戒隨衆謀逺舉第恐向他州未保終安堵悠
悠四海間託身定何所憂来如鼎燋意亂若棼縷君家
聚族多巢幙多風雨胡為事逺遊遄歸莫容與
　　　過大包閣寄夏漕致宏
積雪天欲晴山深霧猶擁大包誰締結架壑一何聳崕
傾石路仄峡束驚波湧垂堂尚何言顚墜虞接踵經過
固巳殆卻顧神屢悚前山淨如洗浩浩雲根動崕花作
蜜香山童似猴拱舊鄉迷逺近所厯但如夢窮通久巳
忘况此髪種種猶欣故人近寛我懼將恐語亂眉定顰
道舊腹應捧燈前侍兒出花外寒煙重羇懐醉裏寛離
念風前恫游宦愧吹竽劇談猶賈勇觀君富聲華顧我
成闒茸行臺定匪賒失喜欲距踴
　　　南山觀梅
春雪欲垂地春水縠紋浮亂山無人到梅花供客愁輕
風側烏㡌韶序欺白頭攀條記舊賞嗅蘂悲前遊斜日
忽反照煙華風際流已歎繁華盛俄觀青䕃稠沉吟兩
京路惻悵瀕漢洲尚想萬玉妃清樽交獻酬天涯歎憔
悴覽物空夷猶飲罷不能賦臨風三歎休
　　　晨起登寺閣前山為霧覆㣲露山麓宛如平逺
　　　偶書春物
日出霧猶重㣲茫認山麓逺目疑可窮澶漫如夷陸韶
序日已深時禽囀幽谷青林不受春景氣潤脩竹日晴
烟光亂風澹水容渌閩嶺農事初荒泉被山曲耒耜没
深泥鳬鴨讙相逐躬耕記往年遭亂成羇束故園隔山
河桑柘猶在目丘隴諒荒蕪春歸惟灌木囚拘愴兹晨
儻徉悲前躅縁情固攀援理㑹何桎梏且寄終日閒玩
此春苗緑
　　　廬陵曽氏臨江作亭以舍過客因同舍来求詩
亂後足漂零所至倦遷客那知此江上飛亭跨穹石客
来贛山青客去贛水寂徙倚亭上人悠悠往来陌
　　　月下觀海棠
澄空流華月列炬林梢綴衆熖爍明霞紅曛花似醉流
連陶嘉月共惜春風駛預歎他日來餘紅紛滿地
　　　贈别
艾杼滅澆殪方召平夷蠻夏書紀少康小雅詠周宣茂
烈蓋當代休聲垂億年君臣今望之猶若神人然皇天
昔降亂國歩多艱辛海宇政揺蕩封疆託大臣召旻歌
卒章三復徒愴神冦攘有厚賞山林多賤貧小夫矜寵
秩持以傲寒士達人每大觀詎肯屈其志從人畏損名
不從斯逆耳骯髒每不容委隨多狥死孔明佐𤣥徳君
臣稱魚水田祖輔本初愎諫昧良圖蜀成鼎足勢臥龍
名益都袁䘮官渡師二臣隨見屠女蘿依青松蘞蔓相
綿延嵗暮饒雪霜枝幹猶縈纒蔓草生毁垣逢時亦芊
芊積雨毁垣墜苕頴亦以乾婉婉我良友才具宜佐時
果敢無與前議論有餘資功名可立致要當慎其為呉
橘北化橙良玉貴不緇行矣保令圖懐哉絲路悲
　　　再經蒲溪往年避地處
淹流既失䇿賊至甘逺屏往嵗憶曽遊逕路猶可省今
来冬向除昔至夏方永山寒竹樹踈嵗隂雲霧冷破屋
今已無荒筠蔓枯穎昔人安在哉經過涕垂領
　　　窮隂忽霽獨往山下看梅
千峰雪猶積萬木春已迴窮隂倦羇束忽欣陽景開徐
歩出衡門中野展幽懐杖策遂侵㝷獨下前山隈驚湍
激逺飈疎篁耿寒梅婆娑時動容似與客徘徊嵗晏益
多感况斯韶景催暫賞豈所懽離念方催頽還觀増愴
惻三歎為誰來
　　　鳴筑亭
碕岸互縈斜因依愛筠緑雖疑境過清未必傷幽獨偶
坐松下石泉聲作琴筑
　　　贈趙端
殘方嵗已晏層隂萬里生何如苦寒際子有關陕行風
煙正浩蕩夜雨吹成氷時危壮士志日暮㳺客情感子
請别意令我肝膽傾告之以盡言念子逺徂征聊代繞
朝䇿勉旃圖令名
　　　贈陳符寳去非
大雅久不作此風日蕭條紛紛世上児啁啾亂鳴蜩唯
公妙句法字字陵風騷如鼓清廟絃聴者無淫滔癯瘦
藏具美和平蓄餘豪思苦理自寄志深言益髙顧我吟
風苦知公心力勞世無杜陵老誰知何水曹栁韋儻可
作論詩應定交
　　　贈元方叔
吾叔超世士筆力回狂瀾作詩到合處未謝春草篇罷
官守環堵冷屋風蕭然操尚非矯世静退真所安慷慨
引濁醪俛黙窺塵編㝠搜得新語自喜欲忘年常言畢
婚嫁歸老漢水邊此意有真趣勿為児輩言
　　　與孫太冲游湖上寺
作客嵗月久新春生白鬚淹留竟何爲閉戸猶繙書今
朝天氣佳逍遥歩城隅初旭野尚晦青草含露濡好風
如有期㣲漪滿平湖白日照原野青山開畫圖晴林峰
外稠壊塔煙中孤山㘭見修竹游歩得僧居地偏蘭茝
芳氣暖夭桃舒何年深宫姬藁𦵏依浮圖一往随化遷
豈復平陽車顧之三歎息不飲定何如
　　　醒心泉
幽泉清見石停停映山樹風定絶漪瀾雨餘多沮洳適
諧塵外心時来澹吾慮靈竇幾年開何由訊源委泉上
木隂稠交柯存清泚憶昔遊杏山䝉泉政如此
　　　溪水
溪水東流去何時合大江豈無雙鯉魚附書還故鄉不
憂溪水遲所恨壠坂長臨流一歎息四顧山蒼蒼
　　　渡溪水
清溪寒不流空明涵萬象連山倒景來顧盼迷俯仰雲
浮潭底深鳥度鏡中往悠悠寒藻疎一一游魚上危橋
颭長硔行客情屢愴溪傍萬竿竹矗矗倚崕嶂蒼根帯
古色落葉墮深廣隂森暗藩籬蕭摵掃空曠無人結茅
茨有客契心賞物外識逺情天邊知旅况野店猶逺煙
僕夫力難強何以紓我懐浩歌聊自放
　　　勸農
奉詔勵農耦建旟行近郊流雲生薄隂逺色澹平臯溪
口逾散渙山逺始岧嶤柔荑展翠茵穹石架長橋蹔休
佳士廬竹樹干雲霄歩障疑圍飾雜花競嫺妖粧面羞
短垣兒童驚鼓鐃皇恩信廣大祇事因遊遨競識使君
車夫婦雜顛毛竟夕不知回偃月生林梢已舉候亭火
猶滯川上橈撫已愧民氓歸思戒屯膏
　　　沐髪
今旦一沐浴廢兹簡編功讀書豈常懃鞭䇿常自攻繄
予髪種種力此将何庸不如掩巻坐前山翠濛濛
　　　瘦
駑馬固多肉元鶴原骨輕以彼棧豆意方此雲霄情汨
汨世紛逺蕭蕭中慮盈将尋包道士一問昇天行
　　　暑雨遂如深秋
炎蒸成積雨異候無寒暑睡覺無餘聲清燈翳復吐長
年遭䘮亂萬事其誰語愒日閲流年茫然忘去取諒無
經世心還山藝禾黍
　　　登真觀在利州嘉川縣西五里南臨宋江相傳
　　　云張天師棲真之地至今有遺履池縣下二十
　　　餘里江心有積石土人謂天師殯鬼堆石上有
　　　紋隱起類篆籀土人謂天師符觀中多大柏連
　　　抱皆數百年物也又有鐵鑄老君二其一已損
　　　六月初五日少息觀中聞其事于小童與石刻
　　　頗驗云
天師羽化久殊館臨官道繫馬松門深風清亂蟬噪開
基今幾時庭樹皆連抱有池號遺履無地尋丹竈金像
獨儼然詎識何人造學仙匪吾事訪古乃其好物色聊
黙存他年憶曽到
　　　贈黄子真
再来居檇李又枉故人車故人固是客我居豈吾廬共
在天之涯猶如水中鳬細話漢傍事想見江紆餘死者
不可作生者多離居無輕今日别與子皆白鬚臨分尚
何言早寄江隂書
　　　齋祠湖上作
還山映平湖未厭傷極目籃輿值初晴歩歩轉湖曲宿
霧鬱喬林寒曦煦穹谷廢刹今幾時浮圖在山腹村荒
樵牧多嵗晚稉稻熟曲岸倒菰蒲回潭聚鳬鶩前瞻嵐
嶺分右顧縁原緑遊眺蹔蕭疎沉吟反羈束齋祠奉簡
書尸素慙㣲禄日暮聞幽禽睠此林下宿
　　　四月十一日遊湖上作
餘花送春暮群緑迎夏初清晨出郡郭溪山含雨濡宿
靄昏近麓初陽灔平湖空明映山樹澹淡浮青蕪亭亭
天際峰㣲茫如有無縱櫂水波闊叩舷幽意抒白鳥若
娱人盡日鳴菰蒲舉酒一相囑岸巾清嘯餘佳游雖浩
蕩離念終鬱紆寄與北来客賞心良自誣
　　　山中紅葉
青女衒微巧染絳妬春工如何青林表忽有萬炬紅渾
疑在絶塞斥堠傳夕烽爛爛爍晚日爗爗含天風錦繡
滿山谷佳興浩無窮全勝在蕭寺吟翫廣庭中
　　　泝流入微王峡
又上微王峡山寒含翠霧青壁盡侵雲鱗鱗多碧樹山
深石狀古地僻禽聲怒竟日不逢人茫茫水空注
　　　與趙智叔蟻弟泛舟回燈下
西風今日寒細雨濕青嶂㣲江水渌波大石牽舟上岸
菊猶未芳山木先後黄滿灘圓石浄兩岸鳴寒螿回舟
暮色集䬃䬃雨聲急愛此雲林幽未信衣巾濕初為山
水遊藉以驅離憂及此賞心盡翻兹羈客愁来歸向蓬
茅樹黒風蕭蕭背壁青燈暗山空夜寂寥
　　　晨起
盥櫛及平旦曉庭風露清蕭然無一事對此夏隂成春
晚方受謝孤花有餘榮地逺物性遂時禽自飛鳴書籍
但掩巻冲虛道已盈非為隱淪客自快適野情
　　　早行
平湖望不極天垂作週遭今朝春風暴漣漪生微濤髙
楊明逺村黄花㸃青臯可驗去人逺烏鳶低作巢老年
無戲事即此當游遨浮舟不知逺但覺白日髙煙中何
處寺孤塔冠山椒
　　　中秋四十一弟歸自豫章
老病罷搜句空對秋月明寂寥天宇逈慘慄夜氣清松
門委餘照蕭散此閒行歸来坐庭除濁酒聊自傾但喜
親愛㑹豈謂賞心并回思故園夜惻愴獨緘情
　　　贈相僧楊嬾散
野鶴本長生孤雲無定意託迹雖世間㳺心乃塵外請
問絳人年曽觀柏寢器微言洞倚伏妙中驚人世往夏
識方瞳今春分别袂飛帆煙雨外駐錫雲林際逸興輕
逺㳺滯念牽離思後夜聴鐘鳴應在寒山寺
　　　喜晴
陽春今已歸孟夏饒草莾積雨樹隂成新晴渚蒲長前
山澗水喧隔竹黄鸝響一徑度喬林涓流㑹心賞野静
閴無人蕭條成獨往
　　　題竹
南州困歊暑蔽映資篔簹簾捲午隂静忩開夕氣凉徑
幽憐筍宻庭空喜幹長相期待嵗晏持以凌繁霜
　　　六月初七日雨小止逰蒲溪臨獨木橋而還
石岩兩相束竹樹交柯緑因聴林外聲遂來幽澗曲濕
煙深不散淺瀨漂寒玉木杪見雲生前峰聊注目
　　　林鴉詩
長楸弄朝日呉宫聞夜啼晨集主人屋暮宿上林枝如
何失儔侣獨向空林飛
　　　西溪
西溪泱泱來佇立溪橋上回風生微瀾夜雨發幽響聴
兹無盡聲詎覺年華往
　　　曉登靈梵寺閣
晨氣霧露除初日照髙閣青山偪嵗昏碧樹霜餘落俯
澗愛鳴泉臨郊美華薄幽情歘自欣鄉念頻成愕且寄
當日閒無論今與昨
晨登髙望閣愛此經簷日稍觀宿霧捲坐見前山出望
岫喜林疎聞泉令竹宻與世若相忘懐人如有失聊此
寄晨昏慚無經世術
　　　雨
冥冥雲出溪浩浩風薄木濕煙驅不散映岫森雨足場
功旣云畢麥隴望已緑矧予無一事屛處謝追逐霜空
晴固佳雨暗亦所欲悠悠老大心萬事付所屬獨敢私
言潤活盡新栽竹
　　　題景溫筠居
昔遊安康道野竹曉森森疎籬隱茅茨置屋何幽深卜
鄰嗟未辦長夢秋風林如何嘉公子得此蕭寺隂作軒
面蒼根坐卧當幽尋夜雨老苔色微風助哀音軒前置
緑蟻軒後陳素琴我料之子意必無朝市心宜邀能賦
客為擬效古吟折簡索我詩髙詠慚南金
　　　弔和靖故居
頽垣已蕪漫人事日蕭寂賴近青蓮宫殘僧識遺跡傍
連嵐嶺秀面對湖光溢惟應此如昨萬變非疇日悠悠
夏已深故沼荷初積振古盡如斯徒然悵今昔
　　　雪晴
陽崖被積雪照水自光輝乗暖時時墮偏憐映日飛經
行嗟境勝去去與心違居者詎知此日髙猶掩扉
欽定四庫全書
　紫㣲集巻五　　　　　　　宋　張嵲　撰
　　七言古詩
　　　行建溪上是晚同宿小橋感懐書事
上庸亂石滿㣲水建平孤嶼横中流驚濤穹隆旋雲繞
經過親見客沉舟建溪物色兩相似使我惻貯悲西州
閩中窮臘春欲動陳荄已見新萌抽十㝷嶺樹森翠葆
百尺瀑泉垂素虬已遭霜露感人意况復梅花欺客愁
沙村呌渡日色晚野店投宿林燈幽語言不通費辨數
逆旅主人才見留十年敵騎遍寰海北客走到天南陬
天髙地逈豈不廣南来北去皆離憂傳聞敵騎又深入
旃毳欲臨𤓰歩洲吁嗟華夏半為鬼干戈喋血衝斗牛
天公亦宜小解事號令一使災禍瘳刜除欃槍殪旬始
彎弓一矢摧旄頭擢冦之筋洒冦血永使萬國無戈矛
山清海晏氛祲息地闢天開宗社休黄屋却臨天北極
紫壇復在郊南丘千官濟濟奉宸扆萬姓蠢蠢䝉皇猷
六營健兒易驅使四海黎庶依田疇老夫漸得反閭里
汛掃墳墓栽松楸洗耳不聞兵革事畢命邱樊何怨尤
願言秪恐未成遂作客蹉跎霜鬢秋
　　　題均州超然亭
君不見綿州官府誠磊落越王樓觀翔寥廓又不見昔
日荆州分上㳺舉世獨傳王粲樓蕞然土木何足數託
名勝士真難休何年此地有新構楊公巧智人誰侔芟
夷荒穢走狐䑕一朝翼瓦飛城頭軒窓四面瞰木杪下
顧衆宇如敦丘卓然獨立世塵外髙視物表心夷猶西
山列翠擁雲嶠漢水拽練縈寒流江楓染絳照林莽蘆
花吐雪連滄洲秋髙盡放逺山出㸃綴天宇濃眉修人
間何處有此景未識黄樓如此否楊公舉世稱賢侯好
客不减韓荆州仁風恵政已及物退公餘事歸觥籌我
来正值秋節晚勝槩一得從公逰敢辭山路困行役小
舸艤岸聊淹留劇談抵掌去苛禮賔幙主人交獻酬固
知如此興不淺大白豈惜為公浮却思賔散城烏集回
首新亭風景愁聊攄累句寫清賞作賦能事遲曹劉
　　　過屈平昭君故宅
䕫州之山皆入雲䕫女寢陋男不文山川厯厯應如舊
昭君屈平猶荒村三百篇後無繼者始作離騷紹風雅
君門九重難叩閽欲登閬風聊蹀馬精𠂻寫盡君不聞
徙倚懐沙淚盈把漢家靡曼盈六宫明妃容與如春風
琵琶何能慰行路檻檻氊車隨去鴻椒蘭得得在修門
獨任先生作放臣妃嬪無數貯金屋秪遣王嬙犯塞塵
萬古江山虛秀氣二人賢色皆鍾美天之生此諒應難
一棄單于一沈水逺色蒼蒼難致極弔古徘回淚霑臆
二宅遺基自古存石巖天深秋日昏滄波渺渺流遺恨
後人誰為賡天問
　　　閩中早春
愁見繁雲帖死灰驟喜春從天際回晴雲流爛滿峰起
瀲灔陂塘泉脉来春歸欲騐将何許栁腰杏頬知春處
出門矯首望四郊滿目都無故園樹暖景猶疑是故園
紛紅糅白終蕭然黄茅不受春色染化工無地施妖妍
老夫此時三歎息晴靄暄風總輕擲縁岡繞澗試幽㝷
好鳥一聲山桂碧却憶當年漢水邊花光栁色媚晴天
江頭醉罷日将落芊眠草色生長煙秪今春事知何有
傷心萬里空回首中原但有骨如麻杜曲應無花似酒
我今流落荒山隈秋蓬作鬢心催頽逢花政恐被花惱
幸兹寂寞無狂媒閉門睡足髙舂後爐煙一炷消清晝
　　　欲雪
欲雪未雪天糢糊凍行沙尾鶬鴰呼北風刮耳立不住
更騎鈍馬穿枯蘆兩生憐我意不舒江頭三日占檣烏
髙堂明朝置安輿買羊沽酒償勤劬
　　　呉宫詞
新粧間花光口脂雜蘂氣相對兩生春停杯自成醉髙
歌白苧舞西施半夜雨来宫錦移明日重來歌舞地宫
水浮花繞宫樹
　　　翟方進
相君事郡當少時見謂遲鈍遭謾欺一從蔡叟問所適
羇逰萬里来京師從馮老姥織屨賣學問聲名從此大
胡常初毁更見譽一日超升登掾宰男兒立身要自勵
旬嵗連摧兩司𨽻薛公視遇不敢輕果見登遷居相位
徒知得意快恩讎峻文未肯持平例九卿先達故郡歸
紅陽貴倨猶奪氣忽聞當坐定陵事慙懼乞骸更見慰
深窮黨友圗自安十有九人同免官得君萬事無不可
觧使衆醜成妖嫻一朝天文示變異李㝷奏記翩然至
養牛尊酒天上来萬嵗之期何可避使人致命忽馳去
半道尚書言物故十年寵貴一日空徒見縞衣䝉檻柱
誰云蓋棺事則已下流衆怨何能止芋魁飯豆亦云足
至今鴻隙歌鴻鵠
　　　仲冬冬至後
仲冬冬至後春從九地回去年逢春在此寺今年復向
此寺逢春來春去無復見花草但有東風刮地如驚雷
人生七十能幾時四度逢春祇在斯祠官不復更逓代
直若倉庾氏乆任無年期大農賦禄隨官品豐儉由來
皆有分空儘天年在世間飢飽死生皆不問癃老非才
固應爾豪俊當年亦為此謂非貶謫實纍囚謂是歸田
猶禄仕憶昔漢唐與本朝咸有自新及起廢如今豈無
大眚及溥天不在他時洒心例人生如寓年年老嵗嵗
彫零人漸少莫嫌四見魏唐春尚得逢春到華皓祠官
之設自何時聞是元豐宰相之所為欲擯老成皆不用
託於優假創斯規當時弊政出一切豈謂瘡疣後世遺
専寵持權事雖巧榮華寧得多時好君不見金陵零落
故相家一如寂寞韶陽廟
　　　覺道同翫梅
雪盡徑泥乾團欒遶樹看玉梅呈素艶霜重月華寒一
蕚半含春意宻數苞未破臙脂粒斜枝倒浸碧池深羅
衣暗惹香風濕須知賈午最多情繡囊偷佩芳筵驚又
疑仙人下姑射玉容寂寞幽態清去年梅花開干戈猶
未掃今年梅花開勸君休草草莫待子規啼梅花滿地
蝴蝶飛
　　　約人泛舟
前旬小雨飛亷纎今旬夜雨聲滿簷髙原草青花欲消
幽人意與春蕭條四山不復見桃李開到梨花春有幾
似聞城下野水生正好浮舟煙雨裏
　　　崇山圖七賢詩
題輿意匠崇崖圖魯侯為賦溪隠詩長松短壑厯可數
坐使妙境移于斯地靈神秀天所秘豺嘷虺伏鬼莫窺
芟蓬扶翳快登覽若有異物隂相之嵌巖嶻㠔臨漢滸
左拱右揖如追隨七峯逺峙攅劒直三溪旁繚縈帶垂
芳洲蘭杜飛白鷺滄浪漁艇牽鈎絲煙霏露融水鑑浄
一聲孤笛横雲霓淑氣亭亭掃般若昂精燦燦棲明祠
幽㝷眼力覻大巧卜築得此林巒竒堂如連艦岸若玦
呀成空谷窪為池妙觀觀盡見覺性靜隠隠徳騰光輝
信美誰謂非雲土致爽自足和天倪鄧公之孫特不凡
渥洼繡韀黄金羈胷中萬頃九雲夢江湖寛曠貞以期
　　　入峡詩(并序/)
　建炎三年八月初一日自百合口泛舟順流歸竹山
　是日午過蒲溪中流望㣲王山嶄然出雲氣外舟行
　踰十里江勢百折而兹山常在岸傍行未幾山益峻
　水益陿草樹夔欝舟人曰将入峡矣謂載人無譁或
　有老獼猴從山頂墮飛石也峡口兩山皆自水中㧞
　起數百仞壁立如削巖石竒詭無圭撮土諦觀初若
　一山類有物中斷之令水流其間者兩山之間相去
　不十丈自始入至出闊陿若一如有意而為之者樹
　從山石上生色紺緑異於凡時有絳葉飛墮洄潭中
　恍然非塵世有也船少轉水齧山足且數丈從石下
　過舟有大龕若十數楹屋水洶洶出龕壁後土人名
　曰魚陀云每以嵗三二月有魚數萬觔自陀中出不
　知其潜通何許也魚陀不下數舉櫂有洞在山腹去
　水面數十丈斬絶不可至土人攬蔓而上持火入洞
　中行三丈餘不敢復前意其有神仙或蛟龍居之惜
　舟過時日已晚不得一窺洞口也俄而山漸低水増
　闊波濤復湧汨於亂石間湏臾已出峡矣大抵自穰
　谷口而上至㣲水發源處土人均謂之峡江而自上
　而下者過㣲王山下長灘為入峡自下而上者過穰
　谷上九澗洞為入峡峡江大抵多湍瀨客過而覆舟
　者十二三而峡中獨無有水安流若鏡萬象墮水中
　毫髪可了仰視天正碧如疋練掛峯頂間是時秋巳
　中山間髙爽如平地重陽時㣲陽被巖岫衆形鮮潔
　秋蟬噭噭鳴樹間使人殆有遥舉意但恨兹役也本
　以避地来往不専為㳺山行故峡中之景尚有遺不
　録者然使僕也向非避地又焉能冐絶險而為此行
　也哉故記其畧以遺世之未㳺者云
㣲王大峡何崢嶸疊嶂層巒礙飛鳥石壁排空何可鑿
拽雲蒸霧無昏曉凝思天地始胚胎清川一道何從来
聯峰既非巨靈擘絶岸不聞神禹開兩山中斷縁何許
異事人傳向開府鑿石穿雲神鬼愁至今行跡行人覩
從此奔流出亂山東匯沮漳入荆楚鱗鱗山樹經寒碧
枝侵雨露根連石境勝應来仙馭逰巖深定有蛟龍宅
君侯事跡巳煙沉流水年年石上深山川不改時代積
徒使人興萬古心土人事神何敢侮桂酒春秋荐椒糈
衎衎巫歌神降時森森廟樹来風雨
　　　乗舟阻風
澤國天低星斗濕疾風吹波作山立岸頭草木皆震動
雞犬鳴吠紛相及通宵萬竅無停聲平明更作春濤驚
青天東下日杲杲風伯盛怒何當平人言航河只一葦
咫尺猶須論萬里乃知世事不可期指㸃舟人轉船尾
常悲無梁越長川我今操舟翻百難平生所遇半如許
豈獨此事堪長歎吁嗟屏翳真可鄙嵗嵗祠官費秩禮
我聞敵騎南渡年萬里長江波不起
　　　西谷歌
　西谷崖壁挺拔雲林深宻惜其不一到也猶意其有
　隠者焉慨然有結茅之興戯作西谷歌以寄意云
西川峯嶺皆綿延一峯突兀如青蓮崔嵬勢壓東南倒
穹崇下俯羣峰小古木隂森寒未凋長雲慘澹晴猶繞
隂巖積雪溜輕氷南嶺驚春囀幽鳥山西有谷聞深曲
中有人家在山麓晝掩柴荆雞犬閒嵗耕煙岫囷倉足
巫山岷嶺遥相連知是層城幾洞天避世秦人應緑髪
茹芝仙子好朱顔寰區䘮亂方如許寸地尺天無安堵
我欲携家住此山髙謝時人出塵土女蘿薜荔結為衣
文杏香茅緝為宇滿谷栽松紫翠寒漫山種杏赬霞吐
朝尋石乳丹洞深暮斸茯苓蒼檜古山中父老志斯言
他時来訪吹笙侣
　　　喜雨行
嵗星運行至荒落鶉尾初占建魁杓大旱金石皆流爍
旱魃何知恣為虐大田多稼三百㕓盡是農夫耦十千
一朝焦枯如束管赤地百里焚則烟官長視民如視子
常恐嵗饑為殣死並走羣望嚴神祀却盖斥肩昭勤止
至誠果能格明神明神為公訴蒼旻蒼旻油然興濃雲
濃雲欝興雨如霖農家不傘走溝遂抖擻偃禾有生意
詰朝犯曉細(原本缺/二字)縷縷青黄交穎穗農人以手加額頭
使我不死賴宋侯白老垂髫聲呦呦優游咸歌脫窮愁
陵山攅空挿蒼玉舒水拖絹浸寒緑山髙水長嵗月續
徳我宋侯歌不足
　　　贈趙公旦
少年意氣隘九州逺别不為兒女愁秪今摧頽落異縣
跬歩信宿生離憂况今送子又千里使我别緒何能休
憶昔石城初識面兩髦紒幘君纔收余方弱冠事科舉
竝轡共適東西州春風㝷勝襄傍寺夜月復登臨漢樓
鳳林花開無逺近漁梁栁暗迷汀洲荆門至陋不足數
杏山百丈清泉幽徑過物色盡可記至今夜夢當時遊
從兹一别星再終相望不啻馬牛風臨安相見各驚歎
君非丁壯予老翁長離更挟鵷鶵至射䇿同攀郄詵桂
上書不肯干相公頫首甘為州縣吏故人義重非時俗
三程過我荒村寺歡言不覺春夜闌破月已上前林端
一杯相屬且自適莫話舊逰成慨歎聞君早有求田約
四方寧有襄陽樂時平我則徑西歸逺追髙士鹿門期
　　　贈黄子真
再作醉李客四年兩相從當時江頭樹又暗行李中嗟
君事業誠有餘十年客路常崎嶇祇應未識今傑士懐
刺試謁劉南徐
　　　種植詩
魏塘草樹環佛宫兩春不識花白紅但有栁絮迷晴空
今年始種木芙蓉間以寒菊助丰容新栽黄葵已䝉茸
坐待泬寥秋色濃鞠衣仙人来御風似聞芍藥富紅紫
願分餘波作春事要令睡眼迷緗綺勿言滯客無幾求
将致來禽及青李
　　　蔓菁花詩
遊絲百尺如堪挽小蟲羣飛欣日暖蒿莱滿地不見春
唯有蔓菁迷病眼無復陵陂間碎金青苔漫想𤣥都觀
今朝幸值天無風飛来雌蝶畏雄蜂村中女児将挿鬢
不信河陽萬樹紅幽人惜春春已逺把酒屬君君自遣
蔓菁開花猶爛熳君不見西園桃李能幾時此輩天教
擅春晚
　　　寒食行
　寒食祠墳由来已久亂離後每經此節孝子仁人孺
　慕感傷可勝言耶因作寒食行以叙其痛苦之意云
寒食由来古今重四海人人作丘壠兩京道上松柏多
盡是王公大家塚伊昔年年當此時鈿車寳馬相追隨
紛紛錦樹滿原野暖風遲日争光輝草間燒紙樹間哭
羅列杯盤烏攫肉侵晨祭罷薄暮歸旋風剪剪吹餘灰
爾時馬醫夏畦鬼亦受子孫追養禮豐薄由来稱有無
咸具盤餐致醪醴家家丘墳各為主何人壠上無新土
自從遭亂去鄉關幾嵗松楸不曽覩况復其間多發掘
孝子慈孫淚如雨流落他州遇火前去年如此復今年
新阡舊壠祇回首無復原頭掛紙錢君不見東都之傍
永安道車轍平来生碧草四時祠祭今寂然五陵春樹
生蒼烟
　　　秋暑
渉旬秋暑不可觸髪踈被汗如膏沐忽然三日風撼山
冬裘未具膚生粟去年登髙作重九黄菊未開新酒熟
今年無酒不登髙獨行漫繞庭邊菊中原季月欲折膠
江界隕霜無脫木擁鼻從今四序移遮眼殘書豈真讀
　　　夏致宏方城道中以詩見寄避地窮山秋雨仍
　　　作因次其韻
柴門直面排青壁山木凋霜疎寂厯西風吹雨衆山昏
聲落茅簷斷還滴每讀離騷傷逺遊一為遷客又經秋
四時代謝不停軌澂江萬古長悠悠丹楓蕙葉照巖壑
物態故欲増繁憂詩成滿岫濕煙起寸心折盡空搔頭
欽定四庫全書
　紫㣲集巻六　　　　　　　宋　張嵲　撰
　　五言律詩
　　　春日
老去仍羇旅逢春非我春物華隨意别感慨與時新栁
重将迎客花然似笑人十年憂國淚依舊洒衣巾
　　　七月二十四日山中已寒二十九日處暑
塵世未徂暑山中今授衣露蟬聲漸咽秋日景初㣲四
海猶多壘餘生久息機漂流空老大萬事與心違
　　　病中夜雨
新涼増客意卧病復踰時雨脚夜深白蟲聲秋後悲髙
低山樹立迢逓曉鐘遲此夕天涯鬢知添幾縷絲
　　　忽見早梅
積雪凝閩嶺凌風識暗香疎花經雨瘦卧影入溪長萬
里難為贈九回空繞膓緑原聊駐屐試待月荒涼
　　　坐聴啼鳥如春禽響信筆書
閩山冬候暖寒鳥似春禽一聴間關語偏傷羈寓心雨
霑陳葉盡雲壓暮山深坐久疎鐘歇餘聲過逺林
　　　次韻子直二首
南北半程雲澄江對蓽門未能操井臼試學牧雞豚智
勇懐三傑英雄鄙二袁男兒須報主未用反招魂(昔屈/原宋)
(玉作招魂大招其意以既遭放逐欲復歸故都以相/其君而唐皮日休以忠放不如介死故作反招魂)
曠朗秋天迥嶺雲依樹消飛飛歸鳥急去去廣川遥鴻
鵠本難畜松筠常後凋誰為招隠賦嵗暮獨難聊(思𤣥/賦云)
(惄欝悒/其難聊)
　　　次韻朱希真二首
東觀曽同入南宫復鴈行甞寮雖具爾投分獨難忘榮
悴無多異漂零共一鄉遥欣訪蕭寺顛倒曳衣裳
禪榻仍兼卧蒲團穏著綿自疑方外客猶費縣官錢意
懶如聞道身閒似得仙何當集蘭若已辦泛湖船
　　　再次韻寄朱希真
一舍徒相望書來秖細行野梅行欲盡幽興詎能忘老
去尤耽句春来更憶鄉看看過寒食北望一霑裳
初喜花明炬還愁栁墮綿時須盃裏物聊費杖頭錢天
上足官府人間有地仙却慚營道嬾渾似逆風船
　　　次韻周守二首
西川方用武憂思惔如焚秋興悲黄葉閒情屬野雲鳴
鴻何日到絡緯不堪聞每憶盈尊酒清談從使君
秋色際遥海乗髙傷逺眸風塵方未艾身世豈勝愁黄
菊已過晚濁醪徒滿甌何時奉松(原本/缺)一醉碧溪頭
　　　次韻周子直四首
寰宇安危異乾坤嵗序同投身雲嶠碧落膽戰塵紅晋
馬成南渡宗周入國風操戈誰衛社羣盜正爭雄
西北壃途蹙東南信未通小夫方自智大將莫論功敵
馬来關外油幢入閬中孤臣難自力報國意無窮
(原本/缺)樊多勝日杖屨偶相同西嶺輕隂結東山落照紅葵
傾終向日蒲弱易含風甘作囚山栁休為投閣雄
淵明門謾設仲蔚徑才通用世慙無術哦詩喜有功舊
廬羣盜裏北闕戰塵中塞路多豺虎吾生信自窮
　　　又次韻四首
長夏林泉好還欣觴羽同顛毛愁裏白顴頬醉来紅日
蹇嗟南國民離歎北風當塗寧市駿俗眼競嘲雄
異世如張贄深居似敬通致身寧有意覔句恐無功世
事忘言外羣情一笑中詩書猶可詠吾道未終窮
臨流清溽暑薄暮一尊同林葉風翻白山梅雨漬紅驚
魂須楚些繕性賴真風舊學嗟荒落新詩識渾雄
篇章雖漫往悃愊詎能通待子應無恙臨池定有功綺
疏羣大杪倒影亂流中何日陪康樂登臨興未窮
　　　山中月夜
過雨得清夜月明惟水聲葉光知露隕蘭馥賴風清天
地未悔禍豺狼猶阻兵故園同此夕長望一霑纓
　　　雨霽獨夜
繁星凝夜氣黒月惟西山一室空林迥逾知天地寛葉
乾風有韻石亂水多湍獨坐澄諸念憂来信有端
　　　今春花卉盛時黄霧連十餘日不觧久不作詩
　　　偶成
病覺詩思竭年華奈若何亂花欺客恨黄霧作春魔地
僻交遊絶庭空鳥雀多亂離從節變不復嘆蹉跎
　　　郡樓對雨和周守韻二首
蒼煙迷野色林谷尚㣲分暮雨已吹幔層巖猶出雲晚
風時斷續落葉自繽紛寂寞窮山裏何堪入夜聞
暮雨昏平逺南山漸不分濛濛連楚塞細細濕行雲從
宦成羇束登危厭糾紛何時疎竹裏還向舊山聞
　　　桃花塢
三呉皆白水處處秖横舟獨有桃花塢光風盡日留一
朝山雨過忽見夏隂稠詎昔繁華晚徒嗟嵗月遒
　　　褒城縣雨中
嶺雲方笠覆簷雨已盆傾山氣晝侵幔灘聲夜入城子
真空舊隠褒姒謾垂名訪古多磨滅秋風山樹赬(縣有/漢王)
(城沔水今/皆湮滅)
　　　夢中作得六句覺後足成
山中茅屋好况復竹籬新一逕往来客萬山迎送人葉
殷渾欲染冬暖却疑春近得幽棲地時来岸角巾
　　　秋日懐古園有作
故里田廬逺他鄉禾黍秋風髙初下葉川淺欲生洲月
出空山静煙生逺樹稠已諳為客意堅坐任遲留
　　　途中偶成寄幕下諸公
曠朗髙天浄蟬鳴江漢秋川晴山厯厯身逺意悠悠落
日慘行子長風欺弊裘郡樓今夜月應從庾公游
　　　秋懐
忽忽經年事悠悠滯客心晚花生廢圃老樹立秋隂豈
有清樽醉寧辭白髪侵樓髙見豪髪老大怯登臨
　　　望瞿塘峡
萬古瞿塘峡猶存禹鑿痕岷峨驅衆水灔澦没孤根雲
黒樹含雨祠荒鴉噪昏悲涼瀼西地三嘆相營魂
　　　入瞿塘峡
瞿塘深窈窕翠氣曉空濛亂石増驚浪長灘激迅風舟
行天壍内身在夾城中絶壁皆侵漢于兹識禹功
　　　贈黄子真
江漢知名士石城黄子真殷勤能過我坎壈歎斯人此
去仍為客舟行任過春無資振逰舊懐抱不能伸
　　　送賀子忱漕閩
上蔡舊名士中臺令望郎行馳封傳寵路向七閩長山
水聞清逺官曹試暇皇遥憐荔枝熟虗館進風涼
　　　送許子禮漕湖南
為郎端有望漕務復需能湖外頻無嵗漢傍連有興足
兵先一飽化俗遲三登時到湘西寺髙臺得暫凴
　　　雨後望雲
嵗序屬殘臘雲容先發春氛氲迎近壑亂鬈靄遥津暮
色含微雨林滋被細筠憂居時物變有淚洒蒼旻
　　　立春後一日偶書
薄暮春風惡黄塵漲逺山㝠㝠林靄變冉冉鳥飛還作
客信多畏依人足強顔飄揚它日意回首鬢毛斑
　　　偶成寄致宏
為問邉城客經春復若何孤生寛意少㳺子苦顔多青
壁題詩處澄潭載酒過塞垣風色惡應憶舊雲蘿
　　　山前紅葉
前山風落木俯檻愛斕斑凌曉千花麗經旬萬炬閒詞
人歌火繖巴客訝燒山不似庭花艷開時瞬息間
　　　贈相僧楊嬾散
邂逅湖傍寺翻然還語離春風飛錫逺暮雨渡杯遲渺
渺孤雲意翩翩野鶴姿百年堪幾别何處重相期
　　　戲呈覺老
投曉過書齋風門自閉開雲容疑水墨雪意吝瓊瑰筆
冷吟呵凍爐寒坐畫灰何如氊帳下低唱兩三杯
　　　清明
園幽春去逺山暗緑初成雨過林姿潤風回池面平十
年空潦倒萬里近清明淚盡新阡樹如今青葉生
　　　獨夜
清燈蕭寺逺不寐夜何長風細頻翻葉雲輕才䕶霜磵
黒水決決月明山蒼蒼作客嵗月晚故園春欲芳
　　　苦熱
三呉多異候瘧癘日愁予夏日雖可畏清風非穆如殘
春且重繭徂暑但深居凍飲清涼耐由来未可儲
　　　送趙公望入蜀
異世黄叔度宗支劉辟疆相看不覺厭此别詎能忘四
海兵戈滿山川道路長去留無上䇿分手鬢毛蒼
　　　秋日晚出郡郊
暝色生平野喬林動逺風蟲鳴古道迥月白戍樓空嵗
月悲歡異山川今古同荒城見揺落未免泣途窮
　　　寓居
是處為家得斯居亦漫成西齋便静宻小閣更深明送
老一床足遺形百慮輕傍人訝幽僻端可寄餘生
　　　和周守登樓對雪
寒風動原野宻雪度層軒素積長郊色青餘逺岫痕輕
氷幽沼合棲鳥暮叢喧邉騎暗河洛應無閉戸袁
風積同雲凝飛花際八寰碧流連逺水玉立認羣山戎
馬逾猖獗生民政險艱兎園歌吹地回望損朱顔
　　　余於六月初三日泛舟至竒石洞留題洞中一
　　　首
世人應未到若士或曽逰岸隔千峰秀門臨萬瀨愁蜺
旌疑可遲丹洞擬深投歸去誇塵侣城闉鶴暫留
　　　賦得山上樹
鬰鬰復蒼蒼扶疎翻曉光豈能偏雨露秪益早風霜蕭
瑟秋将暮紛披葉盡黄深溪調鼎樹嵗晚獨能芳
　　　逰北巖
㝷山輕近境偶向此中来精舍層巖擁穹林石路開排
雲今嵗竹封徑幾年苔僧老無餘事端居傲刼灰
　　　往年沿檄金州謁女媧神祠是時猶未亂也紹
　　　興壬子挈家避地三巴後過祠下登山椒以望
　　　江漢自是故園懸隔矣
七年如轉首復過此山頭閲世興衰異傷時涕淚流嗟
無補天手豈有去鄉愁漸覺山河異憑髙更少留
　　　次韻太守㑹宜休亭二首
屐齒破苔色林塘欣共㝷水光連竹塢山翠上衣襟踈
栁揺斜日髙梧轉晚隂娵隅休入詠可怕兕觥深
萬竹鏁深翠幽亭枕栁塘共臨朱檻坐遥借渚蘋香烏
喜樹隂宻魚逰荷影涼聊從山簡醉疎逸興何長
　　　喜晴
一春黄霧暗今旦天始清林姿明積雨水色澹初晴好
鳥關關囀新泉決決鳴前山有佳色聊以駐幽情
　　　登寺閣見月上率然成詠
殘陽猶半谷片月已臨山暮色千林起鄉心萬里還不
堪常俯仰寧有但間關絶世非吾意幽棲寄蹔閒
　　　九日
重陽述令序景物自為嘉易辦如江酒難浮似粟花追
逰疑所務寄興眇無涯舊俗臺應廢何人杖馬檛
九日空山裏乗髙感嵗華霜風翻絳葉晴日亂黄花積
雨饒新徑荒林足亂雅連年頻避地憔悴客田家
　　　歸日再過分水嶺
兹山已巉絶盤道乏縈廻路向日邊出人從雲外来澗
聲髙更咽梅蘂雪猶開却憶僧房坐深爐擁細灰
　　　金州行衙
城頭翻鼔罷庭樹晚風愁破隙華星大當簷素月流灘
聲侵夜急江霧入城浮此夕天涯客何心倚戍樓
　　　舟行書所見
津木始凋霜溪梅已飄素河山自殊方景物宛如故悠
悠川陸行日日年華度遷客未停舟江烟欲成暮
　　　寄題友人小軒
簪組豈為累悠然塵事㣲看山心自適閉戸客来稀流
水三呉大清霜衆卉腓何由納芒履一為欵荆扉
　　　山中
深夏逺林黒溶溶雲動山晚川澄衆影霽色潤層巒地
靜知秋至衣輕覺暑䦨居山非有意偶托即身安
　　　興州道中遇雨
非干秋色苦客意自蕭條谷口𤣥雲惡關門白露髙泥
塗連逺驛寒雨暗長郊誰念征衣薄西風方怒號
　　　通惠泉
東西幾山隔石徑不容車那知厚地底自然成井渠甘
餘留齒頬清足鑒眉鬚不用瓶罍貯纍纍似酒酤(井渠/事見)
(西漢溝/洫志)
　　　寄題江月亭
暮氣集江縣斯亭發興深憑欄看巴水見月過東岑淺
瀨金蛇動澄潭白璧沉天邊未歸客折盡此時心
　　　即事
落日邊書急秋風戰鼓多私憂真過計長算合如何盡
欲清淮戍仍收瀚海波棲遲一尊酒幽恨滿關河
　　　九月十四日登崇山晚歸
陽精天際滅暮色望中生嵐氣侵衣薄山風墮葉輕林
空霜月迥沙白夜江明雲裏相呼鴈翩翩尚逺征
　　　初春
原野土膏動懐生各自欣老年歡緒少獻嵗物華新草
木涵時澤江湖寄病身百年都幾日四見魏塘春
　　　次韻周守遊海棠溪
浣紗何處是空翠隔崔嵬嫩緑連山暗妖紅照水開惜
春嗟婉娩載酒約徘徊莫怪臙脂濕曽經夜雨来
　　　窮居暑雨
空庭滿積雨竟日看圓紋未厭草木薉不堪蛙黽喧奔
流遥澗水亂上前峯雲境静悟諸幻泊然遺世紛(泊然/一作)
(蕭/然)
　　　陳㕘政挽詩三首
今古雖同盡存亡惕遽分人誰為為善天不右斯文莫
遂三年築空悲四尺墳音塵竟何所俯仰嘆蒿焄
脱屣違人代振容即路岐名流祠洗馬白旐痛元規一
代風流盡千年翰墨垂傷心墓前水故作夜深悲
徒知天可恃豈謂病終侵遽使儀刑意翻成殄瘁心開
阡賢子力卜逺外姻臨墓木看初種俄悲已茂林
　　　劉忠顯挽詞(并序/)
　竊以忠顯公之髙節令名冠於今世追配古人天下
　之士欽威靈仰光耀之日久矣某幸以賔客之末㳺
　寳學公之門因得進拜墳下退而作哀挽詞五首雖
　不足以佐濳徳之光明然立言紀事良不愧太史公
　之實録云
黄屋辭丹闕貞臣赴敵營觧言終不反先面竟如生誰
並當時節獨流千祀名承家有賢嗣諒不愧西平
抗節羣公愧攄忠異國尊威稜千古在姦佞百年存盛
徳源流逺公朝禮物敦豐碑昭令徳榮耀及来昆
天運丁陽九䝉塵事可傷羣寮徒陷敵賊子更臣張自
古寧無死惟公獨有光向来從偽者生意日荒涼
視死如歸士捐軀徇國臣殺身雖一槩為義豈無因孔
墨休相並張南僅比倫㣲公今史上死節定何人
臨難不忘死為忠已足多全生猶有路仗節竟如何可
騐平生志宜令後世歌諸儒主褒貶毫髪未容訛
　　　王寳學挽詞二首
徳望三山重勤勞一節忠丹心明貫日英氣浩如虹趣
召恩方急跏趺事已空功名重回首寂寞淚東風
故相傳勲閥風流見典刑所期為旱雨何意墮明星有
美閒桴鼓姑蘇詫使亭若追甘露事忠首定丹青
　　　劉無虞尊人挽詩
蓄徳竟不耀坐觀門戸成生無三事貴禄有萬鍾榮色
養無違志陵終若事生秋風如罔極蕭瑟在松聲
刻杖方優老臨川忽逝波登年惟載徳生子舊持荷此
日悲風樹他時廢蓼莪輀車方即路鄰杵為停歌
　　　李廣甫挽詞
磊落生平志酣歌萬慮空名從敦樸重家為克勤豐誰
與萊衣戯唯餘杕蕚紅素車慚有阻揮淚灑霜風
　　　鄒徳久挽詞二首
萬里南来日惟君意最親渾如相識舊殊異白頭新一
别遽千古九衢空萬人道鄉雖有子不使繼清塵
才具稱要腹奮然吞八荒相期終用世誰料秪為郎地
下修文久人間逝水長平湖逰覽處山色舊蒼蒼
　　　范覺民挽詞四首
射䇿驚寰海收名儗岱嵩俄從白面士遽作黒頭公積
善齡何促流光後必豐他年悲宰樹獨在淛江東
舊隂交盖處草草遂離羣何意終天别居然此地分豐
盈宜上夀鼎盛忽西曛遥想天台路悲笳慘暮雲
有位居台鉉無年究逺猷共懐三入望忽嘆九原幽歸
葬新阡逺追榮䘏典優興衰春夢短人世諒何求
生平輕語别徒恃接鄉閭及此悲存沒追維恨闊疎已
聞窀穸日猶怪孟郊書宿草他年哭仍悲非故墟
　　　陸堯夫母呉夫人挽詞
在姆毋煩訓承家綽有宜辛勤當早嵗宴樂近期頥既
極南陔養仍深楓樹悲他年褒女史不愧管彤詩(區明/風烈)
(昭我管彤/范蔚宗語)
　　　余夫人挽詞
弱嵗承蘋藻慈和内政惇辛勤立門戸夀考見曾孫寵
秩官封貴徽音琬琰存新阡卜何許當可萬家屯
欽定四庫全書
　紫微集巻七　　　　　　　宋　張嵲　撰
　　五言排律
　　　送人赴闕
宗廟璵璠器皇家柱石臣䇿名存紫府佐世值昌辰徳
懋膺宸眷才雄處要津文辭追賈馬賔望並荀陳共貴
豐年玉咸推席上珍薦延言有味發摘政如神既畏西
門猛兼懷鄭産仁化民㡬變魯羣盗遂奔秦峻節推邦
直髙風聳佞人立身惟耿耿讒口遂狺狺一出修門道
重嘗未下蓴豈同游澤畔詎類卧漳濵逸興傾醇酎清
談岸角巾處屯常若泰在屈每如伸忽下泥金詔初回
雨露春巾車趨象闕鳴玉覲楓宸江漢終歸海風花復
墜茵途長知騄驥霜後識松筠道合明良舊恩濡寵數
新調元歸大鼐爕理屬洪鈞賤子獨何者龍門亦有賔
承顔常數數惠訓每諄諄屢賞王濛語寧遺趙壹貧數
言真可誦一語足書紳他日承題品今朝冀選掄知歸如
有地拜賜遂無垠菅蒯雖何用駑駘尚可馴儻能收散
誕幸免屢逡廵悵别瞻行斾衘恩睇後塵祝公聞政日
著意念窮鱗
　　　題六合英氏廟
野曠煙迷縣溪湍桞繫航雉鳴初翳麥蠶長未眠桑地
有前朝恨爐殘古廟薌空江長漠漠寒日自荒荒竟墮
蕭何計仍同項氏亡相黥寧作帝晝錦亦還鄉嚴瀨終
辭漢箕山不禪唐君王千載恨行客亦凄凉
　　　螢火
徂暑初殘夜飛螢遍曲塘翕張舒熖短斗注引輝長翻
屋星移位窺簾燼吐光未應彌輦路聊可映書囊乍與
風俱逺偏隨雨送凉老夫常作客看汝鬢毛蒼
　　　偪冬至小雪
落葉將埋徑林寒欲刺天情凝遥嶺外雪墜草堂前竹
宻潛增響梅疎欲鬭妍紛紛迷逺樹整整度清川未擬
乘髙看惟思擁褐眠衡門聊騁望憔悴廹新年
　　七言律詩
　　　和張簿韻
長来棲遯興偏濃秋日山光望欲空圓紋被水川涵雨
碎影翻林樹帶風羣山綿亘多連峡微水瀠洄只向東
各有田園歸未得追陪强欲備鄰翁
　　　贈江司令朝宗
投老叨恩得一州平生江令始從㳺揮豪坐上誇新句
岸幘罇前傲早秋幸有髙情能命駕寧能十日為吾留
詩成苦被黄花惱急送兵厨與破愁
　　　十二月二十一日贈沃令
訟庭無事長苔衣卧聽松風白晝遲紙帳亂紋龜殻皺
道衫深緑鶴翎垂塵犀揮處論前史香篆銷時理秘辭
官長既閒春亦早玉梅初綻兩三枝
　　　余所寓僧舎蜂筒忽散去僅留其半僧云分蜂
　　　時每如此尋復追求再得之貯以别龕感而成
　　　詩
每逢晴日競飛飜忽為群居負責言甘美日充辭豢養
蟠藏嵗久念騰騫趨衙乍覺朋曹少分邑疑因支庶繁
莫便無情同燕雀階除得食語喧喧
　　　賀師垣賜御書一徳格天之閣牌并鍍金器皿
　　　青羅凉繖從人紫羅衫鍍金腰帶儀物等
炎精光復論元功事業伊周信比蹤許國一心明貫日
存孤髙節凛經冬甲區地勢羅千雉奎畫天門跳六龍
自古至誠參化育濟時行道本中庸
重屋雕甍勢欲翩睿題藻翰揭中天秪縁吉徳存方寸
廼爾叢霄格大圓傳自孔門皆一道稽諸説命合三篇
中興如問君臣美萬世昭時六字傳
栁絲揺曵拂堤沙瑞氣中藏上相家風動五雲迷御爼
香從雙闕賜天花仙韶合奏塵飛盡中使宣斟日未斜
既醉太平誰事業為傾恩意入流霞
恩詔新頒導從儀夾塗無復走烏衣競紆紫霧更袍色
仍有黄金上帶圍翠幰翩翻風易暖雕槃璀璨日争輝
沙堤矚目人人説小相行看接軫歸
　　　逰嶽麓寺三首
平生耳裏湘西寺此日真成叩梵宫地闢晋朝多勝概
人師支遁有髙風身逰大士毗耶境目盡湘東返照中
佳處未能頻駐屣此行尋勝亦怱怱
杖䇿松門興未窮更過金地雨花中山泉淅瀝通幽户
林葉蕭森下晚風目極平臯方蒼莽烟深城郭自空濛
他年襆被僧房宿聊與支郎話色空
林壑盤紆松徑深華䑓暇日暫登臨雲開楚岫千重出
日落蒼梧萬里隂賈傅文章仍自昔武王城郭已非今
傷時訪古堪流涕徙倚聊為澤畔吟
　　　奉酬致宏贈别
强顔從宦益堪悲此日逢君異昔時末路未忘交似漆
相看各已鬢垂絲亂來世事渾難料老去生涯詎可思
客裏别君情更惡同歸猶恐尚差池
此生將老竟何為未信全關造物児十載宦逰無我拙
一生懷抱有君知天邊故國人空老江畔黄花誰與期
跨馬東歸猶是客離亭别酒莫盈巵
　　　從劉待制㳺中梁山寺
樓閣髙低跨碧空鱗鱗羣樹亞山風滄江東去流天外
秦岫西來繞漢中野曠自然傷逺目天髙聊復送飛鴻
登臨不起河山念今日中原有謝公
　　　逰道林寺詩三首
萬畦霜稻卧黄雲小徑縈紆接寺門不見髙人空像設
更無衲子辯風幡樓觀逺岫秋增媚牕枕寒溪夜更喧
他日重来瞻近影一慿香火薦蘋蘩
悠揚秋日澹岡陵繫馬喬林叩梵扄過雨溪流初瀰瀰
無風竹影自泠泠空餘古柏庭前老依舊寒山户外青
惆悵祖師飛錫地巖阿誰為一鐫銘
墟落生煙晝欲昏亂山行盡到平原雨餘疊嶂添新秀
水落寒沙見舊痕古寺有僧棲壞屋遺斜無主自荒村
徘徊欲訪當時事黄葉驚風斷客魂
　　　登白帝城
霜風吹日下長原䕫子城荒灌木繁東去諸山朝峡口
西来衆水㑹關門千年白帝空祠廟萬里家山秪夢魂
絶塞邊頭重廻首秋聲凄斷不堪論
殊方秋盡怯登臨萬里屯雲結嵗隂崖壁􁪡岈知禹績
江山割據識雄心滄波南下奔雲急單舸東遊兩鬢侵
漂轉十方仍作客沉吟懐古淚沾襟
　　　送趙郎
匡山太白書滛乆不但天才盖一時湏慕更生勤博古
莫師長吉祗為詩八塼學士多時譽七歩賢王有令資
數子風流君可致劍門他日看雄辭
亂離何處託浮生羡子今為劍外行異縣頻年多送逺
中原何日見承平雲開壠首河山逈月出巴江閣道横
此别相逢定何許各湏努力待時清
　　　余於今年二月初一日夜夢中與劉彦禮兄弟
　　　水邊飲酒賦詩曾記所作元八句㤀其餘今足
　　　成之
夢裏相逢竟是非人生皆夢亦何疑花邊置酒行杯速
石上聽泉得句遲千里幸能申闊積一歡何必是前期
諦觀石火光中事慮不長於未覺時
　　　舟泊宜都
二年峡内厭覊束此日江湖欣渺茫烱烱晴鷗明晚色
悠悠殘日動波光逺眸盡處即他境叠嶂痕邊仍舊鄉
自是望鄉湏淚落不縁風樹使心傷
　　　題永睦縣髙齋
㳫嶂寛圍巴水通登臨眼界浩無窮空䝉嵐翠雲煙外
明滅波光樹影中莫詠楓林傷極目且依蘋末挹雄風
中原十載人將盡相見休嗟似轉蓬
　　　過鄖陽縣
孤城寂寂枕江湄萬室燒餘事可悲故老歸来泣環堵
行人竚立問遺基年華祗覺凋容鬢花鳥何曾管亂離
依舊漢傍春事好野桃開盡暖風遲
　　　秋懐
日壓城煙光少留朝昏應似我悠悠人生百嵗今已半
世故萬端無㡬求學道初聞滅正受深居不賦畔牢愁
尚湏一舸輕波上自詠新詩送白頭
淛河十月菊猶斑客御貂裘未覺寒遲暮更知為客惡
覊窮猶自借書看朔風㡬夜驅鴻雁苦雨驚時損蕙蘭
安得雀離三百尺一超紆譎破憂端
　　　山中月夜
中原羣盗㡬時平避地荒山萬慮驚霜月有情凝夜色
溪流無盡落寒聲滿山林影龍蛇動繞屋風枝劍珮鳴
自惜壯懷消欲盡只將捜句了餘生
　　　送别
十年漂轉鬢成絲細話平生萬事非却憶青燈初罷酒
俄聞鐡騎已成圍當時痛飲今誰在從此覊遊與願違
客裏别君還嵗晚江湖寥廓淚堪揮
　　　予寓居麻子山自入冬以後大小雪凡十餘作
　　　傳聞平地已有春意而兹山偪臘復雪寒威特
　　　甚
荒山絶頂受春遲㡬見氷花散陸離江國凝思唯把酒
雲林注目又成詩修篁壓路增幽意初月臨空耿素姿
寧有扁舟可乗興柴門惆悵獨移時
　　　雪晴
鳥烏聲樂作初晴日到寒窗氣象新天接瓊瑶三萬頃
樹明組練五千人已從炎海生隂盭更與神臯洗戰塵
曾侍紫宸知帝力隆興借與萬家春
　　　小雪作
霜風一夜落寒林莽蒼雲煙結嵗隂把鏡漸無勳業念
愛山唯駐隐淪心氷花散落衡門静黄葉飄零一逕深
世亂身窮無可奈强將悲慨事微吟
　　　枕上聞雪呈趙郭二公
上瑞来寧玉座憂夜聲先到竹窗幽饑腸已作来年飽
病眼聊湏臘月收髙士清貧無敝履故人狂興阻扁舟
却思清曠江邊路鶉兎成車酒自篘
　　　詠鶴
昂藏野鶴混羣雞志在雲天失路悲湖海稻粱元未足
虞衡羅網莫輕施獨憐鎩翮垂寒雨可念長鳴向曉曦
却使羣烏驚羽翼上林能占主人枝
　　　宿歸仁寺
精藍置屋切雲根此地何從着世紛縹緲僧窗更臨水
氛氲崖樹欲參雲青山細認千重叠暮氣徐觀萬里曛
兩岸蟲鳴燈一㸃舟人相語夜深聞
　　　髙司業
春浮花氣擁門闌星昴神嵩瑞世間一字夢靈通洛學
諸儒文弊隔賢關巨源淳徳真金玉吏部髙名信斗山
此去致君堯舜上黑頭卿相自朱顔
旌頭落盡少微明追復成均雅頌聲詔起儒宗髙一代
禮隆師範表諸生拾遺柱史當螭立潤色綸言倚馬成
行把荷囊多獻納要將文彩助昇平
　　　代王侍郎送程尚書赴信州
化龍陂逈照旌旗懷玉峯髙緩馬覊地接鄉關猶晝錦
人從國老借元龜一州如斗何勞者六合同風要在兹
此去未能温坐席却隨春到鳳凰池
徳望居朝大吕輕眷思難怫丐歸情履聲暫去端門曉
刀夢新占虎節榮有道致君三任喜無心貪寵一麾行
天衷祗恐思耆舊不待黄堂報政成
君王鍾意撫斯民不惜朝端屈老臣連錦麾毫千字寵
黄金横帶萬釘珍長安日近恩光邇刺史天髙惠政新
我愧仙嵓舊猿鶴依然軒冕縳閒身
　　　初夏已晚山中即事
山雲倐忽自晴隂積雨門楥蔓草侵一帶清川供極目
千重㳫嶂伴微吟雄鳩鳴處園林宻白鳥飛来溝水深
麥秀桑柔夏方永不堪時序苦侵尋
　　　遣興
人生何必論才良賢否窮通脱未量運否蛟龍猶蠖屈
時來鳥雀亦鷹揚王侯螻蟻同歸盡鍾鼎山林各所藏
何用作文嗟不遇已將名利等蠅翔
少年豪縱志凌雲著論將期擬過秦當日詩書徒用世
如今文字豈謀身亂離不用毛錐子漂轉聊同木偶人
主父平生希鼎食年来一飽尚艱辛
　　　三月二日奉詔赴西園曲宴席上賦呈致政開
　　　府太師
幅巾私第巳歸休當宁虚懷更欵留避寵雖辭持節冊
送行猶用濟川舟城南舊圃扄花洞洛下新莊引御溝
詔諭兩京居宻邇不妨乗興徃還游
邦人欽佇見儀刑詔使相望對寵靈位冠三公師尚父
(劉向云師之尚之父/之故謂之師尚父)躬全五福壽康寧乆留行色春過
半乍别天顔涕欲零誰識上心優老意從行仍許鯉趨
庭
昔美都門祖二疎太冲篇詠貴良圖不聞賔主俱公鼎
未見篇章出寳跗河嶽英靈添賦咏都人士女競歡娱
皆言元老歸休盛恩禮便蕃自古無
　　　雨中感懷
西風揺落葉聲悲避亂荒山萬緒迷一室漂揺任寒雨
百年昏曉信鳴雞清霜已染千楓樹殺氣應隨萬馬蹄
黄屋秋來定何許孤臣安敢恨覊栖
　　　舟中感懷
故園此去渾如客異縣而今却是家還日簷楹應着燕
來時楊栁未藏鵶孤舟泛泛春江闊去鳥飛飛岸樹斜
却憶當年南下日傷心泣盡日昏華
　　　歎名
十年四海稱忠壯誰料將軍隂子謀舊物空餘叱撥馬
新聲莫唱白符鳩民謡㡬嵗傳鈎落笙席何人戀故侯
溟海茫茫孤鳥没一埋蓬顆便千秋(叱撥馬見/李筠傳)
　　　㑹覽亭三首
縹緲飛亭接郡樓平崗絶岸對滄洲天邊逺岫寒無色
城下澄江湛不流林影終朝垂澹瀩水禽隨暖弄輕浮
何時放髪從漁父㑹傍蒼烟卧釣舟
野岸平林對郡城登臨領要在斯亭江吞荆楚流空濶
山入興洋翠杳冥嵗晚雲煙昏近甸沙晴鷗鷺滿前汀
杖藜竟日窮心賞猶自覊愁未肯醒
角聲嗚咽下城頭水國風煙欲暮愁逺日苦遭層嶂隔
歸心欲逐大江流漁村積火臨沙岸賈客連檣集市樓
千里家山一廻首林梢新月又如鈎
　　　潭州道中
青山接雲雲接天碧林溪樹兩相鮮地連諸徼分秋色
天近平湖識渚煙望盡好峯仍注目賞餘幽樹更垂鞭
是身已作無貲省乗興將隨下瀨船
　　　示疑者
天見已如摩勒果佛求休待鉢曇花萬縁畢竟歸空刼
舉世徒勞筭海沙除幻已超白骨觀修真閒運紫河車
時人欲識歸投處無盡光中是我家
　　　溪梅初放
荒山犖确倦征行溪畔逢梅照眼明枝裊霜天寒日薄
影沉碧澗晚流清最憐雪後開来痩可忍風前落去輕
却悔折歸無可贈舊逰千里但凝情
　　　次韻石用之春晴遊西湖
春晴結客出城隅無數僧坊論給孤紅貼馬蹄花底路
緑籠船背栁邊湖逍遥各自從鵬鷃斷續寧湏較鶴鳬
端立一丘為老計移文何謝北山逋
　　舟中即事
西来一櫂任委蛇春日惟增雨露悲故國佳辰逢禁火
水鄉農事見扶犁年華祗觧凋容鬢花鳥何曾管亂離
目極傷心誰告語含毫獨賦逺逰詩(内四句犯亂後歸/光化過鄖鄉縣篇)
　　　泊舟
遥依沙岸繫扁舟風落荒山萬木愁枕下驚波時汨汨
天邊寒夢信悠悠遭憂和嶠仍丹淚逺適虞翻易白頭
離亂偪人全䇿少微生從此任浮逰
　　　自竹山歸酇上墳
晨曦出沒霧交流獨喚江船立渡頭嵐光映縣民居麗
紅葉漫山客意愁溪雲欲作今朝雨崖菊猶含舊嵗秋
此日還歸追曩事孤生淚盡黑貂裘
　　　周叅謀以詩催再逰末章戱賦
九十日春晴㡬日得堪行處便須行官因局冷常多暇
眼到花開亦暫明當信光隂如過隙莫教風雨暗長檠
乗陽不礙逰人路定看花驄正勒鳴
　　　又
競説楊枝傾上國樂天題品付歌行但同學語雛鶯小
未見回眸剪水明席舍主人能顧曲曉來粧燭想銷檠
海棠何必尋龍井願聽周詩賦鹿鳴
　　　喜張丞相破湖賊
遥欣丞相受䧏時湖外歡聲入鼓鼙十萬水軍歸禁旅
二千里地反鋤犁弄兵無復潢池内棄甲應同熊耳齊
從此上流無犬吠好營停障接京西
　　　昔栁栁州作永州山水諸記泉石之狀如在目
　　　前兹峡上羣山與栁州之文頗類
山磎犖确冐荒筠石溜㳙㳙盡日聞微水寒来渾見底
峡山雪後欲侵雲深溪春動梅争發絶壑林髙日易曛
應似零陵溪上景林泉多類栁州文
　　　繼韻書胡氏孝思亭
舉世針磁覔秀峯争從窀穸問窮通喜君篤孝誠尤至
追想慈顔事已空積毁到今猶瘠立因知卓行不雷同
當時甘㫖庭闈念應向廬前歎樹風
　　　寓居
未有揚雄宅一區已驚短髪似盧蒲家貧粥飯隨魚鼓
地逺賔從祗鳥烏已罷書空為咄咄猶思快耳作嗚嗚
衰殘政值中興日聊得安閒卧五湖
　　　如吳興舟中讀白樂天詩有作
離離雲樹泛朝􁑾十月江南未變衰縱櫂千尋霅溪水
散懷一巻樂天詩平生名宦休回顧隨分追遊且自欺
不敢將心比餘事逍遥何似洛川時
欽定四庫全書
　紫微集巻八　　　　　　　宋　張嵲　撰
　　七言律詩
　　　新春偶書寄致宏
二年憔悴向庸城又見椒花倐自驚孤客殊方懷土意
故人絶塞未歸情此生竟被儒冠誤他日終圖後世名
平野春来堪細履何時與子杖藜行
　　　新春有感
蕭蕭篠簜擁荒岡却憶江臯草色長暖景暄風似春日
黄茅白葦是殊方孤村黙黙無誰語萬事悠悠有底忙
獨立寺門歸鳥盡重山複嶺又蒼蒼
　　　上庸
天將層嶂限中原獸狀禽心類百蠻横木架橋来渡水
搴茅茹火去燒山尋巫問事看龜意帶穗收禾禦嵗艱
非是投荒魑魅侣時清猶賴可東還
　　　仇氏園
泠泠竹日澹疎籬􁀙􁀙溪流注小池紅菡白蘋當夏日
冷煙寒雨過秋時主人頥燕閒情適客子經過心事違
行役怱怱無麗句漫批山木冩吾詩
　　　和友人中秋
秋来未省舉盃頻却掃空山絶衆賔寂厯平林方隕葉
扶疎丹桂獨生春天髙地逈輪當午露白星稀夜向晨
聞道開樽成浪語不妨聊作獨醒人
　　　戯書寄夏致宏
蕭何轉漕關中日綺季逍遥商嶺時世亂或為舟楫用
時平自可帝王師試問升車驅駟馬如何踞石茹三芝
荒山嵗暮雲煙冷西望長吟獨爾思
　　　梅
兩京當日見初開尚想凌雲遶故臺倚竹姱姿應小駐
髙樓急管未湏催傷春逺目空千里急景愁腸自九廻
為説西園泉脉動許擕小隊探春来
荒山雪盡水生煙獨發寒英媚逺天亂蕊凝姿殘照裏
痩松含態晚風前疑將翠袖倚修竹若獻明璫傍廣川
䘮亂自嗟容鬢改攀條三嗅惜流年
　　　寄題清孝菴
龍山㡬世閱興衰依舊春江拍岸来當代衣冠今寂寞
百年丘隴自崔嵬簷經白日餘僧定路暗青松仍刼灰
事去節䦨春草積乘髙一望獨遲回
　　　望微水
平原莽蒼浮輕靄白晝柴門亦自扄籬外水波光滅没
林邊山岫逺青冥如何隐几終朝看不及寒窗静夜聽
聽水看山朝復暮那知白髪漸星星
　　　春隂江上偶書
小軒西下俯通津漠漠春隂日易曛白氣冐山蒸積翠
微風過水聚輕紋城鴉飛去秋花夕溪雨収餘岸草薰
寂寞何人念覊旅憂来無數若絲棼
　　　登甘露寺故基
烈風吹面立城隅俯仰人間萬事徂萬古江山自雄渾
百年城郭已蓁蕪亂餘故物惟金鼎事徃前賢只畫圖
雙塔烟中廣陵市淮南戍守未應無
　　　種木芙蓉
去嵗經冬百卉空今年多種木芙蓉未如蜀國城邊望
疑是秋江渡口逢定乏雄蜂来慰藉應與寒菊伴丰容
敢同出水方新句空自長吟負老松
　　　次韻石用之易安齋
塵纓脱得片時閒未見彌天釋道安薜荔半崖雙屐齒
滄浪何日一綸竿地能容膝皆堪處心對回光未易看
試問老僧安底事不知人世有悲歡
　　　和夏致宏詠梅
春嵐初破曉光遲青女消餘泫玉肌雪後離披憐落蕋
溪旁婉約愛横枝不隨姑射乗風去定與飛仙待月期
山静林深香暗度折来頻動故園思
　　　憶京山大陽寺(徃嵗侍先/大夫曾逰)
徃嵗曾遊大陽寺倚天樓殿碧參差明安菴逈峰巒古
楊廣城髙逕路危滿壑松聲僧定處一堂秋雨客談時
如今細想經行地三復遺詩血淚垂
　　　行建溪上見拏舟上水者愴然傷懷
何人刺船上寒水却意避地微江時驚濤澎湃慈親懼
鼓棹紛紜稚子嬉漫漫平沙煙上早溟溟簧竹月生遲
感舊將為仰天哭恐驚行路秪成詩
　　　春日郊行
曉尋山寺出重城壞壁誰題半草行照眼芳菲空玉友
並湖風物記金明新詩已見成敲鉢舊賞懸知又棄檠
龍井海棠須靳惜一樽留取聽鶯鳴
　　　屏迹
荒村屏迹任時移山水昏明各異姿穹谷煙凝成襞積
斜林風過作鱗差病身豈復能強徤末路惟應足抵巇
萬古升沉同鳥没蓋棺猶未且題詩
　　　泛舟觀雨
雲氣交流晝窈𡨕疾風吹雨雜荷聲山隨眀晦姿横出
舟入渺茫詩漸成託迹江湖三畆足放懷天地一身輕
衘盃不用嗟覊寓未必乗槎勝此行
　　　次韻王亞之沿湖冐雨歸
禽鳴滑滑濺泥塗賴有雲巢眼不孤天外黑風迷鷲嶺
檻前流水憶鵝湖躋攀危磴九折坂捧玩新詩百斛珠
収拾殘紅付春去四時光景任三無
　　　芍藥
青春愛謝日遲遲正是羣芳掃跡時濃露有情融睡臉
暄風無力困豐肌苦將蕊氣相牽引若對華燈不自持
應似西江明夜火館娃宫裏醉西施
　　　龍洞
靈洞何年水亂流試尋危棧訪丹丘此時景物迷三島
當日神龍跨九州白晝瀑流方訝雨炎天嵐氣忽驚秋
憧憧門外紅塵路過客何人肯暫留
　　　自鉛山如鵝湖
長松十里曉冥冥行盡松林到法城悄悄虛廊無客語
隂隂衆緑有鶯聲新荷萬㸃土花碧白鷺一行春雪輕
麥秀漸漸桑葉暗怳然如在故園行
　　　九日
南國窮秋冷尚賖隨時遊矚自堪嘉且欣一雨山争出
休歎重陽菊未華佳客逢秋冝得句道人酌酒似烹茶
人生勝日湏行樂豫去昏鴉作陣斜
登髙未用懷郪縣少異誰能識孟嘉嵗嵗青罇常有酒
年年黄菊未逢花分將黙坐更捜句肯以銜盃當飲茶
且莫慿欄傷極目人間秋日易西斜
九日當年菊蕊遲今年庭下半芳菲禾收原野將成廪
楓落江湖欲授衣何處好山饒勝槩擬擕家釀趂晴暉
病衰不復能捜句聊挿紅茰滿㡌歸
　　　夏養真父挽詞
四十青春鬢未皤翻如槁謝葉辭柯親闈有綵今難戯
客舘無魚尚有歌遺愛偏存梅渚畔新塋空占闔山阿
素車不得親觴酹别望含悲獨奈何
　　　忠顯劉公挽詩四首
活人憂國見平生晚節臨危志益明漢仗塵深逺宫闕
氊裘風急半公卿千人致詔竟不起萬户封侯却似烹
暮晋朝梁真可忍紛紛螻蟻尚偷生
旤基媒孽自燕雲抗議如公有㡬人軍旅未聞焉用試
豺狼不噬豈冝親求魚縁木謾蠧國曲突徙薪翻殞身
才大言深古難用忠良千載恨常新
自從玉帛交殊域一見寒盟為隐憂亂相方虞鄰國難
廟堂誰聽徙薪謀義如杞殖仍忠壯識比申胥不怨尤
松柏蕭蕭九原路髙名常共建溪流
抗論中朝猶在耳鳴弓仇敵已臨城王都竟失金湯固
朝士方貪雀䑕生慷慨一朝先奮節華戎終古共知名
可惜千官臣偽後蕭蕭華髪盡垂纓
　　　哭孫信道(并序/)
　信道名確沈晦榜擢甲科建炎初作京西運司屬官
　蔬食破裘晏如也山中抄書無慮數千巻今不幸改京
　秩死年止四十嗚呼天之生才而顧使之賫志泉壤哉
悲君刻意異時流十載經春着敝裘新隴預知成馬鬛
舊書何苦似蠅頭孟郊骨相終齎志賈誼才能竟不侯
寂寞聲名千古事定知無益夜䑓幽
　　　挽張全真詩二首
辱遇本非因紹介登門不謂便無期傾心問及言猶在
投贄書成事已悲作鎮方甘建鄴水惜賢尤在中興時
傷心無復諮疑事還似當年徐孺碑(紹興丙辰見公知/待特異及公再作)
(參領在建康時數造門禮遇益洽然平日未嘗通書問/去秋舍弟過建康再三見問方欲以書道悃愊而公訃)
(至矣又昨於方務徳處見公書使/衘車載薺事未知所出末句故云)
玉質清臞似列仙人間亦合得長年功名不竟如壺遂
(謂不作/宰相)冲淡空嗟似樂天(常子正嘗云公質性恬淡閒/居有園林蕭散之適可比樂)
(天/)胡不憗遺縁國老憂深殄瘁為時賢含毫誰作名臣
傳要使風流後世傳
　　七言排律
　　　夀王蘇州
維昔髙堂講射蓬瑞雲吹不散薰風十分正滿氷輪桂
一葉將飛露井桐元老三朝尊相閥餘休㡬世積隂功
光芒孕秀星淪昴神物儲祥嶽降嵩淮水筮靈芳裔逺
蜀江波與慶源通傳家自有調元手許國常輸露膽忠
節勁不凋霜後柏氣豪長吐雨餘虹金隄䕶掃河循道
蘭省分曹宿在穹銅虎屢揚飛盖皂木牛多足太倉紅
朝班入簉鵷鴻列京尹頻令狴犴空暫綴漢庭安世橐
来臨吳國館娃宫民安㤗伯封疆外日在韋侯嘯詠中
贊壽一爐金篆籀捧觴千髻玉玲瓏桃開坐閱三千嵗
松夢當占十八公日望鋒車歌九罭時韜組甲詠車攻
如君江左今王導有客河陽舊石洪甄冶從来収朽鈍
㳙埃殊未報深崇省䑓衮衮心何羡旌斾揺揺思莫窮
賔綴阻陪稱壽斚書緘聊復寄詩筒西湖十里荷花水
净洗觥船逺祝翁
　　　夀沃令二首
山秀江清號浙西氣鍾賢哲誕生時商朝月正垂三統
堯殿蓂荄見七枝此景聚氷藏北陸有人眉壽等南箕
教條宰邑郊馴雉導引支床室有龜五百間聞喬嶽降
八千遐厯大椿期書生願效封人祝為捧黄金一屈巵
奎文昭煥夢熊羆正值英賢慶誕時人日空知經月是
斗杓纔徧一年移銅靈仙氣鍾標格罨畫溪光入句辭
發䇿談兵知醖籍操刀製錦見施為三年仁政春千日
萬口歡聲壽一巵願祝我翁何許嵗紅蓮葉上見遊龜
　　　和李少卿
獨見凉蟾欲上時西園爽氣溢清池坐欣萬頃潮方滿
欲舉一杯誰與持虚閣排雲空窈窕青山繞郭自參差
氣澄象表輪踰逈光泛髙林影驟移一嵗佳時今鶩過
誰家横笛未休吹城烏何事翻飛急不學鷦鷯占一枝
　　五言絶句
　　　懷伊亭
回環擁岡巒澶漫分林塢縱目以怡情信美疑吾土
　　　松門
長林上晚煙明月曜深夜重閉豈吾心自回俗士駕
　　　致爽亭二首
霧豁空江平林疎逺山出龍溪夜来雨爽氣侵衣濕
桑柘落洲渚澄潭漁艇集幽禽忽飛来斜日水光溢
　　　宿歸仁寺
下瞰十仭餘遥瞻㡬千里逰客日暮時鄉心萬端起
喬林衆鳥集暮氣氛氲上好在三巴山何時正相望
巴水任喧雲僧牕睡方悄風清月到床露白蟲鳴草
　　　幽居
避地依荒谷衡茅茍自安門前山四塞不用買峯巒
　　　觀月出
山空樵唱稀林昏歸鳥没新月含煙霏遥依亂峯出
　　　生口(陸路去縣/十五里)
牽舟四日程屈曲縈山轉行行問居人始知猶近縣
　　　信美亭二首
北眺逼山樊南瞻近津滸登兹一消憂信美仍吾土
躡屐上危岑䇿杖臨孤嶼来徃自忘疲於此時延佇
　　　桞陌
含風皆有態夹路自成行馴鴉朝暮集接葉得深藏
　　　詠種菊
手種籬邊菊秋来亦自開驚蝶翩翩舞雄蜂去復来
　　　懷新亭四首
逺意在田疇中園結茅屋凍雨昨夜来共欣春水足
耘耔競所務喬林午風清嘉穀雨来長復兹畦水平
恢台當長夏山木盡成隂良苗方競茂悠哉林下心
晚秧紛已及中田日徃還適與好風㑹植杖觀前山
　　　夜雨
夜半山雨来夢覺還復息寥寥簷溜空時聞斷續滴
　　　與陳去非夏致宏孫信道逰南澗同賦四首
䇿杖南澗邊菖蒲如緑髪石亂水流分山空鳥聲歇
山桃深復淺亂發傍幽巖無人慰寂寞晴日自毶毶
共坐石上苔坐乆溪隂轉峯外晚林稠山腹晴雲散
三日山中逰溪山未全究却羨畬田人春晴斸煙岫
　　　聽微水有感四首
發源由太古東逝㡬朝昏欲識無窮意當看石上痕
寒江流不極疊浪日沄沄詎是悲鳴苦端由清夜聞
西從徼外来東去還歸海徒聞朝暮聲詎識年華改
袛應初剖判便有斯江水于今知㡬時東流猶瀰瀰
　　　邵公泉
遺愛在斯土諒如泉山滋居人不敢唾時復照鬚眉
隂隂勿翦棠聽訟得處所滚滚山下泉飛空作甘雨
　　　題畫扇
罨藹前林暗遥知暮氣生漸向山門近應聞鐘已鳴
望望滄波濶汪灣湖水秋津亭方遲客逺来何處舟
　　　宿永睦將口香積院滿山皆松檜聲
雲峯㡬萬疊何處見家山此日無窮意悠然獨倚欄
萬壑樹色歛松門已暮鐘故園腸斷客應與此時同
　　　獨夜
山月娟娟静山煙漠漠輕茅簷無一事獨聽夜江聲
　　　晚晴
前山收苦霧宿鳥有新聲萬里南天客三冬此日晴
　　　下馬橋
悠悠望深松置馬長路側豈為服誓言良以尊舊徳
　　　泊舟
夜光沉千嶺寒星動一川汀沙霜似雪寂寂繫江船
　　　盡山亭
南嶺與北岑千峯萬峯起木末置危亭衆山窮表裏
　　　出峡
牽舟已出峡何旦復當還蒲溪應漸近已見宋平山
　　　溪上行
垂隂覆緑波檀欒影空注傍有微徑通穿雲向何處
　　　出見桃花盛開
青林擁蕭寺况乃在山隂出見桃花發方知春已深
　　　渡湘水
昔讀此離騷今朝渡湘水荒草滿秋原何處尋芳芷
　　　歸仁縣石堠
縣廢不知年無人問遺址石堠猶路傍故物應唯此
　　　采薇洞
春曉山路永行行歌采薇歌長非有意惟以療朝飢
　　七言絶句
　　　元日
摧頽那覺是華年城郭衣冠競彩鮮寒雨連天無事出
卧聽簷溜似山泉
　　　至梅堂次韻
牛衣不煖夢初回聲切嚴城角弄梅旋理敝裘驂蹇足
披霜得箇為公来
　　　次韻王得之遊净明題易安二絶
滿院嵐光滴翠寒望湖莫羡十三間門前石上蒼苔跡
數得人蹤到與還
銅駞陌上湏㬰樂金穴侯家瞬息懽争似盖頭茅一把
老僧終日百般安
　　　又次韻五首
建溪南去自悠悠溪上愁思逐水流欲寄平安數行字
秋鴻飛不到炎州
離尤南去本無因隂隲忠嘉自有神敵國猶强讒間露
君王宵旰憶良臣
行盡炎荒路向東蠻村戍鼓夜逢逢惜無王朔同登望
騎氣應湏似白虹
行衣葉葉馬蕭蕭快意寧知歸路遥海上尖峯青似染
却從雲外望岧嶤
心知公及暮春歸猶自思公腸九回門外春流已如黛
行看飛騎過橋来
　　　唁菊
中秋是處已揚芳籬下朝来欲破黄賴得雨荒兼早没
却能應候作重陽
欽定四庫全書
　紫微集巻九　　　　　　宋　張嵲　撰
　　七言絶句
　　　乘舟阻風
平生所遇悉堪咍徃返江湖知㡬回長是扁舟阻風浪
羡他舟楫掛帆来
　　　送陳忠玉兼寄尹夢得黄仲通并寄季通姪
當時分袂各丁年南國相逢鬢已班羡子還来覲丘隴
益令歸夢繞金山
少年渾欲不勝衣豐下如今帶十圍他日飛揚未輕料
卜居終欲近郊扉
百年門户已蕭然每喜人傳小阮賢好遣僕童種榆檟
老夫行欲賦歸田
南川解袂十年餘環堵蕭然頗自娱生計荒餘莫深恨
歸来猶得在枌榆
君歸多問尹夫子病後新詩定益工鴻雁南来書不到
想應全未廢書空
　　　龍洞
瀑溜落巖氷柱碎迸珠跳沫似飛埃西風更與逰人便
時送輕塵灑面来
巖樹交柯如有意欲將宻葉蔽溪門紫府沿源應不逺
未知相去㡬程雲
　　　過鄖鄉寒食日
蒼茫雲樹渺相迎山縣燒餘祗故城雞犬不聞仍禁火
經過轉見亂離情
　　　夢中作後兩句前句覺後足成皆夢中所見也
山南山北是人家紅杏香中日未斜傳語春風能㡬日
慎無吹折最髙花
　　　閏月二日始開北牕籬門
夏郊群樹緑冥冥北户今朝又脱扄極目不知何所詣
三年於此看縈青
　　　掌口寺寮聞杜鵑
青林雨濕煙濛濛杜鵑含寃號晚風雨轉蕭蕭聲轉急
不堪聞在亂離中
　　　山中月夜聞杜鵑憶鹿門舊逰
隂隂緑桞子規啼風送餘聲夜轉悲山月籠明蘭氣馥
怳然如在鹿門時
　　　暮春道中聞蟬
西山日落東山明長風吹花客心驚房州氣候不可解
嫩葉暗中蟬亂鳴
　　　夜雨有作
睡足秋堂夜雨聲天涯此夕歎飄零空堦滴瀝腸堪斷
更向芭蕉葉上聽
　　　仇氏園
修竹青冥山翠合圓荷枯倒水禽飛造門休問林塘主
暫借閒窗負暖暉
　　　過覃氏園偶題
十日濃隂飛細雨清川初漲水平沙幽人閉户春已半
開遍山南山北花
　　　思故園
桞外髙風盡日吹春来不省見花枝漢傍别墅三株杏
記得飄零似雪時
　　　十二月旦雪霰大摰
憶昔尋梅漢水傍故乗微霰渡澄江如今飄泊閩山側
擁褐安禪聽打窗
　　　七月二日大風作一晝夜方止土人云此風潮
　　　信也
風不終朝聞老氏撼山今既一期(自旦至/旦為期)餘得非造化
誇能事要使人無盡信書
後世新竒方競出難持古語對時云欲將老氏飄風語
刋剟還同火浣文(魏文帝作皇覽著無火浣布/至明帝時貢至刋去此節)
風潮初見土人云(海風每作大則三日稍小則四/日土人謂之風潮五六年一作)始愧
鯫生泥昔言却以所經疑柱史著書應祗為中原
　　　詠鶴
引吭清噭達天外何意留連豢養恩我亦乆懷區外志
終當乗此羾天門
非干位置異雞群自是昂藏絶世紛若使風標公子見
亦應慙恨不如君
當年君子成猿鶴物化誰能不愴神奮翼一歸霄漢後
安知不作艾封人
心期附鳳參雲駕豈與凡禽共苑園黄鵠無能猶自免
應縁逺去不乗軒
千年一度復来歸城郭何人識令威當日榮華竟誰是
祗應皆作路塵飛
　　　孤山
日薄城煙湖面紅勝逰常恨隔崇墉不如縱櫂絶湖去
却聽孤山打暮鐘
　　　贈何子應侍兒(去非有詩贈/何兼及侍兒)
何郎當日在房州曾見梅花倚郡樓賦罷凌風人已朽
後来白盡㡬人頭
憶見紅茵起襪塵十年相遇淛河津慇懃怪我凋雙鬢
不似花枝郤耐春
　　　山中校書時有田父擕酒見訪
讎書不必天禄閣林下巾箱且自擕時有田翁来暱飲
嗟無太乙照青藜
　　　魏塘荒僻春来無雜花一枝可慰逐客二月二
　　　十六日見籬外桃花盛開如爍紅霞因為絶句
　　　一首
狂風㡬日漲黄塵籬外桃花忽照人不有繁紅慰逐客
二年不識淛江春
　　　凌雲見桃花
曠却相隨不相識主翁翻作白頭新桃花未見不曾失
拈出還成埋没人
　　　二月二十四日至魏塘
桃花零落怨春回松下朱門向水開燕子不知非舊客
依然還取故巢来
茫茫白水環虚市股引清渠繞梵宫一夜春風入髙栁
怳如身在海濤中
青葉生林啼鳥新出門逢水不逢人楊花滿地披重蠒
不信人間有暮春
雨罷青枝猶裊裊風餘紫燕故翩翩垂簾竟日無餘事
庭草雖長不用鞭
病起清羸廢酒巵茶煙聊復颺輕颸卜居便作千年計
㑹見蟠桃著子時
一行䟱桞對柴門又見荒煙上晚村日日牆隂觀日影
人生消得㡬黄昏
今朝自撒窗前柵决眥雙鳬没綺塍便是提封無限界
不憂閩陌誤東陵
　　　法界頌二首
木人睡足理精神大地山河勿一塵不是解談無口論
由来不及世間人
山河大地因誰有聞見覺知非我親不挂一絲全體露
真成本分住山人
　　　自房州歸掌口聞杜鵑時杜鵑花盛開
亂中一任青春去秪有閒愁作鬢華日暮風吹古原樹
杜鵑啼遍滿林花
　　　澗邊
喬林近水葉隂隂縈石溪流自淺深隔水羣山森夏木
白雲樓起媚遥岑
　　　夜坐
地爐火煖壁燈青虛閣風驚鐸亂鳴門掩上方山月黑
北窗危坐聽松聲
　　　晚歩
晚来聊復岸烏紗指㸃園林已罷花髙桞交隂斜日照
閒擕兒稚看棲鴉
　　　崇山圖七賢詩
短壑長松經始餘次山無徃不從吾便應掃盡陳蹤蹟
摹作三溪少隐圖
峴首登臨事已非風流千古載豐碑鑿空尋出崇山景
又作襄陽一叚竒
居士胷中有丘壑買山占得水雲寛七峰環合三溪碧
盡付騷人一倚欄
負郭幽崖面武當襄江前占水雲長四時景趣無窮盡
俱向公家静隱堂
兩山列影作眉愁盡付襄江一鑑收問訊風光應更好
賦詩誰與共清流
山容渾似關南見水曲初疑峴首看聞説新堂多勝槩
待飛一葉上雲端
　　　内人斜
當日承恩向壁門今同傖鬼落荒村丘墳埋没生秋草
人事如斯詎可論
山色依依水自流内人斜畔最堪愁荒榛蔓草縈寒骨
更有何人弔杜秋
　　　晚望西崖
西崖佳樹緑層層日落山煙滿樹生蕭然倚杖疎籬外
遥聽幽泉斷續鳴
　　　登石門山山側有觀基在荒筠中不可到山相
　　　對即新安縣也今謂之新安平
嶺樹疎疎秋景明荒筠埋没觀基平石門山下微江水
依舊東流日夜聲
石門山對新安縣基址平来蔓草秋千尺微江清見底
悲鳴還向縣前流
　　　梅
一枝寒艷映窗光蘂氣侵衣斷客腸漢上水邊千萬樹
春来何地着清香
　　　偶成梅詠
開時都不值繁華結實調羮尚有誇若語當年上春事
總輸凡木後開花
故園微路遶江干常記開時偪嵗寒萬里臨風驚老眼
却疑還是霧中看
霧態風姿紫府仙直疑清夜降羊權不知老大心灰乆
香氣撩人似昔年
　　　覽鏡
覽鏡知予骨相屯便當終與老農隣議將此地為莵圃
種藥栽花二十春
　　　興州看月上
城下滄波去不停城頭吹角作邊聲去年此夜深閨月
今向興州山上明
　　　溪傍梅花初開
細挹幽香辨殘雪却驚寒谷獨先春慇懃為記春風面
他日重来是故人
溪流一派碧潺潺落蕊隨溪出亂山惟有劉郎重廻首
徃来行客更誰攀
　　　冐雪早行
每憶西山千丈秀雲霾對面失空青千林夜雪無人跡
獨䇿羸驂帶曉星
　　　秋晚遊謙上人菴四首
嶷嶷羣峰當戸立泠泠絶澗出山長虚寮竟日無餘事
黙坐時聞柏子香
兩岸喬松上冷煙誅茅逺在亂峯前居人不識新菴路
欲入山門尋細泉
霜落秋山楓樹紅茅簷直面列諸峯上人竟日觀心坐
粥飯遥慿别寺鐘
溪流觸石轉輕雷境静身閒萬慮灰西崦逺寺青煙外
時聽鐘聲度壑来
　　　寒食日兒輩遊尼菴戯作
雜英滿樹春欲過修竹參雲萬餘箇頭陀雲頂出迎賔
恐是當時劉鐡磨
　　　讀太平廣記三首
禁苑茫茫盡日吹桃紅李白祗青枝唯餘阿醋偏驕妬
不畏封家十八姨(漢趙昭儀/姊妹驕妬)
月下来過徴士門可憐桃李盡能言其如苦畏春風暴
可為牆東植絳幡
夢裏空驚嵗月長覺時追憶始堪傷十年烜赫南柯守
竟日歡娱審雨堂
　　　早發竹山
天外峯巒排木杪江邊石氣動雲根慿誰為謝東流水
好送寒聲入故園
去水湯湯縈嶼轉前山恰恰與雲平僕夫應怪微吟苦
寧識江頭送目情
　　　竹山道中
青山忽斷開平陸雞犬人煙太古風野老誅茅寧有意
一生身在翠微中
　　　再到竹山
衰草連雲鴉亂飛荒城寂厯澹寒曦屋廬燒盡民居少
祗有青山似昔時
　　　老罷
滿谷千千萬萬紅含情一一待春風難將朽質争娟好
拚却輪囷似老松
　　　癸亥春
荒村渺渺不知春三見籬邊物態新漸習魚蝦解蠻語
自疑元是魏塘人
　　　春詞
莽莽暄風吹九州春来何處不消憂林間鳥語隨時好
花裏風光映日流
無復餘聲到耳邊衡門不閉亦蕭然風枝鳥語皆無賴
每向春晴聒晝眠
　　　春間作
桃花逺近火成堆誰遣黄昏動地来與使便成零落去
何如前日未吹開
　　　有感二首
題巻安西嗟妙蹟翩翩遥想翥龍鸞那知偶落黠奴手
只作葡萄一斗看
庾翼神明還舊觀蕺山草樹見揮毫如今祗作葡萄用
惆悵遭離老虜曹(老虜曹/漢書語)
　　　雨後愴然有感
騰騰醉裏十年事睒睒窗前半夜燈老去自堪愁作伴
雨聲何用更慿陵
　　　贈南回了豐上人三首
徧參初自浙江回梵刹金鋪始奂開袖手却来巖下住
蕭然一逕長莓苔
連階澹澹方池水擁檻煌煌百日花遥想老豐秋雨夜
跏趺獨坐聴鳴蛙
雙頬朱丹雪染眉終朝一飯便無為庭前柏是初年種
今見森森合抱時
　　　張文潛作淮隂侯詩有平生蕭相真知已何事
　　　還同女子謀句因為蕭相代答一首
當日追亡如不及豈扵今日故相圖身如累卵君知否
方買民田欲自汙
　　　贈僧
片雲一去㡬時廻好在江心碧玉堆他時倘記珍台客
黙坐猶能遣化来
　　　寄漢上禪者
睡起題詩寄漢濵㡬年音信斷知聞何人為我持瓶去
滿貯虚曇一餉君
　　　寄謙上人
屋裏迷家張處士上門指路上人謙如今線索都齊露
拍手呵呵未是忺
　　登胥山贈長老净曇二首
白水環村漫漫流天邊浮緑逺眉修春晴一試登山屐
愧乏新詩與惠休
詩律遥追璨可流安禪總不礙聞修勸君着意捜新句
准擬他年有惠休
　　　法界頌
自從仭得無邊界宇宙方知狭陋生時節短于羊胛熟
廣輪才似一牛鳴
　　　呈湖州趙再可舍人二首
五雲螭陛舊仙翁来徃琉璃一色宫未到行人已能說
使君清與霅溪同
一舸乗風汎渺茫来依芳杜雪鷗行難將野服隨賔履
七字聊参燕寢香
　　　晚秋風雨
滿目蕭蕭雲氣流芭蕉梧葉共颼飀松門盡日無来客
獨與疎篁傲晚秋
　　　七月二十日忽有青蠅翔舞坐隅揮之不去
每見營營止樊棘不應遺矢未央宫恐報苻堅筆端事
自疑今在洒心中
　　　趙表之送梅并詩次韻
緑蓓繁時春欲暗曉霜濃處信初来今朝消息南枝露
知是㣲陽九地回
不著名身與句身逈然超過亦無真誰知終日騰騰者
便是當来本分人
都縁老罷無筋力不是萌心有愛憎他時聊作逢塲戯
分謗圖知我亦曾
未忘一笑杯盤樂終愛忘言氣味長多慚居士梅花供
舉世何人解識香
　　　再次前韻
曩日不縁逃暑至今朝端為探春来梅花落去香渝烈
去去還應首重廻
若認諸空猶是妄莫言衆有便非真今朝試遣木居士
問取頭陀菴裏人
齊國饋時堪出走東山擕處未生憎道人莫謂全無念
行樂湏知此日曾
亂蕊晚迎晴日暗疎枝逈映暮山長蕭然一榻安禪夜
細雨輕風為發香
野泉決決貫城来紅紫商量次第開尚想梅横却月觀
遥知雲雨暗陽䑓
晴空杳杳冥鴻逺阿閣沉沉社燕回酬酢風光堪一醉
却虞蜂蝶浪相猜
　　　登樓對雪
氷花不省如斯暴疑是吹沙打夜窗莫遣沉隂增敵氣
且將盈尺作農祥
朔風㡬夜相回薄世路秪今多苦辛擒冦可無懸瓠將
泛舟未許剡溪人
　　　遊獨孤城
微王舊國雲煙古獨氏空城睥睨平故物祗應惟石瀨
昔人曾此聽寒聲
　　　登真觀遺履池
古柏參天鶴不歸空餘池水澹清暉當時遺舄今安在
應作雙鳬過水飛
　　　雙楠送何致逺歸陕西
亂後生涯似轉蓬何堪送客值秋風含悽試看東歸路
只見青山繞漢中
日落邊城旌斾愁漢家鐡馬正防秋慇懃送子西征路
弩力班超萬里侯
　　　種松
壽張種漆將為器假用終能及里閭我植青松期偃蓋
蒼然相對雪霜餘
紛紛羣木望秋零獨喜新松五鬛音他年城郭人非舊
我始擕鋤斸茯苓
　　　贈翁法師
松水為資萬事輕蕭然一室寄餘生勞君回去来相過
可見髙人世外情
病餘蒲桞懼先秋妄想仙人十二樓好住名山煮白石
他年因子問丹丘(松水事見北史徐則/傳煮白石晋鮑靚事)
　　　心老得法天柱修静能道黄龍㑹中諸耆舊及
　　　他宗派知名士辛酉秋應供兹院刻意行道訖
　　　無應者眀年夏末一日棄去将適焦山圖巖以
　　　棲老焉丐余詩以行為作三絶句
經年于此忍朝飢又見秋山草木腓滿口陽春無和者
却將錫杖向空飛
道人别我焦山去擬卜穹巖畢暮年帆来帆去澄江濶
我亦心馳落照前
口如布穀本無語身似虚空何所還觀音巖逈出雲雨
好住幽窗望小山(心本淮/南人)
　　　贈羽人
逌然誰識坐忘心擁褐無言閉息深庭竹自揺人語寂
終朝相對祗胎禽
清晨叩齒誦黄庭綘闕珠宫㑹衆靈齋罷藥爐深炷火
戯攀庭樹作熊經
　　　芍藥
時人惟解愛芳菲服媚香濃竟莫知幽卧獨憐芳氣馥
世間惟有桞州詩
凄凄寒雨送餘春繁艷濃香慰病身忽作暖風遲日想
慨然如在漢江濵
典刑雖有但傷心芳氣時来尚滿襟還似夏侯家衆妓
隔簾聊聽繞梁音
淺白輕黄皆異態還如妬寵各低垂暖風一陣塗香烈
午酒醺酣嗅蕊時
芳氣時時侵鼻觀令人三復桞州詩非因寂寞耽幽意
醉倒花間未必知
　　　暮春山中
經時避地隐蒼巖世慮忘来萬事堪日暮獨行南澗側
遥依疎樹望晴嵐
　　　絶句
日炙櫻桃已半紅更薰花氣滿襟風路傍謁舎蹲遺獸
應有荒墳在麥中
欽定四庫全書
　紫㣲集卷十　　　　　　　宋　張嵲　撰
　　七言絶句
　　　墨梅四首
生憎丹粉累幽姿故着輕煤寫瘦枝還似故園江上影
半籠煙月在疎籬
南枝昨夜雪初乾瘦質臨風亂蘂繁憶向溪橋曽駐馬
却疑渾是霧中看
化工着意作幽花疑是來從阿母家寂寞沙村煙雨裏
如看竹外一枝斜
山邊幽路水邊村曽被疎花斷客魂猶恨東風無意思
更吹煙雨暗黄昏
　　　題鮮于蹈夫墨梅二絶句
黄簾緑幕䕶輕寒猶憶當年叩畫欄紅燭淚殘人語寂
玉人曽隔綺牕看
不御鉛華着素衣玉奴風調似清姿何郎不作凌風句
幻出江南煙雨時
　　　金道鋪庭下竹十許枝因憶栁子厚清水驛絶
　　　句
庭下幽篁十數枝令人偏記栁州詩襄陽耆舊消除盡
清水驛傍應斷碑
　　　題竹
山磎犖确霧㝠㝠瘦筍初從石罅生開圖細想經過地
記得南山步晚晴
　　　秋霽日暖飛蟲蔽空甲子秋作
秋霽無風日自曛飛蟲偪塞似屯雲老夫漂蕩居夷乆
祇恐乗空是廩君
　　　贈筆工
顧兎霜餘毫健如銛錐妙手應時胥臨池自愧無功用
欲借僧房柿葉書(楊雄賦以為儲胥注謂儲/物以待則知古須胥通用)
　　　夜聴雨聲
溟溟雨意若絲棼銀竹森森瀉夜雲憶昔曽行兩京道
還如孤驛枕邊聞
　　　喜劉寶學彦修得歸因敘初别時悽愴之意
病起回思欲去時莵裘重到倍依依青苔一徑空行迹
門掩殘陽翠碧飛
三泉退敵捐軀日五嶺逢紛去國年皇天自古扶忠義
不必臨風畏跕鳶
書來不苦瘴侵肌却恐孤生厭食薇春到自然羣物遂
須知寒谷獨増輝
聊城欲下樂生去宣室釐成賈傅歸來往炎荒六千里
歸來却得及春菲
漓水津頭逢早春桂林楊栁拂行塵西園無限芳菲樹
皆作新花詩主人
曽向花間醉玉巵今年花發去年枝君恩不賜泥封詔
春物翻成滿地悲
幾年竭節在顔行去國誰憐道路長自是君心知魏尚
不應㣲諫待馮唐
去時弔古愚溪上歸日讀碑浯水邊不似栁州終抱憤
應同郭令欲扶顛
林邑回觀山靄㣲短亭楊栁弄晴暉遥憐一騎登途日
逐客人人淚滿衣
衡嶽峯髙刮眼明行看渾異去時情斜陽託宿沅江上
反聴哀猿是好聲
　　　髀肉生
歸計無成須絶望幽居有意漫經營自憐心異劉𤣥德
更喜年來髀肉生
　　　建炎庚戌潰兵犯襄漢寒食阻趨光化拜掃追
　　　慕痛哭因成二詩
上庸寒食已無花山木青青吐嫩芽此日傷心九原路
想無雞犬祇鳴鴉
故園墳樹想青葱寒食風光淚眼中自痛不如傖父子
紙錢猶掛樹頭風
　　　寶林晚坐
寂厯空堦惟落葉黄昏古寺只棲鵶髙僧相對共無語
坐看西林消暝霞
　　　金州行衙
寥寥空館風號木浩浩長雲雪過窻故國幾重輕靄外
歸心一夜滿寒江
灘聲吹浪城邊壯寒漏鏘金枕畔揺庭樹不隨羣木落
霜風著葉夜蕭蕭
　　　齒痛冀其速落而不可得
慈子為牛真自取逢分卧簀亦何哉我今病落無多恨
況復終同短髪埋(未埋髪齒/漢人語)
　　　讀楚世家
喪歸荆楚痛遺民脩好行人繼入秦不待金僊來震旦
君王已解等寃親
　　　題興元雙楠
興元雙榦名千里字水孤根壓九垓豈但為君丈人行
諦觀直恐是雲來
　　　晚晴
繁香苦愛飄岐路風雨何須送晚春坐乆綺霞明落照
屏雷亦解慰遊人
　　　飲水
玉池潄液自芳鮮記得當初病渴年抒井只應供㸑用
不須全是鳯門泉
　　　即事
屐齒休令破紫苔柴門無客不須開雨餘籬菊埋光去
木落前山獻體來
　　　劉少師妻獻園宅為景靈宫基
中興禮物事彌惇獻宅那知故事存當日司徒功業就
舊居亦作奉誠園
漢家原廟厰雄規欲及櫻桃果獻時豈為夫人能體國
將軍本不以家為
　　　雞
馴養經年聊伺曉不須風雨遲明呼年來頗學方仙道
拔宅他時從我無
　　　題曽口縣江月亭
庾亮樓前唯皎月屈原祠下秖滄波北人每到猶腸斷
江月涵輝更若何
江城月暗山岑鬰黙坐但聴巴水聲向使江清山月白
欲教遷客苦為情
　　　聞荒雞
但可摧頹悲失旦不應風雨誤司晨書生乆已垂華髮
豈是當年起舞人
　　　題趙表之李伯時畫捉馬圖詩二首
中原無事不粟馬散牧春臯薦草中何必西來三萬里
龍媒二駿是追風
徒觀出塞十四萬詎覺權竒冀北空不用執驅名校尉
但令苜蓿遍離宫
　　　春陰
陰靄連朝昏廣野鮮飊終日漾書帷可憐細雨輕寒夜
正是故園花發時
　　　臨桂令以薦當趨朝置酒召客戲作二十八字
　　　遣六從事蒞之夀其太夫人
雙鳬舊作朝天計一鶚新收薦士書不惜持盃相暖熱
白頭慈母最憐渠
　　　讀退之集偶書
宰書三上已間闗見辱功官又大難當日之人定誰子
竟無名字在人間
　　　閔雨
映空終日但如絲安得垂簷似綆縻須作深秋霖雨想
要無遺恨欲晴時
　　　丙寅三月憫雨既雨患未足
别墅相望漢水傍少年不省問豐荒那知五十叨為郡
日為邦人慮雨暘
　　　冒小雨晚出
霜稻收餘壠畝空雨容和霧晚溟濛出門忽見丹青樹
腸斷家山柿葉紅
　　　觀洛神圖慨然有作
天邊崧少逺㣲茫猶想霓旌駐水旁逸態瑰姿何處在
尚應遺恨寄君王
慇懃遵渚餽明璫情托㣲波事𣺌茫油壁却歸天上去
沙晴空見水禽翔
轘轅伊闕兩相望草樹離離自欝蒼舊物祇餘金帶枕
夜闌空斷九回腸
　　　石竹
石竹為花品最㣲當時曽入謫仙詩新葩競發迷形似
紫蝶翩翾綴碧枝
　　　勸農
出郭循溪路向東隼旟悠颺滿春風峰巒沐霧尚陰澹
桃李出墻能白紅
皇恩力本勸農耕老稚争隨刺史行楊栁垂村麴塵色
殊鄉時節近清明
春泥滑滑不須愁勉事深耕定有秋沓障東南知更好
歸來頻上郡城樓
春到逢花猶眼亂老來對酒便心降須知渴肺難禁醉
鴨緑潾潾酌玉缸
鳥聲撩亂喜春晴詩思知隨筆下生桃李連村向零落
出墻猶有數花明
夭桃無力卧溪沙楊柳陰陰勝士家下馬欲知留客意
棠棃故作後開花
　　　讀趙飛燕外傳雜詩
漫漫積雪被崗坻宜主當時有暗期忽見梅花照夜發
祇疑猶待射雕兒
九回沉水新為髻故繡裙襦穏稱身禍水歘來漂燎火
知幾唯有淖夫人
魏宫悵望楊花去漢掖齊歌赤鳯來淫蠱到頭成底事
荒田野草但堪哀
漢武餘威信未窮單于來見未央宫如何運偶鴻嘉主
樊嫕宫中作女戎
燕燕承恩住逺條初能順息度寒宵如何不以斯術進
却使甘心慎恤膠
赤鳯謾言最可傷君王不謂有他腸併疑池上將仙去
祇恐留連為侍郎
合徳來嬪帝甚歡温柔鄉裏勝求仙武皇雖被白雲誤
猶得垂衣到暮年
　　　夜坐讀離騷
山風颯颯木蕭蕭挑盡青燈夜正遥但得誅茅臨澗水
長年飲酒詠離騷
　　　春餘
春餘白髪日蕭蕭無復當年湖海豪為吏應須長孫子
裁詩要及九牛腰
　　　春晚偶書
山中處處罷芳菲衆緑成陰繞碧溪薄暮鳥棲雲氣惡
滿林風雨杜鵑啼
　　　五月二十四日宿永睦將口香積院僧軒東望
　　　甚逺滿山皆松檜聲
逺投僧舍青煙畔夾路松音鐘磬幽試倚危軒望鄉邑
三巴日暮逺峯稠
煙嵐雲樹兩㣲茫遷客西來正望鄉若值秋風小搖落
祇應無奈九回腸
峯巒綿亘幾千里半霽半陰輕靄中僧房借榻睡初足
滿谷笙篁松檜風
　　　金山回道中(光化/封内)
陽陽春物已離披豺虎縱横萬事違沉痛新阡一來省
却隨江燕又西飛(古詩云東飛/百勞西飛燕)
　　　疾風伯
不雨經時氣若焚共欣疎㸃夜深聞平明忽捲重陰盡
可是風師待䇿勲
　　　題竹
細葉蕭蕭擁痩枝石間新筍迸根遲輕筠為使兒童䕶
待看娟娟解籜時
　　　題石井
天孫洗黛作靈泉山腹空明一鏡圓不用奔流出山去
人間濁浪正浮天
嗟余是客仍為客歎爾真山似假山當日訪珪能玉没
端由生不近長安
　　　秋晴
時事任從兒輩説新詩誰得老夫降鬼名罷檢秋堂静
卧看風枝動晚牕
　　　二月五日晚閒步於庭日且下有青雲如逺山
　　　状望之不厭作絶句以遣興
亂後有誰三徑足日長如我幾人閒夕陽盡處春容好
更賴青雲作逺山
　　　取蘭梅置几上
蘭茁梅枝兩竝奇髙標真不負深知風輕雨細春寒夜
正是清香發越時
淺緑深藏垂翠葆嬌紅巧傅刻繒花南遊只在元樓客
坐入合香居士家(合香居士/見華嚴經)
崇蘭梅蘂竝時芳更得春風為發揚還似髙人有常德
年年只作舊時香
　　　讀崔昭緯傳
季末慆憂事可嗟本根已撥尚肥家那堪事異荀文若
空費君王十四車
　　　峽中晚春
臨水桃花已亂飛向人渾似訴離披溟濛細雨春風暴
還是青林生葉時
　　　出㣲王峽讀子厚詩恍然偶作二絶句
西來一水古今緑峽裏諸山天下奇非是愚溪溪上客
未應輕作此山詩
驚湍絶壁窮天險山水如斯世莫知林邑峯巒瘴江水
發揮須待柳州詩
　　　雨後
一雨稻畦春水足苦遭鳴蟈故相喧不妨信馬東城路
行看林花落古原
　　　登舟雨作再作一絶
平生過眼無窮景未省經行有此奇煙雨連山催去棹
不容青壁更題詩
　　　憤雨
莽莽屯雲接四溟直疑天漏地維傾此生覬望盡灰冷
但願耳邊無雨聲
　　　欲雨
案上文書任作堆病無心力更翻開前陂萬頃平如砥
掛上西牕看雨來
　　　雨中聴鄰家侍兒歌
客恨如酲何日醒滿空煙雨晝冥㝠垂簾竟日無餘事
隔葉流鶯獨坐聴
　　　辛酉二月十六日出暗門循城如北闗登舟
春水悠悠繞廢臺竹輿幽軋轉城隈路人不解知逐客
謂是尋春湖上來
城國排雲鎖病身豈知城外物華新非縁放逐循牆去
不見西湖萬頃春
　　　舟中贈鮮于孝叔
六年相見倍相親欲話離憂恐愴神莫惜維舟連夜語
三巴雅舊更無人
　　　渡湘水
悠悠寒日傍城闉風蹙㣲波作細鱗莫怪此江清見底
屈平曽向此投身
　　　麻子山
雲煙出沒葛蔓嶺蜀錦開張楓樹林連天寒雨何時斷
一室空山黄葉深
漫山麥壠已青青雲壓羣峯未肯晴泥行若畏荒蹊險
悞聴風聲作雨聲
　　　永康山
嵯峩千仞永康山石路終朝轉屈盤政恐乗髙傷逺目
忽然煙霧鎖峯巒
　　　自禮賢還鵝湖望山頂飛流有作
農夫秧稻滿畦水行客跨騾無樹陂熱風吹面日方午
忽見緑巖冰柱垂
夾日赤雲方變火行人渴肺欲生塵飛流百丈垂虹冷
愧爾山中宴坐人
　　　唁微水
水畔平沙如積雪灘心狠石似羣牛如何夏日千雷怒
今作寒宵嗚咽流
　　　春暮泛㣲水中流有作
微江春水緑於藍兩岸花開雪滿巖縱棹中流望山頂
晴雲如絮亂毶毶
　　　微王廟
疊浪一灘翻積雪連峯千里送青螺微王建國猶來古
山鎖叢祠瞑色多
　　　無住墳山溪水
轉山溪溜碧涓涓一勺芳甘信所便盖代偉人今卜宅
敬君還似老翁泉
　　　自悼(永清江在房州及穀城界中/最為湍險渚水則又過之)
銀山卷浪萬雷鳴渚水諸灘險永清平日垂堂猶自戒
年來輕作二江行
　　　江行
南訛溽暑方流汗北陸淒風已裂膚江介寒暄真叵測
袗絺重繭在斯須
　　　寄鄼里
長江依舊循荒壘零落遺民有幾家莫伐城邊舊桃李
為憐曽發亂前花
　　　遊道謙庵
中宵㴻雨平明歇諸嶺晴陰各自分偶來共就藜牀坐
時看前山出白雲
　　　甲子初夏復開北戸
已向魏塘經四白又開北戸納凉颸祇應長作牕中客
㑹見蓬萊清淺時(西域以一年為一/白事見傳燈録)
　　　競渡
吳俗春來鬬畫船疾驅波上若飛煙去春放逐曽觀此
伐鼓聲中又一年
　　　立春偶題
昔年長恨春歸晚及到春來又恐殘今日摧頽蕭寺裏
閉門一任嵗將闌
　　　新春
人生一世竟何哉老去萬縁如死灰愛惜分陰成底用
不如惡夢早醒來
　　　次韻惜春
騷人競賦惜春詩為惜花飛萬㸃時唯有農家愛春盡
黄雲堆麥雪抽絲
　　　有感
傾摧漢祚是安昌祇恐狂瀾世莫當自古忠言寧盡用
老臣得不戒王章
　　　李公
李公白髪已如絲肯惜忠言負主知事大不應回一語
知君不作上官儀
欽定四庫全書
　紫微集卷十一　　　　　　宋　張嵲　撰
　　詔
　　　普安郡王辭免恩命不允詔
朕峻祠縟禮均福綿區況卿德重宗藩恭陪祀事爰増
圭而易鎮何抗奏以固辭宜亟欽承毋煩重請
　　　孟郡王辭免恩命不允詔
朕考禮大報均伸洪釐慶衍端朝福膺綿宇況卿樞庭
舊弼戚畹賢姻載陪户邑之多時乃典章之率寧煩封
奏固至遜辭趣祇厥承勿重有述
　　　恩平郡王辭免恩命不允詔
朕躬郊拜貺薄海疏恩況卿行謹宗藩恪陪熙事因増
畬而更節奚固避以抗封亟欽其承勿重有請
　　　詹大方辭免工部尚書不允詔
朕惟文昌發於六星而起部稽於九範欲熙成績乃任
舊人以卿操守剛方性資純厚頃自憲府擢長冬官今
從輔藩來造天闕俾纉故職宜有前規其趣欽承寧俟
多遜
　　　秦熺辭免恩命不允詔
朕法豫卦之建侯在於嚴祖考之祭歌崧髙之於邑示
其徹土田之褒以卿顯德光明相祠恭恪兹均郊渥乃
率國章再攬奏封力陳避懇豈以謙亨之意至囘渙號
之文其祗眷懷勿重有述
　　　錢忱辭免恩命不允詔
朕拜貺明禋均厯綿宇既霈漏泉之澤固無反汗之文
況卿位亞公台賢稱戚畹疏恩近地為國彛章趣祗眷
意之承勿重奏封之請
　　　王鉄辭免廣東經畧不允詔
朕惟嶺嶠百粤之區畨禺一都之㑹慎擇良守欲安逺
民以卿智術疏通材猷强濟持甘泉之槖雅聞入告之
猷攬雲水之麾綽有去思之戀故兹謀帥無以易卿尚
奚需奏之騰固示撝謙之執趣祇定命往踐厥官
　　　潘温卿辭免承宣使不允詔
以卿戚畹自修習捐襦袴巖廊入侍任屬櫜鞬比閱武
於便朝加精能於衞士乃眷訓齊之力爰陞留務之班
寧俟需章固形謙意兹為定命其趣欽承
　　　孟忠厚辭免恩命不允詔
朕成禮於郊均釐及下矧在樞臣之舊宜先綸㫖之褒
卿親賢並隆勲德兼著徙節旄於近鎮増食邑之多腴
時乃舊章毋煩固避所請宜不允
　　　李顯忠辭免恩命不允詔
離壇竣事浹寓敷恩矧卿榮膺帥旄職搃軍律茲屬神
休之惠有嘉武衞之勞公社疏封戸租敦食雖循彛典
亦示眷懷其趣欽承毋煩遜避
　　　陳良傅乞在外宫觀不允詔
勅具官某省所上表辭免恩命事具悉爾獨不聞故國
世臣之説乎而來諗疾也夫保墳墓孰與成先王之美
休祠館職孰與圖累朝之報智者當有所擇矣式遄其
驅毋事多遜所辭宜不允
　　制
　　　吏部尚書制
文昌紀綱庶務而吏部冠於六官銓曹綜敘衆工而尚
書典有四選位尊則責望愈重任大則稱塞為難矧衣
冠流落之餘士多失職典籍散亡之後吏得肆欺伊欲
選舉有方而無留滯之嗟法比可信而絶並縁之弊閔
仁多士寤寐不忘顧設禁之已周必得人而乃乂具官某
才用不匱得於厯試之餘趨操有常見於還觀之乆持
身如公綽之不欲華國如子産之有辭德義足以格君
心之非議論足以補當世之闕翺翔兩禁已閲嵗時屏
翰邦家稔聞績效屬天官之虛位乃越録而用賢國以
得人士無異論夫以賢否混淆之際一裁以有司之文
科條猥衆之時率撓於猾吏之手唯清通則足以得法
之意唯公正則足以絶吏之姦勉追古人以稱朕命顧
予勞舊奚俟訓詞
　　　禮部尚書制
國家有四方之患方務濟於多虞禮樂以百年而興敢
或隳於成業雖聲音數器之用既遭亂而僅存而制度
典章之文尚攸司之有守欲捜裒於遺闕稍振輯於多
儀顧中臺之總六卿均謂喉舌之任而春官之兼二事
寔㕘禮樂之司必得其人以若予采具官某稟資肅毅
殖學深醇閱理既多所見者大出長藩輔政事宜於民
人入扈禁嚴謀猷備於獻納更踐之乆譽處之休稔於
予聞允於衆論將以承天心而建事是用度功次而用
賢昔隨武子脩執秩以為晉法於周襄板蕩之餘叔孫
通以綿蕝而具漢儀當嬴秦湮沒之後雖彌文之或愧
猶後世之有傳矧國舊章具存故事稍加袚飾遂底熙
明在汝勉之以稱朕命
　　　李成為固守蒲城勞效轉五官内兩官授忠州
　　　防禦使制
强敵不道背干齊盟闗陜衆城頗為敵屈若其嬰壘自
保守義不侵自非知臣子之大戒明逆順之逺圖其孰
能之當極優隆風示逺邇具官某奮由行伍克蹈忠義
慕古節士志徇國家眷蒲城之在郊如黒子之著面而
率衆入保卒能抗敵忠壯之烈遂震一方毁義之人懾
讋自恨覽觀功狀嘉嘆良深武列重階捍防重任併為
顯賞以示優隆仍假郡符兼副戎律益堅義槩用答殊
榮
　　　劉寶許世安王升並除正任防禦使制
勅具官某懷許國之忠驍雄自命厲殺敵之果敏鋭無
前茲因王旅之脩封遂奮兵威而壓難載嘉武節俾進
列於捍防益茂壯圖尚畢精於報稱夙宵自勵毋廢前
勞可
　　　許青為與烏珠接戰能奮不顧死賈勇先登奇
　　　功顯著衆所信服特於止法上兩轉遥郡防禦
　　　使制
勅具官某奮身以徇國家之急雖資主將之謀剡手以
衝仇人之胷實賴摧鋒之勇申攽褒命以奬尤功以爾
果毅無前技能絶衆乆將屯而衞塞積戰伐以知名不
介而馳敵人望風皆靡横戈而斫壁壘終夜有聲再觀
獻狀之來允謂軍威之冠俾以武階之峻遥分捍禦之
崇祗服異恩更圖顯績可
　　　正任承宣觀察防禦團練刺史制
朕惟大河之表函谷以西罹敵禍者十年隔王靈於萬
里雖連城跨邑竝劫於威强而服然忠臣義士何嘗不
謳吟以思逮其天有還形之初人謀咸賛之日果奮義
烈以成尤功可無褒優用勸忠力具官某戰鬭本於習
俗忠孝殆其天資知勇有聞剛毅不屈乆連節俠欲合
黨而亡秦遂奮壯猷終得當以報漢顧立義以若此豈
書勞而可稽俾正任於居留兼典司於營衞祇服榮施
益厲逺圖(觀察改云俾正任於亷車兼訓齊於禁旅防/禦改云俾正任於捍防兼庇官於循檄團練)
(改捍防為兵團刺/史改兵團為虎符)
　　　趙不棄工部侍郎制
文昌之總衆務職重六官起部之若予工法稽九軌貳
卿同於率屬事任艱於擇人具官某風力敏彊器資宏
博振外臺之譽將漕計於大江之東以列卿之權覈軍
儲於四川之逺嘉廼績用簡于朕知方敦趣以還朝亟
疇咨而疏寵通内戚大宗寺之籍時謂懿親列司平少
常伯之聨亦當重責有獻納論思之益有繕營制作之
勤惟暨乃僚往欽汝守
　　　盖成授承信郎制
朕賞恐踰時付便宜於帥閫功圖實效嚴考覈於吏銓
兹命為真往勤圖報可特授承信郎
　　　觀文殿大學士張浚故祖􁤃可特追封嘉國公
　　　制
勅朕穆卜休扆嚴禋帝考神況允答百順畢臻思與寰
區同茲祉福惟吾舊德功在王家揆厥所元可無追賁
具官某故祖某孝悌著於宗族仁惠行於里閭才足以
自致而命不融德足以有施故後宜大再世之慶實為
相臣頃以刻章既極師垣之寵今茲告第遂開公社之
榮知氣不忘尚歆休渥可
　　　故祖母趙氏可特贈越國夫人制
勅朕致力於神既以格三靈之休移福於下又以及四
海之逺惟時追賁已推及祖之恩逮其室家可後從夫
之寵具官某故祖母某氏孝恭之行不懈於春秋慈祥
之風甚宜於閨閫積累豐厚流光自長至於聞孫碩大
休顯脂澤有奉既賜履於三吳湯沐増畬更徙封於百
越尚歆貴寵以慰幽扄可
　　　故祖母王氏可特贈陳國夫人制
出於良奥來嬪令族事舅姑有色養之孝訓諸子有義
方之益約素自處詒厥後人再世而昌遂相天下小君
正位已荒畢萬之山川大國徙封更胙故公之土略春
秋時祀尚侈褒榮可
　　　故父咸可特追封慶國公制
勅朕肇禋重屋大祀休成推上帝之仁既錫福於四海
廣教孝之義以加惠於庻功使顯揚者獲報親之心追
逺者慰濡露之感若元功舊德之先不被於恤章則煇
胞翟閽之賤何有於祭澤具官某故父某德足以及物
何不逮於生民文足以行逺而不施於廊廟徒擢賢科
於異等莫蜚英聲於士林雖無一時之遭遂蓄百年之
慶至其嗣子為吾相臣曩以維垣之崇啟茲公社之貴
其因惠術胙以大邦歆承光榮慰彼厚夜可
　　　故前母任氏可特贈潭國夫人制
勅朕惟祭澤之行既下均於胞翟褒崇之典固無間於
顯幽本原内助之賢宜沛從夫之寵具官某故前母某
氏被服女戒飭修婦儀雍睦以宜家人柔正以事夫子
深蓄餘慶以施後昆既正位於小君益衍封於大國光
塵如在歆我榮恩可
　　　故前母趙氏可特贈楚國夫人制
供蘋藻之薦而有季蘭之欽應彤管之時而鍾靜女之
美遂相夫子克成其家垂裕後人用襲其慶既正小君
之稱號益荒大國之封圻閫則未遥尚知歆賁可
　　　母計氏可特封鎮國夫人制
勅朕惟熈事慶成均釐㝢縣推體羣臣之義莫大於褒
親念為人子之榮孰如於將母矧乃致位將相勒功鼎彛
入則趣養堂以奉甘㫖出則奉安輿而窮逸樂厯觀今
古光耀鮮并宜攽書命之榮以侈廟澤之廣具官某母
某氏出於望族來嬪大家靜專柔順以肅其閫彛端毅
方嚴以成其母道容潤之美竝茂於山河禮法之嚴兼
資於鍾郝吉祥善事舉集令門象服魚軒既正小君之
位脂田湯沐益荒大國之封欽承明綸永綏夀嘏可
　　　故妻樂氏可特贈冀國夫人制
勑朕並賴庶工之力以共濟國家本原内助之賢而誕
施褒渥漏泉之澤何間顯幽具官某故妻某氏植德之
美宜膺夀寵賦命不永遽即幽窀俯仰嵗時墓木未拱
可無隠飾以慰營魂徙封大邦益昭顧恤尚其有識克
嘉賴之可
　　　妻宇文氏可特封益國夫人制
勑朕褒寵舊徳務極優隆矧廟澤畢逮於翟閽福嘏可
遺於家室其施恩渥以賁柔徽具官某妻某氏族屬之
華門閽之盛容徳之茂組紃之修而奉姑嫜惟孝謹之
恭事夫子有勸勉之義輯此令善宜服寵榮湯沐啟封
已徹淇澳之境土笄珈增耀再荒蜀道之封圻益相所
夫欽承勿替可
欽定四庫全書
　紫㣲集卷十二　　　　　　宋　張嵲　撰
　　制
　　　盖城轉保義郎制
爾戮力從軍宣勞勵衆兩受權宜之令一頒寵錫之恩
銓次功能敘陞階品往祗異數益勵壯圖可保義郎
　　　勾龍如淵元是御史中丞為因施庭臣語言狂
　　　率不即彈劾奉聖㫖罷御史中丞今遇明堂大
　　　禮赦合撿舉復敷文閣待制制
朕稱禋合宫肆眚象魏開棄咎之路以一洒於庶尤閔
負罪之臣宜稍還於故秩矧乃甘泉之舊嘗詒刑史之
書其霈恩榮以除苛繞具官某材資畢給學問深明早
振譽於時流遂升華於法從西垣烏府兩所踐揚風采
文辭具存稱績一詒吏議驟閲嵗時茲舉彛章俾還次
對廣仁恩之意朕方厚於臣工復玷缺之艱爾毋忘於
飭厲
　　　員延年為金人侵犯懷德軍陷没特贈朝請大
　　　夫換給制
爾頃以城陷捐軀既加恤典其攽申命用賁幽窀尚其
有知歆承褒録可
　　　雷仲宋福為殺退金人各轉一官制
間者敵兵匪茹王旅鏖兵既以勝歸書勞可後具官某
發迹萬人之衆收功百戰之餘雄勇雖其土風忠赤殆
其天性方郾城之合戰命將帥以濟師寔為先登勇冠
士卒既至質而不爽復係獲以居多揚威而厯子陽之
城良嘉武節堅壁而觀鉅鹿之戰獨不愧心進陟武階
用示勸奬尚圖顯績以報恩榮
　　　逮選潘林袁班張天民楊詒戴道陳叡張寶劉
　　　公卞祝居黄温王㳟為勑令所編修在京通用
　　　條冊成書係本所供檢文字等各轉一官制
勑朕惟中都庶府總統非一不有法令何以為治設官
置局俾定章程爾等𨽻職其間皆讐有勞因其成書遷
秩示寵尚思勉哉可
　　　周三畏為勑令所編修在京通用條冊成書轉
　　　一官制
勑朕惟中都之治以法令為先國家科條品式具在攸
司兵火以來淆亂不理肆加緒正以示四方爾以仁恕
篤厚為吾法卿詳練通明定吾令甲參以故寔舊章之
善去其他請奇比之繁成書粲然足開後嗣俾遷秩序
用奬勞能勉祇恩榮尚膺褒陟可
　　　陳橐為勑令所編修條冊成書轉一官制
朕制法議令嘗資緒正之能懋賞勸功可後褒陞之典
具官某操履端靖學術淵深敏於文辭兼通吏道朕以
衆大之地治亂所原總統之方教條是賴雖故寔舊章
之猶在而他請奇比之已繁患其猥并俾加刋定逮成
書之來上嘉分部之可觀秩以官榮酬其勞勩勿曰敘
進而怠欽承可
　　　尚惟賢為勑令所編修條冊成書係本所供檢
　　　文字轉一官制
勑朕惟中都庶府總統非一不有法令何以為治設官
置局俾定章程爾以公府掾謹飭無害有職競為因其
奏篇遷秩示寵尚思勉哉可
　　　孫近為同提舉勑令所編修條冊成書轉一官
　　　制
勑朕惟展義而巡方岳即所幸以為京師雖化民成俗
之方莫先仁義之統然御衆經邦之要亦資法令之修
乃飭司存俾加定著逮奏篇之來上觀治具之昭陳載
惟參領之臣可後褒優之典具官某負復變知貫之學
而行之以敏藴尊主庇民之業而濟之以和深厚之文
足以發揮號令練達之識足以裨贊緝熈方睠上都寔
觀萬國當平定之日品式具存遭兵亂之餘文籍幾盡
是欲小紀大綱之備設以為百司庶府之章程俾參前
後之請書約以祖宗之故寔輯成挈令以付攸司總裁
專委於相臣科指更資於近輔既成書之進御嘉立制
之可稽宜寵錫於綸言俾増崇於秩序以隆體貌以重
恩榮噫示四方禮俗之中雖逺師於商德立三輔尤異
之法亦雜用於漢條其共守於成規以克臻於至治可
　　　徐寵楊申陳廷圭焦義為掩捕海賊生擒賊首
　　　卓全髙等徐寵轉兩官資楊申陳廷圭焦義各
　　　轉一官制
乃者盜發海濵里閭廢亂將吏撲討遂有成勞爾等佐
其發興協心戮力用能無乏皆讐有功第服恩榮以示
勸奬往祇明命益懋乃心
　　　蔣元髙師説潘褒劉玘張諒賀允丁成王喜張
　　　􁩫萬超王侁楊皋黄夀馬信費景李倩為敵人
　　　侵犯順昌竝係在城守禦者各轉一官資制
屬者敵人連侵汝陰不有戰者孰遏兵鋒不有居者孰
與共守雖勞烈之有間豈勸賞之可遺各進一階用酬
戮力服我休命毋替忠勤
　　　林覺祥為應募戰船防秋轉一官資制
朕比勑負海之郡營舟檝之事爾能應募忠慨可嘉進
秩示恩以為衆勸
　　　裴鐸為殺獲賊首盧成生擒龔利勝等轉一官
　　　制
屬者羣盜就降復肆攻剽爾能用命首殱兇渠芽蘖既
除閭里安妥進官一列祗服恩榮
　　　孫泉等為權夀春府鄭絪奏亳州使臣顔林齎
　　　到畨人歸德府路招諭使誘脅文字要本府投
　　　拜本府衆官等同心一意不肯順畨死守府城
　　　其立功人武翼大夫孫泉等乞推恩奉聖㫖竝
　　　與轉一官制
勑具官某向者强冦傳檄夀春爾等守義一心有死無
二忠壯之節宜用褒勸進官一列以示恩榮尚皆勉之
益圖稱効可
　　　劉洸為隨張浚至闗陜普轉一官制
頃者大臣宣慰闗陜爾實從行例進一階以酬其道路
之勤往服恩榮毋墮乃力
　　　張明為捉殺䖍賊劉宣轉一官更減一年磨勘
　　　盧璿為捉殺䖍賊増吉垣九轉一官制
勑爾頃捕賊有功應賞其祗明命以服恩榮可
　　　方與為捉獲兇惡海賊吳宥一等十四人全火
　　　并婦女六人連贓仗等物轉一官制
勑爾職求盜捕獲兇渠俾進官階用為奬勸可
　　　周林陳抃石延慶方雲翼為勑令所編修在京
　　　通用條冊成書各轉一官制
勑朕惟京師物衆地大四民雜居百司庶府總治非一
祖宗法令備具内作章程外示方夏垂統之懿超軼百
王兵火以來頗或散落加以他請竒比皆益猥衆吏得
以並縁下無以考信曩詔更定將以近古而便民爾等
咸以傑異之材職司刋剟成書來上整理可觀俾陞秩
序以示勸奬益率乃事無廢前勞可
　　　李海為禦敵人得功并該喝轉暴露特轉七資
　　　及解圍方出原授一資因隨薛仁輔等逺赴行
　　　在寄兩資共寄一十一資每資合比折減三年
　　　磨勘依例每滿五年轉一官制
勑爾頃以軍候屢立戰功驟陞武階益思奮厲可
　　　劉光逺為金人逼近順昌府奮不辭難協贊軍
　　　務提舉四壁别無疎虞横行上轉一官制
勑夫兵戈鋒刃之地人所委之而去者也非忠壯義烈
以報國為意而無茍免之慮烏能同舟共濟而無二心
也哉具官某出自將門早登勇爵䕶邊積乆戰伐知名
間者徑順昌適與敵遇能與共守立義可嘉若古有言
無德不報其班名命益進横階是為異恩尚圖稱效可
　　　劉滸劉釗王羲賔安世用馬綬王侁為措置捍
　　　禦金人有功並各轉一官制
勑具官某等間者順昌被冦城守之勞爾亦預焉稍以
敘陞用示勸奬尚思勉哉可
　　　張忠順換給敦武郎更轉一官制
爾淪陷既久憣然改圖嘉其反正之忠俾與武階之列
益思厲勉以報國恩
　　　韓海為生擒賊首王念一等千里招復歸業江
　　　西安撫大使司保明申與轉一官制
勑具官某大江以西羣盜蟻結爾能討捕閭里為安寵
進官階尚思勵勉可
　　　薛綸為差往㳂黄河探報金人動息與轉一官
　　　制
勑爾頃為國覘敵勞能自著申加褒命益務忠勤可
　　　梁吉等為與烏珠接戰獲捷各轉一官制
勑向者大將鏖戰郾城爾等實豫戎行皆克致命譬如
捕鹿或角其前或掎其側用能使敵人之强不得逞志
於我宜頒顯賞以酬爾庸益圖尤功嗣有褒陟可
　　　程詵為先因殺獲䖍賊劉宣等轉一官制
勑爾頃以捕賊有功應賞祇承明命毋替爾勤可
　　　李政等權太康縣與縣尉巡檢作劉錡鄉道掩
　　　殺金人捷各與轉一官制
勑太康之役爾等實導吾軍以克有勝不可以莫之酬
也各服官榮無怠爾力可
　　　方喜逺來歸正特與轉一官制
爾淪陷異域不忘秦聲反自敵中能以情告嘉其忠諒
秩以官榮益懋爾為尚圖稱塞
　　　孫摭手詔順昌府官吏軍民等敵兵犯境王師
　　　拒衝惟爾吏民協濟軍事保扞城壘驅遏冦攘
　　　眷乃忠勤宜加撫惠數内官員在城守禦者竝
　　　與轉一官右文林郎沈丘知縣與轉一官制
勑間者強敵侵敗王畧向非壯者奮其勇敏者供其事
何以有成功哉有司按狀爾預有勞其施官榮以示勸
奬尚思勉之可
　　　王照提舉淮東措置料角斥堠王安道申統領
　　　官張宗王照一般在料角防托委寔宣力檢照
　　　張宗已轉官特令王照一例推賞奉聖㫖與轉
　　　一官於正名目上收使制
疆場之司所以備豫不虞之患固莫先於候望而爾能
致力於斯焉俾進武階以勞勤恪益修乃職毋懈於前
　　　楊宏劉錡奏金人攻打順昌府將士背城血戰
　　　敵敗委獲大捷吏部勘㑹本官先立奇功於武
　　　節大夫上轉左武大夫今來合轉兩官係礙止
　　　法奉㫖令與横行上轉行一官其一官礙止法
　　　人依條回授制
勑勝敵與戰既宣徇國之勞行爵以功豈限彛章之等
具官某忠在王室志殱敵人顧蓄憤之有年果申威於
一舉既寵陞於横列且流貤於本宗祇服異恩益圖顯
績
　　　張温同楊宏劉錡奏金人轉官回授制
勑爾以驍雄自奮忠徇國家遏冦淮濆居多疾力朕審
賞以戰雖每厚於圖功然名不假人固難越於彛典其
考稽於故寔俾貤爵於本宗益茂爾圖嗣膺褒陟可
　　　焦義為捕獲到海上刼賊鍾十三等八名委有
　　　功效轉一官於正名目上收復制
勑爾捕獲兇盜有功中率有司按狀俾服官榮益勵逺
圖以思報効可
　　　陳元裴鐸胡昭為討捕李朝賊盡靜各轉一官
　　　内胡昭係文臣選人比類施行制
潢池弄兵乆而未殄討捕既靖勸賞斯行往服恩榮益
思所稱
　　　張宗廣為捕獲姜貴一十四人謀叛轉一官換
　　　給制
勑爾頃迹捕姦宄進官一列申錫書命以為爾榮尚勉
之哉毋忘勤力可
　　　王良存朱芾為隨岳飛應辦錢糧有勞效各轉
　　　一官内王良存除直徽猷閣朱芾為係參謀官
　　　措置殺敵馬有勞制
勑具官某古人嘗怪持文墨議論者與戰功同賞而不
知行軍用師之道必賴政事謀獲之助然後能有濟也
爾等或董將輸於漕輓師不乏興或參機畧於中權慮
無遺䇿并與其佐皆讐有功竝寵秩於階資用褒優於
績效益思勵勉無廢前勞
　　　田貴等先因程待制依分鎮便且指揮將前項
　　　功賞與轉官并同職昨隨殿前太尉勦殺劉猊
　　　立到奇功特與轉行遥郡一官制
勑爾積戰伐之功既髙武爵矣兹又以舊勞自言雖版
授官階出於一切之政然賞疑從予始遵寧僣之言用
稍越於彛章俾遥分於團結尚多好爵以俟尤功益茂
爾圖嗣膺褒陟可
　　　劉文昇為劉錡申發機速文字遣發官兵奏捷
　　　幹事竝專委本官承接捍幹辦及解發俘獲畨
　　　賊之類亦只是本官獨力應辦委是别無不了
　　　奉聖㫖轉兩官制
爾以刀筆從事兵間方邊境之始騷正羽書之沓至服
勤夙夜以辦治聞進秩二階用酬勞勩益思盡瘁以稱
茂恩
　　　杜亨道為係干預機速軍務等宣力尤多轉兩
　　　官制
朕推轂將帥以宣閫外之威籌䇿兵機盖仗幙中之畫
爾奮由儒士有志功名出從元戎預聞密議淮濆之勝
盖有助焉併錫二階以為爾寵祇服恩命益勵良圖
　　　郝義等一十人為收復商虢等州竝名各與轉
　　　兩官制
勑某等迺者第功行賞以勞戰士宜若無遺而大將繼
言爾等未被甄奬用攽贊命俾服官榮益勵壯心以圖
稱塞可
　　　鞏漴岳飛申契勘掩殺金人收復州縣累獲勝
　　　捷今將隨軍轉運使官屬應副錢糧官欲轉兩
　　　官奉㫖竝依制
勑向遣大帥出脩封疆饋餉不乏爾寔有司焉可無恩
奬以報勞勤祇服官榮益茂乃職可
　　　李寶係義兵統制將帶京東忠義兵馬與金人
　　　鬭敵同逐人老小轉清河前來歸投本朝與轉
　　　兩官仍除遥郡刺史制
勑朝廷崇尚武勇所以勵三軍之心褒表忠義所以為
四海之勸況於二者寔所兼資以爾紏率義旅出入兩
河式遏宼鋒間闗百戰自拔歸國忠壯可旌俾亟進於
武階且遥分於符竹尚俟可為之㑹更立昭明之功立
勵爾心毋墜乃力可
　　　何皋同前與轉四官兼閤門宣贊舍人制
勑具官某審賞則可戰既垂封爵之科飲至而䇿勲可
後書勞之典其敷明命以答尤功以爾懷許國之忠驍
雄自命勵殺敵之果敏銳無前茲因王旅之脩封遂奮
兵威而壓難俾驟陞於武爵且贊謁於帝宸祇服寵榮
尚圖稱塞可
　　　韓之美係湖北京西宣撫司幹辦公事累與烏
　　　珠等見大陣獲捷轉右朝議大夫依前直秘閣
　　　制
勑爾贊畫大將遏冦有庸既疇爾勞以行賞典載稽故
事更錫命書特越録於彛章俾進秩於少列上還故印
往服新褒深惟絶異之施無效衆人之報可
　　　焦文通等五人為殺敗金人出等奇功各轉武
　　　功大夫除遥郡刺史制
審賞則可戰既垂封爵之科飲至而䇿勲可後書勞之
典其敷明命以答尤功爾等戰伐有聲伎能絶衆奮身
以徇國家之急本其素心剡手以衝仇人之胷義無反
顧比敵師之犯境臨淮浦以鏖兵既成一戰之功遂振
三軍之氣及觀獻狀宜錫贊書用驟進於武階兼遥分
於郡寄朕惟愛惜襦袴之意每憂名器之輕推饒爵邑
之心何悋忠勞之勸往祇殊寵益勵壯圖
　　　劉廣為殺敗金人出等奇功轉武功大夫除遥
　　　郡團練使制
爾志狥國家功髙閥閲禀資壮烈衆許摧鋒挺志驍雄
能推陥陳比敵師之犯境臨淮浦以鏖兵既成一戰之
功遂振三軍之氣及觀獻状宜錫贊書進陞武列之崇
兼領兵圑之寄
　　　宋謹同前與轉行右武大夫遥郡刺史制
具官某懐許國之忠驍雄自命勵殺敵之果敏鋭無前
兹因王旅之脩封遂奮兵威而壓難越於常典俾驟列
於横班酬其餘勞且遥分與符竹夙宵自勵毋廢前勞
可
　　　栁倪為金人攻圍順昌府城係提舉四壁射殺
　　　敵兵甚衆兼自中箭畧不退避委是忠勇轉行
　　　右武大夫制
勑具官某拳勇自将􁎹髙武爵屬者順昌之役有義城
守之勞若古有言無徳不報其班名命益進横階是為
異恩尚圖稱效可
　　　程師回收捕廣賊及提舉脩緝䖍州城壁勞績
　　　特與轉行右武大夫制
勑扞城殄冦既宣許國之忠行賞報功豈限彛章之等
具官某秉資驍果乆厯戎行積伐宏多宜膺異奬其申
攽於名命俾進陟於横班是為茂恩益思顯報可
　　　員青為保䕶劉聖七殿神御并殺獲羣冦偽大
　　　王等有勞正補敦武郎閤門祇候又幹當年終
　　　轉武翼郎又訓閱不易賞轉武經郎又與金人
　　　見陣軍前喝暴露轉武功郎該磨勘轉武經大
　　　夫又該磨勘曽立戰功貼轉武畧大夫依舊閤
　　　門祇候換給制
勑爾以積勞􁎹髙武爵有司按法具以狀聞申錫命書
用昭寵奬往祇明命毋廢前勞可
　　　劉光為擒獲契丹千户耶律温等轉一官合武
　　　畧大夫兼闔門宣贊舍人制
勑爾轉戰用命俘獲有勞載稽厥庸宜加褒陟武階益
竣祇服明命可
　　　趙雲李寶各轉左武大夫樊貴李儀劉深各轉
　　　拱衞大夫秦祐除遥郡刺史竝係掩殺金人立
　　　功制
勑朕記人之功嘗思於厚報故賞國之典無避於過優
宜錫命書申褒虎士具官某固吾之圉既乆積於功伐
退敵於陳比更立於戰多既茂恩光俾正班於横列載
稽典故宜辭職與帝宸復進一階併章異數祇服休命
益勵逺圖可
　　　侯信為河北刼破金人大寨等忠義奮發果立
　　　奇功特轉武義大夫遥郡刺史制
勑爾忠勇自奮絶河津而北直扺敵營撓亂其衆載觀
獻狀深嘉爾勞進陟武階遥分符竹欽承恩命更立尤
功可
　　　李成為結集同華一帶鄉村土豪保險抗敵屢
　　　立功效備見忠義特轉行履正大夫遥郡觀察
　　　使節制同華等處忠義軍馬制
勑朕捐爵賞以任天下武勇審計慮以復前人土疆其
有果毅奮庸忠誠徇國堅守要害之地支抗强敵之鋒
立義足嘉褒榮可後具官某稟山西之壯烈習塞下之
風聲沉雄犯難而不回功業遇時而自見阨山川之固
既盡保於遺民收戰伐之多遂益増於士氣横階亷察
併奬爾勞批難折衝更揚我武祇承明命勿怠逺圖
欽定四庫全書
　紫㣲集卷十三　　　　　　宋　張嵲　撰
　　制
　　　武義為與翟興軍兵接戰收復陜城轉忠訓郎
　　　換給薛道為措置牛十八等賊馬有功轉成節
　　　郎又措置趙常賊馬轉保義郎換給杜逺為照
　　　管闗隘捍禦賊馬并兩次殺散逆賊等轉保義
　　　郎換給張䝉為捕捉羣賊易當世立功轉一官
　　　吳青為收捉叛賊黄先等賊馬轉承節郎又與
　　　金人見陣轉成忠郎換給制
爾頃以捕賊有勞應賞申錫書命祗服官榮
　　　王世昌為首先乞歸正本朝與轉一官合轉承
　　　節郎制
勑爾淪陷既乆不忘秦聲嘉其反正之忠俾與褒陞之
寵益思勵勉以報國恩可
　　　李岊為因父李弼陣亡初補承信郎次因金人
　　　侵犯三泉縣應副宣撫使司一行軍須最為宣
　　　力轉承節郎換給制
爾父頃死吾事未爾恤也今併舉爾給軍之勞以施寵
奬其祗明命思報國恩
　　　蒲彦為措置捉殺王闢郭守忠賊馬收復歸州
　　　了當等立功轉承節郎換給制
勑具官某頃以捕賊有勞陞秩武列有司按狀申錫命
書其祇服無怠可
　　　郝致和為父仲與金人迎敵陣亡特補承信郎
　　　後因差充良家子隨軍勤勞訓閲不易轉承節
　　　郎換給制
爾父沒於行陣賞延及爾復因勞勩進陟武階申錫命
書毋忘勵勉
　　　林景廣東潮州海界有賊船作過本州遣使臣
　　　林景部領戰船追捕各得寧息承信郎上轉承
　　　節郎制
乃者盜發海濵里閭告病爾職討捕遂有成勞嘉其功
庸可無褒命祗服官列益懋乃心
　　　朱懋為殺獲興國縣兇賊首王大老等轉承信
　　　郎制
勑爾頃以捕賊有功應賞祗承明命毋替爾勤可
　　　余齡為招到賊首夏德等有勞轉承信郎制
勑爾以招徠盜賊有功應賞秩以武階祗承毋怠可
　　　謝才為掩殺桑仲賊馬轉忠訓郎掩殺李成賊
　　　馬轉秉義郎換給制
爾頃遏冦禦亂三戰皆獲有司第勞驟進階列其申書
命以示恩榮益勵爾圖思所報稱
　　　王仲為因自南路將到吳介䗶書兄王武認得
　　　更不開拆將王仲同書申送官偽齊稱王武委
　　　是忠赤轉武翼郎偽齊禁勘王仲隠諱不得將
　　　仲免死決脊杖二十送北京編管到東京趖走
　　　經由陜府以西脱身兵部稱王仲已因隨統制
　　　姚仲迎敵偽官并往偽地王武處幹事忠義為
　　　國理宜優賞轉忠訓郎閤門祗侯制
爾兄事偽得書不發示無貳心且致爾於重刑而不恤
爾心許國既罹凶害益堅忠赤卒脱身於賊而不悔逆
順之相逺乃如此夫爾之節可以無負如爾兄之行雖
狗彘之不若也有司按狀兼舉舊勞併為爾寵其進陟
於武階且服官於上閤將使天下知忠善之有報也
　　　張守約因黔州團結義軍應副宣撫司使喚依
　　　期起發在路無擾轉忠訓郎制
勑爾頃以有勞秩遷官列申錫書命無替爾勤可
　　　陳之道為生擒賊首鄧慶及斫到龔富首級及
　　　生擒次首領共一百九十三人轉一官比類合
　　　於階官上循兩資楊志招為與莫公晟賊衆鬭
　　　敵掩殺逐次斫到賊頭三級及殺死賊人不知
　　　其數轉忠訓郎制
勑爾以少吏擒盜有勞俾進階資用酬勤勩可
　　　綦辛為奉迎車駕至南京登寶位了當坐甲有
　　　勞轉忠訓郎換給制
勑爾累以功效屢進官階申攽書命往其祗服可
　　　毛宏為招安張清及掩殺賊首趙海等賊節次
　　　立功轉忠訓郎換給制
勑爾以招捕羣盜屢進武階申錫命書祇服無怠可
　　　李彦明昨捉獲劉超賊徒立功便宜轉官給到
　　　尚書吏部公據本部照得本人付身竝係真命
　　　合轉忠翊郎制
勑爾曩迹捕羣盜有功中率有司按狀當酬爾勞錫以
官榮申攽書命祇承恩渥無或墮渝可
　　　張貴為管押生擒到畨寨中一行人等到行在
　　　與轉一官合授忠翊郎制
勑爾䕶送俘囚致之行闕迹其勞勩宜有褒優往其祗
承益勤乃事可
　　　李綸因掩殺叛賊李忠授承信郎譚敏修為與
　　　王闢賊馬鬭敵獲功於進義副尉上轉四資授
　　　承信郎徐西美為歸州捍禦桑仲等賊馬轉忠
　　　翊郎又因殺王鐵鎗賊馬轉忠訓郎換給龎宏
　　　為殺叛賊桑仲等賊馬轉忠翊郎又因殺捕叛
　　　賊李忠等轉從義郎又因捍禦桑仲轉脩武郎換
　　　給董禮為殺董先叛反等人兵等轉成忠郎又
　　　因商州與賊對壘出戍捍禦轉忠翊郎換給制
勑爾頃以捕賊有勞應賞申錫書命祗服官榮
　　　馮大昕因任黔江縣日因珎州夷人駱旅作過
　　　攻圍州城調發本縣義軍應副解圍了當改轉
　　　右宣教郎制
勑頃者小夷跳梁敢侵邊徼爾率衆赴難城守無虞載
稽功庸宜應遷序祗承明命益勵爾圖可
　　　鄭俊等併差出幹事各與轉一資制係楊沂中
　　　奏
勑爾各以勤勞見知主將俾加恩奬無怠夙宵可
　　　劉元等二十三人為懷忠守義思慕朝廷前來
　　　歸正各與轉一官資制
勑某等淪陷異域有年數矣而能懷思其舊越吟不忘
有嘉反正之圖宜畀官榮之寵尚精忠慤以報國恩可
　　　張忞為掩殺䖍賊减二年磨勘係右迪功郎比
　　　類合循一資制
爾以文吏預詰盜之功甄序官資用為爾寵尚勉之哉
　　　右迪功郎陸釡循一資制嵊縣尉比較茶増賞
摘山之利以豊羨計功汝既應格宜有加賞
　　　賈叔願為院慶等結集作過措置頗有勞效循
　　　一資制
勑盜發外區慮其侵軼有司捍圉爾與有勞服我恩榮
益圖稱効可
　　　陳發武岡縣承右文林郎盧棫武岡知縣右文
　　　林郎孫鎮安撫司屬官左從事郎循一資制
勑乃者盜發湖湘里閭廢亂將吏撲討遂有成勞爾等
佐其發興與有勞績視成行賞以勸爾勤可
　　　李楫為掩殺叛賊史斌生擒到偽第五將王晟
　　　轉一官比類循兩資制
勑爾以文吏而有武功有司閱實具應賞格申錫命書
往其欽承可
　　　李棫祖大亨劉孝傑竝係金人侵犯順昌府守
　　　禦官各循兩資制
勑具官某間者順昌被冦城守之勞爾亦預焉稍以敘
陞用示初奬尚思勉哉可
　　　蔡孟容為乞將生擒賊徒李敦仁功賞於階官
　　　上轉行奉聖㫖循修武郎制
勑爾頃從大軍擒捕劇冦宜膺賞典仍畀文階祗服恩
榮益思報効可
　　　趙玢先任秦州士曹日被賊驅擄自敵中前來
　　　歸朝循左儒林郎制
爾遭罹冦禍頃見縶以囚俘間闗土思卒自拔於夷落
迹其趨舍宜有褒嘉申錫命書以為爾寵毋忘飭厲自
獻于時
　　　趙澈畨人侵犯楚州當時與賊鬬敵立功之人
　　　循右從事郎制
勑爾頃以成厥勞能甄予官榮以為爾寵尚勤乃事毋
怠後圖可
　　　蔡長民為殺獲馬吉等循右從事郎制
爾頃在兵間清潔羣盜與有勞焉其服恩榮益自勉勵
　　　安世用係㸃檢醫藥飯食昨因金人侵犯數内
　　　立功人與循右承直郎制
鄉者敵人攻圍頴尾城守之役汝與有勞甄序之恩祇
服無怠
　　　楊光凝係左修職郎湖北京西宣撫司准備差
　　　遣節次與烏珠等見陣皆獲勝捷合循兩資吳
　　　師中事同前循左承直郎制
勑朕推轂將帥以宣閫外之威佐其發興亦賴幕中之
士乃者郾城之役爾預有勞秩以官榮用示勸奬可
　　　牟彦為畨人齎到文字要夀春府投拜衆官等
　　　不肯順畨死守府城竝轉一官選人比類循右
　　　修職郎制
向者强敵傳檄夀春爾等守義一心有死無貳忠壯之
節宜用褒勸進官一列以示恩榮尚皆勉之益圖稱効
　　　趙幹為討捕兇賊黄文等有功轉一官選人比
　　　類循右從事郎制
爾以文吏而有武功有司閲實具應賞格申錫書命往
其欽承
　　　孫繹為前權房州司理日將俸麥折請秔粟米
　　　等降一資制
爾不自檢飭遂詒吏議奪官一列以示創懲其思刻責
用自灑濯
　　　蔡􁑳係湖南安撫使撫幹為殺降武岡賊唐明
　　　有功循三資合授右承直郎制
勑乃者盜發湖湘里閭廢亂將吏撲討遂有成勞録其
協賛之力秩以官榮往其祇承益勤乃事可
　　　李英為掩殺桑仲補守闕進義副尉掩殺李忠
　　　賊馬授承信郎又掩殺桑仲授保義郎制
爾再捍劇冦皆以勝歸有司第勞驟進階列其申書命
以示恩榮益厲爾圖思所報稱
　　　蘇良翰為任成都府廣都縣尉捕獲賊徒陳亨
　　　等奉便宜改次等合入官授右承務郎換節制
勑爾以獲盜中率進改京秩申錫命書以為爾勸尚思
勉哉可
　　　張汶係權京西南路安撫司使喚本路副總管
　　　王闢輒生叛逆汶節次掩殺收復房州便宜特
　　　授武義大夫兼閤門宣賛舍人制
勑爾頃隨大軍迫措羣盜與有勞績進秩官榮其申命
書以為爾勸可
　　　范綜為殺敗賊兵授右武大夫依前貴州刺史
　　　換給制
勑士之赴功每忘軀而急病予之懋賞豈閲月而疇勞
惟我俊臣尚稽真授申攽書命以示褒優具官某結髮
從戎早登於勇爵將屯固圉累立於尤功惟豺狼莫肆
於憑陵恃貔虎相資而掎角覽其獻狀寛我顧憂俾陞
横列之班遥領兵團之寄尚思懋勉嗣有褒嘉可
　　　吳倫因金人侵犯隴州掩殺金兵及解圍方山
　　　原等立功授左武大夫威州刺史制
士之赴功每忘軀而急病予之懋賞豈閲月而疇勞惟
我俊臣尚稽真授申攽書命以示褒優具官某結髪從
戎早登於勇爵將屯固圉累立於尤功惟豺狼莫肆於
憑陵恃貔虎相資而掎角覽其獻狀寛我顧憂俾陞横
列之班遥領分符之寄尚思懋勉嗣有褒嘉可
　　　㕘知政事制
朕憂勤臨民懍朽索之在馭宵旰願治懼積薪之將然
欲濟多難惟賢是務既任一相以總一統類又資近輔
以協賛幾㣲安得忠信仁篤之才副予左右股肱之寄
舍舊德而弗用徒當饋以興嗟既得其人庶務斯理具
官某學問鴻博究天人精祲之㣲政事蓺通達國家表
裏之要被遇自乎先帝簡拔興於朕躬厯試已詳還觀
兹乆雍容諷議遍㕘兩禁之華出入踐更又已十年之
逺衣冠所屬中外具儀爰以僉諧俾弼予治尚同寅於
政路用登翼於王家夫周設三公孤棘㕘陪於槐序漢
開二府御史實亞於冡司皆資襄賛之功以底和平之
治譬之作室須乂負之衆材譬之為農賴耘耔之庶力
尚其宻勿奚俟訓辭
　　　又
保邦如置器之未安雖係人君之取舍圖難如涉川之
莫濟又繫所任之否臧朕誦無競維人之詩則思羣䇿
以自輔念知人則哲之訓復嗟委任之尤難顧非偉才
曷膺大用具官某術髙王佐望重國鈞出入三朝致主
率繇於仁義淹回十載得名皆自於忠誠入儀禁路則
亷陛尊出殿藩維則疆場固謝安之未用當世人屬之
心柬之之尚屈外邦衆惜其老物望所係政庸曷歸曩
以間言過失我社稷之鎮今疇衆譽信惟王政事之臣
是用召自价藩畀之大政益増封邑并示恩榮明聴朕
言以輔台德予欲承祖宗復大業爾則恢反正之圖予
欲修綱紀正百官爾則開衆正之路朕方屬卿以建非
常之事卿其事朕以信平生之言豈惟予一人垂拱仰
成將使我先王應乃懿德
　　　朱勇為金兵侵犯陜西將帶官兵前來應副使
　　　喚轉武節郎兼閤門宣賛舍人換給制
屬者强敵再犯陜服爾假守支郡自將營屯逺來赴援
非有漢虎符召也徇國之志可騐於斯載嘉忠勞不無
褒勸進官聨於武爵㕘賛道於帝閽是為異恩往其祇
服尚圖來効嗣有褒陞
　　　鄭思誠右承事郎知建州建陽縣對移古田縣
　　　丞為與部民接坐借錢應副船運官鹽不覺察
　　　男盜取官酒百姓鄭坦詐作親戚乞取阿黄銀
　　　及依隨人吏鄭達應人户倒死牛請憑令納水
　　　脚錢直將上件錢和雇脚子送張朝請等及借
　　　支買筵㑹食物管待過往官并借支與諸處下
　　　書人力於寺院内科買公庫糯米依隨押録王
　　　補闕借開福寺修殿錢起造鹽倉使用并借官
　　　米造酒自盜官酒入已特降兩官衝替制
勑爾為字民之吏而乃貪殘自肆以贓抵罪尚何言乎
鐫官兩列以示創懲祗服寛恩無忘念咎
　　　閔俱為差赴宣撫使司交領支降耕牛三十二
　　　頭管押赴將其牛節次倒死過二十三頭等降
　　　兩官伊重為監造平射弓不合令弓匠將本胎
　　　錯磨怯薄就材改作軟弓特降兩官史信為隊
　　　下効用髙儀與妻相打令節級用荆棒決本人
　　　臂上瘡發身死追三官勒停制
勑爾等或䕶送孶畜多至斃踣或董作器用不中程器
或笞人過律遂至非命皆從貶奪以示創懲尚體寛恩
益思毖慎可
　　　王黙為不肯追贖田與王洙虛有陳論特降兩
　　　官其王黙係進納成忠郎制
勑爾以資得列武階而敢怙勢欺誣貧弱抵冒不忌理
無可矜雖更赦令猶不汝置尚從貶降祇服寛恩可
　　　晏勝係涇原將下新立功人比拍事藝特降二
　　　等換保義郎制
勑爾往在邊陲有功應賞有司按狀尚秩武階申命之
榮祇承毋怠
　　　劉公達為將帶人馬前去山東以來招撫探得
　　　符離鎮南有畨人下寨便却衷私到回特降三
　　　官制
勑爾比者受令招撫山東不至職而擅還豈刑書之可
逭姑從貶降尚體寛恩可
　　　柴斌係武功大夫忠州團練使新知辰州特改
　　　差知唐州岳飛奏斌遷延不赴特降三官制
勑夫平居無事時工為好言以眩衆一旦有警則畏愞
無趨事之意此鼠黠之尤者也斌之謂矣禠官三列薄
示創懲毋狃爾為更干重劾
　　　李舜元馬子韶為押畨人一十九人走失一十
　　　三人各特降三官制
勑爾䕶送俘囚道亡過半雖有司迹捕已得而慢令之
罪不可不懲姑從降黜尚體寛恩可
　　　洪邦美為効用韓政偷盜人民阿蔡家錢物竝
　　　不鈐束特降三官制
勑具官某招來之人既𨽻屬於爾而縱其草竊不禁則
比與盜盜者何異焉姑從降黜以為不逞之戒尚思毖
慎毋抵重尤可
　　　祝永之為元申朝廷乞於對岸江南池州管界
　　　移治已劄下只於本軍管界内措置今來却於
　　　行在官散納劄子稱兩淮之民方且歸業若降
　　　移治指揮民間惶惶莫知所向顯見用意二三
　　　鼓惑衆聴奉聖㫖特降三官制
勑具官某比建請移治江南朝廷不爾聴也姑令即爾
境内保險以便民乃復以為移治非是前後異言皆自
爾口徒欲歸非於朝掠名自譽法當誅殛然念比年以
來俗不長厚賢士大夫猶或為爾所為況如爾者足與
治乎姑奪三官以視逺邇豈為爾懲將使兩淮之民知
朝廷之意也可
欽定四庫全書
　紫㣲集巻十四　　　　　　宋　張嵲　撰
　　制
　　　太尉保成軍節度使楊沂中故曾祖仲臣可特
　　　贈少保制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懐生之類靡不闓懌眷吾貴寵
之臣可後追褒之典其施名命以及曾門具官某曾祖
某秉徳慈祥造行醇固潛徳不耀垂裕後人東宫調䕶
之地未極於追崇左棘孤卿之聯益隆於等級九原有
識歆服予恩可
　　　故曾祖母檀氏可特贈崇國夫人制
勑肅祗禋祀神示燕娭薦獻大宫祖考來格大事獲考
既均福於左右之良惠澤四施宜推本其源流之自既
已逮曾門之逺顧可遺内助之賢具官某曾祖母某氏
順靖以輯其閨門淑慎以修其婦道遂蓄餘慶施及後
昆矧茲廟澤之行可無賁飾之典易封大國尚克嘉之
可
　　　故曾祖母雍氏可特贈康國夫人制
勑具官某曽祖母某氏躬織絍之勤服圖史之訓溯其
居有環佩之節動無燕惰之容垂裕後人用襲其慶既
正小君之號益荒大國之封精識不渝尚知歆賁可
　　　故祖宗閔可特贈少傅制
勑朕惟國家既頼人之子孫以同恤四方之虞可不推
本其欲致尊親之意而寵綏其先哉具官祖某篤厚禔
身謙恭居職顧順徳之行雖勤於沒世而為善之報不
在於厥身傅導之官益隆於品秩嵗時之祀永賁於宗
祧可
　　　故祖母賈氏可特贈豐國夫人制
勑朕惟祭澤之行既下均於胞翟褒崇之典固無間於
顯幽本原内助之賢宜霈從夫之寵具官某祖母某氏
供蘋藻之薦而有季蘭之欽應彤管之詩而鍾静女之
美四徳兼備宜膺令名其即小君之封益荒大國之壤
尚其精爽知服予恩可
　　　故祖母劉氏可特贈惠國夫人制
勑某氏婉孌之資内宜其族姻慈祥之行宻相於夫子
遂儲百年之慶至於再世而昌有嘉閫則之賢具應追
榮之典益荒大國尚或能歆可
　　　故父震可特贈少師制
勑朕觀盤庚告戒其羣臣曰古我先王暨乃祖乃父胥
及逸勤茲予大享於先王爾祖其從與享之作福作災
予不敢動用非徳其中篇曰古我先王既勞乃祖乃父
汝有戕則在乃心乃祖乃父乃斷棄汝不救乃死用是
知先王之於其臣善則稱其先以勸之不善則稱其先
以懼之可不有報哉具官某故父某資材之美足致通
顯而齎志不試詒慶嗣人肆因惠澤之施爰舉愍書之
典其躋榮於三少以大慰於九原俾爾子孫毋隊厥緒
可
　　　故母董氏可特贈淑國夫人制
勑婦人有三從之義服飾則繫其夫國家廣五教之風
襃揚則因其子屬者大事獲考均釐萬官宜沛湛恩以
加泉壤具官某故母某氏柔儀婉孌令徳幽閒躬采蘩
法度之防致鵲巢積累之盛併襲餘慶以啟後人其即
故封益荒大國知氣如在祗服明綸可
　　　故母張氏可特贈永國夫人制
勑具官某故母某氏成其婦訓克謹彞儀溯其雍睦以
宜室家柔正以事夫子可無宻印之章用慰寒泉之念
俾易封於湯邑用益耀於幽泉尚其有知歆予顧恤可
　　　故妻趙氏可特贈清源郡夫人制
勑朕並頼庶工之力以共濟國家本原内助之資而誕
施襃渥漏泉之澤何間顯幽具官某故妻某氏行不越
於閫彞徳足書於圗史早以令善歸逢其良極勤勞於
室家每同甘苦殆良人之通顯已隔存亡用霈恩章増
其稱謂納書以襚尚克歆承可
　　　妻趙氏可封華原郡夫人制
勑朕襃寵貴近務極優隆矧廟澤畢逮於翟閽顧福嘏
可遺其家室具官某妻某氏凝資婉約秉徳閒幽如桃
夭之宜室家躬采蘋以承祭祀宜因恵衎以示襃榮益
開湯沐之封以耀笄珈之徳欽承恩命毋怠相成可
　　　和衆輔國功臣太保䕶國鎮安保静軍節度使
　　　劉光世故曾祖紹能可特追封魯國公制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懐生之類靡不闓澤眷吾貴寵
之臣可後追襃之典其施名命以及曾門具官某故曽
祖某天資鷙勇輔之韜略威名震乎敵隣功績蔵於盟
府雖登勇爵未極顯融三世其昌遂躋公保其以曲阜
之號冠於五等之封若節春秋來慕黍稷施及孫子尚
永頼之可
　　　故曾祖母黄氏可特贈鄆國夫人制
勑朕修禮合宫天地並况流澤寰宇胞翟靡遺恩加貴
臣既以寵襃其重祖推本内助顧可忽遺其室家具官
某故曾祖母某氏婉孌之資内宜其姻族慈祥之行宻
相於夫子遂蓄餘慶施及後昆惟爾聞孫實予公保其
徙商於之舊國胙以東平之大邦以為爾寵尚克嘉之
可
　　　故曾祖母白氏可特贈吴國夫人制
勑某氏淑慎以修其婦道順靖以輯其閨門正其貌足以
稱笄珈之飾飭其行足以蓄有後之慶荐膺褒賁已即
封於於越其因故號俾胙土於勾吴欽我恩榮永光厚
夜可
　　　故祖永年可特追封越國公制
勑朕惟國家既頼其孫子以同恤四方之虞可不推本
其欲致尊親之意而寵綏其先哉若夫用其力而蔑其
報及其近而忘其逺則先後本末豈為稱乎具官某故
祖某少以勇聞懐韜略之秘晚為名将有疆埸之功雖
才器足致通顯然蓄慶以垂後人肆因霈澤之流用舉
追襃之典冠五等之號已賜履於三吳慰九泉之靈俾
苴茅於百粤歆予特命尚克享之可
　　　故祖母馬氏可特贈韓國夫人制
勑夫榮於朝婦貴於室古今之通義也顧惟伉儷之私
豈有幽明之間且愍冊既加於祖廟則施恩宜逮其閨
門具官某故祖母某氏為婦為母不愧於圗史如山如
河克稱其象服遂蓄百年之慶至於三世而昌復以所
承上休禰室胙之成國既已有此冀方為爾相攸宜其
莫如韓樂尚歆明命即彼新封可
　　　故祖母李氏可特贈唐國夫人制
某氏浣濯以致其儉勤蘋藻以供其祭祀彤管有煒無
慚静女之章象服是宜不愧夫人之徳克昌厥後為吾
貴臣爰因恵術之行用錫追褒之命笄珈有耀既正小
君之名湯沐徙封益荒大國之履惟其精識尚或能歆
可
　　　故父延慶可特追封楚國公制
勑朕觀盤庚告戒其羣臣曰古我先王暨乃祖乃父胥
及逸勤茲予大享於先王爾祖其從與享之作福作災
予不敢動用非徳其中篇曰古我先王既勞乃祖乃父
汝有戕則在乃心乃祖乃父乃斷棄汝不救乃死用是
知先王之於其臣善則稱其先以勸之不善則稱其先
以懼之可不有報哉具官某故父某智勇絶倫為國名
将折衝禦侮用力先朝功伐之高載諸典冊威名之盛
傳誦在人遂生光世能世其家比禮成於合宫以恤章
而告第昔嘗賜履已荒嬴氏之山河今值苴茅胙以荆
芊之封畛尚啟爾子無忘報予可
　　　故嫡母葛氏可特贈鎮國夫人制
勑某氏成其家室克謹閫儀相其良人致位通顯副笄
之盛既榮耀於生平湯沐之封益侈大於身後其即小
君之號益荒大國之履隂啟爾後尚圗顯庸可
　　　故所生母楊氏可特贈鄧國夫人制
勑朕推昔人福不專饗之心既廣漏泉之施念春秋母
以子貴之義俾篤顯親之仁矧乃慈祥實生賢将追崇
泉壤尚何愛焉具官某所生母某氏欽翼自居靖端率
下考禔躬之令徳固不慚絡秀之賢顧生子之顯融豈
待著潜夫之論宜推恵術增賁幽扃賜脂澤之封已開
於成國廣湯沐之奉益大於新邦俾爾後人毋墜乃力
可
　　　妻向氏可特封秦國夫人制
勑朕聞将受命之日忘其家則夫鑿凶門制閫外者義
不得反顧其私古今一也然君人者既頼其力以之安
邊境而救民死得不豐其報哉廟澤之施宜首逮其家
室具官某妻某氏出於后族來嬪将門以供先祀則孝
而㳟以事夫子則柔而正山河之徳不媿其服飾婉嬺
之行能宜其家人既膺成國之封已正小君之號俾攽
書命増廣封圻遂荒嬴秦為之奉邑無忘勸勉之義同
肩報國之心可
　　　㕘知政事王次翁故曾祖异可特贈少保制(係/該)
　　　(郊禮/封贈)
朕建廣大之祀既逆釐於三神湛汪濊之恩復施澤於
四海乃眷熈事㳙成之自實惟耆俊顯相之勤用布閔
章逮其重祖具官某醇篤之行修於家庭孝謹之風刑
於邑里位不配徳寂寥百年慶鍾聞孫焜燿一世東宫
調護之地未極於追崇左棘孤卿之聯益隆於等級九
原有識歆服予恩可
　　　故曾祖母劉氏可特贈崇國夫人制
朕肅祗禋祀神示燕娭薦獻大宫祖考來格大事獲考
既均福於左右之良恵澤四施宜推本其源流之自既以
逮曾門之逺顧可遺内助之賢具官某曾祖母某氏少
服組紃之勤中謹蘋藻之奉迨其晚嵗閫則彌修貽其
後人遂鍾厥慶賁之象服恩既茂於小君胙以脂田寵
益加於成國俾其後嗣勿替於時可
　　　故曾祖母吴氏可特贈榮國夫人制
某氏粤從大家來嬪冠族早躬婦順則有少君孟光之
懿晚嚴内治則有孟母敬姜之賢惟其閫則之修終遺
後人之慶載觀具美宜應彤管之襃式胙大邦益峻小
君之號施及孫子世世頼之可
　　　故祖寂可特贈太子太傅制
朕謁欵天地延腏及於百神錫羨祖宗恵澤加乎四海
相予祀事之懿孰先近弼之良以予報本之心知其尊
祖之意爰推愍典用賁幽扃具官某祖某秉徳慈祥造
行醇固莅官從政不過於一同之間積善降祥遂彰於
再世之後則篤其慶莫之與京東宮傅導之官用申於
贈襚九原濡露之感少慰於烝嘗可
　　　故祖母趙氏可特贈蘄春郡夫人制
推廟中之澤有畀於胞閽煇翟而尊祖之意惟止於學
士大夫既以推原其本心而極祖廟之褒宜亦顧恤其
室家而下追榮之典具官某祖母某氏躬環佩之節以
肅其威儀謹蘋藻之奉以供其祭祀蓄徳不耀慶鍾乃
孫顯相有成益大其寵已正小君之號爰開大郡之封
尚俾後人封殖厥福可
　　　故祖母丘氏可特贈博平郡夫人制
某氏出自巨室來儀徳門躬婉嬺以宜家人體順正以
成婦道早同先世實居隠約之間詒慶後人允頼扶持
之助刻章告第既正小君竣事均釐益荒大郡惟其𡨕
寞尚克歆承可
　　　故父禔可特贈太子太師制
勑士有懐抱器業簡淡自居脫屣功名飾巾田野嵗久
而道彌茂身隠而名益尊正恐事來偪人不得已而後
起未閲旬嵗遂聞政機原本其來得無所自具官某父
某養素山澤名聞京師潜心麟經得聖人褒貶之意教
授閭里秉東州邴鄭之學光逺有耀不在其身天命不
慆克昌厥後遂生賢佐方資扶危而定傾顧念前人豈
可登枝而捐本其因祭澤載刻宻章儲副之師益隆於
品秩嵗時之祀永賁於宗祧可
　　　故母張氏可特贈饒陽郡夫人制
勑朕廣壇場珪幣所以昭孝息民下恩澤詔書不敢專饗
獨美眷吾四近之貴寵加三世之褒有如母慈而缺追
賁具官某母某氏山河其徳婉孌其容逮事舅姑早奉
執笄之饋無違夫子有嚴舉案之儀訓教具終閨門載
睦雖三徙實資於陟屺而重茵永悼於終天可無宻印
之章用慰寒泉之念俾易封於湯沐用益耀於封君特
節來臨永光廟室可
　　　故妻趙氏可特贈同安郡夫人制
勑婦人有三從之義而榮寵則繫其夫王者施配天其
澤而存歿皆錫之福况於輔弼之佐豈無伉儷之私茍
禮貌之不登将褒榮其焉徃具官某妻某氏體幽閒之
徳服圗史之規正順以助其夫子則萊氏之逸妻雍睦
以齊其家人則文伯之令母雖牛衣之言共甘於隠約
而象服之飾不逮於光榮爰因惠術之施益茂飾終之
典豈徒慰於泉壤亦以厚於人倫尚其精爽之存當識
寵綏之意可
　　　武㤗軍節度使劉錡故曾祖玉可特贈太子太
　　　傅制
勑登頌祗之堂膺受多福施配天其澤錫厥庶民顧吾
制閫之良可後揚親之寵具官某故曾祖某篤厚禔身
謙㳟居里顧順徳之行雖勤於後世而為善之報不在
於厥身逺逮曾孫遂躋通貴可無賁飾之典以為廟室
之光東宫前傅之官申榮於贈襚九原濡露之感少慰
於烝嘗可
　　　故曾祖母王氏可特贈大寜郡夫人制
勑朕致力於神既已格三靈之休移福於下又以及四
海之逺惟時追賁已推重祖之恩逮其室家可後從夫
之寵具官某故曾祖母某氏被服女戒飾修婦儀雍睦
以宜家人柔正以事夫子深蓄餘慶以施後昆既正位
於小君益衍封於大郡光塵如在歆我恩榮可
　　　故祖恂可特贈太子太師制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懐生之類靡不闓澤睠吾貴寵
之臣可後追褒之典具官某故祖某篤尚詩書之習被
服仁義之風善譽聞於里閭才器足致通顯齎志不試
慶詒後昆儲傅之師益隆於品秩嵗時之祀永賁於宗
祧可
　　　故祖母王氏可特贈通義郡夫人制
勑朕惟祭澤之行既下均於胞翟褒榮之典固無間於
顯幽本原内助之賢宜霈從夫之寵具官某故祖母某
氏柔仁端靖孝愛慈祥為女而教不煩為婦而家以乂
四徳兼備宜膺令名矧茲廟澤之行可無賁飾之典易
封大郡尚克加之可
　　　故祖母孫氏可特贈濮陽郡夫人制
勑某氏供蘋藻之薦而有季蘭之欽應彤管之詩而鍾
静女之美遂相夫子克成其家垂裕後人用襲其慶既
正小君之號益荒大國之封精識不渝尚知歆賁可
　　　故父仲武可特封英國公制
勑肇禋重屋大祀休成推上帝之仁既錫福於四海廣
教孝之義以加惠於庶工使顯揚者有報親之心追逺
者慰濡露之感矧吾良将可後褒親具官某故父某智
勇絶倫忠誠狥國勤勞王府垂稱塞垣朕逺覧漢唐有
懐忠烈如辛氏之宣勞於邊圉西平之賛業於中興父
子繼承焜燿當世以今凖古可無愧焉其霈納書之命
以光劉氏之祧峻寵維師既躋於一品啟封公社益慰
於九泉尚俾後人封建厥福可
　　　故母薛氏可特贈韓國夫人制
勑朕惟恵澤之行下浸於黎元追褒之文復加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏成其家室克謹閫
彞相其良人致位通顯副笄之盛既榮輝於生平湯沐
之封益侈大於身後其即小君之號益荒大國之封俾
爾後人毋墜乃力可
　　　故母王氏可特贈越國夫人制
勑某氏柔嘉其徳婉孌其容逮事舅姑早奉執笄之饋
無違夫子有嚴舉案之儀訓教具修閨門載睦雖三徙
實資於陟屺而重茵永悼於終天可無宻印之章用慰
寒泉之念俾易封於湯沐用益耀於褒榮可
　　　故妻薛氏可特贈安化郡夫人制
勑朕並頼庶工之力以共濟國家本原内助之賢而誕
施褒渥漏泉之澤何間顯幽具官某故妻某氏山河之
徳稱其象服柔正之行克相夫子逮茲祭澤之廣宜應
褒寵之命畀肇開於大郡益峻寵於小君尚其有知歆
承顧恤可
　　　妻鄒氏可特封信安郡夫人制
勑朕褒寵貴近務極優隆矧廟澤畢逮於翟閽顧福嘏
可遺其家室其施恩澤以賁柔徽具官某妻某氏秉徳
幽閒凝姿婉孌既笄而承父母能盡於女工執饋以事
尊章遂成於婦順其錫賛書之茂俾増稱謂之隆象服
是宜方膺於來寵君子偕老無怠於相成可
欽定四庫全書
　紫微集巻十五　　　　　宋　張嵲　撰
　　制
　　　檢校少保潘正夫故曾祖承允可特贈太師制
勑朕欽柴宗祈以嚴祖考之侑錫福四海以廣上帝之
仁經略所逮靡不普洽懐生之類靡不闓澤眷吾貴戚
之良可後追褒之典其施名命以及曽門具官某曾祖
某處已靖端莅官明恕潜徳不耀莫躋通籍之榮詒慶
後人遂膺築館之寵可無賁飾之典以為廟室之光位
峻維垣寵加納襚併舉恤章之舊用綏潘氏之祧可
　　　故曾祖母王氏可特贈荆國夫人制
勑朕致力於神既已格三靈之休移福於下又以及四
海之廣維時追賁已推重祖之恩逮其室家可後從夫
之寵具官某故曾祖母某氏躬魚菽之祭恪謹於春秋
服織絍之勤不忘於旦暮深蓄餘慶以及後昆既正位
於小君可益封於大國光塵如在歆我恩榮可
　　　故祖孝存可特追封濟國公制
勑朕将以明禋於天地必先有亊於宗祧神祗奄虞祖
考咸格廟澤之施已浹寰區顧其戚畹之良可後祭澤
之及具官某故祖某資材畢給䕃藉高華顧順徳之行
雖勤於沒世而為善之報不在於厥身頃以刻章既極
師垣之寵今茲告第遂開公社之榮知氣不忘尚歆休
渥可
　　　故祖母孫氏可特贈周國夫人制
勑朕惟祭澤之行既下均於胞翟褒榮之典固無間於
顯幽本原内助之賢宜霈從夫之寵具官某故祖母某
氏出於望族來嬪大家禮法之嚴兼資於鍾郝容潤之
美並茂於山河遂儲百年之慶至於再世而昌象服魚
軒既正小君之號脂田湯沐益荒大國之封可
　　　故祖母陳氏可特贈唐國夫人制
勑具官某故祖母某氏凝資婉約秉徳柔嘉當其事舅
姑有色飬之孝訓諸子有義方之益約素自處詒厥後
人再世而昌有光祖室小君正位已荒荆芊之山川大
國徙封更胙叔虞之土略春秋時祀尚侈褒榮可
　　　故祖母趙氏可特贈雍國夫人制
勑具官某故祖母某氏被服女戒飭修婦儀溯其雍睦
以宜家人柔正以事夫子深蓄餘慶以詒後昆顧廟澤
之已行豈愍書之可後其即小君之號益荒大國之封
春秋時祀永賁宗祧可
　　　故祖母江氏可特贈秦國夫人制
勑具官某故祖母某氏被服圖史恪謹蘋蘩當其䖏富
貴而無驕侈之風齊閨門而有肅雍之美胙於成國已
正小君之名荒以大邦益衍脂田之奉惟其精識尚克
嘉之可
　　　故父絳可特進封景國公制
勑肇禋重屋大祀休成推上帝之仁既錫福於四海廣
教孝之義以加恵於庶工使顯揚者獲報親之心追逺
者慰濡露之感其施恩渥以賁幽扃具官某故父某篤
厚禔身謙㳟居里深蓄餘慶以遺嗣賢遂襲傳家之休
以膺下嫁之寵肆頒恵澤爰舉愍書師垣峻秩公社啟
封併示恩榮以光厚夜可
　　　趙子砥為叙元降一官制
過而不法何以示懲奪而不還何以示勸朕率是道以
為國典爾頃甞貶秩亦既滿嵗其從甄叙之科復畀官
聯之舊徃祗恩命毋貳厥愆
　　　沈伯逵為失収侵隠總制司錢降一官制
爾司緡錢乃使放㪚若不舉法惰吏曷懲姑禠一官尚
思毖慎
　　　許良輔為决打女使戴榮奴身死特降一官制
勑部曲有罪懲之可也杖之至死不亦甚乎其即爾罰
尚祗寛典可
　　　林衡藺康伯向子能為兩浙運副黄敦書申近
　　　准樞宻院劄子秀州通判葉棟申准樞宻院指
　　　揮雇募湖船遂牒委華亭知縣青龍監鎮雇募
　　　續㨿逐官中本界内從來即無上件平底湖船
　　　可以雇募申聞事續㨿本州申雇募到船隻今
　　　來却稱從來即無上件船可以雇募顯是妄亂
　　　囬申知華亭縣事林衡監青龍鎮酒稅向子能
　　　奉聖㫖各特先次降一官仍令本路提刑司取
　　　勘具按聞奏制
勑爾等慢令不恪公肆讕辭先奪官階仍以屬吏尚恭
爾職以聴刑書可
　　　王瑑為闕草喂馬将官草一百束喂馬及公使
　　　造酒庫闕少酒材於省倉節次借過年計小麥
　　　白米豌豆錢等事罰銅五斤特降一官制
勑爾庀官不飭以贓抵罪若不懲艾尚有重刑爾其戒
之可
　　　符思㮚為偷盗官錢擅離職守特降一官制
勑具官某職司稅𨽻出納不謹致有告言離局自匿有
司論罪姑禠一官勿以幸免而忘毖慎可
　　　陳正由為臣寮上言特降一官制
勑爾蒙其世閥幸得備使一路不思所以嚴分守厚風
俗之義而包蔵私憾逞志於人迹其言辭可見妄作抑
爾懵不足以知此耶将狡狠而無忌憚也除申已令考
按事實外惟爾犯分之過何可不懲姑鐫一官尚寛罷
黜益思戒慎無貳厥愆可
　　　王全為驅逐楊徳著熱身死特降一官制
勑爾遇下惨礉方其盛夏暑時與衆在道逺其塗而責
不至鞭笞廹趣致人於死若不有罰何以為暴盭之戒
貶官一列祗服寛恩可
　　　張仲寜為前監小富鎮酒稅務合同場日於本
　　　鎮上等井户處人夫般取宅眷及失覺察公人
　　　商友等取乞客人舖户井户等錢事降一官衝
　　　替制
勑爾犯法在吏復肆抵讕㑹逄赦原姑從末減鐫官一
等祗服寛恩制
　　　宋辯趙汝霖為監袁州萍鄉縣酒稅節次折欠
　　　官錢及於醋庫節次貸錢助買常令入家及於
　　　醋錢内尅請逐月合得供給錢例外請過入已
　　　特降一官衝替制
勑爾等坐贓抵罪㑹逄赦恩姑從奪官以示懲創益思
愧悔以服寛恩可
　　　夏爽監井研縣頼藕鎮酒稅為収到稅錢已収
　　　上都錢厯外不即轉結子厯并盗稅錢買草喂
　　　自巳馬并支與欄頭将僧修天王閣材料修廨
　　　宇并於比較店取洗㯶袋哨喂豬於人户家寄
　　　養鵝将本務雜用錢一面自行支給俸錢及因
　　　井研縣丞趙修職親戚張雄飛前來本鎮干索
　　　夏爽請上户黄澤等說與因依差所由同去裱
　　　名紙謁見乞得錢引事被提刑司按發特降一
　　　官罰銅十斤制
勑爾効官筦庫以贓抵罪有司按法當以贖論俾奪一
階以示懲艾尚思悔愧復齒平人可
　　　曾懐前知温州平陽縣為在任日召募壮丁金
　　　元將蝦乾前去鎮江府本家投下計役過四十
　　　八日及差杖直買栗子山藥并差耆長於薑户
　　　邊買生薑大理寺勘當徒一年餘徒半年更合
　　　罰銅十斤入官勒停放縁犯在赦前特降一官
　　　仍依衝替人例制
勑爾為縣令事役人過律且市物有所附益為不飭矣
當抵以罪㑹逄赦原姑禠一官以示懲艾尚慎之哉可
　　　陳彦逹等係㳟州知州為温濟編管萬安軍到
　　　州故縱留滯當職官先次各降一官令提刑司
　　　取勘制
勑奸命之臣宥之以逺所過都邑若稽留不前此屬二
千石以下所宜察而行法也而乃故縱不問何其無首
公之義乎先貶厥職俾令按治尚䖍爾守以聴刑書可
　　　王挺因葉祚學鄉談相争打葉祚上齒一角斷
　　　折二分係有戰功特降一官制
勑爾撃人折其齒若不有罰何以為暴桀之戒貶官一
列祗服寛恩可
　　　張成大等為温州遺火延燒千餘家成大通判
　　　權攝郡事罪不可逃知通兵官各降一官制
勑比者永嘉大火初縁民屋之延燒遂至郡邑一空實
坐有司之不職顧萬室重罹於災煇為中宵永念於黎
烝爾以郡丞實參寄委不能督趣所部以拯吾民初無
濡幙之勞殆同拾瀋之喻若無懲艾曷慰人心姑奪官
階祗服寛典可
　　　李應趙士䨬崔越田冲田沂桂諒並係温州兵
　　　官及廵檢并船場官縁本州城外遺火並不部
　　　帶兵弁前去救撲以致延燒入城州東一半居
　　　民屋宇兼其夜民心驚擾之際致兵士搶奪其
　　　縱容受乞錢物各降一官制
勑比者永嘉大火初縁民屋之延燒至於郡邑一空實
坐有司之不職顧萬室重罹於災煇為中宵軫念於民
氓爾等始或坐視其焚如以致燎原之熾中或徒趨於
火所僅同拾瀋之為至於弗戢盗偷剽奪不忌故縱吏
卒匈取為姦若不有懲何以示戒聊從薄責少慰民心
　　　井溥係劉相公差作回易因劉相公罷宣撫使
　　　拘収回易錢為溥名下錢未見下落及虚攤鹽
　　　舖户錢特降一官制
勑爾肆行無頼侵寃平民奪官一階姑以示衆如爾者
顧足責哉可
　　　蒋璉因兄琳被阮徳强偷盗去木札又妄論宰
　　　牛等官司追理保正押徳强到琳住處琳押徳
　　　强歸家縳打問璉亦為徳强盗本家木札遂打
　　　徳强有傷經御史臺陳論法寺稱縁犯在赦前
　　　合該恩原免奉㫖特降一官制
勑爾暴横里閭當抵罪罰㑹逄赦令姑奪官秩尚思畏
慎祗服寛恩可
欽定四庫全書
　紫㣲集巻十六　　　　　宋　張嵲　撰
　　制
　　　皇后曾祖邢允廸可特贈太傅制
勑昔鄧訓多所全活而信家之蒙福翁孺雖坐畏懦而
知後之有封厯選作合之祥必有流光之自睠吾外戚
何異昔人肆因大享之涓成爰舉納書之令典具官某
居鄉有孝謹之譽為吏有平允之稱顧順徳之行雖勤
於沒世而為善之報不在於厥身逺逮孫曾來儀宸極
均釐廟澤既周浹於寰區恩隆外親可忽遺於泉壤九
原有識尚服予休可
　　　故曾祖母李氏可特贈蜀國夫人制
勑朕稱秩明禋祼獻上及於始祖加惠臣庶追榮逺逮
於曾門有加戚畹之賢莫究愍書之贈顧其内助宜沛
湛恩具官某曾祖母某氏躬織紝之勤服圗史之訓靖
順之徳風行於外姻淑均之和克成於内治積善有慶
爰集曾孫乃應俔天之休遂正皇孋之號即荆河之舊
壤荒汶蜀之大邦尚服休光永綏宗祏可
　　　故曽祖母郭氏可特贈秦國夫人制
清姿玉潔令徳蘭芬服女工之勤惟組紃之是事有婦
人之徳非傅姆而不行深惟坤載之賢實式家齊之訓
顧合宫之竣事罄率土以䝉休豈無光榮慰彼泉壤其
易冀方之號遂荒秦土之封尚克欽承永綏胄嗣可
　　　故祖邢宗賢可特贈太師制
勑朕將明禋於天地必先有事於宗祧鬷格在庭嘉奉
璋之有翼衮冕承祀歎元紞之莫供顧其大父之親可
後祭澤之及具官某祖某儒雅自奮少憑文吏之茵官
學知名晚從大夫之後徳雖積而不耀慶既久而乃彰
儲祉發祥既已受神明之况布徳施恵宜益隆肺腑之
恩位峻維垣寵加納禭併舉恤章之舊用綏邢氏之祧
可
　　　故祖母侯氏可特贈韓國夫人制
勑朕定宗廟儀法隆竝侑之文下恩澤詔書舉追賁之
典既已徧於寰海豈或遺於外親爰推茂恩以廣祭澤
具官某故祖母某氏躬魚菽之祭恪謹於春秋服織紝
之勤不忘於旦暮居有佩環之節動無燕媠之容積茂
閫儀遂光奕葉笄珈象徳既荒吴地之山河湯沐徙封
更啟韓侯之土宇尚歆令典相爾後人可
　　　故父邢煥可特追封楚國公餘如故制
勑國家恩隆外親褒崇后父用漢家之故事或謂過元
舅之尊考春秋之舊文則當大紀侯之國豈有惠術之
布而遺左戚之良具官某故父某䕃藉高華資材畢給
初儀從列有論思獻替之稱晚建節旄頼固圉折衝之
略豈顧弛張之或異盖由文武之兼資夀止中身慶鍾
椒屋廟中之澤或下及於煇胞福祚之登顧莫先於肺
腑維垣峻寵遂冠於周行南國啟封更荒於賜履尚歆
渙渥永亢宗家可
　　　故母熊氏可特贈魏國夫人制
勑朕追維代邸之舊孰先故劒之思雖荇菜之求本資
於窈窕而禕䄖之飾未及於深嚴念其母慈可無追賁
肆均享帝之福用廣漏泉之恩具官某故母某氏秉徳
幽閒飭躬柔正奉順君子色不形於燕私輯和閨門言
不踰於閫䦱篤生令女實處中闈已正位於小君更啟
封於大國笄珈有耀湯沐増畬尚其淑靈歆承恵澤可
　　　陳桷除修撰宫觀制
出守雄籓既聞報最退游真館力欲祈閒可無渥典之
頒以寵從臣之舊以爾氣和而裕器逹而閎早聯禁槖
之班荐剖竹符之任一麾邊壘兩嵗班春方倚其卧治
之功而遽有奉身之請即琳館優閒之樂陞書林論譔
之華徃體眷懐毋忘猷告
　　　擬觀文殿大學士提舉江州太平觀制
賞罰不廢於國所以示懲勸之方春秋責備於賢所以
明褒貶之大我有成命庸昭至公揚於大庭以儆羣聴
具官奮身孤逺有志事為藴功名進取之圗厲邁徃直
前之氣蚤策勲於廟社遂登冠於樞機旋以疇庸繼升
次輔内總百揆外制六師志求遂而忘力之未能功求
成而昧時之未可務專行於已意率弗用於衆謀裕中
國而撫四夷朕雖聞於爾志好戰功而輕百姓人久議
於汝為且列戍於淮濆以備防於江滸比者易置主帥
遷移師屯為謀不臧衆逃其上致封章之驟至豈衆怒
之能任一𤯝掩功雖非朕志為法受責在汝無難爰舉
憲章以明懲艾其解機衡之任徃均恬逸之休猶加寵
名用全體貌嗚呼誦清人亡師之什宜高克之必奔考
采蘩用徳之言或孟明之可赦雖爾身之在外諒報國
之未忘勉思令猷以圗晚蓋
　　　李昉直龍圗閣宫觀制
延閣河圗之峻先皇奎畫之藏用待俊㳺時為異選以
爾禔身於學飾吏以儒入聯卿棘之班出領郡麾之寄
備宣勞効力丐優閒爰陞緑字之華勉狥真祠之請徃
祗錫寵毋怠告猷
　　　詹大方工部尚書制
總領衆務八座憲文昌之星疇若予工六官列起部之
長顧欲求賢而試可曷如任舊以視成具官悃愊無華
剛毅有立休著純明之譽亟躋清近之班騎省七人知
諫大夫彌縫之益烏臺五院肅中執法彈撃之威逮司
繕修克彰物采屢披封奏均佚籓符㑹稽方倚於買臣
宣室忽思於賈誼趣歸法從還秩冬卿惟器械之備歌
於詩而技巧之精紀於史皆述中興之美徃圗率屬之
勤雅存定規寜俟多訓
　　　工部尚書制
朕惟一人之身資百工所能甚備故六官之職任起部
以典五材因其技之苦良用考時之治否故周家復古
詩稱器械之修漢室中興史紀技能之飭疇咨練逹之
士以掌予之工正庶幾製作之善可追蹤於古人具官
某早以言揚中膺徳選克勤小物驗於履屣之間能治
大官可語繩墨之外入㕘禁近屢有盡規出總州籓居
無秕政茲㕘稽於衆論俾進長於冬官爾其度奢儉之
中脩國家之用制器惟期於取具斂財無至於傷民若
虞舜之工尚克追於前哲廢司空之職當思戒於漢臣
懋修爾官無忘朕訓
　　　刑部尚書制
朕惟政治視民而寛猛刑罰以世而重輕懼其不辜而
過及於善人故君子姑欲其寛若其能協於中不失有
罪則天下何嫌乎病昔以西漢承嬴秦網宻之後人不
聊生故主父温舒建恤刑之議於世宗之朝東京承元
哀刑輕之餘人易犯法故梁統崔實立尚猛之論於中
興之際伊欲寛不失於廢法而嚴不至於傷恩必推明
恕之才寄予欽恤之任具官資材肅給學問淵深入侍
燕閒屢罄謀猷之告出居方面益聞課最之優以其經
明有威必能平亭於古誼以其文深無害必能悚懾於
吏姦方今廢亂之餘姦宄不禁得其情而勿喜其益務
於哀矜折其獄以片言尚無忘於明慎勿使臯蘇之美
獨為簡策之光徃宿其官毋隳乃力
　　　行御史中丞制
朕惟四海之大萬務之衆既任股肱之佐以相予裁决
庶政又置耳目之司以助予臨照百官不特紏繆繩愆
以肅清乎綱紀又将去煩宥善以競勸乎士心貴如鹽
梅之協同無取琴瑟之專一戮力以濟迄用有成而比
年以來士無特操俗不長厚或交私而順指或激訐以
釣名将振起於古風必諮諏於正士以爾具官某執徳
彊毅秉心粹夷道誼足以格君心之非廉介足以立懦
夫之志匪利回而義疚不吐剛而茹柔使之丞御史之
嚴必能重風憲之地噫善人登用則朝廷自尊朕以謂
徳之化人如麟鳯之服猛鷙威之肅物若虎豹之衛山
林其惟二事之兼足為羣吏之表徃服朕命毋怠厥官
　　　兵部尚書制
國家有四方之虞天未厭亂察五材之用誰能去兵是
用討軍實於閒暇之時脩武經於朝廷之上若根本强
固則威聲自振伊欲紀律脩明少長不犯雖統辟之任
屬之於主師而紀綱之振實自於中臺疇咨列位之良
俾為司武之長具官某以仁者而輔將相之謀以書生
而習軍旅之事久更要任鬱為名臣造膝從容每建治
安之策偃籓整暇寛予疆埸之虞㑹報政以造朝屬夏
官之虚位匪待一人之譽司予九伐之威考周之書司
馬掌邦甲兵之政騐詩之雅圻父為王爪牙之臣蓋古
列卿實當是任爾其宣明徳義訓飭帥屯申警戎行奮
揚威武是惟任職汝則有辭
　　　王勝為収復海州除正任觀察使制
朕十年生聚𨗳迎恢復之期千里折衝允頼神明之將
乃者遣偏師而薄伐陷堅壘以成功獻状既聞疇庸敢
後具官某忠誠許國騎射絶人結髪從戎功寖高於百
戰忘軀赴難勇常冠於萬夫顧彼孤城敢抗吾旅數門
闔而視暇氣已無前濡馬褐以救焚敵不及拒既掃金
湯之險致俘訊馘之多載嘉顯庸宜膺懋賞俾正觀風
之任上還宣化之章徃體褒優益思奮勵
　　　横行帶承宣觀察防禦制
朕惟國家世脩其徳而狡敵日載其毒彼冦暴中國幾
於坑三十萬衆以痛秦父兄而朕閔餘民每思捐四千
戸封以慰趙子弟故徳虐之分乃卒驗於天定之後而
忠義之士亦終遂其報國之圗可無褒優以勸義烈具
官某以沉毅之資行共用之勇出入行陣所向無前忠
勞國家始終不變果有功而自著知有志之必成觀獻
状之殊尤宜書勞於異等俾正任於横列且遥領於流
行其祗滿溢之恩更勵非常之報
　　　岳雲為與番人接戰大獲勝㨗除左武大夫遥
　　　郡防禦使制
勑師以勝歸策勲於廟禮也若夫成功行封猶有遺者
何以為勞臣之勸哉具官某大帥之子能以勇聞比從
偏師親與敵角刈旗斬将厥功為多顯賞未行殊非國
典其陞庸於横列且遥領於捍防益務忠勤無堕乃力
可
　　　王徳田師中為張俊提統前去應援順昌府及
　　　収復宿亳州並除正任承宣使制
勑比遣大将徃修封疆立功而還具以状獻宜攽書命
用奨勞能具官某等㧞自鴈行居多誕節知勇自見屢
収不戰之功果毅敢前若踐無人之境逮茲一出遂以
勝歸具正任於承流以耀明於武略尚圗來効期稱國
恩可
　　　范沖為臣寮上言禀傾邪之資肆貪墨之行落
　　　職依舊宫觀制
勑朕進㧞人才以為侍從冀収其用也而功效不著隠
匿暴陳猶務優容以蒙其過至於責言來上復何敢私
具官某名臣之子趨操不端早交結於左貂信蹤跡之
詭秘晚依附於時宰通權顧之金錢欺愚自同於今人
考行難逃於清議姑從末減俾麗寛科其鐫延閣之華
尚食真祠之奉毋忘念舊以重悔尤可
　　　王居正為臣寮上言天資凶悍學術迂䟱好文
　　　姦言以欺世俗落職依舊宮觀制
勅某迂䟱自任惡戾為資依倚權臣公肆豪奪暴妾其
耦不以仁恩驕縦恣睢好行凶徳顧造行之若此豈清
議之可逃尚矜重劾之加姑俾寛科之麗其鐫華於延
閣仍受禀於真祠祗服明恩無忘念咎可
　　　劉岑為臣寮上言先次落職與宫觀令於隣近
　　　建昌軍聴候指揮制
勑朕愛惜民力深戒妄費故掖庭無見親之賜近習無
非時之錫欲廸在位率由儉徳以寛元元衣食之奉焉
具官某為吾近臣職司牧養所為不度施予自恣斬艾
民力所至為空責言來上良用慨然姑鐫延閣之華尚
食奉祠之禄俾居旁近以聽有司民政所闗朕不得而
私也
　　　范直言為臣寮上言落職與逺小監當制
勑頃者臺臣言爾甚醜朕越拘攣之議不汝瑕疵起於
棄廢之中擢之居卿之列甚厚而不圗報稱顧乃選愞
畏避便文自營何其無竭節首公之義乎責言荐至殊
乖委任若置不問何以使人其免所居之官兼鐫寓直
之職宥汝以逺徃其思愆筦庫雖卑尚食廪禄吾之遇
汝不為無恩也
　　　霍蠡為擅離職守及収饋送特落職令吏部與
　　　監當差遣其饋送歸還
勑吏之交通貨賂與夫畔官離次皆部使者所當謹察
而舉法也顧乃身自犯之復何頼焉爾頃從閒廢擢備
外臺奉使失指一至於是其鐫職於内閣且左官於筦
庫以示懲創益思念咎毋貳其尤朕之於人亦不終棄
爾尚勉之可
　　　梁揚祖為措置擒捕䖍吉州盗賊今已盡静除
　　　顯謨閣學士制
勑潢池詰盗既収方面之功循吏著稱宜用增秩之典
載之盟府行以賛書具官某䕃藉高華材資畢給初從
行於天下居多負絏之勞逮法從於甘泉益振侍臣之
譽深通明於吏理克紹續於家聲睠此江西久離宼攘
吏唯憂於坐課但肆謾言賊率用於文降未嘗自出爰
資敏政輔以兵威取彼凶渠破其姦槖里閭安堵枹鼓
稀鳴曾無旬嵗之間盡去積年之害載嘉獻状宜賁恩
章升華學士之班増重价籓之寄令行禁止既嚴連帥
之威稜俗易風移尚慕古人之條教益殫夙夜以惠黎
蒸可
　　　陳桷韓世忠奏為與金牌郎君迎敵自淮陽城
　　　下差委去湖陵千秋同共措置逐次獲㨗欲乞
　　　除落過其元帶貼職詳察施行奉㫖右朝請大
　　　夫㕘謀官依舊右文殿修撰制
勑憺威於境固資閫外之良揆策於軍亦頼幙中之彦
爾頃詒吏議名在刑書荐厯嵗時既從昭雪逮此偏師
之出具宣賛畫之勞宜還論譔之華以示褒優之渥尚
殫夙夜益茂逺圗可
　　　宋萬年為金人侵犯紏集軍馬竭力保捍敦減
　　　過官依舊給還仍差擢知慶陽軍府兼主管經
　　　略安撫司公事節制鄜延環慶路軍馬換給仍
　　　陞除直顯謨閣制
朕惟強敵入宼自非智者獻謀勇者出力以逆折其鋒
曷能有濟哉爾奮身儒學擢任邊𤨏紏合義旅為國保
民大帥上功三復嘉歎陞華延閣用勸忠勤尚懋爾圗
以底成績
　　　小使臣帶閤門祗候制
朕惟陜服河外淪陷積年忠義之徒未嘗忘漢果俟可
為之㑹皆立昭明之功覽獻状之㳫來顧疇庸之可後
俾進秩於武列且庀職於九閽益厲爾圗嗣膺褒陟
　　　牛霆為措置捍禦賊馬保守宿州備見宣力忠
　　　義可嘉特除閤門祗候兼殿前司選鋒軍将官
　　　依舊添差宿州兵馬鈐轄純制本州管内諸山
　　　寨鄉義民兵制
勑符離今最被邉宻邇仇讐為朝夕釋憾之地朕念其
餘民不忘日夜爾能紏合義旅全父兄之親見忠勇之
節可無寵奨以厲其餘俾庀職於九閽兼将屯於七萃
益思奮發嗣有褒陞可
　　　正使帶團練刺史閤門宣賛舎人制
士夫所重者節義國家所恃者人心懐節義以立功名
其何不濟因人心而圗恢復亦将庶幾覽觀獻状之來
殊契予𠂻之素其敷賛命以勸勞勤爾等㧞從行伍之
中深明逆順之理秉心忠壮立義不侵遂厲良圗以有
殊績其貫秩於諸使仍遥領於兵團祗服官榮嗣有褒
陟
　　　給事中制
朕欲發號施令舉皆得百姓之和亦惟論議之臣有以
補官政之闕東臺𤨏闥出納是司與其已行而病民孰
若未行而錯議苟愆令之盡舎則善治以何難思得其
人付之此職以爾具官某稱道不倦守學彌惇通逹古
今之宜練習兵民之故封駁之任僉曰汝宜爾其審朝
廷命令之否臧察有司請事之當否以同異相濟於省
戸之内俾徳澤遍及於海隅之間思業其官無廢朕命
　　　趙不棄知臨安府制
王畿之畫千里京邑之宅四方朕於駐蹕之區視若上
都之重擇守有同於尹正疇咨慎簡於賢材具官某屬
藉之英幹局之敏荐更事任備著勞能江左九州斡漕
臺而佐國坤維萬里覈軍餉以寛民趣歸亞卿之班亟
寘從臣之列顧冬官營繕未究設施之長惟天府浩穰
政須彈壓之治用擢陞於次對仍兼率乎十連使缿筩
屏於姦蹤而桴鼓徹於盗警與古無愧則予汝嘉
　　　張澄知襄陽府制
襄陽鄢郢之北門禹貢荆湖之南境膏腴沃野脣齒重
湖朕思求侍從之良以穆蕃宣之寄頒我寛詔協於疇
咨具官某智警而明氣和而裕聯清班於八座有𨗳節
之四騏久持橐於禁塗屢攬麾於名郡自㳺真館簡在
沖懐念償麥之風可鍳於昔賢而澆瓜之好宜敦於邊
壘徃莅一麾之守兼分十國之連載剖籓符固吾疆圉
勉圗後效祗副寵光
　　　汪召嗣知潼川府制
具官某朕思民丙夜欲其田里之安擇守坤維付以籓
宣之任以爾縁飾吏事通逹民情紆郡紱以拊綏有嘉
恵術馳使軺而将漕克著賢勞眷言梓潼逺在劔蜀徃
布惟良之政庶分廼顧之憂勉服訓言益圗報効
　　　張逵為男中孚奏先父逵於靖康二年勤王殺
　　　敗金兵又隨觧潜應援太原奮不顧死遂至戰
　　　沒特加贈開府儀同三司制
朕嘉致果之烈而高勇爵之科悲死事之臣而厚飾終
之典其有紓忠疆埸隕命戎行未加隠恤之恩曷盡褒
崇之意具官某禀山西之鷙勇襲将種之餘風貫總韜
鈐便習騎射早繇疾戰屢多傳校之功遂以勇聞累賜
上聞之爵乃眷靖康之末嘗興奔命之師逮戰南闗頗
聞嘉績至解圍於大鹵倐遭難於顔行尋王室之方騷
致遺忠之未録茲由冡嗣具列前勞深慨予𠂻遂疏恤
典俾視儀於三事用追賁於九原
　　　翰林學士制
司訓告於嚴近期以鼔動四方備顧問於燕閒期以彌
縫庶政自非學業之茂兼討論潤色之工智慮之深通
國家表裏之要則何以重高門之地稱内相之名具官
某有太叔之文而行之以敏有叔向之智而濟之以通
中外踐更風望彌劭雍容諷議補益洪多掌誥西垣綽
有除書之譽縯綸鼇禁益觀掌制之工方今國家多虞
機務至重聘問交於隣國號令逹於四方式資深厚之
文形予惻怛之意庶幾河東之癃老扶杖而徃聴河北
之悍卒感泣以革心若夫辭令之修賢於甲兵之用故
子産戎服将事文伯不能詰孔子則謂其文辭為功壊
垣納車趙孟不敢犯孔子則謂其諸侯是頼古之立國
夫豈一端勉思昔人以稱朕命
欽定四庫全書
　紫微集卷十七　　　　　　宋　張嵲　撰
　　制
　　　進武校尉至守闕進義副尉制
朕惟陜西河外淪陷積年忠義之徒未嘗忘漢卒皆自
奮以報國家用敷錫於贊書俾登秩於七校尚有好爵
爾其勉哉
　　　張九成為臣寮上言落職依舊知邵州制
朕務推大徳加厚庶工雖愆過之已彰尚優容而未替
既國言之不置豈朕念之敢私以爾早首俊科旋參法
從義當報國而出處乃視於權臣名為好修而趍操務
欺於愚俗日緣邊警妄肆違言隂遣朋徒鼓惑羣聴既
非公義奚逭寛科其鐫論撰之華尚俾民社之寄往圖
循省毋重悔尤
　　　擬除萬壽觀使兼侍讀制
朕惟為政務在擇人則取真賢而任翰藩之寄建事學
於古訓則思鴻儒而備左右之諮繄我舊徳之良久爾宣
勞於外宜趨鋒車之召以陪宣室之釐具官某稟惇大
靜重之資藴髙明疏通之學鎮定大事而不撓和寧百
姓而允懐頃者登弼諧輔佐於一時粲然有號令文章
之可考民風近厚物論歸仁乃大丐於均勞諒重違於
雅志去朝旬嵗具聞報政之孚渴見儀刑乃下賜環之
命用符屬望亟俾旋歸處之真館之優實賴多盤之益
噫職以講讀為業蓋將聳徳誼以輔予位雖榮秩之安
夫豈忘謀謨以佐治時惟舊輔寧俟訓辭
　　　沈該權禮部侍郎制
文昌庶務之宏綱宗伯六官之要選典司禮樂之重推
擇卿貳之賢艱厥疇咨得於僉允具官某材猷練達器
度寛洪稽匠監之簿書撫邊城之封守淮堧總計将輸
備見於通融天府臨民威惠不專於彈壓爰擢居於法
從俾攝副於儀曹惟神祗廟社之嚴祠及文物聲明之
盛制煥焉可述時乃之休
　　　髙百之直秘閣制
蓬萊道家之山東壁圖書之府故秘閣寓直時為清選
以爾戚畹英俊恪實有聞舉以授之蓋廣恩也徃欽異
數思稱所䝉
　　　員法為用妻父陣亡合得下班祗應恩澤比類
　　　轉一官授保義郎換給制
勅爾以外舅死事流貤見及有司引類用進官階申攽
書命祗服恩渥可
　　　髙好古為該建炎元年五月一日覃恩轉進武
　　　校尉并因磁州守禦無虞隨宗澤勤王有金人
　　　侵犯開徳府率先用命殄滅强冦轉承信郎紹
　　　興元年終賞轉承節郎紹興二年終賞轉保義
　　　郎換給制
勅爾積功累日屢進官階申錫命書無忘報力可
　　　孟詮元係保正因掩殺桑仲賊馬立功節次轉
　　　成忠郎制
勅爾頃以捕賊有功應賞申錫書命祗服官榮可
　　　楊勲張曼為隨張浚至川陜道塗萬里備見忠
　　　勤轉成忠郎換給制
頃者大臣宣慰闗陜爾實從行例進一階以酬其道路
之勤往服恩榮毋墮乃力
　　　孫師望初補進武校尉日因事除名勒停至紹
　　　興元年敘復因隨宣司措置邊防事轉一官授
　　　承信郎三年五月隨中軍正將前去興元府招
　　　誘金人轉承節郎又因勤勞訓閲轉保義郎五
　　　年隨吳璘弓門寨與偽賊戰立功轉成忠郎除
　　　敘復進武校尉付身外合給今來付身制
勅爾以積功稍遷官列申攽書命以寵爾勞尚思自竭
毋墮乃力可
　　　户部尚書制
朝廷遭兵革之運猶未間於憂虞黎元被仍興之勞盖
已蕭然煩費某官少以文學為官知古今之冝中以名
字典郡通政事之務出入中外興起事功知無不為所
至稱治憔悴事國多夙夜之勤寛裕柔民流愷悌之譽
顧其更踐之久與夫績用之嘉爰以僉階超登大計昔
桑宏羊建均輸於漢而見疾於當時劉晏總計務於唐
而得名於後世迹其毁譽之相逺論其時世而可知今
之廢興豈其獲已顧天未厭禍雖未能以蠻夷而攻蠻
夷然予欲靖民亦庶幾興百姓以為百姓爾其平賦斂
之藝極謹調度之盈虚使金穀之問不至於廟堂庶朽
腐之言再聞於倉庾恪居官次毋重訓言
　　　閻琪為擒獲順蕃人張崈轉拱衛大夫果州團
　　　練使陞充永興軍路兵馬都監權知耀州兼管
　　　内安撫依前統領忠義軍馬換給制
屬者敵冦犯順方華原之被圍有倅二心欲幡城而應
敵乃因變告已即大刑封畛無虞忠勤是賴具官某出
入行陣勇敢無前撫輯屯營恩威有䕶因姦謀之竊發
爰武斷以知名事已殆而復安賊將成而卒敗載觀獻
狀良用歎嘉俾進横列之階兼委郡符之寄益堅勤略
以稱恩榮
　　　吕本中元是中書舎人為臣寮上言職掌外制
　　　率寓已私奉聖㫖與宫觀遇明堂大禮合行檢
　　　舉復祕閣修撰制
勅具官某以爾文詞華國篤厚褆身頃以彚征遂儀從
列
　　　周葵元是起居郎為臣寮上言挾私薦吕廣問
　　　奉聖㫖落職與宫祠遇明堂大禮合行檢舉復
　　　直祕閣制
勅以爾文行之美精於搢紳稱績之休著於臺省日干
清議用致煩言既閲嵗時省愆兹久寓直中祕稍示甄
收往服恩章毋忘毖慎可
　　　林季仲元係左朝奉郎中書門下省檢正諸房
　　　公事自陳宫觀除直龍圖閣主管洪州玉隆觀
　　　所犯因臣寮上言巧於身謀探伺言章之出未
　　　及進呈之間先為詭計幸免罪去事落職依舊
　　　宫祠該遇大禮赦復直祕閣制
勅朕施配天之澤以一洗於庶辜憫負罪之臣用稍還
於故秩爾早承簡拔薦抵尤違既更嵗月之淹亦既思
愆之久其從蕩宥以示甄收欽服予恩毋忘爾戒可
　　　施庭臣元係左朝奉郎守起居郎所犯因語言
　　　狂率令吏部與廣南監當今該遇明堂赦恩復
　　　直祕閣宫觀制
勅朕待遇臣子以公議而行與奪其罪之也必有以取
之其舎之也亦有以恕之務廣恩以略其不及無淹恚
而疾之已甚况於姓名狀貌嘗簡朕心者乎爾頃以猷
為擢侍帷幄不能自靖以抵罪辜惟原情之無他宜㑹
赦而一解寓直中祕稍示甄收秩以真祠俾安閒逸尚
慎吹虀之戒無忘復玷之艱可
　　　成閔同前除正任團練使制
勅具官某懐許國之忠驍雄自命厲殺敵之果敏鋭無
前兹因王旅之脩封遂奮兵威而壓難載嘉武節俾進
列於兵團益茂壯圖尚畢精於報國夙宵自勵毋廢前
勞可
　　　李珂解罷帶御器械轉團練使制
具官某參書版之聮解屬鞬之職宜頒乃寵用旌其勞
以爾欽慎持身忠勤自力入侍帷幄既閲於嵗時兹釋
弓弢肆彰於命數爰陟戎團之秩乃先内省之班益勵
恪恭往祗眷渥
　　　薛昭右通直郎延安府通判因割河南故地了
　　　差人齎咨目與都統制李顯忠言拜赦意欲早
　　　為歸附委是忠義特轉右承議郎制
勅爾頃淪陷異域良非本心逮聞赦令之敷自喜王靈
之及移書將士勸勉來歸有嘉忠誠宜示褒寵往祗成
命毋替厥初可
　　　楊興為岳飛奏部領官兵數十人於淮寧府沿
　　　河與金人鐵騎數百騎鬭敵自辰時至申時殺
　　　敵退走殺死金兵數人傷中數多其楊興雖左
　　　臂中六箭入骨猶堅力向前並不退却委是出
　　　力轉武翼郎兼閤門宣贊舎人制
淮寧之役爾與冦确短兵既接而方奮金鏃次骨而不
言既懐徇國之心寧復旋踵之計有士如此敵何足虞
原致汝之夷傷諒由予之不徳載觀獻狀良所歎咨雖
嘉衛社之忠重軫納隍之愧其峻陟於武爵用昭示於
恩光往其欽承益思蹈厲
　　　宋林等為自來訓練武藝比拍得事藝高强弓
　　　馬精熟累經戰陣諳曉出入轉武翼郎換給制
勅某等有司言爾等便習騎射久更戎行申錫命書俾
階武列尚思奮厲圖報國恩可
　　　張伯望為殺獲䖍賊劉宣等轉修武郎制
爾頃跡捕姦宄進官一列申錫命書以為爾榮尚勉之
哉毋忘勤力
　　　綦辛為隨張浚至闗陜轉秉義郎又因措置軍
　　　期事務普轉授從義郎又因三泉縣捍禦轉修
　　　武郎換給制
勅爾頃以積勞薦陞秩序申攽書命以為爾寵尚思勉
哉可
　　　向世章為掩殺桑仲賊衆得功轉承節郎并部
　　　押義軍赴宣撫司轉保義郎換給制
爾頃以捕賊有功應賞申錫書命祗服官榮
　　　起居郎舎人制
論語以言動皆由於禮而天下歸仁易以言行皆止於
善而千里為應况於承統業之重託士民之上言而民
以為法行而民以為則者顧可不慎哉朕柬才能以自
近庶言動之無違以爾具官某操行之美稱於士林績
用之休見於累試簪筆侍殿莫如汝宜舉而必書以授
太史豈徒欲樞機榮辱之本致慎蓋將使尚書春秋之
法復嚴勉服訓言以永多譽
　　　宫正張金奴轉郡夫人制
朕妙選良家備充後宫之列分釐庶務助成内治之嚴
具官某氏静順流風柔龢毓徳擢居尹正之職具著夙
夜之勤用錫號於小君仍疏封於名郡勉圖恪慎思副
褒嘉
　　　陳氏封郡夫人制
朕設内職之員備後宫之務參華宸掖妙選良家某人
祗事恪勤律身柔静宻奉禁嚴之内實宣夙夜之勞宜
荒名郡之封俾正小君之號往欽茂渥益懋温恭
　　　何岳為部領義兵有勞轉保義郎換給制
爾頃奉職闗陜卓行殊逺申錫書命慰爾勞勤
　　　韓仲通大理卿制
具官某理官典國五刑務就居之克允廷尉名家三世
由法律之持平已試可觀敘遷惟當以爾稟資通亮涖
事審詳周旋棘路之班䆒心讞議參贊秋官之治著績
郎曹逮陞亞卿益無留獄因能而任進長厥僚體予欽
恤之懷懋爾平反之意毋深文以為察毋縱吏以為寛
時乃之休同底於治
　　　又許大英大理少卿制
具官某朕三覆示木行之仁五刑取天數之中専職掌
於大理方疇咨於亞卿以爾更事為多持法甚允翺翔
棘寺備見哀矜參贊秋官訖無枉滯載嘉績用進貳廷
平惟法家者流不至於寃民則天道之報常在於隂徳
往思汝守其體予懐
　　　磨勘制
朕考績於三載之際定為小滿之期詔爵於八柄之先
蓋示大公之義雖居法從不廢彞章具官某學術淹該
吏能膚敏擢自道山之任峻躋郎省之榮簪筆螭㘭代
言綸掖粤從真館起涖輔藩就守紱以再留因其治效
課吏銓而序進積以年勞兹率厥常用増爾秩往祗光
寵益勵猷為
　　　正顯廟封侯制
惟神夙著惠政懐於一方遺愛流傳廟食殊久凡雨暘
之所禱皆響答而感通功既及民可無褒典錫兹美號
寵以侯封永孚靈休副我顯渥
欽定四庫全書
　紫微集卷十八　　　　　宋　張嵲　撰
　　制
　　　王俊為綂兵收復陷没州縣與賊交戰大獲勝
　　　捷轉履正大夫武勝軍承宣使制
勅冦為不道荐流毒於我民士有壯猷用克綏於吾圉
惟時命綍可後疏榮具官某驍果為資本山西之風俗
戰伐自奮擅塞下之威名毎懐敵愾之忠卒建禦戎之
績覽觀獻狀良所歎嘉俾進陟於横班且遙分於留務
十年生聚方迎天節之丕一日縱敵尚慎古人之戒益
思厲勉嗣有褒陞可
　　　王勝同前除正任承宣使制
勅具官某懐許國之忠驍雄自命厲殺敵之果敏鋭無
前兹因王旅之修封遂奮兵威而壓難載嘉武節俾進
列於承流益茂壯圖尚畢精於報國夙宵自勵毋廢前
勞可
　　　王徳馬立為收復宿亳州等處立功並除龍神
　　　衛四廂都指揮使制
勅疆場之邑雖彼此之何常封爵之科惟優饒之是務
具官某秉資沈毅挺志忠誠累立戰多遂髙勇爵比從
偏師而出復收二郡以還曽未淹時已聞淪陷顧彼州
來之所在一何介於予衷故如置楮之有言亦不忘於
爾報俾參華於部督尚計效於方來勉圖異等之功以
慰國人之望可
　　　王進為元係振武指揮使累年敎閲委是整肅
　　　降等換承節郎換給制
勅爾頃由軍校以魚麗鸛鵝之法訓齊士卒有勞中率
遂齒階列申攽書命毋替爾勤可
　　　解元先入京東親率軍馬往沂州泇口迎敵烏
　　　珠見陣掩殺實立奇功除龍神衛四廂都指揮
　　　使制
勅偏師薄伐既收略地之功舎爵書勞可後踰時之報
第其等級行以贊書具官某懐許國之忠驍雄自命厲
殺敵之果敏鋭無前玆因王旅之修封遂奮兵威而壓
難冠秩廂部其參營衛之華總衆邊陲尚賴折衝之略
祗承明命益勵壯猷可
　　　中書舎人制
朕覽觀三代兩漢之書嘉夫渾灝深厚之制能使一時
典章政事之美見於號令言辭之間將資行逺之文以
為飭治之助思以是任付畀得人以爾具官某以文辭
秀於士林以論議儀於禁路道前世之載能潤色於王
猷處當世之宜能彌綸於衆務肆命以予言之代將必
稱所居之官昔鄭子産以善辭令而稱於諸侯觀射父
以道訓典而重於楚國矧以綸綍之重鼓舞四方豈徒
見命令之修必足為政理之賴勉祗厥服以稱厚恩
　　　王忠植為收復石州等十一處近因將帶軍馬
　　　前來㑹合到延安府被叛賊趙惟清囚執要拜
　　　金國詔書忠植毁罵惟清遂將忠植解赴金國
　　　元帥府元帥道你拜我四拜却與大官做忠植
　　　毁罵元帥又道你只拜兩拜忠植亦不肯元帥
　　　差甲軍監忠植到慶陽城下忠植道我是河東
　　　步佛山忠義人被趙惟清捉了解赴元帥府要
　　　忠植來招本府不要負違朝廷堅守城壁忠植
　　　只死在城下番人却押赴元帥府元帥問所説
　　　言忠植自袒剝下衣服掀開胷前道你與我快
　　　死遂刺死特贈奉國軍節度使開府儀同三司
　　　仍賜諡制
勅朕顧瞻中原念侵疆之未復選任將帥方闢國之是
謀豈圖梟俊之臣忽動鼓鼙之感其推愍冊以勵庶工
具官某奮身阡陌之中雅意功名之㑹忠壯殆其天賦
韜略本於生知越嵗未淹徹聲已茂糾䖍義旅居多於
景從傳檄列城已聞於風靡天為不弔人忽淪亡孰云
貔虎之資遽陷敵人之計臨孤城而厲衆寧反解揚之
辭蹈白刃而不回益抗杲卿之節覽兹赴告深所悼傷
是用追褒齊越之雄視秩宰司之峻易名而節惠延賞
以字孤具嚴廟貌之崇併示哀榮之渥嗚呼刻鮑信而
旌義烈豈但無慚斬士政以慰忠魂其將有日諒猶未
泯尚或能歆可
　　　潘謹燾係迎敵金兵掩殺入河大獲勝捷内有
　　　陣没人欲贈遙郡防禦使制
勅奮身而犯鋒鏑本以輸忠殞命而徇國家至於死義
念立節之如此顧恤章之可忘具官某蚤以沈雄驟登
勇爵果於犯難卒殞顏行即其横列之崇襚以捍防之
峻尚其不昧宜克歆承可
　　　郭閏係前知洮州因男從政狀昨人馬侵犯糾
　　　集百姓王徳等送臘彈結連熙秦統制關師古
　　　有外地熈河經略慕洧生疑以此拘管斬首乞恤
　　　念父親忠孝乞推恩奉㫖於武功大夫上特贈
　　　遙郡防禦使制
勅朕不愛髙爵重秩以旌忠義之士生有榮號死加愍
冊所以為臣子之勸也爾頃以輸忠本朝遇害姦逆今
其孫子能以狀言立義不侵雖古何愧其霈飾終之贈
驟躋禦侮之階尚其有知歆予顧恤可
　　　桑彥修為金人侵犯華州日殁於王事贈承務
　　　郎與一子下州文學制
勅具官某爾頃因守禦城陷没賊既加閔典且録嗣人
尚其有知欽承命渥可
　　　胡存等二十五人邢順等一十三人崔平等十
　　　二人王琳等十九人田立等十二人王叔等四
　　　人謝青等四人為與賊接戰陣殁並贈承信郎
　　　制
爾等越自行間挺身死國載觀忠壯良用䀌傷其並秩
於武階用追榮其營魄
　　　巨麟係虢州略縣尉因金人侵犯本州同都巡
　　　張志前去把截不期張志叛用鎗刺死麟麟贈
　　　承信郎制
勅爾頃奉簡書捍賊於境豈期共事實有獸心遂殞厥
身良可傷䀌武階納襚尚歆享之可
　　　齊萬等田􁮯等係城父縣及南京下邑縣等處
　　　迎敵金兵殺敗賊衆所有陣亡人欲贈承信郎
　　　制
勅爾等北與敵确殞命戎行嘉其死國之忠宜有追榮
之典其攽書命襚以武階精識不渝尚服予寵可
　　　鄭挺為自行在至闗陜道途萬里備見忠勞轉
　　　承信郎換給制
爾頃奉職闗陜卓行殊逺申錫書命慰爾勤勞可
　　　裴信翟文簡范廣各贈三官王勝蘇卞各贈兩
　　　官秦通等三十員各贈承信郎制並係與金人
　　　見陣陣没
勅具官某等爾等退敵於陣不避死亡金鏃淫夷卒至
淪没惜無萬金之藥可全爾軀庸霈九原之恩以將予
意忠誠未泯尚服官榮可
　　　祝次齡王穗邵從陳生為與海賊戰殁祝次齡
　　　贈兩官外餘贈承信郎各與一子恩澤制
屬者海冦蟻結震擾齊民爾等捕逐殞於鋒鏑可無褒
恤以慰營魂既追賁其官資且收録其嗣子尚其不爽
服我恩榮可
　　　劉青贈忠翊郎劉乂贈成忠郎張浚等贈保義
　　　郎宋俊等贈承節郎呉慶孫通等並贈承信郎
　　　制並係掩殺金兵陣殁
勅具官某爾等咸以下秩捐軀國事載加忠壯良用䀌
傷並錫官資追褒泉壤或加贈襚以示哀榮尚其有知
歆予休命可
　　　蔡扶孟甲為游説陜西帥臣河北忠義之士被
　　　金人覺察得知已被處斬各贈奉議郎與一子
　　　恩澤制
頃有義士深蹈虎穴遊説淪陷之衆導之以正不幸殞
於非命既以隠恤其終矣迺者大將言爾等向者之役
實為少從何可不報也哉並追賁以通籍且録官其嗣
人尚其有知歆予褒恤可
　　　吕言為管押錢糧隨軍應副支散被謝二花賊
　　　徒殺傷身死贈兩官與一子進義校尉制
爾率職供軍殞命賊手既加褒恤且録嗣人尚其有知
歆承明命可
　　　董福贈承信郎與一子父職名張宣與一子進
　　　武校尉制並係與金人接戰陷沒制
爾頃與敵戰殁於行前死事之節不可以莫之酬也既
追賁其泉壤又恤録其嗣人尚其有知歆予渥澤可
　　　曹深為因差出催發入禮錢物督捕盜賊在路
　　　被兇賊謝五軍等殺戮身亡贈兩官與一子進
　　　義副尉制
勅爾率職在途殞命賊手既加褒恤且録嗣人尚其有
知歆承明命可
　　　感徳軍節度使髙世則故祖母郭氏可特贈陳
　　　國夫人制
勅朕謁欵上帝以迪于保之休祗見祖宗克篤傳序之
慶不敢専鄉其美用將敷錫於民矧吾外氏之親可後
均釐之典具官某故祖母某氏出自冠族具聞儀訓來
嬪戚畹益襲令猷謹蘋藻之供春秋不懈奉珩璜之節
動靜以時已錫號於封君兹更荒於賜履欽承命綍永
賁宗祧可
　　　故祖母王氏可特贈韓國夫人制
某氏被服圖史恪謹蘋蘩處富貴而無驕侈之風齊閨
門而有肅雍之美胙於成國巳正小君之名荒以大邦
益衍脂田之奉惟其精爽尚克嘉之可
　　　故母楊氏可特贈鄧國夫人制
勅朕練時日以修重屋之義既䝉嘉應均福釐而被四
方之逺以迪惠心顧煇胞畢待於下流矧肺腑宜膺於
茂典具官某故母某氏柔儀婉孌令徳幽閒躬采蘩法
度之防致鵲巢積累之盛併襲餘慶以啟後人胙淮海
之封已正笄珈之位賜吾離之履益荒湯沐之畬祗服
明綸永光廟室可
　　　故妻魏氏可特贈衛國夫人制
勅朕有事合宫神祗並况既推配天之澤以寵賚於周
行又廣漏泉之恩以閔仁其既殁汪濊之施幽顯被焉
具官某故妻某氏為婦為妻皆合於禮典宜家宜室並
著於閫儀雖秉徳甚休宜膺於壽嘏而賦命不淑久隔
於存亡其易故封更荒大國尚歆渥澤以慰幽扃可
　　　妻周氏可特封福國夫人制
勅朕惟國朝母后之家皆應壽寵若乃宣仁功徳之盛
覆被本宗故其後人冠族不墜至於保宜家族致位將
相不馮貴以傲物不恃寵以干澤雖承世徳之教惟其
家室亦有助焉具官某妻某氏山河之徳稱其象服柔
正之行克相夫子逮兹祭澤之廣宜膺褒寵之榮俾開
大國之封益峻小君之號訓爾孫子毋怠厥修可
　　　保慶軍承宣使士夽故妻郭氏可特贈碩人制
勅朕惟人臣之於室家生已共其甘苦殁則致其哀榮
况吾磐維之親豈無伉儷之念廟澤之施追賁可遺具
官某氏山河之徳稱其象服柔正之行克相夫子宜加
愍典増美號名精識不渝尚知歆享可
　　　故妻郭氏可特贈碩人制
具官某故妻某氏秉徳幽閒凝姿婉孌當其既笄而
承父母能盡於女工執饋以事尊章遂成於婦順其錫
贊書之茂俾増稱謂之隆尚其有知歆承褒恤可
　　　故妻鄭氏可特贈碩人制
勅某氏行不越於閫彞徳足書於圖史早以令善歸于
宗支克躬蘋藻以承祭祀宜加恤典以示褒榮増賁嘉
名以光廟室惟其知氣尚或能歆可
　　　龍神衛四廂都指揮使張中彦妻甯氏可特封
　　　碩人制
勅朝廷遇臣之章位髙則寵渥人臣事上之禮恩厚則
報豐今廟中之澤曲加於中閫恩則厚矣其所以輔相
其夫以圖報予者獨無望於爾乎具官某妻某氏秉資
令柔歸於良奥從夫之爵稱號益隆惟使爾夫於所以
事國者無愧則爾益榮矣尚勉之哉可
　　　徽猷閣待制曽統故妻張氏可特贈令人制
勅朕穆卜季秋大稱禋禮發明號擁神休以與海内同
函䝉之福顧吾甘泉之舊夙資内助之勤可無追榮以
慰幽穸具官某故妻某氏行不越於閫彞徳足書於圖
史早以令善歸逢其良極勤勞於室家毎同甘苦殆良
人之通顯已隔存亡用霈恩章増其稱謂納書以襚尚
克歆承可
　　　顯謨閣直學士汪藻故父穀可特贈特進制
朕本秩禮以嚴天地之奉薦大樂以格神靈之和儀物
備陳緼豫紛列茀禄並况肹蠁豐融嘉與臣民均兹祉
福顧乃甘泉之舊可稽陟岵之褒具官某故父某孝謹
褆身最髙鄉曲之譽恬素自守不求聞達於時修之方
寸之間責報必世之後乃蓄餘慶篤生顯人文章獨行
中朝安和備於諸事早以徳義為吾近臣方倚牧民不
與侍祠之列式寛濡露用敷告第之章尚其可作之靈
歆兹進位之寵惟爾孫子勿替引之可
　　　試兵部尚書胡交修故父宗旦可特贈宣奉大
　　　夫制
勅朕覽觀漢唐衣冠之盛或四世五公而襲簪紱之舊
或一門七業而並術藝之興孰兼二者之榮繄我世臣
之後國朝胡氏江介大家爵位文章相繼不墜伯仲父
子鼎立於時蟬聮百年寄深一代具官某故父某憑藉
甚厚資才絶倫稱其世徳之餘綽有名家之韻未冠登
名於計吏中年振業於虞庠謂當勃興繼承於世烈遂
蓄餘慶克開於嗣人碩徳懿文為吾法從清流雅望無
愧前修迹其事國之方益見教忠之訓肆惟廟澤敷錫
閔章一品崇資用褒於泉壤九原英爽尚服夫恩光
　　　徽猷閣直學士趙霈故父峻可特贈通議大夫
　　　制
朕肅祗明禋荷三神之錫羨肆省象魏舉有截以均釐
豈吾侍從之臣不預寵鴻之福以吾報本之義宜推錫
類之心乃渙湛恩以光禰廟具官某故父某材資畢給
學行深純處已靖端莅官明恕潛徳不耀莫跡通籍之
榮隂報可期終篤有後之慶升華二品之貴以慰九泉
之幽尚其有知歆兹褒恤可
　　　樞宻直學士陳規故父昇可特贈太中大夫制
勅禮有隆殺惟尊者之事親得極其至若夫顯揚欲光
之意則上下同之乃者稱秩元祀登配祖考事親之禮
無以復加矣思與羣臣共由斯義肆推惠澤俾得追榮
其先本之以恩行之以制逺近世數惟所應得而無不
及者焉况吾甘泉之舊哉具官某故父某經行推於鄉
里徳善敎其子孫雖冲約自居位官莫極於通顯而遺
慶於後愍章數逮於幽扃秩序益崇光榮有耀刻書告
第尚克享之可
　　　徽猷閣待制董弅故父逌可特贈正奉大夫制
勅朕禋祀合宫上儀獲考大賚四海以侈神休内外遐
邇咸䝉嘉况矧吾侍從之舊福祚有不登者焉其攽追
命之書以慰揚親之意具官某故父某學問博洽馳驟
千載以還文辭縱横獨髙當世之譽備先朝之法從頗
著盡規蓄餘慶於後人終然濟美文階三品極納襚之
至榮營魄九原尚焄蒿之如在可
　　　故妻李氏可贈令人制
勅朕惟人臣之於室家生則共其甘苦没欲致其哀榮
貴賤一也廟澤之行顧可忘褒賁之典哉具官某故妻
某氏稟徳令柔凝姿婉嫕造行甚美夙有宜家之稱賦
命不融中乖偕老之約増寵號名之美以為閫閥之光
尚其有知歆承嘉命可
　　　徽猷閣待制程瑀故父枡可特贈朝奉大夫制
勅朕燎熏皇天舉合法之典登配祖考嚴並侑之文樂
奏接和禮儀肹飾膺受多福敷施庶民睠吾侍從之良
豈無明發之感其施恩渥以賁幽扃具官某故父某文
學起家經術自著仕不配徳卒莫登於顯官慶垂厥後
遂鍾美於嗣人聲震一時儀吾邇列寄深牧養不預侍
祠之班恩不逺遺爰推禰廟之寵陞華郎内尚克欽承
可
　　　妻沈氏可特封令人制
勅朕惟侍從之臣入則罄論思之益出則寄藩宣之重
顧其徳義之美繄有内饋之助焉可無褒崇以風徳化
具官某妻某氏柔仁端靖孝愛慈祥為女而敎不煩為
婦而家以義四徳兼備宜膺令名矧兹廟澤之行可無
賁飾之典欽承榮命無逮相承可
　　　羅偁贈官換給制
固圉於邊久擅總戎之略喪元於陣有嘉衛社之忠其
施閔典之褒以寵義臣之節具官羅偁材足以當萬人
之敵勇足以率三軍之心方大敵之被圍乃整軍而赴
難遇賊中路以没厥身遭時多虞未遑爾恤俾陟官於
横列用追賁於新阡尚其神靈歆予顧報可
　　　栁約昨係朝散大夫户部侍郎所犯因臣寮上
　　　言罷差提舉江州太平觀後該赦復祕閣修撰
　　　係已叙未復舊職今又該明堂赦復敷文閣待
　　　制依舊提舉江州太平觀制
勅朕稱禋合宫肆𤯝象魏開棄咎之路俾一洒於庶尤
閔負罪之臣宜稍還於故秩矧乃甘泉之舊嘗詒刑史
之書其霈恩榮以除苛撓具官某頃由材諝見被使令
稍以寵能爰躋扈從一離譴責遂闊嵗時雖秩令之荐
更終責言之不置玆因彞典加畀寵章超陞次對之華
仍處真祠之逸廣仁恩之意朕方厚於臣工復玷缺之
難尚無忘於飭厲可
　　　劉一止元是給事中為臣寮上言挾私薦吕廣
　　　問奉聖㫖落職與宫祠該遇明堂大禮赦合檢
　　　舉復秘閣修撰制
勑具官某以爾操行堅正文詞深純爰以修能遂躋從
列自干物議用致煩言顧閲嵗之已多諒思愆之既久
兹因霈宥爰舉彞章稍還論譔之華用示甄收之渥
欽定四庫全書
　紫微集卷十九　　　　　宋　張嵲　撰
　　制
　　　張浚為前宰相該遇明堂大禮赦恩合行檢舉
　　　叙復奉聖㫖復觀文殿大學士制
勅總揆岳而居中夙賴爽邦之哲位山川而作鎮方資
表海之勲熙事休成湛恩誕布將善人之是賴豈舊徳
之或遺具官某道貫古今學該流略計安天下而厲其
志心在王室而有其功誠慤不移陳義有大臣之節危
難自任許國有古人之風勲庸少迕於初心意氣已吞
於讎敵雖孔明街亭之敗以三等而自貶而仲華龍章
之褫無二色之可闚逮起奉於東藩賴綏安於南紀既
民人甚便其政故績狀稔聞於朝爰因惠澤之敷俾冠
侍班之寵噫翰藩强固所以増廉陛之安榮職秩優隆
既已均弼諧之體貌尚無内外之間共須平定之期可
　　　桂林為因擅差官兵過淮推砍竹木等事於遙
　　　郡階官上各降一官遇紹興九年正月五日赦
　　　敘中侍大夫及遇紹興十年九月十日赦敘遙
　　　郡防禦使制
勅朕合宫禮成肆𤯝象魏往愆宿負咸得虧除具官某
頃以將屯發興自擅有司麗法當以奪官兹用赦原比
還故秩尚思毖慎毋貳其尤可
　　　王仲薿為該大禮赦敘左通奉大夫制
勅朕致選賢能欲同躋於平定容忍臣子用保䕶其初
終雖嘗觸於憲條其卒歸於蕩宥爰以祭澤之布誕敷
蠲略之文况吾邇臣豈限常典具官某學問傳其素業
徳厚殆其天資雄深之文不施於典誥孝謹之行徒行
於里閭曩以微文嘗詒吏議既㑹赦而一解宜故秩之
稍還御衆以寛朕所以廣仁恩之意計過無憾爾無忘
復玷缺之艱可
　　　耿著為毆打百姓致死特貸命追毁除名停配
　　　降承信郎續為起發大金留務計議使應辦一
　　　行舟船脚乘同共交納官奉聖㫖降五官與叙
　　　係已敘未復舊今來該遇紹興十年九月十日
　　　明堂赦文與敘武略大夫制
勅具官某殺人者死古今不易之道也其或降宥得以
官爵自贖既更赦令又得稍還故秩其為恩亦厚矣然
爾之官爵可以復得而死者不可復生也其祗茂恩毋
忘念咎無或狃於幸免再抵罪誅他日有司以義固爭
雖予不得而爾私也爾其戒之
　　　景興宗元係右中奉大夫直徽猷閣所犯因知
　　　潼川府為於川陜大軍券食折伏錢内别作名
　　　目侵支使用不行起發事奉聖㫖特降一官後
　　　該遇明堂赦恩合敘復原降一官
　　　許中任左朝請大夫直寶文閣知靜江府為收
　　　買戰馬例皆不堪披帶降兩官未敘間又為奏
　　　本路管下州軍多有待闕官員寄居乞依三路
　　　沿邊州軍不許官員寄居不支俸給等事降充
　　　直祕閣又因在任罷行後不覺察市買於元認
　　　逐㕔舖户處伊市價買物等事先次落職令湖
　　　南轉運司根勘具案聞奏特降三官勒停後遇
　　　明堂大禮赦本官見左朝請郎主管台州崇道
　　　觀依刑部所申與敘一官
　　　曽班為臣寮上言金人登泰州城知通親往軍
　　　前和議差官吏根刷金銀等事奉㫖曽班追毁
　　　出身以來文字除名勒停送雷州編管後該遇
　　　明堂赦與敘左朝散大夫
　　　安邡右朝散郎成都府路轉運判所犯因應副
　　　王彥一軍錢糧未見起發數目等事先次降兩
　　　官又為因呉玠軍前糧食闕乏不行裝發放罷
　　　追五官添差監郴州在城酒税後遇明堂大禮
　　　赦與敘左通直郎
　　　侯慤元係右朝請大夫江南西路安撫大使司
　　　參謀官所犯因措置招安建昌軍叛兵事務冗
　　　并不覺察諸項人馬因而作過等事特降兩官
　　　後該遇明堂赦恩敘右朝請大夫制
勅朕施配天之澤以一洗於庶辜憫負罪之臣用稍還
於故敘爾頃承委寄薦抵尤違既更嵗月之淹亦既思
愆之久其從寛宥畀復官聮欽服予恩毋忘爾戒可
　　　陳靖直元係右中奉大夫利州路提刑所犯因
　　　在任買販鹽貨等亊先次放罷特降三官後該
　　　遇明堂赦與敘右中散大夫致仕制
勅朕施配天之澤以一洗於庶辜憫負罪之臣用稍還
於故序爾頃承委寄薦抵尤違既更嵗月之淹亦既思
愆之久其從蕩宥畀復官聮雖筋力已愆顧無尸於事
任然徳義自飭宜尚慎於桑榆可
　　　魯彥元係中衛大夫秀州刺史所犯因淮東宣
　　　撫使司按發為封閉門户致餓死將司韓全并
　　　受豪户孫承事木綿等入已事特㫖降横行遙
　　　郡七官勒停今該遇明堂赦恩勘㑹昨於淮陽
　　　軍兩次立功理宜優敘特與敘親衛大夫秀州
　　　刺史制
勅朕施配天之澤以一洗於庶辜憫負罪之臣用稍還
於故秩具官某頃以貪虐自抵憲網兹更赦令已復官
聮念嵗月之既淹加功能之可録爰推異渥畀敘横班
祗服予恩無忘念咎可
　　　許中廣東經略司申海賊詹徳刼虜作過其降
　　　授右修職郎潮州推官許中躬親捕獲詹徳等
　　　與敘復右從仕郎制
勅具官某比者負海之郡久罹冦攘既以文降復為桀
惡爾能迹捕一境為清其俾官榮以為勸奬益圖飭厲
以稱寵名可
　　　仇愈為該大禮赦左朝散郎制
勅君子修已以毋貳過為賢王者用人豈以一𤯝廢徳
矧吾近列嘗麗寛科宜從洗心之文以開棄咎之路具
官某早以文學而進晩聞吏職之修事不辭勞治皆可
迹逮閲嵗時之久益抒屏翰之功中以辭難嘗詒吏議
既㑹赦而一解宜故秩之稍還御衆以寛朕所以廣仁
恩之意計過無憾爾勿忘復玷缺之艱可
　　　張琦昨在淮西宣撫司水軍統領為冒請逃亡
　　　事故人錢米事除名勒停送吉陽軍編管今兩
　　　遇赦特與敘成忠郎制
勅朕施恩於海内雖昆蟲草木莫不愷澤顧如爾等亦
所不遺也尚祗明命毋怠可
　　　宋超為首先將帶軍馬一城官吏渡淮來歸淮
　　　西宣撫差權知亳州烏珠親率重兵攻打遂致
　　　失守除名勒停今該遇大禮赦係歸正之人特
　　　與敘從義郎制
勅夫軍敗不面夷城陷不能死在於理法固有常刑矣
朕惟使過之義責爾後圖施甄收敘之恩復爾秩序朕
與爾則厚矣而爾所以報朕者謂何尚思勉哉以蓋前
恥可
　　　梁興趙雲李進先於靖康因金人攻破太原以
　　　南侵犯不肯順番首先率本府及絳州管界忠
　　　義人兵措置收復河東懐澤州隆徳平陽府渡
　　　河尋歸本朝有偽齊占據黄河以南隔絶前來
　　　不得復度河北與番賊大軍戰鬭一十餘年大
　　　小數百陣前後約殺頭領三百餘人堅守忠節
　　　永不順番自後思本朝於紹興五年内前來歸
　　　朝梁興武經郎閤門宣贊舎人趙雲敦武郎李
　　　進修武郎制
勅朕惟河朔諸郡間淪陷於干戈俶擾之餘忠義遺民
終不諼乎國家涵養之徳爾等轉徙十年之後間闗百
戰之餘脱身歸來深用嘉歎俾躋榮於秩序且風示於
邇遐益勵逺圖以卒前志可
　　　耿著昨自淮陽軍軍前齎奏赴行在内殿引對
　　　特與敘復舊官制
勅抵罪以情則法不嫌於太宻推恩以恕則理有貴與
從寛具官某頃以賊殺不辜已從末減後以薦逢赦令
稍復官聮朕惟擅殺者非貶降之可懲而責效者在仁
恩之加厚是用盡還故秩計其來功尚無忽於思愆深
自圖於報國可
　　　王仲山為知撫州失守日除名勒停紹興九年
　　　正月五日赦文應軍興以來州縣官曽經失守
　　　投降之人不以存亡並與敘復生前係中大夫
　　　與敘復原官制
勅朝廷毎赦令之下一洗庶尤雖其淪謝亦䝉降宥爾
頃詒吏議夷於士伍既没之後數更霈澤今其遺孤援
恩自列惟爾宿負既隔於存亡而吾湛恩何間於幽顯
俾還故秩盡削丹書啟爾後人毋忘報塞可
　　　曹伯達為係趙榮帶到一行官屬及焚毁了番
　　　人文牓特與補正迪功郎制
勅具官某向者敵人傳檄城邑爾能率衆守義抗賊不
有褒榮何以示勸俾起家於文吏以風動於邇遐益勵
爾圖無忘忠力可
　　　伍昌禹元係鳯翔府僧因金人犯陜西麟遊知
　　　縣趙璧守節不屈招集忠義萬五千人後來陷
　　　偽更不出官依舊為僧藏泊川陜宣撫司申已
　　　差充鳯翔府推官奉㫖特與補迪功郎制
勅爾本以浮屠能知忠義守節自好不汚偽官申攽命
書俾齒仕列尚思飭厲以報國恩可
　　　趙裔為充瀘州都知兵馬使年滿補承信郎換
　　　給制
爾積勞累日之效既不可得而考矣徒以嘗經大臣閲
實特越有司之文而申命汝亦能祗承恩渥而圖報稱
乎
　　　懐徳崇義體性率義歸仁劉信為前來歸正供
　　　説事宜忠義可嘉特補承信郎制
勅具官某人爾淪陷既久幡然改圖嘉其反正之忠俾
與武階之列益思厲勉以報國恩可
　　　徐三兒補承節郎齊二哥補承信郎為逺來歸
　　　正委實忠義制
爾以裔民志慕華夏可無寵奬以慰其心並列武階祗
服恩渥
　　　陳在楊沂中申蘄縣管界巡檢李温將帶兵甲
　　　前來荆塗山擇穏便下寨其李温原於客人船
　　　上安泊不期上件船不覺入淮前去切慮别有
　　　疎虞衆軍張言等狀推許陳在權攝上件職事
　　　率衆與番人鬭敵委見忠義可嘉伏望詳酌特
　　　補一使臣名目奉聖㫖特補承信郎制
勅爾以軍伍威攝拒冦嘉其忠力俾服武階務立尤功
以圖報事可
　　　衛振為父靖招收李忠賊馬陣亡補承信郎制
爾父頃以戰賊殞於行陣賞延及爾遂服武階申錫命
書無忘毖慎
　　　王叔哥為逺來歸正本朝委實忠義補承信郎
　　　制
勅爾淪陷既久幡然改圖嘉其反正之忠俾與武階之
列益思勉厲以報國恩可
　　　何九章為妻父賈信與董先賊兵鬬敵身死得
　　　兩資恩澤内將一資與次男僧奴其僧奴未曽
　　　承受間身死乞改正補承信郎換給
在法非執政大臣不得貤爵外姓而死事者顧得之所
以厚其報也肆予命爾往服官榮無以得之之易而墮
乃力
　　　陸保兒係北來歸正與補承信郎制
爾以裔民歸心華夏俾秩官資以為慕義者之勸尚思
勉哉
　　　金穆昆于俊成契丹長行李嘉努為逺來歸附
　　　于俊成補保義郎李嘉努補承信郎制
爾等皆以裔民歸心華夏並秩官資以為慕義者之勸
尚思勉哉
　　　馬興為忠義首領不忘朝廷見團集民社保䕶
　　　鄉閭與補承信郎制
勅爾天資忠赤志徇國家保固鄉閭不汚不義俾躋武
列以勸忠勞益勉爾圖無墮乃力可
　　　趙舜舉因妻父武功大夫劉奇掩殺叛賊陣亡
　　　與補承信郎制
勅爾之外舅頃没於賊貤爵及爾遂列武階申錫命書
毋忘恭慎可
　　　王處仁為岳飛申自紹興七年承受本司往來
　　　軍期機速文字到今别無稽滯伏乞指揮依一
　　　般進奏官邢子文蘇公亮體例先次補授合得
　　　出職名目依舊在院祗應奉聖㫖補承節郎制
勅爾為邸吏𨽻大將幕府積年矣羽書往來道路無壅
俾登武列用勸勤勞是為異恩益殫爾力可
　　　宋彪為自番人圍閉宿州至今堅守山寨捍禦
　　　金人不順番前來歸朝委實忠義特與補正承
　　　節郎制
爾脱身重圍義不反顧載嘉忠順宜有褒優即其武階
遂俾真授益思勉厲以答恩榮
　　　潘田為自宻州將家逺來歸正并供到京東事
　　　特與補正承節郎制
勅爾脱身賊中能圖反正探刺事實以諗有司宜加褒
優用勸忠義其祗恩命益務輸忠可
　　　魯和劉錡申契勘進奏官魯和自承受本司軍
　　　期奏報等文字並無稽滯乞昨來湖北京西宣
　　　撫司進奏官王處仁體例先次與補受出職名
　　　目依舊在院承發本司文字奉㫖與補承節郎
　　　制
勅爾為吏郡邸且司邊遽奏報毋壅是為有勞俾列王
官尚服乃事益務勤恪毋懈於前
　　　張公舉李進劉榮為殺敗金兵張公舉轉武顯
　　　郎李進轉修武郎劉榮循一資通五資補成忠
　　　郎換給制
爾等奮由行伍自致戰多宜有褒嘉以示勸奬往祗甄
敘之寵無忘力疾之圖
　　　崔紡為上殿特與改合入官制
勅以假版而為真授與自選調而遷京秩皆異恩也汝
未閲嵗而得異恩者再焉爾將何以報國乎尚思勉之
可
　　　朱之彦為應副大軍糧草循一資又為措置良
　　　家子弟籍為義士五萬餘人特改宣敎郎換給
　　　制
爾頃為令饋軍無乏又能糾集義旅助宣兵威宜有褒
加以示勸奬祗服明命無替厥勤
　　　王存為於未交地界已前與蔡綬等結集忠義
　　　遊説陜西諸帥為叛逆投番人朱光庭李覺先
　　　捉獲事發並追攝赴開封送獄枷項禁勘存以
　　　父祖世食朝廷爵禄委與蔡綬等同謀存等招
　　　伏之後金人留守劉陶百端拷訊在獄一百四
　　　十餘日合斷絞罪緣與南使王倫親戚特議放
　　　免乞推恩特改承務郎制
勅爾頃與蔡綬等遊説陷没之人於闗右事覺被害者
甚衆其生者既秩以官榮而死者亦加隠恤矣豈獨遺
於爾乎俾陞京秩以勞忠勤祗服明恩勉之無斁可
　　　費樞為告發結集陳享等勞効改承務郎換給
　　　制
爾往以變告羣盜迹捕皆得大臣承制寵以京秩有司
按狀遂俾為真往服恩榮無忘自好
　　　唐璟任和州通判日金人侵犯勢力不加遂至
　　　殺害贈兩官制
勅爾頃以郡丞登陴捍冦死獲其所良所歎傷秩以議
郎俾書其柩以明忠善之有報也尚歆耀之可
　　　(名闕/)特贈兩官制
勅荷戈而出已輸衛社之忠褁創而還終遂捐軀之節
其施愍典以勵庶臣具官某以沈毅之資更戰伐之久
義勇奮發不避死亡矢刃淫夷卒至淪没惜無萬金之
藥可全爾軀其稽二等之褒以昭予寵尚或未泯庶克
歆承可
　　　楊再興王蘭髙林羅彥等為與番兵接戰陣殁
　　　各贈五官制
捐軀徇義者臣子之極忠隠卒崇終者國家之盛典其
敷錫於名命以風視於邇遐具官某拔由閭伍之中奮
迹戎行之右秉懐壯烈挺志沈雄比隨票姚之師深入
强敵之境方幸金吾之擊郾屢以勝聞復悲國子之歸
元遂推閔典俾進階於横列用追賁於營魂豈徒章死
事之褒亦以為在列之勸惟其英爽尚識哀榮
　　　田守忠等因功合轉武功郎已贈三官欲各更
　　　贈兩官吕福等因功合轉從義郎已贈兩官欲
　　　各更贈一官制並係順昌府與金人烏珠等節
　　　次見陣戰殁
勅爾等比遏敵鋒轉戰疾力遂捐軀命深惻予衷考退
敵之功固應顯賞稽加等之命宜厚飾終精識不渝尚
膺休寵可
　　　邢方為與敵接戰陣亡贈兩官與一子恩澤制
爾頃與敵戰殁於行前死事之節不可以莫之酬也既
追賁其泉壤又收録其嗣人尚其有知歆予渥澤
　　　樂遇梅永亨各贈兩官與一資恩澤更各名守
　　　闕進義副尉趙宣周孝曲育各贈兩官與一資
　　　恩澤並係建炎年間因隨軍陣亡官兵
勅爾等頃緣國事殞命顔行向隔王靈未遑褒恤昨令
捜訪遂以名聞嘉其忠誠痛悼曷已追榮秩序恤録嗣
人魂而有知尚服予寵可
　　　張順等係收復海州與金兵戰亡之人各贈兩
　　　官恩澤兩資及銀絹錢米羊麵酒制
勅爾等比與冦确殞命戎行嘉其死國之忠宜有追榮
之典其攽書命襚以武階仍錫官榮恤録嗣子或以故
秩即畀後人賻贈有加併申褒恤惟其未泯尚克歆承
可
　　　魏經為城破戰死贈武翼郎閤門宣贊舎人兩
　　　資恩澤制
勅朕惟亳社方得復失此將帥不任之咎也守者既不
能死城郭委之出走爾乃率衆拒敵城已陷而不為屈
予念元元之遭罹嘉爾之死義良用悼傷武階之峻上
閤之華併告其第又官其嗣子二人豈徒為爾報哉將
以勵庶臣之節且使所任不肖者知焉可
　　　邱贇劉輔之韓元各贈二官恩澤五資周贍左
　　　迪馬贇杜横各贈六官恩澤依舊使臣李友等
　　　依舊制
勅具官某等朕比敕大將上予死事之臣追賁以官録
後恤孤既施閔典矣念其徇國之意猶未厭於予心申
錫命書載加隠卒尚其不泯服我渥恩非將悼痛之思
亦以為忠義之勸可
　　　楊再興髙林王蘭羅彥姚侑李徳為岳飛奏已
　　　䝉贈五官今乞贈七官恩澤六資姚侑李徳各
　　　贈六官恩澤依舊羅彥依舊制
勅朕閔死事之臣既加追賁慮未盡於隠恤肆申錫於
命書具官某捐軀百戰之餘殞命鋒刃之下原其積志
悼痛不忘深陋齊人尚稽涿聚之賞逺師漢武更字羽
林之孤俾再刻於宻章示極隆於閔䇿精爽未泯尚服
哀榮可
　　　王昌固與贈三官恩澤五資田守忠贈三官恩
　　　澤四資陶凊贈三官恩澤兩資更與一名下班
　　　祗應吕福贈兩官恩澤兩資李福贈兩官恩澤
　　　兩資宋綱贈兩官恩澤一資更與一名守闕進
　　　義副尉張宥係自効人贈承信郎與一子守闕
　　　進義副尉王勝贈兩官恩澤一資何譚贈兩官
　　　與一子父職名盧城贈承信郎與一子父職制
　　　並係順昌府與金人四太子轉戰臨陣戰殁
勅某官爾等退敵於陣不避死亡金鏃淫夷卒至淪殁
朕惟春秋死事之義加序愍章稽羽林字孤之文恤録
嗣子多寡有等一視厥功精爽如存尚歆恩渥可
　　　龎仲先贈三官與恩澤四資南堅贈兩官與恩
　　　澤兩資潘興贈兩官與恩澤一資更與一名守
　　　闕進義副尉承節郎李福贈兩官各與恩澤一
　　　資賈義贈兩官各與一子父職名王京贈承信
　　　郎各與一子父職名制並係宿州陣亡官兵
勅具官某等比戰符離殞於行陣雖功庸之弗就顧節
義之可旌納襚賞延併申褒録或以故秩即畀嗣人尚
其有知服予恩渥可
　　　尚竒贈兩官與一子父職名开遇賽音蒙香唐
　　　仲來勇安勝都商石有伊克劉彦李暉並贈承
　　　信郎各與一子父職名制並係同前陣亡官兵
爾等比戰符離殞命追褒秩序以慰營魂具以故官命
其嗣子尚其不寐歆服予恩可
欽定四庫全書
　紫㣲集巻二十　　　　　　宋　張嵲　撰
　　制
　　　資政殿學士韓肖胄故父治可特贈少師制
勅朕廣大建祀以禮承天之休神况昭答不敢専饗既
以推之宇内豈吾元臣之後嘗預四近之列追襃寵奬
而有不被其先者乎具官某故父某以絶異之姿承世
濟之美所慿既厚所見又大冝其光融休顯克配前人
雖中外踐揚不為不遇而蓄徳未究冝開嗣賢嘗以諮
謀典吾幾祕上休禰室既躋前傅之崇其攽命書更陟
維師之峻俾其廟祀永耀寵綏可
　　　故母文氏可特贈冀國夫人制
勅朕襃厚臣工顯揚先世凢我在列均被湛恩顧吾大
臣嘗登宥宻既以追榮考廟若其内助忽遺不録何以
慰其凱風寒泉之思乎具官某故母某氏出於大家來
嬪相室所慿厚矣令善之資不移於驕貴亷約之操克
謹於閫彛遂蓄餘休以詒後嗣既已正位小君笄珈有
耀其易封於大國用永賁於廟祧精識不渝服予休寵
可
　　　繼母文氏可特封鎮國夫人制
勅昔頴考叔以封人之賤能以嘗羮之語感移其君傳
以為能錫其類矧吾有四海之富而東朝之飬猶隔晨
昏爰推陟屺之思成爾將母之慶兹因廟澤以廸恵心
具官某繼母某氏慿藉之美容服之盛歸於大門克配
君子既享從夫之榮復以因子而貴已開成國號曰小
君既無以加矣其增脂田之奉以申寵秩之懿俾爾孫
子永嘉頼之可
　　　試御史中丞何鑄故父瓘可特贈朝請大夫制
朕惟天之報施不遽在於朝夕之間君子修身亦將期
於必世之後百年之計莫如植徳諒前人之本心非此
其身在其子孫固今日之可驗具官某故父某經術絶
世孝謹刑家抱修能而不施卒齎志於黄壤有徳器而
自過能遂致於青雲因大享之涓成方均釐於海縣如
吾執法可後襃親進秩疏榮足慰風木之念刻章納襚
用綏何氏之祧可
　　　母呉氏可特封太碩人制
朕肅祗舊典稱秩明禋神靈宴娭祝嘏並告幸大事之
獲考豈豐福之敢専顧通籍衆臣咸被揚親之寵矧甘
泉法從可稽壽母之襃具官某母某氏生於大家來嬪
令族山河象徳圖史禔身事夫以㳟夙有如賓之譽生
子而令咸多稱願之言遂以才賢為吾執法合宫大享
實預侍祠顧鬷假之無譁繄紏繩之是頼用頒書命以
慰親慈名稱益隆不愧武昌之號脂澤有奉佇開石窌
之封祗服恩榮益綏祉福
　　　妻張氏可特封碩人制
朕御彤管之詩而歎婦徳之賢覽采蘩之什而知保家
之助屬者涓成盛禮大賚四方均釐既以盡襃揚之典
自外及内顧可遺家室之私具官某妻某氏奉飬無違
體柔而正山河象徳具容潤之儀禮法兼資全鍾郝之
懿左右夫子禆益宏多輯寜親連門風載睦用錫號名
之美以為閨門之光冝爾家人嗣膺襃寵
　　　試中書舎人王鉌故父仁恕可特贈承議郎制
勅朕顧瞻許洛之間皆吾世臣之後侍祠致胙無廢於
時方其平居流風具在䘮亂以後喬木莫存屬當明禋
懐舊太息惟兹王氏實彼大家其視諸韓為外王父方
稱大禮有子在庭具官某故父某土風鍾汝頴之竒資
質挺家庭之秀既承世徳之積累兼資外氏之漸摩於
其少時已成令器出居官守所臨有聲歸教兒曹其言
可訓雖積徳之不耀果天命之靡慆肆因恵澤之施爰
舉愍書之典千鍾不洎何勝罔極之悲十世其昌以彰
有後之報可
　　　母余氏可特封太令人制
勅升侑合宫謂其稷親而先帝錫福羣下故將自葉以
流根惟予侍臣既襃禰廟顧其壽母可後疏恩具官某
母某氏如山如河有容潤之徳其華其實兼室家之宜
為婦而㳟為妻而義恪修祭祀輯睦閨門躬勤瘁於早
年享光榮之後福以子而貴顯膺名稱之崇俾壽而昌
佇啟脂澤之奉欽予明命益介爾祺可
　　　故妻余氏可特贈令人制
勅承天地之福䝉祖宗之休不敢専鄉而獨私既以推
之天下徧於羣物矣􁁍欲徳施之廣寧有存沒之間具
官某故妻某氏㓜服訓戒以自約飾及事君子率禮無
違雖秉徳甚賢當膺服飾之盛而賦命勿永不及光榮
之日宜疏恤典增寵號名尚服明恩以綏厚夜可
　　　妻余氏可特封令人制
勅朕廣大建祀並侑祖宗承神至尊㒺弗祗若克綽厥
福均被邇遐既先侍從之臣亦逮室家之壼具官某妻
某氏凝姿婉約秉徳柔嘉如桃夭之宜室家躬采蘋以
承祭祀穆然閫則足稱婦師静女其姝宜載彤管之盛
君子偕老允膺稱謂之隆佇開湯沐之封以耀笄珈之
徳欽承恩命祚嗣其昌可
　　　資政殿學士李光故父高可特贈太子太保制
勅朕交神於祀既祗若於舊章錫福於民以風示其符
應惟我三朝之舊嘗聯四近之班可無襃賁之恩用以
寵綏其禰具官某故父某慈祥居里孝謹刑家抱能不
施莫展平生之用餘慶於後遂儲奕葉之休爰以才猷
預吾幾政考之彛典錫以宻書東宫調䕶之官益隆於
秩序廟室烝嘗之奉永燕於雲來可
　　　故母史氏可特贈文安郡夫人制
勅朕燎薫皇天受神明之况薦祼太室䝉祖考之休敢
懐専鄉之心用舉均釐之典眷吾舊弼可後襃親爰施
刻蜜之章用慰寒泉之念具官某故母某氏生有令徳
嬪於甲族其華其實早聞家室之宜如山如河克成容
潤之美蓄慶於後以大厥家命世生賢嘗預吾政笄珈
有耀既正小君之名湯沐增封更荒大郡之履精爽不
昧尚克享之可
　　　權尚書禮部侍郎鄭剛中故父卞可特贈奉議
　　　郎制
勅朕還觀扈從皆吾近臣視其經術深醇則知有傳家
之學顧其仕宦崛起則知席積慶之餘推本源流可無
追賁具官某故父某以行義發聞於閭里以文學見推
於士林抱修能而不施齎高志而獨老修之在我責報
於天有子而賢徳器自過逢時奮發遂大厥家肆因有
畀之恩用慰無窮之念議郎告第以賁幽窀尚其有知
歆予襃恤可
　　　故母盛氏可特贈令人制
勅婦人有三從之義服飾則繫其夫國家廣教孝之風品
秩或視其子屬者大事獲考均釐萬官宜沛湛恩用襃
泉壤具官某母某氏少有賢行嬪於徳門奉事良人則
甘乎牛衣之貧逮撫㓜孤則幾於織屨自給雖隱約之
備至終操行之不移卒成其兒以儒自顯千鍾不洎雖
深風木之悲四徳無虧終被恤章之報尚其精識永亢
而宗可
　　　妻石氏可特封令人制
勅朕篤報本之誠既承神於肹蠁廣敷錫之義遂浸福
於黎元顧吾侍從腹心之臣實有室家左右之助可無
襃寵以逮其私具官某妻某氏秉徳幽閒凝姿婉孌既
笄而承父母能盡於女工執饋以事尊章遂成於婦順
其錫贊書之茂俾增稱謂之隆象服是宜方膺於來寵
君子偕老無怠於相成可
　　　洪州觀察使呼延通故父昌可特贈武義郎制
勅朕祗見合宫上儀獲考均釐遐邇無間顯幽具官某
故父某潛徳莫知慶開厥嗣正位亷車既通顯矣俾申
追賁之恩益進武階之峻惟其知識尚或能歆可
　　　母劉氏可特贈太碩人制
勅廟澤之行既追襃其禰室若其内饋或遺則何以慰
人子念母之心哉具官某母某氏柔徳懿行雖不著聞
有子而貴遂從其秩亦可知其積累所自矣稱謂甚隆
尚能顧享可
　　　妻宋氏可特封碩人制
勅朝廷襃崇之典下逮室家豈無意乎葢將責其内饋
之助相戒以圖報焉具官某妻某氏禀資柔令歸逢其
良遂階光顯洊膺封號每加益隆其相爾夫仰酬恩禮
可
　　　寶文閣直學士綦崈禮故父亢可特贈銀青光
　　　祿大夫制
勅朕昭事上帝及延腏之百神敷惠庶工逮煇胞之衆
𨽻有加邇列不與湛恩慶賜之行固以克綽厥福追崇
之典必也揆厥所元宜錫命書以光禰室具官某故父
某學問深博經術通明官政飾修獨高循吏之譽隂徳
慿厚克開後嗣之賢徳義文章著稱當世還以所襲上
休其先三品崇階榮其告第九原英爽尚服予恩可
　　　故母趙氏可特贈文安郡夫人制
勅朕惟恵澤之行下浸於黎元追襃之文復加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏蘋藻之奉素嚴於
承祀山河之徳夙著於宜家為婦而有相成之賢為母
而有義方之訓原閨閫之素修固厥後之宜大是生賢
子坐振一時還以休光顯揚先徳副笄之盛已正位於
小君脂田之腴其更荒於大郡俾其後嗣毋怠厥承可
　　　利州觀察使王勝故父(缺名/)可特贈武畧郎制
勅朕祇見合宫上儀獲考均釐遐邇無間顯幽具官某
故父某潛徳莫知慶開厥嗣正位亷車既通顯矣俾申
追賁之恩益進武階之峻惟其知識尚或能歆可
　　　故母周氏可特贈碩人制
勅廟澤之行既追褒於禰室若其内饋或遺則何以慰
人子之念哉具官某故母某氏柔徳懿範雖不著聞有
子而貴遂從其秩亦可知其積累所自矣稱謂甚隆尚
能顧享可
　　　繼母牛氏可特封太碩人制
勅升侑合宫錫福羣下顧其壽母可後疏恩具官某繼
母某氏為婦而㳟為妻而義爰以子貴顯膺襃榮俾壽
而昌益介厥福可
　　　故妻楊氏可特贈碩人制
勅朕惟人臣之於室家生則共其甘苦沒欲致其哀榮
貴賤一也廟澤之行顧可亡襃賁之典哉具官某故妻
某氏禀資柔令賦命不融玆因廟澤俾増稱謂惟其知
氣尚克能歆可
　　　故妻張氏可特贈碩人制
勅具官某故妻某氏秉徳柔嘉凝姿婉約逮良人之通
顯既已隔於存亡襚以恩章尚知歆服可
　　　資政殿學士左中大夫冨直柔故父紹庭可特
　　　贈太子太傅制
勅肇禋重屋大祀休成推上帝之仁既錫福於四海廣
教孝之義以加恵於庶工矧吾舊徳之良嘗預幾庭之
列其於禰廟可後襃揚具官某故父某資才絶倫憑藉
甚厚綽有名家之韻稱其世徳之餘謂當勃興繼承於
世烈遂儲餘慶克聞於嗣人玆因廟澤之行用沛納書
之寵東宫調䕶之地益峻於品秩春秋烝嘗之奉永燕
於雲來可
　　　故母劉氏可特贈普寧郡夫人制
勅婦人有三從之義服飾則繫其夫國家廣教孝之風
襃揚盖因其子屬者大事獲考均釐萬官宜沛湛恩以
加泉壤具官某故母某氏山河其徳婉孌其容逮事舅
姑早奉執笄之饋無違夫子有嚴舉案之儀訓教具修
閨門載睦雖三徙實資於陟屺而重茵永悼於終天可
無宻印之章用慰寒泉之念俾易封於湯沐用益耀於
春秋可
　　　武功大夫解忠故父青可特贈武經大夫制
勅朕祗見合宫上儀獲考均釐遐邇無間顯幽具官某
故父某潛徳莫知慶開厥嗣其推飾壤之典以為廟室
之光可
　　　故母薛氏可特贈碩人制
勅廟澤之行既追襃於禰室若其内饋或遺則何以慰
人子念母之心哉具官某故母某氏柔順輯其閨門淑
慎修其婦道有子而貴遂從其秩稱謂甚隆尚能顧享
可
　　　故妻房氏可特贈碩人制
勅朕惟人臣之於室家生則共其甘苦沒則致其哀榮
廟澤之行豈可忘追賁之典哉具官某故妻某氏禀資
柔令賦命不融兹錫贊書俾增稱謂知氣如在尚克能
歆可
　　　妻孟氏可特封碩人制
勅朕襃寵之典務極優隆廟澤既行下逮家室具官某
妻某氏禀資柔令歸逢其良洊膺封號益加美稱以示
恩光其相爾夫共圖報塞可
　　　徽猷閣直學士向子諲弟右朝散郎子謨故父
　　　宗眀可特贈沂州防禦使制
勅朕肇禋重屋大祀休成推上帝之仁廣教孝之義使
顯揚者獲報美之效追遠者慰明發之思顧吾扈從之
臣可後襃親之典具官某故父某資材畢給䕃藉高華
徳足以及物而不被於人材足以當世而不見於用遂
蓄餘慶垂裕後昆列城禦侮之崇用告其第九原悽愴
之識尚或能歆可
　　　故母李氏可特贈碩人制
勅朕惟恵澤之行下逮於臣工追襃之文既加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏柔儀婉孌令徳幽
閒躬采蘋法度之防致鵲巢積累之盛并襲餘慶以啟
後人愍冊之行益隆位號光塵如在歆我恩榮可
　　　利州觀察使翟琮故父興可特贈少傅制
勅朕祗見合宫上儀獲考均釐遐邇無間顯幽具官某
故父某潛徳莫知慶開厥嗣其推飾壤之典以為廟室
之光可
　　　母聶氏可特封越國太夫人制
勅朕升侑合宫錫福羣下顧其壽母可後疏恩具官某
母某氏蓄徳於身慶流於裔遂以子貴顯膺襃榮益加
美稱用介厥福可
　　　左朝散郎充徽猷閣待制潘良貴故父祖仁可
　　　特贈朝奉大夫制
勅朕本秩禮以嚴天地之奉薦和樂以格神靈之和儀
物備陳緼豫紛列茀禄並貺肹蠁豐融嘉與臣民均兹
祉福顧兹甘泉之舊可稽陟屺之襃具官某故父某孝
謹刑家經術自著最高鄉曲之譽不求聞達於時修之
方寸之間責報必世之後乃蓄餘慶篤生顯人兹因廟
澤之行用沛納書之寵春秋時祀尚侈襃榮可
　　　故母施氏可特贈令人制
勅廟澤之行既追襃於禰室若其内饋或遺則何以慰
人子念母之心哉具官某故母某氏柔徳懿範雖不著
聞有子而貴遂從其秩亦可知其積累有所自矣稱謂
甚隆尚能歆享可
　　　左通議大夫王庶故父茂可特贈太子太保制
勅朕肇禋重屋大祀休成推上帝之仁既錫福於四海
廣教孝之義以加恵於庶工使顯揚者獲報親之心追
遠者慰濡露之感其施恩渥以賁幽扃具官某故父某
篤厚禔身謙恭居里素高鄉曲之譽不求聞達於時修
之方寸之間責報必世之後乃蓄餘慶篤生顯人兹因
廟澤之行用沛納書之寵東宫調䕶之地益崇於品秩
春秋烝嘗之奉永燕於雲來可
　　　故母劉氏可特贈大寧郡夫人制
勅廟澤之行既追襃於禰室若其内饋或遺則何以慰
人子之念哉具官某故母某氏柔徳懿範雖不著聞有
子而貴遂從其秩亦可知積累之自矣稱謂甚隆尚能
顧享可
　　　顯謨閣直學士鄭滋故父集成可特贈銀青光
　　　祿大夫制
勅朕登頌祗之堂膺受多福施配天之澤錫厥庶民顧
吾邇列之良可後揚親之典具官某故父某禀敦厚慈
和之質負博聞多識之懿而賦命不偶齎志莫伸蓄其
餘澤以詒後嗣篤生令子為時聞人還以休光追襃禰
室銀印青綬之貴光禄古官之崇以告于第尚克嘉之
可
　　　故母李氏可特贈蘄春郡夫人制
勅朕惟恵澤之行下浸於黎元追襃之文復加於禰室
豈其内助不與湛恩如是則何以慰人子念母之心彰
婦人從夫之義乎具官某故母某氏徳合閫彛動應圖
史雖積行累功之勤不顯生平之日而錫羨流光之慶
亶惟後嗣之承推其欲報之心祚以刻章之命錫號小
君雖云其舊更食大郡襃賁則新知氣不忘尚歆斯寵
可
欽定四庫全書
　紫㣲集巻二十一　　　　　宋　張嵲　撰
　　口宣
　　　賀正旦使人到盱眙軍御筵口宣
遠持使傳來慶嵗元喜聞入境之初冝厚示慈之禮特
加撫問期體眷懐
　　　鎮江府御筵
夙馳使聘來講慶儀適寒沍之届節涉阻修而在道特
加宴好用洽歡心
　　　回程鎮江府御筵
歸驂北道涉境南徐眷言行邁之勞加厚恵慈之禮兹
循彛典冝體眷懐
　　　值雪御筵在驛
禮畢明庭瑞呈宻雪即賓亭之安便折燕爼以從容庶
樂使華庸昭眷意
　　　平江府御筵
遠馳使命修慶春朝冐霜露以修塗次軺車於近郡式
頒燕禮庸示眷懐
　　　赤岸御筵
先春遠使造國近郊諒勤行役之勞特厚燕慈之禮庸
昭眷意用洽歡心
　　　就驛射弓御筵
馳車陟遠授館云初禮方講於射侯燕特豐於賓爼玆
循彛典用洽歡心
　　　喜雪御筵
季冬調吕瑞雪應時肆頒燕豆之豐用表化鈞之燮衎
其和樂體此眷懐
　　　又賜酒菓
一元調化六出瑞時頒内府之甘珍侑初筵之燕衎庸
昭眷意共樂嵗祥
　　　使人賀畢賜御筵
肇臨元日既講盛儀折芳爼以示慈樂嘉賓而式燕庸
昭眷禮茂介春祺
　　　又賜酒菓
肅馳使傳修慶元辰既明廷盛禮之行宜嘉賓芳醪之
賜意斯將厚禮則有加
　　　回程盱眙軍御筵
肅馳軺傳還次淮濱有加將送之儀式啟恵慈之燕庸
昭眷意庶洽歡心
　　　回程平江府御筵
肅聘使軺經從㑹府加厚送將之禮用休䟦履之勞燕
爼式陳行騶少憩
　　　朝辭歸驛御筵
既講慶儀將馳歸馭爰示慈於燕豆尚少憩於賓亭寵
禮有加眷懐式示
　　　又賜酒菓
既修慶幣將戒歸驂錫御府之甘珍侑賓亭之燕樂庸
加禮遇宜體眷懐
　　　到闕值雨御筵移在驛
遠抗使旜既修慶禮屬為霖於寒序就折爼於賓亭庸
示眷懐庶從欵席
　　策問
　　　問
問人材之難也久矣上之人雖有用才之意而或莫可
得而致下之人雖抱有為之志而每患其無以達然則
推轂當世者固大臣之任也然其說有二焉持詩之羔
羊之說者則曰吾無私交之行也何以薦士為持易之
彚征之說者則曰惟善故能舉其類此政吾任也二說
既立鮮有不失於一偏者魏其武安厚賓客人主至於
切齒然崔祐甫則以除吏八百而號賢相霍子孟未嘗
薦士而漢之得人於斯為盛至於常衮行之則士有賢
愚同滯之歎四者之事甚類而得失之迹相反何也願
與諸公論之
問夫進賢受上賞蔽賢䝉顯戮古今之通義也進賢固
在所賞矣茍所進者不肖而不加誅焉則託推轂以市
恩於下者何所懲艾耶故高祖以千户賞魏無知以其
能進賢也然考之漢法有坐所舉者以故不實之典則
又欲絶其舉之濫也國家廣進賢路内則付之宰相大
臣外則委之監司郡守使得保任以次而升其來有自
矣然未聞其某人進賢而䝉舉類之賞某人舉不肖而
受濫舉之罰此賢不肖所以不免混淆之蔽者殆謂此
也敢問西漢之法亦可施於今乎
問昔齊人之伐魯也當室如懸磬之時其勢可以舉魯
矣及展喜犒師告之以先王之命而齊人乃還齊桓合
諸侯之師以伐楚也革車千乗其勢可以勝楚矣及屈
子如師責之以德綏諸侯齊侯卒受盟而還以此觀之
則使人之有益於人之國也大矣向使行人失辭則兩
國之存亡安危未可知也孔子曰誦詩三百使於四方
不能専對甚哉使人之難也古者兵交使在其間方今
朝廷西北之患師連未解安得其人如古之膺使者乎
　　策
　　　試館職策
問古帝王遭時艱虞扶危救弊圖回治安者雖在聖哲
不敢以易必深思長慮審所當務研極其至以定其不
易之規模然後舉而措之見於施設則動無廢事衆功
日興而大業以建爰稽其始究觀其終若合符節者蓋
出於此子産謂政如農功日夜以思之思其始而圖其
終朝夕而行之行無越思如農之有畔蓋不思其始終
而為之無畔徒欲力行雖勤無補若子産可謂知此道
者周之宣王當小雅盡廢之時興衰撥亂一時修攘之
事大略載於詩雅燦然可考亦未有不先規畫而後從
事及要其成内外之治莫不畢舉遂致中興之隆豈非
其成效大驗耶主上纂累聖之圖履艱難之運宵旰焦
勞臨朝願治有年於兹矣總攬羣策講求政理常若不
及然兵戈之餘流冗未復州縣之間沃壤多曠欲生聚
之富而版籍未充欲藏用於民而賦歛未省荆襄淮甸
控制之衝也而屏藩未强諸道帥府方伯之職也而名
實不副凡經理天下圖回恢復之計者其事固不可疏
舉所當定其規模按而行之待以嵗月使算計見效不
愆於素以輯成中興之功者宜有必然之畫願條列而
詳言之以竢上之採擇焉　對愚嘗觀冨人大家之作
室也必先略基址具餱糧鳩材榦議版築相面勢之隂
陽審堂室之高下然後度其材而用之大者為楹棟小
者為棼楣叉負偃植各安所施如是則不待勞筋苦骨
可以坐享廣厦之安矣又嘗觀良農之治田也必先相
衍沃表原隰辨邱陵度肥瘠視土地之宜審穜稑之種
高者以藝稷黍下者以植秔稌雨之霑足也則謹其耕
苗之猥大也則謹其耘實之堅好也則謹其穫如是則
不俟沾體塗足服枷芟衣襏襫袖手而獲倉箱之積矣
夫作室細務也治田鄙事也富人老農非有絶人之智
識也而且能區處規畫於其前享成勞於後又况聖人
之治天下開基創業垂無窮之統興衰撥亂而驟救傾
危以時者哉雖然富人之作室也身不親斤斧而有其
安良農之治田也手不事穮蔉而有其利何者有梓匠
𨽻農為之服勤勞而致其力故也然則聖人之致治亦
在於得人而已矣漢高祖得一韓信世祖得一耿弇左
將軍得一孔明方其登壇於漢中之日請問於南陽之
時親顧於草廬之際則其所以制楚平莽之謀三分鼎
足之業固已豫圖之矣及其成功也如稼而穫如蠶而
績如力行而有所至無毫釐之差或可以槩見矣向使
人君謀之不素計之不熟徼幸於萬分之一待其不可
然後復狼顧而改圖無乃引嵗月而隳成功耶愚嘗觀
自三代至今三千餘年中興之君而周漢二宣與夫唐
之明皇憲宗不與焉何則正朔不改於上臣民奉承於
下鐘簴不移社稷有奉雖其復文武之逺績革世宗之
餘弊平武韋之亂略除方鎮之䟦扈其功烈鏗鍧炳耀
蕩人耳目然方之少康光武晉元則其功反小何也羿
之伐夏也更二姓而後復當時之人固已忘夏矣王莽
之盜漢也厯十八年而後平當時之人固已忘漢矣司
馬氏承魏之後其所以繫民心者尚淺則其復之也蓋
滋難於夏漢氏季世矣而三君者皆能被苫蓋䝉荆棘
而拯其已墜之業則與二宣兩宗之事豈可同年而校
其優劣哉觀夫少康之犇有虞也有田一成則其地固
狹矣有衆一旅則其人固寡矣然終能戮澆殪而伏其
辜㓕過戈而殱其類祀夏配天不失舊物其功有光於
此者乎光武以疎屬而翔白水起南陽新野之衆用下
江平林之兵斬王尋王邑於昆陽破銅馬王郎於河北
曾未一星終而高祖之土宇固巳復於版籍矣則業有
大於此者乎元帝以征東渡江則名號固未崇也三呉
之人莫有至者則人民固未附也方五胡流毒於黄河
之北而羣盜嗣虐於大江之濱然而能収拾豪俊振㧞
滯淹陶士行擁六州之衆以寧荆郢王茂宏建分陜之
計而定江東典午之祚既絶而復續事有難於此者乎
蓋嘗原三君之所以能成其功烈後世望之若神人然
豈有他哉得人而已矣少康之興也則有女艾季杼為
之腹心爪牙光武之奮也則有冦鄧耿賈為之股肱輔
翼而元帝之渡江也亦有王導周顗溫嶠之徒或負羈
紲或謀帷幄或扞牧圉用能致力於當時由是觀之勢
不在彊弱得人則昌時不在於治亂失士則弊前事之
不忘後事之師也夫何遠哉恭惟主上以神武之資撫
艱難之運躬節儉以紹開中興勞宵旰以洪宣祖業駐
蹕七年於兹矣三時不害而年穀屢豐此天之所以愛
主上也前日之盜賊蜂聚蟻結處處而有比年以來日
朘月削寖以平定此天之所以祐主上也得天之贊得
民之助是宜恢復函夏清定海隅續宣化之業弛生民
之憂久矣然而陜西可平也而羣才未至於河内河南
可復也而置戍不踰於淮北前日强㓂之侵雖折箠而
抉之去然嗣嵗之秋固未免於蠢蠢也意者未得魁傑
俊偉而為之用耶將亦用之而未備耶或搜羅之道未
廣而巖穴幽隱尚有未盡出而為朝廷任使者耶不然
何功業之難建而曠日遲久如此也然則流冗之未復
沃壤之多曠版籍之未充賦歛之未省與夫控制之要
帥守之任是宜明策之殷殷下詢也顧愚淺陋何足以
奉承之請試言其略流冗之未復則安輯之版籍無自
而充土地荒蕪則賦歛何由而省控制之屛藩未彊則
戍守之策未盡也帥守之名實不副委任之責未專也
然此數者得其要則一舉而庶事畢修不得其要則雖
矻矻然事事而治之用力愈多而愈不治矣昔唐德宗
嘗患戍卒之多轉輸之不足李泌為陳富强之策其說
以謂賈繒市牛於黨項令諸冶鑄農器募戍卒耕閒田
逮其既熟之後官給高價而糴之戍卒貪懇田之利終
更而願留者聴不過數嵗則留者必衆如是府兵之法
可復矣今愚之所陳者事雖有異於泌然一舉而衆事
必得則或近似之矣夫民之所以失業兵之所以未彊
者無他皆食不足之所以致也足食之道不過在於務
農而已秦人以力農兼天下漢武以屯田定西域曹公
之所以成覇業者本於積粟許下元帝之所以興復晉
室者亦能課督農業此非明效大驗耶今夫襄陽西接
中原東通呉㑹壽春北控梁宋西隣許頴其地皆沃野
千里畆収數鍾今若募軍民雜耕其地堅築壁壘積穀
以保衆㓂至則戰無事則耕是常以我之静逸待彼之
饑勞也與夫勞轉輸而滋久戍兵疲而民勞者其工拙
豈不相萬耶今夫我之所病者敵耳偽叛固無足畏敵
之與我戰也戰於萬里之内而偽叛之與戰也戰於千
里之内然敵之所以世為中國患者以其射鳥獸逐水
草而居其轉徙去來不常此敵人之生業如中國之勤
南畆也比年以來已非茹毛飲血之舊食粟衣繒與中
國等今逺道入冦勢非齎糧不可是前世敵人之所以
病中國者今亡矣此殆天假之便而為之然則捨高城
深池屯田久戍縻以嵗月而使之自病復出於何策哉
若縁邊城壘既堅田野既墾失業之民就食者衆則民
流土曠固非所患也以平糴之法積累於既熟之時修
勾踐之政養民於童穉之日則版籍之富賦歛之省又
非所虞也城壘堅矣而無㓂掠之患倉庾實矣而無轉
輸之憂而猶或屛藩之未彊則嚴退軍之罰可也帥守
之未副則重方面之任可也究數者之本則以足食為
先而足食之道則以得人為本趙充國屯田於湟中而
服先零孔明屯田於渭濱而抗曹丕祖士穉屯田於譙
城而復河南向使漢晉之軍非得人而用之何以能成
其功烈耶詩曰無競維人四方其訓之茍得其人四方
將以為法其於撥亂也何有胡不試迹宣王之事以觀
之車攻吉日則言其田獵采芑六月則言其南征北伐
之順竊考之於詩當時之功業班班可見然蒸民之所
以美其致中興之由者不過任賢使能而已然則古之
聖人所以勤於求才而逸於任使蓋知其要故也故區
區之愚終始以得人為言不識可以禆國論之萬一乎
至於議論之濶疎文辭之骫骳不足以仰副試言之意
厚顔多矣惟執事實貰之
　　表
　　　賀稱尊號表
誕受鴻名告類上帝乾文增耀日景愈輝凢預照臨舉
深慶賴(中賀/)臣聞聖人之德廣被則欣戴徧乎海邦中
國之仁外覃則樂推達於蠻貉㳟惟皇帝陛下順天格
保廸德迓衡始若太王屈身而違獯鬻之患終如唐帝
中立而受可汗之稱孝養既申尊名益白我欲仁而仁
至天且不違後其身而身先福將焉往歡盟一定戎夏
咸休臣名在丹書獲觀盛節二國有好曾無標禾之勞
配天其澤空被函䝉之賜
　　　藉田禮成表
鑾御青郊肇稱藉禮命陽官而祗事親一墢以致勤天
田既降於躬耕民畆自聞於昏作光垂史冊慶溢寰區
(中賀/)竊以候陽癉之方盈謹恊風之初至咸戒農用欽
授人時所以供郊廟之粢盛所以教黎元於稼穡上先
勞而下恱民草偃而風行著在前經兹惟令典宣王復古
猶或忘后稷之功建武中興亦弗克永平之舉未有憲
章於祖宗之舊緜蕝於軍旅之餘來世有稽於今為盛
㳟惟皇帝陛下正德率下克勤於邦務其三時播厥百
穀庶人之終於千畆以示勤功帝藉之収於神倉用嚴
昭孝臣叨承郡寄企望齋宫聞勞酒之頒莫預終食之
列陳載芟之頌但同率土之心
　　　賀正表
青煒御氣方迎發嵗之祥垂象示民甫及始和之候詔
既敷於寛大物自趨於發生凢在照臨舉深慶賴伏惟
皇帝陛下海涵春育日運天行耆昧俟時居豈安於鬱
鬱中興復古謨巳並於明明方臨令吉之辰誕啟隆平
之運臣職叨居守地阻朝班稱漢殿之觴徒想臚傳之
句祝聖人之壽惟殫善頌之誠
鳯厯履端合乾坤之交泰侯邦受朔執玉帛以駿奔海
㝢尊承天人悅豫(中謝/)㳟惟皇帝陛下聰明冠古孝道
通神業紹祖宗德流夷夏大一統之本㫖得萬國之歡
心偃武修文克致太平之盛制禮作樂聿興極治之隆
臣叨領郡符阻陪班列三公奉璧想益備於漢儀萬壽
無疆願永歌於周雅
授時頒厯布治莫大於王春端扆臨朝綿宇咸歸於正
統肇玆嘉序運式昌期(中賀/)㳟惟皇帝陛下發揚乾剛
秉執聖道上齊七政撫三陽開泰之辰下括九圍體一
元端本之意振嘉生於率土均茂化於羣黎日月臨照
動植知慶而臣猥叨睿奬外假守符當少康之祀夏莫
預駿奔仰大舜之好生惟深忭蹈
厯象四時謹王春而正始車書萬里奉玉帛以來朝慶
協三靈民歸一德(中賀/)㳟惟皇帝陛下對時育物頒朔
治民正乾坤交泰之辰當日月重光之旦聲教訖爾以
無外典章燦然而一新禮講三朝奔走獻四方之籍樂
陳萬舞歡呼稱百辟之觴臣託備藩維叨承睿奬心雖
馳於魏闕頌莫奏於周京
　　　房州貢生辰禮物表
遵常職而脩貢篚莫非任土之所生因彌月而薦壽儀
敢墜守邦之故事顧充庭之不腆撫小邑以増羞仰冐
凝嚴伏深惴恐(中謝/)㳟惟皇帝陛下虛無恬淡㣲妙淵
通道大無名功神莫測躬禹湯之盛德而大統有所承
蹈堯舜之遐風而高名無可議出作聰明之元后入為
愽大之真人四方共瞻萬世咸仰臣猥貳郡政偶攝佐
符遇載誕之昌辰嗟莫陪於下列效包茅之入貢敢獨
後於衆人
　　　天申節賀表
虹渚流輝宣重光於百世星樞動采紀盛旦之千秋罄
日月之照臨頌乾坤之悠久(中賀/)㳟惟皇帝陛下淵嘿儲
思清明在躬偃戈敦皇極之風篤孝奉慈寧之養歛時
五福同躋有道之長受禄萬年永燕無為之治時逢出
震序協乗離遥瞻北極之尊坐鞏南山之固臣謬膺支
郡宻邇路朝瞻日觀以葵傾企蓂階而獸舞美當報上
願歌天保之詩壽且多男請效華封之祝
　　　賀與金國和表
姦回稔禍致兩國之稱兵宗社再安賴一人之有慶回
勍敵之盛氣敦舊好之齊盟海縣弭寧人神悅豫肆頒
溫詔誕告殊方㳟惟皇帝陛下以大禹之儉勤遇文王
之憂患寅畏不忘於罪已焦勞惟務於安民雖逢國步
之多艱終致皇天之悔禍逺法太王之事小足以興周
豈同鄭伯之下人僅能保國親屈帝尊之大駕俯臨郊
甸以議和顧惟委順之永圖允為生靈之至計遂使荷
戈之士獲聞偃伯之期方當詔語之敷宣不覺涕洟之
横落臣濫紆郡紱何補縣官顧京邑之艱危獨抱申胥
之憤逮朝廷之和好嗟無魏絳之功空懷許國之丹衷
徒與逺民而共慶
　　　賀皇后受冊表
臣伏覩邸報皇后受冊寶禮成中外臣寮拜表稱賀者
天地奠位日月正明燕及宗祧慶均寰海(中賀/)竊以闗睢
之風天下必本人倫王者之假有家孰先内助惟造端
乎夫婦者極其至則躋民於仁壽也斯無難從古所聞
莫兹為重㳟惟皇帝陛下仰祗天顯俯示民彛考隂禮
於六官獨守雞鳴之德正母儀於萬國實由文定之祥
體既儷於宸嚴歡益恊於長樂化行黎庶皆輯寧於室
家德茂螽斯將蕃有其孫子臣無任(云/云)
　　　擬進神宗實録表
昭祖宗之大烈宜有信書委筆削於下臣實慙非任奏
編初御撫已増羞㳟惟神宗皇帝道貫羲黄功超舜禹
憲章具備如日皎而天垂號令施行蓋雷厲而風靡仁
涵九有威憺殊方憂勤七閏之餘垂裕千齡之統布在
方冊炳若丹青中遭不令之臣公肆服䜛之意猥因紀
述遂肆詆欺不知罪巳而稱君專務附下而㒺上敢誣
盛德幾類謗書黨與協姦人神共憤當上皇之臨御政
朋黨之方行逮淵聖之繼明屬倥偬之未給理如有待
端俟今朝㳟惟皇帝陛下光紹丕圖欽崇祖武謂休功
偉績固當垂之於㒺極而滛詞穢史豈宜宣示於方來
爰俾儒臣載刋牴牾兼存朱墨庶是非之可明刪去矯
誣俾議論之歸正事無遺落理則宣昭上足以慰在天
之靈下足以遺來世之事昔魏明之讀武紀徒追怒於
馬遷太武之悟國書苐滛刑於崔浩方之盛世豈不多
慚但臣等誤玷使令匪能述作語任則無分於九牧量
才則深愧於三長惟僅足以成篇豈敢言於比事典章
之盛雖逺過於前王潤飾之功宜更湏於良史
欽定四庫全書
　紫㣲集巻二十二　　　　　宋　張嵲　撰
　　表
　　　天申節宰臣以下謝賜御宴表
運際昌期慶表猗蘭之瑞班聨邇服崇沾湛露之恩和
入八音驩均萬㝢臣等誠懽誠忭頓首頓首竊以聖神
有作厯數攸歸夢日感星則祥發高穹澄河秀穂則珍
叢厚地實千載難逢之㑹昭一人有慶之符是知天祐
下民作君師紹隆炎運陽居大夏以長養茂毓神姿離
明瞻星火之中需樂玩雲天之象陳嘉肴於鎬飲奉僊
籟於韶音庸示宴慈當兹誕節若其魚在藻以樂豈鹿
食苹而皷吹吉甫因征伐而歸賜之燕喜士㑹節春秋
而至饗以殽烝類有泛恩難同慶日此盖伏遇皇帝陛
下瑶光感月神筴授天躬戴干懷斗之姿御合璧連珠
之厯推虞帝好生之意咸躋壽於綿區念姜嫄載育之
祥永承顔於長樂恩頒折爼沛及羣工臣等敢不飲聖
化之醇風味道真而肥國當既醉太平之日惟祝萬年
罄天保報上之心更祈百禄
　　　慰永固陵復土表
同軌駿奔載考因山之典百司竣事已終復土之儀凢
在照臨舉深悲隕伏惟皇帝陛下道隆達孝禮厚飾終
昭事宗祊既厯烝嘗之奉崇成陵邑彌深凝慕之誠願
少抑於至懷用俯寧於羣品
　　　賜御書樂毅論春秋左氏傳謝表
聖學淵深尚覃思於史傳宸章煥爛方親灑於牋毫寵
被侯邦光生儒館(中謝/)臣聞連縱横於六國獨樂毅為仁
義之師示襃貶於一王惟丘明得春秋之㫖去古云遠
玆道不明兵法流於狙詐之家㣲言絶於異端之學故
二賢之盛美厯千載以難伸瞻仰餘風布方冊而具在
發揮後世遇聖神而益彰㳟惟皇帝陛下繼好息民投
戈講藝分禹湯之暇日求燕魯之遺編著論釋經有此
蓍龜之訓盈箱積軸勒為奎壁之文事掩前規恩隆往
哲臣叨居外寄猥預榮觀㳟拜豐珉喜與布韋而交慶
珍藏秘室願随神物以䕶持
　　　賜御書毛詩謝表
聖學緝熈兼總君師之任宸章燦爛發揮雅頌之傳光
被庶邦榮生多士(中謝/)竊以六義之蘊有溫柔惇厚之風
八法之精具端勁遒偉之狀方㳺戲翰墨之際乃覃思
典籍之中天未䘮於斯文世一遇於大聖㳟惟皇帝陛
下德並文武治隆成宣本教化以厚人倫追法二南之
美履艱難以致王業每思七月之陳故於一二日兢業
之餘不忘三百篇諷刺之㫖特紆睿藻載勒豐珉倬然
雲漢之章煥若鉤奎之象臣猥分郡寄叨奉恩頒口誦
心維蚤服孔庭之訓手舞足蹈兹偕魯泮之儒
　　　代盧尚書謝靖康覃恩表
配天立極履寶祚以維新渙爵疏恩推恵心於無外仰
荷乾坤之施俯慙菅蒯之㣲恭惟皇帝陛下敦敏狥齊
聰明睿知久繫天人之望允膺圖籙之符潛德春宫天
下已隂受其賜垂衣南面百姓蓋無得而名爰因嗣厯
之初大霈敷天之澤日月臨照無幽隱之或遺雨露霑
濡何蕭茅之有間滌瑕蕩垢宥過推仁肆令罪戾之餘
亦玷龍光之寵臣敢不祗承睿渥欽奉皇慈自誓糜捐
力圖補報登車叱馭方趨蜀道之難戀闕傾心但覺堯
雲之逺
　　　謝除敷文閣待制表
臣某言准尚書省劄子奉聖㫖除臣敷文閣待制尋具辭
免奉聖㫖不允陳力不能輒上奉祠之請布施優裕遂
叨次對之除辭避靡容凌兢失措(中謝/)竊以西清嚴近之
地許以冐居蟠城要㑹之邦復令滿嵗蓋本朝之所以
待賢俊亦漢廷之所以旌治能如臣何人併冐兹寵伏
念臣進由疏逺本乏技能被遇聖神嘗叨侍從不知盈
滿自取顛隮再䝉委任以來益務洒濯其過雖殚夙夜
難强疲庸弭謗自修未著藉茅之耻息黥補劓遽疏復
玷之恩仰戴洪私橫流哀涕此蓋伏遇皇帝陛下天地
覆幬靡不并容日月光明舉歸臨照每隆寛而厚下罔
求備以責人致使迂愚亦䝉奬㧞臣敢不沐上恩之肉
骨誓盡力以撫民勉厲夙宵激昂衰退使豺狼不縱於
春囿庶愁歎可絶於里閭僅免空飡敢言報國
　　　代謝紹興十七年賜厯日表
治厯明時爰振百王之典頒常授事預知一歲之宜眷
寵新書恩隆睿意(中謝/)恭惟皇帝陛下文思稽古聰明憲
天考堯厯以定四時察舜璣而齊七政嵗将即於更始
令誕布於維新豈徒俾晦朔而有知抑亦警官師之無
曠三靈協慶萬國咸歡臣叨守郡符恪遵詔㫖體輔相
裁成之意宣化承流欽作訛成易之方務農重穀
　　　代謝紹興十八年厯日表
堯厯肇修推閏餘而成歳夏時載叙頒正朔以示人凡
曰承流由兹布治(中謝/)臣聞分至啟閉皆天地化育之功
生長収藏實帝王裁成其道故箕子陳其無易而左氏
記以不愆欲應金穰冝調玉燭恭惟皇帝陛下明齊日
月化洽隂陽追既往之璣衡極知來之象數辰在大梁
之㑹叅考尤精賜當太簇之初邇遐均被臣叨膺外寄
猥預榮觀捧此彌文既深許於五紀施之庶務先力勸
於三農
　　　代謝賜厯日表
厯象授時著於堯典歲年叙事見於周官聲教訖於海
隅拜賜來於天上(中謝/)皇帝陛下握樞臨極稽古凝猷躬
大禹之神重人統得時之正備宣尼之聖謹王春體元
之端鈎校舊儀審觀新度候協璣衡之運民知寒暑之
期臣被命典州祗承頒朔之告職司宣化益茂勸民之
方庶有助於涓埃用酬恩於髙厚
　　　謝郊恩表
迎長日之至求報夲反始之宜因吉土於郊取貴誠上
質之要一隆制作允屬聖神恭惟皇帝陛下修德錫符
體元居正深仁撫育櫜弓矢而戢干戈至誠感通時寒
暑而節風雨孝治已臻於明察禮經敢後於憲章爰修
大旅之儀以懋中興之業牲陳繭栗器用陶匏以下民
咸憲之勤致上帝居歆之報推功不處均福無疆故得
萬國之心咸頼一人之慶臣身紆郡紱耳剽上儀莫施
奔走之勞徒預函䝉之澤
　　　謝厯日表
考璣衡之宻度協用九章頒正朔於遐方使知四序恭
惟皇帝陛下順稽五紀謹御三㣲察發歛於春秋居德
行於冬夏奉若天道欽授人時顧厯數之所加際寰區
而並用臣敢不恪遵夏儆寅奉周正觀橋運之推遷示
農功之早晩
　　　又
春元三統已祗奉於王正泥詔十行復叨承於漢札荷
恩光之下逮知啟閉之攸冝竊以舜命羲和堯欽厯象
歸餘舉正上明天道之盈虧東作南訛下示民時之早
晩課清臺之宻度謹太史之前占每因嗣歲之初誕舉
授時之典車書所混正朔咸加雖曰故常實為異渥恭
惟皇帝陛下昭天配地既同化育之功治厯明時尤謹
重黎之事思不奪於民力欲寅亮於天工咸使庶方奉
行時令臣謹當推原德意宣諭詔音木鐸徇民敢後遒
人之職璇璣在上願修日御之官
　　　擬留守司請回鑾表
習祥而征自潛消於敵氣振旅以入冝復幸於奥區敢
控忱誠仰干睿德竊以衆人以宴安為意咸思克定於
厥家王者撫艱難之時蓋或不常於厥邑是以漢祖之
戰京索時歸幸於櫟陽光武之復東京亦暫休於河内
皆匪定都之㑹實為稅衛之區眷此臨安乆稽大駕雖
宫室卑陋弗稱於九重而井邑夥繁粗贏於七校况宦
寺之有所復廟祐之已安儻回曦馭之臨允慰斯民之
望恭惟皇帝陛下逺稽古昔下順黎元鑒黷武之無庸
知從欲之盡濟詔太僕而効駕命髦頭以先驅回軫旋
衡壹賜經行之復勞師休士聊稱告至之觴
　　　除中書舎人兼直學士院謝表
臣某言伏奉告命授臣試中書舎人兼權直學士院仍
改賜紫章服者中䑓列屬方懼癏官兩掖演綸忽驚誤
寵復設禁林之直遂通法從之班拜命自天措躬無地
臣某誠惶誠懼頓首頓首伏念臣禀資庸陋遭世聖明
未踰歲月之間亟被聖神之眷洪恩不次人已誚其積
薪素業無多才豈堪於視草顧若篆蟲之童技詎能黼
黻於王猷方郁郁乎躋周監之時宜渾渾爾追虞書之
體愧非鴻博難副選掄玆蓋伏遇皇帝陛下宣精帝文
暢道皇極程器能而並用姑欲試材與日月以合明悉
皆容照有如躐等時謂異恩而臣千載一時幸遇龍顔
之聖主四人三至勉追鳯閣之家聲竊伏而思未知所
報臣無任云云
　　　代王帥謝除敷學表
天邑神明之奥方愧承流宸章秘宻之藏遽叨更直洊
䝉優渥深積凌兢(中謝/)伏念臣材術拙疎性資凡下早被
先朝之眷遇浸膺上聖之使令擢臨清蹕之都入侍紫
荷之槖望輕銖兩不能使桴鼓之稀鳴費惜絲毫無以
得縉紳之虚譽方圖來效仰報殊恩敢謂眷私叙加甄
㧞莫循墻而遜避惟負乗以憂虞此蓋伏遇皇帝陛下
丕冐堯聰曲加舜陟治致中興於至盛材多並蓄以無
遺雖甚庸虚亦加識擢臣敢不益堅愚慮師輦轂彈壓
之風庶展㣲勞為海岳崇深之補
　　　代劉寶學謝表
禦魅嚴誅分畢身於裔土賜環趣召忽降徳於中天既
蠲罪戾於丹書復竊寵名於紫禁恩光驟至涕泣橫流
伏念臣早以𤨏材誤膺器使仰激聖神之遇每欲効忠
退惟義烈之門自應狥節㑹大臣有分陕之命仰明制
為入幕之賓遂陳力而弗辭庶因人以成事而臣雅無
勝算以佐元戎懼曠日而無成乃整軍而借一本恥大
還之役終為拜賜之師既臣卒之實奔何邦刑之敢逭
固當自執其咎理難分謗於人至於斬將以弭煩言則
戸皆知其主名専威而多妄作則臣久離於幙府凡是
宣司之過舉悉皆歸怨於㣲臣雖欲加罪則其無辭乎
然其不善不如是甚也方責言之噂􁀨必分顛隮頼上
德之照臨卒䝉全度逮兹起廢更荷包荒此蓋伏遇皇
帝陛下惡殺好生每存心於祝網寧僭無濫故數漏於
吞舟致此㣲生終歸善貸臣謹招三光而自列畢九死
以酬恩與其流離於瘴癘之鄉孰若馳驅於戎馬之際
尚収薄效以蓋曩愆
　　　轉左朝散謝表
臣某言今月二日准告磨勘轉左朝㪚郎依前充敷文
閣待制知衢州封賜如故者分符出守愧乏休稱㑹課
當遷誤䝉信賞被寵光之狎至顧𤨏質以奚堪祗受靡
遑凌兢㒺措(中謝/)竊以虞舜極無為之治乃三考而陟明
成周興泰和之風以六叙而正吏克循彛憲允屬熈朝
伏念臣賦性迂疎逢時休運演綸圖任已叨鳯閣之詞
臣試職承宣復綴甘泉之法從才㣲任重器小恩隆敢
意序陞深憂曠責兹蓋伏遇皇帝陛下堯仁天覆湯聖
日躋庶績其凝黎民於變乾健而寜萬國遹追帝王之
殊勲離明而照四方盡復祖宗之舊典誕敷湛露激勸
臣工是致庸虛亦霑異數臣敢不仰遵聖訓恪奉郡條
誓殫撫字之勞期答生成之賜夙興夜寐戒伐檀貪鄙
之譏時和嵗豐歌既醉太平之盛
　　　代王侍郎謝表
方虞瘝曠莫承天府之流忽被襃遷進貳冬卿之職命
由中而莫及寵踰分以唯憂(中謝/)伏念臣術昧通方人
常少與出際中興之運親逢聖上之知擢自計䑓俾臨
京邑幾年試可曽無治狀之足稱庶役告成幸見禮文
之畧辨初欲自陳於懇欵亟䝉賜對於親間復奉訓辭
躋陞起部念八範五材之法有國大經在六官四屬之
間必人稱職夫何𤨏質驟玷清班兹蓋伏遇皇帝陛下
蠱飭羣倫鼎新百度謂名器不可以假每頒往稱朕命
之言欲技巧咸精其能故重疇若予工之選臣敢不勉
殫愚慮仰報睿思元首明而庶事康顯賡歌於虞典車
馬修而諸侯㑹期繼詠於周詩
　　　貢銀絹表
策名委質咸抒享上之誠寸地尺天畢效充庭之貢敢
因方物用達愚衷㳟惟皇帝陛下離日方升乾德廣覆
奉君道之慈訓號令一新體天德之好生仁恩四達神
靈歡喜廟社安榮玉帛萃於丹墀梯航來於裔土故雖
小壘亦致㣲儀就日望雲苐竭祝堯之意式歌且舞永
肩戴舜之心
　　　謝侍講表
柱史記言方懼空官之責經帷訪問誤叨勸講之除自
顧庸虚實慚冐昧竊以參稽舊史厯考前王法訓典以
修身莫尚多聞之益鑒興衰而自警孰先故志之知用
崇建於官聯以茂明於術藝惟我本朝之舊獨超三代
之隆顧雖多故之餘不忘於稽古豈俟偃兵之後始務
於談經宜得儒先助成講業如臣固陋曷稱詳延此蓋
伏遇皇帝陛下道本生知學惟日就覃思清燕既已窮
六藝之淵源造道宏深豈徒守諸生之章句仰惟大度
益務兼収雖如臣愚亦䝉器使卒華光之業固莫繼於
前修陪露門之遊其敢忘於大施
　　　代謝樞宻院表
孚號揚庭牢辭弗獲靦顔就列負愧冞深(中謝/)竊惟樞筦
之權允謂謀謨之府昔受任於戎馬之際誓捐軀於矢
石之間覬憺王靈式平亂畧雖奉令承教期不負於初
心而蒐乗訓兵終蔑聞於勝算既坐罔功而廢斥旋膺
趣召以來還始陪百辟於朝端得奉清塵於殿幄姑欲
拾遺補闕禆庶政於毫分豈期圖任疇庸還中權之要
近沐湛恩之甚渥懼陳力以奚勝矧國威方振於近年
然邊氛未衰於平日而臣於已試無聞之後用責成申
命之言義不可以辭難身固期於盡瘁惟師律有以制
勝則戎昭自然折衝如齊任夷吾終底九合之績晉登
郤穀爰収一戰之勲顧智畧之甚㣲何昔人之敢望獨
仗忱誠之感格庶幾廟社之安榮雖被恩之便蕃終撫
躬而惶悚此蓋伏遇皇帝陛下大魯公追戎之畧慕周
宣復古之規㤀過記功方闢用人之道興衰撥亂將成
蓋代之功乃推求舊之私付以本兵之寄臣謹當捐身
殉國受命忘家仰體主恩既貰孟明之一眚益堅臣節
敢忘林父之盡忠
　　　謝除中書舎人表
掌柱史之方書訖無稱迹贊掖垣之名命忽有超踰隆
恩不聴於辭榮薄技蔑由於試可詔除優異負念凌兢
竊惟以道化民若文章固其餘事以言鼓衆非訓誥何
以動人書命之司朝廷攸重是以感山東之父老本漢
家寛大十行之書服河西之衆豪以天子明見萬里之
外故鄭以公孫僑之善為辭令用能修好於諸侯而楚
以觀射父之能道訓辭終以稱雄於上國况以渾灝之
誥與夫深厚之文鼓舞四方彌綸庶務益使王言之大
皆由帝制之明惟我皇朝齊驅治古若時掌誥皆號得
人顧臣何為亦膺此選寵名已過負乗為慙况臣已竊
記言復陪約史比䝉恩詔更與經帷皆古今儒者之至
榮非淟涊下臣之所稱敢圖奬㧞躐備論思取甘茂之
十官豈能無過兼諸梁之二事何以逃刑報稱是難糜
捐則易此蓋伏遇皇帝陛下隆寛盡下睿知有臨運既
啟於中興人自來於間出布昭神武㑹同已邁於六王
祓飾彌文號令方追於三代益廣并包之度兼収菅蒯
之餘臣敢不仰體官施之大恩下奉職臣之所守雖盡
有司之業粗免空餐非逢致命之秋何能報賜
　　　代房州謝表
佐奉常於列寺已玷清流叨共理於上庸謬膺假守拜
恩甚寵撫已若驚已見吏民敷宣徳意(中謝/)伏念臣奮由
寒士偶竊賢科賦性朴忠受才愚魯一行作吏分甘州
縣之徒勞五斗折腰敢謂事功之可立碌碌固無竒節
恂恂直若鄙人豈期㧞於稠衆之中躐居羣俊之上校
讐冊府竊窺藏史之淵源庀職次卿豈識朝廷之典故
仰荷神聖之知遇殆非庸𤨏之能堪常愧無基之厚墉
終以懐璧而賈害方圖自列已致人言雖悔可追寄顔
無所曠官尸禄祗増小已之羞含垢匿瑕盡出大君之
賜㳟惟皇帝陛下體乾之覆如春之生爵有徳而禄有
功賞不僭而刑不濫閔一夫之失所欲萬物以由宜故
使孱㣲亦叨庇冐感深淪骨涕下霑衣臣敢不熟思往
愆力圖塵效奉寛大之詔願勤恤於齊民傾葵藿之心
常不㤀於魏闕臣無任(云/云)
　　　代劉鎮江謝上表
負罪投荒甫還故郡起家為吏遽竊左符便道之官㳙
辰布治荷恩優過感涕縱横伏念臣資禀至疎術學甚
淺彯纓入仕本先父之教忠陳力當官慕昔人之徇國
過不自料期於有成惟知軀命之可捐不悟智能之難
强洊䝉器使每至顛隮原情惟在於妄庸論罪可逃於
誅殛博白萬里旋詔釋於纍囚漳浦踰年即聴歸於邑
里百身易殞洪造難酬自甘永棄於明時豈意更叨於
誤奬顧兹京口實蔽别都平時固號於名藩今日尤稱
為重鎮山川自若多六朝制勝之餘人物𦕈然豈北府
談兵之彦受任不稱居懐隱憂退省至愚曷膺是選此
蓋㳟遇皇帝陛下肇開興運因任羣材謂使過愈於使
功而臣每懷於贖罪謂知彼等於知已而臣嘗備於乗
邊爰從徒𨽻之中付以翰蕃之寄臣敢不仰懷恩遇深
激懦衷奉條教以牧民禀謀謨而固圉茍可効節不憚
殺身庶收標末之勞少答生成之賜
　　　代人謝資政殿學士提舉萬壽觀兼侍讀表
蠲丹書之大譴竊秘殿之隆名既叨優秩於殊庭復冐
寵榮於經幄恩光㳫至愧懼交深(中謝/)伏念臣早以綿才
誤膺器使寖䝉宸眷亟躐近班屬桀逆之滔天率臣隣
而敵愾頼宗社之祐助戮鯨鯢於浹旬爰以㣲勞遽登
右府俄承命而分陜遂抗節以宣威念天步之艱難軫
宸衷於宵旰思效臣節庸報國恩深惟尊主庇民之方
莫先整軍經武之實始勤服於夙夜冀有成勞逮䘮地
於邊陲卒愆素意荷隆恩而免戾當竭力以圖功愧無
曹沬之能復還侵地雖抱樂羊之志徒積謗書儻非上
聖之深知蓋將無辭而自白既䝉昭雪復荷甄收恩施
如斯報稱曷以兹蓋伏遇皇帝陛下如天地之覆幬何所
不容若日月之照臨無幽不燭遂使阽危之際終蒙全
度之仁臣謹當彌厲初心勉圖来效顧冦讐之縱横何
以家為惟忠憤之激昂未知死所
欽定四庫全書
　紫㣲集卷二十三　　　　　宋　張嵲　撰
　　表
　　　衢州謝到任表
奉祝釐於靖館久愧空餐分支郡之左符謬叨共理方
灑濯之云始益周章而自驚巳至所臨首宣上徳(中謝/)
伏念臣奮由孤逺本乏技能逢千載之一時玷侍臣之
華選叨逾過分滿溢挺灾頼神聖之優容越死亡而全
度一離擯斥四閱嵗華歎自絶於明時分畢生於㪚地
敢期一旦忽拜殊私惟起廢之深恩闊無近比圖仰酬
之㣲効但有捐軀眷此三衢著稱二浙郊畿宻邇允謂
要藩賔客往來最為孔道在材能懼猶未給於選愞何
以責成奉承以還怔營罔措此蓋伏遇皇帝陛下奉無
私而勞下不求備以與人謂臣嘗列於從班必能知朝
廷之意察臣久居於田里將粗識小人之依使之當官
庶無妄作臣謹當夙宵從事寤寐勤民仰體隆寛傍師
甲令欲里閭之無愁嘆務廣主恩思玷缺之復艱難終
除愧耻
　　　慰終制表
徹几筵於别殿已畢外除奉神靈於中祧復將易祭凡
居率土尚有餘哀伏惟皇帝躬儉承天孝思錫類願寛
濡露之感以慰函生之心
　　　慰終制表
服勤致孝已終信黙之期明發不忘益動隙駒之感方
遏音之甫畢罄有截以摧傷竊以發蓼莪之篇哀痛未
怠舉内服之祭日月有期既窮天下之至文是謂聖人
之逹孝伏惟皇帝道同堯禹行法參騫羮墻之思尚深
於舜慕慈良之效將佇於商興少寛仁聖之情下慰臣
民之望
　　　賀僕射相公表(按表當/作啟)
伏審誕膺帝制登冠冡司進之位著之隆祚以國名之
美恭惟慶慰竊以國家置相孰先道徳之師若夫艱故
未夷尤重謀謨之略矧四夷懐匪茹之日而五大乖居
位之宜固當措意之所先要在宻庸而罔覺安危所繫
今古攸同昔漢氏削七國之圖良以急之不漸如吉甫
易列藩之任乃能斷而後行夫惟理順而慮周故得事
同而功倍計安中夏名動諸戎豈其非常多懼之原成
於衆異難同之日元功可賛有識惟均遂躋漢相之尊
益重周邦之喜伏惟某官學傳孔孟業茂伊臯仰窺輔
治之大方實本誠身之能事民謡更而載美始知少正
之為非國勢久而自安尚使封倫之及見逮茲一舉尤
契羣心某荷徳至深吹生莫踰早逢禍亂之亟思欲為
太平編戸之民晚遭擯斥而來恐不在中興名臣之列
未决躬耕之計秪慿黄閣之知欣慰之情倍萬倫等
　　　代劉寶學彦修謝安置表
擢髮之愆宜當重辟更生之造尚保㣲軀祗荷寛恩惟
知感涕伏念臣頃由乏使出佐元戎亟以殊私遽登邇
列每思報塞不惮死亡昧持重以保身致輕儳而誤國
原其初志謂立事之可幾逮至隳功悟匪才之難强師
徒撓敗壃埸侵陵軫凝旒宵旰之憂詒黎氓肝腦之禍
咎由臣執謗欲誰分宜公議之不容况罪尤之多積委
之司敗自有常刑豈謂上仁但從輕典投之裔土庸示
至公此蓋伏遇皇帝陛下體天地之㴠容後雷霆之震
耀不欲為人而撓法故令禦魅以代誅臣敢不體骨肉
之至恩誓刻肌而悔過炎方萬里與死為鄰象闕九重
呌閽無路顧老親而决去良悲感於路人澤敗枿以囘
春獨有祈於君父儻遂生還之日是為報國之秋未敢
殺身終期奮節
　　上書
　　　上皇帝書
九月十三日左承事郎守秘書省著作郎兼史館校勘
臣張嵲左宣義郎祕書省校書郎兼史舘校勘臣髙閌
左承議郎行祕書省校書郎兼史舘校勘臣施庭臣左
宣教郎秘書省校書郎臣朱松左奉議郎秘書省正字
臣李彌正左承事郎秘書省正字臣胡珵等謹齋沭裁
書昧死百拜獻於皇帝陛下臣等嘗聞熈寜中神宗皇
帝面訓蘇軾曰凡在舘閣皆當為朕深思治亂指陳得
失無有所隐臣等不佞待罪舘閣平居無事念欲補拾
闕遺以禆時政萬一然恐越職犯分以干邦刑今兹事
有闗於宗社大計而切於存亡成敗之機者臣等蓋得
以仰遵神祖遺訓一為陛下言之伏乞少留聖慮比自
淮西軍潰之後議者謂朝廷將益修守備以待不虞示
外以整治内以暇使叛冦莫得以窺吾之隙其畫必出
於此今者聞之道路不知信否皆言將徹盱眙戍守之
備移屯江南數日以來物情洶洶富人大家則競為約
齎之計小弱之民則鬻賣屋廬皆無固志氣象甚可駭
也臣等疏逺不知誰實為此謀若出於廟堂可謂失䇿
之甚若出於大將此必過為畏法之言以惑聖聴欲以
便其私耳且兩軍相持勝敗潰亡蓋亦常事以國家之
大顧豈可以三二萬人去來便為動揺傳曰社稷之主
不可輕輕則失衆此之謂矣昔漢髙祖刼五諸侯兵出
關及彭城之敗諸侯盡叛歸項氏然而髙祖終成帝業
侯景舉河南之地歸梁而終亡梁者景也今者潰卒叛
君即讎天其或者以此儆懼陛下兢兢以就大業而俾
賊豫益盈其貫將驟近其小喜而逺其大憂未可知也
盍亦鎮之以静務徳而安民以察天心之嚮背而乃遽
見衰弱以啓戎心一何過也夫淮南朝廷之保障也若
淮南守備堅固則江南自安敵人必不敢越大軍而犯
長江之險建康雖無重兵不害也若無淮南則叛冦必
長驅於江北建康雖有重兵顧得奠枕耶昔楚子常城
郢君子謂子常呉是懼而城於郢守已小矣卑之不獲
能無亡乎今日之事不幸而近似之臣等竊謂古人抗
兵相加全藉形勢便利漢髙祖守滎陽雖屢敗不肯捐
之而西孫權守濡湏魏雖數加之兵終不為尺寸退也
今國家初無敗衂之事一旦自為衰弱蹙國數百里且
淮南之民何罪將舉而棄之此何理哉無亦考觀呉晋
宋齊之君所以保有江左之由其亦鑒於梁陳李氏之
季所以失之之故利害甚明不待以口舌定也况淮西
軍潰之後廟堂當自區處使某軍移某處用其將守某
州以彌其間縫其闕可矣何用召大將而與之議進退
哉正坐詔之與謀使得以生姦詐今外則撤守備而為
衰弱之形使敵人有馮陵之意内則使帷幄之謀反制
於將帥而亂朝廷之紀綱一舉而二病俱甚可痛也臣
等竊恐朝廷已命移屯不可中變但乞指揮張俊分留
一二萬人與楊沂中之衆同守淮西使本軍宿衛行在
庶幾守備不至寡弱敵人未敢長驅而來焚燒州縣驅
擄人民姑存淮南以為大江屏蔽茲實宗廟之福臣民
之幸也伏乞斷自宸𠂻早賜處分布告中外以安衆心
臣等以疏逺預知國謀罪當誅戮不敢逃刑無任震懼
隕越之至臣某等誠惶誠懼頓首謹言
　　奏劄
　　　代參政乞宫觀第一劄
臣以介特之跡荷殊絶之恩曾不十年遂聨二府初無
一人之借助皆由神聖之親除故雖孤立之易危終恃
眷憐而知免然寵禄既過則災所由生尸素巳多則釁
乃易會輙傾危懇仰冐威尊伏念臣預聞政機已踰嵗
律曽無尺寸仰稱恩私宿夜深惟頭鬚為白使在平强
之日尚不如人况當衰病之年何能有益伏祈睿照許
上印章方疆埸之無虞既不嫌於避事乗疵瑕之未露
庶得遂於乞身若乃持禄無厭妨賢固位不知戒懼更
厯嵗時茍人心增惡其滿盈鬼神助興其凶惡一罹咎
悔遂至顛隮不徒昧人臣進退之機顧不累聖君始終
之遇蓋臣今玆之請去不獨専為謀身伏望聖慈俯鑒
懇誠哀憐病悴特賜除臣一在外宫觀差遣臣無任祈
天俟命激切屏營之至
　　　第二劄
臣䝉恩優隆初無報塞而遽稱疾匄去圖欲自安迹其
事則固合誅矣論其心則不無意焉竊以謂古人有功
庸於國當平定之時猶或逃禄而不敢受避寵而不久
居况臣以一介無庸奉令承教於多事之日既才能之
素下復疾病之日侵任重丘山效㣲毫髮髙位重祿豈
得久要臣之懇祈以此之故迨上恩之未替庶幾終賜
於保全若官謗之巳加深恐曲煩於善貸伏望睿慈矜
憐悃愊垂末光之照察其肺肝推從欲之仁置之閒㪚
茍餘生之未泯尚圖報之有時臣無任祈天俟命激切
屏營之至
　　　第三劄
封章繼上鄙塞未伸三瀆天威懼奸大戾然以匹夫之
不奪冀淵聴之必囘臣請得以披陳被遇之隆義當圖
報而今兹請去蓋有不能自已者庶幾感動天意終賜
允俞臣頃由一介獲造闕庭叨塵從班與聞政事超踰
過甚覆露洪多顧臣惷愚未知所稱昨因請對便殿親
奉玉音謂臣始終擢任皆自聖明初無一人為臣游說
聞命感激不覺涕零君施如斯誓將死報而臣早衰多
病食飲寡薄外瘠中乾日就羸薾儻獲少加休養庶他
時尚任於使令若乃强其不能則不日遂隣於顛仆雖
草菅之何惜懼職任之或隳一致人言遂孤恩遇是以
陳情瀝懇不避重誅仰匄天心俯從人欲茍危敗之姿
未先於朝露則臨期之際不惮於殺身臣無任祈天俟
命震懼隕越之至
　　　第四劄
臣伏奉詔㫖訓諭丁寜仰戴恩私感極流涕雖聖人優
游未賜於矜從而螻蟻賤㣲有不能但巳竊以臣被遇
之盛寵名之隆與夫所以誓將報國之誠及力不逮心
之狀敷陳已竭至於無辭惟有至誠冀動天聴臣實以
早嵗逄疾中秊更劇心志憒耗無以賛帷幄之謀氣血
不强無以著股肱之力在平居尚能充位若遇事必至
顛隕恐平生事國之本心十年遭遇之渥澤立朝一敗
埽地無餘仰冀天慈終全去就之槩不使為世觀笑所
以愛惜臣子是為國養恩宣昭徳音風動在列知聖主
之哀憐如此使為臣者皆有奮心則臣之就閒未為無
補冐犯嚴威臣無任曕天俟命屏營彷徨之至
　　　除福建漕上殿劄子
臣代匱冊府踰三年雖竭夙夜之力而才駑不逮訖無
以承厚恵稱明徳兹䝉恩將漕閩粤職分有守顧雖不
言而去陛下不以是責臣朋友不以是棄臣然臣伏自
惟念居官既不能以尺寸自効去國又不能一言覬以
禆賛萬分則身雖九死猶有所恨請得為陛下試陳其
愚退伏歐刀都市不悔也臣以謂古之人君其患有二
不在於拒諫在於納諫而不能用不在於不知天下之
利害在於既知之而不以為意昔者秦始皇帝殺假父
遷其母諫而死者二十七人㝡後茅焦解衣一説立悟
而還其母秦昭王時太后與穣侯華陽涇陽髙陵君専
威擅國秦國不知有王及范雎進說昭王立奪之權夫
昭王所以能成伯功始皇卒滅六國其事雖不足法然
要其納諫而果於必從聞善而果於能改可言也至於
衰世之君則不然楚靈王虐子張諫之王曰子復語不
榖雖不能用吾慦寘之於耳漢成帝之季年王氏日以
益盛劉向推明梓柱言忠而意切成帝徒歎息其意而
不能有為也其後靈王終辱於乾谿漢鼎卒移於新室
言之可為於邑故曰患在納諫而不能用知利害而不
以為意也陛下渡江十年矣外有勍敵之冦内有驕悍
之兵下有窮困無聊之民方今之務顧有甚大且急於此
者乎然進言者多矣今皆指是以為陳腐而不道更取
新竒之說以藉口實者多矣今皆習是以為當然而不
恤更為迂闊之事以塞責此近於納諫而不用知利害而
不恤也設以為不然胡不試取今日之事以校其十年
之初亦有以相越乎殆見不如矣日失一日嵗亡一嵗
長此安窮盍亦及今而為之制乎昔禹惜寸隂今所遭
之患有過洪水此正惜分隂之時也今廟堂布政百官
承事朝行呼唱而出暮行呼唱而歸抑不知其所治者
果何事耶所務者豈盡今日之急乎何其敵日以偪兵
日以驕民日以困無愈於曩時也臣以謂為今之計晝
之所行夜之所思非是三者則不務將以用人焉非有
當於三者不進也將以興事焉非有當於三者不為也
智者用其思勇者竭其力上下大小同心協徳無一日
之怠皇又且晝而作事夕而計功時考其驗嵗課其成
力行而不已數年之後庶或有濟若循今之道求濟今
之功猶卻行而欲及前人也臣以謂觀時以知務者大
臣之事也守職以効功者羣臣之業也循名而責實者
人主之權也賈誼曰聽言之道以事觀之何獨聽言為
治之道亦觀其事今有人於此曰人材已用矣則當觀
其職業之興廢國論已定矣則當觀其事功之濟否風
俗已厚矣則當觀其士節之堅脆如是則不能欺若曰
職業已修事功巳立士節巳堅然則胡為其未治乎此
又足以考矣無乃大官大吏徒事文具以茍偷朝夕不
知當世之所務乎無乃徒飾虛言以籍口實無益於救
敗乎譬猶説食終不可飽古人所謂虛美熏心實禍蔽
塞殆責實之政未行也臣以謂人君如天之道雖有常
然不出其非常者則無以遂威權四時之運天之常也
至於震懼殺戮反風起禾此非常也如張敞漢一大吏
爾猶能越法有所縱捨而况於人君乎且羣下之功罪
多矣忽取一人焉録其功則凡有功者皆奮忽取一人
焉抵其罪則凡負罪者皆恐如此則威權復矣又况進
賢退不肖之柄不可一日委於臣下也何則古人之薦
材也將與之比而事君世之薦材也將與之比而助巳
如趙盾朝登韓厥於朝暮戮其僕而不恨安可謂無人
哉蓋亦鮮矣此任人之柄所以不可萃於臣下也萃於
臣下則人主之勢孤貴臣之過失將壅於上聞矣臣聞
勤儉雖帝王之盛節非有制法焉則徳不足以逺施漢
文帝身衣皂綈而富人墻屋被文綉倡優僣后飾天下
所以能富殖而財不屈者幸耳然後世終有七國之變
况於民力國勢萬萬不及於曩時者乎臣願裁抑奢僣
自貴臣始罷去無用之官省不急之費茍任事者能以
公議為天下率蹇然以身當其怨而不辭羣臣各以其
職分謗則雖戾夫悍卒亦將驩以承命矣孰有不聽者
乎臣以謂有國之所惡者莫大於朋黨與奔競朋黨盛
則能至於敗國奔競盛則士節不堅人主無以寄安委
之任然是二者皆在上者有以啟之也何則今一宰相
用凡名為其與者不擇賢不肖盡用一宰相去凡名為
其與者不擇賢不肖盡逐且世固名曰君臣不曰家臣
也奈何人材之去取一視宰相哉宜其朋黨之浸成也
假令有人焉官於天子之朝徒知業其官而不事請謁
干寄一旦擢而進之則人自趣於退素矣茍所用者率
數干權貴之人而無所附麗之士皆棄置而不用則何
怪於士之奔競成風哉臣故曰二者皆自上之人啟之
也臣竊觀自古開忠於當世之君不避斧質之誅者多
在於芻蕘疎逺之士而鮮出於貴近之臣豈逺者忠而
近者否乎非然也蓋疎逺則顧忌鮮貴近則嫌避重其
勢然耳今臣之所陳皆天下之大利病人主之所當急
聞然其言有益於國無益於臣之身然臣所以犯難而
必言者臣既無顧忌之心又無嫌避之迹欲以信其犬
馬之私以報陛下也惟陛下矜其忠而保全其不肖之
軀使世無以言為諱則非獨臣之幸也干冐天威無任
震懼之至取進止
　　　第二劄
臣甞以為今之為吏者甚難非奉法令察吏奸恤民之
疾苦之為難也任士大夫之請寄稱過使客之所欲得
免於毁詆中傷之患之為難也夫吏之能否繫百姓之
休戚而毁譽則制於士大夫之口今且有人焉虐百姓
盗法令此其可誅者也而能回面汚行以饜足士大夫
之欲則譽隨之有人焉恤百姓奉法令此其可旌者也
而不能回面汚行以饜足士大夫之欲則毁隨之是吏
之毁譽不繫於百姓之休戚而制於士大夫也若上之
人因其所毁譽而行賞罰焉吁亦濫矣臣故曰今之為
吏甚難也然此特謂州縣之吏耳若夫奉使之吏則毁
譽又有甚於此者何則吏之能否繫百姓之休戚而毁
譽則制於士大夫矣而奉使之吏又任朝廷薦賢退不
肖之責其賢否則繫乎寒俊之幸不幸而毁譽則制於
權要彼百姓方謳吟嗟咨吏治之能否無由上聞而士
大夫之毁譽巳逹於道路矣彼寒俊之士方謳吟咨嗟
使者之賢否無由上聞而權要之毁譽則逹於朝廷矣
故曰今之為吏甚難而奉使為尤難也不寜惟是又事
有疑似而可附致以成其罪者多矣夫嚴似苛而非苛
猛似暴而非暴發姦似察行法似刻夫苛暴察刻固不
可為也若乃御下以嚴去惡以猛使姦不得以幸免而
法不至以私廢胡為而不可哉若其所治者幸而在於
寒士則無故矣不幸而在於權要士大夫之親戚黨與
則疑似之謗又將誰明哉齊威王所以賞即墨大夫而
烹阿大夫蓋知此也臣不佞䝉陛下厚恩付以一路之
寄誼當展四體以率職扶持善良摧抑豪植然臣無左
右之容無游談之助無黨於國無援於朝而欲孤立行
一意於事甚危非獨臣然也凡有志之士皆然也伏望
睿明深察毁譽之來留於齊威王之聴則羣隸臣之幸
也臣顧敢以小已之私利害瀆淵聽哉冐犯天威罪當
萬坐取進止
　　　辭免起居舍人劄子
聞命震驚罔知所措竊以為郎省闥未能稱職以報恩
載筆螭坳遽䝉越録而驟命非夢寐之敢冀徒周章而
自疑伏念臣發迹諸生本無學業備官厯載何益公家
綿力雖殫㣲庸莫効平居自勉猶懼不給而煩刑書進
擢過優敢辱髙位以速官謗顧充庭之俊彦殆不乏人
猥加命於孱庸尚何能稱豈不牽位而有貪榮之意實
恐空官而詒昧利之譏伏望睿慈追還誤寵以得賢之為
右無反汗之是嫌所有恩命臣無任祈天俟聖激切屏
營之至
　　　辭免兼實録院檢討官劄子
竊以於昭先帝丕顯之大猷仰稱上聖遹追之逹孝勒
崇先世允頼信書顧惟一時秉筆之儒宜得天下方聞
之士必也逹孔子婉㣲之義然後合於大經其亦體周
公詠歌之心斯足明乎善繼如某學不足以知前世之
載識不足以語比事之宜佔畢雖勤讀書未半於袁豹
屬文自業賛辭敢與於春秋忽冐詔恩允為非據矧某昔
嘗懐鈆而從太史之後固巳試之無庸今復被命而參
汗簡之司敢來功之自詭伏望特於奏陳之際請還謬
誤之恩下情無任惶懼屏營之至
欽定四庫全書
　紫㣲集巻二十四　　　　　宋　張嵲　撰
　　奏劄
　　　蠲逋欠劄
某竊謂朝廷有可以大慰民情事理甚明每屈於衆議
欲行輙止者如拖欠積欠稅賦干繫官錢是也巳出省
限而未納稅苗謂之拖欠經及累年謂之積欠正犯人
家財不足均攤合干人出備謂之干繫官錢此三者前
兩項在官未嘗有所得後一項所得甚㣲而破家賣業
者相繼皆朝廷所不忍行而行之者奪於衆議所以謂
不可者以其數至多一旦蠲之國用遂屈且催刷積欠
逋負其名甚正若一旦蠲除却行歛取即傷民或甚此
衆議所以必行而朝廷不能奪也某以為此事為州縣
監司者皆以知之不敢不行耳且所謂拖欠積欠者何
嘗得之皆以當年所入名為催到欠負而已且一年計
之當年所入皆已數足於足數外催到米斛謂之負欠
可也豈有當年之數未足却納欠負之理朝廷試取一
州夏秋賬状計之當年所入幾何催到欠負幾何當年
已是有催到之數謂之催到欠負可也當年未足而别
出催到欠負一項非以新為舊而何哉且州縣所以為
此者蓋亦有說不惟欠負未䝉蠲除挂在簿厯正縁當
年所入盡合起發催到欠負尚容兊那此所以不得不
為䝉蔽之術也某竊觀江南東西湖北數路以連年盗
賊之餘或彌阡亘陌舉為丘墟而復業之人未敢盡歸
以至江西之田賤價與人人不敢售者以欠負未盡除
故也每遇肆赦有除放之文徳澤非不加也然於條教
稱放者止放三分餘七分尚存也某願朝廷徑下諸路
凡九年以前拖欠積欠並行除免如十年拖欠許令催
促如州縣敢以新苗補填舊欠移易簿書委監司覺察
民戸越訴如此則南畝之民悉被實恵太平之基豈不
益固哉又干繫均備一項尤可矜憫謂如甲願充衙門
借乙田宅抵當又召某人為保及當受重攤欠折為甲
者家業已盡或已身死獄中矣除抵當田産自合出賣
均及保人又均及鄉鄰又均及主行文書之吏原其本
情未必不相䝉蔽以䂓在官之利然其心豈謂埸務便
破壊綱運便失陷也根抵窮治無有已時賣妻鬻子不
能充足豈不傷和氣哉某願朝廷徧下諸路如見今欠
負除正犯人家業及見抵當財産並行出賣外其餘干
繫一切除之某觀前世有因推恩减除租稅者國用若
足租稅尚可减免况逋欠乎國家用度方乏其他固不
可行若此三項或有名而無實或害多而利少願朝廷
斷而行之
　　　辭免除中書舍人劄子
竊以代言之責不輕勝任於朝廷暇豫之時設或倚馬
而湏尤難稱職於號令風馳之際如今之選尤在得人
上以宣暢於王靈下以感移於民志宜簡洽聞之士用
居掌制之官如臣學未足以通方文不能以行逺本無
孤獨之援誤䝉神聖之知雖自託於無庸之辭莫酧見
異顧陳力以不能而止未敢有言豈圖尤異之恩忽被
凡庸之品既以度羣材而驟用固巳難安况復不明試
而為真將何以稱雖昔賢之有是非不肖之能任與其
㳫貪冐昧而自速於責言孰若推避逡廵而祈還於誤
奨非敢便文而自愛實虞曠職以累恩儻遂寢於詔除
庶卒逃於刑史籲天自列俟命彌兢
　　論
　　　論敬天
臣疵賤無可算録猥䝉陛下擢於行列之中使得踐複
門之地日望清光臣雖九殞無以論報臣夙夜惟念欲
竭毣毣之思覬以少佐聖慮之萬一竊觀天人相與之際
然後知天之啟佑陛下所以扶持而全安之者何其委
曲如此其至也雖然不可不戒傳曰賢者寵至而益戒
不足者為寵驕此謂人臣而言也臣以謂人君之道亦
必由之何者車服爵命君之所以寵臣也臣能受寵而
知戒則能保其爵位令聞長世啟廸開佑天之所以寵
人君也人君能戒則能統承大業永世無疆此理必然
者也臣竊觀往年淮上之軍以數萬潰向使偽齊率我
蟊賊以來金人以勁騎為之聲援雖未能遽犯長江之
險於我固亦殆矣而乃棄置不用猜貳隨生賊謀因是
而廢此天之所以啟佑陛下者也屬者遣使往聘彼若
驩焉好逆使人詭辭從我之請待其秋髙馬肥然後遣
使報聘而以大軍繼之出我不意雖未足以為大虞然
邊境固以聳矣今乃計不出此顧於盛夏入冦師出無
名神怒人怨南北之民莫不憤疾滅亡之兆於此可見
此又天所以啟佑陛下者也本原所以致此皆陛下十
餘年間卑宫室惡衣食聴言納諫畏天愛人躬服慈儉
力行孝悌兢兢不倦之效也陛下既巳如是則又將何
所戒乎臣愚過計竊觀湯既黜夏其告四方曰上天孚
佑下民罪人黜伏俾予一人輯寜爾邦家茲朕未知獲
戾於上下慄慄危懼若將隕於深淵周公作君奭序商
之既亡周巳受命而曰我不敢知曰厥基永孚於休若
天棐忱我亦不敢知曰其終出於不祥夫湯之危懼周
公所不敢知乃在於罪人黜伏商人既墜之後矧强冦
有滅亡之漸方其未伏厥辜之時則其所以朝夕儆戒
以俟天命之定者其可不有加於前哉惟能夕愓若厲
日修不忘則於奉順天意以禮承其休於是為至於以
致誅狂冦譬猶以利劒决腐肉鋒接必無事矣中興之
功實在於此伏惟陛下俯留聖慮臣越從孤逺得侍帷
幄冐昧輙進瞽言罪合誅殛惟陛下財赦臣無任震越
之至取進止
　　　論和戰守
竊以敵國興師中原失守移蹕江左今已厯年所以持
國初無定論大抵今日為國家計者有三說以省事則
必主和議以攄憤則必尚戰攻以保境則必湏自守是
三者皆未為失計然所以為是三者則未見其有成算
也今欲和者在我而制和者彼也故雖卑辭厚禮欲以
求和而彼將徼我以難從之請是和未可得也以我士
卒校彼强弱則彼彊我弱若遣偏師逺入敵境以争一
日之勝愚智皆知其不可是戰未可議也長江萬里古
稱天險然往年敵人渡江而東初無留難是守未有䇿
也臣以為今日之勢當以守為先待彼之至然後據險
而與之戰待我戰勝然後和可議也昔孫呉之與東晋
據江左而國皆百餘年以曹魏與石勒苻堅之彊終不
能濟江而東誠以天險可恃故也况當時自壽陽至琅
琊城壁相望敵人可以朝夕相侵非如今日渉淮而北
州縣蕭條賊欲入冦湏齎糧而來也然則今日之守固
易於昔時矣今若終營上流自荆州武昌江州壽春廣
陵以至於建康分遣重兵各據要害水具舟楫陸為堡
塢耕田積粟以待賊至以我水陸之便而振擊之當可
以取勝既勝之後若彊弱之勢均則當不請而自和若
或我之勢强則制和者不在彼矣如我之守備既飭而
彼不來則治兵養銳以觀釁而動此䇿之上者也
　　　論攻取
臣竊以敵兵去冬深渉吾地其人雖衆皆迫於威强而
來各顧其後莫有鬭心王師屢㨗一朝宵遯敵之此役
固有自敗之道非我以幸勝之也竊觀朝廷士氣稍振
於近年今又乗戰勝之後其銳百倍及其鋒而用之固
無不可然自解嚴之後兵疲民勞未得息肩兼春夏以
來榖糴翔踴若便圖進取似未可遽比者朝廷命將遣
兵出戍淮上臣竊料之此不過預為秋冬之防耳而議
者不知便謂王師之出將先擾其疆埸繼擣其巢穴深
恐兵革一興未輕得息雖道路之言無足取信若待已
事而言則為後時矣臣請得以略薦所聞臣伏見春秋
之時呉伐州來楚蒍越帥師及諸侯之師奔命救州來
呉公子光曰諸侯從於楚者衆而皆小國也畏楚而不
獲已是以來楚可敗也既而果敗楚師其後楚子為舟
師以畧呉疆沈尹戍曰是行也楚必亡邑不撫民而勞
之呉不動而速之呉踵楚而疆埸無備邑能無亡乎是
役也呉滅巢及鍾離而還向者敵之來也頗類乎州來
之師既為我所敗而退矣朝廷今兹之舉萬一有如道
路之言無乃與舟師之役相似乎臣竊謂為今之計且
當築塢壁以守淮南之地興屯田以為久戍之資備舟
楫以阻長江之險以我之常待彼之變我能常守彼不
能亟來藉使之來先挫其鋒於堅壁之下然後整舟楫
以待之彼進則懼吾舟師之在其前退則慮吾塢堡之
絶其餉不過數年敵必自病又荆襄壽春皆古重鎮自
古敵之侵軼多出此塗强敵詭計不測他時或更入冦
彼若見兵於淮汭而潜出於荆湘是攻我不意也臣願
速擇良將勁兵戍守其地以重上流之勢益市耕牛運
糧種以資業其餘民依倣魏晋之法與民分種官収其
二而民衣食其八不過一再熟之後士氣益振然後觀
釁而動一軍向陳許而擣梁宋一軍出武關而入凾谷
則天下不足平也惟陛下裁幸取進止
　　　論御將
臣嘗觀晋悼公之命百官也有使訓諸御知義者有使
訓勇力之士時使訓卒乗親以聴命者有使訓羣騶知
禮者故能終至於師不陵正旅不偪師以成復霸之功
蓋司武之士所尚者勇非知有禮義之習揖遜之事也
賞或不足以勸賞至而益驕恩或不足以懐恩極而益
戾何者素無以柔服其心故也然則先導之以禮義然
後申之以賞罰此固御將之至術也若或既不導之以
禮義又不申之以刑威徒恃誘之以賞則賞亦有時而盡
徒恃懐之以恩則恩有時而竭恩賞已盡而谿壑未盈
適足以為啟寵納侮之道而已是又不可恃之尤者也
是故必先訓之以禮義次懐之以恩賞終肅之以威罰
然後為得也禮義既有以渗漉其心而威罰又有以聳
動其意如此則襦袴之賞顧盻之恩皆足以使之徳上
之賜矣臣竊觀朝廷之御將帥未有摽末之功而賞巳
重於邱山未有横草之勞而恩已竭於府庫非徒賞已
僣而恩已黷也又且有賞而無罰有恩而無威譬之天
地有陽而無隂能生殖而不能肅殺其弊可勝道哉且
自用師以來渉淮北未有寸尺之地復歸於版籍者也
而將帥之賞既已如此今又重之以不戴天之讎踰時
而未報此外而將帥不任其責而誰實任其責哉使其
禮義素有以周訓之則必知所愧耻將有納官以自效
者矣使其威罰素有以震懾之則必跼蹐無厝將有席
藁以請罪者矣而乃或自營而去位或效尤而接踵彼
胡恃而敢然哉然尚有可諉者曰禮義不素導之於前
威罰不申警之於後耳自今以往盍亦訓之以威棄前
尤而責後效乎昔賈生之論有曰主上之遇人臣如遇
犬馬彼將犬馬自為也如遇官徒彼將官徒自為也今
且以禮義遇之而不以禮義自處者豈人也哉禮義一
入其心彼將知恩賞之不足恃威罰之不可忽也念恩
賞之已過則自愧功之未稱慮威罰之將來則自懼責
之未塞如此則國勢日尊臣節日嚴古之所以乂安國
家保全臣子者用此道也若或因仍不革則陛廉將有
陵替之漸將帥將有䟦扈之萌甚非所以安上而全下
之道也捨此之不圖顧彼之乆行臣竊以為過矣臣願
陛下深詔辭臣多為訓辭務極深切且擇忠信慈祥而
宣恵於教者往來訓廸使禮義之言日聞於將帥之耳
然後申嚴憲法以懾威之使知恩寵之不可怙而刑威
之將必行也庶幾有以消未然之變而盡全安之道矣
昔諸葛孔明與法正論治道其畧以謂威刑不肅君臣
之道漸以陵替寵之以位位極則賤威之以法法行則
知恩限之以爵爵加則知榮恩榮並濟上下有節為治
之要也此正可以救今日之弊矣伏惟陛下逺賢晋悼
公之事先導之教訓次察孔明之言不全務於姑息行
之期年俗必大變而後大功可成矣狂瞽之言不逹時
變惟陛下赦其進越萬死之罪曲賜采擇冐犯天威無
任震越之至
　　　論遵守舊法
臣聞孟子曰徒善不足以為政徒法不能以自行先王
方未制法之時愛利未盡及於民也雖及民未被於天
下來世也於是制法焉既足以垂當年而被來世矣後
之人循而行之則天下之被其愛利猶先王時也若棄
置不用則政日已隳人日已亂此必至之理也然小夫
陋人不察其本反肆言以為法久而弊可以行古不可
以行今於是始有變亂舊章而附益以新意者是以法
比日衆滋彰之患至於不可遏而不知遵先世已行之
法足以致治甚可歎也臣嘗觀之古有取前世之法而
用之者如周書曰乃反商政政由舊是也有遵祖宗之
法而行之者詩曰不愆不忘率由舊章是也蓋法非甚
弊而不便於民先王未嘗輕變但舉而行之而已非特
三代為然也三代而下亦如之如漢宣帝謂漢家自有
制度而魏相奏故事詔書二十三事是也非特治天下
者為然也有一國者亦知之如仲尼責趙鞅以為當守
唐叔之所受法度謂冉有子路季孫若欲行而法則周
公之典在此其明驗也然自三代以來人與法兼用而
祖宗之制則専於用法何者前代之法猶有未備至於
本朝而後法令備具無以復加祖宗之意若曰與其用
人而或有賢否不若一切以法從事顧中人猶足以舉
吾法而導愛利於吾民也豈意兵亂以來雖法令具在
而吏莫之循徒以是為虛文而已今試舉其一二言之
事之大者莫過於兵刑錢榖而法之宻者亦不過是也
祖宗之兵有成法比年以來棄法不用於是紀律不嚴
等級凌犯詭名逃竄驕墮横恣之弊始不可勝原矣祖
宗之刑有成法比年以來棄法不用於是决讞不當輕
重失平行賂巧法解脫文致之弊始不可勝原矣若乃
賦入之數經常之費科名户分出入相稱内外之積按
籍可知而比年以來賦入陷沒漫欺計文財用放散不
可稽考須求無度半入汚吏之家此皆章章在人耳目
者皆廢法不用之所致也其他庻務類莫不然上下玩
習不以為怪若不齊之以督責厲之以刑罰懼將盡委
地耳臣愚伏望睿斷明詔中外有司大小之吏使各具
每司見行要切之法若干事某事見遵舊法某事今與
舊違戾某亊今已廢不行然後下之執政使之共議其
舊法之見行者整治之續降法比之違戾於往者刪去
之廢格不行者振舉之其在中都官則御史諫官主其
在外郡則監司主在縣邑者郡守主若其違法與不同
法者皆得按劾必罰無赦知而故縱與同罪假以嵗月
可致漸治不然玩弛日甚數年之後益難振起使祖宗
剏業垂統之具卒壊於偷墮之吏臣竊痛之惟陛下俯
留聖慮
　　　論和糴
伏見今年六月三日勅中書門下省尚書省送到劄子
勘㑹荆㐮屯駐大兵嵗用糧食浩瀚雖逺年撥發江浙
米斛應副縁係沂流常患津運不繼今嵗湖南雨暘應
時秋成有望兼相去屯兵去處不逺若行就便措置糴
買誠為順便戸部供到狀今契勘湖南糴米一十萬碩
依江西例每石作四貫四百文支降糴米四十四萬貫
窠名下項金銀五萬二千五百貫見錢交子一十五萬
貫總制錢經制無額錢五萬貫移用錢五萬貫度牒三
萬五千貫紫衣一萬三千五百貫師號一萬貫助教勅
三萬二千貫廸功郎告四萬八千貫竊以湖南去年旱
荒餓殍滿野死亡十有六七今年田疇往往荒頓無人
耕種縁今年軍興之際朝廷縱未能復除稅役其於常
賦之外不應别有科湏假使屯軍上流勢湏仰給則當
明言其不得已之意以示惻怛今所備坐劄子乃云湖
南今年雨晹應時秋成有望以此和糴竊恐逺方之民
見此指揮將謂朝廷全不知其疾苦深非所以慰安民
心之意况即今湖南之米每升一百餘錢今所定和糴
價既低小又非一色見錢慮恐饑饉之餘不堪如此今
上流屯軍全仰餉軍既不可盡蠲為宜小减萬數又别
增糴價仍於窠名内除減官告度牒數目那融見錢以
充糴本庶幾少蘇凋瘵仍乞將今來所作劄子内今嵗
湖南雨晹應時秋成有望十字除去伏乞詳酌
　　　第二劄
竊見近降給換度牒指揮律院貼納錢十貫或十五貫
限半年内陜西淮南係殘破路分限三年禪院一等貼
納錢五貫限本年内陜西淮南限三年其西北流寓僧
道尼女冠一等貼納錢三貫限一年除女冠外處州縣
稀少外大約諸路僧尼道共有四五十萬又以十分之
二為率其殘破去處與西北流寓不過有十餘萬人截
長補短且約得貼納錢五十萬貫并紫衣師號在内今
五十萬貫緡錢不足以充贍軍十日之費况又在三年
之外方始得之深恐目前未見其利而徒使此十數萬
失所之人動心竊以為朝廷當將此兩項特行蠲免(謂/淮)
(南陜西及/西北流寓)伏乞更賜詳酌
欽定四庫全書
　紫㣲集巻二十五　　　　　宋　張嵲　撰
　　論
　　　論士風
臣嘗謂人主之尊頼公卿大夫為之廉陛而公卿大夫
之行常為衆庶之所式瞻者其徳義之可尊則朝廷成
安榮之勢如或不然則陛級有陵遲之漸此必然之理
也然則公卿大夫者固上為人主之所倚頼而下為衆
庶之表儀可不重哉夫天下之所以相維者不過於分
而已一違乎分則法隨之艱難以來亂臣賊子安於為
僣逆而不知有君父姦宄亂常之民公然為盗賊而不
知有國家髙任將帥優養軍帥將以治此二者而比年
以來慢法犯禁或亦有之使元元之民耳之所聞目之
所見者類如此日引月長恬不知恠則天下之勢幾何
其不至於陵遲耶夫萌漸發於細㣲而風俗寖以瀰漫
固非徒法之所能禁也治之如何在於公卿大夫躬徳
義以率之耳必我之廉也然後可以責彼之貪必我之
恭也然後可以責彼之慢必我之守節仗義也然後可
以責彼之茍偷畏懦凡以我之所不為而責彼也若身
為公卿大夫而行為衆庶是亦衆庶而已何以率人哉
臣願陛下明詔在位以及將帥之臣使各知重自砥礪
廉隅有所不為以為衆庶表儀如是則朝廷之勢自尊
朝廷之勢既尊則為叛逆者將革心而效順為盗賊者
將悔過而自新齊民有所視效而風俗日益淳厚致治
之要冝莫急於此惟陛下寛臣進越之罪特賜裁察取
進止
　　　進故事
前漢書楊㒒傳東越反上欲復使將為其伐前勞以書
敕責之臣以為漢武帝罷敝中國外事四夷上之無以
法先王下之無以訓後世其事固不足稱說至其御將
之方凛然有髙祖風烈楊㒒雖不遜然已破一國封侯
功亦盛矣及再用師東粤下詔敕責威震怒赫不少假
借既破東粤封爵無所增加其後與茍彘伐朝鮮卒為
郡縣坐争功相妒彘棄市僕亦贖為庶人漢之用人有
功者猶以辜罪不賞况無功而可以覬恩幸哉迹其偏
師絶漠則河南為空抗旗西指則宛馬隨至觀其用將
帥如敺羊威夷狄如靡草師行數十年所向無不如志有
以也夫故賈誼論國勢欲如臂指之相使而左氏之論
亦貴於能左右之皆欲其有律以如已也若夫偏師佐
濟有違律如先榖馬首欲東不遜如欒黶籍使其有克
敵致果之烈斬將刈旗之功若以法繩之亦將復奸命
之誅矣如武帝之厲楊㒒臣竊有取焉
後漢書張敏傳建初中有人侮辱人父者而其子殺之
肅宗貰其死刑而降宥之自後因以為比是時遂定其
議以為輕侮法駮議臣按吕刑稱臯陶曰士制百姓於
刑之中蓋刑以當罪得中為尚傳言賞不僣而刑不濫
賞僣則懼及淫人刑濫則懼及善人不幸而過寜僣無
濫蓋中者刑之常也刑失於中過與不及均謂之不幸
與其不幸而縱有罪特愈於不幸而殺不辜耳然孰若
得其中之為懿也奈何後之人棄其用刑之中而専取
其縱有罪者循之以為常哉此不思之甚也臣竊見近
世俗吏不知聖人制刑之意凡殺人而謂之情理可憫
而讞有司者率以其被殺之人或嘗詈敺或詈敺其親
及嘗有所侵欺從而不忍或以他物拳手殺之即死者
皆以為情理可憫讞既上則無不釋死者此風相習既
久凡殺人者莫不能附㑹其情以求免自數十年來殺
人者類不死而近日為甚也夫敺詈侵欺輕坐也死重
辟也今小人無知鮮不以敺詈侵欺為常從而殺之者
其罪得釋臣以為輕重不等矣又小人之鬭未有不縁
先有争競不平之事然後至於鬬者及鬭而至於死則
曰彼嘗先犯我我用是殺之為之吏者因而恕之則凡
天下殺人者皆可無死也是有司設情理可憫之議而
開天下相殺之路也若能止殺猶懼不可以訓殺者滋
衆而法不為變此臣之大惑也刑失久矣然莫有為言
者何哉避其名為刻薄耳嗚呼以刑當罪為刻薄以縱
有罪為寛厚不特刑失也名實又失矣人徒知生殺人
者以為恩而不知被殺者抱侵寃之恨無窮也張敏之
議殆亦為是而發耳臣願明詔天下司獄之吏凡奏讞
者必情理實可憫然後為讞凡當讞者専令本州長貳
審定方許奏上庶使天下無敢輕殺人者此先王制刑
之意也
唐書李回傳㑹昌伐劉稹武帝慮河朔列鎮隂相締以
撓兵事(云云/)至未及期二日賊平臣竊觀唐自安史之
亂握兵據土者浸以難制至徳宗始務裁抑其後惟以
姑息為事至憲宗威令稍振而不克終瀰漫及於武宗
强藩巨鎮根蟠節錯蓋甚於曩時矣然得一李徳裕為
相指揮號令一時盭夫悍將俛首聴命故回一使而洪
欽元逵奪氣於輔車之詔卒取三州以自效而王宰石
雄屬鞬道左震恐而授破賊之牒未㡬劉稹授首澤潞
遂平矣世之人徒多德裕之能任職而以回有將命
之材而不知所以能成其功者有以也伐稹之役議者
初固不以為然稹未下而太原又逐其主帥李石奉禆
將楊昪主留事朝廷頗以為憂議者益言兵可罷向非
武宗不奪於浮議雖有徳裕數十軰何益而况於回乎
韓愈謂憲宗伐蔡之功惟斷乃成臣於澤潞亦云豈獨
二宗為然哉循其理而觀之雖百世可知也
　　　上疏論地震
臣伏見此月十一日夜地震有聲從西北來如雷臣學
術淺陋不足以測知災變竊考之書傳地者隂也當静
而反動凡隂之類必有不安其所者夫臣民者君之隂
也女者男之隂也夷狄者中國之隂也是故自古以來
或夷狄强盛或女謁公行或大臣専權或民人勞苦皆
致地震之變臣竊推之今日強敵病中國者十年於玆
不應其變方效陛下裁抑後宫駕馭臣下内則無女謁
之害政外則無大臣之専威惟是比年以來賦歛繁重
徴求百出流移者擠於溝壑土著失其常業地震之異
殆或為此又既震之後積雨未觧暖氣不効欲害秋成
若或不登所繫甚大伏願陛下深思變異之由修政之
闕致民之安明降徳音責躬引咎下慰民心仍詔中外
各揚厥職以塞天譴臣狂瞽冐犯天威不勝惶懼隕越
之至取進止
　　奏狀
　　　為王之道降官命詞繳奏狀
臣竊見近有王之道者妄有薦引乞除元帥奉聖㫖特
降一官依衝替人例臣初不詳知夲末既已書牘行下
而聞之士大夫之論言之道恣睢妄行全無忌憚既輙
薦舉大臣復擬制詞併上小人狂率一至於此不可不
論也竊惟朝廷雖招來言者以逹下情然不過使之論
時政之得失與民之病利至於進賢退不肖之任此人
主之權也小臣乃敢知之若不痛加懲艾深恐傷損威
重啓納侮之路他時有甚於此者臣伏見漢元帝時華
隂守丞嘉請以朱雲為御史大夫元帝下其議匡衡以
為下輕其上爵賤人圖柄臣則國家揺動而民不静矣
卒抵嘉罪今之道所薦臣雖不知其何人恐未必及雲
而之道之嫚肆則有甚於嘉乃徒當以貶降之科臣恐
無以塞小人之姦也伏望特賜睿斷將王之道别賜行
遣藉使未欲付之司獄使伏罪辜伏乞盡奪見所有官
編置逺方以懲不恪所有録黄臣未敢讀行下繳連在
前謹録奏聞伏候勅㫖
　　　為趙巖夫充殿前司軍效用事繳奏狀
臣竊謂小人犯法而入於刑雖可罪也而未必可嫉至
於抵罪而規欲逃刑此為可深惡者也今巖夫先為秀
州華亭縣監酒盗用官錢計贓一萬八百八十餘貫足
内入已贓三百六十貫足法寺當巖夫以繳刑合决重
杖處死准例合追毁出身以來告勅文字除名勒停情
重奏裁奉聖㫖特貸命永不収叙送太宗正司拘管巖
夫抵罪在今年六月曽未踰時而敢肆其狡詐欺罔上
下至有今降指揮若繳而不言則自今凡有罪坐之人
皆將竄名軍中以求茍免矣巖夫本不足言但此風實
不可長臣有不得而已者伏望特降睿㫖將趙巖夫効
用指揮寢罷外更賜展年拘管以為來者之戒所有録
黄臣未敢書牘行下繳連在前謹録奏聞伏候勅㫖
　　　為張俊乞賞繳奏狀
臣聞無功而賞之謂濫濫則賞不足以有勸若夫當罰
而賞則其弊又有不可勝言者矣臣竊見今年夏敵人
攻順昌之時陛下屢降宸翰使俊援劉錡俊但奏起發
初無引道之意朝廷於是遣雷仲王徳援順昌俊苛留
不遣逮敵人既退然後徐徐渡江全軍而出僅能取已
降之宿亳又不能經理復不俟命而擅退師使岳飛軍
孤敵人復振此俊之罪也國人莫不深咎俊以為在所
必罰陛下寛假一切不問於俊甚厚在俊當皇恐以圖
後効上報國恩下塞人言今乃敢公肆欺謾上功求賞
何其不愧於人不畏於天如此也按俊所申功狀言臣
領兵照應劉錡敵人聞臣兵渡江即便引去其誕謾之
迹固又不攻自破然俊既言敵人引去矣而不知今所
與戰者果何人耶臣竊聞向者敵人之來分為數部如
烏珠韓將軍龍虎大王三路都統此敵人之大隊也今
所與戰既無主名則是宿亳城中小小頭項耳此何足
言而上功至於四萬餘人何其所用者衆所當者寡也
以衆勝寡尚不足言况未嘗勝以何求賞蓋自古用兵
以來但聞賞功不聞賞戰國家平時養兵遇敵而戰固
其所也戰而有功則當得賞戰而無功何賞之為假使
俊以宿亳藉口為巳功而宿州之降因董秦而亳州之
下也以劉超朝廷既巳行賞矣而俊豈當更復求賞耶
計所得之城與所賞之衆固不足以償費矣况二城又
不旋踵而失之臣未見其可賞也若曰俊雖有罪而士
卒實有功賞不可以不行臣以為士卒亦無功也按俊
所上有功之士踰四萬人向使人人用命兩人殺敵一
級猶足以得二萬級不知俊軍所得幾級耶今若録其
下城之功則既以復失録其獲級之功則初無係獲以
時冐賞臣不識也臣竊觀俊所以為其軍冐賞者盖欲
假朝廷之恵以媚於下耳何則初敵人之入也俊軍士
卒人有奮心俊一切沮抑之使不得言戰至有感憤自
殺者既而他軍皆有功獲賞而俊軍獨無有俊以是慚
其下故為之求賞將使士卒知馮已之力雖無功而亦
可獲賞也啓徼幸之路解戰士之體無甚於此故臣不
得不論其本末以干聰聴伏望睿慈將推賞指揮特賜
寢罷仍乞以臣章劄付張俊庶使俊知陛下以恩行賞
羣臣以公議力争如是則陛下之仁恩曲全有司之職
業不廢兩誼俱得惟陛下斷而行之天下幸甚
　　　為崔紡改官繳奏狀
臣觀自漢以來凡遷官者必以功次功者勲伐之謂也
次者累日久近之謂也帝王所以馭臣之道不出於此
非是則謂之幸進下多幸進則開覬覦之端人始以非
所應得之賞而望於上矣此甚不可啓者也臣竊見崔
紡始以假版官今年春特命為廸功郎理選限初不聞
以何功而得之是時物議固已洶洶矣今曽未幾乃再
有改秩之命考其累日則未閱嵗月之久論其功狀則
蔑聞横草之效而遽冐寵秩如此臣恐非所以勸有功
也蓋自假版官而理選限自選人而改京秩皆非常之
恩也今紡一嵗而得非常之恩者再焉其將何以稱之
臣愚欲望聖慈特降睿㫖將紡改官指揮寖罷如欲償
其䕶送俘獲之㣲勞則自廸功郎之上資猶有六等若
且以循資賞之未為不厚也俟其他日實有勞効然後
命之改秩庶幾有以塞徼幸之端而無濫賞之過所有
録黄臣未敢書行謹録奏聞伏候勅㫖
　　　為耿著叙復舊官繳奏狀
臣竊以聖人所甚重者莫大於人命而法之所必誅者
莫先於擅殺謹按耿著向以賊殺不辜幸䝉横恩貸命
洊遇赦令巳復武略大夫既已屈法甚矣今若更申恩
於常典之外臣恐議者不以為允也昔漢隆慮公主病
困以金錢為其子昭平君豫贖死罪既而昭平君殺人
有司請論武帝垂涕良久曰法令者先帝所造也用弟
故而誣先帝之法可乎因可其奏今著初無肺腑之託
而又汗馬之力未効於時顧以何說而數䝉非常之恩
哉所有詞頭臣未敢撰詞行下
　　　為林大受劉嘉成等斷案事繳奏状
臣竊謂吏之近民者莫過於縣令其或黷貨鬻獄將聴
兇人行賂而免罪與夫罷軟不職而縱胥吏得以恣慘
毒於平民則是法禁無所忌憚使朝廷之赤子被侵寃
而無告者也向使其罪未暴著則朝廷雖欲治之而不
可得若罪狀已白而猶使得以幸免則何以懲貪暴之
吏而謝無辜之民哉謹按前興化軍仙遊知縣林大受
先勘百姓章揆章邵父子打死堂叔母阿嬸公事不覺
察縣典陳琮等受章邵弟章義銀錢信慿章邵虚供要
得情理輕可又勘林廷翰程婆佇共打死林邦獻公事
先不覺察獄子張孝乞覔林廷翰父林濬錢物透漏獄
情并㕔子李詠受林濬錢銀知情不舉及林大受自受
林濬金銀凖錢一千五百五十七貫五百足令縣典廖
逹除去獄案内喝令二字廖逹為已録案申提刑司難
為除去林大受指揮廖逹等將喝令改作呌令圖得林
廷翰情理稍輕其後林大受恐難免林廷翰重罪方悔
還所受林濬金銀大理寺斷林大受徒一年半追承務
郎一官更罰銅十斤縁情理重取㫖裁斷令降指揮但
展三期叙而已臣竊以林大受身為朝廷命官膺民社
之寄而取受所監臨鬻死刑獄情理實不可恕况既為
士人當責以禮義廉耻安得下比徒𨽻援悔過還主之
律以自免耶假令朝廷難於貴賤異刑如大受者烏可
使再為吏哉今展三期叙是三期之後大受復出而為
吏也臣恐不足以懲姦贓之吏矣又左承議郎楚州通
判劉嘉成先知湖州徳清縣日不覺察人吏丁懋等信
慿妄通百姓李念七窩藏賊人拷打李念七兩脚斷落
身死其劉嘉成法寺併與縣丞陳一鶚權主簿孫士敏
各斷笞五十罰銅五斤縁各該恩又該去官勿論係奉
聖㫖(缺二字/)衝替取勘取㫖裁斷今降指揮止(缺三字/)指
揮衝替係事理稍重臣竊以劉嘉成自為知縣拷掠囚
繫不身自親臨致使獄吏肆酷斷人兩足甚可寃痛殊
不稱陛下哀矜庶獄之意今才當以輕法何以為獄吏
之戒臣恐自今平民死於捶楚之下者不勝數矣臣竊
見近年諸縣佐官多不豫事習以為俗今除陳一鶚孫
士敏乞依斷外伏望特賜睿斷將林大受永不叙用劉
嘉成别賜降黜施行所有逐件録黄臣未敢書牘行下
繳連在前謹録奏聞伏候勅㫖
　　　為鄭克特衝替繳奏狀
竊以盗賊竊發其罪所加莫先於所部之吏近者盗發
婺州東陽縣未聞監司郡守按劾令佐繼以言者朝廷
方令具職位姓名申尚書省蓋審於行法也今處州去東
陽縣賊發處無慮二三百里而倚郭知縣先坐遲留得
罪竊恐輕重不倫所有處州劾奏鄭克事欲乞朝廷指
揮下本路監司别行體究然後施行所有録黄未敢書
今隨狀繳連在前
　　　為王徳田師中除正任承宣使繳奏狀
臣聞爵禄者帝王所以厲世而磨鈍也茍其功應賞則
雖加以列地之封執珪之爵不為過若其無功焉則雖
一顰笑之遇一襦袴之薄不可以濫予也夫無功而賞
猶不可况於應罰而可加賞乎此臣之所以不得而嘿
也臣竊聞前者王徳從大軍至宿亳之日正岳飛與敵
人鏖兵於京西之時也成師以出僅能収復兩郡乃擅
退軍遂使岳飛軍孤敵勢猖獗議者莫不歸咎至今國
言未巳而乃遽上功狀於朝受賞如此之厚臣所謂應
罰而反賞者此也又况其得宿州也本以馬秦舉城自
歸朝廷既授秦以遥郡觀察使并賜緡錢第宅矣其得
亳州也主將先已推其功於宋超既授超以遥郡防禦
使比失亳而復奪之矣焉可更以宿亳藉口用為王徳
等功耶藉曰取二州徳等不為無助今所存又止一州
而授正任承宣防禦横行者九人其他遥郡者又六人
一何功薄而賞厚也如此不惟人得而詆議兼恐使實
有功之士懐憤懣不平之歎臣愚伏望睿斷明降詔㫖
詰王徳等以擅退師之罪姑聴以収復宿州之功自除
其已降轉官指揮寝罷不行庶幾少合公議所有詞頭
臣未敢命詞行下繳連在前謹録奏聞伏候勅㫖
　　　代劉待制辭免除寳文閣直學士状
月日准某月日告以去年某月日和尚原之㨗除臣寶
文閣直學士奉命震越愧懼交懐竊以敵國侵陵士氣
不競屬者天誘其𠂻逺来送死皆廟算逺馭之威樞臣
經武之效將士用命所致臣何力之有焉若以參佐元
帥録其㣲勞如今日一勝之功可賞則前日全陜之敗
未嘗受罰逃罰受賞人其謂何况今五路未盡収復叛
臣未盡歸附民力方困征求方急皆由臣等贊佐無状
所以致然豈可恬不知耻冐膺非據不獨揣分未安竊
恐將速官謗所有告命臣不敢祗受已繳寄興元府軍
資庫伏望睿慈察臣悃誠非事矯激追寝成命不勝幸
甚
欽定四庫全書
　紫㣲集巻二十六　　　　宋　張嵲　撰
　　奏狀
　　　代宰執乞罷免状
臣等伏以愆陽為灾將害嘉榖走望禱祈不愛牲幣已
彌浹旬未獲休應上詒陛下焦勞閔雨之慮下使望嵗
之民凛凛然有溝壑之憂載循召灾之由皆縁臣等輔
相失職無嘉績以厭神心多秕政以産民怨積此罪戾
以奸隂陽之和晝夜深維寔難自恕伏望特降睿旨將
臣等速賜罷黜竝置嚴科以彰失職之咎庸以厭塞神
人召致和氣庶㡬感不踰於旋日應或在於崇朝易荒
以稔可救元元垂殆之命取進止
　　　第二状
臣等比縁旱灾已極禱雨未應嘗具劄子乞降睿㫖將
臣等並賜罷黜置之嚴科仰䝉聖慈未賜放斥而數日
以来陽光熾烈雲漢倬然髙仰之田已就焦槁農夫咨
怨於野民黎謗讟於道臣等職在爕調而挺灾及此四
面之責顧安所逃臣聞古者效官各施其任雖抱闗𨽻
圉之臣一日失職刑在司冦有不可辭而况臣等處百
僚之右任天下之憂而使隂陽隔并灾沴若此而乃徒
恃恩貸不即罪辜將何以表率其官彰徳懲過若不早
賜罷免昭示憲法則不獨臣等有竊禄固位之罪亦恐
仰累陛下皇極正直之徳伏乞早垂睿斷檢㑹前奏速
賜施行取進止
　　　第三状
臣等比以旱暵致灾時澤未效兩具劄子乞賜罷黜失
職罪大雖已竭于忱誠全度恩深猶未垂於譴責朝夕
惴懼若無所容竊嘗深惟陛下所以函容臣等之意不
過以罪已責躬為帝王之盛事而水旱免相乃後世之
虚文且以天灾流行方隅代有豐凶有數不必一切歸
咎用事之臣而已臣等竊以為主憂臣辱自古不易之
言今陛下以灾沴之故焦勞夙夜降食自損而臣等乃
偃然居位何以自安戮辱之地蓋其職分也臣等又聞
人事無憾而後水旱之變乃可歸於時數方今賦斂煩
重刑政放紛所以動怨讟於民者不可勝原天降灾沴
固其所也若不加罪臣等則恐無以上塞天譴下慰人
心伏惟陛下廣愛無偏必不私此二三具臣而忽億兆
嗸嗸之望若臣等譴黜之後時和而嵗定則是臣等雖
被罪罰猶為有益於國也伏望睿明于朝夕之間奮發
宸斷速賜放斥庶㡬膏澤旋應向枯之苖猶尚可救過
此一二日間臣等雖萬被罪誅無益也再三之凟辭窮
於此懇廹之禱得請是期無任慚惕震懼隕越待罪之
至取進止
　　　八月一日視朝轉對奏状
臣仰惟陛下臨御海㝢加恵斯民於刑獄之事每軫聖
念固甞親灑宸翰賜欽恤之詔以訓憲臣近又申勑有
司責日月之限以决滯獄好生之徳同符唐虞致治之
美屡空囹圄此蓋睿心推仁誠意格物之效也然刑猶
未能盡措者由郡縣之間官之見任者苛察以為明賕
賂以市獄枝蔓牽連化一為百若其昏懦則又甚焉此
其弊一也吏之放停者失志以怨誹伺事以持脅詭其
名諜以害良善此其弊二也官之不職固有常罪吏之
誣告亦存定法臣猶有言者欲望陛下明勑監司申嚴
失按之科徧委州縣籍記放停之吏遇其身與教其他
人妄起訟訴者重加之罪此亦清刑之原庶有禆乎
　　状
　　　與劉待制状
契勘某昨日䝉台諭甞荐某于丞相丞相以某去春獻
書富平之役責丞相以不死某聞之震恐冰炭交懐伏
念某雖無状然粗有知識又不病狂易豈不知勝負兵
家之常事而乃遽有此請邪獨以徃年數得進見丞相
䝉不以衆人見遇私心實願知于門下不幸西師小衂
遂奮不顧獻言以謂丞相有安社稷之大功其所欲全
者名節耳乞丞相上表待罪請朝廷别選大臣以自代
丞相他日還朝更為天子將兵于他方求孟明荀林父
之後效以蓋前事庶㡬于大臣去就之節使人無可議
者萬一先致人言而後有請則為後事矣至于書中引
用楚子玉子重事實為太過然主意本不在此但借此
以感悟丞相舍此别無他意某以出位而言未信而諌
則無所逃罪兼丞相方廣開言路借使某言不當丞相
猶當容之若以宰輔而怒匹夫懼者衆矣竊念某衰單
羈孤之人始欲以此納忠于丞相而卒以獲罪曉夕惴
懼不知所為伏望台慈鍳某悃愊為丞相委曲一言使
鈞意釋然庶㡬稍敢仕進求斗升之禄以飬老母得不
失所于異鄉真骨肉之賜須至陳禀者
某徃以狂妄得過丞相自是遂以言為戒昨䝉台造収
置幙中飽食無治事且日月寖乆恐懼少間無所用心
竊好為迂闊之思輙敢私獻于門下某觀桑仲自比年
與王金州交兵之後結怨已深桑仲雖數敗于王金州
其所殺獲不啻數萬計而金州之所損蓋亦十二三雖
為桑仲之兵者皆從賊之人然究其初亦朝廷之赤子
也驅之使前勢不得已其不當前用命則死于殺戮茍
當前用命則死于軍陣進退等死也使王金州不勝敵
則金州之死亡者固朝廷之民也使其勝桑仲則死亡
者亦朝廷之民也蕞爾狂冦與天子之吏争一日之勝
左右殘害吾民若不乗其機㑹而稍解其紛竊恐兩地
之民肝腦塗地日朘月削將至于盡而已也昨桑仲既
死而李横繼之比聞偽齊以節度使誘横横不受執其
使而歸之于行朝則其忠義可録矣今宣撫使司若以
其忠義可録而使王金州與之解仇結好則怨讎已深
必不可解若宣使遣人撫定之且喻使今後不復入冦
金房間則又恐小人懐一朝之忿雖令之未必有聽也
為今之計自非有朝廷之命使與王金州相逺則兵連
禍結不知何時而已也某願待制言于相府相府言于
朝廷乗李横不受偽齊之命忠義可録之人特遣使命
以一觀察或承宣使命之其下偏禆各以次受一近上
職名優加奬厲使之提所部兵赴行在俟至中路别降
指揮選一穏便州軍令駐劄如此是不血刃而得荆州
與濵漢諸州也某以謂荆州有三利焉强敵既去之後
可以營田漢濵使殺戮之餘民得以歸業四方之流冗
得以就食其利一也屯兵積榖于中廬南漳山中阻漢
水以遏偽齊侵軼之患其利二也據上㳺之勢控荆門
虎牙之險扼三峡興山之要使瞿唐而上永有奠枕之
安其利三也某家世漢上漢上之田膏腴衍沃一望千
里某徃年甞以營田説獻丞相頗納用之中遭䜛人中
傷遂不復施行比年以来諸處榖價翔貴流民無所仰
食昨入川見利䕫兩路及聞東西二川地狭民貧四方
避地之人萃于一處四川殆無以給之頗益痛憤某前
説之中寝使公私俱失此大利萬一他時李横去漢上
漢上地空某當再具營田法式上獻足食足兵必自此
始伏惟台慈寛其狂率之罪少加省察實生靈之幸也
　　　謝除祕書郎狀
某正月中准劄子除祕書郎至二月初三日授誥時以
初聞國恤中外摧心坐此不敢即具状陳謝門下至於
感恩荷徳之誠刻肌刻骨有不能以言語自逹者竊以
某門地衰單人品冗末固已不能自振於世又無相知
有氣力者以為之援本不自意有寸進之階獨以徃年
幸得拜史館僕射相公於上庸便䝉不以衆人遇之然
非有左右之助標末之勞以自結於門下者也徃年相
公還朝及上饒有得進拜者乃䝉訪及名姓聞其南来
蓋惻然有閔其漂流之意顧門下之士如林若某者最
為踈逺而獨記存之若是則其感幸何如也逮某改服
赴召叨恩稠疊雖出於隆天重地之賜推其所自蓋有
由然矣某叨居冊府嵗餘日負素餐之責及比者史館
僕射相公獨當制物之任方將登崇雋傑以風視逺近
如某者乃首預進擢之伍中念恩施則厚矣而將何以
稱之哉不寧是而已相公知其選懦不武吏事本非素
習可以䇿勵獨惟文辭而又學植鄙薄加流落荒廢之
日乆故仍使之優㳺道山示將終成其不肖之質則又
大賜也於某之自為謀無以易此然私竊自惟念以謂
方今中原未復國讎圖報之日相公方輔主上以經營
大業櫛風沐雨無即安之意智者莫不竭其謀壯者莫
不耆其力而某既不堪充戎行揚威武又不能出一議
論以輔有為之時獨獲安居無治事徒盡力於鈆槧之
間坐耗縣官廪食而終無以佐一日之急以此上負君
相下赧友朋無可言者不勝知感知幸惶恐荷戴激切
屏營之至謹具劄子陳謝兼叙始終知遇之恩私心所
以銜感者如此伏惟鈞慈俯垂鍳念
　　　叙别状
某頃因試言禁林䝉置衡石之内自是得預門墻之列
每造函文過䝉訓誨周悉假借聲色區區鄙情仰戢知
遇實鏤肌骨兹者門下力請君上暫均勞佚頓逺庇頼
邑邑何言本當出城追送少紓攀戀之愫屬以連日腹
疾氣力羸薾不任逺出下情嘆恨良不自勝切惟門下
以道徳文章領袖士類輿論方屬以預聞政事光賛本
朝今兹之行實鬱衆望然以門下徳望之盛孚於上下
意者必不淹乆於外非晚定當復還朝右率副僉言某
之奉望聲色不為無日慺慺之私輙以陳露叙致不工
無以自逹伏惟台慈俯賜識察
　　啟
　　　賀秦太師車駕幸賜第啟
伏覩邸報六月初三日車駕幸太師僕射相公賜第者
里旅勸功帝賚已居於輪奐宅章既定天臨更駐於和
鑾事絶前聞歡騰無外伏惟慶慰竊以漢賜令其近我
蓋嘉面雍之功齊第列於康莊實侈致賢之盛然事或
乖於宜稱禮未極於優隆豈若聖時獨超振古非但為
尊儒之懿繄實增汗簡之光伏惟太師僕射相公道冠
伊臯功踰周召澤被兩朝之赤子咸歸奠枕之安徳符
上聖之好生宜有廣居之助某夙䝉恩遇乆荷帡幪望
丞相之門豈絶掃塵之念殫候奄之意初無善頌之辭
　　　賀吕相啟
申命天庭位冠羣后正儀上衮禮絶百僚豈特邦家之
光實為社稷之福鈞陶所暨懽頌惟均某官心雄萬夫
身兼數器在昔唐美元膺望素隆於台宰周尊尚父烈
果著於鷹揚慨國歩之多艱賛皇圖而再造虞淵取日
授五龍夹之以飛傅巖作霖無一夫不被其澤道洽政
治謨明弼諧忠可質於鬼神信已行於蠻貊六師勝筭
悉資徳裕之指蹤萬里開疆咸頼召公之辟國輿言交
頌績用誕昭爰進陟於元台遂獨持於魁柄坐致萬邦
之作乂佇觀三聖之重驩某智術蔑如性質陋甚將使
華之役無補分毫掃相國之門動形夢寐側聞超拜深
切懽悰竿牘載馳敢罄小夫之智鏌鎁自勵願歸大冶
之罏
　　　賀路尚書啟
欽奉明綸峻遷常伯縉紳相慶中外聳觀儒林咸以為
光華天下想聞其風采竊以夏卿之職兵政攸司周室
叙以官聮實與天地春冬而合治魏世事専臺閤時稱
陳徐盧衞為得人自非間世之賢詎稱不時之拜顧兹
徳選爰屬鉅公恭惟某官徳履靖深操尚宏逺早魁英
躅旋處要津西掖代言文誥藹掞延之譽東臺論駮清
文恢鎮物之規逮朝廷求出境之才訪侍從得延譽之
美鯨波萬里寧辭舟楫之勞驪國一方獲覩漢儀之盛
信為膚使増重本朝辭受雍容已獲皇華之五善夷獠
輯睦再聆箕子之七條惟使種人皆革其心則知盛徳
所服者逺有兹茂績宜荷寵靈方宸綍之下頒恊使言
之胥穆况叨庇冐實倍忻愉某猥以妄庸甞承恵訓似
䝉知遇不後衆人自揣賤䟽敢謂葭莩之舊譬諸草木
特憐臭味之同一去門墻屢更嵗籥覩斯顯命獲預光
榮夣想龍門有類望雲之鶴猶期左顧少憐失旦之雞
過此以還未知所措
　　　代上王侍郎啟
版圖貳職乆宣進攝之猷綸綍溫詞就賜為真之命初
傳邸報大慰輿情竊以司徒任重於蒼姬㑹府委専於
炎籙蓋民為邦本貴蕃衍以彌増矧財實利權必通融
而罔滯惟户口日滋於生齒則征輸嵗羡於常租宜厯
世之明君嘗計司於賢者况今車書未混職方尚缺於
周官貢賦所從任土猶虧於禹貢當白水龍飛之日近
長江馬化之蹤將驅鱗介之腥羶必用虎貔之果毅雖
一縷一粒之所出皆九貢九賦之自来諒非天雨粟之
然宜有地流錢之術當艱難擾攘之日擅開闔斂散之
權必有計臣允膺天職某官柱石大才蓍龜明識濟時
泉湧於謀謨邃古淵深於學術中原經畧豈徒白面之
書生江左風流共託黒頭之宰相早諧公論寝厯華途
懐强兵富國之才無剥下媚上之態自攝貳卿於民部
已周再嵗於星杓念錢榖之問雖不至於廟堂然軍旅
之興而自足於用度益見清衷之妙簡爰頒寵命以即
真立名則必也正名乎受任則見於専任矣光武之征
河北功有頼於埒蕭代宗之運江南才實資於亞管力
賛中興之治翼成北伐之勲運竒術以理財操贏資而
佐國詎有好鬚之對迄無誤獵之羞公言須鬱於具瞻
輿望請觀於進陟坐令礦塊咸入鈞鎔某也性苦棗昏
材嗟櫟散銘心有誓蔑首䑕兩端之持束髪讀書無鈆
刀一割之用直道稔過庭之訓壯懐深肯穫之思奈何
中失養於蘭陔空茹悲於風木俛首筮仕承顔孀親三
鍾十束之㣲㡬於無耻百里一同之内庶効㣲勞豈期
大人先生牙頰頗煩於借譽遂使孤蹤薄宦姓名聊得
於上陳掃門阻望於台階引領乆揺於心斾報始聞於
除目喜實倍於私悰輙伸燕賀之誠用效鴈傳之禮龍
門足慕雖未覩於紫芝馬勃甚㣲終冀収於藥籠過此
以徃未知所裁
　　　與秦侍郎啓
伏審欽奉制論典司宗伯以稽古之事而付畀儒林之
選於中興之日而修起朝廷之議豈曰材難蓋為時出
頌詠之美紳修所同伏惟某官粹美凝資恵和聳徳人
門第一材氣無䨇射䇿廣庭甞冠褒然之首擢司芸閣
既觀不布之書爰資深慱之才用輯昭明之典佇躋禁
掖攄逮意之偉文亟踐鈞樞繼傳家之盛業敢圖為佞
實衆所儀某乆映餘光未窺風則方兹屏處莫厠賀賔
恃平昔之遊門輙通書而自逹且善不吾與猶懐强附
之心况璧匪夜投豈曰無因而至欣幸之切敷叙奚殫
　　　上侍郎啓
大冶之金自躍雖號弗祥豐山之鐘忽鳴蓋因有感稔
伏下風之乆試聽賤子之陳嘗聞逢䝉善射而奕秋善
棋取喻師資之益伯樂多馬而卞和多玉以言識鑒之
精故士樂游君子之門而人願受先生之教後覺必求
於先覺逺臣宜主於近臣儻能空冀北之羣敢憚獻遼
東之豕某也丘樊幽介圭竇寒蹤偶叨黄甲之餘僅免
白丁之陋星星垂髪與有親榮衮衮登臺取嗟官冷然
而四五十足畏也常恐功名之誤人二三子以為隠乎
未免童䝉之求我教而知困患在為師要不從小人之
歸所當就有道而正恭惟直院翊善侍郎文章宗伯士
類表儀和氣襲人如青春之在桃李髙標照座若白玉
之倚蒹葭家傳槐鼎之規模國有山河之誓約仲舒明
王道著褎然為首之聲伯夷作秩宗得直哉惟清之美
露門勸講綸掖代言措天下泰山之安為海内蒼生之
福堯典第一而舜典第二自非此道以不陳魯公在後
而周公在前同使端朝之増重多士願摳衣之請一言
期華衮之榮如欲英材而教之庶知吾事之濟矣某所
以望龍門而仰瞻效犬竇以長鳴過不自量罪為干分
儻蘋蘩蕰藻之菜或可備於薦羞則胷腹脇背之毛庶
終成於羽翮誓當淬礪辱在品題
　　　上曽侍郎啓
真祠竊禄寄餘息於江湖漢詔䝉恩冐守臣之符竹懼
非宜稱方積周章忽被慰存頓紓衰愞伏惟某官道徳
鴻慱學術粹深兩禁翺翔獨冠從臣之列三朝揚厯浸
為夀俊之良暫均清館之休益繫本朝之望某頃由一
見特辱深知豈云言辭足以動人蓋憐臭味有所同氣
門䦨忽逺雖驟闊於嵗時徳義是尊終不移於望走玆
偶縁於得郡竊復幸於承顔聆恵訓之髙深庶灑積年
之恨訪在民之休戚少知敷政之宜至於馳問不先緘
封逺辱凡諸引咎併俟造門欣愧之私叙陳奚既
欽定四庫全書
　紫㣲集巻二十七　　　　　宋　張嵲　撰
　　啟
　　　代人賀鄧州張侍郎啓
肅膺嚴制出殿大邦十乗啓行壯元戎之師律六條問
俗揚刺史之風稜允恊剛辰既諧莅事列城咸慶比屋
皆歡竊以十國為連尤重藩維之寄八命作牧益資撫
御之良觀民社之畀付非輕知廟堂之倚毗攸在矧南
陽之巨鎮本夏禹之舊疆地接商於逺控武闗之險民
務本業猶存召父之風况宻邇於王畿仍旁連於澤國
必藉詩書之帥申嚴道徳之威㳟惟某官識洞㡬㣲學
窮淵奥崇論閎議乆聳動於簮紳大冊髙文每流傳於
遐邇翺翔紫禁踐厯清華功在邦家眷深旒扆鼎鉉素
隆於士望巖石乆係於民瞻竊惟垣翰之暫淹蓋是升
庸之有漸某造門雖舊荷顧茲深猥縁婚媾之私得預
子姪之列豈其幸㑹復此遭逢竊寵庇於二天知曠瘝
之可免瞻門墻之數仞思進見以無階惟知䖍奉於教
條庶以終承於芘頼
　　　梁侍郎啓
肅給標材柔嘉秉徳持荷京邑兼二事而有餘推轂人
材欲羣士之竝進遂令孱𤨏亦預甄揚
　　　折侍郎啓
秉徳髙明處心渾厚與人何備每有取於寸長於舊靡
遺至不忘於半面繄荷齒牙之論遂叨甄進之優
　　　直院胡侍郎啓
名擅區中學該繫表懿文華國厚徳鎮浮不遺骫骳之
辭猥置提衡之内肆令固陋亦預甄陞
　　　吕侍郎啓
直諒多聞柔嘉惟則不遺半面許映餘光致使凡庸亦
叨甄奨某謹當銘蔵嘉恵刻著深知
　　　賀范叅政啓
伏審光膺詔㫖入賛國鈞求治而獲善人政將焉徃越録
而尊儒術國其庶㡬伏惟某官操行飭修資度夷雅鍾
六代山川之秀為一朝人物之英逮意之文競流傳於
當世先物之智每切中於事㡬果以僉俞来都政地古
有君子則能國今得夷吾而何憂某頃以官曹三陪杖
履辱大雅過庸之遇識昔人托契之心顧將軍之變為
鳳凰尚敢論於疇昔如君子之將成猿鶴豈無意於矜
憐方負盭而屏居阻造門而陳慶
　　　代王漕謝汪内翰啟
紫宸頒命濫委轉輸緑字授圖叨膺進直竊懐非據實
負深慚伏念某謭薄無堪冥頑寡状早頼箕裘之緒旋
陪冠蓋之㳺與人耻事於詭隨但持狷介得累多因於
非意未厭廢閒十年居鷗鷺之羣一日被絲綸之命海
陵剖竹僅握虎符桐柏飛芻方牽驪駕恩光洊及寵𢾗
誤加念江淮為租賦之淵欲輸供億况河洛為圖書之
府俾直邃嚴避不獲於循墻居實憂於負乗屬在繹騷
之際倚成轉給之資唱籌莫可於量沙凴堞豈堪於煮
弩雖非雨粟必使流錢退惟庸𤨏之材廼辱斡旋之任
兹蓋伏遇某官素加推轂曲記遺簮聞堂下之一言初
䝉奨㧞識車中之半面遂辱知憐誨凾先枉於五雲寵
貺特揚於十部某尚當勉驅疲蹇少荅恩私雖未能蠒
足之趣拜瞻牙節佇可見花塼之歩入踐台衡
　　　賀秦内翰啟
伏審光奉帝綸升華鑾禁代王言之温厚㕘國論於深
嚴雖専翰墨之長兼頼謀謨之益厯考古今之所慎選
必用第一流顧如左右之視羣才豈止容數輩望屬久繫
歡言允同伏惟慶慰伏以翊善内翰道貫天人術該流
畧典司邦禮兼直禁林聲名畢復於舊章咸仰頼經之
制詔冊流傳於衆口共推逮意之文凡所已行尚為餘
事自非大用曷罄逺圖物論所歸政塗行踐周室二公
之同拜固可踵於前聞紀門兩令之竝居亦足為於故
事時當大有事絶㣲嫌矧聖賢相逢方究格天之業若
父子而處益彰大道之公某一被譴訶四離寒暑摧隤
暮齒冀望末光茍存朝暮之餘生尚覩門墻之盛事其
為抃蹈莫罄叙陳
　　　賀節度使啓
伏審顯膺明命寵録懿親制節雄藩極光榮之異數奉
詞真館侈休佚之殊恩伏惟慶慰切以太母之徳在邦
家先代之勲藏盟府豈止宥於十世蓋將至於萬年中
遭謗誣乆乃暴白雖忘家憂國已大顯於徽音然累將
重侯未隆恩於外舍顧兹闕典乆鬱輿言昔和熹嘗負
謗於建光之初而梁氏亦復興於永光之後悉賴臣鄰
之申議本非門客之能言觀近事之宣昭允増光於前
古伏惟某官恵和邁徳忠義持身文辭髙伯况之風退
避藴長君之操豈但保家之主實繄命世之才始推元
祐之功意蓋兼明於國是終受餘恩之錫固以大庇於
門宗渙汗既行朝僉惟穆某暌違兹乆瞻詠徒深比觀
綸綍之敷實倍懽愉之素未馳賀幅先辱誨函載窺行逺
之文益認古人之意其於悚荷莫罄敷陳
　　　上權府吕郎中啟
執鞭起慕夙欣晏相之風泛幕増榮行竊王公之庇静
言遭㑹祗益恐惶某官廟璉真材天麟異禀踵相門之
世胄飛官籍之英聲氣涵宇宙之渾學洞天人之藴洊
更膴仕深結主知禁闥遨逰榮補鴛鸞之列天津伊邇
瞻依日月之光當成康措刑之時分臯契懋功之任柄
司羣讞聫綴周行宿姦巨蠧罔不麕奔醉尉聾丞尚聞
驥附圜扉草鞠治境塵清方天子起未央之思而冦公
有南陽之借劇郡浃憲臺之雨决獄初成譙門開刺史
之天分符鼎至探禹穴而想滄溟之偉績傲鑑湖而屬
風月之主人青𤨏文郎虚星垣之舊席黄堂春政融玉
帳之新恩第恐趣還靡容卧䕶惟黄霸尤長於治郡美
稱鴻材而姜牙終見於持衡無踰舊物某孱庸下吏樸
􁂶謭材何捧檄以為貧遂强顔而尸禄勃窣百僚之底
邅廻衆俊之衡投閒者十載餘考績者三年爾𤓰期甫
及樗質何堪俛仰乎蟲臂䑕肝戰兢無地奔走乎車塵
馬足夤幸自天望履舄以鳬趨指旌麾而爵躍致書潭
府謹馳竿牘之儀投礦鈞壚倚竢陶鎔之力
　　　賀中書舍人啓
光奉制恩榮躋西掖得人之慶際海攸同竊以内閣髙
華為文士之極任綸闈清要蓋儒者之至榮在成周以
内史掌䇿書逮後世用舍人司訓誥非特取其屬辭比
事有以煥發王猷蓋亦欲其去惑治煩所以協濟機務
是為朝廷之遴選必得天下之異人以代王言用新羣
聽必也使人主寛大之意形于播告之間故能令海陬
羸老之民咸知徳化之盛自非學擅九邱之譽文専四
禁之工何足以副宸扆之簡求厭士林之屬望惟我右
文之代爰登超世之賢成命渙孚四方風靡㳟惟某官
柔嘉維則美秀而文角犀豐盈屹然廊廟之器珪璋特
逹偉乎卿相之姿取俊軌不數年之淹曵鳴玉于羣髦
之右猷為自致今古罕聞况乎紫禁之摛華實乃濟美
之能事掌帝之制非公而誰詞命肆頒固已追隆于灝
噩文章近古蓋將力反乎深純欣吾道之愈光幸斯文
之有屬某早親杖履獲奉光塵逢盛徳之進為倍輿情
而欣躍瞻風甚邇賀厦無階歌聖主得賢之詩徒増距
踊感貢禹彈冠之事更望知憐
　　　賀中書胡舍人啓
徳度清澄神鋒標映仲山甫柔嘉維則可以經邦子太
叔美秀而文信能華國某登門非舊推轂惟新從容荐
逹之私委曲分光之意夫何始望敢以及兹
　　　上連顯謨啓
顯膺温綍榮殿价藩兹峻職於西清畢良翰於南國一
方䝉福千里騰懽某官心雄萬夫身兼數器黄雲奉日
嘗仗節以伸威紅藥翻階每湧泉而布命言出諸人之
右身結九重之知出入百為始終一節某向風有素歛
板未遑隨牒攝官頋何功於多士摳衣屬吏將竊䕃于
二天(有/闕)願精公餗益保台嚴瞻仰惟勤敷陳罔既
　　　代人賀刑部郎官啓
寵膺帝綸峻陟郎位光生畫省榮動星躔恭惟慶慰伏
以某官器邁璵璠望隆表斡踐揚棘寺早聞明恕之稱
驟列憲曹尤頼平反之益持法既資於克允斯民自以
為無寃凡預庇庥惟深鼓舞某効官逺郡獲映餘光足
未躡於龍門情已先於燕賀
　　　代上縣丞啓
哦文聽事夙欽佐縣之髙風紏職轄司偶玷同僚之下
列依雲有便指日可期念初志於青衿媿俛從於黄綬
雖相如之文為未遇而卜式之牧則所能托䕃江壖頼
依河潤
　　　再任衢州謝宰相啓
奉三年之計最初未有聞拜一札之除書徒深自震本
匄閒而因任冝得戾而獲榮恩施隆深奉承兢悚伏念
某頃由覊齒無他技能濫隨三館之諸生得預師門之
著録孤單無援㣲左右根柢之容留落不遭䝉哀傷殊
異之遇恩光日進盻睐月増揣循自覺於無庸假借獨
以為可教為増光價與作波瀾逮其閲嵗之􁋚深遂作
遺簮之舊物顧在傍之弗快益加厚而不疑雖翼卵之
恩屢殫所施而汗馬之力不效於前俄䝉越録之除遂
厠從臣之列既處疾顛之位宜有責言之償顧我得而
我捐由小人之薄祚若狐埋而狐搰豈造物之本心一
去朝廷七離寒暑門墻阻逺蹤跡堙沉惟自信而不疑
每䝉存而靡間蓋㣲生之所以託命本縁道徳之歸而
我公之所以得人豈専爵禄之馭彼勢利之相與為市
宜有多塗如禮義之固結於心必無畔去平生幸㑹有
此庶㡬居慚固陋之身再被生成之賜此蓋伏遇某官
掌握元化翕張庶工收攬材能盡得短長之用勤䘏勞
舊坐致風俗之敦惟是朽枯亦䝉振起某荷恩不報鏤
骨難名敢慕名髙惟圖心競汲黯之多妄發旋已知非
房琯之能不言尚期自進終収㣲効少答洪私茍賖擠
壑之期盡是酬恩之日過此以徃未知所裁
　　　代人到任謝執政啓
煩言驟至深虞四裔之將遷運泰持平遂俾一麾而出
守拜主恩之甚大戢鈞施以無涯伏念某出自諸生偶
塵清序既無許史金張之援又乏荀陳杜趙之才㧞而
進者或難為功躓而顛者固易為力况乎處衆必爭之
地而又當羣俊彚征之時不能引分以避賢遂致冐榮
而速啓吹虀何補噬臍莫追自非當宁閔其孤危台鼎
照其本質則鎩翮當摧於宻網窮鱗詎脱於垂綸肉骨
何加嘘枯莫喻伏惟某官命世作宰任四海之安危當
軸處中躋斯民於仁夀投功稷契致主勲華調一氣於
玉燭之和斡萬類於陶鎔之手遂令孱𤨏亦獲安全某
已攬印章奉行條教雖譾薄難期於報政然勤勞願效
於農功庶盡𤨏才少収塵效延頸平津之閣擁帚丞相
之門敢思昔日之恩光更冀他時之奬盻
　　　賀建康留守進職啓
伏審欽承明制寵進崇階成命甫攽僉言載穆伏惟某
官學臻閫奥業茂經綸徳望重於縉紳元功著於彛鼎
蚤推直諒振羽儀於近官旋以猷為副爕調之大任被
遇神聖而險夷不貳出入中外而輕重惟均自解機衡
屢淹藩翰顧鍾陵之作屏資舊徳以于宣屬經荐食之
餘重以阻饑之後正集安之是頼果綏馭之咸宜爰以
成勞遂膺異𢾗奉三年之最雖多共理之良致四海之
康終頼濟時之畧與其備長城於外圉孰若副巖石之
民瞻佇聞衮繡之歸用答師輿之允寵詒誨翰仰佩撝
謙方令序之凝寒冀節宣之順適傾依之至敷叙奚殫
　　　答劉守啓
伏審休辰涓選蒞事云初託庇二天方深幸㑹移書十
部益佩撝謙拜貺以還疲駕増重伏惟知府待制博學
而知務善治而多文早厯髙華乆安恬逸居閒聳徳晦
迹蜚聲方求志而尊所聞忽起家而為世用睠此股肱
之郡有如師帥之良既平易以近人宜坐嘯而畫諾教
條甫下閭里咸安竊欣良牧之鼎来欲逹空函而未給
貺踰錦繡怳疑先鼎之詒報乏瓊瑶但結後天之好感
慚交積叙述奚殫
　　　賀新守啓
光膺嚴制榮鎮雄藩芝封初下於九重和氣已盈於千
里恭惟慶慰竊以某官藴忠信之吉徳備經緯之懿文
識度清深風猷宏逺蚤擢東堂之桂譽藹儒林暫分漢
使之符聲蜚朝著綽有嘉績簡于淵衷逮咨師帥之良
遂屬承宣之寄提封父老已興来暮之謡入幕賔僚咸
有依蓮之幸况某昔年襄野𢾗面台光接恵訓之丁寧
言猶在耳念清塵之暌隔嵗忽終星徒系仰於門闌恨
無階於親炙豈期㑹遇獲託庇庥知曠敗之可逃識歸
依之有地雖等威有間敢論半面之私而故舊不遺庶
竊二天之寵趨風匪逺指日猶遲跼蹐轅駒尚想當時
之頋盻輪囷蟠木更祈今日之并容燕雀私情楮毫難
既
　　　代周守賀劉帥啓
欽奉明綸寵膺異數領帥垣之重寄聨内閣之華資風
聲所加逺邇同慶竊以雄藩巨鎮實惟屏翰之區冊府
道山昔號圖書之囿謀帥必咨於重望寓直尤在於真
才故能宣暢王靈粉飾治道衆仰折衝之畧士知稽古
之方自非間世之偉人曷稱㳫来之煥渥恭惟某官姿
性夷曠學殖深醇猷為夙簡於淵衷徳望素孚於羣聽
雄剛果毅之操足以攝姦宄之心深厚爾雅之文足以
出英髦之右卓爾後生之蓍蔡蔚然當世之表儀允被
簡求當兹寄委既頼長城之固咸知奠枕之安昔日理
財已見錢流於地上今兹固圉自應見虜於目中佇聞
勲績之凝旋覩禁嚴之拜凡居屬部莫不舞歌某濫據
蟠城乆叨雲庇投劾而去頋無三逕之歸竊禄而居尚
頼二天之寵覩兹顯陟實倍歡悰
　　　賀張修撰帥髙陽啓
顯膺上指擢緫中權輿論僉諧邉聲聳動伏惟歡慶恭
以某官材猷膚敏識度渾深蔚然辭藝之有聞卓爾事
功之已試平刑議法如古于張論將守邊乃今頗牧遂
膺帝簡俾董戎昭躐陞書殿之榮對揚身章之寵惟三
江之控扼乃四路之要衝哲夫成城可坐安於吾圉大
邦維屏實兼奠於諸鄰某猥辱好音重懐雅眷頋瞻承
之未卜惟燕養之所祈傾頌之誠敷宣罔既
　　　賀李帥啟
伏審載圖外庸洊賜中渥乃眷禁嚴之舊徳徃提闗陜
之全師詔命既傳士民相賀恭惟某官才宏而濟博器
逺而用周動必照㡬㣲之先用能識文武之大理財富
國極山積而川流制勝安邉每風驅而電掃效愈白則
忌者衆謗雖巧而功愈明顧全雍之一方劇西京之三
輔旁連楚蜀外控羌戎水陸輻凑而貨泉亟更物産阜
蕃而儲畜未稱實藉智畧仰寛顧憂奉三接之榮諒深
當於帝意圖萬㡬之重即入亮於天工某最為拙踈自
安窮蹇正可出於胯下豈有畫於幕中方當仰窺榮衞
之嚴所以大慰平昔之望儻遂諧於發藥真有冀於息
黥
　　　回河間張帥啟
伏審進職文謨借留漢塞金湯増氣草木知威伏惟某
官名重朝廷任隆方面智畧坐彊於人意材猷上簡於
帝心三命益恭莫余敢侮七年善教可以即戎别俟異
恩以酬嘉績惟魏地狹隘之守有張仲孝友之鄰雖欵
晤之未諧尚餘輝之可頼
　　　答真定曽帥賀啟
某比者被奉恩綸俾司留鑰川塗所熟無功又寘於河
漘鄉社非遥復我必從於汶上惟時寵渥重所震惶此
蓋伏遇某官宻借鄰光乆分波潤坐使迂踈之舊獲塵
寄委之優烹魚得書猥承流問以璧假道即冀瞻風
　　　代王漕問候張督相啓
仰别鈞儀洊更嵗紀備屬僚於流馬儼記昔時陪下列
以登龍甞叨異顧悵雲泥之有隔艱牋楮以常修每懐
授履之心未遂執鞭之願居徒揺於心斾夢每望於星
階竊仰而思以日為嵗恭惟某官六經羽翼四海楷模
至誠質諸鬼神浩氣塞乎天地初渡江而化一馬早稱
翊戴之功繼取日而授五龍重正照臨之運戮力欲神
州之復奮身當强敵之衝巾幗遺敵人坐制褒斜之㨗
棊枰清冦難獨宣濠潁之威築京觀而封鯨鯢平泰階而
運樞極海涵地蓄包括胷襟雨霽風清斡旋指掌博器
固非於近用復君益顯於大忠身偹安危節更夷險姬
公暫出聊分東陜之權葛亮未還欲撫南瀘之俗佇播
衮衣之詠上寛宣室之思念齊人莫我欽王蓋衛君待
子為政故能掃清氛祲煉五色石以補青天恢復版圖
貢九牧金而鑄重鼎厥績甚茂非君其誰寒律浸嚴鈞
墀多暇冝有神明之宻䕶自全福禄之永綏某早辱誤
知常趨率屬丹心銘在舊徳川長念江淮為租賦之淵
濫徙更於漕輓况河洛為圖書之府叨進直於深嚴顧
庸𤨏以何堪實奬提之有素敢不勉圖續效少答殊恩
顧晉公為天下之重輕行觀再相儻太史無周南之留
滯願入洪鈞祈願之私敷宣奚既
　　　問候秦樞宻啟
昴位西方而正氣候謹昏中日在北陸而藏氷節方隂
沍顧安時而處順能視履以考祥愚甞聞北隂為衍氣
之方殊俗禀能寒之性始自髙秋之膠折漸因遐塞之
草衰及其邉塹冰凝障墉霜結每覘風而候月遂鳴鏑
以揚埃思漢軍堕指之時騐陸贄裂膚之語常切憂於皸
瘃甚或至於仆僵故自古邉騎多入冦於祁寒之際惟
運籌帷幄能折衝於遐徼之間遂使佛貍消飲馬之心
苻堅挫投鞭之志非謀謨於樞軸豈鎮静於邉荒恭惟
某官材猷嵩髙智畧輻輳恩結人而咸如挾纊威懾下
而悉若負霜置諸安而置諸危掌握功髙於挈國胡為
將而胡為相笑談效見於强兵從容宥宻之間肅静疆
隅之上不踰廟畧坐鎮戎塲方三冬正慮於北陲無一
馬敢為於南牧憂寛當宁福及普天某也涵泳恩波將
脫轍鱗之困瞻思徳範殆如柱鶴之然悵望堠程恨拘
官守登龍門而乆念吠犬竇以何如使吾子辱在泥塗
想見引手然志士不㤀溝壑當自銘心方寒律之正嚴
必樞庭之多暇雖有神明之叶賛更祈饔寢之精調下
慰民瞻上諧柄用誦言所祝毫楮奚宣
　　　與祕監啟
冰霜厲操圭璧凝姿見無禮於其君若鷹鸇之逐夫鳥
雀茍惡人之與立如衣冠而坐於塗泥夙堅好善之心
爰助詳延之意肆令固陋亦預甄陞某敢不彌厲素心
益循初度
　　　與樊大監啟
某官樂易為資和平秉徳進居膴仕物論尚其老成退
即鄉榆閭里師其孝謹傾風滋乆際見未諧特枉緘封
曲形眷念(某下/同前)
欽定四庫全書
　紫㣲集巻二十八　　　　宋　張嵲　撰
　　啟
　　　代人賀劉漕啓
欽奉帝綸搃司漕務爰諧良日已莅計䑓恭惟慶慰伏
惟某官間氣凝姿際天藴識卓爾治朝之選蔚然當世
之英攬轡登車綽有古人之望裕民强國佇觀足食之
方固將粟腐于庾中豈止錢流于地上凢叨庇頼孰不
舞歌某猥以散材叨承支郡使華在望馳誠徒系于門
䦨大厦方成自喜方同于燕雀
　　　又代人賀范漕啓
肅膺宸制榮領計䑓命下九天歡均兩路恭惟慶慰伏
以某官藴雄剛之俊徳負經緯之懿文粉署為郎燦列
星之光采黄華出使凛衣綉之風稜方調度之未充正
轉輸之是仰錢流于地宜推劉晏之能斂不及民頗頼
𢎞羊之算行見貫朽而粟腐旋聞國富而兵强凡在庇
庥咸増欣佇某昔年汝海沗預同寮每覩施為固已逆
知其逺大迨觀騰逴毎懐未被於輝光豈期一紀之餘
乃獲二夭之寵自喜薄霑于靈潤稍知漸逺于譴呵歡
忭装懐倍百常品伏轅老驥敢懐空谷之芻涸轍窮鱗
正頼西江之水依歸之至敷叙奚殫
　　　又代王憲賀劉漕啓
顯膺宸制榮領計權命下九天懽均一路恭惟某官圭
璋禀徳杞梓標材猷為蚤播于士林聞望益隆于朝著
載惟逺績乆在淵衷爰因經用之未饒復以軍須之仰
給特置西南之重任式兹調度之宏規自匪得賢孰能
倚辦某猥將使指按此祥刑雖深倚玉之榮頗重同林
之愧欣慚之愫敷叙奚殫
　　　又答張漕啓(諱叔獻/)
拜除文陛易節漕䑓績簡上心示方隆于寄委風行所
部益増重于光華伏惟某官植徳裕和凝資粹美乆宣
勞于外服所臨有聲行振業于中朝不待次舉顧此官
遷之寵實繄柄用之階某衰病餘生托依逺庇雖歡樂
聞賢之盛無門闌馳慶之由猥辱移書徒深負念頌言
之切叙致奚殫
　　　又代人謝劉漕啟
効官無補汰斥為宜託庇已優選掄斯過得非所望愧
甚于榮竊以刺舉之在外䑓朝廷所以擇士論荐雖由
成法君子于以知人在上者未甞不欲得英俊之才而
取之每患于不公在下者未甞不欲受特逹之知而求
之或出于非道黨偏而被荐者多矣謟諛而自獻者有
焉與之既非其人得者或以為愧若乃以至公而待士
固可舉黨而舉讎推其由直道以事人豈復乍賢而乍
佞故所知必恊于公議則登門斯可為至榮或載觀啟
事之品題莫匪士林之秀異夫何冗散亦預甄収如某
者章句諸生衣冠衰系早年㳺學甞妄意于功名壯嵗
入官頗自安于屯賤每欲屈身而信道未能捨已而從
人况乃賦性惷愚受才謭薄依流平進分若獮猴之騎
土牛竊禄强顔直如駑馬之戀棧豆豈意青黄之飾遽
加盤錯之餘孰為左右之先容莫識恩光之所自此蓋
伏遇某官躬舉類之善以推轂為心雖如郭有道之妙
于人倫每若皇甫湜之少所許可如何清裁誤到疲駑
某敢不砥礪操修服勤術業勉逃俗吏之誚少致腐儒
之功顧嘘枯吹生已荷不資之恵然得隴望蜀猶希他
日之知過此以還未知所措
　　　又與同官趙漕啟
被命楓宸復叨飛餉觀風梅嶺行獲親仁忻末路之侵
尋有同寮之幸㑹恭惟某官天潢擢秀玉牒摛英文章
運白賀之華禮誼蹈間平之美入聮九棘端朝揚卿月
之輝出搃十連列郡仰使星之望某不圖晚節得並英
㳺㡬十年過隙不留乆違晤語數千里登車遐邁行覿
光儀尚敦代宋之仁使正春秋之始
　　　又上王漕啟
攬轡而欲澄清方聳十年之寄掃門而求進逹重煩三
握之勤既諧賤迹之登龍復許孤蹤之附驥榮為溢望
恩已銘藏恭惟某官閥閲韋平器能欒范金箭挺材猷
之美蓍龜懐識慮之明元文甞預于九齡早稱頴悟忘
書黙記于三箧衆服淹該譽處既休洊更為乆富貴所
自有也將相豈無種哉飬氣塞天地之間不害孟軻之
直耻君不堯舜之及素懐伊尹之心望乆鬱于鈞陶時
暫煩于飛輓邁流馬木牛之巧髙輦車驪駕之勲指顧
鞭籌從容心計如見錢流于地溢九府之贏資雖非雨
粟于天致六師之素飽豈特劉晏為管蕭之亞蓋聞裴
度過王謝之謨乆已結知佇聞促召揆路雖稱于黄閣
鼎司元是于青氊後世豈無傳焉今為可矣流風猶有
存者是以似之如某者地出寒微天資鄙拙不見古人
之體實非君子之儒陋巷簞瓢半生螢雪楓庭賜命雖
参羣彦之聨芹泮效官已待四年之次青衫五緉白髪
䨇親日資菽水之懽時有塵魚之迫四五十不足畏也
常恐功名之誤人二三子吾無隠乎未免童䝉之求我
强顔鄉閈回首嵗時念當待旦以枕戈唯自引杯而看
劒夫何幸㑹獲覘星軺因得夤縁進干鈴史禮初䝉于
解榻恩遂許于攀鱗顧有時而為貧方圖仕進或因人
而成事實頼甄収若是則鷦鷯得一枝之安烏鵲無三
匝之遶固所願也行或使之念吾子辱在泥塗將拜君
賜則志士不忘溝壑實獲我心
　　　見陳漕啟
右某啟掃門願見頃獲登龍斂版攝員今諧附驥喜孤
蹤之有託揣愚分以知榮竊以士處寒㣲時懐感遇聞
風激懦固有輕千里而慕賢疾馳大呼蓋將求一顧而
増價所以發壯圖于末路振滯迹于窮閻必有聞絃而
賞音使得處囊而脱頴故韓子潔三薫之志不希世以
干時而姬公當一沐之間每㤀勢而下士窮通所繫今
昔惟同㳟以運使度支慮决蓍龜材優金箭利器乆更
于錯節孤峯鬱起于濃雲輝應列星名曹著績創為流
馬巧思宣猷鞭籌厯見于賦淵笏畫自優于心計綽矣
流錢之術寛夫接恵之輸操贏資而佐軍興雖非天雨
以佚道而使民力常惡月朘固知江左夷吾之材可任
闗中蕭何之寄洊厯既乆結知方深顧六代帝王之都
兵儲已衍而七閩三粤之地漕計方艱聊枉長材以資
妙畫暫鬱具瞻之望倚成轉給之勲某也地出甚㣲天
資至陋頃因薄技偶玷清流念斗禄及親之心可代耕
于子職然五年待次之日尚閲嵗于官期雖資菽水之
懽時有塵魚之廹四五十不足畏也常恐功名之誤人
二三子吾無隠乎未免童䝉之求我强顔鄉閈回首嵗
時天假夤縁今諧攀附烏鵲尚憂于三匝鷦鷯思得于
一枝方士安之辟屬僚欲圖倚辦然韓信之求封國敢
望為真倘䝉甄冶之恩終覬涓埃之效其為欣懼未易
敷殫
　　　又賀新漕啓
伏審光膺綸檢榮縂漕䑓况江東素知其威名而天下
想見其風采先聲所暨輿論翕然恭惟運使郎中器粹
天球材珍廟璉華閲振七閩之望隂功由五代而来通
顯累朝殆繼蕭家之八葉淹該萬巻不徒韋氏之一經
功當誓于山河氣可塞于天地粉闈雞舌握蘭甞應于
星輝朱轂獸頭剖竹屢更于郡寄頃浙右藹綉衣之譽
今江臯資􁏿駕之勲方虞胡馬之盗邉益見將軍之抵
掌雖壺漿有元黄之篚皆徯我以来蘓然羽書馳赤白
之囊必給君而不乏倚勤飛輓用濟征誅念淺髙尚丐
於後人惟錯節可知于利器初聞頒于一札已竦動于十
連某也樗櫟散材丘樊幽介偶因拙技遂玷清流斗禄
及親之榮雖寛子職五年待次之乆尚邈官期遂斂版
以攝員乆掃門而在念行獲登龍之幸庶諧附驥之私
聞周公躬一沐一飯之勤而韓愈有三沐三薫之志素
知學者仰之如泰山北斗將遂瞻承豈惟都人望之如
景星慶雲實勞傾跂忻愉在念敷述奚殫
　　　又代王漕賀章漕啓
伏審榮奉宸章搃司邦計初占新厯燦然列宿之餘輝
竊料鞭籌綽矣流錢之妙畫喜叨僚契行頼材華恭惟
某官懿胄清流名曹粹品器利乆更于錯節嵗寒益見
于後凋二千石分共理之符恩淪郡牧四七宿無笑人
之誚譽藹朝紳既宣已試之猷諒厚方深之眷念惟控
江流而扞外侮倚兵力以濟中興必膺九陛之倚毗用
足一時之調度然龍蟠虎踞素號要衝而蟻聚蜂屯申
嚴列戍某正虞綿薄以速瘝踈初聞細書十行之頒有
若中流一壺之賜倘可否相濟得少假于餘光則倚辦
成功恐或稱于聨璧行遂披于雲霧輙先貢于毫牋欣
慰所懐敷殫奚既
　　　答知肇慶府葉南仲啓
㳙日之良已敷于條教占書為謝猥及于廢閒顧道路
之阻修佩眷存之勤至伏以某官禀資茂異廸徳粹和
究極天人藴西京儒者之學撫綏民物得方今循吏之
稱蒞事云初興謡甚美眷言此郡實古名區唐室中葉
以還地望每崇於南海先皇賜履之後山川益重於㫪
陵今得其人可以觀政某屏居兹乆與世濶踈萬里還
書深識故人之意三年奏最佇聞優詔之除㑹晤方賖
保綏是祝
　　　赴衢州答王提宫啓
屏居四稔寄迹江湖恩詔十行誤膺符竹猥因假守遂
獲依仁某官樂易為資和平秉徳暌違滋乆企詠方深
特枉緘封良増慰戢某叨蟠城之牧養懼非所長問為
政於里居尚期寡過欣幸之切敷陳靡周
　　　答知全州髙楫啓
伏審㳙辰協吉蒞政云初方輿頌之流傳忽行人之踵
及山川悠逺問勞烝仍薫沐恵和頓㤀衰病伏惟某官
早用力于當世遇盤錯而知能旋被命於公朝以魁傑
而見異遂分符竹逺慰黎蒸佇嘉績之著聞越常均而
進用某屏居逺外過辱記存感佩之私叙陳曷既
　　　代人問候王襄陽啓
庇㣲官於州縣實類匏𤓰望大帥之皷旗第増鶴頸當
嵗華之遒盡屬戎事之方殷伏惟鎮撫之餘黙有神明
之相伏以某官朝廷雅望學校宗工鳴玉楓宸罄忠嘉
於入告緫戎師屏憺威武於殊方爰從南雍之上游移
鎮全荆之舊國襄陽父老頓覺雪山之輕楚甸民黎忽
有長城之固佇聽軍聲之疊震坐令敵氣之潜銷還膺
召節之来峻陟台階之寵某乆叨庇頼仰佩恩私孤蹤
寖逺於門墻宵夢但馳於棨㦸摧頽鎩翮顧集菀於無
由宛轉窮鱗兾餘波之有自儻遂見收於月旦庻㡬借重
於時流正違趨覲之階惟重節宣之請
　　　代王漕回蔣潤州宣卿啟
木牛飛粟洊騰足裕之聲銅虎分符就擢蕃宣之寄初
觀露綬早聽歌襦既條教之一新宜懽忻之四塞恭惟
某官天球毓粹廟璉凝珍眇綿先見於事㡬縁飾自持
於儒雅踐揚滋乆治號吏師譽處益休名皆實效念食
貨國家之重而江淮租賦之淵漕計再専睿知深結南
徐巨鎮實屏蔽於行都北固要衝方蜂屯於列将載疇
雅望作牧雄藩亟聞報政之新佇正褒庸之典某自聆
除綍欲奉慶牋二千石之惟良追蹤循吏尺一書之趣
召拭目華塗忻懌于懐敷殫何既
　　　回潭州劉徽猷啓
伏審十連有帥治最流聞一札細書寵留因任教條不
改恩敷方新伏惟慶慰㳟以某官厚徳鎮浮長才經逺
早結清衷之眷洊更膴仕之華均佚雄藩三載卓優于
考績疏榮文陛一麾再畀于牧民是為漢宣増秩賜金
之科諒無賈傅臨湘感騷之歎既見䝉休于千里行觀
入作于三公某猥以庸虚謬當紏察曲被雲緘之貺過
形衮字之褒慚䑓綱自揆于非材喜藩竹再留於良牧
永言忻愧曷易敷殫
　　　答沈教授啓
某官操行飭修文辭髙妙宜擢居於冊府尚淹䘏於外
庠過辱謙勤垂貺翰墨愧非良樂負逸驥之長鳴報乏
瓊瑶辱夜光之虚授感銘之至敷叙奚殫
　　　代通使長啓(湖北/監司)
知所取而知所予愧無稱于使令晦斯光而窒斯通行
有期於趨侍雖深榮幸復積凌兢恭惟提舉學士妙道
造㣲偉謀經逺理財而禁非曰義贏資而佐軍之興雖
江淮為租賦之淵莫若上㳺之重鎮况山海為天地之
蔵實操富國之至權促督倚辦而自能成功嚬呻諧戯
而無或敢隠屬當冬筦諒保天和為國家之倚毗宜神
物之擁䕶綽盡斡排之術地上錢流祕収練飬之方體
中禽戯仰輔經營之畧必宜敏銳之人如某者才不逮
中學難語上賢非王紹豈見器於真卿能謝李衡莫獲
稱於劉晏誰謂蔓草不植於松栢之下唯恐寒葭難倚
於珠玉之傍行將披雲霧而睹青天遂可依芙蓉而泛
緑水喜而不寐欲事大夫之賢寸有所長庶期國士之
遇緬懐欣懼曷罄敷宣
　　　代章漕與交代啓
已試無聞復叨因任成規可守行辱告新稔聆英茂之
傳今忝交承之幸恭惟某官材猷敏劭識度恢宏輿人
誦東里之賢名理善文名之學入㳺蘭省燦然列宿之
輝出駕星軺隠若外䑓之寄不圖衰晚相與後先聞漸
及𤓰將上三年之最顧兹行李欲馳一介之㣲匪遥披
霧之期預負續貂之愧流金日永飛粟政成願精鼎食
之調即迓鋒車之召
　　　與交代啓
着鞭得路乆欽筮仕之先汰礫貽譏分處登庸之後續
貂預愧披霧匪遥政無判乎初終情不分乎彼此兹偶
縁夤幸獲預交承某官政績播揚英資挺特從容蓮幕
衆推游刃之餘荏苒𤓰期人惜揚鑣之去遐瞻越嶠阻
貢剡藤必以告新冀與聞於舊政遵而弗失庶不沗於
同塵即遂叅承倍諧慰詠
　　　回諸官啓
相望風馬未際聲姿兹以分符幸因覿徳辱移書之過
厚愧為問之不先佩荷之深叙陳曷殫
某官樂易為資和平秉徳霜䑓總憲衆聳其威稜宰旅
升華共推于禆輔暌違滋乆繫望徒深忽被緘封兼懐
慰戢
　　　與髙左司逺迎啓
伏審某官逺擁旌旄將臨郡境民黎鼓舞預興五袴之
謡僚屬聳瞻佇戴二天之寵某拘官聮之有守謁道左
以無階莫倍負弩之驅徒系褰帷之望
　　　代賀徐太宰啓
延登偹禮渙汗䟽榮孚號寝庭正位台宰中外聳瞻其
盛事華夷逖聽其休聲縉紳有光朝廷増重竊以人君
論相尤難柱石之才儒者致身莫重輔弼之任黄帝以
六相而隆至治虞舜以八元而成大功商美阿衡周稱
師保翼扶炎運則蕭曹為創業之臣焜燿李唐則姚宋
號守文之佐名施當代而無愧徳垂後世而愈尊自非雄
雋之偉人曷稱股肱之大位厯觀古昔尤慎選掄必推
老成乃宜圖任恭惟某官道大徳備才全行醇蚤任轄
綱乆熟具瞻之望迨司屏翰益隆理劇之稱知無不為
義形于色廟堂抗論素肩許國之心帷幄折衝夙擅御
戎之畧果以僉俞之允爰升鼎鉉之司方天歩之艱難
而當冕旒之注倚正國勢之衝决而寄寰宇之安危此
古人之所甚難而明公之所獨任固知治平之有日可
期疆埸之無虞威聲既加戎冦自震四方同慶萬宇一
辭某猥以妄庸謬膺寄委獲覩真儒之爰立方欣鈞播
之焉依身雖阻于望塵情特深于賀厦載念家君之効
官汝海適逢元老之作鎮雄藩得為入幕之賔亦與登
門之列綢繆恩紀荏苒嵗時常懐報徳之心遽起蓋棺
之恨豈圖不肖復庇洪鈞歡慰有嘉抃蹈無已雖駑駘
下乗不堪鞭䇿之施然草芥㣲生終頼巖霖之賜過此
以徃未知所裁
　　　代人賀吴少宰啟
寵膺宸制榮貳台司柱石勝任而朝廷自安帷幄有謀
而戎狄咸震何期恤緯之際遽獲濟川之才中外聳瞻
人神胥悦竊以人主之置相係天下之安危君子之登
庸為生民之休戚厯觀此選自古為難方其無事之時
雖梔貌蠟言之徒亦可充其位及其有事之日則代天
理物之任必也惟其人故能扶危于顛沛之餘致治于
搶攘之後鎮撫夷夏爕調隂陽尊㢘陛于辰極之崇措
社稷于山河之固載謀良輔無出真儒㳟惟某官康濟
標才直方秉徳建大議于猶豫未行之際陳讜言于忠
邪難辨之秋内翼聖君外銷强冦曽不踰時之乆遂収
蓋世之名果以僉諧爰登鼎席公孫𢎞以徒歩數年而
至上相不聞佐戴之功田千秋以寤意一言而陞宰司
蔑著經綸之效若乃由術業而致顯位以忠嘉而建大
勲從古所無廼今創見凢叨庇冐孰不舞歌某猥以散
材繆當支郡瞻依崇仞嗟莫預于趨鳬仰庇洪鈞徒自
同于賀燕敢兾巖霖之潤亦沾槎枿之餘過此以還未
知所措
　　　回劉状元啟
伏審亷陛臚傳冠時髦於異等枌榆歸載榮晝繡於故
鄉伏惟慶慰竊以漢置光禄四科尤重臨軒之對問魏
有中正八品蓋規論秀以官能本朝登進士於儀曺學
者率在庭而充賦蓋雜漢唐而竝用每入寰㝢之異人
逮此中興益修故典果有絶倫之彦来為入的之先事
不素愆目非眉中伏惟某官負才傑異造行飭修冨學
問於三餘夙藹勝流之譽干雲霄而一譽蔚居稱首之
榮若固有而不矜知夷塗之方逺寧或淹於外補行見
掌於近官某偶以分符獲觀盛事緘封見寵敢忘贈繡
之私頌詠雖深終乏報瓊之善永懐至意深切汗顔
欽定四庫全書
　紫㣲集巻二十九　　　　　宋　張嵲　撰
　　啟
　　　賀樞宻啟
擁樞拜命奉揚丕顯之休渙號孚庭歡樂得賢之福震
驚戎夏焜耀紳修凡預庇庥舉深欣屬竊以振萬民之
命莫先帷幄之圖折千里之衝孰重樞機之任自古在
昔無競維人子産有辭諸候於焉是賴得臣猶在晉文
未甞不憂顧一時列國之卿矧命世王者之佐固宜増
朝廷之重於九鼎清方域之難於多虞人有奮心士無
匿志伏惟藴復變知貫之學志鈎深致逺之功出入十
年翺翔兩禁髙文大冊早傳誦於人間深䇿逺猷極鋪
陳於帝扆固自可以文章垂於後世然不獨以行事載
之空言果簡上心超躋右府方兹民無異望天有還形
觀侵地之盡歸知悔禍之可必天而未厭周徳必將中
興臣復恢於夏家卒畀舊物顧國勢之方起蓋如鴻漸
於磐而閣下之遇時亦若魚之有水必將賛國於旬嵗
之内収功於朞月之餘正位台衡勒勲廟器非但輿師
之係望亦繄雅素之自期某展慶無階屬心有地九功
既叙願賡歌中和樂職之詩七徳允修當復繼江漢嵩
髙之雅
　　　賀樞宻啓
伏審顯膺制冊寵冠樞宻羣士領榮欣用儒之無敵四
方同慶知息肩之有期竊以漢室之制三公丞相兼太
尉之事本朝之分二府樞臣専斗極之司然史霍以大
將而當宰物之權文富厯相臣而任本兵之寄雖倚毗
之或異顧體貌以惟均矧中夏之未寧正沉機之是賴
將圖逺畧尤握中權果以元臣来都右府伏惟某官才
髙伊管學際天人威名重乎縉紳信義昭乎蠻貊以社
稷安危為已任以生民舒慘為私憂頃遇國屯勵疾風
勁草之節還登鼎席膺若金作礪之圖雖許國之志彌
堅而醜正之徒罔便一辭機政屢易嵗時逮兹公道之
行始正幾庭之位竊惟敵讐未報國訃初聞當寝苫枕
塊之至哀亦怒我怠冦之時㑹茍因兹以舉事蓋必可
以成功圖之積年有在今日考自古軍旅之用知昔人
勝戰之方亦惟徳刑辭令之素修不但車馬器械之徒
飾故秦繆之成霸業以念徳而用孟明而鄭人之返楚
俘蓋更幣而從子産茍欲威懐之竝濟莫如智力之兼
資伏計良圖已無遺算方且深謀而務烈所更宜經武以
抗戎昭期一振於天聲以大殱於羣醜建萬世格天之
業畢平生致主之心銘功鼎鐘正位台宰蔚為元老永
輔皇家某限以居官莫陪班謁歡欣之至實倍常倫
　　　賀樞宻啓
伏審顯膺明命登貳幾庭仰儒者之進為知生民之繫
賴恭惟慶慰伏以某官雄剛蓄徳明茂凝姿學有本源
識周理亂擅文章之奥雅極議論之深醇闊歩天街乆
踐揚於華胄垂紳帝扆罄啓沃於宸猷方人强盛之時
獨能以異同自立遭時緩急之際必不以存亡為辭固
宜益簡上心允符物望未淹星嵗復秉事樞當其奉身
而歸衆仰賢人之守逮其揚廷以命人知國論之公進
退之間邦家竝懿固可視諸在列皆知直道而事人風
彼羣儒無復曲學以阿世豈但稍堅於士節將期漸變
於澆風方制命之甫頒宜士民之胥慶竊以冦讐未殄
國訃初聞斯戴天弗共之時蓋致死復讐之㑹激吾衆
怒冝有成勞且順徳昌而􁃸徳亡彼稔惡之已侈顧直
為壯而曲為老我伐罪之有辭人肩一心士氣百倍方
將詰戎兵以極武震修辭令以致文昭永資制勝之謀
一洗枕戈之憤然後銘功彛鼎正位台衡永庇斯文以
輔當世某頃者來從逺外有荷陶甄荏苒嵗華徒抱當
時之鈆槧優游恩紀復瞻向日之䕫龍歡欣之情倍萬
常器
　　　代人回樞宻啓
已經徙月甫御祥琴奉出綍之宸章躋侍班之峻列伏
惟慶慰伏以宫使樞宻大資誠深格物業茂經邦蚤被
眷知乆隆士望頃叅陪於樞筦公議攸歸俄出奉於真
祠輿言載鬰方期召節復乗事機㝷遽罹乎苫塊之憂
固難煩以金革之事繄上心之圖舊爰降典以奪情既
執禮而固辭遂居廬以終制逮玆改服之始已觀明命
之敷顧均佚殊庭諒不違於雅志然翼扶興運終有待
於真才佇聞衮繡之歸庶罄謀猷之告豈但邦家之是
賴亦惟衰朽之為依過沐撝謙寵貽誨翰其為載荷莫
罄敷陳
　　　通樞宻啓
門墻伊邇乆踈削牘之陳望走何之寧出受知之地方
象平之戒候宜賛國之甚休仰惟興寢之間綽有神明
之助伏惟某官學惟復賁道以時中乆馳一世之貴名
晚賦中䑓之大政推轂寒㣲之彦務在得人弼諧帷幄
之謨徂惟求定頃鄰好之方講顧國言之並興非同寅
共濟於逺圖則浮議幾移於全䇿豈知華元一使終克
合晉楚之成可使平原從今無敢論天下之事既使聘
之相逮保疆塲而不驚信能國之必人驗皇天之悔禍
曩於平日徒思為太平編户之氓今於此時羞不在中
興名臣之次伏念某伶俜寡與呰寙非才嘗誤䝉一日
之知似不處衆人之後拜計臣之命忽匝嵗華䝉易地
之恩復更時序自惟窮躓乆爾淹留豈徒以千里聚糧
之難蓋亦懐三宿出晝之義今閲時之滋乆復資用之
益殫顧水陸之甚賒挈妻拏而將邁淮隂亡去知丞相
之已言屈子放流歎龍門之不見矧老冉冉而已至且
技斷斷以無他徒羞沒世而弗稱復恐盛時之不再念
守廬之病馬敢謂用違所長嗟起廢之躄師自歎不逢
其適瞻言益逺滋進無階雖羈齒之愈踈尚鈞憐之未
憗戀慕之至敷述奚殫
　　　代人賀李樞宻啓
光膺顯䇿入踐洪樞朝廷尚賢中外同慶竊以國家之
設為二府委任惟均戎政之付在中權安危所係惟廟
勝有折衝之算則國勢如磐石之安必須得文武之良
才付以謀謨之逺畧故能料敵制勝黙觀堂上之竒禁
暴戢兵坐見目中之冦能任大事必屬偉人恭惟某官
論道儒宗佐國人傑輔翊仁聖有安社稷之大功掃蕩
鯨鯢無保妻子之私志夫婦咸知其忠義蠻夷固懾其
威名方邊境之未寧屬樞機之虚位掇自筦轄之重付
之帷幄之謀賢者太平之基宜在髙位善人天地之紀
可以保民凡在帡幪惟深鼓舞某偶承人乏猥剖郡符
庇廣厦之餘庥沐膏霖之靈潤其為欣忭實倍等倫惟
身寄於窮山跡未及於行馬顧瞻崇仞倍燕賀以無階
仰賴洪鈞識歸思之有自
　　　代張帥謝太師除敷學啟
假行都彈壓之權慚無課最寓延閣髙華之直誤被寵
遷命拜自天恩歸有地竊以京兆重守符之任甘泉嚴
從橐之臣出則濟治於劇繁入則偹承於顧問昔兩都
求治責三府之政聲今六閣相輝藏累朝之寳典故輦
轂雖剸裁之地或筆囊陪侍從之班如其未桴鼓之稀鳴
安得預瀛洲之妙選伏念某材羞樗散質愧棗昏有家
漂流逢世恢復䇿名委質徒堅父教之忠趨亊赴功無
益公家之利頃自湖湘之踈逺誤䝉廊廟之召収旋將
漕於日畿繼承流於天邑朞年已勉䇿十駕以不前衰
病居多無一毫而仰報屢有奉祠之請庶銷曠職之憂
未聞洪造之矜從反見清班之驟躐仰知全度終欲曲
成寵至若驚固當力疾感深而泣徒自戴恩兹蓋伏遇
某官一徳享天三王施事致主復雍熈之治躋時題晏
粲之期道夲宻庸運極樞而變化人無求備采葑菲以
用才遂俾庸虚亦叨甄奨某敢不益思不逮求稱所䝉
若泥在鈞已荷甄陶之賜我心匪石實懐篆刻之私感
愧所存敷殫曷既
　　　代人賀范左丞啓
光膺帝制榮鎮帥垣克協剛辰已諧禮上伏惟慶慰竊
以南陽之巨鎮實為畿右之奥區北啓申息之門西控
商顔之險平居無事冝推召杜之才方内有驚必藉詩
書之將豈徒少寛於南顧蓋将逺憺乎王靈載觀謀帥
之難果見得人之盛恭惟某官朝廷元老宇宙真儒論
道巖廊夙擅佐王之畧折衝帷幄更隆分閫之名顧南
道之雄藩實本朝之重寄遂煩卧護以節戎昭桃李新
隂猶是昔年之種田閭故老莫非沐化之人凡居屬部
之中舉極欣歡之至某登門最乆荷眷寔深昔戰文塲
誤䝉題品今承支郡復借輝光幸汰斥之未加識依歸
之有地揺心大纛掃門未厠於臺輿引領鈞閎賀厦自
同於燕雀仰聽鋒車之召峻躋槐序之榮顧雖朽質之
無堪尚被膏霖之餘潤過此以徃未知所裁
　　　代人賀耿右丞啓
肅膺制詔峻陟台階光動縉紳歡騰朝野竊以國家之
機務畢歸於六官臺閣之紀綱盡縂於兩轄欲其通逹
於典故則莫若圖任於老成欲其興起於治功則莫若
登庸於儒者惟其望實之素著故為遐邇之所歸恭惟
某官四海真儒兩朝元老輔翊仁聖已隆舜禹之風化
育黔黎坐致唐虞之俗凡叨庇賴莫不欣愉某猥以妄
庸早䝉甄采仰銜恩紀居懐鄉往之誠分絶等威乆闕
竿牘之獻覩兹顯拜實倍懼悰竊以蹭蹬泥塗棲遲末
路自念桑榆之已晚尚兹州縣以徒勞齒髪凋零志意
衰落氣凝寒谷尚思鄒子之吹嘘驥老鹽車妄意王良
之剪拂
　　　謝舘職上趙相公啓
試言鼇禁初無耿著之稱庀職道山忽被過優之寵望
不及此得之若驚竊以麟閣芸臺允謂圖籍之府石渠
天禄寔為賢士之疇所以典校秘書采摭前紀網羅天
下放佚舊聞爰自漢魏以還未若國朝之懿非徒典章
文物大備於往古顧夫公卿將相多出於此塗主上繼
陽九之餘啟中興之運蒐裒流畧振㧞滯淹雖訓士蓄
威莫急於戎馬之際而儲才待用尤先於閒暇之時故
其藏書也非徒校籖帙之多所以鍳興衰於往代其毓
才也非徒衒紳緌之富所以求濟理於異時是以游息
藏修爰處文章之林府優柔厭飫俾深師友之淵源飽
大官之食而無陳力之勞列東觀之名而有清流之望
茍徒矜於冐處可謂榮焉若思所以稱之則知懼矣顧
其職之逸也則何啻於案牘之繁而遇之優也蓋有過
於督責之峻且國家既以禮意而待士則臣子要當以
節義而報君矧夫屬時艱難之秋而興稽古禮文之事
亦可知其注意固不主於讎書壯事老謀允望經綸之
畧斷編蠧簡豈専整比之功徒有書淫無禆國論則雖
於四部而舉一事甲乙無遺以十年而就三都紙墨為
貴語其風流文雅可矣何益興亡治亂乎哉况又不能
顧安取此宜得方聞之士以應側席之求如某者江漢
鯫生簪紳單緒學非强力功已廢於三餘識懵該通誤
寧知於九冩雖少從事於呫嗶之業然雅不喜為章句
之儒徒傳綈袠之書未訪山藏之記秋罷夏五安知前
史之闕文三豕六身詎識古人之竒字而况門衰祚薄
甘愁苦於終窮年長智昏美超逺而愈邁耻周容以為
度獨好修以為常分畢老於棲山敢萌心於華膴豈謂
儃佪之質忽叨擢叙之優内愧翹車俯慚濡翼此蓋伏
遇僕射相公命世作宰居軸處中夾輔大君將至格天
之業克勤小物靡忘待匱之圖顧惟淟涊之才本無左
右之助從容貢逹委曲陶埏雖大鈞坱圠之無私然孤
生刻著之曷已某謹當仰體國家之待遇次惟吾相之
甄揚行不敢以阿時言必期於行逺學無泥古要當守
經事而知其宜義在必為庶㡬臨大節而不可奪冀收
尺寸以答知憐
　　　謝相公啓(首尾/同前)
望隆中外威憺華夷功名蓋世而彌堅報國之心知勇
絶人而每厲進賢之舉知孤單之有舊察狂直以無他
不遺小物之㣲畢在洪鈞之播致兹冗散卒預甄陞某
敢不彌厲素心益修初度求異書以廣其見就端士以
質所疑行不阿時要處於獨而無愧學無泥古庶施於
今而可行
　　　謝恵生日啓
伏䝉眷予俯録生朝載惟愛厚之私益重劬勞之感佩
銘徒至敷叙奚殫
伏䝉録其生育之日形於謡詠之餘廢蓼莪之篇感深
風木拜英瓊之贈愧乏報章銘佩之私叙陳曷既
　　　代人謝人啓
窮山乆處每欽暴勝之威名使節初臨遽玷山公之啟
事縈䇿偶加於欵叚揮斤設及於樗蒲仰荷恩光俯慚
沗冐伏念某簪紳末系學校諸生門地衰㣲尚冐鐵爐
之號人才茸散已竭淮水之流學懵三餘譽非一鶚蚤
䇿駑駘之駕來遊翰墨之塲抗志丁年謂功名可立致
䇿名末第嗟州縣以徒勞嘗思襆被以退耕尚爾强顔
而干禄汎紅蓮於渌水已慚畵餅之虛名委美錦於學
人詎責庇身之寔效况復蟠木無先容之助苦瓢非適
用之才而乃繆賜青黄驟加爼豆以一言而受縣愧無
賈辛之能縁壺餐而得原姑賞趙衰之節寵雖生於意
表愧實溢於情涯此蓋伏遇某官事君以人維善舉類
躬鄭莊之推轂急於進方知汝南之月評冝無濫舉夫
何闒茸亦預品題某敢不益尊所聞力行其志懐鉛提
槧潛心舊學之淵源行己立身不愧古人之操尚庶圖
涓滴之効少答權輿之知所以報公請事斯語
　　　代賀樞宻啓
顯膺宸制入領兵權樽爼有以折衝京師為之奠枕由
中及外式舞且歌竊惟國之大事在祀與戎而樞庭實
總其政師之克敵以直為壯而廟畧實制其謀惟其政
有所歸故能整軍而經武惟其謀有所在斯可保大而
定功宜得偉人置之兵府必也制勝於中權之地斯可
消患於未形之先恭惟某官以道事君沉機先物藴果
毅之徳而富於竒謀挺經濟之才而長於應變既以嘉
猷而告我后又將不戰而屈人兵邉境用寧威稜逺暢
帡幪所被歡慰惟均伏念某昔有夤縁獲塵㣲契蹉跎
嵗月嗟乆逺於門闌懐念恩私曽不忘於旦暮覩兹顯
拜倍激欣悰重念某年迫桑榆徒勞州縣從官嗟筋骸
之難强歸耕無壠畝之可依雖樗散不才已分見遺於
匠石而疲駑下乗猶希一顧於王良
　　　代上越守孟少保啓
伏以名藩建牧式艱委任之權耆徳懋官僉議老成之
列仰宸衷之圖舊眷民部以登賢凢在帡幪率由陶鑄
竊惟美政美俗者大臣之懿範全終全始者元老之髙
風出守一麾則坐分天子之憂入為三公則尤係生民
之命雖金馬玉堂位隆於近輔而朱轓皂蓋儀重於前
聞子房勲冠於卯金晩為太傅安石位髙於典午出鎮
廣陵宜論道之宗工攬承流之劇郡㳟惟某官受天間
氣為世鉅儒勵純徳以化民貫險夷而立節藻鳬遇合
風虎同聲唐之興自何而致功在汾陽軻之後今得其
傳𣲖分鄒魯粤㑹稽之古郡寔大禹之宸基城近天南
卧䕶門北權司扞圉賛塗山来覲之諸侯恩錫安閒傲
鑑湖凉生之五月在泮勤修於魯政趣裝佇繼於蕭規
蓋南山之石必均四海之具瞻而上台之星豈特一方
之獨照如某者人誰料理天與惷愚鎡基不啻於棗膏
門地更寒於冰谷偶縁貲選遂玷官曺誤身非坐於儒
冠蒸茵易希於美瑞身虚難進乞鄰富以輸財仕實為
貧偶為親而捧檄幸及𤓰之在邇欣擁篲之有階踴躍
洪爐雖無棄礦補禆泰岳孰引纎埃賤子請具陳非敢
僣求於甄冶宰相自有體冀䝉俯賜於涵容温暑在辰
爕調多暇蘄慎寝興之節永垂夷夏之休
　　　賀中書令啓
發中之詔降自於九天對揚之休允歸於元老仰惟根
本之地宜先道徳之人制命甫班華戎胥慶况依庇冐
孰不舞歌竊以中書肇建於漢朝置令爰從於魏代後
世間以宰臣之號所居無非用世之英六朝雖號為崇
髙秩序才階於三品唐室始極於隆貴可稱僅得於數
人如郭子儀之身任安危裴晉公之世為輕重馬周岑
文夲之可著廊廟張説姚元崇之有益國家然以功名
進者或無道徳學問之可稱以文章顯者或於進退始
終之可愧要之必有不世之主然後皇天為生濟世之
才必有無量之功然後朝廷賞以非常之位昔齊武既
登祚之後有為我生儉之言武宗以澤潞之勲有恨無
官酬公之語然校功則王儉之事至陋而不足多論賞
則徳裕之官雖髙而猶可進豈如盛世兩儀俱安既得
其人萬方攸賴伏惟某官道尊一世學冠諸儒不但至
周召而留已優入聖賢之域設張庶事舉皆逢左右之
源啓沃上心莫非陳堯舜之道信行蠻貊澤潤生民武
王有亂臣十人公則首四人之廸徳虞舜之大功二十
公則邁八愷以垂休鎮萬物如九鼎之安遏羣邪有必
東之勢終力排於横議以輔致於中興功業之由變乃
興蓋欲仁而仁至福祚之不登焉左真徳懋而懋官豈
徒擅當世之名殆可為萬世之勸某頃由冗散誤沐恩
知奮身寔自於師門佐職嘗叨於下省蒼苔依砌徒思
逓宿之直廬祥鳳集池莫預羣飛之衆羽其為欣願寔
倍等夷
欽定四庫全書
　紫㣲集巻三十　　　　　宋　張嵲　撰
　　啟
　　　代王漕謝除祕閣修撰啟
驪駕斡旋方積鰥踈之懼木天嚴邃遽叨論譔之除拜
寵踰涯懐慚惕息伏念某效官輸轉逢世休明羽檄罷
馳而無飛輓之勞石渠載葺而重校讎之所既聞成室
之輪奐恭睹屬車之幸臨沐優渥於異恩寓討論於祕
宇發兹私省何以宜䝉兹蓋伏遇某官覺道獨先推仁
兼被常善救者無棄物罔間甄陶不求備者蓋與人每
加題品致斯庸懦亦冐寵靈某縻跡計臺傾心熒座瞻
南山之石雖阻於進趨空冀北之羣敢忘於顧遇心藏
感愧言莫敷殫
　　　見吴少卿啓
竊伏下風乆圖望履攝承空乏遂欲摳衣然足將進而
倚牆則麾之故心雖勞而得門者寡矣覬増重千金之
顧慰素輕萬户之心夫以士有黄巻慕賢猶馳情於厯
載之上時欲青槐訪道尚重趼於百舍之遥况牛衣未
逺於寒鄉而虎節今瞻於㑹府登龍或幸附驥何深恭
惟緫領太府少卿盛業濟時英規邁往早奮材猷之美
亟躋位望之隆既多踐更休有譽處蘭香滿握星闈昭
調度之功棘列森華泉府領委輸之計簡知宸扆外緫
天儲居九卿惟月之班髙十國為連之柄念龍蟠虎踞
既雲屯扞敵之師必貫朽腐陳有山積足兵之實既優
心計寧使月朘擅當時關中蕭何之材處今日江左夷
吾之任蓋智慮朝廷之淵藪聊視外臺而公輔國家之
棟梁行膺大柄况復持衡末路推轂諸生某所以欲望
餘光期霑賸馥但以官期綿邈未諧涖職於星江族緒
衰頺空訪舊占於淮水方循陔而致飬遂歛板以攝貟
雖假為漕屬之卑然實𨽻緫麾之下儻因幸㑹得預収
憐念吾子辱在泥塗或䝉轉盻則志士不忘溝壑當自
銘心誓欲激昻辱居題品
　　　代回鈆山知縣啟
伏審榮握銅符出綏鈆阜㳙辰視事舉邑増懽恭以知
縣奉議學術淹該識度宏敏决科發䇿早登鴈塔之題
宣化承流聊屈牛刀之試方撫民而是望嘉盛徳以来
臨特枉雲緘尤深銘感未遂賢儀之見佇期政譽之聞
念大官大邑以庇身惟當恵恤則宜民冝人而受禄行
聽褒嘉欣慰于懐敷陳曷罄
　　　代胡勝仲上同官知縣啟
拜恩紏職慙叨棘託之司投迹屬僚喜藉花封之䕃顧
循天幸端匪人謀竊欽製錦之風尚後曵裾之日念青
衿為學曾畵虎之不成今黄綬調官乃攀龍之有幸操
心雉徑屬目驥才姓名尚阻於典章咫尺敢忘於奏記
蘄神明之眷佑為民社而節宣
　　　與范待制啟
光裕大徳績修隨季之勲論次舊文伐執董狐之筆優
游獻納叶賛詳延致使凡庸益叨甄奬
　　　與吴少卿啓
方按金科愧莫明於讞議忽膺綸命俾就緫於將輸顧
已無堪以榮為懼况某受材凡近於世闊踈徒因嵗月
之勞誤辱寵光之及惟日畿奥壤未易辦轉漕之功而
星使重權曷以副澄清之責凌兢就職推借有階兹蓋
伏承某官器質粹溫風猷凝逺卿棘冠朝紳之望使鞭
籌利柄之詳念江淮租賦之淵莫逃心計然智慮朝廷
之藪有待公歸某正託帡幪素承題拂方紆職守阻簉
跡於門墻欲布謝誠輙寓勤於竿牘商飈將盡緫計多
餘願精䄄餁之調上副冕旒之眷
　　　通交代啟
因人乏而代匱猥叨閩粤之除以土思而自言得繼賢
能之躅顧惟天幸匪自人謀瞻言未際於光塵慕用已
同於雅素方此陽和之屆序冝膺福順之駢臻伏惟某
官道徳禔身文華飾吏早䇿名於俊選聲振一時逮握
節於外臺風行所部既已奉三年之最計固宜膺一札
之除書矧刺史滿嵗而超遷有漢家之故事且奉使稱
職而擢任繄我宋之宏規將聞綸綍之頒式慰紳修之
屬某伶俜衰緒啙窳非才偶被恩私誤承寄委不習為
吏深虞辦治之弗能執以伐柯尚幸規模之可守豈徒
恃此以免戾或將因事而得師顧瓦礫自居雖有慚於
在後而叔敖是望得無意於告新聳聞一二之規終逭
曠空之責念披承之猶阻冀衞護之有加傾向之誠叙
陳曷既
　　　答曹倅啟
伏審㳙辰恊吉莅政云初先聲所加休譽已聞於郡邑
撝謙之厚占書遽及於衰遲感徳既深愧懐亦倍伏惟
通判出大業之後負㧞類之才中外庇官早擅當時之
美藩維賛理方觀治劇之能某屏處郊扉未階進謁其
為慕用莫罄文陳
　　　回桂倅啓
伏以門䦨宻邇方託庇以偷安疾恙連仍欲徹聲而未
果側聽風聲之美彌増慕用之私伏惟某官經術通明
操尚純固名稱已著宜遂即於顯膺政理有聞豈尚煩
於詳試顧此淹回之暫實為進用之津敢意撝謙過私
末契務敦崇於夙好不簡忽於廢閒函翰甫臨衰孱増
重載感慰存之有味益慚馳問之不先懐爵里以候閽
人念攖纒於疴瘵抗旌麾而行縣邑佇謁見於鄉亭佩詠
之心叙陳曷既
　　　答朱倅啟
伏審光膺制綍寵賛郡條蒞政云初移書甚厚伏惟某
官藴洪雅之度負肅給之材揚厯百為洞朝家表裏之
要翺翔三輔振藩維陪貳之稱方切傾風未遑際見辱
勞謙之遽及愧馳問之不先慰戢之私叙陳曷既
　　　賀正旦啓
鳳鳥厯正方紀於嵗元金奏賛陽甫新於春律適逢交
泰宜有福禧某官夙著才猷望髙中外屢分符竹居多尤
異之稱来偃輔藩已蔚治平之譽睠此發春之始允歸
受禄之宜某屏處郊扉傾心郡閣莫陪賀者徒切詠思
禱頌所深叙陳曷既
　　　賀冬啓
騐灰飛於律管書雲物於觀臺是謂来復之辰宜享迎
長之祐某偶縁㣲疢阻造賔閎愧懼之情敷宣奚既
候隆日至厯謹天正望觀臺之祥書而為備俟隂陽之定
處必掩身伏惟某官秉徳恵和賦才畢給方君子之道
長㑹逢其時顧愷悌之所宜天錫之福某屏居郊野引
望門閎莫諧薦夀之私徒極頌言之切移書過厚感徳
増懐瞻詠之勤叙陳曷既
騐土炭之懸氣應而衡仰考圭臬之度日至而景長伏
惟某官擢秀天支㧞材藝苑操修自好文雅知名簉貳
藩條已著近民之政翺翔華貫將隆磐石之宗履此休
辰宜膺豐福某屏居郊野引領門閎欲薦夀而未皇辱
移書之甚寵其於頌詠曷罄敷陳
伏以聽工審律以求聲用知華始緹室吹葭而候氣可
騐陽来方兹剛長之辰宜有類升之福伏惟某官系出
神明之胄居然信厚之風賛理藩條既藹聞於善最導
迎嘉况宜進掌於近官某屏處郊扉阻修慶禮移書過
厚沐眷良深雖殫削牘之陳莫喻頌言之切
待隂陽之定務致於天和觀雲物而書知嚴於嵗備既
陽萌之恊應方庶彚之孳萌伏惟某官樂易而文寛平
而理已用考功於三輔將還鳴玉於侍班矧際遇於休
辰宜𨗳迎於嘉况公侯子孫之必復其始方騐不誣愷
悌君子之求福不回其將焉徃某屏居郊野阻造門䦨
雖削牘之陳情豈頌言之可既瞻承未卜向徃徒深
闓門候景知化日之初長視履考祥宜哲人之多祐伏
惟某官以有用之學輔行逺之文孝弟篤於閨門見推
馴行恵恤施於政事具得民和宜因介福之辰充補中
朝之列某修辭未逮辱况過優雖殫削牘之陳莫慰頌
言之切其如感佩難盡敷宣
　　　求媒啓
以蒹葭而倚玉雖不量才㸃瓦石而為金當憑妙手宻
邇朱陳之里講求秦晉之懽薪柯不逹於鄙悰氷夢豈
符於前兆某男齒能奉雉卜未鳴凰某女譽藹閨闈徳
嫻姆訓雖坦腹甚慚於逸少諒齊眉願配於伯鸞幸假
重言佇聞嘉命
　　　與媒氏啓
以蒹葭而倚玉雖不量才㸃瓦礫而為金當憑妙手既
頼析薪之斧猶賒聘幣之儀輙露愚衷仰祈聰聽某謹
選某日於某人宅為某先遂問名併陳納幣更恃一言
之逹允諧二姓之懽嘉命貯聞感懐莫既
　　　許定啓
秦綱戾止増崇蔀屋之輝魯幣既陳度越榛䖍之告誠
意欽承於鴈奠㳙辰就領於雲牋舉案致恭預戒晨昏
之禮結褵有日敢違親迎之期
　　　定日納幣啓
早因伐斧已諧鳴鳳之占既遂釣緍尚阻委禽之禮惟
幣帛將其厚意故婚姻得以及時㳙辰幸獲於龜從修
好當陳於鴈奠某謹選某日為某聊備問名之意兼伸
納采之儀仰扣門閎薦煩媒妁
　　　下禮書
洊脩雅况克恊二姓之懽爰選嘉辰仰契三星之候既
委禽以成禮且布幣以告期顧儀物之菲然語誠意則
厚矣願恵降從之命無愆親迎之時捉筆紓辭欣隨意
徃
辱合好之不㤀復重之以婚媾將委禽以成禮用同奉
於蒸甞輙脩純帛之儀式契三星之候顧幣物之不腆
懐愧懅以増深敢罄鄙悰佇聞嘉命
　　　許婚書
不棄單平素襲外姻之好更䝉謙抑爰垂好匹之仇某
人雖閑紃組之功未著柔順之懿桃夭之葉恐未足以
宜家人嫁孝於姑或猶可使成婦道既奉問名之禮敢違
薦女之言感愧之私敷陳奚既
　　　求婚書
求伉儷以合姓將在徳門節春秋而共祠實惟静女令
嗣某官㡬小娘子躬猗蘭之質早聞令徳之幽閒舍姪
之子某人無汗血之資粗習過庭之訓教疇昔燕閒之
之㑹每陳婚媾之私得令女而告云終令撫而有室更
紀年之厯稔果於不棄其言險阻備甞蓋預同於甘苦
婚姻無逺期共樂於桑榆徴龜兆以叶從冀嫁纓之是
請顧猶子之友於賢嗣㡬同魯衞之歡然敝族之交於
大門敢謂秦晉之匹佇結褵之有命永繼好於無窮聘
幣至㣲優容則幸
　　　下禮書
京洛交㳺早託鄉閭之舊江湖際遇遂連姻婭之私顧
此懽言俄終嵗律服召南之美化貴男子之及時慕向
子之髙情須婚嫁之既畢輙諏時而考禮敢布幣以致
儀龜筮不違既短長之恊吉蘋蘩有助庶室家之具宜
願聞合好之期得奉降從之命
　　　代人求婚書
素與髙門洊講婚姻之好復縁季子方兹伉儷之辰竊
承某人夙凛令儀㓜嫻柔訓爰因雅契甞致㣲辭如舊
媾婚已奉降從之命冝其家室再修合姓之歡輙稽鏘
鳳之鳴敢布委禽之好既殫誠悃顒俟好音率爾日月
伏惟照察
欽定四庫全書
　紫㣲集巻三十一　　　　　宋　張嵲　撰
　　序
　　　毛逹可尚書文集序
自熈寧元豐以来崇尚經術文章以醇粹近道為右士
子不能奉承茲意故其弊也失於頹靡不振不能上下
古今為深愽好文之士頗或病之其後有司因仍故習
以取士其弊滋甚當是時公方以舉子作為科舉章程
文字固以挺特竒怪得名場屋間世人所知者如此而
已一旦發憤懣作書于當時要人措意悠逺徴用淹洽
文字一出名振天下則公自為布衣時其聲蓋已藉藉
塞宇宙矣自是登甲科典文詞奏技於髙門之地所以
取知人主専以詞章議論為政觀其衆製森然恣睢横
放若畧不經意成於俄頃者譬由河出崑崙經孟門底
柱之險奔巖附壑濆薄漂逝及其放於巨野眇莽澶漫
衝風偶物自成漪漣然後悠逺長懐莫可捍禦真文場
之傑雋也昔司馬相如文工而思遲武帝甞謂以我之
速易卿之遲若何對曰於臣無所不可顧陛下何如耳
及觀諌獵書弔二世賦皆成于扈從逰獵之際則知相
如之於文固亦速而工也公之作文豈類是耶紹興乙
丑僕被命典州適公之故里其子幵盡以公平生所作
文相示且請序以冠於集首辭避不獲竊論其所為文
如此幵字平仲少年愽學工詞章可與論先秦制作而
追歩建安風雅他日當自著見决不沒沒固將以文詞
擅名不獨能守其業者也
　　　喜雨行詩序
某甞讀春秋竊窺聖人所書一字褒貶之意三家之傳
糓梁氏多得新意後世有稽焉當魯僖公之三年大旱
經則書之曰春王正月不雨夏四月不雨六月雨此蓋
各舉一時之首月而書之一日得雨則曰某月雨當魯
文公之時亦大旱經則書之曰自十二月不雨至於秋
七月及十年十有二年經書之曰自正月不雨至于秋
七月文之旱乆於僖公之時乃不舉首月但書厯時又
不書雨月善乎糓梁氏釋僖之所書則曰一時而言不
雨者閔雨也閔雨者有志乎民者也六月雨書之者喜
雨也喜雨者有志乎民者也釋文之所書則曰厯時而
言不雨者文不憂雨也不憂雨者無志乎民者也嗚呼
糓梁氏其真知聖人所書之意也魯僖公春秋之賢諸
侯也有志乎民不雨則閔之雨則喜之文公反是而褒
貶之書豈不明甚今之墨綬古之諸侯也天子承流宣
化最切於民也雨不雨耕穫之時喜閔之心苟如僖公
是聖人之所褒也今嵗自夏及秋旱魃為虐伏觀某官
憂勞癯悴形于容貌禱爾于山川之神境望之靈曲盡
䖍祈靡不備至迺七月庚辰雨大霶霈溝澮皆盈於是
懽忻之色慰諭之辭撫摩百姓喜色可見其喜雨閔雨
之心蓋亦魯僖公之心也某學春秋者也其敢黙乎言
之不足發為詠歌不揆膚拙吟成古風一篇命之曰喜
雨行伏乞采閲某再拜
　　　題㣲王大峽紀開府故迹詩序
㣲王大峽中頗多向開府事迹石上赤紋隐起類馬者
人謂之向開府馬山石獸如兩脚中有細而垂者人謂
之開府鹿尾兩山相去僅丈餘中缺如門人謂之開府
倉向開府不知何代人余意其如今之廣南溪洞主有
功徳於此一方已獲封爵土人云今㣲王大峽皆開府
所自䟽鑿且言初欲導大寧監水流而入于竹山不能
終事而卒又土人云開府生甚神靈事頗怪異以其言
不雅馴非儒者所宜故載其大畧如此開府至今廟食
於此土人事之甚謹余每上下峽亦𢾗甞禱祠䝉其隂
䕶懼開府事迹乆而無以傳信欲為之詩歌以荅神貺
而未遑也辛亥季冬再避賊于峽上始克為詩將以遺
諸土人備迎饗送神之曲云
　　　送諸葛彦章序
黄山之隂有麻川環流灌溉沃野百里山可戕川可絲
野可帶經而鋤植杖而耘隱君子多家焉諸葛彦章由
新安徒居此衡門蕭條澹如也克意古道愽渉經史之
外翰墨尤工行草篆𨽻畢究其妙雖尺素畫鈆人皆珍
之一日杖屦訪僕且告欲扁舟幅巾東㳺建康因出所
書杜子美詩見示適客有在坐觀之者因咤然驚曰一
書八體五雲二妙酬酒慱鵝之戲臨池濡首之逸柿葉
竹箭之精舞劒假羽之得昔甞聞其人爾怒猊抉石渴
驥奔泉龍跳虎卧凌魚反蛟蛇入穴而尾垂鳳翥空而
首昻蟲蚑蚑而欲動鳥似飛而未翔昔甞聞其状爾今
世雖過眼紛紛未覩若是之遒麗也先生之㳺建康其
將挾是以攘袂侯門必有聞絃賞音者矣僕曰嘻豈其
懐也哉蓋賢者出䖏與時屈伸豈必槁衣菌食懐琬就
塵光彩埋鏟與草木俱腐然後為隠耶豈必飄裾曵袖
飛辯揚眉挾炭爐冶之門然後為進耶荷蓧耦耕君子
以為廢義負爼扣角君子不以為徼禄與道巻舒方將
忼慨草茅之言指瑕苴漏論列天下事以敷逹主聦庶
㡬援溺拯墜此其志也若夫藝雖絶㳺之而已豈所以
期賢者之心哉客有慚色曰予淺哉之為大夫也不敢
復云葛侯明日告行因序所言復歌以送曰黄山之岑
兮磨穹旻麻川之流兮鎻清渾乆於其間兮懐席珍一
朝慷慨兮披胸襟俯揖崧岱兮隘乾坤將騎鯨背兮扣
帝閽纚纚利害兮批逆鱗天回􁓳動兮蘇元元先生之
志兮於是伸
　　　送鄭武子序
紹興六年秋詔以龍圖閣直學士兩浙都轉運使李公
為龍圖閣學士四川都轉運使既受命辟其屬夷陵鄭
武子與之俱詔從其請且命進階以撫之都漕權重而
事劇或難其佐今武子為之甚稱然自西鄙用武仰給
於四川者踰十年民疲於供億而軍猶乏於糧餉吏肆
於侵欲而民或逺於底告三者之難而都漕皆任其責
賦歛力役陞黜之得其宜則譽將歸之如其不善毁亦
隨至毁譽之来均將被及於其屬子雖欲辭其名得乎
僕蓋將有以告子矣嗚呼甚哉天下之眩於名實乆也
嚴而以為苛猛而以為暴廢法而以為鎮静縱姦而以
為長者狡焉者用是脇持務以濟姦而樹黨於是士大
夫之剛决者則畏其名而憚於有為偷懦者則持以藉
口而文過率皆結舌袖手視姦贓肆行而莫敢詰善良
日受其弊僕行天下見風俗類如此而四川為尤蓋知
栁子厚鄙今之長者皆土木類而發憤於説鶻以有焉
耳武子學通古今與人交不茍從居官操下甚急資既
疾惡復儀狀雄毅姦人易以惡名被之余懼武子之畏
其名因而眩於其實蓄縮畏避不敢行其志以佐其長
使四川之人滋受其弊無已時余不得不言武子其審
於名實之辨而斟酌於其心姑務去苛與暴而嚴與猛
非所以獲罪也無廢法無縦姦則鎮静長者之道行矣
孜孜焉夜思而晝行惟實之是審無名之或畏庶㡬狡
焉者不得以疑似為子病若夫君子之道本之以寛厚
持之以明恕詳於謀而果於决圓其外而方其中固武
子之所當從事也余何以益子哉
　　　贈黄子真詩序
石城黄子真與予㳺二十年余家世為儒子真自其少
時則脱去舉子塵陋之習好古文作詩有句法喜交當
世賢長者道前軰事皆有始末遭亂流轉江淛間獨一
妻一子内無婢外無僕衣食隨罄則營遇賢牧守能客
之茍足則閉門静處不妄交逰雖甚窮節操益勵老来
益自重絶不以詩文示人退託以不為然聽其譏評世
人文字一格以古之人不隨世俗好尚知其識愈精學
愈髙也紹興壬戌過余秀州之魏塘甞作兩詩以贈之
其一律詩頗别更定且又作古詩一欲併追與之舟去
已逺不果追明年夏復過余留近三月去之毗陵索詩
以行僕倦未皇也因取向律詩别更定者并古詩不果
追與者録以為别且儲他時一笑紹興癸亥八月初七
日
　　記
　　　崇山崖園亭記
求勝槩者必在于深山窮谷人跡之所罕至然後以為
恠特而玩之至於跬歩之近有湖山千里之觀為人所
易而弗貴者有焉崇山崖是也崇山距鄼北九里在晉
陽王城之右按圖經唐天寳六年改為固封山土人襲
舊名而不之改也山之崖闖然特出於漢江之滸江外
皆環山茂林堅峭蓊鬱錯立交峙望之莫知其際焉山
之上多薉草惡木狐狸所居豺狼所嘷居民陋之欲易
而不售者積𢾗嵗矣族兄彦逺一日徃遊嘉其景而售
之既乃平易道路䟽竹出石刜薉草誅惡木心營目顧
因髙就下而作堂於中掖以兩廡步簷回環周若一舍
直東為庵以棲雲霞臨涯為亭以釣清瀬而又樹以青
松間以雜花工不罷人作不費財舟車上下談笑即至
不待勞形於鄙逺而山水之秀畢於是邑人見之咸以
謂忽生頓出而不以為故所有也余因謂曰凡物之大
情莫不駭異習常忽近而慕逺唯賢者而後能因其同
而得人之所異因其近而得人之所逺然則是山也昔
甞見輕於樵夫牧兒與培塿同列矣一旦取于彦逺登
焉而望若天之益髙地之加闢而異者逺者出焉夫山
豈改於故哉特以所遭之人異也彦逺之識其與庸衆
亦逺矣彦逺為人閒曠怡愉居官蹇然有臨民之志春
秋鼎盛他日固未易量也使識士之賢智愚不肖如山
之美惡則當有清曠秀發貢竒效珍於前者矣吾之族
將由之以復振歟其為悦于目適于心又不止如山之
樂也余既叙其登臨之美而又併以是告之宣和二年
三月七日弟嵲為記奉國軍承宣使帶御器械樞宻副
承㫖知東上閤門亊鄭成之書
　　　嵗寒堂記
竹山古庸國也按春秋左氏魯文公十六年楚使廬戢
黎伐庸及方城今方城亭是也介居阻險而號劇邑多
巨姓强家連地千頃其間桀黠者徃徃雄張一鄉負多
資視為吏者若易與每輕犯法自國朝以来無聞令焉
宣和六年秋㑹邑多故州度為令者不足以辦事欲擇
他吏以攝之於是令夏珙致宏自房陵丞徃蒞邑事以
才選也暨至邑宣令典設教條振宿弊矜無辜敷恩信
以勸其從嚴斷刑以威其滛大率以抑强扶弱為本用
猛而濟之以寛未期年而政成訟庭廓廓無事矣因顧
其縣宇而嘆曰兹邑雖鄙逺亦春秋之建國也室宇庳
敝既不足以稱子男之居而且無退公思治之所其陋
甚矣昔唐栁宗元作薛令三亭記以謂君子必有㳺息
之物髙明之具使之清寧平夷常若有餘然後理逹而
事成吾不佞豈敢為是游觀勸民以自便至於宴息之
居所以與後人同其利者則不可以私自歉為解於是
積財以羡餘課功於暇時度㕔背有郤地作室六楹從
七架壯麗雅潔不陋不侈爽塏靖深宜燠宜寒早暮以
聽訟詞間暇以宴賔客自經始以至落成人初不知有
役事也堂下有雙檜其大連抱其髙參天因榜曰嵗寒
堂乃謂其友張某曰余之名堂非獨木之謂也雖余之
修身從政將有取於是焉子盍為我記之僕因謂曰嘉
樹之與惡木並生於天地間初若無别也至於陵厲以
霜回薄於嚴風而能不凋落然後松柏之節見矣君子
與小人並居於世初亦若無别也至其誘於利害刼於
禍福而能不變遷然後君子小人見矣初致宏之始至
也疾視邑之蠧敝心不能平既又盡知豪吏大姓素為
惡者主名一切以三尺從事畧不以法假人良民坐是
安堵而姦猾頗不便其政於是羣聚而謀欲崇飾惡言
覬以蠱惑羣聽其言既莫之信則又欲誣以他事訴于
當路者且㣲使人諷致宏覬其稍寛巳也致宏自度無
一可以為己病者畧不厝意治豪横益急卒不以是少
改其度其去之日如始至也由是觀之以嵗寒名堂其
誰曰不宜致宏九江人文莊英公之裔孫讀書作文頗
有致思竹山之政大抵以此縁飾非文俗吏所能辦也
彼邑之人其糞除其堂封殖其樹以無忘賢令之徳附
韓宣子故事云
　　　修房州大成殿記
國家自崇寧間大興學校凡孔子之廟在郡縣者莫不
修飾以稱上命中更多故於稽古禮文之事少闕則又
例皆傾圮毁折而不加繕營房舊有學在州城之南西
偏建炎三年某月孔子廟屋壞㡬毁神位太守王公凛
然乃命都監趙侯更作新廟侯乃相地於州治之東中
髙而外下可環之以水有頖宫之制遂面勢而改築焉
以某月日告成公乃命故吏張某記之曰昔者堯舜禹
湯文武孔子相傳一道所以濟天下而澤後世者不可
優劣論也然自三代以還由華夏至於海隅像而事之
廟而食之者惟孔子而已豈孔子之道有過於堯舜禹
湯文武哉大抵有堯舜禹湯文武之位而行孔子之道
易處孔子之位而行堯舜禹湯文武之道難方周之衰
王綱解紐君臣父子之道不絶如綫孔子於此方且奔
走於宋衞齊鄭之郊皇皇然既以是而語人又以是而
立教雖畏匡厄陳受辱陽虎見譏武叔而不悔也推夲
聖人之意豈有他哉懼夫斯道之墜人倫之變後世有
粟而不得食之也晩歸自衛因魯史記而作春秋以成
一王之法誅趙盾於討賊而君臣之義愈嚴責許止以
嘗藥而父子之恩彌篤使堯舜禹湯文武之道既闇而
復張人倫之大既棼而復理孔子之力也譬猶洪水方
割而禹導川澮黎民阻飢而稷教播種惟昏墊而後知
禹之勤惟艱食而後知稷之力不然㝠亦勤其官而水
死者也而後世不稱㝠而稱禹厲山氏之子柱亦為稷
者也而後世不稱柱而稱稷然則生民之奉不于堯舜
禹湯文武而于孔子者其以是耶生乎孔子之前者固
有人矣生乎孔子之後者亦有人矣如虞仲夷逸長沮
桀溺接輿之徒方且被髪而𦍕狂耦耕以自飬隠居以
玩世𢾗子者其才未必不足以行孔子之道其志未必
不足以明孔子之教而皆恝然無意於生民向非孔子
者出則堯舜禹湯文武之道已失其傳人倫之大莫與
興理者矣然則孔子之祀所以跨三代而獨光際海隅
而成事者豈不宜哉然當兹極亂之時人方廢爼豆而
事軍旅而小夫之論者方且以孔子之道為不亟於救
亂否者則又自放于山林之間莫肯以濟世導民為意
皆得罪於聖人者也而王公區區於此時獨能新孔子
之祀以示民有足大者昔孔子作春秋撥亂世反諸正
使世之為士者苟人人能以孔子之所用心者推以濟
世導民則救亂之術有急於此者乎孔子曰君子學道
則愛人小人學道則易使彼小人而至於難使則其亂
有不可勝言者若其易使顧有犯上而作亂者耶余既
美王公之舉事得化民之本也而又嘉趙侯之肅給能
輔太守以成行化之基也故樂書其事而推明孔子之
道所以急於救亂者如此
　　　繼恩堂記
紹興八年春謀成都帥朝議難其人於是輟兵部侍郎
直學士院晉陵胡公以為樞宻直學士成都府路置安
撫大使公辭以母老䟽再三上不報朝廷乃為秀州增
置通判軍州事一員以公弟右通直郎彦國庀其職俾
奉其親官下以慰公来諗之意士林耀之成美居官之
明年􁆒郡少間顧舍次湫隘卑庳殆不稱簉貳之居因
以其狀上外計得錢三十萬度聽事之南隙地作室五
楹闢其東為吏舍其西以㣥緡錢之𨽻於我者即其中
為退公思政之所既成因顧念而言曰在治平丙午我
先祖魏國文恭公居六府六年矣上章乞還印綬乃拜
觀文殿學士知杭州仍以先祖少師公簽書秀州節度
判官㕔公事以寵其行距今蓋七十三年而彦國用仲
兄故復踵前武又今之治所即前日節度判官之㕔事
也彦國不佞無以似其前人而亦承天子之渥命其何
以堪之乃牓其檐曰繼恩庶㡬朝夕纘其緒業家訓是
承恪其位著國恩是報且使来者有觀焉是嵗秋八月
㑹予僑寓是邦因請記其事予甞紬繹舊史知胡氏之
世次班位蓋自文恭公始大其門於仁宗時由翰林學
士本兵柄其後修簡公佐神宗復自中執法兼浴殿而
丞尚書蓋再世柄大政而今兼翰林學士尚書公與成
公宻學公皆嗣為名命則凡掌内外制詔者通四世焉
故世言衣冠文物之盛者必首胡氏雖少師公位不配
徳晩亦官為列卿監帥大藩未為不遇也知成美所謂
能守其業者且又將光顯矣予嘉其七八十年之間祖
與孫相繼䝉國恩厚如出一跡庶㡬所謂奕世載徳不
忝前人惟其有之是以似之者故為之書紹興九年八
月某甲子記
　　　御書記
紹興十年某月某日皇帝御宸翰書中庸以賜臣某筆
畫之妙度越崔蔡鍾王之前臣某謝固陋不足以辱大
賜既乃勒之堅石將以示天下垂乆逺謹再拜稽首而
言曰竊惟自宣和末天不靖民章輔禍亂使干戈俶擾
都邑至於今憂猶未弭一星終矣朝廷之事捨整軍經
武之外固宜未暇遑也而主上方儲神穆清留好經術
間御邇英閤見講讀臣探賾帝王之道聖學日躋深造
自得非羣臣可望清光而昧者不知是為今日之所先
務甚哉道之難明也臣某以謂帝王之道甚大以備文
武之用時措之宜而已譬猶元氣色括宇宙或為震耀
殺戮或為生殖長育顧豈二事哉則知張弛之用本同
威懐之致非異亦猶是也臣某甞觀皇矣之詩序文王
征伐四國徒曰無然畔援歆羡與夫不大聲色不識不
知順帝之則如此而已則文武之道果烏乎分至於宣
王中興詩歌常武序言有常徳以立武事則既有間矣
逮至後世守成尚文遭遇右武文武之事至不可同日
而議故雖如叔孫通之賢謂以馬上得之不可以馬上
治之而史臣之稱光武亦以講藝論道在投戈息馬之
後必若所言則所謂道竝行而不相悖特為虚語臣某
每歎息於斯而詩人之意深逺矣今中庸一篇始言性
命之理而以無聲臭終之其間制世御俗之道蓋無偏
廢而不舉者然則主上之所以賜臣某豈徒然哉顧臣
某學術膚淺曷足以推明聖意而奉承之然衆不可蓋
蓋將有傑異之佐為時而出恊符上徳治具益張中興
之功待是而畢臣某軰幸卒䝉全活之恩賜骸骨歸畎
畝殘年餘日尚庶㡬及見之臣某不勝昧死謹記
欽定四庫全書
　紫㣲集巻三十二　　　　　宋　張嵲　撰
　　記
　　　觀音記
傳言山川之神水旱癘疫之不時於是乎禜之日月星
辰之神雪霜風雨之不時於是乎禜之古之所以弭水
旱者如此及後世佛法入中國以大慈悲閔仁一切凡
衆生之罹病疾苦惱者莫不頼以振除濟渡則如嵗之
雨暘不若嚴像設而禱祠之固其宜也而觀音大士最
有縁於閻浮提人凡有所祈無不嚮荅夫水旱豐㐫將
司於神耶或者佛菩薩亦司之耶吾不得而知也要之
發於此而應於彼皆不出自心現量夫心之所感豈特
水旱祈禱之間凡出世間一切有無善惡等法因果報
應孰非自心現量哉觀音大士以聞薰聞修啟悟世間
始以音聞流入三摩地得寂滅樂超出諸相復以無作
妙力示三十二應入國土中以至析鄰虛塵刹無不隨
類現前為説法要皆從無住本建立一切若能了此是
真見觀世音大士而知感應之所自矣如是則雖無塔廟
巍然望之若䕃廣厦雖無像設仰而瞻之若臨父師雖
然如是器世間法豈可或廢不然則又何以警惰慢而
伏𢤱戾生未能忘相者之信心哉秀州某寺舊有觀音
像殿宇卑庳不稱嚴事紹興某年某月境内雨暘小不
時慮害嵗功邦人士庶竭誠以禱既而獲應嵗以有年
道俗依向信心益堅於是其徒因嵗之既定也與人心
之易化也乃募施者度為殿宇横㡬楹縱㡬架塑大士
像於其中土木彫鏤梵相尊嚴供具妙好為一方佛寺
之冠其既成也僧用昭再三謂於予願以文字為檀波
羅宻記作殿始末不得而終拒之是殿實鳩工於某嵗
於某嵗始成其初發心募士者自僧用昭始輔而成之
者曰僧志筠
　　　王氏重建環勝閣記
予家石埭異時有東役取道丹山經桃花潭愛其山川
清逺常移日留不忍去意必有隠君子作為臺觀收羅
雅致以供寓目訪諸耆老咸云去此跬歩間公之華宗
子明有閣曰環勝特為雄麗子明不禄閣燼冦火其子
欽中因舊規橅礎甃不易輪奐逾前日與賢雅徜徉其
間予方之官武林不暇謁之粤三年季舅以書來道欽
中意欲誌其再事營葺之由予承渭陽命且欽中宗人
也義不當辭謹為之言曰天下之尤物足以移人人不
為物尤亦足以移物一拳之石一泓之泉尚能膏肓長
徃况環羣峰注大川竒態偉狀朝睇夕覽知景象之為
勝而不知所以自克者多矣此移於物故也若夫申伯
挹喬崧之靈燕公得江山之助登崆峒探禹穴以資史
豪浮沅湘㳺雲夢以賦騷雅是皆移天下之尤物而聚
於胷中其大足以自表著以勳業顯于時其次發為文
章歌詩以光簡䇿如行義操守則顔氏之克已此非特
不為物移而自勝莫大于是欽中賢者能飭子弟為彬
彬雅士予敢不以此告之如其溪山之勝備見于吳永
州之舊記兹不重陳紹興十有六年二月二十有一日
記
　　　處州龍泉西山集福教院佛經藏記
佛之道其妙至于不容言説而世俗之所知者不過於
誘人以行善逺罪而已是亦可以佐教化於天下雖其
威儀禮法不與華同非儒者之所與然猶未有甚害也
為其徒者能奉其師之教則其服用必薄以惡其動作
必勞以勤持其戒律必獨居而若有所畏其資身之物
必乞匃取足而無餘儲是以凡齊民之去為浮屠者自
非天資刻苦而淡薄自甘者未有棄父母捐妻子而樂
為之者也逮近世佛之教日以弊於是其徒狡焉者始
誣其師而倡為天堂地獄之說以誘脅世俗乃大其屋
廬美其飲食豐其器用衆其給使不耕而食不織而衣
無力役之勞朝夕而遨嬉於是蠧財用傷教化而齊民
始病矣是以儒者至欲人其人火其廬者有以也此院
之建始於唐某年是嵗盗發浙東郡邑率被害而兹邑
獨免於是邑人始創為佛祠距大宋之宣和二年葢若
干嵗矣方臘又冦浙東處州六邑而五邑被兵兹邑又
獨無事方冦之盛也主僧某人率邑人誦觀音大士名
號冀以免於難冦退因諷邑人以為為善之報遂相與
施錢而新之凡為屋若干間而宏侈於其舊既又儲大
木數千章將為經藏㑹建炎初連有冦攘不果作紹興
十四年始鳩工而為之落成於明年之秋凡用錢若干
土木之崇髙像設之雕鏤經帙之整潔遂甲於境内焉
淮海人周靈運嘗徃來是邑見其興作始末因為其僧
屬余為記余以為兹院之始建與再新之由皆以免於
盗賊之虞邑人覩為善之利而為之及近嵗隣邑之罹
於兵火者葢犬牙相入而獨兹邑又無恙豈真獲為善
之報耶將觀音大士之隂相之也審如此則天下之遭
兵禍者十八九豈皆不如兹邑之力於為善耶菩薩大
士之無心於世間豈獨私於是邑哉是二者求其說而
不可得亦姑勉於為善斯已矣彼其父兄既以數脫於
難自喜而益勵則為之子若孫者慕前人而虞後患將
敢怠而廢乎是使邑人之趨於善無已也是亦可以佐
教化於天下初僧某再新是院先得某人兄弟以為之
率經藏之役則某人之妻某氏實為檀越之首云年月
日記
　　　襄陽府重修州學記
襄陽自兵火廢亂邑屋蕩為虵豕之囿重以吏治不良
民俗蠧壊禮義科㫖之事不復聞耳矣紹興十二年九
月詔書下諸郡修學宫於是權知府事淮安蔡南公念
兹邦學校乆廢即歡以承命因學故基以是某月某甲
子庀徒興作於某月某甲子告成為屋若干楹凡學之
所宜有畢具中為殿以奉先聖十哲繪從事之賢於兩
廡下屋皆因俗以竹為瓦獨殿宇土木雄傑視承平所
為無甚愧嚴先聖之居不敢視陋也材物用度一皆省
嗇諸用而取其餘又㑹嵗饑僦民之無食業者厚其直
而用其力故自始至終人不知有役事焉學成以其役
之餘營廪稍以食學者既乃以圖上於朝請復教授員
有詔許之遂以書走嘉禾屬余為記按襄陽屬荆豫之
地在漢𨽻南陽郡其人物之羙處士之節見於傳記者
甚衆而又嘗為羊叔子杜元凱經緯其民風流猶未冺
也且承本朝累聖之德薫陶仁義之統其民俗之善固
宜中更兵火盗賊之厄向時遺風餘烈耗矣悲夫後生
所見非兵戈殺伐之業則奪攘背誕之事也今復風之
以學校習之以禮遜春秋時祀使州閭子弟得觀爼豆
之盛識鄉飲之儀固可使父老感激而出涕暴戾愧悔
而遷善矣今又拔取州之秀民羣聚而教之擇其德齒
可厲衆者為之表率使之出則修之學入則修之家鄰
里親戚希冀慕仰則雖有暴桀子弟猶將變而之善也
或以為江漢之民乆不率一旦駈而從教其難乎是將
不然昔頴川之民趙廣漢治之則尚告訐韓延夀治之
則興禮遜夫彼豈有異民哉猶之水與顧所以導之何
如耳如兹固無疑也余少入郡庠中遭䘮亂去鄉里徃
時遊射處尚皆識之今侵尋老矣他日歸從衆賔之後
觀鄉射之禮於學退而詢於閭井必有芔然興道而遷
義者則其風化之所自可以考而知也南公其先洛陽
人故參知政事文忠公之姪曾孫遷居淮安今再世矣
昔常徃來襄漢間習熟其士大夫視之不異鄉里初以
京西轉運判官權知府事至則恵卹其民不忍以法繩
之二年而後去者歸居者樂於是朝廷采其治狀於某
年某月詔以為直秘閣且正方面之任焉夫為吏一用
恩信不尚苛察固善矣而又能慕古教化以接邦人於
道是其可稱也南公既與予遊舊且為鄉里載述盛事
義不得辭紹興十四年六月初四日記
　　雜著
　　　救弊
嗚呼先聖賢人之能以道詔天下者非言莫載言之所
以傳後世者非經傳簡䇿莫考後世之人自天子而達
於庶士欲以求聖賢之道而措於大中之理者非學莫
能入學之不可以已也乆矣魯昭公十八年秋𦵏曹平
公徃者見周原伯魯焉不說學歸以語閔子馬子馬曰
周其亂乎夫必多有是説而後及其大人大人患失而
惑曰無學不害不害而不學則茍而可於是乎下陵上
替能無亂乎至二十三年景王崩子朝争立召氏毛氏
奉子朝以逐王猛成周大亂終於悼王失位而崩敬王
奔走不能保其社稷諸侯助之僅以復位王室之亂者
十有八年昭公二十九年誅子朝之黨傳稱京師殺召
伯盈尹氏因及周原伯魯之子其書曰原伯魯之子者
杜預以謂終不說學葢先儒深疾之意也夫天下之亂
風俗之壊未始不由於君子不能正身以儀下而反淪
胥以敗者也故下之人倡為是說而大人不能正既見
已之不學而亦能在髙位也又見當時之人不學者衆
而措之於治未有覆亡顛隕之禍也故以為無學不害
反是其語而以身徇之其所以致大亂者職此之由也
夫不學而致亂者猶之可耳既以不學而致亂亂而滋
以學為非者其患又甚焉若不救其弊而拯其溺則後
將為鬼為蜮不可復振矣本朝之所以致敗亂者固不
一塗要之法度亂而綱紀廢人才蔑而聖言亡皆不學
之過也世之愚夫愚婦徒見興學校三十年服儒衣冠
者滿天下上之公卿大夫下之百執事之列皆由此塗
出以為儒者之盛古未有也而終於廟社淪亡海宇震
蕩民人塗炭故循其外而責之曰是儒者之禍天下也
一人倡之千百人和之億兆之人莫不謂然次及朝廷
之公卿大臣已既不學而不知先賢人之道真可以已
亂而致治如稼而穫如蠶而績之可必也初不能以是
折天下之言而反比於愚夫愚婦閭閻里巷之説而遽
以口承之亦曰亂天下者吾儒也痛哉夫所謂儒者學
先聖之道明諸子百家之言達古今理亂成敗之事措
之於治則君昏能正之國亂能理之四夷不服能賔之
風俗敗壊能美之節義不修能立之軍旅不振能激之
夫是之謂儒不知前日之大臣號為儒者能如是而致
亂乎將不能而致亂乎其曰不能而致亂則是所用非
儒也用非儒而致亂而儒反得罪則是饑食烏喙而致
病反屏稻粱而不御也不亦惑甚矣乎嗚呼本朝自三
十年來未嘗有儒而用之也其羣萃而養之者率不學
之人爾人各占一經茍能通王氏說則足以取科第甚
者於王氏說亦不能通徒剽賊人語茍能為所謂大義
者亦足以升名於禮部此曺一旦入仕其狡焉者則急
日月犯風雨以數干公卿之門冒没謟䛕以取顯美其
碌碌者則沉州縣以簿書期㑹為急其於聖人大中致
理之道古今成敗之務未嘗聞於耳而著於心也何者
所以養之非其道也自朝廷號為以經術取士以來人
皆髙談隂陽性命之說以誑惑聾瞽而不知聖人之術
乃所以為治國平天下之要而徒事空言以為大夫何
切於事理哉夫古之能明經術者莫若漢儒如賈生之
明治體晁錯之通術數公孫𢎞以儒雅輔治雋不疑以
春秋拒姦司馬遷修史記以正褒貶劉子政推災異以
闢王氏類皆有益於世者豈若後代徒事空言者哉學
如數子可謂無媿矣措之於天下國家可以致治平必
矣審如此則聖人之道與夫後之學為是者果何負於
天下哉而罪之也今夫經傳子史百家言無非仁義禮
智信之說君臣父子夫婦兄弟朋友之道善惡成敗禍
福治亂之迹可以勸戒於後世者堯舜禹湯文武周公
孔子至於漢唐之世所以為治不過於此今若舍是而
不學以謂不足已亂而致治而曰我惟軍旅戰鬭之為
務是専欲以力服天下也紂之百克而卒無後項羽七
十餘戰皆勝而卒死東城設能如是猶不足以致治况
又不能不亦可笑矣乎或曰今兹上之人未必不說學
而罪儒特以兵革未息故先其所急也嗚呼是聖人之
道無益戰陳軍旅之事耶孔子曰我戰則克祭則受福
與夫郟谷之㑹武子之臺所以折齊侯不得施無禮於
魯却費人不得致難於君者為何如哉傳曰禮樂慈愛
戰所畜也又曰夫民譲事樂和愛親哀䘮而後可用也
夫所謂禮樂慈愛之事不既具於聖人之經乎晉文公
之教其民必示之義示之禮示之信而後為可用則所
謂義信與禮不既具於聖人之典籍乎不特惟是自古
名卿才大夫所以經緯其國折敵人之衝整軍而經武
者與夫良將壯士之所以殺敵致果保大定功者不既
具於厯代國史與夫諸子百家之說者乎若此之類皆
非不學者之所能究也今人之言曰我惟兵書之知今
之所謂兵書者不過七書耳而不知自六經已降及百
家諸子之言其言戰陳軍旅之事也悉矣何獨七書云
乎哉為是語者是又不通之過也余大懼不學非儒之
說儃漫於天下使後生之士乆而無以取正是以敢私
論著之以告於知者以號於天下以徹於上人之聴庶
無蹈周原伯魯之禍
　　　讀管子
余讀管子然後知莊生鼂錯董生之語時出於管子也
不獨此耳凡漢書語之雅馴者率多本管子管子天下
之竒文也所以著見於天下後世者豈徒其功烈哉及
讀心術白心上下内業諸篇則未嘗不廢書而歎益知
其功業之所本然後知世之知管子者殊淺也管子書
多古字如専作摶忒作貣宥作侑况作兄釋作澤此類
甚衆大匡載召忽語曰百嵗之後吾君卜世犯吾命而
廢吾所立奪吾紏也雖得天下吾不生也兄與我齊國
之政也而注乃謂召忽呼管仲為兄曰澤命不渝而注
乃以為澤恩之命甚陋不可徧舉書既雅奥難句而為
之注者復謬於訓詁益使後人疑誤不能究知世傳房
元齡所註恐非是予求管子書乆矣紹興已未乃從人
借得之伏而讀者累月始頗究知其義訓然舛脫甚衆
其所未解尚十二三用上下文義及參以經史訓詁頗
為是正其訛謬疑者表而發之其所未解者置之不敢
以意穿鑿也既又取其間奥於理切於務者抄而藏於
家將得善本而卒業焉
　　　證辨騷
劉勰作辨騷以謂班固謂屈原為露才揚已忿懟沈江
羿澆二姚與左氏不合崑崙縣圃非經義所載予以左
氏參校離騷經及天問羿澆二姚事與左氏不合者及
讀班固離騷傳序謂孝武慱覽古今淮南王叙離騷傳
以國風好色而不滛小雅怨悱而不亂若離騷者可謂
兼之蟬蛻穢濁之中浮游塵垢之外皭然泥而不滓雖
與日月争光可也斯論似過其真又說五子以失家巷
謂五子胥也及至羿澆二姚有娀佚女皆以所識有增
損然未得其正也故愽采經書傳記以為之解自此以
上固皆統論淮南王安叙離騷傳有與經義不合者爾
非謂屈原也兼亦無羿澆二姚與左氏不合之文而勰
考不精遂謂班孟堅謂屈平離騷不合於左氏則其失
也不待辨而可了矣或曰今王逸所注皆引左氏以釋
離騷曷為無向之不合者葢淮南作傳之時皆以所識
有所增損所以廣異聞也如汲冢竹書紀年之類爾後
人以其與左氏乖刺遂削去之所以不見於世也惜哉
　　　讀淮南子
淮南子文甚類荀子而引義推類則新序說苑之流其
間事實可用者甚衆晉魏以後諸人頗采取之藉使不
合於經猶當廣異聞也竊獨悲八公者深愽識事如此
而不能脫王安於禍豈不能用其言耶將斯路之信艱
不可以智免也韓文有曰髪櫛而苖薅之葢出於此然
薅作耨乃傳冩之誤當以韓文為正亂來余求是書十
五年至壬戌冬從蘓仁仲借得之始獲抄覽余憫古書
未見售於今之人未有鏤印者恐其㪚佚不全乃别加
裝禙而歸之
　　　資純二州
种子端為余言資純二州産巴豆其樹合抱每秋後子
實因風損落溪谷者無數浸漬泉溜入於資水水傍之
人飲之者多癘瘧之疾死者益衆昔後漢胡廣本南陽
菊潭人夀八十餘葢菊潭之側山菊叢生其潭水得菊
之滋液臭味飲之者徃徃老夀至於菊潭之人老者皆
八九十嵗夫資純二州之民以其處資水之下而疾病
夭折南陽之民以其處菊潭之下而繁祉夀考嗚呼人
之處世能審處其下流則善矣
欽定四庫全書
　紫㣲集巻三十三　　　　　宋　張嵲　撰
　　雜著
　　　書帖為戒
朱文公熹晩年書帖以為戒云年來多病毎因飲食過
度所致近覺肉食太多為害尤甚自丁已正旦為始早
晩飯各不得過一肉羮不得更設肉飣如是菜熟水下
飯即肉飣不得用大堞只用菜堞晩食尤湏減少一則
寛胃養氣二則節用省財庶㡬全生盡年儉徳避難之
萬一切宜深體此意觀此可以得古人治生之法矣
　　　寄謙上人
予徃年在臨安謙師自徑山相訪對榻數夜老婆心甚
切而予略無入處後二年屏居魏塘一日忽若醉醒睡
者覺從來活計一無增减但自笑而已數日始知自我
流出者如人擊鼓棒棒有聲自外來者如水投石一㸃
不入異日作頌寄謙他日若見老杲便當攔耳與拳且
圖風恬海静不敢更狐媚人家男女謙師可語同道今
後更不得説聞見如解鈍置他人若人問我從生來便
作此語耶則對之曰唯老漢罪過
　　　禪頌
徃年杲老示以狗子話且云不得作一切妄想㑹不㑹
即且置僕始聞之如蚊子上鐵牛也後三年餘始領解
方知一切語言之來感吾意却如蚊子上鐵牛也因有
一偈連辱超然見索遂筆之當時老師號令曉到不管
夜行如今都城漏逗髑髏冷笑三聲
　　　讀梅聖俞詩
聖俞以詩鳴本朝歐陽永叔尤推尊之余讀之數過不
敢妄肆譏評至反覆味之然後始判然於胷中不疑聖
俞詩長於叙事雄徤不足而雅淡有餘然其淡而少味
令人無一唱三歎之意葢有愧古人矣至於五言律詩
特精真有大厯諸公之騷雅云
　　　八卦納甲
天有五隂五陽為十幹乾坤父母也為六子之始終故
乾納甲壬坤納乙癸六子震巽坎離艮兊也分任父母
之事故震巽納庚辛坎離納戊已艮兊納丙丁各掌其
一以致其用
　　乾(甲/壬)　(艮丙/兊丁)　(坎戊/離已)　(震庚/巽辛)　坤(乙/癸)
　　　六子分支
地有六柔六剛為十二支乾坤無為六子致用故震統
子午巽統丑未坎統寅申離統卯酉艮統辰戌兊統已
亥然錯綜運行而變化生焉
　　(申酉戌亥/未    子)
　　(午辰卯丑/已    寅)
　　　納音分支生六十甲子納音
五行激而有五音為宫商角徴羽宫土也商金也角木
也徴火也羽水也在數以一六為水二七為火三八為
木四九為金五十為土五與十土數居中萬物皆自此
而生故宫商為四聲之剛十二律吕之所本也先以六
子所統之干納於中處之以五與十為土然後左右前
後别其四者以一六二七為左三八四九為右而水火
木金於是乎備於六十甲子之中於此可以見乾坤之
無為而六子之致用也
　
　
　
　　𫝊賛
　　　重述陵陽子明𫝊賛
昔之稱謂配名字者必以氏有以官者如司馬中行有
以國者如邢茅毛祭有以所居者如東門東里之𩔖後
世則一以其族陵陽子明其亦以所居為氏者乎陵陽
籍屬時厯春秋或楚或吳嬴秦改宰𨽻於宛陵西漢因
之東漢則以𨽻丹陽晉則以𨽻宣城晉人避杜后諱易
為廣陽宋氏以降縣遂廢治陵陽實山名也初縣之得
名因此山而山之名因子明顯故厯世史家治地理釋
者皆因子明以證焉李唐天寳間明皇喜神仙道家之
事訪海内名山福地郡上其事於朝而僊壇始以宫剏
夫世數既逺碑碣無存田父䛕儒𫝊聞失實故舊以子
明為吳人或以為晉人非也子明終始之蹟固已詳於
列仙𫝊矣道書之藏有陵陽子明經毋慮數千言大抵
皆養氣修真之語西都一時文豪如司馬長卿嘗攟摭
其事以賦大人之辭應劭輩復引之以釋列缺倒景之
語而曰吳人晉人何其遼邈也質之廣韻注與夫九域
志其姓氏之與為邑宰而廟祠者皆契今聞始子明生
於沛國之銍鄉自少好服六氣之精春食朝霞朝霞日
初出赤黄氣也夏食沆瀣沆瀣北方夜半氣也取四時
與天地𤣥黄之氣呼吸吐納以鍊至和嘗曰吾聞陵陽
乃丹丘子成仙之地故求為之宰清談終日縣務自理
雅好棲息巖竇故邑人謂之竇令君常漁釣於涎溪䇿
竹為馬浮游水中踞磻石忽𫉬白魚鱗鬛異常就手即
斃剖之得方書教其服食之法子明曰嘻吾事濟矣遂
登山依崖穴石為爐竈之具嘗登黄山採五石脂以益
烹煉五石者葢丹砂雄黄礬石礠石曾青抱朴子言之
詳矣三年丹成七粒為服既而節值中元唳鶴回翔白
龍就馭子明遂飛騰霄漢間矣邑人駭惋至今嵗以是
日而醮祠焉初子明既至陵陽家人僕妾一無與行至
夜常跨竹馬歸旦而復在㕔事人初無知者其妻費氏
早與二女皆嗜丹喜笙簧子明丹成既服餘刀圭以與
之費因㺯簫音而感白鳯駕而騰雲二女得丹亦化二
鳬隨父以為青童之侍子明諱伯玉其弟子安諱伯樂
與兄同志常逺㳺獨好四明山亦得仙人長年之術子
明知子安欲來化為黄鶴以邀之遇於中塗頃之子安
駕白鶴而東歸子明駕白龍而西返其居人逓聞空中
有絃歌之聲因名其地曰各道名其鄉曰望仙曰絃歌
舊傳載唐人詩有曰白龍已謝陵陽去黄鶴時來喚子
安葢記其實也魚腹之文大要五字至今黄冠者猶能
傳其刻畫略如符篆而世俗不能曉方輿志云子明所
得書乃鍊丹服餌之術也子明仙去于今㡬千百年矣
丹臺藥竈猶有存者嵗時村落之人夜矚山谷間五色
光瑩或聚或㪚或者以為丹之餘輝也臺竈之下數百
歩鏬石出泉甘冷非衆水比而水旱不溢不涸郭璞遊
仙詩云陵陽挹丹溜葢謂是也山之下有黄鶴池白鶴
墩棲鶴林而子明得魚之處嶤然有石出於水中其立
馬坐釣之蹟宛若猶在也陵陽黄山相距不踰兩舍傳
者皆得其實獨誤其時兹故辨之且為讃曰蕣英朝華
蜉蝣夕殞百年人夀歘若一瞬蛾眉伐性醪醴腐腸紫
清瓊郁金飯玉漿陵山之陽子明㳺息六氣呼吸五指
服食石竈金丹術全九還白魚薦方黄鶴為驂功成三
年造化七粒龍驤瑶轡馭登天日上朝玉帝觀化元元
崑崙酬觴洪崖拍肩仰躋倒景俯瞰列缺鳯簫一㺯鳬
童雙接四明其來絃歌空中龍鶴各返丹霞曉風若木
兎輪蟠桃烏翼昏明代謝自為今昔紫煙成岐青雲可
梯何當脫纓攝衣從之
　　　彌陀佛贊
某從妹嫁為左朝奉大夫新除南外都水城郭敏修妻
凡十年紹興已未七月乙已暴病一日卒敏修痛之甚
凡亡妺平生受用物皆不忍復見悉斥賣作佛事用其
餘繪彌陀像事之是年冬某䝉恩召為司勲員外郎相
見哭之如其始死請為彌陀贊且言亾妹徃在忠州時
夢人教之誦彌陀號既覺誦滿十萬聲至卒時西向而
逝似前境有大因縁者某以為此信足異矣然猶未離
于名相方域之間必見諸相非相然後真與彌陀契也
乃破涕而為之贊曰人世幻化石火電光水泡樹影刹
那則亡衆生妄見以是為實境皆愛心悲憂坌集有大
𨗳師閔仁一世繪而事之在色聲外能如是知罪福皆
假以此薦亾是真薦者
　　　贊佛
以形色而見如來則是行邪道舍具足而修阿耨則或
落斷空固知法身雖遍於無方而真體不拘於有相如
彼太空之月遇水現形又若虚谷之聲隨響有答所以
體真實而不離於幻化常清浄而不外於根塵作舉世
之津梁為衆生之調御祗園給樹說五千四十八巻之
秘文無量僧祗值八百四千萬億之諸佛論福慧則為
兩足在天人則號獨尊是以帝釋梵王率皆敬禮修羅
外道莫不皈依𨗳羣迷如暗室之燈光和有情若嬰兒
之父母三塗苦趣聞聖號而免沉淪火宅函生聴金言
而除熱惱無邊利益不可稱量譬如天地之髙深諒非
藻繪之彷彿今者恪修浄供䖍布齋筵嚴像設以如存
仰真乘之來格作證明於是夜滅罪障於多生願降慈
雲來臨法座
　　疏
　　　淵聖聖節開唘疏
電繞璿樞方啟千齡之運觴酬金母尚為八駿之遊星
紀一終邊塵萬里撫昌期而届候罄中外以傾心屬華
戎修好之時有輦轂來歸之約爰因誕節式叩空王預
周約於月蓂用嚴修於貝葉孝慈淵聖皇帝伏願夀齊
箕翼福等岡陵誦言敢效於封人御駕佇觀於養卒鶺
鴒在念既寛九陛之憂嵩嶽呼聲更獻萬年之祝
初流虹於華渚瑞紀昌期乆馭駿於瑶池心傾率土預
周蓂月䖍叩琳宫咸懐向日之誠恭致後天之祝伏願
南箕等夀北磧回鑾八千嵗上古之椿未如洪算五十
里吉行之駕佇見遄歸
天開鳦降之祥適逢瑞節地駐鷄鳴之蹕將返征車有
三千同徳之臣獻億萬斯年之祝恭依真館覬集洪休
伏願福等岡陵夀齊箕翼聞三呼於嵩嶽有慶一人回
八駿於瑶池重懽二聖
　　　滿散疏
光流少昊之虹方占華渚逺騁穆王之駿尚晏瑶池誕
時當薰奏之辰率土起葵傾之念預用蓂月常叩琳宫
覬回上帝之衷恭獻後天之祝孝慈淵聖皇帝陛下伏
願南箕等夀北磧回鑾方和戎收五利之初佇返國見
六飛之至鯨鐘鳴而法駕動即日言旋鷄嶺解而天顔
怡宏休對越
星虹樞電方昭上聖之符月窟龍堆俄有遐方之狩乆
駐鷄鳴之蹕未還馭御之逰薰風式際於誕時嵩嶽敢
忘於獻祝孝慈淵聖皇帝伏願金僊介福玉冊延休夀
綿箕翼之長躬謝邊塵之厄五十里吉行之駕佇見遄
歸億萬年滋至之休茂當駢集
電繞璇樞初紀夀丘之瑞心非黄屋乆遥汾水之㳺罄
列職以投誠恭後天而獻祝仰祈真宰誕錫龎休伏願
馭返瑶池數增神筴嘉彼襄城之衆亟問迷津更同嵩
嶽之呼永延洪算
繞電流虹瑞啟正陽之月清塵灑道乆征行狩之車節
紀絲囊文抽蘂笈祈休祥之川至副臣子之葵傾伏願
神輔清躬數回厄運和戎而得五利時將𨗳駕之歸後
天而調三光嵗上奉觴之夀
　　　天寧節䟽
華星表瑞肇開出震之符陽月維盈爰祀生商之慶乾
坤薦祉華夏交懽恭惟皇帝陛下道貫羲黄功髙堯禹
以神靈狥齊之性而接千載之統以聰明睿知之略而
承累世之休復燕雲之故疆昆夷駾矣紹熙豐之逺績
庶事康哉世已格於泰和民咸躋於仁夀際天所覆畢
效嵩呼薄海以還舉深封祝伏願皇圖鞏固化日舒長
錫萬夀於無疆髙侔箕翼申卜年於有永逺邁姬周
赤電華星肇啟誕彌之月伽音貝葉爰修淨妙之因冀
慿西土之法縁仰祝南山之夀考恭惟皇帝陛下躬行
堯道身服禹勤徳逮黎元仁均動植無一夫之失所得
四海之懽心時和年豐民俗康而頌聲作文昭武烈功
徳盛而王業崇幸逢令節之甫臨敢罄封人之善祝伏
願慈雲廣䕃覺海增瀾億萬斯年逺超逾於小刼垂拱
而治永臨御於大干
熊羆恊夢爰開震夙之期星電効祥誕啟光華之旦䖍
趨邃舘大闡真科罄精禱于叢霄祝皇期于億載伏願
上天睠祐列聖儲休翠華遄返于咸京睿算髙侔於南
極問安視膳仰寛仁聖之思就日望雲下慰生靈之願
帝乙生商光開令節日符祚漢肇啟昌辰敢同率土之
情咸致後天之祝躬趨净宇仰叩覺皇庶慿西土之法
縁式介南山之遐算伏願太上皇帝陛下如天地之覆
幬悠乆無疆若日月之照臨終古不息法駕遄歸于鳯
闕含生再覩於龍顔仰寛睿聖之孝思下慰黔黎之至
願雖暫逢屯否終違羑里之憂然旋見昇平永享祗宫
之樂
　　　齋僧疏
某聞作大縁事然後獲大福田顧今世之嚴顯富貴者
皆前世之致福德者也是知人處世間福為最勝某自
受業及遊厯諸方受檀越信施多矣今老且耄無以奉
報輒發誠心欲齋僧百萬仍與衆談不二法門為逺邇
信士廣植福縁而院門彫敝難以自辦須仗衆力今者
欲於本院安三百衆及接待旦過雲逰之士齋糧以日
計約費若干四方檀信或獨管旬月或共辦一時以至
齋百人千人萬人各隨意施財共成兹事具疏陳列如
右伏以兒童壘塔尚獲勝縁貧女施油終成妙果况設
伊蒲之盛饌齋億萬之緇流考鼓撞鐘廣集四方之雲
水揚眉竪拂大宣六代之宗風談不二法門演第一義
諦豈但為住相之福葢將窮覺海之源願起既向心各
生决定信但生喜捨定不唐捐謹疏
　　　靈感觀音處還願齋僧
災厄疾痛每併極於一身夀祉康寧嘗乞靈於大士果
䝉悲憫稍獲痊平謹涓時日之良緬修蒲塞之供伏願
觀音菩薩念平生之艱苦終大賜於孱微少分盈眦之
福縁使畢過駒之餘日仰惟大覺俯鑒愚衷
　　　紹興戊午終制功徳疏
易月之制雖遥旒扆彌深於舜孝遏音之期甫訖臣民
益慕於堯仁爰遵漢詔之嚴誕闡佛乗之事伏願乗白
雲而超昇帝所俯庇含生隨諸佛而上下人間黙扶興
運皇帝陛下伏願天人助其信順遄臻偃伯之期孝悌
格于神明永邁卜年之逺下均寰宇同底夀康
　　　率衆修英濟廟疏
潔粢豐盛欲奉神靈之祀上棟下宇必嚴廟貌之觀况
庭除廊廡之綿延多風雨鳥䑕之侵損今忘苴補乆必
廢頹事須藉於孔方兄同輸衆力諾可煩於毛錐子用
著芳銜
　　　祭孤魂疏
不祀非族固吾儒之設教無穢虐士亦左氏之假言故
羸牛釁鐘尚有不忍之意孺子入井咸興欲救之心矧
此孤魂亦云其類偶遇沉淪之苦永無出離之期茍存
惻隠之心咸有悲憐之意遂興言於拯救乃誕啟於齋
筵伏願三世佛乘四方地主憫兹滯魄墮彼幽塗使仗
慈航咸登覺岸功施既徃沉魂盡脫於重泉利及方來
行客莫逢於横死恭惟三寳同為證明
　　　又召請落水投崖孤魂疏
惟爾孤魂之衆莫非編户之良或本土之齊民或逺方
之羇旅咸因逐利由此畏塗但知出無入有以趨什百
之贏不虞航壑梯山而有覆墜之患顧此驚湍洶湧絶
壁峥嶸蛟螭伺便於塘㘭鬼魅擠人於阻阸操舟一誤
斯淪不測之淵錯足微乖已墜千尋之險既遭横死豈
得超昇有家而千里難歸無路而三塗可出寥寥長夜
時聞故鬼之號𣺌渺煙波可料沉淪之恨雖曰閏餘而
替代詎知此理之有無假使新舊之相更亦是輪回之
甚苦若匪大興於佛果豈能愽濟於沉寃顧我與汝等
生非骨肉之親又匪鄉閭之舊獨悲爾衆致死非辜遂
思拯救之方必仗佛乘之力乃涓淨夜建此齋筵宣大
藏之秘言具香羞之盛饌宜慿勝果速離幽隂發希有
之心斷多生之業同升淨土共禮慈容有生勿忌於修
心圖報不煩於結草咸聞召請遄速來臻
　　　追薦亡姊夫王性之亡姊疏
行善而禍報施之理難慿始㤗而屯因果之由莫測惟
仗大空之力式資已逝之魂伏願聞此秘言來㳺法㑹
悟真乘之可慕厭塵世之多虞超生清淨之方永離輪
回之苦顧死生皆幻當同岸樹之觀而手足至親永抱
鴒原之痛伏惟衆聖鑒我誠心接引二靈併登覺岸
欽定四庫全書
　紫㣲集巻三十四　　　　　宋　張嵲　撰
　　疏
　　　啓建疏
華渚流虹符式章於誕聖長江化馬運已恊於興王有
三千同徳之臣獻億萬斯年之祝恭憑梵果仰讚堯仁
皇帝陛下伏願北極齊尊南箕等夀垂拱仰平成之化
車書混文軌之風戈戢弓韜盡復輿圖之貢天長地久
實踰嵩嶽之呼
黄河清而聖人生式彰誕節嵩嶽呼而天子夀爰發輿
言演琅函深祕之文當蓂莢預期之月皇帝陛下伏願
蘿圖鞏固瓜瓞綿延莊椿莫計其春秋絳老難窮其甲
子七百年已占周厯尚或過之四七際復興漢家今其
時矣
　　　功徳疏
天祐民而作君茂臨誕節臣歸美以報上咸罄忠誠欣
逄電繞之期願效嵩呼之獻恭惟皇帝陛下堯仁覆下
舜徳好生卧鼓櫜弓収成功於不戰垂衣拱手臻至治
於無為雖躬安樂誕年之資更副夀富多男之祝仰祈
睿算躬仗法縁伏願神筴彌増瑤圖永固天皇治萬八
千歲莫窮巧厯之文古者有七十二家佇講登封之禮
萬世而遇大聖適撫昌期一人之慶兆民咸伸善頌猗
蘭啓瑞嵩嶽呼聲恭惟皇帝陛下治監太清道捐細故
武由不殺既臻偃革之期治本無為坐致垂衣之化堯
帝自膺於仁夀華封猶祝於聖人恭仗法縁仰祈睿算
伏願珍符闡握文軌混同無爾界而此疆咸拱北辰之
所顧入丁而出丙常瞻南極之明
　　　滿散疏
星游河而入昴誕應嘉祥馬渡江而化龍光傳正統拜唶舂
陵之氣竊呼嵩嶽之聲讚揚式藉於珠函開謝已周於蓂砌
伏願夀齊箕翼化闢乾坤自龍蟠虎踞之邦掃狼毒鳥章
之冦天山掛斾將紓難於鶺鴒洛邑測圭訖空羣於䝟貐
　　　功徳疏
受命膺符天既佑於一徳中興起運帝方恢於夏家震
夙甫臨岡陵獻頌伏願體乾之健如日之升不言而行
四時御厯超踰於小刼執玉而朝萬國撫封包舉於大千
生商立子始協夢於猗蘭布徳兆謀今成功於祀夏載
臨彌月祇叩仁祠式憑梵唄之䖍仰祝岡陵之永伏願
天夀平格民迪吉康卜世卜年億萬舜躬之厯數于疆
于理并包禹跡之山川
　　齋文
　　　明堂祭諸神文
天子宗祀涖於蒿宫大霈嘉澤幽顯攸同惟神之徳一
方所䝉位列祀典血食無窮肅奉昭意神其感通
念天子既嚴祀事於石礎金櫃之宫遂霈澤以覃及幽
顯際天所覆徧於羣神功及民彛位昭祀典者是用肅
奉明帝以格神休
蒿柱九筵君既祀之鷄竿肆赦澤大沛之幽神明人皆
覃及之昭昭祀典神既載之肅肅王命神其格之
　　　聖夀節祝文
月屬正陽適符興運星流華渚肇啓昌辰方令節之甫
臨造殊庭而致祝伏願皇帝陛下景命有僕萬夀無疆
年糓屢豐干戈載戢卜年卜世誕膺過厯之期寖明寖
昌永保中興之祚俯同華夏咸格夀康
華星赤電久光出震之辰月竁海隅共罄祝堯之意乃
躬趨於蓮宇用祇叩於佛乗伏願皇帝陛下福竝岡陵
夀侔箕翼垂衣而治長臨普率之山河恭已無為坐致
昇平之逸樂
　　　祝香文
寳厯彌新瑤圖益鞏東朝分夀永同泰道之亨青帝占
祥早恊震男之慶
　　　召請諸神祇文
伏以五嶽為大而龜䝉實東魯之崇四瀆雖尊而沮漳
乃荆楚之望固知嶽瀆為鎮於天下而山川各主其一
方矧茲裔土之大荒實號㣲王之故國林巒峻茂固龍
虵之是生巖竇幽深真神靈之所宅慿依既久廟食弗
愆况有他郡之名神逺播威稜於是土作遐陬之庇賴
為黎庶之依歸乃至前朝疏爵之君上古耆年之衆掌
盟誓之鬼主社壝之靈土伯木夫山䕫罔象凡此敷陳
之數是為神物之尤冀興雲雨於片時轉災祥於俄頃
仰之如在感以潛通實為士衆之推尊不獨土人之知
敬今兹謹有某人爰因避地獲至名山誕訪遺黎得知
方志聞此峡江之峻急與夫崖璧之崔嵬舟泛之人數
遭覆溺繩行之衆每遇顛隮厯嵗月之彌多知沉淪之
幾萬迨此閏餘之嵗共傳新故之更若無拯救之方詎
免幽隂之苦遂興悲憫欲濟沉淪乃因時日之良建此
齋禳之㑹既仗佛乗之願力亦資神祐之扶持接此有
情咸生淨界願垂靈覽同集殊因
　　　祈雨文
陽盭隔并忽已兩更於弦望潔誠禱解未䝉赦罪於神
明俯仰之間淵氷是蹈敢陳危懇上控元穹竊以甘井
既眢晩禾垂槁人懐危懼溝壑可虞衆望雲霓朝夕是
急豈下民之稔惡由長吏之非良何以致然一至於此
籲天未應跼地靡容且吏治不䖍固當重責而民生不
易罹此何辜願拯民災身當天譴如旱乾之有數敢預
知於他邦而膏澤之所滋冀獨私於闔境儻䝉恩而宥
過願降祐於崇朝使嘉霔及今尚能有濟若良苗既死
不可復還後雖悔之亦無及已危迫之懇罄竭於斯冒
瀆天威不敢自赦
　　　謝雨文
比以旱乾既並祠於郡望迫於民欲遂謁欵於神天逮
竣事之三朝遽涵䝉於尺澤救民之死寛吏之辜敢涓
時日之良恭效蘋蘩之薦仰瞻霄極俯罄精純雖大道
難名本無絶生之理既豐年髙廩敢忘歸報之誠尚冀
皇慈一終大賜
　　　祈雨告靈澤廟文
惟神利澤一方舊矣先是守土之吏嘗鋪陳休烈告於
朝以求旌賁而未遂也紹興乙丑某被命典州㑹夏秋
之間雨不時降將病農功有禱於神悉䝉嚮答遂申前
請乃十一月癸酉禮部以天子之命下本州賜神之廟
曰靈澤今既遣官以告於神且俾營表廟壖度為祠宇
以永為邦人掲䖍妥靈之地惟神侈上之賜以終庇於
一方尚饗
　　　謝雨文
比者愆陽將害嘉穀吏無善政以克厭神心為沴召災
職此之由以是用悼懼徧走羣望荷神之休甘澤洊降
秋稼勃興西成可必當其初也神不吏之責而民是病
及其終也神憫民之勤而紓吏之過是神之賜也終始
奚敢不有薦也
秕政召災亢陽為沴民懼不能保其生吏畏無所紓其
責萬室嗷嗷公私兼病遍請羣祠肸蠁有答時雨既足
秋稼如雲敢修報禮祇見於祠下惟神寛吏之罪而憫
民之勤俾遂有年以終相之當嗣有薦也
　　　祈雨白文
比申旱禱既獲感通油雲密興甘霔未洽枯禾欲舉眢
井復滋願終賜之以彰慈力
　　　祈雨文
春農力作時方賴於雨霖旱氣如焚田忽成於龜兆既
種秧之未入何嵗事之可期合境之人相顧失色念民
生可憫宜寛擠壑之憂惟吏治不修當塞降災之責敢
抒危懇上瀆穹蒼霈甘霔於連霄俾四澤之咸溢惟祈
靈鑒即賜顧哀(佛寺則云/上叩佛慈)
　　　祈雨文
本州封内賴神之靈雨暘所湏不謁而獲嘉穀向成而
江山一邑獨以旱告竊惟斯民坐視他邑之農皆以緩
滯而已獨有閔然望嵗之憂不惟吏所悼歎在於有神
寜或忍之願施周澤之恩一解向隅之病尚饗
　　　祈雨謝諸廟文
本州封内賴神之靈自春渉秋雨暘所須不謁而獲嘉
穀向成行觀銍艾敢修㣲薦用達悃誠尚祗嵗事以申
報禮尚饗
　　　祈晴文
稼多大田將興於穡事民咨苦雨懼害於場功閔茲襏
襫之勤遽缺坻京之望輙因民欲仰瀆天心即郡治以
修禳按科儀而錯事雖蘋蘩之薦顧何足以降神而齋
戒之誠庶或可以事帝冀窈㝠之俯鑒祈肸蠁之來臨
睠此清𠂻錫之澄霽消伏隂之為患俾燥氛以成功庶
寛比屋之封少緩守臣之譴敢忘報本以謝豐年
欽定四庫全書
　紫㣲集巻三十五　　　　　宋　張嵲　撰
　　齋文
　　　告成祝文
日者朝廷用本州之請襃賜廟額尋命西安知縣營建
祠宇以侈上之賜而彰神之休今祠宇告成繪塑兼畢
謹遣官奉朝廷所降書命與扁牓於祠下惟神誕膺天
子休命為一方永利以耀明其徳尚饗
　　　祭諸廟文
皇帝踐祚之初肆大𤯝於象魏分命海隅咸修禮百神
之在祀典者謹詣良日釋奠於廟欽惟先聖誕膺天子
之丕顯休命以臨此舉也明明天子嗣服之始命我攸
司各舉秩禮奉若休命潔粢豐盛維酒既清維殽既馨
侑以明徳神其饗之
皇帝誕膺寳厯賜大𤯝以幸天下乃命徧舉秩禮以祀
於百神今兹穀旦釋奠於至聖文宣王暨從祀於廟者
伏惟先師歆天子之休命以庇斯文
　　　謁諸廟文
凡事之在民者吏治其陽而神為其隂故能有濟也某
奉命假守此土視事之初祇見祠下凡事之在吏者某
敢不勉若夫所賴於神者則願借助焉
　　　謝晴文
苦雨為災籲旻天而瀝懇列真降鑒誅黒蜧以垂休躬
叩殊庭用申菲薦雖大鈞之播何有於謝生而下民之
心敢忘於報本洪惟沖䕃永佑羣黎
苦淫雨之傷農懼莫逃於吏責叩真祠而瀝懇果獲祐
於秋旻載潔齋壇式陳馨薦顧施生而求報諒非天帝
之心然反本而不忘是乃禮經之意仰祈元造俯鑒丹
誠
比縁霖雨用叩仁祠果䝉清霽之休仰荷能仁之力敢
修淨供用答真乗雖大士之救物何私而衆生之報恩
敢後願資覺䕃永濟羣生
傳曰日月星辰之神雪霜風雨之不時於是乎禜之山
林川谷之神水旱厲疫之為災於是乎禜之乃者大雨
晝夜不止將害農収是用並禱於上下神祗賴神之休
解駁隂氛遂獲清霽場功既興民知脫於凍餒而吏亦
知免於戾敢不有報也惟神大庇斯民以終相之
時澤薦降已足於溝塍連日未除懼成於墊隘方涓辰
而致請忽應日以開晴豈云精慤之通苐荷神靈之况
敢易祈禳之禮用為報謝之儀伏願衆聖儲祥五緯時
叙畢從民欲以就嵗功
　　　禜門文
古之用武者闔左闔而填之以土助隂也後世病雨者
則塞北扉贊陽也茲者天作霖雨害於粢盛爰舉舊禮
禜於北門之神惟神閉塞隂沴助成嵗功哀此農民閔
焉望嵗無俾美稼敗於將成茍獲有年嗣有豐報無作
神羞
　　　祭㦸矟文
郡置㦸於門所以嚴警衞而備不若也祅災之興神實
司之刺史今以良日奉潔薦以有祈於神神其憺威稜
以抶祟厲宅外屛以禦神姦時惟率職無作神羞
　　　諸廟祈晴文
天作霖雨将害西成斯民震懼弗敢寜舍分命僚屬並奏
羣望惟神廟食此方作民庇賴掃除祲沴俾遂有秋敢潔豐
盛以謝靈貺不然将俾穡事敗於垂成乏祀匱民神其忍之
嘉穀将登衆遂有秋之望沉隂為沴居懐苦雨之憂敢
殫猥𤨏之誠仰瀆髙明之聴伏願衆真洞鑒列曜垂休
召還氛祲之災畀以豐穰之慶敢忘報事仰答堪輿
雨暘之愆雖縁於氛而豐㓙之數實係乎天方稼穡之
告成苦霖雨之為沴敢祈天而有請庶和氣之來還肆
欵琳宫式陳熏薦冀真靈之俯鑒憫下土之㣲生俾隂
翳之廓除拯斯民於既病敢羞馨潔以謝生成
三日為霖九農告病憫兹嘉穀垂及築場茍滛雨之未
除豈銍穫之可望敢趨淨宇用潔粢盛伏願覺慈俯矜
民瘼以大解脱力掃滌羣隂以不思議功助成豐嵗将
薦伊蒲之盛饌以修報事於真乗仰冀能仁鑒兹謝悃
　　　寺觀祈晴文
比以亢陽為害既䝉甘澤之施今者暴霪連宵将有墊
傷之患敢縁民病再叩仁祠(道觀云/殊庭)方懐朝夕之憂罔
避再三之瀆仰惟真聖亟拯阽危
　　　岳殿祈晴文
比以旱暵致禱羣望繼蒙嘉澤蘓活民命今兹暴雨連
日復以告病仰惟明靈庇䕃嘉穀一境所賴既貺之而
又病之固神之所不忍也願垂清霽以終大賜
　　銘箴
　　　㣲王山銘并序
距竹山縣西南三十里曰㣲口二水股分於此合流而
入都水其右發源自金州之宣漢土人謂之南江其左
發源盡竹山西界土人謂之㣲江泝㣲江而上百里而
近有二山臨水其東穹崇而崷崒其西蟠礴而渾厚髙
皆出飛鳥外土人目為雄雌而均謂之㣲王山山之草
木藂茂豐美雲氣之所出人常以候隂晴甚驗環山數
百里皆峻巖穹谷盖龍虵物恠之所慿依也山民事㣲
王甚謹水旱厲疫之災於是乎禱之其應如響建炎四
年桑仲冦竹山境内之被害者十七八不死亡則殘破
惟避地茲山者皆得免信神靈之庇佑人也按尚書武
王伐紂載其助者曰羗髳庸蜀㣲盧彭濮人意其自是
以得封爵而遭秦焚書之後故其世家莫傳然孟津之
㑹諸侯八百夫豈無大邦而㣲獨見於泰誓吁亦光矣
嗚呼㣲王之靈生於數千百載之前則能佐仁聖以伐
暴虐殁於數千百載之後猶能假天險以濟生人是宜
著在六經而獨廟食百代而不冺者也某嘗避地茲山
得免鋒刄感神之賜而慕其徳敢䖍恪拜手而獻銘曰
有㣲啓土莫究厥初佐仁伐暴乃見於書厯載綿邈羣
祀忽諸廟貎獨在威神赫如禹㑹塗山執玉萬國周誓
孟津亦來八百豈無大邦莫弗埋没有偉惟㣲獨列六
籍仰彼㣲山惟石巖巖㣲王之徳惟民所瞻惟神之靈
嚴威如在曰霽而明曰雨而晦殛淫佑善俾民斯理驅
厲濯氛俾民不痗我田穰穰我稼嶷嶷風之烜之時而
澤之惟神之施歲以免疵瞻彼左山有屹其崇㣲王之
徳與地無際炎正中㣲邊塵亂夏羣盜恣睢縱横於野
穹谷宻林民無免者惟依茲山父子完安惟神之庇以
免暴殘惟依此土安爾婦女惟神之佑以逭荼苦㣲王
之仁古無與先左右仁聖與師周還拯民塗炭千古之
前㣲王之仁亘古曷有恢其阻險脫民虎口遏冦佑民
千古之後我欽王徳勒銘巖阿川平山圮惟徳不磨
　　　孫太冲硯銘
宻而能澤似其質用而不屈如其文因物之玩以知其
人紹興丙寅三月五日銘於龜峯堂
　　　楊文公硯銘
宋有天下遂以文治公遇神宗筮卦得賁惜哉不終亡
禄早歲玉質之温嘗相其製後人不似𨽻圉堙替不知
幾傳來入我笥質則尚然徳亦不貳從吾於簡聊以閲
世
　　　端硯銘
芒芴之初氣始融結稟雖悍堅中涵靈液琢為斯研以
輔吾筆艱難平易勿相失𤣥黒麟獲事始畢
　　　又銘
嶠南之秀質石徳玉萬里北來初不以足以人好之自
逺而至即好而求可知其類於研是好若曰無傷古人
不云作法於涼
　　　致宏端硯銘
謂玉而紫謂石而温其精華發外也似其徳其縝宻不
暴也如其人夏子之硯張子之銘三君相與樂以忘情
　　　風字硯銘
火疾生風乃能雨從以管城先生楮輔之陳元相爾汝
置於坐上聊華子
　　　省箴
少之時萬事惟勉孜孜以自善老之時萬事惟省孜孜
於獲免當勉而省則怠斯徳之匱當省而勉則敗斯禍
之誨惟匱惟敗惟時之㑹少者之規老者之戒
　　墓誌
　　　陳公資政墓誌銘
陳氏本居京兆亡其世系所出後遷眉之青城至太常
少卿贈太子太保諱希亮始以進士起家官仁祖時位
雖不大通顯而受知人主知名當世號鉅人長者太常
生恂為奉議郎贈太子太傅太傅生某為朝請大夫贈太
子太師皆世其業蓄徳不施鍾慶於後太師元配馬氏
贈蘄春郡夫人次配張氏贈博平郡夫人退傅鄧國文
懿公之孫也公諱與義字去非自其大王父厯官中朝
始又遷洛故今為洛人公資卓偉自為兒童時已能作
文辭致名譽流輩斂衽莫敢與抗矣登政和三年上舍
甲科授文林郎開徳府教授除辟雍録丁内艱服除為
太學博士著作佐郎司勲員外郎擢符寳郎謫監陳留
酒始公為學官居館下辭章一出名動京師諸貴要人
爭客之時為宰相者横甚强欲知公不且得禍公為其
薦達宰相敗用是得罪既王室始騷丁外艱避地襄漢
轉徙湖湘間踰嶺嶠久之召為兵部貟外郎以紹興元
年夏至行在所為起居郎遷中書舍人兼掌内制天下
以為任職拜吏部侍郎以病辭劇改禮部後以徽猷閣
直學士知湖州召為給事中駁議詳雅又以病告為顯
謨閣直學士提舉江州太平觀被召㑹宰相適不樂公
者復用為中書舍人服以朝且以狀言有詔不許既謝
上諭曰朕當自以卿為内相九月駕幸平江十一月拜
翰林學士知制誥明年正月為參知政事三月從幸建
康是歲紹興七年也明年春扈蹕還臨安以疾請去凡
五請而後許以資政殿學士特轉太中大夫知湖州陛
辭上勞問甚渥且云姑遂雅志行復用卿矣於是公疾
益侵遂請閒提舉臨安府洞霄宫是年冬疾大甚十一
月某甲子薨於烏墩之僧舍年四十九訃聞贈某官令
有司給葬事以某年月日葬某所公清慎靖一與人語
唯恐傷之遇有可否必㣲示端倪終不正言極議然容
狀儼恪不妄笑言世皆知其以文字擅聲當世而其謀
畧識慮自過絶於人參大政日淺每師用道徳以輔朝
廷之闕失張施措置務於尊主威而振綱紀調娯補察
甚衆平居與人接謙下甚然内剛不可犯初上流大將
項領已成宰相不善是欲去之而不果㑹其來朝見公
頗自矜大公正色謂曰藉使無若輩朝廷豈乏使耶將
色沮不復敢出一語公立朝無所附麗前後官遷一出
於上上遇公甚厚而公益畏慎其為吏部侍郎實司左
選㑹有武弁與部吏私鬭不樂公者欲因是中之事聞
他日公對但具左選之在部者名數上之終不自辨喜
薦達後輩有一善必極口稱借或抑已善以奬之其薦
人於上退未嘗語人士以是慕嚮唯上益知公忠順故
倚以大用而公不幸早世有識之士為斯文惜焉公尤
邃於詩體物寓興清邃超特紆餘閎肆髙舉横厲上下
陶謝韋栁之間公之外王父鄧公之季子也自號存誠
子善行草書髙視一世其書過清世俗莫知公初規模
其外家法晚益變體出新意姿態横出片紙數字得之
者咸藏去之公娶周氏某官之女某郡夫人男曰洪某
官公之母與某同六世祖視之為叔祖姑頃公寓居漢
上某從公逰質問詩文利病其後仕學公頗有力不専
為親也既葬公若干年洪謂某曰先公之墓木長矣而
銘文未立使徳善功烈不白著於後奈何願以銘屬予
既辭謝不得則為取其世系行事而論次之以為之銘
其辭曰
陳氏之先蜀眉青城本自秦徙世系莫存奉常起家家
始以大官非甚達顯融於代厯官在東更宅於洛父子
傅師相繼有作蓄徳固本以厚厥垂是生哲人為世表
儀以文擅聲以徳致位考其始終無所恨愧持身清慎
體不勝衣摧折悍剛不借色辭薦士於朝退不出口一
時慕想士衆奔走厯官聞政惟上是擢毗輔王猷號令
允鑠來軫方遒未晡而稅云亡之傷實深其類位雖不
窮維徳有耀勒銘墓碑來世是詔
　　　先夫人歸祔誌
先夫人姓駱氏為陰城著姓考諱寧鄉里以為長者族
大而子多獨先夫人生而有異外王父竒之以歸於先
君先夫人初不知書而言行皆合於道義性方重嚴恪
言笑有節終日正衣危坐不跂倚雖甚暑不釋裙襦衣
大練未嘗見體自少至老不變始歸張氏先君猶未第
乃斥賣其資裝治家事斬斬有條理而夫不病其貧及
晩年遭亂某奉之以違難於四方隨所遇能自適而子
不病其養平居奉中奉君與先令人孝而禮撫寡嬸與
孤幼和而義凡族之居已上者事之必盡其敬不以其
約而簡也與已敵者遇之必適其宜不以其侈而屈也
其待卑下一切以恩義而咸得其中焉始某奉先夫人
避地上庸山間紹興二年夏盜賊寖偪遂奉入蜀寓居
於達州是年十二月二十七日終享年七十有七方屬
疾子婦黄氏謁醫致禱無所不至甚再刲其股以進而
終無益嗚呼痛哉以明年六月十六日葬於達州之北
巖始以先君遇恩封孺人安人後以其孤某升朝及為
中書舍人遇恩贈宜人令人碩人後若干年以某年月
日始克歸祔於光化軍之金山原先君之墓始至達也
先夫人以客遊食不足令某出謀仕禄是時春秋已髙
某不忍以去左右然見其神明方壯而又急於求禄以
為之養故輕違膝下不幸不數月而寢疾某聞疾馳歸
已不及見矣嗚呼先夫人之存也時適遭亂不得致安
佚之養其終也坐謀餬口不得親醫藥之奉既殁之後
又不能以時歸祔祖塋使遺體神靈久旅異土不孝之
大無可自赦而猶視聽食息於世者何人也先夫人平
生不貪嗜榮貴嘗以無禍為福如某初應舉求仕皆不
以為然向使某能遵奉平日之教儕於編氓混迹於世
雖遭亂必不去鄉里離墳墓脫不得已而去亦必不久
而復又安得老親終殁而疾不侍客葬異土而久不祔
者凡所以致此皆以某奉其親平生之教不謹也雖窮
天地無以釋其恨雖殞百身無以償其責固當自求滅
亡以嚴世戒而仰奉遺體終以不敢故於其歸祔也追
思遺恨泣血紀事而因著其略焉
欽定四庫全書
　紫㣲集巻三十六　　　　宋　張嵲　撰
　　弔文
　　　弔鄭大夫公孫申文
魯成公九年鄭伯如晉晉人討其貳於楚也執諸銅鞮
冬鄭人圍許示晉不急君也是則公孫申之謀曰我出
師以圍許為將改立君者而紓晉使晉必歸君明年三
月鄭公子班聞叔申之謀立公子繻鄭人殺繻立髠頑
子繻如許欒武子曰鄭人立君我執一人焉何益不如
伐鄭以歸其君以求成焉辛已鄭伯歸討立君者殺叔
申叔禽君子曰忠為令徳非其人猶不可况不令乎杜
預以謂叔申為忠不得其人也予既悲叔申之無辜復
悲後之人其為有類是者敬弔之以辭
宗周既衰兮諸侯競逐不務徳以懐柔兮羌徒恃其詐
力惟鄭之逄尤兮職介居於大國晉人討貳於㑹兮止
鄭伯於銅鞮惟大夫之不忍其君兮抗忠憤以謀之出
師而圍許兮示之以不急紓使而自暇兮為將改立冀
晉人之一悟兮緩君之羈縶何狂夫之縱誕兮遽援庶
而遺適雖前謀之乖剌兮君卒以是而獲反茍宥罪而
録巧兮庶政刑之未逺何淫刑以逞兮獨不揆予之忠
情遽齊斧之濫及兮竟齎恨而吞聲嗚呼痛哉方鄭伯
之在晉兮諒三揖之盈庭夫豈無族姻兮何大夫之獨
勤既匪公之私暱兮又匪執政之忠臣彼罕駟之安在
兮何行路以視其君親豈不以謀身之過周兮悼後禍
之相因故結舌而忘君兮聽生死於晉人茍晉之歸君
兮則端委以相之茍君之羇死兮徐改立而奉之進退
皆不失厥圖兮為君者獨何賴之夫外願而内賊兮固
常人之所志出奇以戾衆兮宜大夫之自異憫精忠之
若此兮卒身殞而名替原初謀之既忠兮雖九死其何
傷戕忠良以速禍兮厥緒用之不長自古以皆然兮非
獨大夫之罹殃萇憫主而城周兮䜛夫啄而蹶之武捉
髮而迎君兮前驅射而殺之彼庸昏之皆若是兮又焉
叙而列之昔晉恵之在秦兮子金嘗謀以立圉楚昭之
失國兮子西王服以保路孰謂鄭之昭兮乃童昏於二
主自大夫之以忠死兮遂懲創於千古啓臣下之茍偷
兮禍實基於庸虜昔漢祖之全親兮始誦言於分羹鄉
號咷以示戚兮又何益於就烹夫豈不愛親兮而肆為
此言盖詭謀之必若是兮棄之所以能全嗟後人之庸
蔽兮不達於此志弱者優柔以自免兮勇者殺身而快
意徒殘君而殄民兮已盜名以誇世伏麟經而三復兮
悲夫子之見殛雖後人之必能辨是兮諒俟之而不惑
抗斯文以敬弔兮慰忠魂之抑塞
　　祭文
　　　告諸廟文
維宣和五年十一月二十六日五世孫具位某敢敬告
於五世祖齊國公五世祖妣齊國公夫人伯髙祖相公
髙祖妣舒國夫人馮氏髙祖考侍郎髙祖妣郡夫人馬
氏曽祖金紫曽祖妣同安郡夫人孫氏曽祖妣大寧郡
夫人潘氏祖考朝議祖妣太恭人彭氏亡叔九秀才及
堂上諸靈比以家廟嵗久日就隳毁祖先靈位殆無以
蔽風雨其曽孫某實用震恐懼無以承遺構乃季秋月
朔命某鳩工俾營葺之榱椽楹牖不改於故姑擇其材
之朽蠧者與瓦之毁缺者是新是易其曽孫男用臣婦
歐氏實出金十五萬以相其事盖踰月而後成奢儉不
踰於前宏壯可以保數十年而未易壊圬墁緻宻風雨
攸除乃以冬至前一日復奉遺像以即於次維是暴露
之罪將無所逃伏惟齊國公以下佑我後人使保其族
亢其宗而無夭昏札瘥之苦世世子孫勿替繄祖先之
受子孫之追養亦永不匱惟齊國公以下實照臨之謹
告
　　　代祭祀奉議刺史可久之父文
維公早脫塵鞅以釋其縶晩師計然以厚其室恵以逮
物嗇以自居綽寛淳固式我里閭自我大父及吾先君
通家結好既久彌敦綢繆之故重以婚姻先君登朝浸
偕貴仕爰均王澤以逮公子既逮公子亦及公孫紆青
曳紫有煥其門公子乗障戰多底績公以子封亦既通
籍皤皤其髪煒煒其服謂將登年以永豐福云何不淑
才踰中夀奪茲老成親姻是疚我久於外五年塞塵謂
歸見公如拜前人如何聞訃乃自中塗執書驚悼涕與
辭俱昔來見公桮杓相歡今茲蔇至遺像獨存有酒匪
㫖有肴匪豐一慟孔哀奈何乎公
　　　祭陳参政去非文
維紹興九年四月朔二十日表姪左奉議郎新差權發
遣荆湖南路轉運判官張嵲謹以清酌庶羞之奠致祭
於殁故參政大資陳公之靈惟晉東渡始披荆棘衣冠
踵来異士亦出王庾賀顧同贊王室我宋用人亦雜南
北維南多士櫛比周行北客凋零曉星相望憧憧衆士
競爽是期豈繄國棟而遽奪之昔漢倚相惟壼洎韓韓
躓於外壼不待年顯顯惟公異世而然嗚呼哀哉雒陽
街居冠盖是集公起故家超世特立甲科既射遂以文
鳴詩章一出紙貴都城諸公游士讓實推名未幾遭亂
轉徙江湖間關海嶠來覲清都旋躋掖垣贊為名命號
令宣明文章雅正天官宗伯迭貳其司銓材考禮有譽
無疵作鎮来歸黄闥是居封還付外兩誼庶孚屬疾自
言外祠均佚有命來朝復居辭掖人為公屈公則怡然
命出自中北扉遂遷一時詔令温純炳蔚淮濆徳音父
老歎息天子曰俞貳我政機挺然孤立無所附依同不
為比異不近名王臣之節物望所傾扈蹕而東乞身甫
力近藩是殿復去以疾神明雖壯沉痾内攻中冬辛亥
離此閔凶嗚呼哀哉惟公之德清慎靖端色莊以和不
妄笑言髙識絶世洞照今古閎博精深議論證據文章
雅麗不蹈前躅賈馬曹劉是配是續風神峻深况若塵
外不假矜莊自然髙邁薦寵後進不遺餘力摘竒掇英
如自已出羣士慕想競拽其裾主盟吾道期繼歐蘇忽
焉及此士失楷模失聲相弔有淚沾濡嗚呼哀哉嵲粤
從早歲謬沗公知親惟外叔義實師資飲食教載其施
不貲厚徳莫報寧知我悲臨穴長慟何痛如之嗚呼哀
哉伏惟尚饗
　　　運司祭范少師文
玉登廟璉疇功藍田鳳鳴朝陽載惟丹巖常人之情識
庸智鄙陋據所見為説如此豈知盛徳厚則流光隂功
陽報取如探囊謝良有子弼諧晉王棲筠之善鍾於吉
甫上天相賢浚源殖根身不及禄慶綿子孫惟公之生
恂恂鄉里凋後松柏隂成桃李延及芳嗣入陪政機佐
佑勛華為皐為䕫廟堂前矢如石投水取太阿柄還之
天子身使臂指勢在本朝上兵伐謀邊烽浸銷魯初虞
宋恵禮未備乃援緦服載堅漆絮皇帝曰嘻有臣如斯
厚終爾親余忍忘之乃命有司庀用具器帑緡史日克
謹襄事引紼上饒挽者載塗漂水之源歸於古都五緉
之綸生不預飾之孤之棘乃賁幽穸天之祚徳帝之旌
賢子之榮親可無憾焉惟漕承乏載鳩乃役恭遣屬吏
豆觴是飭尚饗
　　　運司祭范少師襄事文
齊景公有馬千駟死無可稱韋丞相教子一經世為不
乏盖積善昭於餘慶故潛徳發於幽光惟公之生種徳
甚茂早篤義方之訓藹聞嗣葉之賢功業益新廟堂是
賴文能華國有悍夫垂泣之辭武足尊王取太阿倒持
之柄既一言而悟主遂九壤以榮親豈徒聳故鄉衣繡
之觀實亦示遺子籝金之訓揚名以顯已昭孝道之終
卜宅而安又拜君恩之賜死且不朽其是謂乎魂而有
知可無憾矣式嚴襄事用薦菲儀惟豆觴之已羞覬精
爽之來格尚饗
　　　運司路祭范少師文
惟人君以功徳被生民而民愛戴之所以固帝王萬世
之基惟人臣以謀猷佐人君之以功徳被民也而君襃
崇之故秩其爵位華其車服寵冠百僚而人皆以為宜
嗚呼君之有天下也不能自治而付之勲徳之臣臣之
有勲徳也獨不念其身而思其親乎故君必又錫之爵
命追襃其先盖以慰其臣之心也嗚呼人子之心欲厚
其親雖日用三牲之養未足以報其罔極之恩惟寵君
之秩侈君之賜没者賁於亡而生者榮於存乎嗚呼人
孰不有子惟公則如韋與平人孰不有名惟公則身後
之榮公之英魂浮游太清恐不知今日國之中興與民
之生成則已如或知之亦當㑹洪崖揖丹丘持一觴而
共稱也公今歸矣神穸厝矣乾豆陳矣醁醑㫖矣尚饗
　　　祭劉寳學彦修文
維公直諒勁正髙明坦夷交游篤厚骨肉孝慈糞土視
利以賙我饑人雖不負終不棄遺人之所難公若遨嬉
目無全牛游刄委遲所臨而治常積去思徳大才全世
論所推謂宜公侯勒銘鼎彛雖登近侍分閫宣威人咸
期公益大厥施珍台均逸泉石自怡癉疽生瘍其狀甚
危走醫徃視既瘳而夷手書凶問其至相隨死生甚大
天道莫窺有如公者而止於斯某頃無介紹受知旅羇
國士見遇人無間暌周旋契闊十載於茲一朝至此心
焉可知義當徃臨官守是縻莫視公喪飯含致悲莫撫
公子寛譬以辭追惟曩書辜負恩私禮有賵贈懼不及
期未有文字稱述徳徽尚俟逺日遣奠致儀粘綴苦詞
挽饑路岐公乎已矣有淚交頥尚饗
　　　祭朱喬年文
維子學有本原文臻雅奥立意造行古人是蹈蓬山並
處豈無他人講論文字頗余心親中臺為郎情好逾睦
妬者忌之屢睅其目一斥而去意輕語離不逺閩粤謂
有後期遊道日狹所知無幾持以自寛恃有之子問學
所得議論之疑惟期子面一傾倒之子誰不若遂止於
斯徃得子書季冬之晦報書未行子訃已至遺言友朋
不過一二琅琅哀音以託其嗣雖㣲子命我敢不義惟
子之情固計久逺少遼緩之斯言可踐平生之語未或
泯忘風流頓盡曷惟其常濡絮千里寓此一巵悠悠之
情孰知我悲
　　　祭姊夫王性之文
嗚呼性之一至此耶室廬廢為邱墟橐金盡於賊手名
未列於王官年不登於中夀漂轉困窮客死異縣母妻
兒女瓦解氷㪚校性之平日之所行與没世之所遭何
其舛戾乖刺耶火炎崑崗玉石共盡無復善惡之責耶
不然誰使性之至於此極也彼為性之親戚朋友者豈
無餘力而不挽之共處豈無餘資而不賙其窮苦而使
性之卒至此者非天也其親戚朋友之罪歟然而當性
之阨窮之日正盜賊塞路之秋夷夏隔絶咫尺萬里彼
雖有餘粟安能裹飯於豺狼之前雖有餘力安能營救
於鋒刄之下雖有餘資安能相賙於倉猝之際然則使
性之至如此極者其天也非親戚朋友之罪歟某嘗歴
觀亂離以來士卒黎庶不隕身於溝壑則必潰體於干
矛而性之於擾攘紛亂之中猶僅没於牖下顧雖失所
而未為不得其死也然則何必深痛乎然世固有㳫貪
冒没飽食於衆人菜色之時狡猾險狠全膚於衆人肝
腦塗地之際揚揚愉愉保其醜類者多矣而性之生平
吉徳甚孝而仁讓夷急病恩及路人是宜保其家室裕
及後昆亢彼宗族髙大閭門者也而卒至於此安得不
深痛乎嗚呼悠悠人世數十年客其間禍福亦何能擇
方其處世固有悲懌及其長逝一無得失彼西方之聖
人每以是而大觀性之素留心於此道宜隨所㑹而超
然不必遺恨於曩遇將其逺離於盖纒彼一漚之起滅
曽何利害之足言使夫死而可喜吾願以是而獻焉
　　　祭亡姊文
嗚呼我生不天終鮮兄弟惟二女兄早喪其季先君即
世堂惟偏親霄壤之内與姊三人如何不淑遭此喪亂
室閭蕩然親戚離散爰自南陽避地江漢與其良人及
其兒女脱身賊中篳路藍縷姊及於酇我在上庸及我
戾止姊竄山中盜賊縱横弗敢久處作書致金惟繒與
絮尚期路通迎姊以來未幾大亂塞路虎豺逮其冦退
人猶蠢蠢良人遇疾大命斯殞哀哀衆雛號饑莫哺惸
惸弱質御恨孰訴俄而别冦遂破房陵聞訃之日奔走
靡寧自是雲擾以及秋冬念姊曷依痛毒我𠂻道塗隔
絶無可為力舉頭呼天誰知我臆逮今春杪始有北人
說姊去秋竟殱厥身嗚呼哀哉豈期吾姊遂至於斯心
焉潰裂淚下如泜恐詒母念忍恤潛悲逮今聞訃既已
踰時御痛茹哀天維我知藐藐幼孩今也何許婉婉稚
女匪死斯擄一門如此天寧忍茲福善禍淫理惡可推
臨風長慟何痛如之嗚呼哀哉人誰不死痛姊失所有
弟不能免姊道路人之遭亂寧維荼苦同氣之親並世
無補脊令在原兄弟急難今也如此復何望焉嗚呼哀
哉爰自亂來以及斯日内外姻親無疎與宻茍力可為
莫不周急獨於吾姊匪我能恤天實為之咎將誰執嗚
呼哀哉自天降亂生人險艱或遭殍踣或值戈鋋十居
七八豈惟姊然我之言此亦以自寛雖同遭亂亦或脫
死以理而推幸不幸耳彼幸斯生不幸斯斃如何吾姊
不與幸者同存而與不幸者共逝興言至此何以自慰
嗚呼已矣何嗟及矣終身之恨無可弭矣惟當塟姊以
殁餘齒春秋從祀惟豐與侈俟其小寧尋其遺體庶幾
諸甥尚或存只嫁女教男以續厥祀過是以還無可為
已幽明暌隔音形莫覩文以告哀有淚如雨嗚呼哀哉
