#+TITLE: 浩然齋雅談-宋-周密
#+DATE: 2016-06-11 12:26:39
#+SOURCE: github.com/kanripo/KR4i0043 master 81cbe147                
欽定四庫全書　　　　　集部九
　浩然齋雅談目録　　　　詩文評類
　　巻上
　　　六十七條
　　巻中
　　　一百四條
　　巻下
　　　二十六條
　　　　(臣/)等謹案浩然齋雅談宋周密撰密所著書
　　　　凡數種其癸辛雜識新識後識續識齊東野
　　　　語皆記宋末之事雲煙過眼録皆記書畫古
　　　　器今竝有刋版其澄懐録續録則採輯清談
　　　　志雅堂雜鈔則博徴瑣事今惟鈔本僅存千
　　　　頃堂書目載密所著尚有浩然齋視聽鈔浩
　　　　然齋意鈔及此書而皆無巻數藏弆之家亦
　　　　竝無傳本惟此書散見永樂大典中其書體
　　　　類說部而所載實皆詩文評今搜輯排纂以
　　　　攷證經史評論文章者為上巻以詩話為中
　　　　巻以詞話為下巻各以類從尚裒然成帙密
　　　　本南宋遺老多識舊人舊事故其所記佚篇
　　　　賸闋什九為他書所不載朱彛尊編詞綜厲
　　　　鶚編宋詩紀事又與符曾等七人編南宋雜
　　　　事詩皆博採羣書號為繁富而是書所載故
　　　　實亦皆未甞引據則希覯可知矣其中攷證
　　　　經義如解詩巧笑倩兮疑口輔當為笑靨而
　　　　不知類篇面部已有此文解易井谷射鮒以
　　　　鮒為鯽不知說文鯽字本訓烏鰂後世乃借
　　　　以名鮒羅願爾雅翼辨之巳明如斯之類於
　　　　訓詁皆未免稍疎然密本詞人攷證乃其旁
　　　　涉不足為譏若其品騭詩詞則固具有深識
　　　　非如阮閱諸人漫然蒐輯不擇精觕者也宋
　　　　人詩話傳者如林大抵陳陳相因輾轉援引是
　　　　書頗具鑒裁而沈晦有年佚而復出足以新
　　　　藝苑之耳目是固宜亟廣其傳者矣乾隆四
　　　　十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　
　
　
　
　
　
　
　
　
　
　浩然齋雅談目録
欽定四庫全書
　浩然齋雅談巻上
　　　　　　　　　　　　　宋　周密　撰
井九二谷射鮒或以為蝦或以為蟇或以為蛙或以為
蝸攷之韻書鮒扶句切鰿魚也然鰿鯽􁖫三字並同子
亦切注云鮒也葢今鯽魚耳莊子涸鮒注亦以為鯽魚
然今世有魚如鱨四鬛巨口善食水蟲故人家井内多
畜之俗呼為鱏得非井卦所指者乎
詩先集維霰補注云霰稷雪也或謂之米雪謂其粒若
米然稷雪米雪字甚奇
碩人之詩曰巧笑倩兮注曰好口輔也大招述婦人之
美亦有靨輔奇牙之語可謂善於形容後人雖極言女
色之美無所不至乃獨不及於口輔何耶輔豈俗所謂
笑靨者乎
蹇修以為理朱元晦云謂為媒者以通詞理也下文理
弱而媒拙則云恐道理弱似與前說異按九章令薜荔
以為理兮憚舉趾而縁朩因芙蓉以為媒兮憚褰裳而
濡足亦以媒理對言左傳行理之命無月不至注行理
行使也復奚疑
真文忠初字景元樓攻媿語以明元無義遂易為希元
然俞清老甞名軒曰景陶山谷曰景陶名未佳詩云景
行景明也魏晉間人所謂景莊景儉等自有一人誤用
遂以相承謬耳按詩景行注云景明也其義以明行行
止謂有明行則行之初無企慕之義然孝經序亦用景
行先哲而近世洪文敏兄弟皆以景為字何耶顧第弗
深攷耳
前輩闢浮圖修崇之説甚衆獨南豐之說最為簡明彌
陀閣記有云無為之義晦而心法勝積善積惡之誡泯
而因縁作至於虞祔練祥春秋祭祀之儀不競則七日
三年地獄劫化之辯亦隨而進又答黄漢傑書云民之
耳目鼻口心知百體皆有所主其於異端何暇及哉後
之儒者無以導民之耳目鼻口心知百體皆無所主將
舍浮圖何適哉又云如使周禮尚行朝夕朔月半薦新
啓柩祖遣有奠虞卒哭祔小祥大祥禫有祭日月時歳
皆有禮以行之哀情有所洩則必不暇曰七日曰百日
曰周年曰三年齋也然歐公本論亦有此意云佛所以
為吾患者乗其廢闕之時而来此其受患之本也補其
闕修其廢使王政明而禮義充則雖有佛無所施於民
矣
昔人有言韓退之送李愿歸盤谷序所述官爵侍御賔
客之盛皆不過數語至於說聲色之奉則累數十言
或以譏之余謂豈特退之為然如宋玉招魂其言髙
堂䆳宇翠翹珠被畋獵飲食之類亦不過數語至於
蘭膏明燭華容備二八侍宿射遞代九侯淑女多迅
衆盛鬋不同制實滿宫容態好比順彌代弱顔固植
謇其有意姱容修態絙洞房蛾眉曼睩目騰光靡顔
膩理遺視矊又曰美人旣醉朱顔酡娭光眇視目曾
波被文服纖麗而不奇長髪曼鬋豔陸離二八齊容
起鄭舞以至呉歈蔡謳士女雜坐亂而不分又大招亦
云朱脣皓齒嫭以姱比徳好閒習以都豐肉微骨調以
娯嫮目宜笑蛾眉曼容則秀雅稺朱顔姱脩滂浩麗以
佳會頰倚耳曲眉規滂心綽態姣麗施小腰秀頸若鮮
卑昜中和心以動作粉白黛黒施芳澤青色直眉美目
媔靨輔奇牙宜笑嘕豐肉微骨體便娟皆長言摹寫極
女色燕昵之盛是知聲色之移人古今皆然戲書為退
之解嘲(案此條永樂大典原本曼睩之睩誤作録豔陸/下衍麗字今據楚辭校正其引招魂節去些字)
(引大招節去/只字悉仍之)
涪翁云章子厚甞言楚辭葢有所祖述初不謂然子厚
曰九歌葢取諸國風九章葢取諸二雅離騷葢取諸頌
攷之信然
日與月合則長明性與命合則長生又日在天曰明明
者日月之横合在世為易易者日月之從合在人為丹
丹者日月之中合此海瓊語也
孫景茂云太公八十遇文王今世皆以此藉口九辯乃
云太公九十乃顯榮兮而東方曼倩則云太公體行仁
義七十有二乃用於文武馬永卿甞疑焉然香山詩乃
云釣人不釣魚七十得文王不知又出何書也
蘇仲虎侍郎藏東坡所書富文忠神道碑真跡前後諸
名人題跋極多獨周文忠為之壓巻云富文忠之使遼
所謂肅肅王命仲山甫將之蘇文忠之翰墨所謂吉甫
作誦穆如清風也大雅烝民茲可無愧富公孫樞密蘇
公猶子侍郎皆題名巻末抑所謂臧孫有後於魯者
戴岷隠論蕭望之曰夫小人之害君子也必深明其情
而後用其術故攻其所惡犯其所忌中其所不欲而致
其所不樂其柔仁朴厚也或怵之其廉潔自喜也或汙
之其剛果卞急也或激之多方以誤之百計以困之逼
之辱之以致其必死之術有如君子一不能忍而決於
速死則小人之計中矣吕伯恭亦云君子必有堅忍不
拔之操然後小人不能犯吾之所忌嗚呼小人之害君
子何其多端也遇人之介者則必辱之遇人之亷者則
必汙之遇人之剛者則必折之遇人之直者則必誣之
葢介者不受辱亷者不受汙剛者不受折直者不受誣
凡此皆君子之所忌也小人知君子之所忌而直犯之
君子不知而墮其計大則死小則亡前後相望可不為
大哀乎二說真能盡小人之情狀有不期同而同者焉
孝宣於儒生無所用獨用蕭望之觀其始終方拙非能
自撓以求合者特以其于霍氏立同異故耳士君子之
經世非曰委蛇曲從為終始牢固之術然而變化詘伸
自當兼通義命望之當孝元初天下事在掌握旣不能
輔贊裁成同歸于道及其潰敗又不知推委興廢以禮
而止隄壊防決無所措躬卒就死地而陷孝元為不辨
菽麥之主班固乃哀其為便嬖宧豎所圖不知自古小
人何甞一日不欲勝君子豳詩歌周公固殆未之學也
王宣子在上庠日與程泰之善暇日因及代言之體要
當温純深厚如訓誥中語始為王言吾儕異時秉筆當
革近世磔裂之弊二十年後宣子帥潭泰之以少蓬攝
外制為詞云荆及衡陽自北而南十國為連連有帥地
大民衆疇咨俾乂厥惟艱哉以爾有猷有為有守率自
中寛而有制剛而無虐庸建爾於上游藩輔徃哉惟欽
惠困窮若保赤子明乃服命若網在綱有弗若於汝政
弗化於汝訓辟以止辟乃辟則予一人汝嘉且寓書於
宣子曰疇昔之約今其踐矣陳氏耳擇集所載以為芮
國器非也
韓平原南園旣成遂以記屬之陸務觀務觀辭不獲遂
以其歸耕退休二亭名以警其滿溢勇退之意甚婉韓
不能用其語遂致於敗務觀亦以此得罪遂落次對太
中大夫致仕外祖章文莊兼外制行詞云山林之興方
適已遂掛冠子孫之累未忘胡為改節雖文人不顧於
細行而賢者責備於春秋某官早著英猷寖躋膴仕功
名已老瀟然鑑曲之酒船文采不衰貴甚長安之紙價
豈謂宜休之晩節蔽於不義之浮雲深刻大書固可追
於前輩髙風勁節得無愧於古人時以是而深譏朕亦
為之嘅歎二疏旣逺汝其深知足之思大老来歸朕豈
忘善養之道勉圖終去服我寛恩此文已載於嘉林外
制集或以為蔡幼學或謂出於馮端方皆非也
劉原父云聖人之治天下能使百官萬物如耳目心口
手足之不可易亦不相徳濟之如一身而天下安有不
治哉東坡亦曰今夫人之一身有一心兩手而已疾痛
疴癢動於百體之中雖其甚微不足以為患兩手隨至
夫手之至豈其一一而聽之心哉心之所以素愛其身
者深而手之所以素聽於心者熟是故不待使令而卒
然以自至聖人之治天下亦如此而巳二說如出一轍
蘇明允辨姦甞見直齋陳先生言此雖為介甫發然間
亦似及二程所以後来朱晦菴極力回䕶云老蘇辨姦
初間只是私意後来荆公做不著遂中他說然荆公氣
習自是要遺形骸離世俗的規模要知此便是放心辨
姦以此為姦恐不然也又云每甞嫌事之不近人情者
鮮不為大姦慝之語過當而今見得亦有此等人其辭
甚費也
子厚有答人書云人生少得六七十者今巳三十七矣
長来覺日月益促歳歳更甚大都不過數十寒暑則無
此身矣是非榮辱又何足道又書云假令病盡已身復
壯悠悠人世亦不過為三十年客耳前過三十七年與
瞬息無異後所得者其不足把玩亦巳審矣此二書皆
在元和四年時子厚年三十七後十年當元和十四年
子厚卒年止四十有七耳所謂數十寒暑三十年客竟
不酬初志悲夫
昔有問王介甫佛家有日月燈光佛燈何以能並日月
介甫曰日煜乎晝月煜乎夜燈煜乎日月之所不及東
萊博議論史官亦云昧谷餞日之後晹谷賔日之前暮
夜晦冥羣慝並作茍無燭以代明則天之目瞽矣亦用
介甫意然皆本之莊子月固不勝火郭象注曰大而闇
不若小而明東坡曰陋哉斯言為更之曰明於大者必
晦於小月能燭天地而不能燭毫釐此其所以不勝於
火也然卒之火勝月月勝火耶
坡翁九成臺銘云使耳聞天籟則凡有聲有形者皆吾
羽旄干戚管磬匏弦又云望蒼梧之渺莽九疑之聨綿
覽觀江山之吐吞草朩之俯仰鳥獸之鳴號衆竅之呼
吸往来唱和非有度數而均節自成者非韶之大全乎
楊龜山乃謂子瞻此說以江山吐吞草朩俯仰衆竅呼
吸鳥獸鳴號為天籟此乃莊子所謂地籟也但其文精
妙故讀之者或未察耳予甞因其語以攷莊周之說云
南郭子綦曰汝聞人籟而未聞地籟汝聞地籟而未聞
天籟子游曰敢問其方子綦曰地籟則衆竅是已人籟
則比竹是巳敢問天籟子綦曰夫吹萬不同而使其自
已者咸其自取怒者其誰耶郭象注云夫天籟者豈復
别有一物哉即衆竅比竹之屬若如所注則所謂鳥獸
之鳴號衆竅之呼吸非天籟而何不知龜山又以何物
為天籟乎漫書以俟識者然東莱云東坡九成臺銘實
文耳而謂之銘以其中皆用韻而讀之久乃覺是其妙
也
坡翁䇿斷謂語有曰鼠不容穴銜窶藪也窶藪二字出
漢書楊惲傳云我不能自保真人所謂鼠不容穴銜窶
藪也注云窶藪戴器也以盆盛物戴於頭者則以窶藪
薦之盆下之物有飲食氣故鼠銜之所以不容穴坐銜
窶藪自妨故不得入穴窶音貧窶之窶藪音數物之數
上其羽切下山羽切(案此條多脫誤字今/據漢書傳注校正)
龍眠畫五馬圖空青老人會紆公巻跋之曰元祐庚午
歳以方開科應詔来京師見魯直九丈於酺池寺魯直
時為張仲達箋題李伯時畫天馬圖魯直謂余曰異哉
伯時貌天廐滿川花放筆而馬殂矣葢神駿精魄皆為
伯時筆端取之而去實古今異事當作數語記之後十
四年當崇寧癸未余以黨人貶零陵魯直除籍徙宜州
過余瀟湘江上因與徐端國朱彦明道伯時畫殺滿川
花事云此公巻之所親見余曰九丈當踐前言記之魯
直笑曰只少此一件罪過後二年魯直死貶所又二十
七年余將漕兩浙當紹興辛亥至嘉禾與梁仲謨呉徳
素張元覽汎舟訪劉延仲于真如寺延仲遽出是圖開
巻錯愕宛然疇昔撫掌念往逾四十年憂患餘生巋然
獨存彷徨弔影殆若異身也因詳叙本末不特使来者
知伯時一段異事亦魯直遺意云云按畫殺滿川花亦
當時一段異事而傳記所不載紀詠所不及何耶豈是
時方以獲罪為懼諱不敢言耶王逢原甞賦韓幹畫馬
云傳聞三馬同日死死魄到紙氣方就豈前世亦有此
事乎
李易安紹興癸亥在行都有親聨為内命婦者因端午
進帖子皇帝閤曰日月堯天大璿璣舜厯長側聞行殿
帳多集上書囊皇后閤云意帖初宜夏金駒已過蠶至
尊千萬夀行見百斯男夫人閤云三宫催解糉妝罷未
天明便面天題字歌頭御賜名時秦楚材在翰苑惡之
止賜金帛而罷意帖用上官昭容事
前輩公主制云瓊華在著已戒齊風之驕粉水疏園莫
如徐國之樂晏公類要亦用粉田事葢亦脂澤湯沐之
意也若駙馬則以何晏事稱粉郎粉侯文及甫稱韓忠
彦為粉昆以其為嘉彦之兄又指王師約之父克臣為
粉爹益可怪
劉潜夫王實之平昔論交最深且意氣不相下實之蹭
蹬凡六為别駕其為吉倅適潜夫宜春之麾與之相先
後潜夫開宴為餞且侑之樂語有云有謫仙人駿馬名
姬豪放之風無杜陵老殘盃冷炙悲辛之態又云擁通
徳而著書命便了而酤酒麗人歌陶秀實郵亭之典好
事繪韓熈載夜宴之圖賀客盈門勸展驥而為别駕長
官分席歎無蟹而有監州極摹寫之妙焉旣而實之報
席亦有侑語云七年三出使山岳漸見動搖十載六監
州風月不禁分破陌上歌採桑曲惱殺羅敷觀中賦種
桃詩壓倒夢得梅花入句如何遜之在揚州薏苡滿船
如伏波之歸交趾忌名下人棄沅芷湘蘭而不佩滿禁
中語覺階薇砌藥之無情皆能抓著癢處也
葉隆禮士則謫居袁州袁之士友醵酒以招之蜀士張
汴朝宗作樂語一聨云掃地焚香有蘇州之雅淡仰天
拊缶無楊氏之怨傷士則大稱之
水心翁以抉雲漢分天章之才未甞輕可一世乃於四
靈若自以為不及者何耶此即昌黎之於東野六一之
於宛陵也惟其富贍雄偉欲為清空而不可得一旦見
之若厭膏梁而甘藜藿故不覺有契於心耳昔呉中有
老糜丈多學博記每見呉仲孚小詩輒驚羨云老夫纔
落筆即為堯舜周孔漢髙祖唐太宗追逐不置君何為
能脫洒如此哉即水心取四靈之意也
臨江丁熺乙丑諒闇牓第四人為他恩例所壓抑居第
八授永州教章采代為作啓謝辨章云諸公衮衮皆自
下以升髙一介休休獨瞻前而忽後廖羣玉亟稱於賈
改隆興節推
晏殊甞進牡丹詩表云布在密清之囿密清二字人多
不曉葢用東京賦中語京室密清罔有不韙
王宣子守呉幕僚投啓有云仲舒裒然舉首豈久相於
江都望之雅意本朝姑暫居於馮翊宣子喜之舉以京
剡楊廷秀以大蓬漕江東其屬亦有啓云斯文之得喪
在天領袖素尊於海内賢者之出處以道旌旗已至於
江東公亦欣然剡上
史直翁丞相表語云侵尋歳月六十有三補報朝廷萬
分無一又李淇水謝户書云補報朝廷本末無萬分之
一因循歳月甲子已六十有奇
霅中有游士春時誤入趙孟􁟜之園者(案趙孟􁟜之􁟜/原本誤作蟻今)
(據宋史宗/室表改正)為其家幹僕所辱訟之於官郡守趙必槐徳
符治之士子以啓為謝云杜陵之厦千萬間意謂大庇
寒於天下齊王之囿四十里不知乃為穽於國中
劉自之被召試用虚齋趙以夫之薦也旣而為庸齋趙
汝騰所激於是以盧鉞威伸補其選盧以同里之嫌辭
之云楚亡弓楚得弓難泯同鄉之迹漢刻印漢銷印初
何反汗之嫌卒辭之又蕭振再知四川趙莊叔行詞云
刻印銷印如轉圜朕甞虚巳失馬得馬如反掌卿勿容
心
宣和間尚書新省成車駕臨幸時宰命一時朝士能文
者各擬謝表獨林子中者擅場其一聨云北辰居極外
環象斗之宫黄道初經旁及積星之位
嘉定間寳謨閣學士許奕病篤口占遺表云臣非衰病
偶染微疴當湯熨可去之時臣則以疾而為諱及鍼砭
已窮之後醫遂束手而莫圖靜思膏肓所致之由大抵
脈絡不通之故固知養患成禍豈惟理身則然茍能疏
壅預防以之醫國亦可葢指近事以為身喻也乾道間
胡周伯尚書亦云賈誼號通達國體大瘇􁀰盭類辟病
痱皆借一身喻之今日國體何病也能言病未必能處
方不能言病而輒處方誤人死矣今日之病名風虚虚
内也風外也外風忽中半身不遂靖康也幸其半存建
炎也咎已往半存之身常凜凛不自保也今欲併治不
遂者怵市道之說售甞試之方湯慰砭石雜然而進使
誼復生必慮中風至再至半存之身亦不能救矣所謂
可痛哭流涕者也葢本吕獻可乞致仕表云臣本無宿
疾偶值醫者用術乖方不知脈候有虚實隂陽有順逆
診察有標本治療有後先妄投湯劑率任情意差之指
下禍延四肢寖成風痺遂難行步非徒憚􁀰盭之苦又
將虞心腹之變勢已及此為之奈何雖然一身之微固
所未恤其如九族之託良以為憂是思逃禄以偷生不
俟引年而退政三公之論實祖誼云
開慶間馬華父制置江閫日甞於青溪建祠以祀先賢
㫁自呉泰伯以下凡四十一人皆甞仕若居若遊於此
者獲與焉葢華父之祖亦甞仕於昇故也祠成命馮可
遷賛之其賛馬公末語有爾祖其從與享之句或摘以
為譏華父遂去乃祖之祀焉或謂劉子澄清叔與華父
有宿憾授意於馮云
王似賀太常丞兼翰林權直一聨云白也無敵雅宜翰
林供奉之才赤爾何如暫習宗廟會同之事又賀司業
除翰苑云國子先生晨入太學翰林學士夜讀禁中
王珪行郝質殿巖制云曽無夜鼜之譁自得剛牙之重
周禮地官凡軍旅夜鼓鼜千歴切注云戒守鼓也
張孝曽之父少師與洪忠宣久陷金國其後獲歸而終
身為秦檜之所抑近世陳容公儲跋其墓碑云流離區
脫視死如飴君子有性焉不謂命也絶漠来歸忠不見
録君子有命焉不謂性也曁檜殞金亡忠宣少師二公
如生故曰知性與命則知天矣
建炎末柔福帝姬自北歸朝廷封為福國長公主下降
駙馬都尉髙世榮汪浮溪當制云趙城方急魯元甞用
於車馳江左復興益夀宜充於禁臠可謂善用事
楊大年云觀書百行須中程漢刑法志夜理文書自程
決事日懸石之一注云懸稱也省讀文書日以百二十
斤為程
唐僧齊已有白蓮集為風騷㫖格所與遊者呉融鄭谷
皆晩唐人也杜詩所稱已公茅屋下可以賦新詩決非
此已公明矣
劉平國戲題云選詩非選官論詩非論人故若耶女子
天竺牧童皆得預唐名公之列
詩文中有摘人姓名一字而言者如班固幽通賦巨滔
天而泯夏兮以王莽字巨君重醉行而自耦重乃重耳
李白扶風豪士歌云原甞春陵六國時葢四公子也杜
詩用揚馬則雄相如也卿雲淵雲則長卿子雲王褒也
東馬則方朔相如也如葛亮馬相如等甚多亦有礙理
者然論語吾友張也舜典伯汝作秩宗葢亦有所本也
赤壁賦謂自其變者而觀之則天地曾不能以一瞬自
其不變者而觀之則物與我皆無盡也此葢用莊子句
法自其異者而眂之肝膽楚越也自其同者而眂之萬
物皆一也又用楞嚴經意佛告波斯匿王言汝今自傷
髪白面皺其面必定皺於童年則汝今時觀此恒河與
昔童時觀河之見有童耄不王言不也世尊佛言汝面
雖皺而此見精性未甞皺皺者為變不皺非變變者受
生滅不變者元無生滅
周子充作定光菴記佛以慧日照三千大千世界顧豈
滯於方然日出暘谷浴於咸池拂於扶桑躔度必有所
舍其明難與佛等乃全用東坡奉安神宗書閣祝文語
也
東坡赤壁賦多用史記語如杯盤狼藉歸而謀諸婦皆
滑稽傳正襟危坐日者傳舉網得魚龜筴傳開户視之
不見其處則如神女賦所謂以文為戲者
東坡云往時陳述古好論禪自以為至矣而鄙僕所言
為淺陋僕語述古公之所談譬之於食龍肉也而僕所
學豬肉也豬之與龍則有間矣然公終日說龍肉不知
僕之食豬肉實美而真飽也不知君所得者果何也
甫里有杞菊賦東坡有後杞菊賦張南軒有續賦夏樞
密亦有續賦亦各有意
薛夢桂字叔載號梯飆永嘉人父大圭紹熈間上書乞
立儲在趙忠定諸人先叔載擢髙科通京籍風度清逺
所居西湖五雲山曰隔凡闗曰林壑甕通命之曰方厓
小隠諸名士莫不納交焉儷語古文詞筆皆灑落不特
詩也
張建自號蘭泉其論詩云作詩不論長篇短韻須要詞
理具足不欠不餘如荷上灑水散為露珠大者如豆小
者如粟細者如塵一一看之無不圓成始為盡善
髙復古甞謂學者云胷中無千百家書乃欲為詩如賈
人無資終不能致奇貨也
宋之文治雖盛然諸老率崇性理卑藝文朱氏主程而
抑蘇吕氏文鑑去取多朱意故文字多遺落者極可惜
水心葉氏云洛學興而文字壊至哉言乎
石林詞誰採蘋花寄與又悵望蘭舟容與或以為重押
韻遂改為寄取殊無義理葢容與之與自音豫乃去聲
也揚子雲河東賦云靈輿安步風流容與注天子之容
服而安豫與讀為豫漢禮樂志練時日澹容與注閑舒
皆去聲
姜堯章鐃歌鼓吹曲乃步驟尹師魯皇雅越九歌乃規
模鮮于子駿九誦然言辭峻潔意度蕭逺似或過之
士大夫辭榮固是美事然有不當辭而辭者至於不肯
磨勘甚而批毁印厯而世以為髙而效之者皆非中道
也司馬公辭樞密副使章有云臣自幼時習賦論䇿就
試每三年一次乞磨勘豈不慕榮貴者乎葢天下自有
中道過猶不及也此為古今至論今所謂喋喋辭免者
安知非飾詐邀名哉徳祐末大臣則又有以辭榮而避
難者此尤不足道也
坡翁謂陳師仲曰足下所至詩但不擇古律以日月次
之異日觀之便是行記此說極佳故王筠以一官為一
集楊大年亦然所著有括蒼武夷潁隂韓城退居海陽
蓬山冠鼇辭之類簡齋所謂一官成一集盡付古沙頭
是也
史達祖邦卿開禧堂吏也當平原用事時盡握三省權
一時士大夫無亷恥者皆趨其門呼為梅溪先生韓敗
達祖亦貶死善詞章多有膾炙人口者李和父云其詩
亦間有佳者
李文饒退身論云天下善人少惡人多一旦去權禍機
不測操政柄以禦怨誹者如荷㦸以當猛獸閉闗以待
暴客若舍㦸開闗則寇難立至遲遲不去以延一日之
命庶免終身之禍是以懼禍而不㫁未必皆耽禄而已
嗚呼其言亦哀矣
宣律師甞夜夢神人燒香供養香氣與世間不同因問
曰此何香答云西天棘林中香(案夢天棘事蔡夢弼注/杜甫詩甞引之此條必)
(攷證甫詩而傳/寫佚其後半)
周益公甞戲作賀冬啓云數九九而哦詩自憐午瘦辦
多多而有酒驟覺冬肥
林子善家藏崔慤畫龜甚佳朱希真作賛曰骨為裘褐
氣為餼饘孰令汝夀惟蟲知天他日碧波蓮葉上不知
誰見小如錢
蔣重珍伯父能禪其亡也重珍祭之以文云不必輕生
前以為空不必重死後以為實此語極有味
周子充云文章有天分有人力而詩為甚才髙者語新
氣和者韻勝此天分也
世言李泰伯不喜孟子而所賦哀老婦詩云仁政先四
者著在孟軻書何耶
正則作吕君用誌形容其儉以起家之意云一扇十年
尚補緝之道遇墜炭數寸亦袖攜以歸亦近乎薄矣
天聖中呉咸為殿中丞呉中所居有紅梅閣葢呉有愛
姬者紅梅因以名閣又作折紅梅詞
菖蒲花難見面古語也(案玉臺新詠載西曲歌烏夜啼/曰菖蒲花可憐聞名不曾識南)
(史亦載張皇后見菖蒲事必宋人詩詞有用此/典者故密引古語證明出處而傳寫佚其後半)
　
　
　
　
　浩然齋雅談巻上
欽定四庫全書
　浩然齋雅談巻中
　　　　　　　　　　　　　宋　周密　撰
白傅詩天黄生颶母雨黒長楓人(案此白居易送客遊/嶺南詩原本誤作太)
(白詩雨字誤/作雷今校正)注云颶母如㫁虹有大風即見楓人因夜
黒雲雨暗長數丈比見李仲賔云往年在東平舟夜行
殘夜微月擁篷眺望忽有黒雲起天角漸成巨人其長
數十丈掉臂闊步行水上掠舟而西一舟皆驚魘羣起
視之其去如飛得非所謂楓人耶
對偶之佳者曰數㸃雨聲風約住一枝花影月移来栁
搖臺榭東風軟花壓欄杆春晝長天下三分明月夜揚
州十里小紅樓梨園子弟白髪新江州司馬青衫濕數
聨皆天衣無縫妙合自然
昌黎之貶山陽遇順宗即位赦以伾文之黨尚熾不得
放還其寄三學士詩云前日遇恩赦私心喜還憂果然
又羈縻不得供鉏耰又憶昨行云伾文未揃厓州熾雖
得赦宥常愁猜近者三姦悉破碎羽窟無底幽黄能眼
中了了見鄉國知歸有日眉方開其情亦可憐矣大抵
小人專政安肯以恩赦放逐客懼恩不及已故也
岑嘉州赤驃馬歌云半明翦出三鬉髙樂天亦云馬鬛
翦三花所謂三花者葢唐御馬多翦鬉為三瓣李伯時
常畫三鬉馬圖余少日觀御馬有翦作山水人物花鳥
之像甚精一時所尚如此葢不止翦三鬉也
孟郊云難將寸草心報答三春暉(案孟郊遊子吟誰言/寸草心報得三春暉)
(葢傳本/有異)此語闗綱常非唐詩人語也至東坡詩云微生
真草朩無處謝天力慈顔如春風不見桃李實古今抱
此恨有志俯仰失其言尤悲東萊於蓼莪章云莪蒿不
能報天地之生育猶人子不能報父母之劬勞皆祖郊
之意也
少陵甞果栗㱀開㱀或作雛周繇賦云開栗弋之紫㱀
貫休詩云新蟬避栗㱀又云栗不知㱀落按集韻㱀側
尤切草紋蹙也即栗篷耳(案廣韻㱀初紀切音㓼齧也/無側尤切平聲攷貫休集作)
(栗皺注栗篷也集韻菑尤切縐平聲革紋蹙也字从皮/不从欠據此則㱀當作皺草紋亦當是革紋之誤又案)
(貫休詩以栗皺菱殻固當作皺杜詩本作栗園以/對樵徑則又不必改作栗皺矣今就原文訂證之)
杜詩喜用懸字然皆絶奇如江鳴夜雨懸侵籬澗水懸
山猨樹樹懸空林暮景懸當空淚臉懸獼猴疊疊懸疎
籬野蔓懸複道重樓錦繡懸
白傅詩云曽家機上聞投杼尹氏園中見掇蜂但以恩
情生罅隙何人不解作江充小坡思子臺賦云彼楊公
之愛修兮豈減吾之蒼舒皆深中人情
李商隠詩云咸陽宫殿鬱嵯峨六國樓臺艷綺羅自是
當年秦帝醉不闗天地有山河末句殊不可曉南昌裘
聞詩以為秦帝合作天帝天地合作秦地事在張平子
西京賦曰昔者大帝悅穆公而覲之饗以鈞天廣樂帝
有醉焉乃為金䇿錫用此土而翦諸鶉首是時也並為
强國者有六然而四海同宅西秦豈不詭哉李善注昔
穆公甞如此七日而寤志林曰天帝醉秦暴金誤隕石
墜列仙贊云秦穆受金䇿祚世之業史載秦地雨金三
日誤隕其是耶嗚呼天帝果有時而醉乎
李商隠晉元帝廟云青山遺廟與僧鄰斷鏃殘碑鎖暗
塵紫葢適符江左運翠華空憶洛中春夜臺無月照珠
户秋殿有風開玉宸弓劍神靈是何處年年春緑上麒
麟(案此詩李商隠集不載未/詳所據何本疑姓名有誤)
東坡詩喜用朅来字朅来東觀棄丹墨長陵朅来見大
姊朅来城下作飛石朅来畦東走畦西朅来從我遊朅
来齊安野朅来清潁上朅来亷泉上其用字葢出於顔
延年秋胡詩朅来空復辭所用之意同耳
坡翁甞作女髑髏賛云黄沙枯髑髏本是桃李面而今
不忍看當時恨不見業風相鼓轉巧色美倩盼無師無
眼禪著便成一片其後徑山大慧師宗杲亦作半面女
髑髏賛云十分春色誰人不愛視此三分可以為戒甫
成四句忽若有續之者云玉樓清夜未眠時留得香雲
半邊在呉君特甞戲賦思佳客詞云釵燕攏雲睡起時
隔牆折得杏花枝青春半面妝如畫細雨三更花欲飛
情輕愛别舊相知㫁腸青冢幾斜暉亂紅一任風吹起
結習空時不㸃衣(案此詞未載詞譜後半闋當以三字/二句換頭乃作七字一句或宋人有)
(此别/體)
東坡謂晨飲為澆書李黄門謂午睡為攤飯放翁拾以
為句云澆書滿挹浮蛆甕攤飯横眠夢蝶牀
陸放翁有心太平菴詩云天下本無事庸人擾之耳胸
中故湛然忿欲定誰使又云少年妄起功名念豈信身
閒心太平樂天有云閒傾三數酌醉吟十餘聲便是羲
皇代先從心太平葢出黄庭經云觀志流神寄奇靈閒
暇無事修太平又外景經云觀志遊神三奇靈行閒無
事心太平又樂天云此身不欲全强健强健多生人我
心又云自學坐禪休服藥從他日復病沈沈于良史云
僻居人事少多病道心生此存楚以為外懼之意
放翁在朝日甞與館閣諸人會飲於張功父南湖園酒
酣主人出小姬新桃者歌自製曲以侑尊以手中團扇
求詩於翁翁書一絶云寒食清明數日中西園春事又
怱怱梅花自避新桃李不為髙樓一笛風葢戲寓小姬
名於句中以為一笑當路有恚之者遽指以為所譏竟
以此去
放翁有南酒應憐未歸客及更就髙僧學白羮葢嘉州
用南中法釀酒及僧用糝加菜不施鹽酪故名白羮
放翁詩云故人自作宣明面老子曾聞正始音宋劉瑀
與顔竣書云朱修之五代叛者一朝居青油幕下作謝
宣明面向人謝鯤重衛玠言論彌日王敦謂鯤曰微言
之緒絶而復續不意永嘉之末復聞正始之音正始乃
魏齊王芳年號宣明謝晦字也
俗以油餳綴糝作餌名之曰蓼花取其形似也放翁詩
云新蝶餳枝綴紅糝餳枝二字甚新
放翁詩多用新語如厚味無人設佞湯微芬時自炷亷
香自注以松子胡桃蜜作湯謂之佞湯以炭末乳香蜜
作濕香謂之亷香
放翁詠長安富庶有云紅桑琵琶金鏤花百六十絃彈
法曲葢四十面琵琶也
涪翁詩云一錢不直程衛尉萬事稱好司馬公白髪永
無懐橘日三年惆悵荔枝紅張巨山詩云故園墳樹想
青葱寒食風光淚眼中自痛不如傖父子紙錢猶掛樹
頭風予以永感之人久離墳墓每讀為之澘然
涪翁云百葉緗梅觸撥人又云推牀破面掁觸人樂天
橊花詩撑撥詩人興陸天隨蠧化曰或掁觸之輒奮角
而怒朝野僉載楊廷玉囘波詞阿姑婆見作天子旁人
不得掁觸
山谷詠鷓鴣詩云終日憂兄行不得鷓鴣應是鼻亭公
象甞封於鼻亭栁子厚有鼻亭神記或謂山谷在永所
作永州道接鼻亭故云非也
半山云退之善為銘如王適張徹尤奇余亦謂董府君
及貞矅二銘尤妙董云物以久弊或以轢毁攷致要歸
孰有彼此由我者吾不我者天斯而以然其誰使然貞
曜云於戲貞曜維出不訾維持不猗維卒不施以昌於
詩坡翁甞舉此問王定國云當昌其身耶昌其詩也王
来詩不契所問乃作詩答之曰昌身如飽腹飽盡還復
饑昌詩如膏面為人作容姿不如昌其氣鬱鬱老不衰
雖云老不衰刼壊安所之不如昌其志志一氣自隨養
之塞天地孟軻不吾欺(案韓愈集董府君銘原本董/訛蕭物訛或今據本集改正)
半山詩云謀臣本自繫安危賤妾何能作禍基但願君
王誅宰嚭不愁宫裏有西施李泰伯詩云若教管仲身
長在宫内何妨有六人在管仲時桓公之心未蠧也若
巳蠧雖管仲奈何未有心蠧尚能用管仲之理張文定
遊華清宫云當初不是不窮奢民樂昇平不怨嗟姚宋
未亡妃子在胡塵那得到中華亦此意也
王荆公書堂詩烏石岡頭上塚歸柘岡西畔下書帷辛
夷花發白如雪萬國春風慶歴時皆有可觀者(案此句/皆字無)
(著疑此詩前尚有/一詩傳寫佚脫)
姜堯章雪中訪范至能於石湖詩云雪矸如玉城偏師
敢輕犯黄蘆陣野鶩我自將十萬三戰渠未降北面石
湖范先生霸越手定自一笑粲至能酬之云鵝鶩聲喑
雪意豪直前不憚夜行勞更能櫜鞬尊裴度千古人知
李愬髙前輩稱㢡後進不以名位自髙交相尊讓亦可
見一時士大夫風俗之美也
昔鮑永過更始之墓欲下車致禮從事止之以為不可
曰吾甞北面事之安可乗車而過吾寧獲罪於司𨽻遂
下車慟哭而去光武聞之曰可謂忠臣矣王仁裕過闗
中望春明門乃蜀後主被誅之地乃作詩哭之曰九天
冥漠信沈沈重過春明淚滿襟齊女呌時魂巳㫁杜鵑
啼處血尤深霸圖傾覆人全去寒骨飄零草亂侵何事
不如陳叔寳朱門流水自相臨徐鉉歸朝後乞為故主
李煜作墓碑朝廷從之(案翟耆年籀史太平興國中詔/侍臣撰李煜神道碑有欲中傷)
(徐鉉者奏曰呉王事莫若徐鉉為詳遂詔鉉撰鉉乞存/故主之義云云非鉉乞撰此所記殊誤謹附訂於此)
其辭有云盛徳百世善繼者所以主其事聖人無外善
守者不能固其存西鄰起釁南箕搆禍投杼致慈親之
惑乞火無鄰婦之辭又曰孔明罕應變之略不成近功
偃王躬仁義之行終於亡國又作詩挽之云歘忽千齡
盡冥茫萬事空青松洛陽陌荒草建康宫道徳遺文在
興衰自古同受恩無補報反袂泣途窮土徳承餘烈江
南廣舊恩一朝人事廢千古信書存哀挽周原道銘旌
鄭國門此生雖未死寂寞巳消魂
道山新聞云李後主宫嬪窅娘纖麗善舞後主作金蓮
髙六尺飾以寳物組帶纓絡蓮中作五色瑞雲令窅娘
以帛繞腳令纖小屈上作新月狀素襪舞雲中曲有凌
雲之態唐鎬詩曰蓮中花更好雲裏月長新是人皆效
之以弓纖為妙葢亦有所自也又有金蓮步詩云金陵
佳麗不虚傳浦浦荷花水上仙未㑹與民同樂意卻於
宫裏看金蓮
開元中賜邊軍纊衣製於宫中有兵於袍中得詩云沙
場征戰客寒苦若為眠戰袍經手作知落阿誰邊蓄意
多添線含情更著綿今生巳過也重結後生縁兵士以
詩呈帥帥進呈𤣥宗徧示宫中曰作者勿隠不汝罪有
一宫人自言萬死上深憫之遂以嫁得詩者謂曰吾與
汝結今生縁邊人感泣又僖宗時自内中出袍千領賜
塞外吏士有馬真者於袍中得金鎖一枚詩一首云玉
燭製袍夜金刀呵手裁鎖寄千里客鎖心終不開真就
市貨為人所告主將奏聞僖宗令赴闕以宫人妻之其
後僖宗幸蜀真晝夜不解衣捍禦此事凡有兩出處未
知孰是
姚鏞字希聲號雪篷紹定間以忤陳子華謫之衡陽甞
有一聨云癡雲蔽嶽行人逺淫雨摧花白髪生戴復古
由閩度嶺訪之有云一官不幸有奇禍萬事但求無愧
心姚謝之云萬里尋遷客三年見此人蕭大山亦寄詩
云得謗何須囊薏苡工騷且自製芙蓉剡僧淵萬壑云
故里田園抛弟妹異鄉燈火對妻兒十年漂泊孤篷雪
誰補梅花入楚辭至端平丁酉甫得自便有詩云天恩
下釋湘纍客心事悠悠月一船種藥已收思病日著書
不就負殘年雜花怪石分人去老竹荒亭入畫傳歸夢
鑑湖三百里白鷗相候亦欣然故剡僧皓鐵山以詩迎
之云楚鴈傳歸信呉鷗候過船
三衢常山旅邸壁間有詩云酴釄香夢怯春寒永晝垂
簾燕子閒敲㫁玉釵銀燭冷計程應巳過常山又南國
傷䜛縁薏苡西園議價指葡萄惟餘白髪存公道近日
豪家染髩毛又有約未歸蠶結局小軒空度牡丹春夜
来揀盡鴛鴦繭留織征衫寄逺人
衢人徐子勉假館浙西主人調官都城與之偕主人買
妾以歸舟中置酒奏伎歌闌酒罷深夜就寢徐夢一士
云君輩方盡歡而鬼趣有苦饑者獨不能以餘瀝見及
乎因哦詩一章徐驚寤忘之已而復夢如初乃盡憶其
語云鬼嘯猩吟沸簧笛碎板玉盤珠亂擲二八佳人舞
倦時蝶困東風斂雙翼
張樞斗南其出處已畧載詞話踐敭朱華為宣詞令閤
門簿書詳知朝儀典故其姑縉雲夫人承恩穆陵因得
出入九禁備見一時宫中燕幸之事甞賦宫詞七十首
盡載當時盛際非其他想像而為者今摭其十於此堯
殿融春大宴開山呼纔了樂聲催侍臣宣勸君恩重宰
相親王對舉盃觀堂鐘響待催班步入朱廊十二間宣
坐賜茶開講席花磚咫尺對天顔月籠梅影夜深時白
玉排簫索獨吹傳得官家暗宣賜黄金約臂翠花枝翠
枝斜插滴金花特髻低蟠貼水荷應奉人多宣喚少海
棠花下看飛梭笙歌散後歸深院花栁隂中過曲廊靜
掩金鋪三十六黄昏處處爇衙香燦錦堂西過夕陽水
風吹起芰荷香内監催掃池邊地準備官家納晚涼晚
涼開燕近中秋香染金風倚桂樓花月新篇初唱徹内
人傳㫖索歌頭(原註穆陵/製花月篇)銀簧乍靘參差竹玉軸新調
尺合絃奏罷六么花十八水晶簾底賜金錢迴廊隔樹
簾簾捲曲水穿橋路路通禁漏滴斜花外日御香薰暖
栁邊風紫閣深嚴邃殿西書林飛白揭宸奎黄封繳進
昇平奏直筆夫人看内批
黄文雷字希聲永嘉人希聲有看雲詩不行於世其賦
昭君行特為一時名公所稱道其辭云君不見未央殿
前羅九賔漢皇南面呼韓臣無人作歌繼大雅至今遺
恨悲昭君丙殿春閒鬭馮傅掖庭新花隔煙霧票姚枉
奪燕支山玉顔竟上氈車去人生流落那得知不應畫
史嫌蛾眉癡心又共琵琶語歸夢豈隨鴻鴈飛穹廬隨
分薄梳洗世間禍福還相倚上流厭人知奈何後来燕
啄皇孫死野狐落中髙臺傾宫人斜邊曲池平千秋萬
歳只如此誰似青塚年年青按竟寧元年呼韓邪旣壻
漢氏其年五月宫車晏駕故云
康與之伯可詩云越王山下千樹梅逐客年年走馬来
寒玉滿枝風色裏不受暖靄輕煙催故人千里復萬里
折香欲寄生徘徊孤吟獨醉常夜半山月野風騎馬回
余家有與之手書古詩一巻自號八本辭語亦騷雅往
往反為樂府所掩也劉克莊潜夫甞賦梅花百詠其間
有云春風謬掌花權柄卻忌孤髙不主張當國者以為
譏已遂以煩言去國其後又作訪梅詩云夢得因桃數
左遷長源為栁忤當權幸然不識桃并栁卻被梅花累
十年(原註鄴侯咏栁云青青東門栁歳晏必憔悴楊/國忠以為譏已明皇曰咏李者當為譏朕乎)又
甞通朝行啓云實則咏桃乃曰含譏於燕麥偶然題檜
遂云寓意於蟄龍東坡梅詩云憑仗幽人收艾納國香
和雨入莓苔艾納梅枝上苔也梅至花過則苔極香取
少許細嚼之苦而後甘如食橄欖坡意葢在此也呉興
張沄聲父有苔梅詩云老龍全身著艾納不耐久蟄潜
挐空爪頭撥動陽春信香在霜痕雪㸃中然苔亦多不
同陽羨石庭者如松花越中項里者如緑髪余甞有句
云山林緑髪秦宫女風雨青萍禹廟梁或以為可林靖
之共甫呉興前輩能詩不凡賦梅云與月淡交連影痩
于春無競著花疎細雨斂塵棲萼潤輕雲度谷壓香低
慶元丙辰冬姜堯章與俞商卿銛朴翁(案癸辛雜識葛/天民字無懐後)
(為僧名義銛號朴翁此云銛朴翁/疑當時取其僧名下一字稱之)張平甫自封禺同載
詣梁谿道呉淞旣歸各得詩詞若干解鈔為一巻命之
曰載雪録其自敘云予自武康與商卿朴翁同載至南
谿道出苕霅呉淞天寒野廻仰見鴈鶩飛下玉鑑中詩
興横發嘲唅吟諷造次出語便工而朴翁尤敏不可敵
未浹日得七十餘解復有伽語小詞隨事一笑大要三
人鼎立朴翁似曹孟徳據詩社出奇無窮商卿似江東
多奇秀英妙之士獨予椎魯不武雖自謂漢家子孫然
不敢與二豪抗也且云此編向見之雪林李和父後歸
之僧頤䝉乃朴翁手書也古律絶句賛頌偈聨句詞曲
紀夢凡一百五十三多集中所無者蕭介父題云亂雲
連野水連空只有沙鷗共數公想得句成天亦喜雪花
迎櫂入呉中孫季蕃云詩字崢嶸照眼開人隨塵刼挽
難囘清苕載雪流寒碧老我扁舟獨自来
余家向有小廨在杭之曲阜橋每夕五鼓間早朝傳呼
之聲雖大雨風雪中亦然於是慨歎虚名之役人也如
此旣而於壁間得一絶云霜拂金鞍玉墜腰鄰雞催喚
紫宸朝爭如林下飽清夢殘月半牕松影搖頗得予心
之同因以類得數篇併書於此樂天寄陳山人云待漏
五門外候對三殿裏髭鬚凍生冰衣裳冷如水忽思仙
遊客暗謝陳居士暖覆褐衣眠日髙應未起又詩云重
裘暖帽寛氈履小閣低牕深地爐身稳心安眠未起西
京朝士得知無軟綾腰褥薄綿被涼冷秋天稳暖身一
覺曉眠殊有味無因說與早朝人又云雞鳴一覺睡不
博早朝人諺云骨邊肉五更睡雖不多最有味正此意
也坡翁寄傲軒詩云牀頭車馬道殘月掛疎朩朝客紛
擾時先生睡方熟范至能冬至晩起云新衣兒女閙燈
前夢裏莊周正栩然騎馬十年聽曉鼓人生元有日髙
眠近世翁定逺新其說云遲明騎馬謁朱門安得梅花
入夢魂慚愧髙人眠正熟一生知不受人恩周端臣題
東庵云一庵自隠古城邊不是山林不市廛落月滿牕
霜滿屋卧聽宰相去朝天
嚴中和號月澗近世詩人間多佳句旣無行巻因摘一
二於此云山中道人不裹巾一片石牀生緑鱗昨夜瓦
瓶冰凍破梅花無水自精神又梅天雨氣入簾櫳衣潤
頻添栢火烘四月江南無矮樹人家都在緑隂中又一
聲杜宇三更後向曉緑隂連碧苔卻恨樓髙春數尺栁
綿飛不上牕来又樹影踏不碎花香嗅卻無寺老栁遮
塔雨多春礙船澗水活不凍山楓老自靈畫扇題詩鸞
背濕銅彛煎腦鴨心香皆佳句也
馮去辯可訥之遊京口也岳肅之持饟節在焉相得甚
懽岳號倦翁甞自叙云司馬長卿故倦遊注謂厭宦遊
也是時長卿方以士客臨卭令所固未甞宦焉知倦耶
如予所謂倦者乃真知之甞賦二詩有云片雲出岫猶
知倦流水吟湘肯伴牢又云尚有奏篇煩狗監肯辭馳
傅為駹臣可訥次韻云饟事十年當結局襟期千古與
同牢又云琴心自誤誰料理犢鼻雖貧未主臣肅之為
之擊節不巳題其末云此小馮君讀珂之文也
趙良淳字景程號常軒饒之餘干人忠定丞相之曾孫
咸淳甲戌長江失守凡内郡悉除授宗姓公守霅明年
城失守公以片紙書付其子曰寧為趙氏鬼不作他國
臣行年五十有三守土而死節尚復奚憾諸子幸而生
者勉旃忠孝書訖付其子友仲遂閉閤投繯而死時乙
亥除夕也陳體仁尚書作詩三章哀之曰日慘天無色
城危歳迫除孤忠元自許一死不知餘束衽全遺體呼
兒授訣書登陴才信宿腸㫁正愁予忠定扶神鼎安邦
不顧身曾孫能致命屬籍豈無人歸骨番江上招魂霅
水濵死生均此念老病泣遺民慷慨君醻國奔逃我喪
家陸沈同一壑淵涉𣺌無涯祈死惟嫌晩餘生只自嗟
蒿莱連雉堞落日噪棲鴉
陳諤越人甞遊廬山於窮谷中遇一人髽而跣坐大盤
石微作吟哦聲陳異而問焉髽瞠目不答驚逝去陳益
異之至明因寺為僧道所見僧曰此興國趙知軍也為
郡有異政民徳之兵火後棄家入山寺中日以少米給
之指穹林絶巘間曰此其所居也陳䇿杖披荆訪之髽
知有人至已逸去矣獨葦屋一間不蔽風雨土朩瓦器
地爐竹几而已間有破石硯短紙數十幅取視之則詩
也或一聨二聨無成章者陳僅記其數語云戰血肥春
草妖魂附野狐又風吹沙草落日黄鴉啄髑髏飛不起
葢有道者云
趙南仲丞相入汴日甞經宿境見奇石不忍舍其後治
圃溧水第因語曩事時趙邦永在傍退即負之而来儼
然昔所見也葢當時意公所喜即令人舁置轉江而歸
焉公猶憶其左跗闕如視之果然適一匠睨而噩嘆曰
異哉當年所失某適得之取而脗合渾然天成公異其
事而銘之云昔我於役在宿之野煙磊塵砢應接不暇
維州所宅挺立翹楚旣賞而稱欲去而佇今我来居於
溧之北孰為而至不謀而得河浙相望邈風馬牛一念
所到造化與醻工胡運斤夷於左股迫而視之闕如其
故人力攸及理無復全疇昔啓之匠亦有言執藝函山
畱余可績匪尺而量匪管而測乃命之前乃挈之聨如
磁引鐵如鸞膠弦於戲棄而取之石無所欣戚也㫁而
續之石無所損益也物各付物天契其天我銘此石莫
非自然此馮可遷之文也余甞誌其事於野語而闕此
文今詳書之
宋廖瑩中羣玉以賈相入幕之賔例行推賞外别賜上
金百兩廖以之鑄盤匜為飲器楊平舟棟為作古篆銘
於器云皇帝御極之三十七年國有大功一相禹胼曰
余瑩中與隨斾旃余㚄手扶余後手牽曰公何之敵脅
是穿奇勝草坪受降馬前公一何勇敵一何恐余汔濟
黄公飯余共挽漢倒江盡洗羶湩旣清夷矣公歸余從
内金惟精上賞惟重文昌孫子是寳是用誰其銘之史
臣楊棟
開禧中有苖氏女本宦族也失身為妾於某朝士臨行
作詩别其母云桃花飛盡馬塍春此日辭家淚滿巾豈
是比鄰無嫁處千山萬水逐行人朝士者知之遂厚給
資以嫁焉
葛嶺故相賈似道園池留題者甚衆獨呉人湯益字損
之一詩膾炙人口云檀板歌殘陌上花過牆荆棘刺簷牙
指揮已失鐵如意賜與寧存玉辟邪廢館晝飛無主
燕荒池春吠在官蛙朩綿庵下猶愁絶月黑夜深聞鬼
車
張良臣字武子近世詩人有雪牕集有子時甞從張公
父至象臺其女兄即徐元杰仁伯之母也亦能詩甞有
絶句云羅幕金泥窣地垂夜香燒盡二更時不知簾外
溶溶月上到梅花第幾枝正自不凡
吕紫微明妃曲人生在相合不論胡與秦但取眼前好
莫言長苦辛君看輕薄兒何殊胡地人其意固佳然不
脱王半山人生失意無南北之窠臼也
林曾字伯元號梅嶼永嘉人詩極佳如汴河云一千八
百隋家路兩岸青青入帝都可惜翠華南渡後舊時楊
栁一株無
俞桂英號野雲苦吟一生異時賈師憲甞稱其一㸃梅
香到三分酒力消母念子行逺兒云爺未歸白雲一樹
鶴孤宿明月滿樓鐘鼓聲百無一事身為客十有九分
心在家之句然野雲自有人影詩為人所稱云身外復
添汝無言隨去留自從生便有直到死方休步月常相
逐臨溪元不流靜中明道眼總是一虚浮
道士褚伯秀清苦自守甞集註莊老列三子天師以學
修撰命之不就作貧女吟二首謝之曰夜績晨炊貧自
由强教塗抹只堪羞閉門靜看花開落過卻春風不識
愁寂寞篷牕鎖冷雲地爐紉補自陽春千金莫誤朱門
聘不是穿珠插翠人
候館牆壁所書多有可紀者予甞録數處矣今復得池
洲貴陽驛壁間語云昨日雨今日晴前月小後月大君
欲問百年百年如此過孰為辱孰為榮何者福何者禍
山中多白雲莫教腳一蹉潭州四通館梁間有云蝸角
名蠅頭利老天術何巧以此役斯世昨日一替死今日
一替生暗裏換人人不悞門前每日見人行是皆警世
之辭也
賈師憲越第望海樓成越帥季鏞賦詩為賀陳宜中時
為推官次韻云名與山髙千古重恩如海闊一身輕門
下少年初幕府夢隨諸吏上崢嶸又云功歸再造金甌
好歳巳三登玉燭調昨日倚笻平地看一如石壁望松
寥葢用太白石壁望松寥宛然在碧霄葢山名也一時
人稱其善於押韻自此登師憲之門云
鄧林號謙谷臨川人甞客孟氏塾戲降紫姑得詩云隔
溪雲薄雨飄瀟欲采荷花不見橋釵卜無憑芳信杳酸
風空度鳳臺簫時有三鄧林其一括人其一臨江人甞
入館
廣徳村寺壁間有四明王曁文昌題云奔馳塵土何時
了自歎一官如蟻小半夜覔宿僧家園夢裏聞鴉霜月
曉曁時為邑尉後尉天台張汝鍇俞仲次韻云世事反
觀俱了了鷃鵬何大亦何小朩人起舞中郎拍問著朩
人應不曉二詩皆可録
徳夀宫於呉中得一蟠松虬枝夭矯清䕃數畝思陵甞
御製贊云天錫瑞朩得自嶔岑枝蟠數萬幹不倍尋怒
騰龍勢靜奏琴音凌寒鬱茂當暑隂森封以腴壤邇以
碧潯越千萬年以慰我心周益公翰苑作端午帖子云
聞道天公近効奇澗松特長萬年枝蜿蜒正作祥龍舞
移得清陰覆玉墀正謂此也
田錫表聖太宗朝為翰苑有咸平集中多佳語如磬韻
似煙和燭裊松聲如雨入牕流行色迎秋清似畫别情
因景化為詩秋色數行江上鴈殘陽一簇渡頭人詠挑
燈杖云自知不是明時用爛額焦頭力漫多賦楊花云
乍如亂峰之下落泉飛練噴嵐灑煙沫花相濺政自不
凡也
周漢國公主下降撒帳詩云靜夜無雲惟自照鳳凰飛
入合歡宫葢用王昌齡青鸞飛入合歡宫紫鳳銜花出
禁中之句然西都賦云後宫則有增城合歡殿名也
丁大全丞相謫嶺外至藤州溺死三山林桂龍以詩嘲
之曰一柂中流欠把持偏輕偏重失便宜孤舟不是無
人渡身作風波問阿誰移溪實壑誤明君驚動沿江十
萬軍幸是不沈湘水死有何面目見靈均稚子如何濟
急流一篙才錯便難收當初把作尋常看豈料中流解
覆舟
韓子蒼挽中山韓帥云金絮盟猶在灰釘事巳新(案中/山原)
(本誤作中小今據/韓駒陵陽集校正)後村以為語妙而意婉葢宣靖之禍
自滅遼取燕始上句指韓下句指童蔡也又梁徐勉以
時人聞喪事相尚以速勉上疏云屬纊才畢灰釘巳具
又陳徐陵遺楊遵彦書云若鄙諺為繆来㫖必通分請
灰釘甘從斧鉞不特出前書也
近歳浙右洊水田野流離可念震澤小寺壁間一詩云
民力久已竭天乎不見憐三年兩遭水十室九無煙田
沒官徴賦家貧子賣錢秋風江上路忽見渡江船真不
減聶夷中也
天台趙與侲英可甞夢賦落梅詩僅記一聨云溪月涵
虚影山雲䕶㫁香莫知何祥後為豐儲倉監獲四剡後
呉益尹京辟之為屬遂與合尖脫選葢呉尹自號雲山
於是䕶香之句遂驗
李仁甫十八歳為眉州解魁時第二人史堯弼字唐英
方十四歳人疑其文未工也赴鹿鳴燕猶著粉紅袴太
守命坐客分韻賦詩唐英得建字即席援筆立成有云
四歳尚少房𤣥齡七步未饒曹子建後為張魏公客不
幸早世
鄭安挽丞相曾詠云如蠶吐緯日縈纒出沒無蹤屋漏
邊懐毒滿身如蝎犬漫張羅網欲漫天葢為諸璫發也
蘇拯詩云映日張網羅遮天亦何别倘居要地間害物
可堪說風人詠物大率相類
東莱吕舍人贈林少穎李迂仲詩云甞聞安身要其本
在無競自註云王輔嗣昜解云安身莫若無競修已莫
若自保守道則福至求福則辱来此格言也
小小園林矮矮屋一日房錢一貫足官至正郎子讀書
一妻一妾常和睦此詩張卿所作張仕至棘卿與史彌
逺不合遂不復出矣
蔡元長甞闢便坐曰南軒有獻詩者曰此軒端的向南
開上下東西總不該更有一般堪愛處北風偏向後門
来人號為貼題詩
宣和間教坊大使袁祹應制詩云金瓶芍藥三千朶玉
軸琵琶四百弦可謂盛矣
吕之鵬密縣人申公之裔也大金宣宗頻年南伐因作
詩撼主兵者云縫掖無由掛鐵衣劔花生澀馬空肥燈
前草就平南䇿一夜江神涕泣歸其自負如此
縉雲有掘地得碑石篆書公子行云少年公子出皇都
勒馬途中倒玉壺卻問路傍耕稼者夜来風雨損花無
並無歳月姓氏
黄伯樞榮仲讀馬援傳詩云後車薏苡落䜛人珠貝文
犀竟失真馬革裹尸猶不恨何須勝瘴與輕身
近世趙汝淳讀夷堅志詩云千古丘明法度書豕啼虵
鬭未為誣後来更有無窮事付與蘭臺鬼董狐用干寳
事甚佳
曾繹仲成詩云已無醜扇几邊亂空見舂鉏天際飛爾
雅醜扇蠅也釋云醜類也青蠅之類好搖翅自扇(案爾/雅翥)
(醜罅螽醜奮强醜埓蠭醜螸蠅醜扇俱巳醜字/為句今曾詩未明句讀密又顛倒本文均誤)
韓平原用事時華岳子西為武學生甞獻詩云漢地不
埋王莽骨唐天難庇禄山軀韓怒羈管建寧有詩號翠
微集大抵皆麤惡語
詩家謂誠齋多失之好奇傷正氣若梅子流酸軟齒牙
芭蕉分緑與牕紗日長睡起無情思閒看兒童捉栁花
極有思致誠齋亦自語人曰工夫只在一捉字上
魏華父墨梅詩素王本自難緇涅墨者胡為亂等差𤣥
裏只知楊子白皜中謾見聖人汙鶴山又有東西日月
自来往遑卹人間有喘牛之句亦佳
姚翻詩云臨妝欲含涕羞畏家人知還將粉中絮擁淚
不教垂即今粉撲也(案玉臺新詠載此詩還將作/還持不教作不聽與此有異)
太平吟云紛紛紅紫已成塵布榖聲中夏令新夾路桑
麻行不盡始知身是太平人此可謂善狀太平氣象勝
於誠齋太平不在簫韶裏只在諸村打稻聲之句
盱人王勝之詩云蛙鼓鳴時月滿川㫁螢飛處草迷煙
敲門欲向田家宿猶有青燈人未眠殊有思致
有為竹枕作銘云珊瑚枝琥珀盤流蘇帳暖驂飛鸞莫
忘此君同歳寒亦佳語也
后山仰看一鳥過虚負百年身極有深意(案陳師道次/韻秦少游春)
(江秋野圖詩作倏看雙鳥下已負百/年身任淵注本亦同此所引疑有誤)
周茂振樞密詩云醉倒不辭花面笑詩成親傍竹身題
竹身二字甚新
端平甲午入洛之役二趙喪師時劉子澄實主帷幄之
籌遂坐貶封川意不復用趙仲之死子澄以詩哭之云
功名翻覆等南柯雲掩新阡長薜蘿千載只憑公論去
百年無奈世情何髙光時節經營易晉宋人才隠逸多
入汴老賔猶坐謫餘生只合理煙蓑
呉白字少白豪逸負氣詩文立成嗜酒窮空晩為僧於
廣化寺時籍中有楊韻者能小詩善墨竹一日諸公會
飯少白持白紈扇楊為作小枝於上少白即題一絶云
風枝露葉有餘清轉盼還從玉筍生願得此君長在眼
子猷雖老未忘情
賈師憲甲戌歳寒食日絶句云寒食家家插栁枝留春
春亦不多時人生有酒須當醉青冢兒孫幾箇悲明年
師潰身殞遂成惡讖
紹興已已南郊禮成思陵御製詩以賜云清壇祗謁禮
郊丘輔相賢勞共款留初訝密雲低覆冒遽看霽景上
飛浮氣囘爼豆羣工泰喜入貔貅萬馬秋赫赫天心允
昭格恊謀同徳賴嘉猷(案以下十九條有詩無話/係原本脫落今附巻後)
山寺詩村南村北雨催耕布榖聲聲不住聽水入野田
分井字山藏小寺只單丁傍花飛去禽身白帶土移栽
樹腦青絶頂虬松髙百尺已經千歳長菟苓(案原本下/有久知老)
(去安庚甲堪笑官忙縳邜申二句/與此詩語意不倫今據文義刪去)
哀扇工歌某州竹扇名字著織扇供官困追捕使君開
府未浹旬欲戴綸巾揮白羽新模巧製旋剪裁百中無
一中程度犀革鐫柄出蟲魚麝煤熏紙生煙霧蕺山老
姥羞翰墨漢宫佳人掩紈素衙内白取知何名帳下雄
挐不知數供輸不辦箠楚頻一朝赴水將誰訴使君崇
重耳不聞嗚呼何以慰黎庶聞道園家賣菜翁又說江
頭打漁户號令亟下須所無官不與錢期限遽歸来痛
哭辭妻兒宿昔投繯掛枯樹一雙婉婉良家子吏兵奪
取名為顧弟兄號呌鄰里驚兩家吞聲喪其嫗死者已
矣可奈何寃魂成羣相號呼殺人縱慾勢位尊貪殘無
道天所怒邦人蓄憤不敢言君其拊馬章臺路(案周煇/清波别)
(志載此詩作無名氏哀扇工歌首句某州作黄州陳振/孫書録解題載沈作喆以悲扇工詩忤魏良臣疑即作)
(喆之詩煇密均偶/未攷寓山集也)
次張斗南韻云路穿厓曲幾囘環天地為鑪不掩闗守
分固於貧亦樂任縁或以倦知還門前認取朝宗水屋
上元非捷徑山若欲結茅相共住雲根可著兩三間(案/此)
(詩原本失/載姓名)
葉正則題孫季蕃詩云子美太白常住世佳人栩栩夢
魂通瀉落天河澆汝舌移来不周盪爾胸千家錦機一
手織萬古戰場兩峯直孰南孰雅喚莫前虚簫浪管生
寒煙
劉潜夫使廣日經過惠州六如亭有詩云呉兒解記真
娘墓杭俗猶存蘇小墳誰與惠州耆舊記可無坏土覆
朝雲於是郡守與之修墓立碑文題云昔人喜說墜樓
姬前輩尤髙㫁臂妃肯伴主翁来過嶺不妨扶起六如
碑
天竺道間詩云西山多雨長灘聲更愛春禽百様鳴石
罅暖煙飛不起日髙鞭影未分明
七夕詩銀河如練月如鉤照見千家乞巧樓野老平生
事事拙蒲團又過一年秋銀河清淺界煙霄欲渡何須
烏鵲橋今我去家千里逺卻憐牛女會今宵(案此詩原/本失載姓)
(名/)
史達祖清明詩一百六朝花雨過栁梢猶爾病春寒晉
官今日炊煙斷併著新晴看牡丹宫燭分煙眩曉霞驚
心知又度年華榆羮杏粥誰能辦自採庭前薺菜花
鄭如幾維心亦霅人與葉少藴唱和有看朱成碧醉中
眼施粉太白尊前人之句(案此條前當别論霅人故/此云亦霅人傳寫佚脱)
林會溪上謠云溪翁兒女枕溪住時把釣竿倚芳樹沈
吟獨坐忽傷心釣得魚来放將去
近北客有題襄漢詩云襄漢雲屯十萬兵習池酩酊不
曾醒紛紛誤晉皆渠輩不特王家一寧馨
范至能嘲蚊語云沈酣尻益髙飽暖膓漸急晶晶紫蟹
眼滴滴紅飯粒
李龏賦青城山䧟詩云蜀道天收碧落鍾六丁移路鑿
蠶叢飛山夜挾風雷沒愁殺江南鬼五通
林曾泗州詩魚頭紅結魫土面白生硝
王予可賦凌霄詩云啼鳥倒銜金羽舞驚蛇斜傍玉簾
飛
題靈隠寺詩云遊山無處浣塵埃出郭尋幽入翠苔衆
水盡從雙澗去一峯元自五天来行春人散題名在坐
夏僧閒聽講回清磬一聲猿鳥寂石楠花落滿經臺
放翁理詩云萬物元須一理通長生極治本同功廣成
千歳無他術秖在唐虞二典中
涪翁愛竹詩云野次小崢嶸幽篁相衣緑牧童三尺箠
御此老觳觫竹吾甚愛之無使牛礪角牛礪角尚可牛
鬭殘我竹
桃紅淨山雨乾褐翅鬼蛾粘石闌厓根薜荔絡隂土春
草自緑麒麟寒時思堂前滿牀笏牛眠岡頭空白骨急
呼斗酒澆淚痕頭上飛光出還沒(案此詩失載姓/名併佚原題)
　
　
　
　
　
　
　浩然齋雅談巻中
欽定四庫全書
　浩然齋雅談巻下
　　　　　　　　　　　　　宋　周密　撰
樂天有感石上舊字詩云太湖石上鐫三字十五年前
陳結之葢其妾桃葉也自昔未有以家妓字鐫石者劉
過改之甞遊富沙與友人呉仲平飲於呉所歡呉盼兒
家甞賦詞贈之所謂雲一窩玉一梭淡淡衫兒薄薄羅
輕顰雙黛蛾盼遂屬意改之呉憤甚挾刃刺之誤傷其
妓遂悉繫有司時呉居父為帥改之以啓上之云韓擒
虎在門顧麗華而難戀陶朱公有意與西子以偕来居
父遂釋之然自是不復合矣改之有春風重到憑闌處
腸㫁糚樓不忍登蓋為此耳
楊韻除夕詞一枝春云竹爆驚春競喧闐夜起千門簫
鼓流蘇帳掩翠鼎暖騰香霧停杯未舉奈剛要送年新
句應自有歌字清圓未誇上林鶯語從他歳窮日暮縱
閒愁怎減劉郎風度屠蘇辦了迤邐栁忺梅妬宫壺未
曉早驕馬繡車盈路還又把月夕花朝自今細數又羅
希聲孫花翁所書除夕一詞云小童教寫桃符道人還
了當年例神前竈下祓除清淨獻花酌水禱告些兒也
都不是求名求利但吟詩寫字分數上面畧精進儘足
矣飲量添教不醉好時節逢場作戲驅儺爆竹軟餳酥
豆通宵不睡四海皆兄弟阿鵲也同添一歳願家家户
户和和順順樂昇平世此集中所無也
牕雲張樞字斗南又號寄閒忠烈循王五世孫也筆墨
蕭爽人物醖藉善音律甞度依聲集百闋音韻諧美真
承平佳公子也予巳選六闋於絶妙詞今别見於此戀
繡衾云屏綃裛潤惹篆煙小牕閒人泥晝眠正雪暖酴
釄架奈愁春塵鏁鴈絃楊花做了香雪夢化池萍猶汎翠
鈿自不怨東風老怨東風輕信杜鵑清平樂云鳳樓人
獨飛盡羅心燭夢繞屏山三十六依約水西雲北曉奩
嬾試脂鉛一緺鸞髻微偏留得宿粧眉在要教知道孤
眠又朩蘭花慢云(案花慢二字原本/脫今據詞譜增入)歌塵凝燕壘又
軟語在雕梁記剪燭調絃翻香校譜學品伊涼屏山夢
雲正暖放東風捲雨入巫陽金冷紅條孔雀翠閑綵結
鴛鴦銀缸燄冷小蘭房夜悄怯更長待采葉題詩含情
贈逺烟水茫茫春妍尚如舊否料啼痕暗裏浥紅粧須
覔流鶯寄語為誰老卻劉郎
謝了梅花恨不禁小樓羞獨倚暮雲平夕陽微放栁梢
明東風冷眉岫翠寒生無限逺山青重重遮不㫁舊離
情傷春還上去年心怎禁得時節又燒燈此周容子寛
小重山子寛四明人
秋厓李莱老與其兄篔房競爽號龜溪二隠予已刊十
二闋於絶妙選矣今復别見倦尋芳云繚牆粘蘚糝徑
飛梅春緒無賴繡壓垂簾骨有許多寒在寳幄香銷龍
麝餅鈿車塵冷鴛鴦帶想西園被一程風雨羣芳都礙
逗曉色鶯啼人起倦倚銀屏愁沁眉黛待拚千金卻恨
好晴難買翠苑歡游孤解珮青門佳約芳挑菜栁初黄
罩池塘萬絲愁藹㸃絳唇云緑染春波袖羅金縷雙鸂
鶒小桃勻碧香襯蟬雲濕舞帶歌鈿閒傍秋千立情何
極燕鶯塵迹芳草斜陽笛西江月賦海棠云緑凝曉雲
苒苒紅酣晴霧冥冥銀簪懸燭錦官城困倚牆頭半影
雨後偏饒豔冶燕来同作清明更深猶喚玉靴笙不管
西池露冷(案玉靴笙三字未/詳其義疑有誤)
篔房李彭老詞筆妙一世予已擇十二闋入絶妙詞矣
兹不重見外可筆者甚多今復摭數首於此惜紅衣云
水西雲北記前囘同載髙陽伴侣一色荷花香十里偷
把秋期頻數脆筦排雲輕橈噴雪不信催詩雨碧筩呼
酒秀牋題徧新句誰念病損文園歳華搖落事與孤鴻
去露井邀涼吹短髪夢入蘋洲菱浦暗草飛螢喬枝翻
鵲看月山中住一聲清唱醉鄉知有仙路送客木蘭花
慢云折秦淮露栁帯明月倚歸船看佩玉紉蘭囊詩貯
錦江滿呉天吟邊喚回夢蝶想故山薇長巳多年草得
梅花賦了櫂歌逺和離舷風絃盡入吟篇傷倦客對秋
蓮過舊經行處漁鄉水驛一路聞蟬留連漫聽燕語便
江湖夜雨隔燈前潮返潯陽暗水鴈来好寄瑤牋祝英
臺近云(案祝字原本脫/今據詞譜增入)載輕寒低鳴櫓十里杏花雨露
草迷煙縈緑過前浦青青陌上垂楊綰絲搖珮漸遮㫁
舊曾吟處聽鶯語吹笙人逺天長誰翻水西譜淺黛凝
愁逺岫帯眉嫵畫䦨閒倚多時不成春醉趂幾㸃白鷗
歸去清平樂云合歡扇子撲蝶花隂裏半醉海棠扶半
起淡日秋千閒倚寳箏彈向誰聽一春能幾番晴帳底
栁綿吹滿不教好夢分明章臺月云露輕風細中庭夜
色涼如水荷香栁影成秋意螢冷無光涼入樹聲碎玉
簫金縷西樓醉長吟短舞花隂地素娥應笑人憔悴漏
歇簾空低照半牀睡又青玉案云楚峰十二陽臺路算
只有飛紅去玉合香囊曾暗度榴裙翻酒杏簾吹粉不
識愁来處燕忙鶯懶青春暮蕙帶空留斷腸句草色天
涯情幾許酴釄開盡舊家池館門掩風和雨又張直夫
甞為詞敘云靡麗不失為國風之正閑雅不失為騷雅
之賦摹擬玉臺不失為齊梁之工則情為性用未聞為
道之累樓茂叔亦云裙裾之樂何待晩悟筆墨勸淫咎
將誰執或者假正大之說而掩其不能其罪我必焉雖
然與知我等耳
三十年前愛買劍買書買畫凡幾度詩壇爭敵酒兵爭
霸春色秋光如可買錢慳也不曾論價任麤豪爭肯放
頭低諸公下今老大空嗟訝思往事還驚詫是和非未
說此心先怕萬事全將飛雪看一閒且問蒼天借樂餘
齡泉石在膏肓吾非詐此西里趙希邁滿江紅也
清源張涅所賦祝英臺近云一番風連夜雨收拾做春
暮豔冷香銷鶯燕慘無語曉来緑水橋邊青門陌上不
忍見落紅無數怎分付獨倚紅藥欄邊傷春甚情緒若
取留春欲去去何處也知春亦多情依依欲住子規道
不如歸去
楊纉字嗣翁號守齋又稱紫霞本鄱陽洪氏恭聖太后
姪楊石之子麟孫早夭遂祝為嗣時數歳往謝史衛王
王戲命對云小官人當上小學即答云大丞相已立大
功衛王大驚喜以為逺器公亷介自將一時貴戚無不
敬憚氣習為之一變洞曉律吕甞自製琴曲二百操又
常云琴一絃可以盡曲中諸調當廣樂合奏一字之誤
公必顧之故國工樂師無不嘆服以為近世知音無出
其右者任至司農卿浙東帥以女選進淑妃贈少師所
度曲多自製譜後皆散失今書一闋於此被花惱云疎
疎宿雨釀寒輕簾幃靜垂清曉寳鴨微温瑞煙少簷聲
不動春禽對語夢怯頻驚覺欹珀枕倚銀屏半牕花影
明東照惆悵夜来風生怕飛香濕瑤草披衣便起小徑
曲廊處處都行到正蜂癡蝶騃戀芳妍怎奈向平生被
花惱驀忽地省得而今雙髩老
徐愛山堪舉二闋亦佳小重山云鼓報黄昏禽影歇單
衣猶未試覺寒怯塵生錦瑟可曾閱人去也閒過好時
節對景復愁絶東風吹不散髩邊雪些兒心事對誰說
眠不得一枕杏花月謁金門云休只坐也去看花則箇
明日滿庭紅欲墮花還愁似我索性癡眠一和憑箇夢
兒好做杜宇不知春已過枝頭聲越大亦不知為何人
作也
謁金門云人病酒生怕日髙催繡昨夜新翻花様痩旋
描雙蝶凑慵凭繡牀呵手卻說新愁還又門外東風吹
綻栁海棠花厮勾踏莎行云照眼菱花剪情菰葉夢雲
吹散無蹤跡聽郎言語識郎心當時一㸃誰消得栁暗
花明螢飛月黑臨牕滴淚研殘墨合懽帶上舊題詩如
今化作相思碧此二詞並見趙聞禮約月集然集中大
半皆樓君亮施仲山所作安知非他人者
翁元龍字時可號處靜與呉君特為親伯仲作詞各有
所長世多知君特而知時可者甚少予甞得一編類多
佳語已刊於集矣今復摭數小闋於此江城子云一年
簫鼓又疎鐘愛東風恨東風吹落燈花移在杏梢紅玉
靨翠鈿無半㸃空濕透繡羅弓燕魂鶯夢漸惺鬆月簾
櫳影迷濛催趂年華都在艷歌中明日栁邊春意思便
不與夜来同立春西江月云畫閣換粘春帖寳箏抛學
銀鉤東風輕滑玉釵流織就燕紋鶯繡隔帳燈花微笑
倚牕雲葉低收雙鴛刺罷底尖頭剔雪閒尋荳蔲賦茉
莉朝中措云花情偏與夜相投心事髩邊羞薫醒半牀
涼夢能消幾箇開頭風輪慢巻冰壺低架香霧颼颼更
著月華相惱朩犀淡了中秋巧夕鵲橋仙云天長地久
風流雲散惟有離情無算從分金鏡不曾圓到此夜年
年一半輕羅暗網蛛絲得意多似粧樓針線曉看玉砌
淡無痕但吹落梧桐幾片又如拗蓮牽藕線藕㫁絲難
㫁彈水沒鴛鴦教尋波底香真花間語也
宋謝太后北覲有王夫人題一詞於汴京夷山驛中云
太液芙蓉渾不似舊時顔色曾記得春風雨露玉樓金
闕名播蘭馨妃后裏暈潮蓮臉君王側忽一聲鼙鼓揭
天来繁華歇龍虎散風雲滅千古恨憑誰說對山河百
二淚盈襟血客館夜驚塵土夢宫車曉碾闗山月問姮
娥於我肯從容同圓缺文宋瑞丞相和云燕子樓中又
捱過幾番秋色相思處青春如夢乗鸞仙闕肌玉暗銷
衣帶緩淚珠斜透花鈿側最無端蕉影上牕紗青燈歇
曲池合髙臺滅人間事何堪說向南陽阡上滿襟漬血
世態便如翻覆手妾身元是分明月笑樂昌一段好風
流菱花缺又代王夫人再用韻云試問琵琶胡沙外怎
生風色最苦是姚黄一朶移根丹闕王母歡䦨瑤宴罷
仙人淚滿金盤側聽行宫半夜雨淋鈴聲聲歇綵雲散
香塵滅銅駝恨那堪說想男兒慷慨嚼穿齦血回首昭
陽辭落日傷心銅雀迎新月算妾身不願似天家金甌
缺鄧光薦和云王母仙桃親曾醉九重春色誰信道鹿
銜花去浪翻鼇闕眉鎖姮娥山宛轉髻梳墜馬雲欹側
恨風沙吹透漢宫衣餘香歇霓裳散庭花滅昭陽燕應
難說想春深銅雀夢殘啼血空有琵琶傳出塞更無環
佩鳴歸月又爭知有客夜悲歌壺敲缺
御風来翠鄉深處連天雲錦平逺卧遊已動蓬舟興那
在芙蓉城畔巾嬾岸任壓頂嵯峨滿髩絲零亂飛吟水
殿載十丈青青隨波弄粉菰雨淚如霰斜陽外也有仙
粧半面無言應對花怨西湖千頃腥塵暗更憶鑑湖一
片何日見試折藕占絲絲與膓俱㫁遐征漸倦當潁尾
湖頭緑波彩筆相伴老坡健此劉闌養原遊天台鴈蕩
東湖所賦買陂塘詞絶筆也哀哉
薛梯颷長短句予甞收數闋於絶妙詞今復得其醉落
魄云單衣乍著滯寒更傍東風作珠簾壓定銀鉤索雨
弄初晴輕旋玉塵落花唇巧借粧梅約嬌羞纔放三分
萼樽前不用多評泊春淺春深都向杏梢覺
章牧之謙亨甞為浙東憲風采為一時所稱然醖藉滑
稽甞賦守嵗小詞云團欒小酌醺醺醉厮捱著沒人肯
睡呼盧直到五更頭便鋪了粧臺梳洗庭前鼓吹喧人
耳驀忽地又添一歳休嫌不足少年時有幾多少老如
我底
金貞祐中太原已受兵人情洶洶忽有書一詞於府治
宣詔亭壁間云并州霜早禾黍離離成腐草馬困人疲
惟有郊原雀鼠肥分明有路好逐衡陽征鴈去鼓角聲
中全晉山河一半空葢鬼詞也
淳祐間丹陽太守重修多景樓髙宴落成一時席上皆
湖海名流酒餘主人命妓持紅牋徴諸客詞秋田李演
廣翁詞先成衆人驚賞為之閣筆其詞云笛呌東風起
弄尊前楊花小扇燕毛初紫萬㸃淮峯孤角外驚下斜
陽似綺又婉婉一番春意歌舞相繆愁自猛捲長波一
洗空人世間熱我醉時耳緑舞冷葉瓜洲市最憐予洞
簫聲盡闌干獨倚落落東南牆一角誰䕶山河萬里問
人在玉闗歸未老矣青山燈火客撫佳期漫灑新髙淚
歌哽咽事如水
古詞有元夕望逺行又還到元宵臺榭記輕衫短帽酒
朋詩社爛漫向羅綺叢中馳騁風流俊雅轉頭是三十
年話量減才慳自覺是歡情衰謝但一㸃難忘酒痕香
帕如今雪髩霜髭嬉遊不忺深夜怕相逢風前月下翁
賔暘謂是孫季蕃詞然集中無之
翁孟寅賔暘甞遊維揚時賈師憲開帷閫甚前席之其
歸又置酒以餞賓暘即席賦摸魚兒云捲西風方肥塞
草帶鈎何事東去月明萬里闗河夢呉楚幾番風雨江
上路二十載頭顱凋落今如許涼生弄塵歎江左夷吾
隆中諸葛談笑已塵土寒汀外還見来時鷗鷺重来應
是春暮輕裘峴首陪登眺馬上落花飛絮拚醉舞誰解
道斷膓賀老江南句沙津少駐舉目送飛鴻幅巾老子
樓上正凝佇師憲大喜舉席間飲器凡數十萬悉以贈
之
宣和中李師師以能歌舞稱時周邦彦為太學生每遊
其家一夕值祐陵臨幸倉卒隠去旣而賦小詞所謂并
刀如水呉鹽勝雪者葢紀此夕事也未幾李被宣喚遂
歌於上前問誰所為則以邦彦對於是遂與解褐自此
通顯旣而朝廷賜酺師師又歌大酺六醜二解上顧教
坊使袁祹問祹曰此起居舍人新知潞州周邦彦作也
問六醜之義莫能對急召邦彦問之對曰此犯六調皆
聲之美者然絶難歌昔髙陽氏有子六人才而醜故以
比之上喜意將留行且以近者祥瑞沓至將使播之樂
府命蔡元長微叩之邦彦云某老矣頗悔少作㑹起居
郎張果與之不咸亷知邦彦甞於親王席上作小詞贈
舞鬟云歌席上無賴是横波寳髻玲瓏欹玉燕繡巾柔
膩掩香羅何況會婆娑無箇事因甚斂雙蛾淺淡梳粧
疑是畫惺鬆言語勝聞歌好處是情多為蔡道其事上
知之由是得罪師師後入中封瀛國夫人朱希真有詩
云解唱陽闗别調聲前朝惟有李夫人即其人也
何籕作宴清都有天逺山逺水逺人逺之語一時號為
何四逺然前是宋景文出知夀春過維揚賦浪淘沙近
留别劉原父云少年不管流光如箭因循不覺韶光換
至如今始惜月滿花滿酒滿扁舟欲解垂楊岸尚同歡
宴日斜歌闋將分散倚闌遙望天逺水逺人逺籕葢用
此也
王藻有别詞云玉東西歌宛轉未做苦離調著上征衫
字字是愁抱月寒髩影刁蕭柁樓開纜記栁暗乳鴉啼
曉短亭草還是緑與春歸羅屏夢空好燕語難憑憔悴
未渠了可能妬栁羞花起来渾嬾便瘦也教春知道
甞得題壁生查子云秋盈鏡裏山心疊琴中恨露濕玉
欄秋香伴銀屏冷雲歸月正圓鴈到人無信孤損鳳凰
釵立盡梧桐影葢魏子敬之詞也
汪彦章舟行汴河見傍岸畫舫有映簾而窺者止見其
額賦詞云小舟簾隙佳人半露梅粧額緑雲低映花如
刻恰似秋宵一半銀蟾白葢以月喻額也辛幼安甞有
句云聞道綺陌東頭行人會見簾底纖纖月則以月喻
足無乃太媟乎
周美成章短句純用唐人詩句如低鬟蟬影動私語口
脂香此乃元白全句賀方回甞言吾筆端驅使李商隠
温庭筠常奔走不暇則亦可謂能事矣
　
　
　浩然齋雅談卷下
