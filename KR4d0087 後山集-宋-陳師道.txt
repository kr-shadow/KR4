#+TITLE: 後山集-宋-陳師道
#+DATE: 2016-06-11 12:24:41
#+SOURCE: github.com/kanripo/KR4d0087 master 8a3d4943                
欽定四庫全書　　　　　集部三
　後山集目録　　　　　　别集類二(宋/)
　　巻一
　　　五言古詩四十六首
　　巻二
　　　五言古詩四十一首
　　巻三
　　　七言古詩四十八首
　　巻四
　　　五言律詩一百九首
　　巻五
　　　五言律詩一百八首
　　　五言排律五首
　　巻六
　　　七言律詩七十六首
　　巻七
　　　七言律詩七十一首
　　巻八
　　　五言絶句三十二首
　　　七言絶句一百四十五首
　　巻九
　　　書一十通
　　巻十
　　　書二十七通
　　巻十一
　　　序九篇
　　巻十二
　　　記一十五篇
　　巻十三
　　　論四篇
　　巻十四
　　　策二道
　　　策問一十八首
　　巻十五
　　　表一十三道
　　　啓一十三通
　　　祭文七道
　　巻十六
　　　墓銘一十道
　　　墓表二道
　　　行狀二道
　　　神道碑一道
　　巻十七
　　　雜著三十九首
　　巻十八
　　　談叢三十三條
　　巻十九
　　　談叢七十六條
　　巻二十
　　　談叢四十九條
　　巻二十一
　　　談叢七十四條
　　巻二十二
　　　理究三十七條
　　巻二十三
　　　詩話八十條
　　巻二十四
　　　長短句四十九首
　　　雜體詩一首
　　　　臣等謹按後山集二十四巻宋陳師道撰師
　　　　道字履常一字無已彭城人受業曾鞏之門
　　　　又學詩於黄庭堅元祐初以蘇軾薦除教授
　　　　後召為秘書省正字事蹟具宋史文苑傳師
　　　　道集為其門人彭城魏衍所編後有衍記稱
　　　　以甲乙丙稿合而校之得詩四百六十五篇
　　　　分為六巻文一百四十篇分為十四巻詩話
　　　　談叢則各自為集云云徐度却掃編稱師道
　　　　吟詩至苦竄易至多有不如意則棄稿世所
　　　　傳多偽惟魏衍本為善是也此本為明馬暾
　　　　所傳而松江趙鴻烈所重刋凡詩七百六十
　　　　五篇編八巻文一百七十一篇編九巻談叢
　　　　編四巻詩話理究長短句各一巻又非衍之
　　　　舊本方回稱謝克家所傳有後山外集或後
　　　　人合併也其五言古詩出入郊島之間意所
　　　　孤詣殆不可攀而生硬之處則未脱江西之
　　　　習七言古詩頗學韓愈亦間似黄庭堅而頗
　　　　傷謇直篇什不多自知非所長也五言律詩
　　　　佳處往往逼杜甫而間失之僻澀七言律詩
　　　　風骨磊落而間失之太快太盡五七言絶句
　　　　純為杜甫遣興之格未合中聲長短句亦自
　　　　為别調不甚當行大抵詞不如詩詩絶句不
　　　　如古詩古詩不如律詩律詩則七言不如五
　　　　言方回諸人一祖三宗之説未免太過馮班
　　　　諸人肆意詆排要亦非篤論也其古文在當
　　　　日殊不擅名然簡嚴密栗實不在李翺孫樵
　　　　之下殆為歐蘇曾王盛名所掩故世不甚推
　　　　棄短取長固不失為北宋巨手也乾隆四十
　　　　二年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　後山集巻一　　　　　　宋　陳師道　撰
　　詩
　　　妾薄命二首(為曾南/豐作)
主家十二樓一身當三千古来妾薄命事主不盡年起
舞為主夀相送南陽阡忍着主衣裳為人作春姸有聲
當徹天有淚當徹泉死者恐無知妾身長自憐
葉落風不起山空花自紅捐世不待老患妾無其終一
死尚可忍百嵗何當窮天地豈不寛妾身自不容死者
如有知殺身以相從向来歌舞地夜雨鳴寒蛩
　　　送外舅郭大夫槩西川提刑
丈人東南来復作西南去連年萬里别更覺貧賤苦王
事有期程親年當喜懼畏與妻子别已復迫曛暮何者
最可憐兒生未知父盗賊非人情蠻夷正狼顧功名何
用多莫作分外慮萬里早歸来九折慎馳騖嫁女不離
家生男已當户曲逆老不侯知人公豈悞
　　　送内
麀麌顧其子燕雀各自隨與子為夫婦五年三别離兒
女豈不懷母老妹已笄父子各從母可喜亦可悲闗河
萬里道子去何當歸三嵗不可道白首以為期百畝未
為多數口可無饑吞聲不敢盡欲怨當歸誰
　　　别三子
夫歸死同穴父子貧賤離天下寧有此昔聞今見之母
前三子後熟視不得追嗟乎胡不仁使我至於斯有女
初束髮巳知生離悲枕我不肯起畏我從此辭大兒學
語言拜揖未勝衣喚爺我欲去此語那可思小兒襁褓
間抱負有母慈汝哭猶在耳我懷人得知
　　　城南寓居二首
逰子莫何歸韋杜城南村秋水深可測挽衣踏行雲道
暗失歸處棲烏故不喧牛羊閉籬落稚子猶在門
潭潭光明殿稽首西方僊平生修何行歩有黄金蓮我
豈昔好徑報以履下穿洗足坐道塲卒卒此何縁
　　　憶少子
端也早豐下嵗晚未可量我老不自食安得如我長呱
呱棄不子退省未始忘吾母亦念我與爾寧相望
　　　寄外舅郭大夫
丈人魯諸生明刑如臯陶幸寛右顧憂未惜一身遥西
南萬里行可以絶繩橋慎勿冠惠文神母仁如堯
　　　答張文潛
我貧無一錐所向皆四壁瀛洲足風露胡不減饑色昔
聞杜氏子剪髻事尊客君婦定應賢三梳奉巾櫛
　　　示三子
去逺即相忘歸近不可忍兒女巳在眼眉目略不省極
喜不得語淚盡方一哂了知不是夢忽忽心未穏
　　　送蘇公知杭州
平生羊荆州追送不作逺豈不畏簡書放麑誠不忍一
代不數人百年能㡬見昔如馬口銜今為禁門鍵一雨
五日凉中宵大江滿風帆目力短江空嵗年晚
　　　田家
雞鳴人當行犬鳴人當歸秋来公事急出處不待時昨
夜三尺雨竈下巳生泥人言田家樂爾苦人得知
　　　幼嶺
外家英俊塲季氏不好㺯用意丘壑間頗以石自奉誰
言拳握間意作萬牛重岱宗小天下不辦一席用
　　　觀兖文忠公家六一堂圖書
生世何用早我巳後此翁頗識門下士略巳聞其風中
年見二子巳復嵗一終呼我過其廬所得非所䝉先朝
羣玉殿冠佩環羣公神文煥王度喜色見天容御榻誰
復登帝書元自工黄絹兩大字一覽涕無從似欲託其
子天意人與同歴數况有歸敢有貪天功集古一千巻
明明並羣雄誰為第一手未有百世公廟器刻科斗寳
樽蟠華蟲緬懷弁服士酬獻鳴瑽瑢插架一萬軸遺子
以固窮素琴久絶絃棊酒頗闕供向来一瓣香敬為曾
南豐世雖嫡孫行名在惡子中斯人日巳逺千嵗幸一
逢吾老不可待露草溼寒蛬
　　　次韵蘇公西湖觀月聽琴并渉潁二首
清湖納明月逺覽無留雲人生亦何湏有酒與桐君自
醉寧問客一盃復一樽平生今不飲意得同酣醺清言
冰玉質壞納山水紋殫精有後悟畜耳無前聞潛魚避
流光歸鳥投重昏信有千丈清不如二尺渾
衝風不成寒脫木還自竒坐看白日晚起行清潁湄三
穴未為得一舟不作癡路暗鳥遺音江清魚㺯姿宇定
恠物變意行覺舟遲公與兩公子妙語含風漪但怪笑
談劇莫知賓主誰得句未肯吐鬱鬱見睫眉相從能㡬
何行樂當及兹生忍自作難百憂間一嬉時尋赤眼老
不探黄口兒解公頭上巾一洗七年緇至潔而納汚此
水真吾師湏公曉二子人自窮非詩
　　　再次韵蘇公示兩歐陽
公詩周魯後曳曳垂天雲府中顧長康風味如麯君非
公無此客請夀南山樽叔季大儒後偏醒亦同醺心與
柏石堅章成綺繡紋多難獨不補少戇今無聞時無古
今異知有功名昏可使百尺底不作數斗渾
　　　次韵蘇公勸酒與詩
五士三不同煩公以詩訴強酒古所辭妙語神其吐自
念每累人舉扇無我汚復使兩歐陽縮手不分付平生
西方社努力湏自度不憂龜九頭肯為語一誤頓悟而
漸修從此辭世故公看萬金産寧能一朝具兩生文章
家夙紀鳴蟬賦請公堅城壘兵来後無數
　　　次韵蘇公題歐陽叔弼息齋
行者歸故里居者愛吾廬生湏着錐地何賴汗牛書丈
室八尺牀稱子閉門居百為㑹有還一足不願餘紛紛
幼老間失得了𤣥虗客在醉則眠聽我莫問渠論勝巳
絶倒句妙方愁予竹几無留塵霜畦有餘蔬相從十五
年不為食有魚時湏一俛仰君可貸蘧蒢
　　　寄參寥
平生西方願擺落區中縁惟於世外人相從可忘年道
人贊公徒相識㡬生前早作歩兵語晩參雲門襌拾䇿
孤山下一室頗蕭然林昏出幽磬竹杪横疎煙昨日寄
書至坐想參寥泉此泉如此公遇物作清姸一别今㡬
時綠首成白顛子亦憐我老我豈要子憐㑹逢萬里風
一繫五湖舩酌我巖下水咽子山中篇
　　　寄答王直方
人情校往復屢勉終不近新詩巳經年知子不我怨生
世餘㡬何尺箠日取寸懷禄有遐心從俗無逺韵時從
暗中歸數過林下飯平生功名意回作香火願三年不
舉觴吻頻煙火焮豈無兩蒼龍霑我一雨潤官麄詩未
工猛乞無小靳人生如此耳文字巳其閏是身雖臭腐
寧作青紫楦永懷忘年友死矣餘令聞念子頗似之老
我何所恨
　　　䂓禪停雲齋
淨居衆天人宫殿隨所適少仕老不歸重門閉榛棘道
人秀叢林妙語出禪寂是身如浮雲隨處同建立平生
與二子嗜好同一律我此復助緣語綺巳多責何年一
把茅據坐孤崒嵂呵佛罵祖師塗糊千五百
　　　次韵答晁無斁
女生願有家名妾以不聘田叟亦慕君又惡不由正欲
行不問途巳破寧顧甑耕蠶無一㕓庖井要三徑還家
憂患餘挽鬚兒女競十年寜有此一寒可無命平生晁
夫子得士公室慶稍無車馬音復作賓客請論文到韓
李念舊說蘇鄭長年斷消息獨語誰和應此生恩未報
他日目不瞑歸臥無好懷扣門有佳聽詩来霜雪後更
覺天宇淨少好老未工持刃授子柄
　　　次韵晁無斁夏雨
咫尺隔山海作書問如何蟻垤既蓄糧蛙窟如鳴鼉積
暑復一雨斧斫仍手摩鈎窻欲懸麻出門巳横河入言
月離畢未必致滂沱東臯繁草木蘭艾不同科驚魚畏
宻罟獨鳥鳴南柯稍無蟲飛喧復覺蟬語多因聲作好
惡與物殊未和臥聞夜来雨歸種故山禾百年湏下澤
萬里付長羅先生斷百好尚以詩作魔縮子萬言手聽
渠七字哦室爾人則逺燕黙老者歌思君得老瘦觸熱
生積痾
　　　寒夜有懷晁無斁
同好共城郭十日不一顧人事雖好乖吾生亦多忤闔
門對妻子嵗月不可度閉目寧用遮停杯仍下筯獨無
區中縁永懷巖下趣平生三徑資安得一朝具萬里初
歴塊前驅告曛暮歸懷屬有思棄世不待怒老境厭逶
遲人情費將䕶向来張長公吾亦從兹去燈花頻作喜
月色正可歩預恐何水曹明朝有新句
　　　還里
曠士愛吾廬逰子悲故鄉慷慨四方志老衰但悲傷虗
名自成誤失得略相當莫年還家樂未覺道路長閭里
喜我来車馬塞康莊爭前借言色草木亦晶光向来千
人聚一老獨徜徉手開南陽阡松柏鬱蒼蒼永願守一
丘脫身萬里航平生功名念倒海浣我腸款叚引下澤
斷弦更空觴尚從北山南有文移路傍
　　　魏衍見過
暑雨不作凉爽風祗自髙我老亦衰疾奈此正鬱陶魏
矦有新語髙處近風騷隱几聆五字未覺歴日勞灑然
墮冰井起粟竪寒毛三山巳在目萬象誰能逃歴險見
絶足過口味豚膏願為夏雷鳴莫作飢鳶號
　　　晩望
黑雲映黄槐更着白鳥度蟬鳴不餘力蛙腹能許怒稱
目有佳思側徑無好歩興来成獨往意得誰與賦
　　　和黄預感秋
宿雲䕶朝霜秋陽佐殘暑蠅癡驅復来汗下拭莫禦庭
梧自黄隕風過成夜語幸是可憐生胡然遽如許黄生
多新詩如盆(一作/盎)繭抽緒唱髙難欸乃雋永得㕮咀意
合無古今投暗存迎拒名成弟子韓價重先生楮向来
得斯人孰謂予齟齬晩炊鄰僧米晝拾狙公芧甘酸皆
適口霜黄(一作/盡)未登俎門有曲逆車謗甚北山女寧為
溝中斷不作太倉鼠老退無好懷續明然兩炬搔首不
成眠寒蟲促機杼
　　　和魏衍元夜同登黄樓
車馬競清夜人物秀三楚登臨得免俗兹樓豈時覩同
来兩稚子冠者亦四五落落俱可人頗亦厭歌鼓山月
出未髙潛鱗動寒渚檣燈接稀星奪目粲不數魏矦轉
物手百好趨就叙得句未肯吐秀氣出眉宇水淨納行
影山空答脩語夜氣稍侵肌鳥駭去其侣清㳺豈有極
喜事戒多取投静未免喧於今豈非古永懷寂寞人南
北忘在所横嶺限魚鳥作書欲誰與情生文自哀意動
足復佇憑楹(一作/檻)共一黙望舒巳寖午
　　　和魏衍三日
林花女頰紅春水𤓰頭緑歩蹇我三休来同君一足苦
嗟所歴小不盡千里目暮景向昏鴉歸塗取脩竹
　　　和黄充實春盡逰南山
逐勝缺勇功餞春無少色出門欲何向坂丸隨所擊百
年餘㡬何十歩復一息同来二三子楚楚頗脩飭行前
強老夫徑㨗疲峻陟山門開煙霏禪房閉岑寂口燥沾
茗椀久厄此為德逐日下西山草路荒不識回溪轉鈎
曲門徑入繩直故人喜領客内愧積腸臆所来為親舊
掃除稱寥閴疾風無永勢過雨有餘瀝髙花初欲然平
荷巳如拭因君感衰盛醜好移頃刻交新厭區區話舊
聽歴歴談問十一二四座巳頃側茅屋漏(一作/濕)風霜山
田帶沙礫尚能哀此老舉手觸四塞君如澗底松超拔
出天壁學詩有新功黄魏共推激(生與魏衍/黄預㳺)
　　　陳留市隠者
陳留人物後疑有隠屠耕斯人豈其徒滿腹一杯羮婷
婷小家子與翁同醉醒薄暮行且歌問之諱姓名子豈
達者歟槁竹聊一鳴老生何所因稍稍聲過情閉門十
日雨吟作飢鳶聲詩書工發冡刀籋得養生聖有不暖
席接淅去齊行(一作飛走不同穴孔突不暇/黔孔突字訛黔復失韻非是)
　　　送魏衍移沛
積雨斷行路重江未安流胡為冒艱險迫此帛米謀嵗
晏風作横未寛為子憂卒然託異縣所得如所求主人
如古人待士禮亦優人情樂新知豈不懷舊丘我貧無
四壁愛爾胡能留子也尚不容吾代諸公羞勿云百里
逺已作千山愁念子捨我去誰復從我逰諸石吾未識
因子卜可不能此巳可尚(一作/喜)終焉致綢繆
　　　送法寳禪師
平生趺鐵脚道價喧宇宙望禮東南雲吾今獨何後晩
始識其子瑶林一枝秀初聞飲光笑復作空生瘦今年
退復禪䄂手不肯又真成菩薩魔未免化城咎白月懸
清光大鐘得辭扣知止一何勇隨縁豈無復豐臺兩禪
子三請期一覯翩然挈瓶㿻百里往相就古寺風雨餘
觸目初邂逅夙昔有淨縁歡然宛如舊教我早自異業
成誰得救世故巳備嘗躊躇復何候鑽火勿停手時来
自渠透慇懃禮白足吾為泰山溜
　　　贈趙奉議
為惠不必廣但問與者誰受施何用多名義以為資平
生師友間四海參寥師一窮無四壁百代有千詩再逐
越淮江三年魯中歸初無贊公色不異浄名衣才如得
風鷁巳復觸藩羝路貧誰肯憐語妙君所知我往立談
間歘若白受緇乃知仁者聽不待辛苦詞趙矦名教士
勁氣噴長霓論吐天下公而合吾所私明窻㺯文墨妍
語含英姿要與識者論且避羣兒癡舊好無新功終年
此交綏未湏堅百戰當即建降旗
　　　和鄭户部寳集丈室二首
逺逰逰則逺安心心已安茅茨更何事一坐五年寛客
来問法要示以無所還勿云空生黙聽者不勝言
貴有空王章貧無置錐地衝風窻自語涴壁蟲成字向
隅有知音闔門接強對只道庭前柏西来本無意
　　　寄黄充
俗子推不去可人費招呼世事每如此我生亦何娛黄
生後来秀純茂静者徒不見動經月来亦不湏臾人事
巳好乖可復自作疎子雖向人嬾勝處不可孤迨此田
事休仍當秋(一作/寒)雨餘深知阻泥濘步屐意何如
　　　咸平讀書堂
昔人三百篇善世巳有餘後生守章句不足供囁嚅一
登吏部選筆硯隨掃除閉閣畫眉嫵隔屋聞歌呼奉公
用漢律寧復要詩書俛首出跨下枉此七尺軀今代陶
朱公不作大梁屠計然特未用意得輕全吳為邦得畿
縣政宻自計疎寧書下下考不奉急急符用意簿領外
築室課典謨平生五千巻還舍不問塗近事更漢唐稍
以詩自娯復作無事飲醉臥擁青奴桃李春事繁軒窻
晝景舒鳴屋鳩渴雨窺簾燕哺雛休吏散篇帙風篁獻
笙竽欣然一啟齒斯民免為魚
　　　和冦十一同登寺山
度暑無好懷憑危略幽致衣冠蔚如林從我才一二兹
山昔深登嵗月誰得記尚有名勝流不與金石悴孰知
千載後我與子復至煙昏倐見燈洪發疑(一作/恐)無地領
略章句手割據英雄志興壞容一瞬今昔當㡬喟圍山
缺西北放目不可制歸懷納清境夜榻成良寐零落壁
間詩豈特彼所媿㑹逢南過適不問西来意
　　　謝孫奉職惠胡德墨
奚李風流盡法傳外諸孫常山陳贍子懷抱自髙攑孰
云勝潘翁惟眉山公言四海未盡識一變歸九原胡郎
少年子外家典刑存一㸃落髹漆重價壓璵璠孫侯磊
落人情義久益惇解囊贈𤣥圭孰知師白猿我資不解
書下筆輙自喛良寳不受辱隱黙面稱冤
　　　與魏衍冦國寳田從先二姪分韵得坐字
將老䝉誤恩受弔不受賀欲起尚遲回積閒習成惰向
来二三子相與守寒餓一日不可無三嵗安得過是時
秋益髙夜永月初墮漏鼓巳再更坐者餘㡬箇酒薄多
可強談勝堅莫破簷昏讀字細林缺瞻星大呉吟未至
慢楚語不假些懷逺巳屢歎論昔先急唾身世喜相違
真成螘旋磨平生陳孟公嵗晚不驚坐
　　　禮武臺坐化僧(時吕希哲作單/州守臺屬單州)
至人本無心起滅因衆縁化盡悲願在留形此臺巔聞
名與致敬獲福皆無前千年一鉢水宿疾㡬人痊驍雄
兖州軍馬步餘數千一呼可嶊山四合如垂天老幼十
八村頃刻理無全哀鳴寄香火毁塔投其塼或怒忽驚
奔如有所見然等觀同一子豈特此所憐我来巳再見
童稚亦䖍䖍發火觸暗室青燈巳娟妍始讀壁間碑妙
力隠不傳頗恨語未工安得筆如椽歸路雲月黑濤波
隔長川溪翁停舟待相喚聲相連解纜風泊㟁中流水
入舩欹側脚不停竟脫蛟魚涎興壞如有待適當使君
賢定能選妙士拂塵起重煙旹承靈山囑早契少林禪
丐我一片石併刻維摩篇
　　　和謝公定觀祕閣文與可枯木
斯人不復有累世或可斯每於丹青裏一見如平時壞
障塵得入慘淡令人悲墨色落欲盡嚴顔終不移朽老
莫使年石心烏銅皮念此猶少作未盡冰霰姿北枝把
異鵲意定了不疑惜哉不得語胷次㡬興哀一為要貴
役可復愧(一作/辭)畫師隱奥雖可惜塗抹復見遺謝侯名
家子感慨形苦詞豈惟語畫工勁特頗似之何當補諫
列一吐胷中竒
　
　
　
　
　
　
　
　
　
　
　
　後山集巻一
欽定四庫全書
　後山集巻二　　　　　　宋　陳師道　撰
　　詩
　　　和鮮于大受崇仙觀餞别曾元忠
此别未為逺兩都東西州情親有乖隔江湖成阻修脫
塵度翠宻徐行當㝷幽各有惜别懷共此一日留意合
豈待約酒盡不更求闕詞固未可忍手亦何猶(是日/題壁)坐
有黄冠師未解逍遥逰興来我與共醉罷君當休僧房
火可親此樂行且謀萬事日糾紛髙懷元一丘
　　　和蘇公洞庭春色
洞庭千木奴寸絲不挂手来輸步兵厨釀作青田酒王
家玉東西未覺嵗華走方從羅浮山(羅浮山有仙/人種橘處)巳作
南陽夀還將甕頭春慰予雪入牖我方縛禪律一舉煩
屢嗅東坡酒中仙醉墨粲星斗詩成以屬我千金須弊
帚何曾尊俎間着客面黧黝定須笑羙人(趙有躄者平/原君羙人笑)
(之/)蘸甲不濡口
　　　山口阻風
夕風朝未回来雲去為雨繫舟直山口天意遽如許濤
風兩方鬬丘原莫當怒兩山為俯仰一鳥不得度臨深
負髙枕偷生寧得所歴歴數過帆當塗氣如虎快意亦
適然淹泊豈吾取遡洄更去留未易相爾汝行登東山
顛壯觀前来覩九澤不滿眼五丈方一縷兹山昔誰逰
巨野傳自古菰魚無凶年未利猶不禦荷隩活萬人梨
埒視千户東方富絲麻小市藏百賈連檣自南北行談
雜秦楚向晩風力微湖清魚可數空倉烏鳥樂外舍牕
扉語身非天下惜家無十金聚欲留盜賊迫欲去波濤
怒兩者爾何從一死吾未與
　　　登㝠山
東山如覆㿻石塔仍數層昔人行樂處時過名不稱秋
風變草木樵徑餘薪蒸四顧一水間不復知淄澠菰蒲
萬世利煙火千人罾平住登山脚嵗晚如不勝求田君
勿問撫髀吾何能飛鴻將目逺秋水留心澄兹逰豈不
朽作歌記吾曾
　　　次韵荅少章
秦郎淮海士才大難為弟蔚然霜雪後不受江漢洗春
畦不滿眼采掇到芹薺多病促餘年秋光欲辭抵儒林
丈人行掘起三界底出入銀臺門為米不為醴白頭容
北靣斯文分一體媿我無異聞口闞不得啓
　　　送路糺歸老丹陽
身退不待年意足不待餘寜聞有餘論但問我何如才
名四十年盛氣蓋諸儒獨無金水力竟與鼃黿俱晩為
府中掾直前不趦趄曾何媿俯仰頗亦困囁嚅有粟尚
可餬有酒尚可娛一朝脫章綬用意不躊躇富貴亦何
有惜君寜挽裾人生一世間僅得還其軀謝公江海人
此計竟亦疎千金一大錢兩子䨇明珠妙語發幽光東
坡為欷歔不知兩疏去能亦有此無聊為三徑資從子
並門居
　　　謝傅監
好士如好色昔聞今則無平生席為門未識長者車曠
士慕林谷羇人辱泥塗願為執鞭役莫順下風趨去年
辱公先懷刺留寓居我徃拜其門鸑鷟鳴髙梧論交不
計年取材忘其愚一寒我如此百鎰公無餘今年賀公
歸乃復過我廬當使有近行譍門有長湏小家不耐事
雞飛犬升閭莫歸自有恨親顔一何娯汝家吾無憂能
致賢大夫呉公漢庭右賈生世用疎平分太倉粟盡讀
鄴矦書士為知己留不為食有魚三言移曾母投杼公
何如
　　　次韵荅秦少章
學詩如學仙時至骨自換縹緲鴻鵠上衆目焉能玩子
從淮海来一喙當百難師儒有韓孟拭目互驚惋老生
時在旁縮手媿顔汗黄公金華伯莞爾回一眄彼方試
子難疾前不應懦要當攻石堅勿作搏沙散珪壁雖具
羙礲錯加璀璨我老不足畏後生何可慢
　　　次韵荅子實少章二首
英英黄金花論時不論羙靖節骨巳朽棄捐乃其理兩
公意有餘采采今未巳尚念白頭生臨風嗅霜蕊
交新情巳故室逺人則邇杯酒不相忘一朝得二子初
花羙無度後時終可鄙與汝卧秋風看君䨇控鯉
　　　寄晁以道
兩官俱為鄰常若千里逺經年不通書子孰知我嬾相
期宇宙外肯復校繁簡我愚亦知此子意豈不滿子教
東方生自視何益損人言不當價一錢萬金産湏子五
千巻丹筆校黄本字家太史氏名成南北阮道山鴻鴈
行豈惟私門衎功名湏老大四十未為晚快意㑹有違
急行寜小緩忽有河山阻遂恐消息斷我獨不念此人
窮令智短子勿放我慵書来慰愁眼
　　　寄邢和叔
昔作梁宋逰幽憂廢朝昏閉門無往還不應兒女喧隔
牆聞剝啄莫夜誰叩門知是邢夫子低回過髙軒願為
布衣交不顧年徳尊悤悤立談罷又見東南奔江湖多
病後僅免餉魚黿久廢數行書因人問寒暄但愛孤山
西松筠數家村便欲築居室插秧仍灌園生前不自愛
身後何足論草𤣥笑揚雄贊易悲虞翻文章徒自苦紙
筆莫更存却尋南郭老隱几學忘言他日宦逰客誤入
桃花源葦間見漁父誰識王矦孫
　　　贈闗彦長
少年初識字巳誦子虗賦嘗疑天上人巳離人間去蹉
跎二十年久自歎遲暮倦逰梁宋間却踏江湖路此地
始逢君秋陽破朝霧白首鬢毛新青衫顔色故問君胡
為然竟坐文字誤人事久難知髙才常不遇論人較賢
智富貴寜在數不見竹林詩山王俱不與湖塘發髙興
山林有佳處迨此閒暇時觀游莫辭屢功名如附贅得
失何用顧但當勤秉燭長願隨杖屨
　　　平翠閣
我家山水間耳目厭華麗聞道浙西山經年通夢寐從
為逺逰客忘却歸来計欲置湖上田謝絶人間世湖山
多變態横斜光氣異隨山轉朱閣臨顧窮幽邃惟存宣
公樓浮空堆亂翠疑是水仙人臨牆露髙髻道人亦愛
山朝昏閱終嵗最愛烟雨中半撩青羅袂我来悲嵗晚
風霜掃昏翳不見嶺頭雲未盡登臨意
　　　次韵應物有歎黄樓
一代蘇長公四海名未巳投荒忘嵗月積毁髙城壘斯
樓亦何與與人壓復起紛紛徒爾為長劒湏天倚循分
即可久吾行誰與止邇来賢達人五十笑百里頼有冦
公子衆毁聞獨羙直氣懾狂童牽聯皆可紀少公作長
句班揚安得擬頗有喜事人睥睨欲槌毁一朝陵谷變
天語含深㫖驚倒樓前人今朝有行履
　　　秋懷十首(以雨荒深院菊霜/倒半池蓮為韵)
昨日山中雲今朝山下雨牛羊沒禾黍蟋蟀促機杼磨
刀洗盆瓮社臘不勝數豈無聚斂吏觸手丞相怒
有家洙泗間嵗晏榛棘荒稍知田家樂感此歸意忙老
馬甘伏櫪逰魂還故鄉四十尚無君天下未敢忘
採薪墟墓間行歌當歸耕向来輕簿子懷諼以為榮喘
喘轅下犢力盡官泥深壯哉八百里一割探其心
翩翩王矦孫館我翠微院粥飯隨鐘魚朝昏黄庭巻中
年妻子累往世西方願獨無詩書力尼父安得怨
黄公輕千乘尚愛五斗禄風雨聽朝雞嵗月老松菊平
生白蓮社不受一塵觸識字即投閣貴者湏食肉
昔作九日斯一覽知四方夜雨秋水深裂風畏褰裳尊
空囊亦空花且為我黄官奴覆青綾破屋任飛霜
翼翼陳州門萬里遷人道雨淚落成血着木木立槁今
年蘇禮部馬迹猶未掃昔人死别處一笑欲絶倒
籊籊孤竹君長我一身半凛然霜雪間時至亦隂換共
與王子猷永結忘言伴可使溪壑姿充我眼中玩
北闕書不上南山田不歸朝暮陳州門悠悠此何為我
老何所為暖日聊差池君聽城上鳥啞啞端為誰
潭潭光明殿稽首西方僊平生脩何行步有黄金蓮我
豈昔好徑報以履下穿洗足坐道埸卒卒此何縁
　　　次韵蘇公西湖觀月聽琴
公詩端王道亭亭如紫雲落世不敢學謂是詩中君獨
有黄太史抱杓挹其尊䪨出百家上誦之心巳醺黄鍾
毁少合大裘擯不文世事如病耳螘鬬作牛聞苦懷太
史惠養豹煙雨昏後世無髙學舉俗愛許渾
　　　春酬應物
論世闕真是憎好成愚賢衆手挽跛牂擬度驊騮前與
子早相好於今不知年自從欲着㡌憂喜同華顛生世
如風花髙下亦偶然填溝偶不死揮刃忽自全病馬試
春早枯魚縱奔川稍思升斗禄筦庫未闕員一饑尚可
忍百嵗當復延相余乘下澤得句要子宣此生期樂死
他日湏詩傳縮手着袖間彈棊一爭先
　　　次韵徳麟督叔弼季黙詩及破余酒戒
嵗月不相貸夜牀衾簟秋朝来明鏡中作意多少留惟
酒可為娛顧我非其流丈夫意氣合珮玦不循鈎意行
無人非駿發不中休相逢問何如頗復中之不清坐豈
不好致真豈糟丘兩歐以詩鳴與俗同沉浮百鳥畏嘲
㺯往和長鳴鷗相寜忍快便風飄萬斛舟
　　　次韵蘇公獨酌
雲月酒下明風露衣上落是中有何好草草成獨酌使
君顧謂客老子興不簿飲以全吾真醉則忘所樂未解
飲中趣中之如狂藥起舞屢跳踉罵坐失酬酢終然厭
多事超然趨淡薄功名無前期山林有成約身將嵗華
晩意與天宇廓醒醉各有適短長聽鳧鶴
　　　次韵蘇公獨酌試藥玉滑盞
僊人棄餘糧玉色巳可斯小試換骨方價重十冰甆灌
以長白虹渺若江海瀰浮之端不惡舉者亦何辭但媿
聞道晚早從鴈門師律部無明文可復時中之汝陽佳
少年三斗出六竒家有持杯手兩好當一施風吹酒靣
灰月度杯心遲百年容有命一笑更湏時
　　　次韵徳麟植檜
種木待成材聊為十年事日中趨百里寜問萬牛費植
檜三尺強已有凌雲氣生世能㡬何擬作千嵗計衆人
笑拍手君子用其意蕭蕭孤竹君忘言理相契名以金
石交椿楊豈奴婢緬懷萬仞顛千丈蔚蒼翠蟠根泉石
底用意霜雪外寜湏大厦才坐待斧斤至散為風雨聲
宻作牛馬蔽
　　　送叔弼寄秦張
廬陵四公子吾及識其半叔也英達人平易亦稍悍於
時吾始壯敗壁不塗墁孤身客東都轉食諸公舘時来
扣君門百遍不留難傾心倒囊笈燕語徹昏旦磬折挽
為親少得而多患相過汝潁上嵗月不勝歎君才得公
餘十日而十蕆舌端懸日月筆下来江漢此行不尋常
談者方一貫逸足寜小試寳刀當立斷用意不﨑嶇欲
得志挾彈目今平生親稍作春冰泮因聲督張秦書来
不應緩
　　　次韵徳麟吳越山水
吳山那可說已覺心耳静忍事如忍欲可遏不可騁人
生如此耳黄白滿朝鏡寜懷斗升粟不理東南艇君從
湖上歸頗說寒事竟沙草柔動色溪喧魚不定煩君冰
玉句無作江湖興君詩如静女妙絶人所敬不更風雨
秋下有桃李徑試寫孤竹君名成三絶鄭
　　　龍潭
清淵下無際落日回風瀾凛然毛髮直敢以笑語干陂
陀百尺臺蔥翠萬木蟠驚飇振積葉清霜作朝寒水旱
或有差精禱神其難魚龍同一波信有水府寛向来三
日雨賴子一據鞌何以報嘉惠寒𤓰薦金盤萬口待一
飽歸臥神其安猶湏雪三尺盛意莫得闌
　　　贈魯直
相逢不用早論交宜晩嵗平生易諸公欺人真可畏見
之三伏中凛凛有寒意名下今有人胷中本無事神物
䕶詩書星斗見光氣惜無千人力負此萬乘器生前一
尊酒撥棄獨何易我亦奉齋戒妻子以為累君如䨇井
茶衆口願其嘗顧我如麥飯猶足填飢腸陳詩傳筆意
願立弟子行何以報嘉惠江湖永相望
　　　次韵蘇公竹間亭小酌
自昔(一作/至音)有遺韵小飲不盡觴坐待竹間月奈此雲影
長起行林下路散策踰平岡破眼一枝春着意千葉黄
暄寒㑹有分蜂蝶来無央鳥語帯餘寒竹風回妙香緬
想兩公子(此有缺/文三字)朝陽斯人班馬後如圭復如璋相逢
了無得佳處每難忘
　　　送李奉議亳州判官四首
謝公中年後畏與親友别數日懷抱惡每笑冠纓絶生
有四方事死當一語決前笑今則悲吾哀擬何說着鞭
何必先倒筆不容掣鞭爾轅下駒萬里一改轍
祁氏號外府藏室多異書因公有餘力一覽意何如為
學雖日益受益不受誣正湏髙着眼濠梁有逰魚
吾友孫子實愛學吾所畏持身如處子得句有餘味交
驩艱難際凛然見名誼吾病臥里中車馬日一至遣醫
饋梁肉憂喜見顔際慇懃勸加飡代我破戒罪一别巳
三秋君室乃其季輪囷見眼中不作千里外因聲問何
如胡不枉一字
吾友張文潛君行乃其里當年釣逰處壯者或可指聞
風起遐想意作千古士不知塵土中奴推婢不齒胷中
無一塵筆下有百紙勿問見自知未語君巳喜與逰今
巳後行巳勿停軌
　　　大風(梁山泊/)
積隂風易作隆寒(一作/風)聲益急百為定有數一動必三
日犇隤水勢壯㩧扶波頭立前行後浪(一作/者)促突起旁
交射崩騰萬騎来倐忽一箭抶摧殘蒲葦盡簸蕩魚龍
泣私憂地軸脫巳分梁山沒向来萬斛重不作一葉直
舟行雨水間觸突聲悉率路轉帆舉落舟排水壘積經
事長一智中人所知識千金不垂堂豈復待一失窮途
得偉觀老氣猶少色(一作/邑)事定不敢(一作/未得)忘嗟来庶可
及(一作/安)
　後山集巻二
欽定四庫全書
　後山集巻三　　　　　　宋　陳師道　撰
　　詩
　　　贈二蘇公
岷峨之山中巴江桂椒柟櫨楓柞樟青金黄玉丹砂良
獸皮鳥羽不足當異人間出駭四方嚴王陳李司馬揚
一翁二季對相望竒寳横道驥服箱誰其識者有歐陽
大科異等固其常小却盛之白玉堂典謨雅頌用所長
度越周漢登虞唐千載之下有素王平陳鄭毛視荒荒
後生不作諸老亡文體變化未可量萬口一律如吃羌
妖狐幻人大陸梁虎豹却走逢牛羊上帝恵顧祓不祥
天門夜下龍虎章前驅吳回後炎皇絳旂丹轂未冠裳
從以甲胄萬鬼行乘風縱燎無留藏天髙地下日月光
授公以柄扶病傷士如稻苗待公秧臨流不度公為航
如大醫王治膏盲外證巳解中尚强探囊一試黄昏湯
一洗千年新學膓老生塞口不敢嘗向來狂殺今尚狂
請公别試囊中方
　　　嗚呼行
去年米賤家賜粟百萬官倉不餘掬青錢隨賜費追呼
昔日剜瘡今補肉今年夏旱秋水生江淮輸粟千里行
不應速水救近渇空倉四壁雀不鳴似聞為政不為費
兩不相侵兩相濟十年斂積用一朝驚濤破山風動地
　　　送杜侍御純陜西轉運
餽糧千里古無䇿木牛流馬功不極邊頭數米換黄金
將軍汗馬未伏櫪黠羌人面作胡語鳥䑕貪生爾如許
熊虎可避蝱可驅覆巢熏穴意何如漢虜相當庸可盡
聊城正用一封書巧手莫為無麫餅誰能留渴湏逺井
國家有急君得辭徐人不勞扣闕請隴上壯士莫捫舌
河西狂王防繫頸向來此地幾送迎草間翁仲口不瘖
十年兩熟飽可待一嵗四守人何心老稚持車車不留
歸人不行行轉頭闗中正湏蕭丞相省内早要富民侯
　　　出清口
家世山東飽耕稼晚託一舟順流下漁溝寒餅不下筯
推柂轉頭更五夜平明放溜出清口霜落潮回霧連野
平淮一夢三十里有日無風神所借似憐憂患滿人間
百孔千瘡留一罅文章末技將自效語不驚人神可嚇
子女玉帛君所餘寄聲白鳥煩多謝
　　　猴馬(有序/)
　　楚州紫極宫有畫沐猴振索以戲馬頓索以驚圉
　　人不測從後鞭之人言沐猴宜馬而今為累作詩
　　以導馬意(韓鄂四時纂要曰常繫獮猴於馬/坊内辟惡省百病令馬不著疥)
沐猴自戲馬自驚圉人未解猴馬情猴其天資馬何罪
意欲防患猶傷生異類相宜亦相失同類相傷非所及
志行萬里困一誤吐豆齕荄甘伏櫪
　　　送黄生兼寄二謝二首
南第諸兄蚤相見別時託子以無倦百年論交見子心
一朝取別寧吾願妙嵗逺遊真所難肯為得官近長安
聖作詩書端有意猶湏用之科舉外
城西兩謝俱能文穰丞精悍吾所聞每讀吾詩得人意
使不能文巳可人我昔謝公門下士早年妄作功名意
如今老寄潁河東九泉雖深媿此公
　　　次韻蘇公西湖徙魚三首
窮秋積雨不破塊霜落西湖露沙背大魚泥蟠小魚樂
髙丘覆杯水如帶魚窮不作摇尾憐公寧忍口不忍鱠
修鱗失水玉參差晚日摇光金破碎咫尺波濤有生死
安知平陸無灘瀬此身寧供刀几用著意更須風雨外
是間相忘不為小濠上之意誰得㑹枯魚雖泣悔可及
莫待西江與東海
赤手取魚如拾塊布網鳴舷攻腹背豈知激濁與清流
恐懼駢頭牽翠帶居士仁心到魚鳥㑹有微生化餘鱠
寧容網目漏吞舟誰能烹鮮作苛碎我亦江湖釣竿手
悞逐輕車從下瀬生當得意落鷗邊何用封侯墮鳶外
不如此魚今得所置身暗與神明㑹徑須作記戒鯨鯢
防有任公釣東海
詩成落筆驥歴塊不用安西題紙背小家厚斂四壁立
拆東補西裳作帶堂下觳觫牛何罪太山之陽人作鱠
同生異趣有如此瓶懸瓽間終一碎流水長者今公是
雨花散亂投金瀨人言充庖湏此軰慈觀更須容度外
賜牆及肩人得視公才槃槃一都㑹有憐其窮與不朽
我亦牽聨書玉海
　　　寄晁載之兄弟
人言婚宦情欲本吾始求脱君巳半孰知一世如一夢
在夢而覺寧待旦寒簷淨雨作秋聲冷屋風燈挑不明
樽前已作十年語後㑹未期吾屢驚一聞七字心已識
鈎章棘句天與力念子方壯我巳衰不見參天二千尺
季也亦有詩百篇叔子擬度驊騮前端能過我三冬學
可復參儂一味襌
　　　別圓澄襌師
法施老人卧不出呼我取別行問疾磨盤拭筯勸一飽
少待須臾莫倉卒早年著眼覻文字萬巻初無一言契多
生綺語未經懴半世虚名足為累此去他來尚有縁頭
童齒豁恐無年慇懃三請久住世弊惡可念未可捐平
生准擬西行計老著人間此何意他年佛㑹見頭陁知
是當年老居士
　　　舟中二首
惡風横江江巻浪黄流湍猛風用壯疾如萬騎千里來
氣壓三江五湖上岸上空荒火夜明舟中起坐待殘更
少年行路今頭白不盡還家去國情
野火燒原雉昏雊黄塵漲天牛亂鬬江間無日不風波
老去何時脱奔走詩書滿腹不及口遮日寧須鈎竿手
愧爾茅簷炙背人仰目青天搔白首
　　　古墨行(有序/)
　晁無斁有李墨半丸云裕陵故物也往於秦少游家
　見李墨不為文理質如金石亦裕陵所賜王平甫所
　藏者潘谷見之再拜云真廷珪所作也世惟王四學
　士有之與此為二矣嗟乎世不乏竒乏識者耳敬為
　長句率無斁同作
秦郎百好俱第一烏(一作/墨)丸如漆􁌚如石巧作松身與
鏡面借美於外非良質潘翁拜跪摩老眼一生再見三
歎息了知至鑒無遁形王家舊物秦家得君今所有亦
其亞伯仲小低猶子姪黄金白璧孰不有古錦句囊那
可敵睿思殿裏春夜半燈火闌殘歌舞散自書細字答
邊臣萬里風塵入長筭初聞橋山送弓劒寧知玉盌人
間見夜光炎炎衝斗牛㑹有太史占星變人生尤物不
必有時一過目驚老醜念子何忍遽磨研少待須臾圖
不朽(魏衍注曰少游之墨嘗許先生為他日墓誌潤筆/先生嘗語衍作此詩時少游尚無恙然終先逝去)
明忩淨几風日暖有愁萬斛才八斗徑須脱㡌管城公
小試玉堂揮翰手
　　　蠅虎
物微趣下世不數隨力捕生得稱虎匿形注目摇兩股
卒然一擊勢莫禦十中失一八九取吻間流血腹如鼓
却行奮臂吾甚武明日淮南作端午
　　　寄鄧州杜侍郎(紘/)
南陽老幼如雲屯連日城東候使君後者排前旁捷出
爭先見面作慇懃六年重來巳白髪一日再見回青春
道傍過者怪相問共言杜母真吾親使君雖老心尚壯
文采風流諸謝上名家從昔杜陵人盛德於今丈人行
我昔卧病老彭城畫舩鳴鼓千里行致書饋奠初未識
丁寧勞苦如平生人言此事今未有古人中求還得否
忘年屈勢不虚辱公自(一作/取)為德吾何取菊潭之水甘
且潔潭上秋花照山白請公酌此夀百年奕奕長為此
邦伯孰先一州後四方重金疉蓋登廟堂請從今日至
雲來月三十斛輸洛陽
　　　答魏衍
我詩淺短子貢牆衆目俯視無留藏句中有眼黄別駕
洗滌煩熱生清凉人言我語勝黄語扶豎夜燎齊朝光
三年不見萬里外安得一身置汝傍邇來諸子復秀發
曾未幾見加端章剩欲摧藏讓頭角豈是有意羣兒傷
於人無怨我何憾愛者尚衆猶吾鄉平生不自解嘲誚
禍來亦復非周防我衰氣索不自振正賴好語能恢張
詩家小魏新有聲舊傳秀句西里黄後生學行闕師友
臨路不進空迴遑看君事業青雲上聴渠螟螣生膏肓
　　　招黄魏二生
出門不雨即遇風閉門值睡極力攻似聞湯鼎作吟聲
巳賀勝敵收全功却思二子共一笑撥棄舊語無新工
卒行好歩不兩得能致公等吾何窮魏詩黄筆今未有
顧我獨得神所鍾徑須相就踏泥潦巳辦煑餅燒油蔥
　　　和魏衍三日
堤沙泥盡未及塵江波不動風生紋虎頭魚尾不知數
朱旗一㸃來奔雲春容已老有餘態祓禊雖古無前聞
踏青摸石修祕祝落日帶雨催行人聽詩對月兩不厭
頗覺過目徒紛紛君不見天寳杜陵翁屈宋才堪作近
鄰
　　　和魏衍聞鶯
春力著人朝睡重葉底黄鸝鳴自逺緑幕朱欄日觀明
回廊側户風簾動昨夜春回到寒谷好鳥飛來把修竹
整翰厲觜初一鳴巳落君詩專妙獨退紅著緑春事殘
後時獨立知何言側聽不盡巳飛去懷抱此時誰與論
　　　荅黄生
冰泥斷道雪塞門逺方累日無行人卧聞喧呼誰呌閽
稚子往問鹿駭奔黄生學詩用(一作/角)力新急手疾口如
翻盆衝風踏凍送七言要令寒屋回春温是時積隂又
黄昏呌閙索火驚四鄰邇來結字穩且勻豈不見我參
寥君嗟吾老矣心尚存後來得子空馬羣徑須赤手縛
麒麟四大海水一口吞丈夫意氣抗浮雲道逢其人兩
手分妬婦拊膺王右軍
　　　晁無咎畫山水扇
前身(一作/生)阮始平今代王摩詰偃屈蓋代氣萬里入方
尺朽老詩作妙儉絶天與力君不見杜陵老翁語湘娥
増悲真宰泣
　　　嗟哉行
張生服石為石奴下潦上乾如渴烏一朝僨蹶須人扶
㐲毒未動風出虚此生所得與昔殊韓子作志還自屠
白笑未竟人復吁以身濟欲未必愚欲久而速反所圖
嗟哉偉然二大夫
　　　九月九日夜雨留智叔
騎臺九日登臨處只有歸人醉扶路千年二謝孰可代
我每苦留君只去花粗且為前人惜曲誤不解丞卿怒
只消著㡌受西風不待風流到新句
　　　九月九日與智叔鵰堂宴集夜歸
鵰堂從昔有惡客酒盡不去仍復索欲留歌舞盡客意
風雨和更作三厄佳辰難得客更難我窮無酒為君歡
只欲泥行過白下萬一簾疎見一斑
　　　謝趙使君送烏薪
欲落未落雪近人將盡不盡冬壓春風枝冰瓦有去鳥
逺坊窮巷無來人忽聞叩門聲遽速驚雞透籬犬升屋
使君傳教賜薪炭妓圍那解思寒谷老身曲直不足云
冷忩凍壁作春温定知和氣家家到不獨先生雪塞門
(一作席/作門)
　　　謝冦十一恵端硯
百工營材先利器市道居貨如作贅書生活計亦酸寒
斷甎半瓦寧求備端溪四山下龍淵鬱積中州清淑氣
金身玉骨石為容河江屈流雲作使滑如女膚色馬肝
夜半神光際天地諸天散花百神喜知有聖人當出世
沒人投深索千丈探頷適遭龍伯睡轆轤挽出萬人負
千嵗之藏一朝致琢為時様供翰墨十襲包藏百金貴
北行萬里更衆目冦卿好事不計費南鄰居士卿之孫
豐悴相從不為異似憐陶瓦磨竈煤輟贈不減前人志
人言寒士莫作事鬼奪客偷天破碎龜玉韞匱與無同
錦衾還客棄佳恵衆所欲得當有縁天獨於余可無意
敢書細字注魚蟲要傳華嚴八千偈
　　　答黄生(魏衍注云時初冬尚無冬衣先生以背/子贈之堅不受到家以朱氏所贐二疋)
　　　　　　(寄之因/作詩)
我無置錐君立壁舂黍作靡甘勝蜜綈袍不受故人意
藥餌肯為兒輩屈割白鷺股何足難食鸕鷀肉未為失
暮年五斗得千里有媿寒簷背朝日
　　　五子相送至湖陵
中年患別多作別早日諱窮常得窮勿云一水四十里
衣冠寒郭何人同周生子病輟身出劉子逺來今幾日
石家仲叔好少年頗能厭俗從吾律魏君不獨相從早
自君之來吾却掃嵗月磨人孰能久反覆看渠難得好
湖陵古城風日寒情義乃知生別難髙懷巳為故人盡
交道應留後代看
　　　湖陵與劉生別
觸寒歴險來特特媿無以當欣有得向來憂患不相捨
知子用心堅鐵石人畏有心事無難此語雖鄙理則然
君今意在翰墨間他日人爭讓一先
　　　寄滕縣李奉議
滕大夫伯陽父孫烹小鮮治大國原一得何用五千言
弛災决獄人不寃盛氣走訟畏討論終嵗歛吏不到門
子弟無賴皆西奔踵門父老如雲屯拊髀跳踉走兒孫
絳幡翠節歌唄喧畫盆戴頂煙如焚繡褾綵軸箱帕繁
曲躬乂手前致言畜眼未見耳不聞暮年何以答此恩
請誦華嚴夀我君
　　　和饒節詠周昉畫李白真
君不見浣花老翁醉騎驢熊兒捉轡驥子扶金華仙伯
哦七字好事不復千金模青蓮居士亦其亞斗酒百篇
天所借英姿秀骨尚可似逸氣髙懷那得畫周郎韻勝
筆有神解衣槃礴未必真一朝冩此英妙質似悔只識
如花人醉色欲盡玉色起分明尚帶金井水烏紗白苧
真天人不用更著山巖裏平生潦倒飽丘園禁省不識
將軍尊袖手猶懷脱靴氣豈是從來骨相屯仰視雲空
鴻鵠舉眼前紛紛那得顧是非榮辱不到處只(一作/正)恐
朝來有新句勿言身後不要名尚得吳矦費百金江西
勝士與長吟後來不憂身陸沈
　　　題明發髙軒過圖
滕王蛺蝶江都馬一紙千金不當價異才天縱非力能
(一作/窮)畫工不是甘為下今代風流數大年含毫落筆開
山川忽忘朽老壓塵底却怪鳧鴻隨目前爾來八二復
秀出萬古河山才咫尺眼前安得有突兀復似天地初
開闢明忩寫出髙軒過便逐愈湜聞吟哦晚知書畫真
有益却悔嵗月來無多官禁修嚴斷過訪時於僻寺逢
稅鞅秀潤如行琮璧間清明似引星辰上憂悲愉佚百
不平河擘太華東南傾平生秀句寰區滿掇拾餘棄成
丹青平湖逺嶺開精神斗覺文字生清新未許二豪今
角立要知旁有衛夫人
　　　擬古
盎中有聲囊不癭嚥息不如帶加𦂳人生七十今巳半
一飽無時何可忍公矦早嵗有如此奴婢蓐食支夜永
向來糠覈之子孫居鄰無傳家存井
　　　贈知命
墨頭居士元方弟不肯作公稱法嗣外人怪笑那得知
他日靈山親授記學詩初學杜少陵學書不學王右軍
黄塵扶杖笑鄰女白衫騎驢驚市人静中作業此何因
醉裏逃禪却甚真顧我無錢呼畢曜有人載酒尋子雲
君家魯直不解事愛作文章可人意一人可以窮一家
怪君又以才為累請將飲酒換吟詩酒不窮人能引睡
不須無事與多愁老不欲醒惟欲醉
　　　大風
飛砂破面風裂石平林隱隱傾霹靂野火燎原塵漲天
道聞馬嘶不相得老翁強欲作少年立馬階除起無力
城南桃李春意動少待明朝莫相失
　　　回風行
懸流洶洶從天來南風五日鬬不開御風起柁虎著翼
衝風擊纜顔死灰昨日逆風今日回萬人莫挽才浮杯
篙牽相賀天意得秋聲滿帆風倒桅天留異態須一怒
造物可得無嫌猜
　　　贈張文潛
張矦便然腹如鼓飢雷收聲酒如雨讀書不計有餘處
尚著我輩千百許翻湖倒海不作難將軍百戰富善賈
弟子不必不如師欲知其人視其主秋來待試丞相府
榖馬礪兵吾甚武問周不敵聞其語一戰而霸在此舉
百年富貴要自取入將公卿退爾汝徳如墨君誰敢侮
　　　次韻寄答晁無咎
西湖欲雨樹煙滿風葉倒垂雲覆盌望湖樓上白頭人
獨倚䦨干誰肯伴獨有詩人記病身清風千里寄行塵
豪華信有回天力驚開桃李閑新春往事不回如過雨
醉夣恍然忘惡語(前在澶州有讀無咎文編詩/因以戲之無咎今以為言)人生如
幻此何尤未信黄金貴於土愛子千篇頃刻成借將胷
腹詫吾人吟哦怪有芳鮮氣却被湖山識姓名(蘇子瞻/詩云游)
(徧錢塘湖上境歸/來文字帶芳鮮)文章廢退知難強身外虚華本無望
何曽臨水惜芒鞋却解逢人拈柱杖眼根清淨塵不留
登伽過盡不回頭(來詩云不應/越女三年留)家在中原歸未得江淮
斷道無行舟兩山相逢翻手疾欲謀一笑無寧日却慙
懷璞似周人祗可聞名不須識
　　　送鄜州關司法
早嵗相知晚相識抵掌回頭巳陳迹萬里從軍壯此行
一筯鱸魚留不得夜靜關山秋月明莫聴嶺頭秋(一作/流)
水聲平世功名須少壯看君一箭下聊城
　　　登鳯皇山懷子瞻(一本作/二首)
蜿蜒曲龍腹山間隱樓觀孤髙㐲龍角浮圖刺雲漢修
林霜雪餘落葉青紅亂想見洞中人不知時節換咳唾
落江東江東兩眼中舉頭觸浮雲失脚驚飛鴻逢人自
笑謀身拙坐使紅塵生白髪入山便欲棄人間出山又
與松筠別數篇曾見使君詩前後登臨各一時妙舞新
聲難得繼清風明月却相宜朱䦨行遍花間路看盡當
年題壁處更有何人問使君青春欲盡花飛去(子瞻云/應問使)
(君何處去慿花/説與春風知)
　　　古怨贈關彦長
世態輕浮君莫道相逢何必論才調鉛刀快利莫邪遲
果下翩翩望雲老人前安得無窮好應須富貴長年少
莫教白髮更棲遲不遭毁罵逢人笑
　　　答無咎畫苑
卒行無好步事忙不草書能事莫促迫快手多麤疎君
看荷葦槲(闕一/字)扇崔家中叔三人俱掃除事物費嵗月
収完神氣忘形軀恍然有得奪天巧衰顔生態能相如
市師信手無贏餘一日畫出東封圖眼前百口怪神速
背後十指爭揶揄君家畫苑傾東都錦囊玉軸行盈車
補完破碎收亡逋欲得不計有與無問君此病何當祛君
言無事聊自娛世間何事非迷途挾䇿未必賢摴蒱苑
中最愛文與蘇情親不獨生同閭自謂知子誰如余叔
也不癡回不愚憐君用意常勤渠揮毫灑墨填空虚風
梢雨葉出新意老樹僵立何年枯我生百事不留意外
物不足煩敺除翰墨纔能記名字模臨冩貎無工夫見
溺不救危不扶獨無一物充庖厨看君髮漆顔丹朱意
氣徤如生馬駒逢人不信六十餘郁然一莖無白鬚吕
公落寞起釣屠南山四老東宫須人生晚達有如此應
笑虞翻早著書
　　　次韻蘇公蠟梅
化人乃作緗様花何年落子空山家羽衣霓袖涴香蠟
從此人間識尤物青瑣諸郎却未知天公下取仙翁詩
烏丸雞距冩玉葉却怪寒花未清絶北風驅雪度關山
把燭看花夜不眠明朝詩成公亦去長使詩仙誦佳句
湖山信美更負人巳覺西湖屬此君坐想明年呉與越
行酒賦詩聴擊鉢
　　　奉陪内翰二友醴泉避暑
疾雷倒海不成雨墨雲御日蠶不吐深院回廊晝日(一/作)
(景/)長青簾朱幕風鈴語神仙中人龍作馬翠旌絳節從
天下竹冠芒屨紫綺裘曵杖林間觀物化清池(一作/青蓮)照
眼自生凉修竹回隂欲過廊樽酒未空髙興動含毫欲
下雲飛揚俗間道士業符醫未語巳作庸人様但知一
扇博百金豈識雙松到千丈蠅頭小字宻著行四座歡
呌醒而狂忽驚天姥到庭户風篁露草鳴寒螿回天却
日有餘力小試席間留翰墨請公慎用補天子入佐后
皇和五石
　　　送張秀才兼簡徳麟
長安千門憎熱客我獨憐君來解熱呼兒具飯懶出口
藜羮不糝甘一啜北州別駕玉刻麟索書往見良何人
驛使別來無一字知有此情誰與親
　　　寄子閔
煙昏晚寒風發屋行者抽篷離者哭青衫白髮兩相鮮
積雪朝陽眩雙目猛虎食子有分羮潔鷺割股謀補肉
妻孥不用哭窮途前府故人風義篤
　　　贈黄氏子小徳
黄童三尺世無雙筆頭滚滚懸秋江不憂老子難為父
平生崛强今心降我來喜共阿戎語應敵縱横如急雨
生子還如孫仲謀豚犬漫多何足數黄家小兒名小徳
眉如長林目如漆只今數嵗已動人老人留眼看他日
笑君老蚌生明珠自笑此物吾家無君當置酒吾當賀
有兒傳業更何須
　
　
　
　
　
　
　
　
　
　
　
　後山集巻三
欽定四庫全書
　後山集巻四　　　　　　宋　陳師道　撰
　　詩
　　　寄外舅郭大夫
巴蜀通歸使妻孥且舊居深知報消息不忍問何如身
健何妨逺情親未肯疎功名欺老病淚盡數行書
　　　南豐先生挽詞二首
早棄人間事真從地下遊丘原無起日江漢有東流身
世從違裏功名取次休不應須禮樂始作後程仇
精爽囘長夜衣冠出廣庭勲庸留琬琰形像付丹青道
喪餘篇翰人亡更典刑侯芭才一足白首太𤣥經
　　　暑雨
密雨吹不斷貧居常閉門東溟容有限西極更能存束
濕炊懸釡翻床補壞垣倒身無著處呵手不成温
　　　送江楚州
濠梁初得意闕里舊論詩晚歲何多難經年始一辭淮
人饑饉後良吏拊循時欲託山陽簿翁歸不受私
　　　送江端禮
正學元非世能詩新有聲諸公交鄭泰多士閉何生汎
愛經過數移書底裏傾又為淮海别兩眼向誰明
　　　晁無咎張文潛見過
白社雙林去高軒二妙來排門衝鳥雀揮麈帶塵埃不
憚除堂費深愁載酒囘功名付公等歸路在蓬萊
　　　丞相温公挽詩三首
恭默思良弼詩書正百工事多違謝傅天遽奪楊公一
代風流盡三師禮數崇若無天下議美惡併成空
百姓歸周老三年待魯儒時方隨日化身已要人扶玉
几雖來晚明堂訖授圖心知死諸葛終不羡曹蜍
少學真成已中年託著書輟耕扶日月起廢極吹嘘得
志寧論晚成功不願餘一為天下慟不敢愛吾廬
　　　巨野
餘力唐虞後沉人海岱西不應容桀黠寧復有青齊燈
火魚成市帆檣藕帶泥十年塵霧底瞥眼恠鳬鷖
　　　秋懷示黄預
忩鳴風歴耳道壞草侵衣月到千家静林昏一鳥歸㝠
㝠塵外趣稍稍眼中稀送老須公等秋碁未解圍
　　　送張支使
曠度逢知晚高才處下難清秋一鶚上拭目萬人看白
酒初同醉黄花已戒寒憑将衰老事一一報長安
　　　送楊侍禁兼寄顔黄二公二首
相逢今已晚同府尚經年衆口不成虎諸公更薦賢兩
親須薄祿一障欲乗邊往問顔夫子何妨試著鞭
多問黄居士終年欠一書因人候消息有使報何如向
晚逢楊子真堪託後車親年方賴祿不惜借吹嘘
　　　送外舅郭大夫䕫路提刑
天險連三峽官曹據上游百年雙鬢白萬里一身浮可
使人無訟寧須意外憂平生晏平仲能費幾狐裘
　　　雪後黄樓寄負山居士
林廬煙不起城郭歲将窮雲日明松雪溪山進晚風人
行圖畫裏鳥度醉吟中不盡山隂興天留憶戴公
　　　從蘇公登後樓
倐作三年别才堪一解顔樓孤帶清洛林缺見巴山五
月池無水千年鶴自還白鷗没浩蕩愛惜鬢毛斑
　　　送秦覯二首
士有從師樂諸兒却未知欲行天下獨信有俗間疑秋
入川原秀風連鼓角悲目前㹠犬類未必慰親思
師法時難得親年富有餘端為李君御盡讀鄴侯書結
友真莫逆論才有不如折腰終不補可但曵長裾
　　　别負山居士
田園相與老此别意如何更病可無酒猶寒已自和高
名胡未廣詩興尚能多沙草東山路猶煩一再過
　　　次韻春懷
欲作歸田計無如二頃何折腰方賴祿拭面未傷和日
下烏聲樂塵生馬跡多渡頭留小楫乗興得相過
　　　别叔父錄曹
為吏專文法成家托弟昆三年如昨日一笑更何言扶
老須微祿移官實至恩兩疎元父子何日復東轅
　　　泛淮
冬暖仍初日潮囘更下風鳥飛雲水裏人語櫓聲中平
野容囘顧無山㑹有終倚墻聊自逸吟嘯不須工
　　　十五夜月
向老逢清節歸懷托素暉飛螢元失照重露已霑衣稍
稍孤光動沉沉萬籟微不應明白髮似欲勸人歸
　　　胡士彦挽詞二首
晚進道前輩平生闕異聞吾猶識此老天豈喪斯文善
學傳家業英詞世不羣固應譏尚白官序見揚雲
此地來何晚經年見未頻薦賢仍睹命有道可辭貧徒
弟三千子聲名四十春襄陽耆舊内無復姓龐人
　　　雪
初雪已覆地晚風仍積威木鳴端自語鳥起不成飛寒
巷聞驚犬鄰家有夜歸不無慙敗絮未易泣牛衣
　　　晚出
應俗敢辭疾衝風寧小驅聊為一日役不憚百金軀雪
路無行迹冰枝有落烏寒門閉蕭瑟窮里聽歔吁
　　　寄答李方叔
平生經世策寄食不資身孰使文章著能辭轍跡頻帝
城分不入書札詗何人子未知吾懶吾寧覺子貧
　　　智寳院後樓懷胡元茂
晚渡呼舟疾寒城著靄深昏鷗明鳥道風葉亂霜林久
客登樓目中年懷舊心猶須一長笛領覽自霑襟
　　　元日
老境難為節寒梢未得春一官兼利害百慮孰疎親積
雪無歸路扶行有醉人望鄉仍受歲囘首望松筠
　　　放懷
施食烏鳶喜持經鳥䑕聽杖藜矜矍鑠顧影恠伶俜門
靜行隨月忩虚臥見星擁衾眠未穩艱阻飽曽經
　　　送伯兄赴吏部改官
先子初増秩年侵鬢已皤念兄今善繼此别喜如何親
老家仍困門衰仕未多猶須教兒子早要中文科
　　　寄張文潛
今代張平子雄深次子長名高三俊上官立右螭傍車
笠吾何恨飛騰子莫量時平身早達未用夢凝香
　　　後湖晚坐
水靜(靜一/作浄)偏明眼城荒可當山青林無限意白鳥有餘
閒身致江湖上名成伯季間目隨歸雁盡坐待莫鵶還
　　　送孝忠二首
老眼元多淚春風見此行久為貧賤别更覺急難情斗
食吾堪老詞塲爾向榮未須憐野鶩家法付宣城
經史三年學聰明一旦開把文甘潦倒數日待歸來士
患聲名早官今歲月催有親須薄祿臨路尚徘徊
　　　寄張宣州
與世情将盡懷仁老未忘故人今五馬高處謾三長詩
豈江山助名成沈鮑行肯為文俗事打鴨起鴛鴦
　　　西湖
小徑才容足寒花只自香官池下鳬雁荒塚上牛羊有
子吾甘老無家去未量三年哦五字草木借輝光
　　　别月華嚴
寓世生同里隨方去有情來為百年别不惜片時程齋
缽須勤供經鐘莫倦鳴當來第三㑹此界却逢迎
　　　送吳先生謁惠州蘇副使
聞名欣識面異好有同功我亦慙吾子人誰恕此公百
年雙白鬢萬里一秋風為説任安在依然一秃翁
　　　别觀音山主
㑹合應生理過逢豈近緣情親見今日語妙記當年閉
户安禪主衝風逆水舩不應清夜月故作别時圓
　　　離潁
河市千人聚寒江百尺牽吾生能幾日此地費三年叢
竹防供㸑池魚已割鮮拙勤終不補他日愧無傳
　　　湖上
湖上難為别梅梢已著春林喧鳥啄啄風過水鱗鱗緣
有三年盡情無一日親白頭厭奔走何地與為鄰
　　　病起
今日秋風裏何鄉一病翁力微須杖起心在與誰同灾
疾資千悟寃親併一空百年先得老三敗未為窮
　　　九月九日魏衍見過
節裏能相過談間可解憂致疎君未肯得此我何由語
到君房妙詩同客子遊一經從白首萬里有封侯
　　　次韻無斁偶作二首
肩聳三峯峻眉龐八字横𤣥談人絶倒家法句新清八
駿先張子諸公少賈生已傳烏鵲喜欲聽鶺鴒聲
此老三年别何時萬里囘更無南去雁猶見北枝梅㑹
有哀籠鳥寧須溺死灰聖朝無棄物與子賦歸哉
　　　次韻晁無斁除日述懷
世學違從衆名家最近天感時猶壯志得句起衰年袁
酒無何飲陶琴不具絃平生揮翰手幾見絶韋編
　　　次韻無斁雪後二首
閉閤春雲薄開門夜雪深江梅猶故意湖雁起歸心草
潤留餘澤忩明度積隂殷勤報春信屋角有來禽
取性無通介隨時有異同雲餘蓋地白春淺著梢紅寄
食虚長算(魏衍注云時先生婦翁郭大/夫曹州使宅晁時為州教官)論詩闕近功相
看不相棄賴有古人風
　　　河上
背水連漁屋横河架石梁窺巢烏鵲競過雨艾蒿光鳥
語催春事忩明報夕陽還家慰兒女歸路不應長
　　　寄無斁
敬問晁夫子官池幾許深已應飛鳥下復作臥龍吟待
我中痾愈同君把臂臨泥塗無去馬夏木自來禽
　　　宿深明閣二首
窈窕深明閣晴寒是去年老将灾疾至人與歲時遷默
坐元如在孤燈共不眠莫年身萬里賴有故人憐
縹緲金華伯人間第一人劇談連晝夜應俗費精神時
要平安報反愁消息真墻根霜下草又作一番新
　　　除夜
七十已強半所餘能幾何懸知莫景促更覺後生多遁
世名為累留年睡作魔西歸端著便老子不婆娑
　　　别寳講主
此地相逢晚他方有勝緣咒功先服猛戒力得扶顛暫
息三支論重叅二祖禪(趙州臨濟/皆曹人也)夜牀鞋脚别何日著
行纏
　　　老柏三首(并序/)
　勝果院後庭有柏見之二十年矣疎瘦如故余寓其
　舍數以水溉之遂有生意
庭柏無生意摧殘二十秋稍霑杯水潤已與歲寒謀黄
裏青青出愁邊稍稍瘳㑹看笙鶴下暮雀莫深投
英姿帶枯槁勁節闕和柔物理有興壞人情成去留稍
看棲鳥集聊待晚風秋解道庭前柏何曽識趙州
歲月那能記風霜亦飽經槁乾仍故節潤澤出新青色
與江波共聲留靜夜聽輝輝垂重露點點綴流螢
　　　次韻螢火
年侵觀物化共被歲時催熠熠孤光動翩翩度水來稍
能穿幔入已復受風囘投巻吾衰矣微吟子壯哉
　　　次韻夏日江村
漏屋簷生菌臨江樹作門捲簾通燕子織竹護雞孫向
夕微(一作/風)凉進相逢故意存(一作霑衣/汗垢存)何當加我歲從
子問乾坤
　　　次韻觀月
風雲隨落日河漢欲囘天隔巷如千里還家已再圓簾
疎分細細江淨共娟娟他日吾何適聽詩説去年
　　　夏夜有懷
臥念張居士逃名老石根學詩端得瘦識字即空樽鳴
笛夜宜逺燈花曉更繁未須哀老子也復守丘園
　　　觸目
溪響饑魚食川明柱影斜驚禽穿密竹噪鵲立浮查谷
暗山藏雨林喧雀啅蛇鄉閭等行路何處(一作/自)更為家
　　　送高推官
先生鍾舊德大府冠羣能過手無難事逢人有異稱薦
賢餘一鶚夙記契千燈看挽秦梁纜頭頭數不勝
　　　柏
用直寧論世名成不待官低枝緣我有偃蓋到誰看秀
色有新故英姿無暑寒要為千載計豈慮萬牛難
　　　捕狼
一狼将四子二嶺走千羊意得無前敵時乖闕後防寧
知射生手已發弩機張㑹便烏鳶飽空令豺虎傷
　　　和元夜
笳鼓喧燈市車輿避火城彭黄(彭祖樓/黄樓)爭地勝汴泗迫
人清梅柳春猶淺闗山月正(一作/自)明賦詩隨落筆端復
可憐生
　　　登快哉亭
城與清江曲泉流亂石間夕陽初隱地暮靄已依山度
鳥欲何向奔雲亦自閑登臨興不盡稚子故須還
　　　春夜
宿鳥一枝足爭林終日鳴庭花當户發江月向人明鳥
度清溪影風囘晚市聲夢中無好語池草為誰生
　　　登燕子樓
綠暗連村柳紅明委地花畫梁初着燕廢沼已鳴蛙鷗
没輕春水舟横著淺沙相逢千歲語猶説一枝花
　　　楝花
密葉已成䕃高花初著枝幽香不自好寒艷未多知㑹
見垂金彈聊容折紫緌粉身非所恨猶復得聞思
　　　送河間呂令(子固/甥)
今日中牟令當年太守孫獨能憐此老肯避席為門寒
日風濤壯邊城簿領繁平生子曽子白首得重論
　　　寄潭州張芸叟二首
湖嶺一都㑹西南更上游秋盤堆鴨脚春味薦猫頭宣
室來何暮蒸池得借(一作/惜)留孰知為郡樂莫作越鄉憂
去國如前日為邦得舊游霜柑先落手春鴈幾囘頭只
道風沙惡寧知賈宋留賦詩真有助弔古不同憂
　　　送曹秀才
甲第衣冠後東遷歲月侵情親期一諾急病闕千金孰
並還家樂毋忘在莒心時能記衰病聲迹到雲林
　　　杜侍郎挽詞三首
美政真吾母名家更杜陵于張從昔少魯衞至今稱絲
竹中年好詞華夙世能周南棠棣傳平世幾人登
驥騄方懷逺松筠忽有秋雍容名士數終始法家流凛
凛驚千載堂堂閟一丘能令羊季子不肯過西州
身去風流在人難玉石分平生才一見治行已多聞更
覺知音少還修地下文它年九原淚仍是兩馮君
　　　黄預挽詞四首
敏慧仍江夏風流更妙年貧焚酒家劵病得里胥錢精
爽來鷹隼清明瀉澗瀍無兒傳素業有淚徹黄泉
骨秀神仙數詩清雅頌才識高懸日月韻勝絶塵埃去
就堪同事摧殘盡一哀了知天上去不似世間來
志大期千里身宜置一丘英詞真蓋世爽氣已横秋地
要黄金骨天成白玉樓平生斵泥手斤斧恐長休
玉筯凝潮後絲桐藝業餘逺途憎早悟曠度得中疎子
逝今何遽吾生孰與居豈無文士傳未有茂陵書
　　　秋懷四首
積雨不受暑既晴還得秋未免困河魚寧如喘吳牛風
梧有先聲巢燕無後留人生行樂爾一經今白頭
小雨斷復續囘斜落晚風寒心生蟋蟀秋色傍梧桐草
與遥山碧花欺晚照紅口須談世事目已失飛鴻
山斷開平野河囘殺急流登臨須向夕風雨更宜秋急
急後飛鴈翩翩不下鷗晚舟猶小待莫雀已深投
棃埒當千户魚防擁萬頭寧須一網盡不為百人留密
雨㸃急水驚風擘繫舟百年供轉徙因病得夷猶
　　　元日雪二首
半夜風如許平明雪皓然簾疎穿瑣細竹壓更嬋娟窘
兔走留迹饑烏鳴乞憐遥忻炎海上還復得新年
度臘闕三白開正還積隂炊煙茅舍濕噪雀莫枝深短
髮千方誤中年萬里心成書著巖穴或有後人尋(闕三/白一)
(作閲/三白)
　　　送張蘄縣
接祿才餘歲為邦近故園案圖三萬户鎮靜五千言雪
盡春泥滑風生沙水昏猶須放琴客坐席稍能温
　　　送何子温移亳州三首
治出龍城守名高水部郎清明人共識風味獨難忘骨
立秦書瘦鬚粘檜密香烹鮮師老耳曵尾肯䝉莊
胄衿曽誦賦皓首始登門意得寧論晚心交不待言向
來期北上可復改南轅(嘗請湖越/而得亳)畫地數佳政叢談何
處村
復作中年别仍懷後日憂闗山遮極目汴泗只東流政
好遭頻借詩清得暗投㑹看靈壽杖扶出富民侯
　　　覽勝亭
斷岸通横水吹花滿繫舩中年擅幽獨輟食買林泉草
木真宜主江山故作妍升沉有流轉且復賦歸田
　　　何太沖挽詞二首
課最三川守名成萬石君平生欠一識聲烈即多聞兜
率真歸處琴臺只斷雲傷心今夜月忍便到初墳
哀挽諸儒競豐碑故吏繁素車紛雨泣丹旐與風翻幾
地留遺愛它年作九原涕流耆舊盡不獨為鄉園
　　　送大兄兼寄趙團練
貧有分離苦官無早晚宜又為千里别未覺十年遲日
與江山逺風連草木悲平生劉子政見可只(一作/共)論詩
　　　送張秀才
學又三年積功收一日長擅塲推老手附尾得(一作/續)諸
郎度鳥界晴碧過雲囘夕黄孰知詩有驗莫愠路無糧
　　　送智叔令咸平
二謝将能事重陽只故臺固須衝節去便恐帶秋囘敏
㨗才無盡鋪張意有開猶須記衰疾書與鴈同來
　　　壽安縣君挽詞
兩大推平日三從播後聲憂勤登上壽簫鼓閉佳城緦
布千人從松楸十里行哀榮動鄰里㸃筆競諸生
　　　寄張大夫
只應青眼老尚記白頭翁一别今何向三年信不通不
應書字倦未有北來鴻肯作彭城守何時馬首東
　　　懷逺(任淵注云此/詩屬東坡)
海外三年謫天南萬里行生前只為累身後更須名未
有平安報空懷故舊情斯人有如此無復涕縱横
　　　答田生
酒亦有何好人今未肯忘苟無愁可解何必醉為鄉賸
欲論奇字終能諱秘方直饒肌骨秀正要畫眉長
　　　寄張學士(舜民/)
湖海三年别譙徐一日間經時猶未見凡事信多艱理
極那須説情生不自還從來闕聲問相見若為顔
　　　雪中寄魏衍
薄薄初經眼輝輝已映空融泥還結凍落木復沾叢意
在千山表情生一念中遥知吟榻上不道絮因風
　　　送澶州錄曹宋參軍
宦遊男子事訪别故人情能吏于今少春風及此行英
雄餘戰伐犴獄寄廉平未肯輕衰疾人來闕寄聲
　　　早春
度臘不成雪迎年遽得春水開還舊綠魚喜躍修鱗柳
及年年發愁隨日日新老懷吾自異不是故違人
　
　
　
　
　
　
　後山集巻四
欽定四庫全書
　後山集巻五　　　　　　宋　陳師道　撰
　詩
　　寄酬咸平朱宣德(智叔/)
㝠㝠超世網蔚蔚秀儒林他日熟看面今時初得心白
頭無故意異伐有同音短綆徒施巧終然莫汲深
　　　歸鴈二首
弧矢千夫志瀟湘萬里秋寧為寳箏柱肯作置書郵逺
道勤相喚羈懷誤作愁聊寛稻梁意寧復網羅憂
作計胷懷早為生去住頻固違隂嶺雪不盡洞庭春巧
作斜行字催歸去國人知時如有信決起亦相親
　　　和寇十一同遊城南阻雨還登寺山
雨阻遊南步泥留逐北情稍看飛霧斷復作逺山横野
潤膏新澤樓明納晚晴歸宜有佳思紗帽壓香英
　　　和寇十一雨後登樓
秀嶺歸雲裏華譙夕照中登臨初(一作/終)不數吟笑近多
同麥秀知春力人和驗歲豐豫為逃暑約一快楚臺風
　　　答寇十一惠朱櫻
故人憐一老輟食寄三山厚味非貧具先嘗愧客閒甘
酸俱可口衰白不宜顔句妙那能繼情深未覺慳
　　　元符三年七月䝉恩復除棣學喜而成詩
老作諸侯客貧為一飽謀折腰真耐辱捧檄敢輕投早
作千年調中懷萬斛愁莫年隨手盡心事許溟鷗
　　　登寺山
晴山堪著眼别意不勝秋小作三年别聊為五斗謀要
須乗下澤不待到壺頭預恐登臨處長思馬少游
　　　答寄魏衍
往昔敦朋好猶能作報書老衰渾得懶疎密略相如名
墮網中蝶身隨冰底(一作/下)魚填門車馬客左席為君虚
　　　别鄉舊
數有中年别寛為滿歲期得無魚口厄聊復鴈門踦齒
脱心猶壯秋清意自悲平時(一作/生)郡文學鄧禹得三為
　　　爛石村
亂石何年爛千林昨夜黄曉耕來鳥雀麥隴縱牛羊投
老須微祿持身闕寸長洗心聞吉語時事信難量
　　　别叔父崑山丞
父子兼知已扶攜共白頭又為千里别未使寸心休鳥
雀空庭曉風霜落木秋近親零落盡更覺别離愁
　　　黄樓
樓以風流勝情緣貴賤移屏亡老畢篆市發大蘇碑更
覺江山好難忘父老思只應千載後覽古勝當時
　　　寒夜
閉户風将雨通宵浪打頭若為中夜聽復作别時愁宿
鴈鳴漁火村舂急暗投不應田二頃能使寸心休
　　　住鴈
斷岸通横水枯荷著早霜一陂堪度歲數鴈不成行市
逺無矰繳年豐足稻粱中原有佳氣不必到衡陽
　　　寓目
曲曲河囘復青青草接連去帆風力滿來鴈一聲先野
曠低歸鳥江平進晚牽望鄉從此始留眼未須穿
　　　野望
霜葉紅於染吹花落更馨平江行詰曲小徑夾葱青度
鳥開愁眼遥山入畫屏畏人惟可飲從俗却須醒
　　　寄兖州張龍圖文潛二首
去國遭前政還家未白頭百年當晚遇一辱獨先收齒
脱空餘舌顔衰早著秋三為郡文學大勝鄧元侯
賸喜開三面旋聞乞一州力難隨鳥翼行復立螭頭今
日麒麟閣當年鸚鵡洲寄書愁不達書達得無愁
　　　家山晚立
遶舍苔衣積倚墻梨頰紅地平宜落日野曠自多風禹
迹千年後家山一顧中未休嗤土偶已復逐飄蓬
　　　寒夜
一夜風澎浪中宵月脱雲到忩資少睡逺響倦多聞星
火逺相亂江山氣不分早雞先得便斷鴈屢鳴羣
　　　山口
重霧真成雨疎簾不隔風青林擁紅樹家鶩雜賓鴻漁
屋渾環水晴湖半落東往來成一老猶在半塗中
　　　晚泊
清切臨風笛深明隔水燈堆塲穿鳥雀暗溜入溝塍
使(一作/策倚)扶行老舩催趂渡僧兹遊恐未已着句續先曾
　　　夜雨
十月天猶雨(一作/暖)三更月失明溟濛才灑潤㸃滴不成
聲闢户風煙入投林鳥雀輕旅懷終易感倐起别離情
　　　宿合清口
風葉初疑雨晴忩誤作明穿林出去鳥舉棹有來聲深
渚魚猶得寒沙鴈自驚臥家還就道自計豈蒼生
　　　宿泊口
弱柳輕寒色懸流盡夜聲更長宜睡少霜落怯寒生急
急占星度搖搖若舫傾風濤兼盜賊恩重覺身輕
　　　野望
山開兩岸柳水遶數家村地勢傾崖口風濤嚼石根平
林霜著色沙岸水留痕賸寄還鄉泣難招去國魂
　　　顔市阻風二首
水到西流闊風從北極來聲驅峽口坼力拔嶺根摧突
兀重重浪轟豗處處雷順流看過舫更着快帆催
萬古梁山泊今年未稱船阻風兼著雪費日亦忘年世
事元相忤衰懷忍自煎晚來聲更惡始覺畏途邊
　　　晚坐
柳弱留春色梅寒讓雪花溪明數積石月過戀平沙病
減還増藥年侵却累家後歸栖未定不但只昬鵶
　　　寒夜
留滯常思動艱虞却悔來寒燈挑不焰殘火撥成灰凍
水滴還歇風簾掩復開孰知文有忌情至自生哀
　　　晚興
去國猶能别逢人始欲愁不干遮極目自是怯囘頭布
網收魚槮連筒下釣鈎誰初敎鮮食澤竭未能休
　　　宿齊河
燭暗人初寂寒生夜向深潛魚聚沙窟墜鳥滑霜林稍
作他方計初囘萬里心還家只有夢更著曉寒侵
　　　别劉郎(魏衍注云宣義之壻六年之别/先生喪母劉喪父故其詩哀甚)
一别已六載相逢有餘哀公私兩多事灾病百相催無
酒與君别有懷向誰開深知百里逺肯為老夫來
　　　趙巖
一市萬人聚四衝千里遙胡然不作邑兼自可成橋羣
盜去無迹諸豪壓不驕由來天下事浮議易傾搖
　　　雞籠鎮(入棣/州界)
河市新經集雞籠舊得名初聞北人語意作故鄉聲客
久艱難極情忘去就輕空虛仍廢忘何以慰諸生
　　　除官(秘書省/正字)
扶老趨嚴召徐行及聖時端能幾字正敢恨十年遲肯
著金根謬寧辭乳嫗譏向來憂畏斷不盡鹿門期
　　　送謝朝請赴蘇幕
好合同黄巻情親須(一作/更)白頭胡然落丹墨不坐致公
侯沙軟留徐步(魏本作山合遮西/顧塗上白字未注)潮囘趂急流平生湖
海興日夜逐行舟
　　　欽聖憲肅皇后挽詞二首
二妃端協帝三后共興周決策天同力收功語不流權
宜從殺禮末命尚深憂鬱鬱佳城閉終天配壽丘
復辟先元約長年損積憂春移柏城仗仙去帝鄉遊德
並塗莘敏功臨馬鄧優千秋修古事車馬戒如流
　　　欽慈皇后挽詞二首
二祧從孝祀五典載虞嬪顯號追先志隂功見後人承
顔親不待罔極痛如新永有如椽筆光容可得陳
靈岳占佳氣琳宮閟寳衣膺期(一作/應祈)符寳厯錫號煥皇
扉日月堯同數謳歌啓與歸傷心五雲去不見六龍飛
　　　大行皇太后挽詞二首
德名三后竝母道兩朝尊勇決高千古危疑定一言先
期還政事隆禮改山園哀挽西郊道雲愁晝亦昏
扶日行黄道乗雲上紫微憂勞形末命恭儉見陳衣布
德開刑網和戎戢武威要知懷惠處行路涕交揮
　　　追尊皇太后挽詞二首(欽慈/)
彤管書隂敎皇圖載德容漢宮先夢日代邸近乗龍喬
岳藏遺服青門啓故封從今祠百世清廟配商宗
典冊尊徽號欽慈煥德名終身聞舜慕歴月見堯生兵
衞嚴天仗車輿轉帝城故匳脂澤在哀感倍皇情
　　　王察院挽詞二首
施報終何在窮通共一空兩言成益友百代仰高風終
始無遺恨恩榮託至公不應埋直氣㑹見吐長虹
良貴官何與長年死不亡身須禦魑魅氣已懾豺狼不
盡胷中藴猶堪地下郎豈惟吾道慶編簡亦輝光
　　　舅氏新齋
堂因竹柏有花與歲時䦨欲作終年計長留别眼看色
侵杯酒重子熟落聲乾只有林園主相期耐歲寒
　　答王立之
每逢無可語暫阻即相求解巻初増氣開懷得寫憂昬
煙宜帶雨風樹更添秋絶唱猶多和先衰怯(一作/却)後酬
　　　和過田承君
寺古專宜僻居深自作幽興來寧憚逺句苦不緣愁逸
氣無前足虚懷不繫舟逢人難晤語冒雨亦相求
　　　山口
湖闊疑無地河囘忽見山登臨聊自試衰疾致身閑四
壁寧虞盜多方莫駐顔無風囘逺笛有月待人還
　　　次韻夜雨
暗雨來何急寒房客自醒驟看燈閃閃擬對竹青青聲
到江干盡風囘葉上聽更長那得晚欹側想儀刑
　　　晦日
人老時情薄春深花意微暄寒南北異風俗古今違即
事無同異旁觀有是非食蔬如許瘦飽肉未須肥
　　　登城樓
城郭春容晚因行可當遊飛來雙蛺蝶自去一浮鷗峽
嶮山将合江平水却流同來端興盡且為小遲留
　　　奉賀陳聖子
合譜兒童歲為僚一再秋初聞消息報已作别離憂急
雪将無路寒江欲斷流相逢寧易得端為小遲留
　　　和王子安至日三首
近節翻多事為家不亦難老成須藥力愁絶向誰寛凍
雨能妨夢朝霜故作寒衰顔心自了不待鏡中看
物理有終極人情從往還隂陽消長際老疾去留間申
白徒懷惠巢由不買山更歌吾和汝風日稍侵顔
晨起公私迫昏歸鳥雀催百年忙裏盡萬事醉間來竹
雨深宜晚江梅半欲開風燈挑不焰寒火撥成灰
　　　送張衡山
昔别青衿子今為白髪翁此行何日見多難向來同官
事酣歌裏湖山秀句中風塵莫囘首留眼送歸鴻
　　　除夜對酒贈少章
歲晚身何託燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
　　　庚辰三月上旬登白門閑望
昔别子未仕人言詩有神預知河嶺阻不作往來頻剰
喜今猶學湏知祿為親五陵花滿眼作意莫禁春
　　　送王君玉赴試
汝潁諸王後風流獨此人談鋒堅百戰筆力舉千鈞得
士吾無愧多聞子未貧平生三學士相見定相親
　　　奉送閻醇老推官
古今猶異俗鄒魯尚多儒簿領三年責雲霄一武趨數
過忘潦倒惜别更斯須説與晁夫子今年錐也無
　　　答李簿
老去才先盡春來酒屢空甘為耕釣手畏作囁嚅翁與
罪寧無説言詩新有功不堪湏野鶩似欲吐長虹
　　　九月十三日出善利門
十載都城客孤身冒百艱一飢非死所萬里有生還去
國吾何意歸田病不關共看霜白鬢似得半生閑
　　　送章推官
從事有多譽還家能少留持杯猶潁尾解纜即沙頭好
事今猶壯論文老自休風埃留我老説與五湖秋
　　　湖上晚歸寄詩友四首
髭髮難藏老湖山穩寄身却尋方外士招作社中人霜
葉深於染秋花晚自春無人還有礙詩巻莫辭頻
簔笠宜多病衣冠錯致身清愁偏待客白髮解禁人江
月深留雪山梅借探春興從湖上發詩為道人頻
功名違壯志戒律負前身劉德長欺客王融却笑人殘
年憎送歲病眼却逢春杖屨知何向如公未厭頻
紅綠羞明眼欹斜久病身年齡不待命湖海却留人㸃
滴花間露新鮮柳上春情懷將底用詩外不須頻
　　　寄答顔長道二首
薄命猶多難浮生未定居故人憂已矣千里問何如白
髪羞明鏡青燈怯細書不曽知史館何用索枯魚
貧病憂居士雕蟲累壯夫不能羞齒頰幸免葬江湖疲
馬甘垂首遊鷹不應呼為誰歸未得山水故鄉居
　　　春晚遊寳雲寺
繁杏青猶小幽花落更香目隨雲雨斷恨與水風長螘
子何緣鬭蜂兒有底忙山人能棄世遊子不思鄉
　　　夏日書事
花絮隨風盡歡娛過眼空窮多詩有債愁極酒無功家
在斜陽下人歸滿月中肝腸渾欲破魂夢更無窮
　　　賀闗彦長生日二首
吉夢熊羆後名家韋杜旁風霜隨氣節河漢借文章漢
相功名晚周南德化長欲申千歲祝願奉故人觴
經術宜傳世清明正得秋德優高士傳名重賦家流短
袖妨妍舞青衫負白頭待看靈壽杖扶出富民侯
　　　錢塘寓居
山水如相識豪華異昔聞聲音隨地改吳越到江分門
閉蕭蕭雨風催緩緩雲㑹隨麋鹿去長謝犬羊羣
　　　寄寇荆山
曠士三年别荆山一顧中百千人欲死四六老能工脱
帽頭應白求田意欲東口須論世事目已失飛鴻
　　　還江山
夜夜滄洲夢歸心劇斾懸呼童買輕舸拂榻下平川遡
浪潮如鬬凌風岸若牽江鄉厭囘首行及楝花天
　　　雜題二首
亂水交如線羣山翠作屏寒輕春稍稍雪盡麥青青霜
草猶疑滑風林漸喜聽生涯鞍馬上歲月短長亭
泥雪纔通脚煙雲復結隂遲留隨處處簾幕静沉沉去
鴈懷歸意來禽欲好音稍寛溝壑辱不憚二毛侵
　　　秋後五日應物無詩豈年志俱壯未解傷秋耶
　　　　以詩挑之
伏盡暑猶壯秋生凉故遲蟬吟接逺響螢燭度深枝歲
半身仍健年侵意自悲情知寇公子不作感秋詞
　　　寄晁説之
閲世真難記如君自不忘尚(一作/向)於書太簡正以懶相
妨共有還家樂終無却老方莫須憂潦倒未許細商量
　　　再贈寇司户
仕宦諸儒底名成一戰中酒為千日計詩費幾生功戲
馬章臺下呼鷹上蔡東少年豪俠窟杵臼得梁鴻
　　　鉅野泊觸事
蒲港牽絲直平湖墜鏡清順流風借便㨗路雪初晴鳥
度欲何向鷗來只自驚有行須快意安得易為情
　　　東阿
慟哭東阿縣傷心莫與論却思當痛日敢望此身存舉
目人将母囘頭影弔魂更堪悲手足孤稚滿舩門
　　　甲亭
峻壁亭臨水横陂樹徹山兩河惟甲氏數柏共蒼顔隨
意遊成適囘舟月與還早知乗下澤不再結青綸(音/闗)
　　　遊鵲山院
積石横成嶺行楊密映門人聲隱林杪僧舍遶雲根頓
攝塵緣盡方知象教尊只因羊叔子名字與山存(南豐/先生)
(出守日常/遊是院)
　　　登鵲山
小試登山脚今年不用扶微微交濟濼歴歴數青徐朴
俗猶虞力安流尚禹謨終年聊一快吾病失醫盧(山因/扁鵲)
(而/名)
　　　别威德寺
三宿城隈寺輕齎類老禪暫來真偶爾適去更翛然笑
别留春塢行㝷下瀨舩此身猶斷梗飄泊且隨緣
　　　雜題
春水漲湖田先尋滬瀆舩隔江爭問主入市不論錢味
得蓴尤滑香因豉更便他年楝花落追憶漫流涎
　　　和董判官寺居作
共作東州客同棲古寺深論交非有舊不見解相尋冷
過清明節悲生故國心此身隨所寄未足問升沉
　　　贈白闍棃
缾錫倦西東歸來一榻空宗乗能自判文學更兼通講
徹夜堂月定囘枯樹風無從叅淨社囘首倦飛蓬
　　　舒御史太夫人挽詞
囘合蒋山秀佳城去域中珮環無曉日蘋藻自春風斷
髮人何在捐金事已空遂移男子孝更作直臣忠
　　　和賈明叔秋晚見懷
陋巷少行迹故人車馬稀世情方汩沒吾道肯依違萬
葉迎風脱孤雲帶月歸獨憐高義在猶肯問柴扉
　　　望夫石
磧戍人何在秋霜志不移無言息媯怨有淚舜娥悲山
静雲盤髻江空月印眉誰将望逺意歌作送征詩
　　　夏杪
一室青蕪長終朝静不譁聖賢開美酒子母破新𤓰綠
篠初翻籜紅蕖稍薦花咄嗟功業晚覽照鬢初華
　　　虞美人草
幽草黙通神舊題虞美人長言方度曲應節若翻身律
呂聲相應雲龍氣自親無情猶感㑹不獨在君臣
　　　沈道院有水墨壁畫奇筆也惜其窮年無賞之
　　　　者賈明叔請余同賦
壁間水墨畫為爾拂塵埃草樹精神出溪山氣勢囘路
從沙嘴斷人自渡頭來莫恠知音少牙絃匣不開
　　　同蘇不疑避暑法(闕/)寺
酷暑不可處相将尋晝凉清談廕廣廈甘寢就方牀蓮
剝明珠滑𤓰浮紺玉香因知北牕臥自信出羲皇
　　　和彦詹題逺軒
開牕得逺意興出杳㝠間芳草日邊路片雲天外山好
花和露斸修竹夾藤刪每許南鄰伴時來一寄顔
　　　寄君玉
不見紫霄翁侵尋鬢已蓬倦遊鄉域異歸夢夙宵同愛
酒貧應甚吟詩老更工清時公道在未足歎途窮
　　　次韻游花洞
逺洞容徐步繁英故壓枝錦衾堆襞積春事向離披作
意真成誤尋芳似較遲預為來歲約及早共瑤巵
　　　夜坐有懷(一作/秋懷)
瑣瑣重門閉蕭蕭一再更(一作稍稍昏煙/集鼕鼕一再更)短檠昏細字
高枕笑(一作/忘)平生來鴈防身早(一作妨/身健)秋陽換眼明已
須甘酒力不用占時名(一作永言鄰里/舊心肯向人傾)
　　　送張芝卿
相逢已偶爾告别更蒼然離合驚時換行藏乃世緣君
無學干祿我亦賦歸田泗水秋山外長安夕照邊
　　　行次舊縣寄立之
歲晚方奔命春期作過賓逢君為地主顧我拙謀身官
是三年客情緣一日親將身隨斗食應作未歸人
　　　送晁奉議高郵判官
公族仍前輩都城早與遊士窮須祿食才大豈身謀雪
嶺無歸鳥冰河有去舟平生湖海意不為有魚留
　　　獨坐
文章平日事風竹暮年須衰疾懸知此霜毛不更除一
丘吾欲往百畝有如無魑魅須游子乾坤著腐儒扣門
聞啄木勸酒有提壺門逕無行迹秋來不遣鋤
　　　和黄充實石榴花
春去花隨盡紅榴暖欲然後時何所恨處獨不祈憐葉
葉自相偶重重久更鮮流珠沾暑雨改色淡朝煙著子
專寒酒移根擅化權愧非無價手刻畫竟難傳
　　　和黄預久雨
甲子仍逢夏連朝雨脚垂黒雲𤣥甲駐鐵騎冷官馳映
日還䝉霧懸麻却散絲頽墻通犬豕破柱出蛟螭野潤
風光秀凉生枕席宜撥雲開日月噀井出虹蜺貧可留
須㨗恩當記扊扅蒼頭行冒雨赤腳出衝泥詩好聲生
吻書工手著胝衰年得佳句懷抱頓能移
　　　同道士錢冷然尋澗水源
曉領黄冠子步尋東澗源施笻探清淺垂手弄潺湲岸
閣殘花片槎留舊漲痕鳯潛丹穴䆳龍臥古潭渾修竹
青垂䕃長蘿翠可捫忽驚穿藥圃不覺到雲根嶝外看
飛鳥崖邊見飲猿援琴寫山水布席坐蘭蓀白石支棊
局青沙藉酒尊醉歌歸路穩洞口月黄昏
　　　五言賀雨
六月鄞江旱焦勞刺史憂戴星趨洞府踏月叩龍湫引
咎青章設為壇古法修山川將爾徧牲幣豈吾留帝意
兹囘眷神聰俯應求油雲潛感召靈雨忽滂流急勢朝
翻幕寒聲莫咽溝餘波平浦嶼翠色蔽田疇池閣消殘
暑閭閻慶有秋邦民無以謝惟起載途謳
　
　
　
　
　
　
　
　
　後山集巻五
欽定四庫全書
　後山集巻六　　　　　　宋　陳師道　撰
　　詩
　　　九日寄秦覯
疾風囘雨水明霞沙步叢祠欲暮鵶九日清樽欺白髮
十年為客負黃花登髙懐逺心如在向老逢辰意有加
淮海少年天下士可能無地落烏紗
　　　次韻李節推九日登南山
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵鬢語妙何妨石作腸
落木無邊江不盡此身此日更須忙
　　　送趙教授
束髮相看到白頭了知公鬢不勝憂可堪親老須三釜
又看儒冠忍一羞平世功名須晩節向來旬月取封侯
北州豪傑知誰徤乞我黃淤十里秋
　　　贈歐陽叔弼
早知汝穎多能事晩以詩書託下僚大府禮容寛懶慢
故家文物尚嫖姚只將憂患供談笑敢望功言答聖朝
歲歷四三仍此地家餘五一見今朝
　　　徐氏閑軒
倦游梁楚愛吾廬老寄山林孰與娯想見杖藜臨過鳥
更能赤手縛於莬君寧平世輕三釡我亦東原有一區
擬買嬋娟作歸計可無堆玉斗量珠
　　　送蘇迨
胷中歷歷著千年筆下源源赴百川真宇飄揚今有種
清談絶倒古無傳出塵解悟多為路隨世功名小着鞭
白首相逢恐無日幾時書札到林泉
　　　次韻蘇公督兩歐陽詩
吟聲正可候蟲鳴酒面猶須作老兵豈有文章妨要務
孰知詩律自前生向來懐璧真成罪未必含光不屢驚
血指汗顔終縮手此懐端復向誰傾
　　　送趙承議
先生隱徳世難名晩見諸孫也自成潁水向來須好句
道山今日有宗英林湖更覺追隨盡巾帽猶堪語笑傾
勤苦讀書終不補未須牆角棄長檠
　　　寄李學士
眼看游舊半東都五歲曾無一紙書平日齊名多早達
莫年同國未情疎稍尋東刹論兹事賴有西方託後車
説與杜郎須着便不應濠上始知魚
　　　寄侍讀蘇尚書
六月西湖早得秋二年歸思與遲留一時賓客餘枚叟
在處兒童説細侯經國向來須老手有懐何必到壺頭
遥知丹地開黃巻解記清波没白鷗
　　　寄亳州林待制
湖海相望闕寄聲雲林過雨未全晴青衫作吏非前日
白首論文笑後生似聽兒童迎五馬稍修書札問專城
自聞苦李䝉莊句不復人間世後名
　　　寄送定州蘇尚書
初聞簡䇿侍前旒又見衣冠送作州北府時清惟可飲
西山氣爽更宜秋功名不朽聊通袖海道無違具一舟
枉讀平生三萬巻貂蟬當復自兠鍪
　　　答晁以道
轉走東南復帝城故人相見眼偏明十年作吏仍餬口
兩地為鄰闕寄聲冷眼尚堪看細字白頭寧復要時名
孰知范叔寒知此未覺嚴公有故情
　　　别黃徐州
姓名曾落薦書中刻畫無鹽自不工一日虛聲滿天下
十年從事得途窮白頭未覺功名晩青眼常䝉今昔同
衰疾久為今日别數行老淚灑西風
　　　次韻春懐
老形已具臂膝痛春事無多櫻笋來敗絮不温生蟣蝨
大杯覆酒着塵埃衰年此日常為客舊國當時只廢臺
河嶺尚堪供極目少年為句未須哀
　　　東山謁外大父墓
土山宛轉屈蒼龍下有槃槃蓋世翁萬木刺天元自直
叢篁侵道更須東百年富貴今誰見一代功名託至公
少日拊頭期類我暮年垂淚向西風
　　　次韻晁無斁冬夜見寄
寒忩冷硯欲生塵短枕長衾却自親老子形骸從薄暮
先生意氣尚青春覆杯不待囘丹頰危坐猶能作直身
城郭山林兩無得莫年當復幾霑巾
　　　寄提刑李學士
石渠金馬青雲上東里西門濟水邊上冢過家真樂事
平時持節富當年成家舊學諸儒問脱手新詩萬口傳
范叔一寒今若此相逢猶得故人憐
　　　寄杜擇之(杜寄惠/近詩)
詩家兩杜昔無鄰文采風流(一作/傳家)世有人疾置送詩驚
老醜坐曹得句自清新興來不假江山助目過渾如草
木春農馬智專吾不讓衡陽紙貴子能頻
　　　次韻晁無斁春懐
城郭朝陽散積陰郊原注目日青深年衰鷗鷺如今是
夢斷邯鄲何處尋語鵲飛烏春稍稍重簾深院晩沉沉
不辭杖屨衝泥雪未有瓊琚報好音
　　　寄晁無斁
稍聽春鳥語丁寧又見官池出斷冰雪後踏青誰與共
花間著語老猶能笑談莫倦尋常聽山院終同一再登
今日已知他日恨搶榆况得及飛騰
　　　次韻夏日
江上雙峰一草堂門閑心靜自清凉詩書發冢功名薄
麋鹿同羣歲月長句裏江山徒指顧舌端幽眇致張皇
莫欺九尺鬚眉白解醉佳人錦瑟傍
　　　送杜擇之
兩父論詩伯仲間去思今識謝家安曠懐亦苦中年别
歸翼仍愁行路難四壁未堪風雨夕百圍已試雪霜寒
欲逃富貴疑無地千丈竿頭試手看
　　　楊夫人挽詞(晁無/咎母)
初説南奔道路長湖邊丹旐已飛揚百年積慶鍾連璧
十念収功到淨方絳幔(一作/帳)未經觀宋母緑衣猶記識
黄裳欲圖不朽須詮載今代誰堪著石章
　　　桓山
平江如抱貫秦洪雙嶺馳來欲並雄是物皆為萬世計
闔棺猶有一朝窮林巒特起終烏有美惡千年竟不空
尚有風流羊叔子稍經湔洗與清風(有東坡/記刻石)
　　　答顔生
煩君臨問我何堪剩欲從君十日談老退不應稱敏㨗
顔蒼寧復借紅酣世間公器無多取句裏宗風却飽叅
陋巷逺孫還好學未容光禄擅東南
　　　送劉主簿(義仲字/壯輿)
平生師友豫章公矻矻談君口不空半面相看吾已了
連城増價子何窮三千奏牘諸儒上四百庵寮一歲中
二父風流皆可繼謗禪排道不須同
　　　和顔生同遊南山
竹杖芒鞋取次行琳琅觸目路人驚當年此日仍為客
病目今來喜再明筋力尚堪供是事登臨那得總無情
已知名世徒為爾不復縁渠太瘦生
　　　和魏衍同遊阻風
舊説東風未世情不應作意斷人行絶須一怒催新句
更可多憂促短生勝日着忙端取恠妙年得此未須驚
懸知出處非吾事巳復星河爛熳晴
　　　和魏衍同登快哉亭
經時不出此同臨小徑新摧草舊侵欲傍江山看日落
不堪花鳥已春深來牛去馬中年眼朗月清風萬里心
故着連峰當極目囘看幽徑遶雙林
　　　和三日
苦遭年少強追陪病眼看花更覆杯夾㟁萬人傾國出
清江一注兩山開遊人欲盡驚鷗下晩日猶須惡雨催
更恐明年有離别折花臨水共徘徊
　　　答魏衍惠朱櫻
開門先得故人書稍喜提攜起覆盂得句有誰知我在
嘗新此日賴吾徒傾籃的皪霑朝露出袖熒煌得寶珠
㑹薦瑛盤驚一座莧腸藜口未良圖
　　　和黃預病起
似聞藥病已投機牛鬬蛇妖頓覺非李賀固知當得疾
沈侯可更不勝衣驚逢白璧山千仞㑹見黃金帶十圍
只信詩書端作祟孰知糠覈亦能肥
　　　和黃預感懐
壁立無堪佐子貧謾修簡牒效慇懃起臨月鏡看生意
卧向晴簷共白雲逸氣不應供潦倒劇談脱或致紛紜
但令蘇晉禪妨醉不患何山病破葷
　　　寄泰州曾侍郎(肇/)
八年門第故違離千里河山費夢思淮海風濤(一作/流)真
有道麒麟圖畫豈無時今朝有客傳河尹是處逢人説
項斯三徑未成心已具世間惟有白鷗知
　　　答顔生見寄
闕然車馬不聞音行路艱危已備更問舍求田真得計
臨流據石有餘清江山滿目開新巻韋杜諸人得細評
閑處着身容我老忙中見記識君情
　　　和黃預七夕
盈盈一水不斯須經歲相過自作(一作/固自)疎坐待翔禽報
佳㑹徑須飛雨洗香車超騰水部陳篇上收拾愚溪作
賦餘信有神仙足官府我寧辛苦守殘書
　　　贈鄭户部
十載歸來遼海東江山如舊里閭空時平未覺身難遇
學贍依然説不窮著繡晝行真細事下車磬折得深𠂻
聖朝未有徐州相剰作功名跨數公(世稱青州王相濮/州李相而吾州自)
(開國至今才有劉/李二公為執政爾)
　　　九日不出魏衍見過
九日登臨迫閉藏老懐無限自凄凉山頭落㡌風流絶
壁面稱詩語笑香(南山有二/謝詩石)衝雨肯來尋此老拂床聊
待熟黃粱獨無尊酒為君壽正使秋花未肯黃(是日/無菊)
　　　次韻何子温祈晴二首
夜半風囘雨脚收萬家和氣與雲遊(一作/浮)蕭條寒巷荒
三徑突兀晴空聳二樓勝日登臨輕一醉下鄉昏墊肯
同憂江空峽響魚龍冷(一作/落)盡放青青極目秋
九虎當關信不傳燒煙才上已囘天驅除霧雨還朝(一/作)
(晴/)日畜縮濤波復二川奪目光華開秀句堆場藁秸驗
豐年從今更上中和頌少費將軍九萬牋
　　　送王元均貶衡州兼寄元龍二首
先生英氣蓋區中命與仇謀得老窮又見長身有家法
可辭短簿怒吾公石頭路滑行能速宣室歸來語未終
宛洛風塵莫囘首直須留眼送歸鴻
先生秀句滿天東二子縁渠再得窮詩禮向來堪發冢
孫劉能使不為公炎方瘴癘避軒豁故國山河開始終
傳語元龍要相識江湖春動有來鴻(元龍亦/謫金陵)
　　　次韻黃生
入竹投忩夜有聲似違殘臘作初正三更爽氣侵危坐
萬里囘風逼發生呵筆小吟撩我老閉門髙卧見君情
只今剰作驚人句頗覺吟邊意未平
　　　雪後
送往開新雪又晴故留臘白待春青稍囘松色伸梅怨
併得朝看與夜聽已覺庭泥生馬(一作/鳥)迹遽修田事帶
朝星莫年功力歸持律不是騷人故獨醒
　　　送詹司業
學舍論交二十年白頭相對固依然才難孰為吾君惜
果滿寧容我輩先熟路長驅聊緩步百全一發不虛弦
故懐未盡還成别飽慣人間不更憐
　　　寄亳州何郎中二首
西南日下共浮雲人事離羣喜勸分已度城陰先得句
不應從俗未忘葷松篁有節元宜晩桃李無蹊只自薰
欲入帝城須帝力且尋詩社著詩勲
西原追送未成旬赫赫傳聲已迫人剰欲鈔詩寄來使
尚能拂席致嘉賓孰知簡易歸劉向誰使循良作冦恂
他日入東專一壑少留餘地許為鄰
　　　寄答泰州曾侍郎
千里馳詩慰别離詩來吟咏轉悲思靜中取適庸非計
林下相從㑹有時生理只今那得説交情從昔見於斯
含毫欲下還休去懐抱何由得細知
　　　送提刑李學士移使東路
襟抱從前相向開倡酬於此未多陪身更寵辱談彌勝
路别東西意自哀隱几忘言終不近白頭青簡兩相催
孰知衰老難為别聲問應須續續來
　　　隱者郊居
髙齋繚繞度雙溝老氣軒昂蓋九州不為江山開悒怏
正縁風味得淹留招攜好客供談笑拆補新詩擬獻酬
小摘自鋤稀菜甲旁觀虛作不堪憂
　　　寄襄州程大夫
中年為吏晚專城不獨身榮府亦榮江漢風流見羊杜
相門經術有韋平十年一别音書絶萬里相看骨肉情
今代龎公入城府定將懸榻與逢迎
　　　送檢法趙奉議
三歲公門不屢過作牋時得問如何及兹去去翻為恨
向使常常肯謂多勇鋭閉房猶著酒切深疾惡反傷和
贈言竊取仁人號善聽君居長者科
　　　送建州鄭户部
清江畫舸照新晴鐃皷喧喧聒市鳴昔日布衣今著繡
他年鶴化只空城還朝不待三年最得郡何妨萬里行
歲禄二千親八十世間誰有此時榮
　　　奉陪趙大夫遊柏山
後水喧江落渾黃晩雲障日作微凉笙歌聲裏旌旗動
羅綺叢中語笑香勸相秋郊開稔熟摩挲苔壁弔荒亡
風流一代今山簡有底尊前著葛強
　　　寄曹州晁大夫
東方千騎貴當年白髮居頭也自賢肯費精神修客主
稍囘功譽入章篇虛名不救空(一作/飢)腸厄晩歲仍遭末
疾纒死去不為天下惜鏡中當有故人憐
　　　送馮翊朱令
三楚風流信有人先聲今已徹咸秦寧為雞口官無小
欲試牛刀久要新細肋卧沙勤下筯長芒刺眼莫霑脣
山西(一作/西州)豪傑知吾老為説猶堪舉萬鈞
　　　送孝忠落解南歸(孝忠后/山兄子)
妙年失手未須恨白璧深藏可自姸短髮我今能種種
晩粧他日看娟娟千金市帚寧論價萬戸分封信有年
清白傳家有如此歸途寒盡不留錢
　　　寄單州張朝請
平生天上張公子尚記門間半面人聲烈與風來不盡
音書無使去難頻一言悟主心猶壯百巧成窮髮自新
聞説監河收貸粟定傾東海活窮鱗
　　　和趙大夫鹿鳴燕集
趙侯詩律近風騷雅意推賢答聖朝鴻鴈着行過渭水
鳳凰覽徳下虞韶三千著籍今為盛九萬論程不作遥
不讀世書談世事卧看君自致青霄
　　　和朱智叔鹿鳴席上
三楚風流秀士林英詞從昔動修門充庭初識蒼龍礎
賜醴行霑白獸樽已上薦書輕一鶚更憑詩力化羣鯤
千年遼鶴空城郭誰見朱公有異孫(漢大司空朱/浮蕭人也)
　　　酬智叔見贈
老去斯文不更論却因夫子話師門清談不待傾三語
勝日何知共一樽逐北我方填坎井圖南誰得料鵬鯤
過逢為説侯芭在卧楫生衣犢有孫
　　　再酬
鄉里衣冠不絶人近天尺五只清門論文正可簪雙筆
澆舌行看賜上樽瓊玖每䝉先木李蜩鳩方共笑飛鯤
固知賢傑當傳世下里朱陳亦有孫
　　　敬酬智叔三賜之辱兼戲楊理曹二首
龍爭虎據竟成塵只有青樓與白門(青樓謂燕/子樓也)令宰才
髙先得句使君情重數開樽江山故國難留鶴科斗荒
池可着鯤直使頷鬚渾作白未應投鑷愧諸孫(智叔有/歎白髮)
(詩/)
險韻廋詞費討論真持布皷過雷門更看九日臺頭句
未用三人月下樽鏡裏黃花明白髮海邊赤脚踏長鯤
從來相戒莫打鴨可打鴛鴦最後孫
　　　酬智叔見戲二首
百念皆空習尚存稍修香火踏空門槌腰摩腹非春事
割愛投閑覆上樽白髮情多猶可染(來詩有白/髮之歎)驂鸞興
盡却乗鯤上界紛紛足官府也容河鼓過天孫
雨花風葉未宜春私柳官渠白下門每度清溪嘲短髮
時容使席近芳樽雄蜂雌蝶元非偶野馬遊塵不佐鯤
若許成功當封賞(事具李待/制席上篇)請看子子與孫孫
　　　寄題披雲樓
使君髙㑹答清秋増飾披雲作勝遊九日再逢堪一笑
終朝百過更深憂落霞孤鶩知才盡疎雨㣲雲怯語遒
賓主縱賢終少在只今未可壓黄樓
　　　早起
鄰雞接響作三鳴殘㸃連聲殺五更寒氣挾霜侵敗絮
賓鴻將子度微明有家無食惟(一作/違)髙枕百巧千窮只
短檠翰墨日疎身日逺世間安得尚虛名
　　　和黃充小雪
度臘侵春亦未遲紛紛款款意猶微霑衣帶潤(一作/自濕)元
無見着物還消不待晞賸欲打牕連夜聽未須迷鴈斷
行飛老來才盡無新語只欲煩君急手揮
　　　和范教授同遊桓山
送客尋山已自仙行談坐笑復忘年平郊走馬斜陽裏
破屋傳杯積水邊洗壁留名題歲月(一作題名/留歲月)登髙著
句記山川風流幕下諸公子縮手吟邊更覺賢
　　　春懐示鄰里
斷牆着雨蝸成字老屋無僧燕作家剰欲出門追語笑
却嫌歸鬢著塵沙風翻蛛網開三面雷動峰窠趂兩衙
屢失南鄰春事約只今容有未開花
　　　和冦十一晚登白門
重門傑觀屹相望表裏山河自一方小市張燈歸意動
輕衫當户晩風長孤臣白首逢新政遊子青春見故鄉
富貴本非吾輩事江湖安得更相忘
　　　再和冦十一二首
南山樓觀插穹蒼林杪青燈出上方形勝自如諸老逝
功名隨盡二流長馬游從昔哀吾老王粲當年賦異鄉
少日幼心今淨盡多生綺語未全忘
與世相違孰自量資身無䇿謾多方逢塲作戲真呈拙
誤筆成蠅豈所長名字不歸青史筆形容終老白雲鄉
何(一作/可)須五斗輕千里頼有斯人未肯忘
　　　和李使君九日登戲馬臺
登髙能賦屬吾儕不用傳杯擊鉢催九日風光堪落帽
中年懐抱更登臺江山信美因人勝茰菊逢辰滿意開
二謝風流今復見千年留句待公來
　後山集巻六
欽定四庫全書
　後山集巻七　　　　　　宋　陳師道　撰
　　詩
　　　與冦趙約丁塘看花冦以疾不赴有詩次其韻
早年學苦斷過從晩歲逢春意未窮欲共元劉爭著語
不堪姚魏已隨風坐無上客席虛左贈有英詞嚢不空
障日長須釣竿手歸來無計駐青驄
　　　寄冦十一
鄰里相望信不通時因得句寄怱怱畫樓着燕春風裏
楊栁藏鴉白下東度日守忩驚節換經旬無使覺門空
錦囊佳麗鄰徐庾賸欲同君賦惱公
　　　和酬魏衍
闕然聲問略相同百里之間一水通春興多多髙紙價
離懐一一逐歸鴻不憂寒餓成吾老稍喜朝廷記此公
夢每見君心巳了不因新句覺情東
　　　上趙使君
老氣崢嶸蓋九州治聲騰涌逐雙流向來置醴䝉殊遇
此日彈冠愧少留千里山連環故國中秋月好傍黄樓
不應為米輕鄉里定復還從馬少游
　　　送鄭祠部
持節還家未白頭有親八十更何求又隨急詔朝天去
不為寒鄉盡歲留四着儒冠甘送老數經奇運得銷憂
擬登碣石臨朝日浩蕩滄溟没白鷗
　　　拱翠堂(蕭邑富人竇敦禮即泉山作/此堂規制宏麗無咎作記)
千年茅竹蔽幽奇一日堂成四海知便有文公來作記
尚須我輩與題詩至人但有經行處寶蓋仍存朽老枝
能事向來非促迫經年安得便嫌遲
　　　贈田從先
衣冠魯國動成羣憂患相從只有君落筆如流寧蹈襲
行前應敵却紛紜愧非伏老成和伯喜有侯芭守子雲
意氣有餘功用少相望千里定能勤
　　　寄單州吕侍講(希哲/)
往時三吕共修途擬上青雲近玉除中道勒囘奔電足
今年還直邇英廬縱談尚記華嚴夜枉道難隨刺史車
遣興寛為七字語尋人(一作/逢人)聊代一行書
　　　寄沛縣姜承議(姜乃潜之孫以捕冦改官/預作隱居自號金城居士)
平生魯國老先生晩見諸郎識老成恠有武功䝉寵錫
果緣陰徳貫神明金池已作歸田計玉版方書濟物情
百里飢寒獨顔闔(顔闔謂/魏衍)忍令一物不敷榮
　　　宿柴城
臥埋塵葉走風煙齒豁頭童不計年起倒不供聊應俗
髙低莫可只隨緣通通逺鼓三行夜隱隱平湖四接天
枕底濤波篷上雨故將羇旅(一作/老)到愁邊
　　　題王平甫帖
早聞英氣擅家聲晩得諸郎識老成可恨治朝無此老
却嫌晚進不同生足知落筆千言疾尚想揮毫一坐傾
未信哲人窮五字二難還復以詩鳴
　　　和張奉議贈舅氏龎大夫
朝下公門不曳裾身寛心逺等林居傳家聲烈三公後
貯腹平生萬巻餘藤架倚春聽語鳥石池迎日數遊魚
人言酷似牢之舅未有新詩錦不如
　　　和舅氏公退言懐
追陪強韻愧難過應接前聞覺未多盛禮每虛摩詰席
舊詞猶可雪兒歌手開新徑延徐步眼趂髙梧上碧蘿
風雨入懐泥滿眼時須好語滌煩痾
　　　和吳子副智海齋集
法筵應供頼三車堆案抽身輟算沙破(一作/度)暑好風開
樂國脱塵新句散餘霞僧匳手汗空留迹佛几堆紅拂
委花客舍黃粱應未熟且容秋蝶夢南華
　　　上晁主客(時與無咎對酒及/門而閽者辭焉)
兩疏父子共含香不獨家榮國有光賸欲展懐因問疾
孰知相對只銜觴年侵身要兼人徤節近花須滿意黃
從昔竹林須小阮只今未可棄山王
　　　贈石先生
多方作計老如期有疾交攻遽得衰晚有勝縁逢異士
生須快意闕前知迫人鬢頷紛紛白臨事迴迂種種遲
分我刀圭容不死他年鶴馭得追隨
　　　送晁無咎出守蒲中
一麾出守自多奇四十專城古亦稀解榻坐談無我輩
鋪筵踏舞欠崔徽的桃作劇聊同俗遇事當前莫後幾
聖世急才常患少(神宗御筆曰治世/常患難得人才)棧羊篩酒待公歸
　　　送歐陽叔弼知蔡州
潁陰為别悔怱怱十載相望信不通晩遇聖朝收放逸
旋遭官禁限西東又為太守專淮右賸喜郎君類若翁
梅栁作新詩興動可令千里不同風
　　　送晁堯民守徐
中年為别不堪憂束髮登門到白頭南省望郎仍國士
東方千騎更吾州彭翁老壽終遺骨燕子飛來只故樓
知已難逢身易老煩公置醴我歸休
　　　送王定國通判河南
孤身十載客都城白社雙林諱姓名授館不為他日計
解衣真出故人情翹材必定延枚叟宣室終須記賈生
萬里歸來髮如漆了知句法更新清
　　　寄文潛無咎少游三學士
北來消息不真傳南渡相忘更記年湖海一舟須此老
蓬瀛萬丈自飛仙數臨黃巻聊遮眼穩上青雲小著鞭
李杜齊名吾豈敢晩風無樹不鳴蟬
　　　連日大雪以疾作不出聞蘇公與徳麟同登女
　　　　郎臺
掠地衝風敵萬人蔽天密雪幾微塵漫山塞壑疑無地
投隙穿帷巧致身晩積讀書今巳老閉門髙臥不縁貧
遥知更上湖邊寺一笑潛囘萬室春(是日賜/柴米)
　　　立春
馬蹄殘雪未成塵梅子梢頭巳著春巧勝向人真柰老
衰顔從俗不宜新髙門肯送青絲菜下里誰思白髮人
共學少年天下士獨能濡濕轍中鱗
　　　贈王聿修商子常二首
欲作新詩挑兩公含毫不下思先窮貪逢大敵能無懼
強畫修眉每未工長病忍狂妨痛飲晚雲朝雨滯晴空
正須好句留春住可使風飄萬㸃紅
朱櫻青子已嘗新白帢黃衫見未頻載酒對棊無俗士
閉門髙枕有閑人有底百年須薄禄相看一笑却關身
肯留惡客開家釀驚坐何人更姓陳
　　　次韻敬酬元弼三兄
冥冥雨力及時來冉冉春光作意囘白髮尚堪供語笑
青衫不惜著風埃林廬要自家家到尊酒寧辭日日開
只恐未便文字飲人間無夢到陽臺
　　　和賈耘老春晚
縈縈褭褭幾絲飛榴葉千燈照晩暉紫翠園林鶯欲懶
黃昏簾幕燕初歸花明西苑將迎幸草緑平原正打圍
一臥海城春又晩不妨閑處得真機
　　　次韻冦秀才寄下邳家兄
少共千憂老一官中間毁譽兩茫然去留有命真如此
俯仰從人却未然故著江山供極目正將強徤入新年
驚逢小杜風流勝信有衣冠不乏賢
　　　賀文潛
飛騰無那髙詹事奔軼難甘杜拾遺釋梵不為寧顧計
公侯有命却隨宜且留陳迹來韓愈不用逢人説項斯
富貴風聲真兩得窮人從此不因詩
　　　送章氏兄弟兼寄金山寧禪師
末塗一過馬羣空老眼雙瞻碣石鴻固有江東兼渭北
其如明月與清風一官羈絆吾堪老萬里嫖姚子未窮
寄語此時懐馬祖叩門何日許龎公
　　　寄曾公權
超世功名子有憑過人材藝我何曾詩書忘廢難支敵
門館光華却再登捐棄妻兒逃世累埽除鬚鬢伴禪僧
待君持節東南日試問當年杜伯升(蘇子瞻通禪師詩/云欲識當年杜伯)
(升飄然雲/水一孤僧)
　　　次韻關子容湖上晩飲
風樹吹花落四鄰暮雲將雨作催人旋傾美酒留連客
急作新詩報答春試傍清湖看鬢髮莫辭行樂費金銀
如今歸去還髙臥更問風光有幾旬
　　　和休文至自新安
無成底事到天涯重見春工換栁枝歷盡江山苦行役
歸來風雨過花時驅馳共厭人間世險阻時聞别後詩
獨有窮愁銷未盡一番相見一伸眉
　　　酬應物見戲
扣門賞竹任推排興盡歸舟挽不囘平世山林成偃蹇
新年詞句得叅陪醒心正賴揮毫疾誤筆仍煩送喜來
書省不應須乳媪(何承天老為著作而同官皆少/年目為乳媪來詩有館殿之句)一時
除目盡英才(近除祕書正字/皆天下之選)
　　　城南
白下官楊小弄黃騎臺南路綠無央含紅破白連連好
度水吹香故故長蹲滑踏青穿馬耳轉危緣險出羊腸
熟知南杜風流在預怯排門有斷章
　　　次韻楊内翰贈諸進士
一官歸老豈嘉賓喜見羣材入選掄學變古今人得意
化行梁楚俗還醇士䝉餘勇天同力詩度清秋物再新
勉作功名收善頌徑從平地據通津
　　　次韻冦司户春懐
諱窮懐禄得辭勞腰折低頭不復髙夢幻更堪追鳥迹
去來何有拔牛毛依違玩世從君好叱咤生風蓋代豪
聞説妙年心尚在忍看花絮受風飄
　　　陳詢秀才歸徐
千里相從愧子心未堪歸路馬駸駸更能作意憐衰病
肯復(一作/後)重來道古今三歲有期看一舉百年聊待到
千尋行逢淨社論餘習為説登臨久廢吟
　　　登彭祖樓
城上危樓江上城風流千載擅佳名水兼汴泗浮天濶
山入青齊煥眼明喬木下泉餘故國黃鸝白鳥解人情
須知壯士多秋思不露文章世巳驚
　　　寄子開
致君意氣日方中許國精誠月貫虹一代英豪出門第
當時毁譽豈窮通風流身致羲皇上日夜心隨汳洛東
從使少年輕我輩只留顔面對吾公
　　　寄徐吉父學士
臥龍山上摘黃花曾共西風醉帽斜當日已應天下樂
無人傳入畫圖誇低頭強笑今何似多病難堪懶自嗟
聞道承明方厭直幾時來伴訪山家
　　　和南豐先生西遊之作
孤雲秀壁共崔嵬倚壁看雲足懶囘睡眼賸緣寒緑洗
醉頭強為好峯擡山僧煮茗留寛坐寺板題名卜再來
有愧野人能自在塵樊束縛久低徊
　　　和南豐先生出山之作
側徑籃舁兩眼明出山猶帶骨毛清白雲笑我還多事
流水隨人合有情不及鳥飛渾自在羨他僧住便平生
未能與世全無意起為蒼生試一鳴
　　　和張次道再遊翠巖之作
去歲尋山有舊題重來似與故人期囘巒俯仰如迎客
流水喧鳴擬索詩嶺路依危通鳥過吾身趂徤白雲隨
自憐久快屠門嚼欲住安能久茹芝
　　　初到錦城
溪遶層巒路遶溪飛梁相接挂晴霓山川王氣今何有
巖谷靈蹤昔未躋十里松篁參羽仗半天樓閣倚雲梯
勝遊欲盡無窮目未到桃源客已迷
　　　何復教授以事待理
負俗寧能累哲人昔賢由此致功名驥收鹽坂車前足
琴得焦桐㸑下聲三獻荆山時未識一鳴齊鳥衆方驚
傳聞下詔搜遺逸勸講方思用老成
　　　和富中容朝散值雨感懐
節物驚心懶復嗟樽中酒盡復誰賒風撩雨脚俄成陣
雪閣雲頭欲結花萬里可堪長作客一年將盡未還家
自憐落落終難合白首詩書謾五車
　　　謝贇闍梨見訪
好在談經老上人衝風踏雪到江濱百篇出篋自新得
一鉢隨身依舊貧終歲杜門逃俗士為師設榻對修筠
蒲團藜杖焚香坐此意此時無㸃塵
　　　和蒲左丞有美堂座上觀雪二首
髙牙大纛晩登山巻帳飛觴不避寒十二玉樓橫閣道
三千鐵甲壯師干封條巳驗遺蝗化平隴寧虞宿麥乾
預喜豐年惟太守旋追賓從促杯盤
破曉初驚失舊山瑶臺化出坐中寒江心凍合愁蛟蜃
匣裏冰生吼莫干門閉洛陽人迹絶指穿東郭履痕乾
鳳池不比梁園客咳唾珠璣落玉盤
　　　和秦太虛湖上野步
晩風疎日乍相親黯黯輕寒拂拂春觸目漸隨紅蕋亂
經年不見緑條新寧論白黒人間世懶復雌黄紙上塵
十里松陰窮野步暫時留得自由身
　　　和沈世卿推官見寄
倦看世態久低徊且置窮通近酒杯未忍一身閑處著
暫容雙眼醉時開為呼阿武扶頭起擬與山公倒載囘
好在東籬舊時菊無心凖擬白衣來
　　　和劉元樂月夜寄賈耘老
胡牀欲上庾公樓那復周南歎滯留皓魄光連鮫室午
疎星冷浸洞庭秋錦袍有興思姑孰桃楫無心問莫愁
喚取長江來入社不勞牛渚問行舟
　　　酬吕明父學士
當日功名指顧收一言悟主遇千秋去登霄漢如平地
歸到雲山尚黒頭解組行叅蓮社客揮金坐揖醉鄉侯
謝公不為蒼生起擁鼻重來可自由
　　　送傅子正宣義
漸漸烏竿五兩輕一帆秋色下江濱請纓北闕非無意
捧檄南州且為親神驥解韁天上足風鵬摇翮日邊身
歸途眯眼塵沙惡夢想西湖十里春
　　　和元樂銷暑樓曉望
遶郭溪山接四鄰身輕步躡一梯雲圖南羽翮摶空見
倚北光芒入夜分蕪没池臺餘故事風流人物想前聞
翛然便欲思招隱猿鶴還應怨舊羣
　　　和寄朱文中
仰髙當日誦成規想見風流盛一時魯國故知臧有後
孔庭早見鯉能詩侵尋末路同傾蓋邂逅清談為解頤
願借湖山容膝地為令松菊寄吾衰
　　　和王明之見寄
末路相逢首重囘紫芝眉宇向人開老來惟有風情在
事去空憐歲月催憔悴不堪臨楚澤棲遲無路上燕臺
少陵肺病疎杯斚想負花前載酒來
　　　和酬施和叟宣徳
山陰傾蓋兩綢繆十載重來鬢已秋往事侵尋如昨日
故人牢落半滄洲流離道路生涯拙蕪没田園歲計休
久要尚憐君子在為言雞黍亦遲留
　　　吕使君生日
司漏凌晨報曉籖曈曈赫日上重簷良辰已應純乾䇿
吉夢先符大卜占棣蕚同時升紫禁棠陰由此駐彤襜
一杯欲助邦人禱願借黄堂壽斚添
　　　送澤之過維揚
夢裏揚州十載間青樓陳迹故依然袍爭爛錦催詩筆
雨濺明珠落酒船顧我老無騎鶴興羨君行及看花天
囊中繡句歸應滿不負韋郎五色牋
　　　和和叟第課還自都下
青雲直上馬如龍來往泠然若御風髙步只應天咫尺
舊遊寧寄浙西東升沉道路從今異邂逅比鄰此日同
相見可堪懐抱冷需君徤語破樊籠
　　　和和叟梅花
百卉前頭第一芳低臨粉水浸寒光(漢房陵/有粉水)巻簾初認
雲猶凍逆鼻渾疑雪亦香鼎實自應終有待天真不假
更勻粧江南望斷無來使且伴詩翁入醉鄉
　　　再到錢塘呈㑹宗伯益
負笈重來感舊遊流年衰鬢兩經秋湖山依舊渾相識
風月愁人不自由尚有故交重冷榻可堪歸夢到滄洲
誰憐壯志空凋落百鍊今為繞指柔
　　　簡楊安國
侯門誰預識馮驩歲晩寧知范叔寒傾蓋尚憐吾道在
立談相信古人難開懐磊落無城府握手侵尋出肺肝
共許異時終此去滿冠塵土待君彈
　　　簡李伯益
虀鹽度歲每無餘垂槖東歸口未餬貧裏交遊新斷絶
老來光景半消除時情視我門前雀人好看君屋上烏
尚喜敝廬連蔣徑願求佳句遞髯奴
　　　九日無酒書呈漕使韓伯修大夫
老大悲傷節物催酒腸枯涸壯心灰慙無白水真人分
難致青州從事來倦筆懶從都市出醉眸剛為麯車囘
黃花也似相欺得坐對空樽不肯開
　　　過杭留别曹無逸朝奉
陳蕃解榻為留連俯仰徒驚歲月遷故意斯人柰風雨
多情於我獨山川可憐顔貌非前日依舊窮愁似去年
後夜相思隔煙水夢魂空寄過江船
　　　簡令由司理
居連里巷室連甍多謝能容鑿壁生幸有餘光子何損
豈無鄰好我先傾已知涉世蘧蘧夢但欲求田俋俋耕
貧病久甘從棄置寧堪更累汝南評
　　　張謀父乞花
二頃田園汴泗東春來(一作/一春)心事幾人同固知短綆無
深汲又見新花發舊叢光氣著人渾欲醉妍華過眼旋
成空冷官門外(一作/户)無消息與報江南春信通
　　　寄子閔
道山清絶況真仙杜曲風流最近天曹濮于今真樂國
股肱從昔著時賢今囘不辨終朝語此去無端久疾痊
可念卧時遭末刼親陳埋没不知年
　
　
　
　
　
　
　
　
　
　
　
　
　
　
　
　後山集巻七
欽定四庫全書
　後山集巻八　　　　　　宋　陳師道　撰
　　詩
　　　絶句
翼翼陳州門萬里遷人道昔人死别處一哭欲絶倒
　　　和豫章公黃梅二首
寒裏一枝春白間千㸃黃道人不好色行處若為香
色輕花更艶體弱香自永玉質金作裳山明風弄影
　　　黃梅五首
異色深宜晚生香故觸人不施千㸃白别作一家春
舊鬢千絲白新梅百葉黃留花如有待迷國更須香
冉冉梢頭緑婷婷花下人欲傳千里信暗折一枝春
黃裏含真意春容帶薄寒欲知誰稱面偏插一枝看
花裏重重葉釵頭㸃㸃黃祗應報春信故作着人香
　　　巨野二首
紅落芙蓉晩青深蒲稗秋平湖無過鳥鳴皷有行舟
蒲港侵衣緑蓮塘亂眼紅將身供世事結纜待囘風
　　　次韻秦少游春江秋野圖二首
翰墨功名裏江山富貴人倐看雙鳥下已負百年身
江清風偃木霜落雁橫空若箇丹青裏猶須着此翁
　　　絶句
斫水水可斷續弦弦可完如何鄭公客不作百年看
　　　北渚
南蕩不可度北渚風浪生向來狐兔迹已復蛟龍鳴
　　　夜句三首
過雨作秋清歸雲放月明入簾摇竹影塞耳落洪聲
老樹仍孤秀秋蟾只獨明何須夜來雨却聽枕前聲
短短長長栁三三五五星斷雲當極目不盡逺峯青
　　　雙櫻
並蔕隨宜好連心着(一作/稱)意紅只堪驚老眼持此與誰
同
　　　鴈二絶句
來往違寒暑飛鳴在稻粱未知溟海大不肯過衡陽
截水無留影哀空有斷羣翅開先作字行斷不成文
　　　江湖堂
莫愛西湖好涓涓去不囘無情是江水猶解及時來
　　　眠雲齋
已是登臨晩長須愛惜春終當捐世事來作卧雲人
　　　擬李義山柳枝詞五首
江清沙日煖雄鴨雌鴛鴦相看不相識花晩褪紅香
嫋嫋東門柳重重小苑花為誰須落子着意莫藏鴉
雨葉不自持風花故入衣飛花已無定忍着惡風吹
伏雌將阿(一作/沙)鶩水陸不相直鴨鴨横波去嗝嗝呼不得
莫解丁香結從教長苦辛却因千種恨别作一家春
　　　晩遊九曲院(和章秀/才二首)
冷落叢祠晩囘斜狹路賒平荷留夜雨驚鳥過鄰家
雲暗重重樹風開旋旋花病身無俗事待得後歸家
　　　萱草
喚作忘憂草相看萬事休若教花有語却解使人愁
　　　次韻順法師十三間樓避暑二首
忩暗時時雨門開處處山心蘇解衣後愁破立談間
枕簟長相往功名久不關論文非小陸愧色滿顔間
　　　次韻答邢居實二首
漢庭用少功何在不使羣飛接羽翰今代貴人須白髮
掛冠髙處未宜彈
秋來為客意何如千里河山信不疎昔日老人今則少
不妨紅葉閉門書
　　　次韻答學者四首
津津爽氣貫眉目十五男兒萬里身筆下倒傾三峽水
胷中别作一家春
黄塵投老得何郎凖擬明年共我長熏沐不為杯酒汙
飛揚未許老夫量
暗中摸索不難知眼裏輪囷却見稀行地徑須先八駿
刺天終不羨餘飛
太阿無前鋒不缺鉛刀不堪供一切至柔繞指剛則折
善而藏之光奪月
　　　次韻秦覯聽雞聞雁二首
行斷哀多影不留有人中夜攬衣裘筆頭細事真堪恨
眼裏長檠不解愁
立馬堦除待一鳴何如春夢不聞聲固知雞口羞牛後
不待鳴羣巳可驚
　　　嘲秦覯
長鋏歸來夜帳空衡陽囘雁耳偏聰若為借與春風看
無限珠璣咳唾中
　　　謝人寄酒
舊香餘味記黄封厭見春泥滿眼紅千乘莫從公子後
百壺能為故人東
　　　和江秀才獻花三首
風雨東籬冷落看清溪水落玉峯寒酒家不辦當罏費
乞與先生種杏壇
疎花得雨數枝黄白髮縁愁百尺長要與先生同一醉
故留秋意作重陽
江公孤憤不宜秋吟作秋蟲到白頭過我可為千日醉
從公難作百錢游
　　　寄豫章公三首
密雲不雨卧烏龍已足人間第一功得諾向來輕季子
打門何日走周公
愧無一縷破雙團慣下薑鹽枉肺肝誓酒不應忘此老
論詩寧肯乞麄官
人須百斛買雙鬟水截龍章試虎斑老覺才疎渾不稱
自攜雲月瀉潺湲
　　　贈秦覯二首
兩秦並立難為下萬里長驅在此初别後未忘三日語
人來肯作數行書
文章從古不同時詩語驚人筆益奇過與阿平應絶倒
世間能有幾人知
　　　次韻蘇公竹間亭絶句
竹裏髙亭燈燭光今年復得杜襄陽倐看老盡千年後
更想霜林百尺強
　　　東禪
東阡急雨不成泥度密穿青取逕微邂逅無人成獨往
慇懃有月與同歸
　　　八月十日二首
一夢人間四十年只應炊竈固依然兩官不辦一丘費
五字虚隨萬里船
人生七十今強半老去光隂已後身更欲置身須世外
世間元自不關人
　　　迎新將至漕城
早投林野違風雨晚傍塵沙飽送迎却愧兩街屠販子
卧聽車馬過橋聲
　　　即事
老覺山林可避人正須麋鹿與同羣却嫌鳥語猶多事
強管陰晴報客聞
　　　齋居
青奴白牯靜相宜老罷形骸不自持一枕兩忩深閉閣
卧聽叢竹雨來時
　　　中秋夜東刹贈仁公
盈盈秋月不餘分葉露懸光可數塵此地正須煩一笑
要人排户問東隣
　　　卧病絶句
老裏何堪病再來愁邊不復酒相開一生也作千年調
兩脚猶須萬里囘
　　　南軒絶句
少日書林頗著勲莫年貪佛替論文銅鑪瓦椀芒鞋裏
此外惟須對此君
　　　絶句
此身精力盡於詩末歲心存力已疲不共盧王爭出手
却思陶謝與同時
　　　春興
東風作惡不成寒野水穿沙自作灘細草無端留客卧
繁枝有意待人看
　　　次韻囘山人贈沈東老二首
一杯領意不須沽六字持身已有餘癡子未知天上樂
先生今解世間書
　　　後篇屬沈東老
隨世功名非所望稱家豐儉不求餘青衫出指論奇字
白髮挑燈寫細書
　　　以桂(桂一/作拄)杖供仁山主二首
錯節孤根勁有餘坐床須按起須扶一生用底今相贈
更問林間有此無
洗足投笻只坐禪厭尋岐路費行纒老來不復人間事
不用山公更削圓
　　　項城道中寄劉令使修溪橋
老怯危橋泥没膝喜聞吾黨政如春須君不惜千金費
此後寧無我輩人
　　　碓磨寨
以人為食殺為戲自昔無聞爾所先信有亡身一言盡
獨能遺臭萬人傳
　　　送倫化主
赤髭白足可憐生躡蹻擔囊壯此行要致雪峯千五百
不妨兼識謝宣城
　　　贈魏衍三首
妙年文墨秀儒林老眼今晨得再明歷塊過都聊可待
未須囘首一長鳴
崔蔡論文不足過新詩平處到隂何寧須萬户權輕重
不待千篇一已多
敏捷為文筆不休何妨縮手小遲留名駒已自思千里
老子終當讓一頭
　　　贈國寶三首
承家從昔如君少得士於今孰我先口擬説詩心已解
世間快馬不須鞭
往歲黄童(黄/預)今寇君髙文要學亦多聞留年看舉天南
翼過目先空冀北羣
虎子墮地氣食牛雀兒浴處魚何求可柰我衰才亦盡
正須二子與同游
　　　題柱(并序/)
　永安驛廊東柱有女子題五字云無人解妾心日夜
　長如醉妾不是瓊奴意與瓊奴類讀而哀之作二絶
　句
桃李催殘風雨春天孫河鼓隔天津主恩不與妍華盡
何限人間失意人
從昔嬋娟多命薄如今歌舞更能詩孰如(一作/知)文雅河
陽令不削瓊奴柱下題
　　　陶朱公廟
千篇奏牘漫多知百戰收功未出奇名下難居身可辱
却將湖海換西施
　　　次韻别張芸叟
中年為别更堪頻四海為家託一身此别時須問生死
孰知詩力解窮人
　　　僧慧僧和同往南山
驥騄同羣鴻雁行登臨端為作重陽南臺二謝風流絶
凖擬歸來古錦囊
　　　謝端硯
王家舊物羣偷後石出蠻溪百丈深揮翰吾非玉堂手
斷金君有古人心
　　　何郎中出示黄公草書四首
龍蛇起伏筆無前江漢淵囘語更妍好事元須一賞足
藏家不必萬人傳
此詩此字有誰知畫省郎官自崛奇罪大從來身萬里
政成今有(一作/見)麥三岐
四海聲名何水曹新詩舊徳自相髙一官早要稱三字
二鬢何須(一作/誰教)着兩毛
當年闕里與論詩晩歲江山斷夢思妙手不為平世用
髙懐猶有故人知
　　　西郊二首
紅緑相催春事闌可能無意待人看不因送客那能出
衰病經年一據鞍
攅眉歛目抵風沙暗度城西十里花厯肆側聽長短句
縁溪斜着兩三家
　　　謝憲臺趙史惠米
平生忍欲今忍貧閉口逢人不少陳俸薄身清趙都史
也能作意向詩人
　　　城南夜歸寄趙大夫
書生作意一斑足杜陵據鞍兩眼寒風雨喚人歸去好
免教街吏報平安
　　　戲寇君二首
杜老秋來眼更寒蹇驢無復逐金鞍南鄰却有新歌舞
借與詩人一面看
南鄰歌舞隔牆聽想對朝忩暈倒青莫望喚人看嫋娜
只憑幽夢寄丁寧
　　　絶句四首
秋床歸臥不縁愁病與衰謀作老仇數樹直青能爾瘦
一軒殘照為誰留
芒鞋竹杖最關身散髮披衣不待人三兩作鄰堪共話
五千插架未為貧
昏昏嗜睡元非病續續題詩不耐閑作意買山還得笑
多方拔白却成斑
書當快意讀易盡客有可人期不來世事相違每如此
好懐百歲幾囘開
　　　騎驢二首
復作騎驢不跨驢此生斷酒未須扶獨無錦里驚人句
也得梁園畫作圖
衝籬突市不逡巡掠面驚風撲眼塵出手推敲寧避尹
題門吟咏不逢人
　　　寄曹州晁大夫
墮絮隨風花作塵黄樓桃李不成春只今容有名駒子
困倚闌干一欠伸
　　　絶句
水搖電繞雷取龍伏蛙號蚓海瀆空黒雲黄槐度白鳥
映日急雨囘斜風
　　　徐僊書
　徐清字靜之蓬萊女官也下西里王氏詩作謝體書
　效黄魯直妍妙可喜敬作三絶句
蓬壺仙子補天手筆妙詩清萬世功肯學黄家元祐脚
信知人厄匪天窮
詩成已作客兒語筆下還為魯直書豈是神仙未賢聖
不隨時事向人疎
金華牧羊小家子西真攘桃何代兒詩着海山書落爪
向來何(一作/那)免世人疑
　　　絶句二首
里中餽杏得嘗新馬上逢花始見春勤苦著書如此吏
世間枉是最閑人
密密丹房疊疊花一枝臨路為人斜丁寧語鳥傳春意
白下門東第幾家
　　　三月廿二日榴花盛開戲作
五月榴花忽見春白頭喜遇一番新可能略不解春意
只有尋枝摘葉人
　　　謝趙生恵芍藥三首
郁郁芬芬十里焄紅紅白白數枝春要將結習惱鶖子
送與毗耶彼上人
從微至老走風塵喜見鄉園第四春獨舞東風醉西子
政縁無語却宜人
九十風光次第分天憐獨得殿殘春一枝賸欲簮雙髻
未有人間第一人
　　　寄鄰
借子翩翩果下駒春原隨處小踟蹰可能炙背春風裏
臥把青銅摘頷鬚
　　　觸目
果下翩翩跨紫騮踏花濺水見風流可無雙璧千金聚
付與狂兒取次遊
　　　送姚先生歸宜山三首
鄭公龍變不容親猶有先生不絶塵(鄭乃姚之師姚/亦不復見也)定
力不為生死動始知天地有閑人
老逢熙運乞前官病遇先生得内丹一飽有期吾事了
千年不死後人看
宇定心清面發丹下床投杖覺輕安此身已許壺丘子
他日爭尋靖長官
　　　席上勸客酒
稍開襟抱使心寛大放酒腸須盞乾珠簾十里城南道
肯作當年小杜看
　　　和黄生出遊三首
右坊左里逺相求東度南登稱意遊已着連峯妨目極
不應疾雨使心休
諸郎連壁萬人看新有詩聲伯仲間作意登臨還得句
此生寧復要長閑
賸欲登臨强作歡衣冠未動意先闌從今泉石非吾事
只借君詩細細看
　　　盤馬山(山頂數丈無草木相/傳漢祖盤馬於此)
耕桑戰伐飽曾經廟毁村荒不乞靈尚有君王盤馬迹
至今草木不能青
　　　從寇生求茶庫紙
南朝官紙女兒膚玉版雲英比不如乞與此翁元不稱
他年留待大蘇書
　　　黄樓
樓上當當徹夜聲與人何事有枯榮已傳紙貴咸陽市
更恐書留後世名
　　　酬顔生惠茶庫紙
破卵剥膜肌理滑削玉作版光氣熏老子尚堪哦七字
阿買頗能書八分
　　　贈周秀才二首
與君世好自比鄰(宣古與大父外大/父遊君其孫也)豐悴相從久更親
急棹(一作/駕)小舟來取别固知風味似前人
早逢異人得異術究窮咎休出頃刻相逢拍手問由來
恠我今年有陰徳(魏衍注云周嘗謂先生命/未甚合故有陰徳之語)
　　　絶句
雲海冥冥日向西春風欲動意猶微(魏衍云丙藁塗二/字未注王子飛云)
(趙誠伯本作欲動一/云春風着意力猶微)無端一棹歸舟疾驚起鴛鴦相背
飛
　　　和李文叔退朝
朝流駭汗蒸雙猊風捲屯雲散萬蹄任使輕衫汙嬌色
可令纎手洗春泥
　　　和謝公定雨行逢賣花
逢花駐馬尚多情天不違人旋作晴不使近詩增紙價
得知春入鳳凰城
　　　酬王立之二首
頓有亭前玉色梅情知不肯破寒開似憐憔悴兩公(指/蘇)
(黄/)客獨倚東風遣信來
重梅雙杏巧相將不為遊人只自芳應恠詩翁非老手
相逢不作舊時香
　　　謝王立之送花
過雨生泥風作塵馬蹄聲裏度芳辰城南居士風流在
時送(一作時遣/一作猶遣)名花與報春
　　　和參寥明發見鄰家花二首
短牆春色過鄰家行不逢人只見花新緑葱葱紅蔌蔌
却成粧面映青紗
滿城桃李一番新深院繁枝别得春從此詩翁有新語
不須紅濕少城闉
　　　贈吳氏兄弟三首
一長未可衆人師萬里元隨八馬蹄不解征西諸子弟
却憐野鶩厭家雞
才隨年盡不重奇每愧諸郎索近詩旋作七言供一笑
自癡那得使人癡
得失媸妍只自知略容千載有心期恨君不見金華伯
何處如今更有詩
　　　嘲無咎文潛二首
詩人要瘦君則肥便然偉觀詩不宜詩亦於人不相累
黄金九鐶腰十圍
一饑縁我不縁渠身作賈孟行詩圖窮人乃工君未可
早據要路安肩輿
　　　寄都下故人示王子安
湖海相忘目自疎經年不作一行書世間惟有韓康伯
肯為淵源住歲餘
　　　擬漢宫詞三首
葉葉霜林著意紅翩翩行騎語墻東黄金擬買長門賦
未信君恩屬畫工
月與秋期特地圓花隨人意作春妍却因姊弟爭珠鳳
更欲君王意外憐
帳底吹煙香自薫鏡前含笑意生春經年不道君恩薄
却是恩深更誤人
　　　秦少章見過
淮南小山秦氏子舊雨不來今雨來風席起麄晨突冷
坐看鳥迹破蒼苔
　　　絶句
老着江湖才一得病占風雨漫多知身將白鳥同歸月
夢到黄粱未熟時
　　　十八日觀潮四首
一年壯觀盡今朝水伯何知故晩潮海浪肯隨山俯仰
風帆長共客飄摇
眼看白浪覆青山誰信黄昏去復還縱使百年終有盡
何須豪横詫吳蠻
千槌擊鼓萬人呼一抹濤頭百尺餘明日潮來人不見
江邊只有候潮魚
江平石出漲沙浮舩閣平洲水斷流朝莫去來何日了
一杯誰與弔陽侯
　　　十七日觀潮三首
潮頭初出海門山千里平沙轉面間猶有江神憐北客
欲將奇觀破衰顔
江水悠悠自在流向人無恨(一作/限)不應愁相逢不覺渾
相似誰使清波早白頭
漫漫平沙走白虹瑶臺失手玉杯空晴天揺動清江底
晚日浮沉急浪中
　　　月下觀潮二首
隔江燈火是西興江水清平霧雨輕風送潮來雲四散
水光月色鬬分明
素練横斜雪滿頭銀潮吹浪玉山浮猶疑海若誇河伯
豪悍須教水倒流
　　　宿錢塘尉廨
平湖遶舍山無盜官事長閑俸有金安得終身為禦冦
不辭兒女作吳音
　　　寄北山順法師二首
十年聞問不逢人一面相逢過所聞髙士不應輕俗士
欲將汗脚上垂雲
山下遊塵不汙人耳邊溪水去猶聞羨君身世渾無事
坐看青山過白雲
　　　贈大素(缺一/字)軻律師二首(山居不出/十四年矣)
林間細路暗通門火閣深藏雪裏春自笑世間千計錯
羨他湖上十年人
枕帳清寒夜色空琉璃明淨晩燈紅定知城市無窮事
盡在山人冷眼中
　　　贈寫真禧道人
久病多愁易老身塵容衰鬢不長新早須置我山巖裏
不是麒麟閣上人
　　　次韻性都正北山逐凉
海風吹雨過梅黄叢竹留陰借晚凉更欲從君談妙理
鳬脛能短鶴能長
　　　叔父惠鉢三首
當家父子親分付不比黄梅萬里來不解當年明上座
嶺頭言下却空囘
蒲團未有祖師意洗鉢何曾識趙州萬里空歸君解否
老胡端為我能留
聲中得句已忘言斷酒持齋却自然大有西來真的意
飢時着飯飽時懸
　　　次韻蘇公謁吿三首
靜中有業官成集醉裏無何老是鄉文寶向來無一物
却須天女與拈香
竭澤囘波不作難未應平地起風瀾是身非有從何病
試下先生一着看
紙帳薰爐作小春貍奴白牯對忘言更無人問維摩詰
始是東坡不二門
　　　放歌行二首
春風永巷閉娉婷長使青樓誤得名不惜捲簾通一顧
怕君着眼未分明
當年不嫁惜娉婷抹白施朱作後生説與旁人須早計
隨宜梳洗莫傾城
　　　戲元弼四首
濁涇清渭不同源世好因循到子孫只待白頭能潦倒
不虞青眼巳瀾翻
山頭落日着忩明花裏來禽起笑聲豈有詩成須白傅
獨於酒可置公榮
翩翩别去七經年特特歸來兩浩然東道有時推謝令
後堂無地着彭宣
車馳卒奔風雨過白髮故人餘一箇幸是元無左阿君
何須不着陳驚坐
　　　送王生兼寄西堂圖澄禪師
未仕寧論馬少游虚名非復韓潮州祖師若問西來信
為説蒼頭與白頭
　　　讀白樂天臨水坐詩
西方社裏收身早白髮人中得計長不作北門東掖客
更無閑事可思量
　　　次韻黄無悔惜梅
雪擁寒門鵲不來江南春信小遲囘遥知詩力(一作/律)生
春早一抹江梅趂眼開
　　　酒户獻花以奉先聖戲作
蕭蕭竹雨亂鳴鴉嫋嫋風忩暗碧紗玉座塵埃香火冷
酒家來獻一枝花
　　　謝田氏
登門執別有不答慚愧公家父子孫顧我何堪能至此
正縁同徳又同門
　　　南臺
城郭收燈興未休却囘春信到臺頭東風未借登臨便
柳色遥看特地愁
　　　馬上口占呈立之
廉纎小雨濕黄昏十里塵泥不受辛轉就鄰家借油蓋
始知公是最閑人
　
　
　
　
　
　
　
　
　
　
　
　
　
　後山集巻八
欽定四庫全書
　後山集巻九　　　　　　宋　陳師道　撰
　　書
　　　上蘇公書
師道啓散從還辱書伏承經暑起居萬福師道奉親如
昨惟方託芘賴復爾違濶不能不動念耳蓋士方相從
時莫知其樂及相别亦不為難至其離居窮獨黙黙自
守然後知相從之樂相别之難也士方少時未來之日
長視天下事意頗輕之亦易為别至其晚莫數更離合
方以為難此蓋志與年衰顧影惜日畏死而然耳謝太
傅常謂中年以來一與親友别數日作惡謝公江海之
士違世絶俗乃其常耳顧以别為難者豈酣於富貴而
習於違順也耶由是觀之以别為難皆非士之正也士
亦安能克此當以老為戒以富貴為畏耳承諭人須久
而後知誠如來示知人固未易未易之中又有甚難范
文正公謂王荆公長於知君子短於知小人由今觀之
豈特所短正以反置之耳古之所謂腹心之臣者以其
同徳也故武王曰予有亂臣十人同心同徳而荆公以
巧智之士為腹心故王氏之得禍大也聞狙詐咸作使
矣未聞託之心腹也夫君子無棄人巧智之士亦非可
棄以作手足可也耳目且不可况腹心乎蓋勢在則欺
之以為功勢同則奪之以自利勢去則背之以違害使
之且難况同之乎無徳而智以智營身而不及事智之
所後不得不欺以衛身也天下之事又豈巧者之所能
乎士終始不相負非由義則畏義耳勢在而真不負耶
末疾偏廢不害為生膏肓之潰弔之可也嘗竊悲之故
謂知士當如范公用士當以王公為戒也不審閣下以
為如何近見趙承議説得閣下書欲復伸理前所舉刺
文廣獄事聞之未以為然竊謂閣下必不出此而愚慮
所及亦不能忍也君子之於事以位為限居位而不言
則不可去位而言則又不可其言之者義也其不言者
亦義也閣下前為潁州言之可也今為揚守而與潁事
其亦可乎豈以昔嘗言之而不置耶此取勝之道也近
歲士大夫類皆如此以為成言而非閣下之所當為也
苟不公言而私請之又不如巳也天下之事行之不中
理使人不平者豈此一事閣下豈能盡爭之耶爭之豈
能盡如人意耶徒使呫呫者以為多事耳嘗謂士大夫
視天下不平之事不當懐不平之意平居憤憤切齒扼
腕誠非為已一旦當事而發之如決江河其可禦耶必
有過甚覆溺之憂前日王荆公司馬温公是也夫言之
以行義耳豈如馮婦攘臂下車取衆人之一快耶竊謂
閣下必不出此而寧一陳之以效其愚耳秋益髙惟為
朝重慎不勝區區師道再拜
　　　上林秀州書
七月十日彭城陳師道謹奉書學士閣下宗周之制士
見於大夫卿公介以厚其别詞以正其名贄以效其情
儀以致其敬四者備矣謂之禮成士之相見如女之從
人有願見之心而無自行之義必有紹介為之前焉所
以别嫌而慎㣲也故曰介以厚其别名以舉事詞以導
名名者先王所以定民分也名正則詞不悖分定則民
不犯故曰詞以正其名言不足以盡意名不可以過情
又為之贄以成其終故授受焉介以通名擯以將命勤
亦至矣然因人而後達也禮莫重於自盡故祭主於盥
婚主於迎賓主於贄故曰贄以效其情誠發於心而喻
於身達於容色故又有儀焉詞以三請贄以三獻三揖
而升三拜而出禮煩則泰簡則野三者禮之中也故曰
儀以致其敬是以貴不陵賤下不援上謹其分守順於
時命志不屈而身不辱以成其善當是之世豈特士之
自賢蓋亦有禮為之節也夫周之制禮其所為防至矣
及其晩世禮存而俗變猶自市而失身况于禮之亡乎
自周之禮亡士之免者寡矣世無君子明禮以正之旣
相循以為常而史官又載其事故其弊習而不自知也
師道鄙人也然有聞於南豐先生不敢不勉也先生謂
師道曰子見林秀州乎曰未也先生曰行矣師道承命
以來謹因先生而請焉詩文二巻敬以自效不敢以為
能也謹傴僂待命惟閣下賜之師道再拜
　　　答李端叔書
師道啓前日秦少游處得所惠書教以空竈䑛鼎之説
勤懇甚厚竊恠足下無父兄之好邑里之舊面目相誰
何聲氣不接顧知而賜之足下安得此哉此殆少游有
以欺足下足下信之過矣少游之文過僕數等其詩與
楚詞僕願學焉若其傑才偉行聽逺察微僕終不近也
足下以為少游何取而譽僕耶顧嘗與僕有游居之好
以僕之老且病誠不忍其窮而死也噓濡挽摩借之聲
光以幸百一期以取信於人而曽不知自累於不信惟
足下察焉毋為所欺以重其過夫以一人之譽而收之
不疑可謂勇矣至其棄之必以一人之毁此列禦寇季
將軍之所懼也僕又甚焉足下謂僕之文類兩蘇人情
喜於自伸蔽於自知至其擬之非其倫譽之非其情亦
知避矣兩公之門有客四人黄魯直秦少游晁無咎長
公之客也張文潛少公之客也僕自念不敢齒四士而
足下遽進僕於兩公之間不亦怵乎如前所稱過於因
人如後所稱足下自取之矣僕聞周人之言以石之韞
玉者為璞鄭人之言以䑕之腊者為朴鄭謂周曰欲朴
乎周人大説願屬目出而示之死䑕也唾之而去足下
不惟其愚辱先以書而願見焉其詞益下則其求益厚
有如循名而督實僕將不勝其責而懼足下譽未絶口
而唾罵繼之敢告不敏師道再拜
　　　與少游書
師道啓辱書喻以章公降屈年徳以禮見招不佞何以
得此豈侯嘗欺之耶公卿不下士尚矣乃特見於今而
親於其身幸孰大焉愚雖不足以齒士猶當從侯之後
順下風以成公之名然先王之制士不傳贄為臣則不
見於王公夫相見所以成禮而其弊必至於自鬻故先
王謹其始以為之防而為士者世守焉某於公前有貴
賤之嫌後無平生之舊公雖可見禮可去乎且公之見
招豈以能守區區之禮乎若昧冒法義聞命走門則失
其所以見招公又何取焉雖然有一於此幸公之他日
成功謝事幅巾東歸某當御款段乗下澤候公於上東
門外尚未晚也拳拳之懐願因侯以聞焉某再拜
　　　答張文潛書
師道啓近者足下來京師不鄙其愚辱貺以友卒卒一
再見懐不得吐旣别欲一致問因以自效方事之不間
竟後足下大以為恨及讀足下書乃僕所欲言者君子
之所存夫人不逺惟設之於僕為不當耳嗟乎足下誠
知我矣亦旣愛之矣不識足下何從而得之其得之於
人耶其有以自得之耶得之於人耶譽者可信則毁者
又可信矣有以自得之耶則僕言未效而迹未接竊有
疑焉豈足下使人可疑乃僕之不敏不能不疑耳古有
之目逆而道存而僕不足當也以僕之愚有以知足下
而謂足下何從而得之僕過矣夫衆口鑠金三人成虎
僕懼足下有時不自信而信人不待人毁而人自毁矣
僕以小人之懐為君子之心則又過矣然所以言者雖
君子不可不戒也足下憫僕無以事親畜妻子宜從下
科以幸斗食疑僕好惡與人異情足下於僕至矣僕何
以得之何以受之耶僕家以仕為業舍仕則技窮矣故
僕之於仕如瘖者之溺聲氣不動而於足亂矣世徒見
其忍而不發遂以為好惡異人此殆談者過情聽者過
信耳雖然僕病且老矣目有黑子而昏華瘰俠於頸領
隱起而未潰氣伏於胷腹之間下上不時痔形於下體
者十年矣志強而形憊年未旣而老及之足下雖欲進
之而僕不能勉也閏月甲子詔以河内公為相是時自
九月不雨有司傳詔未竟而雨貴賤賢不肖下至漆室
女子歡然相慶天人之意如此僕方卧聞之起立尚可
勉耶足下視此時如何僕獨得不勉耶羊鼎之側飢者
吐舌但未染指耳足下欲與僕居將坐僕而沐薰之耶
豈意其逃世而加束縛焉抑愛之過厚而欲常常見之
與李聃家於瀬鄉莊周老於䝉田邑之間復有昔時懐
器而隱處者乎願一覽焉僕於書如貪者之嗜利未嘗
厭其欲也譙祁氏多書稱號外府太清老氏之藏室願
與足下盡心焉春益暄惟為道重慎師道再拜
　　　答江端禮書
師道啓學始於身而成於性欲善其身而不明於善所
謂徒善者也徒善者非善之正也是故學者所以明善
也學外也思内也學以佐行思以佐學古之制也若其
自得則在子矣士之所戒其惟名乎聲實相從如影之
於形短長曲直惟形之使無實之名黎人販焉善人畏
焉得且畏之况求之乎言以述志文以成言約之以義
行之以信近則致其用逺則致其傳文之質也大以為
小小以為大簡而不納盈而不餘文之用也正心完氣
廣之以學斯至矣辱問非所及敬誦所聞足下其擇焉
僕之不成勤無成能惟於修文畧無師法愧無異聞虛
辱盛意若曰量子以為教如醫之量藥以當病如工之
量才以當用子曾子蓋能之矣僕非其任也嗟乎子之
不逢夫子也與僕游者衆矣莫有問焉子何問之下耶
嗟乎夫子之失子也尚幸來臨願言其詳師道再拜
　　　答秦覯書
師道啓辱書諭以志行事賢大夫友良士斯至矣復有
意於不肖何也再惠詩雍雍有家法誦之數日不休固
為足下賀不圖過意責以師教闕然無以為報惟媿而
巳夫百金之貨不陳於市走原逐鹿跛者不試也世固
有之足下所謂彦士名大夫是也從之當得所欲乃以
責僕則過矣又惟足下博問而擇亦已見及敢不畧陳
其愚僕於詩初無法師然少好之老而不厭數以千計
及一見黄豫章盡焚其藁而學焉豫章以為譬之奕焉
弟子髙師一着僅能及之爭先則後矣僕之詩豫章之
詩(一作/誨)也豫章之學博矣而得法於杜少陵其學少陵
而不為者也故其詩近之而其進則未也故僕嘗謂豫
章之詩如其人近不可親逺不可疎非其好莫聞其聲
而僕負戴道上人得易之故談者謂僕詩過於豫章足
下觀之則僕之所有從可知矣何以教足下雖然僕所
聞於豫章願言其詳豫章不以詩(闕一/字)僕從亦不能為
足下道也而足下歉然欲受僕之言其何求之下耶昔
者能仁以華示其徒而飲光笑之能仁曰吾道付是子
矣其授受乃如此雖大可以喻小子其懋焉吾將賀子
之一笑也師道再拜
　　　答晁深之書
師道啓辱書教以先覺之覺後覺其説信美而僕不足
當也古之人量而後言言而不類言之失也子其慎之
僕聞之施者不困守者不給士之好為師舊矣子問而
不以告豈其所有不足於施而莫知所以吿耶士能致
誠殫敬而刳其心以求於世未有不告者也不誠不敬
則不足以得之有以得之而心不至焉則又不足受之
也雖然教自外至者也外以導内於是有以自得之則
至矣自是而觀士何以教子子何待於士耶子其懋之
子之兄弟足以先人而未足以相先子之才如牧野之
駒乘之則奔近之則踶雖未就御而脱然有千里之氣
子之成才僕莫量也子兄之才如良馬行則中節止則
中度御以大輅鳴以鸞和而行九軌之道其至有日矣
故僕不虞子兄之居後而懼子之難成也子其驅之士
方盛時氣血動於内容色挑於外得之則惑失之則悲
氣冒其心性亂於習百廢一存惟欲之知夫才如水焉
窒而撓之則濁牛馬汙穢日滋而科斗生焉可不畏乎
夫少而好色僕與子同而今悔之以僕之悔故不願子
為之也子其戒之始僕以文見曾南豐辱賜以教曰愛
子以誠不知言之盡也僕行方内才得此爾夫言之不
盡非不能也其心以為不足與之盡爾不者有所畏而
不敢也愚者無以告智者告之而不敢盡也言之難其
若是乎嘗試考之盡言不諱其於子如何耶不絶其愚
請繼以吿子其圖之師道再拜
　　　與黃預書
師道叩頭啓昨暮始聞有喪子之戚此世事中最難堪
者父子之私耳目之玩熟見而驟失念之不堪况當之
乎往歲失一七歲男子扣天拊地欲有所訴殆不可以
至理奪也往還深熱數見開諭又勉讀方外書以自解
俛而聽其言如耳邊過風讀其詞如目前空華視聽雖
接而心不隨晉惠帝謂飢者何不食肉糜此雖甚愚然
世内事非身經之雖智者有所不解也而諫者責其不
聽亦已過矣久而後念死者不更生生者無所致力欲
訴則無從欲怨則無歸究竟無得而後已也念足下少
年初經此變宜有甚於老者然有一事似可道太夫人
齒髮衰視足下夫婦日夜不寢食擊牀倒席相向涕泣
諭之不解禁之不止無如二人何則必鬱悒不平有如
太夫人一不食足下何以自處耶幸少撥哀一思愚言
王夷甫言太上無情其下不及情情之所鍾正在我輩
民雖愚至於父子夫婦則知之矣此未為知人者衍又
自謂有道第一等人夫道者性也而鍾於情何在其有
道耶上下之間衆爾衍不異衆何在其絶出耶而晉之
士大夫共推衍為第一則下衍者從可知矣思解足下
之憂不覺及此亦以當一縱談也師道再拜
　　　上曾樞密書
月日具官陳某西向再拜獻書於太尉六丈閣下一去
門屏十年有餘平常不為問非怠於外以謂無益而不
為爾事有可言而復隱忍然後為罪則亦不敢(一本云/事有可)
(言而復隱忍畏/罪則亦不敢)夫天下之事非閣下所得與則非某所
當言其在右府且憂之大者言之其亦可乎西邊用兵
五六年矣逺戍之卒過期不還人情及期則有歸心况
有過之而後未期乎以旣動之心而前有死傷之虞内
有羇旅暴露凍餒勞苦之害後有鄉邑親愛之念不亦
危乎然莫敢違異者分定故也鳥窮則攖獸窮則搏此
豈常言理有必至一人倡之和者必衆東向而請何以
禦之夫事有曲直人有違順直之所在勝之所出何則
人所順也一旦發難(一本作/難發)不過發内軍以擊之無故
興師積年不解死傷之餘思歸而潰而逆擊之則曲直
有在竊恐潰者未至發者不為用也於是之時在廷之
人肯為天下國家以身捍之者誰乎若其未有可不計
此(一本大可/不須計此)某常所私憂竊歎者也古之守國本末並
用故建德而阻險開封無丘山川澤之阻為四戰之地
故太祖以兵為衛畿内常用丁四萬人今軍衛多西戍
山東城郭一空卒有盜賊乘間而作冒州縣殺吏民私
貨財掠(一作/畧)婦女火室廬乃其小者不幸而有姦雄出
焉其成敗孰得知之憂之次也談者必謂世方平寧兵
不足虞人無姦雄有不足畏某不更逺引筆墨所載直
以慶厯以來耳目所及者明之爾思保兩州之亂慶之
潰皆卒也(一本云皆慶/之漬卒也)王倫張海廖恩王沖皆盜賊也
可謂平世而無之乎熙寧中士才再發巳自潰亂於時
某在秦中聞亂兵所過羣小迎導利其刼掠王倫張海
行半天下所至潰壊守令或走或䧏莫敢枝梧至出衛
軍用邊將而官軍所至甚於盜賊民至今談之從昔之
亂皆有姦雄非為時而生乃亂而後見平世伏而不出
遂以為無則過矣某聞之景徳咸平之間契丹歲入寇
游騎出山東(一本云游馬/出至山東)齊有外鎮日暮塵起人避走
南山夜渴乏水旣旦視谿谷有冰雪少年下食之且取
以上衆起爭之有賈者出止其衆而坐之率少年十餘
軰而下徧給坐者且曰飢則柰何孰從吾而取食於是
願者數千(一作/十)人斬木為兵出屯鎮中乃盡閉其外户
日以酒豕犒從者夜則警扞旦暮餉山東三日而復家
不失一物此與英彭何異而謂平世無之乎雖然軍潰
盜起一時之禍所可慮者分也上之於下可生可殺可
予可奪而無違者分也定則無所敢為亂則無所不為
如水之防如薪之束如獸之穽檻其可失乎一失則不
復斷不可續覆不可收損不可完物之理也此某之所
深憂者也談者必謂還戍則備闕寇來莫禦帥不任其
責某又謂其不然也戍有常數今以拓土而增之爾去
其增則常也尚何言往者延安兵非不多寇來不禦而
僅自守故善戰者論將不論兵也夏人之來小則其常
所慮者其大舉爾然地方數千里外假鄰阻非可一日
具也師行千里謀以時月則孰不知之帥者明其耳目
而預為之備何憚其來且敵短於攻而不能久人自持
糧後無餽運往事(一作/來)不過數日而我善守寇至勿戰
聚兵於内而清其野外内聚則寇不敢深外清則深而
不害使進不得戰則沮退無所掠則困以元昊之強數
大入才破塞門金湯兩城而已國雖大而貧兵雖多而
散以元昊之戰勝而卒臣者以數舉而困也况其弱乎
且以中國之盛大靈武之舉猶不能再况於夷乎雖然
進築不已則兵不得罷盍先已之乎若謂可以制敵則
漢取陰山匈奴過而慟哭開西域發兵爭之故謂斷其
右臂某居東莫知今之可否但聞諸路競進日夜奏功
而未聞西人舉國而爭則必非其所急也茍不能制其
命則老師費財殺人盈野何所用之若謂且築且進漸
據横山然後可制其旣數歲矣横山安在耶若復數歲
則諸將窮富極貴矣人情得所欲肯復出力蹈其所難
乎則是横山終不可得徒為將帥取富貴之資爾横山
天險也下臨平夏存亡所係敵必舉國爭之(一本云虜/必固爭之)
恐亦未易得也若謂今之所據即横山也則某聞之宥
州在横山之上南距米脂三舍而近今延安奏功廣地
四百里則宥在其腹然不云得宥州也則四百里之廣
豈可信哉邊地惟靈夏如内郡地才可種蕎豆且多沙
磧五月見青七月而霜歲才一收爾銀州草惟柴胡蕭
關之外有落蔾與鹹杖以此知其不宜五種也使可種
安得人實之若不徙民則募軍二者孰取焉若取乎内
則空此以實彼舍易而即艱何益且闢土益廣則去府
益逺平常緩請急報卒不相及(一本云平常緩/急請報不相及)河東之
患麟府世所知也若令所據可以制敵而不爭者非不
敢乃不能爾敵雖蕞爾然元昊用之以抗中國其地與
民固自若也而今反不能爭其所急者非惜其力以有
待則無其人否則諸部不為用也若是則某之憂有甚
於前也今敵内弱外叛而皇師臨之恐有乘危簒奪以
為姦雄之資是復生一元昊也故某嘗謂敵旣弱矣不
復能抗中國宜稍存立使假威命以臨制部族壓服姦
豪使不得發柰何欲為資乎今使諸道盡據横山而敵
無姦雄乘時而起一切如意某之憂則又甚矣趙文子
曰茍非聖人孰能内外無患盍釋楚以為外懼乎夷狄
之弱未有甚於今日者可不憂乎今三邊不戰士皆恇
弱獨秦晉數與敵角猶可用秦故西人易東軍如兒女
子而南平蠻西南事羌皆用秦卒以取勝若又不戰卒
有外患何以禦之昔歲之元昊智髙是也竊謂西人不
可無也伏惟閣下股肱帝室師表萬邦直道正言天下
稱誦日有傳焉而獨此無聞豈未可以言乎言之今其
時也昔安李兩公皆有意於世而各有失安失之鋭李
失之緩故未及成功而以毁去蓋鋭者不須時緩者不
及時時乎時乎其可不知乎易曰書不盡言言不盡意
而况河山之外翰墨之間乎然以閣下英姿偉識則區
區之意不待言而了伏惟屬意焉某再拜
　
　
　
　
　
　
　
　
　
　
　
　
　
　
　
　後山集巻九
欽定四庫全書
　後山集巻十　　　　　　宋　陳師道　撰
　　書
　　　與魯直書
師道啓往歲劉北與在濟陰嘗遣人至黔中附書必達
爾後無便而仕者畏慎不許近遞用是不果為問必䝉
深察比日伏惟尊候萬福未縁瞻近臨書惘惘萬冀以
時為道自重不宣
師道再啓紹元夏末以例罷官遂赴部得監海陵酒明
年之春復遭家禍居貧口衆轉舍往來而卒歸鄉里逮
今三歲矣而法當居外射闕亦旣申部而請矣不辦一
到京師又不敢數數申部今亦再歲矣不䝉注擬罷官六
年内無一錢之入艱難困苦無所不有溝壑之憂近在
朝夕甚可笑也自私自幸者大兒年十六解作史論小
兒八歲能賦絶句時有好語聊為絶倒不知天欲窮之
耶欲達之耶邇來絶不為詩文然不廢書時作小詞以
自娛用以卒歲毋以為念也師道再拜
無咎向過此服闋赴貶所相從數日頗見言色他皆不
通問矣師道有詩文數篇在王立之處托渠轉致必能
上達也邇來起居何如不至乏絶否何以自存有相恤
者否令子能慰意否風土不甚惡否平居與誰相從有
可與語否仕者不相陵否何以遣日亦著書否近有人
傳謁金門詞讀之爽然便如侍語不知此生能復相從
如前日否朱時發能復相濟否師道素有脾疾近復暴
得風眩時時間作亦有併作時極以為苦若不飢死寒
死亦當疾死然人生要須死寧校長短但恨與釋氏未
有厚縁少假數年積修香火亦不恨矣師道上
王立之遣人來相賙云欲遣信且索書甚急作此殊不
盡懐語所不及亦可自了何必多耶知命聞在左右偶
多作報書不暇奉問萬萬深察不敢疎也王家人還萬
覬一字令郎計康勝為學想有可觀人還可以數首見
寄否豐登兩稚不敢草草上狀向慕之意甚於乃翁正
夫有幼子明誠頗好文義每遇蘇黄文詩雖半簡數字
必録藏以此失好於父幾如小邪矣迺知歆向無足恠
者
　　　賀許州梁資政書
伏審抗章避寵引疾就閒人之所嗟深為兩宫之至計
自以為幸復託四壁之餘光恭惟安撫資政以公恕之
心言者無怨以循良之政去則有思雖夷險之百為而
始終之一節迨兹登進方徯升平而不盡平生之懐遽
起山林之興辭名遁禄雖自計之甚都挈國躋民如人
望之未巳即膺圖舊復此奮庸雅志不違急復東山之
舊陰徳未報終享博陽之封某向以不虞之名誤被非
常之舉間縁罪戾自取棄捐雖百毁之交興而一顧之
不改永惟厚施何日可忘念方佐理之秋莫效暄寒之
問畏人言之為累豈日逺而遂疎夢得自憐不識平津
之閣仲郢圖報敢異奇章之門區區之愚筆舌莫旣
　　　賀本州劉大夫書
光奉至恩鎮臨近服風聲所被人士同歸恭惟知府郎
中大夫徳盛而行髙學優而文富名成於實旣久而彌
芳政出於仁所居而稱治洊更中外顯有勲猷倦青瑣
之追趨思黄堂之偃息潁雖文學之國近罹水旱之憂
倉廩旣傾飢寒并解鯨鯢就戮金鼓不鳴方兹安養之
秋樂得循良之吏斯民相慶舉興五袴之心下吏自憐
獨有二天之覆
　　　代上運使戸部朝請書
昨聞行節巳次外臺顧無半面之交空懐鄙意復託二
天之賜敢後衆人敬修咫尺之書用伸燕雀之賀空函
而往已切東陽之思一紙爰臨更覺荆州之重雖小人
之懐惠惟君子之好儀感服之深夙宵未巳伏惟運使
户部名成一代徳冠四科贊治南宫國有九年之蓄出
節西道政囘千里之春即慶褒嘉遂膺圖仕炎蒸方熾
興息惟時向往之誠筆墨莫盡
　　　代與宰相賀正書
歲時月之三元惟此夏時之正徳壽康之五福莫如君
子之宜凡在陶鎔舉興禱頌伏惟門下相公御今以古
同徳於天行旣久而益完言當事而成貴進退可度蔚
然百世之師望實並隆卓爾千人之右為蒼生而再起
與三代以同功迨此元辰茂膺百禄重戴憑於席為儒
者之至榮登王導於牀極人臣之殊禮傾依祝詠交集
悰靈
　　　代與執政賀正書
獻歲發春驗天時之興廢履端居正觀君子之威儀伏
惟某官抗志不羣誠身以善雄深雅徤文為一代之宗
敬義直方名列四科之上出遘亨嘉之㑹踐(闕一/字)中外
之難致主惠民已著大儒之效因時受祉益隆仁者之
年傾祝之深翰墨莫盡
　　　代罷郡謝執政書
獲解郡章言還里閈荷庇庥之有素懐感愧以交深伏
念某一被選掄屢更任使初無閥閲以謝生成昨者罷
使朔方分符近輔遽蒙易地皆出異恩惟此東州素稱
劇郡盜居天下之最吏用柱後之文承平百年風俗一
變枹皷不作囹圄屢空顧無施設之勞不覺歲時之逝
及𤓰而代曾不滯留奉身以還又逃罪戾伏遇某官潤
色皇度肅清海隅元無一物之私均被二天之賜致兹
迂拙終獲保全顧雖顓愚亦知感激受一錢之贐無循
良之可稱奉三歲之凡顧筋骸之難強
　　　賀亳州林樞密書
辭榮就逸按節殿邦公議所同深惜衮衣之去輿情胥
慶又聞竹馬之迎顧此東藩實惟舊治吏民安於條教
草木識其風聲豈其歲月之間復見羽旄之美歡聲一
動和氣四來不勞施為復此安靜伏惟判府樞密智周
世變道與天同蔚然儒者之宗卓爾名臣之右終始一
節出入三朝雖屢屈而不移故旣壓而復起迨兹登進
方徯奮庸而功成不居名下難久旣與時而進退寧有
意於去來雖雅志之不違如蒼生之失望天從人欲政
在老成恐坐席之未温而鋒車之迅召顧惟庸妄早辱
知憐家禍私憂不勝多難辟窮就食固已屢遷方虞溝
壑之憂莫效寢興之問永惟眷顧肯賜棄捐五月披裘
未負平生之待千里命駕敢忘向慕之心
　　　答陳先軰書
洙泗之間號稱文學之國教化所被莫如庠序之人時
有異材出由公進迨兹盛選遂及吾宗左學修詞秀三
楚而著目東堂落筆駭衆觀以興嗟擅兹翰墨之場優
入英雄之彀顧播揚之在後致駸尋而度前雖門巷之
縱觀榮如晝錦而髙明之用意志在㝠鴻更觀已試之
言見於行事之實某因依末眷䝉被餘光共學十年未
有㳙涘之補一日千里益知驥騄之能書問見貽感銘
斯切惟區區之鄙意非卒卒而能宣顧兹遲暮之年更
有子孫之寄
　　　代賀鄆州宇文學士書
報政南陽改符東道惟此濟河之奥號為盜訟之區非
得循良莫宜鎮撫申令既下百城聳觀旬浹之間千里
自得伏惟安撫學士名髙肅物徳盛照鄰請學成家屈
諸儒而著籍屬詞髙世追三代以同風稍更中外之難
顯有勲庸之著果膺眷顧入奉威顔宣室之問賈生巳
聞前席潁川之留寇翼不待經年遂秉國鈞以從民欲
某誤分民社獲奉教條顧無一日之長方託二天之庇
傾瞻之素翰墨奚殫
　　　賀鄆州宇文學士書
升華内閣換節外臺凡屬私人舉興善頌伏惟安撫學
士徳以善世政為吏師直方大以積中智仁勇而兼用
向由禮樂之府出分民社之憂三年四遷肇見用才之
意一日三接益知注意之深迨此吿成遂膺圖任某向
者名在學屬迹逺賓階初無左右之容遽有賢能之薦
雖古之所謂知已何以異斯而士之茍有烈心孰不懐
此惟是寒暄之問阻於道里之遥闕然不修非自為於
簡外永以為好亮不校於數疎熟知其然恃以不懼幸
此照臨之下願效其愚顧惟遲暮之年未有以報
　　　賀慶州髙龍圖書
嚴奉俞音出臨邊府人望所在歡聲大同恭惟經略龍
圖鄒魯宿儒金章舊族恩素隆於三接名並列於四科
出將入卿皆以賢而選進建功施化不待歲而報成超
然戚里之英皇爾士林之秀縁東朝之故意分西顧之
新憂授以專征隱如敵國上金城之䇿雖始異而終同
勒燕然之銘將超今而映古髙秋爽氣大斾啓行更圖
寢食之宜少慰士民之望
　　　代賀京東盧運判書
光膺帝制就領漕權公望所歸輿情稱慶恭惟運判寺
丞材猷絶衆術學承家蔚然齊魯之英卓爾詩書之府
頃持使節出按東方千里農桑家有倉箱之積百城冠
蓋人懐冰蘗之心聲烈徹聞褒優竝至雖為漸進當復
超升未容坐席之温即應鋒車之召遂登禁從以潤朝
廷某幸此備員辱居屬部為邦政拙作徳心勞顧無一
日之私巳有二天之望
　　　代與運使吕少卿賀正書
惟四序之有初昔人所慎舉一觴而為壽君子攸宜恭
惟運使少卿識貫精微學窮淵奥夷險著古人之節談
議居諸儒之先履此令辰茂膺顯相遂承召節甫置禁
林某叨守郡符阻陪賓次瞻頌之表筆舌奚殫
　　　代與鄰郡賀正書
行夏之時爰得天元之正履端於始莫如君子之宜辱
在親鄰舉興善頌恭惟某官器涵逺大識達幾微温然
儒者之流卓爾名臣之節宜膺吉旦顯受殊休瞻頌之
私敷陳㒺旣
　　　泛囘賀正書
司厯告時君子慎始未遑伸慶先辱惠音永惟天序之
初宜享吉人之報區區之祝卒卒奚殫
　　　囘棣州守
祗荷誤恩復司外學方承大芘徒切至懐伏惟某官清
白承家文明燭物出入省寺已宣布於風聲選用循良
足慰安於疲瘵顧兹陋仄方報政成豈意妄庸獲奉條
教青衫白首尚懐五斗之謀黄巻赤文莫副諸儒之問
頃瞻之素翰墨奚伸
　　　囘交代
永惟平日遘聞聲烈之詳豈意暮年獲託交承之末興
言及此為慰可量伏惟某官學以成家徳方名世抗諸
儒而著節度兩漢以修文方聖君側席之求乃賢者彚
征之㑹佇膺嚴召即慶峻遷某巳戒行舟方趨賓次傾
瞻之切翰墨奚伸
　　　判官推官
䝉誤恩之逮下還舊貫以起家愧非文學之英復冒師
儒之寵永惟僥倖有愧心顔伏惟某官婉畫佐州彌文
飾吏士有登門之峻寵深入幕之親尚徳有年趨風在
即傾瞻之切翰墨奚伸
　　　與曾樞密書
納溝斷木僅逃樵㸑之憂抱極列星但仰文明之燭向
縁餘黨例罷故官一廢七年日有投荒之懼十生九死
卒完填壑之軀旣逃影而匿形故使人之忘巳比再䝉
於除吏敢自比於常人稍紓平生之懐復修左右之問
永惟陳迹未賜削除引領師門莫知逺邇恭惟樞密光
禄大夫材兼文武身任安危毅然處羣枉之中隐爾如
九鼎之重仁人之言屬乎耳公家之利知則為鎮撫四
夷已吿功於清廟平章百揆方申命於大廷重念某早
辱知憐晚罹憂患每竊聞於親舊數見問于死生白首
𤣥文終不移於素志日暮途逺已有愧於初心傾倒之
誠敷陳㒺旣秋陽尚熾幾務惟繁伏冀上為廟朝精調
寢寤
　　　賀翰林曾學士書
内翰文丈召從西掖入直北門豈惟儒者之榮實繫朝
廷之重恭惟論思獻納之任必須道徳文學之流不雜
用於他材故專收於夙望成命旣下歡聲大同雖圖任
未快於羣情而天下巳被其陰賜兄弟相望乃平世之
榮光魯衛同升亦熙朝之故事顧惟庸妄早辱知憐雖
老棄諸侯乃下流之自取而早親文席顧遺跡之尚存
側聞新命之傳倍有輿人之慶秋陽尚熾禁直云初伏
冀上為廟朝精調寢寤
　　　上范相公書
南北相望間有湖山之阻死生未保莫遑簡牘之修永
惟道徳之流宜有神明之相起居自若瘴癘不侵藥石
未施視瞻如故蓋天將大任故再試以艱虞而人望
小康宜三還於廊廟此方内之所共豈小人之敢私恭
惟宫使相公壽考百年險夷一徳卓爾名臣之冠凜然
先正之風為古人之甚難處天下之所獨正言直道家
有其書履險處窮孰見其際恐安居之未定即召節以
促行正位上台永康四海秋陽方熾舍省云初伏冀上
為廟朝善調寢寤
　　　代乞郡劄子
臣近累具辭免新命陳乞外任伏䝉聖恩未賜俞允愚
誠不切天聽未囘義之所安言不能已臣聞君使臣以
禮臣事君以忠施報之道也故上有好禮之君則下有
行義之臣各盡其道以致其和陛下於臣可謂盡禮矣
臣事陛下敢有不盡義乎傳曰有言責者不得其言則
去又曰陳力就列不能者止夫古人之仕者三諫則去
豈懐怨嫉自絶於君蓋先王之制其退以義以防臣之
茍容而忠臣之心以去為諫尚冀君之感悟今臣可謂
不得其言矣而况衰病寖加筋骸莫強睛瞳昏眊白黑
僅分又可謂不能矣負二宜去尚欲何求臣若冒罪強
顔奉詔居住則累黷聖聽徒為空文豈特言行相違抑
亦欺君賣友惟其死守不覺煩言恭惟陛下惜臣之去
不若用臣之言臨臣之恩不若行臣之義察其迫切忍
不聽從雖渙汗之命莫囘而匹夫之志不奪伏望聖慈
早賜除臣一外任差遣
　　　論國子賣書狀
右臣伏見國子監所賣書向用越紙而價少今用襄紙
而價髙書莫不廹而價増於舊甚非聖朝章明古訓以
教後學之意臣愚欲乞計工紙之費以為之價務廣其
傳不以末利亦聖教之一助伏候敕㫖
　臣惟諸州學所賣監書係用官錢買充官物價之髙
　下何所損益而外學常苦無錢而書價貴以是在所
　不能具有國子之書而學者聞見亦寡今乞止計工
　紙别為之價所冀學者益廣見聞以稱朝廷教養之
　意及乞依公使庫例量差兵士般取
　
　
　
　
　
　
　後山集巻十
欽定四庫全書
　後山集巻十一　　　　　宋　陳師道　撰
　　序
　　　茶經序
陸羽茶經家書一巻畢氏王氏書三巻張氏書四巻内
外書十有一巻其文繁簡不同王畢氏書繁雜意其舊
文張氏書簡明與家書合而多脱誤家書近古可考正
自士事其下云乃合三書以成之錄為二第藏於家夫
茶之著書自羽始其用於世亦自羽始羽誠有功於茶
者也上自宫省下迨邑里外及戎夷蠻狄賓祀燕享預
陳於前山澤以成市商賈以起家又有功於人者也可
謂智矣經曰茶之否臧存之口訣則書之所載猶其粗
也夫茶之為藝下矣至其精微書有不盡况天下之至
理而欲求之文字紙墨之間其有得者乎昔先王因人
而教因欲而治凡有益於人者皆不廢也世人之説曰
先王詩書道徳而已此乃世外執方之論枯槁自守之
行不可羣天下而居也史稱羽持具飲季卿季卿不為
賓主又著論以毁之夫藝者君子有之徳成而後(闕一/字)
乃所以同於民也王務本而趨末故藝成而下也學者
慎之
　　　王平甫文集後序
歐陽永叔謂梅聖俞曰世謂詩能窮人非詩之窮窮則
工也聖俞以詩名家仕不前人年不後人可謂窮矣其
同時有王平甫臨川人也年過四十始名薦書羣下士
厯年未幾復解章紱歸田里其窮甚矣而文義蔚然又
能於詩惟其窮愈甚故其得愈多信所謂人窮而後工
也雖然天之命物用而不全實而不華淵者不陸物之
不全物之理也蓋天下之美則於貴富不得兼而有也
詩之窮人又可信矣方平甫之時其志抑而不伸其才
積而不發其號位勢力不足動人而人聞其聲家有其
書旁行於一時而下達於千世雖其怨敵不敢議也則
詩能達人矣未見其窮也夫士之行世窮達不足論論
其所傳而已平甫孝悌於家信於友勇於義而好仁不
特文之可傳也向使平甫用力於世薦聲詩於郊廟施
典䇿於朝廷而事負其言後戾其前則并其可傳而棄
之平生之學可謂勤矣天下之譽可謂盛矣一朝而失
之豈不哀哉南豐先生旣叙其文以詔學者先生之後
彭城陳師道因而伸之以通於世誠愚不敏其能使人
後其所利而隆其所棄者耶因先生之言以致其志又
以自勵云爾元豐四年七月五日
　　　秦少游字序
熙寧元豐之間眉山蘇公之守徐余以民事太守間見如
客揚秦子過焉豐醴備樂如師弟子其時余病卧里中
聞其行道雍容逆者旋目論説偉辯坐者屬耳世以此
奇之而亦以此疑之惟公以為傑士是後數歲從吳歸
見于廣陵逆旅之家夜半語未卒别去余亦以謂當建
侯萬里外也元豐之末余客東都秦子從東來别數歲
矣其容充然其口隱然余驚焉以問秦子曰往吾少時
如杜牧之強志盛氣好大而見奇讀兵家書乃與意合
謂功譽可力致而天下無難事顧今二敵有可勝之勢
願效至計以行天誅囘幽夏之故墟弔唐晉之遺人流
聲無窮為計不朽豈不偉哉於是字以太虛以導吾志
今吾年至而慮易不待蹈險而悔及之願還四方之事
歸老邑里如馬少游於是字以少游以識吾過常試以
語公又以為可於子何如余以謂取善於人以成其身
君子偉之且夫二子或進以經世或退以存身可與為
仁矣然行者難工處者易得牧之之智得不若少游之
拙失也子以倍人之才學益明矣猶屈意於少游豈過
直以矯曲耶子年益髙徳益大余將屢驚焉不一再而
已也雖然以子之才雖不效於世世不捨子余意子終
有萬里行也如余之愚莫宜於世乃當守丘墓保里田
力農以奉公上謹身以訓閭巷生成善人死表於道曰
處士陳君之墓或者天祚以年見子功遂名成奉身以
還王侯將相髙車大馬祖行帳飲於是乘庳御駑候子
上東門外舉酒相屬成公知人之名以為子賀蓋自此
始元祐元年二月一日
　　　送邢居實序
始吾來京師得邢生於時吾不為今學隱約俗間游居
解散族黨不親生不顧計世所好惡數從重客過下里
窮日而後去如是者數歲士之從吾遊者始若慕向繼
以怒辱昔欲唾其面而今願交去來紛然生固自若也
生旣出遊於世師儒達人皆大父行天下望至忘齒屈
勢與之交好譽聞甚偉元祐元年春生從其親出於漢
東世之知生莫吾先於其别請以言贈夫君子之取人
原其本其棄人待其定故取之於始達棄之於始衰
吾始得生年十五六識度氣志巳如成人其有質也如
木之始生玉之始斵顧其所成就何如耳生可不勉乎
士之不能自成其患在於俗甚矣徳之盛也士志於善
以成其徳徳者道之本也行者道之用也行始於身而
及其親因親以君因君以國行至於民則盡矣故為道
必始於君公輸子之技不以規矩無所用其巧是之謂
法法者古之制也君子以法成身以身成法言以古為
師行以古為則雖然因人而言也譬之宵行假明於燭
而燭非明也而學者以為明謂之巳矣言者自言也行
者自行也謂之成徳譬之目焉升髙臨下物無遁形故
無擇焉故為善必始於法士莫患於偽而徒善次之名
在於善而實不至謂之盜身在於善而意不至謂之偽
意在於善而義不至謂之徒善徒善者非古之制也可
不擇乎君子學而後行以成義也故為法之始於學於
是明古之制與其疑謀貳行隱志晦徳而論著其合否
考之其世稽之於經質之於友而定其論使學者有考
焉
　　　仁宗御書後序
人皆有所好其上勝之其次任之其下藴崇之也惟至
人無好有所好者同於人也神文聖武皇帝其好之與
人同其勝之與人異同以為徳異以為法邇聲色而欲
不勝禮寶珠玉而利不勝義時遊田而逸不勝度故其
在位四十餘年而四方百物無所損益顧好飛白書明
忩淨几時一為之以侈其好於是將相宗戚家有藏焉
臣不知書不能頌其美而竊有所歎也凡藝不滯古則
狥今滯古則舍巳而就規矩狥今則畧法而逐世好故
其弊君臣爭名而禍亂從之臣竊窺觀皇帝㑹法而忘
世㑹理而忘法故工拙偏正不足論也所謂有其道而
進於技者王者之於藝蓋如此彭城王氏世為貴將故
其家有傳焉其從孫萬壽主簿臣有基以皇帝所書六
大字示臣臣蓋望而知之也臣不知書然望而知之者
臣以理得之也臣惟皇帝却天下之好而留神翰墨乃
帝者之懿徳來世之偉聞而臣實懼焉臣聞故老言當
斯之時三府百吏内宗外姻下逮近習莫不好書夫士
大夫阿主之好而為書未害於政而臣懼小人因書以
進之也故君子於其所好又有慎焉臣惟皇帝之知此
故世無其傳而臣之愚不得不懼也元祐七年二月二
十五日潁州教授臣陳師道謹序
　　　寇參軍集序
大父鹽鐵府君外大父穎公與文忠蔡公好太常少卿
寇君蔡之出也游二大父之間而輩先君而君卒二氏
之子弟居同邑學同文情同好也寇氏之伯曰元老喜
事而多能張李氏之墨吳唐蜀閩兩越之紙端溪歙穴
之硯鼠鬚栗尾狸毫兔穎之筆所謂文房四物山藏海
蓄極天下之選傾家破産急士之窮輕身下氣而交名
勝士多歸之者其季曰元弼一無所好顧嗜酒與詩方
其展紙濡筆立下疾行倐忽數十百韻衣冠在傍合手
起色駭歎不暇然成輒棄去不復愛非如世之詩生窶
士牽課臨倣吻頰鳴悲歲鍛月煉者也昔魏晉之士當
嫌疑之際能慕名著節而身在位旣不得去又不可死
於是有託以逃其生别離羇旅流放憂畏之士顧無可
樂之事有託以快其心私恠季氏無一於此仕雖不達
而不以事經意其於失時則輕而亦好酒無日不醉苦
心竭思搜索腎胃如與世士出音作新詩多而鬬㨗以
角一時之名者與之久則渙然解超然悟而後知其非
嗜味而嗜醉非遣意而遣事也其學陶氏公孫氏者與
元弼旣殁家無留藏其子某索於里中得詩若干首文
若干首而第次之以請於余余勤其成而尚其志也為
之序而藏之兩家使後之人知吾與若世好之如此也
元弼名其仕為許州司理參軍元符二年八月癸巳居
士陳師道序
　　　持善序
世之力者有五曰佛曰法曰善曰惡曰願善為至矣然
難行而易失士之始學善新而惡熟福輕而障厚旣難
其大矣而小人作輟其為善豈惟其難而魔力撓之也
其為不善豈惟其易而業力使之也是故先佛雖有種
子之喻又有湯冰焦榖之比且堪忍之土界則五濁時
則爭鬬人則弊惡縁則空法則末刼則陷為之不亦難
乎善出於習而習不足恃也中人而下善惡並作而更
報一出三途則失之盡矣豈惟其然異世則失之矣聲
聞所不免况於衆乎豈惟其然異念則失之矣前念之
善與念而盡後念之惡與念而興其失不亦易乎雖然
為善有道願者善之所出也願之為善縮業之於惡能
持其人使不退失故無願則無善無業則無惡是以學
者先願而後善豈特善焉雖法與佛有不由此者乎故
華嚴七地之菩薩大願力所攝如來力所加自善力所
持而得無生法忍聖且假之人况其下乎夫願本也善
與法佛條葉華實也善非願不生佛非願不成更百化
而弗渝盡未來而不斷其為力太矣願者心之用則有
自功以理為因以先為證則有他力具自他之力不其
宜乎證至於佛為法一空其所不盡者願也衆生盡則
願盡其無巳乎若夫善而無願與願而非理則為福而
已敬則貴惠則富世有貴富而無不敬惠者以其無願
而失之也雖然士以私智而為願孰效先佛之巳試乎
先佛之願莫大於妙徳莫要於普賢十方同一時住世
之佛皆我所導而後成聖不亦大乎萬徳之行出於十
願不亦要乎是以諸佛同贊而過之菩薩自謂不及也
元祐二年春徐之東禪主者懐超夢出庭中見二大士
相繫於木下恠而問之對曰此陳教授氏之物也是夏
師道始承命至則館於東禪豈於二大士縁有素乎紹
聖二年之春客東都晝而燕坐見大通禪師俯指授使
具二願於是頗頗採華嚴寶積而第次之願與信者而
盡心焉元符二年九月二日居士陳師道序
　　　送參寥序
妙總師參寥大覺老之嗣眉山公之客而少游氏之友
也釋門之表士林之秀而詩苑之英也遊卿大夫之間
名於四海三十年餘矣其議古今張弛人之情貌肖否
言之從違詩之精粗若水赴壑阪走丸倒囊出物鷙鳥
舉而風迫之也若升髙視下爬痒而鑑貌也元符之冬
去魯還吳道徐而來見余與之别餘二十年復見於此
愛其詩讀不捨手屬其談挽不聽去夜相語及唐詩僧
參寥子曰貫休齊已世薄其語然以曠蕩逸羣之氣髙
世之志天下之譽王侯將相之奉而為石霜老師之役
終其身不去此豈用意於詩者工拙不足病也由是而
知余之所貴乃其棄餘所謂淺之為丈夫者乎於其行
敘以謝之
　　　顔長道詩序
萬物者才之助有助而無才雖久且近不能得其情狀
使才者遇之則幽奇偉麗無不為用者才而無助則不
能盡其才然則待萬物而後才者猶常才也若其自得
於心不借美於外無視聽之助而盡萬物之變者其天
下之奇才乎比出東都門沙行數百里來河而城者今
澶州之治也平林曠野荒墳故壘甲士介馬無修阻麗
華之觀頽垣弊廬棘荆沮洳無池臺苑囿鳥獸魚鼈之
美吏不勝事一飯再起經年相逢交馬顧揖不通勞苦
無飲食歌舞遊從之樂征商榷酤號稱職官身雜徒吏
下爭細微無閒燕之樂彭城顔夫子居旣踰年矣元豐
四年邑子陳師道西遊京師遂見夫子於北門請於左
右得其應用之詩若干篇羅絡隱遯穿穴險怪遇事以
發憤因難而見奇如在巖崖之下洲渚之上陰林叢竹
空曠莽蒼之野月星風露煙雲杳靄之際漁釣弋獵樵
蘇耕稼之間不知其居弊陋之内市井之中瓮盎之側
也昔聞其語今見其人可謂美矣而於夫子猶其粗也
孔子曰莫我知也夫又曰詩可以怨君子亦有怨乎夫
臣之事君猶子之事父弟之事兄妾婦之事夫也為人
之子而父不愛焉為人之弟而兄不愛焉為人之妾婦
而夫不愛焉則人之深情皆以為怨情發於天怨出於
仁舜之號泣伯奇之履霜周公之鴟鴞孔子之猗蘭人
皆知之而不怨有二焉東鄰之子西鄰之父不愛也人
雖褊心莫以為意謂之路人夫婦之恩窮君臣之義盡
然後為路人路人則不怨責全於君子小人則不責也
謂其不足責也致怨於明主昏主則不怨也謂其不足
怨也則又不怨故人臣之罪莫大於不怨不怨則忘其
君多怨則失其身又有義焉此其所以異於小人者也
夫子之詩仁不至於不怨義不至於多怨豈惟才焉又
天下之有徳者也夫才者徳之用也徳成於心而後才
為用才盡於身而後物為用吾於夫子見之矣又為之
序以詔學者
　
　
　
　
　
　
　
　
　
　
　後山集巻十一
欽定四庫全書
　後山集巻十二　　　　　宋　陳師道　撰
　　記
　　　思白堂記
元豐四年余逰吳過秀見林侯侯家於蘇而宦學於杭
能道其江湖山林之美逰覽之樂而甚愛思白堂也其
秋八月就舍錢塘問思白之堂而往觀焉臨淵而望西
山樓觀出焉淵昧而林茂魚鳥樂焉江海山澤林廬之
氣相錯風林水麓鳥獸之聲相亂而雨霜寒暑晝夜之
變不齊也慨然懐顧昔人之風聲而樂一時之得意宜
侯之甚愛而不忘也而耆老豪傑文學之士請載之石
以侈其賜余未有以辭也湖之東洲保寧之寺故唐刺
史白公居易燕逰之所也近時律師某治其後堂而請
於侯於是名之以致其思又大書之以表其處而思白
之號聞於吳中夫前世逰居之士有傳於後者多矣獨
有意於白公何耶進則效其忠退則存其身仁以成政
文以成言此公之行而後世士大夫之所為思也公為
刺史知民之嗇於水築塘浚井利至今豈特士大夫之
思哉夫怨其所惡思其所好人之所同士以徳言民以
功利其所異也而吏無全能故上下之論不一若公則
思者衆矣士之為善誠無事於言而行終其身功盡於
事必待言而後傳則又不可巳也公言見於書行見於
史故今有以思之此言之不忘而記之所以作也林侯
嘗以集賢校理通判秀州今為尚書禮部郎中其文學
行治畧與公等後之人又將思之其可辭乎明年而余
北歸又明年而為之記不知余文使人思之如兩侯否
六年八月十日彭城陳師道記
　　　二亭記
居則行其仁仕則行其義家非仁不親君臣之際又有
義焉仁始於身内有以使同其樂於天外有以使同其
好於人故宫室苑囿以燕其居車馬器服以效其用賔
射燕饗以廣其意故能羣天下而世守焉錢塘關氏於
其居之右地積土為坂伐石為壇而藝以藥坂之下有
甘井焉挾以二室左竹右木㫁而不斵命其坂曰藥坂
壇曰芝壇井曰丹井左曰巢亭右曰節亭自是關氏之
父兄子弟仕而休者與夫學而未仕者朝夕在焉府縣
之吏郷邑之老與夫四方之過賓間從其遊所樂雖異
而各有得焉嗚呼可謂仁其身矣引而近之守莫固焉
推而外之政莫善焉關氏為吳大家世有彦士其宦於
朝者三人仕於州縣者四人處而學者又十有幾人因
而大之其興乎蜀方士李翁曰石有玉可攻甘井可化
丹砂而未試也後有貪者將剥石以賈玉竭井以市砂
關氏盛衰於是見之作亭之明年關氏之良彦瞻來京
師以告其僚友㳺舊於是士大夫之能詩者皆為賦之
而屬余為之記元祐元年八月丙戌彭城陳師道記
　　　徐州學記
夫祭之有報以反本也是故食則祭先飯飲則祭先酒
耕則祭先穡桑則祭先蠶畜則祭先牧祭䕫於樂祭龍
於社祭棄於稷祭臯陶於理祭周公孔子於學祀周公
非也治始於伏犧更虞夏商至周而大僃行始於伊尹
更夷叔桞下惠至孔子而大成蓋治成於周公行成於
孔子故學者主焉自唐改禮孔顔及今元豐繼以鄒孟
其與後之學者從祀而禮成徐故無學天禧幾年承相
濮陽李公迪來守改廟為學置師弟子請名與田以教
養之徐人始興於學而仕者衆矣徐地東近齊魯北屬
趙魏南引江淮西通梁宋四通六達之郊南北之亢頸
也南守則畧河南山東北守則瞰淮江故於兵家為守
攻之不克時民亦連年厯戰力極而亡故進則可攻退
則可守形利勢便先發後從故項氏當都臨制四方宋
武常守并護南北晉隋之間實以重兵稱謂大府盖古
用武之國故其人悍堅恃氣尚力易為剽竊然質直謹
言諾寧死不隠故犯者雖衆而易治盖可撫而教也熙
寧幾年始置官師廣弟子員元祐四年中書舎人番陽
彭公出守使其從事告於廟而新之又加其舊明年學
成公率其屬文武之士祭以告焉於是州之學士大夫
耆老子弟樂公之承上而報本也合而為詩以侈後觀
其詞曰
獲(一作/洙)泗之間大彭之國霸者之餘以武為俗䧺桀之
氣樂於盜賊亦有仁政莫救其成國之有學王教以明
示之好惡靡有不承廟學崇新自我兩公皇化其東徐
方攸同桓桓三聖七十其徒俯僂而趨有嚴其初有堂
有庭居有室廬右絃左書伐鼔于于成則有毁物惟其
常前者不已後者其忘
　　　思亭記
甄故徐富家至甄君始以明經教授鄉稱善人而家益
貧更數十歳不克𦵏其貸邑里𦵏其父母兄弟凡幾喪
邑人憐之多助之者既𦵏益樹以木作室其旁而問名
於余余以謂目之所視而思從之視干戈則思鬬視刀
鋸則思懼視廟社則思敬視第家則思安夫人存好惡
喜懼之心物至而思固其理也今夫升髙而望松梓下
丘壠而行墟墓之間棘荆莽然狐兔之跡交道其有不
思其親者乎請名之曰思亭親者人所不忘也而君子
慎之故為墓於郊而封溝之為廟於家而嘗禘之為哀
為忌而悲哀之所以存其思也其可忘乎雖然自親而
下至於服盡服盡則情盡情盡則忘之矣夫自吾之親
而至於忘之者逺故也此亭之所以作也凡君之子孫
登斯亭者其有忘乎因其親以廣其思其有不興乎君
曰博哉子之言也吾其庶乎曰未也賢不肖異思後豈
不有望其木思以為材視其榛棘思以為薪登其丘墓
思發其所藏者乎於是遽然流涕以泣曰未也吾為子
記之使君之子孫誦斯文者視其美以為勸視其惡以
為戒其可免乎君攬涕而謝曰免矣遂為之記元祐七年
八月三日
　　　彭城移獄記
徐居東方為南境梁楚之郊其地四來無林澤之阻其
民拙木無武擊之技而其治多獄其獄多盜多刼論以
重典購以重賞死者嵗以百計購以巨萬計余徐人也
知其說焉慶厯嘉祐之間曹濮兩州稱為盜區始用權
制而徐故無也治平末有為徐守舎蕭盜夜穴其室私
其裝焉於是請用重法而盜由是興古之為盜有三惰
民無生業惡子多費取資於人凶年窮里老弱死閭巷
壯者起而自救郡國亡命依阻探丸以緩朝夕今之為
盜有二兩軍亡卒無以自存縣之尉士終更罷歸凡民
去耒耜更邑市偷惰侈靡不能自達而其技足使也重
法之盜有二姦猾誘民為盜而反告逐捕之吏以竊為
強上下相通以掠服之不然毒死獄中以幸賞徐之盜
有二其愚易㒺其拙不能自明凡為盜者五而徐之為
盜九凡盜不急利則緩死而徐之盜以身為市而就死
也凡盜抵法而徐之盜㒺於法也可不察乎夫刑之不
勝盜久矣故季康子以為患智之不勝盜久矣故趙京
兆盜謀輙覺而不能禁也購之不勝盜久矣為購以盡
敵也盜可盡乎然則前三者可不可也劉叔貢父為曹
州盜賊衰息犴獄屢空或問弭盜之術叔貢父曰吾何
術焉不以重地視之而巳有為句容令多盜改置社稷
而加禮焉既而盜止先君子所說先吏所為世必以為
難而今人所行世所共知者復何難哉蓋世以簿書訟
獄為治故意不及其外而一切絶之非行之難而不為
也此兩人者特一其所遇敬其所事而其效如此又况
古人之善其身而行之者乎彭城獄故近市汶陽梁叔
忱廢縣圃而徙之為南北之室以時寒暑不以考掠而
獄益明叔忱為令有能方地數百厯年數十未有其比
余為徐學官過之見其興作而乞余為之記㑹徙潁不
果作明年獄成使來告而記之後之人以余所稱為心
以叔忱所治為法彭城之獄庶其清乎叔忱名子諒丞
相莊肅公之孫以奉議郎知縣事云元祐七年六月十
五日陳師道記
　　　彭城縣令石記
慶厯初西邊弛兵益脩政事謂吏之近民莫如令始出
王官行縣事以休其民盖自選人三考用舉者為令令
三考用舉者為京官京官滿三嵗為朝官蓋士之選者
以選士治劇縣若相宜然而猶有不合者豈法使然哉
徐為州部五縣而四用選令縣故為難治而彭城其尤
也昔漢宣帝責成郡國守相班班聲蹟可紀今選士為
令於古為加詳而吏治不盡如古其故何耶盖漢承秦
弊綱目疎闊吏自為治故易為功而非王制今法令備
具上下維持中才可以守而智者常患不盡其用故其
治難無赫赫之功雖然善其身明其視聽使民有所恃
而不冤亦可謂良有司矣司馬遷班固傳循吏不列縣
令豈以縣非王官不登簡策畧而不書耶今皆天子命
吏可不自勉使史氏有述焉令㕔故無記承議郎梁君
始追紀其名氏列於石凡十九人記與不記不足為吏
能否而梁君力能及之為有餘也元祐七年八月十四
日陳師道記
　　　披雲樓記
曹故周之城國亡而為邑陶之故城是也陶之西南有
丘焉禹貢所為陶丘墨子竹書紀年所謂釜丘圖記所
謂南右山而州人所謂南魯太師之墓者也漢哀帝由
定陶王而為天子尊其父恭王為皇帝置寢廟如祖宗
周丘而城以為陵邑今州治是也州之北數里而近兩
丘相屬六國魏王之墓也有岡自東北屈而西南隠如
伏龍魏之所以葬也擇地而葬尚矣而曰魏隧王墓者
以其始隧而葬也其後名州曰左城墓曰左山岡曰左
岡記曰左山其下多左姓故名然莫得而考也余謂爾
雅丘再成為陶釜者負也猶陶也而皇甫謐曰舜陶河
濵而名郭璞又云在定陶城中者皆誤矣然則州之所
治猶曹國之舊也朱公謂陶天下之中諸侯四通貨所
交易班氏亦謂堯作成陽舜漁雷澤湯居亳故其土有
先王之遺風重厚多君子好稼穡惡衣服以致畜藏秦
漢去今未久而幽僻荒虛商旅不出其塗五代承唐之
亂田里壯少棄本業酒食歌舞馳狗馬飾冠屨强悍喜
攻刼佩刀引强指人之藏以為費至殺吏士冐城郭皆
與古異世亦多變矣故常選用武吏重法厚賞擊伐斬
殺獄市無虛日號曹濮為盜區吏常日夜訊掠證驗省
文書出購募調兵選將期㑹赴告不得休息故郊無臺
池苑囿而府無門館賔不勞贈吏無燕賜號為輔州大
府而威重不稱豈上所崇極而下所觀聴者哉曹近京
師皇化所先承平百年風俗移易金鼔不作獄市屢空
吏始於其間興築除飾以待四方之賔與閭巷之士而
來者繼焉堂館相望如諸侯居而連簷曲室坐者揮汗
每盛夏常閉閣謝客於禮猶有闕也朝請大夫郭侯之
為是州不忍盜賊其民必以仁恕而人益勸振其綱目
百識具舉而府益無事又連嵗大穰稼有藏積其明年
之春始因其舊廣而新之為披雲之樓其地之宜與登
望之樂棟宇之制為一州之勝而其費盖不及民也夫
人不可以久勞亦不可以乆逸逸者所以大勞也勞逸
相濟然後身安而事治禮曰仲夏之月可以居髙明可
以逺眺望昔吕不韋與其客記其所聞以為月紀則居
髙矚逺乃先王之政也而世之吏道致期㑹程文書以
為治蓋亦其一焉臺池苑囿燕射畋漁雖非政之所先
亦非其所不為也今失先後之序與不勤其事而受其
養者則有媿矣雖然吏之所以能有此者豈非世之承
平嵗之豐穰而政之暇豫也耶則居其職者可不知乎
余常從侯而登極目四顧則昔之范蠡慎到穰侯甯武
子與夫漢魏之墓也其人非萬乘之君則其相也其功
譽富貴文學辨議皆驚世而絶俗而今日之風霜荆棘
狐貉之與穴也河濟之間禹之所治聲烈赫然而通川
廣澤皆失其故處使人悲傷慷慨而興起盖可採而賦
顧吾老矣力不足以及此而為之記紹聖四年十一月
五日彭城陳師道記
　　　汳水新渠記
汳句於蕭其闕如玦水經謂河至滎陽莨蕩渠出焉渠
至陽武其下為沙蔡水是也其出為隂溝儀至浚其下
為渦别為汳汳至䝉别為獲餘波迤於進陽東厯蕭彭
城入於泗注謂鴻溝官渡淄獲丹浚與渠一也禹塞滎
澤而通渠於甫田其後河絶旃然入焉即索水也漢書
地理志滎陽既有汴水又有莨蕩而受泲梁䝉有獲水
首受淄獲至彭城入泗以余考之河渠書云自禹之後
滎陽引河為鴻溝以通宋鄭陳蔡曹衛與濟汝淮泗㑹
於楚而竹書紀年梁惠成王入河於甫田又引而東明
非禹之舊也書曰濟入於河東出於陶丘北者入而復
出也溢為滎者濟之别也滎波既豬障而東之也周官
又謂豫之川滎洛幽兖之川河泲則河南無濟矣其謂
莨蕩受濟禹塞滎澤而用河者皆失之漢志莨蕩無出
淄獲無始盖畧之也余謂與經合而滎水諸書皆不載
又疑渠汳為二而滎有一焉杜佑以經作於順帝之後
詭誕無據而注叙渠源或河或泲或河泲合其說不一
次其所引經紛錯悖戾而志亦闊畧不具辨始末盖皆
不可考也自漢末河入於汳灌注兖豫永平中導汳自
滎陽别而東北至千乘入於海而河復於是故瀆在新
渠之南注所謂絶河而受索自此始隋開皇中因漢之
舊導河入汳大業初合河索為通濟渠别而東南入於
淮而故道竭今始東都受退水為臭河於畿為白溝於
宋為長沙於單為石梁於徐為汳而入於南清南清故
泗也盖自王都而東畿宋亳宿單濟之間千里四來而
故道淺狹春夏不勝舟秋水大至亦不能受也蕭故附
庸之國城小不足居民又列肆於河外每水至南里之
民皆徙避之廬舎沒焉率數嵗一逢民以為病紹聖三
年縣令朝奉郎張惇始自河西因故作新支為大渠合
於東河以導滯而援溺於是富者出財壯者出力日勸
旬勞既月而成邑人相與語曰渠議舊矣更數令不決
而卒成於吾侯孰有惠而不報者乎於是不謀而同欲
紀於石以屬余余謂張侯其居善守行峻而言直以成
其名其任善義不畏不侮以登於治其可紀者多矣而
諸父兄獨有見於此者何也夫善為治者人知其善而
已至其所善盖莫得而言也渠之興作有迹其效在今
此邑人之所欲書也遂為之書八月二十五日彭城陳
師道記
　　　佛指記
建隆幾年皇師伐蜀(一本云建隆/初王師伐蜀)曹卒有在行者樵芻
山間數見光氣發地得石函藏佛指焉念無所置且畏
奪乃破半臂而藏之老而歸兵乞丐道路開元寺法華
院僧聞而收之厚其供御數嵗破半臂出以報焉後歸
上生而僧持去客成武邑人迎供得舎利無數上生主
者重寳通三論嚴律居衆供施不倦思有以還之㑹僧
如東都過曹寳諭意他日赴供西里渡浰水遇而申之
且厚其報僧行不輟寳反隨之及郭㑹僧市益焉其主
見而訟之乃畱寳請於州而得焉骨裂蒼然而無感應
疑為僧所欺也余迎致興國院率私屬而敬焉供茶三
盞澄聚為華余謂寳曰非聖何以致此其體壊色變殆
為物所觸耳如來鐵鉢祖師所傳曹溪所藏者南漢之
霸迎入宫中傳之婦人應手而裂其何疑焉寳曰我以
水(一作/作水)玉匣而藏之使目可視而手不近可乎余應曰
可退求於家無物可施為記其事使疑者信謗者悔富
者施是亦助也語有之欲知前時視今日余以詞義名
次四君而貧於一代其可以文施耶昔童子聚沙以戯
見佛而施佛為授記之轉輪王福四之一其後百年阿
育王是也轉論四王相好同佛而王膚如錯人不可近
施之人勝故其報重施之物微故其報輕夫三界惟心
萬法惟識無待於事而此何也盖等心而施則生與佛
等沙與金等事奪於理故報隨於理心有分别則物有
髙下理奪於事故報從於事豈不為心也耶夫輪王大
福也特一念爾顧其心之何如我以文施其不可乎雖
然佛之報身以萬徳窮其所以别各有因是以菩薩雖
證道體而具萬行蓋未有無理之事無事之理也則以
文施其有闕乎客有言曰曹近京師一有傳焉國將寳
之覆且不保張之可乎余應之曰不然佛無去來而人
有因縁因有厚薄故縁有時限縁之所在孰得止之前
日也以悲為心明揚勸厲與衆興福則先佛之願若欲
獨善而私有之雖縁於佛其非貪乎行不契聖鬼將奪
之不待縁也寳以為然又曰我初出家抽架上書得證
道歌先能成誦雖聽相論而喜性宗暇則讀之我豈與
有縁乎三嵗之後將叅學於東南而終老焉余歎曰趙
州臨濟皆曹人也今數百嵗矣嗣古導今將在子與夫
人命呼吸間三嵗不亦逺乎與其悔後寧好先耶子與
時競時不待子也紹聖三年八月十日居士陳師道記
　　　是是亭記
劉子佐巨野架室以居名曰是是之亭而語客曰吾剛
不就俗介不容衆而人亦不吾容也故吾勉焉是其所
是而不非其所非又懼與時而忘之也以吾居耳目屬
焉亦盤盂几杖服佩之類也吾其免乎客笑之曰是是
近諂非非近訕不幸而遇寧訕無謟以病劉子晁子聞
而作曰事無常是亦無常非使天下舉以為非而子獨
是之何所取正使天下舉以為是而子獨非之安得力
而争諸嘗與子問津於無可無之塗而弭節乎兩忘之
圃夫安知吾是之所在又為之賦以砭劉子陳子見而
歎曰夫三子之言其皆有所激乎今夫是非叅於前子
將稱其所是而黙其所非自以為得矣而曾不思黙而
不稱則固巳非之矣使世皆愚也其有知之者矣吾懼
子之不免夫是其所非則為諂非其所是則為訕是非
不失其正二何有焉客之笑非子之病也夫道二理與
事是也是非兩忘者理也有是與非者事也事待理而
後立理待事而後行今使劉子忘而不有於事猶有闕
乎晁子之砭非子之藥也劉子名某(一本云劉/子名義仲)南康人
其大父凝之有所不顧舉世挽之不能回也仕不合而
去老於廬山之下廬陵文忠公為賦廬山髙也其父道
原面數人短長不避權貴羣居聚語是是非非公無所
隠聞者至心掉手失掩耳疾走而畧不以為意卒窮以
死而天下歸重焉今劉子博覽偉辯刻身苦思既嗣其
世向善讐惡亦不減其二父而能沉潛摧折以成其材
故士君子皆樂告以善也孟子曰是非之心智之端也
又曰無是非之心非人也薋菉之不知白黑之不分固
士之所棄而盡言招過又昔人之所戒也然則何施而
可乎夫明天下之是非者智也正天下之是非者任也
進則見於事退則見於書子姑明之二者必有一矣紹
聖四年二月五日彭城陳師道記
　　　白鶴觀記
徐山不泉州治之南有平泉焉深明潔甘旱潦自如泉
之上有老氏宫其地為彭城之西鄉皆曰白鶴說者曰
泉有鶴下焉故名觀鄉又因泉而名觀有記曰唐髙宗
遺之所建也余讀杜光庭靈驗記曰天皇東封鶴集其
壇使諸州為老氏築宫號以白鶴與石文合而說為妄
其泉與鄉盖因觀而名也慶厯幾年築州之南郭吏從
其學者求而不得乃曲其處以限焉泉與觀始異嘉祐
中農者趙真病死夢御鶴適野視下如江湖傑木行列
蛇厲守之既度控東山而下乃泗上定雲山也寤而愈
以為老氏之祥盡其有以報焉道士劉歸真與其徒李
道亨又協衆而繼之以成其名以石而屬余凡數嵗十
餘請而不已則其可巳乎夫老釋氏之教並行於世而
有衰盛世遂以為優劣又謂教有利有不利皆非也夫
二氏離行而合委其所異者因於俗也至其隆替繫於
世世之好惡則繫其習豈今之人於老氏未夙習乎昔
莊生子休謂諸子闕老墨惠與已之道同出於六經而
老莊各自為家蓋子休學於田生子方子方學於端木
生子貢而列禦㓂庚桑楚皆寓言無實後之學者因而
成書至漢兩劉校中書為七畧其序方伎有神仙諸子
有道家而老莊並焉天神地祇三靈百神又皆出於禮
官而今之為道者合而有之益以符咒法籙捕使鬼物
皆老氏所不道然其祈報禍祥驅禳回起昭昭不誣而
非余所能知也蓋自耼休而後士不明於理而術益工
此其所以不振也耶而劉一士獨能有成豈不良哉雖
然余有私焉劉行數千里受天師之籙於龍虎山未及
行莊猶有待也今老矣盍輟其巳能而勤其未能乎李
方壯可任以事而嗣其志也如是其有不興者乎元符
元年九月甲寅東里陳師道撰
　　　觀音院脩滿浄佛殿記
物有盛衰人有向背向盛背衰人則逐物雖然向則盛
背則衰物亦有待於人焉吾州之南山太平興國寺山
之南北凡十有七院其東南隅别有勝果禪院始時寺
之卧佛羅漢觀音為盛金罄之施門無虛日其後勝果
興而三家替以故像毁不飾室毁不補革金不鳴而突
無煙使人一視而等施則盛不極而事畢雖然人所避
就物所豐悴豈智力所能元祐八年比丘某始合衆施
既新其殿又載於石使人請者累至余學於釋氏願自
效使不請且强與之况其請之勤耶夫始之非難而述
之難積土為址伐山出木虛日費財世以為能而競焉
易故而新就下而髙事半功倍謂因人成事而不為也
惟然故天下之事莫不皆然豈特浮屠氏之役乎故其
說以起廢為勝福則彼固知之矣院故有閣當諸山之
衝屬兩洪之聲余從居者登而樂焉已而少者壯壯者
老老者逝矣而前者之樂又為今之悲也身既與物同
其盛衰心亦與時而遷謝則其所異者何乎覽者其自
知之淳化初知制誥孫何以布衣來於時曹武忠王得
罪右府以節來守門不納謁而一府無過之者院之楞
嚴講師惠泉召而致館且為治行明年而登上第其次
路棖來貳使事而屬之且曰急窮而忘報交素而逺名
僧之英乎路未以為然也泉知其意去㳺吳遂不還路
至之明日過則亡矣於是賦其堂則其所興壊盖知矣
元符元年九月巳酉東里陳師道撰
　　　御書記
仁宗皇帝御書兩紙四字其文曰善法行政其璽文曰
帝籙皇祐嘉祐之間以賜其臣江休復於是休復為集
賢校理御試詳定官休復以文義誦説明習世務奉使
有績列於名臣遂䝉顯揚能以翰墨歸藏於家而世守
之其為平生之觀學者之榮至矣休復後為刑部郎中
脩起居注以卒其孫端禮以示臣師道使記載皇帝所
以照臨江氏假寵子孫明示來今臣蓋不得辭臣愚敬
惟皇帝之於書極矣在位四十餘年外被四夷下逮百
世口耳所傳紙墨所載徳政道化有不勝言其不習而
能者豈聖人優為哉臣亦不敢賛也臣生於皇祐四年
被䝉恩澤上下田里不畏不夭至於成人而不得望前
驅之塵蹈後車之躅臣不勝至恨乃今幸得伏覽聖制
見至人之用心附於不忘臣亦與有榮焉端禮學而不
息文而又能世其家將復受賜矣元祐元年閏月已丑
徐州彭城縣王鄉任化里臣師道昧死謹記
　　　忘歸亭記
熙寧七年尚書水部郎中開封劉君刺守金州平政嵗
豐士民康樂廼作亭於北城之上以望牛山而臨漢水
以樂府僚屬四方之㳺士名之曰忘歸之亭又使其客
彭城陳師道記其意曰西城治漢上㳺廬舎弊陋市肆
落莫名雖為州實不如秦楚下縣山林四塞行數百千
里水道阻險轉縁山間懸流遞折觸石破舟回洑平淵
深昧不測射工水蛭中人多死陸行憑陵因山梯石懸
棧過險脩林叢竹悍蛇鷙獸卒出殺人家有蠱厲乘間
行毒鄰里無過從行路不敢飲食擁掩䕃鬱日月隠蔽
夜長晝短暄寒無時又多霧雨疾疢易作土疎河潤地
氣發泄人多病脚廢丘故宫頽城敗塚達於四境狐鳴
鳥聲日夜間作使人悵然懐歸凄然發歎揮然出淚於
是相與登斯亭以向坐則又志意舒徐氣血和平蘧然
而笑栩然而歌超然而忘歸其山川之美臨觀之樂不
言可知言不能盡也士大夫去墳墓背田廬祖宗因友
舊從戍於異域故雖君子無厭苦之志而有歸心居官
有守義不得去念嵗月之永而憂不可極作為斯亭與
人同樂以居而忘懐其志壯哉公以治人私以養生古
之政也師道敢不承君之命
　　　面壁庵記
禪人祖圓覺老師自天竺來居嵩髙少林道埸盖面壁
者九年二祖禪師斷臂立雪世舉知之而昧其處自少
林行殿而西林篁䕃鬱千步而近度宻越阻羣山四臨
前則少室諸峯嵱嵷連層後則五乳崒兀擁掩如舉手
内向中峰之下乃其故處有泉泠然始至無水則杖刺
地隨舉而涌引而東出世號以錫杖而叢榛族棘荒穢
翳塞兔蹊雉域蛇鼯所舎樵數避焉元祐幾年留守簡
翼張公求而得之始往過焉使作亭以識其處除地得
址層甓宛然後十有餘年知登封縣樓异復往過之謂
長老清江襄棘開道始有人聲馬迹再至則治矣盍復
其故對曰下南山之木出西谷之竹伐薪以陶率少而
役可立具其所乏者財爾异請任之於時衆治泰陵休
於次异敬以請自監司與百局之執事及郡縣之令丞
佐尉下逮工賈士庶不挽而同於是智者謀仁者施壯
效其力工獻其技為堂為室圖像陳焉守衛有次門廡
有列盖十朝而具既月而成林出芝十有二本華各異
色莖如漆飾甘露雨於泉池夜有光氣四起屬天合為
大練東西數十里嗚呼其興可量乎耶夫道一而今之
教者三三家之後相與詆訾盖世異則教異教異則說
異盡已之道則人之道可盡究其說則説亦究其相自
也固宜三聖之道非異其傳與不傳也耶子孔氏之門
顔閔冉皆無傳仲弓之後則有荀卿曾輿之後則有孟
軻端木賜之後則莊休而荀孟莊之後無聞焉李氏之
傳關尹尹之傳後無聞焉釋自能仁二十八世而為初
祖祖之東六世而為曹溪至於今又十有五世而儒老
子之徒欲與校其源委誤矣嗚呼道之不傳盖始於此
厯嵗千百逮今而興豈有待於异耶建中靖國元年九
月十八日居士陳師道撰比丘曇潛書
　
　
　後山集巻十二
欽定四庫全書
　後山集巻十三　　　　　宋　陳師道　撰
　　論
　　　正統論
統者一也天下而君之王事也君子之所貴也吾於詩
春秋孟子見之也周南自風而雅王者之事也召南自
家而國諸侯之事也公羊子曰王正月者大一統也孟
子曰伊尹孔子得百里之地皆能朝諸侯而有天下也
夫正者以有貳也非謂得之有正與否也天下有貳君
子擇而與之所以致一也不一則無君無君則人道盡
矣吾於中說見之也王子曰中國有一聖人明之中國
有並聖人除之夫列國並立而不相尚君子必致于一
者不欲天下一日而無君也吾於春秋見之也詩降於
風書絶於文侯之命則天下無王矣春秋所以作也天
下無王而正月必書王者所以君之也由周而上天下
為一由周而下學者所論者五焉有其位而不一者東
周是也有天下而無位者齊晉是也有統而為閏者秦
蜀是也無其統而為偽者魏梁是也上無所始下無所
終南北是也正之說有三而其用一三者天地人也天
者命(一作/令)也天與賢則賢天與子則子非人所能為也
故君子敬焉地者中國也天地之所合也先王之所治
也禮樂刑政之所出也故君子慕焉人者徳功也徳者
化也功者事也故君子尚焉一者義也可進則進可黜
則黜而統有歸矣吾於詩與春秋見之也西伯諸侯也
君子與其王平桓周之餘而君子奪其王也隐公攝位
而先君之元子君子與其君也桓公世子也王與諸侯
大夫國人君之而王法所討君子黜之文王西夷之人
秦與吳楚戎蠻也君子進而中國之也杞夏裔也君子
斥而夷狄之也曰周之東夷於諸侯其所有號爾故詩
降而書絶之君子蓋有待也夫詩降而書絶則天下無
周矣王者可以作也而卒無以代之徒以先王之世天
下須君而復與之豈君子所欲哉桓文一中國却外夷
出民水火之中有功矣天命不改管仲不得而革也夫
周存之者天也文武之澤也黜之者人也天下之法也
此周與齊晉之辨也秦之昭襄始亡周而臣諸侯及始
皇又合六國而為一而學者不以接統豈不巳甚矣哉
以秦之暴疾之可也而不謂天下為秦可乎奪其統其
誰與哉新莽漢之盜也而漢討之是猶夏之窮羿衛之
州吁而齊之無知也而學者疑其年吾於春秋見之也
魯昭公之失國寓於諸侯而季氏服君之服行君之事
也七年君子以其前繫之昭其後繫之定則以元始屬
之建武其可矣此秦新之辨也三國之一吾於續書見
之也漢中邦之舊也劉葛之所造也君子之所向也而
地則四隅也徳逺而功邇君子不得而私焉吳魏皆有
志於天下又皆功于民而魏則中國也於是與之其得
已乎此曹魏之辨也自晉而下則為陳陳亡於隋則有
中國自隋而上則為魏魏而上為燕趙趙繼晉者也晉
之亡猶秦也非人亡之也舉天下而棄之智者得之而
謂之逆乎其事則漢唐其名則霸其義則雖非桓文亦
非晉之罪人也則有始石氏羯也慕容氏鮮卑也然居
中國之位有中國之民而行中國之政矣是猶書之秦
春秋之吳楚也燕趙不為夷謂魏為狄乎南北之變吾
於元經見之也晉之東猶漢也屬而繼宗古之制也其
所貴者以中土之無代也君子因其舊而與之猶周也
皇始授魏進之也天也而帝晉者人也魏可貴而未貴
晉可賤而未賤故君子持之也持之者待其定也晉宋
有其志又有其功而魏未有以勝之武文沒而孝文興
於是南北定矣故宋亡而帝魏也孝建之後可以奪矣
而君子不忍者武文之澤也故因其亡而取之或曰魏
假之華齊梁陳斥之蠻無乃悖乎曰夷而變雖未純乎
夏君子進之也夏而變雖未純乎夷君子斥之也矧其
純乎孔子曰一日克已復禮天下歸仁而不考其素善
其變也又况終身由之者乎色斯舉矣而不察其著惡
其變也又况言咈行乎此南北之辨也學者擬梁而於
新唐非其族也且其取之奪也非討也吾于春秋見之
也楚比盜也而棄疾殺之君子書之曰公子棄疾殺公
子比以情不以迹也梁之有猶魏也此朱梁之辨也吾
於正統基之經以定其論資之公以濟其義折衆說之
在而歸諸正庶乎其可也
　　　取守論
世之說曰文武異道取守異宜武夫策義可以進取儒
者用仁可與守成秦以用武而亡宋襄公以用儒而敗
故漢取以詐力守以仁義文武迭用而各得其宜也是
不然猶之於人也有喜則有怒可笑則可哭未有喜而
不怒笑而不哭者也喜怒同出於人武文同出於道譬
之人焉自本觀之手足耳目皆身也言動視聽皆用也
自末觀之手足異號耳目異使而世以為異者有見於
前也古之取天下者以身其守之者亦以身故君子脩
身而天下平脩身非以致天下而天下歸之林非慕鳥
也淵非召魚也而魚鳥從之者從其所也古之人行之
者文王是也而於詩見之周南所以取也小雅所以守
也而孔子著之以為法也後之取天下者以兵兵者争
而巳矣以詐勝詐以力勝力致其争也至其盡敵則無
所與争而君臣相屠矣故其語曰兔死犬烹鳥盡弓藏
蓋其所取者乃所以殺其身也譬之于盜足以致財而
不足以為生秦漢是也湯武之兵非取天下也取有罪
也古之守者以天下計故堯禪舜舜禪禹湯放桀武王
伐紂周公居洛曰有徳易以興無徳易以亡豈為子孫
計哉其取之以天下其守之以天下故五伯迭興不得
而私也後之守者以子孫計其得之以争其守之也畏
人之有争心也故秦墮名城銷鋒鏑殺豪傑愚黔首以
止争也漢髙祖曰安得壯士守四方以禦争也此其所
異也私故也故世以為異者有見於後也儒者難與慮
始可與守成叔孫通之言也通之佐漢而進羣盜壯士
其學既不足於取而天下既定因時便事使為朝㑹祭
祀弁服之制以為仁義守天下之具孟子曰禮節文仁
義者也禮以為節儀以為文夫朝㑹祭祀弁服之制是
儀也禮之文也豈仁義之實哉則通之學文不足於守
也然而漢之所以持世而遺後者其蕭何之法乎通何
與焉古之於仁義有四焉由之者道也無為而無不為
舜禹是也為之者善也好仁而惡不仁湯武是也假之
者為人者也不善其身而善其政五霸是也脩之者為
道者也故曰回心三月不違仁其餘日月至焉而巳矣
七十子是也漢之於仁義非善其身也善其政而已非
明於已也有見於古而已其不迨於五霸者所謂政者
未盡善而所謂義者未盡明也其假之而不至乎宋襄
公有亡國殘民喪身之道而以不鼓不成列不禽二毛
為仁是不知務也譬之於盜寡取以為亷忘其財之盜
也子魚曰愛其重傷則如勿傷愛其二毛則如服焉此
仁人之言也襄公何知焉
　　　商君論
士之為善終其身則善不勝言也其為惡也亦然故君
子論其大焉以先王之法義而議公孫鞅之行治莫非
罪也而論其大者有四焉鞅之術屠也政其具也故政
不行則屠秦之民政行則屠諸侯之民去殺則無行焉
夫愛人者人愛之惡人者人惡之則屠之者人豈忘之
也而又導之以殺驅之以戰則民知殺而已懐殺人之
心操殺人之具以事其上其不亡者昔未有也故其利
足以兼諸侯而其禍亦以亡秦此所謂白晝而攫金者
也金則得矣而身隨之愚者不為也鞅之亡秦其罪一
也政以保民也而殺以行政化以革姦也而姦以成俗
用秦之民如牛羊然市無完人道有流血鞅之賊民其
罪二也君不患不善而患無其志志者適道之源也孝
公雖未善抑有志矣因其志而導之猶順流而下也而
鞅損而小之蔽其良心逢以桀惡百世之後名為暴君
談者不置也鞅之賊君其罪三也鞅誠用趙良之言捐
國去位興賢以易政作徳以變俗豈徒安秦所以安其
身也徇巳怙終卒車裂之鞅之亡身其罪四也夫四罪
者人有其一王者之法不待教而誅而鞅况具之耶是
故秦霸者之罪人而鞅秦之罪人也始鞅之說孝公以
王道而不用也說者謂鞅舍已從人茍合者也是不然
夫懐璧以適市其價百萬而償以萬則賈者不售也若
石則售之矣鞅之所懐石也而市之玉耳故其價易當
也王者之法政以成天下之務者所以治也故曰如有
用我者期月而巳三年有成王道之始也成天下之俗
者所以安也故曰有王者必世而後仁王道之終也而
鞅以謂王者之郊不及其身數十百年而後見其不知
也明矣夫王帝皇者古今之異號耳而鞅以謂有帝道
焉有王道焉其陋甚矣而始說之以王道者豈小人之
心欲所用乎上以探主之意又以堅其意下以引就其
説又以拒人之說也則聽之者可不察乎夫孝公之用
鞅也以國聴命以身受教威福並主而不忌朝無公臣
而不疑刑及骨肉而不怒毁著通國而不奪故鞅得終
其術可謂善用矣用鞅之道而用賢其王可立而待也
當是之時子輿在鄒子休在楚不為無賢也逺者所不
知而趙良之近而又不知可不惜哉是故有國者不患
不能用人而患乎不知人也
　　　霍光論
有其才而無其節者司馬懿是也有其節而無其才者
荀息是也有是二者成功而去伊周是也有是二者守
而不固霍光是也光承武帝孤幼之託天下之寄黜昏
顯明全而歸之承征伐之後公私兩弊而十數年間内
豐外服光之功有三焉然以私愛冒大義鄰於奪矣其
幸宣帝智而不争使之争則未可知也昭長而宣立既
不能去又不歸政光之失亦三焉史氏謂不學無術闇
於大理而或以謂人倫逆順雖不學而知之日磾老胡
而著忠孝何待於學嗚呼學則明否則蔽理之常也不
學而能者道也畏之者學也學而後知畏也畏聖人之
言也光之不勝私以其不知畏也光善人也使其學而
知畏其肯出此乎豈特如此其肯以婢為妻乎則除惡
于未然光之三失其皆出於此乎或者又謂節而不才
然保人之㓜全人之國天下危而復安此皆才之大者
至其結婚不與上官以宰相子守闗與武庫親同列而
慮患有急而收符璽又皆有以過人特其才有能否雖
然中人而下亦不能具也或又謂日磾不肯納女後宫
而光以為后日磾殺弄兒而光隂妻為不知光之守節
誠有不如至其功亦非日磾所及也始光推日磾而謂
匈奴輕漢此其智有過人者惜乎不之盡也
　
　
　
　
　
　
　
　後山集巻十三
欽定四庫全書
　後山集卷十四　　　　　宋　陳師道　撰
　　策　策問
　　　擬御試武舉策
問湯武之兵無敵於天下然而或曰出其不意或曰天
命未也晉文公伯者爾然欲用其民則曰教之義示之
禮與信夫出其不意詭道也諸侯不期而㑹者八百矣
然而猶曰天命未也其故何哉能用其民以禮義信然
而不曰王者之事何也昔之誓師者或曰孥戮或曰有
常刑或曰有大刑或曰有無餘刑非殺其不同何也司
馬遷讀司馬兵法曰雖三代未能究其義如其文也今
其書尚在其義難盡其文難遵者何歟墨子之詘公輸
九攻而九拒之諸葛之服孟獲七擒而七縱之其智安
出哉諸羌犯漢辛武賢段紀明則謂當大擊之趙充國
張奐則謂兵可罷以罷之為是而紀明之戰克以撃之
為便而充國之算勝或謀同而功異或論殊而效同何
以然也子大夫習於論兵造庭待問其以所學具著於
篇
(臣/)惟陛下學以明王度徳以善方俗材以成世務不自
賢聖詢於寡昧延見田里之士究觀文武之宜臣愚無
以奉明問廣聖志顧嘗聞之藪宅善牧川居善漁偏昧
者聴㣲右廢者便左臣誠不佞顧無㳺居之習便左之
能以成陛下好問之志而幸萬一之得哉謹冒死對臣
聞孔子曰俎豆之事則嘗聞之矣軍旅之事未之學也
夫兵非聖人之學其所學者無事於兵雖然兵者政之
出也能盡俎豆之事則軍旅得矣聖人雖不學蓋能之
矣刑者政之餘兵者刑之末非聖人所優為也故武未
盡善不若舜禹之修文也古之為國者兵設而不試戰
習而不用應而不倡服而不侮臨敵而人不戰得國而
市不亂此王政也若夫亷李之戰鬬事也孫吳之書盜
術也不足陳於王者之前當以臣之所聞敬奉明詔其
有不稱乃臣寡陋之罪非聖人之道有所不宜也臣聞
古之言無敵者非謂戰勝守固天下不能敵也謂其願
為之臣而莫與敵焉昔商湯東征則西怨南征則北怨
可謂不敵矣若夏桀則其衆曰時日曷䘮余及汝皆亡
非商亡夏夏自亡也夫不攻敵自亡以天下當一夫安
用詐三王之伐行天討也是故謀於蓍龜詢於臣民以
定其論法以正名刑以正罪以成其詞詔於鬼神諭於
公侯誥之于國誓之于軍以致其衆教之以文懼之以
武聲之以鐘鼓與天下共之惟公與義詐何施焉故以
湯為出不意以伐桀者盖不知義也臣聞命者天之道
視人則知矣天從人者也周文之時三分天下而有二
天之去商舊矣不待盟津而知之臣以為文武後之非
命後也君子之道同而各有行也如權之稱物惟其所
輕重文王屈義而伸仁以同于天武王屈仁而伸義以
順其命孔子以為文王至徳也夫優為之與不可已而
為之者異矣此文王之為文武王之為武也盟津之㑹
臣無傳焉其漢儒之說乎故以武王為還師以待時者
蓋不知命也臣聞君子内徳而外行有其徳而無其行
者有矣有其行而無其徳者有矣故君子貴其全也易
曰君子以成徳為行君子之行出於徳也徳則有化禮
義信者徳之行也是故王以安行覇以利動利之者偽
也君子恥之夫徳形於身而加於民謂之化教其可禁
其不可謂之政無化則不革無政則不行本末相用王
者之事也晉文公則不然大蒐以示禮伐原以示信勤
王以示義夫上無化下無教造事舉善以聳觀聴此豈
有意於成俗文之以為名爾然能用其民者盖有政焉
王者尚政行之以刑有行而無其徳有政而無其化此
晉之所以不王也臣讀征誓之書知後世之刑重也虞
之誓曰其克有勲刑盖未用也夏商之誓曰孥戮汝周
之誓曰有顯戮尚刑也夏商之奴周之皂隸也魯之誓
曰有常刑有大刑有無餘刑非殺越逐誘盜則服常刑
大刑殺也材不足用則服無餘刑或孥或戮猶未至於
殺也無餘者盡之之詞也刑盡而非殺猶今之言罪止
於流者也餉不足食則服大刑刑至於殺則極矣傳者
以謂無餘之刑戮及妻子臣不知其說也夫罰弗及嗣
臯陶之善問也罪人不族武王之伐紂也父子兄弟罪
不相及周公之命康叔也而伯禽為之乎先王之刑有
至於殺而無相及者以非其罪也故刑至于殺不以為
暴而遷刑則暴也雖然誓師而至于殺不亦甚乎夫三
代異尚惟其時也同有三典施於五刑惟其宜也軍事
尚威其用重典乎天下有道征伐出於天子魯之軍刑
蓋周制也臣則知其仁焉先之以誓期於不悖示之以
刑期於不犯未足為仁師克則鮮死為負則多矣伸之
以威以逭死也其仁至矣仁以濟義義以行信此所以
為賢也臣聞齊威王使其大夫追論古者司馬兵法附
以先齊大司馬田穰苴之說號曰司馬穰苴兵法夫所
謂古者司馬兵法周之政典也所謂司馬穰苴兵法太
史遷之所論今博士弟子之所為說者也昔周公作政
典司馬守之以佐天子平邦國而正百官均萬民故征
伐出於天子及上廢其典下失其職而周衰矣故征伐
出於諸侯使典之用捨興壊繫焉遷徒見七國楚漢之
戰以詐勝而身固未嘗行道也遂以仁義為虛名而疑
三代以文具可謂不學矣史稱遷博極羣書而其論如
此所謂雖多奚為者矣臣謹按傳記所載司馬法之文
今書皆無之則亦非齊之全書也然其書曰禮與法表
裏文與武左右又曰殺人以安人殺之可也攻其國愛
其民攻之可也以戰去戰雖戰可也又曰冬夏不興師
所以兼愛民也此先王之政何所難乎至其說曰繫其
疑加其卒致其屈襲其規此穰苴之所知秦漢之所行
遷之所見而謂先王為之乎臣惟墨子之拒公輸匠之
事也武侯之屈孟獲將之事也此百官羣吏之能非王
法也昔墨子為守屈其一世而不以守名自惟其術有
大者焉墨子之所不為臣愚敢為陛下道哉崇墉浚川
完廪衆民可以守矣然而不守者民散故也故曰地利
不如人和也封溝委積所以保民也民固矣而後城郭
可得而守也禾粟可得而食也墨子之術而得用也不
然冦將侵之巧何施焉夫武侯之縱敵務勝其心以持
久専意東方而無後憂可謂善畫矣雖然智以服人可
以終侯之世不可繼也此伯者之術也君子制法中材
守之所謂百世之道也書曰柔逺能邇惇徳允元而難
任人蠻夷率服又曰無怠無荒四夷來王夫行法於身
而效於四海之外臣謂王者之功易也臣聞先漢西羌
之叛辛武賢則欲攻趙充國則以守臣愚以充國之計
是也後漢東羌之叛張奐則欲廣恩段熲則欲極武臣
愚以謂皆非也惟臣謂武賢之議非為國逺計冒危要
幸以自利耳此邊吏之常態國之大患也臣謂充國之
議有大焉其説曰帝王之兵以全取勝是以貴謀而賤
戰戰而百勝非善之善也故先為不可勝以待敵之可
勝夫慮勝而戰度徳而攻可謂善矣非全師坐勝之道
也不戰而勝不攻而取此充國所謂善之善者屯田是
也虜所保者衆恃者地奪其田里則人畜失職而衆不
保矣購之以利則有罪者可得亡辜者可致此坐支解
虜之道也逸以待勞久以待變亡費而有僃可謂善矣
臣猶以謂未也兵久則頓役久則怠内有盜叛乘間之
虞外有夷狄相因之變防患於未然收利於將來有先
王之意焉夫治外與内異譬之於家盜在内攻之可也
在外備之可也千金之子不開門穴垣與盜争死况於
國乎臣故曰充國之議是也漢居羌屬於三輔與民雜
處而武備不修將吏不選擾以致怨利以啟貪以故數
叛夫御失其宜殺之則怨寛之則侮張奐不推其本而
襲儒者之弊以恩易武力窮則服利而復動一切茍安
非至計也段熲窮兵以盡敵此蠻夷相攻非中國之政
也王者之師務明善惡罪人得則畏威善人伸則懐徳
二者各得其一臣故以謂皆非也以臣之愚敺之度塞
限以封略羈以恩信完聚繕守以待其來則漢長無事
矣臣聞王者之治夷狄自治而已譬諸身焉氣血外强
精神内守則厲邪不干本虛末弛則風濕暑寒乘間而
作惟其所致疾何能焉其視夷狄若無事然不足計曲
直較得失備禦之道因其盛衰來則撫之去則已之其
來不怡其去不戚外之也昔文王事昆夷武王通道九
夷八蠻太王去邠宣王薄伐至于太原因時之宜非異
道也太王諸侯之事也上無王下無伯既不能拒又不
能去是為道宣王者事也拯民以去亂武之經也逐之
盡境以限内外天之制也如鳥之攫如獸之搏敺之則
已暴者為之則覆巢熏穴戮及麛卵不可謂政强則事
之文王是也弱則懐之武王是也兩强不相下則相傷
故下之以保民也孟子曰仁者能以大事小樂天者也
智者能以小事大畏天者也樂天者保天下畏天者保
其國夫樂天者與天同也畏天者同於天也髙而能降
以無我也大而能覆以無物也物我兩亡君子之徳也
以身與人則身重以身與天下則身輕屈小以伸大君
子之事也以大事小以賢事不肖先人後身所以為至
徳而賈誼以謂天子貢夷狄為倒置此少年之氣褊者
之心也故其論内則欲削諸侯外則欲有事匈奴以尊
天子其申韓之餘意乎至其去國千里則憂夀不長一
失其職則涕泣以卒無以自容其能容匈奴乎詩云惟
其褊心是以為刺誼之謂也智有得失材有能否徳則
無不盡也充國可謂智矣而内徙降羌令居金城循致
後患務便於近而忘其逺夫料敵决勝誠非儒者之能
見㣲慮逺建萬世之安亦非武人文吏之所及也臣聞
禹伐有苖三旬不克禹不以為恥舜不以為罪蓋徳不
懐則修刑刑不服則明徳君子固自反也徳刑更用舜
之政也自反而不責人舜之所以賢也以舜之政以益
佐禹不能得志於有苖而兵家之書有必勝之術非臣
所知也夫以禹益之智諸侯之師豈不足以一戰君子
勝人不以力有化存焉化者誠服之也故曰滿招損謙
受益至諴感神蠢兹有苖然則舞干羽於兩階又豈足
以感人哉所以偃武而脩文也夫惟有徳可以服人臣
聞栁下恵曰伐國不問仁人問且不及而兵家之書奮
然自任欲一試之幸而不得則又以遺人是樂禍也故
術不可不慎臣願陛下循大禹之事服下惠之言而却
兵家之圖書將不敵於天下而威行萬世區區之虜何
足留聖意哉陛下幸詔愚臣敢有隠情不敏之誅惟陛
下赦之
　　　擬學士院試職策
問傳曰秦失之强周失之弱昔周公治魯親親而尊尊
至其後世有寖㣲之憂太公治齊舉賢而上功而其末
流亦有争奪之禍夫親親而尊尊舉賢而上功二代之
所共也而齊魯行之不免於衰亂其故何哉國家承平
百年六聖相授為治不同同歸於仁今朝廷欲師仁祖
之忠厚而患百官有司不舉其職或至於媮欲法神考
之勵精而恐監司守令不識其意流入於刻夫使忠厚
而不媮勵精而不刻亦必有道矣昔漢文寛大長者至
於朝廷之間恥言人過而不聞其怠廢不舉之病宣帝
綜核名實至於文理之士咸精其能而不聞其有督察
過甚之失何脩何營可以及此願深明其所以然之故
而條具所當行之事悉著於篇以備采擇
善言古者不知變習於世故足以經物成務而不在於
法義此士之所患也考古之道御今之宜故明者不兩
失也夫明也者自明也故明於物君子之事而學者懋
焉願效其愚夫王者之政逺近異宜貴賤異制而其行
之一也一者政也先王所以開天下也昔周公之作周禮
也典以經邦國則以馭都鄙法以任官府内建六卿以
導其治外建監牧以齊其政掌交諭其好惡布憲逮其
刑禁正人察其反側行人書其逆順協于朝覲而考于
巡狩小則訝士治焉大則司馬討焉方是之時器不異
量書不異文行習有常風俗大同故曰夏尚忠商尚敬
周尚文是之謂治至於上失其政而下擅命國殊治而
家異俗故秦尚武晉尚儉而曹尚奢衛失之淫陳失之
荒齊魯異變而魯衛同歸故曰天下無道禮樂征伐自
諸侯出是之謂亂夫親親尊貴進賢保庸治典之八柄
而太宰之職也廢一不可而齊魯各有行焉非所聞也
學者以論齊魯之於八柄各有隆焉非異道也是不然
王者革命易姓變古振弊作為一代之法則隆殺焉有
所以新天下也故虞氏貴徳夏氏貴爵商人貴富周人
貴親非諸侯之事也夫齊之强自桓公始舉賢上功管
氏之政也逮晉之興而齊衰矣其時晉如小侯特屈强
於魯衛之間耳而魯固暴於邾莒矣此無他地有大小
人有衆寡非政得也隠桓之際兵行中國則常强矣國
無其人能不衰乎春秋之際兩君不葬諸桓之盛其不
奪者幸也由是論之齊未嘗不衰而魯未嘗不亂也世
徒見其田氏伐齊三桓弱魯以為親尊之弊不亦陋乎
蓋漢之諸儒明不證理見周之衰而未聞其盛也喜為
異說以自智或者有所傳矣而不能明也遂以前知其
然為二聖之賢君子無取焉夫事有其官官有其人上
下相維刑賞並用可謂備矣然而不舉者不考法於先
王也是以其弊居之不知其任行之不知其分勇者自
用懦者自棄久之則倦逺之則怨急之則詐緩之則偷
賞而不勸刑而不變古今之公患也先王之治有政焉
而非其本也其所本者化也政者治之具也為化以徳
為政以禮化以革之政以行之譬之田焉化猶天道也
政猶人力也人力至矣而隂陽之和雷風之動雨露之
潤不時則不生天道順矣而種植之宜耕鉏之功不勤
則不豐天人相與而成嵗矣有化有政而不舉者又有
刑焉政以使君子而刑以御小人刑者先王有之而不
敢先也非所以待士大夫也政化行而後刑可用也是
故政以佑徳刑以佐禮而本末具矣治之始也道徳既
明風俗既成則刑設而不用矣治之終也夫不務徳禮
而用刑是以小人使之也而責其治可乎先王明足以
官人而有禮以使之有度以則之隆之以恩論之以義
時考其績而誅賞焉可謂有其政矣而其所以者盖有
以先之也正心以及身正身以及人先王之化也化以
導其内政以齊其外導之以徳則勇者安焉懦者興焉
齊之以禮則智者不敢先愚者不敢後此其所以寛而
不茍察而不苛之道古之人有之堯舜是也昔在唐虞
明徳以協百姓考績以行黜陟戒之以休董之以威勸
之以九歌申之以四罪而庶績熙矣此無難為君與相
懋之而巳故書曰元首明哉股肱良哉庶事康哉漢之
宣文稱號仁明有紀於後世然未足以與此也夫有其
志者有其事有其事者有其功是以君子務大其志重
其事而不有其功文帝有可致之資而無欲治之意聞
賈生之論則退避未遑聞釋之之說則毋甚髙論所志
亦茍矣是以有仁心而非徳也行其善而非法也好申
韓而非學也方内治安而非政也而一時之士又無其
人此漢之所以不振也賈生區區有是古之心而大臣
以謂紛亂諸事其大者既已曠廢矣盜吏出粟賦錢數
以百萬姦人乘傳周行郡國其小者又不恪矣君子之
學以成其志則志不可不先定也醉酒者亂操刀者殺
則有以使之也其學又不可不慎也宣帝不好儒而喜
申韓之書則其志可知矣故其治以察為明以刑為義
以律為法以賞罰為政而文俗之吏都卿之位言足飾
人之罪文足成人之辜故楊惲蓋寛饒以語言成罪趙
廣漢韓延夀以怨竊致刑君臣如此可謂刻矣雖然文
帝之時匈奴大强魏尚戰勝有功矣以移書一言之誤
文吏繩之以法則免官奪爵而罰作矣吏其篤於厚乎
地節之間王成以偽䝉褒賞而俗吏習為虛名欺謾以
避課至以不禁姦邪為寛大縱釋有罪為不苛黄龍有
詔張敞之議尚有考也吏豈稱其職乎故曰未足以與
此也夫以文帝之仁宣帝之智而其治效如此蓋刑政
之不足恃也世以文帝為寛宣帝為察而不知兩君未
嘗定其所尚也文帝有仁人之心而學申韓則其所學
害其政也故其議刑未嘗不重聞釋之之論未嘗不輕
者以其資之仁也宣帝好察而起于民間知民之苦漢
吏也而行之以寛故其為治以安民為本棄嚴延年而
用黄覇于定國然有時而刻深者以其資之察也是故
徳者治之本也可不務乎
　　　學試策問四首
問孔子盍各言爾志又曰言之不出恥躬之不逮也言
不違志行不違言古之學也願聞二三子之志以觀徳
焉敬在下風
問河出積石行地萬里至趙魏而為患豈其勢之然耶
自禹治水更商周至漢而為患漢之後復無聞焉至今
而為患豈其時之然耶今自小吳之决失其故道議者
多矣或謂故道可復或以謂因其勢而順導之二者何
施可也禹之治水其事見於書其理見於孟子諸君講
之詳矣願聞其說以施於今
問水旱有常數雖堯湯不能免而談者謂能為之備也
夫損上以益下非恵而不費之道而古語有之三年耕
有一年之食三十年計之則有九年之水七年之旱無
足憂者此其所謂備耶國家承平百年之效臻此其故
何也究觀古今儒者之論富之之道無奪其時今田里
之民以時耕斂則其弊安在願聞二三子之說以觀政
焉
問夷虜之為患舊矣詩書所載唐虞三代治外之道蓋
可考也惇徳允元而難任人蠻夷率服舞干羽而有苖
格舜之事也以國予人太王之事也以大事小文王之
事也通道蠻夷武王之事也薄伐玁狁至於太原宣王
之事也其事同而治異何也豈其時之異乎擇於數者
孰宜於今嚴尤以謂古無上䇿則數君子者皆非也耶
文王既聖矣顧不能順之而事之何也舜既能之矣何
畏乎有苖何憂乎蠻夷猾夏耶豈詩書所載不可盡信
與二三子以謂如何
　　　京東轉運司試進士策
問史稱汲黯之戅而武帝以謂近古社稷之臣何其異
也黯固武帝所不恱而敬禮不衰不冠不見夫人臣而
屈其主何以得之黯閉閣不事事而所臨三郡皆以治
稱楚地盜鑄不禁宜用文吏以武勝而獨用黯何也淮
南君臣謂丞相可說大將軍可刺而獨畏黯黯不可說
也亦不可近乎願聞其說
　　　策問十五首
陳之為州舊矣而近嵗以來以水為憂秋夏之間四顧
百里不見涯涘議者以謂浚八丈之渠達之於淮可紓
今日之憂而潁人不善也議者又謂潁不與陳同利共
患過為異論豈其然哉願聞潁之所以不利以告有司
而定其論
君子之道同而其所以異者人異師學異術也孟子之
學出於子思子思出於曾子莊子之學出於田子方子
方出於子貢荀子之學出於子弓子弓者仲弓也揚子
之學出於莊君平君平出於老莊韓子之學出於子輿
五家同出於孔氏而其說相反孔子稱夷恵而子輿非
之子休譽子方而毁仲尼荀卿非子思孟子揚雲下老
莊荀而尊孟子退之謂荀揚大醇小疵而孔墨同道然
則孟子拒之非耶夫諸子之相非其相存耶而相違耶
其屈人而自伸耶抑亦喜攻人之短與不然其有說乎
二三子明於六經而通古今之志願有聞焉
政莫大於祭天地又祭之大者學者詳焉古者祀天於
南祭地於北王者臨之父母之義也國家三嵗一郊而
不及地於是合祭焉元豐之間罷合祭而議北郊之禮
而未及行今復合天地於大壇而禮官以為非欲脩方
岳之祭而有司議其費然則何施而可也其詳著之
孟子曰仁政自經界始經界既正分田制禄可坐而定
也井田之法既失其詳而唐之制授以口分永業賦以
租庸調號稱近古尚可考也夫時異則事異事異則法
異為今之政其所先者豈亦經界也耶使如孟子之言
則唐氏之制願聞其詳其戾於古與宜於今者其說有
幾推而行之亦必有道吾子其毋隠焉
人生而善猶須學以成之故自唐虞三代國鄉黨家莫
不有教而其教之之道後無傳焉今自京師外及郡府
皆置師弟子而又為之學以教宗子可謂盛矣夫世禄
之家鮮克由禮謂其居之然也與夫自奮閭巷約身苦
志明習世故者固有異矣則教之之道宜何先焉昔孔
子之教先詩禮而成於樂而周官國子聴於司樂何其
先後之戾耶二三子以為何如
士有志同而行異又有志異而行同故君子論其本也
東漢之末天下之士危言髙行忘生以正世而李膺為
之冠卒至喪身破族而國隨之亡徐孺子隠身逃世默
然自守以全其生行既不同志亦異趣君子何取焉二
三子其詳言之
太史公之論六家班固之序九流知其各有所長亦各
有所短也至荀卿之非十二子則咸無取焉莊休之語
道術又皆出於聖人其故何也烏有同出于道而無一
可取其違戾莫甚於此豈其固相反耶抑亦各有在與
折衷於經君子何取願聞其詳
史稱相必曰蕭曹將必曰衛霍何佐漢信有功矣參不
事事荒酒無度而與之等夫守而不失庸人之所能而
稱賢何也青去病不學兵法以力取勝如史之稱特天
幸耳安得賢二三子講之詳矣其著明之
韓非本道徳而號刑名為說難而卒死之何其用之異
耶李斯自謂不及非使秦用之其所成就與斯何如願
聞其說
司馬遷稱子貢一出五國有變今考其詞反覆變詐好
戰縱横之士耳又稱好廢舉列之貨殖夫子貢孔門之
髙弟而其行如此遷之言疑不可信考之論語以言稱
而又譏其貨殖則遷之言不為妄而孔子何取焉其明
辯之
商放桀武伐紂書載其事伯夷叔齊扣馬而諌論語賢
之四人之行不同而孔子皆取焉是非不明學者莫知
所從孟子以謂伊尹伯夷皆聖人也而其所為若是之
異乎豈清任之行不同如此則其所同者何也韓子曰
若伯夷者特立獨行窮天地亘萬世而不怨者也夫以
伯夷為是則武王周公舍已而從人矣以武王周公為
是則伯夷行怪矣二者不得皆是也至其恥食粟而餓
死豈真違世而取名者乎二三子何取焉
昔之取士以行後之取士以言舉之以行則患其飾智
而競利試之以言則又患其不能行也然則何施而可
乎今欲使天下之士行而不偽言而能行其亦有道乎
二三子其詳言之
孔子不居聖而亦未嘗與人也伯夷叔齊賢人也博施
濟衆堯舜病諸桞下恵則降志辱身矣而孟子以為聖
夫孟子學孔子者也而其言異何也願決疑於二三子
其詳陳之
吏之近民莫如守令故選法尤謹厯嵗察亷而後得進
宜得其人反不稱所舉其弊何出其法何施而可也古
稱得人必曰漢唐稱號循吏所舉其何人選用其何法
其明著之
昔周公之為用其致君成俗則有徳其傳世遺後則有
政政者法制是也故周雖衰有中材可以振起之而不
卒振者無其人也後之君臣相與成國而一民功則多
矣至其為治例多草創後無以守之惟管子之於齊房
杜之於唐雖闕於教化而作為一代之制則幾於周不
亦善乎夫文公敬仲之法略見於周官國語其詳不可
推究而世變俗移恐亦難於行也而唐去今未逺其書
具在尚可考也孟子曰經界既正分田制禄可坐而定
則天下之治莫先於地法而唐之制授以永業口分斂
以租庸調學者之所知也願聞其說而施之于今何所
因革推而行之以何道也其明著之
　
　
　
　
　
　
　後山集巻十四
欽定四庫全書
　後山集巻十五　　　　　宋　陳師道　撰
　　表　　啟　　祭文
　　　代謝西川提點刑獄表
惟蜀中之右地乃海内之上㳺家有刑書知而不犯地
為沃野富以無求囹圄屢空枹鼓幾困乂安周召之化
寖成齊魯之風延見吏民問所疾苦諭以寛大之意使
無鞭朴之憂觀其歡欣見於眉宇無以為報莫知所言
(中謝/)伏念臣賦命數竒與人寡合以記誦之學起畎畝
之中以刀筆之能供州縣之役居無邑里之譽孰為先
後之容况兹罪戾之餘宜在棄捐之數因縁過聴䝉被
誤恩僃員理官久出衆人之後奉使詔獄再為萬里之
行明大義以決疑無儒者之效奉三尺以從事有俗吏
之譏自知甚明人望何在豈期幸㑹復與選中用過其
能思非所望此蓋伏遇皇帝陛下以神明之徳當制作
之期樂與諸臣慎守成法明揚不次之位期致非常之
人顧(臣/)之愚何以為報謹當竭犬馬之力收桑榆之功
明慎庶刑慰安逺俗以身許國不知蜀道之難視日近
人信有長安之逺
　　　代賀興龍節表
四序運而嵗成為地之統萬物僃而聖作得天之時敢
忘事上之恭竊有增髙之意恭惟皇帝陛下當天受命
繼聖承家性成堯舜之仁躬行曾閔之孝鑒觀前載考
古義以御今退託未明順下風而問道方大冬之協律
仍千載之膺期日月清明光氣充塞庶邦有衆願效忠
臣之心萬年無疆請祝聖人之夀臣莅官有守稱慶不
遑永懐盛徳之行更覺長安之逺
　　　代謝賜厯日表
敬授民時永惟王事之本欽崇天道以協隂陽之和凡
爾有邦共承大賜恭惟太皇太后陛下以神明之徳成
天地之能盡萬物同其仁與四時合其信迎日推莢極
天地之至精叙事授方修治朝之故事臣敢不以時宣
政因嵗考功庶寛水旱之憂少逭簡書之責
　　　代謝䕫路提㸃刑獄表
三巴之險雖天下之畏途一道之權乃士倫之髙選衆
之所慕私以為憂(中謝/)竊以逺之則怨人之常情寵至
而憂士之深慮粗識事君之義豈敢辭難熟聞長者之
言不能無懼然臣忠有餘而智短心益壯而力殫顧貪
寵榮何以稱報重念臣術學無以應敵容貌不足動人
早以一經誤當公選晚縁再黜幾失明時雖已往之莫
追冀方來之可補伏遇太皇太后陛下用地之道因天
而行刑賞交修功過並用稍寛罪戾復在憫憐取其一
日之長付以百城之寄謹當益堅故意以濟暮年志輕
萬里之行身驅九折之險宣昭聖人之化期於無刑輸
竭老馬之能託於不朽
　　　代謝賜恤刑表
皇心隠惻念及庶方天詔丁寧形於一札伏讀感歎至
于再三(中謝/)夫以克謹常刑聞之在昔著為故事方自
本朝每於炎燠之時屢下寛大之詔輝光四燭囹圄一
空人自不寃刑由是措伏惟皇帝陛下以不忍之心而
行不忍之政當非常之事而有非常之功燕處清閒不
忘三木之被體功施動植尚懼一夫之向隅誠意所加
孰不感動徳澤之下無復過差雖奉累聖之成規實自
一時之至意臣職親訟獄恭奉徳音實與吏民同深慶
忭
　　　代賀冊皇后表
爰厯靈辰肇脩内職禮成一代風動四方(中賀/)臣聞朝
廷之治本乎家婚姻之道正乎始爰求茂族用配哲人
龜筮協從人神同福恭惟太皇太后陛下憂深廟社謀
及子孫既成天徳之剛復修隂禮之助本支百世寖被
周南之風夀考萬年膺受天下之養臣職當守土世受
懋恩欣聞大禮之行莫預外庭之賀
　　　代謝厯日表
君以民為心既同其樂人以食為命必謹其時爰舉舊
章以興嗣嵗(中謝/)恭惟皇帝陛下聰明好學制作順民
生資堯舜之仁躬行曾閔之孝與天同徳固無先後之
違繼古成能宜有始終之合臣謹當布昭寛大勸省事
功使無凍餓之憂庶有涓埃之助
　　　代賀正表
行夏之時正得三元之㑹祝堯之夀願同萬國之心(中/)
(賀/)伏惟皇帝陛下勇智自天光文協帝仁而博施盡日
月之照臨聖而不居究古今之治亂徒見成功之速莫
知藏用之㣲臣祗領郡章親逢聖旦建四三王之禮更
深(闕二/字)之嗟舉千萬嵗之觴徒切封人之意
　　　代賀安西川表
奉清廟之遺策還職方之故區恩賞並行人神共慶(中/)
(賀/)竊以繼志述事孝之大原取亂侮亡古之常道既重
譯之來享而小醜之弗賓金鼓一鳴山石四(闕一/字)㫁匈
奴之臂告成太平之功藏郅支之頭永為夷狄之戒伏
惟皇帝陛下勤於堯禹英類祖宗仁政而有勇功文徳
以立武事表四郊之道不無萬里之行舉外廷之觴更
上億年之夀
　　　代賀生皇子表
甲觀告寧天為百瑞恩言周布歡動四方(中賀/)臣聞聖
則多男人之所祝冠而生子古以為祥恭遇昌期宜有
昭報上以慰兩宫之念下以為萬世之基凡在寰區舉
興善頌伏惟皇帝陛下聖神文武睿哲温恭以天縱生
知之資務日就黙識之學内脩法度煥然一代之文外
服戎夷終見兩階之舞承列聖之丕緒方懐燕翼之思
以百姓而為心宜有子孫之福益著思齋之聖更形既
醉之詩十四月而生堯巳有同徳之兆千萬嵗而夀武
願同庶物之心
　　　代賀生皇子表
吉月令辰是生元嗣榮光休氣昭示聖期天地合符華
夷交慶(中賀/)臣聞王者之孝以繼體為先人子之心以
順親為樂惟時盛旦顯有體符(闕四/字)將主七廟之器抱
孫弄稚祈奉兩宫之歡伏惟皇帝陛下以天為心視民
猶子三刑設而未用五兵儲而不陳鳥獸蟲魚咸得其
所山川鬼神亦莫不寧故得萬國之歡心而獲百順之
顯福國勢定而加重人心安而益舒四海同聲豈特封
人之祝三靈效祉不待髙禖之求建昭代之盛儀弗從
故事第從臣之嘉頌莫效㣲材
　　　代賀冊皇后表
龜筮協從古今同貫威儀既舉休氣來臨臣(中賀/)竊以
三后興邦必有同心之助六朝成憲著聞積徳之升惟
關雎左右之求有思齊十百之報人有所仰邦其永昌
恭惟皇帝陛下既聖不居持成如始考圖數貢盡雨露
之所濡緯地經天直隂陽之僃位爰因誕聖遂建洪名
徳配二宗並有照臨之意功施四海居無怨曠之聲豈
意暮年數逢盛事
　　　代賀冊皇后表
功徳兼茂禮命載崇慶自宫闈逮於寰海臣某(中賀/)竊
惟母以子貴既三代之舊章位以次升乃六朝之盛徳
惟紫庭之虛位更寳厯之累年雖聖念退抑以未遑而
天下屬望之有在嗣既自出天猶不違爰厯靈辰茂膺
大典恭惟皇帝陛下寅畏天地𢎞法祖宗以義勝私出
入詩書之府由今望古度越周召之風爰興舉於盛儀
用光華於聖旦室家胥慶日月增明萬物順成氣得隂
陽之備三靈錫羨夀有岡陵之崇
　　　代謝西川提點刑獄啟
祗奉誤恩至承重寄榮生意外媿見顔間方國家有為
之時乃賢智自效之日凡在選掄之數與有太平之功
惟兹庸蜀之郊限以河山之阻逺人異俗未知勸禁之
方下吏淺聞莫諭天人之際宜得一時之士以為百吏
之師如某少則賤貧古之愚直記誦之學豈有異聞刀
筆之材未堪大用奉使五嶺才有去來之勞僃員中部
徒厯嵗時之久勤不補拙明過其情方虞譴訶敢意僥
倖此盖伏遇某官人非求備物使得宜勞其萬里之行
付以百城之寄駑駘已老未忘皁櫪之恩鶢鶋何知不
識鼓鐘之樂
　　　謝徐州教授啟
四月二十八日䝉恩授亳州司戸叅軍充徐州教授者
誤膺公舉所譽至情伏讀訓詞以榮為懼惟士之於世
如女之從人必待禮而後行將正身以及國唐虞在上
無自獻之八元魯衛之間有厯聘之一老雖用捨之有
在乃天命之適然茍非其人則為亂俗若師道少則不
敏老而無聞竊懐匹夫不奪之心庶幾君子難進之節
是古之學勤而無功自好之文華而不實然賤而多藝
乃孔子之不為雖窮則益堅待文王而後作既所長之
無取敢有意於多求豈惟天幸之來辱在薦賢之數起
於徒步召以師儒慄股汗顔不勝愧畏爝火不息幸依
日月之光馬羣既空遂及駑駘之軰再念師道羈孤百
出度越千生方寄食於㳺從期轉死於溝壑母子不保
更懐喜懼之心夫婦相望限以河山之阻惟兹五斗之
禄足為十口之生追還妻孥收合魂魄扶老攜㓜稍比
於人飽食煖衣少緩其死捧檄以喜知毛義之有親倒
道而行顧主偃之巳老此蓋某官仁而徧愛明以有容
為國求才與人同樂顧羣能之畢用憫一夫之向隅方
施咳唾之餘已戴丘山之重徳無以報徒懐犬馬之心
命茍乘時願效鉛刀之用
　　　謝再授徐州教授啟
中臺絶望邈加天漢之光孤宦易危慄若秋霜之肅方
去留之未定顧聲聞之不遑逮此踰時復伸故意昨縁
知舊出守東南念一代之數人而百年之幾見間以重
江之阻莫期再嵗之逢使一有於先顛為兩途之後悔
又謂中山之相仁於放麑亂世之雄疑於食子惟其信
之既篤所以行之不疑豈意妄傳遂煩公議方衆言之
成市雖百虎而可疑賴日月之並明而仁人之在上深
知曲折公賜保全憐其母子之窮還以升斗之禄原恩
有自攬涕無從願為執鞭喜有逢於晏子期之異日報
不後於(闕/文)
　　　答諸先軰啓
伏審先軰興賢(闕二/字)待問明庭深推灾異之原論著古
今之效惟義所在可舉而行厯皇覽以興嗟褒嘉言而
賜第魁梧竒偉究見忠臣之心深切著明更觀儒者之
效惟此得人之盛莫居吾黨之先作者七人遂空冀北
之野傳之千載復聞泗上之風辱在㳺居與有光寵既
竊(闕二/字)之自又當盛禮之臨感服無忘敷陳未既
　　　代答馬狀元啟
狀元先軰祗承明問顯效至忠拳拳有愛君之心亹亹
明當世之務遂更帝覽明被官思擅一代之風聲聳四
方之觀聽諫而能信寧懐小禄之私言之非難更成大
儒之效豈期厚貺先辱吉音向徳之心非書可既
　　　代賀門下蘇侍郎啟
顯膺明制登進東臺賢能所居位望加重成命四達衆
言一同竊以帝者不難於待任而難於知人君子不患
乎富貴而患乎所立上之為賢而下不異明之所善而
實與同故邪正不亂而用究其能終始如一而人不失
望不有君臣之合孰明治亂之分恭惟某官行法於身
成言於徳名在三君之列行為萬世之師方其在布衣
之中巳有經天下之志對嘉祐之問則刺切明主議熙
寧之法則違逆權臣人之所難行而甚易事之未效職
其當然故身雖窮於江湖而望已在於廊廟遂膺大用
顯有丕功人欲未充(此有/闕文)三年而化巳如漢相之言三
揖而升遂正商衡之任某繫官汝潁阻賀庭門實與斯
民不勝至願
　　　賀兵部蘇尚書啟
入侍邇英出司武部成命一下歡聲四來竊惟八座之
崇以待二府之選章帝之眷郅夀豈惟詞藝之工文宗
之用賛皇亦有登進之漸昔存故事號為美談尚書侍
讀以俎豆多聞為軍旅之事以道徳之老僃師傅之官
偃革脩文尚須伯益之贊拜章歸道益隆桓氏之風遂
挽洪鈞以綏四海周登魯衛深為政事之同晉用崔温
或為前後之繼公望如此私心與同致慶以還執事而
候
　　　代答南京畱守巫待制啟
試守東州初無善狀奉使西道信有誤恩被聖訓之丁
寧奉明詔之寛大惟此八州之衆洊更連嵗之凶視凋
瘵以興嗟顧濶迂而無術莫寛愛願徒積兢慚畱守待
制學以明家行為世法隠然天下之望蔚為君子之儒
比事屬辭名出漢廷之右愛民憂國政居良吏之前方
此有行未遑致問不圖貶損遽辱褒嘉喜懼不勝筆舌
難盡
　　　賀亳州何侍郎啟
移節近藩厯辰授職封疆相錯民素熟於寛仁條教既
頒吏究知於深厚風聲四出耳目一新恭惟知府郎中
國之老成人之師表聰明好古博極天下之書簡易無
華洞是胷中之美詩髙而無上語少而中㣲好士得古
人之風和而有别為政無當時之譽去則見思恐坐席
之未温即鋒車而賜召相候旬日復見富民之稱夀考
百年益隆洪興之徳某登門未久辱顧已深豈期三折
之餘復失二天之庇臨書惆悵徒切傾瞻
　　　代賀鄆州吕侍郎啟
祗奉皇俞併伸顯命復宗途之故步分將鉞之新威凡
在庇庥舉深欣幸伏惟某官百年華胄一代偉人政事
蔚乎無前文武惟其所用公忠亮直綽有先進之風愷
悌清明簡在名臣之數既踐更於中外益昭著於聲猷
果當新政之先重委東方之寄恐坐席之未暖即追鋒
而賜還輿望所同濡筆以俟薰風戒候視政攸勤望為
廟朝更加調䕶
　　　謝正字啟
帝者居尊舉要因任以責成(闕二/字)為官擇人作新以續
故必須養之有素然後求人非難恭惟祖宗之逺猷創
為舘閣之清選由二府之共舉開數路以博收不為常
員務在多得給太官之上膳假四部之異書加以其年
孰不為用凡百年名世之士莫不由是以興而一代致
平之功其原蓋出於此名雖文學之選實為將相之儲
尤難其人可稱此舉如某材非適用實不迨名徒以生
逢文武之興夙被父師之訓粗於翰墨小有専勤誤䝉
哲匠之詳隨在勝流之數每深惟於弱質久自絶于仕
途本願下鄉歿有善人之號豈期暮齒名玷薦賢之中
粗䝉一命之㣲已致七年之廢方睿聖之有作而公道
之大行乃於斯時復與此選頭童齒豁敢辭乳媪之譏
聞淺見輕但畏金根之謬顧惟沗冒有愧情顔此盖伏
遇某官樂育英材脩明前政以水鑑之平而邪正洞照
以湖海之量而細大畢收憐其衰殘借以光寵老馬伏
櫪不忘萬里之行弱羽衝風敢期百發之中感幸之至
但切下情
　　　謝胡運使啟
為吏經年以身待察既免譴逐復加薦論顧無一日之
長猶有二天之覆當喜而懼豈人所能竊惟甚愚莫宜
于世一從底仕皆異所聞閉門自守則人以為髙事上
盡禮則衆目其異動而得謗語輒忤人顧一世之數竒
辱衆人之譏笑自省如所人謂斯何此盖伏遇運使大
夫以髙世之能當東方之寄乃倉廩空虛之後而水旱
流亡之餘召和氣以致祥收人材以報國謂拔十得五
而可得其半故匿瑕含垢而以求其長致此下愚乃有
至聽施而無報見君子之用心得于不求全匹夫之素
志謹當勉以不逮行其所知庶及後車之塵無累知人
之目
　　　賀人及第
試藝中程造庭賜服永作鄉閭之觀豈特交游之光某
欽承不遺先辱貽問其為感幸莫盡意言
　　　代祭曹令文
嗚呼我昔與子同僚共好無從不鞭有美必詔晝而同
逰夜則更造忘形脫俗肝膽相照來必解帶寒必著帽
逐凉負火一飲百釂鳥鳴於春秋魚可釣車馳卒奔兩
使交道討論古今攻堅接要是是非非窮極至到有無
却辱焦口燦貌落筆抵几又驚以笑間以五字有唱斯
報駸駸逸足度謝超鮑我以喪歸子復來弔哀我病老
且拊且膏有求弗厭無得不效以子之故煙不絶竈謂
子之賢宜顯宜耄如何不良一病不療過我而北曾不
我告舟人有云追不及旐一觴千里寄此號叫情耶文
耶孰得而料
　　　代春祭羣神祝文
春祈秋報國有常典爰厯靈辰敬供祀事風雨時至百
榖順成惟神之休民之望也
　　　代春祭羣神祝文
天災時行雨雪為虐上憂勞東方爰下赦令施徳宥罪
以當天心復詔守臣致命羣祀神其鑒之有當上意也
　　　代郭氏焚黄文
故事天子祀享天地同休諸臣施及存沒某年以散郎
竊位於朝與有追榮之典自衛尉少卿中大夫三告子
弟其所以褒郭氏之意甚寵既藏于家又焚其副書以
追錫於地下則天子孝治之道亦巳至矣顧惟不似何
以及此惟是先大夫之餘休遺澤積厚流長故能生享
其禄歿受其報則天之報施善人不為不至也故敢以
告
　　　鄉人祭張殿直文
負山之下有隠人焉行脩於鄉而名昧於世豈君之澤
而人之蔽耶世不識君盍視其子亦教厥孫又葬以禮
有銘於石以播厥美使孫子如君則不已國人之思奠
以送之
　　　祭歐陽文忠文
祭尚徳而報功三代以來共之潁故有學而置師弟子
員講試如法蓋自公始潁之為州尚矣而良士大夫生
而善其俗歿而祭於學者亦莫宜於公翼亮三聖出入
十年建明大策以康社稷是宜配食清廟而絃歌之豈
特稱一邦而慰一鄉之思哉師道承命為吏有列于學
授事之初敬脩故事
　　　潁州祭佛陀波利文
惟嵗之初雨雪間作吏失其職而為民憂徧於羣祀不
承其休顧惟其窮敢以禮請大士哀其不辜報以如願
天地開霽三辰粲然蠶桑以時榖麥布野前守蘇某以
聞于朝請以大士之所居為先梵寺以侈民之敬心月
既晦矣吏其變之惟大士之(此處有/闕誤)服妙求施且不得
寧復有報而禮有所謝不敢不供
　
　
　
　
　
　
　後山集巻十五
欽定四庫全書
　後山集巻十六　　　　　宋　陳師道　撰
　　墓銘　　墓表　　行狀　　神道碑
　　　宋處士墓銘
處士諱豫字㣲之世家彭城白鶴里曽大父惟幹諫議
大夫大父說贈工部侍郎父仲容駕部郎中兩妻姚氏
太常少卿坦之孫治平二年年三十以卒熈寧五年從
𦵏大彭鄉之清東里始處士昆弟四人以行藝為名人
始大其門其後伯仕不偶叔季皆早死處士亦疾廢而
宋氏微矣處士始學忘寒暑寢食博聞强記而疾既病
屏事絶客讀老釋氏書窮名理外死生時以詩自娛人
謂處士夀矣而卒天之報施非耶既卒子章始生姚夫
人年尚富以禮自誓志成其子元祐二年仕為鄧州司
戸參軍而夫人卒年四十八於是兄子清亦既仕矣能
世其業繼其聲天之報施非耶始處士𦵏不及銘明年
閏月袝夫人之喪乃來請銘銘曰
宋氏之興自君兄弟孰厚其徳而嗇其位謂天不臧亦
既有子歸安其居千嵗之始
　　　李夫人墓銘
夫人連昌人李姓溧水尉贈特進之子大理丞知康州
黄庶之妻集賢校理佐著作庭堅之母也初特進賢其
子不妄與人久之以歸康州佐大臣幕府持議不撓大
臣外敬内懐以故官不達夫人安之以相焉康州卒子
稚而貧矣夫人以喪還葬豫章遣子就學或勸以利夫
人曰自我家及兒父時未嘗不貧何用利其後校理佐
於朝名人偉士傾下之然亦以是數至者校理謝不謹
為夫人憂夫人曰大者吾望汝細何憂焉夫人始封夀
光校理辭所拜官進封安康郡太君元祐六年年七十
二卒于東都男五大臨叔獻叔達仲熊校理其次也四
女有婦行長為洪氏婦其死不幸校理是以賦毁璧也
於是大臨為梁縣尉而仲熊卒諸子名文行而梁縣法
度之士也世以是賢夫人明年合於康州之墓在分寧
之臺平實雙井梁縣與其羣弟使來言曰先實知子子
其銘以夀吾先師道學於校理貧不自食又客焉知其
私為詳不辭而銘銘曰
婦患不徳不患不能惟其身之孰不承之特進之子康
州之妻善於其身内外具宜翁姑如親夫夫婦婦盍鑒
其子則知其母孰汝五子雍雍如一敬而不怠以有其
室娣姒之間庸庸坦坦不愧以長覆䕶其短内仁族姻
外事賔客哭有餘哀室無遺帛孰不貴富以亡為存孰
不老夀以死為生死而不腐何有於文我其矢之以累
斯人
　　　魏嘉州墓銘
魏氏望鉅鹿自漢兖州刺史衡之曽孫始居魏之舘陶
五世而至鄭公辯毅慈明為唐宗臣舘陶之魏始大甲
於國譜又五世而至司徒(闕二/字)之子别居歙之婺源其
後四世而至尚書禮部侍郎諱羽為太宗真宗三司使
十有八年而生龍圖閣直學士諱讙見㣲致大功昭南
邦以吏部侍郎歸老下蔡𦵏夀春八公山下仍父子贈
太尉在名臣之數别為下蔡之魏太尉兩娶刁氏有子
十一人君乃第十子也諱紹字奉之任為將作監主簿
嘗知虞城縣禁捕而盜止留守下其法焉勾當合流鎮
嵗大饑君歎曰朝請而夕報亦不及矣振廩出以下估
而後聞傍近賴之通判絳州事新廟學具師徒士故沉
浮俗間檄縣諭出之講試以時君與其屬過焉後以朝
散郎知嘉州自唐開元獻荔子而今樂用朱桑人始病
之久而㣲矣不給其求而刑者衆嘉祐中有良守哀之
作二詩刻石以諷君將行要貴名求者既至摹其石詩
以報黠賈奪人鹽井更數守訟不決君行而還之君孝
友慎和而不受私居無子弟過出有吏能常有勞再登
格而賞不及君亦不自告也紹聖元年二月已未卒年
五十七明年二月甲子從葬夀春兩母並封崇榮二國
夫人而所生何氏别封旌徳縣太君娶李氏左金吾衛
大將軍忠告之女封夀安縣君三子男二女嫁蔡州助
教刁寳臣濠州叅軍晁載之將𦵏君夫人曰𦵏銘臣之
行治不可不書也使晁載之具其事曰君常調不及用
循職而已毋異也既具合宗而謀曰其誰銘晁婦曰其
陳氏乎否則沒吾父矣晁載之曰士求銘於陳氏辭者
屢矣吾所見也求可冀乎其婦曰盍索其詞以固請乎
於是汶來及余於潁水之上以請晁與余交又與俱來
其何辭銘曰
魏氏再顯惟其有繼有繼有承以有其位再登公師有
子之致君伏不興亦保其世犍為之政不侮不畏更四
十年良有其二事惟其常亦何以異夫人之云銘則不
愧
　　　朝奉郎魏君墓銘
朝奉郎魏君諱濤字信卿其先自魏徙徐為彭城人父
吉贈宣徳郎母王氏夀安縣太君元祐二年四月六日
卒于家年五十七娶劉氏昌樂縣君有子曰衍紹聖三
年十月幾日𦵏於白鶴鄉立徳里之故塋衍有文行力
貧以𦵏大父而下幾喪鄉里既共其事而師道又考次
君之志行張施而石銘之君始以進士為濮州叅軍賈
以賂冐官族脫市版州下其事君不受其為河東從事
佐經畧使劉庠契丹與河東爭界而廷議欲割畀之遣
使臨議庠以屬君使不能屈則臨以威君不為動於是
復憲州築恵寧肅定神木三堡聲勢益張契丹亦不競
也庠由是益知之謂可當贈而後使刑君獨不可使武
吏明怒僚吏却愕君又獨曰希意順事為自計耳於公
何有又况非某之能也使雖不喜而竟屈焉其知承縣
兩仇鬬而傷决遣而傷者死仇不自冤而君疑之求其
故而未得死者之子訴於監司怒有惡語君歎曰官可
奪囚不可殺不為具獄復得其實是夕罷歸兩騎及門
墜乃死驗其鄰果然其治明毅所至不冤而承人思之
至今衍常至其縣一縣之人喜相告曰吾著作之子也
著作吾故官也其監團柏鎮軍興運夫過其郭突門刼
庫君出告曰爾去家度塞父母妻子數日待還今雖挾
利器懐重寳何所乎衆諭稍去遂定君生十年而喪父
哭之過哀十八試禮部聞母疾而還其孝盖天資也家
産萬金委羣弟不問所在後争分君又多予之有難之
者君不答召衍而指其書曰讀此不患貧矣君以不欺
為心亦不以告人問其説曰不自欺耳而人信之徐守
見而賢之數薦宰相用矣君辭或問之曰班固以事竇
氏為後所笑可使後人笑我耶銘曰
魏氏隠㣲及君而興得價不出亦古之曽凡君之行出
于不欺邑人之傳我則著之
　　　比丘理公塔銘
紹聖元年九月癸丑比丘理公卒汝隂之薦福院年八
十一臘四十三戊午𦵏於西郊始余為府屬聞其聲數
過之與語敬焉其後去官如東都往問其疾且别於是
疾乆矣貌言如初既别且曰公老而疾有如盡縁我其
銘公默然歸則𦵏矣其屬永圓既治其喪又具石以請
公名悟理趙郡袁氏子也去家居東都寳安院持律嚴
宻徧習相性圓教始出汝隂證悟敬焉使如瑞光又事
圓照禪師久而還居薦福日誦金剛行願兩經闔戸禪
觀不近人事凡二十年潁人向焉晚謂禪者普仁曰明
年吾往矣既望坐逝後三日而用火蓋先期焉使以所
誦經與所著書從𦵏問故曰𦵏有塔諸天致敬我不足
當也得此則免矣既化舎利五色骨如積雪銘曰
理公詻(嚴/也)詥(諧/也)既平以直且學且業以究其極下席散
徒行其所難闔門謝事二十其年兩林孤圖過者敬之
有經有傳以及我師
　　　仁夀太君盧氏墓銘
夫人興化人其父建隆謂黄氏復後大謂夫人宜之以
歸其子贈朝散大夫世規實生五子曰隨陶隠陞隩大
夫以為材使皆就學擇師而從貧不憚逺夫人招之補
洗必親焉大夫卒家益乏而夫人教益力居七年而兩
子仕仲為御史殿中貳國子或使守遂封仁夀縣太君
夫人既成其子張其宗以續其世孫曽在前究樂厚養
而自若也紹聖四年司業自徐徙福夫人於是年八十
有二閏月甲子卒於行隨早卒陶為宣徳郎先卒陞繼
卒家世葬閩中於時司業擬徙睦州不克反𦵏乃以某
月甲子藁𦵏于某初司業以喪過潤遇晁子補之使問
銘於陳氏是夏晁子過徐致意師道對曰吾甞屬其私
是宜銘又嘗銘人之親矣其何以辭于是以書抵睦報
命是秋司業以狀來師道讀之曰此吾之所聞也銘曰
昔之有云知子其父歸於大家顯有其助君舅君姑既
安且飫獨單無族弗懈弗訴上承下御不嚴以恕自約
而顯不新以故有費無妄斥靡而素申之於家不成而
度周而不積有求必裕人以為徳不色而懼實實祗祗
不銘而著何以銘之孝子之慮
　　　法輪院主塔銘
宋苖姓宿之虹人連喪兩親顧不及報乃去家為道居
徐之法輪院慶厯五年試所誦詩為比丘明年具戒遂
主院事元祐元年既老而傳四年十一月晦寢疾而逝
嵗七十一臘四十三元符二年三月甲子其徒法懿法
珍法恵法如法堅用天竺法𦵏於某徐故尚法而宗相
集鼓相聞講席相因學者四來於東方為盛而􁀙(音鄂/嚴敬)
(貌/)師禪子所不至至則無所於舘公始除舎脩供以待
其來數請師說性教而時至縁㑹野俗先變向於禪矣
其起信廣道公有與焉余與公相㳺知於其葬銘以送
銘曰
聖有去來維縁與時法無髙下悟則同歸人而有争棄
理用情知者不言道則自明孔李二氏與釋而三一人
之傳或說或叅人有利否教則多門何以一之白日青
天時移俗變昔法今禪孰為予奪同業而然因則然矣
縁則何其有風有自爾公預之
　　　昌樂縣君劉氏墓銘
師道既銘魏君而葬葬後再嵗君夫人卒卒之三十六
日合於君之墓其𦵏速不及銘嵗之八月其子衍始撰
其行與事以請將著之石而納於隧以明年之三月師
道既與為禮遂畧其詞曰劉氏之先自咸陽而東畱彭
城其後有防娶髙氏髙有行能以五行逆順知人衰旺
休咎子孫數十謂夫人與其女孫必大以歸君與鄭氏
君諱濤卒朝奉郎而鄭丞秘書皆有封邑夫人事姑如
母視諸子如生接㣲如上君為濮獄掾里豪有獄因乳
醫獻大珠數萬夫人不取遂絶醫君强直數事忤上官
夫人諌曰子以禄為養其以行直負君文償以禄夫人
不以為難君卒而家敝亦不戚視其子之學否與其客
之賢不肖以喜憂曰爾父嘗謂保身如保器但虞傷缺
爾師道於是知君夫人元符元年秋從其子依沛之石
氏明年二月乙酉卒年六十六其斂與歸費出石氏其
葬也邑人共之夫人一子衍也來學故其𦵏不以銘屬
人銘曰
嗚呼夫人而有衍也其學方興與其善也身立名揚親
則顯也嗚呼夫人其無逺也
　　　仲父陳君墓銘
仲父諱某字某先大父為懐州有相者過之使視諸子
謂君不宜任慶厯中君以任為試祕書省校書郎調榮
之資官尉不赴京兆之鄠臨潼主簿舉監環之折博務
皆不終謂君非不化特不宜爾何妙耶然則形骨可以
知其貴賤氣色可以知其休咎而荀子非之何也元豐
幾年年五十有幾而卒有一子曰師中三女嫁李某邵
敏脩今為臨淄主簿建中靖國元年五月某日叔父前
崑山丞珣葬於彭城吕柵之大塋君娶解氏光禄卿程
之女亦不終故其葬不祔銘曰
婚宦不卒則歸之天如何不淑又不得年兄弟之懐葬
從先人歸安其居宜爾子孫
　　　季父通直郎陳君墓銘
先大父有五子君其季也諱某字粹父皇祐元年大父
為三司鹽鐵副使行視河還而卒仁宗懐之官其一子
七品京職復詔有司毋以為例君由是為將作監簿遷
太常奉禮郎大理評事衛尉大理兩丞太子中舎改通
直郎監杭楚沂三州之酒稅元豐四年年四十矣卒於
下邳娶莊氏永和縣君生三女嫁段辯耿夀愷髙友諒
大父有世材故其子皆長於吏君所試小未足觀能否
亦無傳聞然杭於今號繁劇視天府而孫威敏沈文通
兩公為先後守之最某至杭問其所治莫不稱說君事
沈公獨能記之由是不試知其能君無子其兄崑山丞
珣用建中靖國元年五月幾日𦵏於彭城吕柵祔先兆
之丙銘曰
材則不試生則不年天耶人耶孰知其然葬之者兄銘
之者子孰嗇其存而厚其死
　　　張居士墓表
居士張隆字君道蘇之吳人以書計為縣簿史樂聲色
酒博以自放年二十八有名比丘諭以罪福真切卒然
悔悟委家絶世專意釋氏衣粗食淡奉菩薩戒滋久益
嚴從雍熈道塲元智法師授華嚴義手具疏抄禮華嚴
法華楞嚴經起信論法界顧清凉抄疏及他經凡數百
卷字一致敬又以梁懺為衆禮佛十有一焉其稱佛菩
薩號每以百萬數率衆供僧每以千計言聽事治咸以
為能曰吾非自效為作龍華之因耳日再至講所習天
台賢首二教退則禮誦跪遶繙大藏經日不絶聲身不
曠禮夜盡三更迨五而興每三八日㑹家衆供佛説教
以終熈寧七年十月既朢年四十八矣且有厭世語遂
與其子宗永别既講還未至覺皆有至則趺坐誦觀音
號掖以如寢及席而逝嘗曰吾死用浮屠法於是火焉
明年冬至𦵏縣之南里妻聞氏産四男子圭崇宗永湜
初居士以兩子事浮屠師既卒崇復家而宗永遂為比
丘號慧嚴大師初居士竒其子故捨自其㓜時有勝㑹
必與俱以導其志其後往來江湖間事圓通禪師圓通
來居東都法雲以為修造主於是合衆施為殿藏閣寮
前庖後寢凡費六千萬更七年而後成長者康寧一見
施千萬為二佛六菩薩十八大士羣從衛之像其所為
必極天下之工既成而去於是慧嚴之名行方内相傳
以為神奇而不知其所餘也顧其中有大焉而未試也
語曰知子其父果哉初居士葬不銘余與慧嚴好於其
别為次其行使歸鑱諸石以表其阡以慰其鄉之思以
啟後人其勿壊紹聖二年二月十七日江州彭澤縣令
陳師道撰
　　　宋魏府君墓表
君諱宗訥字景仁彭城安徳里人治平幾年東人饑天
子出使振業之募民粟面賜以官君於是為州助教其
先累富父齊為洋州司理叅軍娶吳氏有五男子君以
季少任事矜恤内外敬士而親緩急叩門不以事辭有
報者未嘗不辭也凡貸而後則倍期而不倍息或損之
曰人一而吾二爾何損凡質不問當否惟所欲有來以
篋使自驗而一發或疑焉曰雖妄何憚且一失不復人
必不為也及疾屬其子於母兄以學度不可償與償而
後者皆焚其劵後其兄病胡夫人復行之人談之至今
君以熙寧三年八月甲子卒年三十有三娶髙氏一男
四女紹聖五年七月甲子其子滌謀於其宗自大父而
下與君凡幾柩别𦵏於大彭鄉之新城村滌舉進士方
質謹厚不談人之短有談者弗應至巨惡人所唾罵一
歎而已家雖貧不茍受將𦵏宗不共其費或問之曰葬
吾責也使不同吾且專之而况有助乎余由是與之㳺
始葬欲余銘而不敢請既聞而哀之昔阮思曠有好車
人欲以葬而難之思曠曰車而使人憚借何以為也遂
焚之念感思曠之車之事乃書以叙之使陳諸墓古者
𦵏以死祭以生謂鬼有知而尸無知也故不封而廟後
之人薄祭而厚𦵏既封殖之而又識之既掩諸幽而又
揭於道既守之子孫而又以累人其為不朽極矣雖然
韓退之為銘文數十去今幾時穹石偉書顧無存者而
其人之事功燁燁在人心目如今日事是以知金石之
不足恃也今魏氏欲顯其親而必余之述豈不悖哉豈
不悖哉元符元年九月辛亥東里陳師道撰
　　　先君事狀
先君諱某字寳之徐州彭城人大王考諱承敏妣李氏
王考諱宗旦贈工部尚書妣董氏仙㳺縣君考諱泊三
司鹽鐵副使贈工部侍郎妣張氏仙源縣太君慶厯元
年以外舅潁公任為太廟齋郎厯徐州之師開封府之
雍丘主簿以父憂去復為雍丘主簿忠武軍節度推官
以母憂去復為冀州觀察支使治平二年遷大理寺丞
知隴州汧陽縣神宗即位加太子中舎以殿中丞通判
金州以國子博士通判絳州待次於雍丘熙寧九年四
月戊申卒年六十故事選人用薦者五人為京官先君
罷雍丘舉者十有七人仁宗怪其多也於是潁公為樞
密使務伸寒士抑世家乃報罷其後罷忠武幕府舉者
亦十餘人其上吏部如法餘不以聞也將見而舉者免
乃謝冀州支使吏部奏帖而舉者還故官英宗即位始
正京官君子以為有命先君罷汧陽人有薦君於宰相
荆公書其姓名於便坐既至使相度百司利害久之罷
歸吏部省吏謂君曰固知君不辦此善事吕嘉問其進
久矣先君善事親導意順色親無憂勞既孤讀其書過
其舊舘流涕不食𦵏其三世二十餘喪舉必親焉教養
諸弟嫁娶之視其子猶子也鹽鐵槖中裝直數百萬盡
以與其弟仲弟悖悍語每侵君君不校也數至京師上
書又訟於有司巧誣醜詆期以中君又欲殺其子君徙
妻避之不怒且怨也其後盡其産君至無以歸終不一
言及坐事繫獄君數千里收其孥以歸老君為人仁而
敬慎意廓如也曰行而畏人知者吾不為也常笞吏肉
潰而死終身不用小杖先君資亷儉以利交推多與人
曰寧損我毋損人也所至正其圭田金州有漆林之征
使視無木者罷之十去七八君為汧陽承乏秦中于闐
入在幕府檄君閱其貢實還過縣見君視之曰官人在
秦州謝部有獻揺手不受也既罷汧陽鳳翔人范長史
請間出袖中金君避之金為州阻逺多貨吏以致富至
君知有亷吏先君在汧陽人有訟其令隂事後令常畏
惡之或謂君可因事以去之君曰士不畏義而畏人耶
吾知守身而巳先君居官如家用財如私事無難易行
無寒暑晝夜無寢食遇事叢錯人不勝其煩意益自得
治獄不以考掠能得其情所至以能聞去則有思其治
雍丘最久思最深見者指目聞者舉手其佐冀州守者
任之州以治市人歌之先君為雍丘主簿上奏曰雍丘
尉氏六縣凡田百畝賦薪以束束為錢二十文為粟三
升始縣陶瓦以繕營舎使民居廢地伐薪以錢輸遂以
為長久之計牧馬於其地馬人乃與民其後馬人焚其
草以肥地而賦入如故易薪以錢易錢以粟今陛下哀
畿内之民困於厚斂損其租十之三而無名之賦自如
有司不以聞是上仁而下暴也又曰軍出戍邊妻子病
無醫藥死則棄之如犬馬然咈士心害仁政宜加恤焉
先君在雍丘都巡檢使嚴酷人有告其軍變先君行令
事詔語尉曰大事不可竟衆心一動則禍大矣非静亂
乃助之也間其始事者十人得而誅之足矣然不可力
致可計得也今聲言盜發境上過其門使人諭之而云
計必遮留教其行罷吏士治行畱亂人守則成擒矣既
獲是夕獄具明日諭其軍曰罪人得矣餘毋恐一軍乃
安先君在冀州主和糴商車合而錢竭故常閉糴居者
操其權賤售而須厚價由是商者不行官費數倍君盡
入之自為券以質如期而償公私便之娶龐氏潁莊敏
公之女封安康郡君生三男師黯監夀州酒稅師仲前
下邳主簿師道潁州教授二女淑嫁左司員外郎張舜
民媛嫁章珙以元祐七年五月𦵏於彭城縣白鶴鄉吕
柵村
　　　先夫人行狀
先夫人龐姓鄆成武人曾考文進妣陳氏王考格國子
博士妣邢氏故事宰相追爵三世皆贈三師兩令秦魏
國公楚燕國夫人考籍皇祐初平董兩省事昭文舘大
學士來西平南完好兩邉登降良否百職具舉其後以
太子太保致仕封潁國公諡莊敏贈司空侍中始魏公
宦徐潁公與曲阜孔道輔從先大父㳺魏公語潁公曰
陳氏子君子也必與之好潁公娶邊氏封秀國夫人樞
宻直學士肅之女生夫人而歸於陳氏夫人慈儉勤直
茍尊矣雖貧賤必敬㣲矣雖貴富不下言色由是内外
向之時日祭祀雖老不懈然方質不然恠神事虞氏女
傳一世以為仙名人偉公皆降下之而夫人不以為可
後而果然仲父侵君夫人至辱夫人之親夫人不校也
其後仲父繫罪坐獄先君取其孥而夫人與之有恩及
仲父死不幸旁無妻子其死事皆親焉曰先姑之私何
敢怨潁公娣弟趙氏婦及夫人居鄆之東阿年七十七
而卒紹聖二年三月二十九日也始次東阿未及歩並
於商舟夜有火星如丹如槖出芒下尾堕於商舟之上
夫人之前夫人晩奉釋氏脩浄土行自疾至終卧必西
向病不知人誦彌陀不絶皇祐六年穎公奏封南安縣
君嘉祐八年公薨加諸子進封安康郡君先大父諱泊
三司鹽鐵副使贈工部侍郎先君諱琪國子博士通判
絳州三男子師黯光州光山令師仲河中司録叅軍師
道江州彭澤令兩女子淑嫁從母之子左司員外郎張
舜民媛嫁章珙皆先卒先君之喪髙郵秦觀為銘焉而
不克𦵏及夫人卒以其年七月甲子奉兩親之柩葬於
彭城白鶴鄉龍山之隂先大父之兆次於是秦公在淮
江河浙之南關越之兩界以日月之不餘不克附於先
君之銘其不肖子師道茹哀忍死敬具其大者請銘于
儒先生而書之異石置諸石之右云
　　　光禄曾公神道碑
寳元康定間屬羌叛亂西邊荼苦天子恤勞吏民制詔
二府謀于衆庶以協大同士爭論戰守計利害以希幸
潤澤於是時儒者曽公從江南來上書曰羌夷盜邊病
在膚革非國之患以幸天下明年又上書曰今東宫未
建置宜選宗子入侍帷幄以須嗣子之生以代皇嗣備
師傅官承天而行意以定大分為萬世計是嵗慶厯幾
年士大夫萬(一作/方)冀幸未發也故進議者皆出其後又
為時議數十篇縱論天下事學者嚮之公學博而守約
思深而見逺觀古治亂明習當世之務故其論偉然協
於法義而達時之變可舉而行是時公以誣家居十餘
年人知其冤哀其窮而公不自訟方以天下為憂其言
後多施用言者亦自為功䝉褒顯而公巳卒世皆莫知
也公諱易占字不疑建昌南豐人故屬撫州以䕃為太
廟齋郎厯撫州宜興臨川尉輕俠少年戒其黨與毋犯
禁公之皇考治夀州其政如此而人莫知其所出夫人
之所難為而公子父之所易蓋人以刑而公以徳能服
人之心而不知其然所以善察能否徙司法叅軍遷鎮
東節度推官舉監真州倉以課遷太子中允太常博士
知㤗州如臯信州玉山二縣興學校以進善新官守以
臨衆治梁道繕置驛以奉行旅嵗一登然居者未完亡
者未復而賦役如平時與凶年等願緩一載如臯賴公
保其生業而近縣不勝其弊公事親將順其志有女死
家貧不能歸逆喪(此有/闕文)以危法中公請御史出驗治仙
芝坐誣公得罪而公卒不免也公祖延鐸散騎常侍祖
仁旺贈水部員外郎考(此有/闕文)凡女九人(此有/闕文)厯七年公
年六十九道病卒於南京皇祐元年葬龍池鄉清風里
源頭公以子貴累贈光禄卿夫人分封(夫人吳氏朱氏/一封文城郡太)
(君一封仁/夀郡太君)京兆文城仁夀郡太君公子舍人謂其門人
陳師道公之葬既以銘載於墓中今幸䝉恩追榮三品
復立碑於墓道以顯揚其芳烈明示來今是以命汝為
之銘師道幸以服役奉明命雖愚不敏其何敢辭退考
次其行治慨然興歎其試何小其效何大耶及讀其書
又有大者而未試也因書以逆志而又知其懐之有言
言之有不盡則其雄深偉竒驚世而善俗者猶其餘也
世徒見其仕而不遇仁而不年以為公恨此固命之適
而士之常豈足道哉
　
　
　
　後山集巻十六
欽定四庫全書
　後山集巻十七　　　　　宋　陳師道　撰
　　雜著
　　　羆説
晉人以犬獵以五犬逐一羆羆鷙而力長於用大所與
敵者皆天下强有力也犬弱而㨗巧於用小顧左而右
逐前而後羆不能搏也行不十數里羆憊而後犬更前
而殺之獸而驚者爪莫如虎齒莫如豕而羆食之故稱
勇力必曰羆羆如受制於犬者遇非其敵困於羣也詩
云憂心悄悄愠於羣小羆之謂矣
　　　賀水部傳
賀充世莫知其年與其邑里仕石晉爲郎章聖皇帝東
封有布衣巾幘謁於道左稱晉水部貟外郎賀某帝故
知其仙者夜閲牓子得之大驚使求之不獲每爲莊獻
皇后言之以爲恨天聖中賀使其弟子喻澄詣闕獻金
銀銅道釋像直數千萬后怪之召問澄澄以師對問曰
賀也后亦大驚問今安在可得耶澄求之淮南與俱來
后爲幸洪福寺見之其言皆人所難切於時者后不樂
罷之亦不罪也沂人喬仝得惡疾且死遇賀得藥曰服
之可不死然欲不止疾當復作仝富家子年少既疾愈
即娶婦疾果復作仝大悔乃出其婦去家求賀數年乃
見澄方仝見賀時澄在旁故識之澄曰賀不得見也仝
涕泣隨澄冀復見賀歳餘澄曰賀使復與汝約可復相
見仝叩頭如約澄乃引仝同見之東山使給薪水久之
疾愈熙寧中東坡居士爲密州歳大旱請雨常山既而
雨居士却盖以行賀從道旁見之以爲可授道也欲往
而疑無素乃止行元祐二年仝年八十餘矣見居士於
東都曰賀不忘君語數及之已而求去曰賀約歳首過
我於龜䝉不可失也居士因仝以詩寄之後仝復來出
賀書曰將使若人通言于君居士向所見異人而人無
知者世言道家爲方之外而賀猶喜與人事豈世之所
稱目爲不足而賀之道又以反人耶不然老氏之道同
於楊朱難儒釋並矣賀一見東坡欲强授之士之求仙
自修足矣而世方區區弊精神卑詞厚幣以致四方之
士而幸一得是果足以得之耶其不爲賀笑寡矣
　　　劉道原畫像讚
是非賢否一世所同既久則反豈同時皆愚而後之人
皆智蓋利害好惡出焉則毁譽不得其正以是而言則
前私而後公也漢之人謂公孫丞相爲賢汲黯爲戇至
於今則公孫諛而汲直也其相反蓋如此廬山劉道原
豪傑名節之士黯之流者以義正利以直正曲危言特
行别其是非白黒絲髪不貸如權衡量度如水之鑒如
繩之度既不可欺以私又不得逃其目雖一時貴權氣
燄勢力排山倒海不屈也死生窮逹不到其心故終其
身亦不變當道原之時識與不識相隨詆之如復仇施
其逝未㡬而念慕歎詠恨其生之晚也更千百歳日逺
一日公則宜如何也耶雖然武帝奴視衛大將軍傲丞
相而敬黯淮南諸子其怨漢至不沐浴三十年猶畏黯
不敢發又爲之寢謀其君臣相謂丞相可説大將軍雖
不可説盖可刺也至黯復不敢刺則其時固有知之者
矣其所謂戇以其不知利爾利非黯所知也丞相利之
矣故可説而下也道原遭時承平故其效莫見雖然小
人之爲不善盖有畏而不發者矣其補於世豈少哉紹
聖四年春過巨野佐有義伸者其子也始拜其像而歎
曰晉人有云㢘藺雖千載凛凛有生氣曹李雖在已如
九泉下人士雖後之其何恨爲之贊曰
孰屈不伸有亡有存有一其得曷校後前其剛斯何寧
折不靡其直斯何正人如已賢則過之有張不弛維利
不嗜不侮不畏貌不踰中氣盖一世維死不亡孑立特
起黄范司馬既叙且銘自足以逹况兹其人千載之下
凛然其生載之丹青益永厥聞
　　　觀音菩薩畫贊
龍眠居士李公麟畫觀音像跏趺合爪而具自在曰世
以趺坐爲自在自在在心不在相也大通禪師刻版以
施學者陳師道稽首賛曰
德孰不仁聖以慈稱施孰不廣聖以廣名三江九河爲
一大海非一非異清濁何在兩目兩手而萬千萬吾儕
小人左右異便願我衆生從聞反原盡十方界一觀世
音
　　　觀音菩薩畫贊
有聲則聞我與衆生有聞無聲惟觀世音因聞而悟悟
不以聞觀自其他與物而形相即是妄妄即是真真妄
妄真百無不存我以耳聞不以心形隨處而用鼻口亦
聽孰爲我師犬吠驢鳴生我與佛普同一名
　　　孔北海賛
世以曹操爲英雄雖孫仲謀甘出其下而文舉以犬豕
視之豈知不免而遂不屈盖其髙明下視之耳方操㣲
時幸許紹之目以爲重匈奴使來自謂不稱而代捉刀
其自處如此至其自比劉𤣥德謂袁紹不足數特居勢
使然耳𤣥德之死謂孔明曰如嗣子不肖君自取之其
勤勞一世蓋不爲漢計豈爲子孫計哉操非其比也操
惡禰衡而畏殺士之名故以衡予劉表不以文舉與人
卒自殺之其不畏之亦至矣劉毅家四壁一擲百萬世
亦以爲英雄小遇鵝炙丐乞如奴婢孰謂英雄而以一
臠動其心哉此其操之類乎子曰棖也慾焉得剛剛者
所以制慾非勝人也是故自用之爲英自勝之爲强
　　　書竇少府詩
竇君與先大夫游以行義聞里中而人不知其工於詩
也其殁二十餘年而詩始傳以其有子也善夫君不亡
矣紹聖三年四月十三日彭城陳師道書
　　　書舊詞後
晁無咎云眉山公之詞盖不更此而境也余謂不然宋
玉初不識巫山神女而能賦之豈待更而境也余它文
未能及人獨於詞自謂不減秦七黄九而爲卿掾三年
去而復還又三年矣而卿士無欲余之詞者獨杜氏子
勤懇不已且云所得詩詞滿篋家多畜紙筆墨有暇則
學書使不如言其志亦可喜也乃寫以遺之古語所謂
但解閉門留我處主人莫問是誰家者也元符三年十
一月一日後山居士書
　　　䟦楊李二公詩
元祐二年始以諸科解額合進士爲二十七人而考官
定著才二十二人昔熙寧中罷黜諸科以進學者於是
士興於鄉者過倍其教化之效如此出納之吝雖有司
事而非詔意秋九月大㑹羣士二公爲詩以相勞之邦
人以爲寵又方請於上以復之而皆見於詩盖其志也
可謂賢矣
　　　披雲樓上梁文
夙夜在公必有燕休之地上下同樂孰知興作之勤惟
此東州稱號輔郡遺澤未息猶有陶漁之風王化既成
更同齊魯之俗河山千里枹鼓不鳴閭巷百年豪傑間
出地滋墾闢歳嗣豐穰里無愁歎之聲吏絶追呼之擾
因斯民之暇豫樂此地之登臨革故增髙事非過制斷
長續短費不及民林宇靚深稱吏民之觀望歳時逰豫
遂老幼之歡娛爰歴靈辰用興危架聽于輿頌落此成
功
抛梁東日上雲開四顧中今代功名歸二老當年富貴
有朱公
抛梁南舳艫銜尾繫江潭朝隮已作豐年雨暑飲行聽
抵掌談
抛梁西隂隂桃李下成蹊舉頭更覺長安近送目長隨
落日低
抛梁北(闕/文)
抛梁上危架岧嶤建千丈房心璀璨近簷楹海岱摧藏
但空曠
抛梁下割肉有堆酒如瀉燕雀投人也自忙䑕蝠旋墻
不容罅
伏願上梁以後人神同力暘雨以時水宿塗行夜無風
露之警盆繅鐮割家有囊廪之餘囹圄一空鞭笞不試
商旅四集貨賄遂通據榻以談不減庾公之興從逰而
賦尚須韓子之文
　　　蓬室銘
宿遷邵生築室以名而求銘銘曰
邵也善羣其能處獨曲几方牀土階蓬屋詩書在前圖
史左右求之古初以復吾有
　　　晦迹齋銘
昔之處者以晦而明惟有其實不辭其名學而積之皆
以發疑人則已矣我則以思惟其好之孰不告之寧也
有室是以勞之
　　　黄樓銘(并序/)
熙寧十年京東路安撫使臣某轉運使臣某判官臣某
稽首言河決澶州南傾淮泗彭城當其衝夾以連山扼
以呂梁流泄不時盈溢千里平地水深丈餘下顧城中
井出脉發東薄兩隅西入通洫南壞水垣土惡不支百
有餘日而後巳守臣蘇某深惟流亡爲天子憂夙夜不
怠以勞其人興發戍兵固弊應卒外爲長楗乘髙如虹
以殺其怒内爲大隄附城如環以持其潰築二防於南
門之外以適南山以安危疑發倉庾明勸禁以惠困窮
以督盜賊宣布恩澤巡行内外吏民嚮化興於事功法
施四邑誠格百神可謂有功矣宜有褒嘉以勸郡縣十
月二日甲子奏京師明年元豐正月甲子制誥諭意臣
某惟念祗承謨訓人神力同敢自爲功以速大戾而明
揚褒大無以報稱乃作黄樓於東門具刻明詔以承天
休而明德意使其客陳師道以爲之銘臣師道伏惟呂
尚南仲内撫百姓外平諸侯詩美文武尹吉甫召虎南
伐淮夷北伐玁狁功歌宣王君能使人以盡其才臣能
有功以報其上古之義也臣師道又惟感而通之者道
也行而化之者德也制法明教者政也治人成功者事
也昔之詩人歌其政事則并其道德而傳之後王有作
可舉而行顧臣之愚何與於此誠樂君臣之盡道云臣
不佞冐死上黄樓銘其詞曰
皇治維成脩明法度協和隂陽十有一年天灾時行河
失其防齊魯梁楚千里四逹潰亂散亡皇仁隱憂臨遣
信臣以惠東方羸老困窮安慰撫養發散積倉流人如
歸居人忘危完聚靡傷天敘地平明聖成能人神效祥
靈平告成百穀豐盈萬邦樂康郡縣祗畏允廸聖謨終
事無荒皇功不居歸休臣民邇昭逺揚守臣拜手夸大
休嘉使民不忘改作黄樓以臨泗上述修故常庶民無
佞原始要終銘之石章以吿成功以揚德聲永永無疆
　　　興龍節致語
臣聞千年接統爰開後聖之期萬類效祥宛同先佛之
日永惟昌運屬此休辰四海交歡同聲稱慶恭惟皇帝
陛下由獨智之聖以庶物爲心睿武自天文明燭物有
堯舜之仁而博施濟衆學文武之道而居安資深刑政
並修登斯民于夀域干戈不用還千里之故封方當隆
盛之期迨此誕彌之日凡兹臣庶孰不傾瞻臣幸以賦
工遘斯盛旦願效封人之祝顯陳大雅之詩
　　　口號
劒珮聲來合玉除麒麟煙上暗金鋪近臣先識天顔喜
九奏初知晝景舒東海爲田將㡬見南山稱夀已三呼
欲知帝力今多少醉舞行歌塞道途
　　　對㕔
知府大夫材德絶人威明繼古政在循良之上名與日
月而馳慶吉旦之在兹合羣心而同樂敢忘薄陋願效
揄揚
　　　口號
黄堂窈窕慶佳辰密坐雍容合搢紳廣樂充庭如在夣
歡聲著物似逢春瞻天已祝無窮夀盡醉爲期莫計巡
平世難逢身易老嶺梅初破酒方醇
　　　勾曲
輿情已徹廣樂方陳金石同和宛若清都之奏魚龍並
聽真作洞庭之音上奉威顔後部合曲
　　　請黄提刑致語
西臺報政初聞五月之成東部向風遽失二天之庇是
陳七獻之禮以爲一日之歡恭惟提刑大夫偉節照鄰
清風肅物有周公之才美謙以自居如顔氏之孤髙敏
而好學用經明而治水以德盛而詳刑果自東藩就更
北道知府大夫敦平生之好盡賔主之情願陳衆志之
詞以紀一時之盛
　　　口號
當年天下無雙譽此日朝中第一人坐使黄流隨指顧
即看丹閣畫精神天威行復朝三接和氣今如物再春
肯駐行軒慰離索聽歌舉白莫辭貧
　　　立春致語
東風應候欣逢草木之榮廣坐稱觴樂見太平之日恭
惟知府大夫英才盖世偉行絶塵名義甚都掩四方而
著目談評詣理傾一坐以趨風政已頌于中和人樂聞
於鐘鼓爰因令節肇啟華筵賔席雍容願上使君之夀
妓圍窈窕爭唱舎人之詩願舒下情敢獻口號
　　　口號
霏㣲臘雪不霑塵收拾陽和作早春一座盡傾歸盛德
四時難得是佳辰鬂邉綵勝年年好樽下歌聲日日新
一笑難逢時易失杯行到手莫辭頻
　　　上元致語
佳辰行樂爲平世之勝逰清夜觀燈與斯民而同好恭
惟知府大夫寛猛相濟忠孝兩全聲烈暴乎四鄰氣節
盖於一代爰因令節迨此暇時聊爲秉燭之逰用作豐
年之觀扶老擕幼樂聞鐘鼓之音疊足排肩願見衣冠
之㑹敢忘薄陋復此敷陳
　　　口號
歡聲喜氣塞康莊妙舞清歌樂未央此節定知隨意好
今宵端復爲人長粧成粉白生春色酒瀉鵞黄射燭光
報答風光須一醉從來千騎貴東方
　　　代興龍節功德疏
信義在躬已協天人之助乾坤莫報更資覺法之因爰
届誕期用伸至願恭惟皇帝陛下(此有/闕文)伏願憑覺皇之
外助效臣子之内心如河海之靜淵與天地而長久
　　　請興化禪師疏
南北不異禪律相資曲士拘文起差别於耳目至人達
觀示平等於寃親不有别傳孰聞異見某公尊者承佛
受記爲世導師紹雲門之正宗入慧林之半座望破頭
之氣知正法之旁行觀優曇之華信異人之間出知時
莫逆觀化方隆毋辭千里之行以慰一方之望
　　　興化寺請真修造疏
有爲雖幻是惟聖證之因興事其時信有異人之至真
公大師行成于律法得于心志如金石之堅施有龍天
之助勉從勤請使發願心
　　　請觀音禪師疏三首
出處有縁相時而動去來無意以衆爲心某公禪師行
歴諸方歸安一榻棲如止水衆至則形聲若震雷物待
而發惟兹東刹今號左禪乃古宿之道場而昔賢之施
㑹異人間出衆志大同續圓通之法燈成先佛之逺記
法施務廣當衆建而共時祖道大行復一枝之旁出
智者不説語言所以爲人德必有能住持乃其餘事某
公禪師言未發口而逹者知其有道功未見事而談者
知其有才信淵黙而雷聲由孝友而成政顧兹勝地宜
得異人祖令當行正湏無説羣能效力不假有爲願效
至情通伸勸請
世當末法方蔥嶺之西歸地則左禪乃福田之東際人
天合力縁法同時某宗禪師遍歴五宗頓開千眼著衣
喫飯肯學潙山之禪得髓與皮不落少林之肉十年面
壁未遇知音千里同風是歸作者無縁處説法有佛處
稱尊勉循衆心以成本願
　　　觀音院無盡供疏
化無髙下一念遍於大千施有多少半果等於百億是
憑念力用作妙因樂與信心同兹勝利
　　　觀音院請趙居士疏
觀音古刹地聖人凡潁上名都信深縁熟是興無盡之
供用開大施之心趙君居士見逺察㣲有家無累悟解
不立已契祖師之禪悲願未終更廣衆生之福憑兹一
舉以效初心
　　　觀音院廣疏
大士創始三百衆之所居末法再新二十年之已廢是
憑衆志同此勝縁倉廩空虛孰爲饘粥之費棟宇傾圯
不無雨澤之憂誓殫拙者之心庶動仁人之念
　　　請月長老再住薦福疏
世不受福乃末法之弊心倦於利生亦菩薩之魔事既
去來之無意雖一再而何嫌衆之所同時則未艾月公
禪師一宿法雲而出世道與時行七歳薦福而退心衆
所疑著國師三出未偶勝縁潙山九年不須心躁守株
待兎雖達者之不爲面壁磨磚亦古今之常事未忘本
願須順衆心不下禪牀徧周法界閉却方丈黙聽雷聲
　　　薦福院齋僧疏
尊道廣福既聖教之所同勞舊勤來亦世情之攸尚願
以小人之意仰同君子之心圖澄禪師以七十之年曲
從衆志捨平生之舊來赴新交涉逺忘勞所過成化擔
囊振錫其從如雲方兹挂搭之初宜有洗滌之供以爲
一國之福共結多生之縁
　　　華嚴證明疏
弟子陳師道與妻郭悟同心共施因慧嚴大師宗永買
大方廣福華嚴經一部八十一策并櫃二隻及請曹州
開元寺上生院講主重寶讚者
伏以右因契㑹得有此經慶幸平生孰如今日實身貧
而家富將口誦而心通誓盡此心敬供不怠在在處處
如佛之存刼刼生生以今爲始伏願諸佛所説如喜慶
而常聞一生之間與善財而同證
　　　代司理院獄空道塲疏
幽圄空虛實作太平之象法筵崇飾聿脩典禮之常惟
此徐邦素稱劇郡獄無虛日市不絶刑解網施仁奉聖
朝之初政治師從理資賢守之良能熙熙如登春臺濯
濯鞠爲秋草更憑梵力普及蒼生
　　　代醮青詞
天道好還雖善惡之必報玉書有笥茍懺悔而必原不
勝至情仰干洪造惟知罄竭期在憫憐切念罪惡貫盈
禍灾積集天之所棄鬼而得誅一病逾時百方莫效惟
歸窮于覆載庶有望于生全伏願三聖眷懷衆眞敷佑
赦其萬死錫以餘年螻蟻㣲生敢希求於再福桑榆暮
景期洗滌以自新
　　　代醮青詞
天運有叙六十餘而一週人心所歸五千言之大典惟
此庚辰之歳是爲本命之年數之所窮理有必反不勝
恐懼是用祈禳考案舊章修陳薄禮惟衆眞之厚眷下
顧弊廬假青章之㣲詞仰陳危懇多生之罪願以懺除
百歳之年敢祈隂錫道心浚發妙行具修疾癘不侵善
祥來集誓依眞教以畢餘生溥及羣情同期勝福
　
　
　
　
　
　
　
　
　
　
　
　
　
　
　
　後山集巻十七
欽定四庫全書
　後山集巻十八　　　　　宋　陳師道　撰
　　談叢
契丹侵澶萊公相眞宗北伐臨河未渡是夕内人相泣
明日叅知政事王欽若請幸金陵樞宻副使陳文忠公
堯叟請幸蜀眞宗以問公公曰此與昨暮泣者何異議
數日不决出遇髙烈武王而謂之曰子爲上將視國之
危不一言何也王謝之乃復入請召問從官至皆黙然
楊文公獨與公同其説數千言眞宗以一言折之曰儒
不知兵又請召問諸將王曰蜀逺欽若之議是也上與
後宮御樓船浮波而下數日可至殿上皆以爲然公大
驚色脱王又曰臣言亦死不言亦死與其事至而死不
若言而死今陛下去都城一步則城中别有主矣吏卒
皆北人家在都下將歸事其主誰肯送陛下者金陵可
到耶公又喜過望曰瓊知此何不爲上駕耶王乃大呼
逍遥子公掖眞宗以升遂渡河而成功欽若愧其議讒
於眞宗曰寇凖孤注子爾博者謂窮而盡所有以幸勝
爲孤注言以人主而一決也
澶淵之役眞宗欲南下萊公不可曰是棄中原也又欲
斷橋因河而守曰是棄河北也國之存亡在河北不可
棄也
澶淵之役所下一紙書爾州縣堅壁鄉村入保金幣自
隨穀不可徙隨在瘞藏寇至勿戰故虜雖深入而無得
方破德清一城而得不補失未戰而困
真宗既渡河遂幸澶淵之北門望見黄盖士氣百倍呼
聲動地兵既接射殺其帥順國王撻覽敵懼遂請和
澶淵之役詔諸道㑹兵而合擊既和縱其去又詔諸將
按兵遣使監楊延朗時敵使在館既諭㫖遽曰請遣中
官貴諸將取信也而敵亦請使送欵遂以全歸懷之至
今
澶淵之役眞宗使候萊公曰相公飲酒矣唱曲子矣擲
骰子矣鼾睡矣
萊公既逐死家無遺文嘉祐中始得奏章一紙憂其復
失而并記之使後者有考焉曰臣奉聖㫖擘畫河北邉
事及駕起與不起如起至何處者一近邉奏契丹逰騎
已至深州竊縁三路大軍見在定州魏能張凝楊延朗
田敏等又在威虜軍等處東路深趙貝冀滄德等州别
無大軍駐泊必慮契丹漸近東南下寨輕騎打刼不惟
老小驚駭便恐盜賊圍聚直至大名府以來人戸驚移
若不早張軍勢竊恐轉啟戎心臣乞先那起天雄軍馬
萬人令周營杜彦鈿孫金照將領往貝州駐泊或恐天
雄軍少且起五千只令孫金照部轄若敵騎在近即近
城覔便襲擊兼令開將文字與石普圖承輸照㑹掩殺
及召募强壯入敵界繞蕩鄉村仍照管南北道多差人
探候契丹次第聞奏及報大名一則奠安人心二則張
軍勢以疑敵謀三則邉將聞王師北來軍威益壯四則
與邢洛不逺成犄角之勢一隨駕諸軍扈衛宸居不可
與犬戎交鋒原野以爭勝負天雄至貝軍士不過三萬
人萬一契丹過貝下寨逰騎益南即須那起定州軍馬
三萬以上令桑賛等結陣南來鎮州及令河東雷有終
將兵出土門路與賛㑹合相度事勢緊慢那至邢洛方
可聖駕順動且幸大名假萬乘之天聲合數路之兵勢
更令王超等於定州近城排布照應魏能張凝楊延朗
田敏等作㑹合次第及依前來累降指揮牽拽一恐契
丹置寨於眞定之間則定州軍馬抽那不起邢洛之北
逰騎侵掠大名東北縣分老小大段驚移須分定州三
路精兵令在彼將帥㑹合及令魏能張凝楊延朗田敏
等漸那向東傍城寨牽拽如此則契丹必有後顧之憂
未敢輕議懸軍深入若車駕不起轉恐夷狄殘害生靈
如䝉允許亦須過大河且幸澶淵就近易爲制置㑹合
兼控扼津梁右臣叨列宰司素無奇略既承清問合罄
鄙誠伏惟皇帝陛下睿知淵深聖猷宏逺固已坐籌而
决勝尚能虛已以論謀兼彼犬戎頗乏糧糗雖恃兵甲
之衆必懷茍且之憂豈敢不顧大軍但圖深入然亦慮
其㓙狡須至過有防虞煩黷天威伏増戰慄
如講和敵使韓杞匿其善飲曰兩國初好數杯之後一
言有失所誤非細後使姚東之既去而顧手顙再三是
以知敵之情也姚東之曰守之事力契丹之士馬皆盛
然此軍用於阻隘不能敵南平原馳突南軍亦不能支
也慶厯二年西羌盜邉戰未解契丹保境使請闗南十
縣之地及昏丞相申公使其黨御史中丞賈文元公館
之許昏與加賜使擇焉而遣知制誥富韓公諭意既見
問故敵主曰宋塞鴈門廣塘水繕城隍籍民兵非違約
耶羣臣亟請用兵孤謂不若求地也公曰契丹忘章聖
之大德乎澶淵之役使從衆契丹無還者寧有今日耶
且契丹之所欲戰爾戰非契丹之利也從古至今夷狄
得志於中國惟晉氏耳方是時主弱而愚國小而貧政
刑不修命令不行百姓内潰諸將外叛故契丹能得志
然土地不守子女玉帛歸于臣民契丹盖無得也而人
畜械器亡者大半故德光死述律怒不肯𦵏曰待我國
中人馬如故然後葬汝戰而勝其害如此况不勝耶今
契丹與宋好歳得金繒數十萬入於府庫國之利也故
和則上得其利戰則下得其利上受其弊故契丹之臣
皆願解和而構戰與國爭利柰何舎已之利以利人耶
主大悟㸃首久之公復曰塞鴈門以備西羌塘始於何
承矩事在約前地卑水聚歳久則廣城隍完固民兵補
缺非違約也晉遺盧龍周取闗南皆異代事若按圖而
求舊豈契丹之利也哉皇帝以兼愛爲心守祖宗之約
不願用兵顧兄弟之義不欲違情而爲天保民爲先保
土不得以與人謂契丹乏金幣歳遺以永誓好古者敵
國有無相通必皆欲背約絶好而加兵宋安得而避哉
且澶淵之盟天地臨之其可欺乎乃請昏公曰兄弟之
國禮不通昏男女之際易以生隙且命修短不可期不
若歳幣之久也始契丹請昏欲因以求多及公固拒羣
議未决而難其久又謂空言無實使歸取誓書及再至
定増歳幣二十萬始契丹一請宰相遽塞以二事且使
自擇遂以爲怯有輕宋心欲以増幣爲獻與納公不可
曰此下事上臣事君非敵國之禮也且章聖已有歳遺
不爲此名貨非國之輕重鄙而失國名雖小亦不爲也
主曰古有之何獨吝耶公曰古惟唐髙祖臣事突厥假
其兵而取隋則或有之及太宗擒頡利突利兩可汗寧
復有耶主不語其臣劉四知侍退數步公又曰石晉亦
因契丹而得國不惟稱臣亦父事之或可用此今宋與
契丹無唐晉之援而爲敵國豈有此耶將退主曰卿謂
孤故作此一節必不可事豈非不欲保和耶孤實無此
意卿歸勿爲此言恐誤宋大事耳於是留誓書而使以
誓書來且求獻納公上奏曰臣既以死拒之敵氣折矣
可勿復許敵無能爲也仁宗從之
韓公再使將見契丹曰主將爲公使不能久有言可即
道公恐敵使來遂以爲例數請對曰吾不敢也當與君
議於館爾契丹劉六符貴用事建議割地及館客怒謂
韓公曰公爲主言諸臣利於用兵不爲國計六符豈欲
間兩國耶公曰君寧出此顧餘人爲之爾如宋不過弼
數軰不欲戰爾其以戰説者何限六符既喜且懼然終
以此得罪也
契丹犯澶淵急書日至一夕凡五至萊公不發封談笑
自如明日見同列以聞真宗大駭取而發之皆告急也
又大懼以問公曰危如此豈欲久耶曰陛下欲了不過
五日爾其説請幸澶淵眞宗不語同列懼欲退公曰士
庶等止候駕起從駕而北眞宗難之欲還内公曰陛下
既入則臣不得對又不得見則大事去矣請無還内而
行也遂行六軍百司追而及之
東都曹生言范右相既貴接親舊情禮如故他亦不改
世未有也然體面肥白潔澤豈其胷中亦以爲樂耶惟
司馬温公枯瘦自如豈非不以富貴動其心耶
王荆公改科舉暮年乃覺其失曰欲變學究爲秀才不
謂變秀才爲學究也盖舉子專誦王氏章句而不解義
正如學究誦注疏爾教坊雜戲亦曰學詩於陸農師學
易(以豉/切)於龔(古勇/切)深之蓋譏士之寡聞也
王無咎黎宗孟皆爲王氏學世謂黎爲摸畫手一㸃畫
不出前人謂王爲轉般倉致無贏餘但有所欠以其因
人成能無自得也
楊内翰繪云莊遵以易傳揚雄雄傳侯芭自芭而下世
不絶傳至沛周郯郯傳樂安任奉古奉古傳廣凱凱傳
繪所著索藴乃其學也
張某公昪以御史爲執政包孝肅公代之建言臺官不
遷二府無所幸望則盡言矣張文定公方平爲三司使
孝肅極言其失遂罷歸院宋景文公代爲使文定亦爲
上言故事執政同三司使知開封府與御史中丞耳包
拯自府入臺又言臺官不爲執政所可假以進者惟三
司耳極力攻臣冀得其處而用宋祁其勢必復攻祁不
遂與之則三司使無其人矣孝肅逐景文公而代之遂
遷西府孫文節公抃自西府遷右省御史韓縝言其不
可仁宗曰御史謂誰可叅知政事者韓素不經意卒然
對曰包拯可仁宗熟視而笑曰包拯非昔之包拯矣
延帥闕李誠之以幕府行使方下國宥州牒保安軍故
事歳賜盡明年六月乃畢緩不及乃請以歳終爲限幕
府以聞樞宻院牒草報如約李易其草報如故典遂上
奏曰夷狄之欲無厭許之不足爲恩而長其貪且示之
弱而人不堪其轉輸之勞矣樞宻使夏竦劾李擅改制
書遣吏部即訊李曰改保安軍牒非制書也竦不能屈
敵不敢復請
某公(謂吕/夷簡)惡韓富范三公欲廢之而不能軍興以韓范
爲西帥遣富使北名用仇而實間之又不克軍罷而請
老盡用三公及宋莒公夏英公于二府皆其仇也又以
其黨賈文元公陳恭公間焉猶欲因以傾之譽范冨皆
王佐可致太平於是天子再賜手詔又開天章閣而命
之坐出紙筆使疏時政所當因革諸公皆推范富乃請
退而具草使二宦者更往督之且命領西北邊事既而
各條上十數事而易監司按羣吏罷磨勘減任子衆不
利而謗興又使范公日獻二事以困之而請城京師人
始笑之初某公每求退以候主意常未厭而去故能三
入及老大事猶問西北相攻請出大臣行三邉於是范
公使河東陜西富公使河北初某既建議乃數出道者
院宿焉范公既奉使宿道者院而某在焉賓退使人致
問范公往見之某佯曰叅政求去耶范公未對某曰大
臣豈可一日去君側去則不復還矣今萬里奉使故疑
求去耳范公私笑之久而覺報緩而請不獲召堂吏而
問曰吾爲西帥每奏即報而請輒得今以執政奉使而
請報不迨何也曰某别置司專行鄜延事故速而必得
耳范公始以前言爲然乃請守邉矣而富公亦不還韓
又罷去而賈陳相矣及某薨范公自爲祭文歸重而自
訟云
蘇黄兩公皆善書皆不能懸手逸少非好鵝效其宛頸
爾正謂懸手轉腕而蘇公論書以手抵案使腕不動爲
法此其異也
善書不擇紙筆妙在心手不在物也古之至人耳目更
用惟心而已
王屋天壇道書云黄帝禮天處也壇之方隅陳八玉鏡
而儒者疑焉元豐中有登天壇得方玉如鏡濮陽杜毅
主王屋簿親見之云
余與貴人語偶當其心明日使人來求異書士不知有
自智專謂出於巻冊之間良可悲也張長史見擔夫爭
道而得筆法觀曹將軍舞劍又得其神物豈能與人巧
乃自悟之因爾
敵人獵而不漁熙寧中官軍復熙河洮水之魚浮取之
如拾久而魚潜治世可俯鳥巢惟不暴爾至人入鳥獸
不亂羣行之著也
龍圖燕學士肅悟木理造指南車不成出見車馳門動
而得其法蜀人王冕(一本/作晃)爲舉子詩義左之右之君子
宜之而悟針法規矩可得其法不可得其巧舎規矩則
無所求其巧矣法在人故必學巧在已故必悟今人學
書而擬其㸃畫已失其法况其巧乎
寇昌齡嗜硯墨得名晚居徐守問之曰墨貴黒硯貴發
墨守不解以爲輕已嗟乎世士可與語耶
歐陽公像公家與蘇眉山皆有之而各自是也盖蘇本
韻勝而失形家本形似而失韻夫形而不韻乃所畫影
爾非傳神也
唐令民年二十爲丁其下爲推宋次道曰推者稚也避
髙宗諱闕而爲推也縉叔曰推者椎也獨髻爲椎傳者
誤爾盖唐人不諱嫌梁氏之父茂始以戊爲武温嗜殺
人畏之并諱其嫌耳夫人少而分髻長則合而未冠今
人猶然縉叔是也
道士王太初受天心法治鬼神有功于人嘗謂爲室當
使戸牖踈逹若四壁隱密終爲鬼所據耳
唐魏鄭公狄梁公張燕公墓棘直而不歧世以爲異而
孔林無枳棘也
秦少㳺有李廷珪墨半丸不爲文理質如金石潘谷見
之而拜曰眞李氏故物也我生再見矣王四學士有之
與此爲二也墨乃平甫之所寳谷所見者其子游以遺
少游也又有張遇墨一團面爲盤龍鱗鬛悉具其妙如
畫其背皆有張遇麝香四字潘墨之龍略有大節耳亦
妍妙有紋如盤絲二物世未有也語曰良玉不琢謂不
借美於外也張遇後梁供備使李唐卿嘉祐中以書待
詔者也喜墨嘗謂余曰和墨用麝欲其香有損于墨而
竟亦不得香也不若並藏以熏之潘谷之墨香徹肌骨
磨研至盡而香不衰陳惟達(一作/進)之墨一篋十年而麝氣
不入但自作松香耳盖陳墨膚理堅密不受外熏潘墨
外雖美而中疎爾
南唐於饒置墨務歙置硯務揚置紙務各有官歳貢有
數求墨工於海東紙工於蜀中主好蜀紙既得蜀工使
行境内而六合之水與蜀同李本奚氏以達賜國姓世
爲墨官云唐之問質肅公之子有墨曰饒州供進墨務
官李仲宣造世莫知其何子頗有家法以遺黄魯直魯
直以謂不迨孫氏所有而予謂過之陳留孫待制家有
墨半鋌號稱廷珪但色重耳非古制也
蔡新州確黄大夫好謙爲陳諸生聞楊山人善相人也
過使相之曰蔡君宰相也似丁晉公然丁還而君死也
黄君一散郡爾然家口四十則蔡貶矣元豐之末蔡爲
相黄由尚書郎出爲蔡州過蔡而别問其家曰四十口
矣蔡大駭曰楊生之言驗矣其後有新州之禍
外大父頴公初爲黄州叅軍友夏英公公喜相人謂頴
公曰吾使相爾而君眞相也視其手曰雖貴而貧不如
吾也出其手突如堆阜曰此大富之相也
墅處潞之異人也金鄉李生將赴試問得失焉曰兩貫
四貫巡轄馬遞鋪皆莫測也李有田于莘過之及門息
於廐置壁下有錢二千以二百爲陌有榜曰巡轄馬遞
鋪問之乃田者所納課也李始悟其言而果黜焉
花之名天下者洛陽牡丹廣陵芍藥耳紅葉而黄腰號
金帶圍而無種有時而出則城中當有宰相韓魏公爲
守一出四枝公自當其一選客具樂以當之是時王岐
公以髙科爲倅王荆公以名士爲屬皆在選而闕其一
莫有當者數日不决而花已盛公命戒客而私自念今
日有過客不問如何召使當之及暮髙水門報陳太博
來亟使召之乃秀公也明日酒半折花歌以挿之其後
四公皆爲首相
　
　
　
　
　
　
　
　
　
　後山集巻十八
欽定四庫全書
　後山集巻十九　　　　　宋　陳師道　撰
　　談叢
蜀人勾龍爽作名畫記以范瓊趙承祐爲福品孫位爲
遞品謂瓊與承祐類吳生而設色過之位雖工不中繩
墨蘇長公謂彩色非吳生所爲二子規模吳生故長於
設色爾孫位方不用矩圓不用規乃吳生之流也余謂
二子學吳生而能設色不得其本故用意於末其巧者
乎
諺曰甘草先生則麥熟苦草先生則禾不熟甘草薺苦
草黄蒿也又曰杏熟當年麥棗熟當年禾又曰棗不濟
儉謂棗熟則歳豐也諺曰行得春風有夏雨盖春之風
數爲夏之雨數小大緩急亦如之
祕書丞張鍔嗜酒得竒疾中身而分左常苦寒雖暑月
巾襪袍袴紗綿相半
世傳王祥卧冰求魚以養母至今河水歳寒氷厚獨祥
臥(亦作/敬)處闕而不合
章學士珉爲布衣以宰相自許髙葢大馬盛服羣從而
後出潤人謂之三品秀才
驗鏡視其鼻鼻滑淨如削者古今人爲之必有髙下今
人鑄鐵鏡陷銅爲面故明
光禄李卿先築宅於廬甃皆用磚歳夏大雨閘門及竇
積水數尺内外一洗而發去之
唐人謂逸少天姿不及工用故初不勝郗庾而暮年方
妙余謂不然衛夫人見逸少學書拊膺而歎曰後當勝
已此豈無天姿者耶而暮年方妙者乃大器晚成爾
獐無膽兔無脾豚臋無筋
東都相國寺樓門唐人所造國初木工喻浩曰他皆可
能惟不解巻簷爾每至其下仰而觀焉立極則坐坐極
則卧求其理而不得門内兩井亭近代木工亦不解也
寺有十絶此爲二耳
陜之寺居多古屋下柱不過九尺唐制不爲髙丈務經
久爾行露亭用斗百餘數倍常數而朱實亭不用一斗
亦一竒也
魚行隨陽春夏浮而遡流秋冬沒而順流漁者隨其出
沒上下而取之
唐末岐梁争長東院主者知其將亂日以菽粟與泥爲
土塹附墻而墁之増其屋木一院笑以爲狂亂既作食
盡樵絶民所窖藏爲李氏所奪皆餓死主沃塹爲糜毁
木爲薪以免隴右有冨人預爲夾壁視食之餘可藏者
乾之貯壁間亦免
虞部閻見賢老爲容守歸而自如曰惟節食爾每食常
欠三四分初見部中老者問而得之
韓幹畫走馬絹壞損其足李公麟謂雖失其足走自若
也
六一爲布衣客相之曰耳白於面名則逺聞唇不貼齒
一生惹言語毁譽豈亦有命耶
齊之龍山鎮有平六故城髙五丈四方五里附城有走
馬臺其髙半之濶五之三上下如一其西與南則在内
東北則在外也莫曉其理
寇萊公凖少嘗爲淮漕有方士爲治丹砂用竹百二十
尺而通其節以器盛丹置其上而立之半埋地中於時
才得六十尺竹接而用之始於歳之朔旦盡歳而止丹
已融而墮器矣
澄心堂南唐烈祖節度金陵之燕居也世以爲元宗書
殿誤矣趙内翰彦若家有澄心堂書目才三千餘巻有
建業文房之印後有主者皆牙校也
余於丹徒髙氏見楊行宻節度淮南補將校牒紙光潔
如玉膚如卵膜今士大夫所有澄心堂紙不迨也
開封常得劇盜言富家難近貯以櫃篋扃鐍嚴固貴家
喜陳衣而架有帕便可包後(有闕/文)
夏英公伏日供帳温室戒客具夾衣客皆笑之既坐體
寒生粟乃以漆斛漬龍皮也酒半取瓦礫蘸藥水爲黄
金以娛客
世傳王氏元經薛氏傳闗子明易傳李衛公對問皆阮
逸所著逸以草示蘇明允而子瞻言之
宣城包鼎每畫虎掃溉一室屏人聲塞門塗牖穴屋取
明一飲斗酒脫衣據地卧起行顧自視眞虎也復飲斗
酒取筆一揮意盡而去不待成也
閻立本觀張僧繇江陵畫壁曰虛得名耳再往曰猶近
代名手也三往於是寢食其下數日而後去夫閻以畫
名一代其於張髙下間爾而不足以知之世之人强其
不能而論能者之得失不亦疎乎
李公麟云吳畫學於張而過之盖張守法度而吳有英
氣也眉山公謂孫知㣲之畫工匠手爾
六一公論書喜李西臺而集古不録張從申也兵部秦
玠祠部李宗易皆學于西臺名有師法公爲亳州問秦
西臺何學曰張從申也見之否耶曰未也示之曰西臺
不及也
余於石舎人楊休家得蘇明允送石北使引石氏子謂
明允書也以示秦少游少游好之曰學不迨其子而資
過之乃東坡少所書也故嘗謂書爲難豈余不知書遂
以爲難耶
金陵人喜觧字習以爲俗曰同田爲冨分貝爲貧大坐
爲􁁜
黄巢攻金陵人説之曰王毋以攻也王名巢入金陵則
鏁矣遂觧去
夀之安豐塘楚相孫叔敖之所築也至今頼之塘西有
廟焉塘上之木花皆西向子皆東向
懷禪師每住持必舎講師説天台教使其徒聽焉學其
可廢乎
唐人根利一聞千悟故大梅才得馬祖一言入山坐庵
諸老之門既悟亦曰得坐披衣向後自看不復學也今
人根鈍聞一知一故雪竇以古人初悟之語爲學者入
道之門謂之因縁退而體究謂之看話盖無言下悟理
之質矣復取古法而次第之以爲悟後析理之門謂之
陶汰天衣宗之而圓通非之政用臨濟教門盖用古責
今也而其徒多不見諦後悔亦復故云
閩越黄撥沙善視墓畫地爲圍即知休咎故號撥沙婺
人有世患左目者問之曰祖墳有木大則木根傷害其
目必發墓以去之既發有根貫其左目出之而愈
宿乳醫陳嫗年八十餘切脉知其生早晚月則知日日
則知時宿有兩家就乳切其左曰毋遽是當夜生將就
其左右家疑之不聽也曰是家當午而生無妨也過午
則來日生矣復切之曰初更兩㸃其時也爲母具食聽
自便既多爲備使候時以報扶母就蓐即生
文正李公既薨夫人誕日宋宣獻公時爲從公與其僚
二十餘人詣第上夀拜於簾下宣獻前曰太夫人不飲
以茶爲夀探懷出之注湯以獻復拜而去
襄陽承唐亂地荒民散林篁翳塞常有四大龜負一小
龜而行或謂乘者爲瑇瑁云
代北界天池山荒逺巡候不至潘美節度河東新廟舎
作屋記歳遣府倅祀之率常憚行後竟罷之契丹始至
易屋記久之來議界舉知其然而莫能奪也
生血皆赤怒心之所出也赤火色其性躁故象之二乘
四果其白如乳出於淨心而鱟血碧鰕蛤無血其故何
也
御厨不登彘肉太祖嘗畜兩彘謂之神猪熈寧初罷之
後有妖人登大慶殿據鴟尾既獲索彘血不得始悟祖
意使復畜之盖彘血解妖術云
茶洪之雙井越之日注登萊鰒魚明越江瑶柱莫能相
先後而强爲之第者皆勝心耳
石决明登人謂之鰒魚明人謂之九孔螺
牡礪固氣蚶子益血盖蛤屬惟蚶有血
熈寧中作坊以門委狹請直而寛廣之神宗以太祖創
始當有逺慮不許既而衆工作苦持兵奪門欲出爲亂
一老卒閉而拒之遂不得出捕之皆獲
郯城民妻有二十一子而雙生者七
夀之善鄉兩吏垂乳流湩如乳婦
神宗嘗夢入大府有植碑以金填字曰宰相項安節寤
而求之乃太學生也慈聖解之曰項安節即吳充也於
是正憲公爲相頸有瘤焉而項生布衣至今朝散郎
方通罷官還鄉夢至政事堂尚書左丞黄履素知通獨
起迎語曰瀟瀟灑灑遂去通向前諸公語如黄既寤莫
測也既而得官校理滿任得知睦州是歳建中元年黄
以疾去久矣往謝執政范右丞純禮曰先公常守睦有
瀟灑桐廬郡十詩桐廬眞瀟灑也
周約夢登科作尉就舎於堂牖間得女子隻履竈間得
筆墨後數歳中第爲延州一尉既入廨舎皆夢所見求
二物皆得之於其處
文元賈公居守北都歐陽永叔使北還公預戒官妓辦
詞以勸酒妓唯唯復使都㕔召而喻之妓亦唯唯公恠
歎以爲山野既燕妓奉觴歌以爲夀永叔把琖側聽每
爲引滿公復恠之召問所歌皆其詞也
都市大賈趙氏世居貨寶言玉帶有刻文者皆有疵疾
以蔽映爾美玉葢不琢也比歳杭揚兩州化洛石爲假
帶質如瑾瑜然可辨者以有光也
王沂公之先爲農與其徒入山林以酒行既飲先後至
失酒顧草間有醉蛇倒而捋之得酒與血怒而飲焉昏
閉倒卧明日方醒視背傍積蝨成堆自是無蝨終身
潁諺云子過母當暑而凉水退而魚潜皆爲大水之候
潁人謂前水爲母後水爲子水曰至日長勢不能大水
定而復來後水大於前水爲子勝母水終魚當大出河
濵之人厭於食鮮水退而魚不出爲潜云
田理有横有立間謂之立土横土立土不可稻爲其不
停水也
許安世家有伯成樽如今羯皷鞚也
畔邑家令周陽家金鐘容十斗重三十八斤以今衡量
校之容水三斗四升重十九斤爾
諺語曰田怕秋旱人畏老貧又曰夏旱修倉秋旱離鄉
歳自處暑至白露不雨則稻雖秀而不實吳地下濕不
積一㓙則饑矣
趙元考云寒食麫臘月雪水爲糊則不蠧南唐煮糊用
黄丹王文獻公家以皂莢末置書葉間然不如也
霍山曰丞相擅減宗廟羔莬鼃顔注羔莬鼃以供祭也
周官蟈氏鄭康成注蟈今御所食蛙也宋書張暢弟收
有大腹疾醫云當食蝦蟇而收難之暢爲先食前世北
人食蛙南人不食也
建業文房南唐烈祖節度金陵之别室也趙元考家有
建業文房書目才三千餘巻有金陵圖書院印焉(心堂/説云)
(趙元考家有澄心書目才三千/巻與此説相似但掌房不同耳)
歐陽五代史周家人傳柴后邢州龍岡人世宗紀爲堯
山人拓跋思恭思敬兄弟也而誤作一人
司馬公休云馮如晦爲長源令縣人譽之不容口問政
亦不能道也
王深父爲衛真主簿始至亳州其守李(闕一/字)之留不遣
久之求去李問其故曰回爲衛眞主簿而未嘗至治所
與吏民相見以謂不可故求去耳李怒曰爾恃歐陽修
而慢我深父曰回之所立豈待歐陽公而立耶卒歸衛
眞李怒不解深父遂免去
參寥云王荆公私居如在朝廷忽有老卒埽地如法譽
之不容口或觸燈即怒以爲不勝任逐去之
士不衣帛酒肉食肆不近營太祖之軍法也
蜀平以參知政事呂餘慶知益州餘用選人以輕其權
而置武德司刺守貪㢘至必爲驗蜀山有九枝木傳以
爲異卒火之歳餘御禮問焉其賞至銀千兩而刺州縣
捕武德卒即殺之不以聞吏貪則降杖集吏民杖之蜀
大冨人皆召至京師量其材爲三等其上官之次省員
下押綱人安其居不願來以疾歸後復遣如是數四不
使家居也
夏英公既卒其家客鄢陵鄰之謹僧有學解客嘗問之
曰英公貪暴喜殺其報如何曰以教言之當爲龍耳未
以爲然也它日至京師遇夏氏故吏語近某生曰狂夢
遇公於塗氣貌枯悴白衣故暗問其所在曰爲廬山東
潭龍爾客始驚其後復至京師過其故人於興國寺其
鄰有相語曰廬山東潭龍已去矣客人大驚往問之曰
東潭隱宻人所不至往歳木皆立槁人始至其上潭水
清徹有白龍在焉夏日之中水沸而龍死夜則復生冬
結於冰數歳有僧十餘結廬其上爲之誦經又數歳而
龍去草木復生英公奉釋故當困危復能致僧爲之作
福
文思殿奉帝者之私凡物必具宣后當國九年不索一
物
或勸太祖誅降王久則變生祖笑曰守千里之國戰十
萬之師而爲我擒孤身逺客能爲變乎
釋從青(闕二/字)人主某寺之某院陳講居衆而淨居不出
善畫樹石而人不可得使好事者爲修供則量其多少
而報之呂汲公以御史爲淄倅過而請之不與也或問
之曰後其所事而先其所好此吾所以不與也
仁宗在位四十年邉筭不入御閣每大事賜宴二府合
議以聞仁宗崩訃于契丹所過聚哭既訃其主號慟執
使者手曰四十二年不識兵矣葬而來祭以黄白羅爲
錢他亦稱是仁宗崩天下喪之如親余時爲童與同僚
聚哭不自知其哀也仁宗既疾京師小兒㑹闕下燃首
眉以祈福日數百人有司不能禁將葬無老幼男女哭
以過哀
宣后初臨朝西戎戒邉吏曰聖后相司馬公必用仁宗
故事自今後敢以一人一騎入界者族
杜防契丹名相也謂和親爲便民戒契丹世世相受謹
守其約又虞中國之敗約也凡十年遣使以事勸四國
而堅其約
國初荆湖既平溪峒皆納土請吏太祖不受廷議獨置
辰州歳費四萬緡爾
元祐執政議兩河説文潞公安樞宻燾主故道范丞相
王左丞存主新道士大夫是故者見文安是新者見王
范持兩可者見四公也
曹武惠王既下金陵降後主復遣還内治行潘公憂其
死不能生致也止之王曰吾適受降見其臨渠猶顧左
右扶而後過必不然也且彼有烈心自當君臣同盡必
不生降既降亦必不死也
故事常赦官典藏入已不赦熈寧以後始赦吏罪元祐
七年南郊赦杖罪八年秋皇太后服藥而赦則盡赦之
矣
　
　
　
　
　
　
　後山集巻十九
欽定四庫全書
　後山集巻二十　　　　　　宋　陳師道　撰
　　談叢
故事郊而後赦奉祠不敬不以赦論治平中郎中(闕/姓)易
知素貪細既食大官醉飽失容御史以不敬聞韓魏公
請論如律英宗不欲也魏公曰今而不刑後將廢禮英
宗曰寧以他事坐之士以飲食得罪使何面目見士大
夫乎
仁宗初即位燕恭肅王以親尊自居上時遣使傳詔王
坐不拜使還以聞上曰燕王朕叔父毋妄言久而王聞
之稍自屈奉藩臣禮
燕恭肅王輕施厚費不計有無常預借料錢多至數歳
仁宗常詔有司復給如是數矣御史沈邈以謂不可以
國之常入而奉無厭之求願使諭意上曰御史誤矣太
宗之子八人今獨王爾先帝之弟朕之叔父也毎恨不能
盡天下以爲養數歳之禄不足計也
子曽子初見神宗上問曰卿與王安石布衣之舊安石
何如對曰安石文學行義不減揚雄然吝所以不及古
人曰安石輕冨貴非吝也對曰非此之謂安於有爲吝
於改過上頷之
明者無所不知知者有所知有所不知衆人所知者少
所不知者多而強其所不知智者謂其擇而不爲學而
已爲道則不然學得於外思出於意不足以得之莊子
曰繕性於俗學以求復其初滑欲於俗思以求致其明
古者謂之蔽䝉之民雖然學與思者道之助也士之爲
道必始於學(此段疑/有脱誤)
道者吕翁如金陵過王荆公而公知之伏拜請道翁曰
子障重不可公又勤請曰我能去障則爲子去之矣竟
去以語廣陵王某王曰先生何取焉曰吾愛其目爾王
以語余曰如金陵者翁之真身也翁察之久矣欲度故
自往余語禪者普仁仁曰障必自去非人能去也渠如
此道而不解乎
世傳呂先生像張目奮鬚捉脱而市墨者乃庸人也南
唐後主使工訪别本而圖之久而不得它日有人過之
自言得呂翁眞本約主圖其像而後授其工後以像遇
之客舎市邸方晝卧叩闗不發問吾像如何且使張之
曰是也相語而覺稍逺已而聲絶發門索之無見也意
客即呂翁也乃以所畫像獻之今有傳焉深靜秀清真
神人也
辠説文從辛從自言辠人蹙鼻苦辛之憂秦以辠似皇
字改爲罪臣鉉等曰自古者以爲辠字故從自罪捕魚
竹网從网非余謂使民自辛欲其不犯秦從网非不失
有罪也辠古文也説文不當以篆寫之
駕以二馬夾轅謂之兩服服供其事也左右又各駕一
焉謂之兩驂驂副也總謂之乘又云駟騑亦驂也説文
云驂駕五馬非也乘車四馬因以乘爲四名乗夫乘韋
是也
瓠子在當澤黄河故道今呼爲沙河沙河西北其蹟猶
在土人謂之瓠岡也
吳越錢氏人成丁歳賦錢三百六十謂之身錢民有至
老死而不冠者
杜正獻公丁文簡公爲河東宣撫河陽節度判官杜遜
恭惠公之子上書言事歴詆執政至恭惠曰至今臣父
亦出遭逢謂其非德選也進奏院報至正獻戲文簡曰
賢郎亦要牢籠文簡深銜之其後二公同在政府人言
蘇子美進奏院祠神事正獻避嫌不與文簡論以深文
子美坐廢爲民從坐者數千人皆名士大夫也正獻亦
罷去一言之謔貽禍一時故不可不慎也
元祐八年九月六日奉太皇太后遺詔實以三日崩知
州事龍圖閣待制韓公服金帶肩輿而出以聼遺詔既
成服又欲改服以治事寮佐諫之而止余爲兒時聞徐
父老説莊獻上仙李文定公爲守兩吏人持箱奉遺詔
公步從以哭自便坐至門外嘉祐末先人爲冀州度支
使知州事皇城副使王易經用乾興故事遺詔既至王
召見先人便服持遺制哭以示先人遂下髪衫㡌勒帛
以聽宣制是日成服元豐末余客南都留守龍圖王學
士益柔擇日而成服士大夫家居者皆㑹哭於府庭張
文定公方平致仕於家舉哀於近寺宦者李堯輔言上
散髮解帶襪而不履
水浮百物而不能勝玉可以試玉也
祕書監劉几好音與樂工花曰新遊是時監貴幸其弟
衛卿諫不用乃戒門下勿通監約鳴管以自通卿又使
他工横吹於門以誤之凡數奏而不出卿又告之監曰
非也語次兩工至横管一鳴監笑曰此是也乃走出
世傳張長史學吳畫不成而爲草顔魯公學張草不成
而爲正世豈知其然哉盖英才傑氣不減其師各自成
家以名于世使張爲畫吳既不可越功與之齊必出其
下亦爭名之弊也
青楊生好畫而患其不能别也釋從有畫名而從之學
有以畫來必召楊而教之此其所以爲能此其所以爲
不能也楊有得焉而謂楊曰盡子所知才得其半何則
以子之不能畫也
乖崖在陳一日方食進奏報至且食且讀既而抵案慟
哭久之哭止復彈指久之彈指罵詈久之乃丁晉公逐
萊公也乖崖知禍必及已乃延三大戸於便坐與之博
袖間出彩骰子勝其一坐乃買田宅爲歸計以自汙晉
公聞之亦不害也余謂此智者爲之賢者不爲也賢者
有義而巳寧避禍哉禍豈可避耶
乖崖自成都召爲參知政事既至而腦疽大作不可巾
幞乖崖自陳求補外眞宗使軟褁赴朝乖崖曰豈可以
臣一人而壞朝廷法制耶乃知杭而疾愈上聞之使中
人往伺之言且將召也丁晉公以白金千兩賜使者還
言如故乃不召
外大父莊敏公爲鄜延招討使元昊效順公召李誠之
問其信否誠之曰元昊數欺中國故疑之今則可信也
元昊向得歳賜而不用積年而後叛今用兵數歳雖戰
屢勝而所攻不克田里所掠不辦一日之費向來之積
費已盡矣故罷兵爾然公毋以爲功歸之朝廷則兵可
罷竊計諸公不以此與人也公未以爲然既而果遣兩
人以他事使敵過延問朝廷議罷兵云何皆曰不知及
還與敵使王延夀來公召㑹兩人問延夀來意又曰不
知公曰延夀黠敵與君來而君且不知耶召禆將曰問
延夀何來吾爲將而不與知耶亟書所奏事來不然且
遣還兩人大懼乃以情告願還使者公曰軍令不可反
君自止之而書其事來兩人具以事聞公自是異李焉
元昊既效順而不肯臣請稱東朝帝爲父國號(闕二/字)年
用私號求割三州十六縣地朝議彌年不决既而報書
年用甲子國號易其一字敵使過延公坐堂上召虜使
立前而謂曰爾主欲戰則戰今不戰而降則朝廷所賜
藩臣詔與頒朔封國皆有常制不必論自古夷狄盜中
國之地則聞之未聞割地與夷狄也三州十六縣豈可
得耶使曰清逺故屬敵且墳墓所在故欲得爾公曰中
國所失州縣今未十年若論墳墓所在則中國多矣使
語塞公曰爾主既受封歳禄多少此則可議餘不足論
敵使畏服
英宗即位韓忠獻公使諭宗室諸王曰皇帝已即位大
王宜思保富貴毋行所悔諸王惶恐詣次求見公謝却
之某王還次及階足廢不舉扶而後升
王荆公爲相喜説字始遂以成俗劉貢父戲之曰三鹿
爲麤麤不及牛三牛爲犇犇不及鹿謂宜三牛爲麤三
鹿爲犇茍難於遽改令各權發遣於時解縱繩墨不次
用人往往自小官暴據要地以資淺皆號權發遣云故
并譏之
張忠定守蜀聞萊公大拜曰寇凖眞宰相也又曰蒼生
無福幕下恠問之曰人千言而盡凖一言而盡然仕太
早用太速未及學爾張寇布衣交也萊公兄事之忠定
常面折不少恕雖貴不改也萊公在岐忠定任蜀還不
留既别顧萊公曰曽讀霍光傳否曰未也更無他語葢
以不學爲戒也
萊公性資豪侈自布衣夜常設燭厠間燭淚成堆及貴
而後房無嬖幸也
王某公薨秘書晁少監端彦以外姻爲懺罪而戒僧和
我乃大唱曰妒賢嫉能罪消滅聞者莫不笑也
潘美爲并帥代之北都山有天池焉歳遣通判祭之其
後憚逺而罷久之契丹遣祭焉又易其屋記至熈寧中
始有其地凡數歳兩使往來卒不能辨而與之故事歳
賜契丹金繒服器召二府觀焉熈寧中張文定公以宣
徽使與召衆謂天子修貢爲辱而陛下神武可一戰勝
也公獨曰陛下謂宋與契丹凡㡬戰勝負㡬何兩府諸
公皆莫知也神宗以問公公曰宋與契丹大小八十一
戰惟張齊賢太原之戰才一勝爾陛下視和與戰孰便
上善之
元祐初司馬温公輔政是歳天下斷死罪凡千人其後
二呂繼之歳常數倍此豈人力所能勝耶
錢塘邉江土惡不能堤錢氏以薪爲之水至輒潰隨補
其處日取於民家出束薪民以爲苦張夏爲轉運使取
古西山以爲岸募得江軍以供其役於是州無水患而
民無横賦
范文正公帥鄜延荅元昊書不請宋元憲請斬云度必
擅以土地金帛許之晏元獻鄭文肅請驗其書仲淹素
直必不隱書既上乃免
太祖既受位使吿諸道東諸侯坐使者而問故宰相其
誰乎樞宻使副其誰乎軍職其誰乎從官其誰乎皆不
改舊乃下拜
眞宗至陳橋駐蹕不前行遣知院陳堯叟先至澶問知
州何承矩當駐江陵當駐澶淵耶堯叟夜至城下不得
入既明承矩遣通判率羣官迎駕久之承矩亦出見堯
叟堯叟傳宣承矩曰某守藩將爾安知可否此宗工大
儒素所留心者顧吏取自書劄子曰臣帶郡符率屬吏
躬詣界首奉迎聖駕將面天顔臣不任踴躍歡呼之至
實封以付堯叟堯叟復問對如前堯叟既去真宗遣中
使問堯叟承矩云何道路相踵既至發封乃知當去而
堯叟兄弟皆大怒承矩卒諸子不敢仕
承矩於澶州北築愛景臺植蓼花日至其處吟詩數十
首刻石人以謂何六宅愛蓼花不知經始塘泊也自五
代來契丹歳壓境及中國徵發即引去遣問之曰自校
獵爾以是困中國
余爲汝隂學官學者多言萬夀之西潁水之上有林號
税子步步之西有異木人莫能名相傳數百歳榮落不
時舊有碑云粉黛塗容金之樹余過之往觀焉木身纔
十數年爾是時歳暮羣木皆落從者以爲枯也木下有
刹石石有像文有銘云曹公有悟怖心未已敬造浮圖
式崇妙理文詞闡相粉黛塗容金刹一樹永出煩籠開
元十六年歳在執徐首旬五日建地故佛氏道塲石乃
刹下銘也粉黛塗容謂建像也金刹一樹謂建刹也讀
者寡陋傳者喜爲縁飾茍無此石亦足惑世也蔡州壺
公觀有大木世亦莫能名也髙數十尺其枝垂入地有
根復出爲木枝復下垂如是三四重圍環列如子孫然
世傳漢費長房遇仙者處木即縣壺者沈丘令張㡬閩
人嘗至蔡爲余言乃榕木也嶺外多有之其四垂旁出
無足恠者栁子厚栁州詩云榕葉滿庭鸎亂飛者是也
余讀魏氏雜編見眞宗時公卿大夫慰國哀登極往還
書盖大臣同憂戚宜有慶弔往在南都奉神宗諱見蘇
尚書作路發運帖莫知當慰與否也相與商論竟復中
輟乃知前軰禮法猶在而近世士大夫之寡聞也因録
之寇侍郎慰書曰伏以大行皇帝奄棄萬邦天下臣子
畢同號慕昔同華綴俱受異恩攀靈馭以無由望天顔
而永訣方纒悲緖遽捧台函摧咽之誠倍萬常品賀書
曰伏以聖人出震大明初耀於四方王澤如春普慶載
頒于九有凡在照臨之下畢同歡抃之心侍郎久滯外
藩已成美政廊廟佇徵于舊德雲雷始洽於新恩未果
馳誠先䝉飛翰感銘忻慰無以喻名
夏英公家中風方父子屢中輙愈
􁀙魚大魚白也今謂之納子
王學士逵妻某氏妾常辱之愬於逵不受亦不校也或
問之曰彼將去矣不必校也已而逵怒逐之某盡歸其
裝一家皆諫止之曰此自彼有吾何與焉然亦非彼所
有也妾遇盜盡亡其資嘗語家人今夕甘露下使以器
取之又謂逵曰新婦妾某日當死以後事屬公皆然
仁宗四時衣夾冬不御爐夏不御扇
太祖爲太原鎮將舎縣人李媪家媪事之謹他日訪其
家媪則死矣得其子以爲御厨使久之不遷求去太祖
曰以爾才地御厨使其可得耶爵禄以待賢能而私故
人使我愧見士大夫而爾意猶不滿耶
太祖閲蜀宫畫圖問其所用曰以奉人主爾太祖曰獨
覽孰若使衆觀耶於是以賜東華門外茶肆
太祖不以法吏爲獄官畏其遷情而就法也
王荆公嫁女蔡氏慈夀宫賜珠褥直數十萬
前世陋儒謂秦璽所在爲正統故契丹自謂得傳國璽
欲以歸太祖太祖不受曰吾無秦璽不害爲國且亡國
之餘又何足貴乎契丹畏服
嘉祐之末宴二府兩制三館於羣玉殿御書飛白以徧
賜之蔡襄王珪同爲學士襄有書名而仁宗使珪題所
賜兩人各自得也
太宗不豫吕正惠公宿西省内侍都知王某夜叩省門
以喪赴告且問所立於時長子楚王以疾廢眞宗次爲
太子諸子王者五人公曰此何語内侍欲斬耶預立太
子正爲此爾且吾奉手詔可取視也王既入公遽闔戸
鏁之而去眞宗既立還而出之
太宗數私謂正惠公日與太子問起居既崩奉太子至
福寧庭中而先登御榻解衣視之而降揖太子以登遂
即位
張忠定公令崇陽民以茶爲業公曰茶利厚官將取之
不若早自異也命㧞茶而植桑民以爲苦其後榷茶他
縣皆失業而崇陽之桑皆已成其爲絹而比者歳百萬
匹其冨至今始令下惟通樂一鄉不變其後别自爲縣
民亦貧至今也
韓魏公屢薦歐陽公而仁宗不用他日復薦之曰韓愈
唐之名士天下望以爲相而竟不用使愈爲之未必有
補於唐而談者至今以爲謗歐陽修今之韓愈也而陛
下不用臣恐後人如唐謗必及國不特臣軰而已陛下
何惜不一試之以曉天下後世也上從之
葉表爲句容令縣有盜改置社稷而盜止下邳故多盜
近歳遷社稷於南山之上盜亦衰息
　
　
　
　
　
　後山集巻二十
欽定四庫全書
　後山集巻二十一　　　　宋　陳師道　撰
　　談叢
司馬温公云仁宗崩有司用乾興故事羣臣布四脚如
冠於是時莫識其制以幅巾幕首破其後爲四脚其後
鄭毅夫讀續事始云三代黔首以皂絹表髪周武帝裁
爲四脚名以幞頭馬周請重繫前脚盖布四脚脚皆後
垂如周制遇暑則繫其前脚如唐制英宗崩宋次道誤
爲布幞頭有司遂用民間幕喪之服以今漆紗幞頭去
其鐵脚而布褁之前繫後垂而不可加冠壞之而冠幞
頭之失自次道始也余謂四脚加冠今士大夫喪冠是
也夫布之冠古也四脚今也於禮爲繁矣
肅賈竇氏兄弟同利伯治要仲治繁季爲士逸飲無度
伯薄之給與有限仲數私爲償其費季德之仲親睦而
伯疎仲之子復爲士游學京師季始疑之彼能欺其兄
而私我也惡知其不欺我而私其子數以詆仲仲實不
私也而無以自知季終疑之相與如仇嗟乎不慎其始
卒以相詆
爾雅哉始也注云尚書曰三月哉生魄釋文云亦作哉
疏云古文作才以聲近借爲哉始之哉也今按説文才
草木之初生也哉言之間也當作才非借也又按集韻
云繒一入色曰纔借作才非是
無爲軍巢縣柘臯鎮永寧院有雀棲於庭松累日不去
遣取視之已立化矣盛夏極暑經涉月餘形質不壞軒
喙鼓翼有騰翥之狀
阿井在陽穀縣故東阿城中惟二井甘水也相傳秤之
比他水重爾
廣濟衙門之上有石榴木相傳久矣元豐末枯死既而
軍廢爲縣元祐初復生而軍復
教坊之樂以不齊凡樂作不偕作止不偕止以先後次
第而起止故婉而長然亦未始不齊也余於此得爲政
之法焉
蜀中有小車獨推載八石前如牛頭又有大車用四人
推載十石盖木牛流馬也
中秋隂暗天下如一中秋無月則兔不孕蚌不胎蕎麥
不實兔望月而孕蚌望月而胎蕎麥得月而秀世兔皆
雌惟月兔雄爾故望月而孕
蜀稻先蒸而後炒謂之火米可以久積以地潤故也蒸
用大木空中爲甑盛數石炒用石板爲釜凡數十石
油絹紙石灰麥糠馬矢糞草皆能出火
廬州有坐化猫峽中有坐化胡孫李公擇家有坐化虵
唐有鸚鵡舎利
鄆州陽穀自國初巳來不訴災傷
漢州德陽及峽中定軍山皆有八陣圖定軍山下土堆
也
王師初伐蜀李吳范仁恕勸後主不拒而降不聼雍則
仁恕之後也
某官杜子民言大陸今黎陽是也自此而西北降水疑
安陽河是也大陸邢州鉅鹿泊也過此爲九河父老言
九河者正流分爲支流同爲逆河者爲潮水所逆行十
餘里邉海又有潮河自西山來經塘泊
李相昉在周朝知開封府人望已歸太祖而昉獨不附
王師入京昉又獨不朝貶道州司馬昉步行日十數里
監者中人問其故曰須候命爾上聞之詔乗馬乃買驢
而去三歳徙延州别駕在延州爲生業以老三歳當徙
昉不願内徙後二年宰相薦其可大用召判兵部昉五
辭行至長安移疾六十日中使促之行至洛陽又移疾
三十日而後行既至上勞之昉曰臣前日知事周而巳
今以事周之心事陛下上大喜曰宰相不謬薦人
詩云惟寡婦之笱寡婦乃用笱爾古之漁笱亦有制也
陳恕領春官以王文正爲舉首歳中㧞劉子儀於常選
自云吾得二俊名世才也是不愧于知人楊文公以爲
然謂王揚休山立宗廟器也
嘉州舊産紫竹楠榴櫻木等仕於蜀者競採之以爲器
人甚苦之吳中復作嘉陽四詠詩以悼之
卓氏之先起家爲將爲王氏守北邊號太傅其妻練氏
封郡君太傅嘗因事欲斬兩卒郡君苦救之不得乃隂
縱之兩卒奔江南皆爲將閩之亂也李氏使兩卒將而
攻之太傅已卒其子守之兩卒使人諭郡君言城旦暮
當破郡君無憂也郡君報曰爾全我一家何濟不若完
此一城兩將許之諭使降卒完一城此其所以有後也
世以癩疾鼻陷爲死證劉貢父晚有此疾又嘗坐和蘇
子瞻詩罰金元祐中同爲從官貢父曰前於曹州有盜
夜入人家室無物但有書數巻爾盜忌空還取一巻而
去乃舉子所著五七言也就庫家質之主人喜事好其
詩不舎手明日盜敗吏取其書主人賂吏而私録之吏
督之急且問其故曰吾愛其語將和之也吏曰賊詩不
中和也子瞻亦曰少壯讀書頗知故事孔子嘗出顔仲
二子行而過市而卒遇其師子路趫㨗躍而升木顔淵
懦緩顧無所之就市中刑人所經幢避之所謂石幢子
者既去市人以賢者所至不可復以故名遂共謂避孔
塔坐者絶倒
魯直爲禮部試官或以栁枝來有法官曰漏泄春光有
柳條魯直曰榆條凖此盖律語有餘條凖此也一坐大
哄而文吏共深恨之
閩中諸縣多至十萬戸堅忍喜訟號難治邵武其尤著
自國初迄今有四令張鄧公杜宗㑹其二人則忘之矣
宗㑹澶人
趙普請繕都城而太祖不可曰使寇至此其誰駐足耶
王師既平蜀詔昶赴闕曹武肅王密奏曰孟昶王蜀三
十年而蜀道千餘里請族孟氏而赦其臣以防變太祖
批其後曰你好雀兒腸肚
蜀平二曹潘美自蜀還既對太祖爲内燕惟三將與秦
晉兩王爾既入乃福寧殿席地而坐陳彘肉白魚情意
欵狎酒終設飯三將皆曰朝廷事力寡薄致陛下燕設
不豐上曰豈止寡薄此飯乃乞來三將莫測曰近從江
南乞此米也
祕閣畫有梁文瓉五星二十八宿圖李公麟謂不減吳
生婦女疑蜀手也
諺曰黄䳺口噤蕎麥斗金夏中候黄䳺不鳴則蕎麥可
廣種也八月一日雨則角田不熟角田豆也角者莢之
訛也
婺州李翁與鄉人如五臺山衆少皆騎翁老且躄獨徒
行既至衆所見瑞相如常翁與山東老人所見寳閣千
疊山東老人持菩薩戒四十年矣
釋氏之願儒者所謂志也則志欲逺大逺大則所成就
者不小矣若其所志近則其所成就何足道哉如志在
萬里則行不千里而已也
近年華山毛女峯有隸字曰茯苓下云諸山皆假惟此
者眞一旦一丸三斗三斤疑爲服茯苓法也今山下人
用三斗水煮藥三斤水盡爲度蜜和而蒸服而不丸道
者趙翁云盖茯苓不蒸煮不能去隂氣也余謂不煮不
能去皮梗也
古者諸侯取財於國不取於諸侯豈特國民亦然也惟
桑與梓樹之榛栗椅桐梓漆梓漆以爲棺榛栗以爲贄
椅桐以爲器
馬騾驢陽類起則先前治用陽藥羊牛駝隂類起則先
後治用隂藥故獸醫有二種
三稅法皇祐初爲李諮所壞及韓魏公用茶小引益壞
京師市井自三税法改後日漸蕭條酒肆自包孝肅知
府日重定麴錢
三司故吏髙成端襄邑人明習吏事自五代以來三司
條貫無不有也嘉祐中嘗言事不用
契丹使至德清軍㑹仁宗崩議欲却之又欲使至國門
而去邵安簡欲使奉國書置柩前見天子以安逺人
張貴妃受冊詔問冊畢受(缺一/字)儀其爲修媛已自尊大
邵必以三公事儀比命婦一品上之
張詠守蜀仲春官糶米仲夏糶鹽惠民
乾徳四年詔諸道受納税賦不得稱分毫合勺銖絫絲
忽景德四年三司使丁謂復行稽括比咸平六年税額
増三百四十六萬五千二百二十九貫石斤
王旦爲相十一年王珪十年趙普沈倫韓琦曽公亮九
年薛居正向敏中八年王曽章得象七年盧多遜李沆
富弼六年李昉五年
趙普吕䝉正張士遜吕夷簡皆三入
顔長道曰某年河水圍濮州城竇失戒夜發聲如雷須
臾巷水沒骭士有獻衣袽之法其要取綿絮貼縛作巻
大小不一使善泅卒役城中捫漏穴用隨水勢畜入孔
道即弭衆工隨興城堞無虞
二廣居山谷間不隸州縣謂之猺人舟居謂之蛋人島
上謂之黎人
仁宗用兵無敵雖不服而心服使人數世服非無敵而
何
仰山元老既北歸青州山間有唐福院之故處深宻巖
險久無人跡元與其徒往焉舎於石室夜則小叅一夕
聞疾風甚雨聲出視星月粲然久之有大蛇行來蟠于
室前仰首以聽既罷伸其下體如拜伏狀而後去從者
震恐元自如也自是每夕必至
太祖嘗幸祕書省召管軍官使觀書焉
太祖置竹木務於汳上市竹木於秦晉由河入汳有卒
千五百人出材于汳納材于埸置事材埸於務之側有
二三千人凡興造者受成材焉其法曰有敢請生材者
徒二年今啟聖院乃其材也今百年矣梁栱之際尚不
容髮自置八作司以具雜物而領以三司修造矣
巖頭雪峯欽山同行至湖外詣村舎求水舎中獨一女
子見山愛之爲具熟水而山盞中有同心結山諭意而
藏之遂稱疾而留巖峯既行復還訪之則已與女納昏
是夕成禮乃誘出之投之棘叢展轉鈎挂而不能自出
忽大呼曰我悟矣遂棄去既出世每升座即曰錦帳繡
香囊風吹滿路香大衆還知落處麽衆莫能對久之傳
至巖頭巖教之曰汝往但道傳語十八字好好事潘郎
僧既對山曰此是巖頭道底僧又無語余爲代曰熟處
難忘
徐之南山崇勝院主崇璟故王姓也熈寧中修殿大像
腹中得畫像男女相向衣冠皆唐人也而題曰施主王
崇璟豈其前身也耶
北里張生家世奉道自謂當爲左𤣥眞人遂以爲稱爲
朝元圖繪其像于位後夢爲城隍神所逮詰而杖之既
覺臋流血如常杖云
古鏡縣而入施之四平扣之玉聲
錢氏甓城前後相押凡四重號押塼故久而不壞司業
黄君守徐新彭祖樓砌用再重使草不生
道者吕翁某初遇鍾離先生權授以乾汞爲白金法翁
曰後復變否曰五百歳後藥力盡則復故曰五百歳後
當復誤人謝不受先生驚歎謂有受道之質遂授出世
法
蘇公自黄移汝過金陵見王荆公公曰好箇翰林學士
(缺三/字)某久以此奉此公曰撫州出杖皷鞚淮南豪子以
厚價購之而撫人有之保之已數世矣不逺千里登門
求售豪子擊之曰無聲遂不售撫人恨怒至河上投之
水中吞吐有聲熟視而歎曰你早作聲我不至此
圓通行脚至浮山逺録公深愛之欲收爲嗣通遂去復
以偈留之欲共評量古今公案通荅曰究竟
邑子寇定疽發於腦每呼其母自敘平生不孝與悌則
痛可忍若有使之者又召其弟教以毋效也
中州松子雖秕小不可食然可種惟不可近手以杖擊
蓬使子墮地用探錐刺地深五寸許以帚埽入之無不
生者東坡居士種松法
晁無咎移樹法其大根不可斷雖旁出逺引亦當盡取
如其横出逺近掘地而埋之切須帶土雖大木亦可活
也大木仍去其枝
丁謂當國竄逐李寇二公欲殺不可既南貶而文定復
相相傳忠愍爲閻羅王世謂死活不得
洞下太陽和尚久而無嗣晚得逺公欲得爲嗣逺曰弟
子自有師承恐誤和尚太陽出淚逺曰請受授鞋他日
爲和尚接法嗣逺既住浮山愛青老明惠接以洞教後
遂嗣太陽云
刁學士約喜交結請謁常至夜半號刁半夜
杜祁公爲相蘇學士舜欽其壻也歳暮以故事奏用賣
故紙錢祠神以㑹賔客皆一時知名士也王宣徽拱辰
丞御史吕申公之黨也欲舉其事以動丞相曰可一舉
網而盡也有曰刁亦與召知其謀而不以告詰朝送客
城東於是蘇坐自盜除名客皆逐丞相亦去而刁獨逸
其後坐客皆至從官而刁獨終於館職吕申公曰惟人
主之眷不可枉
叅寥如洛遊獨樂園有地髙亢不因枯枿生芝二十餘
本寥謂老圃盍潤澤之使長茂圃曰天生靈物不假人
力寥歎曰眞温公之役也
仁宗時契丹獻八尺字圖而侍書待詔皆未能也詔求
善大書者有僧請爲方丈字以沙布地爲國字張圖於
上束氊爲筆漬墨倚肩循沙而行成脱袈裟投墨瓮中
擲以爲㸃遂賜紫衣
里人某贜吏也既死請僧對靈追福夜中有驢伸首出
於帷久之而沒
西都崇德寺僧善端酒色自恣既病度必死念地獄果
有然耶若有不亦危乎乃燃香祝之曰地獄若無煙當
上有則當下既燃煙下而地裂受之端大驚失色而逝
仁宗每私宴十閣分獻熟食是歳秋初蛤蜊初至都或
以爲獻仁宗問曰安得已有此耶其價㡬何曰每枚千
錢一獻凡二十八枚上不樂曰我常戒爾軰勿爲侈靡
今一下箸費二十八千吾不堪也遂不食
華隂吕君舉進士聘里中女未行既中第婦家言曰吾
女故無疾既聘而後盲敢辭吕君曰既聘而後盲君不
爲欺又何辭遂娶之生五男子皆中進士第其一人丞
相汲公是也
黄綏武人常謂平生無大過惟於熈河多得官爲恨盖
邊徼例以虛功而受厚賞爾又謂議者重燕而輕夏燕
人衣服飲食以中國爲法夏人不慕中國習俗自如不
可輕也又言爲涇原總管嘗夜雪臨邉顧有馬跡使逐
得之乃夏之邏人當四更者夏人逐更而巡中國之備
不及也以渠自巡其境乃舎之
乖崖爲令嘗坐城門下見里人有負薪而歸者問何從
得之曰買之市公怒曰汝居田里不自種而食何惰耶
笞而遣之
眉山公卒太學生侯秦武學生楊選素不識公率衆舉
哀從者二百餘人飯僧於法雲主者惟白下聽慧林佛
陁禪師聞而招致之
参寥徙兖布衣李南式家甚貧供蔬菽洗補恩思甚篤
他日爲曽子開言之子開曰吾軰當爲公報之使知爲
善之效
蘇長公以詩得罪劉攽貢父以繼和罰金既而坐事貶
官湖外過黄而見蘇寒温外問有新諢否貢父曰有二
屠父至其子而易業爲儒賈二父每相見必以爲患甲
曰賢郎何爲曰檢典與解爾乙復問曰與舉子唱和詩
爾它日乙曰兒子竟不免解著賊贓縣已逮捕矣甲曰
兒子其何免耶乙曰賢郎何虞曰若和著賊詩亦不穩
便公應之曰賢尊得以憂裏
　
　
　
　
　
　
　
　
　後山集巻二十一
欽定四庫全書
　後山集巻二十二　　　　宋　陳師道　撰
　　理究
世謂孔老同時非也孟子闢楊墨而不及老荀子非墨
老而不及楊莊子先六經而墨宋慎次之闗老又次之
莊恵終焉其闗陽之後孟荀之間乎
楊闗老莊四家本同而末異楊氏存身而絶物闗老尚
理而下事(闕老氏/一句)莊氏揉曲而過直
樂始於人聲而被於物有情則有變不得其正故假無
情以傳之而五音生焉及其末也遷無情以就有情而
聲亂矣
温文正公曰禮莫大於分分莫大於名何謂分君臣是
也何謂名公侯卿大夫是也是不然君臣父子者名也
親疎貴賤者分也公侯卿大夫者器也名生於器分生
於名名以為表分以為限易曰天尊地卑天地名也尊
卑分也孔子曰必也正名乎正父子之名也
蘇長公曰道可以講習而知講習而知者學也非道也
徳可以勉强而能勉强而能者善也非徳也
賢而在下謂之天民賢而在上謂之天吏孟子所謂天
之降大任者也
孔子曰余非多學而識之一以貫之也學不可以不適
道孟子曰博學而詳説之將以反説約也道必由學乎
有君子之仁然後可以死可以無死有君子之義然後
言必信言不必信
五世之祖尊而不親庶長之兄親而不尊禮之别也今
之學者讀其書則書而已誦其言則言而已此道之所
以不明也
文王之化至於田夫武人室婦行女莫不好善而紂乃
自如化之不革殷之所以亡也武王可得而不誅乎
賈誼之過秦以諭漢也陸機之辨亡以警晉也有經世
之心焉
儒者之論正而不變智者之論變而不正
君子有常而非常智者無常而非常
君子之交以其麗君子寡從擇其類也小人無擇麗既
合矣故曰實繁有徒君子小人並則小人勝何則衆也
況君子之所棄皆與羣矣不亦衆乎
君子和而不同譬之州焉有守有貳有僚有屬凡事可
而後行謂之和世徒見其上下如一遂以爲黨不亦誤
乎不知一有不可則不可行也
堯老而舜攝君薨聴於冢宰古之制也母后臨政自秦
宣太后始也
聖人之心静聲中五行故禹以聲為律也伶倫聴鳳鳴
以製律鳳者鳥之聖者也衆人之心亂視聴不得其正
其作樂也其音淫鄭衛是也唯聖作樂唯賢重音情動
於心而發於言形于手足誠之至也故復用以感人歌
以效其聲舞以效其動樂自外來而感之深者以其出
於中也
釋名云皇帝王者君也而學者謂有優劣誤矣
三代之治公與義而已封建是也王侯皆君也王不王
則諸侯可以王以不私其後而與天下共之公也絀不
肖以伸賢義也
道者體也徳者體之相也行者體之用也譬之人焉身
者道也耳目口鼻手足徳也背負腹受肩任首荷者行
也
子思曰喜怒哀樂未發謂之中發而皆中節謂之和中
者徳也和者行也有聲則有聴有見則有視與物而動
者衆人之行也無視無聴感物而應者徳之行也
易曰君子以成徳為行言行出于徳也
易曰精氣為物逰魂為變是故知鬼神之情狀葢合則
為人散則為鬼鬼之情狀人之情狀也此輪迴之説也
中州葬用五姓閩人家有仕者則為商姓中州用三穴
而附自江以南葬(闕一/字)而已各有吉㐫其可信乎吾州
陳氏之葬有物焉如豕大如馬出於穴既而死者相繼
其可不信乎故雖先王尚卜筮敬鬼神不敢違也惟不
求其福矣夫隂有鬼神猶世之守宰也出其一令人不
得而違何獨至於鬼神而違之鬼神不得而知故假術
以求則術可違乎漢擇昏日而諸家異説則術不可一
也今用一家法避㓙從吉示有畏于鬼神則可矣既不
求福則術之精粗不必校也雖然用人不如用龜蓍也
術者常也占者變也常不足以盡變
兵二法制之師太公管樂諸葛是也法不足而用謀謀
不足而用詐孫吳是也
不務本而爲末者悖也有其文而無實者僞也
義者制也以正行之得失譬諸則焉形之偏正木之曲
直水之淺深物之長短可得而知之也禮者理也以約
行之過與不及如水之防不得左右如居之門以限内
外權者量也以明行之輕重可以爲可以不爲而後有
權而權之與物更爲輕重捨輕而從重也改法者不知
其前制法者不知其後
七國之戰用衆而已故合則勝離則敗秦畏諸侯之合
從與其兼并也故親則離之攻則救之既不使之和又
不使之立而後天下可專有也其爲計不過游説間之
積威脅之而已然秦之人常有盡利之心故其謀專行
之不廢以有天下諸侯之人茍而已矣緩則相棄急則
相救卒以此亡
秦之力不足以敵諸侯故利于割地不利于戰而示天
下以好戰之形隂使説士道之以和諸侯之力足以敵
秦而輕於割地重於戰示秦以怯鬬之情此其所以亡
也
東方生和而近迂然不同也爲柳下氏而過之者乎孔
子謂學柳下惠未有如魯之男子者也
灌嬰不爲吕氏擊齊而與連和以待變除魏勃以弭亂
可謂知矣而不知勃之佯怯也故非君子智有所短仁
有所闕安石屈郗超叔夜傲鍾㑹此其生死之由其清
而未仁乎
嵇叔夜居于野而司馬氏知之阮嗣宗居於朝而人以
爲狂故二子同避晉而有存亡盖叔夜匿形而見志嗣
宗出身而納智故君子以爲宻
晉公以賈充而存亦以充而亡所謂既以此始必以此
終天之道也
李斯焚書殺士非爲秦計自爲計爾其意自智而愚人
使無范雎之間穰侯蔡澤之困應侯者不知趙髙代之
不必學也故其計非特亡身而亡秦也
昭烈謂武侯曰子如不肖君自取之其勤勞一世盖不
爲漢計豈爲子孫計哉乃周公之用心也
劉毅家四壁而一擲百萬以爲英雄小遇鵞炙乞丐如
奴婢孰謂英雄以一臠動其心㢤
孔子曰棖也慾焉得剛剛以勝欲非勝人也故自用之
謂英自勝之謂雄
　
　
　後山集巻二十二
欽定四庫全書
　後山集巻二十三　　　　宋　陳師道　撰
　　詩話
王師圍金陵唐使徐鉉來朝鉉伐其能欲以口舌解圍
謂太祖不文盛稱其主博學多藝有聖人之能使誦其
詩曰秋月之篇天下傳誦之其句云云太祖笑曰寒士
語爾吾不道也鉉内不服謂大言無實可窮也遂以請
殿上驚懼相目太祖曰吾㣲時自秦中歸道華山下醉
卧田間覺而月出有句曰未離海底千山黒纔到天中
萬國明鉉大驚殿上稱夀
孟嘉落㡌前世以爲勝絶杜子美九日詩云羞將短髪
還吹㡌笑倩傍人爲正冠其文雅曠達不減昔人故謂
詩非力學可致正須胷度中泄爾
望夫石在處有之古今詩人共用一律惟劉夢得云望
來已是㡬千歳只似當年初望時語雖拙而意工黄叔
逹魯直之弟也以顧况爲第一云山頭日日風和雨行
人歸來石應語語意皆工江南有望夫石每過其下不
風即雨疑况得句處也
歐陽永叔不好杜詩蘇子瞻不好司馬史記余每與黄
魯直恠歎以爲異事
費氏蜀之青城人以才色入蜀宫後主嬖之號花蕊夫
人效王建作宫詞百首國亡入備後宫太祖聞之召使
陳詩誦其國亡詩云君王城上竪降旗妾在深宫那得
知四十萬人齊解甲更無一箇是男兒太祖悦盖蜀兵
四十萬而王師方數萬爾
韓退之南食詩云鱟實如惠文山海經曰鱟如惠文惠
文秦冠也蠔相粘如山蠔牡蠣也
白樂天云笙歌歸院落燈火下樓臺又云歸來未放笙
歌散畫㦸門前蠟燭紅非富貴語看人富貴者也楊蟠
金山詩云天末樓臺横北固夜深燈火見揚州王平甫
云莊宅牙人語也解量四至吳僧錢塘白塔院詩曰到
江吳地盡隔岸越山髙余謂分界堠子語也
黄魯直云杜之詩法出審言句法出庾信但過之爾杜
之詩法韓之文法也詩文各有體韓以文爲詩杜以詩
爲文故不工爾
黄魯直謂白樂天云笙歌歸院落燈火下樓臺不如杜
子美云落花游絲白日靜鳴鳩乳燕青春深也孟浩然
云氣蒸雲夢澤波撼岳陽城不如光涵太虛室波動岳
陽樓爲雄渾也
蘇子瞻曰子美之詩退之之文魯公之書皆集大成者
也
學詩當以子美爲師有規矩故可學退之於詩本無觧
處以才髙而好耳淵明不爲詩寫其胷中之妙爾學杜
不成不失爲工無韓之才與陶之妙而學其詩終爲白
樂天爾
退之詩云長安衆富兒盤饌羅羶葷不解文字飲惟能
醉紅裙此老有二妓號絳桃栁枝故張文昌云爲出二
佳女合彈琵琶筝也又爲李虚中墓誌敘當世名貴服
金石藥欲生而死者數軰著之石藏之地下豈爲一世
戒耶而竟以藥死故白傅云退之服硫黄一病竟不痊
也
荆公詩云力去陳言誇末俗可憐無補費精神而公平
生文體數變暮年詩益工用意益苦故知言不可不慎
也
子美懷薛據云獨當省署開文苑兼泛滄浪學釣翁省
署開文苑滄浪學釣翁據之詩也
王摩詰云九天宮殿開閶闔萬國衣冠拜冕旒子美取
五字閶闔開黄道衣冠拜紫宸而語益工
楊大年傀儡詩云鮑老當筵笑郭郎笑他舞袖大琅璫
若教鮑老當筵舞轉更琅璫舞袖長語俚而意切相傳
以爲笑
吳越王來朝太祖爲置宴出内妓彈琵琶王獻詞曰金
鳳欲飛遭掣搦情脈脈看取玉樓雲雨隔太祖起拊其
背曰誓不殺錢王
武才人出慶夀宫色最後庭裕陵得之㑹教坊獻新聲
爲作詞號瑶臺第一層
宋玉爲髙唐賦序巫山神女遇楚兩王盖有所諷也而
文士多效之者又爲傳記以實之而天地百神舉無免
者余謂欲界諸天當有配偶其無偶者則無欲者也唐
人記后土事以譏武后爾
黄詩韓文有意故有工夫左杜則無工矣然學者先黄
韓不由黄韓而爲左杜則失之拙易矣
永叔謂爲文有三多看多做多商量多也
余以古文爲三等周爲上七國次之漢爲下周之文雅
七國之文壯偉其失騁漢之文華贍其失緩東漢而下
無取焉
陳繹批答曽魯公表曰爰露乞骸之請黄裳爲曽侍讀
制曰備貟勸講乞骸備員乃表語非詔語也魯謂人曰
使布何所道
詩欲其好則不能好矣王介甫以工蘇子瞻以新黄魯
直以竒杜子美之詩竒常工新易陳莫不好也
熈寧初有人自常調上書迎合宰相意遂丞御史蘇長
公戲之曰有甚意頭求富貴沒些巴鼻便姦邪有甚意
頭沒些巴鼻皆俗語也某公用事排斥端士矯飾僞行
范蜀公詠僧房假山曰倐忽平爲險分明假奪眞盖刺
之也
黄魯直謂荆公之詩暮年方妙然格髙而體下如云似
聞青秧底復作龜兆坼乃前人所未道又云扶攜度陽
燄窈窕一川花雖前人亦未易道也然學三謝失於巧
耳
蘇詩始學劉禹錫故多怨刺學不可不慎也晚學太白
至其得意則似之矣然失於粗以其得之易也
王荆公暮年喜爲集句唐人號爲四體黄魯直謂正堪
一笑耳司馬温公爲武定從事同幕私幸營妓而公諱
之嘗㑹僧廬公往迫之使妓踰垣而去度不可隱乃具
道公戲之曰年去年來來去忙暫偷閑卧老僧牀驚回
一覺遊仙夢又逐流鸎過短墻杭之舉子中老牓第其
子以晚讓之客賀之曰應是窮通自有時人生七十古
來稀如今始覺爲儒貴不著荷衣便著緋夀之醫者老
娶少婦或嘲之曰偎它門戸傍他墻年去年來來去忙
採得百花成蜜後爲他人作嫁衣裳眞可笑也
熈寧初外學置官師職簡地親多在宴席徐有學官喜
誶語同府苦之詠蠅以刺之曰衣服有時遭㸃染杯盤
無日不追隨
唐人不學杜詩惟唐彦謙與今黄庶謝師厚景初學之
魯直黄之子謝之壻也其於二父猶子美之於審言也
然過於出竒不如杜之遇物而奇也三江五湖平漫千
里因風石而竒爾
謝師厚廢居於鄧王左丞存其妹婿也奉使荆湖便道
過之夜至其家師厚有詩云倒著衣裳迎戸外盡呼兒
女拜燈前
世稱杜牧南山與秋色氣勢兩相髙爲警絶而子美才
用一句語益工曰千崖秋氣髙也魯直有癡弟畜漆琴
而不御蟲蝨入焉魯直嘲之曰龍池生壁蝨而未有對
魯直之兄大臨目見牀下以溺器畜生魚問知其弟也
大呼曰我有對矣乃虎子養溪魚也
歐陽公謫來陽聞其倅杜彬善琵琶酒間請之正色盛
氣而謝不能公亦不復強也後彬置酒數行遽起還内
㣲聞絲聲且作且止而漸近久之抱器而出手不絶彈
盡暮而罷公喜甚過所望也故公詩云坐中醉客誰最
賢杜彬琵琶皮作絃自從彬死世莫傳皮絃世未有也
尚書郎張子野詞有云雲破月來花弄影簾幕捲花影
隨風絮無影世稱誦之號張三影王介甫謂雲破月來
花弄影不如李冠朦朧淡月雲來去也冠齊人爲六州
歌頭道劉項事慷慨雄偉劉潜夫俠也喜誦之
往時青幕之子婦妓也善爲詩詞同府以詞挑之妓答
之曰清詞麗句永叔子瞻曾獨步似恁文章寫得出來
當甚强
黄詞云斷送一生惟有破除萬事無過盖韓詩有云斷
送一生惟有酒破除萬事無過酒才去一字遂爲切對
而語益峻又云杯行到手更留殘不道月明人散謂思
相離之憂則不得不盡而俗士改爲留連遂使兩句相
失正如論詩云一方明月可中庭可不如滿也子瞻謂
孟浩然之詩韻髙而才短如造内法酒手而無材料耳
魯直乞猫詩云秋來䑕軰欺猫死窺瓮翻盤攪夜眠聞
道狸奴將數子買魚穿栁聘銜蟬雖滑稽而可喜千歳
而下讀者如新
龍圖孫學士覺喜論文謂退之淮西碑敘如書銘如詩
子瞻謂杜詩韓文顔書左史皆集大成者也
少游謂元和聖德詩於韓文爲下與淮西碑如出兩手
盖其少作也
王夫人晁載之之母也謂其子功名富貴有如韓魏公
而未有文事也
退之作記記其事耳今之記乃論也少游謂醉翁亭記
亦用賦體
莊荀皆文士而有學者其爲説劒成相賦篇與屈騷何
異
揚子雲之文好竒而卒不能竒也故思苦而詞艱善爲
文者因事以出竒河江之行順下而已至其觸山赴谷
風摶物激然後盡天下之變子雲惟好竒故不能竒也
歐陽公謂退之爲樊宗師誌便似樊文其始出於司馬
子長爲長卿傳如其文惟其過之故兼之也
退之以文爲詩子瞻以詩爲詞如教坊雷大使之舞雖
極天下之工要非本色今代詞手惟秦七黄九爾唐諸
人不迨也
韓退之上尊號表曰析木天街星宿清潤北嶽醫閭神
鬼受職子曽子賀赦表曰鈎陳太㣲星緯咸著崑崙渤
澥濤波不驚世盖莫能輕重之也後當有知之者
國初士大夫例能四六然用散語與故事爾楊文公筆
力豪贍體亦多變而不脱唐末與五代之氣又喜用古
語以切對爲工乃進士賦體耳歐陽少師始以文體爲
對屬又善敘事不用故事陳言而文益髙
退之云王特進暮年表奏亦工但傷巧爾
元祐初起范蜀公於家固辭其表曰六十三而致仕固
不待年七十九而造朝豈云知禮是時文潞公年八十
餘一召而來人各有所志也
昔之黠者滑稽以玩世曰彭祖八百歳而死其婦哭之
慟其鄉里共解之曰人生八十不可得而翁八百矣尚
何尤婦謝曰汝軰自不諭耳八百死矣九百猶在也世
以癡爲九百謂其精神不足也又曰令新視事而不習
吏道召胥魁問之魁具道笞十至五十及折杖數令遽
止之曰我觧矣笞六十爲杖十四耶魁笑曰五十尚可
六十猶癡耶蘇長公取爲偶對曰九百不死六十猶癡
唐語曰二十四考中書令謂汾陽王也而無其對或以
問平甫平甫應聲曰萬八千戸冠軍侯不惟偶對精切
其貴亦相當也
范文正公爲岳陽樓記用對語説時景世以爲竒尹師
魯讀之曰傳竒體耳傳竒唐裴硎所著小説也
柳三變逰東都南北二巷作新樂府骫骳從俗天下詠
之遂傳禁中仁宗頗好其詞每對酒必使侍妓歌之再
三三變聞之作宫詞號醉蓬萊因内官逹後宮且求其
助仁宗聞而覺之自是不復歌其詞矣㑹改京官乃以
無行黜之後改名永仕至屯田貟外郎
寧拙毋巧寧樸毋華寧粗毋弱寧僻毋俗詩文皆然
魏文帝曰文以意爲主以氣爲輔以詞爲衛魏文不足
以及此其有所傳乎
魯直與方䝉書曰頃洪甥送令嗣二詩風致灑落才思
髙秀展讀賞愛恨未識面也然近世少年多不肯治經
術及精讀史書乃縱酒以昉詩故詩人致逺則泥想逹
源自能超卓之必皆離此諸病謾及之耳與洪朋書云
龜父所寄詩語益老健甚慰相期之意方君詩如鳳雛
出鷇雖未能翔于千仞竟是真鳳凰爾與潘邠老書曰
大受今何在其詩甚有理致語又工也
又曰但詠五言覺翰墨之氣如虹猶足貫日爾
老杜云長鑱長鑱白木柄我生托子以爲命黄獨無苗
山雪盛短衣數挽不揜脛往時儒者不解黄獨義改爲
黄精學者承之以余考之盖黄獨是也本草赭魁淫黄
獨肉白皮黄巴漢人蒸食之江東謂之土芋余求之江
西謂之土卵煮食之類芋魁云
余讀周書月令云反舌有聲佞人在側迺解老杜百舌
過時如發口君側有讒人之句
韋蘇州詩云憐君卧病思新橘試摘才酸亦未黄書後
欲題三百顆洞庭須待滿林霜余往以爲盖用右軍帖
中贈子黄柑三百者比見右軍一帖云奉橘三百枚霜
未降未可多得蘇州蓋取諸此
余評李白詩如張樂於洞庭之野無首無尾不主故常
非墨工槧人所可擬議吾友黄介讀李杜優劣論曰論
文正不當如此余以爲知言
禮部貟外裴説寄邉衣詩曰深閨乍冷開香篋玉筯㣲
㣲濕紅頰一陣霜風殺栁條濃煙半夜成黄葉重重白
練明如雪獨下閑階轉凄切祗知抱杵𢷬秋砧不覺髙
樓已無月時聞塞鴈聲相喚紗忩只有燈相伴㡬展齊
紈又懶裁離腸恐逐金刀斷細想儀形執牙尺回刀剪
破澄江色愁捻銀針信手縫惆悵無人試寛窄時時舉
手勻殘淚紅牋漫有千行字書中不盡心中事一半慇
懃託邊使裴説詩句甚麗零陵總記載説詩一篇猶詼
諧也
世語云蘇明允不能詩歐陽永叔不能賦曽子固短于
韻語黄魯直短于散語蘇子瞻詞如詩秦少游詩如詞
韓詩如秋懷别元協律南溪始泛皆佳作也鮑昭之詩
華而不弱陶淵明之詩切於事情但不文耳
子厚謂屈氏楚詞如離騷乃效頌其次效雅最後者效
風
右丞蘇州皆學於陶正得其自在
眉山長公守徐嘗與客登項氏戲馬臺賦詩云路失玉
鈎芳草合林中白鶴野泉清廣陵亦有戲馬臺其下有
路號玉鈎斜唐髙宗東封有鶴下焉乃詔諸州爲老氏
築宮名以白鶴公盖誤用而後所取信故不得不辨也
裕陵嘗謂杜子美詩云勲業頻看鏡行藏獨倚樓謂甫
之詩皆不迨此
吕某公歸老於洛常遊龍門還閽者執筆歴請官稱公
題以詩云思山乗興看山回烏㡌綸巾入帝臺門吏不
須詢姓字也曾三到鳳池來
曹南院爲秦帥唃氏方興舉國入寇公自出禦之戰於
三都谷大敗之唃氏遂衰其幕府獻詩云賢守新城盖
代功臨危方始見英雄三都谷路全師入十萬邊塵一
戰空殺氣尚疑横塞外捷音相繼徧寰中君王看降如
綸命旌節前馳馬首紅
太祖夜幸後池對新月置酒問當直學士爲誰曰盧多
遜召使賦詩請韻曰些子兒其詩云太液池邉看月時
好風吹動萬年枝誰家玉匣新開鏡露出清光些子兒
太祖大喜盡以坐間飲食器賜之
韓魏公爲陜西安撫開府長安李待制師中過之李有
詩名席間使爲官妓賈愛卿賦詩云願得貔貅十萬兵
犬戎巢穴一時平歸來不用封侯印只問君王乞愛卿
某守與客行林下曰柏花十字裂顧客對其倅晚食菱
方得對云菱角兩頭尖皆俗諺全語也
杭妓胡楚龍靚皆有詩名胡云不見當時丁令威年來
處處是相思若將此恨同芳草却恐青青有盡時張子
野老于杭多爲官妓作詩與胡而不及靚靚獻詩云天
與羣芳十様葩獨分顔色不堪誇牡丹芍藥人題遍自
分身如鼓子花野於是爲作詞也
王岐公詩喜用金璧珠碧以爲富貴而其兄謂之至寳
丹也閩士有好詩者不用陳語常談寫投梅聖俞荅書
曰子詩誠工但求能以故爲新以俗爲雅爾
蘇公居潁春夜對月王夫人曰春月可喜秋月使人愁
耳公謂前未及也遂作詞曰不似秋光只與離人照斷
腸而老杜云秋月解傷神語簡而益工也
余登多景樓南望丹徒有大白鳥飛近青林而得句云
白鳥過林分外明謝朓亦云黄鳥度青枝語巧而弱而
杜云白鳥去邊明語少而意廣余每還鄉里而每覺老
復得句云坐下漸人多而杜云坐深鄉里敬而語極工
乃知杜詩無不有也
周盤龍以武功爲散騎常侍齊武帝戲之曰貂蟬何如
兠鍪對曰貂蟬生於兠鍪外大父潁公罷相建節出帥
太原其詩曰兠鍪却是貂蟬出敢用前言戯武夫李待
制師中以相業自任嘗帥秦以事去其詩曰兠鍪不勝
任猶可冠貂蟬
東坡居惠廣守月餽酒六壺吏嘗跌而亡之坡以詩謝
曰不謂青州六從事翻成烏有一先生
王瓬平甫之子嘗云今語例襲陳言但能轉移爾也稱
秦詞愁如海爲新竒不知李國主已云問君能有㡬多
愁恰似一江春水向東流但以江爲海爾
　
　
　
　
　
　
　
　
　
　
　
　
　
　
　後山集巻二十三
欽定四庫全書
　後山集巻二十四　　　　宋　陳師道　撰
　　長短句
　　　菩薩蠻四首(七夕/)
行雲過盡星河爛爐煙未斷蛛絲滿想得兩眉顰停針
憶逺人河橋知有路不解留郎住天上隔年期人間長
别離
東飛鳥鵲西飛燕盈盈一水經年見急雨洗香車天回
河漢斜離愁千載上相逺長相望終不似人間回頭萬
里山
綺樓小小穿針女秋光㸃㸃蛛絲雨今夕是何宵龍車
烏鵲橋經年謀一笑豈解令人巧不用問如何人間巧
更多
銀潢清淺填烏鵲畫簷急雨長河落初月未成圓明星
惜此筵愁來無斷絶歳歳年年别不用淚紅滋年年歳
歳期
　　　又一首
髻釵初上朝雲捲眼波翻動眉山逺一曲杜韋娘當年
枉斷腸佳期如好月擬滿還湏缺别易見應難長須仔
細看
　　　木蘭花
隂隂雲日江城晚小院回廊春已滿誰教言語似黄鸝
深閉玉籠千萬怨蓬萊易到人難見香火無憑空有願
不辭歌裏斷人腸只怕有腸無處斷
　　　南柯子(賀彭舎人黄堂成/)
故國山河在新堂冰雪生萬家和氣賀初成人在笙歌
聲裏暗生春今代無雙士當年第一人杯行到手莫辭
頻明日鳳池歸路隔清塵
　　　西江月(席上勸彭舎人飲/)
樓上風生白羽尊前笑出青春破紅展翠恰如今把酒
如何不飲繡幕燈深緑暗畫簾人語黄昏晚雲將雨不
成隂竹月風忩弄影
　　　菩薩蠻(和彭舎人留别/)
喧喧車馬西郊道臨行更覺人情好任有一年情去留
千載名離歌聲欲盡只作當時聼天上玉堂東陽春是
夢中
　　　虞美人(席上贈王提刑/)
城南觀閣連雲起形像丹青裏使君笳鼓渡江來盡帯
江南春色放春囘青春欲住風催去流水花無數尊前
觸目一畨新只有玉樓明月記逰人
　　　木蘭花(汝隂湖上同東坡用六一韻/)
湖平木落摇空濶葉底流泉鳴復咽酒邉清滿往時同
花裏朱絃纖手抹風光過手春氷滑十事違人常七八
不将白髪並黄花擬下清流攬明月
　　　南鄉子二首(九日用東坡韻/)
晴野下田收照影寒江落鴈洲禪榻茶爐深閉閣颼颼
横雨旁風不到頭登覽却輕酬剰作新詩報答秋人意
自䦨花自好休休今日看時蝶也愁
潮落去帆收沙漲江回旋作洲側㡌獨行斜照裏颼颼
巻地風前更掉頭語妙後難酬囘鴈峯南未得秋喚取
佳人聽舊曲休休瘴雨無花孰與愁
　　　西江月(詠酴醿菊/)
㸃㸃輕黄減白垂垂重露生鮮肌香骨秀月中仙雪滿
瑶臺曵練綽約却宜長見清真不假餘妍慇懃與挿小
嬋娟要試尊前玉靣
　　　又(詠榴花/)
葉葉枝枝緑暗重重宻宻紅滋芳心應恨賞春遲不㑹
春工著意晚照酒生嬌面新粧睡汚臙脂憑將雙葉寄
相思與看釵頭何似
　　　木蘭花減字
清尊白髪曾是登臨年少客不似當年人與黄花兩並
妍來愁去恨十載相看情不盡莫更思量夢破春囘枉
斷腸
　　　滿庭芳
閩嶺先春琅函聨璧帝所分落人間綺忩纖手一縷破
雙團雲裏遊龍舞鳯香霧起飛月輪邉華堂靜松風竹
雪金鼎沸湲潺門䦨車馬動扶黄藉白小袖髙鬟漸胷
裏輪囷肺腑生寒喚起謫仙醉倒翻湖海傾瀉濤瀾笙
歌散風簾月幙禪榻鬂絲斑
　　　南鄉子
急雨打寒牕雨氣侵燈暗壁缸忩下有人挑錦字行行
淚濕紅消減舊香往事自難㤀更著秋聲説斷腸曲渚
圓沙風葉底藏藏誰使鴛鴦故作雙
　　　清平樂二首
休休莫莫更莫思量着記着不如渾㤀着百種尋思枉
却繡囊錦帳吹香雄蜂雌蝶難雙眉上放開春色眼前
憐取新郎
藏藏摸摸好事争如莫背後尋思渾是錯猛與將來放
着吹花巻絮無蹤晩粧知爲誰紅夢斷陽臺雲雨世間
不要春風
　　　南鄉子
隂重雨垂垂並馬西郊試薄衣紅蕊未開花巳過遲遲
不見東風著意時酒到更須辭報荅春光舊有期勤苦
著書妨作樂癡癡莫學衰翁事事非(洛人謂牡丹為花/而不名也向秀注)
(荘子示嵇康曰/妨人作樂爾)
　　　羅敷媚二首(和何大人酴醿菊/)
春風吹盡秋光晚瘦減初黄改様新粧特地相逢只認
香南臺九日登臨處不共飛觴鏡裏伊旁獨秀釵頭殿
衆芳
芙蓉不借韶華助故着緗黄宿靣留粧不出寒花只暫
香傷春不盡悲秋苦落葉浮觴知在誰旁一笑盈盈百
種芳
　　　木蘭花(和何大夫/)
榮光休氣天為瑞道祖當天傳寳裔千年昌運此時逢
四海歡聲今日沸濛濛香霧霑衣膩漠漠輕寒梅栁細
封人長有祝堯心從此年年并歳歳
　　　木蘭花減字(贈晁無咎雙鬟/)
娉婷娜嫋紅落東風青子小妙舞逶迤拍誤周郎却未
知花前月底誰喚分司狂御史欲語還休喚不回頭沒
着羞(一本云婷婷裊裊芍藥枝頭紅玉小舞䄂遲遲心/到郎邉客已知當筵舉酒勸我尊前松柏夀莫莫)
(休休白髪簮/花我自羞)
　　　臨江仙
離别尋常今白首更須竹雨蕭蕭不應都占世間豪清
風居士手楊桞洛城腰文字功名眞自誤從今好月良
宵只消憐取董嬌嬈脩門君自到不用我詞招
　　　南柯子(問王立督茶/)
天上雲爲瑞人間睡作魔疎簾清簟汗成河酒醒夢回
多眼費摩挲但有寒暄問初無鳳鳥過塵生銅碾網生
羅一諾十年猶未意如何
　　　木蘭花減字
匀紅㸃翠取次梳粧誰得似風栁腰肢盡日纎柔屬阿
誰嬌嬌小小知是尋春人校老着便休癡付與風流幕
下兒(古詞云十五年/來從事風流府)
　　　清平樂二首
秋聲隱地葉葉無留意冰簟流光團扇墜驚起雙栖燕
子夜堂簾合回廊風帷吹亂凝香卧看一庭明月曉寒
不耐初凉
秋光燭地簾幕生秋意露葉翻風驚鵲墜暗落青林紅
子㣲行聲斷長廊熏爐衾換生香滅燭却延明月攬衣
先怯㣲凉
　　　卜算子
纎軟小腰身明秀天眞面淡畫脩眉小作春中有相思
怨背立向人羞顔破因誰倩不比陽臺夢裏逢親向尊
前見
　　　洛陽春
酒到黄波嬌滿和香噴面攀花落雨祝東風誚不借周
郎便背立腰肢挪撚更須回眄多生不作好因縁甚只
向尊前見
　　　浣溪沙
暮葉朝花種種陳三秋作意向詩人安排雲雨娶新清
隨意且須追去馬輕衫從使着行塵晚忩誰念一愁新
　　　臨江仙(送疊羅菊與趙使君/)
官様初黄過九闗鮮妍時更冝寒挽回人意不成䦨香
羅堆葉宻芳意着心單過與後房歌舞手輕盈喜(一作/春)
色生顔墜釵擁髻與垂鬟欲知誰稱面徧挿一枝看
　　　清平樂(詠柑子菊并引/)
　柑子菊姿韻俱勝如王謝家十五女兒而名不雅馴
　爲改之曰官樣黄作清平樂詞且令方内知有此君
　也
重重疊疊娜嫋裙千襵時樣官黄香百葉一歳相逢兩
節(是歳閠九月/兩作重陽)曲欄遶徧芳叢一枝作意妍穠折得有
誰相意却須還與秋風
　　　南鄉子(并引/)
　晁大夫増飾披雲務欲壓黄樓而張馬二子皆當年
　尊下世所謂英英盻盻者盻卒英嫁而盼之子瑩頗
　有家風而曹妓未有顯者黄樓不可勝也作南鄉子
　以歌之
風絮落東鄰㸃綴繁枝旋化塵闗鎻玉樓巢燕子㝠㝠
桃李摧殘不見春流轉到如今翡翠生兒翠作衿花様
腰身官様立娉婷困倚䦨干一欠伸(周昉畫美人有背/立欠伸者最爲妍)
(絶東坡爲賦/續麗人行)
　　　又(詠棣棠菊/)
亂蕊壓枝繁堆積金錢閙作團晚起塗黄仍帶酒看看
衣賸腰枝故着單薄瘦却禁寒牽引人心不放䦨擬折
一枝遮老眼難難蝶横蜂争只倚䦨(菊色㣲赤/而葉單)
　　　臨江仙
曲巷斜街信馬小橋流水誰家淺粧深袖倚門斜只縁
些子意消得百般誇粉面初生明月酒容欲退朝霞春
風還解染霜華肯持鴛綺被來伴杜家花
　　　蝶戀花
九里山前千里路流水無情只送行人去路轉河回寒
日莫連峯不許重回顧水解隨人花却住衾冷香銷但
有殘粧汙淚入長江空㡬許雙洪一抹無尋處(一本云/戲馬臺)
(前京洛路車馬喧喧蹙踏塵如霧借問使君天不語朝/雲旋作留人雨塵斷山青人已去老幼扶攜淚眼仍回)
(顧下兩/句同)
　　　西江月(詠丁香菊/)
淺色千重柔葉深心一㸃嬌黄只消可意更須香好箇
風流模様玉蕊令誰攀折詩人此曰凄凉正須蠻素作
伊凉與挿釵傍鬢上
　　　洛陽春
素手拈花纎軟生香相亂却須詩力與丹青恐俗手難
成染一顧教人㣲倩那堪親見不辭紫袖拂清塵也要
識春風面
　　　菩薩蠻(寄趙使君/)
清詞麗句清朝曲使君借與燈前讀讀罷已三更寒忩
雨打聲應憐詩客老要使情懷好猶有解歌人尊旁未
得聽
　　　木蘭花減字(和人對雪/)
清愁疊積更莫遲留春酒逼吹靣和風梅信新來一線
通危樓曉望雪滿羣山開畫障目斷瑶川同凭䦨干意
㡬般
　　　卜算子(送梅花與趙使君/)
梅嶺數枝春踈影斜臨水不借芳華只自香嬌靣長如
洗還把最繁枝過與偏憐底試傍鸞臺仔細看何似丹
青裏
　　　漁家傲(従叔父乞蘇州濕紅牋/)
一舸姑蘇風雨疾吳牋滿載紅猶濕色鬬朝花光觸日
人未識街南小阮應先得青入栁條初着色溪梅巳露
春消息擬作新詞酬帝力輕落筆黄秦去後無强敵
　　　少年遊
御園果子􁠈枝繁看看分摘無縁團沙弄雪勞心費手
不肯暫時圓賽神舊願心兒有終了待㡬時還芍藥梢
頭紅紅白白一種㡬千般
　　　南鄉子
娜嫋破𤓰餘豆䓻梢頭二月初衆裏腰支遥可識應殊
暗裏猶能摸得渠醉側不須扶喚作周家行畫圖背立
欠伸花絮底知無未信丹青畫得如
　　　木蘭花減字
今年百五風日清明塵不舉紫秀紅塵三節煙花次第
春來輿去馬千念一空春事謝白下門東誰見初楊弄
晩風
　　　踏莎行
紅上花梢風傳梅信青春欲動羣芳競林聲鳥語帯餘
寒江光野色閑遊徑乍雨還晴暄寒不定重門深院簾
帷靜又還日日喚愁生到誰準擬風流病
　　　鷙鵲詩(并序/)　(此係得之魯氏傳本及南宫氏/編中他本所無者)
　　辛巳夏四月庚戌日将晏與客追凉露坐有雀引
　　雛二三集垣下行且哺俄有鵲至自北俛啄雀間
　　初循循少焉得雀遽攫一雛而升于垣出雀不意
　　雀悲鳴啾啾奮身抵雀再三欲奪鵲竟磔雛以食
　　不顧如得計然坐客歎息余感之賦詩
若奚不鸇吾知避而遷汝胡不貍吾知逺而馳宵邇吾
巢晨並吾枝懐毒姙㓙初不汝期莽恭拳拳甫笑嬉嬉
情貌深厚孰從而追
　
　
　
　
　
　
　
　
　
　後山集巻二十四
後山集記跋
先生姓陳諱師道字履常一字無巳彭城人幼好學行
其所知慕古作者不為進取計也年十六謁南豐先生
曽公鞏曽大器之遂受業於門元豐四年神宗皇帝命
曽典史事且謂修史最難申敕切至曽薦為其屬朝廷
以白衣難之方復請而以憂去遂寢太學又薦其文行
乞為學録不就樞密章公惇髙其義冀來見特薦於朝
而終不一往元祐初翰林學士蘇公軾與侍從列薦乃
官之俾敎授其鄉未㡬除太學博士言事者謂先生甞
謁告詣南都見蘇公為私遂罷移頴州敎授紹聖初又以
餘黨罷换江州彭澤令未行丁母憂寓僧舎人不堪其
貧暨外除猶不言仕者凡四年左右圖書日以討論為
務葢其志専欲以文學名後世也元符三年除棣州敎
授隨除秘書省正字将用矣歿於建中靖國元年十二
月之二十九日年四十九友人鄒公浩買棺以殮朝廷
特賜絹二百疋嘗與往來者共賻之然後得歸初先生
學於曽公譽望甚偉及見豫章黄公庭堅詩愛不捨手
卒從其學黄亦不讓士或謂先生過之惟自謂不及也
先生既歿其子豐登以全藳授衍曰先實知子子為編
次而狀其行衍既狀其行矣親録藏於家者今十三年
顧未敢當也衍嘗謂唐韓愈文冠當代其傳門人李漢
所編衍從先生學者七年所得為多今又受其所遺甲
乙丙藳皆先生親筆合而挍之得古律詩四百六十五
篇文一百四十篇詩曰五七雜以古律文曰千百不分
類衍今離詩為六巻類文為十四巻次皆從舊合二十
巻目録一巻又手書之竊惟先生之文簡重典雅法度
謹嚴詩語精妙葢未嘗無謂而作其志意行事班班見
於其中小不逮意則棄去故家之所留者止此昔漢揚
雄作太𤣥法言箴賦如劉歆號知文始敬之後而短毁
謂其必傳者桓譚一人而巳先生之文早見稱於曽蘇
二公世人好之者猶以二公故也今賢士大夫競收藏
之則其傳也奚待於衍耶後豈不有得手寫故本以證
其誤者則不肖之名因附兹以不朽為幸焉其闕方求
而補諸又有解洪範相表闡微彰善詩話叢談各自為
集云政和五年十月六日門人彭城魏衍謹記跋
