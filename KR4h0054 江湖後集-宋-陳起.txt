#+TITLE: 江湖後集-宋-陳起
#+DATE: 2016-06-11 12:26:03
#+SOURCE: github.com/kanripo/KR4h0054 master 25ec4d1f                
欽定四庫全書　　　　　集部八
　提要　　　　　　　　　總集類
　　江湖後集二十四巻
　　　　臣等謹案江湖後集二十四卷宋陳起編案
　　　　起以刻江湖集得名然其書刻非一時板非
　　　　一律故諸家所藏如黄俞邵朱彛尊曹棟吳
　　　　焯及花谿徐氏花山馬氏諸本少或二十八
　　　　家多至六十四家輾轉傳抄真贋錯襍莫詳
　　　　孰為原本今檢永樂大典所載有江湖集有
　　　　江湖前集有江湖後集有中興江湖集諸名
　　　　其接次刋刻之跡畧可考見以世傳江湖集
　　　　本互核其人為前集所未有者凡鞏豐周弼
　　　　劉子澄林逢吉林表民周端臣趙汝鐩鄭清
　　　　之趙汝績趙汝回趙庚夫葛起文趙崇嶓張
　　　　榘姚寛羅椅林昉戴埴林希逸張煒万俟紹
　　　　之儲泳朱復之李時可盛烈史衛卿胡仲弓
　　　　曽由基王諶李自中董杞陳宗逺黄敏求程
　　　　炎子劉植張紹文章采章粲盛世忠程垣王
　　　　志道蕭澥蕭元之鄧允端徐從善高吉釋圓
　　　　悟釋永頥凡四十八人考林逢吉即林表民
　　　　之字盖前後刋板所題偶異實得四十七人
　　　　又詩餘二家為吳仲方張輯共五十人有其
　　　　人已見前集而詩為前集未載者凡敖陶孫
　　　　李龏黄文雷周文璞葉茵張藴俞桂武衍胡
　　　　仲參姚鏞戴復古危稹徐集孫朱繼芳陳必
　　　　復釋斯植及起所作共十七人惟是當時所
　　　　分諸集大扺皆同時之人隨得隨刋稍成巻
　　　　帙即别立一名以售其分𨽻本無義例故徃
　　　　徃一人之詩而散見於數集之内如一一復
　　　　其舊次轉嫌割裂參差難於尋檢謹校騐前
　　　　集刪除重複其餘諸集悉以人標目以詩繋
　　　　人合為一編統名之曰江湖後集庶條理分
　　　　明篇什完具俾宋季詩人姓名篇什湮没不
　　　　彰者一一復顯于此日亦談藝之家見所未
　　　　見者矣乾隆四十六年九月恭校上
　　　　總纂官(臣/)紀昀(臣/)陸錫熊(臣/)孫士毅
　　　　總　校　官　(臣/)　陸　費　墀
欽定四庫全書
　江湖後集巻一　　　　　　宋　陳起　撰
　　鞏豐
　　　豐字仲至號栗齋東平人南渡後居婺州淳熈
　　　十一年進士有東平集二十七巻
　　　芋洋嶺背聞雨聲滿山細聼林上槁葉風過之
　　　相戞擊而成音後先䟽數中莭清絶難狀篷籠
　　　夜雨未足為竒
日未出扶桑雲猶屯海嶽宛是欲雨時朝隂凛巖壑霜
林亂葉多荏苒乾未落颯颯滿空山細聼㣲雨作一葉
初自吟萬葉競相謔就彼最髙枝相摩應宫角燥響欲
相慿風来能領畧湏㬰不聞風但聼雨索索是雨亦無
竒如雨乃可樂風停葉静時雨從何處著霜野物聲乾
終帯塵土濁篷音非出虚瓢音太傷朴得似此聲清瀟
洒過笙鶴天籟者非耶䕫襄不能學
　　　送湯麟之秀才往漢東從徐省元教授學詩
士㳺鄉校間如舟試津浦所見小溪山未省大島嶼一
旦逺遊學如舟渉江湖所見寖以廣變怪驚龍魚人生
本自有丘壑陋巷棲遲窮亦樂何必三江暨五湖始助
胷中疆界拓我言随寓耳目移馬遷所以㳺㑹稽向令
俯僂但京國未必大放雄深詞君今濯秀雙溪水下語
不凡真可喜若使循為舉子文定自棘門兒戯耳古來
妙技如屠龍不療飢餒徒為工不如髙科取富貴如一
棗葉持鍼鋒挾冊将㳺随子國親賢况是諸侯客曽將
好手冠南宮行當闊歩趨文石奮飛欲往氣莫降蒹葭
莽莽天雨霜揚瀾左蠡吞九澤大孤小孤插長江請停
詩筆莫容易大義聮翩且周禮(原注將改/經從徐)路途千里負
笈人併以經塗相指似
　　　大孤
大孤小孤在何許大磯小磯忽當浦顛風吹浪未肯停
猒聼蕭蕭打篷雨今春積雪深復深爛銀猶照廬山隂
狐裘欲脫未可脫蟻醁當斟誰與斟晚來潮靣烏如石
遥㸔知是長魚脊篙人且下鐡狸奴更與風波鬭今夕
　　　二蟲吟
鯤鵬至大兮形載于荘周逍遥之篇蟋蟀至小兮名託
于周公七月之雅一則變化徙天池一則悲嗚入牀下
周公作詩陳艱難瑣屑如與婦子言天經地緯發真藻
特驅小物歸毫端鵬大無倫世無有揮斥八極隘宇宙
世人有眼不見鵬直頼莊周為不朽當年蟋蟀吟秋時
秦家宫殿隋家墀鵬飛雖占九萬里得地稳宻誰如伊
大鵬擊水翔寥漠蟋蟀逢春死籬落二蟲得失何厚薄
天晴日午槐花落
　　　為舉子時所用方硯小童滌之誤傷其左角
巾箱硯子何處得溪翁用作待魚石博時不費杖頭錢
遂入余家掌文墨父祖相傳晚畀予自㓜相随真莫逆
七星象斗隐約明一口如池方寸窄憶曽携入對集英
僅畢春秋二三策後來随宦落江湖同上武昌題赤壁
定交首尾三十年晏子狐裘虞老屐村童唐突豈偶然
一角㣲傷真可惜大禹圭璽猶缺殘因損不妨成友益
靈光一殿亦偶存小物本來甘弃擲賛經禆史則已多
論議失中天賜謫敬追子産謝叔向息黥補劓全吾璧
　　　詠豫章蕉葉素扇
寳月乘鸞空復情頗嫌㩗重愛携輕犀皮赤柄終傷俗
細骨洪蕉竟入清格調不殊蒲處士工夫全藉楮先生
文饒空賦桐花鳳絢麗虚成畵史名(原注李衛公有畵/桐花鳳圑扇賦)
　　　　海棠
銜子來東海仙巢有鳳雛華開新棣蕚莟結小茱萸富
貴天專與嬌柔韻不麤輕盈飛燕趙韶麗彩鸞吳入譜
雖千品傾城但一株霧藏雲體魄霜染雪肌膚酒暈欺
西子冰姿笑藐姑暖風唇破玉寒雨淚凝珠蝶喜穿油
幙蜂羞賦蜜租葉如踈復密香似有還無淨灌岷江錦
濃施禁國朱欲眠湏客去佯醉索人扶劔外空逢杜黄
州却遇蘇已多歸綺繡唯未入氍毹(原注氈花多麤未/見有作海棠者)金谷
非佳妾雕隂是醜奴自珍紅頰輔應怪白髭鬚照樹呼
銀燭澆叢命玉轤有詩曽送别無力為嘘枯尤物空凡
馬芳春過白駒尚憑花藻鑒摘句已成圖
　　　炊熟日有愴松楸
小樓吹斷玉笙哀春半餘寒去復來五歳不澆墳土上
望江心折刺桐開
　　　雪汀見二鷗三鵲對立
二鷗三鵲羽毛鮮立在方沙更可憐全似爛柯棊勢裏
白棊初讓黒棊先
　　周弼
　　　弼字伯弜汶陽人文璞之子嘉定間進士江夏
　　　令有端平集十二巻荷澤李龏又選而序之曰
　　　端平詩雋
　　　序曰汶陽周伯弜與予同庚生同寓里相與徃
　　　來論詩三十餘年嘗手刋端平集十二巻行於
　　　世伯弜十七八時即博聞彊記侍乃翁晉仙已
　　　好吟洎長而四十年間宦游吳楚江漢足跡所
　　　到皆有作於七國兩漢三國六朝隋唐之體靡
　　　不該備聲騰名振江湖人皆争先求市但巻帙
　　　中有晚學未能曉者稍多予恐有不行之弊兹
　　　於古體歌詩五言律七言律并五七言絶句摘
　　　其坦然者兼集外所得者近二百首目為端平
　　　詩雋俾萬人海中續芸陳君書塾入梓流行庶
　　　使同好者便於看誦吾伯弜平生心不下人今
　　　隔九原聞予此選必不以予為謬寳祐丁巳冬
　　　至日荷澤李龏和父述
　　　石鐘寺
山前削成面山後不露骨何人戀巢居結屋寄突兀多
風鎻寒殿頻雨閉石窟筍透獅子傾草蔽鴟吻沒髑髏
串胡神纓絡纒古佛熹燈影摧殘槁栢香蓬馞丹葉夏
猶在緑樹暑未發坳徑鳴秋蛬閒堦起蒼鶻僧衣莓苔
侵齋鉢野萊掘梵庋止數巻矧能備巾拂奔波道塗間
體倦神屢竭大險阨在前醉夣魂恍惚信陋獲安處不
勝塵土汨經房晚棲禪殆亦未易忽鐡風終日呌心頗
惡此物欲去欲住間征㠶已超越
　　　送覺新上人還越
古越多精藍名僧逓相接青林瓶盂聚丹壑楼觀疊今
乘秋濤便莫待寒雨渉何處聞鳴蛬虚廊掃黄葉
　　　琵琶亭
蕭蕭楓林青雜出間椅檟尚忍送行舟繫此木葉下雲
開星垂山水蕩月在野江空夜倀倀淚復誰滿把汀洲
泥沙換葭葦顔色假變遷斐然殊感慨益以寡黄煙飛
髙桅絳雪當道灑餘春去不盡併放湓浦㵼豈無夜深
彈寂寞少聼者尚有沙灘人時時說司馬
　　　題蕺山僧竹閣
高閣俯人世越香清古岑林表山煙薄竹多苔色深露
笋翻曉籜雲房生晝隂天風自然來明月照我琴景豁
謝幽事竟日聆仙禽佳言出竒觀清梵揚空音子猷昔
好此故園今陸沉睠然顧兹賞蕭蕭生道心
　　　牡丹
江南牡丹凡有幾徳安打頭歙為二金陵舊物間有之
池陽吳郡皆居次地近京畿種偏好鄂城栽接不草草
舂土篩泥繞畫欄石甃方壇净如掃當頭第一帶鞓紅
膩紫嬌黄别作叢盤盂追出最迎日碧玉萬片藏春風
寳葉絲絲帯縷金錦斑酒暈閒攅心翻騰梔茜亂朱粉
様各数名分淺深低樹猶高五六尺花重剛枝反無力
迥出層隂轉耐㸔始悟年深有真色晚添細雪來相簇
露醒香魂冷方浴倚柱黄昏眼倍明頓覺夜䦨須秉燭
洛水芳林應更多不禁飛雨洗銅駝酥煎送酒有人在
草沒故園無柰何
　　　鄱陽湖
鄱陽湖浸東南境有人曽量三十六萬頃我昔乘槎渤
澥間眇視天溟坎蛙井浪何為而起於青雲之底日何
為而碎於泥沙之裏太極初分一物無天水相包若鷄
子揚瀾可供李白青州杓彭蠡付與盧敖洗龜殻斗大
孤山沒處藏斸取來榰鼎鐺脚胸中八九吞雲夣似此
蹄涔亦何用安得快意大荒之東東復東指麾魚鱉騎
蒼龍
　　　賦建寕浦城李頻行祠詩
建安梨嶽老梨木刻作唐朝建州牧香爐忽動吹寒灰
浦城環翠隂風來嶺頭頑石盡能走澗下奔泉皆倒回
猿猱啼兮鬼嘯野六𤣥虬兮四驪馬想湏吟遶碧草亭
舉手高翻白雲冩峯為文通名夣筆楊公書堂曽散帙
麗月鮮霞付與誰煙墅有人還築室田父何所祈贈爾
青麰黒桑椹里儒何所求贈爾黄粱布囊枕萬歳兮千
秋既往兮復留抽蘭心拆椒口簸南箕挹北斗不假竹
枝歌何湏折楊柳只用秦原妙絶詞傳入神絃薦春酒
　　　將適毗陵道中遇居簡上人
姑蘇觀下逢居簡㡌子欹斜衣懶散自言契闊漫東西
雖老猶能青白眼知音不在禪床乆抱刺懐書謹奔走
反舌無聲亂草間囬首盡成獅子吼荒蕪野寺孤城外
赤葉黄蘆日相對午睡䨇鳩喚欲醒起傍生臺炙肩背
㺯筆濡毫摠蕭索尚餘酒量添於昨語盡横塘笛未終
東風滿靣楊花落匆匆觧䌫攙程去從此相期更何處
一椀官酤般若湯把手同看獨孤樹
　　　煙波亭避暑
澄江横匹練月洗黄羅扇捲盡白雲衣恒星撒沙見天
低欲就人夜色凝深澱歘吸動㣲光時絣斗間線凉亭
逼曠野軒楹敞三面萬象悉鋪陳隨機互遷變十歳逃
虚空得此方一遍相對坐談𤣥終宵亦無倦只恐駸駸
催曉箭湧上東方老銅片湏著干求大帝君莫使陽烏
眼睛轉
　　　乆客思歸感興
乆客空江上閒吟對石門青山非遠近流水自朝昏夜
月添鄉夢春風入燒痕翻思南郭路迢逓隔烟村
　　　逸人壁
深僻人稀到天然野意成荷衝崩岸出草入廢泉生曝
术充山貨抽茶當地征未須尋伴侣時有自來鶯
　　　江臯送别
把酒對汀洲相㸔發去舟迎風一分手驚浪幾翻頭燭
暗花消淚楓寒葉弄愁恐猶回首望終夕凭高樓
　　　白羊
路隔一重溪山深客易危驛亭惟有額官堠盡無碑竹
掛黄身虺林香白面狸得船争欲渡先奔槿花籬
　　　靈竺寺(有孟/宗祠)
不因純孝者古寺若為安壁彩蝸遊遍爐香䑕踏殘鐘
聲􁀙破梃旛影颭危竿尚恐冬生笋時來竹外㸔
　　　送僧歸舊隱
自言歸去後只在故山邊紗㡌臨溪盥銅瓶傍水禪晝
閒松塔雨春盡草堂煙何故相抛捨沉浮逐世緣
　　　寄鶴林智福上人
深山高頂寺黄鶴舊曽留鶴去無蹤跡山僧幾白頭鳥
閒齋皷靜猿嘯佛燈幽宿約何時踐題詩向瀑流
　　　送僧妙通遊平江萬夀寺
故鄉離幾日何處躡秋陵梵葉床頭樹唐衣壁面僧雨
花粘舊錫風籜掃寒簦新謁期相寄呵彈破小乘
　　　㽞别唐棲雲泉上人
水宿唐棲寺何縁更浹旬千山今日路三歳異鄉人小
殿眠身佛空廊折臂神歸時重作禮又拂一畨塵
　　　贈僧仲寳月溪
幽棲深絶地靜夜獨宜僧上下兩輪玉中間一片氷影
收懸罟索光息過船燈獨坐觀心了無由更小乘
　　　送惟徳上人還黿溪
為愛林間寺幽閒少是非因抛蓽門業來着稻田衣石
蕨衝雲細山蔬膩雨肥禪居安穩後更莫啟柴扉
　　　送惠嵩上人住西山蘭若
孤雲無定迹又入亂山居既息禪機穩從敎世網踈曉
香嵓屋像寒呪石潭魚待我尋詩境看君坐隱廬
　　　送黄同甫
人生各有安出易欲歸難古道春泥重孤城暮雪寒酒
鋒精似將詩業逺於官野榖如堪飽從君借鶡冠
　　　野橋
日暮野橋邊都歸醉客船數竿沙際日一片水中天影
落衝煙鳥聲移帯雨蟬殆非人境得江月又初圓
　　　楓橋寒山寺
江楓吟咏工幽寺冷遺蹤不改前朝路猶聞半夜鐘地
凉汀月皎村迥水烟濃試問誰曽見惟應獨有松
　　　送胡宗原還天台山
故里杉松表歸程筍薤初盃多常失飯囊罄只留書海
墨收秦棄山糧食禹餘古來仙隱者多在赤城居
　　　千金寺
十載他鄉别春歸逐浪層晚晴沙市皷夜雨石橋燈帆
側摧乾葦衣寒脆薄繒舊時來往寺惆悵不逢僧
　　　菩提廢寺
野寺孤僧住當春亦掩扉曉鐘三板去昏杵一盂歸古
屋垂山榧幽忩飬石韋未容行客憇荒樹兩鳩飛
　　　幽居漫成
便入空山住休傭漢省書薄雲翻藥畚斜日送柴車遠
業松花膩生涯薤葉踈抱琴誰共聼一尾食間魚
乍歸無定業蕭索帯村居神樹當中朽人家著外踈藻
痕千漂絮花影一床書何必為真隱相安便有餘
　　　鹿苑寺
分半作民棲猶藏一曲溪鵲窺蓮葉座僧占菜花畦白
蠧魚銷粉青乾獸剥泥幸留唐刻在相伴峻廊題
　　　馬鞍寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船數家枯柳下猶有舊人煙
　　　雙林寺
杳杳雙林路林深不易登寺幽憐宿鳥地僻喜閒僧静
徹垂梁板寒銷背壁燈水邊人忽笑猿落過溪藤
　　　訪别
聖代吟家衆無君衆體詩數竒官職見心苦道塗知積
夣難相寄流年自各悲金閨催製錦又復向黄陂
　　　溪館送别
旅館成佳集臨觴送逺征厨烟含燭㷔溪雨奪琴聲愁
動草邊色恨牽花外情明朝過平望應念隔春更
　　　晚泊
芳草渡頭猿夜吟孤舟一繫百年心舊遊零落不知數
客路經過空復尋暮雪關山千里鴈夕陽烟火數家林
明朝嘆息東征士髪垢冠欹不欲簮
　　　秀野
小作幽園傍宅開只須數畆占樓臺石移林屋秋雲至
水帯松江暮雨來徑草散香迎過屐砌花分影䕃流盃
人家園囿應無數不似君能日幾回
　　　行吟
獨行沙岸不相携凖擬沿溪更渡溪藥蔓交加蟲上下
柳花撩亂蝶高低杖頭曉伴春雲石屐齒晴翻夜雨泥
詩就隨時為人冩等閒抽盡錦中題
　　　吳山仁王寺
山寺憑高夕未昏上皇曽此定乾坤甌閩散驛縁江島
龕赭收潮入海門細雨亂花唐輦道淡煙踈柳漢營屯
何時汴水東流畔君返宸居臣故園
　　　感事
書劔悠悠屢變遷老諳多故始知天汗青每愧抛長日
髪白無由逐少年暮雨暗消江岸柳曉霜初透野池蓮
此心懸解何湏語人問惟應一指禪
　　　過荻港
波眼沄沄浪復輕稍甦羇束過清明倩人覔路先尋酒
乆客懐鄉始見餳松下紫芽肥野菜竹間青葉帯山櫻
自從一别齊安後直到今朝始聼鶯
　　　烏衣巷
日落凭欄感慨頻長干橋畔冷殘春桑田蕪没徒多事
蘭玉叢生更幾人風暖影翻花外燕雨多痕蝕草間鱗
堪嗟羣從成功後不及鍾山一尉神
　　　送趙山臺赴江隂
匆匆何事觧朝衣甫為君王領一麾歴考近來成故事
就遷長是未多時寒更夜徹防淮柝曉舶晴翻出海旗
不乆赤蹏應已到只須畧賦練江詩
　　　滕王閣
高閣巍峩接水濵興亡纔問便傷神鳴鸞東閣知何處
跨鶴西山别有人柳映落霞江渚暮草鋪斜日野田春
羣鷗亦厭多悲感偏與忘機客最親
　　　道中有感
遠程已過經行處别有逶迤古道存寺已寂寥猶有殿
水纔窮盡又逢村一株枯木人分路十里飛花客過門
畢竟悉依生處樂不知何事别家園
　　　南樓懷古五首
昔人有意乆經營極望寒蕪遠更平三國斾旌羣鵲散
六朝樓閣一鳩鳴雪消晴嶂沉孤壘風打寒潮入廢城
多少怨魂銷不盡草根燒斷又還生
事乆銷沉只等閒好將深意逓相叅舳艫宵遁誰思忖
裙屐春遊自笑談西日瘴回迷漢沔北風波逆上江潭
隔城方唱招魂引一拍殷勤至再三
茫茫迂曲度平川何處孤村近水邊煙䕶劉琮殘壁壘
雨沉黄祖舊樓船寒沙細擁菰蘆地破隴斜耕苜蓿田
見說去年秋潦後更無茅屋起炊煙
幸際清時息五兵舌頑無處說縱横蟻封一夣難分别
蝸角千年强鬭爭丹壁郵亭新蜀道白樓烽戍古邾城
自知夜半徒興舞移遠寒鷄不使鳴
夕陽光退杳難憑欲問江鷗只怨憎得意舉帆燒北岸
傷心流涕鎻西陵雪消蜀貨千檣下風順吳鹽萬斛増
且趂一樽相暖熱自非乘醉莫來登
　　　夏日泛袐湖
朝來泛舟花滿湖亭午返棹風相呼已收波浪入菱芡
晚開雲日媚菰蒲羣飛皷翼數沙鴈一去没頭雙野鳬
少留霽色定堪玩可惜歸程時已晡
　　　黄溪
怱怱寧不恨飄零轉更分岐過别汀世事總如迂曲路
年華都付短長亭冡桃褪蘂無人色社櫟盤根作鬼形
心自感傷人豈識回頭猶顧峴山青
　　　㑹稽山
衣冠從昔化文身峻嶽當天自有神秦帝刻碑三十載
越王棲甲五千人江連雲氣分南紀海接星河近北辰
畢竟興亡誰可料但聞陵谷變飛塵
　　　題西湖竹閣寺
精舍蕭踈近水凉分明一徑緑沉槍就移山近湖皆隱
放出樓髙寺倒藏春透露梢齊曲檻曉翻風籜過修墻
長堤花盡人稀少來聼蟬聲伴夕陽
　　　贈唐棲寺僧
山門寂寞唐棲寺别去閒居又一年草暗暮田羣鴈遠
花明春院一僧禪雲房夕磬浮清雨水殿寒燈宿細煙
作得詩成無寄處幾回遥認隔溪船
　　　留題唐棲寺
僧房十日相留戀為怯生寒未到家挿岸斷氷妨蕩槳
入簷飛雪助煎茶香臺穴碎逃秋蟻古殿巢翻失暮鴉
惟有溪梅最禁耐傍籬爭發向陽花
　　　羅家洲
對港近村俱有路扁舟倍覺往來頻入秋破褐惟存線
盡日收錢不滿緡逺岸冷沙啣墜葉淺灘寒水卧枯蘋
未知行役何時斷縱使更深亦喚人
　　　送人之荆門
昔年此路逹王畿荒燒畬煙事已非山向崤函空北望
水隨江漢自東歸凄凉坂路征車逺寂寞郵亭候火稀
遥想思鄉怨岐路杜鵑花發鷓鴣飛
　　　採香涇
繒甲如荼䕶此臺玉顔憔悴錦㠶來一溪香草無蜂過
千里空葭有鴈回響屧蘚埋丹鳳迹縷衣花變粉蛾灰
誰知子夜歌殘日樹滿西山似緑苔
　　　浮遠
横障瀰漫恃此丘長江東騖轉湍流波間去海無多里
沙際鋪淮輙數州風勢起花山郭暗潮聲侵樹野田浮
無由望徹蒼茫外回首斜陽總是愁
　　　鄱陽湖四十韻
巨浸連吳越高躔直斗牛𤣥明開别府江伯匯支流象
緯元精逼神姦袐怪裒番君䟽帯礪彭蠡壯襟喉赴隙
如無地凴壖忽有州津涯逾冩潤窟宅定刳幽島認瀛
鰲戴濤疑陣馬蒐珠跳憐雨駛鏡滑識風收樹帯喬枝
隱山餘短碧浮窺覘疲罔象䁹睨态陽侯漾月都迷皓
蒸雲間作油涵濡均藻荇冗長到蝦鰍蜃幻晴虚閣龍
腥夜㧞湫萬尋縣圃玉一帯洞庭秋盈縮知誰紀吞并
似力揫鯉矜封赤鯶龜笑斥朱眸嵌竇扶桑齧珍文匠
石鎪鷗羣馴野客蚖肆傲潜蚪罟數筐零霰檣輕弩激
鍭孰分浮瓠澨或訝繞蛇丘絃索延商婦舽艭送莫愁
陶朱誠得䇿神禹想遺憂端稱潺湲弄非無隱伏摉豆
分高下渚葦視去來舟血脉乾坤活瘡痍稼穡瘳披猖
包息壤𤨏碎略浮漚蓮女嬋娟棹漁郎芼燥甌有人搴
繡被無客傲鸘裘貨貝窮乾没醪羞肅丐求束枯論沃
釡戒覆比傾輈衆水杯盂外佗年吐納尤鵲填功未議
鯨吸志應酬何事輕思濟吾防果未周阽危心骨醉飄
泊靣顔羞敢計乘桴去何知戴笠遊片㠶真擾擾隻影
轉悠悠卑濕嗟(一作/羞)梁傅星霜挂魏牟勞歌慙孺子破
簏付平頭烏豉緣蓴置黄粮為鱠謀清螺取歸日穩棹
聼夷猶
　　　仲宣樓
仲宣徙倚思歸後又復誰傳獨歩名自昔城闉雖尚在
至今波浪未嘗平半規赤日沈荒渚一縷黄煙起廢城
梅落碎花催塞色葭横響葉弄邊聲驚寒牧馬頻西顧
趂暖賔鴻漸北征况乃有懷傷歳暮登樓那不動鄉情
　　　冷泉幽憇
水源窮不盡垢膩生春襪未敢輙揭流且向幽亭歇
　　　溪亭話别
芳時談古調霅浦少同人花日桃花外歸船便隔春
　　　歳除思歸
山妻書到多日野渡舟横幾回想見溪邊亭上故人待
我啣盃
春風氷斷千尺曉霽雲開百重何處溪橋爭渡誰家山
寺聞鐘
野屋定堆落葉山徑應鋪石蕪一别經秋不到隔籬黄
犬誰呼
　　　題湖上壁
寒食風埃滿客襟西湖煙雨送愁頻日高未起鳥呼夢
春晚不歸花笑人
　　　贈别水雲翁
離離䨇鬢似秋蓬慣逐沙鷗與斷鴻漂母磯頭春水濶
扁舟何處繫東風
　　　烟中梅
冷花踈蘂竹間横淺薄籠烟淡作晴怊悵野橋春水斷
幾回相見不分明
　　　贈從古上人
山僧䄂出新詩巻字字馨香撲人面清晨何處展㸔來
捲得梅花兩三片
　　　囬山僧書就題書尾
憶昔同行題落葉寺前枯樹鶴巢邊不知今度苔枝上
多少秋蟲已化蟬
　　　寄雲泉僧永頥二首
書來只說住高峯不記松林第幾重欲㨂青巒問茅舍
秋山一様白雲封
誦罷南華誰得聞兩川寒玉一禪身松邊彈石低聲念
莫引龍來變作人
　　　逢僧文禮二首
空山落日又逢僧雨雜塵灰滿㡌紋但憶來時門不掩
麝香偷卧石床雲
師說古香寮舊開鮑昭曽為惠休來至今猿鶴猶知敬
靜對寒星禮碧苔
　　　四聖觀
小園寛占一山孤别有墻遮古觀居到了恩波攔不住
水忩遊出放生魚
　　　女墳湖
石龜無語對東風海鶴曽迷曉市中三十六鱗朝夜月
玉釵人在水晶宫
　　　詠史二首
一曲呼凰下九霄石臺春動海山遥周秦戰血縱横盡
猶卧白雲吹洞簫
碧樹童童䕃屋廬分明青盖畵龍車南陽病叟成何事
便謂枯池沽得魚
　　　客樓
水國秋清潮半生越王臺殿鎻荒城西樓一夜思歸客
斜倚朱欄獨聴笙
　　　送人遊西山三首
昔人深夜看星斗鎮壓靈壇尚有符偷冩只應蒼䑕慣
幾行丹篆繞春蕪
鎻斷寒蛟亦有神冷波寒水病殘身誰收匙鑰權相借
畧放天池洗白鱗
抽鈆㸃汞舊臺荒何處捜尋舊草堂誰見洪崖最深處
一坑泥䕶石中黄
　　　下渚秋暮
淺灘近渚沙相接水落漁人朝暮渉摵摵風鳴若雨來
繞堤吹散乾荷葉
　　　題野廟
野廟荒蕪到掩扉寂寥香火客來稀年年歸燕相看覷
空滴春泥損畵衣
　　　顯應觀桃花
白雲隨鶴乘將去深碧桃花滿故宫三十六簧明月夜
不知何處吸春風
　　　溧陽桃花
見說謫仙曽到此東風千樹鎻雕墻游人偏向花間酹
雨濕春泥噴酒香
　　　風惡偶成二首
柔櫓雙隨下水船亂㠶輕柂逓相先無端繫着山村岸
高枕蘆芽對雨眠
三日要行還止住冷沙寒水暗消春一千四百蕪湖路
怨雨愁風多少人
　　　秋日馬上詩
本無謀畧強談兵每媿臨邊病未能筋力豈知猶可喜
一鞍千里到江陵
　　　思歸
閙裏看山不識真偶來軒檻振衣塵諸峯便覺移相就
分付春風欲去人
㸃㸃楊花飛滿洲只應催促送行舟非關向晚傷心事
自怯春寒不肯留
盡日憑欄客興濃山雖西遶水還東便乘春暮家園去
猶及棠梨滿徑風
自覺才踈乆願歸敢將山色便相依漢家事業雖全盛
亦放梁鴻一箇飛
　　　道間偶成
彎彎田角路周遭摘盡柔桑露淺蒿無限寂寥門半掩
一車偏建夕陽繰
　　　牡丹
莫對餘春起嘆嗟最難保守是繁華君看南渡百年内
看到子孫能幾家
　　　延山渡
解㠶登岸作山遊林木茅茨共一丘數日驟寒消不盡
尚餘殘雪䕶松瘤
　
　江湖後集巻一
欽定四庫全書
　江湖後集巻二　　　　　　宋　陳起　撰
　　劉子澄
　　　子澄字清叔泰和人曽知棗陽後較畫軍事為
　　　賈似道所忌劉將孫稱其有史才所著有平淮
　　　疏補史行於世事見江西通志案宋史子澄坐
　　　唐州之役削秩而敗衂實由似道故志書云然
　　　其詩亦有和似道者盖一時倡酬之作也集名
　　　玉淵吟藳
　　　憩南臺寺
居塵等出家涉世類行脚岳靈招我隠雨止雲亦閣乾
坤錦囊収風月麈柄握衆鳥各自鳴豈礙冲霄鶴
　　　䝉泉行呈張敬父
玉龍蟠向荆山麓噴起雙泉氷雪瀑琮琤萬古作寒鳴
冷浸一山渾是玉泉旁樹老亦如龍泉根石濯瑪瑙紅
更有金蓮吐泉底歴歴星在銀潢中池光六月如霜洗
藍橋倒影壺天裏流下人間灌稻畦嵗嵗家家飯雲子
我行荆州見山少忽對林泉如久要張侯引我飛羽觴
勸我為泉開一笑我歌數語泉應聞兹山古號荆州門
英雄過者心在鹿安得泉聲到耳根曹瞞疾馳𤣥徳懼
潘璋設伏雲長怒早知成敗等丘墟悔不解鞍學巢父
英雄何在水長流閲盡英雄過未休今日為侯泉上醉
明朝西指鹿門逰
　　　樅陽出陸
浮家無定日仕在水雲鄉棹别洞庭月帆迎赤壁霜早
寒裘代葛多病藥充糧明日樅陽客征鞍去路長
　　　過鴻宿洲
洲名號鴻宿流徙合来居淮郡侵江宻人烟罩水疎無
山供笛竹有港便罾魚壯士休營業功成返故廬
　　　逰石門縣層山流杯亭觀卓錫泉
寺惟泉㝡古有詠載州圖㡬度流觴了長如卓錫初楚
山閩老住隋柏宋朝枯雨後人耕急荒岡帶月鋤
　　　董宰見和用韻留别
謾辱君相送我行非壯圗客程来又去人事久如初句
淡僧能和泉靈旱不枯升髙莫怨險世路爾能鋤
　　　武陵别任年魁
詔書應在道君但趣行装去棹乘桃漲朝衣帶芷香歸
齋尋舊話上殿拜新皇論事依經好平遷是玉堂
　　　夀星寺江湖偉觀
豈不近京都紅塵此地無吳山青似越江水白於湖天
接帆邉海烟生樹外晡危欄僧共倚莫恨旅懐孤
　　　㑹真觀水簾(原注有晉石天尊/像又唐鬼補鐘)
觀近朱陵萃列真烟霞雖僻境長春若非火府煉神處
安用水簾遮世塵古像著靈多是石補鍾留跡似非人
尋源亦有桃花澗莫是山山可避秦
　　　厲漕飲别海棠下索詩
天然翠袖隠豐肌好是胭脂未透時夜睡無香供蝶夢
晨粧有恨只鶯知坡仙具眼猶燒燭子美多情却欠詩
料得錦城花正好怨公厎事訪春遲
　　　又和
著雨胭脂沁玉肌絶疑妃子醉眠時未邀佳客閒来賞
已怪逰蜂早得知燒燭不妨循故事巻紗何惜賦新詩
羨君立就花前句我欲賡吟思苦遲
　　　雲峯寺詩(原注寺在雲宻峯禹得金書樵人/見碑䖏也上有丹窖玉牀禹溪)
治水神書在此祁溪名猶似念胼胝當時民墊賴誰力
今日地平惟佛祠泉出玉牀疏作乳火生丹窖結成芝
雲峯自有樵人徑岣嶁尋碑誤退之
　　　逰岳麓宫抱黄洞
連天七十二雲屏真境先於翠麓呈洞發金光丹氣結
泉疏乳白玉華生江心鴈影重臨字谷口禽呼自答名
閒步不教方外覺破烟雙鶴已来迎
　　　雲中寺
地僻層雲巋古禪我来訪古尚依然越人重見流觴水
隋刹猶存卓錫泉石罅遺題思往蹟巖隈紀事憶前賢
可人不為時摩拂朝暮青山一抹烟
　　　登祝融宿上封寺詩(并/序)
　　　　淳祐壬寅九日登衡之祝融風輕雲斂氣候
　　　　如春四盼神州流峙縈帶天低日近漏禪祥
　　　　如金虬夜宿上封寺見軫宿掛簷北斗可摘
　　　　晨起視羲輪湧出光變萬狀因思衡之視岱
　　　　距海為逺而日觀乃與岱等則其髙並岱而
　　　　壓崧華也審矣因賦唐律命男拱辰書之
祝融尊與岱宗齊仙境今容佛屋依曉揖日輪知海窄
夜捫星軫覺天低風髙殿悉杉為瓦雲冷僧常綿作衣
莫剪光天壇下草時廵要秣六龍嘶
　　　江陵逢黄虚舟
山谷機忘似白鷗有孫今復號虛舟信風為棹先開浪
與月同艙不載愁吟就自將歌欸乃醉時寜逐境漂流
乾坤等是虚舟爾只好和詩莫帶休
　　　和張功曹清明之什
蘭江無物可闗情春去春來感亦生流水幾畨供褉事
新烟兩度過清明念鄉鵑淚和花滴懐友鶯腸學柳縈
讀遍離騷詩自慰世間無地不蠻荆
　　　和賈秋壑南樓韻
大別磯頭江漢合烟波堪詠亦堪圖山標禹貢他州有
水列周南到處無鶴外聲來蘄笛逺鴻邊影落楚帆孤
豋臨此地陪秋壑收拾乾坤寘玉壺
　　　過金陵總卿吳履齋以詩贈別用謝
六朝三百有餘期不滿詩人一皺眉只有燕迷新巷陌
更無鳯集古臺基兵於史傳多陳迹酒與江山是已知
僕指長淮又西去輿圖向後更誰披
　　林逢吉
　　　逢吉字表民東魯人有天台集玉谿吟草嘗修
　　　赤城志及自為續志三巻世多稱之按張榘有
　　　留別耘業林逢吉飯牛翁鄭簡子詩云天台山
　　　下兩詩仙則逢吉本魯人南渡後流寓天台者
　　　也
　　　寄題鄭熙寧夫玉軒
良玉本不琢大音無希聲觀君命軒意欲以詩自鳴君
詩志古調考擊參差韺冷冷澗泉泣切切谿條清孚尹
露涵采潤美月泛英昔聞洛山中種者須其成非希咸
陽價匵韞那敢輕用之薦穹昊何但鬼神驚凉欲覺庭
葉夜疏耿鐙驚一讀一啓予古調真難評
　　　重建神秀樓
慨昔淳熙初忠定守郡時樹樓城南門衆秀皆來歸挿
空繚千嶠注海合兩溪雲眉扁古𨽻蛟鳯躍出飛西瞻
建標霞東頫採菊籬循環一甲子天假兹良期象賢宣
祖烈布政軼吏師乘暇陟危級更新敞前規肆開落成
宴鐙月交明輝傑棟小芳桂修梁薄辛夷空濶渺納納
青紅濕離離太平畢文簡慶厯元厚之猗彼三碩輔勲
業疇或非公今繼其躅嵗月幾推移魏謩寳遺笏鄭武
緇舊衣過者豋斯樓咸誦金石詞郤笑楚臣作空因秋
氣悲
　　　簡許逺元寮
問雲從何來明月翳光景須臾忽破散依舊寒炯炯問
月何能照月亦不自領雲來非我過雲去非我幸無心
付無事雖巧不能逞幽人起寤嘆婆娑弄清影世人有
萬端令人發深省
　　　送天台李明府貫一歸越
赤城譚舊令為政且鳴琴澗瀑知清操山雲識苦吟自
甘微賤拙誰信勒碑深歸路春風近烟花繞禁林
　　　餞台倅王司令幾叔參釐天府
黼坐頒泥檢黄圖駕玉星自應攄學業端不藉門庭凍
日湖梅白春風院柳青從今亨路去台嶺記曾經
　　　山齋書事
掩巻聽蟬韻憑欄數雁行井風梧葉雨籬月菊花霜又
見秋將老那堪夜更長愁吟無語共殘灺落書床
　　　挽都梁太守洪季輔寺丞
鼓吹舟歸日軍門巷哭時身抛淮郡印亊入峴山碑敵
在家何用城危孰與持墓門今已閉千載使人悲
　　　次韻酬陳之道明府見贈
為政鄱君日劬然似苦吟光前還照後行古却居今危
世道猶直故山春正深露生觀庻物清坐更觀心
　　　送王季和文知施州二首
皁蓋蠶叢去青祗鳯厯頒雪林猿呌峽春院鳥啼山文
字傳三楚恩威化八蠻政成明主召九虎啓天闗
宿幸依劉表時䝉説項斯方為感知賦遽作送行詩萬
里通吳蜀千山隔夢思江頭野梅發應記共吟時
　　　送淨應老道源往浙右
片雲離海嶼吳地去隨縁托鉢應行乞升牀亦坐禪舟
停上塘雪寺隔過山烟刺史知聞舊無須覔鏡傳
　　　訪懐遇師
獨隱重嵓裏全無物役心禪因秋月悟詩對晚雲吟訪
古猿驚錫抛生鳥上林相知今十載不憚逺來尋
　　　送祖太長老住虎丘
吳國前朝寺懸知補處難岳雲迎外度海月定中觀子
去揮犀拂吾當賣布單梅花知別意無語澹相看
　　　初夏别墅
池館春方謝連朝雨似烟亂荷藏睡鷺繁木集嘶蟬地
僻觀書樂心清得句𤣥野僧時過我擕手弄雲泉
　　　寄餞趙清中主上元簿
六代舊都遺跡在詞人懐古去豋臨長干塔上青山逺
𤣥武湖邊碧草深肯把簿書遮望眼但圖方畧副焦心
平江大海雖吾願臺閣須材必訪尋
　　　寄聖水老法照
五載禪林結淨縁又飛一錫過甘泉曉池洗鉢雲常潤
夜閣繙經月自圓碧眼誰參庭畔栢赤身難並社中蓮
飽看勝景多佳句好為閒人寄一篇
　　　送薛子範明府歸永嘉
天台邑債今還了未上清班意若何行李比如初到少
鬢絲贏得近來多民輸界首攀車送君向城隅枉騎過
恨滿東風不能到柳邊鶯語即驪歌
　　　次韻劉允叔丈主簿讀予所編天台集見贈之
　　　作
樓頭殘月映儲胥人在西窓酒醒餘夢裏都忘閬風路
吟邊如到玉霄居鄰牆共作無何飲别墅期看未見書
祇恐弓旌便招去漢家答詔待相如
　　　輓王房州伯洪
崇牙出鎮古邊頭名與龔黄共一流方見勒碑歌善政
忽驚罷市哭仁侯燕飛古巷人千里梅落寒溪月一樓
前亊已非那可問晚雲零落緑山稠
　　　輓開府宋公
五朝大老今誰是曉月長庚可愴然王某曾當揮制日
伏生將及授書年雁峯去就朱輪養台嶺歸從白布纒
秩視冡司優贈典夜臺光寵射穹躔
　　　輓新昌王明府吉甫
不見髙人祗自悲每哦佳句望烏衣浣花風月參謀去
採藥溪山茂宰歸萬里險艱頭已白半生功業夢還非
阿戎盍上青雲路奕世清門要發揮
　　　輓處士張君
扣龍泉了探慈湖倦矣歸擕一束書白首功名銷壯氣
清溪游釣樂閒居山人寧有趨戎幕方伯今誰顧草廬
鄉舊凋零無復見北風吹雨更愁予
　　　次韻沈興之税院嵗暮即事二首
一櫩寒雨滴愁聲贏得松齋睡思清急景不知年又謝
壯心空悵事無成温存凍壁火初舉陵鑠破窓風自嗚
多謝故交相慰藉浪捐珠璧使人驚
穿雲時有一鴻聲喚雪風來冷更清臘意未教梅蕚老
春風先放柳條成亂離每嘆兵難戢貧賤還憂道不鳴
節物一番空自好暗添年紀却堪驚
　　　題大慈寺兼簡照講師
來從金地過銀地智者修禪古道場疊嶂倚空圍日月
穹聳松壑飽風霜碑文多是唐人刻經巻猶隨煬帝藏
偶值故交初入院一鐙留宿水聲房
　　　梁民曹以二首為小園木香光寵次韻抒謝
春風珠幰走青虬清夜西園誰共遊十里水邊渾似雪
喚船應是誤王猷
攀條折蘂屬騷人遲恐顛風掃玉塵如付枕囊供醉寢
繁香薫骨解留春
　　　天台邵明府履善遺牡丹各一絶
人間興廢手摶沙喬木猶存少故家不見石邊題甲乙
空餘姓氏落名花(原註牛/家黄)
一春苦雨又憂花爛盡秧根榖再芽見説雲頭紅可喜
老農猶恐是朝霞(原註雲/頭紅)
可是東皇雨露深不成一字亦腰金世間大有麒麟楦
對此誰能起媿心(原註金/繁腰)
一枝美過玉柈盂嵗晚何由復遇蘇我欲命名名不得
有名無實不如無(原註無/名種)
　　　懐仙橋
晴雷晝夜激奔湍澗草巖花亦耐寒劉阮茫茫空仰止
恐乘風月一鞭鸞
　　　送倪平仲髙士歸天台
緑章封事歩虛仙來自東皇太乙邊滿袖明珠出光怪
又隨溪月上歸船
桐栢山髙空翠寒夜深星斗近仙壇下宫銀瀑三千丈
付與詩人雨後看
　　　同謝鄒訪平老
江湖包笠今閒郤黙坐惟繙貝葉文耳重嬾聞時俗事
客來聊薦一甌雲
　　　送宗鏡上人歸剡因寄聲髙九萬孫季蕃
送師歸隱鏡山中萬壑千巖指顧間菊磵花翁如見問
為言憔悴老江闗
神剜天劃成巖洞横亘危梁接應真垂下玉虹三百丈
雪花飛濺一山春
一僧禮拜能行過下靣人看膽亦寒月出幻成銀色界
始知方廣在林端
隨處禪房有水聲我來石上坐忘形臨行更酌潭中渌
要洗多生業障清
　　　夜豋桐栢上清閣
雨過中宵夜滿空一山松竹韻溪風披衣獨上上清閣
身在半天雲氣中
　　　新昌道中
殘村時有兩三家繚繞清溪路更賖客裏不知春去盡
滿山風雨落桐花
　　　剡中詩
遺踪曾記晉諸賢乘興今無雪後船斷塹毁垣難借問
甎文猶著太康年
　　　題方叔所藏馬中逺春牧晚歸圖
一抹東風樹色新牛羊莽莽散平原微烟細草知歸路
竹塢人家半掩門
　　　次韻王亞夫景存縣尉送春二首
欲勸東君盡一杯臨岐無語獨遲回晚風自有留連意
逓得鶯聲過柳來
豋臨長是愛清暉晚嵗知心亦自稀永晝松齋掩書坐
却看梁燕引雛歸
　　　題六馬圖二首
駿影爭馳意氣雄被塵晴苑碧溶溶誰將妙筆開生靣
霧鬛風鬃慘淡容
龍媒要是龍眠筆意在能空冀北羣老我惟知賞神駿
何時變化上青雲
　　　同錢則父豋郡城觀予所和梅仲潛金山弔東
　　　魯林表民逢吉詩淮民同賦一絶
水落寒沙晚照收沙邊誰復艤孤舟鮑昭自作蕪城賦
難寫江南不盡愁(案此首不知作者姓氏題字疑有錯/誤原本附録林表民詩後今姑仍其)
(舊/)
　　江湖後集巻二
欽定四庫全書
　江湖後集巻三　　　　　　宋　陳起　撰
　　周端臣
　　　端臣字彥良建業人御前應制有葵窻藳
　　　西京少年行
西京少年兒生長豪貴族光浮兩臉紅春留雙鬢緑常
騎大宛馬多佩于闐玉明珠博羙姬黄金酬麗曲朝從
咸陽逰暮向長陵宿朱門人候歸夜夜然紅燭
　　　毋忽詩
毋忽咫尺水中恐有伏龍毋忽尋丈山中恐有毒蟲是
以古君子不敢欺盲聾審密言語間戒謹闇室中幾㣲
怠所防敵國起奴童事固不可忽理亦不可窮周室八
百年成於垂釣翁
　　　僕以紹熙壬子中夏二十有五日始躋風篁探
　　　龍井遂至廣福謁三賢像閱舊碑追觀一代風
　　　流為賦此詩適月林依公留設茗供因書以遺
　　　之他日能為我揭詩板于壁間使示来者亦山
　　　中之一助也(原注龍井寺有辨才師/趙清獻蘇文忠塑像)
竒石爛横道兹山信多姿江湖釃兩股一泓乃孤危相
傳龍所家或恐神䕶持腥風轉霮䨴隂崖立淋漓惜無
緯蕭勇探此抱寳癡山僧作屋意慘澹生幽思胡為金
繆影顛倒眩俗兒坐来百念失蒼官導前馳招提果深
登屐痕恍前期咄哉少肉山著此髙顴師端能致遨逰
絶唱相娱嬉過溪亦何事相送了不疑渠能縛禪律因
来數鬚眉我愛秦郎記字壓頭陀碑月林只夜夜人物
自一時賢愚盡蟻封来者吾得知
　　　二月芳草碧寄吳中故人
二月芳草碧江南新燕来撫兹良嵗時佳人安在哉佳
人棄我去杳在天之涯天涯望不極叢愁結中懐翠觴
不成歡玉琴有餘哀西湖春事深林花為誰開折花無
所贈三嗅空徘徊樓前東流水湛湛生緑苔去波日千
里還繞姑蘇臺憑水寄我思旦暮腸九回
　　　聴無悔琴
悟琴如悟道神閒若無營在心不在指以意非以聲鏘
爾風篁韻泠然天籟鳴曲終各一笑相對無虧成
　　　物蠧
太虚運元氣萬物皆慿倚物或有所違氣亦隨而否肉
蠧則生蟲木蠧則生蟻嗟哉政亦然於焉起姦宄蠧久
不可為氣靡物自毁但得元氣存不患蠧不死
　　　奉謝芸居清供之招
生平愧彼蒼得飽非耘種自揆蔑寸長居然叨薄俸朅
来桂玉地幸了藜藿奉日昨訪芸居見我如伯仲劇談
闢幽荒妙論洗沉痛呼童張樽罍芳醪啟春甕乃約屏
羶葷初筵俱清供珠櫻映翠莢光色交浮動佳境喜漸
入愷之未癡惷屬厭薦春萌雋永咀秋葑黄獨忽登俎
味借蜂蜜重翻憐少陵翁山雪入吟諷早韭晚菘軰吾
家所售用列品不自珍而與朋友共琱盤放手空適口
頗恣縱日暮雨催返虚忩結清夢寄語五侯鯖從兹勿
勞送
　　　孟冬多風霜
孟冬多風霜草木俱披靡老栁葉纔脫拂拂新萌起凍
梅如枯榛班班亦含蘂寒暑運四時成此嵗功美孰知
四時間獨有春不死
　　　白虎行
女脩𤣥鳥開嬴始附庸于周自非子由襄寖强三十世
末命昭莊踰崛起殺降濺血長平坑返戈盡簒天王城
黷兵不戢恃彊大物忌太盛終當傾邯鄲賈人識竒貨
發謀不惜千金破窈窕尊前歌舞人腹中已孕秦家禍
怙勢陵威奮餘烈怨氣愁聲九州裂虎暴狼貪天使然
六國未滅嬴先滅天道何曽長助彊豈知用柔能勝剛
君不見後来項羽戰無敵却使山河歸漢王
　　　送翁賔暘之荆湖
君不見司馬子長志横秋少年足跡不肯休胷中盤屈
竒偉氣筆力直與造化侔又不見杜陵子美夸壯逰一
身幾走半九州吟懐吐納天地秀作為篇章光斗牛君
今去去幾千里匣劍囊書赴知已知己從来素有情投
機之㑹趨功名功名豈有作能致莫辭䟦涉長江行長
江四月南風起武昌魚飲秦淮水南風不久又西風食
魚休忘鱸魚美天涯别夢思城東何日一樽重與同草
橋夜醉月明下桃闗晴吟春色中不堪蜀魄相催去却
憐檣燕相留住一片離情去住間正是逰人腸斷處荆
湖右道分南北勢與中原豈懸隔五湖膏血互吞噬萬
里烟塵入謀畫莫如子長子美但能事文章蚤歸来獻
平戎䇿
　　　書逸人俞太中屋壁
羨君還似我居處傍林泉洗硯魚吞墨烹茶鶴避烟閒
唯歌聖代老不恨流年每到論詩外慵多對榻眠
　　　贈岐賁推官
動靜不違書如君始是儒婢閑猶畫卦兒戯亦投壺門
冷僧長徃官清道更孤吾君能大用皇宋即唐虞
　　　寄唐異山人
不見琴詩友相思二十秋能銷幾度别便是一生休未
得雲邉步還應雪滿頭何時各攜杖竟去㑹嵩丘
　　　逰下竺枕流亭
枕流亭下路兩嵗不曽来今日偶重到夕陽猶未回池
乾無水放地暖有花開後約如能繼多應為探梅
　　　題崇勝院河亭
陜郡衙中寺亭臨翠靄間數聲離岸艣幾㸃别州山野
客猶思住江鷗亦忘還隔墻歌舞地喧靜不相關
　　　作謝馮亞恵鶴
殷勤親恵鶴迢遞自江濆情性渾如我精神酷似君舞
思同座看唳想隔城聞從此添詩景為題好共分
　　　真州梅
欹倒幾株梅黏枝半是苔相傳前代種曽歴太平来山
冷雪猶在春深花始開亂離無酒買嚼蘂當銜杯
　　　書冷泉亭壁
一酌野泉香翛然俗慮忘靜聴山鳥語如笑世人忙近
水苔常濕無風樹亦凉老僧閒似我清坐到斜陽
　　　聞滁陽失守憶表兄
猶憶歸淮甸何期䧟敵塵秪聞殘破慘未得死生真夢
不諳長路書難附便人吞聲無限淚一滴一傷神
　　　裴墳
買船穿僻徑墳古最幽深山近風常冷松蟠晝亦隂来
時無速騎歸路有鳴禽寄語城居者何人肯訪尋
　　　寄題石都尉林亭
園林都尉宅景好冠京華便合名金谷其如是石家池
塘分御水樓閣見宫花有客因来說令人動嘆嗟
　　　冬日書事
一月天不暖前村到豈能閒聞啄木鳥疑是打門僧松
色濃經雪溪聲澁帶氷吟餘還黙坐稚子問慵譍
　　　虚室
虚室似僧房蒲團倚竹床半忩紅日影一陣紫蘭香誦
熟閒居賦書成急就章數朝門不出過却幾春光
　　　湖天
湖天初過雨晴意有無間春水半侵路曉雲多礙山酒
煩村店暖詩就野亭删風靜無啼鳥垂楊樹樹閒
　　　暮春漳川閒居書事
吟齋漳水濵孤僻度殘春長喜詩無病不憂家更貧鍾
聲来逺寺山色遍諸隣門有誰相訪僧過豈厭頻
　　　贈三門漕運錢舎人
相知有宿縁一見兩忻然我拙宜名野君亷恨姓錢唱
詶思閣筆迎送愧樓船却恐徴歸闕慵過砥柱邉
　　　聞王衢王闢登第寄賀
人間第一榮初得好科名萬乗登樓看三台讓路行搜
羅空草澤宴㑹敵蓬瀛牓眼兼衣鉢偏怡野客情(原注/衢為)
(榜眼闢/為衣鉢)
　　　登駞巘嶺
登頓来忘倦閒常到亦難西風揺短鬢落日倚危欄山
迥江湖小秋髙天地寛故園何處是空遣客眸酸
　　　富景園詩
地比諸園小池從前代開猶餘喬木在曽見上皇来幽
徑埋黄葉空庭老緑苔荒寒吟思怯落日獨徘徊
　　　初冬即事
初冬天氣暖小似立春時萬樹無多葉千花試一枝天
紅霜有信星暈雨先期怕見梅花發愁懐未辦詩
　　　讀黨籍碑
黨籍碑成國歩屯忠臣埋没瘴鄉塵興衰未必皆關數
治亂由来實在人雷昔震陵天已怒石今漫滅世尤珍
九原難呌諸賢起一掬傷心淚染巾
　　　重陽後一日偕翁賓暘張敬之江樓分韻得臺
　　　字
一笑江樓把酒杯闌干倚徧重徘徊風生别浦潮回去
雲暗前山雨過来秋冷丹楓先葉墜節遲黄菊未花開
慿髙引領還興感昨日誰登戯馬臺
　　　青銅香鴨詩
誰把工夫巧鑄成銅青依約緑毛輕自歸騷客文房後
無復王孫金彈驚沙觜莫追蘆葦暖灰心聊吐蕙蘭清
回頭却笑江湖伴多少遭烹為不鳴
　　　送牛首爐與人
千載墦間偶得存傳從鼻祖到雲孫土痕蝕處形摹薄
苔色侵来欵識昏製様想應規象鼎驗圖只合配犧尊
贈君博古齋中去書傳閒時細討論
　　　謝長安孫舎人寄恵蜀牋
彩牋一軸敵瓊瑰喜見親題手自開逺勝浣花人寄到
貴從視草客分来百張重疊霞初巻十色參差錦乍裁
紅藥篇章方雅稱老夫無用擬封迴
　　　晨興
夜長乞待得晨興眈睡僮猶喚不譍燒葉爐中無宿火
讀書忩下有殘燈臨堦短髪梳和月傍岸衰容洗帶氷
料得巢禽翻怪訝尋常日午起慵能
　　　和三門竇程寺丞見贈
禹門公署似仙居誰羨同年在直廬閒製曲教鴉角唱
醉吟詩遣鳳毛書蒙過村巷驚𤣥豹命踏㕔階上白驢
莫訝此篇酬更晚只縁思澀豈情疎
　　　懐寄河中表兄李徴君
蒲津棠樹兩閒人我愧虚名帝亦聞三世徃還為近戚
一時逓互喚徴君雖同閉户辭丹詔尚阻連床卧白雲
苦恨中條鎮相隔老来離思轉紛紛
　　　代上劉郎中
彈壓江湖聳市朝相逢人盡說風騷詩從南嶽吟逾老
名得西山薦益髙半世歴官纔幕府午年還國尚郎曹
兒時曽誦先生句鏡裏如今已二毛
　　　古劍
籀文漫滅蘚花殘膽怯旁人不敢看飛去暗防風雨夜
握来光射斗牛寒曽成歃血諸侯約肯受無魚下客彈
寳匣秘藏英氣在提㩦終擬斬樓蘭
　　　送人失官歸
浮世功名總是虚縱然軒冕又何如趂無白髪来侵鏡
好買青山去荷鋤賢聖一丘無用土英䧺幾板可疑書
生涯儻了寒暄計獨抱遺經亦有餘
　　　次韻友人悼寵落梅
條脫空嗟蕚緑華俗塵難久駐仙車數聲畫角單于塞
一曲山香阿母家墮砌尚疑粧後粉㸃衣猶認唾時花
别来埋没春風靣幾度虚忩歎月斜
　　　春日即事
起来袖手怯寒添冷落文楸掩玉奩燕子池塘春雨細
杏花庭院曉風尖酒醒未解便欹枕香炷初熏密下簾
百五數来能幾日黄金栁色已侵簷
　　　逰秀府擇勝園
擇勝前朝錫雅名不多花木四時榮樓當列岫仍臨水
地比諸園最傍城池暖錦鱗冬亦泳洞寒丹鶴曉先鳴
宗王信是神仙侣創得蓬壺小様成
　　　咏鶴(原注分得/仙字韻)
覔来雛鶴養經年認得呼名傍客前放去幾隨雲過海
歸来一片雪翻天翎梳脩竹林間日影照寒梅磵下泉
眷戀軒墀應有謂主人風骨是神仙
　　　落葉
燮燮霜紅不自持半隨流水半霑泥歸巢便覺棲禽冷
覔穴空教返蟻迷風徑學花飛上下夜忩疑雨灑東西
滿堦不聴家僮掃擬把新詩逐片題
　　　次韻張敬之桂花
年年緑桂著花時黄雪團枝自一竒林靜秋風生處早
山髙凉月上来遲亭邉露濕欄猶倚書畔香清枕屢欹
惆悵淮南無夢到楚騷歌罷當吟詩
　　　次韻勿齋蠟梅
不與南枝鬬粉光品題應合讓蘇黄融成蜂蠟千葩秀
散作龍涎幾陣香立悟瞿曇真靣目坐忘姑射舊梳粧
好風吹墮檀心句白雪空驚寡和章
　　　碧桃
武陵夢覺艶粧空回首芳姿迥不同蕚緑仙留蒼玉佩
蘂珠人在碧霞宫素顋褪粉啼春雨翠袖籠寒怯曉風
惆悵湧金池上路闌杆倚遍夕陽中
　　　靈隐山前即事
猿不聞呼僧已歸翠煙依舊鎻崔嵬水今流向人寰去
山昔飛從佛國来古徑夏寒風落木蒼崖隂潤雨生苔
客纓自喜無塵濯歌罷滄浪飲一杯
　　　春日閒居
自笑春来縱酒狂信縁無定恣尋芳盃中似蟻浮来緑
瓮裏如鵝脫下黄花底枕琴迷洞府溪邉濯足憶滄浪
一從禁閣辭榮後不復乗雲入帝鄉
　　　劉寺墳園
萬竹蒼寒擁寺門寺牌金字御書存榮華肯信當年事
儀制空留後世恩影閣有燈塵網暗殯宫無月土花昏
見梅不敢輕攀折恐是春風水際魂
　　　栖霞嶺
九折﨑嶇入杳㝠蒼厓中斷見雲生著身髙處不知險
回首省時方始驚半嶺雷奔空石墮滿山花發曉霞明
世間豈是無平地何事吾儂愛此行
　　　遊籍田
國典斯為重親耕示不輕詔㳙正月吉躬率百僚行奉
禮儀脩獻司農器具呈儲胥嚴武備鹵簿肅文明北闕
班春早東郊賀雨晴青壇晨氣潤紫陌曉寒清𤣥武移
天仗鈎陳出帝城停雲依别殿翔鳥避行營十二蒼龍
駕三千白虎兵園花迎翠輦田栁拂霓旌少皥陳圭瓉
先農薦特牲紺轅縈黛耜蒼佩映朱紘俯講三推禮祗
勤萬乗情艱難均土庶次第及公卿海㝢瞻秋稔山川
慶禮成豈惟知稼穡况乃奉粢盛祈嵗稽豳雅因時昉
舜耕顧嚴天下勸非侈國人榮芸史觀先烈桑樞歎晚
生何當蕆熈事夷夏頌隆平
　　　古斷腸曲三十首
髻雲鬆滑嚲鸞釵清减羞臨玉鏡臺蛺蝶也知人寂寞
一雙飛過杏墻来
催花一霎雨依㣲芳逕泥香草色萋可是一春天氣冷
牡丹開了未鸎啼
被擁嬌寒曉夢春起来無事翠眉顰金缾拈得雙青杏
搯破中心見箇人
竹葉裙紗摺摺香荷風占斷晚西凉年来歡事愁邉减
别後秋更夢外長
條風忩户栁隂隂雲碧春衫熨水沉花裏小欄人不到
流鶯啼起去年心
夢破巫山生色屏錦囊情薄歇餘馨關河春晚無消息
腸斷樓前楊栁青
無計消除夜漏長羅衾熏徹舊時香十分又是凄愁處
雨歇芭蕉小院凉
香凝薇帳春風院酒涴榴裙夜月樓閒把花枝思徃事
舊懽都變作新愁
一篩凉雨歇亭臯菡蓞無香可得消玉簟怯秋眠未穏
阿誰樓上夜吹簫
團扇多情手尚攜金風庭砌拒霜開斷腸一夜西樓雁
不帶書来帶恨来
破除難盡是恩情却怕恩生怨亦生思念不休心惑亂
夢驚人語似郎聲
一股金花擘斷釵兩行玉筯界香顋近来自覺氷肌瘦
栁録春衫放窄裁
井梧和雨下銀床梁燕隨風别畫堂二十五聲秋漏永
夢回各自耐思量
錦屏殘睡思忡忡心緒無聊酒易中栁院蘚㕔慵不到
斑鳩啼煖落花風
風色翻成料峭晴閒期女伴踏青行怪来昨夜燈花好
却是今朝鬬草贏
花庭梨雪叠香痕燕子歸来亦斷魂懊惱一場春不管
月明空自立黄昏
裛裛羅巾淚粉光緑琴哀怨調凄凉芳容自覺隨風老
落盡桃花暗斷腸
忩下親裁白苧衣日長花影上階遲不堪杜宇啼春苦
又是去年腸斷時
金風幾日老庭莎經下忩櫺換碧紗天氣已凉人尚逺
晚粧羞戴麗秋花
玉纎無力怯梳頭鏡裏容顏見自羞一陣落紅簾外雨
十分春是十分愁
舊家院落舊秋風只有當時人不同惆悵一忩無用月
為誰凉夜曬梧桐
脩竹生煙晚逗隂翠羅香袖怯寒侵恨同社燕身為客
怕剥秋蓮苦在心
壓髻慵簮雙鳳釵傷心羞覷合懽鞋折花暗卜郎音信
旋繫羅裙走下階
雙蛾顰翠恨天涯睡起蜂黄沁臉霞燕子日長深院靜
東風無力到楊花
春嬌殘醉睡初回索酒扶頭强起来金斗壓灰熏篤耨
玉缾㪺水養徘徊
蜂蝶飛飛春事忙煖風池館百花香連花折得青梅子
怕觸心酸不敢嘗
楝花篩雪糝蒼苔人未歸来燕已来滿眼春驚連日老
兩眉愁是幾時開
依舊斜陽燕子樓共誰把酒話閒愁韋娘去後西風老
爛漫黄花滿院秋
彈罷瑶箏歇雁行月移花影上回廊離情不奈秋蕭索
更著寒螿管夜長
小雨班班濕畫欄一番重做杏花寒春衫拈起還慵著
却憶天涯客袂單
　　　湖山園
丹樓碧閣靣山開緑樹紅芳遶水栽多少好春閒過却
主人無暇不曽来
　　　同用晦上人逰渼陂
渼陂寒水碧溶溶野客江僧望不窮更值晚来風雨歇
終南一半浸波中
　　　落葉
西風不管鵲巢寒成陣飄来響更乾最是山房秋思客
夢回疑作雨聲看
　　　送諤師赴王寺丞召寫碑
才髙吐鳳欺黄絹墨妙迴鸞命碧雲雙美便堪傳萬古
羲之書法退之文
　　　和江南提刑王國博見寄
欲冩情懐難一一擬尋山水隔千千輸他吳越閒鷗鷺
朝夕長親畫舸前
　　　清明湖上
誰家園裏一聲鶯啼向春風似有情驚起少年逰冶興
插花沽酒醉清明
　　　古墳詩
短牆摧倒樹欹斜碧薺春開滿地花馬鬛就荒無認處
墓前碑在野人家
　　　題真妃出浴圖
百媚千嬌出浴時君王凝盼轉魂迷香肌猶恐紅綃重
可忍他年踐馬蹄
　　　秋曉
一抹凉烟曉未收露籬踈雨濕牽牛不知天上秋多少
昨夜西風到小樓
　　　湖上歸
别却吳姬舊酒壚扁舟吹笛過平湖晚雲又是商量雨
遮得秋山一半無
　　　簡雪忩董寺丞
世路機心走兎迒雪忩一縷不遮藏籋雲梯月真㳺戯
茅舎何曽外玉堂
聖賢事業在心槃禹稷顏回豈異觀世故波瀾同起滅
姓名千古要清寒
　　　鄰園晚步
忽然楊栁幾絲風零落桃花數片紅滿面好春吟不得
一園蝴蝶過墻東
　　　寒食湖隄
紫陌笙歌簇禁烟幾年無此好晴天畫橋日晚逰人醉
花插滿頭扶上船
　　　春月送人
一湖春緑染初成栁色東風二月晴燕子来時人却别
梨花雖好負清明
　　　詶薛田推官見贈
紅蓮客恵碧雲篇未及他山買石鐫且選眼前麄竹上
和煙大刻兩三聨
　　　元夕
小院春寒月到遲閉門閒課上元詩南来父老消磨盡
耳畔無人說舊時
　　　謝人恵天花
花從天上落人間北客来稀路阻難勝味忽驚藜莧腹
春風腸斷五臺山
　　　内人燒香圖
花底燒香深閉門宫鴉棲了已黄昏君王未識無人妒
雖不承恩却感恩
　　　買木犀花
拚却杖頭沽酒物湖邉博得木犀花西風可是無拘束
一路吹香直到家
　　　題葉靖逸東菴
一菴自隐古城邉不是山林不市􁇋落月半忩霜滿屋
卧聴宰相去朝天
　　　二月五日西郊口占
晴日西郊按物華東風寒峭㡌簷斜江梅已辦調羮事
交割春光與杏花
　　　秋晚孤山
山夾寒雲晚不收蘋花洲渚雁聲秋西湖處士無消息
落日丹楓處處愁
　　　夜歸
側側梅寒戀客衣市樓燈比舊年稀酒徒歌伴凋零盡
獨自吟詩月下歸
　　　朱門
朱門茅屋偶為隣北阮那憐南阮貧却是梅花無世態
隔墻分送一枝春
　　　謝劉大著寄惠玉牋
皎潔分明如我鬢巻舒正直似君心三千里外情多少
一幅真堪直萬金
　　　早冬湖上
晴湖水落葑田乾白鳥飛来立晚寒楊栁不知秋已逺
尚揺踈翠拂欄干
　　　遣興寄徐抱獨
樓外垂楊啼曉鴉樓中倦客醉思家東風不管春將半
一夜清寒勒杏花
　　　挽芸居二首
天地英靈在江湖名姓香良田書滿屋樂事酒盈觴字
畫堪追晉詩刋欲徧唐音容今已矣老我倍凄凉
詩思閒逾健儀容老更清遽聞身染患不見子成名易
簀終婚娶求棺達死生典刑無復覩空有淚如傾
　
　
　
　
　
　
　
　
　
　
　
　　江湖後集巻三
欽定四庫全書
　江湖後集巻四　　　　　　宋　陳起　撰
　　趙汝鐩
　　　汝鐩字明翁袁州人太宗八世孫嘉泰二年進
　　　士曽官漕帥有野谷詩集劉克莊䟦云明翁詩
　　　兼衆體而又徧行吳越百粤之地眼力益髙筆
　　　力益放巻中歌行跌宕頓挫剸蛟縛虎手也及
　　　歛為五七言則又妥帖麗密若唐人鍛鍊之作
　　　征婦嘆
蓮浴雙鴛鴦梧棲雙鳳凰雙舞蝶度墻雙飛燕歸梁倚
闌人顰翠忍淚心暗傷閉户羅幃悄孤燈耿空房欲睡
睡未得獨立理絲簧彈吹不成調征夫天一方
　　　訪隐者不遇
兩腋乘西風送我上髙岑竹根一泉通石徑萬木森中
有隐者居敗屋莓苔侵山空人不見雲滿掛壁琴兩鶴
出候我逢迎啄衣襟應酬乆頗厭走避不可尋誰伴山
下去明月升髙林
　　　姜子平鄭華父見訪留飲月下
敲門者誰子二豪姜與鄭揚袖入長揖掀髯略常敬于
時月當階籟聲㫁四聴展席交股坐劇談飛舌競恃俠
爭譽已拈巻索分韻呼兒注老瓦酒力快辛硬羶葷屏
俗饌梨栗錯村飣杯行無不醻恐犯詩壇令
　　　十一月四日雪中小飲是月十日冬至
書雲猶七日隂極剛未長風吹六花開飛舞隘雲壤一
陽方欲来和氣已摩盪著池寂不聲入林發餘響與客
同擁爐寒威不到幌洗杓開蟻樽下筯飯熊掌道舊驚
物變談空湔塵想近詩稍閣筆對此又技癢踏雪訪梅
花更覺吟興爽
　　　雪中觀客夜博
積雪深一尺堆瓊迷山扉豪客夜排闥挑燈紅爐圍成
梟呼五白轉勝賽四緋舉觴無不嚼寒深酒力微姑置
博與酒劇談玉屑霏坐久更寖闌疎鐘到簾幃
　　　晚晴與何尹登水亭簡張丞
溪流兩岸秋日落千山暮一亭壓其間登覽洗萬慮胸
襟富丘壑方領此幽趣擲餌来潜鱗圍棋驚過鷺酒壺
展逸興漁唱續逺浦安得哦松来撚髭同覔句
　　　憇農家
似隂還似晴好風㺯輕柔土膏春犁滑竹深鳴禽幽農
家頗瀟洒㶁㶁清泉流蹇予入茅簷解帶為小留荆釵
三兩婦競將機杼投吹爐問官人肯喫村茶不羣兒忩
下讀千字文蒙求余因拊其背勸汝早休休泓穎纔識
靣白盡少年頭耕食而鑿飲胡不安箕裘廼翁聴我言
急把書巻收遣兒出門去一人騎一牛
　　　尋僧不遇
捫蘿入石徑野衲棲其間杖錫知何處留雲守禪闗當
户走野䑕隔林巢白鷴候久移晚照困来潄寒灣翛然
非人世欲去且復還木杪猿一聲六忩契山山
　　　題下陽懐沈叔忱詩
夜雨曉方歇薄霧隨征車喬松二十里翠㣲三五家雙
燕教羣雛一牛䭾兩鴉故人不可見回首天之涯
　　　清明日同傅元瞻閻才元周濟美曽原伯宇文
　　　子友宇文子英汪沖之王謙仲集櫻朱園分韻
　　　得食字二十韻
宦情隨推移世事分限域帝城冠蓋㑹千里或咫尺賞
僚盡英賢了事即餘日念我契濶情招邀見懐憶春事
日光輝湖山好顏色徐行失前騎可望不可即徜徉大
堤上徙倚長橋側㳺龍䀭生花意極反寥闃山房啟煙
扉僧話寄禪寂同来妙人物髙論傾歴歴朋簮忽逢㑹
並轡隨休適將軍萬金園花竹照燕席髙情發清曠絶
巘疲危陟俯視天壤間錦繡蒙山澤太平豈無象黔首
何知徳須㬰碧雲暮過羽杯行疾投林暝鵶還隔浦燈
火濕呼車各零亂紅燭明青壁良辰尚多歡整整三分
一後㑹儻相從前言未應食
　　　寄逺曲
君馬踏邉塵繡幃妾一身仰天無過鴈俯水無逰鱗酒
難獨自酌蟻樽空浮春食亦不知味駞峯徒薦珎憶昔
送君君已醉醉言更戍一年事兠鍪北去幾寒暑兩地
肝腸摧萬里别来容貌似舊無寄去衣裳知到未折柳
絲絲紫塞心對花片片青春淚夜聞琴瑟皷隣家人皆
齊眉老年華不忍恨君翻自恨長吁矯首天之涯幾度
虚傳家信息愛聴乾鵲怕聴鴉孤枕有時髣髴夢中見
覺来霜角咽梅花
　　　昭君曲
禦戎豈别無經綸婁敬作俑言和親或結或絶患不已
至呼韓邪朝竟寧稽首願得壻漢氏秭歸有女王昭君
臨時失捐畫工賂蛾眉逺嫁單于庭玉容慘淡落紫塞
粉淚闌干揮黄雲下馬穹廬行步澁彈絲誰要敵人聴
年年兩軍苦爭戰殺人如麻盈邉城若藉此城贖萬骨
甘忍吾耻縻一身聞笳常使夢魂驚倚樓惟恐烽火明
狼子野心何可慿嗚呼狼子野心何可慿
　　　迎僊引
羽人窟宅壓滄溟崑崙閬風天墉城紫蘭絳節跨彩鳳
殷勤傳命邀同盟七月七日凉秋霽千官鏘佩森幢衛
王母雲車九色龍上元霜袍三角髻劉徹屏息迎兩僊
兠香塗門髙馥天星裳黼衮自酬酢方朔窺忩不敢前
金漿玉醴濯凡腹紅顆絢飣蟠桃熟宴酣樂奏瑶池音
琅璈子登笛雙成乞憐請藥承華殿教戒丁寧先自反
三尸欲脫毋滛亂五性盡捨更勤儉各出數語鍼膏肓
此是長生度世方徹心未悟益猖狂萬八千里周遐荒
少翁欒大誅相繼海外何日無方士五柞宫中夢㫁時
銅盤玉露胡為不起死
　　　上馬曲
精神如熊氣如虹夢寐思勒燕然功龍泉寳鞘横三尺
犀甲茸絛擐兩重鳴鏑飛空挟霜逺認旗貼身颭日紅
玉轡繡鞍鞴驄馬眼有紫熖炯雙瞳誓縛單于獻天子
離觴不揮兒女淚笳鼓動地歸来時金印斗大肘後繫
君不見燕頷虎頭班超侯萬里又不見風聲鶴唳謝𤣥
破淝水
　　　去婦詞
入得良人門自誓終此身掃室擁箕箒進盥躬盤巾採
桑趨壠首薦蘋潔澗濱十年盡婦道唯恐堂上嗔上和
下睦本無事一二小姑恣萋斐浸潤既深貝錦成不棄
不出譖不已良人繾綣涕漣洏父母之命安敢違舉頭
天邉指缺月暫缺須有團圓時君不聞章臺長條依舊
垂樂昌半鏡還復歸
　　　逺浦帆歸
晚日放晴雨脚收楚山千里江吞秋上水風生荻花渚
漠漠幅蒲天際浮輕雲驟掩目力斷雲消似過芳洲半
危檣逐鳥惟恐緩燕子爭飛先到岸嗟此何景兮逺浦
帆歸丹青欲畫殊堪垂
　　　蒙泉行
二十年前客中都壁間誰掛䝉泉圖天造地設有如此
果若所畫疑蓬壺御風来逰洞庭北此境突兀眼前出
荆門之外天下稀翻思畫圖纔髣髴山根寒源月一泓
細流循沼曲折分天光倒影㵼晴碧對此說我瀟洒心
雲木枕崖影濕翠金蓮鋪鏡葩在水流觴自是摹蘭亭
山隂今日那得爾向暮深林啼子規柳花作團貼水飛
吟興未盡征馬嘶他時清夢猶見之
　　　馬上口占
平林塗烟山擎日晚征漠漠客倐集浮生隙駒忙裏過
虚名塞馬眼前失古来戰場莫回首一成一敗骨俱朽
栁岸人家揺酒帘不妨小停春風鞭
　　　漁父四時曲
　　　　春
霽江浮春新水肥粼粼鴨緑春風微波心上下舴艋滑
釣車香餌巻落暉纎鱗噞喁錦穿栁半留賣錢半換酒
爛醉茅櫩紅杏家折花簮髪把兩手沙岸尋芳青驄嘶
彈絲吹竹挟蛾眉笑指漁父何寂寞漁父掉頭我自樂
　　　　夏
烟溪流碧浸炎空滌濯袢蒸蒹葭風大港小港凉世界
隔堤荷蕩香到篷儂家生長舟一葉豈識人間半㸃熱
青笠緑蓑山雨来雨過波平夜撑月水亭避暑氷玉肌
枕設珊瑚簟琉璃笑指漁父何辛苦漁父掉頭渾不顧
　　　　秋
新雁銜秋訪水涯分屯洲渚傍蘆花停橈相釣結溪社
来徃無嫌同一家酒酣把笛吹村曲聲曵蘭花入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
　　　　冬
六花坼凍雲糢糊釣鈎空擲寒無魚繫舟枯栁歸茅舎
撥火煨薪擁地爐賖鄰一榼醅醱玉老稚分霑春回谷
重來解維放夜筒横風打向别港宿溪館對雪歌妓圍
釡出駝峰酒羔兒笑指漁父何顦顇漁父掉頭但稱醉
　　　古劍歌
　　　　洞庭湖魚人得古劍於網中張倅得之以遺
　　　　余時開禧丁夘春館於岳陽樓邉事方急
洞庭吞天天無風月印一鏡星涵空波心千尺光五色
漁人嘖嘖疑垂虹睨而視之寂不見舉網下罩追遺踪
須臾雷轟怒濤吼鼓蕩六合雰溟濛所得非魚亦非龍
炯然三尺貫當中肉銷骨立精氣融鏗鍧其聲韜其鋒
越砥稍稍如磨礱壯士見之肝胆雄雷煥已死不可起
有誰解識斗間氣人疑龍泉或太阿萬古凡劍空一洗
倚樓西北望邉城連月亘天烽火明隐憂枕上思請纓
夜半躍鞘床頭鳴夢中見告若有神吾價豈但值百金
吾勇豈但敵一人知君素有擊檝中流心誓當助君報
國萬里清烽塵
　　　廣寒逰
九秋半矩月團圎瓊瑶世界夜氣寒羽士躍身導阿瞞
麾斥八極青雲端老柯擲桂香不死銀橋跨空一萬里
飛步抽簮扣玉扄中有素娥三千人緑瞳剪水鬢堆霧
風巻縞袖條脫露琅璈雲笛廣庭舞笑乘白鸞㺯蟾兎
歸裁仙曲作霓裳天音盡洗凡絲簧霞裾星珮羅兩行
玉環垂手春風揚樽前盡日看未足綘膏泣鳳夜繼燭
宫商忽變不可聴馬嵬斜谷雨霖鈴
　　　楚觀歌
吾聞楚鄉江山多勝處今之楚觀尤得江山趣萬象排
拶索應酬丹青閣筆無所措大則湘水小臨蒸衆流合
泒銀河傾陶冩秋氣浸明月夜波爽透百雉城右則鴈
峯左右皷雙屏競秀蒼龍舞吞吐嵐光飛亂雲凉風暝
送兩崖雨江山之趣于此無不宜朝暮變化愈出而愈
竒最愛鷗鷺甘冷淡占斷汀渚供娱嬉東塗西抹晚煙
翠漁父歸舟巻釣餌鼓枻而歌倚半醉中有滄浪濯纓
意杜若一片迷芳洲凭欄懐古生新愁更上崔嵬千尺
湘春樓縱目乾坤盡見衡嶽秋(原注楚觀在河南憲圃/湘春樓在楚觀之後)
　　　蝨
蝨形僅如麻粟微蝨毒過於刀錐慘上循鬢髪貫紺珠
下匿裳衣綴玉糝呼朋引類極猖獗揺頭舉足恣飡啖
晴忩曉捫屢遷坐雨床夜搔不安毯急喚童子具湯沐
奔迸出没如喪膽童子蹙頞代請命姑責戒勵後不敢
念其昔日到光明曽逰相鬚經御覽
　　　三珍行
　　　　聶西清遺以東坡書工部夏夜嘆蜀人趙雲
　　　　子畫李杜及素琴一張作三珍行
西清平生雅好竒夜則忘寐晝忘飢搜今抉古竭心力
常恐世間一物遺雲霧軒忩煙月户萬寳彚列牙籖垂
循環邏視日千匝拊摩拂拭心融怡驚冦披猖變倉卒
六丁下取留毫釐收拾售用自不足尚輟三珍贈我為
六幅之珍老坡字印可誰氏參寥師怒鵬九萬氣吞吐
驪珠百二光陸離兩軸之珍雲子畫李杜跨蹇將何之
華隂縣裏過門日浣花溪上尋春時一張之珍太古琴
孤桐斵削嶧陽枝刻石潄玉世少比較昔響泉彼堪嗤
銀鈎鐡畫貴楷正此則倚醉飛蛟螭寸馬豆人貴纎密
此則縱意隳藩籬金徽玉軫貴音韻此則得趣絶絃絲
天機皆由胸襟出妙處莫以形跡窺愛兹三珍每自隨
酒酣呼驢任倒騎抱琴委轡烏角欹琅然髙吟夏夜詩
　　　荆門行(原注開禧丁夘被/檄相視荆門關隘)
去年曽問荆州途鷄鳴犬吠民耕鋤揺鞭重来意慘淡
前日井邑今丘墟雲昏雨澁初堆碧四野荒荒人跡踈
深山扶攜皆露處骨肉蕩沒况室廬老農無力倚牀卧
少定舉首来向余官人且坐待儂說未說涕泗先横裾
老夫老豈識兵革忽見逺近皆狂徒懸崖絶壁魚貫進
飛馬上下爭馳驅吾軍非是無身手未鼓棄甲先奔趨
時平廩帛官不計戰勝爵賞官不辜進怯鋒鏑退焚掠
兵既難堪堪女乎歸来未暇正其罪官有金帛還招呼
老夫莫曉軍旅事但聞敗衂深嗟吁我聴其言為蹙頞
含淒獨下西山隅金蓮似恨羶風染蒙泉未洗血水汚
九秋半破明月夕照我孤憤行繞壁天子嘗膽方側席
㣲臣敢作楚囚泣秋風一劔樓蘭國
　　　送竒仲過霅川
少年湖海氣近又負詩名今忽擔簦去誰非倒屣迎雨
茶煎顧渚春酒醉烏程有句茅亭著蘋風洲上生
　　　劉幹東園
築圃非容易經營二十年煙松迷五鬛風栁起三眠疊
石連山麓栽桃擬洞天最為瀟洒處正在竹林邉
　　　拍欄
偶把欄干拍沙鷗水上驚晚紅殘照在秋碧逺山横盡
被浮名役皆從妄念生不如歸去好杖履老柴荆
　　　小山寺
披霧入野寺寒林響朔風更無僧出迓山鳥若為通松
露染衣濕巖花照眼紅塵縁聊可息歸騎莫匆匆
　　　避暑
炎赫無逃處如何得雨来雲生應有望風捲又還開攜
簟尋池閣傾醪注晚杯堆盤粲紅顆味不减楊梅
　　　宿古寺
黄昏投寺宿古屋瞰荒江村酒沽春甕山房耿夜缸灘
髙聲撼枕月落影收忩僧老人皆玩樓鐘曉未撞
　　　雷潭寺
憶昔登臨日今經二十年崢嶸新棟宇黼黻舊山川魚
響潭翻浪烏飛風送船穴空龍已去鱗爪跡依然(原注/寺傍)
(有龍窟鱗爪/之跡尚存)
　　　舟中
離家俄十日千里獨衰翁篷響過雲雨㠶開逆水風新
沙増岸脚小港隐蘆叢客思難消遣黄昏月一弓
繫纜停征棹斜陽古渡頭風霜先逺客天地獨扁舟水
鳥衝開浪汀鴻占斷秋在家貧亦好何用出林丘
　　　題化成巖二首
命友化成巖同尋頃刻閒半途瞻佛塔數里入禪關松
動影移石江清波漾山衞公讀書處有鷺宿其間(原注/有李)
(衞公讀書堂公/集中載白鷺賦)
一線㳂崖路衰殘步屧遲攀蘿衝霧上倚檻俯空危石
佛像須乆山僧言不知㸔来衆亭子最是妙髙竒
　　　日融
日融風力軟曳杖獨逍遥蜂去花心靜鶯遷栁影揺一
年春易老兩鬢雪難消客至時留飲無縁特地招
　　　秋夜懐歸
鄉里千山月塵埃兩鬢星秋聲雖是爽客耳不堪聴多
淚風前燭孤明竹外螢吟蛩更無頼終夜幾曽停
　　　訪鄭隐君不遇
行盡櫪林村柴門閉夕曛自来松下坐閒想壁間文守
樹猿偷果窺山犬吠雲多應尋鶴去秪隔暮溪濆
　　　晚興
是處牛羊下喧譁走牧童霽煙拖淡碧夕照殞殘紅老
鬢日添雪衰軀晚怕風愁来無著處分付酒杯中
　　　登法雲寺
雲林擁深寂山寺倚崔嵬童子請先坐老僧恐便迴庭
黄霜到橘堦緑雨滋苔掛樹猿相玩呼之却不来
　　　招賢渡溪閣晚望
溪流清到底十頃浸秋光煙重山加色風强雁失行塵
埃雙老鬢天地幾斜陽何處一聲笛征人暗斷腸
　　　同子嚴初夏飲山閣
緑隂千百頃約我共登臨山翠含煙重榴紅著雨深行
藏皆有命計較漫勞心病怕杯中物憐余淺淺斟
　　　夏日普信寺江閣
到此全無暑虚闌千里風看飛雲度水聴落石鳴空日
月忙烏兎春秋逓燕鴻一生塵裏過煙艇羡漁翁
　　　江閣夜
小閣臨江逈疎簾帶霧鈎雲鴻遥影滅灘月碎光流詩
思偏宜夜衰髯不耐秋漁燈三兩㸃隐隐荻花洲
　　　醵飲劉園
隨意攜盤饌毋煩事禮文燕飛衝幕過鶯語隔墻聞興
自樽前發韻從花下分詩成似供課醉墨競紛紜
　　　清明小飲
草草清明飲惠風天氣和身輕梁燕舞舌巧栁鶯歌但
道三春好其如兩鬢何升沈付杯酒由命不由他
　　　春郊
數㸃緑楊風春光處處同蜂喧搜蘂瘠鳥閙聒山聾聫
句逢詩友尋僧問牧童家家辦農具凖擬試新工
　　　臨川縣治古桂兩大株與葉潜仲鄔文伯飲花
　　　下
雙桂相傳久百年殊未衰樹聫鋪葉密根老著花遲葩
墜粘詩筆香濃透酒巵月中但孤影安得兩交枝
　　　倚樓
兼葭秋色晚百尺倚江樓日暗煙藏寺風髙浪拍舟歸
雲投逺嶺飢鴈呌滄洲心事非年少塵埃白盡頭
　　　到農家
難得官人到茅簷且駐車自擕鋤掘笋更取網求魚一
媪来斟酒諸童競挽車須㬰對吾泣科役苦追胥
　　　舟泊
舟泊似差早篙工愛酒坊羊羣歸逺隴栁影戀斜陽澤
國人千里暮霞天一方茶多不思睡漁唱聴滄浪
前頭無泊處且住荻花林水沸知灘淺煙蜂花在瓶呼
童治茶具有客扣柴扄共說山林話休嗟兩鬢星
　　　維舟
望見人家了猶須轉一㘭寺從山背出船向栁邉捎問
酒尋溪館呼兒解臘包三杯亦徑醉無事且權抛
　　　訪曇師
道人雲外住小徑入庵幽榦老梅逾瘦林疎竹自修揀
茶相伴煮補線且停抽此事如何說下山歸去休
　　　贈慈上人
踏遍叢林後歸来隐石崖任梅斜到牖聴竹長侵堦掛
壁塵堆笠穿山雲惹鞋真機須我悟餘事是持齋
　　　空師欲逰嶽往訪山寺
聞師逰嶽去打急訪髙岑躡屐若来晚挑包不可尋山
寒梅意悄林茂鳥聲深行住無非道何須枉費心
　　　送上人歸閩
頂笠遍參請平生志甚勤耳方離嶽瀑眼已接閩雲宿
嶺星辰近渡溪煙霧分勸師早休歇禪不在多聞
　　　雪中尋僧
尋僧閒踏雪握手上鐘樓初下寒飄屑纔濃風輥毬水
波糊紙閣春乳泛茶甌片片看来好龎公有話頭
　　　寄圓老聞欲移住他院
妄動生于念禪床坐不牢舊窠元自好新刹又何髙去
住身如寄奔馳足漫勞挑包聞已決應笑我忉忉
　　　送聰上人歸四明
辦得四方逰孜孜討入頭歸雲起齋鉢髙浪送行舟笠
戴天童雨鞋穿雪竇秋平常心是道莫更問人休
　　　過寳雲寺訪密師
寺纔三二里曳杖且徐行晴塔松梢見風鍾嶺畔鳴樵
夫分道過僧子就房迎竹有千竿立塵無一㸃生
　　　送仲兄之京口
纔歸又東去且道幾時還筭路亦差逺縁君不耐閒江
城登鐡瓮煙寺認金山我昔經行地詩牌掛壁間
　　　題崇真觀東軒
東軒靣水枕山阿左右雲烟濕翠蘿風度鶴聲聞逺壑
日移松影轉前坡愁来獨靠清樽遣老去休憎白髪多
道士罷琴揮醉筆詩成自喚小童哦
　　　題戴洪甫愛竹軒
竹癖難憑俗眼看琴書靜對翠光寒秋聲鳴屋風初度
夜影翻牀月半殘天乞幽人供嗜好日呼稚子報平安
忩前幸有閒田地分我雲梢四五竿
　　　同趙尉飲江亭
草草三間兩眼明數峯如畫一江横風烏破浪㠶檣急
野鶻過林鳥雀驚蟻取浮篘尤有味魚方出網正宜羮
流鶯憐我無歌者簧舌頻翻栁上聲
　　　題合江亭
石鼓山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開秋洗碧蒸江湘合水爭清
書巖莫辨當時字空積塵泥野草生(原注昌黎有題合/江亭寄刺史鄒君)
(詩末有願書巖上石/勿使塵泥涴之句)
　　　梅
園名金柅多竒卉古榦靈根獨異常耻與春花爭俗艶
故將雪質對韶光天葩巧削崑山片露蕋疑含建水香
當為君侯好封植角弓三嘆誓無忘
　　　茶罷
茶罷晴檐唱午鷄偶騎驢去過東溪酒餚分倩樵夫挈
筆硯專令童子攜放目水亭欄獨倚題詩僧舎壁新泥
興闌歸問来時路到處蟬鳴日已西
　　　史鎮江匄祠得請仍進職
兩載南徐屈從臣笑談樽俎運精神民無木土絲毫費
手挈江山表裏新千里舳艫渠水利一團錦繡閬風春
夾河栁接甘棠影下有攀轅卧轍人(原注築間疏渠終/河葺圃百廢具舉)
(盡出/公費)
帝念承流欲報功力祈閶闔請琳宫固知槐鼎身將近
却愛蓴鱸味不同寳閣風雲雖學士滄洲烟雨且漁翁
到家宣室思前度又使猿驚蕙帳空(原注史自/號滄洲)
　　　午炊徐坊嶺
途長力困時時歇日影將終僕馬飢糴米荒年増價售
汲泉逺井得炊遲竹稠亂笋穿開路藤茂多花盖盡籬
飯了店翁相送出丁寧前靣小橋危
　　　避暑溪上
不堪蝸舎暑如炊何處清幽可杖藜未約客須先覓酒
要尋凉必去臨溪撑船訪洞林間港坐石吟風栁下隄
晚網得魚似湖白鸞刀鱠玉擣香虀
　　　雪徐廣文招同官小集分韻得明字
瞰江亭館約登臨雪後慿闌景倍清波靣玉虹千丈霽
塞邉氷鏡十分明放懐共恨添杯少分韻俄驚擊鉢成
對奕不知誰勝敗醉中但聴子丁丁
　　　宿妙果寺贈洪上人
上人留我禪房宿煮笋烹茶語夜闌鐡馬鳴風山牖寂
木魚敲雪曉廊寒真筌但要此心悟公案休將故紙鑚
若道吾言沒滋味請師且去坐蒲團
　　　晚征
回首家山已十程揺鞭自嘆苦勞生雲先帶暝巖邉宿
月獨伴人溪上行草屋倚驂難可意杏翁叱犬不容聲
明朝路逺起湏早第一鷄啼是五更
　　　途中
雨中奔走十来程風捲雲開陡頓晴雙燕引雛花下教
一鳩喚婦樹梢鳴煙江逺認帆檣影山舎㣲聞機杼聲
最愛水邉數株栁翠條濃處兩三鸎
　　　宿江閣
閣前眼界如圖畫山色侵忩竹打簷雲帶鴈聲移别浦
月將梅影進疎簾壯懐自笑年年减華髪無情日日添
夜半驟風天驟雪貴家鼓舞客心嫌
　　　春眺
獨倚危䦨春意逺本無情緒强登臨一眉晚掃晴山黛
萬縷風揺岸栁金乆負故園泉石約恍驚老鬢雪霜侵
兩年雙脚數千里奔走塵埃損道心
　　　訪黄簿留飲
愛靜移家住水南門排古木枕寒潭鶴翎漸長呼童翦
麈尾頻揮對客談旋切銀絲膾鮮鯽新嘗金顆擘香柑
惜予戒飲難陪伴舉白掀髯子獨酣
　　　醵飲
出城二里野人居最愛園亭傍室廬墨湧晴池聚科斗
雪明碧嶂過舂鉏興来醵友尋詩酒忙裏攜盤但醢蔬
新剏小軒尤更爽百来竿竹間㯶櫚
　　　黄幹見約小飲就宿
病後何人慰寂寥長鬚持簡忽相招溪山見說為樓爽
杖履寧辭去郭遥栁絮一天晴舞雪松聲十里夜聞潮
談詩直到疎鐘動酒困頻將茗椀澆
　　　郴州鹿鳴宴
連科已占十名前行聴鴻臚第一傳我俟合符留勸駕
君能摛藻預興賢湘山㸃化名千佛郴嶺飛昇傚九仙
此去瓊林天上宴今朝先賦鹿鳴篇(原注郴人事湘山/佛及有馬嶺蘇仙)
(上昇處號/九仙一佛)
　　　次韻袁州鄭守鹿鳴宴
詔増貢籍自端平大比賢書㧞衆英學備六經俱里選
賦推五色以文鳴雖由黄巻能勤苦皆藉朱旛與作成
来嵗錦標先奪得天街聴唱狀元聲(原注舊解九人經/五賦四新制増取)
(二人經六賦/五六經遂備)
　　　題村舎壁
柔風十里日曈曨雨後陂塘野水通兩岸栁煙籠曉緑
數枝桃露滴春紅明知鐘鼎衆皆羨到了山林味不同
田父殷勤邀我坐一盂白飯一盂菘
　　　早征
店鷄一唱接疎鐘起整行裝尚夢中沙路踏殘征馬月
栁隄啼斷曉鶯風水肥渡險添舟子岸没途窮問牧童
千里鄉人逢陌上片時握手各西東
　　　杜宇
纔聴今春第一啼如何便道不如歸聲穿忩隙驚歸夢
血溜花梢濺客衣呌斷寸腸誰接續懶隨羣翼戀芳菲
田園荒盡腰猶折我亦因君覺昨非
　　　訪别胡倅留飲水閣
故人知我已膏車折簡殷勤屬訪渠惜别怱怱留語笑
臨時草草治餚蔬密遮池靣荷千蓋斜揷雲頭月一梳
此夕凭欄又何日鴈来莫惜數行書
　　　田家嘆
破屋三間結草扉柴根煨火合家圍此生能得幾年活
薄命連遭兩嵗飢腸久鳴雷惟淡粥體雖起粟尚單衣
晚来稚子多歡喜報道小姑挑菜歸
　　　沿溪宿虎山山家
髙低田水曲通池小小人家短短籬杜宇教唆春去早
隂雲遮盖月明遲年年只解催教老公事從来了是癡
若不隨縁强煩惱漫添兩鬢幾莖絲
　　　苦吟
幾度燈花落苦吟難便成寒忩明月滿樓上打三更
　　　山寺
樹暗常疑夜山多易得雲撞鐘最深處嶺外不曽聞
　　　吟髭
壯嵗髭如漆年来暮景侵更令如雪白撚斷不妨吟
　　　漁舟
秋巘翠千疊晴溪玉一灣漁舟三兩箇来徃釣其間
　　　出郊
二月垂楊岸行春詩酒徒蒼頭前引道拄杖掛葫蘆
　　　題莊舎壁
水深荷較晚地僻草偏多佇立風前聴樵夫隔隴歌
　　　登樓
地卑梅雨濕氣壓篆烟低孰是披襟處髙樓百尺梯
　　　夏日山中
瀑近書皆潤林深簟更凉山中無一事夏日覺猶長
　　　贈定上人
談禪皆是病參請不須忙且看諸尊宿相傳甚藥方
　　　讀離騷
琅然醉讀離騷經一鶴聞之來中庭童子屢麾不肯去
直凑樽前側頂聴
　　　溪上
一番雨過驟晴時溪上春光色色竒日煖花繁蝴蝶急
輸官尚欠二斤絲
　　　倚欄
倚欄有恨無人說暮角吹梅寒聲咽急風捲雨過鴻驚
吐下蘆花一枝雪
　
　
　
　江湖後集巻四
欽定四庫全書
　江湖後集巻五　　　　　　宋　陳起　撰
　　鄭清之上
　　　清之字德源號青山慶元之鄞人嘉定十年進
　　　士原名炎字文叔從樓昉學史彌逺薦為魏憲
　　　王府教授理宗嗣位以定策功累拜太傅四登
　　　相位封魏國公致仕卒贈魏郡王諡忠定端平
　　　中召還真西山魏鶴山諸君子時號小元祐皆
　　　清之之力亦南渡賢宰執也有安晚堂集方囘
　　　云初江湖詩獄之興史彌逺議下大理逮治時
　　　鄭清之在鎻闈白彌逺中輟而陳起僅流配則
　　　起之刻是集蓋感之也按安晚堂集六十巻起
　　　所刻者十二巻末有臨安府棚北大街睦親坊
　　　南陳解元宅書籍舖刋字一行今世所傳者缺
　　　五巻惟第六巻至十二巻存今葺自永樂大典
　　　者分為二巻共詩一百七十九首乃起所選入
　　　江湖集者也
　　　妾薄命
妾有一片心奚啻金與石金石尚可磨此心終不易妾
有金錯刀不買珠與翠一笑向尊前願買郎心醉姢姢
桃李花東風蕩柔枝見郎郎弗顧掩面啼春閨不關郎意
惡自悲妾命薄
　　　江漢亭百韻
山川自髙深開闢由䆳古長江㵼岷峨横亘截區宇東
流為沔津疏鑿仗神禹襟帯成奥區都㑹稱卾渚環城
得脩岡雄勝著臺府上有江漢亭慿髙欲鶱舉雲譙䕶
左方南樓以為輔飛甍立嶕嶤纔去天尺五星辰近梯
級嵐霏日吞吐横陳極蒼茫萬象互昻俯晴光敞雙明
景物恣枚數炊煙接空翠下列十萬户榱棟出稜角闤
闠分脈縷川塗競走集水陸跨重阻東南引湖湘西北
控淮楚舟車所交屬人物森萃聚歌謡雜諧合來往紛
傴僂溟濛塵蔽空揮霍汗成雨游盖驚雲飄聮轡識驂
舞驅馳溢阡陌時節相媚嫵裾袖翳朝日光曜燭綃組
憧憧蟻遷穴紜紜蠒抽緒亭亭肆遐睎一一可細覩至如
城中邊萬竈宅貔虎春秋謹教閲什什而伍伍紅斾羅
旌幢中軍立旗鼔氷霜貫戈甲雷霆震弓弩後先嚴車
徒坐作中規矩被廬猶晉蒐少長悉有序禮成既飲至
絡繹還所部俯瞰了不遺清流數魴鱮乃若天空澄江
色入環堵雲水渺相接斜陽落晴塢千艘卧平沙片㠶
歸逺浦微茫泛一葉咿軋響雙櫓報譯認檣烏航琛知
海賈微隂轉層巒輕煙生宿莽棲鳥絶重瀾歸鴻集寒
嶼夜深漁火明孤洲記鸚鵡晴隂與朝暮景色若誇詡
方春及韶淑鶯燕争鳴乳桃李出新粧周張環繡黼脩
眉横柳堤遺鈿錯花圃孟夏薫風來草木自蕃橆翠幄
帷清隂宻葉覆幽墅入林梯空旻影團修月斧露掌逼
髙寒金波沃肝腑隆冬雪紛飛瓊樓耀江滸萬花著林
端晃不分細鉅兹維四時媚代謝聴寒暑榮枯雖異撰
去来莫追拒彼動此静觀羣魚沸鼎釡紛綸各状態天
械發機杼或如懷袖物俯拾恣所取或如海陸珍搜羅
寄庭廡或如觀大駕旄頭先鹵簿或如親校獵玉虬挖
翠羽或富若武庫寶物窮積貯或麗若上林鳥獸羅禁
籞或紓若綺縠或列若簨簴或背若相違或進若相與
或蓊若興雲或林若率旅或驚若脱兎或拱若禮鼠或
若雞出塒或若馬奔圉或變若龍蛇或怪若䝟貐或奮
焉若讐或比焉若侣或矯若怒嗔或偃若戯侮或賸若
贏餘或匱若貧窶或聚散翕忽或縱横旁午或禽聲咿
嚘髙下參律吕或人語呌噪歴落寫筐筥或以琴置膝
絲音冝搏拊或時棊滿枰石韻雜珩瑀或欹枕髙眠胡
蝶夢栩栩或相對啜茶舌本躍清語或暇日觀書腸腹
自撑住或乗興飛觴醉後忘爾汝或即境揮毫圖畫入
縑楮造物無盡藏儻來亦何忤俛仰已陳迹恍惚失處
所逹觀萃兹亭宇宙一秬黍斯亭名者誰儒林得鼻祖
昔賢維南軒心學紹東魯睠焉西南遊芳洲擷蘺荰遺
墨尚淋浪𨽻刻照亭柱邇來三十年軒桷漸頹窳堂堂
魏國孫玉節蒞兹土英聲凛荆揚盛事踵遐武曽候廬
陵秀一笑不齟齬風月喜平分江山藉宗主興仆追前
修遺蹟洊蒐補飛翬抗雄梁石花呈古礎荒榛得竒觀
幽思發新杼公餘多勝㮣往往壓諸庾賡酬駕元白光
燄陵李杜領客共落成而我亦同俎半生嗟鏤氷一字不
堪煑樂事紀末顛鴻筆媿燕許吾伊補書債欸乃效漁
父儻繼竹枝詞編入武昌譜
　　　鄭德言親覩洛迦觀音相遂依所見繪畫朝夕
　　　嚴奉且求賛語敬題其旁
具足圓通性一念本昭徹佛我與信心是三無差别凡
人未見聖如渇以河説佛身忽現前如水印秋月心精
自開遮見根匪優劣念中有大士珠瓔百寶結補陀洛
伽相自在猶日掲是名為正觀倒想作竒絶稽首圓通
尊兹念無起滅非相亦非念不盈復不闕唯然觀自在
無眼耳鼻舌
　　　送繼一郭處士
聖君如堯舜豈無巢與由計然亦何慕五湖一扁舟之
人久不作側席思巖幽甞聞鹿何君清芬徹凝旒重華
錫嘉號見一光林丘誰謂雅道息競風日悠悠脱冠掛
神武有士歸東州笑將金閨籍猛博處士裘鈞天為開
顔曰此夷逸儔大書繼一字虹光燭奎婁宸章軼麟衮
正聲出天球清名奨静退下視古素侯睿謨廣先憲姱
節追前修况今輯衆雋丞弼登虞周明時樂閒暇出處
自不侔赤城宅仙子登陸方蓬洲君歸訪司馬坐忘春
與秋方瞳照緑髪戯轉黄河流煙霞肅逋客隐者應輟
耰欸乃輔行色春風生柁樓
　　　孟童子中異科而還來訪余於行都賜第輒贈
　　　以詩
在昔昌黎公序贈張童子獨出超等夷芳名駕青史君
門藹世勲夐軼西平李宗社方同休彪炳見孩稚天庭
插犀角星眸炯秋水誦書如焦琴髙下涵角徴朱門共
駭聴洗此筝笛耳老翁欲笞兒眼看拾青紫一朝聞九
闗賚予出周篚我朝晏與楊炳炳貴名起願子志逺大
勤學踵前軌家尊我相知作詩贈歸騎
　　　正月晦夕夢中作偈覺但記其首兩句遂於枕
　　　上足之録呈慧上人
是身本虚妄覔主了無得誰知日用間顛到由六賊茫
茫前後際生滅在空色賊去主人歸渾家不相識
　　　因筆記賊入空室頌
平生一片癡妄意室中物自言富可待到了貧徹骨一
宵入人家百寶認髣髴揀得真金身明處是泥佛
　　　惠墨
老龍卧蒼海千年抱明珠神禹決淮泗偃蹇不受驅怒
走崧岱頂風雨撼八區亭亭立天柱化作青松珠蟠根
蟄九地融液如流酥嶙峋脱支節幽人拾肌膚虹光夜
穿屋盎突明膏腴芳薫漸凝漬𤣥霜出氷壺糅以丹鳯
髄摹以青龜趺擣以明月兎曝之暘谷烏或潤似玉玦
或堅如金觚六丁下取將香藹流清都絳闕注僊籍白
日飛凢夫借問何神靈黒質分龍軀干將昨已至莫耶
復來趨二龍適脗合變化尤其殊君看一滴水雙雙躍
天衢
　　　和葺芷應直院送秋蘭韻
大椿凌千秋靈芝競三秀書傅遞誇詡垂芳古今宙貴
耳但竒竒相馬失之瘦誰知楚醒花逺避漢金酎擇交
得素節彼哉懷春誘夫君全徳馨内美本吾有姑置芝
與椿秋蘭歳相壽
　　　東湖送藕與葺芷
草木雖無知葉落能糞本榮枯遞乗除苖實自穮􁀙東
湖百頃蓮夏日傲趙盾州家浚河渠獮薙甚耘墾長身
萬柄荷髦梗付鍤畚寒煙熨青鏡時有白浪輥水解毓
仙骨根着泉源混外乾乃中腴下益寜上損淤泥胎玲
瓏多節竅渾沌園丁亦善沒擘波沸魴鱒象株忽仰浮
登岸殊衮衮誰知絳縣塗可試平叔粉名非玉井船實
過秋蘭畹殽蔌雜燕豆葅菜補中壼交梨能養生蘐草
亦忘忿空言出好事孰與津燥吻贈君擬條氷差勝羞
藻蕰
　　　林治中鄭廣文以詩來遣魯酒報聘拙語輔行
長公本喜飲半入野人腹南洲春夢婆亦復開醉目尚
想晉流麗鼈飲更升木興來索老兵誰謂酌可獨我亦
愛客至陶巾時一漉雖有彭澤田種秫若不足頗因病
入務瓢棄尚餘緑豈無大雅朋來伴離騷讀廣文餐簷
花和靖峙修竹交情如酎醇秀句喜心沃觴政甞卜夜
談闈屢更僕胡為閟宇芝但憶頹山玉聊爾遣書瓻安
得洗愁斛昔誇聖人中今愧平原督(原注今歲家/醸殊末佳)杯手
助持螯車涎笑逢麴青州豈烏有白衣問黄菊如臯應
解顔對飲頗勝俗(原注梅聖俞詩獨坐/與婦飲頗勝俗客對)何時赤壁游匏
樽笑相屬欲歌鹿鳴三正若龜藏六飲肯遺公榮雨煩
過御叔忻聞麥兩岐况有魚百族小郤揖二豪觥船倒
醽醁
　　　謝玉泉君黄伯厚和韻
卯飲貪引巵夕食不猒腹松醪灔玉池鬱尊傲黄目歸
閒喜擕㓜欣榮對夏禾頗笑屈原醒寜甘馬周獨詩筒
發豪思江月欲戯漉每賡北海詠未羡西隣足槽規長
吉紅蟻玩杜陵緑醉鄉擬續記書眼瞭可讀時康萬户
春興到七賢竹筵虚艶姬舞靣想宫嬪沃别腸驅藥使
健筆命騷僕居然得良朋清辭㵼壺玉習池可聮乗歩
兵有餘斛(原注歩兵厨/有酒三百斛)誰能酒限拘强效八州督今年
小麥好豈屑官廩麴嘉節迫蒲艾早計數茰菊客中真
有佳眼前喜無俗賦殷金石聲光粲斗牛屬句到後三
三人誰賽六六試編諸賢詩第以伯仲叔共成杜康傳
更聚山中族萬事付亡何乾坤一杯醁
　　　諸君和篇摩壘致師不容閉壁再續前韻
平生周伯仁耿耿空洞腹翛然猿鶴姿豈辦鳩鷹目僕
射不解事居士偶題木種柳僅成五樂園秪可獨皓首
愧商隐湛恩霑漢漉城府百無有丘壑一已足詎省醉
裙紅安識墜樓緑生經未渠諳酒頌聊喜讀耳熱聞秦
聲浪謂肉勝竹髙陽有勍者盛氣如曲沃直須殿上飲
撫床徑呼僕競看椀揮金幾欲斗撞玉方丈食萬錢娉
婷珠一斛豈復堪束帶靡徒揖郡督耆壽祝老饕嘉名
艶春麴乃知梁州萄大勝伯始菊相逢作青眼洗去爾
許俗泠然曲寡和尚有騎能屬元和一漁翁喜共學士
六呉歈閒雅奏楚優效孫叔石鼎夜未央春空雲已族
何當一㑹期清歡溢寒醁
邴原解劇飲雅名稱龍腹季倫殺為嬉席妓敢嗔目有
酒何庸辭恐射蔣濟木但當擕酒去明花賞幽獨年秫
未足了(原注/孔羣)聖米猶可漉(原注/杜悰)愛屐憐猩䰟奪巵笑蛇
足桂漿有餘芳桑落見重緑諌逺衢尊投法置酺飲讀
籌觥進蓛肴流觴屏絲竹未憂瓶罌罄但費匜盥沃勝
事在園林家務付兒僕(原注陶/淵明傳)醸羔截肪乳炰鳯泣脂
玉錬句丹九轉摛文泉萬斛競詆酒中賢抵看帳下督
穿幘俯前案障靣厭方麴(原注楊愔語/魯漫漢事)吹不落眼花(原/注)
(樂天/詩)歸去采籬菊華胥國遨遊無懷氏風俗登詩壇争
長破愁城相屬二簋用坎四三客敬需六共樂時方清
誰言世之叔相從孟公座寜别輔氏族(原注謂鄭/廣文也)一笑
祝諸賢行釂天家醁(原注今内醖上/尊扁以醽醁)
　　　再和戯黄玊泉
黄公辭酒壚經笥捧便腹讀書飢鳶聲了了崇文目陂
澄萬頃波巢寄一枝木戯題百姓眼自笑孤館獨轍涸
聊相濡神液未容漉嘯歌非彈劔悁隘殊躄足文織犧
尊黄句弦綺琴緑不見蠏杯持徒費爾雅讀坐對罌卧
墻空有葉映竹枯腸但茶搜燥吻遲(原注/去聲)膏沃主人如
馬庾酒使欠猩僕(原注封/溪令事)思折酤媪劵欲訪義漿玉喟
兹鯨吸量𦕈矣龍驤斛靈根日灌溉詩課自程督試當
閱醫經薄醸借神麴共醉靈均絲未問長房菊飲興非
有期衣曬寜免俗杯勺雖不勝嘔泄聴隨屬嬾疊陽闗
三肯競梟博六不飲但麥豆頗勝劉文叔醉騎黄犢孫
歸玩墨君族子為評酒名擬號安晚醁
　　　謝葺芷和韻
無詩不言酒(原注荆公謂李白/無一詩不言酒)作賦真狂腹未破公子
慳况與佳人目壯心思擊壺聖杯賡啄木(原注樂天啄/木曲不如飲)
(此神/聖杯)袖想胡旋雙粧記揺手獨(原注見陳陶/獨揺手行)賔筵乏酬
獻醴齊催泲漉禰衡辨撾鼓元崇方病足曾無列屋粉
空韻梳鬟緑百篇謫仙詠十軸蒙溪讀(原注見顧雲/池陽醉歌)有
美建安璩競爽淇園竹芒端寒燠轉胷次古今沃卧甕
嗤舍郎祭酒可令僕(原注漢僕射/中興改祭酒)時陳南北洗頗醉東
西玉雖微醖五斗端有才一斛詩壇長齊盟筆陳嚴總
督方將喝銀雲未肯平封麴(原注李賀酒酣喝月使倒/行銀雲櫛櫛瑶殿明陸龜)
(蒙中酒賦抜/酒樹平麴封)宫宴看傳柑帝歌須和菊(原注徳宗作黄/菊歌翰林學士)
(韋綬/奉和)牛心固異撰犢鼻且同俗尊酒日相逢我歌君為
屬歎期踐三五醸頃虧十六(原注樂府庾信對酒人生/一百年歡笑惟三五王績)
(有田十六頃/悉以醸酒)酣暢嗟阮修飲狂謝裴叔(原注裴叔則語/石崇云飲人狂)
(藥責人/以正禮)窪尊留古製長勺分魯族居然同老襟淺斟醽
水醁(原注湘東有醽/水故酒得名)
　　　謝鄭廣文和韻
鱣堂心醉經精神應滿腹温飽非所志飲食不以目(原/注)
(温公謂今人以耳/而衣以目而食)説詩稱解頥善問待攻木頗愁百斛
量孔庭惟立獨俎豆答衛問筐瓷欠鄒漉(原注見鄒/陽酒賦)曾
子非養口漆園且尊足時於清夜分酌以翠勺緑(原注/緑尊)
(翠勺為/君斟酌)聊澆磊磈胸不廢吾伊讀每篇亦作句(原注君/之來詩)
(每篇必有/亦作語)如對記書竹相逢盖初傾一别桑重沃融尊
慚坐滿魯餽踈拜僕衛生不自寶抑首親患玉嚢無諛
墓金米乏佳傳斛厨煙㸑人清蔬果園夫督粟缾收秫
田黍醸用隂麴解同杜陵襟期醉昌黎菊赤手當縛莵
(原注來詩語/有白戰之)白眼謾嗔俗莊虚左氏宴觴肯西子屬酒債
　尋常㑹期遭百六要須中聖賢庻以展伯叔醉入無功
鄉醒起屈原族(原注漢徙族/屈昭景大)岸幘一笑粲共賦醽酒醁
　　　贈已訥二老軒(原注青山/惠安寺)
吾聞墨者徒設教本兼愛釋伽𢎞其源方識宇宙大河
沙與寶塔平等了無礙夫何佛法衰渉晉唐五代祖師
南北分鼻孔争譎怪傳流各衣鉢紛綸辨宗派爾來三
百年涂轍日以隘教律復異門禅機亦殊解訂以大小
乗森若立矛介虎豹自狰擰蛇龍相噬嘬駕空樹金碧
爾汝别疆界蒲盧學抱子嗣續植根蔕蝸争競蠻觸夷
樂騁兠佅裘屨無貳顔楚越隔肝肺天􁂥苦覊束心穽
堅莫壞之人良可悲賢愚固難概誰知已訥公粲粲發
眉采少年摻袂㳺瓶錫徧湖海是非不闗耳窮逹付長
嘅晚歸耕石田禾枯將種稗唯有舊家山青眼終不改掛
笠寄清樾編茅客欠噫目之維摩室而無天女在謂是
龎公居似欠孔明拜强名曰二老當索形骸外泉石日
幽雅松竹森蔚薈軒窻抱巖壑胷次絶瑕纇睡起聽粥
魚微雲初霮䨴宴坐圓覺埸忘言黙相對二老容于軒
須彌納一芥捨軒求二老怒風號大塊軒以二老名未
免蛇足畫請更以不二免為軒所賣我為説偈言聊以
贖詩債
　　　東湖
誰將東湖光歛作大圓鑑千峯就妝束萬象互窺瞰紅
消日脚明緑净山影蘸我來一登臨扁舟聊可纜
　　　次抱拙妾薄命
落花流水何紛紛三分春色二分塵黄鸝遶樹戀不得
蝶蜂浪作花都廵昨日繁華今寂寞飄零多屬風雨晨
金谷無人粉香死錦踪繡跡俱成陳世人重花不重葉
林園自此無精神東君年少時酷愛枝頭花庸奴桃李
妾姚魏滿蹊未數黄娘家一朝棄背春風老懶踏長門
堦上草芳菲特暫歡顔色不長好白頭事人那可期不
堪重賦章臺詩
　　　和鄭制幹謝借居且惠朋樽醉螯詩
平生愛山林里居想王屋孤月自無朋斷雲曽不族詎
知嚴遵市儵有賈誼卜西河就索居漆園問尊足翟門
羅可去軻宅仁已熟似聞結駟多每見後騎屬魯臺時
遣餽監侯已發粟競懽王儉蓮肯問顔公粥家貧願鄰
富蒹葭欣倚玉頗容滑稽叟來簉堂上燭猶能辨絲簧
漸近不如竹濁醪慁嘉醖庸行參聖讀願為善頌禱既
醉備五福謀婦擬提壺敲門驚啄木持螯兩從事來就
桑下宿美味均適口雙明喜增目命駕匪千里星言媿
不夙聮句乏追韓補詩聊繼束終當效樂天駱馬為酒
鬻
　　　拙偈調偃谿上人
昌黎先生入山裏大顛牢把數珠子松下經函着净瓶
照管習之飜却水丞郎滿擔江西禪行行勘辨鼻撩天
偃谿爛嚼雪窻紙換却舌頭别參起
　　　贈許石田為僧
平明對鏡良獨難子能脱屣彈指間戱視此身如髦蠻
冠巾擺落逃濡闗千鈞强弩一笑彎萬錢買盡江南山
厭渠世路車輪殷赤脚健倒蒼苔斑參寥佛印若是班
江湖風月不汝慳汝狂方醒衆所讙我獨見之為三嘆
辨詰孔釋語可刪白雲深處輸君閑
　　　靈隐慧上人惠詩為古風以贈
貫休齊已唐詩人當時逸氣凌簮紳聲名亹亹逼甫白
幽蘭直與梅争春誰知北靣石霜老服勤杖屨皆終身
二公所得當盖世英詞傑句風中塵至今傳者以詩重
妙處反為詩所湮㺯翰戯墨雖佛事炊沙作糗成飢嗔
不欲詩工與字巧緒餘能奪道之真心宗一了萬法具
辨才飛轉陶家輪君不見阿難多聞及辨慧呪語要敵
摩伽神
　　　乍晴觀蜂房戯占
蜜蜂家計千頭奴日併花課供蜜租粉紅黄白各本色
擁腫雙脚尻為車採花歸來不知數一一到門如合繻
方春乳房湧金屋子弟分王遣之國廣輪處處成甘州
饞口嚌嚅不遺力蜜脾割盡到蠟膚畢歲辛勤用謀食
秋深冬早未見春嗅芳咀華來藻蘋釀成餱糧香滿室
日日飽衙知愛君問誰食蜜還主臣阜財富國今何人
　　　和葺芷筍詩
我貧每笑齊之斶晚食雖甘未忘肉梅肥尚餘風折緑
溟涬餐英命騷僕藩籬剟彼羝角觸送似玉堂如楚束
惡詩聊賦徐凝瀑妙句飛來潄鳴玉曽無導吏隨賈餗
坐遣跛奚委葵菽茁芽勤視縁坡竹期飫伯仁空洞腹
書腸膏腥士之辱得魚不敢餉羊續要知菜味勝山谷
歩趨强顔髪曲局盤有美茹無不足陋矣王芻箋淇澳
　　　田家
老農喜説田家早缺月踈星穿木杪洗錚燎草作晨炊
麥飯嚥甘蟲食蓼兒牽秧馬婦擕笠泥滑不嫌春雨少
平疇拍拍水連堤姑惡數聲天欲曉
　　　水急船行頗遲
湖流湍駛欲下瀬舟人挽牽如蹶張空令百丈重牛首
如何萬斛浮龍驤進寸退尺天未定暮四朝三風作强
遲明檣烏幸西望看取快箭激脩房
　　　重賦章臺
楊花滿地飛蝴蝶釵梁露濕羅衣怯臉痕玉潤拂紅膏
顔色如花命如葉鯉魚風起蒲葉香鶯啼燕舞春日長
堕紅殘蕚斷君腸悞逐浮萍轉零落自古佳人多命薄
　　　畫馬圖
房精夜隕渥洼水中有天馬變如鬼籋雲流赭登玉臺
清風謖謖生雙耳無端遣入天子閑足底百趼如闗山
隔河唐將浴牝馬哀鳴頓足將奔還風毛雨鬛不自整
肯顧苑北雲錦斑但有風稜餘瘦骨竊銜不管霜蹄蹶
大星昨夜落旄頭好載閼氏媒突厥
　　　舊冬得蔞蒿數十根植之舍傍今春遂可採擷
　　　輙持羾黄堂拙語先之聊發一笑
蔞蒿見録爾雅篇族譜系出荆楚壖居人採擷不論錢
横道躪躒如車前物有貴賤所遇然雞壅豕苓以帝言
世間何由正味焉嗜艾昌歜性所便氷壺先生虀瓮傳
敢驕玉食輕膏羶天隨酷謂杞菊賢一賦金石聲相宣
玉糝羹芋稱蘇仙天上酥酡能比肩憶昔客授湘湖偏
乍逢此蒿口流涎嚼寒氷玊香滿咽紺滑琉璃鳴貝編
糅以豚膏軟如綿脆甘豐膩潔且鮮天花石耳羞争姸
木雞退飛山之巔笑渠茅蕨成兒拳岸視橰圃眉宇軒
七葅五菜誰敢先獨能兄事玊版禪一别楚産知幾年
孤根朅來植鄞川春苖出土含曉煙援條小摘喜欲顛
故人千里方言還調芼酌之雙觥船枯腸慰滿藜莧縁
食芹而美不敢専遣送兵厨羞爼籩噴飯一笑篔簹邊
　　　静樂用元韻為勸學之什再和
士惟食志非食力於陵奚事親屨織静樂一門自師友
簣進不為子貢息元仲季方從太丘海内人士俱願識
案上惟作羽籥聲室中定無鉏箒色申旦督課如園蔬
子夜程書過衡石舉似翁嫗笞其兒敎育英才笑安得
文獻超羣王謝家韋布當磨鐡硯墨
　　　再和勸學韻
仕學優於服田力公儀之家廢葵織詩書為府道徳林
樂在藏修洎游息濃薰班馬有餘香暗模曹劉豈難識
挿架牙籖映隙曛近竹芸編侵晚色諸生競詫邊腹笥
正音如聞孔堂石從知車馬自稽古須信熊魚可兼得
四科褒進惟尚賢欽想昌黎方讀墨
　　　碧扇行
氷蠶吐絲青唾茸天孫轉機聲隆隆帝家初裁新樣月
蒼然正色摩寒宫一朝飛隨烈士手九闗自此無剛風
乗鸞女與蒲葵翁癡翁騃女誰為容呉剛斧頭紅玉篆
并州剪刀快如箭化工持此天然巧古璧團團照君靣
長安四時生麴塵馬頭揺曳春風轉君不見醉李白窮
杜甫當時西游乗蹇驢太清獻賦動旒冕脱靴笑視將
軍奴竒哉二子真坦率朝暮貰酒黄公壚游盖飄雲手
遮日未省有扇如清夫清夫扇子僅盈尺買斷清風歸
嘯廬何物元規敢相汚醉中祗恐李杜呼我當吮筆和
墨喚起文與可把君畫入李白杜甫圖
　　　適得滷蛤頗佳遺餉菊坡因記曾作蛤子詩有
　　　文身呉泰伯緘口魯銅人之句戯綴前語代簡
文身泰伯甘斥鹵緘口銅人舌微吐借資墨客富濡沫
(原注滷乃/墨魚之瀋)骨醉唇香登燕俎半熟含酒老饕賦此翁僅
可闖堂户班班雋永帯神液入室真味翁未覩菊坡風
裁黄豫章如食蝤蛑江揺柱盤餐盡廢太瘦生格逺調
髙自清苦子蛤遣汝到眉桉努力去為酒中虎(原注諺/稱海錯)
(醎者為/捉酒虎)未下醎䜴有何好猶佀蓴羹傲傖父海之介夫
此小兒雞肋見笑楊徳祖前身曾作水解仙飛入珠宫
飲甘露能令齒吻䇿餘烈一鼎松風潄寒乳
　　　客有誦袁蒙齋得雨酬倡之什輒賡元韻志喜
　　　也呈虚齋使君
雷伯四月瘖無聲鳴鳩呼婦鳬浴晴星如撒沙燈吐紅
羲和駕鞭乗赤明稚秧針水未入種秀麥浪畦猶督耕
香車不動百龍蟄轉轆如織千蛇横愛民太守心語口
瘨我以旱寜無生川靈有知龜亦許異物蛇蜒歸掌撫
一雨果從方寸來此念端誠本天與但看父老歌豐年
不用兒童學皇舞弭災肯效欒巴噀哺民無異紫芝乳
一年事在阿堵中四封笑溢迎門語我州瀦野同淮徐
公方有意六輔渠上天下澤鍾惠施千里波及皆君餘
蒙齋詩成虚齋和我樂賦之如遂初坐對聨珠飽官粟
但有歡喜無欷歔祗今快續二賢詠不湏乞米移顔書
　　　育王老禪屢惠佳茗比又擕日鑄為餉因言久
　　　則味失師授以焙藏之法必有以傳之笑謂非
　　　力所及漫成拙語解嘲録以為謝
曾讀茶經如讀律一物不備茶不出未論煑瀹應節度
第一收藏在堅宻摘鮮封裹頃焙芳濕蒸為㓂防侵疆
朝屯莫蒙要微火九轉温養如丹房育王老慧老茶事
新授秘訣乃如此幾畨惠我先春芽朅來細問茶何似
我初謂師茶絶竒十日之後如飲糜頗疑緇俗果異撰
良苦輙為居所移吾言未終師絶呌為茶傳法恨不早
綺疏應合有司存料理如前毋草草對師大笑喜欲譁
三年宰相食無鮭長鬚赤脚共井臼荒寒政類山人家
扊扅炊盡瓶笙吼何曾敲雪春雲走不如時扣趙州門
侍者可人長摸首
　
　　江湖後集巻五
欽定四庫全書
　江湖後集巻六　　　　　　宋　陳起　撰
　　鄭清之下
　　　賜第登樓
避俗懶成癖登樓睡失魔忘機鷗自下開檻蝶相過髙
處景差勝静中春更多君恩何以報歸夢欲如何
　　　戯調長鳴鶴
瘦鶴雲霄志相從伴獨清可堪三徑寂頻作九臯鳴博
字輸鵝頸横空避雁聲終辭華表去汘漫逐騎鯨
　　　覺際閒行
斜逕轉山腰平疇露稚苖雲低松挾長雨足浪宣驕宿鷺
翔孤嶼歸僧睨斷橋倦餘成小立新月掛青霄
　　　三月末泛湖
半晴隂更重乍煖冷猶争墜葉蒲芽綴新蓴荇靣生鐘
聲帯雨澀㠶力貯風横客至雙飛鶴歸歟茗可烹
　　　食蛤戯成
滿殻濡潮汐因沙産海滣文身呉泰伯緘口魯銅人雀
化宜分雋蛙烹肯擬倫(原注蛙大/者名風蛤)試呈饕賦手半熟酒
含津
　　　菴前徐歩
小橋衘石路安歩水之湄浪盖菰蒲伏寒禁笋蕨癡蜂
房深户牖燕壘漸塗茨過眼春餘幾延縁歸思遲
　　　書齋獨坐
避事寜違俗端居悟及身頴泓供媵御方冊替親賔室
闇月䦨入庭空花自陳所安惟適耳誰復辨秋春
　　　東歸越上
急雨先聲入芰荷傍船魚躍弄新波東西黑白投林鳥
高下青黄異畆禾村豎相呼騎犢背小舟斜艤問漁蓑
秋來物物供吟筆不着黄秦可若何
　　　桂花
香粟飛從月姊邊秋花無數總饒先清芬肯作椒蘭觀
雅韻羞陪粉黛妍㸃就金丹篩雨露染成玊骨跨神仙
餘芳更孕青青子相伴寒梅到雪前
　　　金峩途中
石路縈紆水遶村酒帘深處見柴門横塘樹宻鳩携婦
老屋籬深犢有孫麥莟菜花成錦繡筍芽薤甲當雞豚
竹輿莫作追程去半似桃源欲細論
　　　奉題蜀邸五雲西岷峨保障
西望岷峨天一方誰教地險絶遐荒皇風已喜渾無外
國勢那須别有疆黄鶴盤空飛不過金牛拔地去何長
漢庭四海皆臣妾一曲歌風未忍忘
　　　小軒偶成
齋餘宴坐息深深萬法皆閒境㑹心輕浪颭荷珠溜玊
晴曦穿竹翠籠金岸頭舟楫人歸語檻外菰蒲鳥去音
謾説陶車并謝屐如如不動勝登臨
　　　村邊以湯婆様惠示與詩俱來依元韻
惠中秀外更清便婭姹嬌羞二八年無奈畏塗生袵席
寜教寒夜折氷綿遣來勣嫗知君狀擬伴涪翁到曉天
只恐甎花陶學士風流未老續膠弦
　　　戲占
横塘雨過水初平浪影窺窻一孔明籬下觸羝五鹿角
林間反舌百禽聲柳公權可送行客梅子真能寛渴兵
誰道夏園如所有蓮花端可傲張卿
　　　比以拙詩戯調張籍不知作者已盈軸矣輙和
　　　兩韻
展也虞朝庶績熈合修厥貢暨熊貍兕容于野雖非地
豹澤其文似識時毛革正須供有用血牙安事殺為嬉
國僑惠政人誰犯虎聴多應謝子皮
虓虎寧如龜有知陸行端自觸危機縛渠吕布還須急
驅以王尋謾失威肯使黔驢呈短技直教獵騎合邊圍
惡盈詎必分人獸猛獲終擒自衞歸(原注宋人請猛獲/于衞石祁子曰天)
(下之惡一也云/云衞人歸之)
　　　因㑹(原注古/外切)來詩再賡元韻
組練横陳壯士貔想因羽舞去窮竒千山白髪存公道
十日清吟費老詩待伴易銷春有脚交光最勝月如眉
只愁無著梅花處東絹平章付伯時
　　　續詩之寵依韻以謝
莫搜險韻續貒貔雪景須知雪後竒日絢寒光莊净界
梅將真色薦新詩試敲折竹煎茶舌旋覔遥岑出黛眉
油幕輸君談笑樂聖杯正是一中時
　　　題雪竇千丈巖
並海危峯駕六鼇招提深處緑周遭樛松直上睡龍起
怒瀑飛來風虎嘷坐向亭空雲作伴待看身與月争髙
山靈意我酬清賞為酌氷泉讀楚騷
　　　思鄉味戯成
隔籬野圈㹀眠犢帶雨村舂雞喚雛旋熟黄粱留客住
滿篘白酒倩人沽未諳旅况三分在早覺藜腸一半枯
寄語吾鄉譜鮮子(原注朱謙/之有鮮譜)莫教辜負脆皮鱸
　　　除夜求屠蘇
椒盤為計定春前客裏那知歲籥遷行路問闗穿履雪
薄官羞澀看嚢錢媿無黄帝屠蘇酒試謁淵明種秫田
(原注徳化/彭澤鄉)令尹可人應拍手從教滿意作新年
　　　贈陳童子
前身端合是王充收拾羣經貯腹中書吻可能如布榖
筆鋒應不事雕蟲看來眉目真蘭茁攬取詞章作繡筒
歸去莫誇童子技好尋芳躅到蟾宫
　　　山行
山行心迹已雙清驟見清溪眼為明鬼谷洞前符竹在
觀音巖下魶魚行宗師宴坐空餘石龍女分流不作聲
人影交横到林薄緑煙深處一猿驚
　　　正月六日早行松山道
五更河鼓尚横陳小立晨光漸可人日出野雞猶唱曉
雪晴山鳥競呼春溪筠拂袖霜花落石路支笻蘚迹新
慚愧明朝江國近買魚沽酒祓征塵
　　　送行詩
中年别意増懷抱昨夜秋聲到客船流水孤村鴉好在
平沙逺景雁依然惜無繡口供吟筆只有蓴羮愧昔賢
付與西湖林處士重陽健倒菊花前
半生霜鬢飄萍迹㡬度風餐繫柳船舞詠未忘雩里在
去來翻似賈胡然先生自是今和靖林下端能友士賢
二畆孤山應更好瘦梅踈影小春前
　　　山房秋日即事
雨後鳴湍走碧溪水聲秋意恰相宜窺蟬螳臂方𠂻甲
啄蚓雞羣競濟師初月掛簷窻未覺新涼入牖簟先知
西風早已催征棹管領蓴鱸入夢思
失驚墻外已飄黄屈指秋來十日强暑㓂負頑猶出沒
風師未壯且翺翔橘包捧腹徴藏葉桂蕾呈身只欠香
掃盡暮天疑浴罷半眉淡月畫新妝
稻花經雨已脱白楓葉未霜先借緋入紵蚊牙千計巧
掛簷蛛腹十分肥田翁看水擕鋤去山婦臨炊抱蔓歸
唯有詩腸無一事隔溪數盡暮鴉飛
　　　晨興散歩
軟紅銷盡利名韁興到湖山取次行萬馬拍堤春浪起
一龜曝日曉峯横客中寢飯根塵寂雪後松篁意氣生
身是定僧無欠䞉惟餘雙鶴報寒更
僧居西畔鶴居南我向中邊住此菴歲晚結交松莫逆
老來知味菜分甘禪心每日閑中得世事新從夢裏諳
隐几空明香穗斷净揩雙目對晴嵐
晚歲知非蘧伯玊前身作脫戒師兄青山不灼利名火
白髪能銷忿欲兵境對虚空全體現眼無揀擇内心平
曉窻醒寂闗何事到枕清鐘一兩聲
　　　食後閑歩
乞得閑身入釣臺柳眉舒盡見桃腮山中歴日花開落
物外交朋鶴去來更展書窻延竹影䞉翻隙地長梅栽
春寒無頼欺霜履健倒應愁破緑苔
　　　同黄制屬自延壽寺雨過禪寂寺
箯(原注/平聲)輿掠雨到僧門帶得清閒一二分素喜堂中無
偃月朅來寺裏作穿雲赤心莫逆唯松友青眼相看有
竹君燒葉更聮東野句紙窻鎖隙候晴曛
　　　偶成
五物中間著一翁園㕓隨分可支笻章施采服花粧露
戛擊鳴球竹嘯風踈種宻栽觀木漸淺流深浚養泉蒙
眼前丘壑無佳句自哂詩腸苦未窮
　　　祈晴行西湖上呈館中一二同官
踏盡紅塵挹翠巒江湖清夢入雕鞍濛濛薄霧渾疑雨
惻惻踈風不是寒野菊頻催花事早老楓初試葉聲乾
恰知病骨宜清景恨不浮家學釣竿
曉色窺林半淡濃亂鴉飛去水漫空山横孤霧殘霞外
秋在微雲踈雨中官事却能成勝賞詩壇端可䇿新功
呉儂浪說西湖景蓬觀今逢蘇長公
　　　偶於圃中問訊梅友老榦數枝疎花初放有足
　　　喜者率爾有作
洗出金灘鎖骨沙種成老樹競槎牙氷霜歴盡肌生玊
牕牖寒深影到紗舊歲枝頭新歲景十分好處一分花
誰言冷圃惟秋菊春意撩人乃爾邪
　　　宿翠山
箯輿十里見青嶄行盡松隂得翠巖萬壑聲中清磬出
一峯髙處白雲緘茶新煑鼎作魚沫僧有可人能塵談
自覺靈山縁竟熟佛禪重問後三三
暖風依日佐山行幾許春隨屐齒生溪舞緑雲苔出沒
田翻翠浪麥斜横閑中適意榮三事歲晚無年式耦耕
一静可能銷幻藥剰開胷次着峥嶸
　　　旌徳觀
瀛丈移從弱水間君恩泮奐得躋攀茗香壺酒成三事
中褐枝笻佔獨班境勝亦能充道勝官閒何似在家閒
𤣥都猶有桃花在更向西湖訪好山
緑蓑青笠慣菰蒲錯認東湖處士居舟尾笑迎車後客
渡頭催買網中魚水程趣戍半規日山意論交千巻書
歸去重樓試凝望恍曾雲氣矗凌虚
　　　余識頔雲岑已三十年晚居覺際又八載矣近
　　　因山行疑接談麈偈語奉贈
嬾把無生話更參月移梅影到枝南身心識破夢中蝶
頭角老來春後蠶笑斸野泉畦露菊巧尋煖地圃霜柑
蒲團睡足書遮眼貝葉叢間㑹孔耼
　　　調雲岑
戯將鶡弁慱緇衣般若叢中賸作癡鵝頸肯為羅隐笑
鷄林能辨樂天詩好從休處求安逸莫向閒中覔住持
覺際湖山最佳趣藕花洲渚菊東籬
　　　因林治中近有捕虎之役調以拙詩
豺狼當道實堪嗔就乳於莵哭楚臣馮婦下車宜衆說
將軍射石見心真渡河應避馮河勇搏獸終歸舞獸仁
他日朕虞須命益九官濟濟定相親
　　　余自東山往金峩住山戒師迎於中塗到上方
　　　泉石幽勝有心匠助天巧者因成數語以贈
一奩鳴瀑冩天紳怪石鯨奔欲化鱗靈隐飛來真相後
(原注真相乃/金峩寺類)老坡重證戒師身居山活計今成趣造物
工夫總待人自喜愛閒逢勝絶杖藜端不負殘春
　　　贈談命陳總屬
彈鋏朱門歲月過生涯安樂徧行窩談天有口機闗别
處世無心笑語多自是君平忠孝在其如曼倩滑稽何
一㠶又作鴟夷去遥想江湖聴踏歌
　　　三友
松號大夫交可絶梅為清客志相同英英鳯實卑餘子
楚楚龍孫過迺翁晚際一弓櫜素月署中千斛糶清風
小軒正欲供晨坐付與遮攔曉日東
　　　遣興
舟車覆郤萬變人雷動静兩忘蟲臂聴渠得失羊腸何
異康荘
　　　出市得鱖魚成六言
長鋏歸來有魚狀似松江之鱸為向東坡傳語醉卧黄
公酒壚
　　　觀史有感
家令身危侯國計洛陽讒擯涕流書都門祖帳何功徳
千古徽名説二疏
　　　晚晴
濯翠篩紅獻晚晴為渠日脚䕶歸程碧雲四合如相妬
纔剰西邊一縷明
　　　覺際偶成
自愧端平村宰相今為安晚野堂翁君恩全付閒身世
山水從容一笑中
　　　覔桂花於夷陵宰
月圃仙人試道粧風流六一舊琴堂遥知鼻觀盈秋馥
乞與氷曹數粟香
東家竹屋最窮空不識簷花落雨中笑遣呉剛揮玊斧
解令冷舍作蟾宫
　　　謝送桂花
金闕真黄入靚粧仙葩何事到鱣堂只縁風雨要人甚
窖取旃林百斛香
道眼如如了色空維摩方病散花中杜陵有酒勤相覔
留竢清齋出梵宫
　　　自嘲
我亦逢埸因作戯要令竿木自隨身老僧不學靣壁觀
山偈隨縁舉似人
　　　感事
退之硫黄藥成疾伯仁金印恩為讎眼前世事盡如此
十日峭寒春作秋
　　　鳯栖方杖
矮伯老於周柱史瘦梅青似楚離騷推窻欲覔登山路
無數青苔落鸛毛
　　　晚景
斜照染成金色界嫩霞蘸出水紅天箇中買得皆真境
不遣詩人費一錢
　　　一巖
一巖洞空掛雲山巧印穹蒼半璧環只為廣寒宫殿逺
故留闕月在人間
　　　虹出
輕紅淺翠抺弓腰髙映斜陽跨碧霄半似一條瓊玊帶
合成五色水晶橋
　　　讀虞美人草歌戯成
心似合驩因恨結眉如别柳為愁彎罇前舞影風能偃
争奈當年力拔山
　　　太史報彗星沒
老彗妖芒欲爇天王良見迫為收鞭紫微一夜璣衡轉
甘雨祥風到野田
　　　旌徳觀
半生東甬數間屋一日西湖十首詩囘首風光少年客
春山擁翠作蛾眉
　　　調雲岑
佛法方當惡劇時偃溪笑裏袖鉗鎚不教管領千雲衲
打徹頭闗更問誰
　　　聞蟬
人行沌口三程路蟬作陽闗第四聲待到日夕蟬歇處
無端促織替渠鳴
　　　紀龍井上所見
揺曳輕隂羃柳堤坳塘日暖漾鳬鷖無端崖下鳴榔發
飛起一聲過水西
　　　梅
粉靣芳心碧玊裳特來宛作故山香征途不覺春如許
更問蘭芽幾寸長
　　　戯作窻蠅詩
曾記窻蠅古徳詩笑渠未有出頭時驀然撞破窻間紙
透出虚空未是遲
　　　清明有感
井泉槐火幾清明白髪紅顔管送迎榮落智愚千古恨
一時分付子䂓聲
　　　觀王導傳作
江東老子惠之和九錫牛車愠葵婆不殺伯仁君信否
澹然推分意如何
　　　食豆莢
西風槭槭草蟲鳴萬莢叢中詫瑞蓂煑啖快輸兒女吻
燃萁不忍尚堆青
　　　蓮房洗硯
圓長已褪青雲子芳軟猶存緑玊房留伴陶泓共新浴
要令毛穎沃清香
　　　小憇上菴
竹邊深静納新晴瘦䇿徐行足力輕曲檻負墻塵不到
游蜂時寄採花聲
　　　題東山上方
謝公雅志在東山一入黄扉不復還公去我來山屬我
為公償却半生閒
　　　題偃溪聞長老堯民擊壤圖
炊煙萬井著僧居人在康衢畫不如寄語偃溪灑淡墨
圖中添我一柴車
　　　泊黄檀
夕陽茅屋占江干風斂炊煙作暮寒間看月光牛背上
畫圖添我一檣竿
　　　玊泉觀魚
金鱗玊翅舞漣漪雷雨休言變化遲尺水能開千里潤
看來端的是龍兒
　　　謝童天老秋蘭
楚畹春曾汎曉光直留雅艶到虹藏山中不把一枝到
世外那聞千佛香
秋色追隨入慧光肯擕幽卉問行藏深林未省炎凉態
來為閒人特地香
緑葉青青(原注/音菁)帶紫光(原注經有/紫金光聚)拈來笑處沒遮藏宻
圓應具楞嚴偈非木非空出妙香
　　　湖風不順
推篷滉漾失船踪萬頃玻瓈在沌東政戀湖光挾山色
知心龍伯贈横風
　　　聞覺際被風寄頔老
古徳把茅惟盖頭颶風飄屋等虚舟矮窻猶有蒲團滑
也勝床前衮雪毬
　　　南坡口號十八首
十日南坡兩日晴時時不放日華明春光似妬閒人佔
端的春風飽世情
天工忽忽度年光料理人間富貴忙閒裏何曾闗造物
一分風景亦收藏
誰將春晚作冬看添着綿衣减却難道是麥寒猶未在
願渠麥熟且禁寒
休言無地起樓臺十箇花窠沒處栽東近北鄰西近水
且教紅白靣墻開
欲識魚梁試作(原注則/箇切)看輕抛野渌罩清寒幾囘漉起
空無物輸殺羣兒下釣竿
吾宗孫子喜相過一笑檀欒似樂窩且向尊中陪北海
直須閒裏識南坡
酷愛鳥鳴山更幽墻隂風雨但颼颼筠籠買得春禽語
不㑹憂時也白頭(原注近得白/頭翁善鳴)
管絃不礙登山屐梁肉何妨滿腹書豈是清談愧夷甫
為無阿堵遶吾廬
試向清池放小鮮洋洋圉圉忽攸然校人真箇知魚樂
殺活機鋒總是禪
分席春畦僅一弓靈根移自石窻東(原注五味子/生於四明山)饒渠
五味誇仙藥争似鹽梅正䇿功
紛綸造化信多才果解分風作去來我向南坡一旬雨
春隂今曉為誰開
小窻白醉篆香遲只有書君伴燕頥料得人間無此樂
殷勤獻與定牢辭
枝笻掛起一旬彊剪剪春寒到柳塘白髪不公欺老我
偏於閒處引風霜
記得兒時誦古詩其甘如薺謂吾欺淡交休恨相知晚
擕向晶盤笑殺伊(原注墻根/春薺怒生)
曉來兩鵲屋山鳴報喜多應只報晴似為東皇傳好語
故留勝賞到清明
舊日都城飫子魚一鱗今不到茅廬果然額上通三印
盡去侯門代鯉書
安晚生涯冷似灰别墅經營半月廻誇與兒郎翁驟富
詩嚢盈握送陳雷
紅紅白白共支榮怪底山茶有寜馨倩得司花來判斷
不妨一姓養螟蛉
　　　和虚齋勸農十詩
迢遞層隂曉自開僊舟花底問瀛萊文章太守非遊衍
為省春耕特地來
爇天妖熖彗初沉朝汲仁賢簡帝心未用鋒車便脂舝
小須千里徧春霖
蔽日寒雲悄欲秋仁風載路曉光浮田翁攬抱兒孫笑
竹馬横陳未肯休
問訊桑麻真郡政按行松菊似家山挽回和氣歸田里
只費齋鈴半日閒
暇日棊書六一翁錦檣絲轡與春逢年時豹尾車中望
山色有無知幾重
曉夢吟成望帝歸征鞍未許柳絲知笑聴鄮嶺春禽哢
去博延英午漏遲
酡顔醉客玊西東半濕塵衫上翠空鄒谷雖寒應解黍
朱車靣靣是春風
小隊旌旗半道歸松隂緩䇿攬清暉女郎未覺褰帷過
笑語相教著嫁衣
老黠山靈具六通解將蒼狗䕶竒峯虚齋自有青嚢眼
郤笑景純書未工
恰好農時踏翠煙睡龍驚起雨公田官程便作乗閒看
不用扁舟學計然
　　　三月二十四日自東山到金峩一宿而歸偶題
　　　壁上安晚居士自覺際航湖入東山道金文意
　　　行至此淡晴輕冷風䇿䇿有聲草樹清幽泉石
　　　雅㓗如在天竺靈隐間深靚過之既暮假榻瀑
　　　通夕喧枕始印魯直夢成風雨詩粥魚鳴展鉢
　　　而去因筆一絶
橋石天台水谷簾峯迴秀擁更深嚴我來便欲兼忘世
少立清風為拂髯
　　　和白雲老禪二偈
閲盡恒河水上波聲塵何似泡漚多還師拍板鉗鎚後
更唱誰家别調歌
簷鐸吟風月半凹黄金布地欠誅茅三更出日真光景
大好欽身正笠包
　　　戯嘲杜宇
呼晴不似鳩知務報喜何如鵲愛人有口自鳴誰禁汝
亂啼何必待殘春
　　　游松山溪塘晴日蕩漾
紅染花梢未是真一川晴綠最闗人誰知屬玊雙飛處
占斷西湖幾許春
　　　漁舟
明月清風住釣船新秋世界落詩編漁翁若遣騷人作
(原注/去聲)肯食人間一㸃煙
　　　即事
微雲踈雨一分月折葦枯荷强半秋猶有逺禽飛不盡
急翻孤影暮江頭
　　　别僧
溪邊風景逺且平頗似江鄉雙眼明柳風淅淅茘日淡
計取生還第一程
　　　頔上人持瑩蘿月五詩見示因走筆和韻聊禦
　　　睡魔
蘿月禪機莫强猜如來無去亦無來霜凝寒緑歸松鬢
春染輕紅入杏腮
須彌境界含方廣芥子中間見福昌但使有船堪載月
不應無佛漫留堂
竺乾心法拈花笑洙泗家風鼓瑟希一問已應居第二
更詢來處落三機
三更日出行千里百尺竿危到幾囘遮莫分身兠率去
聴從路滑石頭來
病著心華須佛治老僧眼纈要經遮勿逢蘿月五禪偈
絶勝盧仝七椀茶
　　　賜第登樓
桃李漫山不是春紛紛蜂蝶趂遊人梅花已帶春歸了
分付垂楊浥露塵
病思歸心走兎迒自嗤幻境未渠忘并州便作咸陽看
設若桑乾亦故鄉
　　　登飛來峯
懸崖石路擘蒼苔川竇巖扉處處開信是拔山人有力
一峯搦碎總飛來
　　　濃綠中見芍藥一朶
杏桃結子已成翁稚緑中間著耄紅階藥元來如許壽
麥秋天氣露春工
　　　夜雨
依風急雨墊秋清踈數無時總有聲最是可憐雲裏月
幾畨雲翳幾畨明
　　　花間見蝶
粉翅縈花幾度忙惜花長是為春光争如箇箇蜂鬚上
到處分甘作乳房
　　　天育二老禪惠示經佛偈答以十詩
二老毫端一滴曹喚醒䆿語沒叨叨更無慧可安身處
作麽當時立得牢
餘塵明極强分離菩薩如來是阿誰既道本來無一物
將何芥子納須彌
龍宫海藏自分明搕𢶍灘頭一任傾因果若還終不昧
政須防作野狐鳴
書經猶有遮箇在畫佛何曾夢見來玲石玊峯雷雨過
梅花昨夜一枝開
三經已是太多羅州去休休更問婆箇裏幸然無一事
何須終日把甎磨
四千刼來閒坐休忽抛長舌閙藍頭若言靣壁為心法
瞿老還須第一籌
懵懂維摩不二門畧無遺囑付兒孫普賢若匪剛饒舌
此事如何更吐呑
老胡無聖亦無言驀指虚空喚作禪掌血條痕無著處
誰教白地患青顛
般柴運水老龎禪佛法無多在宻邊餅汝將來還與汝
因師交㸃更團圓
生老年來病已深灸瘢著艾復難禁六根四大元無有
何處求師下一鍼
　
　
　
　江湖後集巻六
欽定四庫全書
　江湖後集巻七　　　　　　宋　陳起　撰
　　趙汝績
　　　汝績字庶可浚儀人有山臺吟藁
　　　别曹松山
柳條能幾長袖手不忍折東風惡作劇客袂吹欲裂男
兒數寸管平世三尺鐡何門無鄒裾有國駐孔轍鷹鸇
擊飄風不受錦鞲紲驊騮踏飛電寧顧黄金埒中年易
悲傷浩歎彌激烈常恐兒曹覺况與我輩别侏儒囊粟
飽壯士唾壺闕子行亦何以問口尚存舌但惜新相知
未是古决絶長安萬花春蘆鞭裊晴雪一第宜慁子相
期抱貞節
　　　無罪言
哀哀民何辜遭此凶歉厄初聞數米炊次復併日食草
根掘欲盡木皮屑不給疲老就枯僵少壯作捐瘠千百
存什一鳥喙仍菜色朝憂夕恐懼不得見新麥城市逐
末徒奔走困貴糴剥牀遂及膚近半死於疫吾皇素仁
惠一念軫饑溺發粟通有無寛逋已徴索郡縣乏宣化
鞭扑庭下赤貪官猴而冠健吏虎而翼天災偶參㑹人
意莫致詰淮楚困烽塵荆蜀斃鋒鏑湘潭煩調戍洪贑
事供億昔聞惟内地可以稱樂國豈料一年饑狼狽如
此極公卿飽輿臺王侯羅第宅私財足苞苴公帑罄符
籍匪難活民命何以夀國脉子牟心徒勞之武壯自惜
安得扣九闗玉階面咫尺天地本至仁君臣願一徳賢
人斯在位能者各效職太守務循良監司去姑息智則
謀朝野勇則衛疆埸自然風雨時自然稼穡植自然至
龢生自然元氣實何憂乎驩兠何畏乎强敵勿罪狂斐
言斯言定金石
　　　環碧園饑信守趙蘭臯分韻得燕字
開忩俯平湖折柳舉離宴五馬遲未發暗雨雜飛霰江
東古名州廣信今近甸兵驕費紀律民瘠易咨怨磽田
嵗少登孔道楮常賤正須儒者事母媿循吏傳休辭一
杯酒徃副千里願有語不敢留低頭媿檣燕
　　　墨歌
空山老桐勁如鐵英枝翦翦夜撑月霜風著子涵玉膏
烈手崇朝剖融結别令刳木環清泉翠缸紙羃籠輕烟
霏霏𤣥霧掃難聚斷犀烹煉凝蛟涎和成萬杵擣圭璧
良工欲售常自惜絶憐剡水多夭藤又慮端溪欠竒石
乆知此藝人罕精作者未必識者明九華山下祝公子
頗以膠法成其名相逢但問詩有幾以詩換墨兩自喜
酴醿園館已謝春楊柳池塘正藏水薫風拂拂吹硯波
呼兒教作病手磨須㬰滿硯片雲黒無詩可冩如君何
　　　陳老畫牛
老融弃髪逃於禪胷藏丘壑身林泉時拈寸草幻墨汁
慘淡咫尺生風烟尤工畫牛古絶比不特形似真神全
平生知己一攻媿惜墨如命詩猶傳至今鄞人懐片紙
如䕶圭璧珠璣然陳生少壯曽入室妙處已覺墻及肩
岸痕樹影彷彿地雲隂雨氣冥濛天寒禽立背渡淺水
野葑沒足行淤田礪角思鬭力居尾倚木揩痒勢擁前
或沿草徑逐羣去或傍茅簷抱犢眠如何盡得此態度
前身想住桃林邉世人貴耳不貴目嗚呼此畫空爾妍
我方求之不論錢巻收更閲三十年欲尋此老不可得
摩挲陳迹方争憐
　　　題黄存之春莊雨急圖
山濃樹宻春欲浮農夫有事營西疇鵓鴣聲歇風雨急
田塍滑澾如翻油牢披蓑衣𦂳繫笠渾身水流兩股慄
㨂時浸種開稻包心急鞭牛牛步急前年春寒再移秧
去年夏旱赤地荒東隣西保幾人在渠今尚得本身强
低頭無言心似苦定願五風十日雨禾頭粒粒飽秋露
糠籺充腸米田主我家鏡湖烟水湄身雖不耕眼見之
何人得此畎畆趣短紙冩出無聲詩坐令展巻三太息
力穡莫供浮末食君看此輩終嵗勤返向溝中作捐瘠
　　　憶昔一首
憶昔三十氣拂雲鉞神纛鬼泣禡文欲提河洛數千里
重收圖版歸明君只今萬事付孤憤坐看江西竹生粉
苧絲成疋剪釣衣一櫂賀湖烟水逺
　　　游石忩
玉妃箋天收雪權東皇領春行人寰恍如身在五雲表
游到海上神仙山翠鳯婀娜竹夾道蒼龍偃蹇松當闗
夀籐絡崖半青白文蘚繡徑全斕斑亭臺隐映樹石罅
樓觀突兀烟霄間遥峯前後獻竒峭流水左右供潺湲
珍禽倐來不可致瑶草已種何容刪目光貪翫忽炫焜
足力亦倦難躋攀日斜路轉歸意迫忽見洞府臨銀灣
洞中仙官笑呼客光風霽月氷雪顔云是四明石忩主
新自五老峯頭還猿留鶴戀不覺乆碧落有詔行催班
却愁曳履踐台斗三十六峯花木閒
　　　離越
東闗寒水深逰子别家心櫂急波鳴枕篷踈月在衾半
生多道路何日定山林隔岸聞漁唱離騷不敢吟
　　　峽江龍祠
坐占山囬抱平看水怒流丹青今古像香火徃來舟石
插青沙岸雲横夕照樓揚靈相恐動巫覡有深謀
　　　檜房
老檜倚虛房能生九夏凉讀書參句讀臨字識偏傍婢
織蒲為履童燒术當香興來吟不就頻與月商量
　　　溪翁惠秋蘭
不夢靈均乆西風為返魂頓忘千載逺但喜一香存勁
葉牽湘色踈花洗露痕勿嫌盆盎小能貯雪霜根
　　　漁父
換米活妻子餘錢付酒家身前舟似葉世上事如麻擉
龞過深浦伴鷗眠淺沙旁人問醒醉鼓枻入蘆花
　　　出郊
難得晴如許春㳺第一畨鳥啼花底樹雲裏面前山馬
躍平沙地帆投落日村戯呼漁子問吾與汝誰閑
　　　和牡丹韻
園工巧栽接樹樹品新竒富覺春無厭貧疑地有私色
須綃幄䕶名記玉牌垂若説能傾日墻根有晚葵
　　　道中登嶺
慚愧輕輿寄僕肩蛇蟠小徑入層巔升髙但覺少平地
視下方知在半天尺壠寸田皆石級堵墻椽屋即人烟
客程到此更風雪聞一禽聲恐杜鵑
　　　雁山章君以江山無盡圖求詩
冩此何人雲夢胷色塵真幻等成空看君一軸畵圖上
在我半生行記中剡水囬舟乘夜雪楚江燃燭聽秋風
轉蓬蹤跡徒勞耳心媿鴈山頭白翁
　　　送蔡亷父赴贑辟
同㳺兩見菊花時忍對西風話别離官逺人應觀所主
心平事必得其宜急流進進常思退公事惺惺要帯癡
執手羞為兒女語此言或可當箴規
西山影淡水無聲知道扁舟破曉行我欲夣魂隨去櫂
君應望眼斷髙城紅蓮緑水官中事白酒黄花客裏程
從此欝孤臺上月十分知為故人明
　　　南坡
小園路口安柴户日日山翁手自開禽有色聲皆可玩
花無香實不須栽柳根着石宜安釣巖罅通泉可泛盃
更向南坡臨水處參差純種百株梅
　　　將歸
拄笏西山一笑中掛帆猶及棟花風此身可是屠羊説
餘事寧非失馬翁不問鬢毛成早白免將癡面發羞紅
故人新寄䖍州布歸製吟袍管釣篷
　　　送荷渚歸越
湘湖蓴線正宜羮一舸濤江汎曉晴屋破不妨從客借
田荒自欲課奴耕不隨不激真吾事乍佞乍賢皆世情
從此一麾江海去西風斷鴈冷無聲
　　　送荷渚兄自永嘉歸越
荷渚盟鷗冷不飛此畨可與報歸期結廬雖小尚堪隐
負郭縱荒何慮饑吟得四靈無避處鑄成一錯在來時
吾家浸碧幸無恙草夢何須必謝池
客鬢蕭踈漸秃翁歸來恍與鶴仙同山川米老畵圖上
風月放翁詩句中隣圃有蔬羹釡滿私田無秫酒樽空
欲尋上竈雲門路湖水不多船未通
　　　林壑閒歩二絶
懶不看書不賦詩樹隂濃處坐移時世間此等清閑福
問著漁樵却不知
參差臺榭碧雲中柳北松南一徑通帯得碁枰無敵手
與僧不語立薫風
　　　漁父
魚滿笭箵酒滿壺渚鷗汀鶴伴清孤此身漂泊雖無定
能與人間作畫圖
　　　迎慶避暑
古寺無風地亦凉人家難得此修廊老僧貪説葛藤話
不覺山童上晚香
　　　柬陳宗之
略約東風客袖寒賣花聲裏立䦨干有錢不肯沽春酒
旋買唐詩對雨看
　　　姚江道中
漉酒蒸糕餽嵗時紛紛兒女換新衣隣翁七十看鵝鴨
日暮破船撑未歸
　　　謝髙左蔵惠墨竹
幅牋幻墨起秋風便與蘭亭景致同料得揮毫盤礴際
渭川千畆在胷中
　　　韓仲龢墨竹
墨暈生冰硯影寒素毫幻出碧琅玕尋常夜月忩前見
此度秋風紙上看
　　　送竹軒歸越
東風隔岸繫歸航怕送君行重憶鄉為探山臺墻下柳
新來添得幾絲黄
　　趙汝回
　　　　汝回字㡬道浚儀人太宗八世孫嘉定七年
　　　　進士至管進奏院有東閣吟藁
　　　簡陸少監
登瀛彼何人選海𣺌無際巨矣萬斛舟不與貧士濟起
檣開錦帆逆浪使風勢貧士望洋立惆怳發深喟少監
笠澤英清芬襲蘭砌不經覓舉難不道覓舉易毎恨里
選衰髙才守低位趨榮靡願辱不富焉有貴一塗總不
歧隻臂韝羣鷙園桃各春妍崖松以霜悴端笏玉扆前
極口陳國是上之及公卿下之言守帥剥膚到饑甿孰
與䕶元氣凝隂積層霄剽賊延内地毋謂民不神民情
即天意善瑟無弊絃良工先利器所願招雋豪弃取委
公義庶㡬臯伊出扶傾掃沉翳從來立仗馬唯作噉蒭
計堂堂不諱朝鳴鳯峙鵷陛
　　　㳺列真觀劉道士拉上潮際觀漁
珠宫何岧嶤前江後層嶂開山者何人蕭梁山中相竊
惟經營初豈曰此幽賞地靈宜仙事境寂銷俗相既積
惜水功帝命使瀛丈手泥燒丹竈嵗乆化黄壤石突古
殿出磵循隂廊響道人如修静我豈陶官長偶結清浄
縁下榻税塵鞅夜報前溪漁命酒將鱠享撑篷待月來
架槳乘潮上秋髙氣凄澹清極思超敞蹔廢一夕眠庶
䝉列真奬
　　　寄昭武馮司户
朝解白鵠袍夕投武陽壘武陽衆盜區風傳駭妻子六
月日癸亥一書滿三紙具言五月初獨宿鍾石邸脅從
在所矜渠魁固無幾仰慿天子威肅導使君指豁逹生
路開擲劒秉耡耜始如浮釡魚終如慕羶螘游騎從何
來使我顔有泚幸逃食其烹猶存漢家體黄巾與緑林
徃昔殊僣擬陸梁能幾時寸戮而已矣理國若理身慮
我不慮彼潰癰復何難實恐元氣毁江閩五十邑荆棘
五千里我農失種穫我士乏儲峙捕招兩悠悠分明養
彪兕頃予參此軍忽忽逾一紀素飱歌伐檀居前愧揚
粃坊閭儼在目煨燼空遺址使君君子儒規摹用詩禮
軍勢李晟孤國事賈生恥蛟龍無波濤胡能制蛇虺誰
謂曹掾卑偉矣天下事生平報國軀小節安足死南北
乆𤓰分須君混文軌
　　　送盧五方春分教端州
柳南矯矯蛟龍騫古詩古文髙入天奉試詞場三十年
柳度夜夜魁星躔集英殿下聽臚傳唱在第十衆所寃
天豈恨汝月蝕篇罰使獨吟瘴海邉中州近年栽木綿
春寒秋熱氣已偏我心憂國身甚便編排失手安足言
敵窺淮漢蹂兩川君相不得髙枕眠古人度嶺悲南遷
今人度嶺如登仙端溪溪濶山無烟長腰米白鯽鯇鮮
山媼採蕉蜑採蠙羽檄不警徭賦蠲黨碑諸賢昔徃還
人士盡識洛水源廣文下馬春風前升堂講書鼓鼘鼘
逺方朋來笈在肩再拜願預弟子貟中庸大學𤣥又𤣥
商盤周誥非雕鐫燈花兩簷陳俎籩一一口説手註篇
霜毫之筆雲濤牋墨香瓦滑不受研下巖古坑石杮填
千夫秉炬入戽泉鑱出一片紫玉甎色如馬肝鵒眼圓
得之酬直不論錢乍是對客寒無氊
　　　翠閬行餞宋廷材分教大寧
蜀道不難兮君無聽李白之狂歌石棧梯雲入翠閬峽
船㴑水通銀河棧平峽穏行人多灔澦堆前落錦帆諸
生郊謁冠峩峩秋堂晨鼓講義出亭夫樵竪知丘軻官
冷莫思歸去來且可淡飯閑吟哦君不見江西嶠南賊
未滅仕者蚤夜防弓戈
　　　玉溪謡
雍灘束水水箭急逆水上灘灘壁立折篙斷䌫船不前
乘船人懼梢人泣柳風揺春花雨晴飛帆忽過如飛星
仙人坐機織錦鯨邀我為賦銀河清茫茫天路髙無陛
予止坎兮曷為至閑將身事問仙人仙人笑指灘船是
長風引船水沒灘天地變化須㬰間不生凌清遡紫骨
何用費火燒還丹五百童男東入海水弱山遥無藥採
千層萬級通天臺方士致神神不來君不見桃花滿山
不知處劉阮逕入天台去
　　　期平叔兄不至
兄昔别我遊衡麓我亦東吟石橋瀑八年能接幾函書
弟今白頭兄何如河水流澌雪風惡梧桐渡口孤舟泊
山房夜坐兄不來蠟梅花拆燈花落
　　　贈劉道士
竹嵒鳥啼雲影閑此是玉帝藏書山他峯葉盡一霜後
仙洞春如三月間白鬚道人年八十指予漈路從溪入
靸著芒鞋不杖藜嘯泉歸去衣裳濕
　　　送張敬甫常薄出守荆門
前年匹馬辭軍幕今年千騎從天落座主門生合虎符
棠隂夾路春如昨身名貴驟俗所羡使君夷然心澹泊
父書盈篋本孫呉師燈一㸃傳伊洛莽莽叢榛亂草中
孤松昻昻立氷壑自古十二取世官換得青袍髪幾鶴
曽因窮逹悟乘除以寵為危不為樂荆門形勢衿喉地
新城突兀壕未鑿天子憂邉復愛民鑿壕還恐妨犂穫
謂君夙抱文武資須君小試綏懐畧予聞衛國如衛身
癰疽甚毒腸胃薄堂堂人物守邉州國中羣盗令誰縳
　　　薛景石𤓰廬
湖村有真逸愛着釣魚袍鶴語柴門静身閑筆硯勞移
來𤓰種别看得桂叢髙所冩雖云僻文名不可逃
　　　除夕泛靈溪
拜敕管桃源其如骨未仙年荒醉者少官小野人憐臈
雪梅花在溪春草夢圓新正有忙事未訪洞霄泉
　　　和荷渚寄同遊韻
知幾百事懶夢只在山林一馬塵中出千峯頂上吟月
新松逕黒柝静斗城深相憶梅花下花寒瘦不禁
　　　春吟
一春吟未稳今日再吟看石井桐花晚江城榖雨寒白
烟浮野寺蒼蘚繡池欄為謝松梢鶴官卑去住難
　　　寄題王次㸃東巖
生事付妻兒山居清可知自言雪收後不夢客逰時洗
石䥴唐帖凭松讀楚詞却愁登第去草沒菊花籬
　　　桂
一夜桂花發千崖風露香樹經秋㡬過人在月中央不
預離騷賦空居寂寞鄉山翁對之飲酒色也鵝黄
　　　送李寅歸里
憐君竟不耦毎事與心違南雪嵗將暮西江航獨歸停
薪待官米借宅共僧扉吾老嫌為吏相煩尋釣磯
　　　送趙正甫丞湘隂
行舟何所有新酒滿甆瓶若使三閭飲終應一念醒官
卑掌苗籍吟苦掩松㕔清夢如湘水遥通春草亭
　　　酬諸友喜歸之作
却歸思去日十過草池春新雪滿雙鬢故交餘㡬人蔵
書蟫獨飽借宅鶴同貧夜起吟芳什凉風吹桂輪
　　　送劉成道旅遊
從軍不願賞歸補萬松栽獨作漁樵計安知婚嫁催江
船深夜月山驛小春梅老境詩閒淡孤吟薦一杯
　　　漁父
衡嶽早來雨湘江増緑波小舟浮似屋香草結為蓑水
定見魚影夜清聞櫂歌悠悠百年内醒少醉時多
　　　初夏倚春望六祖寺
柳絮兼花片舞風湘水濵濃嵐如細雨初夏是殘春鳥
度山家曲泉清佛界塵年衰眠易醒歸夢不能真
　　　聞趙昌甫赴召
甘得眠雲復飲氷此翁不獨擅詩名山深難避蒲輪召
陛逺聽扶藜杖行老去報君心轉切年來守局夢頻驚
有時湖上看埀釣只憶磻溪溪水清
　　　題劉荆山母墓
緑草䰐鬖白露晞老樵能記虎眠時石函深貯懸鍾䜟
翠壁新刋斷織碑隴勢三分松檜色泉聲千古蓼莪悲
珪郎向日升堂友留宿雲庵撰誄辭
　　　陸侍右得祠歸里往餞弗及寄以是詩
三以嚢封入紫㣲一星今夜出郎闈賈誼幸無湘水謫
知章乞得鏡湖歸乘潮不等詩人别望闕恨憂諫者稀
笠澤門前古松下他時容我借漁磯
　　　弔盧玉堂
金鑾坡上文星落收拾遺文有㡬函草制空教生白髪
蓋棺只是着青衫吟魂夜訪林逋塜破屋寒抛謝客巖
自有舊家椽筆在豐碑竪起壓松杉
　　　弔蔣弋陽
悲風急雨柳塘寒巵酒篇詩哭肖韓長記湖西訪梅日
獨於船上取琴彈弋陽百姓私營廟紫府無人别擬官
墓隴從教長新草雙鳬何處只空棺
　　　送蔣大璞赴揚州司户
維揚幕府最風流何掾梅開蔣掾遊新籍楚民今㡬户
舊年隨帝此停舟慈親就養惟愁雪元帥崇詩不畏秋
壕濶城髙豈忘戰平山堂北是神州
　　　縱遊
人事元知不可諧名山踏破㡬青鞋百錢掛杖無時醉
一鍤隨身到處埋驛壁讀詩摩病眼僧忩看竹散幽懐
亦知詩料無窮盡燈火蕭踈過縣街
　　　西湖重午作
髙誦招魂招屈平只應沉恨隔浮萍著騷直以尸為諫
亡楚如何醉不醒像虎空懸青艾束辟兵難望綵絲靈
慿君一激沅湘水淨洗中原血鎧腥
　　　奉歸柳塘潘希白詩藁
織柳縫花雅道衰將題錦巻復敲推夜寒吟苦氷澌合
境寂心融造化來斸石崑崙擕玉下乘槎河海到天廻
今時古調何人愛東野長江在夜臺
　　　王道士惠柳檜
千年檜出寒巖罅掘得根來比金價髣髴山隂見此株
尋思却是闗仝畵
欽定四庫全書
　江湖後集巻八　　　　　　宋　陳起　撰
　　趙庚夫
　　　庚夫字仲白莆田人寓居興化軍魏王八世孫
　　　兩舉春官不第以宗子取應得右選趙紫芝名
　　　冠四靈而仲白亞於紫芝陳振孫書録解題云
　　　劉後村誌其墓擇其詩百篇為山中小集屬趙
　　　南塘序而傳之
　　　寄題孔道士雲庵
道人居玉笥手闢小蓬莱門寂山相對庵空雲自来茶
煙朝宛轉丹氣夜昭回欲助梨花夢擕鋤獨種梅
　　　宿花果園
縁無耕種地役此老来身下馬看題壁聞雞起抱薪縣
荒齎米過店好啜茶頻僕也師夫子宜為南北人
　　　遊山歸賦
山光海影一㣲塵歸到庵中認得真對境直須心有眼
參禪除是膽通身隠無高論姑隨性貧亦常談莫語人
生死看来非大事世間何説更尖新
　　　宿秀才嶺下
雨急寒城墊角巾家家門掩不逢人逺看草樹疑成雪
忽見楊花憶是春複嶺征夫松作蓋深村客舍石為隣
清人神思明朝起半月行程溪水濵
　　　讀曽文清公集
茶山八十二癯仙千首新詩手自編吟到瘴煙因避冦
貴登從槖只棲禪新如月出初三夜澹比湯煎第一泉
咄咄逼人門弟子劍南已見祖燈傳
　　　鬢髭
鬢髭漸漸長霜莖老聽山中鶴唳聲九死得生尤可重
百年幾日更多營自參梵夾機心息專食藜羮胃氣清
檢㸃依然魔障在草堂釣艇未忘情
　　　落魄
落魄蕉衫戴道冠菖蒲滿案浸清寒有錢即買丹砂煉
無病頻將素問看連日游山僧共徃頻年乞米鶴同飡
世間不朽非鍾鼎曽與高人靜處看
落魄江湖夢裏尋起来佳處散煩襟長風送雨晚涼甚
獨鴈呌雲秋意深胷次直須冰玉㓗鬢邊莫放雪霜侵
清時我是無能者肯作澤間憔悴吟
　　　懶
懶不梳頭髮覆肩飢吟狂嘯傲流年琴無弦索眠為枕
床有蒲團坐當氊夢着架裟曽見佛閑拈如意想登天
早知移却觀書眼去看廬山瀑布泉
　　　真州聞角
畫角聽時恨最深戍樓偏在女墻隂聲寒恐有新霜落
意逺未隨紅日沉凉月一天孤雁影秋風萬里壯夫心
連宵只解搜詩思哀怨何曽動羽林
　　　心宇
心宇今無一㸃塵面毛徑寸垢生鱗齋時野雀臨薌几
定裏山蜂立葛巾欲喚羲黄談太古自疑嵇阮即前身
兒童共指深衣笑問是秦人是晉人
　　　書李長吉集
幾迴掩却又重看吟罷心如著露蘭欲上玉樓窺老筆
虬龍擁處雪霜寒
　　葛起文
　　　起文字君容丹陽人起耕之弟
　　　遊黄山寺
偶為尋幽出扶笻亦懶拈鸛巢依古塔燕語入虚欄筆
下詩初就樽中酒屢添此遊堪喜處膝上一掀髯
　　　詠竹閣
歲寒編竹閣蝸縮度窮年日暴南窗紙風垂北户簾爐
深全火氣鐺小聚茶煙為索梅花笑㣲醺歩矮簷
　　　窖嶺道中
屨穿蒼蘚滑水複更山重有圃春偏晚無人碓自舂亂
雲生峭壁一鳥没高峯隨處桃花發仙源似可逢
　　　深院
深院人閑酒淺斟日長簾幕自沉沉梅花可是因春瘦
洗雨梳風太不禁
　　趙崇嶓
　　　崇嶓字漢宗開封人太宗九世孫嘉定十六年
　　　進士官至大宗丞有白雲小稿
　　　憶昔一首
憶昔城南會珮馬輕春風芳華感人心折贈以為容俯
仰一相失去若南飛鴻青青女蘿衣蔚蔚石上松嵗寒
無夕秀安得長相從願為日月光落君懐袖中三五如
循環千里宛可同
　　　題彈梟
彈梟莫彈鶴惜此孤飛翰鶴舉即千里𣺌在青雲端彈
之固無益瘦不充君盤却恐梧桐枝無復棲鳯鸞
　　　擬人生不滿百
人生不滿百譬如朝露晞白日入虞淵胡不秉燭嬉大
耋嗟晷短多憂亦奚為君看𤣥廬道輀車無停時伺晨
當及旦佳會當及期
　　　故人
故人西南風遺我一束詩長哦結幽想慌惚若見之游
雲靄層霄聚散安可期虚空聞妙音意重千金貲相思
若行月一夕天之涯閑窗穿夣魂碧草春離離
　　　美人貎如花
美人貌如花獨立古道邊芳年抱幽思豔裔春風前春
風固無情桃李終欲言不剪紅豆枝相思獨懸懸
　　　適趣
賦資在山林適趣非任放乾坤入我牖得此一昭曠雨
露日以深禾黍日以長妻兒喜相謂一飽知可望飯蔬
適我願此意應勿爽
　　　反輓歌二首
生人送死人哀哀涙如霰生人閲寒暑冉冉亦如電来
去遞相送展轉不可見丘樊謹封殖陵谷猶有變萬古
長如斯何庸致深辯
死生雖異塗昭晰本一理崦嵫落圓景一訣非永逝達
人隨元化生死一劇耳生生常癡𡨕安知非真死死當
安吾歸生當適吾意
　　　用看雲體
上有懸石崖下有滑石道中有觀空人容顔半枯槁坐
息窮年歳抱此希世寳雖然欠竒俊塵翳已一掃或云
大道初不剰亦不少用力勤修為苦辛坐中老新州有
樵人此意極了了
　　　穠華
穠華侈春艶松栢凌霜雪芳時若轉盼萬族畏銷歇人
生金石交所貴在黄髮同衾異寒燠抱藴應未察貧賤
張與陳利達胡與越安得皎潔心長年似明月
　　　野馬
野馬紛驅馳競此光一隙世事若頷髭朝摘暮還出惟
應壯與老冉冉如過客嵗寒山上松稍稍見其實
　　　詠竹生花
竹老方作花清氣應自結結實成琅玕中心抱冰雪世
人弗肯食欲獻終不屑鳯凰在高岡音響方節節
　　　失題
雲臺會功臣際會若風虎獨有嚴子陵垂竿富春渚相
求到幽藐相如有平素吾寢惟吾真君意應勿忤歸来
拂苔石整我竿上縷煌煌道義間足以照今古
　　　春日
勾芒暢生意恵風改繁霜日月天清明桃李春輝光庶
情悉萌達衆羽同飛翔乗時各有適皥皥齊康莊山人
感物化欣惬殊未央回視元氣初萬端一㣲茫我欲觀
其㣲因之問鴻荒
　　　田家
方春事鋤犂晚節多黍稌雞豚樂豐嵗一飽輕萬事少
長情熙熙呼喚相爾汝雖無禮節拘氣象應近古先進
不可期無懐在農圃
　　　一蓮
一蓮瓶中枯一蓮池中子結子心雖苦而猶勝枯死賞
心一日期詎非得生理君看千嵗樗荒郊永淪棄
　　　飲少
平生不善飲飲少醉已極恨不如淵明陶陶少虚日桑
嵫無停景寸晷足可惜今人與古人展轉不相識孰能
制頽齡擾擾竟何益
　　　白蓮
池上白蓮花秋風洗香雪坐令紅黛皆塵俗一種凄凉
不堪折㣲波脉脉露光漙姑射仙人歩烟月
　　　征婦怨
梧桐葉葉生凉秋燕山早寒已知遒則則力力歎不休
堂前月光使人愁停針罷線淚沾裳朔風漸高天雨霜
妾憂欲死幸未死未死猶堪寄衣去
　　　皎皎
皎皎白玉堂有女白於玉門前車馬任西東門裏苔痕
四時緑春風撩亂飛伯勞櫻桃花重紅夭夭夜深撲落
金剪刀烏龍睡穏蟾蜍高
　　　代贈
雙綰玉釵垂相逢暗斂眉紅潮初上臉未語兩心知羅
韈凌波拂暗塵露桃烟柳不勝春珊瑚枝下重相見曽
是鴛鴦夣裏人
　　　髙樓曲
髙樓漠漠東風塵花鬚落溪生緑雲艶歌美酒消好春
千金難解青娥顰燕鶯語言鳯凰意畫空不成天似水
潮紅暈臉濃蛾低門前采蘩春正遲
　　　進酒行
玉槽夜壓葡萄碧石溜寒泉響凌歴水精壺中澂琥珀
醉呼酒星下瑶席小鬟春風花滿頭堂堂一曲真珠喉
六國三朝春江流眼花落井消千愁
　　　難忘曲
弱花低繡檻月滿緑楊津一笑領深意過於三月春樽
前停妙舞堂上設華裀上客不須醉相將夜向晨
　　　幽居
不作無輿歎幽居體自胖能貧蔬食足投老敝裘安濁
酒融春意青燈話嵗寒外頭無限事忙殺不相干
　　　識得
識得聱牙字三生拙未除閑居兩疏傳餘事二王書老
任衣冠古貧從爼豆疎農人適相告早晚出犂鋤
　　　翠雲寺
杖屨入雲端天空眼力寛地因山氣濕窗帶瀑聲寒隠
几俗氛逺捲簾僧夣殘相逢隠淪者妙語亦飜瀾
　　　漢地
漢地文書宻窮邊嵗月深但髙蘇武節不察李陵心過
鴈西風急荒臺朔氣沉同生不同恨萬里一霑襟
　　　地僻
地僻逢迎少吾生信杳㝠清談養生論兀坐太𤣥經性
拙貧逾樂神清夣數靈亭亭嵗寒友相對眼終青
　　　咫尺
咫尺越山海其如千里何祗應憐命薄不道賦情多墜
綰交枝玉纎圍百疊羅清宵無限思枕席起㣲波
　　　臘月
臘月二十五人家祓舊年山人無可禱睡着不知天
　　　窗前
窗前尋丈地種得一株梅明月清風我紅塵不復来
　　　失題
白玉誰家郎紅粉何處女秀色總堪憐春風宻相許
　　　幽意
開簾野水聲倚杖青山色幽意在人間人間不相識
　　　春朝偶書
一夕春歸桃李根清寒猶勒艶陽魂雪霜雨露年年事
惟有梅花地位尊
　　　淮河水
秋風淮水白滄茫中有英雄淚幾行流到海門流不去
會隨潮汐過錢塘
　　　天寳禁中
外庭班退夀王歸别有驕兒侍禁闈解事老奴寧及逺
君恩如許政忘機
　　　廣寒宫
碧海沉沉桂殿幽滿天風露四時秋寒宫白兎參差老
一種凄凉各自愁
　　　臨汝道中
野水平田稻正青肩輿軋軋趂新晴髼頭奴子無拘束
牛背醉眠歌太平
　　　送還吳山藁
萬巻文書一幅巾不將風鑑落埃塵桂花未緑槐花謝
獨佩江蘺有幾人
　　　移梅
鄰家爭乞麗春栽玉手輕分帶月培窗下老翁迂入骨
清齋三日為移梅
　　　癡猫
愛汝斒斕任汝癡了無殺意上鬚眉通宵䑕子喧人睡
政爾相忘也大竒
　　　醉起
醉起西窗日欲斜新煙初試雨前茶川原春意無聊頼
開盡桐花到柹花
　　　幽齋
幽齋宜凊復宜温高卧騰騰百不聞贏得神安無夣事
從教黄葉夜紛紛
　　　大廷
大廷新革晉春秋王氣寧知在荻州泉下髯參心獨快
不教司馬恨枋頭
　　　有感
舞罷歌停嵗月深當時勝蹟盡銷沉飛雲捲雨人争賞留
得佳名尚到今
　　　倚樓
平楚連天獨倚樓樓頭日日望行舟相思飛盡梅花雪
江上晴雲片片愁
　　　田家
雞豚白酒樂豐年飽即高眠不問天少長有恩相爾汝
淳風應似伏羲前
　　　西施捧心圖詩
吳苑風光越水春兩山眉裏笑顰分腹心别有堪憂處
狂殺君王藐不聞
　　　晚立
古徑苔深晝掩關外頭塵土不曽閑雨晴天氣明如鏡
靜倚孤松看逺山
　　　獨立
片雲收雨入西山望極蒼茫杳靄間蕩蕩太虚無一事
祗應日月不曽閑
　　　譙樓
霜滿譙樓報五更道人睡穏幾曽聽金街應有朝天客
珮馬禁寒望曉星
　　　小窗
小窗風定曲肱眠骨冷魂清夣易圓蝴蝶不飛花自落
海棠枝下月娟娟
　　　小窗對客
紙帳梅花自一真小窗對語坐無裀詩家供給惟風月
病與詩疎始覺貧
　　　清平樂
樂府新聲替舊歌沉香亭北醉顔酡牡丹謝後生秋草
一曲霓裳已覺多
　　　如夣令
日日酒圍花陣畫閣紅樓相近殘月醉歸来長是雨羞
雲困低問低問獨自繡幃睡穏
窗外燕嬌鶯妬窗下夢魂無㩀夢好却頻驚不到綵雲
深處無緒無緒紅重一簾花雨
　　　更漏子
玉搔頭金約臂嬌重不勝殘醉留淺黛暈臙脂淺寒生
玉肌　待歸来渾未凖疑殺那回書信春又好思無窮
捲簾花露濃
　　　謁金門
春尚淺江上柳梢風軟銷盡玉梅春不管冷香和夣逺
　脉脉緑窗新怨花勝無心重剪簾押護香閑不捲捲
簾芳亊徧
春意泄香重一枝梅雪寒透玉壺氷暗結玉奴情更劣
　似語還羞竒絶妬白憐紅時節酒力未醒雙眼襭一
簾風弄月
晴意早簾外數聲啼烏有約不来春夣杳鎻窗㣲弄曉
　江上殘梅未掃葉底芳桃紅小天逺斷雲塵不到過春
還草草
春意薄江上晚来風惡簾外海棠花半落睡深渾未覺
　夣想當年行樂新恨暗添金鵲冩就錦牋無處託去
鴻天一角
　　　清平樂
　　　　懐人
鶯歌蝶舞池館春多處滿架花雲留不住散作一川香
雨　相思夜夜情悰青衫淚滿啼紅料想故園桃李也
應怨月愁風
妬紅欺緑輕浪潮温玉鸞袖捲香金􁁉􁮚嬌怯未消寒
粟　錦衾初罷承歡宿粧㣲褪香彎醉眼乍鬆還困斷
雲猶遶巫山
　　　南柯子
　　　　小姝
絲髮風輕掠酥胸冷不侵背人小立卸瑶簪一縷柔情
繫得幾人心　曲檻花方蓓河橋柳未隂紅羞緑困不
能禁惱亂東風無計等春深
掩笑輕擡袖慵粧淺畫眉嫩晴簾箔玉梅飛門外寒輕
疎柳趂黄時　綰帶香羅結交釵緑玉枝看看又誤踏
青期倚徧欄干心事只春知
　　　浣溪沙
　　　　望海潮泛舟
輕雲過雨炎暉初减樓頭片片餘霞曲徑通幽小欄斜
護水天薄暮人家暝色趣歸鴉竹風交立玉清透窗紗
斷岸漣漪亂萍芳葦遶煙沙　依稀畫艇蓮娃掩鮫綃
㣲沁急槳咿啞香霧霏㣲冷光揺曵婭紅深映低花天
際玉鈎斜磯邊菱唱荅驚斷鳴蛙滿棹白蘋歸去幽興
遶天涯
　　　沁園春
紫陌芳塵煙縷收寒雨絲過雲羡交隂桃葉窗前曲檻
認巢燕子柳底朱門回首年時霧鬟風袖褭褭娉娉嬌
上春逢迎處儘芳華繾綣玉佩慇懃　誰知此際銷魂
漫隠約人前笑語温記掌中纎細真成一夣花時怨憶
應為雙文載酒心情教眉詩句空悔風流曽誤人慿誰
去待寄將恨事兩處平分
　　　摸魚兒
捲珠簾幾畨花信輕寒猶自成陣一年芳事如朝夣容
易緑深紅褪寒食近惟自有斷腸垂柳禁春困𤨏窗深
靜悄疊損縷衣凝塵暗掩金斗熨清潤　章臺恨凖擬
芳期未穏舊遊細把重忖鑑鸞釵鳯平分久留取年時
心印誰與問待試寫花牋宻寄教郎認妬香憐粉欲冩
却還羞輕顰淺歎字字攪方寸
　　張榘
　　　榘字方叔南徐人
　　　贊崇禧文室二僊圖
鹿皮槲葉容顔枯槁青巾白袍飄然氣貌不同者形所
同者道金丹一丸天地同老
　　　敬餞劉興伯提幹之官
平生子劉子勁氣橫秋霜不肯作短簿海漘駕飛航稜
嶒高頰顴碧眼鬚眉蒼鶯花風月夜錦繡傾肝腸諸公
盍推轂置之白玉堂筦庫着此士四海空茫茫僕也客
於淛雲阡凄故鄉退鷁豈坦率瞽無預文章乗除君晚
泰尚欲思激昻年饑僅半菽羞澁無酒漿贐别祗此詩
君無誚凄凉
　　　登鍾山
登髙得勝遊暫喜塵鞅脫林深鳥聲㣲石兀馬足滑一
笑立髙寒雙明𣺌遐闊酒酣百慮消世事等毫末
　　　送姚提幹行
虚齋鎮東鄞從之南容君我初未之識邕翰傾殷勤脩
潔以博習秀美而有文玉犀映秋水英辭湧春雲雞距
角魯蜀昻然鶴非羣晤言到聖處商也樂所聞最喜直
而義壯音駴皷鼖告子少於孟先䇿養氣勛牛山木信
美謹勿容斧斤助苗固得槁可使稗不耘觀于所植立
真能張吾軍仁義可效治淵源在河汾詩書自師友芝
蘭足膏薰剛風接勁翮去去翔霄旻清時有聞者必也
吾子云
　　　賦山水雪景
寒雲凝不飛回風舞霏雪移多山凹平漸釋澗聲咽饑
烏噤無語老樹僵欲折薄暮漁舟歸行人稍稀絶詩翁
酒力㣲清興𣺌天末夜深有竒事玉樓耿寒月
　　　約臺府同官王元敬以次七人登巾山以前峯
　　　月照半江水分韻得半字
一江貫萬山雙塔抵層漢我来躡勝遊寒日己過半夕
陽滿孤村潮勢吞兩岸俯視塵世㣲雲邊數聲鴈
　　　題三茅峯
巨靈握竒石飛落人間世怒拳一擊破髙下成鼎峙三
光發其精五岳借之氣精氣久以靈稍稍見竒異香之
為草木清之為泉水天則為洞天地則為福地嶔嶔白
雲根怪巧分鎻細龍潛而虎藏猿啼而鶴唳始焉三僊
居終也衆真萃至今丹砂光上下數萬里清遊動高吟
今古幾騷士搜竒探幽深或僅見一二輸君呼筆神盡
發萬古祕我于塵埃中讀之如親履呼兒謹謄藏再拜
歸棐几
　　　次韻孟師翰鳯兒花滴滴金
彩鳯與幽花動植自形色命名取肖似造化何容力丹
穴呈九苞夜夢或吐白未若秋中芳榮悴了無迹
物理紛以移血或化為碧安知秋草英不作金㸃滴非
繇冶者鑄芳葩自光澤誤彼市中攫一過一目逆
　　　有懐尤贊府季耑
西風約暮雨虚亭得新爽忽焉見崚􁭢彷彿呈萬象誰
其伴孤吟寒蛩軋幽響碧雲𣺌佳人抱膝注遐想
　　　題劉直孺拙逸軒
營營天壌間孰不為智使有美山中君獨與世俗異一
真不鑿若大愚四體安然如止水人皆喜君得佳扁我
於其間有餘議一隂一陽分動靜江河山嶽判流峙造
化而欲辭其勞造化之功亦息矣伊周孔孟心乎民老
氏莊䝉忘此世使四君子俱恝然萬古滔滔孰經濟以
拙而望巧巧未及成拙先至晦巧而為拙終焉多與巧
相值逸者自逸勞者勞天之降材爾殊爾君才足以應
萬殊䄂手山林恐非計願君畢力運天巧却换軒名與
張子
　　　為茅峯崇禧主人景架巖贊王肖岩所冩喜容
虬髯如雲眼如月胷次毫端一泓雪政恐儒冠或誤身
尚友虚無老莊列松隂泉影緑悠悠此時此意如何説
三真跨鶴夜相從長嘯一聲山谷裂
　　　贈雲竹一老琴師歌
昌黎不作頴師已千古風流隨逝水大音祗在天壌間
雲竹翁能發其秘明之為侯王幽之為神鬼悟翁一轉
指頭禪萬事冺然心耳廢澗泉淅瀝走宫商仙佩丁當
分角徵數聲急羽来秋空夜半西風掠蛩砌諸公不但
知此音真欲鈎深得其藝大篇小什分珠璣徃徃不惜
兼金餽吾聞南風之歌下舜廊四海熙熙樂平治願翁
持此天上頭一鼓解民愠再鼓阜民財勿作區區自豐
計
　　　題錢則父凛對軒軒有老檜竒甚
老紅落盡蒼苔院萬物隨時自流轉蒼然古檜夜窗前
獨抱寒姿聳孤榦幽人丈室空無埃風聲月影共徘徊
樹兮人兮兩清絶不然君肯居此哉
　　　題金淵緑净亭
慿髙四望天沉沉平蕪逺樹横夕隂碧雲吐吞獻竒象
迺知造物得我心漁舟兩兩疊烟棹白鳥出没滄波深
悠然呼酒納幽致須臾寒月照古琴
　　　第一峯詩(原注顛倒/一七體)
穿雲踏月登茅嶺一陣西風吹客衣松儼立兮如伏山
週迴兮若幃竹泉清可鑒苔石坐忘歸鶴唳空靄猿啼
翠㣲白露下碧烟飛適意忘機歔欷
凄清露重月明紗㡌濕裌衣輕路險僕倦石危馬驚近
市火數㸃出林鍾一聲客子征鞍暫解仙家雲關未扄
濁酒三杯投倦榻夢回畫被冩吟情
　　　雪後呈邵堯章權尉
刮地風成陣漫空雪作團侵陵詩骨瘦開拓酒腸寛入
竹寒聲細緘梅冷艶乾長官何太喜農事正相干
　　　半年
半年留鶴邑嵗晚倦重游雪柳帶春意煙蕪生暮愁怕
看新鳯厯忍拂舊貂裘莫道知心少相親有白鷗
　　　華亭道間
移船過九曲滿袖貯西風木落山容老荷枯水面空客
懐詩句裏時事酒杯中莫聽雲間鶴寜呼天外鴻
　　　題雲間皎上人扄緑軒
藂竹傍幽亭蕭然一畫屏色欺春酒碧光映夜燈青雨
葉供香潤風枝揺夣醒却嫌千畆闊浩𣺌緑難扄
　　　題黃岩黃山樓
樓俯澄江碧山宜四面觀壓波橋影闊帶雨櫓聲寒客
夣因詩醒歸心得酒寛虚懐納幽致濕翠撲欄干
　　　相公新創雲山觀於州治之東詩以頌之
華榱勝㮣實相兼却笑滕王詫棟簾海内一雲髙出岫
江南列嶂杳平簷作霖錫命宜爰立維石興歌正具瞻
寰宇固應同徳宇共期羮鼎試梅鹽
　　　帝城
帝城那得見秋容秋在三吳澤國中蘆未著霜花己白
蓼宜近水影偏紅一行落鴈低南浦萬㸃棲鴉起北風
安得畫師模此景釣魚磯上着詩翁
半年再作華亭客每喜輕㠶得順風白水涵秋千頃淨
清霜粲曉萬山空蹔時放浪如塵外憶昨經過似夢中
濁酒三盃眠未熟不能平處枕邊鴻
　　　次韻金陵趙民曹(原注/與装)水閣即事
尚想溪亭跨鴨頭市囂到曉不曽休角聲吹斷老梅月
橋影壓飜寒葦秋三語固知非昔比十年不到使人愁
老来著脚茆峯下相望何殊風馬牛
　　　再用韻呈相公
等囿乾坤造化中此花珍重殿春紅矜持不受荼䕷月
披拂正須楊柳風三詠品題真入妙獨慚屬和未能工
㕔前舊本今應在何必移根江以東
　　　和澄齋劉制幹過蕪湖渭陽宅有感韻
興言陟屺駐征艎丘水依然亦故鄉萱草夢寒詩思逺
梅花月冷角聲長暫辭小隠從三聘况值清時已一陽
朝籍漸通恩數洽㑹看梧檟發幽光
　　　留别耘業林逢吉飯牛翁鄭簡子
天台山下兩詩仙剪霧裁氷五十年耘業三間千古意
飯牛數集幾人傳半江明月曽同賦一段清風豈偶然
匹馬衝寒西驛路碧雲苒苒思綿綿
　　　奉和魏提幹
騎鶴樓前奏宓琴朅来又作海山吟碧雲不隔鄉關夢
白髮能灰客子心愧我抗塵徒走俗羡君博古更通今
新詩清響傳空谷擊節長歌到夜深
　　　登蘇臺用袁憲韻贈兩趙提幹(原注汝/積㓜聞)
勝賞多從暇日違眼中朋友欲星稀退休不復思三顧
能賦猶堪廣七依遊鹿臺前空逝水栖烏曲裏只斜暉
書生懐古真癡絶看盡閑雲入棟飛
　　　窗上
窗上月朦朧香芸鼻觀通了無梅竹影猛省在舟中
　　　題啄蜂雀井團雀二圖
游蜂從何来饑雀巧相遇誰其釋紛拏放汝採花去
日暮投荒榛吻利腹良餒爾竟何所爭固結不可解
　　　鴈聲
鴈聲恰值到江東霜影空濛落晚篷寒著蘆花禁不得
一層晴雪亂西風
　　　春吟四絶
岸草不知縁底緑山花試問為誰紅元造本来惟寂寞
年年多事是春風
沙渚清泠薄葉水野亭和暖杏花風此中佳趣無人會
牛背斜陽卧牧童
花露半乾紅入户竹風㣲動緑侵床翠屏殘夢不知䖏
幽鳥數聲春日長
香鼎灰寒午夢回閒情誰與夢徘徊杖藜信步穿幽徑
一陣野芳何䖏来
　　　送賔書記自揚歸吳門
一葉黄蘆渡𣺌茫誤隨野鶴上維揚角聲吹斷梅花夢
依舊楓灣半葉霜
　　　聞杜䳌
流落江南帝魄癡年年啼到緑隂肥蜀山邈在青天外
只勸人歸不自歸
　　　勸農二絶
善端天賦本無殊力穡之餘好讀書莫訝勸農因勸學
須知公相起犂鋤
長官誨汝亦諄諄須信民生總在勤試誦殷盤豳七月
詩書即是勸農文
　　　題包虎
正眎眈眈怒作威西風揺毒上牙鬚山翁祗作丹青看
馮婦從教自下車
日日紅林飽血腴尚將餘力咬枯株髙亭素壁黄昏後
疑有悲風落坐隅
　　　咏十月桃(原注夢中得一樹春風/怨落暉之句覺而足成)
十月桃開三四枝凄凉時候見芳菲小紅不著黄花蝶
一樹春風怨落暉
　　　騎鶴仙
擁麾猶願富腰錢千古相傳跨鶴仙莫笑昔人空覬望
後来人欲更熏天
　　　題稅軒新築送青亭四首
花木中間着小亭簷虚不礙兩峯青數聲啼鳥閙中過
不似家山子細聽
日抱吟情到此亭捲簾孤坐看雲生詩懐恰與雲相似
一㸃悠然度太清
白雲盡䖏青山小紅雨飛時緑樹新佳致仗誰同管領
野禽啁哳話深春
日移花影上疎簾香鼎燒殘逐旋添春事已隨詩入夣
一庭芳草緑纎纎
　　　題趙子固水仙圖
紫府川妃夜宴還玉盤金椀落人間香肌不受緇塵汚
依約風前響珮環
　　　秦淮
徃在秦淮問六朝江樓只有女吹簫昭陽太極無行路
嵗嵗鵝黄上柳條
　　　至後二日登狼峯
江流不盡天連地山意無窮春復秋多少詩人無分到
我来三月得重遊
　　　聞春禽
萬疊雲山擁翠屏筍輿終日面山行幽禽上下好音語
到底不知誰命名
　
　
　
　
　
　江湖後集巻八
欽定四庫全書
　　湖後集巻九　　　　　　宋　陳起　撰
　　姚寛
　　　寛字令威嵊人按文獻通考載西溪居士集五
　　　巻陳氏曰姚寛撰寛待制舜明廷輝之子宏字
　　　令聲之弟為工部監門金人來侵寛言木徳所
　　　照必無虞言驗將除郎召對得疾仆殿上卒
　　　捉搦歌
雙蝶䕶花飛老女怨春暮撲蝶金粉銷折花顔色故牕
中聲唧唧雨泣至天曙問婆許嫁女莫要擇門户願得
不單棲任他流浪去
　　　少年行
少年白鼻騧玉勒錦連韉徑就胡姬飲熟醉當瓐眠剥
絲入蠶繭郎意在纒綿
　　　江南新體
悠悠復悠悠日夜瀟湘流瀟湘春草生行人向南愁緩
歌竹枝娘窈窕蘋花洲
江南無春秋花草紅復緑燕燕撇波飛雁雁依雲宿逰
子去不歸凄凉採菱曲
　　　劉生
劉生古豪俠意氣無與俱隠若一敵國不顧千金軀擊
劒探赤丸投瓊叱梟盧醉使新豐酒笑擁西京姝
　　　宿諸暨大雄寺
解榻無凝塵雲房愜幽素清寒薄衾枕㣲涼散庭户夢
破流水聲鉤簾捲山霧時與静者俱為擬湯休句
　　　望行人
戍客久不歸生死關山道出塞入塞雲長亭短亭草夢
㫁玉堦人愁深花欲老庭樹起秋風寄衣當及早
　　　昭君曲
　　　　石崇云昔公主嫁烏孫令琵琶馬上作樂以
　　　　慰其道路之思送昭君亦然非昭君自彈琵
　　　　琶也昭君恨帝始不見遇席上請行單于得
　　　　昭君大喜獻白璧一雙駿馬數疋而已昭君
　　　　留北地作怨思之歌傳於漢後為此辭者多
　　　　遺其事實
漢宫深鎻千蛾眉妬寵爭妍君不知昭君自恃色殊衆
畫師忍為黄金欺當時望幸君不顧淚濕花枝怨無主
一朝按圖聘絶域慷慨尊前為君去蕭蕭車騎如流水
惨澹風沙千萬里昔年公主嫁烏孫妾身况是良家子
自嗟薄命無歸路弱質安能事強主可憐宫錦換氊裘
忍變故音作新語馬上琵琶送將逺行路聞之亦凄㫁
寄書空憶鴈南飛只有怨歌傳入漢漢家失計何所獲
羽林射士空頭白白璧駿馬無時無傾國傾城難再得
　　　西湖醉歸作
湧金門外㸔春色水流不盡花枝碧一畨洗雨一畨風
墮蘂零紅収不得蜜房羽客尋芳歇蝶翅粉盡金翠㓕
雲昏草暖天亦迷日暮楊花散成雪傾城一醉爭狂蕩
踏歌相携大堤上湘妃有意解明璫桃葉竟誰迎兩槳
東君無情背人去脉脉那由話𠂻素歸來簾幕護殘燈
一夢閑堦月如霧
　　　搏雞行
大雞角角號秋田小雞啾啾隨後先喧鳴得意啄遺黍
四顧無人驚復聚青天閃倐片影落飢鳶搏取填空嗉
紛紛散亂入荆棘老父譍門呌無力鳶飛突去何遒疾
大雞還呼小雞出
　　　西溪早行
清晨出故溪鄰曲未聞雞草露平平濕溪雲漠漠低轉
山人忽見分路馬多迷作客風埃裏難堪聼鼓鼙
　　　天台夜雨
瘴海逺黏天山城入暝煙春潮生蛤暈夜雨長蝸涎燈
几花時落風簾客未眠平生懐此地今夕意茫然
　　　夜坐懐歸簡報恩振老
冷燭翠光殘踈梅雪影寒客心春鴈急詩思暮江寛髣
髴連環夢凄凉錦瑟彈明朝山下寺忩竹問平安
　　　春暮送碧雲闍棃歸靈巖
歸意太怱怱逢春去住中澹香花濕雨薄影絮行風覓
句愁何許談𤣥興未窮應縁知有處秪莫恨飄蓬
　　　宿多福寺
蕭寺虚庭夜氣嘉微風入樹碧交加露荷滴瀝珠無翳
月桂扶踈璧有瑕欲採蘋花歸已晚擬尋竹葉夢還賒
愁來剰有凄凉意織女銀河又復斜
　　　釣魚
自小弄絲來驚多去復回沙頭晚風起波上夕陽開
　　　春晴
風雨惜春殘新晴為啟關白雲歸去盡還我舊青山
　　　真戒僧首房晝寝
薄薄簾櫳日隂隂殿閣風無人驚午夢雙蝶下花叢
　　羅椅
　　　椅字子遠廬陵人饒雙峯髙弟寳祐四年登第
　　　以秉義郎為江陵教授改潭州及宰贛之信豐
　　　遷提轄㩁貨有澗谷集東南紀聞云椅以江南
　　　革命歸隱故鄉廬陵大儒也
　　　秋日雜興
秋山何言哉萬物興自䦨昔翳春空雲今作道上斑况
此江浦蕙幾何不為菅幽泉大自在映月瀉潺湲
跳魚甚微細解展秋江漪一静未滿刻一動輙移時豈
由魚樂乎或是水性之商量未渠稳風急蘆花低
　　　白蓮花
白鸞仙人按羽衣曲中弄影江南漪江妃閉置未許歸
一把青寒縈玉絲玉絲蟬連不禁折折着透根仍透葉
風流極處絶成愁君不見婕妤手中團圓似明月
　　　江石
勢横截江虎踞足白龜却行馮夷哭大川當前波沄沄
石也於此受命獨水石擊撞無了時因危見節難見竒
世間大有胡廣輩欠讀澗民江石詩
　　　溪南春曉
行逢二三月春映掌中盃緑久山猶淺花寒雨未開誰
能奈愁得判不上樓來更莫看雲坐瀟湘有鴈回
　　　冷泉亭
老木碧毿毿幽亭著兩三山飛劣到地空處遂為巖古
塔開蒼蘚清泉滴暮嵐遊人莫來此渠正試春衫
　　　寄答楷姪
時秋四壁冷片紙百回看字古微侵𨽻吟清不到寒人
生快意有天下好詩難澗水光如月吾琴爾去彈
　　　題方武成詩巻
斯人懐妙質事事合唐賢命短於長吉吟清似閬仙寒
鴉政鳴噪獨鶴已蹁蹮落日山亭下沉思一愴然
　　　寄危驪塘贈以古鑑
百尺樓頭山雨長夢提白髪濯滄浪從渠金帶花成簇
何處魚羮飯不香語妙囊中了今古騷成肘後繫瀟湘
山寒歲晚蘭苗盛欲當􁀁茅獻草堂
澗底春氷偶不融風前凝作水精宫古人心事如此鑑
今代眼明惟有公落月還應照太白秋江只合瞰涪翁
送君去貌驪塘影影見踈梅颭晚風
　　　謝南劒黄史君贈松紋劒
使君袖裏玉淵虬曽截蠻江江上流海立山揺三尺外
風盲雨怪一時休民元不許佩牛犢客政何妨彈蒯緱
遮莫塵清便回使青山猶赦郅支頭
　　　題圓覺寺小軒
禪子安排定不癡數拳石映半泓池巖如大石元生就
水似人心未動時二月春深梅不覺五更風起檜先知
青林野寺西湖路直得先生一首詩
　　　遠逰
因夢吳雲賦遠逰江花扶柁水悠悠半輪月散千山影
一葉舟勝萬斛愁天氣漸於寒食近春風只到牡丹休
水程孤冷難為夜起吸滄江當拍浮
　　　題向伯僑吳松雪霽圖
煖來日曬氷滑恨極天寒竹脩雲開梵鐸相訴水活漁
船自流
天上清流雪片人間名勝吳松兩賢相戹窘甚頼有斜
陽半峰
天隨漫解理艇不慣雪後霜前幸自竹篙閑著抛來借
與隣船
　　林昉
　　　昉字旦翁三山人
　　　訪隠者
曉入南山路松風最好聴候扉黄犬睡尋食老鴉靈童
子炊方熟先生醉未醒借來一榻坐㸔盡相牛經
　　　秋戍
軍頭夜㸃名新戍起秋程月色黄弓甲風沙黒渭城㫁
笳清淚滿落葉此生輕努力供王事歸來享太平
　　　老樹
元是誰人種枯殘此磵東半身虚映水一葉尚揺風着
雨禽初散當暄蟻欲空年時濃緑影何處夕陽中
　　　同鄭魯望聴杜鵑
每到桃花發山鵑呌得頻今年同聴處吳下未歸人客
淚滴殘月物情愁暮春胥江有清水聊與濯衣塵
　　　山中
衡門客去孏冠巾盡日㸔山自在身飲澗猨來驚照影
泊枝禽起近衝人黒雲欲雨易成晚紅葉如花不當春
卻憶東門牽犬恨當年何似布衣貧
　　　泊越浦
老樹津亭䌫客舟芙蕖香歇蓼花抽越山只作古時翠
胥水半隨人事流别港鴈聲天有月㫁橋漁火夜分秋
翻然自笑芒鞵脚十載風波走幾州
　　　春歸
南北春歸有許忙一晴輕䇿度林塘栁揺别岸東風瘦
花落㫁橋流水香老去客㳺空劒氣日來心事只詩囊
幽情一㸃雲天遠獨鳥無聲飛夕陽
　　　贈别
傍橋買得小溪船略舉離盃去意懸一水夕陽紅蕩影
數峯晴樹碧生烟秋聲不㫁雲間鴈别恨空長栁外蟬
後夜他州㸔明月定知相憶未成眠
　　　贈張髙士
短髪蓬蓬戴小冠客來歡喜愛供看鶴孫夜飬翎猶濕
童子南歸語尚蠻擊磬花邊禽醒悟持經忩下竹平安
自言薄有耕桑地無事干人不出山
　　　登龍山塔寺
吳越夕陽多遠山塔樓髙處九秋寒江豚吹浪腥風濕
野鳥行空翥雪乾白日潮聲僧老盡黄埃世路客游難
海門航散孤雲落酒醒不堪深倚欄
　　　春曉
薄衣初試曉寒輕雲閣殘隂雨弄晴落去好花微有恨
生來野草半無名丹心愛國勞難破白髪欺人鑷又生
瘦遶石欄三十匝緑楊何處脆鶯聲
　　　題所寓壁
鹿羣上遥岑雲影抵蒼壁無客來敲門倚松讀周易
　　　南屏山畫猿
古木懸藤臂半鈎何年影落此山秋三聲遠憶巴江月
夜半孤舟起客愁
　　　山中春曉
婆餅焦啼曉户開冷東風裏惜殘梅片雲秪傍簷頭宿
昨夜何山作雨來
　　　雨中過周氏山荘
吠犬柴門扣未開滿身風雨立蒼苔翠禽一箇髙枝上
啄得殘桃落地来
　　戴埴
　　　埴里居未詳詩多仿月蝕雪車之作非拘拘四
　　　靈者也
　　　和王教暮春出逰
矯矯雪霜心孤貞受命獨留滯染緇塵垢面不靧沐背
城借一戰填塹輸前瀆葵心向朝陽晞光不能燠徒囂
終無贏驅馳惟僕僕豈無豐水滋永嗟非佳榖呼爾授
芻秣羈紲繫駒犢堪羡我良朋林桂賸芳馥博覽繹故
書胷中三萬軸悠然西河上日與英俊逐振鐸揚儒風
函丈紛冠服師友逓響答循誘教匪扑精進日千里目
駭地脉縮顧我闕黨徒無成坐欲速披襟莫奮飛隨羣
被私淑枵然藜莧腸殊未飽公餗彈鋏何時歸涎沫流
肌肉遥想烹太牢殷勤羮采菽(原注詩箋采菽所以/芼太牢待君子也)更
當春暮時浴沂衿佩肅心賞弄篇章絶唱清風穆流水
諧朱絃押强破萬竹孝先謾耐嘲横榻便空腹安識物
外逰幽賞機縁熟矧復有良儔堅久渝晚菊依然蒼筤
叢檀欒旁淇澳(原注補韻澳亦/作奥荆公押)一緘荷起予明珠得盈
掬大雅久不作疏越鼓凡目臨風挹回瀾淨洗塵翳麯
披閲不停手豈復憚諄復自笑詩思慳企山纔抵麓正
望使南印象馬來天竺競病安能𢋫振紙空瑟簌絶影
天邊鴻坐困家池鶩搜索縱成篇無異蟲蠧木所幸情
不違合并在旦夙願言戒逝粮出晝勿三宿
　　　輦下曲
舊来聞説京師樂香街十里春風箔朝踏金梯入鳯樓
暮下瓊鈎延翠幄蛾緑梅花装淑質蘭蕙芳笙歌棗下
曲琵琶陌上桑宿酲未解鶯催曉玉珂䇿馬長安道解
珮遺簮日日歡不覺紅顔醉中老我謂京國皆繁華何
時飛走登雲車誰知著足緇塵底八年飄泊空咨嗟蕭
蕭竹忩風暗度耿耿蘭缸燈自語孤坐逢掖凝清霜獨
卧重衾踏寒雨雲雨陽臺夢不成况欲綺席羅傾城丈
人屋上烏啼夜乾鵲巢中鳩喚晴啼夜夜未央娟娟素
月明喚晴晴未霽寂寂青春深鳩喚烏啼終有侣猶勝
月兎孀居千萬春
　　　雹
𤣥黓執徐歲月律中無射京師連雨雹小者如彈大者
如拳林柯葉亂下烏鳶折飛翮屋瓦砉劃遭擊撲居人
顛沛行道錯愕初疑巨颶掀捲馮夷宫淵珍散墮光閃
爍復疑清霄萬里驅長蛟泣淚盈盈驟飄薄稜層水精
碎噴噀珠琲滑有識覷天巧一何景象惡嘗聞聖人在上
冬夏無愆伏亭毒二氣不相剥破塊封條已無異祉羽
無勞騐風角今天子握極衡運斗樞景化豫順羣慝蕭
灼精祲胡未孚氷雨墮霄幕其欲霈廣澤胡不為甘霖
沾丐枯焦重甲坼其欲膏土脉胡不為晞薤厭浥瀼瀼
普漸洽其欲表誅伐胡不為皚􁁉駟見而霣草木黄落
其欲弭蟄虫滋生植胡不為嘉平之三白驅蝗入地千
百尺或云水氣專一不解散胡不為長河玉岸之寒氷
可納凌室助頒刷或云隂氣脅陽不相入胡不為氤氲
五色之卿靄叶應豐穰昭帝徳此雹舒不如雨露慘不如
霜雪結不如氷澌之嚴沍散不如雲霧之葱鬰夭非欲
示懲詎用作戯劇漢儒説證應紛紛太不一或賢邪易
位或賦斂苛刻或妻妾失倫或大臣擅法𤣥道幽且𣺌
牽附多穿鑿仲尼百世師麟經戒侵逼此變凡在書公
室浸衰削自下陵上曰僭以柔變剛曰剥沸湯湛冷泉
凝寒勝燠熱温雨受隂氛凌沍自然結時當秋氣杪是
理尤彰灼風起庚庚作令日行西西主殺數至九變金
乃從革大則為兵小刑罰内外靡不以時决天地方㑹
藏沴候生京洛得非少皥執矩未潔齊得非蓐収為正
有顛錯得非箕伯吞聲不掃除青女護姦不除滅穹旻
赫然奮嚴威重隂膠固紛零落我願聖王覩此攬乾綱
用夬決登俊良屏邪慝隂塵靜掃單于庭陽和徧龡鄒
子律大明威威照九州寒燠時序百榖熟天若雨珠真
可噱請以綴衮冕之十二旒龍旂和鸞之纓絡
　　　彗星
紹定壬辰閠九月己酉之夜彗星出清臺奏御正衙避
席太官减膳羞瞽宗徹音樂雞竿肆眚出囚繫龍扆責
躬求讜直精誠徹九垓徳音走重譯圜橋冠帶虀鹽生
筦窺熿熿對以臆臣聞泰素朕形𤣥黄辨色左旋右轉
一闔一闢来伸徃屈四時行除舊布新寒暑易恢恢天
網踈統理廢厥職東方歲星木主仁不掃暴刻尚搥剥
南方熒惑火主禮不掃驕蹇習凌弱西方太白金主義
不掃冦盜生亂畧北方辰星水主智不掃䝉蔽長讒慝
中央填星土主信不掃詐欺滋姦猾皇穹遴選綱紀星
出持彗帚掃環域日華機上有九彗乍上乍下空如筆
歸邪向上有兩彗出也不行見則滅天狗短彗在尾傍
火光炎炎空烜赫天攙類彗雲如斗蚩尤類彗旗後曲
六賊如彗在西方咸漢帶彗居正北驅䇿舉莫前彗乃
排膠轕不指房心明堂位不臨箕尾后妃宅不抵參昴
詠衾裯不向牛女逐淫佚不訪獄廪至婁胃不詢葢營
到危室不求社廟上井鬼不好文章逰奎壁不窮天根
越亢氐不咨弋獵来栁畢不從𤣥枵問虚耗不由張素
丐觴客不自觜觹訪葆旅不入栁倉覔厨食不呼七星
問急事不召南斗共斟酌天王帝廷為大角兩旁三星
如鼎足所柄所指以建時節曰攝提格洒埽庭内萬化
基蕪穢不治孰觀法軫驅風車為宰輔負衡失平在修
飾翼鼓羽翮主蠻夷飛翰不勁必振刷秃帚一加内清
外肅四海九州罔不臣妾帝座中居斡樞機萬年千載
不停息
　　　和陳府教授見贈
遺風洙泗濵汲古酌犧罇魚躍池藻飜鶯呼庭樹喧樂
山不樂水居城猶居村一朝黄鐘鳴九畹滋蘭根
　　　諭鶴文
鶴陽禽也而㳺於隂一墮矰繳入於樊籠飲啄棲遲無
復介然雅淡之態少焉覊鞲稍縱奮長喙引修吭跳踉
落泊過者驚怒觸罪蹈辱羣鳴如訴予心惻然呼而諭
之曰猛獸摶也拘於檻子其猛而搏者耶鷙鳥攫也縶
於紲子其縶而攫者耶仙姿浮曠而懐清逈觀子之性
泊乎淵静丹眸含精洪髀舒縞觀子之形粲焉月皎逸
氣出塵幽響警露觀子之心飄飄雲路九臯摩空萬里
籋雲度蓬壺跨崐閬豈不邁徃而絶塵哉饑不啄腐䑕
謂在田也渇不飲盜泉謂在野也翮短尾彫混跡鷄羣
鬱鬱豢養壮志未伸又非頡頏烟霞軒翥林汀也結而
脰束而翎羽翼既成青田赤霄非子之故程也耶言猶
未畢群鶴忿悁竦毛勵翼長紆抑之未伸悼哀訴之弗
直皇皇向我若有歌者曰豢予於儲胥之下兮質予於
勺水之陂褰頓悴之弗察兮仍顑頷之莫知紛外侮之
多儃兮懼昭質之纎夷曠一飽之靡安兮矧上征乎崦
嵫嘹唳四起悲聲徹天修辭慰藉一語莫宣回視周除
孤雄屹立寂若無聞淡若無識揖而延之化為羽客翩
然馭風九垓瞬息
　　　羣仙賦(原注中伏日夀/宣參政之作)
南端熈穆東閣晏清瓊鑾颯纚華芝紛繽蹁躚風馭來
自殊庭扣閽請曰鳯鳴朝陽龍翔景雲翼翼國瑞壽矣
卯君余攬徳輝以來御扉其撤扄閽者辭羣仙曰長贏
阜物朝霽霈霖八荒仁夀六氣平均意有間矣若為啟
眀閽者曰今日何日願有謁於大鈞羣仙曰豈曲度房
中聲揚濮上或彈絲吹竹以奉徽音耶曰有是哉豈栁
肢低月蕖艶凌波有若電羽之翁翁者耶曰有是哉豈
齊優戯劇謔浪傾河足資笑噱而徹聴營耶曰有是哉
豈池塘緑淨蓮芰香浮有所謂鼓蘭槳而歌采菱者耶
抑凉臺逺岫竹院碁枰玉壺簷動桃笙波澂方羊燕適
爰滌袢暑之襟耶寧風生麈尾扇隔庾塵飄飄羲皇上
人耶閽者不答徐而歌曰九垓昊昊兮無聲八柱膴膴
兮上騰陽道柔兮隂彚征孰綱轄是兮伏藏不升羣仙
囅然而笑曰槖籥機緘固運轉不停也耶乃賡而和曰
鉉必玉兮柅必金鼎中實兮魚弗賔斡造化兮掲乾坤
黄中正位兮玉立千春少焉霞袽軒舉環珮鏘鳴仰而
視之惟見卿雲綺錯泰階衡平實癸未中伏槐府稱夀
之辰也
　
　
　
　
　
　　江湖後集巻九
欽定四庫全書
　　江湖後集巻十　　　　　　宋　陳起　撰
　　　林希逸
　　　希逸字肅翁號獻機福清人端平二年進士歴
　　　官翰林權直兼崇政殿説書直秘閣知興化軍
　　　有鬳齋續集竹溪十一稿劉克莊䟦云乾淳間
　　　林艾軒始好深湛之思加鍜錬之功一傳為網
　　　山林亦之再傳為樂軒陳藻三傳為希逸竹溪
　　　槁亁中含華滋蕭散中藏嚴宻窘狭中見紆徐
　　　王士禎居易錄亦言鬳齋詩多宗門語如題唐
　　　明皇按樂圖逹摩渡蘆圖長歌皆佳
　　　題江貫道山水四言(原注此畫疋絹作石/林簡齋有詩䟦之)
逺山叢叢逺樹濛濛咫尺萬里江行其中短長何岸高
低何峯彼坻彼渚彼瀑彼洪晴嵐乍豁烟靄葱籠或斷
或属且淡且濃爾崒奚寺爾盤奚宫或垣隂翳或梁嵌
空有吠者厖有樵者翁危檣落碇短棹掀篷往來異趣
寂動殊容羃翠其庭豈非盧鴻略彴而渡豈非龜䝉昔
我經行雲山萬重若淮南北與江西東亦蓑而雨亦㡌
而風乃今追維夢境相從及此開巻恍然昔同誰居作
者造化論功淹總其裔熈成是宗聲聞九陛既召而終
謂彼樹白(原注貫道畫林木/如筭子其身皆白)䜟其身窮其然豈然訊之
天公此名穹壌疇曰不逢
　　　石鼎聨句圖
畫意不畫形形勝意不足正如九方臯相馬不相肉此
筆誰為之繅藉以錦玉一几共三人彌明喜師服𢋫酬
夜何其漏箭在銀燭誰如豕腹脹誰作龍頭縮始胡為
頡頑末胡為屈伏彼既鼻撩天避席徒局束去者俄翩
然二子睡正熟扊户問童奴曉雲凄古木質之昌黎萹
段段皆實録用意豈不精或者疑近俗我聞文章家同
工而異曲或如駿歴險千里在一蹵或寸歩不遺句句
必連屬在詩則樂天在文則永叔畫品恐亦然願言寳
此軸毋使歎巧心受嗤于拙目
　　　午齋即事
晴牕吾伊罷風薄清晝永陳編㡬廢興適笑心自領青
精飲何味車笠拂塵境佇立共幽懐虚簷踈竹影
　　　方溪上謡
溪上行吟山裏應山邉閑歩溪間影每因人語識山聲
却向溪光見人性溪流自潄溪不喧山鳥相呼山愈静
野雞伏卵似養丹睡鴨依蘆如入定人生何必學臞仙
我行自樂疑散聖無主獨賦溪山謡山能逺和溪能聽
　　　雲木相叅歌
溪翁結茅傍溪南近山繞屋青如藍天垂四野雲到地
千頃萬頃羅松杉著亭小小寄面勢往來萬象牕中含
有時倚杖日未吐但見雲木朝相叅蒼蒼古木大百圍
白雲無心出復歸雲無盡藏木不老雲木千載長依依
我醉呼雲雲不飛風和萬竅如塤箎此時此景誰能盡
既以名亭聊賦之
　　　安豐作
塞北悲笳起淮南古木踈風髙疑唳鶴水落見义魚俗
僅傳丹鼎人誰問枕書因吟招隐賦乆客自嗟嘘
　　　宿西興渡
古寺鳴鐘罷髙林宿鳥忙竹明風弄影荷净露生香月
到中天小星過野水長江村人寂寂敗葉響銀床
　　　讀程氏遺書
浮生長短夢可見幾英雄不有遺編在應隨落葉空中
宵門外雪一月坐間風似此難傳處能言孰與同
　　　與陳同舎飲三元樓
失身杯酒莫追尤爛醉生涯儘自由可倚何須鸚鵡賦
相逢且解驌驦裘今無客入揚雄巷終有人題李白樓
却笑三閭太憔悴獨醒猶作畔牢愁
　　　心王
易言不動工夫宻書説惟微體段彰仙漫有方求氣母
禪非無見指心王靈根本要行藏在槁木寜於應感妨
一語何思千古訓莫言為陸背程張
　　　日用詩
頼得人間念已灰省身克已問參回事隨縁法安排去
病向根源㸃檢來布韈青鞋資懶散筆牀茶竈恣徘徊
偷忙不住提撕着猛可投機亦俊哉
　　　題𤣥扃
君從何處叩𤣥扄耳學紛紛莫浪聽剗盡念頭方近道
掃空注脚始明經見聞日富祗塵積渉歴年深似酒醒
不必但疑禪背理請君細讀信心銘
　　　虧欠
休放閒愁到酒邉眼前虧欠是良縁六王纔畢秦關失
二㓂俱平晉社遷月滿一輪須漸破屋留三瓦莫教全
誰名缺减人間世雖道畨僧也自賢
　　　郊行即事
野店相依門向背牧童對語岸東西草枯白見樵成徑
木落紅隨葉入溪色有淺深峰逺近影無長短樹髙低
眼前好句閒收拾歸到書忩却自題
老樹菌生鋪兎目斷蹊泥濕印牛溪山僧渡水䨇携履
野客歸村獨杖藜羣鳥争枝聲上下孤松夾澗影東西
行吟注意搜詩料欲近前溪路怱迷
　　　世味
世味更甞百念輕眼前何辱又何榮寜教鬼解揶揄汝
不許人能駕馭卿躍馬卧龍皆夢事焚香弄鏡了餘生
春殘雨水差沾足却願從今米價平
　　　自警
静退雖知趣味殊終然習氣未全除有無對境宜俱遣
夢覺何時解一如得力要須生處熟用工最怕宻中踈
莫教草草匆匆去却恐從前枉讀書
　　　題詠近藁
挐舟早己向三韓莫放天風解引還九轉黄芽先白雪
千年翠甗後紅斑棊無盡算仙猶在性要全空佛未閒
得路不須愁險絶看他脚力盡時山
　　　題艾軒詩
為道難言不著書但知日用是根株當筵自昔傾龍象
嗣法何人識馬駒六學即今皆勦説一齋孤立可長吁
犀斜南谷窮愁骨僊境能談舊事無
　　　列子口義成
莊列源流本一宗微言妙趣不妨同但知絶迹無行地
(原注莊子/齊物論)豈羡輕身可御風二義乖違劉絶識(原注劉/向叙中)
(有二義乖背不/似一家書之語)八篇叅校湛何功(原注今書八篇/張湛所叅校)就中
細細為分别具眼應須許此翁
　　　讀關尹子
青牛車後抱關翁師己西㳺道却東著論九篇今獨在
命名一字古無同(原注九篇/皆一字名)不知身老傳誰氏可愛文
竒似考工博大眞人莊所敬寥寥千載想宗風
　　　題新藁
少日無端苦學詩倚樓面壁總成癡斷無子美驚人語
差似堯夫遣興時最上宗風理沒乆新來家數見聞知
吾生恐被師傳誤自比靈雲更不疑
　　　至學
至學𤣥談理最微負門粗細有誰知蛇生弓影心顛倒
馬齕萁聲夢轉移須信風幡元不動能如水鏡却無疵
咸經四字分明訓截斷憧憧未感時(原注先師樂軒云/貞吉悔亡四字今)
(古坐右銘也小象以未感害釋之有/感有應而後害生未感則無可悔也)
　　　物理六言
以鳥養鳥盡性惟蟲能蟲知天萬物與我為一反身樂
莫大焉
羊螘不如魚計鴻鵠豈比鴈謀為問折腰五斗何如散
髮扁舟
杜鵑前身名宇蝴蝶夢境為周至理但觀物化吾心自
有天遊
醯雞甕中世界蜘蛛網上天機他心我心壹是大知小
知俱非
蚯蚓兩頭是性桃花一見不疑了得葛藤三昧却參芣
苢諸詩
非魚知魚誰樂夢鹿得鹿誰誣若與予也皆物(原注莊/子語)
執而我之則愚(原注關/尹子)
　　　田圃雜興
疇昔多慚世網牽収身幸早賦歸田四科人物皆髙第
只覺樊遲也自賢
獨坐搔頭曉未梳喜看童僕理園蔬漢儒不悟眞消息
却下簾帷只讀書
郊迎猶待一畨風主相那能不愧容縱道東還心事白
更須定洛乞明農
嵗計溪南數畆中但將風雨祝天公人生何必堂厨飯
米滲藜羮一飽同
雨過高低水地平扶犂野老續歌聲憂時莫問蓑衣䜟
但看烏犍破曉耕(原注䜟語見/文公集雜著)
輪輿盖軫及車弓模冩文竒是考工農具因何却踈略
周公於此愧龜䝉(原注笠澤叢書/農具説最工)
　　　寄書後作
幾度題書客未還歸鴻節節度鄉關遥知一紙平安字
慈母燈前閣淚看
　　　登舟喜頓清秋暑
觸暑登途衆共猜好風誰料逐帆開天公應是憐行客
正忤炎官熱属來
　　張煒
　　　煒字子昭杭人有芝田小詩
　　　雜詩
笙簧世所貴正調多溺沉有人懐古心臨風理瑶琴一
彈秋月髙忽覺開塵襟或疑澗泉聲忽作鸞鳳吟得意
自怡悦子期難再尋銅壺一枝梅儘可為知音
　　　苦寒二首
北風吹枯桑汙注如語汝牎虗夜少寐展轉莫寜處衾
裯冷如鐡凛凛不可禦家居猶畏寒何况逺行旅
白雪農家瑞亦使天下寒陋巷無飢民此瑞古所難上
方播春仁發粟賙饑飡一飽生歡心萬户各獲安
　　　海棠
楊妃睡未足西子粧太華餘妖媚東君化為枝上花嬌
羞沁紅玉裊娜揉春霞少陵恐添愁不欲詩句誇
　　　題夏訓武珪畵牛
枯木立數莖斷岸走千尺旁有牧牛兒放牛倚拳石牛
閑芳草間兒倦眠跼蹐畵手筆入神淡墨奪真跡慿誰
喚兒醒落日歸路僻覺來横短笛吹斷逺山碧
　　　㳺葛嶺瑪瑙寺瞻孤山尊者像
柳風吹蘭衿蘚暈識芒履尋幽古招提偶識尊者墓斷
碣眠蒼雲慈容惨香霧孤山豈無詩未若壁間句
　　　虚谷
虚室既生白空谷亦傳聲山翁抱高標借為虚谷名中
有如帶水流出心源清我欲從之遊臨風濯塵纓
　　　柯山製墨胡處士求𨽻字
有客落魄逰京都形服差類山澤臞袖携一紙故友書
來求古𨽻銘墨模我方臨池且自娛觸撥雅興生江湖
坐扣墨法果不誣出示數餠泥金濡質模温潤凝龍酥
麝氣酷烈清透膚浣濯研沼塵滓無磨動淳漆生金壺
吳牋半幅翻雪腴碧雲掩冉生兎鬚豪家有錢貯金珠
誰肯淡好如吾徒自憐我為貧所拘傾嚢盡易令無餘
臨行束擔付獠奴就索詩句榮歸途天下具眼不可汚
芳名豈借人言沽
　　　試宣毫
中山瑞獸乆不出天下筆工徒負名近聞宛陵獲數軰
束縳管製差專精携入京師求鑒賞一見不以他毫輕
呼童滌硯淬瑿玉催我紙上雲烟生
　　　買劔
袖携一劔三尺銛試與豪士論醜妍鋒鋩閃爍走氷雪
靶鞘激烈拏風煙斷蛟截犀挺靈怪照人切玉光牽聨
昔時歐冶不再岀純鈎磐郢名空傳越王苟不遇薛燭
萬户駿馬誰肯捐物雖有價瑤無價瑤逢識者逾精鮮
主人得之亦自壯十襲珍秘輕萬錢何當佩服却戎羌
會令沙漠無戈鋋
　　　辛丑長至
物意通人事陽生一脉天梅雖攙臘破栁已得春先襪
頌趨時獻臺雲取巧傳所須惟飽耳延頸㸔豐年
　　　寄任居士(原注/希言)
師黙修禪觀龍升虎自閒眼開俱是道心定亦無山癭
木牀三尺蓬茅屋半間錬成真積力䇿景到瑶關
　　　為徐叔剛賦逹齋
男兒勁正氣期欲展經綸場屋求程藝山林多隠人學
優冝必仕道在不妨貧快舉摩霄翮聮翩立要津
　　　題蓮峯集後
奪得蓮峯秀英名馥邇遐文章騰氣燄句律煉聱牙一
梗江湖客三朝忠義家欲評清絶處雪月照梅花
　　　紙閣
紙閣新裝褫青氊喜尚存翠圓垂彩絡紅朶粲陶盆藏
宻寒無著融真體自温夜深誰晤語花綴短檠昏
　　　游蔣山
家世帝王州鍾山恥未遊巻書趍幕府散歩入林丘泉
湃懸崖醜雲閑古樹愁草堂今在否更欲展詩眸
　　　簡耕月
一犂將暝色月下自耕耘為適能吟趣非干力穡勤草
芟心地濶苗揠世情分莘野如膺詔新詩就獻君
　　　辛丑長至後九日其夕大風
朝家禱瓊瑞天忽賜雄風静聽耳轟皷凍眠身屈弓把
茅吹巻後矮柱兀揺中拶曉怪威息太陽升海東
　　　過西興渡
乆不到西陵重來扣便􁖁眼吞滄海碧帆巻越山青路
逺人煙盛官清風浪停片時登岸口小立望雲亭
　　　題浄衆壺隐
古院無僧住含情更惘然綠苔欺破閣白鳥没飛煙壺
隐遲遲日筒分細細泉欄干聊小凭取次綴詩篇
　　　騎馬
陌上騎驄馬朱纓耀日丹袖欺鞭竹瘦靴入鐙金寒毳
㡌兠貂䑕茸裘織雁團戎装吾亦可初不礙儒冠
　　　題友人深居
閒中有真樂深隐向林巒􁤹竹招山色栽梅結嵗寒事
因貧後少心到老來安拾芥取青紫野人猶畏難
　　　觀集芳園
千歩入修廊猶聞碧霧香風翻宫襭紫菊染御枹黄亭
宇丹青老笙歌嵗月長上皇臨幸少書圃自翺翔
　　　謁和靖祠
先生遺隐跡年古路荒凉鶴喚詩䰟去梅留姓字香孤
山應似舊薦菊謾流芳翻作西湖夢騷人為斷腸
　　　題心逺别墅
聞説藏修所慿山更接溪百花攙序發萬竹剪雲齊地
勝塵無染㕓居俗正迷二王詩絶唱何用我留題
　　　舟離和州别史君
眷客留連乆分携各惘情艣摇江水碧城凸曉烟明衣
薄寒先覺心平浪不驚鍾山青在睫歸興逐雲生
　　　謙齋席間贈苔磯
因合謙齋飲新編得細哦髯掀天地闊足歴水雲多才
敏逢青眼家成隐翠蘿近聞詩債盛老退欲停戈
　　　訪劉山人隐居
歩入山回處茅櫩隐士家逺峰犇渇驥曲徑裊修蛇純
翠千莖竹交紅一架花客來費清供汲水自煎茶
　　　春晚郊行有懐
行春車馬漸無多閒歩郊原玩物華已角未腴隂徑筍
似香非韻别籬花子規饒舌空催客蛺蝶貪遊不戀家
常記湖邉同詠賞歸鞍扶醉月籠紗
　　　冬至
冷笑書雲上魯臺乖祥俱向眼中猜隂逢剥處自陽復
否到極時須泰來霜剪草茸寒欲斷日烘梅粉暖全開
吾儂喚作尋常事坐看兒童拜節囬
　　　學吟
騷豪矢口便成詩全異推敲鍊句遲一字下平揺不動
數聨生就稳難移池塘春草英靈處水月梅花頴悟時
我亦學吟功未進每將此理扣心師
　　　題六和塔秀江亭
秀江亭上駐吟懐苔蘚軒牕四面開潮怒挾風吹海立
㯭聲揺月下天來浮漚世事等出沒泛梗羈人㡬去回
待冩篇詩紀㳺跡路迢不奈馬頻催
　　　雪忩自西陵以新詩竝水仙見惠
洛浦風流幾隔年江南重見色依然根從埜卉同分品
香與梅花可並肩葩白中黄饒蘊藉臘梅春暖肆芳妍
殷勤併挾新詩送領略丰姿夜不眠
　　　餞友人赴靖州通道尉
竹風荷氣約朱明路入渠陽暑尚清馬耳蕭蕭懸墮月
鷄聲喔喔勉修程何拘梅政誇年少即泛蓮漪賛老成
莫把西湖浪吟筆楚山空濶更關情
　　　題友人自方家峪遷居北山棲霞嶺
素喜華居逼禁闉北山何事又移文來依岳麓千章翠
閒却南屏一片雲招月詠梅君自樂煮泉瀹茗客同分
未隨燕雀伸忱賀先剪溪藤述寸芹
　　　游洞霄棲真洞
筍輿揺兀到山前就宿棲真古洞天老木倚風清鶴唳
濕雲拖雨䕶龍眠塵凡夐岀幾千仭足跡經由已半仙
到此豈容閑詠筆重來知復是何年
　　　題可山梅花巖
髙人深欲買山居常辦栽梅養鶴圖喜有名園隣水月
不妨清夢憶江湖羲之坦腹應相愛和靖掀髯足自娛
旦夕杖藜須踐約錦囊先束付奚奴
　　　題童宰盤隐
才了花隂入要塗暫時歸去友樵漁逺山數筆意不盡
流水一泓清有餘我軰愛吟懐退歩誰人得計肯閑居
古梅樹下三間屋深掩柴門静讀書
　　　歸畊
紆青拖紫信天縁才説歸畊自樂然二頃良田供活計
一鉏風雨飽豐年妻條桑葉催蠶起兒脫莎衣傍犢眠
不是此心甘隐退為貪農隙理殘編
　　　援藤
援藤穿蘚扣雲扉清足髙標顯翠楣風月任隨時事改
江山不被世情移雖無白酒留君醉却有青編可自怡
朱紫紛紛徒説貴隐居真樂幾曽知
　　　桂
癡兒緫向月中求不信人間賸有秋萬㸃盡垂金粟顆
一枝宜上玉搔頭清香已壓龍涎倒墮蕚冝將蟻醑浮
吟得詩成對花舉不須招客費賡酬
　　　簡任新恩
自别梧姿二十年情親何暇鴈傳箋深疑楚澤蟠胷次
不放吳霜㸃鬢邉我憶花間聽樂府君嗟柳下度吟鞭
于今又遂啣杯樂湖海相逄豈偶然
　　　寄武岡宰宋雪巖
柳下分携鬚影蒼好風吹夢過都梁諸蠻帖化花隂静
一騎飛塵薦墨香書就幾曽逢驛使公餘應不冷奚囊
雲情鶴態元如舊應倚株梅憶錦鄉
　　　謝朱髙郵惠湛盧詩集
門掩飛花欲曙時起來忽接湛盧詩清新盡奪氷霜氣
婉麗渾無脂膩辭題品江山今已了登庸廊廟不冝遲
髙沙父老休專惠宣室今興夜半思
　　　寒月郊居
心逺郊居閒亦勝磚爐紙閣類僧房倦抽樂府翻吳韻
獨對騷經味楚羗句到奪將袍錦赤功成消得帶金黄
相逢毎惜芝蘭種猶在瀟瀟水竹傍
　　　再逰玉泉觀金魚
曽見金鱗已十年重來鬐鬛尚凄然忍從鰕蠏常為侣
好作蛟龍飛上天古木聳雲尊梵宇靈源疏滴潤農阡
商霖已得真賢佐旱暵何勞籲玉泉
　　　謝友人惠筆
翰墨塲中浪得名近來研席愧塵侵紫懐心素鋒鋩健
紅束腰身管套深珍重故交分數種勝于埜老獲千金
便當拂繭晴忩下賸寫新詩倩鶴吟
　　　湖上次韻
湖邉舊好即潘楊惜不同舟艤岸傍竹葉肯陪三揖醉
荷花分受一襟凉雪壺色浄氷心爽金縷歌停玉骨香
客㪚樓臺収晚照獨看西子學吳妝
　　　宿洞霄虚白房
列岫宗竒觀藤蘿結翠門隔巖龍喚雨雲走半牎昏
　　　懐玉山人過越江
玉石紛紛嘆混淆君今懐璞在吟袍快帆聞指西陵去
識眼相逄價自高
　　　鞦韆
吾今兩鬢已成絲毎毎逢春獨自悲最恨鞦韆無力上
風流不比少年時
綵索髙懸錦柱頭女郎花下競風流垂楊影裏曽窺見
飛起嬌紅一㸃愁
　　　賦竹宫羽人芸谷
昔年摘葉更尋枝踏遍山巔與水涯今日華陽親薦得
玉苗僊草映靈芝
　　　觀王氏山亭舊基
山亭礙月不容留拆去危基立故丘落日倚笻舒望眼
片帆鈎破一江秋
　　　書向耐軒
薌林一譜傳清白以耐名軒更出竒修竹䕶牎梅夾路
嵗寒消息獨君知
　　　翠微亭
萬木輪囷卧嵗寒一聲啼鳥應空山興來小立危欄畔
身在碧雲霄漢間
　　　知果寺參寥泉(原注坡仙嘗瀹/茗論詩于此)
破屋伶俜斷碣横剥苔彷彿見題名自從人去西湖後
一掬寒泉便不清
　　　鷗鷺世界(原注徐/氏堂扁)
閒飛蘆葦疑成序獨立菰蒲似不羣愁思無邉煙水闊
畵家詩境合平分
　　　謝瑜首座寄黄龍茶
寄我黄龍茗一圭旋烹竹雪試新竒地爐火軟湯初沸
先約梅花小賦詩
　　　忩底
日炙虗忩暖欲春忩前椒蕾破梅英朦朧困眼看書倦
驀聽蜂児撲紙聲
　　　巖桂
天街清曉似香林壓擔秋花塞市心緫被時人低價得
葦簾茅屋盡黄金
　　　題問坐主梅隐
萬㸃春風吐白雲孤芳繞屋占雲根幽閑中得幽閑處
暗水流香𦂳閉門
　　　竹所
數榦當櫩眼便青翠隂千畆况為隣休貪冷地閑風月
好作清朝勁節人
　　　書雲萍録
聚若浮萍㪚若雲江湖姓氏搃相聞何煩爵里重鋪叙
只倩梅花舉似君
傑閣峥嶸據桞灣段侯江令夢魂間我來不問興亡事
傲立薫風看蔣山
　　　試翁壽鄉貢餘墨
萬杵煉麋揺夜月一圭分劑割晴雲雪腴半展陶泓浄
改罷新詩冩贈君
　　　贈製墨羽人葛太玉
回公膠法不輕傳太玉知機合伴仙安得翠雲蜚象管
書邀風月上蠻牋
　　　寄簡崇禧司徒髙士(原注佑聖羽/人往傳法)
䄂惹天香隐故廬一山猿鶴伴清虗有人來叩神仙訣
就剪晴雲問起居
　　　花飛
花飛梁苑春消後月落秦樓夜斷時一㸃不如歸去恨
阿誰説與杜䳌知
　　　簡趙真休
曽向詩壇奪錦袍至今湖海誦風騷何如放下渾無事
句不驚人意更髙
　　　􁀙回友人轉示詩巻
拾得驪珠不秘藏来尋識眼共平章臨風一盼留書架
夜夜豪光射竹房
　　　贈梁彌仙(原注羅/浮山人)
笑側華陽一幅巾碧眸蒼鬢貌如春羅浮洞裏通勾曲
疑怪相逢似故人
　　　雪忩惠海棠
驅奴分送海棠花裊娜枝頭剪碎霞挿向銅壺當愛惜
且留春色在吾家
　　　題適安隐居
蘿蔓紉巖竹翳閭天然幻出隐人居客來欲問山中趣
掛壁絲桐插架書
　　　試童巖野墨
杵麋烘麝様新翻蟾玉輕磨漆未乾合走春風供化筆
肯隨清譽到詩壇
　　　書和靖故居
童鶴飢癯古屋低孤山猶憶數聨詩先生更有清髙處
未必梅花盡得知
　　　小池
恰恰方池欵竹齋風揺窓扇掩還開無端半夜踈荷雨
更帯秋聲入夢來
　　　題村居
村居何識見時節春去春來自一年誰與児童話寒食
也將楊栁挿門前
數舎茅茨簇水涯傍簷一樹早梅花年豐便覺村居好
竹裏新添賣酒家
欽定四庫全書
　江湖後集巻十一　　　　　宋　陳起　撰
　　万俟紹之
　　　紹之字子紹郢人有郢莊吟藁方洪序曰相家
　　　子也按宋宰輔表万俟卨外無爲宰執者豈卨
　　　之族歟又大觀中万俟湜知澤州以循吏著語
　　　云前有王琪後有万俟固有以亷節顯者也
　　　方洪郢莊吟藁序曰洪㓜侍先君子側一時雋
　　　秀多相與游郢人万俟子紹相家子也力學好
　　　修先君子敬愛之寓居琴川嘗登抑齋先生節
　　　惠王公門見聞卓犖故其文閎以肆負西北鯁
　　　亮氣不隨衆靡故其詩清以嚴兩上春官人期
　　　之與自期不薄也居亡何疾而卒臨革以平生
　　　所爲詩屬其友順適葉君俾鋟之梓葉君耽于
　　　詩篤于誼不負所託一日擕詩示洪曰子紹予
　　　友也亦君友也其詩不可以不傳予既成其志
　　　君盍序之嗚呼一死一生廼見交情吾是以知
　　　子紹之不獨能爲文能爲詩且能取友也何敢
　　　以固陋辭子紹名紹之郢莊其自號云
　　　餞友宰丹陽
昔曽覘吏事不是小規模萬象胷中布全牛眼底無迅
雷推敏速片月對清孤鐵甕城邊邑今畨凋瘵蘇
　　　傑閣
傑閣倚空闊身高𦕈萬山棟雲飛縹緲簾鐵閙虚閑地
歩氛埃外天威咫尺間好風吹笑語餘響落人寰
　　　方水滴子
質由良冶就心向主人傾外倣斤金制中藏勺水清兎
毫芳露染龍尾濕雲生終命雙眸烱曽窺妙女成
　　　陸墓寺
距城纔五里野景自蕭然塘水清環寺窰烟黒翳天市
多沽酒旅橋列賣魚船欲酹宣公塜淵陵幾變遷
　　　旅中
僦樓如斗大不與嬾相便盃酒常妨飯缾花亦費錢狂
蹤依客燕短夢怯啼鵑欲去老丘壑無謀可買田
　　　次郊行韻
蝶怕花殘舞更忙隨風柳絮聞輕狂尋芳客去馬蹄倦
試酒人歸衣汗香過雨千林舒翠葉䕶田一水露針秧
留春無計空惆悵信手敲棊語夜長
　　　送觀書記住山
本是儒流學釋流枝藤所寓即清幽西山不用一錢買
北磵空爲百計留禪向静中能妙覺詩于閑處得㝠搜
秋風芳蒂甜如蜜許我溪頭繫小舟
　　　游天平山白雲泉
踏開松徑幾層陰一勺寒泉洗客心高處天風吹靣冷
險邊石磴警人深祠尊范像香煙潤碑刻唐詩蘚暈侵
鳥道更通幽絶處恨無足力可登臨
　　　游建康碧瑶洞
洞口篔簹幾百竿洞深襟袂易生寒鹿眠桃塢春常在
鶴唳松梢夜未䦨瓦鼎香騰秋霧薄石盤碁撒曉星殘
道人許换塵凡骨同向壇前説煉丹
　　　謁曽祖提刑墓
簮纓輝映紹興間身後清貧陋巷顔猶有雲仍在西浙
遠思霜露拜南山祖風三世未應息天道百年今好還
欲去欲留松下路藤花染淚路斕斑
　　　席上次韻
東風幾度客京華今日飄零天一涯無柰剛腸欺竹葉
幸因清坐對梅花更長不覺銷銀燭寒峭從教透碧紗
語到前朝行樂處綠楊深院是誰家
　　　呈印主學
君世通城武石城不堪兩處揔烽塵向時未快披雲願
今日同爲避地人襟宇光風無盡藏杯盤夜雨有餘春
喚回十載槐黄夢欲借靈槎去問津
　　　婢態
纔入園中便折花厨頭坐話是生涯不時搯數週年限
每事誇稱舊主家遷怒故將甌碗擲傚矉剛借粉脂搽
隔屏竊聽賓朋語汲汲訛傳又妄加
　　　次新竹韻
籜粉飄零幹拂簷午陰比似舊時添棲留薄霧生秋意
勾引清風滌夏炎弱質自同詩骨瘦新竿也學舞腰纎
丁寧養就化龍杖休劈輕絲織繡簾
　　　訪新城宰
野花香細綠陰成風着征衫暑尚輕流水有聲如學語
亂山無數不知名柘林葉盡蠶初熟麥隴人行雉不驚
少駐藍輿聊問俗兒童亦悦長官清
　　　餞常熟宰
籠鶴歸來到北闗玉墀春裏趣朝班九重定問琴川事
爲奏通川一渡間
多幸三年依德宇喜無一事到公庭庭前柳是公遺愛
去後相看眼更青
　　　金陵郊行
快提金勒走郊原拂靣東風醒醉魂好景流連天易晚
來朝更過杏花村
　　　冬閨怨
塑出獅毬對畫䦨笑呼女伴傍前看宫鞋濕透猶堪着
未扺空閨繡被寒
　　　寄永興宰兄
相閥峥嶸南渡初百年遺緒要人扶從知物理終無否
棠笏于今属魏謩
憶昔京華聚首時大兄常念阿連癡别來相望天涯遠
長誦對床風雨詩
　　　題扇靣
起晚慵粧立小樓杜鵑聲裏萬紅休儂愁未逐春酲解
飛盡楊花不舉頭
　　　蝶戀花
　　　　春風
啼鴂一聲雲榭晚好夢驚回蓬島疑行遍無緒東風簾
自捲香苞雪壓荼䕷院　似有還無煙色展絮煖魚肥
時復吹池靣扇影着花蜂蝶見藥䦨春静紅塵遠
　　　風入松
一春心事與誰同緣聚眉峯小樓徹夜聽鳴雨想西園
錦繡成空欄漾金魚池水鈎閑紫燕簾風　年時忻折
海棠紅來比芳容如今玉减香銷似怕輕寒懶出房櫳
塵滿謝娘吟巻從教飛絮濛濛
　　　賀新郎
　　　　秣陵懐古
決眥入飛鳥正江南梅雨初晴亂山浮曉鳳去臺空簫
聲斷惟南有踈林鴉噪但空鎻吳時花草指㸃中原青
山外柰征塵迷望愁雲繞佳麗地謾凝眺　清風助我
舒長嘯問其中虚簾曲檻閲人多少風景不殊江山在
况是英雄未老且拚與尊前一笑欲説前朝興亡事喚
謫僊人共傳清醥歸路晚月明照
　　儲泳
　　　泳字文卿雲間人著有華谷袪疑説
　　　題胡琴窻方徑
詩窮推不去終有惡圓心樓倚風煙外琴横星斗沉行
看花四靣坐對竹千尋却笑陶彭澤歸來荒草深
　　　清閟軒
萬竹中央住清心自愛持不除傷砌笋慵洗宿禽枝影
落翻經處聲敲入定時重泥新雪壁留待客題詩
　　　送春
送春歸去後身却在天涯有夢忘爲客見書如到家樓
空初入燕柳暗欲藏鴉故苑新桃李閑開一度花
　　　聞采石分司芸隱訃
忽聞千里訃涕淚已交横遽奪英雄去不教功業成人
疑藏六甲天使伴長庚惆悵青山夢分明坐兩楹
　　　小園
墾葦栽花柳園林小小成旋分黄菊本新扁草堂名池
水通湖活江風過竹清不期車馬到足自稱幽情
　　　亭下
亭下冷泉清松深地絶塵細看門外樹幾換寺中人别
嶂孤猿曉幽花百鳥春坐來危石上疑是比丘身
　　　思歸
客樓高處望獨立對斜暉負郭有田在故山何日歸秋
深楊柳薄水濶鷺鷥飛風景正蕭索何堪聞搗衣
　　　送人遊邊
邊風吹鴈至君却向邊遊正立功名日去防闗塞秋看
鵰因撚箭調馬試呈毬奏凱歸時節應須萬户侯
　　　送兄潮舉(原注䕶嫂䘮/歸於温陵)
老來偏惜别此别更闗情水陸三千里舟車一月程鴈
聲鄉思遠鸞影旅魂驚楊柳彫零盡無枝可贈行
　　　寄兄玉老(原注時隨兄秀/老往守雷陽)
雷陽路迢逓回首亦闗心重别因輕諾遠行多近唫客
懐秋色早歸夢嶺雲深莫以書無益人來惜萬金
　　　澱山寺
無路接塵寰中流擁翠鬟望中疑有寺游處若無山過
雨行雲濕衝風釣艇還龜邊舊鷗鷺心事頗相闗
　　　悼古鏡果佛慧法師
霜毛垂半頂説法國王前定裏修千刼佛中添一員諡
尊終後賜真諦在時傳講下諸徒弟焚香石塔邊
　　　送陳雲厓
出門即遠道君去有誰令詩價侯門賤時情客路輕晚
雲歸獨樹寒雨暗荒城此地還相别誰能不動情
　　　送盧萍齋
當春雁北飛之子獨南歸寒暑本無定去來應有機柳
煙迷客棹花露濕征衣明月人千里相思消息稀
　　　紅藥
紅藥階前半吐葩露枝已入貴人家不如庭下無名草
一度春風一度花
　　　涵虚閣
菊秋梅臘百花春過眼年華醉夢身今日不因登此閣
不知人世是紅塵
　　　春日郊行
東風吹著便成花粧㸃園林賣酒家田野可栽閑草木
十分春色在桑麻
　　　柬藏一
靈竺山前滿逕苔遊春車馬可曽來共君便欲携尊去
一樹海棠花正開
　　　胡定齋惠墨求詩
萬杵𤣥霜玉兎魂刀圭煉就許平分流珠輕滴銀蟾露
化作催詩一片雲
　　　春晝
亭院深深春晝長度窻蜂影去來忙自從野菜花開後
一月熏爐不炷香
　　　送人
昨日含愁始送春今朝又復送行人江頭楊柳不須折
那與愁眉替得顰
　　　覺來
西風吹夢過錢塘獨上孤山叩冷香紙帳四垂燈影薄
覺來疑是月昏黄
　　朱復之
　　　復之字幾仲號湛廬建安人端平中使北展謁
　　　八陵劉克莊詩話載摘句初夏云忽聽夏禽三
　　　五弄新紅突過石榴枝秋日云紅蕖老去羞明
　　　鏡推讓朱榮上蓼花葢亦纎麗之作也
　　　别湯伯紀
停雲思何長伐木夢苦短飄揺乗風來倐霍摶沙散匪
今我獨黯自昔客屢嘆之子曷云戾微陽逼候炭囚山
對線景汲井共清盥玉露泚金莖水泉流藻翰方竹桂
芳襲未覺枳栖遠仰天鏡其團一弛弓向半書堂渴吾
伊佇立了瑟僴子如飛鴻漸我如禁門鍵天寒柳無枝
指直不得挽歸來翫題墨寂寂眯雙眼
　　　與静使君約遊姑山記事古風二十韻
苦熱日已遠杪秋遂凄凉邦候及清暇小隊豫郊崗一
麾先嶃巖半刺驂翶翔卿月動左轄客星移奉常誰歟
南冠者共挹北斗漿翠幄穿晨曦鎻金歩流光窮惚某
氏建架構遡斯堂閩紅傾泛盎楚緑餖圓方平原磊落人
仙碑勒荒唐方平叱石起來問東海桑蔡子狗竇過蛇
蟬蜕冥茫麻姑十八九兩髻已成霜惟餘老杉星省識
鄧紫陽往事莽如迹且醉糟書房翼亭躋齊雲游目望
八荒挽河落飛瀑洒雪芙蓉裳夕矣憺將歸一一玉帝
旁蹇余雅幽尋嗜此崔嵬藏請從浮丘生學笙翳鳳凰
他年儻相思矯首空斷腸
　　　夜飲羅懐叟三盃屬余剛制共讀孟郊詩
建子初寒月篝燈對語時獨醒蘓客酒細咏孟生詩蠧
老無新巻烏驚有夜枝白雲路不遠明日肯重來
　　　别李商卿
羇思孤耽僻蛩音偶出虚緑陰分坐乆清話見情初春
過詩魂怯年銷劒術踈相看漸成故臨别欲何如
　　　滕王閣
傑甚滕王閣登臨思𣺌然宿雲開北牖秋水盡南天帝
子今何處王童記獨傳客懐無住著浩蕩白鷗前
　　　九日偕翁與可江正甫鄭景雲遊鳳山
褁將破㡌鳳山遊鳳去臺空餘古丘白髪尚能今日客
黄花祗作故園秋天浮渭北荒荒杳江入旴南隱隱流
我始欲愁君且莫人生何處是吾州
　　　太平寺塵外閑題
高樹青圓不見天小風微動竹梢偏衣涵空翠元無雨
庭閟餘聲獨有蟬老去此心無所住向來我見不須先
狂吟但過寒山子薦得騰騰一味禪
　　　謝張生見湛盧歌
劒術空踈今罷休家山何處越中甌欲談往事渾亡是
喜得新詩替莫愁(原注晦菴贈詩有江邊/艇子無莫愁之句故云)
　　　葛仙井
葛翁鑿井冽寒泉浸熟丹砂去作仙底事並煩仙子按
却隨海水變桑田
　　　羅懐叟思歸一詩留之
客子歸期莫有期地爐松火獨吟時西山暮雨吹成雪
錯擬楊花理釣絲
　　　姑山
他文太白不多竒一賦姑山世絶希生後此公方到此
龜趺不見仆前碑
　　李時可
　　　時字當可里居未詳劉克莊千家詩載其天寒
　　　鴉欲棲一首
　　　野寺
野寺不逢僧修廊且緩行竹藏雙鶴睡風助一蟬鳴坐
石侵衣冷臨風潄玉清詠歸無限意新月帶星横
　　　别余司法
欲别愁如結來時眉便開相逢兩無事且盡十分杯明
月今宵共春風幾日回梅花發墻角此際望君來
　　　雪行
天寒鴉欲棲客路尚遲遲泥滑蹇驢澁風斜破㡌欹雲
藏山斷絶梅苦雪禁持客裏愁無着愁邊却有詩
　　　題方漕水閣
三間水閣傍溪湄曽倚欄干此賦詩山色溪光還似舊
惜無詩思似當時
　　　舟中夜聞讀書
臨谿一舍竹疎疎舟過時聞夜讀書姓字是誰何必問
定應不是俗人居
　　　六朝舊迹
六朝更代㡬興亡滿地黄花只舊香水鳥不知人事改
雙飛猶自戀寒塘
　　　杜鵑花
杜鵑躑躅正開時自是山家一段竒莫據眼前看易厭
帝城只賣擔頭枝
　　盛烈
　　　烈永嘉人有峴窻浪語
　　　送黄吟隱遊吳門
寒江買櫂催遄征何如緩泛六橋尋鷗盟侯門懐刺謁
掌儐何如散䇿孤山探梅信吟隱豫章之耳孫調高琢
句期顓門西江不住來西湖喚醒晚唐諸老魂有時吐
出驚人語定須貴殺雒京楮膾炙人口徒屬饜還來隻
字不堪煑行吟荏苒歲欲暮束裝又問吳中路節翁舊
有珠履緣何况薦書袖無數此行一句直萬錢十句唾
手腰可纒歸來卸却揚州鶴推敲調度權架閣
　　　湖天晚霞
鮫人織出綃五色馮夷不敢閟深澤闖得燭龍歸􁛸嵫
横舒幾占半天碧光絢列岑浮紫翠琉璃倒蘸成琥珀
何當乗風掣下來并州快剪隨意劃製就詩囊百萬箇
分與江湖放吟客
　　　白髪
白髪非有種如何忽自生盡從方寸地蒔此兩三莖塲
屋債猶欠山林計未成頭顱知漸醜羞向鏡中呈
　　　午牕即事
午困俄驚囀栗留東風獨立思悠悠蜂搜花醴勤王事
燕拓芹巢爲子謀白髪愁邊添漸密青春忙裏去如流
無言猛拍欄干曲恰喜長鬚薦茗甌
　　　同黄吟隱湖上散歩
煖飜鴨頂一川晴喜共長堤緩轡行落盡繁紅春結局
傳來太白酒尋盟人于冷淡交偏好句向蕭閑吟倍清
鵜鴂一聲林外喚短篷歸帯夕陽明
　　　觀下湖漁者
漁舠逗曉來相續短笆亂割春塘淥須留一半還詩翁
要看早晚鴛鴦浴
　　　玉閬風書院偶題(原注西湖雙/清樓之下)
塔倚翠微椽筆勁湖吞碧落硯池寛天然調度誰消得
不是吟家出手難
歲事從他沸似糜小窻挂起只看詩不知那樹梅先謝
一片香飛入硯池
　　　堤上歸
舟横别港赴鷗約人立斜陽等燕歸心事一春拈不出
兩堤楊柳又綿飛
片雲篩雨過横塘襯斷蘋風作晚凉意快短檠推不照
柳邊聽月對啼螿
　　　漁父詞
曉岸披風駕短篷平蕪煙浪幾重重鳴榔莫近荷花浦
鷗鷺早凉眠正濃
　　　春興
涇雲全放兩峯青灣柳絲金照眼明短棹又隨鷗鷺去
笙歌少處結春盟
　　　暮天即事
東寺鐘聨西寺鳴前村樹末暝煙平天涯倦翼歸無限
只有鵶飛自喚名
　　　幽庭
幽庭鳥蹴梅花片䔩䔩因風摶復散貪看立到晝陰移
滿地蒼苔遮一半
　　　朔風
小窻簾箔䕶重重榾柮鑪心蜕骨紅昨夜朔風能凛冽
冰花亦結硯池中
　　　晚歩叚橋
垂紅頂上快登臨拍拍秋光滿袖襟伎癢欲吟吟未穩
兩山鐘裏莫雲深
　　史衛卿
　　　衛卿鄞人按宋史史彌鞏之孫䝉卿著書立言
　　　一以朱熹爲法又史唐卿與兄䝉卿同登咸淳
　　　元年進士則衛卿亦䝉卿兄弟行也
　　　秋歩述所見
趂晴收斷薪破曉循幽浦山寒樹欲風雲重天將雨兎
奔初種畦鷄拾穫殘畆葉深樵無蹤水落魚可數幽草
不須生千林秋已素
　　　捧檄家山
閒居愧未能帷幙冷於氷家檄官無俸山吟客有僧池
荒眠鷺石樹折飲猿藤寥落誰相問孤明雨夜燈
　　　春晴
平明晴可愛眼界一湖春不見水中鷺惟多堤上人梅
花已白盡柳色正青新日暮無歌舞清幽屬野身
　　　聽演師琴
禪悟却參琴山高水復深七絃手共語萬籟耳無音激
烈鬼神淚發揮天地心秋風時一曲懐古更傷今
　　　漁父
白頭長是醉湖海不知年活業惟耕網全家秪住船荷
花同鷺宿楊柳得魚穿一笛吹明月朱門謾管絃
　　　書里中所見
䦨干十二纈簾遮獸棟鱗鱗鼎貴家莫道樓臺無地起
滿城秋色半槐花
　　　所見
齊眉沉醉綺羅叢心事誰知付去鴻不惜千金留粉黛
更無一語怨東風
　　　有所見
不著畫羅金鏤衣尋常打扮最相宜春風燕子樓前過
飄落梨花雪一枝
　　　冷泉觀放水
溪流平地響晴雷石上生風巻雪來醉拍䦨干衣袖濕
十分身在白雲堆
　　　柳梢青
蕚綠華身小桃花扇安石榴裙子野問歌周郎顧曲曽
惱夫君　悠悠羈旅愁人似零落青天斷雲何處銷魂
初三夜月第四橋春
　
　
　
　　江湖後集巻十一
欽定四庫全書
　江湖後集巻十二　　　　　宋　陳起　撰
　　胡仲弓
　　　仲弓字希聖清源人仲參之兄有葦航漫游藁
　　　按江湖集諸人唱和詩葦航詩名頗著於仲參
　　　而諸選家無一及者永樂大典載其集甚夥此
　　　乃陳起所選者也
　　　雜興
百年一瞬息萬事皆塵埃所以身後名不如掌中杯山
園足花草雨露相先開獨有崖下松春風不曽來青林
曉霜重百卉顔如灰蒼髯五大夫鬱鬱何佳哉
佳花費事治十無二三本惡草時掃除已復相苯䔿試
嘗問園丁否泰乃爾反渠方倚鋤笑謂我見事晚老天
亦何心生花日衮衮
梁武欲為佛秦皇欲為僊萬乘猶不足要與天齊年人
生㡬兩屐過眼如風烟此心苦無已憂患常烹煎不見
客斯逐力詆爭秦權寧知咸陽市父子更相憐
　　　海月當觀濤
青天與海連羲娥代吞吐封姨助餘威陽侯倐起舞或
奔千丈龍或轟萬疊鼓蓬弱此路通祗界一斥鹵浩浩
無津涯尾閭闢地户嬴女驅鮫人獻怪扶桑府琛球來
百蠻玭珠還合浦獨立象罔外身世等一羽宇宙納溟
渤萬山齊傴僂清風與明月造物不禁取臨流喜得句
玉欄失笑拊眺望此一時澒洞注千古安得捲上天霈
作天下雨
　　　過駞巘嶺
中興諸將士殺身報明主生前七十創死後一丘土嶺
上生愁雲紛紛不可數平生憂國心氣結不能吐肝膽
常輪囷未知死何所杯酒酹夕陽臨風淚如雨
　　　醜婦謠
人知醜婦醜不知醜婦妍醜婦安乎醜婦德或可全荆
釵與布裙常坐紡織邊妍婦巧於人玉貌長娟娟嫵媚
及依阿萬態隨方圓醜者妍之實妍者醜之端醜者妍
之德妍者醜之賊人皆惡其醜我以醜爲則人皆愛其
妍我以妍為惑丁寧醜婦人莫效妍婦顰欲保醜婦德
莫學妍婦色人鑑不可欺妍醜自明白
　　　題金粟洞
名山洞府三十六若擬㡌峯猶未足有人曽此坐丹爐
有人曽此安碁局一朝悟道歸去來依舊紫雲鎖林屋
武榮賈客來洛陽手攜尺書叩巖谷覿面親逢吕洞賓
有眼不辨鄭文叔功成行滿欲度人酬之遺以半升粟
豈知粒粒皆金砂一服可但能辟穀先嗔後喜來重尋
癡心纔動隔山谷故老相傳金粟仙凌霄有塔蒼標玉
乾坤外物號無塵凢夫到此懶著脚我來稽首問先生
若為乞得壺中藥刀圭分與醫國人却入深山抱幽獨
先生道我亦不塵且走千巖并萬壑它時相過岳陽樓
定把竒書與君讀
　　　過新蓬二嶺
新嶺髙蓬嶺髙兩山前後爭嶆峨世途平處多風波何
如嶺嶠肩相摩脚踏實地無偏頗著身髙處不為勞新
嶺髙蓬嶺髙勿令此地生蓬蒿
　　　芳庭為作希聖二字以詩謝之
貫休鐡畫天下竒芳庭心法今似之偃波垂露久不作
雲煙灑灑光陸離北山塔穎健筆卓西湖倒瀉爲研池
長空萬里紙一幅等閑揮翰搖坤維大書姓氏牋金闕
書仙驚問子為誰安定後人希聖父曽披骨鯁干龍墀
公權筆諫粗有志未知所遇何如時書仙聞言發一笑
風雲際㑹須有期何當濃墨寫竹帛千古萬古長昭垂
　　　試劍石
青蛇生膽氣袖過洞庭湖既有虎堪刺豈無龍可屠鐡
山何用碎崖石至今枯欲斷樓蘭首能安砥礪歟
　　　法山寺
距城無數里乃有此名山海近雲常漫林深風易寒齋
餘飛鳥下定後野僧閒一宿何曽覺翩然又起單
　　　次法石寺即事韻
近郊來往熟馴犬向人迎半是吟將老何時隱得成月
明山景合潮落海痕生歸路霜鐘外微聞三數聲
　　　清吟寺
髙僧曽住此長對佛爐吟蕭寺有興廢清名無古今禪
心秋水瑩燈影石壇深不見鬼神泣空聞鐘磬音
　　　廢寺
鐘皷蕭條久誰從此地來僧房無户牖佛面有塵埃碑
斷眠荒草廊空長綠苔鵂鶹并蝙蝠時或此徘徊
　　　得闕越州冷掾
寒氊纔入手便動帝鄉心千古蘭亭在三年芹水深文
排崑體作詩對越人吟自得髙山趣何當遇賞音
　　　頥齋聫日有事於琛亭賦詩聊為解嘲
詩人有公事日日走琛亭紫翠和衣重香塵滿面生蚌
還江月濕龍起浪雲腥薏苡亦何有奚囊澈底清
　　　次雲心韻贈臞仙
清修如野鶴心性在雲間蔬食從來瘦林居耐得閒爐
分真造化夢繞舊鄉關汨汨塵樊者聞風想厚顔
　　　送季同歸龍泉
天寒猶客路行李况擔書喚醒江湖夢歸尋水竹居詞
華須近古劍氣欲凌虚好趂功名㑹言詩特緒餘
　　　明發
明發占鷄唱停驂數暝鴉半生多在路十日九懷家照
水芙蓉色滿園蕎麥花歸田何日是對客話桑麻
　　　題黄耑玉寒瘦藳
㡬囘吟傑句破硯幾遭焚古道不復作唐風猶可聞寒
於梅傲雪瘦似竹侵雲近世無郊島詩人數到君
　　　山行觀紫雲洞
浪遊知幾載久不到山巔泉石曽留意煙霞未有縁松
隂長匝地塔穎欲鑽天待洗塵埃脚重來訪紫仙
　　　嘲赴緣僧道
身在塵縁外如何更趂縁僧堂清富貴道院小神仙飯
飽休持鉢丹成莫賣錢但能了生死何必問蒼天
　　　山庵
蒲團清夜話吟鬢任鬅鬙瀹茗遲留客焚香靜對僧嵐
蒸侵硯版月冷逼禪燈萬籟俱岑寂呼童亦不譍
　　　送傅明府之南安
撫字及催科三年鬢已皤公心如日月浮議任風波父
老顰眉說兒童拍掌歌歸裝無一物空有綵旗多
　　　道中遥觀五峰
五峰天外立驢脚慣經過十載身萍梗今朝面薜蘿雲
低山色暗風急樹聲多蠟屐何時辦來聽樵子歌
　　　送趙明叔分教潮陽
昌黎遺俗在興教更煩君地産無名木春生半水芹詩
歌麟趾化筆補鰐魚文莫厭官毡冷相期粉省芸
　　　送梅臞三山
曽共梅花約論心到歲寒如何傾别酒獨自上吟鞍藥
裹留餘劑詩囊有近刋懷人眇雲際頻展墨龍看(原注/梅臞)
(臨别自作/墨龍見恵)
　　　自笑
自笑謀生拙多應涉世疎為貧趨斗祿因病試方書榕
葉寒侵户梅花深結廬焚香坐清夜吟到曉鐘初
　　　倚欄
倚欄商好句雲散海山青風急天無恙人驚心地靈潮
頭迎日月㠶片落滄溟夜靜濤聲息龍吟得細聽
　　　薄遊詩
薄遊歸較晚清氣滿丘園鴉噪盤林影蛩聲咽草根吟
腸思茗盌醉眼廹冰盆心迹兩忘處難同俗子論
　　　哀黄鳥
憐君金縷衣失脚蹈危機自是我心惻非關物命微引
雛誰共食求友便忘歸送汝入幽谷驚魂何處飛
　　　題崇福寺青山閣
禪餘無一事冷面看青山明月幾時有白雲終日閒地
虚塵不到天逺手難攀直下看人境紛紛醉夢間
　　　為源上人題寳葉
寳蓮千萬葉葉葉是如來淨土社中得無波水上栽根
頭藏舍利香氣避塵埃移向松灣去山花不敢開
　　　寒食
初過一百五園林正好看棃花未全秃梅子帶微酸近
世煙無禁何人食肯寒東風猶作惡誰念客衣單
　　　不飲
之子青州裔生來契分疎難從將進請屢下絶交書甕
面空浮螘樽前但取魚任他賢與聖清濁不關渠
　　　春晚山茶花數朶艷甚
萬紅彫落盡留住隔年花獨艷迎人笑殘粧帶雨斜物
情無老少春意自繁華顔色休相妬風流别一家
　　　題清泉院
孤僧如槁木住處逺人煙山有千年寺名因一派泉堂
虚遺像暗壁敗野藤穿法座空塵積無人來叩禪
　　　題通妙亭柱
小亭存古意雅稱道家風池水鴨頭綠山茶鶴頂紅内
丹還九轉法鼓叩三通若問希夷事櫩鈴語未終
　　　遊紫澤觀
地偏塵不到俗客可曽來寫帖雲侵硯朝真風滿臺蘭
荒根有蠧梅古樹生苔莫論還丹訣金爐久已灰
　　　虹橋詩
纔過虹橋渡漫山皆紫泥鷗邊秋水落牛背夕陽低酒
向汙樽飲詩從板壁題江郎在何許靈石與天齊
　　　山中
世情紛醉夢抱獨入山林有竹堪醫俗無絃誰賞音松
蘿青嶂合鷄犬白雲深未必幽居者能賡梁甫吟
　　　尤溪山中
山中寒意足自笑索裘遲野店鷄聲飯頹垣鵶字詩雨
餘松徑滑溪漲板橋危問訊恬軒老鄉鄰總不知(原注/恬軒)
(乃趙維也棄官/入山三十年矣)
　　　柬蕭芸莊
十載江湖夢鴻飛不到君近聞吟思苦半為宦情分往
事隨流水懷人看暮雲相逢又相别安得細論文
　　　舟中即事
攜家驅官牒短棹泛桃源人語聫篷屋漁歌隔水村雲
歸千嶂合雨過一江渾爲愛招提近纜船楊栁根
　　　舟中歸興
舟膠回短棹岸曲抱溪斜香篆迷煙草燈光閃浪花歸
心隨舴艋遺響託琵琶明月如留客猶籠淺渡沙
　　　寄舟中諸吟友
溪流何太急畫槳去如飛詩壘才無敵愁城醉解圍日
斜㠶影亞風細樂聲微誤入桃源去月明猶未歸
　　　觀江郎石
江郎何日化千古鎮長青乍見人疑怪多應地有靈世
間無此石天上應何星海外蓬萊島猶疑在杳冥
　　　桐江舟中
推篷納山色愁坐對黄昏雨過天無翳舟行水有痕鐘
聲來逺寺犬吠隔煙村柳下漁人屋收罾早閉門
　　　延平舟中
雙槳去夷猶延平津上州英雄三尺劍今古一潭秋市
近人爭渡山迴水急流前頭風浪惡莫放釣魚舟
　　　送羅去華
江湖如許濶無地著詩流難覔青精飯空回明月舟分
甘貧國士莫謁富民侯隨處風波惡無魚可上鈎
　　　夜飲頥齋以燈前細雨簷花落為韻分得前字
　　　又得花字賦二首
春歸如惜别淚雨滴櫩前酒病思盧橘吟魂逐杜鵑堂
虚香穂直風定燭花圓萬籟沈清夜瓦溝聞落泉
萬仭騷臺立海涯堂堂筆陣走龍蛇喚回蝴蝶三更夢
吟落荼􁊈一架花座上風流追靖節酒邊豪放逼劉义
幅巾危坐清源石小待山隂漸熟𤓰
　　　贈神籟談天
曽將甲子問羣生來向人間說五行眼底精神雖晦昧
胷中造化却分明指推寳厯八千數時弄玉簫三四聲
袖裏百篇題品盡何曽識得一公卿
　　　次韻賦海棠
萬樹嫣紅壓錦城此花宜雨又宜晴睡中銀燭層層照
醉後朱唇暈暈輕攜酒獨來蘇學士逸詩笑殺杜先生
雪兒檀板休教唱見說嬌羞不耐驚
　　　次麓湖韻送王用和歸省侍
因訪詩宗特特來子猷興盡轉船回故園松菊元無恙
新本芝蘭更欠栽傑句多於貧後出好懷長是醉時開
白雲只在青山外歸去堂前學老萊
　　　次林明府清源洞壁間韻
解帶臨風臥看山夢魂飛不到人間雲蒸空翠和衣濕
石潄泉聲透骨寒解語靈禽如有訴倦飛野鶴自知還
吟詩盡道隱居好能㡬人來肯棄官
　　　再和抱拙清源洞韻
泉聲一路和吟聲可是山雲未放晴勌客難攀千丈壁
遊仙空負十年盟草廬不信無龍臥松徑㣲聞有鶴鳴
此舉羨君髙著脚山肴野䔩薦杯羮
　　　和杜友遊清源洞韻
涉險何如過虎牢白雲堆裏著身髙登臨我欲招元亮
談笑時能接李翺人境下看猶粟粒洞天西去有蟠挑
學仙恐是虚無說且向峰頭跨六鼇
　　　已酉上元詩同日立春
又是京華見上元一番燈火奪春寒花蛾巧剪禁風撲
綵燕新裁帶月看客裏無家愁對酒吟邊索句夜凭欄
寄言雲雨休相妬天下人人欲縱觀
　　　和希膺春日醉吟
節物催人白髪新放懷不减少年春叵羅酌酒猶堪醉
古錦爲囊未是貧清坐相看情不惡淡交至久味方真
妓圍笑指紅樓去寂寞窮吟胡楚賓
　　　和壁間韻
萬仭岡邊去路長道人採藥試丹方弈枰誰解爭高著
仙樂時聞按大涼日落塔頭雲氣紫雨餘山脚蘚痕蒼
年深洞古無塵迹惟有先皇御墨香
　　　寄鱸鄉主人
天北天南獨鴈飛別君動是隔年期尺書久欠鱸鄉便
寸步難邀馬足馳池草驚回春夢句梅花開到歳寒枝
江湖諸老凋零盡從此逢人懶說詩
　　　送趙汝楫分教建安
又領臯比走建安青衿喜色上眉端詩因老去難言别
氊到春來不覺寒當口紫陽傳授學他年粉省校讎官
聖門豈必肯私淑莫把規隨一例看
　　　春日雜興
漁翁樵叟自行藏裹飯過從樂未央撲滿自緣錢作祟
鴟夷聊以酒為鄉老來願棄人間世病去欲荒墻下桑
黄犢不嫌人日雨村村苖長緑微茫
殘雪初消月正明茅簷自雨竹窓晴肩寒聳聳吟詩骨
肺渇泠泠醒酒羮少有梅方成野趣不多松亦作江聲
高人合著山巖裏縱有窮愁澈底清
野性最於魚鳥親自知不是世間人生成雪壑冰崖面
收得煙蓑雨笠身楊栁春來青眼舊山林老去白頭新
毋多感慨令君瘦獨立斜陽一欠伸
吾生身事信天縁一死何須較後先未怕時逢真太歲
或言壽過古稀年窮餘禄料齏百甕醉負生涯囊一錢
又見山林春意思辧隨芳草落花眠
天與之愚竟不移經年兀兀槿花籬拙於生事可無粥
工乃窮人賴有詩只恁麽休身是客知何以故鬢成絲
寒欺雪屋青燈夜六十猶癡始是癡
緑繞西疇小作勞溪村寒入舊綈袍五窮政坐沒梁斗
百舌不如無口匏穫稻條桑豳雅頌紉蘭餐菊楚離騷
客來更話唐虞上盍且卑之毋甚高
鶴骨嶄嶄疾未瘳怯行山亦倦登樓久知老去自當爾
自入春來雨不休虚器甚慙居士屩實封難覔醉鄉侯
小遲須有佳晴日待試山翁已健不
春來多病感頹齡草藥泥瓶不暫停身似漏船難補貼
齒如敗屐久凋零炎黄豈解留年壽莊老聊堪悅性靈
長劍拄頤兒戲耳底須麟閣更圖形
花柳村村奈老何一春門巷斷經過無繩可繫西沈日
有水皆隨東逝波妄想已空騎鶴夢勞生亦厭飯牛歌
正須秉燭遊清夜轉眼蘭亭舊永和
幽溪㡬日不曽來半是紅香半綠苔樂事毎從忙裏過
好花偏向雨中開慣貧可使居無竹髙隱共忻山有萊
投老田廬筋力倦不才多病兩悠哉
髙下雲藏野老家縱横水潄竹籬斜勤將春去許多雨
流出山來都是花白首風煙三徑草清時鼔吹一池蛙
身閒不耐閒雙手洗甑吹香夜作茶
南岡北嶺對窓扉看盡朝嵐與夕暉社後來曽聞燕語
雨中誰不惜花飛山醅約莫幾日熟沙笋輪囷一尺圍
莫怨風光損桃李荼䕷芍藥又芳菲
衝雨衝泥處處行物情殊不可詩情牡丹又是一年過
春事略無三日晴先後笋爭滕薛長東西鷗背晉齊盟
山居寂寞誰堪共杞葉菊苖俱可耕
緑隂芳樹鳥啼春與客相攜發興新半落杏花初過雨
㣲酸梅子已生仁毎尋詩去必遷坐稳跨牛歸不問津
筋力尚堪蓑笠在莫欺老子髪如銀
浄掃小房不以貧旋炊野飯喚比隣子規啼處一村雨
芍藥開時三逕春丘壑自成安樂國漁樵尚有老成人
茅簷相對坐終日只說桑麻語自真
　　　題金粟洞
誰信東南有此山㡬回蠟屐只空還乾坤超岀浮塵外
世界深藏粒粟間鶴不歸來華表在犀從飛去紫雲閒
捫蘿直上凌霄塔見說㣲垣手可攀
　　　和瞻甫韻
住在壺中小有天故山猿鶴作忘年雲歸毎失碁盤石
人去不生丹竈烟肯信玉華空有洞自貪黄粟便無仙
我來立盡斜陽暮猶撚吟髭風月邊
　　　過嶺作
崇岡峻嶺欲凌霄鳥道行邊去路遙客裏恰逢三伏暑
程頭方到九秋橋不堪流水鳴嗚咽賴有詩篇慰寂寥
但得此身强健在任渠皤鬢自蕭蕭
　　　舊題寳勝寺壁
十里湖光鏡様平銀潢一派向東傾寺從楊柳隂中岀
僧在蓮花㑹上行佛地也容擔板漢梵音莫近採菱聲
我來借榻醒塵夢歸去吟詩韻更清
　　　早過豪光嶺
輕烟䕶日曉霞明身在豪光嶺上行虎過新蹄看未了
犬逢舊客喜相迎摘來山栗連蓬買采得溪芹帶葉羮
一字推敲猶未稳奚奴知我有詩成
　　　郊行同張宰
雨晴郊外共尋芳細水交流注野塘花欲戀枝風不肯
柳纔舞影日還藏轉添老態難於健看得閒時少似忙
擬訪一僧共茶話禪房扃鎖岀遊方
　　　和劉後村雜興
冬深差喜病根除藥褁猶親酒琖疎門對好山純種竹
園通活水可澆蔬櫩牙帶濕霜晴後簾額移隂日出初
時有郵筒逓詩至吟餘便擬借牛車
㡬年待漏趣朝班乞得閒身返故山公論盡歸恩怨外
清談不落是非間屠龍肯信無高手畫虎雖成亦强顔
馬革褁尸徒自壯爭如投老得生還
出處難為卜筮謀植鰭無復轉巖求清風不度麒麟閣
明月空沈鸚鵡洲采石僅埋吟骨在新亭猶帶淚痕羞
書生慷慨談時事未必膺門肯見留
避俗常關白板扉北山泉石尚堪嬉臨流且賦觀魚樂
憂國何消捋虎危自許丹心長戀闕獨憐萬户未逢時
割雞為黍尋常事客至休言子為誰
邇來筆硯亦相疎野服焚香讀異書築室不須臨孔道
閉門只合造輕車有梅花處猶堪酒無竹人家不可居
渉世直消誡口過是非榮辱不關渠
誦讀未多才思慳數編遺醜落人間洪音互雜蛙蟬奏
封事空投虎豹關楊震有知金忍受相如未死璧終還
且須靜守心齋坐學取簞瓢陋巷顔
累疏殷勤奏榻前憂時急似救頭然功名常是中年立
忠孝當於晚節全投杖歸來泉石上班荆坐向竹梅邊
烏臺無復詩公案弄月嘲風亦偶然
近學時粧越様新空遺畎畝處忠臣燭之武老未為老
劉伯龍貧可是貧造物不應推若輩江山亦合助斯人
挂冠神武當年事明哲從來要保身
宦海風波亦足驚得閒聊爾慰平生雖無塞上雪堪臥
幸有山中田可耕一老拂衣何太勇羣兒撼樹漫相輕
絶憐千丈西涼瀑偏與人間訴不平
當日曽彈貢禹冠懸知出處獨今難寧將退翮翔千仭
誰肯模棱持兩端風雨筆頭猶老健江湖吟鬢未凋殘
十篇話破平生事留與時人作様看
　　　遊承天寺偶成
人間熱惱正匆匆纔入山門便不同雲板聲中僧出定
月臺影裏佛觀空堂隂岑寂常如夜殿角清涼不見風
纔得浮雲閒半日明朝馬跡又西東
　　　春晴
寒齋淺酌喜新晴絶倒湘纍賦獨醒清坐苦無佳客話
朗吟生怕俗人聽五湖四海雙塵屐萬壑千巖一畫屏
雲雨從來翻覆手黄昏更看照泥星
　　　次洪陽巖太卿韻爲方䝉仲書監賦西清風月
莫聽豳人歌楚茨鬻書空笑未多貲治中盡說裴懷古
館下曽宗韓退之西望前山誰拄笏南來别駕例能詩
昔賢自有清標在添在桐城一段竒
　　　寄朱静佳明府
十載江湖嘆不遭識君歲月漫蹉跎文書南去靜邊省
山水西來佳處多琴調本髙縁撫字詩逋未了欠催科
騷人標致清如許製錦機中製芰荷
　　　寒食雨中用李希膺韻
平明風雨釀春寒試把餳和杏酪餐野祭人來悲冷節
郊行誰肯共吟鞍煑香有約泉堪品禁火無條燧莫鑚
一百五朝全戒酒定知夢不到邯鄲
　　　夜飲趙明府歸來偶成
睡思濃時酒已醺主人猶自倒金樽綺筵散盡月初上
畫燭泣殘宵正分榕葉聲中清醉夢梅花影裏返吟魂
歸來小立樓西角紫㡌峰頭生白雲
　　　清泉院用柱間韻
僧居一路曲通村日落層巔生暮雲白石巧於山背岀
清泉時向澗邊聞鉢盂未信承龍化錫杖曽經解虎紛
歸去鶴猿應笑我稚圭何必更移文
　　　耕田
田可耕兮圃可蔬㡬年夢不到亨衢山林受用琴書鶴
天地交遊風月吾事變無涯人老矣死生有命汝知乎
客來時復一盃酒盡作鱸鄉醉隱圖
　　　代壽圓嶠顔文昌(原注時已/引年致仕)
長命新絲恰剪裁瓣香南望祝蓬萊千齡春筭從天與
九節蒲根著地栽范不待年甘引去文雖告老召還來
肉芝幸有丹書在留取他年薦壽杯
　　　壽趙黙庵
九十風光老益强一生長得對東皇結成梅子味初實
開盡荼䕷晚更香堯厯不隨春脚去周天從此日頭長
年年常記今時節花滿朝冠酒滿觴
　　　和趙同叔送桂花韻
少年折桂已心灰纔臭清芬鼻觀開喜見月宫和影落
傳聞天女散花來黄金枝上留仙粟白玉臺前絶世埃
聚逺樓空成感慨不堪時節苦相催
　　　包家山看桃花
春風吹到小桃根便覺仙凡有路分紫氣直衝文德殿
綵霞隔斷武陵源錦官城向山頭岀玉蹕聲從天上聞
一見圜丘懷故土令人寂寞暗銷魂
　　　次韻柬李希膺
相逢一笑便忘懷䑕量難當三百盃幕府清閒無檄至
郵筒絡繹有詩來分朋盡屏牛僧孺取女親逢羊角哀
滿眼鶯花良不惡春風吹上越王臺
　　　柬倪梅村
蕭寺相逢喜溢眉未言心事我先知半生風月樽中酒
十載江湖社裏詩滿眼秋容關客况背時春色到南枝
飜思舊日長安市醉拍欄干歌楚辭
　　　用後村韻送陳先輩
休將心事問西隣原憲長貧豈是貧黄葉落邊迷去路
白雲飛處倍思親世間那得埋金者原上空慙負土人
苦語只堪吾與汝倚廬抱恨此情均
　　　南地
數㸃青來海上山山根斷處水漫漫爲無南雪地偏暖
纔有北風天便寒生理盡歸蠻賈去宦遊直作瘴鄉看
塵迷鉅野家何在縱有雲梯見亦難
　　　囘文體二首
紅花濯錦織前山日暖啼鶯春晝閒空院古廊風寂寂
僻居幽谷水潺潺宫移舊曲新翻譜酒暈濃愁淺帶顔
同調賦詩吟思苦匆匆急逓走囊慳
灣前過渡小舟虚好景粧成天畫圖山列翠屏開户牖
麥翻黄浪滚田圩閒鷗樂處晴波細暮鳥歸邊殘日晡
攀柳共人人恨别綿綿落絮有情無
　　　存方寸地
此心僅方寸去天唯咫尺欲付子孫耕先自竭吾力
　　　失題
成蹊雖無言嫵媚隨東風挺挺氷雪姿所稟自不同
篇篇剔蠧魚字字編科斗螢小無晶光明月入我牖
　　　光風霽月
胷懷自灑落風月特寓形造物無盡藏何假乎丹青
　　　一志
念頭纔起處此一常分明其中有主帥談笑驅五兵
　　　汲清(原注清湖渡頭有古/井趙庸齋題扁其上)
慾波如濁流心源如古井不患無清泉祗惡無修綆
　　　鱸鄉道院
宦情原自薄卜得吳松居鄉味已飽諳胡爲羨鱸魚
　　　翠竹
修修青琅玕霜雪不可折肯隨流水去賴有歲寒節
　　　張南起爲作葦航圖仍示以詩次韻繼賦
風搖古柳散羣鴉小艇尋詩來水涯身在江湖平稳處
一塵不到浪頭花
繫纜蕭蕭蘆葦傍酒和翰墨醉淋浪靈槎不泝銀河去
却向人間羨野航
　　　過莆城懷劉後村中書因以奉寄
村在山邊雲半遮懷人咫尺是天涯眼前不見𤣥都觀
空負碧桃千樹花
入洛深衣已十春聲名千載有知聞不須更結耆英社
溧水前頭獨繪君
當日揚清激濁流身危肯作稻梁謀不從黨錮諸賢死
竊祿偷生亦可羞
模楷從來屬李膺臯比授業我何能倚墻甚欲重參請
恐累龍門不敢登
　　　郊行
杜鵑聲裏又花紅處處隂雲日影䝉心事太平人事好
眼前無物不春風
　　　題馮中郎廟
論將宫中可䇿勲至今香火宻如雲生時不遇孝文帝
定有何人肯薦君
　　　山中有花一種俗名花葉不相見感而賦之
世間燕鴈本無情天上參商誰㑹面花葉自是同根生
何事開時不相見
　　　紅逺
濃淡中邊費剪裁朱唇得酒笑顔開春風不度西流水
休說香從蜀道來
　　　觀中原指掌圖
月明空照八陵碑玉館瓊樓失舊基故國不堪囬首處
西風滿地黍離離
　　　觀丙辰省試宣鎖作
四海文章屬品題老夫刮膜有金箆諸君熟讀阿房賦
未必能爲五色迷
撒幙焚香冰鑑開觀君切莫負多才黜邊取廸渾閒事
只恐紛紛擲甓來
一窓絲雨一簾風當日虀鹽滋味同見說主司多好句
肯將蠶蟻待諸公
　　　過釣鈎嶺悼亡友盛景韓
一見㝠旌作許愁西風飄落冷颼颼早知真氣無伸處
悔不當時曲似鈎
　　　暑中雜興
一刻之閒直萬金苦無人可共幽襟成年不作西湖想
聽得啼鶯不自禁
不慣山中夜月寒滿窓樹影蘚花乾移床近壁不敢臥
恐是龍蛇之屈蟠
今年不上一竿竹渠豈於人亦世情風雨尚餘千箇在
結巢吾欲聽秋聲
白鷗吾有一日雅疇昔見之相與親滄浪忽欲從此逝
嗔我手揖無詩人
是非不到野溪邊只就梧桐聽雨眠睡熟不知溪水長
鷺鷥飛上釣魚船
平生多可曹修士說我唐詩最逼真不道蹇驢風雪裏
何如黄犢過比隣
俚謂革華烏脚鬼吾尊毛穎黒頭公與華作傳何為者
穎則萬世辭文工
只鋤蔬甲亦妨閒久與溪雲斷往還今日偶來僧却在
共煎茶喫話廬山
　　　辛丑上元
官府張燈試太平斯民從此不聊生使君只聽笙歌沸
不聽閭閻愁嘆聲
　　　雙髻山
千古丫鬟高插天淡粧濃抹傅雲煙眼前不見峨眉老
獨有青山長少年
　　　次韻烹筍一絶
錦䙀纔脫見龍孫便好西園到玉尊滿肚歲寒無著處
此情難與俗人言
　　　西來洞天
可是胸中負怪竒一丘一壑儘逶迤自從猿向西方去
鷲竺飛來未可知
　　　送梅村歸三山
此别重逢知㡬秋梅花雖老更風流東君未漏春消息
罰與人間作蹇修(原注時爲王留耕/之孫請姻于泉)
獨笑坐鞍自課詩江雲雨樹兩依依客情生怕西風惡
纔入秋來便賦歸
　　　逺將歸
不勘圖經認地名亦知此去近桐城行人未至心先至
差勝離家第一程
鶴不歸來華表閒輝金耀碧滿湖間後來若有林和靖
定不吟梅向此山
　　　寄題春谷監簿
敲碎吟扉杳不聞數聲犬吠谷中雲㡬番欲去重囘首
立盡斜陽不見君
　　　丹青閣
紫芝峰上一凭欄煙草茫茫天地寛眼界已隨流水去
丹青無復舊時看
　　　失題
抱琴終日坐槐庭萬綠隂中一掬清天地山河俱䕃芘
肯將風浪向人生
年來古道不堪行盡避君厨俊及名莫枉錐刀鞭算手
且調金石擊撞聲
謫居姜相庸奚損貧殺元英直是清風月分來無著處
摩挲海眼看長鯨
　　　梅答
多謝東君為主張十分霜雪十分香開時已辧和羮料
肯入風流時世裝
　　　西湖寒食
寒食風光不動塵西湖㡬處淚沾巾客中忽作松楸夢
羞見原頭滴酹人
　　　西陵橋
界破蘇公十里堤雕梁軋水漾虹霓杜鵑也戀錢唐景
不向西陵橋上啼
　　　梅坡席上次韻牡丹
爲甚花神受氣偏却來南地逞春妍鞓紅未數青州種
粉白猶疑洛浦仙
不學時粧添酒暈休將風景對茶前沈香亭北空囘首
目斷關河萬里天
　　　失題
一别家山不計程斷人腸處若爲情客牀欲結鴛鴦夢
夜夜相思睡不成
　　　柬石軒
便著工夫去看山蘭亭未遇莫空還向來一段風流事
只在茂林脩竹間
　　　義谿舟中
夢裏不知身是客却疑身是老坡仙羽衣道士飛將去
月在波心人在船
　　　春遊
不爲尋芳出錦城偶隨吟杖繞山行春風的是多情物
吹下紅樓笑語聲
　　　遊天竺靈隱三絶
遊山此是第三囘天竺禪門八字開已斷此生休佞佛
又隨人去乞靈來
呼猿纔了復臨流洗出胷中一派秋泉石世間真富貴
幾生修得到巢由
冷泉亭角坐移時試看孤峯飛不飛峯自不飛人自醉
暮鴉棲了更忘歸
　　　感懷
曽將敝帚棄墻隂十載塵埃懶重尋今日攜來掃花徑
老夫安得不關心
欽定四庫全書
　江湖後集巻十三　　　　　宋　陳起　撰
　　曾由基
　　　由基三山人
　　　題畫梅水仙山礬三友圖
野梅清靖節水仙韻坡公山谷秀而野厥有山礬風陶
蘇黄三君時異風味同後人思典刑冩入畫圖中
　　　贈貴官家小姬
小蠻初按曲趂拍入凉州宫羽偶失次回眸顧部頭部
頭色㣲嗔靣赭含嬌羞低鬟語同伴周郎曽顧不
　　　用坡仙鬱孤䑓韻送鄭繡使還朝
人人羡登仙去作上界遊誰知世䝉恩公其晦叔流衆
芳正囬春一葉偶似秋靈修豈數化宿莽休檻洲却憐
貪榮人前後幾蜃樓策今陳洛陽(原注時/上封事)疏肯諛滄州
(原注曾南豐乆在/外滄州䟽太諛)閶闔浮雲開臺閣清風留所期共推
慶厯車可復偏重元祐舟
　　　賀林正字
道山羣玉聚前輩説乾淳近代豈乏士清時頼有君誰
傳艾軒𣲖喜得嫡孫親所欠非榮進名流萬古芬
　　　遊益公平園懐宜春周宰頌詩
丞相非嗔客名流每舉樽魚烹惟沼在鶴化有軒存惜
欠堯夫子幸生夷簡孫(原注宜春宰/乃益公侄孫)平泉落誰手文獻
説平園
　　　病起幽園檢校
病起無情緒池邊日幾回蟲聲低覆草螺殻細生苔暑
退蘆將變秋殘蓼續開乆消環繞迹全若未嘗來
　　　送廣西鄭經幹并簡經畧
五嶺宜人地君今捧檄行但拚窮徹骨不到黯無聲婉
畫從違裏編氓休戚情祖筵誰執爵三祝石先生
　　　古寺
殘經閑竹几瀹茗供花瓷法窟寂無語禪容晚帶饑蟲
縈道子畫蛩響外孫碑風定聞踈磬𤣥闗却自知
　　　趙嵗寒昆季三人拉李學諭余同遊南湖次嵗
　　　寒韻
紫麒麟楦豈身榮腹有詩書氣便清野酌雅宜招勝士
貴遊大半是宗英主翁舊有登堂約古樹今知夾道迎
賸欲索梅同一笑却隨畫角㺯初更
　　　宦轍
宦轍馳驅塵滿襟解鞍呼酒小登臨天垂碧處秋江淨
山弄紫時西日沉韓記合還渠老手王詩似不要新吟
撑天拄地吾儒事過耳飛禽空好音
　　　與中朝故人
自憐骨相太邅迍為米折腰依舊貧古史多㸔多警省
新詩愈改愈精神與游造物真知已怕説天朝多故人
蘭菊有時忙不得世間桃李幾畨新
　　　胡講書赴張國録講席之招良月也
初日融霜泮水清鵠袍翔集宿中庭先生有道如陽月
太白占祥聚徳星安定重來闡湖學横渠端坐講西銘
自憐一唯無傳乆避席何時覿典刑
　　　送玉堂守永嘉
衮衮諸公塞要津獨當椽筆演絲綸乆陪清禁聊均佚
誰道明河不可親畿郡喜迎賢太守帝旁却欠直詞臣
逸才畢竟九天憶應謂禁中須此人
　　　余秋責余不歸責之誠是也余非敢忘鄉井而
　　　答以是詩
兎狡應多穴狐妖解首丘一巢鳩様拙何計老莵裘
　　　西湖氷合忽見小舟
四望黯同雲平湖墮銀漢一葉栁邊來應是寒澌泮
　　　嘲蠟梅
孤芳不被雪霜欺占得南枝最崛竒氣骨不凡風韻少
吕毉初見退之詩
　　　聚景園追凉
五雲縹緲䕶簷牙不是尋常富貴家樹樹風蟬凉意足
衣巾時復墮槐花
　　　題昌黎傳後
唐治百年生退之行藏端的係興衰三書何用干時宰
天使斯人欲有知
　　　題潘庭堅樂府後奉簡陳僉書
性靈底物堪陶冶郢曲彌髙和彌寡錦囊勿使六丁偷
㑹有昌黎賞東野
　　　晚思
風號谷應樹聲喧隂雨瀟瀟南北村倦翼投林舟宿港
滿懐秋思立黄昏
　　　題陳陟屺寺
幽泉落竇碎瓊聲疑是朝天環珮鳴遶寺杉松皆雨露
不應秋葉似恩輕
　　　題御愛牡丹
天香不數魏姚家玉砌雕欄護綘紗聞説弓旌遍巖穴
憐才應是勝憐花
　　王諶
　　　諶字子信陽羡人有潛泉蛙吹集
　　　上之回
蠲吉辰薦明廷祇中壇賔萬靈醮祠夀宫禮太一東祀
天孫西太室靈芝寳鼎胙元封親郊雍畤回中峯中峯
絶嶮天所劃百神驅導平如席雲髾秀革髙拂空翠輦
玉鸞鳴霹靂試憑蕭闗望朔方月支稽首樓蘭降復朝
獨鹿狩鳴澤芬樹羽林歸建章建章壁門春晝永井榦
㤗液多游幸千秋萬嵗奈樂何幾度鸞旗出安定
　　　張守送酒次敬字韻作詩謝之遊北山
有客可與遊闕酒得無病豈意四從事過我不待請洗
杓挹風度免慙林花盛公學此味如渾厚兼醇正公量
虛谷如有來良善應肯分兵厨瀝少佐筆力勁罷營杖
頭錢徐取松間徑登臨舊能賦七發踵枚乘此興老來
衰西日尚餘映風怒雷再皷雲破天一鏡山花下野鳥
詩題一堪命府公文章伯聲稱聳羣聼明朝倒錦嚢非
是庶所訂豈伊綵鳯鳴而聆露鶴警定知謝東山凡百
易子敬
　　　黄雀詩
畢逋秦氏烏差池吳宫燕秦人挾彈巢若危吳宫遺火
巢空㪚不知野田雀終日茅簷角卑棲俛啄蓬艾間不
畏鷹鸇與繒􁀯
　　　贈茅也休
逢人説也休舉世任沉浮清磬野雲曉素琴山月秋詩
材頻料理世事不經求每向滄波上時時戲鴨鷗
覿面秖談道知音不和詩盈樽清竹葉圍坐古梅枝煮
茗雲生鼎抄糜雪滿匙張山山木落何日又追隨
　　　贈括蒼季此翁
君來古括州吳楚一節遊衣染匡廬碧詩清雁蕩秋山
行尋隠逸野坐傲公侯不欲携書獻文章生古愁
　　　次韻謝惠山村送水仙
自是神仙客梅花亦讓青緑垂雲葉重黄映雪花輕襪
小凌波穏杯斜帶露傾一枝來贈我吟几覺春生
　　　早行
曉入荆溪路西風快似刀雪深埋樹脚水淺見溪毛嵗
序相將换人心只自勞牧童牛背卧令我愧兒曹
　　　送薛端夫赴武學赴舉
温然如羙玉文以武兼之發鏃妙穿的揮毫不待思行
途多早氣參學已秋期㨗報重陽近黄花汎一巵
　　　煑筍
桉有磨人墨囊無使鬼錢難教典班史只可折花鈿破
屋日多雨頹簷夜見天山童因煑筍庖下始生烟
　　　飯罷
飯罷扣松闗襟懐分外寛凍雲深擁寺寒瀬淺鳴灘苔
剥碑文字香縈古篆盤尋春難著句為怕起愁端
雪意猶商畧溪雲半有無短莎眠野犢枯樹㸃寒烏牢
落詩仍在蕭條嵗已徂過門人挽住相倩冩桃符
　　　栁絮
解作漫天雪終成滿地灰行空無罣礙入幕任徘徊巧
趂蜂鬚去輕隨燕翼來顛狂渾不定飛舞過樓臺
　　　北林
經行到北林此地轉驚心小市魚蝦貴荒村竹樹深帆
檣侵栁影罾屋占溪隂詩罷還飛去沙鷗識苦吟
　　　宿北山
兀坐苦無營乘閑偶訪僧山深雲作伴庵逈石為朋古
木含蒼蘚幽花落翠藤昏鐘三扣罷童子上香燈
四壁静無人翛然夜不驚龕燈光熖薄紙帳夣魂清有
月山猶暗無風松自鳴結茅終隠此髙枕待升平
　　　入邑
馬踏新松影衣沾秀麥寒藤花綴纓珞竹筍透琅玕詩
向閑中得心因靜處寛一聲幽鳥囀深在翠林端
野蔓侵沙徑山泉渡口梁樹頭蠶葚熟籬下雀梅香人
與春光老閒隨日影長撚鬚吟不就窮殺孟襄陽
　　　題禇道士雪巘詩巻
五言與七字句句摠清新但得詩囊富何憂客路貧梅
花一巘雪瑶草半岩春著我司盟去吟邊養病身
　　　酧趙懶翁求墨
㑹面苦無因緘書意亦勤相望七十里僅隔一重雲有
句來求墨得詩如見君從知相憶夢花下擬論文
　　　道傍廟
荒祠存玉像畫壁剥蒼苔額古名難問村空祭不來亂
鴉號古木鬬雀罥浮埃猶有人求珓西風動紙灰
　　　生日
又是逢初度紅稀緑暗時自斟生日酒閑理去年詩活
計惟書在衰容只鏡知人情與天道翻覆似枯棊
　　　旅中述懐
未晚僮先卧無聊自展衾一燈愁裏夢數首客中吟隣
舍誰歌曲譙更逺送音秋風催素髮憔悴滿華簮
　　　到此
到此添離恨垂楊已拂肩擔輕縁少鏹衣暖欲抽綿春
事遽如許客懐殊未然竹籬沽酒市雨濕杏花烟
　　　乍歸
去日猶殘雪歸來夏氣清閑隨白雲出看到緑隂成野
色供詩料山光快客情路逢鄉父老駐足問行程
　　　過山家
此地知誰隠當門列翠屛栽花多是藥題壁半書經栗
䑕咀紅果山禽墮翠翎峯頭冝眺望只欠小茅亭
　　　簡劉吉父
長安為客者皆是利名人只有君同我惟添病與貧秋
風籬下菊夜雨水邊蓴擬共租船去歸家趂小春
　　　簡章伯和
論交三十載彼此坐詩窮只恨性各别其他心盡同茶
苖封榖雨書葉寄蘋風無限懐君意鶯聲緑樹中
　　　舟行即事
釣艇横溪水漁罾撘槿籬年豐翁自樂酒熟客先知凉
吹生蘋葉斜陽戀竹枝苦吟渾未就倚柂立移時
　　　答章伯和問疾
伏枕屢經旬醫庸藥不靈自從春意動纔覺病魂醒露
洗桃心赤風楷栁眼青勞君相憶夢毎夜到巖扃
　　　贈筆工
試子玉簮筆他工總不如毫長宜貯墨管净可抄書汝
自誇淮兎吾猶註魯魚鬢毛斑白盡心折正縁渠
　　　吳江橋
松江期一到二十二三年今日身臨此憑虛骨欲仙塔
連吳苑樹帆帶洞庭煙見説鱸魚羙囊無斫鱠錢
　　　招玉淵
欲言非一事曉夕待君來吟屋新裝辦閑門未敢開春
光歸巷陌山色入樓臺猶有梅花在相期把酒杯
　　　題詩僧亞愚眉白集
向來已觀集今見自吟詩天下有清論僧中真白眉淡
如秋水浄濃比夏雲竒慎勿輕拈出常人罕見知
　　　到李山寺
䇿杖扣禪坊空山草木長殿荒人㬠席僧去佛無香榆
樹苔衣緑松花粉穂黄兹行無伴侣獨自繞修廊
　　　為簡上人賦古色軒
簡師得道不參禪燕坐常居古色軒夏禹告功遺跡在
任公垂釣有車存海通泉洞深千尺寺映重巖月一痕
何日短笻塵外去瓣香來此叩𤣥門
小舟吚啞渡横塘十里秋畦粳稻香莫怪雨聲驚客夢
要催詩句入行囊重過蘋水波浮緑遥見菊籬花正黄
佳節莫論重九後艤篷獨酌汎茱觴
　　　虎丘(原注晉王珣/故宅在此)
五百年前吾祖宅雲孫從昔未曽經山藏古寺忩連碧
水繞平田稻正青臺染夜雲㣲帶潤劒涵秋水尚餘腥
僧堂借得羊毛筆自蘸寒泉寫石屏
　　　逺出乍歸
五旬行李經吳越四月風光正惠夷緑水悠悠晴脉脉
青條緫緫實離離飛來何處䨇黄蝶呌徹他山一子規
却把閑身成倦客關心書几晝長時
　　　簡吳若清
絲桐掛壁戶常扃雅弄深防俗耳聼滴露研朱重㸃易
焚香炷火細翻經山含晚色千峯紫松傲新霜一𣲖青
獨向巖扉抱髙隠有誰能識少㣲星
　　　舟行
前靣人家是畫圖數間茅屋映菰蒲濛籠雲裏羣峰出
欸乃灘邊一棹孤嵗熟農人還自樂天晴水鳥競相呼
絶憐兩岸垂絲栁比却來時一半枯
　　　次岳尚書韻
細字書横䨇眼明破窻閲盡幾隂晴年來干禄渾無夢
老去吟詩尚有情謾向紙田耕石硯斷無金縷侑銀觥
和篇聊博先生笑應笑寒儒太瘦生
　　　寄王仲衡尚書
世態翻雲覆雨間令人合眼夢還山生平名義入肝膈
嵗晚師門要面顔鷗鷺波寛雖有約鳯凰城近可容閒
留年看試調元手未擬安仁賦拙艱
　　　歸山
特地捫蘿入翠微楊花故故㸃征衣遊人盡逐暮光去
野老獨擕山色歸擬泛銀濤浮浩𣺌難尋玉貌問芳菲
吳亡越伯渾休問且買清樽送落暉
　　　留山庵
遥山一望青如染到得山邊却不青松徑有風常自掃
巖扉入夜不曽扄燒殘栢子重添火沽得村醪旋倒瓶
却羡山僧無一事日長簾下自翻經
　　　病起
連日新晴愜病懐跧藏一室絶纎埃出來未得寒猶在
窮不奈何春又回酒盞慚踈朋舊少紙簾不為俗人開
日長自有閒工課汲水銅瓶浸古梅
　　　借樓
借得小樓聊寄蹟夜深猶自未扃扉鼠揺暗壁驚人夢
螢度破窻粘客衣舊隠圖書從水汎後園松菊與心違
思量應被沙鷗笑煙雨滿船胡不歸
　　　題雲海亭
二十年前曾到此重來又是晚春時蘆因水長全然短
山被雲遮分外竒漁艇添成古圖畫鴈行㸃破碧瑠璃
布衣憔悴江湖客閑倚欄干自覔詩
　　　秋風
去年相遇釣魚磯今嵗飄飄又入扉渡月薄侵蟾兔冷
拂雲輕助燕鴻飛逗遛餘響驚殘夢催促新寒上裌衣
欲把絲桐傳此曲破琴絃斷損金徽
　　　泛苕溪
六幅蒲帆去似飛浪翻新漲緑㳂堤一川水墨王摩詰
十里鶯花杜牧之雲遶楚宫春雨後煙籠秦樹晚晴時
人生來往情何極江北江南酒一巵
　　　遊善區寺
閑來古寺欲㤀歸無奈征塵染素衣緑葉雲稠荒澗水
白雲青濕舊禪扉牕涵逺色明丹篆鐘冒嵐煙入翠㣲
盛世登封今已矣斷碑無語對斜暉
　　　友人招飲
故人邀我共清樽躡屐歸來已半醺無限雨聲供醉筆
一窻燈影共誰分銅瓶火煖鳴天籟寳鼎香殘拂岫雲
今夜夢魂清更甚扁舟冷伴白鷗羣
　　　入山
入却山來事事宜眼邊何處不闗詩風飄花片上書册
水浸山峯入硯池酒欲飲時斟易盡碁當勝處著嫌遲
箇中自有無窮趣莫遣兒曹取次知
　　　送墨與則上人
遣送書齋小浄瓶麝煤藏乆帶芳馨難書八萬四千偈
只寫多心一巻經
　　　苕溪舟次
扁舟煙重冷漁蓑兩岸人家浸小河芳草自生春自老
落花隨雨晚風多
　　　山庵即景
一炷清香一局棋坐㸔山雨到來時晚晴獨步出門去
雲掛碧青松樹枝
　　　十月晦日睡起
睡起西忩午正蹉小春天氣尚融和顛狂絶笑簷前蝶
不道殘陽已不多
　　　次亞愚韻
萬里春光眼界明半牕斜日醉魂醒有時夢入廬山去
瀑布聲中拄杖行
絲絲楊栁拂輕烟那惜床頭買酒錢此段風流如不賞
一般佳致又明年
梅臉斕斑褪粉粧桃心依約暈輕黄春風花草經行遍
次苐安排到海棠
寒梅一樹照清池花底嫣香尚覔詩稚子不知吟思苦
却來池上數魚兒
　　　嘉興戊戌季春一日畫溪吟客王子信為亞愚
　　　詩禪上人作漁父詞七首
蘭芷流來水亦香滿汀鷗鷺動斜陽聲欸乃間鳴榔儂
家只住岸西旁
翁嫗齊眉婦亦賢小姑顔貌正笄年頭髮亂髻鬟偏愛
把花枝立柂前
湘妃淚染竹根斑風雨連朝下釣難春浪急石磯寒買
得茅柴味亦酸
滿湖飛雪攪長空急起呼兒上短篷蓑笠具畫圖同鐡
笛聲長曲未終
離騷讀罷怨聲聲曾向江邊問屈平醒還醉醉還醒笑
指滄浪可濯纓
白髮髼鬆不記年扁舟泊在荻花邊天上月水中天夜
夜煙波得意眠
只在青山可卜鄰妻兒語笑意全真休識字莫嫌貧方
是安閑第一人
　　李自中
　　　自中字文仲盱江人有秋崖吟藁
　　　篔簹萬箇黄雀每棲息其上一息風雨颯至忽
　　　聞有殺聲呼童眎之乃鼩嚙也故為之賦黄頭
　　　雀
黄頭雀觜交交尾倬倬突然散去雲路邈東村四靣禾
黍稠欲下未下驚呼儔牛羊上山鷄犬睡翩蹮蹙步來
相求日斜深塹有羅網投宿青㝠依篠蕩沙鳴羊角轉
崢嶸蹴踏虬枝猶倔彊誰知簷下息爾軀夜半瀝血逢
精鼩唇焦舌爛救不得一縷性命才湏臾君不見螳螂
捕蟬上髙樹企足昻頭忘反顧人生吞噬更可憐臈月
未窮誰悔悟
　　　初夏旅况
南山北山雨濛濛鎻斷翡翠千萬重茅簷剥啄鳥未散
練帶野水來相衝土堦莎草如箭鏃冷透篔簹清入骨
雷公挾斧渡長河抛擲牟尼三百斛一身蒲栁寄天涯
白雲何處栽胡麻江湖夏潦魚鱉亂錦袍夜月乘仙槎
　　　麻姑山作
小小茅簷下清吟對此君溪深春漲雨山闊夜藏雲地
濕松花冷天晴樹色分敲門尋道士鷄犬隔籬聞
　　　送曽景建道州聼讀
晚節傷弓未足憐江湖因此累諸賢名標宇宙千年在
事属朝廷萬口傳湘水有情空引些舂陵無事早歸田
多年浪説飛昇䜟不擬如今尚悄然(原注景建嘗為余/言某年某月某日)
(曽極飛昇有/金篆符䜟)
　　　題南康縣山寺
絶無常住只隨縁石榻焚香向佛前風折碧梧能幾日
鶴巢白塔已多年無人去剗階邊草有客來探井底泉
休笑空門長寂寂近時地上也流錢
　　　南昌樓贈符子威
占得南樓第一凉焚香終日話蒼茫客來酌酒烹茶外
雜採山花供藥王
　　　春曉
門瞰青山侵草開苦吟吟上最髙臺春風誰遣鄰家去
成陣落花吹過來
　　董杞
　　　杞字國材番陽人
　　　遊招真觀
溪旁老子宫古松奮蒼鬛修逕烟霏深中巖祠像設巖
頭流雲漫千丈藤蘿結猿猱躍其間手疑攀日月巖下緩
經行人間諸想滅文楸飛雹鏗朱絃浮磬徹此山宇宙
初誰擘坤軸裂六丁曾一戯萬古留洞穴仙翁昔此棲
還丹成白雪佩環昇倒景遺臺猶岌嶪菊秋風日佳歸
艎雙槳歇便欲茆三間於此謝塵刼
　　　水泛及門用老杜江漲韻
雨聲喧晝夜不斷洶簷流籬落維孤艇溪湖失舊洲訪
君無去路狎我有來鷗濤浪相欺得衝門鼓白頭
　　　西園
何處西園好樓雄說媚川村環春色水樹帶夕陽天客
促雲間棹漁吹浦外煙且來窮燕賞着句剩流傳
　　　用洪憲韻自述
壯志摩雲一劒閑欲屠石堡斬樓蘭功名努力車登坂
嵗月驚心水下灘小小茒茨漁子舍星星鬢髪腐儒冠
髙山流水無窮思整頓瑶琴試一彈
　　　過彭蠡湖
客子扁舟故里還烟收雨霽出蘆灣浮天浴日重湖水
鎮浪回風四望山逺樹離離飛鳥外征帆㸃㸃斷雲間
漁翁活計一篷底愛汝白鷗相似閑
　　　題水陸寺
殿樓邊翠麓忩户俯清湘遊客匆匆去髙僧白日長
　　　題薝蔔
春花狼藉餘六出浄煩熱衲衣凝夜禪香散深林月
　　　阮閣
隂隂松竹合幽鳥傍人啼一局枯棋罷曦輪又欲西
　　　暮春聞張思順歸期
小園寂寞鎻青春桃李留花待主人青子已團濃緑底
歸艎猶未到溪濵
　　陳宗逺
　　　宗逺字巽齋有寒忩聴雪集
　　　擬古
蠶絲圖利人利成身已烹蛛絲圖網物網成身益傾漢
興弓犬棄楚亂蕭艾生禍福乃如此吾道烏能亨
　　　有感
天地不磈立人為天地心世無經濟學何以任彌綸沛
興園綺隠淵啓虬髯驚漢唐造草昧數子留其名我非
煙霞徒息養離世氛我非雲水客眼空觀刼塵有身必
有用用世非榮身善性自孟子惡性由荀卿氣質誠有
駁良心乃其純荀卿言治氣孟子言養心治如治稊稗
惡去善自生養如養佳榖善長惡亦亡善善而惡惡孟
荀同臭馨安用泥口耳紛紛争異名寥寥數千載塵迹
汗簡青麟死不可作紀例存其文世無公是非安得真
勸懲西漢豈無人氣節氷雪清東漢豈無人長厚性質
淳特立違時好心事竟埋堙紛紛瀾倒徒空贏身後名
　　　有感
呢喃燕賀厦嘹嚦鴻漸磐戀主江南暖來賓塞北寒炎
凉有變易去就無留難勿嫌烏鵲噪朝朝止屋端
　　　異獸
甬東有異獸俗名訛曰歆其形類猴玃或謂虎之精逐
人求口食咿啞小兒聲滿望乃謝去不遂輙生嗔利爪
捥人目烏喙啄其身膏血盡且死適意方欠伸行道足
一迹深山晝掩門衆疑心是獸何乃靣如人不知椎剥
吏人靣而獸心
　　　戯同舍與内競(原注龍/泉人)
龍泉函氣清歐冶吐霞綺干將墮龜文莫邪潛漫理藏
鋒金匣夜光芒銅花玉暈相磨砥雄雌一落東與西相
從不隔千山水憶妾與君差池飛送君挾䇿游京畿暮
雲空碧鴈度逺畫梁寂寞鷰來遲但願月宫分彩色豈
恨霜閨弄落暉君方倦覊旅妾亦厭枌土錦水鴛鴦巢
漢林綺翼飛翔交媚嫵有時嬌妬不自持佯嗔不肯舒
眉宇逢君貧困泣牛衣舉案低蛾似頑魯誰知志滿凌
暴生剛腸便不愛卿卿望斷犢車揮麈急飽負虎嵎攘
臂輕松栢故無情凌霄植根蒂柔蔓托髙翹嵗寒忻附
麗何為絲蘿親反有榮悴異昔日淚霑衣長嗔失意同
寒飢今日衣擁淚翻怨得意由輕肥炎凉世態得失間
怨君却悔嗔君時
　　　夢遊月宫(原注壬辰省闈已/中而黜因賦此)
蜿虹絳彩垂霄路白波𣺌𣺌散寒露横空擲綺結飛梁
靉靆青雲匝風御颺金排玉水晶宫鸞佩霓袽笑相遇
兎停玉杵取𤣥霜吳質無端强猜妬窺見腰中三尺氷
便疑斫却婆娑樹桂香廣陌不得留灼灼修娥謾回顧
天孫飛梭織氷紈帝子吹笙濕香霧笑指瑶臺十二層
只怕結鄰未相許㶑灧金樞煙水寒㑹駕飛輪撇波去
　　　過横逺途中
蠶桑事已過耕稼老農勤橋斷荒村雨山埋半嶺雲小
松穿石出野水落田分茅店傾醨酒相看亦論文
　　　病起
事業書千巻生涯菊一籬約居慳問卜多病頗知醫㸔
鏡癯添骨挼髭笑解頥閉門方得趣不誦北山移
　　　送洪宰西歸少歌漁春渡是日風雨
送客來孤店踈軒竹數莖歸帆出煙雨羣吏立沙汀似
我情何悄如君事最榮待無雲隔岸湏㸔逺山青
　　　寺深
寺深幽寂寂四月似秋天夜乆聼山雨晚來添石泉斷
巖風嘯木踈竹鳥棲煙鐘鼓林梢動空堂已罷禪
　　　安仁樓間晚晴時送黙齋伯回星江
已是悲秋客那堪送逺人亂山殘照慘落葉晚風頻去
恨隨帆逺回頭轉意親明朝相憶處鱗鴈達情真
　　　呈豹林伯進齋表叔
曲逕禪房午幽風動古林泉聲落澗静磬韻隔雲深空
谷留禽語青山洗客心頓然忘俗想來此不妨吟
　　　資政入村造夀器謾賦
功成身退從來少緑野超然洗俗埃閑出西疇營六檟
勝傳南極映三槐迎門村婦㩦兒拜遮道田翁帶犬囬
競喜鳴珂歸舊隠争如鷗鷺不相猜
　　　八月初五日有懐舊事
㸔來擾擾總何謀且把行藏用酒酬籬菊趂隂移别逕
江楓向晚落行舟秋蟲在壁催人織歸燕辭巢戀主愁
今日去年風物異錢塘還在望山樓
　　　題蕭季賢雪澗軒
避喧寛結小茅廬庭竹栽多引鳯棲滿地松釵風嘯木
隔忩漁艇月涵溪歸鴻目送雲間失賀燕巢成棟外低
料想春殘曾有夢謝家芳草緑將齊
　　　呈陳介叔
青帝東來駕綵韀燒燈過後少晴天逢春已辦穿花屐
阻雨先尋載酒船但覺野雲生樹外不知溪水漲灘前
落梅有恨香還濕不得飛來傍舞筵
　　　春日書景
狼藉殘梅滿地香遊蜂終日趂晴忙芳堤細草鱗鱗緑
深院垂楊裊裊黄暖霧未消山失木春風無力曉侵裳
眼㸔景物關情甚亟把詩吟送一觴
　　　冬晚
簷樂無風静自鳴開牕亦復使眸醒投林倦鳥低翻翼
觸紙癡蠅細有聲籬外半懸紅子落墻間少見緑莎明
陽生隂後春來近凖擬新詩為發萌
　　　因雨遣興
細雨㝠㝠風頓凄㣲沾沙路不成泥珠排簷網凝絲重
瓊積荷盤壓柄低青草岸頭三月暮黄梅葉外一山迷
小塘水滿魚過塹隨浪流溝入古溪
　　　春雨遣興
静看何物不關情屋角青梅子巳成巢拂舊塵迎社燕
花移新樹欲流鶯寒生簾幙深春雨暖卜園林甚日晴
病起無聊休把酒東君去住亦堪驚
　　　題汪表叔對袁府起借軒和韻
朱門虛老濟川材鏡面芙蕖取次開莫怪偷光鄰士壁
絶勝附火乞兒堆拂塵尚欠千尋竹極目何須百尺臺
魚鱉不知誰是主也隨流水向東來(原注表叔所/居面西故云)
　　　傳聞八月十四日唱名
北斗三魁夜吐芒競傳臚唱擢王揚遥知天上輪光滿
先放人間桂籍芳失笑月烏空繞匝那知雲鴈不成行
姮娥留取十分好萬里清輝分外彰
　　　代夀
自上黄樞贊萬機曽將謀畧定邊陲平淮便放裴公逸
去越猶嫌范相遲㶑灧池塘蓮萬朶嬋娟亭館竹千枝
居東賸有明農志歸衮應賡七月詩
　　　代夀某帥二首
當年禁履上星辰便合登庸秉國鈞葢海旌幢紆出鎮
濟川舟楫已知津但從渤澥清沂泗肯把關河自越秦
醖釀早成六月雨一朝翻手洗炎塵
三年姬衮尚居東官府清平冠六雄仙洞蟠桃紅映日
山亭修竹緑梳風已將儒雅安時俗更即人和驗嵗豐
儉幕棲身無以頌元龜遊戯出蓮叢
　　　夀陳府博
三嶼縈紆秀且竒苕華琢采妙工倕髙羅絳帳聲盈耳
戯着斑衣笑解頥魚藻留連依水密鳯筩凖擬向陽吹
的知梅信傳東閣先訪南宫第一枝
　　　代夀帥書三首
欲㸔棠隂續世傳重移星履下鄞川風薰轅㦸清官府
日煖瀛壺小洞天塞外不傳青海箭幕邊稳泛緑池蓮
箇中便是神仙境何必崆峒訪偓佺
勲業從來簡帝聰東溟還復奏膚公庭前修竹添新緑
洞裏蟠桃依舊紅野渡横舟人未老大川作楫路將通
願觀整頓乾坤手不負當年射六蓬
笑談樽俎有餘歡不獨民安吏亦安競喜鯫生兼盛賜
那堪鶚表録㣲官投機已發千鈞弩速化仍資九轉丹
青眼相逢尤異處他年翹館舊門闌
　　　郊祀慶成詩
寳歴登三禩觚壇類兩儀居歆修大報肇祀述前規景
迓初陽吉齋嚴一月期采章循節儉緼豫屛紛離輅象
停方貢兵驂却道馳殊庭崇祝告太室欵靈娭黄道晴
曦麗青郊湛露滋龍常騰旎旖蜺羽勝葳蕤列㦸森賔
衛嚴更警禁帷蒼圓尊上帝黄粹見方祇馥郁陽宫燎
芬芳帝籍粢非煙浮羽籥叶氣冐尊彛濟濟鏘圓玉峩
峩㑹采􁇑雲裙紛下逮月璧粲昭垂合奏諧純繹登歌
羙緝熈貳觴勤竢獻虛次迄親祠翊翊靈施佑禳禳嘏
致祠招揺囬左翿閶闔敞南離侍仗朝紳擁升樓禁蹕
隨臚驩皆岳抃驛赦霈皇慈都號登瑶册追思遺寳龜
燕謀端有自鴻祉浩無私肅穆東朝賀登閎宣室釐慶
綿千嵗統歡奉萬年巵盛事輝三古龎恩被八維至誠
深可卜滿假務深思兢業傳家法盈成保慶基萬方嚴
表正九簣戒功虧帝夀齊南極邊塵靜北陲具臣懐羙
報成命繹周詩
　　　送友人
黄梅浦逺草萋萋風細孤帆雨後低漁笛一聲何處作
故山回首白雲迷
　　　憫農
條桑事了蒸麻急刈麥人兼種稻歸作苦那能衣食足
幾多遊冶厭輕肥
　　　謝石庵見示櫂歌歎時因以見意
蘆花裊裊西風急獨立髙樓聞鴈聲志士最傷秋夜月
江南塞北兩般明
　　　牽牛花
綠蔓如藤不用栽淡青花遶竹籬開披衣向曉還堪愛
忽見蜻蜓帶露來
　　　舟行
鷗鷺灘頭帆卸雨牛羊影外草生煙漁人撒網潮平晚
栁岸維舟取次眠
　　　靈溪舟中風雨
斜風吹雨打篷窓獨棹孤舟向曉江沙岸竹洲煙漠漠
青山飛鷺一雙雙
　　黄敏求
　　　敏求字叔敏修水人集名横舟小藁或題詩其
　　　後云涪翁之音調朱絃至今草木猶芳妍後來
　　　清氣有所屬鑑轟句法非雕鐫蕭崱序以為其
　　　各體詩時出入於晚唐亦間似楊誠齋不専主
　　　山谷云
　　　野塘雜興
仕進固所願貧賤亦所憂抱璞不自珍過取則足羞不
如寂寞濵横此野水舟時乎儻可為肯遜伊與周著書
俟百世亦可軻與丘進退兩不惡久矣吾其籌
地僻車馬稀柴門不須扄晨興正衣冠浣手供爐馨奈
此日永何閒課離騷經一片蘭茝心千古日月明爾豈
乏忠憤所欠惟和平要之仕與止奚必分重輕吾但適
吾可不願得爾名
　　　别詩人余叔雲
萬栁堤邊住挑雲過艾東未應為計左輕去犯詩窮雙
屐江湖上清名宇宙中折梅作行供香已破椒紅
筆硯無靈乆寒檠自掩門虛名何預我漫刺重煩君茶
外無祗待詩邊得細論别懐莫兒女相祝張吾軍(原注/時叔)
(雲方/赴試)
　　　書齋
新闢書齋鶴柵寛一簾風月儘幽閑百年易向忙中過
萬事偏於好處慳漫説折腰營斗米何如留眼㸔雲山
只消一巻梅花句留得林逋在世間
　　　題陳篔谷陳埜逸吟藁
謝却梅花吟課少苦無心事惱陶泓得君近日詩編讀
增我晴牕眼力明爽似暑風秋九夏清踰夜月晝三更
後山衣鉢塵埃乆頼有雙英主夏盟
　　　予丙子辛巳兩遊解空寺己亥秋又至思上人
　　　徙舊徑自恠石中頓發竒觀叔亮弟取山谷詩
　　　文名閣曰卧龍巖曰青玉盎山之門曰天下勝
　　　處令泳之作𨽻扁為賦七言
兩扣雲關記昔曽重來詩眼倍晶明路移巖石中間入
人在洞天深處行玉盎虛明添翠色霜鐘清冽帶秋聲
與君小摘涪翁句留得青山不朽名
　　　凉棚
未庚赫日已焚空亭午西齋坐甑同横竹旋排蒼葉宻
小牕移在緑隂中情知瑣碎妨新月稍喜牽連得暑風
分我清凉詩境界一蟬吟到夕陽紅
　　　經理順寧别墅
未必餘資辦草廬先從意匠起規模某池宜植荷千柄
此地合栽梅㡬株怕礙㸔山墻矮築要寛種菊徑深鋤
林泉隨分成幽趣誰計東郊入畫圖
　　　書鄭亦山冷澹生活
九陌紅塵不肯居㩦家租屋住西湖月香水影賡和靖
雨色晴光憶大蘇詩比晚唐成冷淡人如東野更清臞
晴窻盡展芳編看一片寒氷浸玉壺
　　　遊落星寺
星江山水甲江東所到僧房各不同拳石不知何代隕
數椽恰占一湖中廬山屏倚朝昏碧彭蠡帆分上下風
除却金焦相伯仲其他無此水晶宫
　　　栁絮
近日柔絲可着鴉又分晴絮落天涯絶無氣力元非雪
空費形容不是花便解與春遮去路也添為客重思家
雨餘留得閒蹤跡緑染浮萍夜聼蛙
　　　寄題靈川簿廨存愛堂二首
一命如何解濟人細看存字最精神莫専紙上求明愛
胷次渾涵不盡春
愛無差等墨之徒理一由來分則殊愛只是情仁是性
合於仁上着工夫
　　　初秋白雲道院
檜柏株樟竹與松四山互長翠隂濃逼敎秋暑無來路
輸與山僧坐晚鐘
莫道秋容冷淡加秋英風露勝春葩拒霜巖桂休相遜
占得開時各自花
閒來汲水浸菖蒲淨洗塵埃半㸃無濯得老根如法瘦
養敎矮葉十分臞
　　　次鄭亦山求茶韻
山谷松風賦響湯茗甌今帶六經香君詩莫道窮無對
髙出車聲遶九羊(原注車聲遶羊腸山谷煎茶詩前輩/云黄九得恁窮亦山有君未知人窮)
(相事之句/因戯之)
　　　訊黄乙山於夀寧寺
客中聼雨况僧寮盡日無人訪寂寥一枕秋聲供痛快
隔忩風裡有芭蕉
草草茅亭古木間萬琅玕裏一禪關秋隂只俟風收盡
分我浮生半日閑
　　　水墨水仙
玉潤金寒情窈窕縞裙翠帶態輕盈只愁㣲月清無對
更畫梅􁧢作弟兄
　　　古香亭
矮屋簷前老桂叢清隂分破廣寒宫誰知萬古香無價
藏在黄金一粟中
鵝黄雪綴碧瑶枝占斷風髙露下時吏散予方有公事
嚼花斟酒古香詩
　
　
　
　
　
　
　
　
　
　江湖後集巻十三
欽定四庫全書
　江湖後集巻十四　　　　　宋　陳起　撰
　　程炎子
　　　炎子字清臣宣城人有玉塘烟水集按寜國府
　　　志載程炎水西寺詩云炎涇縣隐士有烟水集
　　　應即炎子而志誤脱子字也
　　　餞周東巖之石門訪汾陽氏并呈友人
漫浪江湖脚周遊到石門能延徐孺子知有令公孫話
雨燈輝座醻春酒灎樽况逢朋友在一見必温存
　　　四安舟中
多行三兩日猶在四安舟天正當寒夜人偏作逺遊風
高雲葉動江闊浪花浮㑹得幽閒趣唯應是白鷗
　　　山中雜詩
側耳橋邉聴聲聲在翠微自甘留此坐何苦勸人歸院
悄驚春晝山空戀夕暉得如鷗與鷺對我欲忘機
崑崙初鑿破大巧奪天真竹鎖三更月桃酣幾度春山
空聞鶴唳溪遶卜鷗鄰為拂留題石松揺露滴身
　　　登高感興
破㡌西風裏龍山憶孟嘉白衣誰送酒黄菊自開花塞
逺書傳鴈天昏墨㸃鴉憑高窮北望何處是中華
　　　次郡太守劉朔齋秋晚謁謝昭亭小飲三首
鞭揺五馬踏沙隄秋晚除書下紫泥蘚壁篆碑猿捧硯
松闗唫句鶴分題裴休故宅今為寺謝朓閑官昔仕齊
太守宴歸賔客從数聲山鳥日平西
一禱心香雨便晴萬家和氣釀成醺時方入到昭亭路
風已吹開疊嶂雲話向禪中參冷淡心於静處息紛紜
麥畦邂逅長沮語想徹黄堂亦喜聞
掀髯一笑倚危䦨面面青山不厭㸔霜染丹楓秋色絢
日烘紫菊露痕乾鵲爐火慢熏龍腦蟹眼湯新㵸鳯團
回簇絳紗城郭晚老梅吹角鴈拖寒
　　　題如庵
脱畧機闗一散人清於蘭畹抱幽馨撫松細嚼淵明句
㵸茗閑箋陸羽經春對風光秋對月曉觀雲氣夜觀星
世間局面多翻覆着數雖高亦懶聼
　　　暮春
花飛簷雨恰經旬强半韶華斷送頻三月便晴三十日
一年只有一分春酒甘不飲心如醉詩苦耽吟味越真
欹枕北窓清夢覺落紅啼鳥伴幽人
　　　古梅
水邉山脚友漁樵梅欲窺人故故招樹剥龍鱗黏碧蘚
枝翹鶴膝糁紅椒詩如老杜吟東閣夢約逋仙過斷橋
好待月窓清影瘦傳他神子上生綃
　　　蠟梅
畫樓人醉燭高燒滴在寒枝蠟未消蘂撇打鶯金彈滑
花懸驅雀綵鈴揺歌兒戯拍供檀板妝女輕裁貼翠翹
酒掲黄封詩嚼淡時勻乳蜜過山腰
　　　水樂洞
南山水樂洞窈窈白雲深滿耳笙歌者誰能一洗心
　　　歸日
去時雪學楊花舞歸日花如雪様飛何事楊花并雪絮
送人西邁送人歸
　　　登新安五嶺
五嶺﨑嶇一歩難白雲兼霧羃中間行人莫道山多險
更有人心險似山
　　　天台陳山夫寄别用韻
斷烟荒草共幽幽斜雨抛絲織晚愁鷗鳥似知人乍别
飛來飛去渡船頭
　　劉植
　　　植字成道永嘉人安上曽孫有漁屋集
　　　送周知丞之官桐廬
潮滿桐江上秋風洗印時字民知最近占位莫嫌卑紙
尾書名大松邉得句遲定懐東閣老無復寄來詩
　　　梅
欲問孤山訊蹇驢行曉晴一枝籬外見數㸃雪中明太
潔難為友群芳讓作兄何如伴高隐豈必盡調羮
　　　送周子餘赴松陽簿
長松雖劇縣主簿却優閑溪淺清見石齋空静對山吏
嚚嫌訟省郷狹覺民艱獨稱詩人意行吟苔竹間
　　　琵琶亭下問舟
西亭問津處白傅此曽遊無復錦絃曲空停估客舟抛
江春浪静傳柝夜烽收最愛廬峰峭相随過别州
　　　重遊仙巖觀瀑
四山雲霧重况復值梅天瀑注玉函碧派從銀漢連飛
來三百尺流潤幾千年仙者路安在翠蘿青靄邉
　　　送西外趙知宗
三山蓬閬近賀白是仙才去領宗盟事知從韋素來幾
人留北闕獨棹向南臺踏雨江頭别西陵潮已廻
　　　題王憲使滄浪閣
城池浸空碧鑒影復觀心孺子去何在此歌傳至今一
奩凉月白萬井市聲沉坎止寜勞問憑欄意獨深
　　　過彭澤
井邑已非舊柴桑里尚存春風三畆宅落日數家村隔
樹聞鷄犬編氓半子孫頽然孤壠在寒菊繞松根
　　　漁父
生不事農耕悠然一舸輕沅湘依舊緑秦漢幾回更晚
膾雜香茝夜醺歌濯纓豈同馳騖者秪欲釣虚名
　　　種玉亭為黄元信賦
鉏徧蒼苔色梅花近地移山深藏羙璞春到長新枝草
木初分潤氷霜久結知百年封殖在終與鼎鬵期
　　　賦鰣魚得真字
寒碧湛無塵前溪得細鱗香堪配杞菊味不數菰蓴玉
露䨇酘熟秋風一筯新釣緡吾自有何用覔𤣥真
　　　丙午普覺㸔梅
寂寂西巖寺何人訪静來重尋舊遊地惟有道師梅樹
蠧應留雪香清不受埃可堪𤣥鬢改春已隔年催
　　　呈葉先生侍郎
位雖奎閣貴獨處一齋空還以經綸事全歸著述中閑
心同野水煦物盡春風掩面將何向西楹奠已終
　　　喜曹東畎遷大理寺簿
九衢多雨後庭下草痕新終擬持平手來為折檻人印
開桐䕃午吟久燭花春却恨無來客分題寄所親
　　　嘉禾興聖院
禪闗自幽閴竹亦號真如况是龍潜地曽經鳯食餘土
深抱節宻林净著行踈誰謂乾淳逹清隂只似初
　　　重遊法空寺
寺在方山頂山深不厭登瀑飛明月峽橋渡夕陽僧萬
法元皆妄餘生了未能纍纍塔邉塜幾見谷為陵
　　　悼盧次元
屈賈幽沉地單車去不歸湘江清見底吟魄逺何依行
旐衝殘雨新楸掩落暉誰收遺篋藁有子未勝衣
　　　失題
此是夕郎宅曽經左緯吟數聨漁父曲萬頃碧波心月
上白蘋渚秋生古樹隂當年濯纓處清徹到如今
　　　荅東閣
盎乏儲空謾自豪掬泉當酒味尤高賣文近覺馬卿倦
脫贈今無范叔袍松下耕樵相爾汝人間膏火自煎熬
荆山山裡山如壁壁罅猶堪種碧桃
　　　㸔梅呈同遊東閣清源
此樹何年向此栽孤根低倚佛樓臺不嫌幽壑逢春晚
獨在空庭立雪來一段精神肪玉潤數松掩映翠屛開
知心藉爾歲寒友每到花邉不忍回
　　　静樂趙觀文挽詞
大星殞地寂無光硯席凝塵閟野堂一老海濵天下憗
百年江左恨空長家傳遺藁歸中秘帝録元勲紀太常
路逺生芻來未得淚乾門下老劉郎
　　　題薛氏園
屋頭深鎻嶼頭雲高下亭臺景旋分荷氣曉來迎露㸔
泉聲雨後隔溪聞踈櫺不礙松蘿月高栁時停鷗鷺羣
秪恐此身閑未得徴書催發暑如焚
　　　文㑹飛霞觀
水滿平川月滿船船輕撑入藕花邉移來謝守巖前坐
疑是容成洞裏仙茶竈烟遮松際鶴絲桐聲雜樹頭蟬
明朝更踐彌明約句擬當年石鼎聨
　　　潯陽江樓
樓壓潯陽地望雄四無倚着拄晴空九支江匯欄干外
䨇劒峯明霧靄中庾令聲名猶昨日屈平蘭芷又薫風
綢繆牖户知何計須及長淮棗未紅
　　張紹文
　　　紹文字庶成南徐人
　　　雲溪叔父賜飲大梅花下以踈影横斜暗香浮
　　　動分韻得動字
清溝泂寒波怪石亂扶擁輕風捲濃雲天際孤月湧主
人宴親賔㑹合意彌重列炬照寒梅繁星粲脩隴清香
逼詩魂吟興欲飛動酩酊歸去來嚴城角三弄
　　　鍾山路間
立馬鍾山路斜陽鎻亂峯斷碑生緑蘚古道立青松春
事梅邉覺郷愁酒後濃興亡多感慨我輩復情鍾
　　　自維揚辭親暫歸里中登樓有作
爛漫家山景物妍西風收拾下蠻牋半分寒事梅花裏
一叚幽懐夕照邉漁唱凄凉招野色鴈行縹緲帯晴烟
淮山只在欄干北目送飛雲重黯然
　　　自淮陽還里中抵舍一夕即為通川之行
喜得歸來席未安又携書劒上江干莫陪親戚話情愫
空指溪山說肺肝客路幾程來杳杳天涯一棹去漫漫
故鄉又被江雲隔寫得詩成欲寄難
　　　小院
小院春寒閉寂寥東風吹雪未全消山茶謝了梅花落
移得詩情上栁條
　　　醉鄉
醉鄉詩筆是生涯短短蠻牋字字斜沉水一株烟未斷
半窓寒月上梅花
　　　酹江月
　　　　淮城感興
舉杯呼月問神京何在淮山隐隐撫劒頻㸔勲業事惟
有孤忠挺挺宫闕荒凉衣冠淪沒天地憑誰整一枰棊
壊救時著數宜𦂳　雖是幕府文書玉關烽火暫送平
安信滿地干戈猶未戢畢竟中原誰定便欲凌空飄然
直上拂拭山河影倚風長嘯夜深霜露凄冷
　　　水龍吟
　　　　春晚
日遲風軟花香困人天氣情懐懶牡丹謝了酴醿開後
紅稀綠暗慵下粧樓倦臨鸞鏡粉輕脂淡嘆韶華迤邐
將春歸去沉思處空腸斷　長是愁蛾不展話春心只
憑䨇燕良辰羙景可堪虚負登臨心眼鴈杳魚沉信音
難託水遥山逺但無言倚遍欄干十二對芳天晚
　　　壺中天
　　　　為兄峯雲水月主人壽
丹臺仙伯記蹤跡當年瓊樓金闕底事來遊人世界為
愛峯雲水月結屋南園境随人勝不是溪山别今朝初
度碧蓮千頃齊發　况是鴛侣新諧鳯雛纔長占人間
歡悦且盡壺天終夕醉聼取妙歌千闋待得西風鶚書
飛上更復青氊物功成名遂赤松還伴高潔
　　　沁園春
　　　　為叔父雲溪主人壽
數遍時賢誰似雲溪未老得閑自抽身州縣歸休舊隐
灰心名利跳出塵寰卸却朝衣笑拈拄杖日在花隂竹
徑間身輕健任高眠晏起渇飲飢餐　垂弧猛省當年
且約住春風開夀筵况園亭池館新竒佳麗弟兄子姪
歌笑團欒緑鬢朱顔綸巾羽扇做箇人間長壽仙霞觴
舉願年年今日長對南山
　　章采
　　　采臨江人
　　　搖搖花行
揺揺花長安城南道小草欣欣造物勻三月來來野田
好女郎厭踏王孫園出郊更覺春嫣然五家蹙成錦繡
谷䨇鬟妙舞玳瑁筵合歡扇裁七寳月䕃歩盖簇空青
天分司自訟狂驚坐拾遺勸我莫近前此時揺揺絶低
小媚紫得映車間鈿幸承踏歌羅襪煗偶荷細摘春心
憐豈如黄土岡頭古柟樹花開花落無人覷一枝折頓
固弗班五陵雋賞初何預嗚呼世無賞音兮竟大竒古
柟蒼蒼雲雨垂
　　　秋日過清江傅聘君石溪隐居
有羙人如玉招尋故意長山衣猶芰製野飯只菰粱秋
入遙空白霜飛一葉黄年年三徑裏來徃有求羊
　　　九江庾樓作
去晉千年後風流尚庾郎地收三楚大天過兩淮長北
望驚塵暗西歸短髮蒼空留江上月夜夜照興亡
結架思梁日登臨憶漢年佳遊驚我老孤思為誰牽春
水江湖大夕陽天地偏萋萋青草外何處是秦川
　　　發興
主静觀心妙耽竒發興長蘭邉招翡翠梧下待鸞凰天
地東風緑江湖西日黄靈脩猶浩蕩誰與玩瓊芳
　　　武昌南樓懐古
青虬修士去遒遒黄鶴飛仙苒苒遊北望日邉秦樹逺
西來雪外蜀江浮吳時宫殿千年夢晉國風塵萬里愁
今古茫茫無限事月明倚遍庾公樓
　　　滕王閣
佩玉鳴鸞一笑空至今華觀疊青穹西山殘雨虹腰白
南浦驕陽鴈背紅幾度登臨添感慨半生漂泊老英雄
檻前猶是唐年水曽見王郎泛短篷
　　　武昌江漢亭憶南軒
亭下䨇來緑玉虯岷嶓萬里㑹吳頭江穿南北天心過
漢接東西地脉流水上龍争方一夢山中鵲起已千秋
張劉精爽知何在安得同來賦逺遊
　　　别鄂倅趙有孚
芙蓉花下把離觴江漢秋生夕漲凉騕裊神駒行地急
超遥仙鶴去天長蜀兵未觧星辰赤淮哨將來日月黄
近世平戎無好手請陳上䇿獻君王
　　　花樹
風吹花樹昨朝紅今日㸔花樹已空可惜天高花薄命
年年開落只由風
　　章粲
　　　粲臨江人采之弟
　　　學易齋
天目鍳孤明地籟奠衆響慮淡世欲輕性復道心長斂
襟歩前庭手執周易往得知三畫初真契貫穹壤圖(原/注)
(圖謂太/極圖)書(原注書/謂通書)詣其㣲精實超惚恍啟䝉析其義端
倪見俯仰九京如可作舍此吾安放
　　　題楊總卿鹿岡庵
客行鹿岡暮四顧秋滿目澗碧煙草滋林黄霜橘熟歸
鳥各東西啼螿相斷續愁心浩難留故山正幽獨
　　　秋日懐松溪趙宰經父
晴牎静繙書凝塵掩行迹花影晝簾閒苔痕秋徑寂憑
高招逺風縁流㺯寒碧緘情寄天涯杳杳江閩隔
　　　湖上游瞩寄家兄
花霧壓晴埃栁風蕩暄濁錢塘佳麗地春華大堤曲幽
禽粲林白野水明湖緑清賞逺難期懐哉羙如玉
　　　豫章寄家兄
雨時山色深雨餘山意醒千山萬山間秋風鴈聲冷澄
江浄秋思明霞烱秋影遥想大雲心華觴誰與領
　　　春日憶平陽郡慱士大雲心兄
東風歸林園雲日靉春事静觀化道伸良感幽貞利烟
芳生暮愁晴絲起新思有酒誰見同惻惻夜亡寐
　　　春日効韋體
新緑灧晴池涓涓泉脉動東風度花梢春音入禽哢而
我理羣書朋儔罕迎送翛然愜心期此樂誰能共
　　　豫章宋都官聲父樓上
結架欝岧嶤登晀齊近逺江湖萬頃秋風烟四山晚心
賞地曽妍目行天不盡振衣聊消揺閑㸔雲舒巻
　　　詠二疏
人生白駒過世態蒼狗變紛紛慕跖蹻寥寥志務卞赫
赫王侯居翕翕富貴戀翠葢擁㳺雲朱鞍曜驚電金張
財力豪許史名聲衒滔滔利欲波卓卓見所見長揖萬
乘君𤣥髮謝朝弁行人相嘆咨羣公遥祖餞高風振朝
野流光照史傳嗟嗟紳緌士來者宜知勸
　　　絜矩書院示學子
四時配四徳元亨利與貞天徳元最重方春木主生夏
火物暢茂是為徳之亨金利秋向實水貞冬實成既貞
又為元循環未嘗停天高而地下隂降復陽升氣理本
同運天人特異名性情節理氣其義明且精元亨利貞
理因時有足徴生長斂藏氣依理常偕行仁禮義知性
一初同聖氓惻隐至羞惡辭讓是非情天人二而一如
射中鵠正柰何天無心人欲易纒縈無心自無妄通復
皆一誠吁嗟其有欲天理随榛荆殘忍仁斧斤貪冐義
蝗螟禮失之綿蕞知止於挈缾天人一而二如水分渭
涇大哉古聖人一念天是承仰觀俯以察天降地上騰
夭桃華灼灼好鳥鳴嚶嚶木徳自此盛我心惟和平恢
炱行熾景是月隂陽争天明一暢逹朱光布八紘動極
必生静慎哉柔道乘金行兆新凉宇宙日清泠萬寳就
凝實羣葩委芳菁三隂行肅物戒哉色與聲冬至甲子
夜一葉開堯蓂凝隂雖已剝初陽才有萌觀天於閉塞
掩身身欲寧諸君子其來我詩爾其聆子能悟此理見
義自瓏玲子或昧此理見義等聾盲善根有由蘖端緒
㣲㣲呈觸物動惻怛致愛先雛嬰在天元之時春意方
勃興聲身貫律度動作鏘璜珩三千三百儀皦皦朝陽
昇在天亨之時夏氣方敷榮利物合於義秋揫味金腥
貞固守以知冬藏令𤣥𡨕一心一太極彼此無損増至
哉子朱子講道于考亭若明通公溥萬古破說鈴仁元
明可配禮亨通可稱義利公所在知貞溥所能若東南
西北随方有依憑春元東甲乙夏亨南丙丁北貞壬及
癸西利辛及庚若震離兊坎随用無變更火則離𤣥黄
木則震主青秋則兊金說冬則坎水盈四者誠昭昭請
細與君評真精妙凝合我得氣之英所學背斯理南轅
馳幽并當其泉逹時浩浩江河傾當其火然時炎炎已
煌熒萌蘖得所養拱把可霄崢冨貴真浮雲無為羡金
籯榮華忽飄風無為寵辱驚鴆妖用之媒錢神事之兄
四者苟能充於利必無營厚酒促亡家冶容擅傾城四
者苟能充於欲必先懲曉起敞吾門参前倚輿衡晦息
安其身主敬常惺惺勿謂闇室暗問如對日星勿謂閒
居閑凛如警雷霆仁暴判舜桀義利别軻牼存心不以
敬焦火寒凝氷事惟非與是一間谷為陵慎勿思鴻鵠
常期肖螟蛉復坐吾語汝而學發新硎造道有標的求
已見準䋲竭力事父母䕫䕫謹鷄鳴同氣曰兄弟急難
念脊鴒婦道順為正子職孝烝烝友義切以偲詩歌木
丁丁何莫非此徳拳拳服諸膺何愧百年身何慊萬物
靈四者誠存存心乎鏤為銘然而仁與義又對立門庭
知者義所藏禮者仁所形猶之四時運隂陽為之經春
夏陽日長秋冬隂日凝又若仁義中仁尤莫與京元猶
五常仁吾因伊川程益信春猶仁通貫如建瓴惟仁為
噐重惟知亦不輕守之不以知惟仁莫能勝須知守之
固尤在見之明若夫信猶土是又綱之宏聖門戒去信
重於食與兵四端斯無違一心斯有恒天行以不息異
乎有慾棖日進以無疆同乎一貫曽此為義理源源潔
流乃清精體兮實踐見汝顔之瞠
　　　别楊尊
逺遊同是客執别兩情牽天地愁眉破山林歸夢圓西
行迷蜀道北望黯淮邉馬上封侯事相期在少年
　　　重陽後送謹常兄之符離
嶺外分擕處離觴話逺途黄花㸔不足寒鴈去何孤農
圃非吾業衣冠本世儒應當重行止無使世氛汙
　　　敬賦大人竹林真隐之圖
野草閑花競賞音蕭然坐閲嵗年深當貞固日知高節
只静虚中見本心何處乾坤無鳯集他時風雨有龍吟
向來七子皆充隐不止山王累晉林
　　盛世忠
　　　世忠字景韓清源人有松坡摘藁
　　　胡葦航寄古劒
有人尺錦長安來逺寄寳匣手自開紅雲紫氣燦虚室
鋏中青蛇鱗生苔誠携掌握一揮動瞬息天地興風雷
少年志氣老益壯惟願聖詔下九垓廐中我有汗血馬
與汝直北清氛埃丈夫當為國雪恥笑指經生真不才
　　　柴門
石砌苔初合柴門手自開日催花影轉風逓竹聲來蟹
眼翻茶鼎鵝兒灔酒杯不須憂嵗計魁芋已新栽
　　　劉常簿席上(原注慶某/翁八十)
近授長生劵從天下綺筵潞公專洛日吕望佐姬年坐
語風生舌梳頭雪滿肩上思耆舊用飛詔到林泉
　　　觀棊
爭先劉與項得勢楚侵秦本是知心友翻成敵國人運
籌争刼殺敗局在逡廵袖手旁觀者機深亦損神
　　　送吕東山之清漳
君是純陽𣲖神清性亦真有詩聊遣興無術可醫貧富
貴皆尤物江湖易老人置山錢足矣客路莫因循
　　　寄藏叟僧善珍
訪友南山路橋横古木隂砌苔無俗跡庭栢是禪心舊
衲連雲補新詩帶月吟同袍嚴戒行别是一叢林
　　　生涯詩
壯嵗欲飛騰生涯亦可矜一千餘日戰三十九年僧硯
枕秋風夢書燈夜雨澄儒生貴知命飲水曲吾肱
　　　簡賈户部
十五年前别相逢各老成舊遊如一夢忽見似重生劇
飲無人敵高談坐客驚諸郎尤可喜事業短燈檠
　　　病起書院偶成
蓄水滋蘭畹開窓近竹林敗糊黄螘閧斷簡老蟲侵酒
尚欺人病詩能對客吟晨昏一飽足此外不關心
　　　秦竹溪校書清漳未回
茅齋雅稱竹方牀風過踈籬有暗香劇飲一冬成酒病
得閑終日為詩忙新移橘本便霜信貪㸔梅花倚夕陽
相望故人三百里十宵九夢到清漳
　　　今是行呈劉以道
少年湖海誤加鞭久戍歸歟暫息肩時有故山來夢裏
更無愁緒到唫邉晨飱全仰數畦菜嵗計尤逋二頃田
閑倚瘦笻長嘯處此身疑是結繩前
　　　塞上聞角
刁斗城頭夜月寒一聲嗚咽到江干梅花吹落渾閑事
白首征人淚暗彈
　　　倦妝圖
睡覺春山懶更添起來餘恨鎖眉尖料應春事關心曲
怕見楊花不捲簾
　　　嬾讀書
不弄絲桐不作詩槃池疊石學兒嬉少年讀易都忘却
身似羲皇未畫時
　　　王昭君
漢使南歸絶信音氊庭青草始知春蛾眉却觧安邦國
羞殺麒麟閣上人
　　程垣
　　　垣字務實龍巖人
　　　古樂府
長安花如錦不堪製郎衣拾得并州剪剪花花忽飛
清溪彩鴛鴦野性不可馴君心空愛渠渠無愛君心
莫嫌秋後扇明年還六月凄凉暫離别恩情難斷絶
　　　探賾二首
一氣自盤礴萬物自儵忽盤礴運高厚儵忽祝生沒高
厚固冥冥生沒亦汨汨願言握金鏡以祛我之惑
莊周一妄誕丘明一浮夸兩都繡春英三京組朝霞楚
騷哀靈均鵩賦凄長沙律以素王經春蛙與寒鴉
　　　雜興三首
抛抛機中梭婉婉機中淑蘭膏媚鬢蟬笋纎潤紅玉織
成錦繡叚光耀綺霞幅世無黄鍾尺何以製華服
青青琅玕竹節直中心虚風月與相忘雪霜不能欺斸
之獻良工堪葺黄金輿悲哉渭水濵空抱嵗寒姿
南山有孤松夭矯蒼龍質亭亭聳華葢清風自永日珍
重棟梁材甘心跧崖石梓匠持規矩大器匪易得
　　　樵家
深溪藏毒蛟樵家氷竈口結侣腰彎刀破衲補更厚持
擔俯清流勇徃不回首褰裳望青採豈暇尋枯朽
　　　樵叟
蒼蒼䨇鬢銀矍鑠不憚勤背曲行歩遲徐徐溪水濵羣
兒喧南山踏起南山塵翁跣負薪回換得一壺春
　　　樵子
頭蓬面萎黄身輕歩忽逮方斫柴薪回又帯刀斧去戯
笑茅根掘時暫松根踞間道後山歸人尋不知處
　　　樵徑
捫蘿登峻坂不避嵐霾冐㧞茅過山䧆壯者為前導陰
濕留歩跡葉滑無人掃誰言此地幽亦有春風到
　　　樵風
樵夫識雨候風起裝樵歸只顧擔重輕無心問是非纔
觀六鷁退随知少女機同行採樵人先後不相違
　　　夏日下聞溪渡
溪橋架木度人行人影溪中歩歩生真水真山皆舊識
時來時去幾關情魚驚鷗立無閑意鳥逐蟬飛有遁聲
暫止筍輿生僕力可人時至午風清
　
　
　
　江湖後集巻十四
欽定四庫全書
　江湖後集巻十五　　　　　宋　陳起　撰
　　王志道
　　　志道字希聖義興人有閬風吟藁
　　　題大禹廟
古木夾幽徑森嚴夏禹祠隂雲䕶陵寢遺廟鎻蛟螭窆
石今猶在梅梁事亦竒道人情意厚邀我讀殘碑
　　　和半庵慶成詩韻
重屋祗承敬勿休前星主鬯貳凝旒度筵九尺陳黄目
助祭諸王未白頭精意已知通烈祖儀文元不減圜丘
兩階屢舞苖民格何况金穰嵗有秋
　　　賦江湖偉觀
東南王氣萃錢塘襟帯江湖國勢強萬頃煙波流德澤
四時絃管樂豐穣帆歸别浦魚鹽聚雨過平堤草木香
欲賦上林才不逮舉頭三祝壽無疆
　　　簡中朝貴人
塲屋辛勤債未償又隨宦轍到河陽米無五斗腰徒折
醋有三升鼻慣嘗屢典朝衣賙過客時沽坊酒滌愁腸
此心對越知無愧午夜爐香乞嵗穰
　　　挽趙右司
化瑟初更世道清宗臣只合在朝廷謀猷况已彌台衮
姓字尤當列御屏不向紅雲鳴玉佩却隨丹旐引芻靈
象賢喜有金閨彦全似先生舊典刑
　　　和秋浦聞雞偶成
窗前銀燭熖將暗樓上梅花引已殘忽聽雞鳴思起舞
百年王業尚偏安
　　　日南長至小飲於雙清樓坐客九人皆一時名
　　　勝各和灣字韻詩予亦効顰以謝
一杯春酒對湖山逺勝夷猶綠水間覔句未工天欲暮
碧雲飛滿舍前灣
　　　寄興
五湖深處足逍遥錯把扁舟繫栁條塵世不如煙水闊
笑騎黄鶴上層霄
　　　僑寄山居霍然㡬月凡見之於目聞之於耳者
　　　輙綴成絶句名之曰田園雜興非敢比石湖聊
　　　以寫一時閑適之趣云爾
幽居無事屬山家閉却柴門日未斜啼鳥一聲驚夢覺
小窗閑坐聽蜂衙
羃羃黄雲麥壠秋牧童横笛倒騎牛百金買得葫蘆扇
持向田頭蔽日頭
雨過天青似蔚藍碧雲收入鱯魚潭蠶姑舉手交相慶
趂得新晴老却蠶
早蠶上箔將成繭晚界蠶方起大眠兩月辛勤敢胥怨
成絲成絹更成綿
樹頭桑葉似穿錢凖擬今年賤似前誰信天公難預料
今年却貴似常年
紡車纔了辦繅車澗水當門足漚麻輸却官租償却債
今年猶剩百斤茶
自從巡尉罷搜茶便覺山中氣象嘉賣得錢來供飽飯
尚餘醉酒插山花
漠漠輕煙護鵲巢楊花無頼矗天髙粼粼白水秧疇滿
省却年時灌溉勞
樵得田頭二麥歸做成餅餌飽妻兒農家喜有耘田本
接到秈禾稻熟時
新竹成林猶帶粉早秧出水便成針日長門巷無人過
一覺齁齁夏木隂
　　　和峴窗韻是日也適赴座主西湖社日之讌
雨餘西子濕香腮那得心情滯酒杯浪逐畫舡分社飯
也教人道賞春來
　　　秋早過湖
漠漠輕雲冒兩山樓臺依約有無間畫船未出波光定
一目新鴻度栁灣
　　　和髙簿送梅
文如翻水艷天葩始信才猷屬故家為愛新吟貪咀嚼
霜髭撚斷日西斜
多君時送早春葩不减孤山處士家畱取水窗和月看
夜深踈影正横斜
標格清竒壓衆葩數枝頻到士元家情知老大花應笑
強飲從教醉眼斜
屈曲溪橋路兩了淡煙如隔小櫺紗南枝已入詩人手
三弄從教咽暮笳
逺望青山兩髻丫水紋風細縐如紗不知逰冶誰家子
也捲黃蘆學塞笳
花底莓苔蒲樹丫翠翹玉珥碧襦紗靚粧雅器鳴琴友
不向朱門聽鼓笳
　　　口占謝髙簿送錦薫籠
一種薫籠出錦機殷勤遣送到書幃自慚不是裁花手
沾得仇香香滿衣
　　　和譚雲翔送雙桂韻
雙桂婆娑天上花殷勤分送士元家捷鈐果副聮韀祝
謁謝當期榖旦差
　　　漁父
岸芷汀蘭曲曲春綠蓑青箬老江濆倚舡三弄東風惡
吹斷巫山片片雲
　　　嵗朝轎中伊軋聲類櫓舟因感舊逰
嵗朝伊軋上藍輿酷似當年在帝都柔櫓數聲楊桺外
小舟逗曉過西湖
　　蕭澥
　　　澥字汛之自號金精山民有竹外蛩吟藳按金
　　　精山在贑州寧都縣道書三十五福地也澥葢
　　　贑之隱者
　　　讀史
雁門翼處不身親成事安知非楚人何事當年良史筆
嗇于一傳著功臣
何事漢庭羞噲伍竟于鐘室起疑猜腰間刀劍少年氣
尚出淮隂跨下來
　　　冩樂府昭君怨後
古今題品㡬詞人莫怨邊風兩鬢塵不是丹青曽汝誤
琵琶到老一宫嬪
　　　昭君詞
琵琶馬上去躊躇不是丹青偶誤渠㑹得吳宫西子事
漢家此策未全疎
　　　讀秦紀
築了連雲萬里城春風弦管醉中聽凄凉六籍寒灰裏
宿得咸陽火一星
　　　讀文君白頭吟
不頋此身輕夜馳晚年吟苦亦奚為從來簪折瓶沈事
已在雙鬟暗合時
　　　戯效玉臺體
薄倖抛人輕似梭憶君還似恨君多此心至竟眞相憶
到得恨時無奈何
　　　題東籬采菊圖
倒樽醉卧菊籬邉此段風流亦偶然要識先生獨醒處
平生心事在寒泉
　　　江上冬日效石湖田園雜詠體
溪落洲荒水半篙枯楊兩岸冷蕭騷田家預辦來年事
加得陂頭一丈髙
　　　睡起
屋外一蟬鳴樹隂矮窗睡起靜沈沈破衣半解斜陽裏
捫得蝨時多快心
　　　雪晴
一雪曉來旋放晴瓦溝餘滴響中庭開窗已上三竿日
滿嶺松梢醉未醒
　　　紹定庚寅紀事
民困饑寒為盜賊却從樂處弄干戈大都郡邑初輕視
不剪柔桑煩斧柯
稻梁平地冦難防到處搬為塞上粮路險林深多脫榖
東風綠偃滿山秧
桑柘原頭綠正肥巢林春燕引雛飛前村不復炊煙起
長是清明寒食時
山花依舊發新叢溝澮池塘水自通前日人家無間斷
頽牆破竈草萊中
風動緑林千里亂星垂黑氣萬家災可憐墮在如今刼
人禍天刑先後來
　　　冦中逃山
三三兩兩伏茅茨有事難言只自知心破膽寒無處著
風枝露葉亦驚疑
纔入林巒屏跡時此身自幸少人知嬰孩底苦不解事
偏是怕時方始啼
　　　度九曲嶺
﨑嶇石逕起江濱寸歩登天苦瘦身行到三义開路口
更從隔嶺問樵人
　　　客中月夜
茅柴白白兩三盃客裏情懷旋旋開正喜江頭風月好
却縁風月又愁來
　　　題或林尼院壁
剪剪香雲翠影寒更無紅粉舊時痕秪因曽悟桃花偈
閒却春風夢㡬畨
　　　提壺
望斷碧雲無白衣一春長是獨醒時煩君巻舌東風裏
休勸飢人食肉糜
　　　常山舟中
兩岸人家峙兩樓中間一水過行舟倚篷碎擘桃花片
亂擲江心試急流
　　　還安舟中
亂蟬鳴咽夕陽天楊栁隂中㡬客船岸下長江流浩浩
誰知岸上有乾田
　　　過東平悼曽英甫
前時來客此山居同醉梅邉酒㡬壺不道後來成死别
影堂吟落一燈孤
　　　韶口山家
茅屋一區山四圍門前蕷圃帶茭池兒童似駭儒衣到
兩兩三三壁縫窺
　　　避亂山家
野人生長在髙山道路﨑嶇輕往還長是五更炊未熟
已籠雞鴨送林間
深村林麓冷颼颼滿眼風光總是愁日月羡渠雙喜鵲
自跳自擲樹梢頭
　　　亂後過隆教寺
紙窗破碎網蜘蛛古鐵香爐灰半無吟得詩成無筆在
閑尋枯炭壁間書
　　　亂定到邑
䝉䝉野草自榮華破屋夾茅人賣茶滿巷門基帶磚石
有時認得故人家
　　蕭元之
　　　元之臨江人有鶴皋小藁
　　　塞馬歌答楊侍郎
侍郎贈我六尺騟矯矯龍性天骨殊四蹄鐵立目電閃
此其壯志思長驅牽來細觀問厮飬何物有此權竒狀
為言此是古孫龍往往得之沙塞上森張霧鬛碨礌􁍅
蕭稍駿尾揺朔風氷河蹙裂蹄甲銳竹批兩耳䨇方瞳
向時淮西屢戰勝曽駝猛士敲金鐙帳前欲得不敢言
空懸寶珠光照乘我有百發落雁鈚前年引滿射赤眉
功成萬死不見賞歸騎驢子吟楚詞浮沈不作飛騰夢
感公贈我意勤重旋䝉臯比作鞍韉更染青絲結韁鞚
祗今中原刀斗鳴黃沙莽莽白骨腥願公急起掃欃槍
百萬勲業一旦成我當乘此載前旌男兒報義要輕生
　　　送郡守張宗丞
淮漢秋風起邊聲不可聽九重選良牧内地著郎星土
沃桑麻長城荒草樹青民居多近水一一是江亭
淚落鄉邦事民痍久未瘳官收隨畝劵人上運粮舟冦
起征方急年饑糴未休更聞來取楮何以應需求
本是詩書種躬耕寂寞濵傾家市鞍馬捐命犯風塵幕
府差功級京華困旅貧不如歸去好依舊號詩人
　　　送季庸奉祠歸里
昭代昌文化無人歎陸沈諸公自才傑吾道正山林紫
蓋三年綠滄波萬里心長安豈無路塵起汙瑶簪
　　　别趙李曹
蓮幕皆佳士如君淡素何圄空公事少官滿薦書多憂
國闗豐歉籌邉定戰和艱難别知己吾道欲滄波
相别日雖淺相期意獨深那知成逺别何以慰孤吟旅
鴈蘆花浦啼猿楓樹林明朝應此念把酒亦愁心
　　　聞德音入蜀
蜀山萬里外聖主得遥聞歸使愁無路遺黎泣見君千
年文物郡百戰虎狼羣才退慚司馬無因冩檄文
　　　行子
行子家何處征帆楚岸開滄江還㡬曲白鳥忽雙來别
酒寒衝醒輕舟浪打囬孤懐正牢落更聽暮猿哀
　　　立春日大雪作代簡招友
山意久辭臘林根凍未消清尊如有待白髮正無聊嵗
去梅花在春初桺絮飄同吟二三子折簡可能招
　　　西山道中
省得離家日秋風吹我衣客吟詩句贈兒問㡬時歸獨
宿孤村館長懷舊竹扉羈愁不堪觸山雨暗斜暉
　　　清明省掃歸舟陸相半
一徑險仍修㳂溪去未休薜蘿春暗樹楊栁暮遮樓蕩
槳漁舟駛寒鍾僧寺幽倚篷賒濁酒猶可洗詩愁
　　　傷廬長史居
昔年傳得文標集每對青燈一起予偶訪袁人尋古事
舊時居處已民居
　　　還西里所居
長恐山林計未成可能俯仰羨公卿鶴閑不受雲拘束
梅冷惟堪雪主盟
北闕無書休悔出東皋有秫可歸耕鏡容漸改驚非昔
猶喜傍人喚後生
　　　南浦泊舟
重來江閣俯滄流一帶西山萬古愁漁叟不知來客意
徑移船過北沙頭
　　鄧允端
　　　允端字茂初臨江人
　　　涉江采芙蓉
涉江采芙蓉欲采寄所思所思今何在望斷天一涯將
花照秋水秋水清且漪行樂不得再日暮空淒悲
　　　古樂府
梧桐葉落秋容早夜夜寒蛩泣衰草鳳釵金冷鬢雲凋
可惜紅顔鏡中老音塵望斷沈雙鯉喚起相思何日已
𤨏窗人靜月輪孤六曲屏山冷如水
　　　過處士山齋
一室蕭疎甚禪床印佛宗樹隂生石蘚茶鼎帶松風去
去水千里行行山㡬重佩琴與詩巻回首翠㣲中
　　　遣興
得志心偏壯謀生事轉踈雨蓑春種藥月案夜抄書窮
逹雖同道功名不定居慿誰報消息為問近何如
　　　題社友詩藁
詩裏𤣥機海様深散於章句斂於心㑹時要似庖丁刄
妙處應同靖節琴韵勝想君言外得字新令我意邊尋癡
人說夢終難信何日樽前取次吟
　　　秋興
輕煙漠漠鎖晴嵐野水溪邊小駐驂日暮征鴻落何處
似將風景過江南
　　　試箋
撥開宿火起爐煙留得餘香伴夜禪落盡碧桃春不管
東風却放栁飛綿
　　徐從善
　　　從善字仲善古括人有月窗摘藳
　　　山中
山中隠計成習懶自無營醉薄人生事貧諳世俗情床
頭惟有易身外不須名千載知吾意無如向子平
　　　呈芸居
生來稽古心文士獨知音世事隨年嬾詩愁入鬢深夢
抛三尺組書敵㡬籯金何似謀清隠湖山風月林
　　　趙令尹知常軒
利慾如雲翳碧虚已私克盡始還初人情多向巧中拙
造物偏從宻處踈冷笑金多堪作塢極知水到自成渠
作詩曾廣名軒義應記南州孺子徐
　　　題雅溪必種軒
之子風流邁晉人區區凡木肯同群數竿隨寓堪為友
一日豈容無此君鏤月影憐虚處見吟秋聲愛靜中聞
凌霄事業符髙趣看取年年長綠雲
　　　題碧雲禪房
我輩偷閒祗暫時買山應負昔年期客因覔句心自語
僧說坐禪寒不知香滯濕雲看穗冷磬隨深澗覺聲遲
小窗風掠梅花落清逐茶煙度竹籬
　　　初春
霜曉初陽潔逰嵐散薄痕夜來殘雪盡新水滿漁村
　　　江上夕思
蘆葦風輕晚色和秋光清潤入漁歌夕陽灔灔長江上
最是歸舟載得多
　　　桃花飄盡悵然有感
東風如幻已飛埃劉阮逡巡去不回惆悵香紅能㡬日
又隨流水到蓬萊
　　　書白雲石上
精舍雲深流水遶世事良多松自老山中僧定㡬朝昏
門前石逕無人掃
　　　𤓰洲别吳菊潭
鄉國無書憶老親昨來邉報不堪聞江頭握手收征淚
不喜畱君喜别君
　　　宿山家
好山長向屋頭横竹建泉聲入甕鳴洗得芋魁留客坐
旋吹竈火㸃榕明
　　　即事
七十衰翁雪滿頭未談邊事涕先流更言近日無和糴
縱是㐫年亦免愁
　　髙吉
　　　吉字㡬伯廬陵人有嬾真小集
　　　自序農服先疇之田畝工用髙曽之規矩思昔
　　　與李杜論交氣酣懐古歌芒碭之白雲弔梁山
　　　之秋草者非吾家逹夫乎受知黃太史而蜀天
　　　巴月之句令人雋永者非吾家子勉乎二公唐
　　　宋詩人冠冕余不肖少駑努力窺逺祖不能見
　　　窗壁歌嗚嗚嗣遺響固不敢不勉今老矣習嬾
　　　成真耽吟成癖深灰撥火心手相應亦足以發
　　　敗囊欲癭雖多奚為刪其蕪穢姑以藉手見古
　　　人於他日云
　　　江萬里序曰詩本髙人逸士為之使王公大人
　　　見為屈膝者而近所見類猥甚不能於科舉者
　　　必曰詩往往持以走謁門户是反屈膝於王公
　　　大人不暇曽不若俛焉科舉之文猶是出其上
　　　逺甚至以科舉之文出其上是有甚出於所謂
　　　髙者之下矣髙君㡬伯於為詩獨以其能於科
　　　舉者而能焉有子屬文文無滯思鷺洲之試其
　　　選在三顧容易而居此選哉吾先觀文次觀其
　　　詩也然鷺洲之學專為科舉而父子間其自今
　　　以所講於鷺洲者歸而詠情性真是不知手之
　　　舞之足之蹈之矣時至骨换此一時也吾却當
　　　先觀其詩次觀其文也
　　　有所思
上山采芳桂不盈一掬金金色容易變零落傷我心欲
以遺所思山遥水沈沈㣲物豈足貴但感嵗月深
　　　胡不歸二首
客從暑中來清風入我户佩帶楚蘭香囊癭湘蘺句一
笑忘形骸百年示肺腑烹鯉喚麴生勞苦竹深處逺㳺
焉倀倀歸夢應栩栩回首白雲飛下有白髮母白髮不
堪剪兒去定何所頻頻占鵲喜嗷嗷待烏哺去時萱始
華執手淚如雨萱華㡬飄風月落啼杜宇
煢煢蕩子妻空房守幽獨纒綿心緒長吞聲忍夜哭背
燈耿孤影香冷雲幙低絶憐屋上烏替人嗚嗚啼
　　　試長沙胡邦明墨
墨卿遡源流甄陶何逺矣系出五大夫殺身成人羙䇿
勲凌煙閣繇此著姓氏開國從膠東裂土封黒水平生
好太𤣥握手忘汝爾一笑吐竒芬熏透詩人髓磨礲去
圭角耐久堅莫比朋來自逺方陶泓管城子傳文章心
印千古盡在是我老久絶交未忘抄録耳種樹書一編
養生論盈紙煩卿為記之嵗晚吾事已
　　　秋窗雜興
月朗衆星稀天髙萬籟息草露濕秋蟲悲悽聲唧唧隔
窗聽鳴機寒光曙猶織㣲物固催人尤為貧女惜
　　　塞南
塞南月冷烏夜飛茫茫曠野無枝棲防邊夜歌大風起
鐵衣如氷凍不死功成那忍乞愛卿呌閽已獻龜形綺
錢塘江邉烏欲棲小卿醉軟紅玉肌嚲雲溜簪困未醒
山頭赤烏啄金餅春宵恨不長如年無情銀漏何濺濺
起來一笑花嫣然
　　　快閣
不跨揚州鶴來尋快閣鷗澄江依舊月落木㡬畨秋山
色横青眼交情嘆白頭一聲何處笛我欲理歸舟
　　　雨肥
雨肥蔬解甲坡暖竹添丁物態俱自得人癡終不醒獨
行寧媿影真嬾遂忘形巢燕歸何晚柴門風為扄
　　　送客之楚
嘶騎隨鞭尾詩囊掛杖頭好風吹客去落日啟予愁沙
水搴沅芷邀春醉楚樓故人如問訊雲卧嬾如鷗
　　　憶瀟湘故人
竹好無多箇江清不覺深餘香隨去蝶軟語愛幽禽羙
景翻成恨經年不寄音長沙一樽酒得共㡬囬斟
　　　覔桂花
金粟如來佛拈花微笑時煩君修月斧分我占秋枝且
約黃香住莫令青女知夜窗清不寐剩讀㡬篇詩
　　　庾嶺
庾公陳迹已悠悠春到江南天盡頭依舊氷花照行客
瘴煙原不犯清流
江水悠悠去莫追箇中造道有深機我來豈為觀魚說
人笑無鈎釣傍磯
　　　讀淵明傳
誰為栖栖魯孔丘轍環天下果何求愛人學道行吾志
束帶何傷見督郵
　　　巫山秀麗為四川之竒觀其一晴
巫峽秋深景最幽山嵐潑翠淡煙浮看來不復成雲雨
空鎻襄王舊日愁
　
　
　
　
　
　
　
　
　
　
　
　
　
　
　江湖後集巻十五
欽定四庫全書
　江湖後集巻十六　　　　　宋　陳起　撰
　　釋圓悟
　　　圓悟閩人
　　　遊清源洞
清旦尋幽洞攀躋有同遊霧雨藏諸峯萬竅響颼飀樹
杪飛磴懸巖外見客舟蘚藤垂翠琰風葉隨清流百丈
崖班駁千尺木聳修烏啼暘谷曉雲淡海城秋莓苔蝕
丹竈山房花竹幽踈烟生墟落逺水浮汀洲朝斗空壇
在昇仙徃事悠倚䦨吟未就歸屐少遲留
　　　山中四首
飛瀑掛髙崖幽禽響虛谷憐此一片景借得數椽屋澗
木卧槎牙巖花散芳馥䇿杖從所之偶到南山麓
踈林過㣲雨西嶺收殘暉草露濕我屨松風吹我衣坐
久四山暝吟餘獨鳥飛歸來不知晚蘿月盈牕扉
雅懷無所拘偶行度前崗長松發佳色澄潭閟幽光而
我亦何幸於此得相羊低頭心語口兹遊那可忘
暝色歛平川雲歸日已夕閒行信杖藜倦坐憇苔石花
亦滿意紅草自無心碧吾亦樂吾年人生不滿百
　　　海雲閣
天風來海門驚浪作飛雨岸雲過已盡隴樹青可數掛
㠶鷗鳥外清吟正凝佇欲去猶未能漁燈粲烟渚
　　　重遊清源洞
此地今重到藤蘿長碧隂緬思仙去後長有客來吟出
鳥江濤白連雲嶺樹深杖藜宜少駐靈跡尚堪尋
　　　小立
小立當清曉一笻吟影孤蘭香和霧濕竹老帯藤枯野
水流将合春山淡欲無雨晴猶未卜勞爾鵓鳩呼
　　　晚渡
橋巷低臨水數家深掩門路竆生寂寞人渡更黄昏風
色占帆席潮痕認栁根岸回林影暝漁火滿沙村
　　　遊静真觀
古觀門幽寂來遊亦夙縁林堪巢老鶴壇可禮真仙秋
晚寒生屋雨深苔印磚舊藏多御賜應識尚留傳
　　　題泉州張許祠
泉與睢陽隔事聞猶涕零人雖死忠義祠自活英靈壊
砌寒雲聚空庭古柏青功名見信史何必更碑銘
　　　和胡教授山庵見訪歸韻
因赴山中約歸途帶暝痕禽聲沉衆樹人影背孤村霧
起寒城裏江流古岸根行吟多得句知欲與誰論
　　　大㡌山
衆山皆弭伏獨讓此峯尊絶頂時猶雨中林晝亦昏逆
風松勢偃觸石水聲喧定有幽棲者何因得晤言
　　　山中夜歸
一鶴候柴關林空境自閒竹房秋後凍病叟夜深還樹
宻疑無路月明猶在山幽居便所適已是十年間
　　　瑞興寺
路僻今蕪翳寒厨尚起烟僧依三佛住門與數峰連雨
潤苔封塔年深竹覆泉創時靈異事猶有斷碑傳
　　　真人洞
捫葛敲幽户空山得遍觀雲離朝拜石苔積上昇壇秋
晚澗聲澁月明松影寒真人不可遇誰復此燒丹
　　　和黄瑞玉山庵
偶尋孤隠處幽僻逺腥葷結屋聊依石栽松却傍墳山
深長霧雨海近𣺌風雲不必稱昏瞶自然踈見聞
　　　趙山神祠
山中雖隠跡名被世人知無策欲干主有詩還立祠水
雲通别渚枳槲䕃空墀多少能吟者焚香為拂碑
　　　題秦君亭
昔只為吟隠偶然依佛居路逢隂壑盡雲抱曉巖虛亭
在因人重山深與世踈倘懐名利念到此欲何如
　　　承天寺尋勤上人
古寺多陳迹幽花祗自開净無秋後暑逺絶市中埃苔
色侵碑石松隂蔽月臺山人遲未至欲去重徘徊
　　　次姜秦祠和胡教授韻
曉謁崇祠霧靄深行藏因識二賢心榻前自有孤忠疏
林下誰賡招隠吟寂寂精廬蒼蘚入堂堂遺像暗塵侵
客中莫致生芻奠聊汲山泉薦菊斟
　　　題寳山寺二首
寓此曾三夏重來隔五年溪山亦良是懷想轉凄然
去臘應差暖今春定有寒澗梅花半樹侵曉又凋殘
　　　宿友人白雲庵三首
不到嵗時久重來人事踈掃雲僧亦去誰伴主翁居
萬籟夜俱寂蒲團清可禪林踈窻過月巖逺竹通泉
城裏秋猶熱山中寒已濃紫檀時小炷危坐聼晨鍾
　　　送壁上人歸承天寺
城寺思歸興忽生又携笻杖出雲扄月明後夜空山裏
繞屋泉聲只自聽
　　　方海豐詩境樓分賦得春風
暖襲遊人陌上塵不知花信㡬畨新莫教吹到荼䕷處
吹到荼䕷是晚春
　　釋永頤
　　　永頤字山老居唐棲寺有雲泉集按上天竺志
　　　云永頤杭之耆宿也淳祐十年冬十一月聞上
　　　天竺佛光法師以左藏薛師普占廨院欲作㕔
　　　佛光勿許輙渡江東歸永頥甚高之遺書嘉慰
　　　則永頤之操行亦可知矣
　　　食新茶
自回山中來泉石足幽弄茶經猶掛壁庭草積已衆拜
先俄食新香凝雲乳動心開神宇泰境豁謝幽夢至味
延冥遐靈爽脫塵控静語生雲雷逸想超鸞鳯飽此巖
壑真清風願遐送
　　　和韓澗泉韻題周晉仙山楹
不翦亦不斵山楹在塵表石泉聲淙淙秀谷自圍繞是
中𤣥覽人未見今日了君固自無心世亦不易曉夣奠
何可攀頺然泰山小當時巖壑人百世何矯矯清冷振霞
纓日翳羣隂悄
　　　葺唐棲舊廬
矯時無峻節立行虧衆美逺岳憚孤征徘徊就鄉里人
情好愉悦我老齊賢鄙娓娓聴鄉言時時容側耳前脩
不可見法社漸凋毁名山半征徭祖塔亂獐麂林築無
清資澤居循舊址鑿牖納晴曦蒔竹臨幽泚時将了嵗
寒閉户春風裏
　　　吕晉叔著作遺新茶(原注其品大窠葉收二餅/葉二十七一餅郝原葉仲)
　　　(原四餅章坂葉二十九二餅碧原王/家二餅大佛嶺游潤四餅凡六家)
四業及王游共家原坂嶺嵗摘建溪春争先取晴景大
窠有壯液所發必奇頴一朝團焙成價與黄金逞吕侯
得鄉人分贈我已幸其贈幾何多六色十五餅每餅包
青蒻紅籖纒素檾屑之雲雪輕啜已神魄惺㑹待佳客
來侑談當晝永
　　　感鴈來紅
落落雲中鴈亭亭階下草草心将變紅鴈聲來已早霜
風日夜催對此忘吾老玲瓏葉數層次第顔色好臙脂
染盡時倚欄如醉倒年年秋鴈來每被吟情惱
　　　越溪吟
石磊磊猿啾啾越王霸業秋山頭英雄喪盡如何數可
怪猶存浣紗處當時月照清溪頭美人如水逐東流至
今片石終難改千載猶含澤國羞
　　　乾元山洪水
乾元山頭洪水發溪有長蛟潜伺察兩岸居人莫等閒
年深物怪終騰㧞往嵗隣封遭水變只道溪流浄如練
倐忽人煙數里間夜半平沉皆不見東南地坼乾坤浮
幾畨赤子𦵏洪流神龜去後不復返休看浪打石人頭
　　　苧瀆夜泊
吳城水冷秋風髙迎霜楓葉飄城濠吳儂趨利如趨市
髙帆大艑横江濤黄昏不顧風水惡篙兒怒挈何輕豪
苧瀆人家慣迎接憧憧來往無停艘水上懸燈招夜泊
沙頭認客相呼號人生富貴多不足亦有裨販當勤勞
萬斛髙裝謀重利斗升未給浮輕舠吾生最愛魯仲連
封侯不受海上逃輕世肆志甘貧賤誰能富貴詘辱遭
夜歌新詩喜逹旦起看征鴈飛雲臯
　　　野棠
野火回颷掩舊株新叢滿眼臨征途綠攅深棘欲自蔽
千朶萬朶争敷腴新晴逺客過林坂烟漲吳船春泊晚
冶艶空揺蕩子情繁香暗逐吳姬逺吳姬漂泊行人愁
年年此花開不休半壓壊牆荒館外亂生春蕪野池頭
人間買花貴紈綺一世争知異朝市曲檻朱闌轉首空
野棠無主自成叢
　　　山行與周弼伯弜同賦野廟
芳草没荒基終年掩畫扉酒臺乾舊滴香殿入斜暉神
樹枝枝曲山魈個個歸春來歌鼓動野老薦新薇
　　　山池早秋
荷葉傾香露山池見早秋石涼幽蟹過枝脆雨蟬休廢
堰憑虚漲荒泉入亂流水花紅漠漠相對渚煙浮
　　　送僧之金陵
秋針感線蹊雲衲幾回披隴月當牕夜鍾山入句時夣
依紅樹宿寒渡碧江遲吳楚繁幽勝相逢苦未期
　　　月夜遊冷泉亭
地靈泉上寺松壑定深清獨聽子規呌况逢山月明樹
藏春洞黒石擁夜泉鳴日出喧車馬終非隠者情
　　　夜歸
昨夜溪上歸雲下扣松扉老褐啓重鑰瘦厖循我衣院
静雨聲大氣寒燈暈微叨叨聽林鳥春歇訴無依
　　　徃龍岫舟中
龍山溪上路短棹臘中行雪霽寒郊闊春回宿霧生栁
揺氷線斷鷺起玉衣明未見晴梅發先思杖屨輕
　　　周令自江夏東歸郜溪
芳草萋迷征騎歸且依張負入書帷家園嬾記閑花草
蔬豆重甘舊藿葵崔灝能吟有陳迹襧衡作賦想當時
才能徃徃為身累好讀淵明飲酒詩
　　　遊何山登道場
中流望極山頭寺溪午聞鐘泊栁津春草細霑微雨潤
老松髙與碧雲隣鶴歸烟麓書堂廢虎去寒巖蘚石皴
無奈薄遊歸路晚水邊風斾濕征塵
　　　雲巖寺
老來好古尚關心寺裡荒題幾度尋山鵲報晴窺畫閣
水雞嫌雨上髙林麥殘餘冷收春候棟落輕風滯晚隂
無限幽懷難具寫一慿闌罷一閑吟
　　　送王以通之官金陵
芳辰早失意兼哀不擬君來重舉杯雲暗月墻花氣重
蠟殘風幕鳥聲催醉鄉人有江東役乘興船從闕下回
明日沙頭相送罷荼䕷小院獨徘徊
伯符兄弟最英雄千載青山繞故宫宋祖只知曹馬事
齊髙還與獍梟同暮簫尚帶蘭陵怨春水多愁舊壘空
登覽未應迷宿昔夜猿啼在晉時楓
　　　雨牕
江湖春水欲生時開盡梅花鴈北飛風雨滿庭人不寐
小牕燈火夜深微
　　　題裴六書堂
數峯相對夕隂遮新占書堂舊竹斜地冷石堦秋菊小
一叢開得兩三花
　　　天竺秋日
翠滴千竿濕砌苔曲廊花木小叢開吳僧愛覓閑吟處
偷向花邊竹裏來
行繞方池日又斜青雲小注濕秋霞䦨干幾度渾敲徧
為引遊魚出浪花
　　　水仙花
洛浦香銷珮解時荆臺歸去峽雲遲緑羅湘帶無心疊
玉墜頭花一半垂
　　　鷲峯
山後山前行徧了倚欄不是動秋吟從頭自較山中石
烟雨苔痕幾片深
苔峰只對堦基列卧榻雲牕烟翠凉老去山中貪勝賞
只應迢逓負三湘
　　　過聚景園
路繞長堤萬栁斜年年春草待香車君王不宴芳春酒
空鎻名園日暮花
　　　㸔梅雜興
春動晴山照野扉早梅開後失歸期夕陽無奈山郵路
過盡行人雪滿枝
掛頭方㡌與烏紗兄自㸔梅弟煮茶閑問水邊行樂去
向陽渾有幾株花
青松古院一株梅寒殿無人花自開日暮老僧清梵罷
夜深偷照月華來
　　　寄行宫監門王以通
中興天子議攻車歎息諸公屈壮圖行殿不開塵鎻合
至今風雨暗金鋪
玉鈎簾外前朝栁鬬鴨䦨邊小艶葩莫道君王不曽問
好收銀鑰䕶宫花
　　　觀烏鳶山下藤樹
一株老樹蔽荒村下有藤懸巨蟒身幾度日斜烏鳥散
山昏鬼哭斷行人
　　　㳺張園觀海棠戯作
春色都将付海棠羣仙㑹處錦屏張約齋妙出春風手
子美無情為發揚
　　　雪中海棠
蜀妃夜謁紫虛皇玉鳯參差促曉妝讌罷瑶臺魂未醒
臙脂臉上白雲香
　　　聞子規
　情誰是不思歸芳草春深未有期昨夜月明啼更苦
山花滿樹落臙脂
　　　唐棲寺前
唐棲寺前溪水流客㠶來徃舊杭州津亭樹老無人記
得見幾回僧白頭
欽定四庫全書
　江湖後集巻十七　　　　　宋　陳起　撰
　　吳仲方
　　　仲方字季仁霅川人範七世孫仲孚之兄也著
　　　秋潭集今輯自永樂大典散篇者惟詞若干闋
　　　名虚齋樂府
　　　鵲橋仙
　　　　富沙七夕為友人賦
翠綃心事紅樓歡宴深夜沉沉無暑竹邊荷外再相逢
又還是浮雲飛去　錦牋尚濕珠香未歇空惹閑愁千
縷尋思不似鵲橋人猶自得一年一度
　　　漢宫春
　　　　次方時父元夕見寄
投老歸來記踏青隄上三度逢君寒忩冷淡活計明月
空樽紅紅白白又一畨春色撩人誰信道閑中天地園
林幾見成塵　今夕偶無風雨便滿城簫鼓來往紛紛
鼇山寶燈照夜羅綺千門珠簾盡捲看娉婷水上行雲
應自笑周郎少日風流羽扇綸巾
　　　木蘭花慢
　　　　漳州元夕
玉梅吹霽雪覺和氣滿南州更連夕晴光一畨小雨朝
靄全収人情不知底事但黄童白叟縂追遊駕海千尋
綵岫漲空萬㸃星毬　風流秀色明眸金蓮步度輕柔
任往來燕席香風引舞清管隨謳何曾見癡太守已登
車去也又遲留人似多情皓月十分照我登樓
　　　永遇樂
　　　　七夕和劉隨之
雲鴈将秋露螢照夜涼透忩户星網珠踈月奩金小清
絶無㸃暑天孫河鼓東西相望隐隐光流華渚粧樓上
青𤓰玉果多少騃兒痴女　金針暗度蛛絲宻結便有
繋人心處經嵗離思霎時歡愛愁緒空萬縷人間天上
一般情味枉自錦牋囑付又何似吹笙仙子跨黄鶴去
　　　夜飛鵲
　　　　七夕和方時父韻
㣲雲拂斜月萬籟聲沉涼露暗墜桐隂蛾睂乞得天孫
巧愔愔樓上穿針佳期鵲相報到年時此夕歡淺愁深
人間兒女說風流直到如今　河漢幾曾風浪因景物
牽情自是人心長記秋庭往事鈿花剪翠釵股分金道
人無著正蕭然竹枕練衾夢回時天淡星稀閑㺯一曲
瑤琴
　　　沁園春
　　　　自鄞歸賦
客問吾年吾將老矣今五十三似北海先生過之又過
善財童子參到無參官路太行世情滄海何止嵇康七
不堪歸來也是休官令尹有髪瞿曇　千巖秀色如藍
新著箇樓兒恰對南看浮雲自在百般態度長江無際
一碧虚涵荔子江珧蓴羮鱸鱠一曲春風酒半酣憑欄
處正空流皓月光滿寒潭
　　　賀新郎
　　　　送鄭怡山歸里
載酒陽闗去正西湖連天煙草滿堤晴絮采翠擷芳遊
冶處譍和嬌絃艷鼔看栁外畫船無數萬頃琉璃渾鏡
浄陡風波洶洶魚龍舞談笑裏遽如許　流觴滿引澆
離緒便東西斜陽立馬緑波前浦自是蓴鱸高興動恰
值春山杜宇謾回首軟紅香霧咫尺佳人千里隔望空
江明月横洲渚清夢斷恨如縷
　　張　輯
　　　輯字宗瑞履信之子馮深目以東仙故又號焉
　　　有欸乃集朱湛盧序其詞云東澤得詩法於姜
　　　堯章世所傳欵乃集皆以為采石月下謫仙復
　　　出不知其又能詞也今輯自永樂大典散篇者
　　　只詞若干首名清江漁譜
　　　憶秦娥
　　　　有寄
春寂寂畫欄背倚春風立楚山無數暮天雲碧　琴心
寫遍愁何極斷腸誰與傳消息當年情墨淚痕猶濕
　　　浣溪紗
　　　　夀老母
夏果初收喚緑華氷盤巧簇映金𤓰荷香飛上玉流霞
　明月長留千嵗色蟠桃多結幾畨花誰知羅帶有丹
砂
　　　霜天曉角
　　　　日暮
暮天雲闊懶汎琴三叠恰有梅花相伴忩兒上一枝月
　憶别恁時節吟情誰共説欹枕偶成清夢畫角曉更
愁絶
　　　臨江仙
　　　　望廬山
迢遞闗山身歴遍烟霞勝處曾遊九江江畔繋孤舟匡
廬如畫裏南望插天浮　瀑布香爐齊五老層層爽氣
陵秋何須魂夢覔瀛洲雲松終可卜我與謫仙儔
　　　洞仙歌
　　　　代夀張辰川
蓮舟玉字得真人親授圮上家風又還有問因何五馬
踏月雲臺秋色裏却賞煙霞袖手　酒邊聽説劒歌舞
昇平方許君為赤松友任濁世紛紜海水揚塵再相見
雪髯依舊且嵗嵗中秋後逾旬更半月東籬菊花重九
　　　滿江紅
　　　　題馬蹄山壁(原注予讀書晉王伯遼馬蹄山/居雨中欲訪道㑹稽山空鶴寒)
　　　　(落葉自語大書此句於/碧崖丹壑間以堅歸盟)
醉髪吹涼但拂劒狂歌而已倩誰問九霄黄鶴便曾來
未玉女忩深松晝静研朱重㸃參同契記前回赤水得
𤣥珠驪龍睡　空擾擾人問世除學道無真是把洪崖
肩拍挹浮丘袂朝駕長風滄島上夜騎明月青天際更
幾時回首舊山川三千嵗
　　　東風第一枝
　　　　代夀李夫人
雨蘂方桃晴梢漸杏東風嬌語弦管愛香簾約餘寒喚
舞袖飜嫩暖紅顔清健舊墨竹扶疎手段且碧牕寫就
黄庭畫楫海山開巻　春自好得花不淡花又好得春
不淺曉鶯瑤佩秋生月蘸翠尊波滿長逢花處笑西母
霜娥偷換要日邊争看貂蟬綵侍更迎宣勸
　　　瑞鶴仙
　　　　夀趙右司
栁風雙燕語問有誰留人岸花去艣星辰快平步俯圜
扉草色青青如許兒童擁路玉豁邉當年杜母料従今
指㸃山川縂是繡衣行處　回顧東堂深窈楚帖長春
竹尊清午紅雲帝所揺佩玉更容與把蓬萊一笑幾畨
清淺緑野為花作譜向花前三叠琴心看蒼鶴舞
　　　綺羅香
　　　　夀趙太卿
欲雨涼生初弦月在畫㦸香中清歗旋種芙蕖深夏木
蘭芳沼銀漢入天鏡攙秋福星度雪欄争照又誰寫萬
幅蓴波一江佳思到魚鳥　吳兒睂語笑裏要見圜扉
緑遍平疇青繞羽扇綸巾瀟灑玉貌長好問千年慶會
風雲政此日静春花草更弦管非霧非煙鶴聲簾幕曉
　　　沁園春
　　　　予頃遊廬山愛之歸結屋馬蹄山中以廬山
　　　　書堂為扁包日庵作記見稱廬山道人蓋援
　　　　涪翁山谷例黄叔豹謂予居鄱不應舍近取
　　　　逺為更東澤黄魯庵詩帖往來於東澤下加
　　　　以詩仙二字近與馮可遷遇於京師又能節
　　　　文號予東仙自是詩盟遂以為定號十年之
　　　　間習隐事業畧無可記而江湖之號凡四遷
　　　　視人間朝除夕繳者真可付一笑對酒而為
　　　　之歌曰
東澤先生誰説能詩興到偶然但平生心事落花啼鳥
多年盟好白石清泉家近宫亭眼中廬阜九叠屏開雲
錦邊出門去且掀髯大笑有釣魚船　一絲風裏嬋娟
愛月在滄波上下天更叢書觀遍筆床静晝蓬忩睡起
茶竈踈烟黄鸖來遲丹砂成未何日風流葛稚川人間
世聽江湖詩友號我東仙
　　　賀新郎
　　　　代夀趙饒州
緑䕃涼尊俎映雙旌飛翻新帯日邊恩露千里湖山添
鮮碧玉宇光浮眉嫵料范老應難獨步君亦胸中兵十
萬把甘霖小小春東楚江上早一犂雨　赤城霞起連
天姥有丹經親曾宻授八篇竒語道骨仙風騎鯨客合
侍紅雲帝所且畫㦸清香時度散入邦人簫鼔裏恰春
留芍藥叢歌舞歌更誦大鵬賦
　　　前調
　　　　夀湛盧先生
鵲喜花間曉惜凝香低將簾捲海棠開早前度登樓清
嘯月吹入春風不老後五日花朝方到趂舞羅衣花訊
暖撚吟髭玉勒迎東笑留肯住春郵小　廬峯青裏壺
天好一千春棋聲晝永劒光雲表綘雪驪珠看丹轉金
鼎龍盤虎遶且未可飛仙蓬島河洛煙蕪眠狐兎握風
雲辦此升平了却共我拾瑶草
　
　
　
　
　
　
　
　
　
　
　
　江湖後集巻十七
欽定四庫全書
　江湖後集巻十八　　　　　宋　陳起　撰
　　敖陶孫上
　　　陶孫字器之號體齋長樂人為太學生題詩三
　　　元樓弔趙汝愚為韓侂胄所捕亡命江湖侂胄
　　　敗始登慶元五年進士第官泉州簽判有臞翁
　　　集見遺書本王士禎云臞翁古詩歌行頗有盛
　　　時江西風氣其詩評尤為談藝家所推引今葺
　　　自永樂大典中補詩八十六首
　　　熊得自古英之近江舟子譁然此異徴也為之
　　　留皮與膽餘均所獲以侈神貺云作獲熊一首
　　　時庚辰孟冬七日
來黝者誰僉曰熊與渉江亂流實始逆予天畀敢違俯
取以薦維古英神謂予汝眩有男不夢有妃莫當居然
兩目視晝若盲甚者痔下取怒河伯醫者色難請謀諸
藥熊兮主方我有𤣥囊清汝决眥扞汝濁腸有如不信
剖肝自明寧我一死以與衆生拜神之休率曹披啖爾
愛其蹯我愛其膽
　　　古興
我有古時鏡云煉三精魄雙龍䕶其紐𤣥霧紛四塞持
照盤古帝面目湛可識包藏久不事天地稍蒼黒昨中
試拂拭依舊存八極惟有世人心寸膜不可得
昔我走東海遙望殊庭曲獨木盤九龍欲以鐡網漉紛
紛下百怪牙甲争踏蹴珊瑚泣沈沈悵望不省録終然
拙用大坐閲年代速寄謝寥陽天龍宫書未讀
　　　前感興一首
烏几學癡坐吾炊何以晨了知詩自好不與甑相聞蒼
蒼本空空嗚呼誰使然甌窶知滿篝稍喜斗斛仁而我
亦齊民不貧後世賢腹無一寸温百憂鎮燒煎巋然一
破竈寒蟲欲無年更欲辨名字蟋蟀螽斯間書生謹守
書放步防疾顛蝦蟇縁青冥孤光恣吞吐於菟無角翼
為天守門户持此感物化堯舜萬萬古氷蠶不知寒蓼
蟲不知苦未知了身口甘煖復㡬許髙髙化人臺下視
多刼灰我欲轟雷車老天怒不開死語無出路六經聖
所裁惟應蒯緱劍日夕同歸來
　　　後感興二首
皇天分四時氣節幾錯遌俗兒一驚呼識者淚横落悠
悠羲皇前日月何磊犖不世更凌歴地上光景薄十年
看花草皴靣少膏沃看看六鰲背坐愛白日曝何當寥
陽天朗咏無生樂
朝為感興吟暮作感興吟何者最可憐淚盡枯人心身
後多所化所遇或淺深奈何姝姝人色裹矜冠襟野芳
必在擷濁酒必在斟死題善人表生托君子林置之勿
復言愁隂復愁隂
　　　秋日雜興
凉颸動空谷振我庭樹枝鮮榮忽顰蹙顔色慘不怡節
序一如此明當戒裘衣寒蟲勸機杼敦迫不貸時汝意
固可尚我機坐無絲
晝氣差小祥夜氣益以清林端動華彩初月當我楹澗
光若翻鶴草露如栖螢攬衣一徙倚肝鬲涵空明一室
噤衆籟寂寥無人聲落葉忽墮瓦憂心還獨驚
客從湘中來問我手中松當時一寸根翥霄作鸞龍子
可爇我鼎肪可澤我容松今已如此而况種樹翁寄聲
十八丈法當理歸笻
陣雲起西北中原暗黄塵豈無康時筭無路不得陳書
生亦過計夜夜占天文匣劍似識時中宵啞然鳴我亦
發悲歌沾衣涕從横
昨日尚絺綌今日便衾帟天公不闗白故故出不測郷
來三丈熱變滅在倐忽蓬根􁋂然醒凉意滿巾幘團扇
豈辦此羞澁謝陋質不必待秋來理宜長棄擲
　　　袁同史丈令賦所欲作醉皓堂詩以為後日數
　　　椽張本四老有袁謂乃其逺祖云
黄雲䕶靈芝丈人非獨醉蕭然四鶴髪海鳥眩觴味古
來閉闗人學道用其意滈池未返璧政欠頹然睡仙苗
足風露中有熏心厲支頤得一笑劉郎已為帝乾坤重
盪滌奈何前星墜昂藏君家老招喚作許事當筵就羽
翼顔色變韶穉出山雲怡怡還山雲洩洩追思千載上
把酒足自慰君堂定果耳或者樓閣氣是間堪厎用萬
甕盛醴齊阿戎氣如虎神手了一世政宜日無何雪紵
展鵠翅髙吟紫芝曲四老恐歘至
　　　再簡林子大
糟丘酒無時釋麵雲濤翻前身阮步兵搜句急追奔詩
清酒更冽自扣玻璃盆緬懐君家翁滿懐蟠虞軒職當
調九鼎小却䕶北門胸中補衮線豈但民瘼痊胡為坐
海山揖客通寒温邉庭失細大益我愁思繁今君富文
采色正語不喧念我死塵壒妙語為返魂班班古罍洗
一笑三家村
　　　凄其嵗晚不勝鄉國墳墓之情再得四篇贈宗
　　　之毋以示他人也
隣曲竟還往嵗除當餽分作我淡生活小龍破宻雲天
機亦良勤錯綜合瘁芬松栢青始獨苕華黄已芸
重趼踏九州一源貫九流嵗晚天報子茲樓斂其秋正
西蒼龍尾下掉白鷺洲旁人為我嘆汚瀆横吞舟
紅塵暗九衢生白有我室山平拄笏頤月滿横琴膝三
年蠻府掾不愧紙尾筆夢從南海君供我波羅蜜
昔我宦南海賓友日撃鮮今來童市歸掌肉分烏鳶旅
食何足校苦望雙旌煙願為墓户家毋為地行僊
　　　送安豐尉丁夢符歸霅川因簡之晦兄弟時寓
　　　崇川報恩寺(原注潘指崑山宰文叔/以作邑制酒丁姻家云)
世紛何豫人直作走千里寒壓破虎韉霜風殺淮葦能
來得吾願連夜燈花喜矯矯將軍力一日破萬紙填胸
龍豹韜政坐毛錐子區區寄人幕誰訪習鑿齒相見各
挽鬚士窮乃如此吾謀適不用步到狼山趾荒村圍海
氣央城如卧已幸當小盤旋長袖為君起囘首呌周郎
湟水面欲死往者城南杜鈿車凑流水胡然落此地伴
客歌快耳吾徒離濶好見即裂其眥中年迫婚宦官事
漫不理闗心且詩酒甕面撥寒蟻如聞董召南犬鷄封
石髓感君好兄弟行當訪虚址雍丘且勿念將星落寒
紫送歸無好語凉月挂鯨尾君行定過潘茶鼎面曲几
因之啓三請問酒所以止
　　　别袁席之二首
漏盡有行客袁侯挽不來掉頭緇塵中胡為此徘徊何
處非詩具螺江如潑醅公子亦豈癡索笑西湖梅平生
詩書腹不計簿領材噫嗚梁父吟慷慨新豐杯夢作方
士鳬唤杖聽風雷何知江東路瘦馬衝塵埃君名在吏
部作吏始此囘獸弱而弩強蹙縮生自猜自猜固如此
一語須君裁王事有靡盬柴車誰當推行矣勿告勞試
身文書堆
昨送鄭廣文持氊就客坐今辭習主簿相與枕書卧名
字擅一世此法當寒餓臞庵書滿屋十夏作僧過就使
君交我指目等竒貨百年寸箠折萬事一甑破獨念君
行路歴歴眼中墮入衢酒無聲道信山辭涴每憶上程
時店火明箇箇征人語暝靄嘶馬帶枯莝是間萬金藥
貴子身劑和飲酒端不惡為米知何奈手板付丞相此
語尚須佐
　　　次韻陳景齊糾掾題品山齋數石之作
吾山何足誇君語煩専送姿為丘壑媚意重璆琳貢芥
胸劃玲瓏眯眼豁塵瞀白雲足怡悦明月得簸弄居然
衛霍近頓壓鄒魯閧故人真陽守遺補臞庵空數株立
拏螭一笑慰歌鳯緬思昔牛李競勢急鞿鞚能令山崒
硉所欠腹空洞那知負之走更使逐者衆誰言山上山
竟作夢中夢老衰本無欲標榜聊取衷獨憐伏虎雄必
得飲羽中荆室雖苟完漢儀亦多偬君能載酒來我願
共飯甕
　　　有感一首
典衣沽美酒鑄金買艷歌青燈烱長夜如此粲者何平
生有㢘藺方駕欲更過低顔兒女中鬱若鷹在羅酣望
八極表老淚如懸河諸兒頗嗤黠見謂同一波相如混
滌器謝鯤困擲梭古來賢達人細過非所科竊願天子
聖朝廷半丘軻青春深農桑東盡青齊阿坐令倡樓女
委棄黛黒螺下里羞陽春中宫張(原注/去聲)雲和我為太平人
短褐生槖駞醉魂招漫郎或有石可磨
　　　謗議
四方集謗議著面矢如雨前身雷將軍柴立吾甚武卻
還觀我生與世實鉏鋙西通禰衡隣東接嵇康堵以茲
料身後藐未得死所一州納一嘲一邑獻一侮並淛十
五州我作大謗府餘外九州者設伏特未舉徐思浮言
端中實無所主怪雪羣犬吠眩日百鳥語何由澤其喙
環海變春醑坐使聲名髙一日跨堯禹
　　　貰酒
酒泉我南隣喚客青旗翻渇心若絆馬未騁意已奔平
生無長物取具一瓦盆萬事漫不理得酒雙眉軒相傳
新豐坊北奏司命門衣冠敬再拜一病煩公痊冨貴不
敢願施我腰脾温今晨客舟出落日鳴蟬繁屬車得鴟
夷秉羽可解暄却愛畢吏部神全不驚魂渠能給萬甕
甘老愚公村
　　　龔立道家藏虢月石屏
桑田鑒一奪周官寒如灰賜珏先淪奔乃自垂棘胎刼
火到咸陽六國無珍材空餘虢山在蚌水相縈逥古潭
月荒凉孤光翳復開六丁所邀留珪魄幻紫瑰閟藏三
千年握獄無張雷君先世閩南家枕鳯咮堆夜光有感
觸渠伊入剸裁向來匪石心不轉誤國魁皦如照萬世
是君以聞來逺孫極風流乞語譾餘哀摩挲紫雲姿百
感集我懐石汝亦不遇無兩歐蘇梅
　　　雪中陳孔章招飲
始秋我如京禇中無所齎蕭條方逆旅敗履手自提入
門一曲几塵暗烏皮低平生實有恃壮氣干虹蜺丈夫
死則已未死牛衣啼以茲悟生理得展庶可齊城中雪
沒靴凍馬不敢嘶病夫亦怕出登樓去其梯故人知我
貧坐有一石韲招要過廬下春風破餘凄老懐不勝酒
秩筵已如泥感君一寒語醉鄉強攀躋還歸叱塗路撑
斤只槁梨我䇿三十六第一捐町畦佩服今十年黙化
浙東西惟有三宿戀弱念牽房閨常時過飯家屋上瞻
烏棲勿輕一壺酒踏凍誰為攜窮途見弟兄感涕沾䚢
觿世情尚醻答人事多乖睽終焉媿閔嘿夜卧三畫臍
何時接綢繆門牡炊家雞入舍更主客愧無鹿門妻
　　　謝蓋晞之餉筆仍詶以古夀春石刻金剛經
詩人貴筆精如射得矢同有筆仍工書如矢入彀中先
從鼠乞鬚次論腰到蜂平生竹林交未數阮仲容住逢
蔡邕書三日清我胸還臨晉賢帖明眼搏赤熊規摹到
晚唐戰手驚揚風興來欲捉筆趯若螽在蛩夢想諸葛
誠腰錢走江東霜氣侵短褐十日守兔蹤故人知我鄉
孤峰秃玉融遣到管城子令補麟趾終驕豪始入手廩
如控奸雄竊擬専賞罰爵之中書公何以報嘉恵古夀
碑色空字方蘭亭逸墨比頭陀濃君家閲古脚今日聊
㑹逢更待黒蚍蜉滿紙昏花濛
　　　和姜堯章桂花裙字韻
紅紫有偏尚桂花總宜人䗶雪明孤斟絳雲嬌小顰可
憐愛花人兩屐穿秋雲懐人小山作寄愁中書君向來
鷲嶺詩政坐書檄嗔月中落桂子習氣知㡬塵潘郎桃
李姿頗亦尊所聞提攜風露前縷衣深紺裙
　　　　附堯章作
　空山尋桂樹折香思故人故人隔秋水一望一囘顰
　南山北山路載花如行雲闌干望雙槳穠枝儲待君
　西陵䕃歌舞夜夜明月嗔棄捐頳玉佩香盡作秋塵
　楚調秋更苦寂寥無復聞來吟緑叢下凉風吹練裙
　　　送袁席之挈家之任
神龍不池拘威鳯非籠馴自我交袁君愁見地上人一
官固兒嬉君視真埃塵去如下鞲鷹來即釋嶠雲相從
復㡬時孰老西湖春門前烏桕花頗怪烏來頻問知八
九雛翅短青尚新感君攜孥行道路嗟良勤念子春秋
學當重博士茵胡為簿餘干折腰五斗陳祭河先惡池
小大則有倫細意事朱墨凡例實要津贈言吾豈敢輒
獻所食芹惟時風雨交塗潦埋車輪十年上饒路夢中
説悲辛黄泥漫塘坡鳴鼉舞淵淪贈子方竹笻副以白
紵巾笻方嚇鬼蜮巾白來祗神意氣得人命杯酒聊慇
懃上馬莫囘頭慎勿愁我貧亦莫作怪事祭竈通比鄰
　　　杼山閣詩(原注杼山以/禹四載立名)
攝身上諸峰我無千手目神交庶子泉夢老王官谷平
生林壑趣魚鳥即往復杼山落何許面勢工設伏故人
郊居賦雌霓從衆讀大聲嗑黄華令徳猗緑竹永言乘
樏叟㑹計踵納麓方尊讀書倚肯效舞經祝幸當草木
近安事筳篿卜顔公况華扁江令有餘馥騫掀鵬摶海
夭矯龍起陸於焉峙横閣渠是伯夷築何年黄金彈雞
狗隨蹋踘還持揮蠅扇静對振鷺瀑前山入手版後水
激㡌屋風聲逐孫登星采向荀叔誰能治西曹束帶望
賜沐清客班雜坐動處草皆蓼乾坤磨旋蟻身世蕉覆
鹿異時留峴首羊公難諱獨
　　　次韻蓋宰
大化我蟲臂常時炙牛心居然身桔橰老圃愁漢隂簡
書實畏人吏事頗見侵千里得蠻語十年生越吟寧為
尺一稽何者可枉尋盖公學齊魯頗似東海任雙骭留
石涔舉世方盤鍼稍傳閉闗術抑按娯五禽朅來道院
中狼山即知音披衣起視夜欲借北斗斟寤言種秫陶
渠肯挾䇿欽琅然庭柯句欲和南風琴勾牽老維摩善
哉去來今飛?不同穴著鞭英雋林
　　　贈縉雲陳志仲主簿楚語一篇
若有人兮江之臯搴珠樹兮紉落毛既輕舉以逺睞衆
流靡靡兮汨獨與吾相遭余懼夫人之仙幻兮指逵術
以要之忽改容而善步兮紛還折之得宜斥姬滿之荒
淫兮服堯禹之所趨載神鼎以自隨兮出䕫魍以驚愚
予慮夫參重以賈踣兮曰此耿耿之故也閔一世之滔
滔兮謂彼不吾即而吾亦為此懼也嵗貿貿其婉晚兮
天浩浩其雨霜反而顧余兮被髪内狂前九疑之喪道
兮後渭滻之無梁微夫子之亢衡兮㡬人鬼之披攘望
兔迹之咫尺兮仡馳騖之堅彊車軋軋其相摩肩促促
其相望欲抽心而改錯兮慮夫子之我懲忽風后其降
予兮天老字予以嘉名獨怦怦其不自得兮淚流軾之
縱横幸哀其中道之離立兮若示之以正通縱世人之
不吾與兮吾將卒以自明
　　　燈前曲
琉璃燈暖燒春紅水晶簾垂望欲空美人縹緲隔花霧
春心咫尺無由通寳釵沽酒市樓中當筵一曲悲絲桐
少年逰蕩足行樂江南日日長春風
　　　借山谷後山詩編於劉宜之司户因書所見呈
　　　宜之兄弟
拾遺詩視孔子道豫章配孟顔後山自餘衆作等别派
彪虥貍豹虎一斑我修直筆公萬世議論不到甘謿訕
中間杜老饒寒餓陳也絶葷黄尚可天公讐施略相當
一字而貧更憐我去年臞菴太荒凉釡中得魚雷隠牀
了知詩祟力排擯誰言錮疾蟠膏肓劉郎食飽嗜昌歜
又一過目思手攬編詩更著顧癡筆字字可丹藏石䃭
知君療病我益病心手相忘還展詠百年長病可得辭
兩翁落唾皆可敬勿云身後無知音此詩百變無邪心
候蟲時鳥足感耳我思正在南風琴誰能首塗追四始
以經夾轂騷駕軌意所不快鞭曹劉此時折汝一寸箠
長安市上逢聮璧人持一箭與我直請君了却三萬軸
再見坐我牀下客
　　　與太常丞丁晦甫
我昔嘗為李公客坐覺金氣肅東南鉤章棘句䕶帖妥
獨立卻視何巉巉此公行世有步里十不五試驚愚凡
尺書飛出岷峨西每沐問訊相雕鑱向來思賢實微尚
夢濯杜老百花潭瓊英玉蘂媚初服風日清美生妍酣
直言李公似杜公前者何愧後何慙今來劃逢丁太常
目所未接心已甘孤標出林唳霜鶻健論轉海驅風颿
張旜萬里足騎壯冨公所説惟飢饞國中何自得吾兀
尊足乃為公所貧承郎曹司略清貴龍鸞犠象勞所監
工歌韶頀未敢請前有琴瑟紛相參據梧枝䇿了自解
箭鋒一語渠誰諳世間聲利大葦箔置身各自縈繭蠶
一聞解縛脱軀命往往唶舌徒婀媕千人萬人聲一㮣
請聴野老真常談捐身大是守身橛閲世當求出世銜
君今氣色日日上嵗晚能同彌勒龕
　　　夀通守趙寺丞
忠簡公騎箕尾星千古萬古明天庭在天髙廟足歡喜
敕使孫枝扶炳靈輟身仙班寄閑逸閶闔正繞烟花出
朝元冠劍妥未動一笑明朝作人日漢家最重水衡丞
廩餼錢多上所能掌藏頒用渠式法置之忽分淮股肱
春風作意囘焦土黄池﨑險爾如許區區鼠輩何足磔
此心本應僧伽祖甘泉酒作真珠紅和氣已墮胡牀中
奮髯扺掌直細事參佐同此祥冲融大江洸洸去無極
江南老人候舟色諸公歸補父兄處二十五城那得直
海門短簿初來時青衫恰輟惟烟姿興來得句自推激
為公壓倒崧髙詩
　　　代劉漕使夀相君
神仙窟宅㑹四明氣候中和開二月是間表表韋平家
奎閣明良拱天闕前周後魯岌相望孕昴降嵩天所設
大慈平等現官身思日賛襄盡臣節平生履狶真益下
餘刃磔牛何慮缺道逢不平忽偉事坐覺日月妖氣豁
未嘗示袒勃安劉亦復和羮商得説由來轉物得三昧
政爾成風聊一吷涵濡少海益重潤運動紫樞髙柄掲
邇來邉瑣向平寧西土民艱隨殄㓕撞搪噭呼間未免
寸地尺天吾忍免公身固已佩安危公夀應當等溟渤
花明栁暗沙堤外著眼昌昌見春物想當鳯沼引䕫龍
内樂宮壼儼成列天皇酌醴賜加勞詞人第頌歌明哲
㑹令宇宙還帖泰要與鴻濛論融結此時桃李競新枝
草木恩光相焕發小儒囿身坱圠内獨駕封軺來百粤
惟當嵗獻南山詩長與天朝誇突兀
　　　贈龜山慧海長老
向來縛虎正死急今日看牛無可鞭我提審定之兩印
十年勘盡諸方禪浙東西山好僧相頭目静如秋水蓮
試令囘眼參壁觀掣頓已作獮猴顛平生棒喝不作用
何者可毒臞翁拳龜山爬沙吸淮海上有蜀客蹲其顛
石顱鐡脊鋸牙齒老龜無力供迴旋自言小來坐鬼窟
木客對誦明月篇山中白石足朝飯無語可對蹲鴟前
一行乃得命大謬萬事瓦裂今蕭然祇念竿木事遊戯
鐡胎五百成拘牽至人無心亦到我顧念塵脚相摩湔
是身如雲即虚幻安要包裹争鮮妍爾來臞翁頗狡獪
隨風轉柂忘洄沿都梁采藥竟何有杖頭挑得枯藤僊
髙堂暗坐觸蝙蝠放光時有堦頭塼了無一法可酬難
蒲團禪板久已捐山空月明礎石員百圍老幹行參天
何當斷手釋椎鑿與師共泛荆溪船
　
　
　江湖後集巻十八
欽定四庫全書
　江湖後集巻十九　　　　　宋　陳起　撰
　　敖陶孫下
　　　中夜嘆
臞庵胸中空濩落正爾有愁無處著比來有酒三捫膺
突兀又似堆衡霍道邉俗子畧滿眼舉扇鄣塵不容卻
正如白日殺快讐草草九衢面皆惡不應叔末盡鬼魅
世道如此我何樂麞頭鼠目動侮人貌敬逡巡背輕薄
其餘邉幅綴周孔汝身無苦何遭縛中原干戈六十載
八陵玉座塵漠漠假君無力堪汎掃渠可忘憂置恢拓
屯田邉壘差易事三十餘年束髙閣嗚呼吾君至仁厚
一言罷行水赴壑雷塘勺陂可復請専創一司足經畧
牛犁居屋旋填補虎士編氓間參錯聊城指日下魯竒
祁連刻期開衛幕行之十年倘未効臣頭請膏斬馬鍔
奈何諸人忍奈事天保正用初無作居然判道君北海
不復追隨我西洛墨池到了須楯鼻茶甌小緩支鐺脚
儒生寂寞守太𤣥共盡同歸一丘壑
　　　張連魯仲本蜀人從其先宦嶺表僅五六十年
　　　矣為言廣州城内有檜竒古甚土人相傳自唐
　　　末至今往時東坡先生道惠宿留此州嘗供佛
　　　其下得甘露綴枝之異予徴二事皆無所據而
　　　耆舊相傳云爾要必有從來者張乞詩為賦長
　　　謠一篇
亳州仙檜耼翁玩西湖老檜陳朝餘區區草木定何意
多生要傍齋房居吾行東廣足已劬兩年纔到安期蒲
菩提葉老還書蠧波羅子重空懸壺地荒了不快人意
照耀南海何能無邇來劃見張公子火雲肉山煉心水
搜竒訪古偶及之破笑勞君相指似門前罄折得堵宫
諸天龍神俱儼容左呵右禁防所奪上帝遺我駟玉龍
問從張公得明證指畫檜身分四印嗟哉此老亦不逢
生世適當唐晚閏天迴地轉逢今茲霸戰王争了不知
試看左紐足竒怪虎脛骨貫龍鱗皮霜枝雪榦如相偶
老大商山餘四叟年深㡬慣雷霆争夜定一從牛兕走
道形天貌吾何心晚嵗聊依清磬音忽然空中聞款綮
指李丈人勤逺臨更傳坡仙曽設供甘露綴枝如潑汞
桃源事託五栁翁後世請將吾語用
　　　長歌行
徐州文壤基崇壇老蔡徑尺刳心肝銅槃照夜血光碧
上有慘澹雙鏌干請君載書許君死徹器未竟盟已寒
了知今人不如古古人亦有難知處張生刎頸殱陳餘
酈兒給印屠諸吕勸君結交勿結心報君多是逡巡人
捄飢重脱嗾􁄶厄出淖曽叨食馬恩輕言託心腹心腹
為禍媒畏途巉空薄側掌要離孤塚空崔嵬我願中堂
置甕常盛酒後列絲竹前賓友細腰燈前拓秋窻有來
白事酹其口交亦不必結名亦不必聞燕南氍毹藉地
醉千載一笑平原君
　　　次韻翁伯紹教授
南窻解衣學畫史夢繞西湖貌西子了無一語對青山
側釐隃糜相與閒平明視鏡稀可數生愛詩名壓千古
春風别我不作難壺漿瘦驢行出祖政思坐上覓佳客
廣文先生秀眉宇船頭把詩報忙事欲些黄陳作黄土
摩挲老眼説舊觀絳衣大冠逢建武二公派當百似續
行舒綴逺如觀舞百年許長作灰冷手披口吟心獨苦
許君一死力負荷麾斥衆楚昌齊語典衣沽酒人敢易
鼠壤猶堪窖餘窶長生木瓢要賞真元劉放浪猶詩人
眼前生後姑置論紅紫事休天地貧
　　　代送别趙使君
白衫紫領休霑襟聴我一曲截鐙吟使君五馬新鑿蹄
大江横前氣駸駸問知淮民何所戀年來家有生氂犬
同州雜鞭且未下山隂大錢聊可選門闌書生守遺經
二年作吏勞丁寧即日遂良鬚盡白平生阮籍眼偏青
君行奏書踏龍尾好為人間種桃李魚竿冷宦不足言
有一負公如此水
　　　雁中箭詞(原注平望澤中觀弋雁者愴/然有感己酉十月初四日)
南來羈鴻北方客背負嚴霜飛不得日中命盡射生手
一箭正中凌空翮一鴻中機百鴻驚㸃空細字紛斜横
力窮遭烹忍一死可憐片影長孤征古人畢弋豈無意
登俎亦可無肉味至今暴殄及胎夭殺氣為妖滿天地
物生何至相吞屠蒼天變化還須臾坐殿忽作杜鵑去
行河豈意黄能趍人蟲得䘮無了日客行感此淚横臆
有弟落南今在亡十年一字無消息冥鴻一來聽祝辭
世間踏地今危機菰蒲飽霜湖水滿見草為人汝當逺
　　　送楊帥赴詔
謂公目光射牛背公視赤子未脱綳謂公足跡躡龍尾
公守凍壁如癡蠅看公進退無一可公欲自判何方慿
邇來詔書下峻層趣公入趁花底根腰龜杖節亦已了
持槖上雍須公能公言臣是江西獰坐中十言九帶棖
滿朝貴人面雪色可忍一一為臣頳吉州城南水如澠
有蔞可絲魴可罾書生説食涎已滿寄謝龍闕雙觚稜
祝融海王神最靈胡能呵霧遮前程堂堂大舸截江去
天呉擊鼓馮夷迎孰居其間為此争東西欲奪公無情
衆生焦灼大火聚公但抱寳眠清冷
　　　再用韻酬陳祕校來詩有擊楫清中原之志故
　　　中間多及之
海中老蜃嘘樓閣局促鶢鶋魯東泊忍能杯視九雲夢
戢戢魚頭沸相嚼濤江亭東識君面再見白也大鵬作
雄辭巳褫壯士氣窮髪天驕堪面縛我家荆楚起孤劍
奮身多自青油幕南遷閩嶠已三世土風正坐儒冠錯
尚當拂磨十丈崖刻頌欲將文字託今君精悍喜談兵
指畫魚麗分鸛鶴㑹當平敵走行在金印皇皇看手攫
不應從我學詩句格律牽纒紛纆索世間冷暖逐處所
火井自温冰井涸論詩説劍亦竒事媿乏三盃澆索寞
誓將併敵起三闗不作羣狐猜鎮惡齊紈魯縞我山東
指日戎車㑹于濼
　　　永嘉魏祕校訪僕蕭寺且言出處甚詳属與余
　　　同客崑山使人不能無懐魏云欲還故鄉而呉
　　　中兒女森森如立竹矣因用所惠詩韻聊綴數
　　　語以塞來意韻長不復櫽括資客中一噱可也
陳侯一榻懸千古賤子何能望入府門前誰者髙櫑具
甚口美髯方快覩裙衣新失大雲寺告訴天呉煩拆補
隂風立我鐡户限起倒不供人笑侮邇來稍挫牙角勇
一見何知肺肝吐繪衣君欲試華蟲鶯領吾方愧桑扈
新篇直欲命騷僕寸舌寧當下齊虜已從雁蕩歌貫休
更向烏江憐項羽遙知筆下巻波瀾乞與胸中洗塵土
魏侯魏侯聽我語醉裏江山迭賓主呉歌一聲落青蒲
遮莫催歸啼杜宇江南江北知何許萬水千山話僧廡
因君永嘉説謝客南海維摩堪淚雨樽前卜試鸜鵒舞
一閧從渠較鄒魯
　　　送别張長官東歸
勸君少留持一觴三年一日纔初長春風愔愔著桃李
露雨沃沃開麻桑道傍簫鼓莫凄咽使君平生面如鐡
裁量渠是臺閣具坐使霜蹄困羈紲前生瘡痏生潢池
手披腹摩隨所醫州家徴財使家督灌輸輦送無愆期
諸郎自是豐年玉誰能待荒學儲穀虚名作祟謹勿近
介者得嫌同者俗臞庵先生室無鄰晚年得君情更親
常時問政有寛猛獨覺處世無緇磷何人幕府容疎懶
憶君髙樓衣帶緩朅來問訊池上魚一笑相看喜無筭
了知喜極還生愁獨自含情上小舟府中參佐足追送
坐念長江天際流還家且種鹽官棗垂栁當門樂華皓
詔書定起尹翁塗珍重身名莫草草
　　　上丁郎中(原注/焴)
君家去天纔三百君身去天無尺五忽憶泥功棧外山
盡是杜老思君路而今西子媚迴塘坐令猛士紆柔腸
可能直下窺秦隴翻作呉兒時世粧
仲章薛公十一鶴季章李白詩百篇自我過都得二老
頗覺閩蜀堪同川今來劃逢丁將軍秀傑萬里來嶓岷
篋中當自有行記幸借天壁開嶙峋
　　　送舅氏行
迎面賓鴻去未多攬袪官栁不勝拖還家定笑扊扅曲
上水初聴欸乃歌濁酒過隣通問訊青燈語夜愜平和
機雲也有謀東日可解滄浪理釣蓑
　　　寄福清翅山舅陳夢實
路岐引人不作長野梅官栁禪風光看山看水入詩眼
嵗月不覺鬚眉蒼請從丈人開肺腸身非石人忘故鄉
五年江湖枕書睡夢隨南去落翁堂亦知行坐歌白頭
池南隠几浴鳬雙鰥孤肯復有羈旅石塘破寺魂悲凉
毛錐不補萬事裂存者各在天一方善和里地知㡬易
遼東城郭空相望平生何用酷似舅政似嫫母顰施嬙
兒時拊頭祝文章祇今未入崔蔡行三年一書願見貰
骨肉滿縣悲難當屋頭荼䕷定過牆滿窻日色文章香
眼前欠甥頗念否我亦口挂蠔山旁煩將歸意作泉下
小待錦衣漫浴妝
　　　北窻雅言寄朱仁叔
風日暖天大裘蠅飛打窻油北窻墳䇿髙於丘我欲發
視勞牽抽把酒起望天門陬斜鴻書破半張紙枯荷網
空散鉛水機中挑出錦文詩淚滿鴛鴦半身紫新愁波
不窮後愁更隨風美人如嬌春何物可御冬古人已恨
愁不足却遣今人送愁續輕將玉斧贈呉剛漏得寒光
照孤宿素女為天揀退絲伶倫猛截孤生枝沙蟲含寃
射千載誰勸黄竹栽瑤池歌夜長歌夜短淮南桂枝香
滿滿為君持酒夀金人少待露盤辭玉椀
　　　飄風荆溪
船頭月渾雲不度轉眼光隂遽如許江湖無地寄風威
短蓑遺作胡旋舞還將老病入孤舟碧波為人生白頭
闌中五更鵝鴨亂老漁畫肚起長筭
　　　贈英徳風和尚
風師風狂無是處文采成龍或成虎向來打橛釘虚空
今日入山還削鐻晴窻洗出烟巖秋休嗟李廣不封侯
見説行年今在坎老慵且作囚山囚
　　　月華道中
善財平明白下床供君一鉢曹溪香山中老盧致無恙
為我一洗醒而狂問君江行何所見邂逅今朝識山靣
羣峰亦自不相知窪者欲逃危欲獻窪逃危獻知奈何
小草逺志元同科時來隨喜出雲雨不來抱藹休巖阿
老人於山消厎物畢願託身仍託骨接頤孤撑看未已
萬馬崩騰過倐忽貴人祇聴宫門鐶何曽一葉吼氷灘
轉頭便下貞陽峽嶺猿舉臂招人還歸來海上亦不惡
把酒持螯誇至樂明朝逺碧望林巒依舊朱欄照城郭
　　　再賦薄薄酒
薄薄酒全吾天醜醜婦引吾年敗繒麄布形骸便辛勤
著書塞屋椽何如郭外二頃桑麻田折腰斂板髙鳶肩
何如方床八尺供横眠左為劍鋩右鼎耳勸君却步行
相先斗量明珠埓編錢郿塢未就臍已燃十眉間坐争
連蜎絶纓滅燭薰腥膻農家醜婦眉半櫛白頭惟有夫
壻憐勸君酒薄君勿嗔尚方賜尊能殺人力微覆餗有
明誡食鮭三九元非貧酒不薄人自薄妻不惡人自惡
不如濁酒三盃呼醜婦共作原頭賽神舞
　　　續薄薄酒
薄薄酒勝齋蔬麄麄布勝無襦醜妻惡妾勝鰥孤叱塗
呵道驅髙車何如醉歸連臂行相扶巍冠束帶商唐虞
何如北窻散髪擁腹千爬梳金樽瓦盆酒如一食芹差
可無彫胡名堯字孔相號呼百年螻蟻同丘墟朝為卿
相暮匹夫青黄蚤失溝中枯錐利未必賢椎愚左圓右
方徒區區不如濁酒三盃對醜婦荆釵布裙相媚嫵
　　　次醉中歌
犢車油壁塵紛紛恨君不識如花人金鞭争道誰家郎
出門三日香人牀春風酒面吹微鱗主人㧞釵留上賓
洞房燭花盡意明為君拂絃駐歡情陣鴻塵澀聲難安
城烏夜啼訴春寒呉歈未終初日上璇題藻井知無恙
請君銜盃莫問天茂陵劉郎初學僊人生百嵗俱可憐
願君流歡及盛年世間萬事不如酒九環寳帶時人有
感君一曲寛百憂當時見人面色羞君不見牆東儒生
食井李一生飲牛㢘讓水
　　　醉歌
得誰釀法乃爾佳連引數盃極口誇須臾忘物亦忘我
是非榮辱不可加兒童相隨拍掌笑阿翁醉也扶歸家
平生故人趙半刺遣騎折送園中花飲酒不待勸夜如
何其月欲斜倒著接䍦自起舞笛聲趁拍鼓三撾陶陶
兀兀意有得小姬在傍雙髻丫驅令磨墨具紙筆滿幅
大草飛龍蛇婦云汝醉當止矣明日酒醒不愧耶
　　　謁衛㕘政
頃年投詩衛左史今年謁詩衛相公何方客子辟道路
詩巻長邀石浦風先生官職泥土如萬事盡付阿堵中
天教權嬖表忠節劍首一吷毫毛空祇今事業已如許
願聞當時北歸語面對手畫真自知十年絶口吾甚武
謝安風流過王𨗳芙蓉王公竊其表從來雅志在東山
角巾不為筝歌老古人進寸退一尺江草江花足自適
功名時來不作難雷動風行本無跡百姓相驚當歴耳
三江五湖作瘡痏百年天地亦悠悠長鑱老人淚如水
側傍湖脚澱山藍出見輕鷗已不凡頗聞琳琅塞門内
三筆六詩公所監何能撰杖閲諸子看公著帽淹㡬晷
朱衣目前空復愁客有焦桐勞下指去家初無可葺牆
獨抱遺經天一方石浦倘為蒼生起天衢日轂遙相望
　　　短歌贈臨安友人
素絲衝塵化為墨老人雙鬢無由黒俗兒翻手候炎凉
惟有君心比霜雪破窻草亢風雨寒夢遊帝鄉虎當闗
枯魚對酒淚濺俎雄劍夜吼銅花乾二十辭家顔色故
春心不語絃解語借君古鏡施鉛華含羞獨泣羅房雨
青天中開多不平少年裘馬多流星千金無處買俠骨
坐念嵗月空崢嶸
　　　夜坐
來雁無消息寒蟬久寂寥鬢毛隨日化吾意得詩消樓
影三更淡天星㡬夜搖眼中無長物拄頰又明朝
　　　倦夜
河津傳五漏霧雨入千家白日鳴饑鼠深更歇怒蛙境
空愁稍進詩短意能加客路多風雨深憂斗柄斜
　　　贈得一禪師
舊時黄正父今日一浮屠四海誰知已三更忽撚鬚空
山吼獅子暗壁縳於菟何日當吾眼藜牀淡爾臞
　　　燈下嘆
老馬知塗益可羞寒燈冷硯照窮愁著書不望從兒讀
歸舍何當與婦謀赤脚踏鯤真浪許短衣射虎恐長休
何人得似襄陽守乞我苕湖十頃秋
　　　次韓耕道贈别韻
　一昨羊城别五僊駕言韶石叩鈞天偏師政擬劘詩壘
淺瀨那知滯酒船但使繫書勤雁足敢思騰上竦鳶肩
區區定取韓康笑賣藥逃名却自然
　　　病中用杜工部江村韻
早嵗縱横論九流中年往往愛清幽細觀夢境皆争鹿
静遣機心欲狎鷗池上貪閒臨晉帖燈前抱病看呉鈎
山林鍾鼎從天賦言志俱慚㸃與求
　　　和開元寺省公韻
振錫浮盃定偶然繭窠誰見老蠶眠祇知大膽嘲無本
渠識前身是普賢師欲嬴糧趨建徳我慚觀畫訪開先
莫將幻境誇陽燄吐盡多生渇死涎
　　　　附省公作
　莫辭委刺去蹁躚料得先生已醉眠打徹愁城休强
　酒壓低詩社不言賢琴中有趣嗤陶令席下無人誚
　孝先想是逢人不肯出來臨法㑹定流涎
　　　至日記見簡輔漢卿二首
滿窻晴旭散輕埃報答生成只酒盃篇什正須今日用
嵗時偏傍俗人來輕舠上藕泥初拭小巷争魚臭不開
試作横竿權土炭聊從夜半候陽囘
枕上吟哦安意好新詩自覺鬼神扶遙傳舊嵗無多子
皆試新衣是早圖天下自須胡伯始江東只在管夷吾
鄉山此際當治麥誤矣為文傚兩都
　　　賀郡守得江隂
檢㸃詩篇方細讀忽傳新渥照澄江榮公銅虎非渠事
舊憶河豚是此邦蕭散盖公宜置舍風流謝守想臨窻
他時我得扁舟去直過凝香索酒缸
　　　自笑
抱甕終焉與世迷斵輪久矣嘆吾衰江南未必無佳士
海内何由得二兒不共施梁争折角却思陶謝與同時
歌成未免傍人笑農馬雖専技已卑
　　　清明日湖上晚步
　一百五日苦多雨二十四花能㡬風壯心欲與兒女競
春事翻成冦盜空公私蛙合笙歌裏客主山張圗畫中
作意後逰仍獨醉西湖莫忘逺來翁
　　　寄徳久舍人時將過呉門
昏花亂眼嘆吾衰寳帶忘腰羨子宜碓下誰明能行者
甕中聊覓永禪師醉鄉欲結無為社刼火難燒見在詩
忽憶扁舟洞庭路霜螯斫雪㸃橙絲
　　　送王楚材往湖州聴讀
短羽真成入殻游小儒蹤跡欲誰求非闗古字誅揚子
自是諸生欠沈猶百計千方元薄命雙溪二水各宜秋
此行試卜唐夫子㑹向芹邉問楚囚
　　　贈玻瓈僧慧觀長老
千年觀一如三日客同居祇道清淮近烏知濁世疎地
窮初限橘水富巧藏魚排闥風烟入觀心視聴虚飯香
鴉闖户茶熟水鳴除潮載支祁憤天闗禹貢書磬材徴
古在石蕝表兇餘董杏通鄰堵秦𤓰過滿車逰方孤雁
去問法翠屏舒何日荆溪道誅蓬對結廬
　　　晚霽湖邉獨步
短短桃身盡著花微風細雨響蘆芽一晴眼底皆新物
蛺蝶成羣聚淺沙
　　　題郁氏子床屏
歌舞教成王謝宅百年華屋㡬人居豈無藤葛垂隂地
　女轉繅車兒讀書
　　　醉歸
夜深霜月冷侵膚醉飲歸來得自娯霧氣水光同浩𣺌
誤看田野作江湖
　　　次潮陽寧公詩韻三首(原注時欲往天/台住方廣院)
天外誰飄桂子風老夫鼻觀已先通直須斬斷年時話
匹似西來歎不逢
十方無壁慣曽遊一片孤雲任去留莫話潮陽舊公案
天台行色滿簷頭
竹枝抝折殊多事參取茶甌未到前為報天台癡五百
撞齋邏粥莫争先
　　　送行者妙淙往青龍謁陳七官人
三生同聴寺樓鐘𦂳峭芒鞋任所從莫向華亭覓船子
趙州橋下有青龍
　　　為竹奴解嘲用山谷先生韻
通身有眼更無腸好上臞庵師子床莫作緑衣顛倒想
班姬陳后兩凄凉
　　　送霅川丁世卿宰舒之懐寧
長安亂葉舞征衣獨把新詩送吏師自古才名諳宦拙
邇來官事要兒癡
八公草木迎人處三老風沙上水時直使邉頭行國寳
少年白面且經維
　
　
　
　
　
　
　
　
　
　
　江湖後集巻十九
欽定四庫全書
　江湖後集巻二十　　　　　宋　陳起　撰
　　李龏
　　　龏字和父菏澤人家呉興三滙之交不樂仕進
　　　年登耄期自作墓誌未幾死無子趙文曜復為
　　　誌葬之何道兩山之間種梅百株趙徳符題碣
　　　曰宋詩人雪林李君之墓按遺書本龏詩止集
　　　句二種曰剪綃集曰梅花衲今葺自永樂大典
　　　中者有呉湖藥邊吟雪林採蘋吟雪林撚髭吟
　　　雪林潄石吟雪林擁蓑吟仍存其目分編於前
　　　其無標識及賦一首分體附於後
　　　端居冩興
地偏雙耳靜心近古無懐掃壁書秋夢聽鐘辨午齋貧
疎親骨肉老病瘦形骸欲買劉伶鍤教童死即埋
　　　二月二日行藥城下
病懐歡易失勝踐負流年行藥到城下看春立水邊小
花雙蝶閙秃樹一鷗眠絃管同羇旅今辰幾處偏
　　　題瑩講主雲林
聞說有雲林吟人未易吟無風常滃滃不雨自隂隂宿
鶴秋枝老懸燈夜屋深雖於朝市逺僧住若為心
　　　貽劉似道
百年能幾日一别又三秋涉世雖相似成名却不侔蘋
香分旅夢棗色動邊愁南海曽游處應多異寳収
　　　贈蜀客
萬里潼川路連年没野蒿君家在何許客寺忽相遭渇
雨秋雲熱窺人夜月髙時平歸蜀去應記識吾曹
　　　松邊晚思
小立聽松聲身如海際行認巢飛鳥盡脫雨素蟾生角
動州城逺燈深古巷明一春和病過猶未得心清
　　　道室雨中
無事役長日幽孱掩道房雨蒸吟軸潤雲滃藥爐香黄
螘穿苔走青蛇入竹藏世縁抛似夢還自覺凄凉
　　　春思
一心無外事春思似秋清掩室惟欹枕看山間出城花
分閒地落筍入斷堦生寂寞從人笑貧難與命爭
　　　夢遊僊
渺渺僊京到不難夢遊頃刻過蓬山桃池根暖春常在
桂殿花寒夜弗關簇仗龍來珠箔捲奏章人去玉庭閒
塵縁未斷雞聲起又落黄粱未熟間
　　　寒食日
歌哭相喧熟食邊野原花栁盡生煙身如厄木猶多病
心似寒灰豈欲然鷗鷺乾坤知有我燕鶯日月認誰憐
溪城半掩斜陽暝落得閒愁幾畫船
　　　失題
應是三生愛酒人誤流醉魄入花身風酣日釅微香度
全似偷閒穤瓮春
　　　木筆
巧如雞距銳如簪蘸紫濡紅粉不深青帝合教隨侍史
萬花國裏冩春心
　　　緋桃
漢武西池宴未歸霞妃粲粲弄春機靚粧似怕東風笑
盡換宫羅五品衣
衣裁緗纈態纎穠猶在瑤池午醉中嫌近清明時節冷
趁渠新火一畨紅
　　　郁李花
花身合向玉新裁同是𤣥元指姓來抛擲人間春色裏
霞衣小艷亦文哉
　　　聞貴家搗浣
敲風㸃月重還輕遊子聞來最動情峻宇雕墻雲雨外
那知此石有離聲
　　　寓惠日寺
世路兢兢似履氷得閒何處不輸僧青山未有投閒地
我亦僧邊寄一燈
　　　題丁吉父梅扇
簾捲春寒月過中𤨏窻風淡暗香濃横枝半颭蘭缸影
曽惹佳人繡唾絨
　　　夢回荆溪聞雨
迢迢殘夢太湖西窻眼未明雞已啼蕙草無香秋被冷
十年情緒雨淒淒
　　　　右呉湖藥邊吟
　　　貽陳體忠
十日不作詩昏昏如著酒西風吹笛聲淒然透窻牖暝
色起煙浦庭梧多空枝因軫故物念暗螢死書帷濡毫
冩中情哀蛬沸窮巷藜藿弗滿餐庸兒謂癡惷天髙白
雲逺獨偭梟獺羣蹇歩望逸駕衣巾粘垢氛交游日凋
疎芳草積零露薄俗徒云云此意欲誰訴
　　　答江無極
男兒懶種南山豆短褐踆踆走京口一枝彩筆度陽春
五年不飲烏程酒杳眇長堤斷馬蹄吟詩豈為黄金悲
菖蒲花老楓香謝頭上驚霜添暗絲紅雲無光日將暮
半幅離情捲幽素迷魂細雨撲寒空秦淮鯉魚撇波去
　　　東家
東家買金鈿西家買翠鈿雙鬟耀釵澤顔色如春妍朝
開鉛粉匣金翠爭光鮮粧成倚髙樓誰不生愛憐君不
見采蘋老人門似水嬌女無錢作梳洗學他隣舍為花
鈿惟將素面貼苔錢
　　　貽張巨濟
上國交游盡見君殊惘然相尋相别日二十二三年紫
陌辭塵佩青門委蠧編詎知歸老地還向􁀙峯前
　　　贈摘阮道士
下山何處去語别老君前自背一張阮逺登三楚船夜
程依岸芷午飯對江蓮若見知音了歸來定絶絃
　　　贈陳籙士
青囊傳寳籙龍虎度師家短褐煙霞滿離山歲月賒不
愁生白髪自解死朱砂逺向華陽去言尋蔡少霞
　　　寄從弟道士惟中
一門羣從葬秋煙奕世儒家失舊氊汝昔已工敲月句
而今惟使醮星錢夫差臺榭遊應徧魯望篇章録想全
古觀燈殘風雨夜可無歸夢入臨川
　　　　右雪林採蘋吟
　　　寄餘干鄭丞
君為丞處是吾鄉門對煙霞竹繞墻於越城荒雲樹暗
代陽溪近水苔香的知左宦心應折未必東歸鬢便蒼
若過藏山山下寺松楸慿與問凄凉
　　　貽孫花翁
數寸書空筆拈來直欲焚絶憐吟貎減多為客情分晚
逕飄黄葉秋簷掛白雲因君論一飯千古憶田文
　　　早起
逺鐘雲際斷一雁度殘河閏氣今年正秋聲昨夜多露
花縣蔦蔓風葉捲蟲窠坐結西遊恨南隣猶醉歌
　　　寄張公洞黄宫主
春草没驢肩新吟今幾篇每逢僊友說多在石田邊燕
穴穿平地龍巢出半天常思訪毛節凡骨恐腥羶
　　　說經道者
瀾翻口裏說三車一衲唯披百結麻應笑經僧内供奉
等寒盡著紫袈裟
　　　送栁鍊師歸台山
月照秋塵三丈飛破囊攜藥下黄池僊家不數人間事
瀑布橋邊憶看棊
　　　題贈秋洞周鍊師
誦熟神農本草經夜深猿鶴亦潜聽世間三百來般藥
用著毉人盡有靈
沆瀣壇邊月影寒朝元多戴蘚花冠俗人或問長生事
教看西風一竈丹
　　　送月窻王敬叔遊武夷
客程遙指建溪行要踏東風看幔亭君去莫嫌春色晚
落花一路水苔青
　　　　右雪林撚髭吟
　　　題贈髙士章少機
度人經注就進罷徑還鄉自說為髙士深恩感夀皇斷
琴支醉石寒㡌擲吟床八十身猶健元無服食方
　　　　右雪林潄石吟
　　　寄國史校勘陳體仁
天禄對藜燈丹鉛照眼眀雖稱小朝士不是老書生職
重三塲筆官聨六館名懐君既良晤歲久又崢嶸
　　　端午日
髙門髙掛艾天師玉臂還纒五彩絲我只一杯昌歜酒
羲皇窻下讀騷辭
　　　摺疊扇
尺素裁成半葉荷竹批六夾影相羅玉人笑把遮羞靣
還向縚邊見笑渦
　　　早起看竹
殺更聲裏亂啼鴉十二屏山捲碧紗海月傾欹光未没
隔墻猶照紫薇花
節抱秋霜緑玉君一林風月有司存吟邊不領閒公事
報了平安聽掩門
　　　　右雪林擁蓑吟
　　　祀神詞
食蘋兮崑崙駕文鰩兮西海登羣玉之府兮白雲熊熊
祀司天兮毛采占筳篿兮瑤池恍余心兮􁠞厲旋升兮
軒丘即平圃兮佇眙颯晨風兮丹木聞環玉兮泠泠神
來歸兮洋水舞青鳥兮都庭陳桂尊兮藉白茅申微詞
兮再拜以傴歆余誠兮神何私惟怙終兮拙魯
　　　秋征圖
斷崖兮秋清野橋兮煙横彼何人兮短褐跨蹇驢兮孤
征登蜀道兮出函谷叫閶闔兮謁承明蘭皋兮芷葺木
涵風兮楚聲渺何之兮不返因有感兮吾生
　　　君子有所思
揚颿越震澤暮上姑蘇臺飛目眺衢市第宅星宫開丹
甍翔虹浦碧户闖瑤街方泉沼清鏡怪石環蓬萊姬房
儲越女歌院集呉娃涌觴廣遙夜蠟淚毬青煤懸景駛
流水安樂難安排堪輿金玉身不防熬豹胎石穹霤能
穴樹大風先摧君子哉若人方寸逆自裁
　　　遣興三首
弱齡性淡泊鄭圃吾其師及兹拙生事窮窘常經時無
方可紓急何以宣中懐柴門蔽殘席咏書倦徘徊呼兒
促觴至目翫天雲飛山鳥送新響日遲花露滋頽然醉
櫩下不省何如時雖非富貴樂富貴乃所乖
疎松碎明月宻竹篩清風親交昔與别若謂行相從延
企邈不及音容隨想生諒彼亦耿耿飛爽留空形援琴
不能寐意乃多於聲晤言豈無偶眷眷詎可忘
編蓬諧夙心尊古豈文義所得靡有言應酬聊爾爾室
中無莱婦童弱偶成四團欒寧無思達此天亦蛻客來
問長鬚新醅可篘未行行陟髙岡一顧俯煙水客去不
肯留吾歸且休矣
　　　寒暑吟
赦寒乃望春赦暑乃望秋望望復望望寒暑無停輈磨
空兩靈魄日夜東西流血肉具此體老我誰為謀泛然
寓大塊萬物同一丘壮兮耄所㐲盛者衰之由暑退秋
紅滋寒徃春緑稠奈何秋與春不赦腸中愁
　　　蕭寺逢寒食
皇天無私覆白日照不明覽鏡見白髮無路通上清惡
命如惡草羞與蕭艾争春風鼓元造吹我來吳城繁華
久寂寞車馬猶肥輕寄家盤門裏古寺如荒塋地頑蘚
皮厚終日無人行囂譊故相逺妻女多輕驚朝聞勃姑
聲暮聞姑惡聲聲云苦復苦朝暮難為情梨花照愁腸
痛似遭五兵一杯寒食酒誰與論浮生
　　　飛仙篇用周草窻韻
明星燦白石八極傍無端羽駕紫霞表月窟春闌珊三
元流珠秘換骨初不難弹指一塵刼世人漫愁歎王喬
羡門生鸞鶴常媻媻剛風導旛旟冉冉如飛翰仙人攬
六著著以赬玉盤上朝東華閣主君顔渥丹邀我小稅
駕為説平生歡彤雲爍羽袂鼇背晨光寒
　　　古興四首用周草窻韻
薫風入虞絃萬物闡生意圖南豈無心所恨老已至浮
雲翳高槐縹緲動羇思吁嗟鷦鷯枝詎可巢孔翠
塵坌障䨇眼閉門息交㳺聖經斷金義當從古人求清
尊洗風月非可與婦謀據梧不成寐簾影燈幽幽
隂崖月常昏曠野日生早太行不通舟車馬畏鳥道草
草度嵗時空慕茹芝老不有離騷詞何能泄幽抱
流俗厭拙直對面猶褒斜氷玉漫堅白錦繡矜姸華徃
徃怪僻者反為時所誇交情到妻子令人生歎嗟
　　　採桑行
採桑東陌頭日出紅光流採桑南陌頭和風滿桑鉤採
桑西陌頭日落烏颼颼採桑北陌頭明月照歌樓擕籃
敢憚逺手胝足成趼蠶饑恐歸遲一日三四返昨朝蠶
三眼燈前微合眼夢中見征夫短衣供築版庭樹啼霜
鴉夢回自天涯小姑報蠶起蓬鬢忙梳爬相望萬餘里
那敢興怨嗟出門還採葉細雨濕桐花
　　　弔魏嶼川
　　　　永嘉嶼川魏起雷客死吳興安定書堂殯於
　　　　曹公廟中孤櫬望故鄉千有餘里堂長将遷
　　　　瘞於義阡余傷其殁作是詩以弔
寓形大塊内變滅如風埃依依孤蘭姿不上黄金䑓客
死古豈無君死猶蒿萊方君初病時秋自京都回空齋
數相見書案皆寒灰對飯不能喫買藥親炮煨氣劣面
如削高説尚雄瑰破衾褁羸骨今在古廟隈俛仰視所
親旅櫬惟霜苔何人置肴豆何人陳酒杯故鄉那得返
義塜将就培我成薤歌聲君聞寧不哀
　　　八月三十日小園桂香清甚招同僚吟賞憶劉
　　　　判官葉令君
日出理簿書夜常秉燭歸不知花開謝間關園鳥啼朅
來巾峯下三度著秋衣丹桂立西風明年開向誰俗吏
癡已甚騷人貌難追坐中金蘭契蕭爽芙蓉姿酒漓飲
不醉取歡在琴詩村落有貧民攔道訴寒饑官涂一笑
過念此令人悲賢哉二大夫露宿東西溪
　　　古贈别三首
撫我膝上琴酌君杯中酒惟琴乃正聲惟酒是醇酎芳
年如驚飊願介斯文壽結交非悠悠所貴在耐乆
今君逺行邁黄葉辭故林驅車背寒日何能冩冲襟勿
歎儒服弊去為塵土侵白雲在空谷歳晚毋遐心
孤寂乆杜門莓苔未嘗掃風吹别離顔少日鬢已槁靡
靡嵗月逝清霜散幽草君去贈一言岐路歸直道
　　　有所思
白蘋洲前風似刀白頭有客披苧袍芙蓉鬱紅墮芳沼
楊桞擯緑揺空壕擣衣砧歇蛬無語美人清宵隔湘浦
獨掩高樓聽逺更不禁老樹鳴秋雨
　　　夜宴曲用草窻韻
博山飛香靄空緑大菊杯心凸金粟百幅罘罳障夜寒
歌䑓小妓吹横玉蘭堂畫燭如椽麄楚腰魏鬢嬌相扶
四筵高談遏花漏犀盤雜還羅天酥杯行過手如飛箭
座上愁無繫歡線曉韉䭾月朦朧歸東家又報開春宴
　　　猗蘭曲
湘花小朶分幽春封根苔土如蛇鱗東風曉剥兎豪殻
青瑶斛冷香吹人滋香夜滴金蟾水綠葉紫莖光韡韡
佩囊荒破赤龍愁璧月斜沉泣騷鬼
　　　古春謡
蒼梧雲塞東風路勾芒太皥無行處草嚙枯泥后土愁
桃花自滿雲中樹黄牛力作興農工一犁細雨香濛濛
阿香夜奉玉皇詔搥鼓空喚閒虵蟲
　　　桃州古田鎛歌(原注今/武康縣)
老翁犁山田土中獲得昔人墾田噐似鐸有柄如鍾不
圜身長二尺徑八寸口薄腹厚唇微穿顔色紺碧艶綠
處間有班紅如血鮮形模古拙見者怪銅性已變不復
辨疑是死鐡兼頑鈆老翁視為棄物委床下一朝移出
茅簷前塵灰糠粃俱塞填乃有博雅識是古田鏄垂涎
拂拭再三㸔扣之尚覺聲隠然水痕土色兩相蝕歎息
不知鑄自三代之何年邀翁問所得共入酒家保買以
十萬青銅錢買來携歸置几案一架坐插青絲氊圖書
鍾鼎相聨編寳玩要使兒孫傳自秦厯漢以來此鏄只
在土出世便苦無常主博雅好事歸泉臺可憐閲世亦
如草頭露高堂山鬼不守䕶他家便有好古人又以青
錢易将去
　　　憶昔行
憶昔當年十四五嘗㸔秋潮到江滸飛裾徑上酒家樓
慿欄直望潮生處數百里間名海門悠悠一線色如銀
漸近江心痕漸大洶湧聲吞十萬軍須臾潮頭髙數丈
衆潮隨接皆奔上中有雄心拍浪兒幾㸃紅旗爭蕩漾
風前縹緲奪標來神蛟鬼鰐俱摧頽監潮候有伍胥在
但見濆薄旋推回後來沙漲西興口潮勢何曾十分有
水上人騎騍馬行車如雞栖馬如狗數年之後不可當
漰湃驚聞洗目塘汪洋且撥菜園去壩子橋邉亦渺茫
神臯内史承天㫖擺樁疊石曽料理至今遏捺逾十年
樁石如城牢在水江頭人謂可安居連年不奈還憂虞
西風吹潮半夜起子胥之怒知何如隂威作寒帶烟霧
捲石掀沙出幽府堪羡雲中拍浪兒踏著危機不怕危
乗除消長君休忽牢執長竿一面旗
　　　婺源琉璃萬燈歌(原注節齋/堂中所張)
婺源燈匠奪天巧做出新燈極精好細細琉璃萬縷中
織得禽魚及花草錦娘眷眷繡娘羞煌芒五色燿氷毬
江梅盈枝玉彯蘂離枝滿樹紅堆頭水晶不瑩珠璣冷
屏間雲毋空烘影百尺長竿横畫梁寳葢懸空繫纎綆
緑灔鱗鱗晃曲波斜岡蹙蹙映平坡瓶中梔子豆心綻
籃裏海棠絨帶拖午夜髙堂明似晝璧月涵光燦星斗
蠟香坱靄熖春陽錦光倒射金杯酒此燈絶妙世間無
乃是婺源燈畫圖梁園下客非夸大從今不必説姑蘇
　　　氷壺飲歌
金流石爍草欲枯炎氣熇熇嘘洪鑪蘭臺兎園避處無
髙堂貯氷排玉壺珊瑚水晶間犀株扇車作風轉轆轤
水戯蠟刻鴻鷗鳬大𤓰浮緑李沉朱碧筩捲香㪺雲腴
膾盤堆雪封秋鱸美人笑指袁安圖汗珠滴出紅羅襦
　　　苦寒歌
凍天添雲埋晝光江河膠合蛟龍僵涸隂嘘風無慘烈
枯磧莽莽沙浮霜蟄春老屋如氷井獸炭烹紅烘不醒
南山飛瀑成玉絲哀猿􁁜落孤松頂
　　　關山月
玉門關外月逺接黒山明晃色同沙冷飛光掩雪清宿
師方偃陣㳺騎復窺城不信長生魄年年照戰爭
　　　對月
水上重樓閉虚空雲盡收十分今夜月一片玉晨秋秪
有詩能冩都無價可酬寥寥飛鵲外歌吹在青樓
　　　道場山灾後葉靖逸同遊
石爛木全焦鍾魚變寂寥老僧無法說諸佛亦魂消寺
有州圖載山餘窣堵標嗟嗟伏虎事誰更問前朝
　　　石山僧
禪衣掛石稜月澗瀬流氷釘畫掃寒壁覆棊然夜燈别
來增落葉病起損枯藤說透蓮花偈相依有越僧
　　　華亭延恩律師
花㑹收雲席經聲散窅㝠無言坐巖壑隨意使精靈齋
鉢重教漆埋龕預作銘飬成松上鶴相對兩眸青
　　　寄北山僧
一庵猿鳥外琢石叠禪扄行道拖寒衲消閒補壞經新
泉開出逺古像呪來靈常憶相尋日中巖松桂馨
　　　贈華亭延慶坦講主
身不鑽權貴諸方盡說師講多禪子聽行少俗人知猿
䕶挑經錫龍依洗鉢池舊房天目下松長幾秋枝
　　　寄心禪人
寂寂古山根閒房竹半分野禽聽佛偈香草入禪薫白
露滴孤壁悲風生破墳昨來經世業應已付浮雲
　　　送超海翁逰金陵
𣺌渺金陵道江天正寂寥孤鴻隨去影一錫破寒飈官
渡潮多涸臺城寺半凋離宫見楊栁莫折弄春條
　　　送僧歸杼山
亂峯村口寺舊有晝公房鳥宿猿啼處風吹月在傍揭
雲松景黒涸石蘚痕黄明日烟霞外相望隔夕陽
　　　送僧廣明
忽辭同侣去自喜水烟濃江草有閒色野僧無定蹤衣
弢方眼笠瓶系曲枝笻明宿楓橋寺先聽夜半鐘
　　　題贈然鏡潭
象圜非假鑄湛湛一泓深獨露古今體静涵天地心月
沉聲不響雲晦影無侵定起何人㑹魚龍識梵音
　　　寄輝老
八十空門侣如君有幾僧眼明非服藥身健不扶藤雲
綴搜吟筆花紛說戒燈小師親得法新度碓頭能
　　　與昭慶因律師
西湖戒壇寺近逼九重天師住無他惱人言有宿縁蓮
香熏梵裓栁色䕶齋筵四分南山律今誰可共宣
　　　春日題吳興峴山寺
花草滿苕陽東風隔短墻窪樽殘葉爛壊塔老藤僵鴿
暝栖苔殿僧寒閉竹房荒阡人哭散惟覺紙煙香
　　　送客赴邉任
山陽今近敵君去酒當呼不為留行役閑因說道途春
沙郵騎老夜雨戍樓孤袖裏酬君劒須将示丈夫
　　　河軒初秋夜坐
滌熱屢呼茶河軒去郭賒雲紅初夜月風白乆晴沙樹
暗惟聞蚻波明間躍蛙松江鱸入思客老媿浮家
　　　題車葢實公庵
雲火欲燒天得涼過得仙蛙隨殘雨閙犬䕶一僧禪竹
色揺山磴荷聲拂水田别期秋月夜來借石床眠
　　　雨樓晚思
紅葉入溪樹悽悽吟思㣲雨連秋市暗鐘遶暮天飛淺
井隂螢出髙城宿鳥歸誰知凭欄處愁響隔林機
　　　遊空相寺追憶輝老兼懐伯弜詩
山門掩夕曛芳草緑紛紛蛛殿縣隂火鵶城聚冷雲探
吟僧滅度寄静客離羣何處増惆悵秋房駮蘚文
　　　題友人郊居
鷗鷺羣栖地幽人長閉關孤村皆是水疊石自為山春
雨車溪外秋風笠澤間短籬忘世味惟看釣舟還
　　　烏程趙尉㕔冬夜詩宴
論詩仙吏宅酒罷夜寒增雪映髙城月風吹古岸氷入
橋聞短棹隔塢見㣲燈重媿羇吟客青雲去未能
　　　送溧陽友人依茅山玉宸觀主
抱琴遊帝里一㡌兩靴塵忽憶歸金瀬還謀老玉宸魚
分仙澗月虎讓古山春伏事陶𢎞景終非是俗人
　　　樗翁朱安叔下省
真儒方進用春榜又遺賢時屈道終在才髙人共憐休
疑考官眼且結作詩縁桃李東風外身閑却是仙
　　　凭欄呈劉季良
傲貧成白首萬事不相關有病身元嬾無官心更閒紅
塵抛永日黄葉換秋山欲識冥冥意孤鴻夕照間
　　　道院春日
褰簾捲竹房僧去罷焚香濕樹流殘雪疎籬挂夕陽花
遲春意静苔宻凍痕光野水盈愁望尋巢燕已忙
　　　刈田
刈田秋雨外孤嶼集罛師紅樹籠斜照青篙網細絲鐘
殷山麓寺燈淡野塘祠一片鳬鷖水羞來鑑白髭
　　　送趙子真尉進賢
王孫為一尉古邑近西山梅福仙名在此官非等閒水
程蟂孽後野店䑕迯間未必須三考應持鶚表還
　　　送趙子真赴信州司戸
鳴鐸臨征路信州非路程官曹有名勝版賦足修明地
富饒銀毋山清韞水精貧交以貧累不得伴君行
　　　貽趙司戸
同徃爭名地回頭二十年君今官幕府我費客逰錢夜
雨梨花店春風栁絮船澆情一尊酒逢在冶亭邊
　　　九衢
九衢名利路日有是非塵所以隐淪客棲於寂寞濱秋
聲飛野栁凉色弄溪蘋贏得身心净人間不媿人
小窻臨竹地借住半年過枕上感秋事月中聞棹歌青
山無力買白髮有痕多那得成漁計江村自養和
　　　張約嘯巖書院
雅調背時流月分吟外秋墨研青嶂石茶泛碧霞甌果
熟猿難喚松寒鹿自遊風前横一笛不必更登樓
　　　㸔桃偶集僧舍
㸔桃臨水寺幽㑹得文襟移石分花坐含毫對酒吟日
斜幡影倒風斷磬聲沉人散清溪暮鶯啼出栁林
　　　與箬溪煥上人夜坐
一庵秋色裏共坐佛燈前風引上香磬月浮煎茗泉袖
寒沙氣逼窻逈樹聲懸語罷鴉棲定山僧入夜禪
　　　送張将領
平生憑一箭此去必成名晚月催行色秋風入别情潮
分江口鎮山擁石頭城疋馬烟塵外當開驃騎營
　　　偶飲溪寺
踈雨過長林溪頭日半沉開尊成草酌得句嚼花吟蝸
砌苔堆濕蛛簾栁映深倚欄秋欲暮醉耳怯寒砧
　　　雲間贈别薛沂叔
水竹居成久何因又出山有詩懸肘後無事在人間短
劔丹霞鋟扁舟白石間野情元不定遥載鶴鶵還
　　　梅
草木盡凋殘孤標獨耐寒瘦成唐杜甫高抵漢袁安雪
裏開春國花中立将壇年年笑紅紫翻作背時㸔
　　　癸卯元日
一簷朝雨若輕塵新歴雖開未是春著出隠衣朝太帝
送來名紙謝同人故園有弟音書絶要路無親旅食貧
五十平頭今日到不堪卧病似漳濱
　　　送僧過建康
一酌離亭桑落酒毿毿短髮長愁苖秋房已棄星居屋
晚寺應投旦過寮歌哭盡從流水去榮枯半逐暗塵消
江船載月敲銅斗莫向臺城問六朝
　　　倚欄
裊裊朱欄倚細波緑雲相對閟嵳峩中天車駕曾擒冦
何日樓船定入河霽栁午隂隨岸逺露桃春色過墻多
黄旗適應東南運已辦簫鐃幾曲歌
　　　吳下春隂
雲揭繁隂雨乍收吳王故國悄如秋春光物態千年在
草色人心一様愁香徑有時迷野蝶帆涇無處覓沙鷗
桃花欲謝清明近兩鬢霜絲感昔遊
　　　秋日山家
露華滲冷入踈袍獨坐雲亭日易高林茂不知山色减
石枯因見水痕牢避人黒䑕窺茅栗引子黄猨拾楮桃
野老欲論城市事逺教童稚覔香醪
　　　水軒遣懐
漠漠風烟滃緑隂小軒多是暗愁侵逗明月落杜䳌呌
向晚雨寒蚯蚓吟一鏡自知添鶴髮五湖誰解食魚心
帯春應有餘花在吳苑荒殘不可尋
　　　古項王祠
册帝追王事總非殘碑猶自對斜暉廟無人到苔痕古
地有蛇盤樹色肥月暗野風吹鬼火塵昏沙雨駁神衣
烏江渡口停騅處今日誰知作釣磯
　　　退将
自慚戰陣未曾親便待歸田養幸身隨仗馬閑秋骨瘦
打毬單散曉眉嚬遊邊尚憶擒虓将畫閣何堪作老臣
昨日望春門外過鐡鞭惆悵暗生塵
　　　偶憇破寺
當軒水漬一池苔竟日無人見客來飛鳥忽從花下出
游僧恰自雨中回半邊枯樹雷燒破幾段殘碑雪凍開
檀施只今何處在金容冷對石爐灰
　　　秋初漫吟
吟腸悽斷月蒼蒼促織聲中露未涼高掛酒經縁抱病
閒㸔藥録為參方乆要兄弟書皆絶旋雇奴童住不常
擬續逐貧揚子賦筆黏塵網硯池荒
　　　弔松山曹可擇
供奉芸籖内殿間身清不愧是卑官帯殘敕號縚應斷
吟出新詩板未刋妾引哀歌秋燭暝客收閑迹曉松寒
端平才子如君者免死江湖把釣竿
　　　喜宥寺梅屋
幽幽一屋巧藏春花匠何曾動斧斤逐朶似裁霜漢月
滿椽如架石橋雲繁花綽有苔錢賃清夢那無蝶羽分
欠得玉人相共住金樽檀板送斜曛
　　　秋曉聞鶴唳
角斷鐘殘月尚明誰家霜鶴唳蘋汀空簷竹上滳寒露
野水城邊沉曉星清帯離情穿碧戸遠将秋思入蒼㝠
徃年禮謁茅司命曾記昇元頂上聽
　　　夜歸
風急漏聲斷月斜人影長殘燈收短市鴛瓦已凝霜
　　　詠老桐
枯心不作花儀鳳那采取何當被朱絃齎身大晟府
　　　贈舟上人
放浪詩騷外塵心鍊到空白雲開夜觀海月冷松風
　　　倚樓
客意入燈篝無詩過一秋角聲吹雨斷人在截雲樓
　　　山崦早梅
晴逼寒笆春滿鄰漢奩芳額漸輕勻東風未放全消息
雨蕚愁香不見人
　　　留别范可叔
吳皋一水幾番行鷗鷺相逢眼亦青一别隔年頭白盡
離歌今日不湏聽
　　　漁父引
漁伴歸來語笑喧盡擕筒罩醉雲根自從城裏魚増税
船在江村不入門
　　　代贈牧馬将
草枯水冷馬添臕箭放鳴髇不射鵰塞北又傳烽火動
冠軍人望霍票姚
　　　寒食日
讀盡唐人寒食詩人於此日重傷悲如今裹飯吳中俗
可是相㳂為子推
　　　楚宫秋怨
水殿芙蓉拆錦苞暮簷小網集蠨蛸射麋人醉秋江畔
風罥塵絲落燕巢
　　　張氏池亭飲歸
金荷杯冷酒醺醺重費殘花一夜春横玉聲乾桃葉渡
斷雲空惹舞靴塵
　　　淳祐辛丑元日
滴酒焚香把筆熏未書名紙謁朱門對天大冩冝春字
先與孤寒懴宿根
　　　杜鵑
心聲呌出思歸苦呌得春風破膽愁江北江南皆蜀客
年來添白幾人頭
　　　一片
一片青蘿絡緯啼星稀月没未聞雞數聲柔艣斜窻外
彷彿風光罨畫溪
　　　僧去
僧去焚香白晝空客窻斜掩楝花風黄鸝舌結春歸盡
煙雨滿林聞郭公
　　　閑倚
春風樓外白雲堆壁上塵昏雨後苔倚盡夕陽牕欲掩
小風猶抱落花來
　　　送髙可久遊越
東風大扇九區春吳下吟人發廣津欲上㑹稽探禹穴
桃花和雨撲離巾
　　　賦元秀坐主孤峯
一峯峭立俯羣山下有僧居一體閒收拾春煙與秋雨
年年曾在碧苔間
　　　文式上人月溪
菰蒲聲裏著禪扄一𣲖蟾光畫不成試㸔世人心似火
何時得此定中清
　　　曉起
蕭城一雨夜迷迷聞道春流已滿溪漉秃隔墻烏桕樹
曉來猶有亂鴉棲
　　　春晚呈節齋趙大資二首
韶光似酒著人濃池館春殘栁絮風花不耐愁春自去
鶯聲全在緑隂中
宿雲惹雨膩如塵濕盡薔薇一片春鶗鴂恰鳴胡蝶嬾
軫香惟惱扈芳人
　　　蟋蟀
朱欄碧户緑莎邊挑入雕籠合自憐應是不知悽楚意
癡兒爭把闘金錢
　　　月林為僧甫賦
篩金鏤玉影颼颼一片松杉不斷頭鐘梵聲殘寒汐外
石床常擁四時秋
　　　送超上人過靈隠
斗邊一塔冷浮光九里松風揭寺香君去正當春雨動
雪花消盡石蘭芳
　　　贈僧某
曾見升壇落髮時伽黎衣冷影離離少年同隊修禪者
秋水蓮中玉一枝
　　　贈僧演若海
禪心静寄十三徽流水知音舉世稀自愛聲空絃絶處
滿天明月鶴孤飛
　　　敬酬芳庭植講師
一巻新詩冩衆芳碧雲裹出白雲鄉小溪秋水蘋花外
良慰孤吟老夕陽
　　　送中巖立上人還臯亭山
少年如玉在緇林此去臯亭落葉深寺近海門潮上處
水中孤月是禪心
　　　送觀物初禪師退院後歸靈隠
擊殘塗毒抖衣塵便掛輕㠶破淺春後夜冷泉池上㸔
白雲明月是閒身
　　　無箬溪煥上人夜坐
菱窠柿葉滿秋池彷彿樵歌在翠微隔寺晚鐘聲欲斷
蒲葵樹底一僧歸
　　　春曉
竹西窻上月痕斜雨歇春城呌亂蛙睡眼未醒人在夢
斷雲流水隔桃花
　　　雜感
五尺長琴被獨絃大音濁世没人傳一聲弹入碧空去
三十六峯收紫煙
　　　題吳興峴山寺
雨餘山態活如雲過午鐘閒寺影昏寂寞春風荒草裏
野僧惟主一窪尊
　　　車塘晚歸
寒雲無影雁寥寥如雪氷沙沍野橋木末夕陽未收盡
江風吹合欲回潮
　　　寳覺寺晚歸
半幅新霞漁舍外一梳殘月鵲巢邊近城幾樹官橋柳
繫盡姑蘇過客船
　　　秋日題慈感寺
老栢驚秋子徧庭寺深雲冷屋如氷九旬夏滿僧歸盡
閑却虚堂照講燈
　　　桂花
西風屑碎幾籯金幻與清香賽水沉吹入淮王招隠樹
箇中縁有辟塵心
　　　山庵
花梨架子定花瓶一朶紅梅對懴燈賈島佛前修夜課
卧氷庵主是詩僧
　　　溪濵晚作
𣺌𣺌斜陽下翠微紛紛黄葉徧苔磯青樓簫鼓西風外
幾箇霜鴻一字飛
　　　約客不至
昨朝新得剡山茶有約煎嘗對晚霞月上湘簾人不至
一池春水落桐花
　　　瑞光寺
蘚剥春痕土燥斑下堂僧散午鐘閒寺門半掩東風急
塵捲空廊二十間
　　　送人南海鈐兵
伏波簫皷按蠻軍馬首紅旂燕尾分海水如今平似掌
樓船夜夜鎻閑雲
　　　賦教授允濟雲心
山川融結氣絪緼舒巻油油一大鈞今古此心誰㑹得
竹林中有卧龍人
　　　題吳興卞山黄龍洞
巨靈穴此頑冥石應在乾坤初定時不是黄龍曾出見
洞藏山底竟誰知
　　　楊妃㸔牡丹圖
花上輕留一捻紅阿環無語對春風金輿欲度沉香月
猶在霓裳半醉中
　　　遊楓橋寺
吳王舊迹水烟移幾度孤舟此别離今日來遊故人盡
稻花風裡亂蟬悲
　　　衣上酒痕
江令宅邊蕭帝寺桃花曾借客温存湘羅襖上經年酒
錯被人疑作淚痕
　　　和樵父詞
山深猿鳥久忘年茅屋風吹夜見天莫問荆妻生計事
一枝樵斧酒爐邉
　　　懐永豐宰阮允齊
吉陽煙水幾千里一紙閒書失斷鴻裘葛相催驚老耳
井邉桐葉又秋風
　　　館娃宫
一夜娃宫有戰塵玉笄羞見苧蘿春浣紗前日東家女
莫信亡吳是妾身
　　　賦江西隆上人瘦巖
巉巉一穴嵌空石不是人間飯顆山鐘鼓聲中有吟者
獨甘於此寄清孱
　　　漁父
嵗儉何曾敢吃漿早於世路似忘羊桃花飯有秦人味
不染膏梁膱膩香
　　　贈僧
坐夏靈巖又欲回庵扉聞枕蠡塘開經房不鎻書櫺壊
幾㸃浮螢照緑苔
　　　送虚舟立上人還天竺
殘雪初乾溪水滑梅花狼藉桃花發靈山僧去盪虚舟
滿棹晴雲帶新月
　　　答僧秋蓬
賣菱人散日衘山一紙詩來鹿苑間料得短篷秋泛處
荻花菰葉兩爛斑
　　　寄雲泉頤上人
溪房夜掩白雲層酬唱詩筒繫海籐花落煮茶窻外石
一航春雨隔吟燈
　　　寄浄慈寺修上人
塵海翩翩獵梵衣何如蘋末㸔斜暉幾回行到言詩處
水寺秋雲毷氉飛
　　　賦僧壬枕流
床頭澗水響泠泠床上幽閒自曲肱莫放飲牛人洗耳
恐沾塵汚石龕燈
　　　送信座主過天竺寺
九里松邊鷲嶺頭松聲長帯白雲秋梵筵多有吟僧在
須認詩中第一流
　　　僧遊鄂渚因贈
夏口雲邊有逺期杖籐行李只揮持六朝文物今無幾
為㸔頭陀寺裏碑
　　　木芙蓉
懊惱春紅不受賒一枝枝似一團霞玉霄露重秋煙冷
唐突西風是此花
　　　晚香贈秦奎
風肅霜嚴草木凋一花半葉不相饒騷人受用秋英處
探得天家别一條
　　　春日雜題三首
昨朝飛雪又朝晴怕踏苔花損石稜三丈日高簷影轉
卧聞殘水滴春氷
碧薺抽條土力鬆春雷猶自蟄黄龍上清道士歸尋藥
一笛吹雲入弁峯
手撚薔薇一凭欄一年春事欲題難驚鴻掠盡碧雲去
雨匝蘋洲生暮寒
　　　水仙花
韈羅塵冷不勝嚬更向東風占盡春三十六灣明月下
女冠逢著謫仙人
　　　唐室
唐室艱難勢莫任匡君奏議抵金鍼塑人塑得先生貌
難塑當時一片心
　　　小隠園詩(原注孝宗賜皇兄崇/王在吳興法華寺)
衮衣一返上清槎五十年間在咄嗟夜鶴不歸猿亦死
一丘明月冷梅花
　　　梔子花
小樹深叢絢緑華辟邪香冷玉無瑕薫風只是能竒絶
疑是經春大雪花
　　　浙西憲臺夏夜聽雪江徐天民琴
火天月滿繡衣庭秋思從君指下生莫怪老懐眠不得
七絃彈出蟹行聲
　　　贈僧亷清外
拉搭袈裟斷帯裙持心不背釋伽文風涵秋水霜涵月
多少浮僧妬殺君
　　　送亨坐主徃天竺
雲笈遥擕智者書要尋初地作工夫靈山懴主堂前草
試㸔春痕幾遍枯
　　　誚暑賦
火官之臣職夏九旬月屬徂暑氣猶氲氤赫赫朱轂駕
於銀河之津暍黔首於原野困鳥獸於荆榛風如焚以
灼石水如烹而沸鱗采蘋老人鬢已焦秃旅寄中吳假
住地屋倚喘弗蘇百骸罹毒朝靣崇墻炎暉炙目夕坐
短簷返照爍肉南北無十弓之長東西才兩尋之廣旁
之林藪蔑有䕃障况廹近於淤河遂蒸熇而愈王病婦
釋針而倦紉稚女洗粧而退帳於是作歌曰斗柄西指
凉風秋矣火熱斯極金伏收矣積陽上升兹日瘳矣火
官之臣行且休矣重曰桂芳兮蘋香素月兮清光赤雲
滅兮白雲揚沐冠巾兮浴衣裳㧞火聚於髁國撤烘燎
之吟床
　江湖後集巻二十
欽定四庫全書
　江湖後集巻二十一　　　　宋　陳起　撰
　　黄文雷
　　　文雷字希聲盱江人有看雲小集見遺書本王
　　　士禎居易録稱其長句頗有骨力今葺自永樂
　　　大典中補詩四十首
　　　浚井詩
　　　　工部種萵苣詩序傷時君子或晚得微祿頗
　　　　尤野莧之侵苣矣又園官送菜詩序則病苦
　　　　苣掩乎嘉蔬傷時小人妬害君子遇物遣興
　　　　固不必盡同耶二僕鋭意浚井聊記其勞
生理亦多變惟井不可遷澤國雖納汚松江本其源賴
爾竭脩綆治此久不蠲有冽出舊甃水玉傾炎天安知
峴山宅不數陸子泉大勝信行勞脩筒山崖巔
　　　池萍
汙池一帶水淵然象深湫青空照浮雲過影不可留粼
粼南薰微儵忽便轉秋眄彼浮雲輕隨風且乘流
　　　三月上澣
忽忽逢休澣春隨栁絮飄業雖尊甕盎志秖樂簞瓢强
飯寛啾唧攤書慰寂寥隣翁幸無事盃酒强相邀
春向客中過心清夢却安月明蛙吹閙風暖燕翎亁汐
共潮連信涇通泖作團詩成無賣處寥落想三韓
　　　歸
汎彼將焉放歸歟来自東神官嫌愈抝末俗笑䕫窮好
避鵷鶵路還開野鶴籠揶揄非爾力王績字無功
　　　上塘舟中
可笑山翁拙微官亦强名京華難久客海角更孤征桑
䕃時當宻菜花今向零短篷甘局促和氣謝春晴
初識東塘路言尋槜李船魚鹽千古地吳越一家天夢
覺何為者行藏不偶然半溪疎竹影相送海雲邉
　　　借周伯弜題天申宫蘇文忠公畫像
大澤沾荒裔靈山識老臣微茫雲外迹衰病瘴中身濕
草寒碑夕晴花午殿春髙簷風雨斷猶避六丁神
　　　江石詩
贔屭牕前石參差類虎螭秋晴蘚可剝嵗晏竹相宜要
自山川出那知陵谷移摩挲羣玉瘦風助馬王悲
　　　登舟
綵句殷勤矗釣船乂翁也解去朝天風涵栁外疎疎意
雨拂波間淺淺緣脱灑工夫尋活著依稀事業付遺編
放諸四海吾能凖獨恨東逰不見仙
　　　登樓有感
顧陸風流㡬夕陽桑疇麥隴自凄涼山従地盡雲垂海
水共天浮日射洋門卒何年隠吳市嗇夫當日愛桐鄉
蟻封未敢誇榮䇿芳草無人且自芳
　　　華亭以北所見
荻門臨水劣生涯屋角香浮繞菜花雞犬聲如深谷長
耰鋤力向甫田加葑填岸步聊憑木湖入溝塍不用車
驚見茅茨新覆草東風輕颭酒旗斜
　　　翫物
豹脚縦横底善鳴蝸涎虬篆最堪憎隄防暴客書嫌䑕
約束閒人食畏蠅蠛蠓恰穿闗棙去蠨蛸又打局圖成
隙光早晚占天轉靜倚東牕翫物情
　　　欲借書無可問者
三江環地脈千古説機雲欲借圖經看携瓻且自醺
　　　華亭道間記所見二首
楊栁隂中稻廩芙蓉花裏柴扉日夕牛羊下壠老翁穉
子同歸
田舍鷄豚壯長江鄉魚蠏鮮肥是處茅柴新熟老翁醉
倒扶歸
　　　錢氏故園
㡬年聞此好名園平地黔巫翠掃天蕭岸半摧林影暗
亂螢閒自㸃湖烟
中興次輔巧玲瓏尚帶承平艮嶽風一朶慶雲飛不去
逰人眼冷夕陽中
　　　買鷄喜鬬慰安之
獨立昻藏信魯鷄羽毛如鳯合梧棲不須盛氣誇金距
付與閒庭自在啼
　　　納涼
雲頭過雨月䑃朧少立橋亭萬里風想見松江烟浪急
最涼多處屬漁翁
　　　臨行
身是江湖老秀才等閒遊戲墮塵埃匆匆不盡桐鄉意
慚愧前修是勉齋
従来天地一閒人放去江湖自在身若把乂庵行止勘
最迂疎處入經綸
　　　放潮
每日朝晴暮則隂苦無甚雨洗秧針新来剪得松江水
清漲浮瀾一尺深
池面瀰瀰溝径斜學栽堤栁半生芽倚闌無事薰風急
分得潮来看浪花
　　　舟中
艮門東望盡嘉蔬麥壠桑疇總上腴莫怪泥塗也村樸
百年供億帝王都
錢塘從昔競華腴金碧籠加稱帝都漸逺郊坰殊草草
但逢樓閣定僧居
臨平山下道潛遊春半蘆芽藕未抽野水無情天更濶
不知何處是汀洲
蘆葦延縁百丈洪布帆収巻笑途窮丈夫雅意追宗慤
不耐朝南暮北風
　　　新涇阻風示姪輩
世事何堪拙更遲及時進業莫兒嬉但看煖景閒舟檝
等得北風無住時
　　　題三髙士像(原注范蠡張/翰陸龜䝉)
霸越平呉亦苦辛黃金直鑄此功臣九州地主闗何事
一舸鴟夷共故人
西臺事去已多時月冷松江好賦歸會得華亭思鶴意
秋風不是憶鱸肥
日落長安路漸迷王官谷上有人非江湖好養能言鴨
魯望從容比滑稽
　　　詠史
山河帶礪果何憑壮士休悲走狗烹賜醢不知誰約法
却將王禮𦵏田橫
開元末路已無章天寳垂將付夀王追憶惠妃因至此
如何不遇返魂香
忠臣垂盡語琅琅愛子遺留八百桑公琰諸人都薦過
後來郤正侍君王
鄧羌乞得打鮮卑尹緯髙材却不知若比血誠扶正統
九原吾與武侯歸
章武重歌漢道昌卧龍勲業細平章欠伸不覺塵編盡
雨洗炎埃一霅涼
　　　挽芸居
海内交遊三十年臨分我到臥床前西湖一葉西風落
淚盡秋風松下阡
長安道上細哦詩如此相知更有誰芸葉一忩千古在
好将事業付佳兒
　　周文璞
　　　文璞字晉仙號野齋又號山楹陽榖人有方泉
　　　先生集見遺書本張端義云野齋嘗語予曰花
　　　間集有五字絶佳細雨濕流光景意微妙野齋
　　　之灌口二郎歌聴歐陽琴行金銅塔歌不減太
　　　白今葺自永樂大典中補詩八首
　　　金陵襍詠
梁家天子抱琵琶淚灑華林御苑花今日閒韶無處所
鴈烟蛩雨屬他家
灧灧江波綠更肥蒼烟中有鴨鷗飛當年神武今何在
老却遺民更不歸
隂山側畔月如霜不為唫猿斷殺腸折得橙花無處賞
帶枝分與櫂船郎
長干小婦學吹簫樓外閒風弄翠條近得廣陵消息未
暮潮已過赤欄橋
　　　寄華陽衆侣
玉函捧上五雲堆邂逅通幽此一回十數年来増悵望
絶無人上望鄉臺
九錫碑亭日欲曛有人趺坐對爐薰憑誰為謝桓司馬
句曲山中只白雲
服事三茅過一生癡心不望羽車迎舊時手種黄龍子
今解昇雲入太清
怱怱山信寄来時中有黄庭七字詩已死華生無覔處
㡬回吹斷玉參差
　　葉茵
　　　茵字景文笠澤人有順適堂甲乙丙丁戊稿兹
　　　自永樂大典補詩六首
　　　生長
生長古林丘擒来繋鎖囚休憐文變豹尚覺氣吞牛檻
穽終難脱咆哮亦可休山中藜藿少君合早為謀
　　　别曽源一
梅邉又上帝王都栁下俄空處士廬漢月楚星人去後
淮雲蜀雨事何如東龜不食西征缺南鴈難期北信疎
此去呌閽天路直何時快覩茂陵書
　　　洪都宗人則明盛年擇宗子之秀名之曰紹弟
　　　書来欲求語則明上侍重親承志篤學恤貧樂
　　　善繩繩蟄蟄未可涯也因書昔所賦廣平同系
　　　詩一章載賡以慶之
善積端如水滌源源深自可羨来昆嵗當有室詎為老
意者重闈思弄孫和樂定知江有渚碩蕃佇見葉流根
河南心印元同自秋幹虷中細討論
　　　耐久交
魚水時暫歡芝蘭近同臭惟有石丈人萬古情如舊
　　　失題
受用十二時不離方寸地門外自風波行之以無事
　　　止庵驛路施茶
時事艱難路險巇得来名利亦何為趙州茶罷速歸去
莫待鐘鳴漏盡時
　　張藴
　　　藴字仁溥揚州人官幹辦行在諸司糧料有斗
　　　野支藳見遺書本兹葺自永樂大典中補詩六
　　　十五首
　　　西忩雜言八首
淵明孝忠人去官念同氣再拜營一粥於酒亦焉嗜寥
寥千載間徳音猶未沬寓懐弔形影天地無根蔕
商君弊秦法出舍何嗟及胡為乎弗思束濕日以急周
家積忠厚神人安且謐我歌行葦詩繼以長太息
志士生斯世疇不志顯美素分縣於天贏得為君子巧
宦如郭尖徒足汙青史呼號三上書昌黎何必爾
牀頭綠綺琴長抱風濤聲庭下老松桂苑苑霜中青資
爾二三子聊以虞我生翟公自有常世情多變更
巍巍巨唐基房杜實經始功名付諸賢一傳無可紀休
休其有容書稱若人耳媢疾以惡之後来楊與李
五氣無生滅萬神具於身明真不自見冉冉隨𡨕塵復
命歸其根坐斷衆妙門靈芝嵗三秀不畏霜毛繁
天匠染青紅髙下乘一機陽榮與隂瘁豈必相因依藤
蔓荒故丘􁟽鶬托深枝芳草不入媚綠遍江之湄
閒味甘如薺吾生拙可知道心平旦氣樂事早春時所
欲維寛厚所親維書詩相過儻同調徑醉復何疑
　　　中秋陪文昌吳少蓬逰石壁精舎步月野橋
逝嵗如頹波燕雲感秋節乾坤出清機老火濕魚頬人
生豈常好萬里有隆替隂空動歸鴻萋草變鳴鴂愁端
卒已来安得心如鐵朋情亦云厚晤言無厭歇曉勝忻
有適一笑發覆蠛野橋横雲根寒泓侵金玦兹山昔所
歴亦従多儒哲堂中讀書人流風儼不滅蒼蘚已上堦
孤蛩亦入穴摩挲泉上銘清籟竦毛髪假日聊自娛肴
糅酒不闕相期忽區逰言駕醉鄉轍歸来不成暝題詩
報明月
　　　偶得碧蓮雙房可愛戲效宛陵體
援筆對嘉蓮更想花初披生成若有偶形容徒費辭収
釵背相倚舞琖手雙垂不比鴛鴦梅烟雨低壓枝
　　　送趙秋赴調
魯鼎巧雕飾售者十之九君如古罍洗蓄眼見未有摩
挱知㡬人銅臭不落手龍文粲綵翠照映覺羣醜一朝
遇賞識持此足愛夀去去清廟陳引酒酌北斗
　　　七夕聞鵲
溽暑正埃鬱一室坐焚磝忽占乾鵲喜庭樹繞飛噪流
焱挾雨来天晚亦凉好巢居免漂搖示臆若吾告時止
焉用留時行不俟報既非鳴不平厥理嘿有召九衝無
驚波折葦近可到移將填河心人間作行道
　　　紀逰
消搖事物外春風浩蕩天幽居少良友行樂才新篇隔
縣數十里沿溪半日船詩隨野興發筆落雲態妍賞覽
朝暮景騁逰東西阡時聞賽神鼓頻乞買魚錢浪碧麥
風軟雨紅桃漲鮮堠亭新粉壁酒戸小村鄽鵲喜相勞
苦驚飛雙導前榜人呼繋纜輿僕結行纒鷄唱炊烟裏
僮窺籬落邉㬉香飄杏店濃綠暗桑田節物催耕織辛
勤供食眠吾徒同臭味俗網斷牽攣我愛今葉令多情
候陶淵(原注孟郊云/賞句類陶淵)逡巡設鷄黍欵曲羅觴絃握手驚
嵗箭聫裾跨時韉同尋入山路不著捷径鞭閲境初啖
蔗去愁如絶弦苕苕縹㝢見靡靡青風連足躡方諸國
身逰圓嶠巔衆竒勞應接四迥失窺緣一柱倚蒼翠九
盤瀉潺湲風松調緣綺露蘚失青鈿邃殿開金户華榱
暎玉筵除塵嚴客館移坐逺庖烟穿溜分汲路束枯汗
樵肩林扉夕凄𦂳竹水光嬋娟搗藥琴聲碎眠雲鶴夢
圓斷鐘催曉起糲飯與蔬便草屩濟吾勝藤杖扶欲顛
洞雲寒黯靄石蔓翠鈎連鳯集今何許龍拏跡宛然丹
留無骨篛䑕化有芝仙列瓮酒已燥一枰棋未仙燭幽
然炬逺畏冷被衣偏勌足思暫憩芳醪欣屢傳轟雷倒
銀浦紛雪漲瓊川鸞袖涼蟾舞鮫綃宿霧懸寒聲忽澒
洞清瀉長宛延霜鬂不堪照塵纓聊欲湔大書見題石
髙跡企来賢天常今已矣道士猶言焉子有逝川歎人
誰如石堅羨渠白雲侣得此一壑専坐與世紛隔足使
道氣全剛鑱钃靈藥温鼎溉華泉丹成九轉後道在太
極先依韓罄夙志叩許滋擎拳蝶夢夜栩栩霄駕夙翩
翩希言味無味示我𤣥又𤣥瞻望儵烟滅豁悟逾病蠲
當取赤松友直遺黄石編兹逰信有造重慎香火緣
　　　玉山招隠歌
風蕭瑟兮吹我襟歌叩角兮逰商音天空寥寥山日隂
肅肅飛鴈蜻蛚吟閨人載績寒事深余髪早夜霜根侵
辰乎既往知来今和寳未剖誰知心况感物化悲難任
獨有良朋懐所欽吹笙子晉師堂琴秋蘇露茹酒可斟
撥霞弄月窮幽尋好来相就玉山岑
　　　李氏山林呈吳鶴林程滄洲
竹秋細麥登崆峒雲貌穿駁光曈曨一日涼燠氣不同
玉堂二老仙才雄乗熏振珮明光宫此時此地欣相逢
栁隂嘶馬拖金狨傾銀行玉炮麟龍湖嵌瀟碧環坐中
笑指池上真珠樷沈烟熏就寳鬲穠飛雹過眼文楸空
偕我卜晝歡沖瀜酒酣氣振悲孤蓬詩成灑筆凌飛鴻
　　　三月四日飲蔗竟海棠下
蜀山嵯峨蜀江碧美人如玉多顔色豐肌勝韻天下竒
競艷爭妍意亡極新機錦段翠織成轉盼生光欲傾國
承露仙人靚有香避風皇后嬌無力欲開未開濃復濃
曽注和膏紅琥珀人間風日苦不貸閬苑歸雲誠頃刻
腮花褪盡畫睂長徐娘自負風流格佯眠賣眼擲春心
堂上燭明爭奈得一尊相屬莫相違一年好景當寒食
未多六品誇洛陽解記三須惟沈立
　　　分冬
又酌分冬酒浮沈四十年無風香穂直遙夜燭花圓道
騐芸芽長寒知柏性堅青山黄髪伴猿鶴故相憐
　　　張公洞詩
吾宗仙府洞疑不在人寰鬼吏衣冠肅霓幢隊仗閑醉
歸驢跡滑奕罷鶴飛還最巧罘罳頂空青不可扳
　　　題寳藏寺
頗意西湖寺門前景畧同水流經室北栁入杜橋東鶴
舉連軒白魚跳撥刺紅酒闌吟未稳歸櫂又怱怱
　　　題應山龍湫
扁舟曉趂竹秋風囬首前逰夢一同風雨石苔漫古刻
藤蘿烟水閟臨宫鳥聲晝寂聞塵淨花影潭深色界空
毛令向来臨賞處分留詩物到衰翁
　　　東林訪僊
杳杳仙踪不可期依然東老舊林扉石榴醮酒書何在
山薜緣衣畫亦非風定觀中桃欲動月髙華表鶴曽歸
扁舟小泊聊乘具趂得春山笋蕨肥
山逢勝處屬僧坊西出城闉去路長一日講臺靈石性
千年劍水動星光田花漠漠初霑雨江葉蕭蕭不待霜
喜共登臨聊把酒癡兒有底為官忙
　　　和信庵留題虎丘韻
椽筆題詩向此山隃知玉氣潤林巒光涵絶澗劍花凈
影落中庭月樹寒春燕巢深金殿隠晚雲収盡碧天寛
暫携寮吏登臨處未把風流遜謝安
　　　黄龍洞
水邉逰賞亦無期物色黄龍洞最竒欹石倚人看欲倒
斷崖懸樹望猶危貪幽未覺搜吟苦歴險寜教步屧遲
客裏怱怱寒食過栁橋還憶去年時
　　　再用韻
山水清音屬子期兹逰所得亦多竒持心定慧何由雜
著脚平安自不危境凈本無塵土涴春融更覺洞天遲
歸来夢與神仙遇説到鴻濛未鑿時
　　　秋興
水落秋風日夜深小庭婪露雨愔愔鳴鶗忽斂芳林氣
斷鴈猶遺故國音吟入古香穿月脅夢生孤秀出雲心
年光亹亹成何事撫鏡搔殘髪一簮
　　　寒鴉
飛不成行動作羣寒聲歴亂不堪聞棲深野岸經霜樹
㸃破江天欲雪雲背日字斜濃忽淡圍風陳急聚還分
有時鷗鷺參差見一局殘棊欲付君
　　　由後山過李園詩
入眼春濃日自遲行穿犖确破藩籬園林勝事能忘酒
風月閒情更有詩池栁乍開蟬翳葉井桃重長鶴棲枝
歸来一枕㳺仙夢笑指酴醿作後期
　　　述情寄雲麓
去年今日天平路曽侍先生杖屨行春入花租蜂足食
雨殘槐夢蟻逃名貧甘杞鞠知勝肉嬾事衣冠畏入城
自歎早衰身復病惟餘雙眼讀書明
　　　過霅
碧浪湖邉望霅城水髙於地欲相吞春風歌鼔家家酒
夜月舟航處處村西塞人歸魚市散東林仙去鶴宫存
往来頻有鷗相識搔首閑汀日又昏
　　　寒食晚眺
馳逐花塵鬂欲華狂歡憑酒作生涯一春行樂多妨雨
三載清明不在家暖趣蠶工開柘葉寒生鳥信落梨花
水村寂寂人歸後山崦新烟起焙茶
　　　和韻菊潭書懐
中年百事念頭疎始信貧能富不如風趂隂晴為冷暖
水浮世界信空虚漆園傲吏悲烹鴈蠻府㕘軍戲詠魚
㡬度把君吟巻讀又將閒日半消除
　　　迎淮東趙大使
相公明詔趣東還衮舄皇皇萬國觀慷慨一時平賊易
辛勤十載䕶邉難沙堤馬上春行印御柳鸎邉曉繋鞍
出處自闗公大節書生憂國只睂攅
　　　法華山詩
擾擾名場轍迹環閒中人自不曽閒樹猶如此悲流水
茶罷無言看華山
　　　春草
一氣中行四序遷不緣栽種綠芊芊江南江北春風夢
詩意蒼茫白髪前
　　　黄龍洞
戍削蒼蒼壁倚天臥龍幽洞不知年白雲粘筆題詩去
重寄相思與鶴仙
　　　紺袖
紺袖香銷寳瑟塵雨愔愔裏碧桃春翠屏睡足空長晝
多少相思夢不真
　　　雜興
雲心長與白鷗期四十年非只自知天地無情空費日
水邉照影得新詩
天與汝酒不肯飲悲憂與我生俱生暮年陶寫政須此
誰愛區區身後名
越冠齊瑟竟安施誤矣甘為衆目媸百嵗能消㡬癡黠
臨風三歎郢中辭
西田蚤稻喜新穫西忩白菊憐初開年光逝水雙鬂改
矯首暮雲人未来
畏酒時猶飲過差重彈長鋏怨無家誰能貯椒八百斛
自欲載書三十車
山林蕉萃鬢滄浪夢境浮雲久已忘猶有讀書心未歇
一燈對鶴語更長
鴻漸無茶生病思龜䝉有菊誑饑腸閉門自得安禪法
舉世空求得熱方
庭柏千年解得仙君看霜榦石能堅妄希至道吾何敢
中夜尋思輒廢眠
虚皇来下素雲車清淨香中誦玉書一入幽遐超萬刼
明忩塵在死灰如
杜荀鶴去唐風晚張季鷹歸晉日危斯人已矣何嗟及
千古論心酒一巵
南忩石瘦竹疎疎沈水薰殘架上書旋破月團煎活水
日長留客話清虚
華院寒生小雨過博山香潤礎雲多重簾晝寂秋棊罷
自寫牙牌記藥窠
茭葉𠖇𠖇姑惡啼竹花漠漠伯勞飛畫睂對我玉臺鏡
繡眼窺人金縷衣
久聞學道能遺世故應薪水煩髙士劉安可笑無靈氣
長與仙人守都厮
夜氣蒼蒼白露凉蛩移哀響入孤床披衣起立階櫩月
一鴈初聞欲斷腸
小李將軍著色山千金一紙世無傳閒忩借本工臨寫
去去重看意惘然
一筯秋風菰菜羹二升雲澤桃花米吾生有涯何所求
直是愛閒多病耳
三間茅屋萬松間自障春泥斷往還時對月明搔技癢
風傳幽曲到人寰
大梁在東不架屋牽牛在西不服箱翟公書門固已錯
貧賤自昔交情長
曉汲銀牀洗碧洮緩搖桂露和朱調魯公書帖閒張壁
披拂清風坐獨謠
不假兵戎取蜀方孔明才畧輔闗張區區尚欲爭天下
只送胡孫入布囊
昔㑹仙人曲靜中赤藤斜拄眎白龍狡獪變化不可詰
飈車忽駕蓬莱東
漫漫長天捲樹風御冬無具百憂中癡兒强挽爺須説
門外題詩柿葉紅
離思重題金谷字閒情獨擬玉川詩霜横詩閣相期夜
月滿南溪始泛時
東屯茅屋竄松䑕南谷荒村啼竹鷄萬里乾坤雙不借
百年風月㡬偏提
　　　海棠
别種昌州最有聲十分顔色雨初晴錦幃睡起嬌無力
羞見銀臺畫燭明
　　　小忩即事
白雪香浮蟹眼圓紫雲光冷䑕須亁倉庚怨雨庭春晚
𤣥乙窺簾花晝寒
　　　虎丘
曼陀石上無根樹歴歴生公説法餘劍水一泓清徹底
至今人説有龍居
　
　
　
　
　
　
　
　
　
　
　
　江湖後集巻二十一
欽定四庫全書
　江湖後集巻二十二　　　　宋　陳起　撰
　　俞桂
　　　桂字睎郄仁和人紹定五年進士有漁溪詩稿
　　　見遺書本茲葺自永樂大典中補詩八首
　　　採蓮曲
朝露濕妾衣暮霞耀妾矚一葉小如瓜去住無拘束兀
棹歌採菱襲襲薰風足蘆葉映港清捉對鴛鴦浴蓮中
有苦心欲折手還曲折蓮恐傷藕藕斷絲難續
平湖淼淼蓮風清花開映日紅妝明一雙鸂鶒忽飛去
為驚花底蘭橈鳴蘭橈蕩漾誰家女雲妥髻鬟黛睂嫵
采采荷花滿袖香荷深忘却歸時路
西湖西畔荷花多扣舷女兒嬌唱歌道旁駿馬金叵羅
欲住不住横秋波放船却入花深處臨流照妝噤不語
南山起雲北山雨折得荷花不歸去弄波驚起鴛鴦雙
水珠濺濕芙蓉裳恨無飛羽致汝旁遡洄従之雲路長
西風引袂涼雲起鴛槳扶船浮淥水露沁花脂茜粉香
滿柄鋒芒刺葱指紅綃半妥金釧明堤上六郎闚唱聲
湘中暮雨歡期失各自東西空目成船蕩波心烟漠漠
歸路花従唱邉落綠艷紅妖江水深水厎靈均應不覺
女伴歌採蓮清聲度流水無意驚鴛鴦鴛鴦自飛起
荷葉籠頭學道情花妝那似妾妝清雙雙頭白猶交頸
翻笑鴛鴦不老成
抝落圓房響釧金背人細數子藏深不嫌到手多尖刺
祇怕傷人有苦心
　　　提幹漁溪
不涉驚濤心自穏栁隂隂處著孤舟的知世路多機穽
一線閒名付直鈎
　　武衍
　　　衍字朝宗汴人遺書本所載適安藏拙餘稿一
　　　巻皆絶句適安乙藳一巻古今詩兹葺自永樂
　　　大典中者題曰適安藏拙餘藳續巻乃世所行
　　　本不復見者也
　　　白鶴愁
白鶴愁竹㰍窄凋𤣥裳緇素翮夕陽移影瘦空庭秋草
碧
白鶴愁竹㰍低秋夜清思歸飛天風吹夢落明月冷瑤
池
　　　題楊伯起菊莊圖
落落莊中人英英霜下傑酌水擷清露餐香帶寒月頽
齡良可制髙興未渠輟醉幘岸西風長吟鬂吹雪
　　　復歸絲桐(原注琹名/玉壺氷)芸居以詩見賀紀述備盡
　　　報以長篇兼簡葵牕
爨桐制作妙莫傳㝠搜恰恰三十年大雷小雷不可見
一生夢想空流涎玉壺氷本王氏物指下琅然頗清越
不知傳来凡㡬姓隠隠蛇跗細如髪銅駝陌上春風和
湖邉得侣相委蛇古囊提携帶詩酒一時樂事何其多
座有知音豈容已滕上泠泠冩流水夕陽催雨入烟城
囬憶清歡如夢裏孟光有問我獲疑匣中朱絲胡不歸
鄰翁篝燈出相慰官河櫂夫猶可追踉蹡十里夜㡬午
認得登舟元處所始知尤物果累人終喜明珠還合浦
拂拭徽絃正孤坐欲記微吟未成課忽聞風外剝啄聲
報道芸居以詩賀
　　　謝芸居恵歙石廣香
家無長物祇書巻又無良田惟破硯寥寥此道人共嗤
君獨相憐復相善鄴侯架中三萬籖半是生平未曽見
一癡容借印疑似留客談𤣥坐忘倦探懐忽出片石方
雙池絲刷潤且光芙蓉溪深古坑逺論新品舊殊未遑
慷慨珍投意何永更配畨禺心字餅歸来喜歡舉廢典
春雨書樓閟深靜手抄羲經誤未刋塵侵商鬲灰久寒
便燒團煤炙雲母旋滴清泉凝露漙㸃朱塗黄細商確
時有烟絲裊風幕心融終日㳺聖涯恍若置身天祿閣
　　　謝秀松庵蒲大韶墨
古来墨工號竒手廷珪仲將骨已朽老蒲近世曽獨步
伐盡西岷古松肘天収此老五十年膠法源流無復有
松庵講師出一挺自説藏来為最久聮翩雙鳯飛雲頭
覢若光瑿照忩牖後来制作無此様盈尺笏􁀙堅且厚
十年一寸玉不如持以衒人人識否誠齋有詩昔曽誦
始信得名渠不苟松庵識人欲炙色勇割見投歸我袖
摩挲把玩何時休巾襲永言珍所授一生當著㡬兩屐
性嗜逺慚蘇子後家有中巖舊坑硯歸試寒忩雲碧溜
却愁癡坐學臨書畫竹不成徒似栁
　　　月中桂
詩人欲斫月中桂不知上有西河生年年奮斤伐仙樹
帝愁桂長侵蟾精今夕月團團似扇桂影分明月中見
廣庭香薄悲姮娥留得喬枝罩孤殿
　　　題薛益齋所藏馬逺夜潮圖兼簡方孤雲
海天雲刷青漫漫天風飛上白玉盤濕銀山横出空濶
盪来一色涵芒寒錢塘江頭竒絶者費盡丹青最難寫
是誰吮筆貌天真應奉上方人姓馬馬生後進甲等倫
妙處或能肩古人當時運意入縑素浩然心府空無塵
壁間挂起忽驚異秋色滿堂醒客醉請君収巻勿復觀
中有䲭夷千古泪
　　　有所思寄二琴友
懐伊人兮在帝鄉山月白兮秋夜長流泉響絶横秋牀
感而不寐摧我腸美人遺我正始音何以報之百鍊金
相暌相離兮嵗月深欲往従之兮夢難尋
懐伊人兮在東粤山月出兮寒照雪匣塵不拂朱絲折
感而不寐心悁結美人贈我璠璵樂何以報之和氏璞
相思相望兮天一角欲往従之兮雲路邈
　　　次韻簡吳靜庵
氷雪親𤣥論塵埃洗客衣㡬囬晨見速長是晚忘歸壺
裏春常在人間事盡揮樊籠狂閙者囬首悟前非
畫展唐摩詰書藏晉右軍滿樓宣賜物插架古遺文竹
影三更月爐香一縷雲有誰知此趣孤鶴語慇勤
　　　次芸居湖中韻
放櫂湖心去風恬雨盡時挿天青嶂合戀水白雲飛酧
酢杯頻舉摴蒲局屢移碧蓮香不斷歸路浥人衣
　　　送汪謙齋赴松陽簿
愛爾名家千里駒别親逺宦問津初要知撫字覘為錦
豈但勾稽事出朱青眼相逢須入幕綠牕得暇且觀書
故人此外無他屬嵐翠髙寒保二雛
　　　謝友人恵簟兼簡儲文卿
風蹙秋波細織成展来堂上眼増明若因古制當為席
或用方言强作笙居士未眠心已爽此君到死骨猶清
呼兒掃凈池軒上便欲移床聴雨聲
　　　遇故人㑹飲分韻得山字
賸呼歡伯作清歡百日終無此日閒苦被俗緣欺綠髪
莫談世事對青山一天秋色鴈聲外十里香風桂子間
光景易流人易散杖頭須帶夕陽還
　　　琴川致道觀簡葉制㡬
巋然樓殿壓崇岡八百年来古道場三級危壇封翠蘚
七星靈檜滴清霜丹空綠合人何在塵滿朱欄井尚香
絶愛隂符碑字古每来模索立脩廊
　　　送汪耘業赴畨易判官
栁寒莫折折官梅持贈君行盡此盃惜别不能無泪落
相逢難得便心開改絃作意趨元幕通籍那愁滯逺才
指㸃芝山應更喜板輿迎自日邉来
　　　白髪詩
白髪晶晶抑可吁鑷来渾覺鬂邉踈近緣病起頻添此
全謂吟多枉謗渠老境漸侵羞覽鏡清晨閒理不勝梳
頭顱如許真堪笑猶向書中作蠧魚
　　　觀棊
洞口雲深晝景遲支笻閒看野人棋路無寛褊眼須活
機有淺深心自知忽忽滿盤紛黒白明明一著繫安危
要當險處精神到何用頻更局面為
　　　憶舊逰
二十年前氣頗豪每逢潮上客相招松間躍馬逰三竺
花底移舟醉六橋拂壁便題誇得句扣舷相和索吹簫
欲尋此樂何時再對水看山意未消
　　　宜永雜興
雙蝶来何許騰騰翅粉妍驀然風逴去却在楝花邉
簷隙蒲蘆祝籬根熠燿飛靜中觀物化頗亦見天機
竹偃竿竿碧檉揺穂穂紅午過書未讀清坐一簾風
臨字每僵指鍊詩常斷鬚不知勤苦學學到古人無
　　　呼猿洞
雲褁諸峯冷未開洞深無路陟崔嵬杖藜斸石驚猿去
却倩山僧喚得囬
　　　積雪折竹有感
清修抱節碧欄東積雪俄摧玉一叢擬奏通明劾滕六
祇愁天路有剛風
　　　寓吳氏園
杏花風裏蝶翻翻池館無人自往還不把詩来供日課
也難消遣許多閒
　　　寄畨昜判官汪耘業
賞音投合事非難五鶚齊鳴上九闗従此暮雲休悵望
春風催入紫宸班
　　　䟦龍眠春牧圗
鐡脊驕騘玉面騾分明相逐下晴坡當時不聴支郎語
駿骨人間應是多
　　　冷泉亭
鳥語泉聲自抑揚松風時拂藥花香老僧坐足歸寮去
替與逰人憩晚涼
　　　清湖
兩河秋水碧瀜瀜鑿得西湖一脈通流去有聲曽細聴
市橋人静月明中
　　　逰南山
屐齒黏雲上石梯躋攀巉絶立移時好竒一世應成癖
咋指従来笑退之
上山得似下山輕不用笻枝緩緩行行到水邉才覺倦
却浮一葉指煙城
　　　金林檎花
半拂焉支帶露香玉環春晚試新妝三郎晚節無公論
剛把豐肌比海棠
　　　步虚詞四闋夀吳靜庵
朝元天路慶雲多桂樹吹香冷鬱羅應為仙翁今日夀
玲玲環佩下星河
紫鳯銜書出九關頻年光動虎林山龍奎錫號恩雖異
自視浮榮祇等閒
欲識吾庵以靜名内觀何有外無形探天别得長生訣
獨抱清明合至靈
金簡標名玉篆階莫將松鶴擬年華逍遙太極秋光裏
細挹天漿對菊花
　　　恭謝慶成詩十闋
二載明禋帝意専瓣香合謝祖宗前向來盛典従頭數
紹述應須億萬年
麝蠟籠紗粲玉階珠㰍齊撤九門開一天星斗明如月
法駕徐檠出殿来
宫監推簾探曉星景陽鐘動已妝成鳯輿陸續銜車馬
黄道香濃尾駕行
禮成列聖宴羣工浩蕩春風到竹宫傳㫖簮花俄似錦
信知天子是天公
大官宣勸禮優寛中殿妃嬪各盡懽和氣滿城天色好
不妨直際晚囬鑾
樂奏僊韶進夀觥觚稜風細寳香清隔簾微見龍顏啟
緣是優人有笑聲
宫前儀衛尚般還花裏聲傳午漏殘見説御園才放水
聖心㳺泳正觀瀾
染羅彫草斡天機簇戴工夫鬬出竒惟有近臣恩數異
尚方别賜細欒枝
小白長紅十里春歸来天仗擁香塵翩翩黄屋彤霞裏
輦上無花止一人
士庶重重間綺羅霽光熏作小春和御街兩行瞻天表
比似前囬人更多
　　　蠟梅二絶句
磬口檀心紫暈重繁香微洩繡簾風照花休用添紅燭
却怕輕明煖易融
賦得姿容類至中哨枝宿葉又春風品題雖入江梅譜
可惜名同韻不同
　　　逰吳門同樂園書池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看逰人
　　　書扇
榴花枝上雨𡨕迷睡起鈎簾放燕歸簷玉無聲忩几潤
一篝香靄自熏衣
　
　
　江湖後集巻二十二
欽定四庫全書
　江湖後集巻二十三　　　　宋　陳起　撰
　　呉仲孚
　　　仲孚字惟信霅川人仲方之弟有菊潭詩集見
　　　遺書本兹葺自永樂大典中補詩五首
　　　呈䝉齋
出處真麟鳯詩書得正傳仁心全造化風骨半神仙門
柳揺春雨庭花鎻暮烟雲䑓非隠地即日帝王宣
　　　上湖守趙希蒼
方今選牧匪為輕果見名邦付老成白髪益堅憂國念
丹心常藴愛君誠月遷花影龎無吠風舞棠隂鶴自行
看着碧瀾堂下水與君政事一般清
徳大才優世所宗漢唐諸老莫如公高明正直行王事
耿介清廉繼父風六邑人居條教内萬家春出笑談中
即看詔促歸清禁手把梅花馬首東
　　　上高疎寮處州守
神仙來守神仙地銘石庭空畫㦸森道接聖賢韓愈學
詩關風教杜陵心二年鼔角傳清調萬古溪山得賞音
即有詔書催入覲金蓮夜草玉堂深
　　　呈岳緫卿
黄塵漠漠路漫漫舊釣空思水國寒鄉信不來雲樹逺
斜陽無語下欄干
　　胡仲參
　　　仲参字希道清源人仲弓之弟有竹莊小藁見
　　　遺書本茲葺自永樂大典中補詩五首
　　　呉王試劒石
呉王鑄劒成自謂古難比試之髙山巔石裂斷横理那
無昔時人相逢干將里故宫宫中白日長春風野田百
草香有誰慷慨不平事被褐踏花推酒缸
　　　次林庭植留别韻
麯生皆可醉何必問醇醨浩氣長看劒愁腸半貯詩歸
舟無麥載去路有梅隨瘴海風波惡此行君自知
　　　王用和屢言别而未歸頥齋有詩戱之次韻奉
　　　寄
幾度西郊餞馬塵曾將尺素托文鱗荷盃酌盡開懐酒
柳線縈囘有脚春瘴海自多流落客陽關少見别離人
出門有礙何為者徒負江湖老大身
　　　留别社友
漫浪歸來六換秋又携書劒入皇州得些湖海元龍氣
作箇山川司馬游奔走客塵因念脚勾牽時事上眉頭
中朝滿目皆知已還有篇詩遣寄不
　　　和王和禮留别韻
歸騎怱怱十日程客身猶自戀桐城未應江左追王建
且去隆中卧孔明雞黍幾畨陪夜話鶯花一路伴伶聲
秦溪溪上無風浪好與白鷗尋舊盟
　　姚鏞
　　　鏞字希聲號敬庵剡溪人嘉定十年進士吉州
　　　判官以平冦功擢守贑州後貶衡陽有雪篷集
　　　見遺書本兹葺自永樂大典中補詩六首
　　　北髙峯詩
閑處春光淡逢僧共採蒿曲盤山磴險直上塔峯髙風
露侵衣冷江湖送眼豪近年無隠者空負數株桃
　　　送僧孤峯
分得西林雲滿巢瓣香端為逺公燒阿兄不觧陶潜飲
只倚山中水一瓢
　　　贈孤峯
拄杖尋幽古寺中雲容淡淡雨濛濛歸來一笑春多事
野杏山桃各自紅
　　　憶孤峯
浮杯方渡湘江上又逐孤雲到嶽前七十二峯烟雨夜
與誰同話懶殘禪
　　　題孤峯房
雲木隂森天氣清杜鵑啼了又啼鶯幽人午枕不成夢
憶得故山春樹生
　　　龜泉松
未讓葛洪丹井靈石根流水更清泠多年不見仙桃出
化作老松生茯苓
　　戴復古
　　　復古字式之天台人嘗登陸放翁之門以詩鳴
　　　江湖間有石屏續稿見遺書本王士禎居易録
　　　云石屏以詩名而多直率然氣骨終勝今葺自
　　　永樂大典中補詩六首
　　　求先人墨迹呈表兄黄季文
我翁本詩仙游戱滄海上引手掣鯨鯢失脚墮塵網身
窮道則腴年髙氣彌壯平生無長物飲盡千斛釀傳家
古錦囊自作金玉想篇章乆零落人間𣺌餘響捜求二
十年痛淚濕黄壤君家圖書府墨色照青嶂我翁有遺
跡數紙古田様髣髴鍾王體吟句更豪放把玩竹林間
寒風起悽愴昂昂野鶴姿愧無中散狀兒孤襁褓中家風
隨掃蕩於兹見筆法可想翁無恙幽居寂寞鄉風月共
來往衆醜成獨妍羣瘖怪孤唱一生既蹉跎人琴遂俱
䘮托君名不朽斯文豈夭相舊作忽新傳識者動慨賞
嗟余忝厥嗣朝夕愧俯仰敢墜顯揚思幽光發草莽假
此見諸公丐銘松栢壙君其啟惠心慰彼九泉望
　　　春後呈趙懶菴
乆望春風至還經閏月遲梅花丈人行柳色少年時愛
酒常無伴吟詩近得師離騷變風雅當效楚臣為
　　　癸已端午呈李伯髙
客裏幾逢端午節看成雪鬢與霜髯救人採得三年艾
背世翻成六日蟾老境可憐歸未得羇懐長是病相兼
猛思一醉酬風月笑撚菖花揭酒帘
　　　長沙呈趙東巖運使併簡幕中楊唯叔通判諸
　　　丈
日暮逺途行未休白頭又作長沙遊湘江一㸃不容俗
嶽麓四時皆是秋香草汀州付騷客紅蓮幕府聚名流
吟邊萬象冩不得上有風流趙倚樓
　　　到南昌呈宋愿父黄子魯諸丈
一秋無便寄平安新鴈聲聲報早寒昨夜檢衣開故篋
去年家信把來看
扁舟幾度到南昌東望家山道路長醉裏不知身是客
故人多處亦吾鄉
　　危稹
　　　稹字逢吉臨川人有巽齋稿見遺書本兹葺自
　　　永樂大典中補詩三首
　　　日漾水影於窻變態千萬因為之歌
日在天水在池溶溶漾出黄琉璃須臾影上白雪窻争
竒角異無不為金鱗鱗玉絲絲鳯花織錦天孫機浮雲
疾流星漢動老樹破碎光參差魚跳暈車輪蝦出展圓
鏡一物動其間皆足助其勝小兒弄影嗔未大兩手抱
石波心墮忽見千丈萬丈金蛇飛鐵騎無聲雪山過中
有神人髙丈許金冠嵳峩軀幹武眼花不即辨誰何徐
觀炯炯欄干露須知變態無定時要此中間為砥柱其
餘妙處不可冩古來大明難繪畵君思舞劒悟書法况
今讀書天影下不妨着眼為端詳此是天下真文章有
能融化入吾用可使筆端萬丈生光芒初不必垂文希
價咸陽市亦不必矜誇作賦中書堂請求天黼黻上補
舜衣裳大作文明治昭然燭萬方
　　　和靖逸韻
觀書入聖肯成癡宴坐湖邊閱四時桂窟風髙還子在
梅村月冷少人知心安競病便成句手約敲推更問誰
霜後江山清到骨明朝髙處共尋詩
　　　送孫行之出守衡陽
日日江頭送客行况聞君去作専城心存臣子無中外
士繫朝廷有重輕諫疏滿懐催上道中原萬事想關情
戎葵到底還傾日側耳衡陽來雁聲
　　徐集孫
　　　集孫字義夫建安人有竹所吟稿見遺書本今
　　　葺自永樂大典中補詩二首
　　　本心參政約游西山分韻得頂字
僕僕事行役度盡千峯頂恣覧亦云倦困卧殊未醒西
爽俄見要前約欲重訂結習若猶在寜復計兩脛天際
豁輕隂溪頭横短艇揺手謝籃輿信歩蹋荒徑適意自
忘逺迷途誰為詗此翁平生意故自畧畦町何妨一笑
囘呼童催煑茗兩年已三至我如飫五鼎無乃大屬厭
徒欲逃酩酊老筆忽先倡髙標誰與並尚記去載游金
碧光炯炯何處非吾鄉一氣相溟涬
　　　余種竹方成扁其室曰竹所友人以詩至用其
　　　韻
屋老苔荒席乆虛近分一榻與雲俱梅花未種招蜂怨
竹所雖青欠鶴圖無事看山如對客有時隠几亦忘吾
過門除却能吟者不是髙僧即老儒
　　朱繼芳
　　　繼芳字季實建安人紹定五年進士有静佳乙
　　　稾見遺書本今葺自永樂大典中補詩二十四
　　　首
　　　失題
千年白蝙蝠來往撲人衣洞黒鬼相語天寒僧未歸巖
温生石乳烟起作林霏城裏遥看處唯應一翠㣲
　　　松澤西亭
髙人太多事寒夜本無魚船子今何許涇流只似初白
蘋秋浩蕩黄葉晚蕭疎更有斯亭在乾坤一草廬
　　　桐江舟夜
蕩槳入虛碧星河俱動揺前村漁火近别浦鴈聲遥對
景知明月囘頭得暗潮桐廬在何許江路夜迢迢
　　　十暑
十暑江湖客塵緇白苧衫人㳂沙島路風捲海門㠶帯
雨厨煙重通潮井脉鹹家書言不盡重拆又重緘
　　　西湖别業
寥寥湖上趣大似水雲僧故國經年夢寒窻獨夜燈鞭
聲争輦道月色淡觚稜一覺平明睡都人却未能
　　　春遊
雨過青青草湖邊信馬蹄夕陽沙路逺春水板橋低柳
暗漁人屋花香燕子泥摩挲酒家壁留着醉時題
　　　秋風
秋風欺病客力氣復何如髪短絲無數衣寛帯有餘見
人慵作禮聞鴈强裁書門外生秋草呼童不要除
　　　再拜閬風帥幹寶謨郎中
家世蜀青城摶扶幾萬程神遊應八表骨鍊已三生舉
酒呼麟脯吹笙荅鳯鳴欲將余馬紲蜷局不堪行
　　　刺桐
刺桐依客舍晴緑上窻紗昨夜還飛葉來時未作花鴉
寒驚月色人老惜年華今度逢揺落歸心一倍加
　　　清明
餳面留寒不肯濃一年春事看成空人歌人哭清明日
花落花開昨夜風薄薄絮泥行燕子深深茭蕩出鳬翁
西陵橋上多車馬有底狂馳百嵗中
　　　新秋雜興
晚烟起處是孤村漠漠郊原白道分菰葉池塘疎雨過
豆花籬落夕陽曛逺山空闊圍天在隣杵丁東帯鴈聞
獨自尋詩風滿䄂不知身入白鷗羣
　　　和政和顔令君韻
恰百年餘得縣名從前官長是誰清魚鮭市小通蠻逺
鷄犬村深見吏生過客莫嗔厨傳冷家人方喜俸錢輕
却愁明日朝天去不得黄紬飽五更
　　　壽尚書意一先生
天上麒麟地上行當年孔釋送徐卿重來司馬兒童喜
初見歐陽老婢驚黄道日開經幄霽紫垣星近履絇明
本朝寳筴千千嵗惟讀書人共太平
　　　閒觀
閒觀造化餘静極恱自性胡蝶忽飛來吾心已無競
　　　幽尋
幽尋興不淺歸路故遲遲猿斷空山荅人行片月隨
　　　冷泉亭
白猿弄清泚秋入山骨冷老僧怯慿欄忽失架裟影
　　　溪橋
雲歸洞府癡龍睡日澹山椒倦翼還橋上行人橋下水
如今日夜不曾閒
　　　見野祭者
餳粥初香未賜烟百金難買過湖船南崖山下何年骨
猶向人間覔紙錢
　　　疎山矮師叔道塲
白雲深處水茫茫四百年餘古道塲我來不見矮師叔
手種樹身今許長
　　　行都春事詩
紫陌無泥雨後天緑隂多處正鞦韆土風未必知農事
也聼村夫說種田
　　　蝶
看見青蟲作蝶時不知蝶是此身非牀頭為有南華巻
午枕酣來忽夢飛
　　　張子中牡丹圖
寫來猶自挾春嬌想見當年魏與姚花外小車看未了
杜鵑聲裏洛陽橋
　　　次韻胡仲方因楊伯子見寄
此去廬陵定幾程向來笻杖未經行懸知征棹雲邊集
大有吟情雪裏生
楚渡食萍應甚美舜祠吹玉直能清二君即日青冥上
唯我青山帯雨耕
　　陳必復
　　　必復字無咎長樂人淳祐十年進士有山居吟
　　　稿見遺書本今葺自永樂大典中補詩二十九
　　　首
　　　春日偕遊響應山觀瀑泉飲漱玉亭上分複磴
　　　擁危泉賦磴韻十四
溪山晴色妍桃李春意賸野服烏角巾郊游偶乗興同
行皆好賔樂此境物勝古寺臨清潭鳴泉落危磴孤亭
上雲雨木末𣺌難認林深行漸迷谷虛語相應隂壑號
悲風懸蘿礙飛鐙掃花坐寒石意與幽事稱崖巔記曾
遊蘚濕墨痕凝登髙浩懐古嵗月如墮甑百年幾朝昏
今昔一長凭道人苦將迎頗亦厭車乗他時營菟裘隙
地儻可贈舉杯酌山靈兹語為我證
　　　題東坡畵像
東坡先生謫仙人騎鯨海宇幾十春麾呵日月斥八極
笑觸豐缺天不嗔萬里歸來故無恙諸公非復先朝臣
空令後世拜公像洛陽宫闕今成塵
　　　村家
遶郭一溪斜溪村八九家招邀過鄰里欵曲話桑麻老
樹低眠石寒流淺潄沙吾生尚萍梗媿爾獨興嗟
　　　積潦簡友人
暝鎻層隂重霾深失逺巒積流上籬落飛影度欄干石
髮梳風痩垣衣䕶雨寒深懐褁飯去終媿往來難
　　　葦逕
葦逕通支港舟行倚岸斜曉沙含宿雨老樹著疎花嵗
月春城暮人烟水驛賒仍年為客恨飄泊秪堪嗟
　　　東呉逆旅
他鄉又寒食牢落動歸心世事少如意明時無賞音江
湖千里客桑柘一春深昨夜還家夢西窻見緑隂
　　　逺遊
闗山勞眺望宇宙憶經行地隔南溟斷天低北斗横髙
譙聞逺柝孤枕歴寒更隻影惟堪弔殊鄉鮮弟兄
　　　雨晴小歩
蠶月家家静村流處處深草分兩岸色竹覆半池隂少
飲亦㣲醉獨行還自吟兒童怪相問争識野夫心
　　　晨征
亂山迎馬首樹色辨㣲茫犬吠一村月鴉啼滿屋霜近
郊人語早逺市漏聲長隔㟁誰家圃疎梅出短墻
　　　出郭
泥深留屐齒出郭少人行逺磬含餘韻疎簾透薄明浮
雲時態異流水世情輕只讀南華了年來悟養生
　　　郊行
夏半餘寒在新秧緑未齊僧歸知有寺水盡覺無谿疎
徑風行籜空庭鳥篆泥東郊有幽致小暇一扶藜
　　　漏長
漏長知夜久夢薄覺衣輕曙月侵霜白寒星度水明遥
空一鴈過鄰屋數雞鳴著論吾寜敢徐徐待老成
　　　意行
簡出少過從前遊仙夢中寒峰千嶺碧霜葉半林紅霽
表浮餘景明邊落去鴻意行隨所止端未哭塗窮
　　　偶出
野店荒雞曙籬荆帯暝開漏聲隨雨盡山色傍船來事
業歸書巻生涯付酒杯溪翁往還慣不怕白鷗猜
　　　書西齋几
半枕午窻夢一聲啼鳥清雨深花有恨春老柳無情退
覺身名重閒知世事輕杜門非謝客懶甚闕将迎
　　　遲客小軒
約客乆不至春明坐小軒墻隂侵霽色簷暈上波痕晴
色麥花老暖風鸎語繁午庭人寂寂桃李亦無言
　　　賦叅政叔祖水亭
一段漁歌起夕陽溪山佳處欠平章受風楊柳絲絲弱
臨水軒窻面面凉約客有時同把酒横琴無事自燒香
沙頭鷗鳥忘機久却被官船去較忙
　　　夜宿山庵
扣宿精廬旋啓扉佛香未冷坐多時分僧一半雲歸榻
借竹幾些風入詩隔夢聼鐘疑寺逺避寒移枕覺宵遲
起看猶有殘窻月春雪滿山啼子規
　　　書齋戱題
數簷隙地葺幽齋小作軒窻傍竹開行蟻上縁風折笋
飢鴉争啄雨殘梅閉門惟有讀書樂愛客苦無佳士來
最憶西湖柳隂底扁舟欲去尚徘徊
　　　江湖
江湖路逺總風波欲向山中製芰荷黄葉落來秋色晚
亂鴉歸處夕陽多慣經世態知時異拙為身謀惜嵗過
有屋一區田二頃分無清夢到鳴珂
　　　過隠者居
痩笻獨與鶴相隨行盡荒郊入翠㣲溪鳥喜晴將子浴
山蜂傍暖採花歸空村嵗月徴書晚深徑蒿萊客屨稀
久欲依居圖别業自愁無計泣牛衣
　　　奉酬陳介庵明府桐江見寄
寒侵征袖客先知曉角吹霜下客衣歸興只縁松菊晚
宦情肯為稻粱肥山村日落人收市海浦風生浪打圍
怊悵詩成無便寄夜深暗遣夢魂歸
　　　戱折竹葉為舟示奚奴
乃翁兒戱可憐生折葉浮舟趂岸行有便信風翻覆易
無心逐水去留輕觸崖頗似乗時意藏壑深關遯世情
幸喜此身元不繫底須壁上覔寰瀛
　　　元日酌悠然賦坐客悠字韻
東風第一畨(去/殾)春游白袷清樽半日休花氣未醒蜂蝶
懶宿寒猶殢雨雲愁人煙帯郭居全少林沼當軒趣逈
幽吟過小橋歸夢晚亂鐘何處思悠悠
　　　重過東野故居
郭外有村名孟堡舊傳君此卜幽棲草荒東野千年宅
水遶南山一曲溪人物不生詩渺渺秋風無語恨悽悽
可憐如許衣冠士不為留祠向竹西
　　　歸來
小笠輕蓑卧短篷曉歌楚曲和漁翁片㠶自識歸來路
借得清江一釣風
　　　幽興
自折疎花插小瓶醉眠明月讀騷經白雲也識幽人意
分與秋山一半青
　　　山中冬至
讀易燒香自閉門懶於世故苦紛紛曉來静處叅生意
春到梅花有幾分
　　　夜軒納凉
銀床破睡霧籠紗翠簟湘紋捲浪斜小院夜深凉似水
一池明月浸荷花
　　釋斯植
　　　斯植號芳庭住錫南嶽寺有采芝小集見遺書
　　　本兹葺自永樂大典中補詩二首
　　　和子履雍家園詩
長橋南走羣山間中有雍子之名園蒼雲蔽天竹色浄暖
香撲地花氣繁飛泉來從逺嶺背林下曲折寒波飜珍
禽不可見毛質數聲清絶如哀彈我來據石弄琴瑟惟
恐日暮登歸軒塵紛剥落耳目異只疑夢入仙家村知
君襟尚我同好作詩閎放莫可攀髙篇絶景兩不及乆
之想像空冥煩
　　　送李容甫歸北都
先生讀書不下堂堂上有客語浪浪弟子出觀如堵墻
怪君眉彩生光芒北都晁夫子一别久相望君來道信
問使我開肺腸三日不改服猶覺芝蘭香平生寡投分
一笑且云樂慇懃發黄巻鈍吻慳應酢大杵撞啞鐘已
厭音響惡更慙河伯觀未易窮海若索寞嵗華晚颼颼
黄葉秋歸心劇流水忽忽不可留固知此鱣鯨肯託尋
常溝直須見老聃可化南榮儔海州嵗有冲天鵠卵如
萍實光琢玉蜀鷄眇然何敢伏羽成不須求日浴一舉
將驚萬人目
　
　
　
　
　
　
　
　江湖後集巻二十三
欽定四庫全書
　江湖後集巻二十四　　　　宋　陳起　撰
　　陳起
　　　起字宗之錢塘人開書肆於睦親坊亦號陳道
　　　人寶慶初以江湖詩禍爲史彌逺所黥有芸居
　　　乙藁見遺書本今葺自永樂大典中補詩五十
　　　一首
　　　題建溪劉希和吟趣園
佳氣滿呉洲琅琅謫仙句當其傲雲月風流良可慕寂
寥數百載何人踵逸歩建溪有劉侯於吟契其趣是知
建與呉妙處同一悟水石巧縈紆烟雲互呑吐花光時
變眩山色無旦暮物物可供吟先為梅花賦
　　　趙紫芝運幹
陋室與高門東西互接畛相聚雖不稠相别殊難忍風
㠶去程遥到時秋未盡少試禆畫材計臺作標凖恨無
䨇羽翔汨汨成蠧隠便結南浦夢獨立江風𦂳
　　　芸隠提管詩來依韵奉荅
君詩如梅花將盡春意函一枝漏泄處踏雪寒曾諳肯
踐桃李塲溪山還自甘破玉暗香度似親夷甫談
我詩如折桐經霜為一空尚可親時髦託根日華宫莫
謂背於時㑹在春風中小雨灑清明又是一畨紅
　　　芸隠再和復用以酬
大藏五千巻齋沐啓寶函强名禅教律心了一一諳向
來曾乞食此味醍醐甘拈花飲先笑意會不待談
芸隠抱竒偉未可論苦空吾皇樂詢道日御賦政宫㑹
看召嚴徐敷奏陛殿中鳴靴踏龍尾豈久蓮依紅
　　　送别曾㓜廣赴漕試歸
疋馬來東呉䇿勲在一戰文場老燕代餘子自北面西
風敲鐙歸山應過處戀英氣凛横槊河海能幾見自識
韓將軍論交今惓惓
　　　洪扇贈别芮通父
春氷幕千絲我箑美無度習習南浦秋受藏憶襲䕶之
子思呉鱗觸熱遥問津舉箑寄薄劣却暑兼障塵荆榛
道﨑嶇輕車宜徐徐戴星秣驪駒未午投林廬酌月重
來期名言毋重違自嗟君是客忍賦别離詩
　　　送賀某赴興化任
賀公夢三刀恩榮被詔函家山繄比隣風俗應夙諳承
流復宣化使民思棠甘向來愷悌心今足副時談
壺山邈千里旌旗拂揺空是邦足文物教宜先泮宫嗟
余病十載置身藥裹中追送不能逺望望晝錦紅
　　　呈朱叢瑞
囊中五色絲擬將舜裳補玉階遠於天莫睹干戚舞治
朝足文物一室自規矩少賤人或欺黔婁况貧窶毋作
飯牛歌春滋夜來雨
　　　寄題當湖隠渌亭
曲逕一亭幽三十六水聚簷影接波光蟬聲入秋思開
薸静看雲愛月懶種樹濠上意如何疎鍾烟外寺
　　　對菊有懐東園
青女凌波楚江冷庭前一葉鳴金井砧杵誰家試夾衣
西風攪碎蘆花影呼童折取籬下金旋汲山泉注古缾
細哦七字延秋色寒香似欠東園清江上子牟懐魏闕
離情一動腸千結急呼斗酒破霜螯楚月不礙西湖月
　　　荅熟庵
昨宵約月臨西池氷蟾不至鶉火飛歸來一室白於晝
乃是新詩光陸離當年應剖瓊蚌腹不然何以明於燭
細窺字字欲走盤三復庵名悟圓熟一片情田萬古耕
有年能得幾書經小疵終是未全稔孰若先生耨穫精
南窻寄傲遂初欲移石畦蘭更紉菊茶烟細雜玉爐沉
研影净涵金井渌林下今纔見一人却疑圖任思舊臣
自昔東山豈終隠似聞鸞詔下蒼旻
　　　送郭聖與就監試歸兼簡其弟
楚尾呉頭月光冷山鳥不鳴桂浮影破霜採得蟾邊香
蘭菊無言秋耿耿萬年枝外淺紅墻胥山小閣憇晚凉
湖波江浪座中接寒篝凝夢歌雲觴明朝忙踏槐花市
萬丈光芒生璧水𤓰金繭紙市相高兀兀鉤提笑韓子
小雁汀沙振寒羽亦復搴衣告歸去近别難甚况逺離
一日仙舟隔輕霧
　　　信歩
信歩過髙崗隨僧到上方泉浸松逕潤風出稻畦薌地
險人誰問山深屋亦藏惜無碑可考創立自南唐
　　　三遊錢園併題四時畫圖
只因閒未得又慕得閒名一幅無盡態四時有餘情唫
清招鶴伴機熟付鷗盟坐久不知晚前汀烟水横
　　　遊禹廟
何期來此地重謁告成祠菲飲泉堪酌桐棺事莫知蟾
分丹桂影龍矯老松枝拂石尋遺字苔荒大業碑
　　　雪中送黄希聲西歸
可是歸心急行装冐雪天向來期重任未可羡先鞭人
事虧盈月烟波逺近舩明時困英特此别又三年
　　　蘭亭歸途
山水佳如此都忘客路難鷗明寒渚浄鴈入野田寛事
久人多厭心清夢却安獨憐鸞翼逺誰念篋衣單
　　　還劉雪坡詞藁
誰與分天巧裁成雲錦裳春花籠淡月秋水照斜陽得
句皆竒偉知音盡老蒼尚期京國路相與較宫商
　　　嘉平旦雪
天欲做竒事清寒發化機一雲無不覆萬物盡同輝水
合漁烟暝山空獵火㣲夜窻歌七月三歎及無衣
天一孕真精裁成六出霙大聲聞竹折空色助梅清節
壯氊甘囓兵竒鶩自驚男兒須事業謾說剡舟明
　　　荅趙章泉
新詩将逺意千里附文鱗清響蝉噓露髙閒鶴卧雲但
知耕野水不暇問朝紳賸欲陪顔笑凄凉呉楚分
　　　借居值雪
已歎長安索米難可禁風雪滿長安無家又是於人借
有命從來只自寛春入園林根覺煖色連天地眼生寒
西湖寂寞梅無伴合向孤山忍凍看
　　　夜聼誦太極西銘
六經宇宙包無際消得斯文一貫穿萬水混茫潮約海
三辰煥爛斗分天鳶魚察理河洛後金玉追章秦漢前
遥夜並聼仍闇味奎明誰敢第三篇
　　　挽宣教郎新差通判慶元府王琮
前月相遇了無恙小窻畫巻手親開不知翁作仙遊去
忽見兒封壙記來寂寂芸居香不斷悽悽松塢韻堪哀
客中為灑秋風淚尚想吟魂遶夜臺
　　　謁陽明洞天
覊游何事復來東豈是三生太史公舞鶴臺空丹蛻井
見龍壇古瑞名宫石帆酒甕遺秦蹟玉簡金書閟禹功
萬壑松風秋愈壯直將幽意問穹隆
　　　雪後
青山當户牖雪後非吾有為問謝家池緑波還在否
　　　雪中三絶
一天和氣到柴門檻内蘭芽也玉温静炷衙香誰與伴
慈悲大士共黄昏
探梅又復負前盟曽念霜風病不禁清曉擔頭和雪買
數枝親插供觀音
可憐切切度衆生千百年來魄尚靈自㓜歸依今老矣
濯雲曉汲薦清泠
　　　曉寒即事
芳意迢迢客夢閒亂紅飛盡曉泥乾薄羅尚怯餘寒在
一陣東風剪牡丹
　　　趙濟民生日(原注雪中見招老病畏/寒荆婦獨往小詩奉寄)
今嵗呈祥殊勝昔六花端為壽筵開小詩聊寓千秋意
不得相陪法喜來
　　　第三橋詩
梅花雪岸去舟單茅屋水田白鷺寒好景幾囘吟不得
重來無語立䦨干
　　　留題天樂寓張氏湖亭
沉水香銷一局棊客來淺酌旋分題畵欄占得春多少
簾捲東風日未西
　　　次黄伯厚惠紙衾韻
冷浸溪藤松下月宻緘逺寄袁安雪忍蹴茸茸一徑氊
依約江行曉時節
　　　明逺閣
風捲疎烟逺岫分天開一鏡皎無雲衰荷揺落汀洲晚
猶舞餘香墜茜裙
　　　雪中簡趙徳行
滕六庭前三致意應翻奚錦報瓊瑶剡梅莫訝山隂棹
寒色欺人是灞橋
　　　脩父知縣萬里寄詩久未能荅午枕夢見之覺
　　　而有荅
夢覺疎蟬韵更凄䦨干曲曲柳隂移呉蠶蜀繭繰千尺
一種愁機兩處絲
　　　夜誦
父子跏趺絶似僧青燈一琖夜三更讀殘戴記兒將倦
山栗旋煨仍擘橙
　　　月下聞桂花
一庭人静月當空桂不多花細細風香露滴衣凉似水
恍然移下廣寒宫
　　　胡季懐有詩約羣從為秋泉之集輙以山果助
　　　筵戱作二疊
近詩通譜江西社新醸攙先天下秋已許眼中窺一豹
可容杯裏散千憂
君家香醪蜜不如試投桃李望瑶琚敢誇所無易所有
潘郎一出果盈車
　　　詠琴上曹先生
清如雅操直如絃此意于今久不傳月冷風髙清禁地
只將古調奏鈞天
　　　與適安夜飲憶葵窻
人在江干月上巵不妨想像一篇詩月來即是葵窻至
對景成三憶曩時
　　　與葦航適安飲
獻酬無算是盃行午酌從容至四更陶母侈於真率約
退思無倦若為情
觥籌交錯舞傞傞延得嫦娥泛醁波客謂平生無此樂
二章聊繼飲中歌
　　　早起
今早神清覺歩輕杖藜聊復到前庭市聲亦有關情處
買得秋花插小瓶
　　　井亭橋
桐花夾岸栁遮山水面誰家燕子還摩利閣邊唐相井
濯衣人散暮潺潺
　　　分得春禽効香奩體
數聲應寄春消息纔轉花梢濃緑隔早知襟韵倦逢迎
莫遣臨風情脉脉
　　　喚渡
一帆又是過西陵天正寒時雨欲氷心地自平潮自險
囘瞻絳闕認觚稜
　
　
　
　
　
　
　
　
　
　
　
　
　
　江湖後集巻二十四
