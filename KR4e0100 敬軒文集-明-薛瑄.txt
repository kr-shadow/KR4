#+TITLE: 敬軒文集-明-薛瑄
#+DATE: 2016-06-11 12:25:25
#+SOURCE: github.com/kanripo/KR4e0100 master 1b28b501                
欽定四庫全書　　　　　集部六
　敬軒文集目録　　　　　别集類五(明/)
　　巻一
　　　賦
　　　古詩
　　巻二
　　　古詩
　　　歌
　　巻三
　　　歌行
　　巻四
　　　絶句
　　巻五
　　　絶句
　　巻六
　　　律詩
　　巻七
　　　律詩
　　巻八
　　　律詩
　　巻九
　　　律詩
　　巻十
　　　律詩
　　巻十一
　　　雜著
　　巻十二
　　　書
　　巻十三
　　　序
　　巻十四
　　　序
　　巻十五
　　　序
　　巻十六
　　　序
　　巻十七
　　　序
　　巻十八
　　　記
　　巻十九
　　　記
　　巻二十
　　　哀辭
　　　祭文
　　巻二十一
　　　碑
　　巻二十二
　　　墓誌銘
　　　墓表
　　巻二十三
　　　墓表
　　　行狀
　　巻二十四
　　　箴
　　　銘
　　　贊
　　　章奏
　　　　(臣/)等謹案敬軒文集二十四巻明薛瑄撰其
　　　　門人闗西張鼎所編初瑄集未有刋本瑄孫
　　　　刑部員外郎禥以藁付常州同知謝庭桂雕
　　　　板未竟而罷𢎞治己酉監察御史暢亨得其
　　　　稿於毘陵朱氏鼎又從亨得之字句舛訛多
　　　　非其舊因重為校正凡三易稿而成書共得
　　　　詩文一千七百篇釐為二十四巻鼎自為序
　　　　引朱子贊程子布帛之文菽粟之味二語為
　　　　比殆無愧詞考自北宋以来號為大儒者朱
　　　　子之外率不留意於文章如邵子擊壤集之
　　　　類道學家謂之正宗詩家究謂之別派相沿
　　　　至莊㫤之流遂以太極圖兒大先生帽子髙
　　　　送我兩包陳福建還他一疋好南京等句命
　　　　為風雅嫡派雖羽翼之者大言刼制究不足
　　　　以厭服人心明代醇儒瑄為第一而其文章
　　　　雅正具有典型絶不以語録方言縱情破格
　　　　其詩如翫一齋之類亦間涉理路而大致冲
　　　　澹髙秀吐言天拔往往有陶韋之風蓋有徳
　　　　有言瑄足當之然後知徒以明理載道為詞
　　　　常談俚語無不可以入文者猶客氣矣乾隆
　　　　四十三年五月恭校上
　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　總　校　官　(臣/)　陸　費　墀
敬軒文集原序
布帛之文菽粟之味朱子嘗以是而賛程子矣布帛可
以常衣菽粟可以常食聖賢著述立言亦猶是也舎此
則竒怪隠僻不經於世若左氏浮誇莊周荒唐是已君
子所不與焉先師敬軒薛先生有見於此故其著述立言
淺近平易使人易知豈竒怪隠僻不經於世者所可擬
哉先生名瑄字德温别號敬軒世為山西河津人自幼
篤信好古博學善記所著有讀書録續讀書録河汾詩
集行於世惟文集則先生孫前刑部員外郎禥曽託前
常州同知謝庭桂板刋未就今年夏四月前監察御史
暢亨先生同郷謫官陜右道過鎮陽予因訪前集暢曰
某於毘陵朱氏得之矣予喜而閱之但舛訛非原本矣
因倣唐昌黎集校正編輯總千七百篇分為二十四巻
凡三易稿始克成編於戲先生文集流落江南二十餘
年今傳於世豈非其數有所待與先生永樂庚子河南
郷試第一登辛丑進士宣德丁未初授行在廣東道監
察御史正統丙辰擢山東按察司提學僉事陞大理寺
左右少卿以獄事詿誤閒居七年正統己巳用言官薦
左遷大理寺丞景泰庚午奉勅總督松潘糧餉事竣陞
南京大理寺卿未幾改北京大理寺天順丁丑陞禮部
右侍郎兼翰林院學士入内閣轉左侍郎越五月以疾
在告懇乞休致通前章三上方得俞允時年六十九矣
天順甲申夏六月終於家朝廷遣官諭祭為營葬事贈
禮部尚書謚文清予嘗記先生設教河汾一時及門之
士雲集川滙鼎方十五六先生格言至論耳濡目染猶
能憶其一二惜乎少年不及向學大抵先生剛方正大
以聖賢為師處已接物不詭隨不屈撓講論經書窮究
義理自一身一心推之至於萬事萬物然後約之以歸
於一其餘子史百家靡不淹貫究竟至極尤䆳於性理
之學周易太極圖西銘近思録未嘗釋手常瞑目端坐
思索有得欣然見於顔面其學盖已至於樂之之地矣
言動舉止悉合規度可為人法辭受取予一决於義終
日衣冠危坐望之儼然可畏雖燕閒亦然居家孝弟忠
信對妻子如嚴賓及至接人和氣可掬不語人以其所未
至嘗以程門教人居敬窮理接引後學晚年造詣髙明踐
履篤實益至純熟其詩文平易冲澹渾成不假雕刻誠
所謂布帛菽粟切於民生日用而不可缺者也讀者自
當得之予早侍几席壯歴宦途老無所得追思誨諭不
可及也先生歴官政績載在國史其風節道德自有天
下後世公論在不敢私𢎞治已酉夏五月端陽門人關
西張鼎序
欽定四庫全書
　敬軒文集巻一
　　　　　　　　　　　　　明　薛瑄　撰
　　賦
　　　黄河賦
吾觀黄河之渾渾兮乃元氣之萃蒸濬洪源於西極兮
注天脈於滄瀛貫后土之厖博兮杳𤣥溝之晶明過積
石而左轉兮龍門呀而峻傾薄太華而東鶩兮撼砥柱
之峥嶸入大陸而北徙兮迷不辨夫九河之故形經兩
海而紀衆流兮擅浮沈之濯靈覽頺波而懐明德兮又
何莫非姒氏所經營登崑崙而俯視兮固彷彿其初迹
馭髙風而騁望兮遂周遊其曲直何末流之混濁兮始
清澂而湜湜羗澹灔而徐趨兮勢沄沄而自得觸險石
以鬭暴兮詫雷轟而轂擊天宇擴其沆漭兮𣺌上下之
𤣥黄霧雨霪霪而滃集兮混䆳古之洪荒微風蕩拂而
渙散兮天機組織其文章頺猋浩而洶湧兮百怪垂涎
而簸揚腥雲濁浪以盪汨兮恍忽顛倒夫舟航靈曜升
而赫照兮乘正色於中央望舒在御而下臨兮列宿涵
泳其光芒若乃震秉符以行令兮百谷淫滛其凍釋山
澤沮洳以上氣兮増滉瀁之洋溢魚龍乘濤以變化兮
杳莫測其所極祝融載節以南届兮雷雨奮逹以滂沛
潢支流而股合兮百川奔而來㑹木輪囷而漂㧞兮蔽
雲日而淘汰狂瀾洶而嚙岸兮塊土焉塞夫衝潰霜戒
嚴而木脫兮少昊執矩以司秋洲渚緬邈而石出兮始
殺湍而安流霰雪紛其四集兮顓頊乗坎以奮神大塊
噫氣而摩軋兮流澌下而龍鱗層冰横絶而山委兮河
伯驅石以梁津羌險夷而明晦兮變朝暮與四時飈風
起而衝木兮蟒怪駭其難推覩圓方之一氣兮恒來往
而宻移昔尼父之歎逝兮跨百世而罕知顧川流之有
本兮與終古以為期啓龍圖而翫六一兮悟主宰之所
為喟余心之未純兮感道妙之如斯聊誦言以自明兮
庶晝夜之靡虧
　　　虚庵賦(為僉憲泰/和劉咸作)
觀堪輿之槖籥兮恒嘘炎而吸寒漠空洞而容納兮神
化繼出而源源混真精之微宻兮生人物於兩間何此
氣之雜糅兮異明暗與强孱物擾擾而並進兮慨中虚
之委填雖暫空而還塞兮又何以納夫清言聖覽兹之
蔽濁兮啓象告之幽𤣥上呀然之澤水兮下安安之崇
山山中闢以承澤兮澤下浸以潺湲覩咸虚之受益兮
知中私之可刋有君子之好古兮質清明而粹完窺羲
皇而求索兮仰姬孔以援扳肇佳名以爰錫兮寓虛庵
而頤顔闢混沌以為室兮鍵太素以為關列冲澹而為
榻兮鋪恬静而為莞幕天宇之廓落兮鏡止水之澄灣
延皓月以為友兮抱虚明之團團撫瑶琴而寫中素兮
清風去而徐還步逍遥而徙倚兮悟達人之大觀飲太
和而療渇兮味道腴以充餐佩文史之璜琚兮服禮義
之衣冠不先物而内植兮恒洞逹而平寛理無微而不
藴兮善無入而不安知静存而動出兮合大化之循環
守此度之益敦兮諒感通之何難顧余質之中窒兮慕
夫人之閑閑願相從於廣宇兮長依倚而盤桓
　　　雪賦
維月之孟陽兮氣栗烈而嚴凝嵗忽忽而遒盡兮閟升
降之機扃相重隂之藴杳兮霰雪下而縱横何𤣥㝠之
工巧兮鏤六出之竒形初揮霍而散漫兮遂漠漠而無
窮乍大荒之微堊兮久川谷而俱盈灑長松之落落兮
玉龍夭矯而騫騰逐回飈而入竹兮磕金石之琤琤被
嶔崟之絶巘兮若天呉起立而海波傾訝城闉之方啓
兮敞馮夷之幽宫捲前簾而凝睇兮懸旒玉於簷楹九
臯之鶴横空而逺逝兮惟聞夫戞然之長鳴舞瑶臺之
佚女兮迷不覩夫綽約之冶容疑地媪之効瑞兮珪璧
磊落而晶熒豈清都紫微之既春兮梨花飛絮而交零
載瑶車而駕玉虬兮將逺觀夫九野與八紘遵渤澥而
東鶩兮𣺌萬里之滄溟登九疑而瞰南極兮祝融不炳
耀其銛鋒循流沙而涉弱水兮歴峥嶸之長冰臨大漠
而睨中土兮山川紆曲而齊同天地混融而為一兮又
孰别夫濁與清乃旋輈而息駕兮獨惝怳於中庭四方
上下皆在我闥兮擴靈府之宏澄探元化於終古兮聊
向風而抽情亂曰洪鈞斡運一氣孔遒兮四時相㳫而
翕闢何由兮陽以隂肅恩若仇兮閴寂無餘而發爛莫
收兮蟲牟降伏三白肇休兮嵗薦若兹我將何求兮
　　　自修賦
皇降予以衆美兮實清明而粹全胡賦質之不猶兮乃
蔽昧而强孱自有識而發憤兮窺前修之閫關誦古訓
之數數兮服至理之拳拳雖苦心而極力兮猶未從容
乎矩步忽内怛而自修兮吾知其故善既復而或失兮
怠與敬其交鶩心暫開而或蔽兮理與欲其紛互此實
進退之機兮肇千里於跬步茍决擇之不勇兮將邪贏
而正負蓋必於敬於理而保持兮於怠於欲其屏去既
經心以自明兮復誦言以自固庶成性之存存兮全上
天之所賦
　　　思本賦
吾行年之匪少兮胡貿貿而靡思善惡原於杪忽兮寖
千里其逺而木油油而上聳兮波沄沄而載馳託后土
之鴻厖兮本大化之無涯肇總總之衆物兮咸資始於
天淵矧含靈之物秀兮孰有不自其先先昭列而在上
兮子孫繩其在下或一日而不思兮將原竭而本仆或
廣植而不食其穫兮或勤施而不責所負𣺌河流之汪
淫兮潤實漸於遐土啓我人以坦途兮闢我人以大户
既登名於薦書兮復顯仕於朝列念積累之艱難兮恒
拳拳而恐失服聖賢之明訓兮索衆妙於微賾仰皇昊
之賦畀兮保天理於晷刻謹余識之昭昭兮匪他岐之
敢惑潔余身之皓皓兮豈外物之能涅是惟顧本源以
自修兮若見親於羮牆行斯百而靡虧兮體毫髪而匪
傷堅此志之罔替兮愛此言之不忘敦忠孝而日新兮
庶末盛而流長
　　古詩
　　　禱雨效韓體
盛夏將幾月亢旱何赫炎山澤不通氣水雷更深潛畢
亦無所為徒聞掛銀蟾豐隆久喑黙列缺寜窺覘螻蟻
閉深穴老蛟遯幽潭凡此衆隂類畏避何安恬而獨哆
口箕簸揚助飛廉微雲稍欲布驅逐無毫纎隂氣歘將
合極力故攪撏蓬蓬太虛内日夕恣併兼既迎望舒轡
復送羲和驂遂使平田中百物如燒燖吏民紛祈禱土
梗空巍巖擊鼓神弗聞旱氣轉覺添焚巫果何計暴尫
信虚談我欲欵上帝上訴箕風讒狂吹既清息長舌亦
收緘得使隂陽和坐見雨露霑枯槁總滋遂沛澤皆濡
淹室家合飽足兒女無諵諵永荷神力慈式歌大化覃
抱此雖自竒臨期復凝瞻
　　　翫一齋為栁克新賦
静觀一理大寥閴竟難言惟於流行際特達見本根胡
為岐路雜靈妙日已昏𤣥聖發曽子濓溪啓程昆後哲
總超悟殊途集同門吾友展禽裔古道性所敦乃作翫
一齋游處資操存極力屏羣欲篤志收竒勲歛兹義理
微芟彼枝葉繁始知千萬緒無不會心源了此匪為易
仰視有蒼𤣥
　　　舞陽阻雨留宿
清曉發昆陽緑野散朝旭夾道禾黍長泥潦淹馬足東
行得平岡舞陽忽在目入自西郭門兩街喜多竹爽氣
拂征衣清風戞鳴玉便覺人境偏似有太古俗阻雨留
憲臺倏忽經再宿永日覽圖書清宵散華燭念此居處
崇内顧王程速敢不勉忠勤而胡遂安欲比邑足名賢
王(常/)韓(韶/)炳相續明發登前途回首憶髙躅
　　　宿信陽慈氏寺有懐趙侍御二首
禪室絶清灑夜景何寥寥白月墮簷隙涼飈拂林梢有
客不能寐起坐心勞焦所懐同心友相去一何遥開門
望天宇露冷河漢髙恨無雙羽翰奮飛共遊遨秉燭遂
至旦詩成還獨謡
山寺月皎皎流光入簾帷神清不成寐起視夜何其天
漢漸回轉參斗亦西移庭草泫繁露林竹生涼颸撫景
念良友𣺌在天一涯會面曽幾日成此逺别離冉冉易
寒暑悠悠隔山陂豈無他人好中情詎能知所願得懽
晤以慰平生思
　　　舟行野湖中
湖水與天平波濤亦何壯我舟駕長風逺破萬里浪玉
節方在斯百怪誰敢傍明登岳陽樓八荒應在望
　　　叠前
少小心好竒斯遊嵗方壯雲帆拂遥天畫舫壓髙浪青
山歴歴過可見不可傍明泊洞庭湖還當極遐望
　　　龍陽山行遇雨二首
楚山饒古木楚水遶竒石林霏暗不開石瀨瀉何急久
行路欲迷嵐雨互蒸濕陟降童僕勞竟日未遑息向晚
落葉多攬轡更駐立
嵗晚山行深山中水重叠叢篁夾溪橋橋斷横槎接隂
雨竟連朝雲林黯一色虚風忽泠然蕭蕭墜黄葉撫景
復何為内顧逺遊客
　　　宿山亭
山深郵舎孤入門晚色静四顧足喬林蕭蕭北風勁向
夕起重霏窻户倏已暝燃松代秉燭明暗光靡定草草
具杯酌何暇梨菓飣乃知山林趣足發逺遊興天明登
前山清風滿蘿逕
　　　瀟湘八景
　　余少時聞瀟湘八景之清致而未得一遊也今年
　　冬來湖南始得親歴而詳覽之遂為八詩以寫其
　　趣
　　　　山市晴嵐
雨來萬壑昏雨過千岫出晴旭楚人家蛾眉晝生緑看
看如有情餘光逺相逐
　　　　洞庭秋月
西風浄晚烟天水逺相接瓊樓玉宇深炯炯涵虛白夜
久風露寒一曲湘靈瑟
　　　　平沙落雁
霜清秋水落風過人跡平飛飛隨陽鳥相呼下寒汀向
夕聚儔侣月映蘆花明
　　　　烟寺晚鐘
夕照下山門清音出烟霧暝壑一僧還側佇尋歸路月
上楚天寛霜落洞庭樹
　　　　瀟湘夜雨
兩岸叢篁濕一夕波浪生孤燈蓬底宿江雨篷背鳴南
來北徃客同聽不同情
　　　　江村暮雪
落落漁樵家蒼蒼起烟霧岸滑移釣舟沙平失歸路似
有凌波人盈盈月中去
　　　　漁村落照
釣艇收晚緡歸鴉集疎栁天風吹彩霞明月映江口孤
村一笛横萬慮復何有
　　　　逺浦帆歸
翩翩投極浦漠漠背殘照水柵歌竹枝清風激幽調歸
舟漸覺稀錯莫尚凝眺
　　　微恙不出
客居養微疴久與人事疎早起無所為盥櫛讀我書我
書有真味寜比膏與腴膏腴常有厭真味諒難如自得
復誰告撫心但躊躇
　　　泊舟貽溪宿陽樓山下三首
泊舟清江滸肩輿渡廻溪微逕入叢篠蒙籠行欲迷轉
步忽開曠溪田間髙卑傍水野航小連林茅屋低適遂
情景豁寜覺人俗非山堂稍曛黒㝠㝠子規啼
草堂傍溪谷瀟灑無塵埃隠几流水去開牖青山來客
情既虚静逺目何曠哉弭節得周覽外慮仍侵懐村落
日已暝山氓猶未回念此不能寐逺抱殊難裁
窈窕入清溪側逕何紆曲魚梁截奔流雪瀨漱寒玉空
翠濕人衣霧雨滿新竹路窮上野航前登得平陸日暮
烟火迷似向桃源宿
　　　舟中聞蟬
扁舟汎湘水水碧風日晴適有異郷感忽聞衆蟬鳴凄
切篁竹茂斷續楓林青家園舊喜聽客裏難為情時節
知已易逺遊心緒驚因念衆兒女依依候門庭雖云憫
中私尤當顧王程
　　　湘江舟中
湛湛湘水緑夾岸叢篁多挽舟逆水上南風起微波嘉
此晴霄景逍遥翫江沱沙渚曠緬邈雲岫紛嵯峩逺目
為舒暢客意將如何濯纓吾所愛聊為扣舷歌
　　　至襄城
襄城古名邑山水殊清妍我遊適已再入境心欣然憲
府絶瀟灑乃在城東偏停驂得所止景静俗慮捐修竹
滿堂後翠栢當庭前攀折將有贈聊比志節堅念之不
能已長謡遂成篇
　　　望諸葛草廬
我行迫王程訪古少暇日曉出南陽門馬渡消河急舉
目眺西岡林木半蒼碧有祠中巖峩云是孔明室使我
心慨然攬轡久瞻立憶當炎祚衰四海皆横溢奸豪競
虎呑孰知順與逆公時獨悠然放歌聊自適及來耕隆
中日以老所益髙視千古人管樂自儔匹有時發中懐
長嘯獨抱膝寜知卧龍姿還為冰鑑識賢哉劉豫州三
顧何汲汲問以當世事指掌皆歴歴自兹出茅廬魚水
情尤宻後來大業興益見前籌力公心果何如是欲靖
羣賊復漢還舊都志願乃終畢奈何逢厄運終匪智能
及五夜星隕營三軍淚沾臆至今五大原悲風尚蕭瑟
遂使英雄士遺恨無終極今來望公廬咫尺不暫即園
井定依然遺像想猶昔平林𣺌寒烟長巒帶古色所貴
賢者居孰不仰遺迹鞭馬復南行廻想猶未釋朗誦出
師表沈思八陣石浩浩天壤間竒才難再得他年擬重
來更當展良覿
　　　襄陽道中
曉醉新野縣午入襄陽境迢逓岡坂長曲折溪流静入
村竹青青便覺異風景惟時霜雪繁嵗晏北風冷中私
且撥捐壯觀極馳騁日暮臨漢江窮源思方永扁舟過
須臾波濤任奔猛逺行足險夷吾心良獨省
　　　登峴山
停舟漢水濱跨馬陟峴首漢北渺川原漢南足林藪山
水兩廻環地氣蓄不走城北一掌中名勝良不偶紅樓
杳難即粉堞粲可取虚白瞰逺沙疎翠俯髙栁栁外居
人家向背各開牖美哉風景竒詩興濃於酒下馬復山
行遺壘髙培塿嵗久悉荒殘戰骨亦枯朽緬思前代争
南北此樞紐典午窺併呑元宋竭攻守兵連歴嵗時良
田生宿莽力屈或不支乃為强者有而雖富土疆竟莫
絶稂莠明運開萬方稽顙惟恐後浩浩江漢間一洗舊
昏垢詩傳二南俗人享百年夀乃知皇力尊澤及生靈
厚小臣職觀風登覽匪外誘所願歌昇平彌億萬年久
　　　峴山羊公祠
峴首羊公祠周圍帶草莽重是古名卿舎舟聊一上雪
消江路滑氣暖神扉敞捫碑澁蘚痕搴帷綴蛛網字隠
不可讀風流猶在想想當公昔年跨馬此登賞顧彼山
常存身滅足悵怏寜知千載餘公名蔽天壤遂使山増
輝過者悉瞻仰足明仁厚澤不與時世徃我來復何為
作詩踵遺響
　　　遊習家池
谷口一逕入蒼山四邊開中有習池水水碧無纎埃泉
源初噴薄交流遂瀠洄飛鳥鏡中度行雲天外來微風
一蕩拂林影久徘徊寒光空心性俯翫何悠哉愛此不
能去載歌寫中懐
　　　遊君山寺
為愛湖中山遂尋山下路躋攀轉幽䆳澗谷亦回互石
蹬足莓苔青林雜烟霧前林如有窮嵐嶺乍分布招提
壓重湖千里周一顧孤峯四無根形氣自依附山僧復
導我窈窕更徐步疎籬野蔓懸老圃寒泉注徑轉山房
深重與絶境遇白雲簷外生清風竹間度庭花雜無名
嵗晏色猶故澄心得妙觀忘言契良晤愛此林壑清遂
薄塵俗務重來待何時尚子畢嫁娶
　　　洞庭遇雨
孤舟行何遲嵗晚洞庭雨跳波亂明珠隨風颺細縷雲
霧失君山波浪連呉楚莫唱斑竹枝别思滿南浦
　　　青草湖即事
洞庭方始過青草又相續水落湖地寛冬暖草芽緑遊
目解孤悶即事忘拘束艤棹觀魚罶援弓射鴻鵠取笑
復何為聊爾徇人俗
　　　雨後臨雙池
時雨夜來歇雙沼朝欲平香草何瑣雜芊蔚繞岸生修
竹瀉風露圓荷貼青萍顧此好修客覽彼衆物榮徘徊
撫雕檻徙倚當素屏採掇終有贈緬焉起深誠
　　　雜詠六首
巖巖泰山石靄靄石上雲須㬰遍八極霖雨竟朝曛功
成不言利收歛不盈分致此豈云逺舉目窺嶙峋
溶溶緑池水上有嘉樹林白鳥來何方集此清池潯毛
羽粲霜雪和鳴激流音可見不可即徒勞觀者心一舉
沖青天虞羅諒難尋
江漢豈云廣一葦可以航山岳豈云大吾將陟周行淇
水有菉竹澧浦多蘭芳既自抱孤節還應發幽香合并
會有時逺抱非俗量
皇天無私厚一雨萬物滋朝樹泫膏沐庶草紛凄其青
陽舒景曜谷風扇和熙逺遊涉獻嵗寜不感良時
惟山有竒石惟水有漣漪吾心諒誰告耿耿徒自知悠
悠世間物邂逅貴有時後來安劉者徃日吹簫兒向非
附青雲汨没將何為蒼蒼霜雪幹豈無大厦姿山深少
蹊逕匠石慎所遺
古劍匪新器古瑟匪新音雖無適俗態知已在所尋充
子佩服美感子淡泊心韞匵固有待無悶良可欽
　　　新笋
方池錦萍滿花草被四阿生意一何盛新笋池上多緑
苔已穿透粉籜方包羅銳若毛遂頴森如羽林戈朝翫
夕已髙舊竹時復過相期保堅節嵗寒心靡他
　　　會同院中
會同古巒服市邑何蕭條霜臺絶清僻道院無俗囂芳
草滋新茸髙栁垂長條石砌滿苔色可以慰逍遥行翳
涼景肅顧望白雲迢塵羈豈能紲何用山林招
　　　溆浦雜詠三首
山縣孟冬交草木盡黄落官署何嚴嚴寒雨灑寥廓讀
書三十年志願常異豁栢府既先登憲節復早握蠻荒
過三秋征科愧才弱所願採蘭芷聊以比葵藿深念方
在兹無欲自欣樂
辰沅異風土十月足霪雨竟日復通宵清響徹烏府久
客厭聞之晏坐黙不語經世志未酬讀書心獨苦徃事
感中懐良辰復誰許悠悠付深期取適自容與
溆浦絶小邑昔無名士遊我何秉憲節來此乃淹留庭
前髙木落屋背荒山秋公㕔静苔色風雨寒颼颼離别
感時節得無念中州深衷如可致過是非所求
　　　山館
稅駕日亭午愛此山館清藩籬翳嘉木但聞幽鳥鳴開
門逺翠來白雲望中生便覺臞者肥似有戰勝情野蔬
足充餐作詩紀兹行
　　　渡雙溪
雙溪始合流崖渚遂經復洄潭一鏡平秋影空寒緑野
渡得孤航山家帶喬木適意方自兹前呵戒僮僕撫景
重悠然誰能和斯曲
　　　沅州元夜
五溪古荒服連延列邊墉自從啓明運便已變華風民
俗競佳節適與中州同我來一何久三見春燈紅竊食
飽官廪曽無分寸功豈不愧伐檀還應感飛蓬今夕復
何夕列炬當庭中行翳修竹枝吟對梅花叢翫此嵗寒
物舒我天游蹤言歸即當歸掛席湖江東
　　　贈趙彬
黔中山水竒産物亦秀異丹砂色光炯黄金質精粹碧
舂石汰淘汞煉土騰萃其他楩楠樟挺特皆偉器因念
上天公造物無私智不應山水靈而獨鍾斯類朅來客
沅州果愜向所意趙子生其間不與凡猥厠神完骨亦
清最得二五秘卓從少小日即負逺大志蠻荒乏師友
買書自從事子集聖賢文左右悉堆置抽覽無停晷一
一欲强記晝誦聲聒鄰夜諷響穿市寒暑忘冷熱飢渇
失滋味停蓄才思深馳騁筆鋒利出語動驚人縉紳悉
推避勤苦凡㡬年銳氣久仍肆邇來加歛收精識亦超
詣雅欲求本根不獨誇文字我昔從先人壯遊滿天地
邂逅多賢豪殊趨各同志談論隨有得皆足飭昧稚自
忝臺閣官遂攬湖襄轡方懼過不聞深恐德將墜忽於
僻逺中得子喜不寐我愚藉子砭我失任子刺所以愛
子心誠實不虚偽觀彼物怪瑰時尚亟搜致况賢治之
禎尤為國上瑞四門方洞開四目方逺視明堂要梁棟
法駕用騏驥子當寜厥需會起靡天翅
　　　題太極圖
大小圈十箇都在一圈上如是究竟言一圈也無象
　　　古詩十二首
爰初闢清濁悠悠千萬年三墳既已失古道茫昧然神
聖既有作人文漸開宣義軒御元極堯虞運中天粲粲
河洛秘宻宻精一傳太和良自兹𤣥功竟難言萬理如
何即寤歎窺遺編
窈然觀化始本自同一初聖者惟其性大道蟠皇輿云
何千古後岐路如錙銖西學外形器𤣥宗暢清虚滔天
勢方漲捧土誠為愚不有諸老力生民竟為魚寄語後
來人慎莫迷所趨
行鴻暢逺澤鳴條沛時雨白旄一以麾九鼎奠中土三
后同一功休明諒難伍云何王風頺故宫滿禾黍大雅
遂寥寥遺音獨凄楚悠哉復悠哉白雲在髙阜
水火非無功焦溺亦由此所以𤣥天機千載莫能理君
子得其操小人迷所止四海豈不遥發軔良自邇泰山
豈不髙舉足不踰咫薫風愜民心簧竹蕩人耳善惡反
手間胡不慎其始
七百卜公旦萬世期咸嬴豈不同所願天道有虧盈岐
山麟鳳集函谷虎豹争趨舎乃如此大運焉得并蓬萊
舟始泛博浪車已驚遂使三秦士不獨驪山坑已矣勿
復言九宇皆炎精
靄靄商山雲招之正徘徊㝠鴻一以縱畢弋胡為哉寜
知羸豕壯蹢躅多毒猜沈沈辟榖子為謀一何乖向非
平勃力炎靈遂如灰獨有周南篇歌之有好懐
山空魍魎出天黒鴟鳥鳴姬轍既東邁岐路殊縱横青
牛適西域大鵬抵南溟談天竟何益刺股徒首兵紛紛
險譎輩瑣瑣難具名有若迷方客甘心棘與荆不有仁
義篇何由覩天明
吾意六籍外尚多古人書一朝秦熖裂焚蕩無遺餘掇
拾煨燼者補綴誠區區訛缺固已多盡信寜非愚獨有
羣聖心昭哉難翳如多謝宋諸老萬世開迷途
季子多黄金張儀富秦土腐䑕争飢鳶鹿豕競貪虎周
道久已非王綱如綴縷巖巖養氣翁鳴鳳獨髙舉圓方
遍九州周覽無定所天飈激和音雲漢濯文羽大道今
依然捭闔安足數
日月自有明隂陽自有行萬物紛變化人事更衰榮云
胡道術裂瞑目談丹經泛海竟茫然樓居亦虚名自古
良若兹擾擾將何營
聖人無曲行大道無邪岐云何周轍東驅車迷所馳楊
朱學仁義莊老尚無為申韓首法俑蘇張倡危機遂令
千載下道術日以支憔悴莫之恱淳朴諒難追此語匪
為誑書上有其辭
易莫易𤣥穹簡莫簡坤土聖心本虛明條達無曲阻如
何末學差﨑嶇躓榛莽二者袪除之明白可深覩多謝
古老心相將踐斯語
　　　秋日雜詠四首
庭樹生秋風微涼入衾枕久客得無思逺意復誰諗道
腴足充餐天和可當飲以兹撥離憂僻好安所稟大義
自古來旋履吾已審
翻翻髙荷葉秋雨生微涼豈不懐逺道撫時坐空堂何
以為我懽簡冊多遺芳古人不可作古道不可忘兹理
將無厭欲語墮𣺌茫安得忘言子相與傾一觴
亭亭紫玉竹爾節豈不堅託根自有地勿羞桃李顔桃
李固妍好爾節重自保請看君子心浮雲湛秋昊
粲粲黄金花繞砌顔色好豈不重所思焉得致逺道逺
道不可忘感時歴炎涼人心豈此異保爾秋節香
　　　述懐
少小習書史政自賴先德十五慈見背四十嚴永訣追
思鞠育恩俛仰肝腸熱中心恒拳拳每懼有遺失早忝
科第登中厠縉紳列榮耀既連綿聲名頗烜赫小子心
不然自顧真有缺國恩未酬報孝祀久虧越祇命湖湘
間久載憲府筆一徃三年餘及歸有華髪家室寄中原
無産給衣食大兒亟假田農作不遺力次男失學慣游
惰無儔匹三子雖孱懦芻牧無休息昌子最痴小奔走
百不識寒即索母衣飢則索母食老妻亦何為頻年苦
煎迫上以奉繼姑下以撫兒婢執㸑色焦槁補綴眼昏
澁我雖官在朝蓬梗真浪迹及歸苦告訴數子俱未室
生理况蕭條僑寓亦何益我復對三歎此乃共所恤顧
我有王程尚敢懐私適勉强數日留慷慨一旦出悠悠
離蓬茅行行向金闕路從黄河過舟自衛水發舟中忽
有懐所懐何歴歴吾聞古人言老窮當固節况我筋力
强所願豈契濶誓將篤忠貞于以守清白上隆唐虞治
下布雨露澤祖禰如有神光賁亦行及拜恩省先塋勒
石紀世烈栽桑汾水南廣土中條北既足紓困頓還可
樹逺業男女各婚嫁親戚共周急此事良可期援筆聊
自釋
　　　臺中歸
習僻已成性於人懶將迎日暮臺中歸掩户親一燈但
取書笑樂不顧俗重輕自得復誰語兹道將吾成
　　　一室
奉使三年歸京華營一室一室陋且偏入門惟四壁豈
不憂窶貧所貴稱達人家無倉廪儲心有宇宙春蝜蝂
復蝜蝂顛𡨕不知返周道能摧輪不在羊腸坂惟河有
天源惟山有崑崙擾擾勿重陳宴坐思探元
　　　題思顔巻
零零雨露滋肅肅霜氣寒時物代榮悴君子感所觀所
觀一何苦時運靡終古俛仰天地寛思父復思母夢寐
如見之温温金玉姿行坐或可覩冉冉霜雪絲春風若
在室機杼倚虚壁咳唾落珠璣琴瑟當窻急顛倒將無
厭而不間毫纎幽感鬼神泣明被日月霑所以永言者
誠孝不容假朂子勤蓼莪短章代風雅
　　　古詩二首
驪珠出九淵炫晃稀世寳緘藏俟良價賞識待終老云
胡知者稀衆道魚目好君子復何憂温明但自保
津人善操舟慣捷輕洪淵來濟者誰子濡溺㡬不全顛
倒受嗤薄中懐詎能宣請陳經濟畧視彼蠛蠓然
　　　夜坐二首
銀燭一寸光照我千古心心事諒誰語秉筆空沈吟幽
懐載草草妙思彌愔愔豈無揚子雲視昔猶視今
滄海豈不大井蛙良自餘至言豈不美俗士恒苦拘賢
哉顔氏子妙領非真愚若人不可即郢質將焉如
　　　讀陶詩
靖節一何髙理鑿時運表返耕甘苦饑棄世樂枯槁所
以見諸詩淡泊出天造掩巻思其人清風起林杪
　　　示兒
我祖自奚仲奕代河東居家本尚儒素業豈羞寒虚先
君紹前烈奮迹由詩書勤勤教諸子為善樂有餘藐孤
欽誨言而敢忘斯須憶從向學日爰自丱角初吟哦竟
朝昏誦習忘飢劬收歛心自得放佚已不趨周旋恐失
墜日奉庭闈娯立年忝科名嚴訓尤渠渠進學固無怠
即仕其慎諸承懽曽㡬何風木俄悲吁追慕復何及首
疾心更瘉中間趨明詔皇渥彌寰區禄有不家食官有
臺閣居循才覺孱弱索報知蔑如以兹寵若驚自治如
菑畬更念汝四子賦質各有殊當思祖澤長勿貽汝父
虞汝父豈可師不有賢聖歟孝友亟敦勵心性勿填淤
匪善人莫交匪義財莫需止酒戒狂誕窒慾謹湛孺從
慾劇墜石放言甚奔車言多必招戾惡積終隕軀人生
有定分造化司柄樞窮達由天然富貴非人且歛跡甚
勿競閉户宜自慮但使德學充不愧金璧儲達即思致
澤樂即思賢儒小子敬所植永久期無逾
　　　新燕
髙堂新燕子當晝語喧聒雙雙葺舊巢銜泥自寥廓巢
成去還來莫負明年約
　　　楚楚者誰子
楚楚者誰子意氣何軼人居若無儔匹獨步莫敢親姬
公雖大聖尤尚吐握勤此道久已非擾擾勿重陳
　　　翩翩誰氏子
翩翩誰氏子鞍馬殊輝光入門佚興發促步登髙堂妖
姬列左右哀彈送清觴酩酊百不憂但願白日長
　　　答趙彬十首
　　余知趙君將十年矣近又會於京師惜乎余力不
　　能振之也雖然君子求其在我者而已用舎遲速
　　非所汲汲况如君者又當待振與否能為之輕重
　　者哉余近有山東之行君以十詩見貺反覆誦玩
　　益知其所存之不苟但稱許區區者有所愧耳情
　　不能已輙依來章以答其意云
美人生南國艶色世所稀明眸一回顧草木生光輝我
行重嗟惜便欲携同歸贈以青玉案貢之黄金扉如何
久契濶此念將無違
　　　　右答冀北生騏驥
仙山有髙梧𤣥圃足修竹飄然九苞鳳下覽遂所欲流
音散天飈文彩絢朝旭泰和良在兹瑞牒光前録
　　　　右答青青嶺上松
層雲生岱宗時雨遍東海杏壇宛如昨聖人教猶在况
當時運熙文風盛而藹翹翹士林英無不生光彩我行
亦有為棫樸詩當采
　　　　右答屈軼生堯庭
峩峩憲府臺鬱鬱臺中栢顧我樗散姿繆作乘驄客悠
悠今㡬年區區竟何益寜知憂窶貧但自保貞白中復
荷寵光分符海東域得觀鄒魯風載霑詩禮澤皇仁一
以敷菁莪共欣恱猶有江湖心時將戀天闕
　　　　右答泰山何巖巖
馳車出都門遥遥指齊魯念子不能别對景獨容與垂
楊裊薫風輕塵裛朝雨仰視雲間翼分飛無定所丈夫
方有為離憂寜足苦願保金玉躬潛修繼前古
　　　　右答扶桑日初出
鷦鷯在一枝鯨鵰起千里達人足大觀曲士焉足擬所
以君子言觀海難為水大哉天地間舉目皆至理努力
探化元髙歌望吾子
　　　　右答丹砂生楚國
天運行不息君子恒法之乾乾不自己汲汲非所私仁
義存諸身有蓄必有施既非淺俗觀當負逺大期吾子
安厥需彚進寜非宜
　　　　右答日月易流邁
丹山有文羽和鳴向青霄滄溟有潛鱗一夕摶扶揺如
何賢達士甘心向漁樵諒懐肥遯志恐負山林嘲休明
盛䕫契于焉共逍遥
　　　　右答珊瑚生海底
吾觀天地大萬物同一源如何末學差坐此枝葉繁鉛
華滅素質雕蟲失本根憶昔南遊日得子同晤言圖畫
發幽秘身心契真元邈哉追前修此道期共敦
　　　　右答天道久不講
古來賢哲士用舎皆無心所以窮達間一節良可欽趙
子不浪出客居時光臨矢心永無斁感子金玉音
　　　　右答古人重見處
　
　
　
　
　
　
　
　
　
　
　
　
　
　
　
　敬軒文集巻一
欽定四庫全書
　敬軒文集巻二
　　　　　　　　　　　　　明　薛瑄　撰
　　古詩
　　　穆陵關夜雨
暝色來遠谷清風動華燭山樓雨聲寒羅帷人獨宿
　　　山行
山鳥多清音山花有異香但得山間趣寧辭山路長
　　　又
荒岡斷復連風葉散還集霜落秋澗清烟横晩岫碧
　　　作息吟
向晩羣動息向曉羣動作羣動作息間乃是先天學
　　　東平行臺有竹翳於惡木荒草命僕芟治嘉植
　　　　乃遂詩以紀之
生平苦愛竹義若君子交茲軒忽見之俄頃漆在膠振
衣歩其下周覽増欝陶惡木一何多蔓草一何饒翳此
破苔笋撓彼凌雲梢命僕恣剪伐得辭斤斧勞除惡貴
絶本藴崇及溝壕荒穢旣了了凉風亦蕭蕭修莖遂生
植嘉䕃愜遊遨作詩紀顚末庶為同心謡
　　　穆陵關
危哉穆陵關髙出衆山頂地勢愈覺寛天宇相廻逈林
木何蕭森首夏風色冷山樓試一登眺覽恣遐騁沂岱
環西隂淮海接南嶺齊州走北川扶桑控東影道里會
一門山川挈要領緬思千古前豪伯互吞并齊履空復
然秦蠶已侵境干戈被長巒生民困魚鼎于今天道旋
四裔守安静山行晝落然水宿夜無警顧我觀風人符
節得屢秉作詩紀茲行傳與山將永
　　　蘭陵懷古
早發郯子國午至蘭陵邑蘭陵乆已荒禾黍帯荆棘惟
有古寺存逕入林影宻老僧知我來出門遠候立下馬
問往事為我指遺跡蒼茫古城東墓有荀卿石我欲往
尋之還為野水隔憶昔周室卑蠻荆凌上國茲邑乃其
疆人物殊烜赫寂寞千載餘浮雲空古色如何當日賢
重有逃䜛責只今文字存尚為人指摘鞭馬舎之去極
目遠天碧
　　　敬吟
人惟肖天地亦具天地性性無物不存存性惟一敬心
敬體不偏情敬發必中頭敬形端直鼻敬氣肅静目敬
無邪視耳敬無妄聽口敬不妄言身敬不妄動手敬容
必恭足敬容必重瞬息敬存身早作敬致用致用在天
倫天倫敬斯定夫敬必先義婦敬必從令子敬孝必隆
父敬恩必盛臣敬百軄修君敬萬邦靖兄敬篤其愛弟
敬謹其行朋友以敬交然諾必重應敬則倫理明不敬
百行病仰惟古聖人一敬更相命堯欽帝之宗舜恭明
兩並祗台念禹德日躋有湯聖文王安敬止武王勉敬
勝篤敬傳孔業敬德著周政敬惟羣聖樞大訓迭輝暎
下逮河洛儒紹綂開迷逕整肅嚴隄防主一謹操柄惺
惺不昏昧收歛無餘剰用力在斯須百體孰敢横聖途
漸可登聖言良可證一敬茍不存萬欲皆奔縱身心墜
卑汚綱常滅天正禽獸將同歸人類孰與共噫嘻敬怠
間狂聖越天阱法言述聖謨匪曰小子佞
　　　送楊參議三首
白露下將夕天宇生凉風之子有所適告别何匆匆羣
公盡祖送飛蓋凌長空停驂濼水曲列宴歴亭中秋容
澹觴酌髙風急絲桐酒盡儼將發斑馬何玲瓏行當釋
塵鞅還應掛飛篷大江轉呉楚重山入天叢錦城有佳
色浣溪有遺蹤訪古遂舒嘯觀風足從容坐令全蜀俗
觧與鄒魯同茲遊豈云易兩情若為通翹首遲歸鴈應
是春花紅
　　　　右分韻得紅字
林木生凉飈臯蘭被清露念子三川行正值九秋暮天
空一鴈翔江逺孤舟騖旬宣有佳興載詠甘棠句
　　　　右分韻得露字
岷江瀉東溟岷山倚西極江山古名秀楊君將此適秋
風送征帆夜火明水驛相憶瑶華音看取東飛翼
　　　　右分韻得驛字
　　　友鶴軒
九皋阻且深潔白有佳鳥中宵忽長鳴清響徹四表開
軒一聽之衆理悉明了蚌蛤藏洪淵秀氣浮浩溔良璞
在崑岡清輝散巖㟽雅興與茲同至德潜且皎温温聖
者孫大道思遠紹友鶴名華軒存誠絶外擾水積成川
流水壅盛顚杪功深効豈徹響大聲不小慙非風雅才
作詩心自慓
　　　冬夜懷魏希文(希文名純山東萊州府/高宻人時謫戍玉田)
冬夜氣何厲冰雪輝前楹單居不能寐懷我舊友生行
雲去不息賓鴻各時征兩情曠難合欲語誰當聽惟有
寒月光見予心宇清展轉遂至旦遠思徒營營
　余既作此詩至來年三月間有黨厚本者關中士人
　也先任教職又為縣令後謫戎伍間復膺薦授荆門
　州幕職道過滎邑黨先與余有故因復問之始知吾
　友希文亦以薦至京師未及試用而死矣及考其死
　之冬適余作詩時也嗚呼希文純古君子將謂其不
　終老於草萊也而乃竟止於斯豈非命歟且余作詩
　時適與其卒時又相先後亦豈非平昔交遊之深黙
　有所感歟嗚呼已矣時宣德二年春三月河東薛瑄
　識
　　　荅仰宗岱寺丞見貽韻
念子青雲器早渉青雲路行行捧德音睠言省民務風
俗廣咨詢幽隱亟告訴來為人所悦去為人所慕皇澤
一以敷郡國足膏澍况復崇文儒士林喜披霧心涵玉
壺冰氣裊金莖露懷哉明盛時展矣風雲遇而我同官
良惟子荷與顧通籍來旬宣各自植嘉譽獨有蘭臭言
祗以同心故還應篤忠良更此寫中素何當展良覿相
期在秋暮
　　題陳希夷圖
三峰亦何峻白雲亦何多中有高世士㝠栖掩松蘿石
泉漱寒玉好鳥間青歌歌長一披拂紅紫爭紛羅山隔
五季塵年頽萬里波豈無經濟策肥遯矢靡他威鳯不
浪集㝠鴻難重過清心探化機瞑目飬天和眞息深在
踵利貞静不訛只疑龍蛇蟄不管嵗月梭我欲昇玉井
濯手攀嵯峨扣關起公語妙理應如何欲去還自休馬
圖今在河
　　　永慕堂為楊大參賦
大化運不息逝水無停時依依舊居室惻愴中腸悲書
殘讀遺編機有餘斷絲斑衣不再舞壽觴寧重持庭前
百卉芳但覺隂陽移儀容切寤寐恍惚如見之親心我
所安親志我所期心志著且存大節矢靡虧悠哉孝子
情朂此終天思
　　　遊禹門(禹廟/在焉)
春澤周四野閒情樂時和出郊縱逸興緬懷佳山河禹
門忽在望峭壁雲嵯峨石磴接飛棧危樓架洪波空山
響絲竹虛堂進舞歌父老誠苦心㫖酒神所呵由來非
一朝吾意其如何
　　　河汾五賢詠五首
　　　　卜子夏
浩浩西河流遥遥東魯山山河逺相隔千里獨遊還升
堂奥可入豈曰文辭觀相從陳蔡厄松栢知天寒索居
晩歸來侯國師甘盤去之幾千載髙風灑塵寰瞻望不
可及青雲映西關
　　　　段干木
㝠鴻不受弋神龍不可羈所以髙世士孤情薄雲霓矯
矯段干木志節一何竒珪組豈其願軒冕不吾希踰垣
猶弗見况乃趨走之豈徒侯國尊凛為百世師
　　　　文中子
古人不可見古俗寧復淳依依萬春鄉踈属連清汾良
時曠莫與鳴鳥寂不聞悠悠禮樂志終與麋鹿羣頽波
逝東極寒雲滿西津惜哉經世言淆雜多蕪榛時無伊
川子此意將誰論
　　　　太史公
愛有所見忘忠有所見疑古來非一朝人道每如茲悠
悠太史公言論適有期謂必情可白寧知事參差竒文
雖自觧驟驥諒難追巷伯彼何人千載存其詩
　　　　東皋子
人仕為其名子仕獨為酒一斗衆所稱五斗吾自取猶
嫌酒未足棄官歸隴畝葛巾耕東臯烟雨牛一耦種黍
學陶翁自釀還給口沈飲得眞味萬事亦何有清風千
載餘誰復尚能友
　　　古詩
天地常不没山河鎮如斯惟有人與物代謝無停時因
過咸秦境周覽生悲思渭水自縈帯南山亦參差茲惟
帝王宅自古稱雄竒當時宫闕壯摩霄切雲霓千門與
萬戸珠簾錦繡帷一朝時事去掃地無復遺城市盡為
墟麥秀草離離亦有英雄軰干戈互相持慷慨争土疆
終老志不衰只今但丘塜名姓寧可知京都足妖冶高
門富姜姬綽約姑射仙鬒髮冰雪肌只今化為土况乃
粉黛施休明盛文物旗常畫蛇龜千乘及萬騎雜遝相
追隨將相立軒冕聲樂奏英池繁華有萬端一去不可
追俯仰千古事有若夢幻為往者既已然將來復如之
寄語執迷子當以理自推
　　　浩歎
浩歎復浩歎寧知親眼見相彼天雨雪必有先集霰蟻
穴不知防鯨波今汗漫君子慮兢危小人尚欺誕已矣
無與言歸去耕吾畔
　　　瀘川古意
三蜀古名郡瀘川古名州我來值殘暑偶此數日留新
秋忽改節凉風漸颼飀逍遥散前除仰視天宇周征鳥
去不息白雲亦悠悠佳人𣺌何許重林蔽層丘秋日復
西邁大江自東流良辰不我與古道曠莫酬願聞瑶華
音行矣旋吾輈
　　　五盤山
五盤何艱哉石磴繞山腹詰屈入雲霞囬互下崖谷嗟
彼逺道人陟降勞筋骨䟦馬登層巔悠然注逺目惟見
山色高似覺地勢促蜀道古艱險茲險甲西蜀憶我去
春來山山正芬馥今夏喜北歸四月暑未燠茲山得再
過頗快登覽欲前驛望黄壩蒼蒼但雲木
　　　登金牛驛樓
好山四巃嵸漢水前縈繞小樓試一登山水青未了因
思大禹時洪流方浩𣺌乃竭胼胝勞神功彌八表岷山
在經紀岷江亦䟽導貢賦分九州梁州已通道世傳金
牛誕曽不細搜討山驛賦短章將為愚者曉
　　　七盤道中
曉度七盤山北行道彌惡峭壁根虛無危棧架飛閣飄
飄風吹衣漠漠雲漲壑下有黒龍江亂石何磊落急瀨
轉雷轂奔湍散流沫洄潭更隂沉俯視誠可愕茲路属
再來即事情已昨艱險難具論惟與存顚末
　　　褒斜道中
褒斜一何長深谷自迤邐雲木青無邉羣峯各峻峙鳥
道縁崖巔危棧架江涘㝠㝠呌子䂓決決響溪水累日
山峽中陟降亦勞只古來蜀道難此道難莫儗自我入
蜀門今已一年矣既乏督辦能兼負素餐恥而况鬢髮
蒼胡寧不知止上章乞觧綬詔許感不已雖云此谷險
且遂北歸喜行色宣柔毫庶用傳孫子
　　　逺道
逺道復逺道驅馳何草草及歸已踰年白髮添不少入
門悼先亡痛哭傷懷抱子婦共號咷百感相煎煼拭淚
問里閭嘆逝驚莫保衰殺誰使然矯首問蒼昊從此甘
息機田野安吾老
　　　盂城驛雪中詠竹
高沙有候舘闌檻殊幽清檻内足凡木凋萎不可名獨
彼凌雲竹欝有冒雪青飄蕭散寒葉修直揺蒼莖靈籟
奏清響鏘若金石鳴晴霄吐華月流影亂虛明賞翫竟
朝夕似當西南朋乃知嵗寒操匪獨松栢貞矢心又不
如愧我為物靈
　　　徐州洪
亂石何巉巖長堤更宛轉狹岸忽陡起急瀨如注坂囬
旋聚流沫駭浪灑雪霰舟行良已難下上勞拽挽翻思
遊川峽江石尤險逺瞿塘十二灘波浪激雷電迴視過
茲洪反若歷平坦乃知所觀大小者不掛眼
　　　淮南謳
淮土何漫漫淮水自悠悠小山去已乆桂樹遺巖幽昔
有學仙子意欲仍丹丘秋石既烹煉鴻寳亦藏收鷄犬
竟莫聞行雲去難留寧慮時事異翻結千古愁舞榭荆
棘生歌臺麋鹿遊信知希世事伊豈望外求揖讓有堯
舜高風想巢由此道乆已非聼我淮南謳
　　　高郵冰泮發舟
晩泊高郵城雨雪竟連日念彼役人勞寓此盂城驛扁
舟候晴發河冰復鱗積因之累宿留令我心悁悒忽報
寒沍觧喜泛春流碧直過大江東此地成追憶
　　　冰觧舟發
春冰渙然釋春流復溶溶觧纜盂城驛百尺牽東風連
翩大舸來峩峩掛飛篷登艫恣春覽烟華正濛濛澤國
曠無際重湖𣺌難窮漸覺高郵北行及廣陵東所過足
清眺舟人莫怱怱
　　　出自城北門
出自城北門周覽快心目峩峩鍾阜青漫漫平湖緑木
依長堤茂樹隠芳洲曲縹緲天際樓高下林間屋遥遥
江上山連連逺岫出江山自雄竒帝里在經復佳麗從
古然嘉氣方葱欝官署何巖巖列宇面山麓偶茲吏隠
兼頗遂蕭散欲超哉復超哉白雲自相逐
　　　晚翠亭為張司徒作
花木何紛然各競芳菲時一夕下霜霰憔悴無故姿嚴
嚴司徒府後圃殊邐迤而於嵗寒日挺此萬竹枝羣芳
盡揺落茲物獨見竒宻葉既不凋勁節亦不移一逕入
深處横橋夾清池池亭晝虛敞宴坐生寒颸清影落四
簷静與秀色宜適契君子節貞固老不衰為取亭中琴
絃我晩翠詩
　　　澹菴巻為謝侍郎乃兄題
閩山何岧嶤閩水亦清泚中有肥遁人雅志丘壑美山
田入雲耕結屋傍流水耕稼有餘閒琴書時復理寄興
槁梧中游心竹素裏庭戸無囂塵外物絶珍綺䟽食足
充餐絺布良適體朋來無雜言談道而已矣至樂既無
假浮榮焉足擬所以忘嵗年足不至州里白雲在高丘
鳴鶴在中沚安得躡輕風一訪澹菴子
　　　擬古四十一首
天地形之大隂陽氣之尊伊誰知此物來自無極門清
濁既莫離動静互為根大化去不息至理亦長存彼哉
虛寂子已矣無復論
悠悠復悠悠水中有行舟四序無淹晷代謝不可留春
鳥寂無聲寒蟬號素秋落葉滿阡陌白雲散巖幽去去
莫復道潁陽有遺老
庭前桂花發清香散凉颸采采黄金英傾筐方自持思
欲贈逺人風波阻長岐望望不可反馨潔空自竒
吾思古聖心逈出八紘表天理為之大人世為之小堯
虞禹相授杯水拱揖了終古駭其事未足稱逹道
四時一何神變化不可測隂陽既交代星辰逓羅列孰
其主宰之終古不差忒聖人秉明靈動息有貞則吾慕
魯中叟矢心以學易
端居憶逺遊路經首陽山山有二賢祠青松䕃重關斯
人難再得守餓心獨安清風激頽俗高義越人寰去之
幾千載可慕不可攀
騶虞獸之瑞麒麟獸之仁物性尚不殺而况形為人夫
何周轍東王道乆已湮孫呉騁狙詐申商號無恩流毒
劇洪水遺黎苦漂淪强嬴滅諸國三戸亡咸秦天道信
反覆永為來世陳
聖治奠九有禹跡亦茫茫王澤既饒洽彛倫復昭彰以
茲熈皥世舉俗躋樂康胡為古道非極意開邊荒征行
苦鋒鏑飛輓失耕桑民生既騷屑天和亦乖傷廣土竟
何益不救危與亡茲事已千載雄豪有秦皇
荆山有美璞巴蜀多名材此物信為竒攻治亦難哉匠
石得其良寳就成層臺胡為用匪人坐此斵削乖既自
玉之玷還為木之災而况上天工理代必汝諧餗覆良
可慮棟撓諒難陪所以虞周聖登庸必賢材
湖邉多楊柳山上多松栢松栢存正性不改青青色楊
柳易為春隨風發枝節二月絲垂金三月絮飛雪紛紛
冶遊子賞翫不知歇松栢寂無言枝幹獨挺特空以木
自竒不為時所恱請看霜霰餘榮悴居然别
時來行堤上春氣薰人心宛轉湖山曲隠映花樹林芊
綿草抽緑蒙茸柳垂金鳴鳥何間關纎鱗或浮沈生物
方總總大化亦駸駸當時浴沂者樂意不可尋
混沌鴻濛中伊誰作主尸洪河出龍馬清洛浮神龜有
文粲以别實惟天所為悟彼隂與陽契此偶將竒大聖
發深智運意畫兩儀生生之謂易變化無崖涯宇宙豈
云大彌綸靡有遺如何千載餘圖象閟莫知卓哉弄丸
子探源遡希夷從茲識姬孔還應見伏羲伊閩有遺編
學易真吾師
灼灼春庭樹開花漸離披因思唐虞世日方亭午時大
禹亦神聖兢兢為保持如何百代下此道久已衰豐亨
王格之請看大易辭
木腐蟲蠧出氣乖肬贅生曜靈一薄蝕隂曀欝然興
道術裂周季縱横亂秦嬴青牛既夙駕白馬亦時
征汜濫自涓滴熺赫兆星星多謝宋諸老萬古開昏
㝠如何陽光發尚自爝火明寄語行路人勿迷棘與
荆
萋萋湖邊草榮榮山上花山中有高士探化心靡他天
地自槖籥萬物從交加深居不窺牖四海皆森羅我欲
見其人捫蘿陟山阿山阿忽回合㝠䝉起烟霞至道復
誰語奈此髙士何
太虛浩無際何所立天堂坤厚大氣舉地獄置何方此
理亦昭哉妄見胡㝠茫萬世為之惑福果僥難量髙標
㧞地起飛宇就天翔摶刻土木梗鎔劑金銀糚人力為
殫竭財物亦耗傷既自息吹乖焉得寒暑常茲事自前
季滔天勢彌張反經如可作興言討彼狂
圓象無停運大化不可留征車既西邁行舟復東流轍
跡苦相背兩美焉得有青松生澗底白日麗高丘餘光
不廻照直幹空蕭颼去去莫復道零露滿春草
五陵多俠客三輔足貴豪園池占佳勝高第干雲霄不
惜千金重雅意一日遨綺筵鎮水陸清歌間笙匏酒酣
視天地泰山一鴻毛中情既昏惑外體亦勞焦誰似林
居子神理恒超超
在隂鶴相應遷喬鳥當歌琴書滿瑶席良朋亦已多各
愛芳菲時共惜光隂過齊心何所求所求保太和壯年
不努力奈此老大何
白雲在高丘緑蘿在深谷中有𡨕棲士雲蘿蔽茅屋獨
抱尚友情緬遂碩人軸古琴時復彈古書還更讀逍遥
無外事俯仰長自足沮溺耕在野姜叟釣渭曲伊人豈
無心恥衒荆山玉將須鳯來儀朝陽滿梧竹
庭前䨇榴樹葉宻枝相交時當四五月吐花紅夭夭人
愛花爛漫我愛花始苞堯夫有妙識造化滿即消情知
酩酊醉還見離披凋所以大聖人持盈不忘勞吾今老
學易看花遂成謡
虞帝尚欽恤大禹泣罪人所以聖者心天地同一仁周
政失其御侯章僣無倫芻靈既莫施作俑亦不聞秦穆
一朝逝殉以三良身臨穴殊懔慄仰天亦悲辛古猶惜
纍辜如何殺俊民王誅一以失流毒蕩無垠驪山錮重
泉銀海通幽津遂使三秦衆半作地下塵天道本好還
嬴族亦沉淪因歌黄鳥詩重為仁者陳
廻觀自古來黄金世所急郿塢幾萬斤梁苑億千鎰貪
求刻人骨堆積盈家室寧知造化權隨時有消息人無
長盛年物無不散日金穴竟荒虛金谷亦空寂發塚尚
有儒胠篋豈無力長見聚金人終為大盗積往者既悠
悠來者方役役㫖哉莊生言獨無郢中質
蒿萊不招鳯梧桐不栖鷄物故各有趣高卑焉可齊伯
夷居東海吕望釣磻溪峩峩太行巔薈蔚方朝躋陽光
燭四表發軔岐山西二老既云往婦子爭扶㩦固知賢
聖人去就關崇卑試聴紫芝歌坐見嬴道隳
王良稱善御時方尚詭遇季子洛陽歸張儀關中去佩
印誇鄉里驅車塞道路說合從與横而取貴將富孟軻
陳王道反為迂闊誤已哉無復言逺矣哲王寤
驪珠不易探至理不易論端木稱逹者性道猶弗聞五
十知天命𤣥聖有遺言區區事末學役役勞其身葩藻
㓕素質聲利迷心源有若亡羊客秪見岐路分何當息
𡨕升來復求其根
孤桐生龍門檿絲出東國相合為素琴不離君子側清
彈何悠揚遺音為發越中涵千古心養彼至人徳云胡
變新聲絲竹異古昔繁響難具論哇滛日淪惑舉俗逐
時好誰能稱在昔萬事亦復然不獨琴與瑟
吾思一氣大渾渾無邊方天機自流轉隨至互低昻寒
暑既代序日月亦運行庶物勃然出滿虛各有常萬化
定厥基終古為維綱大哉庖羲聖有畫粲以章易道諒
斯在請看隂與陽
吾思洓水翁志節一何高褰裳辭宥宻視若秋鴻毛古
人不可作流俗正滔滔色過夏畦病意甚乞墦勞趨走
信機巧茍得還驕豪閒詠青蠅詩載翫碩䑕爻
吾思魯公儀㧞葵去織婦傅翼兩其足實惟天道故云
胡世君子大得兼小務生殖廣田園販鬻罔泉布牙籌
既自執龍斷復登顧彼哉何足言義利各有悟
蜩鳩笑大鵬夏蟲疑寒冰語之斯道大心識何蒙㝠属
文篋笥滿讀書棟宇盈徒勞一生力了無寸見明誰言
㸃也狂鼔瑟有深情
月盈乃生魄隂極陽復來損餘補不足天道良昭哉淳
朴日澆散斯理亦何乖既剥猶未已豐亨尚增培君子
過佚樂小人窮之災所願均厥施九域登春臺
萬鍾固知富於性無加增千駟雖云衆難為身重輕逹
人抱大觀不以外物嬰夷齊首陽餓伊摯莘野耕清風
激千古賢聖留其名邈哉務光讓鄙矣蝸角爭蠅營徒
為爾鴻飛自㝠㝠
青山何岧岧白雲自超超雲山日在望開門兩相高既
喜山靜止還愛雲飄飄秀色可攬結吾其陟山椒
大氣浩無涯厚地大氣舉形氣自依附人物乃中處剛
柔生變化隂陽行寒暑自古謂之然滿虛寧可數吾思
弄丸翁深情契斯語
丹轂既云飾翠蓋亦時張駟馬復在馭鸞和自鳴鏘執
綏者誰子升車氣揚揚廻旋逐水曲馳騁登周行行人
為之辟誰不羡輝光胡取覆餗誚而置郜鼎章輪輿雖
云美致寇安可量所以大易辭負乘著厥祥
洪荒日已遠文籍日以繁華僞滅真實汗漫迷本源左
氏已浮誇戰國皆詐言班馬揚其波蔚宗助其瀾繼者
如蝟毛美惡愛憎間諒非董狐筆盡信誠為難誰哉法
宣聖大典垂不刋
人生苦不足得隴更望蜀祖龍泛海行劉郎祀竈術仙
事俱茫茫百年竟飄忽汲汲復營營何時滿所欲吾慕
首陽翁清風在山谷
庭樹㣲飄落凉氣始披拂却憶少年時泛舟湖湘曲秋
風起波瀾寒霜下林麓日出江上楓霧隠楚岸竹蘭芷
亦蕭條芰荷不秋馥靈均舊遊處騷思方滿目忽忽三
十年凉意復相觸九歌有遺辭得意在雲谷
庭竹生凉飈明月從東上候蟲草根鳴夜静聲愈響逍
遥歩階除悠然起遐想三皇五帝時淳樸竟焉往王風
降黍離禮樂委榛莽反復千載間霸業雜相長是非垂
不泯勝負在俯仰令人意難平撥置聊自廣
人巧千萬端莫逃造化巧三王行仁義子孫永相保綿
歴百千載順理得終考嬴隋南北朝竊國騁暴狡社稷
旋荒墟苖裔悉剪勦天巧必勝人人巧何足道
　　　出金陵
金陵宿雨霽杲杲秋日明繆承北闕召促裝出西城追
隨冠蓋集酌别臨江亭徘徊不能别去住難為情掛蓆
曉風發觧纜早潮生抗手謝送者令人意難平所願各
努力令徳崇端貞
　　　江行三首
石城上朝旭宿霧漸已收大江何茫茫柔櫓泛中流鍾
阜猶在望白雲散巖幽兩載寧無情湖山憶同遊佳勝
邈難即廻想空悠悠
順流駕長風掛蓆何快哉青山若相送兩岸猶崔嵬恩
召信光渥報稱知非才貞白有君子寧不動中懷
我舟既云邁長風起層波天水共𣺌茫雲岫紛嵳峩石
城猶在望赤岸還經過逺堤秋樹小水國蒹葭多老遂
金陵遊奈此佳麗何北歸已陳跡江行遂成歌
　　　過儀眞
怱怱過儀真來往已三度茲行復祗召嚴程還北去湖
田收晩禾長堤落秋樹已逺金陵山漸近廣陵路乘月
宜舟行牽者且莫住
　　　夜泊廣陵
夜到廣陵城已是三更後官舡少停泊驛吏勞奔走風
清月色明河漢粲星斗行思方揺揺懷古復何有
　　　高郵
又見高郵城連延傍湖水水上紅驛樓登眺憶往嵗昔
逢春雪飛今值秋風起嵗華與人事廻換理如此中貞
諒自保期不愧行止
　　　高郵湖
去年冒春雪揚帆過高郵今嵗属秋暮長風送我舟湖
心射日氣駭浪蹴天浮觀象卦有渙悟易情悠悠
　　　淮陽懐古
淮陽古名郡卧治有昔賢禁闥不可留遺想增慨然顧
我豈其儔寵擢何連連本乏實徳稱重為虛名牽撫心
益自愧懷人遂成篇
　　　雨中渡淮
風雨渡長淮波浪何𡨕茫兩儀混不分恍若窺洪荒舟
人貪利渉片蓆就空翔翩翩入烟霧隨風任低昻北岸
泊水驛暮雨益淋浪且喜對官燭粲爛竟夕光
　　　清河晚晴
向夕起長風秋雲静天宇清波流月光白露下寒渚榜
人喜晴霽理楫夜相語早發過鍾吾漫漫見徐土
　　　夜上吕梁洪
水村夜寥寥秋月流空白牽舟上吕梁逆浪湧寒雪愧
彼役夫勞當此灘水澁憶我四方遊江湖飽渉越祗召
復茲行恩重知才劣矢心復何如長洪石如鐡
　　　過徐州
去年春正月南泛彭城舟今嵗值秋暮北上遡長流蹤
跡信往復景物愜觀遊風寒堤柳落波减岸石稠白見
高城堞蒼出逺山丘何處戱馬臺彷彿燕子樓化遷無
停軌事往不可求陳跡竟泯泯虛名但悠悠覽今亦懷
昔發聲遂成謳
　　　送歐陽憲副
凛凛谷中風亭亭山上松風聲亦何勁松自無改容競
秀固妍好弱植徒豐茸獨於霜雪餘卓然見高蹤悠悠
四十年所遇多尚同歐陽信佳士亮節抱始終蒼蒼嵗
寒質展可為國庸適來述所職歸思何怱怱載歌君子
篇德期皓首崇
　　　雜詩三首
洪荒一何遥悠悠幾萬載古跡竟茫然古道復安在巍
巍唐帝尊放勲薄四海文明啓中天倫典粲而藹魯叟
删述勞于茲立聖軌寥落但陳編撫事增歎慨
孰云天地大形勢兩暌絶一氣周流之神理有昭格雍
雍虞庭臣穆穆賢聖徳太和良在茲疇咨方未歇所以
祥鳯儀不獨大樂闋如何此道非千古空遺跡
山龍匪舜樂卑菲真禹心大哉虞夏聖憂民同一深既
服四載勞還彈五絃琴九功亦時敘勑天尚遺音如何
精一傳載往不可尋獨有簡册光留照猶至今
　　　西溪魚躍為樂安楊貢侍御題
西溪𣺌何許乃在楊林阿楊林古名族樂安世其家家
住溪水曲林木相交加地僻網罟絶溪邃遊魚多濈濈
聚弱藻洋洋戱新荷逆水㣲波生仰沫細雨斜跳躍自
有適出没静不譁楊族有名士考業咀英華愛此魚性
樂契彼道味嘉乃知天機妙萬象皆森羅却鄙中散慢
寧效濠梁誇緬懷旱麓詩載賦西溪歌永言繼真躅勝
景垂無涯
　　　龍江曉望
兩岸青山隠隠一江白浪茫茫烟樹高低城郭風帆逺
近舟航
　　　遣悶二首
客中欝欝不自得忽思古人讀古書古書古人亦如此
吾懷不放將何如
少時都不觧憂喜壯年百慮攪我心我心黙黙向誰説
呼酒只對東風斟
　　　臨清曲
臨清人家枕閘河臨清賈客何其多停舟落落無可語
呼酒只對長年歌
　　　題墨牛二首
青松落隂石苔上雨餘百草芊綿長老叟牧牛牛性馴
牛背讀書興蕭爽書中之味深且長髙睨盤古窺皇唐
日暮驅牛下山去風清月白天茫茫
緑楊芳草被平坡老人騎牛行且歌歌長扣角角欲碎
悠悠古意何其多布褐凉風生兩肘幾度歸來月明後
夜深遺響入青雲應有知音與携手
　　　蠶婦吟
采葉者誰婦蓬首面不洗年年絲作人家衣短布裙穿
不揜體綺羅不是養蠶人三復斯言情不已
　　　偶題
磊磊落落塞胸臆推蕩始覺心和平丈夫志量包宇宙
細故那得風波生
　　　憶繡榮二孫
繡孫猶未識阿翁翁在山東一馬驄近别榮孫春又夏
相應學語問阿翁
　　歌
　　　贈劉僉憲
古磬不諧人之耳古瑟不合人之心茫茫天地亦大矣
人生豈謂無知音陽春白雪聴者寡巴人下里和如林
退之竒崛篇子美爛漫吟謫仙逸氣隘六合一字價抵
千南金神遊八極不可見獨留文字幾千巻江河萬古
行地中飲者杯勺各滿願我生其後欲追逐蹇若跛鱉
趨紫燕(良馬/名)東西南北流覽多公取古詞各矜衒邇來
忽遇劉虛菴胸中元氣何潭潭沉酣百子索幽怪模鎔
萬象窮川嵐興來落筆亦何壯一日千里馳風帆又若
秋溟露毫末明珠大貝相錯參始悟古人今可學嗟我
見晚生靦慙虛菴虛菴真竒士磊落聲名固應爾相逢
一曲伯牙琴髙山峩峩水清泚
　　　茅屋漏
辛丑進士河汾客早向中州買居宅宅有茅屋八九間
補葺聊以蔽床蓆進士所好惟詩書衣食取足無剰餘
朝朝暮暮誦周孔行行坐坐歌唐虞以茲狂僻誤生理
老屋支撑幾星紀前月大風撮茅去今月乆雨漏不已
移床徙榻那得乾堆書捲被空長嘆文章不足補穿漏
翻為兒女生􁂦顔豪家大屋足懽笑已覺紈袴輕儒冠
却憶唐朝老工部西蜀草堂幾風雨亦有官居鼎鼐尊
欲起樓臺無處所昔賢窮達還復然我何愠此霑濕苦
且待天晴飽讀書比屋渠渠不須數
　　　太行歌送丁分教之襄陵
太行之山何崔嵬鐡崖翠壁萬仭中天開其勢北來吾
不知其幾萬里但見横亘遼磧包括秦晉斗起中原之
地何壯哉往年吾嘗陟其頂四顧山如培塿樹如苔黄
河一線遥遥下砥石奔流直到東海不復廻此時英風
浩然洒六合便欲厯覽天上金銀臺其中羊腸九折走
峻坂摧輪怪石硱磳磊落而成堆太行之高且險也如
此子今逺行令人興難裁倘到昔所登覧最高處為我
歌此一曲還徘徊西望襄陵迢迢秪幾驛驅車徑須往
渡清汾隈願子居易思險慎厥守始終永保令譽慰我
相思懷
　　　永和雙山歌
永和四境千萬山雙山之勢尤㠝岏兩峰對峙若天闕
中有一境通人寰南峰突兀半空裏連岫峩峩方並起
蒼松古木何蕭森朔風搜攪鳴不已北峰形狀尤竒瑰
怪石刻鏤樓與臺上有雲屏立霄漢隔礙星斗廻風雷
我來登覽值冬暮攀縁石磴到高處滄瀛碣石覺東傾
弱水崑崙在西顧俯瞰纍纍岡阜多巨壑無底如盤渦
遠近幽深杳難測寒雲冷霧紛盪摩因思未闢天與地
澒洞無涯惟水氣輕陽一隙漸飄浮大塊無邊遂凝滯
波濤蕩漾成高低剛為金石柔土泥此山想得陽之極
層巒削出天之西獨恨古來壯遊者足迹不到茲山下
遂令竒絶委幽窮無由題品繼風雅我才雖非作者流
愛此欲去還夷猶摩娑石壁寫長句千古當與山同留
　　　鳯凰臺歌次虛菴韻
吾聞鳯鳥不與凡禽棲隆周之時曾集豐鎬西鏘然一
鳴向人世喧啾百鳥不敢爭與啼昔有名臣黄覇生漢
世治民之才逈與時流異潁川出守曾幾何休風數感
靈禽至靈禽文彩明山川和音噦噦聞中天遂築高臺
表神異臺空鳯去餘千年只今壞埒纔數尺野鳥紛紛
競來集簡册空存紀瑞年荆榛不復快覩迹我來䟦馬
登高丘荒臺已遠猶囬頭為憶循良心耿耿緬懷瑞物
情悠悠鳯臺鳯臺重披訪往事何須空怏悵方今聖明
治理登俊良會見一朝飛去青雲上
　　　舟中苦熱
大江千里流炎日暑氣波光互蒸濕火雲壓風空不來
舟中苦熱何太劇坐睡昏昏汗雨流對食欲餐還復休
扣舷直欲發狂呌安得少昊囬清秋安得少昊囬清秋
一洗煩熱情悠悠
　　　洞庭湖歌
吾觀庖犧龍馬圖五行惟水居其初自從清濁奠高下
山澤通氣無時無荆南之水亦衆矣壯觀惟有巴陵湖
世俗相傳八百里足跡未到空躊躇今秋持節來南楚
舟泊岳陽訪竒古登樓始得肆遐觀萬頃洪濤際天宇
如從東岱窺滄瀛一㸃仙山隔烟雨長風歘起層霄間
渤渤洶洶增狂瀾轟天掲地急雷鼓排空炫日堆銀山
須㬰風止波濤定涵泳虛空開玉鏡金烏飲淵千丈紅
白鷗落影一行動行客喜甚無氛埃連翩大舸争往來
我亦飄然下樓去放舟中流何快哉蜀江西來半天瀉
瀟湘南接蒼梧野一劍横空有所之丈夫不作悠悠者
洞庭洞庭七澤雄鄒魯昔有觀瀾翁我今賦此良不茍
乃知有本無終窮
　　　沅州春日歌
南州二月春來早緑水青山四縈繞城中何處足春光
御史臺中富花草牕外青梅結子稀門墻桃李争晴輝
暎日紅綃正縷縷漫空白雪何霏霏芍藥錦苞猶未啓
蘭蓀露葉光泥泥楊柳風搓碧玉絲芭蕉葉吐青鸞尾
苔茵展地萱草長千紅萬紫遥相當竹林好鳥自鳴寂
菜畦蛺蝶殊悠揚生意由來滿天地糚㸃池臺足佳致
門清祗覺白晝長庭閒况復遊絲細静觀元化深無涯
中心黙黙含春熈願効冰霜逹陽氣普期八表仁風吹
　
　
　
　
　
　
　
　
　敬軒文集巻二
欽定四庫全書
　敬軒文集巻三
　　　　　　　　　　　　　明　薛瑄　撰
　　歌行
　　　杜鵑行
昔讀古人書知有杜鵑名今泛沅江舡始聞杜鵑聲杜
鵑生子不自哺野老相傳之語如少陵惟有古來稱望
帝變化無端竟茫昧吾意百鳥相推尊亦如蜂蟻君臣
義氣化感物不自由四月五月聲喧啾一聲未了聲轉
急千林萬壑波濤秋逺客扁舟睡難著兩耳還遭杜鵑
聒歸心一夜憶虞廷鳴鳯時應集阿閣
　　　續杜鵑行
杜鵑變化有無寧復論百鳥之中乃為衆鳥尊以茲少
陵托忠憤再拜謂是古帝魂我來何處聞逸響扁舟夜
泊沅江上林霏拂岸灘風清峽影沈波江月朗下逺乍
近鳴未休聴之轉急如有求逺客毋勞厭惱聒少陵忠
義方難儔
　　　壺頭歌
沅水南來幾千里亂石激濤蹴空起急捎官舫上巉巖
閒倚驛樓看山水隔江萬疊雲峰稠一峰平立名壺頭
云是伏波駐兵處至今石室留山陬憶昔炎綱斷如縷
草竊紛然㩀寰宇寧知田牧隠竒才揮斥奸庸識眞主
西征實藉聚米忠南伐誰比銅柱功中興諸將數籌畧
直與賈鄧争豪雄老身甘向邊陲殁誓掃羣蠻静坤軸
壺頭戰死非無情天遣英靈鎮南服跳梁小醜胡為哉
竟因遺筭稽顙來雖云未雪薏苡謗白璧本自無纎埃
昔於青史歎高識今向荒山訪遺迹怒濤猶帯薄伐聲
愁雲似是忠憤積馬侯馬侯真丈夫大器自與凡材殊
廟食勳名幾千古英風激我章句徒
　　　驄馬行春歌為陳侍御賦
五百啓運天地清羣賢奮翼風雲生九重治理逹逺邇
王度實藉執法明同年才子青雲客意氣昻昻超等列
孤松聳壑見高標一鶚横空歎奇絕今年持節辭金臺
青驄蹀躞萬里來乃知霜雪達陽氣馬蹄到處山花開
邂逅沅陽話疇昔昔曾聯歩趨文石豸冠已覺凝秋霜
繡服還應絢朝日沅陽憲署情何多連床對榻同吟哦
吟哦未已欲將别索我驄馬行春歌愧我詩才劣韓杜
長篇險語急難就强操紙筆為君題掛一何止於萬漏
驄馬驄馬登周行攬轡直擬清四方發奸凛凛息豺虎
洗窟藹若囬春陽古來豪俊皆如此陳言雅欲追芳趾
相將努力篤忠勤圖取英聲耀青史
　　　歌風臺歌
素靈夜哭秋郊月漢祖呉鈎三尺血芒碭雲氣從飛龍
咸陽竹帛隨烟滅獨屈羣策驅羣雄漢中一旅紅旗東
韓郎對語識成敗董公遮説開天𠂻王者之師仁以武
諸侯効順力如虎關河百戰芟羣雄垓下一歌散强楚
風塵盪滌天下清萬乘不忘布素情黄屋歸來見鄉邑
宴飲父老如平生酒酣㧞劍高歌起歌詞激烈振天地
雄志深知大業難覇心尚思猛士倚羣兒逐和聲悠揚
起舞四顧何慨慷樂極哀來淚沾臆魂魄千秋思故鄉
遂令此邑為湯沐獨承天寵何優沃四百休運同始終
三國遺民想興復至今有臺泗水濵雄豪一去餘千春
壊埒層層積蒼蘚平原漠漠生黄塵我來正値清秋暮
桑柘蕭蕭葉飛雨泗水南流芒碭高覇業王風復何許
徘徊重是古帝郊摩挲石刻心勞焦俯仰秋天莾空濶
杳杳鴻鵠凌風高
　　　昆陽行
策馬從北來南渉沙河渡登岸得平原極目風景暮暮
天落葉何縱横翻翻亂觸馬足鳴蒼山無數昔人逺前
瞻忽及昆陽城城南滍水流城郭英雄事業猶如昨白
水眞人在側㣲謹厚伊豈常情度是時炎運寒如灰五
威使者車奔雷慘慘三精雲霧塞蕭蕭九縣飈風回眞
人一怒奮神武手握赤符興義旅昆陽大戰開天功烏
合如林散何許吾想當日嚴殺多洗兵雷雨何滂沱滍
川倒流虎豹伏亂麻屍積山嵯峨自爾威聲震天地兇
魁惡黨䰟飄逝夏后周宣果再興成功磊落光前世悠
悠此事千餘年至今父老猶相傳我來正値太平日戰
地盡作桑麻田生平遊覽好竒特徘徊弔古中腸熱舉
鞭一笑寒天高萬里關河坐超越
　　　襄陽歌
持節過樊城南渡漢江曲漢江逺自嶓冡來遥望眞如
鴨頭緑江干樓堞何峥嶸壯哉快覩襄陽城少日常思
一遊覽今朝始遂來經行經行處處多遺跡滿目蒼然
悲思集後人遊似前人遊古人憶是今人憶欝欝峴山
翠遥遥鹿門深殘碑人墮羊祜淚隠居誰識龎公心龎
公一去已千古尚有清風灑寰宇茂林鳥宿魚潜淵區
區劉表焉能取城南習家池池水清漣漪當日山翁酩
酊醉風流未許他人知更尋王粲宅留井峴山麓銅瓶
無復汲深寒蔓草空餘覆幽緑悠悠往事難具陳高名
尚有隆中人師出二表鬼神泣圖成八陣風雨頻乃知
襄樊士風好由來英達何草草漢水東流峴首高秪因
配此名不了方今明聖坐垂旒百年禮樂登虞周仁恩
已滿天地大王化久浹江漢流江漢遊女心如結士習
詩書仰先烈烏臺使者來作歌期與國風傳不歇
　　　過鹿門山
西來漢水浸山根舟人云此是鹿門峭壁蒼蒼石色古
曲逕杳杳藤蘿昏亂峰幽谷不知數底是龎公栖隱處
含情一嘯江風清雙櫓急搖下灘去
　　　遊沅州城南
廻環綠水流城陴出門一顧心懽怡連林竹樹獻蒼翠
緣江梅柳爭芳菲和風蕩耳沸簫鼓晴日照水流旌旗
沅湘信美匪吾土中州久客還思歸
　　　寄頡文林侍御
前年掛蓆趨北斗九月泊舟都門口繡衣人是同鄉人
騎馬江邊問行久龍江驛裏同徘徊呼酒飲我何壯哉
興酣往事真草草願傾東海添樽罍别後倐忽幾寒暑
呉江木落洞庭雨黔巫東望山嵯峨恨不高飛揷翎羽
丈夫本是重四方眼底道路如尋常風帆早晚下呉會
仍尋舊約歌慨慷
　　　寄朱侍御歌
吾觀古來磊落大丈夫致身特達自與凡才殊若不功
作霖雨潤枯槁便當手持玉斧清寰區二者都應不可
得大田可稼長川漁生平抱此心耿耿爛讀古書極馳
騁中年濫騎烏府騘幾載蠻荒苦便靜忽聞按部同官
來江山六月霜風囬樓舡彈壓湖湘百怪息憲節蕩拂
溪洞雲烟開是時思得懽然一相遇何意黄鵠東飛燕
西去令人凝望佳節過開盡冬梅老春樹春樹纎纎柔
葉多沅江江上浩烟波喜得瑤華好音信興來獨立東
風歌歌成寫寄憑雙鯉心事非公復誰理會合悠悠自
有時還期高議金門裏
　　　黔陽江行歌
黔江轉急勢未已兩岸蒼崖削天起官船雙櫓疾於飛
倐忽雲林過百里生平膽氣尤崛竒三年蠻徼甘奔馳
惡灘險浪不經意白日自保公無私空囊敝篋一何有
滿束古書置前後船牕豁達涵虛明書中得意寧容口
忽憶江山千古長不知何日開鴻厖隂陽爭勝鬼神急
造化不停真宰忙千竒百怪氣參錯輕飄重墜奠清濁
三光宣精四海明五行順序百卉作有物不名復不凋
泯黙萬化常超超眼底江山未為壯大地比是猶毫毛
感此人生浪自苦萬事悠悠隨所與放歌一曲南風來
坐對青天兩無語
　　　鶴山小隱
大江之右多竒峰天台遠與羅浮通鶴山蒼蒼在何許
嘉名獨擅東南雄中有隱士好事者作圖遠寄烏臺下
烏臺柱史隱士交持巻索我揮狂毫開圖指㸃山佳處
峭壁廽巒簇烟樹澗花流出山中春松風掃遍溪頭路
數椽茅屋何蕭然白雲簷宇常周旋讀易已了嘉遯趣
作詩或賦招隱篇此境初從柱史説令人掩巻想竒絕
振衣千仭或可期萬里雲霄坐超越
　　　齊都歌
偶把漁竿來渭水諸侯八百從如蟻洗兵一雨天下清
興王事業應難比茅土之封東圡侯奄有青濟都營丘
千乘龍旗照滄海百層雉堞臨淄流淄流拂曙歌鐘起
人物喧闐隘都市黃金白壁酬君公文馬雕軒覲天子
前朝後市何輝光歌臺舞榭遥相望長劎危冠盛皋虎
珠亷繡幕圍姬姜伯業相傳僅千載寧知時去繁華改
盗賊公然竊寳弓坐令青社無光彩是非得失俱悠哉
空餘廢址連荒臺徃事凄凉不可問淄流嗚咽悲風來
　　　古松怪石歌
山東憲署兩絕竒古松怪石相蔽虧耳畔或聞海濤作
眼中不見雲根移皮皴鱗蹙澁寒雨霜雕雪刻莓苔聚
方驚白日起潜蛟更訝幽隂踞虓虎因憐二物争豪雄
壯顔毅色孰與同閲世不今亦不古回頭幾覺凡物空
岱宗千尺雲崑崙一勺水安得良工為我寫此松石圖
坐携造化入袖裏
　　　懷忠堂為都指揮李進賦
將軍樹勛起雲中結髮慷慨從飛龍幾年擁節驅羆熊
扶桑日出西崆峒旄頭射落天山空青海不復烽火紅
仁義之將良可宗丈夫不數衛霍功時清包褁刀與弓
八蠻入貢重譯通朅來分閫何從容敦崇詩禮輕豪豐
所居之堂名懷忠懷忠事業應無窮我雖儒冠心頗雄
寸管不讓三尺鋒等閒禆補造化功擬今四海歌皇風
懷忠將無與君同
　　　登州行
騘馬曉辭萊子國北上高岡俯遼碣遼碣萬里天風寒
山溪二月凌澌結空濛極目春無邉春濤洶洶揺春烟
還從絕嶺下長坂高城忽起滄溟前滄溟倒浸紅樓影
通衢豁逹塵埃静已應持節是明時况復觀風得佳境
天開海闊霜臺高霜臺遠思何飄飄巨鰲戴山真浪語
大方見笑非虚謡乾坤俯仰高歌起有物無名大莫比
瀛海茫茫未足誇真是人間一泓水
　　　望海歌
我生足迹半天下朅來持節臨東夏萬里滄溟入壯觀
洞庭彭蠡足驚詫三韓之西日本東元㝠少昊廻祝融
歸墟尾閭杳難測清江碧漢來無窮碣石依稀望中小
天台不斷連山繞烟波明滅散羣鷗雲水空青浮衆島
扶桑漸覺明朝暾還從海底昇金盆太隂滅盡清輝發
羲和穏駕波無痕有時颶母逞神武馮夷撃鼓百怪舞
白浪峩峩摧雪山黑霧茫茫漲天宇三山六鰲安在哉
祖龍已去劉郎來樓船不復返秦使雲帆更欲尋蓬萊
雄豪千古俱淪没唯有潮聲尚如昨從誰海上論盈消
獨倚蒼山㸔寥廊
　　　東平行臺十五栢
行臺臺上十五栢一一皆抱梁棟姿自應生長得元氣
更當培植需良期孔明廟前今在否才大空聞少陵語
何如此木生中原萬牛不用可立取
　　　送王秀才省兄歸京師
海右傳聞此亭古亭中送客豪英聚清風入座華筵開
流霞滿眼金杯舉是時霜落天宇高岱宗南望干雲霄
况復齊川走滄海三山恍惚連六鰲山竒海壯環名邑
落落高懷感今昔琬琰難酬北海詞風雨寜如少陵筆
想當促膝茲亭中飄飄逸氣凌長空至今草木生光彩
名將山水傳無窮皇明文運超唐李鳴鳳高岡鳴不已
王君之府玉堂仙清秩仍兼舉三禮難兄早擢賢良科
内臺執法平不頗朅來海岱振風紀王君柰此想思何
鴻鴈聯翩暫相接又是離亭動行色蕭踈荷芰颭秋波
凌亂桑榆下霜葉王君王君我所竒不須懷古傷分離
但願塤箎迭相應一門清譽流無期
　　　瑯琊行
　　正統六年夏五月予奉勅過諸城其地即古瑯琊
　　郡追念古迹湮没而喜今之民物寧熙是皆國家
　　深仁厚澤培養休息之所致因賦瑯琊行以紀
　　之
秦祖瑯琊臺坡老超然臺兩臺千古兩寂寞但見參差
雲木山崔嵬我行正値四海昇平日千里連城萬家邑
烽堠花開火不驚林園麥秀雉争集茫茫一氣天無私
山川民物皆欣熙三事小臣効精白九重聖主方無為
但願此景垂過億萬載天為城郭地為海人間無處不
春臺蘇刻秦碑真戱乃
　　　山水圖為趙給事賦
黃門給事好事者一幅江山誰為寫雲霧波濤滿眼生
坐覺襟懷自瀟洒衡廬倚疊岷峨高洞庭彭蠡洲渚交
又疑雪消蜀水來黄牛白馬増春濤細㸔清濁分天地
地脉山形宛相際良工妙奪造化工白浪青林走雲氣
縁江細路古木齊耳畔似聞幽鳥啼倚岸扁舟久將濟
入雲茅屋誰同栖江草山花不知數採芳未是良辰暮
英靈不聞澗谷歌仁智自諳水山趣憶我昔遊天下時
䟦渉險阻探清竒何如此圖不出戸勝槩一覽無所遺
　　　送趙大參之浙江
浙右新參拜天寵趙君籍籍聲名重曉辭仙仗出都門
驊騮塞道香塵擁交遊送别情何多離筵正値東風和
山光入坐水侵席柳條弄色花滿柯花前罷酒官橋逺
潞水開㠶驛程轉九重金闕尚馳情千里呉山行在眼
呉山自昔稱繁華居民比屋過萬家西湖烟净拭明鏡
海門潮起翻銀沙復有孤山號清境清溪淺露踈梅影
處士不作封禪書節與孤山共高聳大藩形勝甲南東
好山不盡湖江重薇垣軒豁挹清氣使符出入宣皇風
皇風正是全勝日聖明側席求賢急方期禮樂過百王
直使仁恩涵八極趙君好體軒堯心嘉禾莫使蟊蠧侵
旬宣他日有成績策勛還作商家霖
　　　送盧知縣致仕歸金華
高秋九月都門道冠蓋光輝耀晴昊離筵觴酌送者誰
花縣郎官乞身早郎官自是青雲姿飛騰况值明盛時
著書東閣見才俊之官南國憐英竒英竒未了哦松興
鶚薦陞官播佳政單父横琴今幾年故里懸車想三逕
三逕乃在金華阿金華山水名且多繞戸清溪潄寒玉
當忩秀嶺橫烟蘿到家盡得溪山趣交友過從樂相語
為言壯仕老歸來此是天恩最深處
　　　題羅侍御仙舟出峽圖
御史新圖妙難比畫船秋泛瞿塘水瞿塘水束三峽深
兩岸削鐡虚無裏虛無難辨峯頂高白雲林壑生虛濤
陽臺何處笑荒幻陣圖回首思雄豪雄豪一去幾千載
壯志何須增感慨自知豸角邪可觸不為猿聲淚空洒
東行更飽湖海觀繡衣不日朝金鑾覽君此畫動清興
扁舟便欲相追攀
　　　題羅御史驄馬行春圖
青驄蹀躞長風起蜀道南來八千里攬轡不覺羣山高
釼閣峩眉平若水行邊正値韶光濃千巖萬壑花争紅
晴霄麗日照旌節芳郊草軟揺玲瓏三川玉斧廵將遍
父老懽傳喜相見瘴厲都從淑氣消隂寒總逐陽春變
陽春本自天上來行春此日何壯哉還從畫圖識神駿
廻鞭却上黄金臺
　　　張忠定公祠
乖崖自是竒人物兩廻走馬定西蜀纔驚錦水雲飛揚
坐見雪山峯突兀龍劍破匣揺寒芒斬艾荆芥驅天狼
父老但知歌舞樂黎庶不覺科徵忙鐡心一念真能止
侍女三年猶處子乃知金石誠可通遂使西人信如此
功成拂袖歸幾年年深惠化猶相傳蛟龍上天風雨急
聲名垂世日月懸至今西人感公德牲醑年年進公室
廻頭却笑鄙猥徒身名泯泯無遺跡
　　　寄題廣漢張魏公讀書巖
廣漢之山甲西蜀聞有石巖在山麓想當英傑未遇時
擕書獨向巖間讀巖間日月閒且長逺從虞夏窺黄唐
幽探造化鬼神變明察典禮人道常古書遍讀飽經濟
一朝適與風雲際社稷頻將赤手扶砥柱不逐洪波逝
金輪騰踔乾與坤㝠㝠九宇皆兵氛要除和議正人極
誓迎北轍歸中原其如䜛口增萋斐一斥南荒垂二紀
容光雖荷天開明孤忠竟與時已矣俯仰於今幾萬秋
名將江漢無停流思公招公公不起遥想寒巖添我愁
　　　西蜀歌
天險不可升地險猶可登西蜀之山盤亘大地幾萬里
層巒疊嶂危峰峭壁何崚嶒西嶺峩峩太古雪巫山蒼
蒼曉雲白北有劍閣中天削出石門高南有峩眉凌空
夤緣鳥道窄羣山合沓險逺不可窮危梯側逕無不相
連通楩楠松栢古木不知數攅巒架壑隂森蓊鬱起烟
霧野花澗草亂雜難具名紛葩蒙茸齊霑天雨露熊羆
虎豹猿狖相與為羣曹幽禽怪鳥雄飛雌遶各以時鳴
號蜀山草木鳥獸之環竒也如此登高一望但見千里
百里峯巒湧翠如海濤中有長江橫界井絡域發源岷
麓東注滄溟無底谷深山幽壑溪澗千萬支穿林絡石
竟與岷江共聯属蜀水行地山入雲東連呉㑹西崑崙
梁州舊是禹跡九州地誰言自古隔絕不與通中原憶
我緫角年曽來到西川惟時記一不識百白頭廻想空
茫然前年丹詔下田里布衣走馬見天子擢官便作大
理丞持節重到三川裏三川山水得縱觀笑睨重險輕
狂瀾不為三峽猿鳴墮清淚不為五夜鵑啼慘旅顔老
讀古書破萬巻物理深深頗窺見大莫大於天無際眼
中山水足驚羡慨此悠悠險隘區一分一合千古餘奸
雄割據奴輩爾干戈盜弄䑕子如獨想南陽老諸葛三
顧茅廬魚水合復漢功留二表中出師星向五丈落至
今廟食錦水頭討賊忠義垂千秋下視紛紛草竊盗名
字泯没何異狐䑕澌腐埋山丘只今天開明運四海為
家日岷江安流道途夷坦險阻失我作歌詞紀載混一
全盛時期與江山永永傳無極
　　　題劉都憲山水圖
誰寫新圖妙難比疊嶂連峯向天起逼人已覺爽氣清
入眼渾疑暮光紫縁山細路分高低雲林逺近何參差
晴崖杲杲風日白隂壑慘慘雷雨迷沙水㣲茫繞山脚
半空飛瀑銀河落山光水色交清輝世外塵氛盡消豁
憶我壯遊大地中名山歴覽千萬重良工巧奪真宰意
雲氣恍與諸山通劉侯家在江南住正在此圖好山處
開門只見金芙蓉散倚青霄不知數侯今官已都憲臺
家山尚自縈高懷匡時未許賦歸去觀圖且喜清風來
　　　題鄭侍郎蓮鷺圖
高堂忽見華山頂十丈仙花開玉井新梢出水藕横船
圓葉當空蓋欹影紛披花葉相交加緑雲片片連紅霞
疑是瑶池宴仙子酒酣肌理無纎瑕何處紛然下羣鷺
佇立相呼復相顧六足聯拳方比翼一喙低遲還獨歩
銜魚仰視空外來故知兩意無嫌猜參差九鷺態度别
紅蓮香裏同徘徊徘徊毛羽勝霜雪散布蒼烟幾㸃白
渾如野鶴出塵垓廻視凡禽逈殊絕匪獨九鷺粲有光
就中飲啄性亦常不比飢鳶得腐䑕仰首却嚇孤鳯凰
無限鵰鸇與鷹隼爪觜銛利性貪忍何如此鷺純且真
不搏不擊意深穏誰哉巧奪造化工花鳥幻出丹青中
㓗白真堪比君子還歌振鷺鳴西雝
　　　題角鷹圖
疑是楚公戴角鷹寫出神氣何稜稜健如熊虎一心猛
快若風火六翮輕曠野秋高草蕭瑟百萬雄師大獮獵
合圍已見三面齊翻韝似覺千里窄縱橫搏擊鳥獸羣
風毛雨血何紛紛雲裏鵾鵬尚須避草中狐兎寧復論
罷獵歸來立高樹似聽風飈欲飛去安得真骨殄鴟梟
長見鸞鳳在雲路
　　　畫梅歌為朱大理題
天地有清氣鍾人亦鍾物阿誰寫出江南春彷彿湖山
見佳木老榦何槎牙柔條亦森羅踈枝夭矯相交加花
神幻出連空葩長風吹落天家雪萬蕊千枝曉争白瑶
臺仙子舞衣飄姑射神人珮珠結冰玉之姿孰與倫生
來不受半㸃塵野草閒花真𤨏屑麄桃俗李徒紛紜物
意有如此人間真太竒庾嶺何須訪消息孤山不用尋
橫枝但願江山處處結真味共與塩鹺調六氣星騎箕
尾若可追編書垂譽過千世
　　　山水圖歌為蒲守徐孚題
誰寫雲山與烟水爽氣清風盈幅起想當觧衣盤礴時
坐驅造化入筆底須㬰削出金芙蓉奔湍駭浪争朝宗
元氣直穿古石裂懸流疑與銀河通青林遠近不知數
林内山房啓晴戸時清似有招隠歌地偏不見採芝處
我昔持節天下遊東窮海岱西梁州忽見斯圖憶所歴
江山清思何悠悠河東之守好竒者特送圖來索題寫
自知老大筆力㣲掛一漏萬語非假强裁長句巻還時
坐中尚覺留清颸仁知高懷在山水賢守玩此應得之
　　　送鄭侍郎歸省
吾聞侍郎之父御史祖閲世如今八十五飄蕭鶴髮未
龍鍾巉巖俊骨自竒古侍郎蚤嵗簮筆趨螭頭五朝出
入遷擢寵渥稠往年龍勑推恩出天府前年鸞誥封秩
來廬州老親榮貴重重真罕比銀章金帶照耀鄉閭裏
侍郎官署居南京思親只隔長江水今春乃上陳情歸
省章報可丹誥飛下五雲鄉試問此時拜恩感恩意東
流之水與之誰短長便理南歸舊囊槖沙頭潮退畫舫
閣京華相送盡公卿冠蓋追隨出郊郭是時正値春光
明媚春氣和柳條弄色流鶯歌江草萋迷含烟競駐紫
騮馬江花凌亂隨風飛拂金叵羅酒盡潮來掛征席想
到家鄉秪幾日升堂拜舞多弟昆堂前羅列兒與孫歌
曲庭闈沸絲竹賔朋門巷如雲屯大啓華筵斟夀酒懽
聲喜氣傾前後齊言靈椿不老南山高共願親齡與之
同悠久
　　　送安城戴勿諒歸江西
戴生大司成之姪婿經授春秋䆒凡例春王正月大綂
明西狩獲麟筆削既二百四十二年指掌中属辭比事
須融通謹嚴獨得昌黎老大義特造伊川翁經世之書
真大典魚魯何如尚訛舛胸中要自有權衡筆下何須
苦裁剪戴生業此凡幾年一朝歸興何翩然連環屢夣
老親面蘭橈便理西江船江頭載酒紛紛來送别半是
青雲之器橋門客離情草草何足云英論滔滔殊未竭
明維九月天宇凉洞庭木落南鴈翔丹楓耀日染霜葉
白雲暎水揺秋光祖筵酒盡掛征席千里鄉闈秪幾日
升堂拜舞稱夀觴倍覺雙親喜盈溢雙親之喜將何如
有子一别三年餘但得經書載子腹絕勝甘旨左右趨
戴生起拜奉親志讀書須學聖賢事古來聲利等浮雲
直自麟經遡洙泗
　　　春江送别為陳侍御兄賦
有客有客官内臺難兄千里拏舟來典衣沽酒共歡笑
狂歌放飲懷抱開燈前幾時同聚首又復怱怱各分手
借問歸期何太忙荅云慈母相思久交遊出祖春江邊
春江楊柳含青烟維舟蕩漾碧波裏傾觴㶑灔飛花前
玉瓶酒盡征帆發咫尺風濤分楚越沙上鶺鴒相背飛
雲間鴻鴈分行别莫云去住難為言誰似君家賢弟昆
難弟致身位方逹難兄歸飬名何尊想到淮南春未老
慈親手弄連環好稱觴正値佳節和戱綵偏宜晴日皎
切切丁丁母子情為言官况清如冰㑹有鸞章下霄漢
褒封永作家門榮
　　　送虞憲使考滿之京
山東憲使何昻藏鐡心古貎眉髮蒼出入四朝荷天寵
操持一節飛秋霜海岱茫茫幾千里十年監部平如水
只今報政趨神京僚庶追攀情不已薰風楊柳城西亭
綺筵别酒傾銀瓶一舉十觴勸公飲氣酣感我千古情
千古之情向公道要使蒼生樂熙皞内臺黄閣正需賢
此去嚴程到須早
　　　醉吟樓歌為劉僉憲父賦
醉吟之樓高且雄誰其作之醉吟翁翁心豁落真宰同
作樓直欲凌蒼空危梯縹緲疊撑拄層軒洞達相開通
白雲片片宿梁棟青山隠隠當簾櫳長夏絕超爽靈風
洒清響秋蟾散影九萬里曉雪懸光一千丈四時風景
佳翁來日登賞賞心苦未足呼酒滌塵想一觴一咏自
風流興酣萬物良悠悠傲睨五岳衆山小吞吐七澤三
江秋有時醉倚闌干望八極便欲排風御氣仍丹丘却
思李杜文章伯只今已作神遊客舉杯且復一招之招
之共飲樓頭月月光入口清心魂唾珠洒作澄江雪澄
江雪何茫茫瑤翻玉湧蛟龍翔是時翁與二子相頡頏
搜括百怪神鬼蔵陶鎔萬象造化忙乃知醉吟樓不讓
采石江邊亭浣花溪上莊
　　　遇知行簡陳廣文
豈不聞北海鵬扶揺一夕起搏擊九萬程又不見渥洼
駒朝飲東海水暮宿崑崙墟古來磊落竒男子變化騰
驤亦如此英風激烈干雲霄偉績軒轟冠青史我昔年
少天下遊大河南北西梁州望逺將登岱岳頂觀瀾欲
泛溟渤流爾來戰藝梁園日秋月離離桂花實更隨春
水到龍門一躍風濤生霹靂中間歛翼就閒居峩冠且
復歌唐虞半載悠悠客京索千錢僦得城南廬城南之
廬絕蕭洒開門直見南山下南山朝青暮亦青人情誰
似山光者陳夫子儒之豪早年獨歩亨衡高雄文應不
讓班馬清詞真可追風騷籍籍才名三十載到處菁莪
秀而藹春生杖屨樂薰陶霜吼金鐘共傾駭衆人視我
同衆人先生視我情何真乃悟知音古來少伯牙獨與
鍾期親先生賸注樽中綠我為先生歌一曲老天生才
既有需豈向塵埃長碌碌一歌既竟還復歌歌長此意
將如何殘冬便須終日酩酊醉春來喜見萬里風雲多
　　　題王司訓汶陽親舎圖
先生累葉居鄒魯禮樂詩書紹先祖夫子遺風飽已聞
杏壇遺跡頻經覩一自賔興上玉京便拜除書綰絲組
官在中州千里餘回首鄉關路修阻為因甘旨缺晨昏
故遣良工寫鄉土淡靄初分嶺上村輕烟乍㸃天邊樹
洙泗㣲茫洄不流龜䝉岌嶪黯將雨憑軒忽若無丹青
汶水之陽見庭宇花間一鳥窺簾櫳竹裏兒童隨杖履
静聽如聞琴瑟鳴細㸔似覺斑斕舞先生乃是純孝人
思親對此融心神錦衣有日遂榮飬夀觴更祝如大椿
吾聞昔日唐忠臣大行䟦馬高嶙峋白雲孤飛繞親舎
望之不覺涕零巾至今香名滿人耳先生豈不追芳塵
願將此圖莫輕擲子孫永作傳家珍
　　　留别王大尹
憶昔年少登公堂公堂開宴羅笙簧紅燭傳觴鸚鵡煖
錦箋落筆蛟龍翔賢侯愛客情無已留連夜宿重簾裏
香消古鼎語未闌月滿雕梁眠未起中間契闊十年餘
千里關山恨索居何意今朝復相見烹羊釃酒為懽娯
愧我馬蹄隨計吏朔風又捲河梁袂握手難忘父母邦
銘心佩感賢侯義賢侯之義孰與儔冰壺玉鑑涵清秋
報政行將覲明主春花相約鳯池頭
　　　題醉仙圖
畫圖忽見瑤池仙排風馭氣今幾年弱水蓬壺恣往還
滄海見説成桑田流霞之酒如長川偶來醉倒東風前
長松落落芝芊綿羣仙倚側坐與眠壺既為之傾瓢亦
為之顚沈㝠不管山花妍拂䄂凉飈神凛然共騎黄鶴
凌蒼天
　　　贈同年
吾聞洞庭之水幾千里巨浸茫茫接南紀蛟龍夜舞風
濤寒鷗鳥晴浮鏡光紫岳陽之樓高且雄元㝠北牖南
祝融媧皇悞落補天石君山一㸃玻璃中咄此湖山兩
竒絕孕秀儲精此其穴應有賢俊生乎間豈獨崧高産
英傑我昔年少天下遊只今三十來神州同時射策揔
豪邁翩如彩鳳翔高丘有客昻蔵好眉宇家住巴陵幾
今古已應秀氣鍾湖山更覺詞華紹先祖偶騎鯨背遊
赤霄赤霄仙子争相招想當沈醉碧桃下一花吹落春
江潮自爾樓神元圃側煉氣餐霞學胎息一朝九轉就
還丹羽化千人萬人識清水芙蓉吐異葩蘭苕翡翠相
交加珊瑚色明海底樹雲錦光吐空中花紫府之名照
丹籙鈞天細聽簫韶曲欣逢明聖登俊良喜遇昇平調
玉燭馬蹄共踏金臺春與君義氣殊相親志節功名須
努力賡歌願作虞廷臣
　　　金臺春意圖為夏進士賦
西山千仭挿天碧東海排空浪頭白山雄海壯擁神京
中有金臺臨紫陌臺高迢遞絕塵埃九天星斗羅三台
臺前一夜東風起吹得皇都花柳開花枝杲杲明朝旭
柳色依依裊輕緑九衢車馬睹晴輝萬井笙歌連曙燭
有客磊落豐城人寳劒出匣光芒新兩度青雲不得意
今年一舉超常倫金臺駘蕩春光好對策彤庭漏聲曉
寳殿臚傳瑞氣多天門榜放祥雲繞錫宴南宮春晝遲
錦袍不管杯淋漓醉向和風滿歸路紫騮蹀躞争驕嘶
綺樓翠牖出雲幕粉黛朱顔擁芍藥傾城人㸔綠衣郎
意氣昻昻動寥廊幸逢明聖坐垂旒聯翩彩鳯鳴高丘
成名祗向鴈塔寫放歌不作平康遊金臺春色㸔未已
又沐天恩還故里盡將此意入丹青期與乾坤傳不毁
　　　送劉侍御
青騘曉嘶春日明銀鞍穏被珂玉鳴豸冠繡服何光榮
乃是鳥臺柱史朝神京故鄉之山鬱峥嶸綠溪白石蒲
芽生交朋相送難為情大搥鼉皷吹匏笙四筵列坐皆
豪英高談直使鬼膽驚醉來不覺金罍傾起舞意氣殊
縱横我歌一曲送君行丈夫立志當軒轟古來多少彯
華纓惟有忠義留芳名豈無鐡靣寒亦有攬轡清願君
追取二子烱烱之精誠仰酬盛世開隆平
　　　苦雨
凉風颯颯雨聲急出門跬歩苦沾濕山城拂地雲霧深
河渚交流潢潦溢田夫野婦坐歎息園中有棗不可食
况復離離禾黍垂及時不得收穫力一年百事望秋成
秋成奈此滛雨積誰哉為我誅雲師宛見青天行白日
男亦欣欣女亦懽有衣有食安家室
　　　郊遊
客居煩聒毒我腸偶騎欵段登周行西行三里渡小水
北上百歩臨高岡逺近人家翳喬木依稀郵舎圍垂楊
是時隴麥半乾槁南風起浪日色黄所遇林桑已空兀
誰家婦女猶提筐惟南有山接嵩少雲門開闔峯低昻
清回爽氣徹心目便覺塵慮都消忘回鞭窈窕歴溪谷
野花野草供幽香殻蝸垤蟻各生遂潜鱗飛鳥咸徜徉
東折縈紆歴平坂縱觀大化窮毫芒乃悟羣生隠無極
始知一氣包鴻荒此意悠悠真罕識令人酷憶㸃也狂
緩轡歸來日已夕滿懷風月天茫茫
　　　故鎮行
北山崒嵂界天碧山前古境烟霞集兩街老木風颼颼
幾道寒泉聲瀝瀝溝塍繚繞禾麥稠椒林果實被道周
人家門巷甚蕭洒村園水石殊清幽西邊梵宇臨深谷
俯視溪田藹新綠鐘閣風雲入壯懷佛殿金銀炫塵目
斷碑蒼蘚還摩挲細看嵗月良已多趙宋金元迭興構
黄童白叟争奔波誇雄競麗猶未已衰歇幾何還又起
大道由來甚坦夷何不歸斯而舎彼親朋導我村北行
叢祠户牖塗丹青龍堂鬼物極雄怪土祠洞府何幽㝠
還復﨑嶇歴西澗褰衣競渉波凌亂高柳啾啾栖暮禽
平蕪𣺌𣺌語飛燕嗟哉此境良亦稀遊覽未畢情依依
念我昔年走天下每逢山水娯清輝况茲故里好林壑
有田可耕薪可斫待余他日重歸來擬卜山居尋舊約
　　　西磑行
偶來與客遊山前地幽便覺人境偏路入青林幾縈曲
濃隂不斷風泠然㶁㶁清泉來逺谷紺色寒聲瑩心目
石梁急瀉跳明珠草岸平流浸青綠北行更欲尋泉源
山門蓄霧勢吐吞兩峯秀出半空裏錦屏屹立當中尊
復憇山(闕/)小琳舘洞戸雲扄殊宛轉袖拂塵埃讀古碑
茶餘苦乏(闕/)精飯歸來白日天未中回頭尚愛千雲峯
更待秋初稍凉冷還登絕頂窺鴻濛
　　　峽石山行
古道黄泥没車轂峻坂迢迢客行苦别尋細路出山椒
俯瞰羣峰如累土山椒怪石何巉巖小大纍纍兒逐母
忽驚耳畔過狂飈老木如人自掀舞隂隂空谷啼飢猿
慘慘深林嘯猛虎時時一顧破羇顔秋葉秋花觧媚嫵
霜林色重紅欲然露菊香寒寂無語日暮崤陵風雨來
千山萬谷堆雲霾回視人寰不知處恍疑馭氣遊蓬萊
　　　新安行贈王廣文
西通崤沔東洛陽澗流曲折波浪浪連峰疊巘互低昻
溪橋野店遥相望函闗開豁地一方新安老樹浮高隍
山廻川合鬱蒼蒼儲精孕秀不可當錢君若水慎行蔵
急流勇退何徜徉韓侯擒虎智力强高勳亦可銘太常
其餘豪傑皆昻藏弱毫未易俱談揚王喬古洞南山陽
世傳鐡斧殊荒唐洪鑪烈熖徒煌煌百煉不改纎毫鋼
古來雷斧墜穹皇隂陽摶結成鋒鋩鐡斧無乃類此行
胡為末俗相驚惶我行愛此山水鄉往來屢宿芹頖堂
芹頖廣文情慨慷時能取樂行華觴諸生羅列芝蘭香
爭持斗酒澆我腸醉來意氣何揚揚為之放筆掃粃糠
掇拾故迹百十忘頗勝燕石為琳琅欲行不行意徊徨
明朝别思俱茫茫
　　　寄温縣江司訓
君住江南我江北關河千里萬里隔一朝振翮起翺翔
同逐春風遊紫陌是時英俊天下來南宫角藝何壯哉
豈意主司濫收采繆將寸木升崇臺君持木鐸向温邑
曾問士風觧愁寂我亦拜恩歸讀書却抵滎陽問家室
滎陽温邑隔大河相尋一葦曾經過嚴親今嵗官河内
往來擾擾如奔波愛君特達好心事一回相見一歡恣
夏舘清談移晝隂秋齋共宿發幽思有時酌我金屈巵
我還荅以二鳥詩醉來意氣覺奔放生平肝膽何崛竒
近日分携隔風雨羇懷落落向誰語行將跨馬過君家
寄聲為釀新秋黍
　　　送蕭都憲歸盤窩歌(並序/)
　　盤窩者都憲蕭君所營别墅之地名也蕭君江西
　　龍泉人其所居里曰南園去南園十餘里有山水
　　林木峭列廻環蓊鬱其間人以其地僻遠而莫之
　　顧蕭君自登進士為僉憲時以省祭歸鄉里因遊
　　其地登高而望入溪而歩俯仰四顧知其勝絕可
　　為退休之所乃命童僕芟其草萊而佳樹列䟽其
　　壅滯而泉流清則山若增而高地若闢而廣水若
　　積而深而凡雲光霞彩嘉花美木千狀萬態献秀
　　争竒於前觀玩之久意若忘歸蕭君以古有盤谷
　　以斯地較之未知其為孰勝因名之曰盤窩乃結
　　茅以避風雨遂記其事而目為十景詩以詠之今
　　年冬蕭君以病得賜告之恩將南歸尋所謂盤窩
　　者朝之大夫咸為詩歌以贈之余亦賦蕭都憲歸
　　盤窩歌以送其行云
古揚州之域今大江之西名山名水相望其間罕與之
齊龍泉乃在山水最佳處盤窩直與盤谷争勝足以成
幽棲吾友蕭君生其邑鍾秀精英抱高識神駿早掣飛
電蹤大鵬快展扶揺翼天上迢迢十二樓鳴佩早與羣
仙遊東俯扶桑枝西瞰崑崙丘珊瑚文彩滄瀛流呉鈎
光射瀚海頭聲譽喧喧鬢未改賜歸倍覺天恩大蕭蕭
行李出都城漠漠雲帆掛淮海長江西上知幾程家山
次第來相迎盤窩林嶺秀盤窩水石清東潭西障迭隠
見馬山龍洞相紆縈離口横波秋色冷朝帽之峯露高
頂平林歸翼晚來稀逺浦漁舟歌韻逈雲陂春牧散無
邊高野秋禾成萬井盤窩之景何其多蕭君柰此盤窩
何或時採其山或來釣其波松根茯苓自可斸而煑松
花崖蜜亦可調而和山間茅屋極蕭洒嵐靄氤氲清水
瀉靜時翫易窺見天地心閒日彈琴並與親朋話盤窩
之樂難具陳應知道巻堪怡神但恐勿樂有喜鶴書飛
來自天上東山謝老未許獨樂忘生民
　
　
　
　
　
　
　
　
　敬軒文集巻三
欽定四庫全書
　敬軒文集巻四
　　　　　　　　　　　　　明　薛瑄　撰
　　絶句
　　　銅雀臺
銅雀臺高春日明春風無限綺羅情笙歌莫向西陵奏
松栢蕭蕭起暮聲
　　　春日即事
一夜東風柳穗柔曉來紅日在簾鈎少年兩兩鳴鞭過
唯見香塵撲馬頭
　　　舟中雜興柬韓克和劉自牧王尚文宋廣文十
　　　　八首
公等文章班馬儔偶來聨歩上瀛洲天㤙又許歸鄉里
同泛南風五月舟
天上同霑雨露多扁舟又喜泛滄波㝠㝠鳥背夕陽暮
千里月明聞棹歌
霄漢銀河接潞河諸公同此沐恩波於今又遂歸寧願
漸近家山喜氣多
萬家城郭通州市十里帆檣潞水船清曉登艫望京國
鳯凰樓閣五雲邉
波光到底見星辰中夜行舟月色新睡覺水村鷄已唱
雲帆清曉過天津
細草㣲茫間渚沙烟林杳靄暗漁家舟行不辨東西處
但倚危檣看月華
舟行暑氣正淟涊岸上行人方欝蒸安得長風來萬里
頓令煩濁片時醒
天高雲影層層出野曠河流曲曲長百丈牽風晴裊裊
櫓聲搖月夜茫茫
兩堤草色緑無際五月草蟲聲已清自是天機能動物
舟中聞此倍多情
堤上閒遊眼界寛青天不盡地漫漫此心便覺無拘礙
誰信人間行路難
天開水面平鋪月風湧潮頭倒捲沙舟過前村迷逺近
一堤楊柳數聲鴉
夾堤楊柳緑依依傍水人家籬落稀小婦携籃賣蒲笋
得錢含笑入荆扉
水畔人家舟作屋飄飄身世長兒孫幾回睡足蘆花月
又引帆檣過别村
參透詩禪漸息機掀髯覔句句還遲櫓聲驚覺船忩夢
遥見青天一鳥飛
纔罷沿流又遡流關河不盡興悠悠書生别有胷中畧
閒㸔横江萬斛舟
千年宇宙混輿圖萬里江河接舳艫澤國晚來飛鳥盡
海風吹月上天衢
蘆葉青青潮水平呉儂揺櫓唱歌聲歌聲櫓韻隨潮去
背立江風無限情
江北江南一水通往來舟楫自怱怱推篷獨坐渾無語
遥見青天日正中
　　　酬陳廣文送莱
秋圃應知雨露多嘉蔬分送奈情何書生咬得其根味
絶勝金盤薦紫駝
　　　早度古嶢關
四圍山勢欝崔嵬清曉關門傍水開一騎秋風揚策度
野花隨路送香來
　　　由蓼子谷取㨗路抵鞏黄河北徙有感
此路經過已十年重來河水變桑田西風不盡登臨意
又見寒鴉下夕烟
　　　鞏洛道中
嵩高雲氣晚嵯峨清洛西風咽急波水色山光渾似舊
宋家陵墓夕陽多
　　　王弼墓
四聖千年道乆湮誰從羲畫見天真先生埋骨邙山後
猶有𤣥虛誤世人
　　　宿白馬寺人家
白馬駝經事已空斷碑殘刹見遺蹤蕭蕭茅屋秋風裏
一夜雨聲鄉思濃
　　　函谷關
嬴秦烈熖掩全齊誰遣君侯更向西關上月明關下路
英雄千古怨晨鷄
　　　登平陸城樓四首
獨倚危樓日向西洪河風起浪高低中條北去無多路
回首鄉關路不迷
斷岸奔流萬里風踈林黄葉九秋中畫闌干外斜陽暮
併作離愁一段濃
客愁偏向九秋多况復登樓望濁河相去𢎞農纔咫尺
苦無一葦暫從過
中條秋色滿山城一上危樓感慨生天外黄流來滚滚
扁舟端擬駕長鯨
　　　興讓里
岐陽日色正輝輝纔被餘光便息機却把争田為棄土
頓令江漢總思歸
　　　山水小景四首
湖水茫茫浪拍天春風湖上有人烟小樓半在花林内
簾捲青山看釣船
石上長松落午隂有人松下鼓瑶琴南風過處渾無迹
秪見千山萬水深
老樹蒼崖滿目秋水明沙浄晚烟收如何萬里長江内
只見斯人泛一舟
兩崖雪罷樹無風泛泛扁舟水月空疑是山隂尋戴老
此時清興正無窮
　　　七夕三首
絶憐天上有佳期汾水西風獨夜時望斷銀河仙路逺
鵲橋不見度星旗
身世浮雲無定迹客中二十四囬秋故鄉此夕逢佳節
閒看星河徹夜流
三處三年逢七夕鄢陵京索晉河汾人生是處堪行樂
領取清風對酒樽
　　　留别諸友八首
留連冉冉已過夏離别怱怱又値秋酒盡玉壺歌舞散
月明千里照汾流
多情累月重留連惆悵西風送别筵咫尺江山暫分手
及歸應在早花前
緑樹秋風起夕凉離筵歌舞斷人腸欲知别後相思切
明月關山滿路霜
樓頭鐘盡曉風清南陌殷勤送我行十里汾流兩岸月
祗應總是别離情
汾水西風生夕波離筵忍聴唱驪歌男兒不洒相思淚
翠袖紅裙奈若何
離鸞别鶴不須愁暫向中州訪舊遊待我明年二三月
看花同上禹門樓
扁舟清曉渡汾河露草風蘆兩岸多却望高城雲霧盡
好山一帯列青蛾
錦瑟銀筝酒半酣離情幾許舊曽諳却憐後夜相思處
三晉山高月正南
　　　秋日過洛陽
洛陽城西今又來颯颯秋風吹客懷禾黍荆榛蛩韻切
昔人曽此起樓臺
　　　中秋對月遣興
凉露滿天秋氣清月光先到客邉明舉杯對影深相属
只有姮娥不世情
　　　元夕寄故鄉諸友八首
故鄉千里隔關河好景年年客裏過又見元宵春一度
紅燈幾㸃月明多
鄉人新自故鄉來千里魚書手自開聞道家山風景好
玉笙吹月共徘徊
寂寂閑門掩月華春街兒女任諠譁窻前坐乆銀燈燼
首首詩成只憶家
莫道他鄉勝故鄉思歸一日九廻腸元宵忽共鄉人語
為寫新詩寄上庠
思鄉無日不關情况復春燈對月明欲作家書附回使
歸心先過洛陽城
舊説歸期已失期更逢佳節倍相思交親若問今何似
客裏春來困酒巵
中州何事重留連憶别諸公已半年遲我河汾看春色
百花深處酒如泉
回首鄉關入夣頻馬蹄踏盡幾年春客中膽氣峥嶸甚
肯把明珠漫贈人
　　　題毋處士畫梅竹二首
疑是孤山處士家暗香浮動月初斜千紅萬紫雖無數
獨領春魁是此花
湘江兩岸鷓鴣啼翠袖天寒日又西可是無人伴幽獨
紛紛桃李下成蹊
　　　行黄河岸上
蒼崖千仭俯黄流滚滚波聲大地浮惆悵靈槎無復見
壯懷祗擬付神遊
　　　看楊花戱作
紛紛拂拂雪花香旋逐囬風過粉墻坐困緑隂看未足
無端春思正悠揚
　　　題蒲守劉公梅竹二首
誰傾金醴醉仙娥綽約朱顔總已酡莫向風前吹玉笛
恐驚春夢入江波
此君老矣勢猶豪新長孫枝節漸高好似一門賢父子
清風相倚逈難招
　　　韋廣文送醯
鼎鼐何堪欠此生銀瓶携送滿寒清從今肝膈添詩思
肯使酸齋擅大名
　　　過賈魯宅
長平驛是相君家不見當時富貴花只有蒼蒼喬木在
至今猶宿夕陽鴉
　　　長平
行過長平慘舊名路人猶指昔年坑不知當日將軍死
地下曽無見趙兵
　　　滎陽道中九首
老親官定覃懷後遊子南來京索時舟渡濁河高處望
太行秋碧繞天涯
前途十里即温城暫向村林避欝蒸野老多情能欵客
呼兒旋撇甕頭清
一年幾度過黄河霽景清風此日多臨流滚滚興無盡
直欲遥吞萬里波
河水南邉廣武山山頭簇簇故城閒徘徊不盡千年事
秋草秋花駐馬看
獨尋危坂出高岡蔓草荆榛古道荒谷口人家似仙舘
幾間茅屋䕃垂楊
一上河濆眼界寛秋風禾黍動秋山敖倉甬道不知處
唯見孤雲自往還
連村緑樹亂蟬秋禾黍離離正滿疇為愛中州好風景
揮鞭不厭往來遊
天高地闊鳥雲飛天際凉飈動客衣萬物生成看未足
滿懷清思正㣲㣲
馬上看書意若何悠悠隨處任經過舉頭忽見南山近
爽氣清輝倍覺多
　　　次劉僉憲見寄韻四首
憶對清隂轉午遲杯行到手欲無辭高山流水今何處
鴻鴈南來有寄詩
開緘忽見右軍書麗句清詞愜所需何限相思動秋意
蟬聲况是晚凉初
幾年持節道途間驄馬遥遥意氣閒况有青山隨處好
料來詩思未應闌
憲府新成小屋居居中惟貯舊琴書希聲古道應何似
一榻清風樂自如
　　　通鑑
千二年來治亂機只從理欲辨安危若將此鑑為心鑑
三五如何不並歸
　　　禹門
連山忽斷禹門開中有黄流萬里來更欲登臨窮勝觀
却愁咫尺會風雷
　　　渡口
兩崖陡起束狂瀾南去沙平勢𣺌漫長有扁舟依渡口
行人莫道往來難
　　　棧道
石巖危柱迭相承閣道縈迴接杳㝠天上黄流來滚滚
長風五月灑衣清
　　　明徳宫
碧瓦朱楹白晝閒金衣寳扇曉風寒摩雲觀閣高如許
長對河流出斷山
　　　宫前老栢
蒼蒼老榦鑄青銅縷縷香毛引細風自是栽培年嵗乆
托根長近禹王宫
　　　看鶴樓二首
石磴盤雲到上頭高風五月已驚秋眼空四海無纎物
惟見黄河天際流
一柱巍峩勢獨尊鐡崖三面下無根偶登絶頂思前事
滿目河山孰與論
　　　水閣二首
水閣憑空結構牢蒼崖直下俯洪濤轆轤牽綆應千尺
還似垂綸釣巨鰲
飛樓縹緲架黄流滚滚波聲世界浮遍倚闌干憶前事
功成四載幾經秋
　　　后土祠
一木為橋渡斷溪山風水氣冷凄凄千年古廟蒼崖下
萬里河流正在西
　　　石龕
古屋縱横半畝餘只疑神鬼護隂虛蒼崖直上通元氣
㸃㸃寒泉滴露珠
　　　靖應姜真人菴
靖應真人隠者流聲名往日動宸旒功成不在飛升去
禹廟連雲檜栢秋
　　　題四景四首
雲滿青山水滿溪緑楊紅杏繞幽栖抱琴童子隨師去
歸到橋心日未西
水心亭子四山青亭下荷花照眼明我欲喚船楊柳岸
隔溪終日不聞聲
四山木落晚江空江上茅齋爽氣中立盡秋風何處客
磯頭日日看飛鴻
怪來寒氣襲襟裾忽向高堂見畫圖樹老山空江似練
扁舟不受旅人呼
　　　題季札掛劒圖
心許君侯口未言歸從陵樹掛龍泉生平負諾知何限
始信當時公子賢
　　　題負薪圖
自古詩人詠伐檀山中不道負薪難到家逺近何須問
行過溪橋路已寛
　　　四皓圖
雪鬢蒼髯識者稀功成猶自昧先幾寧知後日紛紛處
却道劉侯計已非
　　　睡熟
睡熟不知風大作到曉猶聞波浪聲起坐覔紙欲題句
却憶逺人無限情
　　　紀先人舊遊三首
壇樹濃隂覆四墻春深好鳥囀笙簧慈親此日不同聽
樂意翻成淚兩行
西壑南岡景物幽先人曽此數追游重來不似當時興
緑草紅芳總是愁
先人最愛佳山水每對清流翫翠㣲俯仰忽成今與昨
㸔山㸔水淚沾衣
　　　檢舊書得先人手迹
素帙窻前自巻舒忽㸔先父數行書分明筆迹如平日
一字傷心一淚珠
　　　題錢舜舉山水小景
琪樹秋風生早寒樓臺縹緲暮雲間橋頭有客長無事
閒聴溪聲静看山
　　　觀太極圖二首
歛襟坐乆此心虛静看濂溪太極圖理在象中元不雜
莫於象外用工夫
一理隂陽及五行乾坤萬物各生成莫言真宰元無迹
乆向圖中露此情
　　　春興三首
客居城市厭喧囂舉目雲林變緑條好景一年都已過
何曽散歩到西郊
懷抱何由一灑然勞生擾擾故相牽城南山色青如許
不到雲林又幾年
又是春風換物華静觀芳意浩無涯寄語鶯花休悵望
新詩已懶向人誇
　　　新鄭學宫夜宿
清飈槭槭響林柯夜宿秋堂冷簟波睡醒不禁鄉思切
滿庭明月候蟲多
　　　劉廣文携酒餞行
先人館下老門生三十年來故舊情今日相逢頭已白
殷勤載酒問歸程
　　　過盧溝河有作
烏府新承帝澤覃又持憲節按湖南盧溝橋上瞻都邑
金闕連雲倚翠嵐
　　　出漢口五首
扁舟泛泛野湖平岸轉奔流近漢城滿目江山如畫裏
留題多少舊才名
萬里長江滚滚來楚山凝碧樹如苔扁舟横渡浪花急
一蓆好風何快哉
漢江南合楚江流新漲兼天雪浪浮黄鶴不來仙已去
舟人猶指舊時樓
萬里滄江水自東武昌烟樹晚朦朧獨持憲節怱怱過
興憶南樓夜月中
人家樓閣枕江烟江上危檣泊萬船欲問當年無故老
青山依舊水連天
　　　出漢口至大江追憶往事有感而作
武昌城對漢陽城城下長江漫漫平二十年前曽過此
烟波一望不勝情
　　　覽嘉魚圖經
閒覽嘉魚縣地圖半為山谷半為湖生民計業知應薄
祗賴昇平雨露餘
　　　公安詠古
古砌長衢滿緑苔踈籬多傍水邉栽欲知何處懷平仲
老竹荒祠風雨來
　　　蜀江水漲如黄河江北諸山彷彿太行遣興而
　　　　作
蜀江濁比大河黄江北諸山似太行誤喜中原應不逺
却聞人語是湖襄
　　　澧州
秋日秋風澧有蘭碧峰如畫水如環荆南自古多騷思
長在閒花野草間
　　　常徳
百里平川古朗州沅江滚滚向東流竹枝留得唐人句
一曲西風碧樹秋
　　　武陵
萬水千山舊武陵伏波曾此向南征只今無復壺頭險
擊鼓謳歌樂太平
　　　次同年趙侍御阻雨韻五首
秋夜蕭蕭雨未休碧窻欹枕憶神州霜風會見清南徼
未必軺車乆滯留
天使乘驄此暫休今朝我亦到南州栢臺孤枕銀燈夜
還似當年阻雨留
瑶樹西風透客懷早秋凉雨壓塵埃行臺壁上留佳句
知是同年攬轡來
壁上留題見好懷旋將征袖拂塵埃浪遊不得逢知己
阻雨今朝獨後來
境入桃源喜滿懷分司衙裏絶塵埃繡衣壁上題詩日
正是隨車好雨來
　　　桃源曉行
隔江烟樹曉模糊縱有丹青畫不如且喜桃源風景好
山行不厭路﨑嶇
　　　宿界亭驛
山月娟娟滿戸庭秋蟲唧唧四邉鳴一杯强飲不成樂
坐聴山童打二更
　　　辰溪次趙子裕韻二首
盡日山行不厭遲肩輿隨處愛秋溪路回忽見江頭縣
風景清幽興不迷
辰陽已覺鴈書遲滿目雲山接五溪秋夜一杯江縣酒
醒來鄉思不曾迷
　　　益陽山行遇雨
雲林漠漠雨凄凄節節危橋曲曲溪可是青騘行處穏
滿山紅葉襯秋泥
　　　雪中度風門嶺
肩輿千仭歴峥嶸朔雪寒雲杳靄中逺近東西渾不辨
只疑猶未闢鴻濛
　　　靖州道中溪水清駛可愛
石淙急瀉響奔雷濺沫跳珠雪湧堆正苦荒山勞降陟
且隨流水共縈廻
　　　池邉笋生
緑錦池塘春已深池邉青笋欲成林貪看物理添新趣
不管滔滔嵗月浸
　　　遣興
永日霜臺與衆踈相親惟有聖賢書緑雲滿院蒼苔合
自喜能兼吏隠居
　　　黔陽春日雜詠六首
滿庭落葉似深秋好鳥鳴時地轉幽坐對青山纔咫尺
會登絶頂望中州
風起楊花滿院飛翠屏門外送清輝蠻中好景非吾土
春燕來時客未歸
兩年三度客黔濵前是秋冬後是春新緑滿庭清晝永
好風時復送香塵
弱柳新梅䕃戸庭好山門外列青屏間關幽鳥鳴春晝
宛似家山把酒聴
睡起霜臺似水清晚春風日弄新晴笑看蟢子頻頻集
却憶人家望客情
駐節黔中改嵗華四山重疊繞天涯空庭獨坐聴鳴鳥
拂面春風吹柳花
　　　黔陽山中十首
景好寧知是異邦竹籬茅舎枕滄江吏情更有山林趣
緑樹門前畫㦸雙
星軺玉節萬山深到處溪流足茂林雨過瘴烟清似洗
蠻荒不減壯遊心
盡日江行路不迷溝塍水滿稻秧齊參天緑樹茅茨小
何處人家呌午鷄
山青雲白楚天涯駐節山中白晝遲縱是無邉清興好
知音誰與和新詩
江村地僻草萋萋小閣閒登日欲西風景不殊雲木秀
只嫌中有鷓鴣啼
清和時節似中州江遶茅堂盡日幽官况不羈情散誕
坐看雲影自悠悠
宦情不改讀書情閒愛山林興致清隨意時時寫佳句
却嫌行處有虛名
竹椽茅屋江邉静永日惟應鳥雀飛雲白天青山萬疊
霜臺逺客正思歸
花木時光總不窮青山疊疊水重重欲尋真宰元無迹
祗見蒼蒼一氣功
草閣南風分外凉㸔山面水據胡床宦情蕭散知何益
身在江湖憶帝鄉
　　　四月望夜院中作
月照芭蕉葉上明小闌干外竹林清一襟風露凉如洗
似有新秋在戸庭
　　　對雨遣興簡陳侍御七首
秋雨通宵盡日鳴栢臺雙沼漲皆平緑荷裊裊欹香柄
細看明珠瀉未停
曲闌干外芰荷香秋雨來時水滿塘喜與同年驄馬客
水心亭上共持觴
南荒乆與故人踈邂逅同年一月居共指小塘荷葉底
水添秋雨欲生魚
同年持斧到南荒笑指關山滿路霜一月沅州城裏往
聽風聽雨喜連床
君恰來時我欲歸沅江秋雨正霏霏鵷班若問新消息
為説清霜滿繡衣
緑萍如錦蓋青池池面高荷静不移閒愛小亭聴雨坐
恰如湘水繫舟時
同年喜有繡衣人沅水相逢意氣親我去君留莫惆悵
邉氓快覩曉霜新
　　　襄陽雪中雜詠六首
扁舟南渡漢江來阻雪連朝住憲臺莫道鐡冠官况冷
瓊瑶庭下已成堆
烏臺南面郡城高城外諸山雪亂飄勝蹟欲追羊叔子
會從峴首踏瓊瑶
空階宻雪下無聲葉落層層蓋已平盡日㦸門清似水
端居誰與論詩情
堂臺高敞四虛寒窻外蕭蕭竹萬竿一夜霜風鳴到曉
散為清響滿人間
襄陽城外雪紛如散入江流片片虛乍有却無迷望眼
只疑神女弄明珠
少年曾讀浩然詩襄漢風流百世師今日雪中清興好
論文翻恨不同時
　　　芭蕉
夫君本自一心空舒巻如何葉未窮自是根株通大化
故教有象顯無蹤
　　　靖州月夜雜詠五首
一節三年乆在邉天威咫尺玉堦前靖州城裏清宵月
應與家山一様圓
參差林影受風斜堅坐胡床愛月華凉露在庭清似水
不知今夕是天涯
城外清江城上樓滿城明月似深秋忽思昌子雖癡小
也念阿爺尚逺遊
未有涓埃荅九天漫叨官廩過年年静思仕學多違性
搔首能無愧往賢
三百年來新郡邑七千里外古蠻荒無私好是中天月
布滿清輝一様光
　　　夏夜聞鐘
翠帷籐簟竹方床孤枕慵便五夜凉夣裏不知身作客
忽疑鐘響是家鄉
　　　盧溪冬夜五首
幾度官船過武溪匆匆都未有留題今來駐節當寒夜
絳燭紅爐興不迷
曲曲清江節節山霜臺分外朔風寒寸心祗與梅争白
頗覺蒼顔稱鐡冠
江縣蕭條嵗欲除溪山寥落野人居九重時復行寛令
使者徵求忍蠧漁
夜深風雪響侵門繡被熏來睡正温忽念中林有樵者
獨慙餘煖未能分
乆客霜風入緼袍壯心猶倚劒吹毛武溪溪上烏臺夜
猛虎一聲山月高
　　　重題五友五首
　　　　竹
長日無風亦自清踈篁况復滿秋聲幾回睡醒窻前月
疑是瑶堦佩玉鳴
　　　　蘭
幾載栽培雨露深好風披拂正關心瑶琴一曲憑誰寫
惟有宣尼觧此音
　　　　蓮
朝來㣲雨濕臙脂並倚新糚照緑池莫使香塵涴顔色
深情還有正人知
　　　　梅
花正開時節已過祗留清影弄簷阿瀟湘千里客歸去
想憶花時思更多
　　　　菊
未到高秋有别情新叢簇簇傍階生歸心不待花重發
留與新知作眼明
　　　董公二首
席捲三秦赤幟東力陳大義討元兇董公籌略應無敵
蕭相虛當第一功
紛紛豪傑欲興劉縞素應為第一籌何事元功盟帯礪
丹書不到董公侯
　　　又題五友五首
　　　　竹
三年烏府長琅玕粉籜新梢次第看今日成林足風雨
坐聴清響徹雲端
　　　　梅
紅白雙梅戸外横看花看葉興俱清今秋只恐歸期近
重疊題詩寄别情
　　　　蓮
鏡裏芙蓉一色開高荷倚醉好風來采芳誰識心如洗
持贈聊同驛使梅
　　　　蘭
幾嵗南州老鐡冠霜臺底物可為懽祗應九畹滋新種
時采幽香滿把看
　　　　菊
簇簇新叢傍憲臺臺端有客日徘徊歸期若在花前發
留向新知次第開
　　　懐沅州五友五首
　　　　竹
勁節虛心獨耐看霜臺三載伴清懽今朝朔北遥相憶
誰與蕭蕭共嵗寒
　　　　梅
正是花時逺别離綺牕應已發新枝薊南臘月霜如雪
相對長吟有所思
　　　　菊
幾簇芳根遍小臺自呼童子看澆培沅江回首深如許
縱有清香亦自衰
　　　　蘭
頻除惡草惜佳叢笑采幽香嵗嵗同一自沅江騷佩逺
小闌誰倚看光風
　　　　蓮
方塘紅錦日熹㣲絕愛天葩照客衣幾賦新詩去雕飾
相思重覺賞心違
　　　又懐五友五首
　　　　蓮
誰識當年周茂叔愛蓮别是一般心沅州憲府花如錦
囬首蠻山萬疊深
　　　　菊
鐡冠不受晚風寒采得幽香靜處看幸自托根今得所
栽培應有露團團
　　　　蘭
九畹曾懷楚客騷不堪沅澧去人遥多情只有當時佩
别後清香尚未消
　　　　梅
紅白沅州有二梅年年長是近春開飄廊㸃砌今誰惜
祗有東風掃石苔
　　　　竹
栢臺清絶愛踈莖踏影攀枝繞砌行衛水舟中風雪夜
夣囬疑是打窻聲
　　　博浪沙
大眼由來視獨夫懇懷忠義報兇渠英謀已自輸曹沫
只恨當時中副車
　　　院中楊栁
去日庭中始見栽既成林後客歸來春風擺盡輕狂絮
留得清隂滿憲臺
　
　
　
　
　
　
　
　敬軒文集巻四
欽定四庫全書
　敬軒文集巻五
　　　　　　　　　　　　　明　薛瑄　撰
　　絶句
　　　朝回行堤上
御溝行處早春回春水平堤不起埃桞緑蒲青無限好
客邊襟抱一時開
　　　簡焦李羅劉四侍御五首
緑桞紅葵滿憲臺㡬陪簮笏共徘徊昨朝一别長官去
直到新年院裏來(末用/韓句)
文明門外水悠悠妓子歸來雨打頭却笑道人心似鐵
乆無飛夢到青樓
鐵扇都門鎮日開無風車馬也塵埃雷公不吝連朝雨
洗盡炎蒸一快哉
每憶清談對數公别來無日不從容少陵自是能詩者
却笑樽中酒屢空
黄榜同年雙進士青氊並榻兩先生四君髙論應難及
别後深知鄙吝萌
　　　讀劉靖脩黄金臺詩
賢者何曾為此來黄金空復壘髙臺先生志節超千古
一曲清風溢九垓
　　　再懐沅州五友五首
沅陽清氣滿烏臺為有脩篁繞戸栽兩載好風明月夜
新詩誰對此君裁
無端詩興逺誰添紅白雙梅倚畫簷千里中州風雪夜
一忩清月憶湘南
簾捲秋風繞砌花沅陽㡬對昔年華闗山白露三千里
誰采金英泛紫霞
持贈曾同驛使梅紉香聊爾意徘徊當時九畹花應在
㡬向光風爛漫開
薜荔闌邊緑錦池竹亭深坐晩凉時忽成逺道空勞想
秀色天香發向誰
　　　汾上春行
清汾信馬踏春酣汀草萋萋隴麥蔪正是煖風啼鳥日
水村花塢似江南
　　　驟寒
曉起題詩硯有氷苦寒端欲訴𤣥冥却思持節荆南道
臘月湖山草色青
　　　河南將歸
我憶汾南田舎好緑槐如蓋擁髙門南園舊種雙桐樹
應有孫枝到碧雲
　　　忽憶
忽憶鞏東峰子嶺入雲遥見大河流中原勝槩皆堪賦
攬轡還當遂壯遊
　　　汾河南岸看杏花二首
兩載東風看杏花汾河南岸水西斜㡬回駐馬憐穠艷
只恐春流泛落霞
汾水南邊錦作堆連朝相報杏花開東風好景休虛擲
一日湏來一百迴
　　　過夀陽用韓文公韻
征騎雞鳴發大安山深五月尚風寒夀陽舉目孤城近
東嶺金烏爛曉團
　　　憲臺齋宿
憲臺齋宿㡬連宵絳燭銀爐伴閴寥斗帳夢回更漏永
只聼忩外冷風飄
　　　喜雨雜詠簡院長諸公八首
聖明端拱太平時好雨當春細若絲應是栢臺添氣象
旋滋花桞更催詩
正是陽和溥萬方知時好雨潤羣芳趣朝共覩天顔悦
應喜斯民樂泰康
霏霏朝雨潤彤庭恭逐鵷行謁聖明白玉橋邊鳴珮過
御溝春水一時生
御溝新桞濕鵞黄佩馬朝回雨露香栢府文書春日靜
相過唯覺和詩忙
栢臺春靜晝厭厭好雨如絲不捲簾最是東君能借力
閒庭草色一時添
雨過西山翠欲流葱葱佳氣滿神州書生莫笑今霜鬢
駿馬看花已償遊
聖主龍飛第一春天垂雨露萬方勻蒼生坐見躋仁夀
自昔賡歌有舜臣
萬國同心奉至尊斯民重見飲衢樽欲知和氣薰天地
只在三春雨露恩
　　　發通津驛三首
六月官船發潞陽水村烟樹共微茫天門忽已如天上
秪見青山一帶長
新捧天書帶紫泥又承恩㫖按三齊通津南下波連海
渺渺風帆去似飛
五色天書出禁中儒臣將命按三東滄波南下通洙泗
魚躍鳶飛總帝功
　　　宿臨清薇省行舘
薇垣瀟洒九秋天風葉敲忩夜月圓有客乗驄來借宿
新詩留作賃房錢
　　　泉林寺
日午停驂暑氣収㕘天古木亂蟬秋絶憐好景添清興
為冩新詩紀勝遊
　　　夢與陳侍御話舊
分司相見是京華風節山東向駭誇邂逅不知身是夢
覺來秋兩濺忩紗
　　　菊開憶去秋同官臺中共賞
去年客裏遇重陽曾與同官摘晩香今日分符行郡邑
獨將逺意看秋芳
　　　嘉祥分司元宵
行臺北面是蒼山古栢風生分外寒又值元宵春一度
謾燒紅燭伴清歡
　　　鉅野道中
鉅野茫茫逺際天春風春雨淡春烟河流尚自成陳迹
俯仰千年事落然
　　　題汶上分司二小栢
霜臺對植長新枝翠葉交承雨露滋直榦總應無曲處
穉年俱有棟梁姿
　　　聞蛙有懐
春晩乗驄駐徳平古城墻外有蛙鳴却思青草池塘夜
三載湖南厭此聲
　　　暮春道中見桃花尚開
馬穿新緑過園林已恨穠芳誤賞心猶有小桃花未落
獨留餘艷到春深
　　　鄒平分司雜詠二首
行臺獨坐聼鳴鳩喬木參天五月秋舉目好山青未了
應隨馬足遍東州
樹繞行廊散碧隂鶯啼小圃送清音葵花無數開如錦
解是傾陽共此心
　　　臨淄道中
平郊漫漫樹依依人物千年總已非多少荒臺芳草合
不知何處是三歸
　　　青州分司榴花
石榴小蕚未開時渾似紅櫻壓翠枝照日含風千萬朶
故園千里正相思
　　　穆陵闗夜雨
萬山絶頂穆陵闗一上山樓五月寒烟樹滿川浮瞑色
晩風吹雨濕闌干
　　　膠州
㡬㸃青螺海上山參差樓閣海天寛行臺五月不知暑
秪覺侵人海氣寒
　　　栖霞見青桃
來日紅桃尚有花青桃如彈過栖霞無端馬首還東去
直看青山到海涯
　　　栖霞行臺夏日
四山環繞栢臺深緑樹濃交戸外隂還似湖南持憲節
坐聽山鳥弄清音
　　　望嶽
攬轡西來過泰安拂空青靄掠征鞍東還算是初冬日
擬上天門次第看
　　　萊蕪懐古
清節誰能似范丹清名千載重人間萊蕪縣裏停驂日
坐對南山秋色寒
　　　再詠汶上分司二小栢
一迴相見一迴髙夾砌行看翠葉交偉器定如房與杜
相期聳壑更昻霄
　　　魚臺分司
翠竹紅榴掩映間栢臺清晝鳥聲閒情知物理相關處
心與乾坤一様寛
　　　三詠汶上分司二小栢
髙標離立入簷長已有清隂近畫堂别後又看新子結
風生滿院散天香
　　　題松鶴圖
忽驚虚室起潜蛟雲氣隂森爽氣飄霜雪不知㡬千古
長年惟有鶴來巢
　　　臨朐分司四小栢二首
解是平生獨愛材新移四栢後堂栽懸知數百年來後
應有清隂滿憲臺
四栢移來拱把餘一行分植傍階除故應雨露均培養
直榦爭看聳碧虚
　　　簡黄仲芳大參三首
正統四年秋九月天官門下識君時神都第一科中客
接踵青雲愧後期
雅量每期黄淑度正人應愧薛居州斯文四海知同調
且喜京華並轡遊
天衢連日踏塵埃忽聽蕭蕭夜雨來明日况逢重九節
好懐應為大參開
　　　十二景為衍聖公孔彦縉賦二十四首
　　　　小亭花雨
小結茅亭壘石臺繞亭時雨百花開一襟道氣清如許
更挹幽香滿座來
曾過君家飲小亭醉看紅雨濕春馨别來生意應如昨
長對東風閲聖經
　　　　夾道槐雲
夾道槐根孔世家兩行飛蓋影欹斜要承濃渥千年䕃
不愛秋黄八月花
數仭宫墻一路深屯雲交翠落青隂紅塵十丈知何處
秪引薫風養道心
　　　　蘭階清露
零露瀼瀼帶曉濃繞階晴霽轉光風雲仍對此琴三弄
還與宣尼古調同
九畹移來遍孔家芳叢時遣石闌遮故應天意憐香潔
玉露年年潤好花
　　　　桐井甘泉
千章嘉樹古梧森一窟寒泉碧甃深靜掃濃隂汲脩綆
清泠長是滌塵心
樹環嘉木桐隂合井冽寒泉地脉通彩鳳九霄應有待
道源千古自無窮
　　　　海棠綴錦
長笑時人愛海棠芳姿何事近宫牆自縁要識東風面
任遣花神綴錦粧
緑烟初散錦霞空綽約倦人半醉中莫恠海棠顔色麗
等閒紅紫盡春風
　　　　萱草堆金
緑帶春深近北堂更看紅錦爛天香國風千古遺詩在
對此應知百慮忘
自是春風造化機織成錦翠爛相依細看一種生生意
真宰無言識者稀
　　　　松忩皓月
拂忩凉籟起秋聲綺席流光皓月明却憶鄒軻談夜氣
此時心迹已雙清
畫堂松月夜忩虛宴坐澄心一巻書莫道畫前元有易
靜中天理亦森如
　　　　竹塢凉風
半畆琅玕出短墉煖烟輕霧碧隂重開門淨掃蒼苔坐
細葉蕭蕭引好風
戴雨含烟一逕幽每從長夏數追遊濃隂深處不知暑
秪覺凉風似水流
　　　　苔石疊翠
山骨移來帶蘚痕層巒疊巘勢飛翻杏花壇裏三春雨
疑是岩間一片雲
氣通霄漢潤通泉融結還從太古年數㸃青螺雲起處
散為霖雨遍山川
　　　　花圃繁紅
煖雲無力趂東風小圃芳菲一逕通若問人間真太極
便應携手看春紅
參天喬木聖公家應愛春風滿圃花還似濓溪忩外草
一般生意浩無涯
　　　　古牆秀栢
曲阜城中夫子墻墻頭老栢正蒼蒼托根終古同元氣
未許掄材作棟梁
根蟠厚地榦參天還合宫牆不記年遥想杏壇傳道日
唯應此木見三千
　　　　方沼瑞蓮
珍重當年太極翁曾將道筆冩清通孔門自是傳心者
還向方池看夏紅
玉井空傳太華峯何如方沼看新紅澆培更有如船藕
渣滓都歸渾化中
　　　行臺雜詠簡黄憲長暨諸憲僚二十首
行臺西接大明湖細栁新荷入畫圖海石風光今古意
品題殊覺少陵孤
獨宿行臺暑氣清清吟已覺動髙情令人苦憶黄詩伯
肯許連床聽雨聲
楊栁隂隂憲府深讀書因見聖賢心鍾期去後今千載
誰復人間是賞音
獵獵風蒲水滿塘輕隂㣲雨芰荷香偶來乗興觀時物
徐歩芳洲趂晚凉
烟籠庭樹水侵階隱隱輕雲細雨來爽氣已添煩暑退
好懐千古一時開
緑栁紅葵滿憲臺清渠碧沼斷塵埃城頭雨過天無際
髙鳥孤雲自往來
菰蒲深處水禽鳴雨過林塘晚更清露滿碧荷看不定
秪疑仙掌萬珠明
栢臺清晝鳥聲閒影落髙梧夏日寒且喜輕隂天際歛
開門咫尺見南山
水滿方塘盖錦萍軟風髙下颺蜻蜓清宵雨歇蛙聲急
却憶湖湘草色青
萬朶紅葵折錦苞新粧相倚闘妖嬈道人獨愛傾陽意
併起丹心憶聖朝
行臺直北是髙城城外溪流面面清更擬濠梁尋勝事
觀魚侈有昔人情
明時叨秩意何如秪向行臺讀古書自得自歌還自樂
青天白水看鳶魚
四月行臺暑雨過方池無數長新荷貪觀物意歸來晚
楊栁薰風到面多
瀟洒流年老鐡冠鬂毛雖白寸心丹天書重疊叨天寵
驄馬長鳴宇宙寛
耿耿江湖意不忘頻年草疏奏明光行臺夏日看時物
最愛葵花向太陽
憶捧天書别九天分符頻與嵗時遷行臺㡬度逢佳節
五月薰風入舜絃
夏雷挾雨急傾盆風色蒼蒼晚更昏清曉行臺看雙沼
新荷已沒舊波痕
泰山觸石雲初起六合茫茫一雨同試聽康衢應有頌
調和玉燭聖明功
繞屋葵花錦作圍畫墻墻外栁依依日長庭院逰絲靜
乳燕穿簾自在飛
萬頃平湖接憲臺紅蓮如錦望中開何當與客凌飛閣
更攬山川入壯懐
　　　題趙雍畫馬三首
逸氣稜稜不受覊蒼林磨痒立多時㑹應有待王良馭
掣電追風始見竒
白面驪駒汗血乾風鬃倚樹玉蹄攅誰人為制青絲絡
騎出横門萬衆看
玉馬王孫已入周曾將絶藝冩驊騮謾誇有子能傳業
不道東陵有故侯
　　　讀嶧山碑(李斯/篆)
六國平來四海家相君當代擅才華誰知頌徳山頭石
却與他人戒後車
　　　重題臨胊行臺四栢二首
四栢移栽已二年重來相對意留連時人莫比甘棠樹
淺薄慙無恵化傳
憲府重來栢漸髙良材元不困蓬蒿還應老大驚人目
香葉團空有鳳巢
　　　重題膠州行臺二首
六年三按古膠東兩見葵花五月紅却憶端陽霑賜扇
曾陪鵷侣覲飛龍
留題今是兩端陽海氣仍飄五月凉却愛名花當戸發
還將逺意采幽香
　　　四景為李通政賦四首
石橋流水自東西緑樹連雲翠嶂低却憶當年持憲節
扁舟曾泛武陵溪
紅塵飛不到青山宛轉橋東水閤寒立盡夕陽橋上客
看山看水不知還
木落霜青水不波野人茅屋帶岩阿幽林採得憐香潔
坐對南山興最多
竹林茅屋枕江臯疊玉峯巒夾岸髙似是剡溪清興發
獨衝風雪泛輕舠
　　　四景為張給事題四首
雲滿青山水滿溪百花如錦草萋萋少陵詩思知多少
到處嬌鶯恰恰啼
百尺清潭萬仭山山圍水閤下虛寒道人已自無焦火
况在山光水色間
無邊草木不禁霜只有黄花晚更香笑採黄花斟美酒
南山咫尺興難忘
仙家樓觀鬱嵯峨雪嶺氷溪眼底過驢背探春春信早
詩情不必㶚橋多
　　　齋宿雜詠十首
髙堂燈火夜相親㸃檢詩書憶古人自愧乆持三尺法
一生長保寸心春
霜竹風寒夜向深燈前讀易見天心京華又是逢長至
坐憶堯夫子半吟
再入霜臺持憲節又承丹詔育菁莪只今理寺通朝籍
倍覺天恩滚滚多
燈花靜夜結金蟲爐火其如樹杪風小閣有春應自省
此心期與萬人同
法從追陪二十年寸心期不愧先賢士師自是庭堅軄
尚憶虞廷詠勅天
馬蹄頻踏暮街塵理寺歸來月色新靜室有心空自省
忘言相對是何人
金門待漏三更月玉陛趨朝五色雲補衮即非樗散質
㣲誠長祝聖明君
跡沗鵷行第㡬班朝回馬上看西山雪崖氷谷清如許
咫尺烟霞未可攀
待伴未消忩外雪宜人偏愛竹間風齋居已自心如洗
况與寒宵此景同
都城鍾鼓夜深沈棘寺燈前有客吟不是少陵耽麗句
虚臺元是發清音
　　　題陳希夷圖
白雲回首是三峯宴坐蒼苔睡正濃人世紅塵渾斷絶
野花啼鳥自春風
　　　題枯木竹石四首
　　　　野渚春容
荒溪野渚曲流通蒼翠巑岏淑氣中瀟洒一般春意思
紛紛紅紫挹髙風
　　　　臨波春意
蒼玉生苔浸緑波新篁老木散枝柯徒勞人世歌招隱
淡蕩東風野興多
　　　　淡靄凉生
扁舟㡬度泛湘波老木疎篁翠石多凉吹淡烟圖畫裏
逺懐清絶奈秋何
　　　　蕭騷霽雪
山間昨夜雪三尺曉雲如拭天無痕恠得清聲滿人世
石林凍竹風翻翻
　　　絶句三首
一室無塵靜有餘清風頻度小忩虛韋編讀罷心如水
閒看浮雲自捲舒
擾擾征途二十年蕭蕭短髮賦歸田青山緑水都如舊
得失升沉事落然
早知大道心無外始覺身閒樂有餘一巻陶詩千載興
悔將名利役慵疎
　　　絶句四首
疎懶經旬不出門炎風暑氣任昏昏飢餐渴飲披書巻
髙卧開忩看白雲
憶昔曾遊海上山夏雲冬雪滿征鞍如今嬴得身無事
一榻清風白晝閒
長江風起浪如山驛路紅塵㡬往還三十年前回首處
烟蓑依舊釣磯閒
年少爭名老可羞青山緑水去來休是非得失何湏問
已是忘機伴白鷗
　　　汾上春日二首
道邊桃李緑隂繁花落難招萬片魂只有清汾流不盡
年年長是繞孤村
汾水春流岸岸深水村新緑滿春林殘紅已逐東風盡
不道遊人負賞心
　　　宿青橋驛聽江聲
青橋驛近黒龍江江上灘聲暗入忩髙枕纔眠過夜半
驚迴旅夢正淙淙
　　　草凉樓驛
翠華西幸駐山間草閣乗凉動喜顔何似長安歌舞地
鳳樓千尺更髙寒
　　　朝天驛
征驂行盡褒南道又上朝天驛畔舟兩岸雲林青未了
嘉陵南去水悠悠
　　　盆池魚
浮游南北與西束不出區區斗水中何似巨鱗居大海
波涵天地浪揺風
　　　泛川江有感
雙親未老我童年曾泛岷江六月船今日重來泛江水
我衰親沒淚潸然
　　　夏夜宿龍𤓰驛
風樹颼飀雨不休夜眠江舘似深秋夢回忽見忩前燭
驛吏催人又放舟
　　　效竹枝歌三首
錦官城東多水樓蜀姬酒濃消客愁醉來忘却家山道
勸君莫作錦城遊
江上小樓開戸多蜀儂解唱巴渝歌清江中夜月如晝
樓頭賈客奈樂何
楊栁曨曨天欲明錦江夜雨江水生鹽船無數惡年少
閒上江樓看曉晴
　　　却贈
有人情重贈尤多奈我中心義理何縱使盡添齊楚冨
一身之外總為他
　　　放船
野曠天低江面平放船東下好風清江天况值新晴霽
雲白山青望眼明
　　　江行
兩岸好山看不盡一江烟水去無窮誰人為和滄浪曲
興在空濛杳靄中
　　　平羗望峨眉山
峨眉畫出天邊秀青到平羗尚未休山月半輪懐李白
扁舟我亦下渝州
　　　讀史二首
漢唐末事誰能鑑晉宋當年世所知猶有一編青史在
悠悠長使後人悲
東言來若用言難不用忠言亦等閒若信當時江統論
定無戎馬到長安
　　　除夜
又逢除夜客西川銀燭金爐白髪前却憶去年京邸夜
朝衣新試候朝天
　　　蜀中元夕
京華西蜀兩元宵總去家山道路遥來嵗乞歸逢此夕
故鄉燈火沸笙簫
　　　成都看梨花
錦城風煖不生塵開遍梨花萬樹春吹散緑雲簾盡捲
廣寒宫裏有仙人
　　　看木𤓰花
杏艷桃夭二月終好花難比木𤓰紅回頭總愧青青栢
生怕林間一夜風
　　　詠史
平吳四海盡為家内苑新添萬樹花秪喜羊車遊别院
不堪軹道駕牛車
　　　戲題則天鄉
無端險惡山川氣盡付當時武媚娘滛虐千年遺臭在
至今人唾則天鄉
　　　紀行口號
襄陽曾渡漢江水嶓冢還尋漢水源自笑苦無經濟畧
道途何事往來煩
　　　自朝天驛回京
去春舟發朝天驛今夏朝天嶺上回水陸朝天行已遍
朝天從此上金臺
　　　太常許卿送菜戲簡十首
為謝東隣許太常嘉蔬頻送意難忘呼童帶葉連根煮
咬得其中一味長
摘送園蔬露未乾虀成新味帶鹹酸㡬回放筯詩腸飽
絶勝先生苜蓿盤
空堂養病似齋居喜送東園㡬種蔬喫此久無烹宰事
不湏仍用逺庖㕑
白髪青袍老寺丞卜居喜近太常卿故知氣味多相似
頻送東園菜把青
菜出東園種種新太卿相送意何親平生自是甘清味
肉食能無愧古人
園蔬新拔帶霜濃爛煮香根放筯空誰識其中有真味
不湏苦羡紫駝峯
自笑官貧氣尚豪黨姬休復論羊羔卿家能送東園菜
清味還應厭老饕
此色斯民不可有此味廟堂不可無顧我己非調爕手
先生相送意何如
雅契名卿柰若何嘉蔬頻送意尤多生平味此無厭足
恐似當年喫菜魔
京華交契似君稀白首相看意不違忽見名園送新菜
故鄉老圃倍思歸
　　　徐州見黄河
吾家正在龍門下流出黄河㡬曲長忽向徐州城外見
牽情一水正思鄉
　　　燕子樓
孀妾當時一女流猶知守節度春秋往來忘義忘仁者
莫上彭城燕子樓
　　　戲馬臺
八千兵渡大江來戲馬髙臺亦壯哉何事烏江騅不逝
髙臺翻使後人哀
　　　陵母墓
鹿走中原海起塵獨從草昧識真人紛紛都是人間死
母死髙名萬古新
　　　吕梁洪
長洪㡬折奔流急亂石兩崖還疊重被髪行遊渾不見
往來舟楫自匆匆
　　　過淮陽有感而作
武皇側席正求賢直道誰居汲黯前何事不教留禁闥
淮陽髙卧度流年
　　　髙郵露筋廟二首
髙郵女子志何堅假宿寜論性命全甘向荒陂死蚊喙
此生元不愧蒼天
囋血其如利觜何荒陂一夕死貞娥從教筋骨當年露
嬴得清名世不磨
　　　渡江
儀真北上念三年又上江南濟渡船清曉登艫望京國
鍾山彷彿翠雲連
　　　望南京
虎踞龍蟠入望邊鍾山瑞靄翠相連仰思聖祖開洪業
定鼎宜過憶萬年
　　　題雙鵲圖
梅竹交青暎栢枝飛來雙鵲立多時主人翁好無彈射
有喜令渠日日知
　　　太平門
何處清時快往還太平門外好湖山閒花野草應無數
惟有青松最耐看
　　　大理後庭竹林山色二首
鍾山雨過翠成堆竹裏清風作陣來愛竹看山有真樂
髙人逺矣憶追陪
閒愛脩篁靜愛山清隂秀色座中看老來漸得悠然趣
天際浮雲任往還
　　　臨終口號
土牀羊褥紙屏風睡覺東忩日影紅七十六年無一事
此心惟覺性天通
　　　青城分司暮春
漠漠楊花滿院飛重來又見一春歸去年記得停驂日
正月庭前雪作圍
　　　題松竹梅圖
翠竹青松共白梅㡬枝瀟洒出塵埃長年自保風霜節
不學春紅向煖開
　　　濮州道中口號
嵗月多從馬上過勲名未立鬢先皤風霜滿面誰能識
極目蒼天一放歌
　　　舟發辰溪岸
岸脚挿江深洄潭揺石影舟行若天游妙處心獨領
　　　靜夜
雨滴霜臺靜燈明憲府深新詩吟謾好誰復是知音
　　　題墨蘭二首
已見光風轉應知九畹深殷勤采香潔持慰美人心
既自充楚佩還曾入孔琴寄言采芳者雲谷莫辭深
　　　秋夜
泠泠碧忩風皎皎疎簾月重門掩秋霜素練擣寒雪
　　　荒逕
曉行荒逕中瀼瀼草上露日出雲氣收一鳥空中度
　　　夜飲李海昌宅
重門敞春夕燈燭靄餘輝醉我百壺酒留連夜未歸
　　　早起
雞鳴耿不寐展轉待明發童子看忩前猶言有殘月
　　　早發
晨星耿孤色曉月餘清朗舟人解纜行夢覺波聲響
　　　野市
野市二三家柴門傍水斜溪童賣蒲笋歸路不辭賖
　　　率成
舟過水無迹雲收天本清外物自紛擾吾心良獨明
　
　
　
　
　
　
　
　
　
　
　敬軒文集巻五
欽定四庫全書
　敬軒文集巻六
　　　　　　　　　　　　　明　薛瑄　撰
　　律詩
　　　送和司訓
秋色滿平隂秋聲處處砧離筵對衰草别路繞疎林白
日青霄逈紅雲紫極深此行應得意早晚報佳音
　　　乆雨遣懐六首
客居連市井積雨竟朝昏屋漏頻移榻泥深少出門忩
風侵座泠簷溜入宵繁賴有詩驅悶無勞問酒樽
秋來常苦雨風氣早生寒小鳥投林急髙鴻下食難奔
流淹古道宻霧隱前山試誦停雲句中懐獨未寛
連日對秋雨其如客思何泥塗寜出户流潦欲成河生
菌井䦨遍積苔墻角多無由訪知己遣興且吟哦
泥濘不可出茅齋靜坐時懐賢尋往傳課子誦新詩近
悟柔為勝深知巧是非雨聲雜凉吹蕭颯發清機
宻雨洒如絲凉風散漫吹泥途殊汨沒茅舎乆淋漓秋
意心先得蟲聲耳獨知田家望收穫何日靜雲霓
小忩聼雨坐燈影照孤吟誰識無邊道元同不外心客
襟澄夜氣簷溜滴清音詩就無餘和悠悠思轉深
　　　寄秉忠周司訓二首
良夜對床宿清晨送子行西郊雨新霽古道馬頻鳴執
手别時話揮鞭獨往情相思杳難極鴻雁帶秋聲
過我衡門下秋宵雨歇初繁星隨漢闕明月到忩虚别
數寜辭酒談多不厭書今朝逺相憶陡覺鬢毛疎
　　　謾成
客裏經年乆交遊日漸新名浮真自愧知少不生嗔大
道終非外微言總是真悠然無所競轉覺快心神
　　　陳廣文見訪
愛客情何厚肩輿到所居樽醪携臘蟻盤錯間春魚雅
意忘年契髙懐勝日雩劇談移永晝未儗促歸途
　　　挽江處士
處士好靜者放情丘壑間樽前流水逺忩外白雲閒孫
子詩書熟交親禮數寛百年今已矣凉月滿柯山
　　　盧溝橋
沙水相蕩潏晴宵飛彩虹䦨干臨極浦華表撼髙風爽
氣西山秀祥雲北闕濃南征從北發歸擬駐華驄
　　　入湖南界
行盡中州地湖南境界初漸聞人語異更訝鳥音殊溪
谷多栽稻池塘盡養魚山村聊借宿風月夜堂虚
　　　應山道中
萬壑嵐光滿曉騎驄馬行茂林交擁蓋脩竹送前旌到
面溪風冷經心石澗清豺狼應逺迹狐䑕不湏驚
　　　晚至雲夢
雲夢行看近肩輿趂晚凉稻塍新穗吐蓮沼落紅香宻
樹隱茅屋蕪堤繫野航霜臺絶蕭洒容我得徜徉
　　　發雲夢二首
鞍馬㡬千里又登雲夢舟天圍平野闊水入大江流笑
傲傾樽蟻微茫聼棹謳往年懐七澤今日遂清遊
昔聞雲夢澤今泛楚人船地逺烟迷樹湖平浪拍天南
風清憲節北斗燭龍泉頻向中宵望武昌何處邊
　　　大江逢霽景獨酌有作
舟行逢霽景逸興杳難羣緑樹江邊影青天水底雲衆
山連復斷雙艣合還分自酌樽中酒微吟到半醺
　　　舟發城陵磯
急鼓催舟發依稀見岳陽逺波浮島嶼衆水合岷湘竹
瓦居人閤杉脾賈客房且看風景異未覺逺遊傷
　　　辰溪曉泛五首
沅水一千里辰溪又泛舟山雲合雨暗身世與天游己
覺雞聲逺惟聞櫓韻幽所經多險渉還似解離憂
湛湛江流碧層層石岸髙蠻謳催健艣瘴雨洒輕舠自
朂氷霜操寜辭旦夕勞五溪山萬疊何處是龍標
怪石雙崖峻秋江一道平榜人皆異語岸鳥亦殊聲洞
戸編茅小蠻舟刳木輕雖驚風土異重喜萬方清
蒼峽㡬千尺天開萬古餘波穿石眼瘦舟壓水心虚歴
歴瞻竒秀悠悠想化初所希觀物妙難覔邵堯夫
自有烟霞分觀風任所之洞餘槃瓠種江遶伏波祠秋
老芙蓉樹雲深薜荔絲欲知消逺思秪是詠新詩
　　　舟發長沙四首
曉遡湘江水㣲風漾碧波好山隨岸逺野燒入林多往
哲題詩處今予鼔棹過年來遊覽數天意遣吟哦
已覺長沙北猶瞻岳麓西天浮湘水闊樹入楚山低岸
芷餘香草叢篁染舊啼昔賢遊覽地我亦為留題
長沙城下驛解纜發扁舟水柵千家市沙村十里洲喜
逢晴霽景况值太平秋憲節叨光寵懐賢獨未休
十日長沙住登舟憶少陵花飛有底急酒羙為誰傾浩
浩當年興悠悠此日名幸逢明盛世持斧故南征
　　　湘鄉道中
湘鄉南去路連日是山行地僻溪潭緑冬和草樹榮野
人懸稻把(山家以稻作把盡/懸於架旋取煑食)古戍列旄旌異俗今如此
歸當話友生
　　　思親
二親俱乆逝孤子際明時繆沗風霜任深承雨露私光
榮寜及養劬育竟何為願竭涓埃報焚黄㑹有期
　　　宿湘鄉道中山亭紀懐
又是山亭宿林巒夜杳冥天臨南嶺近風入北忩清開
巻求心事傾壺蕩客情二親乆辭世不寐想平生
　　　沅州新正書景三首
楚南時節異正月似深春傍砌萱苖長臨池草色新江
山晴景媚庭院煖風頻坐惜梅花落題詩憶逺人
頗訝沅州地新正景不同逺山青草瘴深院落梅風角
角尋巢鳥喧喧采蕋蜂春衣初試裌和氣滿簾櫳
楚地春來早羣花次第開輕黄舒栁線重碧染莓苔永
日香凝篆和風酒滿杯端居叨寵渥何以答涓埃
　　　正月十三日夜書
兩日是元夕山城已試燈謳歌連夜發蕭鼓遍街鳴人
喜新風景時逢舊太平栢臺誰是伴梅月正交清
　　　遣興
庭幽多樂趣向歇愛晴暉緑竹生孫早紅梅結子稀賦
詩新有趣讀易漸知㡬眼鏡何空闊看雲天際飛
　　　曉上草閣
通宵雷雨驟曉霽試登樓百鳥聲相和雙江漲合流寜
知兾北客來按楚南州滿眼波濤急飄然欲放舟
　　　喬口遡流徃長沙
楚岫無邊翠湘流不盡清香蘭屈子賦苦竹鷓鴣聲風
景當年事雲霞萬古情沙頭舊鷗鳥誰肯與尋盟
　　　武口守風四首
連日北風疾江濤拍岸鳴天垂平野月浪颭近船燈湖
與歸心闊秋因客思清不眠聼鼓角髙枕念王程
武口叢祠下維舟㡬日餘北風增駭浪南客念歸途水
逺浮三蜀烟濃暗五湖江村秋雨裏難覔酒家壚
歸思方正切北風何太狂江村平隱見湖樹逺㣲茫浪
起魚龍伏天低鶴鸛翔貂裘思更著秋雨早生凉
繫舟楊桞驛風雨苦連朝逺岸烟埋樹荒村水沒橋年
華身老大湖海興蕭條天意何留滯應憐望國遥
　　　舟中偶成
舟中如斗室坐卧覺心清閉戸嫌風冷推篷愛日明偶
思前世事因見古人情自顧知何益詩書浪得名
　　　漢江曉泛
城下扁舟發江清宿霧消竹村迎岸出粉蝶背人遥神
女無消息明珠乆寂寥鹿門看漸近滿耳颯清飈
　　　舟中遣悶
五日行不盡洞庭青草寛窮隂連旦夕宻霧隱湖山詩
思雖難竭酒壺行復乾孤舟親愛逺何日暫為懽
　　　近日收書漸多戲成
元凱真成癖收書日又多靜湏頻檢閲忙不廢吟哦得
意欲誰語感懐聊自歌忘形到爾汝膠漆豈能過
　　　武陵曉泛
今朝風日好來泛武陵溪碧水寒依岸蒼林逺䕶堤沙
光揺野鳥人語散鳬鷖二月桃花發還應處處迷
　　　院中遣興二首
為客知應乆池塘夏景深圓荷髙倚蓋新笋宻成林山
鳥因時語隂蟲應節吟乾坤知帝力自許一生心
片雨過山城空階物意清黄梅拾又落翠蘚踏還生㡬
許催詩景無端望國情蠻方耕事少烏府但横經
　　　夜坐偶書
夜夜燒官燭時時讀我書斗牛雙古劒天地一迂儒郡
邑三苖外風霜兩嵗餘江湖懐魏闕似覺鬢毛疎
　　　舟中三首
來徃雖云數應無愧此江觀書心見獨揉櫓韻聞雙岸
轉山相掩湍奔石互撞裁詩清興發晏坐啟船忩
石底明皆見清波淡不流㡬年烏府客一葉楚江舟求
富知為妄存心得自由所欣安履順未必歎淹留
好在黔中地相留過㡬年岸經冬嶺樹水宿夜灘船支
枕思前事清心憶往賢一陽看漸近吾道故應旋
　　　黔江曉泛
五月蠻江漲官船泛泛輕波光一道白山色兩邊青只
有耽書癖都無報國能中原有家室終日望歸程
　　　詩禮堂為衍聖公賦
洙泗趍庭日相傳自世家三千惟有敬一語自無邪喬
木參天色猗蘭繞砌花遺風從此地花雨被無涯
　　　崇恩堂為衍聖公賦
赤芾趍朝日彤庭錫勞時宫壼霑寵渥命服被恩私遺
澤應無竭深恩勉自持髙臺書盛事行見被聲詩
　　　題風木巻
秋色滿天地寸心將若何行雲寜返迹逝水絶回波斷
織封蛛網殘篇掩蓼莪空餘東嶺樹向夕受風多
　　　題瞻雲巻
遊子乆行役松楸空係情㡬經秋草合長見白雲生水
暎遥空淡烟迷暮壠平鶴歸華表夜滄海月虚明
　　　人日立春
人日逢春日韶華此又新暫歸持斧客猶是讀書人别
乆交游敬年深骨肉親昇平占霽景愛國賦詩頻
　　　村居
喬木荒村古歸來遂所居人情安瓦落機事識舟虚嵗
晚霜横野宵長月照書心田恐蕪沒不敢廢耘鋤
　　　讀書
俯仰千年道常看萬巻書鬢毛兼黒白事業尚鉛朱庭
雨催寒早忩風度月虛撫時寜浪出慨想北溟魚
　　　中秋夜諸生持酒至二首
憲府乘驄入湖南仗斧遊異鄉饒節序故里忽中秋白
月當空度明河入夜流諸生勞載酒堅坐看相酬
五見中秋節湘南想北州忽看今夜月忘却昔年愁汾
水通河漢龍門近斗牛霜鍾傳永夕髙詠未能休
　　　示弟瑭
大屋星霜乆新年雨雪頻田園知巳薄生計可忘勤喬
木宜思祖雞豚莫惱鄰東堂花㡬樹應與嵗俱春
　　　聞張侍御陞大理卿復陞都御史
聞道張公子頻年被寵光一清廷尉法再肅栢臺霜絶
足風雲闊髙門嵗月長所期崇令徳汗簡看垂芳
　　　夏夜
肅肅凉景夕滿懐詩思生蟲鳴新雨霽鍾逓晚風清爽
氣浮天極鄉心對月明中州知乆客歸興繞汾亭
　　　挽吳孺人
髙節知誰似終身不二天脩篁秋更緑老栢苦尤堅意
切和熊處心傷斷織前賢郎今有立紫誥賁幽泉
　　　直沽舟中
潮來兩岸平風順一㠶輕海濶浮雲白天低野樹青乆
叨持斧客非是棄繻生岱岳行看近秋髙試一登
　　　按部出濟南
雨歇西門道㣲凉草樹秋風雲連北極海岳接東州聖
世方全盛書生得壯遊頻年叨寵渥感激未能休
　　　七夕宿郯城
郯子國中宿髙堂蠟炬紅滿林驚夜鵲繞砌響秋蛩逺
意知誰省長吟未許同去年當此夕京國見西風
　　　發長清
清曉出南郭南行喜有山入林秋霧薄到面水風寒已
覺年華大還應宇宙寛㡬回持憲節不改鐵為冠
　　　盧主事具慶堂
盧子古名族㡬年家大梁未為觀國士已作奉親堂喬
木侵簷宻芳花繞戸香春風長滿座永日但稱觴
　　　登州抵福山道中二首
岡嶺髙還下荒村斷復連波濤風捲雪島嶼日生烟水
坼人間境春融世外天雲霞今古異何處有神仙
正是春光好重來海上行輕鷗聨影落旅雁一行鳴徐
市三山棹安期萬古名只今俱泯沒惟見水雲平
　　　潞河舟中
嵗月忽如昨三年又此來水長通御苑山近繞金臺謬
擬傳心學慙無濟世才永懐清不寐終夕望三台
　　　舟中思親
三十年前事舟中忽有思老親遊宦日巴蜀泛江時青
嶂兩邊合黄猿萬樹垂只今行海岱忍自受恩私
　　　滄州舟中
澶漫滄州北舟行逆水遲連林秋桞瘦接翅晩鴉稀原
野波濤減人家生理微端居對明燭深念莫相違
　　　病齒
病齒經時乆憂煩屢攪腸吟哦良覺廢誦讀縂相妨志
切風雷益心懲噬嗑剛古柔無所苦因悟養生方
　　　賜紗
理寺承恩召宫紗被寵光紅酣昇海日濃染自天香省
徳知輕重裁衣稱短長章身良自愧何以報皇唐
　　　賜扇
勑賜端陽扇雲箋五色花動揺煩暑退披拂好風斜法
語真堪畏湯銘恐未加(扇兩面細書皆/聖賢訓戒之言)身心䝉帝力留
與子孫誇
　　　登南坡
雨霽陟岧嶤凉風作陣飄目隨青嶂逺心與白雲髙野
草連岡細家林百尺喬茫茫天宇内倦鳥已安巢
　　　漢江源
巨峽自天闢峨峨嶓冡尊迴環幽谷底清淺漢江源泉
古通元氣根深徹后坤朝宗東去意應不廢晨昏
　　　嘉陵泛江
湛湛嘉陵水沉沉石底明岸翻雲樹影谷響棹歌聲㣲
冷南風細輕隂暮雨晴應難逢此景還慰逺遊情
　　　嘉陵江雨
官舫泛嘉陵渾如一葉輕灘髙駭浪急岸闊漫流停山
木無邊翠人烟㡬處青棹歌髙枕聼竟日雨冥冥
　　　雨後宿嘉陵
夜宿嘉陵岸扁舟雨不休山雲迷澗壑林火射江流乆
坐思王事難眠動旅愁所期氛祲掃走馬上神州
　　　嘉陵喜晴
不堪篷背雨直打到天明乍喜朝雲歛俄看旭日晴林
分千嶂秀山空一江清泛泛情何極舟人急櫓聲
　　　錦城寓舘八首
寓舘冨花竹書齋夏日長芭蕉紅錦秀梔子白花香樹
宻寜知暑忩開但覺凉逺懐雖暫遣世慮未能忘
曲逕通幽處交隂翠竹髙書齋成雅趣花圃愜遊遨石
甃涵天影風林作海濤寜知城市内清境勝江臯
細雨過空庭纎纎草色青凉風生近戸淡靄散髙冥林
外鵑聲急簷前燕語輕錦城雖可樂終是念歸程
當戸海榴樹紛紛落綘英竹林新笋出石砌緑苔生小
屋知心靜繁花覺眼明少陵今逺矣誰與論詩情
偶居錦城舘還似浣花堂雨過青苔潤風來翠簟凉竹
鳴瀟洒韻花送自然香清興雖無盡鄉心未可忘
紅芳經雨重翠竹引風多生意每如此天心奈樂何一
杯吾自勸隔戸鳥當歌忽起鄉闗念條山繞大河
清晨坐書閤初日照花林宿露泫庭竹晴天囀野禽心
無一念雜忩絶半塵侵道理無邊在悠然思轉深
閒坐竹林内風來見籜飄輕烟晴冉冉凉氣晩蕭蕭易
古還宗邵書刪却自堯莫嫌耽典籍清景羙相調
　　　有感五首
火發木將燬姦生理自危洞觀千古事深合一時為往
事既如此來蹤可更追爾心徒自省吾道欲何之
誰使三苖叛深勞王者師操兵諸將勇轉粟萬人疲行
見投戈日還看奏凱時犬狼何足道雨露本無私
錦里南天外中原北斗邊乘軺孤節逺戀闕寸心懸鴈
塞氛常净龍沙駕已旋忠臣扶社稷快著祖生鞭
庶官務割剥不念逺人窮况復羽書急時兼饋餉供探
兵林莾宻轉粟水山重指日兵氛掃車書四海同
禁闥知無補江山敢憚勞運糧民力困討賊將心驕圍
解人饑死蠻窮縣刼燒貪官能致亂選牧望天朝
　　　錦城館雜題十三首
　　　　竹
誰種庭前竹蕭森數十竿髙簷晴落翠虚室晝生寒韵
喜風前聼隂宜月下看莫言家在逺長得報平安
　　　　榴
細葉枝枝翠嬌英朶朶紅愛看房有實不信色為空迎
夏葵爭發傾陽意畧同因之思漢武花滿近郊濃
　　　　芭蕉
弱植亭亭立新枝漸漸開自能承雨露元不愧塵埃蘂
艷抽紅錦隂長落翠苔新詩題滿葉秋意莫先來
　　　　木𤓰
忩外有竒樹木𤓰枝相交幸自少酸味何由動老饕香
氣頗幽馥鳥聲恒寂寥莫為相好贈却恐報瓊瑤
　　　　㯶樹
小圃髙㯶樹亭亭逈出雲近身皮盡古到頂葉纔分性
直鍾元氣根多托厚坤幸兹無剥削生意得長存
　　　　笋
為是根延蔓因知笋易生破苔錐快利穿砌角崢嶸籜
解龍蛇蜕梢翻翡翠翎漸應為勁節行復上青冥
　　　　梔子
梔子湖湘見重看在錦城花如梅蕋淡香比木犀清㑹
取風霜實還添藥餌名莫嫌滋味苦利益似忠誠
　　　　木犀
愛此木犀樹青青長近階每承朝露重長引夏風來嘉
卉應難得髙人喜賸栽不知歸去日還得見花開
　　　　盆池
圓盆為池底方石為池鉉貯水無多子涵光亦有焉影
隨庭下樹雲度鏡中天好似人心靜森然萬象全
　　　　䨇栢
北山多古栢此地少為竒並長庭階下雙承雨露滋貞
心惟我共苦意只天知清影尤宜夏時來一翫之
　　　　草
宻宻庭前草纎纎每易生細揺風葉軟㣲綴露華明生
意知無間乾坤太有情不除思茂叔心與共欣榮
　　　　花䑓
臺累層層級花開種種香雨過苔色淨風動樹隂凉髙
下當虚牖依稀近小堂讀書頻對此瀟洒意何長
　　　　竹徑
竹徑通書室行來宛轉深舉頭交翠葉歩屣踏清隂舊
籜頻飄地新篁亂滿林好風凉不斷洒洒滌塵襟
　　　竹下四首
翠擁如雲竹門開一逕深成林常少日接葉自多隂山
鳥時聞囀風蟬忽聼吟把書閒讀處凉籟覺心清
愛此竹林僻千竿翠葉交濕衣清露重到面好風飄旋
解龍鱗籜新抽鳳尾梢逕幽仍宛轉聊此慰逍遥
夜雨朝來霽閒從竹下行尚餘零露濕倍有好風生凌
亂隂還厚飄蕭韻自清獨髙君子節長結嵗寒盟
積雨苔長潤生風竹自凉誰開延客逕舊作讀書堂魚
躍盆池水花傳瓮牖香清心時宴坐逺意到羲皇
　　　有悶二首
盛夏不興師如何動鼓鼙誕敷今已逺來格爾何遲火
嶺安營苦炎荒轉粟疲㑹應霖雨降早見洗兵時
五月北風多聲來撼逺柯飄蕭今已甚震蕩復如何昧
昧思嘗膽紛紛謾擁戈唐時洗兵馬誰為挽天河
　　　遣懐
如何三月外猶未得家書為少南來鴈因稀北上魚謾
叨新使節秖想舊田廬旦夕聞消息中懐暫一舒
　　　聞道四首
聞道徵南將長驅十萬兵天威除䝟貐妖宿掃攙搶路
闢烟塵息城開子女迎還當布恩信長見八蠻清
大將縂雄師三苖勢已衰重圍方解日梗路漸通時荒
破宜興復瘡痍在保綏安邊有長策華夏樂雍熙
兵勢如破竹長驅甚建瓴已應猺種遁還見鬼方清恩
信要湏布干戈可暫停但令疆圉靜休慕簡編青
苖頑從古昔醜類近尤乖月暈城遭困蜂屯路不開王
師天上降虎將日邊來一掃蠻荒靜從容奏凱迴
　　　五丁峽
巨峽二千里天開㡬萬年泉飛林杪雨雲合管中天一
水橋頻度層崖石亂懸梁州舊禹跡繆矣五丁傳
　　　入徐州境
春首及徐方行來道路長殘氷餘積水霽雪帶連岡逺
野通淮甸懸流近吕梁征鞍行可解不日上舟航
　　　古滕薛城
纔過古滕國還瞻舊薛城分封遺壊堞列爵但虚名冉
冉春烟淡悠悠野水清望中今古意信馬獨含情
　　　髙郵阻雪河氷
淮海連朝雪官河一夜氷虹橋千里直鯨浪兩堤平履
薄應難渡舟膠不可行㑹湏融皎日波軟片㠶輕
　　　登盂城驛樓
驛樓清望逺漫漫野湖平雪樹迷村白沙鷗泛水明春
烟浮近市午日照髙城何限船依岸危檣出杳冥
　　　金陵官舎
宛轉通橋水依稀屋近城池塘經雨濁睥睨暎天青檻
桞回春色園禽變曉聲官居能有此聊可豁髙情
　　　江道士涵碧軒
飛閣環流水層軒面面開虚澄涵倒影淨碧絶浮埃鏡
裏閒雲度潭心爽氣來道人能有此還似小蓬萊
　　　螢
知爾最㣲細長因腐草生柳邊添箇箇竹裏亂星星嵗
月驚時序乾坤見物情莫言光耀少還是黒中明
　　　樵雲野老
自得山中趣都忘世上名閒尋肥遯侣共作斫雲行决
决溪流響丁丁谷應聲偶然值漁者問答有深情
　　　睡起偶題
睡起凉風入空庭過雨餘㡬竿忩外竹數巻案頭書欲
淡心無競官閒樂自如老知安所寓不復更區區
　　　楊尚書邀飲
好客楊司冦招邀酒屢傾四筵羅綺食滿座列豪英壺
矢投何急觥觴亂不停猶言情未盡别上水心亭
　　　送俞侍郎歸江南
官僚新寵數藻鑑舊光輝正擬承恩大俄㸔賜告歸征
㠶千里發旅鴈一行飛勿藥應添喜重來覲衮衣
　　　將歸山西留贈陳廣文三十韻
八月中州地秋光動客懐氣清行少昊令肅掩恢台樹
老蟬俱寂葭黄鴈正來寒流澄靜碧晚岫㧞崔嵬紅熟
風林棗青生雨砌苔候蟲聲唧切砧杵韻喧豗上下璣
衡轉西南斗柄迴憶從朝鳳闕便爾别金臺來徃家山
道留連索水隈古情吟楚漢髙義得陳雷屢和鏗鏘韻
頻傾㶑灧杯未窮詩酒興俄動蓼莪哀荏苒逾三載栖
遲愧寸才聊為萍水别近擬故山回秋意方如此交情
每快哉應同楚地橘濫比傅岩梅晚節看松桂殊芳異
草萊故應嗤樸樕深是重竒瑰意得寜煩語心通不假
媒素懐期坦率俗意絶嫌猜白璧寜容垢青銅未可埃
我行方浩蕩君意莫徘徊砥柱洪河坼金天華岳開驛
亭頻莫桞郵舎㡬陳荄汾水秋浮浪孤山晚作堆兒童
應項領父老想樽罍原栢心先折庭梧手自栽昊天恩
罔極風木意難裁未遂林烏報頻驚隴鶴催還當訪知
已鳴佩覲天階
　　　曉登沅州北山頂
嵐靄氤氲重溪行咫尺迷漸登層巘上始覺衆山低逺
近天無際參差樹不齊川雲平似海石磴峻如梯日出
寒烟外風生碧澗倪異禽和露宿快馬度空嘶逺目回
三蜀髙懐遍五溪歸朝誇勝槩沅水有新題
　　　戯題紅白二梅花落
簷外雙梅樹庭前昨夜風新英兼舊蕊墜粉間飄紅已
見苔成錦方疑色是空粧娥初㸃額舞女欲迷蹤雨重
臙脂濕泥香瑞雪融不知何處笛併起一聲中
　　　喜雨四十韻
天地開明運風雲各有人道回千古泰氣統一元春合
樂來儀鳳編詩詠瑞麟杞楠求偉器瑚璉重竒珍竊抱
風霜志榮瞻日月新繆膺三鳳薛敢比八龍荀早嵗心
雖壯中年學未醇上書希賈誼著論過嬴秦跡沗鰲頭
客官為豸角臣憶從簮白筆寜敢愧蒼旻持節南荒外
懸旌北海濱㡬看星轉斗頻見月飛輪疾惡寜留枉存
心但有仁股肱恢漢道耳目廣虞詢沅澧時清嵗衡巫
景宴辰驕陽嗟乆亢膏澤仰惟均使者應無色官曹想
未循黎元疲畎畆巫覡走村隣偪側憂羣志安榮愧此
身靈幽寜可必𠂻曲謾潜陳帝徳深涵物天心逺愛民
化機回頃刻沛澤匝羣倫婦子皆宜室兒童總孝親甄
陶歸廣大笑語極詳諄已卜年皆有還應俗盡淳尫羸
躋夀域苗獠變儒紳沴氣全知歇休徵屢覺臻商羊方
罷舞尺蠖㑹求伸魚目難容偽明珠賴倚真積䖍纔曠
日志喜不逾旬野遍秋前緑衢㳙霽後塵亨豐原有數
貞勝豈無因荆俗猶欽鬼黔靈早降神華風人共靡大
道子能遵時譽難稱實佳章枉見申功因簣土積學比
大田畇物備應知富神充不累貧詞華兼問晉風雅獨
傳豳自顧心如雜相期徳在純從容江漢日行見起垂
綸
　　　寄司封李原徳三十韻
磊落青雲士龍門憶共遊蒹葭汾水暮松桂禹宫秋架
石千尋閤盤空百尺樓兩山開翠峽萬里滚黄流弱水
崑崙外扶桑滄海頭山川窮壯觀物理入冥搜勝地杯
同酌清心道共謀真傳推舜禹正學拱軻丘每苦紛紛
論誰能坦坦由濓伊勞纉述閩建得尋抽自此陽光發
還應爝火收劇談憐繾綣良覿展綢繆日月開皇極風
雲㑹帝州一官陪舊侣三俊話前脩待漏金門闢趨朝
紫氣浮方期聫彩鳳又見促鳴騶盛典旁求逺天書寵
渥稠遷喬登粉署持節騁華輈火改時頻易杓移斗屢
周緘書知習坎申意見中孚理大天無外毛輕徳可儔
謬推追電足深仰遡源舟一别三年乆重來數日留玉
瓶携緑蟻珠唾雜銀鈎又見逢離索那能足倡酬清霜
京邸月疎桞禁城溝逺意煩深念髙文可更求士希賢
作聖道仰魯傳鄒嵗月雖云邁詩書敢自休論心殊未
悉短札暫相投
　　　喜雪
　　正統四年十一月十六日予出按所部時不雨者
　　殆兩月矣麥雖出土而根苖浮露遊塵遍野土脉
　　不能凝潤將無以為來嵗發生之機所過居氓
　　行商以及部屬之吏咸戚然有憂色予亦同其
　　憂而時據鞍攬轡閔閔不忘於道途之間是月
　　二十六日抵東昌之博平大風連日天㣲有隂
　　色予意以為將雪之徵二十九日早發博平風
　　止雲合雪遂作中途雪大作至清平連三日夜
　　雪乃止瀰漫千里皓然一色由是民吏釋然大
　　悦相賀以豐年之兆灼灼可驗予亦喜不能已
　　遂賦律詩三十韻以紀其事是冬十二月朔日
　　書
憶辭歴下日正值仲冬天衢路開晴色城闉散曉烟地
連滄海外山繞岱宗前玉節知頻握鉛刀每學鐫行行
周郡邑納納大坤乾戀國心如結憂民志自堅風威連
月甚雨雪半冬愆細麥浮乾壤游塵滿大田根荄思潤
澤翕合望開旋行旅心相語居民慮共煎慳隂嗟甚矣
生理卜終焉謬沗觀風客深期閔雨賢心揺金匼匝念
切錦鞍韀悵望雲霞靜驅馳路道偏行臺時徙倚小邑
重流連竟夕寒飈作侵晨凍靄懸自天來素節匝地結
氷泉平野迷霜蹟遥山聳白巔影窺瑤水鶴人舞桂宫
仙庭栢欺寒色林花閗曉妍八荒開瑩潔萬象失蒼𤣥
肅肅氛埃歇飄飄沴氣捐己應消螣􁆂重覺伏螟蝝節
轉和平候時占大有年𤣥功歸紫極上瑞繼青編禾紀
雙莖異雲歌五色鮮鳳麟來曠邈龜馬出淪漣盛事宜
方駕貞符足並肩腐儒叨際遇帝力荷陶埏雅頌知非
職歌謡竊自傳
　　　　古人作雪詩禁用體物予詩中於桞絮梨花
　　　　如銀似玉之類皆置不用亦古人之遺意歟
　　　送王秀才
歴下山川秀髙亭古製存朱䦨環碧沼綺席擁金樽李
杜來賓客機雲列弟昆清言鳴佩玉雅奏雜箎塤自昔
稱名勝於今數大藩雲烟通海島峯嶺接天門正是霜
空肅那堪葉落繁髙城連粉堞周道駐華軒良㑹今如
此髙情可更論芝蘭爭奕煜鴻鴈各飛翻天上歸寜後
還來敘作歡
　　　曉出東平州十韻
憲節凌秋發城門逼曉開溝長流水去野曠逺風來跋
馬橋頻度看山客屢回川原行未巳齊魯望悠哉漢檢
天門石(漢封禪/於此)秦碑海岸臺(秦刻/石處)淡烟横曲阜旭日上
蓬萊遺蹟懐前古觀風慰好懐衢樽湏共飲井税不煩
催每見桑麻野深期杞梓材行歌方自得前陟更崔嵬
　　　挽徐憲使三十韻
梁園春寂寞共嘆哲人凋自是鍾神秀原應降岳喬劬
書當早嵗窮易每通宵逺念韋編絶潜觀法象昭數從
環内起心向畫前超甲子開文運寅正建斗杓豹斑深
積霧鵬翼快扶揺海内時名大闗中教澤饒方看來鸛
雀行復降星軺地切神仙府人瞻玉雪標旋應陪馭鶴
長是綴班貂啟沃師甘尹開陳仰姒姚緝熈惟一徳誠
孝每三朝龍衮登宸極離明麗逺霄周旋觀盛禮寵數
冠羣僚又見横英簜遥知格有苖霜臺俄拜命驄馬屢
揚鑣路出荆門險封連晉水遥情非鷹隼擊心與鳳鸞
要政簡民無擾風清吏不驕兩邦懐舊徳千里守新條
魏闕心仍結鵷行首屢翹人期黄髮在鄉有白雲飄列
郡愁空劇孤魂去不招野棠還簇簇臺栢自蕭蕭丹旐
飛雲逺青山積雨消羊腸髙岌嶪馬鬛鬱嶕嶢客憶曾
遊寺人憐舊度橋儀刑傳父老名姓到漁樵事業歸良
史豐碑閼伯髙
　　　酬李吏部韻
秪是尋章句何曾學聖賢寸心徒炯若兩鬂已蒼然汎
汎應難及區區只自專妙非探月窟䝉有玩山泉希復
勤晨誦多應懶晝眠簟凉紋似水忩寂帳如烟正起端
烏帽俄承送錦箋騰空蛟勢矯出海蚌珠鮮述作淹羣
籍吟哦盡一篇卦看脩省震天悟性情乾便擬師兼艮
誰勞説又𤣥茅心知我塞水智羡君圓徳業勤磨玉功
名頻着鞭沉潜知理奥明炳識㡬先自是中情固寜教
外物遷晴忩看野馬碧漢仰飛鳶欲識無邊道湏知不
外天味深𤣥酒酌聲淡伯牙絃佳士宜紉蕙髙人獨愛
蓮化機寜有息雅興自無邊寶瓚湏金飾羔裘有豹縁
翺翔還接翼出入最差肩肺腑真傾㵼詩書已貫穿天
官留藻鑑匠氏備杗椽䂓矩誠前定方圓自不愆門清
真似水道直更如弦榦有千尋聳金更百鍊堅但教孤
節茂嬴取大名全自愧方知學深思未可權交情殊滚
滚髙論竟連連尚覺中懐劣難勝外慮牽何時除舊習
但日竊陳編大意全無見㡬微總未研真誠誇末學寜
敢接先傳浩蕩乾坤大推遷嵗月延海波應渾渾蠡挹
繆涓涓有藴川光媚深藏寶氣纒珠還寜買櫝魚得可
忘筌舊業勞鑚仰新知可棄捐斯文終古在共覩日星
懸
　
　
　
　
　
　
　
　
　
　
　
　
　敬軒文集巻六
欽定四庫全書
　敬軒文集巻七
　　　　　　　　　　　　　明　薛瑄　撰
　　律詩
　　　簡楊景端
我到城中己五日子在山間不一來應畏風寒歴氷雪
想憂澗滑行莓苔石泉繞戸只自語柴門竟日因誰開
姑射今朝好晴色相期握手登崔嵬
　　　留贈楊景端二首
千里歸來訪故人喜聞結屋澗之濱手披青史尋髙士
頭戴烏巾學隱倫樽酒細傾延好客斑衣輕舞奉慈親
自慙東抹西塗手又促行珂覲紫宸
秖聞騰踏上亨衢何事中林又卜居谷口引泉看灌溉
隴頭植杖勸耕鋤還同主婦供親膳更課兒童讀古書
莫向家山窮此樂好將功業賛唐虞
　　　簡孔别駕遊禹門用謝太守韻二首
别駕乘春訪勝遊禹門佳處重遲留兩邊翠璧連天起
三級銀河入海流變化豈無神異物徃來應有濟川舟
遥遥明徳人知否地闢天成㡬萬秋
雙旌曾向禹門遊别駕今來亦暫留岸斷雲霞開翠璧
天連棧閤駕黄流千金尚想波心瓠萬斛深期渡口舟
如此山川元不惡可無詩句記春秋
　　　冬至二首
九野蒼蒼閟太隂重淵脉脉動天心庖犧易有千年畫
康節詩存半夜吟忽向靜中聞虩虩却從無處見森森
固知一氣何曾息秪是天根辯古今
萬古天開只此時却憐春意正如絲羣生已向無中見
一氣還從靜處移匝地寒風徒凛凛行天化日漸遲遲
吾心欲説知何似靜裏仍含未動機
　　　讀文山傳三首
朔氣蕭森嵗向深揮戈抆淚動哀吟艱危已竭回天力
慷慨猶存捧日心海水尋常秋月冷塞雲千里暮星沉
悠悠往事都如夢只有孤忠照古今
丞相聲名二百年分明徃事在遺編初離故國悲禾黍
再立危邦慘杜鵑大勢已傾寜畏死孤忠自許敢求全
當時桃李知何限回首春風盡落然
氛祲冥冥暗海波英雄無地用干戈精忠在我當如此
成敗由天奈若何渺渺蒼梧西日淡蕭蕭大地北風多
睢陽錦里皆祠廟丞相勛名共不磨
　　　登南坡
土阜層層有萬盤偶來髙頂望人寰滿川宿麥浮青浪
一帶晴嵐列翠鬟何處雲霞迷磧石數村桑柘繞綿山
唐風晉問慿誰説地濶天髙鴈影閒
　　　春日懐劉僉憲三首
千里闗河歸故邑兩年風景憶虚菴郢中白雪知誰和
㸑下清琴想自諳君擁霜臺名未巳我傷風木意難堪
近來㡬欲裁書寄春鴈其如不向南
南望中州有所思山川回首嵗華移早春京索銜杯處
晩嵗崤函駐馬時月滿覃懐陪欵語霜清河朔寄新詩
舊遊一一成追憶此後相逢更有期
虚菴事業久礱磨憲府乘驄嵗月多巳見風霜清郡邑
况聞詞賦動闗河㡬回邂逅情如舊兩載相思意若何
自古中州多勝迹擬從飛蓋盡經過
　　　重登故鎮寺樓
重來故鎮己三秋又上招提百尺樓山遶飛甍浮翠黛
岸遮逺日斷黄流迴溪俯瞰𥻘𥻘玉喬木深藏曲曲丘
莫謂此時窮勝槩還期汗漫九垓遊
　　　紀先人舊遊三首
樹己成林麥滿郊春風春雨自飄蕭孤雲出岫飛還逐
衆鳥歸林嘯且招俯仰空驚天地在低迷深覺嵗華遥
舊遊山水俱成感抆淚思親首屢搔
隂隂夏木繞茅廬曾是先人舊寓居梁上又來前度燕
篋中空有昔年書聲音尚想當忩發杖履猶疑隔戸趍
五内此時摧裂甚詩成滿紙淚如珠
秖願庭椿過百齡寜知奄忽便摧零舊遊山水皆悲思
昔住園廬藎慘情菽水有懽成昨夢衣冠無計覩平生
孫兒指㸃經行處清淚如泉散漫傾
　　　雨中簡周秉忠三首
獨抱離憂罷酒罇更看連日雨傾盆庭除汨汨深流潦
几硯層層潤積痕往事一編聊自詫永懐千古向誰論
先生最是知音者咫尺何由一扣門
兩耳瀟瀟怯雨聲三更起坐到天明小濡自合通宵濕
大厦何由不日成傾㵼只疑天漢竭奔流深恐地維傾
㑹湏萬里清風至盡掃雲隂放曉晴
客居長日少人過况復經旬積雨多自愛忩前生緑草
不妨門外注銀河頑雲礙日能為沴流潦因風解起波
為問郡庠周博士此時官况定如何
　　　贈海昌李太亨四首
客裏終天痛有餘感君相慰意難舒細論徃日交情厚
却訝連年音問疎肝膽舊看如古鑑詩篇今覩勝明珠
暫時相見還相别况是闗河鴈過初
我在中州君在吳㡬年寥落鴈書無每思謝氏登山屐
長憶黄公賣酒壚忽共青燈談肺腑細看白雪㸃頭顱
英雄不減當時壯耿耿秋空劍氣孤
古今身世共茫茫出處無端總是常才俊從來推賈誼
功名未必老馮唐㡬看上谷秋鴻影忽對中州夜月光
聖代只今登俊彦豈容江海乆徜徉
中州風景正凄清忽與交親話舊情往日襟懐常浩蕩
昔年豪傑漸飄零一渠汴水涵秋碧萬仭嵩山露曉青
勝地相逢應不偶好將佳句詠耆英
　　　簡掲克英府幕
聞道徵租日正忙暫移行幕駐僧房紅蓮泛水浮朝彩
緑樹揺風引夕凉公暇不妨尋好句講時端復炷名香
好將寛政安黎庶留取功名汗簡光
　　　雪後寄楊景端
雪白山青北望髙相思咫尺興滔滔若人未必傷沈欝
吾道何須嘆寂寥董賈文章鳴治世臯夔事業擬清朝
村居不識楊夫子懶慢何心作解嘲
　　　讀許魯齋思親詩
　　洪熙元年冬十二月余扶先人柩至覃懐宣徳元
　　年春正月啟先母窆合祔於汾陽先塋既卒事因
　　檢元音讀至魯齋先生七月望日思親詩乃悽然
　　有感澘然淚下遂次其韻得詩三首因書先生詩
　　於前以見先賢誠孝之心溢於言表雖百載之
　　下讀之猶足使人興起復書余詩於後以見余
　　不仁不孝不能竭力於始終視前賢大節有愧
　　云
思却千思與萬思音容無復見當時草忩夜静燈前教
蔬圃春深膝下嬉將謂百年供色養豈期一日便生離
泰山為礪終磨滅此恨綿綿未易衰
　　　次韻
觸目家山總是思思親况遇早春時日長每聽詩書訓
風暖頻隨杖履嬉百載韶華成荏苒終天涕淚感睽離
自縁孤子無誠孝不是人生有盛衰
風光滿目動哀思春草春花似舊時堂斧已成終古恨
斑斕不復往時嬉中宵秖解追前夢隔嵗猶如在逺離
却憶髙堂覽明鏡曾將華髮嘆年衰
彷彿音容彷彿思衣冠出入憶當時成人未返林烏哺
稚子曾騎竹馬嬉椿老暮庭風槭槭草荒春塜雨離離
固知罔極恩難報只恐終天孝易衰
　　　曲沃道中二首
孟秋雨霽過新田緑樹人家斷復連汾澮波光晴泛日
絳喬山色曉參天申生大孝留天地里克遺名載簡編
何事齊姜墳上草忍將芳意度流年
四圍山抱一川平新晉猶傳舊日名汾隰漲消秋色淡
虒祁宫老夕陽明歌傳烏鳥空遺恨詩賦椒聊謾有情
往事無端何足問且聼父老説秋成
　　　滎陽詠古八首
京索千年能戰塵空將往事問居民山川逺近皆陳迹
道路東西是要津黄屋㡬回思義士赤精終古有真人
拔山舉鼎知何似馬到烏江感慨頻
萬山依舊接嵩丘京索於今不斷流莊叚是非留隧道
項劉成敗有鴻溝古槐樹厯嵗時乆大海寺經風雨秋
更上髙原訪遺跡荒城故壘暮雲稠
日逈天髙秋氣清登臨懐古倍多情山連廣武故城在
路入鴻溝草樹平甬道年深無舊迹索流嵗乆只新聲
興亡莫道皆如夢終古猶存楚漢名
楚漢干戈乆己休尚存遺迹在中州幾灣流水風烟暮
一片荒城草樹秋力戰可堪離廣武分疆空見指鴻溝
當時四百興劉計只在張良一運籌
蕭蕭凉吹動秋空千古河山一望中廣武連營秋草碧
鴻溝分壤夕陽紅石麟有甲含蒼蘚鉄馬無聲散曉風
何限英豪俱冺㓕白雲依舊出層峯
陵谷髙低控虎牢戰聲消息水滔滔旌旗滿眼無遺迹
壁壘連雲只舊壕廣武西原通鞏洛萬山南面接嵩髙
悠悠往事皆如此懐古登臨何太勞
滎陽景物似當時不見唐朝老畫師隧道莊姜今已矣
京城太叔果何為留侯計用炎光振亞父身亡覇業衰
多少是非成往鑑莫將遺事使人悲
岡巒迴合一川平澗壑髙低繞故城千古好山寜改色
滿溪流水不停聲留侯總得翕張術漢祖深存駕馭情
更莫登髙發長嘯當時豪傑已成名
　　　題沈令送别巻
雙鳬縹緲上青霄令尹朝天不憚遥宻縣於今思卓茂
淮南自昔想時苖玉階仗引龍旗合寶殿香浮雉扇髙
鴻鴈近秋多健翮佳章早慰此心勞
　　　西郊看刈禾二首
為農每愛寛平地已向中州住七年莫道功名當早嵗
且看禾黍熟秋天蕭蕭滿地收霜穂整整成􁀙積晩烟
濁酒一壺勞僮僕素餐深恐愧前賢
西原秋氣早生凉禾黍離離被隴黄穫處風烟輕捲席
積來鴈鶩整分行大田已見多遺穂客廪應知足賸糧
莫嘆書生親稼穡躬耕有客卧南陽
　　　酬黄養正韻
翰苑香名乂己聞薊門秋晩又逢君孤城木落蟲吟月
旅舘風來鴈唳雲眼底江山期共賦馬頭岐路惜重分
遼西不乆留才子昭代如今正右文
　　　經王素亨舊居
野浦荒村訪舊居鳥啼花落碧忩虚蕪園不復栽紅藥
閒舘曾經看素書對酒每懐陶靖節論文長笑馬相如
自從鵰鶚因風去水色山光思有餘
　　　經玉田挽待詔魯仲輝
孤樹山前兩度過懐人搔首重悲歌文章事業今如此
别鶴行雲竟若何渺渺夕陽鄉樹逺萋萋芳草旅封多
人間俯仰堪惆悵不必臨流嘆逝波
　　　都城即事
曈曨曉日上蓬萊縹緲祥雲擁泰階旌斾風揺龍虎動
簫韶聲奏鳯凰來九衢車馬香塵合萬井笙歌曙色開
千古上游形勝地兩都欲賦愧非才
　　　過苑仲仁莊居
爽氣澄清暑雨餘乘閒信馬到村居桑麻影裏元卿逕
楊桞隂中靖節廬縱飲百壺賢聖酒劇談千古帝王書
籬邊黄菊煩多種九日還來一訪渠
　　　無題四首
逸思飄然賦逺遊可堪三島隔瀛州曾聞神女雲侵鬢
見説麻姑雪滿頭海上樓臺常似晝山中瑤草不知秋
若為借得仙家鶴鳴珮珊珊玩九州
桂館瓊扉薜荔墻清脩獨爾意難忘已將蘭芷為芳藉
更集芙蓉製錦裳洛浦佳人鳴珮玉茂陵才子詠鸞凰
應湏一卺仙家酒散作人間雨露香
風滿珠簾月滿樓瑤臺有路可追遊香生寶鴨沉烟細
露滴銀床玉宇秋楚岫三更雲渺渺藍橋千里浪悠悠
花箋冩就煩青鳥更為殷勤到十洲
絶世青娥二八餘仙容綽約好樓居鮫人夜織綃為帔
雲女秋裁錦作裾碧海蘭苕巢翡翠瑶池清水泛芙蕖
秖應待得吹簫伴共跨飛鸞躡太虚
　　　題舊石橋
古橋欹側岸縈迴立馬臨流一愴懐鯨獸水沉沙底石
蛟螭碑蒔雨中苔䦨干㡬曲人頻倚華表千年鶴再來
擾擾勞生只如此好將襟抱酒中開
　　　宿水村二首
日暮江頭送客還寂寥清夜不成歡連天海氣當忩白
一枕江風入夢寒雞唱逺村皆落月潮生古渡己層瀾
披衣乆坐待明發白石歌餘興未䦨
投宿江村日己昏村童還為啟柴門壺觴欲醉黄翁酒
盤饌深慙漂母飱夜雪生香蘆被煖晩烟添緑土床温
清宵總是滄波趣莫向人寰取次論
　　　春日遣興
靄靄春雲度女墻萋萋春草遍芳塘園林風景非吾土
庭舘鶯花是異鄉野岸波紋浮鴨緑官橋桞色弄鵞黄
不知多少相思意秖逐遊絲百尺長
　　　秋日寄王嘉靖
漁陽秋色動闗河遼右天晴一鴈過白社髙人渾懶慢
青氊學士乆蹉跎西風對酒砧聲切良夜調琴月影多
珍重逺書勞問訊相思千里奈情何
　　　九日次徐懐玉韻
對酒東籬自詠詩逺山晴望轉逶迤秋容淡薄黄花節
風景蕭條白鴈時醉閲人寰聊縱目靜思塵事乆支頥
年年此日無窮意笑把茱萸欲贈誰
　　　簡白沈吕三藩府二首
雄鎮堂堂相府深爐烟不受曉寒侵調元縂屬經綸手
下士常存吐握心嵗晚松枝留勁節春來棠葉藹濃隂
豐功㑹見銘鍾鼎應有清光照古今
大鹵提封接帝居大藩公相盡名儒觀風嵗久山常静
宣徳冬來日漸舒畫省煖雲浮瑞鴨雕䦨晴雪照金魚
書生亦有扶揺翼更借剛風到碧虛
　　　留别文孫王宋四廣文
我客并州嵗宴時偶然相見即相知香醪淺酌還深酌
佳句朝題復暮題意氣難逢今日好風流不讓古人為
嗟予走馬明朝去雪嶺氷崖有所思
　　　早過天津(即直/沽)
烟收澤國曉天晴日出扶桑萬里明二水交流東海濶
一城雄鎮朔方清連雲風送孤㠶逺夾岸潮隨大舶平
借問關門來往客不知誰是棄繻生
　　　七夕雨
天孫不乞人間巧故使秋雲蔽月輝銀漢晚烟迷鶴馭
玉霄凉雨濺仙衣更無綵結看蛛綴秪想橋成有鵲飛
獨立秋風倍惆悵通津何處問榰機
　　　春日懐舊遊簡胥貢士二首
薊門春色阻關河汴野東風長緑莎正是懐人烟景暮
不堪對酒雨聲多閒中謾冩凌雲賦醉裏誰聴白雪歌
惟有流鶯相厚意栁溪花逕數來過
落落襟懐正黯然早春時節憶前年玉田城外花經雨
藍水橋頭栁帶烟千里交游成逺夢百年蹤跡任皇天
髙山流水知音在還對東風理素絃
　　　登資聖閣二首
梁苑清秋白晝閒偶尋名刹扣禪關百盤飛磴身遥上
千尺危闌手自攀已見神遊朝貝闕便從羽化出塵寰
中天俯仰多時節颯颯天風冷珮環
化人樓閤倚晴霄大地山河極望遥秋入淮黄波浩蕩
雲開嵩少影岧嶤九天沆瀣寒堪吸八牖星辰近可招
十二曲闌渾倚遍一襟凉思正飄飄
　　　鹿鳴宴二首
掲曉鄉闈日正晴大開藩府㑹文星繡衣弭節皆英俊
章甫持衡盡老成龍管緩吹金縷細鳳笙齊逐玉杯行
酒闌歸騎西風穩蟾魄秋髙萬里明
古木森森政事堂興賢開宴㑹金章緋衣送酒傾鸚鵡
翠䄂吹笙引鳳凰晴日漸移珠箔影暖烟深䕶瑞爐香
秪知醉裏風雲濶袖拂歸鞭滿路霜
　　　晚翠軒為李大參賦
為嫌紅紫競春風獨愛幽軒晚色濃霜後翠飄千箇竹
雪中清藹數株松自縁品彚孤根别解與忠良勁節同
畫省公餘看未足一襟清思嵗寒中
　　　題滄州丹室巻
道人結屋滄州裏四面䦨干枕碧湍石榻生寒秋氣潤
柴門湧月夜濤寒鸞凰佩影空中見龍虎丹光水底蟠
清絶一塵飛不到蓬壺元只在人間
　　　送友人下第歸山東
殘紅滿地草萋萋把酒都門惜解携秪擬大鵬摶碧落
可應騮馬蹶霜蹄天開汶水龜䝉近日轉瀛洲岱岳低
一曲瑶琴休悵别重來雲路有丹梯
　　　題溪山嘉趣圖
仙人騎鶴去已乆猶有畫圖傳世間石林倒浸碧溪裏
玉峯秀出青雲端數椽茅屋鎮寥閴一葉扁舟常往還
借問此中何所樂萬事不覊山水閒
　　　送王上舎歸省
鳳城南陌栁依依把酒東風送客歸上舎已霑新雨露
髙堂重舞舊斑衣文章濟世時應重忠孝傳家古亦稀
我亦有親垂鶴髮願承天寵拜庭闈
　　　登科後還家省侍
萬里鵬程浩蕩飛千年際遇古今稀初從天上看金榜
又向人間戱綵衣衛水南旋㠶漠漠晉山西上馬騑騑
君親恩比滄溟大忠孝深期願莫違
　　　洛水道中
古道縈迴傍險行蕭蕭禾黍晚風清無邊詩思嵩髙色
不盡年光落水聲華表柱傾秋草合龜趺碑暗雨苔生
往來人世成今古一曲髙歌寄此情
　　　狄梁公墓
邙山山下重夷猶曠世思公涕淚流荒塜一抔埋義氣
豐碑千古表忠謀李唐神器危還正武媚妖氛散復收
更賴紫陽華衮筆奸邪聞見總包羞
　　　陜州抵沙澗渡
重岡髙下近𢎞農北首鄉關喜氣濃三晉雲山秋色裏
兩河烟樹夕陽中棄繻誰識當年客操築應無舊日翁
逺岸急風吹大舫令人却憶濟川功
　　　雨中過條山
一夜秋空結晚隂曉來衝雨歴層岑山迴靈籟蕭蕭急
谷轉雲濤漠漠深最厭潢流淹逺道酷憐霜菊拆秋金
却思二十年前路岷水岷山萬里心
　　　題蘇大尹具慶巻
禄養䨇親志不違人生此樂似君稀階前椿樹風長靜
屋背萱花露未晞百里忽傳毛義檄三春又舞老萊衣
定知移孝為忠日應有聲名達禁闈
　　　黄河阻風遣悶
逺岸沙飛風浪渾流澌不斷下三門蛟龍凍蟄波心水
舟楫寒依渡口村破悶只湏吟麗句消愁誰與貰清樽
臨流苦憶殷賢相回首傅岩烟霧昏
　　　和經武氏舊基韻
羽衣曾此侍鑾輿觀闕今為一廢區鸚鵡尚留青帝坐
牝雞無復紫宸居已看大象飛寒燼又見天樞偃緑蕪
惆悵當年多少事西風回首一長吁
　　　送王别駕
十五年前是故人還家今見錦衣新麟經共仰淵源學
驥足終為鼎鼐臣逺别黄堂當晩嵗遥瞻紫禁正新春
河橋分手情無限目送班生滿路塵
　　　卜居後簡陳廣文
轉蓬天地欲何如又向中州買屋居峴首詩人王粲宅
南陽豪傑孔明廬行藏秪想前賢迹事業惟存往日書
賴有知音陳掌教時能相顧慰蕭踈
　　　和劉僉憲見貽韻
明公年妙藴經濟登車攬轡何壯哉昔遊梁苑思一見
今在滎陽逢又來知音幸自遇青眼得意便當傾玉杯
明日河橋暫分手亨衢有約共徘徊
　　　有懐王大尹汝霖
昔當賤子還家日政是賢侯赴闕時暫對離樽論出處
逺從别路説相思重來只見棠隂滿一去空憐鴈影遲
好在當年舊山水登臨誰與賦新詩
　　　有懐余廣文
先生去此㡬經年一度歸來一惘然綺席每思留月醉
書忩長憶聽松眠流傳尚有關心句清切難尋入耳絃
負却山川無限好把杯吟向晩凉天
　　　夏夜邑學士友携酒共話
留連不盡意如何良夜相陪笑語多銀燭檢書勞問難
玉壺携酒費吟哦樓頭逺皷催華月天外㣲風落絳河
坐到中宵人客散壯懐猶擊唾壺歌
　　　袁王杜三老携酒鱠話舊酬以詩
為謝殷勤父老情到門相顧問歸程盤將銀鱠黄河鯉
酒挈青絲白玉瓶細話交遊非往嵗劇談閭里異平生
從今杖屨頻來往南陌東阡儘送迎
　　　有懐魏希文
君居薊北我汾陽隱隱雲山道路長每念昔年心事好
却慙近日宦情忙一年經世詩盈紙㡬度懐人酒滿觴
想是龍鍾應有分莫交容易鬂成霜
　　　聞蟬
夏舘秋凉客寓居忽聞簾外一蟬初己知時序相催急
併覺天真感激餘楚辯吟秋蛩韻切齊箏彈月鴈行疎
裁書為報歐陽子萬響中間有太虚
　　　秋日崤沔道中
匹馬重經舊路岐西風蕭瑟晩秋時山川閲世無今古
花草娛人有盛衰㡬道泉鳴幽澗石兩崖蟬響夕陽枝
秪應詞客偏多感處處秋光首首詩
　　　送馬太守之西安
玉階新拜寵恩濃皂蓋西行五馬同秦樹到關開曉色
岳連當路出竒峯好詢民隱周三輔為播仁風答九重
青史古稱張趙蹟㑹看勛業繼前蹤
　　　呈王大參
千年海岳鍾英俊獨歩文章擢茂科執法烏臺留勁節
分符薇省布陽和春風隴麥行邊秀時雨棠隂到處多
金鼎調元應有日豐功行見被絃歌
　　　春郊寓目
杏花開後近清明雨過郊原愛日晴風轉緑蕪浮曉色
氣催黄鳥變春聲山連少室峯巒秀地入梁園草樹平
此景真堪供眺賞恨無知已論詩情
　　　登温縣城
古堞攀躋最上層烟蕪𣺌𣺌望中平大河波浪排空濁
少室峯巒隔岸青巷陌雨餘林影潤城壕風起栁花輕
平生最喜登髙賦况有沽來酒滿瓶
　　　河陽懐古
武王曾此奮天戈繼世其如出狩何兩岸緑楊遮澳水
滿汀芳草際黄河郝經墓古聲名大潘岳花殘嵗月多
遮馬堤邊重回首(遮馬堤即唐李光/弼取史思明馬處)紫金山色鬱嵯峨
　　　次陳廣文韻留别二首
滎陽南望萬山攅(萬山滎/陽山名)偶此成家計未安生意秪慿
禾稼好離情惟向酒杯寛詩留東道春將暮馬渡西河
夏未殘自笑往來成底事鼎彛勛業定誰刋
千里闗河百里攅不知何日此身安秪應浩浩風雲闊
倍覺茫茫宇宙寛三晉到時蠶已老二陵行處麥將殘
人生離合尋常事要使髙名世不刋
　　　晚登故鎮寺樓
危構峨峨杳靄間登臨不盡壯懐寛千年土地唐風舊
一𣲖河流禹跡間鳥載夕陽歸逺樹龍携暮雨過前山
此時無限飄然思便欲因風上九關
　　　送楊景端赴秋試至寶勝寺
有客將為汗漫遊偶過山寺暫淹留門開佛殿金銀麗
路入禪房草樹幽市酒飲多還覺醉風蟬響急又驚秋
君行若到丹丘上為報羣仙未白頭
　　　秋日家山雜詠五首
八月家山覺早凉登臨懐古興何長醉鄉樂土輸王績
魯國髙文老卜商漢祀汾隂遺廟在殷遷耿邑故城荒
樓船簫鼔空流水一曲秋風菊又芳
孤城北望萬峯髙禹鑿龍門勢獨豪三晉山河還表裏
千年人物舊風騷子安詩在名猶盛太史書成志已勞
難覔醉鄉王學士秋來禾黍滿東臯
蕭蕭林壑動秋風獨上崇岡四望同九折河流皆禹迹
千年疆宇總堯封龍門獻策文中子麟趾成書太史公
搔首髙人今逺矣斷雲滿目送征鴻
黯淡輕隂結逺天無邊秋色正蕭然蒼崖斷岸西風裏
古刹荒祠夕照邊黄菊已隨陶令老丹砂不信葛洪仙
豪華靡靡皆如此惟有騷人麗句傳
雲山西去接崑崙河水東來下禹門疏鑿但能留勝迹
浮沈誰復問真源將軍三箭功何似教授千年道僅存
獨立西風看秋色幾多心事向誰論
　　　贈澤庠趙廣文三首
投宿山城雪打衣廣文情重啟華扉爐開瑞獸能噴燄
燈結金蟲解吐輝官况不嫌如我淡交情深嘆似君稀
明朝又上羊腸道囬首寒雲滿目飛
先生事業竟何如濩澤菁莪樂沛濡玩目豈無清獻鶴
傳家應有子昻書緗縑歳久芸除蠧堂户年來觀送魚
握手臨岐何所祝洪淵還好探驪珠
登科輸子只三籌梁苑當年一様秋往日已曽傾葢語
今朝何必典衣留瓶添􁘜醁頻斟酌唾落珠璣迭唱酬
咫尺闗河隔南北晉山明月下中州
　　　夏溪書舎為劉進士賦
髙人臨水築茅堂入牖開風面面凉芳草滿庭交翠色
露荷當檻發幽香彈琴石瀬含秋響杖策藜燈耿夜光
我欲携笻逺相訪暫從墳典話黄唐
　　　題沈令雙桂堂
小山人去嵗悠哉移得芳叢夾戸栽緑䕃共隨簷影落
清香時逐綵衣來年深應有連枝瑞老大寜非聳壑材
總賴髙堂培養力秋風還有㡬花開
　　　題沈令瞻松巻
底處知君憶所天瞻松終日涕漣漣春翻時雨情何極
秋灑凉風興慨然鳥語故巢天欲曙鶴來滄海月初圓
此情欲問何時盡直到蒼蒼化石年
　　　酬師中吉見貽韻
老成名譽逺流傳忽寄新詩到客邊玉札丹砂應有訣
蒼顔白髪保無愆失雲病鶴翎猶健趂日芳葵色自妍
莫向周南嘆留滯丹梯依舊好攀縁
　　　送李少府從征
相知未乆又分襟春色離情兩不禁暫解瑶琴辭汴水
還衣晝錦過家林野塘日暖氷消玉官路風和栁嚲金
談笑青油有餘興鱗鴻頻為寄佳音
　　　和曾僉憲贈劉僉憲韻二首
乘軺早嵗赴三川按節中州又㡬年天啓貞符欣際遇
星明執法羡超遷綱維已見當時振詩巻仍留後世傳
邂逅㡬回嗟又别好期勛業在凌烟
聞築烏臺一室成四圍曉色抱虚明簾櫳雨過琴書潤
戸牖風來枕簟清白筆通宵飄爽氣訟庭長夏絶囂聲
懸知到處留遺愛賸有棠隂繞棟楹
　　　題劉僉憲琴書清處
虛菴底處貯琴書聞築幽軒傍所居竹葉分隂侵几席
松花和雨㸃階除調髙㸑尾初離匣帙古芸香正滿㕑
好在希聲與真意一襟清思逈難如
　　　興隆寺
百尺髙臺接女墻梵王樓閣白雲鄉忩開北極星光近
簾捲西山爽氣凉逺岸風蘆秋瑟瑟滿城烟樹晩蒼蒼
因知一氣乾坤大併覺身心入混茫
　　　魯齋先生覃懐書院
南北風塵􁕻洞中天開人極産英雄㡬年力學尊尼父
萬里心傳得晦翁自信興王為大道豈知伐國是元功
當時歸老情何切為愛西山萬玉峯
　　　簡柴同知
手持雲錦到天鄉鵷鷺亨衢共頡頏讞法十年推定國
分符千里得王祥清聲籍籍傳中土爽氣飄飄接太行
政暇好書還自覽新凉昨夜滿黄堂
　　　覃懐秋曉作
樵樓月落曉鍾清起坐南忩讀聖經道大豈如湖海闊
義㣲何止羽毛輕天開陴堄鴉初散風過園林葉盡鳴
便欲出城閒極目西風清絕有髙陵
　　　覃懐秋夕詠懐
客裏覃懐又過秋一樽相對興悠悠論材恥作千人俊
投筆寜期萬里侯霜葉滿庭紅不掃月華當户靜還留
人生志業無窮在肯學潘生歎白頭
　　　寄沈仲安廣文
㡬度相逢汴水邊好懐偏為客留連北忩夜坐銷銀燭
南浦朝遊並錦韀共指黄流經朔漠獨尋廣武暗秋烟
與君幸自俱年少莫寄安成内史篇
　　　贈袁司訓
華胄遥遥代作公先生還此振儒風已從桂籍看清譽
又向芹宫識粹容狂飲尚能欺臘蟻放歌誰復感秋蓬
追隨駿馬城南别笑拂吳鉤氣吐虹
　　　修武懐古二首
春過寗邑馬行遲攬轡東風眺望時淬劍池留中散迹
承㤙鎮駐武王師劉伶醒酒臺猶在漢獻封公塚謾遺
七世同居良亦少至今人詠義夫詩
寗邑南邊穎水流勒兵周武幾經秋黄崖石古烟雲合
青口山深草樹稠百佛謾存岩畔迹七真無復洞中逰
循良衛颯今何似猶有髙名播九州
　
　敬軒文集巻七
欽定四庫全書
　敬軒文集巻八
　　　　　　　　　　　　　眀　薛瑄　撰
　　律詩
　　　送王秀才登郷第歸覃懐
文運天開四海清新頒鳳詔属賔興中州河岳鍾神秀
梁苑風雲集俊英祗見驪珠千鎰重肯同魚目一毫輕
看君得意歸鄉里何異當年晝錦榮
　　　雪後至西郊二首
偶爾閒行出近郊新年殘臘氣將交蒼茫逺道風初定
寂寞平原雪半消春色漸催山色動天光渾逐水光揺
乾坤滿目皆生意何必清宵看斗杓
臘到新年纔幾日四郊生意已欣然髙低雪色春融液
逺近煙光水接連已覺洪鈞回大地更看白日麗中天
嵗華人事皆如昨只有思親意惘然
　　　題陳僉憲族譜二首
華胃誰如陳氏賢一門幾世住蛟川宗分衆派多遺澤
家富羣書總舊編蘭玉在庭争奕燁鵷鴻得路競騰騫
新裁譜籍增光耀珎襲應須乆逺傳
蛟川喬木緑成圍詩禮傳家古亦稀挿架牙籖充棟宇
分行蘭竹秀庭闈清門接踵䨇黄牓烏府連聲兩繡衣
積徳由來應未己佇看譜牒旋增輝
　　　偶坐道傍獨樹下看山
獨樹道邉清影宻偶來閒坐已多時塵勞擾擾扵人厭
山勢亭亭與客宜逺谷蒸雲能變化亂峰聮碧自逶迤
褰衣便欲尋幽勝只恐山靈解勒移
　　　雨後寓目
天衢廓落放新晴𣺌𣺌烟郊四望平嘉樹戰風揺野緑
好山經雨洗空青兩間滚滚皆新氣衆水滔滔只舊聲
玉燭已調今有象萬家耕鑿荷生成
　　　夏日簡陳廣文
静掃書齋坐日長好風時復送清凉焚香讀易添新趣
隠几看雲憶故郷蛻殻已聞蟬響急將鶵頻見燕飛忙
索居乆欲來相訪觸熱其如汗作漿
　　　沈廣文送梨榴
八月梨榴俱已熟殷勤相送揀珎竒黄如楚國來柑橘
紅似瀘戎擘荔枝磊落堆盤香並美酸甜濺齒味皆宜
少陵肺渴全消釋只欠瓊瑶答所私
　　　新鄭詠古
經行鄭國舊山川禾黍秋風駐馬看烟樹幾灣流水在
荒城千載暮雲閒時門雨歇無龍鬬大隗山髙只鳥還
借問當時賢相國幾多遺愛在人間
　　　扶溝道中
古堤東去路漫漫與客聨鑣縱大觀草木近浮梁苑闊
烟霞平入楚天寛清風細細催蟬韻爽氣飄飄近馬鞍
行到扶溝詢舊俗大賢千古仰髙山
　　　留别鄧司訓
偶過儒宫幾日留廣文清義若為酬連床夜聽蕭蕭雨
聮句朝吟淅淅秋臨水乍驚新漲急看山還喜逺青浮
蟬聲驛路眀朝别囬首髙城古木稠
　　　秋日遣興簡陳廣文
西風連日雨初晴已覺新凉滿户庭𤣥鳥相將寜見影
寒蟬寂寞已無聲能文解動髙人興對酒誰同好客情
賴是長沙老詞伯新詩相送小童清
　　　秋日王屋道中五首
﨑嶇連日太行中王屋名存縣已空濟水難尋潜地脉
天壇遥見出雲峯黄花夾道開清露紅樹漫山醉晚風
處處登髙重回首客懐秋思浩無窮
路轉山廻處處迷不登絶頂即尋溪寒泉徹底清人目
亂石盤空割馬蹄繞逕黄花猶戯蝶隔村紅樹乍聞鷄
無端客思匆匆甚好景其如每倦題
地闢天開有此山經行祗覺礙人寰乆知元氣包空外
細看長松走石間有水逰魚還上下無名啼鳥尚間關
髙秋不盡登臨興客况何由一日閒
盡日區區歴險艱山光時為破愁顔一川霜葉翻紅袖
幾簇烟嵐綰翠鬟佩玉聲清秋澗急旌幢影落暮雲寒
時登絶頂看天地元氣氤氲杳靄寛
寥落山家處處稀尋幽陟巘馬行遲滿溪紅葉沉秋水
半嶺霜棉吐夕暉雨霽石田收稼了烟深松逕負薪歸
詩成只恐山靈笑千仭峯頭一振衣
　　　登中條山東頭
魏國中條此盡頭登臨暇日興悠悠兩崖勢轉黄流静萬
壑聲寒碧樹秋官舍飛甍臨逺谷琳宫細路繞層丘
風光滿目皆吾土逸氣飄然總勝逰
　　　戱題紅葉
自是霜根獨占先晚秋殘緑變紅鮮臙脂膩染嬋姢女
金醴濃薰綽約仙入水忽驚丹伏鼎向陽還訝火生烟
秋光宛似春光好揺蕩相思九月前
　　　登中條山望大河有懐戴趙二同年
登髙遥望大河南木落天空爽氣含細路微茫通沔洛
亂山重疊接崤函白雲關塞新過鴈黄葉園林舊駐驂
最憶韶陽同榜客徃來長是縱清談
　　　寄襄陵丁廣文
風雪匆匆老嵗華徃來三宿廣文家名香泛靄薫瑶席
書燭分光照紫霞别路逈驚汾水逺離情長繞晉山斜
多君鳳穴風流在擬向鵷班次第誇
　　　送湯自新之永和令
羨君初拜九天㤙銅墨之官喜氣新一路好山迎去馬
二陵時雨浥行塵花封舊有唐風厚政績當如漢吏循
我亦趨朝應有日佇看名譽逹楓宸
　　　神州八景
　　　　瓊島春雲
昨夜東風海上過玉京瑶島得春多數峯秀色分金碧
滿谷祥雲絢綺羅暎日已増千古瑞隨風頻繞萬年柯
祗看出岫為霖處長濟蒼生樂泰和
　　　　太液秋波
仙家島嶼繞瀛洲一鏡波澄淡靄收影浸玉樓先得月
光鋪翠簟早生秋九霄氣接銀河逈萬頃風行雪浪浮
自是此中涵帝澤年年長向世間流
　　　　玉泉垂虹
山澤從來一氣通山頭飛瀑瀉玲瓏隨雲已作千秋雨
暎日還為五色虹瑶澗金銀騰寳氣碧霄珠玉濺髙風
若為剪取氷千尺一洗塵懐萬斛空
　　　　居庸疊翠
玉峯相向復相連一雨初收霽景鮮横界曉空青未了
平浮春野翠無邉鳳城佳氣通朝靄鰲海晴輝接曙烟
自是古今天設險皇圖永奠億千年
　　　　盧溝曉月
一曲清流遶帝畿宿雲收盡曙光微踈星尚照離離影
殘月猶涵淡淡暉霜滑石橋征鐸響風清沙渚塞鴻飛
經行併覺塵埃盡多少清光上客衣
　　　　薊門烟樹
石門相對一川平嘉樹依依接鳳城宻繞溪村雲未歛
半遮山寺雨初晴歸鴉向夕穿新緑嬌鳥啼春䕶落英
試向髙原凝望處祗疑韋偃畫初成
　　　　金臺夕照
千年𤣥社已消沉尚有荒臺僅數尋壊埓只今生翠蘚
頽垣不復貯黄金山銜落日留殘照樹擁孤雲帶夕隂
駿馬無聲衰草合冷風凉月暮蟲吟
　　　　西山晴雪
皇都一夜散瑶華曉見西山霽景嘉照日凍泉封素練
蹴天潮海漲銀沙晴暉近接仙人掌爽氣平浮上帝家
多少玉堂揮翰手此時清興正無涯
　　　寄舎弟瑭四首
同侍先人乆宦逰先人沒世塟林丘弟脩蘋藻居鄉里
兄竊功名上帝州鴻鴈影分思並宿鶺鴒聲逺念相求
勉脩令徳光前緒頻寄書來解我憂
先母亡時汝四春先人辭世汝成人二親恩比乾坤大
一氣情如手足親荆樹願同珠樹好棠華期與嵗華新
故鄉聞道逢艱日生計無忘早晚勤
父母生來汝與吾承家付托藉良圖立身莫若親賢士
防患應須逺酒徒得善便當銘肺腑敬身寜使損肌膚
兄年謾長慙無徳併寫斯言列坐隅
幾載艱虞西復東正趨眀詔老親終含悲共汝辭河朔
輿櫬還家托故封忽憶鴒原千里逺祗應棠萼两枝濃
願叨㣲禄膺天寵早得焚黄拜祖宗
　　　送牛給事領勑命還南京三首
趨朝北闕近臣回送别南風祖席開玉佩暫辭鵷鷺侣
畫船行近鳳凰臺江山爽氣臨官署星斗清光接泰階
此去超遷應有日中朝屬望想重來
黄門三載北趨朝又沐天恩下九霄别思暫傾燕市酒
好風宜放潞河艘家人蟢子占應近官舎燈花結未消
聖代兩京宏治化好持忠謹答軒堯
南歸紫誥喜新頒送别都門擁大官鸞紙分題殊浩瀚
羽觴行酒任飛翻吕梁浪穏仙舟度京口風清客思閒
想到秣陵瞻北極便應咫尺見天顔
　　　元氏詠古
太行西望翠成堆白石諸峯爽氣來元震劍鋒留石刻
李躬書院長青苔磨磐南接田文墓槐木東連漢將臺
獨羡三公神異乆㑹鍾英傑位台階
　　　磁州詠古二首
北來行色正駸駸馬傍西山静客襟滏水源從龍洞出
漳河流自發鳩深卓茆亭古無遺響勝景園空罷賞心
翹首川原思故老尚留珠玉到如今
持節南行過滏陽川原繚繞接衡漳神麕山下河流出
牛尾岡頭故塜荒風月舊樓餘斷刻大眀遺刹有名章
園林花木南薫細猶似祥蓮九夏香
　　　邯鄲贈賈進士使關中
接踵青雲滿後塵君扵道義最情親寜知握手邯鄲地
同是觀風郡國人太華倚天秋氣爽洞庭横劍曉霜新
相思南北須珍重早約回轅覲紫宸
　　　留贈沈仲安廣文
年來初識沈休文楚楚才名逈出羣學道毎能安素履
論交端擬薄浮雲幾連華榻眠春曉又共清燈語夜分
我向湖南重相憶莫忘書札徃來聞
　　　鈞州詠古次虛菴韻二首
南風攬轡過中州陽翟名邦得縱逰彩鳳臺空芳草合
黒龍潭静淡烟收馬經穎水清無迹路繞黄山翠欲流
眺望幾回情未己逺空雲影自悠悠
匹馬南行接楚州路經櫟邑遂清逰學仙人去洞猶在鳴
鳳臺空聲已收無限好山皆北向幾灣野水盡東流
垂鞭不管馬行緩更覺閒吟情緒悠
　　　鈞州分司槿花盛開戱作
分司庭下舜花開清倚雕䦨絶㸃埃坐客正看新朶盛
逰蜂仍逐暗香來欲留芳艷眀朱幌忍見殘英墜緑苔
縱是鐡冠心似鐡也應花裏暫徘徊
　　　襄城詠古
連村緑樹近襄城駐馬郊原眼界眀汝水似環流處碧
首山如案望中平具茨每笑莊生誕掛劍常髙季札名
佳句獨思韓吏部太平今已息天兵
　　　葉縣詠古
沙河南度草烟平緑樹隂邉見古城湛坂戰争非義旅
昆陽破賊是雄兵鳬來尚説王喬舄龍去空傳葉令名
黄栢山前田漫漫己無沮溺舊時耕
　　　贈舞陽朱進士
甲科選士擢才良喜見天荒破舞陽彩筆昔年同戰藝
藍袍今日又還鄉相逢莫厭金樽滿談笑聊便竹牖凉
栢府先登應自愧好期他日共飛霜
　　　慈氏寺留題次虛菴韻
義陽慈氏古叢林風景蕭然静客心到院好香浮細靄
隔簾幽鳥送清音槿花妙有空中色柢樹濃交户外隂
持節他年重過此㑹須細聽穎師琴
　　　應山四賢堂次鍾文亮韻
平蕪青滿讀書臺為憶前賢故故來一代髙名曽仰徳
百年陳迹但興哀碑文剥落漫苔蘚棟宇傾頽困草萊
欲奠椒漿無處所向風搔首重遲回
　　　至武昌口號
不須飛盖逺相迎暫向霜臺弭使旌藩臬盡知周典禮
吏民皆識漢官名千年有幸逢熈皡萬國同風樂太平
自顧樗材叨寵渥秋毫何以答天眀
　　　嘉魚寓目
舊時沙羡號嘉魚邑小人家星散居官舎髙低叢異木
大江環繞合重湖蜀山駐蹕空傳漢陸口屯兵已罷吳
更上層峯肆遐覽晚雲飛盡楚天虛
　　　登岳陽樓四首
人間聞有岳陽樓三十年來快此逰舉目但知天地闊
憑䦨不管嵗華流江通巴蜀千山漲湖接瀟湘萬頃秋
浩想希文話憂樂關河直北是中州
髙城粉堞背層山城上危樓俯急湍湖水欲包天地外
棹歌只在水雲間湘靈鼓瑟今何在仙子凌風去未還
遍倚䦨干閲今古白雲𣺌𣺌白鷗閒
玉斧飛霜過洞庭岳陽樓上寄髙情天涯楚樹千行緑
湖面君山一㸃青今古留題才浩𣺌徃來登覽嵗峥嶸
中天徙倚多時節笑挹髙風滿抱清
澤國西風浄曉烟登臨暇日興悠然連空海水浮員嶠
拍岸江聲送畫船蘭若滿汀懐楚客雲霞終古憶飛仙
東南壯觀知應少細讀留題記徃年
　　　桃源詠古次趙子裕韻
雲林兩岸夾江津持節從容得遍廵百里仙源通異境
幾家流水斷征塵溪頭翠竹偏宜夏洞口紅桃已放春
一自輿圖歸聖化更無人世避咸秦
　　　辰陽秋日
雄城百雉控蠻荒山翠髙低䕶女墻萬里梯航通六詔
五溪烟水下三湘邉氓乆已漸華俗逺客頻應望帝鄉
地氣于今同北土早秋時節雨生凉
　　　辰溪二首
分司門外大江横恠石參差岸不平眼底秋山無限好
坐中凉吹有餘清棗垂翠葉丹砂重蠟滿青林素練眀
莫道蠻荒少題詠龍標詩有五溪名
辰溪縣裏駐華騘人俗雖殊景物同隔岸好山髙聳玉
遶門流水逺涵空雨過晚砌苔痕緑凉入秋堂蠟炬紅
為念逺氓情未己夜深欹枕翠帷中
　　　沅州簡劉主事
瀟洒沅州舊憲臺早秋持節自天來池邉脩竹知誰種
牕外寒梅待我開永日已應無兩造清宵時復望三台
知音更遇鵷行侣客裏如何不放懐
　　　送劉主事之貴州三首
每憶襄陽孟浩然喜君風致自翩翩聲名重比千鈞鼎
藻思深如萬斛泉玉節分光來北極軺車結軫㑹南壖
沅江此别何時㑹應在春花未發前
沅州相送意何如正是秋風八月初蘭芷香來飄客袂
芙蓉花發照征車丹砂水碧登天府洞獠林蠻入版圖
萬里山川逰覽遍好將風土載成書
畫省官僚總俊才早知名譽動金臺細論黄甲聮鑣歩
同是青雲接踵來邂逅龍標官署静分携沅水健㠶開
眀年二月花如錦送子東風上玉階
　　　沅州秋夜獨酌
江城秋夜畫堂清市酒沽來只自傾遶壁任教蟲響切
照人偏喜燭花眀七千里外思鄉邑十二時中望帝京願
布仁風滿南極還將逺俗奏彤庭
　　　發沅州
畫船清曉發沅州送别官曹簇逺洲䨇艣忽隨髙岸轉
孤城已隔亂山稠殊風異俗多經覽瘴雨蠻烟任去留
向夕燈眀何䖏泊蒼蒼候舘石林秋
　　　過沅州見故鄉父老從戎者與道家鄉事多有
　　　　識先人者因賦此
邉城父老舊鄉隣弭節從容問所因緑鬢已應辭故里
白頭猶解識先人衣衫尚有唐風舊童稚皆傳楚語新
為説好安耕鑿計只今雨露萬方勻
　　　黔陽九日
黔陽九日意何如北望神京萬里餘行院已無人送酒
故園應有鴈傳書鉄冠不向秋風落黄菊仍霑曉露舒
霜滿南天消惡氣錦囊何必佩茱茰
　　　黔陽
龍標山下古黔陽二水交流萬里長風土徃時為異俗
車書此日混遐荒棕林帶露毿毿碧橙實經秋顆顆黄
清晝栢臺無訟牒旋吟佳句旋焚香
　　　龍陽懐古
縣城北枕大江頭水國輕烟澹不收星土從來分翼軫
雲山何處是金牛濯纓尚有當時水種橘猶存舊日洲
極目洞庭波漫漫幾回乘興欲東流
　　　益陽詠古
澬水西來遶縣流烟波逺接洞庭秋津頭客舫足江貨
岸畔人家多竹樓甘壘草荒秋月淡裴亭樹老暮烟稠
浮丘仙子何須問我亦當年賦逺逰
　　　同侍御張勉夫院宿二首
持節俱從逺地回連床兩喜宿烏臺談詩細雨燈前落
對酒清風柳下來白雪敢歌當日調青雲未負此生懐
霜蹄曉踏香泥去笑指空衢萬里開
風雨霜臺集暝烟同官復此對床眠消懐酒味扵人好
報喜燈花向客妍談困尚誇肝膽壯睡酣不覺鼔鐘傳
眀朝定是晴眀候通籍還應覲九天
　　　寜鄉遇雨
湖南風土異中州嵗暮蕭蕭雨不收黄葉未全凋老樹
青林猶自滿層丘傳聞累嵗都無雪祇覺三冬總似秋
却憶故鄉天道正迎霜已著禦寒裘
　　　寜鄉詠古二首
千家縣樹古黔中四望雲烟鎻翠峯水引温泉分地利
雨來雲洞仰神功朱門道學推張栻宋室忠賢數魏公
欝欝遺阡今尚在滿山松栢撼髙風
風烟𣺌𣺌接長沙竹樹蒼蒼繞縣衙入境已知山水秀
觀風殊覺士民佳魏公華表横秋草易袚巖扉掩暮霞
更覔南軒讀書處寒梅開遍古祠花
　　　長沙喜天色晴霽賦此
連旬山雨濕行旌弭節長沙喜晚晴岳麓斷雲歸洞府
瀟湘皎月照江城銀河一派仙槎穏牛斗三更劍氣横
樽酒此時聊自適㴞㴞不盡古今情
　　　長沙四詠
湖南清絶有長沙江市悠悠郭外斜水合三湘開浦漵
山連五嶺散雲霞鷓鴣踈雨黄陵廟鵩鳥殘陽賈傅家
且喜登臨窮勝觀不須懐古重興嗟
江城卑濕少塵埃霽景風烟四望開水接洞庭從北去
山連衡岳自南來悠悠八翼陶侯夢落落千年賈傅才
自昔為邦多故老總留風節使人哀
名郡前賢是舊逰我來廻想興悠悠少陵幾醉樽中酒
子厚重題驛畔樓岳麓雲霞常帶雨洞庭波浪逺涵秋
為邦誰似朱夫子道與湘灕晝夜流
眀時持節按湖南澤國風烟到自諳客舫盡應依水市
人家多是住山嵐三苖已見華風逺五嶺應知聖澤覃
廊廟只今登俊彦不勞詞賦弔湘潭
　　　寳慶喜雪
一夜瑶華遍楚壖霜臺曉色正清姸天從北極行時令
氣肅南荒壓瘴烟春信喜傳庾嶺樹客懐寜憶剡溪船
觀風使者無他祝願與官曹詠有年
　　　答何永芳三首
星斗東來轉玉衡逺逰時序不須驚邵陽松竹迎寒秀
澬水林芳待煖榮政美己如金碗蔗官亷争比玉壺氷
獨騎驄馬經行遍喜見民風處處清
邵陽風土接湘衡賢令之官犬不驚此日銅章分氣象
徃年金榜被恩榮無心真宰初行雪有脚陽春欲泮氷
持斧自天行郡邑溪山隨處好風清
飛騰還擬秉鈞衡小試牛刀豈足驚滿目山川開壯麗
無邉花草待欣榮瘴消楚越山多雪春滿湖湘水不氷
笑指梅花賦佳句栢臺風致有餘清
　　　武岡山行
武岡南去萬山深氷雪峩峩閟太隂石磴盤空飄凍靄
板橋横水急清音前旌婀娜回飛鳥吹角悠揚過逺林
玉節壯逰天地大風霜祗保百年心
　　　沅州已酉元日二首
邉城萬里入提封元日瞻天拜舞同星麗碧霄皆拱極
水趨滄海盡朝宗千年舊仰甄陶力三始仍看長養功
遥想鵷行峩豸侣繡衣應染御香濃
履端宏啟三陽運戀闕遥馳萬里情龍尾仗嚴鞭韻徹
鳳池班整珮聲清風霜每抱瞻天敬葵藿寜忘向日誠
玉節趨朝應不逺㑹從鵷鷺紫霄行
　　　沅州賀正旦歸院賦此
千門結綺遍江城竟夕風傳皷角聲兵甲森羅嚴虎隊
旌旗繚繞簇龍亭車書萬國開元日文武同心仰聖眀
歸到臺中添喜氣紅梅花底覔詩情
　　　沅州院中紅梅二首
冬來都未有羣芳祗見春紅滿後堂新蕚半開含國色
繁英爛發散天香宿酲未觧風前醉穠艶猶凝雪裏粧
幾度廵簷索清笑仍燒絳蠟待昏黄
自是人間第一花天敎絶色冠羣葩可應洞府神仙質
粧㸃氷霜御史家踈影入杯翻絳雪清香隨手折紅霞
詩中帶得江南物歸到鵷班取次誇
　　　沅州元夕
一年佳節又元宵異域春雲滿眼飄院落梅花凋冷蘂
池塘柳色弄新條昇平樂事懐中夏老大丹心戀聖朝
獨擁霜臺清似水紅燈幾㸃月眀髙
　　　贈别賀侍郎
一别經年梅柳新相逢沅水意何親栢臺英俊推先逹
桂籍聲名忝後塵又捧天書清部伍幾操憲節逹陽春
中朝屬望歸來早佇沐龍墀寵渥頻
　　　二月十五夜
花柳池臺宿暝烟清宵俯仰興悠然一年好景春纔半
萬里晴霄月正圓憲節逺依南斗外鳳城遥在北辰邉
馬周舊是新豐客呼酒東風憶徃年
　　　五友詩
　　　　竹
此君風致自踈踈相近相親慰索居翫目每看髙節長
留情深托寸心虛清脩飽歴風霜乆濃渥深承雨露餘
好在百年無剪伐賸看新笋上霄衢
　　　　梅
憲府孤根别占春清標瀟洒離風塵南州花思偏留客
東閤詩情觧動人玉管吹香風力軟氷壺涵影月華新
坐令懐抱深如許暗想調羮事業親
　　　　蘭
一自移根逺谷來便添清興滿烏臺羲娥馭日光風轉
青女飛霜絶艷開每憶瑶琴翻雅調謾充騷佩慰髙懐
同心托契應非淺細看流年雨露栽
　　　　菊
一氣蕭森百草黄獨留此物傲秋光霜從降後殊多艷
風不來時亦自香詩客采英秋得句佳人倚竹暮凝糚
嵗寒惟有烏臺客共保芳根近畫堂
　　　　蓮
芰荷相並滿青池不受飛塵半㸃緇髙盖每看濃露集
曲房一任好風吹天姿不假雕鐫力妙色多應造化竒
静立亭亭如有待結交須賦愛蓮詩
　　　沅州三月一日思親(先人/忌日)
風木摧心已四年沅州春日苦暄姸無邉雨露滋羣物
大地陽和浹九泉懲忿敢忘當日訓守身期佩昔人弦
光榮不及酧親願俯仰終天涕泫然
　　　春日再發沅州
又住蠻州似故鄉官船兩度發沅陽貪看獻嵗春山緑
却憶髙秋老樹黄宦迹不應辭逺近天㳺真可縱徜徉
沿流儘有新詩興夾岸風來杜若香
　　　黔陽野人有饋魚者詩以酬之
幾日山中只飯蔬野人携籠饋䨇魚欲懸却恠羊生矯
學放猶疑子産愚酬價且傾官廪米割烹恐有故鄉書
甘腴悦口斯須味一飽應知不顧餘
　　　疊前韻
正是行厨薦野蔬多情野老送江魚細詢漁釣知何樂
觧道綸竿自養愚金錯飛聲初膾玉銀盤放筯且推書
殷勤更欲沽僮僕食罷還應問有餘
　　　辰陽端午遣懐二首
五溪五月當五日時俗猶存舊楚風角黍堆盤人送玉
龍舟疊鼓水揺空入簾山色隔江翠照眼榴花向日紅
賜扇逺懐鵷鷺侣去年同謁大眀宫
辰陽况復遇端陽沅水牽情萬里長鳳闕當年頒扇早
龍墀此日賜衣香獨簪白筆叨天寵逺抱丹心憶帝鄉
未必蠻中乆留滯趨朝應只待秋凉
　　　發沅州舟中寄陳侍御二首
駐節沅州整一年束書今喜逺朝天乆知按部無膏澤
自愧居官費俸錢前度江流行思好舊逰山色别情牽
西風一夜歸心切北極恩光日月懸
捲旗沙上簇雕戈畫鼔催舟發棹歌歸思載瞻黄道近
交情將奈繡衣何一江烟水澄秋練兩岸雲山擁翠螺
欲問清宵别來意冷猿啼處月明多
　　　泊武口驛
風濤近接洞庭湖楊柳堤邉水驛孤回首已應蠻徼逺
登樓殊覺楚天虛征帆北客依津市貢篚南金引舳艫
清夜不眠持憲節歸心先到帝王都
　　　洞庭湖阻風四首
髙秋木落洞庭寛白筆南征使者還蘭若馨香懐澧浦
烟霞縹緲認君山己應湖海添清氣更覺風濤入壯觀
枉渚維舟苦留滯岳陽樓上憶慿䦨
繫舟無奈北風何遣悶還應一放歌日射湖心翻錦浪
烟收山頂露青螺蒼梧水闊秋天逺斑竹雲深暮雨多
千載湘纍無復見欲從何處弔英娥
海内無如此壯逰髙風木落洞庭秋青山半在波中出
白浪渾如天上流騷思難尋澧浦佩客程頻望岳陽樓
江河逺客情何似浩想希文獨未休
濤聲連日捲銀沙野渚無聊眺望賖數㸃雲山湖上出
一行風葦岸邉斜老髯難覔仙翁笛白簡還乘使者槎
况是中秋眀月夜瀟湘乆客正思家
　　　湖中阻風望君山
一望君山咫尺間不堪連日阻風湍祗愁枉渚維舟楫
安得遥空縱羽翰天地盡應浮海水蓬壺自昔隔塵寰
㑹須掛蓆過林麓石磴攀蘿極妙觀
　　　湖中風濤大作
正是清秋月色多大風終夜鼔洪波銀山萬疊來髙下
鐡騎千羣入盪摩好夢驚回朝帝闕歸心併起望天河
明當少轉封姨力百里平湖頃刻過
　　　登小孤山
二十年前曽過此今朝重上小孤山九霄旭日清光近
萬里秋風爽氣寒南紀諸峯連地脉東流衆水㑹天關
江山不盡登臨興望闕思親正倚䦨
　　　儀真三詠
東南水陸會真州河朔風雲拱上㳺潮落𤓰洲逺渡出
天連揚子大江流迎鑾鎮古名猶在觧劍橋荒事已休
多少繁華成俯仰萬家烟火不勝秋
聞道真州景物多晚秋時節偶來過蒹葭暮雨連滄海
楊柳西風落漕河曉岸㠶檣南客舫夜船燈火北人歌
寓居候舘情無限一寸丹心奈爾何
大江分派入儀真楊柳人家夾去津舟楫東南來貢賦
衣冠西北㑹星辰雲通赤岸天多雨境接滄溟地不塵
欲問東園無故老苦吟搔首向風頻
　　　歌風臺二首
芒碭雲連古帝鄉歌風臺近泗河傍蚤提三尺安天下
尚想羣賢守四方英魄有靈蔵地逺威名無比配天長
當時赤幟知何似紅葉園林夜有霜
故城南畔泗河隈漢祖歌風有舊臺樂飲一時酬父老
壯心千古憶雄才新豐桑柘蕭踈盡芒碭雲霞散漫開
一自鼎湖龍去後英魂幾復沛中來
　　　發通州再徃湖南
海内江山已慣逰今朝重泛潞河舟初辭天上䨇龍表
尚想雲間五鳳樓壓岸曉霜眀憲節到船寒雨濕貂裘
預期回首當開嵗未必湖南可滯留
　　　過流河驛挽王侍御
停舟沽酒酹王君忍見寒蕪徧旅墳岐路可無人世别
星霜便有死生分青驄騰踏名猶在白鶴旋歸語竟聞
俯仰幾回増感慨朔風吹斷海西雲
　　　襄陽懐古
鄧城纔過見樊城舊堞荒凉總舊名廢沼幾行寒鴈下
踈林數㸃晚鴉鳴分茅尚自懐山甫謀國何須羨曼甥
更問襄陽千古事峴山依舊漢江清
　　　襄陽逢至日
襄樊又喜遇陽生士女傾心玉燭眀一畫已占吾道長
六符仍覩泰階平朔風吹雪荆山曉化日流春漢水清
大地陽和從此布栢臺寜復冷如氷
　　　逰岳陽圓通寺
巴陵古寺有圓通寺下平湖接太空禪室静涵鮫室冷
梵樓遥映蜃樓紅諸天只在虛空外萬象皆歸曠蕩中
鐡面道人人不識偶來登覽自從容
　　　逰君山
兩過君山苦未逰今來山下暫停舟雲林一逕蒼苔合
佛殿千年古迹留日月每從波底出峯巒常在氣中浮
人生志節當如此屹立狂瀾幾萬秋
　　　桃源道中三首
初聞勝景如天上此日經行已再來水入松篁鳴處急
山圍村塢到時開荒溪難覔當時洞廢觀空餘舊日臺
謾說人間有仙跡不知天地也塵埃
兩日桃源道路中無邉清興每相供雲山過後層層見
澗水行來處處同蘿逕烟光籠軟翠松巖雲彩絢新紅
何當一覽蠻中小更上淮南萬仭峯
桃源景物信幽竒幾度㳺觀愜所思丹碧峯巒雲裏見
青蒼林木鏡中窺漁舟一去仙源合石洞重來碧蘚滋
惟有武陵溪上樹年年花發使人疑
　　　沅州元夜同陳侍御觀燈
萬里歸來自帝朝沅陽今是兩元宵詩從見月添新興
人喜觀燈得俊僚北極星辰垂地逺南天瘴癘到春消
栢臺風致清如許梅蕊頒香入凍醪
　　　戱詠五友
五友留連興趣多相看長是動吟哦梅花酸實垂垂盛
蘭畹香風細細過老大竹根生嫩笋輕通藕蔕長新荷
不知黄菊花開日已别還應未去何
　　　沅州雜詩十二首
積雨連朝喜晚晴天開睥睨望邉眀水添沅澧新濤急
山洗黔巫宿瘴清奉使每期三尺正觀風快覩萬方平
霜臺永日多詩思新笋兒孫次第生
駐節三年尚未歸黄梅庭院雨霏霏池荷柄短青錢小
露竹梢長粉籜稀大道乆知千古在逺懐未信一生違
新晴眼界何空闊萬里青霄羨鳥飛
正是霜臺弭節時不堪風物動相思庭前緑草飛蝴蝶
城外清江呌子䂓北地關河頻入望南天雷雨自無私
預將歸槖酬知已萬里觀風賸有詩
逺山重疊繞孤城城下蠻江一曲清溪峒人家猶異俗
市廛兒女帶華聲户將烏鬼為生計地産丹砂當嵗征
自昔黔中風土惡逺逰那得易為情
涓埃無補聖明朝持節南荒嵗月遥幾見䦨干生薜荔
旋看烟雨綻芭蕉山城每聽鐘聲早金闕常思扇影高
為報鵷行舊知已耽書未觧子雲嘲
𤏡道西連蜀道長五溪風土古蠻鄉相傳遺種多槃瓠
見說蔵書即酉陽梅雨來時諸水漲野雲飛處萬山蒼
鐡冠自是心如鐡一任江如九曲腸
剪燭空堂欲二更堂前新雨夏蟲鳴每因時物思劬育
未有秋毫答寵榮嵗月不催䨇鬢緑詩書祗倚片心眀
端居逺想千年事漢室還應召賈生
大化無邉嵗月長幾年寒暑歴荆陽衡巫望處天三尺
湖海流來水一觴心地平時為福地異鄉好處似家鄉
烏臺一夜芭蕉雨賸有新凉入畫堂
聖化如天統四溟黔中封界揜荆衡壺頭不復當時險
充道無如此日平𣺌𣺌荒烟含逺岫悠悠流水帶邉城
武陵溪上袁生笛吹盡關山幾許情
䨇沼荷風颭畫屏一林梅雨洗幽庭日長心緒思家國
地逺衷情念鶺鴒細草偏從行處緑好山多在望中青
身兼吏隠今如此擾擾塵勞不用争
侵城水色映飛樓樓外晴天屬望悠萬里山連百越逺
五溪漲入九江流黄州陳迹知何似赤壁蒼烟乆未收
法像有廬真草草令人俯仰意難休
辰沅風壤帶三苖一望乾坤吐納遥翼軫衆星朝北極
岷嶓諸嶺導南條天隣巫峽常多雨江過潯陽始有潮
近日詩懐殊浩𣺌謾將新句冩芭蕉
　　　沅州秋夜忽憶三年前秋夜之作二首
獨坐髙堂蠟炬紅宛然秋與昔年同宦情不改來時淡
詩思渾如到日濃楊柳影斜簾外月芰荷香老水邉風
莫言白筆南征乆贏得歸囊一物空
黔中今是第三秋又聽蟲聲四壁幽脩竹林間天籟發
芭蕉葉上露華流知非漸擬髙人化學道寜忘長者謀
好在燈花頻送喜沅江幾日放歸舟
　　　次王侍御韻
憲府乘驄舊有名今秋偶爾㑹蠻荆虹霓氣接風雲氣
珠玉聲隨咳唾聲萬里山川勞䟦渉諸蕃部落待澄清
愧予無補空持節賴有丹心乆更眀
　　　立春
辰陽城裏遇新春簫皷蠻歌動四隣溪峒總無前世梗
猺獞咸仰大眀仁官梅向客開何數江柳催時發更頻
春酒一杯聊自勸瞻天未己又思親
　　　次王侍御見寄韻二首
去年秋晚送君時别後長懐逺道思健筆乆推天下士
眀珠新得掌中詩官梅帶雪開何早旅鴈穿雲去未遲
想在南蕃多暇日春來寜惜寄新詞
沅州城裏去秋時忽見髙人慰所思篠竹影邉開縱歩
芙蓉花底笑論詩已看獻嵗逢春早頗訝經年㑹面遲
折得官梅逢驛使殷勤逺寄重緘詞
　　　院中梅花
地位清髙逈絶塵官梅相對愈精神風霜拂處枝枝弱
霽雪消時蕊蕊新素質不移千古性芳心長占四時春
幾囬攀折情無限笑比瑶華欲贈人
　　　静得軒為劉僉憲賦二首
結屋端居絶垢氛獨懐冲黙事天君看從上下機緘露
悟到中間造化分細雨緩催幽砌草好風輕巻太虛雲
收功欲問知何似縱是無聲也自聞
晏坐髙齋白晝閒謾將生意静中看一簾時雨滋花竹
繞砌光風轉蕙蘭野馬飛時情自適幽禽啼處樂相關
乆知萬物非身外欲向無名學弄丸
　　　夏日院中遣興
荷葉池塘四月初滿庭梅雨正踈踈心閒已悟天無際
性静應知樂有餘架上詩書頻檢閲環中光景任盈虛
鐡冠御史誰能識隠几無言學養愚
　　　睡起口號
睡起霜臺萬慮清天時物理獨關情黄梅熟後無風落
翠蘚看來冒雨生學向静中方識味道全身内不干名
懸知千古無言子不信人間有六經
　　　謝李布政文英以字帖藥方見寄
政聞左轄振條綱忽寄書來喜欲狂字向池邉添妙法
醫從肘後驗仙方十年契闊情如舊兩地相思意不忘
會面湖藩須有日片㠶行擬下沅湘
　　　辰州喜雪
臘月江城不起塵朔風吹雪正頻頻臺端老栢貞心勁
墻外踈梅冷蕊新地氣已應清瘴癘嵗華行復見陽春
乆知樗散無他補祗詠豐年慰逺民
　　　登沅州城樓
縹緲飛樓面面通霜臺多暇此從容牕含曉日烟霄上
城繞秋山錦繡中天壓大荒均雨露地包絶域盡提封
小臣弭節裁詩日誕播皇風萬國同
　　　寄于侍郎廷益
黄甲同年二百人大名飛歩獨超倫乘驄正仰風霜肅
司馬俄承寵渥頻列郡年豐争轉粟兩河春暖見歸民
天書重疊膺殊寵好布人間雨露新
　　　陽武懐古
黄河南下是通津縣郭千年枕水濵兵結團城猶有漢
車驚博浪已無秦黑陽山晚横殘照清水潭乾起暮塵
立馬幾囬思徃事宰平誰識社中人
　　　襄城道中
三持憲節過襄城喜見中州景物眀天倚嵩高霜氣肅
地連許潁曉烟横輿圖渾渾開昌運民物熈熈樂太平
萬里觀風良自負逺懐還擬遂平生
　　　衛河舟中懐古
衰草蕪城澹月輝河流雖是昔人非北門鎻鑰輸平仲
南渡兵車數岳飛汴水風髙霜落木吳山秋晚露霑衣
當時故老知何限空抱遺忠賦式㣲
　　　左掖退朝口號
寳盖初收扇影還千官行過石䦨干天階好雨霑旌斾
洞户清風引佩環鐘響已飄䨇闕外香烟猶繞五雲間
乆陪鴛鷺知無補自訝昇平際遇難
　　　宿院簡焦羅張陳四侍御
楊柳風清憲府深晚凉時節自開襟星横北斗三更柄
月轉東瀛萬頃金握節幾時窮地脉觀書直欲見天心
壯懐落落霜侵鬢誰伴單居御史吟
　　　送孫俊先生致仕歸鄢陵三首
先生七十引年歸送别都門柳絮飛潞水東風斜捲幔
金臺晚照逺衘衣收功桃李心初遂行樂桑榆志未違
况復潁川多故事到家争仰徳星輝
歸老儒官七十餘扁舟唯載舊詩書泥融野岸晴飛燕
飯熟行庖曉薦魚花柳風煙新嵗月桑麻雨露舊村墟
到家處處堪行樂應有兒童為挽車
彭祖岡南古潁川先生茅屋尚依然甘貧已道為官好
勇退争誇引老賢歸路載添新白髪到家唯有舊青氊
耆英洛社如堪結留取風流乆逺傳
　　　遣懐
樗材無補聖明時持斧年多鬢欲絲蘋藻乆虛先壠薦
詩書應有正人知趨朝鳳闕推先逹退食烏臺愧後期
幸自此身安蹇拙幾看雲與意俱遲
　　　同張侍御宿院
栢臺清絶小窻虛閒看遥空思有餘眀月有光圓又缺
浮雲不定巻還舒初晴爽氣澄襟冷入夜清風到面徐
莫笑官貧身老大無名公已悟乘除
　　　遣興
簿書夏日足官府忽憶少年行樂時髙柳送凉蟬斷續
清溪濯足石參差班荆或共髙人語採藥頻從野老嬉
逺興無端真在想白雲芳草舊襟期
　
　
　
　
　
　
　敬軒文集巻八
欽定四庫全書
　敬軒文集巻九
　　　　　　　　　　　　　眀　薛瑄　撰
　　律詩
　　　夏日簡焦羅陳張四侍御
長夏飛霜几硯清公餘景物稱詩情絲絲緑栁迎風細
灼灼紅葵向日傾憲度已應昭典則官僚况復盛才英
運開五百時難遇願竭忠忱答聖眀
　　　挽李處士
鶴去蕪城不可招海天凉月夜蕭蕭誰從載酒尋山寺
無復携笻過野橋黄髪交㳺紛雨泣白楊阡壠颯風飈
賢郎驄馬推恩日定有鸞封下九霄
　　　送林鄭州厚
報政三年足好音南歸五馬正駸駸一麾共仰重臨徳
累試争誇百鍊金芍藥有風成雅俗甘棠無土翳清隂
郡齋晝永多佳思頻寄新詩慰别心
　　　樓上
都門樓閣倚中天暇日登臨思𣺌然樹繞西山濃著雨
地連東海淡浮烟塵消綺陌填車馬香煖歌臺醉管絃
獨有道人清似鶴謾從華表記歸年
　　　送王士悦浙江憲副
推轂年多老豸冠分符吳越見才難横金已覺新恩重
衣繡仍為故里還破浪樓船秋水闊飛霜憲節海風寒
懸知到處山川好行部應須次第看
　　　歸到有感
連岡北下是吾廬幾載歸來覔舊居手種孫桐髙院落
家傳喬木上霄衢䘮亡已是傷朋軰凋瘵那堪甚里閭
獨立秋風看秋色欲將心事問詩書
　　　河汾逢王存紀㕘政二首
京師一别幾經秋汾水相逢話舊逰栢府乆傳名譽美
薇垣今見事功優典衣祗擬通宵飲投轄都無半日留
又復匆匆成兩地朔風何處送鳴騶
索居殊覺故交稀忽見同官老繡衣霖雨方看薇省作
清霜猶憶栢臺飛論詩欵欵傾壺蟻話舊頻頻剪燭輝
壯志未酬知已共相期白首莫相違
　　　酬辛儼先生見寄
先生歸老大河濵三十年來信始聞鄉比鄭公瞻舊徳
經傳邵學挹清芬碧鷄傾盖時雖乆錦鯉通書意更真
見説門墻桃李盛不知誰占舜城春
　　　示勝子
勝子行將至立年光隂莫使暫虛延收心切要存天理
閉户常須閲簡編玉不磨礲難作器人非問學豈成賢
汝親願汝為君子朝夕應須念此言
　　　示京子
京子年今十七時青春正好力書詩兒童氣象都無異
問學薫陶始見竒道大必先行孝弟業荒須切戒逰嬉
老來善惡由今日汝父之言汝細思
　　　示昌子
昌子今雖十嵗餘聖功元自養䝉初莫求俗軰梨兼栗
須讀前人詩與書抄手出門毋浪戱正襟掩户要端居
汝親願汝身長日頭角峥嶸與衆殊
　　　過郭林宗墓
幾經滄海變桑田孤塜常留古道邉彩鳳自應鳴曉日
㝠鴻終擬没秋烟關河迢逓膺舟隔江漢空茫穉信傳
千載有碑應不愧路人猶自識髙賢
　　　題張侍御質魯齋
混沌那堪七鑿餘紛紛巧智定何如璧完太璞應無價
學到希夷始似愚徃哲每能存本領斯人有意篤詩書
試論質魯齋中事一唯方能味道腴
　　　題何郎中巻
粉署郎官詔許歸都門祖席倍増輝九天光逐廻鸞動
三峽雲隨畫鷁飛慈竹滿庭浮曉色芳花繞户送春暉
一門喜氣深如海萬里江流接帝畿
　　　挽王庭遂處士
静中應自識先幾寄迹醫門識者稀野質早時經水鑑
閒身終老製荷衣交㳺祇擬論心乆生死寜知與願違
潞水秋風梁苑月定從白鶴徃來飛
　　　挽舒大尹二首
江右風流屬老成江天俄復暗郎星乆傳詩禮誇賢子
遥想儀刑律後生耆舊空悲當日社循良猶識昔時名
懸知斧屋秋烟裏應有髙人為刻銘
西風鶴唳楚天蒼憔悴儒林弔白楊花縣辭官悲暮景
菊籬歸老慘秋陽空餘舊佩銅章暗不及新頒紫誥香
有子秋官霑寵渥豐碑行見發幽光
　　　讀易軒為杜御史賦
風滿幽軒净晚襟韋編三絶在追尋方看龍馬分竒偶
又見羲圖轉古今細草初生春逕淺芳花早落夜庭深
畫前有易君知否祇信堯夫最苦心
　　　題静學軒
書牕萬籟絶囂聲有客牕前味六經止水不波雲影見
太虛無翳月華眀亭亭自可觀人物擾擾何由悟性靈
誰似南陽老諸葛草廬黙識古今情
　　　綵繡堂為張聰御史賦
山連滄海是金華華榜青林柱史家鶴髪每看傾夀酒
鳳城先已探名花斑衣舞遍三春日繡服裁成五色霞
已見髙堂頒紫誥香名留取故鄉誇
　　　送康僉憲四川提學
萬里長江萬里橋錦城樓閤倚青霄昔賢共説山川秀
僉憲寜辭道路遥擬變三巴成雅俗還將五敎布新條
好期報政歸來日鳴珮金門候早朝
　　　送髙僉憲福建提學
天書捧出大明宮拜命南征使節雄舟解御河楊柳緑
路經山舘荔枝紅七閩人士沾時雨一代文章復古風
未許江山乆留滯還期白首夣非熊
　　　送彭琉僉憲廣東提學
儒官新出禁林中手捧天書按廣東嶺表只今瞻使節
島人從此變華風霜隨白筆蠻烟静馬過青山瘴雨空
萬里天威應咫尺五雲囬首鳳樓重
　　　留别院中諸友
幾年騎馬聽朝雞憲府追蹤愧品題散木自知非偉器
青雲何幸陟仙梯已逢盛世無裨補更接英僚惜解携
便捧天書天上去五雲囬首是三齊
　　　留别趙彬
知子于今近十年中間消息兩茫然寜知京國相逢處
又是都門惜别筵上苑榴花偏向日官河楊柳正含烟
臨岐握手無他語願篤清脩繼徃賢
　　　留别姚克脩御史
交情方斷昔人金班馬俄聞載路音郡邑行看東魯近
衣冠祗隔内臺深朝中鵷侣思同入海上仙山憶獨臨
壯志擬磨三尺劍分携寜遣鬢霜侵
　　　題薛希璡耕樂巻
旭日初升布谷鳴春郊耒耜動春聲清溪引水來時滿
緑野為菑望處平田祖有靈開稔嵗天民何幸樂生成
東阡南陌相過處撃壤歌中答聖眀
　　　祇命山東
手捧天書出禁中又乘驄馬按山東秋烟荏苒連滄海
曉日熹微見岱宗已沐聖眀新化雨乃瞻鄒魯舊儒風
小臣謬沗咨詢職願得英賢佐九重
　　　逰靈巖寺
靈巖有路入烟霞臺殿髙低釋子家風滿廻廊飄墜棄
水流絶澗泛空花青松閲世風霜古翠石題名嵗月賖
誰謂無生真可學山中亦自有年華
　　　宿靈巖寺
梵宇深沉夜景遲僧房禪榻果幽竒竹鳴虛牖風過處
霜落寒巖月上時紙帳燭光團白玉石爐香燄靄青絲
紅塵馬首眀朝别只恐山靈解勒移
　　　秋日靈巖道中
路入山門景便幽髙風不斷石林秋照人霜葉紅於染
拂袖嵐光翠欲流幾過野橋横絶澗遥從古刹見髙樓
北峯直與天相接更擬攀蘿到上頭
　　　寄李太亨太守
㑹面京華兩過秋又從海岱望揚州澄清志操知吾劣
出守聲名覺子優華舘定閒徐孺榻清池誰共李膺舟
如何千里音書絶不信交㳺是白頭
　　　題李廷珪僉憲嵩洛漁樵巻
清門奕世古中州洛水嵩山總舊逰見説斫雲開鳥道
還聞遡月泛漁舟自趨紫闥來烏府望使青雲伴白鷗
老去披圖思徃事幾囬飛興到林丘
　　　松林書舎巻為李方伯題
四簷偃盖碧重重挿架牙籖落影中萬谷驚濤滄海近
半窻凉月雪山通潤霑瑶席霏霏雨響徹朱絃細細風
好結嵗寒搜秘檢莫教飛夣逐塵蹤
　　　題楊僉憲思親巻
惆悵髙堂罷綵衣空山囬首斷雲飛梧桐井逕秋風老
脩竹園林夕露微紫氣天邉鸞下疾白楊隴上鶴歸遲
栢臺有子情何似厭聽庭烏呌落暉
　　　題觀風圖
九重深詔遣星軺使者觀風郡國遥水逐雕輪隨地逺
山開錦障㧞天髙嚴城樹杪門初啓候吏花邉馬不驕
萬里咨詢皆帝力生民隨處樂耕樵
　　　髙唐道中寄李廷珪僉憲
西來隨處問先生見説分符到博平滿路風花頻縱目
一川烟柳最關情白頭毎羨丹心壯緑鬢誰知素節眀
髙論細聽應有日擬分華榻共春燈
　　　與孫大叅韓憲副同按部别後寄此
分符同出濟南城攬轡東風並馬行逸興細看花柳色
髙談深合古今情别來併覺新春暮到處頻看缺月盈
絶似當年傾盖者更期樽酒話平生
　　　寄孫韓二公
憶過春風十里亭二君携酒玉為瓶小桃正吐樽前萼
嬌鳥初傳户外聲如此風光留客飲幾多懐抱向人傾
行臺此夕忽相憶謾掩重門惟月明
　　　懐李廷珪用前詩末句起韻并書于壁
擬分華榻共春燈到日先生去博平别鶴行雲那有迹
落花飛絮倍多情空憐皓月明朱幌尚自餘香裊畫屏
我復東西南北去壁間留語候歸旌
　　　次夀鄧郎中母韻二首
百嵗星霜是永年七閩閨教最稱賢自期西日堪留挽
不信南山可變遷白髪已看封紫誥綵衣時復奉華筵
故應志節髙如許贏得人間福夀全
秋霜勁節自年年誰似清門鄧母賢半世成家遭感愴
一生敎子見超遷恩隨紫誥來華屋春滿紅螺泛繡筵
青簡上頭書次第香名留取古今全
　　　詠新竹
知是乾坤一氣催滿林新笋迸蒼苔抽梢漸欲侵雲漢
解籜時應傍憲臺已覺清風連座起更揺踈雨到牕來
相看盡日添新興白筆新詩為爾裁
　　　樂陵道中
樂陵東去古堤長野水村烟共渺茫逺海天空初過鴈
大田秋老未經霜鐡冠十載心如昨憲節䨇持鬢欲蒼
攬轡悠悠思徃事趨朝曾對御爐香
　　　長白山懐古
山廽長白重經過十世懐賢意若何飯粥事空荒古寺
讀書聲歇暗烟蘿中朝徳業應難及西夏勲名更不磨
向晚慿誰話憂樂栢臺清夜月明多
　　　金臺送别為李進都指揮賦二首
纔將虎旅衞天居又擁雕戈出帝都部伍散行秋野闊
旌旗斜捲暮雲孤扶桑分閫封圻近枤杜連歌雨露餘
壯節封侯應有日青雲囬首是長途
虎將承恩出九重紫泥封帶御香濃離筵濟濟都門酒
征馬蕭蕭别路風雄鎮行看滄海近歸旌遥指岱山崇
太平分閫渾閒事萬里封侯慷慨中
　　　泰安州重寄李太亨
去年岱麓題詩寄岱麓逢人又寄詩剖竹已當耆艾日
解龜仍及聖眀時青山縱有歸來約黎首其如去後思
愧我年年持憲節涓埃無補欲何為
　　　海上道中述懐
馬首東來嵗月頻西歸猶及艶陽春風烟滿目溪山秀
花柳無邉雨露新四海甄陶眀聖主萬家耕鑿太平民
勑天千古遺歌在每抱丹心戀紫宸
　　　青州府迎詔
丹霄快覩鳳㗸書春與天㤙滿八區不獨山東扶杖聽
還應海内効嵩呼衣冠濟濟風雲際花柳欣欣雨露餘
栢府微臣瞻盛事載馳忠懇戀皇都
　　　次黄仲芳韻二首
京華偶爾論斯文知是㳺心出聖門風度恍如瞻玉樹
清談藹若挹芳蓀薇垣三載時名大花縣多年舊澤存
愧我無能叨憲節繆同述職荷天恩
薇省分符重黒頭天官考績冠時流趨朝曉日辭丹鳳
去路西風躍紫騮自昔藩維求俊傑只今典禮尚虞周
都門此别須珍重還擬經邦贊大猷
　　　送王秀才省兄歸京師
華不注髙秋氣多大眀湖水落霜波山川風景今如此
兄弟分携意若何憲府已應持玉節親闈長是近鑾坡
眀年三月春光好更憶金臺有鴈過
　　　送李永年大叅致仕十首
四朝出入受恩多詔許南歸意若何路繞青齊騶騎逺
水通淮海畫船過故園到日收禾黍别墅經年長薜蘿
父老傾懐看白髪兒童佐酒發清歌
七十懸車古亦稀明時乞得健身歸朝廷已自優黄髪
鄉里無勞羨錦衣碧水細通栽藥圃青山閒繞釣魚磯
江南事事皆堪樂莫遣流年賞興違
歴下山川入畫圖西門悵别指征途已知聖代優諸老
還似當年餞二疏歸路逺應經鐡柱名山行復見香爐
江南江北相思處鴻鴈來時好寄書
黄甲聲名四十年薇垣粉署共稱賢方看薦鶚陞三事
又乞歸身别九天㤙詔近從丹闕降使車遥向碧山懸
耆英莫謾誇中洛江右風流也自傳
白髪明時老大臣封章幾上乞歸頻四朝寵覺腰金重
三代㤙霑綵誥新花發薇垣成逺夣潮平揚子是通津
到家正值秋光好黄菊東籬有故人
已向明時早拂衣家山囬首興如飛丹心老去聲名大
白髪歸來故舊稀幾處甘棠留畫省繞門楊柳䕃苔磯
惟應野老來争席坐翫沙鷗伴夕暉
聞道江南景物嘉薇垣有客正思家池塘夜雨翻荷葉
籬落秋香散稻花徳譽尚為清論重儀刑應有正人誇
歐公曽冩歸田録好繼遺芳播邇遐
梁苑登科二十年乘驄頻與嵗時遷忽逢先逹青雲上
已是門生白髪前盛世澄清慚我劣眀時歸老羨公賢
追隨冠盖城西别心逐行舟入楚天
纔捧除書拜好官又承㤙詔許南還人辭歴下山光逺
船過真州水面寛松菊未荒三徑在衣冠不改一身閒
推恩更有新鸞誥留與家門乆逺看
邂逅東藩僅一年先生何事著歸鞭曽聞碧岫雲蔵屋
見説清溪月滿船歸老㑹尋山水樂聲名不讓古今賢
遥知林下徜徉處猶起丹心憶九天
　　　泛舟思親
天地無窮水自流髫年已侍二親逰中原道路曽驅馬
江漢波濤更泛舟孤藐光榮叨憲節音容寂寞閟松楸
千思萬想情何極目送飛雲到故邱
　　　送夏希純郎中歸南京
雲路分飛二十年相逢鬢髪各蒼然栢臺直指心如舊
粉署郎官職又遷北闕九霄瞻曉日南風五兩送歸船
帝京到日多佳興虎踞龍蟠入望邉
　　　秋日東平道中
齊魯西風草樹秋川原髙下過東州道邉白鶴來華表
陌上蒼麟卧古丘九曲半應非禹迹三山何處是仙洲
經行俯仰成今昔却憶當年賦逺逰
　　　過五道嶺
峯嶺連連接岱宗路從絶頂度華驄餘寒常帶隂崖雪
爽氣仍飄霽壑風春入驛亭嚴候吏雲隨憲節怪山童
方廵每嵗叨天寵長見車書海宇同
　　　寜陽行臺元夕憶黄憲使
曽憶觀燈宴後堂玉杯行酒夜何長新聲已覺隨銀甲
逸響還驚繞畫梁東道留賔能閉户諸郎愛客解牽裳
别來好景逢元夕空向行臺對月光
　　　沂濵書舍為曲阜令孔公堂賦
魯城南畔碧溪頭結屋蔵書事事幽入户日光浮野馬
隔簾波影漾沙鷗真傳已覺千年逺大道還從六籍求
聞説浴沂當此池春風有約事追逰
　　　兖州道中
敷土名傳舊兖州山川遺跡快追逰泗沂凍解波猶淺
鳬嶧春囬翠欲流野火碑餘秦相國悶宫詩頌魯諸侯
懸知尼父當年志夣寐長思見盛周
　　　和壁間虞伯生皋字韻
中書幾秃管城毫盡日抄書未覺勞但得文章如布帛
不須詩句比金膏淳龎每憶黄輿厚𤣥鑒深期碧漢髙
莫道知音人世少有魚潛渚鶴鳴臯
　　　送陳都憲鎮闗中三首
四朝風紀受恩深又見西行捧徳音天上神仙知暫别
闗中父老喜重臨戍閒部伍清河曲地逺桑麻接華隂
到處行臺懐帝闕封章還擬罄丹心
中丞斧鉞下青霄重鎮闗中别路遥衛水樓船春解纜
崤陵驄馬曉揚鑣諸軍共仰新旌節列郡仍遵舊教條
想是歸期應不逺朝元有約聽簫韶
九重深念及西人山鎮還須老大臣憲節入闗隨爽氣
璽書行郡布陽春山連玉井晴飛雨地接金城逈不塵
經濟本為儒者事功成還擬畫麒麟
　　　送金都憲鎮寜夏二首
大夫承詔出皇州西夏山川是壯逰笳皷盡迎新憲節
風霜仍肅舊貔貅乆知河隴諸蕃静又見崆峒二麥收
總賴廟謀清四海不須樽爼借前籌
西行紫誥帶新泥葱嶺河隍入馬蹄列鎮乆應烽火息
連屯惟見稻秧齊逺通貢篚來天外直布皇風到海西
萬里成功歸有日青雲滿眼是丹梯
　　　送盧都憲鎮守寜夏二首
眀時出鎮得才難莫厭經行萬里間玉節初辭青𤨏闥
霜風先到賀蘭山闗河控帶黄塵静蕃落耕耘緑野閒
入覲天顔應咫尺不須頻看寳刀環
同年扵我最相親憲府乘驄邁等倫正是趨朝承雨露
又看持節出風塵山川迢逓行時舊旌斾悠揚到日新
暫撫西陲歸有日看花須及鳳城春
　　　出京師二首
孤臣泣血省愆尤詔釋羈縲出鳳州滿目山光迎馬首
一鞭歸思繞林丘罷官已是安時命報國空驚不自籌
遥想到家春已暮麥黄蠶老稼盈疇
乆知樗散是非才卅載超遷歴寺臺松栢每期冬雪茂
杏花不逐艷陽開數莖白髪還禁老一寸丹心未覺灰
此日為農歸故里河汾嵗晚興悠哉
　　　患難中海昌李太守數書問及詩以報之
知已情深數寄書問吾行止近何如買車已上山西路
結屋還依水北居樂意不忘尋簡帙生涯祇擬付耕鋤
感君交義高千古逺道何由致報珠
　　　歩朱尚寳送行韻用以留别二首
一枕邯鄲夣已醒歸鴻千里拂髙㝠心期皎日均能許
歌擅陽春我獨聽别去莫驚頭並白相思終是眼長青
河汾故里遺風在争似當時續六經
驛路春風酒半醒離情花思兩㝠𡨕穿林乳燕深深去
傍柳流鶯細細聽官渡已過滹水碧家山又近太行青
龍門舊業應如昨樵谷漁磯取次經
　　　晩翠軒為楊大叅賦
髙人雅有嵗寒盟笑傲華軒寄逺情最喜竹風當座起
絶憐松雪近人清年來勁節心能與春去繁華眼不驚
若此秋香還共美擬從良史傳佳名
　　　春日逰禹門
野服歸來野興幽十年仍遂禹門逰崖廻曲路通危棧
峽束洪濤瀉急流樓結飛甍臨絶漢宫髙華榜煥層丘
鄉人未必知神意絲管啁啾聒未休
　　　哭少子治
患難歸來始自憐悲傷何事又相煎一經賴爾傳先業
二豎嬰人殞少年遺巻不堪尋舊墨荒岡忍復見新阡
傷心問寢寒齋夜鴻鴈行中訝失聮
　　　題李麟惜隂巻
連城自古出藍田還道驪珠在九淵勤苦方能求至寳
放情未必得真傳案頭每見秋螢聚忩裏常知野馬懸
年少惜隂真可畏老予鬢髪已星然
　　　用舊韻酬海寜李太守四首
聞道先生近著書髙懐雅興逈難如蘭栽九畹誰同采
竹種千竿自可居溪水每從晴後釣山田多向雨中鋤
殷勤逺道裁詩寄絶勝驪龍頷下珠
焚香纔暇即披書老去無能得自如青簡尚尋髙士傳
白雲還似野人居秋風婢子晨供織細雨兒童晚荷鋤
道不逺人真可樂何須象罔索𤣥珠
四千里外一封書縱有瓊瑶報不如雲水當年思共歩
山川此日已安居霜前棗熟從人打雨後葵荒欲自鋤
白雪調髙知和寡强將魚目比眀珠
五馬無勞事簡書一生行止自如如㝠鴻有意隨髙逝
野鳥忘機伴所居千樹黄柑應自種一忩青草不須鋤
門臨滄海秋先覺長見寒光浴曉珠
　　　立秋日
雨晴新漲落汾黄緑樹風生户牖凉䟦馬空懐登逺道
聞蟬還喜是吾鄉離離禾黍東臯近緲緲雲霞北嶺長
有酒便堪消暇日流年不管鬢成霜
　　　題馮處士巻
忽從囂雜見真淳誰道今人不古人四禮每宗朱氏教
一門長接孟家鄰椿庭時雨年年潤蘭砌光風日日新
青簡㑹須書行義髙名直與董生親
　　　次何僉憲自學韻二首
阿閤梧桐第一枝朝陽快覩鳳鳴時西江才學推虞集
北斗聲名仰退之直道敢抛君子志中情還有正人知
青青誰似霜臺栢聳壑昻霄更有期
天衢早嵗躡仙蹤金榜紅霞絢海東陳策漢廷推董子
眀刑司寇數蘇公一襟氣與秋天杳千古心涵曉鏡空
兩見名藩持憲節清霜隨處踏春紅
　　　無題
浩浩滄浪水自清曽聞漁父扣舷聲四知稀復思楊震
千載誰能慕屈平得失真如鴟嚇鳳髙低應似鷽嘲鵬
何當挽取天河水一洗人間兩眼眀
　　　立春日
臘盡殘年冉冉過又逢春日興偏多故應節序經千古
自信行蔵老一窩生菜任教纎手送新醪微覺寸心和
乾坤俯仰無窮意閒對東風一放歌
　　　絳守王汝績新學詩以美之
先生為郡冠諸公興學由來有古風青史無勞稱衛颯
黄堂今復見文翁化行古水弦歌内道在金臺爼豆中
老我河汾遺教逺相思應與此心同
　　　次林文載大叅韻
嵗暮相逢晉水頭清宵剪燭話同逰齊名黄甲風雲闊
接武彤池寵渥稠宦達子應思致澤退閒我亦樂蔵脩
却憐出處千年事惟有儒門道徳優
　　　對雪
雲垂四野寂無聲大雪通宵又徹眀在目已應知皓潔
穿簾時復鬬輕盈凍凝水底蛟龍蟄饑厭庭前鳥雀争
髙卧不妨書舎冷此心元有嵗寒盟
　　　乆不作詩偶賦
案頭彩筆倦長吟陡覺詩情動不禁湖海盡除當日氣
田園深稱老年心種瓜已自連東畛栽漆還應滿北林
汾水晉山無限好擬逢清景更登臨
　　　秋日
忩户凉風似水流河汾八月又驚秋寒蜩嘒嘒鳴何切
社燕翩翩去不留飲水難期前聖樂乞墦纔免昔人羞
求田問舎安吾老不羨元龍百尺樓
　　　謁伯夷叔齊廟
荒祠古栢首陽阿再拜仁賢感慨多樓設一堂還儼雅
草封䨇塜正嵯峨心存兄弟難能節力挽君臣欲逝波
世上争名争利者髙風奈此二公何
　　　過汾陽故里
名與臨淮徃日齊乗軺今過華山西參天老樹荒祠在
遍野新蕪舊宅迷將畧不須窮玉籍王封寜復數躬珪
中興唐室如公少回想忠賢首屢低
　　　過冦萊公祠
功業澶淵冠宋朝古祠松栢晚蕭蕭儀容不冺鄉人祭
魂魄何須楚些招忠義垂聲千古在奸諛遺臭幾時消
老予持節無英計戀闕思賢首重搔
　　　華山
馬首嵯峨見華山三峯削玉最髙寒層隂舊接黄河水
秀色長連紫氣闗只有烟霞生澗谷總無塵土翳林巒
西還更與山靈約擬上雲梯仔細看
　　　温泉
唐家天子愛温泉故起離宫繡嶺前山上朝元金作閤
花中湯井玉為蓮錦鳬曽泛當時水香木頻浮舊日船
賜浴未終鼙鼔動苔池留恨自年年
　　　華清宫
天寳承平奈樂何華清宫殿欝嵯峨朝元閤峻臨秦嶺
羯鼓樓髙俯渭河玉笛長飄雲外曲霓裳間舞月中歌
祗今惟有温泉水嗚咽聲中感怨多
　　　馬嵬
號令風行遍九州六軍何事此淹留深情祗擬乾坤乆
絶寵寜知咫尺休劍閤西行山寂寂渭河東去水悠悠
路邉三尺妖姬土長帶千秋萬古羞
　　　連雲棧道中四首
陳倉西入一門來疊嶂層巒次第開百折長途盤翠嶺
千尋危棧接青崖蒼蒼雲木鳴山鳥决决溪泉㵼石苔
持節未應辭路險㑹清蠻徼凱歌廻
莫道西行蜀道難老來深喜縱遐觀山從太白連岷嶺
水繞嘉陵出散闗石積層崖知地厚路登絶巘覺天寛
驅兵過此思諸葛大節長留宇宙間
重疊峯巒掩映青不登危棧即溪行氣偏三月山蟬呌
境異千林杜宇鳴寥落人家多板屋蕭條郵舎盡茅亭
因思唐帝西廵日中夜何堪雨打鈴
總角曽從蜀道行今來鬢髪已星星不勝愛國輸忠念
無限思親感舊情林外最嫌鸚鵡舌耳邉偏喜杜鵑聲
驅馳萬里心何憚但保秋霜分義眀
　　　諸葛武侯塜
丞相孤墳何處尋褒城西去漢江隂青蕪漠漠烟横野
翠栢蕭蕭風滿林尚憶出師當日表空歌梁甫舊時吟
中原未復星先墜長使英雄慨古今
　　　諸葛武侯廟
武侯遺廟漢江南喬木森森雜翠嵐義感居人猶致祭
名聞過客亦停驂運謀圖陣曽為八遺恨山河尚是三
千載英雄今已矣古碑重讀意難堪
　　　過七盤
匆匆行役敢求安鞍馬經時歴險難叱馭纔過九折坂
揮鞭又度七盤山行當絶頂知天近下盡層梯覺地寛
却喜漢中頻在望一川風物自閑閑
　　　漢中寓目
谷盡褒斜覺眼眀漢中如掌一川平封疆自昔多吞併
龍虎當年幾戰争英主築壇曽拜將忠臣討賊舊屯兵
雄豪一去無遺跡惟見山髙水自清
　　　蒼溪
少陵詩裏見蒼溪今過蒼溪日欲西駐節驛亭天色暝
維舟江岸浪痕齊風林疑有於莬嘯雲木時聞杜宇啼
橘柚過時黄不見峯巒依舊翠髙低
　　　閬中
聞道閬中山水竒今來始得一見之長江縈帶碧浩渺
逺峯環繞青參差竹樹茂宻塵不起天宇空闊雲自移
錦屏近郭最眀秀佳句還吟子美詩
　　　塩亭道中
舟度嘉陵見錦屏西行幾驛到塩亭好山最愛連峯秀
佳木偏憐古栢青老志不移方寸赤逺逰寜怯鬢毛星
休誇諭蜀相如檄干羽深期舞舜庭
　　　送李僉都經界敘播
五月樓船發錦江中丞斧鉞靖巒邦一天勝氣隨龍勅
千里長風捲繡幢定有竒兵擒孟獲不勞飛將斬王䨇
朝廷㤙信更須布苗獠行看到處降
　　　與李都憲錦江泛舟
津頭打鼓發官船泛泛清波散曉烟岸轉漸移江上樹
艫揺頻拂鏡中天岷峨西北山重疊吳蜀東南水接連
却艤江亭窮勝觀一樽談笑好風前
　　　錦城端午
錦官城裏遇端陽好事常年憶帝鄉頒扇不知三伏暑
賜衣猶帶九天香却看絶塞孤雲逺閒坐空亭一面凉
佳節任從流轉在丹心不管鬢毛蒼
　　　答徐廣文二首
三冬文史最精眀發軔香名蚤已成政羨有才逢治世
却慙無力答昇平鵾鵬還撃三千水鵷鷺終期一字行
㑹靣幾何知又别髙談不盡古今情
衆中傑出見才賢文采英英骨氣全傾盖已知心不異
談經雅覺道無偏擬陳亹亹天人策寜羡悠悠將相權
北上有期還送别為君沽取酒如泉
　　　發成都
夜雨朝來歇怒雷成都江上畫船開髙低竹樹連村合
逺近峯巒入望來鼔枻易傷漁父志著鞭難覔祖生才
烟波好景空無限逺思撩人未易裁
　　　納溪
持節南來幾日留納溪小縣納溪頭市衢寥落人何少
憲府荒凉境自幽六詔雲山隨地逺三巴烟水接天流
只今溪洞猶多梗五月南征憶武侯
　　　永思堂為賀太守賦
瀘川賀守孝心純一日何曽忘二親已痛音容隨化盡
更悲霜露逐時新情深易感無窮恨天大難酬罔極㤙
我亦有親俱早世為題詩巻淚沾巾
　　　嘉定
嘉州曽作少年逰納納乾坤五十秋四野不移山競秀
三江依舊水重流天髙華夏風雲闊地入蠻荒草樹稠
城郭幾歸遼海鶴白雲今古自悠悠
　　　題王醫士東白堂
纔見滄溟浴曉珠俄看倒影上天衢丹爐夜火知全伏
藥室晨光覺漸虛野馬未穿延客榻陽烏先照活人書
在家早起君休厭屨迹朝來滿户除
　　　逰青羊宫二首
青羊宫觀欝崔嵬逺憶函闗紫氣來雪嶺地應通閬苑
錦城江自遶蓬萊萬竿脩竹生𤣥圃三秀仙芝長石苔
千古誰能識𤣥牝只疑虛谷有風雷
千年舊是青羊肆今日翻為老子家金榜半天標觀閤
琅函滿室粲雲霞琪林紅落三秋葉瑶圃黄開九月花
有物混成人罕識㑹從真境讀南華
　　　諸葛武侯廟十首
萬里橋西有古祠武侯遺像似當時孤臣只擬炎光振
遺恨猶悲漢祚衰繞砌緑苔經雨色滿林蒼栢冒霜枝
祗縁忠義無今古不冺邦人百世思
茅廬枉顧即依依猶恨當時見面遲文武才猷天下少
君臣契合古來稀南征纔見功初遂北伐那堪願已違
尚有錦江遺廟在英名千古自光輝
股肱漢室舊宗臣魚水當年意氣親時節如逢逐鹿日
風雲還起卧龍人出師前後丹心切討賊頻煩大義伸
萬古英名天地在叢祠長近錦江濵
王佐雄才乆已聞叢祠今見錦江濆莓苔嵗乆漫碑刻
風葉秋髙打廟門每有孤忠興漢室可無長策定中原
江山離合寜非數成敗難將往事論
南陽躬稼似天民感激元因枉顧頻初識樓桑親帝胃
還如白水舊真人已從荆益開王業幾欲咸秦掃寇塵
厯數雖窮遺廟在大名長與嵗時新
一時魚水風雲㑹千載君臣祭祀同鐘鼓尚存當日廟
江山猶繞舊時宫畫簷金榜蛟龍出粉壁丹青户牖通
割據奸雄俱泯滅荒丘誰與酹西風
茅廬抱膝正長吟忽際風雲許與深草昧每存興漢計
艱危肯負托孤心出師表在垂天地八陣圖存慨古今
欲問祠堂何處是錦官城外栢森森
髙視乾坤志未酬草廬長嘯意悠悠時才總附奸雄勢
大老還為漢室謀兩表曽聞辭後主三軍幾欲定中州
伐功未就皆天數錦里英風古廟秋
赤精帝子真苖裔三顧茅廬起卧龍英論已知分鼎勢
長才欲試補天工纔聞遣使通江表又見驅兵出漢中
禮樂未興人已逝古祠松栢撼髙風
乾坤不復有斯人間氣竒才絶等倫管樂規模難並駕
伊周事業可相親紅旗幾出褒斜道緑野還耕渭水濵
時去千年猶廟食英風凛凛漢忠臣
　　　御書樓為吾昌衍叅政賦
古今書賜由中秘藏在君家百尺樓奎耀夜晴通户牖
芸香風細散簷幽篇章總是天人學函藏深為釋老留
從此黄金不須積子孫勤讀繼前脩
　　　蜀中立春遣懐
世態炎凉閲已多老懐今日柰春何一年持節金臺客
萬里通潮錦水波北塞已聞休士馬南荒行復罷干戈
時清若許歸田里願和康衢撃壤歌
　　　春日遣興
閒舘春深日正長萋萋春草遍池塘溪雲踈雨梨花白
煖日輕風柳線黄讀易自能窮宇宙賦詩聊爾記年光
錦城風景雖云樂故里關心未可忘
　　　北歸有喜而賦
駐節西川僅一年北歸㤙自九重天非才豈敢妨賢路
無補空慙費俸錢為客載添新白髪到家還閲舊青編
急流勇退應難及千載髙風尚凛然
　　　送杜員外歸省還京師
歸省西川未幾時促裝又復上京師榮親已荷褒封典
報國難忘雨露私路夾山花開錦繡棧盤崖樹拂雲霓
遥知紫禁趨朝後粉署從容日正遲
　
　敬軒文集巻九
欽定四庫全書
　敬軒文集巻十
　　　　　　　　　　　　　眀　薛瑄　撰
　　律詩
　　　詠顔魯公
蓬利何堪屈大才平原出守亦微哉忽逢動地風塵起
不使中流砥柱摧争坐已難追雅論立朝寜畏忤奸回
自騎箕尾歸天上長播英風遍九垓
　　　送太守致仕
五馬蕭蕭出帝鄉都門祖席倍輝光天恩老覺腰金重
客思遥牽别路長龜虎已應辭郡國貂蟬時復憶班行
風烟縹緲鄉闗近川谷猶疑下鳳凰
　　　錦官驛官送櫻桃
錦官驛吏送櫻桃紅顆堆盤磊落髙時果已知西蜀美
古詩難見少陵豪嘗新暫遣中情悦感物還添逺意勞
多少上林鶯啄遍一春歸興正滔滔
　　　草凉樓驛看紅白芍藥
芍藥花開山驛中小䦨紅白各分叢濃糚獨向風前立
素質如從月下逢明媚併超塵世色妖嬈均得化神功
誰知傾國傾城者一往滔滔萬古同
　　　過武功縣
持節西來過武功扶桑日日曉光紅渭河水逺波聲小
太白山髙樹影重遺址已無慈徳寺居人猶説有邰封
東行無限前朝事盡在紅塵緑野中
　　　題休休亭
中條山下王官谷草木烟霞景物幽仙李固知時靡靡
野亭從此號休休座中爽氣常飄洒天際浮雲任去留
墜笏已超塵網外髙名千古鎮悠悠
　　　贈張僉憲
邂逅金陵已七年相逢論舊意欣然江東風紀當時振
山右聲名此日傳緑野盡耕春雨後清霜早落艷陽前
朝端公道眀如日持憲應知數俊賢
　　　挽陳先生
歸來烟水釣舟横雲白其如足下生尚有菁莪經雨茂
空餘桃李向春榮髙情祗許鄉人慕遺事誰從太史銘
頼有賢甥今宦逹為揚聲譽照蒼㝠
　　　挽祝處士
鴻去青㝠定幾年東吳聲譽至今傳髙情未必尋丘壑
清隠還應在市㕓竹塢邀賔留舊榻芸牕教子剩殘編
黄門底是推㤙處紫誥廻鸞下九天
　　　豫讓橋次陳僉憲韻
千年豫讓有遺橋懐古還停使者軺季世忠臣存大節
頽波砥柱見孤標吟邉凉吹聲蕭瑟望處秋天影寂寥
無限繁華俱泯滅英名終古自難消
　　　挽蕭御史
共惜西江老豸冠白雲乘去不知還繐帷夜捲霜風冷
華屋秋扄曉月寒遺蹟定應歸太史榮名長是在人間
明時有子登三事永感終天涙不乾
　　　述懐
已承㤙詔許還山又被虛名繋一官每向班行嗤老醜
空躭典籍尚寒酸妨賢政自慙公論竊禄能無愧素餐
早晚還應乞身去石田茅屋伴清歡
　　　河間獻王墓
漢家宗室最稱賢遺事曽經閲簡編偶過河間尋往跡
空餘荒塜帶寒烟頻求千古書連帙獨對三雍䇿幾篇
雅樂未興人已逝雄歌惟有大風傳
　　　過徳州
山東一别十餘秋白髪重來過徳州闗市尚開臨水户
郡城猶聳入雲樓霜臺駐節思前度憲府乘驄憶舊逰
此日又騎官馬去朔風吹雪路悠悠
　　　徳州除夕
昔捧天書按部來之官又上鳳凰臺頻登風紀知庸徳
屢陟廷平愧菲才寓館眀朝添一嵗晴霄此夕麗三台
元正馳賀心何似金殿香浮寳扇開
　　　寄髙苑李嗣昌廣文
安邑分携幾十年中間㑹合總茫然華燈每憶連珠玉
綺席空懐醉管絃顧我已添新白髪知君猶擁舊青氊
却慙頻嵗叨天寵悵望豐城劍氣邉
　　　兖州人日二首
去年西蜀逢人日人日今春客兖州行止可應無定跡
嵗華仍復易周流驛亭盡日風頓起官路漫天雪未休
南到彭城祗幾驛天晴擬放吕梁舟
驛亭忩户總光輝人日紛紛雪亂飛闗塞有兵皆凍合
園林無樹不春歸風威肅肅朝來静雲葉飄飄晚漸稀
清興此時誰與適論心殊覺故交違
　　　孟子祠
鄒國叢祠古道邉滿林松栢帶蒼烟逺同闕里千年祀
近接宣尼百世傳獨引唐虞談善性力排楊墨絶狂言
功成不讓湮洪水萬古人思命世賢
　　　彭城懐古二首
戱馬臺邉雉堞髙參差樓閤入雲霄漕河控引淮黄近
驛路通連海岱遥天府豈知成覇主彭城空復駐英豪
大風折木飛沙日想見天心翊漢朝
當年禹跡舊分州走馬南來遂此逰地勢縈廻環翠嶺
闗城峭拔枕黄流燒餘豪傑千年塜春老佳人百尺樓
周覽未能窮往事官河又放下洪舟
　　　雪中過髙郵湖
髙郵湖裏雪中過雪片無聲㸃白波天水渺茫遥自接
烟雲杳靄暗相和寒蓑滿眼漁翁少畫舫隨風去客多
還似滄浪水清濁只應難覔扣舷歌
　　　過䢴溝懐古
荒陂野水古䢴溝千載曽經煬帝逰煖日輕風牽錦纜
垂楊芳草引龍舟春殘故國閒金屋花滿蕪城醉玉樓
一自真龍飛晉水亂雲空結海天愁
　　　髙郵阻雪
髙郵城下維舟楫雨雪連朝阻去程澤國風烟春冉冉
野湖波浪晚㝠㝠凍消踈柳長堤濕響徹脩篁候舘清
南到大江祗幾驛晴霄行覩鳳凰城
　　　髙郵大雪河氷
已過立春十五日淮南天氣太嚴凝重湖皛皛層氷結
千里茫茫積雪平霄漢連朝飛鳥絶官河隨處客舟停
東風解凍須臾事波緑粼粼野燒青
　　　自儀真入大江
儀真南入大江隈江上雲㠶向曉開滿目好山青簇簇
連天駭浪白皚皚還思二十年前渡又自三千里外來
北闕承㤙方浩瀚之官今上鳳凰臺
　　　寄海寜李太守
又是分携十七年寥寥幾度信音傳濫官白髪知吾劣
歸老青山覺子賢蠟屐每多登覽興錦囊應有唱酬篇
著書更法春秋筆還肯緘情寄一編
　　　金陵春望四首
錦繡江山一望中金陵佳氣正葱蔥石城尚踞耽耽虎
鐘阜長蟠矯矯龍淡靄逺遮三月柳瑞烟深護萬年松
風流王謝何須問開國還思舊股肱
金陵最好是新春風景無邉入望頻山似洛中浮秀色
水從天上泛通津千門垂柳初經雨滿路飛花不起塵
深荷發生同萬物兩京回首憶楓宸
佳麗層城王氣中春來無樹不青葱湖光湛湛跳紅鯉
橋影沉沉卧白龍錦繡園林開艷杏烟霞澗谷挺長松
無邉風景皆堪賞千首新詩興未窮
皇都又是一年春立馬長堤眺望頻麗日斜眀紅杏塢
煖烟輕護緑楊津風來野水微生浪雨過天街逈不塵
最愛祥雲呈五色氤氲長是繞楓宸
　　　簡張都憲二首
榜題龍虎舊聨名宦迹升沉隔兩京離合雖驚頭並白
交親終喜眼俱青濫登棘寺知無補峻陟霜臺倍有聲
近得髙鄰親孟氏不妨剪燭話平生
藉藉朝端有盛名憲臺周厯兩神京封章已見輸忠赤
事業還期著汗青風度宛如瞻玉樹辭華真是擲金聲
共論三十年前事聨歩青雲滿路生
　　　周儀賔水筠軒
曲䦨干外小方塘塘上蕭蕭繞翠篁一鏡平開涵影細
萬竿齊動引風凉根穿近岸藏科斗稍接遥空下鳳凰
水竹䨇清曽到此金樽相對興難忘
　　　春日遣興簡張都憲廖丁二大理
春來無日不連隂風物蕭騷思不禁雨急梅花飄白玉
天寒柳線勒黄金宦情不與江流競樽酒肯隨人意深
况是一年寒食近松楸千里正闗心
　　　再用隂字韻簡張都憲
好風乍起掃輕隂清思撩人不自禁與客便傾花下酒
放懐寜惜槖中金髙情肻負年華泰交誼難忘嵗月深
春興不知凡幾首長吟因見古人心
　　　送倪尚書赴召二首
天書逺召舊師臣送别金陵喜氣新莫道分符淹嵗月
還應聽履上星辰一江流水催行棹兩岸垂楊夾去津
三接深期調玉鼎行看雨露萬方勻
尚書承詔上金鑾祖席珊珊擁佩環霖雨舊曽思傅説
師臣今見起甘盤江淮緑泛行邉水齊魯青餘過處山
入覲定膺新寵鍚調元須竭寸心丹
　　　南京端午
端陽令節客南京遷擢頻年荷寵榮内扇幾沾當日賜
宫衣曽有舊時名從教緑柳含風細且喜紅葵照眼眀
為報鵷行舊知已一卿贏得鬢星星
　　　暑夜簡趙駙馬
大扇頻揮汗不乾那堪酷暑夜漫漫寂無風露徘徊處
空有星河悵望間真是流金兼鑠石定應焚澤更焦山
清凉只有仙侯府長夕氷傳瑪瑙盤
　　　簡張都憲楊尚書鄭侍郎廖少卿丁寺丞
棘寺秋官接憲臺山光水色畫圖開青林雲氣當牕見
翠浪風煙入座來楊柳影中冠盖過芰荷香外吏人回
好生正仰吾皇徳共播仁㤙遍九垓
　　　再用前韻
鍾山南望鳳凰臺山下平湖一鏡開近岸紫騮穿柳去
沿堤畫舫采菱來山禽將子飛還止水鳥銜魚去復回
無限太平門外景神逰何必訪仙垓
　　　再用前韻三首
風紀都應属内臺官清公道一時開科條自是眀天討
門舘何由有貨來聲譽已知馳峻極文章况復動昭回
不須遍攬江湘轡坐見澄清匝九垓
廷尉刑曺與栢臺髙門俱對碧湖開天涵波影閒雲度
雨雜泉聲爽氣來此日官僚聮轡入往年鵷鷺候朝回
近來執法尤宣朗應佐陽光燭九垓
刑曺理寺近烏臺坐對湖山畫障開芳草有情還漸長
好風無約自頻來移文謾想髙人去聮騎頻同上客回
為戀眀時歸未得思親空復誦南垓
　　　戱作逰仙(用前韻/)
瓊瑶萬仭中天臺珠宫貝闕參差開靈風響下碧虛裏
連翩鶴馭仙人來鈞天揮綽九奏畢羽衣揺曵萬舞廻
後天不老凋三光排風馭氣逰遐垓
海中湧出金銀臺陽烏濯耀蒼烟開弱水瀛洲不可到
飈輪鶴馭相往來洪濛開闔幾萬古桑田走馬能千廻
抱一之子可輕舉相期汗漫逰九垓
銀屏金屋瑶作臺化人宫殿中天開東見蓬萊水清淺
西去幾復青鳥來雲錦之裳文五色倬彼雲漢凌昭回
下視九域一毫芒何異蠛蠓飛塵垓
仙山中有學仙臺凌虛上接天門開青衢黄道倒影出
望舒日馭東西來玉宇無聲彩雲濕雲漢屈注萬里廻
寥廓無鄰安可極重陽之數歴九垓
　　　樵雲野老
白頭已與世相違笑指生涯在翠微伐木忽看雲滿斧
束薪不覺露沾衣息肩頻向青林歇荷月長從緑野歸
一曲浩歌天地闊逺山回首晚霞飛
　　　南京十詠
　　　　鍾山疊翠
自是皇都第一山峯巒髙下似龍蟠嵐光翠滿金銀闕
秀氣青連虎豹闗瑶草不隨秋意老琪林長共曉霜寒
年年澗谷蒸雲氣散作甘霖宇宙間
　　　　𤣥武波澄
北湖清濁自天開勢恊龍圖一水來百里烟霞環島嶼
繞城波浪動樓臺九霄氣逈通銀漢五夜天低轉斗魁
絶勝蓬萊山下水洪源終古不塵埃
　　　　淮清柳色
淮清橋下水連空橋畔依依柳色濃香絮有情皆作雪
柔絲無力盡含風樓臺掩映深春後市井凄迷暮雨中
近水向陽千萬樹年年長是發生同
　　　　卞壼神祠
晉室人才數俊髦艱危深感與時遭君臣義大如天地
父子生輕似羽毛昭代旌忠時饗盛豐碑鐫徳古祠髙
想應當日偷生者纔入脩門意自勞
　　　　石城霽景
郭外雲開見石城緑苔經雨自層層眀時正是龍飛地
終古猶存虎踞形萬里長江通海白三山逺岫入天青
登臨不盡千年意擬與丹崖共結盟
　　　　鳳臺春曉
金陵千尺鳳凰臺臺上春雲向曉開緑草雨餘淮甸合
青山崖轉楚江廻謫仙此日知何在麗句當年未易裁
定鼎只今逢有道九苞行復自天來
　　　　江東古渡
江東門外大江頭古渡微茫接逺洲月窟殊方通上國
雲㠶大舸滿中流垂楊芳草三春暮紅蓼黄蘆兩岸秋
顧我濟川才思少幾回臨想興悠悠
　　　　長江秋色
長江浩浩繞神京霜落烟波萬里清灝氣西來通灔澦
寒潮東下接滄溟幾行鴈影涵空碧兩岸蘆花映月眀
西塞山前秋色裏夕陽惟聽棹歌聲
　　　　朝陽曉望
朝陽樓閣倚天開日馭朝看海上來晴旭乍分龍虎勢
清光已滿鳳凰臺御溝水向東華轉仙禁雲從北苑廻
𤣥圃瀛洲真在望不須方外覔蓬萊
　　　　鷄寺晚鐘
上方臺殿翠微中石磴盤崖一逕通客至有風還掃榻
僧來不語自鳴鐘竹窻下見浮雲白祗樹斜臨返照紅
自笑無生渾未學懶從方外共談空
　　　　太平堤望
太平堤路夾平湖湖上清風面面俱十里波光天上下
半空嵐影樹扶踈稻塍草色青無際菱葉荷花净有餘
艇子有人閒泛泛釣竿還可拂珊瑚
　　　送姚侍郎廵察雲南
璽書英簜使遐荒萬里山川草木光霜早楚江楓葉赤
雨晴蜀道菊花黄羣芳擬欲除蕭艾百鳥還期識鳳凰
六詔遍廵歸奏日定膺殊渥五雲鄉
　　　借馬簡趙駙馬
鞲來白馬錦鞍韀騎向天街送表箋霜鬛蕭蕭頻攬轡
銀蹄剥剥不須鞭滿身香汗生微雪一路清風散曉烟
有馬借人今復見神京戚里最稱賢
　　　題趙尚書慶夀圖
天官白髪老尚書致政歸來樂有餘夀慶七旬新置酒
禄辭千石蚤懸車繡衣令子樽前舞蘭茁諸孫膝下趨
在席嘉賔何所祝公年更與大椿俱
　　　送廖少卿上京二首
龍江五月發扁舟大理名卿上帝州千里好山開翠嶂
兩堤楊柳䕃清流鳴鑣紫陌思前度簪筆黄門憶舊逰
若見中朝知已問丹心不改雪盈頭
理寺名卿得俊僚六年又促紫宸朝石城解纜江風細
淮浦揚舲海霧消入覲九天瞻日月聮班五夜聽簫韶
吾人乆抱蒼生念清問深期答聖堯
　　　和張都憲詠湖亭山字韻四首
憲臺佳勝占湖山湖上新亭白晝閒風送荷香來几席
日移竹影上䦨干金塘水滿魚争躍碧嶂雲收鳥自還
好景無邉渾負却何時同倚畫屏看
平湖萬頃倒銜山山對湖亭白日閒長有好風清自起
總無塵土暗相干簷前荷動知魚戱鏡裏雲開見鳥還
獨憶愛蓮周茂叔化機須向静中看
小結湖亭面碧山山光水色共閒閒平連西塞波千頃
斜上東山日兩竿欄外静看鷗鳥浴沙頭長見釣舟還
髙人安得王摩詰盡冩風光入畫看
近愛平湖逺愛山䨇清收入小亭閒雲容水態皆堪賞
俗氣紅塵總不干日静坐聞黄鳥囀烟眀遥見白鷗還
情知風月無邉景頻倚雕䦨自在看
　　　和張都憲詠湖亭波字韻四首
湖亭面面俯滄波一上湖亭景物多過去黄鸝穿翠柳
飛來白鷺㸃青禾乾坤上下羲皇易日月東西織女梭
好在憲臺休暇日一樽同此養天和
亭下溶溶漾緑波芰荷花發繞䦨多却看嶺北千株栢
最愛堤南萬頃禾漁父不收沙上網鮫人還織水中梭
坐邉生意皆堪樂雲雨天時日正和
高高亭子壓洪波獨占湖山秀氣多近岸還栽𤣥圃竹
逺洲時種玉山禾坐中造化乾坤鼎簷外光隂嵗月梭
應有仙人來過此晩凉時節弄雲和
平湖静鏡不風波最是湖亭樂事多留客毎同歌菉竹
檢書還共誦嘉禾酒酣吐論如傾海令急傳籌似擲梭
記得前時兩三㑹宛然風景是清和
　　　湖亭小酌和張都憲韻
湖樹隂隂障赤曦湖亭偏與静相宜坐中清氣時常滿
堤上紅塵總不知莫羨逰山携謝妓何如行酒和陶詩
氷漿氷果寒氷齒宴樂無過盛夏時
　　　和張都憲合歡蓮房
憲臺臺下有蓮塘一種髙荷逈異常乍見仙花開並蔕
旋看瑶實結䨇房垂垂共壓秋波净裊裊同沾曉露凉
絶勝當年連理瑞畫圖還擬進眀光
　　　次張都憲喜雨韻
中丞初自舞雩還便有風雲感㑹間布濩旋應彌玉宇
沾濡行復遍塵寰舊痕已沒湖中水新翠方添郭外山
自是有年今有象定知朝野罄交歡
　　　次張都憲並蔕蓮韻
緑池紅綻合懽花秀色天然自一家並結翠房含雨露
獨揺香柄出烟霞何曽人世時常見賸有風騷次第誇
自是太和充宇宙故鍾此物兆亨嘉
　　　贈歐陽憲副
憲節重來覲九天論交不盡意留連休驚白髪三千丈
且喜青雲四十年老大可無新事業壯逰還憶舊山川
人中松栢君知否萬雪千霜獨挺然
　　　送吳祭酒還南京
司成述職喜南還照日金衣出九闗萬里春眀天蕩蕩
滿河氷泮水漫漫行邉畫舫烟光薄到日橋門柳影閒
若見同逰舊知已為言清絶憶湖山
　　　送鄒都憲廵撫吳浙
皇仁逺布軫生民廵撫東南簡重臣天語諄温頒鳳勅
雲㠶縹緲泛龍津班行共識時名大郡邑争看憲節新
行見霜風廻煖氣三吳無處不陽春
　　　審録後簡蕭羅兩都憲
碧梧鳴鳳應朝陽龍勅頒來帶御香寒沍一時廻煖氣
幽潜隨處發天光平反自可歸臺憲欽恤惟應仰聖皇
還見星軺辭輦轂㤙波行復遍遐荒
　　　送武昌教授
武昌風土冠南州都愽于今㧞俊尤拜命已應増士氣
趨程行復泛江流汀洲蕙緑光風轉沼沚芹香宿雨收
還似蘇湖人士盛可無聲譽逹宸旒
　　　送儀源檢校還寜國
賛畫宣州幾載間趨朝此日又南還扁舟行泛長江水
匹馬重過故里山為宦莫辭聲利薄到官贏得簡書閒
渠家奕世多卿相清節髙風自可攀
　　　送徐䙗下第歸蜀
情知大器晩成難莫向長途厭往還曉日近辭丹鳳闕
晴霄逺入碧鷄山摶空六翮應須養進學三年未覺閒
隨計重來須有日㑹看聲譽動天闗
　　　重㤙堂為韓雍都憲賦
有子乗驄秉憲鈞䟽封幾度到䨇親纔頒龍勅奎文動
又錫鸞封綵誥新命服屢膺逢盛世華筵頻啓慶長春
重㤙堂上㤙方至更篤忠貞答紫宸
　　　王寺副膺封
教子登科官棘寺推㤙三載到親闈共看白髪宜烏帽
重喜蒼顔稱錦衣奕世榮名今亦少一門光耀古應稀
還當起閤藏龍勅長見奎文萬丈輝
　　　王都憲展祭
天㤙新許拜松楸又送中丞出帝州尚憶朝端峩獬豸
還看驛路躍驊騮鳳林迎節從天上鸞誥頒封到隴頭
忠孝兩全人共仰可無直筆繼春秋
　　　送董長史
白髪交情四十春聲名又喜逐年新江都正學師前哲
洛下長才憶古人北闕從龍天廣大西山䟦馬玉嶙峋
雲中到日多清興應有新詩寄我頻
　　　寄楊尚書彦謐
尚書聲譽滿南都聞道年來興不孤弄瓦幾時添愛女
䕃官五品羨英雛量深往日尤能飲足健前時不用扶
還有水心亭似舊清香應滿博山爐
　　　寄南京張尚書
每憶南京大司馬列卿遷轉自清朝舊臺百職餘風紀
新政諸軍仰教條聮榜可能懐未契同官端喜得英僚
惟應舊㑹知難再詩酒湖亭乆寂寥
　　　送王郎中還南京
屢拜秋臺最好官三年考績又南還路分薊北山容秀
舟到江東水靣寛粉署正當𤣥武畔青雲多在鳳臺間
他時還有清眀譽㑹展颷輪覲九闗
　　　題何司訓致仕巻
師名蚤不愧蘇湖引老南還出帝都驛路風和烟柳細
官河雨急浪花麤行看舊隠書連屋坐見交親酒滿沽
却恐廻鸞來紫誥黄門有子拜官初
　　　大理汪寺副父母膺封
龍勅歡傳出九重二親同日荷䟽封一經教子聲名著
六品推㤙寵渥濃樽爼喜開今日宴衣冠快覩盛時風
賢郎更盡廷平職還有廻鸞下碧空
　　　輓邢檢討母
有子登科入翰林難將寸草報㤙深和熊已作中宵夣
斷織曽勞往日心長憶紅霞裁命服空悲白髪暎華簪
光榮尚自霑存沒留取芳名照古今
　　　送張福還平度州
三年報政逺朝天籍籍香名滿耳傳烏帽任添新白髪
黄堂已換舊青氊大夫故自全三徳父老何曽送一錢
莫道東歸人士悦璽書行復又徵賢
　　　輓鄒都御史
丹梯早躡到雲端粉署三廻陟地官東長行臺邉鎮肅
南持憲節海波寒鬢因勤事年來白心為輸忠老去丹
莫道淮南悲逝水豐碑行見故鄉刋
　　　送孫縣丞
匆匆别我意如何領節之官古泰和舟到九江秋水闊
路經五老好山多眀時三尺應須守暇日䨇松定可哦
好在家聲能自振三千還擊大鵬波
　　　送陳脩撰使髙麗
萬國來朝通九譯一朝持節使三韓烟開碣石行邉見
日出扶桑馬上看玉燭正調王道盛天書大布逺人懽
歸囊不似千金槖留取清名宇宙間
　　　送李憲副回山西
上林三月柳花飛又送青驄出帝畿别路争看迎憲節
過家應自舞斑衣㤙光北極懸紅日行色西山入翠微
風紀重臨還自保更馳清譽到彤闈
　　　送山東賈叅議
藩佐于今選俊良霜臺御史獨名揚方承北闕㤙光大
未覺東州道路長雨過魯郊桑椹熟風來歴下水花香
旬宣海岱雖云樂玉鑑氷壺未可忘
　　　送人歸閩中
天垂雨露萬方同冠帶南歸喜氣濃溪渡㯽榔和水暗
林穿茘子遍山紅到家定有詩書在對客寜教酒盞空
珍重髙年崇禮讓七閩自古尚儒風
　　　送張司馬致仕
荆南風景古來嘉六月樓船想到家沙市水添三峽漲
渚宫雲接五溪霞逢時都憲人皆仰致仕尚書衆所誇
還有丹心思報國曲江樓上望京華
　　　送張侍郎還河南
還家争看少司徒千里光輝出帝都舊直黄門遺事業
新乗彩鷁問征途河分衛水如鋪練山到中州似畫圖
結社應多鄉友在論情不盡㵼金壺
　　　天順元年六月初十日上章告老未允十一日
　　　　又請十三日又請至二十一日䝉允出京師
　　　　舟中賦七首
遷轉春官入翰林兩叨清秩受恩深論思未有回天力
供奉空懸捧日心六十故知年漸老尋常唯覺病相侵
乞歸自是安衰劣俯仰清風愧古今
病懐乆與世相違䟽乞歸田詔許歸辭闕猶霑光禄酒
束裝還有尚方衣兩京水陸尋征路三晉山河想舊扉
金馬玉堂回首處青霄唯見五雲飛
老病何堪汚玉堂乞㤙優詔許還鄉歸鴻絶漠情知逺
倦鳥投林意覺忙但想溪山行處好不妨園圃到時荒
退休自是昇平事祗道閒中嵗月長
經世誰人志盡酬古今回想興悠悠即非有道身能退
自是無才老可休歸騎逺尋天井路輕㠶先放潞河舟
家山到處知何日汾水西風八月秋
早曽拜䟽乞歸田羈絆虛名又幾年道徳愈難期往哲
事功無復望時賢宦情似水年來淡鄉思如旌日自懸
老病放還䝉帝力不知何以答皇天
魚在洪淵鳥茂林從來誰識古人心五湖髙興應難及
三逕清風不可尋希復卿雲光舜日幾調元氣作商霖
獨慙愚老歸休晚猶撫遺編慨古今
竊第歸登潞水船罷休從此又言旋西塗東抺三千字
北去南來四十年欣戚情懐渾索寞升沉聲譽總悠然
彤闈紫閣如天上依舊清汾數頃田
　　　送王憲使之四川
憲使之官雪嶺東錦城樓閤倚晴空莫辭道路三川逺
正喜車書萬國同玉節自天隨爽氣軺車到日振霜風
深期雅操清如水行看香名逹九重
　　　内閣用唐人韻簡徐李許三學士
黄閣文章萬丈輝青霄閒看鳥雲飛巍峩鳳闕凌雲逈
宛轉鑾坡到客稀屢草黄麻依紫極常聨玉筍侍彤闈
却慙老大承天寵一字何曽補衮衣
　　　送孫輈之䕫州同知
西南䕫府古名州别駕于今遂壯逰霜落江寒經白馬
浪平峽静過黄牛到官綺席宜踈節行部山氓在恵柔
發軔長途深有望莫令聲譽頓悠悠
　　　新春喜雪
立春纔是第三朝喜見春空雪亂飄天上瑶臺應錯落
人間玉嶺正岧嶤固知吐氣乾坤滿頓覺逰塵户牖消
却上小樓閒縱目八紘清思逈難招
　　　寄蒲守徐孚
積石黄河遶郡流郡城髙興自悠悠逺天雲净仙人掌
近郭風清鸛雀樓頻寄鸞箋書可著所需藥物病全瘳
衛蘧衛武應難及進徳深慚老未休
　　　貞節堂為王憲使母賦
婦道從來不二天近知王母踐斯言從教白髪三千丈
祗保清風五十年頒誥旌門今受賜養姑教子舊稱賢
一門盛事歸貞節堂上髙名百世傳
　　　讀邵康節擊壤集二十首
乾坤清氣産英豪大隠天津道徳髙雪月風花閒諷詠
溪雲水竹自逰遨畫前有易心能悟删後無詩句獨謡
金薤琳瑯垂萬世無窮雅興自滔滔
𤣥社千年有召封故應華胄産英雄居共舊業留餘韻
卜洛新居有定蹤後學難窺擊壤集先天都屬弄丸
翁清風百世誰招得望斷嵩髙送去鴻
三絶空餘賛易編千年圖象竟寥然人豪真自從天挺
羲畫原因到已傳骨髓著書成大巻風花遣興有新篇
驪龍頷下眀珠在誰測東溟萬丈淵
鳳在髙梧不可招天津清隠結衡茅小車逰處情何適
大筆揮時興自豪酩酊酒中心惻惻離披花裏思忉忉
空餘首尾詩垂世誰識秋風八月髙
壯逰歸到洛陽居環堵蓬茅得自如外物不知軒冕貴
此心惟覺性天虛環中日月行無息静裏乾坤樂有餘
首尾詩成情可見何須象罔索𤣥珠
六朝全盛太平時卜築東都得自怡毎與真儒論大道
時從國老和新詩盃傾緑酒寜嫌淺車碾青蕪不厭遲
莫道千年清響絶知音還自有鍾期
皇極書成識者稀原從羲畫見天機故應消長隨時變
一任行蔵與世違楊柳堤邉風淡蕩梧桐枝上月光輝
無邉清興難收拾毛穎時時聽指揮
天津橋上聽啼䳌只是當時已惘然妙意都應窮卦畫
餘情聊爾託詩篇太和酒味濃還淡甕牖蟾光缺復圓
曽向行窩看兒戱不妨歌枕自髙眠
手探月窟足天根悟盡羲圖造化原嘉遯有窩甘偃蹇
觀光無意羨飛騫詩成比賦猶堪詠道在希夷信莫言
勝日良辰留客處清風滿抱酒盈樽
盛時京洛足鵷鸞翁有無名與往還劇論直窮天地外
清吟多在水雲間榮枯任物心無繫消長隨時我不闗
自得人間無味樂好詩留與後來看
排風御氣復鞭霆歴覧無邉造化情隨分自能安至樂
翫心誰復識髙眀先天圖有年年運皇極書為世世經
首尾詩成多寓興調髙白雪少人聽
笑傲林泉樂太平洛陽誰不愛先生嚴寒暑雨何曽出
温煖清凉却解行金谷風和吹道服銅駝雨霽隠車聲
行窩十二閒㳺處父老兒童喜送迎
人情物理總分眀七十年來老洛城只向窩中耽至樂
却扵身外薄浮榮花紅柳緑隨時賞雲白山青取次行
還復振衣千仭上都無塵垢半星星
嵩山洛水舊神州結屋天津景物幽脩竹林中靈籟響
梧桐葉上露華流弄丸古意誰人識戱筆新詩有客求
春煖秋凉出逰處無邉清興更悠悠
始終天地在胷中還似危樓出半空極論毎生賢逹敬
閒談儘與俗人同廵行堤柳春揺緑㸃檢園花曉綻紅
風景滿前皆自得濡毫又見小詩工
外臣自昔有由巢不是山人索價髙獨向杯中存爕理
毎從環内樂逍遥纔看園老分斑笋又見端眀送藥苖
餘事盡從吟咏見感時懐古興滔滔
共愛先生共卜居天津水畔是吾廬隂陽爕理三杯酒
皇覇經綸幾巻書儘有清風生几席倍多眀月照庭除
生平祗是過人處嬴得䨇眉日自舒
老去吟多首尾詩賦和比興盡兼之陶鎔物象方知富
漏泄天機始見竒水靣生風秋浩浩天心轉月夜遲遲
有丸祗向閒中弄肯借髙人試一窺
洛陽全盛想當時春煖秋凉任所之金谷名園花綻錦
銅駝古巷柳垂絲霜林髙鳥争歸疾沙浦㝠鴻欲下遲
萬象有情渾自得詩囊還載小車兒
少年應自負雄才老悟𤣥機此意灰嵗月風光情自得
山雲水石興悠哉一環理窟閒中見萬古天心動處來
寳匣瑶琴遺響在幾何人識伯牙懐
　　　次王侍御韻
憲府乘驄舊有名今秋偶爾㑹蠻荆虹霓氣接風雲氣
珠玉聲隨咳唾聲萬里山川勞䟦歴諸蕃部落待澄清
愧予無補虛持節頼有丹心老更明
　　　平定州分司次江侍郎韻
乘軺萬里越河闗報國寜辭道路艱首夏初離巫峽水
新秋又過太行山乆知鴈塞妖氛掃載喜龍沙鳳駕還
白髪已承歸老詔陛辭不日覲天顔
　　　寄王用章憲副
毎從青濟憶同官祗隔滄溟一水寛我捧天書行萬里
君持憲節按三韓封章入奏時名大驄馬廵邉將膽寒
䨇劍有光常夜夜暫廻風雨未應難
　　　附録所贈二首
名利塲中一夣醒知君渾不負蒼㝠村醪且去隨時飲
澗水重來洗耳聽俗眼任他終日白山光還似舊時青
從教門外塵如海坐向空齋閲聖經
自許孤忠結主知居官寜肯論安危平反不愧張廷尉
三黜何慙栁士師已向一身中道立更㸔千古大名垂
到家莫廢韋編業伊洛髙蹤尚可追
　
　
　
　
　
　
　
　
　
　
　
　
　
　敬軒文集巻十
欽定四庫全書
　敬軒文集巻十一
　　　　　　　　　　　　　眀　薛瑄　撰
　　雜著
　　　胡氏族譜後
僉憲髙唐胡公間出其族譜示余俾余書其後且曰譜
吾作也吾家故有譜具載世次行蹟吾少時猶及見之
後更散逸不存吾懼先系先徳將遂湮沒無傳扵是斷
自吾之所知者創為是編以傳諸家庶後之人得有所
考而知所自又曰凡譜所以兼載世美以示諸後也吾
自束髪讀書厯官中外僅克有立而幸不失所守者皆
先徳之遺也若是譜不作則是自専其休而忘先徳之
大豈仁孝之心乎此吾勉就是編而不敢以蕪陋為解
也余受而退閱其編觀其序宗系則綱紀不紊論世徳
則言行不遺因仰而嘆曰自宗子之法壊而人莫知所
自往往親未盡而相視若塗人者有焉幸而士大夫家
間有譜牒以紀其世則又或逺附顯者以自重厚加潤
澤以失真是二者皆過也僉憲公則不然其紀世次既
眀白可考論先徳又典實可推若是以傳之家公之子
姓宗族一覽之頃親踈之序世徳之懿舉在目前莫不
興其孝弟慈良之心髙山景行之念凡行義藹然扵一
門徳善相承扵悠乆者實有頼扵是編也詩所謂孝子
不匱永錫爾類者公有焉若公之氏族官閥僉憲劉公
序之偹矣兹不敢贅謹擇其一二可言者書扵後以復
扵公云
　　　書何原眀先生傳後
先生三衢之常山人諱初字原眀姓何氏非非齋其號
也自少以頴睿聞既從學扵鄉先生三江兄弟即以窮
理正心克己為務且兼習舉子業嘗兩舉不第益自奮
勵復從程觀先生學易遂以易經領鄉薦任仁和教諭
既而元季俶擾文教隳弛乃解官歸鄉里日以讀書談
道自樂值國朝開運首訪遺才以任民牧遂以先生為
江州湖口丞時軍興多故邑里凋瘵先生調給安定焦
勞匪懈以治狀騐白陞知韶州府仁化縣其便民之政
可紀者尤多既而丁外艱去官遂以疾家居篤意教事
及海内平定詔天下建學養士且求學行老成者為師
遂起先生為巴東教諭先生年益髙學益充徳益進聞
望彰灼近孚湘藩逺徹朝右困召至闕下預修書傳㑹
選書成將歸上考之欲授以近地便養遂除開化教諭
禄之終身先生學既有得尤善開發人故後進出其門
為名士顯宦者甚衆嗚呼夷考先生之學之傳逺有端
緒盖三江先生出許文懿公之門而先生則三江所授
也其淵源既逺至於經㫖之微性理之奥宏博精密盖多
其自得故其䖏心制行有足動人者至扵著述雖多要
皆根本義理而不為浮靡之習若先生之為人可謂有
古士風矣及觀其為佐令為教職則其學又以驗諸行
事事可考然或者猶謂此特先生小試耳使得盡推其
所有則其效當不止是殆未可知也距先生沒後二十
五年其孫永芳以進士知邵陽縣時未幾民翕然化固
知其學宦家法有所自意者先生之未克盡施者永芳
殆能繼其志而擴大之乎其端兆矣永芳持其祖家傳
求言以發其潛徳遂芟取先生之學之行見諸行事有
未究而將有待扵後人者書以還之
　　　河崖之蛇
瀕河居者為予言近年有大蛇穴禹門下岩石中常束
尾崖樹顛垂首扵河伺食魚鼈之類己而復上入穴如
是者累年一日復下食扵河遂不即起但尾束樹端牢
不可脫每其身一上下則樹為起伏如弓張弛狀乆之
樹枝披折蛇堕水中數日蛇浮死水之漩隈竟不知蛇
得水物貪其腥羶不舎而堕耶抑蛇為水之恠物所得
欲起不能而堕也余聞之喟曰是蛇負其險毒稔其貪
婪以食扵河所恃以安者尾束扵樹耳使樹不折則其
生死猶未可知惟樹折身墜遂死扵河此殆天理非偶
然也且使蛇得水物貪其腥羶不舎而死固可為怙强
貪不知止之戒使蛇為水之恠物所得而死亦可為害
物必報之戒蛇惡物所不足道者但其事有近乎理故
書以告來者
　　　捕虎答
辰故五溪地山險多虎近時尤劇往往羣行摶噬無間
晝夜既飽肉得氣去愈縱横嗥躍無所顧畏居民行旅
悉苦其暴縣吏以聞扵朝命下總戎逐捕之時宣徳五
年閏十二月也三日有以虎在近郊來報者總戎率將
士往遂殺三虎眀日遣將士往又殺一虎連兩日四虎
就殛行者相賀扵途居者相賀扵室將吏以其事來白
扵予且曰辰之四境若四虎比者盖不知多少也總戎
方發近衛兵將包羅山谷捜剔其窟穴而芟夷之期醜
類盡絶乃止夫除惡安民亦繡衣公之志也敢併以為
賀予愧乎其言則應之曰夫利五兵結網罟除山澤惡
物為人害者自先王之制已然况我皇眀奄甸萬姓仁
柔義濡期使覆載逺邇無一民之不獲其生而僻茲蠻
方醜類稔惡乃爾則擉刃網繩之施其可後也不兩日
而四虎殱期畢舉而羣惡盡是皆將吏能用總戎之令
耳予逢掖者無能為也何賀之敢當然予于是盖有感
焉彼皮毛之斑炳爪牙之銛利炰烋乎山林摶噬民物
以自肥者人皆知其為暴而可殺如前所云者是也抑
又孰知于此有不皮毛不爪牙不山林號為靈物而剥
人之脂膏以自養者暴不下扵彼而可惡也哉况彼之
暴者蠢然强悍力有餘而志則否野夫小子有能髙其
垣籬謹其出入猶可避其患也此則以饕餮之資挾翕
張之勢或柄一隅或統一軍或任一邑無間癃殘窘富
悉被其朝吞夕噬之苦是又孰得避之哉且彼異類也
為暴自其性然此則同類也而至扵斯極予又不知此誠
何心哉然彼之暴汝總戎軄也行見悉皆殄除而民物
全安矣此則予職也國家憲紀素以完具方圖所以少
施其方畧以覃恵澤扵逺邇將吏之賀可休矣衆乃相
屬以目屏氣促武而去
　　　猫說
余家苦䑕暴乞諸人得一猫形魁然大爪牙銛且利余
私計䑕暴當不復慮矣以其未馴也縶維以伺候其馴
焉群䑕聞其聲相與窺其形類有能者恐其噬己也屏
不敢出穴者月餘日既而以其馴也遂解其維縶適覩
出殻雞雛鳴啾啾焉遽起而捕之比家人逐得已下咽
矣家人欲執而擊之余曰勿庸物之有能者必有病噬
雛是其病也獨無捕䑕之能乎遂釋之矣已則伈伈泯
泯飢哺飽嬉一無所為羣䑕復潛視以為彼將匿形致
已也猶屏伏不敢出既而䑕窺之益熟覺其無他異遂
厯穴相告曰彼無為也遂偕其類復出為暴如故余方
恠其然復有雞雛過堂下者又亟往捕之而走追則囓
者過半矣余之家人執之至前數之曰天之生材不齊
有能者必有病舎其病猶可用其能也今汝無捕䑕之
能有噬雞之病真天下之棄材也哉遂笞而放之
　　　跋李氏族譜後
余觀吉水谷坪李氏家譜自唐西平忠武王晟第七子
憲為江西節度使卒於官子㳺奉其䘮𦵏宜春因家扵
宜春五世孫唐自宜春徙居吉水今谷坪李氏皆唐之
裔也逮今廿餘世矣而其髙節懿行孝子忠臣竒童碩
士顯宦偉績出扵李氏之族者炳燿磊落前後相望今
其雲孫茂復以眀經登進士第官大理丞繼西平之往
烈衍谷坪之後裔未見其極也不觀諸江河乎出岷崐
行乎無垠入乎無門巨派支流浩博綿演愈逺而不息
者以其源之洪也西平有大功扵唐室殆岷崐其源乎
不然何其子孫流派若是之盛也嘗觀世之君子遑恤
其本而惟末之求譬之沼沚尋尺之水决而引之不終
日而竭矣尚何望其綿延不絶愈逺而愈盛乎然則李
氏有譜不惟其子若孫知源之有自皆力扵善而無怠
扵繼承世之君子觀此亦足以矯然而知勸矣
　　　韻語
丹青之巧摹寫物之形聖言之妙貫穿物之理因丹青
之形而求其本真因聖言之妙而求其所以是謂象内
求心非聖人安能至此
　　　書絳守居園池記後
近得樊紹述絳守居園池記石本扵今太守臨川王公
汝績記前後刻孫冲何亮序書多論樊記之失偶記舊
收元人文集中有是記句解撿得之則灤陽趙仁舉辨
疑附其後復深辨孫何之説非是余既未得親考絳之
遺跡與樊記合否但以趙説觀之恐今石本中尚有舛
誤賢太守更能叅互考正并句解刻之則千載竒文晦
而復顯亦可偹絳郡遺事之一端他亦不足深辨云
　　　書諸葛武侯出師表後
嘗謂義利二者不能並立古之君子能建大功立大業
垂大名扵萬世者未嘗不重義而輕利也如諸葛武侯
自昭烈枉顧即以身許馳驅其所以勞心焦思謨畫䂓
圖者曷嘗頃刻而不以討賊興漢為義哉至其為子孫
衣食之計者不過成都之桑八百株薄田十五頃而已
外此則别無絲毫取扵人而益其家也其重義輕利如
此故能嘘炎光扵已燼之日續漢統於既絶之秋雖弗
克遂其攘除奸兇興復漢室還扵舊都之志而大義固
已伸扵天下宜其偉烈洪名垂諸萬世而不泯也竊恠
後之君子建功立業者莫不慨然以古人自期然其為
義之公或有不勝其計利之私故其正大光眀之業有
不及古人逺矣愚因讀武侯出師表有感而書此扵其
後云
　　　書貞節堂詩文後
監察御史濟南王允母氏太孺人劉自其年二十有六
已䘮其偶時允方五嵗其弟信方三嵗孺人上無翁姑
之倚下無僮僕之資惟自力扵紡績以給衣食奉祭祀
撫遺孤勤苦勞悴貧約困阨人所不堪而孺人自勵其
操愈堅鄉里逺邇咸以王節婦稱之允年七嵗孺人使
讀孝經及頗通文義即遣入郡庠使從良師友逰以廣
其業允竟登進士第拜今官信亦克成立以幹其家時
孺人年已七十矣猶康健不衰值國家舉推恩之典允
父某贈監察御史劉封太孺人有司復以孺人之節行
上于朝詔所司旌表其門閭由是孺人之節行積扵家
庭信于鄉里顯扵國家實有命服之貴旌異之榮焉嗚
呼天下古今之理豈有大於節義者哉節義者人道之
大防也妻之扵夫猶臣之扵君不幸而遭變故婦多効
節扵其夫之死而靡貳其行臣當効節扵其君之死而
靡貳其操誠以婦道臣道所全者節義耳又豈可為飢
寒禍患所廹貪生畏死自壊其節義哉故程子有言
孀婦餓死事極小失節事極大自常情觀之孰肯以死
而易生自節義觀之則亷耻根扵天理民彞之固有亷
耻䘮則天理亡而彞道泯雖幸得茍且安利扵一時曽
與禽獸無以異以是知程子之言非真知節義之重扵
死者不能識也婦道如此則臣道可知矣孺人當其盛
年䘮偶之時固以死自誓盖不以凍餓殞亡易其心卒
能守節四十餘年潔白堅貞之行無纎毫之疵隙夷考
從古以來人臣號為讀書知禮義至臨大節而易其守
者不如孺人多矣况彼失節之婦摭迹皆是曽何足以
彷彿孺人之萬一哉然則孺人所以因其子貴者實由
其以節顯固宜垂榮名扵竹帛與天地而同乆矣允嘗
作堂以奉孺人士大夫往往作為詩文以發揚其事雄
章雅製聨為巨帙允間持其帙求予言遂書此扵其後
云
　　　書文丞相遺翰後
御史張君諫持宋文丞相遺翰來俾予題其後予觀
之盖文山與宜春趙宰手帖也張君重之惟甚竊惟古
之遺墨所以見重扵後世者不以其人之賢乎當宋室
垂亡之秋其守帥憑堅城控强兵望風送欵投誠屈膝
者相望也而文山以狀元宰相奮孤忠以報國誓將返
濛汜之日扵中天提疲卒當勍敵雖流離顛沛困苦艱
危脫身死亡之餘而憤憤興復之志猶庶㡬扵萬一及
赤手起兵雖苦戰不支以歸而長揖元之君相不拜盖
此身可虀可粉而志不可以威武屈卒之從容就死以
成仁其大節炳燿軒轟宇宙間凛凛乎立萬世君臣之
大義回視棄滅天常之降臣叛將曽犬豕之不如則其
忠賢冠絶千古豈人之所能及哉宜其遺墨僅一幅而
為人所悚敬珍蔵垂二百年而新猶一日也嗚呼重其
遺墨者本慕其人也張君重此帖固知所慕矣使世之
君子得此帖而觀之得不慨然知所重而慕之哉
　　　書劉忠愍公遺翰後
劉忠愍公與予為辛丑進士正統四年予僉憲山東至
京師公時為講官留飲具論邊事將有後來之患又一
年為正統六年召為大理少卿又二年為正統八年公
上疏言十事其一即前四年所論邊事疏有詆訐權臣
語遂為所仇擠以死又六年為正統十四年公所言邊
事大驗今聖天子乃别白邪正誅滅權奸追贈公翰林
學士加今謚遣官祭以少牢所以褒恤禮儀光榮隆厚
而公之名一日震耀天下嗚呼自古以來士鮮全節如
公者天地間盖不多見其眀有以燭事幾扵未然其忠
欲以救事勢扵將然其直氣正言至扵忤權奸死而不
悔是盖天與之以全節足以為人臣之大防立萬世之
人紀矣類若予軰之庸碌不足為重輕者何足道哉何
足道哉又三年為景泰三年冬得公與張御史手書觀
之追想平生三復慨歎書此以志扵其後云
　　　書嘉𤓰集後
太祖髙皇帝臨御之五年句容民張觀獻其園所産二
實同蔕嘉𤓰扵朝既賚之錢遣歸禮官因進言嘉𤓰
乃聖徳和同國家恊慶之瑞詞臣亦獻頌以美焉聖祖
乃製讚以示不居其瑞之意復諭臣下曰縱朕有徳天
必不示以一物之祥且草木之祥生于其土亦惟其土
之人應之于朕何預若盡天地間時和嵗豐乃王者之
禎也夫禮官詞臣以嘉𤓰為瑞者如彼聖祖則推而弗
居以時和嵗豐為禎者如此盖自漢唐宋以來雖英賢
之君鮮不為祥瑞之所媚惑惟我聖祖取時和嵗豐為
禎不以草木一物為瑞誠足以超越千古垂法萬世矣
雖然當斯之時隂陽順序年榖屢登所謂王者之禎既
昭見扵太和之世而此嘉𤓰者寔亦和氣所鍾聖祖雖
不有其瑞而國家聖子神孫宗支蕃衍繼繼承承億萬
斯年豈非嘉𤓰為兆之一端歟而觀之宗族七八十年
以來亦漸繁盛今其孫諫由進士為御史籍甚有聲聖
祖所諭草木之祥生扵其土亦惟其土之人應之者又
足徴也是則國家厚徳深仁培植基本導致休祥固所
以饗世扵無窮而御史君益當上體聖祖之大訓下念
大父之肇祥奉其親長率其子孫敦行仁義忠孝之道
扵不怠庶有以衍厥祥扵悠乆不然所資者多而所積
者有限譬之泉焉不數浚其源而流將竭祥其可恃乎
哉御史君既摘五倫書所載嘉𤓰事實益以家乗所傳
彚而為集名士大夫皆有作間亦求予言遂書此扵其
後云
　　　題漢武帝迎申公圖
余觀漢武帝迎申公圖喟曰兹事不見扵世乆矣當時
武帝能以玉帛安車禮聘賢者如此庶幾三代招賢之
盛典然申公既至有為治不在多言顧力行何如之對
不合雖以為大中大夫尋竟罷歸惜乎武帝有招賢之
名無用賢之實也武帝既然抑不知申公所謂力行者
何事邪竊意人君力行莫大扵誠意正心修身以行王
道扵天下使申公之言果出于此而武帝允廸之則漢
之治何三代之不如哉然以汲黯内多欲而外施仁義
之言觀之彼既以多欲内蠱其心固無望其能力行所
言以致治也漢千載之後有如程朱之真儒所以告其
君者皆誠意正心修身以行王道之言當時皆莫之用
則不能力行以為治者又不特武帝為然也因是以知
三代而下所以治不復古者其原皆出扵此三撫斯圖
書此以識其後
　　　題騎都尉孔朂誥後
右誥一道今給事孔公恂上世祖孔公朂仕宋真宗時
特恩所授也朂為宣聖之嗣其家世之慶善顯榮綿厯
古今儒者言之偹矣余皆置不贅論獨念自宋以來數
百年間數罹變故雖天下之巨蔵重寳大有勢力者或
弗能保為己有惟此誥僅一幅而其子孫乃能世謹收
蔵宛然如舊豈亦有數存扵間邪抑孔氏之子孫所重
者異扵彼耶然則觀者扵此可以矯然而知所警矣
　　　書河南叅政陳公詩後
永樂初年先君子復任滎陽縣教諭時余年方十五河
南叅政陳宗問浙江寜波府鄞縣人以進士任工部主
事陞前軄其為人有學有守尤好激勵後進因行屬至
滎陽索余詩藁觀遂贈余一律且序之曰觀其所作才
充而氣廣不數年間將見問學淹通聲名洋溢禄位不
卑非余儕偹員茍禄者之可比矣其詩有知爾晚來成
大器願修徳業贊雍熈之句時陳公年逾六十鬢髪皓
然而乃奬進余之稚昧復深自謙抑如此可見前軰忠
厚之至俯仰今昔垂六十年顧余老而無聞不能副所
期望祇增愧耳然公之厚意則不可忘遂書其事扵詩
後云
　　　魏純傳
魏純字希文山東髙密人也其先世多仕者至其父為
官江南希文就學於江南初治易後眀春秋詩書大義
亦皆知之其父為績溪令時希文客金陵一時達官貴
人聞希文名屏勢就見請交因合幣羅致舘中俾訓其
子弟未㡬人有所指摘語及希文謫戍邉衛寓薊州玉
田縣先君子永樂七年教訓其邑希文復誨諸將官子
扵學宫傍瑄因得納交為心友自是往返凡十年議論
連日夜不舎瑄之踈劣賴希文䂓輔之益為多先君子
官滿去希文徒歩送數十里執手為别别三年嘗一得
書自是信音不相聞者又三年其後先君子丁大父母
憂起復至北京時希文亦以薦至吏部因同膺薦者有
所不合復退扵初又二年為宣徳元年侍從有薦希文
學行者復召至京師集試吏部文既合格將上其名于
朝以官之而希文竟暴卒扵旅次是年某月某日也眀
年春瑄在河南始聞其訃先是瑄有詩懐希文考希文
亡日與瑄作詩時皆在宣徳元年冬豈非交情之密黙
有感觸扵中而不能自己于言乎嗚呼喧嘗觀古人論
富貴貧賤必皆曰有命瑄少猶未之信年來經渉既乆
數數考之扵已驗之扵人然後有以見夫富貴貧賤盖
皆决然不易之命而非人之私智所能去取也以吾希
文觀之其賦質粹而眀其為學正而純其立心必欲一
毫無愧扵屋漏其制行必欲一事不悖扵天理是則以
徳言之希文之賢固當見用扵時也䖏戎伍僅三十年
超然自得不為顯者焜耀而有自沮之色其貧至扵床
無完衾身無完褐耕穫薪芻之事靡不偹嘗而操行
堅如金石畧不少變其所處盖有古人所難者而希文
優處之以時言之希文困極宜通當不至扵終困也至
其忠信之行積扵中徴扵外武夫小子皆信其為善人
而起尊敬之心縉紳大夫皆知其為君子而咸欲其得
位于時是則以人事言之希文名實孚扵逺邇亦當顯
於世也三者皆無絲髪可疑而乃卒至于窮死不得一
試其有則所謂决然不易之命豈不信哉瑄又竊有疑
焉夫所謂命者果何自而然哉盖出扵天也天必貴有
徳福仁人希文乃不克䝉其貴與福則所謂天者竟何
如哉豈貴徳福善者其常而貴福差爽者不得其常乎
果天道自然而然初無心扵其間乎抑人之生也適丁
其氣之清濁厚薄不齊而非天之所能為乎是皆不可
知也或者又謂天於善人不有以福其躬必有以昌其
後是又未可必也雖然古之所謂善人君子者顧自處
何如耳固未嘗以命之厚薄為輕重也昔固有貴為卿
相富累千金生無益而死無聞者命則厚矣其于道果
何如哉以希文之賢雖卒至扵窮死其徳行名譽孚於
人人其自處者既已無愧於道矣命之厚薄奚足道哉
奚足道哉瑄與希文交最乆情最密始以希文之不遇
質之命而自疑終以希文之無愧揆之道以自解又恐
希文之潛徳懿行乆而或泯扵世也遂作傳以志扵私
篋以傳之悠乆且俾世之君子當力扵為善而無疑于
命云
　　　蕭都御史傳
蕭氏諱中字存中世居江西之龍泉其里曰南園世稱
南園蕭氏存中曽大父諱暉甫大父諱福可父諱民逺
凡三世俱以徳善承繼一迹逺引弗耀扵時存中賦質
剛敏篤志問學大能繼述三父志以増累其徳善在鄉
里直言正色是是非非無少假借雖為鄉人之善者敬
服歸向卒不恱扵群小以是醜正健訟之徒妄相與鑿
空造言意欲搆䧟存中獨先識其㡬微謂其家曰辟言
扵行不食古亦有之吾不可不行其戒遂挈家避居外
邑者將十五年後知鄉里訟風稍息乃還舊居所謂南
園者其鄉里善人老者喜其歸少者仰其徳俗遂變為
仁里爭訟殆絶存中乃益治其舊田園課僮僕勤力其
中不數年生意益饒扵前時大有所積則斥其餘以周
困窶不責所負丁亥嵗臨逺傍郡執役之人伐木歸自
湖湘者既飲食不時疲扵道路加以隆暑鬰蒸病者死
者扶踣相望居人皆以為疫癘染人閉户無敢出視存
中獨曰是有命疫癘安能染人乃大出湯藥分遣所親
多方救濟役夫賴以全活者甚衆存中既讀書知義尤
篤於宗族無間踈戚逺近有女孤無依者為具粧奩擇
所歸使無過時男長不能娶者資給以聘禮使無失配
其扵家法閨庭内外秩如雍如嚴而有恩訓其子孫一
以道義不及於利其子啓者既得存中家傳之學登宣徳
丁未進士第厯官監察御史山東按察僉事陞僉都御
史奉勅兩鎮河間府居庸闗其所軄皆風紀戎政大事
存中數戒以書俾䖏心以公仁持已以廉慎行事以古
人偉節豐功自期待勿為區區小利汨迷身心撓損名
節啓能恪守其戒所至守不可奪事無不立人無不悅
卓然為時之名臣存中貽教厥子者可謂正且大矣啓
鎮守居庸時存中棄世邊務方殷朝廷勉留啓􁏏誠懇
乞終制至于再三詔乃許奔䘮奪情起復及至又領勑
廵撫山右乆之謝病歸將奉存中之祀扵家唘之既忠
且孝則存中教及厥子者又可謂善且美矣啓為監察
御史推恩封存中如其官啓既陞都憲又推恩誥贈存
中中憲大夫都察院右僉都御史云
　　　蕭叙仁字說
禮曰已冠而字之成人之道也釋者曰古者童子雖貴
名之而已冠而後賔字之以成人之道敬其子也都憲
蕭公子榮冠禮請學士劉公為賔因字之曰叙仁劉公
復序其字取孟子仁則榮不仁則辱故因其名而字之
曰叙仁盖欲其勉扵為仁而行之有序也夫道之至大
者莫大扵仁孔子弟子自顔子以下皆未嘗以仁許之
誠以仁為萬善之長偏言則一事専言則包義禮智三
者故孔子教人惟以求仁為言盖盡仁則四者之性無
不盡矣至其為仁之要則其告顔子以非禮勿視聽言
動者是也是則仁道雖大有非後學所敢易言然人得
天地之理以為性初不以聖愚而有異聖人之所以為
教學者之所以為學莫不本扵是焉故雖初學之士凡
志扵道者必當從事扵斯也今學士公既以叙仁字榮
矣叙仁其可不深思仁道之至大而未易言者以用力
扵求之之要哉且施仁之序雖自親以及踈自近以至
逺而其本則在乎求諸心而已使心有不仁則以何者
施扵逺近親踈之間哉求諸心者無他即非禮勿視聽
言動是也叙仁必當念茲在兹無終食造次顛沛之違
勉之又勉用力之乆庶㡬克去人欲復全天理而本心
無一毫之不仁則施仁之叙無往而不達有安榮之效
無危辱之事禮所謂冠而字之成人之道者將扵是乎
在不惟無負扵學士公字之之意亦無忝扵都憲公矣
若徒尚乎叙仁之名而無為仁之實殆見身心之間尚
且迷繆乖紊之無序尚何以施諸親踈逺近而得夫安
榮之效哉叙仁其勉之叙仁其戒之
　　　試諸生策一道
問天地之間理氣而已河圖五十有五之數一六水居
北二七火居南三八木居東四九金居西五十土居中
竒偶之數固八卦之所由畫也然此皆以氣言而不及
於理何歟洛書因一二三四五六七八九之數第而為
五行五事八政五紀皇極三徳稽疑庶徴五福之疇固
兼以理氣言矣先儒謂河圖洛書相為經緯八卦九疇
相為表裏然一以氣言一兼以理言果何以有經緯表
裏歟厥後周子作太極圖其曰無極而太極者純以理
言也自隂陽五行男女化生萬物則兼以氣言而理為
之主也然周子非有河圖洛書之可據而太極圖之作
果有合扵羲畫禹疇之㫖歟諸子扵易書周子之學必
嘗講之試為我陳其説
　
　
　
　敬軒文集巻十一
欽定四庫全書
　敬軒文集巻十二
　　　　　　　　　　　　　眀　薛瑄　撰
　　書
　　　答陳文原先生書
廣文陳先生足下前在覃懐令嗣洎孫髙二生至䝉手
書示慰以先人即世致祭且賻憫恤憂愛之情溢于言
表且以徐孺子郭林宗之事為喻展讀再三歔欷流涕
于以見賢人君子篤於始終而為此超絶之義奬譽之
詞也感徳其可勝言雖然孺子南州髙士林宗漢之賢
者孺子生芻之喻林宗固足以當之矣若孤子之無狀
不仁不孝獲罪神眀降兹酷罰而又故鄉千里未即歸
𦵏羇居南北禮節多廢賢士大夫不即擯斥而棄絶之
幸矣尚何古人之敢望哉孤子固不足言而足下之義
殆無愧扵孺子焉盖自後世風靡俗失至有門生故吏
于其師長之䘮尚不加戚于心况扵交㳺之泛泛者乎
足下與先人非有門生故吏師長之義特以滎陽一邂
逅間即傾懐相與逮兹見背乃不逺數百里遣子若生
緘詞致哀既祭且賻其扵孺子之義又豈逺哉是不惟
先人及孤子存沒感徳而所謂門生故吏薄扵所終者
聞足下之風亦可媿矣承書即當裁答因來河南收拾
行李遂爾稽謾今遣舎弟専往拜禮臨紙不勝哽塞馳
戀之至伏惟諒察
　　　論取友為學答周秉忠書
秉忠司訓足下前枉書并詩三章即宜奉答渉春入夏
小有私冗遂爾一向稽怠及今重取書詩讀之往復究
翫乃有以見足下善於交道甚有似扵古人也又有以
知足下力扵進修盖有出扵後人也嘗觀古人之取友
必擇其可者相與㳺處出入往來誨喻偲偲然一歸之
扵義而所以交贊更脩浸灌滋助為益甚大故其徳業
成就光眀俊偉咸有以立于當時而聞諸後世孔子所
謂友以輔仁易所謂君子以朋友講習者此也後之人
則不然扵閎博誠直之良友則忌其賢踈而不親而獨
取夫側僻固陋圓和軟熟與已不齟齬者為契合羣居
旅逰攩㧙嬉戯道説鄙俚常事不講不學不䂓不告靡
靡然牽率淪胥為愚下之歸此古之交者所以日益而
後之交者所以日損也足下以眀敏之識自始與僕相
見及後往來過從每語必及於學學必以古道相期勉
今詩中復有多君啓廸之語顧僕何足以當此但足下
博扵納善過見收采是以云云見及耳僕因謂足下交
道甚有似扵古人者此其一端也又如為學一事本其
分内自少至老盖無止期雖大聖如孔子猶忘食忘憂
不知老之將至後之君子其不逮聖人亦已逺矣然方
其未得所欲時莫不汲汲然務速以求之曰我善於為
學一旦得所欲矣即盡棄其向之所為若無絲毫闗諸
心者人或問之則曰我非不好學也其如公私多事何
僕謂為此言者盖其立心之初本不為己不過勉强渉
獵以求濟其欲耳既得所欲則學扵我何有宜其托此
以自詭也不然使其真有好學之心不以窮達而易其
志則酬應公私之餘有一時之暇即一時可學也有一
日之暇即一日可學也以至一月一嵗無不皆然子夏所
謂學優則仕仕優則學正如此耳又何公私多事之足
妨哉既不能然則少之所脩者皆不足以為壯之所資
此聖益聖愚亦愚而道徳事業益相遼絶而不相及也
足下年富氣鋭雖當群弟子請業問難之煩府衛文武
交㳺之盛冠盖往來將迎之勤一不以是自撓而稍得
休暇即執巻吟誦紬思乎義理之微而沉潛乎聖賢之
奥慎察乎言行之間而震發乎六藝之音故見扵詩文
者渾朴古老駸駸乎漸有作者歩驟比向所見者萬萬
有加僕以是謂足下進脩有出扵後人者不其信乎夫
以眀敏之識見而知取友之益以富强之年力而篤進
脩之功誠持此道而不變焉則他日所至又豈淺末者
可得而量哉僕忝科名以來奔走東西少得親賢之益
舊學荒失百不一存追顧前言良可増愧獨扵汨汨中
忽見有如足下者能穎然進扵此因是有所感發而輙
復陳其固陋然己不勉而勉人又君子之所不與冀足
下畧其下體而熟之復之固之密之以需所就而果有
以見古人之可及而不但出于後人也瑄悚息再拜
　　　與楊秀才書
楊生進道秀才足下先君子未官河内時先曽與生相
識于時生固有相親之心矣其後先君子官河内生遂
朝夕相親而心愈篤及先君子沒世舊有别業在滎陽
因往治裝生遂徒步相從時秋雨積潦大河北壖尤甚
生泥行三十里水行十餘里跋渉良苦而畧無愠色其
冬瑄扶先人柩西歸生送至孟津西山下流涕為别大
事訖瑄來滎陽省老母生復自河内來留月餘既去而
往來書問不絶瑄惟人之所急惟利與勢而已生扵瑄
非有二者可趨而乃殷勤稠密相從不厭如此非篤扵
為義而好衆人之不好者能爾邪行念方將上京師愧
無以為意因畧陳其固陋以為生朂瑄七八嵗時侍先
君子左右聞其稱古之人某為大儒今之人某為偉士
因竊自私記扵心曰彼亦人耳人而學人盖無不可及
之理也其時瑄雖有志扵是顧方屬對偶習聲詩而尚未
知所以為學也又六七年先君子見可教遂授以四書
及他聖賢書曰此為學之要也汝其勉之瑄拜受所教
遂發奮篤専扵誦習晝不足則繼之以夜夜坐倦則置
書枕側而卧閱之或有達旦未巳者至扵行立出入起
居飲食不諷諸口則思諸心雖人事膠擾未嘗一日而
易其為學之志也如是者積十餘年然後若有以察夫
聖賢千言萬語之理無不散見扵天地萬物之中而天
地萬物之理無不統㑹于此心微密之地自是以來澄
治源本而恒懼夫邪慮以淆之篤専修習而不敢以他
好奪之積之既乆間因以其中之欲發者發而為文辭則
但覺來之之甚易若或有物以出之扵内而廹之扵外
也其後以先君子命從試扵有司一往即得之仰希大
儒偉士雖不敢及然韓子所謂在進士中粗為知讀經
書者竊以為近似焉今退居又六七年矣中間遭值大
故哀痛悲傷之餘尚懼頑愚荒怠以負先君子之大訓
因時取向所授書而温繹之但覺意味之愈切理趣之
愈深盖有得扵心而不能形諸言者矣此瑄之所以自
少及長凡勤苦僅得而猶不敢自己者此也今觀生之
扵瑄求之可謂勤矣然徐察生之志則所慕者科名之
未得所急者文詞之不足是以求之愈勞而得之愈難
也瑄以謂不若且置此汲汲欲得之心取四書與凡聖
賢書若瑄十六七以後時又加力焉則他日蓄積之深
無所不有以其餘施之扵辭則析理精切而不差措諸
事則典實而可行于以應有司之所求可一舉足得之
矣又何科名文辭之足患哉此乃不求之求實為學之
要法也不然渉獵記誦愈勉愈難從使得之亦何益于
人已哉鄙見如此惟深加思勞毋以斯言為迂而虚用
其勤幸甚
　　　答湖廣左布政使李琦書
瑄書復左轄相公閤下今年春吳户部公至承三月十
六日手書示問并寄字帖藥方一一祇領訖伏惟閤下
以魁竒之資宏博之學超邁之識加以踐厯清要乆更
事任敦裕老成之名允孚衆聽乃者暫輟班行旬宣江
漢上為國家之所倚重下為列郡之所具瞻英聲峻節
渢渢乎實在荆山之南矣瑄以章句之儒濫側風紀自
祗命湖南嵗月云邁治效蔑聞仰瞻髙義益増愧赧
所恃者不欺暗室一事期不負素願與所學耳以閤下
于今為先軰成徳故敢輙一道其志兹因户部公歸便
率此奉復并致謝忱更冀若時保攝為國自重不宣瑄
再拜
　　　答侍御王子沂書
瑄頓首復書侍御子沂足下専人至得八月初一日手
書偹知體中不佳第以逺道不得即造奉問為愧承喻
訪醫一節沅州衛有一老醫頗熟方書拯療頻有效者
已令收拾藥劑與同來人起程前去到日伏望髙眀指
示商度用藥勿責近功徐圖其效為妙僕又念韓公有
曰將息之道當先理其心又頥養之要節喜怒最急盖
心體虚則内有主而外邪自不能入喜怒節則氣和平
而内疾自不能生伏惟足下老成眀理之士此皆了然
胸中而行之熟者固不待僕之煩言但區區懇愛則願
更加意焉凡百語黙動作起居飲食皆當寛坦其心調
節其氣勿使思慮喜怒與疾氣交戰並爭則小小之恙
可不藥而减矣不然藥劑雖良氣稍失和則凝氷焦火
恐未易収功也恃在眷私故敢冐罄其狂言惟加察納
幸甚瑄再拜
　　　與王給事惟善書
瑄頓首給事閤下去秋歸時承顧送腆賻感徳殊深即
日伏惟起居佳勝雖在哀中豈勝馳仰瑄亡母柩尚在
淺土以新窆未可即動移又叔父先來存視亦歿扵是
兩䘮未舉皆人子之大事疇昔忠厚之誨敢不服膺前
喻作尊府君䖏士哀辭謹具録别紙附寄但愧蕪淺不
能有所發揮耳照察不宣
　　　與羅劉張李陳謝侍御
頓首寅契列位侍御閤下瑄以菲才濫厠寅末蒙誨蒙
愛極深極厚非筆舌所能騰喻及遭先母亡又承髙文
哀挽此又刻心不能忘者亡母柩尚在淺土歸𦵏在開
嵗秋冬間人便率此奉字以代忱報不宣
　　　與太守李太亨書
太亨足下承以知己之薦受聖天子眀命領東南大郡
又降璽書褒諭使之乗傳之官千載一遇良在于斯凡
百有志孰不興起足下以卓越之資超絶之識清白之
行而藴蓄其竒老其才者將三十年一旦復見用于世
將攄發其所有見扵政事之間赫赫之聲行復播於朝
右矣盖天將大用其人必先拂鬰空乏其心體雖七十
猶未至耄老足下困乏乆而通年雖髙而視聽筋力未
衰晚景功名政恐尚有進于千里之寄者惟遲之幸甚
瑄與足下忘年之契白首之交義當出祖以道其行第
臺中多事薄晚方歸故専令小子淳奉簡以代叙别
到官政暇時恵清教尤幸心照不宣
　　　再與李太亨書
瑄奉書老友太守先生足下自京師一别又十五年矣
江南冀北相望邈然向風引領豈勝悵怏僕昔在田里
時逺辱手書見示并勞和僕所寄詩展讀再四益深悚
企中間乏便人因循未及奉書通問為罪為罪僕自罷
歸日與老農夫為伍耕田藝麻築室種樹分將沒齒草
野已絶望扵功名富貴矣不意去年九月初五日驛使
到門催廹上路十月初七日又蒙恩命擢官大理供職
以來無毫髪報答抑衰邁老醜强顔班行有愧古人出
䖏之義多矣方將上章懇返初服曽未遂所圖復有川
蜀滇南督餽之行扵今年二月初九日奔馳上道北山
勒移能無厚顔緬想足下輕舟短棹葛巾藜杖徜徉湖
山之樂益使人馳望耿耿不能為懐前教令作所著書
序文尚未草創候南還之日尚當勉圖奉寄僕自前
歸鄉里䘮第四子子婦三人孫二人是皆命也奈何奈
何有律詩四首用舊韻皆二年前所作録别紙奉上僕
又近苦臂痛眼花縷縷私情所欲言者甚衆非紙筆所
能盡尚乞心照不宣
　　　復李太亨書
復書太守太亨足下今年正月得去年二月手書既承
眷譽之過兼以官守見喻幸甚其中有宜復者不可但
已切觀君子扵名位大小閒劇皆不在已惟隨其所居
為所當為䖏之以義而不咈乎時之宜斯古所謂不器
者然也若曰某職吾能安之某職吾不屑為焉則是不
能隨所遇而裁之以義顧拘扵有用之器矣伏惟足下
以年徳之髙處此劇郡猥日從事扵文書訴訟逄迎候
伺間似非長者所宜然揚州為東南之大府頥指之吏
自州長令丞以下莫不承望其風裁所部比屋百千萬
之民又皆守率其教條大丈夫官至郡守其任亦重矣
哉足下尚爾云云者豈其中真有不自得者邪抑姑設此
謙虚之言以自誑也若果有不自得尤望足下宏古人
之髙義因其位而為所當為不以外之欣戚小小者動
其心則不器之君子非古人之所得専而在足下矣足
下其然之否乎比有江淮往來者似聞足下有落落難
合之意此無足恠古之人或然足下其益磨去圭角
委曲接之以義扵所不知者默焉勿與之尚口勝待小
人尤嚴扵自治則扵事之大小似無難處者矣足下又
然之否乎恃在白首交㳺故敢披露盡言如此若鄙見
有未是閤下其復之去年九月在泰安州燈下忽念缺
然乆不奉問似有望扵足下者遂成律詩一首及今得
書乃知足下眷愛不㤀我乆矣因録前詩附寄以見區
區以小人之心為君子期也更冀照察不宣
　　　復李原徳書
瑄復書李公閤下辱書累數百言大意以道學顯晦
見推為念詞志髙逺􁀩出恒人所見竊惟此道出扵天
而賦扵人全盡扵聖賢凡六經四書以及周程張朱之
說無非眀此而已號稱儒士而讀聖賢之書者曷嘗不
欲眀是道體是道行是道推是道扵人哉若讀其書而
舎其道乃先儒買樹還珠之喻非真讀書者也瑄自少
時嘗有志扵此非敢自謂能與是道也但覺心之所存
言之所發身之所履小有違理即一日若不能安其身
此盖出于道之不能自己者豈敢借擬古人而以道學
自居哉閤下過與乃亦云云徒使瑄撫已増愧耳若以
是聲號扵人必且見恠見鄙不斥之以為狂即笑之以為
迂矣深願閤下不以云云者布扵人也往年河汾之㑹
漫語及此亦六經孔曽思孟周程張朱之書世儒之所
共讀共談者耳非瑄之所獨見也閤下遽爾云云豈以
瑄誠講扵是哉而今而後更願閤下以衆人視瑄或欲
往來講切是道但當熟讀凡聖賢之書一字一義灼見
下落而體之心體之身繼之以勿怠則推之乆者不外
是而所學皆為實理雖不言道而道即在是矣顧瑄
有志扵是而未能也閤下其察之人行匆匆奉答言不
能盡意閣下其復之瑄再拜
　　　答司封趙主事子聰書
瑄復書子聰年契足下去年秋官張公來承手書恵問
展讀再四辭義懇欵厚徳其曷敢忘但稱道云云則非
瑄之所敢當第因每年廵厯所部稽扵奉答愧歉尤深
伏惟足下累世以來詩書是襲徳善是崇繼忠繼孝進
而登顯仕獲重譽者代不乏人至足下又以學行之美
誕繼家聲凡在交逰孰不歆仰况瑄與令先兄侍御為
同年進士與足下為同年舉人兼两同年之好是宜企
慕之私又非他比但愧瑄年來學不加進徳不加修有
負先侍御以洎足下素所知耳足下或以為尚可規教
時及誨言尤幸餘非所敢望秋官公還率此奉復照察
不宣
　　　戒子書
人之所以異扵禽獸者倫理而已何謂倫父子君臣夫
婦長幼朋友五者之倫序是也何謂理即父子有親君
臣有義夫婦有别長幼有序朋友有信五者之天理是
也扵倫理眀而且盡始得稱為人之名茍倫理一失雖
具人之形其實與禽獸何異哉盖禽獸所知者不過渴
飲飢食雌雄牝牡之欲而已其於倫理則蠢然無知也
故其扵飲食雌雄牝牡之欲既足則飛鳴躑躅群逰旅
宿一無所為若人但知飲食男女之欲而不能盡父子
君臣夫婦長幼朋友之倫理即煖衣飽食終日嬉戯逰
蕩與禽獸無别矣聖賢憂人之䧟扵禽獸也如此其得
位者則修道立教使天下後世之人皆盡此倫理其不
得位者則著書垂訓亦欲天下後世之人皆盡此倫理
是則聖賢窮達雖異而君師萬世之心則一而已汝曹
既得天地之理氣凝合父祖之一氣流傳生而為人矣
其可不思所以盡其人道乎欲盡人道必當扵聖賢脩
道之教垂世之典若小學若四書若六經之類誦讀之
講貫之思索之體認之反求諸日用人倫之間聖賢所
謂父子當親吾則扵父子求所以盡其親聖賢所謂君
臣當義吾則於君臣求所以盡其義聖賢所謂夫婦有
别吾則扵夫婦思所以有其别聖賢所謂長幼有序吾
則扵長幼思所以有其序聖賢所謂朋友有信吾則扵
朋友思所以有其信扵此五者無一而不致其精微曲
折之詳則日用身心自不外乎倫理庶幾稱其人之名
得免流扵禽獸之域矣其或飽煖終日無所用心縱其
耳目口鼻之欲肆其四體百骸之安耽嗜於非禮之聲
色臭味淪溺扵非禮之私欲宴安身雖有人之形行實
禽獸之行仰貽天地凝形賦理之羞俯為父母流傳一
氣之玷將何以自立于世哉汝曹其勉之敬之竭其心
力以全倫理乃吾之至望也
　　　答李賢司封書
瑄奉書司封李先生足下自河汾之㑹即相知不相忘
者十餘年矣非以志同氣合而然邪及瑄來山東又承手
書切磨斯道益荷知己之不忘也前年至京師極欲面
悉凡紙筆所不盡者未㡬又歸山東回想風度豈勝悵
怏去年春左方伯王公來又承書見示首論居敬窮理
之功次喻所得之大終及省察之要義利之分而謙謙
又若不敢與扵斯者益見足下所志者皆古人之志所
求者皆古人之道與汲汲扵尋常之所爭者相去百千
等矣第書㫖宏博未易了悉僅取其中三四條奉答于
右伏惟擇焉是道之大原扵天具於人心散扵萬事萬
物非格物致知則不能眀其理故大學之教以是二者
居八條目之首然非此心大段虛眀寜靜則昏昩放逸
又無以為格物致知之本程夫子所謂涵養須用敬進學
則在致知者正欲居敬窮理交互用力以進扵道也足
下論為學之道首及扵此誠得程夫子教人之要㫖矣
又能尋此而進焉他日所至其可量乎足下又謂忠孝
大節固不敢虧聖賢細膩工夫决不能到乃足下自謙
之辭耳朱夫子有言愈細密愈廣大愈謹確愈髙眀
是則大節固所當盡而細膩工夫或者亦不可不勉也
足下入謂動作毫釐小差忽不知堕扵為利之域矣足
下省察工夫至此已極為親切更加以精辯持守之力
必能為已而不為人也為義而不為利也伏惟足下氣
清而才敏識髙而志篤切切焉恒以是道是知是行是
相講磨為務所謂汲汲扵尋常之所爭無以干其中譬
之入海者既識江河之正道又得舟楫之利器循焉而
不已其至也不難矣孟子所謂豪傑之才朱子所謂百
世之下神㑹而心得者百千年間豈無其人乎非瑄所
敢知也瑄愚僻無他才能獨扵為學一事實非他好所
能尚但乏眀師友以正其是非以此不敢果扵自定耳
年來忽得髙眀如足下者數見教示誠孤陋中之一幸
也繼自今往尤有望扵足下矣近者右方伯王公云得
足下書且附問瑄以為人少知者瑄以謂學求分内事
耳知不知何與扵已哉但足下見愛之過云然耳往年
舟中有懐足下律詩三十韻近日所述敬吟一首具録
别紙并謝奉答之稽慢伏冀照察不宣
　　　與李匡都御史書
瑄奉書都憲李公行幕成都一别又數月矣慕仰之私
與時俱切即日伏惟駐節山間部分諸將必有竒筞以
覊叛蠻之首溪峒行且落然無警矣鄙意猶以為蠢茲
醜類與其振威武以服其外不若布誠信以結其心髙
眀以為何如勉而行之大功可立况此小冦烏足置齒
頰哉瑄自永寜至瀘州感暑瘧寒熱大作數日幾不可
支今雖稍愈正氣尚未完復猶恃粥以保養耳餽運一
事猥承公牒悚息尤深但邊衛武夫不諒鄙意致此有煩
言耳茲敢輙用公牒干凟左右想發封為一笑也凡百
瑄所不及更冀見教為幸子路人告之以過則喜瑄雖
不敏常奉教扵君子矣率此奉狀伏惟照亮不宣
　　　答李都御史書
瑄書復都憲李公足下専人至持手書見示首叙向日
鄙作之贈追念蕪陋之辭祇増愧耳奚足以言詩文哉
且承喻招徠叛亂戎獠次第欵服虜去人口大半放還
尤可見足下能布朝廷之恩信不煩一㦸不勞一兵從
容指麾使一方反側異類感徳革面唯唯來歸自非足
下平日忠信鬰扵中而發扵外安能致彼孚化之若是
乎瑄近日遣小吏奉書往中間亦謾陳振威武以服其
外不若布誠信以結其心觀足下此舉盖先得我心之
同然矣君子行事適機宜尤使人敬慕之無己也昔趙
充國討叛羌緩扵攻戰但撫其渠魁而坐使其黨類解
散湟中既安振旅而還朱子大書扵綱目以美其績以
此見安邊境治蠻疆盖以懐柔為先不以攻戰為貴也
足下此行深得安邊之計垂聲竹帛又豈多讓于古人
邪瑄近日賤體失養感瘧疾連發數日方已足下遣専
人垂問感徳其又可忘足下師還有期㑹晤非逺縷縷
餘情尚容面布人還先此奉復尚冀照察不宣
　　　與李都御史書
近日江安驛丞持梨果自山中來又承垂問感徳愈深
恭審足下體中亦小不佳想行即平豫大抵山中林嵐
蓊鬰無所發泄其氣最能中人日來殘暑蒸熱亦能為
癘足下體中不佳豈以是二者邪不然或積勞軍旅之
事所致也瑄少多與名醫往來頗諳醫道大抵感冒之
疾三日之前只宜用辛凉之藥發散三日之後宜和解
有内證可下則下之切不可用乾姜附子諸性熱之藥
若服熱藥則病勢必増盖感冒始終只是熱疾也俗醫
不知此理謂在表為陽為熱在裏為隂為寒失之逺矣
外此即是雜病有方可療亦宜慎擇其藥性之良者用
之以足下髙眀必了然於此固不待瑄之瀆言然私意
亦欲少致懇耳又朱子與黄子耕書曰凡病中一切事
放下専以存心養氣為務跏趺靜坐目視鼻端注心臍
腹之下乆自温暖即漸見功效矣此亦調攝之一端也
瑄疾雖平復尚未任勞相去數程未得趨問為愧良多
兹遣専人以代申問之敬尚冀為國自重不具
　　　答閻禹錫書
瑄再拜書復廣文先生禹錫足下自來金陵未及一年
三辱手書示問重叙河汾之㑹以及瑄之出處藹然忠
厚之意溢扵言辭為荷不淺但前後所推許者皆不敢
當瑄本世俗之學中年稍知理趣而卒有所未得亦僅
置于心而不忘耳承喻所學之正進脩之篤敬羡敬羡
苐别紙所録釋毁賦多用騷意竊惟古人為己之學于
人之知不知與夫毁譽之言皆不足以動心若此賦之
詞似有激發不平之意得不為此心虛眀之累乎所望
一切除去此意日求吾所未至使反身誠而樂莫大則
彼毁譽之言烏足以動吾心哉第二書又謂學徒告以
微妙茫然若夏蟲之疑氷是誠然也夫以子貢之髙識
猶僅克悟性天道扵晚年况他乎哉程子終身不以太
極圖示人者正謂是耳故教人之法最宜謹其先後深
淺之序若不量所至驟語以髙妙不止不能入彼將輕
此理為不足信矣其他書辭不能盡答惟所學之正進
脩之篤他日所就殆未可量固非老拙日退者之可望
也所求文獻通考叢藁二書叢藁所未見通考家故有
之慱而不約殆非理學之所急良輔亦有二書見寄尚
未奉答茲因鄉人薛生之便率此奉復尚冀心照不宣
　　　答曹安司訓書
書復廣文曹司訓近得書厯叙㳺宦鄢陵見慕之切且
極稱道區區行已出處之義以愚老豈敢當其萬一且
區區素與廣文未識面特以鄢陵前後風聲相接之故
遂荷此厚愛足見廣文好善之心無間扵踈數也所要
作殷少師比干集序又見廣文景仰忠賢之心然區區
思之至再以稱許少師之仁己見于先聖孔子之言後
人雖欲重累其辭諒無以出其一言之外者以是果扵
不敢作非有吝也以厚意不可虛特具小簡以復惟廣
文裁察妙甚
　　　答閻禹錫書
廣文閻先生足下别來數年以氣味之同未嘗少忘于
懐兩年連得兩書乃知足下之見愛亦如愚老之思足
下也但前後所稱道者皆不敢當耳承喻陞清秩得以
所學勵英才樂可勝道邪又喻取朱子文集語類諸書
掇其精者題曰晦菴要語云欲寄示此正欲快覩早寄
為妙所要讀書續録但愚老自偹遺忘耳亦何足觀也
近讀近思録程子謂方道輔曰經以載道誦其言辭解
其訓詁而不及道乃無用之糟粕耳覬足下由經以求
道異日見卓立于前有不知手之舞足之蹈竊謂因經
以求道乃進學之至要盖凡聖人之書皆經也道則實
理之所在茍徒誦習紙上之經而不求實理之所在則
經乃糟粕如程所云也以足下之眀敏扵程子要語從
事必熟特以愚老敬慕之切故敢凟言之更希留意妙
甚率此奉復欠偹惟心照不宣
　
　
　
　
　
　敬軒文集巻十二
欽定四庫全書
　敬軒文集巻十三
　　　　　　　　　　　　　眀　薛瑄　撰
　　序
　　　論選序
昔真文忠公編文章正宗釐為四體其一議論也議論
見於經史者如唐虞三代君臣之言孔曽思孟問答之
語以至後世英賢之談辯名臣之章䟽儒先之著述或
陳經世之要或發天理之微或指切當世之務或剖析
理欲之幾雖所言各殊而皆所謂議論之文也然文忠
所録自春秋内外傳至漢唐而止於六經孔曾思孟之
書則不及者盖以聖賢大訓不當與作者同録扵以示
慎重耳我朝設科取士罷詩賦中塲易之以論盖即所
謂議論體也文制既新士習亦變由是秉筆締思者咸
以古人自期而文章之中程度者蔚有可觀然厯科既
多小録散在四方每不得以聚觀為歎鄢陵司訓東魯
王惟善氏乃能收集厯科以來小録選其論之精粹者
彚為一編余間閱之不惟快吾夙志實足以見我國家
徳澤涵煦之深人才之盛而議論之純正有不愧扵古
人也又以見惟善編選之勞庶幾乎文忠公之遺意而
可行扵後世也于是為之序以冠其端云
　　　送白司訓序
理之在人心固無先後而人之覺是理者則有先後焉
先覺者以斯理覺後人俾暗者眀邪者正故謂之師自
鄒魯之教衰而斯理不眀于世所謂師之名雖是而其
實則非矣如楊墨許行之學莊列老佛韓谷孫吳之教
當時習其事者固各以師稱之矣然迹其所為非徒無益
而邪說恠行所以壊人心害仁義貽患扵天下後世者
可勝道哉至濓溪周元公始以一理二氣五行化生萬
物之妙作為圖書以發二程二程復因聖賢遺籍推究
而擴大之以覺當世之學者及紫陽朱子上得伊洛之
傳以道自任一時及門之士莫不去暗即眀去邪即正
由是師之名與實殆不異乎鄒魯之盛其所以眀天理
正人心有功于天下後世者豈小補哉皇眀定四方一
文治縱横等家悉皆禁黜内外學校咸以眀經之士為
之師經以程朱氏之說為之主盖謂經之所載者理能
通乎經斯能眀理以覺夫人茍經有不通則理有不眀
理有不眀則後學無所啓發取正而人將惑于他岐其
流弊亦不下扵雜學之師矣此校官為軄雖卑而闗係
為甚大也吾鄉白公該博卓偉言直行方以眀經中乙
榜兩任校庠克慎所職而學者知奮今以滎陽司訓秩
滿將行縣令沈公索予文以贈予遂厯道夫師之名實
班之眀晦以告公公其益當審所去取而慎所覺哉
　　　送王汝霖大尹序
余嘗讀西漢書見循吏六人傳又讀東漢書見循吏十
二人傳以謂兩漢治最近古何賢守令落落如是耶盖人
才之難自昔然也我皇眀綏萬方興百度凡任民社者
尤重其選余生也晚愧不得遍識天下賢豪之士獨於
余邑大尹王公幸知其賢焉往年余在河南鄉人至談
公之賢不容口當是時余固聞其名矣猶未得其為人
也其後公朝京師往來河南道中連得兩見耳其言論
目其威儀余又得其為人矣猶未知其政也又二年余
歸故鄉謁公于公署退觀其所以設施者肅之以威而
敷之以和威故鄉豪市猾破膽滅迹莫敢售其奸和故
愿民弱姓安扵里閭無呼號頓捽之擾至是扵公之政
始得其詳焉自是别公去逾數嵗今年冬復歸河南之
鄢陵則公之威恵在人心者益深於前矣余既隨計不
可少留公亦將考績天官余恐公之政將移扵他而興
吾民之思也遂厯道余之知公者非一日以為公贈且
志扵私牘以俟夫太史氏之筆焉
　　　滎陽送别圖詩序
侍御劉公丁内艱服闋豸冠繡衣將歸扵朝士大夫相
與載酒殽餞扵滎水之濵酒三行縣令沈君言扵衆曰
古人之别或為文以暢情或為圖以狀景皆所以篤交
道寓不忘也今茲侍御公之行不有圖而歌詠之又豈
古人為别之義哉扵是命工繪滎陽送别圖俾序其端
余觀圖之所載山之髙水之流烟雲草樹之相滋人物
舟車之彷彿其於臨别之景悉矣若夫贈言之重祝規
之情則豈圖所能顯哉此既圖而必申之以辭也侍御
公少㳺庠序有聲及登臺署簡黙莊重眀敏寛恕風
節固已表著于時矣是行也益當攄誠竭忠登進才賢
屏黜奸宄大振風紀俾事業聞望偉然赫然炳如丹
青傳之信史則是圖與文併可以為後日之美談矣士
大夫之工乎詩者歌以系之
　　　贈王給事中序
君子之學貴乎擴其量而已量本宏大而拘于有形之
器故外有所感則中有所遷所謂本自宏大者盖亦不
勝其小矣不觀諸水乎減之一勺則耗加之一勺則滿
者蹄涔也多方引之而不加少衆流趨之而不加多者
江海也江海之量固大矣而猶有涯階是而進扵無涯
之量豈非道之大而無外乎嘗觀之古人其大若江海
之量者固亦有之至于小得則喜小失則戚者盖亦不
勝其衆也量之不同乃如是哉今之校官俗訾為冷職
恒人處是能無戚容者固鮮或一旦去此而陟扵尊顯
能無徳色者為尤鮮也先人在鄢陵時王惟善先生適
為司訓余侍先人側竊觀先生之為人謹於自脩勤於
教人於凡學宫有所脩立盡心盡力若治其私室然盖將
終身安扵是而不慕乎外視恒人之戚扵是者既有間
矣及其考績天官集諸教職而試之將㧞其尤者以充
近職既而先生之威儀文辭獨穎出一時遂有給事黄
門之選余往賀之則見先生之言談舉止與居教職時
絲毫無所異所謂自得之色無自而窺焉余因切嘆曰
人臣之厯閶闔登玉階載筆紀事恒得瞻日月之光者
惟給事中為然自其職親地禁不與他等為顯且榮也
眀矣今去冷職而驟處是欲其不自矜也難矣哉先生
獨能視榮澹無二致䖏卑顯為一節非能擴大其量不
以外之所得為欣戚者其能然乎由是見先生之量
進扵道體既未可涯至於處尊顯之地更有大扵此者
必無所滿矣扵是乎言
　　　御史箴解序
御史箴者元張文忠公所作也公為御史時嘗著風憲
忠告以眀風紀之要又作是箴并以致戒焉大義言御
史之職闗係甚重任是職者當思其重而為所當為戒
所當戒其言簡其理偹其詞直其義切誠憲臣之藥石
也公既沒而其箴盛行扵世今内自臺署外及臬司以
至憲臣之家靡不列之于屏于几以比韋弦之戒傳曰
仁人之言其利溥哉信矣余以菲才承乏風紀恒誦是
箴以攻其過暇日復述前聞為集解以釋其義雖扵文
忠公作箴之意未能盡得其藴然讀是箴者誠能因是
訓詁以翫其詞求其意反諸身心而自省則當為當戒
者固已不昧所從事又能厯覽忠告全書而有得焉則
扵風紀職業為可舉矣
　　　鄢陵縣志序
郡邑之有志尚矣任土作貢見扵夏書九州之土九野
之星掌之周職方保章氏自漢以來作史者亦皆有志
以載當時之土宇雖郡邑之名或仍或革至于上則天
文下因地理區宇一定之宜則有非私智所能改易也
我皇眀肇一四方極海内外畢載圖籍幅員之廣前未
之有也皇上臨御之十六年爰命天下儒臣考郡縣廢
置之由與夫山川風土之類編集以進于時鄢陵司訓
王惟善實修縣志奉命惟謹乃摘抉經史詢諏故老摭
遺事扵刓碑斷石之間訪陳迹扵荒墟廢址之内彼此
更定其是非古今互求其實迹提綱舉目細大不遺凡
邑之肇置本末與夫分野所屬山川所表溝池土地之
綿厯户籍貢賦之盈縮風俗土産之宜宦蹟人物之衆
縣治庠序壇堚郵傳剏建之始僧寺祠觀橋梁陂池存
毁之迹仙釋之有無文士之題詠靡不博采而偹録之
再閲月始克成編乃繕寫為帙上之朝復將鋟板邑庠
傳之永乆遂屬余序余謂蘭亭之㑹茂林修竹崇山峻
嶺逰觀之樂耳好事者猶圖而記之以傳于後况兹一
邑之志有稽扵古有考扵今其可尼而不傳哉是書也
俾邑之人覩其山川景物則堅其安土樂業之心觀夫
忠良孝義則興其去惡向善之志是又豈非政教之一
助哉是為序
　　　周氏族譜序
上饒周秉忠示余族譜一帙求為之序余觀秉忠先世
家扵上饒者厯年滋多譜所謂元溪者盖其宗而元溪
之分則自學録公始學録公以文學顯扵宋而其後蟬
聨相繼各以儒吏醫術著稱扵時傳六世有安世者號
觀復翁扵秉忠為髙叔祖乃始纂集聞見以譜其世而
傳諸家至秉忠先君子復取觀復翁以降宗系之未登
扵譜者條别以附秉忠又取其先君子軰行及其昆弟
子姪各以序列于後由是周氏之譜克完無漏嗚呼若
周氏之祖子孫可謂善扵繼承者已余扵是因有
感焉嘗觀世之人莫不欲蕃昌其宗支殊不知積扵前
者淺以狹其如後之人何譬之扵水捧塊累石為尋丈
之沼所瀦不過咫尺之深决而求其流之長不亦難乎
周氏則不然自學録公以來咸有所蓄而未施其積之
富殆若長陂巨浸固已汪洋浩𣺌而廣且深矣今秉忠
始復以文學奮迹科目遂有分教之命周氏之積殆發
扵秉忠乎吾見其沛然奔放而莫之禦也然周氏之積
而發者固可驗使秉忠之後遑恤厥源而决之不已則
廣且深者亦將有時而竭矣惟能因余言以厯覽其先
徳之懿以世濟其美焉則源益長周氏之發庸可既乎
詩曰子子孫孫勿替引之余扵周氏亦云是為序
　　　送孟縣令林君致政序
聖朝稽古典禮以正百度士之入仕者進有禄秩之加
退有引年之令所以始終優禮臣下之意可謂偹至也
孟縣令林君一朝以年逾六十將請扵朝如引年之令
于時郡之交㳺來徴詞以贈且言君之厯官乆矣然所
至必有聲司委積理簿書雖卑必舉其事知大府毗
守政雖顯不易其心孟縣號為繁劇自君來治之有法
坐以無事上下咸才其為吾軰誠重其能而賢其去願
先生一言以張之余惟士君子扵進退之際尤所慎重
觀林君少而學壯而仕老而罷克保始終無悔吝之及
非慎且重者其能然乎是行也不日得請于朝榮歸故
里見平昔之交㳺集鄉閭之子弟樽酒之間尚當眀告
以聖朝養老優賢之意使皆勉扵忠勉扵孝相率為禮
義之俗則林君扵退歸之際益可重矣
　　　務本堂序
務本堂者揭萬英所作也萬英世家撫之臨川作蔵修
之所盛蓄書史將以講復思繹浚其徳之源而導其流
遂取有子所謂務本者名其堂永樂甲辰冬萬英來省
其兄子覃懐因繪其堂于臨據間以謁余求為之言余
遺之言曰子不觀夫穡人之治田乎是穮是蓘不少自
懈雖有歉嵗不能為患矣君子之為學亦猶是也耕其
理義之田勤力約取不侈乎外惟事乎中凡汲汲於朝
夕者惟以修徳慎行為務盖徳行者萬事之本也本立
而道之行將若水走壑火燎原安往而不達哉或不能
務其本而欲道之行猶農夫忘穮蓘之勤而欲有秋成
之望烏有是理哉萬英既取古賢者之格言以名堂其
必視名思義務所當務勉之又勉不責效于旦夕之間
而收夫逺大之獲則穮蓘之積不可一二數矣韓子所
謂養其根而俟其實者萬英其深念之
　　　送李太亨詩序
余往嵗侍先君子逰玉田玉田多四方賢豪之士余皆
與之交而親且厚者則濟南王君素亨大梁范君汝舟
東萊魏君希文永嘉徐君藴夫安陽苑君仲仁洎今海
昌李君太亨而已諸君子皆年徳老成余獨以稚昧居
其間往來相得懽甚其後素亨以薦舉進余以先君子
官滿去太亨之吳汝舟之汴希文南行獨藴夫仲仁尚
留玉田而吾六七人者千里相望邈不可即追念往日
從逰之樂可勝慨耶今年春余重遭大故居憂覃懐而
太亨李君乃自吳抵中州走數千里取酒為文以祭先
君子并以慰余于哀次嗚呼徐孺子之行不見扵世乆
矣而李君獨為之嗚呼世豈復有斯人者乎余因念疇
昔與諸君子相得甚厚數年以來各縻扵事不可驟見
而乃獨得與李君相㑹是又足以感余哀荒離索之情
矣扵其歸遂䘖哀書此以贈而復伸之以詩云
　　　送王世寜歸覃懐序
古之為士者既自廣其學而充其道矣進而有為也必
以其義而推其有扵人人至扵得失之際初無介于懐
焉後之人不然脩扵已者不力而僥倖扵名位之得得
則意氣横肆以矜駭于庸人之耳目以求遂其朶頥之
利欲而及人之實未必有也不得則悄然憂爽然嘆立
若無所自容人之度量不同有如是哉覃懐王世寜其
先業醫嘗有隐徳而未之報至世寜乃能篤志扵學今
年秋以郡庠弟子員一舉而遂登于鄉選人皆謂是故
家子能享其報矣及歸道由鄭之滎陽余往與之有舊
重其歸因遺之言曰人之學有得焉而或未遇于時不
足為歉也學未有得焉而或邂逅利達不足為多也惟
學得焉時達焉則於義為合向所謂古人之進止如是
耳世寜幸生休眀之時涵泳詩書禮樂之澤一舉而遂
得名于薦書其扵進而有為之義將階扵此矣雖然余將
進世寜扵道進扵道殆未可以是自滿也歸見鄉人有
以榮且慶見稱者世寧慎勿信也惟當益増其所當務
等而以義進他日推其有于人若髙山出泉而勢莫能
禦斯庶幾乎古人矣余請書此以俟
　　　送驛丞湯伯瑀序
皇眀有天下極海内外咸為編氓内之政教號令頒布
扵四方萬國外之四方臣妾展覲修貢扵天朝肩摩踵
接畢出道途以故傳置之設布滿區内川浮陸走逺近
分合脉理牽聨雖南北東西岐路若錙銖然而無不川
匯雲集㑹同於輦轂之下是則司其事者雖不若顯且
尊者之所為而有闗扵政務之萬一要亦不可少也滎
陽索亭驛當東西之衝軺驛尤劇所職或匪其人往往
屋宇穿漏弗可居禀餼匱竭薪茭空踈使至無以資馬
瘠尫駑老不任乗服而往來壅滯大不稱設傳置之初
意湖南湯伯瑀以敏幹給差藩司三年遂來丞兹驛及
至顧視室屋之缺穿者繕補之餼饋委積之空虛者充
牣之廐茭完富馬息以逸凡百器用無不新好由是使
至如得私家其去如馳風雨前之積弊一皆刮去而伯
瑀又能事長上以謹慎接過使以卑遜交朋好以然諾
故尤得稱扵衆今年秋以考績將謁選曹邑之交㳺來
請文以贈余觀伯瑀之勤事若此其可謂能舉其職而
不失傳置建設之初意矣如是而進扵選曹焉有不允
其績者乎遂書此為考績序
　　　送永和湯大尹序
余少㳺中州則聞大梁為古今名藩文獻之所薫陶耳
目之所觀化類多秀特俊偉之才其後余亦與試扵河
南庚子之秋闈見大梁之士儀觀偉雅言談詳緩及掉
鞅埸屋文詞沛發牓出而開封祥符之士扵他郡邑倍
焉余益信大梁之多竒士非虚語也眀年余忝科第歸
遇大梁湯自新扵滎陽目其容粹而豐聽其言簡而切
扣其中則所出未巳視余庚子同登士盖莫能先後焉
余又知大梁之竒士不止於疇昔所見也自後余歸河
津有來自永和者因問湯公之政則稱善不容口余又
知湯公習扵從仕者盖有所自也今年余赴京師道出
永和入其境見其墾田多在山石險側間坦夷者十無
二三問其吏則牛力所不及者皆斵垡以下種余以謂
有如此民必艱悴流徙者多及過岩穴山溪之居則見
老農父母兄弟妻子毳帽褐衣饘粥菜羮飽煖自足而
無一家之外徙者因恠而詢其故則曰吾邑有賢侯焉
自來視事刮絶羣弊為農者惟務供租給役而無胥吏
漁獵之擾為兵者安扵戍役而無軍將徴索之苦凡吾
民所以優㳺林壑得自力于山田者皆侯之恵也是
以田雖險瘠然易治既至故年之所入亦足以自給
焉人之所以無轉徙離逖者此也及至其所治則見其
為政簡而不煩寛而有法余竊自歎世之有司朘人益
已視民之飢寒流亡畧不加恤此誠何心哉湯公乃能
化磽瘠為豐熟撫疲困為安佚致人稱道先後逺近同
然一詞非盡心撫字者能然耶余益以信大梁之竒士
不但見扵問學儀觀之美而又能措諸行事之實為可
羨也湯公今以三載報政天官余見其書最而歸益勵
初政九載陟眀可期異日事業成就未必不為大梁人
物之秀者也余姑書以贈
　　　送盛司訓序
人之負魁壘之才抱竒特之志者鮮不欲位通顯以出
其中之所有而樹勛業扵時有其器而或拘扵冷職僻
地鮮不戚咨無聊若不能一日安者此人之恒態也余
竊以為不然君子誠有是器矣但當随所遇而安之以
盡其當為之分分誠盡矣則其氣益定理益眀消其邁
往之銳而老其宏偉之才所謂顯位達宦雖無倖冀或
有時而自至焉于以施其所有則何勛業之不立哉今
年冬余與盛君文顯㑹扵襄陵司訓丁君廷玉家同處
連日夜因觀其為人質貎充碩而議論穎脱盖所謂魁
壘竒特者也問其職則司訓為冷職問其地則岳陽為
僻地他人有是器而處是位則戚咨之意必有形諸聲
容者盛君不然方歉然以進修為未足退然以誨人為未
至若不知教官之為冷職岳陽之為僻地盖能安扵所
遇而克修其職者也吾意其涵而泳之而氣必完静而
察之而理必熟鋭邁消而宏偉就如是而進於衡鑑之
下輕重大小無所移易而顯位達宦或不能辭其必盡
發所藴秉仁執義上以忠乎君修政立事下以澤乎民
勛名事業垂諸悠乆斯足見其魁壘竒特之實矣丁君
於盛君為素交盖亦魁壘竒特而淹扵教職者也因盛
君考滿之行求余文以贈余遂書此以告并以為丁君
朂云
　　　送教諭韋穎考滿序
士之仕也不難夫職任之崇卑而難夫職任之脩舉職
誠脩矣雖小官卑秩尚可以行其志况崇資巨秩哉校
官在衆職中雖曰禄薄秩小然有師之尊世嘗以清職
稱之實非泛然小官之可比也以清職而異乎他則居
其任而脩其職者不其尤難哉河津為邑介乎冀雍之
間前汾右黄襟帶合流北則太山隐起延袤萬里以兩
州之交河山之㑹氣之靈而鍾於人者比比焉故來教
是邑者必能舉其職而後人始得以因其靈以成就廣
文韋君頴詩書文雅得之學而㑹之心者宏博涵蓄總
統包括士之從㳺者如入富室大蔵而百物隨所取如
㳺抵鵲合浦而珍竒遂所求以故騰芳科貢者接踵扵
時其不㨗而退脩扵初者亦皆以不及前人為自愧是
皆先生善教之力而非特山川風土然也然他人篤専
教條者視廟學不飭必諉曰此有司事也雖壊圯弗支
而不加葺先生又能欽服國典大合羣材一新廟學俾
聖祀孔彰而士業有所若先生者可謂兼道與事而一
之於職為無忝矣今年春以考滿將詣天官諸生重其
善教興學之功因相率求余言以贈之余邑人也雖㳺
宦四方而近年亟歸連得承顔接辭故於知先生為詳
且熟諸生雖不有請尚將强而言况請之勤乎先生行
矣聊以已然者卜其未然者則崇資巨秩或可陟焉余
又知先生能慎終厥職而無所怠也是為序
　　贈蒲州劉太守序
古之所謂賢郡守者非為其能督租賦修簿書謹期㑹
而已必其能安民庶宣教條廣徳化革弊政使闔境悦
服而始得稱為賢焉蒲之為州在山西為巨郡然其間
河山間隔土地狹隘多瘠原鹵隰而人之生齒為尤繁
以不加多之土地而有日益之生齒耕作少怠則其嵗
之所入率不足以給公私之需而重以黠吏奸民舞智
乗勢揺毒害政是以瀕年民多失其所延安劉公九成
以卓拔之資挾有為之才來守是邦詢咨境内恤民生
之如彼知弊政之若茲遂精心勵飭以民事為已任行
視境内勞相耕作民食或艱即為之纎悉經紀使有無
相資俾無流逋之患暇則集令佐耆老告以國家典章
之具徳澤之深期與共遵約束以修禮義亷耻之節以
興孝悌忠信之俗郡邑之中有猾胥奸民干紀害政者
必挫抑而芟除之由是地雖瘠狹作治以時而嵗入倍
常教條敷布徳澤下降而人安其所奸豪屏迹弊政清
雪而民害不作官僚相與稱其賢扵庭民庶相與歌其
徳扵野聲名聞望孚扵逺近雖古所謂賢守者盖不多
過也今年夏以三載述績大廷天官既最其績而俾之
復任蒲士之在太學者咸來徴文以贈之余亦郡人也
往年嘗歸故鄉見劉公累累焉故知其政為尤詳扵是
述其循良之蹟有似扵古人者以告公且以為公他日
陟眀之張本云
　　　五友詩序
余居沅州之憲署以地極僻逺罕得與名卿碩士相接
恒懼有過不自知知而不能改或流扵小人之歸也因
取凡古聖賢書列之後堂公退則俯而觀仰而思往復
熟誦以求其義或言行有未當則質之書以去其非而
趨扵是視書盖若嚴師而不敢慢焉堂下有方池池側
有竹梅蘭菊四種池中有荷蓮數百本合為五物列植
上下更秀迭茂余每讀書覺倦則歩廣庭臨清池顧諸
花木而樂之既而自謂曰古之君子未有不資師友以
成其徳者今余亦既取古聖賢書以為師矣獨未得夫
良友以自輔焉念彼五物者皆禀天地之氣以生乃植
物之君子也茍取其徳以自輔豈非僻逺中之一助歟
故余之心或曲而未直塞而未通也則友竹之勁直中
虚以端其曲而開其塞焉余之徳或雜而未純同而諸
俗也則友梅之清白絶俗以滌其垢而勵其介焉以至
友荷蓮之中立以端余志友蘭菊之芬芳以潔余行是
皆五物之有益於余者也若夫友竹之操可以閲嵗寒
友梅之味可以調鼎實友荷蓮之娟秀不妖可以發文
藻友蘭菊之風致髙閒可以安雅澹又皆五物之有益
扵余者焉或者疑曰人之取友賴其忠告之益耳彼五
物雖有是美而實則無知子或有過彼安能有以勵子
乎余曰不然孔子曰知者樂水仁者樂山山水亦豈有
知而能勵扵人乎哉特取其動靜之性黙有契于仁知
耳余與此五物者儼然相對因彼識此方將去喋喋多
言之煩希心領神㑹之妙兼取博采其徳約而總之扵
心以輔余之不及又豈待發扵聲見扵詞而後喻耶疑
者乃解而退遂與五物者序列拱揖結為良友而求正
于書又為五詩以固其交云
　　　送孫先生致仕序
壯而仕老而歸此人情之所願而今昔之所同也然歸
之道雖一而其樂則不能無異焉極田宅之廣麗誇馬
僕之盛强槖金珠積錦綺矜器玩美服食窮老年心志
耳目之嗜好以自佚扵禮法之外此衆人之歸所以樂
得其欲者然也有廬可以蔽風雨有田可以給饘粥彈
琴於桑樞甕牖之間以歌先聖賢之徳音以頌太平之
治化老者愛而幼者孝賢者親而愚者化㢘讓敦厚之
風薫酣乎里閭之間稱為鄉先生而名永長存此君子
之歸所以樂得其道者然也先生以碩學耆徳給事黄
門典厯教職凡三十餘年一旦以年逾七十辭郡博而
去朝廷例優之冠服如舊詩書滿載而行槖蕭然持此
以歸扵吾前所稱者固非先生之所好矣于吾後所稱
者非先生又誰望之先生行有日交親重先生之歸者
咸圖為詩歌美之而屬余叙
　　　送寜海令季復春序
侍御張君勉夫與余為同官間語余曰吾鄉先達有季
復春公老成士也自永樂初已登名薦書又三年為尚
書户部主事已而退返初服者數十年復春公䖏之泰
然不以去官有纎介不豫意其志益篤行益修學益勤
聲名侈於時宣徳改元詔自廷臣以及外藩臬咸得舉
所知無間踈逺時有以復春公名聞于朝者乃徴詣天
官而集試之試既徹復春公之作獨拔于衆遂有寜海
之命或曰復春公故卿屬也以是來而逺宰海瀕得無
介扵懐乎釋者曰不然君子出處榮澹逺邇當一安扵
義命若得利則躍躍以喜不得利則戚戚以悲其能免
韓公之譏乎且復春公方返初服時尚澹然若將終身
况有百里之地領一邑之民教化于是焉布刑政于是
焉修財賦于是焉出民之休戚于是焉係古所謂親民
之職盖莫先乎是而復春公又豈不快扵是哉未幾果
有以寜海之政傳扵京師者始信復春公能安扵去就
而盡心扵民事如釋者之云先是國制才能以㧞舉進
者秩滿仍一考焉所以重任使也復春公今年春如例
集試闕下奮筆渙辭若不經意而語甚驚人既而將歸
所治朝之縉紳大夫故與公逰者咸欲文以張之今吾
若同官且相好也幸為一言焉余曰君子不茍毁譽扵
人文辭之宣扵紙筆毁譽之章者也吾素與復春不相
識茍徒侈詞以諛之不幾扵前之所譏乎雖然余有居
一扵此矣勉夫信人也觀勉夫之不茍則其所稱道必
不茍矣遂次第勉夫語為復春還寜海序
　　　望雲思親序
昔狄梁公登太行顧瞻河陽白雲飛繞親舎凝立者乆
之後世思親有以望雲自名者遂以為故事盖慕梁公
之風而興起焉余以謂人子愛親之心盖出于天性之
真而不能自已其或至于暌違膝下為時乆逺則其思
之之切盖有隨時感發而不可抑遏者又豈必登髙山
望白雲之繞親舎然後可以動其念哉然則梁公白雲
之思特其一時之興前是無時而不致其思者固可見
矣是則後之君子求梁公思親之實可也慕梁公思親
之名不可也余友鄭君元吉為其友霍志剛氏求望雲
思親序扵余造余廬而請者四五至而不厭余竊念素
與志剛不相識其思親之慕名與實皆不可知獨所謂
愛親之心出扵天性之真而不能自已又皆有是非特
志剛有是也志剛家山東二親皆安好無恙而志剛㳺
太學者有年親舎邈在海岱之間音容乆曠定省乆踈
則所以思之之切固宜隨時感發初不待扵望白雲之
飛揚而後動其念也而猶以是自名何耶豈慕梁公之
風而求其實邪志剛其加朂哉他日著忠節建事功而
可垂之後世者未必不自于望雲思親之實之心之推
也是為叙
　　　送林鄭州序
余少㳺中州每愛其風土之淳厚民俗之簡質最易導
之以善鄭之為州當汴洛襄鄧之㑹為中州之名邦其
土厚其民淳所謂易導之以善者尤莫易扵是先是為
之長者或匪其人率多任茍簡自恣之為厲威猛暴悍
之氣専尚箠笞而强民以必從民或不堪其擾而至扵
有言則曰俗之訛漓焉民之刁詐焉甚至薫灼其心相
伺如仇敵兩敗俱傷而後已是豈長民寛厚之道哉余
友林君文載往年與余同考扵春官其資敦厚而深扵
學其言簡緩而中扵理既舉進士髙第又從薦者言遂
來知鄭自初視事時余嘗一過之固知其設施盖以寛
厚為主矣又數年過鄭者累累間止郊境見田夫野老
稱林君之美者不容口問其故則曰租賦之入他郡之
急也吾侯則緩之期㑹之集他郡之廹也吾侯則寛之
卒之急而廹者民或不堪流而之他緩而寛者從容勸
率事亦無不集民亦不告病焉又曰他郡中倅之扵民
或漫不加喜戚扵心吾侯則温恤之意常溢扵色辭又
曰吾侯髙大深逺藴扵内者固非野夫小子所知其寛
厚之政即衆共所知見者灼灼如此盖不可揜也余惟
國家列聖相繼簡任庶僚尤重守令之選近日復詔自
三品以上官始得舉可任方面郡守者夫以郡守而儕
扵方面其任之重也日益加使皆得如林君之寛厚者
居是職則雖難治之俗固無待厲威尚猛而事集民安
况易導以善者乎今年春林君來考績余素重其人
遂告以余之所知者復申以國家任用郡守之重林君
其尚思所重而益加勉焉
　　　送長蘆陳運副序
西蜀多佳山水而名賢偉人繼出其間雖不可以風土
拘盖亦得山水蓄積䟽通秀麗之氣居多昔韓栁二子
亦謂交嶺竒麗瓌偉之物不能獨當山川鬰積磅礴之
氣而必鍾扵人如蜀之岷峨連聳大江小水綱紀其間
則其産物之盛又豈特丹砂水銀楩楠樟梓之類所能
當其秀哉宜其名士代出如相如子雲范蜀公父子之
徒不可勝舉我皇眀混一區宇三光五岳之氣完而賢
才盛則蜀之産士是不特山川為然盖又㑹乎氣運之
隆也侍御范公循蜀之良士間語其友人陳君子布發
迹鄉閭敭厯大僚其質魁乎其端重其才卓乎其幹給
累官至閩建塩運司副人不告勞而塩利足未幾丁内
艱起復為長蘆運副人皆謂煮海之利甲扵天下陳君
此行必能増羡餘加尋常百千等矣陳君愀然曰足用
在乎理財理財在乎安人人安矣財用寜有不足者乎
况塩鹺特財用之一端怠其事而匱其用固不可羡其
數而病扵人尤不可要必人不知擾而塩利足斯為善扵
理財吾雖不敏固常奉教扵君子矣范公述陳君之語
告余因謂其識體復徴文以贈之余謂以全蜀山水之
秀國家全盛之時有若陳君者出焉及措諸政事知所
重輕而不惑扵尋常習俗之見是誠可嘉哉陳君行矣
他日以理財而有合扵大道可以頡頏扵蜀先君子者
未必不兆扵此云是為序
　　　送王克庸知定襄序
余十年前侍先君子在玉田時縣庠士子王克庸氏時
已嶄然出扵衆余與之逰好加密知其為人質厚而行
方心平而言真其與人交惟可否是從不以勢利重輕
有纎芥厚薄意其有不合雖富盛鄙斥之不少假借余
時已知其處心行已近厚矣又數年余中鄉舉克庸充
貢士同待試扵春官日相㑹處談笑懽然無間既而余
沗科第官御史祇命湖南者三年歸而克庸適有定襄
之拜玉田士子之官于四方㳺扵太學者咸推勉克庸
而屬余道其行夫以余之知克庸者已十餘年而一旦
克庸有官守焉有民社焉則余心之樂為何如哉雖然
余之樂非樂克庸之有是位也樂克庸將推其所得於
人人也夫士之窮居不茍則其達也亦不茍克庸之不
茍扵前所稱者固可見之今之為縣盖必能砥正身心
檢察左右眀謹條章流宣豈弟要使方百里之民知聖
天子仁愛元元之意異日恵在人心聲流朝右則克庸
自立者益不茍而余之知克庸者亦不妄矣茍徒榮其
名没其利而不恤其所當為非所樂扵克庸也是為序
　
　
　
　
　
　
　敬軒文集巻十三
欽定四庫全書
　敬軒文集巻十四
　　　　　　　　　　　　　眀　薛瑄　撰
　　序
　　　送憲副王士恱之任序
皇上臨御之七年詔廷臣三品以上舉堪任方面者扵
時王公士悦以御史秩滿待選於吏部在廷之臣合議
舉所聞知以名上而王公與焉遂拜浙江按察司憲副
侍御侯君應元泊凡大夫士率先作歌詩以道其行而
属余序余惟浙天下之大藩也東南際海以郡邑列者
百十數而列職之勸懲庶政之振舉獄訟之推决皆于
臬司乎是仰而憲副實恊贊其使挈持其綱紀而整
齊之其任之重不言而可知王公以俊拔之資挾有為
之才敭歴中外克著能聲遂為大臣之所推舉而膺此
顯擢朝命既下輿論攸歸今之往也上為朝廷之所倚
任下為列郡之所具瞻所謂激揚百司之亷墨修舉庻政
之大小聽理獄訟之締結皆于公之恊贊是頼公宜何
如思所報稱哉盖必益端其心益潔其行益平其法以
往日敭厯中外已試之才施之扵大臬司使東南列郡
之民欣欣然樂生趨事咸安扵官政之清簡而仰戴聖
天子知人任使之宜以謳歌太平之盛治斯不負國家
之所選擢矣
　　　送張鵬逺歸瀘陽序
瀘陽張鵬逺來省其兄鵬舉扵京師將歸其友人户部
主事王君治合凡交逰徴文以道其行余猶記少年時
從先人宦逰川蜀及東歸舟過瀘陽留再宿因得登覽
其山水之眀麗風氣之清淑意必有文儒忠信魁竒之
士鍾其秀而生其間余雖未及訪亦常志扵心不忘耳
後十六七年及得與鵬舉同登辛丑第時鵬舉已傑然
為名進士又七八年乃得與鵬舉同官内臺時鵬舉又
赫然為賢御史余因竊念鍾瀘陽山水之秀者其在鵬
舉乎既而又知鵬舉之尊府志道先生以學行老成厯
典教事所至有聲及鵬舉官顯遂棄職就封浙江道
監察御史豸冠繡衣退居扵家余復自念鍾瀘陽之秀
者又在鵬舉之尊府乎今鵬逺水陸浮走萬里來省其
兄於官次暌離之懐既展友愛之情彌篤僅兹一年
而又思盡子職扵庭闈之間士大夫咸嘉其孝友欲文
以張其歸余又念鍾瀘陽之秀者又在鵬舉之弟乎昔
三蘇父子亦蜀人也鍾眉山之秀而其名聞于今不冺
鵬舉洎其尊府既有聞扵時而鵬逺方少年一出即獲
美譽駸駸乎有聞將漸及于是哉今之歸侍奉之暇其
尚益肆力扵正大之學他日以自然之充積振揚其尊
府之家聲接武其侍御兄之芳躅則瀘陽山水之秀鍾
扵張氏一門而流聲扵後者將與三蘇同乆矣
　　　送孫給事序
聖朝大舉推恩之令朝士之給誥勅者例得賜歸展省
祭之禮盖所以勸人孝勸人忠使遂其天理民彛之至
性也士之生斯世際斯㑹亦榮慶矣哉給事西蜀孫公
如例將歸侍御趙公其鄉人交友且密遂以書徴詞贈
之余惟給事公之父某受知太宗文皇帝擢叅藩省陟
貳地官終于位仁宗皇帝臨御之初公自外官入見以
公大臣子故慰勞至再遂誥贈地官公禮部尚書且俾
扶柩歸𦵏宣徳紀元有薦公學行者乃擢今職又以尚
書公之貴封其母夫人嗚呼公之親若子實荷三朝之
寵遇存沒蒙恩其榮慶為何如哉今之歸尚書公雖乆
沒世而母夫人固無恙覩丘壠而興思拜萱闈而稱慶
悲喜交集所謂天理民彛之至性盖有油然不可遏者
矣省視之餘尚遄旋期益思國家推恩之意奕世遭遇
之榮篤纘勤勞俾忠孝之節萃扵一門者繼繼不忘則
不惟有光扵祖考抑且有光于邦家矣
　　　送鎮江府推官鄭聰序
刑政之大者用之當否民之死生風之哀樂由焉故古
今重之必慎擇其人以司其事即如今外府之推司一
郡之刑獄其員獨其事専刑茍有所可不可皆决之于
已非若他法官獄有所疑者猶有同官可與共議其當
否是其任不亦尤難且重哉歸徳鄭希古以貢士問理
秋官近有鎮江府推之授其友人趙紳合凡交逰徴辭
以祝其行予嘗知希古之為人純篤寛易今又厯事秋
官其扵制刑之宜用刑之要講之悉矣以鎮為東南大
府江海之民茍有不得其平者咸扵府推乎是直希古
之往其可茍乎哉必悉其所習者推之折獄之間而又
本之以清修潔白行之以忠厚眀决要使怙奸稔惡者
無以肆柔良單弱者得以伸則刑以清止惡之意流衍
扵一郡而積樂致和之風可期也吾聞古之治獄平者
其後多昌累而為公卿者有焉若史氏之言可信希古
能盡心扵獄事其子孫自此昌矣
　　　送李給事歸省序
當國家全盛之時文運昭眀之日而為士者奮六翮際
風雲仕至近侍者載筆紀事敷奏大廷樞轄百司端笏
委佩翺翔乎玉階鳯池之間而恒得瞻依日月之光大
丈夫官至給事其身固已榮矣而又得推恩褒嘉其父
母家室則榮及一門者又何如哉李公允恭給事禮科
有年其二親雖逺在汴杞而皆康好無恙今年秋例得
捧勅歸省黄門諸公咸作歌詩以歆榮之而屬余序余
雅知公之為人温純深厚和毅從容初以冠帶舉人檢
校外府既無貶色及拔居今職又無滿容其器識固有
過人者是宜有今茲之榮遇焉夫官至給事榮矣推恩
及其一門又可謂榮矣而公之父母具慶皆受寵錫今
之歸上堂稱夀名徹州郡光動里閭又榮之榮者也展
省之餘尚圖所以報厥榮者式嚴入覲益盡心所職以
敷贊鴻猷使言行事業卓然有聞則公之榮不但及其
身家里閭一時又將及扵天下後世也
　　　陳氏族譜後序
天之生物一本故人必有祖祖以降雖有親踈之等而
一本之傳固自若也故君子謹之必有譜以眀所自而
篤愛敬焉莆田陳君渠念其先世積行委慶以及厥躬
而有科甲仕進之榮懼年代䆮逺子孫莫克知所自而
忽扵愛敬也遂推所知自髙曽以下列其位次行事為
譜以傳扵家間閲之其序系有法述載簡實無冒妄
傅㑹之尤盖得其譜矣踈戚之等既以是别愛敬之道
亦以是篤有補扵家法倫理豈小哉陳君既不忘所本
而克謹扵始使其子若孫咸以是為心而繼之以不怠
扵後則増重是譜而一本之傳未巳也
　　　送陳御史祚歸𦵏序
皇眀以天覆之仁涵育萬物凡為臣子盡忠扵國者又
使得伸其私恩扵家監察御史陳公永錫以其父乆卒
京師未得返櫬故封今年秋得請扵上詔許歸𦵏其同
官盧君仲思合凡内臺交逰徴文以道其行永錫初以
壬辰進士為太宗皇帝不次之擢拜河南叅議清聲恵
政實被中土繼以事謫襄漢間為編氓者十餘年永錫
雖在畎畆而慕戀闕廷之心初不少衰茍有所見必貢
厥忠宣徳紀元宣宗皇帝臨御之初大新政治收録人
才士大夫雖在譴謫之地茍有可用者咸得洗濯登進
永錫遂為人所推薦授今職永錫既起自謫中列職内
臺益以名節自砥礪持身清苦無一田之宅以庇其身
無一金之産以恵其家惟以職有未脩惕厲扵旦夕間
旋以言事下獄蒙今皇上曠蕩之恩榮任如舊嘗觀古
所謂忠貞之臣屢偃屢起夷險薦更而定力自如故其
節行盖扵當時聲名垂之不朽永錫起而仆仆而復起
而勁操苦心如金更百鍊無改色殆可匹休扵古人矣
今之得請又將盡心扵窀穸之事必誠必信安其親體
而妥其神靈其誠孝之所感雖深山之草木鳥獸亦將
為之増悲則鄉閭之為人子者孰不為之拭目改觀哉
永錫襄事之餘其尚念使已得遂其私恩者皆上之賜
而報稱之不可緩也式嚴入覲之期益脩厥職俾忠孝
之節始終全盡足以追配古人而交逰之間亦與有光
矣
　　　送浙江耿僉憲序
朝廷設内憲臺與外臬司皆所以綱紀庶政糾察亷貪
凡外臬司有所建白惟達諸内臺憲以可否之而與諸
司文移絶又為之建分司扵屬部俾憲臣之出獨有所
止而他職雖髙且貴不得以雜居其間其尊異也可謂
重矣至用其人必由内臺敭厯之乆而又性行修潔有
問學知大體者始得以充其員而雜進之士又不得與
焉其選擢也又可謂嚴矣夫以臬司之重擇人之精如
此則其所闗係為何如而任其職者其可自輕哉行在
浙江道監察御史耿公定氣質端方操持謹潔敭厯内
臺者十餘年議論鑿鑿精切若布帛菽粟雖非瓌竒紛
麗傾駭觀聽之物而實切扵人生日用不可斯須缺者
以故見諸建白見諸推讞見諸廵厯見諸糾察皆平正
不頗犁然有當扵輿論之公今年冬以滿考待選扵天
官大臣有以公之才行聞諸朝者遂授浙江僉憲瀕行
同官之士相與屬余文以送之余謂耿公以薦達之公
當外臬司之重任宜何如用厥心哉要當推其立朝之
言行施扵藩維之間恊贊長貳必以誠動使事事皆出
扵正按厯郡邑則當詢問幽隐之情雪其寃而䟽其滯
去其惡而㧞其良茍有所知見又當達之宸嚴達之内
臺俾無負平日之所學若然庶足以當臬司之重任于
以樹勲名扵天地將垂之扵不朽矣禄位云乎哉耿公
其勉之
　　　送廣西張大叅聰之任序
合抱之木足以梁千仭超逸之驥足以致千里宜乎竒
人偉士足以勝重而逺到也吾友張公聰與吾為同年
進士其為人竒偉卓犖言論滚滚率多根據義理指摘
事情而可施扵政治之間余嘗以巨材絶足稱之而必
有勝重逺到之用及其為大行人使扵四方果能持身
整整有以播朝廷之威徳足聳四方之觀聽未幾為識
者所推薦授監察御史其在内臺則操守端慤而風裁
凛然其廵厯邊鎮則糾察嚴明而部屬懼服官益清名益
著再為大臣所薦遂陞廣西大叅朝命既下皆以得人
相賀夫廣西古百粤之地布政司為南服之雄藩其地
既逺且大故嘗選用重臣有威望素為人所推服者往
踐其任非若他藩岳地易民淳可談笑而治也惟若南
廣之逺且大非得竒偉之才則往往有不勝任之患今
張公以如是之才膺如是之擢猶層臺九霄而合抱之
才不覺其負荷之重長途萬里而超逸之足不覺其騰
驤之難張公行見樹功南服馳聲北州而有還轅結軌
之期厯階而升尚未可量也公其益以忠貞自朂慎勿
以逺且大自沮使余言有不信也
　　　送山西大叅王原之序
今布政司總方岳之政而其土地之廣人民之衆自縣
而屬之州由州而屬之府府則統扵布政司其衆且劇
如此故其官品之髙下與内六卿相埒夫以統治之大
任使之尊非宏偉特達之才殆不足以勝其任今皇上
御極之初作興政治尤重方岳之選爰遵宣宗皇帝成
憲詔在廷三品以上咸得舉所聞知無間扵逺邇宣徳
十年方岳有以缺員上者廷臣如例薦㧞而監察御史
王公原之與其列遂拜山西左叅政内臺交逰相與屬
余文以贈其行余觀山西之為境太行起之黄河迤之
西北延袤數千里與沙漠為際國家嘗宿重兵以彈壓
荒外而將士皆仰山右之儲需雖典禮教化刑政制作
出扵朝廷者皆藩垣之所當脩布而不可緩至扵邉儲
一事為藩岳重臣者尤宜精思其利弊以紓民力以足
邊偹王公以俊拔有為之才典教未乆遽陞風紀及敭
厯内臺綽有能聲曽未四載遂有今茲之重選以統治
之大任使之尊王公之往可不慎哉向所謂宣廣徳意
昭眀教條使所治之民咸得樂生趨事固為方岳者所
當務而所謂邉儲一事盖取之扵民取之有法則民不
匱而邉偹實征歛無藝則民力竭而邉偹虚民生休戚
儲蓄盈縮是又在藩岳之用心何如王公之往協賛大
政必當深思其宜而以次施行之斯使軍給饒而民生
遂教化以興風俗以厚則能名將有加扵在臺閣時昔
漢唐選廷臣有清望者出補外職外官政蹟顯著者復
徴入用方今聖眀法古用人王公之往聲實誠有如前
所云者則入補内職盖可期矣
　　　楊孺人挽詩序
徴士楊孟達孺人吳氏御醫楊云之母也徴士世居金
華武義實宋龍圖閣學士文簡公邁六世孫徴士胚胎
前光涵濡訓典少有令聞扵鄉閭間擇配得里人吳以
南之女即孺人也以南故儒家而業醫孺人既受教于
賢父母及歸楊氏入門而宗族咸賀盥饋而舅姑胥悦孺
人晝修婦功夜習書史雖性酷嗜學而惟以禮訓是飭
不為筆札詞章之習及徴士應召至京師以疾卒時孺
人方盛年二子曰云曰修俱稚孺人乃以節自持力扵
家事無鉅無細必親其勞卒克教誨二子皆有成立及
云以醫學訓科被召孺人但勉以忠義而語弗及私未
幾云陞今職行將有䟽命之榮而孺人卒扵家矣御醫
均聞訃將歸朝之大夫士咸髙孺人之節而哀其少盡
其瘁壯罹其屯而晚克與其榮作詩付挽者歌之而俾
瑄為之序瑄切嘗觀之古昔雖閨門之間皆有詩歌箴
戒以為女範自世道既衰而女師之教無聞孺人幸生
休眀之世乃能以詩禮自修以節義自持為婦為母咸
盡其道雖弗克與其子推恩之榮而是詩之作舂容璀
璨皆足以發其潛徳之幽光而傳之于不朽雖孺人亦
可以無憾矣是為序
　　　贈吏科張給事中序
鄢陵古名邑也先人與今户科給事王公惟善嘗教其
邑一時及門之士固多俊秀其頴出者亦無幾而張均
志通則居其尤焉時余侍先人逰與志通交志通質粹
而不駁氣和而不流學勤而不息與物相接渾然不見
崖迹時復毅然有所執而不可奪先人及惟善公固已
知其為後來器中之瑚璉彛鼎也時余雖少亦意其必
為鄢陵士子之領袖焉其後余先忝科第偹員内臺祇
命湖荆人有自京師來者知志通已登庚戌進士第矣
又五六年余丁内艱起復則志通先已徴至京師余因
抵其家宿對榻談十餘年前事相與握手歔欷慨然念
相知之乆固離合之有時也未幾與志通同拜除書志
通任吏科給事余亦復官内臺益信先人及惟善公知
人之不誣而亦幸余言之偶中也則又撫心相語期効
節扵清朝殆不當冒濫榮寵滿其志而驕其氣怠其
所當為以貽譏扵清議志通曰子之言是也敢不夙夜
以求自刻勵既而交逰之在京師者亦相與慶志通之
有成咸來徴詞以贈之余遂書與志通相知相期者如
此以贈云
　　　驄馬行春詩序
春者四時之首而萬物之所從始也陽和之氣充溢旁
達初亦何待扵行哉殊不知聖人有作法天子民每扵
嵗首恤民生之攸困慮寃抑之未伸故遣使循行郡國
拯困雪寃要使逺邇之民咸得暢然遂其性故凡御史
出而能廣上徳意者謂之驄馬行春吾友李君公載由
進士入持邦憲嘗領節出廵淛右山東兩大藩所至必
仰體聖天子法天子民之意燠煦疲癃䟽理寃滯鋤其
暴而植其柔伸其㢘而遏其濁使蔀屋窮簷之下咸
預覩世之光眀寒谷沍澤之中皆得蒙氣之融扇其扵
行春之職可謂無忝矣故一時之賢士大夫咸樂道其
善而作詩以美之余與公載為故人故又為之序云
　　　送郴州守吕希召還任序
皇眀方制萬里雖逺州下邑窮山深谷之民視之率如
輦轂之下凡選用民牧必得其人不以輕授郴州為湖
廣之屬郡在京師西南數千里外介乎荒服之間其地
逺矣吕君希召前自尚書户部員外郎往牧其民不知
者皆曰郎官顯秩郴州僻地易此居彼得無幾微扵心
乎其識者曰不然聖眀篤一視同仁之徳地雖逺而選
授匪輕吕君必能仰體上意而盡心所職矣及今幾年
吕君果以課最見考天官而俾之還任朝之大夫士與
希召交逰者咸嘉其能相率徴文以贈其歸嘗觀韓昌
黎送許郢州崔復州序大意謂為郡者租賦不可不均
下情不可不通盖租賦不均則民有流逋之患下情不
通則人有鬰抑之憂是二者誠長民者之所當知也今
吕君牧逺僻之郡而以課最見稱得非能盡心扵租賦
人情間而均且通乎今之歸民戴之愈乆愈親租賦或
均矣吕君益當毋憚煩劇視民皆如赤子不使有偏徇
之私情或通矣益當詢察疾苦隐伏毋使有一毫之壅
漢制治民有勞効者多入補内職吕君出牧逺民即以
治狀稱厥今法古用人吕君入仕之顯將漸及扵是哉
　　　送通州楊同知還任序
吾鄉楊文振同知通州今六年矣通為畿甸之地居水
陸之衝素號繁劇難治而文振優為之屢考屢最果何
以得此哉盖文振之為人恬靜不務聲譽事至應之而
己未嘗先事妄有所為以溷民故通雖劇而治之常有
餘力亦猶庖丁解牛而各因其理也其可謂善扵治劇
者矣因是觀天下之大好靜者民之情使任守倅令長
者皆能因其情而静以治之養之而不閼其生教之而
不咈其性熈熈然使各終其天年則俗何憂不古若哉
奈何俗吏不知此類皆舞智釣聲煩其令使民不得息
厲其威强人所難從至扵極而盻盻然以軋其長則曰
民難治有如是哉亦莫克省諸已也余因文振之治通
有所感故并書此以為天下長民者勸云
　　　送侯編修序
昔楊少尹巨源以國子司業年滿七十去歸其鄉昌黎
韓公引漢二䟽事序其歸至今其名赫赫在人耳目更
乆愈彰是雖楊侯之賢亦由韓之文髙絶古昔故人得
以喜稱而樂誦之也今翰林編修侯公初以國子學正
陞監丞再陞今軄乃掌前事一朝亦以引年將歸太學
六館之士咸嗟其老而惜其去鄉人進士石均瑁率先
謁余文以贈其行夫以侯之賢固無愧扵楊而余之文
則非韓比亦何足以揄揚侯公哉雖然侯公之徳之才
見扵敭厯仕途人所耳熟目識而心醉者固已昭晰于
時余皆置弗論姑即古今事論之昔二䟽之去有贈金
之恵車馬之送而楊司業之去則有無不可知楊司業
之去當時丞相白以為其都少尹不絶其禄而二䟽之
去則不聞有是事侯公居太學者數十年官滿有陞秩
之典有褒封之勅寵渥優厚及其身家誠曠世之難逢
不知䟽楊當時有是事否韓公謂古今人同不同未可
知也侯公之歸荷累朝之榮遇足以起為善之心屬七
十之引年足以息躁進之志是其可以為法扵鄉閭者
又豈特楊少尹不去其鄉之一事歟
　　　揭氏族譜序
古之氏族或以字或以謚或以官族或以封邑皆所以
著其世也逮年嵗緜厯之既乆居處變遷之靡常由是
族愈逺而愈分愈分而愈踈甚至緦功之親未絶而相
視若途人者有焉此仁人君子不能不慨然扵篤恩重
倫之義而譜牒之所由作也監察御史揭君孟哲手其
族譜一編示余且曰譜吾所修也吾家故有譜然厯載
既乆漸至舛闕今吾因而修之畧扵逺非敢忽也缺所
知也詳扵近非有偏也偹所及也又曰原吾所自出一
也由一以降支分條布雖天秩有䟽數而流通之脉無
異致自三年殺而期期殺而大小功大小功殺緦免絶
一之流至此勢不同而理同觀吾譜者可以慨然于中
矣余謂天之生物一本人各親其親乃天理也自宗子
之法廢而踈戚以淆理以之微也世有能卓然自叙其
宗以昭其前而垂諸後者可不謂仁人君子乎觀孟哲
之修是譜也缺所知而詳所及一本之傳踈戚之序源
委森然使其子孫族姓得有所考于以光祖宗悠逺之
徳于以衍嗣緒無窮之傳其扵篤恩厚倫之助豈淺淺
哉余姑書此以復孟哲至其氏族之出官閥之顯偹扵
首序茲不復贅云
　　　送國子生黄勉序
農不為艱嵗而怠其藨蓘之功無熟則已一熟則収
必倍士不為未達而怠其進修之志無成則已一有所
成則就必大自古賢人君子時或未至雖抱負其所為
屢進屢抑者有焉如韓退之號為文儒宗主學者仰之
如泰山北斗然當其未遇時尚屢挫扵所司况其他乎
哉廣昌黄均勉其先大夫嘗贊政大府有聲均既得家
庭之教而又逰邑庠從良師友以廣其學既而以其所
有進試扵鄉闈屢進屢不㨗恒人處是鮮不形諸色辭
而非乎人均則曰我之學實未至也非有司之過焉由
是益勉厥所為而不怠逮今年春所司以均充貢大廷
一舉而㨗例送南京國子監卒業將行其友監察御史
陳嘉謨來索文以贈之余嘗言農不怠所業而收必倍
士不廢所學而就必大觀均之為學即勤藨蓘矣始雖
未利今則駸駸乎有成之秋太學又英賢之淵藪而均
翺逰乎其間殆見耳薫目濡心融神得日増所聞知若
聽九奏扵洞庭之野閲狂瀾扵大海之中則他日所獲
猶大田登而所獲無算爵禄之來其可辭邪君其益勉
之以需其至
　　　送房子新歸洛陽序
孝友出扵天性之真而人每不能克盡其道者淪扵習
俗奪扵物誘也有能卓然盡其道而不為二者所移得
不謂之賢矣乎余自為進士時往來洛陽道中嘗經今
監察御史房君子儀之舘時子儀尚為進士與其兄子
新友愛尤篤一門之間孝弟之風雍如也又七八年子
儀拜官内臺子新由洛東下大河北達鄘弼沿衞東騖
上潞水以抵京師與子儀㑹扵寓舎晝則道舊故奉觴
相酧夜則秉燭相對若不能退寢者怡怡愉愉之情發
扵中達扵外既而子儀將西按闗陜而子新又念其母
氏倚門之望亦將歸洛矣戒裝在途余與子儀同官諸
公追而送之都門之外且告之曰世有帛堆其庾錢積
其蔵號為富室大家而乃淪誘扵物欲習俗䖏父子兄
弟之間悖爭鬬䦧之聲日聞扵人其獲罪扵名教甚矣
是亦何足稱道扵士君子齒頰間哉子新在家庭時既
已篤扵孝友子儀㳺宦京師子新又奉其母氏之命浮
走水陸來展情好既而復將歸慰其母氏不為習移不
為物誘扵房氏兄弟見之子新行矣子儀闗陜之行亦
將便道拜其母氏扵堂子新其飭子弟釃酒醪具甘旨
以需子儀之上夀
　　　送張僉憲之任序
監察御史張均叔潤以進士擢官内臺内之振舉風紀
外之廵厯郡邑以至奉命仗斧督察山藪之奸㺄妥安
里閭之良善率皆秉公直矜恤之心以推行其素所蓄
積要使國家仁柔萬物之意默寓扵詰奸禁暴之刑由
是在職僅逾兩考而能聲敏行已振耀乎人之耳目今
年春藩臬以缺官狀上詔廷臣各舉所知賢以補其員
叔潤遂為大臣所推薦授江西僉憲余嘗謂官無崇卑
惟得行其志乃士君子之所願况憲僉秩既不卑而又
得按劾奸貪扶植善類有秩任之榮而得行其志叔潤
兼而有之是其荷受不輕而重也較然矣雖然御史按
察雖有内外之分其事則一叔潤為御史既克盡所當
為今之往但當持其心如在内臺時加之以恊和使副
使意不専而事父愜以至廵厯之方益當如昔人之為
提刑雖荒崖絶島窮山深谷緩視徐按剔去牟蠧保恵
良善使單民弱婦咸得伸眉吐氣而不為豪横所頓捽
遏抑又見叔潤之聲克滿大江之西斯不負國家之所
擢用矣叔潤其勉之
　　　贈司訓王秉節之任序
莫難扵為人師師者所以覺人之暗正人之邪而後學
所取法焉者也故夫子曰温故而知新可以為師矣謂
之可則非盡扵此者也况於温故知新有未能乎孟
子亦曰人之患在好為人師為師非人所當好以眀為
師之不易則視之易而冒為之者又非亞聖之所取矣
吾觀厥今國家養育人才以需公卿大夫士百司之任
用其原則悉本扵學校學校則責在師儒故師儒得人
則學子有所取正法式開其識而廣其才由科貢之途
進而備國家之器使者累累焉師或非其人則為弟子
者貿貿然若問道扵盲借聽扵聾窮年累月矻矻然
雖勞其心力而竟無一得欲求其才之成而備諸司之
器使難矣哉先人教鄢陵時諸生固多俊秀而王均秉
節則為老成之士又居諸生之首焉厥後秉節貢諸澤
宫益増其所未至聞見日益廣遂從群士試教職之選
扵大廷名出而秉節又為首冠遂授南宫司訓余謂以
師道之難而秉節以老成之士居之其尚益思其不易
謹其言行而為諸生之儀式勤其講授以啓諸生之蔽
惑俾才器之成如金之就範冶木之就䂓矩他日人才之
出于南宫者珠聨璧合彚進扵眀時則秉節扵師道
之難者克盡所難殆無愧扵孔子之言而不至如孟氏
之所譏矣秉節其勉之
　　　送陳庭訓歸青田序
陳庭訓少從其先君子宦逰四方及其先君子棄世乃
與弟四人奉其母夫人歸養扵青田之故鄉庭訓孝友
之名聞里閭間藉甚今監察御史陳君庭詢則其弟也
庭詢既以文章取髙第得美官而青田去京師將七八
千里庭訓與庭詢别又五六寒暑矣一日庭訓奉其母
夫人之命拏舟來自大江之南視庭詢扵京師相與論
故舊懇懇傾㵼不能已晝不足則繼之以燭或道其先
君子之宦迹則因以興無涯之感或道其母夫人之深
愛則因以起望雲之思或誦夫鶺鴒之詩則相勉以出
處之慎言雖諄複皆出扵友愛真情而卒歸扵天理之
至正㑹合曽㡬何庭訓重念母夫人之髙年而歸念動
矣戒途有日君子扵庭訓為子而能孝扵其親為兄而
能友于其弟既孝且友得人心之同然者感扵人宜其
名動里閭而見稱士大夫間昔張仲以孝友見詠扵詩
人流譽扵後世况庭訓生逢盛世詩人墨客所在林立
庭訓之歸道途所經舟車所掠吾見詠庭訓之美者所
至若啓蟄之雷連乎其聲有不可遏殆與張仲之名同
傳之乆逺矣歸見母夫人更為道庭詢守官之清慎以
慰其倚門之望
　　　送陳御史歸祀序
親在而欲致其養親沒而欲致其祀此人之至情也國
家以孝治天下人臣之仕于朝者親在得歸省親歿得
歸祀所謂因人之至情而立教者也監察御史陳君廷
斌自拜官來扵今八九年矣一旦請扵朝將歸修祀事
扵其家命下廷斌告别扵内臺所往來因相與属余叙
以贈之余嘗與廷斌奉使湖南同處者累年雅知廷斌
之篤扵其親廷斌嘗謂余曰某不幸二親皆早世今幸
藉先徳之庇有列扵朝欲以其禄致薄養扵親固已無
及矣此子路所以有負米之嘆也又嘗謂余曰人之不得
生盡其養庶幾扵其歿身有所立以其光為父母之光
今國家方舉推恩之典他日或得荷寵光以歸賁二親
扵九原使歿者有知庶有以伸終天之報俯仰今昔六
七年餘及余起復至内臺廷斌已自荷國之光封其親
如其秩今既得請以歸修祀事廷斌昔欲報其親之志
遂矣然廷斌得遂所願者誰之賜乎盖由我國家天覆
臣下因人情而立教使人子生事沒祭皆獲所欲而然
也廷斌歸見鄉人幸皆以此告之使為士者各加修勉
以膺國家之寵光以報親恩之罔極詩曰孝子不匱永
錫爾類余扵廷斌有望焉
　　　送栁御史守制序
人子事親而至扵終於此不用其誠烏乎用其誠誠者
發扵中形於外悲戚哀痛之心出扵天性而不能自已
者是也聖人因人心之自然定為中制使賢者不敢過
雖不賢而不敢不及故初終有安厝虞祭之禮漸逺有
小祥之日終也有大祥之期至扵中月禫而終事畢矣
聖人之中制所以為萬世法程者士大夫謹守而不敢
易焉栁彦輝氏為進士在京師時常念其母夫人之年
每望東南之雲即神魂飛去及擢居御史方思秉忠効
節以為榮甫及三月而母夫人之訃音至矣彦輝即毁
瘠若不能生者遂匍匐而歸余與同官倪君陳君及内
臺諸公既相與致弔又勉其節哀順變以襄大事彦輝
遂攬淚就途余觀人之大節無踰扵忠孝未有厚扵孝
而薄扵忠亦未有忠而不本扵孝者也彦輝在逰宦時
既能思其親不置及遭大故而悲哀疾痛之情有足動
人者今之歸也又將盡誠扵窀穸虞祥禫祭之間守先
聖之中制而不敢過與不及其厚扵孝者可知矣三年
釋服入覲修職業立事功扵時又將以觀其忠焉
　　　送趙司訓序
沔池趙以澄之先君子由科目進身卓然為人師者數
十年以澄得家庭之學余與之同領永樂庚子河南鄉
薦眀年為辛丑余忝進士第以澄則退益所學扵家今
十七八年矣余自承乏風紀以來徳不加修學不加益
以澄則䖏閒靜中涵而蓄之淬而礪之學益積行益進
才益鋭以余十七八年日怠之學視以澄十七八年日
益之學其相去逺近淺深髙下盖可知矣此余每接真
儒碩士未嘗不發愧扵中而重以澄之有成也今年春
以澄抱負所業而來獲與千百人偕試扵春闈遂中乙
榜有涇州分教之命夫以澄以清修之士積乆之學一
旦發而見用扵模範之重涇之士得其所依歸哉雖然
余於以澄重有告焉昔之所學以澄之自得也今之為
師以澄將推所得扵人也孔子謂雖有周公之才之美
使驕且吝其餘不足觀也已竊觀世之為師者己未有
得固無以淑諸人或有所得矣又率多負恃其才訑訑
然有自足之色否則靳其才而不肯盡心扵教事得非
孔子所謂驕且吝乎師道至此良可慨嘆以澄學成已
成物之學固不至此然猶願以澄深以是為戒謙虚而
恒若不足勤勵而思以及人身教言誨俾涇之士子勉
勉不怠所從事他日在門墻者隨其才器皆得有所成
就異乎尋常之為師則以澄之學進扵余之十七八年
者不惟見其自得又可騐之及人而足以克肖乃先君
子之賢其家聲亦將振耀扵永乆矣是為序
　
　敬軒文集巻十四
欽定四庫全書
　敬軒文集巻十五
　　　　　　　　　　　　　明　薛瑄　撰
　　序
　　　送馬司訓之任序
正統元年春二月天下士抱負所業來試南宫者僅千
人主司既取百人為進士又取四百餘人為乙榜進士
與乙榜必其文皆通粹合格始得與其數否則置不取
謂之下第然登進士者率多至大官乙榜則悉授以師
範大官以其道澤人師範以其道教人是其職雖有崇
卑而所以禆賛國家之治則一也尋常之情類多重進
士而薄教職其所見亦偏矣哉吾友滎澤馬士賢耽嗜
經籍薫酣義理今年春獲與南宫之試遂得在四百人
之列有陜西徽州分教之命徽為西偏之郡與邠岐秦
鳳連接其俗土厚水深士生其間率多魁梧質厚不為
浮薄之習茍率之以正教其負重致逺必多可觀之器
士賢以中州之俊秀業庠序澤宫之間歴鄉闈南宫之
試名亞進士之列有師之尊有道之重今之往其可不
思所以啓迪其人乎徳欲其脩學欲其進皆啓迪後進
之矩範也士賢能留意於是乎異日徽之人士成徳達
材而備國家之器使者布在百司澤下及人則士賢以
道教人之功又將推而為行道澤人之效彼一偏之見
輕重乎二者之間又果足為定論哉士賢有英志既得
教職而又居西偏之逺郡余故書此以解之使不為偏
見所惑云
　　　送劉僉憲之任序
余與劉均敬為辛丑進士當時同登者盖二百餘人于
今已十六七年矣宦跡升沉出處㕘差豈非窮通皆有
命存其中乎然窮通自為窮通而非人所能為窮通也
劉君為御史於余為先進其為人謙謹敏達平居與人
處退然不自滿若易可為人所動者及其於義之可否
則毅然若萬夫之勇不可以私奪至其所糾彈視其人
如何初無所避忌由是勁節能聲大為中臺諸公所稱
道聖天子龍飛之初進退藩臬大臣擇人無問秩次惟
其人則拔使居之劉君遂陞四川按察司僉事蜀人之
遊宦京師者咸謂蜀地僻逺民茍不得其直自理為難
惟憲臬得人則雖窮州下邑荒山深谷之民皆得伸其
抑而達其滯劉君以如是之才而居吾邦之憲臬吾蜀
之民又焉有不得直者乎於是相率來請文以贈之余
與劉君以同年同官之契雖蜀中諸公不有請猶將贈
以言況其請之勤乎蜀自昔稱為沃土大郡知其郡者
若趙抃張詠輩皆有聲於當時我皇明混一寰宇篤近
舉逺雖遐陬僻壤視之一如輦轂之下況如蜀之大郡
乎是宜選用岳牧必慎其人而憲臬又為綱紀之司非
岳牧者比而劉君以選者居之其必大有所設施滌濯
奸汚慰柔良善條章布於几席之上而令自行於萬數
千里之溪山劉君聲稱之美將與古人頡頏而蜀人得
其直誠如蜀中諸公之所論矣夫以二百人同登升沉
出處不齊而劉君得其通者之一乃有内外憲臬之顯
揚豈非君子之幸歟然命之通固幸矣使非以義制之
則清議將有所指摘吾恐命雖通而亦君子之所弗取
也唯劉君不然在内臺時既有聲蹟今之往也又將如
蜀中諸公之所期望命之通而不失義之正者其惟劉
君乎余與劉君有交契之好故於蜀中諸公來請既告
之以命復申之以義而因以寓忠告之意云
　　　送建昌尹陳繼賢序
昔明道為邑嘗書視民如傷四字於座右夫以大賢為
政必視民如傷則其慈良惻怛愛民之心出於至誠而
自不能已者為可知矣今之為令者曰字民字者養也
養民而能以古人之心為心則民焉有不得其所者哉
南康為江右之名郡建昌於南康為大邑昔濓溪以道
學為二程之倡紫陽以道學接二程之傳二君子皆嘗
宦遊其地則其流風餘韻被於里閭入於人心至今必
有尚未泯者士君子幸而受聖天子之明命往字其民
夫何為哉亦惟景行前哲推慈良惻怛之誠心以及其
民焉耳衡陽陳繼賢氏由科目進身初知沛縣後知睢
寧皆有恵政今丁内艱起復知建昌建昌張惟明登進
士與余為同年為御史與余為同官喜得繼賢氏知其
邑也來徵言以贈其行夫明道大賢也其為邑無愈於
愛民如傷南康又為道學君子過化之地周程朱氏同
一道也繼賢之往復何待於他求也哉亦惟質諸簡冊
詢問故老求周程朱氏所以施設者如何所以愛民者
如何茍能企而慕之又以程子所箴戒者書於座右時
自省焉則慈良惻怛之心出於中及於民油然而有不
可遏者矣余既以是復惟明因以為繼賢之官之規
　　　送李廷賢之廣昌序
安陽李廷賢少登髙科年未弱冠即為人師初任玉田
司訓􁃶􁃶教人於經義或有所疑必辨析其所以然必
歸諸至當而後已其門下士由科目進而備任使者前
後相望官滿調官真定府庠真為大郡而郡博又為屬
邑校庠之所儀觀廷賢能慎所操持教人之功尤加勤
於在玉田時今年春天官最其績陞授山西廣昌教諭
京師之交游咸來徵文以贈之余昔侍先人教玉田時
得與廷賢交情好最宻雅知廷賢擁皋比振木鐸者今
十八年矣其所至教有成績而人材輩出今又陞典廣
昌之教廷賢必能移所以教玉田真定者以教其士子
行見山右之膺薦書掇巍科者皆出於廷賢之門昔胡
安定教授蘇湖間因人成就故弟子見用於當時者或
治水利或治筭數皆有實用廷賢教人之蹟既歴歴在
人耳目今之往益當思前賢所以教人者必求實用不
事空言使他日弟子散在四方不徒循循雅飭不問可
知其為廷賢弟子又皆有實用如安定之門人而廷賢
善教之名與之同為永久矣廷賢其勉之
　　　送鄞縣張大尹序
國家重親民之職數選京官之有才望者出補其缺誠
以民之饑寒疾苦守令皆得親察其情而軫恤之為之
長者能以父母愛子之心愛其民則民焉有不得其所
者哉吾友清江張公始以進士擢官御史嘗按歴江南
端謹清白之行洋溢人耳目其在内臺則又議論􁃶切
人望其儀刑可知其為君子未幾丁外艱起復方值國
家選京官補守令遂知浙江之鄞縣鄞大邑也戸不下
數萬家而其俗富者或兼併侵漁小民至不能有以自
立所貴乎良有司者為均其利而使豪横不得以肆其
志貧者亦得以遂其生公於南方之土風素所詳悉又
以風紀老練之才治此大邑誠欲推父母斯民之心以
仁其民必先去其蟊賊如前所云者可也公可不留意
於此哉古之將大用其人必試之治民我國家立法用
賢必古之稽近年京職之為守令有聲於外任者往往
徵補内職公輟風紀之榮膺民社之寄建事功馳聲譽
入膺顯擢之漸將兆於此行慎勿以出入逺近介意而
怠所事也於是乎書
　　　送陳御史致仕序
全節人之所難全晩節尤人之所難君子之仕也秩顯
於身名加於時而或為外物之紛華幻惑移其素志者
有焉此全節人之所難也有能卓然不為前所云者易
其心固能全其節矣而或年已至而猶不能忘情於進
退之間此全晚節尤人所難也國家著引年之典所以
優老養恬厲臣下之節至矣人茍及其年即自引而去
豈非能全晩節者然哉陳公少有聲大江之西自登進
士即官御史去來不離御史者將二十年其論列時宜
推讞疑獄按厯藩岳疏通明慎勁直之節揚逺照邇而
清白之行如良玉瑩潔尤為人所推服不易其心而全
其節者陳公真其人哉今陳公官滿九稔年未七十人
之於此亦孰不欲少緩須臾以冀所得而償所願哉陳
公乃能欽服國章即自引去可謂無愧於養恬退厲臣
下之義能全節於晩年者陳公又真其人哉人得於彼
或失於此陳公獨能始終一節白首無愧豸冠繡服輝
映里閭斯固足以見我國家優禮臣下如天之恩有不
可名言之又可見士君子之出處去留必歸之義斯可
為晩生後進盡節事君之法於是乎言
　　　送太僕馬寺丞致政序
正統元年春行在太僕寺寺丞滎陽馬公有容以年將
七十拜疏於朝乞致政歸鄉里詔許之行有日矣太僕
卿諸公咸謂公生值盛世自弱冠時已奮迹詩書致身
顯仕其提刑南邦毗政大府以分符陜右皆有政蹟歴
歴在人耳目間逮今白首饗其榮名厚禄三十餘年昔
受先帝之命封其身及其先又得䝉今皇上之恩俾遂
其子孫之養盖公實荷列聖之寵榮其際遇一何盛哉
昔疏廣受楊巨源以年老去歸其鄉當時後世相傳以
為盛事況如馬公者仕以義退以禮其事與古人豈相
逺哉又曰昔二疏陽城之去也不有班孟堅之傳韓昌
黎之詞其事亦將湮沒不傳矣今公當國家全盛之日
而得遂歸老之願其事美矣不有篤古者文以張之亦
何以垂厥美於不朽哉遂相率來徵辭以道其行余猶
記侍先君子遊滎陽時尚少已識公今四十餘年於公
為故人是其去也自宜有贈況如太僕諸公稱道公之
仕之去得饗其全福而追美於古人如前所云者則余
焉得已于言乎雖然太僕諸公所以稱道公者至矣余
雖重累其詞亦安能出其意之外哉獨以余識公者編
於太僕諸公美談之後以圖其不朽云
　　　送劉僉憲秩滿序
正統元年秋山東僉憲劉公九載秩滿憲僚諸公屬筆
於瑄以道其行瑄猶記從先君子宦遊玉田時公已自
為御史巡歴畿甸瑄時尚少雖未及承顔接辭於公固
已耳其風聲之清峻矣及其歸内臺按滇南按吳中按
遼左敭歴内外幾十餘年勁氣直節磊磊落落震耀人
之耳目而瑄亦得聆其隠隠之餘聲焉其後先君子官
滿去瑄亦忝科名濫官風紀時從朝之賢大夫士詢及
公之履歴則公已僉憲山東矣而談公之賢者則如出
一喙焉今年夏瑄以菲才誤叨寵命來僉憲事乃始獲
識公之面接公之談因而察公之心迹公之行則疇昔
聞公之名與今兹得公之實若執符契以相合盖無絲
毫之差爽於是益信公之賢為不誣矣第以瑄晩進謭
薄方將每事咨訪於公以冀寡過之萬一而公又以考
績將行則瑄之慕公得公識公而不得圖所願於公者
其情為何如故因諸公之屬筆遂道瑄之重公者如此
以為公贈若公之聲績久著於東藩名位行將陟于朝
著則有公論在兹不復贅云
　　　送劉憲副之任序
雲南古南詔地方數千里境與荆蜀百越接連俗尚獷
悍自前古號未易治逮我皇明天覆海宇子育烝黎雲
南雖去京師絶逺而擇人往釐一如輦轂之地由是人
亦重慎勸勵人有讀詩書習吏事進士與上國士齒者
比迹相望獷悍之俗遂變為輯柔之風正統元年冬藩
臬狀缺員于朝上命在廷之臣如例薦舉以補其職時
山東僉憲劉公士清適考滿待選天官遂為所知薦陞
雲南憲副或者以謂士清老成士雲南絶逺地是其往
也寧無幾微于心哉余曰不然雲南雖逺而其民入版
圖沐休澤者七十餘年雪霜時降疫癘不興人之去來
乎其間者若東西州焉劉公兹行方將思所以上副聖
天子擇賢才任風紀廣視聴決壅滯綏逺人之意夫何
以逺近出處較計於其間哉厥今倣古出入均勞之制
任外官有重望者往往入補京職況劉公以堅挺之資
通敏之識出入風紀者二十餘年今之往固宜年愈増
而氣愈壮官彌髙而志彌篤行見樹勛績馳聲譽而有
還轅結軫之期又豈久淹於南服哉劉公道出山東憲
僚屬余敘余遂釋或者之言以慰其行云
　　　楊氏族譜序
山東僉憲楊公手其所作族譜一帙求為之言余觀其
敘厥次也㫁自五世祖榮甫而下家世古今變遷與夫
生仕出處始終既皆歴歴可考據而其本支疎戚又各
有統屬聫系而不差一舉目而楊氏之世得焉公之用
心亦仁矣哉且其五世之上畧而弗書闕所疑也五世
之下詳而不遺傳所信也疑者闕而信者傳與世之妄
擬誇大其宗而援引附㑹疎畧失實者異矣其用心又
誠矣哉合仁與誠因譜以示教自五世而至於十世至
於百世公之子若孫咸能以公之心為心而儲善衍慶
以及無窮則公之宗其有不昌大者乎公以名進士為
才御史自在内臺時已荷國家褒贈之恩延及其考妣
逮陞今職而又誥封其身若家而公之進脩方銳則所
以焜燿其宗增光斯譜而貽教後嗣者又可量乎公之
家世具見譜系矣兹不復贅姑書公之所以用心而足
垂于後者以還之
　　　贈僉憲袁茂實考滿序
按察古監司也上之疎通壅蔽俾一方之吏治得失生
民休戚無微不達下之扶植善柔鋤薙强暴屏斥奸貪
表拔貞亷洗雪寃滯無民不安而又籌度天下之政酌
以古今之宜茍有所知見必形諸建論是其職與古監
司埒而又有言責繫焉任其職者必有剛果正大之徳
而又輔之以卓特明敏之才始為不負所任使類非依
阿淟涊昧於事理不能為時之重輕者所能舉其職是
宜國家簡任按察必於内臺秋官中拔其素有望譽者
以任其職視他任使尤慎且重山東按察大臬司也袁
公茂實由尚書刑部主事有能名擢僉憲事今九年矣
所謂剛果明敏之徳之才盖兼有之故其巡歴部屬必
嚴必勤蒐詰奸慝遏抑豪暴疏滌枉滯洗濯善柔凡可
以去害澤物者為之不厭若饑渇之於飲食累數風紀
之事公獨得其近而切者克舉所職真其人哉公考績
行有日憲僚諸公屬筆於瑄以贈遂書風紀之重如此
而公能無怠於心無墮所事而又進於明銓衡之下其
聲績大小輕重自有公論者存進秩將自此始異日畢
舉風紀之大而難者非公其誰望
　　　李氏族譜序
譜牒之作所以重本始别親疎正倫理篤恩愛仁義之
道備焉故士大夫茍有所作必慎於傳信而不敢易其
事山東僉憲李公廷珪念其先世培浚本源引迪支條
者逺有所自懼傳世久逺或失其次而無以篤親親之
義於是自其髙祖秀以下凡接於見聞者靡不紀録其
用心亦勤矣哉吾因考其世自秀以上世居洛陽至秀
始徙居偃師二縣皆洛傍邑也秀生敬瑞敬瑞生希聖
希聖生五子昭煥彬明泰泰字文中即廷珪父也文
中先生少以經教授鄉里名聲大彰徹一時數為人所
推薦或仕或否竟不至於大顯卒老洛涯有詩集傳於
家廷珪得家學累官至今職卓卓有立生子柰柰生清
白此其一支也文中先生四兄各以其系具見於譜李
氏之世亦盛矣哉是譜也既皆廷珪得於聞見而可信
者使其子姓宗族一寓目而咸得其世各親其親各長
其長各幼其幼孝敬慈愛之風永久不衰則李氏之世
愈逺愈昌所謂仁義之道備于譜者于是益可驗其實
矣李氏之子孫其永保之
　　　送太守楊廷實序
往年余承乏御史丁内艱歸山右側聞知趙城楊君廷
實有善政及余上京師道經其邑則見廷實正已馭吏
推愛及民興學養士凡為邑之務先後緩急本末鉅細
靡不具舉益信廷實之善政非虚語及余在内臺廷實
考績來天官藩臬以其治狀聞于朝又為所知推薦遂
陞知南廣方上道聞其母夫人訃弗果之官逮兹制終
起復河間郡守秦如圭徵文以贈之余謂廷實登科為
名進士出宰為賢令尹曽未幾年而善譽於人人遂有
領郡之命廷實雖未到官得試所設施然以其已驗之
效推之吾知為邑與為郡地雖有大小民雖有衆寡而
治理又豈有二乎哉向使廷實得臨南廣之民則其善
政之流行亦何異於為邑而澤可逺施則有加於昔矣
方今聖天子厲精圖治簡任賢能惟所宜為不拘秩次
廷實之行其見用尚未可量惟始終一節忠乎國而愛
乎民偉然為時之名臣則余之知廷實者益無爽矣是
為序
　　　送黄布政致仕序
山東右布政使黄公自吏部郎官陞秩而來其為政務
恃大體不為苛察曽未踰年而敦厚謹信之行孚于大
僚𢎞廣恵愛之風被于民吏衆方仰公久於職而公屬
以國慶如京師不謀於朋友不告於左右遂上章乞致
所事厥既得請復便道山東將旋歸于大江之南余因
面歎曰人於一資之榮斗斛之禄猶不能無縻于心公
以郎官之顯膺旬宣之重秩與内六卿相埒禄不下數
百石有地方數千里而年又未至七十乃超然引去公
之賢其逺於人哉公曰不然自百執抱闗擊柝之吏皆
有常職職不脩不當冒濫禄秩以貽素餐之譏吾年雖
未至而聰明筋力漸不逮人恒以位踰于徳食浮於事
為懼幸逢聖明優禮臣下之恩如天覆地育而不可勝
載凡人臣年雖未滿七十有可去之狀者亦聴其去吾
是以懇懇焉果獲所願將以尋吾舊鄉之山水丘壑以
釣以采以嬉以逰以樂吾桑榆之年得免所謂素餐之
誚幸矣尚敢以引去為賢哉余又面歎曰世有不度所
能否冒其職而怠其事亦有年已至而尚耽嗜榮禄眷
眷焉而不肯去者視公存心為何如而公之賢果逺於
人哉公行矣將見士大夫彊而方仕者法公位踰于徳
食浮于事之戒莫不盡其忠而脩其職老而可去而進
退之義皆可為人之儀矩公之賢逺於人益信矣憲僚
諸公咸重公之歸而屬余言遂書此以贈之
　　　送李叅政致仕序
江右古文獻之邦名人鉅士習詩書尚行義進足以有
為於時退足以表厲其俗繼迹史氏代不絶書若歐陽
公陶元亮輩文章政事髙風清節固已名當代而垂後
世士生其間襲餘風而景賢範者累累焉山東叅政李
公江右人也詩書是習行義是尚生逢盛時出其所藴
奮迹科目歴職郎署叅議河南廣東兩大藩曽未終考
聖天子采大臣薦舉之公議陞擢今職公既祇命就官
盡所以報稱之道以年滿七十於義當去遂上章乞致
所事詔允其請乃拏舟將歸大江之南憲僚諸公屬筆
於瑄以序其行瑄因念始就河南鄉試時公以叅議適
知貢舉事瑄既忝科名荷公知尤深逮今二十年矣瑄
猥以菲才由内臺承乏山東僉憲而公又陞秩來叅大
政每追陪旦夕視公為先輩成徳方將事事諮於公而
決其可否而公已引去矣是其私情能無望於公乎雖
然公之自處審矣績其學出其有進仕于强壯之年于
以忠乎君而愛乎民義也慎其止謹其退乞身於耆邁
之嵗于以全其名而勵其俗亦義也進退一揆于義而
立身求無愧於士君子出處之道盖由其學有所得聞
江右諸賢之風而興起者古所謂豪傑之士公其人歟
其名世其垂後固有在矣若夫故鄉之溪山林麓足以
資扁舟杖屨之嬉逰賓友琴書足以供風晨月夕之笑
樂是皆怡老之佳致而公之歸固自得之兹不贅云
　　　送黎叅政致仕序
逾嶺而南皆古百越之地延袤數千里危峯穹壁長溪
大壑相與削拔迴環深窈莫測竒草異木生其間者榮
凋花實率不以時循嶺東南又皆大海瀰漫旋繞每晝
夜晴霽涵星斗浴日月水之百恠靡不軒豁呈露至颶
風或作則濤波洶湧噴薄盪摩霆轟轂擊聲震山谷其
霧氣澒洞轇轕茫無畔岸洲島雜國若扶南真臘黄支
婆利國之屬動以萬計而四時温涼蒸爍之氣發作無
節故居人行旅將息之道為難今山東大叅黎公嶺南
清逺人也自讀書筮仕出入中外多厯年所官已達矣
一旦引老將歸其鄉藩臬諸公有以嶺表山川風氣之
異如前所云者為黎公告且重其歸而勸其擇地以處
焉黎公曰不然吾家嶺外舊矣封樹成列先祖之丘壠
存焉閭里如昨童稚之交逰在焉今之歸方將薦蘋藻
以伸罔極之孝思具樽醪以欵平昔之親故又烏以風
土之異移易吾之心哉余謂不忘所本孝也不遺故舊
義也合孝與義可謂篤於人倫將不擇地而安矣風土
之說誠不足以動念
　　　厯亭送别序
濟水出太行之王屋山伏流出於濟源又伏流東走數
千里散見於岱麓栢崖渇馬之山至濟南遂有泉湧出
名曰趵突泉之流或派而為迴溪駛瀬或匯而為巨浸
平湖經帶城郭北合清河以入於海其南多美山層峯
峭立連巒起伏直與梁岱龜䝉徂徠長白鄒魯海上諸
山聫絡角立相望泉之北渚有古亭遺址巋然尚存即
杜少陵與李北海宴集處所謂歴下亭也逺近山光水
色浮搖瀲灔其上下葭蒲荷芰紛披燭耀其周阿盖濟
南得岱麓山水之勝而是亭又得濟南山水之勝以故
往來為古今逰觀者之所適正統四年夏金谿王君昌
問由監察御史擢陞山東憲副其尊府春官學士公之
友劉文謹適以事至京師從憲副君來濟南聞是亭之
美間往逰焉則愛其山水花草之清麗徘徊終日眷眷
然若不能去者既而戒行有日復取道亭下諸公咸賦
詩以贈而屬余序余謂文謹行千里而來一無所求獨
能訪古蹟而適意於山水物象之觀因是知憲副君所
與必良士而學士公取人之不茍也篇什既具序以識
别
　　　送孔節文分教徐州序
職無大小皆天工也能脩其職斯於天工為無曠顧可
以職之崇卑勤怠其心哉闕里孔君節文宏厚而有容
簡重而不泄勤於問學敏於文詞有先師之餘韻流風
去年秋一舉登名鄉薦今年舉天下士試南宫登進士
第者一百五十人節文名列次榜有分教徐州之行節
文欣然拜命將就道余往送之曰百職所司既曰天工
分教之職有師道焉賢才之成恒必由之以師道而成
賢才職雖非崇顯其於天工不亦重乎節文之往當思
師之所以為師言必出於道行必由於道教必本於道
以是脩已以是淑人俾士子非道不知非道不行異日
出而為世用必能擇其道以忠乎君而愛乎民夫然節
文於天工又何曠哉世有位不滿其望者往往怠其心
而慢其職亦莫顧天工之曠否也視節文安於所得而
盡心所事為何如余因是知節文盖能守其先家法益
可賢重云
　　　送浙江趙大叅序
今布政司為國藩維即古方伯連帥之職上之朝廷大
典禮大政令所以一民俗正民心禁民非者皆欲宣布
而遵行之下之方數千里之地連百十郡之民所以察
吏治恤民隠固封守者皆欲其飭理而申嚴之而又時
與監司戎帥恊議濟時之要務以仰副聖天子仁柔逺
邇綏安海宇之心是其為國家之倚重繫一方之休戚
外百司盖莫重焉故著令選用藩維必使廷臣推舉通
經術知大體公忠亷謹才足有為而又敭歴内外聲績
著聞者以擢任之正統八年方岳狀缺員于朝詔廷臣
如例推舉有以給事趙公冕名聞者公素為上所簡知
遂命為浙江叅議行有日給事諸公謂予宜有言以贈
予獲與趙公逰舊矣公以明經中甲午河南鄉舉首選
篤實寛裕之資潔白脩謹之行人所推服其典教山右
能舉聖賢教人之法作興士類士服其教出而為時用
者甚衆及兩任給事小心慎宻事上盡匪懈之忠當官
無囘互之失經術才行著績内外者克有之是宜有今
兹之峻擢焉公行矣宣廣徳意脩舉庶政與凡濟時之
要務皆公之事也尚當推其已試之能勞心焦思知無
不為為無不當俾東南連城數千里官知奉法民知樂
生内治益脩外患不作將隠然為藩維之重臣思不負
國家選擢倚任之意是亦諸公之所望也若徒曰有方
面之榮躭其禄而怠其事予知公必不然亦豈諸公之
所望哉以予與公故舊於贈言也前以頌而後以規
　　　宜人孫氏壽辭序
洪範九五福之疇而壽居其首傳謂有壽而後能饗諸
福信哉斯言也嘗觀諸天地之運化人稟厥賦於儲精
之始氣之長短而人之脩天自焉是以或得其上或得
其中或得其下莫得而齊間有值其氣之長者由中壽
而至於上壽饗福源源而未巳豈非人之至願哉宜人
孫氏東郡良族來配錦衣衛户侯王公鏞克孝克順克
慈克教中饋之行日彰户侯沒者若干年矣宜人撫育
厥子鍾卓有成立是肖是賢暨厥婦孫備養弗違宜人
壽登八十矣而氣貌日强駸駸乎上壽之域得氣之悠
長而饗好徳富厚康寧之福而未艾者宜人之謂歟子
鍾喜其既壽冀其不衰來求辭以祝之則為之言曰賢
哉孫母鍾氣之元柔順是則克配名門中饋是脩内行
彌敦夫荷寵錫厥推惟恩嵗時命服載章其身教子有
立行義著聞就養備至洎厥婦孫母年雖邁母顔猶新
既壽且祉繁樂欣欣子心既恱子孝孔純祝母遐壽逾
百其旬我惟纂辭以相其勤
　　　贈萬太守秩滿序
余忝辛丑科名今將三十年矣當時同登進士二百人
列任廷臣陟居藩郡者前後相望其聲實卓然敭歴愈
乆而事業愈茂者盖可數焉今平陽太守萬公以江右
文儒之英一舉而進於二百人之列及任南京都察院
福建道監察御史能以風紀之節自砥礪其論事急於
大體而緩於碎㣲議法雖輕重不同而必要諸平恕糾
治必以實而不過為增飾事長官顧自處如何不隨其
意為俯仰遇吏卒端已率下不假與辭色一時臺官雖
趨向不同咸推服以為能九年官滿朝廷方選京職之
有聞望者以補郡大臣交章薦公遂陞知浙江嚴州府
嚴東南大府也小民散處下邑懸隔幽逺茍有不得其
直鮮能以情自達公至之日推誠以通上下之情令脩
於几席人自得於海山千里之外皆翕然稱其有古循
良風未幾以家艱去官及起復來知是府公因其俗而
行之以寛簡府屬僅四十地方千里民以萬計無追呼
之擾而事皆集無凌誶之察而訟自清無徵集之煩而
民自勤無督促之嚴而士自勵聲稱之美甚於江浙先
是屬邑之民聞公滿期將近則皆奔走懇留於藩臬上
官不約而同者數千人公固辭焉所謂聲實卓然敭厯
愈乆而事業愈茂者公其二百人之表表者乎公行有
日絳守王汝績以余與公同年也來徵辭以贈之余遂
書公之事業著於郡守者如左即是以推陟明之典公
論有所在而其敭歴逺大之績又可量哉
　　　贈知韓城李居敬序
韓城古韓國也居河山之間地廣民衆先時為邑者率
多與吏民不相得連以是去人皆謂其風土剛勁民好
伺察其長之失而中傷之闗陜邑之劇而難治者必曰
韓城云今令李公居敬以鄉貢進士來知是邑始拜官
時人皆以韓城之難治如前所云者為言居敬不以介
意及到官痛刮剔官府里閭宿弊潔身以先之禄食外
一毫不以漁民自奉甚儉至馬不食粟澹如也檢飭吏
卒非公故不得出縣門人以賄交者悉皆拒絶民有事
至縣者必告以孝弟忠信敦本厚俗之道辭氣懇懇出
於誠實民為之感動信既在民凡事不待督促而集賦
稅以時里閭無事居敬在官始終如一日由是僚吏民
庶皆服其亷公聲稱之美著于逺近及九載考績將去
民恐失之不約而合辭乞留者千百人藩臬以其狀上
朝廷以民之安之也陞秩俾還所治居敬固自持不易
民之信愛益深予謂天下古今人心一也謂獨韓城之
民難治者豈理也哉吾以誠感其民民亦以誠應吾以
智籠其民民亦以智應猶影響之於形聲也切怪長民
君子誠之不足而歸咎於民之難治殊不知自求其誠
使持身之亷處事之公一出於誠人將信愛之不暇又
焉有不可化之民哉韓城之民前日之民也何前日之
難治而今日易治乎由居敬知民不可以智籠可以誠
感故其持身處事者皆不敢舍此而取彼積其誠信之
久民皆愛慕不已將去而猶懇留之尚何難之不易哉
以是知天下古今民心皆同有民社者勿謂其難治但
當責其治之之誠有未至焉耳如有不信請質于居敬
云
　
　
　
　
　
　
　
　
　
　
　
　
　
　
　
　敬軒文集巻十五
欽定四庫全書
　敬軒文集巻十六
　　　　　　　　　　　　　明　薛瑄　撰
　　序
　　　送僉都御史李公陞秩序
景泰元年春聖天子作新政治大簡賢能擢任都憲以
巡撫方隅肅清部屬于時貴州方用兵討叛苖四川給
兵餉率取道播州以往播之四境皆宻邇賊巢蠻獠往
往乘勢結黨類據險阻以剽刼餽運甚至蜂屯蟻聚攻
城邑掠傳馬焚民舎以流毒逺邇播州幾將危不可守
糧道殆至阻絶今僉都御史李公時任四川憲副聞播
州告急即馳往救之及至指授將帥方畧嚴立賞罰以
忠義激士卒之氣或潜擣賊巢而乘其虚或分擊賊衆
以弱其勢將士奮力屢戰屢捷兵氣既銳羣蠻潰散因
遣人四出大布朝廷恩信開其自新之路由是林蠻峒
蜑懾威感恵狐䑕遁服不日而冦跡殆絶播境落然向
之危者全阻者通餽運安行無警故使貴之將士食足
得以成討叛之功者皆公全播之力也事聞朝廷因遣
使賫勑就陞今職且俾巡撫四川凡軍旅政事皆得以
便宜處治時瑄來董餉適㑹其有陞秩之命因竊念瑄
昔自内臺出僉山東按察時公已自由進士擢官御史
是後雖絶不相㑹者二十餘年而公風紀聞望揚乎内
而振乎外者則隠然嘗接聴聞瑄去年起家承乏大理
忝與在朝公卿之末議聞其論天下外臺得風憲之體
者每以公為稱首且以其未得重用為嘆今兹公既陞
秩有都憲之榮又受命有方隅之寄朝論之公斯為允
愜雖然公全播之功固大迹其所以成此功者由其忠
賢之實素所蓄積者非一日也然古之賢人君子於己
功愈大而賢愈彰公負俊偉傑特之才必以古之大賢
君子自處愈勵其功愈勉其賢又將躋崇庸參大政决
大事樹大功於天下垂聲譽於無窮是豈特立功名於
一時而己哉瑄樂道人之善而祝其有大就者也故書
此為公贈
　　　栢臺春霽序
自漢以來風紀之署或曰御史府或曰内外臺即今之
察院也臺曰栢臺或樹栢於臺也栢臺曰春霽春者發
生之時霽者光明之日也泰和羅君承彦由名進士為
才御史名其巻曰栢臺春霽得無意乎人皆知秋冬為
收歛之時雪霜為慘肅之氣而不知陽春光明發生之
機實兆於此也御史之職其立於朝則毅色正言以論
天下政事之得失以察大小百官之邪正其巡歴部屬
則剔拔姦蠧扶植善良以澄肅一方之官吏内外之疑
獄秋官之不能辯按察之不能理郡縣之不能决者皆
歸之御史為之直其枉雪其寃故其任綱紀耳目之重
峻拔風厲端方凝肅持三尺以明天討真若秋冬之候
雪霜之為氣凜然之可畏也然囘幹政事之得失進退
百官之邪正含痛茹寃者為之洗濯剔白變翕聚之機
為亨泰光明之氣象此羅君以栢臺春霽名巻者為有
意也君今年夏領節來按川蜀間以其巻示余且求為
序余既論其梗概於前矣川蜀去京師萬里屬吏清白
汚濁之狀小民幽逺隠伏之情與夫積年滯獄之不得
疏理者皆巡歴之所當急也君以是自名其巻殆見行
臺所至清白顯而貪濁黜幽隠達而滯獄清如春和景
霽而川蜀之民咸被其煦育之恵燭耀之光風紀之振
孰有過於此乎雖然是特一方之政耳君方年富而志
强氣清而才銳自是歴階以升推栢臺春霽之意於内
臺於天下施之無不達則人被其澤者其有窮乎若徒
以憲署春和景明優㳺自適而不以先務為急則非所
望於君亦非君之意也
　　　贈僉都御史李公平蠻序
敘之筠髙戎珙四縣民雜華戎僻居山谷景泰元年春
其編户之蠻民與永寧諸蠻聞討貴州叛苖川蜀之精
兵悉發以往乃潜相誘結乘勢為亂逺和邇應蜂屯蟻
聚不可爬梳既焚刼山谷諸縣遂散其醜類東掠江安
納溪南攻永寧官民廬舎男女財畜多被其焚毁搶虜近賊城
郭皆閉門警守軍民率徙家奔竄全蜀為之騷然不寧于時四
川三司調集民兵自敘以達納溪沿江列營壘為防守之計涉
春及夏屯戍既久無能决策進兵者上乃遣使賫璽書命都察
院左僉都御史李公督軍討之且聴以便宜從事時公方董播
州之役聞命即馳至江口歛諸屯戍民兵為一以其未閑教也
亟命諸將練習之逾月知其可用乃先遣知鄉導者入蠻境以
觀地勢咸以下羅計扼賊衝要且糧道便利可以駐兵公即率
諸軍進據其地公觀地圖烏䝉芒部二府當諸蠻寨之後且其
與叛蠻為類不有以結之蠻賊急走其地將連謀為我敵矣乃
遺二府土官重錦各一純使拒賊後實解散其謀也又遣一軍
屯江口為下羅計之聲援戎筠皆分兵為犄角之勢部分已定
乃集將佐議攻取之計皆謂公規畫審宻如此賊已在術中矣
以兵擊之易若摧枯拉朽耳公曰不然討蠻冦當用長謀逺筭
先布威信以招徠之尚有不服誅之未晩且蠻賊比之禽獸勝
之不為武惟不戰而使之來降計之上者也方今天子聖神仁
明且璽書許以便宜從事雖曰督軍致討實欲以徳懐柔之也
遂掲榜出令曰諸叛蠻有能自拔來降者貰其罪負固不悛者
兵誅無貸時未幾蠻首聞令來降者踵至公復勞以酒食遣轉
告諸蠻之未聞令者三月之間蠻首悉詣軍門請降盡還其虜
掠之老小公乃陳兵集諸蠻諭之曰天朝總統萬國威令所加
無强不服爾蠻乃無故相率為亂以王法言之必誅不赦惟聖
天子神武慈仁以爾蠻𡨕頑無知故不忍即加誅滅略爾既往
之愆開爾自生之路自此以往當謹守約束共饗太平若仍懐
反側即誅無遺種羣蠻皆惶汗伏地曰願永遵條教不敢再萌
前惡公即散遣羣蠻使各還其居罷黜諸縣官之貪暴無狀者
選賢能為令佐以招徠撫摩流散瘡痍之民蠻冦既平逺邇之
心遂以寧輯師還四川軍民父老填郭溢郛懽呼前後迎公以
入藩臬都閫文武大吏咸賀公之成功公曰是役也皆聖天子
之威徳將士之用命某何功之有藩臬都閫諸公既相與言曰
惟此敘功實僉都公之成公又推而弗居其賢愈不可及不可
無文以張其事乃相率來求余辭以贈之予謂僉都公伐敘蠻
兵不刓刃而坐致一方之寧息是雖聖天子之明能委
任公以便宜之柄然非公深知懐柔為上䇿其孰能宣
布聖天子丕休顯徳哉及羣公賀其成功又推讓而不
居誠得大易勞而不伐有功而不徳之義矣且僉都公
之美績如此將見朝廷陞賚之命不日而下寵冠方隅
名光史䇿雖欲辭之不可得也
　　　贈四川大㕘楊伯玉序
人之㑹合出處豈偶然哉盖皆有理存乎其間也正統
紀元之夏余自内臺出僉山東按察事一時多君子之
僚同官楊君伯玉與余情好尤篤不數年間伯玉任滿
陞四川㕘議余亦誤䝉朝廷拔擢承乏大理少卿正統
七年伯玉朝覲京師余得與之一㑹又明年余以不能
厥官放歸田里遂躬耕河汾之間分將與世終老無聞
西望川蜀江山萬里雖欲與伯玉再㑹知其必不可得
已前年冬余復起家為大理丞無幾何即有川蜀董運
之命復得與伯玉㑹于此夫以余之老劣無能退耕田
野伯玉之精明練達叅佐大藩出處途異相去萬里已
謂兹㑹之必不可得而乃今得之所謂有理存乎其間
者信不誣也且理者天而已孟氏以行使止尼皆歸諸
天其不以是哉今伯玉九年考滿余亦上章乞老于朝
伯玉既將東去余得報亦且北歸矣後來㑹合又未可
必余與伯玉亦惟皆聴於理之自然復何容心於其間
哉伯玉敭歴内外風紀之司陟叅大藩旬宣之政其處
心其操行其事業其聞望卓卓在人耳目今兹考績之
行自有重用老成之典在固無庸於贅言姑序余與伯
玉之㑹合出處皆有理存乎其間者以識别
　　　送鄭侍郎歸省序
景泰三年春南京刑部侍郎鄭景陽以其尊府侍郎公
年及八十有四上章乞歸省於家詔允其請戒行有期
京師士大夫與景陽逰者咸屬予序以贈其行予與景
陽為同年進士知景陽為尤深景陽自給事中累陞秋
官左右侍郎值聖朝舉推恩之典其尊府兩受褒封之
榮皆如景陽之秩今景陽之歸去其家廬之舒城水行
不滿千里想其升堂展省之際命服在躬樽俎在席昆
弟在列子孫環擁於先後親朋盈集于庭闈以次奉觴
而祝其尊府之壽考康寧者内外同然一辭循循秩秩
愉愉怡怡徳音和氣藹於鄭氏一門天下之榮且樂孰
有過於此乎雖然景陽之尊府所以有此榮樂者夫豈
無所自哉盖由徳為之基也余嘗聞景陽之尊府好讀
書急於行義惟以孝弟忠信教其子孫而語不及私利
其子孫又能恭順敬畏而不忘其義方之訓居家脩徳
于其鄉為仕脩徳於其官孝弟忠信之行充諸内而達
於外故景陽得以荷朝廷之寵光其尊府得以饗子孫
之榮養貴富以徳致故其事有足稱者使其無徳以為
之基雖有如昔人貴出一時禄厚萬鍾備軒冕三牲以
奉其親者人將以為幸而致亦何足道哉景陽行矣展
省之餘其尚遄歸官署益擴其尊府之訓専心一志脩
其徳而盡其職推而為國家之偉績著而為刑期無刑
之事功始終一節惟徳是崇又將播之聲詩勒之金石
垂之後世于以顯揚其尊府之徳譽於無窮又豈特快
榮樂于一鄉一時而已哉予弗獲辭所屬遂書此以贈
之
　　　送陳僉憲永言序
皇明内設都察院各道外設按察司以綱紀百僚作興
政治御史憲司官為朝廷監司耳目之寄得其人則綱
紀以振百司以肅而天下之政治為之興起列聖相承
咸重兹選御史必於進士及有望儒臣擢任憲司有缺
員必於御史有操為者陞用之而凡吏胥雜進之才皆
不得預焉風紀之職厥惟重哉陳君永言以名進士任
南京山西道監察御史操守堅正於衆之所嗜好者輕
如鴻毛不為區區外物動其中逮兹歴職五年清白之
節始終如一日其疏時政雪寃抑剔姦蠧撫善柔擊豪
暴皆以公平剛毅行之而無所囘互曲撓不惟風紀振
于畿甸而為文武庶司之所稱揚雖一時同官咸推以
為不易及其於耳目之寄殆無愧矣哉由是聲名著於
兩京適陜西僉憲有缺員天官即具述永言所以能官
之狀于朝上即陞前職詔使便道之官繡衣諸公相率
來請余序其行夫風紀之重永言之能余固已言之矣
今兹闗陜之行永言但當益思所任之重愈勵其節而
以其已誠于内臺者擴行於方岳之間政事有壅滯必
思所以達之刑讞有寃抑必思有以伸之姦蠧在所當
去柔良在所當植强暴在所當擊與凡風紀之當為者
以次脩舉而無替其前日公平剛毅之心行見風紀振
於闗陜者將倍於南京矣近年方岳藩臬之臣有聲績
入而為列卿都憲大僚往往有之誠使永言之聲實著
於闗陜流于天朝其入膺重用之漸盖可期哉
　　　送朱知府赴任序
古者封建五等之國分土不過百里下乃五十里而止
耳後世列郡土地之大者方千里小者亦不下六七百
里其視古之侯國盖加數等生齒之繁動以萬計而凡
禮樂教化之宣布法度綱紀之防範民業在所敦厚浮
末在所懲抑官吏在所廉察盜賊在所消弭與夫租稅
儲積軍國之需疆域城郭保障之方皆萃於郡守之一
身得其人則百政備舉方千百里之民相與熙然以寧
不得其人則庶事墮弛人有不得其所者多矣是則今
之列郡重於古之分土者較然明甚以是國家選用郡
守必於耳目近侍六卿之屬有才賢聞望者擢任之南
京山東道監察御史朱廷儀為天官推選遂受朝命陞
知湖廣常徳府事將行其内臺同官諸公偕來請余文
以贈之夫郡守寄託之甚重朝廷選用之匪輕余固已
言之矣余聞廷儀以其尊府國子先生希亮家庭之教
其講夫脩己治人之道必以古聖賢為師法故廷儀自
舉進士登風憲振綱紀去貪猾雪寃滯恤民隠以及巡
歴部屬閱練軍士靡不正已以正人由是能聲赫然彰
著於兩京盖推其家庭之學見諸行事者如此今兹之
行常徳為荆南之大郡襟黔巫而帶江湖方百里盖八
九民庶散於山谷川澤之間所謂禮樂教化刑政綱紀
之宣布防範民事吏治冦盜之廉理清肅以至錢穀封
畧之區畫廷儀行將次第舉行而無遺又豈待於余言
哉然風紀民牧事體雖殊而治理則一廷儀疇昔之振
風紀既以正已為先今其綂一郡之民布一郡之政獨
不在正已為本乎已正而左右僚吏正屬部正以至庶
事無一之不正則事脩于几席之上而人得於湖山之
外所謂千里之民熙然相與以寧者有必然矣古之賢
諸侯多入而輔朝政漢之郡守有治績者或徵為相天
朝在廷大臣有缺亦於外郡守有能聲者陟用之夫以
廷儀之賢固安於所職而無僥望之心然使他日政績
茂著聲名揚播則公論有所歸廷儀雖欲緩入用之期
其可得哉是為序
　　　送于知府赴任序
大理古南詔之地唐虞三代不及以貢賦漢唐宋歴代
不登於版圖惟我皇明有天下徳威誕敷無逺弗届由
是南詔之地列為雲南布政司而大理則為雲南之大
府八九十年之間朝廷禮樂教化之所漸被而南徼之
俗稍變而有華風然以其地去京師萬餘里尚有獷悍
未盡革者故視中國諸郡為難治朝廷選用牧守必於
風憲近侍中有操持幹局練達時俗者俾往踐其任由
是南京户科給事于廷玉為天官所推薦有知大理之
行命既下南京通政司叅議李震偕黄門諸公來請序
其事以贈余謂大理為雲南大府地控諸畨人雜苗獠
其視中國諸郡雖曰難治然地有險易之殊而心無彼
此之間廷玉誠能正已心以正其左右以正其屬吏以
正其編民凡典章法度為治之具無非心之正以推行
之則彼獷悍之難治者皆將各以其心而體廷玉之心
不勞於刑法之嚴峻智術之籠絡自皆感化於正而相
安於無事之域又何難之不易哉使不能以正心為本
而徒騁乎刑法智術之末以强其人之必從雖易治如
鄒魯之民亦將扞格而不可化況逺人乎夫不遇盤根
錯節無以别利器廷玉由名進士列官近侍者有年今
既以操持幹局練達時俗之行之才為朝廷之所簡擢
以牧逺郡之民必能正心以為政如前所云者則彼難
治者將不見其難而但見其易于以樹柔逺之佳政於
南服流清淑之令譽于天朝則考績之公論有在廷玉
雖欲辭崇髙之峻步其可得哉是為序
　　　送劉知府赴任序
景泰三年秋南京刑部湖廣司員外郎劉茂先以吏部
移檄知四川重慶府事將行其闔部同官來言於余曰
茂先老成士也為永樂甲午山東舉子初授監察御史
兩任開封彰徳府惟一叅都督府戎政五轉而陞秩秋
官敭厯中外者四十餘年矣持身謹飭無愆尤之及所
至俱有聲績近為大臣所推薦受朝命陞知大府吏部
檄俾便道之官行有日矣願先生一言以張之余惟今
方岳之間旬宣有藩垣監司有按察皆挈治民之大綱
而已至於郡守則於治民尤親而重者其政自府而達
之州由州而達之縣民之休戚係於州縣郡得其人必
能正已以廉問州縣吏治之得失能其官者奬勵而舉
揚之貪虐病民者條奏而黜罷之使州縣之吏舉稱其
職則小民遂樂生興事之願無愁苦歎息之聲而藩垣
不勞於旬宣按察不形於糾劾而一郡大治矣故自漢
唐宋以來選用牧守率難其人朝廷近年尤重兹任往
往選臺閣之臣有名望者出知列郡夫其任之也難則
其責之也重得與兹選者其可不思所以副朝廷選任
之意而盡其職哉今茂先以老成練達之才受知重臣
拔自郎官出知大府誠欲盡其職而副委任之意惟能
推余所謂正已以廉問州縣吏治得失之言以行之則
千里之民䝉其恵於下藩臬二司安其賢於上而重慶
之治績將冠於川蜀之列郡矣茂先其勉之哉是為序
　　　送楊恒健先生歸徽州序
景泰二年冬禮部尚書楊彦謐承詔調南京大司冦余
亦奉命承乏大理與彦謐偕來之官彦謐道語其家故
錢唐先考尚書公洪武間教諭星子叔父侍先祖就養
後尚書公以教有成績兩任邵武徽州教授丁先祖憂
服闋遂家于徽州于時某與弟宜俱幼鞠於叔父教以
經史諸書遂皆有成立某登進士第歴任秋官陞侍郎
再陞禮部尚書今調官于兹弟宜亦由科第為御史每
念其兄弟所以累荷朝廷之寵擢得至顯官饗有厚禄
者皆先尚書公之積善餘慶今叔父之教育大恩先尚
書公既早世養已不逮矣今叔父家居康寧吾不可以
無報彦謐之官明年九月遂迎其叔父自徽至南京其
叔父即恒健先生也于時彦謐同逰在京諸卿大夫皆
往拜先生于門彦謐旦夕啓告定省承顔温色所以怡
其心志致其甘㫖之奉者靡所不至盖移其欲孝尚書
公者以孝先生也居凡幾月適彦謐之弟宜衣繡持節
亦使廣南道過南京乃得拜先生於彦謐之官舎叔姪
兄弟遂一時之㑹合天下榮且樂何以加於此哉既而
先生將歸徽州諸卿大夫咸謂余宜為文以贈其行余
惟彦謐嘗談其先尚書公之世徳始終以及其叔父恒
徤先生之鞠育教誨而克有今兹之光榮盖皆感念存
殁仁孝慈良之性發於心而見於辭者及先生就彦謐
之迎養彦謐又盡其所事之誠孝如此先生有猶子如
彦謐者固已充然而樂無不至矣又適彦謐之弟宜衣
繡持節便道省謁則其樂又何如哉先生今之歸也其
子姪之仕者既能秉公正廉清之道盡忠孝於國家其
子孫之處者必皆習禮義退讓之教盡忠孝於鄉里忠
孝之行萃於楊氏之一門不惟可為鄉邦之矜式亦可
垂諸後世而為忠孝勸矣雖然京師去徽不滿千里今
先生之歸興雖切而彦謐孝養之心未巳也時和景良
先生尚數來逰以慰彦謐之心則慈孝之風益可仰也
是為序
　　　送鄧大叅赴任序
景泰三年冬福建鎮守大臣走驛馬上章闕下以福建
布政司左叅議員缺乞選老成持重有施為者來任其
職前四年時福建境内冦賊竊發流刼為患雖官軍討
捕久已寧息而民困於輸給掊歛尤甚數年之間凋瘵
尚未盡復而危疑在所當安故大臣奏欲布政司叅佐
得人如此之急且重盖以安民之政出於旬宣也鄧君
不二由名進士兩任刑部主事陞南京刑部山東司郎
中凡十餘年持身敬謹不妄有所為用法平而恕凡事
情之盤錯難析者不二剖决之立得其理所謂老成持
重有施為者不二真其人也先是大司冦楊公應詔薦
舉賢而在下僚者以不二為首章上未幾適福建缺官
奏亦至天官乃具履純之行于朝上遂擢為福建布政
司左叅議且使馳驛之任命下秋官與不二交逰者來
請余文以贈之余嘗竊念我太祖髙皇帝混一華夏仁
義禮樂之澤涵養煦育無間逺邇八九十年之間海宇
民物熙然寧息惟時福建之民即前日之民也何前之
感恱誠服者如彼而近年之冦賊竊發者如此雖其弄
兵假息之誅不容貸然為之長而司方隅牧民之政者
其可不求其故耶往事既已然矣今不二藴所有負所
望當大臣奏請之急為司冦天官之知荷聖天子之明
陞貳旬宣其可不思所以盡其心哉必當推其在秋官
素所蓄積施為者於大藩潔已以正左右俾大小之事
無一不出於正持正道以臨下欲民之安必先去其病
民者大而貪殘守令在所當黜小而豪猾吏民在所當
治牧守得人豪猾歛迹小民無朘削脂膏之苦無吞噬
兼併之害則向之凋瘵可以復而危疑無不安庶有以
廣國家涵養煦育之澤如前時而連東南數郡之民莫
不樂生興事室家相安方將頌太平之治歌旬宣之良
不暇又豈復有近年之患哉不二之政績既著於南服
其聲譽自流於朝右又將躋崇庸叅大政而所施者詎
止方隅而已乎余以諸君之請不獲已既祝規之又期
望之是為序
　　　送黄僉憲之任序
聖朝外設按察司以綱紀方岳之庶務廉察百司之邪
正與凡時政之得失生民之休戚皆得以直言而無隠
其職分行事與内都察院各道相表裏官之亷明忠良
者得以舉揚而奸貪廢事者有司自六品以下皆即逮
治五品以上及武職則奏請擒拏隨其情之重輕謫罷
懲艾之按察闗乎政體之大而受夫委任之重如此居
其官者其可不思所以盡其職哉南京雲南道監察御
史黄君廷永領福建之貢元登進士髙第學知有用自
任風紀潔已正人持公用法直言正論深達憲體之宜
故其聲譽振敭乎兩京值朝廷大明黜陟遣大臣巡考
藩臬諸司之不職罷斥之由是按察多缺員廷永遂荷
朝命陟僉浙江憲事且俾便道之官戒行有期其同官
諸君重廷永之去偕求言以序其行夫按察與内臺相
表裏闗乎政體之大受夫委任之重余固已前言之廷
永以内風紀之職陟外風紀之司今之往也余知其閑
於所職譬之車走坂舟順流駃騠之騁康莊鷙鳥之便
順風庖丁之㳺刃無餘地師曠之審樂無遺音凡憲職
之宜行者將無絲毫留滯繆錯之患亦奚待於余言雖
然余尚有告焉勤於前而怠於後者人情之常竊見古
今號稱名士大夫或能建名節於壯年而不免計豐約
於晚嵗故曰官怠於宦成廷永賢者必無是失尤願始
終其心始終其職始終其節則年愈進而望愈隆任愈
久而績愈茂異時歴階以膺顯擢其將以其振風紀於
一方者推之於逺大恵及生民光於邦家不惟著顯譽
於一時又將垂英聲於無窮矣余知廷永之賢能受盡
言故於諸君請序其行也舉風紀之重既頌之於前而
復規之於後云
　　　贈凌大叅之任序
聖天子臨御之四年大明黜陟之典以作興政治乃勑
遣大臣巡考天下方岳郡縣大小百司廉明有為者奏
陟之濁闇冗懦者罷斥之由是藩臬多缺員南京刑部
郎官凌文琬老成練達乃為天官所推擇以其名聞於
朝陞湖廣布政司叅議湖廣為天下之大藩東北與京
畿河南相接西南連黔蜀貴播嶺南及諸溪峒地大以
逺故其租稅之入兵土之出倍於他藩而凡條章之宣
布吏治之得失民生之休戚盜賊之清弭以至撫柔蠻
苗之方皆於布政司是責文琬為天官之所推選朝廷
之所陞擢佐此大藩其任重而匪輕也明矣今茲之任
宜何如以盡其職乎必當念厥今布政司總統千里之
土地吏民盖與古方伯之任相埒其僚有使有叅政以
及叅議皆髙品大官也夫其秩之崇則其責愈重所謂
租賦兵甲條章吏治民隠弭盜安邊之庶政既萃於旬
宣之司文琬欲盡其職所當盡心於是蚤夜勤志審度
其先後緩急之宜次第而舉行之使方隅百事理治於
上庶民安生於下斯無愧於旬宣而可追擬方伯之任
不然一方之政弛即一方之民不得其所旬宣既罔稱
方伯亦難擬夫何免於誚讓之及哉文琬發身舉子必
習於脩已治人之學又三為卿屬必閑於為政設施之
方今兹寵擢而膺重寄殆見其必能以公㓕私庶政畢
舉以是而盡旬宣之職以是而擬方伯之任他時政績
茂著聲譽流播陟明之典將有所歸叅佐云乎哉文琬
陞秩之命既下且俾便道之官行有日其同官王公載
合凡法從交逰來求余文以贈之余雖未獲交文琬而
知其處心行已之詳然以天官遴拔之公聖朝陞擢之
峻與其朋好惜别之勤則其為人必有可取也無疑遂
書此以塞諸君之請而道文琬之行
　
　
　
　
　
　
　
　
　敬軒文集巻十六
欽定四庫全書
　敬軒文集巻十七
　　　　　　　　　　　　　明　薛瑄　撰
　　序
　　　送歸州尚司訓序
天以是理與人雖同而覺有先後先覺者以其所覺覺
後人故謂之師師者天理民彛所自出而人之邪正由
之是其任豈易云乎哉自古師道廢師之所以覺人人
之所以受覺於人或出於異端他岐而不由於天理民
彛之正是則師之名雖是而其實則非矣國家建學立
師所以教人者粹然一出於天理民彛之至正而異端
他岐不得以淆其間師道之復古於是乎在正統元年
春聖天子龍飛之初天下士抱負其業來試於春官者
于時濟濟僅千人焉主司既取進士百人又取其文學
之通粹者四百餘人以補教官之缺員保寧尚志以四
百餘人之一擢授歸州儒學司訓監察御史姚君克脩
於其行且屬余言以為贈余嘗論為師之道不過以已
之所得乎天者以覺乎人而已得乎天者如五品人倫
是也師舎是無以教子弟舎是無以學御史君嘗稱尚
志之為人資稟篤而學問正夫質以本之文以輔之不
雜乎異端不惑乎他岐是可以為人之師矣尚志到官
其思無負於御史君之所知必正其身必進其學俾天
之所以與我者既求知其理又求踐其理將見歸庠士
子皆得以啓其蔽而闢其途豁然獲覩斯道之光明坦
然率循乎天理民彛之正他日以若輩人備國家之任
用必能推其學以忠乎君而愛乎民于時尚志師道立
而善人多可以追蹤於古之為師者矣慎勿為異端他
岐所惑哉
　　　竹深處序
杭之土宜竹郡人朱景暉環其室種之幾萬竿冒烟雨
搖星月戛風飈凌霜雪寒暑晦明動息之變千態萬狀
皆因竹以得勝而境益清居益邃忽若不知塵囂之紛
聒也景暉時與一二佳客往其間商確古今道理誨子
孫以孝弟廉恥禮義之行治其家以勤儉整肅人倫内
外之防脫去習俗之浮靡一還古人之淳朴盖皆自於
竹深處思而得之非若昔人有以放逸自髙者往往恣
肆於茂宻之間或以博奕翫好為樂或以酣飲歡呼為
達否則溺意於詞章圖畵字書技藝之淺事而不知天
理人倫之大道甚矣其皆非中庸之行也是豈景暉之
用心哉監察御史謝君衡景暉友也常造其處而得景
暉之議論知其必有可取者因求文於余遂書此以還
之使知所擇焉
　　　贈汪徳容致政序
少而仕老而歸此人之所至願也至於歸而又得奉其
親以盡桑榆之樂又豈非人之至願者歟四明汪徳容
先生博學耆徳模範元氏之士子者十餘年士子賴其
追琢造就之益進而登仕版著能聲者累累焉繼而陞
秩王府教授則又輔翊世子以正道官屬咸推稱之今
以年至請於朝得致其政而歸監察御史曹君習古先
生友也來徵文以贈之余謂先生遭國家熙洽寧謐崇
尚斯文之時而得列清秩著顯蹟被榮名饗厚福者數
十年其於少而仕可謂盡其道矣逮兹耄老荷朝廷優
渥之恩冠服偉然去歸故鄉於老而歸又豈非得其義
乎先生已白首而其母夫人年滿八十尚安好無恙今
之歸又將具甘㫖節寒温左右就養怡愉其志欣欣焉
愛日之誠盖有不能已者其樂又何如耶雖然先生始
終一節得饗全福固為儒者之至幸然又足以見我國
家深仁厚澤涵煦之久使凡為人臣者得以從容遂其
進退之義尚論治平之氣象又當於此而觀之是為序
　　　絳州知州王汝績輓詩序
孔子疾沒世而名不稱焉盖謂無為善之實可稱於後
世雖聖人猶疾之也然則世有君子雖沒世而猶為人
所思慕詠嘆之不已得不謂之賢矣乎金谿王汝績知
絳州九年能節儉以自律興學以勸士去弊以養民禱
神以弭灾與凡政之善者大小具舉故其任滿將去而
小民相率連狀欲保留之不可得則相與刻石以紀其
政蹟不獨恵在絳人者久而不忘及汝績既沒而中外
士大夫素與汝績交好以及樂道人之善者亦皆作為
詩歌以哀述其善行類若古輓者之辭著於集者凡若
干首長篇短製渾厚流麗皆足以傳世行後使後之人
諷諸口而感於心因以得其實而慕其人則汝績雖沒
世而名愈彰者得不亦有賴於此乎汝績二子政佐皆
從余學故余知汝績尤深既為備述其行已為政之蹟
表諸隧道之石又為序其詩歌哀輓之意以冠其集之
端
　　　送刑部鄭侍郎序
景泰五年夏南京刑部左侍郎鄭景陽以三年秩滿來
朝京師既而將歸秋官内臺洎大理諸大夫與景陽厚
者咸屬余言以贈之余與景陽為辛丑同年進士景陽
為給事中余亦濫官御史後景陽陟亞南京秋官余亦
出入外臬大理中間契濶者久之前年冬余又承乏南
京大理復得與景陽㑹旦夕過從談經史道舊故懽然
無間未幾余復承召備員于兹而重得與景陽㑹夫以
同登仕三十餘年之離合如此於景陽行烏得無情士
大夫雖不有屬固宜有言以為贈景陽舒人也質貌魁
竒性度宏厚少即聰敏過人其尊府侍郎公知其有立
也既嚴家庭之訓尤擇善師友使從之逰以講貫礱磨
為學行已之道治經之暇尤肆力於史學嘗聴其論既
往年代之久近而出不窮若崑崙發源而洪流東注也
其論前世人品之正邪而見甚明若巨海涵秋而纎毫
畢露也與夫國統之分合書法之抑揚禮樂刑法天文
地理之志凡史所當載者莫不挈其綱而振其目間出
其餘為詩章亦清新古雅渢渢乎有作者之遺音景陽
以如是該博之學故自縣庠弟子員發迹擢髙科官近
侍貳秋官事業聲譽與時俱流景陽亦榮遇矣哉景陽
初為右侍郎九年轉為左侍郎今又三年矣其學行宦
業老成練達允為時望今又來朝也班行之間咸推為
偉人碩士而三法從諸大夫尤重景陽之為人故於其
行皆不能無眷眷之情是又不特余與景陽有同年好
也復有論景陽之去者曰方今聖天子作新政治以得
人為急而尤重老成若景陽者真其人也獨不可留以
輔理耶余則曰南京為國家根本重地自北視南猶有
周視鎬京之與成周在昔保釐尚重其人況南京畿甸
以及列郡刑獄之繫皆於其秋官是詰是治是理庶獄
清而民心樂則和氣應而有以培固國家之根本景陽
之任又豈不重且大邪雖然景陽之在南京也久矣而
明刑之績已著於秋官今兩京大臣更迭任用自其常
事他日在廷列卿大臣或有缺又焉知景陽之不入賛
大猷邪余以諸公之屬既述與景陽有同年之好且備
道其學行宦蹟見重於時而又書此以需其或入賛大
猷又將樹偉績於當時垂聲光於無窮云
　　　廖氏族譜序
自古宗子之法廢而世之人類不知所自來往往親未
盡而相視如楚越者有焉故士君子有志於復古者必
脩其族譜紀世次序疎戚使其為子若孫者得有所考
據而知所自來雖五服之漸窮亦不忘水木本源之義
而親有未盡者益敦其孝敬慈愛之心此族譜之作亦
古宗子之遺法而有闗於家道人倫為甚重也大理少
卿廖君安止慮家譜之弗脩無以紀世次序疎戚垂子
孫而後世慈孝之風薄乃㫁自始祖以下至於九世列
為經緯譜而成書尤必冠以處州廖於譜端者所以推
原漁梁之廖所自來以其世代寥逺故書之也略而必
起自漁梁之廖為本祖者所以著其世之所自始以聞
見所及故書之也詳故即其始祖以下二世以至九世
宗枝聨屬整秩不亂如水之有源而脈絡分明如木之
有榦而枝柯散達雖自親以及疎漸殺而漸薄然其一
氣之流貫則不以疎戚而有間使廖氏之後疎而漸殺
漸薄者得而觀之尚能遡流知源循末知本而興起其
尊祖之心不忘其親親之意況親且厚者乎是則廖氏
之門仁孝之風無間於久近而常存者實有賴於斯譜
也安止是作實有得於古宗子之遺法而増重於家道
人倫之大矣安止為人坦易寛厚好學不怠自擢進士
為給事為大理議論獨能識其逺者大者余嘗與之同
官知其為人尤詳安止家譜脩葺既完書來求為之序
余既備論其作譜之意於前又附書安止為人梗概於
末將使其後之人又知安止用心仁且賢而或有所景
慕觀法而益光大其譜牒益振立其家聲於久逺云
　　　劉太孺人輓詩序
太孺人姓郭氏諱妙清髙祖允明仕元為總管曽祖啓
誠韜光弗輝祖徳仕元為萬户父能亦晦跡不仕比四
世皆為滁人仕者行其義於時處者脩其行於家皆以
積善鍾慶於太孺人故其生而端靜長而柔娩且閑於
女教女儀女事擇所適從遂歸於贈兵科給事中橘菴
先生劉某為繼室給事先娶李氏生四子曰安道守道
存道全道暨女二人太孺人生子清于時諸子女皆幼
太孺人裁節飲食衣服撫育慈愛咸適其均人不見其
有絲毫疎數厚薄之異以是太孺人尤得善譽於宗族
閭里間其後安道守道以醫業將從事於臨棠太孺人
謂給事曰君二親皆髙年我當留滁以奉事君可自從
二子以往給事以太孺人言為然遂留太孺人偕餘子
於家獨與二子行太孺人竭力孝事舅姑年皆逾八十
以天年終凡所以送終棺椁衣衾安厝祭祀之禮靡不
周備既而太孺人乃盡出其所有付存道全道二子曰
爾祖妣既沒葬已襄事我將往汝父汝輩宜以此勉立
生業勿墜遂赤手攜子清至臨棠時臨棠事有異給事
已覺其㣲太孺人亦勸給事戒其子宜慎靜晦處後竟
免大咎獲戍遼東太孺人隨往戍所凡數年艱厄備嘗
而太孺人所以克相給事教飭諸子治生業處患難莫
不有法故雖在流離窮困中夫婦父子亦相與泰然安
於義分不失其正既而給事例以年至偕太孺人攜諸
子得歸鄉里給事雅知子清器識不凡太孺人因勸給
事遣入滁學從良師友讀經史講道理求所以脩已治
人之術數年清竟以學有成就中鄉舉登戊辰進士第
又以材俊選為翰林庶吉士授兵科給事中復以智略
為知者推薦内以協賛軍機参預宻勿外則叅理戎政
殄㓕叛苖事竣還朝䝉恩特陞刑部右侍郎時給事沒
已久其贈官與太孺人之受封皆以侍郎為兵科給事
中時之秩推恩焉先是侍郎還自貴州道滁奉太孺人
來京師就養方且左右承懽日如不及竟以景泰五年
十二月十六日疾卒于官舎饗年八十有二矣朝廷既
遣禮官致祭侍郎又將奉其柩返葬於滁之北原朝之
士大夫與侍郎交游者咸重太孺人為女而克著其賢
為母而克盡其慈為婦而克盡其孝為室而克盡其道
不惟窮通一節灼灼在人耳目而又相其君子給事公
教子有立皆荷國家貤恩有勑命之榮有品秩之貴有
褒祭之典其可謂善始善終者矣既相與走吊賻祭又
作為詩章將使輓者歌之以相侍郎罔極之悲以發揚
太孺人之善於久逺篇什既多編為巨帙余遂序其事
於首簡云
　　　送王都御史致政序
右都御史王景暘奉勑出鎮河南之三年為景泰五年
春乃上章引年乞歸詔允所請遂遄驅詣闕拜恩且行
有日矣一時同逰法從謂余宜文以道其行猶記景暘
為秋官時余亦濫職内臺景暘為山東憲副余先已承
乏僉憲而官舎又與景暘為隣余固知景暘之為人久
矣厥後余以大理少卿罷歸西河與陜右相接時景暘
又自陜西憲副陞布政使轉副都御史余亦起家丞大
理復與景暘㑹京師是與景暘為交舊矣今景暘以都
憲出鎮河南得致政之命拜恩闕下將去歸其鄉余又
適備員大理以數十年之交㳺離合固宜有言景暘少
以俊拔之才擢髙科躋顯仕清庶獄於秋官振風紀於
憲臬以至旬宣之有恵與今出鎮之有能四十餘年之
英聲美蹟固已赫赫在人耳目余皆弗贅獨惟進退乃
士君子之大節古固有建豐功偉績於當時而猶或耽
嗜榮禄於晚嵗不能剛果引退者亦未免為清議所少
景暘乃能以六十之年即自引去無分毫顧惜其賢固
加於人一等矣況我聖朝著引年之典所以優耆英養
恬退立人臣節義之大防者超出千古而景暘乃能欽
若國憲乞老拜恩而去其又可謂得人臣之義矣雖然
士君子少而進固有為老而退亦有為也景暘自筮仕
以來敭歴内外事功顯著進而有為固歴歴可稽今其
退也又當老其學老其徳皆足為鄉里小子後生之儀
則使居家者有詩書禮義之風入官者有忠貞廉介之
行則退而有為又有在也
　　　送趙都指揮協賛序
聖天子中興景運文徳誕敷之餘即大詰兵戎分京師
操守之士為十營營各有督將總其綱恊賛貳其事皆
特進之選景泰五年春果敢營恊賛員缺詔於諸將中
擇有才畧者以充之夏官以山東都指揮僉事趙弼良
佐者累世將家以名上詔允所請良佐即奉命往賛其
營之營之日督將安其賢士卒服其畧營中之事大和
其姻友王昌問來求文以序其事余亦識良佐之父於
十餘年前且知良佐舊矣良佐之伯祖徳勝公佐太祖
髙皇帝芟除羣雄混一四海以功封梁國公享祀功臣
廟其祖亦以功任都指揮父任邳州衛指揮陞山東都
指揮卒良佐襲授濟寧衛指揮使後為知者薦陞前職
遂領士卒分番操守京師良佐雖四世將門生長驕富
獨能折節讀書廉靜少欲自奉如寒士視膏粱子田園
之利便財産之豐殖是務第宅之崇廣衣馬之鮮好是
尚洎夫迷心於珍竒難得之貨溺意於妖翫妨行之物
良佐皆能脫去其好而輕之如鴻毛故才畧雖良佐所
素習而立行超卓尤為士大夫所稱重是以連被薦擢
有今兹恊賛之榮駸駸乎重用其可量哉夫今兹之恊
賛他日之重用皆將業也世之擇將者類皆以韜畧才
勇為先余獨以仁義為將之本夫能使士卒親之如父
母投之所往不避水火而無堅不摧者仁義結其心也
不然韜畧雖長其如士卒不同心何才勇雖長其如士
卒不同力何如此而欲成將業也難矣良佐能折節讀
書儉於私養而脫去膏粱利欲之習庶幾乎知仁義之
道矣能由是深求力行以推之於師律必思東征之若
何而恤其勞苦古人之若何而受命不問家事若何而
庫廩不有餘積若何而分賜不入私家若何而志㓕强
冦何以家為若何與下人同其甘苦若此之類悉以仁
義之心推行之不怠即自今兹之恊賛他時之重用無
往而不得士卒之親愛如是而輔之以韜畧才勇于以
行師也其重如岳峯其整如列星其疾如飈風之不可
遏浩乎如江河之流行雖甚勁者亦將仆㓕之不暇折
衝禦侮殄冦安民隠然為時望將業由是而可成哉受
封當時垂聲竹帛不惟有以仰答聖朝選將錫命之榮
抑且有光於前烈多矣良佐其尚知所本勉於今而需
其後是為序
　　　贈太子少師兼工部尚書江公序
士君子之所以見重於當時可垂於後世者豈徒以歴
顯職負顯名而得於衆人之所樂得者為可貴哉盖以
職雖顯而有能以舉其職名雖顯而有實以稱其名故
其卓越俊偉之事功見重於當時可垂於後世也茍徒
以得衆人之所樂得者為可貴而無其實以副之果足
以見重於當時可垂於後世乎今太子少師兼工部尚
書江公時用自其先大夫歴官大叅時已自講明聖賢
有用之學於家庭其後學益進行益脩才益充遂登庚
戌進士髙第即入翰林為庶吉士旋任編脩繼陞侍讀
在翰林者久之正統十四年秋超拜刑部侍郎未幾轉
戸部侍郎又轉吏部侍郎兼翰林學士復入翰林景㤗
五年冬仍以太子少師兼冬官其鄉人之官翰林者合
凡交逰偕來徵言以為贈余惟翰林為近地列卿為要
職少師為重望今之顯職顯名孰有過於此者乎迹江
公之歴此職而得此名也其始入翰林綽有著述討論
之能聲及超拜秋官值邊吏報警詔公督師近郊以時
殄勦公即戎服鞭馬赴師籌畫方略而動合機宜號令
行陣而應時整肅由是將士莫不出竒奮勇爭先摧䧟
而遇之者方奔北之不暇遂追逐餘㓂盡境而還又被
璽書行視山右邊闗所至措置有方邊備大飭既還轉
職兼官復入翰林公既居論思之地大能以扶進正人
持守正論恢廣正道為己任既又奉勅巡輯河南山東
兩淮乃退貪猾表循良便民之政莫不脩舉又大發所
在儲粟以賑活窮饑招集流散使還其土由是中夏東
南方數千里之民莫不欣欣然樂生興事以感朝廷一
視之仁還朝未久遂陞兼今職而冬官之政又日益脩
舉矣以是而觀則公之歴顯職而得顯名者豈徒以得
衆人之所樂得者為可貴哉盖能隨所居而舉其職有
其實而稱其名宜其俊偉卓越之事功可重於當時可
垂於後世也雖然古之君子雖有卓越俊偉之事功皆
以為人臣職分所當為無一毫之自滿今公既得顯仕
顯名而有其實其卓越俊偉之事功殆去古人不逺矣
其必皆以為職分之當為既不自滿又愈勵其能篤其
實一念不忘乎忠國愛民之心則方來之豐功偉績益
著於當時垂光於後世者又可量乎哉是為序
　　　並蔕蓮詩序
南京兵部尚書南郡張公志忠以書來曰正統戊午某
以監察御史陞行在都察院僉都御史旋奉勅澄汰南
京各道御史舉職者留鰥官者去遂即任南臺以蒞事
且奉勅兼督操兵正統丁夘夏臺前池荷盛開有並蔕
結實者觀者異之明年為戊辰某朝京師遂䝉恩陞右
副都御史俾還南臺景泰二年辛未夏池蓮復有並蔕
如前者是年冬復被朝命即陞今職叅賛機務某私驗
之凡三陞擢皆先有並蔕蓮之兆意者物與人事或有
相應之理乎某既自賦詩紀其事士大夫之能詩而屬
和者甚衆聨為巨帙焉某與子為同年且相好也丐一
言以序其端且使某益勉所當為而荅此嘉兆余惟人
與天地萬物之理流通往來初無彼此之間隔故作善
降祥如影響之出於形聲亦無毫髪之差爽是以獲榮
名之報者必有徳善之積而致諸物之和物之和兆於
先而榮名隨其後此理之必然也志忠以名進士官御
史由僉都四陞而至兵部尚書位列司馬為六卿之極
品然其毎一陞擢必有嘉蓮之兆豈非以徳善之積而
致物和以物和之兆而獲榮名之報乎且志忠敭歴顯
要將四十年既總風紀又職戎政其存心處事一以恵
愛為本嘗議江北軍士越江來操者有資粮乏絶往往
私乘小舟渡江以取粮類多遭風濤覆溺而死不若使
就操江北既便於粮餉又可以備南京之藩垣且免人
於溺死事雖弗克遂行而其籌䇿之良愛軍之心可知
又行其議於南京出官米煑粥以食餓者而所全活甚
衆恵雖不及逺施而其恤民之意可推嘗選用帥長有
非其人而欲幸得者則執議以謂用此人必害此軍衆
莫能奪其議而其人卒不用凡有所論列皆軍民利益
事多施行又聞其先在鄉里能出所有以濟饑民相傳
為故事志忠之大節灼灼可見者如此其餘小者可知
所謂徳善之積致物之和而獲榮名之報夫豈偶然哉
雖然古之君子以盛徳而居顯位者徳愈盛而心愈下
位愈顯而心愈謙志忠以徳善之積而致物和獲榮名
固為可驗尤望其不以物之和為可喜而愈脩其徳不
以位之顯為可樂而益勉其謙將見徳善之感殆無往
而不通事業之脩又與位而俱盛雖古所謂歸禾之書
彛鼎之銘亦可馴致其榮名偉烈將垂之無窮又豈特
兆和於一物位顯于一時而已哉是為序
　　　送按察使黄公之任序
聖朝内設都察院為四方之風紀外設按察司為一方
之風紀内外風紀舉得其人百僚以之澄肅庶政以之
脩舉而政治隆焉故凡選用其人必於科第有學術時
望者以任其職而雜才不得以濫預之至於都憲按察
之長又必推老練知大體者為之而非新學驟進者所
得致是以按察使雖為内臺所轄而實相與為表裏擇
是人而居是職不亦重且難哉景泰六年夏四川按察
使缺員詔吏部擇其人以任之吏部遂以廣西道監察
御史黄公溥名上詔允所擇遂陞前職將行監察御史
髙明合凡交逰來請曰溥字澄濟江右弋陽名家之子
由進士任御史將七年今兹膺峻擢而有外風紀之重
寄求一言以為贈予亦素知其賢不辭而為之言曰外
按察司既為一方之風紀庶官之澄肅庶政之脩舉皆
係焉澄濟公當若何而盡其職哉然按察御史一體也
澄濟公為御史時獨能知大體急先務而不掇拾人之
小過不毛舉時之細事其巡歴四方所至能表抜廉良
之吏而黜罷其不職之尤者使人得自新効職而不以
察察為明與凡利有所當興害有所當去政有闗於時
者莫不條陳次第施行之尤能廉公正大自持而為振
舉風紀之本由是聲稱大著於一時而有今兹之峻陟
今之往也但當充其所以為御史者以施於川蜀之間
即一方之庶僚為之澄肅庶政為之脩舉聲稱將日加
於前時矣且聖朝簡用在廷之臣往往於方面藩臬中
有操持有施設有聲蹟者取焉澄濟公乃篤古好學之
君子今之為按察也固能安於所職而無幸進之心然
將來川蜀之風紀振舉而聲稱日既洋溢余恐内外公
論自有所歸而入膺重用殆不可辭又將樹偉烈於當
時垂休聲於悠久夫豈止於専一方而不能哉是為序
　　　慶留耕張處士壽誕詩序
崑山有處士號留耕者姓張氏諱稹字廷秀實吳中名
家子少能安於恬退治别業於淞南課僮僕耕稼其間
暇則賦詩鳴琴以自適澹然與時無競盖有肥遯之趣
焉且其資性既端良明敏又濡其先世積善行義之澤
尤能以孝敬之餘推而為友愛之實廷秀有弟二人曰
和曰穆俱有清通温粹之稟廷秀既以家庭相傳之教
啓發而薫涵之又為之擇賢師友使從之㳺以講貫聖
賢之學由是和穆兄弟大有進遂以明經習舉子業同
登乙未進士和又名冠二甲一時翕然有機雲並譽軾
轍齊名之稱既而和任南京刑部主事穆任刑部員外
郎雖兩京宦迹相望而毎念得以致此成立者皆由其
長兄廷秀之賢之教未嘗不詠兄弟既翕和樂且躭之
詩而馳情於吳中也今年夏和以考績來㑹穆於京師
連床聚首之際相與言曰今兹嵗在乙亥七月三日實
為長兄之初度春秋盖五十矣吾二人者既限於所職
不得連袂接踵奉觴上壽於家庭中情悵怏曷以自宣
重念際兹明盛之世而文運聿昌士大夫之以詩鳴者
渢渢乎有隆古之音誠得其長篇短製聫而為巻寄為
長兄壽將見諷詠之間金石鑑鏘律呂諧和庶有以慰
長兄之懷而吾二人者亦得少紓馳想之私也乃相與
遍求名公之詩歌得若干首既録在巻則偕來請序其
事於巻端余惟兄弟之友愛乃天理人倫之至但克知
克盡者既寥寥而又或為利欲所撓而暌乖焉如和穆
二君子既不為利欲所撓而暌乖又克知克盡不忘其
兄之友愛教誨乃能求賢士大夫之詩歌以為壽誕之
慶其於天理人倫之厚為何如吾想其兄廷秀展是巻
也誦是詩也益知其二弟雖道里遼逺而厚於天倫之
情則不以遼逺之故而有間殆將又因詩而益興起其
友愛之心推而為一鄉一邑之仁愛矣孔子曰仁者壽
廷秀既篤於仁愛則自厥今五十之艾等而上之至於
耄至於期饗永年之福又可量乎是為序
　　　送大理寺李少卿序
孔子稱晏平仲善與人交久而敬之盖以常人之情交
久則敬衰交久而敬不衰所以為善此晏子所以見取
於孔子也今南京大理少卿李公在大理時與余同官
者五六年矣交愈久而敬不衰李公不特與余為然凡
在同官莫不皆然及今兹有南京大理之行同官諸公
皆有戀戀不舎之意且謂余交且久宜有言以道其行
夫交友人倫之一而敬則能久推之他事又何往不以
敬為本乎李公由名進士始官廷平歴陞大理寺少卿
以學問之淹貫推而為讞録之明慎凡事有可者即行
之果而無所疑有不可者必虚心平氣精思審處兼取
衆論以求至當之歸盖皆以敬為本而不敢易其事也
以故忠厚老成明允之譽大彰徹于時考察南京百司
之賢否審録南京法司之繫獄皆重事也而李公特為
聖天子之所簡知前後兩奉勑以往考察既允愜於公
論審録又克盡乎詳明及歸奏悉䝉聖天子俞允施行
今之往也其素望已表表在人之耳目吾見其到官也
又能推其平日交友任事之敬必謹必恪必明必允無
一事之少忽行見南京法司以洎東南列郡武衛之庶
獄莫不燭其隠而得其平其老成忠厚明允之譽又將
愈盛於前時他日入躋重用宏大所施者又可量哉余
儕始重李公得交友之敬者乃其善之一端至推而為
立身行事之顯赫如前云以及將來者則敬之效殆未
可以涯涘窺也是為序
　　　杜安人輓詩序
安人姓楊氏成都人金堂處士楊湧之女也安人生有
貞靜之性工於女事閑於禮教處士尤所鍾愛嘗曰是
女也質巧之徳特異衆女吾不與凡子必擇才可配者
妻之今封刑部主事杜君榮與處士為邑人時方年少
性度温宏行止端謹雖生於大族富家不為矜驕俊爽
華靡逰娛世俗子弟之態在家孝弟恭遜凝然如老成
人處士知其為賢子弟遂以安人適焉安人入主事君
之門盥饋而舅姑胥悅在室而娣姒交慶克相主事君
孝弟行於家庭行義著於鄉里而教道及於子孫時主
事君二兄早喪安人偕主事君鞠二兄之孤憫愛保養
不異已出安人得鄉人之棄女育之長之具装奩為擇
所歸鄉人不知其為養子安人生子五人曰勝剛曰勝
海曰銘曰勝能曰勝拳而銘少有聰敏警悟之資安人
偕主事君既嚴義方之訓長使為邑庠弟子員從良師
以講貫經史子籍習舉子業遂領鄉薦登乙丑進士髙
第初授刑部主事今遷郎中階奉議大夫銘方為主事
時得荷朝廷推恩之典安人與主事君皆以子貴授勑
命之封冠帶命服具慶在堂光耀里閭人咸羨之景泰
六年銘奉勑有事貴州便道省二親于家主事君安好
康寧而安人病適危殆安人顧銘曰吾與汝暌違幾年
且懸隔山河數千里不意垂終而得一見豈非天耶且
死生命也毋足道汝能孝以事父忠以報國廉以持身
公以處事仁以愛民深思吾與汝父教汝成立艱難使
無一行忝所生吾雖死亦無憾矣汝勉之安人言訖怡
然而逝是年八月十八日饗年七十矣遂以明年某月
某日葬于邑之蟠龍山之原於戯安人為女為婦為母
柔良慈孝之行皆可法式遂得生有勅命之封沒盡附
葬之禮不惟其善名揚播於川蜀閭里之間雖朝之搢
紳士大夫與安人之子銘逰者亦皆哀安人之懿行可
法而遽爾長逝遂相率作為詩章使輓者歌之將以發
安人之徳之行於永久以相銘之哀於罔極篇什既多
萃而為編予遂述安人之始終大畧以冠其端云
　　　送蕭都憲公賜誥序
景泰七年冬僉都御史蕭公以病乞歸行有日刑部大
理諸交逰謂余宜有言以贈之余猶記往年與蕭公同
詔至京師時額森假息荒外頗肆鴟張方簡用智謀重
臣鎮守城池以彈壓之蕭公遂以山東按察僉事陞都
憲奉勅鎮守河間適兵退城堞傾圯武備廢弛公至之
日即親巡視指授文武將吏方畧使率士民量工興事
曽未幾何即城池樓櫓髙峻完固武備大飭隠然有敵
愾不可犯之形朝廷知其有能以居庸尤為防遏保障
之重鎮詔公徙居之既而邊備大舉外警屏息遂命公
巡撫山西察吏治得失以安方岳之民則又振揚風紀
肅清庶僚不數年政舉民安山右稱治公既連奉勅三
治重鎮大藩積勞成疾乃曰使外患内警少有未寧吾
不敢以疾辭方今朝廷懋隆治政方内清寧四裔賓肅
吾在山右不可以無事養疾饕禄自適安逸乃三上章
以疾乞歸朝廷輒勉留弗允今年冬輿疾至京師又上
章力辭不可以任事朝廷命太醫視疾久未平則又上
章懇辭詔乃允所請俾歸養疾於故鄉江西之龍泉公
既拜命即戒行有期余惟蕭公自為御史僉憲時已著
能聲既而陞重臣任重事所至事業歴歴可紀其辭疾
也又當朝廷清明四方乂安之時不敢以疾自安其出
處進退可謂賢逺於人矣雖然古大臣之去雖在畎畝
之中江湖之逺未嘗一日忘乎忠國愛民之心蕭公既
任重職荷朝廷之簡知今之去也尚當以古大臣自期
雖養疴丘園其必旦夕拳拳以眷慕闕廷為心以思濟
生民為念不可以山水之佳為可樂不可以休退之節
為可髙而遂相忘於斯世也矧公之聲實素已揚乎中
而播於外行見朝命又將有徵召之期著豐功偉績於
晚節者又可量乎哉是為序
　　　送王府尹致政序
天順元年春順天府尹王惟善上章引年乞歸上允其
請行有日其親友禮部侍郎兼翰林院學士許道中合
凡交逰賦詩以贈之屬予序予惟少而學壯而仕老而
歸斯實古君子進退之大節惟善以篤實之資正大之
學中永樂辛夘鄉榜初仕教職繼陞給事旋擢京尹敭
歴内外者四十餘年矣迹其所至皆有治蹟其為師也
以古聖賢明體適用之學啓迪後進旦夕勤懇不倦士
子被其教而登科甲歴仕途著聲譽磊落相望及居近
侍封駁議論一出於公道謇然有古名臣風京畿邦屬
土地之廣軍民雜處之衆租賦徭役之繁劇而難治倍
於方岳外府不可以十百計惟善能潔已率人循理為
政干謁之私一皆杜絶事脩於几席之上而人自得於
千里之外令行吏畏庶政不勞於文移之督責而自舉
府中遂落然無事雖古京尹有聲稱於載籍者殆無以
過之惟善尤謹難進易退之義自年未七十時已嘗上
章求退至七十累章乞歸朝廷以其年雖老賢而有治
才勉留者數四今又力辭不已始拜俞允之命夫以惟
善之少而學壯而仕老而歸克全始終無纎毫之玷缺
進退之大義誠無愧於古君子矣雖然壯而仕將以有
為也老而歸獨無所為乎惟善居鄒魯之邦締姻孔氏
飽聞聖賢之遺風今之歸又將尋沂水之勝窮舞雩之
樂以詩書禮義之教薫酣其鄉閭之良子弟俾立於家
達於邦出處進退皆以惟善為法而能全古君子之大
義則惟善雖老而歸猶有及人之功而其聲實之美著
於當時垂之後世者為何如哉是為序
　　　㑹試録序
今皇上膺天命光復寳祚紀元之春適當㑹試之期天
下士領薦書而至者盖二千餘人禮部左侍郎臣榦等
以考試官請上命臣瑄臣原往蒞其事同考官臣溥臣
賢臣泰臣正臣佖臣恂臣世資臣節臣淳臣鏞監試御
史臣烈臣鑑暨百執事罔不夙夜祇承凡三試得文之
中程式者若干名并擇其文之尤粹者彚而成録臣切
惟為治莫先於得賢養士必本於正學而正學者復其
固有之性而已性復則明體適用大而負經濟之任細
而釐百司之務焉往而不得其當哉故三代小大之學
養士之法皆以復性為本其得賢致治之效盖可考矣
漢唐以來正學緒㣲養士不本於復性往往溺於雜學
術數記誦詞章之習體有不明用有不周雖或有傑出
之才亦不過隨所學以就功名而已其視三代之賢才
為何如哉至宋道學諸君子出其論養士之法始皆本
於復性雖其說不得盡行於當時而實有待於盛世洪
惟天眷皇明列聖相繼大建學校慎選師儒其養士之
法必以三代孔孟程朱復性之說為本是以九十餘年
薄海内外文教隆洽士習粹然一出於天理民彛之正
而雜學術數記誦詞章之習剗刮消磨無復前季之陋
雖曰科目以文章取士然必根於義理能發明性之體
用者始預選列類非詞章無本者之可擬也故其得賢
致治之效足以追隆前古今諸士子荷朝廷正學教養
之恩既以有本之文得在選列行見對於大廷益當以
明體適用自勵隨所器使以忠乎國以愛乎民以賛助
皇明重熙累洽之治於無窮俾正學得賢之效有光於
前有垂於後顧不偉歟
　
　
　
　
　
　
　
　
　
　
　
　
　敬軒文集巻十七
欽定四庫全書
　敬軒文集巻十八
　　　　　　　　　　　　明　薛瑄　　撰
　　記
　　　游龍門記
出河津縣西郭門西北三十里抵龍門下東西皆層巒
危峰横出天漢大河自西北山峽中來至是山斷河出
兩壁儼立相望神禹䟽鑿之勞于此為大由東南麓穴
岩構木浮虚駕水為棧道盤曲而上瀕河有寛平地可
二三畝多石少土中有禹廟宫曰明徳制極宏麗進謁
庭下悚肅思徳者乆之庭多青松竒木根負土石突走
連結枝葉踈宻交䕃皮榦蒼勁偃蹇形狀毅然若壯夫
離立相持不相下宫門西南一石峯危出半流步石磴
登絶頂頂有臨思閣以風髙不可木甃甓為之倚閣門
俯視大河奔湍三面觸激石峯疑若搖振北顧巨峽丹
崖翠壁生雲走霧開闔晦明倐忽萬變西則連山宛宛
而去東視大山巍然與天浮南望洪濤漫流石洲沙渚
髙原缺岸煙村霧樹風㠶浪舸渺茫出沒太華潼闗雍
豫諸山彷彿見之盖天下之竒觀也下磴道石峯東穿
石崖横立施木憑空為樓樓心穴板上置井床轆轤懸
繘汲河憑欄檻凉風飄瀟若列禦冦馭氣在空中立也
復自水樓北道出宫後百餘步至石谷下視窈然東距
山西臨河谷南北涯相去尋尺上横老槎為橋蹐步以
渡谷北二百舉武小祠扁曰后土北山陡起下與河際
遂窮祠東有石龕窿然若大屋懸石參差若人形若鳥
翼若獸吻若肝肺若疣贅若懸鼎若編磬若璞未鑿若
鑛未爐其狀莫窮懸泉滴石上鏘然有聲龕下石縱横
羅列偃者側者立者若床若几若屏可席可憑可倚氣
隂隂雖甚暑不知煩燠但凄神寒肌不可乆處復自槎
橋道由明徳宫左厯石梯上東南山腹有道院地勢與
臨思閣相髙下亦可以眺望河山之勝遂自石梯下棧
道臨流觀渡並東山而歸時宣徳元年丙午夏五月二
十五日同遊者楊景端也
　　　拙巢記
自七情熾而混沌鑿人之横奔競􁓮者非私智無所為
尚由是巧偽日滋而斯道日隱矣濓溪周元公挺生南
服悼末流之若兹一刮群巧作拙賦以見意當時豪傑
若程若張相與翕然尊尚之而斯道大明嗚呼盛哉曹
均表正世家河南沔池自少讀書即有求道之志遂即
闗洛以上遡濓溪因以拙巢名其讀書之室盖取元公
賦意以自勉也其後均名薦書典郡鐸所至必以是扁
其寓室以示不㤀其初之志今年秋均自蒲庠來河津
因語余以名巢之意且屬余記余謂頺乎順處不撓其
初不汨其流使大本完而七情節此衆所謂迂僻遲鈍
而拙於事者也抑孰知順事厥天不以小知害之而可以
為終身安宅也舞智籠物騁詐軋人機變層出莫測端
倪此衆所謂辯敏儇㨗而工於計者也然詐窮智屈自
嬰其弊又豈可一朝安其身哉今曹均慕元公之學以
拙名巢其可謂能擇所處而知所戒者矣則其進道之
心又曷有窮極哉雖然余亦拙者徒也他日倘獲登均
之巢尚當闢混沌以廣均之居室䟽七情以通均之户
牗舉酒相屬而誦元公之賦已而㤀言相對身巢兩㤀
復不知巧拙為何物也是為記
　　　篤敬齋記
千户楊公尚徳作齋于居之側盛積古今書公退必據
几吟誦于中若將有志於古人之為者因扁其額曰篤
敬盖取聖賢脩已之要以自勵也間求記於余余謂自
七情肆而天理微九竅邪而人欲横雖老生宿儒專專
於講誦者尚溺於語言文字不知主敬以捄其弊况他
乎哉楊公幸生天下太平之時包裹甲兵之日乃能景
慕聖賢以篤敬名齋其志誠足尚已顧可無一言以告
之耶盖人之為人其理有木火土金水之神其體有耳
目口鼻四肢百骸之形其事有五倫百行之備故内焉
而敬不篤則心官昧而天理亾外焉而敬不篤則衆欲
攻而百體肆内外胥失乎敬則身心尚莫知所措况於
應萬事哉此聖門為敎必先乎此也至其所以用力之
方内則惺然其心不使有一塵之蔽外則肅乎其容不
使有一體之惰以至接乎物則必主於一而無他適之
擾如是而守之以堅固持之以悠乆則近而屋漏無所
愧逺而天地無所怍所謂七情肆而天理微者可以節
而著九竅邪而人欲横者可以返而消内外逺近大小
精粗融朗周洽何徃而非天理之流行哉今公之作是
齋也游於是息於是誠能不衒其名而必取其實復因
余言而力守之則其日益之效殆若積土為山而不覺
其山之髙浚源為流而不覺其流之長其自得之妙又
有非言語所及者矣其尚勉之哉若夫齋之軒檻可以
覩青天而望白雲齋之几席可以琴清風而樽素月則
一舉目而得之矣兹不復云
　　　友竹軒記
山東王惟善先生分敎開封之鄢陵即其居之西偏作
堂為藏脩之所環堂之外種竹數百竿毎退自黌序則
必徃游其間洞闢軒檻挹清風坐緑隂手披書史心惟
訓義顧瞻囬復整肅身心以増益其所未行而勉其所
未至遂名其軒曰友竹因以俾余記余聞君子之取友
取其徳也直者有以正吾之曲信者有以實吾之妄多
聞者有以廣吾之狹陋是皆友之益也茍其所取之不
端則為害可勝道哉昔孔子論直諒多聞便柔佞給之
損益正謂此也先生儒其中文其外其平昔之所友固
能知所去取矣今復以友竹名軒何耶盖昔人既兼友
古今之善士猶以為未足又取草木之香潔秀異可愛
者以寓其好若騷客之蘭陶潜之菊周子之蓮林逋之
梅雖所取不同而各為所適之志則一也况竹之為物
直而不曲勁而不凋而又鏘鳴風雨聲聞于逺有似乎
直諒多聞之徳以之為友則耳目所接心志所適為益
其可一二數耶以是知先生之用心殆庶幾於古人而
不違乎孔子之敎矣雖然先生敎有成績行將去此而
敭于天朝後之人有至是軒而聞先生之風者能因竹
以廣思是亦孔子之徒也
　　　慎獨齋記
余少讀聖賢書竊有志於慎獨之學尚懼乆而或怠也
遂自稱曰慎獨子庶幾顧名思義永乆不㤀逮今三十
七年矣而尚不克踐所稱余友周君秉忠分敎覃懐乃
即官舍東偏作小齋以居余間徃焉秉忠顧曰吾之作
是齋非欲自佚欲自脩也自脩之要誠莫先於慎獨今
將取以名吾齋庶幾居處出入俯仰顧瞻有所警發而
勉所不逮然若與吾相好也更能為我厯言其用力之
要則所以警發我者豈不益有助乎余因蹙然愧曰余
固嘗以是自稱矣然持之不力而名實多爽今且自責
之不暇尚為秉忠助哉雖然盛意不可咈請姑誦所聞
盖一心之理静而無動而有在動静有無之間曰㡬凢
天下之善惡皆原于此故曾子子思懇懇示人必曰慎
獨獨者人所不知而已所獨知之地盖即所謂幾而慎
者則所以謹乎是也故君子於幾之際必精必察果天
理耶即扶導而擴充之果人欲耶即摧抑而遏絶之至
於暗室屋漏獨居獨為之間而不敢有自欺之心焉則
内外隱顯無非一致而天徳之盛渾渾乎無息矣其或
不能謹乎是必曰吾心之微人所不見也吾事之秘人
所不知也雖滅理敗常之事可以為之而無害殊不知
此心之靈炳若日星所謂㣲而秘者人雖可欺而心可
欺乎况既有是幾於中則必有是迹於外積之之久則
微者著秘者彰所謂滅理敗常者皆將暴白而不可掩
其為脩已之累可勝言哉今秉忠以慎獨名齋其自脩
之心固已宻矣又能以余之前所聞者為勉以後所言
者為戒則他日所至必無愧於名齋之初心固非若余
之少志於是而今尚不克踐所稱者之敢望也
　　　養志堂記
徃年余侍先君子宦游鄢陵始獲與柳生克新交間至
其居則生之二親在焉生因謂余曰古人盤盂几杖有
銘有戒皆所以為耳目脩徳之助也吾二親幸皆無恙
自惟娱侍之禮或怠丐我堂名揭之庶㡬觸乎目而警
乎心余以為孟子言飬親之口體不若養志遂請以養
志名之既而余忝科名别去二年今歳冬復至鄢陵生
復謂余曰疇昔子所以名堂而朂我者甚厚更能為我
記其事以書于壁則朂我者不其尤厚與余惟飲食衣
服起居寢處凢竭力以事親者皆所以養其口體也要
不若養其心志為大焉語曰父母之所敬亦敬之父母
之所愛亦愛之即孟子所謂養志也然親志未止此也
行欲其脩言欲其謹文學欲其進益道徳欲其成就皆
親之望其子者然也生誠能因孟子之言而又深探親
之所欲者朝夕悚然以求副厥志則古人可㡬而於斯
堂之名無愧矣
　　　河内縣清化鎮重脩孔子廟記
爰自古初鴻樸茫昧人物蚩蚩群逐雜處莫克相保乃
有聖人代起稍為建制作法鋤薙强梗扶植善柔區釐
群類使各安其所然後生養遂彛典明此三五帝王有
大造於天地生人所以享後世之報於無窮若吾夫子
生當周季風漓俗訛諸侯恣横禮法大壞變而易之視
古為難及不得位乃上本群聖下開百王刪定賛述脩
復典禮以康靖我民彛於悠乆其大徳大功髙出千古
盖群聖人得位行道澤被一時夫子又推其道以及萬
世是以享天下後世之報為尤盛也我皇明平定四方
甲兵既偃文治誕興凢為國子民敎人之道非孔子不
行其報祀也太學有廟闕里有廟天下郡邑學有廟俾
所司各以時飭正祀事其所以致隆於天子大功大徳
永永無極之意可謂盛矣然自公祀之外鄉里士民有
能仰慕其道恊力脩復廟貌以寓報祀瞻企之萬一者
是亦國家敎化所及人心秉彛好徳之發也河内縣直
北三十里曰清化鎮鎮之市北故有夫子廟不知創建
始自何時獨厯代廢復之由有石刻可見近年屋老瓦
落階亷頽仆樹木摧伐墻垣斷圯牧竪牛羊踐牧不禁
神不即享人失曕依鄉士孫惟中洎某等相與勸財僦
工因遺墟而脩築之始於某年某月成於某年某月由
是覆瓦完固棟楹宏整階有等次樹就封列宫墻周聳
庭宇䆳肅廊廡講室以次俱興于以報禮瞻企大慰有
衆既而來求余辭將鑱之石或曰夫子之道崇于祀典
者不可尚已清化蕞爾一鎮復何為耶余曰不然古者
家有塾黨有庠術有序皆所以廣敎化也誠使一鄉一
鎮皆有夫子廟庭俾報祀講學者有所瞻企其於敎化
豈不為尤廣歟向所謂鄉里士民有能脩復夫子廟貌
以寓報祀者是亦國家敎化所及人心秉彛好徳之發
也若清化士民所為即其事顧可謂一鎮而小之哉遂
書其事使刻之
　　　具慶堂記
余嘗為鄢陵柳生克新記養志堂後三年生復以書來
言曰向所謂養志堂者記猶在壁不敢㤀子之嘉誨前
年忝科名歸復得亢爽之地作一室為二親娱老之所
既成客有過之者以吾二親之俱安好也遂以具慶扁
其額子誠不鄙願仍遺之言將朝夕視以為警余時居
大憂志意荒耗不能即為之言後數月生復以書來如
前所謂而益堅余乃銜恤而為之言曰生何其幸哉何
其幸哉人莫幸於逮事其親尤莫幸於遂所以事之之
願也世之人或怙恃早逝或存沒不齊欲養無及或窘
扵家事欲養莫遂是皆孝子之至戚也有得逮事其親
不為家事所窘而遂所以事之之心豈非幸哉若栁生
者其殆近是乎栁生自少即能奮力扵學遂一舉而與
于鄉闈之選于時二親方無恙生乃退脩于家率其子
弟力耕畎畝以具滫瀡節寒温朝夕躋于斯堂以娱養
之或者以具慶名焉是誠足為慶幸之全備者矣雖然
人子事親之心曷有窮極生於定省之隙益當因其故
學而温廣之期至扵道脩徳立則聲名不求而自彰爵
祿不求而自至更以所得之大者以奉其親則其慶幸
豈不為尤大而斯堂之名亦可以永存於後矣生其勉
之生其勉之余實終天抱戚人也因生之請重有感焉
遂書以遺之
　　　具慶堂記
具慶堂者海昌沈仲安昆弟之所作以奉親也仲安昆
弟七人皆有成人之道而二親尚皆安好無恙於是相
率恪恭勤孝以供子職猶以二親之髙年居室湫隘不
足以安體而頥神也遂更相與别構堂以居之堂之制
棟宇簡易而宏廣深静㢘隅莊峭而完堅雅潔軒檻洞
闢而夏不知溽暑之蒸爍隩室邃曲而冬不覺嚴寒之
凄列毎晨昏定省七子儼侍户外遇良辰佳節則率諸
婦孫羅拜階下已則更起為夀愉愉怡怡油油秩秩孝
友之風充乎庭户之内不知人間何樂可以易此也仲
安昆弟以是樂之難遇也遂名其堂曰具慶盖取孟子
父母俱存兄弟無故一樂之意以自慶也既而仲安以
邑庠弟子員學明行脩登鄉薦中春官乙榜遂典敎鄭
之滎澤雖去家數千里而所為具慶堂者未嘗不發於
寤寐仲安雅與余好間以其堂之圖與詩文示余且求
為之記余遂為書其作堂與所以名之之意以還之
　　　綘州重脩廟學記
事有似緩而實急似迂而實切者學校是已絳之學在
州治東北林木蓊欝泉流暎帶盖絳之為州得冀域之
勝而絳之學又得絳州之勝自我皇明有天下即詔内
外興學逮今垂六十餘年絳學雖舊䂓具在而厯載既
乆不能無敝缺不飭之處自常情視之鮮不以為迂且
緩而若不切於事者殊不知絳之人才盛衰風俗美惡
胥由於此則郡之事最急而甚切者宜莫先扵學焉學
有敝壊不葺任其責者顧可坐視以就湮欝而不理乎
永樂十九年夏金華俞君道英來正是學始至視講堂
穿漏湫隘不可以居遂諮郡守尚公志進諸生扵庭合
謀出俸資因前搆而興築之堂成視舊制深廣倍焉既
又將易大成殿瓦桷之破朽者兩廡俱廢欲重作之時
適有監察御史鎮江裴公憲副鳯陽郭公實廵厯是州
而嚴其期而郡守撫寜姚公遂任其事兩廡既完乃墁
治其壁姚公洎僚屬各以資命工繪從祀諸賢像于左
右獨中外二門尚未完脩而適得今太守楊公貳守賈
公視政之初即徴工鳩材併力合作兩門以此俱復由
是學之廟廡門堂完舊益新宏邃偉麗有加於昔既而
俞君遂以預是役者厯以告余求為之辭將鑱諸石以
䧟置堂壁余竊惟昔魯侯作頖宫而春秋不書者所以
大其事而不以為勞也今絳學之脩俞公既咨之尚公
而揭之扵始一時之名憲臣能守倅又皆繼成扵後諸
生復始終盡心盡力無懈於其間皆可謂知所重且急
而得古人興復之遺意矣自兹以徃絳之人才日以盛
俗化日以美而於國家之敎得以紹敷永乆而不墜者
未必不自於兹學也是不可不書其事以告後之人俾
知所重云
　　　思親堂記
人之心不能無所思而思則又有邪正之分焉此君子
所以必慎其㡬而詩所謂思無邪者此也山東孫君思
齊氏以鄉貢士游太學簡拔中學官選遂來掌永和之
敎念其二親髙年懸隔山河不得朝夕省侍也毎退居
宴室則必深致其思而不能已焉遂名其室曰思親堂
因求為記余以謂人心既不能無思思所不當思人欲
也思所當思天理也今孫君既能恪盡所職以致忠藎
而又能思其二親不置其可謂思得其正而有合於天
理之公矣余想孫君之居斯堂也覩春日之暄妍則思
其親之坐春風而愛永日也值夏景之炎熾則思其親
之凉竹簟而納薫風也秋髙木落則思其親逍遙自得
而樂新凉之來嵗華既暮則思其親之擁爐曝日而却
凝寒之逼朝而思其親之興夕而思其親之息四時朝
暮之景雖不同而孫君之思無不觸景而興懷也其可
謂善於思者雖然思之之久誠無不通孫君又將千里
迎養吾見其二親怡然而來遂躋斯堂以思親之所為
奉親之所平日之思渙然消釋而遂承顔悦志之樂則
孫君之心庻乎盡矣於是乎書
　　　河津縣重脩廟學記
河津縣學在縣治東北其規模制度創于前代興扵國
初然厯載久自廟廡神門以及堂齋庖厨率皆漸至敝
壞恭惟列聖相承篤意學校屢詔有司以時省脩毋俾
廢弛然類多樂因循而務省約或有穿漏茍且易一桷
完一瓦以度目前而已廣信韋君頴來敎是庠視廟學
日就敝壊大懼無以妥安神靈作興士類乃與司訓大
名趙君鳯進諸生於庭而告之曰惟是朝夕游處於斯
誦習先聖賢之徳音以脩其身以及於人是皆聖朝崇
重儒敎之至意也今廟廡堂齋神門庖厨悉皆如是而
乃坐視不理其將何以順揚休顯以永兹敎事於無窮
吾軰固欲與爾等謀之於衆大加脩復其各勉之扵是
諸生奔走經營諮之有司而有司允其議謀之耆庻而
耆庻恊其情捐俸出資惟恐後時聚材而山木委積陶
埴而瓦甓完堅工人獻巧役夫展力由小而大由外而
内先作學之兩門次新神門次徙膳厨次作兩齋因而
大之前為步廊後為退室次新講堂獨大成殿兩廡居
衆功之後者盖殿規宏髙而廡宇悠長視諸功用力為
最大而難是以作之尤慎而重也始於某年某月完於
某年某月工既訖功韋君將圖堅石刻其脩復月日并
諸助資相力者示扵後遂推余以為之詞余惟事有當
為而為之者為是沮之者為非况學校王政之大端又
事之當為而不可緩焉者也而韋趙二君子乃能恊謀
合志以完脩為己任而一時之賢大夫良吏民又能樂
於資助而無所齟齬其諸生復能思厥報稱而始終盡心
竭力無所懈怠皆可謂知所當為而克稱聖朝崇儒勸
學之美意矣是不可不書其事以告來者
　　　禎槐堂記
洛城之東有槐欝然扵庭者進士子儀房君之居也子
儀為洛之故家其先世皆有隐徳蓄而未發至子儀之
先君子將營居室而一木忽拆甲於庭視之則槐也識
者曰凢木之生必曠原深谷山巔水涯人迹所罕到者
而後始得以遂其性否則必完根厚植易土深種而始
克有以獲其生今房氏所居當市郭闤闠之間而朝夕
之所㳺履既匪幽閒之地又非人力之勤氣化所難施
雨露所難息而槐乃自生此必房氏徳善所致為異日
子孫興盛之兆不誣矣於是其先君子因為䦨檻以䕶
其周増水土以養其本自毫末而拱把而尋丈乆則喬
柯上聳宻葉四布逮今將三十年而子儀自校庠一舉
而為宣徳紀元之鄉魁明年遂登第為名進士及奉恩
㫖還家則見槐隂滿庭於是徘徊瞻顧因思其累世積
徳之深先人封培之勤而已得䝉其庇䕃乃有今日之
光榮遂扁其堂曰禎槐所以志不㤀厥初也又明年春
余赴京師道經於洛因獲登子儀之堂子儀指庭槐而
語以故且求為記余以謂凡徳善之積無有不報但時
之希闊踈逺有似乎落落而難信者及夫天定勝人則
若合符契於左右手盖無絲毫之爽焉昔王祐手植三
槐於庭曰吾後世子孫必有為三公者已而至其子旦
大拜此盖人以事而必之天也子儀之先君子未嘗手
植是槐而有所期必而槐乃自生此盖天以禎吉之兆
示諸人也究槐之生逮今將三十年而始克有合如識
者之言則所謂徳善之報又豈終扵希闊踈逺而落落
難信乎然則世之為善者可以無怠矣子儀年力方富
而尤篤於進脩積徳行義方自此始吾意其先世為善
之報尚未巳也請姑書此于壁以俟
　　　邵陽縣重脩廟學記
余嘗行天下登名山涉大川覽天地之髙逈極萬物之
變化然後有以驗是道之大無不包而細無不入初不
以逺近而有間也聖人之道即天地之道其流行充塞
扵宇宙間亦豈有逺近之間哉昔吾夫子欲居九夷門
人惑之殊不知九夷雖逺固不能外是道以有生聖人
所在即道之所在又豈有不化之人哉今去聖人僅二
千年不問海内外華邦蠻區愚夫小子皆能道吾夫子
之號而起尊信之心由是愈見其道之大而居夷之言
非偶設也寳慶邵陽縣舊為邵州在楚越之交去中國
數千里古荒服之地厯年既乆風氣漸開俗亦寖變至
周元公以道學之倡為駕司員外郎通判永州權發遣
邵州事視舊學湫隘遂遷於資水之濵其釋奠祝文曰
惟夫子道髙徳厚敎化無窮實與天地參而四時同今
觀其處地勢爽塏林木蓊欝襟帶岡阜暎帶激湍誠講
學之佳所也當時學者既相與翕然從其敎而流風遺
澤更乆不冺逮我皇明大崇儒敎廣建内外學愽取天
下之俊秀以敎育之于時縣令薛中克遵明命因元公
所遷故址而増築廟學以新敎化逮今六十餘年而殿
廡堂齋神門漸至凋敝何永芳以進士來知縣事始至
謁夫子廟庭視學舍如是大懼禮典弗飭敎法隳弛遂
委群材合甓工以時興脩之百廢以次俱完視兩齋卑
陋復廣而大之又肖完夫子及配饗從祀諸賢像工既
訖功乃進諸生於庭而告以務學脩已治人之要由是
士風一新詩書禮樂之敎延及齊民余至其邑人既交
稱其政良而學官復請記其興學之事以告來者余謂
永芳不以邵陽僻逺而能欽服國家崇學之美意景仰
先哲之遺風作新斯學以興起士類可謂知所務者矣
因是以驗聖人天地之道充塞流行於宇宙間者盖莫
知其所極也遂書此使刻之
　　　退思亭記
辰之為府當沅酉之水㑹始之作城者因山水之髙下
迂直而立板建堞城中之官署民居亦皆墾削土石夷
為等級而立棟作屋焉分司得地勢髙下三之二却顧
則連山茂林環其北前視則江南諸峯列峙層出嵐靄
林輝逺侵几席左右俯視則市衢屋瓦之鱗此嵐影水
光之澹灔皆可坐得其妙盖辰據一方山水之勝而分
司又得是府瞻望之美焉公堂之後舊擴為退思之亭
亭之左右疏為軒檻外則竒花異木列秀交䕃入其中
虚明洞逹爽氣逼人或扁曰退思盖取孔子之言以為
我憲職勉也余因廣其意而言曰凢我風紀君子其或
衣繡持斧來涖是邦亦既以臨見吏民聽政公堂矣及
退而處扵斯也當何而致其思耶盖必理有未明思以
明之心有未正思以正之賄源思所以防遏積蠧思所
以刮磨聽獄思所以明慎用刑思所以平恤善人在下
思以陟之貪暴鴟張思以擊之忠誠思所以効竭惠澤
思所以宣布是皆思之所當急而不可緩焉者也其或
子女聲色思以樂之金貝珠玉思以攫之訐訟思所以
顛倒是非法律思所以巧比條貫君子異已思以術而
擯斥邪人附托思以計而援舉虚譽思所以暴揚隐慝
思所以盖覆是皆思之不可一日留於心者也思所當
思則徳脩職舉澤及生人而榮光將被於無窮焉思所
不當思則壊法斁紀而䝉垢玷身者亦將有所不免矣
然則思之邪正不同而得失之機兆焉風紀君子可不
慎所擇哉復有厚貌深𠂻思為拱黙保持之計不能為
有無者亦君子所不取也余以菲才承乏風紀恒懼邪
思之淆雜而失其中及觀是亭之扁而重有契扵心遂
推其意而書以自警且以告同志君子之至於斯者不
惟以江山臨眺之美自適又當覩斯亭之扁而留意焉
　　　重脩許魯齋先生祠堂記
新鄭縣西山大隗山之左里曰陽緩元魯齋先生許文
正公所生之地也先生世家河内金季其先人避兵是
邑實生先生於里中金大安己巳嵗也縣學有祠以祀
先生其事具於碑今碑存而祠廢士大夫之徃來與鄉
民之向學者或嗟嘆以為缺典江西鄧麟訓𨗳邑庠乃
即夫子宫墻東隙地營屋三間作先生像扵中以時致
祀既而求記於河南僉憲劉公咸公以推余余猶記往年
過是邑鄧方謀欲作祠又二年再至祠成久矣鄧之志
可嘉哉扵乎先生之道之徳之學所以紹程朱之正傳
淑萬世之人心者固不待新學小生之贅賛而獨念是
邑乃先生誕生之地顧祠宇乆廢人心缺然無以寓敬
鄧能因心興事作新斯宇使凢進謁庭下者如親炙先
生若充然有得而退其有補於天理民彛不淺矣遂書
其事以告後之人俾無替扵承祀云
　　　永思堂記
余未二十而失怙未四十而失恃終天之思未嘗一日
㤀扵懐是非强然也盖出於天性之不能已也宣徳庚
戌春再㑹永嘉陳君廷斌於沅州語及思親之故若出
一軌又非强合也盖出於人心之所同然也既而陳君
謂余曰吾家故有堂二親平昔所居也親沒而名之曰
永思今宦逰四方囬顧斯堂雖邈隔江山而思之之切
實發窹寐子幸餉我一言異日倘得便歸將書之壁以
朂所思於無窮余曰君之思既得我心之同然者矣尚
奚待言哉雖然人子於其親之心志嗜好聲容動作真
若常在耳目而思之不㤀者固如向之所云矣至若子
之一身皆親之遺體又能愈加敬慎毫髮不損百行不
虧以思無忝所生而有以肖親之徳侈親之名則永思
之道益無不備焉陳君登䑓為才御史光賁泉壤㑹有
期日所謂肖親揚名以全所思者將不在扵此乎請以
是為便歸之記并以自朂終天之思云
　　　拱北軒記
靖州憲署東偏之室有軒北向余名之曰拱北其北有
崇岡却倚城堞觀閤周絡其巔林木蔥青嵐靄參錯與
夫空衢游雲飛鳥之徃來爽氣清風之披拂朝夕晦明
之變化開軒舉在目前可坐而挹也而皆不為是盖此
去京師六七千里余來者僅三年仰慕闕庭固已恒在
心目間居扵是而瞻望悠然此余之所以名軒者然也
且是州古為荒服自列而為郡漸被休明之化者乆矣
人亦孰不相與引領而環顧扵内地哉是則人心之拱
北者天下皆然又不特余心為然也孔子曰譬如北辰
居其所而衆星拱之余得其言而不得其所以言方闢
是軒而瞻北辰扵天上宣徳五年六月二十一日記
　　　南軒記
宣徳五年冬余至辰之溆浦取縣志觀之名士足迹既
所不到古今題詠又所絶無盖湖北之窮邊下邑也余
特愛其四山攅拱衆溪經復風氣淳樸民物簡少頗有
古俗因留旬餘其憲署後堂東屋余嫌其蔽昧不彰遂
闢去南壁易之以軒積乆之蔽障豁然頓開晝則日光
輝耀夜則月華穿漏焚香讀書其下心神内外融朗洞
逹忽若不知吾身之為小天地之為大也因念是屋也
向也蔽今也通向也暗今也明是在人焉耳况心為神
明之舍為此蔽昧者氣質人欲也去其蔽而開其暗其
不在我者乎因治屋而得治心之要且不敢獨私其明
也遂書其事於軒端併以啟後之人
　　　車牕記
河東薛徳温官御史近五年始買小屋兩間於京師僅
容几榻床席又苦其東壁暗甚力不能辦一牕小子淳
乃取廢鹿車上轅卸去兩傍長木以中方穿櫺類若牕
者穴壁而安置之余歸自外來因嘆曰以御史之顯曽
不能辦一窻致以此物為之使富者見焉必睨目而哂
掩口而走矣御史之拙於生事乃至乎此既而取古書
讀其下則旭日漏彩清風度凉心神通融四體超爽忽
不知天之逈地之廣而屋之陋也復從而自解曰吾之
屋如是可謂陋矣然安之而㤀其陋是居雖小而心則
大也彼貪民侈士巍堂綺户可謂廣且麗矣彼方褊躁
汲汲若不足以自容日夜勞神憊精思益以擴大之是
其居雖大而心則小也小大之説君子必能辨之於是
作車牕記
　　　慎齋記
君子茍得一言皆可以為終身自脩之要太原郭彦璧
初中南宫乙榜之同州分敎時便道省其先大夫太守
公於開封太守公勉之曰汝以少年得官加有師道之
重其慎之彦璧既拜受其敎所至即以慎齋揭其退脩
之室今年秋彦璧與余㑹於京師因語其故且求為之
記余嘗觀慎之一義而諸經傳取用不同有謂慎厥身
者有謂慎厥行者是皆即可見之事而用力焉惟曽子
子思慎獨之訓則欲人謹夫人所不知而已所獨知之
地即周子所謂幾善惡而慎之用力莫切於此焉彦璧
得家庭一言之訓以名其齋固將以為終身自脩之要
也又能厯取聖賢之訓擇其尤切者以致其謹使此心
之㡬一發於純全之天理而不流於夾雜之人欲則推
之言行事物皆得其慎功效之大殆未可量他日立身
揚名光大其先大夫之訓於無窮者未必不自於此云
　　　藏脩室記
尺蠖之伸非屈不可君子致用非精義入神不可故人
之為學非致力扵静一之中亦何以為發用之本乎齊
安袁廷璧氏自少有志扵學因構室為肄習之地而扁
曰藏脩及宦既逹而猶不㤀其故間以求予為之記予
嘗觀君子之學發見扵顯明之際者皆由潜脩於幽閒
之中室者人之私居而幽閒之地也廷璧方其從事於
學也㳺扵斯息扵斯其所脩為何如耶吾意其有圖書
箴戒以脩於目有琴瑟詠歌以脩於耳存養以修其心
之静省察以脩其心之動至扵脩於今而於當世之務
無不講脩於古而扵事物之變無不考凡藏而所脩者
無一不致其極必知尺蠖之極其屈精究義理以入於
神然後為藏脩之至也廷璧用力扵前者既已然矣及
其發而為可見之行措而為當為之事業以至忠乎君
而愛乎民者皆求伸致用之事而出於藏脩之際廷璧
其可謂篤於自脩而善於所推者矣是其善不可不書
也於是乎言
　　　慕萱堂記
萱㤀憂草也樹之北堂見詠於詩盖所以慰母氏之心
也以故後世有慕其母者必因以名堂焉齊安崔廷璧
早失其恃而獨見鞠扵父既而名薦書入太學駸駸乎
有仕進之榮因念其母氏之沒養有弗克全於是以慕
萱名其所居之堂而寓悲思之心焉夫人之誠孝固根
於天性而不假於外物然外物觸其目而動其中則於
天性之發為尤切故昔曽子不食羊棗以思其親之嗜
有瞻望白雲而思其親之居是皆觸物而興悲者况萱
之所植毎近於母氏之居母存則萱固為㤀憂之物母
沒則萱適足為増悲之具此廷璧以萱名堂者實所以
發其天性之真而不可以外物少之也今廷璧已階顯
仕矣追想母氏平昔之居懸隔扵數千里之外雖萱草
之芬芳如昨而母氏之容音邈然則廷璧端居是堂而
感之深思之切盖有須㬰之不能㤀者矣雖然養志君
子之所重也廷璧誠能以顯揚母氏之心為心必潔其
身必脩其職他日受朝廷之寵錫偉然為時之名臣而
斯堂之名因得以傳之永久則廷璧之母雖亾而有不
亾者存廷璧其勉之
　　　趙城縣徙作縣治記
趙城為平陽大邑舊治在城西南汾水上厯載既乆其
城為水所圯漸不可居宣徳紀元蠡縣楊君瓉以進士
來知縣事顧瞻縣治若斯以謂弗即圖厥改作而㕔堂
廨宇之屬更不數歳將悉圯為洪淵矣遂具其事請於
朝報可既下楊君乃相方扵城之東北其地負隂面陽
髙亢爽朗南北九十舉武東西八十舉武厥既得地則
徙舊益新陶埴而瓦甓聚鳩材而山木集徴工召徒計
日興役作正㕔作後堂作儀門作鼓樓作六房以至廨
宇庫藏犴獄之類靡不具作始工於宣徳八年九月十
九日訖工於宣徳九年三月初四日既成屋以間計者
得百有五十垣墉整肅棟宇宏邃不侈於前不儉於後
髙下大小悉中於度由是徙而居之人得所止物有所
栖既而楊君將刻其事於石而求辭於余余聞楊君於
邑政之鉅細能盡心其間而凢廟學壇宇育材事神之
所既莫不完脩及興是役又能程功計日節財謹用事
不愆素民不告勞是皆可書也遂書其事使刻之俾知
改作之所始
　　　具慶堂記
具慶堂者行在浙江道監察御史李公載所作也公載
由科目致身風紀内綜憲維外按藩郡敭厯之蹟在人
耳目既而二親皆以子貴顯受褒封命服在躬光動閭
里公載慶二親之髙年而又得際盛世推恩之竒遇遂
作斯堂以奉之每退自憲署即左右就養以盡愛日之
誠間以屬余記余與公載為同年進士知公載之為人
敏而逹又獲拜其尊府仲儼先生扵家知先生之為人
儒而通以父之賢而有子似之是宜徳善之積繼繼一
門其所以饗具慶之福荷寵錫之光者夫豈偶然哉且
余聞古語有曰徳善日積雖盛而非滿公載以强仕之
年駸駸乎榮進之途其益增脩所為無怠吾見二親年
愈髙慶愈隆而斯堂之名愈顯矣
　　　重慶堂記
孟子論三樂而以父母俱存兄弟無故為之首朱子釋
之以謂此人所深願今既得之其樂可知然既有此樂
且有大父母髙年而重慶者其樂又何如哉涇陽敎諭
楊生潤嘗從余學及登鄉舉中乙榜任今職到官乃闢
一室扁曰重慶堂遂來迎其大父以就養且楊生大父
母俱年近八十其父母皆年未耄老而康强有弟五人
俱鴈行少壯所謂既有一樂而又有重慶之樂者楊生
也誠為世之所難得矣今其大父既就其來迎行將至
涇陽所謂重慶者居之楊生娱侍左右奉觴獻夀而其
僚友諸生亦將持酒來以為慶其樂盖有不可勝言者
矣然楊生他日又將迎其祖母父母諸弟侍行同㑹于
斯堂之上則其樂又何如哉然孟子又言仰不愧俯不
怍為二樂得天下之英才而敎育之為三樂楊生所敎
雖止一邑之士其間亦不可謂無英才也斯二者又當
加勉焉故兢兢業業以從事扵脩省之功於善則實好
之於不善則實去之俾自一心隠㣲之處以逹於百行
顯明之地皆求存乎天理之公而不汨於人欲之私則
仰不愧俯不怍之二樂可㡬矣又能思師道之艱自進
其學自脩其徳而以應人無已之求而以為人之矩範
至於辨惑授業之際當懇懇告諸生以為學之要必先
致其知而後力於行期使至於成立則於敎育英才之
三樂可幾矣斯二樂者又能勉焉如此則庻幾有成已
成人之道于以奉其大父母父母而皆安其子之賢則
重慶之樂殆可全矣其或俯仰不能無愧怍敎人之道
有未盡雖欲安其親之心恐有弗能也楊生因迎飬以
書來求重慶堂記遂書此以遺之
　
　
　
　
　
　
　
　
　
　
　敬軒文集巻十八
欽定四庫全書
　敬軒文集巻十九
　　　　　　　　　　　　明　薛瑄　　撰
　　記
　　　存化書堂記
襲封衍聖公孔君彦縉作堂盛積古今書名曰存化書
堂盖取過化存神之語以景慕先聖之至徳且以自勵
云爾正統辛酉春予至闕里謁先聖退遂登其堂君告
予以名堂之意如前所云者且求為之記予惟先聖存
神過化之至徳豈易知哉在當時顔氏知之曽氏知之
其次惟端木氏幾足以知之及子思孟軻氏沒涉秦厯
漢魏晉宋齊梁隋唐之季知者寥寥焉罕見其人至周
程張朱四子者作始克探先聖之至徳于千載之上而
繼孟氏百世既絶之知而朱子猶謂其過化存神之妙
未易窺測顧予何所知而敢記斯堂乎雖然嘗誦先聖
遺經以及顔曽思孟周程張朱之言而竊求先聖身心
之實矣則其至徳或可彷彿其一二乎盖先聖之心虚
靈洞徹萬理咸備而天下之道千變萬化皆由此出但
其寂然不動之時初無聲臭可聞無涯涘可測此其所
存者神與先聖之耳目口鼻四肢百骸之形雖與人同
而踐形盡性則非人所及故其身示至敎如天之垂象
凢所經厯威儀辭氣所接即群動無不孚格變易此其
所過者化與夫先聖之至徳如是而君以之名堂真知
所景慕哉然先聖之至徳非獨先聖有之乃天下萬世
所公有者也况君以神明之胄亦既知景慕矣所謂自
勵者其可忽乎居是堂讀是書存是心脩是身加之以
篤信持乆不息之功將見周程張朱氏之知者不在乎
他姓矣
　　　山東按察司題名記
古者職風紀司諫諍各有其官我皇明有天下凖酌古
今定立官制乃罷諫官而以言責付之風紀凢任御史
按察者於百司之邪正庶獄之寃疑既得扶抑而伸理
之至於國家小大之政生民休戚之情又得條陳其得
失而䟽通其壅蔽是其闗擊治道之大類非他比故自
祖宗以來著令選任風紀必於端人正士通儒術識大
體者取之而雜進之才弗得以厠其間列聖重光咸用
兹道今皇上祗若成憲爰自臨御之初即簡飭内外憲
臣使各脩其職繼命儒臣考定憲綱成書頒布風紀諸
司俾遵行之由是紀綱以之大振庻政為之咸新正統
元年夏予自内臺來僉山東憲事又三年為正統四年
金谿王公裕亦由御史陞秩憲副嘗與予論風紀之重
如前所云者將刻今按察諸公之名于石仍虚其次以
俟後來之為是職者并刻焉且屬予記其事嘗觀司馬
公之記諫院題名也謂後世將指其名而議其忠詐曲
直有可懼者今之選任按察既為國家所重所謂扶正
抑邪洗寃澤物論天下之事廣視聽之公闗繫治道之
大又非特諫諍之一事而其列名兹石也後之人亦將
厯指而議之曰某也賢而舉其職某也否而瘝其官是
其可懼殆有甚扵司馬公之所言者矣然則凢我風紀
君子其可不自重也夫其可不自慎也夫
　　　沂濵書舍記
沂舊魯城南水也即曽㸃所謂浴乎沂者水源出平地
流而為溪渟泗曲折甘冽潔清可遡可沿可酌可飲盖
魯地之佳水也曲阜令孔君公堂作室扵其濵盛積古
今書於中毎政暇必出逰逰必于是至則水在庭户清
泠之聲以潔其耳澄虚之色以潔其目淡蕩之致以潔
其心取巻左右俯而讀仰而思天地四時隂陽變化之
理古今萬物真常不息之道以至上及邃古禮樂刑政
人物世道因革得失賢否升降之由靡不博之扵書約
之於心去其非取其是以為脩已治人之資是則沂濵
之舍豈徒為觀游宴佚作哉孔君孔聖裔也必不私其
所得安得春和景明時尋其室扵清沂之濵讀其書求
其志又相與樂古人之樂扵千載之上
　　　約齋記
約有守約處約以約之不同以約者不自放云耳處約
者安儉素也守約則㑹萬為一以一應萬聖賢傳道之
器在焉曽子孟子是也山西右布政使楊公嘗治齋居
以約名之公自少時砥礪名節以詩經登進士第給事
黄門繼為廷臣推薦陞山西叅政三轉而為今職言乎
處約公已宦逹矣言乎以約公厯官既乆蒞事滋慎言
乎守約公由明經發迹固嘗挹郕鄒之遺風扵三者之
義何取邪竊思之公之名齋殆將兼之也恒人之處寒
素或不能安履其常而志饕外物者有焉公自為士子
確乎不易其操於衆人之營營者無以動其念非能處
約之乆者乎自筮仕以至大官謹致其操施而不放非
以約者能無失乎二者是固然矣獨惟守約者曽子以
是求諸身孟軻氏以是脩扵已施扵人公既挹郕鄒之
遺風寕不知探其閫而發其㣲乎明㑹萬為一以一應
萬之妙謹脩其身于以著而為忠貞之節形而為旬化
之政施之無往不可俾大賢事業偉然見扵數千載之
下則郕鄒之風豈徒挹之云乎哉若然則彼二者特守
約中之一事耳予故曰公之名齋殆將兼之也
　　　唐文學舘學士畫像記
四川大叅楊公伯玉家藏唐杜如晦以下十八人畫像
一巻各著官爵姓字里居與夫賜品服年嵗并題賛于
其左盖太宗為天䇿上將時文學舘十八學士也當髙
祖武徳四年太宗以四方冦亂漸迄削平意嚮儒術故
置是舘扵宫側以杜如晦于志寕蘇朂薛收盖文逹薛
元敬房𤣥齡李守素顔相時蘇世長虞世南孔頴達姚
思㢘禇亮蔡允恭陸徳明李元道許敬宗十八人并以
本官為學士收卒後以劉季孫補之且命為畫像題賛
藏之書府即世所謂十八學士登瀛洲者是也夫瀛洲
異書以為海中之洲非仙者莫能到世以得學士之列
者若登仙然當時後世孰不企慕之哉夷考諸人始終
行事或以相業稱或以經術顯或以忠直著節或以清
白砥操與夫文學之長字書之能雖其賢才有大小之
分然皆不失為士之行可謂無愧扵登瀛之喻矣獨恨
一許敬宗後來以奸言誤主貽禍宗社生靈為唐室之
巨賊大蠧而亦得以與此清列何耶且太宗英主也自
以十八人者極一時之選矣而猶不能察敬宗之奸邪
知人之難固如是哉後之人但知循襲舊迹以敬宗與
諸君子並為圖像而品題之然邪正不分賢否同譽何
以示敎謂宜作此像者當削去敬宗官稱題賛直以名
目之而諸君子之像賛官爵自仍其舊庶幾觀者有所
感激懲勸亦世敎之一助也
　　　永思堂記
人子生扵親之膝下方其幼也其親出入顧復惟恐驚
之癎之飢之渴之盖未嘗須㬰㤀其子之身而欲其安
也及少長也其親誨諭諄悉示之以孝弟忠信之道陶
之以詩書禮樂之方未嘗一念㤀敎其子而欲其入於
善也逮其成立處於鄉則欲其子以賢行自著仕於官
則欲其子以忠亷自脩是其親之心又曷嘗一日㤀愛
其子而欲其始終有所成就哉親之恩如是故其沒世
雖逺人子之喘息呼吸即親之遺氣人子之身體髮膚
即親之遺體則所以追念其親之撫摩保愛敎誨期願
之恩而惻愴悲思之情出於中心之誠自不能㤀扵一
息之間與子之身相為始終者是乃天理民彛之至非
由外鑠也詩人所謂永言孝思者殆以是歟楊君伯玉
江西瑞之髙安人也自在鄉里時已失怙恃每撫遺體
感遺氣而追念其二親撫摩愛誨期願之恩泫然憂悲
不能自已因取詩人永思之言以名其所居之堂其後
伯玉登進士第為御史為按察僉事累官至四川叅議
所至官舍必寓以永思之名所謂惻愴悲思之情出扵
中心之誠無間扵一息與吾身為終始是乃天理民彛
之至者伯玉白首不渝焉其可謂能踐永思之孝者已
伯玉兩任風紀荷國家推恩皆得贈其親之官如已之
秩榮賁泉壤光動里閭伯玉又足以遂永思之情矣今
叅議九年秩滿前後居顯官者三十年所至必舉其職
而無纎毫之玷是皆自永思之孝擴而為事上之忠既
忠且孝有子如伯玉雖其二親亦可無憾於九原而是
堂之名亦將傳之永乆于是乎書
　　　蒲州重脩廟學記
蒲州廟學得州治東南爽塏之地爰自皇明混一寰區
武功既偃文治誕興而廟學實肇建焉今嵗月寖乆大
成殿以及兩廡門宇厨庫棟楹杗桷盖瓦級甎丹堊圬
鏝悉有腐橈穿漏漫漶缺落之處殿之規制亦迫扵庳
隘每春秋釋奠鼎鉶豆邊几案羅列前後稠匝周旋執
事殆不可容薦祼興俯不中法式行禮者病焉咸寕張
公㢘初以鄉進士累官節判是州未幾民皆安其政之
良適州缺守吏民則相率狀其績于朝遂就陞知州事
念廟學實國家崇建敎道人才所自出關繫甚大一州
之政宜莫先焉為郡而不此之急其何以仰副國家崇
重之意即謀諸寮佐量功度費鳩工取材以訓科辛致老
人王景叙董其役廣大成殿為間者五東西廡門宇厨
庫悉易其木瓦腐折破壊者丹堊圬鏝之弗餙者新之
作始於正統十二年二月訖功扵七月百需之出公處
之有方民不知費而廟宇落成又視師生堂齋退息庖
藏之舍有敝漏者有狹小者將次第完脩而改作之郡
博張璁司訓杜翀栁儀以書來求為記其事竊觀春秋
凡用民力雖時且制亦書見勞民為重事也當時魯僖
公嘗脩泮宫矣而不經見者以學校為政之先務雖用
民力不可廢也今郡守張公新理廟學而且民不告勞
其知為政之先務者與昔之為吏者類皆以簿書期㑹
為急扵敎道人才漫不加省甚至崇廟貌以徼福扵滛
昏之鬼侈私居以肆志乎宴安之樂視公之政為何如
公他政之善尤多扵此見其大者云
　　　遊草堂記
景泰元年九月二十五日僉都御史李匡約予洎大理
少卿張固監察御史羅俊同為草堂之遊草堂乃唐杜
甫子美避地蜀中時裴冕為作扵浣花溪者子美詩所
謂萬里橋西一草堂是也當時之草堂廢已乆矣而後
世作堂以象之者則累累不廢焉至蜀獻王崇尚子美
之忠賢一新其堂且刻子美蜀中諸詩扵板以示景行
前哲之意每歳時良辰勝日蜀之衣冠士庻與夫戴白
之叟垂髫之童皆知草堂之名而出遊其地人物車馬
雜遝道路至填溢草堂不能容由是草堂遂為蜀中之
勝跡雖朝之縉紳大夫有事扵蜀者亦必至其地焉予
與李張羅四人者皆以事在蜀既為斯約是日早出中
和門度萬里橋循錦江西上時霜降水落江流之湍急
鏘鳴金石者有以清人之耳其洄澤之澄碧涵虚者有
以清人之目與凡近岸之踈篁折葦逺波之浴鳬飛鷺
皆足以娱心意而供出逰之觀西行可五六里有橋曰
遇仙過橋有宫曰青羊乃道家者言老子降扵蜀青羊
肆云後人因即其地以為宫宫西行約一里過溪橋有
曰草堂寺者盖因子美之草堂而得名也寺西行僅半
里門扁曰杜工部祠以子美嘗為工部郎故以是扁其
祠云入門有堂三間以奉子美之神後有中堂三間以
為逰者宴息之所最後有堂三間覆之以茅盖象子美
當時之草堂也予四人者相與觀子美詩刻中有所謂
雪嶺錦江者盖皆在今草堂之西南然江山雖如故而
詩中所詠當時之物盖有不同者矣方徘徊間四川藩
臬都閫諸公皆至具小酌中堂有絲竹之聲以侑酒焉
酒半而起還過青羊宫復留小酌至暮而歸予惟子美
草堂不過江村一陋室耳今去唐垂千餘年當時之草
堂已化為塵土而荆榛矣後世作堂以象之者年愈乆
而名愈新是豈徒以子美詩之工而凌跨古今冠絶百
世哉盖唐至中葉為女子小人蠱惑君心竊㺯權柄紀
綱大壊逆賊横發黄屋出奔四海潰亂其人臣平日戴
髙位食厚祿號為親信而近幸者率多頓顙賊庭受其
偽職子美在當時一布衣耳亦嘗陷賊中乃挺然無所
汚其視失節之臣已不啻麟鳯之與犬豕矣及其㧞賊
中赴行在肅宗拜拾遺未㡬竟以直言去官乃客秦州
入隴蜀遂寓居草堂適嚴武鎮蜀奏為檢校工部員外
郎或去或來不離草堂者僅五載焉夷考子美平日所
作諸詩雖當兵戈騷擾流離之際道路顛頓凍餓之餘
其忠君一念烱然不㤀故其發而為詩也多傷時悼亂
痛切危苦之詞憂國愛民至誠惻愴之意千載之下讀
之者尚能使之憤懣而流涕感慕而興起則子美之忠
終始不渝又如此非特不汚賊中之一節為然也夫忠
在人心乃天理民彛萬世之所同故後世慕子美之忠
則慕其為人慕其為人則併慕其所居之室此子美之
草堂所以屢興不廢而名永長存也且自子美草堂以
來以全蜀之盛厯代之豪族富家髙甍巨桷歌䑓舞榭
蔽雲日而出風雨者不知其幾萬億室也今皆消滅泯
盡寂無名稱獨子美區區一草堂而為後世之所景慕
興葺逰觀愛賞之不㤀名將與天地相為悠乆孔子所
謂誠不以富亦祗以異者子美殆近之與嘗讀子美詩
有所謂百花潭者今訪諸草堂之側無此潭豈歳乆而
湮塞歟獨浣花溪在今草堂東北即青羊宫西來所過
橋下溪是也時同遊者布政使張惠按察使茅椎揚僉
事劉福都指揮李榮周貴㢘恭藩臬都閫共六人其餘
文武將吏甚衆不能悉書
　　　榮飬堂記
榮養堂者劉君崇善飬親之堂也劉君為監察御史時
凢任京職者皆得分其在官之俸扵故鄉以養親劉君
遂如例分俸扵閩之建安以為二親之養人皆以此俸
朝廷之賜而劉君之二親乃得月受之官廪以饗其賜
榮莫大焉故名其二親所居之堂曰榮養中外士大夫
之能為文辭者咸作序記詩歌以美之聫為巨帙焉景
泰元年冬予以事在蜀劉君適自御史陞四川按察僉
事間以其帙求為之記予惟人子難得者具慶尤難得
者以其祿逮養也故曽子有曰吾及親仕三釡而心樂
後仕三千鍾不洎吾心悲豈非以人子得祿逮養者尤
為難乎劉君種學績文既取進士髙第始仕即得美官
身既顯榮其二親皆安好無恙遂分俸以養其親既具
慶而又得祿以逮飬人子之難得者劉君得之有曽子
之樂無曽子之悲者其惟劉君乎其御史秩滿復荷國
家舉推㤙之典封其父如劉君之秩封其母孺人榮名
命服皆朝廷之賜而劉君二親身被其賜又豈非榮飬
之尤大者歟劉君今復陞秩僉事自是以徃沐朝廷之
寵錫方源源而未已其所以榮養其親者又可量乎雖
然劉君得祿秩以榮飬其親者皆由扵秉公忠勵清白
以盡臣節也使臣節有一未之盡則雖有祿秩以榮養
其親人將議以為幸而致雖親之心亦有不安者矣劉
君尚益勉其臣之節而無所不盡則其榮飬其親者不
惟有以厭服扵人之心亦有以安慰其親之心是堂之
名將傳之永乆而榮其親於無窮矣
　　　澹庵記
澹庵者楊君伯玉退居之所也伯玉發身科弟為監察
御史為按察僉事累官至叅議踐厯顯要者三十餘年
官榮祿厚所欲可求諳悉世味也多其非澹也明矣而
以是名庵何也葢澹者寡欲之謂也伯玉為士子時已
自以澹名庵而自勵其學迄今通顯所至官舍必寓以
是名而不易其志誠以士君子立心之要莫要於澹而
寡欲也寡欲則世味焉得以移易其志哉且貴顯富厚
聲色滋味皆世味之可嗜者也古之君子貴於時富於
時雖勢足以備所聽之聲窮所視之色厭所嗜之味而
莫不饗之有節用之有制不為富貴聲色滋味之所滛
溺者澹而寡欲也使一有所欲則凢世味皆得以滛溺
之天理滅人心泯將無以自立於世矣此伯玉以澹名
庵者實君子立心之要也伯玊起居出入每顧名思義
而自警扵心故其官榮矣恒以冲泊自守不知其為榮
祿厚矣恒以簡薄自奉不知其為厚所欲可求而遂
也扵聲色滋味之不可無者亦屬厭而已未嘗窮於欲
也伯玉之立心於澹者如此凡世味皆不得以滛溺之
其殆可以追蹤於古之君子歟雖然澹而寡欲固可尚
誠能寡之又寡以至於無則進扵君子一等矣㑹當㳺
伯玊之庵尚論濓溪之至敎
　　　戅庵記
戅庵者僉都御史王公退居之室名也公賦性正直剛
毅無絲毫詭隨人意自其為給事時值國運中否奸邪
柄政公首率諸同官具章䟽廷論其蠱政誤國之罪時
有與奸邪為黨者不平其言從旁沮止其論奏公勃然
奮其忠直之氣手擊奸黨以死由是萬口稱快而積憤
消衆正和應而公道復而公之名遂以聞於天下今聖
天子登大寳之初賢公之為首自給事擢陞今職適額
森入犯京師遂命公董師以禦之公即戎服鞭馬赴軍
號令區畫咸適機宜部伍行陣應時整肅將帥恊謀士
卒思奮乃出竒折額森之鋒而奪其氣逮既奔北因驅
逐盡境而還京師既觧嚴而逺邇遂以寧謐夫以公之
聰敏機辨過人百千等而有為之才著于朝廷著于軍
旅者卓卓如此而乃以戅名庵何邪盖直者正道也曲
者邪道也戅實直之别名也昔漢武帝以汲黯面折其
過乃以戅目之世因以戅為愚戅之稱失其義矣扵乎
使漢廷之臣皆如黯之戅必能以直道輔其君而武帝
之治其庻幾乎惜乎直者易踈邪者易親曲學阿世子
乃至大用而黯卒不得親幸遂使武帝之政多疵議也
且公之擊奸黨折勁敵保京師安逺邇皆由其戅直之
氣發于中而施扵外者無所屈撓也以是名庵不亦宜
乎公今董東南之漕運且廵撫淮甸固為當時之急務
重任竊以謂朝廷者天下之本今聖天子方舉羣直以
收太平之功行見不日還公于朝又將以其直氣正道
輔成治效則其豐功偉烈不但如前日所就而已若然
則益有以稱戅庵之名矣瑄雖孱懦亦甞慕直道而行
者他日倘得逰公之庵尚當學公之戅而請敎焉
　　　忠勤堂記
秉盡已之心謂之忠效匪懈之勞謂之勤忠勤者人臣
事君之大道也自古以來股肱之良勲戚之賢曷嘗不
篤此道以建名節扵當時垂休光於後世哉駙馬都尉
趙公昔在太宗文皇帝朝以世臣子弟有才行被選擇
尚太祖髙皇帝之賢主厯事五朝逮今垂五十年或奉
朝謁於左右或持使節於四方盡心效勞忠勤之行始
終如一日遂得以親賢簡在列聖之心受命奉行南京
陵廟祀事且兼掌都督府戎政前年額森來侵太上皇
親征公上章願奮忠效節以力禦外侮奉迎鑾輿靖安
邊境今皇上若曰太上無恙行且復國矣南京祖宗陵
廟所在為根本重地駙馬都尉既奉祀事且兼掌戎政
豈可又以邊事勞其行逺不允其請特降璽書使仍理
舊事復以忠勤之辭褒其意公既拜命於廷乃取璽書
忠勤字大書揭於所居之堂于以丕昭皇上褒諭之恩
且扵其朝夕仰瞻敬止之間有以接於目警扵心而勉
其臣道之當為余嘗登其堂公仰視大書而語其故因
請為之記余惟公之勉盡忠勤者垂五十年其聞譽固
已表著於邦家今兹璽書褒諭之詞盖即其實以命之
公則拜寵光而増懼揭堂名而加勉其忠勤之莭彌乆
而彌堅者又可量乎公戚里富貴人也乃能脱去凢近
之習卓然以臣節始終自砥礪豈非聞古昔股肱之良
勲戚之賢能篤扵忠勤者而興起乎其建名節扵當時
垂休光於後世固有所在矣公尚益勉之夫是堂也其
内之榱題棟宇髙麗深廣可以肆凢席而陳樽爼外之
竒花異木紛葩羅列可以娱觀視而供翫賞余皆不書
獨記其名堂之大者以為公勉盡臣道之助云
　　　雙桂堂記
桂佳木也而秋芳其花黄可愛其香清而尤宜逺聞近
世之士子薦名秋闈者往往以折桂喻其一時之榮亦
楚辭采菊紉蘭之義也寕陽王大經王大縉兄弟皆登
山東景泰庚午科鄉貢進士因以雙桂名其書室之軒
間求為之記大經大縉之尊府嘗與先君子為同官今
為順天府尹大經其第三子大縉其第四子也京尹公
之先世多有積徳乃大發於京尹公自科目進身亟踐
通顯敎行扵家諸子䝉詩書仁義之澤而講貫漸磨者
有年由是大經大縉兄弟一舉而接武鄉闈在他人不
啻足矣而大經兄弟乃以雙桂名軒者盖以謂吾之兄
弟已得者固若折秋桂之聫芳然豈可以是自足哉方
將退脩于是軒之中扵家庭之敎已知者愈精其知已
能者愈習其能深翫潜索之乆强勉力踐之篤必使詩
書仁義之道渾融于一心散見扵行實宣著乎文章則
他日禮闈之試大廷之對亦惟攄發吾之素藴以應之
不惟掇髙科若升階之易亦將有服庻官措之事業大
有可觀者矣若然則大經兄弟向之接武鄉闈者又將
齊名天下而雙桂名軒之實亦可垂之無窮豈但若世
之折秋榮而誇耀于一時者之可比哉是為記
　　　唐陸宣公廟記
有唐三百年逢時建䇿所以成翊戴𢎞濟之大功者累
有其人至扵學術純正事君以格心為先論事以行義
為急隠然有王佐之才者余於中唐獨得一人焉陸宣
公敬輿是已當建中艱危之際公居近地竭忠藎以籌
畫機宜代王言以感召人心雖提兵討賊諸將是賴而
其運謀帷幄再造唐室之功居多是皆載之信史天下
後世所共知余置不論獨推公有王佐之才者盖三代
之佐皆以正君行義為本自漢以來為輔相者鮮克知
此而其所論不過人才政事故無以清出治之源明義
利之分以致主於王道獨公之告徳宗者有曰一不誠
則心莫之保一不信則言莫之行誠信之道不可以斯
須去身必慎守而力行之又曰民者邦之本財者民之
心心傷則本傷本傷則枝榦凋悴而根柢蹷拔矣夫知
誠信不可不存則心必正知財利不可厚歛則義必行
人君正心行義使天下萬事粹然一出於天理之公此
王道也惜乎公言雖大所告不合入相未乆即有忠州
之行而卒不得大行其志遂使後世論唐之賢相曰房
杜姚宋而公不與夫豈知公有王佐之才使時君能用
其言三代之治可待豈復貞觀開元之盛而已哉故善
論相業者當觀其學術䂓模之大小不當以事功成與
否而髙下之也史載公蘇州嘉興人即今之嘉興府城
北有公遺廟世傳以為公之故宅前代碑誌備載其事
景泰二年知府事江西舒君敬上章以公乃唐之名臣
忠節著於當時奏議行於後世其遺廟雖存自昔以來
官無祭饗宜量給官錢脩舉春秋祀事以褒表忠賢激
勵臣節詔從其請又二年為景泰四年舒君以書來求
記其事余惟世之為守者類以督辦為能而於世敎風
化所關者漠不留意獨舒君卓然以表忠勵俗為急乃
論奏公之事蹟于朝舉乆缺之文以秩登祀典廟貌益
崇血食不泯其所以為天下後世人臣盡忠盡節之勸
而有補於世敎風化甚大是不可不記也遂具述其事
俾刻之石使千萬世知崇舉公祀以樹風敎於無窮者
自我天朝始
　　　寧州重脩廟學記
聖朝建内外廟學所以崇聖道飬賢才以臻治道之隆
天下之政未有重而光於此者是以列聖相承莫不申
重其事寕州為陜右之名郡郡之廟學營建既多厯年
漸至敝漏亦有屋宇當建而缺扵始作者前有司類多
務因循而莫之重學政因而弗飭今知州事山東黄縣
劉謙發身鄉舉厯官來涖是州進謁大成至聖文宣王
廟庭周視兩廡神宇學舍俱杗桷棟楹甓瓦腐壊風雨
穿漏無以揭虔事神考業育才大懼不能仰副列聖申
重廟學之意乃先作大成殿次及兩廡又次大成櫺星
門易瓦木而完新之規制悉有加扵前神庫神厨宰牲
房亦皆事神之宇不可緩者悉加新理焉明倫堂後堂
東西齋生徒退脩之室或仍或増俱作於廟宇既完之
後其所需瓦木丹漆鐵石百物及工匠役夫皆處之有
法既儲積有素又取之在官不歛一物於民而妨其業
始工於天順元年三月畢工於次年四月由是廟學屋
宇靡不周備司訓寗鐸乃具其興工竣事之本末專人
走千餘里來求文將鑱諸石以垂後夫以國家建廟學
有闗於治道重且急如彼劉守乃能知所重而篤意脩
建之功如此固可書已而為師為生徒者亦豈可不因
是感發而各知其所當務哉故知隆治道必本扵養賢
才養賢才必本於崇聖道則為師者必當以道率人為
生徒者必當以道治已敎以道立才以道成推之於用
斯道之澤無徃不被庻幾有補於治道而上不負國家
建立廟學之意亦於劉守興學之政有辭云
　　　華州重脩廟學記
道之大原出於天而備於聖人吾夫子為出類拔萃之
聖孟子推其功賢於堯舜故以王者之禮通祀於天下
學校所以崇聖道育賢才開太平也我天朝列聖相承
以道治天下稽古王政尤重學校之敎所在郡縣廟學
既宏大其初建之規或有乆而弗飭者俾有司以時葺
脩務崇祀育才咸底其實今陜西之華州為闗右大郡
其廟學之建厯嵗滋乆棟楹瓦甓侵凌於風雨率多敝
漏今西安府知府西蜀閬中楊勝賢發身太學前五年
來知是州進謁大成殿退視學舍俱有弗飭如前所云
者大懼學政之墜弛遂謀諸同知李㻞儲材用集工匠
先徹廟宇木瓦腐壊者易之以新好次及兩廡俱葺理
之棟楹榱桷盖瓦級甎悉壯固於前時丹雘墁圬之餙
輝煌完堅又命工畫厯代從祀諸賢像於廡壁以及奉
神之厨庫器用靡不完具天順元年仍改作明倫堂齋
房㑹食堂士子退脩之室由是廟貌尊嚴士習有所爼
豆絃誦之風延及州里學正張𤣥乃進諸生而告之曰
楊公先知是州時祗承國家崇重學政之典克脩廟學
咸底完新今楊公雖陞知大府是不可以其去而無所
記述以没其善乃具其事遣人來求文於予將刻之石
予惟大莫大於道吾夫子備是道為賢於堯舜之聖我
朝以道治天下崇重夫子之道俾通祀於内外學校盖
欲以道育賢才而資世用也楊守既知興學為重而為
師為士子者其可不知所重乎則為師者必當以道率
人為士子者必當以道自勵講是道求是道士子之彚
進於明時者咸以道忠乎國而愛乎民或至禆大化建
大節亦卓然惟道之與歸斯學政大有實效而於楊守
興學之功亦有辭焉
　　　讀易軒記
四川滎縣龔生文淵嗜學好易因取朱子警學賛首讀
易二字名其書室之軒求為之記予惟讀易之法朱子
之賛備矣尚奚待予言請姑述所聞為文淵朂夫畫前
之易竒偶之未形者也伏羲之易竒偶之已形者今先
天圖是也自圖隠於異學千百年世之讀易者但知自
乾坤以下六十四卦文王之彖周公之爻辭孔子之十
翼而已而於伏羲先天之易則莫之聞焉至宋希夷陳
氏始以羲圖授穆脩脩授李之才之才授康節邵子邵
子乃大為之發揮然後知文王周公孔子之辭皆本於
先天之畫由是易之本原復明而朱子本義亦明乎此
而已若程子之傳雖未及乎先天之畫而義理精深包
括廣大朱子所謂邵傳羲畫程演周經誠皆永著常式
彌億萬年也文淵誠能肅容端席扵斯軒之下深探畫
前伏羲之易熟玩周孔之辭精究程朱氏之傳義又必
以朱子之賛實體之於身心則於讀易之法彼此交盡
庻乎有得矣文淵其勉之
　　　平陽府儒學重脩記
平陽為山右之大郡統屬三十有五而郡學實人才風
化之所自出為支屬之所觀法為郡之政固非一端宜
莫先於學政今姜守徳政三衢名家子蚤㳺太學出令
上元上元為應天劇邑素稱難治姜守厯軄九載事無
不舉遂陞禮部郎官又三年陞知是府涖任之初進謁
大成至聖文宣王廟庭退見神厨學舍率多敝漏及有
屋宇當立而未備者因志諸心及半載間值時豐人和
乃區畫埏埴之具斵削之材以及礱雘百需既合矣扵
是就工先作神厨次作明倫堂作學門以及師生宅居
退室繚垣道途靡不完整平直又表頖宫之扁覆以重
屋始事於天順五年二月凡五閱月而工訖學舍為之
鼎然一新郡博生徒咸願刻石以紀其事乃來求余文
余惟道之大原出於天若古唐虞三代之敎學雖名有
不同而皆本於道盖道之明即人倫之明考諸載籍可
見矣自孟軻氏沒堯舜禹湯文武周公孔子顔氏曽思
之道不傳厯漢唐以來間亦設學立經置師弟子員然
道既欝而不傳而其所以為敎為學者徒矻矻於訓誥
名物已耳枝葉之謭陋甚至雜於異端惑於功利汨於
百家衆技之偏曲支離雖有臨雍拜老増廣生員如漢
唐之盛亦不過侈當時之觀美卒莫能究大道之歸而
復隆古明道明倫之盛至宋河南二程夫子出始有以
接千載不傳之統於是發明性即理也以見道之大原
出於天表章大學中庸明古人為學之次第造道之閫
奥以讀論語孟子而不知道雖多亦奚以為周子以剛
柔善惡中焉而已矣論為師之道張子敎人必欲變化
氣質復天地之性至朱子㑹萃周張程子之學以遡堯
舜禹湯文武周公魯鄒之道註釋四書為講學之本又
集小學為大學之根基以及詩易既有傳義諸經亦發
其大㫖資治通鑑綱目則理一天人義兼巨細由是敎
人之法大備雖所入之途各異而其要歸皆本於明道
明倫如唐虞三代之敎然當時講論極為明備而乃屢
為狂言所阨竟莫能施其敎扵學政達其道扵天下逮
我皇明統一萬方道隆千古内建國子監外設府州縣
學而師弟子之所講習小學四書諸經史之義理皆本
於周程張朱之説以求堯舜以來千古聖賢之道而前
季訓詁詞章異端功利偏曲支離諸説皆不得淆雜乎
其真由是濓洛闗閩之學得以備施於學政盛行於天
下而大有以復古昔明道明倫之盛今平陽郡學人才
風化所闗姜守知為政之先務而新理之事神育才咸
有其所為師為生徒者其必仰思朝廷建學之意篤志
講明正學而無怠庻幾人才所出有實用而風化之美
亦延及於支屬所謂明道明倫者將不為虚語斯於姜
守之興學與有稱焉於是乎書
　　　陵川縣廟學重脩記
陵川為澤州屬縣廟學自我皇明定天下即䂓建置逮
今厯年既乆大成殿兩廡櫺星門以及堂齋諸屋宇皆
穿剥弗治事神育才咸適其宜知縣事任通發身鄉舉
涖任之初謁廟視學大懼學政不脩乃謀及僚佐以農
隙時斧斤山木陶埴瓦甓與凢作屋之不可無者悉具
焉乃新大成殿新兩廡新靈星門次及明倫堂東西齋
皆新之棟桷覆瓦圬鏝丹碧之飾壯固光彩巍然煥然
皆有加於前時以至神庫牲房與士子㑹食退脩諸室
悉皆増葺始工扵天順元年二月訖於是年九月敎諭
張瑄訓導郭堅陳祐乃具興工竣事之蹟因進士張瓉
來求記將刻石以示永乆余惟敎學乃為治之本自唐
虞有司徒典樂之官以職敎事至夏商周學政寖備于
時有小學大學敎人之序灑掃應對六藝三綱八目為
敎人之條要其歸則在乎知性分之固有盡職分之當
為而已漢唐厯代以來雖或亦有學校求其如唐虞三
代敎人之法則寥寥焉盖唐虞三代之時聖道大明故
敎人有其本自孟子沒道既不傳故敎法失其實至宋
二程朱子既有以接孟氏之傳乃深探隆古敎人之法
必由小學大學語孟中庸以達夫六經之藴奥其歸亦
在乎知其性分之固有盡職分之當為其為説雖明值
時枘鑿而三君子之道竟不得大行扵學政逮我皇明
當文運大隆於是内外建學而敎人之法一本於程朱
氏之説由是敎人之法大有以復古道是豈漢唐厯代
建學之可擬哉今任尹大新廟學扵事神既竭其䖍而
士子之游於斯者必循序以進其學以求知其性分之
所固有以盡職分之所當為為子必孝為臣必忠俾大
節卓然炳然斯於國家建學為有實效焉于是乎書
　　　大寧縣儒學重脩記
大寧縣在漢時為北屈縣屬河東郡今為隰州屬邑其
地僻在河山之間土皆磽瘠戸僅十里前之為邑者惟
租賦簿書期㑹是急漫不留意於學政以故學舍嵗乆
侵凌於風雨悉皆穿漏圯壊且無士子退室而師因以
弛其敎士因以荒扵嬉大無以副國家崇敎之意天順
三年二月知縣王溥主簿梁宏乃儲積材木用度既具
遂集匠役即學徹諸屋之敝者大而新之堂凡若干楹
齋凡若干楹皆髙敞宏廣可以考業其中是年四月適
山西右叅政楊璿行屬至縣謁廟又命重脩靈星門學
門及作士子退室二十間廪宇十八間學舍大小由是
悉皆完整訓導劉翺具其興役訖事夲末來求文刻石
以記之余惟唐虞三代之學其盛不可尚矣自洙泗鄒
孟之敎微而道失其傳至暴秦焚儒書禁儒語殄儒生
儒敎既廢秦隨以亾雖漢興數十年猶以黄老為治而
於唐虞三代之學政莫之興舉武帝雖曰表章六經罷
黜百家置博士弟子員而無其本明帝唐太宗養老立
學之具雖可觀而無其實至宋道學諸君子講明隆古
敎人之法雖極詳備而不得行扵當時是盖將有待也
洪惟天朝列聖相承建極於上立學於下自京師延及
遐壌絃誦之聲相聞學政之本末具舉盖將逺追隆古
彼漢唐之侈虚文者奚足比儗哉今大寕雖極僻陋而
學校敎法與通郡大邑無以異其學舍未備與敝漏者
大叅既有以成其後縣僚又有以成其前將見敎有成
法而可副國家崇學之意矣是可書也于是乎書
　　　一樂堂記
陜西清水縣儒學敎諭廣文李生㫤平陽觧州安邑人
其中鄉舉依親讀書時嘗來河津從余講學及之官清
水之三年為天順六年乃以書來曰㫤迎父母就養且
有兄弟來隨侍因扵官舍中闢一堂為奉親之所取孟
子父母俱存兄弟無故一樂也之言因以一樂名其堂
乞記其事將以自警焉余觀孟子又曰仰不愧于天俯
不怍於人二樂也得天下之英才而敎育之三樂也先
儒林氏曰此三樂者一係於天一係於人其可以自致
者惟不愧不怍而已今李生扵可以自致及係於人之
樂皆不敢自居獨以父母俱存兄弟無故之一樂名堂
者何哉盖彼二樂者皆聖賢之極致故不敢自居惟此
一樂幸而得於天安得不以之名堂哉然李生既以是
名堂必當盡其實以稱其名可也其事親則必以古君
子自期先意承顔左右就養不但養其口體又必養其
心志而諭之於道焉其扵兄弟且敬且愛必思父母之
子重於已之子不以妻子之言而有間不以財利之私
而有争期於詩所謂宜兄宜弟焉夫如是則於堂之名
庻乎有實以稱之矣雖然彼二樂者固為聖賢之極致
而李生不敢自居然士希賢賢希聖亦學者分内事也
李生其必用力於顔子非禮勿視聽言動克已之目朝
斯夕斯而勿怠則私可克而禮可復庻幾乎仰不愧俯
不怍之樂矣李生敎育一邑之俊秀其必以所學之正
推以淑之俾循小學大學之序以及乎論孟中庸六經
與凢聖賢之書必涵養本原思索義理篤於實行各因
其資質之髙下使循循勉勉不已則士子中豈無可與
進於道者乎若然則雖於得天下之英才而敎育之之樂
不敢望亦知所從事矣然余又有説焉父母俱存兄弟
無故固天倫之可樂使李生不能自致扵克已之功敎
人之方則心徳有未脩師道有未立將貽誚於時而父
母兄弟之心亦將戚戚然不寕抑何以樂斯堂之樂哉
是以余因李生以一樂名堂并舉三樂以告之俾知所
警而自廣焉
　　　雙桂堂記
山西憲副定興李文英之長子翔鳯次子鳴鳯俱以習
舉子業同中天順三年順天府鄉榜復家居以俟禮闈
大廷之試文英因作堂名曰雙桂俾二子居以日進其
業天順六年冬十一月文英調陜西憲副道過余扵河
汾因語以名堂之意且求為之記余惟桂乃木之美者
也文英以雙桂名堂盖以比二子欲其盡知行之功以
美於身耳夫人為萬物之靈誠欲盡知行之功以美其
身亦惟求諸經與大學語孟中庸以及濓洛闗閩聖賢
之書所載大訓格言學問思辯致知格物則可明其理
躬行約禮誠意正心則可履其事為翔鳯者以是自勉
以率其弟為鳴鳯者以是自勵以企其兄兄弟篤於知
行之正學沉潜玩索勇猛精進勤脩於一堂之上仰追
千古之賢至於用力之久積累之深將於身心萬物之
理庻幾昭灼無疑扵是體而踐之自人倫之大以至事
物之㣲静存動察皆以一敬而貫乎其間則知焉行焉
將兩盡而可美其身則所藴者磅礴深厚由是發而為
文辭皆自所藴中流出他日試禮闈對大廷文皆有本
不但髙第不求而自至又將可措之事業以澤物是豈
若口耳記誦枝葉浮華無本之文止扵釣聲名干利祿
者可比哉翔凰鳴鳯誠不以愚老之言為迂而用力於
斯則所成就必有可觀而於憲副均期望進學美身之
意亦不負將見斯堂之名可垂之永乆矣于是乎書
　
　
　敬軒文集巻十九
欽定四庫全書
　敬軒文集巻二十
　　　　　　　　　　　　明　薛瑄　　撰
　　哀辭　祭文
　　　愚村居士哀辭并序
愚村居士諱存善姓劉氏世為江西泰和人居士質貌
魁壘談議偉然在鄉里常斥其有以周人之急尤重然
諾尚氣節一出言人即信服之由是人咸以鉅人長者
稱焉居士家故饒財至元季俶擾群盜公行剽掠鄉邑
苦之居士慨然歎曰大丈夫不能建功立業垂聲萬世
猶當小設計慮保庇一方於是盡散其財糾合鄉民為
立約束相與戮力禦冦居士既倡義人皆愛護室家勇
於捍守群盜聞之相戒避去而不敢犯鄉邑卒賴居士
之謀以克全於難于時有司將上其勞而官之居士愀
然曰吾豈以是徼利達哉吾特盡吾心而已遂固止其
事而卒不聞逮國朝平定四海蒐舉遺才有欲薦居士
者甚衆居士曰吾少之時猶無意扵進取今老矣筋力
智慮耗矣復何能為哉諸君幸相愛使得優㳺餘日扵
太平之世幸矣薦者意猶未已居士乃辭去城郭退居
邑南村葺茅為屋編竹為籬決渠以蔬鑿池以魚日與
田翁釣叟水陸上下追攀徃來酣嬉歌呼一以愚而自
混於俗因更其村曰愚村而自號曰愚村居士居士雖
以愚而自屏扵野然士君子愈賢其愚以為不可及及
居士卒鄉邑老稚垂涕曰善人長者沒矣吾其何從居
士沒後若干年當宣徳二年其孫某以進士第致位僉
憲哀其祖生而祿位不顯扵前沒而素行或泯於後也
遂述其事以書來俾作哀辭以發其潜徳之幽光余惟
居士早能自立於鄉里散財舉義遏冦保良其心固已
厚於仁矣及將録其勞而官之而復固止不從其行又
何篤扵義邪合仁與義宜享榮名盛福扵太平之世而
又堅辭薦達退老丘園盖其讓而不居蓄而未發是宜
大有以振耀扵後嗣也故僉憲公兄弟連中科甲亟踐
通顯居士其可謂不死矣遂作哀辭以摭其行以彰其
報以傳于後云嗟嗟居士兮誰之賢如禀兹魁竒兮徳
言舒舒惟義是急兮不有積餘遭時方艱兮䲭鴞嘯呼
居士孔悲兮聿良厥圖倒嚢出廪兮糾兹義夫式遏冦
横兮以安里閭事已則去兮功豈我居澹若無情兮浮
雲太虚屬時休明兮群賢攸趨獨守幽貞兮以辭辟書
恬然退處兮惟才之愚野老争席兮鷗鳥與徒婆娑水
石兮以樵以漁何積之逺兮其發匪徐賢孫多有兮乃
徳之符居士雖亾兮不亡者餘流芬永揚兮原末本初
嗟嗟居士兮名誰可逾
　　　王處士哀辭并序
處士王君友直祖通州三河人世多顯者逮元季兵作
處士從其二兄避地于兖今為寕陽人處士淳實君子
也早失怙恃移其孝於長故事二兄如事二親焉長失
二兄移其愛於幼故撫諸孤如已子焉蓄而未發欲推
其有於人故賙恤鄉里若已責焉處士既行積於中名
孚於外有欲以處士充茂才舉者處士曰凡吾所汲汲
者乃任吾性焉耳豈以是釣譽干進哉遂逺迹江湖之
上放意山水之間以謝免之及薦者議息乃歸鄉里杜
門却掃日以敦行義飭閨庭敎子孫為事澹然無所慕
於外由是人皆服其真能安分者而遂弗之强其後處
士之長子賢今給事公以科目得鄢陵校官來迎養處
士既至則懇懇以為人師之難敎人所當先為誨給事
公之師道立而克遂成就後學者盖皆得於處士之訓
焉及處士歸給事公後以官滿便道省於家而處士病
矣處士雖疾革猶以善道誨諸子而語不及他及卒宗
族感處士之撫愛者哭處士如哭親父母而哀必盡焉
鄉里受處士之賙恤者哭處士如哭其親戚而傷必至
焉給事公既以禮塟處士又立石以表于墓及服除入
朝擢授今職鳴呼處士其可謂有子矣夫人之生也丁
亂離之時鮮克保其生者而處士免亂厄遭理世受子
孫之養享太平之福者四五十年是則處士生無所歉
也世之人或多行不義至扵玷身壊名者而處士力於
為善克享天年終於桑梓安於窀穸是則處士沒無所
愧也人之子孫或不能顯揚其親至扵親沒未乆而遂
泯泯無聞而處士有子若給事公既表其行義於墓次
方且汲汲求名公文士之著述以發揚處士之潜徳於
無窮是則處士雖亡無所憾也嗚呼處士其可謂不死
矣雖然自處士觀之始終皆可以自足而給事公方駸
駸於榮進思欲更以所得之大者以奉處士而固已無
及則其抱終天之戚曷有窮極也哉余遂作哀辭以述
處士之行以慰給事公之悲以傳之乆逺云若有人兮
禀樸專承顯則兮導清源生草昧兮厯屯艱徙儒邦兮
室家安時休明兮尚盤桓篤孝愛兮行實繁聞譽洽兮
來薦言徼利達兮吾豈然賦逺遊兮遡江邊陟嶔岑兮
㺯潺湲倦㳺厯兮乃言旋桑麻圃兮松菊軒掃軌迹兮
門常闗篤義方兮謹大閑子翹翹兮乃儒官來迎飬兮
遂承懽悉誨語兮謹師傳樂未究兮返家園乘清氛兮
乃大還即窀穸兮卜髙原風蕭蕭兮白日寒鳥獸嘷兮
愁空山林木悲兮凋蒼顔石峩峩兮表新阡發幽光兮
潜徳宣子黄門兮感終天養不滿兮涕汍瀾嗟處士兮
人所賢善日逺而日邈兮是亦可攀
　　　朱孺人哀辭并序
朱孺人贈文林郎監察御史朱公則文之妻監察御史
朱鑑之母孺人世襲衣冠詩禮克服訓典允就柔嘉及
歸朱氏雖弗克逮事舅姑而能助其夫竭誠於祀事以
至處外内親黨踈戚莫不中度雖嫁乆而尤不忘父母
誠孝所感盖有異云孺人方盛年而已失其儷乃能苦
節勞心自力於衣食敎其子曰鑑曰鎛皆有成立而鑑
即監察御史也鑑既致身清要遭逢國家舉推恩之典
勅贈御史公以及孺人時御史公雖乆逝而孺人尚安
好無恙鑑得請歸將為孺人榮而孺人亦逝矣嗚呼孺
人為女為妻為母各有法式雖早罹艱屯而晩得享福
孺人以及御史公皆可無憾哉鑑既襄大事求為之辭
辭曰有淑孺人兮徳音孔嘉胚胎前光兮歸于其家誠
孝振聲兮行浹邇遐所天云亡兮矢徳靡瑕勤躬敎子
兮蘭茁其芽有降自天兮龍光賁加奄逝滔滔兮悲曷
有涯辭以慰哀兮孝子其柰何邪
　　祭文
　　　告土神文
敢昭告于后土氏之神曰曩為先考敎諭某卒于官次
家逺不能即歸于先塋而旅厝于是實賴坤幽之徳是
保是庇今將遷柩西歸謹薦庻品用伸報祭
　　　遷柩告先考文
洪熈元年十一月二十五日孝子某謹以牲醴頓顙流
涕告于顯考敎諭府君之靈曰自尊容奄違人世九月
于兹感時叙之變遷沸五内而興悲曩以倉卒未即歸
塟遂權厝于濟水之涯逼側浮淺實非神靈所宜今以
吉旦謹啟櫕窆返柩于故山之陂敢告
　　　祭先塋文
維宣徳二年嵗次丁未十二月甲寅朔二十五日戊寅
孝孫進士薛瑄敢昭告于髙曽祖考考妣之靈曰嗚呼
惟我先世宏大深厚積善衍慶以庇䕃我後人是以藐
末不肖得以䝉其福澤由進士以發身逮兹朝命屢降
將拜辭先壠而恭覲紫宸區區松楸之戀哀貫衷曲敢
因薄奠以僣陳惟我先世幽靈㝠徳昭昭不昧者其尚
鑒兹懇勤
　　　祭王侍御文
宣徳四年十月初十日友生監察御史薛瑄謹以雞酒
之奠致祭于年契侍御王公尚文之靈曰惟公中州英
俊夙已有聲鄉試春闈實忝共登奉命南旋竝舟話情
再㑹梁苑懐抱㵼傾一别九載音信罕通君登栢府可
謂顯榮清亮詳雅人無間稱我忝同列有事湖荆君時
南按暌違莫逢將謂旋歸接武大廷孰知一逝遂隔幽
明今兹便道官船暫停殺雞沽酒以酹旅封君如有知
其尚鑒𠂻
　　　祭王太守文
宣徳四年嵗在已酉八月乙亥朔二十一日乙未友生
監察御史薛瑄謹以時羞清酌之奠致祭于武昌太守
王公大惠曰嗚呼惟公質樸忠信盖出於天處心制行
率由自然在卑不競在髙不騫風紀清峻人視侈焉公
任惟乆畏慎乾乾卒逺尤悔名祿以全及秉郡符操持
愈堅臨事不撓有嚴有寛武昌繁劇剸治實難公為數
載屬邑妥安承接中度交口稱賢方兾逺騁胡不少延
惟我與公年齒絶懸公不有挾交好篤專昔主公家留
連半年乃傾囊槖沽酒割鮮放懐許與揮毫成篇久别
一㑹笑語蟬聫孰謂兹來明幽永捐進拜旅柩公不我
言風飄繐帷塵凝几筵追念疇昔有涕汍瀾返櫬何日
令子在前義當匍匐愧因職牽有負交道中情曷宣文
以自攻酒寫忱悁惟公有知其尚鑒䖍
　　　沅州禱雨告神文五首
維宣徳五年九月二十三日廵按湖廣監察御史薛瑄
謹齋沐以瓣香告于城隍之神曰今兹之嵗自春徂夏
雨暘以時稻之早者已穗而可穫矣而晩稻山田之類
尤多皆焦然困於秋雨之愆期重念小民皆賴是以為
生若悉稿死則國之租税神之粢盛尚無以給又何免
私室之寒飢惟國家之所以棲神以宇祀神以時者以
神能保庇一方之黔黎逮兹旱虐日甚民懸懸有望扵
神而神之聰明胡不聞知御史來按是方敢以誠告神
其無爽明靈膏雨賜以時施謹告
維年月日謹差沅州知州李果以清酌之奠告于明山
之神凢山之髙大表為一方之望者為其能興雲雨也
明為沅之傑然挺出荒服以神為之主也宜乎祀典代
承而莫敢去也逮兹秋旱為虐禾將盡槁而民無以處
也神司膏澤胡吝不與也御史緘誠遣告神必惠然許
也𤣥雲勃興斯須雨天宇也四野大穰欣欣歡子女也
民獲報祀進牲醑也吹擊管皷式歌且舞也御史當侈
神之名播中土也尚饗
維年月日謹差沅州判官周恢謹以清酌之奠告于英
顯林公之神惟神血食兹土徃必有功其靈莫測潜與
化通沅旱秋甚百榖悴容神鑒在下胡不憫窮窮莫之
繼百需曷供御史來按敢有不公不公降罰民實可矜
雨則時賜俾世其承毋作神羞急急如律令
維年月日謹差沅州衛經厯岑團以清酌之奠告于漢
車騎將軍張公之神曰赫赫炎靈祚四百率土孰非其
臣子自東都之政不綱致四海之流横潰時豈無智謀
之竒才而皆遑恤逆順之至理獨將軍之先後數奮忠
勇而効之以死雖千古而名永長存聞者孰不為之興
起彼奸雄之擾擾扵一時遺臭至今其未已固知是非
之定於將來豈有力者之所能彼此相隂隂有肅之叢
祠臨宛宛東流之沅水在祀典昭然而有稽豈荒怪滛
昏之可比兹闔境之雨澤愆期特致詞而祈以清醴尚
饗
維年月日差知州李果以清酌之奠告于城隍等神曰
間者秋旱為虐一何極也是用有祈扵群神群神聽果
不惑也有雲欝興一雨滿三日也晩稻將槁神賜以實
也山稼將枯神賜以粒也小民將飢神賜以食也百用
將竭神賜以給也官宜即罰神賜以釋也凡百有心感
神徳也何以報神選肥潔也詞以侑之神未格也神惠
其繼之承事永無斁也尚饗
　　　祭戸部惠員外文
維年月日監察御史薛瑄謹差户部辦事人材趙福以
清酌庶羞之奠致祭于尚書户部員外郎惠公之靈曰
惟公渾厚敦樸狀貌魁然加以學識文質幾全乆㳺庠
序累陟地官宦成年耋有榮無愆瑄以後進獲陪周旋
欵我㫖殽悉我誨言交雖未乆情則甚專兹南于邁惠
問其先謂將促膝以窮素歡孰謂一疾遽爾永捐哀聞
甫及悲心遙懸敬遣微奠寓詞柩前公識不昧其惟鑒
䖍
　　　辰州府告神文二首
維年月日廵按湖廣監察御史薛瑄謹以香燭告于城
隍之神曰國家之所以立祠宇脩祀典俾所司行事以
時以飭者以神能福一方之民而除其所疾苦也今年
夏是府境内不雨者殆逾旬月山稼將盡槁死而下田
亦無以成實若更十日不雨則百榖將盡國賦無以供
生民無以食神之牲醑亦無以給民之疾苦莫于是乎
極御史雖愚無知猶動念于懐豈以神之聰明而不加
恤抑長民者之弗告邪果神有待而匪亟也御史來與
神言旱已甚矣神其導迎休徴沛布時澤除去厲虐化
為豐碩則一方侈神之威感神之徳神饗厥報為無忝
而民之事神亦無斁尚鑒
維年月日監察御史薛瑄謹差辰州府同知余存諒告
于漢伏波將軍馬公之神曰公生為名臣沒為明神是
皆一念忠誠之欝積夫豈聲音笑貌矯偽者可得而比
倫御史少讀公傳見公行事磊磊落落嘗偉公之為人
及領節南按乃得拜公像于壺山之陽瞻公廟于辰水
之濵屬兹辰境夏旱百榖將槁民用憂辛御史平生以
正直自處豈以是而濫禱于滛昏獨念公之忠賢為祀
典之崇重其精爽烈烈固宜與山川之氣流通而常存
是用敢以旱告詞以侑禋公其妙運化機大雨兹土以
濯辰人之焦槁以慰御史之懇勤尚鑒
　　　代陳御史作焚黄文
維年月日行在雲南道監察御史陳詔謹以清酌之奠
及行在雲南道監察御史勑一通告于考監察御史之
靈曰考以孝弟謹厚之行特達敏絶之才爰自國初蒐
舉遺逸弓旌之聘賁及丘園靈時􁪖起應召厯官雖止
佐邑推心逺大以故隠徳餘慶是藴是崇是衍是施被
及我後人休者廣矣而男詔以孱愚之資荷生成之力
克勤克瘁以育以誨考業邑庠發身科目遂任行在雲
南道監察御史實有風紀之榮毎念音容悟發寤歎逮
兹三年遭逢聖天子以孝治天下率祖宗之憲章舉追
榮之盛典以謂人臣之盡忠扵國者盖必有敎於其家
寵光之施及其身者又必上延於其始由是推恩以行
在雲南道監察御史之秩贈及先躬以孺人之命命及
今夫人恩浹幽明慶兼存沒是皆先徳之懿所致其曷
敢忘謹以前勑一通用伸告祭若聖天子褒嘉之意則
具載於訓詞尚饗
　　　祭賈昭司訓文
正統三年三月初二日山東按察司僉事薛瑄謹以清
酌之奠致祭于司訓賈公之靈曰昔逰覃懐交契最宻
徳言相酬經義與析其懽甚焉無間朝夕我丁先憂返
塟河北大雪隆冬泣别沾臆契濶幾年寒暑屢易中得
一㑹暫話徃昔為將他年數展良覿寕知生死遽爾永
隔兹叨憲節部有所厯道經貴居公已窀穸市酒是沽
隻鷄是炙奠雖云薄情則孔極公鑒余𠂻其不有識
　　　祭刑部侍郎曹𢎞文
正統四年正月日山東都布按三司某官等謹以清酌
庻羞之奠致祭于行在刑部侍郎曹公之靈曰惟公發
跡秋官陟于亞卿奉命廵撫江淮山東持身廡謹臨事
寛平民感其惠吏服其公連數千里熈然以寕得人委
任惟國之明方兹賴仰一疾俄傾謹遣薄奠以達哀誠
尚饗
　　　祭魏希文文
維正統四年嵗次已未閏二月十八日山東按察司僉
事薛瑄以清酌之奠致祭于友人魏希文之靈曰扵乎
希文好古信道力慕聖賢顛沛困阨心不少遷憶時永
樂俱客玉田始獲君友我惟少年君不有挾惠與周旋
我即君室至夕乃還君來我屋竟日留連相與誨告皆
古格言乃開我愚乃砭我頑徃復十載交道篤焉逮我
别去君心如煎徒步送我握手拳拳逾三十里觧袂長
歎寕知一别幽明永捐今來君里宻水莱山俯仰疇昔
中情慨然問君妻子旅食寒單仁者有後其不有天欲
尋君窆道里隔懸遙設一奠君其鑒䖍尚饗
　　　祭王素亨文
正統四年九月十九日友生薛瑄謹以清酌之奠祭于
王先生素亨之靈曰忝接交㳺實篤古道十餘年間箴
誨懇到任自湖南抵宿展好中失良朋徳孰我造乆要
不㤀敢違聖敎聊薦菲儀辭以申告
　　　祭少師江時用母夫人文
某氏太夫人之靈曰惟靈生扵茂族歸扵名門内範有
自懿徳斯存髙堂安其孝敬中閫底于肅温作配君子
叅大藩而資其内助貽敎厥嗣官少師而鍾其慶源夫
何命服在躬方享全福而大化遽及歸于九原悲傷貫
其宗姓惻愴動扵里隣令子既奉命而奔其哀訃所司
復凖式而營其壙墳掩幽堂之石以銘徳樹隧道之碑
以刻文存沒榮哀誠鮮與倫某等忝與令子接迹朝紳
並陳誠以致奠庻有格於几筵尚饗
　
　
　敬軒文集巻二十
欽定四庫全書
　敬軒文集巻二十一
　　　　　　　　　　　　　明　薛瑄　撰
　　碑
　　　漢伏波將軍馬公廟碑
古有功葢於一時名垂於後世享生民之祀於無窮者
豈非大丈夫抱非常之材識本之以忠誠行之以悠久
而有以通神明貫金石達古今而無間者乎漢伏波將
軍馬公援天與魁竒器識宏邁當漢統中微新莽竊命
四海横流之日乃逺迹邊陲混身田牧時人弗之識也
獨其兄况謂曰汝大才當晩成且良工不示人以朴且
從所好公亦嘗曰大丈夫為志窮當益堅老當益壯公
之所立固已見於此矣及其盡散財蓄志清時難遨逰
隴蜀擇所適從知崛起草竊之徒皆酣豢富貴於一時
不足以計安生民於萬世也遂謁光武於洛陽一見之
頃即以恢廓大度同苻高祖稱之因委質臣事効忠戮
力以匡復漢室若聚米之開示山川銅柱之威服殊俗
皆公之竒謀偉績其他蕩除戡靖維調贊翊之䇿尤多
中興之功公無與讓及天下底定朝廷清明雖剖符受
封爵列五等榮寵並極而公不以是自佚嘗奮不顧身
志欲効死邊疆以盡臣節及武陵羣蠻撓邊公遂請行
兵至臨鄉蠻即摧破師次壺頭伐功未就而公卒先是
有以兵事聞于帝者時遣來監軍之人素有憾於公及
至軍而公已没遂厚加誣毁以快其䜛而薏苡之謗亦
與焉嗚呼若公之所立卓偉竒特駕一世之横騖挺百
代而獨出猶不免巧夫之唇舌他尚何言議者又以不
從充道而從壺頭為公失計夫曠日老師而費糧與㨗
徑出竒以制勝二端利害甚明而公之慮審矣設使如
或者之言從充而進又安能必保蠻寇之無齟齬乎是
又不得為公失計也夫以宗均之常才矯一節以入羣
蠻猶足以致其震懾來服若公少緩死當有他䇿以致
蠻矣又豈云云者所能測哉夫其韜晦自養散財濟難
公之大志也鄙斥奸豪獨歸真主公之大識也竒謀勇
烈光輔中興公之大功也不懷宴安以死勤事公之大
節也世之人臣四者有一焉猶足以名當時而垂竹帛
公乃兼而有之而又本之以忠誠積久之心宜其功蓋
一時名垂後世而血食無窮焉向之謗者風休電㓕漠
無蹤跡曾何損於公之忠賢哉今辰即五溪故地距公
没垂千年而野夫女子猶知道公之威名在在有廟以
祀公斯又足以見忠義之感人心不以古今而有間也
我皇明大秩羣神公廟之在辰者獨登祀典有司以時
行事無敢怠弛人有水旱疫癘則禱焉廟故有亭或以
為神出逰之所址存而亭廢辰人合志興構并他屋宇
門牆之弗治者悉完理焉余少讀公傳嘗壯公之為人
及往來武陵江中親見所謂壺頭山者壺頭距辰水行
可一日至彼亦有廟而修祀事於辰者便於人之瞻依
云耳廟亭旣新余遂刪取公之大節俾辰人刻之并系
以詩曰矯矯馬公惟志之偉志在功名氣不少萎貧堅
老壯公言則然懷竒藴朴罕識其賢雲乎欝欝雷乎震
震紫色蠅聲炎輝斯燼公晦于時爰牧爰蓄飈氛九縣
顧瞻安之曰述曰囂狼貪豕飽鄙不少留聿求漢道來
覲真主應對䟽通謂帝大度髙祖則同遂委臣質遂効
臣節聚米討羗悍虜蕩越四方底平人懷安娛公不晏
佚許國以軀滔滔武陵蠢蠢雜種梗化撓邊負險恃勇
公曰茲役老臣馳驅堅請于行秉節舒舒不驚不亟旣
安且式試兵臨鄉蠻即摧辟扼于壺頭匪公之尤天少
須假孰測厥猷公雖没世因則成事乃招乃來羣蠻無
貳云胡巧夫䜛言朋興豈不暫翳事久滋明迄茲千載
有顯愈赫名徹聽聞功載史册壺山之南辰江之滸公
蹟如新公廟惟古逮我皇明祀典秩申行事以時委在
守臣惟公忠精厥德不爽疫癘旱澇應求如響民感公
惠欽服國章廟亭完構其敢廢荒乃圖永久乃磨良石
我纂其詞為示無極
　　　絳州大成廟碑
臨川王汝績以儒官陞知山西之絳州始至進謁大成
至聖文宣王顧瞻廟貌庳陋年久杗桷腐撓大懼弗恭
明祀及薦更釋奠薦献周旋迫於狹隘且風雨穿漏不
足以揭䖍妥神益深悚惕遂下北山之材聨為巨筏順
流而至擇土埏埴瓦甓完堅百用具備衆工齊作撤去
腐壞易以新好廟舊以間計者三廣而為七厥制崇髙
峻整宏闊深邃巍然堂座聖像益尊顔曾思孟四公作
配十哲位次序列左右禮殿旣成改作從祀賢儒兩廡
而擴大之門宇堂齋率皆壯麗深廣克稱類宮之度工
旣訖功釋奠備禮儀之盛士習有絃誦之勤風化之美
延及民庶汝績乃進諸生而告之曰昔周元公有言夫
子道髙德厚教化無窮實與天地參而四時同我聖朝
所以極尊崇之禮天下通祀而罔間内外者其不以是
與惟是絳學祀典人材所闗汝績大懼學政墜弛有愆
彛憲是用恊力一新財用民功皆國家有所興事底功
惟祗若崇祀育材之意而已迄茲有成誠不可不知所
自爾諸生考業於斯師法先聖當以唐虞三代學校士
習自勵勿以俗學詞章聲利汨其心尊道綂之正黜百
家之非居仁由義竭忠盡孝庶幾身有古人之學才為
用世之良斯實聖朝建學之意諸生旣旋唯而退學正
劉章等遂以其事來徴文將刻之石余謂汝績能新廟
學以祀神育才而不自以為功又勉諸生以正學是可
書也為之銘曰惟茲廟學爰始爰作厥制陋庳禮儀靡
度亦窘風雨圮漏弗支神罔攸格士習以嬉時維汝績
文儒是職有藴有施潭潭秩秩適求民牧陟俊㧞尤大
廷有命來守郡符守來自東人士咸喜不以崖威而尚
豈弟進謁先聖廟貌罔稱退謀厥役靡安靡定遂鳩羣
材遂興陶埴百工献巧齊心一力撤舊益新丹堊斵礱
翼翼禮殿有赫斯崇周廡堂齋悉廣其宇神有妥安士
有常處工告訖功汝績有云茲惟成憲祗命在臣乃進
多士敢有誠告師是聖賢篤茲正道明體適用允罔不
休髙視萬古忠賢可述彼哉俗學實頗實側治已治人
鮮不為慝惟順所始惟端所趨舍曰無知不有聖謨士
感守言匪獨我惠神人具依守無我替乃纂其事乃來
徵辭麗牲有石刻以永垂
　　　永夀縣大成廟碑
乾州之永夀縣實古豳州之地縣學大成至聖文宣王
殿創自前代我皇明混一寰區首崇儒教大詔天下建
學立先師廟俾所司以時致祭母俾廢怠于時宣聖殿
以及兩廡固嘗新理之然歴年旣久漸迄敝漏及創始
之際又卑陋不足以展禮事神今縣令山西髙平郭質
以鄉舉發身來知是縣始至進謁聖廟瞻顧大懼無以
仰副國家崇明祀育賢才之意退而即欲興修然以邑
民僅千室力單財寡所需之物無自出遂行視縣城内
外逺近官宇園塹隙地得數百畆督令有役于官者假
借耕具給與種子俾以時種穫其間積凡三嵗得穀麥
若干斛復借民車輸至咸陽渭水之次易木以歸且先
於農隙時以餘穀僦工埏燒瓦甓覆葢墁飭諸物百用
旣具乃於天順元年七月吉日洎其丞馬騏典史宋凖
恊心鳩工興作擴舊大成殿三間為七間兩廡舊各五
間今俱增四為九以至㦸門靈星門神厨神庫次第改
作之皆髙廣壯固有加于前始事於七月某日訖功於
次年七月明倫堂兩齋生徒退習之室用力小而先已
葺修獨殿廡神宇鼎新之功為大於是教諭薛澄訓導
安廣進諸生而告之曰惟是廟學因循敝漏者數十年
矣今郭令以學古入官之才於為政知所重雖居小縣
民寡事務叢劇之際能出謀儲用不勞民力不取民財
而克底廟貌之成髙廣嚴翼有盛於昔以及他宇亦皆
葺理事神育才咸盡其道實有以仰副國家崇重儒教
之意雖古良有司之興學者殆無以過之夫令之有善
政不可使無聞於後世乃具其事之本末遣生員張俊
岳凱來求文於予將刻諸石以示永久為之銘曰惟此
永夀惟有廟學十百其年爰始爰作或度孔庳或宇寖
隳神不顧饗士荒於嬉有令學古式臨茲土乃怵於心
乃惕于覩顧茲小邑式寡於丁睠言興之孰資於成我
思其方有田斯植乃耕乃耘有年有積輸之百輛清渭
之涘以有貿無萬木委止工献其巧人執其勤廟廡改
作撤舊益新葺理之周爰及百宇神祀孔彰士有攸處
師曰斯役惟令之功欽服國典教道日崇不有纂述將
泯其實我銘是求勒示真石
　　　濟南府重修舜廟碑
有大聖人之道而功被於天下萬世者固宜為天下萬
世之所崇奉如濟南府之有舜廟是已舜耕於歴山史
記以山在河東今濟南府歴城縣亦有歴山故後人因
以立舜廟焉夫歴山之地不足深辯獨舜以大聖人之
道功被天下萬世人得而知之則濟南立廟以致崇奉
者夫豈過哉正統初瑄以菲才濫官山東憲司嘗進謁
廟下因追仰聖道於數千載之上今去濟南垂三十年
矣方以老病退居河汾山西憲使王允郡人也以書來
曰吾濟南故有舜廟歴年滋久木瓦腐漏殆不可妥神
揭䖍天順二年都察院左副都御史年富巡撫山東因
謁神廟見其圮剥之甚退謂藩臬官僚曰舜大聖人也
是郡之人旣立祠宇以致崇奉而乃弗治如是幾於慢
神矣盍圖所以新葺之于時嵗值少豐不可興事又二
年為天順四年嵗旣連稔民生亦紓於是都憲洎藩臬
以濟南知府陳銓才可集事俾董其役銓量材計工皆
取之帑餘在官而民不知擾自殿寢廟廡以及外門次
第俱新宏廣壯固皆有加於前時且擴其隙地繚以周
垣樹以名木幽䆳清肅允稱神栖始事於是嵗之正月
踰月而工訖由是官民小大咸愜瞻依斯役也寔乃崇
奉聖神而有闗於世教不可無辭以紀其事敢丐文俾
刻之石以垂諸後瑄因念數十年前旣嘗謁聖廟而追
仰聖道今茲之舉固宜有言夫舜之所以為大聖者以
其為人倫之至而精一執中乃萬世道統之源禹湯文
武之君臯陶伊傅周召之臣孔曾思孟以及周程張朱
之聖賢雖行道明道之功不同而其相傳之法實皆遡
其流是其功被天下萬世者曷有窮極哉今聖朝方以
有虞之道治天下薄海内外咸底休風然則是廟之新
匪徒崇聖道於往古實有以仰若聖朝為治之意是誠
大有闗於世教也遂書其事俾刻之
　　　東嶽泰山廟重修碑
東嶽泰山之神故有廟在山之陽朝廷有大典禮大政
務則遣使告焉廟屋歴年旣久類多圮漏弗治先是守
臣嘗奏請修建而未克底完天順已卯泰安州復以其
事達之濟南因以上請詔允修葺于時都憲年公富方
議興役而去左副都御史賈公銓繼來巡撫乃洎巡按
藩臬恊議旣擇有幹幕職以董其役復俾濟南知府陳
銓月一往以綜理焉銓始至泰安州以謂修葺嶽廟所
以祗若朝命致謹大神然尤當以省民財重民力為本
財匱民疲事亦非可因詢及守廟者具言數十年所積
禮神之物甚富遂遣人持市木之巨細與其他修屋之
不可缺者及旣合而匠役皆在官之人而農民不知有
役銓旣綜理有法董役者亦因其意不亟不徐功日就
緒始事於天順庚辰秋七月次年辛已春三月訖工殿
宇周廊門觀繚垣悉皆完治不陋於前不侈于後咸願
刻石以紀其事山西按察使王允濟南人也因以書來
求文於瑄惟孔子有曰必也正名乎夫明則有禮樂幽
則有鬼神其理一也然則祀神之道其可不以正名為
先乎如嶽鎮海瀆其在古昔帝王之世皆以名山大川
稱之初無封號之加葢以其為天地儲形萃秀神氣流
通能興雲雨以惠物能出財用以濟民故雖載在祀典
而不可加以封號自前季以來道學不傳幽明之理不
明於天下邪誕諂妄之說日作於是有封五嶽為王為
帝者有封五鎮為公者有封四海四瀆為公為王者而
又各加以美號夫嶽鎮海瀆其形峙而流其氣神而靈
古禮五嶽視三公四瀆視諸侯而乃崇其號人其神名
旣失正神豈顧享洪惟我太祖髙皇帝定有天下之初
即稽古祀神之典乃頒大明詔㫖於嶽鎮海瀆諸神曰
考諸祀典知五嶽五鎮四海四瀆之封起自唐世崇名
美號歴代有加瀆禮不經莫此為甚今依古定制凡嶽
鎮海瀆並去前代所封名號止以山水本名稱其神仰
惟詔㫖所載大洗前訛隆復古制其所以達幽明之理
嚴上下之分允宜表正斯世垂法將來而為萬古不易
之大典孔子所謂正名者於斯見之猗歟盛哉今東嶽
泰山之神為衆嶽冠聖朝旣正其名秩其祀而廟有弗
治又俾所司以時修葺而巡撫憲臣洎藩臬得綜理其
役如銓者不竭民之財力而克底完新皆可謂祗若朝
廷之丕休顯命而致謹於大神者矣遂序其事而銘之
曰一理宰幹二氣互根清浮無際濁墜斯存柔行剛峙
川洪嶽尊惟此泰山造化鍾萃巃嵸太虛磅礴厚地匪
魯邦瞻實衆嶽最其蓄罔測其施靡量𤣥雲守石甘雨
八荒功旣載溥厥報宜章有廟在陽奉命新葺重臣是
承守臣是職民不匱勞事底完集殿宇廊觀聳立縈迴
髙下中度不騫不卑神氣欝欝流通在茲昔古山川明
祀有體夫何前季封號薦起儕嶽于天紊三公禮逮我
聖世道復古隆斥絶僭誕率循大中嶽鎮海瀆悉正其
名惟岱宗神神稱允格迄茲有役咸願石刻述理纂辭
以示無極
　　　韓城縣重修學碑
韓城即古之韓城襟帶梁山大河為今陜右大邑邑學
大成至聖文宣王廟及學舍創建旣久皆有弗治處河
南湯隂王鼎以貢士來知縣事旣勤庶務尤重學政自
大成殿以及兩廡神門神庫神厨有圮漏者悉完理之
重作明倫堂東西齋俱增舊兩間擴明倫堂後地作退
堂一所生徒退室悉脩葺焉土木葢瓦級磚繪飾壯固
鮮彩經始於天順五年正月至八月訖工廟學旣新又
申舉教條以勵生徒咸願刻石以紀其事乃來求余文
余惟爰自隆古神聖御極未嘗不以學政為先葢以人
之性出於天而性即理理無不善其氣質則有清濁之
異故不能皆知其性之所有而全之以復其初聖神君
師億兆必施治教俾氣質清濁不齊者皆有以變化之
而復其性若唐虞之司徒典樂夏商周之庠序學校皆
教人之政也是以當時治化人才極其隆盛時至東周
學政不修有若孔子之大聖雖不得位以行其道而其
教人之法曰仁曰性與天道之類則皆本於復性故顔
曾思孟皆宗其教而與乎斯道之傳及孟子没性學不
明漢唐間雖或建學立師而教人之法則異乎古矣至
宋周程張朱真儒繼出大有以發揮堯舜三代洙泗教
人之法雖亦不得施之學政而性理以之大明我皇明
統一寰區大興文治内自國都外薄四海莫不建學立
師其學政則純用聖賢教人之法治化人才之盛聿追
隆古夫豈漢唐所能彷彿其萬一哉列聖相承咸重斯
道數申敕天下以時修舉學政勿禆廢弛今韓城王尹
祗若上命克舉學政如此為生徒者其深體聖朝隆古
教法䆒濓洛闗閩之學以上遡洙泗堯舜禹湯文武周
公之道必由經以窮理窮理以復性為臣盡忠為子盡
孝與凡職分之所當為者無不盡斯於人才風化有禆
於萬一而於王尹之興學與有辭焉於是旣叙其事復
詩以系之曰惟梁有山惟邑有韓韓城之學王尹是完
完之伊何葢瓦棟宇神有妥棲士有息處釋奠考業旣
飭且釐媚學之子惟道是資道體於穆曰命曰性性該
萬善全畀神聖神聖在昔極建教敷唐虞肇迹典樂司
徒延及三代教法隆備聖賢相傳千載一致葢人之禀
理一氣殊明誠兩盡斯復其初夫何前季性傳晦昧學
名則同學實非是逮我皇明道際嘉亨學建内外復性
是崇兹韓之校有成斯役磨石纂辭以朂無斁
　　　蒲州廟學重修碑
蒲州儒學著令釋奠大成至聖文宣王仲春仲秋上丁
凡一其弟子以及歴代有功於聖門之諸儒皆配饗從
祀於殿廡焉廟後列堂齋為生徒講習之所事神育才
各有其宇然或敝於久或缺於初皆學政之不可緩者
今徐守孚浙右台之黄巖人家世業儒旣由庠序中鄉
舉㳺賢闗歴事春官於神典民政熟於講聞及來知是
州凡政事先後次第修舉因進謁大成殿庭以大成門
東西廡神庫神厨牲房皆事神之宇大成門嵗久穿漏
乃葺而新之兩廡迫隘不足以周旋禮節遂擴增其楹
數復外為周廊以障風雨神庫等屋悉加修治生徒雖
有講習堂齋舊乏退息之室因創增號房數十間又樹
扁學門以壯觀仰其材皆儲之於素匠役取之在官民
不知擾而役底於成始事於天順四年月日凡幾閲月
訖工於是神宇學舍巍然莫不峻整又訪郡之先達可
為鄉先生者尸而祝之以勵後進師生樂其崇學好禮
而役之成也咸願有辭以鑱諸石乃來求記余惟古之
學政考之載籍可見已葢自夏商周以上之教法皆可
以復人性之善孟子所謂學則三代共之皆所以明人
倫者是也漢唐歴代雖或建學而道學不傳又為異端
雜術所淆而知以復性為教者鮮矣至宋道學復明朱
子序大學有曰治而教之以復其性如唐虞司徒之職
典樂之官以及三代小學大學教人之次第節目皆所
以復其性故又曰學焉者無不有以知其性分之所固
有職分之所當為而各俛焉以盡其力者此也洪惟我
天朝道隆前古治底文明内外建學其所以育天下之
英才者皆以復性為教故凡五經四書小學性理書自
周張程朱之說以達乎堯舜禹湯文武周公孔子顔曾
思孟之道學校之講學者旣一於是科目之取人者亦
一於是推之禮樂政治者莫不一於是是以學政粹然
一出於正而異端雜術不得以淆乎其間豈漢唐歴代
之學而鮮知以復性為教者之可擬哉今徐守旣克舉
學政諸生瞻依宣聖諸賢之廟廡有所興起必由所謂
五經四書小學性理諸書周張程朱之説以求古聖賢
之道以求復其性以追古俛焉盡力之君子庶幾於學
政有實效矣於是旣序其事而復繫之以詩曰惟此蒲
學守克新之新之伊何道化在茲有神之宇靡不完葺
有士之居靡不增立春秋釋奠禮必䖍誠朝夕礲琢業
必專精於道自天全畀神聖繼天立極治教斯盛昔在
唐虞典樂司徒三代法備學則有區區以小大慮百致
一爰䆒其歸復性是極延延鄒魯心法相承曰命曰性
一以貫通孟氏往矣正緒邈絶術裂多岐理難同轍宋
儒勃興道統是接皇明運泰道隆古先學建内外正教
是宣其經有五其書有四性理真儒發揮詳至于以表
章于以作人人知復性化底熈淳兹賴有政政旣理治
朂哉明誠聲實永世
　　　安邑縣修孔子廟碑
皇明定有天下之初即隆古聖王之學政設國子監郡
縣學廟祀先師大成至聖文宣王及七十二子凡先儒
有功於聖門者亦皆從祀廟庭選師儒以育天下之英
才由是學政大備於内外列聖相承咸重斯道今皇上
治洽重光尤重教事近年復申命憲臣分督天下學政
天順七年二月解州之安邑知縣事楊磬乃祗若上命
以孔子大成殿及門廡皆嵗久圮剥弗治遂集匠役量
工興事撤去棟桷之腐壞者悉易以美材葢瓦亦埏埴
堅緻以至繪彩無不完飭又一新聖賢之肖像旣以是
月興役不亟不徐至八月工訖師生洎邑之耆庶雜然
相與言曰是役也寔楊令祗若上命克有成緒不有所
紀何以示後遂來求辭將鑱諸石余惟學政之崇卑實
闗世道之隆卑三代學政崇而世道崇固無間然漢唐
歴代亦皆以崇舉學政饗國長久惟若秦之廢學政焚
詩書其效可見我皇明建學純法隆古旣正聖賢之祀
典教人之方則自周子張程朱子以上遡孔顔曾思孟
子堯舜禹湯文武周公之道以復性為先明倫為本而
異端雜學皆不得以淆乎其間是其學政又非漢唐歴
代可儗今以安邑一縣楊磬能舉學政觀之則自畿甸
以達方岳為守令者孰不祗承德意以各舉其學政而
天下之英才被朝廷教育之恩陶聖賢禮義之澤皆將
以正學自勉古人自期思有以培植國家之洪祚於億
萬斯年之久世道之隆足以逺追三代矣楊磬陜西靈
臺人丁卯舉子涖政有能稱學政尤其首者故咸願有
紀遂次第其事復系以詩曰惟此清廟聖賢是栖緜歴
嵗久圮剥弗治皇有大命俾時葺理凡在守臣孰不悚
靡楊令安邑惟祗惟承乃作周廡乃新大成爰及門宇
無不崇舉有翼棟梁有堅甓礎延於肖像聿克就新髙
宏儼肅允稱典神濟濟士子爰瞻爰止學仰正傳人倫
天理有造其德進釐百工罄竭忠藎仰答盛明匪圖榮
肥式篤仁義庶學有光垂實永世
　
　
　
　
　
　
　
　敬軒文集巻二十一
欽定四庫全書
　敬軒文集巻二十二
　　　　　　　　　　　　　明　薛瑄　撰
　　墓誌銘
　　　明故奉議大夫山東按察司僉事崔公墓誌銘
山東按察僉事崔公卒于官將返葬故鄉其弟理奉公
行狀請銘于其兄同官河東薛瑄謹按狀公諱碧字仲
玉永平昌黎人大父彦名祖妣齊氏彦名有隱德郷人
嘗被兵無食彦名以其家積穀千餘石貸與之食兵息
取劵焚棄一無所責償父得母齊氏生四子長即公次
叔琮次叔璘次即理公少有美質大父母父母特愛之
遣充縣庠弟子員習經史舉業中永樂十五年鄉試登
辛丑進士第宣德初拜交阯道監察御史立事舉職强
幹不屈籍籍有聲逮國家推恩例封父得文林郎交阯
道監察御史母齊氏封孺人時公大父母俱髙年安好
無恙父母又皆顯受褒錫公嘗衣繡歸省于家祖子孫
三世一門夀慶光顯鄉邦以為榮正統紀元調行在江
西道監察御史明年為廷臣薦擢陞今職分巡部属剔
濯奸垢振挈紀綱事以無墜竟積勞成疾以卒正統四
年十二月二十三日也享年四十又九矣先是公有疾
因念大夫人已卒大父父母俱年老在故鄉不得朝夕
見愈憂思不置遣理往迎之旣而大父暨御史君俱弗
克來獨母孺人至公輿疾迎郊外相持感泣不已疾遂
增革公初娶張氏早卒贈孺人再娶劉氏泰州同知浩
之長女封孺人公存日嘗命理之子善聚後已公没理
如其命善聚甫四嵗幼不任事理奉公柩歸以正統五
年四月初二日葬于故里司家庒鵲鳯山之先塋銘曰
胡豐其始胡嗇其終命實為之嗟嗟乎崔公
　　　滎澤令張宗原墓誌銘
宗原諱本姓張氏濟南歴城人祖子敬父直卿咸以善
人稱衍慶種德以及宗原宗原生異凡兒其父尤器愛
之遣充郡博士弟子員即刻志務學兩經師授習舉子業
兼明書春秋經在庠序時固已見稱于人丁外艱家居
平原令禮延訓諸子弟洪武二十六年遂以春秋魁六
郡士明年疾弗獲預試春官遂入太學益師友天下文
儒之選者以廣其學三十年中乙榜授山西應州學正
宗原以師道自勵率五鼓而作進諸生誨以務學成已
成物之道正身率下嚴毅清苦雖隆寒盛暑不少易其
勤厥後北方罷學改署浙江奉化縣學其教人如在應
州時固無怠永樂紀元仍任應州學正五年編管薊之
豐潤宗原雖居畎畆中恒以士節自持不少貶以求合
簡出入正容體雖市井負販望之知敬有所不合者亦
知其為端謹士而不敢慢易也居數年志益堅行益修
名益著有以宗原應詔舉者遂起自布衣賜冠帶往使
川蜀未幾丁内艱服闋擇授河南滎澤令宗原時年已
六十餘矣以其素所蓄積施于為邑正已以束吏行恕
以及民驅游惰悉歸之南畆治奸民告訐尤無狀者中
州習俗男婦無目者多彈琵琶道鄙俚歌揚載道男女
聚聽通宵不止禮度悉愆耕織或廢宗原立皆禁絶瞽
者皆去境内風俗頓變宗原尤重育才時就校庠令諸
生執經問難從容教語士皆知奮宗原始至人疑其拘
儒迂執不閑於政而不知明體適用正儒者事宗原能
推行之不數年邑里富庶士民信服正統改元宗原朝
正京師因引年還鄉里時從士大夫同休致者徜徉里
閭衣冠偉肅鬢眉皓然後生小子莫不望之起敬郡邑
士子或執書史就問其門者甚衆而藩臬大臣亦皆禮
下之都指揮李公進武而好儒時延宗原于家講說春
秋大義泛及古人臣之盡節盡忠者李公聽之欣欣忘
倦而士大夫因是以重李公云宗原生於某年某月某
日卒於某年某月某日於乎士於為學或不得其方以
至終身顛倒迷繆鮮克自立者往往有之宗原乃能自
少至老於學獨得古人之遺意為師而能淑諸人為邑
而能惠於物卒至完節歸老於家厯考其事豈復有恨
哉宗原娶王氏生二男三女男曰顒曰頫女皆適良族
葬得期曰某年某月某日卜得地曰某山某水某原李
公以其子狀來請銘則為之銘曰有學有行有事有業
壯仕老休旋履罔缺考終耆年歸于其穴鐫石幽墟以
著永極
　　　故孺人王氏墓誌銘
孺人姓王氏太原陽曲人其上世多顯者以譜牒㪚失
莫考其詳獨孺人之父能甫卓卓有立克世其家繼善
儲慶寔鍾孺人乃生而端秀少而靜淑長而孝慈姆教
不勞而婉娩能聽女工克巧而績製惟勤以至佐長者
視事親之具禮相祀事女行細大靡不能勵及笄擇所
適得縣人朱守益乃故家子遂以歸之孺人入朱門饋
禮旣舉公姑胥賀婦道日修長幼咸悅尤能以勤儉相
其配故家計雖裕而費出不冗鄉人有匱乏來假貸於
守益者孺人即罄所有以助施予雖求者屢至無厭色
遂得享有多福子女蕃茂孺人又能自其嬰時悉教之
以正其長子紱者生有美質孺人勸守益遣之就學旣
入郡庠孺人夫婦尤能嚴家庭之訓不數年紱果以學
行有進登名薦書游于太學今皇上在潛邸時慎選官
屬紱為吏部所推擇即授典寳未幾守益即世孺人哀
毁若不能生者乃率諸子盡悴以襄葬事遂絶膏沐屏
服飾者數十年益以禮義善道誨諸子使永守益之慶
而光朱氏之門紱旣服除上特陞湖廣道監察御史僅
三載又陞大理寺丞因得以御史秩㤙勅贈守益如紱
之職孺人受今封命下紱即具冠服往奉孺人榮溢家
門懽傳閭里而孺人逝矣孺人生洪武已未没在景泰
癸酉十二月二十五日享年七十有五孺人生四子長
即寺丞君次曰旺曰綬曰纓女一人適邑人髙名孫男
七人曰瓛曰瑢曰璘曰㻞曰理曰琮曰瑶瓛中癸酉鄉
榜寺丞君聞孺人訃歸謀葬事乃奉其友刑部侍郎周
君之狀纍然䘮服來請曰不肖孤卜以景泰五年三月
某日祔葬母孺人于新村先子御史公之塋敢乞銘則
為之銘曰有令女德惟孺人是持有良厥配惟孺人是
歸有繁厥子惟孺人是儀女婦母道惟孺人咸宜故能
享有多福而考終于期茲孺人之安蔵鐫幽石以永貽
　　　明故正議大夫資治尹刑部左侍郎孔公墓誌
　　　　銘
公諱文英字世傑系出宣聖之裔大父諱彦明娶曹氏
父志學娶蔣氏自彦明值宋季兵作徙家武安再徙邯
鄲父志學又徙陕西安化縣遂家焉比再世皆積行隱
德弗耀于時志學生五子次即公也公生有美質其父
遣入縣庠從良師友習舉子業中永樂十五年鄉試登
辛丑科進士宣德元年初知江西廬陵縣未幾以事至
京師擢任浙江道監察御史三年累奉璽書巡視北直
𨽻民瘼事訖條奏所以消弭之方大荷寵賚值浙江黄
岩有健訟者搆揑齊民三千人相聚譸張為非公奉勅
諭俾往體量鞫問公至則取其文狀䆒察端緒所自起
遂得其所以構造者皆羅織之詞一訊衆情皆服立遣
詿連之衆獨械首訟一夫來京處治人皆交口以明果
稱之十年丁内艱正統紀元廷臣奉詔選能御史分理
天下軍政公以廷臣薦乃驛召至京改河南道奉勅清
理江西軍伍九年滿考陞支五品俸仍理前事正統五
年陞湖廣按察使九年丁外艱部屬軍民狀公公平之
蹟相率訴御史乞留御史㑹奏得㫖報可奪情起復涖
事後以事至京師景泰紀元今皇上詔擇有文武才謀
可鎮邊闗者吏部以公名上遂陞大理寺卿俾奉勅鎮
守紫荆闗及提督縁邊軍務公至練兵有法設險有要
弛置得宜闗備大飭内外晏然無警軍民皆得以樂生
興事六年春上以刑部左侍郎員缺且邊闗無事乃驛
召公補其缺次年為景泰七年二月二十八日卒于官
詔如例遣官諭祭修墳安葬公生當洪武甲戌五月初
七日卒是年月日葢甲子一周又三嵗矣公娶陳氏生
子男四曰宇曰宗曰宙曰宏女四孫男三公性資温厚
居家孝友接人謙和於世利澹然寡嗜好旣力學尤通
吏事登科為名進士治邑為賢令尹出入風憲綱紀卓
然鎮守邊闗事功就緒入貳秋官庶獄明慎其行已歴
官大節可見如此又歴仕清朝荷國家舉推恩之典贈
其祖通議大夫大理寺卿祖妣淑人封其父文林郎監
察御史贈通議大夫大理寺卿母封孺人贈淑人公加
授正議大夫資治尹陳氏封孺人至淑人實有三世䟽
封之榮公旣没又荷聖朝褒恤之典諭祭有文窀穸有
造其可謂有光前後善始善終者矣公之子宗將以某
年月日奉公柩葬于某山之原乃奉公狀纍然䘮服來
乞銘則為之銘曰有璞必追有木必材孰人之瑰而用
與違君惟其魁孔牒世輝有胎有胚有敷有為所持不
回所職不隳所積旣徽所成惟丕祖考逺綏嗣慶世纍
甲子訖推幽銘永垂
　　　故沈彦正墓誌銘
君姓沈氏諱本字彦正姑蘇人也沈之先出𥅆季代有
顯人歴宋齊梁陳隋唐尤盛在梁有沈約者文學伏一
時仕至侍中葢君之逺祖云厥後月湖仕宋提刑庫官
階迪功郎於君為曾祖月湖生正卿仕元淛江仁和縣
典史正卿生君考諱原業儒不仕君少以行義稱嘗構
雙桂堂率兄弟以奉親親没毎至葬所輙攀松以泣已
而復為瞻松巻求名公言以揄其志君昆弟二人已為
長嘗喟曰吾先世聞人累累逮先君子雖歛德不耀而
所以望我後人甚鉅吾以經紀門户事於文儒業已無
及幸吾弟慧而敏誠使其有立以紹先志吾可無憾俾
其弟贄郡先生以禀學焉其後果克成就如君所謂君
於逢掖士尤加敬延賔客必豐殽盛飲極懽而罷家頗
饒貲人以匱告則周之無吝色在鄉里能卑身遜言以
下人故尤得衆譽咸謂其善行出於資性云君娶馬氏
生四子男二人曰旒曰(闕/)女二人曰淑清淑安皆適良
族君享年六十有五以疾卒于京師文明之寓館子旒
奉其䘮南還道過滎陽時君弟復方為滎陽令能而辯
始由貢士知湖廣蘄水後調是邑以君之没於外哭之
踰時而哀遂卜葬期曰良卜地亦惟良乃泣而謂余曰
吾兄將以年月日歸祔于吳縣太平鄉薦福山之先塋
吾縻于職不得親視其窆悲曷可勝敢以狀請予銘銘
曰允矣沈君不華以質行由内修善斯外及有弟孔彰
有嗣孔立甲子一周五不滿七興化廓然可謂無戚言
祔先塋言厝𤣥宅礱石鑱詞以著永極
　　　故處士楊君師魯墓誌銘
處士姓楊諱曾字師魯世為河津舊家其大父天錫官
至監事家牒不存莫考其詳天錫生三子曰元曰亨曰
利元無子亨仕元國子學録生希先仕元絳州學正利
生二子長繼先次紹先紹先生二子曰曾師魯曰侃師
冉師魯即處士也處士生而資質端重不妄嬉戱少與
其弟學益進聲日彰駸駸有仕進之漸處士曰弟為忠
兄為孝各行其志可矣乃退處龍門之故居日以省視
先塋飭敬時祀教誨子孫為事未幾其弟師冉果以學
行貢諸南宫初授湖廣黄州府教授就陞推官處士兩
寓書戒之曰天地間生人至衆能享官秩者幾何郡庠
風化之首府推理刑之司二者皆匪易職汝其勉之其
弟克遵教戒遂以文雅明慎見稱於時而卒逺悔尤以
終其禄於官次處士享年五十有五終於正寢其配劉
固無恙處士二子長曰峙次曰(闕/)女(闕/)人皆適良族處
士殁後(闕/)年其子峙以内外教謹又克進於學遂中永
樂二十一年鄉貢進士因念其家世積行之深先人衍
慶之逺而已得籍其餘澤而獲薦書之光榮獨墓無刻
詞大懼不任顯揚之意遂述其行來徴銘於余銘曰有
浚其源有引其流謙謙處士讓顯樂修進退兩榮於行
為優後嗣本德銘以闡幽
　　　侍御趙君墓誌銘
君諱寛字子裕姓趙氏河南汝寧人髙祖誠贈開封府
知府曽大父志善贈吏部尚書大父好德吏部尚書父
毅工部侍郎兼詹事府少詹事惟君先祖考四世生仕
没贈皆顯有名位積善餘慶以及君躬君少而聰頴長
而俊爽壯而恢達讀書為良子弟登科為名進士列官
為才御史其所勵操捐行惟先德之忠孝是肖是嗣推
其心葢甚將有為而皆弗克自必也饗年四十以宣德
六年十一月十三日卒於京師厥配謀以君之柩歸適
君之弟敏來遂以君之柩歸卜吉於宣德七年月日祔
葬於鶴荘之先塋君所娶尹氏生二女一男女素英桂
枝男通(闕/)君於兄弟為次兄曰恭弟曰信曰敏敏好學
而文與余為庚子舉子君與余為辛丑進士敏以余與
其兄弟皆同年且相好也遂狀其事來求余為銘銘曰
或衍其源而不昌其流或豐其才而不騁其游命實尸
之銘以慰幽
　　　山東按察司僉事楊潤妻陳孺人墓誌銘
孺人諱秀瑛姓陳氏山東按察司僉事楊公伯玉之妻
江西瑞州府髙安處士仲同之長女也孺人之生淑慎
端靜天性孝友雅異凢女處士為擇所宜配得僉憲公
之賢又為同邑遂以歸之孺人入門恪修婦道旣逮事
僉憲公太夫人趙氏至事其舅松溪處士如其父事其
姑吳夫人如其母處娣姒如其弟妹而又以砥節學力
惟僉憲公是贊是勸楊氏閨庭雍睦而整肅僉憲公業
修而行立者孺人皆與有助焉及太夫人松溪處士吳
夫人相繼没先後孺人相僉憲公治䘮祭如儀良多鄉
邦尤稱道之僉憲公旣釋服遂由鄉薦登永樂乙未進
士第拜浙江道監察御史值國家舉推恩之典遂贈松
溪處士如僉憲之職吳夫人與孺人同封于時孺人從
僉憲公官居京師有貨獄者窺僉憲公出密齎白金百
兩來懇孺人孺人遽命其長子蕃執送官卒正以法宣德
四年僉憲公修職舉事有聲繼又荷國家推恩僉憲公
進秩奉政大夫而孺人已病矣孺人疾旣革適其子蕃
至自江南是夕卒正統二年十月日也享年五十有三
矣孺人生子男曰蕡曰芾曰蔚與蕃為四人女二人慕
貞永貞皆未適人孫男曰顯孫女曰遇真明年為正統
三年僉憲公命蕃以一舟載孺人柩南歸將以是年月
日葬於其縣萬石郷道士岡鳯山錦水間從趙夫人兆
次乃狀孺人行實求為之銘銘曰於乎孺人為女賢于
父母惟德之貞為婦宜于其家惟德之馨故有貴於夫
而命服在躬有積其後而子孫繼承有考其終而歸于
窆封是宜銘以掩幽而永著厥聲
　　　故奉直大夫蒲州知州張公墓誌銘
天順二年七月十七日致仕奉直大夫蒲州知州張公
卒於其家之正寢八月初吉其長子鼎以公狀遣其弟
鼐來乞誌銘葬按狀公諱亷字惟清世為陜西西安咸
寧人公髙祖德用仕元翰林學士承㫖曾祖思忠祖恭
諒考秉文三世皆蓄善弗耀秉文娶范氏生公有美質
自童穉時已不好戱異凡兒父母鍾愛特甚方十二嵗
即遣入郡學從師友習舉子業二十二領永樂癸卯鄉
薦入太學僅三年以才中時用不次選擢刑部照磨未
幾改除山西臨汾縣丞佐政有聲調蒲州判官用保陞
知州事蒲為大州事劇難治公旣正職蒞事乃剗刮積
弊以身率人自家及官皆有撿飭條法教民作業以時
與民以信凡賦調不督而集極力扶植柔善於豪强則
重加繩抑不少貸尤知為州急務修舉學政如有不及
寅恭祀典壇塲祠宇悉皆修治蒞事數十年無非法一
事以擾其屬縣予嘗使西蜀道過其州見其㕔治落然
無事惟聞誦讀聲問之則曰課吏讀律使知畏法其不
暇游惰耳若公者可謂能其職矣蒲去咸寧甚近時公
父母俱康强乃迎致就養極其娛奉及二親先後没世
俱葬祭盡禮又可謂能其子矣公丁内艱時蒲之軍民
合詞保留又可見其為人所愛慕焉及謝事去時方年
五十有二家居惟教子孫與宗族朋舊過從為事他無
所勞其心又可謂能安於退休者公娶王氏生三子曰
鼎曰鼐曰鼒鼎嘗從予學中癸酉郷貢方待㑹試于家
女三長適咸寧士人傅珍次適蒲州守禦正千戸石洵
季適千户孫達享年五十有七三子皆在側鼎洎其二
弟以是年九月初三日葬于韋曲從先兆也嗚呼公之
行已始終無玷如此是可銘已銘曰或早其發而疾其
萎或惠在人而不及私或豐於前而嗇其垂不萎於早
不偏於施有躬其裕有後其貽胡終無憾公其咸之
　　墓表
　　　汾隂阡表
河津古河東地我先世自得姓以來即居之鮮有徙寓
四方者故族屬蕃大不下數十百家没而葬于汾隂之
南坡者封樹纍纍焉我先考教諭公旣卒於河内官次
其年冬孤子瑄扶柩還鄉里明年為宣德元年遂以正
月十一日葬于南坡之先塋前三日自他窆啓先妣齊
氏柩以禮祔又二年瑄服徐入朝授廣東道監察御史
瑄竊惟先公先妣鞠育之勤教戒之嚴慶澤之深而藐
末不肖乃有今茲之光榮先公先妣旣相繼即世而欲
以微禄致滫瀡之奉固皆無及是以獨居靜處追慕音
容展轉歔欷痛心泣血而莫知所措因念昔之君子追
惟其親而不能自已者必有纂述之詞勒之金石以發
揚先德若柳子之紀其先侍御歐陽公之表瀧岡是已
顧小子瑄曷敢自附於前賢然念大恩之莫報抱終天
之大戚而所以表述先德之心出於悲思繾綣之餘而
不能自己者亦竊冀其萬一焉是用摭取先公歴官行
已之詳叙次如左先公生於元季甫七嵗先大父即授
以四書先公誦習晝夜不輟比十餘嵗皆能暗記不漏
一言旣而以選㧞為縣郡弟子員益肆力於經史子集
諸書時國家肇運興創百度以元季科目文字過於冗
衍而古賦乃詞章之流遂定新式皆從簡約而古賦易
之以論文格旣新士多病於舊習而卒莫能變獨先公
以經理充為舉業即合其程度先進老生皆推讓之而
後學小子有所述作學官儒師必悉令先公為之删潤
焉洪武甲子行科舉先公以書經應山西郷試一往即
領薦明年為洪武十八年試南宫授北平真定府元氏
縣儒學教諭年二十九矣時建學未久士荒於習先公
以身率之時束以教條比及九年而諸生行業可觀者
衆官滿赴闕太祖髙皇帝詔吏部擇儒官可備顧問者
吏部以二十員名上而先公與焉毎旦禮官引入敘立
於丹陛内百官退乃退太祖髙皇帝當御奉天門命諸
儒臣講五經先公講書大禹謨音暢義明克動宸聽及
罷流軰咸推道焉凡三閲月仍授河南開封府鄭州滎
陽縣教諭其先校官以教無成績罷去先公深念教法
隳弛無以稱育材意乃擇諸生之秀者列之别室為定
程法以嚴督之餘亦因其資使進於學先公率以五鼓
而作終日為諸生盡所以誘勸磨礱之道或至日中未
食亦不知倦也如是者五年諸生業已就緒以北方罷
學改官四川馬湖府平夷長官司吏目其地古西南蕃
去中國絶逺時瑄輩皆幼先公㩦持以行水陸間闗萬
里旣至其處則人皆苗䝤雜類野無良田率芟山而火
之側耕危穫茍以給食江流迅暴毎盛夏水漲則舟楫
不通商旅殆絶官無廨宇俸無儲積先公不以其地僻
惡介意欣然結茅以居資以衣食克己守約一毫無所
私於人或至食不繼累日怡如也先妣復能薄衣食安
貧淡以助其亷於上下以賄交者一切閉絶惟於民事
則盡心焉若饑渴之於飲食故人雖苗獠亦皆心服而
樂道之永樂紀元詔諸改官者悉從舊明年冬復任滎
陽舊生卒賴成就而資任用者比跡相望任滿移官玉
田勤誨如在元氏滎陽時固無怠人才亦不减於昔九
年為永樂十七年徙教鄢陵丁先大父憂去官繼丁大
母憂家居五年起復為河内教諭到官未久仁宗皇帝
御極朝京師歸道病輿至任卒洪熙元年三月初一日
也享年七十有一矣嗚呼我先公自讀書應舉入仕一
聽之自然未嘗少屈以干人歴官三十餘年教人治民
必勤必盡不以秩卑禄薄而分外有一毫僥冀心是雖
不得大行於時而操持施措亦可概見矣先公天資謹
厚簡澹寡欲幼即不妄嬉戱在庠序端坐終日出入造
次以禮自持交友未嘗至於變色毎休假歸入里門恭
謹過甚見老少咸接以敬讓無毫髪矜傲態郷里父老
至今談先輩在庠序有行義者必舉先公為首其在元
氏迎大父母就養極恭順之道俸廪餘資一錢尺帛皆
歸之大父母室而已無私積於宗族尤極念恤於子孫
尤極慈愛事上恭而不諛處僚友和而不比奉身極儉
一毳襪或數年不易食取充腹而不屑於滋味衣取雅
潔而終身無文繡器用麤朴而不求華巧衾褥用大布
為之不厭所至廨宇因其故而無所增飭雖或支撑隘
陋風雨不蔽而居之裕然囊篋不問有無惟於為學為
教則汲汲若不及至白首皆然與衆㑹集或縱酒喧嘵
已獨黙然靜處若無所聞者性不喜酒飲不過三爵教
人以身先之毎日常以鷄鳴而起未有至旦而出者教
瑄輩為學以正心修身為切要瑄少性急易怒嘗大書
于牕曰暴怒猶有亦宜戒之瑄自是痛自克治而不敢
恣戒家人衣食以省儉或見飲食稍豐必顰蹙曰汝等
不知農作之艱難而乃如是其為學以仁義道德為本
析經義以先儒氏説為主為文詞以理勝而不為浮靡
論道以三綱五常為大而異端邪怪之說無以干其思
嗚呼我先公處心制行為學之正自少至老無所矯易
又可見矣重以大父母義方之訓培於前先妣嫓德之
賢助於内故居易履順保節逺尤永終官禄歸祔先塋
誠所謂善始善終者矣而小子瑄又以庚子河南鄉試
忝登辛丑進士第始仕即叨清要所謂鞠育之勞教戒
之嚴慶澤之深誠不可誣而罔極之恩旣無所報用敢
僭摭歴官行已之實流涕頓顙表於墓次以明我先公
承休於躬衍慶于後者尚未已而我後之人當恪恭孝
思永永服膺先德以求無忝所本云
　
　
　
　
　
　
　敬軒文集巻二十二
欽定四庫全書
　敬軒文集巻二十三
　　　　　　　　　　　　　明　薛瑄　撰
　　墓表
　　　處士牛君墓表
古有司冦牛父微子之後也子孫因以父字為氏而牛
之姓實出於是隋之𢎞以德量稱在唐豳國竒章公咸
階峻顯堪以太學生為昌黎公推道見諸文宋臯以勇
畧為鄂武穆部將牛姓者聞者代相望史不絶書今處
士興父福淵大父尚輔尚輔之先世居山西潞州有仕
至樞密使者代逺不詳其字與世自牛父逮處士亦不
知系自何出至處士大父始居鄢陵遂為鄢陵人比三
世皆積善行義遯跡丘園處士娶柳氏女生子男四人
曰忠曰麟曰景曰良女四人良最季處士視諸子中惟
季質魁壘且性開敏宜有立遂遣充學官弟子員讀書
日有聞中永樂某年郷舉入太學益廣所聞見天官才
之上其名於朝授西安府同知侃侃有操施能舉其職
人皆服處士為知其子處士雖不治章句業孝友樂善
出於其性子季旣業儒餘三子家居處士教以孝弟和
謹戒以勿崇貨勿刻貪服事唯勤厥敷菑不得惰荒嬉
慢處士尤急人所無傾囊倒廪無吝色人有負處士者
必自引咎弗與之爭以故家庭閭里咸服處士之篤於
行子季之為學也處士必使嚴其師擇其友專精其業
凡伐性敗德隳業之事絶使不為良之為賢子弟為才
舉子為名太學生初仕而得佐大府貴有大夫之秩固
皆處士之善教且積慶自其先世來者逺且長而始發
於良作善之報耿耿其不可誣福淵娶于氏生三子長
處士尚輔娶李氏生五子其一福淵也處士四女皆適
大族士人處士與柳氏先後没俱葬其先塋良為同知
之五年距處士没若干年矣因念處士墓表未克刻無
以顯揚其祖考之潛德懿行以垂示於後人乃詳其世
次行實可知者以書投河東薛瑄求為之辭用稱薦述
之意則遂刪取其書之所載者刻之墓道俾牛氏子若
孫得以覧觀皆知其䝉慶澤者其來有自且永永無怠
於為善以思嗣續其世云
　　　訓導趙先生墓表
故大名府滑縣儒學訓導趙先生正統八年三月初六
日以疾卒于家是月二十七日葬於峨嵋山之先塋明
年夏其子駪以先生狀走河津求為表其墓謹按狀先
生諱􁅓字玉鉉世為平陽蒲州人祖諱伯通考諱良皆
以淳質行義稱于郷比兩世隱德弗耀先生生有美質
少即端凝不嬉動止異凡兒良視諸子中惟先生可教
遂遣受業郡博比長習程朱氏易中洪武二十八年郷
舉入太學益從老師儒及四方之英俊以廣其學識端
其趍向適天下教職多缺員所司得請合太學六館士
考其業精行修者以補其缺先生時在選列授鳯翔府
汧陽縣儒學訓導隴俗獷悍諸生事弧矢網罟漁獵以
荒其常業先生至即督絶嚴條約以身先之數年諸生
遵禮教篤詩書由科目進而仕于時者累累焉官滿調
順天府三河縣儒學訓導教人如在汧陽時固無怠九
年丁内外艱起復調今任先生年益髙學益進行益修
士子頼其造就者益衆正統元年以年逾七十致仕歸
僻居鄉里踈逺紛囂安靜自頥雖不出户庭而蒲之人
士皆推為先進成德加敬畏焉及卒年八十有一皆曰
善人逝矣吾其何如奔走賻祭于其門者相屬焉先生
娶楊氏生子男六曰馴曰駪曰􁀙曰駿曰騘曰驥馴傳
家學以易經中永樂丁酉科鄉舉先卒餘皆紹其家業
無墜女一人適良族孫十人於乎先生為子而能肖其
親為師而能淑諸人為父而能善其後少而學壯而仕
老而休全歸夀考其可謂卓乎有立克保終始者矣夫
有善於當時者宜表見於後世予故刪取其家世行已
歴官之㮣表諸墓隧俾來者得有所覧觀焉
　　　贈文林郎後軍都督府都事李公墓表
公諱士成姓李氏世為定興人大父伯通仕元為保定
路總管有惠在人父欽甫亦仕為路官家牒㪚失弗克
詳其秩次行實公名家子生質淳茂能脫去貴習恬於
紛華乃優游郷里適意山水田園間日以整齊家法訓
飭子孫敦美俗化為事公有治人才歛而不施獨成人
之善急人之厄周人之乏若饑渴之於飲食為之終身
不倦里閭翕然尚其義公娶邑人劉氏女生子男二長
福次祐公嘗曰祐子守吾家者也福子可教遂教以讀
書綴文服勤儒行稍長遣為邑庠弟子員使從善師友
游以卒其學中永樂某年郷貢進士初任行在廣東道
監察御史後知滎陽縣改任都督府都事于時公洎劉
俱已没世若干年矣值國家舉推恩之典勅贈公文林
郎行在後軍都督府都事劉贈孺人咸以子貴福都事
官滿任大理評事陞山西按察司僉事福之次子俊任
定興訓導九年陞浙江道監察御史於乎有其具而弗
克試施其德而不饗其報者必顯揚於後而鍾慶於子
孫此人事天理之必然公有可用之才及物之惠乃獨
蘊而不出種而弗穫逮其没世未幾果克顯受聖朝褒
贈之恩榮其泉壤光耀郷閭而其子若孫又皆以文儒
致位風紀兩秉憲節内外相望天於為善之報耿耿其
不可誣夫遡其流則知其源之有自以公之子孫咸克
衍其流之長則公之承祖考之餘慶者益可見其宏深
而有本是宜表見其潛德幽光以垂示罔極以為行義
積善之勸云
　　　趙孟周墓表
有於其親没之久於凡祀事旣以時修又念其親之生
平行義著於家庭著於郷邦歴歴在人耳目者不有所
託以圖不朽將與嵗月俱逺終於泯泯無聞矣故上自
公卿大夫下至庶人而欲顯揚其親之善行於無窮者
皆出於降衷秉彛不能自已之良心夫何間哉粤觀漢
唐宋以來凡官居野處之人欲顯揚其親之名者必求
立言之士述其行實勒之金石以耀無窮所託以圖不
朽者宜莫過於是君子尚之蒲州趙仲愽其始得姓為
趙城人逺祖有世昌者始家於蒲歴漢英良甫三世至
君卿為仲慱曾大父大父文簡生孟周即仲愽父也仲
愽於孟周旣没能修凡祀事不怠又欲圖垂其親之名
於永久乃走河津進薛氏之庭拜而泣且言曰仲博蒲
之編氓也雖世居田里而凡供民事無敢後今竊有請
焉吾先人孟周承先祖之業日累月益家計日饒然能
不以利自專人有匱乏不足於用者即斥其餘以周之
無吝色有貸其物不能償者往往拆其劵性尤孝友謙
恭在州里接少長貧富一以和不立崖岸有纎毫乖爭
意與朋友交游酒食過從懽笑無倦全交道始終至白
首無間言又嘗逰天下名山川陸走陜洛襄鄧梁宋鄒
魯之郊舟泛江漢洞庭彭蠡淮泗之波老而歸子婦羅
列家庭養無違意杖履東阡南陌朋儕童稚追随徜徉
嬉逰以樂其樂竟以夀終於永樂八年正月十九日葬
於城古庒之先塋逮今四十年矣雖報本追逺之祀勉
修其一二尚念其行義著於郷閭在人耳目者未有所
託恐遂湮没無聞於後懼莫大焉竊聞先生篤古而文
者倘畧其愚且賤而憫其區區不能自已之心辱賜之
言以表諸墓庶先人之善行有所托而名永長存幸莫
大焉余按仲博之言其父孟周為蒲之善人行義以没
世仲慱旣修凡祀事不怠又圖顯揚其父之行於不朽
所謂降衷秉彛之心於仲博見之遂為次第其言以表
諸墓俾其子若孫皆知孟周所以承先貽後者一本於善
庶有以繼承不怠益衍其善於永久云
　　　故贈兵部主事陳先生墓表
浙江富陽陳復初先生以宣德十年十月初十日卒于
河南汜水之官次又十五年為景泰元年始克表于其
墓先生諱原復初其字也其裔出陳太丘之後自漢晉
隋唐宋以來陳氏仕於其世者代有顯人以家牒弗存
不能詳其世次至先生曾大父子髙大父仲逺父思明
比三世皆積善行義於鄉里種而不食其穫施而不求
其報思明尤讀書好禮及生先生有異質知其必有立
也遂遣逰庠序從良師友以開發涵養其心性時未幾
學識驟進不凡流輩咸推服以為不可及後以明經入
太學益考業於明師儒且得盡友六館天下英俊之士
聞見日益富聲稱日益著值選學行有成者分教四方
學校先生遂有山西沁源儒學訓導之命先生旣至官
喟曰官無崇卑顧職所盡何如耳且天下莫大於道訓
導為人師師道在焉道有不修何以盡其職乃充其學
以道自勵早夜懇懇以啓迪諸生者皆經籍所載聖賢
所傳三綱五常之道異端誕妄不經之說無以干其念
由是學子翕然從其化山右稱善教者皆推先生為最
後調閩之興化縣學兩任江西饒州府河南鄭州郡庠
皆以舊職合四任秩滿陞汜水教諭又九年將去而陞
秩諸生狀其善教之績上章願留以卒業詔許其請竟
以疾卒于官享年六十六矣汜人慕先生之德教者不
但庠序諸生又延及里閭齊民旣葬先生邑東龍泉鄉
之原復留其家占籍於汜焉先生旣有美質又充之以
正大之學歴教五郡邑將三十年無倦之心始終一致
所至成就人才随其器質弟子名薦書入官躋仕途著
聲蹟於世者林立相望若先生可謂無忝於師道而能
盡其職矣先生信道旣篤安於所職無絲毫自貶求人
知薦意性復樂易寛大接人洞見表裏坦然明白不為
防畛崖岸茍賢矣雖貧賤禮之有加茍不肖雖顯者亦
視之漠如也居家不問有無尤喜賔客毎客至即呼酒
延欵連日夜不厭急於行義嘗斥其餘以賙貧乏人有
死無葬具者即助之棺椁其友葉全寄先生以白金百
鎰全亡召其子以金還之郷人孫景原戍邊客死汜水
先生遣人護其骸骨并妻子以歸嘗道經睢州逆旅張
貴家見庭槐羣烏護巢哀鳴問其故貴曰家貧無以自
活已售此槐以給食伐者將至烏懼傷其雛故哀鳴若
此先生問槐價幾何即如其數探囊金使還市槐者責
舉家羅拜槐得不伐羣烏即噤不聲先生平昔舉義甚
多此特其一二耳他不能盡述也嗚呼先生自其曾大
父以來皆積善行義隱德弗耀至先生始以文儒起家
益衍先世之慶又位不滿德而以教付厥子其長子鑑
克守家業次子銓登進士第今為兵部職方司主事三
子鈍中郷試禮部乙榜任大名府儒學教授銓為主事
三年例得推恩於其親於是勅贈先生如其子之官其
配呼氏贈孺人光寵赫然動於一時先生雖没亦可以
無憾矣夫惟所蓄者久而深故所發者逺而大葢其理
有必然也余少從先君子典教滎陽其地介鄭汜間余
往來嘗抵宿其館舍先君子没于覃懷官舍先生又遣
人致賻復遣銓從余學故余知先生履歴行實頗詳用
敢序次其事表於墓左以明先生所以承休於前而貽
榮於後者皆本於德善之積不惟其子若孫當永永嗣
服無替而世之人亦得以有所觀覧興起焉
　　　故嘉議大夫陜西按察使何公墓表
何公諱自學字思學其先閩人逺祖諱瓊者仕五季之
周為尚書僕射瓊子輝為屯田郎中始家金谿今為金
谿人公曾大父諱伯啓大父諱宗哲父諱秉煥號緑水
翁比三世皆修已行義晦迹弗耀緑水翁娶曾氏有婦
德生二子長即公也公資性夙敏舉止異凡兒緑水翁
知其必有立八嵗即遣從鄉先生㳺讀書數遍輒不忘
江西按察司僉事行部至金谿選鄉學子弟可充增廣
員者得公大喜即抜登邑庠時年十五矣公遂從孟司
訓授書經益肆力於學比弱冠已自習熟諸書所謂舉
業者綽有餘力間為古文詩章尤渾厚清新有作者步
驟公試鄉舉一往即中前列登宣德丁未進士第初任
刑部河南司主事公以謂賁之象曰明庶政無敢折獄
故折獄於庶政為大於是早夜以中正明達自勵盡心
獄事時稱明允如辯寃獄白能等事蹟俱入史館編録
值朝廷選刑官之能者分理天下滯獄公首被推擇得
閩浙公旣奉勅以往雖山郡海邑惡瘴狂颶有所不憚
必親至其地為䟽理其繫囚二藩旣大以逺人得昭雪
而䝉其惠者甚衆公竣事還未至而已馳聲京師適歴
官三載例得推恩緑水翁封如公之職曾氏封安人公
復上章乞歸省詔許之且賜以楮幣公并以所得恩賜
白金之類悉歸奉二親一毫不入私室一時之榮慶孝
義動於里閈正統三年公為廷臣推舉陞廣西按察僉
事其地乃嶺表百越溪峒猺獞不時竊發剽攻甚則獮
之以兵雖得少靖而民已病於餉運公於所分巡地必
大示威信猺獞雖蠻性亦知畏服因得减征行之擾其
編民亦雜夷獠不通道理毎構訟輒為譸張詞不可䆒
詰動引百十人連嵗不已公嘗偕奉勅郎審録所部繫
囚其勤慎如在閩浙時夷獠積年久滯之獄咸得伸理
旣而丁緑水翁憂營葬一如古禮復廬居墓次者三年
釋服調除山西按察僉事其憲體益謹而尤能興學以
教人表亷以厲貪時大同方宿重兵以防控荒外利害
繫於守將公常巡部至其府作書勸其守將當恊和共
事者以濟邊功後來事多如公所料人服其先識未幾
復丁曾安人憂歸家山西巡撫及三司連章以謂山西
邊事方殷古有金革變禮之制宜奪情何某以任事詔
從所請公復官未逾月詔陞陜西按察使公旣屢更法
司事任益詳閑於大體洞達其細微及長外臬司凡端
澄聽折表拔刮剔之政以次行之令修於庭戸風行於
方岳事方就績竟以暴疾卒時景泰三年正月二日也
享年五十有六矣公初室李氏繼室徐氏封安人俱先
逝今室楊氏子男二曰歩勲歩恩女一人皆徐出也孫
男二曰源曰溶公在陜西不以家自隨旣卒公之子歩
勲自金谿來奔䘮即奉公柩歸以是年十二月某日葬
於其邑之某原明年為景泰四年七月歩勳以吏科給
事王君所述公事狀來南京謁余求表其墓余猶記往
年公過余河汾出二書其一即勸邊將恊和共事者其
一與冢宰論進退賢否之法甚備公又語余曾為執政
者言當起退休老成者某等用之於乎使此三事得行
於時其有補於世亦豈小哉且公自為學歴官舉職忠
孝大節灼灼著於當時者固人所共知至於與余所論
三事又其所藴而人未知者余旣述狀之所載并附余
之所知表於隧道之石俾後之人知公之已試者旣如
彼而未用者尚未可量也
　　　故奉直大夫絳州知州王公墓表
奉直大夫知絳州王公汝績殁之四年為景泰四年其
子佐奉汝績狀自江西走京師謁余請表諸墓按狀公
先世居鍾陵其大父諱忠宋末為金谿塲官因家焉今
為金谿人自曾大父復茂至其考處士仲允比三世皆
韜德弗耀處士娶林氏有婦行生公質異凡兒處士識
其他日必有立自童時即遣從邑庠良師友讀書砥行
為儒者事公果能專心一力進修不怠比長通習經史
子集優於舉子業永樂庚子江右大比一薦即榜前列
春官㑹試得分教福建政和公以師道自勵勤於誨人
出其門而登仕版者甚衆九年教有成績至京師大臣
薦其才可治民遂陞知絳州絳在周為晉國在漢為絳
侯封邑其地包汾隰土陋民繁産簿稅重人鮮知教而
徤於訟前守不數年率以事去未有滿考者公至州以
謂人給則教行知教則訟息因行其土利有未興者興
之視民業有偷惰者董之不數年民業饒給乃大修孔
子廟益廣學宮篤興禮義教養具修絳俗日變爭訟衰
息獄至空虚公尤善處事先時事有未集者督以豪猾
吏卒因夤縁為奸民茹其毒公即有事但書片紙為期
約布告鄉市民相勸趨下不知擾而事亦集州租率嵗
逺輸給邊軍旁郡惟徵銀易米公則布帛氊裘諸物任
民所賫持取租辦而已人甚便之境有蟲類蝗將害稼
公禱諸正神蟲害隨息有行刼者出其境即掩捕如法
人服其明其他善政甚多不能悉紀大者如此細者可
知公在官九年考績當去耆民相率將詣藩臬乞留公
固止之則相與刻石以紀其政蹟行有日暴疾卒其子
佐跣絰奉柩歸以某年某月某日葬某原生於洪武丙
子三月十七日景泰元年五月二十七日卒享年五十
有五公初娶何氏再娶吳氏皆先卒後娶胡氏子男二
并二女長政蚤卒次即佐也為縣學生二女皆適人公
在絳時先遣其家歸金谿胡氏聞公訃哭泣䘮明妻貞
子孝又知公之教行於家也公為人性坦夷不為防畛
篤於孝親追逺與人交始終無失其知絳州時嘗校文
山東惟視某優於理者取之後登進士榜於是年舉子
為多人以公為能因言以知人山右多聲妓官以音樂
佐酒取敗者相踵公速客不用絲竹惟禮飲終宴不譁
其雅致尤不可尚已於戱人才為難有才而驗諸設施
為尤難公之才見於教人治民灼有成效如此謂將逺
施而止於斯豈非命耶雖然公自筮仕以來將三十年
克致完節以没有子克襄葬事亦可謂無憾也已公二
子皆從余學故知公尤詳旣按狀并取所未載者述其
行實事業表於墓道以告來者
　　　故處士顧君伯常墓表
夫士君子之積善行義者不於其躬享厚福於當時必
(闕/)慶厥嗣而獲顯揚於後世此理之必然也處士顧君
諱(闕/)字伯常别號友石世為常州江隂大族處士曾大
父諱仁約妣許氏大父諱夀之妣陸氏父諱誠號晩節
翁妣楊氏比三世皆以夫良婦貞齊内明外著聞而又
皆能斥已之餘周人之匱施惠利於郷里至處士通敏
夙成端方性禀守三世之家法而擴行之不怠其配邢
氏荼溪隱君子邢履道之女織紝組紃裁製凡女事無
不勤熟而又以其餘力兼習孝經列女傳等書麤通其
大義自歸處士盥饋而舅姑胥悅修行而婦道有聞克
相處士事親奉祭致謹致孝處宗族隣里禮意踈密隆
殺咸有節序處士所以益大其家者邢於内助為多處
士旣累世行義不怠遂鍾慶于寺正琳琳之生質厚異
凡子處士早卒琳大父晩節翁識其有立遣充校庠弟
子員且俾從良師友朝夕講習書史啓迪磨礱以益其
學厥後琳以學行有聞充貢太學歴事内臺吏部以其
習於法律即除南京右寺副未三年遂陞署寺正琳之
讞獄能别白其情而行以平恕三年考滿來京將有推
恩之命以及處士與其配琳間持其鄉人何太守所為
處士狀謁余且泣而請曰琳三嵗先妣即世十嵗先考
亡時大父晩節翁尚無恙則誨琳曰汝父卒時嘗撫汝
曰吾家世業儒而未有顯者吾命今不永汝宜自勉力
學問以圖顯揚吾地下庶無忝所生汝宜無忘乃父訓
琳時雖少已自能記其言逮今二親没世已四十餘年
矣琳不肖奉遺教敬懼不怠麤得紹家緒以學以仕而
藉餘慶以有今茲之光榮雖有斗斛之禄欲具朝夕之
養而已無逮毎念鞠育之勞訓誨之切輒汍瀾弗禁罔
極之恩欲報無所獨念古之人有弗克遂榮養於生前
者尚圖發揚其實行榮名於後世不有善於辭者莫克
揭其詳琳不肖將磨貞石以刻其事惟先生不鄙而辱
賜之言得表諸墓道使没者有知亦將無憾於地下而
顧氏之子若孫覩茲刻者亦得以知承休委慶有所自
敢再拜以請余謝之琳請不已則以謂非前人之善無
以貽諸後非後人之孝無以光於前若琳者其先世旣
累積行義自家及鄉深厚悠逺所以貽厥後者固有所
本矣及始發於琳以儒業致身廷平駸駸乎膴仕乃能
深念其二親之早逝欲纂辭鑽石以發揚其潛幽又可
謂能盡光前之孝矣遂按行狀次第其家世積善之實
俾琳刻諸隧道之石以表著於人人以觀示於子孫以
垂耀於永久庶少慰琳追述之心且使琳繼今以往覩
茲刻表又當益永孝思益勵名節期無忝於乃祖乃親
而益振大其家聲云
　　　故處士楊禮墓表
凡人子能孝其父母者已鮮能孝其大父母者為尤鮮
陜西涇陽縣儒學教諭楊潤中景泰癸酉鄉貢天順四
年中禮部乙榜授前職旣分俸本貫以養其父母又迎
其大父禮至涇陽官舍娛奉孝養幾一年復求重慶堂
文於余以紀其事及禮歸天順七年二月初六日卒於
家享年八十矣其子興旣以禮葬之潤追慕其大父之恩
不已意謂為孫者能揚祖之名於後世不使與草木同
腐庶幾古人之孝於萬一乃狀禮之家世行實并致書
於余求為表其墓潤嘗從余學因嘉其篤於孝如此義
不可辭按禮之父志文元大都人後徙河津志文雖
自他郡僑寓以為人好義故無僧疾之者所娶孫氏生
禮禮自少謹厚承順其親無違怠及其考妣繼没葬祭
以禮鄉閭稱之禮旣自立行已以質直朴實鄉隣有爭
者來質則喻以是非各知曲直感愧而去及年旣髙又
有德衆推為耆老毎嵗有司舉行鄉飲邑大夫必延以
為上賔潤方童稚時資質可敬禮遣入縣庠從師授春
秋與朋儕習舉子業克有今茲成立鄉人皆以禮有知
孫之明之所致禮娶靳氏亦柔慈勤儉相禮成家先禮
一年卒所生一子二女子即興也女一適太學生臺春
興娶張氏生六子長即潤也次滋次澄次濟次浩次瀚
女三人皆適良族於戱禮上承考妣之志下享子孫之
養克終天年禮葬原域可謂無憾也已遂述其事以表
其墓以示永久以伸潤之志云
　　行狀
　　　山東按察司僉事崔公行狀
公諱碧字仲玉姓崔氏永平昌黎人大父彦名隱德不
仕太夫人齊氏父得母齊氏生四子長即公次叔琮叔
璘次理公生洪武二十四年十一月二十九日幼有美
質其大父母父母遣入縣庠讀書習舉子業中永樂十
五年京闈鄉試卒業成均登辛丑進士第宣德初授交
阯道監察御史當官謇謇有能聲正統紀元調行在江
西道監察御史明年為正統二年為廷臣薦陞山東按
察司僉事分巡濟南道勾稽文移欺瞞滯弛摘刮奸猾
巧訐中傷大肅以威而以寛濟之民吏咸畏服四年夏
蝗生所部公行視督捕立絶時大暑爍蒸遂感疾歸藥
石攻砭百端病勢不可敗公病中念太夫人旣先卒大
父曁父母逺在故郷且俱老不可見因遣理往迎之獨
齊孺人來公强疾迎郊外相見哀感流涕疾益增劇是
年十二月二十三日卒于正寢公性孝友喜賔客雖貴
不忘故舊故其卒也皆痛悼焉公先室張氏繼室劉氏
泰州同知浩之長女公存日嘗謂其弟理曰以而子善
聚繼我後公殁理如其命公父封文林郎交阯道監察
御史母封孺人先室贈孺人繼室封孺人俱以公貴葬
有日謹具公之家世歴官行事狀求作者以圖不朽
　
　
　
　
　
　
　
　
　
　
　敬軒文集巻二十三
欽定四庫全書
　敬軒文集巻二十四
　　　　　　　　　　　　　明　薛瑄　撰
　　箴
　　　謹言箴
誦謹言之訓習謹言之事將三十年夕悔其失寤寐惶
汗而旦或復然殆將漸流於放終不克謹以速尤召愆
汝縱不自愛獨不念先人遺體之重降衷秉彛之全誓
自今始語不妄發保厥中之靜專至此而猶飾虛詞尚
循故態者當指正於蒼天
　　　慎行箴
思厥一身或動或靜日可見者皆謂之行行有天則至
明至正云胡小子操履靡定語黙或流於羣妄應接復
牽於多病是以德業不至於崇廣馳鶩將迷於蹊徑其
自今始加夕惕以乾乾欽聖謨而非禮勿動
　　　懲忿箴
在損著象懲忿有教樊昔辨惑孔亦以告葢觸物易動
惟是為先茍勃然而妄發必焚如以自煎德旣有乖生
亦受賊速禍召尤變故匪測我思我心本自湛如云胡
震撼弗克寧虚制之有法必懲必戒懲摧其暴戒思其
害惟暴若苗惟忿若稂稂除苗剪事我天君天君旣安
百職從令怒或當然因感而應應已而休無迎將留雖
曰顔樂亦以是求
　　　改過箴
繼善成性天然之中安行者聖纎失曷從降自衆人人
有舛駁自心及身靡過不作所貴士賢希聖希天希之
之要改過為先如思之邪如事之失旣炳其然必去必
亟過去善復日進可期尤謹再作迷復斯迷藐予小子
仰賴先業氣質庸愚過兼隱白亦云有覺厥迨不剛頻
復厲矣徒發赧惶恐遂頑然將不省憶天畀謂何而乃
自棄因是發憤自訟以箴風雷宜法大壯宜歛日悔日
改期無則止希之之功勿替終始
　　　存理箴
惟天生人惟人有理理為之何物則是矣圓外竅中五
性渾全感而遂通四端秩然貌色手足口鼻耳目以及
衆體至微之物直温重恭止肅明聰或動或靜咸有厥
中身之所接萬事五品其理昭如各有程凖凡此衆善
悉備吾身放之則失操之斯存存之之要明誠有教明
炳其真誠踐其道惟此二者功不可偏循之勿失士賢
聖天
　　　持敬箴
一刻之謹心在理存一刻之怠心放理昏是知敬之一
字乃直内之樞機養性之本根昔在伊洛道繼孔學開
示羣迷敬為要約其曰主一無適者欲人必專其念而
不雜於多岐其曰整齊嚴肅者欲人必極其莊而不失
於怠隳斯實内外交養之法持循之久自不容私其及
門之士有曰惺惺法者葢必有事焉而提撕於頃刻有
曰其心收歛不容一物者葢中虛無物而必極其靜一
偉哉晦翁統承二程小大之學一以為宗慨彼前修年
代云往豈無瑤琴寳匣絶響在未小子氣質愚頑七情
内蠧百妄外干雖曰為學徒侈華慱䆒厥本真久矣戕
斵一日大覺前為可羞葢昧往訓放心靡收念彼寸膠
黄流可碧顛未旣陳期守勿失
　　　慎微箴
𦕈忽之間其動曰幾䆒其所極千里斯違是以作易君
子觀羸豕而著象因地雷而謹微言發乎口雖捫舌其
靡及行達乎逺知駟馬之難追惟兢兢焉日嚴乎斯語
庶逺悔尤而天理靡虧
　　　大理箴
惟左執法廷尉象焉稽古之職士師庭堅官曰大理歴
茲有年其名不一其事則然葢天之公陽開隂闔立法
憲天仁柔義遏不率典彛或過或惡天討以施低昻斟
酌乃有凖臬職斯常刑讞厥當否則歸廷平廷平攸執
時惟鑑衡鑑灼隱伏衡持重輕持照兩得克允克明罰
當民服氣恊休徵惟刑弼教聖所欽恤死者弗生絶者
弗屬而居而官冝何警肅勿狥貨利勿任憎欲勿偏縱
釋勿好刻酷有一于茲靡乎靡燭斁紀瘝官齎痛飲毒
譬火銷膏辜亦已速邈哉千載乃有良臣釋之定國持
公體仁曰民不宄曰無寃民功光簡册慶及子孫髙山
宜仰景行宜遵小子述誡敬朂我人
　　銘
　　　悅心齋銘
人孰無心心孰無悦悅匪其正為心蟊賊大哉孟氏儒
林之綱悦心著訓式炳以彰其悅伊何曰理曰義理則
從物義則制事二者匪人實降自天得之而悅天乃斯
全卓卓沈君齋居云作扁曰悅心惟孟之學豈無肥㫖
秖飽以酣弗專弗從道腴是耽齋旣作止銘亦書止日
居月諸勿替經始
　　　勿欺齋銘
動而未形此心之幾幾有善惡人莫吾知吾旣知矣其
將何為賢有明訓而曰勿欺葢欺之為義不專所持雖
曰好善若有所疑雖曰去惡若有所縻謂之勿者庸以
禁止於斯故知善可好如嗜甘肥知惡可去如厭糟醨
果專專於是道復念念而無違則𦕈眇之善端可以擴
之於天地之涯美哉張君令德是頥勿欺名齋顧以自
䂓庶幾匪懈賢可士希
　　　惜隂齋銘
大化茫茫斯物斯億人為物靈所貴者德德原於天心
㑹其極其體密微其用周悉云胡氣拘所得者失顧茲
百年曾不瞬息弗亟循之將遂迷溺所以往哲晷景是
惜惜之惟何明誠致力明則道通誠則道立從事二者
遑遑汲汲朝復一朝日復一日靡間毫髪靡懈頃刻于
茲巻舒于茲語黙慨彼前修瞻望靡及有卓君子希慕
軌則爰作齋居爰圖進益古訓是名古法是式由學而
仕勤勵夕惕豈曰道悠由近可即豈曰髙山由下可陟
敢贊一言以朂無斁
　　　恒齋銘
有海之瀕有岱之麓挺生儀公質負魁篤公始知學旦
夕孶孶顧此彛德思厥保持乃愽其方乃要其統雷風
法義有恒師孔恒者伊何悠久常然立心行已篤此一
言遂揭齋楣出入是覩若鍳神明若臨師父爰自筮仕
屢擢屢陞官有内外齋無二名夷考厥跡昭哉歴歴持
鐸教尊剖符民輯溥彼旬宣江漢是式允于出納喉舌
是職晩亞南宮朝推耆碩啓沃經筵忠忱彌積載承恩
詔懸車故鄉乘化消息孰不榮光繄公之賢惟恒之幹
夷險一德終始靡倦公雖逝矣名永長存風流奕世子
子孫孫孝思維則安則安倣匪曰髙山恒齋是仰
　　　思儀堂銘
昔有令伯祖母成之更相為命以孝以慈百世之下人
感其詞嗟哉陶君災屯少罹怙恃兩失孑然孤遺皤皤
祖母收拾保持就燥避濕驚癎渇饑孫笑祖悅孫啼祖
悲祖孫一氣同安共危逮茲成人伊誰之思惟祖母氏
邈不可追乃作髙堂肖貌在斯温温笑語宛宛容儀致
慤則著動息無違令伯是式令聞是垂銘以告之永久
勿隳
　　　孝思堂銘
有巍者堂伊誰居之居惟王君式是孝思思之云何曰
恃曰怙匪怙曷生匪恃曷顧生我顧我實惟我尊怙旣
先亡恃罹艱屯乃績乃紡乃誨乃養憫茲藐孤矢德無
爽嵗月旣邁孤亦有成天胡不弔恃亦先零遂藴遂發
亟踐顯達禄位日增孝心彌切惟此一身父母肢體獨
享光榮孝養已矣而獨何心安厥敷遺深居是堂其有
弗思思之之至如臨庭户如聞笑語如見喜怒振振王
君孝思孔昭有通於天有徹于朝帝曰孝子予惟汝錫
錫汝考妣如汝之秩御史孺人有格其神一世之屈萬
世之伸王君振振孝思維則載銘其堂永久弗忒
　　　存誠齋銘
惟天地萬物實理為之樞機本厥一源諒無不齊自禀
賦之雜揉紛虛偽之交馳爰有元聖乃曰無為斯太極
之全體兼動靜而靡違降聖而賢必由保持視聽言動
敬以主之羣邪退伏誠斯不虧温温李生往哲是希爰
居爰處左箴右規弦韋是服絲桐是揮沉酣古訓詠歌
古詩斯須動作靡敢怠隳窒慾止水如防如隄庶邪妄
之可閑冀存誠之在茲美厥志之名齋述法言以勵之
　　　世厚堂銘
惟人秉德惟始不恌篤邇行逺仁理孔昭云胡昧者楚
越人已弗惻弗恫薄亦甚矣吉有君子家以厚傳渴猶
已致危猶已顛乃設寒漿大飲行旅乃懸杙索大濟險
阻其事雖微其心則仁能以類推旁達無垠爰作髙堂
名曰世厚式昭于先庸戒于後給事鍾慶世德是遵譬
之水木培根浚源惟厚弗替乃福所自視此堂名欽于
永世
　　贊
　　　獬豸贊
疾惡者天地之正性而人心之所鍾云胡淪胥其類不
知其醜而甘與之同有物于此匪兕匪虎非羆非熊名
曰神羊曠世莫逢乃能觸回邪而無避合輿論之至公
則彼臧否莫辨者覩其狀類寧不為之愧生於中邪
　　　又
爾形不類爾出不世是葢禀隂陽之情英具天地之正
義心之靈旣鑑物以靡差角之剛復觸邪以無避宜其
端居而百恠惴伏正視而羣小悚畏故能與麒麟同逰
騶虞作配擅執法之英聲為國家之美瑞也
　　　無庵贊
老氏之無乃無而無吾儒之無乃無而有有非聲色形
迹之可求雖無聲無臭而實為造化之樞紐其在人也
寂然不動者無聲臭之可窺實萬象森然已具之淵藪
卓哉無庵心學是潛所以啓大易之闗鍵識濓溪之指
南其取號也雖無而實有其體道也雖虚而實涵歛之
則約施之則覃或翺翔乎武選或正職於大叅凡其著
赫赫之顯蹟何莫非體立而用兼及其老而休也因人
事之乘除悟隂陽之消息歛疇昔之敷舒為所巻之微
密順大化而怡然乗白雲以髙適凡其貫始終而不二
由其合有無而為一彼以天地為幻妄以萬物為麤迹
空諸實有而為反道悖理之邪說以聾瞽斯民蠧害正
道者又豈可以比擬無庵之真識邪
　　　王先生畫像贊
其貌充然其色温然精心𤣥思探索乎岐黄之編髙外
化焉其為術也通變審密而鄉閭稱焉殆將與張長沙
孫思邈劉素異世而同傳也耶
　　　畫龍贊
能大能小能屈能伸能顯能晦能雨能雲葢至陽之精
為萬物之神故其功在天地功在庶品功在生民可敬
可畏可瞻可仰不可得而馴非聖者之至德又安足以
比倫
　　　歸一老人畫像贊
其貌充而全其神粹而完識之正旣超軼乎習俗情之
適復笑傲乎林泉是宜享簡穰之多福樂期頥之永年
然則其孤標時服固丹青之可彷彿而靈臺春意豈筆
畫之能盡傳邪
　　　拙巢先生畫像贊
質純氣和理明心定篤信好古拒邪閑正有言有行以
淑後人美哉君子輝光日新
　　　劉紹僉憲畫像贊
東吳之精中朝之英粹乎其質確乎其聲察其操金百
鍊而愈固望其儀鶚獨立而無朋推其心葢欲使善惡
之著白要其歸實欲觀惠化之流行是誠所謂有守有
為之君子而可為新進晩生之儀刑也
　　　御史張勉夫贊
東吳之英中臺之傑身也繩直心也玉潔持所見不隨
俗以低昻藴其竒毎因事而發越宜其勁節挺然忠言
剴切身雖歴乎險夷功乃歸於潤澤是猶一鶚之髙騫
異乎鷙鳥之累百也
　　章奏
　　　上講學章
大理寺右寺丞臣薛瑄謹題為緝熙聖學事切見近日
有臣下進言欲開經筵以緝熙聖學者雖䝉聖德允納
未見施行葢欲俟軍旅事平之日以開講也臣愚以為
當聖主中興之時天歩維艱之日正講論為學為治之
道不可一日而緩焉者也昔漢光武躬擐甲胄討除羣
兇猶且投戈講藝息馬論道軍旅之間未嘗一日廢學
故能舉羣盜如鴻毛復大業猶反掌此講學所以有資
於成大功也唐太宗興義兵掃除寇亂一時潛邸從龍
之臣皆文學智謀之士日久相與論為學致治之道乙
夜之覧身忘其倦故能剗刮僭偽拯濟生民此講學所
以有資於戡大難也近者因額森京師雖屢戒嚴而内
外禦侮各有其人堂堂天下號令一施風行草偃非至
如漢唐草昧之秋也顧可以斯時而少緩講學之事乎
伏望皇上命廷臣集議經筵儀式務從簡約不尚奢華
仍愽選公卿侍從文學之臣有學術純正持已端方謀
慮深逺才識超卓通達古今明練治體者一二十人使
之更代入直恭遇皇上視朝之暇日御便殿即召各臣
進講其所講之書先大學論語孟子中庸兼講尚書春
秋諸史則資治通鑑綱目務要詳細陳說聖賢修已治
人之要懇切開告帝王端心出治之方以至唐虞三代
漢唐宋以來人君行何道而天下治安為何事而天下
乖亂與夫賞善罰惡之典任賢去邪之道莫不畢陳於
前如此則勸講之臣庶可日修其職講讀官之職旣修
雖皇上聰明上智之資實由於天錫而朝夕緝熙啓沃
之力亦有益於聖心聖學日新聖德日明于以修治道
則正心以正朝廷正朝廷以正百官正百官以正萬民
而治道有修明之效于以攘外侮則修軍政以簡將帥
簡將帥以練士卒練士卒以守封疆而四境有寜謐之
期此講學有資於成大功戡大難宜急行之而不宜緩
焉者也且漢光武唐太宗一時英主耳猶能勤講學於
搶攘之時以收戡靖之績伏惟皇上有唐堯虞舜之聖
德將以立殷周中興之大功誠於此時舉行開講之事
以緝熙聖學則神功聖德髙出千古矣又豈漢唐二主
之可比哉臣猥以衰邁懦柔之資章句迂僻之學自忝
科第屢叨法從昔嘗獲罪先朝放歸田里分將終老丘
園瞑目溝壑幸沭皇上龍飛九五運啓昌期將以立莫
大之治功故不遺草茅之賤士㧞臣布衣之中授以清
要之職日夜思慮愧無補報故敢昧死妄陳前言伏望
皇上開天日之光采而行之不勝懇悃之至縁係緝熙
聖學重事未敢擅便謹題請㫖
　　　乞致仕第一奏
欽差大理寺右寺丞臣薛瑄謹題為致仕事節該欽奉
詔書官員之中有老疾不堪者並聽自陳致仕如年未
七十疾病者亦許自陳欽此切照臣年六十三嵗雖未
及七十自幼禀受氣薄常有怯弱疾病早已筋力衰微
連年又患眼疾昏花文書字畫不能㸔視及跌傷臂膊
屈伸不便景泰元年六月内在貴州永寧衛感冒山嵐
暑氣又患風濕痿痺病症兩足無力動止艱難已成痼
疾寒熱不時發作飲食减少肌膚瘦弱至今常服湯藥
調理未痊委實老病不堪辦事伏望聖恩憐憫乞照詔
書事例放歸田里不勝感戴之至
　　　第二奏
大理寺卿臣薛瑄為老疾乞恩事臣今年近七十禀受
原已怯薄血氣早衰髮白齒豁眼昏聽重加以老病侵
尋乃於景泰六年五月初七又因將理失宜邪氣乗虚
以入感發舊病攻刺腰腹等處疼痛嘔吐幾至危殆旋
䝉聖恩特遣御醫調治已經服藥數日縁血氣已衰卒
難平復若不瀝陳愚悃即今不能掌管印信深恐曠官
誤事伏望皇上宏天地生成之仁憐臣老病放回田里
不勝感戴之至
　　　第三奏
禮部左侍郎兼翰林院學士臣薛瑄謹題為老病乞恩
事切照臣見年六十九嵗氣體旣已衰憊疾病連年發
作天順元年三月内舊患淋疾并右臂風氣疼痛舉發
請醫調治日久稍痊五月初七日前病又發調治至本
月二十四稍痊六月初三日前病又發調治至今未痊
縁血氣旣衰藥力無效疼痛不時已成痼疾及兼齒牙
豁落髪鬚盡白肌膚瘦弱眼目昏花委實辦事不前臣
切自念委受朝廷陞用之恩補報莫伸於萬一老病轉
覺於侵尋伏望聖恩憐憫衰朽不堪辦事放回田里俾
得歸骸骨於丘原不勝戰慄感戴聖恩之至縁係老病
乞恩事理謹題請㫖
　
　
　
　
　敬軒文集巻二十四
