#+TITLE: 文安集-元-揭傒斯
#+DATE: 2018-05-12 10:19:49
#+SOURCE: github.com/kanripo/KR4d0497 master d19e04f1                
掲文安公集目録
　卷之一
　　詩
　　　臨川女　夏五月武昌舟中
　　　張君壽隐居　送趙履道虞叔常
　　　寄題壽安堂　留别盧學士
　　　黄尊師高軒　衡山縣曉渡
　　　瀟湘八景圗
　　　　瀟湘夜雨　逺浦㠶歸
　　　　烟寺晚鐘　洞庭秋月
　　　　　平沙落雁　漁村晚照
　　　　　山市晴嵐　江天暮雪
　　　　　以事如武昌　女兒浦歌
　　　　　送尹十六　送黄五舅
　　　　　貧交行　曉坐
　　　　　别武昌　南康夜泊
　　　　　春日七首　夢雨
　　　　　夢武昌　逰麻姑山
　　　　　雲関　飛練亭
　　　　　湧雪亭　三峽橋
　　　　麻姑壇　懐盧學士
　　　　病夜　得程翰林消息
　　　　歸故園二首　山行
　　　　寄題東臯園亭宿梁安峽
　　　　送趙仲逺　山荘晚立
　　　　哭王十　雨述三首
　　　　春暮閑居　長風沙夜泊
　　　　何郎失鏡詞　贈青城矦尊師
　　　　贈友　曉出順承門
　　　　京城閑居八首去婦詞
　　　　四友詩　賦㕠陸
　　　　泊安慶　漁父
　　　　髙郵城　濟州𥘉度
　　　　楊栁青謡　雜詩四首
　　　　栢堂詩
　　卷之二
　　　詩
　　　　獻張平章　題先天觀圖
　　　　二貞詩　史舘獨坐
　　　　致楽堂詩　馬氏巖溪圗
　　　　山水圗　送道士薛玄卿
　　　　大明殿退朝　祖生詩
　　　　孤雌行　燕氏救兄詩
　　　　送華尊師　送馬雍古
　　　　送周山人　李宫人琵琶引
　　　　題墨竹　王開府八十
　　　　别牟景陽　結羊腸詞
　　　　劉大司徒九十　小孤山
　　　　贈别曽編修　題范氏寓居
　　　　尋舍弟　贈王郎
　　　　山水圗　送道士薛玄卿
　　　　大明殿退朝　祖生詩
　　　　孤雌行　燕氏救兄詩
　　　　送華尊師　送馬雍古
　　　　送周山人　李宫人琵琶引
　　　　題墨竹　王開府八十
　　　　别牟景陽　結羊腸詞
　　　　劉大司徒九十　小孤山
　　　　贈别曽編修　題范氏寓居
　　　　尋舍弟　贈王郎
　　　　沈逸人招飲　畫鴨
　　　　題聶氏陶軒　送涂雲章
　　　　歸舟　小孤山曉發
　　　　大信晚泊　白楊河㸔月
　　　　歌風䑓　題嚴陵獨釣
　　　　鼯䑕食瓜圗　哭徐尊師
　　　　送蔡思敬　孔林圗詩
　　　　壽檪山詩　壽王樞宻
　　　　李将軍歌　題桃源圗
　　　　送人歸豫章　送王留守
　　　　題張尊師畵　送楊宣慰
　　　　寄題畊雨亭　寄題心逺亭
　　　　寒夜作　送唐尊師
　　　　送詹尊師　贈淳貞子
　　　　孤松篇　過何得之故居五首
　　　　送譚仲章　我我亭詩
　　　　送鄭司獄　題山水
　　　　題御馬圗　題山暉圗
　　　　題流民事蹟　寄題真村堂
　　　　送人從軍　題淵明歸去來圗
　　卷之三
　　　詩
　　　　題明皇出逰圗畫鷹
　　　　題棄官學道詩登祝融峰
　　　　送何太虛南歸　憶昨四首
　　　　題白翎雀　題園趣亭
　　　　題文瑞圗　題復明詩卷
　　　　同人下直賦　賦海上雲
　　　　吴子高悼亡　秋夜作
　　　　張子高歸成都題淵明歸興圗
　　　寄題寕壽道院題宋好古墨竹
　　　雲錦溪棹歌(七/首)御書雪林應制
　　　胡䖍汲水蕃部圗辛澄蓮花觀音
　　　杜節婦詩　韓滉土星像
　　　曹将軍下􁢇馬圗韓幹馬
　　　宋徽宗宴蔡京圖送秘書李道濟
　　　送全平草　題青山白雲圖
　　　桃花鸚鵡　趙孝子
　　　題衛青印　真陽詩贈連尊師
　　　贈項錬詩　送祐上人
　　　　送蘓尊師　寄題張齊公庙
　　　　題白翎雀　寄題菊庒
　　　　題霜鍾琴　送王伯楯
　　　　題鍾秀園　題皆春堂
　　　　謝項子虛　周氏水木清華亭
　　　　題虛舟　送毛真人
　　　　蘓志道哀詩　題溪居圗
　　　　寄題湖山堂　夢先帝賜橘花
　　　　寄題鄭氏菊庒題四清圗
　　　　題蘭秀軒　夢題墨梅
　　　寄題暖翠亭(二/首)寄題長春亭
　　　題春蘭秋蕙(四/首)題讀書亭
　　　送蕭教授　送張郎中
　　　送聶太祝　題㸔雨軒
　　　題清虛舘　吴歌送人歸呉中
　卷之四
　　詩續
　　　所藏逺山圗　題陳氏松巢圗
　　　桂林歌(湖南憲使/盧學士移病歸潁舟次武昌/辱問不肖姓名先奉寄三首大徳七年)
　　　黄鵠聼雨　贈别李時毅
　　　　送姜尚志　逰禅林寺
　　　　逰麻原苐三谷　送雷山人
　　　　送孫志言　贈髤者黄生
　　　　送管録事　寄别郭教授
　　　　和馬伯庸(二/首)重送曽應奉諸君子
　　　　熊英德哀詞　雜詩五首
　　　　寓興五首　雨中作
　　　　送劉旌德　題淵明撫松圗
　　　　趙子昂寒翠圗𥘉至京答友人
　　　　重餞何太虗　贈洪參軍兄弟
　　　送馮尊師　題山水卷
　　　題玉壺氷亭　三月晦日
　　　題陳椽菊逕　題蘆鴈四首
　　　李陵蘓武圗　風烟雪月四梅圗
　　　題牧羊圗　題草䖝圗二首
　　　再題草䖝(二/首)題草庵圗
　　　題畫牛　題何博士墨竹
　　　邱氏月磯亭　題四梅圗
　　　送阿英　野鴨詞
　　　題雪竹𥘉霽　題蒲萄
　　卷之五
　　　詩續
　　　　飲酒萹　從他痛詞
　　　　　吴歌　贈許道士
　　　　　題小蓬莱　黄母呉氏挽歌
　　　　送墨工潘生　送純真子還山
　　　　漁樵問答圗　題劉商觀奕圗
　　　　題㕠龍圗　題玉笥少
　　　　　題禱雨詩卷　畫鷹
　　　　　送張使君　題春龍聴雷圗
　　　　蔡氏四適堂　題山水圗
　　　　送黄判官　和十二辰詩
　　　　發臨湘得風　聞西師㨗二首
　　　　漢荼陵矦庙　泉水嶺作二首
　　　　北楼雪後　聞熊從嘔血亡
　　　　待潮　題吴越王手帖
　　卷之六
　　　制　表
　　　　齊國公謚忠衮張榮追封濟南王仍謚
　　　　　忠衮制
　　　　妻齊國夫人宋氏追封濟南王夫人制
　　　　諸王忽都荅兒追封雲安王謚忠武制
　　　　諸王羅今觸追封保寕王謚昭義制
　　　　申命三十九代天師張嗣成制
　　　　進至大聖徳頌表
　　　　皇太后加尊號監修國史府賀表
　　　　天壽節監修國史府賀表
　　　　元旦翰林國史院賀皇太后表
　　　　天壽節代蒙古國子監賀表
　　　　上再節位奎章閣賀表
　　　　奎章閣賀正表
　　　　册皇太子奎章閣賀表
　　　　聖節賀表
　　　　奎章閣賀表
　　　　藝文監賀表
　　　　藝文監賀表
　　卷之七
　　書
　　　　上李秦公書
　　　　與尚書右丞相書
　　　　荅胡伋仲書
　　　　與蕭維斗書
　　卷之八
　　序
　　　　吴清寕文集序
　　　　豊水續志序
　　　　䔥孚有詩序
　　　　　孔氏譜序
　　　　重修揭氏族譜序
　　　　送劉旌德序
　　　　通鑑綱目書法序
　　　　范先生詩序
　　　　書王鼎翁文集序
　　　　城南宴集詩後序
　　　　送胡伯友拜孔林序
　　　　送張椽序
　　　　送陳文學序
　　　　贈醫士湯伯高序
　　　　夷白先生集序
　　　　純德先生梅西集序
　　　送陳叔永南歸序
　　　送族子時益赴南康主簿序
　　　送李克俊赴長興州同知序
　　　送劉真叟赴廣東憲幕詩序
　　　宋史論序
　卷之九
　序
　　　送劉以徳赴化州學正序
　　　送張都事序
　　送藝林庫提點畢申逹棄官歸飬詩序
　　　　送也速荅兒赤序
　　　　沇溪先生文集序
　　　　無底書囊序
　　　　臨江路張同知自然頌序
　　　　送欒元溥序
　　　　送彭仲賓赴水廵檢序
　　卷之十
　　　記
　　　　富州重修學記　一
　　　　全州學記
　　　　舒城縣龍眠書院記
　　　　涿州孔子廟禮器記
　　　　增城三皇廟記
　　　　建都水分監記
　　　　安福州東嶽廟記
　　　　浮雲道院記
　　　　撫州靈感廟記
　　　　胡氏園趣亭記
　　　　楊氏忠節祠記
　　　　孝通庙記
　　　　易州定興縣城隍庙記
　　卷之十一
　　　記
　　　　廬江縣學明倫堂記
　　　　靖州廣徳書院記
　　　　廣州增城縣學記
　　　　陟亭記
　　　　善餘堂記
　　　　進德堂記
　　　　常州通真觀修道記
　　　袁州宜春縣逢溪山聖壽寺記
　　　　廬陵縣丞馮君修造記
　　　　昭勇庙巷雪楼記
　　　　法印寺記
　　　　冲玄觀記
　　　　彭州學記
　　卷之十二
　　　碑　墓誌
　　　　大元勅賜修堰碑
　　　　重建濟州會源牐碑
　　　天華萬壽宫碑
　　　臨江路玉笥山萬壽承天宫碑
　　　勅賜漢昭烈帝庙碑
　　　㕠節庙碑
　　　龔先生碑
　　　嚴先生碑
　　　楽邱碑
　　　敕賜正奉大夫江南湖北道肅政廉訪使董公神道碑
　　　趙功可墓誌銘
　　　奔清甫墓誌銘
　　　䖏士楊君墓誌銘
　卷之十三
　墓誌銘
　　　饒隐君墓誌銘
　　　蕭景能墓誌銘
　　　鄭隐君墓碣
　　　楊隐叔方墓誌銘
　　　楊隐君叔宏墓誌銘
　　　甘景行墓銘
　　　故荣禄大夫陜西等䖏行中書省平章
　　　　政事吕公墓誌銘
　　　奉議大夫平江路嘉定州知州甘公士
　　　　亷墓誌銘
　　　故贈奉訓大夫滕州知州飛騎尉追封
　　　　滕縣男文君墓銘
　　　逸士徐君墓誌銘
　　　逸士陳君墓誌銘
　　　何先生墓誌銘
　　　靖逸䖏士熊公墓誌銘
　　　劉先生墓誌銘
　　　　劉福墓誌銘
　　　　吾讀吾書齋銘
　　　　孝友堂銘
　　　　潭心齋銘
　　　　思無邪齋銘
　　　　讀書䖏銘
　　　　忍恕堂銘
　　　　方寸間銘
　　卷之十四
　　　雜文
　　　　天馬賛
　　　　仙茅述
　　　　静虚觧
　　　　楊楚經字説
　　　　題昔刺史宋啚後
　　　　題邹福詩後
　　　　幽憂賦
　　　　故叔父常軒五府君哀辞
　　　　九招一首為故嗣漢三千八代天師張
　　　　　留公作
　　　　祭趙供奉文
　　　附
　　　李節婦傳
　　　　桂陽縣尹范君墓誌銘
揭文安公全集卷之一
　　　　　　揭　曼碩　傒斯　著
　　　　　　門生前進士爕理溥化校録
　　臨川女
我本朱氏女住在臨川城家世事趙氏業惟食
農耕五歲父乃死天復令我盲莫知朝與昏所
依母與兄母兄日困窮何以資我身一朝聞宻言與
盲出東門阿母送我出阿兄抱我行不見所向
途但聞風雨聲行行五里餘忽有呼兄名兄乃
棄我走客前撫我言我與趙世親復與汝居鄰
聞汝即赴死扶服到河濵我身盡沾濡不復知
我身汝但與我歸飬汝不記年涔涔遵旋路咽
咽還入城城中盡驚問戚促不能言望門喚易
衣恐我身致患再呼我母來汝勿憂飢寒汝但
與盲居保汝母女全我母為之泣我鄰為之歎
喜我生來歸疑我能再明兄得與母居不異我
父存我今已十三温飽兩無营我母幸康強不
知兄何行我母本慈爱我兄亦艱勤所驅病與
貧遂使移中情當日不知死今日豈料生我死
何足憾我生何足榮所恨天地生不如主翁仁
誰能為此德娄公名起莘
　夏五月武昌舟中觸目
两髯背立鳴㕠㯭短簑開合滄江雨青山如龍
入雲去白髪何人並沙語船頭放歌船尾和篷
上雨鳴篷下坐推篷不省是何鄉但見㕠㕠白
鷗過
　張君壽先生鵠山隱居
當日自期顔杲卿莫年羞見魯諸生膝兼多病
終難屈身為長愁視轉輕日晏典衣留客醉雨
餘開户㸔兒耕淮雲楚樹晴如掃卧送年年江
水聲
　　送趙履道虞叔常還江右
趙子我同里虞郎我同年手折武昌桞送上西
江船買魚沽酒燒荻鞭夜下西塞寒山前西塞
山碧如苔君今去㡬時来東風花開春水漲待
君黄鶴磯頭望君庾公楼上
　　寄題九江義門陳氏壽安堂
匡廬之隂彭蠡涯七百餘載真良家(宋御書表其/門曰真良家)
冲和欝勃吹不散飛落南山萱草花徃時冠葢
如流水撞鐘鼎食三萬指詔書十度復租庸每
歲朝廷仍貸米父慈子孝則四方紀净綱明照
閭里蓬莱水淺昆明空天開地闢元氣通張公
百忍澤未竭王母千年桃始紅南山築堂三百
步翠竹屯雲森玉樹忠厚必有神明扶淳樸自
是期頥具方瞳緑鬢紅氍毹春酒揺蕩香扶踈
公矦子孫始必復日爲太夫人起居
　　正月十二日尋盧學士船至漢口留詩爲
　　　别
晴江澹微瀾曵雲在曽巘参差連舫出散漫羣
鷗逺始知遵漢廣遥睇高斾卷懐賢毎忘賤臨
流亦忘蹇蒼茫景将入窈渺春猶淺新知遽相
違餘悰何由展
　　黄尊師髙軒觀鵝因留宿
開軒南嶽下世亊未曽聞落葉常疑雨方池半
是雲偶尋騎鶴侣來此㸔鵝羣一夜潺湲裏秋
光得細分
　　衡山縣曉渡
古縣依江次輕輿落岸隈鳥衝行客過山向野
船開近嶽皆雲氣中流忽雨來何時還到此明
月照沿洄
　　題王山仲所藏瀟湘八景圗卷赱茟作
　　瀟湘夜雨
涔涔暗江樹荒荒椘天路稳繋渡頭船莫放流
下去
　　逺浦帆歸
冥㝠何䖏来小楼江上開長恨風帆色日日誤
郎囬
　　烟寺晚鐘
朝送山僧去莫喚山僧歸相喚復相送山露􁊨
人衣
　　洞庭秋月
顥氣自澄穆碧波還蕩漾應有凌風人吹笛君
山上
　　平沙落㕍
天寒関塞逺水落洲渚濶已逐夕陽低還向黄
蘆没
　　漁村晚照
㝎從海底出且向平沙照漁網未全収漁舟還
下釣
　　山市晴嵐
近樹参差出行人取次多板橋㕠路口此世㡬
廽過
　　江天暮雪
孤舟三日住不見有人家昏昏竹籬䖏却恐是
梅華
　　以事蹔如武昌發臨川
江轉欲無路山廽忽似圍客程秋共逺物色晚
多疑稍稍沙鷗集忽忽野樹稀武昌今夜夢定
有故人知
　　女兒浦歌二首
女兒浦前湖水流女兒浦前過湖舟湖中日日
多風浪湖邉人人還白頭
大孤山前女兒湾大孤山下浪如山山前日日
風和雨山下舟船自徃還
　　送尹十六善叟謁告歸荼陵㑹葬賢兄䖏
　　　士十韵
八歲頼賢兄未埋猶望生旋聞日下塟敢恋世
間榮淂告如無及嚴期况有程意長㸔路短義
重斍身輕鄉樹迎船出江雲入莫橫望山占驛
堠聴雁作城更但使能臨穴猶堪略慰情死生
今古異去住别離并尚足酧知已非貪羙俗評
忽忽不可盡廽首各沾纓
　　送黄五舅得武陵校官還辰州寓居省侍
寕上山頭種禾黍莫向他鄉作羈旅山田得雨
尚有年他鄉顦顇何人憐一身千里家何在全
家更在沅湘外獨樹雞鳴楓葉飛荒村㕍没蘆
花碎親在窮邊望子還子在長途衣復单居無
寸田出無傼明年作(音/佐)官當食禄
　　貧交行
驅車涉廣川揚帆陟崇丘結交四海内中道多
愆尤朔風厲苦莭獨鶴横九州朝拂三島樹夕
過五城楼两翅偶寒影曠然何所求登高臨大
江日莫萬里流時哉䟽鑿人八年忘外留出必
益稷俱歸與䕫龍儔進退两不疑功成垂千秋
萬亊日相􁲠恩情若雲浮吾心苟不渝反覆安
足仇自非天地外何能独忘憂
　　曉坐張先生朝陽軒
朝日照高樹幽人方啓関蕭寥塵外亊風葉滿
窓間
　　别武昌
欲歸常恨遲将行反愁遽殘年念骨肉乆客多
親故佇立望江波江波正東注
　　南康夜泊聞廬阜鐘聲
廬山三百寺何䖏扣曽雲宿鳥月中起歸人湖
上聞入空應更逈近瀑正難分遥想諸僧定香
爐上夕熏
　　春日雜言七首
日月朝朝新何物能獨乆常恐天與地変化曶
已朽東風闖然来茫茫浩無首起視桃李樹晱
艶一非舊如何楊子雲泯黙空自守
　朝出城西門孤墳何穹窿雄狐竄其西修虵出
　其東云昔有狂士七尺才且雄平生無所頼屠
　狗渉春冬一朝際風塵身貴位益崇死生好惡
　間咄唶生秋風氣驕日憑陵家國两嵩蓬子孫
　分散盡空有牛羊踪
　羃歴楊栁枝蒙茸春草齊夭夭誰家婦采桑臨
　路岐零露沾其裳蛛絲卷其衣樹髙身苦弱𧖟
　飢行復遲辛苦事姑嫜宿昔减容輝見者皆歎
　息此心知獨誰良人日暮至醉問尔何為
　啁啁田間雀啄啄常不給春水日已深網羅復
相及既無飬生具日夕湯火急多謝雲間禽無
為自覊縶
祝融九千丈瀟湘地底流洶湧洞庭野崩騰江
漢秋上有飛仙人身披紫雲裘昔者嘗相遇渺
若乗丹丘同歌黄鶴渚共醉岳陽楼思之忽不
見獨立悵悠悠
我有琅玕草欲贈江東客岀門道路長卷𬒮空
歎息靈苗世所尚良士余所惜神仙無千年耿
耿誰復識
五歲能讀書十歲能賦詩十五事逺逰三十無
所為既乖俯仰責復為鄰里欺生計日已踈世
態多瑕疵煌煌金張門徒􁒐皆光輝日晏賓客
集軒車如風馳一笑擲千金片言委黄汎齊生
獨抱瑟来徃何逶迤
　　夢两雏
阿英十二能辟纑阿牛五歲貪讀書辟纑成縷
無人識讀書有志令人惜汝父飄零汝母休吾
親雖徤俱白頭雨聲断道風驚屋阿婆獨抱諸
孫哭
　　夢武昌
黄鶴楼前鸚鵡洲夣中渾似昔時逰蒼山斜入
三湘路落日平鋪七澤流鼓角沉雄遥動地㠶
檣髙下乱維舟故人雖在多分散独向南池㸔
白鷗
　　逰麻姑山五首并序
湖北憲使程公間居盱上二年矣五月二十日
詔詔拜翰林學士又十日公與使者及諸客同
逰麻姑山輙以覧歴所止賦詩五首
　　雲関
君子荷𥘉服㤙至若無榮穆穆芳雨散悠悠蒼
　山行危関擁霧黒飛術緑雲青苔蘚􁇨如積杉
　松窅冥冥時逢負苓翁忽聞流水声舉足向益
　髙矯然欲遐征徒􁒐各忘倦矧彼髙人情
　　　飛練亭
　神工擲天紳挂之两崖間萬古輸不盡誰能測
　其端势割山石愁氣挟草木寒安得天風吹繋
　彼日月還麻姑緑雲髪􁈭黝長不殘
　　　湧雪亭
　泉源出地底仰向雲中行擘厓㵼千犬亂石皆
　騰獰風霆日夜急雨雪虚空明不有神物扶兹
山應乆傾噴薄側飛鳥砰鍧愁百靈仙家信為
好喧䀨何由平
　　三峡橋
两山束飛橋下塹不測渊誰開萬㝷鐡逗此無
窮泉淙淙輥空曲􁁦􁁦投奔川陽光下照之忽
作龍騰天常恐桑田変中有瞿塘船
　　麻姑壇
嵯峨仙都觀遥望丹霞天後有千歲松前有百
頃田風日夏颯　烟雲晝葱芊羣彦一時集安
知非列仙持觴起相醻罷琴抗髙言天道信悠
邈人情何拘挛靈君不可致落景詎少延仰雖
慙冥冥俯寔憂元元主人顧坐客此中可忘年
　　盧學士奉　㫖南祀海嶽繇鍾陵相别聞
　　　尚宿㽞㑹稽有懐奉寄
鍾陵一分手幾日過錢唐五日山隂路千峰海
上凉烟霞含景氣草木識天香夙昔經行䖏風
深轉不忘
　　病夜
素壁深忩獨客身桃枝薑胯只為鄰極慙供給
煩賢友尚恐傳聞及老親蛬響戒寒相應起烛
花連夜為誰新多情造物真豪縱盡力相驅病
與貧
　得程翰林楊州消息
皇明属休期側席佇貞良㳺麟既集薮鳴鳯亦
在岡君子乘時興出餞何輝光車馬塞江介笳
鼓凝羽觴時秋風雨交四顧野茫茫晨鉦激中
流飛斾忽異方蓄思遵旋軌浮雲紛北翔道路
間邦畿草木隕寒霜畧景倐易流悲来但徊徨
君懐經綸憂余負灾疾妨騫沉固異趣情誼結
中膓居下衆所夷在賤誰不忘宛緬廣陵翰胡
獨置我傍鬰悒増愁思投袂睇莾蒼自顧匪茅
茹委跡任空墻淵淵賢逹心悢悢情内傷
　　歸故園新居落成後作
親光身仍苦家貧歲更㓙掄材斤斧後發地艸
菜中面势㸔前跡歡呼集衆功聊存今日意敢
望昔時同
漂轉何多歲艰難且定居隣人供菜菓穉子進
詩書稍覺牛羊逺兼知蔓草除此園三百載亦
復返吾𥘉
　　山行
稍出羣山復渉溪溪光山色冷相輝青𥚑獨踞
溪邉石不顧行人自濯衣
　　寄題馮掾東臯園亭
時雨散繁緑緒風滿平原興言慕君子退食在
丘園出應當世務入詠幽人言池流澹無聲畦
𬞞蔚䓤芊髙林䴡陽景羣山若浮烟好鳥應候
鳴新音和且閒時與文士俱消揺農圃春理逹
自知簡情忘可避喧庶云保貞和歲暮委周旋
　　宿梁安峽夢故室有感時還旴江
梁安峽裏杜鵑啼絶壁蒼蒼北斗低雲氣倒連
山影合石稜斜闘浪声齊南風盡日迎歸客落
月空江夢故妻一室十人分数郡百年幾䖏候
晨鷄
　　送趙仲逺赴晚寕
仍為令尹去如送武夷仙舊政閩人説新詩海
客傳度関風搬署下瀬月依船不奪循良意應
知幕府賢
　　山荘晚立有懐舎姪沆督穫臨川
䔩䔩黄桑葉蒼蒼白竹峰居人争野碓歸客背
村鐘路暗縁溪􁊨山寒著霧濃阿咸収稻未辛
苦闕相從
　　哭王十良仲
深谷可為陵大海可為田唯有死者窮無由觀
青天千古黄壌間萬古黄泉下精神與時息形
貭隨日化日落朝復生月缺望已盈不知死者
别何時見形声悲哉復悲哉已矣復已矣我友
𥘉五人今焉忽成四死者不復見生者長别離
人生如春花美好知幾何欲為生者歡復念死
者苦死生日相尋歡樂如糞土
　　雨述三篇
江南臈月天未雪居者單衣行苦热連山郡邑
瘴盡行豈獨嶺南與閩越逋民攘攘度閩山十
人不見一人還明知地悪去未已可憐生死相
追攀
近聞闽中瘴大作不間村原與城郭全家十口
一朝空忍飢種稲無人穫共言海上列城好地
冷風清若蓬島不見前年東海頭一夜潮来跡
如掃
冬来一晴四十日三日南風當有雪不知閩嶺
今何如念我故人書断絶劍南判官心所親甌
寕大夫政有神腐儒多事浪憂喜安得貽書兩
故人
　　春莫閒居寄城西程漢翁十五韵
迢迢曽城阿峨峨鳯凰山下有隠淪士能為淮
漢言两日一寓音五日一承顔毎談經済事恒
及離乱間言辞多忼愾文字少凋殘不歎東逝
川但憶南山田寕與無心逰不受衆目憐褰衣
必峻崿散歩亦名園舒卷信在襟蕭寂固所安
經春僒疾痗撫時增懦孱羣書乱薬裹髙卧掩
荆関蹇余属乆要朝詣常暮還醜劣愧髙情焉
知君所觀日出衆鳥語蒼岑滿楼端申章冩深
誼謭薄何由宣
　　長風沙夜泊
長風沙風沙不断行人嗟行人嗟奈君何南風
正髙北風起大船𥘉湾小船喜移船更近大船
頭不独風沙夜可憂但祝行人好心事長江何
䖏是安流茅屋叁差数株栁時平尚置官軍守
青裙老嫗詫鮮魚白髮殘兵賣私酒魚賤可買
酒可沽他人心事知何如
　　何郎失鏡詞
團團如月不曽虧家人親置枕中時朝朝将正
頭上幘時時携鑷鬢邉絲古文宛轉何人造失
来始斍今難討街頭不直半緡錢古銅終較今
銅好向人不敢再三尋客裏空疑同舍心萬里
相隨一朝别夜夜還瞻天上月
　　贈青城侯尊師次人韵
聞說名山采薬蹤多從雲去少人逢蜀江春老
㱕難定燕谷寒來望轉濃案上仙經新長蠧匣
中雄劍舊降龍不知少日尋真䖏還在青城第
㡬峰
　　贈友
天道有恒運君子蹈其常時物自熈洽庻心亦
惟康鄙人寛慮思殊氣冐隂陽霜霰中夏零焉
得不摧傷先聖有遺訓血氣戒方剛懿彼老氏
言舌歯示存亡反躬寔明哲撫已增忼慷正徳
詎云割率欲乃非祥勿謂壘空明不足輸景光
勿謂徑寸莖不足載春芳推餘暨所闕懐㢤安
能忘
　　曉出順承門有懐太虗
歩出城南門悵望江南路前日風雪中故人從
此去
　　京城間居襍言八首
都城列萬雉楼觀並飛霞太液深蕩潏廣寒高
嵯峨重譯踰萬國流聲竟四遐既寵瑰異才復
保勛舊家忠厚跂行葦明照徹羲娥永惟皇上
徳世世襲亨嘉
冀北多良馬漁陽多壮士馬休伏槽櫪壮士習
農噐桑枣竟中州朝貢四方至外無烽燧警内
有耳目寄消揺放良時歡楽永不替
濟濟從臣内赫赫公與侯伊昔從我　皇守邊
瀚海頭荷戈十餘載力戰如巳憂寸䇿無遺用
長智少淹㽞劳多必重賞功大靡輕酬意氣相
傾動㤙深身若浮　天子乘六龍垂衣臨九州
茅土亘河山甲第隘荘馗四海仰光耀出入擁
華騶富貴歘如此寵禄信難侔從軍亦云苦眷
言享斯丘
朝從獵城南暮從獵城北白馬喻飛翰輕裘如
膏泽塵起知獸駭風高驗鳥疾隻箭落㕠鶖千
金出俄刻㱕來拜恩寵楽飲過一石僮奴增意
氣賓客改顔色常恐文法士輕薄多瑕擿髙門
　臨廣衢秋風上荆棘
　朔土高且厚民生劲而彊榆桞雖弱質生植益
　繁昌桃李大於拳枣栗充餱糧誰謂苦寒地百
　物莫得傷青青雲夢竹宿昔傲雪霜移植扵此
　庭不如芥與楊竹性豈有改由来非本鄉
　眇眇寒門士客途燕薊城上無公卿故下無舊
　友朋裘褐不自蔽藿食空營營四頋烖沴餘但
　聞號哭聲日負道徳懿敢懐軒冕榮節食慎所
　欲聊以厚我生
　高歩覧九州誰獨無與親同室不相喻矧彼途
　路人誘詘更驅廹巧詐日眩真共美為善樂莫
　知與善鄰未足保厥躬已謂貽子孫一言易為
　義一㤙易為仁世無魯東叟何以慰心神
　哀飈驚野草日夜委鮮腴嗟㢤白楊樹高高凌
　玄虚朝逰車馬中夕息思故廬塵衿難為潔野
　性非京都貧賤不自保焉能恋簮裾頼有死與
　生可齊賢與愚
　　　去婦詞
　江東有一士子留都下三年適娶一貴人女為
　妻乆乃知其已有妻子矣一夕逃去因託去婦為
之詩非徒欲傳其事抑以示風戒云爾輕合鮮
義終苟容希禮遇逺結萬里昏多為才名誤始
與君結好不知君有婦有女嫁他人俱懐託遲
莫青青墻下草生死墻下路娟娟道傍華零落
無䖏所女子失其身何以保貞素既乖百年意
百年誰能度對鏡空悲喑中心良難訴浮萍難
為託一木無両附棄舊属新歡新歡漸成故寕
當中路折莫被他人去寕老阿母傍不受他人
妬騰身岀房闥両絶無復頋所願嫁他人甘心
西山樹
　　四友詩
四友者廣信王庭鈺良仲臨川李商弼良佐武
昌盧廷鵉子儀同里熊坦從正也李亡已七年
餘亦亡二三年余索居京師毎夕夣寐與四友
相接傷其皆賢而無夀又與余篤好乃作四友
詩一以志余哀一以㮣見其平生云李得年二
十二盧二十九熊二十四王四十有九
三兄負竒偉十四已應門倉卒遘閔㓙盗賊蔽
丘原衰絰從伯父慷慨安其人豪横劇狼虎瞋
目莫敢干䧏心相欵宻共稱孺子賢時應州縣
役調笑官長尊酬接雖靡盬講習日多聞激烈
忠憤際委曲禮法間時平俗益康放志農圃言
(有集曰/圃課)浮湖感龍変(嘗汎彭蠡見龍見遂/肆意墨龍悟觧夐絶)陟巘
忽鳶騫古笛振哀鐵清琴敏素絃毎傷古人逝
迸淚尊酒前與我𥘉識面己誓為弟昆誰謂天
不仁中路遂離分寥寥昻山阿􁈭黝硯井泉賔
客一以散託夢與招䰟嘉禾不叢生猶為造化
欺繁霜凋其葉震風傷其枝利虫齧其根飢禽
啄其皮豈無雨露滋不得干雲霓
李氏年弱冠博通三氏詞援毫㨗飛電吐氣裂
豹螭信如海上潮直若琴上絲朗如九秋月温
比三春暉志在躋聖賢寕復頋所私一悟生㓕
理天地忽若遺(君卒時一日晨興有数道人叩/門求作白蓮庵記君援筆而就)
(大爲得意有頃忽奄然坐逝父母聞而趍哭之/迎謂父母曰某兄弟幸多死生命也勿以爲憂)
(既瞑一道人撫其背曰檀樾檀樾生好䖏生好/䖏復瞪目視道人厲声曰佛法本無生滅遂卒)
(癸邜二月也葬時衆轝出/城𥘉不能勝忽輕如羽)顔回早聞道短折非
所悲茫茫後死者中夜獨漣洏
武昌故舊中盧生亦竒傑雄才傲當世高誼凌
白日貧賤有相知富貴莫能折冠盖如雲霧而
獨與余宻大徳七年夏予有長沙役臨河與余
　分攬𬒮乆鳴咽知心託生死誰能此離别千里
　竟相從風波復炎熱青天入杯酒歌嘯中夜激
　便欲乘滄溟迢遥送華髪行行亦云至終當与君
　析捨棹即長途惆悵知永訣謂余平生懐時俗
　莫能逹學不追古人終不願有室還聞起分数
　小邑傍蕭瑟始爲賢者哀那知遽淪没樊山罷
　歡讌赤壁空流月佇立想音形音形一何濶
　親友日凋謝况我情所鍾熊子三十餘亦在九
　原中高才祇促齡積善適爲㓙天道不可依人
　命如飛蓬夢寐常相見烱若生相從亦知心不
　異矧復里閈同始君椽韶學我心寔忡忡歸来
　已三年微疾竟永終薄禄不救飢一官非高崇
　獨令君子亡碧血冷秋風鄰曲㤙爱絶山川談
　笑空名家失金匱樗櫟入公宫誰復継粹温徒
　用想舂容千秋瑶山路繚繞劒池東
　　　賦㕠陸
　三五對参差高呼得采時猶疑㕠出早毎恨独
　歸遲散地偏難入全功或誤竒極知妨日力聊
　足審安危
　　　泊安慶時再北游
夜泊淮西郡寒生客子衣酒家臨岸閉野燒映
江飛雲盡月𥘉岀潮平風漸微前年城下路此
際正南歸
　　漁父
夫前撒網如飛輪婦復揺櫓青衣裙全家託命
烟波裏扁舟爲屋鷗爲鄰生男已解安貧賤生
女已得供炊㸑天生網罟作田園不教衣食㸔
人面男大還娶􁏅家女女大還作􁏅家婦朝朝
骨肉在眼前年年生計大江邊更願官中减征
賦有錢沽酒供醉眠雖無餘羡無不足何用世
上千鍾禄
　高郵城
高郵城城何長城上種麦城下種桑昔日鐡不
如今爲耕種塲但願千萬年盡四海外爲封疆
桑隂隂麦茫茫終古不用城與隍
　　濟州𥘉度
辭家計日逢𥘉度遲日暄風在帝京曉起慈
親望天北行人𥘉泊濟州城
　　楊桞青謡
楊桞青青河水黄河流両岸葦籬長河東女嫁
河西郎河西燒燭河東光日日相迎葦檐下朝
朝相送葦籬傍河邊病叟長廻首送兒北去還
南走昨日臨清賣葦囘今日販魚桃花口連年
水旱更無蚕丁力夫徭百不堪惟有河邊守墳
墓數株高樹曉相参
　　雜詩四首寄彭通復
日月麗中天列宿爛昭昭河漢高且深鳥鵲以
為橋寒霜昨夜䧏時菊委嘉苗地勢西北雄終
歳皆風飈玄工宰萬物時至有榮消嘗恐光景
馳不得與消揺
區區九州内横縱数千里誰設山與河愚者分
表裏京師天下本萬國赴如水珠犀從南来狗
馬由西止浩浩荆吴船日夜行不已生材無定
所一物孰非已皇天仁且廣君道亦如此我思
古唐虞當日誰共理
巢由伏箕潁園綺居商顔洗耳甘自潔茹芝竟
不還三傑足為理五臣安可攀高尚誠所貴孔
轍奚独環吾聞有隱淪多在衡霍間飯牛腹長
飢百結凄以寒懐寳羞自獻邈然老空山
脉脉我所思彭氏躡遐踪婉婉若處子未曽岀
房櫳相望四千里踰年闕相從五月君寄書九
月逹京中我書欲報君書到歳已窮豈不懐繾
綣無由覿君容参差天際雲縹緲乘朔風羽翼
不吾施翩彼南飛鴻君有高世行我無適時功
天命人得違岀䖏諒非同
　　栢堂詩
栢堂為劉母熊夫人作也夫人有淑徳年二十
五而寡守志不嫁有子曰觀又賢作堂以奉其
母請名扵太史氏謂之栢堂而作是頌　欎彼
北堂言樹其栢其栢嶷嶷維木之特栢之始生
于彼高陵雨露其凝金石其貞栢之既成鳯臆
鸞􁋊言樹斯庭霜雪是慿霜雪浩浩其栢矯矯
有美君子而弗偕老其葉欒欒其節桓桓其居
安安永世式觀我堂既構我栢既茂天錫眉夀
保艾爾後
揭文安公全集卷之二
　　　　　　揭　曼碩　傒斯　著
　　　　　　　門生前進士爕理溥化校録
　　獻張平章
天歴肇玄朔坤輿集　皇靈汴蔡既榛夷南海
淪炎精圗書入天府将帥功業成寳玉被親懿
茅土列公卿庶類奮休祥羣賢基太平明公紹
鴻烈文采敵華聲岀入三十年愓然心靡寕論
兵體安危攬轡思澄清矧宅股肱地夙夜在
王庭名高徳益難位隆貴匪輕　聖心誠弘格
臣節美戦兢唐虞登䕫臯堯舜猶日升周召竭
師保成康措王刑昌明願同濟援筆播芳馨
　　題祝道士龍虎山先天觀圗
聞説先天觀重重絶壁環鳥啼青澗裏花落白
雲間稚子能長嘨居人識大還洞門無䖏認唯
有水潺湲
　　二貞詩
関右有姬氏者父子皆早世姑趙婦張皆以年
二十五而寡守節不嫁作二貞詩
関右有姬氏父子早棄捐孀婦奉寡姑誓死各
芳年膏沭誰復理羅𥜗委箧间辛苦亊蚕繅祭
祀亦靡愆父母既莫奪媒妁徒空言鳬㕍安所
施幣玉視如烟寕与枯瘁没不為歡楽存婉婉
桃李花春鳥何翩翩萬物各知時姑婦独纍然
　　史舘独坐
地夐天逾近風髙午尚寒虚庭松子落欹檻菊
花乾撫卷俱千古憂時有萬端寂寥麟父茟才
薄欲辞官
　　周侍制致楽堂詩
有堂渠渠在番之區維周寿母式燕以娱渠渠
　有堂在番之陽維周寿母式燕以康斯堂何有
　有蘭有芷垂佩橤蘂維周之子斯堂何有有蘭
　有蓀垂佩申申維周之孫曰烝曰嘗孔時且具
　維甘維㫖承于寿母母曰寕只福禄凝只升斯
　堂只我心平只母曰嘉只福禄遐只升斯堂只
　我心和只
　　　馬氏􁐺溪啚
　何䖏幽􁐺下復有清溪㵼霧氣散長林湍聲落
　平野石冝白烏憇樹想玄猨把誰獨此安居居
　人云姓馬
　　山水啚
幽人無世事髙卧謝浮名山崦晴時出溪流盡
䖏行還聞有漁釣相問扣柴荆不埽门前路莓
苔滿地生
　　送道士薛玄卿㱕江東
知君此去漸難招只在人間已廓寥市上有時
逢賣薬山頭何䖏覓吹簫仙􁐺花落溪流滿鬼
谷雲開樹影遥未必故山安隱逸海天凉月夜
萧蕭
　　大明殿退朝和周待制
巍巍道徳拱羲皇濟濟威儀陋漢光日射龍丈
宫女扇風傳鷄舌侍臣香中宵景氣浮㕠阙下
界歡謡動八荒詞舘小臣何以報　皇圖聖寿
与天長
　　祖生詩
浦城孝子身姓祖自憐性命如糞土生纔五歲
遭乱離有母更𬒳官軍虜零丁二十八春秋母
縱淂生何䖏求天地茫茫明月恨江山漠漠白
雲愁忽淂母書驚母在㸔書未盡淚先流書云
流落河南縣河南蹋遍無由見唐州境上忽相
逢白髪蕭蕭霜滿面誰知喜極情轉悲傍人更
問𥘉别時千生萬死到今日始為母子東南歸
東南迢逓閩山路入门犹記階前樹居人傳説
盡相㸔鷄黍提携竟朝暮祖生母子真可憐少
壮離别老大還同時鄊井𬒳兵者幾人骨肉能
生全願生母子長寿考四海升平永相保
　　孤雌行為郾城莭婦作
有鳥有鳥雌雄相追哺雛未飽鳴且飛雏未長
雄乃死子亦随朝朝暮暮唯孤雌長林廣野風
日羙歩歩不敢離故棲燕雀揺颺差復池廽身
側腦逓相欺誰憐孤雌心到死終不移更有許
州郾城徐氏母一生抱恨守空閨
　　燕氏救兄詩
千金之子不死市椘人竟殺陶朱子生者可殺
死可生千金為重骨肉輕誰謂平陽有燕氏傾
家乃出而兄死弟再有兄兄見弟里闾驚嗟官
吏喜鳴呼安淂天下之吏亷且循庶政如水無
冤民
　　送華尊師以　天寿莭奉　詔祀武當
靈時嚴漢祠神峰標椘甸羽人丹丘伯承　詔
馳嘉薦華渚曜玉虹條風舞玄燕長淮雨中㵼
􁲞嶽雲間献涉旬歴峻阯梯空荅弘願授簡香
始升揭䖍帝如眷天清翼軫動地粛玄武見飛
響逈更聞竒祥静逾絢是中有真侶蚤接諸方
授胼胝負畚鍤鑿翠蓄雷電金芝産齋房矞雲
冠巖殿祈褫無歲年㑹莭方紛衍既恊　時君
降又楽明祀徧聖歴齊堪輿豊澤周㝢縣還帰
报　天子独往奚所羡(真侶謂張真/人有道行)
　送馬雍古御史撫喻河西
我皇属憂頋君子得安居孟春風且寒遺子
以脩途四牡何翩翩廽首睇神都我懐正紆􁜄
殽函忽巳踰積雪𬒳長巒萎者何時蘓巋彼蓮
花峰上出浮雲衢白日皦以縣下視若玄墟煙
塵起西北原野無定株行者中顧懐居者念其
廬黄河􁁦東流乃自崐崘渠四海豈不曠切若
䏎与膚親賢逺讒人古以致康娯君子誠多才
乃用在馳驅秦隴阻関塞歲月浩已徂鞠躬盡
明義足為世所模
　　送周山人之遼東
物變風已暄庭虚雪犹在毎與君子違偏驚歲
年改名山先夢到靈薬隨方采明日望行人雲
槎隔遼海
　李宫人琵琶引
鄠縣亢主簿言有李宮人者善琵琶至元十九
年以良家子入宫得幸上比之昭君至大中
入事㒷聖宫比以足疾乃得賜帰侍母給内俸
如故因亢且乞詩扵余遂作李宫人琵琶引其
辞曰
茫茫青塚春風裏歲歲春凨吹不起傳得琵琶
馬上声古今只有王与李李氏昔在至元中少
小辞家來入宮一見　世皇称藝絶珠歌翠
舞忽如空　君王豈為紅顔惜自是衆人弹不
得玉觴未㪯楽乍停一曲便覺千金值廣寒殿
裏月流輝太液池頭花發時舊曲半存犹觧譜
新声萬変搃相宜三十六年如一日長得　君
王賜顔色形容漸改病相㝷独抱琵琶空歎息
　㒷聖宫中爱更深承㤙始得遂㱕心時時尚
被宫中召強理琵琶絃上音琵琶轉調声轉澁
堂上慈親還佇立囬㸔舊賜滿床頭落花飛絮
春風急
　　題上都崇真宫陳真人屋壁李斈士所畫
　　　墨竹走茟作
玉京滦水上仙舘白雲郷虚壁数竿竹清風生
滿堂微吟弄寒影静坐佇幽香有客仍無事澹
然方两忘
　　集賢大斈士趙囯公王開府慶八十應
　　　制
昭代雍熈日詞林賦頌時　紫宸丹詔出甲第
五雲垂　𥙿廟青宫裏王公玉樹枝朝趋陪綺
甪夕侍接龍䕫際㑹真難及飛騰巳在兹暴公
𥘉繍斧方叔更藩維霜簡驚風裁天官粛羽儀
還迎代邸入竟𬒳漢文知位望躋三少權衡俯
百司每蒙天黼黻直許囯蓍亀鳯龡廣寒殿龍
舟太液池羽觴春侍宴玉座夜覌碁德業前賢
継辞華後進推髙情睎廣受餘事擬徴珪全趙
山河富瀛洲日月遲九卿看綵服八袠表厖眉
皇覧逢𥘉度殊㤙介寿祺黄封中使出玉食尚
饔移囯老陳嘉慶(李韓公/作序)羣工播盛辞礼非前
代有施及老臣宜福禄何人並忠貞百歲期
聖心誠念舊政用作臣規
　　陵陽牟景陽以名祖父之子孫負竒材劲
　　　氣而與世抺摋自合州教授入掾翰林
　　　　一語不合竟棄去不顧以詩為别
　竒璞刖之媒娥眉妬之具悄悄君子心皇皇百
　王度髙風集大木日夜如吼怒不畏枝葉殘但
　恐本根蠧曉登荣䑓上天地一何巨白日光未
　吐羣星爛無数仙人五雲車縹緲玉清路區區
　隂陽忠可望那可遇忽聞金銮客歲暮仍南去
　不得与之同頓足毛髪𥪡
　　　結羊腸詞
正月十六好風光京師女児結羊賜焚香再拜
礼神畢剪𥿄九道尺許長撚成对綰双双結心
有所祈口難説為輪為鐙恒苦多忽作羊腸心
自别鄰家女児聞㧾至未辨吉凶憂且畏湏臾
結罷起送神滿座􁁅忻襍顦顇但願年年逢此
日児結羊腸神降吉
　　劉承㫖父大司徒邢囯公慶九十應　制
聖主尊賢遂及親邢公盛事更無倫身躋九袠
曈方碧児過耆年鬢未銀鳩杖乍頒寕畏噎龍
章洊拜欲忘身上公建土山河富光禄分壺雨
露頻析木天清雲五色梁園花發月重輪(錫宴梁/氏園)
三宫寵錫驚殊数四座称觴半老臣瑞錦斕斒
迎化日兼金條脱照芳春素烟冉冉晴熏上白
雪冷冷艶曲新先世勲庸歸琬琰名家父子映
冠紳三槐已驗移居日五栁翻如寄傲人涧底
桃花曽阅世枕中鴻宝自頥神詞臣𣣔継荘生
作才薄何堪論大椿
　　小孤山次韵
小孤山前一廽盻蒼然始識孤山面隔江叠嶂
開翠屏絶壁浮雲飄素練憶昔𥘉䝉翰林聘􁒷
棹探竒不知􁒭扪蘿陟級至絶頂目極神開氣
為変大江東滙彭蠡来晝夜崩騰犇海甸笳鼓
遥闻日月動㠶檣忽度乾坤轉舟人不識造物
竒但趣急趂南風便蚤悟微官七載縛㡳用區
區厭貧賤深窓冷壁守編摩何異揚雄困雕篆
重來勝地歲云暮短景催人疾於箭天昏一火
明山半石底犹疑有雷電彭郎磯下寒浪湧坐
客正説龍君傳人生可喜還可憐世亊堪違不
堪恋明朝匡廬復入眼雖有此境何由羡武城
先生独好亊名山每恨逰难偏豊城客子無一
錢但當作詩乞如碩
　　贈别曽編脩歸廬陵􁲍學士兄
孟冬凉風厲謁告歸廬陵阿兄在九原歲暮豈
遑寕兄昔事　武皇海内希英声意氣動人
主文采何從横時事一朝異長揖去躬耕令弟
紹芳猷荣足在承明如何奄忽間南北隔死生
方舟發京囯日落烟霧青萬感縁中來愓焉如
有懲羈臣恋魏闕一夕䰟九升君子㤙義重况
此骨肉情情深不可忘悠悠道路長山川日夕
改我行殊未夹稍出燕兾都巳􁂮齊魯疆髙天
圍四野悵望但茫茫道傍多古墳茔域逓相當
荒草吹北風日夕下牛羊不知何代人扵此閲
㒷亡自古既有死誰獨免摧傷死者雖所同私
懐詎能巳塗路犹感傷况我兄與弟世俗日衰
謝常惧莫能起生者忽若遺誰復哀其死念昔
賢哲人一一去為鬼詩書捐篋笥采采當路子
掞藻厠明庭幸與君子同矧在弱冠年巳獲承
其風家本聖門後孝友世所隆何意手足親一
别曠音容及我南歸日舟揖復相從皦皦寒日
高冥冥厲征鴻落㠶滄江際渺然忽西東努力
慎所託無為謾劳躬
　　寄題臨川西磵范氏寓居
蟾塘塘更西幽澗搃堪題流水花間住孤禽竹
裏啼石稜苔自合山徑樹相齊乆客成真隱故
園應已迷
　　㝷舍弟将至東牢宿野店
歲暮尋我弟山行两舍餘入雲攀磴道落日及
村墟茅店溪邊冷松林石上踈如逢武陵客風
景未應殊
　　贈王郎
王郎楚狂士意氣飛秋霜讀書一萬卷下筆数
千行冨貴視浮雲况肯矜文章十五恥閭里掉
臂辞故鄉夜宿東海月朝買西州航瞋目王公
前結客少年塲一飲或一石一醉或一觴寕揖
屠狗人不與俗士當千金不易笑歲暮单衣裳
阮籍在窮途英声連四方鵉鵠有時鎩反愧燕
雀翔世無劇孟交不及青楼倡燕趙如花人翠
𬒮黄金璫不識豪俊士空媚癡與狂王郎逺過
我坐我枯藜床終夕無酒飲撫髀歌慨慷平明
别我去極目空茫茫
　　沈逸人東觀招飲山舘
野舘青山下晴軒積雨餘招㝷蒙逺客寂寞愧
間居空翠沾盃冷殘雲度谷虚從兹結朋好隨
䖏問何如
　　畫鴨
春草細還生春雏飬漸成茸茸毛色起應觧自
呼名
　　題聶氏陶軒
開軒南山下日对南山雲青松俯前楹秋菊被
中園翳翳脩竹林清泉出其間歲晏農務息衘
盃楽餘閒時從隣曲㳺共称稼穡难逹人貴知
已俗士多所牽以兹謝簮􁀍委心此南軒列植
既敷荣佳興日以繁讀書数児子餘事焉足言
　　送涂雲章訪舊武昌卻入京師
垂雲厲驚風萬重摩高圓蟠泥鼓巨浪豈願九
重渊毛生入楚庭頴脱俄頃間粲粲一公子長
嘨起丘樊朝辞豫章䑓暮過匡廬山大㠶割鸚
鵡極目空波瀾黄鵠錦𫀆仙吹笙紫霞端相頋
一咲粲青春滿南天黄金築髙䑓更斍郭隗賢
聨翩楽劇軰相逐入幽燕平明九門開劍佩踰
五千豈無一字薦傾倒平生言東風杏華開待
我薊門前
　　歸舟
汀洲春草徧風雨独歸時大舸中流下青山两
岸移鴉啼木郎廟人祭水神祠波浪争掀舞艱
難乆自知
　　小孤山暁發和蔡思敬䪨
日落霞明錦浪翻厓傾石峭白雲閒乾坤上下
雄孤柱巴蜀東南壮此関神物夜移風動地仙
舟曉度月漫山囬瞻絶頂登臨䖏空翠冥濛杳
靄間
　　大信晚泊呈舟中諸公
千家楊桞江當門東梁西梁两㟁蹲連檣大艦
集日昏樅金伐鼓海上聞小江更出采石後前
人立功後人守大信　花采石酒陌上相逢莫
廽首
　　白楊河㸔月
白楊河上㸔眀月昔人曽見今人别茅屋数家
河上村化作三山白銀闕波平風静棹歌来萬
頃冲融鏡面開今夜江南憶逰子空瞻雲漢上
昭囬茫茫萬里燕齊路北斗從横㤗階曙黄河
東逝月西流眀日南風過洪去
　　歌風䑓和李提㪯韻
萬乗東㱕火徳開漢皇曽此宴髙䑓沛中父老
謳歌入海内英雄倒載囬湯沭空餘清泗在風
雲犹似翠華来穹碑立断蒼烟上静閲人間幾
刼灰
　　題嚴陵獨釣啚
何亊玄纁入里閭羊裘暫脫就安車空令太史
驚同寝犹把狂奴視報書一出聊為天子重諸
　公莫道故人踈朝廷自足中興士且放桐江著
　老䱷
　　　題鼯䑕食瓜啚
　種瓜中園予亦勤止瓜長而寔汝則殘止雖則
　殘止予敢汝仇天寔汝生予将何仇汝食之甘
　既肆既閑寔之食矣無傷予根根存而微唯予
　之穷根盛而寔惟乃之功
　　　坐信州仙源觀徐尊師乃玄教大宗師張
　　　　開府之弟子也
　玄霜搗罷世都遺葛屨蕉衫太古姿天上真人
開府日山中仙子閉門時空林雨過金芝老深
谷雲寒白鶴飢萬里馳書為永别盧敖何䖏定
相期
　　送蔡思敬還豫章有懐遼陽李提㪯
来日能同去不同独携别恨向秋風眼㸔乱葉
渾無㝎心与浮雲併一空黄独山中歸自斸玉
梅溪上夢先通莫嗤留滯京華者更有遼陽送
断鴻
　　孔林啚詩(并序)
集賢待制周侯能脩礼于孔林侍讀斈士商公
啚之史官揭傒斯詩詠之
峩峩尼山蔽于魯邦篤生聖人維民之綱尼山
之下有洙有泗有蔚孔林在泗之涘維彼聖人
教之誘之凡厥有氏則而傚之維彼聖人覆之
載之凡厥有民敬而爱之既誦其言亦𬒳其服
孰秣其馬于林之側既誦其言亦履其武孰秣
其馬于林之下六轡既同周侯之東荐之侑之
聖人之宫其音洋洋其趋蹌蹌其臨皇皇聖人
允臧商氏啚之式昭其敬載瞻載思罔不由聖
　　寿櫟山詩一首為英真人生朝作寿檪山
　其里山名
峨峨寿檪山􁅗洞雲錦溪百里空翠合諸峰南
斗齊卧斮月窟桂坐聴槫桑鷄臨深測地軸升
髙徑天倪隂厓覆瓊蘂陽岡敷紫荑縣泉聒空
響飛樹凌風嘶側畏猨鳥堕幽恐渙人迷兹山
不自髙与人作丹梯赤松棲其東王􁲞憩其西
浮丘前捧擁安期後提携神君領天宫出入黄
金閨梅花照羽袂天書函紫泥㱕期指松檪千
歲犹未稽飡和飬靈源伏智埽荒蹊木公与金
丹大咲彭鏗低
　　　寿王副樞
　七袠懸車两府稀五朝遺老百僚師寒梅㸔足
　行唫䖏舊史評來坐歎時身退已将心共逺名
　高轉斍世堪遺且陪嘉客霑春酒政待武公歌
　抑詩
　　　李将軍歌一首送李天民赴邵武軍口廵
　　　　檢
　李将軍材且武儒冠換得兠鍪去身疑南極老
　人星氣食隂山雪毛虎雕弧白馬金僕姑天地
　昂昂此丈天五十方爲求盗使人生何用苦詩
書寄言卲武諸官長不是尋常一腐儒(時中書/以吏部)
(儒選貟多有十年不得調者奏以為閩廣諸/道廵撿然多非其人而天民式称是選老人)
(星其常/自喻)
　　題桃源啚(并序)
江左飛虎山南十里有桃源者劉王二尊師所
辟也臨江范亨文為之記余為賦五言詩十七
韵
桃源非一䖏龍虎畵難同内外関踰鐡高低石
作樷黄旛青劍北紫盖白雲東蟾形當霄逈蛾
眉抱月弓(六峯/名)千重藏曲折四面削虚空地户
吟風黒天池浴日紅雪霜翻濺瀑雷雨㵼崩洪
暗識猨啼逺晴聞鳥語工危龕三井秘絶澗九
橋通江合仙巗怒山連鬼谷雄刘王開闢後秦
晋有無中時見㸔桃侣頻逢採藥翁丹台寒漠
漠琳宇氣熊熊濟勝非無具縁源恐莫穷烟霞
俄変㓕草樹杳蘢葱四序何勞誌羣疑倘擊䝉
誰言武陵近十里上清宮
　　送人帰豫章
積雨霽徂夏故人今日帰手持毛生檄身着萊
公衣玉樹桂秋月丹荑掦暁暉東湖徐孺子應
恠乆相違
　　送王㽞守宣慰荆湖
舟楫連檣出薊丘弓刀千騎入荆州歌翻郢雪
寒暄変㤙逐岷波日夜流雲雨暝連神女宅山
川晴徺仲宣楼豈無賢士堪招隐應向鹿門深
䖏求
　　題張尊師畵
晨登翠㣲天氣穆清白雲覆谷飛露垂纓孤猨
逺響衆鳥嚶鳴牽蘿渉澗穿石度陉半􁐺華氣
萬􁒽松声神宫漠漠靈戸熒熒投隂迹影叩寂
求譍素髪老人咲而相迎弗問弗承悟彼長生
玄玉流液瑶草結英浩浩犇泉出與川平宛彼
下人望我􁐺扃
　　送播州楊宣慰帰藩
祗奉　綸言出夜郎恭陳壌奠入明光嘉名
宣賜黄麾外大宴㤙陪　玉座傍天仗影移低
日月宫懸声動下鵉皇三呼拜舞　君王德永
共藩臣守四方
㕠旌遥指洞庭西千乗聫翩度五溪龍乕親軍
兼使莭犬狼諸䝤入封提光昭廟祏㤙波逺風
動藩維礼秩躋北望五雲髙魏闕亦知憂頋在
黔黎
　　寄題括蒼王氏東野二亭
　　　畊雨
時雨布嘉澤羣物盡欣豫晨㒷集童僕東野從
所務鴶鵴應候鳴鸝黄翔髙樹衆草萋以出流
潦𬒳行路黽勉勤微躬寕𣸪當世慮羲農不我
待沮溺諧所慕食力随齊民常恐負空素眷言
狗兹道卒此言歲莫
　　心逺
窮居豈余志無营得長間醫翳三𤱔宅傾樂彼
南山灌木何蒼蒼雲烏相徃還已絶嬰世念况
接仁里歡但碩黍稌登春酒恒慰顔羲和緩其
轡萬物悠然安
　　寒夜作
踈星凍霜空流月􁊨林薄虚館人不眠時聞一
葉落
　　送唐尊師祠武當
龍衮分香下絳霄羽衣承　詔出清朝星臨翼
軫南垂濶神降虚危北極遥金殿壓雲開紫氣
玉䑓和月合笙䔥蕃釐更為吾　皇祝下國時
豊雨露饒
　　送詹尊師㱕廬山
香爐峰色紫生烟一入京華路杳然雲碓秋聞
舂藥水雨犁春臥種芝田書慿海鶴来時寄劍
自潭蛟去後懸忽报㱕期驚倦容独淹㣲禄負
中年
　　贈淳貞子
蕩蕩白玉京超超淳貞子十一求神仙服事丘與
李嵩洛三十載結茅白雲裏飡是暘谷霞飲是
上池水鬼神莫能識百念吹不起一朝忽騰化
徑去不可遮飛駟服五龍角巾揺三花朝發扶
桑囯暮宿河漢槎朝食千歲桃暮食五色爪長
揖青牛君髙歌渡流沙還憩金陵邸調笑許史
家日食五侯鯖安淂厭胡麻春風長安陌落日
邯郸道迎人上青天送人入秋草竦身八極外
天地忽亦老寄謝區中人全真以為宝
　　孤松萹夀王大斈士
大地凍𣣔裂孤松髙穆清横睨㤗華嵩俯察蓬
與瀛天風四浩蕩身與元氣并根深本自固霜
雪空峥嶸白晝甘露䧏半夜朝陽舟飛枝䕃扶
桑劲氣摩欃搶羣鳯所託命百鳥徒嘲鳴㝠冥
廣寒宫丹桂亦虚生八萬四千人何時月常盈
維此天一柱千歲所飬成自非堯舜君工垂焉
敢徴漢武作建章千門照西京掄材當此時餘
柯了棟楹天地既有此未必終無情蒼蒼歲寒
心永世仰堅貞
　　過何淂之先生故居五首
可憐古井門外依旧鍾楼屋西何䖏髙唫痛飲
黄花翠竹都迷(先生有詩云一井當門凍寒光/照四隣又我住東街比鐘楼在)
(屋西)
心事巣由以上文章陶阮之間千古髙墳保下
白雲明月青山
軋軋機声日莫依依楊桞春柔厀下中郎小女
曽聴唱我髙郵
(先生常喜余髙郵城詩相見即呼高郵城/来每相对酒酣則朗誦數遍)
頭上鳥紗分贈篋中縞楮相醻不道别時長别
誰知愁是真愁
(延祐五年冬十月余南㱕以中材一叚見/贈予以白楮𬒳報之别時殊黯然也且手)
(書其三代召字授予若有所属然也)
　屋上青天未老門前白日常新他日咎䕫稷禼
　安知不是斯人
　　　送譚仲章㱕長沙
　君家雲陽下忽向雲陽㱕行路有南北㸔山無
　是非三湘廽鴈盡孤劍白虹飛亦欲投簮去從
　君采蕨薇
　　　我我亭詩(并序)
　殷仲堪荅桓温曰我与我周旋久寕作我冝春
　黄元瑜取以名其亭曰我我為賦詩一首
　我㳺于袁于龍之干有渊閑閑有環言言有構
桓桓維集之安我居我䖏我笑我語有翼其所
而敢予侮我植孔嘉我構孔華曽莫之迎而莫
我多彼馳者子亦孔劳矣既我覯矣亦莫我逑
矣嗟殷氏之老犹弗桓是友我不我友将誰帰
咎温温其龢浏浏其清藹藹其芳　煥煥其明嗟
維古之人尚或予聼
　　送鄭司獄㱕衢州却赴調京師
壮年执㦸事明君一日上書天下聞不恨棲遲
百僚底犹堪激烈萬人羣爛柯山逺廽孤棹析
木天清望五雲盡說于公有隂德掉頭相别大
江濆
　　題山水
野艇来無数山橋渡有三寒雲依古寺落木帶
羸驂廽首重重變幽㝷䖏䖏堪平生㕠眼力江
北𣸪江南
　　題御馬圖
朱纓金絡轡黄帕錦鞍韉神閑意更逸𥘉下赤
墀前
　　題山暉啚爲刘尊師作
陵岑毓神秀草木咸光晶毎覧靈景異變態如
有情内掩乍如羃飄浮忽相萦熊熊轉空曲奕
奕連増城中有幽人居燕坐朝玉京穷隂亦朝
徹無月恒夜明碧桃千歲花金芝四時荣猶疑
地愛寳随物弄華英
　　題臨江同知问流民亊蹟
江北流民七十口三十餘年在江表朋凶結悪
四百餘白刃差差歴村保崩騰所向如投空白
晝攫金都市中頃由南昌入豊邑反賂守者為
先容長官坐堂㓂入室妻子莫逃况金帛豈無
鄊民敢相敵長官一揮翻辟易臨江貳守亷且
武手縛其渠散其伍豈惟鄊民淂安堵鄰境聞
之皆鼓舞其渠在獄伍四歸大府上功民俗熈
乃知一念敬厥職萬亊至難皆可爲人民社稷
我所有安得坐視如鷄狗人在雞狗猶爱之民
社豈在雞狗後請君㸔取臨江守
　　寄題朱氏真村堂
深居魏亭北悃愊自無華風俗似太古生涯如
小家飲醇猶恐過衣帛向疑奢相与鄰人異詩
書有五車
　　送人從軍
妙年好文仍好武一旦從軍氣如虎弯弓已作
滿月圖㧞劍更逐廽風舞悲笳四起旌斾愁蒼
山偃蹇黄雲浮陣前手繋降王􁢡馬上仍懸猛
将頭復仇義大身命小順天将軍古来少一戦
功成六合清不用黄金印如斗
　　題渊明歸去来啚
清江皮使君治南恩有恵政一日自免去而歸
老焉廬陵王寔𥘉賞其髙莭以渊明歸去来啚
求中朝學士大夫賦詩還以為夀僕用其意賦
五言一首
吏事乆見牽山澤曠逰盤兹辰理還策乃得從
所歡悠悠川塗􁀩忽已造郊園風景一不異鄰
曲皆舊觀童稚識人情犇走向我前荒草雖誕
漫松菊了不干睠焉循初服常恐負昔言入室
多羙酒步庭嘉樹繁曠然心神舒誰謂世路難
出䖏各有道既倦當知還方春農事興念之每
忘餐貴賤豈不殊樂此農圃安堯舜垂衣裳巢
許箕潁間漢祖除暴秦黄綺在商顔彼皆贒逹
士今古胡不然永與簪組辞婆娑養餘年昔聞
陶彭澤今見皮南恩千歲仰髙軌兹圖良足歎
　　送李都事赴湖廣省幕
堂堂李通甫起家掌邦憲直氣横九秋神明激
雷電再登蘭臺上愛國心靡轉時當至治末有
位日兢戰崩騰五華山鑿翠起臺殿執筆佐御
史力諫明且辨斧鑕已在前獨立目不眴駸㝷
國多故灾異周八埏君復贊宣政赤手握銓選
守法踰天官反得官長怨我皇奮江漢撥亂啟
天眷乾坤再開闢日月重昭絢磊落收羣材疏
戚共登薦君名一朝起亦作丞相掾丹心益傾
竭婉畫勒替献好惡古難同禍福巧相禪天子
憂南紀藩宣必時彥下逮曹屬微簡選亦精練
君得南省佐聞者盡驚羨傴僂辭闕庭飄揺出
畿甸餞送盈路衢懇􁐠陳志願去年天下旱窮
蹙無貴賤賑䘏當及時本末須并見方春農事
興不廢乃爲善又聞南中賊憑陵及州縣黎獠
本吾民撫綏在方面恩信足以懷逼迫使生變
況我聖天子轍迹昔所徧勗哉籌策良無使空
蹂踐京城雨初過草樹鬰蔥蒨喬木多蚤鸎髙
堂有新燕煩辭君勿誚君歌我其抃
揭文安公全集卷之三
　　　　　　掲　曼碩　傒斯著
　　　　　　門生前進士爕理溥化校録
　　題明皇出遊啚應制
明皇八駿争馳道還是開元是天寳長安花發
萬年枝不識韶華醉中老奎章閣下文書静冕
旒端拱唐虞聖此圖莫作䓁閒㸔萬古君王作
金鏡
　　畫鷹
文梁五色絛秋髙意氣豪怒張兩目直霄漢豈
與短翮翔蓬蒿妖狐晝作猛虎嘷騶虞并與神
麟逃嗟爾飽食心空劳
　　題張使君棄官學道詩卷
至元天子朝萬國任丘使君謝病㱕門前未罷
車馬客身上已著朝真衣致君尭舜在豪傑洗
耳巢由何是非棲雲觀裏青松樹唯有白雲終
日飛
　　登祝融峯贈星上人
洞庭南桂嶺北衡山連延瀟岸黒中有祝融如
結鬟嵯峨七十二峰間祝融不自知千山萬山
自廻環廻環面面芙蓉起祝融正在芙蓉裏􁄂
如天仙朝紫皇千官百辟遥相望半夜每瞻東
海日六月常飛滿樹霜龍拏鳯攫熊虎躑雲山
霧滅何時極我來正值太平時時有山僧似畴
昔憑髙一覧四海空草間培塿安足雄盤盤羅
漢臺翕翕炎帝宫復恐九天上視我猶井中朔
風日夜相騰蹙谷老崖堅松栢禿古來鉄瓦盡
飄掦山上至今猶版屋山僧勸我歌我歌徒自
傷天下五岳嵩中央此山與我俱南疆我今三
十始一見北望中原天更長
　送何太虚南歸
窮秋乍到深冬别來己俄然去忽然學士己分
修史禄道人特送賣丹錢单車欲發無三日幾
䖏同行可百年積雪堅氷愁客路徐州城下便
通船
　　憶昨四首
天暦年中秘閣開授經新􁩐育羣材宫門待漏
常先到􁆸席収書每後囘召試時蒙天語劳分
題不待侍臣催滿頭白雪丹心在太液池邊只
獨來
宫草䓤茸禁樹齊日趋延顥對凝暉朝迎歩輦
花間立暮送囬銮桞下㱕碧殿東浮蒼巘合金
河北　引玉泉肥幾廻弘慶門前路春氣濛濛
欲􁊨衣
己己羣儒映璧奎端陽侍燕寳慈西線分學士
親臣送詩賜皇姑御手題注酒含春瑶露重承
塵轉午錦雲低日斜共出西門道既醉猶能散
馬蹄
奎章分署隔窓紗不断香風別殿花留守日頒
中賜果宣徽月送上供茶諸生講罷仍畨直學
士吟成每自誇五載光隂如過客九疑無䖏望
重華
　　題季安中白翎雀
白翎雀白翎雀毎見滦河河上飛平生未識百
禽性不敢籠向江南帰
　寄題胡氏園趣亭
日與世情逺學人聊治生畦𬞞多品類樹果各
生成野老過偏数山禽近不驚詩書吾所好農
圃也湏明
　　題文瑞啚
常徳之龍陽居多蜀士祠事梓橦君甚嚴祠前
有池曰景星咸淳癸酉蓮兩葉並蒂者六劉𥘉
登進士第延祐甲寅两花並蒂孫以忠登第天
暦已已華如甲寅城東三雅湖蓮復三華並蒂
海魯丁獲　獨步丁馮天澤聨貢而獲獨步丁
登第好事者冩以為啚􁬸予賦詩　蓮花復蓮
葉並蒂更蓬茎並葉已不見三花两花更有情
如何與人作嘉瑞偏向龍陽水底生龍陽家事
梓潼君花花葉葉梓潼神好在龍陽士汝但讀
書更績文為華為葉汝莫論
　　題南頓孔子復明詩卷
失明非有故復眀還自然方其失眀時萬事俱
棄捐外雖無所睹内則常淵淵如未嘗有目不
喜亦不憐如明入地中明未嘗不全逍遥天地
内如在天地先不助亦不忘一氣自周旋不敢
計此生敢計時序遷剥乃復之始自坤還自乾
忽如浮雲散還我蒼蒼天昔非果失之今亦固
有焉如何孔氏家母子仁且賢先後俱失明其
復皆十年十者数之終如月晦必圓養之苟有
道何疾非所痊碩言永保之母或忽此篇
　　奉同柯愽士甘内掾下直賦
暮出閶闔門觧鞍坐前庭冷冷草露白華月隔
林生蟋蟀奮哀響鴻鴈流遺聲常恐芳景晏不
知寒莭并萬物粛将斂孤懷徒自盈捉衿激長
謠凄泊諒難徵
　　賦淂海上雲送良上人㱕徑山
蕩蕩無邊涯悠悠何所之孤飛若有意羣徃更
無疑稍拂摶桑樹還經若木枝迎陽成五色乘
隂忽四垂作態離仍合多情去却追因風過别
島和月下蓬池且任從龍去寕知到岸時惟應
斈空者澹泊與相期
　　吴子髙悼亡㱕岳陽
都門落葉滿遊子去京畿忍聽離鵉操遙逐秋
鴻飛愁霜暁入鏡淚雨夕沾衣烟樹黄河㟁風
㠶采石磯平沙廻渺澷寒雨暧熹微客心閑轉
切鄉書近却稀夢聞児女泣行将童僕依竊慕
􁈍園放誰云潘岳非乘涛慣不險廻江望若圍
武昌未易到更向岳陽㱕
　　秋夜作
露下氣逾粛月髙寒𣣔流落葉階前樹踈鐘城
北楼衰年對急景㱕心臨莫秋當世非無意才
薄徒淹㽞
　　進士張子髙淂卭州判官㱕成都
卭竹山前負努迎去年曽是一書生天寒劍閣
猶車馬雪滿䋲橋正甲兵即恐徵求民力竭莫
将憂患客心并六千餘里関河路不盡深期逺
别情
　　題陶渊明㱕興啚
家貧無酒飲聊𣣔試弦歌去家百餘里邈若異
山河江上日多風浩浩水増波門前五栁樹繁
䕃空婆娑秫田已収成㱕計當如何
　　寄題傅尊師兄弟所作寕壽道院
鍾荣之山千萬峰琵琶麈湖相疊重两翁入谷
起臺殿半亱空山聞鼓鐘猛虎如逄澗邊石飛
龍却是雲間松黄庭書罷人難見鴻寳披殘手
自封度壑采芝随鹿跡登厓望曰躡雲蹤已知
塵世惟堪笑不是神人㝎少逄辟榖有方桃更
羙圍碁無地橘相容但餘一念封人祝未與人
間萬事慵
　　二月朔日雪中題歐陽少監所藏宋好古畫竹
晨朝下延閣貽我翠琅玕微霜著莭劲細霧入
林寒欹枝偏稱逺壓葉更冝攅孤䂖覆逾潤横
波晴不乾况兹春雪裏相對五雲端誤當裁汗
簡誰擬截漁竿惟應湘浦上㱕共幽人觀
　　雲錦溪棹歌七首
雲錦溪中雲錦鮮好在髙秋八月天西蜀錦江
那得似西湖緑水更湏憐
纔過浮石是藍溪溪上青山髙復低山中泉是
溪中水尋源直到華山西
藍溪南去到藍洲水底嶄嶄石不流廽望朱宮
雲霧裏白雲深䖏更髙楼
宮前梨浦白茫茫岸上人家不似墻能到此中
還有㡬行人莫厭棹歌長
揚金橋望玉真臺臺下橋頭人往来崇文宮裏
㸔華去安仁縣裏賣薪回
挹僊亭下薛公橋紛紛扺暮更連朝唯有橋西
楊與栁無情長繫木蘭橈
溪上層層雲錦山垂楊盡䖏是龍灘不是孤舟
来逆上何人知道世途難
　　御書雪林二字賜趙中丞應制
聖主揮毫臨秘閣親臣執法坐崇䑓祥雲五色
從天下彩鳯䨇飛映日来政欲清如林上雪已
聞聲奮地中雷　君臣千載明良㑹咫尺藢垣
接上台
　　題胡䖍汲水蕃部啚應制
沙磧茫茫塞草平沙泉下馬滿囊盛曽扵王㑹
啚中見真向天山雪外行　聖徳只今包宇宙
邊庭随䖏楽農畊生綃半幅唐人茟留與君王
駐逺情
　　題辛澄蓮華觀音像應制
至人不可測宴坐青蓮華珠纓𬒳玉體白豪貫
彤霞從何得此相来置玉皇家
　　杜莭婦詩
結髪事夫子白首以相期諧宴方婉娈生死遽
分離室中無長男堂上無老姑生計日蕭條誰
分心不渝良馬不乱羣仁鳥不乱行昔者為夫
婦今忍遂相忘生為董家女死作杜家婦安能
若流水東流復西注春秋陳時祀蘋藻宿所共
一朝祭無主焉得不忡忡灼灼庭中花落落俱
為實賤妾在空閨志願從此畢
　　題内府畵四首應制
　　韓滉土星像
五行土居中百獸牛有功土行降為神騎牛髮
翁翁有土復有牛惟神賜年豊誰知韓滉意政
與皇心同
　　曹将軍下槽馬啚
曹覇畫馬真是馬宛頸相摩槽櫪下卓犖権竒
果如此豈有世上無知者朱絲不是凡馬韁天
閑十二皆龍驤曽従天子平四方畫啚仿佛餘
驪黄華山之陽春草長
　韓幹馬
韓幹畫出曹将軍幹惟畫肉猶逼真昻藏囬頋
𣣔飛去老奚安知馬有神想當此馬未畫時朝
刷吴越莫燕秦頓轡長鳴風動地不数驊騮與
騏驥當時用舍那知許粉墨蕭條尚雄武千金
駿骨何足論萬丗長留羣玉府
　　宋徽宗成平殿曲宴蔡京啚御畫御記
東亰諸蔡滿周行延福成平楽未央十畆松篁
籠玉殿九霄風露􁊨霓裳君臣契合同尭舜礼
楽光華邁漢唐明日圖成仍作記千秋留與監
興亡
　　送秘書李道濟赴峡州幕
蓬莱道山芸閣裏赤甲白塩蓮幕中千載同朝
君獨去三年佐政我难同大河水滿中宵雨鉅
野樹凉清曉風夷陵江頭㡬日到迎親應先南
飛鴻
　　奉送全平章赴江西
聖主㤙南土明公𧺫集賢直期凋瘵後共致太
平年金虎分符重文龍賜服鮮權綱兼将相標
格近神仙天地三江外星辰北極邉丹心齊出
䖏素志在陶甄請述江南事都非大德前但徼
扶弱美竟坐抑強偏無復同憂楽徒令舞智權
平疇吹渤澥暗室伏戈鋋貪虣明相訓忠良黙
自憐民心随日壊世態与時遷况復兵饑接仍
闻疫癘纏誅求殊未巳蟊賊轉相挻若擬寛憂
頋先湏觧倒懸久飢寕择食多病但求痊一語
堪懲勸㣲機足轉旋巳知平似水更道直於弦
遥想間公至渾如望歲然九重天上别百丈霧
中牽日月明金莭山河入畫舡四方𥘉息馬五
月正鳴蝉豊樂田多黍生香濼有蓮岱宗標魯
地廬嶽壓湖天水恠収崩浪山灵掃瘴烟歡呼
麟鳯出踴躍吏民先笳鼓趋雄鎮旌旗覆廣川
下車和氣應䄂手頌聲延膏雨侵淮甸仁風扇
海壖忠貞真世篤調燮有家傳赤子皆同体蒼
生且息肩龔黄湏警䇿方召在蕃宣
　　題青山白雲啚
䔥寥青山暁迢逓白雲生衆樹春已暗髙原人
未畊方思看桃去復儗采苓行㴱谷無机事白
髮枕松聲
　　桃花鸚鵡
嶺外經年别花前淂意飛客来呼毎慣主爱食
偏肥才子憐紅嘴佳人學緑衣貍奴亦可怕莫
自恋芳菲
　　趙孝子
廬陵趙孝子四歲父行賈一去三十年家惟大
母母大母已云沒而父行不帰兒長亦有婦母
子聊相依從父自北来汝父乆已死母子哭且
問父死何鄊里聞汝父死時不知汝父䖏汝但
𣣔往問京師多舊故再􁩐别阿母行行至京師
自念不見父兒死無㱕時乃有曽老者往昔與
父善言汝父死䖏濵州利津縣徒跣二千里薄
言至利津朱琪張文軰一一陳所因死以某年
月塟以某木棺姓名某所題近在城南端城南
冡叠叠翳然榛莽中極目千萬塜能誰識其蹤
行哭七日餘𣣔死下得所生者無由知死者豈
能語觧髮繫馬鞍負之墳墳過吾父倘有知髮
觧鞍自堕俄至一墳前鞍堕髮自觧開墳見前
和題字宛猶在既見父姓名痛絶心始安函骨
陳野祭禽鳥聲為酸隣老四面来驚歎未曽有
相帥報縣官縣官駭之乆即日上大府大府咸
異之次苐聞中朝行子正南馳行子行且傷哭
踴如𥘉䘮路遥山川阻何時至故鄊故鄊既云
至塟祭無違礼母子永不離萬事若流水聞者
盡称孝見者皆感泣期爾百歲昌望爾百禄集
兒今一無願願母長不老歲歳父墳前洒飯墳
上草
　　題姑蘇陸友仁所藏衞青印
白玉蟠螭小篆文姓名識淂衞将軍衞将軍今
何在白草茫茫古時塞将軍功業漢山河江南
陸郎古意多
　　廬山連尊師求真陽詩久諾而未作也一
　　夕夢中得之因書以贈
稽山之浸不可滅焦石之烈不可絶香炉峰頭
按羽莭滿山桃花滿湖月
　　贈項鍊詩
吾聞有一士邈在呉越間騎虎滄海上茹芝天
台山年約四十餘七里布其冠燕趙雖曠絶倐
忽一徃還樵子常見之徑去不可攀又聞好賣
藥徃徃在市闤疾者得寸匙立欲生羽翰吾常
慕其人咫尺限河関道書讀萬過不如一承顔
弱志揜昏氣卑卑逐王官何為浪自苦食息扵
人寰
　　送郷人祐上人從師㱕當陽
學道玉泉寺從師　天子都流年春亊半㱕路
客帆孤山势遥連蜀江聲不入呉故園如可到
種芋有遺區
　　送蘇尊師㱕茅山
華陽隠居者聞復有蘇仙時向梅花下髙枕石
頭眠劍匣出飛電琹心流暗泉閑来京闕下夜
夜夢雲邉
　　寄題張齊公廟
東安猛將張齊公十八奪父軍囚中至元召募
起亡命父子南伐收竒功酒酣一躍馬上立㧞
劍四顧犇雷風十年轉戰江漢上萬里直挽安
南弓乾清坤夷四海一勲在旂常心帝室身封
萬户傳子孫誓不偷生汙天秩天下豊盛大徳
年　天子明聖宰相賢小臣劉深射功利上䟽
自薦能開邊鬼方寡婦號八百嫂叔操戈自爭
國劉深一言取大官逺帥官軍陵險阨五溪運
粮数萬家哭聲震動湖南北發徒開道徑折節
既勤其民大求索斗量金珠谷量馬谿壑之欲
安可塞此時張公亦在行捐軀力諌皆莫克折
節薄險㐲四起劉深夜遁張公死鳥飛不度山
川愁坐看英雄化爲鬼乃知自古守邊鄙大忌
邀功貴寕敉張公廟食東海頭劉深梟首蛮烟
裏張公世爲忠孝門劉深萬年穢青史両家同
死不同心試與題詩作臣軌
　　題李安中白翎雀
白翎雀白翎雀毎見滦河河上飛平生未識百
禽性不敢籠向江南歸
　　寄題楊教授菊荘
歸人種菊處乃在東海涯幽香發清直正色間
竒葩百種猶未愜千株寕足多寒分石橋月晴
通赤城霞特起表隂戺羅生騁陽阿門巷掩蒿
菜荒徑絶經過飲露咀其英孰知年歲遐
　　番昜䔥性渊携其祖將領所爱唐琴號霜
　　鍾者還自和林求詩六月三日五門宣
　　赦後作
嵩州昔有䔥將軍讀書學劍天下聞南隨龍馬
渡江去尚有孤琹傳子孫孤琹云是唐人斵昔
日軍中自行樂至今猶存殺伐聲一鼓哀風振
寥廓将軍之孫才且良文能作賦武蹶張秦皇
城下飲白馬祁連山中射白狼時平好文不好
武抱琴却歎儒衣誤昭王臺上看青春彭郎矶
頭夢歸路日長史館幽且閑正冠拂琴為我弹
京城六月日如火霜鍾半夜鳴空山南風自有
虞廷操可惜同心不同調捐琴决眼望青天今
日　天門有新詔
　　送王伯循編修赴南䑓御史
朝辞禁苑暮南䑓驄馬翩翩道路開佐邑巳知
為治最經邦正頼濟時才人情好惡非相逺民
力凋殘實可哀鵰鶚秋天湏搏擊郊原恐有鳯
麟来
　　寄題鄴下樊氏鍾秀園
鄴都雄地理樊氏好園林庭户花陰合池臺樹
色深佳時惟飲酒永日自弹琴車馬如相訪流
泉可洗心
　　題廖氏皆春堂
時清日月明心和寒暑平東風扇萬物華問語
流鸎農興水􁢈動蠶起桑柘荣牛羊𬒳原隰麟
鳯在郊坰少者擊壌歌老者鼓腹行不知天壌
内何物異吾生常願　天子聖四海無苛征䕫
龍滿廊廟簫韶歌九成
　　大熱疾势危甚項君子虚視之一藥而起
　　為賦五言一首為謝
天台項子虚乃是列仙俦賣薬都市中疑是韓
伯休欲見不可得不見忽相求神清骨秀聳蒼
松倚丹邱乂如霜空月下照千丈流時有掲子
者卧病城南陬馳往施寸匕大暑生清秋人言
死復生仰視行雲浮長揖忽不見思之生白頭
　　周氏敖山驛水木清華亭
周家亭子敖山上断隴連岡紫翠開晴日捲簾
幽鳥下微風倚柱白雲来松間漁艇時俱放竹
外樵歌晚獨囘咫尺紅塵車馬地已如弱水限
蓬莱
　　題趙照磨虚舟
刳木作孤舟乗風到處逰寕求觸無怒政用載
能浮㱕共唯明月行隨只白鷗浩然江海上何
惧復何憂
　　送毛真人還龍虎山
手綰銀章主秘祠翩然㱕去忽如遺麈湖龍井
雲間上鳯曲鵉歌月下龡香逐蘅薇深更入氣
交梨枣静偏宜南屏風雨平坡雪争似山中夢
斍時(南屏山在上都南七十里歲扈從至上都夏秋居焉平坡在大/都西四十里西山之上冬春居焉盖皆所掌秘祠所在)
　故中憲大夫嶺北行省左右司郎中蘇公
　志道哀詩
蘇公廊庙姿推擇起為吏論議動引經夅措必
由義惟時方大旱謂咎在冤滯决獄天乃雨凶
年化豊歲流聲滿山西憲府立羅致慷慨平生
懐遂佐直指使受命按邊鄙正色行使事邊臣
既威服使亦免顛躓六曹收雄材兩府資逺器
激昻天下事徃徃見謀議十載拘掾曹弥年困
文字雖云冨匡賛豈足盡材藝一命厠省僚勾
稽得深弊銓選班爵冘出入錢榖細並縁出多
門穿穴肆姦利有如水上萍驅去還復至因風
一披蕩蹔得免䝉翳再命主賊曹持平獨丕蔽
恒求情中實動究法外意功罪必誅賞善悪俱
惕厲三命參宥宻令聞益昭晣和林跨大漠肇
造此根柢東際瀚海頭西控流沙裔北窮陰山
外南掎兩都势連營列萬里倉庾千萬計鎮以
磐石宗重以分省寄憶昔大德末成庙方厭世
桓桓忠献王功大更多智　武皇既踐阼宫
闕始清閟越邸矜微劳寵極心乃異國有社稯
臣讒乃惑聪睿遂輟股肱任往重蕃屏繫有威
如雷霆有㤙若元氣畊鑿比中土什伍相錯置
士忘逺戍苦民見太平治道路無拾遺商旅畢
懐惠忠献一朝没　武皇亦遐棄駸尋延祐中
權相擢天位磨牙吮人血掉尾恣狂猘戕賊骨
肉親迫逐見危墜天人共震怒降灾及兹地大
雪深丈餘人馬相枕斃重為朝廷憂夙夜靡寕
志除吏超五等聞者盡驚避蘇公􁩐郎中即日
辞　九陛厚禄非所荣髙爵非所貴彼民亦天
民安得皆坐視兼程到官所彂廪急周濟死者
何嗟及存者再生遂閭閻漸蘓息竭力𥙷黥劓
飛書　九重天請爲兵民傋募粟實塞下慎勿
憚旁費　天子賜问劳名王致金幣至今頼長
䇿當時已多忌如何方賜環及　囯竟長逝都
人走相哭行子爲歔欷崩騰朔風迅慘澹浮雲
曵蒼松㧞其根黄鵠鎩其翅幸哉有令子名巳
注簡記千秋常山下豪傑一揮涕
　題羅稚川所畵臨川羅益謙溪居啚
迢遰臨川郡泱􁧥元献里溪上君子廬闲户青
林裏連山烟景晏断岸寒沙靡日暮孤舟還荒
村隔流水
　　寄題武寛則湖山堂
祝融九千七百丈六月飛雪灑洞庭攸與學者
武寛則石鼔齊中窮六經氣横瀟湘波浪白思
入嵩華烟雲青四千餘里到京囯倒挿五色鳯
皇翎河西猛将今太尉一見握手坐廣庭立呼
爱子俾受業豈獨汝斈我亦聼猨肩虎頭日侍
側長刀大劍羅青熒動陳忠義破肝胆衆目睒
䁑開心扃丈夫乖遇豈偶尔縦不我聴我則寕
嗟予官冷材力薄毎辱竒俊哀竛竮天晴風静
輙過我如病淂瘥醉得醒不為湖山劳夢寐不
為冨貴疲心形始知卓識出天性豈彼狗苟蝇
營營方今䕫皐滿廊庙　洪㤙屡降無濫刑長
材用世何不可大夫列卿如拾螢居如得位立
行志慎勿斈我空惺惺我今老矣何所称白雲
深谷寒烟汀
　　十月十八日夜南郊齋宿夢　先帝召見
　　便殿手賜橘花一枝有感而作
淚盡烏號不可攀傳宣忽降白雲間天華拜舞
君王賜夢断斋廬月滿壇
　　寄題上饒鄭氏菊荘
上饒多隠者鄭氏善為方移居倪陽里種菊今
成荘近取徧吴椘逺求至　帝郷品類百十餘
顔色不可常溉以玉井泉樊以柳與楊晨興即
造之不憂露沾裳有時忘飢渇餐之以為粮門
無催租吏家有白玉郎花前撫鳴琴花下列壷
觴興至輙痛飲飲罷卧其傍自謂淂菊趣不知
與菊忘但恐秋景晏繁露結為霜盆盛虚室中
虗室仍面陽重簾護夕氣踈牖逗朝光乱以青
蒲盆水石儼成行重淂隠者心不辱桃李場玩
物焉足計歲晚託餘芳
　　題四清啚
一清曰王右軍平生冨事業獨以能書聞遂令
吳越士至今斈者猶紛紛于嗟乎王右軍
二清曰軒轅弥明偶然吟石䁀狂恠使人驚遂
令韓吏部至今妄得狂恠名于嗟乎軒轅弥明
三清曰王川子忍窮吟月蝕天高呌𣣔死獨對
烹茶婢白頭赤脚老無齒于嗟乎王川子
四清曰林和靖周程明聖斈韓范輔王政獨對
玉梅花山色湖光耿相映于嗟乎林和靖
　　題新安許氏蘭秀軒
蘭生兮深谷潄流泉兮䕃喬木緑葉兮披披玉
幹兮紫㽔植之兮堂下播芳馨兮菲菲菲菲兮
揚揚思君子兮髙堂縆琴瑟兮會友嘉肴苾兮
薦芳襲芳兮佩秀宜君子兮多寿
　　夢題墨梅
霜空㝠㝠江水暮江上梅花千萬樹無端折淂
一枝㱕一㕠蝴蝶相隨飛
　　寄題永豊劉氏暖翠亭
孤亭萬竹中危坐自生風近與山光合遥連野
氣通鳥啼深不見泉響静偏聦束帛休相汙先
生道未窮
雞山俯鷲溪亭子畵堂西流水茭蒲合陽林竹
樹斉畊烟幸外集宿客自中携萬事俱塵土詩
成手自題
　　寄題信州徳元觀何真人林園長春亭
長春亭榭倚雲開百里湖山入座来渌水繞階
時自照好花如幄手親栽青雲每指尋真路白
髮頻登望母䑓(墓在/前山)六月神龍𧺫潭井人間幾䖏
待風雷
　　題信上人春蘭秋蕙四首
深谷暖雲飛重巖花發時非因采樵者那得外人知
孤芳不作榦奕葉自含滋白石蒼苔路落花流水時
山深風露冷何䖏有花開直入雲林去香㳂石澗来
幽樷不盈尺空谷為誰芳一徑寒雲色滿林秋露香
　　蔡七祖真人淂朱文公所書讀書二字以
　　名其斋諸賦
今人題遍古人書孔李通家意未䟽萬箇猶嫌
栽竹晚百圍曽見種松𥘉黄庭義宻從心得白
髪身閑對客梳近有方平消息否紅蓮成碧藕
成車
　　送隂陽蕭教授赴瀏陽
青草茫茫接洞庭瀏陽江上好談經遥瞻紫盖
為南嶽仰見長沙是寿星日晏投書招椘客亱
䦨皷瑟感湘靈下簾髙坐金錢滿勝買塩梅寄
在廷
　　賦淂春鴈送張郎中省覲揚州
東風吹㱕鴈離離翔天側朝發衡陽浦夕過隂
山磧嘹唳浮雲中萬里才一息眷言思親者相
望有南北
　　送聶太祝赴潮州録事聶天暦潜邸舊人
三載從容礼楽間糾曹新􁩐度梅関春風忍過
金陵道夜月重經黄木湾盗賊数州相應起甲
兵諸道幾時還憑君細講安民策莫遣邊防一
日閑
　　題俞氏看雨軒
㵕澹来何䖏崩騰忽滿城遥連四山黒近灑半
江明可爱華間􁊨偏宜竹上聲中宵未可住髙
枕寄餘情
　　題江道士清虚舘
遺紛極玄覧宴坐白玉京日月朗朝夕河漢流
無聲冉冉両玉童㕠吹紫鵉笙下視九九州浮
以四大瀛萬刼猶一瞬逍遥楽太清
　　賦淂吴歌送人㱕吴中
三月酒如渑髙堂絲竹停繡筵㕠鳯影珠箔乱
鶯聲疊應紅牙拍辞傳金縷名綵雲低不度芳
塵暗自驚花發長洲苑日照闔閭城且奉千金
夀寕忘萬里情
掲文安公全集卷之四
　　　　　　掲　曼碩　徯斯　著
　　　　　　門生前進士爕理溥化校録
　　所藏逺山圖
蒼蒼兮逺山飛瀑兮潺潺思王孫兮未還蒼蒼
兮逺巘飛瀑兮偃蹇思王孫兮未返白石之上
青松之间上有飛雲下有流泉悵王孫兮留連
留連兮何極望青山兮使予太息太息兮予独
思王孫兮如玉
　　題陳氏松巣圗
雲英英兮承宇松庚庚兮在户問此何所兮廬
山之隂大江之滸雲可衣兮松可巣君何為兮
不来予何為兮延竚山則有薇水則有魚君㱕
来兮予与女同居
　　題新安許氏蘭秀軒
蘭生兮深谷潄流泉兮䕃喬木緑葉兮披披玉
幹兮紫㽔植之兮堂下播芳馨兮菲菲菲菲兮
掦揚思君子兮髙堂縆琴瑟兮會友嘉肴苾兮
薦芳襲芳兮佩秀宜君子兮多寿
　　桂林歌贈明秀才
逺望兮桂林鬰蒼蒼兮窈深去無　期羗
君子兮劳我思皎皎兮明月桂偃蹇兮不可掇
矌蕩蕩兮啇風発君思我兮
　　湖南憲使(盧學士移病歸潁舟次武昌辱問/不肖姓名先奉寄三首大徳七年)
昔賢懐出䖏到䖏非一端冥冥鹿门　東
陵園千載有其人常在覊旅间跂予𣣔從之路
危不可干晨興命徒旅驅車出重门
　此睇嵩洛原浮雲数千里悵然㢠我轅東風
起空郊草色一何鮮百鳥縱横逰孤鵠摩
　　可冩短意誰能傳　岧岧椘王䑓
泯泯湘水碧湘水深　客客本金闺人
觀風戾南國漠然忽遐斊抗志箕頴跡荣華衆
所趍智者審損益嶔崟狐兎穴泱漭風雨色常
恐衣上塵汗我林下石重華仰海宇䕫􁛤易為
力去去君勿遲憧憧孰云識
我本耕牧𥪡結廬章江涘㣲生属休明世尚猶
典禮驚飈卷飛轍寥落從此始三年江漢春萬
事隨逝水既昧理生術𣸪慚逰方旨豈無青山
㱕亦有桑與梓何為苦㽞滯眷眷存君子君子
諒不然東臯畢耘耔
　　　黄鵠山聴雨淂清字
玄扃息深構虗舘含餘清瀟洒松上来瑟縮花
间鳴遥兼夜析警細與寒更并懐親感仳别撫
物愧生成土思浩方殷春聲耿逾明幸及朋知
好逹此旦暮情北首非窮轅南山夢㱕耕何言
託豪素聊用欵平生
　　贈别李時毅淂南楼
姢姢臨古戍晃晃辭烟樹寒通雲夢深白映蒼
梧暮胡床㸔愈近椘酒愁難駐雁背𣣔成霜林
梢𥘉泫露故人明夜泊相望㝎何䖏且照東湖
㱕行送㱕州去
　　送姜尚志淂官後携新妾歸省
淹薄徂年歲離别忽在兹寒城落木後虗舘殘
鐘時家在㕠井上心隨孤鴻飛落日布帆逺青
山尊酒移蒼茫倚闾情愴怳零雨詩託身名教
中固應慎其儀志尚既不殊情鍾自成悲昔見
已雲晚再會良無期濯足彭　髙堂㱕
鶴髪喜垂涕児童问牽衣野老借檄㸔隣女隔
墻窺田園各成熟松竹　一在眼雞黍
相提携翻知在家楽不恨為官遅放浪乘化遷
何用世俗知
　　遊禅林寺喜淂昌上人
靈皐懐独徃危軒泊间寂偶与塵事違况值禅
林客深苔剥脩玉輕霏澹凝碧夐見飛鳥還静
闻寒溜滴空明會真賞漂流見良覿常恐心跡
乖無由展平昔
　　奉陪憲使程公遊麻原第三谷宴藏書山
　　　房白雪楼時三月三日
明公富暇豫勝日懐登臨蹀躞騘馬行窈窕幽
人心懸厓響晴雨犇流濯春隂雲门轉絶壑畫
橋貫長林拂石慨徃運闻鐘知古音耆松有百
圍突嶂踰萬尋小憇釣魚䑓聿瞻華子岑扪蘿
入縹緲側􁭑凌蕭森白雪百尺楼下有孤猿吟
𥘉筵俯曽顛㣲風散危襟語咲信忘我觥筹浩
難任豈不念永㽞惘然帰思深
　　送雷山人逰山
髙人雨中至􁬸我逰山作自非冥寂徒孰遣紛
華落方春廼發軔殘雪犹映薄随雲度神臯披
烟望靈嶽晞沐朝陽谷照影清氷壑淹㽞皆隐
淪徃還必恬漠惟應樵与牧時逢淂竒薬歸来
雖未期鬢髪終如昨
　　送孫志言逺逰
志士逰四海豈拘名利牽孫子三十餘懐策靡
遑安仰視流光馳千歲俄頃间青青鏡中髪闭
阁守丘園昔者限南北放浪徒空言曠然六合
中何為惜飛翻晨装既云具良友咸在门依依
别老親悃悃語弟昆出門即萬里囬首惟浮雲
豈無骨肉念身負天地㤙白日出東峰緑樹徧
平原歡會良未期佇情何由宣出䖏各努力還
㱕觀所敦
　　贈髤者黄生
髤飾肇有虞大樸已雕刓紛紛百代下巧宻何
多端黄金间毫髪文螺錯斕斒竹樹冠䑓殿祥
雲随鳯鵉五采𬒳牀几豈独匜与􁑱坐使圭璧
暗所好移所觀黄氏檀良工出入三十年馳譽
必名流迎致皆上官羙賈一朝起群工那敢班
藝絶誠足貴古道何由還
　　送管録事赴東平走筆作
十月燕地凍原野何蕭條征車臨長途行子去
中朝濟濟同舍生載酒集河橋子當撫　􁁪行
役在晨朝脱葉辭髙林散漫復風飈離鴻别杜
渚嘹唳空曽霄一觴不盡傾何䖏相招邀東魯
非逺邦録事非冗僚矧宅夫子地餘風諒非遥
眷言懋殊績夙夕佇嘉招
　廬山郭数授数相覓不見忽闻㱕省却赴
　　　官雲南奉寄五言一首為别以荅碩交
　　　之意
蕪謬忝詞舘晨出㱕恒夕親交犹自踈况乃未
甞覿誤䝉君子賞驅車数見覓暮見門间題中
夜犹怵惕反愧應门子時奉氷玉色云何心所
懽萬里西南役終乖携手好同是思親客過家
君已先淹泊誰復識東風動楊桞河水流不息
何以展所懷中心若金石
　　和酬馬伯庸供奉史館間題見示二首
隂沉閟華館窈窕冝芳樹秋日透清輝晨飈翼
輕霧飛文盡威鳳擢質皆振鷺平生寡俦匹及
此同㪚聚云胡感羇逰對酒恒不御羡君躡髙
弟早聼傳臚句時從鴛鴻佀縦轡驊騮路紬史
吾豈堪讀書君不誤
飛葉滿京華青松臨廣筵連翩集軒盖卓犖皆
時賢青松豈不髙衆草自芊芊感此理文翰恒
恐迷所先蒐獵殘缺间終歲不成編矯情或傷
直含辞非取妍宣尼萬世標斯道庶昭宣元功
既森列群策咸牽聫終焉惧非才申旦長惕然
　　重送曽應奉及周鄒諸君子
晨興戒徒旅行子即長路天衢風雨過升陽在
髙樹發軔東南门觧擢紛徃緒廽瞻彤庭阙彷
彿玉堂署遺荣誠所難勇退無枉歩聫翩数君
子意氣更相慕文采掩春華清言敵朝露超遥
去留迹曽何悋情素懿此昌時明各有丘園趣
　　熊英徳哀辞
靈飈戒先路叠鼓中夜發旌旐揚廣衢輀車出
城闥素緌紛前逝䟽麻森後列岡岡迷㩀依營
營㑹精魄流雲冥飛盖平野一何濶慟哭積水
濱哀歌青林樾翔鳥為廽薄我馬如頋秣農夫
釋耒嘆行子憑蹊惻共隐善人䘮矧承君子列
平居異山隴累别兼歲月規戒晞暮齡歡燕中
道歇時哲衆所属六十非短折撫物自傷摧瞻
　望猶慌愡南轅懌帰斾北首悽徃筏千春䮬
岑趾藹餘篇帙宿草日已深聲客閟幽泬
　　雜詩五首
東風吹百草沿路一時生繁桃與夭杏徧野復
盈城東隣宰肥牛西里按新聲孰不乘時節為
樂快心情平明出南郭登髙望帝京大哉山河
固喟然獨撫􁋊
社日玄鳥至入我髙堂飛舊泥幸未拆新泥復
相依豈徒安尔身復欲長其兒言語嬌且闲上
下逓差池勿因秋風𧺫相逐忽還㱕
嚶鳴出深谷草木皆華滋昨日悲嚴霜爛熳揚
光輝雞鳴車馬動日暮交横馳賤士錦鞍韉貧
女金裳衣各碩得所欲及此艶陽時
青青孤生松髙出浮雲中下無嘉樹林上有萬
里風俯視原上草秀色何豊茸自頋豈不髙獨
立難為容常恐木根蠧委此蒿與蓬
城南有名園車馬何喧喧緑池夾髙栁百草朝
且鮮平明集髙䑓日暮不能還美酒百壼少農
厨豈論錢䴡服羅四座急管應繁絃燕歌􁄂成
行趙舞交蹁躚但得主人頋陋貭自成妍還過
舊逰䖏池舘謾依然
　　寓興五首壽大宗師吴
古称神仙人乃自秦漢间由来英雄士重己輕
人寰子房遇黃石取履非所艱一朝從赤松髙
風安可攀　後千載獨立當玄関
昔有安期生本是漢竒士髙視群雄间竊鄙蒯
徹計學道滄海上却粒咀元氣一食如瓜枣金
石焉足貴超凌八極外洞達無始際時從王子
喬吹笙下逰戲咄爾燕齊人宿㽞安可致
方朔𧺫平原髙志凌紫氛上書三千牘長揖萬
乗君淪跡寄中朝髙爵固非群繾綣縁世主諧
笑匡國均三食王母桃不受王母嗔髙風軼萬
代誰欤継清塵
伯陽闵宗周西度函谷関誰令守関者再拜希
一言歛容為之陳文字至五千聊因令尹啓本
𣣔使之傳煌煌百代下継者良独難
赤松隐崑崙廣成在空同徳為王母㱕道与軒
轅通既枉赤水駕時欵玄圃宫先天本非始後
天亦無終自非玄徳人誰能躡竒蹤
　　雨中作
孟夏凉風来吹我羅裳衣此服豈不稱炎暑方
及期婉恋庭中花煌煌有光輝自信好顔色何
　能與時違冥心元化勿為後世嗤
　　　送旌徳劉
　大火流坤維西風集庭柯積潦不㱕壑浮雲鬰
　嵳峩山東擁盗賊淛右疲征料嶺外兵不觧湘
　南及干戈郡縣無良材平人嬰祸羅宓氏弹鳴
　琴言㳺亦弦歌劉子宰旌徳為治當如何
　　　題渊明撫松圖
　抱拙辭下邑曠然獲所安孤松臨廣園聊且共
　􁑱桓清晨散逰策日入自當還霜露不相貸時
　物倐殊觀兹植焉所貴昔爲聖者嘆
　　　題趙子昂寒翠啚
　石潤欲生雲山寒疑有雨髙林葉盡脱低篁緑
　堪数因知静者要更斍王孫苦小草枯樹根茸
　茸欲華予
　　　𥘉至京師和荅友人病中見示
　志士輕離别貧賤事多違秋風車馬中故人髙
　臥時逺客江南至塵土滿素衣既申離合情中
　多劳苦辞歡咲未幾何感歎已乗之𣣔及田里
　事復恐疾疢滋亹亹流景遷榆桞各変衰偃息
　寄一室朝夕終在兹委運復何言人生信可疑
我獨何為者日出暮来㱕
　　重餞何太虗
鷄鳴曉色動行人出南郭徘徊望車馬飛雪何
漠漠巨野四面平中路凄以索黃狐超客過驚
䲭向人落結軫赴悲笳凝酸属哀角時逢古人
跡因究平生學廽首睇関山低心望蓬藿離合
両不期思懷独難托
　　贈洪參軍兄弟
洪氏𧺫遼海流章耀八紘孝友根世斈忠貞自
天成入為帝羽儀出秉國鈞衡洋洋髙门居濟
濟羅公卿籍甚澄與澜玉貭金爲聲析理貫秋
豪摛藻豔春晴朝趋承明内暮進賢友生衣錦
絡尚絅穆然含粹精靈風非求知出爲世所驚竒
璞隐崐岫采充清廟英堯湯攬群才聖道日光
明豈惟殷膚敏祼将在周京蒼天雖云髙乃心
此黎氓君臣両不易相期㡳隆平君徳貴并包
臣道戒驕盈立賢必無方㧞茅思彚征朂㢤敬
厥終両賢信國楨
　　送馮尊師還岳陽
馮公住天岳夙抱丹霞賞結構何威巍連延瞰
髙爽飛縈帶遥甸周覧春決􁧥日落長沙明風
廽洞庭響事因多病簡道与流年長郡邑費招
邀賢豪畢知奨翳然庭中樹宴坐寂餘想流雲
時縱横幽弄自来徃還因採靈薬相覿稽神壌
悵望忽言㱕川塗日脩廣
　　題山水卷
梢梢雲木動藹藹烟峰乱逺浦引㱕橈㕠厓臨
絶岸方思隐淪客𣣔結漁樵伴水濶山更遥幽
期空汗漫
　　題清江黄氏池亭亭名玉壼氷
　新亭環碧池池水何漾深偶携塵外佀薄言此
　窺臨惴惴若有畏憑憑如弗任既抱執盈念仍
　懐履薄心白日䴡清暉微風在逺林洞逹忽無
　際徵明諧素襟還君玉如意理我雲门琴
　　　三月晦日送春淂詩字
　変化無終極形氣逓推移昨日名園中徂春忽
　在兹曄曄華林彩繁隂緑成帷從結逰女懷祗
　増志士悲况此客行子風水積川坻撫壮思始
　榮臨芳念将衰安知盛長後不有堅凝時俯瞰
　江水流仰与東風期各言早還㱕母劳東山詩
　題陳椽菊􁢤
逹士随所適跡異心恒素時從府中㱕问菊松
下路𥘉欣碧叢長復爱繁英布灌以古井泉申
之九秋露有酒共斟酌無人還獨歩結意常恐
非㽞􁁅輙忘暮髙天遥澄穆平川澹容與落日
明歸禽踈籬繞蒼樹懐芳諒爲羙居榮豈云慕
矯首今何時孤雲爲誰去
　　題蘆鴈四首
江湖䖏䖏非况汝一身微如何却欲下只合更
髙飛
自不作㕠飛沙頭呌向誰碧天無限好何䖏不
堪随
朝飛自作行夜宿更成㕠誰能如此鳥和月占
秋江
寒就江南暖飢就江南飽莫道江南悪須道江
南好
　　題李陵送蘇武圖三首
一與故人别死生寕𣸪親休言典属國犹淂畫
麒麟今朝送漢莭迢逓入秦関惟有沙埸夢相
随匹馬還惨澹河梁路参差塞上山誰言是死
别日夜望生還
　　題風烟雪月四梅圗
逍遥芳樹下觧后寒花發立盡晚来風明朝恐
成雪
髙花開幾點澹靄拂成衣遥瞻應不見相對尚
依稀
年年霜雪裏得見此花開此花元不筦一任雪
霜催
玉樹臨風好更扵明月宜空山冷相照未必有
人知
　　題牧羊啚
求牧既已得敗羣還復去白晝捫蝨眠清風滿
髙樹
　　題草虫啚二首
傾陽朝莫同忘憂歲年改蜂蝶耶得知側翹方
采采
有竹不必多有荳當自熟坐㸔蜻蜓軰日晏紛
相逐
　　再題二首
種薬都防憂滋蘭搃為春青蛙與蜥蜴何用亦
紛紛
直莭冝彌堅弱蔓弱空纏㣲霜一夕降蚱蜢亦
悽然
　　題石頭和尚草庵啚
青天不可量好風亦無價試覔庵中人蕭然古
松下
　　題何尊師畫牛啚啚惟一牛並無坡岸艸
　　樹人物之属
莫是度関者寕非喘月時茫然天地内誰問復
誰知
　　題柯慱士為方叔髙所畫墨竹
蒼蒼四君子意氣侵雲端六月不敢近䔥蕭風
露寒
　　丘氏南陵月磯亭
明月滿湾碕先生獨釣時漁人渾未識惟恐白
鷗知
　　題四梅啚(一兼/松竹/一兼雪月/一兼水仙山􁦝一兼蘭與芝)
小徑蒼松側踈籬翠竹間相逄如有約乆立不
知還
乱蘂逺難分寒香近却聞何人心與迹於此可
同羣
誰将配水仙更𣣔比山􁦝試問花知否臨風笑
不言
芝草黄金色蘭心紫玉㽔忽從花下見可恨不
同時
　　送阿英童㱕揚氏
弱女年十三两年失母慈㸔􁩐阿婆去憶着𥘉
生時
　　野鴨詞
野鳴㕠㕠没輕鷗两两浮人生亦如此那有别
離憂
　　題雪竹𥘉霽啚
已奮尚離披連朝𬒳壓欹虚心與直莭唯有太
陽知
　　題蒲萄
翠實肥𥘉熟瓊漿迸𣣔流向来為酒者一斗慱
凉州
掲文安公全集卷之五
　　　　　　掲　曼碩　傒斯　著
　　　　　　門生前進士爕理溥化校録
　　飲酒萹悼亡後作
昨日飲酒酒苦薄今日飲酒必不楽未知明日
還如何枝上落花能許多胡蝶飛飛春草草對
語黄鸝清且好有酒有酒且莫沽庭前獨宿鴛
鴦雛
　　從他痛辭并序
江少虞類苑載開寳中金陵人脩故塋得石記
隷書從他痛凡累百字末復云不為石子盡更
書千萬箇從他痛未幾王師渡江余謂此必埋
恨者非渡江䜟也作從他痛辭
石可絶恨不滅日月雖光明不照石上情情深
化作秦淮水水流成血波涛起流入東方大海
中風吹復向秦淮裏秦淮裏深復深土齧石上
字字字痛連心痛連心從他痛秦淮水空相送
除是相逢話痛時始是此心無恨期
　　吴歌一首送張清夫提㪯征東校官先還
　　吴中
吴中女児白如華吴江燕燕拂波斜吴中魚肥
米可束夫君無事乆忘家夫君自别吴江水聲
名籍籍京華裏家家屏幛待新詞日日王侯置
醇醴吴中之君不可踰京華之楽天下無高官
厚禄不願有上䟽乞官遼海隅秋風高吹燕山
樹扁舟且向吴中去吴中児女白如玉㸔着新
𫀆入華屋
　　贈許道士
廬山道士許自然二十武當學飛僊白雲冥冥
不可見天際時聞清嘨傳虎将乳子共㳺戯龍
　化老人同食眠無求始悟身非患有道方知世
　可捐忽聞賣薬入都市便𣣔乘風凌紫烟紫烟
　之中曠邈邈下視人世真堪憐爾曹齷齪塵埃
　下何日南山㱕種田
　　題李見心小蓬䒹
　媧皇狡獪弄餘智手挿神仙滄海裏不教寸碧
　落人間弱水更環三萬里何人搏土爲此竒太
　乙真人謫僊子芙蓉爲舟桂爲楫碧玉連環白
　雲履山根植枣漸如瓜山頭種玉今成髄平生
　九州視一豪秦皇漢武空勞勞山林冥杳百鳥
號明月飛出琴聲高
　　黄母吴氏挽歌
新安之水清且深深深如見黄母心新安之水
髙且烈烈烈如見黄母莭母也不幸早婺居三
十未有二十餘六十餘載一日如子又能孝孫
詩書嗟母之徳靡不冝人歌不足國旌之爾今
死矣歸何時新安之山可鏟而夷新安之水可
陸而馳黄母之徳不可思
　　送墨工潘生還臨江
豫章朱氏以墨名直與郭玘争豪英臨江潘氏
得墨法乃自柯山翁彦卿朱氏親承天子詔墨
入奎章獨称妙潘氏近日来京師群公得之惟
恐後潘云吾墨犹草草盡藝為之當更好明年
此際来京師始知吾墨堪為寳東風蕩蕩吹燕
山行人髯髯掉臂還明年獻墨奎章閣却與朱
氏分朝班
武岡扶丘山紫府延夀宫宋張真人守静所居
也至今禱雨暘輙應其徒純真子饒君礼誠延
祐中入京師為今玄教大宗師吴公所知居太
乙延福宮十五年将南還山中詩以送之
洞庭之南扶丘之山緜連九疑控百蛮昔在嘉
㝎之世真人張氏隐居學道於其間祈晴即晴
雨即雨犇走郡縣劳躋攀鋤雲架霧開紫府采
芝種术留朱顔夜驅猛虎守庭户晝役鬼物除
榛菅真人乗雲上天去但有青鵉白鶴長徃還
雲霆尚與司豊艱尔来一百五十歲弟子饒君
通道氣一住京華十五年太乙宫中獨超異不
求逸少冩黄庭𣣔逐浮丘攬香袂南望悽其憶
故宫黄河日與夢俱東河流到海不復返故宫
長在白雲中天地無停機日月無淹軌歸去来
白雲裏
　　題漁樵問荅啚
我在孤舟爛醉来君從何䖏㸔碁囬高山流水
元同調明月清凨不用媒江上柳早先摧天上
鴈正裵徊冨貴何如歌一曲功名争似酒三杯
我但負薪君但釣百年誰喜復誰哀
　　題劉商觀奕啚李伯時臨蘇子瞻䟦茅君
　　彦刻
劉商画手神運茟龍眠臨之如已出不知奕者
何代人雖無名姓若有神神凝志㝎萬縁息觀
者亦復遺秋春松凨吹衣石泉响朱草樷生玉
芝長眉陽仙客㝡相知更託茅君寄心賞
　　題陳所翁双龍啚為寅上人作
䨇龍畫擘玄渊開萬物顛倒随雲雷龍公𬒳髪
向空下身是真龍非畫者鐵作鬚鬛玉作鱗電
出兩目雲繞身偶然會合此何䖏仰面向天天
不嗔世间眩轉空形影倐忽変化那能省高僧
説法夜来聴誰道相逄非夢境斗牛蒼蒼風雨
暮泉阿豈識延平路當時縱無雷煥與張華未
必終蔵不飛去
　　題玉笥山邵道士所藏米方奉使贈劉道士
紫㡌山人方孚若臨江謫居亦行楽二十四磵
縁源行三十三峰㸔月明奉使不愧蘇子卿招
隱更遇劉佺平劉郎弹琴震金石方公作歌酒
和墨一時意氣傾座人千載風流寄仙籍両公
一去無消息竹下松間畵行跡遺墨䔥條銷白
雲山中歳歳桃華春宋金徃事無劳問夜夜虚
壇候子貢
　　題彭尊師禱雨詩卷
道人役雷如小兒顛倒鬼物愁蛟螭祈晴得晴
雨得雨身不勝衣膽如虎東通吳越北淮漢到
䖏逢人憂水旱手提豊歲與疲甿金帛盈庭未
曽看閩山叠叠躋金峰蔪山樷樷碧玉宮洗劍
長留双澗月弹琴尚憶萬松風大臣無端薦天
子十年留滯京華裏悠悠扈從春復秋㱕心已
逐東流水去年天下旱且蝗流殍滿道無人藏
安淂君等遍八荒不使水旱憂堯湯
　　畵鷹
文梁五色絛秌髙意氣豪怒張两目直霄漢豈
與短翮翔蓬蒿妖狐畵作猛虎嘷騶虞并與神
麟逃嗟爾飽食心空劳
　　送張使君棄官學道
至元天子朝萬國任丘使君謝病㱕門前未罷
車馬客身上已着朝真衣致君尭舜在豪傑洗
耳巣由何是非棲雲觀裏青松樹唯有白雲終
日飛
　　番易䔥性渊携其祖将領所爱唐琴號霜鐘
　　者還自和林求詩六月三日五門宣赦後作
嵩州昔有䔥将軍讀書學劍天下聞南随龍馬
渡江去尚有孤琴傳子孫孤琴云是唐人斵昔
日軍中自行楽至今猶存殺伐聲一鼓哀風振
寥廓将軍之孫才且良文能作賦武蹶張秦皇
城下改白馬祈連山中射白狼時平好文不好
武抱琴却歎儒衣誤昭王䑓上㸔青春彭郎矶
頭夢歸路日長史館幽且闲正冠拂琴為我弹
京城六月日如火霜鐘半亱鳴空山南風自有
虞廷操可惜同心不同調捐琴抉眼望青天今
日天門有新詔
　　題春龍聴雷啚
雷馮神龍興雲行雨施四海清雷之震神龍奮
雲行雨施四海潤雷之令神龍聴雲行雨施四
海慶聖君在上賢臣在下我無事而觀化
　　蔡氏四適堂
君不見車轆轆長安陌上争馳逐朝出逰暮還
宿問何所得荣與辱又不見或漁于渊㦯樵于
山或耕或牧其心和且閒我𣣔從之生羽翰豊
之東麗之陽有羙一人大溪之旁水竹兮䔥蕭
雲木兮蒼蒼弹鳴琴兮不下堂禾在囷薪在屋
黄雞皮白魚腹嘉客来新酒􁅳君之楽兮惟日不足
　題邢先軰西壁山水啚
邢家蒼蒼西屋壁萬壑千厓動寒色大江忽轉
天地廽浮雲孤飛日月白參差楼殿照林紅松
檜悽迷𧺫朔風崑崙蓬莱不可到赤城白帝遥
相通賤子平生尚奇偉南極衡湘北幽冀復從
大駕上滦京始接邢君多意氣君昔扈從戎馬
間少壮不知行路難月明飲馬長城窟雪深射
虎祁連山萬里㱕来太平日坐我江山百憂失
平明萬騎出天门又駕官車就行役
　　送黄判官㱕江西
西辞夜郎囯北上邯莭道方厭東華塵又説黄
平好黄平遥遥度五溪五溪更在洞庭西十年
世事浮雲裏一日孤舟萬里㱕桃花流水孤舟
客白髮青山五色衣堂上慈親称壽䖏堂前新
婦􁩐姑時隣人􁬸種南山豆野老同尋北谷芝
人生出䖏須經意富貴悠悠差是非
　　和劉修撰十二辰詩
掘䑕可以充飢飯牛可以待時何須入穴求虎
子更斈狡鬼三穴為我生誤逐攀龍者歲蛇冉
冉那堪把又無筋力騎快馬日射黄羊隂山下
空餘野性猕猴同但求㱕作祝雞翁柴门狗吠
閉閣睡萬事渾如牧猪戲
　　發臨湘得風
臨湘縣前江水流茅廬沽酒大如舟莫道天風
不相待一時吹上岳陽楼
　　聞西師㨗口號二首
聞道西南掃蟻封何時雨露洗妖兇必行徃伐
羈縻䇿㫖倚窮荒戦伐功
萬里春風送㨗書千年王氣拱皇居越裳白雉
應頻入浪泊飛鳶正念渠
　　漢茶陵侯廟
髙帝安劉慮未危賈生可恨不同時長沙更有
囬旋地千載荼陵無古祠
　　泉水嶺作
已過泉子嶺頭路荒甸茫茫碧草乹日暮不収
牛馬乱青烟起䖏是營盤
金衣翠㡌路傍女蹋足連聲駕犢車車下畫眠
車上宿每逄水草便為家
　　北楼雪後酒醒獨吟
幾點微雪翳暁晴半峰殘雪隔江明小楼獨對
春城北酒醒匡牀聞鵲聲
　　聞熊從嘔血亡
碧血凝秋萬事空此生無復一尊同到家又近
重陽莭應是哭君風雨中
　　待潮
扁舟夜閣寒沙際欹枕待潮紅日髙無数征㠶
背人去海門何䖏水滔㴞
　　題吴越王荅周克儉謝賜物及陳事冝状
　手帖
吴越山川畫不如古今人物半能書從容覇國
君臣禮猶見錢王翰墨餘

掲文安公全集卷之五
掲文安公全集卷之六
　　　　　　掲　曼碩　傒斯　著
　　　　　　門生前進士爕理溥化校録
制
　金紫光禄大夫山東行尚書省兵馬都元
　帥知濟南府事特封濟南公致仕贈効忠
　宣力佐命功臣榮禄大夫司徒柱國追封
　齊國公謚忠㐮張榮加贈推忠宣力正義
　佐命功臣太師開府儀同三司上柱國追
　封濟南王仍謚忠㐮制
朕纂承基緒每思創業之惟艱褒䘏勲勞常恐
推㤙之未至况山東諸侯之起皆天下良将之
雄既盡厥忠冝豊其報某官沈幾先物遺爱在
人方保有齊民已知真主之受命及歸我太祖
歴事累朝而致身秣馬南征則孱金亾走㧞劍
東指則逆壇就擒握兵柄者餘四十年未嘗妄
殺臨軍陣者凡数百戦動必有功故詔有張相
之稱而世任元戎之寄雖列土之封猶及扵懸
車之日而漏泉之澤未䆒於盖棺之餘况在爾
孫復為朕使或守藩維於外或司喉舌於中世
䔍忠貞人推謹慎是用因爾山川之履増爾勲
號之崇秩既陟扵三公爵仍超於五䓁乃尔自
致非朕敢私於戯紫綬金章尚念𥘉来之日丹
書鉄劵永膺異姓之王神其有知服此加命可
　　妻齊國夫人宋氏進封濟南王夫人制
昔國有東諸侯既封于濟今朕嗣大歴服申爵
以王載求齊體之賢冝與從夫之典故某官妻
宋氏早以令徳相其良人舉五十萬衆以歸朝
歴三百餘戦而盡莭分茅胙土傳及子孫襲組
彯纓布列中外皆尔相成於警戒用能共濟於
艱難是用錫尔郷貴其爵號以䔍尔後以報爾
前於戯翟茀魚軒尚服異㤙於永世虎頭燕頷
從懐舊将於當年其廸爾家以賛皇國可
　　諸王忽都荅児追封雲安王謚忠武制
昔我丗祖親定雲安命九王以鎮之将百年于
兹矣乃者國家多故邉圄失宜徤将驕王遂㩀
城而稱亂陳師鞠旅方下詔以討平粤有忠烈
之臣乃在伯叔之籍爱申褒䘏以慰死生故忽
都荅児沉􁀳有謀剛勇獨断三世藩輔蔚爲磐
石之宗一心朝廷不忘社稷之計方天暦之反
正而逺人之未思中䖍則伯忽要盟即飛章而
上變鳥撒則僇余既叛先率衆以抗鋒見危而
奮不頋身力戦而継之以死報已後矣朕甚憫
焉雖析爵以列侯王何禆地下仍賜錢以給妻
子式長予哀鳴呼為子必孝為臣必忠既克承
扵我祖無言不酬無徳不報尚永頋于爾邦䰟
而有知服此休命可
　　諸王羅今䚟追封保寕王謚昭義制
臨戦陳而思孝必有勇功於板蕩以盡忠斯無
愆義徃在諸父羅羅䚟丗鎮南詔心貫上蒼適
嬰天暦之兵獨戦羅雄之境力竭而援不至兄
死而弟亦随山川以之興悲日月為之動色有
宗王而盡節冝諸将之同心遂便叛亾無不爼
醢非褒卹之獨後属内外之多虞故疇爾庸超
五䓁而命爵載考爾行詔百世以易名申錫緡
錢以給家属所以昭國典所以勸逺臣噫得猛
士以守四方孰如同姓明俊徳以親九族尚監
異㤙可
　申命三十九代天師張嗣成制
朕惟老𥅆度函谷関未始忘於天下㽞侯從赤
松子豈果棄於人間式啟聖人神道設教之門
遂任天子為民請福之寄主其法者代有功焉
不逺而朝冝新厥命翊元崇徳正一教主嗣漢
三十九代天師太玄輔徳體仁應道大真人主
領三山符籙掌江南道教知集賢院道教事張
嗣成之裔道徳之宗自爾祖之遇丗皇盖有天
意泊乃父之於仁庙益簡帝心雖有道之長實
係聖明之主而無為之治庶聞清静之風誕播
玄休屡昭灵應卿既克承于後朕亦丕劳爾先
徃者海水為灾再免黔黎扵昏垫近而天時作
慝三致雨雪之感通功成弗居禮冝有報噫神
仙以忠孝為本尚丗愧於傳賢帝王以天地為
心曷敢忘扵敬徳見所帯職號悉如故
　　進至大聖徳頌表
皇帝福䕃裏沍南布衣臣掲傒斯言恭惟正月
七日皇太子暨丞相百僚耆耋等以皇帝陛下
出撫邉陲入継大統豊功盛徳髙出千古握符
御極冝獲徽稱即日詣大明殿册上尊號十有
一日躬事太室獲瑞雪之應二月十有三日詔
告天下覃㤙中外天人恊慶日月増華凡具性
情莫不欣戴宜形歌頌以逹和氣臣傒斯誠惶
誠惧頓首頓首臣聞古者聖人之謌莫先扵詩
故聖主賢臣有大功顯行必載之詠歌使天下
曉然知君臣之所趋徳化之所由見善而遷聞
義而起去之萬里如立其朝後之萬丗如生其
時所以事神保民無右於此故有虞命䕫以教
之周置太師以掌之君臣朝燕必有賦郊廟薦
享必登䛴盖詩之為道誦其辞無鈞棘樷襍之
繁聆其音有徃来䟽数之節玩其義有優柔沈
藴之㫖其感於人也易其入扵人也深乖沴之
氣可變而爲祥風甘雨姦回之行可化而爲忠
鯁貞良是以聖人尚之故雖反復典謨訓誥之
文不若歌明良之賡康衢擊壌之謡周南召南
之什下至農野婦監一関其耳熈熈灝灝想見
其治漢魏以采騷人賦客時時間作雖不能盡
追古道其抒情蓄志可興可觀斯義緜緜庻幾
未泯聖明之丗尤所冝聞欽惟統天継聖欽文
英武大章孝皇帝陛下道凖天地徳䋲祖考惠
澤周乎無間威稜疊乎八表學前王未究之礼
叙洪範載錫之疇孝弟足以厚黎民剛明足以
制萬幾見賢如已能聞諌如己出惡悪如薙草
芥好善如嗜飲食允文允武赫赫巍巍冝其克
集大勲君臨天下載膺顯冊彰厥大猷而耆俊
如雲良士如林必有振發毫楮鋪張洪業為一
代之盛典若微臣者曽何足云然想像扵丘岑
畎畆之中不若覩快扵輦轂之下継漏扵筐箧
刀筆之末不若聲諸詠謌之間近可以風動四
方逺可以流耀無窮臣自揆才薄迹微無以𥙷
益毫髪幸因羇旅獲際盛明謹譔聖徳頌一篇
繕冩投進雖不足以加天地之大日月之明載
之簡牘傳之天下亦可以見聖明徳化之所由
也臣無任瞻天樂聖激切屏營之至謹奉表以
聞臣傒斯誠惶誠惧頓首頓首謹言
　　皇太后加尊號監脩國史府賀表延祐二年
聖主尊親稽先朝之盛典慈闈進號傋昭代之
徽稱寳册載􁋊瑶圖永固中賀欽惟儀天興聖
慈仁昭懿壽元全徳㤗寕福慶皇太后陛下徳
全神厚功底泰寕福莫大扵多祥两開帝業慶
莫隆扵至飬咸戴母儀式兼崇極之名益衍昌
明之祚臣某䓁乆塵台鼎叨緫國書興聖春融
幸仰陪扵大禮含飴日永願丕贊於鴻猷
　　天夀莭監脩國史府賀表
一人有慶節肇紀扵重三萬夀無疆位永乗扵
九五乾坤薦祉朝野騰歡中賀慶惟皇帝陛下
道大徳純功崇業廣舉賢能興學校天下文明
異章服同車書海内率俾允極尊親之孝益隆
致治之基臣某䓁任忝國鈞軄嚴金匱蓬菜宫
殿幸依日月之光河圖洛書丕纉皇王之統
　　元旦翰林國史院賀皇太后表延祐三年
天子當陽八表奉夏時之暦皇闈献歲萬年稱
元旦之觴雲氣蓬菜春風宇宙中賀欽惟尊號陛
下徳含坤育運啟㤗亨推福慶以致崇日星顯
號溥慈仁而恊治雨露羣生隂教脩而母道隆
孝理彰而聖功逺臣某等欣逄盛旦忝綴周行
玉署日和碩播思齊之羙瑶圖天廣永居長樂
之尊
　　天夀莭代䝉古國子監賀表延祐三年
一人受命適符上已之辰萬歲稱觴載恊壽星
之紀照臨所𬒳慶抃惟均中賀欽惟皇帝陛下
徳猶日中飬以天下暨聲教扵四海俗羙風淳
舞干羽于兩階河清嶽晏益體乾剛之用式隆
震夙之祥臣某䓁學守國書班聫胄監龍顔日
角仰瞻穆穆之光鶴筭亀齡俯效綿綿之祝
　　上再即位奎章閣賀表天暦二年
六龍啟運飛躍得聖人之時萬象趋新變化合
太平之應普天之下如日再中中賀欽惟皇帝
陛下剛徤粹精聦明神武霜露􁱳更而不尖其
正乾坤再造而不居其功惟其有帝堯帝舜之
聖仁乃能行祖甲祖庚之揖譲慎徽五典則崇
孝友以率先表章六經則進儒雅以為本皆天
理人心之至當必明君義辟而後知冝暦数之
在躬雖同軆而不易况祖宗之大統豈違道所
可求是以踐阼之𥘉甘露卿雲諸福畢至及夫
明詔之下扶桑若木萬姓歡呼允長馭於權網
斯永保夫社稷臣某䓁叨聮延閣適際清朝羲
畫禹疇碩闡皇王之秘虞韶殷輅丕昭禮樂之
隆
　奎章閣賀正表天暦三年
大人有造治隆揖譲之餘正月始和慶恊發生
之妙車書萬國干羽两階中賀欽惟皇帝陛下
道接百王統承三正逹夫郊社之禮禘嘗之義
躬致其嚴觀乎天地之徳日月之明益躋于聖
是用格于上下莫不歸其照臨臣某䓁恭惠西
清依光北極君臣父子永敦天秩之常禮樂詩
書誕播皇風之盛
　　册皇太子奎章閣賀表
重明麗正作離咸仰於皇文一索得男出震允
冝於主噐既䟽封於玄土爰正位於青宮所以
繫人心所以本天下欽惟尊號陛下敬隆郊庙
徳裕乾坤當春秋鼎盛之時建宗社灵長之計
　惟聦明可以正百辟俾綜樞机惟元良可以貞
　萬邦足副儲貳重以群臣之固請聿遵累聖之
　宏規然監國撫軍教尤資扵四輔而問安視膳
　禮必謹扵三朝式飬聖功用光帝業臣某䓁婁
　陪大慶思贊清時迎春日之載陽益臻㤗道瞻
　前星之有耀永固皇家
　　　聖莭賀表
　陽徳方亨喜太平之有象聖人在宥宜仁夀之
　咸臻八表同歸萬年惟永中賀欽惟皇帝陛下
　誕敷文徳克纉武功既尊祖以配天比隆三代
乃立嫡以主器用貞萬邦允昭仁智之端是皆
長乆之道臣某䓁叨陪清燕莫贊聖明多夀多
男従切華封之祝是彛是訓碩敷皇極之言
　　奎章閤賀表
聖人継軆再昭揖譲之隆天下㱕仁大慰平成
之望慶綿宗社光𬒳華夷中賀欽惟尊號陛下
徳秉純乾業承富有妙天人之恊賛允暦数之
攸㱕惟上有成康之君下有周召之臣而内獲
皋䕫之佐則外獲唐虞之治荀日躋扵聖敬咸
丗篤扵忠貞臣某䓁軄忝西清光依北闕經邦
論道自有弼於鴻猷飬老尊賢豈無俾扵昭代
　　藝文監賀表
明継明聖継聖所以固皇圖長以長賢以賢所
以公天下一人有慶萬國􁁅心中賀欽惟尊號
陛下仰之如天就之如日軆两朝之揖讓有丕
丕基開萬丗之隆平惟明明后此祖宗之深望
亦臣庻之所期臣某䓁地切㤗階㤙聮文苑周
爲師而召爲保徳兾邁扵成康稷教穡而契教
倫治永躋扵堯舜
　藝文監賀表
一人受命適嚴踐阼之儀百辟在廷已舉尊親
之典孝先天下慶衍皇闈中賀欽惟皇太后陛
下徳濟艱難功成警威每念鴻圖之重獨深燕
翼之謀申揖譲扵中興父而又子導継承扵成
命長亦惟賢宜膺至飬之隆永極徽称之盛臣
某䓁名慚藝苑身際熈朝長樂怡愉碩宻扶扵
聖治大明照耀庶丕闡扵皇猷
　　藝文監賀表
成命以長惟天以啟聖人南面受朝不日而尊
大母爱敬之至神明所㱕中賀欽惟尊號陛下
如日東升以天下飬雖任寄伊霍之重足以發
皇明必治資任姒之賢有以基王化尚致怡愉
之樂式彰孝弟之風臣某䓁學愧前脩軄嚴内
監仰陪大禮時已際於風雲共戴皇猷夀永齊
扵天地
掲文安公全集卷之六
掲文安公全集卷之七
　　　　　　掲　曼碩　傒斯　着
　　　　　　門生前進士爕理溥化校録
　書
　　上李秦公書
五月吉日豫章掲傒斯謹再􁩐奉書平章國公
閣下夫士志爲上時次之位次之農不以水旱
怠其耕啇不以寒暑輟其負販故能致千金之
産登百榖扵場况士之志扵道者乎不逄于今
必顯于後有其時有其位道行于天下天也無
其時無其位道不行扵天下亦天也君子無與
焉故士之所患者志不立道不明不敢計其時
與位也因其時求其位以行其道此士之志也
而不敢必乎天也士茍志于道生乎今之丗可
謂得其時矣然猶徃徃以不得其位為患其信
之不篤而𣣔必于天者從而為言之曰上之人
不能用夫士且怨且憤嗚呼過矣嘗觀夫用舍
之際矣或一人薦之而百人沮之不能使之不
用且大明其道扵天下或百人舉之而一人抑
之卒罷而㱕至老死而無聞夫一人至寡也百
人至多也用舍䌓焉而無所容于力非天也耶
上之人苟能知其力之所至不能奪天之所與
不能卑天之所不與賢者進而用之不賢者退
而黜之不置一毫踈戚爱憎薄厚之心于其間
惟以國家得人爲務如是而猶有不信乎道上
猶有遺才之恨者未之聞也抑又嘗觀士之志立矣
道明矣得其時與位矣而不能見知于其君道
終莫能以行雖行而不逺噫何其道之難行也
耶伏惟閤下學冨而徳廣志動而行寔不以摧
困折辱而易其莭不以冨貴顯榮而改其度尊
為天子之舊學信為天子之腹心位崇乎公相
功施乎社稷名聲昭乎四海可謂得其時與位
而道信行矣又力能進退天下之士而無一毫
踈戚薄厚爱憎之心置其間一務于為國而得
人天下之士莫不顒顒然厲其志修其道以待
時之用已然以一人之明籠天下之士豈能保
其果無遺才耶亦舉其所知倡于其上而已耳
僕少貧粗襲祖父業年十五六即挾其所有奔
走衣食于四方乗驚湍絶峻崿觸冐乎炎埃雨
雪之間或過午而未食或既夕而猶邁人情物
　態之變風俗政化之異夲末逆順之由盖偹嘗
　而畢覧之矣至于國家内外之体𥙷偏救弊之
　術亦嘗求其說而􁅳慮之矣然未始敢以告之
　人者踈逺鄙賤之士雖告而不信徒取詬病焉
　耳既無上下之援可自取爵位而力行之又無
　知已之人可相告語事苟利于時不必由已出
　然終黙黙自悼行年三十有九蠢然而無聞近
　始因縁親戚計可無旅食之憂遂自豫章附舟
　五千里而至京師雖童僕不敢携一人恐重以
　累諸人也凡平生寓之目属之耳軆于身藏于
心不敢以告之人者閣下皆已行之矣其未行
者必次弟而行之僕何敢踰涯越分而進以貽
教玉人之譏夫翰林皆極天下之選不以愚不
肖過相薦引私窃自幸事茍有集庶幾由是而
至扵可為之地以自見其平生之所志萬一不
然亦可藉手以㱕曰吾嘗獲薦于翰林矣吾嘗
獲登李公之門矣益厲其志修其道垂之簡帙
傳之子孫樂夫天之所以命我者用之舍之不
敢求必扵天也惟閣下少垂察焉傒斯恐懼再
拜
　　　與尚書右丞相書
　傒斯再􁩐尚書右丞相閣下僕聞因衆者可以
　顯立功忘已者可以廣得賢千尺之松不蔽其
　根者獨立無輔也森木之林鳥獸群聚者衆材
　咸濟也是故自用無朋專𣣔無成得衆者昌寡
　助者亾此賢愚同智古今一軌者也易曰㧞茅
　茹以其彚征吉夫㤗之爲卦君子道長之時也
　君子當道長之時其進猶必引其類則吉是進
　而不引其類雖當㤗之時猶㓙也人方安居暇
　食若無事于賢一旦風飛雲㑹加之百官之上
　立扵庙堂之内以数尺之身任天下之責方寸
　之心関天下之慮雖有周孔之智賁育之勇未
　聞能獨成其功也此僕與閣下不能無情伏惟
　閣下聦明強毅卓犖弘大誦聖人之書行古人
　之爲政知王道之本好賢有虚已之寔生民之
　所仰望君子之所依㱕又當天子鋭精求治之
　時身住䁀鉉之寄以求治之時當鼎鉉之地而
　生民有仰望之情君子有依㱕之心誠閣下垂
　名立功報國顯親之秋也然方今進賢用能之
　當否在閣下冨民理財之能否在閣下斟酌庻
務之宜否在閣下天子之所属寄生民之所責
望在閣下其任亦甚重且難矣夫上有宰相下
有参佐百官而獨責任于閣下者以閣下明王
道識治体知夲末之所先後經權之所異宜也
此春秋所以責偹于賢者耳由今觀之孰若一
上下齊彼已旁羅俊乂廣攬英賢因其材而分
任而坐居其成功則功可大名可乆福可致而
禍可消也不然一身且未知所計况為朝廷計
㦲然鳯凰鸑鷟非凢木可棲絶竒異能非常調
可致懸千金之賞不患無徙木之人市千里之
骨何憂無絶足之馬誠能推誠折莭激昻鼓舞
則士必樂為用士樂為用何功不成且進賢者
非所以市私恩也將以佐天子理萬民也忠以
出之信以行之忠信之人天必佑之母患乎賢
之不為用但盡其求賢之道而已牛之肯綮逄
庖丁之刄則觧木之盤錯遇匠石之斤則離母
患乎事之難行但盡其用賢之道而已然進一
君子則君子之類應任一小人則小人之類應
此善敗禍福之由亦不可不審且慎也惟閣下
察焉傒斯再􁩐
　　荅胡汲仲書
　傒斯頓首汲仲簿公執事傒斯比猥以陋薄之見
　汎浮之辞凟冐于執事意甚悔之既無及已連
　月滯留于外不得朝夕訪問不圖宏大更枉還
　荅又以俗迫雨坐山疃者連甸不得上謝知執
　事于我何如哉然賢者之待不肖不肖之望于
　賢者皆不可謂之無意也茍有忠告則肝胆相
　呈心口相宣不當蓄嫌畏挾蒙背若市井塗路
　之人也故復有所祈不敢黙黙遂止以執事好
　古之敏信道之篤知足以知之勇足以行之可
　謂魁傑特達出群之士至扵啇畧人物言論風
　采頗若無人来書有云爲衆所推謬當斯文之
　託僕窃以爲過矣夫衰周之世文武㡬墜孔子
　以天縦之聖出爲天下萬世之宗且曰十室之
　邑必有忠信其自居者好學而已孟子當戦國
　之時闢楊墨排縱横揭孔氏之道而明之若掃穢
　翳開日月之光䟽百川益河海之深及其辯也
　曰不得已今幸與執事居休明之世吾道光盛
　賢士軰出禮樂非甚崩大壊際天所覆莫不順
　軌雖有孔孟猶不當驁然自任畧無辞譲之色
　使執事所學之道所居之世誠當孔孟之任必
　待後世之人推尊而光顯之不當自道若此且
　以執事自䖏為何如時哉今年夏見青田陸如
　山謂執事自許直継孟子非知道之士不能為
　是言者犹或不識執事所言之㫖由今而言則
　信有之矣夫孔孟大聖也大賢也當斯文之託
　者若孔孟可矣而孔子曰攻乎異端斯害也已
　孟子曰能言距楊墨者聖人之徒也然每與執
　事啇論則甚尊信佛老氏至𣣔合三氏而為一
　則當斯文之託者道固應如是耶此皆甚不可
者也或謂執事有師道而無友道誠知言哉傳
曰雖有周公之才之羙使驕且吝其餘不足觀
也已此之謂也来書又云前乎千古聖賢相傳
之道由詩若文而知後乎千古亦将由詩若文
而知今之道予讀其言而悲之自漢以來継述
之文多可讀之文少夫道有夲文有体尊卑小
大長短踈戚華實正偽截乎若天地山川之不
可相陵昭乎若日月星辰之不可相踰離乎若
飛潜動植之不可相移惟適當而已耳近見執
事序黃成性文章言辞夸大皆非事實其所称
　舉皆公卿大臣之事非學道在下者所冝言抑
　亦自任之素不知其言之過也且文者古聖賢
　不淂已者之所託也而今丗行道之士不惟其
　事尚𣣔託之此而垂後不亦甚可悲夫僕之才
　不足以知執事僕之言不足以暁左右所以聞
　之父師之訓有與執事戾者聊為僣越申言之
　前之言敢以為執事之忠後之言敢以為執事
　之望尚兾致之用以幸學者以示来世則大碩
　也優柔之教敢不敬承聞将就天台之闕不知
　何時㝎行當于江滸一别
　　　與䔥維斗書
　傒斯再􁩐諭徳䔥公閣下僕性分麄謬昏戇絶
　不通時亊與人交不計隆薄能否輙以古道相
　期待俗下詬病日甚不止終不愧悔今復妄有
　謁扵閣下焉惟天生賢哲常曠数百載不一二
　見及有其人或又廢扵庸主格扵説忌盡扵懦
　怯畏慎弗克卒其大業僕甚痛之自来京師目
　覩耳聼口誦心語惟公全才學冨義精仁􁅳謙
　譲克謹去就有莭名與實侔位與徳称有古大
　賢之風束帛之聘累光丘園每䀻必増其秩每
召必優其禮其尊徳樂道右賢尚能崇信慕向
若漢高帝之扵四皓可謂隆矣然四皓不出則
已一出則能割至尊之爱㝎天下之本建萬丗
之名脩然而来浩然而㱕来不見其所難去不
見其所窮何其𥙿哉且今天下非漢髙之草創
皇太子聦明仁孝過扵惠帝上親信篤爱無高
帝之惑溺昔之儲貳不得與國家之政今則無
所不領冝若公者知無不言言無不從然天下
之賢士未振者不聞有所舉天下之政令有闕
者不聞有所陳愔愔黙黙日以懐去為務又不
能借一亊决去就使天下有識之士蹀足搤􁂝
裵徊四頋而失望僕誠愚鄙未逹其故抑尝㪯
之而未用陳之而未行邪則去就可以兆矣道
行扵天下謂之達道不行扵天下謂之窮孟子
曰窮則獨善其身逹則兼善天下今公居逹之
時行窮人之事猶所未喻且天之生斯人也豈
徒𣣔寵荣其身體利澤其子孫而已亦𣣔使生民
之有知也公誠能高卧空山逺引遐􁇸則為巣
許務㳙之徒為可嚴陵魯連之徒亦可雖𣣔驂
風駟霞談詭變眩如偓佺安期羡門盧敖徐福
　之徒亦可今業已出矣食其禄而居其位矣何
　乃若是恝恝邪竊為公計莫若攄肝瀝胆激昻
　慷慨極論天下之賢士求當今政令之得失典
　章文物之損益君儲切身之急務䟽而陳之苟
　其説行則從容可為二䟽之事不行則掛冠神
　武拂東而西矣上不負朝廷之知下不觖天下
　之望天下之士莫不想望風㮣咨嗟嘆息曰䔥
　公真賢矣哉朝廷之尊賢下士必自公始則公
　進為國家之荣退為斯道之隆生為萬全之人
　没有無窮之名不亦休乎又不得已則引年謝
疾而去耳或曰公不得已而𧺫而身冐大名𬒳
至㤙夙夜戦掉兢慄猶懼不持若夫進賢𥙷過
則揆諌之司吾所軄者轉廸是宜且言之而中
則吾之㱕未可期言而不中則僇辱所㱕况若
公者進退語黙必有其時豈庸𥪡賤走所能察
識哉僕益惑焉夫公之出䖏非若彼旅進旅退
之人旅進旅退之人雖千萬不足為天下輕重
公實有萬世之繫焉不可不暴白扵天下後世
使之有則也念之念之時不再矣僕近行河済
之間有過而歌者曰我行河濟兮瞻彼泰山聖人
之才不待兮我道孔艱進不汝信兮退即汝諼河
兮濟兮道靡靡兮乃撫栧送而和之曰㤗山巍
巍吾其跂而河水瀰瀰吾其濟而聖人雖逺吾
斯軌而因録其詞并書以献惟公念生才之難
邅時之不易憫斯民之無知貸狂瞽之不察視
中道而導之㱕幸甚幸甚傒斯再􁩐

掲文安公全集卷之七終
　掲文安公文集卷之八
　　　　　　　　掲　曼　碩　傒　斯　著
　　　　　　　　門生前進士爕理溥化技録
　序
　　呉清寕文集序
　廬陵代為文獻之邦自歐公起而天下為之㱕
　湏溪作而江西為之變故江漢被文王之化無
　思犯禮華周感𣏌妻之哭而變國俗其所感雖
　殊而人心之變一也湏溪没一十有七年學者
　復靡然棄哀怨而趋和平科舉之利誘之也永
　新呉清寕以英妙之年際休明之運方䇿名進
　士而獨好右文已可謂豪傑之士矣然方今以
　明經取士所謂程文又皆𣸪乎古以其所好固
　無害于所求也讀清寕五七言詩已清潤明快
　古賦已瀏亮純雅記序已宛委有法而予窃有
　献馬清寕廬陵人也姑以廬陵言之歐公天下
　之文也百世之師也宜以爲㱕湏溪衰世之作
　也然其評詩数百年之間一人而已獨非子之
　師乎因二公之盛浚六經之源益􁄕而求之海
　内之名必㱕子矣
　　豊水續志序
王順伯脩豊水志之六十有三年邑陞為冨州
又二十有五年李君肖翁典郷校居五年乃輯
淳祐以来城池人物時政之蹟及前志所未偹
者為續志六卷條敷類析窮蒐極簡将以垂信
方来惟東南物産豫章為下故班孟堅曰物之
所有取之不足以更費盖自古然矣是書于貢
賦之變未嘗不再三深致其意使為政者少有
仁恕必能戚焉有動乎中思𣸪其舊至于政教
所施必録其善而遺其不善此居其卿不非其
大夫之意亦作志者之法也君以碩學粹徳起
文献之家居儒師之位祠先賢尊景行育人才
無所不用其道猶惓惓是書而豈徒哉後之君
子尚求李君之志
　　蕭孚有詩序
廬陵蕭氏世為逹官為能臣至臨江従事煥有
復以政事稱而其季弟孚有乃以能詩聞夫為
詩與為政同心欲其平也氣欲其和也情欲其
真也思欲其深也紀綱欲明法度欲齊而温柔
敦厚之教常行其中也孚有之詩韋出也讀蘓
　州韋公之詩如單父之琴武城之絃歌不知其
　政之化而俗之遷也海内之學韋者吾識二人
　焉涿郡盧䖏道臨川吴仲谷䖏道有爵位于朝
　有聲名在天下其氣完故獨淂其深厚而時彂
　以簡齋仲谷隐者也其氣孤故獨淂其幽茂疎
　淡而時振以岑𠫭崔正言今𣸪淂孚有焉孚有
　生文献之家襲冨貴之業而性情温厚辞氣詳
　雅故其為詩周旋俯仰舉相似焉此非獨善學
　韋也亦居相似而性相近也使他日推以為政
　民必有不忍欺者蕭氏之未艾于此可卜焉予
　聞其師劉君桂翁亦深造于韋豈其固有所自
　耶
　　　孔氏譜序
　孔氏世家一卷其派之在江西而顯者是為臨
　江三孔孔之子孫曰克已者是為先聖五十五
　世孫由江西不逺千里拜曲阜林廟且因以考
　訂其譜　諜而收其所未續者傒斯淂與觀
　焉于是悚然敬肅然惧進而告之曰凡天下之
　受姓命氏未有非聖賢之後者也凡有尊祖敬
　宗之心未有不知重其譜諜者也然徒知重其
譜諜而不知求夫尊祖敬宗之寔猶無譜諜也
犹非其子孫也而况孔子之世家乎夫孔子魯
之陪臣也去今千七百有餘歲矣天下至今誦
其書講其道祀之以天子之礼樂戴之如天地
仰之如日月親之如父母者果何以致是乎衢
路庸衆㝷常之人一有不合于孔子之敎者猶
得指而議之而况其子孫乎其為孔子之子孫
亦難矣故籠天下之陸海不足以為其冨極天
下之爵禄不足以為其貴窮天下之竒珍異噐
不足以為其寳其可冨可貴可寳者在聞乃祖
之道而凡學孔子者猶必以是為務而况其子
孫乎夫譜其譜者尊祖之器也道其道者尊祖
之寔也敬之勉之勿徒抱其虗器而號于衆曰
吾先聖之子孫也吾惧其有議其後者矣子其
慎之天暦二年二月丁酉後學掲傒斯敬書
　　重脩掲氏族譜序
掲氏稱漢安道侯之後者我桂陽府君據夹際通
志而言也旴江之族與我同出乃祖椘司掲氏
汝寕之族則又祖漢陽信矦三者政未知所定
也旴江與豊城之始祖兄弟也今豊城稱始祖
爲旴江府君誤矣唐乹寕二年僕射鎮以敗上
官逄之功加銀青光禄大夫持莭袁州諸軍事
守袁州刺史兼御史大夫上柱國有劳績于袁
子孫世居袁于豫章旴江爲近且我始祖府君
其名政與僕射類豈其兄弟邅五季之亂遂散
䖏諸郡耶是未可知也然吾先世之雄文盛徳
在宋由進士而入者科不乏人自足著白于無
窮又豈敢重貽拜汾陽之􁌲大徳中族兄允中
合諸譜而脩之今則以寕兄復續而廣之讀此
者油然孝悌之心凄然霜露之感必有不待喻
而與者凡吾子子孫孫尚敬之哉
　　送劉旌徳序
凡爲進士有謁于予者余必有告以之余亦沗
進士之名也至于廬陵劉君粹衷余知已也方擢
髙科拜新安之命而去余乃未有以告之粹衷
亦以憂不果上今再調宣之旌徳宰而終不有
以告之何也粹衷之所受學皆賢師所與逰皆
良友所言皆仁義道徳之懿所行皆孝悌忠信
之寔舉于郷而無忝選于有司而無慚余不及
則有之矣未有能過之者誠無以過之也然上
之取士先徳行次經學次文藝次政事其法甚
叙其道甚偹歴二十餘年非不乆累七科之士
非不多而天下政煩教弛氏情壅塞風俗不興
上之澤不下流日甚一日其故何哉豈學無賢
師逰無良友以仁義道徳為虗說以孝悌忠信
為曲行特窃其言以取禄位非有躬行之寔欤
豈猜賢忌能者尚多懐奸挟詐者益衆附之則
安冨尊榮違之則貧賤憂辱雖儒者亦委而從之
欤抑瑣瑣州縣上廹大府震以不仁之威壓以
非理之勢雖欲自竭有所不能雖䏻有所不容
者欤抑任小者不可以謀大任輕者不可以啚
重守一官則治一官居一職則治一職非宰相
不足以變天下之化易天下之俗雖更七科柄
用者尚寡欤夫(何儒者之無益于國也/非儒者之無益于國也)不能盡
儒者之用焉耳今粹衷之為旌徳也有君子之
譽抉進士之號居一邑之長寄百里之命得于
己者有躬行之寔待于人者無越分之望是非
聴乎理屈伸由乎道乗饑渇之餘反貪暴之風
政教之流必浩浩乎若奔川東注風俗之變必靡
靡乎若長風偃草儒者之效吾睹之有日矣余
　何以告之雖然粹衷所治一邑耳由一邑而天
　下是在天子與宰相能用不能用耳勉哉粹衷
　無畫乎世之不能容不能知不能用也
　　　通鑑綱目書法序
　孔子因魯史作春秋以為萬世之法朱子因司馬
　氏通鑑作綱目以正百王之統此天地之經君
　臣之義而聖賢之心也世之言春秋者自公羊
　榖梁左氏以下無慮𢾗十家而義猶有所未明
　疑猶有所未觧者魯史不可復見且聖人之制
　作也後之羽翼六經者宜莫如朱子猶不敢言
春秋然綱目之作非深得聖賢之㫖者不能也
故朱子不言春秋而知春秋者莫如朱子世之
言綱目亦無慮𢾗十家既有春秋為之義例又
有諸史可以䆒其始末且去朱子之世為未逺
而又有親及其門者然言愈煩而義愈宻非深
得朱子之意如朱子之知春秋者不能言也能
言未有若廬陵劉氏綱目書法者其辭則公羊
榖梁其義則春秋而其志則朱子也古之有天
下者莫若舜禹湯武然湯有慚徳武未盡善舜
禹之後得天下者莫如漢曹氏親受漢禅威加中
國卒不能奪諸葛孔明漢賊之分元魏據有中
國行政施化卒不能絶區區江左之晋而繼之
此萬世之至公而不可易焉者而猶或易之此
綱目不得不繼春秋而作此書法不得不爲綱
目而發也此朱子之志也劉氏諱友益字益友
遭宋訖録閉門讀書既深于經復長于史其爲
此書凡三十年寸寸而較銖銖而積㣲詞隐義
髙見特識既足以啟發千載而中有無窮之憂
余故曰非深知朱子之意如朱子之知春秋者
不能言能言未有若劉氏綱目書法者而又曰
此朱子之志也於乎後之覧是書者尚求其志
哉天暦二年六月十日序
　　范先生詩序
范先生者諱梈字徳機臨江清江人也少家貧
力學有文章工詩尤好為歌行年三十餘辭家
北逰賣卜燕市見者皆驚異之相語曰此必非
賣卜者已而為董中丞所知召置館下命諸子
弟皆受學焉由是名動京師遂荐為左衞教授
遷翰林院國史編脩官與浦城楊載仲弘蜀郡
虞伯集生齊名而余亦與之逰伯生嘗評之曰
楊仲弘詩如百戰健児范徳機詩如唐臨晋帖
以余為三日新婦而自比漢庭老吏也聞者皆
大咲余獨謂范徳機詩以為唐臨晋帖終未廹
真今故改評之曰范徳機詩如秋空行雲晴雷
卷雨縱横變化出入無朕又如空山道者辟榖
學仙疲骨崚嶒神氣自若又如豪鷹掠野獨鶴
呌群四頋無人一碧萬里差有可彷彿耳晚尤
工篆􁒐呉興趙文敏公曰范徳機漢􁒐我固當
避之若其楷法人亦罕及其居官亷直門不受
私謁歴佐海北江西閩海三憲府三棄官飬母
天下稱之嘗一拜應奉翰林文字而有閩海之
命不果行至順元年年五十九卒其詩道之傅
廬陵楊中得其骨郡人傅若金得其神皆有盛
名其平生交友之善終始不變者郡人熊輈也
楊中将刻其詩命其子継文請序為書其始末
如此嗚呼若徳机者可謂千載士矣楊中字伯
允傅若金字與礪熊輈字敬與詩凡若干卷
　　書王鼎翁文集序
余舊聞宋太學生廬陵王鼎翁作生祭文丞相
丈每嘆曰士生于世不幸當國家破亾之時欲
為一死而無可死之地又作為文章以望其友
為萬世立綱常其志亦可悲矣然當是時文丞
相興師勤王非不知大命巳去天下已不可為
廢𢾗十萬生靈為無益誠不忍生視君父之㓕
亡而不救其死國之志固巳素定必不待王鼎
翁之文而後死使文丞相不死雖百王鼎翁末
如之何况一王鼎翁耶且其文見不見不可知而
大丈夫從容就義之意亦有衆人所不能識者
近從其邑人劉省吾得王鼎翁集始見所謂生
祭文丞相文既歴陳其可死之義又反覆古今
所以死莭之道激昂奮發累千五百餘言大意
在速文丞相死國使文丞相志不素定一讀其
文稍無苟活之心不即伏劍必自經于溝瀆豈
能間関顛沛至于見執又坐燕獄𢾗年百計屈
之而不可然後就刑都市使天下之人共睹于
青天白日之下曰殺宋忠臣文丞相何其從容
若此哉故文丞相必死國必不係王鼎翁之文
其文見不見又不可知而鼎翁之志則甚可悲
矣即鼎翁居文丞相之地亦豈肯低首下心含
垢忍辱立他人之朝廷乎鼎翁徳之粹學之正
才之雄詩文之竒古則劉㑹孟先生言之備矣
兹不復論獨論文丞相之心與鼎翁之志云耳
　　城南宴集詩後序
京師天下逰士之滙其適然覯晤為千載談者
之資定百世通家之本代有之矣或以情附或
以義感或以言求其取反雖岐苟軌于道均可
以著簡書而託子孫也城南兹集得朋之義盖
偹焉以僕愚戅亦俾在列肴核維旅酒醑惟㫖
威儀有𢾗長㓜有莭舉盞更属以親以乆比徃
風後若勸若懲弛以談諧終歸雅則殘月既堕
白露在庭觴酌未䦨賦詩斯舉飲者既不知其
醉而不飲者若素嗜焉賔既不知其主而主者
亦自忘焉居而殊方出乃合轍新如舊好脗然
靡間則斯㑹也不已難乎白頭如新傾盖如故
昔聞其語今見其真特未知所以資千載本百
世果安在耳廬山鄭君直卿既序其㑹集之詳
于前余復申其交友之樂于後君子所命不敢
廢焉
　　送胡伯友拜孔林序
胡某伯友吾郷之賢而秀者也好學而篤志尝
謂吾受夫子罔極之思欲一拜孔林而不獲焉
至順三年夏以職事上計京師過任城距曲阜
九十里欲徃不可得及竣事将還告予曰吾必
一至孔林遂所碩焉幸有以教我予進而告之
曰夫能使我知所以為人之道而盡心焉者夫
子之教也此所謂㒺極之恩也服夫子之教盡
為人之道所以報夫㒺極之恩也非必造其居
里謁其林廟而後為盡報夫子之道譬之親其
生也飬之盡其樂其沒也􁲍之盡其禮祭之盡
其誠其服于身也惟父母之訓是承可為真孝
子矣其飬也葬也祭也其服于身也悉反是曰
必一造其親之墓而致其哀焉得為之孝子矣
乎其事聖人也亦然非聖人之學不學非聖人
之言不言非聖人之行不行其服于身也悉反
是而歲必一至孔林而展其禮焉得謂聖人之
徒矣乎吾既知所以為聖人之教所以為人之
道吾盡吾知而行吾所知其報夫子罔極之恩
孰大于是舍是人必謂要譽于郷党朋友而已
夫讀聖人之書求聖人之學䏻思其罔極之恩
必求其居里謁其林廟斯過人亦逺矣雖然吾
子其勉之秋八月六日掲傒斯序
　　送張掾序
張君用以吏起南陽瀝澧州升憲府一旦又椽
于監察之庭君用亦榮矣而余窃有言焉夫今
之號稱風憲者下而粛政上而䑓察皆朝廷耳
目之寄四海生民之命以伐奸立善扶綱振紀
　為軄任而得陽陽言天下得失㧞智巧之所
諱莫如監察御史得與監察御史執簡牘必可
持是非又莫若為其椽則㞐是任者其責不既
重矣乎以至重之責而惟招人毫髪之不慎報
其草芥之私頋以售其黜陟之威以􁃽快其欲
心其為害亦大矣然君用之為人高明果毅人
也公而無忘私人也夫高明則情無不察果毅則事
無不㫁公則理無不得持是以往何憂其不名
之立功之盛哉然余窃又有献焉傳曰宥過無
無大刑故無小又曰舉直錯諸枉能使枉者直
故以小善而掩大悪則為悪者滋以小過而棄
大善則為善者惧舉不當賞罸不及罪謂之不
任故君子平其心而直其氣思其軄而竭其力
樂其効不計其報君用其慎之哉君行見吾故
人朱仲章亦稱髙明果毅公而忘私人也其為
我謝焉
　　送陳文學序
新授靖州㑹同縣文學旴江陳君将行而通國
之人皆笑之巧者咲之以拙愚者笑之以狂疆
者咲之以不奮揚弱者咲之以不自爱其身其
言曰繇旴而靖水陸行几三千里高如梯蒼天
天深若航大海穿乕豹摩虬龍又何必弊弊焉
為一文學哉君方趣装具糗粮倓然若不聞不
見然笑旦咍行有日矣告余别余曰人之笑子
者衆矣子無以人之笑而自丧也人之笑子者
不知子者也人之笑子者官卑而地遐也不聞
咲子之學也夫文學雖卑王官也㑹同雖僻小
王邑也吾守王官㞐王邑食王禄而行吾之道
夫何不可之有子行矣其篤爾行謹爾言敬爾
儀母蔽爾私母狥爾財求其可事者事之可友
者友之可教者教之以無替王官尼王化竭吾
軄而已又安知官之卑地之遐乎且子方盛年
而親未老政自樹立之日苟可以行其道雖寒
荒窮髪之外将不遐頋况㑹同哉子行矣勉旃
善自樹立官卑地遐非子之病也今之咲子者
将拜子矣
　　贈醫氏湯伯高序
楚俗信巫不信醫自三代以来為然今為甚凡
疾不計乆近淺深薬一入口不效即屏去至于巫
反覆十𢾗不效不悔且引咎痛自責殚其財竭
其力卒不效且死乃交責之曰是醫之誤而用
巫之晚也終不一語加咎巫故功恒歸于巫敗
恒歸于醫效不效巫恒受上賞而醫輙後焉故
醫之稍欲急于利信于人又必假邪魅之候以
為容雖上智鮮不惑甚而沅湘之間用人以祭
非鬼求利益𬒳重刑厚罰而不怨惠而巫之祸
盤錯深固不觧矣醫之道既乆不勝于巫雖有
良醫且不得施其用以成其名而學者日以怠
故或曠𢾗郡求一良醫不可致烏乎其先王之
道不明欤何巫之祸至此也人之得終其天年
不其幸欤吾里有徐先生若虗者郡大姓也年
十五舉進士即謝歸業醫人有一方之良一言
之善必重幣不逺𢾗百里而師之以必淂乃止
歴𢾗十年其學大成著易簡歸一𢾗十卷辨疑
𥙷漏博約明察通徹融敏咸謂古人復生其治
以脉不以懲無冨貴貧賤不責其報信而治無
不效其不治必先知之惟一用巫乃去不頋自
是吾里之巫稍不得専其功矣余行𢾗千里莫
能及間一遇焉又止攻一門擅一技而已無兼
善之者来旴江得湯伯高該明静深不伐不矜
深有類于徐余方憂巫之祸醫之道不明坐視
民命之夭閼而莫救而莫爱髙之學有類于徐
且試之輙效故并書巫醫之行利害及徐之本
末以贈之嗟夫使世之醫皆若虗伯高信之者
皆吾里之人巫其能乆勝矣乎伯髙名壵自號
常静䖏士若虗名棪聞廬山有郭氏號南寄者
亦有名
　　夷白先生集序
靖州史君郭履以外舅夷白先生鄭氏所著湏
堂集若干卷請序于豫章掲傒斯序曰莆田鄭
氏自夹漈先生以博學聞天下其後百餘年有
夷白先生夷白先生蚤孤窮學于林皇父先生
林臯父先生大竒之年十五六即棄去日縱飲
慱豪㳺市肆間林先生患之一日適過林先生
門先生出遇之召閉齋閣中𢾗月日夜切責詬
辱之遂大感悔悉謝絶㳺從研極經史下至百
家外說無所不渉放筆為文厓崩岸豁幽詭變
眩赫然如臨百萬之兵謀勇㨗出宋末以郷賦
與計偕不第大臣荐有史才得召試史舘去之
淮漢間與諸徤帥豪士㳺氣益横厲多感激慷
慨之言入國朝辟聘交至杜門不起著古易觀
玩䓁書探聖人之㣲立後世之的子孫賔客相
對竟日聞一語輙汗下其學行大抵類夹際先
生或謂其詩文之竒古過之悲夫世復有竒偉
博逹之士若夷白先生者乎使先生所邅皆合
乎志少盡其用則英光盛烈不與古人飛馳于
汗蕳哉而林皐父先生亦不冺然於世交稱道
之矣頋以是記余不亦重可嘆哉先生名鉞字
偉莭云
　　純徳先生梅西集序
純徳先生郭君諱隚字徳基長樂人也世以明
經顯號書樹郭家父正子宋名進士好春秋著
春秋傳論由是治春秋者多師郭氏春秋先生
少孤母林教育之長通六經尤長于易着易述
治易者復師郭氏易而素尚高潔登山臨水雅
歌投壺賔饌無虗日酒酣為文下茟不少休毎
一篇出争相傳冩皆效其體閩中多居士莫敢
與比先生亦未嘗少自矜衒人有一善稱之不
極不置故人樂出其下𥘉𥙷太學生宋亾居郷
教授至元中以逸遺起家三為郡文學所至相
賀以為得師先生之文益髙道亦尊而亦以是
終焉閩之賢者黄監簿仲元論先生曰動静可
識近乎時真人不絶俗近乎知奨士成名近乎
仁其有道者鄭國史鉞曰先生之文流出肺腑
詩有開元元和風致長短句妙䖏逼秦晏今翰
林學士承㫖程公亷問閩海時尤相雅爱亦曰
其談經明白統貫不刻鑿以為異其詩若文和
平沉深不琢􁐨以為工其為人疎通慷忼謹簡
易直不矯亢為以高其為子為父孝以慈其與
人交彌乆而孚益逺而不可忘盖先生之質全
于天先生之文粹于學不求敬而人敬之不求
爱而人爱之不求知而人知之不求傳而人傳
之烏乎此所以為先生也耶皇慶二年夏先生
之子履由太子太傅府長史出知靖州其行也
集先生之詩若文若干卷曰梅西集属余序噫
余能序先生之文耶然余樂其人慕其道好其
文庻㡬可以託不冺遂序之純徳其門生故友
之所謚云是歲六月朔豫章掲傒斯序
　　送程叔永南歸序
翰林程公以儒術起家出入三朝徳盛望隆爲
國名臣爲江南第一今天子即位加恩近臣佩
相印者以百𢾗惟公屹然嶽立不倚不阿由是
名日登天子亦以爲大臣體特超遷三官追贈
其考妣官其一子同知南豊州事賜七品服于
是寵至矣人咸以為冝而公惕然踖然如不勝
人益以為難南豊君行且有日又属禁時不得
奉尊酒冩萬里之懐廸為之辭曰君為郢公之
孫之孫翰林公之子日連祍結鞅而来者非名
卿大臣則高人俊士凡脩齊經濟之道進退揖
譲之莭忠孝亷恪之本冝皆飫聞而熟見之矣
君籍旴南豊属邑旴今雖别為州猶郷邦也凢
地之險易民之情偽務之緩急得失亦素講而
深喻之矣若又才高而識逺氣和而莭下機未
發而彀释聲未振而響應以之剸繁劇觧盤錯
事上而莭下莫不冝惬吾悪能言之君見巷列
列之樹乎其𥘉也冝既其地而封植之矣又灌
以液之援以周之剔其蠧蝕而時視之靡不曰
吾将夏息其隂冬取其材以成室屋矣而徃徃
不相待焉幸而後之人爱而有之否則撒其藩
垣肆其狂馳牛馬觸劘樵牧扳援先披其枝後
撥其根見者傷嗟聞者憤惋不亦悲夫人之積
徳累行食勤衣苦逺者𢾗十世近者百𢾗十年
所以厚其子孫厥惟艱哉故周公有鴟鴞之貽
魯人貽閟宫之頌誠知機搆之難承継之甚不
一也今若若之家者亦已寡矣而君又将有民
社之寄焉夫世降不古者亦已乆矣吏民之憸
巧豪横之伺候利誘之蕩汨臧獲之貪黷驕慢
小有不誠則祖宗為辱不亦甚可畏哉伐柯伐
柯其則不逺能如翰林之于郢公則善矣雖然
吾何以為君言哉位已髙而意益下官已大而
心益小禄已厚而慎不取此孫叔敖所以治楚
也以是三者而行之以誠亦庻乎其善也敢書
以引
　　送族子時益赴南康主簿序
古者内是御史府諸監寺外及郡縣皆置主簿
内掌印勾撿稽失外関録諸事省署文書今惟
縣置之然得與令丞列坐聫署相可否関决事
其軄乃與令䓁令曰可主簿曰不可不行也主
簿曰可令曰不可不行也凡獄訟期㑹署文書
又必自主簿始以次至于丞若令主簿不可即
尼不行令雖尊亦有所不得專者故令主簿必
惟其人族子時益性亷而平氣和而清孝友行
于家忠孝著于宗族郷党通經學古敏而能下
嘗以國書教授臨江上下交稱其賢今又主簿
南康吾知必得其軄矣然子雖賢令非其人則
不能以行令賢郡太守佐非其人亦将有所不
行余聞新邑令則蒋君也余嘗與之友讀書習
律和易平恕賢令也郡太守趙公余亦嘗接言
論于朝好古博雅賢守也其佐幕則一君為元
僚一君以憲椽起家亷直明任賢佐也余知之
㝡有年夫令賢郡守佐又賢子雖有不及猶将
容之况以子之賢乎余不獨為子之幸寔為南
康民之幸吾聞南康有八百獨龍不深潜逺逝
則将化其徳而從之矣古者主簿之軄勾稽得
其當猶有去為御史為卿監令僕者子其朂之
　　送李克俊赴長興州同知序
夫今之所謂善政者亦曰亷而已矣亷非為政
之極而為政必自亷始惟亷則欲必寡欲寡必
公公則不匱然天下皆知亷之為貴也而莫知
為之何也禄薄而任重内不足以給其妻子外
不足以應其誅求孰能不為之動哉設有一人
焉則自以為度越恒人且萬萬矣遂乃傲大府
慢同列奴視胥吏而草芥其民及夫怨怒並興
祸釁交作又自咎曰亷不可為如此人亦曰亷
不可為如此于是改行易莭售私騁欲波蕩而
火焮亷耻之道無遺矣不敢不止夫如是政何
由善民何由生哉故知貴亷而能保其名者恒
求一二于千萬也吾獨于河東李君克俊之貳
長興也躍然為之善君之先人是為集賢侍讀
學士敭歴中外餘四十年天下號為能臣凡為
政之道必講之有素君又饜飫于詩書沉酣于
禮義其平易足以近民長興又為浙右上腴食
公田之入足以自給也他日稱亷循者寔于君
有望焉夫亷者固君子之事也不可以多上人
　　送劉真叟赴廣東憲幕詩序
淮西有賢士曰劉君真叟𥘉從諸生間有能詩
聲至大𥘉部使按行至郡其椽方端甫剛直亷
正人也雅知人聞君名即言部使者命有司貢
焉将用為掾㑹有令君以南士罷僉事鄭公善
明獨深惜其才不得用君方閉門讀書大肆于
學将就試有司延祐七年春鄭公持莭南海道
遇故善張信卿語劉君甚悉即召與俱君歎曰
士為知已用用不用命也吾不可以負鄭公乃
杖䇿踰梅関下韶水不逺二千里徃從之適余
遇于章江之上諸士反為詩以艶其行復請余
序所由来然余觀劉君以粹徳寔學長才脩名
政恐區區一椽不足以辱劉君而鄭公能知人
如此能下士如此劉君固不得辭是行也夫公
卿下士可以觀其政矣君子見賢人出可以占
其時矣故余不以劉君受知鄭公為喜而以鄭
公能知人下士為喜不以劉君得一椽為喜而
以賢人君子出應其時為喜劉君勉乎哉余望
子于青雲之上復繋以詩曰新栽桂楫發龍舒
南度梅関謁使車霜氣春随五色筆虹光夜入
滿舡書天􁁃聖泽鯨波澹雨洗蠻荒瘴霧虗日
晏從容蓮幕裡知君隨地有安㞐
　　宋史論序
傳曰五帝異樂三王不相襲礼聖人非悪同而
好異也勢不能也是故聖人執經以逹道君子
因時勢以立業經有立位權無常勢變化消息
與時皆極知此則可以明古今之故而制當世
之務矣集賢大學士樞宻院使大梁王公歴觀
先儒論前世之得失必責以五帝三皇之事乃
本司馬氏通鑑作歴代論史一本陳均宋編年
偹要作宋史論凡十𢾗萬言不為甚高之論而
求中行之寔不務辭藻之冨而求理義之當執
經逹權得易随時之義彰善黜悪有春秋責偹
之法所永當于古人垂訓于将来也而于宋論
尤加詳焉其稱太祖之得天下也無異前代而
䏻建過唐之祚接繼堯之統者立國以仁設教
以儒此有道之長也所深惜者太祖無娄敬之
臣太宗有魯桓之行神宗首用王安石以啟宗室
中衰之深根哲宗起章惇徽宗任蔡京以致播
遷之極辱高宗為中興之主而李綱張俊癈痼
宗澤憂死岳飛殺黄潜善汪伯彦秦檜之徒彚
征旅進更為腹心拒絶和之議棄恢復之幾甘
宴安于窮陬忘祖宗之大耻孝宗既非剛明之
主徒聲北伐之辭寕宗之疾委柄侂胄理宗之
立歸徳彌逺群邪輻輳善類日消不頋唇齒之
謀窃取復讎之美馴至度宗權歸似道欺君敗
國卒至覆亡三黨之祸成于三變四凶之毒継
于五鬼反覆小人之情状痛悼君子之㭬丧讀
之千載之下猶當拊膺扼腕流涕而永歎也至
論其家法規制人才文物則薄唐而陋漢南北
並國則帝宋而虜金以王欽若收􁊨榖蠲旱租
放逋責吕惠卿却西夏丁謂經制施黔雖小人
猶有所取趙普脩私怨韓琦刺義勇司馬光改
助役范純仁復青苗劉挚䓁議調停文彦博吕
大防主囬河冦凖荐丁謂張浚抑李綱殺曲端
引秦檜雖君子而猶有所憾若此之類不可殚
陳皆矯然出于群思衆見之中嶷然立于大公
至正之表所謂聖人復起不易吾言矣嗚呼讀
詩書而不知經權之道時勢之宜孔子曰雖多
亦奚以為夫國以賢興以謟衰君以忠安以忌
危何自古人主之悟者恒鮮也以公文學行藝
才識器度直内而方外憂國如憂家身事五朝
位歴二府雄名碩望将五十年猶以餘忠遺智
託之空言使天下後世之為人君為人臣者知
所亀鑑而為宋成書者亦有所折衷焉雖然今
天下之望于公者其止是哉敢書以為宋史論
序
掲文安公文集卷之八
掲文安公文集卷之九
　　　　　　　掲　曼　碩　傒　斯　著
　　　　　　　門生前進士爕理溥化校録
　序
　　送劉以徳赴化州學正序
學校非三代之教乆矣然猶幸學校未廢儒者
知有所依歸况窮荒遐􁇸使無學校安知有所
謂聖人之教哉故學校者教化之原而人心之
所係也我元建國餘六十載矣崇儒之意非不
至興學之令非不加俊造之士非不舉而用之
而猶未能浸淫乎三代之教者旬宣之道未盡
亷耻之化未興詬病之風未除也軄教之徒擁
腫腆䏰孳孳焉䂓錙銖計升斗是急使並縁之
吏間窺隙伺日相與為欺安敢望有三代之教
哉幸而學無廪稍又幸而遇賢有司又幸而近
大府或知所自愛此外所甚大幸者教官能自
賢能自賢或不遇有司又不能以自立若今廬
陵劉君以徳所得化州者廪稍之有無有司之
賢否不可知既不近于大府而逺在𢾗千里外
然俗無美悪地無逺邇教之化之在我而已况
君有學有行家足以自給稍得一賢守令自㧞
于上他日五嶺之外窮海之濵有善教者必自
君始爱之慎之吾将洗耳于北闕之下
　　送張都事序
天子既建奎章閣置大學士二人侍書學士二
人承㫖學士二人供奉學士二人參書二人非
嘗任省䑓翰林及名進士不得居是官明年增
置大學士二人典籖二人典籖從六品𥘉命
英宗龍飛進士第一人泰不華兼善丞相椽張
景先􁍒哲為之希哲尋去為禮部主事又以丞
相椽張中立惟正繼之居一年兼善拜南䑓監
察御史惟正亦遷江西行省都事天下之選莫
重于省臺或由省臺入為閣官或由閤官出居
省臺則閣官之選與省臺䓁而又必天子親擢
之惟正一歲中两𬒳擢皆得
天子所重地其日夜求所以稱塞固冝余與惟
正同僚同與脩
皇朝經世史之大典惟正無一言不及于仁義無一
事不致其精祥余尝謂惟正居軄任事無不及
者江西號繁劇難治然繁劇在郡縣無在行省
行省苟得其人雖使郡縣皆務為簡静猶反掌
耳江西難治莫甚吉安然以前江西亷訪使馮
君輔今揚州揔𬋩納懐治之政未嘗不行訟未
嘗不簡吏民未嘗不心悅誠服非惟不能欺至
不忍欺是故為政係其人不係其地而君輔納
懐之在郡也上之人悪其異己也沮之抑之不
遺餘力卒不能安其身以去江　西之政日益
弊民日益困加之以飢饉重之以疾癘有司恬
然莫之恤者果誰為之耶故天下郡縣不患無
賢守令患上之人不能正其好悪以示其嚮方
公其衡鑑以别其淑慝挟其善類以激昂其志
氣耳故行省者郡縣之標凖也苟標不正凖不
平欲其影之直鈞石之和得乎今惟正之佐江
西也以平章全公之蕳重亷正惟正之精寔謹
敏相與存大体略細故先人而後己使君子得
以行其道小人無以聘其奸民之有瘳也必矣
惟正敬之勉之其毋忘
天子親擢之意他日有論奎章人物曰惟正惟
正則僕也與有榮耀焉
　　送藝林庫提點畢申逹棄官歸飬詩序
世言忠孝不两立忠孝亦有二乎見于事君謂
之忠見于事親為之孝人見其孝也而不知有
忠之道存焉曰孝而已矣人見其忠也而不知
有孝之道存焉曰忠而已矣一行非孝非忠也
一念非忠非孝也天地之大也日月之明也人
物之衆也其可感而通者莫疾乎忠與孝也雖
庸人孺子一行其孝而風俗為之變世之行政
施化有弗能焉雖孱卒賤􁒐一行其忠而天地
為之動世之守職任事有弗及焉况身為名父
之令子聖天子之賢臣者乎一出一處豈無所
係哉藝林庫提點樵隐君兼才徳之名懐忠孝
之寔昔者
天子既奪其飬而寘之藝林矣君不以莞庫爲
早而怠其事又命攝授經而列于奎章矣君不
以師道爲尊而貪其荣一旦棄官歸飬如孤雲
之遇飄風瞬息而不可㽞也雖賁育之勇不能
過焉濟南之士豈無所動其心哉即使君日居
朝廷之上奉一軄效一官其忠亦如是止耳今
退居庭闈之間盡甘㫖之奉謹温清之禮父母
樂之鄉党稱之使天下聞者父以教其子兄以
訓其弟相率而歸于孝弟之化以相隆平之治
其爲忠也不亦大乎故君子處亦一忠孝出亦
一忠孝烏可岐而二之哉昔親之壮也而不知
事其君是不孝于親者也親既老矣而不知事
其親是不忠于君者也天下豈有不忠之孝不
孝之忠哉則樵隐君之出處交得其道矣君行
矣余欲歸飬而無所用吾情焉車既膏馬既秣
凡工爲文辭者皆詩以送之而奎章閣承㫖學
士李公命余爲之序
　　送也速荅児赤序
自科舉廢而天下學士大夫之子弟不為農則
為工為啇是科舉復而天下武臣氓􁒐之子弟
皆為士為儒非昔之人無聞知而今之人獨賢
也頋在上之人所以㝷之者何如耳　國家臣
妾萬邦南邦為一餘六十年而教化不興風俗
日壊奸宄屡作者任法律而務財用也　仁宗
皇帝赫然奮起賔興天下賢能而用之雖刀筆
筐箧之末并欲傳之于士天下孰不释未耜而
談詩書投干戈而從筆硯行之二十餘年孔孟
之道卒未能大洽于天下者　仁宗皇帝在位
日淺得人未衆作飬之士未成新荑稚蘖不足
以勝夫深根固蔕牛羊日夜又從而牧之信道
篤者類指為迂濶稍出芒角為　國家分憂者
盡格之下位急功利者遂從而彌縫附㑹覬旦
夕之餘景而不知已為他人所銜轡矣自是法
律重􁐱者愈輕群然鼓簧謂士不足用科舉無
𥙷于國計不罷不止烏乎果孰為國計哉至元
𥘉從軍㐮樊有抄児赤者合禄魯人也以功為
千夫長抄児赤傳秃魯罕秃魯罕傳秃林台三
世皆戍建昌而三世皆賢秃林之子也速荅児
赤從郡人李宗哲學進士業有聲今年夏從其
婦翁増城左君至京師拜余程文憲公故宅貌
粹而氣和才清而志銳他日必為明進士然君
子之學非所以為冨貴利逹之謀也所以進其
徳而逹其才者也故其學不止于為進士夫文
以制治武以定亂法律以輔治財用以立國皆
君子之事所當學者且文武非两途也用之制
治則文用之定亂則武非文之外有武武之外
有文也法律非不任也任之以為輔治之具非
為治之本也財用非不務也生之有道而用之
有莭非瘠民以肥國也故君子之學也用以致
其君則爲尭舜之君用以治其民則爲尭舜之
民非徒學以自别于農工啇賈而已　國家飬
之必以其道待之必以其誠任之必盡其才非
徒用以窃任賢之名而已然學在我飬不飬用
不用非所計也而用不用寔関天地之否泰
國家之盛衰吾道之通塞此君子之所憂不敢
計焉者子㱕第務學焉勿以科舉廢興爲去就
當天下任者倘有仁人之心不忍坐視淪胥于
苛暴慘刻必有爲國家計者也幸勉旃母自畫
　　沇溪先生文集序
豊城文物之盛自漢徐孺子以高士之莭讀書
龍澤山中為太守所禮唐王中丞以風后刀牧
之望㽞滯江湖為詩人所歎至宋彬彬不可勝
載矣而黄氏居沇溪之上相望𢾗世以文章學
術顯名天下盖自栁州公始公諱得禮字執中
由元祐三年進士三遷而為栁州推官年三十
九以卒其享年少其歴官未乆故其行事不能
大暴于天下觀其遺文則可得而論矣公之詩
沉蔚雄徤有矯齊梁晚唐之意公之文辯博宏
大有憂天下之心盖當國家盛時其氣渾其政
平故其發于文也和而荘直而不遷至若論唐
太宗遺憾于魏徴有耻不及其臣之失牛李之
祸罪在徳𥙿不䏻以公滅私陽城爱弟不娶甘
棄父子兄弟夫媍之大倫為索隐行怪其志于
世為何如也紹興𥘉公之玄孫愿編其遺稿得
詩九十二長短句五史論十雜著九拾遺詩二
長短一及附録四首離為四卷至淳祐中其子
脩紀始刻之已而燬于兵今公七世孫壁将復
刻焉而属余為之序惟黄氏由金華從豊城盖
𢾗百餘年矣訖宋之世登進士第者十有三人
而公之子吏部郎中次山公之孫禮部尚書疇
若為最顯其行事則載之國史其文章則吏部
三餘集尚書竹坡集世多有之故不復論
　　無底書囊序
無底書囊二卷故族父竹泉先生所著之書也
先生諱壵翁字汝和世為豫章豊城人父諱泾
伯父諱士林皆受學清江張文憲公之門文憲
公噐之稍不及門即以書詗先生十歲而孤惟
毋教育之而母性方嚴聲色不少假先生亦強
學力行事母極孝自為子弟以至沒齒人未嘗
見其過疎髯廣顙眉目聳秀癯然若不勝衣居
碧山之下萬竹之間竹間有泉甘冽不竭每清
風徐至幅巾藜杖臨于泉上望之若仙蚤從大
人先生逰如郷之翰林學士徐公經孫户部郎
官李公義山臨江蕭左史山則監察御史泰来
兵部侍郎徐公卿孫廬陵秘書監丞歐陽公守
道湖南安撫使李公芾每典言論引據經史慷
慨激烈風㮣凛然故莫不折莭下之晚歲教授
郷里凡經指授皆尚氣莭不碌碌随人後望而
知爲掲先生門人平生讀書皆手自編校其所
論著必以扶樹世道爲本此書特見聞見緒餘
猶鑿鑿積寔如此况其他哉元貞元年冬十有
二月寝疾明年正月　四日蚤作沐浴易衣冠
謁先祠畢還坐堂上手爲書𢾗通别親故賦五
言詩八句示其子載且戒之曰母以释老汙我
端坐而没後三十有六年其嗣子将刻是書以
傳而命傒斯爲之序臨風開卷􁮺􁮺若睹其風
儀歴歴若聞其平生之言而終古不可作矣嗚
呼悲夫謹序其㮣如上至順三年七月日序
　　臨江路張同知自然頌序
自然道之極也因而品莭之聖人之教也老荘
明自然而不可入于聖人故儒者所弗道河南
張侯之貳臨江也其言曰是其所是非其所非
是非非有于我也賞所當賞刑所當刑刑賞非
有于我也皆自然之道也行之三年政果有聞
遂名其所居之室曰自然其民之賢而文者陳
宗元倡其友前郷貢進士易方猷等若干人爲
之頌而請余序夫張侯因自然之道而爲之政
不騁竒以取名宗元䓁因自然之政而爲之頌
不溢美以為說惟不騁竒故民得遂其性而樂
其業不溢美故文得盡其辭而信于逺皆可嘉
也且以張侯之賢而得宗元　以為之氓必能
導之以親親長長之義使侯之政易行以宗元
之賢而得張侯以為之上必能後其奔走力役
之征使元之教益申是又皆可賀也惟其知自
然自以合自然是為張侯自然頌序
　　送爕元溥序
廬州舒城長爕元溥泰定四年進士也元溥䝉
古人名爕理普化無氏姓故人取名之首字加
其字之上若氏姓云者以便稱謂今天下之通
俗也元溥治舒城亷敏明恕見許于士君子賑
飢興學有恩惠予民時郡縣吏𥘉到官參所部
必舉元溥以爲勸余尝載其槩于龍眠書院記
今遷撫之樂安其民慕亷吏思惠政與舒民同
又多文而好學易以禮義化然撫五縣皆無公
田之入可以自飬非痛自莭縮去其穴食之人
鮮能自果者况元溥名進士人望之也尤深責
之也尤嚴决不敢以他吏自恕自易其常今天
下所共聞知者海南治公田之八十倍常賦民
不堪命遂起爲盗擁衆𢾗萬破州略縣賊殺将
吏屠戮士民兵連祸結𢾗年不觧爲朝廷之憂
彼有田而賦之不以其道害猶如此况當天下
兵飢疫癘之後誅求割剥之餘民力耗竭之極
又無田而殘民以逞将無海南之事乎此吾與
元溥所深憂而極慮者而天下行之若素漠然
不以爲意吾不知其何心也嗟夫元溥士不爲
仕則已仕則必盡其道母貽父祖之羞爲天下
後世之僇咲也
　　送彭仲寳赴水廵撿序
臨川彭仲寳以温厚之徳深潜之學雅正之文
佐脩
皇朝經世大典于奎章閣以恩借授衢州龍㳺
水北寨廵檢将行謂余曰余儒者也释爼豆而
弓刀非素所從事也非素所從事而從事焉去
親逺且困不可乆也以去親逺困不可乆從事
于非所從事如曠官何曰天下治禮譲為郛郭
而莫能破以詩書為甲胃而莫能入以仁義為
干櫓而莫能犯故守之以謹勅之士而有餘天
下亂高城深池不為固長刀大劍不為利強弓
劲矢不為威故守之以熊虎之将而不足今天
下之民􁁃㤙而沐化好善而悪悪安耕而忌戦
争者五六十年雖有強王叛将屈強于𢾗千里
之外不過馳一介之使手𢾗寸之革即縛之闕
下視區區狗偷䑕窃曽蚍蜉蠛蠓之不若是故
夷城塞塹束兵卷甲偃然有萬億年固安之势
君以𢾗十里之地善悪不掩乎耳強弱不逃乎
目是非不惑乎心輕裘緩帯足以坐鎮之何曠
官之足惧哉吾惟憂其所不憂慮其所不慮偹
其所不偹仁言而義動雖守𢾗十城可也何有
于𢾗十里哉仲寳以為然遂書以贈之
掲文安公文集卷之九
掲文安公文集卷之十
　　　　　　　掲　曼　碩　傒　斯　著
　　　　　　　門生前進士爕理溥化校録
　記
　冨州重脩學記
上御經筵之明年夏六月濟南姚侯来為富州
以舍菜禮見于先聖先師祝曰惟夫子之道参
天地配日月用中㒺敢知而用中寔生齊魯之
交宻邇夫子之訓欽承明命来守是州今之州
古千乗之國也敢不敬恭朝夕惟夫子之訓是
承頋瞻廟學摧陋弗稱曰余之責也㑹教授清
江陳明之継至議與志合明年秋大脩孔子廟
仍其舊者惟殿若明倫中庸二堂江山秀傑楼
惟一改作而有加規制必裁就法度出入必限
由正途凡為屋幾七十　楹又刻銅為七十二
弟子及諸賢像以嚴祀事鑿半池其前倣古頖
宫侯載經載度是董是勞吏忘其私工勸其勤
渉冬徂春用告厥成而命傒斯為之記在至元
二十有三年陞豊城縣為冨州以河東陳侯元
凱為之尹時科舉廢十有五年矣士失其業民
墜其教盗賊滿野竟𢾗十里不聞鷄犬聲陳侯
大懼遂脩孔子廟建小學日集文儒故老講求
治要悉資以為政不𢾗月境内大治知所務也
今科舉既復亦十有三年而侯寔来當天下文
明人復其業猶皇皇焉汲汲焉以興學校明教
化為先務者其守同其志亦同也夫兼有天下
父師之責者君也承君之志行君之化者宰相
與太守也宰相布于上太守奉于下故人之生
也為之學校以教之設科以舉之必使士有恒
業民有恒志然使聖人之道可明賢材可得而
治可成也古之有天下者莫盛于唐虞三代而
不能去學校廢選舉以為治秦能去之廢之二
世而亡雖然君子之學視學校為汙隆以科舉
為去就亦異乎夫子之教矣若夫善學聖人者
在畎𤱔則行乎畎𤱔在魚塩版築則行乎魚塩
版築豈待學校之教而科舉之勸哉然世亦豈能
皆伊傅其人　而不為之教與勸也此上之志
而侯所以力行之者况上方親御講筵詳求聖
人之治愚雖不敏願與學孔子者共勉之侯亷
愼簡正不畏盛名而人敬畏之盖賢守云
　　金州學記
皇元制治舉法周孔玄徼絶壌同風鄒魯一郡
一邑必謹學校以為敎基在仁宗時太子太傅
長史郭侯履治靖五年俗興民和克信其道㤗
定元年春移貳于全全居湖南九郡之極地小
而岩風氣啙窳郡西湘山又稱無量夀佛入㓕
之所世奉遺骸奔走萬姓而夫子之廟荒圯穿
漏曾莫頋者罷輭者以民勞為觧貪墨者以廪
薄為辭講誦不興荐祼無所侯至㑹缺太守侯
搃學事教授黄潤以為請于是侯率僚佐倡于
上士民勸于下明年二月即工前清湘長法黒進
拜元侯知邑士鄧桂能状命董其事遂斬木隂
谷伐石陽崖食功傭力民不知役太守何公潤
繼至朝勸夕勞休威並行及期而廟成乃易夫
子十哲像分祠先儒及賢守于講堂之左右翼
門序軒陛以次咸畢又辟廟南廢地爲杏壇三
成以擬闕里建明堂四檻以舘諸生既告成于
廟教授謁告還江西㑹予廬陵曰郭侯每以不
得君記爲恨敢請乃述其事且俾告于有衆昔靖
之鄙爲群僚刼以自附者八百餘家𢾗自請吏
吏不能討而王賦之供不敢怠遑及郭侯為守
天子出使督兵討之八百餘家咸在夷滅侯以
死争乃去刑書復為齊民侯非力能生之也以
其民恪遵魏文靖公之教知有君臣之分雖為
虜而王共不闕故也全之四境盡為中邦又宻
邇周元公之里父傳子習皆聖人之道民之情
性豈獨異乎夫殚財浚力以奉無益未必蒙福
耕田鑿井以服聖賢之教未必被祸且一絲一
粟得以飬生送死又使父子有親君臣有義夫
婦有别長㓜有序朋友有信君子登于俊選野
人免于刑僇果何惮而不為哉亦教化使之然
耳為民上者曷敢不敬學在郡治之隂鳯凰山
之陽宋紹興十三年之所遷也東南諸山秀䴡
竒詭湘灌灕水合流其下盖為一郡之勝云泰
定四年八月丁􁁲記
　　舒城縣龍眠書院記
治民之道使民知禮義而已使民知禮義先示
其所尚而已民知所尚則知所向方哉廬陵舒
城長爕理溥化用湖廣舉首取泰定四年進士
第得兹邑首理學政咸用其學以教導民民始
益知人之所以為貴儒之所以為重而復知所
以飬生而送死居二年曰民其可教矣乎于是
又治地邑東得李公伯時龍眠山庒故基于東
禅寺東舒王祠西尝没于寺者據山川之㑹想
昔賢之逰䖏乃會其禄入募工度功作書院以
奉先聖先師以為出治立敎之本不踰時而成
凡殿堂門廡齋舍庖庫及李公之祠為屋三十
有六楹以其面龍眠之山端䴡竒峻能出雲雨
膏澤天下榜之曰龍眠書院且示不忘李公之
故而邑賢者范鳯瑞割田二百𤱔以供祭飬既告
成于廟遂立之師進諸生而教之凡民有来觀
者必勸之以學是時上既撥亂集大命兵革未
息飢疫未復郡縣長吏能以荒政自任且不足
遑知禮樂之教哉而舒城勸分則出粟之家惟
恐後民之強暴子弟一有弗若則父兄長老切
責詬怒惟恐見絶于長吏休休焉方日以興學
為事舒之民卒無一人携離轉徙者長吏豈獨
賢民得其所以生者也舒著于春秋故山有春
秋之山水有舒水始入于随後并于楚其民勇
而好義非獨舒為然楚之地皆然故楚常為強
國最後宋室南遷頼其民蔽遮江淮幾二百年
然當時民雖欲為學其可得乎自國家有宋民
不知兵者五十餘載又有好文之君繼出而學
校之教欝而不興仁義之政尼而不行飬生者
不得盡其歡喪死者不得究其禮此非上之過
長吏之責也今吾君既卑爾以賢長吏一以詩
書禮義覺爾民民亦知所尚乎若曰升其堂􁎎
其器設其牲齊而行其典禮如是而已此事聖
人之疏莭也非作書院意也舒之人尚其朂哉
李公名公麟邑人博學好古舉進士歴刪定及
檢法官未老致仕蘓文忠黄文莭二人尝過其
山荘故合祠于堂之北是役也建始于天暦三
年之春工畢而改元至順縣學之明倫堂亦其
所建也是歲冬十月朔記
　　涿州孔子廟禮噐記
古者祭噐犧象罍洗登豆之属皆以木簠簋籩
篚之属皆以竹後世惧其速朽也不能以時易
也範之以銅取便于有司而古先聖王之制僅
存其名號焉耳惟涿州孔子廟噐皆上陶殘缺
苦窳将事者耻焉觀者議焉有司莫以異泰定
四年秋廬陵曹君明則来領教事始白于有司
馳𢾗千里還廬陵範銅以易之及有事于先聖
先師齊肅秩粟昔之耻者誠敬之心生焉昔之
議者慢易之心冺焉逺邇来觀俯仰嘆玩雖非
古先聖王之制有不暇計于是州太守命范陽
令杜肅府而藏之属奎章閣授經掲傒斯文而
志之或曰範金非古也其亦必有所受矣胡莫
之或改以從古也禮有損益噐有冝然况世所
寳三代彛鼎罍斚尊卣之属皆範銅為之也皆
自天子至于公卿大夫所作以貽子孫者也雖
不可盡信然其来固已乆矣謂範銅之非禮古
人亦且為欤彼皆欲為長乆計也皆欲為法于
後世者也且觚不觚固非觚矣謂木之觚為觚
金之觚為非觚可乎學至于孔子可謂知禮矣
然逄掖于魯章甫于宋舍麻冕而從純非欤必
以古為是而今非則涿之用陶盖有虞氏之所
上也以木以竹皆非禮也而可乎夫敬者禮之
本噐者敬之輿也嚴其噐所以存乎禮也而耻
焉而議焉則敬何由生禮何由行欤故泥乎古
者不足以適今膠乎器者不足以言禮故記曰
禮從冝傒斯曰祭器者所以交于神明者也非
飲食之謂也苟知禮之本矣雖從冝可也嗚呼
曹君其可謂逹于禮乎是器也有司其謹藏而時
出之仍刻其目于左方
　　增城三皇廟記
三皇古無廟唐天寳中始置祀以春秋配以勾
􁁬祝融風后力牧五代宋並因之國朝始詔天
下以郡縣皆立廟以醫者主祠建學置吏設教
一視孔子廟學大徳三年太常言三皇開天建
極創物垂範為萬世帝王傳道之首今太醫院
請以黄帝臣俞跗桐君鬼臾區岐伯之属十大
名醫視孔子十哲配享廟廷是欲以三皇為醫
家專門之􁦓非禮經冝從唐制中書下禮部議
議如太常至大元年中書又以湖廣行省言如
太醫院所請配享事下禮部議請以十名醫視孔
廟諸大儒列祀兩廡遂著為令廣州之増城未
置廟歲春秋有司設主寄祀叢祠中至順二年
秋九月旴江左祥由翰林從事廣州香山縣尹
潮州路經歴以奉議大夫治増城既新孔子廟
學于城西冲霄門外之故址而以舊學為三皇
庙學壊撓者易之隘者闢之漫漶缺漏者塗塈
而黝堊之自殿堂徂門凡為屋五十有二㨕巍
焉煥焉如𥘉建然後三皇之祀始尊醫學之教
始行夫以醫家專祠三皇非古制然猶足見國
家尊古聖仁賢重民命如此有司知守國家常
制脩其祭禮嚴其教道竭其所軄而已他非敢
置議醫家既得專祀三皇可謂甚尊寵矣而輙
漫其祀事怠其學政不知民命之所以重所謂
失禮之中重失禮焉其咎大矣凡居是者可不
慎哉左君闓疏平恕所至有善政且知所先務
是役也能窮其力以賛其　成者醫學教諭鄧
友益也南雄路儒學教授李顯以左君之命請
記乃為之書
　　建都水分監記
㑹通河成之四年始建都水分監于東阿之景
徳鎮掌凡河渠􁇢牐之政令以通朝貢􁑺天下
寔京師地高平則水疾泄故為堨以蓄之水積
則立機引䋲以輓其舟之下上謂之􁇢地下迤
則水疾涸故為防以莭之水溢則純起懸板以
通其舟之徃来謂之牐皆置吏以司其飛輓啟
閉之莭而聼其獄訟焉雨潦将降則命積土壌
具畚鍤以偹奔軼衝射水将涸則發徒以導淤
閼塞崩潰而時廵行周視以察其用命而賞罰
之故監之責重以煩延祐六年秋九月河南張
侯仲仁以歴佐詹事翰林太醫三院皆能其官
且周知河渠事選任都水丞冬十有一月分司
東阿詔凡河渠之政母襲故狃私母泹勢怛威
惟冝適從敢有撓法亂政雖天子使五品以上
以名聞其下随以輕重論刑母有所貸侯北自
永濟渠南至河東極汶泗之源滯疏决防凡千
九百餘所咸底于理退即所署治文書庳冗儉
陋吏側立無所援告于衆曰予承命來此惟恪
恭是啚願以函丈之室制千里之政役徒百工
何所受軄下走群吏何所聴令郷遂之老州邑
之長何所禀政荆揚益兖豫𢾗千里共億之吏
何所視禁山戎島夷遐徼絶域朝貢之使何所
為禮朝廷重使何所止舍乃㑹財于庫恊謀于
吏攻石冩材為堂于故署之西偏隅隩廓深周
阿崇穹藻繢之麗文不勝貭几席之美物不踰
軌左庖右庫整宻峻完前列吏舍于两廂次樹
洺魏曹濮三役之肆于重門之内後置使客之
舘皆環拱内向有翼有嚴外臨方池長堤隐虹
又折而西逹于大逵高栁布隂周垣繚城遐邇
縱觀仰愕俯嘆其言曰惟侯明慎周敏于公㒺
私故役大而民弗知功成而監益尊監益尊而
政益行斯河渠之利永世攸賴爰稽在昔自丞
相忠武王建議于江表𥘉平之日少監馬之貞
奏功于海内一家之時自時厥後分治于兹者
鮮不著勤焯劳載于簡書而公署之役乃以待
侯非樂侈其名以夸其民所以正官守肅上下
崇本而立政也誠冝爲而不敢後惟國家一日
不可去河渠之利河渠之政一日不可授非其
人若侯者其人矣是役也首事于侯至之明年
某月日卒事于至治元年某月日合内外之屋
餘八十楹是歲九月朔具官掲傒斯爲之記
　　安福州東嶽廟記
五嶽自古皆秩祀于天子而東嶽獨爲天下宗
今郡縣不置廟則以爲闕延祐四年冬吉安路
安福州逹魯花赤瞻思丁始建東嶽廟于城東
門外之秀嶺知州郭恢台䓁恊其謀佐吏及州
民之樂善者相其財地利材艮工胥勸功明年
秋廟成重門複殿高廣䴡深翼以列祠七十有
二象設嚴畏軒陛崇隆上巢飛雲下瞰湍瀬旁
引群山俯視井屋朝陽夕隂如神徃來稚耄男
女蟻行而上俯視拜跪如臨父母復伐石為橋
曰秀川而屋其上六楹以逹望走刋木為亭曰
一覧以休逰觀而命道士姚某守之民大悅又明
年秋州人前肇慶路濓溪書院山長彭徳昌請
紀于石夫東嶽魯望而廟于兹從民志也民不
知善而惟神之依惑也苟政不平歲不成欲事
神得乎福善禍淫天有常道事神治民國有常
禮禮不可黷道不可誣靡届弗至者神無感不
通者誠誠神合而福禄降惟君子能之若夫脩
典常正國俗則國家之事而君子之心具官掲
傒斯記
　　浮雲道院記
余方窃禄周行進不能有禆于時退不能自訟
其過而客有言浮雲道院之事者乃起而四頋
茫然自失渺然若天地無所容客之言曰吾所
居郡曰廬陵邑曰永豊是為歐陽文忠公之郷
吾之里在鷄山之陽鷲溪之濵山川深厚草木
濃䴡其人秀而多壽弦誦之聲溢于四境耕種
之民交于四野時危代易干戈所不加焉水旱
疾疫盗賊所不入焉人無甚冨亦無甚貧吾劉
氏族居三百有十二年矣環吾里𢾗百家無異
姓良田𢾗百頃未嘗去劉氏冠昏䘮祭必以禮
共給公上必以時無金玉狗馬之殃無高爵重
禄之祸各食其力各守其常吾雖客逰四方而
心安之㤗定四年秋吾歸自河南乃闢園𢾗𤱔
種桑柘三百株枳若橘皆千株木寔之脂可食
可燭俗號山茶又曰木子樹者七百株茶五百
株桃李雜果松竹之属又稱是歲先疇之入雖
不足以自給計𢾗年之後葉者寔者脂者萌可
茹材可器者可薪者各效其用則吾春秋之事
朝夕之共宗族郷党賔客之奉可不具而足矣
吾又有兄弟子姪𢾗十人承祖父之訓皆頗知
學足爲保家之主天之所以與我者亦既厚矣
復何求哉乃築室四楹其中爲藏脩之所取孔
子不義而冨且貴于我如浮雲之語榜曰浮雲
道院又爲五言詩二十餘萹書之璧間暇則命
子姪歌以為樂客有爱而和之者不敢辭有録
而傳之者不敢止行藏用舍一聴于天夫聖人
之與衆人欲冨貴而悪貧賤非甚相逺也而聖
人不求得其所不可必得不求去其所不可必
去安其所安樂其所樂從吾所好而已衆人則不然
必求得所不可必得必求去其所不可必去險在
前而不頋危在後而不知早夜以孳孳死而後
已于是聖人始如天地日月亘萬古而不可䟦
及衆人穰穣忽而為虎忽而為䑕忽而為䖝沙
其去聖人何啻千萬里吾非敢希聖人能少異
于衆人無忝于前人斯亦足矣乃歌曰浮雲兮
悠悠忽而逝兮乍㽞吾安歸兮孔丘又歌曰悠
悠兮浮雲来無迹兮去無垠吾安歸兮義與仁
歌畢余請書以為記客名鶚字楚竒其學以六
經為主其文以義理為本其詩近陶柳之間其
大父盖壽至百三歲云天暦二年六月九日掲
傒斯記
　　撫州靈感廟記
臨川西南行九十里有山巍然而高大隆然如波
濤蔽于一州者曰連珠之山有谷焉蒼峭深窈若
與世隔谷之口有寺焉名如其山南唐昇元中
肉齒和尚曰智通者嘗居之入谷𢾗十歩有廟
焉曰靈感之廟宋慶元四年所賜額也天暦兄
年寺住持如海知事從善改作大殿五間丹楹
藻井崇阿飛甍湧殿壁為海潮慶雲之状仰燭
承塵俯鏡廣庭自夏徂秋遂底于成神享其祀
人樂其功明年介予女兄之夫陳君用清請予
記按啚志其地𥘉有古杉一株常聞笙簫之聲
飛繞其上杉下有泉人汲而禱之能蘓旱而愈
疾一日神附童子語及梦告肉齒和尚曰我朱森
秀才也兄弟三人皆隐于此汝廟祀吾當福汝
民乃伐杉為三神像冠服形類一如所夣者廟
而祀之掲靈著響餘二百年至景定三年始得
封為净感净應净佑三真人余謂神有曰朱者
株也森者杉也秀才者美木也兄弟三人者三
乃木之所以生也盖木徳之鍾木主仁故為善
不為悪為祥不為咎而能大庇斯民也其兹山
之靈也欤山非神不立神非山不留惟兹山與
天地無窮兹神亦與山為無窮其必與我元相
為無窮也然非兹殿不足以壮神之居以称此
山敢不敬志其事焉於乎爾民其益務為善毋
使見棄于神哉天暦三年夏四月朔掲傒斯記
　　胡氏園趣亭記
豫章胡叔俊以高才碩學隐居進賢官溪之上
治乃祖西園築亭其間而逰息之以東南先朝
陽而夕隂冝木果而樹桃李梨栗南為正陽之方
冝芳華而列種海棠松竹者貫歲寒而後凋故
以植乎西北中又雜植梅𢾗十株曰梅松竹之
友也今皆蔚然為林矣若菊若牡丹芍藥之属
樷生而可爱皆列于亭之左右以便觀賞合而
　名其亭曰園趣其出入之途在正東近所居也
　海棠之西有二池央道鑿小渠引水經其所居
　以入于東池渠之上古木參天其先􁦓所手植
　也東池之外又爲大池春夏泛溢可以舟楫池
　之北爲堂八楹以爲子弟講肄之所又北爲堂
　六楹以舘賔客又北爲重屋六楹以藏累世之
　書此其園外之事又所以爲成趣之本叔俊治
　家有法臨事有㫁凡公上之共必先之故呌囂
　之吏不及于門田園山林之務必擇子弟之賢
　僮僕之良者各受其成以治之故叢脞之政不
嬰于懐子孫之教　必隆禮厚幣聘良師友
以訓之而日就月将之功又足以樂其志此外
非祭祀賔客慶弔之事不得関說日坐亭上與
園丁野老論農圃之要除其榛穢脩其經術疏
其流泉時其灌溉觀其華寔之生成閱隂陽之
變化以察夫消息盈虚之理而忘其世慮客至
則觴咏嘯歌或風乎松竹之間或綸乎清池之
上雲山烟水交錯乎指頋之間而園中之趣雖
萬鍾之禄不與易也是故志定者不遷理逹者
不惑事治則情逸心曠則境融雖崇臺累榭竒芳
異物之觀名姬淑媛哀絃急管之奉悪足並語
哉叔俊于是不可及矣其子棣請予記之為序
其說俾歸刻于亭之上
　　楊氏忠莭祠記
廬陵楊氏作忠莭祠者何昔金人犯宋沿江諸
郡皆望風奔潰其先忠㐮公邦乂以建康通判
𬒳執罵賊死韓侂胄専國擅兵文莭公萬里
以寳謨閣學士家居聞之三日不食死故合而
祀之也中祀建康通判贈通奉大夫存者何嘗
以直抗蔡京為楊氏忠義開先也别祀廣東經
畧使長孺吏部郎官孫孖同知崑山州事學文
者何經畧仁聲義寔風槩天下在廣東三歲禄
入七萬緍盡以代民輸丁租不持一錢去吏部
闓通敏惠奉法循理爲時良臣崑山好徳尚義
能以私錢復文莭故居割田百𤱔以建祠事皆
克紹先烈者也天下楊氏皆祖漢太尉震廬陵
之楊則自蜀徙盖太尉之孫唐國子祭酒膳從
橲宗幸蜀而居眉者之後也自秦漢之後有天
下卓然有三代之風者宋而已方其盛時歐陽
文忠公以古文正天下之宗明王道之本及其
衰也楊忠㐮胡忠簡以大義折敵國之氣奮中
興之運當其亾也文丞相斬首燕市終三百年
火徳之祚為萬世亾國之光而皆出于廬陵何
其盛哉夫卓然可繼三代者宋也然夏之亾以
桀之暴殷之亾以紂之虗又以湯武繼之冝其
東征西怨無思不服惟周以弱亾與宋同然周
之東遷亦有楊忠㐮胡忠簡乎周之亾亦有文
丞相乎是能使周之亂亾犹有愧于宋者楊忠
㐮胡忠簡文丞相也文丞相之死豈非有忠㐮
文莭為之標準乎不然何又出于廬陵也忠㐮
不可及己至若文莭年六十餘已懸車告老将
二十載矣聞一權臣擅國遂至餓死使在文丞
相時當何如哉故廬陵若歐陽氏楊氏胡氏文
氏又有身致乾祐之治若周文忠氏皆國家之元
氣也而歐陽氏又廬陵之元氣乎崑山之子元
正請記忠節祠故并及之嗚呼觀楊氏祠則廬
多賢之故楊氏人物之盛宋三百年飬士之效
亦可見已世好言士無益于國可乎元正亦楊
氏之賢子孫也由太常奉祀為江西行省屬祠
成于大徳七年記作于元統二年
　　孝通廟記
臨江新淦之上㳺有鎮曰峡江鎮有龍母祠曰
孝通之廟古祠在今徳慶之悅城鎮峡江受吉
贑南安諸水又豪啇大賈之所㑹兩山如束水
势湍悍歲𢾗壊舟楫必有嘗受神賜于嶺海之
間而分祠於此以厭水患然不可攷矣凡舟楫上下
水旱疾疫必禱焉至大二年鎮民唐文夀既倡
義以敞其楼延祐改元王友忠復新其殿至元
二年丙子之夏余扈從上都庐陵龍立忠始介
臨江孔思濟及其郡人李源請志䴡牲之石夫
作于始封之廟則有唐宋之碑今作于分祠必
槩見神之始末俾乞靈者知所本也按唐李景
休趙令則碑神為秦温氏之媪漁于程溪淂巨
卵藏于家生七龍五雄二雌從而豢之鱗角既
具乃放之江媪日候江次龍輙荐嘉魚于媪若致
飬焉者始皇帝聞之召媪媪行中流龍挟舟而
還媪死鄰人􁲍之程之左澨絳水之濵後有衰
麻而杖哭諸墓且悪其廹潮汐也一夕大雷電
遷之髙崗郷人祠之始此自唐天祐歴宋由永
安郡夫人五命為崇靈濟福妃五龍子皆爵徹
侯二龍女皆夫人額曰永濟改曰孝通大觀二
年所賜也夫物于天地莫神于龍有功于天地
莫大于龍故其徳配乾為鱗虫之長出入變化
不可測度媪非産龍徒以豢育之恩生則荐鱗
食以飬之死則為衰麻以喪之遷宅兆以寕之
學士大夫之子孫有所不能而龍能之則知忠
孝之大莭又莫過于龍也龍之徳其至矣乎夫
龍潜于深淵之中待時而動所以感雷電降雨
澤鼓濤浪摧崖裂石皆龍之能事也而謂善覆舟
溺人非龍之心也有違孝悖忠賊仁害義自絶
于天者適與之遭耳宋之時吾里有孫先生伯
温者攝象州守部饟襄淮巢湖大風濤㡬覆舟
先生朝服拜于舟龍若出荅拜水上風立止龍
之佑助善人如此苟為善龍有弗佑之者乎由
是觀之人之遇覆溺者非龍也人也福善祸淫
天之道求福不囬人之道天人之際龍知之矣
媪以慈致龍之孝廟食千五百餘載龍其可誣
矣乎敢書以告乞靈者至元二年丙子六月甲辰
記後二年已夘乃求重書刻之石集賢直學士
朝列大夫掲傒斯志
　　易州定興縣城隍廟記
城隍神天下通祀或有天子封或無封其垣屋
器服一擬于王者雖有彊毅聰察之吏不敢廢
水旱疾疫必禱焉易之定興廟于邑之西南隅
制古而地僻大木蔽虧莓墻蘚砌黮然雲興肅
焉風行過者悸心入者易慮而禱亦輙應屋之
撓壊缺漏以時葺之無所改作而垣獨完于是
邑人張伯祥䓁因翰林從事杜徳逺謁記勒石
夫山川之蓄都邑之㑹民物之富精合氣融動
必有神神者隂陽之至徳祸福之樞機也躰之
則應感之則通非有待于祠祀尸祝祠祀尸祝古
人所以事神非神之本也後世殚財力竭智慮
黷法亂制求以事神神其享之乎惟兹廟侈不
陵莭儉不失度庻㡬能以禮事神者冝祭享而
民寕然記者所以著始末叙因革今皆無所于
考獨記其事神之有禮也延佑三年夏四月癸
酉翰林國史院編脩官掲傒斯記
掲文安公文集卷之十
掲文安公文集卷之十一
　　　　　　　掲　曼　碩　傒　斯　著
　　　　　　　門生前進士爕理溥化校録
　記
　　廬江縣學明倫堂記
廬江縣古廬江郡治焉今􁒐無爲州東有巢白
黄陂之浸西有桐舒之蔽前臨大江北界合肥
山髙而水深邑大而土饒風俗淳古民習礼譲
故易治而速化延祐三年邑令史伯杲新孔子
庙後九年邑令張導礼更爲神像及礼器至順
二年春二月碭山成君克敬継為兹邑祗謁先
聖先師退即明倫堂敎宫以下以序列坐歴問
風俗臧否吏民所疾苦古今賢士孰忠孰孝各
以所聞知敬對起瞻棟宇摧撓腐販蹙然曰是
固出治之夲乃尔而緩乎即日出私錢為民倡
合所淂緡錢七千五百有竒三月丙戍即工秋
七月戊子落成凡為屋六楹丹墨藻繢髙壮宏
嚴始于庙称子是人皆知君所以為治之意不
待教令日趋于善明年夏属舒城宰爕理溥請
予記夫明倫之說具在六經其要君君臣臣父
父子子而已若堯之惇叙九族舜之敬敷五教
禹湯文武周公之所以化民成俗孔孟之所以
垂世立教皆是道也是故君不君則天道乖臣
不臣則地道暌父不父子不子則人道絶其故
亦大矣孔子曰斯民也三代之所以直道而行
也以其道治其民夫焉有古今之間哉君子受
于承于師偹于身施于家行之于鄉居一邑則
以之治一邑居一州則以之治一州任天下之責
則以之盡天下之責不以上不知而慢其政不
以下不從而怠其教彼方以去礼絶義爲恱我
則曰天叙天秩不敢廢也彼方以殚財毁質為
欺我則曰福善祸淫不敢誣也夙夜孜孜求夫
在我孟子曰三代之學皆所以明人倫也君子
之學也求以明之而已君子之行也求以推之
而已此非獨為成君有民社之告所以為升其
堂立其庭為師弟子者之告吾聞邑有文翁者
有周瑜者有毛義者雖不足以上方三代盛時
之士然其所以事親事君之道有能跂而充之
亦庶几焉是役也相其成者主簿盧廷瑞董其
事者邑士洪琮薛興宗成君字簡卿盖賢大夫
云
　　靖州廣徳書院記
靖州居椘極壌洞庭潴其左巴蜀據其右狑獠
與隣猨鳥與逰而兵革之所狃習也然其民好
闘而勇于為義雖寡學而易感犹有屈賈之遺
風焉自魏文靖公竄靖州士始知學近来有粟
朝儀者靖之㑹同之賢者憂其土地僻陋去上
國遐逺士不典于學惴惴然恐王化之不流廼
築書院于居之里因其郷名曰廣徳厚歲幣以
聘師髙廪稍以飬生徒凡郷之子弟俊茂者寠
不給者咸得来學其中弦歌之音甫作而隣􁇸
警當報大兵督餉學遂瓦觧事㝎凡園田進取
之務悉置益廣棟宇豊聚蓄招徕生徒由是復
振且欲示子孫母替厥服介其友謁文于余天
民之降衷秉彛雖有居天地之外未能或之違
也故三苗負固舜舞干羽而来格越裳肅慎去
里萬里慕周徳重繹而来朝至于文翁之在蜀
韓栁之潮與栁皆能一旦変文身椎結之俗千
載称文献之邦盖可騐矣然彼皆大賢之所為
徳盛而化溥道髙而名流其入于人易今粟氏
以窮邦韋素之士奮然鼓舞義以韓栁文魏之
自任亦可謂難也巳嗚呼士之居是卿㳺是郷
以及粟氏之子子孫孫而有違其志背其道壅
文教而不宣而惟暴棄之㱕復何顔以自頋其
身耶可無念哉其爲屋椽礎之数若干工匠之
計若干自相攸乞成之歳月廪給之寡夥咸俾
刻于碑隂焉
　　廣州增城學縣記
入其邑人民聚田野闢學校脩其政可知矣在
國𥘉廣之增城孔子庙火于兵進士李肖龍刻
木主祠于士人鄭聪老家鄭遂以宅爲學歴五
十餘年未有能復之者至順二年前翰林從事
盱江左江由廣州香山令湖州經歴加奉議大
夫尹增城淂故址城西沖霄門外百八十步面
鳳䑓負亀山水縈廽如帶始合謀遷之于是列
士輸幣群工效能頋濟陽復選其材頋宗興張
悟道李夀李惟佑鄭元善董其役始是年冬訖
明年秋凡爲殿六楹崇四尋有三寸廣六筵有
五尺深如廣而去其筵有八尺堂四楹崇三仞
七寸有半廣十有一筵七尺有五寸深視廣而
去其八筵六尺有五寸門之楹如堂之数崇不
及仭三尺四寸有半廣如之深不及筵二尺有
五寸左右為廡皆十有二楹崇二仭有一尺深
二筵有二尺堂之東為郷先賢崔清献公祠四
楹崇二仭有一尺廣二筵有八尺深如廣而去
其二尺内環崇墉外繚松竹堂之北有山又植
松五千餘株而亭其上可俯覧一邑之乃勝休
工休徒以舍菜礼告成于庙崇儒師使申其教
𣸪諸生始修其業和民人使獲其所而政聲作
矣又因南雄教授李顯求刻石之文于余以著
乆逺遂告之曰學校者所以明道設教之地也
道非聖人所獨得非有愚智逺迩古今之間學
則至焉増城雖僻在領表聲明文物與中州䓁
而不能以聖人之學立身棄其身者也不能以
聖人之治治民棄其民者也棄身者殃棄民者
亾故立身莫先于學治民莫先于興學左君治
香山既能以興學為首務今又以治增城弗棄
其民矣二邑之士皆能有以立其身矣乎重為
告曰夫子萬世南面享天子之礼楽天下皆知
為聖增城既庙礼夫子又祠崔公豈不以為賢
乎賢如崔公則祀之况有不止如崔公者乎君
子亦務學哉至順三年十月具官掲傒斯記
　　􁃋亭記
泰㝎四年夏六月余自清江鎮買舟泝流而上
未至廬陵二十里有巨石如夏屋嵌立江右漁
舟賈舶膠葛其下前挹二洲人烟鷄犬出没誕
漫又拏舟前行数百里有小溪出谷中仰見層
峦葺擁雲木森恱遂舍舟循溪而入越五里劃
然開朗左右環合風氣蓄宻有巨塜隆然在山
半由塜之左又入小谷有屋数間題曰􁃋亭乃
坐亭上召守塜者而問曰地爲何曰爲書堂原
塟爲誰曰爲阮氏何氏曰民望曰吾知其爲人
矣是尝以年十三風雪徒步求書福建憲使出
其父于獄者是嘗佐其父連山簿尉攝兵馬鈐
轄撫洞獠有方者是嘗㧞俘虜之子于軍中以
還其友贖俘虜之母于邑大夫以還淮僧責名
家之女于歌筵以還其夫且給其家使改過易
行者是常爲郡曺又爲縣都曹寛海艘之役罷
坑治之害者是尝受知滕國李武愍公恒及其
子平章公世安椘国程文憲公鉅夫南䑓薛中
丞居敬孫御史世賢者尝為翰林潘侍讀昻霄
為監察御史時舉為江西憲椽不果用廣東帥
荅刻海朝京時湖廣燕右丞公揇為司農時欲
舉為椽不就者遂升髙而望青原天容天玉諸
峯如劍如㦸如屏如帷如卓茟者陳乎其前東
山墨潭蛇山之属如騫如倚如據如伏如􁈭如
紺者繚乎其後飄然如匹素渺然如白蛇自天
南千里不息而横截乎党灘者贛江也朝暉夕
景長雲廣霧明滅変化不可殚紀冝乎孝子慈
孫于此興屺岵之悲而無窮也于是愴然而下
復坐亭上拊髀而歌曰山川信美兮心孔悲往
者不可作兮来不可期左右皆欷歔不自禁乃
就舟至郡以其状告知徃来者曰然是其仲子
清江教諭浩嘗庐墓其中且將葬其父于山之
左腋他日為投老之地者也居数日若来見戚
乎其容懇乎其言與語􁃋亭事泫然流涕曰先
子之藏也再閱月乃請記夫父子者人之大倫
也生死者人之大故也子雖甚爱其親不能使
其親之長存父雖甚爱其子不能使其子之皆
孝極夫登髙丘臨塘墓不必其親之所藏未有
不悄然傷懐彷徨躑躅者人之至情也况浩兄
弟之孝臨其親之所藏者乎然孝于親莫大于
敬其身敬其身莫大于勵其行雖𬋩歌盈耳献
酬交錯常如􁃋屺􁃋岵之時庶毋負兹亭之所
以名也烏乎當至元風乕雲龍之世使民望少
自損何所不至而寕為郷善人以終撫其山川
天固將啟其後之人矣民望諱霖號石峯居士
好學而尚義晚尤嗜佛老之書娶吴氏有四子
曰均浩鐸煥女四嫁士族孫男七人是歳九月
記
　　善餘堂記
饒有善人㞐安仁華蘃峰之西玉真臺之東華
山之陽張果峰之北曰胡君茂卿治獄多隂徳
其祖父皆好善郷之老長大夫士相謂曰易太
傳不云乎積善之家必有餘慶請以善餘名胡
氏之堂又購昭文舘大學士李博光書以遺之
至順元年其子式入史舘與余深相好又明年
請記于余余曰夫善人孔子犹嘆其不淂見孟
子犹聞之喜而不寐况治獄平尤人所难者乎
茂卿之生父盖年四十有五矣甚爱之未成童
好學孝謹父愈爱之我元有天下所與共治出
刀茟吏十九卿亦起為縣曹然在諸曹中獨異
其治獄情可貸者無不貸之死可生者無不生
之民亦莫不自輸其情而刑以不濫縣長貳及
同列多嫉怒怨悪之而不敢言乆乃服其為人
元貞末縣有盗捕人不淂尉輙以疑似捕齊民
七人日搒掠鍜練之獄具移縣縣長貳皆喜其
淂盗立関三木置獄中上遣使決且至卿入獄
語七人曰皆言汝䓁非盗何不自言衆涕泣死
不敢異卿曰汝弟言當助汝否即旦夕死七人
遂極言冤状令怒不聼卿前争曰七人一邑之
人皆知為非盗以為盗者獨尉與令耳奈何欲
殺七無罪以逭失盗之責失盗之責亦至死耶
令黙然竟释之七人歸皆祠卿于家　頃之以
群曺攝縣諸曺長有為縣豪主錢榖致冨饒者
豪常欲坐以事殺而并之未淂間聞与妻前夫
女姦乃大喜曰即坐与親女姦罪至死遂白縣
治其事縣淂重賂皆許諾卿亦佯許之及捕治
事有寔然非親女故匿不發豪曰求閱其獄盡
如指意無異獄既具上府卿宻疏女族姓及祖
父名牘中府閲獄見所引女族姓祖父名召謂
卿曰卿真長者當為卿成此名竟以異姓女杖
而出之卿為徳類此名至不可敷此其尢彰明
較著人所常道之者後生五男子皆秀穎出群
曰吾父積善惟吾人一吾今有五子天與吾厚
矣即自免帰田里飬親教子縣長吏就問政事
淂失随事誠告不及于他父年八十一終卿今
亦七十餘矣教五子皆為儒闔門雍睦人取以
為法可謂善人也巳矣夫善者天地之心天之
于物無所不爱善亦無所不爱故曰順天者昌
逆天者亾昔于公治獄有隂徳髙其門閭令容
駟馬車曰後必有興者其度淺矣其報不丧如
取諸劵胡茂卿為吏治獄平身未出曹椽之間
淂五子即自貶損罷㱕若欲以其餘遺子孫者
固自有逕庭㢤余嘗過善人之郷問其名則皆
喜而对問其人則莫不且言且頌望其居則竹
樹䓗欝禽鳥之聲喈喈及其門則鳮犬不驚童
僕閒暇皆充充然有自淂之意升其堂則尊者
不嚴而威卑者不令而從凡如是其後未有不
昌者有過畨君之區行雲錦溪之上望玉真華
蕋諸峰求善人胡氏之家其㞐人有如是者必
其䖏也至順三年八月日記
　　進徳堂記
彭氏之堂曰進徳立訓也上念乃祖之令徳下
憫時俗之日替将納其子孫于善也𥘉彭氏世
居武夷宋之時其祖蔚與李丞相絧同學李丞
相貴顯即謝不見李丞相鎮江西書数往乃肎
来裵徊東湖上因㽞不去然終不應其辟遂隱
居郡之新吴山中其七世孫敬則以文學官逰
四方覌四方之俗疆相并衆相陵智相傾卑尊
易序疏戚易位廢礼義違政教日甚懔然惧曰
吾子孫亦将有一于是乎乃㱕作是堂以示訓
故去華就樸以教儉髙亷重階以教嚴歳時奉
烝嘗以教孝序尊卑以教敬存孤弱以教慈合
宗族以教和撢礼楽敦詩書以教學又惧近之
弗察逺之弗明也属余疏其義以廣其訓刻石
屋滿朝夕俾覌省焉余乃言曰儉者徳之莭嚴
者徳之制孝者徳之本敬者徳之基慈者徳之
爱和者徳之順學者徳之聚儉則財用足亷則
上下辨孝則仁義坐敬則礼譲興慈則恩恵長
和則九族親學則萬善明徳雖美非儉無以㝎
其制故為訓之始徳雖偹非學無以約其礼故
為訓之終由之則昌舍之則亾不可湏臾出乎
訓之外故表名以著逺服之若華衮佩之若瓊
琚嗜之若膏梁䖏穷約而弗濫履貴盛而弗泰
蹈危难而弗懾仰不愧俯不怍然後可以充乎
徳之寔進乎君子之域而為彭氏賢子孫夫如
是豈惟新吴之俗将化之推而放之四海而準
國家之求忠臣良士必集彭氏之門矣夫徳盛
者必有後以李丞相之賢而不能屈乃祖之髙
是必在後之人余于斯堂卜之矣夫作堂以立
訓𫐠訓以發徳夲乎志也故不著其歲月始末
及筵楹礎筵几之類蔚字子革自號石溪先生
敬則孛静中云
　　常州通真觀脩造記
保和通妙崇正真人徐公𢡟昭住常州路冝興
州通真覌之十有八年重建三清殿又十有三
年為皇慶元年建玉皇閣閣崇十二尋有半其
材皆出于江東故山其始也材大而匠弗勝其
成也不二紀而棟已撓延祐七年龍虎山道士
張君徳隆嗣主觀事廼量歲之入莭浮縮濫為
東西方丈以翼之使危有持而顛有扶以永徐
公之績為三門以蔽之使内益尊而外益固以嚴
神明之㞐財用既足經制既㝎㑹玄教大宗師
特進吴公入奉内祠請以郡之天申宫都監陳
景𢡟提舉觀事以董之凡錢榖之計一聴其出
入焉大宗師從之于是陳君惟大宗師之教是
承大宗師惟張君之託是重趋事赴功夜以継
日􁂮時歴月道潰于成内則閣遂其安地儀其
靈車軒洞户岩䆳深靘冬無烈風之憂夏無熇日
之苦談經論道坐以忘疲外則髙甍崇阿巍巍
堂堂人者心動過者額手亷陛不加而峻面勢
不改而雄而徐之功立矣大宗師楽其有成也
進陳君提點以昭其勤張君亦再𬒳玺書賜號
冲真明逺玄静法師以重其山夫閣雖髙有翼
焉則不扶而自正宫雖閎有蔽焉則不守而自
固吾于是淂治國之要焉覌淂徐公而地以興
徐公淂張君而業以隆張君得陳君而志以成
而又淂大宗師旌善報劳而継者知所勸吾于
是又淂任人之道焉是役也一舉而衆美具斯
亦足矣閣之前有井極甘冽相傳李洞賓嘗浴
丹于此井之上有二古栢高十丈大数十圍一
夕飛去觀始于陳大建中額由弘道三錫為今
名天厯二年六月二日戊子記
　　袁州冝春縣逄溪山聖夀寺記
袁之冝春有逄溪山者以逄溪禅師得名或曰
逄本作濛傳燈録失之山有寺曰聖壽即逄溪
禅師所建也名與　萍郷之楊岐南源相伯仲
𥘉馬祖以佛法振江西逄溪禅師與楊岐甄叔
南源道明同事之于八十四人之中故帰皆建
壇塲以闡其師之道武宗廢天下佛事獨逄溪
寺以聖壽名獲存入國朝多郡之南泉山慈化
寺僧主之至順元年冬寺灾長老妙愈即日發
公庫錢鳩上度程斬大木伐堅石大改作之再
歲而畢視舊有加焉愈闓疏敏給亦南泉普蓮
宗主明炤慧覺圓應大禅師慈昱之徒也普蓮
建造為天下最故愈亦称能亊云請著其事于
碑辭曰有蔚逢溪馬祖之徒寔開此山数不載
餘楊岐南源鼎足以居堂堂愈師是纉是啚欝
攸降灾忽焉為墟愈頋而歎激烈奮楊畚焦輦
燼正位㝎方經工程力攻堅擇良罔敢或易㒺
敢不臧廼基廼構廼指廼授執前執後執左執
右殿堂門亷庖庾庫廐髙者雲覄深者谷授􁈊
比麟次壮䴡完厚煥若天作儼若神造世尊穆
穆列衞肅肅逄溪有覺是頋是復愈帥其徒載
祈載祝天子萬夀庻民五福山增其髙水益其
深逄溪有覺是頋是臨愈帥其徒載祝載欽天
子萬夀庻民一心
　　廬陵縣丞馮君脩造記
吉安于江西為劇郡廬陵于吉安為劇縣古號
難治急則怨緩則怠怨則身危怠則政弛日惴
夕惕僅免于戾然亦未嘗無名守令也延祐六
年冬十月之望監察御史部行至郡視故醫學
前直囂市傍切獄垣以爲非冝喻郡亟遷之十
有二月郡上曹言故庐陵縣治夷衍爽塏可遷
𥘉廢其地以爲紋錦院机絡之局而縣寄棲郡
治之西五萬倉至是乃命増築紋錦院以䖏机
絡而以其地爲學徙縣治舊學而復故倉三役
並興悉以縣丞馮君克敏董之君慨然受命而
不辞曰吾弗爲必有病吾民者至矣㑹是歳君
當督輸即風輸者出力佐之淂楮弊数千緡遣
吏治木諸縣皆與木返幣木石既集乃择亷敏
吏　任其事明年春正月新紋錦院堂亷坊局
及諸傍舍餘八十楹二月已未局乃遷是月建
醫學為開天之殿以祠三皇六楹為两廡以列
從祀皆十有三楹門十楹外為靈星之門以偹
制度殿之後為講學堂六楹及庖庫之次十有
八楹西為教官之署凡為屋十有二楹秋八月
戊申學乃迁是月建廬陵縣為聴事之堂四楹
有有荣左右有次皆四楹為两廡以居六曹皆
十楹門八楹其東為都曺之署凡為屋廿楹冬
十有二月庚午縣乃迁凡三役工徒之費出于
寓公大家及寮佐之所助者萬二千緡有竒不
足皆君自更之自經始以迄于成或完舊而益
新或更剏而改作一木一石必量其材而用之
一錢一粟必度其冝而給之寛不至弛猛不至
殘調其寒燠時其飢渇吏無奸欺民不告劳故
其成功敏而無怨言夫為政不难母輕民力而
巳傳曰不傷財不害民又曰莭用而爱人使民
以時夫莭用故不傷以時故不害惟君力行之
故其爲政平易民信民歌頌焉大徳中金華胡
君長孺分教盱江攝録事視其屋懔将壓曰是
将病吾民矣不喻月新之或曰此非挕職也君
笑而不言嗟乎惟君子爲能憂民之憂楽民之
楽况馮君身居其任者乎雖然有二君之心之
才則可不然均爲怨府矣豈必廬陵㢤醫學教
授嚴君夀逸剛正人也美其事請書于石以示
後之爲政者且以見郡之能使人也君字彦逹
濮人歴宜春髙安彭澤三縣皆有名
　　昭勇庙卷雪楼記
吴折衝将軍西陵太守寕既與周瑜魯肅吕䝉
陸遜之徒並立大功世庙食興國之東六十里
冨池之口龍光山之下後千餘年宋有天下録
前代忠臣義士復賜将軍爵一命而公再命而
王七命而数物偹號其庙曰昭勇門曰表　忠
而将軍之靈以益著自始封百七十有八年而
建楼于庙之北名曰卷雪又百十有二年而
燬于景㝎元年之兵又六十有三年為皇元至
治之二年祠官九宫山道姜守夷與里人刘舜
元及其徒子如渊爰謀爰度筮日他事郎楼故
基為屋八楹中為重屋六楹崇七尋有半仍命
曰卷雪之樓左頋舒蒲之渚右據黄龍之湾前
俯大江後控衡庐北望長淮之外以天為際方
其驚風忽𧺫白浪晝立天地低昻川谷吐吞則
思将軍之在吴也威名動山岳謀慮出鬼神奮
百騎而曹瞞夜驚戦孤軍而張遼早却臨夏口
而黄祖授首搤益陽而関羽退師指皖城而朱
張擒入夷陵而曺仁破何其忠且勇也及夫風
霽浪弭上下一碧長空冥冥白鳥孤沒則思将
軍之既沒也三國為墟五運迭興南北紛紜或
離或合将軍犹以餘忠遺惠隂隲下民馮大江
而揚靈􁄂南面以頋享又何仁也登斯楼也豈
不念曰以區區之吴而有江表数州之地僅足
以抗蜀魏将軍一輸其忠而庙食百世况戴天
履地美衣豊食倓然臣子于今之世者乎故君
子立功立事必思以顯當世而垂無極斯楼之
作亦非徒欲覌涛浪窮勝槩而已盖所以劝忠
也以三子興復之心而属余記不可不以書神
姓甘字興覇巴郡臨江人累號爲昭毅武恵遺
爱顯灵王云
　　法印寺記
豊水之東鳳池之西有寺曰泉林宋治平三年
改賜法印木有豫章楓櫧松栢之茂水有錢塘
美泉之注脩行萬箇崇墉百堵自江禅師至齊
十有二傳而中徽自覺昇至心日十傳而復振
𥘉昇偕其徒徳之廣慈撫廢虗啚前規起嘉泰
開禧力復舊貫徳再傳曰継澄始買飯衆之田
十畝有竒澄之徒慧明復淂田二十畝以爲長
明灯供宋律寺覌母買民田而明以高行絶學
善爲方主翰林學士徐公經孫礼部尚書雷公
宜中故淂諸長明灯至于今不廢明之徒永慶
慶之徒祖荣復廣田百畝而寺之計益滋又三
傳是為心日心日既嗣百廢脩舉效献力者争
盡其用大徳六年重覆佛殿祠后土殿東先師
及諸長者殿西明年重覆三門又明年两廡及
庫庾庖湢皆撒而新之皇慶元年建法堂四楹
中奉覌音大士延祐六年楼于堂之北東上庋
佛書下列僧寮明年又楼于堂之東南虗中以
為齋堂其東以舘賔客若山門若縣鍾之楼方
程村度地而申為之自大徳以来凡所修营或
資于人或出乎已皆日之孫福權之力也权既
能盡瘁以成其祖及其師圎炤之志而权之徒
惟勝復能屈身貿易佐匠計勝之徒弘易日誦
華嚴帰質田以相权之功是皆儒門所謂孝子
慈孫者也方今上自京師下逮郡邑致崇極于
佛者莫不因物産之盛􁦵國家之力犹恒若不
及况泉林不仰縣官不資常住振法基于未墜
招宗緒于無窮者乎冝為刻辞著在金石其辞
曰佛入中國餘二千載厥象伊皇髙視六合横
敷四海其流湯湯河汾著書佛乃聖人教則西
方明明我朝並見三氏奄有萬國列刹想望照
地燭天前無古昔割腴錫衎跨州連縣宝衣玉
食式名休祥保合太和孰臻其極㦤此泉林扶
顛持危僻在東湖畢力殫慮祇率乃亊有抗厥
𥘉廣殿重楼高壮邃嚴弗儉弗踰瀏瀏清泉落
落長松楽是幽居有詵其徒有秩其儀趾徳済
美群經在几鐘鼓在􁽣以祝天子永遵其道傳
灯經祖以作教軌
　　冲玄觀記
皇慶二年春二月始作冲玄覌夏六月覌成寔
在冨州之南第三十七福地豊山之陽五里所
雕峯之下因黄氏之故祠也西南維黄氏世盛
宋慶元𥘉朋党論起朝奉郎幹办行在諸司審
計司瀛進讜議十二萹歴詆外戚韓侂胄蠧國
乱政天下誦其名嘉㝎𥘉以夀終其子通直郎
知衡州常寕縣直方葬于峯之南双井原因建
祠曰双井庵命始豊之仙林覌道士靈宝大師
賜𬗋歐陽某奉祠事且約世守之未几常寕之
夫人徐氏卒􁲍峯之東白竹原亦建祠曰白竹
菴皇慶二年常寕四世孫征東儒學副提舉可
自双井巷延礼聶爰静主之師至即撒舊祠闢
地為覌不数月而工畢飛殿壮䴡高廣雄深門
廡端直庖廪完固飛雲之楼矗其西黄氏及后
土氏之祠翼其東文梁藻井之制雲房齋庐之
次煌扈于其内鍾鼔之聲笙磬之音鏜鎝乎其
外于是晝霧出楹夕淄殷砌帨栢拒冬長松無
夏神若仙人儵忽来徃山川不改其舊而十倍
故祠矣請名曰冲玄之覌又嘗与其師歐陽維
新買田五頃有竒至是盡帰子覌以飬學徒奉
釐事君子曰惟不貪故能忘其利惟不私故能
成其功忘利而有成功非信道而勇于立者不
能也使聶君不爲老而爲孔氏淂志當世所至
冝何如黄氏其知人矣延祐七年春征東之子
尚敬尚忠請伐石紀功因推道徳之端極内外
之辨而爲之辞以授其徒黄晞平孫誠則䓁刻
之其辞曰猗欤邈㢤五千之文上探無始下酌
黄軒逹性立命執經御权剛柔存亾進退後先
糠粃天下道徳之源玄門既闢教道滋盛水旱
疾疫禱祠禳禜一呼一吸一動一静奔走雷風
鬼神受令上好下效此求彼應乃道之文匪道
之性志士長徃獨善其身錬形制魄守精馭神
蝉蛻守内飛翔天津匪道之隆乃道之屯孰行
罔至孰用㒺治蕭曹以臣漢文以帝慈儉為宝
敦樸是貴雖慙三五終邁七制迨于我元搃攬
萬囯囯既殊俗治亦異術既尊素王亦兼老释
或齊以礼或道以徳化成天下立治之極豫章
南境豊城故邑崇崇始豊神明所集跂彼雕岑
雲蒸霧􁊨有屋渠渠有阯岌岌偉哉聶君有此
駿功黄氏以祠老氏以宫居有所飬學有所宗
敬哉學人罔或不恭執徳之恒守道之中祈天
永命萬世攸同
　　彭州學記
蜀彭州孔子庙學燬于兵九十餘載有司偹位
因弊承簡春秋有亊綿蕝行礼治具弗張民習
于野至治中太守刘隆畏上威徳思夲政敎爰
謀爰度廸復其舊而教飬之道猶闕今太守則
日興學而不知教飬与無學同于是縮溢莭浮
舉俸稱貸月計其息懇廢辟荒時值嘉榖歲取
其入以其祭飬以為經常合凡民子弟之俊秀
者三十人立師以教故入其庙則棟宇雄䴡礼
楽偹舉聖師洋洋不動而應入其學則堂宇脩
㓗絃誦洋溢民吏觀感不令而化其文學姓某
㳂牒京師請紀金石乃告之曰惟蜀與宋終始
聲教淪洽民心固結故國朝用兵積数十年乃
克有㝎土著之姓十亾七八五方之俗更爲賔
主治者狃聞襲見以道風舊俗爲可鄙前言徃
行爲可陋至有鴻儒宿學林潜谷逝其道莫聞
况𣸪有知學校㢤故學校与道興廢上不知學
則失其教下不知學則失其政學校廢政教失
治道㣲矣而彭前守克興後守克承継善趾美
作民父母諸生其有思乎夫蜀學有楊雄文有
相如治有文翁諸葛下迨唐宋群儒迭興徽言
㦤行著在簡册舍疵取醇使合孔子之道父以
教子兄以教弟朋友相講里巷相習以翼聖人
之治則蜀之人父父子子君君臣臣劔閣無所
用其関瞿塘無所用其險必自彭始諸生朂之
母負諸守之意與聖天子之望元統二年八月
日記
掲文安公文集卷之十二
　　　　　　　掲　曼一碩　傒　斯　著
　　　　　　　門生前進士爕理溥化校録
　碑
　　大元勅賜脩堰碑
江水出蜀西南徼外東至于岷山而禹導之秦
昭王時蜀太守李氷鑿離堆分其江以潅川蜀
川蜀以饒自秦歴千数百年所過衝薄蕩嚙大
為民害有司歲治隄防百三十三所役兵民多
者萬餘人少者千人其下犹𢾗百人人七十日
不及七十日雖事治不淂休息不役者三日
緡冨屈于貲貧屈于力上下交病㑹其費歲不
下七萬緡毫髮出于民十九藏于吏㮣之出入
不足以更費至今上皇帝即位之明年僉四川
亷訪司事吉當普廵行周視淂要害之䖏三十
有二餘悉罷之且召灌州判官張弘計曰若甃
之石則役可罷民可蘓弊可除胡惮而莫之爲
弘曰公慮及此此生民之福國家之幸萬世之
利也弘請出私錢試以小堰堰成水暴漲堰不
動乃具文書㑹行省及蒙古軍七翼之長郡縣
守宰郷遂之老各陳其便宜皆曰便復禱祠与
神約昔鑿離堆以冨川蜀建萬世之利神之功
也今水失其道民失其利吏乗其弊若此而神
弗之救是神之惠弗終也神克相予予治神弗
予相請與神從事卜之吉于是徴工發徒以至
元改元十有一月朔肇事于都江堰都江即禹
鑿之處分水之源也塩井関限其西北水西関
據其西南江南北皆東行北舊無江氷鑿以辟沬水
之害中為都江堰少東為大小釣魚又東跨二
江為石門以莭北江之水又東為利民䑓䑓之
東南為侍郎楊栁三堰其水自離堆分流入于
南江南江東至鹿角又東至金馬口又東過大
安橋入于成都俗称大皂江江之正源也北江
少東為虎頭山為閗鳮䑓䑓有水則尺為之畫
凡十有一水及其九其民喜過則憂沒其則則困
乃書深淘灘低作堰六字其傍為治水之法皆
氷所為也又東為離堆又東過凌虗歩雲二橋
又東至三石洞釃為二渠其一自上馬騎東流
過郫入于成都古謂之内江今府江是也其一
自三石洞北流過将軍橋又北過四石洞折而
東流過新繁入于成都古謂之外江此氷所穿
二江也南江自利民䑓有支流東南出萬工堰
又東為駱駝又東為碓口繞青城而東鹿角之
北涯有渠曰馬㶚東流至成都入于南江渠東
行二十餘里水决其南涯四十有九歲疲民力
以塞之乃自北涯鑿二渠與楊栁渠合東行𢾗
十里復與馬㶚渠㑹而渠始安流自金馬口之
西鑿二渠合金馬渠東南入于新津江罷藍綻
黄水千金白水新興至三利十二堰北江三石
洞之東為外應顔上五斗諸堰外應顔上之水
皆東北流入外江五斗之水入于馬㶚渠皆内
江之支流也外江東至崇寕亦為萬工堰堰之
支流自北而東為三十六洞過清白堰東入彭
漢之間而清白堰水潰其南涯延袤三里餘有
司因潰以為堰堰輙壊乃疏其北涯舊渠直流而
東罷其堰及三十六洞之役嘉㝎之青神有堰
曰鴻化則授成其長吏使底其功應期而畢若
成都之九里堤崇寕之萬工堰彭之㻚口豊潤
千江石洞濟民羅江馬脚諸堰工未及施而詔
亦責長吏及農隙為之諸堰都江及利民臺之役
最大侍郎楊栁外應顔上五斗次之鹿角萬工
駱駝碓口三利又次之而都江又居大江中流故
以鉄萬六千斤鋳為大亀貫以鉄柱而鎮其源
以捍其浮槎然後即工諸堰皆甃以山石範鉄
以関其中取桐寔之油刀麻為絲和石之灰以
苴罅漏禦水潦岸善崩者宻築江石以䕶之上
植楊栁傍種蔓荆櫛比鱗次頼以為固盖以數
百萬計所至或疏舊渠而導其流以莭民力或
鑿新渠以殺其势以益民用遇水之㑹則為石
門以時啟閉而泄蓄之凡智力所及無不為也
𥘉郡縣及兵家共掌都江之政延祐七年其兵
官奏請獨任郡縣乃以其民分治下流諸堰廣
其増脩而大其役民苦之至是復合焉常歲獲
水之用僅𢾗月堰輙壊今雖縁渠所置碓磑紡
績之䖏以千萬計四時流轉而無穷其始至都
江水深廣莫可測忽有大洲湧出其西南方可
𢾗里人淂用事其間入山伐石崩石已滿随取
而足所向皆然蜀故多雨自𥘉役至于工畢無
雨雪故力省而功倍而民不知劳若有相之者
亦其忠誠所感如此致使天子賜酒之使相望
于道省臺勸功之檄不絶于吏所溉六洲十二
縣之民皆歌舞焉而下至郡縣上至藩部悪其
害已且疾且怨或决三洞之水以潅其次或毁
都江之石以害其成撓之百端不㧞益固甫越
五月大功告成百一恒費民永休享古未有也
而吉當普㑹以監察御史召省臺上其功詔臣
傒斯記之于碑臣聞水先五行食首八政九畴
所序其次可覌矣夫水者衣食之原也然所以
爲利亦所以爲害在善導之而已禹平水土犹
己溺之后稷播種犹已飢之萬世有稱焉是故
爲政不夲于農不先于水是爲不知務不知務
是謂冥行之臣李氷一鑿離堆民受其賜吉當
普才大而徳敏憂深而知逺不枉其道不屈其
志臨难忘身爲國忘家安于命而勇于義而知
所先務故事可立而功可建其在四川若請罷
塩運使司正塩井之法以去其奸利置安撫使
撫四方流寓之民使安其耕鑿及居臺端知無
不言言無不合誠國之宝也判官張弘殚智竭
慮終始克相其成雖百折而不悔亦今之賢有
司乎是役也石工金工皆七百人木工二百五
十人徒三千九百人而蒙古軍居其二千粮為
石千有竒石之材取于山者百萬有竒石之灰
以斥計六萬有竒油半之鉄六萬五千麻五千
最其工之直物之賈以緡計四萬九千有竒皆
出于民之庸積而在官者餘廿萬一千八百緡
責灌守以貸于民歲取其息以偹祭祀若淘滩
脩堰之共仍蠲潅之兵民常所徭役以専其偃
事嗚呼後之涖此土者尚永鍳于兹勿怠其政
墮其事以為民病以為國家之憂臣拜手稽首
而作頌曰
　　鑿離堆兮江势分川蜀饒兮民忘為秦秦
　　可忘兮國有人何後世兮忘吾民歲伐竹
　　兮歴岩㠂載乱石兮堰江涛堰無功兮民
　　孔劳民孔劳兮天不吊龍伯怒兮江妃咲
　　豈江之為患兮惟人自厚龍莭兮繡衣煒
　　皇皇兮不我遺召龍工兮汝為汝詎知兮
　　予所期江㴞滔兮廣且深鼋鼉出沒兮蛟
　　龍晝吟下不可以極兮上若有臨洲澶漫
　　兮江之心吾伐石兮石自摧吾召民兮民
　　子來堰既作兮民無患菑此豈予之功兮
　　神汝哀神洋洋兮功既畢堰永固矣民安
　　佚川蜀饒兮國之寔千萬年兮功不失惟
　　帝之力兮臣之職
　　重建濟州㑹源牐碑
皇帝元年夏六月都水丞張侯改作濟州㑹源
牐成明年春二月具功状遣其属孟思敬至京
師請文勒石惟我元受命㝎鼎幽薊經國体民
綏和四海辨方物以定貢賦穿河渠以逸漕度
乃改任城縣為濟州以臨齊魯之交據燕吴之
衝道汶泗以㑹其源置牐以分其流西北至安民
入于新河埭于臨清地降九十尺為牐十六以
達于永濟渠南至沽頭地䧏百十有六尺為牐十
又南入于河(北至奉符為牐一以節泗水/東北至于兖州為牐一以節)汶水而㑹
源之牐制于其中歲益乆政日弛弊日滋漕度
用弗時先皇帝以為憂延祐六年冬詔以侯兮
治東阿始脩復舊政誕布新令嚴暴横之禁杜
奸利之門南疏北導靡所寕䖏明年冬以當代
請去弗許行視濟牐峻怒狼悍歲数壞舟楫土
崩石泐岌不可持乃伐石區里之山轉木淮海
之濵度功即工大改作焉明年皇帝建元至治
三月甲戌朔侯朝至于河上率徒相冝導水東
行堨其下上而竭其中以儲衆材徹故牐夷拗
泓徙其南二十尺降七尺以爲基下錯植巨栗
如列星貫以長松实以白石㮣視其地無有所
罅漏衡五十尺縦百六十尺八分其縦四爲門
縦孫其南之三北之一以敵水之奔突震蕩五
分其衡二爲門容折其三以爲两墉四分其容
去其一以爲門崇亷其中而翼其外以附于防
参兮門縱間于北之二以爲門中夹樹石鑿以納
懸板五兮門崇去其一以爲鑿崇翼之外更爲石
防以禦水之洄洑衝薄縦皆二百三十尺爰琢爰
甃犬牙相入苴以白麻固以白膠磨礲剷磢関
以劲鉄厓削砥平混如天成冠以飛梁偃如卧
虹越六月十有三日乙夘訖功大㑹群属宴于
河上以落之工徒咸在旄倪四集酒舉楽作揮
鍤决堨艤棹魚貫水平舟行伐鼓歡呼進退間
暇其称侯之功頌侯之徳雷動雲合且拜曰聖
天子継志述事不易任以成厥功惟億萬年享
天之休是役也以工計石工百六十人木工十
人金工五人土工五人徒千四百二十人以材
計木萬一百四十有一石五千一百二十有八
甓二億一千二百有五十以斤計鉄二萬五千
五百麻二千三百石之灰三億三萬三百三十有四
以石計粟十二百有五十視他牐三之□視舊
倍之其出于縣官者鉄若麻木十之七石五之
一粟五之三餘一以便冝調度不以煩民此其
大較也𥘉侯至之明年凡河之隘者辟之壅者
滌之决者塞之㧞其藻荇使舟無所底禁其芻
牧使防有所固隆其防而廣其阯修其石之岩陁
穿漏者築其壌之疏悪者延袤贏七百里防之外
増為長隄以閼暴漲而河以安流潜為石竇以
納積潦而瀕河三郡之田民皆淂耕種又募民
采馬藺之寔種之新河两涯以錮其潰沙北自
臨清南至彭城東至于陪尾絶者通之欎者斯
之為杠九十有八為梁五十有八而挽舟之道
無不夷矣乃建分司及㑹源石佛師荘三牐之
署以嚴官守樹河泊龍君祠八故都水少監馬
之真兵部尚書李奥魯赤中書断事官忙速祠
三以迎休報劳凡河之所經命藏水以待暍者種
樹以待休者遇流莩則男女異葬之餓者為粥
以食之死而藏飢而活者𢾗千人是以上知其
忠下信其令用克果于兹役也侯亦勤且能矣
然古者三載考績三考黜陟幽明故人才淂以
自見方　世祖皇帝時天清地寕群賢滿朝少
監馬公之徒以陳力載劳垂功無穷者慮之逺
擇之審任之専也向使侯竟代去雖懐甚忠極
智無能䆒于其聀是亦侯所遇也惟兹牐地最
要役最大馬氏之後侯之功為最盛故詳于是
碑以告後之人侯名仁仲河南人辭曰
　　昔在至元　惟忠武王　自南還帰
　　　請開河渠　自魯渉齊　以逹京師
　　　河渠既成　四海率徔　萬世是資
　　　朝颿夕檣　垂四十年　孰慢而墮
　　　翼翼張矦　受命仁宗　號令風馳
　　　徴功發徒　既滌既脩　濟牐攸基
　　　先鳮而興　既星而休　觸冐炎曦
　　　疾者薬之　死者槥之　奚有渇飢
　　　拊循劳徕　信賞必罰　勿亟勿遅
　　　十旬之間　遹潰于成　智㒺或遺
　　　洋洋河流　中有行舟　若遵大逵
　　　舳艫相衘　㒺敢後先　亦㒺敢稽
　　　賢王才侯　自北自南　頋盻嗟咨
　　　曰惟京師　為天下本　本隆則固
　　　惟帝世祖　既有南土　河渠是務
　　　四方之供　于千萬里　如出跬歩
　　　聖繼明承　命官選材　惟侯之遇
　　　昔者舟行　日不𢾗里　今以百𢾗
　　　昔者舟行　歲不𢾗萬　今以億慮
　　　惟公乃明　惟勇乃成　惟亷則怒
　　　汶泗之㑹　有截其牐　有菀其樹
　　功在國家　為在天下　永世是度
　　天華萬夀宫碑
唐貞元中吉州刺史閻矦隐于城東十五里天
嶽山之夫容峯後傳以為仙云其山世為閻氏
業子孫世為郡人山高廣可十里俯覧郡中諸
山或言古仙人浮丘伯及其弟子王郭二人亦
嘗徃来其䖏及称山中多光怪倐忽变化甚異
延祐三年矦諸孫弘毅即其地祠浮丘以其二
弟子及侯配廣殿大庭髙門修廊皆合制度又
割田廪有道之士以奉祠事明年郡人曽編脩
巽申為請于玄教大宗師命為天華覌至順元
年陞為宮明年正一教主三十九代天師加天
華萬寿宫并書其顔咸謂君子作始罝具金石
刻請為刻辞按庐陵志侯名宷𥘉隠夫容後淂道
山東南三十里之洞岩臨江玉笥山志又言承
天宫西南十五里南障山葆光覌有吉州閻使
君别墅後淂道衡嶽學仙之人固􁁬忽不可知
而戎昱集載送吉州閻使君入道詩此尤足徴
者浮丘事見列仙傳天下高山絶境類有浮丘
遺跡要不可詰然古之士君子負徳行方藝不
見不用于世或著書立言以傳其道或躬耕採
拾以楽其志或依托佛老以寄其跡若此者世
多有之後世至有因之以為冨貴利逹之途赫
然与王公大人並馳争先者侯之孫自壮歲抱
其才逰京師𢾗被荐不合去最後受知集賢諸學士
荐為甘肅儒學副提舉又翩然嘆曰即見用以
踰五望六之年馳𢾗千里之地逐尺寸之禄智
者不為也曰天華吾故土吾将老焉其犹有乃
祖之風與其辞曰
　　瞻天華之岩岩兮　前青牛而後玄武
　　乍蜿蜒而囬伏兮　忽鶱騰而軒翥
　　丹霞爛其高兮　白雲縞乎在下
　　俯城郭之鱗蓐兮　覧平原之膴膴
　　香城鬰其在望兮　乃匡仙之故居
　　枕黒潭之黕淡兮　大江淘而右趋
　　步靈皐而造神澳兮　頋列仙之攸舘
　　浮丘既厭世而髙馳兮
　　閻仙又擯余而不返　召青鵉使駕輅兮
　　俾鳯以調笙　抗文龍之雲旗兮
　　仍析羽以為旌　兾神君之来降兮
　　余将肅其並迎　昔孔子之欲乗桴以浮海兮
　　老聃亦度関而西逰　知文武之不可
　　作兮　道凛乎其莫㽞　何盛世之
　　孔明兮　亦高蹈而逺引　矧兹邑
　　之鉅䴡兮　乃英賢之所藴　君子
　　固难進而易退兮　亦因時而顯隐
　　神君既有此灵宫兮　曰高明而又􁪇塏
　　山樷樷以四周兮　繚青川之凂凂
　　撫下人而頋懐兮　歴千歲而犹未改
　　起倚檻而浩歌兮　将畢景而靡悔
　　臨江路玉笥山萬夀承天宫碑
天下称大名山在大江之西者三曰匡廬曰閣
皂曰玉笥玉笥又為天下絶境按道書及啚志于洞
天則太秀法楽于福地則郁木凡為老氏之宫
二為覌二十有一而皆統于萬寿承天之宫宫
在洞天之西三㑹峯之下玉澗之上云即梅子
真隐䖏漢𥘉覆箱之麓有覌曰玉梁言𥘉為覌
時天降白玉梁因以為名晋永嘉中徙號于此
唐之季道士刘潜谷建老君院覌旁曹䖏明亦
建精思院而王䖏士遂以覌為靈宝院南唐保
大中徙靈宝又貭議合三院之田復爲玉梁覌
刘傅陳紹覌王傅丁守玄姚文貭曺傅宋懐徳
汪希聲皆有道者號玉梁八祖宋大中祥符元
年賜覌額曰承天宣和𥘉陞爲宫宫之衆幾六
千指爲友寮五十餘而唐宋之君𢾗設金籙醮
于此故玉笥之名震天下大覌庚寅宫灾各出
建壇埸以居寮之存者僅十有三灵宝之友曰
超燕浩然水竹飬真老君曰智仁玉洞玉山夀
玉精思曰清音清隐桐澗道冲雲菴建炎紹興
之際管轄刘思齊知宫楊得清始復其宫何道
冲何守元継之宮日以脩咸淳中𬋩轄李允一
之兄珏為閤門宣賛舍人淂幸上為請以甲乙
傳次從之入囯朝至元二十六年詔加萬寿承
天宫給五品章以允一為夲宫住持提點兼夲
路道録與知宫謝景巽謀大新其宫以称上賜
景巽乃種樹積財以待之大徳三年𥘉作東西
廡而允一卒刘夀翁周源深刘居敬何應仙䓁
継之皇慶二年寿翁源深建寿春閣主宰三官
三殿延祐改元建三門及正紀堂鐘楼齋堂庖
庫之属至順二年居敬應仙建三清殿費以鉅
萬計居敬及李師周各以私錢五千緡倡之餘
皆出諸宫中王宝仙䓁木惟棟材淂巨檆株于
郡人鄧守一餘皆取之謝景巽所手植之者于
是棟宇之制金碧之餙象設之嚴莫不度越于
前矣又増飯衆之田合新舊為畝萬有竒而宫
始大偹君子曰大江之西雖有三大名山惟此山兼洞天
福地之重峯有太白雲䑓郡玉秦望之属三十
有三壇有太清太一曜明白鶴之属三十有九
䑓有東華赤松白雲之属十有二谷有彤霞卅
陽之属五井有丹砂玉乳醴泉之属十至若三
溪八池七潭六源四塢二十四澗皆勝絶之䖏
髙摩天関勝入地軸載之莫䆒其名窮之莫極
其源雲雨所都雷電所家金芝灵草之所囿神
龍異獸之所窟宅天鍾其英地儲其灵磅礴扶
輿非遺世絶俗乗虗馭景之士不䏻徧睹也古
今隐居淂道于此計不可𢾗其幸知名者若秦
孔丘明䓁十人漢梅子真梁杜曇永䔥子雲唐
羅子房羅公逺謝脩通刘道平宋沈鱗毛淂一
李思廣之徒三十有八人皆磊落竒傑世不常
有其不肯名于世者不知其幾且神禹大聖也
漢武英君也言皆尝應符受籙于此使天下之
人披啚志聼逰士談說孰不延頸稽首矯然如
在弱水之外信天下之絶境矣而萬寿承天宫
寔統此山不亦重乎今宫庭之䴡不獨可称上
賜又足以称此山不亦美乎然是宫也興于漢
盛于唐燬于宋雖復于南渡又二百餘年以至
于今始完且美厥惟艰㢤為之後者當何如其
継也今住持提點是宫者通玄冲素明逺法師
教門高士何君應仙也宫之浩然堂卲天麟念
其脩𣸪之难何刘以上諸老之勤請文刻石余與
邵然又嘗識何君序已復係以詩詞云
　　大江之西洞庭東　三山鼎峙争長雄
　　玉笥嵯峨与天通　千廻萬轉重復重
　　十人避秦入山中　池飬十魚為九龍
　　九人乗龍上虗空　赤帝飛入為九嵕
　　四海照耀何烘隆　三疏不救莾賊凶
　　曹瞞欺天塞帝聪　玉梁白晝随靈霳
　夀春真人抗灵蹤　玉壇佳氣常欝葱
　　璇題翠羽開神宫　九霞炤地光熊熊
　急澗鳴玉相撞舂　群峯四合如朝宗
　　承天萬年亮天功　太秀幽詭郁木同
　　重岩洞􁒽守鬼工　白猿夜唬宝氣衝
　　我欲求之白雲封　金闕先生碧两瞳
　　弟子文詠敬以㳟　巣雲駕霧留飛蹝
　　玄洲長史白玉容　八十二口来相從
　　一入不復世莫逄　忽而見之若發蒙
　　朱宫玉堂繍簾櫳　青童素女清而丰
　　桃花杏花相映紅　忽而不見空溟濛
　　或聞玲玲磬与鐘　或如金鳮暁啼風
　　何刘沈謝𢾗十公　遺聲逸响犹渢渢
　　霓旌羽莭何當降　霞衣飄飄珮琅璁
　　下与世人哀􁓋恫　身為風牧常先鴻
　　上佐皇羲播時雍　還淳返朴服孝忠
　　物不疵􁨝年穀豊　氣酣飛上三會峯
　　周覧四極摩蒼穹　前有天柱如華崧
　　落日炤作金夫容　三峯東出號赤松
　　雲䑓太白相横縦　群玉金扇逺更濃
　　两峯相倚如駏蛩　𬗋薇高閣𬗋霞冲
　　石橋金柱争巃嵸　長江外抱如白虹
　　束以驚峡轟奔洪　千今萬古聲淙淙
　　百神歆集元氣融　超凌蓬莱軼崆峒
　　仙来不来我心忡　山中有艸名碧茸
　　食之千歲顔如童　我欲求之不可穷
　　願珮舎景從仙翁　𬗋袍白馬来两􁏢
　　奪取神君一尺銅　坐閲絶景忘春冬
　　勅賜漢昭烈帝庙碑
燕俗庙祀漢昭烈帝関将軍羽及奉蜀郡太守
李氷甚䖍昭烈関将軍皆涿人今州南十里楼
桑村即昭烈故宅其祀昭烈羽冝以郷里故氷
在蜀堰江水以灌民田又鑿石為犀五牛以厭
水妖燕無洪河大川歲多暴水故涿之范陽礼
智鄉有益者神巫王媪之子也媪爲巫五十餘
年媪死益襲其業如媪之神遂合所淂施与作
昭烈帝及蜀太守庙于其里前遼陽行省平章
政事今中政院使哈刺帖木児相以私錢若干
而殿堂門廡象設器物之属无不偹元統元年
九月十日爲請于上降香幣以落其成明年三
月六日又言之奎章閣侍書學士沙刺班使奏
命臣傒斯紀其事于石而上皆従之其不絶人
爲善之畧如此且天子固天下神民之主凡有
功烈于民者冝不限以地使天下皆淂尸而祝
之以係其尚徳慕義之心然臣聞有天地即有
鬼神鬼神一隂陽也陽其神隂其鬼陽変而隂
化一変一化鬼神之道著矣故傳曰鬼神之為
徳其盛矣乎謂鬼神能祸福人者無之作善降
之百祥作不善降之百殃此鬼神之机而善悪
之應皆人所自為也雖古之巫覡祷禳祈禜亦
因其人心所感而為之應焉尔所祷非所感而
能福人者無之故曰皆人所自為也若昭烈續
漢祚于既亾関羽不事賊操而委貭刘氏李氷
當秦之暴而拯民于溺至今人庙而祀之者豈
非為善之應耶亦其所自為也神既以此而受
福于千萬世其所以福人者豈肯異于其所受
耶嗚呼隂陽也鬼神也極天下為䏻変化者也
福善祸淫而無所容其心人可不知所自為也
㢤詩曰求福不囬此之謂也臣既奉詔謹拜手
稽首而著其說𣸪為之詩曰
　　坎坎兮伐鼓　掦揚兮合舞
　　神之来兮如雲　神之去兮如雨
　　神福我民兮不知　民望神兮恐神不来
　　　神不来兮心孔悲　神之来兮民之依
　　　黄屋兮赤旂　左諸葛兮右羽飛
　　　神在漢兮漢不衰　漢雖衰兮神不遺
　　　神福我國兮踰漢盛時　長㦸兮丹轂
　　　堰江流兮潅平陸　神在蜀兮秦之福
　　　禾黍芃芃兮妖孽伏　神福我兮如神在蜀
　　　涿鹿兮范陽　神之合兮煌煌
　　　冝君冝臣兮祚灵長　五風十雨兮均万方
　　　庙孔碩兮荐苾芳　神永世兮兹頋享
　　　双莭庙碑
皇帝元年江浙行省言漳州萬戸府知事闞文
興死其君配王氏死其夫邦人既為之立庙請
加褒顯以慰邦人心以為天下後世勸乃下吏
部㝎封太常議謚而封闞文興為英毅侯王氏
為貞烈夫人庙曰双莭之庙今右司郎中張侯
士弘為吏部侍郎時所力行也新安鄭玉復持
張侯命請暴其事于䴡牲之石闞文興不知何
許人王氏金陵民間女至元十三年從萬戸賈
将軍戍漳州十七年八月望劇賊陳釣眼夜率
衆為乱殺招討傅全及其一家官軍死者十八
九闞文興力戦死其配王氏有美色為賊所執
逼汙之紿曰我不幸至此豈敢爱其身碩收塟
吾夫然後惟命賊義而許之淂其夫乱屍中置
積薪火之遂自躍火中并焼死後十八年府始
上其事連帥及部使者以逹行省又九年行省
始聞于朝下礼部議部請訪王氏族里旌其門
閭收卹其宗親乃以其事付史舘事下江浙求
之六年無所淂乃用漳守言表其故营曰烈女
之坊然無及文興者又二十一年士民之言不
已以有今日之請嗚呼二人之死卓卓如此犹
歴五十有四年始獲五䓁之封双莭之錫且必
待張侯賛之人之伏岩藪沉下僚砥名礪操欲
聞于天下不亦难矣况𢾗十年之間有司之請
朝廷之議皆為王氏止王氏信莫及已闞文興
亦詎可少㢤天下綰符杖莭擁萬夫之衆鎮千
里之地者不知其幾一旦四方有急天子之命
未及于境已閉閣称疾者有矣遂委兵而迯者
有矣當是時変起倉卒使闞文㒷苐守薄書期
㑹之常負妻子踰垣而避之人亦孰淂而議之
而臨难忘身見危授命蒙凶威蹈白刄奮萬死
不頋之勇死而不悔者何則祸乱作于前忠義
激于内不暇擇地而死也至于王氏决死生于
俄頃不辱其身烈丈夫有弗逮矣君子曰人皆
死于危二人獨死于安皆有苟兔之道而不為
也然江浙之請雖堅中書之命雖下㣲張侯英
毅必不侯貞烈之封亦不及而闞之死其君王
之死其夫亦豈欲求庙食兾褒寵邀譽于天下
㢤誠不忍棄君臣夫媍之義焉尔傅全闔門死
难有司之請䎐廷之議皆不及者武臣死事囯
有常典云其詞曰
　　　世道升䧏　視綱与常　綱常弗紊
　　　國乃吉昌　仡仡闞矦　夙佐戎幕
　　　匪矛匪㦸　而簿書攸記　婉婉王姬
　　　来嬪于闞　夙興夜寐　惟警戒是鍳
　　　元有南土　爰鎮于漳　閩山岩岩
　　　以海為疆　謂國既平　謂威德既加
　　　弗戒弗偹　而内生孽芽　盗夜斫营
　　　矦亦戦死　王姬不辱　入火如水
　　　五十四年　民請弗却　庙有新號
　　　而封有新爵　載念厥𥘉　風教未立
　　三綱如此　命胡不集　唯矦克齊
　　而家而媍　克配尔德　生雖不融
　　沒有遺則　民心孔懐　庙食孔宜
　　式著刻辞　為臣妾之規
　　龔先生碑
自周程朱張氏没天下壹資其書以為富貴利
達孔孟之道闇然不明宋末科目極弊之餘用
周程(朱張氏之書以為學皇元科目復興之/後能用周程朱張之書以為教吾郡南)昌則有龔先
生云先生没九年其門人朱志孚黄􁍒尹三以
状謁銘其始至也余以憂在告其再至也國方
　有大故三至而辞益悲志益勤淂師弟子終始
　之道乃叙其㮣而銘之先生諱日新字中孚五
　歳入小學十歳通進士業十五有能聲洪胡氏
　純饒氏應中吴氏應期始去舊業由周程朱張
　氏之説以求達夫孔孟至元中以郡太守之招
　分教進賢日与邑賢士龔君煥講求孔孟之旨
　使知仁義為重富貴利達為輕而孔孟之道為
　大邑人翕然師尊之先生八歳時大父成已以
　户調督輸失期逮至邑潜徃候之坐當笞徔容
　進曰大父耄老家君適有采薪之憂幸少貸當
代輸令大驚試以尚書禹貢盤庚諸篇誦説如
注令礼而免之父鈞嘗淂暴疾氣己絶咸謂宜
遷正寝先生曰必三日乃可時時手注善藥口
中翼日忽自蘓又十二年而終媍翁袁大夫漸
治宜黄有殺人之舅誣其甥而已証之者先生
至邑亷淂寔白而正之咸淳𥘉度宗潜藩㤙試
京師謁陳尚書宜中坐頃賈似道至起避旁舍
中賓退尚書曰䏻一詣此人否对曰不䏻尚書
嗟嘆乆之咸淳癸酉復与計偕而国亡矣吴先
生疾也日往問焉其没也無以為哀己塟焉其
教人也諄諄不􁒭不達不止嗚呼先生逺矣今
之讀周程朱張氏之言者皆是也而先生逺矣没
之日寔至治二年八月五日以某年月日塟于
某夫人某氏子男三以荘立信太𥘉荘早世孫
男五名与竇侍郎禹鈞之子同而亡其侃乃銘
之曰
　　道行以天　行道以人　萬変摩盪
　　忽而磂磷　惟君子人　内主外賓
　　彼德于天　吾自吾身　穷達一揆
　　尊尊親親　邈矣先生　勒此貞珉
　　嚴先生碑
世有朴山易説十四卷宋末吉之太和嚴先生肅
所著也咸淳中江丞相萬里馬丞相廷鵉皆好
其書為献之天子徵為秘書省較勘宋亾之歳
三月二十有五日亦以疾亡皇慶𥘉余在京師
識其曽孫有開有才藝有德行問其世則曰吾
之先馮翊人也唐之季袓实為江淮轉運判官
遭乱不䏻帰留居廣陵子可求事江南吴王為
尚書僕射同平章事子續又事江南李主亦以
門下侍郎同平章事是為懿公遷金陵乱孫美
舉家南竄至太和家焉遂為太和嚴氏自懿公
後始去干戈事文學自秘書郎常州推官震始
登宋慶暦壬午進士迄宋亾為世科之家又一十
有八年余在奎章閣遺余書曰昔者嘗獲與子
詳吾世家于京惟大父績學篤行著書立言以
惠吾後人而墓道之石未列所刻辞敢請按先
生字子方曽大父諱光道朝奉郎通判潮州康元
之弟也官保義郎淮東制置司幹辦公事大父
諱知古父諱起予娶叚氏子男二􁑼父用父孫
男四曽孫男若干人女若干人壽六十六墓在
縣南之某郷隆福山之原夫易之道深逺矣世
之言易者至衆矣嚴氏之書最晚出致使名宰
相献之天子藏之秘府固有以淂聖人之心乎
嚴氏両世相覇國而轉徙䘮乱曽無寕歳積十有
餘世乃淂先生以四聖人之心竭四十年之力
其書不与國俱盡宜哉先生之被徴召也到官
数月即自免去曰吾豈以六十之年而不知其
所止乎易曰介于石不終日貞吉言知幾矣銘
曰
　　經之全　惟易然　言之难
　　公淂焉　子若孫　尚永傳
　　樂􁀫碑
余嘗讀老聃氏書至長生乆視之説曰此世所
謂神仙者非耶又有䏻以術役鬼神召雷電祷
雨晹已疫癘亦曰岀老聃氏老聃氏果何道哉
廬陵高敏則君者博達深識之士也有所善頥
浩先生頥浩先生者郡之安福人也名同寅字
惟寅姓陳氏宋咸淳中棄家入清真覌為道士
至國朝天下郡縣置道官又置南北道教所以
領之其教所號之曰明素葆真大師教門高士
以為郡道録即為之不辞厯住冲虚覌梅峯道
院所至祷雨暘已疫癘崇棟宇辟土田至于起居
飲食莫不与人同也然今年八十矣顔如春花
步履飄飄然纔如四五十人又善為歌詩一字
作不俗下語不知何道以致之及察其所讀書
皆老聃氏書也覌行事皆非老聃氏所嘗言者
豈守其真而溷其迹耶高敏則君又嘗聞其言曰
天地果無終乎則纍纍乎莾蒼之野者何為而
有之天地果有終乎則炳而為日月星辰峙而
為山嶽流而為河海何為而莫之易也故聖人
䏻其所無終不䏻存其所有終衆人常𣣔其所
有終而不䏻存其所無終彼纍纍者吾獨且柰
何哉今求吾之道者曰老聃氏也求吾之行者
曰老聃氏也彼烏知老聃氏者天地存亦存天地
終与終天地而有不終者存焉彼又烏知老聃
吾方且為樂􁀫以待天地之終也聞有揭子者
䏻言孰為吾使志　之高敏則君以告乃為之
志而歌曰
　　猗頥浩兮　不与我好兮　而使余
　　告兮　猗賾浩兮　不与我
　　期兮　而謂余知兮
　　天地廓廓　不可以度　日月爍爍
　　不可以約　吾非老聃　安䏻志
　　斯􁀫之樂
　　大元勅賜正奉大夫江南湖北道肅政亷
　　訪使董公神道碑
元統元年十有一月月幾望奎章閣承制學士
臣沙刺班召臣傒斯至學士院傳詔命臣撰故
正奉大夫江南湖北道肅政亷訪使董公神道
碑别勅新南臺治書侍御史臣巙巙書其丈翰
林學士承㫖臣師敬篆其額臣窃謂自太祖皇
帝應天啟運其将相大臣父子孫曽傳百数十
年称名臣者数十人或擁旄杖節出謀發慮佐
定海宇或安危靖乱行政施化藩屏國家于外
或献可替否拾遺𥙷過匡輔政理于内功不絶
于信史名不染于罪藉天下庸人媍女皆䏻称
説者惟董氏而已以臣傒斯獲偹載籍与有荣
耀故不敢伏闕辞譲謹按公諱守中字子平世
為真定藁城人曽大父龍虎衞上将軍左副元
帥知中山府事諱俊大父資德大夫僉書樞宻
院事典瑞卿諱文忠龍虎公第八子上自天子
皆以苐称父資德大夫御史中丞諱士珍公始
入太學簡知世祖召問時政條对詳敏如素習
吏事者命之　仕則辞年二十二乃以世胄𥙷
内供奉歴尚服院懐慶路判官河南行省理問
典瑞丞僉典瑞院事集賢侍讀學士浙東亷訪
使湖南湖廣參知政事漢中湖南湖北亷訪使
累階正奉大夫公入官幾四十年最其在官才
十有二年以母䘮去供奉閒居十有七年以尚
服院罷觧判官閒居一年以上怒有司左遷公
止懐慶之行閒居三年以父憂不果赴理問及
辞典瑞丞終制二年　以弟守庸為御史舍浙
東以疾棄河北皆間居二年遂以至順四年六
月朔年六十一薨于家自同大父以下親無不
在旁者薨九日塟邑西九門先茔贈某官公之居
家与夫人事父母盡其孝遇宗族郷党賓客盡
其礼馭臧獲盡其恩諸弟妹昏嫁皆取具夫人
奩中之資父之澤則以譲其弟大父之澤則以
譲其叔父諸子女無適庶視之如一公之居官
潮壅揚州金沙河舟楫不通豪民恐奪両河地
数賄有司勿濬有司亦因以爲利及公爲河南
竟濬之河北飢部使者下令盡逐流民之南渡
者北帰公盡止而濟之其在湖廣宋以馮文簡
公故宅爲貢士院在洪山寺傍及宋亾寺燬屋
仆碑而有其地公𣸪取以爲貢院江西歳給蒙
山銀冶粮四萬餘石　輸銀三萬五千両㒷國
龍閣諸山亦多産銀有請色辨蒙山銀者公曰
此奸利之民也斥之公方㽞妻子于鄂赴漢中
過汳當國家中㒷行省大臣留參軍事肅清郡邑
以迓新天子多用公計策独不聽諌止孛羅守
潼関関果不守騷動三晋及新天子至召賜白
金百両以爲河南亷訪使帥師守武関迄乱定
無一人敢窺関者明年天下大飢武昌群豪控
諸米商閉糴以徼大利城中斗米至萬錢公適
至杖其党与七十餘人米大賤又輟貢士荘錢
入學養士恐以飢廢講刻朱文公戊申封事于
南陽書院使學者知格君之道有司受賍聼民
誣父妾負財迯妾实与争溺水死公正有司及
誣者罪惟公平生于朝廷無干進之櫝于权門
絶私謁之迹又不幸年止中壽故上不䏻盡公
之用下不自竭其志竟如是而止悲哉然臣嘗
待罪國史伏讀　太祖以来寔録及覌董氏家
傳朝野所記載詢諸典刑故老董氏之先南征
北伐未嘗妄殺一人妄施一政天下𥘉定諸将
並觧兵柄唯董氏不許以僉樞公寄天子腹心
居中者四十年才四遷其官覌公進退可謂無
忝乃祖矣公夫人名臣翰林學士承㫖王文康公
鶚之孫翰林直學士之綱之女勤儉懿爱德為
九族師封隴西郡夫人生三男子一女子男鎋鉉
鑰也姬子女各一人男鐩鎋由武偹庫使五遷
而僉群玉内司事亷直貞亮為　英宗文宗所
知及鉉之篤行鑰之好學鐩之脩謹皆䏻守祖
父之訓為孝子慈孫龍虎公累贈推忠翊運効
莭(功臣太傅謚忠烈僉樞累贈體仁保/徳佐運功臣太師謚正獻中丞贈純)誠肅政功臣
太傅謚清献階並開府儀同三司勲階上柱國
爵皆趙國公銘曰
　　天啟有國　篤生賢哲　董氏数世
　　終始一莭　人謂董氏　獨保天廸
　　匪天私董　唯以不殺　如漢鄼留
　　佐命㒷劉　有舉必賢　有謀必酬
　　　惟滿溢是戒　惟清静是修　又如西平
　　　在唐之造　功則譲䏻　過則引咎
　　　惟善是与　惟德是𢡟　而子而孫
　　　半涆天下　王公令僕　方騖並駕
　　　人惟好德　如春在物　生生靡穷
　　　莫之能敢遏　豈彼驕陽　焮灼歊蒸
　　　歘兮凜秋　為寒為氷　矧兹董公
　　　翼翼其承　惟祖考是訓　惟德義是經
　　　進退用舍　与時偕行　用不盡材
　　　寿不侔德　而公之嗇　而後之益
　　隱卒豊終　爲天子之公　厚本濬源
　　惟子孫之恭　臣拜稽首　式掦休風
　　以示趙人　以篤世宗
　　趙功可墓誌銘
余讀太史公書至倉公扁鵲傳嘆曰功之及人
深矣然其子孫無傳焉歐陽先生守道所爲天
和老人碑累千数百言与龎安常並称且曰子
若孫皆進于學其門户将大又嘆曰子孫之大
也其必由學乎天和姓趙氏其始祖三衢人徔
趙清献公官贑上至廬陵家焉三世至荣道盡
譲田廬兄弟而自立荣道生慶善慶善生鶚飛
是為天和博學善為文章有盛德著書百二十
有六卷生四子惠愿贑日章日章徔老氏學惠生
宋永宋強愿生宋文贑生宋庠宋安宋永字儀
可宋安字功可以文章齊名號二趙先生儀可
嘗三貢于郷又入太學充博士弟子員宋強亦
登進士第為韶化簿尉卒功可雖不及貢他人
淂其文輙与貢使宋不亾儀可必不止太學功
可必貢且第及科舉復則皆老矣儀可尋没功
可䘮明然儀可之文播天下功可謹自晦犹為
人所尊尚称郷先生泰定三年十有二月乙未
功可亦没明年秋八月其孤靖衰絰走門泣且
拜曰我大父則歐陽先生銘其墓而文丞相題
其盖我伯父則翰林學士承㫖程公銘其墓而
翰林學士承㫖趙公書其碑惟先人之塟願併
以累子噫余敢抗諸老哉然獲知功可今二十
七年矣其淂辞君生七歳而孤服除而母嫁大
父鞠而教之警敏絶人貫穿諸經羅絡百家而
為人温厚純慤和而不同為文䟽達雅粹豊而
䏻約其教人也本之以不欺継之以不􁒭故徔
之㳺者皆賢子弟其兄死諸孤孑立皆与教育
而昏嫁之而見之未尝不以礼晩歳楼于屋之
西偏揭曰吾美盖感其平生淪落不偶晚得安
享太平無去國懐郷之憂而自幸也自是賦詩
飲洒無日不在兹楼矣及其没也飲酒三日無
疾而殁年八十一娶胡氏子男三人初逺靖初
客南海二十年父死不及歸逺為新㑹縣教官卒
凡䘮紀惟靖而已女一人適張元孫男六宜簡
宜晦宜遜宜立宜和宜肅女一人曽孫男女各
一人将以閏月二十日塟所居之趙山嗚呼功可
已矣余覌靖之為人簡慤嚴重且其為文甚類
其父諸子又類歐陽先生所謂大者其在兹乎
儀可後易名文家復有神甑之事云銘曰
　　趙昔有甑　大比則鳴　伯也三應
　　叔果弗灵　甑既墜矣　天開聖朝
　　昔視為祥　今視為妖　温温君子
　　弗䆒以老　藹藹令德　無忝祖考
　　嗟尔振振　曰子曰孫　念尔祖考
　　允大尔門
　　奔清甫墓誌銘
安成有士而隱于醫者曰奔氏諱清甫生宋宝
祐間九歳而孤即強學自爱視取高科都美官
如指掌積勤十二年而國亾科舉廢又連遭大
䘮征徭風火巨室瓦解乃盡棄其田疇取神農
黄帝之書日夜讀之心通理解天授神設以之
察脉視疾論生死虚实寒熱雖世業鮮能過之
四方無貴賤貧富求者如歸市遂以名醫聞自
是声日起家日𥙿而無推剥糜爛之憂天下立
醫學置吏多劝君爲之者君不應然學校每頼
君以爲重君平居孝友凡見父之執母之族必
敬之如父母兄深甫貧事其兄如父事其嫂如
母撫其子如子從父仲龍老而無家養之終身
兄及從父没以礼塟之徔妹之夫劉才英溺死
二孤㷀然君爲經紀其家同居子姪有他適必
謹視其私雖犬承使各得其所故家子弟覉孤淪落
旁皇無所帰或舘之或食之或衣之曰此名家
之子也人以横逆相加未尝难焉惟讀書老不
释卷多所編校及科舉𣸪而老矣㤗定三年七
月淂疾手課程文一通授其子沭浴衣冠語衆
曰後三日夜半吾當死及期而卒年七十二将
以沒之明年九月庚申塟郭北順安鄊印山之
原孤元凱令其子中冷以書謁銘君之先汴人
七世祖仕能事宋徽宗為侍禁靖康之乱從
隆祐太后南幸至安成家焉仕能生成甫成甫
生逸孝宗時舉直言極諌科逸生成莭郎子英
子英生普州安居尉士同士同生志學是為君
之父君三娶皆刘氏子男三元方元凱元中元
方本趙氏子從母帰奔故冐奔氏㒷元中世醫
學惟元凱業儒文多竒女三長適郷貢進士刘
辰發之子尚賓次許適倪剛大孫男五長中冷
業進士有聲餘方向學女二惟君少孤䏻勇自
樹立既食于醫䏻爲善不􁒭又力以詩書教子
孫没犹不忘以進士業勵其後且其明足以知
死生之故有合于君子之道宜淂銘銘曰
　　猗民之生　汨汩营營　爲之礼楽
　　以防其情　爲之藥石　以和其形
　　民犹蚩蚩　弗念厥生　善爲政者
　　不失其經　善爲方者　不䘮其平
　　惟以保其真　嗟嗟奔卿　子孫其興
　　䖏士楊君墓誌銘
豫章先生熊氏以六經教授東湖之上燕晋齊
魯関陕之士皆不逺数千里受業門下去即掇
高科都顯官立盛名至有閉户穷經甘白首而
不屈者郡人楊綬又独嶄然群弟子中其讀書
務求大意不棘棘章句其爲文鉤玄抉幽非博
學識字不䏻讀然反覆沉欎固将就平易而未
及者其力行敦六行明五教邪說不䏻乱世好
不䏻惑恒居無雜言盛暑必冠帶与人交必敬
爲人謀必忠不以利害枉其道不以毁譽屈其
志三試進士三見黙不易其所好熊先生深爱
之同學亦皆以為不䏻及熊先生没常忽忽不
自聊然益奮于學有一日千里之勢至順二年
四月二十日年三十八竟以疾卒君子莫不傷
之且曰使不死吾輩皆當出其下明年夏其孤
某年月日塟于某以状介父之執至京師請銘
按楊氏其先聞世家五世祖顯寿徙豫章遂為
南昌辟邪里人顯寿生文貭文貭生炳及開慶
己未進士撫州金谿主簿㑹龍炳無子以㑹龍
次子惟善為之後娶信州鉛山主簿胡庭桂女
生君君字宗敬早孤䏻服勤母教又淂名師友
以成之故所至有過人者惟人之生也命之脩
短懸于天學之成否係于人是以君子之學常
恐志未畢而年不待也孜孜勉勉死即已矣若楊
君者不亦深可哀耶君娶揭氏生二子成允成彦
二女尚㓜銘曰
　　梗楠豫章　為棟梁兮　璆琳琅玕
　　為珪璋兮　才而短折　君子之傷兮
揭文安公文集卷之十二
揭文安公全集卷之十三
　　　　　　揭　曼碩　傒斯　著
　　　　　　門生前進士爕理溥化校録
　　饒隱君墓誌銘
臨川饒國華卒之明年其孤得正馳書京師請
銘曰先子且属纊曰吾生無所成名没必得故
人揭君銘余十五年前過臨川遭國華扵道要
余至舍行二三里至太原之谷其山四高環合
如城中有良田美木水聲淙淙与禽鳥之聲相
亂坐予屋西别墅悠然之亭諸子玉立觴酌屡
行復徘徊濯清釣雪諸軒亭之間花氣襲衣竹
隂滿地使人冷然忘帰為留一日而去自是嘗
一再過之不謂奄然死矣悲夫君早孤事母鄭
孝謹為人端重和粹好讀春秋左氏傳䏻通諸
史始末重賓客楽施予浮沉郷里與時高下及
諸子既長皆讀書有守定持其家乃泛大江浮
雪夢弭楫漢水之上入鹿門求龎公遺迹登峴
首訪羊公墮涙之碑扵是扁舟東下覌六朝故
都泝彭蠡而還方謀厯齊魯燕趙之郊而不待
矣鳴呼遽如是而已乎君長余一歳耳余雖生
何益忍不銘君㢤君諱應舉其先南豊人曽祖志
通祖宗父文祖配呉氏子男三得正得貞益女
二長刘次適余孫男一瑞生女一君卒以至順
元年十月七日年五十八葬以某年月日墓在
某原君嘗𣣔買書数千卷割田建義塾以教郷
里子弟未遂而沒是尚在後之人銘曰不角而
勝不求而足悠然太原之谷庸非斯人之福
　　蕭景能墓誌銘
㤗定三年九月五日廬陵蕭祥嘉景能以疾卒
将瘞矣其妻之兄郷貢進士劉性粹衷告所知
　揭傒斯曰女弟之夫䔥祥嘉生而甚賢不幸年
　廿六以殁生而無所成名殁無以表顯扵世女
　弟甚哀之願得為之銘庶幾為不没也敢請問
　其善状則曰祥嘉少有志操嘗以古人自期篤
　學好問未嘗有子弟過父早䘮事其母刘生母
　張及二兄畫礼與人交和易簡諒言必可復諸
　經皆通大義諸子史方術百家皆能提其綱領
　其要雖進士程文未嘗苦學下茟輙出人上尤
　喜為歌詩以漢魏晋為宗下此惟陳子昻李太
　白韋應物以為稍近扵古長短句則曰周美成
秦少㳺姜尭章吾師也又多藏三代彞鼎罍洗
漢魏金石刻唐宋名人圗畵墨蹟之属客至賦
詩弹琴圍碁賭酒連日夜不厭平居焚香黙坐
不知斯世為何如時其父在京師為翰林曺承
㫖勛及其弟監察御史都賢所知聞其學薦充
博士弟子員念其母不果行湖廣行省舉茂材
籍教官中亦不就不知者往往誚其濶迂弗頋
也没之日弔者皆為之慟以為使不即死學不
至古人不止必且舉進士否亦必不肯睢盱噂
沓以媒其身以辱其親此女弟之所甚哀而願
銘之也幸終賜之銘夫良人者婦人之所天也
不幸不與偕老爱之而不改哀之而不忘古有
之矣未有能圗不朽于金石又有賢如粹衷者
能成其志敢不述而銘曽祖超祖子貴父均衝
以賑粟致位贑州平凖庫使漢陽府漢川縣河
濼使俄以近臣薦授奉訓大夫瀋陽　王傳府
断事官㝷以例罷娶劉氏継亦劉氏即粹衷之
妹也皆無子有女二人次則君没始生以兄之
孫継善為之後葬以卒之明年某月日墓在某
郷某原有文集三卷藏扵家銘曰生惟古兮是
　求没追古兮與㳺嗟今古之人兮不使之子而
　少留
　　　鄭隱君墓碣
　士莫貴扵知礼然貧而知礼易富而知礼难富
　者驕吝之原禍福之樞也故貧而知礼不失其
　身富而知礼不失其家豫章之新建侯溪里鄭
　君季明其富而知礼者乎君字明仲兄弟三人
　君為仲叔父蚤世以為叔父後然寔未嘗去父
　母之側其習詩礼執孝友甚謹父母嘗曰爾雖
　為叔父後他日分財固不爾殊也及父母終兄
　弟異財𣣔岀分君辞曰夫既有所受矣卒辞而
　兄弟情好益篤事其兄如父視兄弟之子如子
　每食一人未至筯不先舉人不知其異㸑也與
　人交必誠必信称人之善人不以爲謟折人之過
　人不以爲怨簡而周直而和臨事無留難吾直
　也􁒴摧山倒海之勢不以爲撓吾詘也雖蜂蠆
　之毒莫之或攖人有園田雖接壌未嘗敢利将
　不守猶委曲扶持之必不守乃倍賈償之人有
　患难必肯救之人有忿争必理解之歳豊必積
　粟以偹水旱歳飢必不貴糶以先郷里年踰四
十即獨䖏一室或與二子同寝齋閣以督其學
褒衣博帯望之翼然知為古之有礼者㑹歳賔
興語親故曰先子在宋固嘗試補博士弟子員
矣而䧏年不永弗終厥志余雖老敢忘之乎遂
躬率子弟使試有司尚継先志至治二年秋七
月淂末疾五日而没是月十一日也年七十有
六十有二月廿日塟邑之盡忠郷華表峰之麓
後六年乃以龔先生道原所為状請銘余自徔
太史後執論譔之事多矣富而好礼未有若龔
先生所陳者可不為之銘君之先徙自臨川曽
大父珉大父璇父文富所後父曰夢彂配夏氏
先十二年卒子男二元昇元麒女一適熊元恭
孫男四大同大覌許州定孫女五長適夏粛次
許適揭頑閭曽孫男二顯孫虎生銘曰物之隆
封必崇家之豊礼必恭殖有礼天所視貽孫子
視所履噫吾其跂而
　　楊隱君叔芳墓誌銘
清江楊天芳字叔芳抱疾且十載将没自誌其
墓曰世無昌黎公誰知我者盖自傷也没且葬
其子覌奉乃祖之命来請銘余雖不足追踪古
人不可謂不知君者忍不銘以慰其父若子之
悲乎其世曽大父諱必通大父諱允成父名辰
龍皆為儒其容秀整清峻進退有度其行事親
孝不妄交母聶氏䘮致客𢾗羣其學以礼義為
夲博而不雜其文黎司業立武李舍人珏呉學
士澄皆称道之其配㷱氏其子觀其女長適甘
惟逸仲適䔥鑑季適黄升其生至元丙子十月
二月廿有七日其没延祐甲寅九月十日其葬
㤗定四年十月某日邑之茂材郷鍾山其葬䖏
也嗚呼君負高才生盛時又有科舉可以取禄
　位没猶拳拳焉恨無昌黎公託其名不亦大可
　哀耶銘曰父甚慈老而哭其子子甚賢弱而䘮
　其父没十有四年始復于土祖孫依依兮尚其
　帰輔
　　　楊隱君叔宏墓誌銘
　弘農楊氏遍天下多賢而好文其世居清江之
　水南者傳至宋登仕郎允成新塗杯山廵檢應
　斗皆負竒才實學不獲志以没為當世所恨而
　杯山君有子曰継孫字叔宏甫知學即慨然以
　歎穆然以思題其讀書之室曰學軒曰吾之學
将何學乎學吾先世之所學而已先世之學果
何學乎學為聖人之事而已聖人之事果何學
乎忠君孝親敬兄友弟皆聖人之事也吾富貴
利達之不知遑恤他為于是朝夕是軒身益修
家益齊郷邑之譽益帰而君子皆謂楊氏之必
興矣年五十三竟奄然以死天道竟如何㢤君
孝友和𥙿好賓客能為詩不求甚工徃徃道人
意中事其學守家法娶張氏子四人心方直方
義方正方皆修飾謹篤孫四神明顯貴方力學
君生以宋咸淳八年壬申九月十有三日卒以
元㤗定二年乙丑七月廿有五日葬以天暦二
年己已四月九日墓在邑之茂材郷升平里小
溪山之原銘曰人知其學天知其命命與學違
我則有定嗟叔宏甫學乃其性而命之微孰敢
不敬
　　甘景行墓銘
豊城甘君諱果字景行早以群學諸生受業熊
先生朋来之門及長好為詩至元之末與邑人
蔡黻熊坦等十人結社龍澤山中方是時國家
取士非一途或以藝或以貲或以功或以法律
其最上者以文章荐可立置舘閣然皆不好唯
以治田園躬考養奉䘮祭給公上礼賓客䘏貧
乏暇則讀書教子而已天暦至順之間天下大
旱蝗民相食天子下詔賑粟五百石以上與秩
有差三百石召旌其門君岀粟或賑或貸或為
粥以食日所活以百計而不受賞未幾家人失
火尺椽不留人皆弔之笑曰昔有非有今無夲
無君何弔焉新搆既定以至元改元十有二月
八日卒年六十七将以某年月日葬于某其友
熊君椅以書致其孤之意請銘君之先丹陽人
南唐時有曰徔矩者為豊城兵馬銓轄因家焉
其子稹在宋𥘉為監察御史稹孫令詢始居邑
東功曺山下之滎陽之里逮君盖十五世云曽
大父文昭大父應欽父一清宋登仕郎君兄弟
四人君次居三兄日槃日榘弟曰栗娶周氏生
子熹爕継黄氏生三子堅垕塤他姬子二圻丁
生丁為兄槃後余與君居同邑生後先才五歳
常讀書君之詩慕君之詩慕君之為人而未及
識今竟不可復識矣而得銘君墓幸已銘曰世
貴以位君以德義世富以利君以施惠龍澤之
　山高與天連君去不囘君詩在焉
　　　故榮禄大夫陕西䓁䖏行中書省平章政
　　　事呂公墓誌銘
　陕西等䖏行中書省平章政事呂公賜還之六
　年薨三月而葬未葬旬有五日請銘公諱天禖
　字吉卿世家遼東之咸平今為燕人曽大父諱
　元仕金為監軍太祖建帝號之八年以其衆北
　㱕徔光猷皇后弟入事上承光寵者餘二十載
　大父諱惠堅及夫人董氏以順聖皇后媵臣為
　皇子北安王保傅能恭慎純慤得幸上殁謚恂
恪父諱合刺亷直多巧思為𥘉建金玉局使奏
釋所獲宋間諜鉗􁚫輸作者及渡江所俘童男
皆教以工事世守其業厯工部侍郎尚書将作
使中書參知政事拜大司徒獨立不阿權臣阿
合馬𢾗欲害之不能幸哥誣䧟丞相安童則力
為之辨焉天子心膂没贈金紫光禄大夫謚忠
惠生五男子公次居四兄天麟天祐皆至大司
徒至元廿有九年公徔忠惠公入見上即以公
可大任忠惠方選将作僚属上詔用公忠惠不
可遂以奉訓大夫同知異樣搃𬋩府事奏免所
負金帛甚夥成宗時自秘書監為将作使八年
人未嘗見豪髮私進集賢侍讀學士遷大都留
守兼少府非上共必節雖權貴莫敢干以私至
大之末擢河東山西道肅政亷訪使以母老辭
改礼部尚書又以母憂去数詔起固辞後四年
用為夀福院使乃起仁宗四年上思其祖父勲
勞嘉其誠篤特拜集賢大學士與聞國政自奉
訓大夫至是六遷為榮禄大夫每議論朝廷之
上慷慨切直不為詭隨大臣多不便之遂称疾
家居㤗定之際関陕連歳大旱父子相食死徙
　者十九文宗即位䛇起公為陕西等䖏行中書
　省平章政事以撫其民公曰民急矣即日就道
　晝夜兼行及到官宣布天子徳意發楮幣百萬
　緡米萬斛命有司賑之公乃齋不食三日以哀
　籲天其言曰天𣣔䧏大癘干民民乃能力作佐
　國家以事天地神祇臣老不能力作佐國家以
　事天地神祇而受天子命以撫寕其民民有罪
　宜悉加臣身毋乆亢旱以殺吾民天乃大雨一
　雨五日是歳大熟民始稍稍有復業者至順二
　年冬以疾奏乞還京詔許之父老聞之相聚而
哭于庭曰凡吾民之有今日者皆公之賜也故
吾民得公則生不得則死公何忍遽棄吾民而
㱕也復大哭公力疾厚撫喻之強留至明年出
関未至京上数問李平章至否既至入見上上
迎勞之曰朕乆不見卿思卿甚勤聞卿在関中
天格其誠民𬒳其澤凡使関陕還者皆誦卿之
德良用嘉歎故召卿還因賜之酒且曰卿病愈
當大用卿公稽首謝曰臣素無行能陛下寄以
方面常惧弗称况敢當大任乎至元三年春月
三日公疾始将属纊且戒令薄葬属子孫世世
以忠孝報國言訖而薨年七十将以四月三日
葬城西岡子原先塋惟吕氏自公之曽大父帥
衆㱕國今百廿有五年矣世以忠謹事上父兄
継參大政継以大司徒開府至公四世盖謙譲
亷退如漢萬石君家既閒居十有餘年及以関
中之飢起公則如救水火其憂國爱民之志為
何如也臨終猶以薄葬忠孝為属嗚呼賢㢤公
娶曹氏生大都人匠搃𬋩府達魯花赤某同知
異様搃𬋩府事延夀而卒継鞏氏無子卒継康
里氏有子曰野仙他姬子二曰大都孛羅孫男
四曰靈童今宿衞士曰悟篤思不華完者帖木
兒伯顔帖木兒銘曰自古為國㒺不以臣豈曰
以臣維老成人而無老成何以為國如彼䝉叟
冥行擿埴蒼蒼者天胡不恣遺瞻彼晨星日既
烜之嗟嗟呂氏世忠世厚孰謂伊人弗與國夀
望而不見聼而不聞國豈無人而公不存我覌
四方飢饉荐臻孰與濟之如公在秦公既逝矣
不我作矣雖不我作無忘國矣有子有孫有繹
其承㒺子之塋公其永寕
　　奉議大夫平江路嘉定州知州甘公士亷
　　　墓志銘
　宋建隆二年江南李主遷都南昌其臣有甘徔
　矩者以丹陽兵徔開寳中子禎遂以列侯居豊
　城李主入宋乃爲宋人禎生宗宗生十子其一
　曰椐居邑中後三百餘年有諱朝舉字士亷者
　沉鷙亷敏以功業自許㑹朝廷以法律治天下
　其故人官嶺南乃往求爲群吏得𥙷韶州太守
　信其亷郡吏服其能部使者聞之辟以爲椽居
　乆之遷海北海北方大治威嚴任煩苛君一裁
　以正海帥獲諸叛黎無輕重皆下獄當死君閲
　其獄出脅從者五百餘人民為立祠廣西帥思
　得強明吏以自佐復辟椽其府尋丁父艱服闋
　還府藤容二州山猺為乱佐元帥萬奴擊之帥
　聞民多與猺通𣣔盡殺之君力諌不可且曰民
　居近猺猺暴其民吏不䏻制姑徔猺保妻子以
　待官軍也今𣣔并罪其民而誅之是敺民以資
　猺也若舍民而專事討猺民必并力而誅猺破
　可必矣帥徔之即督兵進擊其酋聞之果大恐
　自縳詣轅門䧏不戦而定帥及部使者交上其
　功不報遷南湖復以母憂去㤗定𥘉起椽湖廣
行省時高昌王行平章事問疑彂难辯荅如響
大噐重之秩滿朝廷遣使與南䑓監察御史銓
廣選首用為廣西帥府經厯盖嶺海之間歳荐
飢賓栁慶逺諸猺為冦乱不止故選任之也既
下車廣儲偹簡郵傳省征歛以養兵息民居歳
餘請討諸猺事聞䛇遣湖廣行省平章刘脱歡
搃河南浙江西湖廣四省兵四萬人討之君迓
境上固言攻討之䇿必自近始近者服則逺者
自徔今近而狂猘莫若古縣猺栁州皂洞首李
氏者有衆数千夲吾撞義兵強勁可用而有司
貪暴激使為乱今大軍甫至至則以古縣猺責
之威乱方張遣一信義素孚者招之必至計日
而㓕古縣之猺㓕諸逺猺必自解而歸刘愎諌
自用不聼未㡬誘至李首及其親黨六人皆下
獄皂衆聞之大怒殺桞州萬户與諸猺不可制
矣刘駐兵数年卒無功至順二年春詔班師君
亦以病滿三月謝歸而廣西部使者馮麟郷舉
治㝡湖南部使者管不八舉才任風憲元統元
年調官京師授奉議大夫平江路嘉定州知州
兼勸農事命未下而卒是歳七月念四日也得
　年五十五其甥曽利用䕶䘮南歸子九成等以
　至元四年二月八日葬廣豊郷食禄里邵坊之
　原夏九成以南安路搃𬋩府照磨鄭德中所爲
　状請銘曽祖諱露祖諱發父諱叔良贈承直郎
　龍興路搃𬋩府判官母聶氏贈恭人娶于氏封
　恭人子男三長即九成将仕佐郎韶州路樂昌
　縣主簿兼尉次九思南寕軍史次九萬女一適
　楊修惟君與余同里而君仕越余仕燕邈然不
　相聞盖廿餘年矣㤗定三年余試進士湖廣君
　實以行省椽馳驛迓余始二見後八年余任藝
文監丞君調官京師始再見不謂見不数月而
君竟以丧㱕可哀也㦲銘曰堂堂其英烈烈其
聲有言必徴有施必行懐抱利器惟所剸治弗
頋以畏有倫有義鄉黨非戚嶺海非䟽爾毁爾
譽我亷我愚以公為忠以守為考以勤為政以
粛為教出無所資入無所㱕生一布韋沒一布
韋有臣如此弗考以死何以銘之清白遺子
　　故贈奉訓大夫滕卅知州飛騎尉追封滕
　　縣男文君墓銘
大傅掾吴文温介新深州判官周紀致其外舅
武昌治中文君渊之辭曰渊早頼祖父之訓起
田里習國書由國子生歴髙郵塩官兩郡教授
􁀊江平凖行用庫使湖卅録事溧陽州判官呉
縣尹知昌國州武昌治中凡七遷其官致位五
品幸無大闕在昌國時朝廷推恩贈先父奉訓
大夫滕州知州飛騎尉追封滕縣男母追封滕
縣君渊今年六十有七矣亦既請老于上不知
當復㡬何年而先君墓道未有所表夙夜是惧
敢請紀文温皆滕人文温又文氏壻問滕州君
所為状則曰滕州君之為人也勤儉朴素既辱
在田野不得列名仕版效才當時渾渾乎若無
異于常人也然里中緩急苟所有無不應其求
其家人或以他辭拒輙詬曰苐碩我常有何淂
不與人共之若等将舉無求于天地間耶吾知
滕卅君者如此復問渊為政何若曰在潥陽時
卅民蔡有一孫為某寺僧他惟一僧居孫上計
去是僧其孫即淂為主寺未有間㑹有以博訐
于卅者賂訐者楮幣千緡令引僧又許賂君千
五百緡渊疑之亷得实又知同列皆受賂明日
故晚出岀則獄已具吏抱牘請𥙷署渊不可厯
問皆稱實無僧訐者具服僧得免在昌國獲海
冦数十其渠言奉化卅尚十餘人具言某人居
某所歴歴可畫如所指移奉化捕之悉械送無
遺渊察之皆畏慎慈順人也必非盗乃使皂卒
易服詐為所獲盗歴引群盗辨之言非盗人人
同且各言某盗為某状此名是而人非亦人人
同詰其渠果挾仇誣之也悉縦之継又舉最于
吴吾知渊之為政者如此然後知滕卅君之為
德人滕舟君之冝有後而渊又能推孝以為忠
而紀文温且善志人之志余淂以為名滕州君
諱順字某父諱郁世為滕州滕縣人君以某年
月日卒年若千以某月日塟縣東北胡山漷水
之間洪村之原縣君丘氏子男四曰某某某季
渊也孫男若千人女三婿即文温餘未行銘曰
不曰髙乎積壌成山張而為屏翰翕而為重関
不曰深乎積流成河蒸而為雲雨鼓而為濤波
一人重義百世蒙利一人好善百世錫羡有髙
者胡有深者漷文氏積之百世允鑠
　　逸士徐君墓誌銘
吾郷之士以好善為貴不辱為荣父賢子孝兄
友弟敬累数萬世而不厭者有隐溪徐氏溪出
所居之東龍澤山中即其祖漢孺子讀書之䖏
溪之上有諱輿字德載者尤徐氏之賢者㓜而
䔍學長而更事外圎而内方上敬而下順不遺
迩不忘逺不矜小智不忽小善急人之难憫人
之窮勇與義俱不待勉強後至元五年三月廿
有六日年五十四竟以疾終婣族茹悲閭里增
歎載念國𥘉盗起郷境其祖友諒奮義庇民萬
死一生執其羣醜室家相慶世保子孫厥父以
荘承忠襲厚年将八袠好德弗諼冝􁋊敬養遽
哭乃子天道悠邈实竊惑焉然有四子文箱楫
駟檢身力學将世其羙孫支擢秀一男六女依
依膝下足慰目前将以十月已酉塟佛嶺之盧
岡其弟珏状其行請銘余昔甞聞君有美地卜
塟者睨焉卜宅者規焉因以與之不以為德嘗
市大木築室将伐貪夫狥利造辭以争因以譲
之不以為弱心有所嫉人因毁之事有所仇人
因短之日為佞䛕終身薄之冣其善行斯可銘
已其配呉氏盖先十二年卒銘曰隱之水弓其
流沄沄爰匊衆芳于溪之濆匪以娱人于以怡
親親今獨來身去為墳親匪獨来亦有諸孫諸
孫日長親日以老墳今惟新忽焉宿草我思其
人隐溪之道惟德之行惟善是寳有才弗用身
之隐也有德弗報命之殞也展矣若人邦之彦
也
　　逸士陳君墓誌銘
逸士陳君諱殷字嘉靖世居䂊章之豊城故色
晋雷煥掘劍䖏曰營塘里里故家莫尚陳氏陳
氏之賢莫尚嘉靖其曽大父亨大父世興父應
軾皆事髙尚而家範斉肅如素官君少孤母王
教育之年十五而天下易代辟地母家因受學
舅氏慱覧強記尤好讀梁太子統文選故下茟
爲文章皆有規矩事定而㱕始與世相酬酢應
機合變動無遺䇿伯氏嘉謀毎讓其能才與學
躋德與年長宗族郷黨咸属望焉伯氏蚤世撫
孤育㓜如見伯氏田園第宅中歲載斥乃法朱
氏家礼改作先祠冬至以少牢祠始祖春秋祀
先祖悲哀泗如見所祭凶年飢歲発廩賑貸不
待勸分新知舊好交際以義不事姑息晚重構
所居堂署曰楽善大書其門曰當平世遂安居
以示終焉之志元統復改至元之歲正月朔旦
又大書其兩楹曰行仁自孝悌始起家在勤儉中
以垂訓子孫三月廿日以疾䘚年七十三且属
纊子若姪皆涕泣固求一言以自克乃瞪目而
言曰可以終身行之者和而已遂卒三年九月
庚申塟折桂郷禄城里其配王氏墓南又明年
其孤植以所親熊君椅所為状請銘余甞聞君
甞有奴死仇家者仇大恐祈哀于門君曰吾豈
以此報仇者謝去之又有啇糴粟誤持賈羸而
君弗知啇頃自覺與其徒更相怨君聞故得实
曰吾豈以此為利者立還之君盖盛德人也足
以法扵後世矣君娶王氏為婦為母内外皆儀
之先二十年卒得年四十二継雷氏亦有淑德
先三年卒得年六十四子男三果迪植果為伯
氏後廸先九年卒孫男三伯庸伯寕受生女四
曽孫男二普奴德奴女一銘曰時俗之日墮兮
忠厚之日衰兮嗟若人而天不憗遺予倀倀其
何之已而已而庻其後之可期兮
　　何先生墓誌銘
至順二年夏詔以集賢大學士全公嶽柱平章
江西行省事秋具書幣遣使帥撫州太守即隱
所聘孫先生轍何先生中而孫不起何先生既
至以為龍興郡學東湖宗濓二書院賔師明年
春與其子渡江逰西山主丁氏夏六月二十有三
日以疾䘚丁氏為具棺歛命其子為位受吊諸
大夫士皆㑹哭後三日子成孫奉柩以㱕明年
十月十有三日塟邑之清原妣夫人唐氏之兆
其門人李粛以状至京師請銘于先生所與逰
者掲傒斯曰何先生海内故人執論譔之亊而
相知深者惟子舎子無冝銘者噫余以兄事之
者盖三十餘年矣余不銘誰宜銘先生諱中字
太虚一字飬正世為撫卅樂臣宦族曽祖諱詵
伯祖諱夢龍父諱天聲登宋咸淳辛未進士苐
官至主管刑工部架閣文字以才畧與伯兄兵
部郎中時齊名文丞相建都督府皆置幕下先
生少穎㧞以古學自任天下載籍靡不貫穿藏
書萬卷皆手自校讎廣平程公鉅夫清河元公
明善負天下知人之鍳皆器遇之至大𥘉二公
及栁城姚公燧東平王公構皆在朝遂北入京
師以文章自通㑹諸權臣用事内外翕翕居兩月
天大雪竟不别而去歸與諸門弟子講易詩書
春秋大江之西同郡呉先生澄號天下儒宗又
為中表兄然每推譲不敢置弟子列積所著書
曰易䫫象二卷書傳𥙷遺十卷通鑑綱目測海
　　二卷通書問一卷䪨𥙷疑一卷六書綱領
一卷𥙷校六書故三十一卷知非堂藁十卷支
頥録二卷薊丘述逰録一卷其門人潘懋類聚
刻之先生之學可謂弘肆深愽矣然生世六十
有八年連蹇愁悴者十八九書幣一入谷而客
死三百里外不知天之恝然于斯人者獨何㢤
豈其多學善著書亦天之所忌邪此固穷士之
所自託者吾不知其何故先生娶陳氏有三男
子曰長孫在孫成孫四女嫁士族孫男一人銘
曰
　　夫容之髙　吾其跂而　鰲溪之深
　　吾其厲而　先生之沒　曷其起而
　　靖逸䖏士熊公墓誌銘
集賢所號靖逸䖏士熊公豫章豊城善源里人也
諱召子字南翁少豫章先生朋来十二歲先生
世與公連墻以居後家郡中先生每歸里必舍
公所公至郡中必舍先生所兄弟自爲知已公
愽覧載藉好論古今事如生其時性抗直辨是
非枉直如别黒白雖大官豪吏一語失度即靣
折語琅琅不少衰然卒如公言人有言論失寔
舉措無節于名義或有所闕必詬辱之人亦莫
之敢怨退自悔艾而已盖皆出乎正也故鄉之
人依之以爲安視之以爲去就雖紛争辨訟可
一言而觧公早以儉勤起家而以儉勤終身不
少易其常後至元五年十有一月十六日卒年
八十三将以十二月十八日塟冨城鄉交陽之
原其諸孫請銘謹系之曰曽大父諱海大父諱英
父諱誠孫娶雷氏生子男二雅先十九年死盗
京先五年以疾卒女二長適范希驥次適范世
隆継黄氏孫男三克爱績嗣祖克爱早世無子
以嗣祖為之後女六曽孫男二長即嗣祖次普
福女二玄孫男一長夀公之塟實與子京同其
兆云嗚呼余與公居相隣世相好情義之相與
殆未有過于吾二家者然自余窃禄于朝不相
見者動十餘歲余間每一書還公必杖䇿詣門
訪出䖏余書中亦徃徃問公安否盖跡雖䟽而
情則至親也又聞余未還時公数向人言吾苐
得與掲曼碩一見而死吾不恨矣吾當忍死待
之及余還即買羊載酒躬相慶劳其喜見顔色
猶親子姪不知余之不肖何能得此于公也其
亦以先世之故與公未沒前一日余犹及坐公
榻前相與劇論當世事不知竟為永訣也悲夫
銘曰
　　欝交陽兮窈深　結重雲兮愁隂
　　望君子兮不見　渺千古兮傷心
　　傷心兮何極　郷誰歸兮里誰式
　　孫既子兮子又孫　承惠澤兮其无斁
　　劉先生墓誌銘
吉之永新儒師劉先生諱友益字益友是爲清
江公非先生九世孫曽祖諱宗信父諱縡世以
家學爲邑人師父剛嚴介特獨立無朋而以先
生爲之子故少與物忤先生少好學貧不能淂
書從里之多書者借而讀之朝借暮易暮借朝易穷
晝夜讀不絶聲過目輙記間爲人慵書以給膏
火父母憐而禁止之乃掃别室羃窓户竟夕危
坐黙誦如是数年貫穿六經包羅百氏至天文
地志律暦象数山川聮落都縣廃置皆可指畫
而談毫髪無遺也宋之仁郷里豪猾並起為亂
與伯兄真長從弟人暐皆遇害先生絶而復蘇
飢困踰年乃卜築髙山之間殿門著書不與世
接以聖人之志莫大于春秋継春秋之迹莫尚
于通鑑綱目凡司馬氏冝書而未書者朱子書
之冝正而未正者朱子正之恐朱子之意不白
于天下後世乃著通鑑綱目書法五十九卷盖
厯三十年而後成天暦中邑進士馮君翼翁傳
其書至京師國子先生得之大驚曰昔者王道
衰而春秋作春秋隱而綱目興書法不作綱目
之義又将㣲矣故聖賢之述作雖殊所以扶天
綱立人極一也遂録副在官俾六舘諸生傳習
之至順三年三月三日昧爽先生疾作犹正衣
冠危坐至午而卒年八十五以某月日塟邑之
禾山郷大豊之原娶陳氏継叚氏子男三矩衡
莭皆克紹先業孫男十曽孫男一又明年夏馮
君調官京師矩具状介以請銘馮君曰先生外
和而内剛外通而内介言簡而要不迂濶于事
其誨人也諄諄善誘白鬚丹頬神情蕭然真
有道者嗚呼若先生者苟見于用當何如哉銘
　　百圍之木　不為斧柯　蹄涔之水
　　不為江河　元有天下　先生在野
　　先生在野　志在天下　百世之上
　　先生此心　百世之下　先生此心
　　先生不作　山髙水深
　　劉福墓誌銘
廬陵劉福字孟介五歲好學日記千言不知有
童子之楽父母每憐之十歲聞科舉行即大喜
忘晝夜廢寝食蒐獵經史旁入㨗出務為無所
不知聞有學出已上便徃與交聞有大人先生
便徃貭其所疑祈寒極暑不懈人亦莫不楽告
之以道然一資以為進士之文如是数年學大
進雖宿學有不逮又恨以年不得試于有司或
曰今天下州郡以國書設教官可淂遂因言者
求之三年而後得然卒不好数数語人曰吾不
能取一苐為父母荣不数為人聞有以進士及
第者輙俛首終日食則嘆寝則䆿語父母暁之
百端終不釋或又曰子欲為甚可隐年以即事
世若此多不可数乃瞋目訶曰子教我以欺君
耶去然怏怏日益甚父母及其從父皆以為憂郷
先逹劉嶽申彭士奇羅曽深爱之亦皆以為憂
未幾果得疾疾且革猶手不釋卷未甞就床第㤗
㝎三年十有二月八日嘔血死将死嘆曰吾生
不在科舉後沒不在科舉前命也然世必有知
我者銘我得銘吾不恨矣言絶而卒卒年二十
四明年夏余至廬陵其父及其從父偕其友以
銘請嗟夫忍不銘哉惟古者士生八歲入小學
十五入大學而敎之必時故傳曰春秋教以禮
樂冬夏教以詩書又曰春誦夏絃秋學禮冬讀
書因其時順其氣恊之以隂陽動静之樂和之
以藏修㳺息之莭以成其學由司徒大樂正以
登于天子而爵禄之故人無夭礼而噐可閎也
今也教之不以其時學之不由其序及爲之選舉
則又限之以年歲使奇才英鋭出類㧞萃之士
恒欎欎而不得竟伸其志愚鹵鄙陋者或媮慢
優㳺得以玩歲愒時此劉孟介至于嘔血而死
也雖命焉其志有足悲者乃志而銘之使其英
邁勃勃之氣常得以振頑奮懦爲有志之所深
　恤也曽祖紹明祖惠可父國瑞母曠氏娶歐陽氏
　無子女一人方七歲以沒之明日塟里西溪之
　上太平原銘曰
　　　名不建兮心不摧身不待兮時不来吾銘
　　　汝弓吁可哀
　　　吾讀吾書齋銘
　　惟皇降衷　萬物偹我　或昏以迷
　或岐而左　煌煌六藉　如日䴡天
　由之斯聖　睎之則賢　而倀何之
　　而思孔悲　孰之子歸　而有餘師
　　伊予云遘　蕭氏克有　日就月将
　　誰掖誰誘　曰諺有之　吾讀吾書
　　亦既從政　惟書之劬　吾書伊何
　　匪聖弗讀　成已成物　惟日不足
　　于以名齋　于以表志　凡百君子
　　尚廸弗替
　　　孝友堂銘
　　孝首百行　友列五常　為仁之夲
　　為政之綱　學由兹始　行由此推
　　善由兹長　慶由此基　是以孝友
　　著乎讀書　君子述之　為世之模
　　不求父慈　而責子孝　不求弟恭
　　而責兄友　父無不是　其責在子
　　弟有不恭　或自兄始　子知盡孝
　　敢望父慈　兄知盡友　弟恭敢期
　　父無不慈　弟無不恭　惟孝惟友
　　克誠于中　一有弗誠　必致怨尤
　　日復一日　化為冦仇　范則有匡
　　㕍則有行　而况為人　敢不自強
　　孝盡生慈　友恭亦爾　孝慈友恭
　　百世之祉　子復為父　子必紹之
　　弟復為兄　弟必效之　父父子子
　　兄兄弟弟　惟贑孫氏　以克永世
　　何以克之　勝私窒𣣔　家為一人
　　族為一俗　既貴弗驕　既冨有礼
　　一家興仁　里為之羙　蘇子説剛
　　乃祖是敬　子孫孝友　鄂國是命
　　我作銘詩　式篤爾慶　神之聼之
　　有永無竟
　　　潭心齋銘
金溪洪君王純其先府君號碧潭遂取翰林學
士呉先生賦碧潭詩語名其齋曰潭心爲之銘
曰
出下出泉　混混其源　流而爲川
　瀦而爲渊　渊淵其渊　潭潭其碧
　含星爲珠　沉月爲璧　其止非息
　其應不留　溶溶而春　湛湛而秋
　觀静于動　知静之用　用無不周
　若未嘗動　觀動于静　知動之静
　廓乎省容　表裏交映　惟渊之深
　　又名曰潭　視潭之碧　于彼潭心
　　　思無邪齋銘
　　為學至難　莫㣲于思　一出一入
　　或公或私　其思伊何　曰誠而已
　　思有弗誠　毫釐千里　其誠伊何
　　恐惧戒慎　莫顯乎㣲　莫見乎隠
　　暗室屋漏　上帝是臨　一動之㣲
　　敢有弗欽　誦詩三百　一言以蔽
　　曰思無邪　乃義之至　熊氏力行
　　而以名齋　俯仰周旋　涵泳聖涯
　　大而化之　尭舜執中　朂哉思乎
　　㒺或弗恭
　　　讀書䖏銘
　　古者讀書　學之一事　力行是務
　　記誦其次　苟非讀書　孰稽古典
　　讀而弗學　去聖逾逺　古之讀書
　　于以明道　今之讀書　資以為暴
　　生皆厚也　遷乃去之　人不知學
　　若之何其　其書伊何　易書詩礼
　　春秋茟削　日星埀紀　秦漢以前
　　傳注未立　學必專門　難學易入
　　秦漢以後　濓洛並起　著述紛紜
　　易學難至　學之而至　匪由他人
　　學而弗至　何有于身　其學伊何
　　由䝉而聖　洒掃應对　窮理盡性
　　毫釐靡間　德乃日新　一日復礼
　　天下歸仁　羲皇之上　唐虞之際
　　若友其人　若共其治　動之斯應
　　為乃有功　三綱既立　五典克從
　　求之非艱　具在方册　行之非艱
　　中道勿畫　欲知詩書　扵此其處
　　趙氏行之　名齋其寓　既修于身
　　復齊其家　始施于邦　如玉靡瑕
　　好正嫉邪　崇夲抑末　制財以寛
　　用刑以活　擴而充之　儀于天朝
　　惟是正人　萬世之標　我作銘詩
　　以規以頌　凡厥讀書　朂哉体用
　　　忍恕堂銘
　　古之學者　有紀有倫　忍以㝎性
　　恕以求仁　維忍伊何　存仁存礼
　　維恕伊何　推人以已　忍為恕用
　　恕為忍基　凡忍之道　維恕之思
　　忍不由恕　宿怨藏怒　維忍而恕
　　母我母固　以聖而忍　耕稼陶漁
　　以賢而忍　九世同居　苟不思恕
　　亦豈克乆　舜有大焉　為孝之首
　　有羙袁氏　兄弟怡怡　合堂以居
　　忍恕是師　我田我廬　先君之有
　　我兄我弟　先君之子　惟忍惟恕
　　維德之力　子子孫孫　永保勿失
　　方寸間銘
　察日月于孤竹之竅　寄天地于秋毫之杪
　萬物皆偹吾不知其多　一物不㽞吾不見
　其少　是曰方寸間者　臨通衢　俯深沼
　外有幽花芳草之植　内有圖書瑟琴之繞
　容坐客十数而有餘　閲朝暮萬変而未了
　吾方以為大　人猶以為小是未能逰乎方
　寸之表也
揭文安公文集卷之十四
　　　　　　　揭　曼　碩　傒　斯　著
　　　　　　　門生前進士爕理溥化校録
　雜文
　　天馬賛
皇帝御極之十年七月十八日拂郎國献天馬
身長丈一尺三寸有竒髙六尺四寸有竒昻高
八尺有二寸廿有一日勅臣周朗貌以為啚廿
有三日詔臣揭傒斯為之賛賛曰
　　雖乾秉靈　惟房降精　有産西極
　　　神駿难名　彼不敢有　重譯来庭
　　　東踰月窟　梁雍是經　朝飲大河
　　　河伯屏营　莫秣大華　神灵下迎
　　　四踐寒暑　爰至工京　皇帝臨軒
　　　使拜迎称　臣拂郎國　邈限西溟
　　　蒙化效貢　頋帰聖明　皇帝謙譲
　　　嘉尔逺誠　摩于赤墀　頋瞻莫矜
　　　既称其德　亦貎其形　髙尺者六
　　　脩倍犹贏　色應玄武　足躡長庚
　　　囬眸電激　頓轡風生　卓犖权竒
　　虎視龍騰　按啚考式　曽未足并
　　周騁八駿　徐偃構兵　漢駕鼓車
　　炎列中㒷　維帝神聖　載籍有徴
　　光武是師　穆滿是懲　登崇俊良
　　共基太平　一進一退　爲國重輕
　　先人後物　萬國咸寕
　　仙茅述
䂊章之新建黄堂隆道宫道士羅君大年爲予言
仙茅事甚異其言曰昔晋之乱有神人許旌陽
者出于豫章之境西山之下能以忠孝積功累
行致仙道師事諶母于丹陽之邑黄堂之墟母
既授以道要旌陽感之曰吾必歲朝母母曰吾
即從此逝矣去汝居南五十里吾有飛茅在焉
汝能淂茅䖏即祠我歲八月一至足矣已而諶
母果仙去旌陽還淂茅亦叢生而地亦曰黄堂
即建祠祠諶母歲如期徃朝之旌陽尋亦仙去
其徒歲八月四日具幢盖儀衞鼓楽奉旌陽像
朝母如旌陽存時以為常其後嗣其學者擴其
祠為覌𣸪為宫至今行之不衰茅在祠前剪而
後生如揚州瓊華不易其䖏茅具六味能致六
飬醎能飬氣辛能飬莭酸能飬筋滑能飬胃甘
能飬肉人淂茅煮而飲之可以已疾癘和榮衞
延年却老余家距祠百里未尝至其䖏然尝淂
茅煮而試之言不虚也夫茅者于易書詩礼春
秋傳祭則以縮酒封則以藉立社之土以其物
雖薄而用可重也未尝言能神異如此世稱神
仙遺蹟竒詭荒誕不可致深詰者以千数而諶
母特以茅著称其師弟子精誠之感不可揜如
此夫古之言淂仙者或以服食或以導引不食
榖獨称許旌陽以忠孝積功累行致仙道盖足
尚矣夫可以動天地感鬼神貫金石亘古今而
不冺者惟忠孝為然况其師弟子之間乎然嗣
其學守其壇塲而無諶許師弟子之心則樵牧
殘之牛羊踐之茅雖神能歴千歲而独存哉因
羅之拳拳有感于忠孝云者述以傳之作仙茅
述至順三年秋七月日
　　静虗觧
閬中蒲瑛粹玉揭其齋静虗自夜郎走書京師
求予言作静虗觧惟静為能統天下之至動惟
虗為能容天下之至大至動天也至大地也非
至動無以見静之用非至大無以見虗之載惟
静虗衆理出焉萬物生焉故聖人則之君子學
成于静益受于虗非静虗無以成君子况聖人
乎惟聖人為能合静虗之体致静虗之用故可
以参天地賛化育非静虗無以成聖人况天地
乎惟天淂虗而無不覄也惟地淂静而無不載
也故䏻運行四時化生萬物而非静虗無以為
天地故体莫大乎静虗用莫大乎天地是以衆
人法君子君子法聖人聖人法天地天地法静
虗静虗至矣
　　楊椘經字説
余与臨江楊君信可友凡十餘年大徳七年春
遇于武昌居𢾗月淂子湘書以示余余嘉其年
弱而志大且甚好學也遂許以女妻之其年夏
与余入衡湘冬俱還江西尔後与信可亦時徃
還而犹未識湘也十年春余訪信可彬溪上出
湘拜余且求所以字之余曰冠而字礼也未冠
而問字無乃太早計矣乎信可曰湘惟不淂子
之言以為式之為患何早計之為患乃問所以
名之義信可曰湘之生余適還自湘故以名余曰
夫湘楚水之大者也既大其始可不求所以大
其終乎夫湘楚之經也吾與若皆楚人也可不
求古人之志行古人之道以配湘之經以大于
楚乎請字之曰楚經徑者本也本既舉矣末有
不從者乎夫日月星辰天之經也長河大嶽地
之經也五常三綱人之經也故天之經得則日
月軌寒暑時雨暘若萬物以育地之經得則海
不波江安流山岀噐車河岀馬圖人之經得則
家以寕邦以昌祥瑞並至而天地理矣及夫乱
也悉反之朂哉經乎苟聽是言也有不配湘之
經而大于楚者乎信可聞而喜曰即君子言雖
佐天子經邦理天下可也况楚國乎佘曰未也
苟鼓浩蕩而不求其源騖紛萃而不典于學雖
欲經于一邦大于一郷且不得况一國乎又况
天下乎朂哉楚經其三復是言也
　　題昔刺史宋啚後
右囯信副使昔刺史宋啚及君臣賦咏一卷以
昔刺公竒偉如此四杖莭使宋豈無一言可紀
而叙其事者但責宋不能􁆸和及㮣称其奉使不
辱而已畧不及其使事始末大抵宋之南渡不
能復振者夲于張浚抑李綱殺曲端引秦檜檜
殺岳飛父子而終于賈似道之専刘整之叛况
天方以数十年不能大混一之天下付之世祖
皇帝以主弱臣強之宋豈䏻以数萬之金幣保
區區江南一隅之地㢤故宋戦亦亾和亦亾况
二者俱不䏻之耶然非賈似道誤囯失信無以
正皇元出師之號非刘整之叛無以周知渡江
之謀天也整之謀亦非整之謀也陳亮上孝宗
封事料敵之言也整夲制置使趙方麾下一小
校耳㧞之行伍之中用以為将方将死語其子
葵曰刘整真将才也然汝不能用我死汝必殺
之不殺必爲囯患方死葵不忍殺竟以瀘州叛
元遂用其䇿以㓕宋亦天也嗚呼淂人則㒷失
人則亾古今同軌可不監乎若昔刺公之屡使
不辱郝文忠之終始不渝偉㢤
　　題邹福詩後
右鄒福詩七首邹福者吾郷田夫　之子也粗
讀孝經論語家貧与人傭耕泰㝎元年予居憂
于家其父遣從余給薪水之劳然暇即宻自覌
書居五年余携至京師会新天子入正大統以
文徳治天下明年春開奎章閣詳延儒雅講論
道德置授經郎以教勲舊大臣弟子之在左右
者以囯子教授廬陵林希顔及余為之寅入而
西出令福守舍乃盡日閉門讀書習字間為小
詩及暮則請可否于余余或方􁒭𣣔休或方讀
書有㑹意䖏或执茟為文章思方属必輟而告
之不使幾㣲見余懈怠意遂以為常今年秋遷
丞藝文曰簡静無事請問之時益冨矣余適墜
馬在告日卧斋閣中福連有所作皆可覌余因
取其法度音莭尤近者淂七首為書之仍題其
後以志余喜且以為世之世臣大家學士大夫
之子弟不知學者之劝余在閣中時福又從林
希顏學囯書希賢亟称其可教其所淂浅深余
不能知也要亦好上者云尔余𢾗年於文　事
使令盖深淂其助焉因并識于此
　　幽憂賦
　士有甲与乙約為昆弟者乙之兄弗友于弟
　誣甲与乙婦私以醜之甲念乙為名賢之後
　且早負氣莭常欲自殺以明無他而母犹存
　余傷其意為作幽憂賦其詞曰
何黯黮而蒙昧兮余不淑而独當天幽玄而無
眹兮匪殺身而孰明懐囯恩而未酬兮念余母
之弗康聊冺忍以苟生兮庻或察于㣲茫彼哲
人之遺緒兮相凛凛其犹有耿光孰忠貞而㒺
後兮孰耿介之弗昌既托余以死生兮又事余
以兄余既異于禽獸兮其忍爲此不良彼固衰
薄而不足畏兮乃不念厥祖之明明惟棠棣之
韡韡兮或違詩人之所歌兄既不　友于弟兮
又嫉余以不阿騁淫詞以爲鵠兮称飛文以爲
羅彼妬之口兮曽奚辞之弗加人独何心兮弗
求其故而肯訛謂蘭􁉤之幽貞兮与蕭艾而同
科謂百錬之金以為柔兮指美玉而為瑕乗机
觝巇既不遺餘力兮犹恐余頋而有他余髪衰齒
就落兮計相存其幾何託寸芳于鄧之林兮投
纎鱗于巨海謂𣏌梓之為尤兮妨鱣鯨之所滙
余詎知皦皦之為病兮孑孑之所罪黯独蒙此
昬穢兮雖夷齊其犹凂豈昔壮而知自強兮撫
中歲而改度匪哲人之孔明兮孰能察夫余之
故苟哲人之莫余知兮雖殺身其奚益心怦怦
而煩瞀兮哀讒人之㒺極彼天地之廣大兮固
含垢而隐疾豈松栢之受命兮欎紛糅乎枳棘
苟由中以永直兮曽何情之弗獲惟嫉􁀬以甘
心兮弥顛倒而狂惑嗟余生之不類兮罹此咎
之無由余既恥夫匹夫之為諒兮日与魑魅而
為仇幸讒人之無怒兮秪割德而衰修余既内
省以不疚兮夫何惧而何憂曰止謗以不辨兮
服先哲之攸訓匪成言以自道兮人将誚余以
固吝聊抽毫以舒思兮遡南風以觧愠上白日
之昭昭兮下黄泉之奔迅謂余言之苟無徴兮
碩与春氷而澌盡
　　故叔父常軒五府君哀辞
嗚呼山巃嵸而崔崒兮翳九原以榛榛望不見
夫子兮聽不闻其咲与言風纚纚而不絶兮雲
漫漫而弥天日翩翩而赴海兮水咽咽而流川
匪羙人之淪謝兮余孰爲之悁悁惟叔父之堅
貞兮謂金石莫与齊其固獨爲此春水兮溘朝
陽之零露黄河可塞而陸乎昆侖可鏟而夷概
夫子之以不可作兮使我心惕而神悲撲摗擁
聳而蔽天兮松栢朴而在泥荃蕙羃歴而沉穢
兮百草厭浥而楊輝鵉愔愔鎩六翮以投棘兮
䲭鴞髙舉而天飛犁牛仰望躍踔而長鳴兮驊
騮騊駼躑躅靡徙而不肯馳世豈獨無此美人
兮悵予世之日替入始與言言兮反以爲戾毁
大璞于九逵兮和氏雖死其猶悲傷洞庭震蕩
而噴薄兮咸池之音反淪䧏彼燕石之頑礦兮
夫乃珎緹什襲而藏之彼鄭衞之淫哇兮夫乃
嚘啾㗲啞而揚之嗚呼悲矣哉余方搆厦屋之
巍巍兮何中道而奪此規矩予方鳴塤箎而㑹
音兮何不㽞此律呂涕緌緌以沾裳兮心怦怦
而煩騖目宛宛而凝望兮愁綿綿而誰語旐翩
翩以摩雲兮夫子何不少留夫子終不可以留
兮徒使我旦莫欎壹而增憂夫子其天飛而地
降兮雖欲從之莫知其由嗚呼噫嘻兮我心悠
悠
　　九招一首為故嗣漢三十八代天師張㽞
　　　公作
維真人之夀命兮敝天地而弗終寕厭濁醜穢
兮溘上征乎太空雲繽繽而鱗萃兮先鵉于之
溶溶神君紛而下迎兮儵隂陽景従上下莫知
所極兮四方曷其所穷仙其歸兮無使予之忡
北斗偃蹇以酌元氣兮四時相推其迭序石有
時而泐兮金有時而失固合神一之至真兮豈
形氣之能度夫人有此美貭兮曾至死而莫悟
仙其歸兮導余夫帰處覌世俗之淫巧兮日雕
朴而琢淳梟獍呀而狂噬兮謂虎狼之至仁悵
投足之無所兮誰獨與予乎宻親雖忠信之足
􁦵兮又豈人之能信碩髙舉而遠引兮逝安
　　　　　兮余淪志而合神豈余身之足畏
兮窃独哀此　雷霆兮草木何由
而發生旱魃熇而夏見兮吾　雨
不得獲兮冬炎燠而鬰蒸虹霓朝而東渉
　　　　心怲怲而煩乱兮仙翺翔乎太清仙
不歸兮孰　風颮而怒越兮玄霧
惑乎四維揚旍旂于万里兮　鳥
縦横而蔽野兮日崩騰而師鬼啾啾而晝嘷
　　　　　狐狸歲浩蕩而忽暮兮民憂愁而
曷夷仙不歸兮孰保順而抵􁃩仙超遥乎恬漠
兮豈上帝之攸命即年穀之不熟兮物疵厲而
逆性匪聖人頋懐兮焉逹祥而㣧慶仙之歸不
帰兮無使我心勞而神病蘅薇藹其樹兮山嶛
㟽而幻深泉潺湲而轉石兮交靈禽之好音桂
巃嵸而蔽天兮虎長嘯而龍吟仙之帰不帰兮
何繚繞而滯淫　衣彤霞之
䄡襜兮布列星以為冠佩長劍之陸離兮駟八
鵉之安安海若惙而怛妖兮夔㒺竄而莫干仙
既有此灵徳兮冐不帰憫乎下人
　　　　　昔㽞矦之純懿乎佐炎漢而㒷劉
惟戒覆以保終兮託赤松而逺逰既載此神裔
兮世承烈而紹休帝屡降夫嘉澤兮沛汪􁐯而
下流忍独棄此君兮明不余頋而少㽞仙其帰
兮母使　憂
　　祭趙供奉文
維延祐元年歲在甲寅十月某朔十日某甲翰
林學士承㫖程鉅夫䓁謹以清酌柔毛之奠致
祭于故翰林應奉趙君景渊之灵謂天至仁仁
不可知謂神至明明不可依善者短折賢居冗
早孝不獲飬忠志此理之常今胡不尔惟君之
生茂懿粹和力乎詩書以成厥家惟君之生㫪
容廓深一翺天庠再驟詞林讌咲語言如金如
玉期君九霄望君百禄去年一疾咸不能起余
哭哭盡哀犹不忍去前後𬒳行省及部使者檄
詰責諸郡邑邑三百餘莫不称允而不及天用
以殁悲夫君之卒寔至元年十月二十有五日
年六十四以明年十二月二十有一日葬所居
東北龍唐之原𥘉娶呉氏再娶刘無子以兄之
子肇開爲之子年六十一乃得子曰性傳女三
人長適大都路固安州儒學正刘蒙德次適徐
經逺次適蕭信之孫男三夀駿文豹天霓女一
銘曰此孳孳称所施而止于斯彼巍匕兮
　　　　　　　　　　右見元文類
　　李莭媍傳
李莭婦者姓馮氏名淑安字静君大名人山東
亷訪使時之孫胡州録事汝弼之女山隂令東
平李如忠之継室也如忠𥘉娶䝉古氏生子任
数歳而卒継室以馮氏生子任一歳而寡有遺
腹子父殁两月乃生名之曰伏計至東平李及
蒙古之族相率至山隂盡取其貲及其子任以
去馮乃賣欽釧質衣服权立二䘮于山隂蕺山
下独携二子廬于墓時年始二十二唯布衣蔬
食形嬴苦莭躬織紝為女師以自給居二十餘
年教二子皆成學遂遷二丧反丧汶上邑人王
毅以中書平章政事在告爲親臨其丧而銘其墓
齊鲁之人聞之莫不咨嗟嘆息有爲泣下者李
及蒙古之族皆大愧悔羞見馮母子馮視子任
反出已子上中書参知政事王士熈侍御史馬
祖常礼部尚書孛术鲁翀翰林學士吴􁂧集賢
學士袁桶奎章閣侍書學士虞集囯子司業李
端太常博士栁貫軰争爲文章盛誇道之山東
浙東群有司交上其事於朝請褒吴焉其子任
伏事母極孝皆掾太府有亷直聲而好學不􁒭
史氏曰李之𥘉䘮也其族及其妻之属能扶其
二䘮携其母子返乎汶水之上而撫存之其義
孰加焉乃不逺二千里而来直利其財也當時
亦豈欲挟其数歳之子以去悪其無名且以二
族之人生長鄒魯之邦乃不如一寡媍人哀㢤
馮氏其亦早有家教乎
　　　　　　　　　　　右見元文類
　　桂陽縣尹范君墓誌銘
大德中勲臣椘國公之季子帥湖南有所爱椽
廬陵范君元亨其強敏之才亷正之莭風動千
里人不畏帥而畏元亨時余在長沙𢾗与之遇
而不敢一詣門恐溷君也後二十七年㑹其從
子滙于京師則君殁十年矣乃録其行請銘君
諱元鎮字元亨其先蜀人今居安福之清化里
祖岩生二子皆為太學生季曰景材是為君父
君早孤母刘及其兄元方教育之至元二十五
年監察御史舉亷䏻為江西憲椽居五年去之
京師辟徽政椽又辟大司徒椽皆不就元貞𥘉
䛇求能書金經者君在選中經成𥙷湖南椽秩
滿授瑞州稅使改武岡録事挕綏寕令進郴州
桂陽尹累階承事郎卒官君所至當官而行無
所阿避禄入不足則帰賣田宅以給之往往𥘉
多忤而後反見知者其行事之尤著者則在帥
府有田千户者死其子曰田芑芑㓜弱其弟田
仁襲其官據其業而奴畜芑芑尝愬于有司𢾗
年不决事上帥府復多石田仁君抱牘方力争
帥怒自左右捽君且下吏梁木壊几壓帥帥乃
止田仁恐求援行省权相数日使逮君甚急且
諭之曰汝不用汝頭汝来汝爱汝頭勿来皆謂
君徃必死君竟徃極言田仁罪反覆無所頋不
能屈乃与芑在武岡氏張氏欺胡氏寡弱占其
産倪方户脅張惠以罪取其田皆奪而帰之許
文炳兄弟争財二十年不决召其兄弟涕泣而
理喻之許乞罷㱕在綏寕王永明誣舒八殺人
寔藍姓殺之永明伏辜諸峒飢疫大起死者過
半下令寛征賦以恤之諸峒嚮化在桂陽民白
有盗其牛者蹤跡無所淂方疑所捕二猫嗛牛
且鳴號于庭求猫主索之果淂牛立命償其牛
而正其罪且桂陽側陋洪給与大縣䓁民力彫
耗一以寛濟之故其卒也民無逺近皆縞素㑹
曰斯人必不至此其危一髪勿薬有喜咸喜相
謂必寿且昌云何露電一夕遽亡孰無父母君
飬不足孰無妻子君不得育孰無兄弟君不得
友孰無朋友君不得守藹藹公侯君至下寮萬
物􁁬􁁬君不復朝知君所憾惟此數者命也如
斯莫如何也所不必憾秦公内姻棺槨衣衾克
周于身凡我同僚其情孔親故郷雖遥安卧而
臻人皆有死豈必牗下官無崇卑在永終譽靈
輀将舉落葉如雨率衆哀號永訣千古尚饗
掲文安公文集卷之十四
掲文安公全集補遺
　　飲張氏别墅
楚國多才俊張家好弟兄出門湖水碧留
客野堂清微雨鳴疎竹寒煙覆古城園人
隔畦語歳莫此中行
　　不寐呈何太虚
隙月斜依壁窗風細著人飄零知命晚牢落夢
家頻斷鴈何曽定鳴雞不肎晨何郎詩句好萬
里獨相親
　　趙道士山水圖
悄愴寒山曉凄迷野水昏長橋通古寺小艇背
衡門路盡雙松上雲生亂石根如行南嶽莫遥
見祝融尊
　　送人之淮東
扁舟何處客此地飽經過彭蠡江聲合揚州月
色多天低知近海地濶欲横河自是吾生拙如
君定若何
　　送林彦廣南鎮行香
昔年同事文皇帝出入千門萬戸中漢閣圖書
觀毎徧周家祀典學皆通鼎湖忽送飛龍去石
鼓空歌我馬同今日圅香南鎮去還㝷禹穴酹
西風
　　贈呉主一(幷序)
　曹南吳主一妙年力學能文章尤工隷書近
　自豫章以職事至京師過予劇談竟曰忘去
　忽以别告令人惘然詩以奉送
國朝分􁒐誰最長趙虞姚蕭范與楊趙公温温
蔡中郎虞公格格由鐘梁姚蕭二公撼中邦豈
以筆法窺漢唐蕭守髙尚姚文章范公清遒不
敢當縱横石經兀老蒼楊侯起家自洛陽華山
之碑早擅塲旁出㨗入無留藏曹南呉氏俊且
良古意䬃䬃浮匡箱商盤周鼎儼作行刓圭削
鋭伏景光宜伸而縮圓使方外若椎魯中堅强
趨新騖巧紛披猖欲辨輙止心孔傷金陵皇象
劒㦸張中山夏丞鼎獨扛二碑分法古所藏􁒐
多分少須精詳君方妙年進莫量更入二篆君
無雙近者吾甥有陳岡昔師楊氏今頡頏見之
為道安毋忘
　　登薊丘作
閑登薊丘望西北削諸峯轉覺天地肅因悲霜
露濃雲間何處笛日落滿城鐘自笑栖遲者惟
堪學老農
　　和張太一秋興二首
蓬萊宫闕赤囘䦨龍虎神君禹歩寛朝嚥日華
當食榖夜迎天仗識鳴鑾露飛仙掌金莖凍月
滿玄都玉珮寒遥想西齋清似水吟詩聽到漏
聲殘
太行遥接帝王州西北連山際海稠鶴下静依
仙館夕鴈啼高挾塞垣秋側身天地渾如寄偷
眼風雲總是浮應笑白頭京國裏長年百慮更
千憂
　　送張真人歸上清
閉户京城晝嬾開𥘉聞北覲却南囘馮夷擊鼓
乘龍出王子吹笙跨鶴來嚢裏天書明日月匣
中神劍閟風雷囘瞻魏闕紅雲擁應在山中看
蚤梅
　　送客省冷副使歸豫章覲省
始違山林賞復作遠遊客忽興慈母念辭帝云
京國楊柳河上春飄然就行役聞者爲驚喜朋
儔皆嘆息昔依禁樹枝今戀山巔柏世俗更推
蕩日月如有廹歸鴈羣響哀遥雲孤飛白都門
一樽酒落景淡行色以我留滯心送君南征翮
　　和傅與礪
近日何多念頻年不肎還河流無故道春色是
他山棐几看雲凭衡門罷月闗無情寒與暑偏
解鑄衰顔
　　硯山詩(幷序)
　山石出靈壁其大不盈尺高半之隔絶澗前
　後五十五峰東南有飛磴横出方平可二寸
　許鑿以為硯號曰硯山在唐巳有名後歸於
　李後主主亡歸於宋米芾元章刻其下𫐠所
　由來甚詳宋之季歸於天台戴運使覺民後
　又歸其族人宰相賈似道求之弗與攜持兵
　亂間寢處與俱乃獲全大都太乙崇福宫張
　真人本戴氏子今年春貽書得之請予賦詩
　其辭曰
何年靈壁一拳石五十五峰不盈尺峰峰相向
如削鐡祝融紫蓋前後列東南一泓尤可愛白
晝玄雲生霮䨴在唐已著羣玉賦入宋更受元
章拜天台澒洞雲海連戴氏藏之餘百年䕶持
不涴權貴手離亂獨與身俱全帝旁真人乗紫
霞尺書招之若還家隂崖洞壑寒谽谺宛轉細
路通裦斜崑崙蓬萊與方壺坐卧相對神仙居
硬黄從寫黃庭帖汗青或抄鴻寳書秦淮咽咽
金陵道此物幸不隨秋草願君谷神長不老淨
几明窗永相保
　　山水卷
稍稍雲木動藹藹煙峰亂逺浦引歸橈雙崖臨
絶岸方思隱淪客欲結漁樵伴水濶山更遥幽
期空汗漫
　　送李掾自北囘歸省長沙因簡趙宣慰張
　　徵士吕宗二判官
萬里風沙斷三湘日夜流名成親白首歲莫客
扁舟黄鵠延歸思丹楓替别愁眼穿廻處鴈心
静狎餘鷗細雨黄陵廟殘陽杜若洲漸深桑梓
敬翻畏友朋留送逺慚羈旅臨分憶舊游鐘聲
衡岳曙帆影洞庭秋風壤通蠻徼煙霞拂帝丘
交歌明月市傾斾壓雲樓訪菊逢徵士行瓜識
故侯為言憔悴客敝盡黑貂裘
　　望葛市有懐故人盧子儀以附他舟不得
　　上岸相見予往赴主一書院時盧實送予
　　至長沙今經其里不一造門能無憾乎至
　　樊口作
順流無風江更急歲莫歸人浩難縶所思只隔
江上邨亂樹參差不容入憶昨扁舟　雲夢觸
熱千里能相送我來悵望竟空還一樽知是何
年共樊山蒼蒼赤壁莫武昌對岸黄州路連聲
大笑櫓如飛回頭獨送孤雲去
　　黄鶴山聽雨得清字
玄扃息深構虚館含餘清瀟灑松上來瑟縮花
間鳴遥兼夜柝警細與寒更幷懐親感離别撫
物媿生成土思浩方殷春聲耿逾明幸及朋知
好逹此旦莫情北展非窮轅南山夢歸耕何言
託毫素聊與欵平生
　　過族姪
東面雲山有草堂下臨池水即滄浪草侵古道
莓苔滑花壓頽垣薜荔香毎訪所親皆異物始
驚為客乆殊鄉仲容兄弟賢相映更為吾宗足
感傷
　　銅儀(宋沈存/中所鑄)
法像坤儀重來從汴水遷飛龍纏四極黄道界
中天望絶秋毫永循環太古前荒臺明月夜應
有淚潺湲
　　重餞李九時毅賦得南樓月
娟娟臨古戍晃晃辭煙樹寒通雲夢深白映蒼
祠莫胡床看逾近楚酒愁難駐鴈背欲成霜林
梢初泫露故人明夜泊相望定何處且照東湖
歸行送歸舟去
　　出三洪峽
積水羣山裏行舟亂石間地偏疑隔世峽怒欲
藏闗獨鳥啼深樹斜陽下急灘千憂逢一快未
覺此生孱
　　題邢先輩西壁山水圖
邢家蒼蒼西屋壁萬壑千峰動寒色大江忽轉
天地囘浮雲孤飛日月白参差樓觀照林紅松
檜淒迷起朔風崑崙蓬萊不可到赤城白帝遥
相通賤子平生尚竒偉南極衡湘北幽冀復從
大駕卜灤京始投邢君多意氣君昔扈從戎馬
間少壮不知行路難月明飲馬長城窟雪深射
虎祁連山萬里歸來太平日坐我江山憂百失
平明萬騎出天門又駕官車就行役
　　送玄上人
清江古鎮封谿道靈峰寺中玉泉好靈峰上人
天上歸親見六龍天上飛湧金門外潮來去曽
是錢唐江上住十里松風六月寒夢寐猶思徑
山路自參天目老禅師始信靈峰路不迷却被
無端徵詔起等閑來徃不曽知黄河萬里從西
下吕梁百步如奔馬歸去山中問玉泉應向海
門㴱處瀉
　　大駕既還獨候驛傳未得和陳真人見示
供奉闗山逺淹留日月長鄉書迷楚越鄰笛亂
伊凉秋水流成字晴雲去作行寸心縣帳殿應
似鴈隨陽
　楚山秋晚
山人何處抱琴歸遥想樓臺隔翠微老樹風生
舟正泊空江日落鴈初飛豈無賦客能招隐亦
有漁翁醉息機一幅秋光舒復卷誰敎塵土涴
人衣
　　和歐陽南陽月夜思二首
月出照中園鄰家猶未眠不嫌風露冷看到樹
隂圓
天清照逾近夜乆月將逺牆東雙白楊秋聲隔
窗滿
