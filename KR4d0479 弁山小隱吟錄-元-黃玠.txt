#+TITLE: 弁山小隱吟錄-元-黃玠
#+DATE: 2016-06-11 12:25:11
#+SOURCE: github.com/kanripo/KR4d0479 master df0e8d54                
欽定四庫全書　　　　　集部五
　弁山小隱吟録　　　　　别集類四(元/)
　　提要
　　　　臣等謹案弁山小隱吟録二卷元黄玠撰玠
　　　　字伯成慈谿人流寓弁山故以名集其詩不
　　　　為近體高者有元結遺意次者近乎白居易
　　　　但不及二人之宏濶深厚耳中多勸戒之辭
　　　　蓋亦剛方嫉俗者前有自序稱蔑有令徳不
　　　　敢謂隱獨以所得於天者薄故將退藏以終
　　　　其身又言文中之言稱願上之人正身修徳
　　　　使時和嵗豐已受其賜尤粹然有徳之言勝
　　　　矯語髙蹈者逺矣乾隆四十二年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費墀
弁山小隱吟錄原序
黄氏之先宋祥符中自温之樂清徙明之慈溪(闕/)　先
生以来世篤儒業曽大父臨川府君建節鄉部始来城
居宦成而家益貧三子先大父最長至元丙子家燬於
兵厥後子孫挈而西来叔氏依婦家於越其在鄉里守
墳墓唯仲氏而已自余之西四十有餘載教授諸生以
資共養髮種種且白来日其幾餘哉又如是不止行將
焉歸蔑有令德不敢謂隱獨以所得於天者薄不能顯
故將退藏以終其身霅水之陽弁山之下有丘岑蔚思
構數楹以寄朝夕浮游江海間不能自還或靳之曰桑
蠶作繭猶知纒褁其身子漫不為計空言何禆應之曰
余游者也某水某丘游之寓也苟寓矣又何營之有秦
望東南逺欲無依稀禹穴向姚虞幾時把酒鄞江上却
對鄉山看此圗是余所題江山歸興圗詩也嘗求之則
隱之意可見矣昔文中子志不願仕唯願上之人正身
修德使時和歲豐已受其賜余雖不及古人苟獲所志
泉后林壑之娛風雲月露之賞不必弁山也夫歸必有
資既不能自資資於人而歸又余之所不能情發於中
而形於言目之曰弁山小隱吟錄錄以畀吾兒私藏之
於以紀吾游之寓而鄉土親戚之思亦可見也至正乙
酉冬十二月甲子弁山隱民黄玠序
欽定四庫全書
　弁山小隠吟録卷一　　　　元　黄玠　撰
　　古體五言
　　　擬古
龍馬負靈圖八卦開人文天運當寅中民時方大昕制
字乃未多所言為典墳一往數千載懐哉聖神君
翳林無陽土暗谷多下泉登山履衆險險盡見杪顛人
居物物中物物能蔽天將身出物表萬象始昭然
一氣成嵗功孰為四分之遂使春木榮不知秋葉萎天
道自有初物命亦有司任運得吾性無為無不為
天髙九萬里疾若弩矢馳白日猶在下況爾衆物為翾
羽刷俊彩強欲凌空飛去人苦不逺但使見者疑
　　　感懐
積陰不可掃積懣不可道君子所可道小人以為嬲世
事終渺茫物情慢衰老歸來日未昳自去庭中草
仙人大還丹可用更凡胎舉世不謂然逝矣誰能哀萬
事唯有醉奴子抱琴來十倍李供奉一飲三千杯
矩步恒彳亍㨗走能千迴感彼元髪化聊復少銜杯陰
草夏即苑陽花冬亦開天序自有定不是偶然來
有酒可用醑無酒我當酤天運嵗益差人事日不如羽
蟲何多言木葉已無數凄其衆草晚樂與佳菊遇
物蠧豈有極造物難為工我將剔除之刺芒銛若鋒小
枝食已盡大枝旋復空蟲多飽即死花落為枯叢
盆中梅樹子為爾可憐生寒泥不五斗勿與大塊争移
置池水頭照影池上冫和冫嚼花蘃天地無餘清
娼鳥不可馴娼女不可親野性自難定豈知愛其身千
金買少妾屬託在他人譬如道旁花竟是為誰春
駑馬少良駒淑媛多令子大易重咸恒關雎明謹始橘
樹生南州渡江即為枳地氣使之然如何論天理
江左言風流王謝為稱首謐既坐姦回澹亦虧節守清
談本廢事何物非芻狗不忍書義熈侃獨有佳後
子雲投閣生緑珠墜樓死事主心弗移不若一婢子哀
哀莽大夫千古穢青史草元數萬言焉用識竒字
燔肉既不至孔子輒去魯醴酒復不設穆生亦辭楚古
人道義交政在慎出處寥哉聖賢心夫豈餔啜故
花開君勿折花謝君勿掃掃花傷花心折花畏花嫐但
令尊有酒中懐得傾倒從花自開謝開好謝復好
上客有馮驩故吏有任安二子久已死益見交道難軟
語相媚恱顛倒若轉丸孰云是可忍怒髪為衝冠
南州辮髪兒相從事觚槧陳遵好尺牘暇日聊口占悠
悠歴嵗年寒暑若病痁道德負初心誰獨受鍼砭
客有千金兒過我十尺舍狹隘不可留飛丸出彈射腰
下雕玉螭粹好絶釁罅信美非所珍聊足以相詫
朱絃有遺音琅然動清氾自喜若弗勝入耳何渢渢君
子道吾常哤俗多雜儳但念賞人稀不知聽者厭
白日何瞢瞢人中有梟獍酖毒不可懐猶將恣酣醟司
命主督察雷公布天令慎爾恐自戕微我相詬病
儒有席上珍把玩足無厭梅花雖苦寒其中自清贍冨
貴如燎毛炙手方炎炎貪戀之謂何仰天一長欠
昻然三尺松種之五斗盎俯身就嵌石毛髪如鬼狀雖
蒙華屋居故性終木強誰當宣其鬱使彼得疎暢
久客念還家還家復如客行李未及安期日相促迫勿
匆問衣襟草草篋書册終嵗恒若斯幾何頭不白
　　　題吳季良東明軒
朝日出暘谷照我軒東榮煌煌天光發湛湛旦氣清定
志息喧雜澄心養虚靈八窻啓扄鑰萬象生光明
　　　賦顧梅西煑雪
摇竹取殘雪松聲動寒吹金懐少餘歡石鼎作雅事極
清超水品至淡出天味行過梅花西唤起幽人睡
　　　采蓮女
川日出已髙江霏散如霧但聞采蓮曲不知采蓮處雙
雙相思鳥飛上相思樹幽人空爾懐欲往畏多露
　　　寄胡伯衡兼呈叔父元理元美
憶昔少年日慷慨賦逺遊晨起攬白須始知天地秋寒
雲去鴈斷落木窮猿愁親故各異方誰當慰淹留此邦
非吾土悵望登兹樓長歌動幽憤汗漫不可收
陽鳥尚謀食候蟲猶念衣口體見驅迫使我逺别離厯
厯路半千迢迢江兩涯悠悠去鄉邑往往見縶縻年衰
酒況惡引飲不滿巵形影相嘅惜恐為時所悲弁山非
故山愴然寄幽期餘生苟木隕猶及爾東歸
　　　題章德𢡟蘭
竹樹何蘙薈蕙蘭自竒芬水墨冩清影猶疑見湘原欲
持一巵酒酹此千嵗䰟但恐醉中意難與醒者言
　　　賦傅伯玉來青軒
兩山送青來與人終日閒爽氣逼眉宇不似在塵間仰
觀天中雲擾擾去不還始知静者佳取琴當戸彈
　　　南堂偶成似衞畊間先生
倚闌看池水池水清若空煙沉樹色底日行雲影中翾
羽晞薄霧游絲汎光風躍魚自幽潛豈望能為龍才劣
不任官力弱不任農清世有華民我辰非不逄
　　　賦陸子敬舊時月色亭
古月即已舊今月乃更新解后見顔色梅花如故人挽
彼簷下枝掛我頭上巾摘花不挿髪踏月走千巡橫笛
且勿吹良夜亦易晨恒恐明日至使我跡復陳願因白
免公託根冫雪輪結子近瓊樓永與桂樹親
　　　月下獨酌似謝季初叔久兄弟
風休露欲下雲過月如走一尊良夜初萬事中年後大
白真仙人俗客匪其偶孤斟不成歡引影作三友我今
笑問影頗亦解事否既能隨我身胡不開爾口傾杯月
入懐停杯月在手此月豈真月不飲復何有
　　　寄衍上人索畫蘭
薄言采蘭蘤蘭葉(闕/)　　　　　人逺僻處荒山原崇
炫非素心澹泊性所存亦同桃李春不同桃李繁
衆芳非不佳蕙茞尤楚楚亦荷雨露私如何在榛莽庶
將展微勞攬置羣玉府時我方未遑臨風獨延佇
漁子蕩兩槳來從湘水濵手抱青蘭枝言報山中春問
我日日醉恐貽楚叟嗔獨醒不在酒舉手謝野人
日出躋北林日入下西澨幽芳隔逺水水寒不可厲歸
來看畵圖瀟洒美風製萬事何必真聊與爾同世
　　　遊幻住菴留贈月千江上人
出郭動柔櫓春花始班班俯舷照清流正見衰病顔形
影自相笑浮沉人兩間胡能即有定波蕩不得閒
村雨農事殷溪晴客衣暖佳人同綵舟沿洄繞芳甸呉
蠶近三眠魯桑連百畹相將采白蘋日與春俱晚
既雨天復佳鳴鳥聲故故前溪春已深勸我脫布袴刺
篙亂清漣艇子入浦溆我袴不用脫汝自顧汝婦
維時桃始華野眺欣有睹沿洄度桑隰迤邐見榖土山
虚龍出雲谷暖鳥鳴雨來耨良足勤力薄奈何汝
　　　謝長源為余言燕子事有感
舊雌有衆雛新雌來殺之蒺藜刺中膓並死無一遺持
筸逐娼鳥惡土汙人衣彼雄誠不才怨心當語誰祥覽
令我懼伋壽令我思物態尚如是世情良足悲
　　　慎勿買良田
慎勿買良田良田有豺虎豺虎不汝食官司推剥汝公
廩多急輸里正遭箠楚肉盡即見骨家破無死所茹蔊
何必辛茹荼何必苦傷哉浙水民困此一犁土
　　　與戴彦季張和倫游南山玲瓏洞
放舟出清苕鳴㯭聲了牙厯厯覽勝絶行行入幽遐玲
瓏洞穴古疑有仙人家清風石上起吹老良薑花
　　　與韓介石聞人梅磵遊黃龍洞
龍君所幽潜嵌空若眢井投石風轉雷股栗怯深逈僮
奴夸捷走嘯呼已絶頂升髙只自危聊復罷吾興
　　　次韻孫尤實言詩
佳詩如飲泉一寒乃清真妙趣欲無我寧復有襲因學
之三十年同光猶隙塵擾擾共髙下未足輕衆人多忤
言可忘薄奉氣乃醇羲黃復何心適當天地春
　　　與梁邦彦對雪飲酒禁體
五精闡嘉瑞一白徧林藪飄洒集衆妙㸃綴出羣有覆
蔵失垢汙摧壓見節守嵗華乃爾清夜色不得黝僮奴
掖醉歸跡足没已厚人生幾兩屐素髪一搔首
　　　移舟
移舟發江夕逺浦入雙樹烓竈動煙火野宿在中露波
月光鱗鱗川霏雜輕霧濯手亂繁星水禽忽飛去
　　　素菴旅次
積雨斂溽氛光風開日華先生澹懐士結屋如蘭闍庭
下昌歜根門前射千花(闕/)　　　　　香聞煑茶
　　　似海雲使君
佳雲滿蓬萊常具五彩色溟涬一氣浮空濛萬川積合
散自有時變化忽無跡念彼霖雨功宜使蛟龍得
　　　示男曾
昔别甬上居薄遊吳中郡恥從俗子言恐失名家韻生
兒似阿堆頗亦存軌訓常疑習氣遷思與學宫近
　　　當湖早行
離離海氣分皛皛晨光發舟楫逺相呼川途正紆折翕
目聊假寐涼飈動毛髪客路繞天涯人家在林樾
　　　題畫山水似盛子昭
冉冉山上雲纍纍水中石梢梢林莽髙黯黯崖谷黒東
岡特秀絶㧞地起千尺突兀衆峯間猶是太古色
連山根挿江江碧石齒齒層顛髙出雲老樹下壓水巖
扉俯深逈磴道陟紆委欲持一壺酒慰彼幽棲子
前山如立矟後山如倚較逺近千萬山斗絶入牛角礬
頭積磊砢石面鬭磽确是中無征徭民俗猶愿慤
回峯危欲墮峭徑深可入縈紆度壁隖杳窕去井邑泉
懸浄練明崖擁積鐵澀緬懐貞白君相從負雲笈
　　　題商山圖
美宦少寧居良田多賦率曼膚白如瓠仍防汙鈇鑕所
以商山翁深逃入堂宻蔽芾皆美樅不覩長安日揚揚
大逄衣翦翦小第室門巷既荒寒器具猶古質渴即引
井泉饑或餐木實微我異梟鸞從人自鳬乙平生紫芝
曲久不屈此膝鬚眉各皓然一為天下出
　　　自贊并贈冩真陳伯玉
有形本皆幻聊與影相從於兹未能忘更欲求其同我
神夫豈逺故在阿堵中靈景合内外逍遥方未終
　　　張伯壽煑石窩清坐
客主心兩忘清坐對荒寂吹火出青藜拾薪煑白石倚
闌荷氣涼移床竹陰夕素髪共飄蕭風期似疇昔
　　　黃一峯莫莫齋
莫莫重莫莫車輪生四角岐路滿天涯歸人已林壑若
華能照夜蓂草知合朔物有秀而靈唯吾貴淳朴
　　　寒夜
寥寥遥夜清霍霍流景急餘生若斷緒棼糺不可緝屋
髙寒影孤窻虚雨聲集僮奴懶欲休獨背殘燈立
　　　稱大人壽
大人心坦坦大人貎雍雍凡此故宜壽始是八十翁左
雄多後福卓茂本寛中遂當享耄期妙顔若芙蓉
　　　曹繼善安雅齋
山行常蹇蹇水行夷且宛輕舟逐流水晨色猶漫漶雅
道樂安恬幽人有園館竹素紛委積軒楹颯閑逺微官
厭卑渫餘日甘冗散衣食豈餘饒菅蔴與蒲􁀙生兒似
江革辭氣尤愿欵清吟楷法書作字特遒婉嘅彼雲海
禽毛羽何豐滿去去迷所休恒憂百年短
　　　聽劉希孟琴
公子青藜客寄懐在兹琴歌吟雜操弄將老嗜益深愔
愔古大雅如玉復如金下指舒以徐三歎有遺音虚堂
初夜涼相為洗煩心小甕酒可得與君留月斟
　　　答韓廷玉問詩
學詩自有律才流必經通詠歌成文章譬若水與風茫
茫沃雲日衮衮吹魚龍觸激從所遇萬變何可同恬淡
有餘韻竒崛難為工恒存言外意趣味斯無窮
　　　竹亭用本韻
繞霤竹萬挺晝日起暝色允矣幽人貞懐哉君子德淡
食度清朝微吟答佳夕遺我青琅玕報之雙水碧
　　　題韓介石所藏盛子昭畫
隆隆大谷深挺挺嘉木秀崇岡拆陰壑懸水落長霤槎
牙松顛迴側塞石角鬭來者豈阮生尚爾冠服舊清嘯
滿空山髙人在危構胡不從之居分瓢飲雲竇
　　　章俊甫水心亭
羽客惡塗􁁜鮫人樂水居亭子在中沚清漪㴠四除隔
花聞好鳥俯䦨見游魚悠悠川上意雅詠時相娛
　　　與璉市巡檢楊德新
觟䚦徒有角用鷙不如鶚麒麟豈無趾走險不如猎看
君好眉宇蘭臺瑩而博子雲識竒字安能効巡捉盗律
如牛毛民風日偷薄彎弓欲誰擬聊復動鳴柝煙踈榆柳
村水深萑蒲澤代者久不來淹留竟何樂
　　　重來吳興有懐松雪齋
采芳須得蘭斬堅須得檀懐哉古君子感此嵗欲單青
山如韎韐逶邐起林巒文立早有正氣一何鬱盤盤雲來
松雪春雲去松雪寒藻翰雖不絶門樾今稀殘尚思燈
火夕舛譌見砭彈厚意何以報抱志空長嘆
　　　贈毉士葉古齋
昔者帝軒轅駕言師赤松相教服水玉問道崆峒宫文
字盡科斗故是開天功顧謂鬼臾區妙契將無同靈樞
發奥㫖元氣春融融山川入攬挹草木臭味通懸壺隠
東市愧爾賣藥翁上下數千載猶在一日中
　　　聽周子固琴
周郎妙音解矑子光射人山水有雅曲徽音得其真神
閒應接暇氣和節調匀魚鳥亦飛躍雲風忽輪囷令我
不能去永懐願相親
　　　擬送張子長赴史館
陳志稱穢史漢緒遂中絶不如誦杜詩忠槩何慣切我
將操玉斧騰飛入明月斮彼白兔毫製為董狐筆送子
萬里行聊用資作述大義或有乖慎爾寧勿勿
　　　邵復孺映雪齋
邵子書有癖一寒四窻静舉手倒執經夜映雪色冷側
睨生墨光天地無遺景希功厚積餘思與古人並
　　　俞子昭山月軒
山月出未髙爛如大銀槃及其當天中小於冰一丸我
將問鬱儀青冥風露寒逺近且莫解況爾闕與摶兹軒
特可喜倚䦨終日看常疑猛虎嘯驚起女乘鸞
　　　大雪有懐北中親友
南州三日雪墮地為堅氷念我骨肉親束書向幽并馬
寒車折軸嵗晚不得寧仰觀浮雲馳緬焉寄深情
　　　雪壑海雲使君所自號也
雲來雪壑陰雲去雪壑明未見雪壑面已聞雪壑名豈
謂衆皆濁常使我獨清
雲去雪壑明雲來雪壑陰不從雪壑游不知雪壑心家
世本鐘鼎志願在山林
　　　農舍
農舍如雞栖稚子煦簷隙陂田不作壟野水深及壁樹
老夕照黃草枯寒煙白魚罛設處處民有食菜色
　　　題郭天錫雲山圖
翹翹山有木翳翳林有谷雨氣作深雲新陰如膏沐夫
豈無居人誅茅結溪屋幽栖不出户野塘春水緑
　　　張子英閑止齋
築室依甘泉蘭若滿中沚采掇子為誰雜珮玉橤橤擬
步即市門行行行且已西山有爽氣朝來眉睫裏塵土
一振衣城郭清風起餘習久未忘篇帙故紛委方床十
尺舍亦有烏皮儿彈琴碧雲合飲酒白日靡時時盍朋
簪森然㑹羣理領悟不必多凡百苟今是潜也何人斯
良猶慕之耳既醉旋復醒逍遥爾閑止
　　　聞人梅磵堊室
堊室生白光方廣逾一丈真元不受采太素寧有象端
居静衆念納氣入晃朗翛翛塵尾拂濟濟鶴羽氅髙燈
石月懸濃熏暖雲上深雪擁梅花思致足寫倣
　　　璉市有雙桂廟里父老云嵇司徒女墮井死樹
　　　有靈怪人家喜慶歌樂之事必祭之如喜神云
廟前雙桂樹柯葉恒蓊蓊不知何王世司徒嵇氏塜女
郎井中死靈恠相嗊恐自謂得水仙誰當覺羣懵
　　　題李紫篔墨本竹枝
鄭谷愛吟詩夜聞巖竹折至今石上影猶帶山中雪刻
彫妙入神餘情寄乀丿永懷貞白君終身惟素節
　　　月食
彼月有食之死魄無遺光至陰自肅肅豈曰敢亢陽天
中有闇虚無乃俄相當奄忽就滅没見者為憐傷幾欲
張威弧舉矢射天狼恐非聖人意佇立但徊徨
　　　贈禱旱彭生黄仲珍家僮也
旱魃忍為虐祠龍拜靈星踉蹡作禹步符攝有依憑神
官與鬼吏霍霍見使令雷從儿上起雲逐劒口生一雨
滂若注多稼勃已興自彼元氣神惠答如響應
　　　題吕德常所蔵雲西雪山小景
前岡嶄如削後巘旋若顧溪寒􁬹嵊晚雪没剡中路將
無乘興人過彼幽棲處應待月華生却棹扁舟去
　　　水枕
水枕欹獨眠涼波蕩柔㯭仰觀天宇髙黙黙心自語清
雲不蔽日濁雲乃多雨造物本無為一氣異消聚
　　　華亭教諭張伯元歸錢塘
惻惻重惻惻舟舵動行色嵗晚念尊親華亭有歸客琴
清孤月白酒盡衆山碧樓閣倚髙寒江空㠶影側
　　　次韻曹教諭見寄
涼風發秋夕落木振疎陰相思在咫尺兩契同一心徽
弦不下指寧我有遺音梧桐生下澤幾時成鳯林
蹀􁣢雙逺遊獨繞庭中樹與世欲並臧行行迷所遇有
客吹洞簫如泣亦如訴花月滿良宵如何此虚度
　　　僮奴山中歸
僮奴山中歸為言山上松昔日摇䑕尾于今如穉龍結
根依崇阿秀色排霜風可待生茯苓持以壽吾翁
　　　石塘觀魚似謝伯昭伯禮
嘈嘈冰戞川濊濊魚在罧潜逃欲無所漁罟來闖闖鱗
鬐見蹙迫首尾相藉枕猨窮不擇木鹿死不擇音爾魚
自有神胡不游廣深
　　　五仄體思衞立禮作
我友衛伯子履道坦若砥瞪目視薄俗足不涉市里客
至設雅飲屢屢不可已重爾意愛篤使我獨仰止夢寐
若有覿寤歎隔逺水落月照屋梠睟面玉色起
　　　次韻章俊甫訓子
前朝名宦孫承家以清白五繅玉有光百鍊金出色升
堂奉慈親甘芳極娛適推歡及司氣兄弟仍翕翕平生
子孫念況肯勤戒飭叔郎烱雙矑器量牛可食伯郎作
大字日費三斗墨怒罵静不聞舉步埀軌則穊種必厚
收譬彼農力穡通才識細務至理明大率洪罏萬石鐘
重自銖兩積衆口所稱歎天心為忻懌每憐機巧徒何
殊沐猴棘較智三十里百失希一得晤言籬下英留芳
待秋夕晚節將益佳于公有陰德
　　　王官谷聽泉
援琴俯寒泉琅然動幽聽寫彼石上流寄此山中興耵
聹喧雜空潺湲清響應翻將羽衣曲更作龜兹詠
　　　與趙都事初心
白日照素商朱草合秋朔參旗久未起舉頭見晨角南
中有佳士風度甚髙邈願生雙羽翰旦莫徃數數
　　　與衍上人道原
樹本連百圍蘿蔓絲成結迴川繚崇構欒櫨隠深樾湍
駛泉響急徑險石色滑可容許詢輩清心共禪悅
　　　陳益之壺中
仙翁不知年一壺懸太空晨朝出賣藥日夕入其中雖
與市人處不與市人同時有采芝客來自蓬山宫
　　　琴士王彦輔
八音各殊器可貴在絲屬弦歌皆雅調清廟特於穆斯
人久已逝唱詠不可續似聞漢中葉猶傳鹿鳴曲舊譜
今盡非虚聲以相逐琵琶馬上啼箜篌水中哭弛張異
所宜弦髙哀響促庶子一洗之髙彈繼遺躅
　　　吳中湯孟實余聞之衍師道原同居七世矣能
　　　率正其家人庭無間言室無私藏諸舍少有不
　　　律輙晨起盛服至其寢門引咎自責必改而後
　　　止天子賜復以表孝義之門館閣名臣皆為詩
　　　歌美之余雖未見君子中心藏之矣遂為之詩
　　　所謂不必寄元也
麋鹿尚羣聚鸞鳯自孤鶱請書湯氏事願使薄俗敦其
人字君實其貌肅且温推孝達本始同居及諸孫聚食
近千指何曾異一門弟兄盡亷士娣姒多淑媛室中無
私藏堂上絶忤言賣藥隠東市共知齒德尊佳氣日充
閭五雲鬱屯屯九天降雨露自葉將流根賜復以終世
舉家蒙厚恩
　　　陳允齋樓居扁曰可以
大樓髙百尺青紅半空起小樓二丈餘適事亦可以時
節㑹親婣伏臘供祭祀左方治杼柚前列考圖史覽觀
雲水寛玩悅風日美玲瓏豁四窻吾心正如此
　　　陶與權南園别業
瓊田無惡土玉樹多好枝鼎角匿犀者自是名家兒應
門有暇日頗作佳園池朝臨二王書暮吟三謝詩花邊
迎小車竹下理殘碁賔至可命觴親在志無違
　　　陶氏子竹居
幽居少隣並野竹遶舍生秀色染篇帙疎陰洒簷楹物
亦有竒節人將埀令名須裁十二律吹作鳯凰鳴
　　　與韓仲實九日登涵山有懐韓伯清
涼氣薄莫商時菊委多露兹辰足相娛舟楫旋且具往
日豈復來新人已如故百年幾兩屐更踏㴠山去穿空
上危級身髙鳥飛處江天入遐眺暝色起煙樹始昏見
橫參嵗與秋俱暮君子殊未來役車在中路
　　　無雲而雪時在謝氏
白日天無雲雪花明昒昕僮子走相詫箇箇瑶花文饑
人尚糠覈寒士方緼黂豐年望先兆無乃為妖氛欲持
一書札問彼𤣥精君中情自激切神聽逺不聞
　　　聞舊館人髙斯和之䘮弔其子德淵
川谷掩靈氣門戸有䘮氛栖神託微息變滅歸無垠時
過不再春日昃不再晨諸生尚華髪何況我與君昔者
搴芳芷研席遺清芬輸心結分好無乃太悁勤嗷嗷霜
下鴻猶知念同羣幾日弔遺孤哭酹青山墳
　　　浙江觀潮似介石兼呈陳守中
朝看潮水生暮看潮水落大江日東流自繞青山郭長
瀾駕歸風秋氣正蕭索萬雷鼓騰趠百鬼凌噴薄蛟龍
窟宅移蓬梗共漂泊況爾鼃黽微碕岸所栖託浩蕩天
地間一氣同槖籥吳兒踏浪遊自許平生樂
　　　送黄少監晉卿還金華
惟我宗人兄早登南宫試當時太極賦可使紙價貴文
章有餘勇一鼔作士氣旋收成均譽遂發蘭臺秘迎親
來逺遊禄仕見初志懸車不及晚重是愛日意桓楹樹
阡表彛鼎銘祭器哀榮兩無忝子道兹葢備昔往弗可
追今歸復何亟江皐冠葢集潮水舟楫駛能無英瓊瑰
持用答嘉遺回首望金華草樹亦増賁
　　　寄介石索寒菊
時菊晚逾好金彩照微霜庶爾同嵗寒解后不得將寤
寐忽有覿道人冠幘黄入夢還出夢顧影但空房天地
生萬物淹速自其常甘苦亦隨化樂彼未渠央
　　　介石遺余翁鞵歌以為謝
衰年足趺冷火缶不少離投我雙青鞵針跡匀且緻跫
然試幽步蹈履必雅地出户復入門徘徊感嘉遺將非
尚方舄飄飄有仙氣嵗晚動行色逺道隨所至南北岐
路多邅回來不易庶將黄石書報君圮上意
　　　寄胡伯衡
陽元外家兒衡也獨爾雅昔同丱角遊今各為老者蹉
跎江海上䟤䟦風塵下餘生復幾時短髪不盈把久思
比園廬猶將弄杯斝飢鴻逺相呼積雪徧中野
　　　弟瑋來奔父䘮寫憂四首
弟從江東來沉痾僅能起慟哭我先人旅櫬在千里䘮
期豈無數傭力方有俟人命終若倚吾衰復如此墮淚
下承睫覽鏡拂鉛水
昔者母教兒過於我嚴君至今清夜中夢想見勞勤深
恩久未報白髪紛如耘揚名不及顯痛恨思遺訓
孝養豈有足促促嵗月駛承歡順顔色萬一有不至靖
言念前非良悔亦已遲更敢責後人聊使後人知
去年被羣偷終嵗不得寧訖今覬小康大憂重相仍蒺
藜不可據荼蓼不可茹兹事未易了興哀欲誰語
　　　奉呈乙十一叔父
骯髒復骯髒零露霑草莽親癠當此時憤惋恒獨想孤
喪寄旅櫬未知所歸往匪人神曷依闇室有靈響諸從
與父同重我心鬱怏五茸阻長谷寒水白漭漭疾憂迫
衰暮貧辛似疇曩夫豈無他人相依在宗黨
　　　過小長安
已行上河舟初入小長安路逄市中兒相邀買羅紈羅
紈非不佳此物生饑寒山中大布衣嵗晚聊獨完
　　　賦竹居(春夏秋冬琴碁書畵/)
好風從東來吹我石上竹取琴竹下彈希聲不成曲桃
李正無言世人自相逐繁華此何時所貴君子獨
殘碁久未收竹涼成小坐樵蘇冷不㸑所設惟𤓰蓏風
吹碧雲動時有蒼雪墮焉知人間世赤日如焦火
逺過幽人居支笻立良久竹影落秋波照面緑於酒俗
士不必來屐齒蒼苔厚案頭二王書妙不數顔柳
好畫不厭看奈此風淒洌翠禽雙飛來翻枝落殘雪竹
間見石友嵗晚共貞節淡如君子交冷面炙不熱
　　　惜花
花開顔色好花謝顔色衰顔色不可久惜花枝爾為不
如惜樹木樹木多好枝君看新雨餘鬱鬱生華滋
　　　贈相士薛如鑑
松檜角嶄若𤓰瓠腹果然貴者自有相畸人休怨天班
超本燕頷馬周亦鳶肩苟非眼若電便應面如田我昔
不自知憒憒三十年頭顱忽潦倒眉目徒清妍論心在
擇術斯言心可鐫何疑子荀氏嘗作非相篇
　　　感興
松栢非不凋其凋異常木故蘀猶未黄新荑生已緑先
生貧亦甚饑吟撼空屋衰謝分所甘但使來者續
　　　壽張南石宣慰
留侯自人傑功名聊復爾既見黄石公更從赤松子神
仙好樓居逍遥逺塵滓囊中餐玉法于今幾刀匕碧桃
三月花照影瑶池水阿母紫霞杯睟面紅光起西山青
鳥使書來道蕃祉宜爾壽千春朱顔常韡韡
　　　題曹雲西桂根圖
何人操玉斧夜半縁青冥斫去月中樹千秋傷我情無
根亦云已有根當復生但笑吳剛者負此不義名
　　　寄陳守中
刁刁霜下枝爕爕風中葉迢迢良夜深恍恍佳夢接雅
懐東里君清心進𤣥業樓居似仙人逍遥逺囂雜天辰
不可攀海水不可涉吾獨走塵間風雨書一篋手把昌
陽根誰能便衰颯湘也幾日來看花引杯榼
　　　送禮絶學上人還下渚
西遊五天竺東上三神山相去各幾許悠悠生死關我
欲往從之㤀世良復難大道固無為此身要勿閒乾坤
性吾德父母形我顔壯志方未酬努力更加餐
落葉飛清霜長颷薄林樾青山頻夢歸夜半孤舟發寧
無金錯刀呼酒與君别歘來語匆匆徑去心孑孑清溪
今夜寒梅花滿篷雪相思曲未終凍琴絃欲折
　　　贈沈梅隱
玉衡指幽朔山川方涸陰萬木盡刁脫一德悶天心孰
令得氣先孤花耀陽林此意識者希謂易彈吾琴
　　　哭彦實叔祖
恭惟曽祖君三子各才諝伯仲既蚤亡宗事叔是怗當
時師道尊戸外列賔屨諸生盡顯庸夫子但環堵幾年
充賦歸風雨西陵渡捷音久不聞乃今得哀訃驚怛五
内傷苦淚墮如雨偭思童丱初侍母拜膝下今兹三十
年吾亦喪吾母本支百世親不絶僅如縷慟哭復奚言
哀哉繩祖武
　　　感事
絺疵諌智伯范増說項羽豈不懐盡忠所事非其主明
哲思保身見幾常逺去毋為守汙辱白骨怨黄土
　　　送胡伯衡歸慶元
朝看江水平暮看江水傾江水朝暮流游子東西行與
子同自出相依在飄零君歸逝不復我行乃睘睘上有
白髪親下有黄吻嬰晨餐累百指日食幾無贏風霜所
匽薄憂患況靡寧舊學旋廢遺豈足希世榮買田臨清
流築室依近坰繞園蒔果蔬親戚有合并此樂何渠央
此志終莫成勿為苦悲歌悲歌愴人情艱難望骨肉嵗
月如奔星悠悠南去雲跂踵懐先塋
　　　感事
堂堂美髯公神姿凜如昨多財竟何為本支遂交惡欲
令弭紛争此心甚精白人其謂我何我思逃鬼責
　　　大人生日
惟我文潔公起家二千石至今江左士猶能誦遺德及
余父祖孫四世嗣宗嫡生為貧所驅束書常旅食近聞
甬上州地有十畝宅庶幾蒔松菊晚節奉娛適大人心
坦夷善行久已積眉壽定可期我辰在箕翼
　　　湖上醉歸似吳季良
湖上天已秋城中汗如雨喧寂稍不同炎涼亦何遽始
知物外遊㧞足風塵去髙臥南山阿不踏東華路
　　　吳友之得男
醴泉非無源芝草非無根乃翁樹陰徳令子生髙門汝
今為人父汝亦有父存汝能念汝父汝子復汝孫
　　　顧德玉萬竹軒
日出塵未動清坐傍疎簾簾影帶深竹風漪摇四簷花
時甘澹退寄懐在碁奩舉手屬有念食子乃久拈
壁間椶毛拂窻下漆棐儿一塵飛不來竹色浄於水賔
退日更長清風亦時至蘭亭脩禊辭硬黄臨蠒紙
白日何促促秋燈動華屋所思浩無端開軒坐幽獨涼
月出東楹琴聲隔深竹欲問彈者誰童子睡正熟
江晚雪初集翠竹聲珊珊曉超當南榮飛舞萬玉鸞愛
此不能去豈知雙袂寒欲招丹淵子寫作圖簇看
　　　趙初心坐中贈中上人一元
敲冰作硯水題詩亦何急山僧亟欲去童子庭下立問
訊前村梅猶帶雪花濕惜别空躊躇折贈不可及
　　　春寒
長風西北來動盪不能寧塵沙亂白日草木變秋聲陽
德久未舒繁霜況相仍苦寒衣裘薄酒且屢屢傾
　　　湖上似濮樂閒吳季良
湖水碧於玉湖船深似屋銀罌供奉酒金縷新翻曲花
濃春亦醉波浄雲可漉當為故人飲但畏白日速
　　　自怡齋
晏晏秋日晶倚䦨魚樂時雲煙生逺思水木涵清暉田
父肯見邀家兒可言詩如斯亦云足幽偏得自怡
　　　冩愁似胡伯亮
陽元外家兒生世何酷似兩翁幸無虞二母俱已矣青
雲難與期白日非可恃動止見覊束晨昬闕娛侍鳴雨
清夜長野蔌剪畦翠苦語出肺肝屢飲成惡醉
兀兀雞在棲惴惴狐涉水處身百不可在世一何累平
生結髪妻疾勢方未止芝苓籠中物傾倒已屢試無寧
作鰥夫兒女欲何恃哽咽不得言殘燭泫風淚
　　　題松石圖
毫端水墨影紙上松石神老節委地盡怪態與時新冩
物要有似開卷知其人
　　　月出
月出寒木杪照我軒東榮悵然下玉琴彈作離鸞聲夜
久強就枕孤燈如秋螢紙帳不自暖一片梅花冰
　　　昔者
昔者瀛洲客侍宴宜春苑佳禽忽翾飛咫尺天顔近内
人急傳呼畫師閻立本俯伏池水頭研吮弄丹粉仰視
虞褚儕愧死氣欲盡
　　　有客
有客過陽城親喪極哀毁乞貸蒙厚資辛苦葬薶已他
日乃復來感激淚如水願為三年傭報君千古意爾行
誠獨賢吾心寧忍此可從諸生列學詩作佳士何啻百
倍功朝夕相礲砥一解終不通愧負自經死乃知大化
中所同唯是理初氣各有殊振勵徒為耳
　　　至後書懐
月色不自暖霜氣生寒芒臥内無美飾床頭但菰蔣誰
家合歡帳四角懸香囊芙蓉隠綉褥文綺雙鴛鴦起坐
獨寤歎迢迢深夜長梅花自清苦乃將慕姚黄
　　　梁邦彦王官谷見訪
伯鸞不願仕叔度亦無官葛越製隠服竹皮裁小冠所
求年榖成斯人獲苟安庶有一畝宫可以歌考槃
蚤起理素髪良朋來合并拂床正書册整襟候門衡無
忌酷似舅季方難為兄朝陽雙鳯凰文彩生光榮
　　　石門張氏園幾二百年事見語溪志南石先生
　　　既宣慰河東退而家居每與賔友觴詠其中聞
　　　之里父老公之曾祖君為郡太守而歸有指而
　　　詈之者閽人執以請命公曰彼安敢詈我與之
　　　酒且有以贈之責門者曰吾豈以貴勢凌人哉
　　　汝不待教令而拘繫之是揚吾惡名以為子孫
　　　累也逐而易之噫斯其所以嗣世益昌而此園
　　　之所以弗廢與
八月薺麥生四月靡草死昌榮在一朝衰謝閱千䙫德
人慎所積力善樹深棋寧不履貴盛終無憂患遺世人
昧理道但愛金玉好忽焉如燎毛性命不自保我從石
門遊乃有張氏園閱嵗已二百池舘似當年
　　　大宅行
大宅何渠渠昔時良宴同當戸埀碧柳夾道種青桐層
軒不見日髙臺還避風鴛鴦啑華沼鸚鵡語雕籠傷心
玉壺缺過眼金谷空蘼蕪怨春緑舜華悲夕紅衰草臥
僵石寒雨泣故叢人生意氣得惆悵難再逄
　　　留石門待内弟子經不至
乘舟駕言邁長夜方曼曼蒼涼物華老趢趗年景換顧
予逺適子庶與同舘粲近行乃未來久别良足歎
飛鳥有遺音啁鳴念故鄉長風鎩羽翮回薄空翺翔顧
我日衰邁樂子年富強飄零豈不逺死生貴勿忘
　　　舟中奉陪南石宣慰雙陸
達人忘勢分握槊肯相娛相對兩新月華星匝四隅朽
骨如有神歸馬念逺途食子久未下罰飲當滿觚
　　　送訓道村上人游淛東
芒鞋徤如馬别我向江東已過雲門飯還聞雪竇鐘青
山入幽遐碧海浮空濛揚㠶及彼岸更有𣑽王宫
　　　鑷白似胡伯亮
夜半不能寐曉起鑷霜髭失手及無辜覽鏡還自悲兩
目遂眵昬當復何法施寄言向賢兄老於去年時思歸
不得徃零落將誰依悠悠浙江水忍此長乖離
　　　張如㯉東齋雨詩并似其子翔南
邀客坐清晝兩酌遂終夕雙壺交屢退傾歡入中臆捋
鬚見詩班舉手問酒白不有佳友朋何以慰孤寂
　　　洪主敬掃月軒
明月不可掃客愁不可道親老家益貧長饑對萱草稽
首玉蟾君立身苦不早庶爾藥長生使母顔色好
　　　梅花
相見漢皐晚相思湘水春若非捐珮者定是解珠人
根頭春已動枝面雪渾消稱是黄金屋㝷常貯阿嬌
南枝已先暖北枝猶苦寒笛中吹不盡畫裏得相看
故人不可見梅花如故人相思隔明月獨吟逄早春
　　　送婦喪歸弁山
結髪念舊歡撫心常忽忽餘生復何求白日待西没藥
裹三年病蓬顆千嵗骨兒女逺相送悲風繞行紼空閨
鎻今雨不見舊時月豈不念東歸臨事有倉卒
　　　寄呈揭曼碩
古人不可見即欲見今人蘭桂各異物臭味自相親峩
峩白玉堂遥遥紫宫隣風雲集羣彦四海望光塵客星
入牛斗劒氣横秋旻能無一日雅慰我暮江濵
　　　賞芍藥似衞立禮
四月見紅藥若與春光遇兩人可對酌群芳此孤注微
風不動塵餘熏散成霧談諧遂終夕聊用慰遲暮
　　　錢季山方寸地
大田亘阡陌厚積多憂虞治生方寸地種德自有餘忠
厚為畛畦學問乃菑畬書中有珍味子孫焉得愚
　　　多雨
多雨問庚日推窻看卯雲積水連巨漲沉煙翳初昕荷
鋤雖無力亦知農事勤髙居但坐嚼寧不愧盤飱
　　　聞蛩
嘖嘖復嘖嘖候蟲催織作少婦對秋缸淚逐燈花落向
來陌上桑根株盡漂泊綀衣恐不完尚敢望紈帛
　　　讀唐史
汾陽國大臣堂堂負才器獨馬不衷甲氣壓天驕子鬼
貌且藍色顧獨畏盧杞
劉晏工理財國用得無乏凡皆屬士類吏獨抱成牒政
要在養民其事故可法
昔者馮瀛王始事沙陀君延縁入漢周常為將相臣每
當革命日必有勸進文
元載既伏誅胡椒八百斛錢圜以函方善走固無足不
聞古宥巵既盈終必覆
常聞阿犖山竊弄梨園部其中有馴象寧死終不舞遂
與雷海青埀名照千古
婁公有盛德與物澹無忤狄相才獨雄可用安國步我
其舉所知不必知我舉
　　　沈德中蒼筠軒
平生我知竹竹豈不知我澹然萬慮空竟日林下坐一
一青珊瑚時時蒼雪墮翠羽何處來清夢忽驚破
　　　莊仲文梅花兠
昔日梅花兠今作梅花莊儒有一畝宫滿屋梅花香珠
樹動春色玉林浮夜光悠悠嵗月晚貿貿天雨霜平生
無俗情結交多老蒼獨有林君復意思可相當
　　　東齋似沈德方德中
日出東齋明扶桑弄朝暾皜皜曙色起湛湛夜氣存倦
客雙逺遊蹀足來清門徘徊戀光影妙契可忘言
　　　邀月
團團丹華樹香繞十二䦨徘徘不能去樂此清夜閒舉
杯和月呑已覺非人間杯空酒更酌明月去却還
　　　沈玉泉芳逺堂
休文有裔孫門樾千嵗陰盤根踞厚地芳澤逺且深雨
露所沾溉日月有照臨彌久將益㮊連雲起森森
　　　雪隠山人詩為沈伯玉作
朝雲適如車夕雲忽如馬變化方未窮詎是無心者卷
舒自有宜膏澤自有時幽棲在林壑或者夢見之
　　　憶瑶山故人
瑶山一為别悠悠三十年至今清夜夢猶在瑶山邊美
人不可見世故來縈纒能無咫尺書慰此心悁悁
　　　訪南山沈彦之采金罌子
塵襟心不怡駕言采藥去木顆摘金罌刺手不盈筥石
齒滑行屐齧足畏側步山雨秋正深落葉沉已腐
　　　辛已嵗將遊江陰君山墮馬傷腕既乃扶病而
　　　往作是詩似陳希文
上上黄君山瞰茲大江陲一展萬里觀悠然千古思正
北仰岱嶽稍西望淮沂計彼俯視此小於水中坻朝來
扶桑暾已掛弱木枝江盡即入海山行復何之我馬雖
云跌我車猶可脂人世若轉丸適心苟相怡
　　　醫士馬德正此山中
鄉里馬少游神仙葛稚川結廬此山中手披白雲篇藥
草滿畦埒松枝為屋椽饑食夫容砂渴飲枸杞泉寧與
塵事疎勿貽俗子憐借問此何山但笑終不言
　　　送錢若虚遊武當
北方龜與蛇列舍應天星陰中有伏陽在地為水靈祠
宫嵩嶽西髙露何亭亭析褫走萬里香火不得寧阿師
亟欲去江柳猶未青贈子詩五言持用叩神扄
　　　寄呈虞伯生學士
今代虞夫子自是瀛洲仙撫編誦竒文西顧心如懸我
昔曾大父葢嘗治臨川手澤幸尚存桐宫幾百年前賢
不自譽所望在後賢褒嘉作美語聲光同爛然寸心此
區區去鴈春風前白雲不可寄但有白雲篇
　　　送醫僧有空海
舉眼空四海大地豈無人爾佛慈憫故疾患纒其身槖
有千金藥可回萬化春稽首耆婆尊永言濟斯民
　　　贈顧梅軒
客來不問梅但問軒中人爾面冷如鐵爾心獨陽春冰
霜太古操水月平生真亦在塵世間不染世間塵
　　　惠山紀遊
跨馬北郭門㝷僧南朝寺青雲珠樹林碧草金沙地危
徑縁磥砢寒泉冩蒼翠星埀析木光月墮方諸淚含暉
白日閒動影清風起解瓢貯冷冽臨流浣塵滓
九龍發靈淵下作梁溪水文采多清流波瀾有源委我
本乘興來嵗事亦徂只汲此山中緑寄彼城居子
　　　用吳寅甫韻似吳子善
浮雲見白日照映玉色春去去重留戀行行畏參辰狼
子多野心蛾眉能妬人振袂臨清流誰與爾同塵
　　　白雲窻
故人廬山來寄我山中雲山雲豈可寄寄此意殷勤平
生錯料事所見異所聞開窻拆封題飛鳥白紛紛舉頭
生慚愧稽首雲中君庶以自怡恱寧當混塵氛提携嵗
月久掛向扶桑暾與爾從龍去化為五色文
　　　語溪夜泊
語兒溪上柳日暮生春愁昔年侍阿母曾此繫行舟孝
養苦不足生理非故丘臨風洒客淚付與水東流
　　　冷泉亭呼猿
俯石瞰寒東飲之不盈升照影忽自笑相看面如冰摇
摇松樹枝山猿呼欲應漸老筋骨疲愛爾解飛騰
　　　呈余峻山
先生中朝彦早逄聖明君井絡降英氣奎光動星文束
晢詩四言蔡邕書八分多士起瞻慕諸生賴濡薰鄙也
少庸劣力學終無聞意謂經品題欲超凡馬羣師道吾
豈敢屢染成緅纁厚德何以報寸心中沄沄
　　呉興雜詠
　　　石林精舎(在弁山之南參/政葉夢得所作)
精舎青山曲石林雲氣寒夔龍方滿朝誰不愛王官歸
人獨有見聊復此盤桓
　　　佑聖宫白玉蟾壁上留題
仙人白玉蟾題詩留素壁筆勢来翩翩矆睒不可測將
飛蛟龍影或是風雨跡
　　　何楷讀書堂(一在何/山寺)
昔賢讀書處今為梵王宫世事有翻覆人境誰能同唯
應姓何氏與山相始終
　　　汙樽亭(唐相李適/之飲于此)
汙樽幾千載長在峴山碩何必有杯勺聊為飲一杯落
葉墮西風奈此天地秋
　　　碧瀾堂
碧瀾堂下水浪波何沄沄逺愧六客詞有感在斯文迴
舟唱歌去弄影前溪雲
　　　白蘋亭(唐刺史楊/漢公所建)
城郭俯寒碧水木摇青華雙雙翡翠羽低拂白蘋花如
何楊刺史不向此為家
　　　浮玉山(在城南碧/浪湖中)
渺渺碧浪湖中有浮玉山相期采蘭若佳人殊未閒舟
楫忽已晚乗風聊獨還
　　　顔魯公祠
恭惟顔太師名節天下無身首可異處貞心終不渝客
来拜祠下豈愛干祿書
　　　墨妙亭(在郡庠中/東坡作記)
古来貴書蹟莫如淳化年千金購遺帖墨妙生姿妍誰
其作亭子宋人蘓謫仙
　　　清風樓(在郡小/城上)
褰裳涉危樓倚檻對雄州山横太湖口溪出少城頭䦨
干十二曲清風如涼秋
　　　碧巖(在弁/山頂)
擕酒上碧巖挈壺松下飲憑髙數千尺雲水白淰淰六
月生夜寒山眠不成寢
　　　蜚英塔
孤塔倚晴霄下瞰萬頃陂升髙欲望逺未至足已疲懷
哉尚方舄䨇鳬正齊飛
　　　白鶴廟
越俗好巫鬼白鶴乃有神廟享非一朝山木已千春客
行亦少憩焉知偽與真
　　　黄龍洞(在弁山/之北)
旱日赤如火黄龍呼不應摇石動雲氣聴松作雨聲悵
望但空歸何以慰深情
　　　顧渚茶(因呉夫槩/王得名)
夫槩名王渚西山紫筍茶水磑生緑塵小角裝金花盡
從天使去供奉内人家
　　　栖賢里
客來栖賢里願斸栖賢地秋來多晚菘脆美敵羣餼聊
將遺子孫庶能知此味
　　　題髙晦叔牧松齋
山中拾松子種作庭中樹亦有牧養恩異彼牛羊豎結
構豈在多政為讀書故銅爐(闕/)棐几蠒紙石硯具松影
掃更合松聲吹不去坐此嵗月長當知茯苓處
　　　章榖仲蓮洲
結屋水上居息影洲中地誠為愛蓮者當知楚蓮意涼
風生緑香旭日吐紅媚向來無極圖玩索有深味
　　　次韻韓明善贈竺景淵
先生已髙蹈翰墨有遺香學者走四方斯文茲濫觴景
淵吾所親意思何深長純純不自衒餘子空陸梁我行
日已邁嵗月墮渺茫向來絲竹音猶在孔子堂勉爾思
益勤振翮髙飛翔
　
　
　
　
　
　
　
　
　
　
　
　弁山小隠吟録卷一
欽定四庫全書
　弁山小隱吟録卷二　　　　元　黄玠　撰
　　七言歌行雜體
　　　送仲珎弟還鄕兼奉内弟陳子傳
呉淞江邊秋氷生榜人刺篙歌采菱古來貧賤别更苦
置酒不飲心如酲落日長雲下平楚孤鴈決起南飛翎
救寒幾日衣上禇原頭西風吹脊令阿㜷倚門瘦骨立
手揮五弦多苦聲流光一瞬二十載風纚露沐將焉成
汝歸買田嵩水曲小築便可開柴扄他年棗下實纂纂
我亦豈憚為畊甿芋魁作羹飯𤓰麮充腹不在羅珎盛
金石論交有銷泐人生急難如弟兄
　　　鴛鴦湖上曲
妾本鴛鴦湖上女能彈琵琶作鸎語與郎相見得郎歡
床頭黄金用如土黄金用盡遂不歸妾身憔悴將何依
可憐徘徊花上月為郎沽酒典春衣春衣典却妾無怨
後夜花開無可典寄謝悠悠世上兒人生雖樂有貧時
　　　忠奴李善歌
古有富者家暴亡衆奴同謀殺其孤一奴匿之負以走
財實累爾兒何辜孲􁀙雖小是奴主簿書不敢欺豪銖
哺之朝夕乳湩流不忍去手聲呱呱置兒床上拜床下
奴以死奉甘勞劬天聽不逺事竟白天子有命行賞誅
一奴寵榮衆奴戮却從主人歸故廬雙乘青騘御史馬
猶執舊禮謙若虚寄謝悠悠天下士未可容易輕人奴
　　　風涇之東有鸛鳥作巢白蓮寺其雄為人所執
　　　衆鸛挾他雄偶其雌弗從破巢啄鷇而去市人
　　　憐之為求故雄使復合梁邦彦作義鸛行余和
　　　之
有鳥有鳥亡其儔其雌栖栖方獨憂不知何處來野雄
逺挾衆勢剛相求彼雌決決不可强巢鷇覆敗無一留
市人聞之共悽惻為求故雄使相收歸來哀呌聲欲死
天地有情當淚流物有定偶性則然此鳥何必非雎鳩
重為周南歌窈窕人道凋弊有是不
　　　哲婦歎
人家生女不必能哲婦多事醜婦貞美笑已足傾人城
况復恨怒生五兵陽德不競隂始凝履霜之漸為堅氷
天下男子唯劉伶彼形甚醉心獨醒婦言雖善亦不聽
　　　兒曾舉酒為余壽仌以喜之
我生之初日龍􁀺我生之後在鶉咮大郎善事心弗渝
為爺舉酒稱翁壽翁顔有喜兒亦歡花挿雙髦舞斑袖
六彛共是宗廟器寧我此郎非虎蜼百年門户喬木殘
本根正頼枝葉茂我今得爾我心安願爾有兒昌爾後
　　　結交行
結交不必問古今今人非無古人心古人之心淡如水
今人之心甘如醴淡言如水味乃眞甘言如醴能醉人
食淡不如食甘易所以醒人少於醉
　　　馬頭者故貴人家侍兒流落錢塘謝長深有詩
　　　余和之
謝君馬頭歌老孀彼神司蠶宿在房合精月駟耀吐芒
衣被天下為文章豈有所思下土方學施朱鉛試新粧
黄金約腕珠作璫步搖之冠雲錦裳涼州蒲桃紫雪漿
華堂燕坐飛瓊觴人生富貴豈有常朝為名花侍侯王
暮為小艸委路旁皺面如靴不復光空懸泉刀金錯囊
却思故步心自傷星宮之樂樂無央
　　　玉泉元帥示余佩刀囘囘氏所作也如鴈翎而
　　　雪色文理可觀
將軍太平得寶刀愛之不殊古孟勞三尺白鷴尾雪色
引緱脫室風騷騷摩挲秋水生淨滑俊采猶作花門驕
盤根錯節知利器名世何必皆豪曹萬辟千灌竒乃見
龜文縵理纖如毛當時已用兎膽鐵此物或取羊頭銷
傳家要是公輔器苟非其人誰得操蔵鋒不試蓋有待
幸勿容易汙腥臊
　　　竹齋學士作栢圖得之李好古野齋平章舊物
　　　也
薊丘學士神仙人詞翰揮毫有餘力清風披腹盡琅玕
日費尚方三斗墨昔年乘傳向蠻邦脩竹如雲楚山夕
却迴官舸過湘中江雨椎篷寫寒碧逺勢聯翩數十枚
顚倒縱横鳳鸞翼天機到處物變盡雲影紛紛洒人黑
想見走筆如飛龍山木水蘿俱辟易不辭遺蹟購千金
此卷于今妙無敵
　　　韓伯清所蔵子昻雙松便面
并刀剪水一尺餘照見亭亭兩松影玉堂學士自寫眞
令我悽然發深省聳壑昻霄五十年徤筆如錐有鋒頴
蒼髯磔怒知誰嗔老節猶將見竒挺直榦斜分水墨痕
樛枝亂結風霜頂龍鸞已化毛骨殘雷雨欲來崖谷暝
兎絲懸蔓待茯苓迴首餘光惜俄頃會稽公子多苦心
收拾新詩題小景
　　　澱山湖阻風
呉兒牽舟背如弓跬步咫尺登天同四方有路無不通
我獨何為來向東舉杯釃酒慰柁工觧后勿謂吾道窮
改方易向矢弗庸明發風止去必從終我不作阮嗣宗
　　　時雨既洽園蔬並茂
白日有渰雲萋萋篖花亂墜眼欲迷鳴鳩脫袴土作泥
園蔬遶舎水出畦王𤓰引蔓上落蔾瓠葉幡幡生瓠犀
菘甲怒長如蘭荑中厨少婦喚阿稽亟取大瓮淹為韲
魚兎不獲何筌蹄晚食足慰癡兒啼
　　　高伯雨苕溪漁隱歌
吾聞天目山中乃有千尺之懸泉下赴大谷為奔川百
里清苕淨如練雲光鳥影濯濯涵漪漣峯巒過盡見城
郭春申劒履三千客當時歌扇吹香拂舞茵此夜啼螿
寒月白何如鴨觜灘頭結屋三兩椽苕花開時魚滿船
攜書一卷篷底讀瓊瑰玉佩聲琅然
　　　贈縳筆溫生
溫生之筆手自縳千金善價何鑿鑿百狐不如得一兎
可敵人間萬羊鞹剪剔霜毫取脊尻毛穎有傳非苟作
縱横出入腕若飛徤甚鳥騅戰亰索頻年萬里獻玉堂
名與歐虞俱烜赫應從馬上問葛强誰重幷刀輕魯削
　　　題趙仲穆山水圖歌
遠山如湧波近山如積石遠近千萬山崢嶸起寒碧赤
甲白鹽江影空青天芙蓉五老峯野橋村路獨歸客耳
邊彷彿東林鐘滄浪老人唱歌處日暮停篙倚江樹倒
桃笠子漁竿頭隔水高樓訪誰去
　　　醉歌行
千金一笑如花妾顔色如花命如葉千里一日竒骨馬
雖有竒骨無竒價明月不觧長嬋姢浮雲欻來能蔽天
人生富貴矢脫弦放手一失三千年彼造物者予何言
醉歌小海足叩舷
　　　刻木吏
刻木吏望之如神復如鬼昔日猶多市人兒于今併及
良家子刀筆之銛毒於蜂尾惡木成隂勁艸風靡誰其
使之民俗隳矣衆皆趨之吾道㣲矣
　　　去馬歎
玉花鐵四蹄如踣鐵青絲絡頭金觼舌一朝名數在有
司官馬人間不得騎負我惠養猶嬰兒朔風蕭梢催上
道江北早寒無宿艸蒼頭廬兒雙淚垂雕鞍錦韂當屬
誰吾聞上廐天馬十二閑爾豈不得居其間日食太倉
一石粟立仗不受鞭笞辱雖我徒步心亦足
　　　秦府舊人歌
昔日秦王履帝位府中舊人亦同升一龍五虵各變化
一虵失所意不平𤣥齡善謀晦善斷勇如褒鄂衞與英
䑕軰乃賣我我豈乏爾能相臣為之言天子憐悲不自
勝斯人自薄命更欲爭天之功為已榮賜官三品命始
下死骨已冷喚不譍嗟乎哉嗟乎哉幾年人間無客星
胡不急去歸農畊龍姿之君好事者焉汝不作嚴子陵
無名之名千載名
　　　山水小景四幅
江有水兮水有波龍魚帖息兮風日美和望青山兮如
睂而蛾撫佳木兮以婆娑
山出雲兮不為霖雨江有木兮不任􁍃柱朝余東岡兮
莫余南浦時乎時兮奈何汝
洞庭波兮山崨嶫川可濟兮不可涉木蘭為舟兮桂楫
𣺌余懷兮風一葉
山之凹兮水之匯沙棱棱兮石礌礌有媺一人兮如彼
蘭茞思之不來兮使我心痗
　　　題呉景良荷鍤圖
倚氷為山擊石作火人生百年一何𤨏𤨏有酒輒醉不
醉亦可來汝僮奴荷鍤隨我
　　　狐虎圖
狐假虎威虎為狐使人欲有言恐傷虎意虎實未知狐
何足忌使虎知之狐其逝矣
　　　送呉季良海運歌
神禹作貢書惟揚漢家亦言海陵倉至今嵗入踰百萬
連艘巨海飛龍驤長腰細米雲子白䆉稏猶作秋風香
上登京庾充玉食不與􁐄稷同槩量延陵季子世不乏
被服袴褶躬輸將軍符在佩金睒䁑上有霹靂古篆書
天章乾坤端倪正離坎北斗却轉天中央吾知貞忠對
越肝膽露蹈蹂沆􁝏不翅如康莊平生故人走相送攜
手躑躅心飛揚亟呼呉娃度美曲無使别苦愁剛腸燕
山之南易水上猶是陶唐帝都古兾方九河故跡無復
在但見夾右碣石淪蒼茫天下壯觀有如此大君恩重
險可忘廷臣論功上上考釃酒再拜中書堂君不聞木
牛流馬﨑嶇出劒閣鳴聲酸嘶棧道長何如雲㠶千里
百里一瞬息卧看曉日升扶桑
　　　稚子子蘭歌弔番禺君也
月離于箕風揚沙月離于畢雨滂沲星有好風有好雨
嗟爾明月可柰何撫靈均之遺曲發浩浩之長歌豈無
椒漿與桂酒庭前艸生蕭艾多君不聞稚子子蘭方得
意三閭大夫沉汨羅懷王入秦竟作幽憂死不睹鄭袖
雙青蛾讀書千載有餘憤恨無匣中龍泉與太阿朝朝
暮暮陽臺下江水東流空逝波
　　　浴蘭之歌歎徃事也
浴蘭湯兮沐芳思美人兮沅湘今日兮何日搴蕭艾兮
滿堂雲之皋兮夢之渚天沉隂兮又夜雨謂子都兮仳
􁀙曰離婁兮矇􁀙珠有纇兮玉有瑕心悅君兮可柰何
忠不察兮志不讎終自懟兮沉汨羅遺菰兮投黍靈歌
兮鬼舞駕飛軨兮龍蹻倚惆悵兮延佇
　　　虵蟠石歌為濮樂閒司令作
吾聞萬物之精上浮為列星天星之精墮地或為石異
哉此石似虵蟠其故要非人所測我疑芒碭赤帝子披
劍斫地白虵死老嫗夜哭天不聞羣小連蜷化為此又
疑愚公移山時此物欲與山俱飛蒼黄不及蛻皮骨操
虵之神手脫遣年多物變形質在豈有毒心猶未改睨
之非蚺亦非巴雪色正類蘄州花徂徠小松葉如髪一
龍五虵相紐結咫尺常疑雷雨來尋常頗耐仌霜冽醉
李主人初得之舉杯彈琴詠新詩便能雅拜亦不俗未
可遂笑元章癡
　　　王維􁀙川劒石葉石林作精舎置之弁山下今
　　　為沈玉泉所得醉後求見因賦此
有石有石美如鑄拂拭鋒棱氣猶怒何人鼓槖動雷風
剥削泥沙山骨露昔年曾看􁀙川圖此物題詩采菱渡
桃花源裏有人家杏樹壇邊見漁父開元宰相太平日
愛是園池賞心具銷沉紫氣斗牛間流落東西幾朝暮
石林使君先得之萬里相攜若竒遇即今好事屬君家
翠竹疎花倚闌處呉鴻無人扈稽死縱是有靈飛不去
嗟我安得力士贔屭如庚辰一看公孫大娘渾脫舞
　　　與黄南窻陳直卿呉江長橋晚望
倚闌楓落吳江暮地坼天傾百川注飛梁千尺虹影垂
人生南北多岐路古來呉越爭為家句踐未足輕夫差
鳥喙不可同富貴范蠡亦乘浮海槎五湖水落三江口
西施却入鴟夷手我有此志非此時且對長橋一杯酒
始疑蒼龍蛻脊骨三十六鱗次第脫渇欲飲川川不竭
又似明月相離連上弦下弦空影圓行舟如梭月心穿
雄藩千翼來飛汎日看水兵教水戰能詩忽憶謝𤣥暉
解道澄江淨如練
　　　觀謝莊納租為作此詩是嵗免息者八千餘石
穰穰大粒揚明珠舸􁀙塞川銜舳艫積囷如山壓厚地
據案一呼走千奴阿戎牙籌盡相學九九之術乃有書
孟冬上朔簡良日府檄已報輸公租持杯起為主人壽
天實賞爾其如予願平槩量損稱貸勾稽不足慶有餘
　　　郭索行
輕舠刺櫂漁火紅夜捉明月巨蟹宫有物郭索虵鱣穴
古稱敗榖乃介蟲横行豈欲徧天下雷公在上聲隆隆
爬沙六跪心善躁失脚已墮篝簏中兩螯微生可薦酒
空筐寧論蠶績功張翰亟上賀循舟能不為爾思江東
蓴菜為羮鱸作鱠風味視此將無同須尋𤣥眞蟹舎子
更續蟹志如龜蒙
　　　顧梅西東呉小隱
昔日東吳顧文學族大今為磐石宗林下幽居得隱者
小營齋廬無十弓會稽竹箭美如玉竒才更出菰蘆中
卓然學道見眞性氣貌穆若揚清風園有佳蔬勝食肉
春初早韮秋晚菘蓴菜何慚八珍味橘樹亦疏千户封
靜觀物化那有極虎可為鼠蛇可龍大癡小黠競相逐
胡不遠視要其終
　　　仲珍弟阻冰謝莊
河水夜合凍冷生行人欲徃急打冰冰堅如石不可動
威棱嶄露聲硜硜船頭黄㡌且勿怒速來吹火煨餘甖
前川咫尺論萬里念爾翾飛雙脊令後庚三日日在癸
水德不競木始萌當有好風自東來一夕為我
　　　誠上人道元樹石
江風吹樹葉盡脫交枝相纒亂如結筯節刻露䕫一足
霜雪幾年凍不折昨夜沙頭秋水生怒湍觸石與棖爭
恐為浮槎逐海客不見土羊成木精
　　　衍師道原雙松圖
小石如拳大如癭石上亭亭松樹並誰從山隂得繭紙
幻藥毫端寫雙影風雷太古見植立冰雪平生慣凄冷
下有茯苓千歳根可為人間駐流景
　　　次韻戴彥叔見寄
人間製錦金粟尺裁量無差較如一文章要是機軸同
新巧小竒何足識多君肯說江夏黄剡中戴逵亦少雙
兩窮相值各可笑寧爾訾相非竒龎富貴不來良己巳
萬事東風吹馬耳賭碁别墅要自佳誰能更為蒼生起
無官只作常兒遇布衣不羡流黄案玉樓佳召惜芳年
金谷俊遊悲故主夫須小笠烏紗㡌城外孤村春水遶
碧巖直上八百級半空飛瀑看尤好古來隱者非怪迂
每從此地逃侵漁我生百拙兔守株操觚逐食計甚踈
豈有大志恢雄圖家無甔石心晏如焦先雅愛蝸牛廬
便欲往置燒丹爐桑君之書懸左肘已非昔日攀雲手
江南春色苦無多忍見行人折官柳但願飛霜九轉成
與君晚歳扶衰朽
　　　與大舟並行遇風感興
大颿引縆去如飛小颿翳翳行苦遲誰其敢爭風使之
少時風休颿力軟原頭樹高桅子短前舟却輸後舟遠
吁嗟世事非一端咫尺行路易復難人生得意莫盡歡
　　　嵗晚思親
寒仌凄然嵗欲徂我獨何為水中居雙目鰥鰥如鑰魚
長夜思家夢亦無大人耄矣日幾餘笻竹小杖不肯扶
恒恐平地生憂虞願為飛梁跨連湖來往並置㨗走奴
五日一送甘㫖厨十日一報平安書
　　　雪中過機山明日寄周彥良彥英兄弟
雪飄飄兮洒予風燮燮兮振衣水㶁㶁兮有聲仌棱棱
兮在陂鼔獨枻兮蘭舟日既晏兮莫知所之僮瘁􁁜兮
問予爾所思兮為誰我所思兮非爾所知山中之人兮
戴逵嵗周行兮莫只慨星霜兮屢移終過門兮不入曰
古昔兮有之
　　　送松江楊知府
海上有馬獰若獒楊侯得之刲作肴倉中有鼠大如虎
楊侯得之刳作脯嗟嗟楊侯孔㨗且武濟寛以猛爰得
我所風雨息海水寧災􁀤弭年榖登五事並舉政有聲
歌謠滿路勞績成連州比邑歴歴相知名父母之心人
皆有之公獨能
　　　寄張元明時為常州務官
踆烏西飛碧雲夕寒蛩亂啼霜月白青山盡處是姑蘇
毗陵更在姑蘇北故人一别音問疎兩愁無語心相憶
三年市租輸大府能不重費微官力我方寄跡湖泖間
終嵗不逢騎馬客昔時梅花今又開時獨看花見顔色
　　　新舟燕客行奉似謝德嘉伯昭叔姪
上巽下坎木水合大者為艑小為艓衆賓良辰歡賞接
琵琶棖棖雷鼓疊急管横吹指雙擫紅泉美酒傾銀榼
鸞刀縷鱠魚藿葉波臣川后風帖帖喜色歡然動睂睫
黄㡌採菱相唱答重為主人歌利涉
　　　玉泉萬户見訪
馬上將軍渾脫㡌馬前大旗狼尾纛自從蠻洞凱歌迴
重為兵人息凋耗吾與三代同斯民禮樂百年蒙乳菢
久知天族最多竒不似其餘心猛暴虎帳秋來日日閒
散步逍遙屛呵導時聽白髪老書生一鼓雅琴清角調
　　　觀浙省新址
錢唐故都猶麗䧺民居百萬如蟻封一夕熛怒赤熁空
市舎歘忽隨歊風丞相夜下哀瘝恫飛書走檄動帝聰
大寛賦入振乏窮乃恢黄堂基益隆斯民子來爭赴功
豈弟君子汲黯同呉山蜿蜒若火龍渇欲急水鱗甲紅
胡不移置山南東遠挹江上青數峰岡阜囘合水朝宗
環拱北極當天中
　　　余遊暨陽訪道士呉清逸見大龜如車輪五尾
　　　色蒼黒類古銅蹣跚而行特特有聲因為之賦
惟爾大寶元龜集虛洞𤣥吐納精氣介蟲之仙衡曵五
尾蹣跚而前皮肌鱗鱗支節連蜷若傾耳以屢聽聞足
音之跫然不用世以蘄求固有覿於幾先其德孔明其
心善淵形質已異而神獨全爾不自衒人其舎旃持以
為聖人壽如其年如其年
　　　樊中之鸖折其脛而死人莫之恤余獨為辭瘞
　　　之
使爾為羊人不汝忘使爾為馬人不汝舎孰使爾為鸖
其骨犖确食人之食不羊馬是若不安爾處將飛而翀
忽焉跌傷乃今畸窮爾鳴孔哀爾心孔棘困于樊中雖
死誰惕瘞鸖有塚古人之為神其上升吾與爾銘之
　　　紀夢哀容齋陳君也
昨夜夢中逢故人華屋凉天正瀟灑銀甖美酒雕玉觴
亦有尊前唱歌者餘歡未盡忽驚寤蔌蔌寒花落燈灺
忍將今夢夢昔夢夢去愁來淚盈把西園公子多雅懷
死骨凄凉在中野當時苦愛椎鑿聲豈思此日無遺瓦
古來豐家無好兒荆棘銅駝秋露下艸間翁仲不解語
焉用鬼騶牽鬼馬
　　　余自辛亥歳館于魏塘呉氏時義士靜心先生
　　　方無恙長子彥良譍門于家次子景良輸力于
　　　時皆一時偉人季子季良為贅壻于外與余尤
　　　相友善嵗壬申景良卒于官所歸葬胥山諸孫
　　　各求分異學遂廢而余乃去矣頃者不逞之徒
　　　壞其守塚之廬季良之子璋聞于官罪人斯得
　　　衆稱之曰能故為是詩以勉之
天目諸峯來迤邐又向錢唐渡江水伏龍骩骳行地中
東盡由拳還崛起想見昔日遭秦驅太古風雷入鞭箠
山君據地不肯前至今亂石猶西指下有石龜形質具
蹂躪良田㨗於鬼伍貟揮劒跡尚存缺齾不完神乃死
當時結友番禺君别墅園池此經始朝陽亭上醉春風
謝安曾愛東山妓囘首光隂二十年往事渾非山尚是
歎息佳人曹子丹翁仲無言荆棘裏摇鈴鼓哨㫄若無
鄉里小兒何敢爾脊令脊令飛且鳴能事多慚伯顒氏
　　　憶昔行
憶昔俠家全盛日江左數州無亞匹黄金横帶虎作符
盡斥民居為第室長腰細米光照人自給不求歸老秩
舂陵石几汝州甆一席萬錢猶儉率是翁九十乃未殂
牙齒重生髪如漆已無餘福在人間此理分明可諳悉
健鶻生鶵盡攫拏驕馬作駒終覂逸寄謝悠悠世上兒
過眼繁華如電失
　　　謝氏池上觀雪
二月春光如水冷池上倚闌觀雪影飄飄颯颯舞迴風
顛倒瑶花落天井魚吹柳絮忽銷沉却避寒澌依藻荇
何處飛來雙脊令令我悽然起遐省
　　　次韻陳縣尹漢卿見寄
九華山前江水長平生故人黄綬郎百里猶將勞撫字
欲行不行心未忙與君已在杖者列豈憶他時能醉狂
恨無長雲數百尺一吐憤思三千行艸間雉子毛羽短
不擬霄漢叅翺翔題詩采石弔李白或者一駕西飛航
　　　用水精丸炷火灼丹田中
僊人掌上水精丸摘得金莖秋露顆亦同陽燧大蛤珠
摩挲向日出眞火氷臺作炷丹田宮流光直射如血紅
梅花一夜孤根暖却咲小還無近功
　　　擬送曹世長之官柳州賭博寨
將軍曹覇有令子軀幹魁梧如北人辭親再拜捧黄檄
去作柳州游徼臣櫜鞬已乘官驛馬頓置仍給公厨珍
引弓之民百砦列控扼嶠海安朱垠伏波故事亦久矣
豈有銅柱猶嶙峋且當永念易播意持酒一酹羅池神
孤雲東北望新月山川迢遙來苦辛彈舌風雷語刺刺
索咲萬里梅花春桄榔大樹粉作餌椰子酒􁊌甘而醇
食膎每與華俗異愼勿觸手腥虵鱗愛君貌似婁師德
故是方口又博脣古稱容容多後福唾面自乾可勿嗔
　　　與宇文同知張主簿遊道場山
三月三日天氣佳縣官出城早休衙亦有前溪宇文氏
水晶宮外看春花碧浪㣲風動浮玉翡翠蘭苕採柔緑
笑指高人讀書處輕舟已到何山麓何山山頭更是山
路出千巖杳靄間僧居蜂房開户牖滅沒紫翠飛朱丹
川原忽滿最高閣五湖烟雲一憑闌昔年惡虎今在否
但見醜石遺蒼頑麗姝來往多如雨紫綾香䙬結金縷
佛前細語人不聞倒坐藍輿下山去
　　　立春日贈仲珍弟
阿父八十兄六十弟亦今年五十五千里一家同得春
春日春盤行菜縷汝縁久别奉晨昏我仍漸老懷鄉土
常時相念惜相分此日相娛喜相睹勞碌餘生病後身
陶寫眞情醉中語共將巵酒拜親前嵗嵗親前吾與汝
　　　生日戯書
天弧之南老星公素髪垂耳冠夫容青鸞引車雙羽童
翩何姍姍來御風我生甲子旬再逢顚倒撲漉隨飛蓬
磬折而趨跽鞠躬神人妙顔氷雪容遺我松子種作松
流肪千年虎珀紅爾能得之壽乃翁
　　　韓季博所蔵青山白雲圖
門外馬蹄三尺塵屋底青山看白雲不知身世在城市
但覺􁋂氣吹冠巾鴨觜灘頭沙渚露依約西陵近漁浦
惱人歸思滿江東烟樹半沉天欲雨
　　　酒歌
酒可喜亦可嗔醒語多忌醉語眞常恐醉語撑觸人天
上星辰何歷歷人間岐路長踆踆既不能揮戈迴白日
且當拍手歌青春酒固非所嗔本亦非所喜作事不稱
情寄懷聊復爾噫吁􁃣牝而黄牡而驪先生既醉不暇
知苦如薏澀如杜先生既醉不暇顧頌酒之德讚酒之
功偉哉斯人吾其與同熊經鳥申盡無益三杯可使顔
再紅歸去來游醉鄉醉鄉天地猶鴻荒卧看軒轅搖左
角手挟北斗㪺天漿令汝壽命百有二十嵗與物無忤
永相忘
　　　薄薄酒奉别呉季良
薄薄酒可桮勺麄麄布宜澣濯醜婦耐貧勤織作我無
南陽諸葛田赤手欲探蛟龍淵曲中箜􁧔十四絃河水
東流心􁀙然角上蝸牛且酣戰鶴脛自長鳬自短井蛙
海鱉相譏嘲何似鵰鷃俱逍遥八珍之味不如良友千
金之富不如佳兒百年一息萬世癡龎公未為無所遺
南山有木木有枝根如盤石不可移
薄酒味薄情不薄醜婦貌醜心不醜君不見天下風流
朱伯厚車如雞栖馬如狗河西蒲桃紫雪漿秦中琵琶
嫵媚娘黄金快意一日樂奄忽百嵗如風狂天雨未休
匏葉苦江湖水深不可渡豫章非枕衆莫辨橀榽似檀
人伐汝漢隂丈人抱瓮歸萬事反覆非一機博勞東去
燕西飛毋與寸艸爭餘暉
　　　題葉仲明府判竹君右丞公第二子也家于富
　　　陽
虛廊靜院連深竹色照窻扉如水緑題徧琅玕節下詩
高興滿懷吟未足儘教梳洗出清風客來徑造亦不俗
出門咫尺是塵間野鳥紛紛自相逐
　　　過無錫呈五十三舅
曉發澄江春水緑刺篙夜下梁溪宿老者今年六十三
秀睂霜雪顔如玉大郎挾筞青鳥市小郎恂恂侍巾襆
就中中郎絶秀殊耽書動是千過讀一門傳恭復
傳孝如此窮餓心亦足舅甥情愛久更親竟夕寒
燈共華屋喚奴呼酒出羊淹重説生涯亂心曲
　　　即事
蒼頭小奚得馬芻黄吻穉兒看魚罛白髪老人教農書
客來手把河洛書話到混沌開天初
　　　日出柳樹東哀劉先生也先生字環翁登進士
　　　第授建德録事卒于都下
日出柳樹東日沒柳樹西朝朝暮暮出復沒栁葉黄落
半為泥鬰華仙人駕六螭急若弩矢誰能齊夸父逐之
道暍死跬步萬里生蒺藜千載同一朝白髪如霜荑奈
何性命不自理只思騎馬聽朝雞
　　　送韓與玉入京求其師張仲舉先生
君家兄弟森羣玉數兼八韓仍兩之復有一人更才敏
將往京域求其師其師為誰子張氏曲頦美凖秀且頎
雞栖昻昂立孤鶴羽翼已遂冲天飛昔年助教國子學
横經氣奪千臯比頃日還當大述作並録三史追前徽
使者㫄搜異書出天下學士來委虵春秋用例如用律
游夏猶將贊一辭直書無愧董狐筆上與日月爭光輝
子今行矣快先覩涉閱定有新聞知赤華之駒不受鞭
顧影獨立長鳴悲經途九軌竒骨見渠忍局促鹽車為
祗疑慈母手中線宻縫政恐遲遲歸文章有神國有造
贈子脫頴雙毛錐好音早寄南來雁無使淄塵汙素衣
梅花後夜琴曲苦滿天明月照相思
　　　贈製筆沈生
月中僊人白兔公縞衣翩然乗玉虹遺我利器五色光
將使奏賦蓬萊宮江淹老去才思劣夜郎歸來亦華髪
願乞瑶池不死方須得𤣥霜和紫雪剥啄叩門秋夢回
有客眞為黃香來坐中頓見兩毛穎脫㡌露頂美且䰄
君不聞朔土貴人執笏思對事倉卒墨丸磨盾鼻何曾
望見㕙與䨲馬上柳條能作字後來雪菴松雪俱善書
始愛都人張生黃䑕鬚安知沈郎晚出筆更好猶及館
閣供歐虞㧞竒取俊鋒鍔見雙兔健似生於菟用之不
啻仗手檛顚倒縱橫隨所如
　　　種德堂詩(并序/)
青龍章俊甫取種德二字扁其中堂他日設廣席大會
其族人引二子某某徧見之曰賴祖宗之遺衣食幸有
餘饒廼者衆建義莊以給宗族吾父與仲父之素志從
兄伯吉甫實繼而成之區區之私所以奉尊長及卑㓜
者嵗有常數不敢以複出而遂廢俟是二兒能自植立
户門伏臘之餘凡在席者將他有所資遺富貴無常忽
則易人我後子孫有不如今日族之充裕者其勿能有
所矜畀之乎噫達哉斯言所謂種德者已推而致之以
及於遠譬之種木枝葉必茂雖高其門使容駟馬車可
也余往嵗弔其叔父蘭溪大夫之䘮吉甫以江淮財賦
副總管居憂諸兄弟求分異俊甫調停其間意望有觖
每以已分所得彌縫之卒無傷大體是信能輕於財者
他有善未能盡知姑録此以示吾兒而為之詩
樹木猶為人所愛况爾宗􁋼磐石大條梢之末苟勿殘
可使亭亭似車蓋枝葉能承雨露恩乃今流被及本根
一門青紫什七八雖貴弗陵尊行尊保家要在全和氣
和氣致祥乖氣異雲仍百體同一身恒使勻通有生意
富貴浮生何敢期長長㓜㓜咸在斯肯道吾兒㓜衰替
煦嫗願如今日為昔之祖者今之禰推爾所愛達爾始
如木有根種厥德堯舜之道孝弟而已矣
　　　碧瀾侍兒曲(并序/)
聞之謝長源吳興趙碧瀾老而貧二妾方少艾慮不能
久安遣之曰吾囊篋中物鬻且盡懼及汝也可及此時
事人既去弗肯嫁數具肴酒致慇懃於其卒覆諸水曰
勿復來余惟割情忍愛以去爾也爾弗我忘祇攪我心
既而與其父母俱至泣而言曰我家嵗請給府中所積
足贍供養奩籹具在願執事終身為尼以報主恩他日
果然碧瀾死有寡女又資育之吁賢矣哉吾舅陳汝泉
父妾貝氏守義弗嫁事頗相類既作是詩併以寄外弟
子章子經
感之以誠感必深應之以眞應必㨗眞誠一合兩弗離
聼我長歌碧瀾妾碧瀾亦是諸王孫世殊事異老且貧
少陵尚愛燕玉暖况是當時眞貴人春衣典盡春寒峭
二妾朱顔正姝好忍將羅帶拆同心懊恨浮生頭白早
珠鈿翠靨幸僅存此時猶及嫁夫君十二樓頭燕子去
揮手不用留僊裙去妾相悲兩相約既去猶煩送肴酌
主君詎忍覆棄之見此翻令情緒惡一心專天得知忍
著主衣還事誰遂攜衾襆與俱來後君死者當為尼碧
瀾堂下雙溪水使客往來豈知此不願新歡戀舊恩千
萬人中兩人耳
　　　劉子輿清嘯軒
大哉扶輿動應有機律呂風雲黄鐘之宮發乎自然為
聲氣君其在我人呵嘘吸呼節族以分嘯乎嘯乎何濁
何清惟心所存力出爾手以擠則危以掖則安氣出爾
口以吹則寒以喣則温民各有趨狂者如籍壯者如琨
嗟我懷人憤懣既舒亦已忘言㝠𤣥洞虛不可以名以
名斯軒
　　　一姓三氏詩(并序/)
傳曰因生以賜姓胙之土而命之氏氏者姓之别姓一
而氏二者也錢唐陳君子安本姓王氏㓜蒙恩養于陳
氏姑姑無子請于其父為已子既乃壻于沈氏沈之後
又無子身一而已不可以再易氏也子安三子參分之
使各從其氏為之後而主其祀焉姓王氏正也姓陳氏
恩也姓沈氏時也雖重輕大小之差各殊而亦事之弗
得已也上古聖人蓋有同出而異系者堯之姓伊耆高
辛氏之子也簡狄為高辛氏世妃祈于郊禖見𤣥鳥墮
卵而生契契之姓子姜嫄亦為高辛氏世妃祈于郊媒
見巨人跡履之生棄棄之姓姬是也况王與陳原其所
自又皆舜媯姓之别乎是為詩曰
彼種樹者更枝易葉以彼成此實相應接載息載滋兩
殊一合天時既從物亦允協本本支支紛其叢沓初氣
永存至純不雜
　　　伯衡北上余在璉市作此詩以送之不及
姨氏之子平生親憶昨書來道相别青徐大小郡邑殘
却走梁園向京闕五河高原車鬬風魯縞齊紈吹欲裂
讀書豈是為一官倒著狐裘擁飛雪重遊都市十年餘
須得青袍慰華髪日近蓬萊雲氣佳氷解滹沱水聲活
羊酪甘肥馬酒醲土銼無烟石煤熱金錯披囊罄一歡
槖筆縢觚待明發便令南斗避文星歸插宮花醉呉月
　　　龍頭之西有伏龍山首枕巨海上有古寺雲嵐
　　　之氣嘗蒸蒸然如黄梅時唐會昌中詔毁天下
　　　僧寺寺僧作詩云雲中有寺不容住天下無家
　　　何處歸有㫖得不毁癸酉歳余與族叔族弟及
　　　戴彥季同遊獲觀先祖遺墨既暮余與族弟先
　　　歸山半值大雷雨山上晴朗如故作詩以紀其
　　　事云
青山如龍行且伏渴欲飲海海不足輕衫短屩小笻枝
獨上龍頭叩龍腹龍腹空洞聲豅豅豈有神倉閉神粟
棟花風起鯼魚來遠望漁艘似浮鶩痛思我祖伯豐氏
遺墨宛然三過讀無食無家走千里尚賴餘休守觚牘
𤓰瓞子母相鉤帶斷蔓殘根僅能續徘徊瞻眺不勝情
貧賤何由復邦族忽從巖半黒雲生歸去驚雷撼崖谷
相望咫尺異隂晴衆客山椒我山麓
　　　某甫者章氏之庶孽子也所出微不得與衆兄
　　　弟齒治田廬供衣食比分財得黄金盤杆一其
　　　從父弟俊甫方脩青龍鎭學一日持以造之曰
　　　我為農無用此吾家二先生死無後願鬻此置
　　　祠學宮之側買田收其租入春秋二時用少牢
　　　具祀之以徼福于先聖先賢慰吾父與伯父師
　　　弟子之心冥冥之中其為我經營之余與聞斯
　　　言時至元後癸未嵗也每思其人故作詩以寄
　　　之
章氏孽子操心危少曰已愛躬芸芓夫畊於前婦後饁
飲酒安用黄金巵不向尊前賞歌咲買田獨置先生祠
詎忍若敖無噍類工執藝事猶有師昔聞此語心為喜
至今思之不能己到處眞同説項斯遑恤他人惡聞此
當時師說詒李蟠棄置床頭如故紙乃今面目被生憎
况肯興懷尊死鬼
　　　伯清兄弟在者三人次仲實又次季博有練溪
　　　别業連雲莊弗肯分異户門應酬衣食用費賔
　　　客燕會嵗一人遞收其田租以掌之為計帳以
　　　相交付同堂異室内外無間言于兹有年矣是
　　　亦保家之善道也不然則力分而用廣日且不
　　　給况能久而弗墜哉是宜詩伯清即韓分石
會稽公子誰與儔塤箎並和聲相求户門多事須應酬
繭絲榖粟嵗遞收公爾忘私無怨尤娣娣姒姒俱淑柔
醪醴潔治蘋藻羞嵗時祭饗禮數優譬如風波同一舟
戚則共戚休亦休彼哉何人此弗猶兄弟生分如死讎
上健下險森戈矛黄金用盡身為囚令我感歎淚欲流
人無遠慮多近憂
　　　冬至日
大哉元氣何冲融周流六虛相始終為陰為陽本非二
政在往來升降中去年陽生隂已極今年陰消陽復息
君子有道喜可知手把梅花看三易
　　　西郊醉歸似陳漢卿
人間此客不可孤况此翕忽嵗欲徂呉姬雙歌送美酒
半醉不醉嬌相扶踏歌攜手尋歸路行雲忽送巫山雨
却上溪邊􁀙艋舟舞衣濕透黄金縷短棹輕橈不相及
依約中流聞咲語歸來庭院已黄昏流水落花深閉門
最思一事尤可怪笠子忘却溪南邨夢回酒醒不復記
清曉野夫來叩閽
　　　藏鉤似陳漢卿
世故紛集如蝟毛今我不樂年將慆漢家鉤弋作隱戯
聊足與客娛佳宵緑酒蕩漾白銀瓮紅燭照耀黄金幖
明籹列暎左右侍大賓坐壓東西曹平生刎頸託交契
此日意氣爭分毫老拳攘袂堅莫取鉤神瞪目不敢語
搏兔壯士聲若雷失馬將軍面如土忍將他日嚴毅顔
涴墨塗鴉上睂宇
　　　餘姚吳季章松齋圖
四明山中木千章上有松樹生高岡不與樸樕同翳荒
雨露飄洒雲之陽鵞溪大絹尺度方寫貌形似分毫芒
非龍非螭牙角獰開卷白日風雷生之子秀骨須睂蒼
與松為游三十霜小結茅屋松隂凉采松之花飡松肪
彈琴誦詩送流光人生有情苦參商白水滿地天茫茫
安得送我置爾㫄脫落世故遺紛龎樂與夀命如松長
　　　傷春曲
鴛鴦湖邊花滿蹊鴛鴦湖外艸萋萋春風醉人驕馬嘶
玉花連錢錦障泥繡羅為襦金絡緹鮮卑小帶鏤文犀
哀哉王孫歸路迷紅娃翠壓愁空閨昔時歌鸎今不啼
楊花墮淚章臺西
　　　寄李坦之
神僊中人不可招薄言思之我心勞霞裾遠曳風飄飄
照影獨立江之臯豈無囊中金錯刀安得攜手與遊遨
玉雁銀箏紫(闕/)　呉娃雙歌送春醪大江東流日滔滔
江上春風吹碧桃花飛萬㸃正魂銷
　　　寄錢竹深
西方美人隔秋水優曇花開白雲裏白雲無事長悠悠
美人不來我心憂金井銀床露如沐玉琴夜罷相思曲
麝煤鼠尾生暗香吳箋染恨春波緑織烏西飛何日還
赬桐始花亦已殘人生有情歌欲絶明朝覽鏡凋朱顔
　　　辛未七月廿三日大雨
孟秋之月月在畢雨氣斗集雲深黳懸河翻空海水立
萬瓦千霤如奔溪向來高原變洿澤巨浪上蹴天為低
三吳良田入井底菜茹豈復如畛畦室廬藩溷盡漂沒
存者歴落猶雞栖男兒性命不自保徃徃中路遺嫛㜷
書生有情淚沾臆落日黤黯秋雲西
　　　梅花菴為吳仲圭作
函三一氣初未分包括萬象為陽春亦如孤根抱獨暖
不與桃李同光塵吁嗟此意知者少我欲往問菴中人
高官不如士白賁厚富不如農赤貧結茅為椒小於笠
翕翕鼻觀通機神眼中見花不見我我身己與花為身
　　　次韻王達之園池假山并似錢春野
海上諸峯皆絶竒其高無顛下無涯一峯飛來在平地
小小亦足同幽期近結齋廬處其下十里平川見多稼
客來政有酒盈尊我生不作悠悠者突兀眼底多偉觀
如虎如貔氣桓桓或窈而深如洞穴或峙而立如岡巒
如積錢色萬鈞重如鸞鵠停欲飛動人間此景不可孤
風月佳時與君共偎花倚竹相鮮新寒士亦各忘其貧
胷中丘壑故不俗元章石交平生親世變紛紛參復伍
嵗晚相看吾與汝
　　　次韻賈𤣥英烈女祠祠在嵊縣青楓嶺至元丙
　　　子天台王氏婦被掠至此齧指血題詩石上云
　　　君王無道妾當災棄女抛男逐馬來夫面不知
　　　何日見妾身當是幾時回伺兵士少間投崖下
　　　而死
女郎號天殺氣黒題詩齧指生血滴天白赤城山為低
一擲萬仭驚魂飛將軍詎忍驅廹為夫君不見我心悲
國破家亡兩依依人命幾何花脫枝不學明妃辭漢寵
猶使胡兒拜青塚流光一去若箭弦安用馬上啼嬋姢
語言侏離不可解妾有一身無二天節不可移頭可碎
口血未乾身已墜餘生含笑入九泉不向人間偶殊配
天地陰陽有消息終始一心如鐵石至今積水閟幽靈
嗚咽疑聞髑髏泣
　　　海大船
太倉龍驤萬斛船欲動不動艇子牽沙江水淺潮易落
咫尺見海去莫前艇子勿誇爾能事士生未遇亦如此
須臾水深風力强大船却將小艇行
　　　采枸杞子作茶餅子
流水河邊見碧樹上有萬顆珊瑚珠此疑僊人不死藥
黄鵠銜子來方壺露猶未晞手自采和以玉粉溲雲腴
卧聽松風響四壁未老更讀千車書
　　　穿石松歌為葉秀軒摠管作
闔閭古城城北東崑山迤邐盤蒼龍天星之精下融結
其中有石皆玲瓏山農穿山若鯪鯉雄椎怒擊雷光起
木精土性莫敢私蟻垤蜂窠差足擬三吳主人欣得之
保抱䕶惜猶嬰兒剔抉泥沙出竒骨洗濯烟霧生神姿
建昌花瓷培宿土徂徠穉松沐新雨却穿月竇出雲凹
山鬼髑髏毛髪竪題書寄逺情可知結交嵗晚心勿移
一卷自有丘壑意百折不受仌霜欺終朝坐對兀若癡
茯苓琥珀生有時
　　　苦熱行
十日不雨艸樹焦一月不雨川源竭酷吏作威何可當
大地流熺赤於血嗟我有情空自傷會擒女魃出神潢
手挽懸河作甘澍坐使大地生清涼
　　　鄒一初提㸃三清閣
傑哉高閣開神區此地何必非𤣥都天上玉京十二樓
飛來人間作畫圖欒櫨交加虎獸伏甍宇軒翥龍鸞舒
上方自與三境接星光歴歴種白榆晨朝焚香禮碧落
仙風半空聞珮琚此生塵網如可脫願為清歌隨步虛
　　　天星湖上歌似吳泰然
秀州孤城懸斗口中有湖水蔵天星龍飛已去跡猶在
靈宮故是白玉京題詩欲寄羡門子問訊或過茅初成
交梨火棗如可得與爾相見夫容城
　　　鄭彥昭書巢
鄭生結屋名書巢豈欲巢居似巢父風南枝北兩相忘
焉用繆綢開牖户我聞在昔巢父時大道何曾立言語
只從書契造文字後來作者多如雨生今所蔵竟何書
吾欲滄浪濯纓去儘令無用束高閣坐使民風返淳古
　　　濮樂閒得唐雷霄琴黄南窻鼓之
霹靂晝下乖龍升嶧陽孤桐才具成大唐雷霄與斵削
木精咋舌山鬼驚漆光拂拭凈如水蛇跗欲走不得行
主人愛琴仍愛客層軒白月秋夜清請君為我儘意彈
我亦為君傾耳聽上絃洋洋和且平下絃琅然如叩仌
回頭始疑崩石裂泛指忽作蜚鴻輕銅盤亂泣珠琲落
鐵撾碎擊珊瑚鳴江山清空艸木動律呂應會風雲生
揮杯弄影喜欲舞主客爾汝俱忘形人生交契如此酒
子期知音復知聲
　　　似胡伯可
人生百年如置棋東西南北何多岐白雲自是山中物
風雨一出歸無期我居鴛湖上子在龍江湄能無咫尺
書慰此深相思長干緣河小於帶積水滿地天光垂滄
波老樹沉欲没荒郊冷落如秋時小家流逃大屋走五
種不入民情悲思君不見心欲折背人白鷺雙飛飛
　　　送任子昭北上
江南二月柳如繅欲折未折風騷騷天上神京春色好
蘭臺玉堂多俊髦龍江公子少年日乃翁攜之與遊遨
翰墨之餘及丹青譬彼魯削非凢刀胡為歴碌風塵下
與世俯仰猶桔橰未必屠龍不及豨要是釣魚須釣鰲
亟亟上書自薦達一刺民瘼針如毛
　　　同深甫萬户前科賞櫻桃
將軍黄金作珮符霹靂古篆雕天書上有□□三明珠
卧護千里堅無虞重為王孫開酒壺溪鯽銀絲鱠新魚
蓴龜青小滑可呼櫻桃結子紅珊瑚吳姬能歌花不如
坐擁翠袖飛瓊觚人生百嵗多歡娛
　　　與張叔方
去年送君作廵官雙懸雕弧夾馬鞍今年廵官出迎客
吠犬不聞山月白山人畏之若乳虎妖狐髑髏不敢舞
㹠穽雞塒一萬家誰子强梁能䟦扈君不見南臺貴臣
急如火櫜鞬磬折趨道左州司盡避供給難君獨從容
無不可名駒千里毛骨竒雷霆破山亦霽威人生才美
有如此豈可沉埋百寮底明朝鵰鶚西風起
　　　贈飛星學古僊
學古僊雙瞳如巖下電矆睒龍光碧花眩亂摘星辰掌
上飛驚動當時出奇變扁舟適從何處來湖上鴛鴦乍
相見袖間小軸錦作幖欲釣珊瑚入詩卷梅花一笑領
略新筆底春回仌雪面脫爾身上六銖衣試我囊中五
色線昔如覉鶴在樊籠今似韝鷹解絛鏇刮目他年看
阿蒙收拾黄金如土賤
　　　去矣行
使我飲酒不如長鯨使我食肉不如猛虎昨夜雪深人
未歸明日仌開客當去念爾公家急急符白水無邊走
何所從聞海上有神仙上界于今亦官府君不見東墅
老人粟萬鍾金鑰牙籌棄如土秪有凄凉鬼綠珠怨魂
相從泣寒雨
　　　贈永上人
大休和尚少年日盡遺俗縁甘獨孤人間紛紛臭如帤
此身不可一日居黄金褭蹏明月珠美人如花繡襠𥜗
收拾衆有歸元無不忍頭顱生髪須即以宅舎為菴廬
袈裟折那衣五銖麻鞋蒲龕坐結趺口中波羅天竺書
高蹈萬古隘九區繞屋青青種春蔬焉能食肉更食魚
優曇花開滿前除空色兩忘心澹如
　　　江南稻　至元六年四月上海姚勝一等作閧
江南稻雪色白可喜去年八月天雨多戢戢禾頭盡生
耳里正急公租饑人若羸鬼海獠大無知毒螫肆蛇虺
軍府上變羽檄飛白日森然五兵起鼔鉦動地火赩天
性命鴻毛同一燬古者反側加天誅殱厥渠魁固常理
賣劒可牛刀可犢不忍農夫亦遭此
　　　將進酒
君不見玉臺明月鏡朝朝拂拭生光輝上有雙飛金鵲
影識我少年紅澤時山中小艸無逺志流景歘忽如猋
馳向來鬒髪似鵶羽此日春蠶吐白絲所以花前月下
一壺酒古人痛飲無復疑
　　　澤農
澤農結屋如雞栖舎中築塍為畛畦春來無地生青艸
况有菜茹供朝虀勸農使者出行水對此不忍加鞭箠
田中生魚魚盡肥屋底瘦人扶不起先生閉門聽雨聲
為爾惆悵傷余情君不見紇干山頭凍殺雀何不飛去
生處樂
　　　庚辰四月廿日赴謝氏館吳季良攜酒為别
東里先生烏角巾薄遊吳中三十春聞言不如祁孔賓
見道多慚程伯淳强聒自謂愚而神膠膠肫肫不可循
故交零落參與辰獨有一人長若新鸒斯之黨何頻頻
願逢新人如故人
　　　鳯凰山
九山聯延何鬱蒼中有一山如鳯凰鳯凰不來名獨好
逺勢似欲高飛翔梧桐有支竹有實玉水側出輸天漿
饑食渴飲無不可何獨苦愛鳴朝陽
　　　澱山寺
何年飛來湖上峯中有石穴蔵蛟龍山僧留客共清夜
竹爐怒吼松濤風忽疑坐我天竺下睂間秀色浮蔥蘢
借爾摩尼如意珠聽師波羅談苦空與開心孔見眞性
隨方應現無不從
　　　夏日泛舟
江邊青蘋風欲秋江上白雲如水流人間炎熱不可處
駕言出遊寫我憂烏匼小巾一角墊黄葛短袂凉颼颼
白鷗飛來復飛去卧聽横竹商聲謳
　　　范叔豹苕溪草堂歌
苕之水向東流君家草堂溪水頭一室小於溪上舟清
風滿屋長如秋甑中生塵魚在釡終日哦詩摇兩股君
不見杜陵草堂花滿川將軍立馬駐江干天呉紫鳳補
短褐安用行庖洗玉盤良無廣厦千萬間乃欲天下寒
士俱歡顏
　　　趙仲穆山水圖歌
山有麓兮水有麋石礌礌兮彼漁之磯水有麋兮山有
麓樹翳翳兮彼樵之谷波極目兮雙颿暮飛我懷伊人
兮𣺌不知其所之采采蘭若兮充爾佩褘弁之陽苕之
滸兮來吾與歸
　　　期戴彥季不至
衆星熒熒不如月五金錚錚不如鐵剡溪公子來何遲
鐵為靈金人不知君看針頭小於刺摩挲生澁無光輝
大哉天地共消息子北午南分坎離
　　　雙松圖為程似道作
雙松挺然徂徠之巓厯仌霜而不凋澤雨露而不妍爾
植爾茂惟貞惟堅用以為君子壽如其年如其年
　　　畫鯉
以為魚耶鱗甲已具以為龍耶頭角未露時至則化厥
施斯溥蛻骨天淵蒼生霖雨
　　　黄南窻小像
著烏匼之短㡌曵碧綃之輕裾若丹丘之孤鶴骨既清
而亦癯嗟爾童子抱琴焉如日月不可與留歸來兮樂
吾初
　　　吳瑩之小像
骨雖清而不枯貌雖豐而不腴有田與廬誦詩讀書恂
恂乎美且都
　　　呉仲圭畫松
以爾為楹其直不可以中繩以爾為梠其曲不可以中
矩一丘一壑多厯年所白摧朽骨太隂雷雨
　　　呉景良農慶堂詩
維揚禹疆厥壤維沃爾服爾畊貽我嘉榖翼翼冷風自
南自東侯順侯□嵗聿屢豐有稻有稌有􁇬有穱我庾
既崇如山斯嶽先民是遺匪予是能擫籥龡詩用薦厥
聲厥聲洋洋式歌且詠錫慶自農疇敢弗敬
　　　寄吳季良
蘭有馥兮芷有芳我懷伊人兮惟吳之良文武之道兮
一弛一張力有所俟兮用有所蔵機不可以豫謀兮變
不可以豫量庶君子之明亮兮感余心兮倀倀
　　　故建昌州判岳德敏哀辭
睠碧山之幽栖兮駕吾舟以遄邁升其堂不見其人兮
撫遺孤以增慨覽芳嵗其猶未艾兮何佳木之先瘁嗟
浮生之翕忽兮若奔馬之厯塊舎昭晰之茂旦兮即永
夕之昧昧三星奄其西没兮孤參横其誰待懷舘穀於
疇曩兮辰厯兹其三亥感余情之不能忘兮悼良會之
莫再弔明月於中扃兮瀝觴酒以再拜雜椒蘭以為粻
兮又薦之以芳茞招遊魂於鄂之渚兮莫蛟龍之為害
狐首丘其亦已兮羗雖死而弗悔
　　　别夾谷知事可與
我愛楊子江心百鍊鏡明於月冷於水揭之可以照天
地我愛豐城土中三尺劒氣如雲質如銀佩之可以服
鬼神尚不如蘭陵故人夾谷氏大雅愔愔古君子韜光
自晦常有餘蔵鋒不試終為美睂間有色清而温玉佩
瓊琚照秋水我有朱絃白雪知者希一曲遂為相識始
　　　堂堂歌
君不見車如流水馬如龍大道長驅耳生風床頭黄金
借顔色快意正在一日中又不見車如雞栖馬如狗側
足㫄趨面生垢投人不遇刺欲漫失意寧論百年後鳬
脛自短鶴自長顚倒萬事未可量西來江水東流去白
日竟是為誰忙且當開尊酌美酒起舞頓足歌堂堂
　　　與陳衆仲提舉
吾聞泉南山水逺更竒三蘇不得專蛾睂天海雲風發
胷臆波濤萬丈傾䧺辭越從江漢下南紀却入箕尾乘
東維十年依光日月角一官遂作文章師平生學問龜
五總小叩大撞無不知東海書生雙井客思見君子瞻
光儀君不聞龍泉干將自神物鐵花生澁埋塵黳寧無
華山赤土為我發光彩一使變化凌空飛
　　　送張叔方湘潭州稅務大使
使君足下逺遊履茇涉湘潭數千里江南柳色共依依
親老家貧須禄仕昔年袴褶作廵官矢箙弓櫜懸豹尾
于今九九學算術却執牙籌筦州市炎洲蜑人卉為服
西域賈胡珠作珥巴賨竒貨積如山賤者翠毛兼象齒
千萬人中生俊傑識時所務非俗士與民儘用一分寛
粗給官常斯可矣君家五世皆達官節槩兩朝無比儗
况爾諸孫有祖風為國理財聊小試揚子江頭春雨深
杯行未盡離歌起安得相從到楚鄉澧有蘭兮沅有芷
　　　竹鷄語
泥滑滑江頭路雨蕭蕭君莫去不辭路滑馬行遲恐君
衣裳汙泥土
　　　贈相士王雲􁀙
君不見秦時照膽鏡光輝團團似明月明月自缺還自
圓此鏡一失三千年我疑神物猶在此飛入雲􁀙睂睫
裏鏡不解語君能言天機到處妙不傳富貴功名顧盻
間可使見者揮金泉
　　　題錢思復小像
爾氣之充爾色之愉博衿長𥚑而拱而趨雍雍于于山
澤之臞是所謂温潤而栗者歟
　　　壺中一字至十字
翁壺中無不容天地鴻濛其樂也融融一室燒丹竈紅
見松下青衣羽童是何年竹枝化為龍碧桃花下無日
不春風我欲訪山陰舊隱與參同
　　　僧溥雨􁀙贊
充然其氣之濡也凝然其形之臞也繽繽乎其雨華也
矻矻乎其􁀙居也遍滿六虛不離一區非有而有非無
而無卓卓乎西方聖人之徒歟
　　　春晚書懷四聲體
春晚翠閣朱户繡箔風起晝寂紅雨亂落歌枕夢熟啼
鳥喚客流景電激今豈復昨尊酒對客浮以大白余有
暇日聊與共樂
　　　阿剌吉
阿剌吉酒之英清如井泉花白於寒露漿一酌嚨胡生
刺芒再酌肝腎猶沃湯三酌顚倒相扶將身如瓠壺水
中央天地日月為奔忙經宿不解大蒼黄阿剌吉何可
當
　　　古尊彛歌為濮樂閒作
神物可使厭百祥左尊右彛相頡頏雲雷古篆為文章
饕餮異獸頭角張丹砂空青金玉相星彩錯落半赤蒼
摩挲猶作黄流香稽首再拜登斯堂手援北斗酌桂漿
願君飲此壽而康千古旣往萬古長于胥樂兮樂無央
　　　悲歌行
七月龍火正西流卧看玉宇懸清秋三辰旋轉不得息
萬事反覆良悠悠川原盡為虎豹穴風雨常隔鳳麟洲
君不見愚夫憑河去不返寡妻遺妾怨箜􁧔
　　　海水竭
海水竭海人熬波淚成血鹵花凝白雪不如高廩露積
萬有餘征商不行榷法壊使者分司來趣賣農家食鹹
苦不多鹽乎鹽乎奈爾何
　　　觀打春
土牛送寒赤於火烏衣芒兒立牛左大府尊官五色鞭
置酒高臺打春破女魃吾知旱有神神或汝矜民尚可
里正夜走急如風明日長官來勸農
　　　採蓮女
妾本鴛鴦湖上女家在鴛鴦湖上住去年湖上采蓮時
將身嫁作商人婦商人今年行不歸荷花欲語嬌為誰
閒看鴛鴦抛翠菂顏色如花命如薏蓮有藕兮藕有絲
郎君白面誰家兒水烟霏霏日催夕解后相逢莫相憶
　　　參沙神歌
參沙之神鐵作身可以厭伏水怪降楓人去年漢鹽官
地坼靈海垠龍魚憑怒不可馴潮汐奮决驚吾民南垣
秉鈞吏飛書報天子有命恤民瘝竒謀遂蠭起君不見
臨臯間剥山及骨赭以殷山氣靡靡去不還山木慘慘
愁無顏呉船銜尾七百里共輸山石塡海水沙虛岸隕
勢莫支虎落長筊非乆計愚公于今無子孫操蛇之神
聵不聞徒知發鳩有鳥名精衛銜寃蓄憤口欲弊叅沙
神嗟爾有力贔屭如庚辰便當為我桎梏疏屬安朱垠
海行故道從此始民情快樂天心喜大刻穹碑紀神美
億萬斯年永無圮
　　　題蘧廬小像
彼何人兮翩翩衣白苧兮純𤣥曵扶留之枯枝若將去
而復旋虎挾乙以誰威龜藏六而自全合歸休乎吾土
寄蘧廬以天年
　　　四時木犀歌
山有木兮木有犀其花長秋何皚皚靈芝三秀書上瑞
曾不及爾常芬菲初疑師文叩絃發清商無射應律變
四時又疑女夷司花竊天和使爾枝格生嫵媚物生根
撥眞自異天情豈得為爾私蟾宮别種萬萬古不與艸
木同凋萎安得靈風鏘然駕鸞翼與爾上結青雲知
　　　升平曲濮樂閒賞燈席上作
歌升平爾田多稼我庾盈姑蘇臺邊燈作市攔街小兒
拜參星冰蚕作蠒大如瓮火鼠摛毫白成雪鮫人試手
織輕綃結束琉璃萬明月月中五色花滿圍交光相羅
寳紋(闕/)　奴然炬夜不瞑吹霞弄日摇春暉華屋煌煌
耀深逈龍腦浮香留藻井雲母屛開火樹花水精簾泛
金波影主人置酒清若澠桃花扇底來嬌應朝廷有道
與民樂製此一曲歌升平
　　　種花吟
滿園種花不種桑野桑不入名花譜五陵豪家紈袴兒
快樂豈知蠶績苦歡娛未足事已乖冨貴欺人年少去
却攜鋤钁向桑間滿眼看花花不語君不見金谷荒凉
梓澤空春風錦障俱塵土悔不當時學種桑盡遣歌姬
作蠶婦
　　　贈陸松隱
武陵劉郎花下歌商雒黄公橘中樂隱居豈必巢雲松
要在披襟有丘壑肘後長懸不老方人間共愛長生藥
白髪萬丈吾何憂可待流肪成琥珀
　　　感懷
百年如舜華覽之不盈把胡為蝸角爭流血遍原野不
聞楚王孫風雷生叱咤哀哉帳中歌美人雙泣下吟詩
故不惡飲酒亦大雅得失可忘言富貴天所假
　　　彭存畊贊
在昔先民受田以制嗟今之人私地之利操厥左劵而
相付畀亘陌連阡無有窮己惟我良朋則異於是存之
以心畊有餘地樹德揚休穀粟爾子豈無豐年不在芸
芓
　　　紙扇銘
彼雪之皎如此心之純如彼風之穆如此心之晏如彼
　　　紙屛風銘
風之動屛以障之欲之縱禮以防之
　　　鏡銘
心之明或蔽之鏡之昬或翳之去爾蔽發爾翳有輝光
照萬世
　　　程祥甫南山篇
南中有山何巑岏崛起自是佳林巒不同躁者與物競
長得幽人推户看烏皮舊几歙石硯黄葛短衫湘竹冠
此地烟霞足真賞他家圖畫空美觀尚憐䟤䟦風塵下
俛首局促為鹽官平生胸次故悠然取琴囊中時一彈
松頭秀色近可挹窻宇六月生蒼寒便應許我分半榻
永矢弗諼歌考槃
　
　
　
　
　
　
　
　
　
　
　
　
　
　
　
　弁山小隱吟録卷二
