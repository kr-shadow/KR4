#+TITLE: 忠愍集-宋-寇準
#+DATE: 2016-06-11 12:24:32
#+SOURCE: github.com/kanripo/KR4d0006 master 47134f77                
録藏宋萊國忠愍冦公詩集引
惟有天下之大才斯成天下之大務所謂天下
之大才前代姑置弗論若宋萊國忠愍㓂公者
非其人與其相真宗也虜犯澶淵勸上親征不
動聲色而措天下於泰山之安非成天下之大
務與竟以䜛譛謫居遐荒齎志以沒人皆冤之
尋詔歸塟洛師又詔復官爵又詔節惠易名又
詔史臣述功行以垂後世卒於公無所損而公
之名愈彰彰於世矣承𥙿年甫三十餘讀公之
詩知其有劉長卿元㣲之之風格於是録而藏
之時時展讀則公平生爲人之大槩未甞不徃
來於胷臆間也時弘治庚申歳夏四月平川王
承𥙿書
萊國寇忠愍公旌忠之碑
　　　　叅知政事孫抃奉
　　　勑
上祀合宫之明年夏四月召兩府臣諭之曰故
太子太傅萊國公寇凖方嚴鯁亮有文武偉才
在
太宗
真宗朝建大功立大節輸謀納忠誠貫白日不
幸以譴終朕甚歎嘉之其敕史氏譔揚勲烈具
誌于石用垂示來世遂以命臣抃翌日又下詔
賜旌忠之額且親篆以賁寵焉臣承命恐悸謹
拜手稽首書其事公諱凖字平仲其先出上谷
昌平盖春秋時司寇蘇公有勞於王室因官以
命氏後世率多聞人若東漢恂子翌漕河内破
蘇茂畫像雲臺爲中興勲臣曽孫侍中榮以辨
絜亡匿宗黨潜散它土故譜諜亡傳又數世有
徙居馮翊者籍于三峯下遂爲華州下邽人曽
祖賔祖延良以唐末亂不仕父湘慱古嗜學有
文章名晉開運中登甲科冠多士後應辟爲魏
王記室終焉知人者惜之以公貴封燕陳晉三
國公贈官至太師尚書令曽祖母白氏祖母鄭
氏母趙氏封許陳曹三國太夫人凖始生風骨
峻爽與常童不類及從師入學校趍隅占對毅
然有成人風采旣冠讀左氏公羊糓梁傳不俟
講說不循注䟽三家異同之説輙援筆剖析以
辨明之辭遒理正沛若大手先儒老生曰是真
所謂宿習者年十九一舉擢進士第解褐授大
理評事知歸州巴東縣時太平興國五年也後
三歳𥙷大名府成安軍三遷殿中丞調兵食于
西夏還差通判鄆州得召見稱㫖遂給札試禁
中授右正言分直東觀中謝日賜緋𫀆銀魚罷
汶上之命充三司度支推官俄轉䀋鐡蠲司判
官公事㑹詔百官邉事凖極䟽利病天子噐之
擢署尚書虞部郎中充樞宻直學士賜金紫判
吏部東銓未㡬丁曹國太夫人憂有詔權奪不
得巳起視事淳化改元授左諌議大夫充樞宻
副使尋改同知樞宻院事封上谷縣開國男是
年十月領青州明年九月召赴闕守本官叅知
政事中進封上谷郡開國侯至道二年閏七月
知鄧州
真宗皇帝嗣位遷尚書工部侍郎咸平元年五
月移河陽軍二年八月改同州三年夏朝京師
行次閿郷就授鳯翔府五年五月詔詣行在轉
刑曹權知開封府六年六月遷兵部充三司使
進封開國公時始復塩鐡度支户部爲一使景
德六年特授守本官同中書門下平章事集賢
殿大學士二年十一月加中書侍郎兼工部尚
書三年二月罷相進刑部尚書知陜府祥符初
扈從東封囬遷戶部尚書知天雄軍四年四月
改兵部尚書車駕幸亳權東京留守六月遷檢
校太尉同中書門下平章事充樞宻使八年四
月罷機務授同中書門下平章事持節鄧州諸
軍事行鄧州刺史充武勝軍節度鄧州管内觀
察䖏置使知河南府兼西京留守司移判永興
軍天禧元年二月換節襄州三年四月詔赴京
六月特授行中書待郎兼吏部尚書同中書門
下平章事充景靈宮使集賢殿大學士十二月
改尚書右僕射四年六月罷相授太子太傅進
封萊國公九月降授太常卿知相州八月移守
安州途次棗陽貶道州司馬乾興元年二月再
貶雷州司戶叅軍凖䟽通慱𥙿果敢沈毅能斷
大務不循細檢喜風幹善議論與人無城府接
物無崖岸顧大義可爲者必奮厲翔躍以身先
之其勇若賁獲至於外險中艱斬然涯垠亦坦
坦無退衂意聞一善薦道推輓不進用不巳附
離苟合者疾之如仇讎初𥙷吏治二邑推至信
部中㑹期賦役止計郷里姓名諭寺門民赴之
無毫髪稽遲者本道論薦至有以魯恭卓茂爲
比嘗奏事
真宗言切直上怒起凖以手攀帝衣復御座持
議益勁固神色瞭然事既决乃退上曰此真将
相才吾得之若唐文皇倚魏鄭公爾歳大旱上
問政闕失凖對曰在洪範天人之際若影響是
固刑有所不平爾祖吉王維皆陛下朝臣頃曲
法受財各伏萬計吉伏誅家具籍没維止校于
私室仍領濠之定逺簿盖叅知政事沔同母弟
也陛下重輕如是亢熯之咎殆天所以誡告上
嗟悟者乆之咸平景德中契丹頻歳犯塞多縱
逰騎剽略小不利即引去僞徜徉無闘意凖曰
是狃我也願朝廷練帥領簡驍鋭分據要害地
以捕之是冬果大舉舉國來冦越瓦橋攻高陵
直抵于澶魏将飲馬河瓀
真宗憂之召群臣議或曰冦深入矣冝戒嚴京
城益重兵守衛或有西南之幸準止之曰淺議
方今聖德明備上合天心將臣恊和叅講師律
若帝馭順動一舉而北彼黨類自當遁走設未
然則出兵以撓其謀堅守以老其衆顧主客勞
逸之状我得勝算必矣上悦於是大駕北征至
澶南城中外獻言願駐蹕以觀形勢凖曰不過
河則人心未寜虜氣未懾非所以取威决勝也
且王超領勁兵屯中山以扼其亢李繼隆石保
吉以大兵扼其左右肘四方征鎮赴援日至何
慮而不進固爭之連頓首於上前意氣詞語憤
然感慨是日幸北寨御北樓觀視營璧撫勞部
伍軍民歡叶自近及逺聲振千數郡虜相視怖
駭不能成列俄而勁弓伏發殄其元帥因宻奉
書以請盟朝廷始遣曹利用徃成之御史缺凖
取沈毅敢言士塞詔同列者不悦屢白吏持例
文進凖曰宰相所以噐百官今用例則所謂進
賢退不肖乃虚語耳命去之故士擢用在凖持
衡時得人爲多先帝倦庶政丁謂曲姦迎合結
權倖以用事凖請問便殿數其姓名曰某與某
皆壬人異時不可輔少主願更擇方亮大臣爲
羽翼矧皇太子睿德天縦英聲日茂延師傅議
經史黙識古今成敗事見臣僚决機務周知天
下安危計雖周之成漢之昭殆難以擬議陛下
胡不恊天人之係望講宗社之正謀引登大明
敷照重霄固祖宗萬世之基本言訖俯㐲嗚噎
議未下明日黨人以急變聞飛語宻中凖凖坐
此得罪旣行過零陵踰大陂護兵從騎先後不
屬溪夷乗間鈔掠而去巳而酋長召告之曰聞
冦凖在道若等柰何竊賢相行橐神明其祐若
乎趨遣種人持所掠還凖伏道下引罪且拜公
慰遣之至南海晨旦朝謁從事如常時謂其子
曰守法奉正士人常操以窮通成敗易之者非
吾意先是署東偏屋凡數楹陋不庇風雨凖完
基訪材構爲層楼置凡榻其間經史老荘及天
笁書環列前後暇或看誦之賔至則憑高瞰虚
笑語燕燕若初無廊廟之貴者嶠南山水峻絶
其道路徃徃斬崖瀕澗曲折高下馬不能平進
郡縣官有伐竹爲輕輿以迓凖者凖謝曰吾罪
人騎馬足矣冐炎溽捫險阻日行百里左右爲
之泣下凖昻然無隕穫容色其度量過人如此
及雷陽吏以圖獻閲視之首載郡東南門抵海
岸凡十里凖恍然悟曰吾少時有到海秪十里
過山應萬重之句廼今日意爾人生得䘮豈偶
然耶自是色空夢幻深詣諦法危坐終日寂無
他營天聖元年閏九月移授銀青光祿大夫檢
校國子祭酒行衡州司馬是月七日以疾終於
貶所年六十三嗚呼非常之功遇非常之噐業
然後成不世之節待不世之忠賢然後立且凖
初繇計府入輔屬三聖紹統四隅和晏上方講
稽儒術尊右文教以成太平之形容敵人睢盱
出我不意衆號百萬北方騷然文紳武綏䇿慮
倒置凖抗難犯之色建不㧞之議天威燀揚霆
激而雷掣大恵鋪迪春熈而日融民焉息肩土
也卷甲憬彼氛祲凝爲至和逮今三紀矣而羽
書不馳烽燧不舉義信惇結古無與鄰凖之功
馬㐲波周尚父之功矣洎自秦川再相時闈閫
親政猾憸當路恟恟中外靡遑底寧凖宻圖本
元深遏萌漸毅氣一吐形于謨明排邪斥疑濵
死不顧聞凖之風者心魄駭裭而後知大正不
可干大奸不可肆大名不可取大噐不可窺佞
夫忠懦夫有立志及
真皇棄天下倖黨歛手畏伏忠義兩宫坐朝庻
政平一輔翊慈恵卒隆寳圖凖之節霍子孟狄
梁公之節矣凖篤志于學而晉公亡歳時祠祀
感激涕淚泫然若孺慕者終其身不易在成安
兄弟以卜葬爲請凖曰未也父爲士子爲大夫
葬則士祭則大夫吾先人以文學中高第卒事
王藩若追贈未逮則陪臣矣吾豈忍以士禮葬
旣通顯乃護二䘮還成安太子遣中貴人勉諭
賵恤恩數踰等大爲搢紳榮初丁崖貳政以諼
冒自任又能陽爲戚施伺人顔色宻圖忌間之
漸一日㑹食政事堂羹瀝準鬚謂起以䄂徐拂
之準正色曰公忝國大臣乃曲躬爲官拂鬚耶
謂大愧其後邪正寢戾甚於氷炭簧言營營日
肆媒孽準簡固醇挺未始一疑於心故及南遷
之難至今天下皆冤之無㡬何謂敗得竄道繇
海康準從者有欲釋憾謀不利於謂準知之陳
大席一廡間設戯具悉召坐且命之慱弈因隱
机觀焉聞謂行乃罷平生著𫐠於章䟽尤工國
政民事亡巨細鈞校利害爲上悉陳之其㫖粹
其言簡故多所開益餘藁都焚滅棄去雖至戚
不得見好爲詩警䇿清悟有劉夢得元㣲之風
格其氣𦦨竒㧞則又過之凖起諸生兩朝内外
更委幾四十載其間較評詮選揔决浩穣主財
利之煩膺居留之重助敷宻畫叅告大猷剖符
十藩持節二鎮一踐樞弼再豋宰輔小則紏逖
逋隱刷除弊欺嚴之以關防正之以繩墨差立
定格牢不可踰大則皷動賢業彌綸帝載朝家
系之休戚政教關之治亂表正四海㫁焉一德
凡累封戶萬二百真二千七百爵上公階勲極
品功臣始賜推忠佐理加推誠保德崇仁忠亮
翊戴人臣之遇其亦至矣然而不置私第不營
田園所得俸賜皆分給宗黨故舊去之日家無
餘資及
朝廷許葬洛師獲還之費僅能完給乆之詔復
舊官爵賜謚曰忠愍公前娶許氏故給事中仲
宣之女不及凖而亡再娶宋氏故左衛上将軍
邢公延渥之女封晉國夫人凖無子以弟之子
隨爲後隨勁介有履行終于殿中丞女四人長
適樞宻使尚書吏部侍郎同中書門下平章事
王曙次適太府卿畢慶長次又爲畢氏繼室次
適司封貟外郎直史舘張子皐孫四人長諲賛
善大夫次誦誠並大理評事次諭未仕君子謂
公慮已也輕以約謀國也勇而固義在則死不
足畏義亡則生不足惜勢無以移其操利無以
疚其心出䖏始終孚合大正昔之垂勲名載簡
編者有幾冝乎沒世三十年而完天子思之生
民懐之搢紳景行之古風穆然炳炳如在詩云
樂只君子邦家之基凖之謂也銘曰
太宗膺圖章聖御極丕昭武經誕布文德凖起
孤童遂階貴籍歴事兩朝荐釐庻職剛嚴俊明
篤厚直直非義不蹈非忠不迪開𥙷治具桓桓
智力指陳機宜侃侃容色遼人猖狂入犯王域
蟻結魏南狼跳燕北凖抗一言群類惕息天嗣
繼照閫慈叅翊猜萌搆險佞間投隙凖矢一謀
姦人踧踖晏晏萬務愉愉四國如石之堅我社
我稷如山之安我疆我埸亮節高峙䜛言衆惑
勞旣不圖咎從而得風濤暮渉瘴嶺晨陟氣凌
飛雲誠貫白日至于隕世曽靡憂戚道無乆否
帝用近惜申詔在庭俾書其實海田變更陵谷
遷易凖之大名時萬時億
新開冦公詩集序
道州介乎湖南廣西之兩間江山廻合秀潤所
鍾風俗淳厚其民尊賢樂善爲兩路甲自昔聞
人如陽亢宗元次山吕温薛伯高等相繼爲州
刺史邦人榮之經數百年至今祠事不忘也次
山嘗節度荆南又經略容管等八州矣然世必
曰元道州而獨道州祠堂在焉丞相萊國公以
元勲大德歴事
太宗
真宗二帝膏澤滲漉衣𬒳天下方其盛時出入
将相雄藩鉅鎮分閫授節濟民利物随在周洽
暮年遷謫始至道州其在道州也躊躇退縮卷
而蔵之固無向時之施設也然百餘年間求其
遺迹而諸鎮之客舘皆丘墟矣惟道州有寇公
樓尚繪公像事之豈非尊賢樂善之俗然乎宣
和壬寅次翁受命假守既至拜父像凛凛若見
其人方且朝夕磨勵取公師法施之郡政顧樓
乆不葺廼命工易榱桷之腐朽者完甓砌之頽
闕者飾堊雘之漫漶者旣煥然一新矣又得公
詩三卷凡二百四十篇爲校正其訛錯鏤板傳
乆且公之事業焜燿竹帛與日月争光非待詩
而後傳也盖以慰邦人無窮之思而么麽趢趢
亦庻㡬託公詩以不朽乎宣和五年十二月朔
濟南王次翁序
忠愍公詩序
　金紫光祿大夫行尚書戸部侍郎知河陽軍
　州事上柱國范雍述
混茫之始判而異焉騰爲輕清降作重濁著之
顯者從其類矣是故三辰晶明委照萬㝢風雲
縹緲周流八極附於天也培塿成垤因之原隰
潢汙積派随其窪窳從其地也其間萬物悉由
禀焉若禀之清者飛則爲鸞鳯鵰鶚走則爲騏
驎駔駮茂則爲芝蘭茞芷植則爲松桂筠篁引
而伸之不可勝數人爲物之靈也是以得乎輕
清則爲賢爲聖爲明爲哲爲君仁而睿爲臣正
而肅爲父慈而温爲子恭而順發爲事業則惠
愛同濟聦敏純慤形于文章則典切淵奥鴻慱
麗正斯蓋出乎異禀忠愍公所謂輕清之降靈
焉其鍾體質也温粹莊厲和氣襲物其立臣節
也端亮平直英風可尚其施政教也寛簡明裕
視民如傷其爲文章也優贍㣲婉屬意綿宻尤
工於詩曲盡風雅藻思宏逸峻格髙逺因興發
詠必根於理得騷人之㫖趣焉故所成篇詠膾
炙衆口傳寫寳秘恨不多得鴻筆奥學靡不欽
歎故樞相文康即公之壻寔有道之士焉志公
之墓叙初知巴東曰詩家者流目爲冦巴東以
方前代羅江東趙渭南也録公警䇿之篇若逺
水無人渡孤舟盡日横到海只十里過山應萬
重(此詩二/全篇也)等句又謂公之爲詩必本風騷之㫖而
以感傷爲主嘗爲江南春二絶其一曰波渺渺
桞依依孤村芳草逺斜日杏花飛江南春盡離
膓斷蘋滿汀洲人未歸其二曰杳杳煙波隔千
里白蘋香散東風起日落汀洲一望時愁情不
斷如春水人曰少貴無不足者其攄辭綺靡可
也氣熖可也惟不當含悽爾今而思之迺暮年
遷謫流落不歸之意詩人感物固非偶然時以
爲文康公之知言也大約公之爲詩多有此意
又如聞杜宇云曽爲深冤無䖏雪長年江上哭
青春平林雨歇殘陽後愁殺天涯去國人此非
先詠南行之事乎公平昔酷愛王右丞韋蘇州
詩吟味斯則過矣(雍)頃爲公倅常從㳺讌多聞
其得意之句情思閑雅聴之忘倦随録簡牘才
數十篇今守三城㑹監軍趙侯(臨)即公之中表
也日與㳺接時道公詩因請於公家盡録昔所
存紀得二百餘篇并前之所録不在此数者及
謫官後趙公所記共二百四十首類而第之分
爲上中下三卷其餘流落無復求購懼歳乆磨
滅因序以成編此第言公之詩也若大節賢行
則有追謚詔㫖存焉亦録于集首俾開卷者不
獨仰騷雅之道爾
　　　贈謚誥　知制誥丁理行
勑夫徇義保躬賢哲罕兼其致原心觀行褒沮
得伸其公惟節惠之舊章寔經世之明勸不有
正議孰旌遺烈故開府儀同三司太子太傅上
柱國萊國公冦凖噐質莊重風猷簡貴感㑹先
聖綢繆上司明心若丹直道如矢逮余主鬯之
日實乃秉鈞之秋圖惟恊恭罔有二事遘盗言
之噂呇挾危法以中傷白璧易汚貝錦難辨再
罹遐謫遂及云亡終悲寒露之歸徒軫幽泉之
痛間雖游伸澄雪追賁寵嘉而誄功易名尚闕
恩禮沉謀秘畫淪于疑論逝者莫愬朕甚閔之
謚法有危身奉上曰忠佐國遭憂曰愍合是休
典慰其熒魂冝特賜謚曰忠愍

忠愍公詩集
忠愍公詩集卷上
　　開府儀同三司太子太傅贈太傅中書令
　　　上柱國萊國公寇
　奉和　御製中秋翫月歌
戒井銅龍漏水平玉輪初滿物華清光連南極
星輝正影泛中天帝宇明風來蘋末披輕霧香
濕蘭叢浥零露絳河横度燦雲章靈鵲群飛遶
宫樹法乆照兮慶昌時樂芳宴兮忘疲敷睿文
兮玩澄景當嚴更兮漸永九門秘邃敞堯宸靄
靄金波矚目頻進牘豈能抽鄙思賡歌深媿預
朝倫
　奉　聖㫖賦牡丹花(時正言直舘)
栽培終得近天家獨有芳名出衆花香逓暖風
飄御座葉籠輕靄襯明霞縱吟宜把紅牋襞留
賞惟張翠幄遮深覺侍臣千載幸許随仙仗看
穠華
　　奉和　御製南郊禮成
荐降靈符昭瑞命交脩盛則薦清衷朝真曲里
揚丕烈類帝圓壇報昊穹述職萬邦咸執玉來
庭異域恊占風禹功高大天無極尭徳明如日
正中福浸含生臻富夀澤流綿宇霈龎鴻粢盛
豐潔神皆饗金石和平政本通鬰鬰雲煙當晝
麗熈熈景物共春融群臣抃蹈瞻宸扆願比南
山祝夀躬
　　奉和　御製真㳺殿上梁
敦崇妙本膺丕貺濬發鴻源示永年吉語宻傳
當乙夜粹儀祗覿擁祥煙皇心翼翼精齋至祖
徳綿綿道誨宜誕集純禧彰錫羡交修茂典表
欽先爰稽大壮新瓊宇仰法殊庭設綺筵山積
瓌村咸備矣神扶華棟見巍然元龜獻兆良辰
恊哲匠施勤庻藝全四柱如翬循寳勢觚稜削
玉燦珠躔黼帷夙設宸居麗翠葆躬臨聖志䖍
昭答明靈陳盛㑹睿詞敷暢煥雲牋
　　奉和　御製郊外觀稼
天苑清塵宿雨收翠華觀稼慶盈疇氣和玉燭
成豐歳露冷金莖凛素秋日麗鮮原平杳杳煙
含嘉榖欝油油共知省歛敦農事信史騰芳紀
聖逰
　　瑞慶園觀稼奉　聖㫖次韻
善苗捿𤱔昭靈貺禁苑鳴鑾值素秋歛籍神倉
符禮本采詩良耜慶農收宴開雲幄皇慈洽日
駐天衢睿賞留千載逢辰増嶽抃清塵叨從屬
車遊
　　應　制賞花
上苑經春雨宸遊屬盛時花光籠寳檻桞色暗
龍池㶑灔雕觴滿融和暖日遲共歌成至樂千
載播聲詩
　　應　制太清樓觀書
仙禁開書府神毫紀格言簡編包舜禹圍範緫
乾坤稽古崇邦教斯文闢聖門從逰觀奥秘何
以報宸恩
　　御製乃眷儲闈方崇學術錫群書於冊府
　　勵至業於承華日命近班同觀盛事七言
　　十韻詩一首奉
　　聖㫖次韻
景命昭彰佑徳基元儲敦𥙿恊祥期寢門劭至
嘗無怠學肆多聞詎有疑金玉騰音鏘睿律簡
編申錫振良規河圖奥秘言誠訓藝圃優柔善
益資玉宇風清傳宻詔蓬山雲委錫芳蕤天顔
不遠回宸眷肉味都忘聴寳辭燕翼詒謀欣教
盛上庠隆道慶才竒叨逢華旦居黄閣乆侍宣
遊近赤墀㤙厚荐承三晝接力㣲寧致百工熈
東闈䟽問英猷遠聖慮乾乾更念茲
　　御製慶先后升祔禮成七言六韻奉和
天錫靈符興寳祚澤流綿宇福含生蒸蒸至孝
咸歸厚翼翼精衷尚執盈順考漢儀彰道廣欽
崇周典闡文明豆籩合饗豊盛備管磬同和雅
奏成愛景融輝昭善應非煙絢采恊殊禎尊升
茂典光惇史稽古鴻猷振帝紘
　　應　制賞花釣魚
龍禁含佳氣鑾輿下建章碧波㣲蕩漾紅蕚竟
芬芳玉斚春醪滿金波晝漏長逢時空竊抃萬
㝢正懽康
　　和　御製降聖節内中道埸覩瑞鶴神雀
　　歌
秋殿霜凝當永夕靈埸齋潔方無斁髙真諄誨
昔親聞上帝休禎今再覿欝葱兮卿雲仙鶴兮
不群肅清兮采席神雀兮振翼香飄華燭熖亭
亭風度翠簾聲歴歴嘉應紛綸寳運昌聖人功
與天無極
　　奉和　御製奉祀述懐謌
巍巍至德充綿㝢翼翼宸心臨兆庶覆育懐生
動法天講求茂典皆師古恊和神化踵唐堯彬
蔚頌聲踰吉甫赫奕皇威振八荒清夷王度綏
中土豊年朝野正懽康溢牒充圖福紀祥睿聖
繼明恢大業禎符錫祚降穹蒼省方展寀宣邦
職登岱銘功舉國章睢上埋牲專事地漢唐故
實存聞記精靈昭感果潜通瑞應昭臻知所自
飈羽光臨神告彰洪源肇啓僊㳺暨瀬郷舊壤
闢珍詞􁏣謁齋荘敦睿意譙都奏牘逹彤庭耆
耋雲趍共瀝誠順考皇儀尊妙道再脩盛節徇
輿情聲明文物當興運申命群儒究禮經秩秩
德音咸布惠穣穣景福必求成恭䖍毖祠爲齋
乆企仰真風志克勤肅奉蕭薌嘉薦備廣覃慶
賜湛恩頻式揚丕烈心彌潔祗上鴻名道益伸
将覩虞巡陪法從幸同鳬藻樂昌辰
　　大安殿致齋
國陽崇大報王宇藻多儀散致尊王度懷柔祝
帝禧儲精通合漠玩志恊㣲夷律正風來逈宵
長月上遲漏筒聲淅瀝陛㦸影流離夙戒群倫
序交懽百慮怡星繁陳法仗雲宻䕃平逵傳曉
鳴梢動威容罄率祗
　　大安殿酌獻　天書
聖運昭惟永髙真恊降祥方嚴泰壇祀先薦釡
山章典禮官無曠㳙辰筮有常中天華闕秘象
衮睟容荘宵逈星河燦風㣲羽衛揚獻酬靈契
接陟降寳儀彰顧諟欽元命寅恭逹上蒼彌文
輝竹帛備物儼蕭薌尊道宸心至登春雅俗康
猶将奉齋潔禔福俟穰穣
　　西垣致齋日因成一章呈二相公
攝事脩雩祀齋居近紫庭千門夏雨歇髙樹夕
陽生更散掖垣静風來鍾漏清巖廊慙舊德書
殿愧群英白髪将何𥙷丹心忽自驚敢言陪邴
魏三接奉休明
　　瓊林苑應　制
鳯蹕出重城宸遊順物情檻花紅蘂盛苑樹緑
隂成雨過池塘静風來殿閣清樂和堯酒滿千
載樂昇平
　　和　御製祀后土
臨晉迎清蹕靈壇備克禋薦誠祠后土求福爲
蒸民展義王猷逺推恩慶賜均千官陪漢祀萬
國奉虞巡仗衛明初日郊原麗上春花飛凾谷
路桞暗大陽津宿麥深蔵雉柔桑逺映人河流廻
二陜山勢壯三秦蕭皷聞睢上旌旗過渭濵天
聲　野兵氣懾邊隣在鎬皇懽洽横汾睿藻
新周南慙滯迹空想屬車塵
　　述懷
吾家嗣儒業奕世盛冠裳桂籍冠倫軰天下知
聲光有才無其命不得歩玉堂余亦好古者詩
禮承餘芳赴義忘白刃奮節凌秋霜垂衣遇聖
主射策遭時昌十九中髙第弱冠司國章棘寺
陪法吏奉使安殊方薄才難變俗賤節惟勤王
務簡忽興念不覺心徬徨慈親違萬里瘴雨悲
南荒端居増浩歎離恨銷剛膓木落多異感蟬
鳴非故郷長思千萬乗奉職昇周行歩武親玉
陛獻納有忠良功成自髙退散髪遊滄浪
　　古别意
水螢光淡曉色寒庭除索寞星河殘清樽酒盡
艶歌闋離人欲去肝膓絶露荷香散西風驚征
車漸遠聞鷄鳴深閨從此泣秋扇夢魂長在遼
陽城
　　江南春
波渺渺桞依依孤村芳草逺斜日杏花飛江南
春盡離腸斷蘋滿汀洲人未歸
　　追思桞渾汀洲之詠尚有遺妍囬書一絶
杳杳煙波隔千里白蘋香散東風起日落汀洲
一望時愁情不斷如春水
　　逺恨
敗葉亂如雨暮蟬聲似哭感物悲昔心佳期悵
難續雲山雖阻歎韶華若在目深情染綵牋宻
宻空盈幅温瘴鴈不來游魚隠深谷羽鱗孰可
憑音書安可復焚灰寄長風字滅魂亦逐
　　雜言
我徒曠逹由胸臆耻學鯫生事文墨蛟龍長欲
趂風雷騏驥焉能制啣勒鏘金佩玉良有時丐
色䛕言盡虚飾功名富貴非偶然楊子草玄徒
黙黙椘蘭罷秀足蓬蒿青松委幹多荆棘爭如
一醉度流年免使悲懽蕩情域
　　秋興呈裴李二同年
秋興逐凉吹䬃然驅煩襟人悲故郷逺葉落空
山深楚俗傷去恨秦城稀來音何當返煙渭自
樂于園林
歳晚亂山外野望誰能同寒沙明夕照敗葉驚
西風孤煙瞑汀樹霜氣高秋空徘徊念前事旅
恨良難窮
　　暇日遊建平三閭故里廟貌荒凉慘動耳
　　目噫賢者之祀世不絶享郡無正人遺棄
　　若是感事傷俗因留斯句
人生苦逺逰多是悲豋眺况復念三閭遺蹝良
可弔道直出章華才髙逐邉徼冤聲噴夜江愁
色迷煙嶠斷碑沒敗莎古木吟荒廟祠正少來
奠岸峻稀停棹神容漬老苔壊璧通殘照舊徑
失朱門空庭起寒焼餘基雖索寞清問長光耀
旌賢誰再興勿使過者誚
　　水閣晨起
板閣常晏眠偶獨起清旦月落􁐺鳥語煙開客
舡散長江色自澄汀樹聲空亂群動又復然勞
勞可長歎
　晚望有感
出門望寒野四顧惟椒坡憶昔楚大夫還此情
如何殘陽半明雨水落西風多因同下蔡恨不
學増悲歌
　　庚辰歲将命至巴東時巳秋序霜荷索然
　　偶賦是章用遣幽恨
乗軺偶将命撫俗煙江湄地僻接窮峽務簡稀
公期秋信任無趣野懷良自宜月白夜蟬響池
暗風荷衰溪雲入破牗山菊開踈籬貰酒不能
醉鄉園空結悲徘徊獨凝望目極長天涯
　　成安感秋
蟬噪木葉下逺客忽驚秋凝恨悲晚候萬緒皆
如抽芳時同夢幻急景如奔流念我何爲者年
來生百憂貧居負勝事壮歲傷覊遊臨民慙墨
綬垂釣思滄洲逹則濟天下窮當守一丘胡能
効時軰􁂦冐随沉浮
　感興
憶昔金門初射䇿一日聲華喧九陌少年得意
出風塵自爲青雲無所隔主上棆才登桂堂神
京進秩奔殊方墨綬銅章竟何用巴雲瘴雨徒
荒凉有時扼腕生憂端儒書讀盡猶飢寒丈夫
意氣到如此搔首空歌行路難
　　暇日
江樓晝静春隂變日午簾空飛乳鷰㠶稀客散
野岸空隠隠遥峯望中見
　　又
郵亭落日多飛絮　音重江春暮坐乆凝眸
欲斷腸梅雨如煙瞑村樹
　　南浦
春色入垂楊煙波漲南浦落日動離魂江花泣
㣲雨
　　長郊雨餘逺樹减翠新蟬忽鳴激耳嘹唳
　　乆客孤坐情如何哉形之于文聊以自遣
遥山夏雨歇逺樹凉風至憑欄偶開襟新蟬動
秋思沙溪潔細流庭木驚踈翠節候又復然幽
憂斯所萃芳歳若奔流羲光不停轡感物悼前
期誰知此時意
　　雪霽池上
雪霽池上亭晴光照泉石暖覺岸氷銷静聞簷
溜滴務簡身暫閑景幽心自適極目望南山圭
峯露㣲碧
　　有寄
金陵煙草緑玉塞霜天白萬里隔關山年來斷
消息
忠愍公詩集卷上
忠愍公詩集卷中
　　春日登樓懐歸
髙樓聊引望杳杳一川平逺水無人渡孤舟盡
日横荒村生斷靄深樹語流鶯舊業遥清渭沉
思忽自驚
　　秋思
秋氣動天地恍然情未窮故園應墜葉昨夜又
西風白草侵危堞寒濤接逺空搘頥當此景無
語夕陽中
　　再歸秦川
阮路何方盡西歸興未勞河流經陜狹山色入
秦髙返照明秋壘孤村接暮濤還如丁令至故
里滿蓬蒿
　　秋夜獨書勉詩友
西風驚萬木危坐思悠哉故國經年别秋鴻半
夜來人應多弃善天豈不怜才休學嚴夫子荒
凉老釣臺
　　長安書事
一從洛邑移秦甸三見東郊綻早梅蓮府晝閑
鈴閣閉桞營春暖射堂開齋壇首冠慙諸将相
印兼營接上台何事燕公輕仗鉞却言分閫是
麤才
　　重陽登高偶作
務閑留上客佳節值重陽旨酒浮仙菊清歌遶
畫梁高城明落日踈樹覺㣲霜且盡登臨興餘
歡尚未忘
　　塞上
春風千里動榆塞雪方休晚角數聲起交河氷
末流征人臨逈磧歸鴈别滄洲我欲思投筆期
封定逺侯
　　寓居有懐(時年十四歲)
踈林頻落葉孤僻繼離騷獨坐聞鴻逺閑吟見
月髙夢回更自永思苦夜何勞寂寂西郊内披
衣聽海濤
　　重到進公院
伍年重到支公院物態人情盡不同唯有寒檉
暗秋色依然蟬噪夕陽中
　　野歩
幽景恣追尋遲遲傍桞隂静思非世務孤立是
閑心村逈遥峯出溪明返照侵片沙招野歩白
鷺伴髙吟積雨廻塘漲㣲晴疊翠深春鳩鳴古
寺煙草入平林迸笋行無定飛花勢不禁凝然
客亭上鄉思獨沉沉
　　秋日原上
蕭蕭古原上景物感離腸逺嶠收殘雨寒林帶
夕陽溪聲迷竹韻野色混秋光吟罷還西望平
沙起鴈行
　　江上晚望懐所知
遲遲迷遠信閑立大江隅遊子在何䖏秋風吹
五湖潮迴沙鳥聚岸闊釣舡孤歸去還堪嘆田
園半巳蕪
　　秦中感懐寄江外知巳
念子隔江海浩然時巳秋蟬鳴關外樹人在水
邊樓髪白猶捜句時清尚旅遊遥思當永夜不
寐向孤舟
　　水村即事
虗齋臨逺水吟釣度朝晡葦岸秋聲合莎亭鶴
影孤片雲藏疊巘野燒起寒蕪獨歩時吟望離
人隔五湖
　　暮秋感興
苒苒前期逺窮途一可傷有時聞落葉不語立
殘陽塞草秋先白溪沙晚更光那堪望天末燕
鴈又成行
　　秋夜感興寄吳順之
耿耿不成寐楚鄊經暮秋故人遥海嶠寒月滿
江樓閉戶生蒼蘚安閑到白頭如何太平日獨
不出汀洲
　　夜坐有懐寄張士遜
清秋吟更僻况復古亭間少夢蟲聲碎無風樹
影閑月華澄曲沼霜氣滿空山不見張夫子誰
人共徃還
　　送人下第歸吴
鶯老計還失負書歸故鄊杏園無近路澤國有
髙堂白鳥迷幽浦寒猿呌夕陽離懐休堕淚春
草正茫茫
　　秋訪江上友生所居
苔石斗寥落坐來生逺愁故人應罷釣寒業自
驚秋村隔平沙瞑江和暮靄流徘徊不能去此
處有扁舟
　　冬夜旅思
年少嗟覊旅煙宵未進能江樓千里月雪屋一
龕燈透信憑邉鴈孤吟寄嶽僧爐灰愁擁坐硯
水半成氷
　　貽趙少府
夫君何感命拾載困風塵薄宦湏流落孤吟更
苦辛山寒泉易凍邉近草難春珍重常招隱慙
非孟子鄰
　　春日懷張曙(時年十六歳)
不見張夫子巖花㡬度新乆閑空賦命遠别更
傷春雨艇秋天末煙蓑隱渭濵應嗟年未冠巳
作異鄊人
　　初夏雨中
緑樹新隂暗井桐雜英當砌墜踈紅重門寂寂
經初夏盡白垂簾細雨中
　　感興寄蓮嶽一二詩禪友
西風傷遠别前計競成非芳草此時暮故山何
日歸禪應同雅道貧合長天機飜憶雲溪伴無
憀對落暉
　　贈隠士
夫子才名重貧居志未勞吟當寒夜苦閑到白
頭高心地通禪寂田園近海濤不知千載後誰
更續離騷
　　湖上作
極目望南浦望中生逺思鴈況芳草渡燒斷夕
陽陂歳月寒萍梗江山念别離猶餘清夜夢暫
與白雲期
　　有懐
秦川春婉晚漢水路迢遥不待凭危檻離魂巳
暗銷
　　送李生歸秦中
酒䦨還執手之子擬歸秦風雪過殘歲山川近
早春乆遊詩思苦逺别桞條新後㑹知何日空
餘涙滿巾
　　書懐寄韋山人
萬事不關慮孤吟役此生風騷中㫖趣山水裏
心情衆木彫寒色空江噴暮聲終期謁君子同
遶緑苔行
　　閑夜圍碁作
歸山終未遂折桂復何時且共江人約松軒雪
夜碁
　　𥿄鳶
碧落秋方靜騰空力尚㣲清風如可託終共白
雲飛
　　春雨
散亂縈花䲧空濛暗桞堤望廻腸巳斷何處更
鸎啼
　　夜坐懐故友
西風起窮巷衆木又彫零蕙浦月華白竹窓燈
影青故人難重見鄰笛不堪聽行傍秋池上孤
吟對逺星
　　南陽帝上各賦玉蝴蝶花一絶
堪賞東君造化竒装成蝴蝶滿纎枝粉融輕翅
攅花蘂疑是尋芳未去時
　　鄴北旅中懐友人
浮世多塵事悠悠難定期夢䦨懷逺夜秋盡望
鄊時道在應無悶風澆自業詩何當歸釣渚搘
肘一沉思
　　弔任瓘處士
一生長抱恨終亦是貧居遺信留孤鶴營墳賣
古書竹齋無俗物秋圃有寒蔬福善何言昧悠
然望太虗
　　秋懐
落日留不住黙然空涙零敗莎侵陋巷踈葉滿
閑庭有趣窮風雅無機敵杳㝠浮榮安足戀歸
去亂山青
　　送友生下第南歸
頻頻退禮闈此去欲忘機霄漢貧難逹江湖老
獨歸程遥秋浪疊村瞑夜燈㣲應使爲儒者翻
悲苦業非
　　邉城春望
獨望原西路離襟倍黯然青山遮故國絶塞度
新年風聚沙迷岸煙開燒滿川歸心正無際驃
騎莫留連
　　草
獨歩髙原上依依動所思無人尋蕙徑落日滿
江湄楚澤晴芳䖏秦川晚翠時此中興廢事千
古復誰知
　　送左眉州之任
分官離法署承命守眉州山舘鄰孤寺春城過
亂流江雲長映日蜀魄似悲秋到郡揚清政遺
黎病必瘳
　　楚江夜懐
西風生逺水蕭颯度吟臺明月夜還滿故人秋
未來寒蛩啼暗壁敗葉下蒼苔誰念空江外年
年首重廻
　　春日書懐
曽讀前書笑古今耻随流俗信浮沉終期直道
扶元化敢爲虚名役片心黙坐野禽啼晝景閉
門官桞長春隂世間事了湏先退不待霜毛漸
滿簮
　　離京日作
離歌豈忍罇前聽别恨無由醉裏消(余乆不飲/酒故有是)
(句)惟有夢魂歸北闕不知京洛路迢遥
　　夜泊江上
歳暮峽中村維舟古樹根群峯𥘉落日夜後獨
聞猿流水自無盡客愁郍可論平明離楚岸迢
遞指吴門
　　新蟬
寂寂宫槐雨乍晴髙枝㣲帶夕陽明臨風忽起
悲秋思獨聽新蟬第一聲
　　寄獻廣南許虞部
南國江山五十州星郎從此播芳猷詩窮雅道
皆清唱官重名曹未白頭望斷蠻村煙樹逺吟
殘嶺月海風秋三年政滿迎丹詔諫署重膺仄
席求
　　送吉上人
新鴻并落葉正逐朔風飛此地仍分首何山是
所歸問程雲棧逺宿舘雨燈㣲莫恨天涯别重
尋志未違
　　秋夕書懐
官路時風漸識情一悲前計逺愁生深秋寒氣
侵燈影半夜踈林起雨聲縣印終年拘吏役煙
蓑何日避浮名窮通休問巢蓮骨大抵無徒是
至清
　　春郊閑望
風騷髙處謝知音公退何妨縱野吟弱桞不能
牽别恨片雲應念識閑心沙平古岸春潮急門
掩殘陽暮草深凝望江皐動幽興數聲鍾磬出
西林
　　雨中書事
一雨起前浦霏㣲向暮秋誰方眠釣艇我獨在
江樓山晦峯巒隱煙凝島嶼幽何當見晴旭一
得泛迴舟
　　夜懐寄友生
遥夜獨無趣怳然思故交泉聲飛石壁星影動
林稍志壮難低俗情閑任獻嘲秋山雖入望猶
不似衡茅
　　秋夜懐歸
背䆫寒燭影沉沉楚客鄉思欲不禁板閣漏殘
人自逺水螢光淡夜方深牢愁聞雨眠踈屋歸
夢隨雲徹故林憶着煙村舊風景柿紅時節又
鳴砧
　　夏夜閑書
雨濛村落野梅黄茅閣長吟水氣凉幽鳥逺聲
來獨樹小荷踈影占前塘閑心終不忘魚釣澹
水真宜習老莊報國自知無世用煙蓑何日臥
清漳
　　秋興浩然追憶舘殿幽致偶成長句寄徐
　　休學士
軺車南去詠江天閑憶群賢倍黯然御水莎青
孤立鷺宫槐煙冷數聲蟬石渠吏散簾風静鳯
闕雲歸霽景鮮幽致不知何日共思君唯賦帝
京篇
　　宿江西寺
獨宿西林夜凝然静擁𫀆巫雲秋瞑峽楚月冷
生濤莎敗蛩猶噪鄊遥夢亦勞霜風開落葉還
欲續離騷
　　聞杜宇
曽爲深冤無處雪長年江上哭青春平林雨歇
殘陽後愁殺天涯去國人
　　巴東寒食
春雨蕭蕭寒食天逺行猶在楚江邊人思故國
迷殘照鳥隔深花語斷煙薄宦未能酬壯節良
時空自感流年因循未學陶潜興長見孤雲倍
黯然
　　春晚書事
春盡江天景寂寥思鄊還共楚雲遥林花經雨
香猶在堤桞無風絮自飄水國獨慙臨縣邑煙
郊爭合負漁樵青梅時節遲歸計且逐餘芳殢
酒瓢
　　月夜懐故人
清夜月初滿蘚庭吟更幽梧桐踈影老蟋蟀亂
聲秋舊國情何極空江思欲流故人今底處危
坐獨凝愁
　　和趙(瀆)監丞贈隠士
不愛簮𥚑陪盛列終年深隱飬天機静聞風雨
眠漁艇閑稱林泉掛道衣門接水村多野色鶴
當莎徑立殘暉髙吟幽賞無覊束始覺趍時事
事非
　　雨夜書事
離人聽積雨滴滴動郷心故國程猶逺重門夜
正深氣昏濛燼燭巢冷語棲禽遥想江南岸餘
花委故林
　　歸州留别傅君
楊桞如絲拂畫橋此中留語欲魂銷還愁别後
巴東舘獨聽空江半夜潮
　　秋晚閑書
吟情自覺都無趣况復離居感物華厭讀群書
尋野徑閑收落葉煑山茶燒殘寒菊花猶在霜
過香橙味轉加因想前期重搔首不堪秋思極
長沙
　　聞笛
平野人歸後孤城日落時西風聞一笛惆悵憶
桓伊
　　縣齋春書十二韻
縣幽無俗事公退只髙吟江到荆門闊山連蜀
國深峽雲長映日蠻雨易成霖群雀鳴春院饑
猿呌夜岑庭荒多古木地僻見沙禽印鏁殘陽
後人歸疊翠隂思鄊空索寞素分信浮沉樂静
稀塵累甘閑負壯心衰容常懶櫛病髪豈勝簮
寡欲慵求友訪邪每自箴澆風終耻合前事固
難諶望斷天涯外離魂欲不禁
　　予頃從穣下移涖河陽洎出中書復領分
　　陜惟茲二鎮俯接洛都皆山河襟帶之地
　　也每凭髙極望思以詩句状其物景乆而
　　方成四絶句書于河上亭壁
堤草惹煙連野緑岸花經雨壓枝紅年來多病
辜春醉惆悵河橋酒斾風
蟬鳴日正樹隂濃避暑行吟獨杖笻却愛野雲
無定䖏水邊容易聳竒峯
岸闊檣稀浪渺茫獨凭危檻思何長蕭蕭逺樹
踈林外一半秋山帶夕陽
暮天寥落凍雲垂一望危亭欲下遲臨水數村
誰畫得淺山寒雪未銷時
　　秋夜懐洛下一上人
逰宦忘機乆心源亦自澄夜聴吳苑雨秋憶洛
城僧木葉驚棲鳥寒䆫暗静燈何時過竹院一
得問三乗
　　題花
繁花昨夜香苞裂露裛風吹照野時能與離人
添悵望一時留與子規啼
　　春望書事
因晴每日向吟臺縱目山城景象開白鳥静投
沙浦去落花閑逐野泉來客愁巳𬒳楊煙染春
色難甘蜀魄催看即流芳無䖏問但將餘興殢
黄醅
　　秋日懐友生
寂寂感離群前期何足云人從秦嶺别蟬向楚
江聞村送孤煙起山空白日曛更逢踈葉落愁
續轉紛紛
　　春初夜書
水國淹留歳月空雲山東去阻千重欲令遥夜
春愁薄湏頼黄醅臘酒濃南浦有潮舂柵鏁西
䆫無睡怯巖鍾誰家㡬點畬田火疑是殘星掛
逺峯
　　江上
古岸蕭蕭聞去鴈平蕪杳杳更斜暉空江極目
望不盡楓葉半紅人未歸
　　夜望
南亭閑坐欲忘機望乆前村島嶼㣲数點寒燈
起煙浪江艇應見夜漁歸
　　送人
客亭殘照裏歌闋獨南行芳草無斷色離人多
别情逺塗方不極長笛更飛聲莫動郷關念徒
令白髪生
　　早春
溪氷覺暖㣲凾碧山杏經春半吐紅不向此時
捹一醉到頭無計柰春風
　　寄漳川隱士
志髙長說耻鳬趍歲晏園林戀隠居陋巷自甘
棲短褐侯門終不曵長𥚑夜吟雪屋冥搜句春
結煙蓑老釣漁爲我紅塵偶爲吏近來還寄絶
交書
　　又
慵趨大厦戀山薇立志由來與世違溪上有時
逢静釣雪中長日掩閑扉自知天爵高人爵不
愛朝衣換布衣我逐浮名任飄泊清泉難得共
忘機
　　題巴東寺
寺在啼猿外門開古澗涯山深㣲有徑樹老半
無枝望逺雲長瞑談空日漸移恐朝金馬去還
失白蓮期
　　贈隠士
夫子住東野經年不到城愛吟無俗趣貧静得
閑名荒徑侵山影虚堂出燕聲我慙爲俗吏泉
石負幽情
　　南亭晨望寄唐知印
夢覺偶晨起南軒還獨過曉光生逺樹露氣冷
踈荷䆫白逰塵少風清静興多遥知江郡守幽
趣在煙波
　　殘月
半夜沉清影宵殘猶半吟巳甘垂樹杪由得掛
天心淡色迷蓬戸餘光映宿禽誰家傷早别凝
思共沉沉
　　又
光随春偏細影共夕煙流若近明河沒還疑墜
玉鈎
　　巴東有感
長歳天涯悲斷梗逢君無處不傷情郍堪日落
紅樓伴更聴蕭蕭杜宇聲
　　省夏書事
䆫戸經𥘉雨風清野景饒閑庭猶戯蝶高樹巳
鳴蜩世態貧中覺鄊思醉裏銷縱吟還獨歩時
復過溪橋
　　和李逢同年水閣閑望
務簡凭危檻疑然感物華孤村經野燒極浦見
漁家灘急舟難渡山高日易斜明時如道在焉
復痛懐沙
　　塞上秋懐
未識窮邊苦今遊信有之秋林殘照後關路獨
行時磧逈風長急天寒鴈度遲離心巳無頼更
聽戍樓􁎅
　　送人歸呉
忽憶湖山景㳂流興不窮孤舟将去夜絶塞巳
來鴻白髮前期近滄川舊業空明時方道在莫
更學漁翁
　　秋日
江天物候潜衰變氣爽初疑夏景餘雨漬亂苔
侵古壁風飄紅葉滿荒渠晚雲連嶽幽藏寺秋
水澄江静見魚昔歲一鳴無所恨緑槐金蘂任
蕭踈
　　寄贈笠澤䖏士
笠澤漁人髙節竒白頭猶自着蓑衣吟過竹院
僧留宿釣罷煙江鶴伴歸花落砌邊春雨歇酒
醒林際夕陽㣲中朝名士皆知巳多說東來信
亦稀
　　桞
曉帶輕煙間杏花晚凝深翠拂平沙長條别有
風流處宻映錢塘蘇小家
　　喜吉上人至
鄴北至䕫城三千里外程勞尋苦吟伴獨入亂
山行楚水秋無際巴猿夜有聲逢師不能寐因
話故郷情
　　早秋(二絶)
年光苒苒暗推移坐惜流年感舊期獨聽早蟬
秋色裏潘安初見二毛時
一聽早蟬響坐悲芳歳䦨新秋空索寞前事但
心酸
　　秋日武關道中
行塵漠漠起西風來徃征軒似轉蓬駐馬㡬多
愁思苦亂蟬衰桞武關中
　　早春
日暖經氷泮潜回律管春初驚桞色重漸見草
芽新罇酒留懽少雲溪入夢頻惟應五侯地行
樂及芳辰
　　書山舘璧(時年十九)
秋作西南使千林覆去程四時無日影終夜有
猿聲路入溪雲過人穿鳥道行不堪孤驛望風
雨動鄊情
　　送趙主簿之任惠安
蕭蕭征騎立長亭遥指天涯萬里程尊酒欲䦨
人欲别夕陽絲管盡離聲
　　秋氣凛然庭木将墜道謙上人有南征之
　　役賦詩祖行
洪府多佳致師今欲此行寒山連楚逺白浪浸
吳平煙雨經秋逈霜鴻入夜鳴到時春未暮閑
聽鷓鴣聲
　　酒醒
勝遊懽宴是良圖何必淒淒獨向隅深院酒醒
春日晚只聞芳樹語提壼
　　南陽春日
水滿池塘花遶城日斜南陌暖風輕千門桞色
春煙淡獨倚高樓聞暮鶯
　　春日長安故苑有懐
唐室空城有舊基荒凉長使後人悲遥村日暖
花空發廢苑春深桞自垂事著簡編猶可念景
随陵谷更何疑入梁朝士無多在誰向秋風詠
黍離
　　送人遊邊
逺行當歳暮氷雪路難分疋馬陽關外邊聲落
日聞
　　惜花
深謝暖風傳馥郁長憂夜雨暗催殘黄昏欲放
笙歌散更逸朱欄子細看
　　㣲凉
髙桐深宻間幽篁乳燕聲稀夏日長獨坐水亭
風滿䄂世間清景是㣲凉
　　帝城秋望
登臨秋向盡千里見王畿過雨山逾翠經霜菊
漸稀平原夕靄起髙樹宿禽歸一望關河道空
令詠式㣲
　　禁中偶書所懐呈内翰同年同院二學士
朝回内省中黙坐對西風秋色澄寒沼朝陽上
古桐龍墀慙近待魚浦憶踈蓬㑹待酬恩了煙
蓑伴釣翁
　　新秋
孤吟遶桐砌時節又西風悵望新秋在歡娱徃
事空桞條㣲减翠蓼穂巳飄紅正是多傷感仍
将别恨中
　　春書
年長追遊興漸凋况兼巴峽景蕭蕭閑齋爲謝
楊花到時拂殘書慰寂寥
　　秋日晚晴池上作
雨歇南山積翠明淡雲消盡逺天晴漪漣不動
秋塘静獨拄寒笻遶岸行
　　夏日
離心杳杳思遲遲深院無人桞自垂日暮長廊
聞燕語䡖寒㣲雨麥秋時
　　留題郡樓
千里關河一望間登臨長到夕陽還欲驅征斾
歸朝去更倚高樓看暮山
　　青州西樓雨中閑望
海上秋添寂寞情萬家煙樹瞑重城蕭蕭細雨
遥天暮獨向空樓聞笛聲
　　中書秋日有懐青社舊遊因書一首
掖垣秋色生鷄樹忽憶青丘感舊情曽倚西樓
吟暮雨數峯寒碧遶高城
　　贈寳上人
重城蕭寺雖留滯野鶴由來性本閑寒磬終宵
鳴竹院虚䆫盡日對秋山旋移恠石資吟賞應
有孤雲共徃還自笑紅塵成底事幽期長是負
松間
　　雨夜許氏第㑹宿各賦四韻
雨夜銷煩暑林塘向夕幽庭虗惟欠月樹冷欲
生秋河北嗟新别罇前念舊逰若非逢勝㑹何
以解離憂
　　水閣夜望書懐
水閣中宵動寥寥起逺思秋風生折葦星彩動
寒池白社孤前約青雲少舊知苦吟空自歎風
雅道由衰
　　離京作
致君才業本無能戀闕情懐老不勝欲過龍津
重囬首朣朧𥘉日上孤稜
　　洛陽道中感懐
文陛𥘉辭咫尺顔恩深猶綴輔臣班漢庭舊友
彫零盡獨擁雙旌人武關
　　初到長安書懐
荐承丹詔撫彫殘適值年豐萬井安舊職尚兼
黄閣貴前驅新擁碧油寒净冷風竹經宵聽老
愛山雲盡日看魂夢不知關塞外有時猶得到
金鑾
　　遊花巖寺
寺對南山積翠濃水村鷗鷺下遥空層樓望盡
樊川景恨不凭欄煙雨中
　　寄京兆向相公(敏中)
九萬鵬霄振翼時與君同折月中枝試思淳化
持衡者得到如今更有誰
　　和向相公見寄
玉殿登科四十年當時交友盡英賢歲寒唯有
君兼我頭白猶持将相權
　　送轉運梅學士詢巡邊郡(四首)
悵飲惜離群窮邊去路分雪深山舘夜孤鴈背
燈聞
絶塞程方逺窮隂歳欲殘石城歸夢斷隴月照
人寒
水逺沉來信山長疊去愁夜深關月白休凭驛
邊樓
夙駕巡邊徼歸程隔亂山長安花木麗春苑待
君還
　　春晝偶書
白晝偶成芳草夢起來幽興有誰知風簾不動
黄鸝語坐見庭花日影移
　　秋夜懐歸
渭水苔磯阻舊遊夢囬空舘却凝愁一聲江笛
巴雲瞑半夜山風楚樹秋星落古池孤影動燈
揺踈壁冷光幽遲明不昧空搔首蹤跡何田得
狎鷗
　　憶洛陽
金谷春來桞自黄曉煙晴日映宫牆不堪花下
聽歌䖏却囬長安憶洛陽(古歌云金谷園四桞/春四桞春來似舞腰)
(郍堪風景好/獨上洛陽橋)
　　長安春望感懐
㶚岸春波逺秦川暮雨㣲凭髙正愁絶煙樹更
斜暉
　　春晝
午晝花隂静春風數蝶飛坐來生逺思深院燕
初歸
　　𡵨下秋書
碧樹㣲凉露氣清感愁懐舊獨含情西樓月夜
明如水只欠桓伊一笛聲
　　憶𡵨下小池
長憶西園清夜景酒䦨無不獨臨池可怜隴月
三更白誰見紅渠露滴時
　　𡵨下西園秋日書事
務簡群吏散披襟幽興長松篁經晚節蘭菊有
清香水净澄秋色山高見夕陽身閑心自泰何
必濯滄浪
　　秋懐
輕雲不動日㣲隂髙樹無風秋色深獨聽暮蟬
臨水坐十年林壑阻歸心
　　秋
自古名高衆毀歸又應身退是知機林風驚斷
西窓夢一夜愁聲憶翠㣲
　　冬日北齋
寒風颯颯響庭槐愛日明䆫坐北齋閑憶故山
歸未得舊逰時展認雲崖
　　秋齋
霽景有誰同逺望秋懐無柰只悲歌雲收逺嶠
凝嵐翠雨歇空庭敗葉多
　　洛陽有懐𡵨山舊遊
緑鬢年來已漸彫舊逰芳草路迢迢山横逺翠
疑歌黛桞拂輕梢認舞腰秦甸夢回空有恨洛
城吟斷獨無憀斜陽更上髙樓望始覺離情一
倍饒
　　憶𡵨下舊遊
二年岐下假諸侯事簡民安選勝遊花寺水村
時駐馬暮天秋雪獨登樓静眠鈴閣聞羗笛閑
酌松醪引越甌别後㡬回空有恨葉飛蟬噪動
離愁
　　無題
金甲珠𥜗鏁繡扄杜城殘月葬娥英春風候舘
花如雪空有鶯傳度曲聲
　　秋日登後樓
逺山重疊故關遥公退乗閑上麗譙今日登臨
秋思苦雨荷風葉共蕭蕭
　　早春
星紀周天運微陽氣候新郊原初度臘梅桞暗
驚春故國無書乆孤峯入夢頻年加自多感况
復送歸人
　　南陽夏日
緑楊隂宻覆回廊深院簾垂晝景長人静獨聞
幽鳥語風來時有異花香世間寵辱皆嘗遍身
外聲名豈足量閑讀南華真味理片心惟只許
蒙莊
　　夏日有懐
庭樹隂隂夏景遲閑房愁對暮簾垂因思徃歲
陪天仗正是瑶池賜宴時
　　途中作
秋末楚雲端行侵苔蘚斑愁腸不厭酒病眼豈
逢山逺路有時到宦遊無䖏閑却思清渭北煙
桞掩柴關
　　喜吉上人至
喜師來訪我幽㑹興何長清論都無倦郷愁頓
欲忘疏林秋色暮虗閣水風凉乆坐慵言别㣲
陽下短牆
　　書黄山舘壁
殘日住孤舘遲遲行古臺大河連野去白鳥背
城來離恨渾如結郷心漸欲灰山花半寥落猶
在社前開
　　巴東驛秋日晚望
楚驛獨閑望山村秋暮天數峯横夕照一笛起
江舡遣恨湏言命冥心漸學禪遲遲未回首深
谷暗寒煙
　　掩卷
掩卷頻秋望無人共展眉殘陽留古樹白鳥下
寒池簮組心還倦風騷志未衰登臨一長嘆還
失渭川期
　　巴東書事
鄉思終日有孤淡厭琴樽衆木侵山徑寒江逼
縣門浪沉灘見眷雨過壁生痕憔悴悲蘭蕙因
思楚屈原
　　池上秋書
虚齋獨語復書空閑對林塘思少同霜葉聲乾
飄夕照露荷香冷泣秋風時平偶作青衫吏心
老渾如白髪翁昨夜渭川歸好夢一舡煙雨打
孤蓬
　　書懐寄郝監軍
索居終日學忘機深嘆高堂飬獨遲自問江村
紆墨綬何當煙浦坐魚磯夢廻渭水秦雲斷望
盡巴山蜀魄飛好恠多才郝夫子道孤俱未及
輕肥
　　南平驛
心随流水還鄊國身向青山上屈盤秋夢不成
秋雨細西風一夜客亭寒
　　悶書
秋憶故鄊魂欲斷晚臨寒浦思如流歸來古屋
寒燈暗能較騷人㡬處愁
　　秋寄江上吟僧
掛錫在荆楚杜門無徃還潮聲到孤寺月色遍
前山一鴈驚幽思西風慘病顔何當重携手髙
歩白雲間
　　江上晚望
寒鍾來極浦古寺隔重巖斜日搘頥坐天涯落
月㠶
　　金陵懐古
極目望呉甸野煙凝亂流夜來榆塞鴈呌斷石
城秋舊苑荒餘草平川半古丘遲遲獨廻首落
日一蟬幽
　　暮春感事
春至又春暮閑心成古心花光随雨薄草色共
煙深粉蝶稀狂影黄鸝送好音餘芳留不得還
共夕陽沉
　　秋興
窮秋九月西風髙疎林木落聲蕭騷出門長望
無所適唯見空江生暮濤
　　春日閑望有感
水鄊春氣變新正風物光榮異帝城閑歩偶尋
芳草色空林獨聽野鶯聲煙霞未得從幽興吟
賞潜悲减舊情燕麥楊花自揺蕩不知離客困
南征
　　江上聞鷓鴣
水村煙樹與雲平閑倚孤舟念逺行無柰鄊心
倍寥落殘陽中有鷓鴣聲
　　醉題
榴花滿瓮撥寒醅痛飲能令百恨開大抵天真
有高趣騰騰湏入醉鄊來
　　和趙監丞春江送别
孤舟東去水煙㣲乆客郍堪更送歸三月江頭
春盡日片㠶輕絮共紛飛
　　送李生二絶句
愛君白髪無覊束命駕常爲千里遊一夜春江
又廻棹當時風雨滿汀州
　　又
晴色半和行色逺江頭别來欲何之数盃酒盡
又南去正是落花春暮時
　　與詩友㑹宿
此夕南軒宿論詩萬慮忘苦吟秋信近寂坐漏
聲長空静燈光暗桐疎露氣凉幽懐聊自遣山
􁭔頻浮榮何足貴幽别轉難伸終憶歸清渭林
泉卜舊鄰
　　東歸再經峽口
復命經三峽波瀾極目愁片雲生斷壁孤石礙
中流道路連巴塞風煙接楚丘重來登望䖏因
念昔年遊
　　江上晚行
秦川不得却歸耕奉詔年來在楚城孤寺殘鍾
催夕照汀洲疎葦送秋聲西風獨起湖山思乆
客應知寂寞情野鶴漸無驚弋意對人孤立水
煙平
　　初秋即事
古邑端居夏景移炎飈經雨自收威蓮衰小渚
秋光淡蟬噪平林夕照㣲冷句每招江客和深
心終約嶽雲歸晚凉却近南亭立獨看沙鷗向
浦飛
　蓮
數柄疎荷出小池幽香深謝好風吹曉來秋氣
疑清露似學湘妃怨九嶷
　　望都雨夜
孤驛蕭條風雨夜夜深䆫竹動秋聲離魂無睡
難成夢却逺長廊獨自行
　　成安秋望
八月西風蟬噪時蕭蕭疎葉巳辭枝煙村物景
都無頼况是登臨有所思
　　夏日晚凉
㣲凉天氣似秋期風觸疎簾影自移逺夢有時
尋水寺孤吟終日對莎池笋梢成翠堆輕籜梅
實飜黄壓嫩枝兀兀騰騰聊自遣此懐深謝野
僧知
　　輦下書懐
身名長似夢家計盡蕭然旅宦遊梁苑歸心滿
渭川郊原秋變色桑柘晚生煙願得長閑去何
妨老一􁍭
　　冬日偶書
戸庭𥘉過雪鳥雀亦聲稀天淡雲容結林寒日
影㣲虚名何足道前是旋成非簮紱全忘念終
湏掃澗扉
　　巴東縣齋秋書
訟庭終日静琴鶴亦長閑晚樹生凉吹秋思在
逺山水穿吟閣過苔遶印床斑幸有江雲看何
湏卜徃還
　　江行書事
孤棹㳂流岸凝懐似舊遊朝雲生嶽頂斜月動
江流賤節難干世離心易感秋因思六朝事千
古有遺愁
　　題楊氏别墅
門巷枕江濆疑将俗境分湖山晴後見天籟静
中聞徑僻苔空老林寒日漸曛高懐無一事長
歳似孤雲
　　再到鄴下有感
漳濵勝地皆牢落晚歳重來恨莫收極浦寺藏
雲樹老故人門鏁雨苔秋煙霄得路輸時彦泉
石忘機阻舊遊今日重思昔年事放懐惟上夕
陽樓
　　成安秋望有懐
年加心地轉如灰書篋經旬亦懶開詩句偶吟
皆感事文章無用獨傷才秋蟬殘韻揺踈樹夕
照寒光下古臺閑遶岸莎看野水暗流紅葉不
重回
　　書懐寄唐工部
不才曽忝吾君選紫殿科名志巳酬孤立敢言
逾素分髙吟深愧預清流西風獨見江籬暮紅
葉還思苑樹秋多謝明公知賤節每貽清句緩
牢愁
　　鄴中和崔邁著作
虚室疑愁厭夜眠長吟静對欲凉天夢迴故國
人空逺望斷重城月自圓時泰未能抛組綬性
孤終是憶林泉明朝奉詔遐方去何處煙江寄
客舡
獨倚空樓畏景殘凝眸魂斷楚雲端猿清好雜
江聲聽山逺宜和霽色看鳥掠平蕪堪入畫風
來危檻欲生寒蕭蕭前浦歸帆静落日長吟且
凭欄
　　漢上偶書
謫仙唐室遊茲郡花下聴歌醉眼迷今日漢江
煙樹静更無人唱白銅堤(李白常有歌云日欲/落峴山西逰客醉歸)
(花下迷鹿門小兒齊拍手/攔街争唱白銅鞮)
　　舂陵聞鴈
蕭蕭踈葉下長亭雲淡秋空一鴈經惟有北人
偏悵望孤城獨上倚樓聽
　　又
危欄秋盡偶來凭霜落秋山爽氣澄誰道衡陽
無鴈過数聲殘日下春陵(衡州有回鴈峯云鴈/止于衡陽不得)
　　贈魏野處士
人間名利走塵埃惟子高閑晦盛才歆枕夜風
喧薜荔閉門春雨長苺苔詩題逺岫經年得僧
戀幽軒繼日來却恐明君徴隱逸溪雲誰得共
徘徊
忠愍公詩集卷中
忠愍公詩集卷下
　　荆南秋望
西風吹戸牗猶自客荆蠻積水浮秋漢㣲陽淡
逺山蟬稀踈葉盡雨歇片雲閑何日忘簮紱深
居石室間
　　江上送别
浪疊春江逺樹㣲落花風雨共淒淒愁人此際
腸湏斷况是登臨更送歸
　　送人徃嶺表
炎光君此去旅恨杳何窮海樹瘴煙黒蠻村山
路中
　　秋日
桞衰蟬噪寒煙淡地逈山遥暮雨收宛是昔年
秋氣味只添多病與離愁
　　留題洛北羅漢閣
地髙閣逈宜閑望望盡雲山首懶迴林下野僧
應笑我半年旌斾四曽來
　　判都省懐感
昔爲學士掌三銓屈指年光三十年秋雨滴堦
桐巳老白頭重到倍依然(余頃年手植桐/樹在省有朽者)
　　輦下春日
雨餘宫闕麗春隂三月花光照上林誰倚青樓
望歸騎日斜南陌桞煙深
　　南宫宿齋静思陜城東閣竹
南宫向夕景彌清風竹蕭然動逺情憶到陜城
東閣伴拂䆫敲砌送寒聲
　　途次方城
方城舊路四曽過此度偏饒悵望多獨倚客亭
思徃事南陽何異夢南柯
　　經郴州永興驛
昔擁雙旌在㪷城今朝孤舘語同名天遥秦樹
無因見極目空饒悵望情
　　臨海驛夏日
嶺外突蒸當盛暑雨餘新舘覺㣲凉最怜夏木
青隂合時有鶯聲似故鄊
　　海康西舘有懐
風露凄清西舘静悄然懐舊一長嘆海雲銷盡
金波冷半夜無人獨凭欄
　　長安春日
淡淡秦雲薄似羅㶚橋楊桞拂煙波夕陽樓上
山重疊未抵愁春一倍多
　　病中書
多病将經歳逢迎故不能書惟看藥録客只待
醫僧壮志銷如雪幽懐冷似氷郡齋風雨後無
睡對寒燈
　　長安春書
務閑公府都無事騎吏前驅引馬行雨霽晚街
官桞色日長春寺講鍾聲雲山巳有終南秀泉
石猶思洛下清聞道曲江新水滿欲携歌管出
重城
　　宫詞
長門秋夜雨䆫外滴寒聲悔不先辭輦應無别
恨生
　　桞
絲翠最宜經宿雨絮飛爭忍逐香塵簾垂獨院
無人䖏一樹風揺日午春
　　杜陵
燕有情還至花無主亂開杜陵人不見夜月自
徘徊
　　左馮寺樓閑望
閑思至道年中事獨倚左馮城外樓目斷平皐
人不見暮天無際水悠悠
　　偶書
徃事都如夢流年只斷魂不堪春盡日細雨欲
黄昏
　　途次鄧州
南陽西去見遺基駐馬平郊逺樹㣲自笑平生
撫所着不如山鳥解思歸
　　春雨
漠漠霏霏着桞條輕寒爭信杏花嬌江南二月
如煙細誰正春愁在麗譙
　　感舊
長思宻勿侍甘泉丹地翺翔獨少年重到文昌
倍惆悵秋風霜鬢共蕭然
　　途次(二絶)
秋風故關路蟬噪日斜時有客驅征馬茫茫天
一涯
大澤荒草闊行人心慘悽邉雲時斷續流水自
東西
沙闊戍樓逈風高邉日清遲遲驅疋馬何處問
歸程
　　冬日偶成
正是旅愁悲逺宦况逢邊塞向殘年輪蹄影絶
冬深路鳥雀聲稀雪後天探騎經旬無使客戌
樓終日有烽煙病來無復拈罇酒獨向虚䆫盡
日眠
　　九日群公出逰郊外余方卧郡齋聽水因
　　寄一絶呈諸官
菊老東籬人病酒西風黄葉滿荒田不知今日
登高興何似虚堂聽水眠
　　春日偶書
桞岸花塘慵獨賞閉門春盡阻閑遊少年多故
心先老却彼人疑似白頭
　　送温尚書入洛
蕭蕭紅葉馬前飛又送王孫晝錦歸却到舊遊
應悵望故溪秋蘚滿魚磯
　　小韓店
昔從鄴下遊梁苑孤店曽經十數廻歳月暗移
人事改白頭重到小寒來
　　虚堂
虚堂寂寂草䖝鳴欹枕難忘是舊情斜月半軒
踈樹影夜深風露更凄清
　　憶樊川
閑想舊逰都似夢别來秦樹又西東高秋最憶
樊川景稻穗初黄柿葉紅
　　東䆫
徙倚東䆫夜未明悄然幽舘獨凝情燈揺古壁
秋䖝怨露下踈林宿鶴驚道在任從時態薄年
加潜覺睡魂輕待酬北關君恩了歸聽氷泉落
石聲
　　九日不飲
雲淡長空日欲斜永邉衰桞噪寒鵶病來不飲
空凄感獨遶東籬詠菊花
　　和人春暮
流年賦分長多感盡日長思立短亭猶謝海棠
花始發似留春色向凋零
　　又
昔曽過洛浦遺恨寫蒼苔徃事詩空在春深我
獨來
　　早行
嚴鍾将報曙遊子巳登途野火時明㓕殘星似
有無
忠愍公詩集終
再開萊公詩集後序
萊公兩朝大臣勲業之盛掀天掲地人皆知有
其名而徃徃或不知有其詩何也蓋勲業有以
揜之也伊尹之訓周公之誥著在方冊表裏典
謨而自古及今論文者必曰孔孟而不曰伊周
蓋伊周之可稱在於興啇輔周訓誥之作不足
道也公清才雅韻冠絶一世播於篇什平淡淳
正得風雅之體自其少年從仕以至立朝退處
懽愉逸樂激烈憤惋無不並見於詩太原范伯
純始收什鍽録分爲三卷舂陵得之尤其後也
蓋公晚年遷謫甞至舂陵邦人思慕不忘由是
建樓畫像以崇朝夕然而詩編之傳家不百一
焉逮宣和間王公(次翁)來茲曳組景仰前脩因
取舊集刋板以傳士夫皷舞以相夸詫而舂陵
景物由是増輝矣近時楊守(惇)亦即舊板重加
䢴治至此未㡬而字之浸㓕者復且過半斆適
茲承之政事之餘取而閲之深恐浸以失真復
命校正鳩工一新焉昔白居易謂劉禹錫之詩
在處應有神物護持禹錫一文人徒以句韻之
工識者竒之尚且如此况公文章所在當如何
哉吾又知自有不可得而漫滅者存焉爾隆興
改元七月　日長樂辛斆書
予昔時録藏宋萊國忠愍公詩迄今㡬四十年
懼其字畫磨㓕而未可以言乆也且公爲華之
下邽人予忝郷曲之末方圖刻之轉相流布俾
公口齒膏馥霑𬒳後人而力未能近攝三原縣
事零陵蔣君鏊至㑹予于歸來之堂話及公之
言行傾仰切至予因曰家藏公集舊矣出以示
之喜而懐歸遂捐俸以永其傳則其爲學之要
爲政之體可以見矣時嘉靖乙未歳春正月丁
卯平川野逸王承𥙿記
