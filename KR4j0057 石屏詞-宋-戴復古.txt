#+TITLE: 石屏詞-宋-戴復古
#+DATE: 2018-05-12 10:21:30
#+SOURCE: github.com/kanripo/KR4j0057 master 8a6b8996                
欽定四庫全書　　　　　集部十
　提要
　　石屏詞　　　　　　　詞曲類一(詞集之屬/)
　　　　(臣/)等謹案石屏詞一巻宋戴復古撰復古有
　　　　石屏集已著録此詞一巻乃毛晉所刻别行
　　　　本也復古為陸游門人以詩鳴江湖間方回
　　　　瀛奎律髓稱其清新健快自成一家今觀其
　　　　詞亦音韻天成不費斧鑿其望江南自嘲第
　　　　一首云賈島形模元自痩杜陵言語不妨村
　　　　誰解學西崑復古論詩之宗㫖於此具見宜
　　　　其以詩為詞時出新意無一語蹈襲也集内
　　　　大江西上曲即念奴嬌本因蘇軾詞起句故
　　　　稱大江東去復古乃以已詞首句又改名大
　　　　江西上曲未免效顰至赤壁懐古滿江紅一
　　　　闋則豪情壯采實不減扵軾楊慎詞品最賞
　　　　之宜矣此本巻後載樓鑰所紀一則即係石
　　　　屏集中跋語陶宗儀所記一則見輟耕録其
　　　　江右女子一詞不著調名以各調證之當為
　　　　祝英臺近但前闋三十七字俱完後闋則逸
　　　　去起處三句十四字當是流傳殘闕既未經
　　　　辨及後之作圗譜者因詞中第四語有揉碎
　　　　花箋四字遂另造一調名殊為杜撰至於木
　　　　蘭花慢懐舊詞前闋有重來故人不見云云
　　　　與江右女子詞君若重來不相忘處語意若
　　　　相酬答疑即為其妻而作然不可考矣
　　斷腸詞　　　　　　　詞曲類一(詞集之屬/)
　　　　(臣/)等謹案斷腸詞一巻宋朱淑真撰淑真海
　　　　寧女子自稱幽棲居士是集前有紀畧一篇
　　　　稱為文公姪女然朱子自為新安人流寓閩
　　　　中考年譜世系亦别無兄弟著籍海寧疑依
　　　　附盛名之詞未必確也紀畧又稱其匹偶非
　　　　倫弗遂素志賦斷腸集十巻以自解其詞則
　　　　僅書録解題載一巻世久無傳此本為毛晉
　　　　汲古閣所刋後有晉跋稱詞僅見二闋於草
　　　　堂集又見一闋扵十大曲中落落如晨星後
　　　　乃得此一巻為洪武間抄本乃與潄玉詞並
　　　　刋然其詞止二十七闋則亦必非原本矣楊
　　　　慎升菴詞品載其生查子一闋有月上栁梢
　　　　頭人約黄昏後語晉跋遂稱為白璧微瑕然
　　　　此詞今載歐陽修廬陵集第一百三十一巻
　　　　中不知何以竄入淑真集内誣以桑濮之行
　　　　慎收入詞品既為不考而晉刻宋名家詞六
　　　　十一種六一詞即在其内乃於六一詞漏注
　　　　互見斷腸詞已自亂其例於此集更不一置
　　　　辨且證實為白璧微瑕盖鹵莽之甚今刋此
　　　　一篇庶免於厚誣古人貽九泉之憾焉乾隆
　　　　四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　石屏詞
　　　　　　　　　　　　宋　戴復古　撰
　　錦帳春(淮東陳提舉清明奉/母夫人游徐仙翁菴)
處處逢花家家插栁政寒食清明時候奉板輿行樂使
星隨後人間稀有　出郭尋仙繡衣春晝馬上列兩行
紅袖對韶華一笑勸國夫酒百千長壽
　　醉落魄(九日吳勝之運/使黄鶴山登髙)
龍山行樂何如今日登黄鶮風光政要人酬酢欲賦歸
來莫是淵明錯　江山登覽長如昨飛鴻影裏秋光薄
秪有黄花覺牢裹烏紗一任西風作
　　栁梢青(岳陽/樓)
袖劎飛吟洞庭青草秋水深深萬頃波光岳陽樓上一
快披襟　不湏攜酒登臨問有酒何人共斟變盡人間
君山一㸃自古如今
　　行香子(永州為魏/深甫夀)
萬石崔嵬二水漣漪此江山天下之奇太平氣象百姓
熙熙有文章公經綸手把州麾　滿斟壽酒笑撚梅枝
管年年長見花時佳人休唱淺近歌詞讀浯溪頌愚谷
記澹岩詩
　　木蘭花慢(懐/舊)
鶯啼啼不盡任燕語語難通這一㸃閒愁十年不斷惱
亂春風重來故人不見但依然楊栁小樓東記得同題
粉壁而今壁破無蹤　蘭臯新漲綠溶溶流恨落花紅
念著破春衫當時送别燈下裁縫相思謾然自苦算雲
烟過眼總成空落日楚天無際凭欄目送飛鴻
　　鷓鴣天(題趙次山/魚樂堂)
圉圉洋洋各自由或行或舞或沉浮觀魚未必知魚樂
政恐清波照白頭　休結網莫垂鈎機心一露使魚愁
終知不是池中物掉尾江湖汗漫游
　　浣溪沙
病起無聊倚繡牀玉容清痩嬾梳粧水沉烟冷橘花香
　說箇話兒方有味喫些酒子又何妨一聲鶗鴂斷人
腸
　　臨江仙(代/作)
誤入風塵門户駈來花月樓臺樽前幾度得裵徊可憐
容易别不見牡丹開　莫恨銀瓶酒盡但將妾淚添盃
江頭恰恨北風囘再三相祝去千萬寄書來
　　祝英臺近(别李澤/之諸丈)
泛杭州臨塵水幾日共游戲歌笑開懐酒醒又還醉奈
何一旦分攜連宵風雨剪不斷客愁千里　水雲際遥
望一片飛鴻苦是失羣地滿眼春風管甚閒桃李此行
歸老家山相逢難又但一味相思而已
　　鵲橋仙(周子俊過南昌問訊/宋吉甫黄存之兄弟)
西山岩壑東湖亭館盡是經行舊路别時相見有荷花
還又見梅花歳莫　宋家兄弟黄家兄弟一一煩君傳
語相忘不寄一行書元自有不相忘處
　　又
新荷池沼綠槐庭院檐前雨聲初斷喧喧兩部亂哇鳴
怎得似啼鸎睍睆　風光流轉客游汗漫莫問鬢絲長
短醒時盃酒醉時歌算省得閒愁一半
　　大江西上曲(寄李實父提刑時/郊後兩相皆乞歸)
大江西上鬱孤臺八境人間圖畫地湧千峰揺翠浪兩
派玉虹如瀉彈壓江山品題風月四海今王謝風流人
物如公一世雄也　一片憂國丹心彈絲吹笛未必能
陶寫西北風塵方澒洞宰相閒歸綠野月斧爭鳴風斤
運巧不用修亭榭紫樞黄閣要公整頓天下
　　減字木蘭花(寄欽州劉/叔冶史君)
羊城舊路檀板一聲驚客去不擬重來白髪飄飄上越
臺　故人居處曲巷深深通竹所問訊桃花欲訪劉郎
不在家
　　又(寄五羊/鍾子洪)
天台狂客醉裏不知秋髪白應接風光憶在江亭醉幾
場　吳姬勸酒唱得㢘頗能飯否西雨東晴人道無情
又有情
　　又
阻風中酒流落江湖成白首歴盡間闗嬴得虗名滿世
間　浩然歸去憶著石屏茅屋趣想見山村樹有交柯
犢有孫
　　清平樂(興國軍呈/李司直)
今朝欲去忽有留人處說與江頭楊栁樹繫我扁舟且
住　十分酒興詩腸難禁冷落秋光借取春風一笑狂
夫到老猶狂
　　又(嘲/人)
醉狂癡作誤信青樓約酒醒梅花吹畫角翻得一塲寂
莫　相如謾賦凌雲琴臺不遇文君江上琵琶舊曲只
堪分付商人
　　醉太平
長亭短亭春風酒醒無端惹起離情有黄鸝數聲　芙
蓉綉茵江上畫屏夢中昨夜分明悔先行一程
　　望江南(壺山宋謙父寄新刋雅詞内有壺山好三/十闋自說平生僕謂猶有說未盡處為續)
　　　(四/曲)
壺山好博古又通今結屋三間藏萬巻揮毫一字值千
金四海有知音　門外路咫尺是湖陰萬栁堤邊行處
樂百花洲上醉時吟不負一生心
　　又
壺山好膽氣不妨麄手奮空拳成活計眼穿故紙下工
夫處世未全疎　生涯事近日果何如背錦奚奴能撿
㸃畫眉老婦出交租且喜有贏餘
　　又
壺山好文字滿胸中詩律變成長慶體歌詞綽有稼軒
風最㑹說窮通　中年後雖老未成翁兒大相傳書種
在客來不放酒樽空相對醉顔紅
　　又
壺山好也解憶狂夫轉手便成千里别經年不寄一行
書渾似不相疎　催歸曲一唱一愁予有劎賣來酤酒
喫無錢歸去買山居一向作狂徒(壺山有催歸/曲贈僕甚妙)
　　又(僕既為宋壺山說其自說未盡/處壺山必有荅語僕自嘲三解)
石屏老家住海東雲本是尋常田舍子如何呼喚作詩
人無益費精神　千首富不救一生貧賈島形模元自
痩杜陵言語不妨村誰解學西崐
　　又
石屏老長憶少年遊自謂虎頭須食肉誰知猿臂不封
侯身世一虗舟　平生事說著也堪羞四海九州雙脚
底千愁萬恨兩眉頭白髪早歸休
　　又
石屏老悔不住山林注定一生知有命老來萬事付無
心巧語不如瘖　貧亦樂莫負好光陰但願有頭生白
髪何愁無地覓黄金遇酒且須斟
　　沁園春(自/述)
一曲狂歌有百餘言說盡平生費十年燈火讀書讀史
四方奔走求利求名蹭蹬歸來閉門獨坐贏得竆吟詩
句清夫詩者皆吾儂平日愁歎之聲　空餘豪氣崢嶸
安得良田二頃畊向臨卭滌器可憐司馬成都賣卜誰
識君平分則宜然吾何敢怨螻蟻逍遥戴笠行開懐抱
有青梅薦酒緑樹啼鸎
　　滿江紅(赤壁/懐古)
赤壁磯頭一番過一番懐古想當時周郎年少氣吞區
宇萬騎臨江貔虎噪千艘烈炬魚龍怒卷長波一鼓困
曹瞞今如許　江上渡江邊路形勝地興亡處覽遺蹤
勝讀詩書言語幾度東風吹世換千年徃事隨潮去問
道傍楊栁為誰春揺金縷
　　賀新郎(豐眞州建江/淮偉觀樓)
百尺連雲起試登臨江山人物一時俱偉㫄挹金陵龍
虎勢京峴諸峯對峙隠隠接揚州歌吹雪浪舞從三峽
下乍逢迎海若談秋水形勝地有如此　使君一世經
綸志把風斤月斧來此等閑遊戲見說樓成無多日大
手一何容易笑天下紛紛血指醖釀春風與和氣舉長
江變作香醪美人共樂醉桃李
　　又(寄豐/宅之)
憶把金罍酒歎别來光陰荏苒江湖宿舊世事不堪頻
著眼贏得兩眉長皺但東望故人翹首木落山空天逺
大送飛鴻北去傷情久天下事公知否　錢塘風月西
湖栁渡江來百年機㑹從前未有喚起東山丘壑夢莫
惜風霜老手要整頓封疆如舊早晚樞庭開幙府是英
雄盡為公奔走看金印大如斗
　　又(兄弟爭塗田而訟/歌此詞主和議)
蝸角爭多少是英雄割據乾坤到頭休了一片泥塗荒
草地盡是魚龍故道新堤上風濤難保滄海桑田何時
變怕桑田未變人先老休為此生煩惱　訟庭不許頻
頻到這官坊翻來覆去有何分曉無諍人中為第一長
訟元非吉兆但有恨平章不早樽酒喚囘和氣在看從
來兄弟依然好把前事付一笑
　　水調歌頭(題李季允侍郎/鄂州吞雲樓)
輪奐半天上勝槩壓南樓籌邊獨坐豈欲登覽怯雙眸
浪說胸吞雲夢直把氣吞殘敵西北望神州百載好機
㑹人事恨悠悠　騎黄鶴賦鸚鵡謾風流岳王祠畔楊
栁烟鎖古今愁整頓乾坤手段指授英雄方略雅志若
為酬盃酒不在手雙鬢恐驚秋
　　滿庭芳(楚州上已萬栁/池應監丞飲客)
三月春光羣賢勝餞山陰何似山陽鵝池墨妙曲水記
流觴自許風流丘壑何人共擊楫長江新亭上山河有
異舉目恨堂堂　使君經世志十年邊上兩鬢風霜問
池邊楊栁因甚淒涼萬樹重新種了株株在桃李花傍
仍須待賸栽蘭芷為國洗河湟
　　又(元夕上郡武/王守子文)
草木生春樓臺不夜團團月上雲霄太平官府民物共
逍遥指㸃江梅一笑幾番負雨秀風嬌今年好花邊把
酒歌舞醉元宵　風流賢太守青雲志氣玉樹丰標是
神仙班裏舊日王喬出奉板輿行樂金蓮照十里笙簫
收燈後看看丹詔催入聖眀朝
　
　
　
　
　
　
　
　
　
　
　
　
　
　
　石屏詞
石屛詞跋
式之以詩鳴東南半天下所稱南渡後江湖四靈之一
也石屏其所居山名因以為號性好遊南適甌閩北窺
吳越上㑹稽絶重江浮彭蠡汎洞庭望匡廬五老九嶷
諸峰然後放于淮泗歸老委羽之下讀其自述沁園春
一闋自嘲望江南三闋可想見其大槩矣一時樓四明
吳荆溪軰盛稱其痛念先人固竆繼志以為天台詩品
莫出其右者楊用修乃以江西烈女一事疵其為人不
幾以小節掩大徳耶至如胸中無千百字書云云是石
屏自恨少孤失學之語指為方虛谷短之抑謬矣樓大
防陶南村所紀二則聊附于左以俟賞識君子古虞毛
晉識
樓鑰云黄岩戴君敏才獨能以詩自適號東臯子不肯
作舉子業終窮而不悔且死一子方襁褓中語親友曰
吾之病革矣而子甚幼詩遂無傳乎為之太息語不及
他與世異好乃如此子既長名曰復古字式之或告以
遺言收拾殘編僅存一二深切痛之遂篤意古律雪巢
林監廟景思竹隠徐直院淵子皆丹丘名士俱從之遊講
明句法又登三山陸放翁之門而詩益進一日携大編訪
予且言吾以此傳父業然亦以此而窮求一語以書其志
余答之曰夫詩能窮人或謂性窮然後工笠澤之論李長
吉玉谿生甚悲也子惟能固窮則詩愈昌矣余之言固何
足為軒輊邪嘗聞戴安道善琴二子勃顒並受琴於父父
没所傳之聲不忍復奏乃各造新弄廣陵止息之流皆與
世異其孝固可稱然似稍過果爾則琴亦當廢矣式之豈
其苖裔邪而能以詩承先志殆異於此東臯子其不死矣
陶宗儀云戴石屏先生復古未遇時流寓江右武寧有富
家翁愛其才以女妻之居二三年忽欲作㱕計妻問其故
告以曽娶妻白之父父怒妻宛曲解釋盡以奩具贈夫仍
餞以詞云惜多才憐薄命無計可留汝揉碎花牋忍寫斷
膓句道傍楊柳依依千絲萬縷抵不住一分愁緒捉月盟
言不是夢中語後囘君若重來不相忘處把杯酒澆奴墳
土夫既别遂赴水死可謂賢烈也已
