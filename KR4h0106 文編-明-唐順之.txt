#+TITLE: 文編-明-唐順之
#+DATE: 2018-05-12 10:20:53
#+SOURCE: github.com/kanripo/KR4h0106 master 53290a88                
欽定四庫全書　　　　　集部八
　文編　　　　　　　　　總集類
　　提要
　　　　(臣/)等謹案文編六十四巻明唐順之編順之
　　　　有左編已著錄是集取由周迄宋之文分體
　　　　排纂陳元素序稱以真徳秀文章正中為藁
　　　　本然徳秀書主於論理而此書主於論文宗
　　　　㫖逈異元素説似未確也其中如以莊韓孫
　　　　子諸篇入之論中為强立名目又不錄史記
　　　　漢書列傳而獨取後漢書黄憲傳冠諸傳之
　　　　上進退亦多失據葢彚收太廣義例太多蹖
　　　　駁往往不免然順之深于古文能心知其得
　　　　失凡所别擇具有精意觀其自序云不能無
　　　　文即不能無法是編者文之工匠而法之至
　　　　也其平日又嘗謂漢以前之文未嘗無法而
　　　　未嘗有法法寓于無法之中故其為法也宻
　　　　而不可窺唐與宋之文不能無法而能毫釐
　　　　不失乎法以有法為法故其為法也嚴而不
　　　　可犯其言皆妙解文理故是編所錄雖皆習
　　　　誦之文而標舉脈絡批導窽㑹使後人得以
　　　　窺見開闔順逆經緯錯綜之妙而神明變化
　　　　以蘄至於古學秦漢者當於唐宋求門徑學
　　　　唐宋者固當以此編為門徑矣自正嘉之後
　　　　北地信陽聲價奔走一世太倉歴下流派彌
　　　　長而日久論定言古文者終以順之及歸有
　　　　光王慎中三家為歸豈非以學七子者畫虎
　　　　不成反類狗學三家者刻鵠不成尚類鶩耶
　　　　閻若璩潛邱劄記有與戴唐器書述宋實頴
　　　　之言曰荆川才大如海評書有詳有畧惟文
　　　　編出陳元素者非其原本又稱兩本舍下俱
　　　　有他日呈寄自知之云云今世所行惟此一
　　　　本其為原本陳本不復可考要其大㫖固皆
　　　　出於順之也乾隆四十三年三月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
文編原序
歐陽子述揚子雲之言曰斷木為棋梡革為鞠莫不有
法而况於書乎然則又况於文乎以為神明乎吾心而
止矣則䷋之畫亦贅矣然而畫非贅也神明之用所
不得巳也畫非贅則所謂一與言為二二與一為三自
茲以往巧厯不能盡而又不可勝窮矣文而至於不可
勝窮其亦有不得巳而然者乎然則不能無文而文不
能無法是編者文之工匠而法之至也聖人以神明而
逹之於文文士研精於文以窺神明之奥其窺之也有
偏有全有小有大有駁有醇而皆有得也而神明未嘗
不在焉所謂法者神明之變化也易曰剛柔交錯天文
也文明以止人文也學者觀之可以知所謂法矣嘉
靖丙辰夏五月既望武進唐順之應徳甫書
欽定四庫全書　　　　　集部八
　文編目録　　　　　　　總集類
　　巻一
　　　制䇿
　　巻二
　　　對
　　巻三
　　　諫疏
　　巻四
　　　論疏
　　巻五
　　　疏
　　巻六
　　　疏請
　　巻七
　　　疏議
　　巻八
　　　封事
　　巻九
　　　表
　　巻十
　　　奏
　　巻十一
　　　上書(一/)
　　巻十二
　　　上書(二/)
　　巻十三
　　　上書(三/)
　　巻十四
　　　説
　　巻十五
　　　劄子(一/)
　　巻十六
　　　劄子(二/)
　　巻十七
　　　劄子(三/)
　　巻十八
　　　狀(一/)
　　巻十九
　　　狀(二/)
　　巻二十
　　　狀(三/)
　　巻二十一
　　　論(一/)
　　巻二十二
　　　論(二/)
　　巻二十三
　　　論(三/)
　　巻二十四
　　　論(四/)
　　巻二十五
　　　論(五/)
　　巻二十六
　　　論(六/)
　　巻二十七
　　　論(七/)
　　巻二十八
　　　論(八/)
　　巻二十九
　　　論(九/)
　　巻三十
　　　論(十/)
　　巻三十一
　　　論(十一/)
　　巻三十二
　　　論(十二/)
　　巻三十三
　　　年表論斷
　　巻三十四
　　　論斷
　　巻三十五
　　　論
　　巻三十六
　　　議
　　巻三十七
　　　雜著(一/)
　　巻三十八
　　　雜著(二/)
　　巻三十九
　　　雜著(三/)
　　巻四十
　　　雜著(四/)
　　巻四十一
　　　䇿(一/)
　　巻四十二
　　　䇿(二/)
　　巻四十三
　　　䇿(三/)
　　巻四十四
　　　䇿(四/)
　　巻四十五
　　　辭命
　　巻四十六
　　　書(一/)
　　巻四十七
　　　書(二/)
　　巻四十八
　　　書(三/)
　　巻四十九
　　　書(四/)
　　巻五十
　　　書五
　　巻五十一
　　　啓
　　　狀
　　巻五十二
　　　序(一/)
　　巻五十三
　　　序(二/)
　　巻五十四
　　　序(三/)
　　巻五十五
　　　記(一/)
　　巻五十六
　　　記(二/)
　　巻五十七
　　　記(三/)
　　巻五十八
　　　神道碑
　　巻五十九
　　　碑銘
　　巻六十
　　　墓誌銘(一/)
　　巻六十一
　　墓誌銘(二/)
　　巻六十二
　　　墓誌銘(三/)
　　巻六十三
　　　墓表
　　　傳
　　巻六十四
　　　行狀
　　　祭文
欽定四庫全書
　文編卷一
　　　　　　　　　　　　明　唐順之　編
　　董仲舒對賢良策一(漢書/)
　制曰朕獲承至尊休徳傳之亡窮而施之㒺極任大
　而守重是以夙夜不皇康寜永惟萬事之統猶懼有
　闕故廣延四方之豪雋郡國諸侯公選賢良修潔博
　習之士欲聞大道之要至論之極今子大夫褎然為
　舉首朕甚嘉之子大夫其精心致思朕垂聽而問焉
　葢聞五帝三王之道改制作樂而天下洽和百王同
　之當虞氏之樂莫盛於韶於周莫盛於勺聖王已没
　鐘鼓筦絃之聲未衰而大道微缺陵夷至乎桀紂之
　行王道大壞矣夫五百年之間守文之君當塗之士
　欲則先王之法以戴翼其世者甚衆然猶不能反日
　以仆滅至後王而後止豈其所持操或誖謬而失其
　統與固天降命不可復反必推之於大衰而後息與
　嗚呼凡所為屑屑夙興夜寐務法上古者又將無補
　與三代受命其符安在災異之變何緣而起性命之
　情或夭或壽或仁或鄙習聞其號未燭厥理伊欲風
　流而令行刑輕而姦改百姓和樂政事宣昭何修何
　飭而膏露降百穀登徳潤四海澤臻草木三光全寒
　暑平受天之祐享神鬼之靈徳澤洋溢施乎方外延
　及羣生子大夫明先聖之業習俗化之變終始之序
　講聞髙誼之日久矣其明以諭朕科别其條勿猥勿
　并取之於術慎其所出廼其不正不直不忠不極枉
　於執事書之不泄興于朕躬毋悼後害子大夫其盡
　心靡有所隠朕將親覽焉
對曰陛下發徳音下明詔求天命與情性皆非愚臣之
所能及也臣謹案春秋之中視前世已行之事以觀天
人相與之際甚可畏也國家將有失道之敗而天廼先
出災害以譴告之不知自省又出怪異以警懼之尚不
知變而傷敗廼至以此見天心之仁愛人君而欲止其
亂也自非大亡道之世天盡欲扶持而全安之事在彊
勉而已矣彊勉學問則聞見博而知益明彊勉行道則
徳日起而大有功此皆可使還至而立有效者也詩曰
夙夜匪解書曰茂哉茂哉皆彊勉之謂也道者所繇適
於治之路也仁義禮樂皆其具也故聖王已没而子孫
長久安寜數百嵗此皆禮樂教化之功也王者未作樂
之時廼用先王之樂宜於世者而以深入教化於民教
化之情不得雅頌之樂不成故王者功成作樂樂其徳
也樂者所以變民風化民俗也其變民也易其化民也
著故聲發於和而本於情接於肌膚藏於骨髓故王道
雖微缺而筦絃之聲未衰也夫虞氏之不為政久矣然
而樂頌遺風猶有存者是以孔子在齊而聞韶也夫人
君莫不欲安存而惡危亡然而政亂國危者甚衆所任
者非其人而所繇者非其道是以政日以仆滅也夫周
道衰於幽厲非道亡也幽厲不繇也至於宣王思昔先
王之徳興滯補弊明文武之功業周道粲然復興詩人
美之而作上天祐之為生賢佐後世稱誦至今不絶此
夙夜不解行善之所致也孔子曰人能𢎞道非道𢎞人
也故治亂廢興在於已非天降命不可得反其所操持
誖謬失其統也臣聞天之所大奉使之王者必有非人
力所能致而自至者此受命之符也天下之人同心歸
之若歸父母故天瑞應誠而至書曰白魚入于王舟有
火復于王屋流為烏此葢受命之符也周公曰復哉復
哉孔子曰徳不孤必有鄰皆積善累徳之效也及至後
世滛泆衰微不能統理羣生諸矦背畔殘賊良民以爭
壤土廢徳教而任刑罰刑罰不中則生邪氣邪氣積於
下怨惡畜于上上下不和則隂陽繆盭而妖孽生矣此
災異所緣而起也臣聞命者天之令也性者生之質也
情者人之欲也或夭或壽或仁或鄙陶冶而成之不能
粹美有治亂之所生故不齊也孔子曰君子之徳風小
人之徳草草上之風必偃故堯舜行徳則民仁壽桀紂
行暴則民鄙夭夫上之化下下之從上猶泥之在鈞唯
甄者之所為猶金之在鎔唯冶者之所鑄綏之斯徕動
之斯和此之謂也臣謹案春秋之文求王道之端得之
於正正次王王次春春者天之所為也正者王之所為
也其意曰上承天之所為而下以正其所為正王道之
端云耳然則王者欲有所為宜求其端於天天道之大
者在隂陽陽為徳隂為刑刑主殺而徳主生是故陽常
居大夏而以生育長飬為事隂常居大冬而積于空虚
不用之處以此見天之任徳不任刑也天使陽出布施
于上而主嵗功使隂入伏于下而時出佐陽陽不得隂
之助亦不能獨成嵗終陽以成歲為名此天意也王者
承天意以從事故任徳教而不任刑刑者不可任以治
世猶隂之不可任以成嵗也為政而任刑不順於天故
先王莫之肯為也今廢先王徳教之官而獨任執法之
吏治民毋乃任刑之意與孔子曰不教而誅謂之虐虐
政用於下而欲徳教之被四海故難成也臣謹按春秋
謂一元之意一者萬物之所從始也元者辭之所謂大
也謂一為元者視大始而欲正本也春秋深採其本而
反自貴者始故為人君者正心以正朝廷正朝廷以正
百官正百官以正萬民正萬民以正四方四方正逺近
莫敢不一於正而亡有邪氣奸其間者是以隂陽調而
風雨時羣生和而萬民殖五穀熟而草木茂天地之閒
被潤澤而大豐美四海之内聞盛徳而皆徕臣諸福之
物可致之祥莫不畢至而王道終矣孔子曰鳳鳥不至
河不出圖吾已矣夫自悲可致此物而身卑賤不得致
也今陛下貴為天子富有四海居得致之位操可致之
勢又有能致之資行髙而恩厚知明而意美愛民而好
士可謂誼主矣然而天地未應而美祥莫至者何也凡
以教化不立而萬民不正也夫萬民之從利也如水之
走下不以教化隄防之不能止也是故教化立而奸邪
皆止者其隄防完也教化廢而姦邪並出刑罰不能勝
者其隄防壊也古之王者明於此是故南面而治天下
莫不以教化為大務立太學以教於國設庠序以化於
邑漸民以仁摩民以義節民以禮故其刑罰甚輕而禁
不犯者教化行而習俗美也聖王之繼亂世也掃除其
迹而悉去之復修教化而崇起之教化已明習俗已成
子孫循之行五六百嵗尚未敗也至周之末世大為亡
道以失天下秦繼其後獨不能改又益甚之重禁文學
不得挾書棄捐禮誼而惡聞之其心欲盡滅先聖之道
而顓為自恣茍簡之治故立為天子十四嵗而國破亾
矣自古以来未嘗有以亂濟亂大敗天下之民如秦者
也其遺毒餘烈至今未滅使習俗薄惡人民嚚頑抵冒
殊扞孰爛如此之甚者也孔子曰腐朽之木不可雕也
糞土之牆不可杇也今漢繼秦之後如朽木糞牆矣雖
欲善治之亡可奈何法出而姦生令下而詐起如以湯
止沸抱薪救火愈甚亡益也竊譬之琴瑟不調甚者必
解而更張之乃可鼓也為政而不行甚者必變而更化
之乃可理也當更張而不更張雖有良工不能善調也
當更化而不更化雖有大賢不能善治也故漢得天下
以来常欲善治而至今不可善治者失之於當更化而
不更化也古人有言曰臨淵羡魚不如退而結網今臨
政而願治七十餘嵗矣不如退而更化更化則可善治
善治則災害日去福禄日来詩云宜民宜人受禄于天
為政而宜於民者固當受禄于天夫仁誼禮知信五常
之道王者所當修飾也五者修飾故受天之祐而亨鬼
神之靈徳施于方外延及羣生也
　　董仲舒對賢良䇿二(漢書/)
　制曰葢聞虞舜之時㳺於巖廊之上垂拱無為而天
　下太平周文王至於日昃不暇食而宇内亦治夫帝
　王之道豈不同條共貫與何逸勞之殊也葢儉者不
　造𤣥黄旌旗之飾及至周室設兩觀乗大路朱干玉
　戚八佾陳於庭而頌聲興夫帝王之道豈異指哉或
　曰良玉不瑑又云非文亡以輔徳二端異焉殷人執
　五刑以督姦傷肌膚以懲惡成康不式四十餘年天
　下不犯囹圄空虚秦國用之死者甚衆刑者相望耗
　矣哀哉鳴呼朕夙寤晨興惟前帝王之憲永思所以
　奉至尊章洪業皆在力本任賢今朕親耕籍田以為
　農先勸孝弟崇有徳使者冠葢相望問勤勞恤孤獨
　盡思極神功烈休徳未始云獲也今隂陽錯繆氛氣
　充塞羣生寡遂黎民未濟廉恥貿亂賢不肖渾殽未
　得其真故詳延特起之士意庶㡬乎今子大夫待詔
　百有餘人或道世務而未濟稽諸上古而不同考之
　于今而難行毋廼牽於文繫而不得騁與將所繇異
　術所聞殊方與各悉對著于篇毋諱有司明其指畧
　切磋究之以稱朕意
對曰臣聞堯受命以天下為憂而未以位為樂也故誅
逐亂臣務求賢聖是以得舜禹稷卨咎繇衆聖輔徳賢
能佐職教化大行天下和洽萬民皆安仁樂誼各得其
宜動作應禮從容中道故孔子曰如有王者必世而後
仁此之謂也堯在位七十載廼遜于位以禪虞舜堯崩
天下不歸堯子丹朱而歸舜舜知不可辟乃即天子之
位以禹為相因堯之輔佐繼其統業是以垂拱無為而
天下治孔子曰韶盡羙矣又盡善也此之謂也至于殷
紂逆天暴物殺戮賢知殘賊百姓伯夷太公皆當世賢
者隱處而不為臣守職之人皆奔走逃亡入于河海天
下耗亂萬民不安故天下去殷而從周文王順天理物
師用賢聖是以閎夭太顛散宜生等亦聚于朝廷愛施
兆民天下歸之故太公起海濵而即三公也當此之時
紂尚在上尊卑昏亂百姓散亡故文王悼痛而欲安之
是以日昃而不暇食也孔子作春秋先正王而繫萬事
見素王之文焉由此觀之帝王之條貫同然而勞逸異
者所遇之時異也孔子曰武盡美矣未盡善也此之謂
也臣聞制度文采𤣥黄之飾所以明尊卑異貴賤而勸
有徳也故春秋受命所先制者改正朔易服色所以應
天也然則宫室旌旗之制有法而然者也故孔子曰奢
則不遜儉則固儉非聖人之中制也臣聞良玉不瑑資
質潤美不待刻瑑此亡異於達巷黨人不學而自知也
然則常玉不瑑不成文章君子不學不成其徳臣聞聖
王之治天下也少而習之學長則材諸位爵禄以飬其
徳刑罰以威其惡故民曉於禮誼而恥犯其上武王行
大誼平殘賊周公作禮樂以文之至於成康之隆囹圄
空虚四十餘年此教化之漸而仁誼之流非獨傷肌膚
之效也至秦則不然師申商之法行韓非之說憎帝王
之道以貪狠為俗非有文徳以教訓於天下也誅名而不
察實為善者不必免而犯惡者未必刑也是以百官皆
飾虚辭而不顧實外有事君之禮内有背上之心造偽
飾詐趣利無恥又好用􁂋酷之吏賦斂亡度竭民財力
百姓散亡不得從耕織之業羣盗並起是以刑者甚衆
死者相望而姦不息俗化使然也故孔子曰道之以政
齊之以刑民免而無恥此之謂也今陛下并有天下海
内莫不率服廣覽兼聽極羣下之知盡天下之美至徳
昭然施於方外夜郎康居殊方萬里說徳歸誼此太平
之致也然而功不加於百姓者殆王心未加焉曽子曰
尊其所聞則髙明矣行其所知則光大矣髙明光大不
在於他在乎加之意而已願陛下因用所聞設誠於内
而致行之則三王何異哉陛下親耕籍田以為農先夙
寤晨興憂勞萬民思惟徃古而務以求賢此亦堯舜之
用心也然而未云獲者士素不厲也夫不素飬士而欲
求賢譬猶不瑑玉而求文采也故飬士之大者莫大乎
太學太學者賢士之所闗也教化之本原也今以一郡
一國之衆無應詔書者是王道徃徃而絶也臣願陛下
興太學置明師以飬天下之士數考問以盡其材則英
俊宜可得矣今之郡守縣令民之師帥所使承流而宣
化也故師帥不賢則主徳不宣恩澤不流今吏既亾教
訓於下或不承用主上之法暴虐百姓與姦為市貧窮
孤弱寃苦失職甚不稱陛下之意是以隂陽錯繆氛氣
充塞羣生寡遂黎民未濟皆長吏不明使至於此也夫
長吏多出於郎中中郎吏二千石子弟選郎吏又以富
訾未必賢也且古所謂功者以任官稱職為差非謂積
日累久也故小材雖累日不離於小官賢才雖未久不害
為輔佐是以有司竭力盡知務治其業而以赴功今則
不然累日以取貴積久以致官是以廉恥貿亂賢不肖
混淆未得其真臣愚以為使諸列侯郡守二千石各擇
其吏民之賢者嵗貢各二人以給宿衛且以觀大臣之
能所貢賢者有賞所貢不肖者有罰夫如是諸侯吏二
千石皆盡心於求賢天下之士可得而官使也徧得天
下之賢人則三王之盛易為而堯舜之名可及也毋以
日月為功實試賢能為上量材而授官録徳而定位則
廉恥殊路賢不肖異處矣陛下加惠寛臣之罪令勿牽
制於文使得切磋究之臣敢不盡愚
　　董仲舒對賢良䇿三(漢書/)
　制曰葢聞善言天者必有徵於人善言古者必有驗
　於今故朕垂問乎天人之應上嘉唐虞下悼桀紂寖
　微寖滅寖明寖昌之道虚心以改今子大夫明於隂
　陽所以造化習於先聖之道業然而文采未極豈惑
　乎當世之務哉條貫靡竟統紀未終意朕之不明與
　聽若眩與夫三王之教所祖不同而皆有失或謂久
　而不易者道也意豈異哉今子大夫既已著大道之
　極陳治亂之端矣其悉之究之孰之復之詩不云乎
　嗟爾君子毋常安息神之聽之介爾景福朕將親覽
　焉子大夫其茂明之
對曰臣聞論語曰有始有卒者其唯聖人乎今陛下幸
加惠留聽於承學之臣復下明冊以切其意而究盡聖
徳非愚臣之所能具也前所上對條貫靡竟統紀不終
辭不别白指不分明此臣淺陋之罪也䇿曰善言天者
必有徵於人善言古者必有驗於今臣聞天者羣物之
祖也故徧覆包函而無所殊建日月風雨以和之經隂
陽寒暑以成之故聖人法天而立道亦溥愛而亡私布
徳施仁以厚之設誼立禮以導之春者天之所以生也
仁者君之所以愛也夏者天之所以長也徳者君之所
以飬也霜者天之所以殺也刑者君之所以罰也繇此
言之天人之徵古今之道也孔子作春秋上揆之天道
下質諸人情參之於古考之於今故春秋之所譏災害
之所加也春秋之所惡怪異之所施也書邦家之過兼
災異之變以此見人之所為其美惡之極乃與天地流
通而徃来相應此亦言天之一端也古者修教訓之官
務以徳善化民民已大化之後天下常亾一人之獄矣
今世廢而不修亡以化民民以故棄仁誼而死財利是
以犯法而罪多一嵗之獄以萬千數以此見古之不可
不用也故春秋變古則譏之天令之謂命命非聖人不
行質樸之謂性性非教化不成人欲之謂情情非度制
不節是故王者上謹於承天意以順命也下務明教化
民以成性也正法度之宜别上下之序以防欲也修此
三者而大本舉矣人受命於天固超然異於羣生入有
父子兄弟之親出有君臣上下之誼㑹聚相遇則有耆
老長幼之施粲然有文以相接驩然有恩以相愛此人
之所以貴也生五穀以食之桑麻以衣之六畜以飬之
服牛乗馬圈豹檻虎是其得天之靈貴於物也故孔子
曰天地之性人為貴明於天性知自貴於物知自貴於
物然後知仁誼知仁誼然後重禮節重禮節然後安處
善安處善然後樂循理樂循理然後謂之君子故孔子
曰不知命亡以為君子此之謂也策曰上嘉唐虞下悼
桀紂寖微寖滅寖明寖昌之道虛心以改臣聞衆少成
多積小致鉅故聖人莫不以晻致明以微致顯是以堯
發於諸侯舜興乎深山非一日而顯也葢有漸以致之
矣言出於已不可塞也行發於身不可掩也言行治之
大者君子之所以動天地也故盡小者大慎微者著詩
云惟此文王小心翼翼故堯兢兢日行其道而舜業業
日致其孝善積而名顯徳章而身尊此其寖明寖昌之
道也積善在身猶長日加益而人不知也積惡在身猶
火銷膏而人不見也非明乎情性察乎流俗者孰能知
之此唐虞之所以得令名而桀紂之可為悼懼者也夫
善惡之相從如景鄉之應形聲也故桀紂暴慢讒賊並
進賢知隱伏惡日顯國日亂晏然自以如日在天終陵
夷而大壊夫暴逆不仁者非一日而亡也亦以漸至故
桀紂雖亡道然猶享國十餘年此其寖微寖滅之道也
䇿曰三王之教所祖不同而皆有失或謂久而不易者
道也意豈異哉臣聞夫樂而不亂復而不厭者謂之道
道者萬世亡弊弊者道之失也先王之道必有偏而不
起之處故政有眊而不行舉其偏者以補其弊而已矣
三王之道所祖不同非其相反將以捄溢扶衰所遭之
變然也故孔子曰無為而治者其舜乎改正朔易服色
以順天命而已其餘盡循堯道何更為哉故王者有改
制之名亾變道之實然夏上忠殷上敬周上文者所繼
之捄當用此也孔子曰殷因於夏禮所損益可知也周
因於殷禮所損益可知也其或繼周者雖百世可知也
此言百王之用以此三者矣夏因於虞而獨不言所損
益者其道如一而所上同也道之大原出于天天不變
道亦不變是以禹繼舜舜繼堯三聖相受而守一道亡
救弊之政也故不言其所損益也繇是觀之繼治世者
其道同繼亂世者其道變今漢繼大亂之後若宜少損
周之文致用夏之忠者陛下有明徳嘉道愍世俗之靡
薄悼王道之不昭故舉賢良方正之士論誼考問將欲
興仁誼之休徳明帝王之法制建太平之道也臣愚不
肖述所聞誦所學道師之言厪能勿失耳若乃論政事
之得失察天下之息耗此大臣輔佐之職三公九卿之
任非臣仲舒所能及也然而臣竊有怪者夫古之天下
亦今之天下今之天下亦古之天下共是天下古亦大
治上下和睦習俗美盛不令而行不禁而止吏亡姦邪
民亡盗賊囹圄空虚徳潤草木澤被四海鳳凰来集麒
麟来游以古凖今一何不相逮之逺也安所繆盭而陵
夷若是意者有所失於古之道與有所詭於天之理與
試迹之古返之於天儻可得見乎夫天亦有所分予予之
齒者去其角傅其翼者兩其足是所受大者不得取小
也古之所予禄者不食於力不動於末是亦受大者不
得取小與天同意者也夫已受大又取小天不能足而
况人乎此民之所以囂囂苦不足也身寵而載髙位家
温而食厚禄因乗富貴之資力以與民爭利於下民安
能如之哉是故衆其奴婢多其牛羊廣其田宅博其產
業畜其積委務此而亡已以迫蹵民民日削月朘寖以
大窮富者奢侈羡溢貧者窮急愁苦窮急愁苦而上不
救則民不樂生民不樂生尚不避死安能避罪此刑罸
之所以蕃而姦邪不可勝者也故受禄之家食禄而已
不與民爭業然後利可均布而民可家足此上天之理
而亦太古之道天子之所宜法以為制大夫之所當循
以為行也故公儀子相魯之其家見織帛怒而出其妻
食於舎而茹葵愠而㧞其葵曰吾已食禄又奪園夫紅
女利乎古之賢人君子在列位者皆如是是故下髙其
行而從其敎民化其廉而不貪鄙及至周室之衰其卿
大夫緩於義而急於利亡推讓之風而有爭田之訟故
詩人疾而刺之曰節彼南山惟石巖巖赫赫師尹民具
爾瞻爾好義則民鄉仁而俗善爾好利則民好邪而俗
敗由是觀之天子大夫者下民之所視效逺方之所四
面而内望也近者視而放之逺者望而效之豈可以居
賢人之位而為庻人行哉夫皇皇求財利常恐乏匱者
庶人之意也皇皇求仁義常恐不能化民者大夫之意
也易曰負且乗致寇至乗車者君子之位也負擔者小
人之事也此言居君子之位而為庻人之行者其患禍
必至也若居君子之位當君子之行則舍公儀休之相
魯亡可為者矣春秋大一統者天地之常經古今之通
誼也今師異道人異論百家殊方指意不同是以上亡
以持一統法制數變下不知所守臣愚以為諸不在六
藝之科孔子之術者皆絶其道勿使並進邪辟之說滅
息然後統紀可一而法度可明民知所從矣
　
　
　文編巻一
欽定四庫全書
　文編巻二
　　　　　　　　　　　　明　唐順之　編
　　芈尹無宇對楚子(左傳/)
楚子之為令尹也為王旌以田芈尹無宇斷之曰一國
兩君其誰堪之及即位為章華之宫納亡人以實之無
宇之閽入馬無宇執之有司弗與曰執人於王宫其辠
大矣執而謁諸王將飲酒無宇辭曰天子經畧諸侯正
封古之制也封畧之内何非君土食土之毛誰非君臣故
詩曰普天之下莫非王土率土之濱莫非王臣天有十
日人有十等(王至臺/是也)下所以事上上所以共神也故王臣
公公臣大夫大夫臣士士臣皁皁臣輿輿臣𨽻𨽻臣僚
僚臣僕僕臣臺馬有圉牛有牧以待百事今有司曰女
胡執人於王宫將焉執之周文王之法曰有亡荒閲所以
得天下也吾先君文王作僕區之法曰盜所隠器與盜
同辠所以封汝也若從有司是無所執逃臣也逃而舍
之是無陪臺也王事無乃闕乎昔武王數紂之辠以告
諸侯曰紂為天下逋逃主萃淵藪故夫致死焉君王始
求諸侯而則紂無乃不可乎若以二王之法取之盜有
所在矣王曰取而臣以往盜有寵未可得也遂赦之
　　中山靖王聞樂對(漢書/)
臣聞悲者不可為絫欷思者不可為歎息故髙漸離擊
筑易水之上荆軻為之低而不食雍門子一微吟孟嘗
君為之於邑今臣心結日久每聞㓜眇之聲不知涕泣
之横集也夫衆喣漂山聚蟁成靁朋黨執虎十夫橈椎
是以文王拘於羑里孔子阨於陳蔡此乃烝庶之成風
增積之生害也臣身逺與寡莫為之先衆口鑠金積毁
銷骨樷輕折軸羽翮飛肉紛驚逢羅澘然出涕臣聞白
日曬光幽隠皆照明月曜夜蟁蝱宵見然雲烝列布杳
冥晝昏塵埃抪覆昩不見泰山何則物有蔽之也今臣
壅閼不得聞讒言之徒蠭生道遼路逺曾莫為臣聞臣
竊自悲也臣聞社鼷不灌屋䑕不薫何則所託者然也
臣雖薄也得䝉肺腑位雖卑也得為東藩屬又稱兄今
羣臣非有葭莩之親鴻毛之重羣居黨議朋友相為使
夫宗室擯郤骨肉氷釋斯伯竒所以流離比干所以横
分也詩云我心憂傷惄焉如𢷬假寐永歎唯憂用老心
之憂矣疢如疾首臣之謂也
　　吾丘夀王議禁民挾弓弩對(漢書/)
臣聞古者作五兵非以相害以禁暴討邪也安居則以
制猛獸而備非常有事則以設守衛而施行陣及至周
室衰㣲上無明王諸侯力政彊侵弱衆暴寡海内抏敝
巧詐並生是以知者䧟愚勇者威怯茍以得勝為務不
顧義理故機變械飾所以相賊害之具不可勝數於是
秦兼天下廢王道立私議滅詩書而首法令去仁恩而
任刑戮墮名城殺豪傑銷甲兵折鋒刃其後民以耰鉏
箠梃相撻擊犯法滋衆盜賊不勝至于赭衣塞路羣盜
滿山卒以亂亡故聖王務教化而省禁防知其不足恃
也今陛下昭明德建太平舉俊材興學官三公有司或
由窮巷起白屋裂地而封宇内日化方外鄉風然而盜
賊猶有者郡國二千石之辠非挾弓弩之過也禮曰男
子生桑弧蓬矢以舉之明示有事也孔子曰吾何執執
射乎大射之禮自天子降及庶人三代之道也詩云大
侯既抗弓矢斯張射夫既同獻爾發功言貴中也愚聞
聖王合射以明教矣未聞弓矢之為禁也且所為禁者
為盜賊之以攻奪也攻奪之辠死然而不止者大姦之
於重誅固不避也臣恐邪人挾之而吏不能止良民以
自備而抵法禁是擅賊威而奪民救也竊以為亡益於
禁奸而廢先王之典使學者不得習行其禮大不便
　　東方朔化民有道對(漢書/)
堯舜禹湯文武成康上古之事經厯數千載尚難言也
臣不敢陳願近述孝文皇帝之時當世耆老皆聞見之
貴為天子富有四海身衣弋綈足履革舄以韋帶劒莞
蒲為席兵木亡刃衣緼亡文集上書囊以為殿帷以道
德為麗以仁義為凖于是天下望風成俗昭然化之今
陛下以城中為小圖起建章左鳯闕右神明號稱千門
萬戸木土衣綺繡狗馬被繢罽宫人簪瑇瑁垂珠璣設
戯車教馳逐飾文采樷珍怪撞萬石之鐘擊雷霆之鼓
作俳優舞鄭女上為淫侈如此而欲使民獨不奢侈失
農事之難者也陛下誠能用臣朔之計推甲乙之帳燔
之於四通之衢却走馬示不復用則堯舜之隆宜可與
比治矣易曰正其本萬事理失之毫釐差以千里願陛
下留意察之
　　賈捐之罷珠厓對(漢書/)
臣幸得遭明盛之朝䝉危言之䇿無忌諱之患敢昧死
竭巻巻臣聞堯舜聖之盛也禹入聖域而不優故孔子
稱堯曰大哉韶曰盡善禹曰無間以三聖之德地方不
過數千里西被流沙東漸于海朔南暨聲教迄于四海
欲與聲教則治之不欲與者不彊治也故君臣歌德含
氣之物各得其宜武丁成王殷周之大仁也然地東不
過江黄西不過氐羌南不過蠻荆北不過朔方是以頌
聲並作視聴之類咸樂其生越裳氏重九譯而獻此非
兵革之所能致及其衰也南征不還齊桓救其難孔子
定其文以至乎秦興兵逺攻貪外虚内務欲廣地不慮
其害然地南不過閩越北不過太原而天下潰畔禍卒
在於二世之末長城之歌至今未絶賴聖漢初興為百
姓請命平定天下至孝文皇帝閔中國未安偃武行文
則斷獄數百民賦四十丁男三年而一事時有獻千里
馬者詔曰鸞旗在前屬車在後吉行日五十里師行日
三十里朕乗千里之馬獨先安之於是還馬與道里費
而下詔曰朕不受獻也其令四方毋求來獻當此之時
逸遊之樂絶竒麗之賂塞鄭衛之倡微矣夫後宫盛色
則賢者隠處佞人用事則諍臣杜口而文帝不行故諡
為孝文廟稱太宗至孝武皇帝元狩六年太倉之粟紅
腐而不可食都内之錢貫朽而不可校乃探平城之事
錄冒頓以來數為邊害籍兵厲馬因富民以攘服之西
連諸國至于安息東過碣石以𤣥莵樂浪為郡北郤匈
奴萬里更起營塞制南海以為八郡則天下斷獄萬數
民賦數百造鹽鐡酒𣙜之利以佐用度猶不能足當此
之時寇賊並起軍旅數發父戰死於前子鬭傷於後女
子乗亭鄣孤兒號於道老母寡婦飲泣巷哭遥設虚祭
想䰟乎萬里之外淮南王盜寫虎符隂聘名士闗東公
孫勇等詐為使者是皆廓地泰大征伐不休之故也今
天下獨有闗東闗東大者獨有齊楚民衆久困連年流
離離其城郭相枕席於道路人情莫親父母莫樂夫婦
至嫁妻賣子法不能禁義不能止此社稷之憂也今陛
下不忍悁悁之忿欲驅士衆擠之大海之中快心幽㝠
之地非所以救助饑饉保全元元也詩云蠢爾蠻荆大
邦為讐言聖人起則後服中國衰則先畔動為國家難
自古而患之久矣何況迺復其南方萬里之蠻乎貉越
之人父子同川而浴相習以鼻飲與禽獸亡異本不足
郡縣置也顓顓獨居一海之中霧露氣濕多毒草蟲蛇
水土之害人未見敵戰士自死又非獨珠厓有珠犀瑇
瑁也棄之不足惜不擊不損威其民譬猶魚鼈何足貪
也臣竊以往者羌軍言之暴師曾未一年兵出不踰千
里費四十餘萬萬大司農錢盡迺以少府禁錢續之夫
一隅為不善費尚如此況於勞師逺攻亡士毋功乎求
之往古則不合施之當今又不便臣愚以為非冠帶之
國禹貢所及春秋所治皆可且無以為願遂棄珠厓專
用恤闗東為憂
　　李尋災異對(漢書/)
陛下聖德尊天敬地畏命重民悼懼變異不忘疎賤之
臣幸使重臣臨問愚臣不足以奉明詔竊見陛下新即
位開大明除忌諱博延名士靡不並進臣尋位卑術淺
過隨衆賢待詔食大官衣御府久汚玉堂之署比得召
見亡以自效復特見延問至誠自以逢不世出之命願
竭愚心不敢有所避庶幾萬分有一可采唯棄須臾之
間宿留瞽言攷之文理稽之五經揆之聖意以參天心
夫變異之來各應象而至臣謹條陳所聞易曰縣象著
明莫大乎日月夫日者衆陽之長輝光所燭萬里同晷
人君之表也故日將旦清風發羣隂伏君以臨朝不牽
於色日初出炎以陽君登朝佞不行忠直進不蔽障日
中輝光君德盛明大臣奉公日將入專以一君就房有
常節君不修道則日失其度晻昧亡光各有云為其於
東方作日初出時隂雲邪氣起者法為牽于女謁有所
畏難日出後為近臣亂政日中為大臣欺誣日且入為
妻妾役使所營間者日尤不精光明侵奪失色邪氣珥
蜺數作本起於晨相連至昏其日出後至日中間差瘉
小臣不知内事竊以日視陛下志操衰於始初多矣其
咎恐有以守正直言而得辠者傷嗣害世不可不慎也
唯陛下執乾剛之德强志守度毋聽女謁邪臣之態諸
保阿乳母甘言悲辭之託斷而勿聽勉强大誼絶小不
忍良有不得已可賜以貨財不可私以官位誠皇天之
禁也日失其光則星辰放流陽不能制隂隂桀得作間
者太白正晝經天宜隆德克躬以執不軌臣聞月者衆
隂之長銷息見伏百里為品千里立表萬里連紀妃后
大臣諸侯之象也朔晦正終始弦為繩墨望成君德春
夏南秋冬北間者月數以春夏與日同道過軒轅上后
受氣入太㣲帝廷楊光輝犯上將近臣列星皆失色厭
厭如滅此為母后與政亂朝隂陽俱傷兩不相便外臣
不知朝事竊信天文即如此近臣已不足杖矣屋大柱
小可為寒心唯陛下親求賢士無彊所惡以崇社稷尊
彊本朝臣聞五星者五行之精五帝司命應王者號令
為之節度嵗星主嵗事為統首號令所紀今失度而盛
此君指意欲有所為未得其節也又填星不避嵗星者
后帝共政相留於奎婁當以義斷之熒惑往來亡常周
歴兩宫作態低昻入天門上明堂貫尾亂宫太白發越
犯庫兵寇之應也貫黄龍入帝庭當門而出隨熒惑入
天門至房而分欲與熒惑為患不敢當明堂之精此陛
下神靈故禍亂不成也熒惑厥弛佞巧依埶微言毁譽
進類蔽善太白出端門臣有不臣者火入室金上堂不
以時解其憂凶填嵗相守又主内亂宜察蕭牆之内毋
忽親疎之㣲誅放佞人防絶萌芽以盪滌濁濊消散積
惡毋使得成禍亂辰星主正四時當效於四仲四時失
序則辰星作異今出於嵗首之孟天所以譴告陛下也
政急則出蚤政緩則出晚政絶不行則伏不見而為彗
茀四孟皆出為易王命四季皆出星家所諱今幸獨出
寅孟之月葢皇天所以篤右陛下也宜深自改治國固不
可以戚戚欲速則不逹經曰三載攷績三考黜陟加以
號令不順四時既往不咎來事之師也間者春三月治
大獄時賊隂立逆恐嵗小收季夏舉兵法時寒氣應恐
後有霜雹之災秋月行封爵其月土溼奥恐後有雷雹
之變夫以喜怒賞罰而不頋時禁雖有堯舜之心猶不
能致和善言天者必有效於人設上農而欲冬田肉袒
深耕汗出種之然猶不生者非人心不至天時不得也
易曰時止則止時行則行動静不失其時其道光明書
曰敬授人時故古之王者尊天地重隂陽敬四時嚴月
令順之以善政則和氣可立致猶枹鼔之相應也今朝
廷忽於時月之令諸侍中尚書近臣宜皆令通知月令
之意設羣下請事若陛下出令有繆於時者當知争之
以順時氣臣聞五行以水為本其星𤣥武婺女天地所
紀終始所生水為凖平王道公正修明則百川理落脈
通偏黨失綱則踊溢為敗書云水曰潤下隂動而卑不
失其道天下有道則河出圖洛出書故河洛決溢所為
最大今汝穎畎澮皆川水漂踊與雨水並為民害此詩
十月之交所謂不寧不令百川沸騰者也其咎在於皇
甫卿士之屬唯陛下留意詩人之言少抑外親大臣臣
聞地道柔静隂之常義也地有上中下其上位震應妃
后不順中位應大臣作亂下位應庶民離畔震或於其
國國君之咎也四方中央連國歴州俱動者其異最大
間者闗東地數震五星作異亦未大逆宜務崇陽抑隂
以救其咎固志建威閉絶私路拔進英雋退不任職以
彊本朝夫本彊則精神折衝本弱則招殃致凶為邪謀
所陵聞往者淮南王作謀之時其所難者獨有汲黯以
為公孫𢎞等不足言也𢎞漢之名相於今亡比而尚見
輕何況亡𢎞之屬乎故曰朝廷亡人則為賊亂所輕其
道自然也天下未聞陛下奇䇿固守之臣也語曰何以
知朝廷之衰人人自賢不務於通人故世陵夷馬不伏
櫪不可以趨道士不素養不可以重國詩曰濟濟多士
文王以寧孔子曰十室之邑必有忠信非虚言也陛下
秉四海之衆曾亡柱幹之固守聞於四境殆開之不廣
取之不明勸之不篤傳曰土之美者善養禾君之明者
善養士中人皆可使為君子詔書進賢良赦小過亡求備
以博聚英雋如近世貢禹以言事忠切䝉尊榮當此之
時士厲身立名者多禹死之後日日以衰及京兆尹王
章坐言事誅滅智者結舌邪偽並興外戚顓命君臣隔
塞至絶繼嗣女宫作亂此行事之敗誠可畏而悲也本
在積任母后之家非一日之漸往者不可及來者猶可
追也先帝大聖深見天意昭然使陛下奉承天統欲矯
正之也宜少抑外親選練左右舉有德行道術通明之
士充備天官然後可以輔聖德保帝位承大宗下至郎
吏從官行能亡以異又不通一藝及博士無文雅者宜
皆使就南畝以視天下明朝廷皆賢材君子於以重朝
尊君滅凶致安此其本也臣自知所言害身不辟死亡
之誅唯財留神反覆愚臣之言
　
　
　
　
　
　
　
　
　
　文編巻二
欽定四庫全書
　文編巻三
　　　　　　　　　　　　明　唐順之　編
　　虢文公諫不藉千畝(國語/)
宣王即位不藉千畝虢文公諫曰不可夫民之大事在
農上帝之粢盛於是乎岀民之蕃庶於是乎生事之共
給於是乎在和協輯睦於是乎興財用蕃殖於是乎始
敦龎純固於是乎成是故稷為大官古者大史順時覛
土陽癉憤盈土氣震發農祥晨正日月底于天廟土乃
脈發先時九日大史告稷曰自今至於初吉陽氣俱蒸
土膏其動弗震弗渝脈其滿𤯝穀乃不殖稷以告王曰
史帥陽官以命我司事曰距今九日土其俱動王其祗
祓監農不易王乃使司徒咸戒公卿百吏庶民司空除
壇于藉命農大夫咸戒農用先時五日瞽告有協風至
王即齊宫百官御事各即其齊三日王乃淳濯饗醴及
期鬱人薦鬯犧人薦醴王祼鬯饗醴乃行百吏庶民畢
從及藉后稷監之膳夫農正陳藉禮大史賛王王敬從
之王耕一墢班三之庶人終於千畝其后稷省功大史
監之司徒省民大師監之畢宰夫陳饗膳宰監之膳夫
贊王王歆大牢班嘗之庶人終食是日也瞽帥音官以
省風土廪於藉東南鍾而藏之而時布之于農稷則徧
戒百姓紀農協功曰隂陽分布震雷出滯土不備墾辟
在司寇乃命其旅曰徇農師一之農正再之后稷三之
司空四之司徒五之太保六之太師七之太史八之宗
伯九之王則大徇耨穫亦如之民用莫不震動恪共于
農修其疆畔日服其鎛不解于時財用不乏民用和同
是時也王事唯農是務亡有求利於其官以干農功三
時務農而一時講武故征則有威守則有財若是乃能
媚於神而和於民矣則享祀時至而布施優裕也今天
子欲修先王之緒而棄其大功匱神之祀而困民之財
將何以求福用民王弗聽
　　仲山父諫立少(國語/)
魯武公以括與戲見王王立戲樊仲山父諫曰不可立
也不順必犯犯王命必誅故出令不可不順也令之不
行政之不立行而不順民將棄上夫下事上少事長所
以為順也今天子立諸侯而建其少是教逆也若魯從
之而諸侯效之王命將有所壅若不從而誅之是自誅
王命也是事也誅亦失不誅亦失天子其圖之王卒立
之魯侯歸而卒及魯人殺懿公而立伯御三十二年宣
王伐魯立孝公諸侯從是而不睦
　　祭公謀父諫征犬戎(國語/)
穆王將征犬戎祭公謀父諫曰不可先王耀德不觀兵
夫兵戢而時動動則威觀則玩玩則亡震是故周文公
之頌曰載戢干戈載櫜弓矢我求懿德肆于時夏允王
保之先王之於民也茂正其德而厚其性阜其財求而
利其器用明利害之鄉以文修之使務利而避害懷德
而畏威故能保世以滋大昔我先世后稷以服事虞夏
及夏之衰也棄稷弗務我先王不窋用失其官而自竄
於戎翟之間不敢怠業時序其德纂修其緒修其訓典
朝夕恪勤守以惇篤奉以忠信奕世載德不沗前人至
于武王昭前之光明而加以慈和事神保民莫不欣喜
商王帝辛大惡於民庶民弗忍欣戴武王以致戎於商
牧是先王非務武也勤恤民隠而除其害也夫先王之
制邦内甸服邦外侯服侯衛賓服蠻夷要服戎翟荒服
甸服者祭侯服者祀賓服者享要服者貢荒服者王日
祭月祀時享嵗貢終王先王之訓也有不祭則修意有
不祀則修言有不享則修文有不貢則修名有不王則
修德序成而有不至則修刑於是乎有刑不祭伐不祀
征不享讓不貢告不王於是乎有刑罰之辟有攻伐之
兵有征討之備有威讓之令有文告之辭布令陳辭而
又不至則又增修於德無勤民於逺是以近無不聽逺
無不服今自大畢伯仕之終也犬戎氏以其職來王天
子曰予必以不享征之且觀之兵其無乃廢先王之訓
而王幾頓乎吾聞夫犬戎樹惇能帥舊德而守終純固
其有以禦我矣王不聽遂征之得四白狼四白鹿以歸
自是荒服者不至
　　召公諫監謗(國語/)
厲王虐國人謗王召公告王曰民不堪命矣王怒得衛
巫使監謗者以告則殺之國人莫敢言道路以目王喜
告召公曰吾能弭謗矣乃不敢言召公曰是鄣之也防
民之口甚於防川川壅而潰傷人必多民亦如之是故
為川者決之使導為民者宣之使言故天子聽政使公
卿至于列士獻詩瞽獻典史獻書師箴􁅅賦矇誦百工
諫庶人傳語近臣盡規親戚補察瞽史教誨耆艾修之
而後王斟酌焉是以事行而不悖民之有口也猶上之
有山川也財用於是乎出猶其有原隰衍沃也衣食於
是乎生口之宣言也善敗於是乎興行善而備敗所以
阜財用衣食者也夫民慮之於心而宣之於口成而行之
胡可壅也若壅其口其與能㡬何王弗聽于是國人莫
敢出言三年乃流王於彘
　　芮良夫諫專利(國語/)
厲王說榮夷公芮良夫曰王室其將卑乎夫榮公好專
利而不知大難夫利百物之所生也天地之所載也而
或專之其害多矣天地百物皆將取焉胡可專也所怒
甚多而不備大難以是教王王能久乎夫王人者將導
利而布之上下者也使神人百物亡不得其極猶日怵
惕懼怨之來也故頌曰思文后稷克配彼天立我烝民
莫匪爾極大雅曰陳錫載周是不布利而懼難乎故能
載周以至於今今王學專利其可乎匹夫專利猶謂之
盜王而行之其歸鮮矣榮公若用周必敗既榮公為卿
士諸侯不享王流於彘
　　里革諫夏濫淵(國語/)
宣公夏濫於泗淵里革斷其罟而棄之曰古者大寒降
土蟄發水虞於是乎講罛罶取名魚登川禽而嘗之寢
廟行諸國人助宣氣也鳥獸孕水蟲成獸虞於是乎禁
罝羅矠魚鼈以為夏槁助生阜也鳥獸成水蟲孕水虞
於是乎禁罝䍡設穽鄂以實廟庖畜功用也且夫山不
槎蘖澤不伐夭魚禁鯤鮞獸長麑䴠鳥翼鷇卵蟲舍蚳
蝝蕃庶物也古之訓也今魚方别孕不教魚長又行網
罟貪無藝也公聞之曰吾過而里革匡我不亦善乎是
良罟也為我得法使有司藏之使吾無忘諗師存侍曰
蔵罟不如寘里革於側之不忘也
　　石碏諫寵州吁(左傳/)
衛莊公娶于齊東宫得臣之妹曰莊姜美而無子衛人
所為賦碩人也又娶於陳曰厲媯生孝伯早死其娣戴
媯生桓公莊姜以為巳子公子州吁嬖人之子也有寵
而好兵公弗禁莊姜惡之石碏諫曰臣聞愛子教之以
義方弗納於邪驕奢淫泆所自邪也四者之來寵祿過
也將立州吁乃定之矣若猶未也階之為禍夫寵而不
驕驕而能降降而不憾憾而能眕者鮮矣且夫賤妨貴
少陵長逺間親新間舊小加大淫破義所謂六逆也君
義臣行父慈子孝兄愛弟敬所謂六順也去順效逆所
以速禍也君人者將禍是務去而速之毋乃不可乎弗
聽其子厚與州吁遊禁之不可桓公立乃老
　　臧僖伯諫觀魚(左傳/)
公將如棠觀魚者臧僖伯諫曰凡物不足以講大事其
材不足以備器用則君不舉焉君將納民於軌物者也
故講事以度軌量謂之軌取材以章物采謂之物不軌
不物謂之亂政亂政亟行所以敗也故春蒐夏苗秋獮
冬狩皆於農隙以講事也三年而治兵入而振旅歸而
飲至以數軍實昭文章明貴賤辨等列順少長習威儀
也鳥獸之肉不登於爼皮革齒牙骨角毛羽不登於器
則公不射古之制也若夫山林川澤之實器用之資皁
𨽻之事官司之守非君所及也公曰吾將畧地焉遂往
陳魚而觀之僖伯稱疾不從書曰公矢魚於棠非禮也
且言逺地也
　　臧哀伯諫納郜鼎(左傳/)
宋殤公立十年十一戰民不堪命孔父嘉為司馬督為
大宰故因民之不堪命先宣言曰司馬則然巳殺孔父
而弑殤公召莊公於鄭而立之以親鄭以郜大鼎賂公
齊陳鄭皆有賂故遂相宋公夏四月取郜大鼎于宋戊
申納於大廟非禮也臧哀伯諫曰君人者將昭德塞違
以照臨百官猶懼或失之故昭令德以示子孫是以清
廟茅屋大路越席大羮不致粢食不鑿昭其儉也衮冕
黻珽帶裳幅舄衡紞紘綖昭其度也藻率鞞鞛鞶厲游
纓昭其數也火龍黼黻昭其文也五色比象昭其物也
鍚鸞和鈴昭其聲也三辰旂旗昭其明也夫德儉而有
度登降有數文物以紀之聲明以發之以照臨百官百
官於是乎戒懼而不敢易紀律今滅德立違而寘其賂
器於大廟以明示百官百官象之其又何誅焉國家之
敗由官邪也官之失德寵賂章也郜鼎在廟章孰甚焉
武王克商遷九鼎於雒邑義士猶或非之而況將昭違
亂之賂器於大廟其若之何公不聽周内史聞之曰臧
孫達其有後於魯乎君違不忘諫之以德
　　宫之竒諫假道(左傳/)
晉侯復假道於虞以伐虢宫之奇諫曰虢虞之表也虢
亡虞必從之晉不可啟寇不可翫一之謂甚其可再乎
諺所謂輔車相依唇亡齒寒者其虞虢之謂也公曰晉
吾宗也豈害我哉對曰大伯虞仲大王之昭也大伯不
從是以不嗣虢仲虢叔王季之穆也為文王卿士勲在
王室藏於盟府將虢是滅何愛於虞且虞能親於桓莊
乎其愛之也桓莊之族何辠而以為戮不唯偪乎親以
寵偪猶尚害之况以國乎公曰吾享祀豐潔神必據我
對曰臣聞之鬼神非人實親惟德是依故周書曰皇天
無親惟德是輔又曰黍稷非馨明德惟馨又曰民不易
物惟德繄物如是則非德民不和神不享矣神所馮依
將在德矣若晉取虞而明德以薦馨香神其吐之乎弗
聽許晉使宫之竒以其族行曰虞不臘矣在此行也晉
不更舉矣
　　富辰諫以狄伐鄭(左傳/)
鄭之入滑也滑人聽命師還又即衛鄭公子士洩堵俞
彌帥師伐滑王使伯服游孫伯如鄭請滑鄭伯怨惠王
之入而不與厲公爵也又怨襄王之與衛滑也故不聽
王命而執二子王怒將以狄伐鄭富辰諫曰不可臣聞
之太上以德撫民其次親親以相及也昔周公弔二叔
之不咸故封建親戚以蕃屏周管蔡郕霍魯衛毛𣆀郜
雍曹滕畢原酆郇文之昭也邘晉應韓武之穆也凡蔣
邢茅胙祭周公之𦙍也召穆公思周德之不類故糾合
宗族於成周而作詩曰常棣之華鄂不韡韡凡今之人
莫如兄弟其四章曰兄弟鬩于牆外禦其侮如是則兄
弟雖有小忿不廢懿親今天子不忍小忿以棄鄭親其
若之何庸勲親親暱近尊賢德之大者也即聾從昧與
頑用嚚姦之大者也棄德崇姦禍之大者也鄭有平惠
之勲又有厲宣之親棄嬖寵而用三良於諸姬為近四
德具矣耳不聽五聲之和為聾目不别五色之章為昧
心不則德義之經為頑口不道忠信之言為嚚狄皆則
之四姦具矣周之有懿德也猶曰莫如兄弟故封建之
其懷柔天下也猶懼有外侮扞禦侮者莫如親親故以
親屏周召穆公亦云今周德既衰於是乎又渝周召以
從諸姦毋乃不可乎民未忘禍王又興之其若文武何
王弗聽使頽叔桃子出狄師夏狄伐鄭取櫟王德狄人
將以其女為后富辰諫曰不可臣聞之曰報者倦矣施
者未厭狄固貪惏王又啟之女德無極婦怨無終狄必
為患王又弗聽
　　富辰諫以翟女為后(國語/)
王降翟師以伐鄭王德翟人將以其女為后富辰諫曰
不可夫婚姻禍福之階也利内則福由之利外則取禍
今王外利矣其毋乃階禍乎昔摯疇之國也由大任杞
繒由大姒齊許申吕由大姜陳由大姬是皆能内利親
親者也昔鄢之亡也由仲任宻須由伯姞鄶由叔妘耼
由鄭姬息由陳媯鄧由楚曼羅由季姬廬由荆媯是皆
外利離親者也王曰利何如而内何如而外對曰尊貴
明賢庸勲長老愛親禮新親舊然則民莫不審固其心
力以役上令官不易方而財不匱竭求亡不至動亡不
濟百姓兆民夫人奉利而歸諸上是利之内也若七德
離判民乃擕貳各以利退上求不暨是其外利也夫翟
亡列於王室鄭伯南也王而卑之是不尊貴也翟豺狼
之德也鄭未失周典王而蔑之是不明賢也平桓莊惠
皆受鄭勞王而棄之是不庸勲也鄭伯捷之齒長矣王
而弱之是不長老也翟隗姓也鄭出自宣王王而虐之
是不愛親也夫禮新不間舊王以翟女間姜任非禮且
棄舊也王一舉而棄七德臣故曰利外矣書有之曰必
有忍也若能有濟也王不忍小忿而棄鄭又登叔隗以
階翟翟封豕豺狼也不可厭也王弗聽十八年王黜翟
后翟人來誅殺譚伯富辰曰昔吾驟諫王王弗從以及
此難若我不出王其以我為懟乎乃以其屬死之
　　太子晉諫壅川(國語/)
靈王二十二年穀洛鬭將毁王宫王欲壅之太子晉諫
曰不可晉聞古之長民者不墮山不崇藪不防川不竇
澤夫山土之聚也藪物之歸也川氣之導也澤水之鍾
也夫天地成而聚於髙歸物於下疏為川谷以導其氣
陂塘汚庳以鍾其美是故聚不阤崩而物有所歸氣不
沈滯而亦不散越是以民生有財用而死有所葬然則
無夭昏札瘥之憂而無饑寒乏匱之患故上下能相固
以待不虞古之聖王唯此之慎昔共工棄此道也虞于
湛樂淫失其身欲壅防百川墮髙堙庳以害天下皇天
弗福庶民弗助禍亂並興共工用滅其在有虞有崇伯
鯀播其淫心稱遂共工之過堯用殛之于羽山其後伯
禹念前之非度釐改制量象物天地比類百則儀之于
民而度之于羣生共之從孫四岳佐之髙髙下下疏川
導滯鍾水豐物封崇九山決汨九川陂障九澤豐殖九
藪汨越九原宅居九隩合通四海故天無伏隂地無散
陽水無沈氣火無災燀神無間行民無淫心時無逆數
物無害生帥象禹之功度之于軌儀莫非嘉績克厭帝
心皇天嘉之胙以天下賜姓曰姒氏曰有夏謂其能以
嘉祉殷富生物也胙四岳國命為侯伯賜姓曰姜氏曰
有吕謂其能為禹股肱心膂以養物豐民人也此一王
四伯豈繄多寵皆亡王之後唯能釐舉嘉義以有𦙍在
下守祀不替其典有夏雖衰杞鄫猶在申吕雖衰齊許
猶在唯有嘉功以命姓受祀迄于天下及其失之也必
有慆淫之心間之故亡其氏姓踣弊不振絶後無主堙
替𨽻圉夫亡者豈繄無寵皆黄炎之後也唯不帥天地
之度不順四時之序不度民神之義不儀生物之則以
殄滅無𦙍至於今不祀及其得之也必有忠信之心間
之度於天地而順於時動和於民神而儀於物則故髙
朗令終顯融昭明命姓受氏而附之以令名若啟先王
之遺訓省其典圖刑法而觀其廢興者皆可知也其興
者必有夏吕之功焉其廢者必有共鯀之敗焉今吾執
政毋乃實有所避而滑夫二川之神使至于爭明以妨
王宫王而飾之毋乃不可乎
　　屠蒯諫晉侯(左傳/)
晉荀盈如齊逆女還六月卒于戲陽殯于絳未葬晉侯
飲酒樂膳宰屠蒯趨入請佐公使尊許之而遂酌以飲
工曰女為君耳將司聰也辰在子卯謂之疾日君徹宴
樂學人舍業為疾故也君之卿佐是謂股肱股肱或虧
何痛如之女弗聞而樂是不聰也又飲外嬖嬖叔曰女
為君目將司明也服以旌禮禮以行事事有其物物有
其容今君之容非其物也而女不見是不明也亦自飲
也曰味以行氣氣以實志志以定言言以出令臣實司
味二御失官而君弗命臣之辠也公説徹酒初公欲廢
知氏而立其外嬖為是悛而止秋八月使荀躒佐下軍
以說焉
　　白公子張諫靈王(國語/)
靈王虐白公子張驟諫王患之謂史老曰吾欲己子張
之諫若何對曰用之實難巳之易矣若諫君則曰余左
執鬼中右執殤宫凡百箴諫吾盡聞之矣寧聞它言白
公又諫王如史老之言對曰昔殷武丁能聳其德至於
神明以入於河自河徂亳於是乎三年黙以思道卿士
患之曰王言以出令也若不言是無所稟令也武丁于
是作書曰以台正於四方台恐德不類兹故不言如是
而又使以象夢求四方之賢聖得傅說以來升以為公
而使朝夕規諫曰若金用女作礪若濟川用女作舟若
大旱用女作霖雨啟乃心沃朕心若藥不瞑眩厥疾不
瘳若跣不視地厥足用傷若武丁之神明也其聖之叡
廣也其知之不疚也猶自謂未乂故三年黙以思道既
得道猶不敢專制使以象旁求聖人既得以為輔又恐
其荒失遺忘故使朝夕規誨箴諫曰必交修余無余棄
也今君或者未及武丁而惡規諫者不亦難乎齊桓晉
文皆非嗣也還軫諸侯不敢淫逸心類德音以得有國
近臣諫逺臣謗輿人誦以自誥也是以其入也四封不
備一同而至於有畿田以屬諸侯至於今為令君桓文
皆然君不度憂於二令君而欲自逸也毋乃不可乎周
詩有之曰弗躬弗親庶民弗信臣懼民之不信君也故
不敢不言不然何急其以言取辠也王病之曰子復語
不穀雖不能用吾憗寘之於耳對曰賴君之用也故言
不然巴浦之犀犛兕象其可盡乎其又以規為瑱也遂
趨而退歸杜門不出七月乃有乾谿之亂靈王死之
　　單穆公諫鑄大錢(國語/)
景王二十一年將鑄大錢單穆公曰不可古者天災降
戾於是乎量資幣權輕重以振捄民民患輕則為之作
重幣以行之於是乎有母權子而行民皆得焉若不堪
重則多作輕而行之亦不廢重於是乎有子權母而行
小大利之今王廢輕而作重民失其資能無匱乎若匱
王用將有所乏乏則將厚取於民民不給將有逺志是
離民也且夫備有未至而設之有至而後救之是不相
入也可先而不備謂之怠可後而先之謂之召災周固
羸國也天未厭禍焉而又離民以佐災毋乃不可乎將
民之與處而離之將災是備禦而召之則何以經國國
無經則何以出令令之不從上之患也故聖王樹德於
民以除之夏書有之曰闗石龢鈞王府則有詩亦有之
曰瞻彼旱麓榛楛濟濟豈弟君子干祿豈弟夫旱麓之
榛楛殖故君子得以易樂干祿焉若夫山林匱竭林麓
散亡藪澤肆既民力彫盡田疇荒蕪資用乏匱君子將
險哀之不暇而何易樂之有焉且絶民用以實王府猶
塞川原而為潢汙也其竭也無日矣若民離而財匱災
至而備亡王其若之何吾周官之於災備也其所怠棄
者多矣而又奪之資以益其災是去其藏而翳其人也
王其圖之玉不聽卒鑄大錢
　　晏子諫誅祝史(左傳/)
齊侯疥遂痁期而不瘳諸侯之賓問疾者多在梁丘據
與裔欵言于公曰吾事鬼神豐於先君有加矣今君疾
病為諸侯憂是祝史之罪也諸侯不知其謂我不敬君
盍誅於祝固史嚚以辭賓公說告晏子晏子曰日宋之
盟屈建問范㑹之德于趙武趙武曰夫子之家事治言
於晉國竭情亡私其祝史祭祀陳信不愧其家事亡猜
其祝史不祈建以語康王康王曰神人亡怨宜夫子之
光輔五君以為諸侯主也公曰據與欵謂寡人能事鬼
神故欲誅于祝史子稱是語何故對曰若有德之君外
内不廢上下亡怨動亡違事其祝史薦信亡愧心矣是
以鬼神用饗國受其福祝史與焉其所以蕃祉老夀者
為信君使也其言忠信於鬼神其適遇淫君外内頗邪
上下怨疾動作辟違從欲厭私髙臺深池撞鐘舞女斬
刈民力輸掠其聚以成其違不恤後人暴虐淫從肆行
無度無所還忌不思謗讟不憚鬼神神怒民痛無悛於
心其祝史薦信是言罪也其葢失數美是矯誣也進退
無辭則虚以求媚是以鬼神不饗其國以禍之祝史與
焉所以夭昏孤疾者為暴君使也其言僣嫚於鬼神公
曰然則若之何對曰不可為也山林之木衡鹿守之澤
之雈蒲舟鮫守之藪之薪蒸虞候守之海之鹽蜃祈望
守之縣鄙之人入從其政偪介之闗暴征其私承嗣大
夫彊易其賄布常無藝徴斂無度宫室日更淫樂不違
内寵之妾肆奪於市外寵之臣僣令于鄙私欲養求不
給則應民人苦病夫婦皆詛祝有益也詛亦有損聊攝
以東姑尤以西其為人也多矣雖其善祝豈能勝億兆
人之詛君若欲誅於祝史修德而後可公說使有司寛
政毁闗去禁薄斂己責
　　伍員諫吳王許越成(左傳/)
吳王夫差敗越于夫椒報檇李也遂入越越子以甲楯
五千保於㑹稽使大夫種因吳大宰嚭以行成吳子將
許之伍貟曰不可臣聞之樹德莫如滋去疾莫如盡昔
有過澆殺斟灌以伐斟鄩滅夏后相后緍方娠逃出自
竇歸于有仍生少康焉為仍牧正惎澆能戒之澆使椒
求之逃奔有虞為之庖正以除其害虞思于是妻之以
二姚而邑諸綸有田一成有衆一旅能布其德而兆其
謀以收夏衆撫其官職使女艾諜澆使季杼誘豷遂滅
過戈復禹之績祀夏配天不失舊物今吾不如過而越
大於少康或將豐之不亦難乎勾踐能親而務施施不
失人親不棄勞與我同壤而世為仇讐於是乎克而弗
取將又存之違天而長寇讐後雖悔之不可及巳姬之
衰也日可俟也介在蠻夷而長寇讐以是求伯必不行
矣弗聴退而告人曰越十年生聚而十年教訓二十年
之外吳其為沼乎
　　子胥諫伐齊(左傳/)
吳將伐齊越子率其衆以朝焉王及列士皆有饋賂吳
人皆喜唯子胥懼曰是豢吳也夫諫曰越在我心腹之
疾也壤地同而有欲於我夫其柔服求濟其欲也不如
早從事焉得志於齊猶獲石田也無所用之越不為沼
吳其冺矣使醫除疾而曰必遺類焉者未之有也盤庚
之誥曰乃有顛越不共則劓殄無遺育無俾易種於兹
邑是商所以興也今君易之將以求大不亦難乎弗聽
使於齊屬其子於鮑氏為王孫氏反役王聞之使賜之
屬鏤以死將死曰樹吾墓檟檟可材也吳其亡乎三年
其始弱矣盈必毁天之道也
　　信陵君諫魏王(國䇿/)
魏王以秦救之故欲親秦而伐韓以求故地無忌謂魏
王曰秦與戎狄同俗有虎狼之心貪戾好利無信不識
禮義德行茍有利焉不顧親戚兄弟若禽獸耳此天下
之所識也非有所施厚積德也故太后母也而以憂死
穰侯舅也功莫大焉而竟逐之兩弟無罪而再奪之國
此於親戚若此而況於仇讐之國乎今王與秦共伐韓
而益近秦患臣甚惑之而王不識則不明羣臣莫以聞
則不忠今韓氏以一女子奉一弱主内有大亂外交彊
秦魏之兵王以為不亡乎韓亡秦有鄭地與大梁鄰王
以為安乎王欲得故地今負彊秦之親王以為利乎秦
非無事之國也韓亡之後必將更事更事必就易與利
就易與利必不伐楚與趙矣是何也夫越山踰河絶韓
上黨而攻彊趙是復得閼與之事秦必不為也若道河
内倍鄴朝歌絶漳滏水與趙兵決於邯鄲之郊是知伯
之禍也秦又不敢伐楚道涉山谷行三千里而攻冥阨
之塞所行甚逺所攻甚難秦又不為也若道河外倍大
梁左蔡右召陵與楚兵決於陳郊秦又不敢故曰秦必
不伐楚與趙矣又不攻衛與齊矣夫韓亡之後兵出之
日非魏無攻巳秦固有懷茅邢丘城垝津以臨河内河
内共汲必危有鄭地得垣雍決滎澤水灌大梁大梁必
亡王之使者出過而惡安陵氏于秦秦之欲誅之久矣
秦葉陽昆陽與舞陽鄰聽使者之惡之隨安陵氏而亡
之繞舞陽之北以東臨許南國必危國無害已夫憎韓
不愛安陵氏可也夫不患秦之不愛南國非也異日者
秦在河西晉國去梁千里有河山以闌之有周韓以間
之從林鄉軍以至于今秦七攻魏五入國中邊城盡拔
文臺墮垂都焚林木伐麋鹿盡而國繼以圍又長驅梁
北東至陶衛之郊北至平監所亡于秦者山南山北河
外河内大縣數十名都數百秦乃在河西晉去梁千里
而禍若是矣又況於使秦無韓有鄭地無河山而䦨之
無周韓以間之去大梁百里禍必由此矣異日者從之
不成也楚魏疑而韓不可得也今韓受兵三年秦撓之
以講識亡不聽投質於趙請為天下鴈行頓刃楚趙必
集兵皆識秦之欲無窮也非盡亡天下之國而臣海内
必不休矣是故臣願以從事王王速受楚趙之約趙挾
韓之質以存韓而求故地韓必效之此士民不勞而故
地得其功多於與秦共伐韓而又與彊秦鄰之禍也夫
存韓安魏而利天下此亦王之天時已通韓上黨於共
甯使道安成出入賦之是魏重質韓以其上黨也今有
其賦足以富國韓必德魏愛魏重魏畏魏韓必不敢反
魏是韓則魏之縣也魏得韓以為縣衛大梁河外必安
矣今不存韓二周安陵必危楚趙大破衛齊甚畏天下
西鄉而馳秦入朝而為臣不久矣
　　武安君諫秦昭王言伐趙之不可(國䇿/)
昭王既息民繕兵復欲伐趙武安君曰不可王曰前年
國虚民饑君不量百姓之力求益軍糧以滅趙今寡人
息民以養士蓄積糧實三軍之俸有倍於前而曰不可
其説何也武安君曰長平之事秦軍大克趙軍大破秦
人歡喜趙人畏懼秦民之死者厚葬傷者厚養勞者相
饗飲食餔餽以靡其財趙人之死者不得收傷者不得
療涕泣相哀勠力同憂耕田疾作以生其財今王發軍
雖倍其前臣料趙國守備亦以十倍矣趙自長平已來
君臣憂懼早朝晏罷卑辭重幣四面出嫁結親燕魏連
好齊楚積慮并心備秦為務其國内實其交外成當今
之時趙未可伐也王曰寡人既以興師矣乃使五校大
夫王陵伐趙陵戰失利亡五校王欲使武安君武安君稱
疾不行王乃使應侯往見武安君責之曰楚地方五千
里持㦸百萬君前率數萬之衆入楚㧞鄢郢焚其廟東
至竟陵楚人震恐東徙而不敢西向韓魏相率興兵甚
衆君所將之卒不能半之而與戰之於伊闕大破二國
之君流血漂鹵斬首二十四萬韓魏以故稱東藩此君
之功天下莫不聞今趙卒之死于長平者已十七八其
國虚弱是以寡人大發軍人數倍於趙國之衆願使君
將必欲滅之矣君常以寡擊衆取勝如神況以强擊弱
以衆擊寡乎武安君曰是時楚王恃其國大不恤其政
而羣臣相妬以功䛕諂用事良臣斥疎百姓心離城池
不修既無良臣又無守備故起所以得引兵深入多倍
城邑發梁焚舟以專民心掠於郊野以足軍食當此之
時秦中士卒以軍中為家將帥為父母不約而親不謀
而信一心同力死不旋踵楚人自戰其地咸頋其家各
有散心莫有鬭志是以能有功也伊闕之戰韓孤顧魏
不欲先用其衆魏恃韓之銳欲推以為鋒二軍爭便之
力不同是以臣得設疑兵以待韓陣專軍并銳觸魏之
不意魏軍既敗韓軍自潰乗勝逐北以是之故能立功
皆計利形勢自然之理何神之有哉今秦破趙軍於長
平不遂以時乗其振懼而滅之畏而釋之使得耕稼以
益畜積養孤長幼以益其衆繕治兵甲以益其强增城
浚池以益其固主折節以下其臣臣推體以下死士至
於平原之屬皆令妻妾補縫於行伍之間臣人一心上
下同力猶勾踐困於㑹稽之時也以今伐之趙必固守
挑其軍戰必不肻出圍其國都必不可克攻其列城必
未可拔掠其郊野必無所得兵出無功諸侯生心外救
必至臣見其害未睹其利又病未能行應侯慙而退以
言於王王曰微白起吾不能滅趙乎復益發軍更使王
齕代王陵伐趙圍邯鄲八九月死傷者衆而弗下趙王
出輕鋭以寇其後秦數不利武安君曰不聽臣計今果
如何王聞之怒因見武安君强起之曰君雖病强為寡
人卧而將之有功寡人之願將加重於君如君不行寡
人恨君武安君頓首曰臣知行雖無功得免於罪雖不
行無罪不免於誅然惟願大王覽臣愚計釋趙養民以
觀諸侯之變撫其恐懼伐其憍慢誅滅無道以令諸侯
天下可定何必以趙為先乎此所謂為一臣屈而勝天
下也大王若不察臣愚計必欲快心於趙以致臣罪此
亦所謂勝一臣而為天下屈者也夫勝一臣之嚴焉孰
若勝天下之威大邪臣聞明王愛其國忠臣愛其名破
國不可復完死卒不可復生臣寧伏受重誅而死不忍
為辱軍之將願大王察之王不答而去
　　東方朔諫除上林苑(漢書/)
臣聞謙遜静慤天表之應應之以福驕溢靡麗天表之
應應之以異今陛下累郎臺恐其不髙也弋獵之處恐
其不廣也如天不為變則三輔之地盡可以為苑何必
盩厔鄠杜乎奢侈越制天為之變上林雖小臣尚以為
大也夫南山天下之阻也南有江淮北有河渭其地從
汧隴以東商雒以西厥壤肥饒漢興去三河之地止霸
産以西都涇渭之南此所謂天下陸海之地秦之所以
虜西戎兼山東者也其山出玉石金銀銅鐵豫章檀柘
異類之物不可勝原此百工所取給萬民所仰足也又
有秔稻梨栗桑麻竹箭之饒土宜薑芋水多鼃魚貧者
得以人給家足無饑寒之憂故酆鎬之間號為土膏其
賈畝一金今規以為苑絶陂池水澤之利而取民膏腴
之地上乏國家之用下奪農桑之業棄成功就敗事損
耗五穀是其不可一也且盛荆棘之林而長養麋鹿廣
狐兔之苑大虎狼之虚又壞人冡墓發人室廬令幼弱
懷土而思耆老泣涕而悲是其不可二也斥而營之垣
而囿之騎馳東西車騖南北又有深溝大渠夫一日之
樂不足以危無隄之輿是其不可三也故務苑囿之大
不恤農時非所以彊國富人也夫殷作九市之宫而諸
侯畔靈王起章華之臺而楚民散秦興阿房之殿而天
下亂糞土愚臣忘生觸死逆盛意犯隆指罪萬死不勝
大願願陳泰階六符以觀天變不可不省
　　淮南王安諫伐閩越(漢書/)
陛下臨天下布德施惠緩刑罰薄賦歛哀鰥寡恤孤獨
養耆老振匱乏盛德上隆和澤下洽近者親附逺者懷
德天下攝然人安其生自以沒身不見兵革今聞有司
舉兵將以誅越臣安竊為陛下重之越方外之地劗髪
文身之民也不可以冠帶之國法度理也自三代之盛
閩越不與受正朔非彊弗能服威弗能制也以為不居
之地不牧之民不足以煩中國也故古者封内甸服封
外侯服侯衛賓服蠻夷要服戎狄荒服逺近埶異也自
漢初定已來七十二年吳越人相攻擊者不可勝數然
天子未嘗舉兵而入其地也臣聞越非有城郭邑里也
處谿谷之間篁竹之中習於水鬭便於用舟地深昧而
多水險中國之人不知其埶阻而入其地雖百不當其
一得其地不可郡縣也攻之不可暴取也以地圖察其
山川要塞相去不過寸數而間獨數百千里阻險林樷
弗能盡著視之若易行之甚難天下賴宗廟之靈方内
大寧戴白之老不見兵革民得夫婦相守父子相保陛
下之德也越人名為藩臣貢酧之奉不輸大内一卒之
用不給上事自相攻擊而陛下發兵救之是反以中國
而勞蠻夷也且越人愚戅輕薄負約反覆其不用天子
之法度非一日之積也一不奉詔舉兵誅之臣恐後兵
革無時得息也間者數年嵗比不登民待賣爵贅子以
接衣食賴陛下德澤振捄之得毋轉死溝壑四年不登
五年復蝗民生未復今發兵行數千里資衣糧入越地
輿轎而隃領拕舟而入水行數百千里夾以深林樷竹
水道上下擊石林中多蝮蛇猛獸夏月暑時嘔洩霍亂
之病相隨屬也曾未施兵接刃死傷者必衆矣前時南
海王反陛下先臣使將軍間忌將兵擊之以其軍降處
之上淦後復反㑹天暑多雨樓船卒水居擊櫂未戰而
疾死者過半親者涕泣孤子謕號破家散業迎尸千里
之外裹骸骨而歸悲哀之氣數年不息長老至今以為
記曾未入其地而禍巳至此矣臣聞軍旅之後必有凶
年言民之各以其愁苦之氣薄隂陽之和感天地之精
而災氣為之生也陛下德配天地明象日月恩至禽獸
澤及草木一人有饑寒不終其天年而死者為之悽愴
於心今方内無狗吠之警而使陛下甲卒死亡暴露中
原霑漬山谷邊境之民為之早閉晏開鼂不及夕臣安
竊為陛下重之不習南方地形者多以越為人衆兵彊
能難邊城淮南全國之時多為邊吏臣竊聞之與中國
異限以髙山人迹所絶車道不通天地所以隔外内也
其入中國必下領水領水之山峭峻漂石破舟不可以
大船載食糧下也越人欲為變必先田餘于界中積食
糧乃入伐材治船邊城守候誠謹越人有入伐材者輒
收捕焚其積聚雖百越奈邊城何且越人緜力薄材不
能陸戰又亡車騎弓弩之用然而不可入者以保地險
而中國之人不能其水土也臣聞越甲卒不下數十萬
所以入之五倍乃足輓車奉饟者不在其中南方暑溼
近夏癉熱暴露水居蝮蛇蠚生疾癘多作兵未血刃而
病死者什二三雖舉越國而虜之不足以償所亡臣聞
道路言閩越王弟甲弑而殺之甲以誅死其民未有所
屬陛下若欲來内處之中國使重臣臨存施德垂賞以
招致之此必擕幼扶老以歸聖德若陛下無所用之則
繼其絶世存其亡國建其王侯以為畜越此必委質為
藩臣世共貢職陛下以方寸之印丈二之組鎮撫方外
不勞一卒不頓一㦸而威德並行今以兵入其地此必
震恐以有司為欲屠滅之也必雉兔逃入山林險阻背
而去之則復相羣聚留而守之厯嵗經年則士卒罷勌
食糧乏絶男子不得耕稼樹種婦人不得紡績織絍丁
壯從軍老弱轉餉居者亡食行者亡糧民苦兵事亡逃
者必衆隨而誅之不可勝盡盜賊必起臣聞長老言秦
之時嘗使尉屠雎擊越又使監祿鑿渠通道越人逃入
深山林樷不可得攻留軍屯守空地曠日持久士卒勞
倦越出擊之秦兵大破乃發適戍以備之當此之時外
内騷動百姓靡敝行者不還往者莫反皆不聊生亡逃
相從羣為盜賊於是山東之難始興此老子所謂師之
所處荆棘生之者也兵者凶事一方有急四面皆從臣
恐變故之生奸邪之作由此始也周易曰髙宗伐鬼方
三年而克之鬼方小蠻夷髙宗殷之盛天子也以盛天
子伐小蠻夷三年而後克言用兵之不可不重也臣聞
天子之兵有征而亡戰言莫敢校也如使越人䝉死徼
幸以逆執事之顔行厮輿之卒有一不備而歸者雖得
越王之首臣猶竊為大漢羞之陛下以四海為境九州
為家八藪為囿江漢為池生民之屬皆為臣妾人徒之
衆足以奉千官之共租税之收足以給乗輿之御玩心
神明秉執聖道負黼依馮玉几南面而聽斷號令天下
四海之内莫不嚮應陛下垂德惠以覆露之使元元之
民安生樂業則澤被萬世傳之子孫施之亡窮天下之
安猶泰山而四維之也夷狄之地何足以為一日之間
而煩汗馬之勞乎詩云王猶允塞徐方既來言王道甚
大而逺方懷之也臣聞之農夫勞而君子養焉愚者言
而智者擇焉臣安幸得為陛下守藩以身為障蔽人臣
之任也邊境有警愛身之死而不畢其愚非忠臣也臣
安竊恐將吏之以十萬之師為一使之任也
　　劉輔諫立趙皇后(漢書/)
臣聞天之所與必先賜以符瑞天之所違必先降以災
變此神明之徴應自然之占驗也昔武王周公承順天
地以饗魚鳥之瑞然猶君臣秪愳動色相戒況於季世
不䝉繼嗣之福屢受威怒之異者乎雖夙夜自責改過
易行畏天命念祖業妙選有德之世考卜窈窕之女以
承宗廟順神祗心塞天下望子孫之祥猶恐晚暮今乃
觸情縱欲傾于卑賤之女欲以毋天下不畏于天不媿
於人惑莫大焉里語曰腐木不可以為柱卑人不可以
為主天人之所不予必有禍而無福市道皆共知之朝
廷莫肯一言臣竊傷心自念得以同姓拔擢尸祿不忠
汚辱諫争之官不敢不盡死惟陛下深察
　　嚴尤諫伐匈奴(漢書/)
臣聞匈奴為害所從來久矣未聞上世有必征之者也
後世三家周秦漢征之然皆未有得上䇿者也周得中
䇿漢得下䇿秦無䇿焉當周宣王時獫狁内侵至於涇
陽命將征之盡境而還其視戎狄之侵譬如蟁蝱之螫
敺之而巳故天下稱明是為中䇿漢武帝選將練兵約
齎輕糧深入逺戍雖有克獲之功胡輙報之兵連祻結
三十餘年中國罷耗匈奴亦創艾而天下稱武是為下
䇿秦始皇不忍小恥而輕民力築長城之固延袤萬里
轉輸之行起於負海疆境既完中國内竭以喪社稷是
為無䇿今天下遭陽九之戹比年饑饉西北邊尤甚發
三十萬衆具三百日糧東援海岱南取江淮然後乃備
計其道里一年尚未集合兵先至者聚居暴露師老械
弊埶不可用此一難也邊既空虚不能奉軍糧内調郡
國不相及屬此二難也計一人三百日食用糒十八斛
非牛力不能勝牛义當自齎食加二十斛重矣胡地沙
鹵多乏水草以往事揆之軍出未滿百日牛必物故且
盡餘糧尚多人不能負此三難也胡地秋冬甚寒春夏
甚風多齎鬴鍑薪炭重不可勝食糒飲水以厯四時師
有疾疫之憂是故前世伐胡不過百日非不欲久埶力
不能此四難也輜重自隨則輕銳者少不得疾行虜徐
遁逃埶不能及幸而逢虜又累輜重如遇險阻銜尾相
隨虜要遮前後危殆不測此五難也大用民力功不可
必立臣伏憂之今既發兵宜縱先至者令臣尤等深入
霆擊且以創艾胡虜
　
　
　
　
　
　
　
　
　
　
　
　
　
　文編巻三
欽定四庫全書
　文編巻四
　　　　　　　　　　　　明　唐順之　編
　　管仲論受鄭子華(左傳/)
秋盟干甯母謀鄭故也管仲言於齊侯曰臣聞之招擕
以禮懷逺以德德禮不易無人不懷齊侯修禮於諸侯
諸侯官受方物鄭伯使太子華聽命於會言於齊侯曰
洩氏孔氏子人氏三族實違君命君若去之以為成我
以鄭為内臣君亦無所不利焉齊侯將許之管仲曰君
以禮與信屬諸侯而以姦終之毋乃不可乎子父不奸
之謂禮守命共時之謂信違此二者奸莫大焉公曰諸
侯有討於鄭未捷今茍有釁從之不亦可乎對曰君若
綏之以德加之以訓辭而帥諸侯以討鄭鄭將覆亡之
不暇豈敢不懼若總其罪人以臨之鄭有辭矣何懼且
夫合諸侯以崇德也㑹而列姦何以示後嗣夫諸侯之
㑹其德刑禮義無國不記記姦之位君盟替矣作而不
記非盛德也君其勿許鄭必受盟夫子華既為太子而
求介於大國以弱其國亦必不免鄭有叔詹堵叔師叔
三良為政未可間也齊侯辭焉子華由是得罪於鄭
　　季文子論出莒僕(左傳/)
莒紀公生太子僕又生季佗愛季佗而出僕且多行無
禮於國僕因國人以弑紀公以其寳玉來奔納諸宣公
公命與之邑曰今日必授季文子使司寇出諸竟曰今
日必達公問其故季文子使太史克對曰先大夫臧文
仲教行父事君之禮行父奉以周旋弗敢失隊曰見有
禮於其君者事之如孝子之養父母也見無禮於其君
者誅之如鷹鸇之逐鳥雀也先君周公制周禮曰則以
觀德德以處事事以度功功以食民作誓命曰毁則為
賊掩賊為藏竊賄為盜盜器為奸主藏之名賴姦之用
為大凶德有常無赦在九刑不忘行父還觀莒僕莫可
則也孝敬忠信為吉德盜賊藏奸為凶德夫莒僕則其
孝敬則弑君父矣則其忠信則竊寳玉矣其人則盜賊
也其器則奸兆也保而利之則主藏也以訓則昏民無
則焉不度於善而皆在於凶德是以去之昔髙陽氏有
才子八人蒼舒隤敳𢷬戭大臨尨降庭堅仲容叔達齊
聖廣淵明允篤誠天下之民謂之八愷髙辛氏有才子
八人伯奮仲堪叔獻季仲伯虎仲熊叔豹季貍忠肅共
懿宣慈惠和天下之民謂之八元此十六族也世濟其
美不隕其名以至於堯堯不能舉舜臣堯舉八愷使主
后土以揆百事莫不時序地平天成舉八元使布五教
於四方父義母慈兄友弟恭子孝内平外成昔帝鴻氏
有不才子掩義隠賊好行凶德醜類惡物頑嚚不友是
與比周天下之民謂之渾敦少皥氏有不才子毁信廢
忠崇飾惡言靖譛庸回服讒蒐慝以誣盛德天下之民
謂之窮奇顓頊氏有不才子不可教訓不知話言告之
則頑舍之則嚚狠傲明德以亂天常天下之民謂之檮
杌此三族也世濟其凶增其惡名以至於堯堯不能去
縉雲氏有不才子貪於飲食冒於貨賄侵欲崇侈不可
盈厭聚斂積實不知紀極不分孤寡不恤窮匱天下之
民以比三凶謂之饕餮舜臣堯賓于四門流四凶族渾
敦窮竒檮杌饕餮投諸四裔以禦魑魅是以堯崩而天
下如一同心戴舜以為天子以其舉十六相去四凶
也故虞書數舜之功曰慎徽五典五典克從無違教也
曰納于百揆百揆時序無廢事也曰賓于四門四門
穆穆無凶人也舜有大功二十而為天子今行父雖未
獲一吉人去一凶矣於舜之功二十之一也庶幾免於
戾乎
　　司馬子魚論用人于社(左傳/)
宋公使邾文公用鄫子于次雎之社欲以屬東夷司馬
子魚曰古者六畜不相為用小事不用大牲而況敢用
人乎祭祀以為人也民神之主也用人其誰饗之齊桓
公存三亡國以屬諸侯義士猶曰薄徳今一㑹而虐二
國之君又用諸淫昏之鬼將以求霸不亦難乎得死為
幸
　　晉伯宗論伐狄(左傳/)
潞子嬰兒之夫人晉景公之姊也酆舒為政而殺之又
傷潞子之目晉侯將伐之諸大夫皆曰不可酆舒有三
儁才不如待後之人伯宗曰必伐之狄有五罪儁才雖
多何補焉不祀一也嗜酒二也棄仲章而奪黎氏地三
也虐我伯姬四也傷其君目五也怙其儁才而不以茂
德兹益罪也後之人或者將敬奉德義以事神人而申
固其命若之何待之不討有罪曰將待後後有辭而討
焉毋乃不可乎夫恃才與衆亡之道也商紂由之故滅
天反時為災地反物為妖民反德為亂亂則妖災生故
文反正為乏盡在狄矣晉侯從之六月癸卯晉荀林父
敗赤狄於曲梁辛亥滅潞酆舒奔衛衛人歸諸晉晉人
殺之
　　師曠論衛人出君(左傳/)
師曠侍於晉侯晉侯曰衛人出其君不亦甚乎對曰或
者其君實甚良君將賞善而刑淫養民如子葢之如天
容之如地民奉其君愛之如父母仰之如日月敬之如
神明畏之如雷霆其可出乎夫君神之主而民之望也
若困民之主匱神乏祀百姓絶望社稷無主將安用之
弗去何為天生民而立之君使司牧之勿使失性有君
而為之貳使師保之勿使過度是故天子有公諸侯有
卿卿置側室大夫有貳宗士有朋友庶人工商皁𨽻牧
圉皆有親暱以相輔佐也善則賞之過則匡之患則救
之失則革之自王以下各有父兄子弟以補察其政史
為書瞽為詩工誦箴諫大夫規誨士傳言庶人謗商旅
于市百工獻藝故夏書曰遒人以木鐸狥於路官師相
規工執藝事以諫正月孟春於是乎有之諫失常也天
之愛民甚矣豈其使一人肆於民上以從其淫而棄天
地之性必不然矣
　　晉司馬侯論三殆(左傳/)
許男如楚楚子止之遂止鄭伯復田江南許男與焉使
椒舉如晉求諸侯二君待之椒舉致命曰寡君使舉曰
日君有惠賜盟于宋曰晉楚之從交相見也以嵗之不
易寡人願結驩於二三君使舉請間君若茍無四方之
虞則願假寵以請於諸侯晉侯欲勿許司馬侯曰不可
楚王方侈天或者欲逞其心以厚其毒而降之罰未可
知也其使能終亦未可知也晉楚唯天所相不可與爭
君其許之而修德以待其歸若歸於德吾猶將事之況
諸侯乎若適淫虐楚將棄之吾又誰與爭公曰晉有三
不殆其何敵之有國險而多馬齊楚多難有是三者何
鄉而不濟對曰恃險與馬而虞鄰國之難是三殆也四
岳三塗陽城大室荆山中南九州之險也是不一姓冀
之北土馬之所生無興國焉恃險與馬不可以為固也
從古以然是以先王務脩德音以亨神人不聞其務險
與馬也鄰國之難不可虞也或多難以固其國啟其疆
土或無難以喪其國失其守宇若何虞難齊有仲孫之
難而獲桓公至今賴之晉有里㔻之難而獲文公是以
為盟主衛邢無難敵亦喪之故人之難不可虞也恃此
三者而不修政德亡於不暇又何能濟君其許之紂作
淫虐文王惠和殷是以隕周是以興夫豈爭諸侯乃許
楚使使叔向對曰寡君有社稷之事是以不獲春秋時
見諸侯君實有之何辱命焉椒舉遂請昏晉侯許之
　　薳啟疆論辱晉(左傳/)
晉韓宣子如楚送女叔向為介鄭子皮子大叔勞諸索
氏大叔謂叔向曰楚王汰侈巳甚子其戒之叔向曰汰
侈巳甚身之災也焉能及人若奉吾幣帛慎吾威儀守
之以信行之以禮敬始而思終終無不復從而不失儀
敬而不失威道之以訓辭奉之以舊法攷之以先王度
之以二國雖汰侈若我何及楚楚子朝其大夫曰晉吾
仇敵也茍得志焉無恤其他今其來者上卿上大夫也
若吾以韓起為閽以羊舌肹為司宫足以辱晉吾亦得
志矣可乎大夫莫對薳啟疆曰可茍有其備何故不可
恥匹夫不可以無備況恥國乎是以聖王務行禮不求
恥人朝聘有珪享覜有璋小有述職大有巡功設机而
不倚爵盈而不飲宴有好貨飱有陪鼎入有郊勞出有
贈賄禮之至也國家之敗失之道也則禍亂興城濮之
役晉無楚備以敗於邲邲之役楚無晉備以敗於鄢自
鄢以來晉不失備而加之以禮重之以睦是以楚弗能
報而求親焉既獲姻親又欲恥之以召寇讐備之若何
誰其重此若有其人恥之可也若其未有君亦圖之晉
之事君臣曰可矣求諸侯而麇至求昏而薦女君親送
之上卿及上大夫致之猶欲恥之君其亦有備矣不然
柰何韓起之下趙成中行吳魏舒范鞅知盈羊舌肹之
下祁午張趯籍談女齊梁丙張骼輔躒苗賁皇皆諸侯
之選也韓襄為公族大夫韓須受命而使矣箕襄邢帶
叔禽叔椒子羽皆大家也韓賦七邑皆成縣也羊舌四
族皆彊家也晉人若喪韓起楊肹五卿八大夫輔韓須
楊石因其十家九縣長轂九百其餘四十縣遺守四千
奮其武怒以報其大恥伯華謀之中行伯魏舒帥之其
蔑不濟矣君將以親易怨實亡禮以速寇而未有其備
使羣臣往遺之禽以逞君心何不可之有王曰不穀之
過也大夫無辱厚為韓子禮王欲敖叔向以其所不知
而不能亦厚其禮
　　申無宇論城陳蔡不羮(左傳/)
楚子城陳蔡不羮使棄疾為蔡公王問於申無宇曰棄
疾在蔡何如對曰擇子莫如父擇臣莫如君鄭莊公城
櫟而寘子元焉使昭公不立齊桓公城穀而寘管仲焉
至於今賴之臣聞五大不在邊五細不在庭親不在外
羇不在内今棄疾在外鄭丹在内君其少戒王曰國有
大城何如對曰鄭京櫟實殺曼伯宋蕭亳實殺子游齊
渠丘實殺無知衛蒲戚實出獻公若由是觀之則害於
國末大必折尾大不掉君所知也
　　伍舉論章華之臺(國語/)
靈王為章華之臺與伍舉升焉曰臺美夫對曰臣聞國
君服寵以為美安民以為樂聽德以為聰致逺以為明
不聞其以土木之崇髙彤鏤為美而以金石匏竹之昌
大囂庶為樂不聞其以觀大視侈淫色以為明而以察
清濁為聰也先君莊王為匏居之臺髙不過望國氛大
不過容宴豆木不妨守備用不煩官府民不廢時務官
不易朝常問誰宴焉則宋公鄭伯問誰相禮則華元駟
騑問誰贊事則陳侯蔡侯許男頓子其大夫侍之先君
是以除亂克敵而無惡於諸侯今君為此臺也國民罷
焉財用盡焉年穀敗焉百官煩焉舉國留之數年乃成
願得諸侯與始升焉諸侯皆距無有至者而後使大宰
啟疆請於魯侯懼之以蜀之役而僅得以來使富都那
豎贊焉而使長鬛之士相焉臣不知其美也夫美也者
上下外内小大逺邇皆無害焉故曰美若於目觀則美
縮於財用則匱是聚民利以自封而瘠民也胡美之為
夫君國者將民之與處民實瘠矣君安得肥且夫私欲
𢎞侈則德義鮮少德義不行則邇者騷離而逺者距違
天子之貴也唯其以公侯為官正而以伯子男為師旅
其有美名也唯其施令德於逺近而小大安之也若歛
民利以成其私欲使民蒿焉忘其安樂而有逺心其為
惡也甚矣安用目觀故先王之為臺榭也榭不過講軍
實臺不過望氛祥故榭度於大卒之居臺度於臨觀之
髙其所不奪穡地其為不匱財用其事不煩官業其日
不廢時務瘠磽之地於是乎為之城守之木於是乎用
之官寮之暇於是乎臨之四時之隙於是乎成之故周
詩曰經始靈臺經之營之庶民攻之不日成之經始勿
亟庶民子來王在靈囿麀鹿攸伏夫為臺榭將以教民
利也不知其以匱之也若君謂此臺美而為之正楚其
殆矣
　　晏子論梁丘據(左傳/)
齊侯至自田晏子侍于遄臺子猶馳而造焉公曰唯據
與我和夫晏子對曰據亦同也焉得為和公曰和與同
異乎對曰異和如羮焉水火醯醢鹽梅以烹魚肉燀之
以薪宰夫和之齊之以味濟其不及以洩其過君子食
之以平其心君臣亦然君所謂可而有否焉臣獻其否
以成其可君所謂否而有可焉臣獻其可以去其否是
以政平而不干民無爭心故詩曰亦有和羮既戒既平
鬷假無言時靡有爭先王之濟五味和五聲也以平其
心成其政也聲亦如味一氣二體三類四物五聲六律
七音八風九歌以相成也清濁小大短長疾徐哀樂剛
柔遲速髙下出入周疏以相濟也君子聽之以平其心
心平德和故詩曰德音不瑕今據不然君所謂可據亦
曰可君所謂否據亦曰否若以水濟水誰能食之若琴
瑟之專一誰能聽之同之不可也如是
　　魯君論酒味色能亡國(國䇿/)
梁王魏罃觴諸侯於范臺酒酣請魯君舉觴魯君興避
席擇言曰昔者帝女令儀狄作酒而美進之禹禹飲而
甘之遂疏儀狄絶㫖酒曰後世必有以酒亡其國者齊
桓公夜半不嗛易牙乃煎熬燔炙和調五味而進之桓
公食之而飽至旦不覺曰後世必有以味亡其國者晉
文公得南之威三日不聽朝遂推南之威而逺之曰後
世必有以色亡其國者楚王登强臺而望崩山左江而
右湖以臨彷徨其樂忘死遂盟强臺而弗登曰後世必
有以髙臺陂池亡其國者今主君之尊儀狄之酒也主
君之味易牙之調也左白台而右閭須南威之美也前
夾林而後蘭臺强臺之樂也有一於此足以亡其國今
主君兼此四者可無戒與梁王稱善相屬
　　莊辛論幸臣亡國(國䇿/)
莊辛謂楚襄王曰君王左州侯右夏侯輦從鄢陵君與
夀陵君專淫佚侈靡不顧國政郢都必危矣襄王曰先
生老悖乎將以為楚國妖祥乎莊辛曰臣誠見其必然
者也非敢以為國妖祥也君王卒幸四子者不衰楚國
必亡矣臣請避於趙淹留以觀之莊辛去之趙留五月
秦果舉鄢郢巫上蔡陳之地襄王流揜於成陽於是使
人發騶徴莊辛于趙莊辛曰諾荘辛至襄王曰寡人不
能用先生之言今事至於此為之奈何莊辛對曰臣聞
鄙語曰見兔而顧犬未為晚也亡羊而補牢未為遲也
臣聞昔湯武以百里昌桀紂以天下亡今楚國雖小絶
長續短猶以數千里豈特百里哉王獨不見夫蜻蛉乎
六足四翼飛翔乎天地之間俛啄蚉䖟而食之仰承甘
露而飲之自以為無患與人無爭也不知夫五尺童子
方將調飴膠絲加巳乎四仞之上而下為螻蟻食也夫
蜻蛉其小者也黄雀因是以俯噣白粒仰棲茂樹鼓翅
奮翼自以為無患與人無爭也不知夫公子王孫左挾
彈右攝丸將加已乎十仞之上以其類為招晝游乎茂
樹夕調乎酸醎倐忽之間墜於公子之手夫黄雀其小
者也黄鵠因是以游乎江海淹乎大沼俯噣鱔鯉仰囓
䔖衡奮其六翮而凌清風飄揺乎髙翔自以為無患與
人無爭也不知夫射者方將修其碆盧治其矰繳將加
巳乎百仞之上被㔋磻引㣲繳折清風而抎矣故晝游
乎江河夕調乎鼎鼐夫黄鵠其小者也蔡靈侯之事因
是以南游乎髙陂北陵乎巫山飲茹溪之流食湘波之
魚左抱幼妾右擁嬖女與之馳騁乎髙蔡之中而不以
國家為事不知夫子發方受命乎靈王繫已以朱絲而
見之也蔡靈侯之事其小者也君王之事因是以左州
侯右夏侯輦從鄢陵君與夀陵君飯封禄之粟而載方
府之金與之馳騁乎雲夢之中而不以天下國家為事
而不知夫穰侯方受命乎秦王填黽塞之内而投巳乎
黽塞之外襄王聞之顔色變怍身體戰栗於是乃以執
珪而授之為陽陵君與淮北之地
　　賈山至言(漢書/)
臣聞為人臣者盡忠竭愚以直諫主不避死亡之誅者
臣山是也臣不敢以久逺諭願借秦以為諭唯陛下少
加意焉夫布衣韋帶之士修身於内成名於外而使後
世不絶息至秦則不然貴為天子富有天下賦歛重數
百姓任罷赭衣半道羣盜滿山使天下之士戴目而視
傾耳而聽一夫大謼天下嚮應者陳勝是也秦非徒如
此也起咸陽而西至雍離宫三百鐘鼔帷帳不移而具
又為阿房之殿殿髙數十仞東西五里南北千步從軍
羅騎四馬騖馳旌旗不撓為宫室之麗至於此使其後
世曾不得聚廬而託處焉為馳道於天下東窮燕齊南
極吳楚江湖之上瀕海之觀畢至道廣五十步三丈而
樹厚築其外隠以金椎樹以青松為馳道之麗至於此
使其後世曾不得邪徑而託足焉死葬乎驪山吏徒數
十萬人曠日十年下徹三泉合采金石冶銅錮其内漆
塗其外被以珠玉飾以翡翠中成觀遊上成山林為葬
薶之侈至於此使其後世曾不得蓬顆蔽冢而託葬焉
秦以熊羆之力虎狼之心蠶食諸侯并吞海内而不篤
禮義故天殃巳加矣臣昩死以聞願陛下少留意而詳
擇其中臣聞忠臣之事君也言切直則不用而身危不
切直則不可以明道故切直之言明主所欲急聞忠臣
之所以䝉死而竭知也地之磽者雖有善種不能生焉
江皋河瀕雖有惡種無不猥大昔者夏商之季世雖闗
龍逢箕子比干之賢身死亡而道不用文王之時豪傑
之士皆得竭其智芻蕘採薪之人皆得盡其力此周之
所以興也故地之美者善養禾君之仁者善養士雷霆
之所擊亡不摧折者萬鈞之所壓亡不糜滅者今人主
之威非特雷霆也埶重非特萬鈞也開道而求諫和顔
色而受之用其言而顯其身士猶恐懼而不敢自盡又
乃況於縱欲恣行暴虐惡聞其過乎震之以威壓之以
重則雖有堯舜之智孟賁之勇豈有不摧折者哉如此
則人主不得聞其過失矣弗聞則社稷危矣古者聖王
之制史在前書過失工誦箴諫瞽誦詩諫公卿比諫士
傳言諫過庶人謗於道商旅議於市然後君得聞其過
失也聞其過失而改之見義而從之所以永有天下也
天子之尊四海之内其義莫不為臣然而養三老于太
學親執醤而餽執爵而酳祝䭇在前祝鯁在後公卿奉
杖大夫進履舉賢以自輔弼求修正之士使直諫故以
天子之尊尊養三老視孝也立輔弼之臣者恐驕也置
直諫之士者恐不得聞其過也學問至於芻蕘者求善
亡饜也商人庶人誹謗巳而改之從善亡不聽也昔者
秦政力并萬國富有天下破六國以為郡縣築長城以
為闗塞秦地之固大小之埶輕重之權其與一家之富
一夫之彊胡可勝計也然而兵破於陳涉地奪於劉氏
者何也秦王貪狠暴虐殘賊天下窮困萬民以適其欲
也昔者周葢千八百國以九州之民養千八百國之君
用民之力不過嵗三日什一而藉君有餘財民有餘力
而頌聲作秦皇帝以千八百國之民自養力罷不能勝
其役財盡不能勝其求一君之身耳所以自養者馳騁
弋獵之娛天下弗能供也勞罷者不得休息饑寒者不
得衣食亡罪而死者亡所告訴人與之為怨家與之為
讐故天下壞也秦皇帝身在之時天下已壞矣而弗自
知也秦皇帝東巡狩至㑹稽琅邪刻石著其功自以為
過堯舜統縣石鑄鐘虡篩土築阿房之宫自以為萬世
有天下也古者聖王作謚三四十世耳雖堯舜禹湯文
武絫世廣德以為子孫基業無過二三十世者也秦皇
帝曰死而以謚法是父子名號有時相襲也以一至萬
則世世不相復也故死而號曰始皇帝其次曰二世皇
帝者欲以一至萬也秦皇帝計其功德度其後嗣世世
無窮然身死纔數月耳天下四面而攻之宗廟滅絶矣
秦皇帝居滅絶之中而不自知者何也天下莫敢告也
其所以莫敢告者何也亡養老之義亡輔弼之臣亡進
諫之士縱恣行誅退誹謗之人殺直諫之士是以道諛
媮合茍容比其德則賢於堯舜課其功則賢于湯武天
下巳潰而莫之告也詩曰匪言不能胡此畏忌聽言則
對譛言則退此之謂也又曰濟濟多士文王以寧天下
未嘗亡士也然而文王獨言以寧者何也文王好仁則
仁興得士而敬之則士用用之有禮義故不致其愛敬
則不能盡其心不能盡其心則不能盡其力不能盡其
力則不能成其功故古之賢君於其臣也尊其爵祿而
親之疾則臨視之亡數死則往弔哭之臨其小歛大歛
巳棺塗而後為之服錫衰麻絰而三臨其喪未歛不飲
酒食肉未葬不舉樂當宗廟之祭而死為之廢樂故古
之君人者於其臣也可謂盡禮矣服法服端容貌顔色
然後見之故臣下莫敢不竭力盡死以報其上功德立
於後世而令聞不忘也今陛下念思祖考述追厥功圖
所以昭光洪業休德使天下舉賢良方正之士天下皆
訢訢焉曰將興堯舜之道三王之功矣天下之士莫不
精白以承休德今方正之士皆在朝廷矣又選其賢者
使為常侍諸吏與之馳敺射獵一日再三出臣恐朝廷
之解弛百官之墮於事也諸侯聞之又必怠於政矣陛
下即位親自勉以厚天下損食膳不聴樂減外徭衛卒
止嵗貢省廐馬以賦縣傳去諸苑以賦農夫出帛十萬
餘匹以振貧民禮髙年九十者一子不事八十者二算
不事賜天下男子爵大臣皆至公卿發御府金賜大臣
宗族無不被澤者赦罪人憐其亡髪賜之巾憐其衣赭
書其背父子兄弟相見也而賜之衣平獄緩刑天下莫
不説喜是以元年膏雨降五穀登此天之所以相陛下
也刑輕於它時而犯法者寡衣食多於前年而盜賊少
此天下之所以順陛下也臣聞山東吏布詔令民雖老
羸癃疾扶杖而往聴之願少須臾毋死思見德化之成
也今功業方就名聞方昭四方鄉風今從豪俊之臣方
正之士直與之日日獵射擊兔伐狐以傷大業絶天下
之望臣竊悼之詩曰靡不有初鮮克有終臣不勝大願
願少衰射獵以夏嵗二月定明堂造大學修先王之道
風行俗成萬世之基定然後唯陛下所幸耳古者大臣
不媟故君子不常見其齊嚴之色肅敬之容大臣不得
與宴游方正修潔之士不得從射獵使皆務其方以髙
其節則羣臣莫敢不正身修行盡心以稱大禮如此則
陛下之道尊敬功業施於四海垂於萬世子孫矣誠不
如此則行日壞而榮日滅矣夫士修之於家而壞之於
天子之廷臣竊愍之陛下與衆臣宴遊與大臣方正朝
廷論議夫游不失樂朝不失禮議不失計軌事之大者
也
　　鼂錯論貴粟(漢書/)
聖王在上而民不凍饑者非能耕而食之織而衣之也
為開其資財之道也故堯禹有九年之水湯有七年之
旱而國亡捐瘠者以畜積多而備先具也今海内為一
土地人民之衆不遜湯禹加以亡天災數年之水旱而
畜積未及者何也地有遺利民有餘力生穀之土未盡
墾山澤之利未盡出也游食之民未盡歸農也民貧則
奸邪生貧生於不足不足生於不農不農則不地著不
地著則離鄉輕家民如鳥獸雖有髙城深池嚴法重刑
猶不能禁也夫寒之於衣不待輕煖饑之於食不待甘
㫖饑寒至身不顧亷恥人情一日不再食則饑終嵗不
制衣則寒夫腹饑不得食膚寒不得衣雖慈母不能保
其子君安能以有其民哉明主知其然也故務民於農
桑薄賦歛廣畜積以實倉廩備水旱故民可得而有也
民者在上所以牧之趨利如水走下四方亡擇也夫珠
玉金銀饑不可食寒不可衣然而衆貴之者以上用之
故也其為物輕微易藏在於把握可以周海内而亡饑
寒之患此令臣輕背其主而民易去其鄉盜賊有所勸
亡逃者得輕資也粟米布帛生於地長於時聚於力非
可一日成也數石之重中人弗勝不為姦邪所利一日
弗得而饑寒至故明君貴五穀而賤金玉今農夫五口
之家其服役者不下二人其能耕者不過百畮百畮之
收不過百石春耕夏耘秋穫冬藏伐薪樵治官府給繇
役春不得避風塵夏不得避暑熱秋不得避隂雨冬不
得避寒凍四時之間亡日休息又私自送往迎來弔死
問疾養孤長幼在其中勤苦如此尚復被水旱之災急
政暴虐賦歛不時朝令而暮改當其有者半賈而賣亡
者取倍稱之息於是有賣田宅鬻子孫以償債者矣而
商賈大者積貯倍息小者坐列販賣操其竒贏日游都
市乗上之急所賣必倍故其男不耕耘女不蠶織衣必
文采食必粱肉亡農夫之苦有阡陌之得因其富厚交
通王侯力過吏埶以利相傾千里游敖冠葢相望乗堅
策肥履絲曳縞此商人所以兼并農人農人所以流亡
者也今法律賤商人商人已富貴矣尊農夫農夫巳貧
賤矣故俗之所貴主之所賤也吏之所卑法之所尊也
上下相反好惡乖迕而欲國富法立不可得也方今之
務莫若使民務農而巳矣欲民務農在于貴粟貴粟之
道在於使民以粟為賞罰今募天下入粟縣官得以拜
爵得以除罪如此富人有爵農民有錢粟有所渫夫能
入粟以受爵皆有餘者也取於有餘以供上用則貧民
之賦可損所謂損有餘補不足令出而民利者也順於
民心所補者三一曰主用足二曰民賦少三曰勸農功
今令民有車騎馬一匹者復卒三人車騎者天下武備
也故為復卒神農之教曰有石城十仞湯池百步帶甲
百萬而亡粟弗能守也以是觀之粟者王者大用政之
本務令民入粟受爵至五大夫以上乃復一人耳此其
與騎馬之功相去逺矣爵者上之所擅出於口而亡窮
粟者民之所種生於地而不乏夫得髙爵與免罪人之
所甚欲也使天下人入粟於邊以受爵免罪不過三嵗
塞下之粟必多矣
　　董仲舒論限民名田(漢書/)
古者税民不過什一其求易共使民不過三日其力易
足民財内足以養老盡孝外足以事上共税下足以畜
妻子極愛故民説從上至秦則不然用商鞅之法改帝
王之制除井田民得賣買富者田連阡陌貧者亡立錐
之地又顓川澤之利管山林之饒荒淫越制踰侈以相
髙邑有人君之尊里有公侯之富小民安得不困又加
月為更卒巳復為正一嵗屯戍一嵗力役三十倍於古
田租口賦鹽鐵之利二十倍於古或耕豪民之田見税
什五故貧民常衣牛馬之衣而食犬彘之食重以貪暴
之吏刑戮妄加民愁無聊亡逃山林轉為盜賊赭衣半
道斷獄嵗以千萬數漢因循而未改古井田法雖難卒
行宜少近古限民名田以贍不足塞并兼之路鹽鐵皆
歸於民去奴婢除専殺之威薄賦歛省繇役以寛民力
然後可善治也
　　張敞論霍氏(漢書/)
臣聞公子季友有功於魯大犬趙衰有功於晉大夫田
完有功於齊皆疇其官邑延及子孫終後田氏簒齊趙
氏分晉季氏顓魯故仲尼作春秋迹盛衰譏世卿最甚
乃者大將軍決大計安宗廟定天下功亦不細矣夫周
公七年耳而大將軍二十嵗海内之命斷于掌握方其
隆時感動天地侵迫隂陽月朓日蝕晝㝠宵光地大震
裂火生地中天文失度妖祥變怪不可勝記皆隂類盛
長臣下顓制之所生也朝臣宜有明言曰陛下褒寵故
大將軍以報功德足矣間者輔臣顓政貴戚太盛君臣
之分不明請罷霍氏三侯皆就第及衛將軍張安世宜
賜几杖歸休時存問召見以列侯為天子師明詔以恩
不聴羣臣以義固爭而後許天下必以陛下為不忘功
德而朝臣為知禮霍氏世世無所患苦今朝廷不聞直
聲而令明詔自親其文非䇿之得者也今兩侯以出人
情不相逺以臣心度之大司馬及其枝屬必有畏懼之
心夫近臣自危非完計也臣敞願於廣朝白發其端直
守逺郡其路亡由夫心之精微口不能言也言之微眇
書不能文也故伊尹五就桀五就湯蕭相國薦淮隂累
嵗乃得通況乎千里之外因書文論事指哉惟陛下省
察
　　貢禹論節儉(漢書/)
古者宫室有制宫女不過九人秣馬不過八匹牆塗而
不琱木摩而不刻車輿器物皆不文畫苑囿不過數十
里與民共之任賢使能什一而税亡他賦歛繇戍之役
使民嵗不過三日千里之内自給千里之外各置貢職
而巳故天下家給人足頌聲並作至髙祖孝文孝景皇
帝循古節儉宫女不過十餘廐馬百餘匹孝文皇帝衣
綈履革器亡琱文金銀之飾後世爭為奢侈轉轉益甚
臣下亦相放效衣服履絝刀劍亂於主上主上時臨朝
入廟衆人不能别異甚非其宜然非自知奢僣也猶魯
昭公曰吾何僣矣今大夫僣諸侯諸侯僣天子天子過
天道其日久矣承衰救亂矯復古化在於陛下臣愚以
為盡如太古難宜少放古以自節焉論語曰君子樂節
禮樂方今宫室巳定亡可奈何矣其餘盡可減損故時
齊三服官輸物不過十笥方今齊三服官作工各數千
人一嵗費數鉅萬蜀廣漢主金銀器嵗各用五百萬三
工官官費五千萬東西織室亦然廐馬食粟將萬匹臣
禹嘗從之東宫見賜杯案盡文畫金銀飾非當所以賜
食臣下也東宫之費亦不可勝計天下之民所為大饑
餓死者是也今民大饑而死死又不葬為犬豬食人至
相食而廐馬食粟苦其大肥氣盛怒至乃日步作之王
者受命於天為民父母固當若此乎天不見邪武帝時
又多取好女至數千人以填後宫及棄天下昭帝幼弱
霍光專事不知禮正妄多臧金錢財物鳥獸魚鼈牛馬
虎豹生禽凡百九十物盡瘞藏之又皆以後宫女置於
園陵大失禮逆天心又未必稱武帝意也昭帝宴駕光
復行之至孝宣皇帝時陛下惡有所言羣臣亦隨故事
甚可痛也故使天下承化取女皆大過度諸侯妻妾或
至數百人豪富吏民畜歌者至數十人是以内多怨女
外多曠夫及衆庶葬埋皆虚地上以實地下其過自上
生皆在大臣循故事之辠也唯陛下深察古道從其儉
者大減損乗輿服御器物三分去二子産多少有命審
察後宫擇其賢者留二十人餘悉歸之及諸陵園女亡
子者宜悉遣獨杜陵宫人數百誠可哀憐也廐馬可亡
過數十匹獨舍長安城南苑地以為田獵之囿自城西
南至山西至鄠皆復其田以與貧民方今天下饑饉可
亡大自損減以救之稱天意乎天生聖人葢為萬民非
獨使自娛樂而巳也故詩曰天難諶斯不易惟王上帝
臨女毋貳爾心當仁不讓獨可以聖心參諸天地揆之
往古不可與臣下議也若其阿意順㫖隨君上下臣禹
不勝拳拳不敢不盡愚心
　　郭舜論通康居(漢書/)
本匈奴盛時非以兼有烏孫康居故也及其稱臣妾非
以失二國也漢雖皆受其質子然三國内相輸遺交通
如故亦相候伺見便則發合不能相親信離不能相臣
役以今言之結配烏孫竟未有益反為中國生事然烏
孫既結在前今與匈奴俱稱臣義不可距而康居驕黠
訖不肻拜使者都䕶吏至其國坐之烏孫諸使下王及
貴人先飲食已乃飲啗都護吏故為亡所省以夸旁國
以此度之何故遣子入侍其欲賈市為好辭之詐也匈
奴百蠻大國今事漢甚備聞康居不拜且使單于有自
下之意宜歸其侍子絶勿復使以章漢家不通亡禮之
國敦煌酒泉二郡及南道八國給使者往來人馬驢槖
駝食皆苦之空罷耗所過送迎驕黠絶逺之國非至計
巳
　　谷永論神怪(漢書/)
臣聞明於天地之性不可惑以神恠知萬物之情不可
㒺以非類諸背仁義之正道不遵五經之法言而盛稱
竒怪鬼神廣崇祭祀之方求報無福之祠及言世有仙
人服食不終之藥􁁜興輕舉登遐倒景覽觀縣圃浮游
蓬萊耕耘五德朝種暮穫與山石亡極黄冶變化堅冰
淖溺化色五倉之術者皆奸人惑衆挾左道懷詐偽以
欺㒺世主聴其言洋洋滿耳若將可遇求之盪盪如繫
風捕影終不可得是以明王距而不聴聖人絶而不語
昔周史萇𢎞欲以鬼神之術輔尊靈王㑹朝諸侯而周
室愈微諸侯愈叛楚懷王隆祭祀事鬼神欲以獲福助
却秦師而兵剉地削身辱國危秦始皇初并天下甘心
於神仙之道遣徐福韓終之屬多齎童男童女入海求
神采藥因逃不還天下怨恨漢興新垣平齊人少翁公
孫卿欒大等皆以仙人黄冶祭祀事鬼使物入海求神
采藥貴幸賞賜累千金大尤尊盛至妻公主爵位重絫
震動海内元鼎元封之際燕齊之間方士瞋目㧖􁂝言
有神仙祭祀致福之術者以萬數其後平等皆以術窮
詐得誅夷伏辜至初元中有天淵玉女鉅鹿神人轑陽
侯師張宗之奸紛紛復起夫周秦之末三五之隆已嘗
専意散財厚爵祿竦精神舉天下以求之矣曠日經年
靡有毫釐之驗足以揆今經曰享多儀儀不及物惟曰
不享論語説曰子不語怪神唯陛下距絶此類毋令奸
人有以窺朝者
　
　
　
　
　
　
　
　
　
　
　
　文編巻四
欽定四庫全書
　文編卷五
　　　　　　　　　　　　明　唐順之　編
　　賈誼陳政事疏(漢書/)
臣竊惟事埶可為痛哭者一可為流涕者二可為長太
息者六若其他背理而傷道者難徧以疏舉進言者皆
曰天下已安已治矣臣獨以為未也曰安且治者非愚
則䛕皆非事實知治亂之體者也夫抱火厝之積薪之
下而寢其上火未及然因謂之安方今之埶何以異此
本末舛逆首尾衡决國制搶攘非甚有紀胡可謂治陛
下何不一令臣得熟數之於前因陳治安之䇿試詳擇
焉夫射獵之娯與安危之機孰急使為治勞智慮苦身
體乏鐘鼓之樂勿為可也樂與今同而加之諸侯軌道
兵革不動民保首領匈奴賔服四荒鄉風百姓素朴獄
訟衰息大數既得則天下順治海内之氣清和咸理生
為明帝沒為明神名譽之美垂于亡窮禮祖有功而宗
有徳使顧成之廟稱為太宗上配太祖與漢亡極建久
安之埶成長治之業以承祖廟以奉六親至孝也以幸
天下以育羣生至仁也立綱陳紀輕重同得後可以為
萬世法程雖有愚幼不肖之嗣猶得䝉業而安至明也
以陛下之明逹因使少知治體者得佐下風致此非難
也其具可素陳於前願幸毋忽臣謹稽之天地驗之往
古按之當今之務日夜念此至熟也雖使舜禹復生為
陛下計亡以易此夫樹國固必相疑之埶下數被其殃
上數爽其憂甚非所以安上而全下也今或親弟謀為
東帝親兄之子西鄉而擊今呉又見告矣天子春秋鼎
盛行義未過徳澤有加焉猶尚如此况莫大諸侯權力
且十此者乎然而天下少安何也大國之王幼弱未壯
漢之所置傅相方握其事數年之後諸侯之王大抵皆
冠血氣方剛漢之傅相稱病而賜罷彼自丞尉以上徧
置私人如此有異淮南濟北之為邪此時而欲為治安
雖堯舜不治黃帝曰日中必􁤳操刀必割今令此道順
而全安甚易不肯早為巳乃墮骨肉之屬而抗剄之豈
有異秦之季世乎夫以天子之位乗今之時因天之助
尚憚以危為安以亂為治假設陛下居齊桓之處將不
合諸侯而匡天下乎臣又知陛下有所必不能矣假設
天下如曩時淮陰侯尚王楚黥布王淮南彭越王梁韓
信王韓張敖王趙貫髙為相盧綰王燕陳豨在代令此
六七公皆亡恙當是時而陛下即天子位能自安乎臣
有以知陛下之不能也天下淆亂髙皇帝與諸公併起
非有仄室之埶以豫席之也諸公幸者乃為中㳙其次
厪得舍人材之不逮至逺也髙皇帝以明聖威武即天
子位割膏腴之地以王諸公多者百餘城少者乃三四
十縣悳至渥也然其後十年之間反者九起陛下之與
諸公非親角材而臣之也又非身封王之也自髙皇帝
不能以是一嵗為安故臣知陛下之不能也然尚有可
諉者曰疏臣請試言其親者假令悼恵王王齊元王王
楚中子王趙幽王王淮陽共王王梁靈王王燕厲王王
淮南六七貴人皆亡恙當是時陛下即位能為治乎臣
又知陛下之不能也若此諸王雖名為臣實皆有布衣
昆弟之心慮亡不帝制而天子自為者擅爵人赦死罪
甚者或戴黃屋漢法令非行也雖行不軌如厲王者令
之不肯聽召之安可致乎幸而來至法安可得加動一
親戚天下圜視而起陛下之臣雖有悍如馮敬者適啓
其口匕首已陷其胸矣陛下雖賢誰與領此故疏者必
危親者必亂已然之效也其異姓負彊而動者漢已幸
勝之矣又不易其所以然同姓襲是跡而動既有徵矣
其埶盡又復然殃禍之變未知所移明帝處之尚不能
以安後世將如之何屠牛坦一朝解十二牛而芒刅不
頓者所排擊剥割皆衆理解也至于髖髀之所非斤則
斧夫仁義恩厚人主之芒刅也權埶法制人主之斧斤
也今諸侯王皆衆髖髀也釋斤斧之用而欲嬰以芒刃
臣以為不缺則折胡不用之淮南濟北埶不可也臣竊
跡前事大抵彊者先反淮陰王楚最彊則最先反韓信
倚胡則又反貫髙因趙資則又反陳豨兵精則又反彭
越用梁則又反黥布用淮南則又反盧綰最弱最後反
長沙乃在二萬五千户耳功少而最完埶疏而最忠非
獨性異人也亦形埶然也曩令樊酈絳灌據數十城而
王今雖以殘亡可也令信越之倫列為徹侯而居雖至
今存可也然則天下之大計可知己欲諸王之皆忠附
則莫若令如長沙王欲臣子之勿菹醢則莫若令如樊酈
等欲天下之治安莫若衆建諸侯而少其力力少則易
使以義國小則無邪心令海内之埶如身之使臂臂之
使指莫不制從諸侯之君不敢有異心輻輳並進而歸
命天子雖在細民且知其安故天下咸知陛下之明割
地定制令齊趙楚各為若干國使悼惠王幽王元王之子
孫畢以次各受祖之分地地盡而止及燕梁他國皆然
其分地衆而子孫少者建以為國空而置之須其子孫
生者舉使君之諸侯之地其削頗入漢者為徙其侯國
及封其子孫也所以數償之一寸之地一人之衆天子
亡所利焉誠以定治而已故天下咸知陛下之㢘地制
一定宗室子孫莫慮不王下亡倍畔之心上亡誅伐之
志故天下咸知陛下之仁法立而不犯令行而不逆貫
髙利幾之謀不生柴竒開章之計不萌細民鄉善大臣
致順故天下咸知陛下之義卧赤子天下之上而安植
遺腹朝委裘而天下不亂當時大治後世誦聖一動而
五業附陛下誰憚而久不為此天下之埶方病大瘇一
脛之大幾如要一指之大幾如股平居不可屈信一二
指慉身慮亡聊失今不治必為錮疾後雖有扁鵲不能
為已病非徒瘇也又苦􁀰盭元王之子帝之從弟也今
之王者從弟之子也恵王親兄子也今之王者兄子之
子也親者或亡分地以安天下疏者或制大權以偪天
子臣故曰非徒病瘇也又苦􁀰盭可為痛哭者此病是
也天下之埶方倒縣凡天子者天下之首何也上也蠻
夷者天下之足何也下也今匈奴嫚娒侵掠至不敬也
為天下患至亡已也而漢嵗致金絮采繒以奉之夷狄
徵令是主上之操也天子共貢是臣下之禮也足反居
上首顧居下倒縣如此莫之能解猶為國有人乎非亶
倒縣而已又類辟且病痱夫辟者一面病痱者一方痛
今西邊北邊之郡雖有長爵不輕得復五尺以上不輕
得息斥候望烽燧不得卧將吏被介胄而睡臣故曰一
方病矣醫能治之而上不使可為流涕者此也陛下何
忍以帝王之號為戎人諸侯埶既卑辱而旤不息長此
安窮進謀者率以為是固不可解也亡具甚矣臣竊料
匈奴之衆不過漢一大縣以天下之大困於一縣之衆
甚為執事者羞之陛下何不試以臣為属國之官以主
匈奴行臣之計請必繫單于之頸而制其命伏中行說
而笞其背舉匈奴之衆唯上之令今不獵猛敵而獵田
彘不搏反㓂而搏畜菟玩細娯而不圖大患非所以為
安也徳可逺施威可逺加而直數百里外威令不信可
為流涕者此也今民賣僮者為之繡衣絲履偏諸縁内
之閑中是古天子后服所以廟而不宴者也而庶人得
以衣婢妾白縠之表薄紈之裏緁以偏諸美者黼繡是
古天子之服今富人大賈嘉會召客者以被牆古者以
奉一帝一后而節適今庶人屋壁得為帝服倡優下賤
得為后飾然而天下不屈者殆未有也且帝之身自衣
皁綈而富民牆屋被文繡天子之后以縁其領庶人㜸
妾縁其履此臣所謂舛也夫百人作之不能衣一人欲
天下亡寒胡可得也一人耕之十人聚而食之欲天下
亡飢不可得也飢寒切於民之肌膚欲其亡為奸邪不
可得也國已屈矣盜賊直須時耳然而獻計者曰毋動
為大耳夫俗至大不敬也至亡等也至冐上也進計者
猶曰毋為可為長太息者此也商君遺禮義棄仁恩并
心於進取行之二嵗秦俗日敗故秦人家富子壯則出
分家貧子壯則出贅借父耰鉏慮有徳色母取箕帚立
而誶語抱哺其子與公併倨婦姑不相説則反唇而相
稽其慈子耆利不同禽獸者亡幾耳然并心而赴時猶
曰蹷六國兼天下功成求得矣終不知反㢘愧之節仁
義之厚信并兼之法遂進取之業天下大敗衆掩寡智
欺愚勇威怯壯陵衰其亂至矣是以大賢起之威震海
内徳從天下曩之為秦者今轉而為漢矣然其遺風餘
俗猶尚未改今世以侈靡相競而上亡制度棄禮義捐
㢘恥日甚可謂月異而嵗不同矣逐利不耳慮非顧行
也今其甚者殺父兄矣盜者剟寢户之簾搴兩廟之器
白晝大都之中剽吏而奪之金矯偽者出幾十萬石粟
賦六百餘萬錢乗傳而行郡國此其亡行義之尤至者
也而大臣特以簿書不報期會之間以為大故至于俗
流失世壊敗因恬而不知怪慮不動於耳目以為是適
然耳夫移風易俗使天下回心而向道類非俗吏之所
能為也俗吏之所務在于刀筆筐箧而不知大體陛下
又不自憂竊為陛下惜之夫立君臣等上下使父子有
禮六親有紀此非天之所為人之所設也夫人之所設
不為不立不植則僵不修則壊筦子曰禮義㢘恥是為
四維四維不張國乃滅亡使筦子愚人也則可筦子而
少知治體則是豈可不為寒心哉秦滅四維而不張故
君臣乖亂六親殃戮姧人並起萬民離叛凡十三嵗而
社稷為虚今四維猶未備也故姧人幾幸而衆心疑惑
豈如今定經制令君君臣臣上下有差父子六親各得
其宜姧人亡所幾幸而羣臣衆信上不疑惑此業一定
世世常安而後有所持循矣若夫經制不定是猶渡江
河亡維楫中流而遇風波船必覆矣可為長太息者此
也夏為天子十有餘世而殷受之殷為天子二十餘世
而周受之周為天子三十餘世而秦受之秦為天子二
世而亡人性不甚相逺也何三代之君有道之長而秦
亡道之暴也其故可知也古之王者太子乃生固舉以
禮使士負之有司齊肅端冕見之南郊見于天也過闕
則下過廟則趨孝子之道也故自為赤子而教固巳行
矣昔者成王幼在襁抱之中召公為太保周公為太傅
太公為太師保保其身體傅傅之徳義師道之教訓此
三公之職也於是為置三少皆上大夫也曰少保少傅
少師是與太子宴者也故乃孩提有識三公三少固明
孝仁禮義以道習之逐去邪人不使見惡行于是皆選
天下之端士孝悌愽聞有道術者以衛翼之使與太子
居處出入故太子乃生而見正事聞正言行正道左右
前後皆正人也夫習與正人居之不能毋正猶生長於
齊不能不齊言也習與不正人居之不能毋不正猶生
長於楚之地不能不楚言也故擇其所耆必先受業乃
得嘗之擇其所樂必先有習乃得為之孔子曰少成若
天性習貫如自然及太子少長知妃色則入于學學者
所學之官也學禮曰帝入東學上親而貴仁則親疎有
序而恩相及矣帝入南學上齒而貴信則長幼有差而
民不誣矣帝入西學上賢而貴徳則聖智在位而功不
遺矣帝入北學上貴而尊爵則貴賤有等而下不踰矣
帝入太學承師問道退習而考於太傅太傅罰其不則
而匡其不及則徳智長而治道得矣此五學者既成於
上則百姓黎民化輯於下矣及太子既冠成人免於保
傅之嚴則有記過之史徹膳之宰進善之旌誹謗之木
敢諫之鼓瞽史誦詩工誦箴諫大夫進謀士傳民語習
與智長故切而不媿化與心成故中道若性三代之禮
春朝朝日秋暮夕月所以明有敬也春秋入學坐國老
執醬而親餽之所以明有孝也行以鸞和步中采齊趣
中肆夏所以明有度也其於禽獸見其生不忍其死聞
其聲不食其肉故逺庖厨所以長恩且明有仁也夫三
代之所以長久者以其輔翼太子有此具也及秦而不
然其俗固非貴辭譲也所上者告訐也固非貴禮義也
所上者刑罰也使趙髙傅胡亥而教之獄所習者非斬
劓人則夷人之三族也故胡亥今日即位而明日射人
忠諫者謂之誹謗深計者謂之妖言其視殺人若艾草
菅然豈惟胡亥之性惡哉彼其所以導之者非其理故
也鄙諺曰不習為吏視已成事又曰前車覆後車誡夫
三代之所以長久者其巳事可知也然而不能從者是
不法聖智也秦世之所以亟絶者其轍跡可知也然而
不避是後車又將覆也夫存亡之變治亂之機其要在
是矣天下之命縣于太子太子之善在于早諭教與選
左右夫心未濫而先諭教則化易成也開于道術智誼
之指則教之力也若其服習積貫則左右而已夫胡粤
之人生而同聲耆欲不異及其長而成俗累數譯而不
能相通行者有雖死而不相為者則教習然也臣故曰
選左右早諭教最急夫教得而左右正則太子正矣太
子正而天下定矣書曰一人有慶兆民賴之此時務也
凡人之智能見已然不能見將然夫禮者禁于將然之
前而法者禁於已然之後是故法之所用易見而禮之
所為至難知也若夫慶賞以勸善刑罰以懲惡先王執
此之政堅如金石行此之令信如四時據此之公亡私
如天地耳豈顧不用哉然而曰禮云禮云者貴絶惡於
未萌而起教於㣲眇使民日遷善逺辠而不自知也孔
子曰聽訟吾猶人也必也使無訟乎為人主計者莫如
先審取舍取舍之極定於内而安危之萌應於外矣安
者非一日而安也危者非一日而危也皆以積漸然不
可不察也人主之所積在其取舍以禮義治之者積禮
義以刑罰治之者積刑罰刑罰積而民怨背禮義積而
民和親故世主欲民之善同而所以使民善者或異或
道之以徳教或敺之以法令道之以徳教者徳教洽而
民氣樂敺之以法令者法令極而民風哀哀樂之感禍
福之應也秦王之欲尊宗廟而安子孫與湯武同然而
湯武廣大其徳行六七百嵗而弗失秦王治天下十餘
嵗則大敗此亡他故矣湯武之定取舍審而秦王之定
取舍不審矣夫天下大器也今人之置器置諸安處則
安置諸危處則危天下之情與器亡以異在天子之所
置之湯武置天下於仁義禮樂而徳澤洽禽獸草木廣
裕徳被蠻貊四夷累子孫數十世此天下所共聞也秦
王置天下於法令刑罰徳澤亡一有而怨毒盈于世下
憎惡之如仇讐禍幾及身子孫誅絶此天下之所共見
也是非其明效大騐邪人之言曰聽言之道必以其事
觀之則言者莫敢妄言今或言禮誼之不如法令教化
之不如刑罰人主胡不引殷周秦事以觀之也人主之
尊譬如堂羣臣如陛衆庶如地故陛九級上㢘逺地則
堂髙陛亡級㢘近地則堂卑髙者難攀卑者易陵理埶
然也故古者聖主制為等列内有公卿大夫士外有公
侯伯子男然後有官師小吏延及庶人等級分明而天
子加焉故其尊不可及也里諺曰欲投䑕而忌器此善
諭也䑕近於器尚憚不投恐傷其器况於貴臣之近主
乎㢘恥節禮以治君子故有賜死而亡戮辱是以黥劓
之辠不及大夫以其離主上不逺也禮不敢齒君之路
馬蹵其芻者有罰見君之几杖則起遭君之乗車則下
入正門則趨君之寵臣雖或有過刑戮之罪不加其身
者尊君之故也此所以為主上豫逺不敬也所以體貎
大臣而厲其節也今自王侯三公之貴皆天子之所改
容而禮之也古天子之所謂伯父伯舅也而命與衆庶
同黥劓髠刖笞傌弃市之法然則堂不亡陛乎被戮辱
者不太廹乎㢘恥不行大臣無乃握重權大官而有徒
𨽻亡恥之心乎夫望夷之事二世見當以重法者投䑕
而不忌器之習也臣聞之履雖鮮不加于枕冠雖敝不
以苴履夫嘗已在貴寵之位天子改容而禮貌之矣吏
民嘗俯伏以敬畏之矣今而有過帝令廢之可也退之
可也賜之死可也滅之可也若夫束縛之繫紲之輸之
司㓂編之徒官司㓂小吏詈罵而榜笞之殆非所以令
衆庶見也夫卑賤者習知尊貴者之一旦吾亦乃可以
加此也非所以習天下也非尊尊貴貴之化也夫天子
之所嘗敬衆庶之所嘗寵死而死耳賤人安得如此而
頓辱之哉豫譲事中行之君智伯伐而滅之移事智伯
及趙滅智伯豫譲釁面吞炭必報襄子五起而不中人
問豫子豫子曰中行衆人畜我我故衆人事之智伯國
士遇我我故國士報之故此一豫譲也反君事讐行若
狗彘已而抗節致忠行出乎烈士人主使然也故主上
遇其大臣如遇犬馬彼將犬馬自為也如遇官徒彼將
官徒自為也頑頓亡恥□詬亡節㢘恥不立且不自好
茍若而可故見利則逝見便則奪主上有敗則因而挻
之矣主上有患則吾茍免而已立而觀之耳有便吾身
者則欺賣而利之耳人主將何便於此羣下至衆而主
上至少也所託財器職業者粹于羣下也俱亡恥俱茍
安則主上最病故古者禮不及庶人刑不至大夫所以
厲寵臣之節也古者大臣有坐不㢘而廢者不謂不㢘
曰簠簋不飭坐汙穢淫亂男女亡别者不曰汙穢曰帷
簿不脩坐罷軟不勝任者不謂罷軟曰下官不職故貴
大臣定有其辠矣猶未斥然正以謼之也尚遷就而為
之諱也故其在大譴大呵之域者聞譴呵則白冠氂纓
盤水加劍造請室而請辠耳上不執縛繫引而行也其
有中罪者聞命而自弛上不使人頸盩而加也其有大
辠者聞命則北面再拜跪而自裁上不使捽抑而刑之
也曰子大夫自有過耳吾遇子有禮矣遇之有禮故羣
臣自憙嬰以㢘恥故人矜節行上設㢘恥禮義以遇其
臣而臣不以節行報其君者則非人類也故化成俗定
則為人臣者主耳忘身國耳忘家公耳忘私利不茍就
害不茍去唯義所在上之化也故父兄之臣誠死宗廟
法度之臣誠死社稷輔翼之臣誠死君上守國扞敵之
臣誠死城郭封疆故曰聖人有金城者此物此志也彼
且為我死故吾得與之俱生彼且為我亡故吾得與之
俱存彼將為我危故吾得與之皆安顧行而忘利守節
而仗義故可以託不御之權可以寄六尺之孤此厲㢘
恥行禮誼之所致也主上何喪焉此之不為而顧彼之
久行故曰可為長太息者此也
　　賈誼請封建子弟疏(漢書/)
陛下即不定制如今之埶不過一傳再傳諸侯猶且人
恣而不制豪植而太彊漢法不得行矣陛下所以為蕃
扞及皇太子之所恃者唯淮陽代二國耳代北邊匈奴
與强敵為鄰能自完則足矣而淮陽之比大諸侯厪如
黑子之著面適足以餌大國耳不足以有所禁禦方今
制在陛下制國而令子適足以為餌豈可謂工哉人主
之行異布衣布衣者飾小行競小㢘以自託于鄉黨人
主唯天下安社稷固不耳髙皇帝𤓰分天下以王功臣
反者蝟毛而起以為不可故蔪去不義諸侯而虚其國
擇良日立諸子雒陽上東門之外畢以為王而天下安
故大人者不牽小行以成大功今淮南地逺者或數千
里越兩諸侯而縣屬于漢其吏民徭役往來長安者自
悉而補中道衣敝錢用諸費稱此其苦屬漢而欲得王
至甚逋逃而歸諸侯者已不少矣其埶不可久臣之愚
計願舉淮南地以益淮陽而為梁王立後割淮陽北邊
二三列城與東郡以益梁不可者可徙代王而都睢陽
梁起于新郪以北著之河淮陽包陳以南揵之江則大
諸侯之有異心者破膽而不敢謀梁足以扞齊趙淮陽
足以禁呉楚陛下髙枕終亡山東之憂矣此二世之利
也當今恬然適遇諸侯之皆少數嵗之後陛下且見之
矣夫秦日夜苦心勞力以除六國之禍今陛下力制天
下頤指如意髙拱以成六國之禍難以言智茍身亡事
畜亂宿禍熟視而不定萬年之後傳之老母弱子將使
不寕不可謂仁臣聞聖主言問其臣而不自造事故使
人臣得畢其愚忠唯陛下財幸
　　賈誼論積貯疏(漢書/)
筦子曰倉廪實而知禮節民不足而可治者自古及今
未之嘗聞古之人曰一夫不耕或受之飢一女不織或
受之寒生之有時而用之亡度則物力必屈古之治天
下至纎至悉也故其畜積足恃今背本而趨末食者甚衆
是天下之大殘也淫侈之俗日日以長是天下之大賊
也殘賊公行莫之或止大命將泛莫之振救生之者甚
少而靡之者甚多天下財産何得不蹷漢之為漢幾四
十年矣公私之積猶可哀痛失時不雨民且狼顧嵗惡
不入請賣爵子既聞耳矣安有為天下阽危者若是而
上不驚者世之有飢穰天之行也禹湯被之矣即不幸
有方二三千里之旱國胡以相恤卒然邊境有急數十
百萬之衆國胡以餽之兵旱相乗天下大屈有勇力者聚
徒而衡擊罷夫羸老易子而齩其骨政治未畢通也逺
方之能疑者並舉而争起矣乃駭而圖之豈將有及乎
夫積貯者天下之大命也茍粟多而財有餘何為而不
成以攻則取以守則固以戰則勝懐敵附逺何招而不
至今敺民而歸之農皆著于本使天下各食其力末技
游食之民轉而縁南畮則畜積足而人樂其所矣可以
為富安天下而直為此廪廪也竊為陛下惜之
　　劉向論甘延夀等疏(漢書/)
郅支單于囚殺使者吏士以百數事暴揚外國傷威毁
重羣臣皆閔焉陛下赫然欲誅之意未嘗有忘西域都
䕶延壽副校尉湯承聖指倚神霛總百蠻之君㩜城郭
之兵出百死入絶域遂蹈康居屠五重城搴歙侯之旗
斬郅支之首縣旌萬里之外揚威昆山之西掃谷吉之
恥立昭明之功萬夷慴伏莫不懼震呼韓邪單于見郅
支已誅且喜且懼鄉風馳義稽首來賔願守北藩累世
稱臣立千載之功建萬世之安羣臣之勲莫大焉昔周
大夫方叔吉甫為宣王誅獫狁而百蠻從其詩曰燀燀
焞焞如霆如靁顯允方叔征伐獫狁蠻荆來威易曰有
嘉折首獲匪其醜言美誅首惡之人而諸不順者皆來
從也今延壽湯所誅震雖易之折首詩之雷霆不能及
也論大功者不録小過舉大美者不疵細瑕司馬法曰
軍賞不踰月欲民速得為善之利也盖急武功重用人
也吉甫之歸周厚賜之其詩曰吉甫宴喜既多受祉來
歸自鎬我行永久千里之鎬猶以為逺况萬里之外其
勤至矣延壽湯既未獲受祉之報反屈捐命之功久挫
於刀筆之前非所以勸有功厲戎士也昔齊桓公前有尊
周之功後有滅項之罪君子以功覆過而為之諱行事
貳師將軍李廣利捐五萬之師靡億萬之費經四年之
勞而厪獲駿馬三十匹雖斬宛王母鼓之首猶不足以
復費其私罪惡甚多孝武以為萬里征伐不録其過遂
封拜兩侯三卿二千石百有餘人今康居國彊於大宛
郅支之號重於宛王殺使者罪甚於留馬而延壽湯不
煩漢士不費斗糧比於貳師功惪百之且常恵隨欲擊
之烏孫鄭吉迎自來之日逐猶皆裂土受爵故言威武
勤勞則大於方叔吉甫列功覆過則優於齊桓貳師近
事之功則髙於安逺長羅而大功未著小惡數布臣竊
痛之宜以時解縣通籍除過勿治尊寵爵位以勸有功
　　谷永上救陳湯疏(漢書/)
臣聞楚有子玉得臣文公為之側席而坐趙有㢘頗馬
服彊秦不敢窺兵井陘近漢有郅都魏尚匈奴不敢南
鄉沙幕由是言之戰克之將國之爪牙不可不重也盖
君子聞鼓鼙之聲則思將率之臣竊見闗内侯陳湯前
使副西域都䕶忿郅支之亡道閔王誅之不加策慮愊
億義勇奮發卒興師奔逝橫厲烏孫踰集都賴屠三重
城斬郅支首報十年之逋誅雪邊吏之宿恥威震百蠻
武暢四海漢元以來征伐方外之將未嘗有也今湯坐
言事非是幽囚久繫歴時不决執憲之吏欲致之大辟
昔白起為秦將南拔郢都北阬趙括以纎介之過賜死
杜郵秦民憐之莫不隕涕今湯親秉鉞席卷蹀血萬里
之外薦功祖廟告類上帝介胄之士靡不慕義以言事
為罪亡赫赫之惡周書曰記人之功忘人之過宜為君
者也夫犬馬有勞于人尚加帷盖之報况國之功臣者
哉竊恐陛下忽於鼔鼙之聲不察周書之意而忘帷盖
之施庸臣遇湯卒從吏議使百姓介然有秦民之恨非
所以厲死難之臣也
　　杜欽訟馮奉世疏(漢書/)
日前莎車王殺漢使者約諸國背畔左將軍奉世以衛
侯便宜發兵誅莎車王策定城郭功施邊境議者以奉
世奉使有指春秋之義亡遂事漢家之法有矯制故不
得侯今匈奴郅支單于殺漢使者亡保康居都䕶延壽
發城郭兵屯田吏士四萬餘人以誅斬之封為列侯臣
愚以為比辠則郅支薄量敵則莎車衆用師則奉世寡
計勝則奉世為功於邊境安慮敗則延壽為禍於國家
深其違命而擅生事同延壽割地封而奉世獨不録臣
聞功同賞異則勞臣疑罪鈞刑殊則百姓惑疑生亡常
惑生不知所從亡常則節趨不立不知所從則百姓亡
所措手足奉世圖難忘死信命殊俗威功白著為世使
表獨抑厭而不揚非聖主所以塞疑厲節之意也願下
有司議
　　劉向論起昌陵疏(漢書/)
臣聞易曰安不忘危存不忘亡是以身安而國家可保
也故聖賢之君愽觀終始窮極事情而是非分明王者
必通三統明天命所授者愽非獨一姓也孔子論詩至
於殷士膚敏祼將于京喟然歎曰大哉天命善不可不
傳於子孫是以富貴亡常不如是則王公其何以戒慎
民萌何以勸勉盖傷微子之事周而痛殷之亡也雖有
堯舜之聖不能化丹朱之子雖有禹湯之徳不能訓末
孫之桀紂自古及今未有不亡之國也昔髙皇帝既滅
秦將都雒陽感悟劉敬之言自以徳不及周而賢於秦
遂徙都闗中依周之徳因秦之阻世之長短以徳為效
故常戰栗不敢諱亡孔子所謂富貴亡常盖謂此也孝
文皇帝居覇陵北臨厠意悽愴悲懐顧謂羣臣曰嗟乎
以北山石為椁用紵絮斮陳漆其間豈可動哉張釋之
進曰使其中有可欲雖錮南山猶有隙使其中無可欲
雖亡石椁又何戚焉夫死者亡終極而國家有廢興故
釋之之言為亡窮計也孝文寤焉遂薄葬不起山墳易
曰古之葬者厚衣之以薪臧之中野不封不樹後世聖
人易之以棺椁棺椁之作自黃帝始黃帝葬于橋山堯
葬濟陰丘壠皆小葬具甚微舜葬蒼梧二妃不從禹葬
會稽不改其列殷湯無葬處文武周公葬於畢秦穆公
葬于雍槖泉宫祈年館下樗里子葬于武庫皆無丘壠
之處此聖帝明王賢君智士逺覽獨慮無窮之計也其
賢臣孝子亦承命順意而薄葬之此誠奉安君父忠孝
之至也夫周公武王弟也葬兄甚微孔子葬母於防稱
古墓而不墳曰丘東西南北之人也不可不識也為四
尺墳遇雨而崩弟子修之以告孔子孔子流涕曰吾聞
之古者不修墓盖非之也延陵季子適齊而反其子死
葬於嬴博之間穿不及泉歛以時服封墳掩坎其髙可隐
而號曰骨肉歸復於土命也䰟氣則亡不之也夫嬴博
去呉千有餘里季子不歸葬孔子往觀曰延陵季子於
禮合矣故仲尼孝子而延陵慈父舜禹忠臣周公弟弟
其葬君親骨肉皆微薄矣非茍為儉誠便於體也宋桓
司馬為石椁仲尼曰不如速朽秦相吕不韋集知略之
士而造春秋亦言薄葬之義皆明於事者也逮至呉王
闔閭違禮厚葬十有餘年越人發之及秦恵文武昭嚴
襄五王皆大作丘壠多其瘞藏咸盡發掘暴露甚足悲
也秦始皇帝葬於驪山之阿下錮三泉上崇山墳其髙
五十餘丈周囘五里有餘石椁為游館人膏為燈燭水
銀為江海黃金為鳬雁珍寳之藏機械之變棺椁之麗
宫館之盛不可勝原又多殺宫人生薶工匠計以萬數
天下苦其役而反之驪山之作未成而周章百萬之師
至其下矣項籍燔其宫室營宇往者咸見發掘其後牧
兒亡羊羊入其鑿牧者持火照求羊失火燒其藏椁自
古及今葬未有盛如始皇者也數年之間外被項籍之
災内罹牧竪之禍豈不哀哉是故徳彌厚者葬彌薄知
愈深者葬愈微亡徳寡知其葬愈厚丘壠彌髙宫廟甚
麗發掘必速由是觀之明暗之效葬之吉凶昭然可見
矣周徳既衰而奢侈宣王賢而中興更為儉宫室小寢
廟詩人美之斯干之詩是也上章道宫室之如制下章
言子孫之衆多也及魯嚴公刻飾宗廟多築臺囿後嗣
再絶春秋刺焉周宣如彼而昌魯秦如此而絶是則奢
儉之得失也陛下即位躬親節儉始營初陵其制絶小
天下莫不稱賢明及徙昌陵增埤為髙積土為山發民
墳墓積以萬數營起邑居期日廹卒功費大萬百餘死
者恨於下生者愁於上怨氣感動陰陽因之以飢饉物
故流離以十萬數臣甚惽焉以死者為有知發人之墓
其害多矣若其亡知又安用大謀之賢知則不説以示
衆庶則苦之若茍以説愚夫淫侈之人又何為哉陛下
慈仁篤美甚厚聰明疏逹盖世宜𢎞漢家之徳崇劉氏
之美光昭五帝三王而顧與暴秦亂君競為奢侈比方
丘壟説愚夫之目隆一時之觀違賢知之心亡萬世之
安臣竊為陛下羞之唯陛下上覽明聖黃帝堯舜禹湯
文武周公仲尼之制下觀賢知穆公延陵樗里張釋之
之意孝文皇帝去墳薄葬以儉安神可以為則秦昭始
皇增山厚臧以侈生害足以為戒初陵之撫宜從公卿
大臣之議以息衆庶
　　谷永論梁王淫亂疏(漢書/)
臣聞禮天子外屏不欲見外也是故帝王之意不窺人
閨門之私聽聞中冓之言春秋為親者諱詩云戚戚兄
弟莫逺具爾今梁王年少頗有狂病始以惡言按驗既
亡事實而發閨門之私非本章所指王辭又不服猥强
劾力傳致難明之事獨以偏辭成罪斷獄亡益於治道
汚衊宗室以内亂之惡披布宣揚於天下非所以為公
族隠諱增朝廷之榮華昭聖徳之風化臣愚以為王少
而父同産長年齒不倫梁國之富足以厚聘美女招致
妖麗父同産亦有恥辱之心案事者乃驗問惡言何故
猥自發舒以三者揆之殆非人情疑有所廹切過誤失
言而文吏躡尋不得轉移萌芽之時加恩勿治上也既
已案驗舉憲宜及王辭不服詔廷尉選上徳通理之吏
更審考清問著不然之效定失誤之法而反命于下吏
以廣公族附疏之徳為宗室刷汙亂之恥甚得治親之
誼
　　王嘉薦公孫光等疏(漢書/)
臣聞聖王之功在於得人孔子曰才難不其然乎故繼
世立諸侯象賢也雖不能盡賢天子為擇臣立命卿以
輔之居是國也累世尊重然後士民之衆附焉是以教
化行而治功立今之郡守重于古諸侯往者致選賢材
賢材難得拔擢可用者或起於囚徒昔魏尚坐事繫獄
文帝感馮唐之言遣使持節赦其辠拜為雲中太守匈
奴忌之武帝擢韓安國於徒中拜為梁内史骨肉以安
張敞為京兆尹有罪當免黠吏知而犯敞敞收殺之其
家訟寃使者覆獄劾敞賊殺人上逮捕不下會免亡命
數十日宣帝徵敞拜為冀州刺史卒獲其用前世非私
此三人貪其材器有益於公家也孝文時吏居官者或
長子孫以官為氏倉氏庫氏則倉庫吏之後也其二千
石長吏亦安官樂職然後上下相望莫有茍且之意其
後稍稍變易公卿以下傅相促急又數改更政事司隸
部刺史察過悉劾發揚陰私吏或居官數月而退送故
迎新交錯道路中材茍容求全下材懐危内顧一切營
私者多二千石益輕賤吏民慢易之或持其微過增加
成罪言於刺史司隸或至上書章下衆庶知其易危小
失意則有離畔之心前山陽亡徒蘇令等從橫吏士臨
難莫肻伏節死義以守相威權素奪也孝成皇帝悔之
下詔書二千石不為縱遣使者賜金慰厚其意誠以為
國家有急取辦於二千石二千石尊重難危乃能使下
孝宣皇帝愛其良民吏有章劾事留中會赦一解故事
尚書希下章為煩擾百姓證驗繫治或死獄中章文必
有敢告之字乃下惟陛下留神於擇賢記善忘過容忍
臣子勿責以備二千石部刺史三輔縣令有材任職者
人情不能不有過差宜可濶略令盡力者有所勸此方
今急務國家之利也前蘇令發欲遣大夫使逐問狀時
見大夫亡可使者召盩厔令尹逢拜為諫大夫遣之今
諸大夫有材能者甚少宜豫畜養可成就者則士赴難
不愛其死臨事倉卒乃求非所以明朝廷也嘉因薦儒
者公孫光滿昌及能吏蕭咸薛修等皆故二千石有名
稱天子納而用之
　　論選皇子疏(歐陽修/)
臣聞言天下之難言者不敢冀必然之聽知未必聽而
不可不言者所以盡為忠之心况臣遭遇聖明容納諫
諍言之未必不聽其可黙而不言臣伏見自去嵗以來
羣臣多言皇嗣之事臣亦嘗因災異竊有奏陳雖聖度
包容不加誅戮而愚誠懇至天聽未囘臣實不勝愛君
之心日夜區區未嘗忘此思欲再陳狂瞽而未知所以
為言今者伏見兖國公主近已出降臣因竊思人之常
道莫親於父子之親人之常情亦莫樂於父子之樂雖
在聖哲異於凡倫其為天性於理則一陛下嚮雖未有
皇嗣而尚有公主之愛上慰聖顔今既出降漸踈左右
則陛下萬㡬之暇處深宫之中誰可與語言誰可承顔
色臣愚以謂宜因此時出自聖意於宗室之中選材賢
可喜者録以為皇子使其出入左右問安侍膳亦足以
慰恱聖情臣考於書史竊見自古帝王雖曰至尊未嘗
獨處也其出而居外也不止百司公見奏事而已必有
儒臣學士講論於閒宴又有左右侍從顧問語言其入
而居内也不止宦官宫妾在於左右而已其平居燕寢
也則有太子問安侍膳於朝夕其優游宴樂也多與宗
室子弟懽然相接如家人計其一日之中未嘗一時獨
處也今陛下日御前後殿百司奏事者往往仰瞻天顔
而退其甚幸者得承一二言之徳音君臣之情不通上
下之意不接其餘在廷之臣儒學侍從之列未聞一人
從容親近於左右入而居内則至於問安侍膳亦闕於
朝夕是則陛下富有四海之廣躬享萬乗之尊居外則
亡一人可親居内則亡一人得親此臣所以區區欲言
也况陛下荷祖宗之業承宗廟社稷之重皇子未降儲
位久虚羣臣屢言大議未决臣前所奏陳以謂未必立
為儲貳而且養為子既可以徐察其賢否亦可以待皇
子之降生于今為之亦其時也臣言狂計愚伏俟斧鉞
臣昧死再拜
　
　
　
　
　
　文編卷五
欽定四庫全書
　文編卷六
　　　　　　　　　　　　明　唐順之　編
　　魏絳請和戎(左傳/)
無終子嘉父使孟樂如晉因魏莊子納虎豹之皮以請
和諸戎晉侯曰戎狄亡親而貪不如伐之魏絳曰諸侯
新服陳新來和將觀於我我徳則睦否則擕貳勞師於
戎而楚伐陳必弗能救是弃陳也諸華必叛戎禽獸也
獲戎失華毋乃不可乎夏訓有之曰有窮后羿公曰后
羿何如對曰昔有夏之方衰也后羿自鉏遷于窮石因
夏民以代夏政恃其射也不修民事而淫于原獸弃武
羅伯因熊髠尨圉而用寒浞寒浞伯明氏之讒子弟也
伯明后寒弃之夷羿收之信而使之以為已相浞行媚
于内而施賂于外愚弄其民而虞羿于田樹之詐慝以
取其國家外内咸服羿猶不悛將歸自田家衆殺而亨
之以食其子其子不忍食諸死于窮門靡奔有鬲氏浞
因羿室生澆及豷恃其讒慝詐偽而不徳于民使澆用
師滅斟灌及斟尋氏處澆于過處豷于戈靡自有鬲氏
收二國之燼以滅浞而立少康少康滅澆于過后杼滅
豷于戈有窮由是遂亡失人故也昔周辛甲之為大史
也命百官官箴王闕於虞人之箴曰芒芒禹迹畫為九
州經啟九道民有寢廟獸有茂草各有攸處徳用不擾
在帝夷羿冒于原獸忘其國恤而思其麀牡武不可重
用不恢于夏家獸臣司原敢告僕夫虞箴如是可不懲
乎於是晉侯好田故魏絳及之公曰然則莫如和戎乎
對曰和戎有五利焉戎狄荐居貴貨易土土可賈焉一
也邊鄙不聳民狎其野穡人成功二也戎狄事晉四鄰
振動諸侯威懐三也以徳綏戎師徒不勤甲兵不頓四
也鑒于后羿而用徳度逺至邇安五也君其圖之公説
使魏絳盟諸戎修民事田以時
　　聲子請復椒舉(左傳/)
初楚伍參與蔡太師子朝友其子伍舉與聲子相善也
伍舉娶于王子牟王子牟為申公而亡楚人曰伍舉實
送之伍舉奔鄭將遂奔晉聲子將如晉遇之於鄭郊班
荆相與食而言復故聲子曰子行也吾必復子及宋向
戍將平晉楚聲子通使於晉還如楚令尹子木與之語
問晉故焉且曰晉大夫與楚孰賢對曰晉卿不如楚其
大夫則賢皆卿材也如杞梓皮革自楚往也雖楚有材
晉實用之子木曰夫獨亡族姻乎對曰雖有而用楚材
實多歸生聞之善為國者賞不僣而刑不濫賞僣則愳
及淫人刑濫則愳及善人若不幸而過寧僣亡濫與其
失善寧其利淫亡善人則國從之詩曰人之云亡邦國
殄瘁亡善人之謂也故夏書曰與其殺不辜寧失不經
愳失善也商頌有之曰不僣不濫不敢怠皇命于下國
封建厥福此湯所以獲天福也古之治民者勸賞而畏
刑恤民不倦賞以春夏刑以秋冬是以將賞為之加膳
加膳則飫賜此以知其勸賞也將刑為之不舉不舉則
徹樂此以知其畏刑也夙興夜寐朝夕臨政此以知其
恤民也三者禮之大節也有禮亡敗今楚多淫刑其大
夫逃死於四方而為之謀主以害楚國不可救療所謂
不能也子儀之亂析公奔晉晉人寘諸戎車之殿以為
謀主繞角之役晉將遁矣析公曰楚師輕窕易震蕩也
若多鼓鈞聲以夜軍之楚師必遁晉人從之楚師宵潰
晉遂侵蔡襲沈獲其君敗申息之師於桑隧獲申麗而
還鄭於是不敢南面楚失華夏則析公之為也雍子之
父兄譛雍子君與大夫不善是也雍子奔晉晉人與之
鄐以為謀主彭城之役晉楚遇于靡角之谷晉將遁矣
雍子發命於軍曰歸老幼反孤疾二人役歸一人簡兵
蒐乗秣馬蓐食師陳焚次明日將戰行歸者而逸楚囚
楚師宵潰晉降彭城而歸諸宋以魚石歸楚失東夷子
辛死之則雍子之為也子反與子靈争夏姬而雍害其
事子靈奔晉晉人與之邢以為謀主扞禦北狄通呉於
晉教呉叛楚教之乗車射御驅侵使其子狐庸為呉行
人焉呉於是伐巢取駕克棘入州來楚罷於奔命至今
為患則子靈之為也若敖之亂伯賁之子賁皇奔晉晉
人與之苗以為謀主鄢陵之役楚晨壓晉軍而陳晉將
遁矣苗賁皇曰楚師之良在其中軍王族而已若塞井
夷竈成陳以當之欒范易行以誘之中行二郤必克二
穆吾乃四萃於其王族必大敗之晉人從之楚師大敗
王夷師􁌙子反死之鄭叛呉興楚失諸侯則苗賁皇之
為也子木曰是皆然矣聲子曰今又有甚於此椒舉娶
於申公子牟子牟得戾而亡君大夫謂椒舉女實遣之
懼而奔鄭引領南望曰庶幾赦余亦弗圖也今在晉矣
晉人將與之縣以比叔向彼若謀害楚國豈不為患子
木懼言諸王益其禄爵而復之聲子使椒鳴逆之
　
　
　
　
　文編卷六
欽定四庫全書
　文編卷七
　　　　　　　　　　　　明　唐順之　編
　　韓安國王恢議擊匈奴(漢書/)
大行王恢燕人數為邊吏習胡事議曰漢與匈奴和親
率不過數嵗即復背約不如勿許舉兵擊之安國曰千
里而戰兵不獲利今匈奴負戎馬足懐鳥獸心遷徙烏
集難得而制得其地不足為廣有其衆不足為彊自上
古弗屬漢數千里争利則人馬罷虜以全制其敝埶必
危殆臣故以為不如和親羣臣議多附安國于是上許
和親明年雁門馬邑豪聶一因大行王恢言匈奴初和
親親信邊可誘以利致之伏兵襲擊必破之道也上乃
召問公卿曰朕飾子女以配單于幣帛文錦賂之甚厚
單于待命加嫚侵盜亡已邊境數驚朕甚閔之今欲舉
兵攻之何如大行恢對曰陛下雖未言臣固願效之臣
聞前代之時北有彊胡之敵内連中國之兵然尚得養
老長幼種樹以時倉廪常實匈奴不輕侵也今以陛下
之威海内為一天下同任又遣子弟乗邊守塞轉粟輓
輸以為之備然匈奴侵盜不已者亡他以不恐之故耳
臣竊以為擊之便御史大夫安國曰不然臣聞髙皇帝
嘗圍於平城匈奴至者投鞍髙如城者數所平城之飢
七日不食天下歌之及解圍反位而亡忿怒之心夫聖
人以天下為度者也不以己私怒傷天下之公故乃遣
劉敬奉金千斤以結和親至今為五世利孝文皇帝又
嘗一擁天下之精兵聚之廣武常谿然終亡尺寸之功
而天下黔首亡不憂者孝文寤於兵之不可宿故復合
和親之約此二聖之迹足以為效矣臣竊以為勿擊便
恢曰不然臣聞五帝不相襲禮三王不相復樂非故相
反也各因時宜也且髙帝身被堅執鋭䝉霧露沐霜雪
行幾十年所以不報平城之怨者非力不能所以休天
下之心也今邊境數驚士卒傷死中國槥車相望此仁
人之所隠也臣故曰擊之便安國曰不然臣聞利不十
者不易業功不百者不變常是以古之人君謀事必就
祖發政占古語重作事也且自三代之盛夷狄不與正
朔服色非威不能制彊弗能服也以為逺方絶地不牧
之民不足煩中國也且匈奴輕疾悍亟之兵也至如炎
風去如收電畜牧為業弧弓射獵逐獸隨草居處亡常
難得而制今使邊郡久廢耕織以支胡之常事其埶不
相權也臣故曰勿擊便恢曰不然臣聞鳯鳥乗于風聖
人因於時昔秦穆公都雍地方三百里知時宜之變攻
取西戎辟地千里并國十四隴西北地是也及後䝉恬
為秦侵胡辟數千里以河為境累石為城樹榆為塞匈
奴不敢飲馬於河置㷭㸂然後敢牧馬夫匈奴獨可以
威服不可以仁畜也今以中國之盛萬倍之資遣百分
之一以攻匈奴譬猶以彊弩射且潰之癰也必不留行
矣若是則北發月氏可得而臣也臣故曰擊之便安國
曰不然臣聞用兵者以飽待飢正治以待其亂定舍以
待其勞故接兵覆衆伐國墮城常坐而役敵國此聖人
之兵也且臣聞之衝風之衰不能起毛羽彊弩之末力
不能入魯縞夫盛之有衰猶朝之必莫也今將卷甲輕
舉深入長敺難以為功從行則廹脇衡行則中絶疾則
糧乏徐則後利不至千里人馬乏食兵法曰遺人獲也
意者有他繆巧可以禽之則臣不知也不然則未見深
入之利也臣故曰勿擊便恢曰不然夫草木遭霜者不
可以風過清水明鏡不可以形逃通方之士不可以文
亂今臣言擊之者固非發而深入也將順因單于之欲
誘而致之邊吾選梟騎壯士陰伏而處以為之備審遮
險阻以為其戒吾埶已定或營其左或營其右或當其
前或絶其後單于可禽百全必取上曰善廼從恢議
　　蕭望之入粟贖罪議(漢書/)
民函陰陽之氣有仁義欲利之心在教化之所助堯在
上不能去民欲利之心而能令其欲利不勝其好義也
雖桀在上不能去民好義之心而能令其好義不勝其
欲利也故堯桀之分在於義利而已道民不可不慎也
今欲令民量粟以贖罪如此則富者得生貧者獨死是
貧富異刑而法不一也人情貧窮父兄囚執聞出財得
以生活為人子弟者將不顧死亡之患敗亂之行以赴
財利求救親戚一人得生十人以䘮如此伯夷之行壊
公綽之名滅政教一傾雖有周召之佐恐不能復古者
臧於民不足則取有餘則與詩曰爰及矜人哀此鰥寡
上恵下也又曰雨我公田遂及我私下急上也今有西
邊之役民失作業雖户賦口歛以贍其困乏古之通義
百姓莫以為非以死救生恐未可也陛下布徳施教教
化既成堯舜亡以加也今議開利路以傷既成之化臣
竊痛之
　　侯應罷邊備議(漢書/)
周秦以來匈奴暴桀㓂侵邊境漢興尤被其害臣聞北
邊塞至遼東外有陰山東西千餘里草木茂盛多禽獸
本冐頓單于依阻其中治作弓矢來出為㓂是其苑囿
也至孝武世出師征伐斥奪此地攘之於幕北建塞徼
起亭隧築外城設屯戍以守之然後邊境得用少安幕
北地平少草木多大沙匈奴來㓂少所蔽隠從塞以南
徑深山谷往來差難邊長老言匈奴失陰山之後過之
未嘗不哭也如罷備塞戍卒示夷狄之大利不可一也
今聖徳廣被天覆匈奴匈奴得䝉全活之恩稽首來臣
夫夷狄之情困則卑順彊則驕逆天性然也前以罷外
城省亭隧今裁足以候望通烽火而已古者安不忘危
不可復罷二也中國有禮義之教刑罰之誅愚民猶尚
犯禁又况單于能必其終不犯約哉三也自中國尚建
闗梁以制諸侯所以絶臣下之覬覦也設塞徼置屯戍
非獨為匈奴而已亦為諸屬國降民本故匈奴之人恐
其思舊逃亡四也近西羌保塞與漢人交通吏民貪利
侵盜其畜産妻子以此怨恨起而背畔世世不絶今罷
乗塞則生嫚易分争之漸五也往者從軍多沒不還者
子孫貧困一旦亡出從其親戚六也又邊人奴婢愁苦
欲亡者多日聞匈奴中樂無柰候望急何然時有亡出
塞者七也盗賊桀黠羣輩犯法如其窘廹亡走北出則
不可制八也起塞以來百有餘年非皆以土垣也或因
山巖石木柴僵落谿谷水門稍稍平之卒徒築治功費
久逺不可勝計臣恐議者不深慮其終始欲以一切省
繇戍十年之外百嵗之内卒有他變障塞破壊亭隧滅
絶當更發屯繕治累世之功不可卒復九也如罷戍卒
省候望單于自以保塞守禦必深徳漢請求無已小失
其意則不可測開夷狄之隙虧中國之固十也非所以
永持至安威制百蠻之長策也
　　谷永受伊邪莫演降議(漢書/)
漢興匈奴數為邊害故設金爵之賞以待降者今單于
詘體稱臣列為北藩遣使朝賀亡有二心漢家接之宜
異於往時今既享單于聘貢之質而更受其逋逃之臣
是貪一夫之得而失一國之心擁有罪之臣而絶慕義
之君也假令單于初立欲委身中國未知利害私使伊
邪莫演詐降以卜吉凶受之虧徳沮善令單于自疏不
親邊吏或者設為反間欲因而生隙受之適合其策使
得歸曲而直責此誠邊境安危之原師旅動静之首不
可不詳也不如勿受以昭日月之信抑詐諼之謀懐附
親之心便
　　劉歆毁廟議(漢書/)
臣聞周室既衰四夷並侵獫狁最强於今匈奴是也至
宣王而伐之詩人美而頌之曰薄伐獫狁至于太原又
曰嘽嘽焞焞如霆如雷顯允方叔征伐獫狁荆蠻來威
故稱中興及至幽王犬戎來伐殺幽王取宗器自是之
後南夷與北夷交侵中國不絶如綫春秋紀齊桓南伐
楚北伐山戎孔子曰㣲管仲吾其被髪左衽矣是故棄
桓之過而録其功以為伯首及漢興冐頓始彊破東國
禽月氏并其土地地廣兵彊為中國害南越尉佗總百
粤自稱帝故中國雖平猶有四夷之患且亡寕嵗一方
有急三面救之是天下皆動而被其害也孝文皇帝厚
以貨賂與結和親猶侵暴無已甚者興師十餘萬衆近
屯京師及四邊嵗發屯備敵其為患久矣非一世之漸
也諸侯郡守連匈奴及百粤以為逆者非一人也匈奴
所殺郡守郡尉畧取人民不可勝數孝武皇帝愍中國
罷勞亡安寕之時乃遣大將軍驃騎伏波樓船之屬南
滅百粤起七郡北攘匈奴降昆邪十萬之衆置五屬國
起朔方以奪其肥饒之地東伐朝鮮起𤣥菟樂浪以斷
匈奴之左臂西伐大宛并三十六國結烏孫起敦煌酒
泉張掖以鬲婼羌裂匈奴之右臂單于孤特逺遁於幕
北四垂亡事斥地逺境起十餘郡功業既定乃封丞相
為富民侯以大安天下富實百姓其規模可見又招集
天下賢俊與恊心同謀興制度改正朔易服色立天地
之祠建封禪殊官號存周後定諸侯之制永亡逆争之
心至今累世賴之單于守藩百蠻服從萬世之基也中
興之功未有髙焉者也髙帝建大業為太祖孝文皇帝
徳至厚也為文太宗孝武皇帝功至著也為武世宗此
孝宣帝所以發徳音也禮記王制及春秋穀梁傳天子
七廟諸侯五大夫三士二天子七日而殯七月而葬此
喪事尊卑之序也與廟數相應其文曰天子三昭三穆
與太祖之廟而七諸侯二昭二穆與太祖之廟而五故
徳厚者流光徳薄者流卑春秋左氏傳曰名位不同禮
亦異數自上以下降殺以兩禮也七者其正法數可常
數者也宗不在此數中宗變也茍有功徳則宗之不可
預為設數故於殷太甲為太宗太戊為中宗武丁曰髙
宗周公為無逸之戒舉殷三宗以勸成王繇是言之宗
亡數也然則所以勸帝者之功徳博矣以七廟言之孝
武皇帝未宜毁以所宗言之則不可謂亡功徳禮記祀
典曰夫聖王之制祀也功施於民則祀之以勞定國則
祀之能救大災則祀之竊觀孝武皇帝功徳皆兼而有
焉凡在於異姓猶將特祀之况於先祖或説天子五廟
亡見文又説中宗髙宗者宗其道而毁其廟名與實異
非尊徳貴功之意也詩云蔽芾甘棠勿剪勿伐召伯所
茇思其人猶愛其樹况宗其道而毁其廟乎迭毁之禮
自有常法亡殊功異徳固以親疏相推及至祖宗之序
多少之數經傳亡明文至尊至重難以疑文虚説定也
孝宣皇帝舉公卿之議用衆儒之謀既以為世宗之廟
建之萬世宣布天下臣愚以為孝武皇帝功烈如彼孝
宣皇帝崇立之如此不宜毁上覽其議而從之制曰太
僕舜中壘校尉歆議可
　　師丹為共皇立廟議(漢書/)
聖王制禮取法於天地故尊卑之禮明則人倫之序正
人倫之序正則乾坤得其位而陰陽順其節人主與萬
民俱䝉祐福尊卑者所以正天地之位不可亂也今定
陶共皇太后共皇后以定陶共為號者母從子妻從夫
之義也欲立官置吏車服與太皇太后並非所以明尊
卑亡二上之義也定陶共皇號謚已前定義不得復改
禮父為士子為天子祭以天子其尸服以士服子亡爵
父之義尊父母也為人後者為之子故為所後服斬衰
三年而降其父母朞明尊本祖而重正統也孝成皇帝
聖恩深逺故為共王立後奉承祭祀今共皇長為一國
太祖萬世不毁恩義已備陛下既繼體先帝持重太宗
承宗廟天地社稷之祀義不得復奉定陶共皇祭入其
廟今欲立廟于京師而使臣下祭之是無主也又親盡
當毁空去一國太祖不墮之祀而就無主當毁不正之
禮非所以尊厚共皇也
　　禘祫議(韓愈/)
伏以陛下追孝祖宗肅敬祀事凡在擬議不敢自専聿
求厥中延訪羣下然而禮文繁漫所執各殊自建中之
初迄至今嵗屢經禘祫未合適從臣生遭聖明涵泳恩
澤雖賤不及議而志切効忠今輙先舉衆議之非然後
申明其説一曰獻懿廟主宜永蔵之夾室臣以為不可
夫祫者合也毁廟之主皆當合食于太祖獻懿二祖即
毁廟主也今雖蔵于夾室至禘祫之時豈得不食于太
廟乎名曰合祭而二祖不得祭焉不可謂之合矣二曰
獻懿廟主宜毁之瘞之臣又以為不可謹按禮記天子
立七廟一壇一墠其毁廟之主皆蔵于祧廟雖百代不
毁祫則陳于太廟而饗焉自魏晉以降始有毁瘞之議
事非經據竟不可施行今國家徳厚流光創立九廟以
周制推之獻懿二祖猶在壇墠之位况於毁瘞而不禘
祫乎三曰獻懿廟主宜各遷于其陵所臣又以為不可
二祖之祭於京師列於太廟也二百年矣今一朝遷之
豈惟人聽疑惑抑恐二祖之靈眷顧依遲不即饗于下
國也四曰獻懿廟主宜附於興聖廟而不禘祫臣又以
為不可傳曰祭如在景皇帝雖太祖其於屬乃獻懿之
子孫也今欲正其子東向之位廢其父之大祭固不可
為典矣五曰獻懿二祖宜别立廟於京師臣又以為不
可夫禮有所降情有所殺是故去廟為祧去祧為壇去
壇為墠去墠為鬼漸而之逺其祭益稀昔者魯立煬宫
春秋非之以為不當取已毁之廟既蔵之主而復築宫
以祭今之所議與此正同又雖違禮立廟至于禘祫也
合食則禘無其所廢祭則於義不通此五説者皆所不
可故臣博采前聞求其折中以為殷祖𤣥王周祖后稷
太祖之上皆自為帝又其代數已逺不復祭之故太祖
得正東向之位子孫從昭穆之列禮所稱者盖以紀一
時之宜非傳於後代之法也傳曰子雖齊聖不先父食
盖言子為父屈也景皇帝雖太祖也其於獻懿則子孫
也當禘祫之時獻祖宜居東向之位景皇帝宜從昭穆
之列祖以孫尊孫以祖屈求之神道豈逺人情又常祭
甚衆合祭甚寡則是太祖所屈之祭至少所伸之祭至
多比於伸孫之尊廢祖之祭不亦順乎事異殷周禮從
而變非失禮也臣伏以制禮作樂者天子之職也陛下
以臣議有可采粗合天心斷而行之是則為禮如以為
猶或可疑乞召臣對面陳得失庶有發明謹議
　　復讐議(韓愈/)
右伏奉今月五日勑復讐據禮經則義不同天徵法令
則殺人者死禮法二事皆王教之端有此異同必資論
辯宜令都省集議聞奏者朝議郎行尚書職方員外郎
上騎都尉韓愈議曰伏以子復父讐見於春秋見於禮
記又見周官又見諸子史不可勝數未有非而罪之者
也最宜詳於律而律亡其條非闕文也盖以為不許復
讐則傷孝子之心而乖先王之訓許復讐則人將倚法
専殺亡以禁止其端矣夫律雖本於聖人然執而行之
者有司也經之所明者制有司者也丁寕其義於經而
深沒其文於律者其意將使法吏一斷於法而經術之
士得引經而議也周官曰凡殺人而義者令勿讐讐之
則死義宜也明殺人而不得其宜者子得復讐也此百
姓之相讐者也公羊傳曰父不受誅子復讐可也不受
誅者罪不當誅也誅者上施于下之辭非百姓之相殺
者也又周官曰凡報仇讐者書于士殺之亡罪言將復
讐必先言于官則亡罪也今陛下垂意典章思立定制
惜有司之守憐孝子之心示不自専訪議羣下臣愚以
為復讐之名雖同而其事各異或百姓相讐如周官所
稱可議於今者或為官所誅如公羊所稱不可行于今
者又周官所稱將復讐先告于士則亡罪者若孤稚羸
弱抱㣲志而伺敵人之便恐不能自言于官未可以為
斷於今也然則殺之與赦不可一例宜定其制曰凡有
復父讐者事發具其事申尚書省尚書省集議奏聞酌
其宜而處之則經律亡失其指矣謹議
　　駁復讐議(柳宗元/)
臣伏見天后時有同州下邽人徐元慶者父爽為縣尉
趙師韞所殺卒能手刃父讐束身歸罪當時諫臣陳子
昻建議誅之而旌其閭且請編之於令永為國典臣竊
獨過之臣聞禮之大本以防亂也若曰無為賊虐凡為
子者殺無赦刑之大本亦以防亂也若曰無為賊虐凡
為治者殺無赦其本則合其用則異旌與誅莫得而並
焉誅其可旌兹謂濫黷刑甚矣旌其可誅兹謂僣壊禮
甚矣果以是示于天下傳于後代趨義者不知所向違
害者不知所立以是為典可乎盖聖人之制窮理以定
賞罰本情以正褒貶統於一而已矣嚮使刺讞其誠偽
考正其曲直原始而求其端則刑禮之用判然離矣何
者若元慶之父不陷於公罪師韞之誅獨以其私怨奮
其吏氣虐於非辜州牧不知罪刑官不知問上下䝉冐
籲號不聞而元慶能以戴天為大恥枕戈為得禮處心
積慮以衝讐人之胸介然自克即死無憾是守禮而行
義也執事者宜有慙色將謝之不暇而又何誅焉其或
元慶之父不免於罪師韞之誅不愆於法是非死於吏
也是死於法也法其可讐乎讐天子之法而戕奉公之
吏是悖驁而凌上也執而誅之所以正邦典而又何旌
焉且其議曰人必有子子必有親親親相讐其亂誰救
是惑於禮也甚矣禮之所謂讐者盖以寃抑沉痛而號
亡告也非謂抵罪觸法陷于大戮而曰彼殺之我乃殺
之不議曲直暴寡脅弱而已其非經背聖不亦甚哉周
禮調人掌司萬人之讐凡殺人而義者令勿讐讐之則
死有反殺者邦國交讐之又安得親親相讐也春秋公
羊傳曰父不受誅子復讐可也父受誅子復讐此推刃
之道復讐不除害今若取此以斷兩下相殺則合於禮
矣且夫不忘讐孝也不愛死義也元慶能不越于禮服
孝死義是必逹理而聞道者也夫逹理聞道之人豈其
以王法為敵讐者哉議者反以為戮黷刑壊禮其不可
以為典明矣請下臣議附于令有斷斯獄者不宜以前
議從事謹議
　
　
　
　
　
　
　
　
　
　文編卷七
欽定四庫全書
　文編巻八
　　　　　　　　　　　　明　唐順之　編
　　劉更生條災異封事(漢書/)
臣前幸得以骨肉備九卿奉法不謹乃復蒙恩竊見災
異並起天地失常徴表為國欲終不言念忠臣雖在畎
畆猶不忘君惓惓之義也况重以骨肉之親又加以舊
恩未報乎欲竭愚誠又恐越職然惟二恩未報忠臣之
義一攄愚意退就農畆死無所恨臣聞舜命九官濟濟
相讓和之至也衆賢和於朝則萬物和於野故簫韶九
成而鳳凰來儀擊石拊石百獸率舞四海之内靡不和
寧及至周文開基西郊雜遝衆賢罔不肅和崇推讓之
風以銷分爭之訟文王既没周公思慕謌詠文王之徳
其詩曰於穆清廟肅雍顯相濟濟多士秉文之徳當此
之時武王周公繼政朝臣和於内萬國驩於外故盡得
其驩心以事其先祖其詩曰有來雍雍至止肅肅相維
辟公天子穆穆言四方皆以和來也諸侯和於下天應
報於上故周頌曰降福穰穰又曰飴我釐麰釐麰麥也
始自天降此皆以和致和獲天助也下至幽厲之際朝
廷不和轉相非怨詩人疾而憂之曰民之無良相怨一
方衆小在位而從邪議歙歙相是而背君子故其詩曰
歙歙訿訿亦孔之哀謀之其臧則具是違謀之不臧則
具是依君子獨處守正不撓衆枉勉彊以從王事則反
見憎毒讒愬故其詩曰密勿從事不敢告勞無辠無辜
讒口嗸嗸當是之時日月薄蝕而無光其詩曰朔日辛
夘日有食之亦孔之醜又曰彼月而㣲今此下民亦孔
之哀又曰日月鞠凶不用其行四國亡政不用其良天
變見於上地變動於下水泉沸騰山谷易處其詩曰百
川沸騰山冢卒崩髙岸為谷深谷為陵哀今之人胡憯
莫懲霜降失節不以其時其詩曰正月繁霜我心憂傷
民之訛言亦孔之將言民以是為非甚衆大也此皆不
和賢不肖易位之所致也自此之後天下大亂簒殺殃
祻並作厲王奔彘幽王見殺至乎平王末年魯隱之始
即位也周大夫祭伯乖離不和出奔於魯而春秋為諱
不言來奔傷其禍殃自此始也是後尹氏世卿而專恣
諸侯背畔而不朝周室卑微二百四十二年之間日食
三十六地震五山陵崩阤二彗星三見夜常星不見夜
中星隕如雨一火災十四長狄入三國五石隕墜六鷁
退飛多麋有蜮蜚鸜鵒來巢者皆一見晝㝠晦雨木氷
李梅冬實七月霜降草木不死八月殺菽大雨雹雨雪
雷霆失序相乘水旱飢蝝螽螟螽午並起當是時禍亂
輙應弑君三十六亡國五十二諸侯奔走不得保其社
稷者不可勝數也周室多禍晉敗其師於貿戎伐其郊
鄭傷桓王戎執其使衛侯朔召不徃齊逆而助朔五大
夫爭權三君更立莫能正理遂至陵夷不能復興由此
觀之和氣致祥乖氣致異祥多者其國安異衆者其國
危天地之常經古今之通義也今陛下開三代之業招
文學之士優游寛容使得並進今賢不肖渾淆白黒不
分邪正雜糅忠讒並進章交公車人滿北軍朝臣舛午
膠戾乖剌更相讒愬轉相是非傳授增加文書紛紏前
後錯謬毁譽混亂所以營惑耳目感移心意不可勝載
分曹為黨徃徃羣朋將同心以陷正臣正臣進者治之
表也正臣陷者亂之機也乘治亂之機未知孰任而災
異數見此臣所以寒心者也夫乘權藉勢之人子弟鱗
集於朝羽翼隂附者衆輻輳於前毁譽將必用以終乖
離之咎是以日月亡光雪霜夏隕海水沸出陵谷易處
列星失行皆怨氣之所致也夫遵衰周之軌迹循詩人
之所刺而欲以成太平致雅頌猶却行而求及前人也
初元以來六年矣按春秋六年之中災異未有稠如今日
者也夫有春秋之異亡孔于之救猶不能解紛况甚於
春秋乎原其所以然者讒邪並進也讒邪之所以並進
者由上多疑心既巳用賢人而行善政如或譖之則賢
人退而善政還夫執狐疑之心者來讒賊之口持不斷
之意者開羣枉之門讒邪進則衆賢退羣枉盛則正士
消故易有否泰小人道長君子道消君子道消則政日
亂故為否否者閉而亂也君子道長小人道消小人道
消則政日治故為泰泰者通而治也詩又云雨雪麃麃
見睍聿消與易同義昔者鯀共工驩兜與舜禹雜處堯
朝周公與管蔡並居周位當是時迭進相毁流言相謗
豈可勝道哉帝堯成王能賢舜禹周公而消共工管蔡
故以大治榮華至今孔子與季孟偕仕于魯李斯與叔
孫俱宦於秦定公始皇賢季孟李斯而消孔子叔孫故
以大亂汚辱至今故治亂榮辱之端在所信任信任既
賢在於堅固而不移詩云我心匪石不可轉也言守善
篤也易曰渙汗其大號言號令如汗汗出而不反者也
今出善令未能踰時而反是反汗也用賢未能三旬而
退是轉石也論語曰見不善如探湯今二府奏佞讇不
當在位歴年而不去故出令則如反汗用賢則如轉石
去佞則如㧞山如此望隂陽之調不亦難乎是以羣小
窺見間隙緣飾文字巧言醜詆流言飛文譁于民間故
詩云憂心悄悄愠于羣小小人成羣誠足愠也昔孔子
與顔淵子貢更相稱譽不為朋黨禹稷與皋陶轉相汲
引不為比周何則忠于為國無邪心也故賢人在上位
則引其類而聚之於朝易曰飛龍在天大人聚也在下
位則思與其類俱進易曰㧞茅茹以其彚征吉在上則
引其類在下則推其類故湯用伊尹不仁者逺而衆賢
至類相致也今佞邪與賢臣並在交㦸之内合黨共謀違
善依惡歙歙訿訿數設危險之言欲以傾移主上如忽
然用之此天地之所以先戒災異之所以重至者也自
古明聖未有無誅而治者也故舜有四放之罰而孔子
有兩觀之誅然後聖化可得而行也今以陛下明知誠
深思天地之心迹察兩觀之誅覽否泰之卦觀雨雪之
詩歴周唐之所進以為法原秦魯之所消以為戒考祥
應之福省災異之禍以揆當世之變放逺佞邪之黨壊
散險詖之聚杜閉羣枉之門廣開衆正之路决斷狐疑
分别猶豫使是非炳然可知則百異消滅而衆祥並至
太平之基萬世之利也臣幸得託肺腑誠見隂陽不調
不敢不通所聞竊推春秋災異以救今事一二條其所
以不宜宣泄更生重封昧死上
　　劉向極諌外家封事(漢書/)
臣聞人君莫不欲安然而常危莫不欲存然而常亡失
御臣之術也夫大臣操權柄持國政未有不為害者也
昔晉有六卿齊有田崔衛有孫甯魯有季孟常掌國事
世執朝柄終後田氏取齊六卿分晉崔杼弑其君光孫
林父甯殖出其君衎弑其君剽季氏八佾舞于庭三家
者以雍徹並專國政卒逐昭公周大夫尹氏筦朝事濁
亂王室子朝子猛更立連年乃定故經曰王室亂又曰
尹氏殺王子克甚之也春秋舉成敗錄禍福如此類甚
衆皆隂盛而陽微下失臣道之所致也故書曰臣之有
作威作福害于而家凶于而國孔子曰禄去公室政逮
大夫危亡之兆秦昭王舅穰侯及涇陽葉陽君專國擅
勢上假太后之威三人者權重于昭王家富于秦國國
甚危殆頼寤范睢之言而秦復存二世委任趙髙專權
自恣壅蔽大臣終有閻樂望夷之禍秦遂以亡近事不
逺即漢所代也漢興諸吕亡道擅相尊王吕産吕禄席
太后之寵據將相之位兼南北軍之衆擁梁趙王之尊
驕盈亡厭欲危劉氏頼忠正大臣絳矦朱虛矦等竭誠
盡節以誅滅之然後劉氏復安今王氏一姓乘朱輪華
轂者二十三人青紫貂蟬充盈幄内魚鱗左右大將軍
秉事用權五侯驕奢僣盛並作威福擊斷自恣行汙而
寄治身私而託公依東宫之尊假甥舅之親以為威重
尚書九卿州牧郡守皆出其門筦執樞機朋黨比周稱
譽者登進忤恨者誅傷遊談者助之説執政者為之言
排擯宗室孤弱公族其有智能者尤非毁而不進逺絶
宗室之任不令得給事朝省恐其與已分權數稱燕王
盖主以疑上心避諱吕霍而弗肯稱内有管蔡之萌外
假周公之論兄弟據重宗室磐互歴上古至于秦漢外
戚僣貴未有如王氏者也雖周皇甫秦穰侯漢武安吕
霍上官之屬皆不及也物盛必有非常之變先見為其
人徴象孝昭帝時冠石立于泰山仆栁起于上林而孝
宣帝即位今王氏先祖墳墓在濟南者其梓柱生枝葉
扶疏上出屋根垂地中雖立石起栁無以過此之明也
事勢不兩大王氏與劉氏亦且不並立如下有泰山之
安則上有累卵之危陛下為人子孫守持宗廟而令國
祚移于外親降為皂隸縱不為身柰宗廟何婦人内夫
家外父母家此亦非皇太后之福也孝宣皇帝不與舅
平昌樂昌侯權所以全安之也夫明者起福於無形銷
患於未然宜發明詔吐徳音援近宗室親而納信黜逺
外戚毋授以政皆罷令就第以則效先帝之所行厚安
外戚全其宗族誠東宫之意外家之福也王氏永存保
其爵禄劉氏長安不失社稷所以褒睦外内之姓子子
孫孫無疆之計也如不行此䇿田氏復見于今六卿必
起於漢為後嗣憂昭昭甚明不可不深圖不可不蚤慮
易曰君不密則失臣臣不密則失身幾事不密則害成
惟陛下深留聖思審固幾密覽徃事之戒以折中取信
居萬安之實用保宗廟乆承皇太后天下幸甚
　　王嘉論董賢封事(漢書/)
臣聞咎繇戒帝舜曰亡教佚欲有國兢兢業業一日二
日萬幾箕子戒武王曰臣亡有作威作福亡有玉食臣
之有作威作福玉食害于而家凶于而國人用側頗辟
民用僣慝言如此則逆尊卑之序亂隂陽之統而害及
王者其國極危國人傾仄不正民用僣差不一此君不
由法度上下失序之敗也武王躬履此道隆至成康自
是以後縱心恣欲法度陵遲至于臣弑君子弑父父子
至親失禮患生何况異姓之臣孔于曰道千乘之國敬
事而信節用而愛人使民以時孝文皇帝備行此道海
内蒙恩為漢太宗孝宣皇帝賞罰信明施與有節記人
之功忽于小過以致治平孝元皇帝奉承大業温恭少
欲都内錢四十萬萬水衡錢二十五萬萬少府錢十八
萬萬嘗幸上林後宫馮貴人從臨獸圈猛獸驚出貴人
前當之元帝嘉美其義賜錢五萬掖庭見親有加賞賜
屬其人勿衆謝示平惡偏重失人心賞賜節約是時外
戚貲十萬者少耳故少府水衡見錢多也雖遭初元永
光凶年飢饉加有西羌之變外奉師旅内振貧民終亡
傾危之憂以府藏内充實也孝成皇帝時諫臣多言燕
出之害及女寵專愛耽於酒色損德傷年其言甚切然
終不怨怒也寵臣淳于長張放史育育數貶退家貲不
滿千萬放斥逐就國長榜死于獄不以私愛害公義故
雖多内譏朝廷安平傳業陛下陛下在國之時好詩書
上儉節徴來所過道上稱誦徳美此天下所以回心也
初即位易帷帳去錦繡乘輿席緣綈繒而已共皇寢廟
比比當作愛閔元元惟用度不足以義割恩輙且止息
今始作治而駙馬都尉董賢亦起官寺上林中又為賢
治大第開門郷北闕引王渠灌園池使者䕶作賞賜吏
卒甚于治宗廟賢母病長安厨給祠具道中過者皆飲
食為賢治器器成奏御乃行或物好特賜其工自貢獻
宗廟三宫猶不至此賢家有賓婚及見親諸官並共賜
及倉頭奴婢人十萬錢使者䕶視發取市物百賈震動
道路讙譁羣臣惶惑詔書罷苑而以賜賢二千餘頃均
田之制從此墮壞奢僣放縱變亂隂陽災異衆多百姓
訛言持籌相驚被髪徒跣而走乘馬者馳天惑其意不
能自止或以為籌者䇿失之戒也陛下素仁智慎事今
而有此大譏孔子曰危而不持顛而不扶則將焉用彼
相矣臣嘉幸得備位竊内悲傷不能通愚忠之信身死
有益于國不敢自惜惟陛下慎巳之所獨鄉察衆人之
所共疑􁂰者寵臣鄧通韓嫣驕貴失度逸豫亡厭小人
不勝情欲卒陷辠辜亂國亡軀不終其禄所謂愛之適
足以害之者也宜深覽前世以節賢寵全安其命
　　王嘉再論董賢封事(漢書/)
臣聞爵禄土地天之有也書云天命有徳五服五章哉
王者代天爵人尤宜慎之裂地而封不得其宜則衆庻
不服感動隂陽其害疾自深令聖體乆不平此臣嘉所
内懼也髙安侯賢佞幸之臣陛下傾爵位以貴之殫貨
財以富之損至尊以寵之主威以黜府藏已竭惟恐不
足財皆民力所為孝文皇帝欲起露臺重千金之費克
巳不作今賢散公賦以施私惠一家至受千金徃古以
來貴臣未嘗有此流聞四方皆同怨之里諺曰千人所
指無病而死臣常為之寒心今太皇太后以永信太后
遺詔詔丞相御史益賢户賜三侯國臣嘉竊惑山崩地
動日食於三朝皆隂侵陽之戒也前賢已再封晏商再
増田業緣私横求恩已過厚求索自恣不知厭足甚傷
尊尊之意不可以示天下為害痛矣臣驕侵㒺隂陽失
節氣感相動害及身體陛下寢疾乆不平繼嗣未立宜
思正萬事順天人之心以求福祐奈何輕身肆意不念
髙祖之勤苦垂立制度欲傳之於無窮哉孝經曰天子
有争臣七人雖亡道不失其天下臣謹封上詔書不敢
露見非愛死而不自法恐天下聞之故不敢自劾愚戅
數犯忌諱惟陛下省察
　
　
　
　
　
　
　
　
　
　
　
　
　
　
　
　文編巻八
欽定四庫全書
　文編巻九
　　　　　　　　　　　　明　唐順之　編
　　諸葛亮出師表
臣亮言先帝創業未半而中道崩殂今天下三分益州
疲敝此誠危急存亡之秋也然侍衛之臣不懈於内忠
志之士忘身於外者葢追先帝之殊遇欲報之於陛下
也誠宜開張聖聽以光先帝遺徳恢𢎞志士之氣不宜
妄自菲薄引喻失義以塞忠諌之路也宫中府中俱為
一體陟罰臧否不宜異同若有作奸犯科及為忠善者
宜付有司論其刑賞以昭陛下平明之治不宜偏私使
内外異法也侍中侍郎郭攸之費禕董允等此皆良實
志慮忠純是以先帝簡㧞以遺陛下愚以為宫中之事
事無大小悉以咨之然後施行必能禆補闕漏有所廣
益將軍向寵性行淑均曉暢軍事試用於昔日先帝稱
之曰能是以衆議舉寵以為督愚謂營中之事事無大
小悉以諮之必能使行陣和穆優劣得所也親賢臣逺
小人此先漢所以興隆也親小人逺賢臣此後漢所以
傾頽也先帝在時每與臣論此事未嘗不歎息痛恨於
桓靈也侍中尚書長史參軍此悉貞亮死節之臣願陛
下親之信之則漢室之隆可計日而待也臣本布衣躬
耕南陽茍全性命於亂世不求聞達於諸侯先帝不以
臣卑鄙猥自枉屈三顧臣於草廬之中諮臣以當世之
事由是感激遂許先帝以驅馳後值傾覆受任於敗軍
之際奉命於危難之間爾來二十有一年矣先帝知臣
謹慎故臨崩寄臣以大事也受命以來夙夜憂勤恐託
付不效以傷先帝之明故五月渡瀘深入不毛今南方
已定甲兵已足當將率三軍北定中原庻竭駑鈍攘除
奸凶興復漢室還於舊都此臣之所以報先帝而忠陛
下之職分也至於斟酌損益進盡忠言則攸之禕允之
任也願陛下託臣以討賊興復之效不效則治臣之罪
以告先帝之靈若無興德之言則責攸之禕允等之咎
以彰其慢陛下亦宜自謀以咨諏善道察納雅言深追
先帝遺詔臣不勝受恩感激今當逺離臨表泣涕不知
所云
　　諸葛亮再出師表(三國志/)
先帝深慮以漢賊不兩立王業不偏安故託臣以討賊
以先帝之明量臣之才固當知臣伐賊才弱敵强然不
伐賊王業亦亡惟坐而待亡孰與伐之是故託臣而弗
疑也臣受命之日寢不安席食不甘味思惟北征宜先
入南故五月渡瀘深入不毛并日而食臣非不自惜也
顧王業不可偏安於蜀都故冐危難以奉先帝之遺意
也而議者謂為非計今賊適疲於西又務於東兵法乘
勞此進趨之時也謹陳其事如左髙帝明並日月謀臣
淵深然渉險被創危然後安今陛下未及髙帝謀臣不
如良平而欲以長計取勝坐定天下此臣之未解一也
劉繇王朗各據州郡論安言計動引聖人羣疑滿腹衆
難塞胷今嵗不戰明年不征使孫策坐大遂并江東此
臣之未解二也曹操智計殊絶於人其用兵也髣髴孫
呉然困於南陽險於烏巢危於祁連偪於黎陽幾敗北
山殆死潼關然後偽定一時耳况臣才弱而欲以不危
定之此臣之未解三也曹操五攻昌霸不下四越巢湖
不成任用李服而李服圖之委任夏侯而夏侯敗亡先帝
毎稱操為能猶有此失况臣駑下何能必勝此臣之未
解四也自臣到漢中中間朞年耳然喪趙雲陽羣馬玉
閻芝丁立白夀劉郃鄧銅等及曲長屯將七十餘人突
將無前賨叟青羌散騎武騎千餘人皆數十年之内所
紏合四方之精鋭非一州之所有若復數年則損三分
之二當何以圖敵此臣之未解五也今民窮兵疲而事
不可息事不可息則住與行勞費正等而不及蚤圖之
欲以一州之地與賊持乆此臣之未解六也夫難平者
事也昔先帝敗軍於楚當此時曹操拊手謂天下已定
然後先帝東連呉越西取巴蜀舉兵北征夏侯授首此
操之失計而漢事將成也然後呉更違盟關侯毁敗秭
歸蹉跌曹丕稱帝凡事如是難可逆見臣鞠躬盡力死
而後已至於成敗利鈍非臣之明所能逆睹也
　　論佛骨表(韓愈/)
伏以佛者外國之一法耳自後漢時流入中國上古未
嘗有也昔者黄帝在位百年年百一十嵗少昊在位八
十年年百嵗顓頊在位七十九年年九十八嵗帝嚳在
位七十年年百五嵗帝堯在位九十八年年百一十八
嵗帝舜及禹年皆百嵗此時天下太平百姓安樂夀考
然而中國未有佛也其後殷湯亦年百嵗湯孫太戊在
位七十五年武丁在位五十九年書史不言其年夀所
極推其年數盖亦俱不減百嵗周文王年九十七嵗武
王年九十三嵗穆王在位百年此時佛法亦未入中國
非因事佛而致然也漢明帝時始有佛法明帝在位纔
十八年耳其後亂亡相繼運祚不長宋齊梁陳元魏以
下事佛漸謹年代尤促惟梁武帝在位四十八年前後
三度捨身施佛宗廟之祭不用牲牢晝日一食止于菜
果其後竟為侯景所逼餓死臺城國亦尋滅事佛求福
乃更得禍由此觀之佛不足事亦可知矣髙祖始受隋
禪則議除之當時羣臣材識不逺不能深知先王之道
古今之宜推闡聖明以救斯弊其事遂止臣常恨焉伏
惟睿聖文武皇帝陛下神聖英武數千百年已來未有
倫比即位之初即不許度人為僧尼道士又不許創立
寺觀臣嘗以為髙祖之志必行於陛下之手今縱未能
即行豈可恣之轉令盛也今聞陛下令羣僧迎佛骨于
鳳翔御樓以觀舁入大内又令諸寺逓迎供養臣雖至
愚必知陛下不惑於佛作此崇奉以祈福祥也直以年
豐人樂狥人之心為京都士庻設詭異之觀戲玩之具
耳安有聖明若此而肯信此等事哉然百姓愚冥易惑
難曉茍見陛下如此將謂真心事佛皆云天子大聖猶
一心敬信百姓何人豈合更惜身命焚頂燒指百十為
羣解衣散錢自朝至暮轉相倣效惟恐後時老少奔波
棄其業次若不即加禁遏更歴諸寺必有斷臂臠身以
為供養者傷風敗俗傳笑四方非細事也夫佛本夷狄
之人與中國言語不通衣服殊製口不言先王之法言
身不服先王之法服不知君臣之義父子之情假如其
身至今尚在奉其國命來朝京師陛下容而接之不過
宣政一見禮賓一設賜衣一襲衛而出之於境不令惑
衆也况其身死已乆枯朽之骨凶穢之餘豈宜令入宫
禁孔子曰敬鬼神而逺之古之諸侯行弔于其國尚令
巫祝先以桃茢祓除不祥然後進弔今無故取朽穢之
物親臨觀之巫祝不先桃茢不用羣臣不言其非御史
不舉其失臣實恥之乞以此骨付之有司投諸水火永
絶根本斷天下之疑絶後代之惑使天下之人知大聖
人之所作為出於尋常萬萬也豈不盛哉豈不快哉佛
如有靈能作禍祟凡有殃咎宜加臣身上天鑒臨臣不
怨悔
　　徐州賀河平表(蘇軾/)
聖謨獨運天眷莫違庻邦子來民㒺告病萬杵雷動役
不逾時遂消東北莫大之憂然後麥禾可得而食人無
後患喜若再生伏以大河為災歴世所病禹治兖州之
野十有三載乃同漢築宣房之宫二十餘年而定未有
収狂瀾於既潰復故道於將堙俛仰而成神速若此恭
惟皇帝陛下至仁博施神智無方達四聪以來衆言廣
大孝以安宗廟水當潤下河不溢流屬嵗乆之無虞故
患生於所忽方其决也本吏失其防而非天意及其復
也葢天助有徳而非人功振古所亡溥天同慶維豐沛
之大澤實汴泗之所鍾伊昔横流凛孤城之若塊迨兹
平定蔚秋稼以如雲害既廣則利多憂獨深而喜倍雖
官守有限不獲趨外庭以稱觴而民意所同亦能抒下
情而作頌
　　賀南郊禮畢肆赦第一表(王安石/)
精意上昭神靈底豫茂恩旁暢夷夏接和臣聞道以饗
帝為難禮以配天為至有秩斯祜唯四表之歡心胡臭
亶時匪九州之美味自古在昔若聖與仁厥遭昌辰乃
暏熈事恭惟皇帝陛下邁種三徳敷奏九功率籲奉璋
之衆髦肇稱奠璧之新禮廟籩致孝郊血告幽誠既格
於穹旻福遂均於品庻振憂矜寡原宥眚烖第五玉以
褒封善人是富發三錢而慶賜賤者不虛天其居歆人
以呼舞臣夙叨寵奬親值休成雖亡預于駿奔寔不勝
于竊抃
　　賀南郊禮畢肆赦第二表(王安石/)
精眀條達神睠顧而依懷膏澤川流人歡呼而蹈厲臣
聞語孝之至莫大於配天議禮而輕不足以享帝能舉
釐事實歸聖時恭惟皇帝陛下鴻化已昭康年屢應奔
走籩豆有董正之治官潔豐粢盛有底慎之財賦禮成
榖旦恩浹緜區雖洛誦之休明尚難譬稱豈兒寛之淺
訥能盡揄揚臣夙荷慈憐方嬰衰瘵望九賓之紳笏獨
逺句傳狎百獸於山林猶知率舞
　　賀駕幸太學表(蘇軾/)
輦回原廟既崇廣孝之風幄次儒宫復示右文之化禮
行一日風動四方臣聞五學之臨三代所共葢天子不
敢自聖而盛徳必有達尊在漢永平始舉是禮雖臨雍
拜老有先王之規而正坐自講非人主之事豈如允哲
退托不能奠爵復興意黙通於先聖横經問難言各盡
於諸儒恭惟皇帝陛下文武憲邦聰明齊聖大度同符
於藝祖至仁追配於昭陵故舉舊章以興盛節臣早塵
法從乆侍經幃永矣馳誠想聞合語於東序斐然作頌
行觀獻馘於西戎
　　請皇帝御正殿復常膳表(王安石/)
陽春生物偶霑澤之稍愆睿意恤民遽側身而自抑德
已修於消變數或係於非常當服彜儀用安羣下恭惟
皇帝陛下天仁博施神知曲成躬忘旰食之勞坐講日
新之政四時協序萬物致和適當化養之辰宜得涵濡
之澤少違常候深軫清衷退師氏之正朝約大官之盛
饌仰窺謙徳志在閔民然而異國來朝當即法宫之位
誕辰入慶合陳燕俎之珍事有所先禮難偏廢伏願仰
回淵聽俯狥輿情夙御九筵之居並羞十閤之具上以
全於國體下以副於臣誠
　　請皇帝御正殿復常膳第二表(王安石/)
時澤偶愆屢勤齋禱聖衷愈勵曲盡焦勞將損已以召
休因退次而貶食列朝剡奏尚闕嗣音在臣列之靡遑
伏帝閽而再扣恭惟皇帝陛下體居離正徳稟乾剛期
揉俗以致康嘗納隍而興念七載于此繼獲豐穰一春
而來或罹愆亢皇慈深軫羣祀徧修恐狴犴乖則親慮
其囚愳黼黻美則躬變其服仍損内饔之舉兼虛正宇
之朝然而禮貴從宜事難泥古而况甫臨誕節交舉慶
儀有列辟拜萬年之觴有殊俗修兩朝之好茍虧彛制
難副羣情伏望少屈淵衷特從誠懇天臨廣厦日御常
珍親事法宫廓宣於政治惟辟玉食昭示於等威仰以
慰兩宫之慈俯以安羣下之望
　　李密陳情表(晉書/)
臣密言臣以險釁夙遭閔凶生孩六月慈父見背行年
四嵗舅奪母志祖母劉愍臣孤弱躬親撫養臣少多疾
病九嵗不行零丁孤苦至於成立既亡叔伯終鮮兄弟
門衰祚薄晚有兒息外亡朞功彊近之親内亡應門五
尺之童㷀㷀獨立形影相弔而劉夙嬰疾病常在床蓐
臣侍湯藥未曾廢離逮奉聖朝沐浴清化前太守臣逵
察臣孝亷後刺史臣榮舉臣秀才臣以供養亡主辭不
赴㑹詔書特下拜臣郎中尋䝉國恩除臣洗馬猥以微
賤當侍東宫非臣隕首所能上報臣具以表聞辭不就
職詔書切峻責臣逋慢郡縣逼廹催臣上道州司臨門
急於星火臣欲奉詔奔馳則劉病日篤欲茍順私情則
告訴不許臣之進退實為狼狽伏惟聖朝以孝治天下
凡在故老猶蒙矜育况臣孤苦特為尤甚且臣少仕偽
朝歴職郎署本圖宦達不矜名節今臣亡國賤俘至微
至陋過蒙㧞擢寵命優渥豈敢盤桓有所希冀但以劉
日薄西山氣息奄奄人命危淺朝不慮夕臣亡祖母亡
以至今日祖母亡臣亡以終餘年母孫二人更相為命
是以區區不能廢逺臣密今年四十有四祖母劉今年
九十有六是臣盡節於陛下之日長報劉之日短也烏
鳥私情願乞終養臣之辛苦非獨蜀之人士及二州牧
伯所見明知皇天后土實所共鍳願陛下矜愍愚誠聽
臣㣲志庻劉僥倖卒保餘年臣生當隕首死當結草臣
不勝犬馬怖懼之情謹拜表以聞
　　乞罷政事表(歐陽修/)
臣聞士之行已所重者始終之不渝臣之事君所難者
進退而合理茍亡大過善退其身昔之為臣全此者少
臣頃侍先帝屢陳斯言今之懇誠葢廹於此伏念臣識
不足以通今古材不足以語經綸達逄盛際之休明早
自諸生而㧞擢方其與儒學文章之選居言語侍從之
流每蒙過奬於羣公常媿虚名之浮實暨晚叨於重任
益可謂於得時何嘗敢傷一士之賢豈不樂得天下之
譽而動皆臣忌毁必臣歸人之愛憎不應遽異臣之本
末亦豈頓殊葢以處非所宜用過其量惟是要權之地
不勝指目之多周防所以履危而簡疎自任委曲所以
從衆而拙直難移宜其舉足則蹈禍之機以身為歛怨
之府復盤桓而不去遂謗議以交興讒説震驚輿情共
憤皇明洞照聖斷不疑孤臣獲雪於至寃四海共忻於
新政至於頼天地保全之力脱風波險陷之危使臣散
髪林丘幅巾衡巷以此没地猶為幸民况乎擁蓋垂䄡
其榮可喜撫民求瘼所寄非輕茍可効於勤勞亦寧分
於内外伏惟皇帝陛下曲回天造俯察愚衷許臣解劇
繁處之閑僻物還其分庻獲遂於安全心匪無知豈敢
忘於報效
　　乞罷政事第二表(王安石/)
私懷懇至已具布聞聖訓丁寧未蒙聞納敢冒崇髙之
聽再輸愊悃之情臣聞任賢之方要其有用陳力之義
止於不能茍弗集於事功且重罹於疹疾豈容叨據以
累明揚伏念臣猥以孤生親逢盛世昧于量巳志欲補
於休明失在信書事浸成於迂濶每煩衆論上慁聖聪
乆知素願之難諧繼以積痾而自困辭而去位庻逃竊
食之誅勉以就功重荷包荒之徳雖貪順命終愳妨功
伏惟皇帝陛下閎度并容大明俯燭特垂矜允俾遂退
藏如此則孤進之身獲全生于末路具瞻之地得改命
於時材
　　亳州乞致仕第二表(歐陽修/)
臣近貢封章乞還官政伏奉詔答未賜允俞退自省循
奚勝殞越臣聞神功不宰而萬物得以曲成者惟各從
其欲天鑒孔昭而一言可以感動者在能致其誠敢傾
虔至之心再黷髙明之聽伏念臣本以一介之賤叨塵
二府之聯知直道以事君每師心而自信然而既乏捐
軀之効又無先覺之明用之已過其分而曾不自量毁
者不堪其辱而莫知引去幸頼乾坤之再造得逃陥穽
之危機仍許避於要權俾退安於晚節今乃苦於衰病
莫自支持顧難冐於寵榮始欲収於骸骨敢期聖念過
軫天慈謂雖廹於桑榆未忍棄於草莾竊以古今之制
沿襲不同盖由兩漢而來雖處三公之貴每上還於印
綬多自駕於車轅朝去朝廷暮歸田里一辭髙爵遂列
編民豈如至治之朝深篤愛賢之意每示隆恩之典以
勸知止之人故雖有還政之名而仍享終身之禄固已
不類昔時之士無殊居位之榮然則在臣素心雖竊退
休之志迹臣所乞尚虞僥倖之譏伏望皇帝陛下惻以
深仁矜其至懇俾解方州之任遂歸環堵之居固將優
游垂盡之年涵泳太平之樂惟辛勤白首迄亡一善之
稱孤負明時莫報三朝之徳此為慚恨何可勝陳
　　蔡州乞致仕第二表(歐陽修/)
睿訓丁寧曲加慰諭愚衷懇廹尚敢凟煩將再干於冕
旒宜先伏於砧鑕伏念臣世惟寒陋少苦竒屯識不達
於古今學僅知於章句名浮於實用之始見於無能器
小易盈過則不勝於幾覆徒以早際千齡之亨㑹誤蒙
三聖之奬知寵榮既溢其涯憂患亦隨而至稟生素弱
顧身未老而先衰大道甚夷嗟力不前而難强每念恩
私之莫報兼之疾病以交攻爰于守亳之初遂决竄漳
之計逮此三遷於嵗律又更兩易於州符而犬馬巳疲
理亡復壯田廬甚邇今也其時是敢更殫螻蟻之誠仰
冀乾坤之造况今時不乏士物咸遂生鳬雁去來固不
為於多少鳶魚上下皆自適於飛潛茍遂乞於殘骸庻
少償其夙志伏望皇帝陛下哀憐舊物懚惻至仁察其
有素非偽之誠成其識分知止之節曲從其欲賜報曰
俞俾其解組官庭還車故里披裘散髪逍遥垂盡之年
鑿井耕田謌詠太平之樂其為榮幸曷可勝陳
　　蔡州乞致仕第三表(歐陽修/)
恩深煦嫗感極涕洟雖情有廹於危心不知自止而辭
已窮於累牘幾至亡言惟以至誠期於必達自乞憐於
君父不復訊於蓍龜伏念臣家世單平性姿中下少從
宦學本免飢寒不自意於遭逢遂進階于華顯然而羣
材方茂蒲栁未秋而早衰衆駿並馳駑駘中道而先乏
而况荷難勝之任用竊逾分之寵榮風波憂畏而慮以
深疾病侵凌而老亦至故自辭於機政即願謝于軒裳
蒙上聖之至仁念三朝之舊物每曲煩於訓諭乆未忍
於棄捐竊惟臣知事君必本忠信言不顧行是為㒺欺
而臣口日誦於田廬身坐貪於禄利可畏至公之議何
施有靦之顔每自省循莫遑啓處是敢㒺避再三之煩
凟猶希萬一之矜從伏望皇帝陛下特軫天慈俯回睿
聽察前言之可復葢屢請者有年哀下愚之不移俾卒
成于素志徇其所欲乞以殘骸臣若得上還印綬於有
司自架柴車而即路晚節知亡於大過没身永荷於鴻
私
　　乞退第一表(王安石/)
臣忠於為國故進而能致其身君恕以及人故病則閔
勞以事此今昔共由之通義實上下相與之至情敢觸
冐昧之誅冀蒙哀矜之聽臣受才鄙劣遭運休明陳愚
或㑹於聖心承乏遂尸於宰事謀謨淺拙謾不見其有
成操行陵夷又或幾于亡恥乆宜辭位尚茍貪恩豈圖
養拙以乖方重以瞀昏而廢務粗嘗陳列未獲矜從黽
勉以來浸淫遂劇大懼典司之曠上煩程督之嚴伏惟
陛下詢事考言循名責實或輟夜分之寐常臨日昃之
朝萬方黎獻之多各皆祗辟三事大夫之守豈可瘝官
仰冀髙明俯昭悃愊念其服勞之乆愍其攖瘵之深及
未干鈇鉞之時令遂解機衡之任豈特少安於私義兹
惟畢協於師虞
　　乞退第三表(王安石/)
聖恩所及有隆天重地之施私義未安有深淵薄氷之
愳竊惟成湯髙宗之世有若伊尹傅説之臣其道則格
于帝而無疑其政則加乎民而有變后惟時又相亦有
終迨乎中世之陵夷非復古人之髣髴忠或不足以取
信而事事至於自明義或不足以勝奸而人人與之為
敵以此乘權而乆處孰能持禄以少安此臣之慮危於
居寵之時而昧死有均勞之乞况於抱病浸以瘝官伏
惟陛下道與日躋德侔乾覆哀一夫之失所樂萬物之
皆昌矧夫眷遇之優既已勤劬之乆宜蒙善貸使獲曲
全賜其疲賤之身假以安閒之地則敝車無用猶可具
於勞薪棄席未忘或再施於華幄
　　謝明堂覃恩轉官表(歐陽修/)
天地號令風雷鼔行一氣所均萬物咸被遂容僥倖亦
與褒升伏念臣材不逮人識非慮逺徒有事君之節未
知報國之方冐寵貪榮已踰其量見利臨得曽不知慙
此葢伏遇皇帝陛下堯舜聰明禹湯勤儉修前王之曠
典述先志以繼成昭致精禋躬臨路寢膺受上天之多
福推與萬方而不私臣於此時限以官守講儀制禮不
預議郎博士之流助祭陪祠不在諸侯方物之列既乏
一言之獻又亡執事之勞徒隨翟閽共享餘賜普天率
土難異衆以獨辭蹐厚跼髙但撫躬而無措
　　謝朱炎傳聖㫖令視事表(王安石/)
使㫖遄臻訓詞俯逮敢圖衰疾尚悞眷存伏念臣曲荷
搜揚乆孤付屬有能必獻未嘗擇事而辭難無力可陳
乃始籲天而求佚然方焦思有為之日以此懷恩未報
之身茍營燕安豈免慙悸伏蒙皇帝陛下人惟求舊義
不忘遐乃因乘詔賦命之臣更喻推轂授方之意踦履
亡用誠弗忍于弃捐朽株匪材尚奚勝于器使永惟奬
勵徒誓糜捐
　　謝復龍圖閣直學士表(歐陽修/)
恩還舊職事雪前誣感極心驚涕隨言出臣伏見前世
材賢之士身結主知勛徳之臣功施王室然尚或一遭
謗毁欲辨亡由少忤要權其禍不測顧如臣者何足道
哉臣材不迨于中人功無益于當世用之未見有効去
之無足可思矧㒺極之讒交興而並進易危之迹何恃
而不顛而聖心不忘恩意特至辨㒺欺於曖昧沮仇嫉
於衆多雖暫居譴謫之中而屢被陞遷之渥今又特蒙
甄録牽復寵名以臣之愚豈比前人而獨異推其所幸
盖由聖主之親逢謂宜如何可以論報再念臣稟生孤
拙本乏藝能徒因學古之勤粗識事君之節茍臨危効
命尚當不顧以奮身况為善亡傷何憚竭忠而報國誓
期盡瘁少答髙明
　　謝宣召入翰林表(歐陽修/)
使車入里君命在門閭巷驚傳豈識朝廷之故事縉紳
竦歎以為儒者之至榮在臣之愚何以堪此竊以文章
之任自古非輕待遇寵榮至有私人之目詢謀獻納因
加内相之名恩既異於常倫人愈難於稱職伏念臣器
非宏逺識匪該明學不通古今之宜材不適方圓之用
乆叨塵於侍從曽莫著於勞能而自出守外藩近遭家
禍茍存餘喘復齒周行風波流落者十年天日再瞻於
雙闕進對之際已蕭䬃於霜毛慰勞有加賜憫憐於玉
色形神若此志意可知身巳分於早衰心敢䝉於希進
加以覉危之迹仇嫉交攻進退動繫于羣言議論多煩
於睿聽雖覆載之造每賜保全而孤蹇偷安常思引去
伏蒙皇帝陛下俯憐舊物曲軫宸慈因内署之闕員俾
備官而承乏臣敢不勉尋舊學益勵前修感遺簮未棄
之仁竭駑馬已疲之力庻伸薄効少答鴻恩
　　謝宣召入院表(蘇軾/)
詔語春溫再命而僂使華天降一節以趨在故事以嘗
聞豈平生之敢望省循非稱愧汗交深竊以視草之官
自唐為盛雖職親事秘號為北門學士之榮而禄薄地
寒至有京兆掾曹之請豈如聖代一振儒風非徒好爵
之縻兼享大亨之養玉堂賜篆仰淳化之彌文寳帶重
金佩元豐之新渥既厚其禮愈難其人而臣以空踈冗
散之材衰病流離之後生還萬里坐閲三遷不綠左右
之容躐處賢豪之上此葢伏遇皇帝陛下生資文武天
祚聖神雖亮隂不言尚隱髙宗之德而訪落求助已啓
成王之心首擇輔臣次求法從知人材之難得采虚名
而用臣敢不益勵初心力圖後効才不逮古雖慙内相
之名志常在民庻免私人之誚
　　謝除侍讀表(蘇軾/)
北門視草已叨儒者之極榮西學上賢復玷侍臣之髙
選省循非稱愧汗交懷竊惟講讀之臣止以言語為職
考功課吏亡殿最之可書陳善閉邪有膏澤之潛潤豈
臣愚陋亦所克堪此盖伏遇太皇太后陛下憂思深長
徳業乆大受先帝投艱之託為神孫經逺之謀故選左
右前後之人㒺非吉士使知興亡治亂之效莫若多聞
謂臣雖無大過人之才知臣粗有不欺君之實故使朝
夕與於討論奉永日之清閒未知所報畢㣲生於盡瘁
終致此心
　　謝復官提舉玉局觀表(蘇軾/)
七年逺謫不意自全萬里生還適有天幸驟從縲絏復
齒縉紳伏念臣才不逮人性多忤物剛褊自用可謂小
忠猖狂妄行乃蹈大難皆臣自取不敢怨尤㑹真人之
勃興與萬物而更始而臣獨在幽逺最為冥頑迨兹起
廢之初倍費生成之力終蒙記録不遂棄捐此盖伏遇
皇帝陛下正位龍飛對時虎變神武不殺孰非受命之
符清淨無為坐獲銷兵之福聰明不作邪正自分使臣
得同草木之㣲共霑雷雨之澤臣敢不益堅素守深念
徃愆没齒何求不厭飯蔬之陋葢棺未已猶懷結草之
忠
　　南京留守謝上表(歐陽修/)
守宫鑰之謹嚴敢忘夙夜布政條之纎悉上副憂勤寄
任非堪兢營並集伏念臣賦材庸薄稟數奇屯毁譽交
興兩嘗過實寵榮踰分動輙招尤念報効之未伸敢不
竭忠而盡瘁因風波之可畏則思逺去以深藏迨此六
年外更三守學偷安而杜口負素志以媿心朽質易衰
已凋零於齒髪良時難得尚希慕於功名豈謂皇慈未
捐舊物擢從支郡委以名都惟此别京舊當孔道簿領
少勤於職事厨傳取悦於路人茍循俗吏之所為雖能
免過非有古人之大節未足報君
　　亳州謝上表(歐陽修/)
貳政非才雖獲奉身而退分符善地猶懷竊禄之慙祗
荷寵靈惟知戰懼伏念臣章句腐儒之學也豈足經邦
斗筲小器之量也寧堪大用而叨塵二府首尾八年荷
三朝之誤知罄一心而盡瘁若乃樞機宜慎而見事輙
言陷穽當前而横身不避竊尋前載未有能全怨出仇
家搆為死禍造謗于下者初若含沙之射影但期隂以
中人宣言于廷者遂肆鳴梟之惡音孰不聞而掩耳頼
聖人之在上廓日月之至明悉究罔誣遂投讒賊再念
臣性實甚愚而踈於接物事多輕信而待以至誠如彼
匪人失於泛愛平居握手惟期道義之交延譽當朝常
丐齒牙之論而未乾薦襧之墨已彎射羿之弓知士其
難世必以臣為戒常情共惡人將不食其餘而臣與遊
既昧於擇賢在滿不思於將覆自貽禍釁幾至顛隮上
煩睿聖之保全得完名節於終始洎懇辭於重任尤深
惻於皇慈雖避寵辭隆僅能去位而清資顯秩愈更叨
榮莫逃徼倖之譏實負心顔之靦斯葢伏遇皇帝陛下
乾坤大度堯舜至仁察臣自取於怨仇本由孤直憫臣
力難於勉彊盖迫衰殘既獲免于非辜仍曲從于私欲
遂同萬物俾無失所之嗟未盡餘生敢忘必報之効
　　謝男雱除中允説書表(王安石/)
恩驟加於私室多所超踰事或累於公朝誠難冐昧仰
煩睿訓曲喻至懷永惟眷奬之殊寔重兢慙之至伏念
臣首叨召節得侍詞林隨被贊書使陪經幄稍更嵗月
莫補㳙埃竊觀上智之日躋内訟淺聞而知困况如賤
息厥有童心尚迷鑚仰之方豈稱招延之禮恕已量主
非敢以私而自嫌為官擇人顧雖成命而宜改輙布可
辭之義上干難犯之威伏惟皇帝陛下屈體優容垂精
寵答謂大人照臨之道廣當養以蒙意小夫誦説之智
專遽忘其賤褒稱備厚訓飭加嚴揣實未安寄顔有恧
重念自古君臣之相與未有如臣父子之所遭葢當用
儒之時尤難講藝之職典謨方御實參備于討論誥誓
未終已繼叨于奬擢獲世官於閭巷嗣家學於朝廷自
非忘軀何以報國知人而官以哲慨已誤於明揚委質
而教之忠誓永肩於素守
　　謝元豐元年厯日表(曾鞏/)
一逺闕庭十移星厯顧彫零于齒髪亡報補于毫分伏
惟皇帝陛下叙大禹之九疇齊有虞之七政隂陽寒暑
㒺不若時草木昆蟲舉皆遂性循用頒正之典寵詒分
土之官臣幸備守藩預聞告朔去親方逺巳驚嵗月之
新許國雖堅更歎功名之晚惟體在民之意庻禆及物
之仁
　　謝賜漢書表(歐陽修/)
俯躬承命拭目生輝竊以右文興化乃致治之所先著
錄藏書須太平而大備惟漢室上繼三代之統而班史
自成一家之書文或舛訛盖其傳之已乆詔加刋定俾
後學之無疑一新方冊之文増煥秘書之府而奏篇之
始方經衡石之程賜本之榮惟及鈞樞之近敢期孤外
特與恩頒此盖伏遇皇帝陛下曲軫睿慈俯矜舊物謂
其嘗與臣隣之列不忍遽遺憐其自喜文字之間俾之
娯老然臣兩目昏眊雖嗟執巻之已艱十襲珍藏但誓
傳家而氷寳
　　謝賜對衣金帶馬表(蘇軾/)
服章在笥賁及衰殘衘勒過庭喜先徒御伏以物生有
待天地亡窮草木何知冐慶雲之渥采魚鰕至陋借滄
海之榮光雖若可觀終非其有妻孥相顧驚屢致于匪
頒道路竊窺或反増於指目此葢伏遇太皇太后陛下
聰明齊聖陳錫載周含垢匿瑕而察於求賢卑宫菲食
而侈於養士士豈輕于千里念非其人言有重於兼金
當思所報
　　謝賜對衣鞍馬表(王安石/)
出大庭之顯服束以精鏐引内廐之名駒傳之錯采隆
恩所逮朽質知榮竊念臣弱力淺聞乆憂積疹中預從
官之選外分守將之權僅免譴訶更蒙收召論思潤色
曽莫效於㣲勞衣被服乘乃前叨於異數此盖伏遇皇
帝陛下醲於慶賞詳在招延因示眷懷使知奮勵誓竭
愚忠之報冀無虚授之嫌
　　謝擅止散青苗錢放罪表(歐陽修/)
有罪必誅是為彜典原情以恕特出深仁聞命驚慙省
躬涕泗伏念臣以一介之㣲賤荷三聖之奬知寵禄既
豐初亡報効筋骸巳憊尚此遲徊曲蒙大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於農氓而臣方乆苦於昏衰初莫詳其利害既已
大諠於物議始知不便於人情亦嘗略陳衆弊之三冀
補萬分之一屬再當于班給顧已逼於㑹期雖具奏陳
乃先擅止據兹專妄合被譴呵豈謂伏蒙皇帝陛下深
軫睿慈俯矜朴拙免從吏議特貸刑章夫何艸木之㣲
曲被乾坤之施臣敢不益思祗畏更勵操修戒小人之
遂非希君子之改過冀圖薄効少答鴻私
　　謝失覺察妖賊放罪表(蘇軾/)
盜發所臨守臣固當重責罪疑則赦聖主所以廣恩自
驚廢逐之餘猶在愍憐之數伏念臣早蒙殊遇擢領大
邦上不能以道化民達忠孝於所部下不能以刑齊物
消奸宂於未萌致使妄庸敢圖僣逆原其不職夫豈勝
誅况兹溝瀆之中重遇雷霆之譴無官可削撫已知危
至於捕斬羣盜之功乃是鄰近一夫之力靖言其始偶
出於臣雖為國督奸常懷此志而因人成事豈足言勞
勉自列於涓埃庻少寛於斧鉞豈謂蕩然之澤許以勿
推収驚魄于散亡假餘生之晷刻退思所自為幸何多
此葢伏遇皇帝陛下舞虞舜之干示人不殺祝成湯之
網與物求生其間用刑本不得巳稍有可赦無不從寛
務在考實而原情何嘗記過而忘善益悟向時之所坐
皆是㣲臣之自貽感愧終身論報無地布衣蔬食或未
死於飢寒石心木腸誓不忘於忠義
　　杭州謝放罪表(蘇軾/)
臣近以法外刺配本州百姓顔益二人上章待罪奉聖
㫖特放罪者職在承宣當遵三尺之約束事關利害輙
從一切之便宜曲荷天慈不從吏議伏念臣早緣剛拙
屢致憂虞用之朝廷則逆耳之惷形於言施之郡縣則
疾惡之心見於政雖知難每以為戒而臨事不能自回
茍非日月之明肝膽必照則臣豈惟獲罪于今日乆已
見傾於衆言恭惟皇帝陛下濬哲生知清明旁逹委任
羣下退託於不能愛養成材惟恐其有過知臣欲去一
方之積弊須除二猾以示民特屈憲章以全器使臣敢
不省循過咎祗服簡書眷此善良自不犯於漢法時有
貸捨用益廣於堯仁
　　謝太皇太后表(蘇軾/)
亂羣之誅不請而决盖恩威之亡素致奸猾之敢行方
俟譴呵豈期寛宥伏以法吏網宻盖出於近年守臣權
輕無甚於今日觀祖宗信任之意以州郡責成於人不
擇師帥之良但知繩墨之馭若平居僅能守法則緩急
何以使民顧臣不才難以議此恭惟太皇太后陛下寛
仁從衆信順得天推一身之至公納萬方於無罪而臣
始終被遇中外蒙恩謂事有專而合宜情無他而可恕
故加貸捨以示寵綏朝廷之明粗以臣為可信吏民自
服當不令而率從
　
　
　
　
　
　
　
　
　
　
　
　
　文編巻九
欽定四庫全書
　文編巻十
　　　　　　　　　　　　明　唐順之　編
　　魏相條國家便宜奏(漢書/)
臣聞明主在上賢輔在下則君安虞而民和睦臣相幸
得備位不能奉明法廣教化理四方以宣聖徳民多背
本趨末或有饑寒之色為陛下之憂臣相罪當萬死臣
相知能淺薄不明國家大體時用之宜惟民終始未得
所繇竊伏觀先帝聖徳仁恩之厚勤勞天下垂意黎庶
憂水旱之災為民貧窮發倉廩振乏餒遣諫大夫博士
巡行天下察風俗舉賢良平寃獄冠葢交道省諸用寛
租賦弛山澤陂池禁秣馬酤酒貯積所以周急繼困慰
安元元便利百姓之道甚備臣相不能悉陳昧死奏故
事詔書凡二十三事臣謹案王法必本於農而務積聚
量入制用以備凶災亡六年之畜尚謂之急元鼎三年
平原渤海太山東郡溥被災害民饑死于道路二千石
不豫慮其難使至于此賴明詔振捄乃得䝉更生今嵗
不登穀暴騰踴臨秋収歛猶有乏者至春恐甚亡以相
恤西羌未平師旅在外兵革相乘臣竊寒心宜蚤圖其
備唯陛下留神元元帥繇先帝盛德以撫海内
　　趙充國上屯田奏一(漢書/)
臣聞兵者所以明德除害也故舉得於外則福生於内
不可不慎臣所將吏士馬牛食月用糧穀十九萬九千
六百三十斛鹽千六百九十三斛茭藳二十五萬二百
八十六石難久不解繇役不息又恐它夷卒有不虞之
變相因並起為明主憂誠非素定廟勝之策且羌虜易
以計破難用兵碎也故臣愚以為擊之不便計度臨羌
東至浩亹羌虜故田及公田民所未墾可二千頃以上
其間郵亭多壞敗者臣前部士入山伐材木大小六萬
餘枚皆在水次願罷騎兵留弛刑應募及淮陽汝南步
兵與吏士私從者合凡萬二百八十一人用穀月二萬
七千三百六十三斛鹽三百八斛分屯要害處冰解漕
下繕鄉亭浚溝渠治湟陿以西道橋七十所令可至鮮
水左右田事出賦人二十畮至四月草生發郡騎及属
國胡騎伉健各千倅馬什二就草為田者遊兵以充入
金城郡益積畜省大費令大司農所轉穀至者足支萬
人一歲食謹上田處及器用簿惟陛下裁許
　　趙充國上屯田奏二(漢書/)
臣聞帝王之兵以全取勝是以貴謀而賤戰戰而百勝
非善之善者也故先為不可勝以待敵之可勝蠻夷習
俗雖殊於禮義之國然其欲避害就利愛親戚畏死亡
一也今虜亡其美地薦草(薦草稠/草也)愁於寄託遠遯骨肉
心離人有畔志而明主般師罷兵萬人留田順天時因
地利以待可勝之敵雖未即伏辜兵決可期月而望羌
虜瓦解前後降者萬七百餘人及受言去者凡七十輩
此坐支解羌虜之具也臣謹條不出兵留田便宜十二
事步兵九校吏士萬人留屯以為武備因田致穀威徳
並行一也又因排折羌虜令不得歸肥饒之地貧破其
衆以成羌虜相畔之漸二也居民得並田作不失農業
三也軍馬一月之食度支甲士一歲罷騎兵以省大費
四也至春省甲士卒循河湟漕穀至臨羌以眎羌虜揚
威武傳世折衝之具五也以閒暇時下所伐材繕治郵
亭充入金城六也兵出乘危徼幸不出令反畔之虜竄
於風寒之地離霜露疾疫瘃墮之患坐得必勝之道七
也亡經阻逺追死傷之害八也内不損威武之重外不
令虜得乘間之埶九也又亡驚動河南大开小开使生
他變之憂十也治湟陿中道橋令可至鮮水以制西域
信威千里從枕席上過師十一也大費既省徭役豫息
以戒不虞十二也留屯田得十二便出兵失十二利臣
充國材下犬馬齒衰不識長策惟明詔博詳公卿議臣
採擇
　　趙充國上屯田奏三(漢書/)
臣聞兵以計為本故多筭勝少筭先零羌精兵今餘不
過七八千人失地逺客分散饑凍䍐开莫須又頗暴略
其羸弱畜産畔還者不絶皆聞天子明令相捕斬之賞
臣愚以為虜破壞可日月冀逺在來春故曰兵決可期
月而望竊見北邊自燉煌至遼東萬一千五百餘里乗
塞列隧有吏卒數千人虜數大衆攻之而不能害今留
步士萬人屯田地埶平易多高山遠望之便部曲相保
為塹壘木樵(與譙同謂/高樓望敵)校聨不絶便兵弩飭鬭具㷭火
幸通埶及并力以逸待勞兵之利者也臣愚以為屯田
内有亡費之利外有守禦之備騎兵雖罷虜見萬人留
田為必禽之具其土崩歸徳宜不久矣從今盡三月虜
馬羸瘦必不敢捐其妻子于它種中遠涉河山而來為
寇又見屯田之士精兵萬人終不敢復將其累重還歸
故地是臣之愚計所以度虜且必瓦解其處不戰而自
破之策也至于虜小寇盜時殺人民其原未可卒禁臣
聞戰不必勝不茍接刃攻不必取不茍勞衆誠令兵出
雖不能滅先零亶能令虜絶不為小寇則出兵可也即
今同是而釋坐勝之道從乗危之埶往終不見利空内
自罷敝貶重而自損非所以視蠻夷也又大兵一出還
不可復留湟中亦未可空如是徭役復發也且匈奴不
可不備烏桓不可不憂今久轉運煩費傾我不虞之用
以贍一隅臣愚以為不便校尉臨衆幸得承威德奉厚
幣撫循衆羌諭以明詔宜皆鄉風雖其前辭嘗曰得亡
效五年宜亡它心不足以故出兵臣竊自惟念奉詔出
塞引軍逺擊窮天子之精兵散車甲于山埜雖亡尺寸
之功媮得避慊之便而亡後咎餘責此人臣不忠之利
非明主社稷之福也臣幸得奮精兵討不義久留天誅
辠當萬死陛下寛仁未忍加誅令臣數得孰計愚臣伏
計孰甚不敢避斧鉞之誅昧死陳愚惟陛下省察
　　劉向上星孛等奏(漢書/)
臣聞帝舜戒伯禹毋若丹朱傲周公戒成王毋若殷王
紂詩曰殷監不遠在夏后之世亦言湯以桀為戒也聖
帝明王常以敗亂自戒不諱廢興故臣敢極陳其愚惟
陛下留神察焉謹按春秋二百四十二年日食三十六
襄公尤數率三嵗五月有竒而一食漢興訖竟寧孝景
帝尤數率三嵗一月而一食臣向嘗數言日當食今連
三年比食自建始以來二十嵗間而八食率二嵗六月
而一發古今罕有異有小大希稠占有舒疾緩急而聖
人所以斷疑也易曰觀乎天文以察時變昔孔子對魯
哀公並言夏桀殷紂暴虐天下故厯失則攝提失方孟
陬亡紀此皆易姓之變也秦始皇之末至二世時日月
薄食山陵淪亡辰星出于四孟太白經天而行亡雲而
雷枉矢夜光熒惑襲月㜸火燒宫埜禽戲廷都門内崩
長人見臨洮石隕于東郡星孛大角大角以亡觀孔子
之言考暴秦之異天命信可畏也及項籍之敗亦孛大
角漢之入秦五星聚于東井得天下之象也孝惠時有
雨血日食於衝滅光星見之異孝昭時有泰山卧石自
立上林僵栁復起大星如月西行衆星隨之此為特異
孝宣興起之表天狗夾漢而西久隂不雨者二十餘日
昌邑不終之異也皆著於漢紀觀秦漢之易世覽惠昭
之亡後察昌邑之不終視孝宣之紹起天之去就豈不
昭昭然㢤高宗成王亦有雊雉拔木之變能思其故故
高宗有百年之福成王有復風之報神明之應應若景
嚮世所同聞也幸得託末屬誠見陛下寛明之徳冀銷
大異而興高宗成王之聲以崇劉氏故豤豤數奸死亡
之誅今日食尤屢星孛東井攝提炎及紫宫有識長老
莫不震動此變之大者也其事難一二記故易曰書不
盡言言不盡意是以設卦指爻而復說義書曰伻來以
圖天文難以相曉臣雖圖上猶須口說然後可知願賜
清燕之間指圖陳状
　　王尊劾丞相衡等奏(漢書/)
丞相衡御史大夫譚位三公典五常九徳以總方畧壹
統類廣教化美風俗為職知中書謁者令顯等專權擅
埶大作威福縱恣不制亡所畏忌為海内患害不以時
白奏行罰而阿諛曲從附下罔上懷邪迷國亡大臣輔
政之義皆不道在赦令前赦後衡譚舉奏顯不自陳不
忠之罪而反揚著先帝任用傾覆之徒妄言百官畏之
甚于主上卑君尊臣非所宜稱失大臣體又正月行幸
曲臺臨饗罷衛士衡與中二千石大鴻臚賞等會坐殿
門下衡南鄉賞等西鄉衡更為賞布東鄉席起立延賞
坐私語如食頃衡知行臨百官共職萬衆會聚而設不
正之席使下坐上相比為小惠於公門之下動不中禮
亂朝廷爵秩之位衡又使官大奴入殿中問行起居還
言漏上十四刻行臨到衡安坐不變色改容亡怵惕肅
敬之心驕慢不謹皆不敬
　　御史中丞衆等劾薛况奏(漢書/)
况朝臣父故宰相再封列侯不相敕丞佐而骨肉相疑
疑咸受修言以謗毁宣咸所言皆宣行迹衆人所共見
公家所宜聞况知咸給事中恐為司𨽻舉奏宣而公令
明等迫切宫闕要遮創戮近臣於大道人衆中欲以鬲
塞聰明杜絶論議之端桀黠亡所畏忌萬衆讙譁流聞
四方不與凡民忿怒爭鬭者同臣聞敬近臣為近主也
禮公門式路馬君畜産且猶敬之春秋之義意惡功遂
不免於誅上浸之源不可畏也况首為惡明手傷功意
俱惡皆大不敬明當以重論及况皆弃市
　　㳙勲論丞相宣奏(漢書/)
春秋之義王人微者序乎諸侯之上尊王命也臣幸得
奉使以督察公卿以下為職今丞相宣請遣掾史以宰
士督察天子奉使命大夫甚誖逆順之理宣本不師受
經術因事以立奸威案浩商所犯一家之禍耳而宣欲
專權作威乃害于國不可之大者願下中朝特進列侯
將軍以下正國法度
　　翟方進劾㳙勲奏(漢書/)
臣聞國家之興尊尊而敬長爵位上下之禮王道綱紀
春秋之義尊上公謂之宰海内亡不統焉丞相進見聖
主御坐為起在輿為下羣臣宜皆承順聖化以視四方
勲吏二千石幸得奉使不遵禮儀輕謾宰相賤易上卿
而又詘節失度邪讇亡常色厲内荏墮國體亂朝廷之
序不宜處位臣請下丞相免勲
　　翟方進劾陳咸等奏(漢書/)
立素行積為不善衆人所共知邪臣自結附托為黨庶
㡬立與政事欲獲其利今立斥逐就國所交結尤著者
不宜備大臣為郡守案後將軍朱博鉅鹿太守孫閎故
光禄大夫陳咸與立交通厚善相與為腹心有背公死
黨之信欲相攀援死而後已皆内有不仁之性而外有
雋材過絶於人勇猛果敢處事不疑所居皆尚殘賊酷
虐苛刻慘毒以立威而亡纎介愛利之風天下所共知
愚者猶惑孔子曰人而不仁如禮何人而不仁如樂何
言不仁之人亡所施用不仁而多材國之患也此三人
皆内懷奸猾國之所患而深相與結信於貴戚奸臣此
國家大憂大臣所宜没身而爭也昔季孫行父有言曰
見有善于君者愛之若孝子之養父母也見不善者誅
之若鷹鸇之逐鳥爵也翅翼雖傷不避也貴戚彊黨之
衆誠難犯犯之衆敵並怨善惡相冐臣幸得備宰相不
敢不盡死請免博閎咸歸故鄉以銷奸雄之黨絶羣邪
之望
　　陳崇劾陳遵奏(漢書/)
遵兄弟幸得䝉恩超等厯位遵爵列侯備郡守級州牧
奉使皆以舉直察枉宣揚聖化為職不正身自慎始遵
初除乘藩車入閭巷過寡婦左阿君置酒謌謳遵起舞
跳梁頓仆坐上暮因留宿為侍婢扶卧遵知飲酒飫宴
有節禮不入寡婦之門而湛酒溷肴亂男女之別輕辱
爵位羞汙印韍惡不可忍聞臣請皆免
　　毋將隆収還武庫兵器奏(漢書/)
武庫兵器天下公用國家武備繕治造作皆度大司農
錢大司農錢自乗輿不以給共養共養勞賜一出少府
葢不以本藏給末用不以民力共浮費別公私示正路
也古者諸侯方伯得顓征伐乃賜斧鉞漢家邊吏職在
距寇亦賜武庫兵皆任其事然後䝉之春秋之誼家不
藏甲所以抑臣威損私力也今賢等便僻弄臣私恩微
妾而以天下公用給其私門契國威器共其家備民力
分於㺯臣武兵設於微妾建立非宜以廣驕僣非所以
示四方也孔子曰奚取於三家之堂臣請収還武庫
　　賈讓論治河奏(漢書/)
治河有上中下策古者立國居民疆理土地必遺川澤
之分度水埶所不及大川亡防小水得入陂障卑下以
為汚澤使秋水多得有所休息左右游波寛緩而不迫
夫土之有川猶人之有口也治土而防其川猶止兒啼
而塞其口豈不遽止然其死可立而待也故曰善為川
者決之使道善為民者宣之使言葢隄防之作近起戰
國壅防百川各以自利齊與趙魏以河為竟趙魏瀕山
齊地卑下作隄去河二十五里河水東抵齊隄則西汎
趙魏趙魏亦為隄去河二十五里雖非其正水尚有所
游盪時至而去則填淤肥美民耕田之或久亡害稍築
室宅遂成聚落大水時至漂没則更起隄防以自救稍
去其城郭排水澤而居之湛溺自其宜也今隄防陿者
去水數百步逺者數里近黎陽南故大金隄從河西西
北行至西山南頭乃折東與東山相屬民居金隄東為
廬舎往十餘嵗更起隄從東山南頭直南與故大隄會
又内黄界中有澤方數十里環之有隄往十餘歲太守
以賦民民今起廬舎其中此臣親所見者也東郡白馬
故大隄亦復數重民皆居其間從黎陽北盡魏界故大
隄去河逺者數十里内亦數重此皆前世所排也河從
河内北至黎陽為石隄激使東抵東郡平剛又為石隄
使西北抵黎陽觀下又為石隄使東北抵東郡津北又
為石隄使西北抵魏郡昭陽又為石隄激使東北百餘
里間河再西三東迫阨如此不得安息今行上策徙冀
州之民當水衝者決黎陽遮害亭放河使北入海河西
薄大山東薄金隄埶不能逺泛濫期月自定難者將曰
若如此敗壞城郭田廬冡墓以萬數百姓怨恨昔大禹
治水山陵當路者毁之故鑿龍門辟伊闕析底柱破碣
石墮斷天地之性此乃人功所造何足言也今瀕河十
郡治隄歲費且萬萬及其大決所殘亡數如出數年治
河之費以業所徙之民遵古聖之法定山川之位使神
人各處其所而不相奸且以大漢方制萬里豈其與水
爭咫尺之地㢤此功一立河定民安千載亡患故謂之
上策若乃多穿漕渠於冀州地使民得以溉田分殺水
怒雖非聖人法然亦救敗術也難者將曰河水高於平
地歲增隄防猶尚決溢不可以開渠臣竊按視遮害亭
西十八里至淇水口乃有金隄高一丈自是東地稍下
隄稍高至遮害亭高四五丈往五六歲河水大盛增丈
七尺壞黎陽南郭門入至隄下水未踰隄二尺所從隄
上北望河高出民屋百姓皆走上山水留十三日隄潰
二所吏民塞之臣循隄上行視水埶南七十餘里至淇
口水適至隄半計出地上五尺所今可從淇口以東為
石隄多張水門初元中遮害亭下河去隄足數十步至
今四十餘歲適至隄足由是言之其地堅矣恐議者疑
河大川難禁制滎陽漕渠足以卜之其水門但用木與
土耳今據堅地作石隄埶必完安冀州渠首盡當卬此
水門治渠非穿地也但為東方一隄北行三百餘里入
漳水中其西因山足高地諸渠皆往往股引取之旱則
開東方下水門溉冀州水則開西方高門分河流通渠
有三利不通有三害民常罷於救水半失作業水行地
上湊潤上徹民則病濕氣木皆立枯鹵不生穀決溢有
敗為魚鼈食此三害也若有渠溉則鹽鹵下隰填淤加
肥故種禾麥更為秔稻高田五倍下田十倍轉漕舟船
之便此三利也今瀕河隄吏卒郡數千人伐買薪石之
費歲數千萬足以通渠成水門又民利其灌溉相率治
渠雖勞不罷民田適治河隄亦成此誠富國安民興利
除害支數百歲故謂之中策若乃繕完故隄增卑倍薄
勞費無已數逢其害此最下策也
　　朱博復置御史大夫奏(漢書/)
帝王之道不必相襲各繇時務高皇帝以聖徳受命建
立鴻業置御史大夫位次丞相典正法度以職相參總
領百官上下相監臨厯載二百年天下安寧今更為大
司空與丞相同位未獲嘉祐故事選郡國守相高第為
中二千石選中二千石為御史大夫任職者為丞相位
次有序所以尊聖徳重國相也今中二千石未更御史
大夫而為丞相權輕非所以重國政也臣愚以為大司
空官可罷復置御史大夫遵奉舊制臣願盡力以御史
大夫為百寮率
　　朱博復刺史奏(漢書/)
漢家至徳溥大宇内萬里立置郡縣部刺史奉使典州
督察郡國吏民安寧故事居部九歲舉為守相其有異
材功効著者輒登擢秩卑而賞厚咸勸功樂進前丞相
方進奏罷刺史更置州牧秩真二千石位次九卿九卿
闕以高第補其中材則茍自守而已恐功効陵夷奸宄
不禁臣請罷州牧置刺史如故
　　丙吉奏記霍光(漢書/)
將軍事孝武皇帝受襁褓之屬任天下之寄孝昭皇帝
早崩亡嗣海内憂懼欲亟聞嗣主發䘮之日以大誼立
後所立非其人復以大誼廢之天下莫不服焉方今社
稷宗廟羣生之命在將軍之一舉竊伏聽於衆庶詧其
所言諸侯宗室在列位者未有所聞于民間也而遺詔
所養武帝曾孫名病已在掖庭外家者吉前使居郡邸
時見其㓜小至今十八九矣通經術有美材行安而節
和願將軍詳大議參以蓍龜豈宜褒顯先使入侍令天
下昭然知之然後決定大䇿天下幸甚
　
　
　
　
　
　
　
　文編巻十
欽定四庫全書
　文編巻十一
　　　　　　　　　　　　明　唐順之　編
　　蘇代遺燕王書(國䇿/)
齊伐宋宋急蘇代乃遺燕昭王書曰夫列在萬乘而寄
質于齊名卑而權輕奉齊助之伐宋民勞而實費破宋
殘楚淮北肥大齊讐强而國弱也此三者皆國之大敗
也而足下行之將欲以除害取信于齊也而齊未加信
于足下而忌燕也愈甚矣然則足下之事齊也失所為
矣夫民勞而實費又亡尺寸之功破宋肥讐而世負其
禍矣足下以宋加淮北强萬乗之國也而齊并之是益
一齊也北夷方土百里加之以魯衛此所謂强萬乘之
國也而齊并之是益二齊也夫一齊之强而燕猶不能
支也今乃以三齊臨燕其禍必大矣雖然臣聞智者之
舉事也轉禍而為福因敗而成功者也齊人紫敗素也
而賈十倍越王勾踐棲于會稽而後殘吳霸天下此皆
轉禍而為福因敗而為功者也今王若欲轉禍而為福
因敗而為功乎則莫如遥霸齊而厚尊之使之盟于周
室盡焚天下之秦符約曰夫上計破秦其次長賔客秦
秦挾賔客以待破秦王必患之秦五世以結諸侯今為
齊下秦王之志茍得窮齊不憚以一國都為功然而王
何不使布衣之人以窮齊之説説秦謂秦王曰燕趙破
宋肥齊尊齊而為之下者燕趙非利之也弗利而勢為
之者何也以不信秦王也今王何不使可以信者接収
燕趙令涇陽君若高陵君先於燕趙秦有變因以為質
則燕趙信秦矣秦為西帝趙為中帝燕為北帝立為三
帝而令諸侯韓魏不聴則秦伐之齊不聴則燕趙伐之
天下孰敢不聴天下服聴因驅韓魏以攻齊曰必反宋
地而歸楚之淮北夫反宋地而歸楚之淮北燕趙之所
同利也並立三帝燕趙之所同願也夫實得所利名得
所願則燕趙之棄齊也猶釋敝躧今王之不收燕趙則
齊霸必成矣諸侯戴齊而王獨弗從也是國伐也諸侯
戴齊而王從之是名卑也王不収燕趙名卑而國危王
収燕趙名尊而國寧夫去尊寧而就卑危智者不為也
秦王聞若説也必如刺心然則王何不務使智士以若
此言說秦伐齊必矣夫取秦上交也伐齊正利也尊上
交務正利聖王之事也(燕昭王善其書曰先人嘗有德/蘇氏子之之亂而蘇氏去燕燕)
(欲報讐仇於齊非蘇氏莫可乃召蘇氏/復善待之與謀伐齊竟破齊閔王出走)
　　蘇代約燕昭王書(國䇿/)
秦召燕王燕王欲往蘇代約燕王曰楚得枳而國亡齊
得宋而國亡齊楚不得以有枳宋事秦者何也是則有
功者秦之深讐也秦取天下非行義也暴也秦之行暴
正告天下告楚曰蜀地之甲輕舟浮于汶乘夏水而下
江五日而至郢漢中之甲輕舟出于巴乘夏水下漢四
日而至五渚寡人積甲宛東下隨智者不及謀勇者不
及怒寡人如射隼矣王乃待天下之攻函谷不亦逺乎
楚王為是之故十七年事秦秦正告韓曰我起乎少曲
一日而斷太行我起乎宜陽而觸平陽二日而莫不盡
繇我離兩周而觸鄭五日而國舉韓氏以為然故事秦
秦正告魏曰我舉安邑塞女㦸韓氏太原巻下軹道道
南陽封冀兼包兩周乘夏水浮輕舟彊弩在前銛㦸在
後决滎口魏亡大梁决白馬之口魏亡濟陽决宿胥之
口魏亡虚頓丘陸攻則擊河内水攻則滅大梁魏以為
然故事秦秦欲攻安邑恐齊據之則以宋委于齊曰宋
王亡道為木人以象寡人射其面寡人地絶兵遠不能
攻也王茍能破宋有之寡人如自得之已得安邑塞女
㦸因以破宋為齊辠秦欲攻韓恐天下救之則以齊委
于天下曰齊人四與寡人約四欺寡人必率天下以攻
寡人者三有齊無秦無齊有秦必伐之必亡之已得宜
陽少曲致藺離石因以破齊為天下罪秦欲攻魏重楚
則以南陽委於楚曰寡人固與韓且絶矣殘均陵塞黽
隘茍利于楚寡人如自有之魏棄與國而合於秦因以
塞黽隘為楚罪兵困于林中重燕趙以膠東委于燕以
濟西委于趙已得講於魏質公子延因犀首攻趙兵傷
于離石遇敗于馬陵而重魏則以葉蔡委于魏已得
講于趙則刼魏魏不為割困則使太后穰侯為和贏
則兼欺舅與母適燕者曰以膠東適趙者曰以濟西適
魏者曰以葉蔡適楚者曰以塞鄳阨適齊者曰以宋必
令其言如循環用兵如刺蜚母不能知舅不能約龍賈
之戰岸門之戰封陵之戰高商之戰趙莊之戰秦之所
殺三晉之民數百萬今其生者皆死秦之孤也西河之
外上雒之地三川晉國之禍三晉之半秦禍如此其大
而燕趙之秦者皆以爭事秦說其主此臣之所大患(燕/昭)
(王不行蘇代復重于燕燕反約從親如蘇秦時或從或/否而天下由此宗蘇氏之從約代厲皆以夀死名顯諸)
(侯/)
　　枚乘奏吳王書(漢書/)
臣聞得全者全昌失全者全亡舜無立錐之地以有天
下禹無十户之聚以王諸侯湯武之土不過百里上不
絶三光之明下不傷百姓之心者有王術也故父子之
道天性也忠臣不避重誅以直諌則事亡遺策功流萬
世臣乘願披腹心而効愚忠惟大王少加意念惻怛之
心於臣乘言夫以一縷之任繫千鈞之重上縣無極之
高下垂不測之淵雖甚愚之人猶知哀其將絶也馬方
駭鼓而驚之繫方絶又重鎮之繫絶於天不可復結隊
入深淵難以復出其出不出間不容髪能聽忠臣之言
百舉必脱必若所欲為危於絫卵難于上天變所欲為
易於反掌安于泰山今欲極天命之壽敝亡窮之樂究
萬乘之埶不出反掌之易以居泰山之安而欲乘絫卵
之危走上天之難此愚臣之所大惑也人性有畏其景
而惡其跡者却背而走迹逾多景愈疾不知就隂而止
景滅迹絶欲人勿聞莫若勿言欲人勿知莫若勿為欲
湯之凔一人炊之百人揚之亡益也不如絶薪止火而
已不絶之於彼而救之於此譬猶抱薪而救火也養由
基楚之善射者也去楊葉百步百發百中楊葉之大加
百中焉可謂善射矣然其所止乃百步之内耳比於臣
乘未知操弓持矢也福生有基禍生有胎納其基絶其
胎禍自何來泰山之霤穿石單極之䋁斷幹水非石之
鑚索非木之鋸漸靡便之然也夫銖銖而稱之至石必
差寸寸而度之至丈必過石稱丈量徑而寡失夫十圍
之木始生如蘖足可搔而絶手可擢而拔據其未生先
其未形也磨礱底厲不見其損有時而盡種樹畜養不
見其益有時而大積徳累行不知其善有時而用弃義
背理不知其惡有時而亡臣願大王熟計而身行之此
百世不易之道也
　　鄒陽諫吳王書(漢書/)
臣聞秦倚曲臺之宫懸衡天下畫地而人不犯兵加胡越
至其晚節末路張耳陳勝連從兵之據以叩函谷咸陽
遂危何則列郡不相親萬室不相救也今胡數涉北河
之外上覆飛鳥下不見伏兔鬭城不休救兵不至死者
相隨輦車相屬轉粟流輸千里不絶何則彊趙責于河
間六齊望于惠后城陽顧於盧博三淮南之心思墳墓
大王不憂臣恐救兵之不專胡馬遂進窺于邯鄲越水
長沙還舟青陽雖使梁并淮陽之兵下淮東越廣陵以
遏越人之糧漢亦折西河而下北守漳水以輔大國敵
亦益進越亦益深此臣之所為大王患也臣聞蛟龍襄
首奮翼則浮雲出游霧雨咸集聖王底節修徳則游談
之士歸義思名今臣盡智畢議易精極慮則無國不可
奸飾固陋之心則何王之門不可曳長裾乎然臣所以
厯數王之朝背淮千里而自致者非惡臣國而樂呉民
也竊高下風之行尤説大王之義故願大王之亡忽察
聴其至臣聞鷙鳥累百不如一鶚夫全趙之時武力鼎
士袨服樷臺之下者一旦成市而不能止幽王之湛患
淮南連山東之俠死士盈朝不能還厲王之西也然則
計議不得雖諸賁不能安其位亦明矣故願大王審畫
而已始孝文皇帝據關入立寒心銷志不明求衣自立
天子之後使東牟朱虚東褒儀父之後深割嬰兒王之
壤子王梁代益以淮陽卒仆濟北囚弟于雍者豈非象
新垣平等哉今天子新據先帝之遺業左規山東右制
闗中變權易埶大臣難知大王弗察臣恐周鼎復起于
漢新垣過計于朝則我吳遺嗣不可期於世矣高皇帝
燒棧道灌章邯兵不留行収敝民之倦東馳函谷西楚
大破水攻則章邯以亡其城陸擊則荆王以失其地此
皆國家之不㡬者也願大王熟察之
　　鄒陽獄中上梁王書(漢書/)
臣聞忠無不報信不見疑臣常以為然徒虚語耳昔荆
軻慕燕丹之義白虹貫日太子畏之衛先生為秦畫長
平之事太白食昴昭王疑之夫精變天地而信不諭兩
主豈不哀哉今臣盡忠竭誠畢義願知左右不明卒從
吏訊為世所疑是使荆軻衛先生復起而燕秦不寤也
願大臣熟察之昔玉人獻寶楚王誅之李斯竭忠胡亥
極刑是以箕子佯狂接輿避世恐遭此患也願大王察
玉人李斯之意而後楚王胡亥之聴毋使臣為箕子接
輿所笑臣聞此干剖心子胥鴟夷臣始不信乃今知之
願大王熟察少加憐焉語曰有白頭如新傾葢如故何
則知與不知也故樊於期逃秦之燕藉荆軻首以奉丹
事王奢去齊之魏臨城自剄以郤齊而存魏夫王奢樊
於期非新於齊秦而故於燕魏也所以去二國死兩君
者行合於志慕義亡窮也是以蘇秦不信於天下為燕
尾生白圭戰亡六城為魏取中山何則誠有以相知也
蘇秦相燕人惡之燕王燕王按劒而怒食以駃騠白圭
顯于中山人惡之魏文侯文侯賜以夜光之璧何則兩
主二臣剖心析肝相信豈移於浮辭哉故女亡美惡入
宫見妒士亡賢不肖入朝見嫉昔司馬喜臏脚于宋卒
相中山范雎拉脅折齒于魏卒為應侯此二人者皆信
必然之畫捐朋黨之私挾孤獨之交故不能自免于嫉
妒之人也是以申徒狄蹈雍之河徐衍負石入海不容
于世義不茍取比周於朝以移主上之心故百里奚乞
于道路繆公委之以政寗戚飯牛車下桓公任之以國
此二人者豈素宦于朝借譽于左右然後二主用之哉
感于心合于行堅如膠漆昆弟不能離豈惑於衆口哉
故偏聴生奸獨任成亂昔魯聴季孫之說逐孔子宋任
子冉之計囚墨翟夫以孔墨之辨不能自免于讒諛而
二國以危何則衆口鑠金積毁銷骨也秦用戎人由余
而霸中國齊用越人子臧而彊威宣此二國豈拘于俗
牽于世係奇偏之辭哉公聴並觀垂明當世故意合則
秦越為兄弟由余子臧是矣不合則骨肉為讐敵朱象
管蔡是矣今人主誠能用齊秦之明後魯宋之聴則五
霸不足侔而三王易為也是以聖王覺寤捐子之之心
而不悅田常之賢封比干之後修孕婦之墓故功業覆
於天下何則欲善亡厭也夫晉文親其讐彊霸諸侯齊
桓用其仇而一匡天下何則慈仁殷勤誠嘉於心不可
以虛辭借也至夫秦用商鞅之法東弱韓魏立彊天下
卒車裂之越用大夫種之謀禽勁呉而霸中國遂誅其
身是以叔孫敖三去相而不悔於陵仲子辭三公為人
灌園今人主誠能去驕傲之心懷可報之意披心腹見
情素墮肝膽施厚徳終與之窮達亡愛於士則桀之犬
可使吠堯跖之客可使刺由何况因萬乘之權假聖王
之資乎然則荆軻湛七族要離燔妻子豈足為大王道
哉臣聞明月之珠夜光之璧以闇投人於道衆莫不按
劍相眄者何則無因而至前也蟠木根柢輪囷離奇而
為萬乘器者以左右先為之容也故無因而至前雖出
隋珠和璧祗結怨而不見德有人先游則枯木朽株樹
功而不忘今夫天下布衣窮居之士身在貧羸雖䝉堯舜
之術挾伊管之辨懷龍逢比干之意而素亡根柢之容
雖竭精神欲開忠于當世之君則人主必襲按劍相眄
之迹矣是使布衣之士不得為枯木朽株之資也是以
聖王制世御俗獨化於陶鈞之上而不牽乎卑辭之語
不奪乎衆多之口故秦皇帝任中庶子䝉嘉之言以信
荆軻而匕首竊發周文王獵涇渭載吕尚歸以王天下
秦信左右而亡周用烏集而王何則以其能越拘攣之
語馳域外之議獨觀乎昭曠之道也今人主沈諂諛之
辭牽帷廧之制使不羈之士與牛驥同皁此鮑焦所以
憤于世也臣聞盛飾入朝者不以私汚義底厲名號者
不以利傷行故里名勝母曾子不入邑號朝歌墨子回
車今欲使天下廖廓之士籠於威重之權脅於位勢之
貴回面污行以事諂諛之人而求親近于左右則士有
伏死堀穴巖藪之中耳安有盡忠信而趨闕下者哉
　
　
　
　
　
　
　
　
　
　
　文編巻十一
欽定四庫全書
　文編巻十二
　　　　　　　　　　　　明　唐順之　編
　　司馬相如諫獵書(漢書/)
臣聞物有同類而殊能者故力稱烏獲捷言慶忌勇期
賁育臣之愚竊以為人誠有之獸亦宜然今陛下好陵
阻險射猛獸卒然遇逸材之獸駭不存之地犯屬車之
清塵輿不及還轅人不暇施巧雖有烏獲逢䝉之技不
得用枯木朽株盡為難矣是戈矛起于轂下而羌夷接
軫也豈不殆哉雖萬全亡患然本非天子之所宜近也
且夫清道而後行中路而後馳猶時有銜橜之變况乎
涉豐草騁丘虛前有利獸之樂而内亡存變之意其為
害也不難矣夫輕萬乘之重不以為安而樂出萬有一
危之塗以為娯臣竊為陛下不取也葢明者逺見於未
萌而知者避危於亡形禍固多藏於隱微而發於人之所
忽者也故鄙諺曰家累千金坐不垂堂此言雖小可以
喻大臣願陛下留意幸察
　　壺闗三老上救太子書(漢書/)
臣聞父者猶天母者猶地子猶萬物也故天平地安隂
陽和調物乃茂成父慈母愛室家之中子乃孝順隂陽
不和則萬物夭傷而父子不和則室家喪亡故父不父
則子不子君不君則臣不臣雖有粟吾豈得而食諸昔
者虞舜孝之至也而不中于瞽叟孝已被謗伯竒放流
骨肉至親父子相疑何者積毁之所生也由是觀之子
亡不孝而父有不察今皇子為漢適嗣承萬世之業體
祖宗之重親則皇帝之宗子也江充布衣之人閭閻之
𨽻臣耳陛下顯而用之銜至尊之命以迫蹵皇太子造
飾奸詐羣邪錯謬是以親戚之路隔塞而不通太子進
則不得上見退則困于亂臣獨寃結而亡告不忍忿忿
之心起而殺充恐愳逋逃子盗父兵以救難自免耳臣
竊以為亡邪心詩曰營營青蠅止于藩愷悌君子無信
讒言讒言罔極交亂四國往者江充讒殺趙太子天下
莫不聞其辠固宜陛下不省察深過太子發盛怒舉大
兵而求之三公自將智者不敢言辨士不敢説臣竊痛
之臣聞子胥盡忠而忘其號比干盡仁而遺其身忠臣
竭誠不顧鈇鉞之誅以陳其愚志在匡君安社稷也詩
云取彼譛人投畀豺虎唯陛下寛心慰意少察所親毋
患太子之非亟罷甲兵無令太子久亡臣不勝惓惓出
一旦之命待罪建章闕下
　　公乗興訟王尊書(漢書/)
尊治京兆功効日著往者南山盗賊阻山横行剽刦良
民殺奉法吏道路不通城門至以警戒步兵校尉使逐
捕暴師露衆曠日煩費不能禽制二卿坐黜羣盗寖彊
吏氣傷沮流聞四方為國家憂當此之時有能捕斬不
愛金爵重賞闗内侯寛中使問所徵故司𨽻校尉王尊
捕羣盗方畧拜為諫大夫守京輔都尉行京兆尹事尊
盡節勞心夙夜思職卑體下士厲奔北之吏起沮傷之
氣二旬之間大黨震壞渠率效首賊亂蠲除民反農業
拊循貧弱鉏耘豪傑長安宿豪大猾東市賈萭城西萭
章箭張禁酒趙放杜陵楊章等皆通邪結黨挾養奸軌
上干王法下亂吏治并兼役使侵漁小民為百姓豺狼
更數二千石二十年莫能禽討尊以正法案誅皆伏其
辜奸邪銷釋吏民說服尊攘劇整亂誅暴禁邪皆前所
希有名將所不及雖拜為真未有殊絶褒賞加于尊身
今御史大夫奏尊傷害隂陽為國家憂亡承用詔書之
意靖言庸違象恭滔天原其所以出御史丞楊輔故為
尊書佐素行隂賊惡口不信好以刀筆陷人于法輔常
醉過尊大奴利家利家捽搏其頰兄子閎㧞刀欲剄之
輔以故深怨疾毒欲傷害尊疑輔内懷怨恨外依公事
建畫為此議傅致奏文浸潤加誣以復私怨昔白起為
秦將東破韓魏南拔郢都應侯譛之賜死杜郵呉起為
魏守西河而秦韓不敢犯讒人間焉斥逐奔楚秦聽浸
潤以誅良將魏信讒言以逐賢守此皆偏聽不聰失人
之患也臣等竊痛傷尊修身潔已砥節守公刺譏不憚
將相誅惡不避豪强誅不制之賊解國家之憂功著職
修威信不廢誠國家爪牙之吏折衝之臣今一旦亡辜
制于仇人之手傷于詆欺之文上不得以功除罪下不
得䝉棘木之聽獨掩怨讐之偏奏猥被共工之大惡亡
所陳怨愬罪尊以京師廢亂羣盜並興選賢徵用起家
為卿賊亂既除豪猾伏辜即以佞巧廢黜一尊之身三
期之間乍賢乍佞豈不甚哉孔子曰愛之欲其生惡之
欲其死是惑也浸潤之譛不行焉可謂明矣願下公卿
大夫博士議郎定尊素行夫人臣而傷害隂陽死誅之
罪也靖言庸違放殛之刑也審如御史章尊乃當伏觀
闕之誅放於亡人之域不得茍免及任舉尊者當獲選
舉之辜不可但已即不如章飾文深詆以愬亡罪亦宜
有誅以懲讒賊之口絶詐欺之路惟明主參詳使白黑
分别
　　谷永等救劉輔書(漢書/)
臣聞明王垂寛容之聽崇諫爭之官廣開忠直之路不
罪狂狷之言然後百僚正位竭忠盡謀不懼後患朝廷
無讇諛之士元首無失道之諐竊見諫大夫劉輔前以
縣令求見擢為諫大夫此其言必有卓詭切至當聖心
者故得拔至於此旬日之間収下袐獄臣等愚以為輔
幸得託公族之親在諫臣之列新從下士來未知朝廷
體獨觸忌諱不足深過小罪宜隱忍而已如有大惡宜
暴治理官與衆共之昔趙簡子殺其大夫鳴犢孔子臨
河而還今天心未豫災異屢降水旱迭臻方當隆寛廣
問褒直盡下之時也而行慘急之誅於諫爭之臣震驚
羣下失忠直心假令輔不坐直言所坐不著天下不可
户曉同姓近臣本以言顯其於治親養忠之義誠不宜
幽錮于掖庭獄公卿以下見陛下進用輔急而折傷之
暴人有懼心精銳銷耎莫敢盡節正言非所以昭有虞
之聽廣德美之風臣等切深傷之惟陛下留神省察
　　梅福論王氏書(漢書/)
臣聞箕子佯狂於殷而為周陳洪範叔孫通遁秦歸漢
制作儀品夫叔孫通非不忠也箕子非䟽其家而畔親
也不可為言也昔髙祖納善若不及從諫若轉圜聽言
不求其能舉功不考其素陳平起于亡命而為謀主韓
信拔于行陳而建上將故天下之士雲合歸漢爭進竒
異知者竭其策愚者盡其慮勇士極其節怯夫勉其死
合天下之知并天下之威是以舉秦如鴻毛取楚若拾
遺此高祖所以亡敵于天下也孝文皇帝起于代谷非
有周召之師伊吕之佐也循高祖之法加以恭儉當此
之時天下幾平由是言之循高祖之法則治不循則亂
何者秦為亡道削仲尼之迹滅周公之軌壞井田除五
等禮廢樂崩王道不通故欲行王道者莫能致其功也
孝武皇帝好忠諫説至言出爵不待廉茂慶賜不須顯
功是以天下布衣各厲志竭精以赴闕廷自衒鬻者不
可勝數漢家得賢於此為盛使孝武皇帝聴用其計升
平可致于是積尸暴骨快心胡越故淮南王安縁間而
起所以計慮不成而謀議泄者以衆賢聚於本朝故其
大臣埶陵不敢和從也方今布衣乃窺國家之隙見間
而起者蜀郡是也及山陽亡徒蘇令之羣蹈藉名都大
郡求黨與索隨和而亡逃匿之意此皆輕量大臣亡所
畏忌國家之權輕故匹夫欲與上爭衡也士者國之重
器得士則重失士則輕詩云濟濟多士文王以寧廟堂
之議非草茅所當言也臣誠恐身塗埜草尸并卒伍故
數上書求見輒報罷臣聞齊桓之時有以九九見者桓
公不逆欲以致大也今臣所言非特九九也陛下距臣
者三矣此天下士所以不至也昔秦武王好力任鄙叩
闗自鬻繆公行霸繇余歸徳今欲致天下之士民有上
書求見者輒使詣尚書問其所言言可采取者秩以升
斗之禄賜以一束之帛若此則天下之士發憤懣吐忠
言嘉謀日聞于上天下條貫國家表裏爛然可睹矣夫
以四海之廣士民之數能言之類至衆多也然其雋桀
指世陳政言成文章質之先聖而不繆施之當世合時
務若此者亦亡幾人故爵禄束帛者天下之底石高祖
所以厲世摩鈍也孔子曰工欲善其事必先利其器至
秦則不然張誹謗之罔以為漢敺除倒持太阿授楚其
柄故誠能勿失其柄天下雖有不順莫敢觸其鋒此孝
武皇帝所以辟地建功為漢世宗也今不循霸者之道
乃欲以三代選舉之法取當世之士猶察伯樂之圖求
騏驥于市而不可得亦已明矣故高祖弃陳平之過而
獲其謀晉文召天王齊桓用其讐亡益于時不顧逆順
此所謂霸道者也一色成體謂之醇白黒雜合謂之駁
欲以承平之法治暴秦之緒猶以鄉飲酒之禮理軍市
也今陛下既不納天下之言又加戮焉夫䳒鵲遭害則
仁鳥增逝愚者䝉戮則知士深退間者愚民上疏多觸
不急之法或下廷尉而死者衆自陽朔以來天下以言
為諱朝廷尤甚羣臣皆承順上指莫有執正何以明其
然也取民所上書陛下之所善試下之廷尉廷尉必曰
非所宜言大不敬以此卜之一矣故京兆尹王章資質
忠直敢面引廷爭孝元皇帝擢之以厲其臣而矯曲朝
及至陛下戮及妻子且惡惡止其身王章非有反畔之
辜而殃及家折直士之節結諫臣之舌羣臣皆知其非
然不敢爭天下以言為戒最國家之大患也願陛下循
髙祖之軌杜亡秦之路數御十月之歌留意亡逸之戒
除不急之法下亡諱之詔博覽兼聽謀及䟽賤令深者
不隱遠者不塞所謂辟四門明四目也且不急之法誹
謗之微者也往者不可反來者猶可追方今君命犯而
主威奪外戚之權日以益隆陛下不見其形願察其景
建始以來日食地震以率言之三倍春秋水災亡與比
數隂盛陽微金鐵為飛此何景也漢興以來社稷三危
呂霍上官皆母后之家也親親之道全之為右當與之
賢師良傅教以忠孝之道今乃尊寵其位授以魁柄使
之驕逆至於夷滅此失親親之大者也自霍光之賢不
能為子孫慮故權臣易世則危書曰毋若火始燄燄埶
陵于君權隆于主然後防之亦亡及已
　　鮑宣論丁傅董賢書(漢書/)
竊見孝成皇帝時外親持權人人牽引所私以充塞朝
廷妨賢人路濁亂天下奢泰亡度窮困百姓是以日蝕
且十彗星四起危亡之徵陛下所親見也今奈何反覆
别于前乎朝臣亡有大儒骨鯁白首耆艾魁壘之士論
議通古今喟然動衆心憂國如饑渴者臣未見也敦外
親小童及幸臣董賢等在公門省户下陛下欲與此共
承天地安海内甚難今世俗謂不智者為能謂智者為
不能昔堯放四罪而天下服今除一吏而衆皆惑古刑
人尚服今賞人反惑請寄為奸羣小日進國家空虚用
度不足民流亡去城郭盗賊並起吏為殘賊歲增于前
凡民有七亡陰陽不和水旱為災一亡也縣官重責更
賦租税二亡也貪吏並公受取不已三亡也豪彊大姓
蠶食亡厭四亡也苛吏繇役失農桑時五亡也部落鼔
鳴男女遮迣六亡也盗賊刼畧取民財物七亡也七亡
尚可又有七死酷吏毆殺一死也治獄深刻二死也寃
陷亡辜三死也盗賊横發四死也怨仇相殘五死也歲
惡饑餓六死也時氣疾疫七死也民有七亡而無一得
欲望國安誠難民有七死而無一生欲望刑措誠難此
非公卿守相貪殘成化之所致邪羣臣幸得居尊官食
重禄豈有肻加惻隱於細民助陛下流教化者邪志但
在營私家稱賓客為奸利而已以茍容曲從為賢以拱
黙尸禄為智謂如臣宣等為愚陛下擢臣岩穴誠冀有
益毫毛豈徒欲使臣美食大官重髙門之地哉天下乃
皇天之天下也陛下上為皇天子下為黎庶父母為天
牧養元元視之當如一合尸鳩之詩今貧民菜食不厭
衣又穿空父子夫婦不能相保誠可為酸鼻陛下不救
將安所歸命乎奈何獨私養外親與幸臣董賢多賞賜
以大萬數使奴從賓客漿酒霍肉蒼頭廬兒皆用致富
非天意也及汝昌侯傅商亡功而封夫官爵非陛下之
官爵乃天下之官爵也陛下取非其官官非其人而望
天悦民服豈不難㢤方陽侯孫寵宜陵侯息夫躬辨足
以移衆彊可用獨立奸人之雄惑世尤劇者也宜以時
罷退及外親㓜童未通經術者皆宜令休就師傅急徵
故大司馬傅喜使領外親故大司空何武師丹故丞相
孔光故左將軍彭宣經皆更博士位皆厯三公智謀威
信可與建教化圖安危龔勝為司直郡國皆慎選舉三
輔委輸官不敢為姦可大委任也陛下前以小不忍退
武等海内失望陛下尚能容亡功徳者甚衆曾不能忍
武等邪治天下者當用天下之心為心不得自專快意
而已也上之皇天見譴下之黎庶怨恨次有諫爭之臣
陛下茍欲自薄而厚惡臣天下猶不聽也臣雖愚戅獨
不知多受禄賜美食大官廣田宅厚妻子不與惡人結
仇怨以安身邪誠迫于大義官以諫爭為職不敢不竭
愚惟陛下少留神明覽五經之文原聖人之至意深思
天地之戒臣宣呐鈍於辭不勝惓惓盡死節而已
　　鮑宣論董賢書(漢書/)
陛下父事天母事地子養黎民即位以來父虧明母震
動子訛言相驚恐今日食于三始誠可畏懼小民正月
朔日尚恐毁敗器物何况于日虧乎陛下深内自責避
正殿舉直言求過失罷退外親及旁仄素餐之人徵拜
孔光為光禄大夫發覺孫寵息夫躬過惡免官遣就國
衆庶歙然莫不説喜天人同心人心說則天意解矣乃
二月丙戌白虹虷日連陰不雨此天有憂結未解民有
怨望未塞者也侍中駙馬都尉董賢本亡葮莩之親但
以令色諛言自進賞賜亡度竭盡府藏并合三第尚以
為小復壤暴室賢父子坐使天子使者將作治第行夜
吏卒皆得賞賜上冡有會輒大官為供海内貢獻當養
一君今反盡之賢家豈天與民意邪天不可久負厚之
如此反所以害之也誠欲哀賢宜為謝過天地解讐海
内免遣就國収乘輿器物還之縣官如此可以父子終
其性命不者海内之所仇未有得久安者也孫寵息夫
躬不宜居國可皆免以視天下復徵何武師丹彭宣傅
喜曠然使民易視以應天心建立大政以興太平之端
高門去省户數十步求見出入二年未省欲使海瀕仄
陋自通遠矣願賜數刻之閒極竭毣毣之思退入三泉
死亡所恨
　　師丹論封拜丁傅書(漢書/)
古者諒闇不言聽于冡宰三年亡改于父之道前大行
尸柩在堂而官爵臣等以及親屬赫然皆貴寵封舅為
陽安侯皇后尊號未定豫封父為孔鄉侯出侍中王邑
射聲校尉王邯等詔書比下變動政事卒暴亡漸臣縱
不能明陳大義復曾不能牢讓爵位相隨空受封侯增
益陛下之過間者郡國多地動水出流殺人民日月不
明五星失行此皆舉錯失中號令不定法度失理陰陽
溷濁之應也臣伏惟人情無子年雖六七十猶博取而
廣求孝成皇帝深見天命燭知至徳以壯年克己立陛
下為嗣先帝暴棄天下而陛下繼體四海安寧百姓不
懼此先帝聖徳當合天人之功也臣聞天威不違顔咫
尺願陛下深思先帝所以建立陛下之意且克己躬行
以觀羣下之從化天下者陛下之家也肺腑何患不富
貴不宜倉卒先帝不量臣愚以為太傅陛下以臣託師
傅故亡功徳而備鼎足封大國加賜黄金位為三公職
在左右不能盡忠補過而令庶人竊議災異數見此臣
之大罪也臣不敢言乞骸骨歸于海濱恐嫌于偽誠慙
負重責義不得不盡死
　　何武言傅喜書(漢書/)
喜行義修潔忠誠憂國内輔之臣也今以寢病一旦遣
歸衆庶失望皆曰傅氏賢子以論議不合於定陶太后
故退百寮莫不為國恨之忠臣社稷之衛魯以季友治
亂楚以子玉輕重魏以無忌折衝項以范增存亡故楚
跨有南土帶甲百萬鄰國不以為難子玉為將則文公
側席而坐及其死也君臣相慶百萬之衆不如一賢故
秦行千金以間廉頗漢散萬金以疏亞父喜立于朝陛
下之光輝傅氏之廢興也
　　論䑓諫官言事未蒙聽允書(歐陽修/)
月日具官臣歐陽修謹昧死再拜上書于體天法道欽
文聰武聖神孝徳皇帝闕下臣聞自古有天下者莫不
欲為治君而常至于亂莫不欲為明主而常至于昏者
其故何㢤患於好疑而自用也夫疑心動於中則視聽
惑於外視聽惑則忠邪不分而是非錯亂是非錯亂則
舉國之臣皆可疑盡疑其臣則必自用其所見夫以疑
惑錯亂之意而自用則多失失則其國之忠臣必以理
而爭之爭之不切則人主之意難回爭之切則激其君
之怒心而堅其自用之意然後君臣爭勝于是邪佞之
臣得以因隙而入希㫖順意以是為非以非為是惟人
主之所欲者從而助之夫為人主者方與其臣爭勝而
得順意之人樂其助已而忘其邪佞也乃與之并力以
拒忠臣夫為人主者拒忠臣而信邪佞天下亡不亂人
主亡不昏也自古人主之用心非惡忠臣而喜邪佞也
非惡治而好亂也非惡明而欲昏也以其好疑自用而
與下爭勝也使為人主者豁然去其疑心而回其自用
之意則邪佞遠而忠言入忠言入而聰明不惑而萬事
得其宜使天下尊為明主萬世仰為治君豈不臣主俱
榮而樂哉與其區區自執而與臣下爭勝用心益勞而
事益惑者相去逺矣臣聞書載仲虺稱湯之徳曰改過
不吝又戒湯曰自用則小成湯古之聖人也不能亡過
而能改過此其所以為聖也以湯之聰明其所為不至
于繆戾矣然仲虺猶戒其自用則自古人主惟能改過
而不敢自用然後得為治君明主也臣伏見宰臣陳執
中自執政以來不叶人望累有過惡招致人言而執中
遷延尚玷宰府陛下憂勤恭儉仁愛寛慈堯舜之用心
也推陛下之用心天下宜至于治者久矣而紀綱日壞
政令日乖國日益貧民日益困流民滿埜濫官滿朝其
亦何為而致此由陛下用相不得其人也近年宰相多
以過失因言者罷去陛下不悟宰相非其人反疑言事
者好逐宰相疑心一生視聽既惑遂成自用之意以謂
宰相當由人主自去不可因言者而罷之故宰相雖有
大惡顯過而屈意以容之彼雖惶恐自欲求去而屈意
以留之雖天災水旱饑民流離死亡道路皆不暇顧而
屈意以用之其故非他直欲沮言事者爾言事者何負
于陛下哉使陛下上不顧天災下不恤人言以天下之
事委一不學亡識諂邪狠愎之執中而甘心焉言事者
本欲益于陛下而反損聖徳者多矣然而言事者之用
心本不圖至于此也由陛下好疑自用而自損也今陛
下用執中之意益堅言事者攻之愈切陛下方思有以
取勝于言事者而邪佞之臣得以因隙而入必有希合
陛下之意者將曰執中宰相不可以小事逐不可使小
臣動揺甚者則誣言事者欲逐執中而引用他人陛下
方患言事者上忤聖聰樂聞斯言之順意不復察其邪
佞而信之所以拒言事者益峻用執中益堅夫以萬乘
之尊與三數言事小臣角必勝之力萬一聖意必不可
回則言事者亦當知難而止矣然天下之人與後世之
議者謂陛下拒忠言庇愚相以陛下為何如主也前日
御史論梁適辠惡陛下赫怒空臺而逐之而今日御史
又復敢論宰相不避雷霆之威不畏權臣之禍此乃至
忠之臣也能忘其身而愛陛下者也陛下嫉之惡之拒
之絶之執中為相使天下水旱流亡公私困竭而又不
學亡識憎愛挾情除改差繆取笑中外家私穢惡流聞
道路阿意順㫖專事逢君此乃諂上傲下愎戾之臣也
陛下愛之重之不忍去之陛下睿知聰明羣臣善惡亡
不照見不應倒置如此直由言事者太切而激成陛下
之疑惑爾執中不知廉恥復出視事此不足論陛下豈
忍因執中上累聖徳而使忠臣直士巻舌于明時也臣
願陛下廓然回心釋去疑慮察言事者之忠知執中之
過惡悟用人之非法成湯改過之聖遵仲虺自用之戒
盡以御史前後章疏出付外廷議正執中之過惡罷其
政事别用賢材以康時務以拯斯民以全聖徳則天下
幸甚臣以身叨恩遇職在論思意切言狂罪當萬死臣
昧死再拜
　　論包拯除三司使書(歐陽修/)
臣聞治天下者在知用人之先後而巳用人之法各有
所宜軍旅之士先材能朝廷之士先名節軍旅主成功
惟恐其不趨賞而爭利其先材能而後名節者亦埶使
之然也朝廷主教化風俗之薄厚治道之汙隆在乎用
人而教化之於下也不能家至而諄諄諭之故常務尊
名節之士以風動天下而聳勵其媮薄夫所謂名節之
士者知廉恥修禮讓不利於茍得不牽於茍隨而惟義
之所處白刃之威有所不避折枝之易有所不為而惟
義之所守其立于朝廷進退舉止皆可以為天下法也
其人至難得也至可重也故其為士者常貴名節以自
重其身而君人者亦常全名節以養成善士伏見陛下
近除前御史中丞包拯為三司使命下之日中外喧然
以謂朝廷貪拯之材而不為拯惜名節然猶冀拯能執
節守義堅讓以避嫌疑而為朝廷惜事體數日之間遂
聞拯已受命是可惜也亦可嗟也拯性好剛天姿峭直
然素少學問朝廷事體或有不思至如逐其人而代其
位雖初亡是心然見得不能思義此皆不足怪若乃嫌
疑之迹常人皆知可避而拯豈獨不思哉昨聞拯在臺
日常自至中書詬責宰相指陳前三司使張方平過失
怒宰相不早罷之既臺中寮屬相繼論列方平由此罷
去而以宋祁代之又聞拯亦曾彈奏宋祁過失自其命
出臺中寮屬又交章力言而祁亦因此而罷而拯遂代
其任此所謂蹊田奪牛豈得亡過而整冠納履當避可
疑者也如拯材能資望雖别加進用人豈為嫌其不可
為者惟三司使爾非惟自涉嫌疑其於朝廷所損不細
臣請原其本末而言之國家自數十年來士君子務以
恭謹靜慎為賢及其弊也循黙茍且頽惰寛弛習成風
俗不以為非至于百職不修紀綱廢壞時方亡事固未
覺其害也一旦强敵犯邊兵出亡功而財用空虚公私
困弊盗賊並起天下騷然陛下奮然感悟思革其弊進
用三數大臣鋭意于更張矣於此之時始增置諫官之
貟以寵用言事之臣俾之舉職由是修紀綱而繩廢壞
遂欲分别賢不肖進退材不材而久弊之俗驟見而駭
因共指言事者而非之或以為好訐陰私或以為公相
傾陷或謂沽激名譽或謂自圖進取羣言百端㡬惑上
聽上賴陛下至聖至明察見諸臣本以忘身徇國非為
己利讒間不入遂荷保全而中外之人久而亦漸為信
自是以來二十年間臺諫之選屢得讜言之士中間斥
去奸邪屛絶權倖拾遺救失不可勝數是則納諫之善
從古所難自陛下臨御以來寔為盛徳于朝廷補助之
効不為亡功今中外習安上下已信纎邪之人凡所舉
動每畏言事之臣時政亡巨細亦惟言事官是聽原其
自始開發言路至于今日之成効豈易致㢤可不惜㢤
夫言人之過似於激訐逐人之位似于傾陷而言事之
臣得以自明者惟亡所利於其間爾而天下之人所以
為信者亦以其亡所利焉今拯併逐二臣自居其位使
將來奸佞者得以為説而惑亂主聽今後言事者不為
人信而亡以自明是則聖明用諫之功一旦由拯而壞
夫有所不取之謂廉有所不為之謂恥近臣舉動人所
儀法使拯於此時有所不取而不為可以風天下以廉
恥之節而拯取其所不宜取為其所不宜為豈惟自薄
其身亦所以開誘他時言事之臣傾人以覬得相習而
成風此之為患豈謂小哉然拯所恃者惟以本亡心耳
夫心者藏于中而人所不見迹者示于外而天下所瞻
今拯欲自信其不見之心而外掩天下之迹是猶手探
其物口云不欲雖欲自信人誰信之此臣所謂嫌疑之
不可不避也况如拯者少有孝行聞于鄉里晚有直節
著在朝廷但其學問不深思慮不熟而處之乖當其人
亦可惜也伏望陛下别選材臣為三司使而處拯他職
置之京師使拯得避嫌疑之迹以解天下之惑而全拯
之名節不勝幸甚臣叨塵侍從職號論思昔嘗親見朝
廷致諫之初甚難今又復見陛下用諫之效已著實不
欲因拯而壞之者為朝廷惜也臣言狂計愚伏俟誅戮
　　通進司上書(歐陽修/)
十二月二十四日宣徳郎守太子中允充館閣校勘臣
歐陽脩謹昧死再拜上書于皇帝闕下臣伏見國家自
元昊叛逆關西用兵以來為國言事者衆矣臣初竊為
二策以料賊情然臣迂儒不識兵之大計始猶遲疑未
敢自信今兵興既久賊形已露如臣素料頗不甚逺故
竊自謂有可以助萬一而塵聽覽者謹條以聞惟陛下
仁聖寛其狂妄之誅幸甚夫關西弛備而民不見兵者
二三十年矣使賊萌亂之初藏形隱計卒然而來當是
時吾之邊屯寡弱城堡未完民習久安而易警將非素
選而敗怯使其羊驅豕突可以奮然而深入然國威未
挫民力未疲彼得城而居不能久守擄掠而去可邀擊
其歸此下策也故賊知而不為之戎狄侵邊自古為患
其攻城掠埜敗則走而勝則來葢其常事此中策也故
賊兼而用之若夫假僣名號以威其衆先擊吾之易取
者一二以恱其心然後訓養精鋭為長久之謀故其來
也雖勝而不前不敗而自退所以誘吾兵而勞之也或
擊吾東或擊吾西乍出乍入所以使吾兵分備多而不
得減息也吾欲速攻賊方新鋭坐而待戰彼則不來如
此相持不三四歲吾兵已老民力已疲不幸又遇水旱
之災調歛不勝而盗賊羣起彼方奮其全鋭擊吾困弊
可也使吾不堪其困忿而出攻决於一戰彼以逸而待
吾勞亦可也幸吾苦兵計未知出遂求通聘以邀歲時
之賂度吾困急不得不從亦可也是吾力一困則賊謀
亡施而不可此兵法所謂不戰而疲人兵者上策也而
賊今方用之今三十萬之兵食于西者二歲矣又有十
四五萬之鄉兵不耕而自食其民自古未有四五十萬
之兵連年仰食而國力不困者也臣聞元昊之為賊威
能畏其下恩能死其人自初僣叛嫚書已上逾年而不
出一出則鋒不可當執刼蕃官獲吾將帥多禮而不殺
此其兇謀所畜皆非倉卒者也奈何彼能以上策而疲
吾吾不自知其已困彼為久計以撓我我亡長策而制
之哉夫訓兵養士伺隙乘便用間出竒此將帥之職也
所謂閫外之事而君不御者可也至于外料賊謀之心
内察國家之埶知彼知此因謀制敵此朝廷之大計也
所謂廟算而勝者也不可以不思今賊謀可知以久而
疲我耳吾埶可察西人已困也誠能豐財積粟以紓西
人而完國壯兵則賊謀沮而廟筭得矣夫兵攻守而已
然皆以財用為彊弱也守非財用而不久此不待言請
試言攻昔秦席六國之彊資以事邊卒困天下而不得
志漢因文景之富力三舉而纔得河南隋唐突厥吐蕃
常與中國相勝敗擊而勝之有矣未有舉而滅者秦漢
尤彊者其所攻今元昊之地是也况自劉平陷沒賊鋒
熾銳未嘗挫衂攻守之計非臣所知天威所加雖終期
於掃盡然臨邊之將尚未聞得賊釁隙挫其兇鋒是攻
守皆未有休息之期而財用不為長久之計臣未見其
可也四五十萬之人坐而仰食然關西之地物不加多
闗東所有莫能運致掊克細碎既以亡益而罷之矣至
於鬻官入粟下亡應者改法𣙜貨而商旅不行是四五
十萬之人惟取足于西人而已西人何為而不困困而
不起為盗者須水旱爾外為賊謀之所疲内遭水旱而
多故天下之患可勝道哉夫關西之物不能加多則必
通其漕運而致之漕運已通而闗東之物不充則亡得
而西矣故臣以謂通漕運盡地利榷商賈三術並施則
財用足而西人紓國力完而兵可久以守以攻惟上所
使夫小瑣目前之利既不足為長久之謀非旦夕而可
効故為長久而計者初若迂愚而可笑在必而行之則
其利博矣故臣區區不敢避迂愚之責請上便宜三事
惟陛下裁擇其一曰通漕運臣聞今為西計者皆患漕
運之不通臣以謂但未求之耳今京師在汴漕運不西
而人之習見者遂以為不能西不知秦漢隋唐其都在
雍則天下之物皆可致之西也山川地形非有變易于
古其路皆在昔人可行今人胡為而不可漢初歲漕山
東粟數十萬石是時運路未修其漕尚少其後武帝益
修渭渠至漕百餘萬石隋文帝時沿水為倉轉相運置
而闗東汾晉之粟皆至渭南運物最多其遺倉之迹往
往皆在然皆尚有三門之險自唐裴耀卿又尋隋迹於
三門東西置倉開山十八里為陸運以避其險卒泝河
而入渭當時歲運不減二三百萬石其後劉晏遵耀卿
之路悉漕江淮之米以實闗西後世言能經財利而善
漕運者耀卿與晏為首今江淮之米歲入于汴者六百
萬石誠能分給闗西得一二百萬石足矣今兵之食汴
漕者出戍甚衆有司不惜百萬之粟分而及之其患者
三門阻其中爾今宜浚治汴渠使歲運不阻然後按求
耀卿之迹不憚十許里陸運之勞則河漕通而物可致
且紓闗西之困使古亡法今有可為尚當為之况昔人
行之而未逺今人行之而豈難哉耀卿與晏初理漕時
其得尚少至其末年所入十倍是可久行之法明矣此
水運之利也臣聞漢高祖之入秦不由東闗而道南陽
過酈析而入武闗曹操等起兵誅董卓亦欲自南陽道
丹析而入長安是時張濟又自長安出武闗奔南陽則
自古用兵往來之徑也臣嘗至南陽問其遺老云自鄧
西北至永興六七百里今小商賈往往行之初漢祖入
關其兵十萬夫能容十萬兵之路宜不甚狹而險也但
自雒陽為都行者皆趨東闗其路久而遂廢今能按求
而通之則武昌漢陽郢復襄陽梁洋金商均房光化沿
漢之地十一二州之物皆可漕而頓之南陽自南陽為
輕車人輦而逓之募置遞兵為十五六舗則十餘州之
物日日入闗而不絶沿漢之地山多美木近漢之民仰
足而有餘以造舟車甚不難也前日陛下深恤有司之
勤内賜禁錢數十萬以供西用而道路艱逺輦運逾年
不能畢至至于軍裝輸送多苦秋霖邊州已寒冬服尚
滯于路其艱如此夫使州縣綱吏逺輸京師轉冐艱滯
然後得西豈若較南陽之旁郡度其道里入于武闗與
至京師逺近等者與其尤近者皆使直輸于闗西京師
之用有不足則以禁帑出賜有司者代而充用其迂曲
簡直利害較然矣此陸運之利也其二曰盡地利臣聞
昔之畫財利者易為工今之言財利者難為術昔者之
民賦稅而已故其不足則鑄山煮海𣙜酒與茶征闗市
而筭舟車尚有可為之法以茍一時之用自漢魏迄今
其法日增其取益細今取民之法盡矣昔者賦外之征
以備有事之用今盡取民之法用於亡事之時悉以冗
費而糜之矣至卒然有事則亡法可增然獨猶有可為
者民作而輸官者已勞而游手之人方逸地之産物者
耕不得代而不墾之土尚多是民有遺力地有遺利此
可為也况厯視前世用兵者未嘗不先營田漢武帝時
兵興用乏趙過為畎田人犂之法以足用趙充國攻西
羌議者爭欲出擊而充國深思全勝之策能忍而待其
敝至違詔罷兵而治屯田田于極邊以遊兵而防鈔宼
則其理田不為易也猶勉為之後漢之時曹操屯兵許
下彊敵四面以今視之疑其旦夕戰爭而不暇然用棗
祗韓浩之計建置田官募民而田近許之地歲得穀百
萬石其後郡國皆田積穀亡數隋唐田制尤廣不可勝
舉其埶艱而難田莫若充國迫急而不暇田莫如曹操
然皆勉焉不以迂緩而不田者知地利之博而可以紓
民勞也今天下之土不耕者多矣臣未能悉言謹舉其
近者自京以西土之不闢者不知其數非土之瘠而棄
也葢人不勸農與夫役重而逃爾久廢之地其利數倍
於營田今若督之使勤與免其役則願耕者衆矣臣聞
鄉兵之不便於民議者方論之矣充兵之人遂弃農業
託云教習聚而飲博取資(一有/於字)其家不顧亡有官吏不
加禁父兄不敢詰家家自以為患也河東河北闗西之
鄉兵此猶有用若京東西者平居不足以備盗而水旱
適足以為盗其尤可患者京西素貧之地非有山澤之
饒民惟力農是仰而今三夫之家一人五夫之家三人
為游手凡十八九州以少言之尚可四五萬人不耕而
食是自相糜耗而重困也今誠能盡驅之使耕于棄地
官貸其種歲田之入與中分之如民之法募吏之習田
者為官田優其課而誘之則民願田者衆矣太宗皇帝
時嘗貸陳蔡民錢使市牛而耕真宗皇帝時亦用耿望
之言買牛湖南而治屯田今湖南之牛歲賈于北者皆
出京西若官為買之不難得也且鄉兵本農也籍而為
兵遂弃其業今幸其去農未久尚可復驅還之田畝使
不得羣游而飲博以為父兄之患此民所願也一夫之
力以逸而言任耕縵田一頃使四五萬人皆耕而久廢
之田利又數倍則歲穀不可勝數矣京西之分北有大
河南至漢而西接闗若又通其水陸之運所在積穀惟
陛下詔有司而移用之耳其三曰權商賈臣聞秦廢王
法啟兼并其上侵公利下刻細民為國之患久矣自漢
以來嘗欲為法而抑奪之然不能也葢為國者興利日
繁兼并者趨利日巧至其甚也商賈坐而權國利其故
非他由興利廣也夫興利廣則上難專必與下民共之
然後通流而不滯然為今議者方欲奪商之利一歸于
公上而專之故奪商之謀益深則為國之利益損前日
有司屢變其法法每一變則一歲之間所損數百萬議
者不知利不可專欲專而反損但云變法之未當變而
不已其損愈多夫欲十分之利皆歸于公至其虧少十
不得三不若與商共之常得其五也今為國之利多者
茶與鹽耳茶自變法已來商賈不復一歲之失數年莫
補所在積朽棄而焚之前日議者屢言三説之法為便
有司既以詳之矣今誠能復之使商賈有利而通行則
上下濟矣解池之鹽積若山阜今宜暫下其價誘羣商
而散之先為令曰三年將復舊價則貪利之商爭先而
凑矣夫茶者生於山而亡窮鹽者出於水而不竭賤而
散之三年十未減其一二夫二物之所以貴者以能為
國資錢幣爾今不散而積之是惜朽壞也夫何用哉夫
大商之能蕃其貨者豈其錙銖躬自鬻於市哉必有販
夫小賈就而分之販夫小賈無利則不為故大商不妬
販夫之分其利者恃其貨博雖取利少貨行流速則積
少而為多也今為大國者有亡窮不竭之貨反妬大商
之分其利寧使亡用而積為朽壞何哉故大商之善為
術者不惜其利而誘販夫大國之善為術者不惜其利
而誘大商此與商賈共利取少而致多之術也若乃縣
官自為鬻市之事此大商之不為臣謂行之難久者也
誠能不較錙銖而思逺大則積朽之物散而錢幣通可
不勞而用足矣臣愚不足以知時事若夫堅守以扞賊
利則出而擾之凡小便宜願且委之邊將至于積穀與
錢通其漕運不二三歲而國力漸豐邊兵漸習賊鋭漸
挫而有隙可乘然後一舉而滅之此萬全之策也願陛
下以其小者責將帥謀其大計而行之則天下幸甚臣
修昧死再拜
　　鼂錯言兵事書(漢書/)
臣聞漢興以來胡虜數入邊地小入則小利大入則大
利高后時再入隴西攻城屠邑敺畧畜産其後復入隴
西殺吏卒大㓂盗竊聞戰勝之威民氣百倍敗兵之卒
沒世不復自髙后以來隴西三困于匈奴矣民氣破傷
亡有勝意今兹隴西之吏賴社稷之神靈奉陛下之明
詔和輯士卒底厲其節起破傷之民以當乘勝之匈奴
用少擊衆殺一王敗其衆而大有利非隴西之民有勇
怯乃將吏之制巧拙異也故兵法曰有必勝之將亡必
勝之民由此觀之安邊境立功名在于良將不可不擇
也臣又聞用兵臨戰合刃之急者三一曰得地形二曰
卒服習三曰器用利兵法曰丈五之溝漸車之水山林
積石經川丘阜草木所在此步兵之地也車騎二不當
一土山丘陵曼衍相屬平原廣埜此車騎之地也步兵
十不當一平陵相遠川谷居間仰高臨下此弓弩之地
也短兵百不當一兩陳相近平地淺草可前可後此長
㦸之地也劒楯三不當一雈葦竹蕭草木䝉蘢支葉
茂接此矛鋋之地也長㦸二不當一曲道相伏險阸
相薄此劒楯之地也弓弩三不當一士不選練卒不服
習起居不精動靜不集趨利弗及避難不畢前擊後解
與金鼔之音相失此不習勒卒之過也百不當十兵不
完利與空手同甲不堅宻與袒裼同弩不可以及逺與
短兵同射不能中與亡矢同中不能入與亡鏃同此將
不省兵之禍也五不當一故兵法曰器械不利以其卒
予敵也卒不可用以其將予敵也將不知兵以其主予
敵也君不擇將以其國予敵也四者兵之至要也臣又
聞小大異形彊弱異埶險易異備夫卑身以事彊小國
之形也合小以攻大敵國之形也以蠻夷攻蠻夷中國
之形也今匈奴地形技藝與中國異上下山阪出入溪
澗中國之馬弗與也險道傾仄且馳且射中國之騎弗
與也風雨罷勞饑渴不困中國之人弗與也此匈奴之
長技也若夫平原易地輕車突騎則匈奴之衆易撓亂
也勁弩長㦸射疏及逺則匈奴之弓弗能格也堅甲利
刃長短相襍遊弩往來什伍俱前則匈奴之兵弗能當
也材官騶發矢道同的則匈奴之革笥木薦弗能支也
下馬地鬭劒㦸相接去就相薄則匈奴之足弗能給也
此中國之長技也以此觀之匈奴之長技三中國之長
技五陛下又興數十萬之衆以誅數萬之匈奴衆寡之
計以一擊十之術也雖然兵凶器戰危事也以大為小
以彊為弱在俛仰之間耳夫以人之死爭勝跌而不振
則悔之亡及也帝王之道出於萬全今降胡義渠蠻夷
之屬來歸誼者其衆數千飲食長技與匈奴同可賜之
堅甲絮衣勁弓利矢益以邊郡之良騎令明將能知其
習俗和輯其心者以陛下之明約將之即有險阻以此
當之平地通道則以輕車材官制之兩軍相為表裏各
用其長技衡加之以衆此萬全之術也傳曰狂夫之言
而明主擇焉臣錯愚陋昧死上狂言惟陛下財擇
　　鼂錯上守邊備塞事(漢書/)
臣聞秦時北攻胡貉築塞河上南攻揚粤置戍卒焉其
起兵而攻胡越非以衛邊地而救民死也貪利而欲廣
大也故功未立而天下亂且夫起兵而不知其埶戰則
為人禽屯則卒積死夫胡貉之地積陰之處也木皮三
寸氷厚六尺食肉而飲酪其人密理鳥獸毳毛其性能
寒揚粤之地少隂多陽其人疏理鳥獸希毛其性能暑
秦之戍卒不能其水土戍者死于邊輸者僨于道秦民
見行如往棄市因以讁發之名曰讁戍先發吏有讁及
贅壻賈人後以嘗有市籍者又後以大父母父母嘗有
市籍者後入閭取其左發之不順行者深怨有背畔之
心凡民守戰至死而不降北者以計為之也故戰勝守
固則有拜爵之賞攻城屠邑則得其財鹵以富家室故
能使其衆䝉矢石赴湯火視死如生今秦之發卒也有
萬死之害而亡銖兩之報死事之後不得一筭之復天
下明知禍烈及已也陳勝行戍至于大澤為天下先倡
天下從之如流水者秦以威刼而行之之敝也胡人衣
食之業不著于地其埶易以擾亂邊竟何以明之胡人
食肉飲酪衣皮毛非有城郭田宅之歸居如飛鳥走獸
於廣埜美草甘水則止草盡水竭則移以是觀之往來
轉徙時至時去此胡人之生業而中國之所以離南畮
也今使胡人數處轉牧行獵于塞下或當燕代或當上
郡北地隴西以候備塞之卒卒少則入陛下不救則邊
民絶望而有降敵之心救之少發則不足多發遠縣纔
至則胡又已去聚而不罷為費甚大罷之則復入如此
連年則中國貧苦而民不安矣陛下幸憂邊竟遣將吏
發卒以治塞甚大惠也然今遠方之士戍塞一嵗而更
不知胡人之能不如選常居者家室田作且以備之以
便為之高城深塹具藺石布渠答復為一城其内城間
百五十步要害之處通川之道調立城邑毋下千家為
中周虎落先為室屋具田器乃募辠人及免徒復作令
居之不足募以丁奴婢贖辠及輸奴婢欲以拜爵者
不足乃募民之欲往者皆賜高爵復其家予冬夏衣廪
食能自給而止郡縣之民得買其爵以自增至卿其亡
夫若妻者縣官買予之人情非有匹敵不能久安其處
塞下之民禄利不厚不可使久居危難之地胡人入驅
而能止其所驅者以其半予之縣官為贖其民如是則
邑里相救助赴敵不避死非以德上也欲全親戚而利
其財也此與東方之戍卒不習地埶而心畏敵者功相
萬也以陛下之時徙民實邊使逺方亡屯戍之事塞下
之民父子相保亡繫虜之患利施後世名稱聖明其與
秦之行怨民相去遠矣
　　鼂錯上募民徙塞下事(漢書/)
陛下幸募民相徙以實塞下使屯戍之事益省輸將之
費益寡甚大惠也下吏誠能稱厚惠奉明法存恤所徙
之老弱善遇其壯士和輯其心而勿侵刻使先至者安
樂而不思故鄉則貧民相募而勸往矣臣聞古之徙遠
方以實廣虚也相其隂陽之和嘗其水泉之味審其土
地之宜觀其草木之饒然後營邑立城製里割宅通田
作之道正阡陌之界先為築室家有一堂二内門户之
閉置器物焉民至有所居作有所用此民所以輕去故
鄉而勸之新邑也為置醫巫以救疾病以修祭祀男女
有昏生死相䘏墳墓相從種樹畜長室屋完安此所以
使民樂其處而有長居之心也臣又聞古之制邊縣以
備敵也使五家為伍伍有長十長一里里有假士四里
一連連有假五百十連一邑邑有假候皆擇其邑之賢
材有䕶習地形知民心者居則習民于射法出則教民
於應敵故卒伍成于内則軍正定于外服習以成勿令
遷徙㓜則同遊長則共事夜戰聲相知則足以相救晝
戰目相見則足以相識驩愛之心足以相死如此而勸
以厚賞威以重罰則前死不還踵矣所徙之民非壯有
材力但費衣糧不可用也雖有材力不得良吏猶亡功
也陛下絶匈奴不與和親臣竊意其冬來南也一大治
則終身創矣欲立威者始于折膠來而不能困使得氣
去後未易服也愚臣亡識惟陛下財察
　　主父偃諫伐匈奴書(漢書/)
臣聞明主不惡切諫以博觀忠臣不避重誅以直諫是
故事亡遺策而功流萬世今臣不敢隱忠避死以效愚
計願陛下幸赦而少察之司馬法曰國雖大好戰必亡
天下雖平忘戰必危天下旣平天子大愷春蒐秋獮諸
侯春振旅秋治兵所以不忘戰也且夫怒者逆徳也兵
者凶器也爭者末節也古之人君一怒必伏尸流血故
聖王重行之夫務戰勝窮武事未有不悔者也昔秦皇
帝任戰勝之威蠶食天下并吞戰國海内為一功齊三
代務勝不休欲攻匈奴李斯諫曰不可夫匈奴亡城郭
之居委積之守遷徙鳥舉難得而制輕兵深入糧食必
絶運糧以行重不及事得其地不足以為利得其民不
可調而守也勝必弃之非民父母靡敝中國甘心匈奴
非完計也秦皇帝不聽遂使䝉恬將兵而北攻胡却地
千里以河為竟地固澤鹵不生五穀然後發天下丁男
以守北河暴兵露師十有餘年死者不可勝數終不能
踰河而北是豈人衆之不足兵革之不備哉其埶不可
也又使天下飛芻挽粟起于黄腄琅邪負海之郡轉輸
北河率三十鍾而致一石男子疾耕不足于糧餉女子
紡績不足于帷幕百姓靡敝孤寡老弱不能相養道死
者相望葢天下始叛也及至高皇帝定天下略地于邊
聞匈奴聚代谷之外而欲擊之御史成諫曰不可夫匈
奴獸聚而鳥散從之如搏景今以陛下盛徳攻匈奴臣
竊危之高帝不聽遂至代谷果有平城之圍高帝悔之
乃使劉敬往結和親然後天下亡干戈之事故兵法曰
興師十萬日費千金秦常積衆數十萬人雖有覆車殺
將係虜單于適足以結怨深讐不足以償天下之費夫
匈奴行盗侵敺所以為業天性固然上自虞夏殷周固
不程督禽獸畜之不比為人夫不上觀虞夏殷周之統
而下循近世之失此臣之所以大恐百姓所疾苦也且
夫兵久則變生事苦則慮易使邊竟之民靡敝愁苦將
吏相疑而外市故尉佗章邯得成其私而秦政不行權
分二子此得失之效也故周書曰安危在出令存亡在
所用願陛下孰計之而加察焉
　　嚴安論征伐書(漢書/)
臣聞周有天下其治三百餘歲成康其隆也刑錯四十
餘年而不用及其衰也亦三百餘歲故五伯更起伯者
常佐天子興利除害誅暴禁邪匡正海内以尊天子五
霸既沒賢聖莫續天子孤弱號令不行諸侯恣行彊陵
弱衆暴寡田常簒齊六卿分晉並為戰國此民之始苦
也于是彊國務攻弱國備守合從連横馳車轂擊介冑
生蟣蝨民亡所告愬及至秦王蠶食天下并吞戰國稱
號曰皇帝一海内之政壞諸侯之城銷其兵鑄以為鐘
虡示不復用元元黎民得免于戰國逢明天子人人自
以為更生嚮使秦緩其刑罰薄賦歛省徭役貴仁義賤
權利上篤厚下智巧變風易俗化于海内則世世必安
矣秦不行是風而循其故俗為智巧權利者進篤厚忠
信者退法嚴政峻諂諛者衆日聞其美意廣心軼欲肆
威海外乃使䝉恬將兵以北攻胡辟地進境戍于北河
蜚芻輓粟以隨其後又使尉佗屠睢將樓船之士南攻
百越使監禄鑿渠運糧深入越地越人遁逃曠日持久
糧食乏絶越人擊之秦兵大敗秦乃使尉佗將卒以戍
越當是時秦禍北搆於胡南挂於越宿兵于亡用之地
進而不得退行十餘年丁男被甲丁女轉輸苦不聊生
自經于道樹死者相望及秦皇帝崩天下大畔陳勝呉
廣舉陳武臣張耳舉趙項梁舉吳田儋舉齊景駒舉郢
周市舉魏韓廣舉燕窮山通谷豪士並起不可勝載也
然皆非公侯之後非長史之吏亡尺寸之埶起閭巷杖
棘矜應時而皆動不謀而俱起不約而同會壤長地進
至于霸王時數使然也秦貴為天子富有天下滅世絶
祀者窮兵之禍也故周失之弱秦失之彊不變之患也
今欲招南夷朝夜郎降羌僰畧薉州建城邑深入匈奴
燔其龍城議者美之此人臣之利也非天下之長策也
今中國亡狗吠之警而外累于逺方之備靡敝國家非
所以子民也行亡窮之欲甘心快意結怨于匈奴非所
以安邊也禍結而不解兵休而復起近者愁苦逺者驚
駭非所以持久也今天下鍛甲砥劒矯箭控弦轉輸軍
糧未見休時此天下之所共憂也夫兵久而變起事煩
而慮生今外郡之地或㡬千里列城數十形束壤制旁
脅諸侯非公室之利也上觀齊晉之所以亡者公室卑
削六卿大盛也下觀秦之所以滅者嚴法刻深欲大亡
窮也今郡守之權非特六卿之重也地幾千里非特閭
巷之資也甲兵器械非特棘矜之用也以遭萬世之變
則不可稱諱也
　　揚雄諫不受單于朝書(漢書/)
臣聞六經之治貴於未亂兵家之勝貴於未戰二者皆
微然而大事之本不可不察也今單于上書來朝國家
不許而辭之臣愚以為漢與匈奴從此隙矣匈奴本北
地之狄五帝所不能臣三王所不能制其不可使隙甚
明臣不敢逺稱請引秦以來明之以秦始皇之彊䝉恬
之威帶甲四十餘萬然不敢窺西河乃築長城以界之
會漢初興以高祖之威靈三十萬衆困于平城士或七
日不食時竒譎之士石畫之臣甚衆卒其所以脫者世
莫得而言也又高皇后嘗忿匈奴羣臣庭議樊噲請以
十萬衆横行匈奴中季布曰噲可斬也妄阿順指于是
大臣權書遺之然後匈奴之結解中國之憂平及孝文
時匈奴侵暴北邊候騎至雍甘泉京師大駭發三將軍
屯細栁棘門霸上以備之數月乃罷孝武即位設馬邑
之權欲誘匈奴使韓安國將三十萬衆徼于便墬匈奴
覺之而去徒費財勞師一虜不可得見况單于之面乎
其後深惟社稷之計規恢萬載之策乃大興師數十萬
使衛青霍去病操兵前後十餘年于是浮西河絶大幕
破寘顔襲王庭窮極其地追奔逐北封狼居胥山禪于
姑衍以臨瀚海虜名王貴人以百數自是之後匈奴震
怖益求和親然而未肻稱臣也且夫前世豈樂傾亡量
之費役亡罪之人快心于狼望之北哉以為不一勞者
不久佚不暫費者不永寧是以忍百萬之師以摧餓虎
之喙運府庫之財填盧山之壑而不悔也至本始之初
匈奴有桀心欲掠烏孫侵公主乃發五將之師十五萬
騎獵其南而長羅侯以烏孫五萬騎震其西皆至質而
還時鮮有所獲徒奮揚威武明漢兵若風雷耳雖空行
空反尚誅兩將軍故北狄不服中國未得高枕安寢也
逮至元康神爵之間大化神明鴻恩博洽而匈奴内亂
五單于爭立日逐呼韓邪攜國歸死扶伏稱臣然尚羈
縻之計不顓制自此之後欲朝者不距不欲者不彊何
者外國天性忿鷙形容魁健負力怙氣難化以善易𨽻
以惡其彊難詘其和難得故未服之時勞師逺攻傾國
殫貨伏尸流血破堅拔敵如彼之難也既服之後慰薦
撫循交接賂遺威儀俯仰如此之備也往時嘗屠大宛
之城蹈烏桓之壘探姑繒之壁藉蕩姐之場艾朝鮮之
旃拔兩越之旗近不過旬月之役逺不離二時之勞固
已犂其庭掃其閭郡縣而置之雲徹席巻後亡餘菑惟
北狄為不然真中國之堅敵也三垂比之縣矣前世重
之兹甚未易可輕也今單于歸義懷欵誠之心欲離其
庭陳見于前此乃上世之遺策神靈之所想望國家雖
費不得已者也奈何拒以來厭之辭疏以亡日之期消
往昔之恩開將來之隙夫欵而隙之使有恨心負前言
緣往辭歸怨于漢因以自絶終亡北面之心威之不可
諭之不能焉得不為大憂乎夫明者視于亡形聰者聽
于亡聲誠先于未然即䝉恬樊噲不復施棘門細栁不
復備馬邑之策安所設衛霍之功何得用五將之威安
所震不然一有隙之後雖智者勞心于内辨者轂擊于
外猶不若未然之時也且往者圖西域制車師置城郭都
䕶三十六國費歲以大萬計者豈為康居烏孫能踰白
龍堆而宼西邊哉乃以制匈奴也夫百年勞之一日失
之費十而愛一臣竊為國不安也惟陛下少畱意于未
亂未戰以遏邊萌之禍
　　魏相諫擊匈奴書(漢書/)
臣聞之救亂誅暴謂之義兵兵義者王敵加于已不得
已而起者謂之應兵兵應者勝爭恨小故不忍憤怒者
謂之忿兵兵忿者敗利人土地貨寶者謂之貪兵兵貪
者破恃國家之大矜民人之衆欲見威于敵者謂之驕
兵兵驕者滅此五者非但人事乃天道也間者匈奴嘗
有善意所得漢民輒奉歸之未有犯于邊竟雖爭屯田
車師不足致意中今聞諸將軍欲興兵入其地臣愚不
知此兵何名者也今邊郡困乏父子共犬羊之裘食草
萊之實常恐不能自存難以動兵軍旅之後必有凶年
言民以其愁苦之氣傷隂陽之和也出兵雖勝猶有後
憂恐災害之變因此以生今郡國守相多不實選風俗
尤薄水旱不時按今年計子弟殺父兄妻殺夫者凡二
百二十二人臣愚以為此非小變也今左右不憂此乃
欲發兵報纎介之忿于逺夷殆孔子所謂吾恐季孫之
憂不在顓臾而在蕭牆之内也願陛下與平昌侯樂昌
侯平恩侯及有識者詳議乃可
　　耿育上訟陳湯書(漢書/)
延壽湯為聖漢揚鉤深致遠之威雪國家累年之恥討
絶域不羈之君繫萬里難制之虜豈有比哉先帝嘉之
仍下明詔宣著其功改年垂厯傳之亡窮應是南郡獻
白虎邊垂亡警備會先帝寢疾然猶垂意不忘數使尚
書責問丞相趣立其功獨丞相匡衡排而不予封延壽
湯數百户此功臣戰士所以失望也孝成皇帝承建業
之基乘征伐之威兵革不動國家亡事而大臣傾邪讒
佞在朝曾不深惟本末之難以防未然之戒欲專主威
排妬有功使湯塊然被寃拘囚不能自明卒以亡罪老
棄燉煌正當西域通道令威名折衝之臣旋踵及身復
為郅支遺孽所笑誠可悲也至今奉使外蠻者未嘗不
陳郅支之誅以揚漢國之盛夫援人之功以懼敵弃人
之身以快讒豈不痛哉且安不忘危盛必慮衰今國家
素亡文帝累年節儉富饒之畜又亡武帝薦延梟俊禽
敵之臣獨有一陳湯耳假使異世不及陛下尚望國家
追錄其功封表其墓以勸後進也湯幸得身當聖世功
曾未久反聽邪臣鞭逐斥逺使亡逃分竄死無處所逺
覽之士莫不計度以為湯功累世不可及而湯過人情
所有湯尚如此雖復破絶筋骨暴露形骸猶復制于唇
舌為嫉妬之臣所繫虜耳此臣所以為國家尤戚戚也
　　代張方平諫用兵書(蘇軾/)
臣聞好兵猶好色也傷生之事非一而好色者必死賊
民之事非一而好兵者必亡此理之必然者也夫惟聖
人之兵皆出于不得已故其勝也享安全之福其不勝
也必亡意外之患後世用兵皆得已而不已故其勝也
則變遲而禍大其不勝也則變速而禍小是以聖人不
計勝負之功而深戒用兵之禍何者興師十萬日費千
金内外騷動殆于道路者七十萬家内則府庫空虚外
則百姓窮匱饑寒逼迫其後必有盜賊之憂死傷愁怨
其終必致水旱之報上則將帥擁衆有跋扈之心下則
士衆久役有潰叛之志變故百出皆由用兵至于興事
首議之人㝠謫尤重葢以平民亡故緣兵而死怨氣充
積必有任其咎者是以聖人畏之重之非不得已不敢
用也自古人主好動干戈由敗而亡者不可勝數臣今
不敢復言請為陛下言其勝者秦始皇既平六國復事
胡越戍役之患被于四海雖拓地千里遠過三代而墳
土未乾天下怨叛二世被害子嬰被禽滅亡之酷自古
所未嘗有也漢武帝承文景富溢之餘首挑匈奴兵連
不解遂使侵尋及于諸國歲歲調發所向成功建元之
間兵禍始作是時蚩尤旗出長與天等其春戾太子生
自是師行三十餘年死者無數及巫蠱事起京師流血
僵尸數萬太子父子皆敗班固以為太子生長于兵與
之終始帝雖悔悟自克而殁身之恨已無及矣隋文帝
既下江南繼事夷狄煬帝嗣位此心不衰皆能誅滅彊
國威震萬里然而民怨盗起亡不旋踵唐太宗神武無
敵尤喜用兵既已破滅突厥高昌吐谷渾等猶且未厭
親駕遼東皆志在立功非不得已而用其後武氏之難
唐室陵遲不絶如綫葢用兵之禍物理難逃不然太宗
仁聖寛厚克己裕人㡬至刑措而一傳之後子孫塗炭
此豈為善之報也哉由此觀之漢唐用兵於寛仁之後
故其勝而僅存秦隋用兵于殘暴之餘故其勝而遂滅
臣每讀書至此未嘗不掩巻流涕傷其計之過也若使
此四君者方其用兵之初隨即敗衂惕然戒愳知用兵
之難則禍敗之興當不至此不幸每舉輒勝故使狃于
功利慮患不深臣故曰勝則變遲而禍大不勝則變速
而禍小不可不察也昔仁宗皇帝覆育天下無意于兵
將士惰偷兵革朽鈍元昊乘間竊發西鄙延安涇原麟
府之間敗者三四所喪動以萬計而海内晏然兵休事
已而民無怨言國無遺患何者天下臣庶知其無好兵
之心天地鬼神諒其有不得已之實故也今陛下天錫
勇智意在富彊即位以來繕甲治兵伺候鄰國羣臣百
寮窺見此指多言用兵其始也弼臣執國命者無憂深
思逺之心樞臣當國論者無慮害持難之識在臺諫之
職者無獻替納忠之議從微至著遂成厲階既而薛向
為横山之謀韓絳効深入之計陳升之呂公弼等隂與
之協力師徒喪敗財用耗屈較之寶元慶厯之敗不及
十一然而天怒人怨邊兵皆叛京師騷然陛下為之旰
食者累月何者用兵之端陛下作之是以吏士無怒敵
之意而不直陛下也尚賴祖宗積累之厚皇天保佑之
深故使兵出亡功感悟聖意然淺見之士方且以敗為
恥力欲求勝以稱上心于是王韶搆禍于熙河章惇造
釁于横山熊本發難于渝瀘然此等皆戕賊已降俘纍
老弱困弊腹心而取空虚亡用之地以為武功使陛下
受此虛名而忽于實禍勉强砥礪奮于功名故沈起劉
彛復發于安南使十餘萬人暴露瘴毒死者十而五六
道路之人斃于輸送貲糧器械不見敵而盡以為用兵
之意必且少衰而李憲之師復出于洮州矣今師徒克
捷鋭氣方盛陛下喜于一勝必有輕視四夷陵侮敵國
之意天意難測臣寔畏之且夫戰勝之後陛下可得而
知者凱旋捷奏拜表稱賀赫然耳目之觀耳至于逺方
之民肝腦塗于白刃筋骨絶于饋餉流離破産鬻賣男
女薰眼折臂自經之狀陛下必不得而見也慈父孝子
孤臣寡婦之哭聲陛下必不得而聞也譬猶屠殺牛羊
刳臠魚鼈以為膳羞食者甚美死者甚苦使陛下見其
號呼於挺刃之下宛轉于刀几之間雖八珍之美必將
投筯而不忍食而况用人之命以為耳目之觀乎且使
陛下將卒精彊府庫充實如秦漢隋唐之君既勝之後
禍亂方興尚不可救而况所在將吏罷軟凡庸較之古
人萬萬不逮而數年以來公私窘乏内府累世之積掃
地亡餘州郡征税之儲上供殆盡百官俸廩僅而能繼
南郊賞給久而未辦以此舉動雖有智者無以善其後
矣且饑疫之後所在盗賊􁒅起京東河北尤不可言若
軍事一興横歛隨作民窮而亡告其埶不為大盗無以
自全邊事方深内患復起則勝廣之形將在于此此老
臣所以終夜不寐臨食而歎至于慟哭而不能自止也
且臣聞之凡舉大事必順天心天之所向以之舉事必
成天之所背以之舉事必敗葢天心向背之迹見於災
祥豐歉之間今自近歲日蝕星變地震山崩水旱癘疫
連年不解民死將半天心之向背可以見矣而陛下方
且斷然不顧興事不已譬如人子得過于父母惟有恭
順靜思引咎自責庶幾可解今乃紛然詰責奴婢恣行
箠楚以此事親未有見赦於父母者故臣願陛下遠覽
前世興亡之迹深察天心向背之理絶意兵革之事保
疆睦鄰安靜亡為固社稷長久之計上以安二宫朝夕
之養下以濟四方億兆之命則臣雖老死溝壑瞑目于
地下矣昔漢祖破滅羣雄遂有天下光武百戰百勝祀
漢配天然至白登被圍則講和親之議西域請吏則出
謝絶之言此二帝者非不知兵也葢經變既多則慮患
深逺今陛下深居九重而輕議討伐老臣庸懦私竊以
為過矣然人臣納説于君因其既厭而止之則易為力
迎其方鋭而折之則難為功凡有血氣之倫皆有好勝
之意方其氣之盛也雖布衣賤士有不可奪自非智識
特達度量過人未有能勇于奮發之中舎己從人惟義
是聽者也今陛下盛氣于用武埶不可回臣非不知而
獻言不已者誠見陛下聖徳寛大聽納不疑故不敢以
衆人好勝之常心望于陛下且意陛下他日親見用兵
之害必將哀痛悔恨而追咎左右大臣未嘗一言臣亦
將老且死見先帝于地下亦有以藉口矣惟陛下哀而
察之
　　路温舒上尚徳緩刑書(漢書/)
臣聞齊有無知之禍而桓公以興晉有驪姬之難而文
公用霸近世趙王不終諸呂作亂而孝文為太宗由是
觀之禍亂之作將以開聖人也故桓文扶微興壞尊文
武之業澤加百姓功潤諸侯雖不及三王天下歸仁焉
文帝永思至徳以承天心崇仁義省刑罰通闗梁一逺
近敬賢如大賓愛民如赤子内恕情之所安而施之于
海内是以囹圄空虚天下太平夫繼變化之後必有異
舊之恩此聖賢所以昭天命也往者昭帝即世而亡嗣
大臣憂戚焦心合謀皆以昌邑尊親援而立之然天不
授命淫亂其心遂以自亡深察禍亂之故乃皇天之所
以開至聖也故大將軍受命武帝股肱漢國披肝膽决
大計黜亡義立有徳輔天而行然後宗廟以安天下咸
寧臣聞春秋正即位大一統而慎始也陛下初登至尊
與天合符宜改前世之失正始受命之統滌煩文除民
疾存亡繼絶以應天意臣聞秦有十失其一尚存治獄
之吏是也秦之時羞文學好武勇賤仁義之士貴治獄
之吏正言者謂之誹謗遏過者謂之妖言故盛服先王
不用於世忠良切言皆鬱于胸譽諛之聲日滿于耳虚
美熏心實禍蔽塞此乃秦之所以亡天下也方今天下
賴陛下厚恩亡金革之危饑寒之患父子夫妻戮力安
家然太平未洽者獄亂之也夫獄者天下之大命也死
者不可復生􁃎者不可復屬書曰與其殺不辜寧失不
經今治獄吏則不然上下相敺以刻為明深者獲公名
平者多後患故治獄之吏皆欲人死非憎人也自安之
道在人之死是以死人之血流離于市被刑之徒比肩
而立大辟之計歲以萬數此仁聖之所以傷也太平之
未洽凡以此也夫人情安則樂生痛則思死棰楚之下
何求而不得故囚人不勝痛則飾辭以視之吏治者利
其然則指道以明之上奏畏郤則鍛鍊而周内之葢奏
當之成雖咎繇聽之猶以為死有餘辜何則成鍊者衆
文致之罪明也是以獄吏專為深刻殘賊而亡極媮為
一切不顧國患此世之大賊也故俗語曰畫地為獄議
不入刻木為吏期不對此皆疾吏之風悲痛之辭也故
天下之患莫深于獄敗法亂正離親塞道莫甚乎治獄
之吏此所謂一尚存者也臣聞烏鳶之卵不毁而後鳳
凰集誹謗之罪不誅而後良言進故古人有言山藪藏
疾川澤納汙瑾瑜匿惡國君含詬惟陛下除誹謗以招
切言開天下之口廣箴諫之路掃亡秦之失尊文武之
徳省法制寛刑罰以廢治獄則太平之風可興于世永
履和樂與天亡極天下幸甚
　
　
　
　
　文編巻十二
欽定四庫全書
　文編巻十三
　　　　　　　　　　　　明　唐順之　編
　　凖詔言事上書(歐陽修/)
月日臣修謹昧死再拜上書于皇帝陛下臣近準詔書
許臣上書言事臣學識愚淺不能廣引深逺以明治亂
之原謹採當今急務條為三弊五事以應詔書所求伏
惟陛下裁擇臣聞自古王者之治天下雖有憂勤之心
而不知致治之要則心愈勞而事愈乖雖有納諫之明
而無力行之果斷則言愈多而聽愈惑故為人君者以
細務而責人專大事而獨斷此致治之要術也納一言
而可用雖衆說不得以沮之此力行之果斷也知此二
者天下無難治矣伏見國家自大兵一動中外騷然陛
下思社稷之安危念兵民之疲弊四五年來聖心憂勞
可謂至矣然而兵日益老賊日益彊併九州之力討一
西戎小者尚無一人敢前今又北戎大者違盟而動其
將何以禦之從來所患者西夏今西夏叛矣所惡者盗
賊今盗賊起矣所憂者水旱今水旱作矣所賴者民力
今民力困矣所須者財用今財用乏矣陛下之心日憂
於一日天下之勢嵗危於一嵗此臣所謂用心雖勞不
知求致治之要者也近年朝廷開發言路獻計之士不
下數千然而事緒轉多枝梧不暇從前所採衆議紛紜
至於臨事誰䇿可用此臣所謂聽言雖多不如力行之
果斷者也伏思聖心所甚憂而當今所尚闕者不過曰
無兵也無將也無財用也無禦戎之䇿也無可任之臣
也此五者陛下憂其未有而臣謂今皆有之然陛下未
得而用者未思其術也國家創業之初四方割據中國
地狹兵民不多然尚能南取荆楚收偽唐定閩嶺西平
兩蜀東下并潞北窺幽燕當時所用兵財將吏其數幾
何惟善用之故不覺其少何况今日承百年祖宗之業
盡有天下之富彊人衆物盛十倍國初故臣敢言有兵
有將有財用有禦戎之䇿有可任之臣然陛下皆不得
而用者其故何哉由朝廷有三大弊故也何謂三弊一
曰不慎號令二曰不明賞罰三曰不責功實此三弊因
循於上則萬事弛慢廢壞於下臣聞號令者天子之威
也賞罰者天子之權也若號令不信賞罰不當則天下
不服故又須責臣下以功實然後號令不虛出而賞罰
不濫行是慎號令明賞罰責功實此三者帝王之竒術
也自古人君英雄如漢武帝聰明如唐太宗皆知用此
三術而自執威權之柄故所求無不得所欲皆如意漢
武好用兵則誅滅四夷立功萬里以快其心欲求將則
有衛霍之材以供其指使欲得賢士則有公孫董汲之
徒以稱其意唐太宗好用兵則誅突厥服遼東威振夷
狄以逞其志欲求將則有李靖李績之徒入其駕馭欲
得賢士則有房杜之徒在其左右此二帝者可謂所求
無不得所欲皆如意無他術也惟能自執威權之柄耳
伏惟陛下以聖明之姿超出二帝又盡有漢唐之天下
然而欲禦邊則常患無兵欲破賊則常患無將欲贍軍
則常患無財用欲威服四夷則常患無䇿欲任使賢材
則常患無人是所求皆不得所欲皆不如意也其故無
他由不用威權之術也自古帝王或為强臣所制或為
小人所惑則威權不得出於已今朝無强臣之患旁無
小人偏任之溺内外臣庶尊陛下如天愛陛下如父傾
耳延首願陛下之有為然何所憚而不為乎若一日赫
然執威柄以臨之則可使萬事皆辦何患五者之無奈
何為三弊之因循一事之不集臣請言三弊夫言多變
則不信令頻改則難從今出令之初不加詳審行之未
久尋又更張以不信之言行難從之令故每有處置之
事州縣知朝廷未是一定之命則官吏或相謂曰且未
要行不久必須更改或曰備禮行下畧與應破指揮旦
夕之間果然又變至於將吏更易道路疲於送迎符牒
縱横上下莫能遵守中外臣庶或聞而歎息或聞而竊
笑歎息者有憂天下之心竊笑者有輕朝廷之意號令
如此欲威天下其可得乎此不慎號令之弊也用人之
術不過賞罰然賞及無功則恩不足勸罰失有罪則威
無所懼雖有人不可用矣太祖時王全斌破蜀而歸功
不細矣犯法一貶十年不問是時方討江南故黜全斌
與諸將立法太祖神武英斷所以能平定天下者其賞
罰之法皆如此也昨關西用兵四五年矣大將以無功
罷者依舊居官軍中見無功者不妨得好官則諸將誰
肯立功矣禆將畏懦逗畱者皆當斬罪或暫貶而尋遷
或不貶而依舊軍中見有罪者不誅則諸將誰肯用命
矣所謂賞不足勸威無所懼賞罰如此而欲用人其可
得乎此不明賞罰之弊也自兵動以來處置之事不少
然多有名而無實臣請畧言其一二則其他可知數年
以來㸃兵不絶諸路之民半為兵矣其間老弱病患短
小怯懦者不可勝數是有㸃兵之虚名而無得兵之實
數也新集之兵所在教習追呼上下民不安居主教者
非將領之材所教者無旗鼔之節徃來州縣愁歎嗷嗷
旣多是老病小怯之人又無訓齊精練之法此有教兵
之虛名而無訓兵之實藝也諸路州軍分造器械工作
之際已勞民力輦運般送又苦道塗然而鐵刃不剛筋
膠不固長短大小多不中度造作之所但務充數而速
了不計所用之不堪經歴官司又無檢責此有器械之
虛名而無器械之實用也以草草之法教老怯之兵執
鈍折不堪之器械百戰百敗理在不疑臨事而悟何可
及乎故事無大小悉皆鹵莽則不責功實之弊也臣故
曰三弊因循於上則萬事弛慢廢壞於下萬事不可盡
言臣請言大者五事其一曰兵臣聞攻人以謀不以力
用兵鬭智不鬭多前代用兵之人多者常敗少者常勝
漢王尋等以百萬之兵遇光武九千人而敗是多者敗
而少者勝也苻堅以百萬之兵遇東晉二三萬人而敗
是多者敗而少者勝也曹操以三十萬青州兵大敗於
呂布退而歸許復以二萬人破袁紹十四五萬是用兵
多則敗少則勝之明驗也况於夷狄尤難以力爭只可
以計取李靖破突厥於定襄只用三千人其後破頡利
於隂山亦不過一萬葢兵不在多能以計取爾故善用
兵者以少為多不善用者雖多而愈少也為今計者添
兵則耗國减兵則破賊今沿邉之兵不下七八十萬可
謂多矣然訓練不精又有老弱虚數則十人不當一人
是七八十萬之兵不當七八萬人之用加之軍無統制
分散支離分多為寡兵法所忌此所謂不善用兵者雖
多而愈少故常戰而常敗也臣願陛下赫然奮威勑勵
諸將精加訓練去其老弱七八十萬中可得五十萬數
古人用兵以一當百今旣未能但得以一當十則五十
萬精兵可當五百萬兵之用此所謂善用兵者以少而
為多古人所以少而常勝者以此也今不思實効但務
添多耗國耗民積以年嵗賊雖不至天下已困矣此一
事也其二曰將臣又聞古語曰將相無種故或出於奴
僕或出於軍卒或出於盗賊惟能不次而用之乃為名
將耳國家求將之意雖勞選將之路太狹今詔近臣舉
將而限以資品則英豪之士在下位者不可得矣試將
材者限以弓馬一夫之勇則智畧萬人之敵皆遺之矣
山林竒傑之士召而至者以其貧賤而薄之不過與一
主簿借職使其怏怏而去則古之屠釣飯牛之傑皆激
怒而失之矣至於無人可用則寜用龍鍾跛躄庸懦暗
劣之徒皆授之兵柄天下三尺童子皆為朝廷危之前
日澶淵之卒幾為國家生事此可見也議者不知取將
之無術但云當今之無將臣願陛下革去舊弊奮然精
求有賢豪之士不須限以下位有智畧之人不必試以
弓馬有山林之傑不可薄其貧賤惟陛下能以非常之
禮待人人臣亦將以非常之効報國此二事也其三曰
財用臣又聞善治病者必醫其受病之䖏善救弊者必
尋其起弊之源今天下財用困乏其弊安在起於用兵
而費大故也漢武好窮兵用盡累世之財當時勒兵單
于臺不過十八萬尚能困其國力况未若今日七八十
萬連四五年而不罷所以罄天地之所生竭萬民之膏
血而用不足也今雖有智者物不能增而計無所出矣
惟有减冗卒之虚費練精兵而速戰功成兵罷自然足
矣今兵有可减之理無人敢當其事賊有速擊之便無
將敢奮其勇後時敗事徒耗國而耗民此三事也其四
曰禦戎之䇿臣又聞兵法曰上兵伐謀其次伐交契丹
與朝廷通好僅四十年不敢妄動今一旦發其狂謀者
其意何在葢見中國頻為元昊所敗故敢啟其貪心伺
隙而動爾今若勑勵諸將選兵秣馬疾入西界但能痛
敗昊賊一陣則吾軍威大振而敵計沮矣此所謂上兵
伐謀者也今論事者皆知契丹與西賊通謀欲併二國
之力窺我河北陜西今若我能先擊敗其一國則敵勢
减半不能獨舉此兵法所謂伐交者也元昊地狹賊兵
不多向來攻我傳聞契丹常有助兵今若虜中自有㸃
集之謀而元昊驟然被擊必求助於契丹契丹分兵助
昊則可牽其南宼之力若不助昊則二國有隙自相疑
貳此亦伐交之䇿也假令二國剋期分路來寇我能先
期大舉則元昊蒼皇自救不暇豈能與契丹相為表裏
是破其素定之約乖其剋日之期此兵法所謂親而離
之也亦伐交之䇿也元昊叛逆以來幸而屢勝常有輕
視諸將之心今又見朝廷北憂契丹方經營於河朔必
謂我師不能西出今乘其驕怠正是疾驅急擊之時此
兵法所謂出其不意者此取勝之上䇿也前年西將有
請出攻者當時賊氣力方盛我兵未練朝廷尚許其出
師况今元昊有可攻之勢此不可失之時彼方幸吾憂
河北而不虞我能西征出其不意此可攻之勢也自四
路分帥今已半年訓練恩信兵已可用故近日屢奏小
㨗是我師漸振賊氣漸衂此可攻之勢也茍失此時而
使二虜先來則吾無䇿矣臣願陛下詔執事之臣熟議
而行之此四事也其五曰可任之臣臣又聞仲尼曰十
室之邑必有忠信况今文武列職徧於天下其間豈無
材智之臣而陛下總治萬幾之大既不暇盡識其人故
不能躬自進賢而退不肖執政大臣動拘舊例又不敢
進賢而退不肖審官吏部三班之職但掌文簿差除而
已又不敢越次進賢而退不肖是上自天子下至有司
無一人得進賢而退不肖者所以賢愚混雜僥倖相容
三載一遷更無旌别平居無事惟患太多而差遣不行
一旦臨事要人常患乏人使用自古任官之法無如今
日之繆也今議者或謂舉主轉官為進賢犯罪黜責為
退不肖此不知其弊之深也大凡善惡之人各以類聚
故守亷慎者各舉清幹之人有贓汙者各舉貪濁之人
好徇私者各舉請求之人性庸暗者各舉不材之人朝
廷不問是非但見舉主數足便與改官則清幹者進矣
貪濁者亦進矣請求者亦進矣不材者亦進矣混淆如
此便可為進賢之法乎方今黜責官吏豈有澄清糾舉
之術哉惟犯贓之人因民論訴者乃能黜之耳夫能舞
弄文法而求財賂者亦强黠之吏政事必由已出故雖
誅剥豪民尚或不及貧弱至於不材之人不能主事衆
胥群吏共為奸欺則民無貧富一時受弊以此而言則
贓吏與不材之人為害等耳今贓吏因自敗者乃加黜
責十不去其一二至於不材之人上下共知而不問寛
緩容姦其弊如此便可為退不肖之法乎賢不肖旣無
别則宜乎設官雖多而無人可用也臣願陛下明賞罰
責功實則財皆列於陛下之前矣臣故曰五者皆有然
陛下不得而用者為有弊也三弊五事臣既已詳言之
矣惟陛下擇之天下之務不過此也方今天文變於上
地理逆於下人心怨於内四夷攻於外事勢如此矣非
是陛下遲疑寛緩之時惟願為社稷生民畱意臣修昧
死再拜
　　上仁宗皇帝書(蘇洵/)
嘉祐三年十二月一日眉州布衣臣蘇洵謹頓首再拜
冒萬死上書皇帝闕下臣前月五日蒙本州錄到中書
劄子連牒臣以兩制議上翰林學士歐陽修奏臣所著
權書衡論幾䇿二十二篇乞賜甄錄陛下過聽召臣試
䇿論舍人院仍令本州發遣臣赴闕臣本田野匹夫名
姓不登於州閭今一旦卒然被召實不知其所以自通
於朝廷承命悸恐不知所為以陛下躬至聖之資又有
群公卿之賢與天下士大夫之衆如臣等輩固宜不少
有臣無臣不加損益臣不幸有負薪之疾不能奔走道
路以副陛下搜揚之心憂惶負罪無所容處臣本凡才
無路自進當少年時亦嘗欲僥倖於陛下之科舉有司
以為不肖輒以擯落葢退而處者十有餘年矣今雖欲
勉彊扶病戮力亦自知其疎拙終不能合有司之意恐
重得罪以辱明詔且陛下所為千里而召臣者其意以
臣為能有所發明以庶幾有補於聖政之萬一而臣之
所以自結髪讀書至於今兹犬馬之齒幾已五十而猶
未敢廢者其意亦欲效尺寸於當時以快平生之志耳
今雖未能奔伏闕下以累有司而猶不忍黙黙卒無一
言而已也天下之事其深逺切至者臣自惟疎賤未敢
遽言而其近而易行淺而未見者謹條為十通以塞明
詔其一曰臣聞利之所在天下趨之是故千金之子欲
有所為則百家之市無寧居者古之聖人執其大利之
權以奔走天下意有所嚮則天下爭先為之今陛下有
奔走天下之權而不能用何則古者賞一人而天下勸
今陛下增秩拜官動以千計其人皆以為己所自致而
不知戮力以報上之恩至於臨事誰當効用此由陛下
輕用其爵祿使天下之士積日持久而得之譬如傭力
之人計工而受直雖與之千萬豈知德其主哉是以雖
有能者亦無所施以為謹守繩墨足以自致髙位官吏
䌓多溢於局外使陛下皇皇汲汲求以處之而不暇擇
其賢不肖以病陛下之民而耗竭大司農之錢穀此議
者所欲去而未得也臣竊思之葢今制馭天下之吏自
州縣令錄幕職而改京官者皆未得其術是以若此紛
紛也今雖多其舉官而逺其考重其舉官之罪此適足
以隔賢者而容不肖且天下無事雖庸人皆足以無過
一旦改官無所不為彼其舉者曰此亷吏此能吏朝廷
不知其所以為亷與能也幸而未有敗事則長為亷與
能矣雖重其罪未見有益上下相蒙請託公行涖官六
七考求舉主五六人此誰不能者臣愚以為舉人者當
使明著其迹曰某人亷吏也嘗有某事以知其亷某人
能吏也嘗有某事以知其能雖不必有非常之功而皆
有可紀之状其特曰亷能而已者不聽如此則夫庸人
雖無罪而不足稱者不得入其間老於州縣不足甚惜
而天下之吏必皆務為可稱之功與民興利除害惟恐
不出諸已此古之聖人所以驅天下之人而使爭為善
也有功而賞有罪而罰其實一也今降官罷任者必奏
曰某人有某罪其罪當然然後朝廷舉而行之今若不
著其所犯之由而特曰此不才貪吏也則於朝廷安肯
以空言而加之罪今又何獨至於改官而聽其空言哉
是不思之甚也或者以為如此則天下之吏務為可稱
用意過當生事以為己功漸不可長臣以為不然葢聖
人必觀天下之勢而為之法方天下初定民厭勞役則
聖人務為因循之政與之休息及其久安而無變則必
有不振之禍是以聖人破其茍且之心而作其怠惰之
氣漢之元成惟不知此以至於亂今天下少惰矣宜有
以激發其心使踴躍於功名以變其俗况乎冗官紛紜
如此不知所以節之而又何疑於此乎且陛下與天下
之士相期於功名而毋茍得此待之至深也若其宏才
大略不樂於小官而無聞焉者使兩制得以非常舉之
此天下亦不過幾人而已吏之有過而不得遷者亦使
得以功贖如此亦以示陛下之有所推恩而不惟艱之
也其二曰臣聞古者之制爵祿必皆孝悌忠信脩潔博
習聞於鄉黨而達於朝廷以得之及其後世不然曲藝
小數皆可以進然其得之也猶有以取之其弊不若今
之甚也今之用人最無謂者其所謂任子乎因其父兄
之資以得大官而又任其子弟子將復任其孫孫又任
其子是不學而得者常無窮也夫得之也易則其失之
也不甚惜以不學之人而居不甚惜之官其視民如草
芥也固宜朝廷自近年始有意於裁節然皆知損之而
未得其所損此所謂制其末而不窮其原見其粗而未
識其精僥倖之風少衰而猶在也夫聖人之舉事不惟
曰利而已必將有以大服天下之心今欲有所去也必
使天下知其所以去之之說故雖盡去而無疑何者恃
其說明也夫所謂任子者亦猶曰信其父兄而用其子
弟云爾彼其父兄固學而得之也學者任人不學者任
於人此易曉也今之制茍幸而其官至於可任者舉使
任之不問其始之何從而得之也且彼任於人不暇又
安能任人此猶借資之人而欲從之匄貸不已難乎臣
愚以為父兄之所任而得官者雖至正郎宜皆不聽任
子弟惟其能自修餙而越錄躐次以至於清顯者乃聽
如此則天下之冗官必大衰少而公卿之後皆奮志為
學不待父兄之資其任而得官者知後不得復任其子
弟亦當勉彊不肯終老自棄於庸人此其為益豈特一
二而已其三曰臣聞自設官以來皆有考績之法周室
既亡其法廢絶自京房建考課之議其後終不能行夫
有官必有課有課必有賞罰有官而無課是無官也有
課而無賞罰是無課也無官無課而欲求天下之大治
臣不識也然更歴千載而終莫之行行之則益以紛亂
而終不可考其故何也天下之吏不可以勝考今欲人
人而課之必使入於九等之中此宜其顛倒錯繆而不
若無之為便也臣觀自昔行考課者皆不得其術葢天
下之官皆有所屬之長有功有罪其長皆得以舉刺如
必人人而課之於朝廷則其長為將安用惟其大吏無
所屬而莫為之長也則課之所宜加何者其位尊故課
一人而其下皆可整齊其數少故可以盡其能否而不
謬今天下所以不大治者守令丞尉賢不肖混淆而莫
之辨也夫守令丞尉賢不肖之不辨其咎在職司之不
明職司之不明其咎在無所屬而莫為之長陛下以無
所屬之官而寄之以一路其賢不肖當使誰察之古之
考績者皆從司㑹而至於天子古之司㑹即今之尚書
尚書既廢唯御史可以總察中外之官臣愚以為可使
朝臣議定職司考課之法而於御史臺前立考課之司
中丞舉其大綱而屬官之中選彊明者一人以專治其
事以舉刺多者為上以舉刺少者為中以無舉刺者為
下因其罷歸而奏其治要使朝廷有以為之賞罰其非
常之功不可掩之罪又當特有以償之使職司知有所
懲勸則其下令守丞尉不容復有所依違而其所課者
又不過數十人足以求得其實此所謂用力少而成功
多法無便於此者矣今天下號為太平其實逺方之民
窮困已甚其咎皆在職司臣不敢盡言陛下試加採訪
乃知臣言之不妄其四曰臣聞古者諸侯臣妾其境内
而卿大夫之家亦各有臣陪臣之事其君如其君之事
天子此無他其一境之内所以生殺予奪富貴貧賤者
皆自我制之此固有以臣妾之也其後諸侯雖廢而自
漢至唐猶有相君之勢何者其署置辟舉之權猶足以
臣之也是故太守刺史坐於堂上州縣之吏拜於堂下
雖奔走頓伏其誰曰不然自太祖受命収天下之尊歸
之京師一命以上皆上所自署而大司農衣食之自宰
相至於州縣吏雖貴賤相去甚逺而其實皆所與比肩
而事主耳是以百餘年間天下不知有權臣之威而太
守刺史猶用漢唐之制使州縣之吏事之如事君之禮
皆受天子之爵皆食天子之祿不知其何以臣之也小
吏之於大官不憂其有所不從惟恐其從之過耳今天
下以貴相髙以賤相諂奈何使州縣之吏趨走於太守
之庭不啻若僕妾唯唯不給故大吏常恣行不忌其下
而小吏不能正以至於曲随諂事助以為虐其能中立
而不撓者固已難矣此不足怪其勢固使然也夫州縣
之吏位卑而禄薄法於民最近而易以為姦朝廷所恃
以制之者特以厲其亷隅全其節槩而養其氣使知有
所耻也且必有異材焉後將以為公卿而安可薄哉其
尤不可者今以縣令從州縣之禮夫縣令官雖卑其所
負一縣之責與京朝官知縣等耳其吏胥人民習知其
官長之拜伏於太守之庭如是之不威也故輕之輕之
故易為姦此縣令之所以為難也臣愚以為州縣之吏
事太守可恭遜卑抑不敢抗而已不至於通名賛拜趨
走其下風所以全士大夫之節且以儆大吏之不法者
其五曰臣聞為天下者必有所不可窺是以天下有急
不求其素所不用之人使天下不能幸其倉卒而取其
祿位惟聖人為能然何則其素所用者緩急足以使也
臨事而取者亦不足用矣傳曰寛則寵名譽之人急則
用介胄之士今者所用非所養所養非所用國家用兵
之時購方略設武舉使天下屠沽健武皆能徒手攫取
陛下之官而兵休之日雖有超世之才而惜斗升之祿
臣恐天下有以窺朝廷也今之任為將帥卒有急難而
可使者誰也陛下之老將曩之所謂戰勝而善守者今
亡矣臣愚以為可復武舉而為之新制以革其舊弊且
昔之所謂武舉者葢疎矣其以弓馬得者不過挽强引
重市井之麤材而以䇿試中者亦皆紀錄章句區區無
用之學又其取人太多天下之知兵者不宜如此之衆
而待之又甚輕其下第者不免於𨽻役故其所得皆貪
汙無行之徒豪傑之士耻不忍就宜因貢士之嵗使兩
制各舉其所聞有司試其可者而陛下親䇿之權畧之
外便為弓馬可以出入險阻勇而有謀者不過取一二
人待以不次之位試以守邊之任文有制科武有武舉
陛下欲得將相於此乎取之十人之中豈無一二斯亦
足以濟矣其六曰臣聞法不足以制天下以法而制天
下法之所不及天下斯欺之矣且法必有所不及也先
王知其有所不及是故存其大略而濟之以至誠使天
下之所以不吾欺者未必皆吾法之所能禁亦其中有
所不忍而已人君御其大臣不可以用法如其左右大
臣而必待法而後能御也則其疎逺小吏當復何以哉
以天下之大而無可信之人則國不足以為國矣臣觀
今兩制以上非無賢俊之士然皆奉法供職無過而已
莫肯於繩墨之外為陛下深思逺慮有所建明何者陛
下待之於繩墨之内也臣請得舉其一二以言之夫兩
府與兩制宜使日夜交於門以講論當世之務且以習
知其為人臨事授任以不失其才今法不可以相徃來
意將以杜其言謁之私也君臣之道不同人臣惟自防
人君惟無防之是以歡欣相接而無間以兩府兩制為
可信耶當無所請屬以為不可信耶彼何患無所致其
私意安在其相徃來耶今兩制知舉不免用封彌謄録
既奏而下御史親徃涖之凛凛如鞫大獄使不知誰人
之辭又何其甚也臣愚以為如此之類一切徹去彼稍
有知宜不忍負若其猶有所欺也則亦天下之不才無
耻者矣陛下赫然震威誅一二人可以使天下姦吏重
足而立想聞朝廷之風亦必有倜儻非常之才為陛下
用也其七曰臣聞為天下者可以名器授人而不可以
名器許人人之不可以一日而知也久矣國家以科舉
取人四方之來者如市一旦使有司第之此固非真知
其才之髙下大小也特以為姑收之而已將試之為政
而觀其悠久則必有大異不然者今進士三人之中釋
褐之日天下望為卿相不及十年未有不為兩制者且
彼以其一日之長而擅終身之富貴舉而歸之如有所
負如此則雖天下之美材亦或怠而不修其率意恣行
者人亦望風畏之不敢按此何為者也且又有甚不便
者先王制其天下尊尊相髙貴貴相承使天下仰視朝
廷之尊如泰山喬嶽非扳援所能及茍非有大功與出
群之才則不可以輕得其髙位是故天下知有所忌而
不敢覬覦今五尺童子斐然皆有意於公卿得之則不知
愧不得則怨何則彼習知其一旦之可以僥倖而無
難也如此則匹夫輕朝廷臣愚以為三人之中茍優與
一官足以報其一日之長舘閣臺省非舉不入彼果不
才者也其安以入為彼果才者也其何患無所舉此非
獨以愛惜名器將以重朝廷耳其八曰臣聞古者敵國
相觀不觀其於山川之險士馬之衆相觀於人而已髙
山大江必有猛獸怪物時見其威故人不敢褻夫不必
戰勝而後服也使之常者所忌而不敢發使吾常有所
恃而無所怯耳今以中國之大使夷狄視之不畏甚者
敢有煩言以凟亂吾聽此其心不有所窺其亦安能如此
之無畏也敵國有事相待以將無事相觀以使今之所
謂使者亦輕矣曰此人也為此官也則以為此使也今
嵗以某來嵗當以某又來嵗當以某如縣令署役必均
而已矣人之才固有所短而不可彊其專對捷給勇敢
又非可以學致也今必使彊之彼有倉皇失次為夷狄
笑而已古者大夫出疆有可以安國家利社稷則專之
今法令太宻使小吏執簡記其旁一揺足輒随而書之
雖有竒才辯士亦安所效用彼夷狄觀之以為樽俎談
燕之間尚不能辦軍旅之際固宜其無人也如此將何
以破其姦謀而折其驕氣哉臣愚以為奉使宜有常人
惟其可者而不必均彼其不能者陛下責之以文學政
事不必彊之於言語之間以敗吾事而亦稍寛其法使
得有所施且今世之患以奉使為艱危故必均而後可
陛下平世使人而皆得以辭免後有緩急使之出入死
地將皆逃耶此臣又非獨為出使而言也其九曰臣聞
刑之有赦其來逺矣周制八議有可赦之人而無可赦
之時自三代之衰始聞有肆赦之令然皆因天下有非
常之事凶荒流離之後盜賊垢汙之餘於是有以沛然
洗濯於天下而猶不若今之因郊而赦使天下之凶民
可以逆知而僥倖也平時小民畏法不敢趦趄當郊之
嵗盜賊公行罪人滿獄為天下者將何利於此而又糜
散帑廪以賞無用冗雜之兵一經大禮費以萬億賦歛
之不輕民之不聊生皆此之故也以陛下節用愛民非
不欲去此矣顧以為所從來久逺恐一旦去之天下必
以為少恩而凶豪無賴之兵或因以為辭而生亂此其
所以重改也葢事有不可改而遂不改者其憂必深改
之則其禍必速惟其不失推恩而有以救天下之弊者
臣愚以為先郊之嵗可因事為辭特發大號如郊之赦
與軍士之賜且告之曰吾於天下非有惜乎推恩也惟
是凶殘之民知吾當赦輒以犯法以賊害吾良民今而
後赦不於郊之嵗以為常制天下之人喜乎非郊之嵗
而得郊之賞也何暇慮其後其後四五年而行之七八
年而行之又從而盡去之天下晏然不知而日以逺矣
且此出於五代之後兵荒之間所以姑息天下而安反
側耳後之人相承而不能去以至於今法令明具四方
無虞何畏而不改今不為之計使姦人猾吏養為盜賊
而後取租賦以啖驕兵乘之以饑饉鮮不及亂矣當此
之時欲為之計其猶有及乎其十曰臣聞古者所以採
庶人之議為其疎賤而無嫌也不知爵祿之可愛故其
言公不知君威之可畏故其言直今臣幸而未立於陛
下之朝無所愛惜顧念於其心者是以天下之事陛下
之諸臣所不敢盡言者臣請得以僣言之陛下擢用俊
賢思致太平今幾年矣事垂立而輒廢功未成而旋去
陛下知其所由乎陛下知其所由則今之在位者皆足
以有立若猶未也雖得賢臣千萬天下終不可為何者
小人之根未去也陛下遇士大夫有禮凡在位者不敢
用䙝狎戯嫚以求親媚於陛下而讒言邪謀之所由至
於朝廷者天下之人皆以為陛下不疎逺宦官之過陛
下特以為耳目玩弄之臣而不知其隂賊險詐為害最
大天下之小人無由至於陛下之前故皆通於宦官珠
玉錦繡所以為賂者絡繹於道以間關齟齬賢人之謀
陛下縱不聽用而大臣常有所顧忌以不得盡其心臣
故曰小人之根未去也竊聞之道路陛下將有意去而
疎之也若如所言則天下之福然臣方以為憂而未敢
賀也古之小人有為君子之所抑而反激為天下之禍
者臣毎痛傷之葢東漢之衰宦官用事陽球為司𨽻校
尉發憤誅王甫等數人磔其尸於道中常侍曹節過而
見之遂奏誅陽球而宦官之用事過於王甫之未誅其
後竇武何進又欲去之而反以遇害故漢之衰至於掃
地而不可救夫君子之去小人惟能盡去乃無後患惟
陛下思宗廟社稷之重與天下之可畏既去之又去之
既疎之又疎之刀鋸之餘必無忠良縱有區區之小節
不過幃闥掃灑之勤無益於事惟能務絶其權使朝廷
清明而忠言嘉謨易以入則天下無事矣惟陛下無使
為臣之所料而後世以臣為知言不勝大願曩臣所著
二十二篇略言當世之要陛下雖以此召臣然臣觀朝
廷之意特以其文采詞致稍有可嘉而未必其言之可
用也天下無事臣每每狂言以迂闊為世笑然臣以為
必將有時而不迂闊也賈誼之䇿不用於孝文之時而
使主父偃之徒得其餘論而施之於孝武之世夫施之
於孝武之世固不如用之於孝文之時之易也臣雖不
及古人惟陛下不以一布衣之言而忽之不勝越次憂
國之心效其所見且非陛下召臣臣言無以至於朝廷
今老矣恐後無由復言故云云之多至於此也惟陛下
寛之臣洵誠惶誠懼頓首頓首謹書
　　上神宗皇帝書(蘇軾/)
熈寧四年二月日具位臣蘇軾謹冐萬死再拜上書皇
帝陛下臣近者不度愚賤輒上封章言買燈事自知瀆
犯天威罪在不赦蓆藁私室以待斧鉞之誅而側聽逾
旬威命不至問之府司則買燈之事尋已停罷乃知陛
下不惟赦之又能聽之驚喜過望以至感泣何者改過
不吝從善如流此堯舜禹湯之所勉彊而力行秦漢以
來之所絶無而僅有顧此買燈毫髪之失豈能上累日
月之明而陛下翻然改命曾不移刻則所謂智出天下
而聽於至愚威加四海而屈於匹夫臣今知陛下可與
為堯舜可與為湯武可與富民而措刑可與彊兵而伏
戎虜矣有君如此其忍負之惟當披露腹心捐棄肝腦
盡力所至不知其他乃者臣亦知天下之事有大於買
燈者矣而獨區區以此為先者葢未信而諫聖人不與
交淺言深君子所戒是以試論其小者而其大者固將
有待而後言今陛下果赦而不誅則是旣已許之矣許
而不言臣則有罪是以願終言之臣之所欲言者三願
陛下結人心厚風俗存紀綱而已人莫不有所恃人臣恃
陛下之命故能役使小民恃陛下之法故能勝伏彊暴
至於人主所恃者誰歟書曰予臨兆民凛乎若朽索之
馭六馬言天下莫危於人主也聚則為君臣散則為仇
讎聚散之間不容毫釐故天下歸徃謂之王人各有心
謂之獨夫由此觀之人主之所恃者人心而已人心之
於人主也如木之有根如燈之有膏如魚之有水如農
夫之有田如商賈之有財木無根則槁燈無膏則㓕魚
無水則死農夫無田則饑商賈無財則貧人主失人心
則亡此必然之理也不可逭之災也其為可畏從古以
然茍非樂禍好狂輕易失志詎敢肆其胷臆輕犯人心
乎昔子産焚載書以弭衆言賂伯石以安巨室以為衆
怒難犯專欲難成而孔子亦曰信而後勞其民未信則
以為厲已也惟商鞅變法不顧人言雖能驟致富彊亦
以召怨天下使其民知利而不知義見刑而不見徳雖
得天下旋踵而亡至於其身亦卒不免負罪出走而諸
侯不納車裂以狥而秦人莫哀君臣之間豈願如此宋
襄公雖行仁義失衆而亡田常雖不義得衆而彊是以
君子未論行事之是非先觀衆心之向背謝安之用諸
桓未必是而衆之所樂則國以乂安庾亮之召蘇峻未
必非而勢有不可則反為危辱自古及今未有和易同
衆而不安剛果自用而不危者也今陛下亦知人心之
不悦矣中外之人無賢不肖皆言祖宗以來治財用者
不過三司使副判官經今百年未嘗闕事今者無故又
創一司號曰制置三司條例使六七少年日夜講求於
内使者四十餘輩分行營幹於外造端宏大民實驚疑
創法新竒吏皆惶惑賢者則求其說而不可得未免於
憂小人則以意而度於朝廷遂以為謗謂陛下以萬乘
之主而言利謂執政以天子之宰而治財商賈不行物
價騰涌近自淮甸逺及川蜀喧傳萬口論説百端或言
京師正店議置監官夔路深山當行酒禁拘収僧尼常
住减剋兵吏廪祿如此等類不可勝言而甚者至以為
欲復肉刑斯言一出民且狼顧陛下與二三大臣亦聞
其語矣然而莫之顧者徒曰我無其事又無其意何恤
於人言夫人言雖未必皆然而疑似則有以致謗人必
貪財也而後人疑其盜人必好色也而後人疑其滛何
者未置此司則無此謗豈去嵗之人皆忠厚而今嵗之
士皆虛浮孔子曰工欲善其事必先利其器又曰必也
正名乎今陛下操其器而諱其事有其名而辭其意雖
家置一喙以自解市列千金以購人人必不信謗亦不
止夫制置三司條例司求利之名也六七少年與使者
四十餘輩求利之器也驅鷹犬而赴林藪語人曰我非
獵也不如放鷹犬而獸自馴操網罟而入江湖語人曰
我非漁也不如捐網罟而人自信故臣以為消讒慝而
召和氣復人心而安國本則莫若罷制置三司條例司
夫陛下之所以創此司者不過以興利除害也使罷之
而利不興害不除則勿罷罷之而天下悅人心安興利
除害無所不可則何苦而不罷陛下欲去積弊而立法
必使宰相熟議而後行事若不由中書則是亂世之法
聖君賢相夫豈其然必若立法不免由中書熟議不免
使宰相此司之設無乃冗長而無名智者所圖貴於無
迹漢之文景紀無可書之事唐之房杜傳無可載之功
而天下之言治者與文景言賢者與房杜葢事已立而
迹不見功已成而人不知故曰善用兵者無赫赫之功
豈惟用兵事莫不然今所圖者萬分未獲其一也而迹
之布於天下已若泥中之鬬獸亦可謂拙謀矣陛下誠
欲富國擇三司官屬與漕運使副而陛下與二三大臣
孜孜講求磨以嵗月則積弊自去而人不知但恐立志
不堅中道而廢孟子有言其進銳者其退速若有始有
卒自可徐徐十年之後何事不立孔子曰欲速則不逹
見小利則大事不成使孔子而非聖人則此言亦不可
用書曰謀及卿士至於庶人翕然大同乃底元吉若逆
多而從少則靜吉而作凶今上自宰相大臣既已辭免
不為則外之議論斷亦可知宰相人臣也且不欲以此
自汚而陛下獨安受其名而不辭非臣愚之所識也君
臣宵旰幾一年矣而富國之效茫如捕風徒聞内帑出
數百萬緡祠部度五千餘人耳以此為術其誰不能且
遣使縱横本非令典漢武遣繡衣直指桓帝遣八使皆
以守宰狼籍盜賊公行出於無術行此下䇿宋文帝
元嘉之政比於文景當時責成郡縣未嘗遣使至孝武以
為郡縣遲緩始命臺使督之以至蕭齊此弊不革故景
陵王子良上疏極言其事以為此等朝辭禁門情態即
異暮宿州縣威福便行驅迫郵傳折辱守宰公私煩擾
民不聊生唐開元中宇文融奏置勸農判官使裴寛等
二十九人並攝御史分行天下招擕戸口檢責漏田時
張說楊瑒皇甫璟楊相如皆以為不便而相繼罷黜雖
得户八千餘萬皆州縣希㫖以主為客以少為多及使
百官集議都省而公卿以下懼融威勢不敢異辭陛下
試取其傳而讀之觀其所行為是為否近者均稅寛恤
冠葢相望朝廷亦旋覺其非而天下至今以為謗曾未
數嵗是非較然臣恐後之視今猶今之視昔且其所遣
尤不適宜事少而員多人輕而權重夫人輕而權重則
人多不服或致侮慢以興爭事少而員多則無以為功
必須生事以塞責陛下雖嚴賜約束不許邀功然人臣
事君之常情不從其令而從其意今朝廷之意好動而
惡靜好同而惡異指趣所在誰敢不從臣恐陛下赤子
自此無寧嵗矣至於所行之事行路皆知其難何者汴
水濁流自生民以來不以種稻秦人之歌曰涇水一石
其泥數斗且溉且糞長我禾黍何嘗曰長我粳稻耶今
欲陂而清之萬頃之稻必用千頃之陂一嵗一淤三嵗
而滿矣陛下遽信其說卽使相視地形萬一官吏茍且
順從真謂陛下有意興作上縻帑廪下奪農時隄防一
開水失故道雖食議者之肉何補於民天下久平民物
滋息四方遺利葢畧盡矣今欲鑿空訪尋水利所謂即
鹿無虞豈惟徒勞必大煩擾凡所擘畫利害不問何人
小則随事酬勞大則量才錄用若官私格沮並重行黜
降不以赦原若材力不辦興修便許申奏替換賞可謂
重罰可謂輕然並終不言諸色人妄有申陳或官私誤
興功役當得何罪如此則妄庸輕剽浮浪姦人自此爭
言水利矣成功則有賞敗事則無誅官司雖知其疎豈
可便行抑退所在追集老少相視可否吏卒所過雞犬
一空若非灼然難行必須且為興役何則格沮之罪重
而誤興之過輕人多愛身勢必如此且古陂廢堰多為
側近冐耕嵗月旣深已同永業茍欲興復必盡追收人
心或揺甚非善政又有好訟之黨多怨之人妄言某䖏
可作陂渠規壞所怨田産或指人舊業以為官陂冒佃
之訟必倍今日臣不知朝廷本無一事何苦而行此哉
自古役人必用鄉戸猶食之必用五穀衣之必用桑麻
濟川之必用舟楫行地之必用牛馬雖其間或有以他
物充代然終非天下所可常行今者徒聞江浙之間數
郡僱役而欲措之天下是猶見燕晉之棗栗岷蜀之蹲
鴟而欲以廢五糓豈不難哉又欲官賣所在坊場以充
衙前僱直雖有長役更無酬勞長役所得既㣲自此必
漸衰散則州郡事體憔悴可知士大夫捐親戚棄墳墓
以從官於四方者宣力之餘亦欲取樂此人之至情也
若凋弊太甚厨傳蕭然則似危邦之陋風恐非太平之
盛觀陛下誠慮及此必不肯為且今法令莫嚴於御軍
軍法莫嚴於逃竄禁軍三犯廂軍五犯大率處死然逃
軍常半天下不知僱人為役與廂軍何異若有逃者何
以罪之其勢必輕於逃軍則其逃必甚於今日為其官
長不亦難乎近者雖使鄉户頗得僱人然至於所僱逃
亡鄉户猶任其責今遂欲於兩稅之外别立一科謂之
庸錢以備官僱則僱人之責官所自任矣自唐楊炎廢
租庸調以為兩稅取大厯十四年應於賦歛之數以定
兩稅之額則是租調與庸兩稅既兼之矣今兩稅如故
奈何復欲取庸聖人立法必慮後世豈可於常稅之外
生出科名哉萬一不幸後世有多欲之君輔之以聚歛
之臣庸錢不除差役仍舊使天下怨毒推所從來則必
有任其咎者矣又欲使坊郭等第之民與鄉戸均役品
官形勢之家與齊民並事其說曰周禮田不耕者出屋
粟宅不毛者有里布而漢世宰相之子不免戍邊此其
所以藉口也古者官養民今者民養官給之以田而不
耕勸之以農而不力於是乎有里布屋粟夫家之征而
民無以為生去為商賈事勢當耳何名役之且一嵗之
戍不過三日三日之僱其直三百今世三大戸之役自
公卿以降無得免者其費豈特三百而已矣大抵事若
可行不必皆有事故若民所不恱俗所不安縱有經典
明文無補於怨若行此二者必怨無疑女戶單丁葢天
民之窮者也古之王者首務恤此而今陛下首欲役之
此等茍非戸將絶而未亡則是家有丁而尚㓜若假之
數嵗則必成丁而就役老死而没官富有四海忍不加
恤孟子曰始作俑者其無後乎春秋書作丘甲用田賦
皆重其始為民患也青苗放錢自昔有禁今陛下始立
成法毎嵗常行雖云不許抑配而數世之後暴君汚吏
陛下能保之歟異日天下恨之國史記之曰青苗錢自
陛下始豈不惜哉且東南買絹本用見錢陜西糧草不
許折兊朝廷既有著令職司又每舉行然而買絹未嘗
不折鹽糧草未嘗不折鈔乃知青苗不許抑配之說亦
是空文只如治平之初揀刺義勇當時詔㫖慰諭明言永
不戍邊著在簡書有如盟約於今幾日議論已揺或以
代還東軍或欲抵換弓手約束難恃豈不明哉縱使此
令决行果不抑配計其間情願人戸必皆孤貧不濟之
人家若自有贏餘何至與官交易此等鞭撻已急則繼
之以逃亡逃亡之餘則均之隣保勢有必至理有固然
且夫常平之為法也可謂至矣所守者約而所及者廣
借使萬家之邑已有千斛而穀貴之際千斛在市物價
自平一市之價既平一邦之食自足無操瓢乞丐之弊
無里正催驅之勞今若變為青苗家貸一斛則千戸之
外孰救其飢且常平官錢常患其少若盡數収糴則無
借貸若畱充借貸則所糴幾何乃知常平青苗其勢不
能兩立壞彼成此所喪愈多虧官害民雖悔何逮臣竊
計陛下欲考其實則必然問人人知陛下方欲力行必
謂此法有利無害以臣愚見恐未可憑何以明之臣頃
在陜西見刺義勇提舉諸縣臣嘗親行愁怨之民哭聲
震野當時奉使還者皆言民盡樂為希合取容自古如
此不然則山東之盗二世何縁不覺南詔之敗明皇何
緣不知今雖未至於斯亦望陛下審聽而已昔漢武之
世財力匱竭用賈人桑𢎞羊之說買賤賣貴謂之均輸
於時商賈不行盜賊滋熾幾至於亂孝昭既立學者爭
排其說霍光順民所欲從而予之天下歸心遂以無事
不意今者此論復興立法之初其說尚淺徒言徙貴就
賤用近易逺然而廣置官屬多出緡錢豪商大賈皆疑
而不敢動以為雖不明言販賣然既已許之變易變易
既行而不與商賈爭利者未之聞也夫商賈之事曲折
難行其買也先期而與錢其賣也後期而取直多方相
濟委曲相通倍稱之息由此而得今官買是物必先設
官置吏簿書廪祿為費已厚非良不售非賄不行是以
官買之價比民必貴及其賣也弊復如前商賈之利何
縁而得朝廷不知慮此乃捐五百萬緡以與之此錢一
出恐不可復縱使其間薄有所獲而征商之額所損必
多今有人為其主牧牛羊不告其主而以一牛易五羊
一牛之失則隱而不言五羊之獲則指為勞績陛下以
為壞常平而言青苗之功虧商稅而取均輸之利何以
異此陛下天機洞照聖畧如神此事至明豈有不曉必
謂巳行之事不欲中變恐天下以為執徳不一用人不
終是以遲留嵗月庶幾萬一臣竊以為過矣古之英主
無出漢髙酈生謀撓楚權欲復六國髙祖曰善趣刻印
及聞留侯之言吐哺而罵曰趣銷印夫稱善未幾繼之
以罵刻印銷印有同兒戲何嘗累髙祖之知人適足以
明聖人之無我陛下以為可而行之知其不可而罷之
至聖至明無以加此議者必謂民可與樂成難與慮始
故陛下堅執不顧期於必行此乃戰國貪功之人行險
僥倖之說陛下若信而用之則是狥髙論而逆至情持
空名而邀實禍未及樂成而怨已起矣臣之所謂願結
人心者此之謂也士之進言者為不少矣亦嘗有以國
家之所以存亡厯數之所以長短告陛下者乎夫國家
之所以存亡者在道徳之淺深而不在乎彊與弱厯數
之所以長短者在風俗之厚薄而不在乎富與貧道德
誠深風俗誠厚雖貧且弱不害於長而存道徳誠淺風
俗誠薄雖彊且富不救於短而亡人主知此則知所輕
重矣是以古之賢君不以弱而亡道徳不以貧而傷風
俗而智者觀人之國亦必以此察之齊至彊也周公知
其後必有簒弑之臣衛至弱也季子知其後亡吳破楚
入郢而陳大夫逄滑知楚之必復晉武既平吳何曾知
其將亂隋文既平陳房喬知其不久元帝斬郅支朝呼
韓功多於武宣矣偷安而王氏之釁生宣宗収燕趙復
河隍力彊於憲武矣銷兵而龎勛之亂起臣願陛下務
崇道徳而厚風俗不願陛下急於有功而貪富彊使陛
下富如隋彊如秦西取靈武北取燕薊謂之有功可也
而國之長短則不在此夫國之長短如人之壽夭人之
壽夭在元氣國之長短在風俗世有尫羸而壽考亦有
盛壯而暴亡若元氣猶存則尫羸而無害及其已耗則
盛壯而愈危是以善養生者慎起居節飲食導引關節
吐故納新不得已而用藥則擇其品之上性之良可以
久服而無害者則五臓和平而壽命長不善養生者薄
節慎之功遲吐納之效厭上藥而用下品伐真氣而助
彊陽根本已危僵仆無日天下之勢與此無殊故臣願
陛下愛惜風俗如䕶元氣古之聖人非不知深刻之法
可以齊衆勇悍之夫可以集事忠厚近於迂闊老成初
若遲鈍然終不肯以彼而易此者知其所得小而所䘮
大也曹參賢相也曰慎無擾獄市黄覇循吏也曰治道
去泰甚或譏謝安以清談廢事安笑曰秦用法吏二世
而亡劉晏為度支專用果銳少年務在急速集事好利
之黨相師成風徳宗初即位擢崔祐甫為相祐甫以道
德寛大推廣上意故建中之政其聲翕然天下想望庶
幾貞觀及盧杞為相諷上以刑名整齊天下馴至澆薄
以及播遷我仁祖之御天下也持法至寛用人有叙專
務掩覆過失未嘗輕改舊章然考其成功則曰未至以
言乎用兵則十出而九敗以言其府庫則僅足而無餘
徒以徳澤在人風俗知義是以升遐之日天下如䘮考
妣社稷長逺終必賴之則仁祖可謂知本矣今議者不
察徒見其末年吏多因循事不振舉乃欲矯之以苛察
齊之以智能招來新進勇銳之人以圖一切速成之效
未享其利澆風已成且天時不齊人誰無過國君含垢
至察無徒若陛下多方包容則人材取次可用必欲廣
置耳目務求瑕疵則人不自安各圖茍免恐非朝廷之
福亦豈陛下所願哉漢文欲用虎圈嗇夫釋之以為利
口傷俗今若以口舌㨗給而取士以應對遲鈍而退人
以虚誕無實為能文以矯激不仕為有德則先王之澤
遂將散微自古用人必須歴試雖有卓異之器必有巳
成之功一則使其更變而知難事不輕作一則待其功
髙而望重人自無辭昔先主以黄忠為後將軍而諸葛
亮憂其不可以為忠之名望素非關張之倫若班爵遽
同則必不恱其後關侯果以為言以黄忠豪勇之姿以
先主君臣之契尚復慮此而况其他世嘗謂漢文不用
賈生以為深恨臣嘗推䆒其旨竊謂不然賈生固天下
之竒才所言亦一時之良䇿然請為屬國欲係單于則
是處士之大言少年之鋭氣昔髙祖以三十萬衆困於
平城當時將相羣臣豈無賈生之比三表五餌人知其
踈而欲以困中行説尤不可信矣兵㐫器也而易言之
正如趙括之輕秦李信之易楚若文帝亟用其説則天
下殆將不安使賈生嘗歴艱難亦必自悔其説用之晚
嵗其術必精不幸䘮亡非意所及不然文帝豈棄才之
主絳灌豈蔽賢之士至於晁錯尤號刻薄文帝之世止
於太子家令而景帝既立以為御史大夫申屠賢相發
憤而死紛更政令天下騷然及至七國發難而錯之術
亦窮矣文景優劣於此可見大抵名器爵祿人所奔趨
必使積勞而後遷以明持久而難得則人各安其分不
敢躁求今若多開驟進之門使有意外之得公卿侍從
跬步可圖其得者既不肯以僥倖自名則不得者必皆
以沉淪為恨使天下常調舉生妄心耻不若人何所不
至欲望風俗之厚豈可得哉選人之改京官常須十年
以上洊更險阻計析毫釐其間一事聱牙常至終身淪
棄今乃以一人之薦舉而予之猶恐未稱章服随至使
積勞久次而得者何以厭服哉夫常調之人非守則令
員多闕少久已患之不可復開多門以待巧進若巧者
侵奪已甚則拙者迫怵無聊利害相形不得不察故近
嵗朴拙之人愈少而巧進之士益多惟陛下重之惜之
哀之救之如近日三司獻言使天下郡選一人催驅三
司文字許之先次指射以酬其勞則其數年之後審官
吏部又有三百餘人得先占闕常調待次不其愈難此
外勾當發運均輸按行農田水利已振監司之體各懐
進用之心轉對者望以稱㫖而驟遷奏課者求為優等
而速化相勝以力相髙以言而名實亂矣惟陛下以簡
易為法以清浄為心使奸無所縁而民徳歸厚臣之所
願厚風俗者此之謂也古者建國使内外相制輕重相
權如周如唐則外重而内輕如秦如魏則外輕而内重
内重之失必有奸臣指鹿之患外重之弊必有大國問
鼎之憂聖人方盛而慮衰當先立法以救弊國家租賦
籍於計省重兵聚於京師以古揆今則似内重㳟惟祖
宗所以深計而預圖固非小臣所能億度而周知然觀
其委任臺諫之一端則是聖人過防之至計歴觀秦漢以
及五代諫諍而死葢數百人而自建隆以來未嘗罪一
言者縱有薄責旋即超陞許以風聞而無官長風采所
繫不問尊卑言及乘輿則天子改容事關廊廟則宰相
待罪故仁宗之世議者譏宰相但奉行臺諫風㫖而已
聖人深意流俗豈知擢用臺諫固未必皆賢所言亦未
必皆是然須養其銳氣而借之重權者豈徒然哉將以
折奸臣之萌而救内重之弊也夫奸臣之始以臺諫折
之而有餘及其既成以干戈取之而不足今法令嚴宻
朝廷清明所謂奸臣萬無此理然養猫所以去鼠不可
以無鼠而養不捕之猫畜狗所以防奸不可以無奸而
畜不吠之狗陛下得不上念祖宗設此官之意下為子
孫立萬世之防朝廷綱紀孰大於此臣自㓜小所記及
聞長者之談皆謂臺諫所言常随天下公議公議所與
臺諫亦與之公議所擊臺諫亦擊之及至英廟之初始
建稱親之議本非人主大過亦無禮典明文徒以衆
心未安公議不允當時臺諫以死爭之今者物論沸騰
怨讟交至公議所在亦可知矣而相顧不發中外失望
夫彈劾積威之後雖庸人亦可以奮揚風采消委之餘
雖豪傑有所不能振起臣恐自兹以徃習慣成風盡為
執政私人以致人主孤立紀綱一廢何事不生孔子曰
鄙夫可與事君也歟哉其未得之也患不得之既得之
患失之茍患失之無所不至矣臣始讀此書疑其太過
以為鄙夫之患失不過備位而茍容及觀李斯憂蒙恬
之奪其權則立二世以亡秦盧杞憂懐光之數其惡則
誤德宗以再亂其心本生於患失而其禍乃至於䘮
邦孔子之言良不為過是以知為國者平居必常有忘
軀犯顔之士則臨難庶幾有徇義守死之臣茍平居尚
不能一言則臨難何以責其死節人臣茍皆如此天下
亦曰殆哉君子和而不同小人同而不和和如和羮同
如濟水故孫寳有言周公大聖召公大賢猶不相恱著
於經典兩不相損晉之王導可謂元臣每與客言舉坐
稱善而王述不恱以為人非堯舜安得毎事盡善導亦
歛袵謝之若使言無不同意無不合更唱迭和何者非
賢萬一有小人居其間則人主何縁知覺臣之所謂願
存紀綱者此之謂也臣非敢歴詆新政茍為異論如近
日減皇族恩例刋定任子條式修完器械閱習鼓旗皆
陛下神算之至明乾剛之必斷物議既允臣敢有辭然
至於所獻之三言則非臣之私見中外所病其誰不知
昔禹戒舜曰無若丹朱傲惟慢遊是好舜豈有是哉周
公戒成王曰無若商王受之迷亂酗於酒徳哉成王豈
有是哉周昌以漢髙為桀紂劉毅以晉武為桓靈當時
人君曾莫之罪而書之史冊以為美談使臣所獻三言皆
朝廷未嘗有此則天下之幸臣與有焉若有萬一似之
則陛下安可不察然而臣之為計可謂愚矣以螻蟻之
命試雷霆之威積其狂愚豈可屢赦大則身首異處破
壞家門小則削籍投荒流離道路雖然陛下必不為此
何也臣天賦至愚篤於自信向者與議學校貢舉首違
大臣本意已期竄逐敢意自全而陛下獨然其言曲賜
召對從容久之至謂臣曰方今政令得失安在雖朕過
失指陳可也臣即對曰陛下生知之性天縱文武不患
不明不患不勤不患不斷但患求治太速進人太銳聽
言太廣又俾具述所以然之狀陛下頷之曰卿所獻三
言朕當熟思之臣之狂愚非獨今日陛下容之久矣豈
有容之於始而不赦之於終恃此而言所以不懼臣之
所懼者譏刺既衆怨仇實多必將詆臣以深文中臣以
危法使陛下雖欲赦臣而不得豈不殆哉死亡不辭但
恐天下以臣為戒無復言者是以思之經月夜以繼日
書成復毁至於再三感陛下聽其一言懐不能已卒進
其說惟陛下憐其愚忠而卒赦之不勝俯伏待罪憂恐
之至臣軾誠惶誠恐頓首頓首謹書
　　上皇帝書(蘇軾/)
元豐元年十月日尚書祠部員外郎直史館權知徐州
軍州事臣蘇軾謹昧萬死再拜上書皇帝陛下臣以庸
材備員冊府出守兩郡皆東方要地私竊以為守法令
治文書赴期㑹不足以報塞萬一輙伏思念東方之要
務陛下之所宜知者得其一二草具以聞而陛下擇焉
臣前任宻州建言自古河北與中原離合常係社稷存
亡而京東之地所以灌輸河北缾竭則罍耻唇亡則齒
寒而其民喜為盜賊為患最甚因為陛下盡所以待盜
賊之䇿及移守徐州覧觀山川之形勢察其風俗之所
上而考之於載籍然後又知徐州為南北之襟要而京
東諸郡安危所寄也昔項羽入關既燒咸陽而東歸則
都彭城夫以羽之雄略捨咸陽而取彭城則彭城之險
固形便足以得志於諸侯者可知矣臣觀其地三面被
山獨其西平川數百里西走梁宋使楚人開關而延敵
材官騶發突騎雲縱真若屋上建瓴水也地宜粟麥一
熟而飽數嵗其城三面阻水樓堞之下以汴泗為池獨
其南可通車馬而戲馬臺在焉其髙十仞廣袤百步若
用武之世屯千人其上聚櫑木砲石凡戰守之具以與
城相表裏而積三年糧於城中雖用十萬人不易取也
其民皆長大膽力絶人喜為剽掠小不適意則有飛揚
䟦扈之心非止為盜而已漢髙祖沛人也項羽宿遷人
也劉裕彭城人也朱全忠碭山人也皆在今徐州數百
里間耳其人以此自負㓙桀之氣積以成俗魏太武以
三十萬人攻彭城不能下而王智興以卒伍庸材恣睢
於徐朝廷亦不能討豈非以其地形便利人卒勇悍故
耶州之東北七十餘里即利國監自古為鐵官商賈所
聚其民富樂凡三十六冶冶戶皆大家藏鏹巨萬常為
盜賊所窺而兵衛寡弱有同兒戲臣中夜以思即為寒
心使劇賊致死者十餘人白晝入市則守者皆棄而走
耳地既産精鐵而民皆善鍛散冶户之財以嘯召無賴
則烏合之衆數千人之仗可以一夕具也順流南下辰
發已至而徐有不守之憂矣不幸而賊有過人之才如
呂布劉備之徒得徐而逞其志則京東之安危未可知
也近者河北轉運司奏乞禁止利國監鐵不許入河北
朝廷從之昔楚人亡弓不能忘楚孔子猶小之况天下
一家東北二冶皆為國興利而奪彼與此不已隘乎自
鐵不北行冶戸皆有失業之憂詣臣而訴者數矣臣欲
因此以征冶戸為利國監之捍屏今三十六冶冶各百
餘人採鑛伐炭多飢寒亡命强力鷙忍之民也臣欲使
冶戸毎冶各擇有材力而忠謹者保任十人籍其名於
官授以郤刃刀槊教之擊刺毎月兩衙集於知監之庭
而閱試之藏其刃於官以待大盜不得役使犯者以違
制論冶戶為盜所擬久矣民皆知之使冶出十人以自
衛民所樂也而官又為除近日之禁使鐵得北行則冶
戸皆恱而聽命奸猾破膽而不敢謀矣徐城雖嶮固而樓
櫓敝惡又城大而兵少緩急不可守今戰兵千人耳臣
欲乞移南京新招騎射兩指揮於徐此故徐人也嘗屯
於徐營壘材石既具矣而遷於南京異時轉運使分東
西路畏餽餉之勞而移之西耳今兩路為一其去來無
所損益而足以為徐之重城下數里頗産精石無窮而
奉化廂軍見闕數百人臣願募石工以足之聽不差出
使此數百人者常採石以甃城數年之後舉為金湯之
固要使利國監不可窺則徐無事徐無事則京東無虞
矣沂州山谷重阻為逋逃淵藪盜賊毎入徐州界中陛
下若採臣言不以臣為不肖願復三年守徐且得兼領
沂州兵甲廵檢公事必有以自效京東惡盜多出逃軍
逃軍為盜民則望風畏之何也技精而法重也技精則
難敵法重則致死其勢然也自陛下置將官修軍政士
皆精銳而不免於逃者臣嘗考其所由葢自近嵗以來
部送罪人配軍者皆不使役人而使禁軍軍士當部送
者受牒即行徃返常不下十日道路之費非取息錢不
能辦百姓畏法不敢貸貸亦不可復得惟所部將校乃
敢出息錢與之歸而刻其糧賜以上下相持軍政不修
博奕飲酒無所不至窮苦無聊則逃去為盜臣自至徐
即取不係省錢百餘千别儲之當部送者量逺近裁取
以三月刻納不取其息將吏有敢貸息錢者痛以法治
之然後嚴軍政禁酒博比朞年士皆飽暖練熟技藝等
第為諸郡之冠陛下遣勑使按閲所具見也臣願下其
法諸郡推此行之則軍政修而逃者寡亦去盜之一端
也臣聞之漢相王嘉曰孝文帝時二千石長吏安官樂
職上下相望莫有茍且之意其後稍稍變易公卿以下
轉相促急司𨽻部刺史發揚隂私吏或居官數月而退
二千石益輕賤吏民慢易之知其易危小失意則起離
畔之心前山陽亡徒蘇令從横吏士臨難莫肯仗節死
義者以守相威權素奪故也國家有急取辦於二千石
尊重難危乃能使下以王嘉之言而考之於今郡守之
威權可謂素奪矣上有監司伺其過失下有吏民持其
長短未及按問而差替之命已下矣欲督捕盜賊法外
求一錢以使人且不可得盜賊㐫人情重而法輕者守
臣輙配流之則使所在法司覆按其狀劾以失入惴惴
如此何以得吏士死力而破奸人之黨乎由此觀之盜
賊所以滋熾者以陛下守臣權太輕故也臣願陛下稍
重其權責以大綱濶畧其小過凡京東多盜之郡自青
鄆以降如徐沂齊曹之類皆慎擇守臣聽法外處置强
盜頗賜緡錢使得以布設耳目畜養爪牙然緡錢多賜
則難常少又不足於用臣以為毎郡可嵗别給一二百
千使以釀酒凡使人緝捕盜賊得以酒予之敢以為他
用者坐贓論賞格之外嵗得酒數百斛亦足以使人矣此
又治盜之一術也然此皆其小者其大者非臣之所當
言欲黙而不發則又私自念遭值陛下英聖特達如此
若有所不盡非忠臣之義故昧死復言之昔者以詩賦
取士今陛下以經術用人名雖不同然皆以文詞進耳
考其所得多吳楚閩蜀之人至於京東西河北河東陜
西五路葢自古豪傑之場其人沈鷙勇悍可任以事然
欲使治聲律讀經義以與吳楚閩蜀之人爭得失於毫
釐之間則彼有不仕而已故其得人常少夫惟忠孝禮
義之士雖不得志不失為君子若徳不足而才有餘者
困於無門則無所不至矣故臣願陛下特為五路之士
别開仕進之門漢法郡縣秀民推擇為吏考行察廉以
次遷補或至二千石入為公卿古者不專以文詞取人
故得士為多黄覇起於卒史薛宣奮於書佐朱邑選於
嗇夫邴吉出於獄吏其餘名臣循吏由此而進者不可
勝數唐自中葉以後方鎮皆選列校以掌牙兵是時四
方豪傑不能以科舉自逹者皆爭為之徃徃積功以取
旄鉞雖老奸巨盜或出其中而名卿賢將如髙仙芝封
常清李光弼來瑱李抱玉段秀實之流所得亦已多矣
王者之用人如江河江河所趨百川赴焉蛟龍生之及
其去而之他則魚鼈無所還其體而鯢鰍為之制今世
胥史牙校皆奴僕庸人者無他以陛下不用也今將用
胥史牙校而胥史行文書治刑獄錢穀其勢不可廢鞭
撻鞭撻一行則豪傑不出於其間故凡士之刑者不可
用用者不可刑故臣願陛下採唐之舊使五路監司郡
守共選土人以補牙職皆取人材心力有足過人而不
能從事於科舉者祿之以今之庸錢而課之鎮稅場務
督捕盜賊之類自公罪杖以下聽贖依將校法使長吏
得薦其才者第其功閥書其嵗月使得出仕比任子而
不以流外限其所至朝廷察其尤異者擢用數人則豪
傑英偉之士漸出於此塗而奸猾之黨可得而籠取也
其條目委曲臣未敢盡言惟陛下留神省察昔晉武平
吳之後詔天下罷軍役州郡悉去武備惟山濤論其不
可帝見之曰天下名言也而不能用及永寧之後盜賊
蜂起郡國皆以無備不能制其言乃驗今臣於無事之
時屢以盜賊為言其私憂過計亦已甚矣陛下縱能容
之必為議者所笑使天下無事而臣獲笑可也不然事
至而圖之則已晚矣干犯天威罪在不赦臣軾誠惶誠
恐頓首頓首謹言
　　上神宗皇帝書(蘇轍/)
熈寧二年三月日具位臣蘇轍謹冐萬死再拜上書皇
帝陛下臣官至踈賤朝廷之事非所得言然竊自惟雖
其勢不當進言至於報國之義猶有可得言者昔仁宗
親䇿直言之士臣以不識忌諱得罪於有司仁宗哀其
狂愚力排羣議使臣得不遂棄於世臣之感激思有以
報為日久矣今者陛下以聖徳臨御天下將大有為以
濟斯世而臣材力駑下無以自效竊聽之道路得其一
二思致之左右茍懲創前事不復以聞則其思報之誠
没世而不能自達是以輙發於狂言而不知止臣聞善
為國者必有先後之次自其所當先者為之則其後必
舉自其所當後者為之則先後並廢書曰欲升髙必自
下欲陟遐必自邇世未有不自下而能髙不自近而能
逺者然世之人常鄙其下而厭其近務先從事於髙逺
不知其不可得也詩曰無田甫田維莠驕驕無思逺人
勞心忉忉以為田甫田而力不給則田茀而不治不若
不田也思逺人而德不足則心勞而無獲不若不思也
欲田甫田則必自其小者始小者之有餘而甫田可啟
矣欲來逺人則必自其近者始近者之既服而逺人自
至矣茍由其道其勢可以自得茍不由其道雖彊求而
不獲也臣愚不肖葢嘗試妄論今世先後之宜而竊觀
陛下設施之萬一以為所當先者失在於不為而所當
後者失在於太早然臣非敢以為信然也特其所見有
近於是者是以因其近似而為陛下深言之伏惟陛下
即位以來躬親庶政聰明睿知博達宏辯文足以經治
武足以制斷重之以勤勞加之以㳟儉凡古之帝王曠
世而不能有一焉者陛下一旦兼而有之矣夫以天縱
之姿濟之以求治之心施之於事宜無為而不成無欲
而不遂今也為國歴年於兹而治不加進天下之弊日
益於前世天下之人未知所以適治之路災變横生川
原震裂江河湧沸人民流離災火繼作歴月移時而其
變不止此臣所以日夜思念而不曉疑其先後之次有
所未得者也夫今世之患莫急於無財而已財者為國
之命而萬事之本國之所以存亡事之所以成敗常必
由之昔趙充國論備邊之計以為湟中穀斛八錢糴三
百萬斛羌人不敢動矣諸葛亮用兵如神而以糧道不
繼屢出無功由是觀之茍無其財雖有聖賢不能自致
於跬步茍有其財雖庸人可以一日而千里陛下頃以
西夏不臣赫然發憤建用兵之䇿招來横山之民將奪
其險阻破壞其國而後已方是之時夏人殘虐失衆横
山之民厭苦思漢而又乘其洊饑茍加之以兵此非計
之失者也然而㳂邊無數月之糧關中無終嵗之儲而
所興之役有莫大之費陛下方且泰然不以為憂以為
萬舉而有萬全之功既而邊臣失律先事輕發亦既入
踐其國係虜其民矣然而陛下得其地而不敢収獲其
人而不敢臣雖有成功而不能繼也其終卒致於廢黜
謀臣而講和好夫陛下謀之於朞年之前而罷之於既
發之後豈以為是失當而悔之哉誠無財以善其後爾
且夫財之不足是為國之先務也至於鞭笞四夷臣服
異類是極治之餘功而太平之粉飾也然今且先之此
臣所以知其先後之次有所未得者也今者陛下懲前
事之失出秘府之財徙内郡之租賦督轉漕之吏使備
㳂邊三嵗之畜臣以此疑陛下之有意乎財矣然猶以
為未也何者秘府之財不可多取而内郡之民不可重
困可以紓目前之患而未可以為長久之計此臣所以
求效其區區而不能自已也葢善為國者不然知財之
最急而萬物賴焉故常使財勝其事而事不勝財然後
財不可盡而事無不濟財者車馬也事者其所載物也
載物者常使馬輕其車車輕其物馬有餘力車有餘量
然後可以涉塗泥而車不僨登坂險而馬不躓今也四
方之財莫不盡取民力屈矣而上用不足平居惴惴僅
能以自完而事變之生復不可料譬如弊車羸馬而引
丘山之載幸而無虞猶恐不能勝不幸而有隂雨之變
陵谷之險其患必有不可知者故臣深思極慮以為方
今之計莫如豐財然臣所謂豐財者非求財而益之也
去事之所以害財者而已矣夫使事之害財者未去雖
求財而益之財愈不足使事之害財者盡去雖不求豐
財然而求財之不豐亦不得也故臣謹為陛下言事之
害財者三一曰冗吏二曰冗兵三曰冗費冗吏之說曰
請原古之所以置吏之意有是民也而後有是官有是
官也而後有是吏量民而置官量官而求吏其本凡以
為民而已是以古者即其官以取人郡縣之職缺而取
之於民府寺之屬缺而取之於郡縣出以為守令入以
為卿相出入相受中外相貫一人去之一人補之其勢
不容有冗食之吏近世以來取人不由其官士之來者
無窮而官有限極於是兼守判知之法生而官法始壞
浸滛分散不復其舊是以吏多於上而士多於下上下
相窒譬如决水於不流之澤前者未盡來者已至填咽
充滿一陷於其中而不能出故布衣之士多方以求官
已仕之吏多方以求進下慕其上後慕其前不愧詐偽
不耻爭奪禮義消忘風俗敗壞勢之窮極遂至於此夫
人情紓則樂易樂易則有所不為窘則懣亂懣亂則無
所不至今使衆人相與皆出於隘足履相躡肩肘相逮
傍徨而不得進又將禁其奔走而爭先者茍將禁之則
莫如止來者而闢其隘今也驅市人而納之不勝其多
也設險於中塗而艱難之是以法愈設而爭愈甚惟陛
下以時救之下哀痛之書明告天下以吏多之故與之
更立三法其一使進士諸科增年而後舉其額不增累
舉多者無推恩其説曰凡今之所以至於不可勝數者
以其取之之多也古之人其擇吏也甚精人知吏之不
可以妄求故不敢輕為士為士者皆其修潔之人也今
世之取人誦文書習程課未有不可為吏者也其求之
不難而得之甚樂是以羣起而趨之凡今農工商賈之
家未有不捨其舊而為士者也為士者日多然而天下
益以不治舉今世所謂居家不事生産仰不養父母俯
不恤妻子浮游四方侵擾州縣造作誹謗者農工商賈
不與也祖宗之世士之多少其比於今不能一二也然
其削平僣亂創制立法功業卓然見於後世今世之士
不敢望其萬一也士之多不及於今世而功則過之無
足怪者取之至少則人不敢輕為士其所取者皆州郡
之選人也故為是法使人知上意之所向十年之後無
實之士將不黜而自減且夫設科以待天下之士葢將
使其才者得之不才者不可得也吾則取之而彼則不
能得猶曰雖不能得而累舉多者必取無棄則是以官
狥人也且累舉之士類非少年矣耳目昏塞筋力疲勌
而後得之數日而計之知其不能有所及也則其為政
無所賴矣今有人畜牛羊而求牧既取其壯者又取其
老者取其壯者曰吾取其力也取其老者曰吾憐其老
也如憐其老而已則曷為以累牛羊哉茍誠以為有遺
才焉則今所謂遺逸之書有以収之矣其二使官至於
任子者任其子之為後者世世禄仕於朝襲簮紱而守
祭祀可以無憾矣然而為是法也則必始於二府法行
於賤而屈於貴天下將不服天下不服而求法之行不
可得也葢矯失以救患者必有所過而後濟臣非不知
二府之不可以齒庶官也其三使百司各損其職掌而
多其出職之嵗月其説曰百司臣不得而盡詳也請言
其尤甚者莫如三司三司之吏世以為多而不可損何
也國計重而簿書衆也臣以為不然主大計者必執簡
以御䌓以簡自處而以䌓寄人以簡自處則心不可亂
心不可亂則利至而必知害至而必察以䌓寄人則事
有所分事有所分則毫末不遺而情偽必見今則不然
舉四海之大而一毫之用必㑹於三司故三司者案牘
之委也案牘既積則吏不得不多案牘積而吏多則欺
之者衆雖有大利害不能察也夫天下之財下自郡縣
而至於轉運轉相鈎
不可獨信而必三司之可任則三司未有不責成於吏
者豈三司之吏則重於轉運使歟故臣以為天下之財
其詳可分於轉運使而使三司嵗攬其綱目既使之得
優游以治財貨之源又可頗損其吏以絶亂法之弊茍
三司猶可損也而百司可見矣然此三法者皆世之謂
拂世戾俗召怨而速謗者也今且將行之臣非敢犯衆
人之怒而行此危事也以為有可行之道焉何者自臺
省六品諸司五品一郊而任一人自兩制以上一嵗而
任一人此祖宗百年之法相承而不變者也而仁宗之
世則損之三載而考績無罪者遷其官自唐以來亦未
始有變者也而英宗之世則增之此二者夫豈便於世
俗哉然而莫敢怨者以為吏多而欲損者天下之公議
其不欲者天下之私計也以私計而怨公議其為怨也
不直矣是以善為國者循理而不䘏怨非不䘏怨知其
無能為也且今此三法者固未嘗行也然而天下亦不
免於怨何者士之出身為吏者損其生業棄其田里以
盡力於王事而今也以吏多之故故積勞者久而不得
遷去官者久而不得調又多為條約以沮格之減罷其
舉官破壞其次第使之窮窘無聊求進而不遂此其為
怨豈減於布衣之士哉均之二怨皆將不免然使新進
之士日益多國力匱竭而不能支十年之後其患必有
不可勝言者故臣願陛下親斷而力行之茍日增之吏
漸於衰少則臣又將有以治其舊吏使諸道職司毎嵗
終任其所部郡守監郡各任其屬曰自今以前未有以
私罪至某贓罪正入巳至若干者二者皆自上鈞其輕
重而裁之巳而以他事發則與之同罪雖去官與赦不
降也夫以私罪至某贓罪正入巳至若干其為惡也著
矣而上不察則上之不明亦可知矣故雖與之同罪而
不過今世之法任人者任其終身茍有其罪終身鈞坐
之夫任人之終身任其未然之不可知者也任人之嵗
終而無過任其已然之可知者也臣請得以較之任其
未然之不可知雖聖人有所不能任其已然之可知雖
衆人能之今也任之以聖人之所不能既不敢辭矣而
况任之以衆人之所能顧不可哉且按察之吏則亦不
患其不知也患其知而未必皆按曰是無損於我而徒
以為怨云爾今使其罪及之其勢將無所不問陛下誠
能擇奉公疾惡之臣而使行之陛下勵精而察之去民
之患如除腹心之疾則其以私罪至某贓罪正入已至
若干者非復過誤適陷於深文者也茍遂放歸終身不
齒使姦吏有所懲則冗吏之弊可去矣冗兵之說曰臣
聞國朝創業之初四方割據中國地狹兵革至少其後
蕩滅諸國拓地既廣兵亦隨衆雍熈之間天下之兵僅
三十萬方此之時屯戌征討百役並作而兵力不屈未
嘗有兵少之患也自咸平景徳以來契丹内侵繼遷叛
逆毎有警急將帥不問得失輙請益兵於是召募日增
而兵額之多遂倍前世其後寳元慶厯之間元昊竊發
復使諸道㸃民為兵而㳂邉所屯至七八十萬自是天
下遂以百萬為額雖復近嵗無事而關中之兵至於二
十八萬舉雍熈天下之衆適以備方今關中一隅之用
兵多之甚於此見矣然臣聞方今宿遷之兵分𨽻堡障
戰兵統於將帥者其實無幾毎一見賊賊兵常多我兵
常少衆寡不敵毎戰輒敗徃者將帥失利未有不以此
自解者也夫祖宗之兵至少而常若有餘今世之兵至
多而常患於不足此二者不可不察也兵法有之曰興
師十萬出征千里百姓之費公家之奉日費千金内外
騷動怠於道路者七十萬家而愛爵禄百金不能知敵
之情者不仁之至也故三軍之事莫親於間賞莫重於
間間者三軍之司命也臣竊惟祖宗用兵至於以少為
多而今世用兵至於以多為少得失之原皆出於此何
以言之臣聞太祖用李漢超馬仁瑀韓令坤賀惟忠何
繼筠等五人使備契丹用郭進武守琪李謙溥李繼勲
等四人使備河東用趙賛姚内斌董遵誨王彦升馮繼
業等五人使備西羌皆厚之以關市之征饒之以金帛
之賜其家屬之在京師者仰給於縣官貿易之在道路
者不問其商稅故此十四人者皆富厚有餘其視棄財
如棄糞土賙人之急如恐不及是以死力之士貪其金
錢捐軀命冐患難深入敵國刺其隂計而效之至於飲
食動靜無不畢見每有入冦輙先知之故其所備者寡
而兵力不分敵之至者舉皆無得而有䘮是以當此之
時備邉之兵多者不過萬人少者五六千人以天下之
大而三十萬兵足為之用今則不然一錢以上皆籍於
三司有敢擅用謂之自盜而所謂公使錢多者不過數
千緡百須在焉而監司又伺其出入而繩之以法至於
用間則曰官給茶綵夫百餅之茶數束之綵其不足以
易人之死也明矣是以今之為間者皆不足恃聽傳聞
之言採疑似之事其行不過於出境而所問不過於熟
戸得有籍口以欺其將帥則止矣非有能知敵之至情
者也敵之至情既不可得而知故常多屯兵以備不意
之患以百萬之衆而常患於不足由此故也陛下何不
權其輕重而計其利害夫關市之征比於茶綵則多而
三十萬人之奉比於百萬則約衆人知目前之害而不
知嵗月之病平居不忍棄關市之征以與人至於百萬
則恬而不知怪昔太祖起於布衣百戰以定天下軍旅
之事其思之也詳其計之也熟矣故臣願陛下復修其
成法擇任將帥而厚之以財使多養間諜之士以為耳
目耳目既眀雖有强敵而不敢輒近則雖雍熈之兵可
以足用於今世陛下誠重難之臣請陳其可減之實何
者今世之彊兵莫如㳂邊之土人而今世之惰兵莫如
内郡之禁旅其名愈髙其廪愈厚其廪愈厚其材愈薄
徃者西邊用兵禁旅不堪其役死者不可勝計羌人每
出聞多禁軍輒舉手相賀聞多土兵輒相戒不敢輕犯
以實較之土兵一人其材力足以當禁軍三人禁軍一
人其廪給足以贍土兵三人使禁軍萬人在邊其用不
能當三千人而常耗三萬人之畜邊郡之儲比於内郡
其價不啻數倍以此權之則土兵可益而禁軍可損雖
三尺童子知其無疑也陛下誠聽臣之謀臣請使禁軍
之在内郡者勿復以戍邊因其老死與亡而勿復補使
足以為内郡之備而止去之以漸而行之以十年而冗
兵之弊可去矣冗費之說曰世之冗費不可勝計也請
言其大與臣之所知者而陛下以類推之臣聞事有所
必至恩有所必窮事至而後謀則害於事恩窮而後遷
則傷於恩昔者太祖太宗敦睦九族以先天下方此之
時宗室之衆無幾也是以合族於京師久而不别世歷
五聖而太平百年矣宗室之盛未有過於此時者也祿
廪之費多於百官而子孫之衆宫室不能受無親疎之
差無貴賤之等自生齒以上皆養於縣官長而爵之嫁
娶䘮葬無不仰給於上日引月長未有知其所止者此
亦事之所必至而恩之所必窮者也然而未聞所以謀
而遷之古者天子七廟三昭三穆與太祖而七以人子
之愛其親推而上之至於其祖由祖而上至於百世冝
無所不愛則宜無所不廟茍推其無窮之心則百世之
祖皆廟而後為稱也聖人知其不可故為之制七廟之
外非有功德則迭毁春秋之祭不與莫貴於天子莫尊
於天子之祖而廟不加於七何者恩之所不能及也何
獨至於宗室而不然臣聞三代之間公族有以親未絶
而列於庶人者兩漢之法帝之子為王王之庶子猶有
為侯者自侯以降則庶子無復爵土葢有去而為民者
有自為民而復仕於朝者至唐亦然故臣以為凡今宗
室宜以親䟽貴賤為差以次出之使得從仕比於異姓
擇其可用而試之以漸凡其禄秩之數遷叙之等黜陟
之制任子之令與異姓均臨之以按察持之以寮吏威
之以刑禁以時察之使其不才者不至於害民其賢者
有以自效而其不任為吏者則出之於近郡官為廬舎
而廪給之使得占田治生與士庶比今聚而養之厚之
以不訾之禄尊之以莫貴之爵使其賢者老死鬰鬰而
無所施不賢者居處隘陋戚戚而無以為樂甚非計之
得也昔唐武徳之初封從昆弟子自勝衣以上皆爵郡
王太宗即位疑其不便以問大臣封徳彛曰爵命崇則
力役多以天下為私奉非至公之法也於是䟽屬王者降
為公夫自王而為公非人情之所樂也而猶且行之今
使之爵禄如故而獲治民雖有内外之異宜無有怨者
然臣觀朝廷之議未嘗敢言及此何者以宗室之親而
布之於四方懼其啓姦人之心而生意外之變也臣竊
以為不然古之帝王好疑而多防雖父子兄弟不得尺
寸之柄幽囚禁錮齒於匹夫者莫如秦魏然秦魏皆數
世而亡其所以亡者劉氏項氏與司馬氏而非其宗室
也故為國者茍失其道雖胡越之人皆得謀之茍無其
釁雖宗室誰敢覬者惟陛下蕩然與之無疑使得以次
居外如漢唐之故此亦冗費之一端也臣聞漢唐以來
重兵分於四方雖有末大之憂而饋運之勞不至於太
甚祖宗受命懲其大患而畧其細故歛重兵而聚之京
師根本既强天下承命而服然而轉漕之費遂倍於古
凡今東南之米毎嵗遡汴而上以石計者至五六百萬
山林之木盡於舟楫州郡之卒弊於道路月廩嵗給之
奉不可勝計徃返數千里飢寒困迫每毎侵盜雜以他
物米之至京師者皆非完物矣由此觀之今世之法直
以其力致之而不計其患非法之良者也臣願更為之
法舉今毎嵗所運之數而四分之其二即用舊法官出
船與兵而漕之凡皆如舊其一募六道之富人使以其
船及人漕之而所過免其商稅能以若干至京師而無
所欺盜敗失者以今二司軍大將之賞與之方今濱江
之民以其船為官運者不求官直葢取官之所入而不
覆較者得其贏以自潤而富民之欲仕者徃徃求為軍
大將以此推之宜有應募者其一官自置場而買之京
師京師之兵當得米而不願者計其直以錢償之夫物
有常數取之於南則不足於北捨之於東則有餘於西
此數之必然而不可逃者也今官欲買之其始不免於
貴貴甚則東南之民傾而赴之赴之者衆則將反於賤
致賤必以貴致貴必以賤此亦必然之數也故臣願為
此二者與舊法皆立試其利害而較其可否必將有可
用者然後舉而從之此又去冗費之一端也臣聞富國
有道無所不䘏者富之端也不足䘏者貧之源也從其
可䘏而収之無所不収則其所存者廣矣從其無足䘏
而棄之無所不棄則其所亡者多矣然而世人之議者
則不然以為天下之富而顧區區之用此有司之職而
非帝王之事也此說之行於天下數百年於兹矣故天
下之費其可已者常多於舊臣不敢逺引前世請言近
嵗之事自嘉祐以來聖人迭興而天下之吏京秩以上
再遷其官天下郡守職司再補其親戚自治平京師之
大水與去嵗河朔之大震百役並作國有至急之費而
郊祀之賞不費於百官自横山用兵供億之未定與京
西流民勞徠之未息官私乏困日不暇給而宗室之䘮
不候嵗月而葬臣以此觀之知朝廷有無足䘏之義臣
誠知事之既徃無可為者然茍自今從其可䘏而救之
則無益之費猶可漸減此又去冗費之一端也臣不勝
拳拳私憂過計為是三冗之說以獻伏惟陛下思深謀
逺聽斷詳盡於天下之事無所不矚臣之所陳何足言
者然臣愚以為茍三冗未去要之十年之後天下將益
衰耗難以復治陛下何不講求其原而定其方略擇任
賢俊而授之以成法使皆久於其官而後責其成績方
今天下之官泛泛乎皆有欲去不久之心侍從之臣逾
年而不得代則皇皇而不樂今雖不能使之盡久然至
於諸道之職司三司之官吏㳂邊之將佐此皆與天子
共成事者也天下之事將責成之而不久其任開其源
者不見其流發其謀者不見其成功此事之所以不得
成也陛下誠擇人而用之使與二府皆久於其官人知
不得茍免而思長久之計君臣同心上下恊力磨之以
嵗月如此而三冗之弊乃可去也然而為此猶有所患
何者今世之士大夫惡同而好異疾成而喜敗事茍不
出於已小有齟齬不合則羣起而排之借如今使按察
之官任其屬吏嵗終而無過此其勢必將無所不按得
罪者必將多於其舊然則天下之口紛然非之矣不幸
而有一不當衆將群指以罪法一不當不能動不幸而
至於再三雖上之人亦將不免於惑衆人非之於下而
朝廷疑之於上攻之者衆而持之者不堅則法從此敗
矣葢世有耕田而以其耕殺人者或者因以耕田為可
廢夫殺人之可誅與耕田之不可廢此二事也安得以
彼而害此哉故夫按人而不以其實者罪之可也而法
之是非則不在此茍陛下誠以為可行必先能破天下
之浮議使良法不廢於中道如此而後三冗之弊可去
也三冗既去天下之財得以日生而無害百姓充足府
庫盈溢陛下所為而無不成所欲而無不如意舉天下
之衆惟所用之以攻則取以守則固雖有西戎北敵不
臣之國宥之則為漢文帝不宥則為唐太宗伸縮進退
無不在我今陛下不事其本而先舉其末此臣所以大
惑也臣不勝憤懣越次言事雷霆之譴無所逃避臣轍
誠惶誠恐稽首頓首謹書
　文編巻十三
欽定四庫全書
　文編卷十四
　　　　　　　　　　　　明　唐順之　編
　　蘇秦説秦惠王(國䇿/)
蘇秦始將連横説秦惠王曰大王之國西有巴蜀漢中
之利北有胡貉代馬之用南有巫山黔中之限東有殽
函之固田肥美民殷富戰車萬乗奮擊百萬沃埜千里
畜積饒多地勢形便此所謂天府天下之雄國也以大
王之賢士民之衆車騎之用兵法之教可以并諸侯吞
天下稱帝而治願大王少留意臣請奏其効秦王曰寡
人聞之毛羽不豐滿者不可以髙飛文章不成者不可
以誅罰道徳不厚者不可以使民政教不順者不可以
煩大臣今先生儼然不逺千里而庭教之願以異日蘇
秦曰臣固疑大王之不能用也昔者神農伐補遂黄帝
伐涿鹿而禽蚩尤堯伐驩兠舜伐三苗禹伐共工湯伐
有夏文王伐崇武王伐紂齊桓任戰而霸天下由此觀
之惡有不戰者乎古者使車轂擊馳言語相結天下為
一約從連横兵革不藏文士並飭諸侯亂惑萬端俱起
不可勝理科條既備民多偽態書策稠濁百姓不足上
下相愁民亡所聊明言章理兵甲愈起辯言偉服戰攻
不息繁稱文辭天下不治舌敝耳聾不見成功行義約
信天下不親扵是乃廢文任武厚養死士綴甲厲兵効
勝扵戰塲夫徒處而致利安坐而廣地雖古五帝三王
五伯明主賢君常欲坐而致之其勢不能故以戰續之
寛則兩軍相攻迫則杖㦸相撞然後可建大功是故兵
勝扵外義强扵内威立于上民服于下今欲并天下凌
萬乗詘敵國制海内子元元臣諸侯非兵不可今之嗣
主忽扵至道皆惽扵教亂于治迷于言惑于語沉于辯
溺于辭以此論之王固不能行也説秦王書十上而説
不行黑貂之裘敝黄金百斤盡資用乏絶去秦而歸贏
縢履蹻負書擔囊形容枯槁面目黧黒狀有愧色歸至
家妻不下絍嫂不為炊父母不與言蘇秦喟然歎曰妻
不以我為夫嫂不以我為叔父母不以我為子是皆秦
之罪也乃夜發書陳篋數十得太公陰符之謀伏而誦
之簡練以為揣摩讀書欲睡引錐自刺其股血流至足
曰安有説人主不能出其金玉錦繡取卿相之尊者乎
期年揣摩成曰此眞可以説當世之君矣于是乃摩燕
烏集闕見説趙王于華屋之下抵掌而談趙王大說封
為武安君受相印革車百乗錦繡千純白璧百雙黄金
萬鎰以隨其後約從散横以抑强秦故蘇秦相于趙而
闗不通當此之時天下之大萬民之衆王侯之威謀臣
之權皆欲決扵蘇秦之䇿不費斗糧未煩一兵未戰一
士未絶一弦未折一矢諸侯相親賢于兄弟夫賢人在
而天下服一人用而天下從故曰式扵政不式扵勇式
扵廊廟之内不式扵四境之外當秦之隆黄金萬鎰為
用轉轂連騎炫熿扵道山東之國從風而服使趙大重
且夫蘇秦特窮巷掘門桑户捲樞之士耳伏軾撙銜横
厯天下庭説諸侯之主杜左右之口天下莫之伉將說
楚王路過洛陽父母聞之清宫除道張樂設飲郊迎三
十里妻側目而視側耳而聽嫂蛇行匍伏四拜自跪而
謝蘇秦曰嫂何前倨而後卑也嫂曰以季子位尊而多
金蘇秦曰嗟乎貧窮則父母不子富貴則親戚畏懼人
生世上勢位富厚盖可以忽乎哉
　　蘇秦說燕文侯(國䇿/)
蘇秦将為從北説燕文侯曰燕東有朝鮮遼東北有林
胡樓煩西有雲中九原南有呼沲易水地方二千里帶
甲數十萬車七百乗騎六千匹粟支二年南有碣石鴈
門之饒北有棗栗之利民雖不田作棗栗之實足食扵
民矣此所謂天府也夫安樂亡事不見覆軍殺将之憂
亡過燕矣大王知其所以然乎夫燕之所以不犯寇被
兵者以趙之為蔽扵其南也秦趙五戰秦再勝而趙三
勝秦趙相敝而王以全燕制其後此燕之所以不犯難
也且夫秦之攻燕也踰雲中九原過代上谷彌地踵道
數千里雖得燕城秦計固不能守也秦之不能害燕亦
明矣今趙之攻燕也發號出令不至十日而數十萬之
衆軍扵東垣矣度呼沲涉易水不至四五日而距國都
矣故曰秦之攻燕也戰扵千里之外趙之攻燕也戰扵
百里之内夫不憂百里之患而重千里之外計亡過扵
此者是故願大王與趙從親天下為一則國必亡患矣
燕王曰寡人國小西迫强秦促近齊趙齊趙强國今主
君幸教詔之合從以安燕敬以國從扵是齎蘇秦車馬
金帛以至趙
　　蘇秦説趙王(國䇿/)
蘇秦從燕之趙始合從説趙王曰天下之卿相人臣乃
至布衣之士莫不髙賢大王之行義皆願奉教陳忠扵
前之日久矣雖然奉陽君妬大王不得任事是以外賔
客㳺談之士亡敢盡忠扵前者今奉陽君捐館舍大王
乃今然後得與士民相親臣故敢進其愚忠為大王計
莫若安民亡事請亡庸有為也安民之本在扵擇交擇
交而得則民安擇交不得則民終身不得安請言外患
齊秦為兩敵而民不得安倚秦攻齊而民不得安倚齊
攻秦而民不得安故夫謀人之主伐人之國常苦出辭
斷絶人之交願大王愼亡出扵口也請屏左右曰言所
以異隂陽而已矣大王誠能聽臣燕必致氊裘狗馬之
地齊必致海隅魚鹽之地楚必致橘柚雲夢之地韓魏
皆可使致封地湯沐之邑貴戚父兄皆可以受封侯夫
割地效實五伯之所以覆軍禽将而求也封侯貴戚湯
武之所以放殺而争也今大王垂拱而兩有之是臣之
所以為大王願也大王與秦則秦必弱韓魏與齊則齊
必弱楚魏魏弱則割河外韓弱則効宜陽宜陽効則上
郡絶河外割則道不通楚弱則亡援此三策者不可不
熟計也夫秦下軹道則南陽動刼韓包周則趙自銷鑠
據衛取淇則齊必入朝秦欲己得行扵山東則必舉甲
而向趙秦甲涉河踰漳據番吾則兵必戰扵邯鄲之下
矣此臣之所以為大王患也當今之時山東之建國莫
如趙彊趙地方三千里帶甲數十萬車千乗騎萬匹粟
支十年西有常山南有河漳東有清河北有燕國燕固
弱國不足畏也且秦之所畏害扵天下者莫如趙然而
秦不敢舉兵甲而伐趙者何也畏韓魏之議其後也然
則韓魏趙之南蔽也秦之攻韓魏也則不然亡有名山
大川之限稍蠶食之傅之國都而止矣韓魏不能支秦
必入臣扵秦秦亡韓魏之隔禍必中扵趙矣此臣之所
以為大王患也臣聞堯亡三夫之分舜亡咫尺之地以
有天下禹亡百人之聚以王諸侯湯武之卒不過三千
人車不過三百乗而為天子誠得其道也是故明主外
料其敵國之彊弱内度其士卒之衆寡賢與不肖不待
兩軍相當而勝敗存亡之機節固己見扵胷中矣豈掩
扵衆人之言而以㝠㝠決事哉臣竊以天下地圖按之
諸侯之地五倍扵秦料諸侯之卒十倍扵秦六國并力
為一西面而攻秦秦破必矣今西面而事之見臣扵秦
夫破人之與破扵人也臣人之與臣扵人也豈可同日
而言之哉夫横人者皆欲割諸侯之地以與秦成與秦
成則髙臺榭美宫室聽竽笙琴瑟之音察五味之和前
有軒轅後有長庭美人巧笑卒有秦患而不與其憂是
故横人日夜務以秦權恐喝諸侯以求割地願大王之
熟計之也臣聞明主絶疑去讒屏流言之迹塞朋黨之
門故尊主廣地彊兵之計臣得陳忠扵前矣故竊為大
王計莫如一韓魏齊楚燕趙六國從親以儐畔秦令天
下之将相相與㑹扵洹水之上通質刑白馬以盟之約
曰秦攻楚齊魏各出鋭師以佐之韓絶食道趙涉河漳
燕守常山之北秦攻韓魏則楚絶其後齊出銳師以佐
之趙涉河漳燕守雲中秦攻齊則楚絶其後韓守成臯
魏塞午道趙涉河漳博闗燕出銳師以佐之秦攻燕則
趙守常山楚軍武闗齊涉渤海韓魏出銳師以佐之秦
攻趙則韓軍宜陽楚軍武闗魏軍河外齊涉渤海燕出
銳師以佐之諸侯有先背約者五國共伐之六國從親
以儐秦秦必不敢出兵扵函谷闗以害山東矣如是則
霸業成矣趙王曰寡人年少莅國之日淺未嘗得聞社
稷之長計今上客有意存天下安諸侯寡人敬以國從
乃封蘇秦為武安君飾車百乗黄金千鎰白璧百雙錦
繡千純以約諸侯
　　蘇秦説韓王(國䇿/)
蘇秦為趙合從說韓王曰韓北有鞏洛成臯之固西有
宜陽常阪之塞東有宛穰洧水南有陘山地方千里帶
甲數十萬天下之彊弓勁弩皆自韓出谿子少府時力
距來皆射六百步之外韓卒超足而射百發不暇止逺
者達胸近者掩心韓卒之劒㦸皆出扵冥山棠谿墨陽
合伯鄧師宛馮龍淵太阿皆陸斷馬牛水擊鵠鴈當敵
即斬堅甲盾鞮鍪鐵幕革決㕹芮亡不畢具以韓卒之
勇被堅甲蹠勁弩帶利劒一人當百不足言也夫以韓
之勁與大王之賢乃欲西面事秦稱東藩築帝宫受冠
帶祠春秋交臂而服焉夫羞社稷而為天下笑無過此
者矣是故願大王之熟計之也大王事秦秦必求宜陽
成臯今兹効之明年又益求割地與之即無地以給之
不與則棄前功而後更受其禍且夫大王之地有盡而
秦之求無己夫以有盡之地而逆無己之求此所謂市
怨而賈禍者也不戰而地已削矣臣聞鄙語曰寧為雞
口無為牛後今大王西面交臂而臣事秦何以異扵牛
後乎夫以大王之賢挾彊韓之兵而有牛後之名臣竊
為大王羞之韓王忿然作色攘臂按劒仰天太息曰寡
人雖死必不能事秦今主君以趙王之教詔之敬奉社
稷以從
　　蘇秦說魏王(國策/)
蘇子為趙合從說魏王曰大王之地南有鴻溝陳汝許
鄢昆陽邵陵舞陽新郪東有淮頴沂黄煮棗無疎西有
長城之界北有河外巻衍燕酸棗地方千里名雖小然
而廬田廡舍曾亡所芻牧牛馬之地人民之衆車馬之
多日夜行不休已亡以異扵三軍之衆臣竊料之大王
之國不下扵楚然横人訹謀王外交强虎狼之秦以侵
天下卒有國患不被其禍夫挾强秦之勢以内刼其主
罪亡過此者且魏天下之强國也大王天下之賢主也
今乃有意西面而事秦稱東藩築帝宫受冠帶祠春秋
臣竊為大王愧之臣聞越王句踐以散卒三千禽夫差
扵干遂武王卒三千人革車三百乗斬紂于牧之埜豈
其士卒衆哉誠能振其威也今竊聞大王之卒武力二
十餘萬蒼頭二十萬奮擊二十萬厮徒十萬車六百乗
騎五千匹此其過越王句踐武王逺矣今乃刼扵羣臣
之說而欲臣事秦夫事秦必割地効質故兵未用而國
已虧矣凡羣臣之言事秦者皆奸臣非忠臣也夫為人
臣割其主之地以外交偷取一旦之功而不顧其後破
公家而成私門外挾强秦之勢以内刼其主以求割地
願大王之熟察之也周書曰綿綿不絶蔓蔓若何毫毛
不拔將成斧柯前慮不定後有大患将奈之何大王誠
能聽臣六國從親専心并力則必亡强秦之患故敝邑
趙王使使臣獻愚計奉明約在大王詔之魏王曰寡人
不肖未嘗得聞明教今主君以趙王之詔詔之敬以國
從
　　蘇秦說齊宣王(國䇿/)
蘇秦為趙合從説齊宣王曰齊南有泰山東有琅邪西
有清河北有渤海此所謂四塞之國也齊地方二千里
帶甲數十萬粟如丘山齊車之良五家之兵疾如錐矢
戰如雷電解如風雨即有軍役未嘗倍太山絶清河涉
渤海也臨淄之中七萬户臣竊度之下户三男子三七
二十一萬不待發扵逺縣而臨淄之卒固己二十一萬
矣臨淄甚富而實其民亡不吹竽鼔瑟擊筑彈琴鬭雞
走犬六博蹹鞠者臨淄之途車轂擊人肩摩連袵成幃
舉袂成幙揮汗成雨家敦而富志髙而揚夫以大王之
賢與齊之强天下不能當今乃西面事秦竊為大王羞
之且夫韓魏所以畏秦者以與秦接界也兵出而相當
不至十日而戰勝存亡之機決矣韓魏戰而勝秦則兵
半折四竟不守戰而不勝以亡隨其後是故韓魏之所
以重與秦戰而輕為之臣也今秦攻齊則不然倍韓魏
之地至衛陽晉之道徑亢父之險車不得方軌馬不得
並行百人守險千人不能過也秦雖欲深入則狼顧恐
韓魏之議其後也是故恫疑虚喝髙躍而不敢進則秦
不能害齊亦明矣夫不料秦之不奈我何也而欲西面
事秦是羣臣之計過今臣亡事秦之名而有强國之實
臣固願大王之少留計齊王曰寡人不敏今主君以趙
王之詔告之敬奉社稷以從
　　蘇秦說楚威王(國䇿/)
蘇秦為趙合從説楚威王曰楚天下之强國也大王天
下之賢王也楚地西有黔中巫郡東有夏州海陽南有
洞庭蒼梧北有陘塞郇陽地方五千里帶甲百萬車千
乗騎萬匹粟支十年此霸王之資也夫以楚之强大王
之賢天下莫能當也今乃欲西面而事秦則諸侯莫不
南面而朝扵章臺之下矣秦之所害扵天下莫如楚楚
强則秦弱楚弱則秦强此其勢不兩立故為大王計莫
如從親以孤秦大王不從親秦必起兩軍一軍出武闗
一軍下黔中若此則鄢郢動矣臣聞之治之其未亂為
之其未有也患至而後憂之則無及矣故願大王之早
計之大王誠能聽臣臣請令山東之國奉四時之獻以
承大王之明制委社稷宗廟練士厲兵在大王之所用
之大王誠能聽臣之愚計則韓魏齊燕趙之妙音美人
必充後宫矣趙代良馬槖駝必實扵外廏故從合則楚
王横成則秦帝今釋霸王之業而有事人之名竊為大
王不取也夫秦虎狼之國也有吞天下之心秦天下之
仇讐也横人皆欲割諸侯之地以事秦此所謂養仇而
奉讐者也夫為人臣而割其主之地以外交强虎狼之
秦以侵天下卒有秦患不顧其禍夫外挾强秦之威以
内刼其主以求割地大逆不忠無過此者故從親則諸
侯割地以事楚横合則楚割地以事秦此兩策者相去
逺矣有億兆之數兩者大王何居焉故敝邑趙王使臣
効愚計奉明約在大王命之楚王曰寡人之國西與秦
接境秦有舉巴蜀并漢中之心秦虎狼之國不可親也
而韓魏迫扵秦患不可與深謀與深謀恐反人以入扵
秦故謀未發而國已危矣寡人自料以楚當秦未見勝
焉内與羣臣謀不足恃也寡人卧不安席食不甘味心
揺揺如懸旌而無所終薄今君欲一天下安諸侯存危
國寡人謹奉社稷以從
　　蘇秦説齊閔王(國䇿/)
蘇秦説齊閔王曰臣聞用兵而喜先天下者憂約結而
喜主怨者孤夫後起者藉也而逺怨者時也是以聖人
從事必藉扵權而務興扵時夫權藉者萬物之率也而
時勢者百事之長也故無權藉倍時勢而能事成者寡
矣今雖干将莫邪非得人力則不能割劌矣堅箭利金
不得弦機之利則不能逺殺矣矢非不銛而劒非不利
也何則權藉不在焉何以知其然也昔者趙氏襲衛車
舍人不休傳衛國城割平衛八門土而二門墮矣此亡
國之形也衛君跣行告遡扵魏魏王身被甲底劒挑趙
索戰邯鄲之中騖河山之間亂衛得是藉也亦收餘甲
而北而殘剛平墮中牟之郭衛非强扵趙也譬之衛矢
而魏弦機也藉力魏而有河東之地趙氏懼楚人救趙
而伐魏戰扵州西出梁門軍舍林中馬飲扵大河趙得
是藉也亦襲魏之河北燒棘蒲隊黄城故剛平之殘也
中牟之墮也黄城之隊也棘蒲之燒也此皆非趙魏之
欲也然二國勸行之者何也衛明扵時權之藉也今世
之為國者不然矣兵弱而好敵彊國罷而好衆怨事敗
而好鞠之兵弱而憎下人地狹而好敵大事敗而好長
詐行此六者而求霸則逺矣臣聞善為國者順民之意
而料兵之能然後從扵天下故約不為人主怨伐不為
人挫强如此則兵不費權不輕地可廣欲可成也昔者
齊之與韓魏伐秦楚也戰非甚疾也分地又非多韓魏
也然而天下獨歸咎扵齊者何也以其為韓魏主怨也
且天下徧用兵矣齊燕戰而趙氏兼中山秦楚戰韓魏
不休而宋越専用其兵此十國者皆以相敵為意而獨
舉心扵齊者何也約而好主怨伐而好挫强也且夫强
大之禍常以王人為意也夫弱小之殃常以謀人為利
也是以大國危小國滅也大國之計莫若後起而重伐
不義夫後起之藉與多而兵勁則是以衆强敵罷寡也
兵必立也事不塞天下之心則利必附矣大國行此則
名號不攘而至霸王不為而立矣小國之情莫如謹静
而寡信諸侯謹静則四鄰不反寡信諸侯則天下不賣
外不賣内不反則稸積朽腐而不用幣帛矯蠧而不服
矣小國道此則不祠而福矣不貸而見足矣故曰祖仁
者王立義者霸用兵窮者亡何以知其然也昔呉王夫
差以强大為天下先襲郢而棲越身從諸侯之君而卒
身死國亡為天下戮者何也此夫差平居而謀王强大
而喜先天下之禍也昔者萊莒好謀陳蔡好詐莒恃越
而滅蔡恃晉而亡此皆内長詐外信諸侯之殃也由此
觀之則强弱大小之禍可見扵前事矣語曰騏驥之衰
也駑馬先之孟賁之倦也女子勝之夫駑馬女子筋力
骨勁非賢扵騏驥孟賁也何則後起之藉也今天下之
相與也不並滅有能案兵而後起寄怨而誅不直微用
兵而寄扵義則亡天下可跼足而須也眀扵諸侯之故
察扵地形之理者不約親不相質而固不趨而疾衆事
而不反交割而不相憎俱强而加以親何則形同憂而
兵趨利也何以知其然也昔者燕齊戰扵桓之曲燕不
勝十萬之衆盡胡人襲燕樓煩數縣取其牛馬夫胡之
與齊非素親也而用兵又非約質而謀燕也然而甚扵
相趨者何也形同憂而兵趨利也由此觀之約扵同形
則利長後起則諸侯可趨役也故明主察相誠欲以霸
王為志則戰攻非所先戰者國之殘也而都縣之費也
殘費已先而能從諸侯者寡矣彼戰者之為殘也士聞
戰則輸私財而富軍市輸飲食而待死士令折轅而炊
之殺牛而觴士則是路窘之道也中人禱祀君翳釀通
都小縣置社有市之邑莫不正事而奉王則此虚中之
計也夫戰之明日尸死扶傷雖若有功也軍出費中哭
泣則傷主心矣死者破家而葬夷傷者空財而共藥完
者内酺而華樂故其費與死傷者鈞故民之所費也十
年之田而不償也軍之所出矛㦸折鐶弦絶傷弩破車
罷馬亡矢之太半甲兵之具宫之所私出也士大夫之
所匿厮養士之所竊十年之田而不償也天下有此再
費者而能從諸侯者寡矣攻城之費百姓理襜蔽舉衝
櫓家雜總身窟穴中罷扵刀金而士困扵土功将不釋
甲期數而能拔城者為亟耳上倦扵教士斷扵兵故三
下城而能勝敵者寡矣故曰彼戰攻者非所先也何以
知其然也昔智伯瑶攻范中行氏殺其君滅其國又西
圍晉陽吞并二國而憂一主此用兵之盛也然而智伯
卒身死國亡為天下笑者何謂也兵先戰攻而滅二子
之患也昔者中山悉起而迎燕趙南戰扵長子敗趙氏
北戰扵中山克燕軍殺其将夫中山千乗之國也而攻
萬乗之國二再戰比勝此用兵之上節也然而國遂亡
君臣扵齊者何也不嗇扵戰攻之患也由此觀之則戰
攻之敗可見扵前事矣今世之所謂善用兵者終戰比
勝而守不可抜天下稱為善一國得而保之則非國之
利也臣聞戰大勝者其士多死而兵益弱守而不可拔
者其百姓罷而城郭露夫士死扵外民殘扵内而城郭
露扵境則非王之樂也今夫鵠的非咎罪扵人也便弓
引弩而射之中者則善不中則愧少長貴賤則同心扵
貫之者何也惡其示人以難也今窮戰比勝而守必不
拔則是非徒示人以難也又且害人者也然則天下仇
之必矣夫罷士露國而多與天下為仇則明君不居也
素用强兵而弱之則察相不事彼明君察相者則五兵
不動而諸侯從辭讓而重賂至矣故明君之攻戰也甲
兵不出扵軍而敵國勝衝櫓不施而邊城降士民不知
而王業至矣彼明君之從事也用財少曠日逺而利長
者故曰兵後起則諸侯可趨役也臣之所聞攻戰之道
非師者雖有百萬之軍比之堂上雖有闔閭吳起之将
禽之户内千丈之城拔之尊俎之間百尺之衝折之袵
席之上故鐘鼔竽瑟之音不絶地可廣而欲可成和樂
倡優侏儒之笑不乏諸侯可同日而致也故名配天地
不為尊利制海内不為厚故夫善為王業者在勞天下
而自逸亂天下而自安諸侯亡成謀則其國亡宿憂也
何以知其然也佚治在我勞亂在天下則王之道也銳
兵來則拒之患至則趨之使諸侯亡成謀則其國無宿
憂矣何以知其然也昔者魏王擁土千里帶甲三十六
萬恃其强而㧞邯鄲西圍定陽又從十二諸侯朝天子
以西謀秦秦王恐之寝不安席食不甘味令扵境内盡
堞中為戰具竟為守備為死士置将以待魏氏衛鞅謀
扵秦王曰夫魏氏其功大而令行于天下有十二諸侯
而朝天子其與必衆故以一秦而敵大魏恐不如王何
不使臣見魏王則臣請必北魏矣秦王許諾衛鞅見魏
王曰大王之功大矣令行扵天下矣今大王之所從十
二諸侯非宋衛也則鄒魯陳蔡此固大王之所以鞭箠
使也不足以王天下大王不若北取燕東伐齊則趙必
從矣西取秦南伐楚則韓必從矣大王有伐齊楚心而
從天下之志則王業成矣大王不如先行王服然後圖
齊楚魏王説扵衛鞅之言也故身廣公宫制丹衣柱建
九斿從七星之旟此天子之位也而魏王處之扵是齊
楚怒諸侯奔齊齊人伐魏殺其太子覆其十萬之軍魏
王大恐跣行按兵扵國而東次扵齊然後天下乃舍之
當是時秦王垂拱而受西河之外而不以徳魏王故衛
鞅之始與秦王計也謀約不下席言扵尊俎之間謀成
扵堂上而魏将己禽扵齊矣衝櫓未施而西河之外已
入扵秦矣此臣之所謂比之堂上禽将户内拔賊扵尊
俎之間折衝席上者也
　　張儀説韓王(國䇿/)
張儀為秦連横説韓王曰韓地險惡山居五穀所生非
麥而豆民之所食大抵豆飯藿羹一嵗不収民不厭糟
糠地方不滿九百里無二嵗之所食料大王之卒悉之
不過三十萬而厮徒負養在其中矣為除守徼亭障塞
見卒不過二十萬而已秦帶甲百餘萬車千乗騎萬匹
虎鷙之士跿跔科頭貫頥奮㦸者至不可勝計也秦馬
之良戎兵之衆探前蹶後蹄間三尋者不可勝數也山
東之卒被甲冐胄以㑹戰秦人捐甲徒裎以趨敵左挈
人頭右挾生虜夫秦卒之與山東之卒也猶孟賁之與
怯夫也以重力相壓猶烏獲之與嬰兒也夫戰孟賁烏
獲之士以攻不服之弱國無以異扵墮千鈞之重集扵
鳥卵之上必無幸矣諸侯不料兵之弱食之寡而聽從
人之甘言好辭比周以相飾也皆言曰聽吾計則可以
强伯天下夫不顧社稷之長利而聽須㬰之説詿誤人
主者無過扵此者矣大王不事秦秦下甲據宜陽斷絶
韓之上地東取成臯宜陽則鴻臺之宫桑林之苑非王
之有己夫塞成臯絶上地則王之國分矣先事秦則安
矣不事秦則危矣夫造禍而求福計淺而怨深逆秦而
順趙楚雖欲無亡不可得也故為大王計莫如事秦秦
之所欲莫如弱楚而能弱楚者莫如韓非以韓能强扵
楚也其地勢然也今王西面而事秦以攻楚敝邑秦王
必喜夫攻楚而私其地轉禍而説秦計無便于此者也
是故秦王使使臣獻書大王御史須以決事韓王曰客
幸而教之請比郡縣築帝宫祠春秋稱東藩効宜陽
　　張儀説楚王(國䇿/)
張儀為秦破從連横説楚王曰秦地半天下兵敵四國
被山帶河以為固虎賁之士百餘萬車千乗騎萬匹粟
如丘山法令既明士卒安難樂死主嚴以明将智以武
雖無出兵甲席卷常山之險折天下之脊天下後服者
先亡且夫為從者無以異扵驅羣羊而攻猛虎也夫虎
之與羊不格明矣今大王不與猛虎而與羣羊竊以為
大王之計過矣凡天下彊國非秦而楚非楚而秦兩國
敵侔交争其勢不兩而大王不與秦秦下甲兵據宜陽
韓之上地不通下河東取成臯韓必入臣扵秦韓入臣
魏則從風而動秦攻楚之西韓魏攻其北社稷豈得無
危哉且夫約從者聚羣弱而攻至强也夫以弱攻强不
料敵而輕戰國貧而驟舉兵此危亡之術也臣聞之兵
不如者勿與挑戰粟不如者勿與持久夫從人者飾辯
虚辭髙主之節行言其利而不言其害卒有楚禍無及
為己是故願大王之熟計之也秦西有巴蜀方船積粟
起扵汶山循江而下至郢三千餘里舫船載卒一舫載
五十人與三月之糧下水而浮一日行三百餘里里數
雖多不費汗馬之勞不至十日而距扞闗扞闗驚則從
竟陵以東盡城守矣黔中巫郡非王之有已秦舉甲出
之武闗南面而攻則北地絶秦兵之攻楚也危難在三
月之内而楚恃諸侯之救在半嵗之外此其勢不相及
也夫恃弱國之救而忘强秦之禍此臣所以為大王之
患也且大王嘗與吳人五戰三勝而亡之陳卒盡矣有
偏守新城而居民苦矣臣聞之攻大者易危而民敝者
怨扵上夫守易危之功而逆强秦之心臣竊為大王危
之且夫秦之所以不出甲扵函谷闗十五年以攻諸侯
者隂謀有吞天下之心也楚嘗與秦搆難戰扵漢中楚
人不勝通侯執珪死者七十餘人遂亡漢中楚王大怒
興師襲秦與秦戰扵藍田又却此所謂兩虎相搏者也
夫秦楚相敝而韓魏以全制其後計無過(一作/危)扵此者
矣是故願大王熟計之也秦下兵攻衛陽晉必闗扃天
下之匈大王悉起兵以攻宋不至數月而宋可舉舉宋
而東指則泗上十二諸侯盡王之有已凡天下所信約
從親堅者蘇秦封為武安君而相燕即隂與燕王謀破
齊共分其地乃佯有辠出奔入齊齊王因受而相之居
二年而覺齊王大怒車裂蘇秦扵市夫以一詐偽反覆之
蘇秦而欲經營天下混一諸侯其不可成也亦明矣今
秦之與楚也接境壤界固形親之國也大王誠能聽臣
臣請秦太子入質扵楚楚太子入質扵秦請以秦女為
大王箕帚之妾效萬家之都以為湯沐之邑長為昆弟
之國終身亡相攻擊臣以謂計無便扵此者故敝邑秦
王使使臣獻書之從車下風須以決事楚王曰楚國僻
陋託東海之上寡人年幼不習國家之長計今上客幸
教以明制寡人聞之敬以國從乃遣使車百乗獻雞駭
之犀夜光之璧扵秦王
　　張儀説魏王(國䇿/)
張儀為秦連横説魏王曰魏地方不至千里卒不過三
十萬人地四平諸侯四通條達輻湊亡有名山大川之
限從鄭至梁不過百里從陳至梁二百餘里馬馳人趨
不待倦而至梁南與楚境西與韓境北與趙境東與齊
境卒戍四方守亭障者參列粟糧漕庾不下十萬魏之
地勢故戰塲也魏南與楚而不與齊則齊攻其東東與
齊而不與趙則趙攻其北不合扵韓則韓攻其西不親
扵楚則楚攻其南此所謂四分五裂之道也且夫諸侯
之為從者以安社稷尊主彊兵顯名也合從者一天下
約為兄弟刑白馬以盟扵洹水之上以相堅也夫親昆
弟同父母尚有争錢財而欲恃詐偽反覆蘇秦之餘謀
其不可以成亦明矣大王不事秦秦下兵攻河外拔巻
衍燕酸棗刼衛取晉陽則趙不南趙不南則魏不北魏
不北則從道絶則大王之國欲求無危不可得也秦挾
韓而攻魏韓刼扵秦不敢不聽秦韓為一國魏之亡可
立而須也此臣之所為大王患也為大王計莫如事秦
事秦則楚韓必不敢動無楚韓之患則大王髙枕而卧
國必無憂矣且夫秦之所欲弱莫如楚而能弱楚者莫
如魏楚雖有富大之名其實空虚其卒雖衆多然而輕
走易北不敢堅戰悉魏之兵南面而伐勝楚必矣夫虧
楚而益魏攻楚而適秦内嫁禍安國此善事也大王不
聽臣秦甲出而東伐雖欲事秦而不可得也且夫從人
多奮辭而寡可信説一諸侯之王出而乗其車約一國
而成反而取封侯之基是故天下之㳺士莫不日夜搤
腕瞋目切齒以言從之便以說人主人主覽其辭牽其
説惡得無眩哉臣聞積羽沈舟羣輕折軸衆口鑠金故
願大王之熟計之也魏王曰寡人惷愚前計失之請稱
東藩築帝宫受冠帶祠春秋効河外
　　張儀説齊王(國䇿/)
張儀為秦連横説齊王曰天下强國無過齊者大臣父
兄殷衆富樂無過齊者然而為大王計者皆為一時説
而不顧萬世之利從人説大王者必謂齊西有强趙南
有韓魏負海之國也地廣人衆兵强士勇雖有百秦将
無奈我何大王覽其説而不察其至實夫從人朋黨比
周莫不以從為可臣聞之齊與魯三戰而魯三勝國以
危亡隨其後雖有勝名而有亡之實是何故也齊大而
魯小今趙之與秦也猶齊之與魯也秦趙戰扵河漳之
上再戰而再勝秦戰扵番吾之下再戰而再勝秦四戰
之後趙亡卒數十萬邯鄲僅存雖有勝秦之名而國破
矣是何故也秦强而趙弱也今秦楚嫁子取婦為昆弟
之國韓獻宜陽魏效河外趙入朝黽池割河間以事秦
大王不事秦秦驅韓魏攻齊之南地悉趙涉河闗指博
闗臨菑即墨非王之有也國一日被攻雖欲事秦不可
得也是故願大王熟計之齊王曰齊僻陋隱居託扵東
海之上未嘗聞社稷之長利今大客幸而教之請奉社
稷以事秦獻魚鹽之地三百扵秦
　　張儀説趙王(國䇿/)
張儀為秦連横説趙王曰敝邑秦王使臣敢獻書扵大
王御史大王收率天下以儐秦秦兵不敢出函谷闗十
五年矣大王之威行扵天下山東敝邑恐懼懾伏繕甲
厲兵飾車騎習馳射力田積粟守四封之内愁居懾處
不敢動揺唯大王有意督過之也今秦以大王之力西
舉巴蜀并漢中東収兩周而西遷九鼎守白馬之津秦
雖僻逺然而心忿悁含怒之日久矣今寡君有敝甲鈍
兵軍扵澠池願渡河踰漳據番吾迎戰邯鄲之下願以
甲子之日合戰以正殷紂之事敬使臣先以聞扵左右
凡大王之所信以為從者恃蘇秦之計秦熒惑諸侯以
是為非以非為是欲反覆齊國而不能自令車裂扵齊
之市夫天下之不可一亦明矣今楚與秦為昆弟之國
而韓魏稱扵東藩齊獻魚鹽之地此斷趙之右臂也夫
斷右臂而求與人鬭失其黨而孤居求欲無危豈可得
哉今秦發三將軍一軍塞午道告齊使興師渡清河軍
扵邯鄲之東一軍軍扵成臯敺韓魏而軍扵河外一軍
軍扵澠池約曰四國為一以攻趙破趙而四分其地是
故不敢匿意隱情先以聞扵左右臣切為大王計莫如
與秦遇扵澠池面相見而身相結也臣請案兵無攻願
大王之定計趙王曰先王之時奉陽君相専權擅勢蔽
晦先王獨制官事寡人宫居屬扵師傅不得與國謀先
王棄羣臣寡人年少奉祠祭之日淺私心固竊疑焉以
為一從不事秦非國之長利也乃且願變心易慮剖地
謝前過以事秦方將約車趨行而適聞使者之明詔扵
是乃以車二百乗入朝澠池割河間以事秦
　　張儀説燕王(國䇿/)
張儀為秦破從連横謂燕王曰大王之所親莫如趙昔
趙王以其姊為代王妻欲并代約與代王遇于勾注
之塞乃令工人作為金斗長其尾令之可以擊人與代
王飲而隂告厨人曰即酒酣樂進熱歠即因反斗擊之
于是酒酣樂進取熱歠厨人進斟羮因反斗而擊代王
殺之王腦塗地其姊聞之摩笄以自刺也故至今有摩
笄之山天下莫不聞夫趙王之狼戾亡親大王之所明
見知也且以趙王為可親邪趙興兵而攻燕再圍燕都
而刼大王大王割十城乃却以謝趙王已入朝澠池效
河間以事秦今大王不事秦秦下甲雲中九原馳趙而
攻燕則易水長城非王之有也且今時趙之於秦猶郡
縣也不敢妄興師以征伐今大王事秦秦王必喜而趙
不敢妄動矣是西有强秦之援而南無齊趙之患是故
願大王之熟計也燕王曰寡人蠻夷僻處雖大男子裁
如嬰兒言不足以求正謀不足以決事今上客幸而教
之請奉社稷西面而事秦獻常山之尾五城
　　韓非初見秦王(國䇿/)
韓非初見秦王曰臣聞弗知而言為不智知而不言為
不忠為人臣不忠當死言不審亦當死雖然臣願悉言
所聞大王裁其罪臣聞天下隂燕陽魏連荆固齊収餘
韓成從將西南以與秦為難臣竊笑之世有三亡而天
下得之其此之謂乎臣聞之曰以亂攻治者亡以邪攻
正者亡以逆攻順者亡今天下之府庫不盈囷倉空虚
悉其士民張軍數千百萬白刃在前斧質在後而皆去
之不能死非其百姓不能死也言賞則不與言罰則不
行賞罰不行故民不死也今秦出號令而行賞罰不攻
耳有功無功相事也出其父母懐袵之中生未嘗見冦
也聞戰頓足徒裼犯白刃蹈煨炭斷死於前者比比是
也夫斷死與斷生也不同而民為之者是貴奮也一可
以合十十可以合百百可以合千千可以合萬萬可以
勝天下矣今秦地形斷長續短方數千里名師數百萬
秦之號令賞罰地形利善天下莫如也以此與天下天
下不足兼而有也是知秦戰未嘗不勝攻未嘗不取所
當未嘗不破也開地數千里此甚大功也然而甲兵頓
士民病蓄積索田疇荒囷倉虚四鄰諸侯不服伯王之
名不成此無異故謀臣皆不盡其忠也臣敢言徃昔昔
者齊南破荆中破宋西服秦北破燕中使韓魏之君地
廣而兵强戰勝攻取詔令天下濟清河濁足以為限長
城鉅防足以為塞齊五戰之國也一戰不勝而無齊故
由此觀之夫戰者萬乗之存亡也且臣聞之曰削株掘
根無與禍鄰禍乃不存秦與荆人戰大破荆襲郢取洞
庭五都江南荆王亡走東伏扵陳當是之時隨荆以兵
則兵可舉舉荆則其民足貪也地足利也東以强齊燕
中陵三晉然則是一舉而伯王之名可成也四隣諸侯
可朝也而謀臣不為引軍而退與荆人和令荆人収亡
國聚㪚民立社主置宗廟令帥天下西面以與秦為
難此固己無霸王之道一矣天下有比志而軍華下大
王以詐破之兵至梁都圍梁數旬則梁可拔拔梁則魏
可舉舉魏則荆趙之志絶荆趙之志絶則趙危趙危而
荆孤東以强齊燕中陵三晉然則是一舉而霸王之名
可成也四鄰諸侯可朝也而謀臣不為引軍而退與魏
氏和令魏氏収亡國取散民立社主置宗廟此固己無
霸王之道二矣前者穰侯之治秦也用一國之兵而欲
以成兩國之功是故兵終身暴露扵外士民潞病扵内
霸王之名不成此固已無霸王之道三矣趙氏中央之
國也雜民之所居也其民輕而難用也號令不治賞罰
不信地形不便上非能盡其民力彼固亡國之形也而
不憂民氓悉其士民軍扵長平之下以争韓之上黨大
王以詐破之拔武安當是時趙氏上下不相親也貴賤
不相信也然則是邯鄲不守拔邯鄲完河間引軍而去
西攻修武踰羊腸降代上黨代三十六縣上黨十七縣
不用一領甲不苦一民皆秦之有也代上黨不戰而已
為秦矣東陽河外不戰而已反為齊矣中呼沱以北
不戰而已為燕矣然則是舉趙則韓必亡韓亡則荆魏
不能獨立則是一舉而壞韓蠧魏挾荆以東弱齊燕決
白馬之口以流魏氏一舉而三晉亡從者敗大王拱手
以須天下徧隨而伏霸王之名可成也而謀臣不為引
軍而退與趙氏為和以大王之明秦兵之强霸王之業
地尊不可得乃取欺扵亡國是謀臣之拙也且夫趙當
亡不亡秦當霸不霸天下固量秦之謀臣一矣乃復悉
以攻邯鄲不能拔也棄甲兵怒戰慄而却天下固量秦
力二矣軍乃引退并扵李下大王又并軍而致與戰非
能厚勝之也又交罷却天下固量秦力三矣内者量吾
謀臣外者極吾兵力由是觀之臣以天下之從豈其難
矣内者吾甲兵頓士民病蓄積索田疇荒囷倉虛外者
天下比志甚固願大王有以慮之也且臣聞之戰戰慄
慄日愼一日茍愼其道天下可有也何以知其然也昔
者紂為天子帥天下将百萬左飲扵淇谷右飲扵洹水
淇水竭而洹水不流以與周武為難武王將素甲三千
領戰一日破紂之國禽其身據其地而有其民天下莫
不傷智伯帥三國之衆以攻趙襄主扵晉陽決水灌之
三年城且拔矣襄主錯龜數策占兆以視利害何國可
降而使張孟談扵是潛行而出反智伯之約得兩國之
衆以攻智伯之國禽其身以成襄子之功今秦地斷長
續短方數千里名師數百萬秦國號令賞罰地形利害
天下莫如也以此與天下天下可兼而有也臣昧死望
見大王言所以舉破天下之從舉趙亡韓臣荆魏親齊
燕以成霸王之名朝四鄰諸侯之道大王試聽其説一
舉而天下之從不破趙不舉韓不亡荆魏不臣齊燕不
親霸王之名不成四鄰諸侯不朝大王斬臣以狥扵國
以主不忠扵國者
　　蘇代為韓說秦(國䇿/)
韓人攻宋秦王大怒曰吾愛宋與新城陽晉同也韓珉
與我交而攻我所甚愛何也蘇代因為韓説秦王曰韓
珉之攻宋所以為王也以韓之强輔之以宋楚魏必恐
恐必西面事秦王不折一兵不殺一人無事而割安邑
此韓珉之所以禱扵秦也秦王曰吾固患韓之難知一
從一横此其說何也對曰天下固令韓可知矣韓固已
攻宋矣其西事秦以萬乗自輔不西事秦則宋地不安
矣中國白頭游敖之士皆積智欲離秦韓之交伏軾結
靷西馳者未有一人言善韓者也伏軾結靷東馳者未
有一人言善秦者也皆不欲韓秦之合者何也則晉楚
智而韓秦愚也晉楚合必同韓秦韓秦合必圖晉楚請
以決事秦王曰善
　　蘇代為信安君說秦(國䇿/)
秦召魏相信安君信安君不欲往蘇代為説秦王曰臣
聞之忠不必黨黨不必忠今臣願為大臣陳臣之愚意
恐其不忠扵下吏自使有要領之辠願大王察之今大
王令人執事扵魏以完其交臣恐魏交之益疑也将以
塞趙也臣又恐趙之益勁也夫魏王之愛習魏信也甚
矣其智能而任用之也厚矣其畏惡嚴尊秦也明矣今
王之使人入魏而不用則王之使人入魏亡益也若用
魏必舍所愛習而用所畏惡此魏王之所不安也夫舍
萬乗之事而退此魏信之所難行也夫令人之君處所
不安令人之相行所不能以此為親則難久矣臣故恐
魏交之益疑也且魏信舍事則趙之謀者必曰合扵秦
秦必令其所愛信者用趙是趙存而我亡也趙亡而我
危也則上有埜戰之氣下有堅守之心臣故恐趙之益
勁也大王欲完魏之交而使趙小心乎不如用魏信而
尊之以名魏信事王則國安而名尊離王則國危而權
輕然則魏信之事王也上所以為其主者忠矣下所以
自為者厚矣彼其事王必完矣趙之用事者必曰魏氏
之名族不高扵我土地之實不厚扵我魏信以韓魏事
秦秦甚善之國得安焉身得尊焉今我搆難扵秦兵為
招質國處削危之形非得計也結怨扵外生患扵中身
處死亡之地非完事也彼将傷其前事而悔過其行冀
其利必多割地以深下王則是大王垂拱多割地以為
利重堯舜之所求而不能得也臣願大王察之
　　黄歇說秦昭王(國䇿/)
物至而反冬夏是也致至而危絫棊是也今大國之地
半天下有二垂此從生民以來萬乗之地未嘗有也先
帝文王武王王之身三世而不接地扵齊以絶從親
之要今王使成橋守事扵韓成橋以北入燕是王不用
甲不伸威而出百里之地王可謂能矣王又舉甲兵而攻
魏杜大梁之門舉河内拔燕酸棗虚桃人楚燕之兵雲
翔而不敢校王之功亦多矣王休甲息衆二年然後復
之又取蒲衍首垣以臨仁平丘小黄濟陽嬰城而魏氏服
矣王又割濮磨之北屬之燕斷齊秦之要絶楚魏之脊
天下五合六聚而不敢救也王之威亦單矣王若能持
功守威省攻伐之心而肥仁義之誡使亡復後患三王
不足四五伯不足六也王若負人徒之衆恃甲兵之强
毁魏氏之威而欲以力臣天下之主臣恐有後患詩云
靡不有初鮮克有終易曰狐濡其尾此言始之易終之
難也何以知其然也智氏見伐趙之利而不知榆次之
禍也吳見伐齊之便而不知干隧之散也此二國者非
亡大功也没利扵前而易患扵後也吳之信越也從而
伐齊遂攻齊人扵艾陵還為越王禽扵三江之浦智氏
信韓魏從而伐趙攻晉陽之城勝有日矣韓魏反之殺
智伯瑶扵鑿臺之上今王妬楚之不毁也而忘毁楚之
彊魏也臣為大王慮而不取詩云大武逺宅不涉從此
觀之楚國援也鄰國敵也詩云他人有心予忖度之躍
躍毚兔遇犬獲之今王中道而信韓魏之善王也此正
吳信越也臣聞敵不可易時不可失臣恐韓魏之卑辭
慮患而實欺大國也王既亡重世之徳扵韓魏而有絫
世之怨焉夫韓魏父子兄弟接踵而死扵秦者百世矣
本國殘社稷壞宗廟隳刳腹拆頤首身分離暴骨草澤
頭顱僵仆相望扵境父子老弱係虜相隨扵路鬼神狐
祥亡所食百姓不聊生族類離散流亡為臣妾滿海内
矣韓魏之不亡秦社稷之憂也今王之攻楚不亦失乎
且王攻楚之日則惡出兵王将藉路扵仇讐之韓魏乎
兵出之日而王憂其不反也是王以兵資扵仇讐之韓
魏必攻隨陽右壤此皆廣川大水山林溪谷不食之地
王雖有之不為得地是王有毁楚之名亡得地之實也
且王攻楚之日四國必悉起應王秦楚之兵搆而不離
魏氏将出兵而攻留方與銍胡陵碭蕭相故宋必盡齊
人南面泗北必舉此皆平原四達膏腴之地也而王使
之獨攻王破楚扵以肥韓魏扵中國而勁齊韓魏之强
足以校扵秦矣而齊南以泗為境東負海北倚河而無
後患天下之國莫强扵齊齊魏得地葆利而詳事下吏
一年之後為帝若未能扵以禁王之為帝有餘夫以王
壤土之博人徒之衆兵革之强而注地扵楚詘令韓魏
歸帝重扵齊是王失計也臣為王慮莫若善楚秦楚合
而為一以臨韓韓必授首王襟以山東之險帶以河曲
之利韓必為闗中之侯若是王以十萬戍鄭梁氏寒心
許鄢陵嬰城上蔡召陵不徃來也如此而魏亦闗内侯
矣王一善楚而闗内二萬乗之主注地扵秦齊之右壤
可拱手而取也是王之地一經兩海要絶天下也是燕
趙無齊楚齊楚無燕趙也然後危動燕趙持齊楚此四
國者不待痛而服矣
　　楚人以弋説頃襄王(國䇿/)
楚人有好以弱弓微繳加鳬鴈之上者頃襄王聞召而
問之對曰小臣之好射鶀鴈羅鸗小矢之發也何足為
大王道也且稱楚之大因大王之賢所弋非直此也昔
者三王以弋道徳五伯以弋戰國故秦魏燕趙者鶀鴈
也齊魯韓衛者青首也鄒費郯邳者羅鸗也外其餘則
不足射者見鳥六雙以王何取王何不以聖人為弓以
勇士為繳時張而射之此六雙者可得而囊載也其樂
非特朝夕之樂也其獲非特鳬鴈之實也王朝張弓而
射魏之大梁之南加其右臂而徑屬之扵韓則中國之
路絶而上蔡之郡壊矣還射圉之東解魏左肘而外擊
定陶則魏之東外棄而大宋方興二郡者舉矣且魏斷
二臂顚越矣膺撃郯國大梁可得而有也王綪繳蘭臺
飲馬西河定魏大梁此一發之樂也若王之扵弋誠好
而不厭則出寳弓碆新繳射噣鳥扵東海還盖長城以
為防朝射東莒夕發須丘夜加即墨顧據午道則長城
之東収而太山之北舉矣西結境扵趙而北達扵燕三
國布􁯮則從不待約而可成也北逰目扵燕之遼東而
南登望扵越之㑹稽此再發之樂也若夫泗上十二諸
侯左縈而右拂之可一旦而盡也今秦破韓以為長憂
得列城而不敢守也伐魏而亡功擊趙顧病則秦魏之
勇力屈矣楚之故地漢中析酈可得而復有也王出寳
弓碆新繳涉鄳塞而待秦之倦也山東河内可得而一
也勞民休衆南面稱王矣故曰秦為大鳥負海内而處
東面而立左臂據趙之西南右臂傅楚鄢郢膺擊韓魏
垂頭中國處既形便勢有地利奮翼鼔􁯮方三千里則
秦未可得獨招而夜射也欲以激怒襄王故對以此言
襄王因召與語遂言曰夫先王為秦所欺而客死扵外
怨莫大焉今以匹夫有怨尚有報萬乗白公子胥是也
今楚之地方五千里帶甲百萬猶足以踴躍中埜也而
坐受困臣竊為大王弗取也扵是頃襄王遣使扵諸侯
約為從欲以伐秦
　　婁敬説髙祖都闗中(漢書/)
陛下都雒陽豈欲與周室比隆哉上曰然敬曰陛下取
天下與周異周之先自后稷堯封之邰積徳絫善十餘
世公劉避桀居豳太王以狄伐故去豳杖馬箠去居岐
國人争歸之及文王為西伯斷虞芮訟始受命吕望伯
夷自海濱來歸之武王伐紂不期而㑹孟津上八百諸
侯遂滅殷成王即位周公之屬傅相焉乃營成周都雒
以為此天下中諸侯四方納貢職道里鈞矣有徳則易
以王無徳則易以亡凡居此者欲令務以徳致人不欲
阻險令後世驕奢以虐民也及周之衰分而為二天下
莫朝周周不能制非徳薄形勢弱也今陛下起豐沛収
卒三千人以之徑往巻蜀漢定三秦與項籍戰滎陽大
戰七十小戰四十使天下之民肝腦塗地父子暴骸中
埜不可勝數哭泣之聲不絶傷夷者未起而欲比隆成
康之時臣竊以為不侔矣且夫秦地被山帶河四塞以
為固卒然有急百萬之衆可具因秦之故資甚美膏腴
之地此所謂天府陛下入闗而都之山東雖亂秦故地
可全而有也夫與人鬬不搤其亢拊其背未能全勝今
陛下入關而都按秦之故此亦搤天下之亢而拊其背
也
　　枚乗說吳王辭(漢書/)
昔者秦西舉胡戎之難北備榆中之闗南距羌筰之塞
東當六國之從六國乗信陵之籍明蘇秦之約厲荆軻
之威并力一心以備秦然秦卒禽六國滅其社稷而并
天下是何也則地利不同而民輕重不等也今漢據全
秦之地兼六國之衆修戎狄之義而南朝羌筰此其與
秦地相什而民相百大王之所明知也今夫諂䛕之臣
為大王計者不論骨肉之義民之輕重國之大小以為
呉禍此臣所以為大王患也夫舉吳兵以訾扵漢譬猶
蠅蚋之附羣牛腐肉之齒利劍鋒接必無事矣天子聞
吳率失職諸侯願責先帝之遺約今漢親誅其三公以
謝前過是大王之威加扵天下而功越扵湯武也夫吳
有諸侯之位而實富扵天子有隱匿之名而居過扵中
國夫漢并二十四郡十七諸侯方輸錯出運行數千里
不絶扵道其珍怪不如東山之府轉粟西鄉陸行不絶
水行滿河不如海陵之倉修治上林雜以離宫積聚玩
好圈守禽獸不如長洲之苑㳺曲臺臨上道不如朝夕
之池深壁髙壘副以闗城不如江淮之險此臣之所為
大王樂也今夫王還兵疾歸尚得十半不然漢知吳之
有吞天下之心也赫然加怒遣羽林黄頭循江而下襲
大王之都魯東海絶吳之饟道梁王飭車騎習戰射積
粟固守以備滎陽待吾之飢大王雖欲反都亦不得已
夫三淮南之計不負其約齊王殺身以滅其跡四國不
得出兵其郡趙囚邯鄲此不可掩亦已明矣大王已去
千里之國而制扵十里之内矣張韓将北地弓髙宿左
右兵不得下壁軍不得太息臣竊哀之願大王熟察焉
　　杜欽說王鳳論九女(漢書/)
禮壹娶九女所以極陽數廣嗣重祖也必鄉舉求窈窕
不問華色所以助徳理内也娣姪雖缺不復補所以養
夀塞争也故后妃有貞淑之行則𦙍嗣有賢聖之君制
度有威儀之節則人君有夀考之福廢而不由則女徳
不厭女徳不厭則夀命不究扵髙年書云或四三年言
失欲之生害也男子五十好色未衰婦人四十容貌改
前以改前之容侍扵未衰之年而不以禮為制則其原
不可救而後俫異態後倈異態則正后自疑而支庶有
間適之心是以晉獻被納讒之謗申生蒙亡罪之辜今
聖主富扵春秋未有適嗣方鄉術入學未親后妃之議
将軍輔政宜因始初之隆建九女之制詳擇有行義之
家求淑女之質毋必有聲色音技能為萬世大法夫少
戒之在色小弁之作可為寒心惟将軍常以為憂
　　杜欽説王鳳論罽賓(漢書/)
前罽賓王隂求赴本漢所立後卒畔逆夫徳莫大扵有
國子民辠莫大扵執殺使者所以不報恩不愳誅者自
知絶逺兵不至也有求則卑辭亡欲則驕嫚終不可懐
服凡中國所以為通厚蠻夷㥦快其求者為壤比而為
寇今縣度之阸非罽賓所能越也其鄉慕不足以安西
域雖不附不能危城郭前親逆節惡暴西域故絶而不
通今悔過来而亡親屬貴人奉獻者皆行賈賤人欲通
貨市買以獻為名故煩使者送至縣度恐失實見欺凡
遣使送客者欲為防護寇害也起皮山南更不屬漢之
國四五斥候士百餘人五分夜擊刁斗自守尚時為所
侵盜驢畜負糧須諸國稟食得以自贍國或貧小不能
食或桀黠不肯給擁漢之節餒山谷之間乞丐亡所得
離一二旬則人畜棄捐曠埜而不反又厯大頭痛小頭
痛之山赤土身熱之阪令人身熱亡色頭痛嘔吐驢畜
盡然又有三池盤石阪道陿者尺六七寸長者徑三十
里臨峥嶸不測之深行者騎步相持繩索相引二千餘
里乃到縣度畜隊未半阬谷盡靡碎人墮勢不得相収
視險阻危害不可勝言聖王分九州制五服務盛内不
求外今遣使者承至尊之命送蠻夷之賈勞吏士之衆
涉危難之路罷敝所恃以事亡用非久長計也使者業
已受節可至皮山而還
　
　
　
　
　
　
　
　
　
　
　
　
　
　
　
　文編巻十四
欽定四庫全書
　文編巻十五
　　　　　　　　　　　　明　唐順之　編
　　移滄州過闕上殿劄子(曾鞏/)
臣聞基厚者埶崇力大者任重故功徳之殊埀光錫祚
舄奕繁衍久而彌昌者蓋天人之理必至之符然生民
以來能濟登兹者未有如大宋之隆也夫禹之績大矣
而其孫太康乃墜厥緒湯之烈盛矣而其孫太甲既立
不明周自后稷十有五世至於文王而大統未集武王
成王始收太平之功而康王之子昭王難於南狩昭王
之子穆王殆於荒服暨於幽厲陵夷盡矣及秦以絫世
之智并天下然二世而亡漢定其亂而諸呂七國之禍
相尋以起建武中興然沖質以後世故多矣魏之患天
下為三晉宋之患天下為南北隋文始一海内然傳子
而失唐之治在於正觀開元之際而女禍世出天寳以
還綱紀㣲矣至於五代葢五十有六年而更八姓十有
四君其廢興之故甚矣宋興太祖皇帝為民去大殘致
更生兵不再試而粤蜀吳楚五國之君生致闕下九州
來同復禹之跡内輯師旅而齊以節制外卑藩服而約
以繩墨所以安百姓禦四夷綱理萬事之具雖創始經
營而彌綸巳悉莫貴於為天子莫富於有天下而舎子
傳弟為萬世策造邦受命之勤為帝太祖功未有高焉
者也太宗皇帝遹求厥寧既定晉疆錢俶自歸作則埀
憲克紹克類保世靖民丕丕之烈為帝太宗悳未有高
焉者也真宗皇帝繼統遵業以涵煦生養蕃息齊民以
并容徧覆擾服中外葢自天寳之末宇内板蕩及真人
出天下平而西北之國猶間入闚邊至於景悳二百五
十餘年契丹始講和好悳明亦受約束而天下銷鋒灌
燧亡鷄鳴犬吠之警以迄于今故於是時遂封泰山禪
社首薦告功悳以明示萬世不祧之廟所以為帝者宗
仁宗皇帝寛仁慈恕虚心納諫慎注措謹規矩早朝晏
退亡一日之懈在位日久明於羣臣之賢不肖忠邪選
用政事之臣委任責成然公聽並觀以周知其情偽其
用舎之際一稽于衆故任事者亦皆警愳否輙罷免世
以謂得馭臣之體春秋未高授立有悳傳付惟允故傳
天下之日不陳一兵不宿一士以戒非常而上下晏然
殆古所未有其愷悌之行足以附衆者非家施而人悦
之也積之以誠心民皆有父之尊有母之親故棄羣臣
之日天下聞之路祭巷哭人人感動歔欷其得人之深
未有知其所繇然者故皇祖之廟為宋仁宗英宗皇帝
聰明睿智言動以禮上帝眷相大命所集而稱疾遜避
至於絫月自踐東朝淵黙恭慎亡所言議施為而天下
傳頌稱說徳號彰聞及正南面勤勞庶政毎延見三事
省決萬幾必咨詢舊章考求古義聞者惕然皆知其志
在有為雖早遺天下成功盛烈未及宣究而明識大畧
足以克配前人之休故皇考之廟為宋英宗陛下神聖
文武可謂有不世出之姿仁孝恭儉可謂有君人之大
悳憫自晚周秦漢以來世主不能獨見於衆人之表其
政治所出大扺踵襲卑近因於世俗而已於是慨然以
上追唐虞三代荒絶之迹修列先王法度之政為其任
在已可謂有出於數千載之大志變易因循號令必信
使海内觀聽莫不奮起羣下遵職以後為羞可謂有能
行之効今斟酌損益革敝興壞制作法度之事日以大
備非因陋就寡拘牽常見之世所能及也繼一祖四宗
之緒推而大之可謂至矣蓋前世或不能附其民者刑
與賦役之政暴也宋興以來所用者鞭朴之刑然猶詳
審反覆至于緩故縱之誅重誤入之辟葢未嘗用一暴
刑也田或二十而税一然嵗時省察數議寛減之宜下
蠲除之令蓋未嘗加一暴賦也民或老死不知力政然
猶憂憐惻怛常謹復除之科急擅興之禁葢未嘗興一
暴役也所以附民者如此前世或失其操柄者天下之
埶或在於外戚或在於近習或在於大臣宋興以來戚
里宦臣曰將曰相未嘗得以擅事也所以謹其操柄者
如此而况輯師旅於内天下不得私尺兵一卒之用卑
藩服於外天下不得專尺土一民之力其自處之埶如
此至於畏天事神仁民愛物之際未嘗有須臾懈也其
憂勞者又如此蓋不能附其民而至於失其操柄又怠
且忽此前世之所以危且亂也民附於下操柄謹於上
處埶甚便而加之以憂勞此今之所以治且安也故人
主之尊意諭色授而六服震動言傳號渙而萬里奔走
山岩窟穴之氓不待期㑹而時輸嵗送以供其職者惟
恐在後航浮索引之國非有發召而籯齎槖負以致其
贄者惟恐不及西北之戎投弓縱馬相與袨服而戲豫
東南之夷正冠束衽相與挾册而吟誦至於六府順叙
百嘉鬯遂凡在天地之内含氣之屬皆裕如也蓋逺莫
懿於三代近莫盛於漢唐然或四三年或一二世而天
下之變不可勝道也豈有若今五世六聖百有二十餘
年自通邑大都至於荒陬海聚亡變容動色之慮萌於
其心亡援枹擊柝之戒接於其耳目臣故曰生民以來
未有如大宋之隆也竊觀於詩其在風雅陳太王王季
文王致王迹之所由與武王之所以繼伐而成王之興
則美有假樂鳬鷖戒有公劉泂酌其所言者蓋農夫女
工築室治田師旅祭祀飲尸受福委曲之常務至於兔
罝之武夫行修於隱牛羊之牧人愛及㣲物亡不稱紀
所以論功徳者由小以及大其詳如此後嗣所以昭先
人之功當世之臣子所以歸美其上非徒薦告鬼神覺
悟黎庶而已也書稱勸之以九歌俾勿壊葢歌其善者
所以起其嚮慕興起之意防其怠廢難久之情養之於
聽而成之於心其於勸帝者之功美昭法戒於將來聖
人之所以列之於經埀為世教也今大宋祖宗興造功
業猶太王王季文王陛下承之以徳猶武王成王而羣
臣之於考次論撰列之簡册被之金石以通神明昭法
式者闕而不圖此學士大夫之過也蓋周之徳盛於文
武而雅頌之作皆在成王之世今以時考之則祖宗神
靈固有待於陛下臣誠不自揆輙冐言其大體至於尋
類取稱本隠以之顯使莫不究悉則今文學之臣充於
列位惟陛下之所使至若周之積仁累善至成王周公
為最盛之時而泂酌言皇天親有悳嚮有道所以為成
王之戒葢履極盛之埶而動之以戒愳者明之至智之
盡也如此者非周獨然唐虞至治之極也其君臣相飭
曰兢兢業業一日二日萬幾則處至治之極而保之以
秖慎唐虞之所同也今陛下履祖宗之基廣太平之祚
而世世治安三代所不及則宋興以來全盛之時實在
今日陛下仰探皇天所以親有悳嚮有道之意而奉之
以寅畏俯念一日二日萬幾之不可以不察而處之以
兢兢使休光美實日新嵗益閎逺崇侈循之亡窮至千
萬世永有法則此陛下之素所蓄積臣愚區區愛君之
心誠不自揆欲以庶幾詩人之義也惟陛下之所擇
　　論美人張氏恩寵宜加裁損劄子(歐陽修/)
臣近風聞禁中因皇女降生於左藏庫取綾羅八千疋
染院工匠當此大雪苦寒之際敲氷取水染練供應頗
甚艱辛臣伏思陛下恭儉勤勞愛民憂國以此勞人枉
費之事必不肯為然外議相傳皆云見今染練未絶臣
又見近日内降美人張氏親戚恩澤太頻臣忝為諫官
毎聞小有虧損聖悳之事須合力言難避天譴臣竊見
自古帝王所寵嬪御若能謙儉柔善不求恩澤則可長
保君恩或恣意驕奢多求恩澤則皆速致禍敗臣不敢
逺引古事只以今宫禁近事言之陛下近年所寵尚氏
楊氏余氏苖氏之類當其被寵之時驕奢自恣不早裁
損及至滿盈今皆何在况聞張氏本良家子昨自修媛
退為美人中外皆聞以謂與楊尚等不同故能保寵最
久今一旦宫中取索頓多恩澤日廣漸為奢侈之事以
招外人之言臣不知陛下欲愛惜保全張氏或欲縱恣
而敗之若欲保全則須常令謙儉不至驕盈臣料八千
疋綾羅豈是張氏一人獨用不過支散與衆人而已乃
是枉費財物盡為衆人至於中外譏議則陛下自受以
此而言廣散何益昨正月一日曹氏封縣君至初五日
又封郡君四五日間兩度封拜又聞别有内降應是疎
逺親戚盡求恩澤父母因子而貴可矣然名分亦不可
太過其他疎逺皆可減罷臣謂張氏未入宫之前疎逺
親戚各皆何在今日富貴何必廣為閒人自招謗議以
絫聖悳若陛下只為張氏計亦宜如此况此事不獨為
張氏大凡後宫恩澤太多宫中用度奢侈皆是虧損聖
悳之事繫於國體臣合力言伏望聖慈防㣲杜漸早為
裁損取進止
　　奏内中車子爭道亂行劄子(蘇軾/)
元祐七年十一月十三日南郊鹵簿使龍圖閣學士左
朝奉郎守兵部尚書兼侍讀蘇軾劄子奏臣謹按漢成
帝郊祠甘泉泰畤汾隂后土而趙昭儀常從在屬車間
時揚雄待詔承明奏賦以諷其略曰想西王母欣然而
上壽兮屏玉女而却虙妃言婦女不當與齋祀之間也
臣今備位夏官職在鹵簿准故事郊祀既成乘輿還齊
宫改服通天冠絳紗袍教坊鈞容作樂還内然後后妃
之屬中道迎謁巳非典禮而况方當祀事未畢而中宫
掖庭得在勾陳豹尾之間竊見二聖崇奉大祀嚴恭寅
畏度越古今四方來觀莫不悦服今車駕方宿齋太廟
而内中車子不避仗衛爭道亂行臣愚竊恐於觀望有
損不敢不奏乞賜約束仍乞取問隨行合干勾當人施
行取進止
　　論任人之體不可疑劄子(歐陽修/)
臣近見淮南按察使邵飾奏為體量知潤州席平為政
不治及不教閲兵士等朝廷以飾為未足信又下提刑
司再行體量臣竊以轉運提刑俱領按察然朝廷寄任
重者為轉運其次乃提刑爾今寄任重者言事反不信
又質於其次者而決疑臣不知邵飾果是才與不才可
信與不可信如不才不可信則一路數十州事豈宜委
之若果才而可信又何疑焉又不知為提刑者其才與
飾優劣如何若才過於飾尚可取信萬一不才於飾見
事相背却言席平為才邵飾合有罔上之辠矣若反以
辠飾臣料朝廷必不肯行若舎飾與席平俱不問則善
惡不辨是非不分况席平曽作臺官立朝亡狀只令制
勘亦不能了尋為御史中丞以不才奏罷朝廷兩府而
下誰不識乎其才與不才人人盡知何必更令提刑體
量然後為定今外議皆言執政大臣託以審慎為名其
寔不肻主事而當怨須待言事者再三陳述使被黜者
知大臣迫於言者不得已而行只圖怨不歸已茍誠如
此豈有念民疾苦澄清官吏之意哉若亡此意是好疑
不決則尤是朝廷任人之失自去年以為轉運使不察
官吏特出詔書加以使名責其按察今按察使依禀詔
書舉其本職又却疑而不聽今後朝廷命令誰肻信之
凡任人之道要在不疑寧可艱於擇人不可輕任而不
信若無賢不肖一例疑之則人各心闌誰肻辦事今邵
飾言一不才顯者所貴朝廷肻行然後部下振竦官吏
畏服今反為朝廷不信却委别人則飾之使威誰肻信
服飾亦慙見其下今後見事不若不為不獨邵飾一人
臣竊聞諸處多有按察官吏皆為朝廷不行人各嗟慙
以謂任以事權反加沮惑朝廷之意不可諭也伏望聖
慈特勑其邵飾所奏特與施行又令今後按察使奏人
如不才老病灼然不疑者不必更委别官示以不信所
貴不失任人之道而令臣下盡心取進止
　　論乞令百官議事劄子(歐陽修/)
臣伏見祖宗時猶用漢唐之法凡有軍國大事及大刑
獄皆集百官叅議葢聖人慎於臨事不敢專任獨見欲
採天下公論擇其所長以助不逮之意也方今朝廷議
事之體與祖宗之意相背毎有大事秘不使人知之惟
小事可以自決者却送兩制定議兩制知非急務故忽
略拖延動經年嵗其中時有一兩事體大者亦與小事
一例忽之至於大事秘而不宣此尤不便當處事之始
雖侍從之列皆不與聞已行之後事須彰布縱有乖誤
却欲論列則追之不及况外庭百官疎逺者雖欲有言
陛下豈得而用哉所以兵興數年西北二方累有事宜
處置多繆者皆由大臣自亡謀慮而杜塞衆見也臣今
欲乞凡有軍國大事度外廷須知而不可秘宻者如契
丹去年有請合從與不合從西戎今嵗求和當許與不
當許凡如此事之類皆下百官廷議隨其所見同異各
令署狀而陛下擇其長者而行之不惟慎重大事廣採
衆見兼又於庶官寒賤疎逺人中時因議論可見其高
材敏識者國家得以用之若百官都亡所長則自用廟
堂之議至於小事並乞只令兩府自定其錢糓合要見
本末則召三司官吏至兩府討尋供析而使大臣自擇
至於禮法亦可召禮官法官詢問如此則事之大小各
得其體如允臣所請且乞將西戎請和一事先集百官
廷議取進止
　　論按察官吏劄子(歐陽修/)
臣伏見天下官吏貟數極多朝廷無由徧知其賢愚善
惡審官三班吏部等處又只主差除月日人之能否都
不可知諸路轉運使等除有贓吏自敗者臨時舉行外
亦别無按察官吏之術致使年老病患者或懦弱不材
者或貪殘害物者此等之人布在州縣並無黜陟因循
積弊冗濫者多使天下州縣不治者十有八九今兵戎
未息賦役方煩百姓嗷嗷瘡痍未復捄其疾苦擇吏為
先臣今欲乞特立按察之法於内外朝官中自三丞以
上至郎官中選强幹廉明者為諸路按察使自來雖差
安撫使縁管他事不專按察今請令進奏院各録一州
官吏姓名為空行簿以授之使至州縣遍見官吏其公
廉才幹明著實狀及老病不才顯有不治之迹者皆以
朱書於姓名之下其中材之人别亡竒効亦不至曠敗
者則以墨書之又有雖是常材能専長於一事亦以朱
書别之使還具奏則朝廷可以坐見天下官吏賢愚善
惡不遺一人然後别議黜陟之法如此足以澄清天下
年嵗之間可望至治只勞朝廷精選二十許人充使别
亡難行之事取進止
　　論學士不可令中書差除劄子(歐陽修/)
臣近見翰林學士蘇紳葉清臣等相繼解職風聞侍從
之臣内有姦憸小人頗急經營爭先進用至有喧忿之
語傳聞中外者既虧廉讓之風又損朝廷之體臣伏思
翰林之職重於唐世乃是天子親信朝夕謀議内助之
臣當時號為内相故其進用尤極精選只用材識不限
資品往往自州縣官而拜者國朝近歲於此一職頗非
其人既見其材識愚下不足以備訪問人主因之薄其
待遇迹漸疎外同於冗官遂容小人得以濫進臣思其
弊葢由不合令中書依資差除且學士之職本要内助
天子講論外朝闕失今若却令中書除人致於内則是
恩出中書之人雖在天子左右與無同也伏乞自今後
翰林學士不必足員用人不限資品但擇有才望正人
堪充者出自上意擢用以杜小人爭進之端而天子左
右更無奸邪之人庶清侍臣之列取進止
　　論館職劄子(王安石/)
臣伏見今館職一除乃至十人此本所以儲公卿之材
也然陛下試求以為講官則必不知其誰可試求以為
諌官則必不知其誰可試求以為監司則必不知其誰
可此患在於不親考試以實故也孟子曰國人皆曰賢
然後察之見賢焉然後用之今所除館職將一二大臣
以為賢而巳非國人皆曰賢國人皆曰賢尚未可信用
必躬察見其可賢而後用况於一二大臣以為賢而已
何可遽信而用也臣願陛下察舉衆人所謂材良而行
美可以為公卿者召令三館祇候雖已帶館職亦可令
兼祇候事有當論議者召至中書或召至禁中令具條
奏利害及所當施設之方及察其才可以備任使者有
四方之事則令往相賛襄左右又或令各陳其所言是
非利害其所言是非利害雖不盡中義理可施用然其
於相視問察能詳盡而不為蔽欺者即皆可以備任使
之材也其有經術者又令講説如此至於數四則材否
畧見然後罷其否者而召其材者更親訪問以事訪問
以事非一事而後可以知其人之實也必至於期年所
訪一二十事則其人之賢不肖審矣然後隨其材之所
宜任使其尤材良行美可與謀者雖常令備訪問可也
此與用一二大臣薦舉不考試以實而加以職固萬萬
不侔然此説在他時或難行今陛下有堯舜之明洞見
天下之理臣度亡實之人不能蔽也則推行此事甚易
既因考試可以出材實又因訪問可以知事情所謂敷
納以言明試以功用人惟已闢四門明四目達四聰者
葢如此而已以今在位乏人上下壅隔之時恐行此不
宜在衆事之後也然巧言令色孔壬之人能伺人主意
所在而為傾邪者此堯舜之所畏而孔子之所欲逺也
如此人當知而逺之使不得親近然如此人亦有數陛
下博訪於忠臣良士知其人如此則逺而弗見誤而見
之以陛下之仁聖以道揆之以人參之亦必知其如此
知其如此則宜有所懲如此則巧言令色孔壬之徒消
而正論不蔽於上今欲廣聞見而使巧言令色孔壬之
徒得志乃所以自蔽畏巧言令色孔壬之徒為害而一
切疎逺羣臣亦所以自蔽葢人主之患在不窮理不窮
理則不足以知言不知言則不足以知人不知人則不
能官人不能官人則治道何從而興乎陛下堯舜之主
也其所明見秦漢以來欲治之主未有能彷彿者固非
羣臣所能窺望然自堯舜文武皆好問以窮理擇人而
官之以自助其意以為王者之職在於論道而不在於
任事在於擇人而官之而不在於自用願陛下以堯舜
文武為法則聖人之功必見於天下至於有司叢脞之
務恐不足以弃日力勞聖慮也以方今所急為在如此
敢不盡愚臣愚才薄然䝉㧞擢使豫聞天下之事聖㫖
宣諭富弼等欲於講筵召對輔臣討論時事顧如臣者
材薄不足以望陛下之清光然陛下及此言也實天下
幸甚自備位政府毎得進見所論皆有司叢脞之事至
於大體粗有所及則迫於日晷已復旋退而方今之事
非博論詳説令所改更施設本末先後小大詳略之方
巳熟於聖心然後以次奉行則治道終無由興起然則
如臣者非䝉陛下賜之從容則所懐何能自竭葢自古
大有為之君未有不始於憂勤而終於逸樂今陛下仁
聖之質秦漢以來人主未有企及者也於天下事又非
不憂勤然所操或非其要所施或未得其方則恐未能
終於逸樂亡為而治也則於博論詳説豈宜緩然陛下
欲賜之從容使兩府並進則論議者衆而不一有所懐
者或不得自竭謂宜使中書宻院迭進則人各得盡其
所懐而陛下聽覽亦不至於煩陛下即以臣言為可乞
明喻大臣使各舉所知無限人數皆實封以聞然後陛
下推擇召置以為三館祇候其不足取者旋即罷去則
所置雖多亦亡所害也
臣伏見某人云云皆衆人所謂材良行美宜䝉陛下訪
問任使者凡此九人臣或熟聞而未識或熟識而未敢
任或敢任其可以為公卿臣雖未識然衆人之所謂賢
臣不敢蔽也臣雖敢任其可以為公卿然陛下不親見
其可賢亦難遽信而用若陛下以臣前所論奏為合於
義理即乞悉置此九人者以為三館祇候親考試其材
行若不可用旋即罷去若其可用然後留備訪問任使
如此則所置雖多未有濫得官職者然此但臣一人所
聞所知恐執政大臣各有所聞所知陛下若令各舉所
聞所知而如此考試庶幾人材亡所遺逸經曰舉逸民
天下之民歸心焉善人君子者天下之民心所願舉欲
其延問視其所在而從之者也陛下自即位以來以在
事之人或乏才能故所㧞用者多士之有小材而無行
義者此等人得志則風俗壊風俗壊則朝夕左右者皆
懐利以事陛下而不足以質朝廷之是非使於四方者
皆懐利以事陛下而不可以知天下之利害其弊巳効
見於前矣恐不宜不察也欲救此弊惟日親近忠良而
巳伏惟陛下仁聖已深察此理臣愚猶欲及此者忠臣
惓惓之義也
　　論䑓諫官唐介等宜早牽復劄子(歐陽修/)
臣材識庸暗碌碌於衆人中䝉陛下不次拔擢置在樞
府其於報効自宜如何而自居職以來已逾半歲凡事
闗大體必須衆議之協同其餘日逐進呈皆是有司之
常務至於謀猷啓沃蔑爾亡聞上辜聖恩下愧清議人
雖未責臣豈自安所以夙夜思惟願竭愚慮茍有可採
冀禆萬一臣近見諌官唐介臺官范師道等因言陳旭
事得辠或與小郡或竄逺方陛下自臨御以來擢用諍
臣開廣言路雖言者時有中否而聖慈毎賜優容一旦
臺諫聨翩被逐四出命下之日中外驚疑臣雖不知臺
諫所言是非但見唐介范師道皆久在言職其人立朝
各有本末前後補益甚多豈於此時頓然改節故為欺
罔上昧聖聰在於人情不宜有此臣竊以謂自古人臣
之進諫於其君者有難有易各因其時而巳若剛暴猜
忌之君不欲自聞其過而樂聞臣下之過人主好察多
疑於上大臣側足畏辠於下於此之時諫人主者難而
言大臣者易若寛仁恭儉之主動遵禮法自聞其失則
從諫如流聞臣下之過則務為優容以保全之而為大
臣者外秉國權内有左右之助言事者未及見聽而怨
仇巳結於其身故於此時諫人主者易言大臣者難此
不可不察也自古人主之聽言也亦有難有易在知其
術而已夫忠邪並進於前而公論與私言交入於耳此
所以聽之難也若知其人之忠邪辨其言之公私則聽
之易也凡言拙而直逆耳違意初聞若可惡者此忠臣
之言也言婉而順希㫖合意初聞若可喜者邪臣之言
也至於言事之官各舉其職或當朝正色顯言於廷或
連章列署共論其事言一出則萬口爭傳衆目共視雖
欲為私其勢不可故凡明言於外不畏人知者皆公言
也若非其言職又不敢顯言或宻奏乞留中或面言乞
出自聖斷不欲人知言有主名者葢其言涉傾邪懼遭
彈劾故凡隂有奏而畏人知者皆挾私之説也自古人
主能以此術知臣下之情則聽言易也伏惟陛下仁聖
寛慈躬履勤儉樂聞諫諍容納直言其於大臣尤所優
禮常欲保全終始思與臣下愛惜名節尤慎重於進退
故臣謂方今言事者規切人主則易欲言大臣則難臣
自立朝耳目所記景祐中范仲淹言宰相吕夷簡貶知
饒州皇祐中唐介言宰相文彥博貶春州别駕至和初
呉中復呂景初馬遵言宰相梁適並罷職出外其後趙
抃范師道言宰相劉沆亦罷職出外前年韓絳言富弼
貶知蔡州今又唐介等五人言陳旭得罪自范仲淹貶
饒州後至今凡二十年間居臺諫者多矣未聞有規諫
人主而得罪者臣故謂方今諫人主則易言大臣則難
陛下若推此以察介等所言則可知其用心矣昨所罷
黜臺諫五人惟吕誨入臺未久其它四人出處本末
迹狀甚明可以歴數也唐介前因言文彦博逺竄廣西
烟瘴之地頼陛下仁恕哀憐移置湖南得存性命范師
道趙抃並因言忤劉沆罷臺職守外郡連延數年然後
(一有/來字)復今三人者又以言樞臣罷黜然則介不以前蹈
必死之地為愳師道與抃不以中滯進用數年為戒遇
事必言得罪不悔葢所謂進退一節終始不變之士也
至如王陶者本出孤寒只因韓絳薦舉始得臺官及絳
為中丞陶不敢内顧私恩與之爭議絳終得罪夫牽顧
私恩人之常情爾斷恩以義非知義之士不能也以此
言之陶可謂徇公滅私之臣矣此四人者出處本末之
迹如此可以知其為人也就使言雖不中亦其情必亡
他議者或謂言事之臣好相朋黨動搖大臣以作威埶
臣竊以謂不然至於去歲韓絳言富弼之時介與師道
不與絳為黨乃與諸臺諫共論絳為非然則非相朋黨
非欲動搖大臣可明矣臣固謂未可以此疑言事之臣
也况介等比者雖為謫官幸䝉陛下寛恩各得為郡未
至失所其可惜者斥逐諫臣非朝廷美事阻塞言路不
為國家之利而介等盡忠守節未䝉憐察也欲望聖慈
特賜召還介等置之朝廷以勸守節敢言之士則天下
幸甚今取進止
　　論賈昌朝除樞密使劄子(歐陽修/)
臣伏見近降制書除賈昌朝為樞宻使旬日以來中外
人情莫不疑懼縉紳公議漸以沸騰蓋縁昌朝稟性囘
邪執心傾險頗知經術能文飾姦言好為隂謀以陷害
良士小人朋附者衆皆樂為其用前在相位絫害善人
所以聞其再來望風恐畏陛下聰明仁聖勤儉憂勞毎
於用人尤所審慎然而自古毁譽之言未嘗不並進於
朝而聽察之際人主之所難也臣以謂能知聽察之要
則不失之矣何謂其要在先察毁譽之人若所譽者君
子所毁者小人則不害其進用矣若君子非之小人譽
之則可知其人不可用矣今有毅然立於朝危言讜論
不阿人主不附權臣其直節忠誠為中外素所稱信者
君子也如此等人皆以昌朝為非矣宦官宫女左右使
令之人往往小人也如此等人皆以昌朝為是矣陛下
察此則昌朝為人可知矣今陛下之用昌朝與執政大
臣謀而用之乎與立朝忠正之士謀而用之乎與左右
近習之臣謀而用之乎或不謀於臣下斷自聖心而用
之乎昨聞昌朝隂結宦豎搆造事端謀動大臣以圖進
用若陛下與執政大臣謀之則大臣埶在嫌疑必難啓
口若立朝忠正之士則亡不以為非矣其稱譽昌朝以
為可用者不過宦官左右之人爾陛下用昌朝為天下
而用之乎為左右之人而用之乎臣伏思陛下必不為
左右之人而用之也然左右之人謂之近習朝夕出入
進見亡時其所讒諛能使人主不覺其漸昌朝善結宦
官人人喜為稱譽朝一人進一言暮一人進一説亡不
稱昌朝之善者陛下視聽漸熟遂簡在於聖心及將用
之時則不必與謀也蓋稱薦已漸久巳熟於聖聰矣是
則陛下雖斷自聖心不謀臣下而用之亦左右之人積
漸稱譽之力也陛下常患近嵗以來大臣體輕連為言
事者彈擊蓋由用非其人不叶物議而然也今昌朝身
為大臣見事不能公論乃結交中貴因内降以起獄以
此規圖進用竊聞臺諫方欲論列其過惡而忽有此命
是以中外疑愳物論喧騰也今昌朝未來議論已如此
則使其在位必不免言事者上煩聖聴若不爾則昌朝
得遂其志傾害善人壊亂朝政必為國家生事臣愚伏
望聖慈抑左右陰薦之言採縉紳公正之論早罷昌朝
還其舊鎮則天下幸甚臣官為學士職號論思見聖心
求治甚勞而一旦用人偶失而外廷物議如此既有見
聞合思裨補取進止
　　論狄青劄子(歐陽修/)
臣聞人臣之能盡忠者不敢避難言之事人主之善馭
下者常欲聞難言之言然後下亡隠情上亡壅聴姦宄
不作禍亂不生自古固有伏藏之禍未發之機天下之
人皆未知而有一人能獨言之人主又能聴而用之則
銷患於未萌轉禍而為福者有矣若夫天下之人共知
而獨人主之不知者此莫大之患也今臣之所言者乃
天下之人皆知而惟陛下未知也今士大夫亡貴賤相
與語于親戚朋友下至庶民亡愚智相與語於閭巷道
路而獨不以告陛下也其故何哉蓋其事伏而未發言
者難於指陳也臣竊見樞宻使狄青出自行伍號為武
勇自用兵陜右巳著名聲及捕賊廣西又薄立勞効自
其初掌機宻進列大臣當時言事者巳為不便今三四
年間雖未見其顯過然而不幸有得軍情之名推其所
因蓋由軍士本是小人面有黥文樂其同類見其進用
自言我輩之内出得此人既以為榮遂相悦慕加之青
之事業實過於人比其輩流又粗有見識是以軍士心
共服其材能國家從前難得將帥經略招討常用文臣
或不知軍情或不閑訓練自青為將領既能自以勇力
服人又知訓練之方頗以恩信撫士以臣愚見如青所
為尚未得古之名將一二但今之士卒不慣見如此等
事便謂須是我同類中人乃能知我軍情而以恩信撫
我青之恩信亦豈能徧及於人但小人易為扇誘所謂
一犬吠形百犬吠聲遂皆翕然喜共稱説且武臣掌機
宻而得軍情不唯於國家不便亦於其身未必不為害
然則青之流言軍士所喜亦其不得巳而埶使之然也
臣謂青不得巳而為人所喜亦將不得已而為人所禍
者矣為青計者宜自退避事權以止浮議而青本武人
不知進退近日以來訛言益甚或言其身應圖讖或言
其宅有火光道路傳説以為常談矣而惟陛下猶未聞
也且唐之朱泚本非反者倉卒之際為軍士所迫爾大
扺小人不能成事而能為患者多矣泚雖自取族滅然
為徳宗之患亦豈小哉夫小人陷於大惡未必皆其本
心所為直由漸積以至蹉跌而時君不能制患於未萌
爾故臣敢昧死而言人之所難言者惟願陛下早聞而
省察之耳如臣愚見則青一常才未有顯過但為浮議
所喧埶不能容耳若如外人衆論則謂青之用心有不
可知者此臣之所不能決也但武臣掌機宻而為軍士
所喜自於事體不便不計青之用心如何也伏望聖慈
深思逺慮戒前世禍亂之迹制於未萌宻訪大臣早決
宸㫁罷青機務與一外藩以此觀青去就之際心迹如
何徐察流言可以臨事制變且二府均勞逸而出入亦
是常事若青之忠孝出處如一事權既去流議漸消則
其誠節可明可以永保終始夫言未萌之患者常難於
必信若俟患之已萌則又言亡及矣臣官為學士職號
論思聞外議喧沸而事繫安危臣言狂計愚不敢自黙
取進止
　　論張子奭恩賞太頻劄子(歐陽修/)
臣風聞知汝州范祥為相度陜西青白鹽勅差張子奭
權知汝州子奭自選入二年内遷至貟外郎朝廷之意
雖曰賞勞而天下物議皆云僥倖葢以子奭宣勞絶少
止兩次而遷官恩賜已數重自古賞功不過一次賞之
不巳故難弭人言初自選人改京官曰賞勞未及二嵗
改秘書丞又曰賞勞賜以章服又曰賞勞秘書丞不久
又轉官又曰賞勞合得太常博士超遷貟外郎又曰賞
勞後行祠部為名曹又曰賞勞作京官合作知縣而作
僉判又曰賞勞一任未滿合更有一任知縣又超通判
差遣又曰賞勞此所以外人之議不允也况范祥暫出
勾當只合交割以次官貟或轉運司自差人權今朝廷
差人已是失體又於子奭為此僥倖今朝臣待闕在京
者甚衆豈亡一人堪權知州者朝廷毎用一人必當使
天下人服今每一差遣則物議沸騰累日不息昔五代
桑維翰為晉相一夕除節度使十五人為將而人皆服
其精今中書差一權知州而不能免人譏議者蓋事亡
大小當與不當而巳其張子奭伏乞追寢權差之命仍
乞今後外處差出知州只委本路轉運使差官權至於
賞罰之柄貴在至公今莫大之罪不過一刑而止豈有
勞者終身行賞而不已亦乞今後有勞効之人量其大
小一賞而止若其别著能効則拔擢自可不次人亦自
然亡言伏以朝廷用人惟患守例而不能不次選任但
不涉於僥倖寔有材藝之人誰敢有言子奭作使西鄙
不謂亡勞但恩典已優於賞巳足可惜令天下指為僥
倖之人而掩其前効况又上虧朝政不可不思取進止
　　代滕甫辨謗乞郡劄子(蘇軾/)
臣聞人情不問賢愚莫不畏天而嚴父然而疾痛則呼
父窮窘則號天葢情發於中言亡所擇豈以號呼之故
謂亡嚴畏之心今臣之所患不止於疾痛而所憂有甚
於窮窘若不號呼於君父更將趨赴於何人伏望聖慈
少加憐察中謝臣本亡學術亦亡材能惟有忠義之心
生而自許昔季孫有言見有禮於其君者事之如孝子
之養父母也見亡禮於其君者誅之如鷹鸇之逐鳥雀
也臣雖不肖允蹈斯言但信道直前謂人如巳既䝉深
知於聖主肻復借交於衆人任其惷愚稍成仇怨一自
離去左右十有二年浸潤之言何所不有至謂臣陰黨
反者故縱辠人若依斯言死未塞責竊伏思宣帝漢之
英主也以臣言而誅楊惲太宗唐之興王也以單詞而
殺劉洎自古忠臣烈士遭時得君而不免於禍者何可
勝數而臣獨䝉皇帝陛下始終照察愛惜保全則陛下
聖度已過於宣帝太宗而臣之遭逢亦古人所未有日
月在上更何憂虞但念世之憎臣者多而臣之賦命至
薄積毁銷骨巧言鑠金市虎成於三人投杼起於屢至
倘因疑似復致人言至時雖欲自明陛下亦難屢赦是
以及今亡事之日少陳危苦之詞晉王導乃王敦之弟
也而不害其為元臣崔造源休之甥也而不廢其為宰
相臣與反者義同路人獨於寛大之朝為臣終身之累
亦可悲矣凡今游宦之士稍與貴近之人有葭莩之親
半面之舊則所至便䝉異待人亦不敢交攻况臣受知
於陛下中興之初効力於衆人未遇之日而乃毁訾不
忌踐踏亡嚴臣何足言有辱天眷此臣所以涕泣而自
傷者也今臣既安善地又忝清班非敢别有僥求更思
録用但患難之後積憂傷心風波之間怖畏成疾敢望
陛下憫餘生之亡幾究前日之異恩或乞移臣淮浙間
一小郡稍近墳墓漸謀歸休異日復得以枯朽之餘仰
瞻天日之表然後退伏田埜自稱老臣追叙始終之遭
逢以詫郷鄰之父老區區志願永畢於斯伏願陛下憐
其志察其愚而赦其罪臣亡任感恩知罪激切屏營之
至
　文編巻十五
欽定四庫全書
　文編巻十六
　　　　　　　　　　　　明　唐順之　編
　　論乞不受吕紹寜所進羨餘錢劄子(歐陽修/)
臣風聞轉運使吕紹寧纔至淮南便進見錢十萬貫不
知是否臣見兵興以來天下困弊者非獨備邊之費半
由官吏攘之今三司自為闕錢累於東南剗刷及以穀
帛囘易則南方庫藏豈有剩錢閭里編民必無藏鏹故
淮甸近嵗號為錢荒不知紹寧纔至淮南用何術於何
處得此錢以進若將官庫錢上進則逐路合使錢處甚
多必致闕乏若於民間科率則人力豈任且十萬緡錢
國家得之所益至㣲外處取之為害不細徃年李定王
逵輩皆刻剝疲民進奉至今南方嗟怨况今年江淮王
倫大驚刦後繼以蝗旱為孽民間困窘尤要撫存而紹
寧欺罔朝廷妄有進獻伏乞特降指揮下别路選差一
精彊官將淮南一路見管錢帛磨勘大數取見紹寧所
進何處得來茍涉欺妄乞賜重行朝典其所進錢伏乞
聖慈拒而不受以彰朝廷均䘏外方防禦姦吏刻剝之
意取進止
　　再論積欠六事四事劄子(蘇軾/)
元祐七年六月十六日龍圗閣學士左朝奉郎知揚州
蘇軾劄子奏臣巳具積欠六事及舊所論四事上奏臣
聞之孟子曰以不忍人之心行不忍人之政若陛下初
無此心則臣亦不敢必望此政屢言而屢不聴亦可以
止矣然臣猶孜孜強聒不已者蓋由陛下實有此心而
為臣子所格沮也竊觀即位之始發政施仁天下聳然
望太平於朞月今者八年而民益貧此何道也願陛下
深思其故若非積欠所壓自古至今豈有行仁政八年
而民不蘇者哉臣前所論四事不為不切而經百餘日
略不施行臣既論奏不巳執政乃始奏云初不見臣此
疏遂奉聖㫖令臣别録聞奏意謂此奏朝上而夕行今
又二年於此矣以此知積欠之事大臣未欲施行也若
非陛下留意痛與指揮只作常程文字降出仍却作熟
事進呈依例送户部㸔詳則萬無施行之理臣人㣲言
輕不足計較所惜陛下赤子日困日急無復生理也臣
又竊料大臣必云今者西邊用兵急於財利未可行此
臣謂積欠之在户部者其數不貲實似可惜若實計州
縣催到數目經涉嵗月積欠之在户部者累毫何足以
助經費之萬一臣願聖主特出英斷早賜施行臣訪聞
浙西饑疫大作蘇湖秀三州人死過半雖積水稍退露
出泥田然皆無土可作田塍有田無人有人無糧有糧
無種有種無牛殍死之餘人如鬼腊臣竊度此三州之
民朝廷加意惠養仍須官吏得人十年之後庶可完復
書曰制治於未亂保邦於未危浙西災患若於一二年
前上下疚心同方拯濟其勞費殘弊必不至若今之甚
也臣知杭州日豫先奏乞下發運司多糴米斛以備來
年拯濟饑民聖明埀察支賜緡錢百萬收糴而發運使
王覿堅稱米貴不糴是年米雖稍貴而比之次年春夏
猶為甚賤縱使貴糴尚勝於無而覿執所見終不肯收
糴顆粒是致次年拯濟失備上下共知而不詰問小人
淺見只為朝廷惜錢不為君父惜民類皆如此淮南東
西諸郡累歲災傷近者十年逺者十五六年矣今來夏
田一熟民於百死之中㣲有生意而監司爭言催欠使
民反思凶年嗟怨之氣必復致水旱欲望聖慈救之於
可救之前莫待如浙西救之於不可救之後也臣敢昧
死請内降手詔云訪聞淮浙積欠最多累嵗災傷流殍
相屬今來淮南始獲一麥浙西未保豐凶應淮南東西
浙西諸般欠負不問新舊有舊官本竝特與權住催理
一年使久困之民稍知一飽之樂仍更别賜指揮行下
臣所言六事四事今諸路安撫鈐轄司推類講求與天
下疲民一洗瘡痏則猶可望太平於數年之後也臣伏
覩詔書以五月十六日册立皇后本枝百世天下大慶
孟子有言詩曰古公亶父來朝走馬率西水滸至于岐
下爰及姜女聿來胥宇當是時也内無怨女外無曠夫
此周之所以王也今陛下膺此大慶猶不念積欠之民
流離道路室家不保鬻田質子以輸官者乎若親發徳
音力行此事所全活者不知幾千萬人天監不逺必為
子孫無疆之福臣不勝拳拳孤忠昧死一言取進止
　　上五事劄子(王安石/)
陛下即位五年更張改造者數千百事而為書具為法
立而為利者何其多也就其多而求其法最大其効最
晚其議論最多者五事也一曰和戎二曰青苗三曰免
役四曰保甲五曰市易今青唐洮河幅貟三千餘里舉
戎羌之衆二十萬獻其地因為熟户則和戎之䇿巳効
矣昔之貧者舉息之於豪民今之貧者舉息之於官官
薄其息而民救其乏則青苗之令已行矣惟免役也保
甲也市易也此三者有大利害焉得其人而行之則為
大利非其人而行之則為大害緩而圖之則為大利急
而成之則為大害傳曰事不師古以克永世非說攸聞
若三法者可謂師古矣然而知古之道然後能行古之
法此臣所謂大利害者也蓋免役之法出於周官所謂
府史胥徒王制所謂庶人在官者也然而九州之民貧
富不均風俗不齊版籍之髙下不足據今一旦變之則
使之家至户到均平如一舉天下之役人人用募釋天
下之農歸於畎畝茍不得其人而行則五等必不平而
募役必不均矣保甲之法起於三代丘甲管仲用之齊
子産用之鄭商君用之秦仲長統言之漢而非今日之
立異也然而天下之人鳬居雁聚散而之四方而無禁
也者數千百年矣今一旦變之使行什伍相維隣里相
屬察姦而顯諸仁宿兵而藏諸用茍不得其人而行之
則搔之以追呼駭之以調發而民心搖矣市易之法起
於周之司市漢之平凖今以百萬緡之錢權物價之輕
重以通商而貫之令民以嵗入數萬緡息然甚知天下
貨賄未甚行竊恐希功幸賞之人速求成効於年歲之
間則吾法隳矣臣故曰三法者得其人緩而謀之則為
大利非其人急而成之則為大害故免役之法成則農
時不奪而民力均矣保甲之法成則寇亂息而威勢彊
矣市易之法成則貨賄通流而國用饒矣
　　劄子一首(歐陽修/)
臣伏見朝廷議濮安懿王典禮兩制禮官請稱皇伯中
書之議以謂事體至大理宜慎重必合典故方可施行
而皇伯之稱考於經史皆無所據方欲下三省百官博
訪羣議以求其當陛下屈意手詔中罷而衆論紛然至
今不已臣以為衆論雖多其説不過有三其一曰宜稱
皇伯者是無稽之臆説也其二曰簡宗廟致水災者是
厚誣天人之言也其三曰不當用漢宣哀為法以干亂
統紀者是不廣本末之論也臣請為陛下條列而辨之
謹按儀禮喪服記曰為人後者為其父母報報者齊衰
期也謂之降服以明服可降父母之名不可改也又按
開元開寳禮國朝五服年月喪服令皆云為人後者為
其所生父齊衰不杖期葢以恩莫重於所生故父母之
名不可改義莫重於所繼故寧抑而降其服此聖人所
制之禮著之六經以為萬世法者是中書之議所據依
也若所謂稱皇伯者考於六經無之方今國朝見行典
禮及律令皆無之自三代之後秦漢以來諸帝由藩邸
入繼大統者亦皆無之可謂無稽之臆説矣夫儀禮者
聖人六經之文開元禮者有唐三百年所用之禮開寳
通禮者聖宋百年所用之禮五服年月及喪服令亦皆
祖宗累朝所定方今天下共行之制今議者皆棄而不
用直欲自用無稽之臆説此所以不可施行也其二曰
簡宗廟致水災者臣伏以上天降災皆主人事故自古
聖王逢災恐懼多求闕政而修之或自知過失而改悔
之庶幾以塞天譴然皆須人事已著於下則天譴為形
於上今者濮王之議本因兩制禮官違經棄禮用其無
稽之臆説欲定皇伯之稱中書疑其未可施行乃考古
今典禮雖有明據亦未敢自信而自專方更求下外廷
博議而陛下遽詔中罷欲使有司徐求典禮是則臣下
慎重如此人君謙畏如此君臣不敢輕議妄舉而天遽
譴怒殺人害物此臣所謂厚誣天也議猶未決仍罷不
議而便謂兩統二父以致天災者厚誣人也其三引漢
宣哀之事者臣謹按漢書宣帝父曰悼皇考初稱親諡
曰悼置奉邑寢園而已其後改親稱皇考而立廟京師
皇考者親之異名爾皆子稱其父之名也漢儒初不以
為非也自元帝以後貢禹韋元成等始建毁廟之議數
十年間毁立不一至哀帝時大司徒平晏等百四十七
人奏議云親諡曰悼裁置奉邑皆應經義是不非宣帝
稱史皇孫為親也所謂應經義者即儀禮云為人後者
為其父母報是也惟其立廟京師亂漢祖宗昭穆故晏
等以謂兩統二父非禮宜毁也定陶恭王初但號共皇
立廟本國師丹亦無所議至其後立廟京師欲去定陶
不繫以國有進於漢統之漸丹遂大非之故丹議云定
陶恭皇諡號已前定議不得復改而但論立廟京師為
不可爾然則稱親置園皆漢儒所許以為應經義者惟
去其國號立廟京師則不可爾今言事者不究朝廷本
議何事不尋漢臣所非者何事此臣故謂不原本末也
中書之議本謂稱皇伯無稽而禮經有不改父名之義
方議名號猶未定故尊崇之禮皆未及議而言事者便
引漢去定陶國號立廟京師之事厚誣朝廷以為干亂
大統何其過論也夫去國號而立廟京師以亂祖宗昭
穆此誠可非之事若果為此議宜乎指臣等為姦邪之
臣而人主有過舉之失矣其如陛下之意未嘗及此而
中書亦初無此議而言事者不原本末過引漢世可非
之事以為說而外庭之臣又不審知朝廷本議如何但
見言事者云云遂以為欲知非禮干亂統紀信為然矣
是以衆口一辭紛然不止而言事者欲必遂其皇伯無
稽之說牽引天災恐廹人主而中書守經執禮之議又
指以為姦邪之言朝廷以言事之臣禮當優容不欲與
之爭辨而外庭羣論又不可家至而戸曉是非之禮不
辨上下之情不通此所以呶呶而不止也夫為人後者
既以所後為父矣而聖人又存其所生父名者非曲為
之意也蓋自有天地以來未有無父而生之子也旣有
父而生則不可諱其所生矣夫無子者得以宗子為後
是禮之所許也然安得無父而生之子以為後乎此聖
人所以不諱無子者立人之子以為後亦不諱為人後
者有父而生葢不欺天不誣人也故為人後者承其宗
之重任其子之事而不得復歸於本宗其所生父母亦
不得往與其事至於喪服降而抑之一切可以義斷惟
其父母之名不易者理不可易也易之則欺天而誣人
矣子為父母服謂之正服出為人後者為本生父母齊
衰期謂之降服又為所後父斬衰三年謂之義服今若
以本生父為皇伯則濮安懿王為從祖父反為小功而
濮王夫人是本生嫡母也反為義服自宗懿巳下本生
兄弟於禮雖降猶為大功是禮之齊衰期今反為小功
禮之正服今反為義服上於濮王父也反服小功於宗
懿等兄弟也反服大功此自古所以不稱所生父為伯
父叔父者稱之則禮制乖違人倫錯亂如此也伏惟陛
下聰明睿聖理無不燭今衆人之議如彼中書之議如
此必將從衆乎則衆議不見其可欲違衆乎則自古為
國未有違衆而能舉事者伏願陛下霈然下詔明告中
外以皇伯無稽決不可稱而今所欲定者正名號爾至
於立廟京師干亂統紀之事皆非朝廷本議庶幾羣疑
可釋若知如此而猶以為必稱皇伯則雖孔孟復生不
能復為之辨矣
　　議南郊三聖竝侑劄子(王安石/)
臣等聞推尊尊以享帝義之至推親親以享親仁之極
尊尊不可以瀆故郊無二主親親不可以僣故廟止其
先今三后竝配欲以致孝也而適所以瀆乎享帝後宫
有廟欲以廣恩也而適所以僣乎享親推存事亡則非
所以寧親也臣等今詳議欲乞各如禮官所議
　　議郊祀壇制劄子(王安石/)
先王所以交於神明壇坎牲幣器服時日形色度數莫
不依其象類易曰一隂一陽之謂道乾陽物也坤隂物
也冬日至祀天於地上之圎丘所謂為高必因丘陵而
因天事天也夏日至祭地於澤中之方丘所謂為下必
因川澤而因地事地也蓋陽以圎為形其性動隂以方
為體其性靜天陽而動故祀於地上之圎丘而禮神以
蒼璧璧亦圎也地隂而静故祭於澤中之方丘而禮神
以黄琮琮亦方也合祀天地為圎壇而於國陽之地上
豈聖人以類求神之意哉熙寧郊儀祭皇地示壇八角
祭神州地示壇廣四十八步高五尺今則變方為圎壇
神州築方壇而復無坎皆不應禮伏請皇地示神州示
為方壇壇之外為坎庶協古制
　　議郊廟太牢劄子(王安石/)
謹按禮記王制祭宗廟之牛角握周禮小司徒凡小祭
祀奉牛牲入古者諸侯五廟礿祠烝嘗毎廟一太牢大
夫三廟有天子之大夫故曰大夫用索牛謂之索者求
得而用之但不在滌而已諸侯之祔祭用太牢吉祭則
少牢自諸侯與天子之大夫時祭用牲如此然則天子
之祭用牛者可知矣唐郊祀并宗廟社稷等祭悉用太
牢其後稍易舊制九廟時享有攝事共用一犢國朝開
寳初冬至親郊詔有司宗廟共用犢一郊壇用犢三又
詔其常祀惟昊天上帝用犢自餘大祀悉以羊豕代之
嘉祐中仁宗親祫即每室用太牢自餘三年親祀八室
共用一犢有司攝事惟以羊豕記曰先王之制禮也不
可多也不可寡也唯其稱也是故君子太牢而祭謂之
禮曰君子謂大夫以上也夫以天下奉其祖禰而廟享
牲牢用過乎儉不可謂稱今三年親祠而八室共用一
犢及祫享盛祭有司攝事而少牢則非稱欲乞三年親
祠并食饗有司攝事伏請太廟每室并用太牢一
　　上圓丘合祭六議劄子(蘇軾/)
元祐八年三月日端明殿學士兼翰林侍讀學士左朝
奉郎守禮部尚書蘇軾劄子奏臣伏見九月二十二日
詔書節文俟郊禮畢集官詳議祠皇地祇事及郊祀之
嵗廟饗典禮聞奏者臣恭覩陛下近者至日親祀郊廟
神祇饗答實䝉休應然則圎丘合祭允當天地之心不
宜復有改更臣竊惟議者欲變祖宗之舊圎丘祀天而
不祀地不過以謂冬至祀天於南郊陽時陽位也夏至
祀地於北郊隂時隂位也以類求神則陽時陽位不可
以求隂也是大不然冬至南郊既祀上帝則天地百神
莫不從也古者秋分夕月於西郊亦可謂隂位矣至於
從祀上帝則以冬至而祀月於南郊議者不以為疑今
皇地祇亦從上帝而合祭於圎丘獨以為不可則過矣
書曰肆類于上帝禋于六宗望于山川徧于羣神舜之
受禪也自上帝六宗山川羣神莫不畢告而獨不告地
祇豈有此理哉武王克商庚戌柴望柴祭上帝也望祭
山川也一日之間自上帝而及山川必無南北郊之别
也而獨略地祇豈有此理哉臣以知古者祀上帝則并
祀地祇矣何以明之詩之序曰昊天有成命郊祀天地
此乃合祭天地經之明文而説者乃以比之豐年秋冬
報也曰秋冬各報而皆歌豐年則天地各祀而皆歌昊
天有成命也是大不然豐年之詩曰豐年多黍多稌亦
有高廩萬億及秭為酒為醴烝畀祖妣以洽百禮降福
孔皆歌於秋可也歌於冬亦可也昊天有成命之詩曰
昊天有成命二后受之成王不敢康夙夜基命宥密於
緝熙單厥心肆其靖之終篇言天而不及地頌所以告
神明也未有歌其所不祭祭其所不歌也今祭地於北
郊歌天而不歌地豈有此理也臣以此知周之世祀上
帝則地祇在焉歌天而不歌地所以尊上帝故其序曰
郊祀天地也春秋書不郊猶三望左氏傳曰望郊之細
也説者曰三望太山河海或曰淮海也又或曰分野之
星及山川也魯諸侯也故郊之細及其分野山川而已
周有天下則郊之細獨不及五嶽四瀆乎嶽瀆猶得從
祀而地祇獨不得合祭乎秦燔詩書經籍散亡學者各
以意推類而已王鄭賈服之流未必皆得其真臣以詩
書春秋考之則天地合祭久矣議者乃謂合祭天地始
於王莽以為不足法臣竊謂禮當驗其是非不當以人
廢光武皇帝親誅莽者也尚采用元始合祭故事謹按
後漢書郊祀志建武二年初制郊祀於洛陽為圎壇八
陛中又為重壇天地位其上皆南郷西上此則漢世合
祭天地之明驗也又按水經注伊水東北至洛陽縣圎
丘東大魏郊天之所凖漢故事為圎壇八陛中又為重
壇天地位其上此則魏世合祭天地之明驗也唐睿宗
將有事於南郊賈曾議曰有虞氏禘黄帝而郊嚳夏后
氏禘黄帝而郊鯀郊之與廟皆有禘於廟則祖宗合食
於太祖禘於郊則地祇羣望皆合於圎丘以始祖配享
葢有事祭非常祀也三輔故事祭於圎丘上帝后土位
皆南面則漢嘗合祭矣時禇無量郭山惲等皆以曾言
為然明皇天寳元年二月勅曰凡所祠享必在躬親朕
不親祭禮將有闕其皇地祇宜如南郊全祭是月二十
日合祭天地於南郊自後有事於圎丘皆合祭此則唐
世合祭天地之明驗也今議者欲冬至祀天夏至祀地
蓋以為用周禮也臣請言周禮與今禮之别古者一嵗
祀天者三明堂饗帝者一四時迎氣者五祭地者二饗
宗廟者四為此十五者皆天子親祭也而又朝日夕月
四望山川社稷五祀及羣小祀之類亦皆親祭此周禮
也太祖皇帝受天眷命肇造宋室建隆初郊先饗宗廟
竝祀天地自真宗以來三歲一郊必先有事景靈徧饗
太廟乃祀天地此國朝之禮也夫周之禮親祭如彼其多
而歲行之不以為難今之禮親祭如此其少而三歲一
行不以為易其故何也古者天子出入儀物不繁兵衛
甚簡用財有節而宗廟在大門之内朝諸侯出爵賞必
於太廟不止時祭而已天子所治不過王畿千里唯以
齊祭禮樂為政事能守此則天下服矣是故歲歲行之
率以為常至於後世海内為一四方萬里皆聽命於上
機務之繁億萬倍於古日力有不能給自秦漢以來天
子儀物日以滋多有加無損以至於今非復如古之簡
易也今所行皆非周禮三年一郊非周禮也先郊二日
而告原廟一日而祭太廟非周禮也郊而肆赦非周禮
也優賞諸軍非周禮也自后妃以下至文武官皆得䕃
補親屬非周禮也自宰相宗室以下至百官皆有賜賚
非周禮也此皆不改而獨於地祇則曰周禮不當祭於
圓丘此何義也議者必曰今之寒暑與古無異而宣王
薄伐玁狁六月出師則夏至之日何為不可祭乎臣將
應之曰舜一歲而巡四岳五月方暑而南至衡山十一
月方寒而北至常山亦今之寒暑也後世人主能行之
乎周所以十二歲一巡者唯不能如舜也夫周巳不能
行舜之禮而謂今可以行周之禮乎天之寒暑雖同而
禮之繁簡則異是以有虞氏之禮夏商有所不能行夏
商之禮周有所不能用時不同故也宣王以六月出師
驅逐玁狁蓋非得已且吉甫為將王不親行也今欲定
一代之禮為三歲常行之法豈可以六月出師為比乎
議者必又曰夏至不能行禮則遣官攝祭祀亦有故事
此非臣之所知也周禮大宗伯若王不與則攝位鄭氏
注曰王有故則代行其祭事賈公彥疏曰有故謂王有
疾及哀慘皆是也然則攝事非安吉之禮也後世人主
不能嵗嵗親祭故命有司行事其所從來久矣若親郊
之歳遣官攝事是無故而用有故之禮也議者必又曰
省去繁文末節則一歲可以再郊臣將應之曰古者以
親郊為常禮故無繁文今世以親郊為大禮則繁文有
不能省也若帷城幔屋盛夏則有風雨之虞陛下自宫
入廟出郊冠通天乘大輅日中而舎百官衛兵暴露於
道鎧甲具裝人馬喘汗皆非夏至所能堪也王者父事
天母事地不可偏也事天則備事地則簡是於父母有
隆殺也豈得以為繁文末節而一切欲省去乎國家養
兵異於前世自唐之時未有軍賞猶不能嵗嵗親祠天
子出郊兵衛不可簡省大輅一動必有賞給今三年一
郊傾竭帑藏猶恐不足郊賚之外豈可復加若一年再
賞國力將何以給分而與之人情豈不失望議者必又
曰三年一祀天又三年一祭地此又非臣之所知也三
年一郊已為疏闊若獨祭地而不祭天是因事地而愈
疏於事天自古未有六年一祀天者如此則典禮愈壊
欲復古而背古益逺神祇必不顧饗非所以為禮也議
者必又曰當郊之歳以十月神州之祭易夏至方澤之
祀則可以免方暑舉事之患此又非臣之所知也夫所
以議此者為欲舉從周禮也今以十月易夏至以神州
代方澤不知此周禮之經耶抑變禮之權耶若變禮從
權而可則合祭圎丘何獨不可十月親祭地十一月親
祭天先地後天古無是禮而一歳再郊軍國勞費之患
尚未免也議者必又曰當郊之嵗以夏至祀地祇於方
澤上不親郊而通爟火天子於禁中望祀此又非臣之
所知也書之望秩周禮之四望春秋之三望皆謂山川
在境内而不在四郊者故逺望而祭也今所在之處俛
則見地而云望祭是為京師不見地乎此六議者合祭
可不之決也夫漢之郊禮尤與古戾唐亦不能如古本
朝祖宗欽崇祭祀儒臣禮官講求損益非不知圎丘方
澤皆親祭之為是也蓋以時不可行是故參酌古今上
合典禮下合時宜較其所得巳多於漢唐矣天地宗廟
之祭皆當嵗徧今不能嵗徧是故徧於三年當郊之嵗
又不能於一歲之中再舉大禮是故徧於三日此皆因
時制宜雖聖人復起不能易也今竝祀不失親祭而北
郊則必不能親往二者孰為重乎若一年再郊而遣官
攝事是長不親事地也三年間郊當行郊地之嵗而暑
雨不可親行遣官攝事則是天地皆不親祭也夫分祀
天地決非今世之所能行議者不過欲於當郊之嵗祀
天地宗廟分而為三耳分而為三有三不可夏至之日
不可以動大衆舉大禮一也軍賞不可復加二也自有
國以來天地宗廟唯饗此祭累聖相承唯用此禮此乃
神祗所歆祖宗所安不可輕動動之則有吉凶禍福不
可不慮三也凡此三者臣熟計之無一可行之理伏請
從舊為便昔西漢之衰元帝納貢禹之言毁宗廟成帝
用丞相衡之議改郊位皆有殃咎著於史䇿徃鑒甚明
可為寒心伏望陛下詳覽臣此章則知合祭天地乃是
古今正禮本非權宜不獨初郊之嵗所當施行實為無
窮不刋之典願陛下謹守太祖建隆神宗熙寧之禮無
更改易郊祀廟饗以敉寧上下神祇仍乞下臣此章付
有司集議如有異論即須畫一解破臣所陳六議使皆
屈伏上合周禮下不為當今軍國之患不可但執更不
論當今可與不可施行所貴嚴祀大典以時定取進止
　　請詰難圓丘六議劄子(蘇軾/)
元祐八年三月二十二日端明殿學士兼翰林侍讀學
士左朝奉郎守禮部尚書蘇軾劄子奏臣近奏論圎丘
合祭天地非獨適時之宜亦自然上合三代六經為萬
世不刋之典然臣不敢必以為是故發六議以開異同
之端欲望聖㫖行下令議者與臣反覆詰難盡此六議
之是非而取其通者則其論可得而定也今奉聖㫖但
云令集議官集議聞奏竊慮議者各伸其意不相詰難
則是非可否終莫之決雖聖明必有所擇而人各自為
一議但欲遂其前説豈聖朝考禮之本意哉臣今欲乞
集議之日若所見不同即須畫一難臣六議明著可否
之狀不得但持一説不相詰難臣非敢自是而求勝也
蓋欲從長而取通也若議不通敢不廢前説以從衆論
取進止
　　議服劄子(王安石/)
先王制服也順性命之理而為之節恩之深淺義之逺
近禮之所與奪刑之所生殺皆於此乎權之傳曰三年
之喪未有知其所從來者也葢朞年及緦麻緣是以為
衰而其輕重遲速之制非得與時變易唯貴之於賤或
降或絶或否葢在先王之時諸侯大夫各君其父兄欲
尊尊之義有所伸則宜親親之恩有所屈此其所以降
絶之意也自封建之法廢諸侯大夫降絶之禮無所復
施士大夫無宗其適孫傳重之屬不可純用周制臣愚
以謂方今惟諸侯大夫降絶之禮可廢而適子死非傳
爵者無衆子乃可於適孫承重自餘喪服當用周禮而
已何則先王制服三年之喪以為差非得與時變易故
也然自秦漢以來言禮者或失經旨而歴代承用傳守
至今與夫近世改制亦皆有説非以義折衷則不明故
臣於所欲定則為議以辨之末學寡陋獨用巳見決千
嵗以來之所惑恐不能盡伏乞以付學士大夫博議令
臣得與反復
　　議入廟劄子(王安石/)
臣今日曾公亮傳聖㫖以臣寮上言郊祀不當入廟令
臣詳議臣愚以為制天下之事當令本末終始相稱今
既奉先帝遺詔外行以日易月之禮又諸所以崇事祖
宗皆循本朝制度獨於入廟則欲變先帝故事而逺從
三代之禮臣恐於事之本末終始不為相稱必欲盡除
近世之制度一以三代為法則今陛下尚在諒陰之中
非可以制禮之時且言者以為喪三年不祭於廟禮也
而今乃欲令公卿代告此何禮也臣竊以為今之禮不
合於三代者多矣言者不以為非而專疑不當入廟者
蓋於所習見則安於所罕見則恠恐不足留聖聽也臣
學術淺陋誤䝉訪逮敢不盡愚取進止
　　論葬荆王劄子(歐陽修/)
臣伏覩朝㫖雖差宋祁監䕶故荆王葬事然未見降下
葬日及一行事件或聞以嵗月不利未可葬或聞有司
以財用不足乞且未葬夫陰陽拘忌之説陛下聰明睿
聖必不信此巫卜之言而違禮典但慮議者堅執方今
財用不足不可辦葬陛下聞有勞民枉費之説則不得
不慮因以遲疑臣謂前後勅葬大臣浮費枉用之物至
多豈是朝廷本意皆為主司措置之失致人因緣以為
姦爾今若盡節浮費及絶其侵蠧而使用物不廣則將
復以何辭而云不葬又不知所司曾將一行用度計定
大數否内若干是浮費若干是實用若實用之物數猶
至多而力不可辦則緩之可也若實用之物少只是舊
例浮費多則可削去浮費而已今都不計度而但云無
物可葬則不可也未見實用之數多少不量力能及否
而曰必須遵禮而曰必須葬亦未可也如臣愚見酌此
兩端葬則為便然須先乞令王堯臣宋祁等將一行合
用之物列其名件内浮費不急者一一減去之若只留
實用之物數必不多假如稍多更加節減雖至儉薄理
亦無害如此則葬得及時物亦不費夫儉葬古人之美
節侈葬古人之惡名今避儉葬不肯節費留喪而待有
物之年以就侈葬則非臣所知也若曰儉葬亦未能辦
則乃過言之甚也然外之輿議為國家論事體者皆云
葬則為便今朝廷議者分而為二顧物力者則不顧典
禮國體論典禮國體者則不思財用辦否各執偏見議
久不決以惑陛下之聰明今便葬之害一不葬之害五
便葬之害不過費物然力有可為不葬之害所失則大
不肯薄葬而留之以待侈塟成王之惡名一也信巫卜
之説而違典禮二也目下減節力所易為他時豐足理
或難待使皇叔之柩五七年間不得安宅而神靈無歸
三也使四夷聞天子皇叔薨而無錢出塟遂輕中國而
動心四也今天下物力雖乏然凡百用度不能節費處
多獨於皇叔之身有所裁損傷陛下孝治之美五也此
臣所謂塟則為便者也荆王於國屬最尊名位最重伏
乞早令定議無使後時取進止
　　論葬荆王一行事劄子(歐陽修/)
臣風聞巳有聖㫖荆王葬事令三司與太常禮院及監
葬官等同議減節浮費此足見陛下厚於皇叔之恩念
民惜費之意一舉而兩得也然臣毎見朝廷作事欲愛
民節用而常枉費勞人蓋為議事之初不得其要或失
於不精審者有四民間不科配一也州縣供應物有定
數二也送塟之人在路禁其呼索三也州縣官吏不得
過外供須以邀名譽四也茍絶此四者則無大患矣昨
京西一路遭張海驚刼之後不可更有誅求臣今欲乞
指揮三司應是合要之物竝須官給不得民間科買仍
乞先將一行儀仗人馬并送葬人等一人以上先定人
數然後劄與京西令依數供頓則可無廣費自荆王以
下諸喪非至親者不必令其盡徃仍乞限定人數及每
人將帶隨行人數亦乞限定凡皇親及一行官吏除宿
頓合供飲食外不得數外呼索州縣官吏亦不得於官
供飲食外别以諸物獻送權要其受獻送并呼索竝以
入巳贓論仍乞御史裏行一人隨行糺察其數外帶人
及州縣隨順呼索獻送物等官吏物出於巳亦從違制
若託以供應為名於民間賤買及率掠者皆以枉法贓
論如此防禦方可杜絶浮費以稱陛下厚親節用之心
　　乞校正陸贄奏議進御劄子(蘇軾/)
臣等猥以空疎備貟講讀聖明天縱學問日新臣等才
有限而道無窮心欲言而口不逮以此自愧莫知所為
竊謂人臣之納忠譬如醫者之用藥藥雖進於醫手方
多傳於古人若已經效於世間不必皆從於已出伏見
唐宰相陸贄才本王佐學為帝師論深切於事情言不
離於道徳智如子房而文則過辯如賈誼而術不疎上
以格君心之非下以通天下之志但其不幸仕不過時
徳宗以苛刻為能而贄諫之以忠厚徳宗以猜忌為術
而贄勸之以推誠徳宗好用兵而贄以消兵為先徳宗
好聚財而贄以散財為急至如用人聽言之法治邊馭
將之方罪己以收人心改過以應天道去小人以除民
患惜名器以待有功如此之流未易悉數可謂進苦口
之藥石鍼害身之膏肓使徳宗盡用其言則貞觀可得
而復臣等毎退自西閣即私相告以陛下聖明必喜贄
議論但使聖賢之相契即如臣主之同時昔馮唐論頗
牧之賢則漢文為之太息魏相條鼂董之對則孝宣以
致中興若陛下能自得師則莫若近取之贄夫六經三
史諸子百家非無可觀皆足為治但聖言幽逺末學支
離譬如山海之崇深難以一二而推擇如贄之論開巻
了然聚古今之精英實治亂之龜鑑臣等欲取其奏議
稍加校正繕冩進呈願陛下置之坐隅如見贄面反覆
熟讀如與贄言必能發聖性之髙明成治功於歳月臣
等不勝區區之意取進止
　　論更改貢舉事件劄子(歐陽修/)
臣竊聞近有臣寮上言請改更貢舉進士所試詩賦策
論先後事巳下兩制詳議伏以貢舉之法用之巳久則
弊當變更然臣謂必先知致弊之因方可言變法之利
今貢舉之失者患在有司取人先詩賦而後策論使學
者不根經術不本道理但能誦詩賦節抄六帖初學記
之類者便可剽盜偶儷以應試格而童年新學全不曉
事之人往往幸而中選此舉子之弊也今為考官者非
不欲精較能否務得賢才而常恨不能如意大半容於
繆濫者患在詩賦䇿論通同雜考人數既衆而文巻又
多使考者心識勞而愈昏是非紛而益惑故於取捨往
往失之者此有司之弊也故臣謂先宜知此二弊之源
方可言變法之利今之可變者知先詩賦為舉子之弊
則當重策論知通考紛多為有司之弊則當隨塲去留
而後可使學者不能濫選考者不至疲勞今若不改通
考之法而但更其試日之先後則於革弊未盡其方凡
臣所請者若漫然泛言之恐不能盡其利害請借二千
人為率以明變法之便謹條如左
　　凡貢舉舊法若二千人就試常額不過選五百人
　　是於詩賦策論六千巻中選五百人而日限又迫
　　使考試之官殆廢寢食疲心竭慮因勞致昏故雖
　　有公心而所選多濫此舊法之弊也今臣所請者
　　寛其日限而先試以策而考之擇其文辭鄙惡者
　　文意顛倒重雜者不識題者不知故實略而不對
　　所問者誤引事迹者雖能成文而理識乖誕者雜
　　犯舊格不考式者凡此七等之人先去之計於二
　　千人可去五六百以其留者次試以論又如前法
　　而考之又考去其二三百其留而試詩賦者不過
　　千人矣於千人而選五百則少而易考不至勞昏
　　考而精當則盡善矣縱使考之不精亦選者不至
　　大濫葢其節抄剽盜之人皆以先經策論去之矣
　　比及詩賦皆是已經策論粗有學問理識不至乖
　　誕之人縱使詩賦不工亦足以中選矣如此可使
　　童年新學全不曉事之人無由而進此臣所謂變
　　法必須隨場去留然後能革舊弊者也其外州解
　　送到且當博採要在南省精選若省榜奏人至精
　　則殿試易為考矣故臣但言南省之法此其大概
　　也其高下之等仍乞細加詳定大率當以策論為
　　先
　　論逐路取人劄子(歐陽修/)
臣伏見近有臣寮上言乞將南省考試舉人各以路分
糊名於逐路每十人解一人等事雖巳奉聖㫖送兩制
詳定臣亦有愚見合具敷陳竊以國家取士之制比於
前世最號至公葢累聖留心講求曲盡以謂王者無外
天下一家故不問東西南北之人盡聚諸路貢士混合
為一而惟材是擇又糊名謄録而考之使主司莫知為
何方之人誰氏之子不得有所憎愛薄厚於其間故議
者謂國家科塲之制雖未復古法而便於今世其無情
如造化至公如權衡祖宗以來不可易之制也傳曰無
作聰明亂舊章又曰利不百者不變法今言事之臣偶
見一端即議更改此臣所區區欲為陛下守祖宗之法
也臣所謂偶見一端者葢言事之人但見每次科塲東
南進士得多而西北進士得少故欲改法使多取西北
進士爾殊不知天下至廣四方風俗異宜而人性各有
利鈍東南之俗尚文故進士多而經學少西北之人尚
質故進士少而經學多所以科塲取士東南多取進士
西北多取經學者各因其材性所長而各隨其多少取
之今以進士經學合而較之則其數均若必論進士則
多少不等此臣所謂偏見之一端其不可者一也國家
方以官濫為患取士數必難增若欲多取西北之人則
却須多減東南之數今東南州軍進士取解者二三千
人處只解二三十人是百人取一人葢已痛裁抑之矣
西北州軍取解至多處不過百人而所解至十餘人是
十人取一人比之東南十倍假借之矣若至南省又減
東南而増西北則是巳裁抑者又裁抑之已假借者又
假借之此其不可者二也東南之士於千人中解十人
其初選已精矣故至南省所試合格者多西北之士學
業不及東南當發解時又十倍優假之葢其初選已濫
矣故至南省所試不合格者多今若一例以十人取一
人則東南之人合格而落者多矣西北之人不合格而
得者多矣至於他路理不可齊偶有一路合格人多亦
限以十一落之偶有一路合格人少亦須充足十一之
數使合落者得合得者落取捨顛倒能否混淆其不可
者三也且朝廷專以較藝取人而使有藝者屈落無藝
者濫得不問繆濫只要諸路數停此其不可者四也且
言事者本欲多取諸路土著之人若此法一行則寄應
者爭趨而往今開封府寄應之弊可驗矣此所謂法出
而姦生其不可者五也今廣南東西路進士例各絶無
舉業諸州但據數解發其人亦自知無藝只來一就省
試而歸冀作攝官爾朝廷以嶺外煙瘴北人不便須藉
攝官亦許其如此今若一例與諸路十人取一人此為
繆濫又非西北之比此其不可者六也凡此六者乃大
概爾若舊法一壊新議必行則弊濫隨生何可勝數故
臣以謂且遵舊制但務擇人推朝廷至公待四方如一
惟能是選人自無言此乃當今可行之法爾若謂士習
浮華當先考行就如新議亦須只考程試安能必取行
實之人議者又謂西北近邊士要牢籠此甚不然之論
也使不逞之人不能為患則已茍可為患則何方無之
前世賊亂之臣起於東南者甚衆其大者如項羽蕭銑
之徒是巳至如黄巢王仙芝之輩又皆起亂中州者爾
不逞之人豈専西北矧貢舉所設本待材賢牢籠不逞
當别有術不在科塲也惟事久不能無弊有當留意者
然不須更改法制止在振舉條綱爾近年以來舉人盛
行懷挾排門大譟免冠突入虧損士風傷敗善類此由
舉人既多而君子小人雜聚所司力不能制雖朝廷素
有禁約條制甚嚴而上下因循不復申舉惟此一事為
科塲大患而言事者獨不及之願下有司議革其弊此
當今科塲之患也臣忝貳宰司預聞國論茍不能為陛
下守祖宗之法而言又不足取信於人主則厚顔尸禄
豈敢偷安而久處乎故猶此彊言乞賜裁擇
　　議學校貢舉劄子(蘇軾/)
准勅講求學校貢舉利害令臣等各具議狀聞奏者右
臣伏以得人之道在於知人知人之法在於責實使君
相有知人之才朝廷有責實之政則胥史皂𨽻未嘗無
人而况於學校貢舉乎雖因今之法臣以為有餘使君
相無知人之才朝廷無責實之政則公卿侍從猶患無
人况學校貢舉乎雖復古之制臣以為不足矣夫時有
可否物有廢興方其所安雖暴君不能廢及其既厭雖
聖人不能復故風俗之變法制隨之譬如江河之徙移
順其所欲行而治之則易為功彊其所不欲而復之則
難為力使三代聖人復生於今其選舉養才亦必有道
矣何必由學且天下固嘗立學矣慶厯之間以為太平
可待至於今日惟有空名僅存今陛下必欲求徳行道
藝之士責九年大成之業則將變今之禮易今之俗又
當發民力以治宫室歛民財以養游士百里之内置官
立師獄訟聽於是軍旅謀於是又當以時簡不率教者
屏之逺方終身不齒則無乃徒為紛亂以患苦天下耶
若乃無大變改而望有益於時則與慶厯之際何異故
臣以謂今之學者特可因循舊制使先王之舊物不廢
於吾世足矣至於貢舉之法行之百年治亂盛衰初不
由此陛下視祖宗之世貢舉之法與今孰為精言語文
章與今孰為優所得文章長才與今孰為多天下之士
與今孰為辯較此四者而短長之議決矣今議者所變
改不過數端或曰郷舉徳行而略文章或曰專取策論
而罷詩賦或欲舉唐室故事兼採譽望而罷封彌或欲
罷經生樸學不用貼墨而考大義此數者皆知其一不
知其二者也臣請歴言之夫欲興徳行在於君人者修
身以格物審好惡以表俗孟子所謂君仁莫不仁君義
莫不義君之所向天下趨焉若欲設科立名以取之則
是教天下相率而為偽也上以孝取人則勇者割股怯
者廬墓上以廉取人則敝車羸馬惡衣菲食凡可以中
上意無所不至矣徳行之弊一至於此即自文章而言
之則策論為有用詩賦為無益自政事言之則詩賦策
論均為無用矣雖知其無用然自祖宗以來莫之廢者
以為設法取士不過如此也豈獨吾祖宗自古堯舜亦
然書曰敷奏以言明試以功自古堯舜以來進人何嘗
不以言試人何嘗不以功乎議者必欲以策論定賢愚
能否臣請有以質之近世士大夫文章華靡者莫如楊
億使楊億尚在則忠清鯁亮士也豈得以華靡少之通
經學古莫如孫復石介使孫復石介尚在則迂闊矯誕
之士也又可施之於政事之間乎自唐至今以詩賦為
名臣者不可勝數何負於天下而必欲廢之近世士人
纂類經史綴緝時務謂之策括待問條目搜抉略盡臨
時剽竊竄易首尾以眩有司有司莫能辨也且其為文
也無規矩凖繩故學之易成無聲病對偶故考之難精
以易學之士付難考之吏其弊有甚於詩賦者矣唐之
通牓故是弊法雖有以名取人厭伏衆論之美亦有賄
賂公行權要請託之害一使恩去王室權歸私門降及
中葉結為朋黨之論通牓取人又豈足尚哉諸科舉人
多出三路能文者既巳變而為進士曉義者又皆去以
為明經其餘皆樸魯不化者也至於人才則有定分施
之有政能否自彰今進士日夜治經傳子史貫穿馳騖
可謂博矣至於臨政曷嘗用其一二顧視舊學已為虚
器而欲使此等分别注疏粗識大義而望其人能増長
亦巳疎矣臣故曰此數者皆知其一而不知其二也特
願陛下留意其逺者大者必欲登俊良黜庸回總覽衆
才經略世務則在陛下與二三大臣下至諸路職司與
良二千石耳區區之法何預焉然臣竊有私憂過計者
敢不以告昔王衍好老莊天下皆師之風俗陵夷以至
南渡王縉好佛捨人事而修異教大厯之政至今為笑
故孔子罕言命則為知者少也子貢曰夫子之文章可
得而聞也夫子之言性與天道不可得而聞也夫性命
之説自子貢不得聞而今之學者耻不言性命此可信
也哉今士大夫至以佛老為聖人粥書於市者非莊老
之書不售也讀其文浩然無當而不可窮觀其貌超然
無著而不可挹此豈真能然哉蓋中人之性安於放而
樂於誕耳使天下之士能如莊周齊死生一毁譽輕富
貴安貧賤則人主之名器爵禄所以礪世磨鈍者廢矣
陛下亦安用之而况其實不能而竊取其言以欺世者
哉臣願陛下明勅有司議之以法言取之以實學博通
經術者雖樸不廢稍涉浮議者雖工必黜則風俗稍厚
學術近正庶幾得忠實之士不至蹈衰季之風則天下
幸甚
　　乞不分差經義詩賦試官劄子(蘇軾/)
元祐三年三月日翰林學士朝奉郎知制誥蘇軾同孫
覺劄子奏臣等近奏為將來科塲既復詩賦乞更不分
經取人已奉聖㫖依奏今來却見禮部新立條貫將來
科塲如差試官三貟者以二貟經義一貟詞賦兩貟者
各差一貟臣等竊謂既復詩賦與經義策論通考舉人
尚不分經而試官乃分而為二甚無謂也凡差試官務
在有詞學者而已若得其人則治易及第不害其能問
春秋經義入官不害其能考詩賦若不得其人雖用本
科不免乖錯頃自聲律變為經義則詩賦之士便充試
官何曾别求經義及第之人然後取士若必用本科各
考所試則經義策論詩賦四塲文理不同亦須各差試
官一人而後可此本議者私憂過計而有司不察便為
創立此條使一試院中有兩頭項試官自有科塲以來
無此故事自來試官患在爭競不一又分為兩黨試經
義者主虚浮之文考詩賦者主聲病之學紛紜爭競理
在不疑舉人聞之必興詞訟為害如此了無所益今來
朝廷既復詩賦又立此條深恐天下監司妄意朝廷必
欲用詩賦之人為試官不問有無詞學一例差充其間
久離科塲之人或已廢學若用虚名差使顯不如經義
及第有文之人人之有材何施不可經義詩賦等是文
詞而議者便謂治經之人不可使考詩賦何其待天下
士大夫之薄也欲乞特賜指揮今後差試官不拘曾應
經義詩賦舉者專務選擇有詞學人充其禮部近日所
立條貫更不施行取進止
　　辯試館職策問劄子(蘇軾/)
元祐元年十二月十八日翰林學士朝奉郎知制誥蘇
軾劄子奏臣竊聞諌官言臣近所撰試館職人策問有
涉諷議先朝之語臣退伏思念其略曰今朝廷欲師仁
祖之忠厚而患百官有司不舉其職或至於媮欲法神
考之勵精而恐監司守令不識其意流入於刻臣之所
謂媮與刻者專指今之百官有司及監司守令不能奉
行恐致此病於二帝何與焉至於前論周公太公後論
文帝宣帝皆是為文引證之常亦無比擬二帝之意况
此策問第一第二首鄧温伯之詞末篇乃臣所撰三者
皆臣親書進入䝉御筆㸃用第三首臣之愚意豈逃聖
鑒若有毫髪諷議先朝則臣死有餘罪伏願少囘天日
之照使臣孤忠不為衆口所鑠臣無任伏地待罪戰恐
之至取進止
　　又辯試館職策問劄子(蘇軾/)
元祐二年正月十七日翰林學士朝奉郎知制誥蘇軾
劄子奏臣近以試館職策問為臺諌所言臣初不敢深
辯蓋以自辯而求去是不欲去也今者竊聞明詔已察
其實而臣四上章四不允臣子之義身非已有詞窮理
盡不敢求去是以區區復一自言臣所撰策問首引周
公太公之治齊魯後世皆不免衰亂者以明子孫不能
奉行則雖大聖大賢之法不免於有弊也後引文帝宣
帝仁厚而事不廢核實而政不苛者以明臣子若奉行
得其理無觀望希合之心則雖文帝宣帝足以無弊也
中間又言六聖相受為治不同同歸於仁其所謂媮與
刻者専謂今之百官有司及監司守令不識朝廷所以
師法先帝之本意或至於此也文理甚明粲若黒白何
嘗有毫髪疑似議及先朝非獨朝廷知臣無罪可放臣
亦自知無罪可謝也然臣聞之古人曰人之至信者心
目也相親者母子也不惑者聖賢也然至於竊斧而知
心目之可亂於投杼而知母子之可疑於拾煤而知聖
賢之可惑今言臣者不止三人交章累上不啻數十而
聖斷確然深明其無罪則是過於心目之相信母子之
相親聖賢之相知逺矣徳音一出天下頌之史册書之
自耳目所聞見明智特達洞照情偽未有如陛下者非
獨㣲臣區區欲以一死上報凡天下之為臣子者聞之
莫不欲碎首靡軀效忠義於陛下也不然者亦非獨臣
受曖昧之謗凡天下之為臣子者聞之莫不以臣為戒
崇尚忌諱畏避形迹觀望雷同以求茍免豈朝廷之福
哉臣自聞命以來一食三歎一夕九興身口相謀未知
死所然臣所撰策問實亦有罪若不盡言是欺陛下也
臣聞聖人之治天下也寛猛相資君臣之間可否相濟
若上之所可不問其是非下亦可之上之所否不問其
曲直下亦否之則是晏子所謂以水濟水誰能食之孔
子所謂惟予言而莫子違足以喪邦者也臣昔於仁宗
朝舉制科所進策論及所答聖問大扺皆勸仁宗勵精
庶政督察百官果斷而力行也及事神宗䝉召對訪問
退而上書數萬言大扺皆勸神宗忠恕仁厚含垢納汙
屈已以裕人也臣之區區不自量度常欲希慕古賢可
否相濟葢如此也伏觀二聖臨御已來聖政日新一出
忠厚大率多行仁宗故事天下翕然啣戴恩徳固無可
議者然臣私憂過計常恐百官有司矯枉過直或至於
媮而神宗勵精核實之政漸致惰壊深慮數年之後馭
吏之法漸寛理財之政漸疎備邊之計漸弛則意外之
患有不可勝言者雖陛下廣開言路無所諱忌而臺諫
所擊不過先朝之人所非不過先朝之法正是以水濟
水臣竊憂之故輙用此意撰上件策問實以譏諷今之
朝廷及宰相臺諫之流欲陛下覽之有以感動聖意庶
幾兼行二帝忠厚勵精之政也臺諫若以此言臣朝廷
若以此罪臣則斧鉞之誅其甘如薺今乃以為譏諷先
朝則亦疎而不近矣且非獨此策問而已今者不避煩
瀆盡陳本末臣前歳自登州召還始見故相司馬光光
即與臣論當今要務條其所欲行者臣即答言公所欲
行者諸事皆上順天心下合人望無可疑者惟役法一
事未可輕議何則差役免役各有利害免役之害掊歛
民財十室九空錢聚於上而下有錢荒之患差役之害
民常在官不得專力於農而貪吏猾胥得縁為姦此二
害輕重蓋略相等今以彼易此民未必樂光聞之愕然
曰若如君言計將安出臣即答言法相因則事易成事
有漸則民不驚昔三代之法兵農為一至秦始分為二
及唐中葉盡變府兵為長征之卒自爾以來民不知兵
兵不知農農出糓帛以養兵兵出性命以衛農天下便
之雖聖人復起不能易也今免役之法實大類此公欲
驟罷免役而行差役正如罷長征而復民兵葢未易也
先帝本意使民户率出錢專力於農雖有貪吏猾胥無
所施其虐坊場河渡官自出賣而以其錢雇募衙前民
不知有倉庫綱運破家之禍此萬世之利也決不可變
獨有二弊多以供他用實封取寛剩役錢爭買坊場河
渡以長不實之價此乃王安石吕惠卿之隂謀非先帝
本意也公若盡去二弊而不變其法則民悦而事易成
今寛剩役錢名為十分取二通計天下乃及十五而其
實一錢無用公若盡去此五分又使民得從其便以布
帛糓米折納役錢而官亦以為雇直則錢荒之弊亦可
盡去如此而天下便之則公又何求若其未也徐更議
之亦未晚也光聞臣言大以為不然臣又與光言熙寧
中常行給田募役法其法以係官田及以寛剩役錢買
民田以募役人大略如邊郡弓箭手臣時知宻州推行
其法先募弓手民甚便之此本先帝聖意所建推行未
幾為左右異議而罷今略計天下寛剩錢斛約三千萬
貫石兵興支用僅耗其半此本民力當復為民用今内
帑山積公若力言於上索還此錢復完三千萬貫石而
推行先帝買田募役法於河北河東陜西三路數年之
後三路役人可減大半優裕民力以待邊鄙緩急之用
此萬世之利社稷之福也光尤以為不可及去年二月
六日勅下始行光言復差役法時臣弟轍為諫官上疏
具論乞將見在寛剩役錢雇募役人以一年為期令中
外詳議然後立法又言衙前一役可即用舊人仍一依
舊數支月給重難錢以坊場河渡錢總計諸路通融支
給皆不䝉施行及䝉差臣詳定役法臣因得伸弟轍前
議先與本局官吏孫永傅堯俞之流論難反復次於西
府及政事堂中與執政商議皆不見從遂上疏極言衙
前可雇不可差先帝此法可守不可變之意因乞罷詳
定役法當此之時臺諫相視皆無一言決其是非今者
差役利害未易一二遽言而弓手不許雇人天下之所
同患也朝廷知之已變法許雇天下皆以為便而臺諫
猶累疏力爭由此觀之是其意専欲變熙寧之法不復
校量利害叅用所長也臣為中書舎人刑部大理寺列
上熙寧巳來不該赦降去官法凡數十條盡欲删去臣
與執政屢爭之以謂先帝於此葢有深意不可盡改因
此得存留者甚多臣毎行監司守令告詞皆以奉守先
帝約束毋敢弛廢為戒文案具在皆可復按由此觀之
臣豈謗議先朝者哉所以一一屢陳者非獨以自明誠
見士大夫好同惡異泯然成俗深恐陛下深居法宫之
中不得盡聞天下利害之實也願因臣此言警策在位
救其所偏損所有餘補所不足天下幸甚若以其狂妄
不識忌諱雖賜誅戮死且不朽臣無任感恩思報激切
戰恐之至取進止
　　論澧州瑞木乞不宣示外廷劄子(歐陽修/)
臣近聞澧州進柿木成文有太平之道四字其知州馮
載本是武人不識事體便為祥瑞以媚朝廷臣謂前世
號稱太平者須是四海晏然萬物得所方今西羌叛逆
未平之患在前北敵寖盛藏伏之禍在後一患未滅一
患巳萌加以西則瀘戎南則湖嶺凡與邉境連接無一
處無事而又内則百姓困弊盜賊縱横昨京西陜西出
兵八九千人捕數百之盜不能一時剪滅只是僅能遺
散然却於别處結集今張海雖死而達州軍賊巳却百
人又殺使臣其勢不小興州又奏八九十人州縣皇皇
何以存濟以臣視之乃是四海騷然萬物失所實未見
太平之象臣聞天道貴信示人不欺臣不敢逺引他事
只以今年内事驗之昨夏秋之問太白經天累月不滅
金木相掩近在端門考於星占皆是天下大兵將起之
象豈有纔出大兵之象又出太平之道是一歳之内前
後頓殊豈非星象麗天異不虚出凡於戒懼常合修省
而草木萬類變化無常不可信慿便生懈怠臣又思若
使木文不偽實是天生則亦有深意葢其文止曰太平
之道者其意可推也夫自古帝王致太平皆自有道得
其道則太平失其道則危亂臣視方今但見其失未見
其得也願陛下憂勤萬務舉賢納善常如近日不生逸
豫則二三歳間漸期修理若以前賊張海等小衰便謂
後賊不足憂以近京得雪便謂天下大豐熟見北敵未
來便謂必無事見西賊通使便謂可罷兵指望太平漸
生安逸則此瑞木乃誤事之妖木耳臣見今年曾進芝
草者今又進瑞木竊慮四方相効爭造妖妄其所進瑞
木伏乞更不宣示臣僚仍乞速詔天下州軍告以興兵
累年四海困弊方當責已憂勞之際凡有竒禽異獸草
木之類竝不得進獻所以彰示聖徳感勵臣民取進止
　
　
　
　
　
　
　
　
　文編巻十六
欽定四庫全書
　文編卷十七
　　　　　　　　　　　　明　唐順之　編
　　論軍中選將劄子(歐陽修/)
臣伏見國家自西鄙用兵累經敗失京師勁卒多在征
行禁衛諸軍全然寡少又無將帥以備爪牙方今爲國
計者但務外憂夷狄專意邊陲殊不思根本内虚朝廷
勢弱萬一有事無以枝梧今軍帥暗懦非其人禁兵驕
惰不可用此朝廷自以為患不待臣言而可知也臣亦
歴考前世有國之君多於無事之際恃安忘危備患不
謹使禍起倉卒而至敗亡者有矣然未有於用兵之時
而反忘武備如今日者兵法曰將者民之司命國家安
危之主也今外以李昭亮王克基輩當契丹内以曹琮
李用和等衞天子如當今之事勢而以民之司命國之
安危繫此數人安得不取笑四夷遭其輕侮臣謂去嵗
北敵忽興干戈今年元昊妄有請求若使朝廷有一二
人中材之將叩頭効死奮身請戰誓雪君耻少增國威
則敵國未敢侵陵朝廷未至屈辱柰何自中及外都無
一人既無可恃以力争遂至甘心於自弱夫天下至廣
遂無一人者非真無人也但求之不勤不至耳臣伏思
自用兵以來朝廷求將之法不過命近臣舉朝士換武
官及選試班行方略等人而已近臣所舉不過俗吏材
幹之士班行所選乃是弓馬一夫之勇至於方略之人
尤爲乖濫試中者僅堪借職縣尉參軍齊挽而已於此
求將而欲捍當今之患此所以困天下而敗於敵人者
也臣不知朝廷以此數事為求將之術果是乎果非乎
以為是則所得何人知其非則盍思改革又不知朝廷
以將為易得乎為難得乎為易得則數嵗未見一人知
其難得則當多方用意早思求擇俟其臨患何可得乎
伏望陛下特詔兩府大臣别議求將之法盡去循常之
格以求非常之人茍非不次以用人難弭當今之大患
臣亦嘗有愚見久欲條陳若必講求庶可參用臣伏見
唐及五代至乎國朝征伐四方立功行陣其間名將多
出軍卒只如西鄙用兵以來武將稍可稱者往往出於
軍中臣故謂只於軍中自可求將試略言求將之法謹
條如左
　　凡求將之法先取近下禁軍至廂軍中年少有力
　　者不拘等級因其伎同者每百人團為一隊而教
　　之較其伎精而最勇者百人之中必有一人矣得
　　之以為隊將此一人伎勇實能服其百人矣以為
　　百人之將可也合十隊將而又教之較其伎精而
　　最勇者十人之中必有一人矣得之以為裨將此
　　一人之伎勇實能服其千人矣以為千人之將可
　　也合十裨將而又教之夫伎勇出千人之上而難
　　為勝矣則當擇其有識見知變通者十人之中必
　　有一人矣得之以為大將此一人之伎勇乃萬人
　　之選而又粗知變通因擇智謀之士以輔之以為
　　萬人之將可也幸而有伎勇不足而材識出乎萬
　　人之外者此不世之竒將非常格之所求也臣所
　　謂只於軍中自可求將者此也誠能如此得五七
　　萬兵隨而又得萬人之將五七人下至千人百人
　　之將皆自足然後别立軍名而為階級之制每萬
　　人為一軍以備宿衞有事則行師出征無事則坐
　　威天下比夫以豐衣厚禄養驕惰無用之卒而逓
　　遷次補至於校帥皆是凡愚暗懦之人得失相萬
　　矣若臣之説果可施行俟成一軍則代舊禁兵萬
　　人散出之使就食于外新置之兵便制其始稍增
　　舊給不使太優常役其力不令驕惰比及新兵成
　　立舊兵出盡則京師減冗費得精兵此之為利又
　　逺矣
右臣所陳只是選勇將訓衞兵之一法耳如捍邊破賊
竒才異略之人不可謂無伏乞早賜畱意精求謹具奏
聞伏候勑㫖
　　論邊將隱匿敗亡憲司體量不實劄子(蘇軾/)
元祐三年閏十二月四日翰林學士知制誥兼侍讀蘇
軾劄子奏臣近以目昏臂痛堅乞一郡葢亦自知受性
剛褊黑白太明難以處衆伏䝉聖慈降詔不許兩遣使
者存問慰安天恩深厚淪入骨髓臣謂此恩當以死報
不當更計身之安危故復起就職而職事清閒木知死
所每因進讀之間事有切於今日者輙復盡言庶補萬
一昨日所讀寶訓有云淳化二年上謂侍臣諸州牧監
馬多瘦死葢養飼失時枉致病斃近令取十數槽寘殿
庭下視其芻秣教之養療庶革此弊臣因進言馬所以
病葢將吏不職致圉人盜減芻粟且不䘏其飢飽勞逸
故也馬不能言無由申訴故太宗至仁深哀憐之寘之
殿庭親加督視民之於馬輕重不同若官吏不得其人
人雖能言上下隔絶不能自訴無異於馬馬之飢瘦勞
苦則有斃踣奔逸之憂民之困窮無聊則有溝壑盜賊
之患然而四海之衆非如養馬可以寘之殿庭惟當廣
任忠賢以為耳目若忠賢疎逺諂佞在傍則民之疾苦
無由上達秦二世時陳勝呉廣已屠三州殺李由而二
世不知陳後主時隋兵已渡江而後主不知此皆昏主
不足道如唐明皇親致太平可謂明主而張九齡死李
林甫楊國忠用事鮮于仲通以二十萬人没于雲南不
奏一人反更告㨗明皇不問以至上下相䝉禄山之亂
兵已過河而明皇不知也今朝廷雖無此事然臣聞去
嵗夏賊犯鎮戎所殺掠不可勝數或云至萬餘人而邊
將乃奏云野無所掠其後朝廷訪聞委提刑司體量而
提刑孫路止奏十餘人乞朝廷先賜放罪然後體量實
數至今遷延二年終木結絶聞奏凡死事之家官所當
䘏若隠而不奏則生死啣寃何以使人此豈小事而路
為耳目之司既不隨事奏聞朝廷既行䝉蔽又乞放罪
遷延侮玩一至於此臣謂此風漸不可長馴致其患何
所不有此臣之所深憂也臣非不知陛下必已厭臣之
多言左右必已厭臣之多事然受恩深重不敢自同衆
人若以此獲罪亦無所憾取進止
　　乞放還蕃官胡繼諤劄子(歐陽修/)
臣竊見朝廷前嵗以延州蕃官胡繼諤因為邊臣所疑
移入内地見任亳州都監以子守清悉領父之諸部風
聞近為不服亳州水土死亡却家族身又疾病曾有奏
陳乞移一京西地凉之處臣謂方今西鄙用兵之際朝
廷宜廣推恩信撫御蕃夷既欲守清盡死於邊疆當厚
遇繼諤保全其家族豈有既任其子又疑其父繼諤求
遷内地其實異鄉雖曰居官乃是囚繫致其失所身病
家亡况彼初心又無顯過在繼諤之身已有幽囚寃枉
之歎於守清之分乂失駕馭豪傑之方萬一繼諤疾病
死而不歸守清父子之心豈得無恨反視中國乃為世
讐必與邊陲别生患害其餘部族亦必離心國家自用
兵以來凡有計謀未聞勝算尤於招撫蕃夷之術常失
恩威致使離叛者多皆願附賊在於繼諤處置特乖臣
欲乞因其有請召至京師與雪前疑厚加禮遇放還本
族示以推誠守清得父子復完必思盡節繼諤感國家
之遇必有所施若朝廷猶以為疑即乞先以此意詔問
守清計其必無棄父之理若彼自不欲其歸則他日可
無後患取進止
　　論契丹求御容劄子(歐陽修/)
臣伏見契丹所遣汎使專為御容而來中外之議皆謂
前嵗既已許之於理不可中止失於不早踐言致彼非
時遣使及朝夕以來傳聞頗異或云大臣共議欲遂拒
而不與若然則臣恐釁隙之端自此而始禍患之起未
易遽言大凡為國謀事者必先明信義重曲直酌人情
量事勢四者皆得然後可以不疑苟一有未然尚恐敗
事况四者俱失豈可不思契丹與中國通盟久矣而嚮
來宗真特於信好自表慇懃别有家書繼以畫像聖朝
納其來意許以報之而乃遷延至今遂欲食言而中輟
是則彼以推誠結我我以不信待之失信傷義甚非中
國待逺人之術而又其曲在我使彼易以為辭自南北
通和以來信問往復之際每於報答常從優厚假借既
久其心已驕况此畫像之來特表慇懃之意是則於平
常之禮厚報以驕之慇懃之來則不報以沮之沮之彼
必怒不報彼必耻懐耻畜怒何所不為此人之常情也
許其父不許其子厚薄之際此亦人情之難處也臣竊
見契丹來書初無寒温候問之言直以踐言孤約為説
其意在於必得若此時被沮勢必更來事既再三豈能
堅執若待其失於遜順已成釁隙然後與之則重為中
國之辱又使敵人謂中國難以恩意交惟可以勢力脅
因之引惹别有他求則為後患何可涯哉今敵主雖弱
而中國邊備未完廟謀未勝未可生事而欲執我曲彼
直之議以起戎而結禍夫察彼事勢必不能中止量我
事勢又未能必沮之臣故曰四者俱失也臣又聞敵使
入境之日地震星隕變異非常先事深防猶恐不及失
計招禍豈可自為臣願聖慈出於獨斷勿沮其善意無
失我信言臣今欲乞回諭契丹告以如約直候今冬因
遣常使特與之則於事體稍便伏乞速下兩府商議上
繫國家利害臣不敢不言今取進止
　　論河北守備事宜劄子(歐陽修/)
臣伏見朝廷方遣使與西賊議通和之約近日竊聞邊
臣頻得北界文字來問西夏約和了與未了茍實如此
事深可憂臣以謂天下之患不在西戎而在北敵縱使
無此文字終湏貽患朝廷契丹通好僅四十年無有纖
介之隙而輙萌姦計妄有請求竊以敵人貪惏難馴易
動遇强則伏見弱便欺見我無謀動皆屈就謂我為弱
知我可欺故添以金繒未滿其志更邀名分抑使必從
無事而來尚猶如此若更因西事攬以為功别有過求
將何塞請此天下之人無愚與智共為朝廷寒心者也
今若果有文字來督通和之事則臣謂契丹狂計其迹
已萌不和則詰我違言既和則論功責報不出年嵗恐
須動作茍難曲就必至交兵至於選將練師既難卒辦
禦戎制勝當在機先臣竊怪在朝之臣尚偷安静自河
以北絶無處置因循弛慢誰復挂心豈可待敵使在庭
宼兵壓境然後計無所出空務張皇而巳哉今國家必
謂兩意雖乖尚牽盟誓邊防處置未敢張皇以臣思之
莫若精選材臣付與邊郡使其各圖禦備宻務修完此
最為得也况今邊防處置百事乖方惟有擇人最為首
務今北邊要害州軍不過十有餘處於文武臣寮中選
擇十餘人不為難得各以一州付之使其各得便宜如
理家事完城壘訓兵戎習山川蓄糧食凡百自辦不煩
朝廷經度以兹預備尚可枝梧至如鎮定一路最為要
害張存昔在延州以不了事罷去今乃委以鎮府王克
基凡庸輕巧非將臣之材而任定州其餘州郡多匪其
人臣欲乞陛下特詔兩府大臣取見在邊郡守臣可以
禦敵捍城訓兵待戰者畱之其餘中常之材不堪邊任
者悉行換易若秋風漸勁敵釁有端陛下試思邊鄙之
臣誰堪力戰朝廷之將誰可出師當臣初授諫職之時
見朝廷進退大臣陛下鋭意求治必謂羣臣自此震懾
百事自此修舉西北二事最為大者自當處置不待人
言及就職以來巳數十日而政令之出漸循舊弊惟言
事之臣拾遺補闕者勉强施行其一二至如講大利害
正大紀綱外制四方内紓百姓凡廟堂帷幄之謀未有
一事施行於外者臣忝司諫諍豈敢不言伏望陛下不
忘社稷之深耻無使邉境之交侵駿發天威督勵臣下
仍乞詢問兩府大臣西鄙和與不和能保契丹别無辭
説否茍有所説能以廟謀竒算沮止之否茍無謀以止
之則練兵選將備邊待契丹至而後圖能不敗事否臣
願陛下勿謂去嵗六符之來可以賄解今而有請則事
難從矣勿謂累年西賊為患習以為常若此事一動則
天下揺矣臣所言者社稷之大計也願陛下畱意而行
之取進止
　　論乞不遣張子奭使元昊劄子(歐陽修/)
臣竊聞昊賊來人議論數日全無遜順之意朝廷又欲
遣張子奭復往賊中仍聞且只在延州伺候賊意待其
來迎方敢前進不知果有如此議否若實有之大為不
便臣謂方今兩議未决正是各争名分之時尤不可自
虧事體元昊既見朝廷議論不合必料邊防預為凖備
其偽以好辭來迎子奭使我望和而少弛然後不意以
出攻子奭或被拘畱或遭虐害以為中國萬世之辱則
悔何及焉雖不如此使子奭端坐延州不來省問欲歸
則又慮來迎久待則寂然無報進退不得何耻如之葢
元昊已與中國一次商量必知難合子奭之往又别無
議論未盡之事彼不急求相見則於臣二説慮有一焉
臣不知朝廷以昊賊為可臣乎不可乎若有可臣則自
當以重兵壓境仍選忠厚智謀之士直入賊中説令臣
伏如其不可則何必遣人或但欲遷延嵗月不拒絶之
則只當因如定之回賜以甘言許其厚賂諭以若能遜
順則使通意邊臣俟得其實然後定議乃是未絶其來
之意也不可令天子使臣待賊命而進退萬一遭其拒
絶或被拘執則於事無益空損國威為今計者不若速
遣范仲淹嚴備邊境徐放如定等還當自為謀以求勝
算取進止
　　論元昊來人不可令朝臣管伴劄子(歐陽修/)
臣風聞朝㫖欲以殿中丞任顓管領元昊遣來一行人
等臣竊知元昊此來全無好意不肯稱臣索物太多其
志不小乃是欲以强相廹脅爾朝廷既不能從則待其
來人凡事不可過分至於禮數厚薄賜與多少雖云小
事不足較量然於事體之間所繫者大凡兵交之使來
入大國必湏窺伺將相勇怯覘察國家强弱若見朝廷
威怒未息事勢未削則必内憂斬戮次恐拘畱使其偶
得生歸自為大幸則我弱形未露壯論可持今若便損
國威過加厚禮先為自弱長彼驕心使其知我可欺則
議論愈難合矣必若成就其事尤湏鎮重為先况其議
必不成可惜空損事體前次元昊來人至少朝廷只差
一班行待之今來漸多遂差朝士若其後次來者漸盛
則必湏差近侍矣是彼轉自强我轉自弱况聞邵良佐
昨來往彼僅免屈辱而還則彼雖戎狄不謂無謀今其
來人必湏極騁强辭以圖相勝若能先薄其禮以折之
亦挫賊之一端也其元昊來人欲乞更不差官管領送
置驛中不湏急問至於監視饋犒傳道語言一了事班
行足矣臣料今國家若不能曲從其意則雖尊寵來人
厚加禮遇元昊不免出兵攻寇逞彼忿心等是不和何
必自虧事體不若急脩邊備以圖勝算取進止
　　論乞與元昊約不攻置勒斯賚劄子(歐陽修/)
臣風聞魚周詢余靖孫抃等奉使契丹皆有事宜為(一/無)
(為/字)契丹中詰問元昊通和之意將來必須因此别與朝
廷生患又聞契丹已欲議移界至漸示相侵禍亂之萌
其端可見臣自去年春始䝉聖恩擢在諫列便値朝廷
與西賊初議和好臣當時首建不可通和之議前後具
奏狀劄子十餘次論列皆言不和則害少和則害多利
害甚詳懇切亦至然天下之士無一人助臣言朝廷之
臣無一人採臣説今和議埀就禍胎已成而韓琦自西
來方言和有不便之狀余靖自北至始知彼利急和之
謀見事何遲雖悔無及當臣建議之際衆人方欲急和
以臣一人誠難力奪衆議今韓琦余靖親見二國事宜
中外之人亦漸知通和為患臣之前説稍似可採但願
大臣不執前議早肯回心則於後悔之中尚有可為之
理昨來許賊之物數已太多然尚有禁青鹽還侵地等
事非賊所利幸其因此自絶不遣人來朝廷深戒前非
慎自持重因而罷議不落賊計則轉禍為福後䇿可為
若賊志愈驕貪心未滿復遣(一作/馳)人使更有湏求則假
此為名亦可拒絶今通和之事為中國之患大為敵人
之利深萬一西賊貪深利而不惜侵地更無他求急來
就和則此時取舍便繫安危陛下宜詔執議之臣定果
决之計認賊肯和之意知我害彼利之謀尤湏多方以
事拒絶臣計西賊無故而請和者不止與北敵通謀共
困中國兼欲詐謀欵我併力以吞置勒斯賚摩正轄戬之
類諸族地大力盛然後東向以攻中國耳今若未有他
計拒其來和則當賜以詔書言置勒斯賚等皆受朝廷官
爵父子為國蕃臣今若講和則不得攻此數族且攻此
數族是賊本心所貪聞我此言必難聽約用此為説亦
可解和臣所以區區惟願未和者葢臣愚慮知不和患
輕易為處置和後患太不可枝梧臣前後奏章論列已
備此乃天下安危大計聖心日夜所憂臣為言事之官
見利害甚明若不極言罪當誅戮伏望聖慈特賜省覽
取進止
　　論與西夏大斤茶劄子(歐陽修/)
臣伏覩昨者西賊來議通和朝廷許物數目不少内茶
一色元計五萬斤縁中國茶法大斤小斤不同當初擬
議之時朝廷謀慮不審不曾明有指定斤數竊慮西賊
通和之後湏要大斤若五萬斤大斤是三十萬小斤之
數如此則金帛二十萬茶三十萬乃是五十萬物真宗
時契丹大舉至澶州只用三十萬物三十年後乘國家
用兵之際兩國交争方添及五十萬今元昊一隅之敵
一口便與五十萬物臣請略言為國家大患一兩事不
知為國計者何以處之三十萬斤之茶自南方水陸二
三千里方至西界當今民力困乏陛下不耻屈志就和
本為休民息力若嵗般輦不絶只此一物可使中國公
私俱困此大患一也計元昊境土人民嵗得三十萬茶
其用已足然則兩𣙜場捨茶之外湏至别將好物博易
賊中無用之物其大患二也契丹常與中國為敵國指
元昊為小邦若見元昊得物之數與彼同則湏更要增
添何以應付不過云茶不比銀絹本是麤物則彼必湏
亦要十數萬大斤中國大貨利止於鹽茶而已今西賊
一嵗三十萬斤北敵更(一作/乂)要三二十萬中國豈得不
困此其大患三也昨於西賊議和之初大臣急欲事就
不顧國家利害唯恐許物不多及和議將成契丹語洩
兩府方有悔和之色然許物已多不可追改今天幸有
此一事尚可罷和臣乞陛下特召兩府大臣共議保得
久逺供給四夷中國不困則雖大斤不惜若其為患如
臣所説不至妄言即乞早議定計取進止
　　論水洛城事宜乞保全劉滬等劄子(歐陽修/)
臣近風聞狄青與劉滬争水洛城事枷禁滬等奏來竊
以邊將不和用兵大患况狄青劉滬皆是可惜之人事
體湏要兩全利害最難處置臣聞水洛城自曹瑋以來
心知其利患於難得未暇經營今滬能得之則於滬之
功不小於秦州之利極多昨韓琦等自西來聞有論奏
非以水洛為不便但慮難得而難成今滬能得之又有
成之之志正宜專委此事責其必成而狄青所見不同
遂成釁隙其間利害臣請詳言國家近年邊兵屢敗常
患大將無權今若更沮狄青釋放劉滬則不惟於狄青
之意不足兼沿邊諸將皆挫其威此其不便一也臣聞
劉滬經營水洛城之初奮身展効不少先以力戰取勝
然後誘而服從乃是党畱諸族畏滬之威信今忽見滬
先得罪帶枷入獄則新降生户豈不驚疑若使翻然復
叛則今後邊臣以威信招誘諸族誰肯聽從不惟(一作/特)
水洛城更無可成之期兼沿邊生户永無可招之理此
其不便二也自用兵以來諸將為國立事者少此水洛
城不惟自曹瑋以來未能得之亦聞韓琦近在秦州嘗
欲經營而未暇今滬奮然力取其功埀就而中道獲罪
遂無所成則今後邊將誰肯為國家立事此其不便三
也臣又聞水洛之戍雖能救援秦州而湏藉渭州應付
今劉滬既與狄青異議縱使水洛築就他時萬一緩急
狄青怒滬異已又欲遂其偏見稍不應付則水洛必湏
復失其不便四也縁此之故遂移青於別路則是因一
小將移一部署此其不便五也此臣所謂利害甚多最
難處置者也臣謂今宜遣一中使處分魚周詢等速令
和解務要兩全必先宻諭狄青曰滬城水洛本有所禀
非是擅為役衆築城不比行師之際滬見利堅執意在
成功不可以違節制加罪滬宜釋放朝廷不欲直放恐
挫卿之威卿自釋之使感卿惠若他時出師臨陣有違
進退之命者任卿自行軍法然後宻諭滬曰汝違大將
指揮自合有罪朝廷以汝於水洛展効望汝成功故諭
青使赦汝責爾卒事以自贖俟水洛功就則又戒青不
可因前曾異議堅執不修惟幸失之遂已偏見今後水
洛緩急尤湏極力應付萬一小有疎失則是汝挾情故
䧟之必有重責如此則水洛之利可成蕃户之恩信不
失邊將立事者不懈大將之威不挫茍不如此未見其
可葢罪滬既不可罷水洛城又不可沮狄青又不可事
闗利害伏望聖慮深思取進止
　　再論水洛城事乞保全劉滬劄子(歐陽修/)
臣伏見朝廷近為修水洛城事雖已差魚周詢等就彼
相度風聞周詢近有奏來為水洛蕃族見狄青枷取劉
滬等因致驚騷周詢却乞將帶滬等往彼以此足驗劉
滬能以恩信服彼一方朝廷必知水洛為利而不欲廢
之非滬守之不可然滬與狄青尹洙已立同異難使共
了此事臣謂必不得已寜移尹洙不可移滬尚慮議者
必謂不可因小將而動大將今若但移洙而不動狄青
即不是特移大將矣若却移路分更升差遣或召拜他
官茍不類前後因事移替之人即不是因滬被移矣如
此則於洙無損於滬獲全其功於邊防利便三者皆獲
其利若曲為尹洙狄青却將立功將校輕沮則其害有
三大凡文武官常以類分武官常疑朝廷偏厚文臣假
有二人相爭實是武人理曲然武人亦不肯服但謂執
政盡是文臣遞相黨䕶輕沮武士況今滬與洙争而滬
實有功効其理不曲若曲罪劉滬則沿邊武臣盡鼓怨
怒其害一也自有西事以來朝廷擢用邊將極多能立
功効者絶少惟范仲淹築大順城种世衡築青澗城滬
築水洛耳臣亦聞三者惟滬尤為艱辛是功不在二人
之下今若曲加輕沮則今後武臣不肯為朝廷作事其
害二也滬若不在水洛則蕃族恐他人不能綏撫别致
生事則今後邊防永不能招緝蕃部其害三也今三利
三害其理甚明但得大臣公心不於尹洙曲有黨庇則
不與邊防生患此繫國家利害甚大伏望聖意斷而行
之取進止
　　因擒果莊論西羌夏人事宜劄子(蘇軾/)
元祐二年九月八日翰林學士朝奉郎知制誥兼侍讀
蘇軾劄子奏臣竊見近者熙河路奏生擒果莊百官稱
賀中外同慶臣愚無知竊謂安危之機正在今日若應
之有道處之有術則安邊息民必自是始不然將驕卒
惰以勝為災亦不足怪故臣區區欲乞陳前後致寇之
由次論當今待敵之要雖狂愚無取亦臣子之常分昔
先帝用兵累年雖中國靡弊然夏人困折亦幾於亡横
山之地沿邊七八百里不敢耕者至二百餘里嵗賜既
罷和市亦絶虜中疋帛至五十餘千其餘老弱轉徙牛
羊墮壊所失葢不可勝數飢羸之餘乃始欵塞當時執
政大臣謀之不深因中國厭兵遂納其使每一使賜予
貿易無慮得絹五萬餘匹歸鬻之其民疋五六千民大
悦一使所獲率不下二千萬緡使五六至而累年所罷
嵗賜可以坐復既使虜因吾資以徳其民且飽而思奮
又使其窺我厭兵欲和之意以為欲戰欲和權皆在我
以故輕犯邊陲利則進否則復求和無不可者若當時
大臣因虜之請受其詞不納其使且詔邊臣與之徃返啇
議所獲新疆取舍在我俟其詞意屈服約束堅明然後納
之則虜雖背恩反覆亦不至如今日之速也虜雖有易我
意然不得西蕃解仇結好亦未敢動夫鄂特凌古棟戬
之賊臣也挾契丹公主以殺其君之二妻棟戬死匿䘮不發逾
年衆定乃詐稱嗣子偽書果莊温錫沁等名以請於朝
當時執政若且令邊臣審問果莊等以鄂特凌古當立
不立若朝廷從汝請遂授節鉞鄂特凌古真汝主矣
汝能臣之如棟戬乎若此等無詞則是諸𦍑心服既
立之後必能統一都部吾又何求若其不服則釁自彼
爵命未下曲不在吾彼既一國三公則吾分其恩禮各
以一近上使額命之果莊等各得所欲宜亦無患當時
執政不深慮此專以省事為安因其妄請便授節鉞鄂
特凌古自知不當立而憂果莊之討也故欲借力於西
夏以自重於是始有解仇結好之謀而果莊亦不平朝
廷之以賊臣君我也故怒而盜邊夏人知諸羌之叛也
故起而和之此臣所謂前後致宼之由明主不可不知
者也雖既往不咎然可以為方來之鑒元昊本懐大志
長於用兵亮祚天付兇狂輕用其衆故其為邊患皆歴
年而後定今梁氏專國素與人多不協方内自相圖其
能以創殘呻吟之餘久與中國敵乎料其姦謀葢非元
昊亮祚之比矣意謂二聖在位恭黙守成仁恕之心著
於逺邇必無用武之意可肆無厭之求蘭㑹諸城鄜延
五寨好請不獲勢脅必從猖狂之後求無不獲計不過
此耳今者竊聞朝廷降詔諸路勑勵戰守深明逆順曲
直之理此固當今之急務而詔書之中亦許夏人之自
新臣竊以為開之太急納之太速曾未一戰而厭兵欲
和之意己見乎外此復蹈前日之失矣臣甚惜之今若
聞果莊之㨗或漸有欵塞之謀必將為恭狠相半之詞
而繼之以無厭之請若朝廷復納其使則是欲戰欲和
權皆在虜有求必獲不獲必叛雖媮一時之安必起無
窮之釁故臣願明主斷之於中深詔大臣宻勑諸將若
夏人欵塞當受其詞而却其使然後明勑邊臣以夏人
受恩不貲無故犯順今雖欵塞反覆難保若實改心向
化當且與邊臣商議茍詞意未甚屈服約束未甚堅明
則且却之以示吾雖不逆其善意亦不汲汲求和也彼
若心服而來吾雖未納其使必不於往返商議之間遽
復盜邊若非心服則吾雖蕩然開懐待之如舊能必其
不叛乎今嵗涇原之入豈吾待之不至邪但使吾兵練
士飽斥候精明虜無大獲不過數年必自折困今雖小
勞後必堅定此臣所謂當今待敵之要亦明主不可以
不知者也今朝廷意在息民不憚屈已而臣獻言乃欲
艱難其請不急於和似與聖意異者然古之聖賢欲行
其意必有以曲成之未嘗直情而徑行也將欲翕之必
固張之將欲取之必固予之夫直情而徑行未有獲其
意者也若權其利害究其所至則臣之愚計於安邊息
民必久而固與聖意初無小異然臣竊度朝廷之間似
欲以畏事為無事者臣竊以為過矣夫為國不可以生
事亦不可以畏事畏事之弊與生事均譬如無病而服
藥與有病而不服藥皆可以殺人夫生事者無病而服
藥也畏事者有病而不服藥也乃者鄂特凌古之請人人
知其不當予而朝廷予之以求無事然事之起乃至於
此不幾於有病而不服藥乎今又欲遽納夏人之使則
是病未除而藥先止其與幾何臣於侍從之中受恩至
深其於委曲保全與衆獨異故敢出位先事而言不勝
恐悚待罪之至取進止
　　乞召還邊吏無進取及論果莊事宜劄子(蘇軾/)
元祐二年九月二十七日翰林學士朝奉郎知制誥兼
侍讀蘇軾劄子奏臣聞善用兵者先服其心次屈其力
則兵易解而功易成若不服其心惟力是恃則戰勝而
冦愈深况不勝乎功成而兵不解况不成乎頃者西方
用兵累年先帝之意全在弔伐而貪功生事之臣惟務
殺人爭地得尺寸之土不問利害先築城堡置州縣使
四夷争畏中國以為朝廷專欲得地非盡滅我族類不
止是以併力致死莫有服者今雖朝廷好生惡殺不務
逺略而此心未信憎畏未衰心既不服惟有鬭力力屈
情見勝負未可知也今日新獲果莊威震邉境邊臣賈
勇争欲立功以為河南之地指顧可得正使得之不免
築城堡屯兵置吏積粟而守之則中國何時息肩乎乃
者王韶取熈河全師獨克使韶有逺慮誅其叛者乃以
忠順即用其豪酋而已則今復何事其所以兵連禍結
罷敝中國者以郡縣其地故也往者既不可悔而來者
又不以為戒今又欲取講武城曰此要害地不可不取
方唐盛時安西都䕶去長安萬里若論要害自此以西
無不可取者使諸羌知中國有進取不已之意則宼愈
深而兵不解其禍豈可量哉臣願陛下深詔邊吏叛則
討之服則安之自今已往無取尺寸之地無焚廬舍無
殺老弱未及朞年諸羌可傳檄而定然朝廷至意亦自
難知將帥未必從也雖日行文書終恐無益宜驛召陜
西轉運使一員赴闕面勑戒之使歸以安將帥而察其
不如詔者臣又竊聞朝論謂果莊犯順罪當誅死然譬
之鳥獸不足深責其子孫部族猶足以陸梁於邊全其
首領以累其心以為重質庶獲其用此實當今之良䇿
然臣竊料果莊兇豪素貴老病埀死必不能甘於困辱
為久生之計自知生存終不得歸徒使其臣子首鼠顧
忌不敢復讐必將不食求死以發其衆之怒就使不然
老病愁憤自非久生之道果莊若死則其臣子專意復
讐必與鄂特凌古合而北交於夏人此正呉越同舟遇
順風之勢其交必堅而温錫沁介於鄂特凌古夏人之
間地狹力弱其勢必危若見并而吾不能救使二㓂合
三面以窺熙河則其患未可以一二數也如臣愚計可
詔邊臣與果莊約若能使其部族討鄂特凌古而納趙
純忠者當放汝生還質之天地示以必信果莊若從則
稍富貴之使其信臣而喻至意焉果莊既有生還之望
不為求死之計其衆必從以果莊之衆與温錫沁合而
討鄂特凌古其勢必克既克而納純忠雖放還果莊可
以無患此必然之勢也西羌本與夏人世仇而果莊本
與鄂特凌古不協若許以生還其衆必相攻縱未能誅
鄂特凌古亦足以使二盜相疑而不合也昔太史慈與
孫䇿戰㡬殺䇿䇿後得慈釋不誅放還豫章卒立奇功
李愬得呉元濟將李祐解縛用之與同卧起卒擒元濟
非豪傑名將不能行此度外事也議者或謂果莊之獲
兼用近界酋豪力戰而得之仇怨已深若放生還此等
必無全理臣以謂不然若果莊死於中國其衆讐此等
必深若其生還其讐之亦淺此等依中國為援足以自
全自古西羌之患惟恐解仇結盟若所在為讐敵正中國
之利無可疑者臣出位言事不勝恐悚待罪之至取進止
　　乞約果莊討鄂特凌古劄子(蘇軾/)
元祐二年十月七日翰林學士朝奉郎知制誥兼侍讀蘇
軾劄子奏臣近者竊見劉舜卿賀表具言鄂特凌古罪狀
又竊聞舜卿乞削鄂特凌古官爵又竊聞鄂特凌古上章
請命議者或欲許其自新以臣愚慮二者之説皆未為
得何者鄂特凌古兇狡反覆必無革面洗心之理今聞其
女巳嫁梁沁布之子度其久逺必湏協力致死共為邊
患今來上章請命葢是部族新破衆叛親離恐吾乘勝
致討力不能支故匿情忍垢以就大事若得休息數年
蓄力養鋭假吾爵命以威脅諸羌誅不附己者羽翼既
成西北相應必為中原之憂非獨一方之病也且夏賊
逆天犯順本因輕料朝廷以為必不能討已今若便從
鄂特凌古之請則其所料良不為過西蕃小醜朝為叛逆
暮許通和則夏國之請理無不許二宼滔天自若欲戰
欲和無不可者則西方之憂無時而止矣然遂從舜卿
之請削奪官爵即湏發兵深入致討彼新喪大首領舉
國戒懼我師深入茍無他竒恐難以得志臣愚以謂當
使邊將發厚幣遣辯士以離其腹心壊其羽翼今聞溫
錫沁等諸族已為所質勢未能動而森摩凌戬在其肘
腋迹同而心異若用臣前計使邊臣與果莊約若能使
其部族與溫錫沁凌戬等合而討鄂特凌古納趙純忠即
許以生還此正所謂以盗賊攻盗賊計無出此者若朝
廷便許鄂特凌古通和即湏推示赤心待之如舊不可復
用計謀以圖此賊數年之後必自飛揚此所謂養虎自
遺患者也故臣願朝廷既不納其通和之請又不削奪
其官爵存而勿論置之度外隂使邊臣以計圖之似為
得䇿臣屢瀆天聽罪當誅死取進止
　　論沂州軍賊王倫事宜劄子(歐陽修/)
臣近聞沂州軍賊王倫等殺却忠佐朱進打刼沂宻海
楊泗楚等州邀呼官吏公取器甲横行淮海如履無人
比至高郵軍已及二三百人皆面刺天降聖㨗指揮字
號其王倫仍衣黄衫據其所為豈是常賊驟聞可駭深
思可憂臣竊見自古國家禍亂皆因兵革先興而盜賊
繼起遂至横流後漢隋唐之事可以為鑒國家自初兵
興必知湏有盜賊便合先事為備而謀國之臣昧於先
見致近年盜賊縱横不能撲滅未形之事雖或有所不
及已兆之患豈可因循不為臣遍思天下州軍無一處
有備假令王倫等周逰江海之上驅集罪人徒衆漸多
南越閩廣而斷大嶺西走巴峽以窺兩蜀所在空虛誰
能禦之若不多為方略竊恐未可剪除而朝廷之臣尚
若常事不過差一兩人使臣領兵捕捉此外更無處置
竊以去患宜速防禍在微伏望陛下深懼禍端督責宰
輔早為擘畫務速剪除臣亦有短見數事謹具條列以
禆萬一
　一乞訪㝷被殺朱進或有兒男便與一官令其捕賊
　　以復父讐仍許令乘驛隨逐指射兵士隨行
　一竊知王倫在沂宻間只有四五十人及至高郵已
　　二三百人皆是平民被其驅脅欲乞除軍賊不赦
　　外特赦驅脅之人先與安慰其家各令家人以書
　　招諭有能殺軍賊脱身自歸者等第重與酬賞可
　　使自相疑貳壊散兇徒
　一竊慮江淮諸處先有賊盜漸與王倫合勢則兇徒
　　轉熾卒難剪滅欲乞指揮募諸處未獲盜賊有能
　　謀殺軍賊者亦等第重行酬奬可使賊心自疑徒
　　黨難集
　一乞出榜招募諸處下第舉人及山林隠士負犯流
　　落之人有能以身入賊算殺首領及設計誤賊䧟
　　於可敗之地者重與酬奬所貴兇黨懐疑不肯招
　　延無頼之人以為謀主
　一竊見朝廷雖差使臣領兵追捕而兇賊已遍刼江
　　淮深慮趕趂不及徒黨漸多欲乞特差中使馳騎
　　先計㑹沿江淮諸路州軍㑹合廵檢縣尉預先等
　　截續發禁兵隨後追逐所貴不至走透
右臣所陳五事伏乞詳擇施行外有先被王倫脅從人
等首告者百餘人其中有當與酬賞及合行分配者乞
早賜施行用安反側謹具狀奏聞
　　論盜賊事宜劄子(歐陽修/)
臣近因軍賊王倫等事累有論奏為見天下空虚全無
武備指陳後漢隋唐亡國之鑒皆因兵革先興而盜賊
繼起不能撲滅遂至横流又見國家綱紀隳頽法令寛
弛賞罰不立善惡不分體弱勢危可憂可懼欲乞朝廷
講求禦盜之術峻行責下之法兼聞搢紳之内憂國者
多日有封章皆論賊事臣但謂朝廷見已形之患聞衆
多之言必動於心略知恐懼及聞樞宻院戒勵進奏官
不使外人知事方認兩府厭苦獻言之人又見自和州
奏破王倫之後更不講求禦賊之策又認上下已有偷
安之意殊不知前賊雖滅後賊更多今建昌軍一火四
百人桂陽監一火七十人草賊一火百人其餘池州解
州鄧州南京等處各有强賊不少皆建旗鳴鼔白日入
城官吏逢迎飲食宴樂其敢如此者葢為朝廷無賞罰
都不足畏盜賊有生殺時下湏從臣恐上下因循日過
一日國家政令轉弱盜賊威勢轉强使畏賊者多向國
者少天下之勢從兹去矣臣竊聞京西提㸃刑獄張師
錫為部内使臣與賊同坐喫酒及廵檢縣尉不肯用心
曾有論奏其言甚切臣舊識師錫其人恬静長者遲緩
優柔不肯生事今尚有此奏則臣謂天下無賢愚皆為
國家憂之獨不憂者朝廷爾嗟夫古之智士能慮未形
之機今之謀臣不識已形之禍以患為樂以危為安見
盜賊雖多而時有敗者遂生翫宼之意見言事者衆而
聽之已熟遂有忽人之心臣近曾求對便殿伏䝉陛下
語及賊事憂形于色及退見宰輔閒暇從容天下之事
深可憂矣今建昌桂陽賊數不少想其為害尤甚王倫
在於逺處更合留意今自京發兵則道逺不及外處就
撥則處處無兵欲乞嚴勑大臣鑒此已成難救之患速
講定禦盜之法頒行天下使四方漸為備禦及早擘畫
剪撲諸處見在賊數自有賊已來羣臣上言者皆為自
來寛法致得不肯用心捉賊皆乞峻行法令近見池州
官吏各只罰銅五斤乃知言者皆不䝉聽納臣謂大臣
為國計者寧厭忠言之多不厭盜賊之多乃如此行事
爾臣前後上言賊事文字不少仍乞類聚擇其長者講
定法制陛下欲知大臣不肯峻國法以繩官吏葢由陛
下不以威刑責大臣此乃社稷安危所繫陛下之事也
伏望留意而行之取進止
　　論江淮官吏劄子(歐陽修/)
臣聞江淮官吏等各為王倫事奏案已到多時而尚未
聞斷遣仍聞議者猶欲寛貸臣聞昨來江淮官吏或歛
物獻送或望賊奔迎或獻納兵甲或同飲宴臣謂倫一
叛卒偶肆猖狂而官吏敢如此者葢知賊可畏而朝廷
不足畏也今若更行寛貸則紀綱隳壊盜賊縱横天下
大亂從此始矣何以知之昨王倫事起江淮官吏未行
遣之間京西官吏又已棄城而走望賊而迎若江淮官
吏不重行遣則京西官吏亦湏輕恕京西官吏見江淮
官吏已如此則天下諸路亦指此兩路為法在處官吏
皆迎賊棄城獻兵納物矣則天下何由不大亂也臣伏
思祖宗艱難創造基圖陛下憂勤嗣守先業而一旦四
境外叛盜賊内攻其壊之者誰哉皆由前後迂繆之臣
因循寛弛使朝威不振綱紀遂隳今巳壊之至此而猶
不革前非以寛濟寛何以救弊如晁仲約等情法至重
俱合深行議者無由曲解或聞以謂自是朝廷素不為
備不可全罪外官假如有殺父與兄者豈可只言自是
朝廷素無教化而不罪殺親之人又如有人掠奪生人
男女金帛不可只言自是朝廷素無禮讓而不罪刼人
之賊迂儒不可用可笑如此李熙古豈獨是朝廷素有
備之州傅永吉豈獨是朝廷素練之兵葢用命則破賊
矣今朝廷素無禦備為大臣者又不責之守州縣者合
有罪又寛之天下之事何人任責竊縁韓綱是大臣之
家父子兄弟並在朝廷權要之臣皆是相識多方營救
故先於江淮官吏寛之只要韓綱行遣不重今大臣不
思國體但樹私恩惟陛下以天下安危為計出於聖斷
以勵羣下則庶幾國威粗振賞罰有倫其晁仲約等乞
重行朝典乞不寛恕取進止
　　論討蠻賊任人不一劄子(歐陽修/)
臣嘗患朝廷慮事不早及其臨事草草便行應急倉皇
常多失誤昨湖南蠻賊初起自昇州差劉沆知潭州授
龍圖閣學士令專了蠻事沆未到湖南乂差楊畋作提
刑又令專了蠻事畋未到續後又差周陵為轉運使令
專了蠻事周陵差勑未到又自朝廷遣王絲安撫令專
了蠻事王絲方在路又自淮南遣徐的往彼令專了蠻
事不惟任人不一難責成功兼此數人一時到彼不相
統制凡於事體見各不同使彼一方從誰則可若所遣
皆是才者則用才不在人多若遣不才雖多適足為害
此臣所謂臨事倉皇應急草草之失也今劉沆自守方
面不可動楊畋周陵自是本路不可動徐的於數人中
最才又是朝廷最後差去可以專委責成其間惟有王
絲一人在彼無用可先抽回近聞絲有奏請欲盡驅荆
南土丁往彼捉殺臣曾謫官荆楚備知土丁子細若果
如此則必與國家生患朝廷已不從之然絲處事可見
矣若絲到彼黙然端坐並無所為一任徐的等擘畫則
絲在彼何用自可召還若以其身是臺官出禀朝命恥
以不才黙坐於中强有施為竊慮的等不能制絲又州
縣畏絲是朝廷差去從其所見誤事必多尚恐大臣有
主張絲者遂非偏執曲庇於絲不欲中道召回彰已知
人之失䕶其不才之恥未肯抽回即乞諭徐的專了賊
事只令絲至一路州軍遍行安慰訖即速還庶不敗事
取進止
　　論湖南蠻賊可招不可殺劄子(歐陽修/)
臣風聞楊畋近與蠻賊鬭敵殺得七八十人首級仍聞
入彼巢穴奪其糧儲挫賊之鋒增我士氣畋之勇略固
亦可嘉然朝廷謀慮事機宜思久逺竊恐上下之心急
於平賊聞此小㨗便形虚喜不能鎮静外示輕脱其間
二事尤合深思一曰不待成功便行厚賞二曰謂其可
殺更不肯招茍或如此則計之大失而事之深害也今
湖南捕賊者殺一人頭賞錢十千官軍利賞見平人皆
殺平人驚懼盡起為盜除鄧和尚李花脚等數十頭項
外其餘隨大小成火者不可勝數今畋所擊只一洞所
聚已二千餘人於二千人中殺七八十人是二十分之
一其餘時暫鳥散必湏復集臣見自古蠻蜑為害者不
聞盡殺湏是招降昨縁邵飾等失信於黄捉鬼遂恐更
難招誘今若因畋小勝示以恩威正是天與招服之機
不可失也若令畋自作意度招取大頭項者因此小勝
傳布㨗聲其餘諸處結集者分行招誘藉此聲勢必可
盡降旬日之間湖南定矣若失此時漸向夏熱以我所
病(一作/病暑)之兵當彼慣習水土之賊小有敗衂則彼勢復
堅不惟為害湖南必慮自此貽朝廷憂患今於未了之
間便行厚賞則諸處廵檢捕賊官等見畋獲賞争殺平
人而畋等自恃因戰得功堅執不招之議朝廷亦恃畋
小勝更無招輯之心上下失謀必成大患其楊畋等伏
乞且降勑書奬諭授與事宜俟彼招安便行厚賞今湖
南賊數雖多然首惡與本賊絶少其餘盡是枉遭殺戮
逼脅為盜之徒在於人情豈忍盡殺惟能全活人命多
者則其功更大仍乞明説此意諭與楊畋其賞典乞少
遲畱庶合事體取進止
　　再論湖南蠻賊宜早招降劄子(歐陽修/)
臣風聞湖南蠻賊近日漸熾殺戮官吏鋒不可當新差
楊畋鋭於討擊與郭輔之異議不肯招降又王絲去時
朝廷亦别無處分慮絲到彼與畋同謀葢蠻賊止可招
携卒難剪撲而畋等急於展効恐失事機今深入而攻
則山林險惡巢穴深逺議者皆知其不可若以兵外守
待其出而擊之則又未見其利也葢以蠻所依山在衡
州永州道州桂陽監之間四面皆可出寇若官兵守於
東則彼出於西官兵守於南則彼出於北四面盡守則
用兵太多分兵而邀之則兵寡易敗此進退未有可擊
之便也今盤氏正蠻已為鄧和尚黄捉鬼兄弟所誘其
餘山民莫徭之類亦皆自起而為盜竊聞常寧一縣殆
無平民大小之盜一二百火推其致此之因云莫徭之
俗衣服言語一類正蠻黄鄧初出之時捕盜官吏急於
討擊逢蠻便殺屢殺平人遂致莫徭驚惶至此以此而
言則本無為盜之心固有可招之理然欲諸盜肯降必
湏先得黄鄧昨邵飾等初招黄捉鬼之時失於恩信致
彼驚逃㝷捕獲之斷其脚筋因而致死今鄧和尚等若
指前事為戒計其必未輕降如云且招終恐難得必湏
示以可信之事推以感動之恩若得黄鄧先降其餘指
麾可定今深入而攻既不可待其出而擊之又不可且
殺且招又不可以臣思之莫若罷兵曲赦示信推恩庶
幾招之可使聽命臣亦廣詢南方來者云我若推信彼
不難招鄧和尚等大則希一班行其次不過殿侍足矣
正蠻叛者得一團主之名亦足矣莫徭之類使安耕織
而嵗輸皮粟得為平民乃彼大幸不徒足志而已今若
擊之不已則其為害愈深漸近夏暑南方燀濕士卒不
習水土湏慮死傷仍恐追之太急則潭彬全邵諸寨向
化之蠻皆誘脅而起則湖南一路可為國家之憂臣欲
乞速令兩府大臣深究招殺之利害共思長策决定廟
謀若遷延後時致彼猖熾不幸官吏頻遭殺害則朝廷
之體難為屈法而招彼以其罪既多必恐不能自信則
兵久不解害未有涯伏望聖明斷之在早取進止
　　論監牧劄子(歐陽修/)
臣所領羣牧司近凖宣差呉中復王安石王陶等同共
相度監牧利害事竊以國馬之制置自祖宗嵗月既深
官司失守積習成弊匪止一時前後因循重於改作今
者幸䝉朝廷因言事之官有所陳述選差臣寮相度更
改臣以謂監牧之設法制具存條目既繁弊病亦衆若
祗坐案文籍就加增損恐不足以深革弊源如欲大為
更張剏立制度則凡於利害難以遥度必湏目見心曉
熟於其事然後可以審詳裁制果决不疑葢謀於始也
不精則行於後也難久况此是臣本職豈敢辭勞欲乞
權暫差臣仍於呉中復等三人内更差一人與臣同詣
左右廂監牧地頭躬親按視至於土地廣狹水草善惡
嵗時孳牧吏卒勤惰以至牝牡種類各隨所宜棚井溫
凉亦有更否嚮何以致馬之耗减今何以得馬之蕃滋
既羣究其根源兼旁采於衆議如此不三數月間可以
周遍然後更將前後臣寮起請與衆官叅詳審處與其
坐而遥度倉卒改更其為得失不可同日而論也臣又
竊思今之馬政皆因唐制而今馬多少與唐不同者其
利病甚多不可悉舉至於唐世牧地皆與馬性相宜西
起隴右金城平凉天水外暨河曲之野内則岐幽涇寧
東接銀夏又東至於樓煩皆唐養馬之地也以今考之
或䧟没夷狄或巳為民田皆不可復得惟聞今河東嵐
石之間山荒甚多及汾河之側草地亦廣其間草軟水
甘最宜牧養往時河東軍馬常在此處牧放今馬數全
少閒地極多此乃唐樓煩監地也可以興置一監臣以
謂推迹而求之則天池元池三監之地尚冀可得又臣
往年因奉使河東嘗行威勝以東及遼州平定軍見其
不耕之地甚多而河東一路山川深峻水草甚佳其地
高寒必宜馬性及京西唐汝之間久荒之地其數甚廣
欲乞更下河東京西轉運司差官就近於轄下訪求草
地有可以興置監牧處如稍見次第即乞朝廷差官與
羣牧司官員同共往彼踏行擘畫若可以興置新監則
河北諸監内有地不宜馬處却可議行廢罷惟估馬一
司利害最為易見若國家廣捐金帛則劵馬利厚來者
必多於其多中時得好馬若有司惜費則蕃部利薄馬
來漸少兼亦好馬不來然而招誘之方事非一體亦湏
知其委曲欲乞特差羣牧司或禮賔院官一員直至秦
州以來體問蕃部劵馬利害凡此三者雖暫差官比及
呉中復等檢閲本司文字講求商議未就之間已各來
復可以參酌相度庶不倉卒輕為改更如允臣所請乞
賜施行取進止
　　相度牧馬所舉薛向劄子(王安石/)
臣等竊觀自古國馬盛衰皆以所任得人失人而已汧
渭之間未嘗無牧而非子獨能蕃息於周河隴之間未
嘗無牧而張萬嵗獨能蕃息於唐此前世得人之明效
也使得人而不久其官久其官而不使得專其事使得
專其事而不臨之以賞罰亦不可以成功今臣等相度
陜西一路買馬監牧利害大綱已具奏聞伏見權陜西
轉運副使薛向有力强果達於政事河北使糴陜西𣙜
鹽皆有已試之效今來相度陜西馬事尤為詳悉臣等
前奏已乞就委薛向提舉陜西買馬及監牧公事今欲
一降指揮許令久任縁今來馬價多出於解池鹽利三
司所支銀紬絹等又許令於陜西轉運司兑換見錢今
薛向既掌解鹽又領陜西財賦則通融變轉於事為便
兼臣等訪問得薛向陜西有官空地可以興置監牧處
甚多若將來稍成次第即可以漸興置葢得西戎之馬
牧之於西方不失其土性一利也因未嘗耕墾之地無
傷於民二利也因向之材而就令經始三利也又河北
有河防塘泊之患而土多舄鹵不毛戎馬所屯地利不
足諸監牧多在此路所占草地多是肥饒而馬又不堪
未嘗大致孳息若陜西興置監牧漸成次第河北諸監
有可有者悉以陜西良馬易其惡種有可無者悉以肥
饒之地賦民於地不足而馬所不宜之處以肥饒之地
賦民而收其課租以助戎馬之費於地有餘而馬所宜
之處以未嘗耕墾之地牧馬而無傷於民此又利之大
者也如允臣等所奏即乞薛向自舉官員及論改舊弊
朝廷一切應付成功則無愛賞敗事則無憚罰如此則
臣等保任薛向必能上副朝廷改法之意如將來敗事
臣等各甘同罪取進止
　　論大理寺斷寃獄不當劄子(歐陽修/)
臣風聞大理寺近奏斷徳州公案一道為一班行王守
度謀殺妻事止斷杖六十私罪其守度所犯情理極惡
本因踰濫欲誘一求食婦人為妻自持刃杖恐逼正妻
阿馬令其誣以姦事髠截頭髪又自以繩索付與阿馬
守度持刀在旁逼令自縊其命埀盡只為未有棺器却
且解下其後又與繩索令自縊阿馬偶得生逃臣略聞
此大槩其他守度兇惡之狀備於案牘人不忍聞阿馬
幽苦寃枉如此而法吏止斷誣姦降以杖罪竊以刑在
禁惡法本原情今阿馬之寃於情可憫守度所犯其惡
難容若以法家斷罪舉重而論則守度誣姦不實之罪
輕廹人以死之情重原其用意合從謀殺凡謀殺之罪
其類甚多或有兩相争恨理直之人因發忿心殺害理
曲之人者死與未死湏被謀殺之刑豈比守度曲在自
身阿馬本無所争備極凌辱廹以自裁虐害之情深於
謀殺逺矣臣嘗伏讀真宗皇帝賜諫臣之詔曰寃枉未
申賞刑踰度者皆許論列今之寃婦臣職當言者也豈
有聖主在上國法方行而令强暴之男而敢逼人以死
臣恐守度不誅則自今强者凌弱踈者害親國法遂隳
人倫敗矣其王守度一宗公案伏望聖慈特令中書細
詳情理果如臣之所聞即乞行刑法以止姦兇取進止
　　論開孫村河劄子(蘇轍/)
臣為户部右曹兼領金倉二部任居天下財賦之半適
當中外匱竭不繼之時日夜憂惶常恐敗事竊見左藏
見緡一月出納之數大抵皆五十餘萬略無贏餘其他
金帛諸物雖小有羡數亦不足頼臣之愚怯常恐天災
流行水旱作沴西羌旅距邉鄙繹騷河議失當賦役横
起三事有一大計不支雖使桑羊劉晏復生計無從出
矣而况於臣之駑下乎今者幸頼二聖慈仁恭儉天地
埀貺諸道秋稼稍復成熟雖京西陜西災旱相接而一
方之患未為深憂羌人困窮旋聞欵塞惟有黄河西流
議復故道事之經嵗役兵二萬人蓄聚梢椿等物三千
餘萬方河朔災傷困敝之餘興必不可成之功吏民竊
嘆勞苦已甚而莫大之役尚在來嵗天啟聖意均知民
心特召河北轉運司官吏訪以得失近聞回河大議巳
寢不行臣平日過憂頓然釋去然尚聞議者固執開河
分水之策雖權罷大役而兵功小役竟未肯休如此則
河北來年之憂亦與今年何異今者小呉決口入地巳
深而孫村所開丈尺有限不獨不能回河亦必不能分
水况黄河之性急則通流緩則淤澱既無東西皆急之
勢安有兩河並行之理哉縱使兩河並行不免各立隄
防其為費耗又倍今日矣臣聞自古聖人不能無過過
而能改善莫大焉故君子之過如日月之食過也人皆
見之更也人皆仰之朝廷舉動義當如此今議河失當
知其害人中道而復本何所愧雖使天下知之亦足以
明二聖憂民之深為之改過不吝今乃顧惜前議未肯
曠然更張果於遂非難於遷善臣實為朝廷惜之然臣
聞議者初建開分水之策其説有三其一曰御河堙滅
失饋運之利其二曰恩冀已北漲水為害公私損耗其
三曰河徙無常萬一自北界入海邊防失備凡有所以
熒惑聖聰沮難公議皆以三説藉口矣夫河決西流勢
如登屋雖使三説可信亦莫如之何矣況此三説皆未
必然臣請得具言之昔大河在東御河自懐衛經北京
漸歴邊郡餽運既便商賈通行今河既西流御河堙滅
失此大利誰則不知天實使然人力何及然議者能復
澶淵故道則御河有可復之理今河自小呉北行占壓
御河故地雖使如議者之意自北京以南折而東行則
御河堙滅已一二百里亦無由復見矣此御河之説不
足聽一也河之所行利害相半夏潦漲溢浸敗秋田濵
河數十里為之破税此其害也漲水既去淤厚累尺粟
麥之利比之他田其收十倍寄居丘冡以避淫潦民習
其事不甚告勞此其利也今河水在西勢亦如此逺為
隄防不與之争正得漢賈遜治河之意比之故道嵗省
兵夫稍芟其數甚廣而故道已退之地桑麻千里賦税
完復為利不貲安用逆天地之性移西流之憂為東流
之患哉此恩冀以北漲水為害之説不足聽二也河昔
在東自河以西郡縣與敵接境無山河之限邊臣建為
塘水以捍戎馬之衝今河既西行則西山一帶戎馬可
行之地已無幾矣其為邊防之利不言可知然議者尚
恐河復北徙則海口出敵界中造舟為梁便于南牧臣
聞敵中諸河自北南注以入于海葢地形北高河無北
徙之道而海口深浚勢無徙移臣雖非目見而習北方
之事者為臣言之大略如此可以遣使按視圖畫而知
此河界邊防失備之説不足聽三也臣願以此説質之
議者則開河分水之説誠不足復為矣又臣訪聞今嵗
四五月間河上役兵勞苦無告嘗有數百人持板築之
械訪求都水使者意極不善頼防邏之卒擁拒而散盛
夏苦疫病死者相繼使者恐朝廷知之皆於埀死放歸
本郡斃於道路者不知其數若今冬放凍來嵗春暖復
調就役則意外之患復當如前臣不知朝廷何苦而不
罷此役哉今建議之臣恥於不效而堅持之於上小臣
急於利禄不顧可否隨而和之於下上下膠固以罔朝
廷其間正言不避權要纔一二人耳然事非本職亦不
敢盡言臣以户部休戚計在此河若復緘黙誰當言者
惟斷自聖心盡罷其議則天下不勝幸甚
　　再論回河劄子(蘇轍/)
臣頃聞朝廷議罷回河來年當用役兵開河分水臣以
為天下財賦匱竭河朔災傷之後民力未復未堪此役
輙奏言不便既而采察衆議聞河北轉運使謝卿材到
闕倡言於朝曰黄河自小呉决口乘高注下水勢奔快
上流隄防無復决怒之患而下流湍駛行於地中日益
深浚朝廷若以河事付臣臣請不役一夫不費一金十
年之間保無河患大臣以其異已罷歸本任而使王孝
先俞瑾張景先三人重畫回河之計三人利在回河雖
言其便而亦知其難成故於議狀之末復言若將來河
勢變移乞免修河官吏責罰都下洶洶傳笑以為口實
葢回河之非斷可知矣然近日復聞内批降付三省如
云若河流不復故道終為河朔之患外廷疎逺不知此
説信否然衆心憂懼深恐羣臣由此觀望不敢正言得
失臣職在財賦憂責至深不敢畏避誅戮願畢陳其説
方今回河之䇿中外講之熟矣雖大臣固執亦心知其
非無以藉口矣獨有邊防一説事係安危可以竦動上
下伸其曲説陛下深居九重羣言不得盡達是以遲遲
不决耳昔真宗皇帝親征澶淵拒破契丹因其敗亡與
結歡好自是以來河朔不見兵革幾百年矣陛下試思
之此豈獨黄河之功哉昔石晉之敗黄河非不在東而
祥符以來非獨河南無邉患河北亦自無兵患由此觀
之交接外國顧徳政何如耳未聞逆天地之性引趨下
之河升積高之地興莫大之役冀不可成之功以為設
險之計者也昔李埀孫氏等號知河事嘗建言乞導河
西行復禹舊迹以為河水自西山北流東赴海口河北
諸州盡在河南平日契丹之憂宋可無慮今因天祚中
國不因人力河自西流行正合昔人之策自今以往北
岸決溢漸及敵境雖使異日河復北徙則敵地日蹙吾
土日紓其為憂患正在契丹耳而大臣過計以為中國
之懼遂欲罄竭民力導河東流其為契丹謀則多為朝
廷慮則疎矣議者或謂河入敵境彼或造舟為梁長驅
南牧非國之利臣聞契丹長技在鞍馬舟楫之利固非
所能且跨河繫橋當先兩岸進築馬頭及伐木為船其
功不細契丹物力寡弱勢必不能就使能之今兩界修
築城柵比舊小增輙移文詰問必毁而後已豈有坐視
大役而不能出力止之乎假設契丹遂成此橋黄河上流
盡在吾地若㳂河州郡多作戰艦養兵聚糧順流而下
則長艘巨纜可以一炬而盡形格勢禁彼將自止矣臣
竊怪元老大臣久更事任而力陳此説意其謀已出口
重於改過而假此不測之憂以取必於朝廷耳不然豈
肯于天下困敝河朔災傷之後興數十萬夫費數千萬
物料而為萬無一成之功哉夫大役既興勢不中止預
約功料有少無多官不獨辦必行科配官出其一民出
數倍公私費耗必有不可勝言者矣茍民力窮竭事變
之出不可復知飢餓相逼必為盜賊昔秦築長城以備
邊城既成而民叛今欲回大河以設險臣恐河不可回
而民勞變生其計又出秦下異日雖欲悔之不可得也
陛下數年以來休養民力如恐傷之今河以安流契丹
無變而强生瘡痏以擾之非計之得也故臣願陛下斷
之於心罷此夫役留神察之自河決小呉於今九年不
為不久然虜情恭順與事祖宗無異陛下誠重違大臣
姑復以三年觀之事久情見大臣之言與天下公議可
以坐而察也
　
　
　
　
　
　
　
　
　
　
　
　
　文編巻十七
欽定四庫全書
　文編巻十八
　　　　　　　　　　　　明　唐順之　編
　　論史館日厯狀(歐陽修/)
右臣伏以史者國家之典法也自君臣善惡功過與其
百事之廢置可以埀勸戒示後世者皆得直書而不隠
故自前世有國者莫不以史職為重伏見國朝之史以
宰相監脩學士脩撰又以兩府之臣撰時政記選三館
之士當升擢者乃命脩起居注如此不為不重矣然近
年以來員具而職廢其所撰述簡略遺漏百不存一至
於事闗大體者皆没而不書此實史官之罪而臣之責
也然其弊在於脩撰之官惟據諸司供報而不敢書所
見聞故也今時政記雖是兩府臣僚修纂然聖君言動
有所宣諭臣下奏議事闗得失者皆不紀録惟書除目
辭見之類至於起居注亦然與諸司供報公文無異修
撰官只據此銓次繫以月日謂之日厯而已是以朝廷
之事史官雖欲書而不得書也自古人君皆不自閲史
今撰述既成必録本進呈則事有諱避史官雖欲書而
又不可得也加以日厯時政記起居注例皆承前積滯
相因故纂録者常務造修累年前事而嵗月既逺遺失
莫存至於事在目今可以詳於見聞者又以追修積滯
不暇及之若不革其弊則前後相因史官永無舉職之
時使聖朝典法遂成廢墜矣臣竊聞趙元昊自初僭叛
至復稱臣始終一宗事節皆不曾書亦聞修撰官甚欲
紀述以修纂後時追求莫得故也其於他事又可知焉
臣今欲乞特詔修時政記起居注之臣並以徳音宣諭
臣下奏對之語書之其修撰官不得依前只據諸司供
報編次除目辭見並湏考驗事實其除某官者以某功
如狄青等破儂智高文彦博等破王則之類其貶某職
者坐某罪如昨來麟州守將及并州龎籍縁白草平事
近日孫沔所坐之類事有文據及迹狀明白者皆備書
之所以使聖朝賞罰之典可以勸善懲惡昭示後世若
大臣用情朝廷賞罰不當者亦得以書為警戒此國家
置史之本意也至於其他大事並許史院據所聞見書
之如聞見未詳者直牒諸處㑹問及臣寮公議異同朝
廷裁置處分並書之已上事節並令修撰官逐時旋據
所得録為草巻標題月分於史院躬親入櫃封鎻候諸
司供報齊足修為日厯仍乞每至嵗終命監修宰相親
至史院㸃檢修撰官紀録事迹内有不勤其事隳官失
職者奏行責罰其時政記起居注日歴等除今日以前
積滯者不住追修外截自今後並令次月供報如稍遲
滯許修撰官自至中書樞宻院催請其諸司供報拖延
及史院有所㑹問諸處不畫時報應致妨修纂者其當
行年分並許史院牒開封府勾追嚴斷其日厯時政記
起居注並乞更不進本所貴少修史職上存聖朝典法
此乃臣之職事不敢不言
　　論禁止無名子傷毁近臣狀(歐陽修/)
右臣竊見前年宋庠等出外之時京師先有無名子詩
一首傳於中外尋而庠罷政事近又風聞外有小人欲
中傷三司使王堯臣者復作無名子詩一篇略聞其一
兩句臣自聞此詩日夕疑駭深思事理不可不言伏以
陛下視聽聰明外邊事無小大無不知者竊恐此詩流
傳漸廣湏達聖聰臣忝為陛下耳目之官不欲小人浮
謗之言上惑天聴合先論列以杜姦讒况自兵興累年
繼以災旱民財困竭國帑空虚天下安危繫於財用虚
實三司之職其任非輕近自姚仲孫罷去之後朝廷以
積年蠧弊貧虚窘乏之三司付與堯臣仰其辦事乃是
陛下委信責成之日堯臣多方展効之時臣備見從前
任人率多顧惜禄位寜可敗事於國不肯當怨於身如
堯臣者領職以來未及一月自副使以下不才者悉請
換易足見其不避嫌怨不狥人情竭力救時以身當事
今若下容讒間上不主張則不惟材智之臣無由展効
亦恐忠義之士自兹解體臣思作詩者雖不知其姓名
竊慮在朝之臣有名位與堯臣相類者嫉其任用故欲
中傷只知争進於一時不思沮國之大計伏自陛下罷
去吕夷簡夏竦之後進用韓琦范仲淹以來天下欣然
皆賀聖徳君子既䝉進用小人自恐道消故共喧然務
騰讒口欲惑君聽欲沮好人不早絶之恐終敗事况今
三司蠧弊已深四方匱乏已極堯臣必湏大有更張方
能集事未容展効已被謗言臣近日已聞浮議紛然云
堯臣更易官吏專權侵政今又造此詩語揺惑羣情若
不止之則今後陛下無以使人忠臣無由事主讒言罔
極自古所患若一啟其漸則扇惑羣小動揺大臣貽患
朝廷何所不至伏望特降詔書戒勵臣下敢有造作言
語誣搆隂私者一切禁之及有轉相傳誦則必推究其
所來重行朝典所貴禁止讒巧保全善人
　　論兩制以上罷舉轉運使副省府推判官等狀
　　　(歐陽修/)
右臣近凖御史臺牒為臣寮上言待制以上舉省府推
判官轉運使副等事奉聖㫖去年勑命更不行用令臣
知委者臣竊詳臣寮上言悉渉虚妄葢因近日陛下進
退大臣改更庶事小人希合欺罔天聰臣試請辨之據
上言者云若令兩制以上保舉則下長犇競之路方今
上自朝廷下至州縣保舉之法多矣只如臺官亦是兩
制以上舉以至大理詳斷審刑詳議刑部詳覆等官三
路知州知縣通判選人改京官學官入國學班行遷閣
職武臣充將領選人入縣令下至天下茶鹽場務𣙜場
及課利多處酒務凡要切差遣無大小盡用保舉之法
皆不聞以犇競而廢之豈可獨於省府等官獨長犇競
而可廢此其欺罔可知也上言者又云遂令端士並起
馳騖且馳騖盡係(一作/自是)小人豈名端士至如自來舉官
之法多矣豈能盡絶小人干求况自頒新勑以來何人
舊是端士頓然改節馳騖於何門而得舉乞賜推究姓
名若果無之則見其欺妄可知也上言者又云不因請
託人莫肯言此又厚誣之甚也今内外臣寮無大小曾
受人舉者十八九豈可盡因請託而得自兩府大臣而
下至外處通判以上人人各曾舉官豈可盡因請託而
舉若云其它舉官不請託只此勑舉官須請託即非臣
所知也今兩制之中好人不少繁難要害之地皆已委
信任用豈可不如外郡通判等不堪委任舉官况兩制
之臣除此勑外亦更别許舉官豈可舉他官則盡公惟
此勑則頓徇私請此其欺妄可知也又云每嵗舉一百
五十人致人多而争差遣臣算一人有三人舉主方敢
望差遣一百五十人須一嵗内有四百五十員兩制為
舉主今兩制不及五十人使人人嵗舉三人即纔各是
一人舉主豈敢便争差遣况有不曾舉人者或舉不及
三人者乞賜檢㑹去年終兩制以上舉到人數便可知
其恣情欺妄也近日改更政令甚多惟此一事尤易辨
明故臣不避煩言而辨者伏冀陛下因此深悟小人希
合而欺妄也縁自去年陛下用范仲淹富弼在兩府値
累年盜賊頓起天下官吏多不得力因此屢建舉官之
議然亦不是自出意見皆先檢祖宗故事請陛下擇而
行之所以元降勑文首引國書為言是也當時臣寮並
不論議近因仲淹等出外與朝廷經畫邊事讒嫉之人
幸其不在左右百端攻擊只此事朝廷不暇審察便與
施行臣昨見富弼自至河北縁山傍海經畫勤勞河北
人皆云自來未有大臣如此其經畫所得事亦不少歸
至國門臨入而黜使河北官吏軍民見其盡忠而不知
其罪狀小人貪務希合又不為朝廷惜事體凡事攻擊
至今未巳况朝廷用人屢有進退豈有一人纔出便不
問是非盡改所行之事若大臣一度進退政令一度改
更如此紛紜豈有定制伏望陛下重察愛憎之私辨其
虚實之説凡於政令更慎改張臣檢詳元降舉官勑意
亦(一作/本)是於國書檢用祖宗所行之法今上言者却云
因諫官論列致差遣不定而有更張事渉臣身不敢自
辨然臣在諫署日言事無狀致今來臣寮指以為辭豈
可尚冐寵榮不能自劾請從黜罰以弭人言臣伏見陛
下聖徳仁慈保全忠正之士進退之際各有恩意此所
以能使忠臣義士忘身報國至死而不巳也其今後臣
寮希附上言攻擊前兩府所行之事乞賜辨明擇其實
有不便者方與改更庶全大體則天下幸甚也臣伏覩
去年八月二日元降勑命節文云比於國書擇(一作/撮)諸
治要見其官人之際尤慎外臺之選又云然其進任必
屬近臣又今告示賞罰之命皆三朝之攸行此是元議
舉官因依乞賜詳酌臣無任激切祈天待罪之至
　　論䑓官上言按察使狀(歐陽修/)
右臣伏覩近降朝㫖約束諸路按察使備載臺官所上
之言意謂按察使等所奏之人多不實或因迎送文移
之間有所闕失挾其私怒枉奏平人朝廷都不深思輕
信其説臣自聞降此約束日夕憂嗟竊思國家方此多
事難了之時正是貴人展効之際奬之猶恐不竭力疑
之誰肯盡其心昨大選諸路按察之際兩府聚㕔數日
盡破常例不次用人中外翕然皆謂一時之極選凡被
選之者皆亦各負才業久無人知常患無所施為一旦
忽䝉擢用各思宣力争奮所長不惟欲報朝廷豈不更
希進用豈可頓為欺罔便徇私情料其心必未至此茍
或如臺官所説則是兩府聚㕔數日選得不公之人其
或不至如斯何必更加約束竊以任人之術自古所難
常能力主張猶或有沮者何况更生疑異使其各自心
闌如此用人安能集事况按察之任人所難能或大臣
薦引之人或權勢僥倖之子彼按察使者下當怨怒上
忤權勢而不敢避者只頼朝廷主張而已今按察者所
奏則未能施行沮毁者一言則便加輕信皆由朝廷未
知官吏為州縣大患而按察可以利民委任之意不堅
故毁謗之言易入也所可惜者自差諸路按察今雖未
有大効而老病昏昧之人望風知懼近日致仕者漸多
州縣方欲澄清而朝廷自沮其事臣欲乞聖慈令兩府
召臺官上言者至中書問其何路按察之人因挾私怒
茍有迹狀乞下所司辨明若實無人乃是妄説其近降
劄子乞賜抽還不使四方見朝廷自沮按察之權而為
貪贓老繆之吏所快
　　再論按察官吏狀(歐陽修/)
右臣自初忝諫官於第一次上殿日首曾建言方今天
下凋殘公私困急全由官吏冗濫者多乞朝廷選差按
察使糺舉年老病患贓汚不材四色之人以行澄汰仍
具陳按察之法條目甚詳如臣之議葢欲使使者四出
而天下悚然知朝廷有賞善罰惡之意然後按文責實
甚惡者黜有善者升中材之人盡使警勵凡臣所言者
乃所以救民急病革數十年蠧弊之事若非遭逢聖主
鋭意求治之時上下力行之不可也柰何議者憚於作
事惟樂因循祗命諸路轉運使就兼其職命出之日外
論皆謂諸路之中貪贓如魏兼老病如陳杲穢惡如錢
延年庸常齷齪如袁抗張可久之輩盡為轉運使皆自
是可黜之人必不能舉職臣亦再具論奏其議格而不
行按察空名今遂寢廢生民蠧病日益可哀伏見陛下
聖徳日新憂心庶政近發手詔督勵宰輔然天下之事
積弊已多如治亂絲未知頭緒欲事事更改則力未能
周而煩擾難行欲漸漸整頓則困弊已極而未見速効
臣謂如欲用功少為利溥及民速於事切則莫若精選
明幹朝臣十許人分行天下盡籍官吏能否而升黜之
如臣前所陳者而後可臣聞治天下者如農夫之治田
不可一槩也蒿萊蕪穢久荒之地必先力加墾闢芟除
待其成田然後以時耘耨冗濫之官蕪穢天下久矣必
先力行澄汰待其百職粗治然後精選有司常令糺舉
今特遣之使如久荒而芟闢也轉運兼按察乃以時之
耘耨者耳寛猛疾徐各有所宜也漢時刺舉唐世黜陟
使考課使之類嵗嵗遣出祖宗朝亦有考課院葢按察
升黜古今常法非是難行之異事也方今言事者多以
高論見棄或以有害難行如臣所言只是選十餘人明
幹朝臣察視官吏善惡灼然有迹易見者著之簿籍朝
廷詳之黜其甚者耳臣自謂於論不為甚高行之有利
無害然尚慮議者未以為然謹條陳冗官利害六事以
明利博効速而可行不疑伏望聖慈特賜裁擇如有可
採乞早施行
　一曰去冗官則民之科率十分减九
　　臣伏見兵興以來公私困弊者不惟賦歛繁重全
　　由官吏為姦每或科率一物則貪殘之吏先於百
　　姓而刻剥老繆之吏恣其羣下之誅求朝廷得其
　　一分姦吏取其十倍民之重困其害在斯今若去
　　此四色冗官代以循良之吏事隨便宜絶去騷擾
　　使民專供朝廷實數科率免却州縣分外誅求故
　　臣謂於民力十分减九也比於别圖减省細碎無
　　益者其利博矣
　二曰不材之人為害深於贓吏
　　國家之法除贓吏因民告發者乃行之其他不材
　　之人大者壊州小者壊縣皆明知而不問臣謂凡
　　贓吏多是强黠之人所取在於豪富或不及貧弱
　　不材之人不能馭下雖其一身不能乞取而恣其
　　羣下共行誅剥更無貧富皆被其殃為害至深縱
　　而不問故臣尤欲盡取老病繆懦者與贓吏一例
　　黜之
　三曰内外一體若外官不澄則朝廷無由致治
　　今朝廷雖有號令之善者降出外方若落四色冗
　　官之手則或施設乖方不如朝廷本意反為民害
　　或稽滯廢失全不施行而又無糺舉弃(一作/多)作空
　　文若外邊去却冗官盡得良吏則朝廷所下之令
　　雖有乖錯彼亦自能回改或執奏更易終不至為
　　大害是民之得失不獨上頼朝廷全繫官吏善惡
　　以此而言冗官豈可不去
　四曰去冗官則吏員清簡差遣通流
　　今天下官有定員而入仕之人無定數既不黜陟
　　冐濫者多差遣不行賢愚同滯每有一闕衆人争
　　之争得者無廉耻之風不得者騰怨嗟之口濫官
　　之弊近古無之今若擇四色冗官去之則待闕之
　　人可無怨滯
　五曰去冗官則中材之人可使勸懼
　　今天下官吏豈必盡是不材葢為朝廷本無黜陟
　　善惡不分今若見國家責實求治逐一人人精别
　　則中材之人皆自勉强不敢因循雖有貪殘亦湏
　　歛手
　六曰去冗官則不過朞月民受其賜
　　方今朝廷雖有愛念疲民之意然上下困乏必未
　　有餘力廣惠及民若但去冗官則民受速賜葢臣
　　常見外處州縣每一繆官替去一能者代之不過
　　數日民已歌謡今若盡去冗濫之吏而以能吏代
　　之不過朞月民即受賜此臣所謂及民速於事切
　　者也
　　論杜衍范仲淹等罷政事狀(歐陽修/)
臣聞士不忘身不為忠言不逆耳不為諫故臣不避羣
邪切齒之禍敢干一人難犯之顔惟頼聖明幸加省察
臣伏見杜衍韓琦范仲淹富弼等皆是陛下素所委任
之臣一旦相繼罷黜(一作/而罷)天下之士皆素知其可用之
賢而不聞其可罷之罪臣雖供職在外事不盡知然臣
竊見自古小人讒害忠賢其説不遠欲廣䧟良善則不
過指為朋黨欲動揺大臣則必湏誣以專權其故何也
夫去一善人而衆善人尚在則未為小人之利欲盡去
之則善人少過難為一二求瑕惟有指以為朋則可一
時盡逐至如大臣已被知遇而䝉信任則難以他事動
揺惟有專權是上之所惡故湏此説方可傾之臣料衍
等四人各無大過而一時盡逐弼與仲淹委任尤深而
忽遭離間必有以朋黨專權之説上惑聖聰臣請試辨
之昔年仲淹初以忠言讜論聞於中外天下賢士争相
稱慕當時姦臣誣作朋黨猶難辨明自近日陛下擢此
數人並在兩府察其臨事可以辨也葢衍為人清慎而
謹守規矩仲淹則恢廓自信而不疑琦則純正而質直
弼則明敏而果鋭四人為性既各不同雖皆歸於盡忠
而其所見各異故於議事多不相從至如杜衍欲深罪
滕宗諒仲淹則力争而寛之仲淹謂契丹必攻河東請
急修邊備富弼料以九事力言契丹必不來至如尹洙
亦號仲淹之黨及争水洛城事韓琦則是尹洙而非劉
滬仲淹則是劉滬而非尹洙此數事尤彰著陛下素已
知者此四人者可謂天下至公之賢也平日閑居則相
稱美之不暇為國議事則公言廷諍而不私以此而言
臣見衍等真得漢史所謂忠臣有不和之節而小人讒
為朋黨可謂誣矣臣聞有國之權誠非臣下之得專也
然臣竊思仲淹等自入兩府以來不見其專權之迹而
但見其善避權也權者得名位則可行故好權之臣必
貪位自陛下召琦與仲淹於陜西琦等讓至五六陛下
亦五六召之富弼三命學士兩命樞宻副使每一命皆
再三懇讓讓者愈切陛下用之愈堅臣見其避讓太繁
不見其好權貪位也及陛下堅不許辭方敢受命然猶
未敢别有所為陛下見其皆未作事乃特開天章召而
賜坐授以紙筆使其條事然衆人避讓不敢下筆弼等
亦不敢獨有所述因此又煩聖慈特出手詔指定姓名
專責弼等條列大事而施行弼等遲回又近一月方敢
略條數事然仲淹深練世事必知凡百難猛更張故其
所陳志在逺大而多若迂緩但欲漸而行之以久冀皆
有効弼性雖鋭然亦不敢自出意見但多舉祖宗故事
請陛下擇而行之自古君臣相得一言道合遇事便行
臣方怪弼等䝉陛下如此堅意委任督責丁寜而猶遲
緩自疑作事不果然小人巧譖已曰專權者豈不誣哉
至如兩路宣撫聖朝常遣大臣况自中國之威近年不
振故元昊叛逆一方而勞困及於天下契丹乘釁違盟
而動其書辭侮慢至有貴國祖宗之言陛下憤耻雖深
但以邊防無備未可與争屈志買和莫大之辱弼等見
中國累年侵凌之患感陛下不次進用之恩故各自請
行力思雪國家之前耻沿山傍海不憚勤勞欲使武備
再修國威復振臣見弼等用心本欲尊陛下威權以禦
四夷未見其侵權而作過也伏惟陛下睿哲聰明有知
人之聖臣下能否洞見不遺故於千官百辟之中特選
得此數人驟加擢用夫正士在朝羣邪所忌謀臣不用
敵國之福也今此數人一旦罷去而使羣邪相賀於内
四夷相賀於外此臣所為陛下惜之也伏惟陛下聖徳
仁慈保全忠善退去之際恩禮各優今仲淹四路之任
亦不輕矣惟願陛下拒絶羣謗委任不疑使盡其所為
猶有禆補方今西北二虜交争未已正是天與陛下經
營之時如弼與琦豈可置之閑處伏望陛下早辨讒巧
特加圖任則不勝幸甚臣自前嵗召入諫院十月之内
七受聖恩而致身兩制方思君寵至深未知報効之所
今羣邪争進讒巧正士繼去朝廷乃臣忘身報國之秋
豈可緘言而避罪敢竭愚瞽惟陛下擇之臣無任祈天
待罪懇激屏營之至臣脩昧死再拜
　　再論水災狀(歐陽修/)
右臣伏覩近降手詔以水災為變上軫聖憂既一人形
罪已之言宜百辟無遑安之意而應詔言事者猶少亦
未聞有所施行豈言者不足採歟將遂無人言也豈有
言不能用歟然則上有詔而下不言下有言而上不用
皆空言也臣聞語曰應天以實不以文動民以行不以
言臣近有實封應詔竊謂水入國門大臣犇走渰浸社
稷破壊都城此天地之大變也恐非小有所為可以消
弭因為陛下陳一二大計而言狂計愚不足以感動聽
覽臣日夜思惟方今之弊紀綱之壊非一日政事之失
非一端水災至大天譴至深亦非一事之所致災譴如
此而禍患所應於後者又非一言而可測是則已往而
當救之弊甚衆未來而可憂之患無涯亦非獨責二三
大臣所能取濟况自古天下之治必與衆賢共之也詩
曰濟濟多士文王以寜書載堯舜之朝一時同列者䕫
龍稷契之徒二十餘人此特其大者爾其百工在位莫
不皆賢也今欲救大弊弭大患如臣前所陳一二大計
既未果為而又不思衆賢以濟庶務則天變何以塞人
事何以修故臣復敢進用賢之説也臣材識愚暗不能
知人然衆人所知者臣亦知之伏見龍圖閣直學士知
池州包拯清節美行著自貧賤讜言正論聞于朝廷自
列侍從良多補益方今天災人事非賢罔乂之時拯以
小故棄之遐逺此議者之所惜也祠部員外郎直史館
知襄州張瓌静黙端直外柔内剛學問通達似不能言
者至其見義必為可謂仁者之勇此朝廷之臣非州郡
之才也祠部員外郎崇文院檢討吕公著故相夷簡之
子清静寡欲生長富貴而淡於榮利識慮深逺文學優
長皆可過人而喜自晦黙此左右顧問之臣也太常博
士羣牧判官王安石學問文章知名當世守道不茍自
重其身論議通明兼有時才之用所謂無施不可者凡
此四臣者難得之士也拯以小過棄之其三人者進退
與衆人無異此皆為世所知者猶如此臣故知天下之
廣賢材淪没於無聞者不少也此四臣者名迹已著伏
乞更廣詢採亟加進擢置之左右必有裨補凡臣所言
者乃願陛下聽其言用其才以濟時艱爾非為其人私
計也若量霑恩澤稍陞差遣之類適足以為其人累耳
亦非臣薦賢報國之本心也臣伏見近年變異非止水
災譴告丁寜無所不有董仲舒曰國家將有失道之敗
而天乃先出災害以譴告之不知自省又出怪異以警
懼之尚不知變而傷敗乃至斯言極矣伏惟陛下切詔
大臣深圖治亂廣引賢俊與共謀議未有衆賢並進而
天下不治者此亦救災弭患一端之大者臣又竊見京
東京西皆有大水並當存䘏而獨河北遣使安撫兩路
遂不差人或云就委轉運使此則但虚為行遣爾兩路
運司只見河北遣使便認朝廷之意有所重輕以謂不
遣使路分非朝廷憂恤之急者兼又放税賑救皆耗運
司錢物於彼不便兼又運使未必皆得人其才未必能
救災䘏患又其一司自有常行職事亦豈能專意撫綏
故臣以為虚作行遣爾伏乞各差一使於此兩路安撫
雖未能大叚有物賑濟至於興利除害臨時措置更易
官吏詢求疾苦事既專一必有所得與就委運司其利
百倍也又聞兩浙大旱赤地千里國家運米仰在東南
今年災傷若不賑濟則來年不惟民飢國家之物亦自
闕供此不可不留心也竊聞三司今嵗京師糧米已有
二年備準外猶有三百五十萬餘未漕之物今年東南
既旱則來年少納上供此未漕之米誠不可不惜然少
輟以濟急時亦未有所闕欲下三司勘㑹若實如臣所
聞則乞量輟五七十萬石給與兩浙一路令及時賑救
一十三州只作借貸他時米熟不妨還官然所利甚博
也此非弭災之術亦救災之一端也臣愚狂妄伏望聖
慈特賜裁擇
　　杭州召還乞郡狀(蘇軾/)
元祐六年五月十九日龍圖閣學士左朝奉郎前知杭
州蘇軾狀奏右臣近奉詔書及聖㫖劄子不允臣辭免
翰林學士承㫖恩命及乞郡事臣已第三次奏乞除臣
揚越陳蔡一郡去訖竊慮區區之誠未能遽回天意湏
至盡露本心重干聖聽惶恐死罪惶恐死罪臣昔於治
平中自鳳翔職官得替入朝首被英宗皇帝知遇欲驟
用臣當時宰相韓琦以臣年少資淺未經試用故且與
館職亦㑹臣丁父憂去官及服闋入覲便䝉神宗皇帝
召對面賜奬激許臣職外言事自惟羈旅之臣未應得
此豈非以英宗皇帝知臣有素故耶是時王安石新得
政變易法度臣若少加附㑹進用可必自惟逺人䝉二
帝非常之知不忍欺天負心欲具論安石所為不可施
行狀以禆萬一然未測聖意待臣深淺因上元有㫖買
燈四千椀有司無狀虧減市價臣即上書論奏先帝大
喜即時施行臣以此卜知先帝聖明能受盡言上疏六
千餘言極論新法不便後復因考試進士擬對御試策
進上并言安石不知人不可大用先帝雖未聽從然亦
嘉臣愚直初不譴問而安石大怒其黨無不切齒争欲
傾臣御史知雜謝景溫首出死力彈奏臣丁憂歸鄉日
舟中曾販私鹽遂下諸路體量追捕當時梢工篙手等
考掠取證但以實無其事故鍜鍊不成而止臣縁此懼
禍乞出連三任外補而先帝眷臣不衰時因賀謝表章
即對左右稱道黨人疑臣復用而李定何正臣舒亶三
人構造飛語醞釀百端必欲致臣於死先帝初亦不聽
而此三人執奏不已故臣得罪下獄定等選差悍吏皇
遵將帶吏卒就湖州追攝如捕寇賊臣即與妻子訣别
畱書與弟轍處置後事自期必死過楊子江便欲自投
江中而吏卒監守不果到獄即欲不食求死而先帝遣
使就獄有所約勑故獄吏不敢别加非横臣亦覺知先
帝無意殺臣故復畱殘喘得至今日及竄責黄州毎有
表疏先帝復對左右稱道哀憐奬激意欲復用而左右
固争以為不可臣雖在逺亦具聞之古人有言聚蚊成
雷積羽沉舟言寡不勝衆也以先帝知臣特達如此而
臣終不免於患難者以左右疾臣者衆也及陛下即位
起臣於貶所不及一年備位禁林遭遇之異古今無比
臣每自惟昆蟲草木之微無以仰報天地生成之徳惟
有獨立不倚知無不言可以少報萬一始論衙前差雇利
害與孫永傅堯俞韓維争議因亦與司馬光異論光初
不以此怒臣而臺諫諸人逆探光意遂與臣為仇臣又
素疾程頤之姦未嘗假以色詞故頤之黨人無不側目
自朝廷廢黜大姦數人而其餘黨猶在要近陰為之地
特未發爾小臣周穜乃敢上疏乞用王安石配享以嘗
試朝廷料穜草芥之微敢建此議必有陰主其事者是
以上書逆折其姦鋒乞重賜行遣以破小人之謀因此
黨人尤加忿疾其後又於經筵極論黄河不可回奪利
害且上疏争之遂大失執政意積此數事恐別致患禍
又縁臂痛目昏所以累章力求補外竊伏思念自忝禁
近三年之間臺諫言臣者數四只因發策草麻羅織語
言以為謗訕本無疑似口加誣執其間曖昧譖愬陛下
察其無實而不降出者又不知其幾何矣若非二聖仁
明洞照肝鬲則臣為黨人所傾首領不保豈敢望如先
帝之赦臣乎自出知杭州二年粗免人言中間法外刺
配顔章顔益二人葢攻積弊事不獲已陛下亦已赦臣
而言者不赦論奏不已其意豈為顔章等哉以此知黨
人之意未嘗一日不在傾臣洗垢求瑕止得此事今者
忽䝉聖恩召還擢用又除臣弟轍為執政此二事皆非
大臣本意竊計黨人必大猜忌磨礪以湏勢必如此聞
命悸恐以福為災即日上章辭免乞郡行至中路果聞
弟轍為臺諫所攻般出廨宇待罪又䝉陛下委曲照見
情狀方獲保全臣之剛褊衆所共知黨人嫌忌甚於弟
轍豈敢以衰病之餘復犯其鋒雖自知無罪可言而今
之言者豈問是非曲直竊謂人主之待臣子不過公道
以相知黨人之報怨嫌必為巧發而陰中臣豈敢恃二
聖公道之知而傲黨人陰中之禍所以不避煩凟自陳
入仕以來進退本末欲陛下知臣危言危行獨立不回
以犯衆怒者所從來逺矣又欲陛下知臣平生冐渉患
難危嶮如此今餘年無幾不免有逺禍全身之意再三
辭遜實非矯飾柳下惠有言直道而事人焉往而不三
黜臣若貪得患失隨世俛仰改其常度則陛下亦安所
用臣若守其初心始終不變則羣小側目必無安理雖
䝉二聖深知亦恐終不勝衆所以反覆計慮莫若求去
非不懐戀天地父母之恩而衰老之餘耻復與羣小計
較短長曲直為世間高人長者所笑伏望聖慈察臣至
誠特賜指揮執政檢㑹累奏只作親嫌回避早除一郡
所有今來奏狀乞畱中不出以保全臣子臣不勝大願
若朝廷不以臣不才猶欲驅使或除一重難邊郡臣不
敢辭避報國之心死而後已惟不願在禁近使黨人猜
疑别加陰中也干犯天威謹俟斧質臣不任祈天請命
戰恐殞越之至
　　論變鹽法事宜狀(韓愈/)
　張平叔所奏鹽法條件
右奉勑將變鹽法事貴精詳宜令臣等各陳利害可否
聞奏者平叔所上變法條件臣終始詳度恐不可施行
各隨本條分析利害如後
一件平叔請令州府差人自糶官鹽收實估匹叚省司
凖舊例支用自然獲利一倍已上者臣令通計所在百
姓貧多富少除城郭外有見錢糴鹽者十無二三多用
雜物及米糓博易鹽商利歸於已無物不取或從賒貸
升斗約以時熟塡還用此取濟兩得利便今令州縣人
吏坐鋪自糶利不闗已罪則加身不得見錢及頭叚物
恐失官利必不敢糶變法之後百姓貧者無從得鹽而
食矣求利未得歛怨已多自然坐失鹽利常數所云獲
利一倍臣所未見
一件平叔又請鄉村去州縣逺處令所由將鹽就村糶
易不得令百姓闕鹽者臣以為鄉村逺處或三家五家
山谷居住不可令人吏將鹽家至户到多將則糶貨不
盡少將則得錢無多(無或/作不)計其往來自充糧食不足比
來商人或自負擔斗石往與百姓博易所冀平價之上
利得三錢兩錢不比所由為官所使到村之後必索百
姓供應所利至少為弊則多此又不可行者也
一件平叔云所務至重湏令廟堂宰相充使臣以為若
法可行不假令宰相充使若不可行雖宰相為使無益
也又宰相者所以臨察百司考其殿最若自為使縱有
敗闕遣誰舉之此又不可者也
一件平叔又云法行之後停減鹽司所由糧課年可收
錢十萬貫臣以為變法之後弊隨事生尚恐不登常數
安得更望贏利
一件平叔欲令府縣糶鹽每月更加京兆尹料錢百千
司録及兩縣令每月各加五十千其餘觀察及諸州刺
史縣令録事叅軍多至每月五十千少至五千三千者
臣今計此用錢已多其餘官典及廵察手力所由等糧
課仍不在此數通計所給每嵗不下十萬貫未見其利
所費巳廣平叔又云停鹽司諸色所由糧課約每嵗合
減得十萬貫錢今臣計其新法亦用十萬不啻減得十
萬却用十萬所亡所得一無贏餘也平叔又請以糶鹽
多少為刺史縣令殿最多者遷轉不拘常例如闕課利
依條科責者刺史縣令職在分憂今惟以鹽利多少為
之升黜不復考其治行非唐虞三載考績黜陟幽明之
義也
一件平叔請定鹽價每斤三十文又每二百里每斤價
加收二文以充脚價量地逺近險易加至六文脚價不
足官與出名為每斤三十文其實已三十六文也今鹽
價京師每斤四十諸州則不登此變法之後祗校數文
於百姓未有厚利也脚價用五文者官與出二文用十
文者官與出四文是鹽一斤官糶得錢名為三十其實
斤多得二十八少得二十六文折長補短每斤收錢不
過二十六七百姓折長補短每斤用錢三十四則是公
私之間每斤常失七八文也下不及百姓上不歸官家
積數至多不可遽算以此言之不為有益平叔又請令
所在及農隙時併召車牛般鹽送納都倉不得令有闕
絶州縣和雇車牛百姓必無情願事湏差配然付脚錢
百姓將車載鹽所由先皆無檢齊集之後始得載鹽及
至院監請受又湏待其輪次不用門户皆被停留輸納
之時人事又别凡是和雇無不皆然百姓寜為私家載
物取錢五文不為官家載物取十文錢也不和雇則無
可載鹽和雇則害及百姓此又不可也
一件平叔稱停減鹽務所由收其糧課一嵗尚得十萬
貫文(尚或/作計)今又稱既有廵院請量閑劇畱官吏於倉塲
勾當要害守捉少置人數優恤糧料嚴加把捉如有漏
失私糶等並準條處分者平叔所管鹽務所由人數有
幾量留之外收其糧課一嵗尚得十萬貫此又不近理
也比來要害守捉人數至多尚有漏失私糶之弊今又
減置人數謂能私鹽斷絶此又於理不可也
一件平叔云變法之後嵗計必有所餘日用還恐不足
請一年以來且未責以課利後必數倍校多者此又不
可方今國用常言不足若一嵗頓闕課利為害已深雖
云明年校多豈可懸保此又非公私蓄積尚少之時可
行者也
一件平叔又云浮寄姦猾者轉富土著守業者日貧若
官自糶鹽不問貴賤貧富士農工商道士僧尼并兼游
惰因其所食盡輸官錢并諸道軍諸使家口親族逓相
影占不曾輸税若官自糶鹽此輩無一人遺漏者臣以
此數色人等官未自糶鹽之時從來糴鹽而食不待官
自糶然後食鹽(糴上或有來字○今按文勢恐/來字上更有從字今亦補足)若官不
自糶鹽此色人等不糴鹽而食官自糶鹽即糴而食之
則信如平叔所言矣若官自糶與不自糶皆常糴鹽而
食則今官自糶亦無利也所謂知其一而不知其二見
其近而不見其遠也國家𣙜鹽糶與商人商人納𣙜糶
與百姓則是天下百姓無貧富貴賤皆已輸錢於官矣
不必與國家交手付錢然後為輸錢於官也
一件平叔云初定兩税時絹一匹直錢三千今絹一匹
直錢八百百姓貧虚或先取粟麥價及至收穫悉以還
債又充官税顆粒不殘若官中糶鹽一家五口所食鹽
價不過十錢隨日而輸不勞驅遣則必無舉債逃亡之
患者臣以為百姓困弊不皆為鹽價貴也今官自糶鹽
與依舊令商人糶其價貴賤所校無多通計一家五口
所食之鹽平叔所計一日以十錢為率一月當用錢三
百是則三日食鹽一斤一月率當十斤新法實價與舊
每斤不校三四錢以下通計五口之家以平叔所約之
法計之賤於舊價日校一錢月校三十不滿五口之家
所校更少然則改用新法百姓亦未免窮困流散也初
定税時一匹絹三千今只八百假如特變鹽法絹價亦
未肯貴五口之家因變鹽法日得一錢之利豈能便免
作債收穫之時不被徴索輸官税後有贏餘也以臣所
見百姓困弊日久不以事擾之自然漸校不在變鹽法
也今絹一匹八百百姓尚多寒無衣者若使匹直三千
則無衣者必更衆多况絹之貴賤皆不縁鹽法以此言
之鹽法未要變也
一件平叔云每州糶鹽不少長吏或有不親公事所由
浮詞云當界無人糴鹽臣即請差清强廵官檢責所在
實户據口團保給一年鹽使其四季輸納鹽價口多糶
少及鹽價遲違請停觀察使見任改散慢官其刺史已
下貶與上佐其餘官貶逺處者平叔本請官自糶鹽以
寛百姓令其蘇息免更流亡今令責實户口團保給鹽
令其隨季輸納鹽價所謂擾而困之非前意也百姓貧家
食鹽至少或有淡食動經旬月若據口給鹽依時徴價
辦與不辦並湏納錢遲違及違條件觀察使巳下各加
罪譴茍官吏畏罪必用威刑臣恐因此所在不安百姓
轉致流散此又不可之大者也
一件平叔請限商人鹽納官後不得輒於諸軍諸使覓
職掌把錢捉店㸔守莊磑以求影庇請令所在官吏嚴加
訪察如有違犯應有資財並令納官仍牒送府縣充所
由者臣以為鹽商納𣙜為官糶鹽子父相承坐受厚利
比百姓實則校優今既奪其業又禁不得求覓職事及
為人把錢捉店看守莊磑不知何罪一朝窮蹙之也若
必行此則富商大賈必生怨恨或收市重寶逃入反側
之地以資宼盜此又不可不慮也
一件平叔云行此策後兩市軍人富商大賈或行財賄
邀截喧訴請令所由切加收捉如獲頭首所在决殺連
狀聚衆人等各决脊杖二十檢責軍司軍户鹽如有隠
漏並準府縣例科决幷賞所由告人者此一件若果行
之不惟大失人心兼亦驚動逺近不知糶鹽所獲幾何
而害人蠧政其弊實甚
　　乞罷登萊榷鹽狀(蘇軾/)
元豐八年十二月(缺/)日朝奉郎前知登州軍州事蘇軾
狀奏右臣竊聞議者謂近來京東𣙜鹽既獲厚利而無
甚害以為可行以臣觀之葢比之河北淮浙用刑稀少
因以為便不知舊日京東販鹽小客無以為生大半去
為盜賊然非臣職事所當言者故不敢以聞獨臣所領
登州計入海中三百里地瘠民貧商賈不至所在鹽貨
只是居民喫用今來既𣙜入官官買價賤比之竈户賣
與百姓三不及一竈户失業漸以逃亡其害一也居民
咫尺大海而令頓食貴鹽深山窮谷遂至食淡其害二
也商賈不來鹽積不散有入無出所在官舍皆滿至於
露積若行配賣即與福建江西之患無異若不配賣即
一二年間舉為糞土坐棄官本官吏被責專副破家其
害三也官無一毫之利而民受三害决可廢罷竊聞萊
州亦是元無客旅興販事體與此同欲乞朝廷相度不
用行臣所言只乞出自聖意先罷登萊兩州𣙜鹽依舊
令竈户賣與百姓官收鹽税其餘州軍更委有司詳講
利害施行
　　制置三司條例司論事狀(蘇轍/)
竊見本司近日奏遣使者八人分行天下按求農田水
利與徭役利害以為方今職司無可信欲有興作當别
遣使愚陋不達竊以為國家養材如治民之官碁布海
内興利除害豈待他人今始有事輙特遣使使者一出
人人不安能者嫌使者之侵其官不能者畏使者之議
其短主客相忌情又不通利害相加事多失實使者既
知朝廷方欲造事必謂功効可以立成人懐此心誰肯
徒返為國生事漸不可知徒使官有送迎供饋之煩民
受更張勞擾之弊得不補失將安用之朝廷必欲興事
以利民轍以為職司守令足矣葢勢有所便衆有所安
今以職司治民雖其賢不肖不可知而衆所素服於勢
為順稍加選擇足以有為是以古之賢君聞選用職司
以責其成功未聞遣使以代職司治事者也葢自近世
政失其舊均税寛䘏每事遣使冠葢相望而卒無絲毫
之益謗者至今未息不知今日之使何以異此至於遣
使條目亦所未安何者勸課農桑墾闢田野人存則舉
非有成法誠使職司得人守令各舉其事罷非時無益
之役去猝暴不急之賦不奪其力不傷其財使人知農
之可樂則將不勸而自勵今不治其本而遂遣使將使
使者何從施之議者皆謂方今農事不修故經界可興
農官可置轍觀職司以下勸農之號何異於農官嘉祐
以來方田之利令何異於經界行之歴年未聞有益此
農田之説轍所以未諭也天下水利雖有未興然而民
之勞佚不同國之貧富不等因民之力而用國之富以
興水利則其富先見茍誠知生民之勞佚與國用之貧
富則水利之廢興可以一言定矣而况事起無漸人不
素講未知水利之所在而先遣使使者所至必將求之
官吏官吏有不知者有知而不告者有實無可告者不
得於官吏必求于民其勢將求於中野興事至此葢已
甚勞此水利之説轍所以未諭也徭役之事議者甚多
或欲使鄉户助錢而官自雇人或欲使城郭等第之民
與鄉户均役或欲使品官之家與齊民並事此三者皆
見其利不見其害者也役人之不可不用鄉户猶官吏
之不可不用士人也有田以為生故無逃亡之憂朴魯
而少詐故無欺慢之患今乃捨此不用而用浮浪不根
之人轍恐掌財者必有盜用之姦捕盜者必有竄逸之
弊今國家設捕盜之吏有廵檢有縣尉然較其所獲縣
尉常宻廵檢常踈非廵檢則愚縣尉則智葢弓手鄉戸
之人與屯駐客軍異耳今將使雇人捕盜則與獨任廵
檢不殊盜賊縱横必自此始轍觀近嵗雖使鄉户頗得
雇人然至於所雇逃亡鄉户猶任其責今遂欲於兩税
之外别立一科謂之庸錢以備官雇鄉户舊法革去無
餘雇人之責官所自任且自唐楊炎廢租庸調以為兩
税取大厯十四年應於賦歛之數以定兩税之額則是
租庸調與兩税既兼之矣今兩税如舊柰何復欲取庸
葢天下郡縣上户常少下户常多少者徭役頻多者徭
役簡是以中下之户每得休閑今不問户之高低例使
出錢助役上户則便下户實難顚倒失宜未見其可然
議者皆謂助役之法要使農夫專力於耕轍觀三代之
間務農最切而戰陣田獵皆出於農茍以徭役較之則
輕重可見矣城郭人户雖號兼并然而緩急之際郡縣
所頼飢饉之嵗將勸之分以助民盜賊之嵗將借其力
以捍敵故財之在城郭者與在官府無異也方今雖天
下無事而三路芻粟之費多取京師銀絹之餘配賣之
民皆在城郭茍復充役將何以濟故不如稍加寛假使
得休息此誠國家之利非民之利也品官之家復役已
久議者不究其本末徒聞漢世宰相之子不免戍邊遂
欲使衣冠之人與編户齊役夫一嵗之更不過三日三
日之雇不過三百今世三大户之役自公卿以下無得
免者以三大户之役而較之三日之更則今世既已重
矣安可復加哉葢自古太平之世國子俊造將用其材
者皆復其身胥史賤吏既用其力者皆復其家聖人舊
法良有深意以為責之以學而奪其力用之於公而病
其私人所難兼是以不取柰何至於官户而又將役之
且州縣差役之法皆以丁口為之高下今已去鄉從官
則丁口登降其勢難詳將使差役之際以何為據必用
丁則州縣有不能知必不用丁則官户之役比民為重
今朝廷所以條約官户如租佃田宅斷買坊場廢舉貨
財與衆争利比於平民皆有常禁茍使之與民皆役則
昔之所禁皆當廢罷廢罷之則其弊必甚不罷則不如
為民此徭役之説轍所以未諭也轍又聞發運之職今
將改為均輸常平之法今將變為青苖愚鄙之人亦所
未達昔漢武外事四夷内興宫室財用匱竭力不能支
用賈人桑𢎞羊之説買賤賣貴謂之均輸雖曰民不加
賦而國用饒足然而法術不正吏縁為姦掊克日深民
受其病孝昭既立學者争排其説霍光順民所欲而從
之天下歸心遂以無事不意今世此論復興衆口紛然
皆謂具患必甚於漢何者方今聚歛之臣才智方略未
見𢎞羊之比而朝廷破壊規矩解縱繩墨使得馳騁自
由惟利是嗜以轍觀之其害必有不可勝言者矣今立
法之初其説甚美徒言徙貴就賤用近易逺茍誠止於
此則似亦可為然而假以財貨許置官吏事體既大人
皆疑之以為雖不明言販賣然既許之以變易矣變易
既行而不與商賈争利者未之聞也夫商賈等事曲折
難行其買也先期而與錢其賣也後期而取貨多方相
濟委曲相通倍稱之息由此而得然至往往敗折亦不
可期今官買是物必先設官置吏簿書禄廪為費已厚
然後使民各輸其所有非良不售非賄不行是以官買
之價比民必貴及其賣也弊復如前然則商賈之利何
縁可得徒使謗議沸騰商旅不行議者不知慮此至欲
捐數百萬緡以為均輸之法但恐此錢一出不可復還
之官今欲用忠實之人則患其拘滯不通如欲用巧智
之士則患其出没難考委任之際尤難得人此均輸之
説轍所以未諭也常平條勑纖悉具存患在不行非法
之弊必欲修明舊制不過以時歛之以利農以時散之
以利末歛散既得物價自平貴賤之間官亦有利今乃
改其成法雜以青苖逐路置官號為提舉别立賞罰以
督增虧法度紛紜何至如此而况錢布於外水旱凶荒
有不可知歛之則結怨於民捨之則官將何頼此青苖
之説轍所以未諭也凡此數事皆議者之所詳諭明公
之所深究而轍於才性朴拙學問空踈用意不同動成
違忤雖欲勉勵自効其勢無由茍明公見寛諒其不逮
特賜敷奏使轍得外任一官茍免罪戾而明公選賢舉
能以備僚佐兩獲所欲幸孰厚焉
　
　
　
　
　
　
　
　
　
　
　
　
　
　文編巻十八
欽定四庫全書
　文編卷十九
　　　　　　　　　　　　明　唐順之　編
　　論茶法奏狀(歐陽修/)
右臣伏見朝廷近改茶法本欲救其弊失而為國誤計
者不能深思逺慮究其本末惟知圖利而不圖其害方
一二大臣鋭於改作之時樂其合意倉卒輕信遂決而
行之令下之日猶恐天下有以為非者遂直詆好言之
士指為立異之人峻設刑名禁其論議事旣施行而人
知其不便者十盖八九然君子知時方厭言而意殆不
肯言小人畏法懼罪而不敢言今行之踰年公私不便
為害旣多而一二大臣以前者行之太果令之太峻勢
旣難囘不能遽改而士大夫能知其事者但騰口於道
路而未敢顯言於朝廷幽逺之民日被其患者徒怨嗟
於閭里而無由得聞于天聽陛下聰明仁聖開廣言路
從前容納補益尤多今一旦下令改事先為峻法禁絶
人言中外聞之莫不嗟駭語曰防民之口甚於防川川
壅而潰傷人必多今壅民之口已踰年矣民之被害者
亦已衆矣古不虚語於今見焉臣亦聞方改法之時商
議已定猶選差官數人分出諸路訪求利害然則一二
大臣不惟初無害民之意實亦未有自信之心但所遣
之人旣見朝廷必欲更改不敢沮議又志在希合以求
功賞傳聞所至州縣不容吏民有所陳述直云朝廷意
在必行但來要一審狀爾果如所傳則誤事者在此數
人而已盖初以輕信於人施行太果今若明見其害救
失何遲患莫大於遂非過莫深乎不改臣於茶法本不
詳知但外論旣喧聞聽漸熟古之為國者庶人得謗於
道商旅得議於市而士得傳言於朝正為此也臣竊聞
議者謂茶之新法旣行而民無私販之罪嵗省刑人甚
多此一利也然而為害者五焉江南荆湖兩浙數路之
民舊納茶税今變租錢使民破産亡家怨嗟愁苦不可
堪忍或舉族而逃或自經而死此其為害一也自新法
旣用小商所販至少大商絶不通行前世為法以抑豪
商不使過侵國利與為僭侈而已至於通流貨財雖三
代至治猶分四民以相利養今乃斷絶商旅此其為害
二也自新法之行税茶路分猶有舊茶之税絶而新茶
之税少年嵗之間舊茶税盡新税不登則頓虧國用此
其為害三也徃時官茶容民入雜故茶多而賤徧行天
下今民自買賣須要真茶真茶不多其價遂貴小商不
能多販又不暇逺行故近茶之處頓食貴茶逺茶之方
向去更無茶食此其為害四也近年河北軍糧用見錢
之法民入米於州縣以鈔算茶於京師三司為於諸場
務中擇近上場分特留八處專應付河北入米之人飜
鈔算請今場務盡廢然猶有舊茶可算所以河北和糴
日下未妨竊聞自明年以後舊茶當盡無可算請則河
北和糴實要見錢不惟客旅得錢變轉不動兼亦自京
師嵗嵗輦錢於河北和糴理必不能此其為害五也一
利不足以補五害今雖欲減放租錢以救其弊此得寛
民之一端爾然未盡公私之利害也伏望聖慈特詔主
議之臣不䕶前失深思今害黜其遂非之心無襲弭謗
之迹除去前令許人獻説亟加詳定精求其當庶幾不
失祖宗之舊制臣冐禁有言伏待罪責
　　奏戸部抅収度牒狀(蘇軾/)
元祐五年五月二十七日龍圖閣學士左朝奉郎知杭
州蘇軾狀奏右臣近者伏見二聖遇災而懼憂勞四方
所以拯救饑民者可謂至矣兩浙淮南䝉賜度牒六百
道而杭揚二州各得百道吏民鼓舞歌詠聖澤曽未數
日而淮西提刑申户部本路常平斛㪷足用不須上件
度牒兩浙轉運提刑亦申本路今年豐熟别無流民是
故户部申都省却乞抅收度牒錢斛以備别時支用都
省更不奏禀聖㫖便行下本路提刑司依户部所申施
行臣勘㑹自來聖恩以災傷特賜錢物賑濟即無似此
中變却自都省行下追收體例深駭物聽淮浙兩路去
嵗災傷之甚行路備知便使今年秋穀大稔猶恐未補
瘡痍而况春夏之交稻秧未了未委逐路提轉如何見
得今年秋熟便申豐稔顯是小臣無意䘏民專務獻謟
而户部都省樂聞其言即時施行追寢二聖已行之澤
百姓聞之皆謂朝廷不惜饑民而惜此數百紙度牒中
路翻悔為惠不終臣忝備禁從受恩至深不忍小臣惑
誤執政屯膏反汗虧汙聖德惜毫毛之費致丘山之損
是以冐昧獻言伏望聖慈察臣孤忠留中省覽更不降
出只作聖意訪聞戒飭執政令速降指揮更不得抅收
一依前降聖㫖盡用賑濟所貴難食之民始終被恵亦
免二聖已行恩命反覆追收失信天下臣不勝區區
　　論積欠六事并乞檢㑹應詔四事一處行下狀
　　　(蘇軾/)
元祐七年五月十六日龍圖閣學士左朝奉郎知揚州
蘇軾狀奏臣聞之孔子曰善人教民七年亦可以即戎
矣夫民旣富而教然後可以即戎古之所謂善人者其
不及聖人逺甚今二聖臨御八年于兹仁孝慈儉可謂
至矣而帑廪日益困農民日益貧商賈不行水旱相繼
以上聖之資而無善人之効臣竊痛之所至訪問耆老
有識之士隂求其所以皆曰方今民荷寛政無它疾苦
但為積欠所壓如負千鈞而行免於僵仆則幸矣何暇
舉首奮臂以營求於一飽之外哉今大姓富家昔日號
為無比戸者皆為市易所破十無一二矣其餘自小民
已上大率皆有積欠監司督守令守令督吏卒文符日
至其門鞭笞日加其身雖有白圭猗頓亦化為蓽門圭
竇矣自祖宗以來每有勅令必曰凡欠官物無侵欺盗
用及雖有侵盗而本家及五保人無家業者並與除放
祖宗非不知官物失陷姦民幸免之弊特以民旣乏竭
無以為生雖加鞭撻終無所得緩之則為姦吏之所蠶
食急之則為盗賊之所慿藉故舉而放之則天下悦服
雖有水旱盗賊民不思亂此為捐虛名而收實利也自
二聖臨御以來每以施舍已責為先務登極赦令每次
郊赦或隨事指揮皆從寛厚凡今所催欠負十有六七
皆聖恩所貸矣而官吏刻薄與聖意異舞文巧詆使不
該放監司以催欠為職業守令上為監司之所廹下為
胥吏之所使大率縣有監催千百家則縣中胥徒舉欣
欣然日有所得若一旦除放則此等皆寂寥無獲矣自
非有力之家納賂請賕誰肯舉行恩貸而積欠之人皆
隣於寒餓何賂之有其間貧困掃地無可蠶食者則縣
胥教令通指平人或云衷私擅買抵當物業或雖非衷
私而云買不當價似此之類蔓延追擾自甲及乙自乙
及丙無有窮已每限皆空身到官或三五限得一二百
錢謂之破限官之所得至㣲而胥徒所取盖無虚日俗
謂此等為縣胥食邑户嗟乎聖人在上使民不得為陛
下赤子而皆為姦吏食邑户此何道也商賈販賣例無
現錢若用現錢則無利息須今年索去年所賣明年索
今年所賖然後計算得行彼此通濟今富户先已殘破
中民又有積欠誰敢賖賣物貨則商賈自然不行此酒
税課利所以日虧城市房廊所以日空也諸路連年水
旱上下共知而轉運司窘於財用例不肯放税縱放亦
不盡實雖無明文指揮而以喜怒風曉官吏孰敢違者
所以逐縣例皆拖欠兩税較其所欠與依實檢放無異
於官了無所益而民有追擾鞭撻之苦近者詔㫖凡積
欠皆分為十料催納通計五年而足聖恩隆厚何以加
此而有司以謂有㫖倚閣者方得依十料指揮餘皆併
催縱使盡依十料吏卒乞覔必不肯分料少取人户旣
未納足則追擾常在縱分百料與一料同臣頃知杭州
又知潁州今知揚州親見兩浙京西淮南三路之民皆
為積欠所壓日就窮蹙死亡過半而欠籍不除以至虧
欠兩税走陷課利農末皆病公私並困以此推之天下
大率皆然矣臣自潁移揚舟過濠壽楚泗等州所至麻
麥如雲臣每屏去吏卒親入村落訪問父老皆有憂色
云豐年不如凶年天災流行民雖乏食縮衣節口猶可
以生若豐年舉催積欠胥徒在門枷棒在身則人户求
死不得言訖淚下臣亦不覺流涕又所至城邑多有流
民官吏皆云以夏麥旣熟舉催積欠故流民不敢歸鄉
臣聞之孔子曰苛政猛於虎昔常不信其言以今觀之
殆有甚者水旱殺人百倍於虎而人畏催欠乃甚於水
旱臣竊度之每州催欠吏卒不下五百人以天下言之
是常有二十餘萬虎狼散在民間百姓何由安生朝廷
仁政何由得成乎臣自到任以來日以檢察本州積欠
為事内已有條貫除放而官吏不肯舉行者臣即指揮
本州一面除放去訖其於理合放而於條未有明文者
即且令本州權住催理聽候指揮其於理合放而於條
有礙者臣亦未敢住催各具利害奏取聖㫖
　　論淮西事宜狀(韓愈/)
右臣伏以淮西三州之地自少陽疾病去年春夏已來
圖為今日之事有職位者勞於計慮撫循奉所役者修
其器械防守金帛糧畜耗於賞給執兵之卒四向侵掠
農夫織婦擕持幼弱餉於其後雖時侵掠小有所得力
盡筋疲不償其費又聞畜馬甚多自半年已來皆上槽
櫪譬如有人雖有十夫之力自朝及夕常自大呼跳躍
初雖可畏其勢不久必自委頓乗其力衰三尺童子可
使制其死命况以三小州殘弊困劇之餘而當天下之
全力其破敗可立而待也然所未可知者在陛下斷與
不斷耳夫兵不多不足以必勝必勝之師必在速戰兵
多而戰不速則所費必廣兩界之間疆場之上日相攻
劫必有殺傷近賊州縣徴役百端農夫織婦不得安業
或時小遇水旱百姓愁苦當此之時則人人異議以惑
陛下之聽陛下持之不堅半塗而罷傷威損費為弊必
深所以要先决於心詳度本末事至不惑然可圖功為
統帥者盡力行之於前而㕘謀議者盡心奉之於後内
外相應其功乃成昔者殷髙宗大聖之主也以天子之
威伐背叛之國三年乃克不以為遲志在立功不計所
費傳曰斷而後行鬼神避之遲疑不斷未有能成其事
者也臣謬承恩寵獲掌綸誥地親職重不同庶寮輒竭
愚誠以效裨補謹條次平賊事宜一一如後
一諸道發兵或三二千人勢力單弱羇旅異鄉與賊不
相諳委望風懾懼難便前進所在將帥以其客兵難處
使先不存優恤待之旣薄使之又苦或被分割隊伍𨽻
屬諸頭士卒本將一朝相失心孤意怯難以有功又其
本軍各須資遣道路遼逺勞費倍多士卒有征行之艱
閭里懷離别之思今聞陳許安唐汝壽等州與賊界連
接處村落百姓悉有兵器小小俘劫皆能自防習於戰
鬬識賊深淺旣是土人䕶惜鄉里比來未有處分猶願
自備衣糧共相保聚以備寇賊若令召募立可成軍若
要添兵自可取足賊平之後易使歸農伏請諸道先所
追到行營者悉令却牒歸本道據行營所追人額器械
弓矢一物已上悉送行營充給所召募人兵數旣足加
之教練三數月後諸道客軍一切可罷比之徴發逺人
利害懸隔
一繞逆賊州縣堡栅等各置兵馬都數雖多每處則兵
至少又相去濶逺難相應接所以數被攻劫致有損傷
今若分為四道每道各置三萬人擇要害地屯聚一處
使有隱然之望審量時勢乗時逐利可入則四道一時
俱發使其狼狽驚惶首尾不相救濟若未可入則深壁
髙壘以逸待勞自然不要諸處多置防備臨賊小縣可
收百姓於便地作行縣以主領之使免散失
一蔡州士卒為元濟迫脅勢不得已遂與王師交戰原
其本根皆是國家百姓進退皆死誠可閔傷宜明勅諸
軍使深知此意當戰鬬之際固當以盡敵為心若形勢
已窮不能為惡者不須過有殺戮喻以聖德放之使歸
銷其兇悖之心貸以生全之幸自然相率棄逆歸順
一論語曰欲速則不達見小利則大事不成比來征討
無功皆由欲其速㨗有司計算所費茍務因循小不如
意即求休罷河北淮西等見承前事勢知國家必不與
之持久併力苦戰幸其一勝即希冀恩赦朝廷無至忠
憂國之人不惜傷損威重因其有請便議罷兵徃日之
事患皆然也臣愚以為淮西三小州之地元濟又甚庸
愚而陛下以聖明英武之姿用四海九州之力除此小
寇難易可知太山壓卵未足為喻
一兵之勝負實在賞罰賞厚可令廉士動心罰重可令
凶人喪魄然可集事不可愛惜所費憚於行刑
一淄青恒冀兩道與蔡州氣類畧同今聞討伐元濟人
情必有救助之意然皆闇弱自保無暇虚張聲勢則必
有之至於分兵出界公然為惡亦必不敢宜特下詔云
蔡州自吳少誠已來相承為節度使亦㣲有功効少陽
之殁朕亦本擬與元濟恐其年少未能理事所以未便
處置待其稍能緝綏然後許其承繼今忽自為狂悖侵
掠不受朝命事不得已所以有此討伐至如淄青恒州
范陽等道祖父各有功業相承命節年嵗已久朕必不
利其土地輕有改易各宜自安如妄自疑懼敢相扇動
朕即赦元濟不問迴軍討之自然破膽不敢妄有異説
　　論劉三嘏事狀(歐陽修/)
臣伏見契丹宣徽使劉三嘏挈其愛妾兒女等七口向
化南歸見在廣信軍聽候朝㫖竊慮朝廷只依常式投
來人等依例約囘不納國家大患無如契丹自四五十
年來智士謀臣晝思夜算未能為朝廷出一竒策坐而
制之今天與吾時使其上下乖離而親貴臣忽來歸我
此乃陛下威德所加祖宗社稷之福竊慮憂國之臣過
有思慮以謂納之别恐引惹臣請畧陳納之却之二端
利害伏望聖慈裁擇其可徃年山遇捨元昊而歸朝邊
臣為國家存信拒而遣之元昊甘心山遇盡誅其族由
是河西之人皆怒朝廷不納而痛山遇以忠而赤族吾
旣自絶西人歸化之路堅其事賊之心然本欲存信以
懷元昊而終至叛逆幾困天下是拒而不納未足存信
而反與賊堅人心此已驗之効也其後朝廷悟其失計
歸罪郭勸悔已難追矣此事不逺可為鑒戒伏望陛下
思之此不可拒而可納一也三嘏是契丹貴臣秉節鉞
兼宣徽可謂至親且貴矣一旦君臣離心走而歸我是
彼國中大醜之事必須掩諱不欲人聞必不敢明言求
之於我此其可納二也况彼來投又無追者相繼旣絶
蹤跡别無明驗雖欲索之於我難以為辭此其可納三
也三嘏旣彼之貴臣彼國之事無不與知今旣南來則
彼之動靜虚實我盡知之可使契丹日夕懼我攻取之
不暇安敢求索於我自起兵端若使契丹疑三嘏果在
中國則三四十年之間卒無南向之患此又納之大利
其可納四也彼旣窮來歸我若拒而遣之使其受山遇
之禍則幽燕之間四五十年來心欲南向之人盡絶其
歸路而堅其自外之心思為三嘏報仇於中國又終不
能固契丹之信此為誤計其失尤多且三嘏在中國則
契丹必盡疑幽燕之人是其半國離心常恐向背凡契
丹南寇常藉幽燕使其盡疑幽燕之人則可無南寇之
患此又可納大利五也古語曰天與不取反受其咎此
不可失之幾也其劉三嘏伏望速降宻㫖與富弼令就
近安存津遣赴闕惟乞決於睿斷不惑羣言取進止
　　論契丹侵地界狀(歐陽修/)
右臣伏見契丹近於界首添建城寨及拘囚定州巡兵
湯則侵過銀坊冶谷地界等事竊聞朝廷至今未有分
明嚴切指揮令邊臣以理爭辨竊料朝廷之意必謂爭
之恐有引惹之虞此乃慮之過而計之失也夫敵性貪
狠素稱勇悍欺弱畏彊難示以怯今杜之於早而力為
拒絶猶恐不能若縱之不爭而誘其來侵乃是引惹况
西山道路有三十餘處皆可行兵其險要所扼在於軍
城銀坊等路為彼奪據而不爭則北寨王栁等口漸更
來侵豈能爭矣是則西山險要盡為彼奪一日使敵以
大兵渡易水由太行之西平陸而來以竒兵自飛狐出
西山諸口而下則我腹背受敵之患不知何以禦之此
盖兵法必爭之地也且與人為鄰敵而自棄險要任彼
奪據而不爭雖使我弱彼彊尚須勉彊何况勢鈞力敵
又違誓約而彼曲我直乎臣謂朝廷所以然者盖由未
察敵中彊弱之形而不得其情偽之實也臣又見朝廷
常有懼敵之色而無憂敵之心夫憂之與懼名近而意
殊憂者深思極慮而不敢暫忘懼者臨事惶惑而莫知
所措今邊防之事措置多失其機者懼敵之意過深也
若能察其彊弱之形得其情偽之實則今日之事誠不
足懼而將來之患深有可憂奈何不憂其深可憂而反
懼其不足懼且北方雖以戰射為國而耶律氏自幼承
其父祖與中國通和之後未嘗躬戰陣遭勍敵謀臣舊
將又皆老死今其臣下如貫寧者無三兩人寧才不及
中人已是彼之傑者所以君臣計事動多不臧當初對
梁適遣使河西使與中國通好及議和垂就不能小忍
以邀中國厚利乃與元昊爭夾山小族遂至交兵而累
戰累敗亡人失馬國内瘡痍誅歛山前漢人怨怒徃時
彼殺漢人者罰漢人殺彼者死近聞反此二法欲悦漢
人漢人未能收其心而彼人亦已怒矣又聞今春女真
渤海之類所在離叛攻劫近纔稍定方且招輯敗亡修
完器甲内恐國中之復叛外有西夏之為虞心自懷疑
憂我乗虚而北襲故於界上勉彊虚張囚我巡兵侵我
地界葢其實弱而示彊者用兵之詭計故臣謂茍能察
其彊弱知其情偽則無不勝之理何必懼其不足懼哉
自國家困於西鄙用兵常慮北戎合謀乗隙而動及見
二國相失而交攻議者皆云中國之福夫幸其相攻為
我之福則不幸使其解仇而復合豈不為我禍乎臣謂
契丹昨所以敗於元昊者亦其久不用兵驟戰而逢勍
敵耳聞其自敗衂以來君臣恐懼日夜謀議通招丁口
東募甲兵處處開教閲之場家家括糧馬之數以其天
姿驍勁之俗加以日夜訓練之勤則其彊難敵矣今契
丹雖未有人然大抵為國者久無事則人難見因用兵
則將自出使其交戰旣頻而謀臣猛將爭能並出則是
夾山一敗警其四十年因循之弊變驕心而為憤志化
惰卒而為勁兵因屢戰而得驍將此乃契丹之福非中
國之福也此臣所謂將來之患者也然二國勢非久相
攻者也一二年間不能相并則必復合使契丹驅新勵
之彊兵無西人之後害而南向以窺河北則又將來之
患大者也臣雖不知朝廷顧河北為何如但於本路之
事以今年較去年則亦可見去年以前河北官吏無大
小皆得舉材而擇能急於用人如不及者惟恐一事之
失計故也自今春已來差除漸循舊弊凡幹敏之吏熟
於北方事者舉留奏乞百不一從不惟使材臣能吏不
勸而怠亦足見朝廷不憂河北之事辦否也至如廢縁
邊久任之制而徙劉貽孫以王世文當冀州李中吉當
廣信王中庸當保州劉忠順當邢州如此數人於閒慢
州軍尚憂敗政况於邊要之任乎臣愚以朝廷不以北
事為憂則又怯懼如此旣曰懼矣則於用人之際又若
忽而不憂此臣之所未諭也臣聞契丹侵我冶谷雖立
寨屋三十餘間然尚遲延未敢便貯兵甲更伺我意𦂳
慢若不及早毁拆而少緩縱之使其以兵守之則尤難
爭矣此旦夕之間不可失也至於湯則亦聞囚而未敢
殺此亦不可不爭臣願陛下但以將來之患為憂不忘
此事用人之際革去舊例而惟材是擇勿聽小人之繆
謀勿於忠良而疑貳使得上下畢力庶幾漸成禦備至
於目今小事未銷過自怯懼夫事之利害激切而言則
議者以為太過言不激切則聽者或未動心此自古以
為難也况未形之事雖曰必然而敢冀盡信乎伏望陛
下留意聽納不以人廢言則庶竭愚瞽少禆萬一
　　言西邊事宜第一狀(歐陽修/)
右臣伏見諒祚狂僭釁隙已多不越嵗年必為邊患臣
本庸暗不達時機輙以外料敵情内量事勢鑒徃年已
驗之失思今日可用之謀雖兵不先言俟見形而應變
然坐而制勝亦大計之可圖謹具條陳庶禆萬一臣所
謂外料敵情者諒祚世有夏州自彞興克叡以前止於
一鎮五州而已太宗皇帝時繼捧繼遷始為邊患其後
遂陷靈鹽盡有朔方之地盖自淳化咸平用兵十五餘
年旣不能剪滅遂務招懷適㑹繼遷為潘羅支所殺其
子德明乃議歸欵而我惟以恩信復其王封嵗時俸賜
極於優厚德明旣無南顧之憂而其子元昊亦壯遂併
力西攻囘紇拓地千餘里德明旣死地大兵强元昊遂
復背叛國家自寶元慶厯以後一方用兵天下騷動國
虚民敝如此數年元昊知我有厭兵之患遂復議和而
國家待之恩禮又異於前矣號為國主僅得其稱臣嵗
予之物百倍德明之時半於契丹之數今者諒祚雖曰
狂童然而習見其家世所為盖繼遷之叛而復王封元
昊再叛而為國主今若又叛其志可知是其欲自比契
丹抗衡中國以為鼎峙之勢爾此臣竊料敵情在於如
(一無/如字)此也夫所謂内量事勢者盖以慶厯用兵之時視
方今禦邊之備較彼我之虚實彊弱以見勝敗之形也
自真宗皇帝景德二年盟契丹於澶淵明年始納西夏
之欵遂務休兵至寶元初元昊復叛盖三十餘年矣天
下安於無事武備廢而不修廟堂無謀臣邊鄙無勇將
將愚不識干戈兵驕不識戰陣器械朽腐城郭隳頽而
元昊勇鷙桀黠之雄也其包畜姦謀欲窺中國者累年
矣而我方恬然不以為慮待其謀成兵具一旦反書來
上然後茫然不知所措中外震駭舉動倉惶所以用兵
之初有敗而無勝也旣而朝廷用韓琦范仲淹等付以
西事極力經營而勇夫鋭將亦因戰陣稍稍而出數年
之間人謀漸得武備漸修似可枝梧矣然而天下已困
也所以屈意忍恥復與之和此慶厯之事爾今則不然
方今甲兵雖未精利不若徃年之腐朽也城壘粗嘗完
緝不若徃年之隳頽也土兵蕃落増添訓練不若徃年
寡弱之驕軍也大小將校曾經戰陣者徃徃尚在不若
徃年魏昭炳夏隨之徒綺紈子弟也一二執政之臣皆
當時宣力者其留心西事熟矣不若徃時大臣茫然不
知所措者也盖徃以不知邊事之謀臣馭不識干戈之
將用驕兵執朽器以當桀黠新興之虜此所以敗也方
今謀臣武將城壁器械不類徃年而諒祚狂童不及元
昊逺甚徃年忽而不思今又已先覺可以早為之備茍
其不叛則已若其果叛未必不為中國利也臣謂可因
此時雪前恥收後功但顧人謀如何爾若上慿陛下神
威睿算係纍諒祚君臣獻於廟社此其上也其次逐夏
人於黄河之北以復朔方故地最下盡取山界奪其險
而我守之以永絶邊患此臣竊量事勢謂或如此臣所
謂鑒徃年已驗之失者其小失非一不可悉數臣請言
其大者夫夏人變詐兵交陣合彼佯敗以為誘我貪利
而追之或不虞横出而為其所邀或進陷死地而困于
束手此前日屢敗之戒今明習兵戰者亦能知之此雖
小事也亦不可忽所謂大計之繆者攻守之策皆失爾
臣視慶厯御邊之備東起麟府西盡秦隴地長一千餘
里分為路者五而路分為州軍者又二十有四而州軍
分為寨為堡為城者又幾二百皆須列兵而守之故吾
兵雖衆不得不分所分旣多不得不寡而賊之出也常
舉其國衆合聚為一而來是吾兵雖多分而為寡彼兵
雖寡聚之為多以彼之多擊吾之寡不得不敗也此(一/無)
(此/字)城寨之法旣不足自守矣而五路大將所謂戰兵者
分在二十四州軍欲合而出則懼後空而無備欲各留
守備而合其餘則數少不足以出攻此當時所以用兵
累年終不能一出者以此也夫進不能出攻退不足自
守是謂攻守皆無策者徃年已驗之失也臣所謂今日
可用之謀者在定出攻之計爾必用先起制人之術乃
可以取勝也盖列兵分地而守敵得時出而撓於其間
使我處處為備常如敵至師老糧匱我勞彼逸者周世
宗以此策困李景於淮南昨元昊亦用此策以困我之
西鄙夫兵分備寡兵家之大害也其害常在我以逸待
勞兵家之大利也其利常在彼所以徃年賊常得志也
今誠能反其事而移我所害者子敵奪敵所利者在我
則我當先為出攻之計使彼疲於守禦則我亦得志矣
凡出攻之兵勿為大舉我毎一出彼必呼集而來拒彼
集於東則别出其西我歸彼散則我復出而彼又集我
以五路之兵畨休出入使其一國之衆聚散奔走無時
暫停則無不困之國矣此臣所謂方今可用之謀也盖
徃年之失在守方今之利在攻昔至道中亦嘗五路出
攻矣當時將相為謀不重盖欲攻黠虜方彊之國不先
以謀困之而直為一戰必取之計大舉深入所以不能
成功也夫用兵至難事也故謀旣審矣則其發也必果
故能動而有成功也若其山川之險易道里之迂直蕃
漢兵馬之彊弱騎軍步卒長兵短兵之所利與夫左右
前後一出一入開闔變化有正有竒凡用兵之形勢有
可先知者有不可先言者臣願陛下遣一重臣出而巡
撫遍見諸將與熟圖之以先定大計凡山川道里蕃漢
步騎出入之所宜可先知者悉圖上方畧其餘不可先
言付之將率使其見形應變因敵制勝至於諒祚之所
為宜少屈意含容而曲就之旣以驕其心亦少緩其事
以待吾之為備而且嚴戒五路訓兵選將利器甲畜資
糧常具兵行之計待其反書朝奏則王師暮出以駭其
心而奪其氣使其枝梧不暇則勝勢在我矣徃年議者
亦欲招輯横山蕃部謀取山界之地然臣謂必欲招之
亦須先藉勝㨗之威使知中國之彊則方肯來附也由
是言之亦以出攻為利矣凡臣之所言者大畧如此爾
然臣足未嘗踐邊陲目未嘗識戰陣以一儒生偏見之
言誠知未可必用直以方當陛下勞心西事廣詢衆議
之時思竭愚慮備蒭蕘之一説爾
　　論西賊議和利害狀(歐陽修/)
右臣伏自如定等到京以來竊聞朝議不許賊稱吾祖
必欲令其稱臣然後許和此乃國家大計廟堂得策盖
由陛下至聖至明不茍目前之事能慮嚮去之憂斷自
宸衷决定大議然數日來風聞頗有無識之人妄陳愚
見不思逺患欲急就和臣雖知必不能上惑聖聰然亦
慮萬一少生疑沮則必壞已成之計臣職在言責理合
辨明伏自西賊請和以來衆議頗有異同多謂朝廷若
許賊不稱臣則慮北敵别索中國名分此誠大患然臣
猶謂縱使賊肯稱臣而北敵尚有邀功責報之患是臣
與不臣皆有後害如不得已則臣而通好猶勝不臣然
於後患不免也此有識之士憂國之人所以不願急和
者也今若不許通和不過懼賊來寇耳且數年西兵遭
賊而敗非是賊能善戰盖由我自謬謀今如遣范仲淹
處置邊防稍不失所賊之勝負尚未可知以彼驕兵當
吾整旅使我因而獲勝則善不可加但得兩不相傷亦
已挫賊鋭氣縱仲淹不幸小敗亦所失不至如前後之
謬謀是比于通和之後别有大患則所損猶少此善算
之士見逺之人所以知不和害小而不懼未和也臣謂
方今不羞屈志急欲就和者其人有五一曰不忠於陛
下者欲急和二曰無識之人欲急和三曰姦邪之人欲
急和四曰疲兵懦將欲急和五曰陜西之民欲急和自
用兵以來居廟堂者勞於斡運在邊鄙者勞於戎事若
有避此勤勞茍欲陛下屈節就和而自偷目下安逸他
時後患任陛下獨當此臣所謂不忠之臣欲急和者也
和而偷安利在目下和後大患伏而未發此臣所謂無
識之人欲急和者也自兵興以來陛下憂勤庶政今小
人但欲茍和之後寛陛下以太平無事而望聖心怠於
庶政因欲進其邪佞惑亂聰明大抵古今人主憂勤小
人所不願也此臣所謂姦邪之人欲急和也屢敗之軍
不知得人則勝但謂賊來常敗此臣所謂懦將疲兵欲
急和也此四者皆不足聽也惟西民困乏意必望和請
因宣撫使告以朝廷非不欲和而賊未遜順之意然後
深戒有司寛其力役可也其餘一切小人無識之論伏
望聖慈絶而不聽使大議不沮而善算有成則社稷之
福也
　　論乞廷議元昊通和事狀(歐陽修/)
右臣近有奏論今後軍國大事不須秘宻請集百官廷
議近聞元昊再遣使人將至闕下和之與否決在此行
竊計廟謀合思成算臣謂此最大事也天下安危繫之
今公卿士大夫愛君憂國者人人各為陛下深思極慮
惟恐廟堂之失策遂落小醜之姦謀衆口云云各有論
議一曰天下困矣不和則力不能支少屈就之可以紓
患一曰羌夷險詐雖和而不敢罷兵則與不和無異是
空包屈就之羞全無紓患之實一曰自屈志講和之後
退而休息練兵訓卒以為後圖然此亦必不能者只以
河朔之事可知盖慮纔和之後便忘發憤因循弛廢為
患轉深一曰縱使元昊復臣西邊減費不弛武備不忘
後圖然猶有大可憂者北戎將攬通和之事以為已功
過有邀求遂興兵革是暫息小患於關西復生大患於
河北臣忝為耳目之官見國有大事旁採外論所聞如
此異同然大抵皆謂就和則難不和則易不和則害少
和則害多然臣又不知朝廷之意其議云何臣見漢唐
故事大事必須廷議盖以朝廷示廣大不欲自狹謀臣
思公共不敢自强故舉事多臧衆心皆服伏思國家自
兵興以來常秘大事初欲隱藏䕶惜不使人知及其處
置乖違豈能掩蔽臣謂莫若採大公之議收衆善之謀
待其都無所長自用廟謀未晚其元昊請和一事伏乞
於使人未至之前集百官廷議臣只自朝夕以來諸處
詢訪已聞衆説如此若使並集於廷各陳所見必有長
策以禆萬一謹具狀奏聞伏候勅㫖
　　論西賊議和請以五問詰大臣狀(歐陽修/)
右臣伏見張子奭奉使賊中近巳到闕風聞賊意雖肯
稱臣而尚有數事邀求未審朝廷如何處置臣聞善料
敵者必揣其情偽之實能知彼者乃可制勝負之謀今
賊非難料難知但患為國計者昧於逺見落彼姦謀茍
一時之暫安召無涯之後患自為削弱助賊姦謀此左
傳所謂疾首痛心賈誼所以太息慟哭者也今議賊肯
和之意不過兩端而已欺罔天下者必曰賊困窘而求
和稍能曉事者皆知賊權詐而可懼若賊實困窘則正
宜持重以裁之若知其詐謀則豈可厚以金繒助成姦
計昨如定等囘但聞許與之數不過十萬今子奭所許
乃二十萬仍聞賊意未已更有過求先朝與契丹通和
只用三十萬一旦劉六符輩來又添二十萬今昊賊一
口許二十萬到他日更來又須一二十萬使四方窺見
中國廟謀勝算惟以金帛告人則邈川首領豈不動心
一旦興兵又須三二十萬生民膏血有盡敵人貪欲無
厭引之轉衆何有限極今已許之失旣不可追分外過
求尚可抑絶見今契丹徃來尚在沿邊市易豈可西蕃
絶逺須要直至京師只用此詞自可拒止至如青鹽弛
禁尤不可從於我雖所損非多在賊則為利甚博况鹽
者民間急用旣開其禁則公私徃來姦細不分若使賊
捐百萬之鹽以㗖邊民則數年之後皆為盗用矣凡此
三事皆難允許今若只為目下茍安之計則何必愛惜
盡可曲從若為社稷久逺之謀則不止目前須思後患
臣願陛下試發五問詢於議事之臣一問西賊不因敗
衂忽肯通和之意或用計困之使就和乎或其與契丹
連謀而偽和乎二問旣和之後邊備果可徹而寛國用
乎三問北使一來與二十萬西人一去又二十萬從今
更索又更與之凡廟謀為國計者止有此策而已乎四
問旣和之後能使契丹不邀功責報乎敵或一動能使
天下無事乎五問元昊一議許二十萬他日保不更有
邀求乎他日有求能不更添乎陛下赫然以此五事問
之萬一能有説焉非臣所及若其無説則天下之憂從
此始矣方今急和謬議旣不可追許物已多必不能減
然臣竊料元昊不出三五年必須更别猖獗以邀増添
而將相大臣只如今日之謀定須更與添物若今日一
頓盡與則他時何以添之故臣願惜今日所求其如西
賊雖和所利極鮮若和而復動其患無涯此臣前後非
不切言今無及矣伏望陛下留意而思之且可不與彼
若實欲就和雖不許此亦可若實無和意與之適有後
虞謹具狀奏聞伏候勅㫖
　　黃家賊事宜狀(韓愈/)
一臣去年貶嶺外刺史其州雖與黄家賊不相鄰接然
見徃來過客并諳知嶺外事人所説至精至熟其賊並
是夷獠亦無城郭可居依山傍險自稱洞主衣服言語
都不似人尋常亦各營生急則屯聚相保比縁邕管經
畧使多不得人德旣不能綏懐威又不能臨制侵欺虜
縛以致怨恨蠻夷之性易動難安遂至攻劫州縣侵暴
平人或復私讎或貪小利或聚或散終亦不能為事近
者征討夲起於裴行立陽旻此兩人者本無逺慮深謀
意在邀功求賞亦縁見賊未屯聚之時將謂單弱立可
摧破爭獻謀計惟恐後時朝廷信之遂允其請自用兵
以來已經二年前後所奏殺獲計不下一二萬人儻皆
非虚賊已尋盡至今賊猶依舊足明欺罔朝廷邕容兩
管因此凋敝殺傷疾患十室九空百姓怨嗟如出一口
陽旻行立相繼身亡實由自邀功賞造作兵端人神共
嫉以致殃咎陽旻行立事既已徃今所用嚴公素者亦
非撫御之才不能别立規模依前還請攻討如此不已
臣恐嶺南一道未有寧息之時
一昨者併邕容兩管為一道深合事宜然邕州與賊逼
近容州則甚懸隔其經畧使若置在邕州與賊隔江對
岸兵鎮所處物力必全一則不敢輕有侵犯一則易為
逐便控制今置在容州則邕州兵馬必少賊見勢弱易
生姦心伏請移經畧使於邕州其容州但置刺史實為
至便
一比者所發諸道南討兵馬例皆不諳山川不服水土
逺鄉羈旅疾疫殺傷臣自南來見説江西所發共四百
人曽未一年其所存者數不滿百岳鄂所發都三百人
其所存者四分纔一續添續死每發倍難若令於邕容
側近召募添置千人便割諸道見供行營人數糧賜均
融充給所費旣不增加而兵士又皆便習長有守備不
同客軍守則有威攻則有利
一自南討已來賊徒亦甚傷損察其情理厭苦必深大
抵嶺南人稀地廣賊之所處又更荒僻假如盡殺其人
盡得其地在於國計不為有益容貸羈縻比之禽獸來
則捍禦去則不追亦未虧損朝廷事勢以臣之愚若因
改元大慶赦其罪戾遣一郎官御史親徃宣諭必望風
降伏讙呼聽命仍為擇選有材用威信諳嶺南事者為
經畧使處理得宜自然永無侵叛之事
　　登州召還議水軍狀(蘇軾/)
元豐八年十二月日朝奉郎前知登州軍州事蘇軾狀
奏右臣竊見登州地近契丹號為極邊彼中山川隱約
可見便風一舟奄至城下自國家以來常屯重兵教習
水戰旦暮傳烽以通警急毎嵗四月遣兵戍駞基島至
八月方還以備不虞自景德以後屯兵常不下四五千
人除本州諸軍外更於京師南京濟鄆兖單等州差撥
兵馬屯駐至慶厯二年知州郭志髙為諸處差來兵馬
頭項不一軍政不肅擘畫奏乞創置澄海水軍弩手兩
指揮并舊有平海兩指揮並用教習水軍以備契丹為
京東一路捍屏敵知有備故未嘗有警議者見其久安
便謂無事近嵗始差平海六十人分屯宻州信陽板橋
濤洛三處去年本路安撫司人更差澄海二百人徃萊
州一百人徃宻州屯駐檢㑹景德三年五月十二日聖
㫖指揮今後宣命抽差本城兵士徃諸處只於威邊等
指揮内差撥即不得抽差平海兵士其平海兵士雖無
不許差出指揮盖縁元初創置本為抵替諸州差來兵
馬豈有却許差徃諸處之理顯是不合差撥不惟兵勢
分弱以啟戎心而此四指揮更畨差出無處學習水戰
武藝惰廢有悞緩急伏乞朝廷詳酌明降指揮今後登
州平海澄海四指揮兵士並不得差徃别州屯駐
　
　
　
　
　
　
　
　
　
　
　文編巻十九
欽定四庫全書
　文編卷二十
　　　　　　　　　　　　明　唐順之　編
　　議學狀(歐陽修/)
右臣等伏見近日言事之臣為陛下言建學取士之法
者衆矣或欲立三舍以養生徒或欲復五經而置博士
或欲但舉舊制而修廢墜或欲特創新學而立科條其
言雖殊其意則一陛下慎重其事下其議於羣臣而議
者遂欲創新學立三舍因以辨士之能否而命之以官
其始也則教以經藝文辭其終也則取以材識德行聽
其言則甚備考於事則難行夫建學校以養賢論材德
而取士此皆有國之本務而帝王之極致也而臣等謂
之難行者何哉盖以古今之體不同而施設之方皆異
也古之建學取士之制非如今之法也盖古之所謂為
政與設教者遲速異宜也夫立時日以趨事考其功過
而督以賞罰者為政之法也故政可速成若夫設教則
以勸善興化尚賢勵俗為事其被於人者漸則入於人
也深收其效者遲則推其功也逺故常緩而不迫古者
家有塾黨有庠遂有序國有學自天子諸侯之子下至
國之俊選莫不入學自成童而學至年四十而仕其習
乎禮樂之容講乎仁義之訓敦乎孝悌之行以養父兄
事長上信朋友而臨財廉處衆讓其修於身行於家達
於隣里聞於鄉黨然後詢於衆庶又定於長老之可信
者而薦之始謂之秀士久之又取其甚秀者為選士久
之又取其甚秀者為俊士久之又取其甚秀者為進士
然後辨其論隨其材而官之夫生七八十嵗而死者人
之常壽也古乃以四十而仕盖用其半生為學考行又
廣察以隣里鄉黨而後其人可知然則積德累善如此
勤而久求賢審官如此慎而有次第然後矯偽干利之
士不容於其間而風俗不陷於媮薄也古之建學取士
其施設之方如此也方今之制以貢舉取人徃者四嵗
一詔貢舉而議者患於太遲更趣之為間嵗而應舉之
士來學於京師者類皆去其鄉里逺其父母妻子而為
旦暮干禄之計非如古人自成童至于四十就學於其
庠序而隣里鄉黨得以衆察徐考其行實也盖古之養
士本於舒遲而今之取人患於急迫此施設不同之大
槩也臣請詳言方今之弊旣以文學取士又欲以德行
官人且速取之歟則真偽之情未辨是朝廷本欲以學
勸人修德行反以利誘人為矯偽此其不可一也若遲
取之歟待其衆察徐考而漸進則文辭之士先已中於
甲科而德行之人尚未登於内舍此其不可二也且今
入學之人皆四方之游士齎其一身而來烏合羣處非
如古人在家在學自少至長親戚朋友隣里鄉黨衆察
徐考其行實也不過取於同舍一時之毁譽而決於學
官數人之品藻爾然則同學之人蹈利爭進愛憎之論
必分朋黨昔東漢之俗尚名節而黨人之禍及天下其
始起於處士之横議而相訾也此其不可三也夫人之
材行若不因臨事而見則守常循理無異衆人茍欲異
衆則必為迂僻竒怪以取德行之名而髙談虚論以求
材識之譽前日慶厯之學其弊是也此其不可四也今
若外方專以文學貢士而京師獨以德行取人則實行
素履著於鄉曲而守道丘園之士皆反見遺此其不可
五也近者朝廷患四方之士寓京師者多而不知其士
行遂嚴其法使各歸於鄉里今又反使來聚於京師云
欲考其德行若不用四方之士止取京師之士則又示
人以不廣此其不可六也夫儒者所謂能通古今者在
知其意達其理而酌時之宜爾大抵古者教學之意緩
而不迫所以勸善興化養賢勵俗在於遲久而不求近
効急功也臣謂宜於今而可行者立為三舍可也復五
經博士可也特創新學雖不若即舊而修廢然未有甚
害創之亦可也教學之意在乎敦本而修其實事給以
糇糧多陳經籍選士之良者以通經有道之士為之師
而舉察其有過無行者黜去之則在學之人皆善士也
然後取以貢舉之法待其居官為吏已接於人事可以
考其賢善優劣而時取其尤出類者旌異之則士知修
身力行非為一時之利而可伸於終身則矯偽之行不
作而媮薄之風歸厚矣此所謂實事之可行於今者也
臣等伏見論學者四人其説各異而朝廷又下臣等俾
之詳定是欲盡衆人之見而採其長者爾故臣等致陳
其所有以助衆議之一非敢好為異論也伏望聖慈特
賜裁擇
　　諫買浙燈狀(蘇軾/)
熙寧四年正月日殿中丞直史館判官告院權開封府
推官蘇軾狀奏右臣嚮䝉召對便殿親奉德音以為凡
在館閣當為朕深思治亂指陳得失無有所隱者自是
以來臣每見同列未嘗不為道陛下此語非獨以稱頌
盛德亦欲朝廷之間如臣等輩皆知陛下不以疎賤間
廢其言共獻所聞以輔成太平之功業然竊謂空言率
人不如有實而人自勸欲知陛下能受其言之實莫如
以臣試之故臣願以身先天下試其小者上以補助聖
明之萬一下以為賢者卜其可否雖以此獲罪萬死無
悔臣伏見中使傳宣下府市司買浙燈四千餘盞有司
具實直以聞陛下又令減價收買見已盡數拘收禁止
私買以須上令臣始聞之驚愕不信咨嗟累日何者竊
謂陛下惜此舉動也臣雖至愚亦知陛下游心經術動
法堯舜窮天下之嗜慾不足以易其樂盡天下之玩好
不足以解其憂而豈以燈為悦者哉此不過以奉二宫
之歡而極天下之養耳然大孝在乎養志百姓不可户
曉皆謂陛下以耳目不急之玩而奪其口體必用之資
賣燈之民例非豪民舉債出息畜之彌年衣食之計望
此旬日陛下為民父母唯可添價貴買豈可減價賤酧
此事至小體則甚大凡陛下所以減價者非欲以與此
小民爭此豪末豈以其無用而厚費也如知其無用何
必更索惡其厚費則如勿買且内庭故事每遇放燈不
過令内東門雜物務臨時收買數目旣少又無拘收督
迫之嚴費用不多民亦無憾故臣願追還前命凡悉如
舊京城百姓不慣侵擾恩德已厚怨讟易生可不慎歟
可不畏歟近日小人妄造非語士人有展年科場之説
商賈有京城𣙜酒之議吏憂減俸兵憂減廪雖此數事
朝廷所決無而此紛紛亦有以見陛下勤恤之德未信
於下而有司聚歛之意或形于民方當責已自求以消
讒慝之口而臺官又勸陛下以嚴刑悍吏捕而戮之虧
損聖德莫大於此而又重以買燈之事使得因縁以為
口實臣實惜之方今百冗未除物力凋弊陛下縱出内
帑財物不用大司農錢而内帑所儲孰非民力與其平
時耗於不急之用曷若留貯以待乏絶之供故臣願陛
下將來放燈與凡游觀苑囿宴好賜予之類皆飭有司
務從儉約頃者詔㫖裁減皇族恩例此實陛下至明至
斷所以深計逺慮割愛為民然竊揆其間不能無少望
於陛下惟當痛自刻損以身先之使知人主且猶若此
而況於吾徒哉非惟省費亦且弭怨昔唐太宗遣使徃
涼州諷李大亮獻其名鷹大亮不可太宗深嘉之詔曰
有臣若此朕復何憂明皇遣使江南採鵁鶄汴州刺史
倪若水論之為反其使又令益州織半臂背子琵琶捍
撥鏤牙合子等蘇許公不奉詔李德裕在浙西詔造銀
盝子粧具二十事織綾二千疋德裕上疏極論亦為罷
之使陛下内之臺諫有如此數人者則買燈之事必須
力言外之有司有如此數人者則買燈之事必不奉詔
陛下聰明睿聖追迹堯舜而羣臣不以唐太宗明皇事
陛下竊嘗深咎之臣忝備府寮親見其事若又不言臣
罪大矣陛下若赦之不誅則臣又有非職之言大於此
者忍不為陛下盡之若不赦亦臣之分也
　　論髙麗進奉狀(蘇軾/)
元祐四年十一月三日龍圖閣學士朝奉郎知杭州蘇
軾狀奏臣伏見熙寧以來髙麗人屢入朝貢至元豐之
末十六七年間館待賜予之費不可勝數兩浙淮南京
東三路築城造船建立亭館調發農工侵漁商賈所在
騷然公私告病朝廷無絲毫之益而夷人獲不貲之利
使者所至圖畫山川購買書籍議者以為所得賜予大
半歸之契丹雖虚實不可明而契丹之彊足以禍福髙
麗若不隂相計構則髙麗豈敢公然入朝中國有識之
士以為深憂自二聖嗣位髙麗數年不至淮浙京東吏
民有息肩之喜唯福建一路多以海商為業其間凶險
之人猶敢交通引惹以希厚利臣稍聞其事方欲覺察
行遣今月三日准秀州差人押到泉州百姓徐戩擅於
海舶内載到髙麗僧統義天手下侍者僧壽介繼常潁
流院子金保裴善等五人及賫到本國禮賔省牒云奉
本國王㫖令壽介等賫義天祭文來祭奠杭州僧源闍
棃臣已指揮本州送承天寺安下選差職員二人兵級
十人常切照管不許出入接客及選有行止經論僧伴
話量行供給不令失所外已具事由畫一奏禀朝㫖去
訖又據髙麗僧壽介有狀稱臨發日奉國母指揮令賫
金塔二所祝延皇帝太皇太后聖壽臣竊觀其意盖為
二聖嗣位數年不敢輕來入貢頓失厚利欲復遣使又
未測聖意故以祭奠源闍棃為名因獻金塔欲以嘗試
朝廷測知所以待之之意輕重厚薄不然者豈有欲獻
金塔為壽而不遣使奉表止因祭奠亡僧遂致國母之
意盖疑中國不受故為此茍簡之禮以試朝廷若朝廷
待之稍重則貪心復啟朝貢紛然必為無窮之患待其
已至然後拒之則又傷恩恭惟聖明灼見情狀廟堂之
議固有以處之臣忝備侍從出使一路懷有所見不敢
不盡以備採擇
　　奏為法外刺配罪人待罪狀(蘇軾/)
元祐四年八月日龍圖閣學士朝奉郎知杭州蘇軾狀
奏右臣自入境以來訪聞兩浙諸郡近年民間例織輕
疎糊藥紬絹以備送納和買夏税官吏欲行揀擇而奸
猾人户及攬納人遞相扇和不納好絹致使官吏無由
揀擇期限旣迫不免受納嵗嵗如此習以成風故京師
官吏軍人但請兩浙衣賜皆不堪好上京綱運嵗有估
剥日以滋多去年估剥至九十餘貫元納專典枷鏁鞭
撻典賣竭産有不能償姑息之弊一至於此臣自到郡
欲漸革此弊即指揮受納官吏稍行揀擇至七月二十
七日有百姓二百餘人於受納場前大呌數聲官吏軍
民並皆辟易遂相率入州衙詣臣諠訴臣以理喻遣方
稍引去臣知此數百人必非齊同發意當有凶奸之人
為首料率宻行葺探當日據受納官仁和縣丞陳皓狀
申有人户顔巽男顔章顔益納和買絹五疋並是輕疎
糊藥丈尺短少以此揀退其逐人却將專典拑撮及與
攬納人等數百人對監官髙聲呌喊奔走前去臣即時
差人捉到顔章顔益二人枷送右司理院禁勘只至明
日人户一時送納好絹更無一人敢行喧閙續據右司
理院勘到顔章顔益招為本家有和買紬絹共三十七
疋章等為見遞年例只是將輕疎糊藥紬絹納官今年
本州為綱運估剝數多以此指揮要納好絹章等旣請
和買官錢毎疋一貫不合將低價收買昌化縣輕疎糊
藥短絹納官其顔章又不合與兄顔益商量若或揀退
即須拑撮專揀扇揺衆户呌喊投州嚇脅官吏令只依
遞年受納不堪紬絹尋將買到輕疎糊藥短絹五疋付
揀子家人翁誠納官尋被翁誠覆本官揀退章等旣見
衆户亦有似此輕疎短絹多被揀退尋拑撮翁誠呌屈
顔益在後用手推翁誠令顔章拑去投州即便走出三
門前呌屈二聲跳出欄干將兩手擡起喚衆户扇摇呌
喊稱一時投州去來衆户約二百餘人因此亦一時呌
喊相隨投州衙喧訴臣尋體訪得顔章顔益係第一等
豪户顔巽之子巽先充書手因受贓虚消税賦刺配本
州牢城尋即用倖計構胥吏醫人託患放停又為詐將
産業重疊當出官鹽刺配滁州牢城依前託患放停歸
鄉父子奸凶衆所畏惡下獄之日閭里稱快謹按顔益
顔章以匹夫之㣲令行於衆舉手一呼數百人從之欲
以衆多之勢脅制官吏必欲今後常納惡絹不容臣等
少革前弊情理巨蠧實難含忍本州旣已依法決訖臣
獨判云顔章顔益家傳凶狡氣盖鄉閭故能奮臂一呼
從者數百欲以揺動長吏脅制監官蠧害之深難從常
法已刺配本州牢城去訖仍以散行曉示郷村城郭人
户今後更不得織造輕疎糊藥紬絹以備納官庶幾明
年全革此弊伏望朝廷詳酌備録臣此狀下本路轉運
司遍行約束曉示所貴今後京師及本路官吏軍人皆
得堪好衣賜及元納專副不至破家陪填所有臣法外
刺配顔章顔益二人亦乞重行朝典謹録奏聞伏候勅
㫖
　　論河北京東盜賊狀(蘇軾/)
熙寧七年十一月日太常博士直史館權知宻州軍州
事蘇軾狀奏臣伏見河北京東比年以來蝗旱相仍盜
賊漸熾今又不雨自秋至冬方數千里麥不入土竊料
明年春夏之際寇攘為患甚於今日是以輒陳狂瞽庶
補萬一謹按山東自上世以來為腹心根本之地其與
中原離合常係社稷安危昔秦并天下首收三晉則其
餘强敵相繼滅亡漢髙祖殺陳餘走田横則項氏不支
光武亦自漁陽上谷發突騎席巻以并天下魏武帝破
殺袁氏父子收冀州然後四方莫敢敵宋武帝以英雄
絶人之資用武厯年而不能并中原者以不得河北也
隋文帝以庸夫穿窬之智竊位數年而一海内者以得
河北也故杜牧之論以為山東之地王者得之以為王
霸者得之以為霸猾賊得之以為亂天下自唐天寶以
後奸臣僭峙於山東更十一世竭天下之力終不能取
以至於亡近世賀德倫挈魏博降後唐而梁亡周髙祖
自鄴都入京師而漢亡由此觀之天下存亡之權在河
北無疑也陛下即位以來北方之民流移相屬天災譴
告亦甚於四方五六年間未有以塞大異者至於京東
雖號無事亦當常使其民安逸富强緩急足以灌輸河
北缾竭則罍恥脣亡則齒寒而近年以來公私匱乏民
不堪命今流離饑饉議者不過欲散賣常平之粟勸誘
蓄積之家盗賊縱横議者不過欲増開告賞之門申嚴
緝捕之法皆未見其益也常平之粟累經振發所存無
幾矣而饑寒之民所在皆是人得升合官費丘山蓄積
之家例皆困乏貧者未䝉其利富者先被其災昔季康
子患盜問於孔子對曰茍子之不欲雖賞之不竊乃知
上不盡利則民有以為生茍有以為生亦何苦而為盜
其間凶殘之黨樂禍不悛則須勅法以峻刑誅一以警
百今中民以下舉皆闕食冐法而為盜則死畏法而不
盜則饑饑寒之與棄市均是死亡而賖死之與忍饑禍
有遲速相率為盜正理之常雖日殺百人勢必不止茍
非陛下至明至聖至仁至慈較得喪之孰多權禍福之
孰重特於財利少有所捐衣食之門一開骨髓之恩皆
徧然後信賞必罰以威克恩不以僥倖廢刑不以災傷
撓法如此而人心不革盜賊不衰者未之有也謹條其
事畫一如左
　　一臣所領宻州自今嵗秋旱種麥不得直至十月
　　　十三日方得數寸雨雪而地冷難種雖種不生
　　　比常年十分中只種得二三竊聞河北京東例
　　　皆如此尋常檢放災傷依條須是檢行根苖以
　　　定所放分數今來二麥元不曽種即無根苗可檢
　　　官吏守法無縁直放若夏税一例不放則人户
　　　必至逃移尋常逃移猶有逐熟去處今數千里
　　　無麥去將安徃但恐良民舉為盜矣且天上無
　　　雨地下無麥有眼者共見有耳者共聞決非欺
　　　罔朝廷豈可坐觀不放欲乞河北京東逐路選
　　　差臣僚一員體量放税更不檢視若未欲如此
　　　施行即乞將夏税斛㪷取今日以前五年酌中
　　　一年實直令三等已上人户取便納見錢或正
　　　色其四等以下且行倚閣縁今來麥田空閒若
　　　春雨調勻却可以廣種秋稼候至秋熟並將秋
　　　色折納夏税若是已種苖麥委有災傷仍與依
　　　條檢放其闕麥去處官吏諸軍請受且支白米
　　　或支見錢所貴小民不致大段失所
　　一河北京東自來官不𣙜鹽小民仰以為生近日
　　　臣僚上章輒欲禁𣙜賴朝廷體察不行其言兩
　　　路吏民無不相慶然臣勘㑹近年鹽税日増元
　　　本兩路祖額三十三萬二千餘貫至熙寧六年
　　　増至四十九萬九千餘貫七年亦至四十三萬
　　　五千餘貫顯見刑法日峻告捕日繁是致小民
　　　愈難興販朝廷本為此兩路根本之地而煑海
　　　之利天以養活小民是以不忍盡取其利濟惠
　　　鰥寡隂銷盜賊舊時孤貧無業惟務販鹽所以
　　　五六年前盜賊稀少是時告捕之賞未嘗破省
　　　錢惟是犯人催納役人量出今鹽課浩大告訐
　　　如麻貧民販鹽不過一兩貫錢本偷税則賞重
　　　納税則利輕欲為農夫又值凶嵗若不為盜惟
　　　有忍饑所以五六年來課利日増盜賊日衆臣
　　　勘㑹宻州鹽税去年一年比祖額増二萬貫却
　　　支捉賊賞錢一萬一千餘貫其餘未獲賊人尚
　　　多以此較之利害得失斷可見矣欲乞特勅兩
　　　路應販鹽小客截自三百斤以下並與權免收
　　　税乃官給印本空頭關子與竈户及長引大客
　　　令上厯破使逐旋書填月日姓名斤兩與小客
　　　限十日更不行用如敢借名為人影帶分減鹽
　　　貨許諸人陳告重立賞罰候將來秋熟日仍舊
　　　并元降勅牓明言出自聖意令所在雕印散牓
　　　鄉村人非木石寧不感動一飲一食皆誦聖恩
　　　以至舊來貧賤之民近日饑寒之黨不待驅率
　　　一歸於鹽奔走爭先何暇為盜人情不逺必不
　　　肯捨安穩衣食之門而趨冐法危亡之地也議
　　　者必謂今用度不足若行此法則鹽税大虧必
　　　致闕事臣以為不然凡小客本少力㣲不過行
　　　得三兩程若三兩程外須藉大商興販決非三
　　　百斤以下小客所能行運無縁大段走失且平
　　　時大商所苦以鹽遲而無人買小民之病以僻
　　　逺而難得鹽今小商不出税錢則所在爭來分
　　　買大商旣不積滯則輪流販賣收税必多而鄉
　　　村僻逺無不食鹽所賣亦廣損益相補必無大
　　　虧之理縱使虧失不過却只得祖額元錢當時
　　　官司有何闕用茍朝廷捐十萬貫錢買此兩路
　　　之人不為盜賊所獲多矣今使朝廷為此兩路
　　　饑饉特出一二十萬貫見錢散與人户人得一
　　　貫只及二十萬人而一貫見錢亦未能濟其性
　　　命若特放三百斤以下鹽税半年則兩路之民
　　　人人受賜貧民有衣食之路富民無盜賊之憂
　　　其利豈可勝言哉若使小民無以為生舉為盜
　　　賊則朝廷之憂恐非十萬貫錢所能了辦又況
　　　所支捉賊賞錢未必少於所失鹽課臣所謂較
　　　得喪之孰多權禍福之孰重者為此也
　　一勘㑹諸處盜賊大半是按問減等災傷免死之
　　　人走還舊處挾恨報讐為害最甚盜賊自知不
　　　死旣輕犯法而人户亦憂其復來不敢告捕是
　　　致盜賊公行切詳按問自言皆是詞窮理屈勢
　　　必不免本無改過自新之意有何可愍獨使從
　　　輕同黨之中獨不免死其災傷勅雖不下與行
　　　下同而盜賊小民無不知者但不傷變主免死
　　　無疑且不傷變主情理未必輕於偶傷變主之
　　　人或多聚徒衆或廣置兵仗或摽異服飾或質
　　　劫變主或驅掠平人或賂遺貧民令作耳目或
　　　書寫道店恐動官私如此之類雖偶不傷人情
　　　理至重非止闕食之人茍營餱糧而已欲乞令
　　　後盜賊贓證未明但已經考掠方始承認者並
　　　不為按問減等其災傷地方委自長吏相度情
　　　理輕重内情理重者依法施行所貴凶民稍有
　　　畏忌而良民敢於捕告臣所謂衣食之門一開
　　　骨髓之恩皆徧然後信賞必罰以威克恩不以
　　　僥倖廢刑不以災傷撓法者為此也
右謹具如前自古立法制刑皆以盜賊為急盜竊不已
必為强劫强劫不已必至戰攻或為豪傑之資而致勝
廣之漸而況京東之貧富係河北之休戚河北之治亂
係天下之安危識者共知非臣私説願陛下深察此事
至重所捐小利至輕斷自聖心決行此策臣聞天聖中
蔡齊知宻州是時東方饑饉齊乞放行鹽禁先帝從之
一方之人不覺饑旱臣愚且賤雖不敢望於蔡齊而陛
下聖明度越堯舜豈不能行此小事有愧先朝所以越
職獻言不敢自外伏望聖慈察其區區之意赦其狂僭
之誅臣無任悚慄待罪之至
　　代李琮論京東盜賊狀(蘇軾/)
右臣伏見自來河北京東常苦盜賊而京東尤甚不獨
穿窬胠篋椎埋發塜之奸至有飛揚跋扈割據僭擬之
志近者李逢徒黨青徐妖賊皆在京東凶愚之民殆已
成俗自昔大盜之發必有釁端今朝廷清明四方無虞
而此等常有不軌之意者殆土地風氣習俗使然不可
不察也漢髙帝沛人項羽宿遷人劉裕彭城人黄巢宛
朐人朱全忠碭山人其餘厯代豪傑出於京東者不可
勝數故凶愚之人常以此藉口而其材力心膽實亦過
人加以近年改更貢舉條制掃除腐爛專取學術其秀
民善士旣以改業而其朴魯强捍難化之流抱其無用
之書各懷不逞之意朝廷雖勅有司别立字號以收三
路舉人而此等自以世傳朴學無由復踐場屋老死田
里不入彀中私出怨言幸災伺隙臣每慮及此即為寒
心揚雄自言御得其道則天下狙詐咸作使御失其道
則天下狙詐咸作敵而班固亦論劇孟郭解之流皆有
絶異之姿而惜其不入於道德茍放縱於末流是知人
之善惡本無常性若御得其道則向之奸猾盡是忠良
故許子將謂曹操曰子治朝之能臣亂世之奸雄使韓
彭不遇漢髙亦與盜賊何異臣竊嘗為朝廷計以謂窮
其黨而去之不如因其材而用之何者其黨不可勝去
而其材自有可用昔漢武嘗遣繡衣直指督捕盗賊所
在以軍興從事斬二千石以下可謂急矣而盗賊不為
少衰者其黨固不可盡也若朝廷因其材而用之則盗
賊自消而豪傑之士可得而使請以唐事明之自天寶
以後河北諸鎮相繼僭亂雖憲宗英武亦不能平觀其
主帥皆卒伍庸材而能於六七十年間與朝廷相抗者
徒以好亂樂禍之人背公死黨之士相與出力而輔之
也至穆宗之初劉總入朝而河北始平總知河北之亂
權在此軰於是盡籍軍中宿將名豪如朱克融之流薦
於朝冀厚與爵位使北方之人羡慕向進革其亂心而
宰相崔植杜元穎皆庸人無逺慮以為河北旣平天下
無事克融輩久留京師終不録用饑寒無告怨忿思亂
㑹張洪靖赴鎮遂遣還幽州而克融等作亂復失河朔
今陛下鑑唐室旣徃之咎當收京東河北豪傑之心臣
伏見近日沂州百姓程棐告獲妖賊郭進等竊聞棐之
弟岳乃是李逄之黨配在桂州豪俠武健又過於棐京
東州郡如棐岳者不可勝數此等棄而不用即作賊收
而用之即捉賊其理甚明臣願陛下精選青鄆兩帥京
東東西職司及徐沂兖單濰宻淄齊曹濮知州諭以此
意使隂求部内豪猾之士或有武力或多權謀或通知
術數而曉兵或家富於財而好施如此之類皆召而勸
奬使以告捕自效籍其姓名以聞於朝所獲盜賊量輕
重酧賞若獲真盜大奸隨即録用若只是尋常劫賊即
累其人數酧以一官使此輩歆艶其利以為進身之資
但能㧞擢數人則一路自然競勸貢舉之外别設此科
則向之遺材皆為我用縱有奸雄嘯聚亦自無徒但毎
州搜羅得一二十人即耳目徧地盗賊無容足之處矣
厯觀自古竒偉之士如周處戴淵之流皆出於羣盗改
惡修善不害為賢而况以捉賊出身有何不可若朝廷
隨材試用異日拓邉境立功名未必不由此塗出也非
陛下神聖英武不能決行此策臣雖非職事而受恩至
深有所見聞不敢瘖然
　　論修河第一狀(歐陽修/)
右臣竊見朝廷近因臣寮建議欲塞商胡開横壠回大
河於故道已下三司候今秋興役見令京東計度物料
次臣伏以國家興大役動大衆必先順天時量人力謀
於其始而審然後必行計其所利者多乃能無悔伏見
比年以來興役勤衆勞民費財不精謀慮於厥初輕信
利害之偏説舉事之始旣已倉惶羣議一摇尋復悔罷
臣不敢逺引它事上煩聖聰只如徃年河決商胡是時
執政之臣不慎計慮遽謀修塞科配一千八百萬稍芟
搔動六路一百有餘州官吏催驅急若星火民庶愁苦
盈於道塗或物已輸官或人方在路未及興役遽已罷
修虚費民財為國歛怨舉事輕脱為害若斯雖旣徃之
失難追而可鑒之蹤未逺今者又聞復有修河之役聚
三十萬人之衆開一千餘里之長河計其所用物力數
倍徃年當此天災嵗旱之時民困國貧之際不量人力
不順天時臣知其有大不可者五盖自去秋以及今春
半天下苦旱而京東尤甚河北次之國家常務安靜振
䘏之猶恐饑民起而為盗何况於此兩路聚大衆興大
役此其必不可者一也河北自恩州用兵之後繼以凶
年人户流亡十失八九數年以來人稍歸復然死亡之
餘所存無幾瘡痍未歛物力未完今又遭此旱嵗京東
自去冬無雨雪麥不生苖已及暮春粟未布種不惟目
下乏食兼亦向去無望而欲於此兩路興三十萬人之
役若别路差夫則逺處難為赴役就河便近則此兩路
力所不任此其必不可者二也臣伏見徃年河決滑州
曽議修塞當時公私事力未如今日貧虚然猶收聚物
料誘率民財數年之間方能興役況今國用方乏民力
方疲且合商胡塞大決之洪流此自是一大役也鑿横
壠開久廢之故道此又一大役也自横壠至海一千餘
里埽岸久已廢壞頓須修緝此又一大役也徃年公私
有力之時興一大役尚須數年今併三大役倉卒興為
於災旱貧虚之際此其必不可者三也就令商胡可塞
故道可囘猶宜重察天時人力之難為何況商胡未必
可塞故道未必可囘者哉臣聞鯀障洪水九年無功禹
得洪範五行之書知水趨下之性乃因水之流疏決就
下而水患乃息然則以大禹之神功不能障塞其流但
能因而疏決爾今欲逆水之性障而塞之奪洪河之正
流幹以人力而囘注此大禹之所不能此其必不可者
四也横隴湮塞已二十年商胡決流又亦數嵗故道已
塞而難鑿安流已久而難囘昨聞朝廷曽遣故樞宻直
學士張奎計度功料極大近者再行檢計減得功料全
少功料少則所開淺狹淺狹則水勢難囘此其必不可
者五也臣伏見國家累嵗災譴甚多其於京東變異尤
大地貴安靜動而有聲巨嵎山摧海水揺蕩如此不止
僅乎十年天地警戒必不虚發臣謂變異所起之方尤
宜加意防懼今乃欲於凶旱之年聚三十萬之大衆於
變異最大之方臣恐地動山揺災禍自此而始方今京
東赤地千里饑饉之民正苦天災又聞河役將動徃徃
伐桑拆屋無復生計流亡盜賊之患不可不虞欲望聖
慈特降德音速罷其事當此凶嵗務安人心徐詔有司
審詳利害縱令河道可復乞候豐年餘力漸次興為臣
實庸愚本無逺見得於外論不敢不言
　　論修河第二狀(歐陽修/)
臣伏見學士院集兩省臺諫官議修河事未有一定之
論盖由賈昌朝欲復故道李仲昌請開六塔互執一説
莫知孰是以臣愚見皆謂不然言故道者未詳利害之
原述六塔者近乎欺罔之謬何以言之今謂故道可復
者但見河北水患而欲還之京東然不思天禧以來河
水屢決之因所以未知故道有不可復之勢此臣故謂
未詳利害之原也若言六塔之利者則不攻而自破矣
且開六塔旣云減得大河水勢然今恩冀之患何縁尚
告危急此則減水之利虚妄可知開六塔者又云可以
全囘大河使復横壠故道見今六塔只是分減之水下
流無歸已為濵德博之患若全囘大河以入六塔則其
害如何此臣故謂近乎欺罔之謬也臣聞河本泥沙無
不淤之理淤澱之勢常先下流下流淤髙水行不快乃
自上流低下處決此其常勢也然避髙就下水之本性
故河流已棄之道自是難復臣不敢逺引書史廣述河
源只以今所欲復之故道言天禧以來屢决之因初天
禧中河出京東水行於今所謂故道者水旣淤澁乃於
滑州天臺潰決尋而修塞水復故道未幾又於滑州南
鐡狗廟决其後數年又議修塞水令復故道已而又於
王楚潰決所決差小與故道分流然而故道之水終以
壅淤故又於横壠大决是則决河非不能力塞故道非
不能力復不久終必决於上流者由故道淤髙水不能
行故也及横壠旣決水流就下所以十餘年間河未為
患至慶厯三四年横壠之水又自下流先淤是時臣為
河北轉運使海口已淤一百四十餘里其後遊金赤三
河相次又淤下流旣梗乃又於上流商胡口决然則京
東横壠兩河故道皆是下流淤塞河水已棄之髙地京
東故道屢復屢决理不可復其驗甚明則六塔所開故
道之不可復不待言而易知臣聞議者計度京東故道
功料止云銅城已上地髙不知大抵東去皆髙而銅城
已上乃特髙耳其東北銅城已上則似低比商胡已上
則實髙也若云銅城已東地勢斗下則當日水流宜决
銅城已上何縁而頓淤横壠之口亦何縁而大决也然
則兩河故道旣皆不可為則河北水患何爲而可去臣
聞智者之於事有不能必則較其利害之輕重擇其害
少者而為之猶勝害多而利少何况有害而無利此三
者可較而擇也臣見徃年商胡初決之時議欲修塞計
用一千八百萬稍芟科配六路一百有餘州軍今欲塞
者乃徃年之商胡必須用徃年之物數至於開鑿故道
張奎元計功料極大後來李㕘等減得全少猶用三十
萬人然欲以五十步之狹容大河之水此可笑也又欲
増一夫所開三尺之方倍為六尺且濶厚三尺而長六
尺已是一倍之功在於人力已為勞苦若云六尺之方
以開方法算之乃八倍之功此豈人力之所勝是則前
功浩大而難興後功雖小而不實大抵塞商胡開故道
凡二大役皆困國而勞人所舉如此而欲開難復屢决
已驗之故道使其虚費而商胡不可塞故道不可復此
所謂有害而無利者也就使幸而暫塞暫復以紓目前
之患而終於上流必决如龍門横壠之比重以困國勞
人此所謂利少而害多也若六塔者於大河有減水之
名而無減水之實今下流所散為患已多若全回大河
以注之則濱德博河北所仰之州不勝其患而又故道
淤澁上流必有他决之虞此直有害而無利耳是智者
之不為也今若因水所在増治堤防疏其下流浚以入
海則可無决溢散漫之虞今河所厯數州之地誠為患
矣堤防嵗用之夫誠為勞矣與其虚費天下之財虚舉
大衆之役而不能成功終不免為數州之患勞嵗用之
夫則此所謂害少者乃智者之所擇也大抵今河之勢
負三决之虞復故道上流必决開六塔上流亦决今河
下流若不浚使入海則上流亦决臣請選知水利之臣
就其下流求其入海之路而浚之不然下流梗澁則終
虞上决為患無涯臣非知水者但以今事目可驗者而
較之耳言狂計愚不足以備聖君博訪之求此大事也
伏乞下臣之議廣謀於衆而裁擇之
　　論修河第三狀(歐陽修/)
右臣伏見朝廷定議開修六塔河口回水入横壠故道
此大事也中外之臣皆知不便而未有肯為國家極言
其利害者何哉盖其説有三一曰畏大臣二曰畏小人
三曰無竒策今執政之臣用心於河事亦勞矣初欲試
十萬人之役以開故道旣又捨故道而修六塔未及興
役遽又罷之已而終為言利者所勝今又復修然則其
勢難於復止也夫以執政大臣鋭意主其事而又有不
可復止之勢固非一人口舌可回此所以雖知不便而
罕肯言也李仲昌小人利口偽言衆所共惡今執政之
臣旣用其議必主其人且自古未有無患之河今河浸
恩冀目下之患雖小然其患已形回入六塔將來之害
必大而其害未至夫以利口小人為大臣所主欲與之
爭未形之害勢必難奪就使能奪其議則言者猶須獨
任恩冀為患之責使仲昌得以為辭大臣得以歸罪此
所以雖知不便而罕敢言也今執政之臣用心太過不
思自古無不患之河直欲使河不為患若得河不為患
雖竭人力猶當為之况聞仲昌利口詭辯謂費物少而
用功不多不得不信為竒策於是决意用之今言者謂
故道旣不可復六塔又不可修詰其如何則又無竒策
以取勝此所以雖知不便而罕肯言也衆人所不敢言
而臣今獨敢言者臣謂大臣非有私仲昌之心也直欲
興利除害爾若果知其為患愈大則豈有不回者哉至
於顧小人之後患則非臣之所慮也且事欲知利害權
重輕有不得已則擇其害少而患輕者為之此非明智
之士不能也况治水本無竒策相地勢謹隄防順水性
之所趨爾雖大禹不過此也夫所謂竒策者不大利則
大害若循常之計雖無大利亦不至大害此明智之士
善擇利者之所為也今言修六塔者竒策也然終不可
成而為害愈大言順水治隄者常談也然無大利亦無
大害不知為國計者欲何所擇哉若謂利害不可必但
聚大衆興大役勞民困國以試竒策而僥倖於有成者
臣謂雖執政之臣亦未必肯為也臣前已具言河利害
甚詳而未䝉採聽今復畧陳其大要惟陛下詔計議之
臣擇之臣謂河水未始不為患今順已决之流治隄防
於恩冀者其患一而遲塞商胡復故道者其患二而速
開六塔以回今河者其患三而為害無涯自河决横壠
以來大名金堤埽嵗嵗増治及商胡再决而金堤益大
加功獨恩冀之間自商胡决後議者貪建塞河之策未
嘗留意於堤防是以今河水勢浸溢今若專意併力於
恩冀之間謹治堤防則河患可禦不至大害所謂其患
一者十數年間今河下流淤塞則上流必有决處此一
患而遲者也今欲塞商胡口使水歸故道治堤修埽功
料浩大勞人費物困弊公私此患一也幸而商胡可塞
故道復歸髙淤難行不過一二年間上流必決此二患
而速者也今六塔河口雖云已有上下約然全塞大河
正流為功不小又開六塔河道治二千餘里堤防移一
縣兩鎮計其功費又大於塞商胡數倍其為困弊公私
不可勝計此一患也幸而可塞水入六塔而東横流散
溢濱徳博與齊州之界咸被其害此五州者素號富饒
河北一路財用所仰今引水注之不惟五州之民破壞
田産河北一路坐見貧虚此二患也三五年間五州凋
弊河流注溢久又淤髙流行梗澁則上流必决此三患
也所謂為害而無涯者也今為國誤計者本欲除一患
而反就三患此臣所不諭也至如六塔不能容大河横
壠故道本以髙淤難行而商胡决今復驅而注之必横
流而散溢自澶至海二千餘里堤埽不可卒修修之雖
成又不能捍水如此等事甚多士無愚智皆所共知不
待臣言而後悉也臣前未奉使契丹時已嘗具言故道
六塔皆不可為惟治堤順水為得計及奉使徃來河北
詢於知水者其説皆然雖恩冀之人今被水患者亦知
六塔不便皆願且治恩冀堤防為是下情如此誰為上
通臣旣知其詳豈敢自黙伏乞聖慈特諭宰臣使更審
利害速罷六塔之役差替李仲昌等不用選一二精幹
之臣與河北轉運使副及恩冀州官吏相度堤防併力
修治則今河之水必不至為大患且河水天災非人力
可囘惟當順導防捍之而已不必求竒䇿立難必之功
以為小人僥冀恩賞之資也况功必不成後悔無及者
乎臣言狂計愚惟陛下裁擇
　　乞開杭州西湖狀(蘇軾/)
元祐五年四月二十九日龍圖閣學士左朝奉郎知杭
州蘇軾狀奏右臣聞天下所在陂湖河渠之利廢興成
毁皆若有數惟聖人在上則興利除害易成而難廢昔
西漢之末翟方進為丞相始決壞汝南鴻隙陂父老怨
之歌曰壞陂誰翟子威飯我豆羮芋魁反乎覆陂當復
誰言者兩黄鵠盖民心之所欲而托之天以為有神下
告我也孫皓時吳郡上言臨平久廢復開事關興運雖
天道難知而民心所欲天必從之杭州之有西湖如人
之有眉目盖不可廢也唐長慶中白居易為刺史方是
時湖漑田千餘頃及錢氏有國置撩湖兵士千人日夜
開浚自國初以來稍廢不治水涸草生漸成葑田熙寧
中臣通判本州則湖之葑合盖十二三耳至今纔十六
七年之間遂堙塞其半父老皆言十年以來水淺葑横
如雲翳空倐忽便滿更二十年無西湖矣使杭州而無
西湖如人去其眉目豈復為人乎臣愚無知竊謂西湖
有不可廢者五天禧中故相王欽若始奏曰西湖為放
生池禁捕魚鳥為人主祈福自是以來每嵗四月八日
郡人數萬㑹于湖上所活羽毛鱗介以百萬數皆西北
向稽首仰祝千萬嵗壽若一旦堙塞使蛟龍魚鼈同為
涸轍之鮒臣子坐觀亦何心哉此西湖之不可廢者一
也杭之為州本江海故地水泉鹹苦居民零落自唐李
泌始引湖水作六井然後民足於水井邑日富百萬生
聚待此而後食今湖狹水淺六井漸壞若二十年之後
盡為葑田則舉城之人復飲鹹苦其勢必自耗散此西
湖之不可廢者二也白居易作西湖石函記云放水漑
田每減一寸可漑十五頃毎一伏時可漑五十頃若蓄
洩及時則瀕河千頃可無凶嵗今雖不及千頃而下湖
數十里間茭菱穀米所獲不貲此西湖之不可廢者三
也西湖深濶則運河可以取足於湖水若湖水不足則
必取足於江潮潮之所過泥沙渾濁一石五斗不出三
嵗輒調兵夫十餘萬工開浚而河行市井中盖十餘里
吏卒搔擾泥水狼籍為居民莫大之患此西湖之不可
廢者四也天下酒税之盛未有如杭者也嵗課二十餘
萬緡而水泉之用仰給於湖若湖漸淺狹水不應溝則
當勞人逺取山泉水不下二十萬工此西湖之不可廢
者五也臣以侍從出膺寵寄目覩西湖有必廢之漸有
五不可廢之憂豈得茍安嵗月不任其責輒已差官打
量湖上葑田計二十五萬餘丈度用夫二十餘萬工近
者伏䝉皇帝陛下太皇太后陛下以本路饑饉特寛轉
運司上供額斛五十餘萬石出糶常平米亦數十萬石
約勅諸路不取五穀力勝税錢東南之民所活不可勝
計今又特賜本路度牒三百而杭獨得百道臣謹以聖
意増價召人中米減價出賣以濟饑民而増減耗折之
餘尚得錢米約共一萬餘貫石臣輒以此錢米募民開
湖度可得十萬工自今月二十八日興工農民父老縱
觀太息以謂二聖旣捐利與民活此一方而又以其餘
棄興久廢無窮之利使數千人得食其力以度此凶嵗
盖有泣下者臣伏見民情如此而錢米有限所募未廣
葑合之地尚存大半若來者不嗣則前功復棄深可痛
惜若更得度牒百道則一舉募民除去淨盡不復遺患
矣伏望皇帝陛下太皇太后陛下少賜詳覽察臣所論
西湖五不可廢之狀利害較然特出聖斷别賜臣度牒
五十道仍勅轉運提刑司於前來所賜諸州度牒二百
道内契勘賑濟支用不盡者更撥五十道價錢與臣通
成一百道使臣得盡力畢志半年之間目見西湖復唐
之舊環三十里際山為岸則農民父老與羽毛鱗介同
詠聖澤無有窮已臣不勝大願
　　乞相度開石門河狀(蘇軾/)
元祐六年三月日龍圖閣學士左朝奉郎知杭州蘇軾
狀奏右臣謹按史記秦始皇三十六年東游至錢塘臨
浙江水波惡乃西去二十里從狹中渡始皇帝以天下
之力狥其意意之所欲出赭山橋海無難而獨畏浙江
水波惡不敢徑渡以此知錢塘江天下之嶮無出其右
者臣昔通守此郡今又忝郡寄二十年間親見覆溺無
數自温台明波徃來者皆由西興徑渡不涉浮山之嶮
時有覆舟然尚希少自衢睦處婺宣歙饒信及福建路
八州徃來者皆出入龍山沿泝此江江水灘淺必乗潮
而行潮自海門東來勢若雷霆而浮山峙於江中與魚
浦諸山相望犬牙錯入以亂潮水洄洑激射其怒自倍
沙磧轉移狀如鬼神徃徃於淵潭中湧出陵阜十數里
旦夕之間又復失去雖舟師没人不能前知其深淺以
故公私坐視覆溺無如之何老弱呌號求救於湍沙之
間聲未及終已為潮水巻去行路為之流涕而已縱有
勇悍敢徃之人又多是盗賊利其財物或因而擠之能
自全者百無一二性命之外公私亡失不知一嵗凡幾
千萬而衢睦等州人衆地狹所産五穀不足於食嵗常
漕蘇秀米至桐廬散入諸郡錢塘億萬生齒待上江薪
炭而活以浮山之嶮覆溺留礙之故此數州薪米常貴
又衢婺睦歙等州及杭之富陽新城二邑公私所食鹽
取足於杭秀諸場以浮山之嶮覆溺留礙之故官給脚
錢甚厚其所亡失與依託風水以侵盜者不可勝數此
最其大者其餘公私利害未可以一二遽數臣伏見宣
德郎前權知信州軍州事侯臨因葬所生母於杭州之
南蕩徃來江濱相視地形訪聞父老參之舟人反復講
求具得其實建議自浙江上流地名石門並山而東或
因斥鹵棄地鑿為運河引浙江及谿谷諸水凡二十二
里有竒以達于江又並江為岸度潮水所向則用石所
不向則用竹大凡八里有竒以達于龍山之大慈浦自
大慈浦北折抵小嶺下鑿嶺六十五丈以達于嶺東之
古河因古河稍加浚治東南行四里有竒以達于今龍
山之運河以避浮山之嶮度用錢十五萬貫用捍江兵
及諸郡廂軍三千人二年而成臣與前轉運使葉温叟
轉運判官張璹躬徃按視皆如臨言凡福建兩浙士民
聞臣與臨欲奏開此河萬口同聲以為莫大無窮之利
臣縱欲不言已為衆論所迫勢不得黙已臣聞之父老
章獻皇后臨朝日以江水有皇天蕩之嶮内出錢數十
萬貫築長蘆起僧舍以拯溺者又見先帝以長淮之嶮
賜錢十萬貫米十萬石人夫九萬二千人以開龜山河
今浮山之嶮非特長蘆龜山之比而二聖仁慈視民如
傷必將捐十五萬緡以平此積嶮也謹昧死上臨所陳
開石門河利害事狀一本及臣所差觀察推官董華用
臨之説約度功料及合用錢物料狀一本并地圖一面
伏乞降付三省看詳或召臨赴省面加質問仍乞下本
路監司或更特差官同共相視若臣與臨言不妄乞自
朝廷擘畫支賜錢物施行臣觀古今之事非知之難言
之亦易難在成之而已臨之才幹衆所共知臣謂此河
非臨不成伏望聖慈特賜訪問左右近臣必有知臨者
乞專差臨監督此役不惟救活無窮之性命完惜不貲
之財物又使數州薪米流通田野市井詠歌聖澤子孫
不忘臣不勝大願
　　　貼黄今建此議不知者必有二難其一不過謂
　　　浙江浮山之嶮經厯古今賢哲多矣若可平治
　　　必不至今日知此乃巷議臆度不足取信只如
　　　龜山新河易長淮為安流近日呂梁之嶮竊聞
　　　亦已平治豈可謂古人偶未經意便謂今人不
　　　可復作其一不過謂並江作岸為潮水所衝齧
　　　必不能經久今浙江石岸亦有成規自古本用
　　　木岸轉運使張夏始易以石自龍山以東江水
　　　溢深石岸立於漲沙之上又潮頭為西陵石磯
　　　所射正戰於岸下而四五十年隱然不動雖時
　　　有缺壞隨即修完人不告勞官無所費今自大
　　　慈浦以西江水皆露出石脚而潮頭自龍山轉
　　　向西南則岸之易成而難壞非張夏所建東堤
　　　之比也
　　申三省起請開湖六條狀(蘇軾/)
元祐五年五月初五日龍圖閣學士左朝奉郎知杭州
蘇軾狀申軾於熙寧中通判杭州訪問民間疾苦父老
皆云苦運河淤塞逺則五年近則三年率常一開浚不
獨勞役兵民而運河自州前至北郭穿闤闠中盖十四
五里每將興工市肆汹動公私騷然自胥吏壕栅兵級
等皆能恐喝人户或方當於某處置土某處過泥水則
居者皆有失業之憂旣得重賂又轉而之它及土役旣
畢則房廊邸店作踐狼籍園圃隙地例成丘阜積雨蕩
濯復入河中居民患厭未易悉數若三五年失開則公
私壅滯以尺寸水行數百斛舟人牛力盡跬步千里雖
監司使命有數日不能出郭者其餘艱阻固不待言問
其所以頻開屢塞之由皆云龍山浙江兩門日納潮水
沙泥渾濁一汛一淤積日稍久便及四五尺其勢當然
不足怪也軾又問言潮水淤塞非獨近嵗若自唐以來
如此則城中皆為丘阜無復平田今驗所在堆叠泥沙
不過三五十年所積耳其故何也父老皆言錢氏有國
時郡城之東有小堰門旣云小堰則容有大者昔人以
大小二堰隔截江水不放入城則城中諸河專用西湖
水水旣清激無由淤塞而餘杭門外地名半道洪者亦
有堰名為清河意亦愛惜湖水不令走下自天禧中故
相王欽若知杭州始壞此堰以快目下舟楫徃來今七
十餘年矣以意度之必自此後湖水不足於用而取足
於江潮又况今者西湖日就堙塞昔之水面半為葑田
霖潦之際無所瀦畜流溢害田而旱亁之月湖自減涸
不能復及運河謹按唐長慶中刺史白居易浚治西湖
作石函記其畧曰自錢塘至鹽官界應漑夾河田者皆
放湖入河自河入田每減一寸可漑十五頃毎一伏時
可漑五十頃若堤防如法蓄泄及時則瀕湖千頃無凶
年矣由此觀之西湖之水尚能自運河入田以漑千頃
則運河足用可知也軾於是時雖知此利害而講求其
方未得要便今者䝉恩出典此州自去年七月到任首
見運河亁淺使客出入艱苦萬狀穀米薪蒭亦縁此暴
貴尋剗刷捍江兵士及諸色廂軍得千餘人自十月興
工至今年四月終開浚茆山鹽橋二河各十餘里皆有
水八尺以上見今公私舟船通利父老皆言自三十年
已來開河未有若此深快者也然潮水日至淤填如舊
則三五年間前功復棄軾方講問其策而臨濮縣主簿
監在城商税蘇堅建議曰江潮灌注城中諸河嵗月已
久若遽用錢氏故事以堰門却之令自城外轉過不惟
事體稍大而湖面葑合積水不多雖引入城未可全恃
宜㕘酌古今且用中策今城中運河有二其一曰茆山
河南抵龍山浙江閘口而北出天宗門其一曰鹽橋河
南至州前碧波亭下東合茆山河而北出餘杭門餘杭
天宗二門東西相望不及三百步二河合於門外以北
抵長河堰下今宜於鈐轄司前創置一閘每遇潮上則
暫閉此閘令龍山浙江潮水徑從茅山河出天宗門候
一兩時辰潮平水清然後開閘則鹽橋一河過闤闠中
者永無潮水淤塞開淘搔擾之患而茅山河縱復淤填
乃在人户稀少村落相半之中雖不免開淘而泥土有
可堆積不為人患潮水自茅山河行十餘里至梅家橋
下始與鹽橋河相通潮已行逺泥沙澄墜雖入鹽橋河
亦不淤填茅山河旣日受潮水無縁涸竭而鹽橋河底
低茆山河底四尺則鹽橋河亦無涸竭之理然猶當過
慮以備乏水今西湖水貫城以入于清湖河者大小凡
五道皆自清湖河而下以北出餘杭門不復與城中運
河相灌輸此最可惜宜於湧金門内小河中置一小堰
使暗門湧金門二道所引湖水皆入法慧寺東溝中南
行九十一丈則鑿為新溝二十六丈以東達于承天寺
東之溝又南行九十丈復鑿為新溝一百有七丈以東
入于猫兒橋河口自猫兒橋河口入新水門以入于鹽
橋河則咫尺之近矣此河下流則江潮清水之所入上
流則西湖活水之所注永無乏絶之憂矣而湖水所過
皆闤闠曲折之間頗作石櫃貯水使民得汲用澣濯且
以備火災其利甚博此所謂參酌古今而用中策也軾
尋以堅之言使通直郎知仁和縣事黄僎相度可否及
率僚吏躬親驗視一一皆如堅言可成無疑也謹以四
月二十日興工開導及作堰閘且以餘力修完六井皆
不過數月可以成就而本州父老農民覩此利便相率
詣軾陳狀凡一百一十五人皆言西湖之利上自運河
下及民田億萬生聚飲食所資非止為游觀之美而近
年以來堙塞幾半水面日減茭葑日滋更二十年無西
湖矣勸軾因此盡力開之軾旣深愧其言而患兵工寡
少費用之資無所從出父老皆言竊聞朝廷近賜度牒
一百道每道一百七十貫為錢一萬七千貫本州旣髙
估米價召人入中減價出糶以濟饑民消折之餘尚有
錢米約共一萬貫石若支用此亦足以集事矣適㑹錢
塘縣尉許敦仁建言西湖可開狀其畧曰議者欲開西
湖久矣自太守鄭公戩以來茍有志於民者莫不以此
為急然皆用工滅裂又無以善其後盖西湖水淺茭葑
壯猛雖盡力開撩而三二年間人工不繼則隨手葑合
與不開同竊見吳人種菱每嵗之春芟除澇漉寸草不
遺然後下種若將葑田變為菱蕩永無茭草堙塞之患
今乞用上件錢米雇人開湖候開成湖面即給與人户
量出課利作菱蕩租佃獲利旣厚嵗嵗加功若稍不除
治㣲生茭葑即許人剗賃但使人户常憂剗奪自然盡
力永無後患今有錢米一萬貫石度所雇得十萬毎工
約開葑一丈亦可添得十萬丈水面不為小補軾尋以
敦仁之策參考衆議皆謂允當已一面牒本州依敦仁
劈畫支上件錢米雇人仍差捍江船務樓店務兵士共
五百人般載葑草於四月二十八日興工去訖今來有
合行起請事件謹具畫一如左
　　一今來所創置鈐轄司前一閘雖毎遇潮上閉得
　　　一兩時辰而公私舟船欲出入閘者自須先期
　　　出入必不肯端坐以待閉閘兼更有茅山一河
　　　自可通行以此實無阻滯之患而能隔截江潮
　　　徑自茅山河出天宗門至鹽橋一河永無堙塞
　　　開淘搔擾之患為利不小恐來者不知本末以
　　　阻滯為言輕有變改積以嵗月舊患復作今來
　　　起請新置鈐轄司前一閘遇潮上閉訖方得開
　　　龍山浙江閘候潮平水清方得却開鈐轄司前
　　　閘
　　一鹽橋運河岸上有治平四年提刑元積中所立
　　　石刻為人户屋舍侵占牽路已行除拆外具載
　　　濶狹丈尺今方二十餘年而兩岸人户復侵占
　　　牽路盖屋數千間却於屋外别作牽路以致河
　　　道日就淺窄準法據理並合拆除本州方行相
　　　度而人户相率經州乞據逐人家後丈尺各作
　　　木岸以䕶河堤仍據所侵占地量出賃錢官為
　　　椿管凖備修補木岸乞免拆除屋舍本州已依
　　　狀施行去訖今來起請應占牽路人户所出賃
　　　錢並送通判㕔收管凖備修補河岸不得别將
　　　支用如違並科違制
　　一自來西湖水面不許人租佃惟茭葑之地方許
　　　請賃種植今來旣將葑田開成水面須至給與
　　　人户請佃種菱深意嵗久人户日漸侵占舊來
　　　水面種植官司無由覺察已指揮本州候開湖
　　　了日於今來新開界止立小石塔三五所相望
　　　為界亦須至立條約束今來起請應石塔以内
　　　水面不得請射及侵占種植如違許人告每丈
　　　支賞錢伍貫文省以犯人家財充
　　一湖上種菱人户自來臠割葑地如田塍狀以為
　　　疆界縁此即漸葑合不可不禁今來起請應種
　　　菱人户只得標插竹木為四至不得以臠葑為
　　　界如違亦許人剗賃
　　一本州公使庫自來收西湖菱草蕩課利錢四百
　　　五十四貫充公使今來旣開草葑盡變為菱蕩
　　　給與人户租佃即今後課利亦必稍増若撥入
　　　公使庫未為穩便今來起請欲乞應西湖上新
　　　舊菱蕩課利並委自本州量立課額今後永不
　　　得増添如人户不切除治致少有草葑即許人
　　　剗賃其剗賃人特與權免三年課利所有新舊
　　　菱蕩課利錢盡送錢塘縣尉司収管謂之開湖
　　　司公使庫更不得支用以備逐年雇人開葑撩
　　　淺如敢别將支用並科違制
　　一錢塘縣尉廨宇在西湖上今來起請今後差錢
　　　塘縣尉銜位内帶管勾開湖司公事常切㸃檢
　　　纔有茭葑即依法施行或支開湖司錢物雇人
　　　開撩替日委後政㸃檢交割如有茭葑不切除
　　　治即申所屬㸃檢申吏部理為遺闕
　　　　以上六條並刻石置知州及錢塘縣尉㕔常
　　　　切㸃檢
右謹件如前勘會西湖葑田共二十五萬餘丈合用人
夫二十餘萬工前件錢米約可雇十萬工只開得一半
軾已具狀奏聞乞别賜度牒五十道通成一百道充開
湖費用外所有逐一子細利害不敢一一紊煩天聽伏
乞僕射相公門下侍郎中書侍郎尚書左丞尚書右丞
特賜詳覽前件所陳利害及起請六事逐一敷奏立為
本州條貫早賜降下依禀施行兼畫成地圖一面隨狀
納上謹具狀申三省謹狀
　　論罷修奉先寺等狀(歐陽修/)
右臣近曽上言為京師土木興作處多乞行減罷尋凖
勅差臣與三司同共相度減定續具奏聞次今又聞聖
㫖下三司重修慶基殿及奉先寺屋宇臣伏見近年政
令乖錯紀綱隳頺上下因循未能整緝惟務崇修祠廟
廣興土木百役俱作無一日暫停方今民力困貧國用
窘急小人不識大計不思愛君但欲廣耗國財務為己
利恣侵欺於官物圖酬奬之功勞託名祖宗張大事體
况諸處神御殿當盖造之初務極崇奉棟宇堅壯莫不
精嚴雖數百年未必損動近年以來不住修換昨開先
殿只因兩柱損遂換一十三柱前後差官檢計朝廷並
不取信只慿最後之言遂至廣張物料盖縁廣張得物
料即多圖酹奬恩澤竊以崇奉祖宗禮貴清淨今乃頻
有遷徙輕黷威靈要其所歸止為小人圖利臣見自古
人君好興土木者自春秋史記厯代以來並皆書為過
失以示萬世今小人圖一旦之利黷祖宗之威靈置人
主於有過之地誰忍為之臣實痛惜臣因凖勅減定於
三司畧見大槩開先殿初因兩條柱損今所用材植物
料共一萬七千五百有零睦親宅神御殿所用物料又
八十四萬七千又有醴泉福勝等處物料不可悉數此
外軍營庫務合行修造者又有百餘處使厚地不生他
物惟産木材亦不能供此廣費自古王者尊祖事神各
有典禮不必廣興土木然後為能臣竊見累年火災自
玉清昭應洞真上清鴻慶壽寧祥源㑹靈七宫開寶興
國兩寺塔殿並皆焚燒蕩盡是以見天意厭土木之華
侈為陛下惜國力民財譴戒丁寧前後非一陛下與其
廣興土木以事神不若畏懼天戒而修省其已興作者
旣不可及其未修者宜速寢停况睦親神御殿於禮不
宜作其事甚明别無禮典講求乞更不下太常便行寢
罷其慶基殿如的有損漏只令三司差官整補不得望
為勞績其奉先寺乞勒寺家自修今垂拱殿是陛下常
坐之處近聞為無梁木且止未修諸皇親自火燒居宅
後至今寄寓宅所陛下尊為天子無梁木修一殿富有
四海而皇族無屋可居盖為將良材美木俯狥小人並
於不急處枉費遂致合行修造處却至乏材伏願陛下
進思累次大火常發於土木最盛處凡國家極力興修
者火必盡焚且天厭土木而焚之又欲興崇土木以奉
之此所以福應未臻而災譴屢降也伏乞上思天戒下
察人言人言雖狂而實忠天戒甚明而不逺伏惟陛下
聖德恭儉不樂遊畋凡所興修皆非嗜好但以難違小
人一時之請自取青史萬世之譏實為陛下惜之伏望
聖慈廣賜裁擇
　
　
　
　
　
　
　
　
　
　
　文編巻二十
欽定四庫全書
　文編巻二十一
　　　　　　　　　　　　明　唐順之　編
　　伯陽甫論三川震(國語/)
幽王三年西周三川皆震伯陽父曰周將亡矣夫天地
之氣不失其序若過其序民之亂也陽伏而不能出隂
遁而不能烝于是有地震今三川實震是陽失其所而
鎮隂也陽失而在隂源必塞源塞國必亡夫水土演而
民用也水土無演民乏財用不亡何待昔伊洛竭而夏
亡河竭而商亡今周德若二代之季矣其川源又塞塞
必竭夫國必依山川山崩川竭亡之徴也川竭山必崩
若國亡不過十年數之紀也夫天之所棄不過其紀是
嵗也三川竭岐山崩十一年幽王乃滅周乃東遷
　　史蘇論驪姬敗國(國語/)
獻公伐驪戎克之滅驪子獲驪姬以歸立以為夫人生
奚齊其娣生卓子驪姬請使申生處曲沃以速懸重耳
處蒲城夷吾處屈奚齊處絳以儆亡辱之故公許之史
蘇朝告大夫曰二三大夫其戒之乎亂本生矣日君以
驪姬為夫人民之疾心固皆至矣昔者之伐也起百姓
以為百姓也是以民能欣之故莫不盡忠極勞以致死
今君起百姓以自封也民外不得其利而内惡其貪則
上下既有判矣然而又生男其天道也天彊其毒民疾
其態其亂生哉吾聞君子好好而惡惡樂樂而安安是
以能有常伐木不自其本必復生塞水不自其源必復
流滅禍不自其基必復亂今君滅其父而畜其子禍之
基也畜其子又從其欲子思報父之耻而信其欲雖好
色必惡心不可謂好好其色必授之情彼得其情以厚
其欲從其惡心必敗國且深亂亂必自女戎三代皆然
驪姬果作難殺太子而逐二公子君子曰知難本矣
　　郤叔虎論伐翟柤(國語/)
獻公田見翟柤之氛歸寢不寐郤叔虎朝公語之對曰
牀第之不安邪抑驪姬之不存側邪公辭焉出遇士蒍
曰今夕君不寐必為翟柤也夫翟柤之君好專利而不
忌其臣競謟以求媚其進者壅塞其退者距違其上貪
以忍其下偷以幸有縱君而亡諫臣有冐上而亡忠下
君臣上下各厭其私以縱其回民各有心亡所據依以
是處國不亦難乎君若伐之可克也吾不言子必言之
士蒍以告公説乃伐翟柤
　　展禽論祀爰居(國語/)
海鳥曰爰居止于魯東門之外三日臧文仲使國人祭
之展禽曰越哉臧孫之為政也夫祀國之大節也而節
政之所成也故慎制祀以為國典今亡故而加典非政
之宜也夫聖王之制祀也法施於民則祀之以死勤事
則祀之以勞定國則祀之能禦大災則祀之能扞大患
則祀之非是族也不在祀典昔烈山氏之有天下也其
子曰柱能殖百穀百蔬夏之興也周棄繼之故祀以為
稷共工氏之伯九有也其子曰后土能平九土故祀以
為社黄帝能成命百物以明民共財顓頊能修之帝嚳
能序三辰以固民堯能單均刑法以儀民舜勤民事而
野死鯀鄣洪水而殛死禹能以德修鯀之功契為司徒
而民輯㝠勤其官而水死湯以寛治民而除其邪稷勤
百穀而山死文王以文昭武王去民之穢故有虞氏禘
黄帝而祖顓頊郊堯而宗舜夏后氏禘黄帝而祖顓頊
郊鯀而宗禹商人禘舜而祖契郊㝠而宗湯周人禘嚳
而郊稷祖文王而宗武王幕能帥顓頊者也有虞氏報
焉杼能帥禹者也夏后氏報焉上甲微能帥契者也商
人報焉高圉太王能帥稷者也周人報焉凡禘郊宗祖
報此五者國之典祀也加之以社稷山川之神皆有功
烈於民者也及前哲令德之人所以為民質也及天之
三辰民所以瞻仰也及地之五行所以生殖也及九州
名山川澤所以出財用也非是不在祀典今海鳥至已
不知而祀之以為國典難以為仁且知矣夫仁者講功
而知者處物亡功而祀之非仁也不知而不問非知也
今兹海其有災乎夫廣川之鳥獸恒知而避其灾也是
嵗也海多大風冬煗文仲聞柳下季之言曰信吾過也
季子之言不可不法也使書以為三筴
　　内史過論晉君臣(國語/)
襄王使召公過及内史過賜晉惠公命呂甥郤芮相晉
侯不敬晉侯執玉卑拜不稽首内史過歸以告王曰晉
不亡其君必無後且呂郤將不免王曰何故對曰夏書
有之曰衆非元后何戴后非衆無與守邦在湯誓曰予
一人有罪無以萬夫萬夫有罪在予一人在盤庚曰國
之臧則維女衆國之不臧則維予一人是有逸罰如是
則長衆使民不可不慎也民之所急在於大事先王知
大事之必以衆濟也故祓除其心以和惠民考中度衷
以蒞之昭明物則以訓之制義庶孚以行之祓除其心
精也考中度衷忠也昭明物則禮也制義庶孚信也然
則長衆使民之道非精不和非忠不立非禮不順非信
不行今晉侯即位而背内外之賂虐其處者棄其信也
不敬王命棄其禮也施其所惡棄其忠也以惡實心棄
其精也四者皆棄則遠不至而近不和矣將何以守國
古者先王既有天下又崇立上帝明神而敬事之于是
乎有朝日夕月以教民事君諸侯春秋受職于王以臨
其民大夫士日恪位著以儆其官庶人工商各守其業
以共其上猶恐有墜失也故為車服旗章以旌之為贄
幣瑞節以鎮之為班爵貴賤以列之為令聞嘉譽以聲
之猶有散遷解慢而著在刑辟流在裔土於是乎有夷
蠻之國有斧鉞刀墨之民而况可以淫縱其身乎夫晉
侯非嗣也而得其位亹亹怵惕保任戒懼猶曰未也若
將廣其心而遠其鄰陵其民而卑其上將何以固守夫
執玉卑替其摯也拜不稽首誣其王也替摯無鎮誣王
無民夫天事恒象任重享大者必速及故晉侯誣王人
亦將誣之欲替其摯人亦將替之大臣享其禄弗諫而
阿之亦必及焉襄王三年而立晉侯八年而隕于韓十
六年而晉人殺懐公無胄秦人殺子金子公
　　單襄公言陳必亡(國語/)
定王使單襄公聘于宋遂假道于陳以聘于楚火朝覿
矣道茀不可行也侯不在疆司空不視塗澤不陂川不
梁埜有庾積場功未畢道無列樹墾田若藝膳宰不致
餼司里不授館國無寄寓縣無施舍民將築臺于夏氏
及陳陳靈公與孔寜儀行父南冠以如夏氏留賔弗見
單子歸告王曰陳侯不有大咎國必亡王曰何故對曰
夫辰角見而雨畢天根見而水涸本見而草木節解駟
見而隕霜火見而清風戒寒故先王之教曰雨畢而除
道水涸而成梁草木節解而備藏隕霜而冬裘具清風
至而修城郭宮室故夏令曰九月除道十月成梁其時
儆曰收而場功偫而畚挶營室之中土功其始火之初
見期于司里此先王之所以不用財賄而廣施德于天
下者也今陳國火朝覿矣而道路若塞埜場若棄澤不
陂障川無舟梁是廢先王之教也周制有之曰列樹以
表道立鄙食以守路國有郊牧疆有寓望藪有圃草囿
有林池所以禦災也其餘無非穀土民無懸耜埜無奥
草不奪民時不蔑民功有優無匱有逸無罷國有班事
縣有序民今陳國道路不可知田在草間功成而不收
民罷於逸樂是棄先王之法制者也周之秩官有之曰
敵國賔至關尹以告行理以節逆之候人為導卿出郊
勞門尹除門宗祝執祀司里授館司徒具徒司空視塗
司㓂詰奸虞人入材甸人積薪火師監燎水師監濯膳
宰致餐廪人獻餼司馬陳芻工人展車百官各以物至
賔入如歸是故小大莫不懐愛其貴國之賔至則以班
加一等益䖍至于王使則皆官正涖事上卿監之若王
廵守則君親監之今雖朝也不才有分族於周承王命
以為過賔於陳而司事莫至是蔑先王之官也先王之
令有之曰天道賞善而罰淫故凡我造國無從非彛無
即慆淫各守爾典以承天休今陳侯不念𦙍續之常棄
其伉儷妃嬪而帥其卿佐以淫于夏氏不亦凟姓矣乎
陳我大姬之後也棄衮冕而南冠以出不亦簡彛乎是
又犯先王之令也昔先王之敎茂帥其德也猶恐隕越
若廢其教而棄其制蔑其官而犯其令將何以守國居
大國之間而無此四者其能久乎六年單子如楚八年
陳侯殺于夏氏九年楚子入陳
　　單襄公論郤氏必亡(國語/)
晉既克楚于鄢使郤至告慶於周未將事王叔簡公飲
之酒交酧好貨皆厚飲酒宴語相説也明日王叔子譽
諸朝郤至見召桓公與之語召公以告單襄公曰王叔
子譽温季以為必相晉國相晉國必大得諸侯勸二三
君子必先導焉可以樹今夫子見我以晉國之克也為
已實謀之曰微我晉不戰矣楚有五敗晉不知乗我則
彊之背宋之盟一也薄德而以地賂諸侯二也棄壯之
良而用幼弱三也建立卿士而不用其言四也夷鄭從
之三陳而不整五也罪不由晉晉得其民四軍之帥旅
力方剛卒伍治整諸侯與之是有五勝也有辭一也得
民二也軍帥彊禦三也行列治整四也諸侯輯睦五也
有一勝猶足用也有五勝以伐五敗而避之者非人也
不可以不戰欒范不欲我則彊之戰而勝是吾力也且
夫戰也㣲謀吾有三伐勇而有禮反之以仁吾三逐楚
君之卒勇也見其君必下而趨禮也能獲鄭伯而赦之
仁也若是而知晉國之政楚越必朝吾曰子則賢矣抑
晉國之舉也不失其次吾懼政之未及子也謂我曰夫
何次之有昔先大夫荀伯自下軍之佐以政趙宣子未
有軍行而以政今欒伯自下軍徃是三子也吾又過于
四之無不及若佐新軍而升為政不亦可乎將必求之
是其言也君以為奚若襄公曰人有言曰兵在其頸其
郤至之謂乎君子不自稱也非以讓也惡其蓋人也夫
人性陵上者也不可蓋也求蓋人其抑下滋甚故聖人
貴讓且諺曰獸惡其網民惡其上書曰民可近也而不
可上也詩曰豈弟君子求福不回在禮敵必三讓是則
聖人知民之不可加也故王天下者必先諸民然後庇
焉則能長利今郤至在七人之下而欲上之是求蓋七
人也其亦有七怨怨在小醜猶不可堪而况在侈卿乎
其何以待之晉之克也天有惡於楚也故儆之以晉而
郤至佻天以為已力不亦難乎佻天不祥乗人不義不
祥則天棄之不義則民勝之且郤至何三伐之有夫仁
禮勇皆民之為也以義死用謂之勇奉義順則謂之禮
畜義豐功謂之仁奸仁為佻奸禮為羞奸勇為賊夫戰
盡敵為上守和同順義為上故制戍以果毅制朝以序
成畔戰而擅舍鄭君賊也棄毅行容羞也畔國即讐佻
也有三奸以求替其上遠于得政矣以吾觀之兵在其
頸不可久也雖吾王叔未能違難在大誓曰民之所欲
天必從之王叔欲卻至能勿從乎郤至歸明年死難及
伯輿之獄王叔陳生奔晉
　　單襄公論晉君臣(國語/)
柯陵之㑹單襄公見晉厲公視遠歩高晉郤錡見單子
其語犯郤犨見其語迃郤至見其語伐齊國佐見其語
盡魯成公見言及晉難及郤犨之譖單子曰君何患焉
晉將有亂其君與三郤其當之乎魯侯曰寡人愳不免
於晉今君曰將有亂敢問天道乎抑人故也對曰吾非
瞽史焉知天道吾見晉君之容而聼三郤之語矣殆必
禍者也夫君子目以定體足以從之是以觀其容而知
其心矣目以處義足以歩目今晉侯視遠而足髙目不
存體而足不歩目其心必異矣目體不相從何以能乆
夫合諸侯國之大事也於是乎觀存亡故國將無咎其
君在㑹歩言視聼必皆無謫則可以知德矣視遠日絶
其義足髙日棄其德言爽日反其信聼淫日離其名夫
目以處義足以踐德口以庇信耳以聼名者也故不可
不慎也偏䘮有咎既䘮則國從之晉侯爽二吾是以云
夫郤氏晉之寵人也三卿而五大夫可以戒懼矣髙位
實疾僨厚味實腊毒今郤伯之語犯叔迃季伐犯則陵
人迃則誣人伐則揜人有是寵也而益之以三怨其誰
能忍之雖齊國子亦將與焉立于淫亂之國而好盡言
以招人過怨之本也唯善人能受盡言齊其有乎吾聞
之國德而鄰於不修必受其福今君偪于晉而鄰於齊
齊晉有禍可以取伯無德之患何憂於晉
　　北宮文子論威儀(左傳/)
衛侯在楚北宮文子見令尹圍之威儀言于衛侯曰令
尹似君矣將有他志雖獲其志不能終也詩云靡不有
初鮮克有終終之實難令尹其將不免公曰子何以知
之對曰詩云敬慎威儀惟民之則令尹無威儀民無則
焉民所不則以在民上不可以終公曰善哉何謂威儀
對曰有威而可畏謂之威有儀而可象謂之儀君有君
之威儀其臣畏而愛之則而象之故能有其國家令聞
長世臣有臣之威儀其下畏而愛之故能守其官職保
族宜家順是以下皆如是是以上下能相固也衛詩曰
威儀棣棣不可選也言君臣上下父子兄弟内外大小
皆有威儀也周詩曰朋友攸攝攝以威儀言朋友之道
必相教訓以威儀也周書數文王之德曰大國畏其力
小國懐其德言畏而愛之也詩云不識不知順帝之則
言則而象之也紂囚文王七年諸侯皆從之囚紂于是
乎懼而歸之可謂愛之文王伐崇再駕而降為臣蠻夷
帥服可謂畏之文王之功天下誦而歌舞之可謂則之
文王之行至今為法可謂象之有威儀也故君子在位
可畏施舍可愛進退可度周旋可則容止可觀作事可
法德行可象聲氣可樂動作有文言語有章以臨其下
謂之有威儀也
　　公子札來聘(左傳/)
吳公子札來聘請觀於周樂使工為之歌周南召南曰
美哉始基之矣猶未也然勤而不怨矣為之歌邶鄘衛
曰美哉淵乎憂而不困者也吾聞衛康叔武公之德如
是是其衛風乎為之歌王曰美哉思而不愳其周之東
乎為之歌鄭曰美哉其細巳甚民弗堪也是其先亡乎
為之歌齊曰美哉泱泱乎大風也哉表東海者其大公
乎國未可量也為之歌豳曰美哉蕩乎樂而不淫其周
公之東乎為之歌秦曰此之謂夏聲夫能夏則大大之
至也其周之舊乎為之歌魏曰美哉渢渢乎大而婉險
而易行以德輔此則明主也為之歌唐曰思深哉其有
陶唐氏之遺民乎不然何憂之遠也非令德之後誰能
若是為之歌陳曰國無主其能久乎自鄶以下無譏焉
為之歌小雅曰美哉思而不貳怨而不言其周德之衰
乎猶有先王之遺民焉為之歌大雅曰廣哉熈熈乎曲
而有直體其文王之德乎為之歌頌曰至矣哉直而不
倨曲而不屈邇而不偪遠而不擕遷而不淫復而不厭
哀而不愁樂而不荒用而不匱廣而不宣施而不費取
而不貪處而不底行而不流五聲和八風平節有度守
有序盛德之所同也見舞象箾南籥者曰美哉猶有憾
見舞大武者曰美哉周之盛也其若此乎見舞韶濩者
曰聖人之𢎞也而猶有慙德聖人之難也見舞大夏者
曰美哉勤而不德非禹其誰能修之見舞韶箾者曰德
至矣哉大矣如天之無不幬也如地之無不載也雖甚
盛德其蔑以加於此矣觀止矣若有他樂吾不敢請已
　　晏嬰叔向論齊晉(左傳/)
齊侯使晏嬰請繼室於晉既成昏晏子受禮叔向從之
宴相與語叔向曰齊其如何晏子曰此季世也吾弗知
齊其為陳氏矣公棄其民而歸於陳氏齊舊四量豆區
釡鍾四升為豆各自其四以登於釡釡十則鍾陳氏三
量皆登一焉鍾乃大矣以家量貸而以公量收之山木
如市弗加于山魚鹽蜃蛤弗加于海民參其力二入於
公而衣食其一公聚朽蠧而三老凍餒國之諸市屨賤
踊貴民人痛疾而或燠休之其愛之如父母而歸之如
流水欲無獲民將焉辟之箕伯直柄虞遂伯戲其相胡
公大姬巳在齊矣叔向曰然雖吾公室今亦季世也戎
馬不駕卿無軍行公乗無人卒列無長庶民罷敝而宫
室滋侈道殣相望而女富溢尤民聞公命如逃宼讐欒
卻胥原狐續慶伯降在皂𨽻政在家門民無所依君日
不悛以樂慆憂公室之卑其何日之有讒鼎之銘曰昧
旦丕顯後世猶怠況日不悛其能久乎晏子曰子將若
何叔向曰晉之公族盡矣肹聞之公室將卑其宗族枝
葉先落則公從之肹之宗十一族惟羊舌氏在而已肹
又無子公室無度幸而得死豈其獲祀
　　子產論伯有為厲(左傳/)
鄭人相驚以伯有曰伯有至矣則皆走不知所徃鑄刑
書之嵗二月或夢伯有介而行曰壬子余將殺帯也明
年壬寅余又將殺段也及壬子駟帶卒國人益懼齊燕
平之月壬寅公孫段卒國人愈懼其明月子產立公孫
洩及良止以撫之乃止子大叔問其故子産曰鬼有所
歸乃不為厲吾為之歸也太叔曰公孫洩何為子產曰
説也為身無義而圖説從政有所反之以取媚也不媚
不信不信民不從也及子產適晉趙景子問焉曰伯有
猶能為鬼乎子產曰能人生始化曰魄既生魄陽曰魂
用物精多則䰟魄彊是以有精爽至于神明匹夫匹婦
彊死其䰟魄猶能馮依於人以為淫厲况良霄我先君
穆公之胄子良之孫子耳之子敝邑之卿從政三世矣
鄭雖無腆抑諺曰蕞爾國而三世執其政柄其用物也
𢎞矣其取精也多矣其族又大所馮厚矣而彊死能為
鬼不亦宜乎
　　叔向論楚子干得國(左傳/)
子干歸韓宣子問於叔向曰子干其濟乎對曰難宣子
曰同惡相求如市賈焉何難對曰無與同好誰與同惡
取國有五難有寵而無人一也有人而無主二也有主
而無謀三也有謀而無民四也有民而無德五也子干
在晉十三年矣晉楚之從不聞達者可謂無人族盡親
叛可謂無主無釁而動可謂無謀為羈終世可謂無民
亡無愛徴可謂無德王虐而不忌楚君子干渉五難以
弑舊君誰能濟之有楚國者其棄疾乎君陳蔡城外屬
焉苛慝不作盗賊伏隐私欲不違民無怨心先神命之
國民信之芊姓有亂必季實立楚之常也獲神一也有
民二也令德三也寵貴四也居常五也有五利以去五
難誰能害之子干之官則右尹也數其貴寵則庶子也
以神所命則又遠之其貴亡矣其寵棄矣民無懐焉國
無與焉將何以立宣子曰齊桓晉文不亦是乎對曰齊
桓衛姬之子也有寵於僖有鮑叔牙賔須無隰朋以為
輔佐有莒衛以為外主有國高以為内主從善如流下
善齊肅不藏賄不從欲施舍不倦求善不厭是以有國
不亦宜乎我先君文公狐季姬之子也有寵於獻好學
而不貳生十七年有士五人有先大夫子餘子犯以為
腹心有魏犨賈佗以為股肱有齊宋秦楚以為外主有
欒郤狐先以為内主亡十九年守志彌篤惠懐棄民民
從而與之獻無異親民無異望天方相晉將何以代文
此二君者異于子干共有寵子國有奥主無施于民無
援于外去晉而不送歸楚而不逆何以冀國
　　子太叔對趙簡子問禮(左傳/)
子太叔見趙簡子簡子問揖讓周旋之禮焉對曰是儀
也非禮也簡子曰敢問何謂禮對曰吉也聞諸先大夫
子產曰夫禮天之經也地之義也民之行也天地之經
而民實則之則天之明因地之性生其六氣用其五行
氣為五味發為五色章為五聲淫則昏亂民失其性是
故為禮以奉之為六畜五牲三犧以奉五味為九文六
采五章以奉五色為九歌八風七音六律以奉五聲為
君臣上下以則地義為夫婦外内以經二物為父子兄
弟姑娣甥舅昏媾姻亞以象天明為政事庸力行務以
從四時為刑罰威獄使民畏忌以類其震曜殺戮為温
慈惠和以效天之生殖長育民有好惡喜怒哀樂生於
六氣是故審則宜類以制六志哀有哭泣樂有歌舞喜
有施舍怒有戰鬬喜生于好怒生于惡是故審行信令
禍福賞罰以制死生生好物也死惡物也好物樂也惡
物哀也哀樂不失乃能叶于天地之性是以長久簡子
曰甚哉禮之大也對曰禮上下之紀天地之經緯也民
之所以生也是以先王尚之故人之能自曲直以赴禮
者謂之成人大不亦宜乎簡子曰鞅也請終身守此言
也
　　沈尹戍論子常城郢(左傳/)
楚囊瓦為令尹城郢沈尹戍曰子常必亡郢苟不能衛
城無益也古者天子守在四夷天子卑守在諸侯諸侯
守在四鄰諸侯卑守在四境慎其四境結其四援民狎
其埜三務成功民無内憂而又無外懼國焉用城今吳
是懼而城于郢守已小矣卑之不獲能無亡乎昔梁伯
溝其公宮而民潰民棄其上不亡何待夫正其疆場修
其土田險其走集親其民人明其五候信其鄰國慎其
官守守其交禮不僭不貪不懦不耆完其守備以待不
虞又何畏矣詩曰無念爾祖聿修厥德無亦監乎若敖
蚡冐至于武文土不過同慎其四境猶不城郢今土數
圻而郢是城不亦難乎
　　鬬旦論子常必亡(國語/)
鬬旦廷見令尹子常子常與之語問蓄貨聚馬歸以語
其弟曰楚其亡乎不然令尹其不免乎吾見令尹令尹
問畜聚積實如餓豺狼焉殆必亡者也夫古者聚貨不
妨民衣食之利聚馬不害民之財用國馬足以行軍公
馬足以稱賦不是過也公貨足以賔獻家貨足以共用
不是過也夫貨馬郵則闕於民民多闕則有離畔之心
將何以封矣昔鬬子文三舍令尹無一日之積恤民之
故也成王聞子文之朝不及夕也于是乎毎朝設脯一
束糗一筐以羞子文至于今令尹秩之成王毎出子文
之祿必逃王止而後復人謂子文曰人生求富而子逃
之何也對曰夫從政者以庇民也民多曠者而我取富
焉是勤民以自封也死無日矣我逃死非逃富也故莊
王之世滅若敖氏唯子文之後在至於今處鄖為楚良
臣是不先恤民而後已之富乎今子常先大夫之後也
而相楚君無令名于四方民之羸餒日日已甚四境盈
壘道殣相望盗賊司目民無所放是之不恤而畜聚不
厭其速怨於民多矣積貨滋多畜怨滋厚不亡何待夫
民心之慍也若防大川焉潰而所犯必大矣子常其能
賢于成靈乎成不禮于穆願食熊蹯不獲而死靈王不
顧于民一國棄之如遺迹焉子常為政而無禮不顧甚
於成靈其獨何力以待之期年乃有栢舉之戰子常奔
鄭昭王奔隨
　　史墨論季氏出君(左傳/)
趙簡子問於史墨曰季氏出其君而民服焉諸侯與之
君死於外而莫之或罪也對曰物生有兩有三有五有
倍貳故天有三辰地有五行體有左右各有配耦王有
公諸侯有卿皆有貳也天生季氏以貳魯侯為日乆矣
民之服焉不亦宜乎魯君世從其失季氏世修其勤民
忘君矣雖死於外其誰矜之社稷無常奉君臣無常位
自古以然故詩曰髙岸為谷深谷為陵三后之姓於今
為庶主所知也在易卦雷乗乾曰大壯☳☰天之道也
昔成季友桓之季也文姜之愛子也始震而卜卜人謁
之曰生有嘉聞其名曰友為公室輔及生如卜人之言
有文在其手曰友遂以名之既而有大功於魯受費以
為上卿至于文子武子世增其業不廢舊績魯文公薨
而東門遂殺嫡立庶魯君於是乎失國政在季氏於此
君也四公矣民不知君何以得國是以為君慎器與名
不可以假人
　　司馬錯與張儀爭論(戰國策/)
司馬錯與張儀爭論於秦惠王前司馬錯欲伐蜀張儀
曰不如伐韓王曰請聞其説對曰親魏善楚下兵三川
塞轘轅緱氏之口當屯留之道魏絶南陽楚臨南鄭秦
攻新城宜陽以臨二周之郊誅周主之罪侵楚魏之地
周自知不救九鼎寶噐必出據九鼎按圖籍挾天子以
令天下天下莫敢不聼此王業也今夫蜀西僻之國而
戎狄之長也敝兵勞衆不足以成名得其地不足以為
利臣聞爭名者于朝爭利者于市今三川周室天下之
市朝也而王不爭焉顧爭於戎狄去王業遠矣司馬錯
曰不然臣聞之欲富國者務廣其地欲强兵者務富其
民欲王者務博其德三資者備而王隨之矣今王之地
小民貧故臣願從事於易夫蜀西僻之國也而戎狄之
長也而有桀紂之亂以秦攻之辟如使豺狼逐羣羊也
取其地足以廣國也得其財足以富民繕兵不傷衆而
彼已服矣故㧞一國而天下不以為暴利盡四海諸侯
不以為貪是我一舉而名實兩附而又有禁暴正亂之
名今攻韓劫天子劫天子惡名也而未必利也又有不
義之名而攻天下之所不欲危臣請謁其故周天下之
宗室也韓周之與國也周自知失九鼎韓自知亡三
川則必將二國并力合謀以因于齊趙而求解乎楚魏
以鼎與楚以地與魏王不能禁此臣所謂危不如伐蜀
之完也惠王曰善寡人聼子卒起兵伐蜀十月取之遂
定蜀蜀主更號為侯而使陳莊相蜀蜀既屬秦益强富
厚輕諸侯
　　田需對管燕(戰國䇿/)
管燕得罪齊王謂其左右曰子孰而與我赴諸侯乎左
右默然莫對管燕連然流涕曰悲夫士何其易得而難
用也田需對曰士三日不得饜而君鵝鶩有餘食下宮
糅羅紈曵綺縠而士不得以為緣且財者君之所輕死
者士之所重君不肯以所輕與士而責士以所重事君
非士易得而難用也
　　蘇代謂燕昭王(戰國䇿/)
蘇代謂燕昭王曰今有人於此孝如曾參孝已信如尾
生高廉如鮑焦史鰌兼此三行以事王奚如王曰如是
足矣對曰足下以為足則臣不事足下矣臣且處無為
之事歸耕乎周之上地耕而食之織而衣之王曰何故
也對曰孝如曾參孝巳則不過養其親耳信如尾生髙
則不過不欺人耳廉如鮑焦史鰌則不過不竊人之財
耳今臣為進取者也臣以為廉不與身俱達義不與生
俱立仁義者自完之道也非進取之術也王曰自憂不
足乎對曰以自憂為足則秦不出殽函齊不出營丘楚
不出疏章三王代位五伯改政皆以不自憂故也若自
憂而足則臣亦周之負籠耳何為煩大王之廷耶昔者
楚取章武諸侯北面而朝秦取西山諸侯西面而朝曩
者使燕母去周室之上則諸侯不為别馬而朝矣臣聞
之善為事者先量其國之大小而揆其兵之强弱故功
可成而名可立也不能為事者不先量其國之大小不
揆其兵之强弱故功不可成而名不可立也今主有東
嚮伐齊之心而愚臣知之王曰子何以知之對曰矜㦸
砥劍登丘東嚮而歎是以愚臣知之今夫烏獲舉千鈞
之重行年八十而求扶持故齊雖强國也西勞於宋南
罷於楚則齊軍可敗而河間可取燕王曰善吾請拜子
為上卿奉子車百乗子以此為寡人東游於齊何如對
曰足下以愛之故與何不與愛子與諸舅叔父負床之
孫不得而乃以與亡能之臣何也王之論臣何如人哉
今臣之所以事足下者忠信也恐以忠信之故見罪於
左右王曰安有為人臣盡其力竭其能而得罪者乎對
曰臣請為王譬昔周之上地嘗有之其丈夫宦三年不
歸其妻愛人其所愛者曰子之丈夫來則且柰何乎其
妻曰勿憂也吾已為藥酒而待其來矣已而其丈夫果
來于是因令其妾酌藥酒而進之其妾知之半道而立
慮曰吾以此飲吾主父則殺吾主父以此事告吾主父
則逐吾主母以殺吾主父逐吾主母者寜佯躓而覆之
于是且佯僵而仆之其妻曰為子之遠行來之故為美
酒今妾奉而仆之其丈夫不知縛其妾而笞之故妾所
以笞者忠信也今臣為足下使於齊恐忠信不諭于左
右也臣聞之曰萬乗之主不制於人臣十乗之家不制
於衆人匹夫徒歩之士不制於妻妾而又况於當時之
賢主乎臣請行矣願足下之無制于羣臣也
　　觸讋請長安君為質(戰國䇿/)
趙太后新用事秦急攻之趙氏求救於齊齊曰必以長
安君為質兵乃出太后不肯大臣彊諫太后明謂左右
有復言令長安君為質者老婦必唾其靣左師觸讋願
見太后盛氣而揖之入而徐趨至而自謝曰老臣病足
曾不能疾走不得見久矣竊自恕恐太后玉體之有所郄也
故願望見太后曰老婦恃輦而行曰日食飲得無衰乎
曰恃鬻耳曰老臣今者殊不欲食乃自强歩日三四里
少益嗜食和於身曰老婦不能太后之色少解左
師公曰老臣賤息舒祺最少不肖而臣衰竊愛憐之願
令補黑衣之數以衛王宮没死以聞太后曰敬諾年幾
何矣對曰十五嵗矣雖少願及未塡溝壑而託之太后
曰丈夫亦愛憐其少子乎對曰甚於婦人太后曰婦人
異甚對曰老臣竊以為媪之愛燕后賢于長安君曰君
過矣不若長安君之甚左師公曰父母之愛子則為之
計深遠媪之送燕后也持其踵為之泣念悲其遠也亦
哀之矣巳行非弗思也祭祀必祝之祝曰必勿使反豈
非計久長有子孫相繼為王也哉太后曰然左師公曰
今三世以前至于趙之為趙趙王之子孫侯者其繼有
在者乎曰無有曰微獨趙諸侯有在者乎曰老婦不聞
也此其近者禍及身遠者及其子孫豈人主之子孫則
必不善哉位尊而亡功奉厚而無勞而挾重器多也今
媪尊長安之位而封以膏腴之地多予之重器而不及
今令有功於國一旦山陵崩長安君何以自託于趙老
臣以媪為長安君計短也故以為其愛不若燕后太后
曰諾恣君之所使之于是為長安君約車百乗質于齊
齊兵乃出子義聞之曰人主之子也骨肉之親也猶不
能恃無功之尊無勞之奉以守金玉之重也而况人臣
乎
　　楚王用羣臣計不予齊地(戰國䇿/)
楚襄王為太子之時質于齊懐王薨太子辭于齊王而
歸齊王隘之予我東地五百里乃歸子子不予我不得
歸太子曰臣有傅請退而問傅傅慎子曰獻之地所以
為身也愛地不送死父不義臣故曰獻之便太子入致
命齊王曰敬獻地五百里齊王歸楚太子太子歸即位
為王齊使車五十乗來取東地於楚楚王告慎子曰齊
使來求東地為之柰何慎子曰王明日朝羣臣皆令獻
其計上柱國子良入見王曰寡人之得求反主墳墓復
羣臣歸社稷也以東地五百里許齊今來求地為之柰
何子良曰王不可不與也王身出玉聲許强萬乗之齊
而不與則不信後不可以約結諸侯請與而復攻之與
之信攻之武臣故曰與之子良出昭常入見王曰齊使
來求東地五百里為之柰何昭常曰不可與也萬乗者
以地大為萬乗今去東地五百里是去戰國之半也有
萬乗之號而無千乗之用也不可臣故曰勿與常請守
之昭常出景鯉入見王曰齊使來求東地五百里為之
柰何景鯉曰不可與也雖然楚不能獨守王身出玉聲
許萬乗之强齊也而不與負不義於天下楚亦不能獨
守臣請西索救于秦景鯉出慎子入王以三大夫計告
慎子曰子良見寡人曰不可不與也與而復攻之常見
寡人曰不可與也常請守之鯉見寡人曰不可與也雖
然楚不能獨守也臣請索救于秦寡人誰用於三子之
計慎子對曰王皆用之王怫然作色曰何謂也慎子曰
臣請効其説而王且見其誠然也王發上柱國子良車
五十乗而北獻地五百里於齊發子良之明日遣昭常
為大司馬令徃守東地遣昭常之明日遣景鯉車五十
乗西索救于秦王曰善乃遣子良北獻地於齊遣子良
之明日立昭常為大司馬使守東地又遣景鯉西索救
于秦子良至齊齊使人以甲受東地昭常應齊使曰我
典主東地且與死生悉五尺至六十三十餘萬敝甲鈍
兵願承下塵齊王謂子良曰大夫來獻地今常守之何
如子良曰臣身受命敝邑之王是常矯也王攻之齊王
大興兵攻東地伐昭常未渉疆秦以五十萬臨齊右壤
曰夫隘楚太子弗出不仁又欲奪之東地五百里不義
其縮甲則可不然則願待戰齊王恐焉乃請子良南道
楚西使秦解齊患士卒不用東地復全
　　蘇子論留楚太子(戰國䇿/)
楚王死太子在齊質蘇子秦謂薛公曰君何不留楚太
子以市其下東國薛公曰不可我留太子郢中立王然
則是我抱空質而行不義于天下也蘇子秦曰不然郢
中立王君因謂其新王曰與我下東國吾為王殺太子
不然吾將與三國共立之然則下東國必可得也蘇子
秦之事可以請行可以令楚王亟入下東國可以益割
於楚可以忠太子而使楚益入地可以為楚王走太子
可以忠太子使之亟去可以惡蘇子秦於薛公可以為
蘇子秦請封于楚可以使人説薛公以善蘇子可以使
蘇子自解于薛公蘇子秦謂薛公曰臣聞謀泄者事亡
功計不决者名不成今君留楚太子者以市下東國也
非亟得下東國者則楚之計變變則是君抱空質而負
名于天下也薛公曰善為之柰何對曰臣請為君之楚
使亟入下東國之地楚得成則君無敗矣薛公曰善因
遣之故曰可以請行也謂楚王曰齊欲奉太子而立之
臣觀薛公之留太子者以市下東國也今王不亟入下
東國則太子且倍王之割而使齊奉巳楚王曰謹受命
因獻下東國故曰可以使楚亟入地也謂薛公曰楚之
勢可多割也薛公曰柰何請告太子其故使太子謁之
君以忠太子使楚王聞之可以益入地故曰可以益割
於楚謂太子曰齊奉太子而立之楚王請割地以留太
子齊少其地太子何不倍楚之割地而資齊齊必奉太
子太子曰善倍楚之割而延齊楚王聞之恐益割地而
獻之尚恐事不成故曰可以使楚益入地也謂楚王曰
齊之所以多割地者挾太子也今巳得地而求不止者
以太子權王也故臣能去太子太子去齊無辭必不倍
於王也王因馳强齊而為交齊辭必聼王然則是王去
讐而得齊交也楚王大説曰請以國因故曰可以為楚
王使太子亟去也謂太子曰夫剬楚者王也以空名市
者太子也齊未必信太子之言也而楚功見矣楚交成
太子必危矣太子其圖之太子曰謹受命乃約車而暮
去故曰可以使太子急去也蘇子秦使人請薛公曰夫
勸留太子者蘇子秦也蘇子秦非誠以為君也且以便
楚也蘇子秦恐君之知之故多割楚以滅跡也今勸太
子去者又蘇子秦也而君弗知也臣竊為君疑之薛公
大怒於蘇子秦故曰可以使人惡蘇子於薛公也奉王而代
立楚太子者又蘇子秦也割地因約者又蘇子秦也忠
王而走太子者又蘇子秦也今人惡蘇子秦於薛公之
側以其為齊薄而為楚厚也願王之知之楚王曰謹受命
因封蘇子秦為武貞君故曰可以為蘇子秦請封於楚
也又使景鯉請薛公曰君之所以重於天下者以能得
天下之士而有齊權也今蘇子秦天下之辨士也世與
少有君因不善蘇子秦則是圍塞天下士而不利説途
也夫不善君者且奉蘇子秦而于君之事殆矣今蘇子
秦善於楚王而君不蚤親則是與楚為讐也故君不如
因而親之貴而重之是君有楚也薛公因善蘇子秦故
曰可以為蘇子秦説薛公以善蘇子秦
　　魯仲連責新垣衍(史記/)
趙孝成王時秦王使白起破趙長平之軍前後四十餘
萬秦兵遂東圍邯鄲趙王恐諸侯之救兵莫敢擊秦軍
魏安釐王使將軍晉鄙救趙畏秦止于蕩隂不進魏王
使客將軍新垣衍間入邯鄲因平原君謂趙王曰秦所
為急圍趙者前與齊湣王争强為帝巳而復歸帝今齊
湣王已益弱方今唯秦雄天下此非必貪邯鄲其意欲
復求為帝趙誠發使尊秦昭王為帝秦必喜罷兵去平
原君猶豫未有所决此時魯仲連適遊趙㑹秦圍趙聞
魏將欲令趙尊秦為帝乃見平原君曰事將奈何平原
君曰勝也何敢言事前亡四十萬之衆於外今又内圍
邯鄲而不能去魏王使客將軍新垣衍令趙帝秦今其
人在是勝也何敢言事魯仲連曰吾始以君為天下之
賢公子也吾乃今然後知君非天下之賢公子也梁客
新垣衍安在吾請為君責而歸之平原君曰勝請為紹
介而見之于先生平原君遂見新垣衍曰東國有魯仲
連先生者今其人在此勝請為紹介交之于將軍新垣
衍曰吾聞魯仲連先生齊國之高士也衍人臣也使事
有職吾不願見魯仲連先生平原君曰勝既已泄之矣
新垣衍許諾魯連見新垣衍而無言新垣衍曰吾視居
此圍城之中者皆有求於平原君者也今吾觀先生之
玉貌非有求于平原君者也曷為久居此圍城之中而
不去魯仲連曰世以鮑焦為無從頌而死者皆非也衆
人不知則為一身彼秦者棄禮義而上首功之國也權
使其士虜使其民彼即肆然而為帝過而為政於天下
則連有蹈東海而死耳吾不忍為之民也所為見將軍
者欲以助趙也新垣衍曰先生助之將奈何魯連曰吾
將使梁及燕助之齊楚則固助之矣新垣衍曰燕則吾
請以從矣若乃梁者則吾乃梁人也先生惡能使梁助
之魯連曰梁未睹秦稱帝之害故耳使梁睹秦稱帝之
害則必助趙矣新垣衍曰秦稱帝之害何如魯連曰昔
者齊威王嘗為仁義矣率天下諸侯而朝周周貧且微
諸侯莫朝而齊獨朝之居嵗餘周烈王崩齊後徃周怒
赴于齊曰天崩地拆天子下席東藩之臣田嬰齊後至則
斮齊威王勃然怒曰叱嗟而母婢也卒為天下笑故生
則朝周死則叱之誠不忍其求也彼天子固然其亡足
怪新垣衍曰先生獨不見夫僕乎十人而從一人者寜
力不勝而智不若邪畏之也魯仲連曰嗚呼梁之比於
秦若僕邪新垣衍曰然魯仲連曰吾將使秦王烹醢梁
王新垣衍怏然不悦曰噫嘻亦太甚矣先生之言也先
生又惡能使秦王烹醢梁王魯仲連曰固也吾將言之
昔者九侯鄂侯文王紂之三公也九侯有子而好獻之
於紂紂以為惡醢九侯鄂侯爭之强辨之疾故脯鄂侯
文王聞之喟然而歎故拘之羑里之庫百日欲令之死
曷為與人俱稱王卒就脯醢之地齊湣王將之魯夷維
子為執䇿而從謂魯人曰子將何以待吾君魯人曰吾
將以十太牢待子之君夷維子曰子安取禮而來吾君
彼吾君者天子也天子廵狩諸侯辟舍納筦籥攝袵抱
杌視膳于堂下天子已食乃退而聼朝也魯人投其籥
不果納不得入于魯將之薛假途于鄒是時鄒君死湣
王欲入弔夷維子謂鄒之孤曰天子弔主人必將倍殯
棺設北面于南方然後天子南面弔也鄒之羣臣曰必
若此吾將伏劍而死故不敢入于鄒鄒魯之臣生則不
得事養死則不得賻襚然且欲行天子之禮于鄒魯鄒
魯之臣不果納今秦萬乗之國也梁亦萬乗之國也俱
據萬乗之國各有稱王之名睹其一戰而勝欲從而帝
之是使三晉之大臣不如鄒魯之僕妾也且秦無已而
帝則且變易諸侯之大臣彼將奪其所不肖而與其所
賢奪其所憎而與其所愛彼又將使其子女讒妾為諸
侯妃姬處梁之宮梁王安得晏然而已乎而將軍又何
以得故寵乎于是新垣衍起再拜謝曰始以先生為庸
人吾乃今日知先生為天下之士也吾請出不敢復言
帝秦
　　蔡澤説應侯辭位(史記/)
蔡澤聞應侯任鄭安平王稽皆負重罪于秦應侯内慙
蔡澤乃西入秦將見昭王使人宣言以感怒應侯曰燕
客蔡澤天下雄俊𢎞辯智士也彼一見秦王秦王必困
君而奪君之位應侯聞曰五帝三代之事百家之説吾
既知之衆口之辨吾皆摧之是惡能困我而奪我位乎
使人召蔡澤蔡澤入則揖應侯應侯固不快及見之又
倨應侯因讓之曰子常宣言欲代我相秦寜有之乎對
曰然應侯曰請聞其説蔡澤曰吁君何見之晚也夫四
時之序成功者去夫人生百體堅强手足便利耳目聰
明而心聖智豈非士之願與應侯曰然蔡澤曰質仁秉
義行道施德得志于天下天下懐樂敬愛而尊慕之皆
願以為君王豈不辯智之期與應侯曰然蔡澤復曰富
貴顯榮成理萬物使各得其所性命壽長終其天年而
不夭傷天下繼其統守其業傳之亡窮名實純粹澤流
千里世世稱之而無絶與天地終始豈道德之符而聖
人所謂吉祥善事者與應侯曰然蔡澤曰若夫秦之商
君楚之吳起越之大夫種其卒然亦可願與應侯知蔡
澤之欲困已以説復謬曰何為不可夫公孫鞅之事孝
公極身而無貳慮盡公而不顧私設刀鋸以禁奸邪信
賞罰以致治披腹心示情素蒙怨咎欺舊友奪魏公子
印安秦社稷利百姓卒為秦禽將破敵攘地千里吳起
之事悼王也使私不得害公讒不得蔽忠言不取苟合
行不取茍容不為危易行行義不辟難然為霸王彊國
不辭禍凶大夫種之事越王也主雖困辱悉忠而不解
主雖絶亡盡能而弗離成功而弗矜貴富而不驕怠若
此三子者固義之至也忠之節也是故君子以義死難
視死如歸生而辱不如死而榮士固有殺身以成名唯
義之所在雖死無所恨何為不可哉蔡澤曰主聖臣賢
天下之盛福也君明臣直國之福也父慈子孝夫信妻
貞家之福也故比干忠而不能存殷子胥智而不能完
吳申生孝而晉國亂是皆有忠臣孝子而國家滅亂者
何也無明君賢父以聽之故天下以其君父為僇辱而
憐其臣子今商君吳起大夫種之為人臣是也其君非
也故世稱三子致功而不見德豈慕不遇世死乎夫待
死而後可以立忠成名是微子不足仁孔子不足聖管
仲不足大也夫人之立功豈不期于成全邪身與名俱
全者上也名可法而身死者其次也名在僇辱而身全
者下也于是應侯稱善蔡澤少得間因曰夫商君吳起
大夫種其為人臣盡忠致功則可願矣閎夭事文王周
公輔成王也豈不亦忠聖乎以君臣論之商君吳起大
夫種其可願孰與閎夭周公旦哉應侯曰商君吳起大
夫種弗若也蔡澤曰然則君之主慈仁任忠惇厚舊故
其賢智與有道之士為膠漆義不倍功臣孰與秦孝公
楚悼王越王乎應侯曰未知何如也蔡澤曰今主親忠
臣不過秦孝公楚悼王越王君之設智能為主安危修
政治亂彊兵批患折難廣地植穀富國足家彊主尊社
稷顯宗廟天下莫敢欺犯其主主之威蓋震海内功彰
萬里之外聲名光輝傳于千世君孰與商君吳起大夫
種應侯曰不若蔡澤曰今主之親忠臣不忘舊故不若
孝公悼王勾踐而君之功績愛信親幸又不若商君吳
起大夫種然而君之禄位貴盛私家之富過於三子而
身不退者恐患之甚于三子竊為君危之語曰日中則
移月滿則虧物盛則衰天地之常數也進退盈縮與時
變化聖人之常道也故國有道則仕國亡道則隱聖人
曰飛龍在天利見大人不義而富且貴於我如浮雲今
君之怨已讐而德已報意欲至矣而無變計竊為君不
取也且夫翠鵠犀象其處勢非不遠死也而所以死者
惑於餌也蘇秦智伯之智非不足以辟辱遠死也而所
以死者惑于貪利不止也是以聖人制禮節欲取於民
有度使之以時用之有止故志不溢行不驕常與道俱
而不失故天下承而不絶昔者齊桓公九合諸侯一匡
天下至于葵丘之㑹有驕矜之志畔者九國吳王夫差
兵無敵於天下勇彊以輕諸侯陵齊晉故遂以殺身亡
國夏育太史激叱呼駭三軍然而身死於庸夫此皆乗
至盛而不返道理不居卑退處儉約之患也夫商君為
秦孝公明法令禁奸本尊爵必賞有罪必罰平權衡正
度量調輕重决裂阡陌以静生民之業而一其俗勸民
耕農利土一室無二事力田稸積習戰陳之事是以兵
動而地廣兵休而國富故秦無敵於天下立威諸侯成
秦國之業功已成矣而遂以車裂楚地方數千里持㦸
百萬白起率數萬之師以與楚戰一戰舉鄢郢以燒夷
陵再戰南并蜀漢又越韓魏而攻彊趙北坑馬服誅屠
四十餘萬之衆盡之於長平之下流血成川沸聲若雷
遂入圍邯鄲使秦有帝業楚趙天下之彊國而秦之仇
敵也自是之後楚趙皆懾伏不敢攻秦者白起之勢也
身所服者七十餘城功已成矣而遂賜劍死于杜郵吳
起為楚悼王立法卑減大臣之威重罷無能廢無用損
不急之官塞私門之請一楚國之俗禁游客之民精耕
戰之士南收揚越北并陳蔡破横散從使馳説之士無
所開其口禁朋黨以厲百姓定楚國之政兵震天下威
服諸侯功已成矣而卒枝解大夫種為越王深謀遠計
免㑹稽之危以亡為存因辱為榮墾草入邑辟地殖穀
率四方之士專上下之力輔勾踐之賢報夫差之讐卒
擒勁吳令越成霸功已彰而信矣勾踐終負而殺之此
四子者功成不去禍至於此此所謂信而不能詘徃而
不能返者也范蠡知之超然辟世長為陶朱公君獨不
觀夫博者乎或欲大投或欲分功此皆君之所明知也
今君相秦計不下席謀不出廊廟坐制諸侯利施三川
以實宜陽决羊腸之險塞太行之道又斬范中行之塗
六國不得合從棧道千里通於蜀漢使天下皆畏秦秦
之欲得矣君之功極矣此亦秦之分功之時也如是而
不退則商君白公吳起大夫種是也吾聞之鑒於水者
見面之容鑒於人者知吉與㐫書曰成功之下不可久
處四子之禍君何居焉君何不以此時歸相印讓賢者
而授之退而巖居川觀必有伯夷之廉長為應侯世世
稱孤而有許由延陵季子之讓喬松之壽孰與以禍終
哉即君何居焉忍不能自離疑不能自决必有四子之
禍矣易曰亢龍有悔此言上而不能下信而不能詘徃
而不能自反者也願君熟計之應侯曰善吾聞欲而不
知止失其所以欲有而不知足失其所以有先生幸教
睢敬受命
　文編巻二十一
欽定四庫全書
　文編巻二十二
　　　　　　　　　　　　明　唐順之　編
　　秋水(莊子/)
秋水時至百川灌河涇流之大兩涘渚崖之間不辨牛
馬於是焉河伯欣然自喜以天下之美為盡在巳順流
而東行至於北海東面而視不見水端於是焉河伯始
旋其面目望洋向若而歎曰野語有之曰聞道百以為
莫已若者我之謂也且夫我嘗聞少仲尼之聞而輕伯
夷之義者始吾弗信今我睹子之難窮也吾非至於子
之門則殆矣吾長見笑於大方之家北海若曰井鼃不
可以語於海者拘於虛也夏蟲不可以語於氷者篤於
時也曲士不可以語於道者束於教也今爾出於崖涘
觀於大海乃知爾醜爾將可與語大理矣天下之水莫
大於海萬川歸之不知何時止而不盈尾閭泄之不知
何時已而不虚春秋不變水旱不知此其過江河之流
不可為量數而吾未嘗以此自多者自以比形於天地
而受氣於隂陽吾在於天地之間猶小石小木之在大
山也方存乎見少又奚以自多計四海之在天地之間
也不似礨空之在大澤乎計中國之在海内不似稊米
之在太倉乎號物之數謂之萬人處一焉人卒九州穀
食之所生舟車之所通人處一焉此其比萬物也不似
毫末之在於馬體乎五帝之所連三王之所爭仁人之
所憂任士之所勞盡此矣伯夷辭之以為名仲尼語之
以為博此其自多也不似爾向之自多於水乎河伯曰
然則吾大天地而小毫末可乎北海若曰否夫物量無
窮時無止分無常終始無故是故大知觀於逺近故小
而不寡大而不多知量無窮證曏今故故遙而不悶掇
而不跂知時無止察乎盈虚故得而不喜失而不憂知
分之無常也明乎坦塗故生而不說死而不禍知終始
之不可故也計人之所知不若其所不知其生之時不
若未生之時以其至小求窮其至大之域是故迷亂而
不能自得也由此觀之又何以知毫末之足以定至細
之倪又何以知天地之足以窮至大之域河伯曰世之
議者皆曰至精無形至大不可圍是信情乎北海若曰
夫自細視大者不盡自大視細者不明夫精小之㣲也
垺大之殷也故異便此勢之有也夫精粗者期於有形
者也無形者數之所不能分也不可圍者數之所不能
窮也可以言論者物之粗也可以意致者物之精也言
之所不能論意之所不能察致者不期精粗焉是故大
人之行不出乎害人不多仁恩動不為利不賤門𨽻貨
財弗爭不多辭讓事焉不借人不多食乎力不賤貪汙
行殊乎俗不多辟異為在從衆不賤佞謟世之爵祿不
足以為勸戮恥不足以為辱知是非之不可為分細大
之不可為倪聞曰道人不聞至徳不得大人無已約分
之至也河伯曰若物之外若物之内惡至而倪貴賤惡
至而倪小大北海若曰以道觀之物無貴賤以物觀之
自貴而相賤以俗觀之貴賤不在已以差觀之因其所
大而大之則萬物莫不大因其所小而小之則萬物莫
不小知天地之為稊米也知毫末之為丘山也則差數
覩矣以功觀之因其所有而有之則萬物莫不有因其
所無而無之則萬物莫不無知東西之相反而不可以
相無則功分定矣以趣觀之因其所然而然之則萬物
莫不然因其所非而非之則萬物莫不非知堯桀之自
然而相非則趣操覩矣昔者堯舜讓而帝之噲讓而絶
湯武爭而王白公爭而滅由此觀之爭讓之禮堯桀之
行貴賤有時未可以為常也梁麗可以衝城而不可以
窒宂言殊器也騏驥驊騮一日而馳千里捕䑕不如狸
狌言殊技也鴟鵂夜撮蚤察毫末晝出瞋目而不見丘
山言殊性也故曰葢師是而無非師治而無亂乎是未
明天地之理萬物之情者也是猶師天而無地師隂而
無陽其不可行明矣然且語而不舍非愚則誣也帝王
殊禪三代殊繼差其時逆其俗者謂之簒夫當其時順
其俗者謂之義之徒黙黙乎河伯女惡知貴賤之門小
大之家河伯曰然則我何為乎何不為乎吾辭受趣舎
吾終柰何北海若曰以道觀之何貴何賤是謂反衍無
拘而志與道大蹇何少何多是謂謝施無一而行與道
參差嚴乎若國之有君其無私徳繇繇乎若祭之有社
其無私福泛泛乎其若四方之無窮其無所畛域兼懐
萬物其孰承翼是謂無方萬物一齊孰短孰長道無終
始物有死生不恃其成一虚一滿不位乎其形年不可
舉時不可止消息盈虚終則有始是所以語大義之方
論萬物之理也物之生也若驟若馳無動而不變無時
而不移何為乎何不為乎夫固將自化河伯曰然則何
貴於道耶北海若曰知道者必達於理達於理者必明
於權明於權者不以物害巳至徳者火弗能熱水弗能
溺寒暑弗能害禽獸弗能賊非謂其薄之也言察乎安
危寧於禍福謹於去就莫之能害也故曰天在内人在
外徳在乎天知天人之行本乎天位乎得蹢䠱而屈伸
反要而語極曰何謂天何謂人北海若曰牛馬四足是
謂天絡馬首穿牛鼻是謂人故曰無以人滅天無以故
滅命無以得殉名謹守而勿失是謂反其真䕫憐蚿蚿
憐蛇蛇憐風風憐目目憐心䕫謂蚿曰吾以一足趻踔
而行予無如矣今子之使萬足獨柰何蚿曰不然子不
見夫唾者乎噴則大者如珠小者如霧雜而下者不可
勝數也今予動吾天機而不知其所以然蚿謂蛇曰吾
以衆足行而不及子之無足何也蛇曰夫天機之所動
何可易邪吾安用足哉蛇謂風曰予動吾脊脅而行則
有似也今子蓬蓬然起於北海蓬蓬然入於南海而似
無有何也風曰然予蓬蓬然起於北海而入於南海也
然而指我則勝我鰌我亦勝我雖然夫折大木蜚大屋
者唯我能也故以衆小不勝為大勝也為大勝者唯聖
人能之孔子遊於匡宋人圍之數匝而絃歌不輟子路
入見曰何夫子之娛也孔子曰來吾語女我諱窮久矣
而不免命也求通久矣而不得時也當堯舜而天下無
窮人非知得也當桀紂而天下無通人非知失也時勢
適然夫水行不避蛟龍者漁父之勇也陸行不避兕虎
者獵夫之勇也白刃交於前視死若生者烈士之勇也
知窮之有命知通之有時臨大難而不懼者聖人之勇
也由處矣吾命有所制矣無幾何將甲者進辭曰以為
陽虎也故圍之今非也請辭而退公孫龍問於魏牟曰
龍少學先王之道長而明仁義之行合同異離堅白然
不然可不可困百家之知窮衆口之辨吾自以為至達
已今吾聞莊子之言汒焉異之不知論之不及與知之
弗若與今吾無所開吾喙敢問其方公子牟隱機太息
仰天而笑曰子獨不聞夫埳井之鼃乎謂東海之鱉曰
吾樂與吾跳梁乎井幹之上入休乎缺甃之崖赴水則
接掖持頥蹶泥則沒足滅跗還虷蟹與科斗莫吾能若
也且夫擅一壑之水而跨跱塪井之樂此亦至矣夫子
奚不時來入觀乎東海之鱉左足未入而右膝已縶矣
於是逡廵而却告之海曰夫千里之逺不足以舉其大
千仞之髙不足以極其深禹之時十年九潦而水弗為
加益湯之時八年七旱而崖不為加損夫不為頃久推
移不以多少進退者此亦東海之大樂也於是埳井之
鼃聞之適適然驚規規然自失也且夫知不知是非之
竟而猶欲觀於莊子之言是猶使蚉負山商蚷馳河也
必不勝任矣且夫知不知論極妙之言而自適一時之
利者是非塪井之鼃與且彼方跐黄泉而登大皇無南
無北奭然四解淪於不測無東無西始於𤣥冥反於大
通子乃規規然而求之以察索之以辨是直用管闚天
用錐指地也不亦小乎子徃矣且子獨不聞夫壽陵餘
子之學行於邯鄲與未得國能又失其故行矣直匍匐
而歸耳今子不去將忘子之故失子之業公孫龍口呿
而不合舌舉而不下乃逸而走莊子釣於濮水楚王使
大夫二人徃先焉曰願以境内累矣莊子持竿不顧曰
吾聞楚有神龜死已三千嵗矣王巾笥而藏之廟堂之
上此龜者寧其死為留骨而貴乎寧其生而曵尾於塗
中乎二大夫曰寧生而曵尾塗中莊子曰徃矣吾將曵
尾於塗中恵子相梁莊子徃見之或謂恵子曰莊子來
欲代子相於是恵子恐搜於國中三日三夜莊子徃見
之曰南方有鳥其名鵷雛子知之乎夫鵷雛發於南海
而飛於北海非梧桐不止非練實不食非醴泉不飲於
是鴟得腐䑕鵷雛過之仰而視之曰嚇今子欲以子之
梁國而嚇我耶莊子與惠子遊於濠梁之上莊子曰鯈
魚出游從容是魚樂也惠子曰子非魚安知魚之樂莊
子曰子非我安知我不知魚之樂惠子曰我非子固不
知子矣子固非魚也子之不知魚之樂全矣莊子曰請
循其本子曰女安知魚樂云者既已知吾知之而問我
我知之濠上也
　　難一(韓非子/)
晉文公將與楚人戰召舅犯問之曰吾將與楚人戰彼
衆我寡為之柰何舅犯對曰臣聞之繁禮君子不厭忠
信戰陣之間不厭詐偽君其詐之而已矣文公辭舅犯
因召雍季而問之曰我將與楚人戰彼衆我寡為之柰
何雍季對曰焚林而田偷取多獸後必無獸以詐遇民
偷取一時後必無復文公曰善辭雍季以舅犯之謀與
楚人戰以敗之歸而行爵先雍季而後舅犯羣臣曰城
濮之事舅犯謀也夫用其言而後其身可乎文公曰此
非君所知也夫舅犯言一時之權也雍季言萬世之利
也仲尼聞之曰文公之霸也宜哉既知一時之權又知
萬世之利或曰雍季之對不當文公之問凡對問者有
因因小大緩急而對也所問髙大而對以卑狹則明主
弗受也今文公問以少遇衆而對曰後必無復此非所
以應也且文公不知一時之權又不知萬世之利戰而
勝則國安而身定兵强而威立雖有後復莫大於此萬
世之利奚患不至戰而不勝則國亡兵弱身死名息㧞
拂今日之死不及安暇待萬世之利待萬世之利在今
日之勝今日之勝在詐於敵詐敵萬世之利己故曰雍
季之對不當文公之問且文公又不知舅犯之言舅犯
所謂不厭詐偽者不謂詐其民謂詐其敵也敵者所伐
之國也後雖無復何傷哉文公之所以先雍季者以其
功耶則所以勝楚破軍者舅犯之謀也以其善言耶則
雍季乃道其後之無復也此未有善言也舅犯則以兼
之矣舅犯曰䌓禮君子不厭忠信者忠所以愛其下也
信所以不欺其民也夫既以愛而不欺矣言孰善於此
然必曰出於詐偽者軍旅之計也舅犯前有善言後有
戰勝故舅犯有二功而後論雍季無一焉而先賞文公
之霸也不亦宜乎仲尼不知善賞也管仲有病桓公徃
問之曰仲父病不幸卒於大命將奚以告寡人管仲曰
㣲君言臣故將謁之願君去竪刁除易牙逺衛公子開
方易牙為君主味君主惟人肉未嘗易牙烝其首子而
進之夫人情莫不愛其子今弗愛其子安能愛君君妬
而好内竪刁自宫以治内人情莫不愛其身身且不愛
安能愛君開方事君十五年齊衛之間不容數日行棄
其母久官不歸其母不愛安能愛君臣聞之矜偽不長
盖虛不久願君去此三子者也管仲卒死而桓公弗行
及桓公死蟲出尸不葬或曰管仲所以見告桓公者非
有度者之言也所以去竪刁易牙者以不愛其身適君
之欲也曰不愛其身安能愛君然則臣有盡死力以為
其主者管仲將不用也曰不愛其死安能愛君是君去
忠臣也且以不愛其身度其不愛其君是將以管仲之
不能死公子糾度其不死桓公也是管仲亦在所去之
域矣明主之道不然設民所欲以求其功乃為爵祿以
勸之設民所惡以禁其奸故為刑罰以威之慶賞信而
刑罰必故君舉功於臣而姦不用於上雖有竪刁其柰
君何且臣盡死力以與君市君垂爵禄以與臣市君臣
之際非父子之親也計數之所出也君有道則臣盡力
而姦不生無道則臣上塞主明而下成私管仲非明此
度數於桓公也使去竪刁一竪刁又至非絶姦之道也
且桓公所以身死蟲流尸不葬者是臣重也臣重之實
擅主也有擅主之臣則君令不下究臣情不上通一人
之力能隔君臣之間使善敗不聞禍福不通故有不葬
之患也明主之道一人不兼官一官不兼事卑賤不待
尊貴而進大臣不因左右而見百官修通羣臣輻凑有
賞者君見其功有罰者君知其罪見知不悖於前賞罰
不蔽於後安有不葬之患管仲非明此言於桓公也使
去三子故曰管仲無度矣
靡笄之役韓獻子將斬人郄獻子聞之駕徃救之比至
則已斬之矣郄子因曰胡不以殉其僕曰曩不將救之
乎郄子曰吾敢不分謗乎或曰郄子言不可不察也非
分謗也韓子之所斬也若罪人則不可救救罪人法之
所以敗也法敗則國亂若非罪人則勸之以殉勸之以
殉是重不辜也重不辜民所以起怨者也民怨則國危
郄子之言非危則亂不可不察也且韓子之所斬若罪
人郄子奚分焉斬若非罪人則巳斬之矣而郄子乃至
是韓子之謗已成而郄子且後至也夫郄子曰以殉不
足以分斬人之謗而又生殉之謗是何言分謗也昔者
紂為炮烙崇侯惡來又曰斬渉者之脛也奚分於紂之
謗且民之望於上也甚矣韓子弗得且望郄子得之也
今郄子俱弗得則民絶望於上矣故曰郄子之言非分
謗也益謗也且郄子之徃救罪也以韓子為非也不道
其所以為非而勸之以殉是使韓子不知其過也夫下
使民望絶於上又使韓子不知其失吾未得郄子之所
以分謗者也
韓宣王問於樛留吾欲兩用公仲公叔其可乎樛留對
曰昔魏兩用樓翟而亡西河楚兩用昭景而亡鄢郢今
君兩用公仲公叔此必將爭事而外市則國必憂矣或
曰昔者齊桓公兩用管仲鮑叔成湯兩用伊尹仲虺夫
兩用臣者國之憂則是桓公不霸成湯不王也湣王一
用淖齒而身死乎東廟主父一用李兊減食而死主有
術兩用不為患無術兩用則爭爭事而外市一則專制
而刼弑今留無術以規上使其主去兩用一是不有西
河鄢郢之憂則必有身死減食之患是樛留未有善以
知言也
　　難二(韓非子/)
景公過晏子曰子宫小近市請徙子家豫章之圃晏子
再拜而辭曰且嬰家貧待市食而朝暮趨之不可以逺
景公笑曰子家習市識貴賤乎是時景公䌓於刑晏子
對曰踊貴而屨賤景公曰何故對曰刑多也景公造然
變色曰寡人其暴乎於是損刑五或曰晏子之貴踊非
其誠也欲便辭以止多刑也此不察治之患也夫刑當
無多不當無少無以不當聞而以太多説無術之患也
敗軍之誅以千百數猶北不止即治亂之刑如恐不勝
而姦尚不盡今晏子不察其當否而以太多為説不亦
妄乎夫惜草茅者耗禾穗惠盗賊者傷良民今緩刑罰
行寛惠是利姦邪而害善人也此非所以為治也
齊桓公之時晉客至有司請禮桓公曰告仲父者三而
優笑曰易哉為君一曰仲父二曰仲父桓公曰吾聞君
人者勞於索人佚於使人吾得仲父巳難矣巳得仲父
之後何為不易乎哉或曰桓公之所應優非君人者之
言也桓公以君人為勞於索人何索人為勞哉伊尹自
以為宰干湯百里奚自以為媵干穆公媵所辱也宰所
羞也䝉羞辱而接君上賢者之憂世急也然則君人者
無逆賢而已矣索賢不為人主難且官職所以任賢也
爵祿所以賞功也設官職陳爵禄而士自至君人者奚
其勞哉使人又非所佚也人主雖使人必以度量準之
以刑名參之以事遇於法則行不遇於法則止功當其
言則賞不當則誅以刑名收臣以度量準下此不可釋
也君人者焉佚哉索人不勞使人不佚而桓公曰勞於
索人佚於使人者不然且桓公索管仲又不難管仲不
死其君而歸桓公鮑叔輕官讓能而任之桓公得管仲
又不難明矣已得管仲之後奚遽易哉管仲非周公旦
周公旦假為天子七年成王壯授之以政非為天下計
也為其職也夫不奪幼子而行天下者必不背死君而
事其讐倍死君而事其讐者必不難奪幼子而行天下
不難奪幼子而行天下者必不難奪其君國矣管仲公
子糾之臣也謀殺桓公而不能其君死而臣桓公管仲
之取舍非周公旦未可知也若使管仲大賢也且為湯
武湯武桀紂之臣也桀紂作亂湯武奪之今桓公以易
居其上是以桀紂之行居湯武之上桓公危矣若使管
仲不肖人也且為田常田常簡公之臣也而弑其君今
桓公以易居其上是以簡公之易居田常之上也桓公
又危矣管仲非周公旦亦明矣然為湯武與田常未可
知也為湯武有桀紂之危為田常有簡公之亂也已得
仲父之後桓公奚遽易哉若使桓公之任管仲必知不
欺已也是知不欺主之臣也然雖不知不欺主之臣今
桓公以任管仲之專任竪刁易牙蟲流出尸而不葬桓
公不知臣欺主與不欺主已明矣而任臣如彼其專也
故曰桓公闇主
　　孤憤(韓非子/)
智術之士必逺見而明察不明察不能燭私能法之士
必强毅而勁直不勁直不能矯姦人臣循令而從事按
法而治官非謂重人也重人也者無令而擅為虧法以
利私耗國以便家力能得其君此所謂重人也智術之
士明察聽用且燭重人之隂情能法之士勁直聽用且
矯重人之姦行故智術能法之士用則貴重之臣必在
䋲之外矣是智法之士與當塗之人不可兩存之仇也
當塗之人擅事要則外内為之用矣是以諸侯不因則
事不應故敵國為之訟百官不因則業不進故羣臣為
之用郎中不因則不得近主故左右為之匿學士不因
則養祿薄禮卑故學士為之談也此四助者邪臣之所
以自飾也重人不能忠主而進其仇人主不能越四助
而燭察其臣故人主愈弊而大臣愈重凡當塗者之於
主也希不信愛也又且習故若夫即主心同乎好惡固
其所自進也官爵貴重朋黨又衆而一國為之訟則法
術之士欲干上者非有所信愛之親習故之澤也又將
以法術之言矯人主阿辟之心是與人主相反也處勢
卑賤無黨孤特夫以踈逺與近愛信爭其數不勝也以
新旅與習故爭其數不勝也以反主意與同好爭其數
不勝也以輕賤與貴重爭其數不勝也以一口與一國
爭其數不勝也法術之士操五不勝之勢以歳數而又
不得見當塗之人乘五勝之資而旦暮獨説於前故法
術之士奚道得進而人主奚時得悟乎故資必不勝而
勢不兩存法術之士焉得不危其可以罪過誣者公法
而誅之其不可被以罪過者以私劒而窮之是明法術
而逆主上者不僇於吏誅必死於私劒矣朋黨比周以
蔽主言曲以便私者必信於重人矣故其可以功伐借
者以官爵貴之其不可借以美名者以外權重之是以
蔽主上而趨於私門者不顯於官爵必重於外權矣今
人主不合參驗而行誅不待見功而爵祿故法術之士
安能䝉死亡而進其說姦邪之臣安肯乗利而退其身
故主上愈卑私門益尊夫越雖國富兵强中國之主皆
知無益於已也曰非吾所得制也今有國者雖地廣人
衆然而人主壅蔽大臣專權是國為越也知不類越而
不知不類其國不察其類者也人主所以謂齊亡者非
地與城亡也吕氏弗制而田氏用之也所以謂晉亡者
亦非地與城亡也姬氏弗制而六卿專之也今大臣執
柄獨斷而上弗知收是人主不明也與死人同病者不
可生也與亡國同事者不可存也今襲跡於齊晉欲國
安存不可得也凡法術之難行也不獨萬乘千乘亦然
人主之左右不必智也人主於人有所智而聽之因與
左右論其言是與愚人論智也人主之左右不必賢也
人主於人有所賢而禮之因與左右論其行是與不肖
論賢也智者决䇿於愚人賢士程行於不肖則賢智之
士羞而人主之論悖矣人臣之欲得官者其修士且以
精潔固身其智士且以治辨進業其修士不能以貨賂
事人恃其精潔而更不能以枉法為治則修智之士不
事左右不聽請謁矣人主之左右行非伯夷也求索不
得貨賂不至則精辨之功息而毁誣之言起矣治亂之
功制於近習精潔之行决於毁譽則修智之吏廢人主
之明塞矣不以功伐决智行不以參伍審罪過而聽左
右近習之言則無能之士在廷而愚汙之吏處官矣萬
乘之患大臣太重千乘之患左右太信此人主之所公
患也且人臣有大罪人主有大失臣主之利與相異者
也何以明之哉曰主利在有能者任官臣利在無能而
得事主利在有勞而爵祿臣利在無功而富貴主利在
豪傑使能臣利在朋黨用私是以國地削而私家富主
上卑而大臣重故主失勢而臣得國主更稱蕃臣而相
室剖符此人臣之所以譎主便私也故當世之重臣主
變勢而得固寵者十無二三是其故何也人臣之罪大
也臣有大罪者其行欺主也其罪當死亡也智士者逺
見而畏於死亡必不從重人矣賢士者修㢘介羞與姦
臣欺其主必不從重人矣是當塗者之徒屬非愚而不
知患者必汙而不避姦者也大臣挾愚汙之人上與之
欺主下與之收利侵漁朋黨比周相與一口惑主敗法
以亂士民使國危削主上勞辱此大罪也臣有大罪而
主弗禁此大失也使其主有大失於上臣有大罪於下
索國之不亡者不可得也
　　正論(荀子/)
世俗之為説者曰主道利周是不然主者民之唱也上
者下之儀也彼將聽唱而應視儀而動唱嘿則民無應
也儀隱則下無動也不應不動則上下無以相有也若
是則與無上同也不祥莫大焉故上者下之本也上宣
明則下治辨矣上端誠則下愿慤矣上公正則下易直
矣治辨則易一愿慤則易使易直則易知易一則疆易
使則功易知則明是治之所由生也上周宻則下疑眩
矣上幽險則下漸詐矣上偏曲則下比周矣疑眩則難
一漸詐則難使比周則難知難一則不疆難使則不功
難知則不明是亂之所由作也故主道利明不利幽利
宣不利周故主道明則下安主道幽則下危故下安則
貴上下危則賤上故上易知則下親上矣上難知則下
畏上矣下親上則上安下畏上則上危故主道莫惡乎
難知莫危乎使下畏已傳曰惡之者衆則危書曰克明
明徳詩曰明明在下故先王明之豈特眩之耳哉世俗
之為説者曰桀紂有天下湯武簒而奪之是不然以桀
紂為常有天下之籍則然親有天下之籍則不然天下
謂在桀紂則不然古者天子千官諸侯百官以是千官
也令行於諸夏之國謂之王以是百官也令行於境内
國雖不安不至於廢易遂亡謂之君聖王之子也有天
下之後也勢籍之所在也天下之宗室也然而不材不
中内則百姓疾之外則諸侯叛之近者境内不一遥者
諸侯不聽令不行於境内甚者諸侯侵削之攻伐之若
是則雖未亡吾謂之無天下矣聖王沒有勢籍者罷不
足以縣天下天下無君諸侯有能徳明威積海内之民
莫不願得以為君師然而暴國獨侈安能誅之必不傷
害無罪之民誅暴國之君若誅獨夫若是則可謂能用
天下矣能用天下之謂王湯武非取天下也修其道行
其義興天下之同利除天下之同害而天下歸之也桀
紂非去天下也反禹湯之徳亂禮義之分禽獸之行積
其㓙全其惡而天下去之也天下歸之之謂王天下去
之之謂亡故桀紂無天下而湯武不弑君由此効之也
湯武者民之父母也桀紂者民之怨賊也今世俗之為
説者以桀紂為君而以湯武為弑然則是誅民之父母
而師民之怨賊也不祥莫大焉以天下合為君則天下
未嘗合於桀紂也然則以湯武為弑則天下未嘗有説
也直隳之耳故天子唯其人天下者至重也非至彊莫
之能任至大也非至辨莫之能分至衆也非至明莫之
能知此三至者非聖人莫之能盡故非聖人莫之能王
聖人備道全美者也是縣天下之權稱也桀紂者其知
慮至險也其志意至闇也其行之為至亂也親者䟽之
賢者賤之生民怨之禹湯之後也而不得一人之與刳
比干囚箕子身死國亡為天下之大戮後世之言惡者
必稽焉是不容妻子之數也故至賢疇四海湯武是也
至罷不容妻子桀紂是也今世俗之為説者以桀紂為
有天下而臣湯武豈不過甚矣哉譬之是猶傴巫跂匡
大自以為有知也故可以有奪人國不可有以奪人天
下可以有竊國不可以有竊天下也可以奪之者可以
有國而不可以有天下竊可以得國而不可以得天下
是何也曰國小具也可以小人有也可以小道得也可
以小力持也天下者大具也不可以小人有也不可以
小道得也不可以小力持也國者小人可以有之然而
未必不亡也天下者至大也非聖人莫之能有也世俗
之為説者曰治古無肉刑而有象刑墨黥慅嬰共艾畢
菲䋽屨殺赭衣而不純治古如是是不然以為治耶則
人固莫觸罪非獨不用肉刑亦不用象刑矣以為人或
觸罪矣而直輕其刑然則是殺人者不死傷人者不刑
也罪至重而刑至輕庸人不知惡也亂莫大焉凡刑人
之本禁暴惡惡且徵其未也殺人者不死而傷人者不
刑是謂惠暴而寛賊也非惡惡也故象刑殆非生於治
古並起於亂今也治古不然凡爵列官職賞慶刑罰皆
報也以類相從者也一物失稱亂之端也夫徳不稱位
能不稱官賞不當功罰不當罪不祥莫大焉昔者武王
伐有商誅紂斷其首懸之赤斾夫征暴誅捍治之盛也
殺人者死傷人者刑是百王之所同未有知其所由來
者也刑稱罪則治不稱罪則亂故治則刑重亂則刑輕
犯治之罪固重犯亂之罪固輕書曰刑罰世輕世重此
之謂也世俗之為説者曰湯武不能禁令是何也曰楚
越不受制是不然湯武者至天下之善禁令者也湯居
亳武王居鄗皆百里之地也天下為一諸侯為臣通達
之屬莫不振動從服以化順之曷為楚越獨不受制也
彼王者之制也視形勢而制械用稱逺邇而等貢獻豈
必齊哉故魯人以榶衛人用柯齊人用一革土地形制
不同者械用備飾不可不異也故諸夏之國同服同儀
蠻夷戎狄之國同服不同制封内甸服封外侯服侯衛
賔服蠻夷要服戎狄荒服甸服者祭侯服者祀賔服者
享要服者貢荒服者終王日祭月祀時享歲貢終王夫
是之謂視形勢而制械用稱逺近而等貢獻是王者之
至也彼楚越者且時享嵗貢終王之屬也必齊之日祭
月祀之屬然後曰受制耶是規磨之説也溝中之瘠也
則未足與及王者之制也語曰淺不足與測深愚不足
以謀知坎井之鼃不可與語東海之樂此之謂也世俗
之為説者曰堯舜擅讓是不然天子者勢位至尊無敵
於天下夫有誰與讓矣道徳純備智慧甚明南面而聽
天下生民之屬莫不振動從服以化順之天下無隱士
無遺善同焉者是也異焉者非也夫有惡擅天下矣曰
死而擅之是又不然聖王在上圖徳而定次量能而授
官皆民載其事而各得其宜不能以義制利不能以偽
飾性則兼以為民聖王以沒天下無聖則固莫足以擅
天下矣天下有聖而在後者則天下不離朝不易位國
不更制天下厭焉與鄉無以異也以堯繼堯夫又何變
之有矣聖不在後子而在三公則天下如歸猶復而振
之也天下厭然與鄉無以異也以堯易堯夫又何變之
有矣唯其徙朝改制為難故天子生則天下一隆致順
而治論徳而定次死則能任天下者必有之矣夫禮義
之分盡矣擅讓惡用矣哉曰老衰而擅是又不然血氣
筯力則有衰若夫智慮取舍則無衰曰老者不堪其勞
而休也是又畏事者之議也天子者勢至重而形至佚
心至愉而志無所詘形不為勞尊無上矣衣被則服五
采雜間色重文繡加飾之以珠玉食飲則重太牢而備
珍怪期臭味曼而饋代睪而食雍而徹乎五祀執薦者
百人待西房居則設張容負依而坐諸侯趨走乎堂下
出戸而巫覡有事出門而宗祝有事乘大路越席以養
安側載睪芷以養鼻前有錯衡以養目和鸞之聲歩中
武象騶中韶䕶以養耳三公奉軛持納諸侯持輪挾輿
先馬大侯編後大夫次之小侯元士次之庶士介而坐
道庶人隠竄莫敢望視居如大神動如天帝持老養衰
猶有善於是者與不老者休也休猶有安樂恬愉如是
乎故曰諸侯有老天子無老有擅國無擅天下古今一
也夫曰堯舜擅讓是虛言也是淺者之傳陋者之説也
不知逆順之理小大至不至之變也未可與及天下之
大理者也世俗之為説者曰堯舜不能教化是何也曰
朱象不化是不然也堯舜至天下之善教化者也南面
而聽天下生民之屬莫不振動從服以化順之然而朱
象獨不化是非堯舜之過朱衆之罪矣堯舜者天下之
英也朱象者天下之嵬一時之𤨏也今世俗之為説者
不怪朱象而非堯舜豈不過甚矣哉夫是之謂嵬説羿
蠭門者天下之善射者也不能以撥弓曲矢中王梁造
父者天下之善馭者也不能以辟馬毁輿致逺堯舜者
天下之善教化者也不能使嵬瑣化何世而無嵬何時
而無𤨏自太皡燧人莫不有也故作者不祥學者受其
殃非者有慶詩曰下民之孽匪降自天噂沓背憎職競
由人此之謂也世俗之為説者曰太古薄葬棺厚三寸
衣衾三領葬田不妨田故不掘也亂今厚葬飾棺故掘
也是不及知治道而不察於抇不抇者之所言也凡人
之盗也必以有為不以備不足足則以重有餘也而聖
王之生民也皆使當厚優猶知足而不得以有餘過度
故盜不竊賊不刺狗豕吐菽粟而農賈皆能以貨財讓
風俗之美男女自不取於塗而百姓羞拾遺故孔子曰
天下有道盜其先變乎雖珠玉滿體文繡充棺黄金充
椁加之以丹矸重之以曾青犀象以為樹琅玕龍兹華
覲以為實人猶且莫之抇也是何也則求利之詭緩而
犯分之羞大也夫亂今而後反是上以無法使下以無
度行知者不得慮能者不得治賢者不得使若是則上
失天性下失地利中失人和故百事廢財物屈而禍亂
起王公則病不足於上庶人則凍餒羸瘠於下於是桀
紂羣居而盜賊擊奪以危上矣安禽獸行虎狼貪故脯
巨人而炙嬰兒矣若是則有何尤抇人之墓抉人之口
而求利矣哉雖此倮而埋之猶且必抇也安得葬埋哉
彼乃將食其肉而齕其骨也夫太古薄葬故不抇也亂
今厚葬故抇也是持姦人之誤於亂説以欺愚者而潮
陷之以偷取利焉夫是之謂大姦傳曰危人而自安害
人而自利此之謂也子宋子曰明見侮之不辱使人不
闘人皆以見侮為辱故闘也知見侮之為不辱則不鬬
矣應之曰然則亦以人之情為不惡侮乎曰惡而不辱
也曰若是則必不得所求焉凡人之鬬也必以其惡之
為説非以其辱之為故也今俳優侏儒狎徒詈侮而不
鬬者是詎知見侮之為不辱哉然而不鬬者不惡故也
今人或入其央瀆竊其猪彘則援劍㦸而逐之不避死
傷是豈以䘮猪為辱也哉然而不憚鬬者惡之故也雖
以見侮為辱也不惡則不鬬雖知見侮為不辱惡之則
必鬬然則鬬與不鬬耶亡于辱之與不辱也乃在於惡
之與不惡也夫今子宋子不能解人之惡侮而務説人
以勿辱也豈不過甚矣哉金舌蔽口猶將無益也不知
其無益則不知知其無益也直以欺人則不仁不仁不
知辱莫大焉將以為有益於人耶則與無益於人也則
得大辱而退耳説莫病是矣子宋子曰見侮不辱應之
曰凡議必將立隆正然後可也無隆正則是非不分而
辨訟不决故所聞曰天下之大隆也是非之封界分職
名象之所起王制是也故凡言議期命是非以聖王為
師而聖王之分榮辱是也是有兩端矣有義榮者有勢
榮者有義辱者有勢辱者志意修徳行厚知慮明是榮
之由中出者也夫是之謂義榮爵列尊貢祿厚形勢勝
上為天子諸侯下為卿相士大夫是榮從外至者也夫
是之謂勢榮流淫汙僈犯分亂理驕暴貪利是辱之由
中出者也夫是之謂義辱詈侮捽搏捶笞臏腳斬斷枯
磔藉靡舌􁀙是辱之由外至者也夫是之謂勢辱是榮
辱之兩端也故君子可以有勢辱而不可以有義辱小
人可以有勢榮而不可以有義榮有勢辱無害為堯有
勢榮無害為桀義榮勢榮唯君子而後兼有之義辱勢
辱唯小人然後兼有之是榮辱之分也聖王以為法士
大夫以為道官人以為守百姓以為成俗萬世不能易
也今子宋子案不然獨詘容為已慮一朝而改之説必
不行矣譬之是猶以塼塗而塞江海也以僬僥而戴太
山也蹎跌碎折不待頃矣二三子之善於子宋子者殆
不若止之將恐得傷其體也子宋子曰人之情欲寡而
皆以已之情欲為多是過也故率其羣徒辯其談説明
其譬稱將使人知情欲之寡也應之曰然則亦以人之
情為欲目不欲綦色耳不欲綦聲口不欲綦味鼻不欲
綦臭形不欲綦佚此五綦者亦以人之情為不欲乎曰
人之情欲是已曰若是則説必不行矣以人之情為欲
此五綦者而不欲多譬之是猶以人之情為欲富貴而
不欲貨也好美而惡西施也古之人為之不然以人之
情為欲多而不欲寡故賞以富厚而罰以殺損也是百
王之所同也故上賢祿天下次賢祿一國下賢禄田邑
愿慤之民完衣食今子宋子以是之情為欲寡而不欲
多然則先王以人之所不欲者賞而以人之所欲者罰
耶亂莫大焉今子宋子嚴然而好説聚人徒立師學成
文曲然而説不免於以至治為至亂矣豈不過甚矣哉
　
　
　
　
　
　
　
　
　
　
　
　
　
　
　
　文編巻二十二
欽定四庫全書
　文編巻二十三
　　　　　　　　　　　　明　唐順之　編
　　徐無鬼(莊子/)
有暖姝者有濡需者有巻婁者所謂暖姝者學一先生
之言則暖暖姝姝而私自説也自以為足矣而未知未
始有物也是以謂暖姝者也濡需者豕蝨是也擇䟽鬛
自以廣宫大囿奎蹄曲隈乳間股脚自以為安室利處
不知屠者之一旦鼔臂布草操煙火而已與豕俱焦也
此以域進此以域退此其所謂濡需者也巻婁者舜也
羊肉不慕蟻蟻慕羊肉羊肉羶也舜有羶行百姓悦之
故三徙成都至鄧之虛而十有萬家堯聞舜之賢舉之
童土之地曰冀得其來之澤舜舉乎童土之地年齒長
矣聰明衰矣而不得休歸所謂巻婁者也是以神人惡
衆至衆至則不比不比則不利也故無所甚親無所甚
踈抱徳煬和以順天下此謂真人於蟻棄知於魚得計
於羊棄意以目視目以耳聽耳以心復心若然者其平
也䋲其變也循古之真人以天待之不以人入天古之
真人得之也生失之也死得之也死失之也生藥也其
實堇也桔梗也雞㢕也豕零也是時為帝者也何可勝
言句踐也以甲楯三千棲於㑹稽唯種也能知亡之所
以存唯種也不知其身之所以愁故曰鴟目有所適鶴
脛有所節解之也悲故曰風之過河也有損焉日之過
河也有損焉請只風與日相與守河而河以為未始其
攖也恃源而徃者也故水之守土也審影之守人也審
物之守物也審故目之於明也殆耳之於聰也殆心之
於殉也殆凡能其於府也殆殆之成也不給改禍之長
也兹萃其反也縁功其果也待久而人以為已寳不亦
悲乎故有亡國戮民無已不知問是也故足之於地也
踐雖踐恃其所不蹍而後善博也人之知也少雖少特
其所不知而後知天之所謂也知大一知大隂知大目
知大均知大方知大信知大定至矣大一通之大隂解
之大目視之大均緣之大方體之大信稽之大定持之
盡有天循有照冥有樞始有彼則其解之也似不解之
者其知之也似不知之也不知而後知之其問之也不
可以有崖而不可以無崖頡滑有實古今不代而不可
以虧則可不謂有大揚㩁乎闔不亦問是已奚惑然為
以不惑解惑復於不惑是尚大不惑
　　王命論(班彪/)
昔在帝堯之禪曰咨爾舜天之厯數在爾躬舜亦以命
禹暨子稷契咸佐唐虞光濟四海奕世載徳至於湯武
而有天下雖其遭遇異時禪代不同至於應天順民其
揆一也是故劉氏承堯之祚氏族之世著乎春秋唐據
火徳而漢紹之始起沛澤則神母夜號以章赤帝之符
由是言之帝王之祚必有明聖顯懿之徳豐功厚利積
累之業然後精誠通於神明流澤加於生民故能為鬼
神所福饗天下所歸徃未見運世無本功徳不紀而得
崛起在此位者也世俗見髙祖興於布衣不達其故以
為適遭暴亂得奮其劍游説之士至比天下於逐鹿幸
捷而得之不知神器有命不可以智力求也悲夫此世
所以多亂臣賊子者也若然者豈徒闇於天道哉又不
覩之於人事矣夫餓饉流𨽻饑寒道路思有裋褐之襲
儋石之畜所願不過一金然終於轉死溝壑何則貧窮
亦有命也况乎天子之貴四海之富神明之祚可得而
妄處哉故雖遭罹阸㑹竊其權柄勇如信布疆如梁籍
成如王莽然卒潤鑊伏質烹醢分裂又况么麽尚不及
數子而欲闇奸天位者乎是故駑蹇之乘不騁千里之
塗燕雀之儔不奮六翮之用楶梲之材不荷棟樑之任
斗筲之子不秉帝王之重易曰鼎折足覆公餗不勝其
任也當秦之末豪傑共推陳嬰而王之嬰母止之曰自
吾為子家婦而世貧賤卒富貴不祥不如以兵屬人事
成少受其利不成禍有所歸嬰從其言而陳氏以寧王
陵之母亦見項氏之必亡而劉氏之將興也是時陵為
漢將而母獲於楚有漢使來陵母見之謂曰願告吾子
漢王長者必得天下子謹事之無有二心遂對漢使伏
劒而死以固勉陵其後果定於漢陵為宰相封侯夫以
匹婦之明猶能推事理之致探禍福之機而全宗祀於
無窮垂䇿書於春秋而况大丈夫之事乎是故窮達有
命吉凶由人嬰母知廢陵母知興審此四者帝王之分
决矣葢在髙祖其興也有五一曰帝堯之苗裔二曰體
貌多竒異三曰神武有徵應四曰寛明而仁恕五曰知
人善任使加之以信誠好謀達於聽受見善如不及用
人如由已從諫如順流趣時如嚮赴當食吐哺納子房
之䇿㧞足揮洗揖酈生之説寤戍卒之言斷懐土之情
高四皓之名割肌膚之愛舉韓信於行陳收陳平於亡
命英雄陳力羣䇿畢舉此髙祖之大畧所以成帝業也
若乃靈瑞符應又可畧聞矣初劉媪任髙祖而夢與神
遇震電晦𡨕有龍蛇之怪及其長而多靈有異於衆是
以王武感物而折劵呂公覩形而進女秦皇東游以厭
其氣吕后望雲而知所處始受命則白蛇分西入闗則
五星聚故淮隂留侯謂之天授非人力也歴古今之得
失驗行事之成敗稽帝王之世運考五者之所謂取舍
不厭斯位符瑞不同斯度而茍昧於權衡越次妄據外
不量力内不知命則必䘮保家之主失天下之壽遇折
足之凶伏鈇鉞之誅英雄誠知覺寤畏若禍戒超然逺
覽淵然深識收陵嬰之明分絶信布之覬覦距逐鹿之
瞽説審神器之有授母貪不可幾為二母之所笑則福
祚流於子孫天祿永終矣
　　法象論(徐幹/)
夫法象立所以為君子法象者莫先乎正容貌慎威儀
是故先王之制禮也為冕服采章以旌之為珮玉鳴璜
以聲之欲其尊也欲其莊也焉可以懈慢也容貌者人
之儀表也容貌正故性情治性情治故仁義存仁義存
故盛徳著故可以為法象斯謂之君子矣君子者無尺
土之封而民尊之無刑罰之威而民畏之無羽籥之樂
而民樂之無爵禄之賞而民懐之其所以致之者一也
故孔子曰君子威而不猛泰而不驕詩云敬慎威儀維
民之則若夫惰其威儀玩其膽視忽其辭令而望民之
則我者未之有也莫之則者必慢之者至矣小人見慢
也而致怨乎人患已之卑而不思其所以焉哀哉故書
曰惟聖罔念作狂惟狂克念作聖人性之所簡也存乎
幽㣲人情之所忽也存乎孤獨夫幽㣲者顯之原也孤
獨者見之端也胡可簡也胡可忽也是故君子敬孤獨
而慎幽㣲雖在隠蔽鬼神不得見其隙耳詩云肅肅兎
罝施於中林處獨之謂也又有顛沛而不可亂者則成
王季路其人也昔成王將崩體被冕服然後發顧命之
辭季路遭亂正冠結纓而後死白刅之難夫以彌留之
困白刅之難猶不忘敬况於遊宴乎故詩曰就其深矣
方之舟之就其淺矣泳之游之言必濟也君子者無戲
謔之言言必有防無戲謔之行行必有檢言必有防行
必有檢故雖妻妾不得而黷也雖朋友不得而狎也是
以不愠怒而教行於閨門不諌論而風聲紀乎鄉黨傳
稱大人正已而物正者葢此之謂也以匹夫之居猶然
况得志而行於天下乎唐堯之帝允恭克讓而光被四
表成湯不敢怠遑而奄有九域文王祗畏而造彼區夏
易曰觀盥而不薦有孚顒若言下觀而化也禍敗之所
由也則有媟嫚以為階可無慎乎昔宋閔碎首於碁局
陳靈被矢於戲言閻邴造逆於相詬子公生弑於嘗黿
是故君子居身也謙在敵也讓臨下也莊事上也敬四
者備而怨咎不作福禄從之詩云靖共爾位正直是與
神之聽之式穀以女君子之交人也歡而不媟和而不
同好而不佞詐學而不虛行易親而難媚多恕而寡非
故其絶交其誤畔書曰慎始而敬終以不困夫禮也者
人之急也可終身思而不可須㬰忘也須臾離則惂慢
之行臻焉須臾忘則惂慢之心生焉况無禮而可以終
始乎夫禮也者敬之經也敬也者禮之情也無敬無以
行禮無禮無以節敬道不偏廢相須而成是能盡敬以
從禮者謂之成人過則生亂亂則災及其身昔晉惠公
以慢瑞無嗣文公以肅命興國郄犫以傲享(缺/)
以敬妻受服子圉以大明招亂薳罷以既醉保禄良霄
以鶉奔䘮家子展以草虫昌族君子感㓙懐之如彼見
吉徳之如此故立以磬折坐必抱鼓周旋中規折旋中
矩視不離於袺襘之間言不越乎表著之位聲氣可聽
精神可愛俯仰可宗揖讓可貴作事有方動静有常師
禮不荒故為萬夫之望也
　　胠箧(莊子/)
將為胠箧探囊發匱之盗而為守備則必攝緘縢固扄
鐍此世俗之所謂知也然而巨盜至則負匱掲箧擔囊
而趨唯恐緘􁀙扃鐍之不固也然則鄉之所謂知者不
乃為大盜積者也故嘗試論之世俗所謂知者有不為
大盗積者乎所謂聖者有不為大盜守者乎何以知其
然耶昔者齊國鄰邑相望雞狗之音相聞罔罟之所布
耒耨之所刺方二千餘里闔四境之内所以立宗廟社
稷治邑屋州閭鄉曲者曷嘗不法聖人哉然而田成子
一旦殺齊君而盜其國所盜者豈獨其國邪并與其聖
知之法而盜之故田成子有乎盜賊之名而身處堯舜
之安小國不敢非大國不敢誅十二世有齊國則是不
乃竊齊國并與其聖知之法以守其盜賊之身乎嘗試
論之世俗之所謂至知者有不為大盜積者乎所謂至
聖者有不為大盜守者乎何以知其然邪昔者龍逢斬
比干剖萇𢎞胣子胥靡故四子之賢而身不免乎戮故
跖之徒問於跖曰盜亦有道乎跖曰何適而無有道邪
夫妄意室中之藏聖也入先勇也出後義也知可否知
也分均仁也五者不備而能成大盜者天下未之有也
由是觀之善人不得聖人之道不立跖不得聖人之道
不行天下之善人少而不善人多則聖人之利天下也
少而害天下也多故曰脣竭則齒寒魯酒薄而邯鄲圍
聖人生而大盗起掊擊聖人縱舍盗賊而天下始治矣
夫川竭而谷虛丘夷而淵實聖人巳死則大盗不起天
下平而無故矣聖人不死大盗不止雖重聖人而治天
下則是重利盗跖也為之斗斛以量之則并與斗斛而
竊之為之權衡以稱之則并與權衡而竊之為之符璽
以信之則并與符璽而竊之為之仁義以矯之則并與
仁義而竊之何以知其然耶彼竊鉤者誅竊國者為諸
侯諸侯之門而仁義存焉則是非竊仁義聖知耶故逐
於大盗掲諸侯竊仁義并斗斛權衡符璽之利者雖有
軒冕之賞弗能勸斧鉞之威弗能禁此重利盗跖而使
不可禁者是乃聖人之過也故曰魚不可脫於淵國之
利器不可以示人彼聖人者天下之利器也非所以明
天下也故絶聖棄知大盗乃止擿玉毁珠小盗不起焚
符破璽而民朴鄙掊斗折衡而民不爭殫殘天下之聖
法而民始可與論議擢亂六律鑠絶竽瑟塞瞽曠之耳
而天下始人含其聰矣滅文章散五采膠離朱之目而
天下始人含其明矣毁絶鉤䋲而棄規矩攦工倕之指
而天下始人有其巧矣故曰大巧若拙削曽史之行鉗
楊墨之口攘棄仁義而天下之徳始𤣥同矣彼人含其
明則天下不鑠矣人含其聰則天下不累矣人含其知
則天下不惑矣人含其徳則天下不僻矣彼曽史楊墨
師曠工倕離朱者皆外立其徳而以爚亂天下者也法
之所無用也子獨不知至徳之世乎昔者容成氏大庭
氏伯皇氏中央氏栗陸氏驪畜氏軒轅氏赫胥氏尊盧
氏祝融氏伏羲氏神農氏當是時也民結䋲而用之甘
其食美其服樂其俗安其居鄰國相望雞狗之音相聞
民至老死而不相徃來若此之時則至治已今遂至使
民延頸舉踵曰某所有賢者贏粮而趣之則内棄其親
而外去其主之事足跡接乎諸侯之境車軌結乎千里
之外則是上好知之過也上誠好知而無道則天下大
亂矣何以知其然邪夫弓弩畢弋機變之知多則鳥亂
於上矣鉤餌網罟罾笱之知多則魚亂於水矣削格羅
落罝罘之知多則獸亂於澤矣知詐漸毒頡滑堅白解
垢同異之變多則俗惑於辨矣故天下每每大亂罪在
於好知故天下皆知求其所不知而莫知求其所巳知
者皆知非其所不善而莫知非其所已善者是以大亂
故上悖日月之明下爍山川之精中墮四時之施惴耎
之虫肖翹之物莫不失其性甚矣夫好知之亂天下也
自三代以下者是已舍夫種種之機而悦夫役役之佞
釋夫恬淡無為而悦夫啍啍之意啍啍巳亂天下矣
　　五蠧(韓非子/)
上古之世人民少而禽獸衆人民不勝禽獸虫蛇有聖
人作搆木為巢以避羣害而民悦之使王天下號曰有
巢氏民食果蓏蜯蛤腥臊惡臭而傷害腹胃民多疾病
有聖人作鑚燧取火以化腥臊而民悦之使王天下號
之曰燧人氏中古之世天下大水而鯀禹決瀆近古之
世桀紂暴亂而湯武征伐今有搆木鑚燧於夏后氏之
世者必為鯀禹笑矣有決瀆於殷周之世者必為湯武
笑矣然則今有美堯舜湯武禹之道於當今之世者必
為新聖笑矣是以聖人不期修古不法常行論世之事
因為之備宋人有耕田者田中有株兎走觸株折頸而
死因釋其耒而守株冀復得兎兎不可復得而身為宋
國笑今欲以先王之政治當世之民皆守株之類也古
者丈夫不耕草木之實足食也婦人不織禽獸之皮足
衣也不事力而養足人民少而財有餘故民不爭是以
厚賞不行重罰不用而民自治今人有五子不為多子
又有五子大父未死而有二十五孫是以人民衆而貨
財寡事力勞而供養薄故民爭雖倍賞累罰而不免於
亂堯之王天下也有茅茨不剪采椽不斵糲粢之食藜
藿之羮冬日麑裘夏日葛衣雖監門之服養不虧於此
矣禹之王天下也身執耒臿以為民先股無胈脛不生
毛雖臣僕之勞不苦於此矣以是言之夫古之讓天子
者是去監門之養而離臣僕之勞也故傳天下而不足
多也今之縣令一日身死子孫累世絜駕故人重之是
以人之於讓也輕辭古之天子難去今之縣令者薄厚
之實異也夫山居而谷汲者膢臘而相遺以水澤居苦
水者買庸而決竇故飢歳之春幼弟不饟穰歳之秋䟽
客必食非䟽骨肉愛過客也多少之實異也是以古人
易財非仁也財多也今之爭奪非鄙也財寡也輕辭天
子非髙也勢薄也爭土槖非下也權重也故聖人議多
少薄厚為之政故罰薄不為慈誅嚴不為戾稱俗而行
也故事因於世而備適於事古者文王處豐鎬之間地
方百里行仁義而懷西戎遂王天下徐偃王處漢東地
方五百里行仁義割地而朝者三十有六國荆文王恐
其害已也舉兵伐徐遂滅之故文王行仁義而王天下
偃王行仁義而䘮其國是仁義用於古不用於今也故
曰世異則事異當舜之時有苗不服禹將伐之舜曰不
可上徳不厚而行武非道也乃修教三年執干戚舞有
苖乃服共工之戰鐡銛矩者及乎敵鎧甲不堅者傷乎
體是干戚用於古不用於今也故曰事異則備變上古
競於道徳中世逐於智謀當今爭於氣力齊將攻魯魯
使子貢説之齊人曰子言非不辨也吾所欲者地也非
斯言所謂也遂舉兵伐魯去門十里以為界故偃王仁
義而徐亡子貢辯智而魯削以是言之夫仁義辨智非
所以持國也去偃王之仁息子貢之智循徐魯之力使
敵萬乘則齊荆之欲不得行於二國矣
　　有度(韓非子/)
國無常强無常弱奉法者强則國强奉法者弱則國弱
荆莊王并國二十六開地三千里莊王之氓社稷也而
荆以亡齊桓公并國三十啟地三千里桓公之氓社稷
也而齊以亡燕襄王以河為境以薊為國襲涿方城殘
齊平中山有燕者重無燕者輕襄王之氓社稷也而燕
以亡魏安釐王攻趙救燕取地河東魏之地加兵於齊
私平陸之都攻韓㧞管勝於淇下睢陽之事荆軍老而
走蔡召陵之事荆軍破兵四布於天下威行於冠帶之
國安釐王死而魏以亡故有荆莊齊桓則齊荆可以霸
有燕襄魏安釐則燕魏可以强今皆亡國者其羣臣官
吏皆務所以亂而不務所以治也其國亂弱矣又皆釋
國法而私其外則是負薪而救火也亂弱甚矣故當今
之時能去私曲就公法者民安而國治能去私行行公
法者兵强而敵弱故審得失有法度之制者加以羣臣
之上則主不可欺以詐偽審得失有權衡之稱者以聽
逺事則主不可欺以天下之輕重今若以譽進能則臣
離上而下比周若以黨舉官則民務交而不求用於法
故官之失能者其國亂以譽為賞以毁為罰也則好賞
惡罰之人釋公行行私術比周以相為也忘主外交以
進其與則其下所以為上者薄矣交衆與多外内朋黨
雖有大過其蔽多矣故忠臣危死於非罪奸邪之臣安
利於無功忠臣之所以危死而不以其罪則良臣伏矣
奸邪之臣安利不以功則奸臣進矣此亡之本也若是
則羣臣廢法而行私重輕公法矣數至能人之門不一
至主之廷百慮私家之便不一圖主之國屬數雖多非
所以尊君也百官雖具非所以任國也然則主有人主
之名而實託於羣臣之家也故臣曰亡國之廷無人焉
廷無人者非朝廷之衰也家務相益不務厚國大臣務
相尊而不務尊君小臣奉禄養交不以官為事此其所
以然者由主之不上斷於法而信下為之也故明主使
法擇人不自舉也使法量功不自度也能者不可弊敗
者不可飾譽者不能進非者弗能退則君臣之間明辨
而易治故主讐法則可也賢者之為人臣北面委質無
有二心朝廷不敢辭賤則軍旅不敢辭難順上之為從
主之法虛心以待令而無是非也故有口不以私言有
目不以私視而上盡制之為臣人者譬之若手上以修
頭下以修足清煖寒熱不得不救鏌鋣傅體不敢不搏
無私賢哲之臣無私事能之士故民不越鄉而交無百
里之慼貴賤不相踰愚智提衡而立治之至也今夫輕
爵禄易去亡以擇其主臣不謂㢘詐說逆法倍主强諌
臣不謂忠行惠施利收下為名臣不謂仁離俗隠居而
以非上臣不謂義外使諸侯内耗其國伺其危嶮之陂
以恐其主曰交非我不親怨非我不解而主乃信之以
國聽之卑主之名以顯其身毁國之厚以利其家臣不
謂智此數物者險世之説也而先王之法所簡也先王
之法曰臣毋或作威毋或作利從王之指無或作惡從
王之路古者世治之民奉公法廢私術專意一行具以
待任夫為之人主而身察百官則日不足力不給且上
用目則下飾觀上用耳則下飾聲上用慮則下䌓辭先
王以三者為不足故舍已能而因法數審賞罰先王之
所守要故法省而不侵獨制四海之内聰智不得用其
詐險躁不得闗其佞奸邪無所依逺在千里外不敢易
其辭勢在郎中不敢蔽善飾非朝廷羣下直湊單㣲不
敢相踰越故治不足而日有餘上之任勢使然也夫人
臣之侵其主也如地形焉即漸以徃使人主失端東西
易面而不自知故先王立司南以端朝夕故明主使其
羣臣不遊意於法之外不為惠於法之内動無非法法
所以凌過遊外私也嚴刑所以遂令懲下也威不貸錯
制不共門威制共則衆邪彰矣法不信則君行危矣刑
不斷則邪不勝矣故曰巧匠目意中繩然必先以規矩
為度上智㨗舉中事必以先王之法為比故繩直而枉
木斵準夷而髙科削權衡縣而重益輕斗石設而多益
少故以法治國舉措而已矣法不阿貴繩不撓曲法之
所加智者弗能辭勇者弗敢爭刑過不避大臣賞善不
遺匹夫故矯上之失詰下之邪治亂決繆絀羡齊非一
民之軌莫如法屬官威民退淫殆止詐偽莫如刑刑重
則不敢以貴易賤法審則上尊而不侵上尊而不侵則
主强而守要故先王貴之而傳之人主釋法用私則上
下不别矣
　　刻意(莊子/)
刻意尚行離世異俗髙論怨誹為亢而已矣此山谷之
士非世之人枯槁赴淵者之所好也語仁義忠信恭儉
推讓為修而巳矣此平世之士教誨之人遊居學者之
所好也語大功立大名禮君臣正上下為治而已矣此
朝廷之士尊主彊國之人致功并兼者之所好也就藪
澤處閒曠釣魚閒處無為而已矣此江海之士避世之
人閒暇者之所好也吹呴呼吸吐故納新熊經鳥伸為
壽而已矣此道引之士養形之人彭祖壽考者之所好
也若夫不刻意而高無仁義而修無功名而治無江海
而閒不道引而壽無不忘也無不有也澹然無極而衆
美從之此天地之道聖人之徳也故曰夫恬惔寂漠虛
無無為此天地之平而道徳之質也故曰聖人休休焉
則平易矣平易則恬惔矣平易恬惔則憂患不能入邪
氣不能襲故其徳全而神不虧故曰聖人之生也天行
其死也物化静而與隂同徳動而與陽同波不為福先
不為禍始感而後應廹而後動不得巳而後起去知與
故循天之理故無天災無物累無人非無鬼責其生若
浮其死若休不思慮不豫謀光矣而不耀信矣而不期
其寢不夢其覺無憂其神純粹其䰟不罷虛無恬惔乃
合天徳故曰悲樂者徳之邪喜怒者道之過好惡者徳
之失故心不憂樂徳之至也一而不變静之至也無所
於忤虛之至也不與物交淡之至也無所於逆粹之至
也故曰形勞而不休則弊精用而不已則勞勞則竭水
之性不雜則清莫動則平鬱閉而不流亦不能清天徳
之象也故曰純粹而不雜静一而不變淡而無為動而
以天行此養神之道也夫有干越之劍者柙而藏之不
敢用也寳之至也精神四達並流無所不極上際於天
下蟠於地化育萬物不可為象其名為同帝純素之道
唯神是守守而勿失與神為一一之精通合于天倫野
語有之曰衆人重利廉士重名賢士尚志聖人貴精故
素也者謂其無所與雜也純也者謂其不虧其神也能
體純素謂之真人
　　繕性(莊子/)
繕性於俗學以求復其初滑欲於俗思以求致其明謂
之蔽䝉之民古之治道者以恬養知生而無以知為也
謂之以知養恬知與恬交相養而和理出其性夫徳和
也道理也徳無不容仁也道無不理義也義明而物親
忠也中純實而反乎情樂也信行容體而順乎文禮也
禮樂偏行則天下亂矣彼正而蒙已徳徳則不冒冒則
物必失其性也古之人在混芒之中與一世而得澹漠
焉當是時也隂陽和靜鬼神不擾四時得節萬物不傷
羣主不夭人雖有知無所用之此之謂至一當是時也
莫之為而常自然逮徳下衰及燧人伏羲始為天下是
故順而不一徳又下衰及神農黄帝始為天下是故安
而不順徳又下衰及唐虞始為天下興治化之流□淳
散朴離道以善險徳以行然後去性而從於心心與心
識知而不足以定天下然後附之以文益之以博文滅
質博溺心然後民始惑亂無以反其性情而復其初由
是觀之世䘮道矣道䘮世矣世與道交相䘮也道之人
何由興乎世世亦何由興乎道哉道無以興乎世世無
以興乎道雖聖人不在山林之中其徳隠矣隠故不自
隠古之所謂隠士者非伏其身而弗見也非閉其言而
不出也非藏其知而不發也時命大謬也當時命而大
行乎天下則反一無迹不當時命而大窮乎天下則深
根寧極而待此存身之道也古之存身者不以辨飾知
不以知窮天下不以知窮徳危然處其所而反其性已
又何為哉道固不小行徳固不小識小識傷徳小行傷
道故曰正已而已矣樂全之謂得志古之所謂得志者
非軒冕之謂也謂其無以益其樂而已矣今之所謂得
志者軒冕之謂也軒冕在身非性命也物之儻来寄也
寄之其來不可圉其去不可止故不為軒冕肆志不為
窮約趨俗其樂彼與此同故無憂而已矣今寄去則不
樂由是觀之雖樂未嘗不荒也故曰䘮已於物失性於
俗者謂之倒置之民
　　人間世(莊子/)
葉公子髙將使於齊問於仲尼曰王使諸梁也甚重齊
之待使者葢將甚敬而不急匹夫猶未可動也而况諸
侯乎吾甚慄之子嘗語諸梁也曰凡事若小若大寡不
道以懽成事若不成則必有人道之患事若成則必有
隂陽之患若成若不成而後無患者唯有徳者能之吾
食也執粗而不臧㸑無欲清之人今吾朝受命而夕飲
氷我其内熱與吾未至乎事之情而既有隂陽之患矣
事若不成必有人道之患是兩也為人臣者不足以任
之子其有以語我來仲尼曰天下有大戒二其一命也
其一義也子之愛親命也不可解於心臣之事君義也
無適而非君也無所逃於天地之間是之謂大戒是以
夫事其親者不擇地而安之孝之至也夫事其君者不
擇事而安之忠之盛也自事其心者哀樂不易施乎前
知其不可奈何而安之若命徳之至也為人臣子者固
有所不得已行事之情而忘其身何暇至於恱生而惡
死夫子其行可矣丘請復以所聞凡交近則必相靡以
信逺則必忠之以言言必或傳之夫傳兩喜兩怒之言
天下之難者也夫兩喜必多溢美之言兩怒必多溢惡
之言凡溢之類妄妄則其信之也莫莫則傳言者殃故
法言曰傳其常情無傳其溢言則幾乎全且以巧鬬力
者始乎陽常卒乎隂泰至則多竒巧以禮飲酒者始乎
治常卒乎亂泰至則多竒樂凡事亦然始乎諒常卒乎
鄙其作始也簡其將畢也必巨言者風波也行者實䘮
也夫風波易以動實䘮易以危故忿設無由巧言偏辭
獸死不擇音氣息茀然於是並生心厲尅核太至則必
有不肖之心應之不知其然也茍為不知其然也孰知
其所終故法言曰無遷令無勸成過度益也遷令勸成
殆事美成在久惡成不及改可不慎與且夫乗物以游
心託不得已以養中至矣何作為報也莫若為致命此
其難者
　
　
　
　
　
　
　文編巻二十三
欽定四庫全書
　文編巻二十四
　　　　　　　　　　　　明　唐順之　編
　　天運(莊子/)
天其運乎地其處乎日月其爭於所乎孰主張是孰維
綱是孰居無事推而行是意者其有機緘而不得已邪
意者其運轉而不能自止邪雲者為雨乎雨者為雲乎
孰隆施是孰居無事淫樂而勸是風起北方一西一東
有上彷徨孰嘘吸是孰居無事而披拂是敢問何故巫
咸祒曰來吾語女天有六極五常帝王順之則治逆之
則凶九洛之事治成徳備監照下土天下戴之此謂上
皇北門成問於黄帝曰帝張咸池之樂於洞庭之野吾
始聞之懼復聞之怠卒聞之而惑蕩蕩黙黙乃不自得
帝曰女殆其然哉吾奏之以人徵之以天行之以禮義
建之以太清然後調理四時太和萬物四時迭起萬物
循生一盛一衰文武倫經一清一濁隂陽調和流光其
聲蟄蟲始作吾驚之以雷霆其卒無尾其始無首一死
一生一僨一起所常無窮而一不可待女故懼也吾又
奏之以隂陽之和燭之以日月之明其聲能短能長能
柔能剛變化齊一不主故常在谷滿谷在阬滿阬塗郤
守神以物為量其聲揮綽其名髙明是故鬼神守其幽
日月星辰行其紀吾止之於有窮流之於無止子欲慮
之而不能知也望之而不能見也逐之而不能及也儻
然立於四虚之道倚於槁梧而吟目知窮乎所欲見力
屈乎所欲逐吾既不及已夫形充空虚乃至委蛇女委
蛇故怠吾又奏之以無怠之聲調之以自然之命故若
混逐樷生林樂而無形布揮而不曵幽昏而無聲動於
無方居於窈𡨕或謂之死或謂之生或謂之實或謂之
榮行流散徙不主常聲世疑之稽於聖人聖也者達於
情而遂於命也天機不張而五官皆備此之謂天樂無
言而心説故有焱氏為之頌曰聽之不聞其聲視之不
見其形充滿天地苞褁六極女欲聽之而無接焉而故
惑也樂也者始於懼懼故祟吾又次之以怠怠故遁卒
之於惑惑故愚愚故道道可載而與之俱也
　　齊物論(莊子/)
南郭子綦隠几而坐仰天而嘘嗒焉似䘮其耦顔成子
游立侍乎前曰何居乎形固可使如槁木而心固可使
如死灰乎今之隠几者非昔之隠几者也子綦曰偃不
亦善乎而問之也今者吾䘮我汝知之乎女聞人籟而
未聞地籟女聞地籟而未聞天籟夫子游曰敢問其方
子綦曰夫大塊噫氣其名為風是唯無作作則萬竅怒
號而獨不聞之翏翏乎山林之畏佳大木百圍之竅穴
似鼻似口似耳似枅似圈似臼似洼者似汚者激者謞
者叱者吸者呌者譹者宎者咬者前者唱于而隨者唱
喁冷風則小和飄風則大和厲風濟則衆竅為虚而獨
不見之調調之刁刁乎子游曰地籟則衆竅是已人籟
則比竹是已敢問天籟子綦曰夫吹萬不同而使其自
巳也咸其自取怒者其誰邪大知閑閑小知間間大言
炎炎小言詹詹其寐也䰟交其覺也形開與接為搆日
以心鬬縵者窖者宻者小恐惴惴大恐縵縵其發若機
栝其司是非之謂也其留如詛盟其守勝之謂也其殺
如秋冬以言其日消也其溺之所為之不可使復之也
其厭也如緘以言其老洫也近死之心莫使復陽也喜
怒哀樂慮歎變熱姚佚啟態樂出虚蒸成菌日夜相代
乎前而莫知其所萌已乎已乎旦暮得此其所由以生
乎非彼無我非我無所取是亦近矣而不知其所為使
若有真宰而特不得其朕可行已信而不見其形有情
而無形百骸九竅六藏賅而存焉吾誰與為親汝皆說
之乎其有私焉如是皆有為臣妾乎其臣妾不足以相
治乎其逓相為君臣乎其有真君存焉如求得其情與
不得無益損乎其真一受其成形不亡以待盡與物相
刃相靡其行盡如馳而莫之能止不亦悲乎終身役役
而不見其成功薾然疲役而不知其所歸可不哀邪人
謂之不死奚益其形化其心與之然可不謂大哀乎人
之生也固若是芒乎其我獨芒而人亦有不芒者乎夫
隨其成心而師之誰獨且無師乎奚必知代而心自取
者有之愚者與有焉未成乎心而有是非是今日適越
而昔至也是以無有為有無有為有雖有神禹且不能
知吾獨且奈何哉夫言非吹也言者有言其所言者特
未定也果有言邪其未嘗有言邪其以為異於鷇音亦
有辨乎其無辨乎道惡乎隐而有真偽言惡乎隠而有
是非道惡乎徃而不存言惡乎存而不可道隠於小成
言隠於榮華故有儒墨之是非以是其所非而非其所
是欲是其所非而非其所是則莫若以明物無非彼物
無非是自彼則不見自知則知之故曰彼出於是是亦
因彼彼是方生之說也雖然方生方死方死方生方可
方不可方不可方可因是因非因非因是是以聖人不
由而照之於天亦因是也是亦彼也彼亦是也彼亦一
是非此亦一是非果且有彼是乎哉果且無彼是乎哉
彼是莫得其偶謂之道樞樞始得其環中以應無窮是
亦一無窮非亦一無窮也故曰莫若以明以指喻指之
非指不若以非指喻指之非指也以馬喻馬之非馬不
若以非馬喻馬之非馬也天地一指也萬物一馬也可
乎可不可乎不可道行之而成物謂之而然惡乎然然
於然惡乎不然不然於不然物固有所然物固有所可
無物不然無物不可故為是舉莛與楹厲與西施恢恑
憰怪道通為一其分也成也其成也毁也凡物無成與
毁復通為一唯達者知通為一為是不用而寓諸庸庸
也者用也用也者通也通也者得也適得而幾矣因是
已已而不知其然謂之道勞神明為一而不知其同也
謂之朝三何謂朝三曰狙公賦芧曰朝三而莫四衆狙
皆怒曰然則朝四而莫三衆狙皆悦名實未虧而喜怒
為用亦因是也是以聖人和之以是非而休乎天鈞是
之謂兩行古之人其知有所至矣惡乎至有以為未始
有物者至矣盡矣不可以加矣其次以為有物矣而未
始有封也其次以為有封焉而未始有是非也是非之
彰也道之所以虧也道之所以虧愛之所以成果且有
成與虧乎哉果且無成與虧乎哉有成與虧故昭氏之
鼔琴也無成與虧故昭氏之不鼓琴也昭文之鼔琴也
師曠之枝䇿也惠子之據梧也三子之知幾乎皆其盛
者也故載之末年唯其好之也以異於彼其好之也欲
以明之彼非所明而明之故以堅白之昧終而其子又
以文之綸終終身無成若是而可謂成乎雖我亦成也
若是而不可謂成乎物與我無成也是故滑疑之耀聖
人之所圖也為是不用而寓諸庸此之謂以明今且有
言於此不知其與是類乎其與是不類乎類與不類相
與為類則與彼無以異矣雖然請嘗言之有始也者有
未始有始也者有未始有夫未始有始也者有有也者
有無也者有未始有無也者有未始有夫未始有無也
者俄而有無矣而未知有無之果孰有孰無也今我則
已有謂矣而未知吾所謂之其果有謂乎其果無謂乎
天下莫大於秋毫之未而太山為小莫壽乎殤子而彭
祖為夭天地與我並生而萬物與我為一既已為一矣
且得有言乎既已謂之一矣且得無言乎一與言為二
二與一為三自此以徃巧厯不能得而况其凡乎故自
無適有以至於三而况自有適有乎無適焉因是已夫
道未始有封言未始有常為是而有畛也請言其畛有
左有右有倫有義有分有辨有競有爭此之謂八徳六
合之外聖人存而不論六合之内聖人論而不議春秋
經世先王之志聖人議而不辨故分也者有不分也辨
也者有不辨也曰何也聖人懐之衆人辨之以相示也
故曰辨也者有不見也夫大道不稱大辨不言大仁不
仁大廉不嗛大勇不忮道昭而不道言辨而不及仁常
而不成廉清而不信勇忮而不成五者园而幾向方矣
故知止其所不知至矣孰知不言之辨不道之道若有
能知此之謂天府注焉而不滿酌焉而不竭而不知其
所由來此之謂葆光故昔者堯問於舜曰我欲伐宗膾
胥敖南面而不釋然其故何也舜曰夫三子者猶存乎
蓬艾之間若不釋然何哉昔者十日並出萬物皆照而
况徳之進乎日者乎齧缺問乎王倪曰子知物之所同
是乎曰吾惡乎知之子知子之所不知邪曰吾惡乎知
之然則物無知邪曰吾惡乎知之雖然嘗試言之庸詎
知吾所謂知之非不知邪庸詎知吾所謂不知之非知
邪且吾嘗試問乎女民溼寢則腰疾偏死鰌然乎哉木
處則惴慄恂懼猨猴然乎哉三者孰知正處民食芻豢
麋鹿食薦蝍蛆甘帶鴟鴉耆鼠四者孰知正味猨猵狙
以為雌麋與鹿交鰌與魚遊毛嬙麗姬人之所羙也魚
見之深入鳥見之髙飛麋鹿見之決驟四者孰知天下
之正色哉自我觀之仁義之端是非之塗樊然殽亂吾
惡能知其辨齧缺曰子不知利害則至人固不知利害
乎王倪曰至人神矣大澤焚而不能熱河漢沍而不能
寒疾雷破山風振海而不能驚若然者乗雲氣騎日月
而遊乎四海之外死生無變於巳而况利害之端乎瞿
鵲子問乎長梧子曰吾聞諸夫子聖人不從事於務不
就利不違害不喜求不緣道無謂有謂有謂無謂而遊
乎塵垢之外夫子以為孟浪之言而我以為妙道之行
也吾子以為奚若長梧子曰是黄帝之所聽熒也而丘
也何足以知之且女亦大早計見卵而求時夜見彈而
求鶚炙予嘗為女妄言之女以妄聽之奚旁日月挾宇
宙為其脗合置其滑涽以𨽻相尊衆人役役聖人愚芚
參萬嵗而一成純萬物盡然而以是相藴予惡乎知說
生之非惑邪予惡乎知惡死之非弱䘮而不知歸者邪
麗之姬艾封人之子也晉國之始得之也涕泣沾襟及
其至於王所與王同筐牀食芻豢而後悔其泣也予惡
乎知夫死者不悔其始之蘄生乎夢飲酒者旦而哭泣
夢哭泣者旦而田獵方其夢也不知其夢也夢之中又
占其夢焉覺而後知其夢也且有大覺而後知此其大
夢也而愚者自以為覺竊竊然知之君乎牧乎固哉丘
也與女皆夢也予謂女夢亦夢也是其言也其名為弔
詭萬世之後而一遇大聖知其解者是旦暮遇之也既
使我與若辨矣若勝我我不若勝若果是也我果非也
邪我勝若若不吾勝我果是也而果非也邪其或是也
其或非也邪其俱是也其俱非也邪我與若不能相知
也則人固受其黮闇吾誰使正之使同乎若者正之既
與若同矣惡能正之使同乎我者正之既同乎我矣惡
能正之使異乎我與若者正之既異乎我與若矣惡能
正之使同乎我與若者正之既同乎我與若矣惡能正
之然則我與若與人俱不能相知也而待彼也邪何謂
和之以天倪曰是不是然不然是若果是也則是之異
乎不是也亦無辨然若果然也則然之異乎不然也亦
無辨化聲之相待若其不相待和之以天倪因之以曼
衍所以窮年也忘年忘義振於無竟故寓諸無竟罔兩
問景曰曩子行今子止曩子坐今子起何其無特操與
景曰吾有待而然者邪吾所待又有待而然者邪吾待
蛇蚹蜩翼邪惡識所以然惡識所以不然昔者莊周夢
為胡蝶栩栩然胡蝶也自喻適志與不知周也俄然覺
則蘧蘧然周也不知周之夢為胡蝶與胡蝶之夢為周
與周與胡蝶則必有分矣此之謂物化
　　天道(莊子/)
天道運而無所積故萬物成帝道運而無所積故天下
歸聖道運而無所積故海内服明於天通於聖六通四
辟於帝王之徳者其自為也昩然無不靜者矣聖人之
静也非曰静也善故靜也萬物無足以鐃心者故静也
水靜則明燭鬚眉平中准大匠取法焉水靜猶明而况
精神聖人之心静乎天地之鑒也萬物之鏡也夫虚静
恬淡寂漠無為者天地之平而道法之至故帝王聖人
休焉休則虚虚則實實則倫矣虚則静静則動動則得
矣靜則無為無為也則任事者責矣無為則俞俞俞俞
者憂患不能處年壽長矣夫虚靜恬淡寂漠無為者萬
物之本也明此以南鄉堯之為君也明此以北面舜之
為臣也以此處上帝王天子之徳也以此處下𤣥聖素
王之道也以此退居而間游江海山林之士服以此進
為而撫世則功大名顯而天下一也静而聖動而王無
為也而尊樸素而天下莫能與之爭美夫明白於天地
之徳者此之謂大本大宗與天和者也所以均調天下
與人和者也與人和者謂之人樂與天和者謂之天樂
莊子曰吾師乎吾師乎騖萬物而不為戾澤及萬世而
不為仁長於上古而不為壽覆載天地刻彫衆形而不
為巧此之謂天樂故曰知天樂者其生也天行其死也
物化靜而與隂同徳動而與陽同波故知天樂者無天
怨無人非無物累無鬼責故曰其動也天其静也地一
心定而王天下其鬼不祟其䰟不疲一心定而萬物服
言以虚靜推於天地通於萬物此之謂天樂天樂者聖
人之心以畜天下也夫帝王之徳以天地為宗以道徳
為主以無為為常無為也則用天下而有餘有為也則
為天下用而不足故古之人貴乎無為也上無為也下
亦無為也是下與上同徳下與上同徳則不臣下有為
也上亦有為也是上與下同道上與下同道則不主上
必無為而用天下下必有為為天下用此不易之道也
故古之王天下者知雖落天地不自慮也辨雖彫萬物
不自說也能雖窮海内不自為也天不産而萬物化地
不長而萬物育帝王無為而天下功故曰莫神於天莫
富於地莫大於帝王故曰帝王之徳配天地此乘天地
馳萬物而用人羣之道也本在於上末在於下要在於
主詳在於臣三軍五兵之運徳之末也賞罰利害五刑
之辟教之末也禮法度數形名比詳治之末也鐘鼔之
音羽旄之容樂之末也哭泣衰絰隆殺之服哀之末也
此五末者須精神之運心術之動然後從之者也末學
者古人有之而非所以先也君先而臣從父先而子從
兄先而弟從長先而少從男先而女從夫先而婦從夫
尊卑先後天地之行也故聖人取象焉天尊地卑神明
之位也春夏先秋冬後四時之序也萬物化作萌區有
狀盛衰之殺變化之流也夫天地至神而有尊卑先後
之序而况人道乎宗廟尚親朝廷尚尊鄉黨尚齒行事
尚賢大道之序也語道而非其序者非其道也語道而
非其道者安取道是故古之明大道者先明天而道徳
次之道徳已明而仁義次之仁義已明而分守次之分
守已明而形名次之形名已明而因任次之因任已明
而原省次之原省已明而是非次之是非已明而賞罰
次之賞罰已明而愚知處宜貴賤履位仁賢不肖襲情
必分其能必由其名以此事上以此畜下以此治物以
此修身知謀不用必歸其天此之謂太平治之至也故
書曰有形有名形名者古人有之而非所以先也古之
語大道者五變而形名可舉九變而賞罰可言也驟而
語形名不知其本也驟而語賞罰不知其始也倒道而
言迕道而説者人之所治也安能治人驟而語形名賞
罰此有知治之具非知治之道可用於天下不足以用
天下此之謂辨士一曲之人也禮法數度刑名比詳古
人有之此下之所以事上非上之所以畜下也
　　庚桑楚(莊子/)
老聃之役有庚桑楚者偏得老聃之道以北居畏壘之
山其臣之畫然知者去之其妾之挈然仁者逺之擁腫
之與居鞅掌之為使居三年畏壘大穰畏壘之民相與
言曰庚桑子之始來吾洒然異之今吾日計之而不足
歳計之而有餘庶幾其聖人乎子胡不相與尸而祝之
社而稷之乎庚桑子聞之南面而不釋然弟子異之庚
桑子曰弟子何異於予夫春氣發而百草生正得秋而
萬寳成夫春與秋豈無得而然哉天道已行矣吾聞至
人尸居環堵之室而百姓猖狂不知所徃今以畏壘之
細民而竊竊然欲爼豆予於賢人之間我其杓之人耶
吾是以不釋於老聃之言弟子曰不然夫尋常之溝巨
魚無所還其體而鯢鰌為之制歩仞之丘陵巨獸無所
隠其軀而㜸狐為之祥且夫尊賢授能先善與利自古
堯舜以然而况畏壘之民乎夫子亦聽矣庚桑子曰小
子來夫函車之獸介而離山則不免於罔罟之患吞舟
之魚碭而失水則蟻能苦之故鳥獸不厭髙魚鼈不厭
深夫全其形生之人藏其身也不厭深𦕈而已矣且夫
二子者又何足以稱揚哉是其於辨也將妄鑿垣墻而
殖蓬蒿也簡髪而櫛數米而炊竊竊乎又何足以濟世
哉舉賢則民相軋任知則民相盗之數物者不足以厚
民民之於利甚勤子有殺父臣有殺君正晝為盗日中
穴阫吾語汝大亂之本必生於堯舜之間其末存乎千
世之後千世之後其必有人與人相食者也南榮趎蹵
然正坐曰若趎之年者已長矣將惡乎託業以及此言
邪庚桑子曰全汝形無使汝思慮營營若此三年則可
以及此言也南榮趎曰目之與形吾不知其異也而盲
者不能自見耳之與形吾不知其異也而聾者不能自
聞心之與形吾不知其異也而狂者不能自得形之與
形亦辟矣而物或間之耶欲相求而不能相得今謂趎
曰全汝形抱汝生勿使汝思慮營營趎勉聞道達耳矣
庚桑子曰辭盡矣曰奔蜂不能化藿蠋越雞不能伏鵠
卵魯雞固能矣雞之與雞其徳非不同也有能與不能
者其才固有巨小也今吾才小不足以化子子胡不南
見老子南榮趎贏粮七日七夜至老子之所老子曰子
自楚之所來乎南榮趎曰唯老子曰子何與人偕來之
衆也南榮趎懼然顧其後老子曰子不知吾所謂乎南
榮趎俯而慙仰而歎曰今者吾忘吾答因失吾問老子
曰何謂也南榮趎曰不知乎人謂我朱愚知乎反愁我
軀不仁則害人仁則反愁我身不義則傷彼義則反愁
我已我安逃此而可此三言者趎之所患也願因楚而
問之老子曰向吾見若眉睫之間吾因以得汝矣今汝
又言而信之若規規然若䘮父母掲竿而求諸海也汝
亡人哉惘惘乎汝欲反汝情性而無由入可憐哉南榮
趎請入就舍召其所好去其所惡十日自愁復見老子
老子曰汝自洒濯孰哉鬱鬱乎然而其中津津乎猶有
惡也夫外韄者不可繁而捉將内揵内􁀙者不可繆而
捉將外揵外内􁀙者道徳不能持而况放道而行者乎
南榮趎曰里人有病里人問之病者能言其病然其病
病者猶未病也若趎之聞大道譬猶飲藥以加病也趎
願聞衛生之經而已矣老子曰衛生之經能抱一乎能
勿失乎能無卜筮而知吉㐫乎能止乎能巳乎能舎諸
人而求諸已乎能翛然乎能侗然乎能兒子乎兒子終
日嘷而嗌不嗄和之至也終日握而手不掜共其徳也
終日視而目不瞚偏不在外也行不知所之居不知所
為與物委蛇而同其波是衛生之經已南榮趎曰然則
是至人之徳已乎曰非也是乃所謂氷解凍釋者夫至
人者相與交食乎地而交樂乎天不以人物利害相攖
不相與為怪不相與為謀不相與為事翛然而徃侗然
而來是謂衛生之經已曰然則是至乎曰未也吾固告
汝曰能兒子乎兒子動不知所為行不知所之身若槁
木之枝而心若死灰若是者禍亦不至福亦不來禍福
無有惡有人災也宇泰定者發乎天光發乎天光者人
見其人人有修者乃今有恒有恒者人舍之天助之人
之所舍謂之天民天之所助謂之天子學者學其所不
能學也行者行其所不能行也辨者辨其所不能辨也
知止乎其所不能知至矣若有不即是者天鈞敗之備
物以將形藏不虞以生心敬中以達彼若是而萬惡至
者皆天也而非人也不足以滑成不可内於靈臺靈臺
者有持而不知其所持而不可持者也不見其誠巳而
發毎發而不當業入而不舍毎更為失為不善乎顯明
之中者人得而誅之為不善乎幽間之中者鬼得而誅
之明乎人明乎鬼者然後能獨行劵内者行乎無名劵
外者志乎期費行乎無名者唯庸有光志乎期費者唯
賈人也人見其跂猶之魁然與物窮者物入焉與物且
者其身之不能容焉能容人不能容人者無親無親者
盡人兵莫􁂋於志鏌鎁為下宼莫大於隂陽無所逃於
天地之間非隂陽賊之心則使之也道通其分也其成
也毁也所惡乎分者其分也以備所以惡乎備者其有
以備故出而不反見其鬼出而得是謂得死滅而有實
鬼之一也以有形者象無形者而定矣出無本入無竅
有實而無乎處有長而無乎本剽有所出而無竅者有
實有實而無乎處者宇也有長而無本剽者宙也有乎
生有乎死有乎出有乎入入出而無見其形是謂天門
天門者無有也萬物出乎無有有不能以有為有必出
乎無有而無有一無有聖人藏乎是古之人其知有所
至矣惡乎至有以為未始有物者至矣盡矣弗可以加
矣其次以為有物矣將以生為䘮也以死為反也是以
分已其次曰始無有既而有生生俄而死以無有為首
以生為體以死為尻孰知有無死生之一守者吾與之
為友是三者雖異公族也昭景也著戴也甲氏也著封
也非一也有生黬也披然曰移是嘗言移是非所言也
雖然不可知者也臘者之有膍胲可散而不可散也觀
室者周於寢廟又適其偃焉為是舉移是請嘗言移是
是以生為本以知為師因以乘是非果有名實因以已
為質使人以為已節因以死償節若然者以用為知以
不用為愚以徹為名以窮為辱移是今之人也是蜩與
鷽鳩同於同也蹍市人之足則辭以放驁兄則以嫗大
親則已矣故曰至禮有不人至義不物至知不謀至仁
無親至信辟金徹志之勃解心之謬去徳之累達道之
塞貴富顯嚴名利六者勃志也容動色理氣意六者謬
心也惡欲喜怒哀樂六者累徳也去就取與知能六者
塞道也此四六者不盪胷中則正正則靜靜則明明則
虚虚則無為而無不為也道者徳之欽也生者徳之光
也性者生之質也性之動謂之為為之偽謂之失知者
接也知者謨也知者之所不知猶睨也動以不得已之
謂徳動無非我之謂治名相反而實相順也羿工乎中
微而拙乎使人無已譽聖人工乎天而拙乎人夫工乎
天而俍乎人者唯全人能之唯虫能虫唯虫能天全人
惡天惡人之天而况吾天乎人乎一雀適羿羿必得之
威也以天下為之籠則雀無所逃是故湯以胞人籠伊
尹秦穆公以五羊之皮籠百里奚是故非以其所好籠
之而可得者無有也介者移畫外非譽也胥靡登髙而
不懼遺死生也夫復謵不餽而忘人忘人因以為天人
矣故敬之而不喜侮之而不怒者唯同乎天和者為然
出怒不怒則怒出於不怒矣出為無為則為出於無為
矣欲靜則平氣欲神則順心有為也欲當則縁於不得
已不得已之類聖人之道
　　大宗師(莊子/)
知天之所為知人之所為者至矣知天之所為者天而
生也知人之所為者以其知之所知以養其知之所不
知終其天年而不中道天者是知之盛也雖然有患夫
知有所待而後當其所待者特未定也庸詎知吾所謂
天之非人乎所謂人之非天乎且有真人而後有真知
何謂真人古之真人不逆寡不雄成不謩士若然者過
而弗悔當而不自得也若然者登髙不慄入水不濡入
火不熱是知之能登假於道也若此古之真人其寢不
夢其覺無憂其食不甘其息深深真人之息以踵衆人
之息以喉屈服者其嗌言若哇其嗜欲深者其天機淺
古之真人不知説生不知惡死其出不訢其入不距翛
然而徃翛然而來而已矣不忘其所始不求其所終受
而喜之忘而復之是之謂不以心捐道不以人助天是
之謂真人若然者其心忘其容寂其顙頯凄然似秋煖
然似春喜怒通四時與物有宜而莫知其極故聖人之
用兵也亡國而不失人心利澤施乎萬世不為愛人故
樂通物非聖人也有親非仁也天時非賢也利害不通
非君子也行名失已非士也亡身不真非役人也若狐
不偕務光伯夷叔齊箕子胥餘紀它申徒狄是役人之
役適人之適而不自適其適者也古之真人其狀義而
不朋若不足而不承與乎其觚而不堅也張乎其虚而
不華也邴邴乎其似喜乎崔乎其不得已乎滀乎進我
色也與乎止我徳也厲乎其似世乎謷乎其未可制也
連乎其似好閉也悗乎忘其言也以刑為體以禮為翼
以知為時以徳為循以刑為體者綽乎其殺也以禮為
翼者所以行於世也以知為時者不得已於事也以徳
為循者言其與有足者至於丘也而人真以為勤行者
也故其好之也一其弗好之也一其一也一其不一也
一其一與天為徒其不一與人為徒天與人不相勝也
是之謂真人死生命也其有夜旦之常天也人之有所
不得與皆物之情也彼特以天為父而身猶愛之而况
其卓乎人特以有君為愈乎已而身猶死之而况其眞
乎泉涸魚相與處於陸相呴以濕相□以沫不如相忘
於江湖與其譽堯而非桀也不如兩忘而化其道夫大
塊載我以形勞我以生佚我以老息我以死故善吾生
者乃所以善吾死也夫藏舟於壑藏山於澤謂之固矣
然而夜半有力者負之而走昩者不知也藏小大有宜
猶有所遯若夫藏天下於天下而不得所遯是恒物之
大情也特犯人之形而猶喜之若人之形者萬化而未
始有極也其為樂可勝計邪故聖人將遊於物之所不
得遯而皆存善夭善老善始善終人猶效之又况萬物
之所係而一化之所待乎夫道有情有性無為無形可
傳而不可受可得而不可見自本自根未有天地自古
以固存神鬼神帝生天生地在太極之先而不為髙在
六極之下而不為深先天地生而不為久長於上古而
不為老狶韋氏得之以挈天地伏戲得之以襲氣母維
斗得之終古不忒日月得之終古不息堪坯得之以襲
崑崙馮夷得之以遊大川肩吾得之以處大山黄帝得
之以登雲天顓頊得之以處𤣥宫禺强得之立乎北極
西王母得之坐乎少廣莫知其始莫知其終彭祖得之
上及有虞下及五伯傅説得之以相武丁奄有天下乗
東維騎箕尾而比於列星
　　楊權(韓非子/)
凡聴之道以其所出反以為之入故審名以定位明分
以辨類聽言之道溶若甚醉彼自離之吾因以知之是
非輻凑上不與構喜之則多事惡之則生怨故去喜去
惡虚心以為道舍固閉内扄從室視庭以賞者賞以刑
者刑若地若天孰踈孰親能象天地凡治之極下不能
得周合刑名民乃守職去此更求是謂大惑猾民愈衆
奸邪滿側故曰毋富人而貸焉毋貴人而逼焉毋專信
一人而失其都國焉腓大於股難以趣走主失其神虎
隨其後彼求我予假仇人斧假之不可彼將用之以伐
我黄帝有言曰上下一日百戰下匿其私用試其上上
操度量以割其下故度量之立主之寳也上失扶寸丁
得尋常内索出圉必身自執其度量厚者虧之薄者靡
之虧靡有量毋使民比周同欺其上虧之若月靡之若
熱簡令謹誅必盡其罰毋弛而弓一棲兩雄一棲兩雄
其鬬㘖㘖豺狼在牢其羊不繁為人君者數披其木毋
使木枝扶踈木枝扶踈將塞公閭私門將實公庭將虚
主將壅圉數披其木無使木枝外拒木枝外拒將逼主
處數披其木毋使枝大本小枝大本小將不勝春風不
勝春風枝將害心止之之道數披其木毋使枝茂木枝
數披黨與乃離掘其根本本乃不神填其洶淵毋使水
清探其懷奪之威主上用之若電若雷
　
　
　
　
　
　
　
　
　
　
　
　
　
　
　
　文編卷二十四
欽定四庫全書
　文編巻二十五
　　　　　　　　　　　　明　唐順之　編
　　非十二子(茍子/)
假今之世飾邪說文奸言以梟亂天下矞宇嵬𤨏使天
下混然不知是非治亂之所存者有人矣縱情性安恣
睢禽獸之行不足以合文通治然而其持之有故其言
之成理足以欺惑愚衆是它囂魏牟也忍情性綦谿利
跂茍以分異人為髙不足以合大衆明大分然而其持
之有故其言之成理足以欺惑愚衆是陳仲史鰌也不
知一天下建國家之權稱上功用大儉約而僈差等曾
不足以容辨異懸君臣然而其持之有故其言之成理
足以欺惑愚衆是墨翟宋鈃也尚法而無法下脩而好
作上則取聽於上下則取從於俗終日言成文典及紃
察之則倜然無所歸宿不可以經國定分然而其持之
有故其言之成理足以欺惑愚衆是慎到田駢也不法
先王不是禮義而好治怪說玩琦辯甚察而不恵辯而
無用多事而寡功不可以為治綱紀然而其持之有故
其言之成理足以欺惑愚衆是恵施鄧析也畧法先王
而不知其統猶然而材劇志大聞見雜博案往舊造說
謂之五行甚僻違而無類幽隱而無說閉約而無解案
飾其辭而祗敬之曰此眞先君子之言也子思唱之孟
軻和之世俗之溝猶瞀儒嚾嚾然不知其所非也遂受
而傳之以為仲尼子㳺為兹厚於後世是則子思孟軻
之罪也若夫總方畧齊言行一統類而羣天下之英傑
而告之以太古教之以至順奥窔之間簟席之上歛然
聖王之文章具焉佛然平世之俗起焉六說者不能入
也十二子者不能親也無置錐之地而王公不能與之
爭名在一大夫之位則一君不能獨畜一國不能獨容
成名況乎諸侯莫不願以為臣是聖人之不得勢者也
仲尼子弓是也一天下財萬物養長生民兼利天下通
達之屬莫不服從六說者立息十二子者遷化則聖人
之得勢者舜禹是也今夫仁人將何務哉上則法舜禹
之制下則法仲尼子弓之義以務息十二子之說如是
則天下之害除仁人之事畢聖王之跡著矣
　　八奸(韓非子/)
凡人臣之所道成奸者有八術一曰在同牀何謂同牀
曰貴夫人愛孺子便僻好色此人主之所惑也託於燕
處之虞乘醉飽之時而求其所欲此必聽之術也為人
臣者内事之以金玉使惑其主此之謂同牀二曰在旁
何謂在旁曰優笑侏儒左右近習此人主未命而唯唯
未使而諾諾先意承㫖觀貌而察色以先主心者也此
皆俱進俱退皆應皆對一辭同軌以移主心者也為人
臣者内事之以金玉玩好外為之行不法使之化其主
此之謂在旁三曰父兄何謂父兄曰側室公子人主之
所親愛也大臣廷吏人主之所與度計也此皆盡力畢
議人主之所必聽也為人臣者事公子側室以音聲子
女收大臣廷吏以辭言處約言事事成則益爵益禄以
勸其心使犯其主此之謂父兄四曰養殃何謂養殃曰
人主樂羙宫室臺池好飾子女狗馬以娛其心此人主
之殃也為人臣者盡民力以美宫室䑓池重賦歛以飾
子女狗馬以娛其主而亂其心從其所欲而樹私利其
間此謂養殃五曰民萌何謂民萌曰為人臣者散公財
以說民人行小恵以取百姓使朝廷市井皆勸譽巳以
塞其主而成其所欲此之謂民萌六曰流行何謂流行
曰人主者固壅其言談希於聽論議易移以辨說為人
臣者求諸侯之辯士養國中之能說者使之以語其私
為巧文之言流行之辭示之以利勢懼之以患害施屬
虚辭以壊其主此之謂流行七曰威强何謂威强曰君
人者以羣臣百姓為威强者也羣臣百姓之所善則君
善之非羣臣百姓之所善則君不善之為人臣者聚帶
劍之客養必死之士以彰其威明為已者必利不為已
者必死以恐其羣臣百姓而行其私此之謂威强八曰
四方何謂四方曰君人者國小則事大國兵弱則畏强
兵大國之所索小國必聽強兵之所加弱兵必服為人
臣者重賦歛盡府庫虚其國以事大國而用其威求誘
其君甚者舉兵以聚邊境而制歛於内薄者數内大使
以震其君使之恐懼此之謂四方凡此八者人臣之所
以道成奸世主所以壅刼失其所有也
　　行軍(孫子/)
孫子曰凡處軍相敵絶山依谷視生處髙戰隆無登此
處山之軍也絶水必逺水客絶水而來勿迎之於水内
令半渡而擊之利欲戰者無附於水而迎客視生處髙
無迎水流此處水上之軍也絶斥澤唯亟去無留若交
軍於斥澤之中必依水草而背衆樹此處斥澤之軍也
平陸處易右背髙前死後生此處平陸之軍也凡此四
軍之利黄帝之所以勝四帝也凡軍好髙而惡下貴陽
而賤隂養生處實軍無百疾是謂必勝丘陵隄防必處
其陽而右背之此兵之利地之助也上雨水沫至欲渉
者待其定也凡地有絶澗天井天牢天羅天陷天隙必
亟去之勿近也吾逺之敵近之吾迎之敵背之軍旁有
險阻潢井蒹葭林木蘙薈者必謹覆索之此伏奸之所
也近而静者恃其險也逺而挑戰者欲人之進也其所
居易者利也衆樹動者來也衆草多障者疑也鳥起者
伏也獸駭者覆也塵髙而鋭者車來也卑而廣者徒來
也散而條達者樵採也少而往來者營軍也辭卑而益
備者進也辭强而進驅者退也輕車先出其側者陳也
無約而請和者謀也奔走而陳兵者期也半進半退者
誘也杖而立者飢也汲而先飲者渴也見利而不進者
勞也鳥集者虛也夜呼者恐也軍擾者將不重也旌旗
動者亂也吏怒者倦也殺馬肉食者軍無糧也懸缻不
返其舍者窮寇也諄諄翕翕徐與人言者失衆也數賞
者窘也數罰者困也先暴而後畏其衆者不精之至也
來委謝者欲休息也兵怒而相迎乆而不合又不相去
必謹察之兵非益多也雖無武進足以併力料敵取人
而巳夫唯無慮而易敵者必擒於人卒未親附而罰之
則不服不服則難用卒已親附而罰不行則不可用故
令之以文齊之以武是謂必取令素行以教其民則民
服令不素行以教其民則民不服令素行者與衆相得
也
　　詭使(韓非子/)
聖人之所以為治道者三一曰利二曰威三曰名夫利
者所以得民也威者所以行令也名者上下之所同道
也非此三者雖有不急矣今利非無有也而民不化上
威非不存也而下不聽從官非無法也而治不當名三
者非不存也而世一治一亂者何也夫上之所貴賞與
其所以為治相反也夫立名號所以為尊也今有賤名
輕實者世謂之髙設爵位所以為賤貴基也而簡上不
求見者世謂之賢威利所以行令也而無利輕威者世謂
之重法令所以為治也而不從法令為私善者世謂之
忠官爵所以勸民也而好名義不進仕者世謂之烈士
刑罰所以擅威也而輕法不避刑戮死亡之罪者世謂
之勇夫民之急名也甚其求利也如此則士之飢餓乏
絶者焉得無巖居苦身以爭名於天下哉故世之所以
不治者非下之罪上失其道也常貴其所以亂而賤其
所以治是故下之所欲常與上之所以為治相詭也今
下而聽其上上之所急也而惇慤純信用心壹者則謂
之窶守法固聽令審則謂之愚敬上畏罪則謂之怯言
時莭行中適則謂之不肖無二心私學聽吏從教者則
謂之陋難致謂之正難予謂之廉難禁謂之齊有令不
聽從謂之勇無利於上謂之愿少欲寛恵行徳謂之仁
重厚自尊謂之長者私學成羣謂之師徒閒静安居謂
之有思損人逐利謂之疾險躁佻反覆謂之智先為人
而後自為類名號言汎愛天下謂之聖言大本稱而不
可用行而乖於世者謂之大人賤爵禄不撓上者謂之
傑下漸行如此入則亂民出則不便也上宜禁其欲滅
其迹而不止也又從而尊之是教下亂上以為治也凡
所治者刑罰也今有私行義者尊社稷之所以立者安
静也而躁險讒䛕者任四封之内所以聽從者信與徳
也而陂知傾覆者使令之所以行威之所以立者恭儉
也不聽上而巖居非世者顯倉廪之所以實者耕農之
本務也而綦組錦繡刻書為末作者富名之所以成城
池之所以廣者戰士也今死戰之孤飢餓乞子道而優
笑酒徒之屬乘車衣絲賞禄所以盡民力易下死也今
戰勝攻取之士勞而賞不霑而卜筮視手理狐虫為順
辭於前者日賜上握度量所以擅生殺之柄也今守度
奉量之士欲以忠嬰上而不得見巧言利辭行奸軌以
倖偷世者數御據法直言名刑相當循䋲墨誅奸人所
以為上治也而愈䟽逺謟施順意從欲以危世者近習
悉租稅專民力所以備難充倉府也而士卒之逃事伏
匿附託有威之門以避徭賦而上不得者萬數夫陳善
田利宅所以戰士卒也而斷頭裂腹播骨乎平原曠野
者無宅容身身死田奪而女妹有色大臣左右無功者擇
宅而受擇田而食賞利一從上出所擅制下也而戰介之
士不得職而閒居之士尊顯上以此為教名安得無卑
位安得無危夫卑名位者必下之不從法令有二心無
私學反逆世者也而不禁其行不破其羣以散其黨又
從而尊之用事者過矣上世之所以立廉恥者所以屬
下也今士大夫不羞汙泥醜辱而宦女妹私義之門不
待次而宦賞賜之所以為重也而戰鬬有功之士貧賤
而便辟優徒紹級名號誠信所以通威也而主揜障近
習女謁並行百官主爵遷人用事者過矣大臣官人與
下先謀比周不法行威利在下則主卑而大臣重矣立
法令者以廢夫私也法令行而私道廢矣私者所以亂
法也而士有二心私學巖居窞處託伏深慮大者非世
細者惑下上不禁又從而尊之以名化之以實是無功
而顯無勞而富也如此則士之有二心私學者焉得無
深慮勉知詐與誹謗法令以求索與世相反者也凡亂
上反世者常士有二心私學者也故本言曰所以治者
法也所以亂者私也法立則莫得為私矣故曰道私者
亂道法者治上無其道則智者有私詞賢者有私意上
有私恵下有私欲聖智成羣造言作辭以非法措於上
上不禁塞又從而尊之是教下不聽上不從法也是以
賢者顯名而居奸人頼賞而富賢者顯名而居奸人頼
賞而富是以上不勝下也
　　說難(韓非子/)
凡說之難非我知之有以說之之難也又非吾辯之能
明吾意之難也又非吾敢横佚而能盡之難也凡說之
難在如所說之心可以吾說當之所說出於為名髙者
也而說之以厚利則見下莭而遇卑賤必棄逺矣所說
出於厚利者也而說之以名髙則見無心而逺事情必
不收矣所說隂為厚利而顯為名髙者也而說之以名
髙則陽收其身而實䟽之說之以厚利則隂用其言顯
棄其身矣此不可不察也夫事以宻成語以泄敗未必
其身泄之也而語及所匿之事如此者身危彼顯有所
出事而乃以成它故說者不徒知所出而已矣又知其
所以為如此者身危規異事而當知者揣之外而得之
事泄於外必以為已也如此者身危周澤未渥也而語
極知説行而有功則徳忘説不行而有敗則見疑如此
者身危貴人有過端而説者明言禮義以挑其惡如此
者身危貴人或得計而欲自以為功説者與知焉如此
者身危强以其所不能為止以其所不能已如此者身
危故與之論大人則以為間已與之論細人則以為賣
重論其所愛則以為藉資論其所憎則以為嘗已徑省
其說則以為不智而拙之米鹽博辯則以為多而交之
畧事陳意則曰怯懦而不盡慮事廣肆則曰草野而倨
侮此說之難不可不知也凡說之務在知飾所說之所
矜而滅其所耻彼有私急也必以公義示而强之其意
有下也然而不能已說者因為之飾其美而少其不為也其
心有髙也而實不能及說者為之舉其過而見其惡而多
其不行也有欲矜以智能則為之舉異事之同類者多為
之地使之資說於我而佯不知也以資其智欲内相存之
言則必以美名明之而微見其合於私利也欲陳危害之
事則顯其毁誹而㣲見其合於私患也譽異人與同行者
規異事與同計者有與同汙者則必以大飾其無傷也有
與同敗者則必以明飾其無失也彼自多其力則毋以其
難概之也自勇其斷則毋以其謫怒之自智其計則毋以
其敗窮之大意無所拂忤辭言無所繫縻然後極騁智辯
焉此道所得親近不疑而得盡辭也伊尹為宰百里奚為
虜皆所以千其上也此二人者皆聖人也然猶不能無役
身以進如此其汙也今以吾言為宰虜而可以聽用而振
世此非能仕之所耻也夫曠日彌乆而周澤未渥深計而不
疑引爭而不罪則明割利害以致其功直指是非以飾其
身以此相持此說之成也昔者鄭武公欲伐胡先以其女
妻胡君以娛其意因問於羣臣吾欲用兵誰可伐者大夫
關其思對曰胡可伐武公怒而戮之曰胡兄弟之國也子
言伐之何也胡君聞之以鄭為親已遂不備鄭鄭人襲胡
取之宋有富人天雨墻壊其子曰不築必將有盗其鄰
人之父亦云暮而果大亡其財其家甚智其子而疑隣
人之父此二人說者皆當矣厚者為戮薄者見疑則非
知之難也處知則難也故繞朝之言當矣其為聖於晉
而為戮於秦也此不可不察昔者彌子瑕有寵於衛君
衛國之法竊駕君車者罪刖彌子毋病人間往夜告彌
子彌子矯駕君車以出君聞而賢之曰孝哉為母之故
忘其刖罪異日與君㳺於果園食桃而甘不盡以其半
㗖君君曰愛我哉忘其口味以㗖寡人及彌子色衰愛
弛得罪於君君曰是固嘗矯駕吾車又嘗㗖吾以餘桃
故彌子之行未變於初也而以前之所以見賢而後獲
罪者愛憎之變也故有愛於主則智當而加親有憎於
主則智不當見罪而加踈故諫說談論之士不可不察
愛憎之主而後說焉夫龍之為虫也柔可狎而騎也然
其喉下有逆鱗徑尺若人有嬰之者則必殺人人主亦
有逆鱗說者能無嬰人主之逆鱗則㡬矣
　　王覇篇(荀子/)
國者天下之制利用也人主者天下之利勢也得道以
持之則大安也大榮也積美之源也不得道以持之則
大危也大累也有之不如無之有也及其綦也索為匹
夫不可得也齊湣宋獻是也故人主天下之利勢也然
而不能自安也安之者必將道也故用國者義立而王
信立而覇權謀立而亡三者明主之所謹擇也仁人之
所務白也故挈國以呼禮義而無以害之行一不義殺
一無罪而得天下仁者不為也櫟然扶持心國且若是
其固也之所與為之者之人則舉義士也之所以為布
陳於國家刑法者則舉義法也主之所極然帥羣臣而
首嚮之者則舉義志也如是則下仰上以義矣是其綦
定也綦定而國定國定而天下定仲尼無置錐之地誠
義乎志意加義乎身行著之言語濟之日不隱乎天下
名垂乎後世今亦以天下之顯諸侯誠義乎志意加義
乎法則度量著之以政事案申重之以貴賤殺生使襲
然終始猶一也如是則夫名聲之部發於天地之間也
豈不如日月雷霆然矣哉故曰以國齊義一日而白湯
武是也湯以亳武以鎬皆百里之地天下為一諸侯為
臣通達之屬莫不從服無它故焉以濟義矣是所謂義
立而王也徳雖未至也義雖未濟也然而天下之理畧
奏矣刑賞已諾信乎天下矣臣下曉然皆知其可要也
政令已陳雖覩利敗不欺其民約結已定雖覩利敗不
欺其與如是則兵勁城固敵國畏之國一綦明與國信
之雖在僻陋之國威動天下五覇是也非本政教也非
致隆髙也非綦文理也非服人之心也鄉方畧審勞佚
謹畜積修戰備齺然上下相信而天下莫之敢當故齊
桓晉文楚莊吳闔閭越勾踐是皆僻陋之國也威動天
下强殆中國無它故焉畧信也是所謂信立而覇也絜
國以呼功利不務張其義齊其信唯利之求内則不憚
詐其民而求小利焉外則不憚詐其與而求大利焉内
不修正其所以有然常欲人之有如是則臣下百姓莫
不以詐心待其上矣上詐其下下詐其上則是上下析
也如是則敵國輕之與國疑之權謀日行而國不免危
削綦之而亡齊閔薛公是也故用强齊非以修禮義也非
以本政教也非以一天下也綿綿嘗以結引馳外為務
故强南足以破楚西足以詘秦北足以敗燕中足以舉
宋及以燕趙起而攻之若振槁然而身死國亡為天下
大戮後世言惡則必稽焉是無它故焉唯其不由禮義
而由權謀也三者明主之所謹擇也仁人之所務白也
善擇者制人不善擇者人制之國者天下之大器也重
任也不可不善為擇所而後錯之錯險則危不可不善
為擇道然後道之塗薉則塞危塞則亡彼國錯者非封
焉之謂也何法之道誰子之與也故道王者之法與王
者之人為之則亦王道覇者之法與覇者之人為之則
亦霸道亡國之法與亡國之人為之則亦亡三者明主
之所謹擇也而仁人之所務白也故國者重任也不以
積持之則不立故國者世所以新者也是憚憚非變也
改玉改行也故一朝之日也一日之人也然而厭焉有
千歳之國何也曰援夫千歳之信法以持之也安與夫
千歳之信士為之也人無百歳之壽而有千歳之信士
何也曰以夫千歳之法自持者是乃千歳之信士矣故
與積禮義之君子為之則王與端誠信全之士為之則
霸與權謀傾覆之人為之則亡三者明主之所謹擇也
仁人之所務白也善擇之者制人不善擇之者人制之
彼持國者必不可以獨也然則强國榮辱在於取相矣
身能相能如是者王身不能知恐懼而求能者如是强
身不能不知恐懼而求能者安唯便僻左右親比已者
之用如是者危削綦之而亡國者巨用之則大小用之
則小綦大而王綦小而亡小巨分流者存巨用之者先
義而後利安不䘏親踈不䘏貴賤唯誠能之求夫是之
謂巨用之小用之者先利而後義安不恤是非不治曲
直唯便僻親比已者之用夫是之謂小用之巨用之者
若彼小用之者若此小巨分流者亦一若彼也亦一若
此也故曰粹而王駮而霸無一焉而亡此之謂也國無
禮則不正禮之所以正國也譬之猶衡之於輕重也猶
繩墨之於曲直也猶規矩之於方圓也故錯之而人莫
能誣也詩云如霜雪之將將如日月之光明為之則存
不為之則亡此之謂也國危則無樂君國安則無憂民
亂則國危治則國安今君人者急逐樂而緩治國豈不
過甚矣哉譬之是猶好聲色而恬無耳目也豈不哀哉
夫人之情目欲綦色耳欲綦聲口欲綦味鼻欲綦臭心
欲綦佚此五綦者人情之所必不免也養五綦者有具
無具則五綦者不可得而致也萬乗之國可謂廣大富
厚矣加有治辯强固之道焉若是則恬愉無患難矣然
後養五綦之具具也故百樂者生於治國者也憂患生
於亂國者也急逐樂而緩治國者非知樂者也故明君
者必將先治其國然後百樂得其中闇君者必將荒逐
樂而緩治國故憂患不可勝校也必至於身死國亡然
後止也豈不哀哉將以為樂乃得憂焉將以為安乃得
危焉將以為福乃得死亡焉豈不哀哉於乎君人者亦
可以察若言矣故治國有道人主有軄若夫貫日而治
詳一日而曲列之是以所使夫百吏官人為也不足以
是傷逰玩安燕之樂若夫論一相以兼率之使臣下百
吏莫不宿道鄉方而務是夫人主之軄也若是則一天
下名配堯禹之主者守至約而詳事至佚而功垂衣裳
不下簟席之上而海内之民莫不願得以為帝王夫是
之謂至約樂莫大焉人主者以官人為能者也匹夫者
以自能為能者也人主得使人為之匹夫則無所移之
百畆一守事業窮無所移之也今以一人兼聽天下日
有餘而治不足者使人為之也大有天下小有一國必
自為之然後可則勞苦耗悴莫甚焉如是則雖臧獲不
肻與天子易勢業以是縣天下一四海何故必自為之
為之者役夫之道也墨子之説也論徳使能而官施之
者聖王之道也儒之所謹守也傳曰農分田而耕賈分
貨而販百工分事而勸士大夫分軄而聽建國諸侯之
君分土而守三公總方而議則天子共已而已矣出若
入若天下莫不平均莫不治辯是百王之所同也而禮
法之大分也百里之地可以取天下是不虚其難者在
人主之知之也取天下者非負其土地而從之之謂也
道足以一人而已矣彼其人茍一則其土地且奚去我
而適它故百里之地其等位爵服足以容天下之賢士
矣其官軄事業足以容天下之能士矣脩其舊法擇其
善者而明用之足以順服好利之民矣賢士一焉能士
官焉好利之民服焉三者具而天下盡無有是其外矣
故百里之地足以竭勢矣致忠信著仁義足以竭人矣
兩者合而天下取諸侯後同者先危詩曰自西自東自
南自北無思不服一人之謂也羿蠭門者善服射者也
王良造父者善服馭者也聰明君子者善服人者也人
服而勢從之人不服而勢去之故王者已於服人矣故
人主欲得善射射逺中㣲則莫若羿蠭門矣欲得善馭
及速致逺則莫若王良造父矣欲調一天下制秦楚則
莫若聰明君子矣其用知甚簡其為事不勞而功名致
大甚易處而綦可樂也故明君以為寳而愚者以為難
夫貴為天子富有天下名為聖王兼制人人莫得而制
也是人情之所同欲也而王者兼而有是者也重色而
衣之重味而食之重財而制之合天下而君之飲食甚
厚聲樂甚大䑓榭甚髙園囿甚廣臣使諸侯一天下是
又人情之所同欲也而天子之禮制如是者也制度以
陳政令以挾官人失要則死公侯失禮則幽四方之國
有侈離之徳則必滅名聲若日月功積如天地天下之
人應之如影嚮是又人情之所同欲也而王者兼而有
是者也故人之情口好味而臭味莫羙焉耳好聲而聲
樂莫大焉目好色而文章致繁婦女莫衆焉形體好佚
而安重間静莫愉焉心好利而糓祿莫厚焉合天下之
所同願兼而有之睪牢天下而制之若制子孫人茍不
狂惑戇陋者其誰能睹是而不樂也哉欲是之主並肩
而存違是之士不世絶千歳而不合何也曰人主不公
人臣不忠也人主則外賢而偏舉人臣則争軄而妬賢
是其所以不合之故也人主胡不廣焉無恤親踈無偏
貴賤唯誠能之求若是則人臣輕軄業讓賢而安隨其
後如是則禹舜還至王業還起功一天下名配禹舜物
由有可樂如是其羙者乎嗚呼君人者亦可以察若言
矣楊朱哭衢塗曰此夫過舉蹞歩而覺跌千里者夫哀
哭之此亦榮辱安危存亡之衢已此其為可哀甚於衢
塗嗚呼哀哉君人者千嵗而不覺也無國而不有治法
無國而不有亂法無國而不有賢士無國而不有罷士
無國而不有愿民無國而不有悍民無國而不有羙俗
無國而不有惡俗兩者並行而國在上偏而國安在下
偏而國危上一而王下一而亡故其治法其佐賢其民
愿其俗美而四者齊夫是之謂上一如是則不戰而勝
不攻而得甲兵不勞而天下服故湯以亳武王以鎬皆
百里之地也天下為一諸侯為臣通達之屬莫不服從
無他故焉四者齊也桀紂即序於有天下之勢索為匹
夫不可得也是無它故焉四者並亡也故百王之法不
同若是所歸者一也上莫不致愛其下而制之以禮上
之於下如保赤子政令制度所以接下之人百姓有不
理者如豪末則雖孤獨鰥寡必不加焉故下之親上歡
如父母可殺而不可使不順君臣上下貴賤長㓜至於
庶人莫不以是為隆正然後皆内自省以謹於分是百
王之所以同也而禮法之樞要也然後農分田而耕賈
分貨而販百工分事而勸士大夫分軄而聽建國諸侯
之君分土而守三公總方而議則天子共已而正矣若
出若入天下莫不平均莫不治辯是百王之所同而禮
法之大分也若夫貫日而治平權物而稱用使衣服有
制宫室有度人徒有數䘮祭械用皆有等宜以是用挾
於萬物尺寸尋丈莫得不脩乎制數度量然後行則是
官人使吏之事也不足數於大君子之前故君人者立
隆政本朝而當所使要百事者誠仁人也則身佚而國
治功大而名羙上可以王下可以覇立隆政夲朝而不
當所使要百事者非仁人也則身勞而國亂功廢而名
辱社稷必危是人君者之樞機者也故能當一人而天
下取失當一人而社稷危不能當一人而能當千人百
人者説無之有也既能當一人則身有何勞而為垂衣
裳而天下定故湯用伊尹文王用吕尚武王用召公成
王用周公且卑者五霸齊桓公閨門之内懸樂奢泰游
抏之修於天下不見謂修然九合諸侯一匡天下為五
霸長是亦無它故焉知一政於管仲也是君人者之要
守也知者易為之興力而功名綦大舍是而孰足為也
故古之有大功名者必道是者也䘮其國危其身者必
反是者也故孔子曰知者之知固以多矣有以守少能
無察乎愚者之知固以少矣有以守多能無狂乎此之
謂也治國者分已定則主相臣下百吏各謹其所聞不
務聽其所不聞各謹其所見不務視其所不見所聞所
見誠以齊矣則雖幽閒隠僻百姓莫敢不敬分安制以
化其上是治國之徴也主道治近不治逺治明不治幽
治一不治二主能治近則逺者理主能治明則幽者化
主能當一則百事正夫兼聽天下日有餘而治不足者
如此也是治之極也既能治近又務治逺既能治明又
務見幽既能當一又務正百是過者也過猶不及也辟之
是猶立直木而求其影之枉也不能治近又務治逺不
能察明又務見幽不能當一又務正百是悖者也辟之
是猶立枉木而求其影之直也故明主好要而闇主好
詳主好要則百事詳主好詳則百事荒君者論一相陳
一法明一指以兼覆之兼炤之以觀其盛者也相者論
列百官之長要百事之聽以飾朝廷臣下百吏之分度
其功勞論其慶賞嵗終奉其成功以效於君當則可不
當則廢故君人勞於索之而休於使之
　　解蔽篇(茍子/)
凡人之患蔽於一曲而闇於大理治則復經兩疑則惑
矣天下無二道聖人無兩心今諸侯異政百家異説則
必或是或非或理或亂亂國之君亂家之人此其誠心
莫不求正而以自為也妬繆於道而人誘其所迨也私
其所積唯恐聞其惡也倚其所私以觀異術唯恐聞其
美也是以與治雖走而是已不輟也豈不蔽於一曲而
失正求也哉心不使焉則白黒在前而目不見雷鼓在
側而耳不聞况於使者乎徳道之人亂國之君非之上
亂家之人非之下豈不哀哉數為蔽欲為蔽惡為蔽始
為蔽終為蔽逺為蔽近為蔽傳為蔽淺為蔽古為蔽今
為蔽凡萬物異則莫不相為蔽此心術之公患也昔人
君之蔽者夏桀殷紂是也桀蔽於末喜斯觀而不知關
龍逄以惑其心而亂其行紂蔽於妲己飛亷而不知㣲
子啓以惑其心而亂其行故羣臣去忠而事私百姓怨
非而不用賢良退處而隠逃此其所以䘮九牧之地而
虛宗廟之國也桀死於亭山紂懸於赤斾身不先知又
莫之諫此蔽塞之祸也成湯鑒於夏桀故主其心而慎
治之是以能長用伊尹而身不失道此其所以代夏王
而受九有文王鑒於殷紂故主其心而慎治之是以能
長用呂望而身不失道此其所以代殷王而受九牧逺
方莫不致其珍故目視備色耳聽備聲口食備味形居
備宫名受備號生則天下歌死則天下哭夫是之謂至
盛詩曰鳯凰秋秋其翼若干其聲若簫有鳯有凰樂帝
之心此不蔽之福也昔人臣之蔽者唐鞅奚齊是也唐
鞅蔽於欲權而逐載子奚齊蔽於欲國而罪申生唐鞅
戮於宋奚齊戮於晉逐賢相而罪孝兄身為刑戮然而
不知此蔽塞之禍也故以貪鄙背叛争權而不滅亡者
自古及今未嘗有之也鮑叔寗戚隰朋仁智且不蔽故
能持管仲而名利福禄與管仲齊召公吕望仁智且不
蔽故能持周公而名利福禄與周公齊傳曰知賢之謂
明輔賢之謂强勉之强之其福必長此之謂也此不蔽
之福也昔賔孟之蔽者亂家是也墨子蔽於用而不知
文宋子蔽於欲而不知得慎子蔽於法而不知賢申子
蔽於勢而不知知恵子蔽於辭而不知實莊子蔽於天
而不知人故由用謂之道盡利也由俗謂之道盡嗛也
由法謂之道盡數矣由數謂之道盡便矣由辭謂之道
盡論矣由天謂之道盡因矣而此數具者皆道之一隅
也夫道者體常而盡變一隅不足舉之曲知之人觀於
道之一隅猶未之能識也故以為足而飾之内以自亂
外以惑人上以蔽下下以蔽上此蔽塞之祸也孔子仁
智且不蔽故學亂術足以為先王者也一家得周道舉
而用之不蔽於成積也故徳與周公齊名與三王並此
不蔽之福也聖人知心術之患見蔽塞之祸故無欲無
惡無始無終無近無逺無博無淺無古無今兼陳萬物
而中懸衡焉是故衆異不得相蔽以亂其倫何謂衡曰
道故心不可不知道心不知道則不可道而可非道人
孰欲得恣而守其所不可以禁其所可以其不可道之
心取人則必合於不道人而不知合於道人以其不可
道之心與不可道之人論道亂之本也故曰心知道然後
可道可道然後能守道以禁非道以其可道之心取人
則合於道人而不合於不道之人矣以其可道之心與
道人論非道治之要也何患不知故治之要存於知道
人何以知道曰心心何以知曰虛一而静心者形之君
也而神明之主也出令而無所受令自禁也自使也自
奪也自取也自行也自止也故口可刼而使墨云形可
刼而使詘申心不可刼而使易意是之則受非之則辭
故曰心容其擇也無禁必自見其物也雜博其情之至
也不貳詩云采采巻耳不盈頃筐嗟我懐人寘彼周行
頃筐易滿也巻耳易得也然而不可以貳周行故曰心
枝則無知傾則不精貳則疑惑以賛稽之萬物可兼知
也身盡其故則羙類不可兩也故知者擇一而一焉農
精於田而不可以為田師賈精於市而不可以為賈師
工精於器而不可以為器師有人也不能此三技而可
使治三官曰精於道者也精於物者也精於物者以物
物精於道者兼物物故君子一於道而以賛稽物一於
道則正以賛稽物則察以正志行察論則萬物官矣昔
者舜之治天下也不以事詔而萬物成處一之危其榮
滿側飬一之㣲榮矣而未知故道經曰人心之危道心
之㣲危㣲之幾惟明君子而後能知之故人心譬如槃
水正錯而勿動則湛濁在下而清明在上則足以見鬚
眉而察理矣㣲風過之湛濁動乎下清明亂於上則不
可以得大形之正也心亦如是矣𨗳之以理養之以清
物莫之傾則足以定是非决嫌疑矣小物引之則其正
外易其心内傾則不足以决粗理也故好書者衆矣而
蒼頡獨傳者一也好稼者衆矣而后稷獨傳者一也好
樂者衆矣而夔獨傳者一也好義者衆矣而舜獨傳者
一也倕作弓浮游作矢而羿精於射奚仲作車乘杜作
乘馬而造父精於御自古及今未嘗有兩而能精者也
曾子曰視其庭可以搏鼠惡能與我歌乎空石之中有
人焉其名曰觙其為人也善射以好思耳目之欲接則
敗其思蚊虫之聲聞則挫其精是以闢耳目之欲而逺
蚊䖟之聲閒居静思則通思仁若是可謂㣲乎孟子惡
敗而出妻可謂能自强矣有子惡卧而焠掌可謂能自
忍矣未及好也闢耳目之欲可謂能自强矣未及思也
蚊䖟之聲聞則挫其精可謂危矣未可謂㣲也夫㣲者
至人也至人也何强何忍何危故濁明外景清明内景
聖人縱其欲兼其情而制焉者理矣夫何强何忍何危
故仁者之行道也無為也聖人之行道也無疆也仁者
之思也恭聖人之思也樂此理心之道也凡觀物有疑
中心不定則外物不清吾慮不清則未可定然否也㝠
㝠而行者見寢石以為伏虎也見植林以為後人也㝠
㝠蔽其明也醉者越百歩之溝以為􁀙歩之澮俯而出
城門以為小之閨也酒亂其神也厭目而視者視一以
為兩掩耳而聽者聽漠漠以為㕼㕼勢亂其官也故從
山上望牛者若羊而求羊者不下牽也逺蔽其大也從
山下望木者十仭之木若箸而求箸者不上折也髙蔽
其長也水動而影搖人不以定羙惡水勢𤣥也瞽者仰
視而不見星人不以定有無用精惑也有人焉以此時
定物則世之愚者也彼愚者之定物以疑决疑决必不
當夫茍不當安能無過乎夏首之南有人焉曰㳙蜀梁
其為人也愚以善畏明月而宵行俯見其影以為伏鬼
也仰視其髪以為立魅也背而走比至其家失氣而死
豈不哀哉凡人之有鬼也必以其感忽之間疑𤣥之時
正之此人之所以無有而有無之時也而已以正事故
傷於溼而撃鼓鼓痺則必有蔽鼓䘮豚之費矣而未有
俞疾之福也故雖不在夏首之南則無以異矣凡以知
人之性也可以知物之理也以可知人之性求可知物
之理而無所疑止之則沒世窮年不能徧也其所以貫
理焉雖億萬已不足以浹萬物之變與愚者若一學老
身長子而與愚者若一猶不知錯夫是之謂妄人故學
也者固學止之也惡乎止之曰止諸至足曷謂至足曰
聖也聖也者盡倫者也王也者盡制者也兩盡者足以
為天下極矣故學者以聖王為師案以聖王之制為法
法其法以求其統類以務象效其人嚮是而務士也類
是而幾君子也知之聖人也故有知非以慮是則謂之
懼有勇非以持是則謂之賊察孰非以分是則謂之簒
多能非以修蕩是則謂之知辯利非以言是則謂之詍
傳曰天下有二非察是是察非謂合王制與不合王制
也天下有不以是為隆正也然而猶有能分是非治曲
直者耶若夫非分是非非治曲直非辯治亂非治人道
雖能之無益於人不能之無損於人案直將治怪說玩
竒辭以相撓滑也案强鉗而利口厚顔而忍詬無正而
恣睢妄辯而幾利不好辭讓不敬禮節而好相推擠此
亂世奸人之說也則天下之治說者方多然矣傳曰析
辭而為察言物而為辯君子賤之博聞强志不合王制
君子賤之此之謂也為之無益於成也求之無益於得
也憂戚之無益於幾也則廣焉能克之矣不以自妨也
不少頃干之胷中不慕往不閔來無邑憐之心當時則
動動至而應事起而辯治亂可否昭然明矣周而成泄
而敗明君無之有也宣而成隠而敗闇君無之有也故
君人者周則讒言至矣而直言反矣小人邇而君子逺
矣詩曰墨以為明狐狸而蒼此言上幽而下險也君人
者宣則直言至矣而讒言反矣君子邇而小人逺矣詩
云明明在下赫赫在上此言上明而下化也
　　性惡篇(荀子/)
人之性惡其善者偽也今人之性生而有好利焉順是
故爭奪生而辭讓亡焉生而有疾惡焉順是故殘賊生
而忠信亡焉生而有耳目之欲有好聲色焉順是故滛
亂生而禮義文理亡焉然則從人之性順人之情必出
於爭奪合於犯分亂理而歸於暴故必將有師法之化
禮義之道然後出於辭讓合於文理而歸於治用此觀
之然則人之性惡明矣其善者偽也故构木必將待櫽
栝烝矯然後直鈍金必將待礱厲然後利今人之性惡
必將待師法然後正得禮義然後治今人無師法則偏
險而不正無禮義則悖亂而不治古者聖人以人之性
惡以為偏險而不正悖亂而不治是以為之起禮義制
法度以矯飾人之情性而正之以擾化人之情性而道
之也使皆出於治合於道者也今人化師法積文學道
禮義者為君子縱性情安恣睢慢禮義者為小人用此
觀之然則人之性惡明矣其善者偽也孟子曰人之學
者其性善曰是不然是不及知人之性而不察乎性偽
之分者也凡性者天之就也不可學不可事禮義者聖
人之所生也人之所學而能所事而成者也不可學不
可事而在人者謂之性可學而能可事而成在人者謂
之偽是性偽之分也今人之性目可以見耳可以聽夫
可以見之明不離目可以聽之聰不離耳目明而耳聰
不可學明矣孟子曰今之人性善將皆失䘮其性故也
曰若是則過矣今之人性生而離其朴離其資必失而
䘮之用此觀之然則人之性惡明矣所謂性善者不離
其朴而美之不離其資而利之也使夫資朴之於美心
意之於善若夫可以見之明不離目可以聽之聰不離
耳故曰目明而耳聰也今人之性飢而欲飽寒而欲煖
勞而欲休此人之情性也今人飢見長而不敢先食者
將有所讓也勞而不敢求息者將有所代也夫子之讓
乎父弟之讓乎兄子之代父弟之代兄此二行者皆反
於性而悖於情也然而孝子之道禮義之文理也故順
情性則不辭讓矣辭讓則悖於情性矣用此觀之然則
人之性惡明矣其善者偽也問者曰人之性惡則禮義
惡生應之曰凡禮義者是生於聖人之偽非故生於人
之性也故陶人埏埴而為器然則器生於工人之偽非
故生於人之性也故工人斵木而成器然則器生於工
人之偽非故生於人之性也聖人積思慮習偽故以生
禮義而起法度然則禮義法度者是生聖人之偽非故
生於人之性也若夫目好色耳好聲口好味心好利骨
體膚理好愉怢是皆生於人之情性也感而自然不待
事而後生之者也夫感而不能然必且待事而後然者
人之生於偽是性偽之所生其不同之徴也故聖人化
性而起偽偽起而生禮義禮義生而制法度然則禮義
法度者是聖人之所生也故聖人之所以同於衆其不
異於衆者性也所以異而過衆者偽也夫好利而欲得
者此人之情性也假之有弟兄資財而分者且順情性
好利而欲得若是則兄弟相拂奪矣且化禮義之文理
若是則讓乎國人矣故順性情則弟兄爭矣化禮義則
讓國人矣凡人之欲為善者為性惡也夫薄願厚惡願
美狹願廣貧願富賤願貴茍無之中者必求於外故富
而不願財貴而不願勢茍有之中者不及於外用此觀
之人之欲為善者為性惡也今人之性固無禮義故强
學而求有之也性不知禮義故思慮而求知之也然則
性而已則人無禮義不知禮義人無禮義則亂不知禮
義則悖然則性而已則悖亂在已用此觀之人之性惡
明矣其善者偽也孟子曰人之性善曰是不然凡古今
天下之所謂善者正理平治也所謂惡者偏險悖亂也
是善惡之分也已今誠以人之性固正理平治邪則有
惡用聖王惡用禮義矣哉雖有聖王禮義將曷加於正
理平治也哉今不然人之性惡故古者聖人以人之性
惡以為偏險而不正悖亂而不治故為之立君上之勢
以臨之明禮義以化之起法正以治之重刑罰以禁之
使天下皆出於治合於善也是聖王之治而禮義之化
也今當試去君上之勢無禮義之化去法正之治無刑
罰之禁倚而觀天下民之相與也若是則夫强者害弱
而奪之衆者暴寡而譁之天下之悖亂而相亡不待頃
矣用此觀之然則人之性惡明矣其善者偽也故善言
古者必有節於今善言天者必有徴於人凡論者貴其
有辯合其符騐故坐而言之起而可設張而可施行今
孟子曰人之性善無辨不合符驗坐而言之起而不可
設張而不可施行豈不過甚矣哉故性善則去聖王息
禮義矣性惡則興聖王貴禮義矣故櫽栝之生為构木
也䋲墨之起為不直也立君上明禮義為性惡也用此
觀之然則人之性惡明矣其善者偽也直木不待櫽栝
而直者其性直也构木必將待櫽栝烝矯然後直者以
其性不直也今人之性惡必將待聖王之治禮義之化
然後皆出於治合於善也用此觀之則人之性惡明矣
其善者偽也問者曰禮義積偽者是人之性故聖人能
生之也應之曰是不然夫陶人埏埴而生瓦然則瓦埴
豈陶人之性也哉工人斵木而生器然則器木豈工人
之性也哉夫聖人之於禮義也辟亦陶埴而生之也然
則禮義積偽者豈人之性也哉凡人之性者堯舜之與
桀跖也其性一也君子之與小人其性一也今將以禮
義積偽人之性耶然則有曷貴堯禹曷貴君子矣哉凡
所貴堯禹君子者能化性能起偽偽起而生禮義然則
聖人之於禮義積偽也亦陶埏而生之也用此觀之然
則禮義積偽豈人之性也哉所賤於桀跖小人者從其
性順其情安恣睢以出乎貪利爭奪故人之性惡明矣
其善者偽也天非私曾騫孝己而外衆人也然則曾騫
孝己獨厚於孝之實而全於孝之名者何也以綦禮義
故也天非私齊魯之民而外秦人也然而於父子之義
夫婦之别不如齊魯之孝具敬文者何也以秦人之從
情性安恣睢慢於禮義故也豈其性異矣哉塗之人可
以為禹曷謂也曰凡禹之所以為禹者以其為仁義法
正也然則仁義法正有可知可能之理然而塗之人也
皆有可以知仁義法正之質皆有可以能仁義法正之
具然則其可以為禹明矣今以仁義法正為固無可知
可能之理邪然則唯禹不知仁義法正不能仁義法正
也將使塗之人固無可以知仁義法正之質而固無可
以能仁義法正之具邪然則塗之人也且内不可以知
父子之義外不可以知君臣之正不然今塗之人者皆
内可以知父子之義外可以知君臣之正然則其可以
知之質可以能之具其在塗之人明矣今使塗之人者
以其可以知之質可以能之具本夫仁義可知之理可
能之具然則其可以為禹明矣今使塗之人伏術為學
專心一志思索熟察加日縣乆積善而不息則通於神
明叅於天地矣故聖人者人之所積而致也曰聖可積
而致然而皆不可積何也曰可以而不可使也故小人
可以為君子而不肻為君子君子可以為小人而不肻
為小人小人君子者未嘗不可以相為也然而不相為
者可以而不可使也故塗之人可以為禹則然塗之人
能為禹未必然也雖不能為禹無害可以為禹足可以
徧行天下然而未嘗有能徧行天下者也夫工匠農賈
未嘗不可以相為事也然而未嘗能相為事也用此觀
之然則可以為未必能也雖不能無害可以為然則能
不能之與可不可其不同逺矣其不可以相為明矣堯
問於舜曰人情何如舜對曰人情甚不美又何問焉妻
子具而孝衰於親嗜欲得而信衰於友爵禄盈而忠衰
於君人之情乎人之情乎甚不美又何問焉唯賢者為
不然有聖人之知者有士君子之知者有小人之知者
有役夫之知者多言則文而類終日議其所以言之千
舉萬變其統類一也是聖人之知也少言則徑而省論
而法若佚之以䋲是士君子之知也其言也謟其行也
悖其舉事多侮是小人之知也齊給便敏而無類雜能
旁魄而毋用折速粹熟而不急不恤是非不論曲直以
期勝人為意是役夫之知也有上勇者有中勇者有下
勇者天下有中敢直其身先王有道敢行其意上不循
於亂世之君下不俗於亂世之民仁之所在無貧窮仁
之所亡無富貴天下知之則欲與天下同苦樂之天下
不知之則傀然獨立天地之間而不畏是上勇也禮恭
而意儉大齊信焉而輕貨財賢者敢推而上之不肖者
敢援而廢之是中勇也輕身而重貨恬禍而廣解茍不
恤是非然不然之情以期勝人為意是下勇也繁弱鉅
黍古之良弓也然而不得排擏則不能自正桓公之葱
太公之闕文王之錄莊君之􁆓闔閭干將莫邪鉅闕辟
閭此皆古之良劍也然而不加砥礪則不能利不得人
力則不能斷驊騮騏驥纎離綠耳此皆古之良馬也然
而前必有衘轡之制後有鞭䇿之威加之以造父之馭
然後一日而致千里也夫人雖有性質美而心辯知必
將求賢師而事之擇賢友而友之得賢師而事之則所
聞者堯舜禹湯之道也得良友而友之則所見者忠信
敬讓之行也身日進於仁義而不自知也者靡使然也
今與不善人處則所聞者欺誣詐偽也所見者汗漫滛
邪貪利之行也身且加於刑戮而不自知者靡使然也
傳曰不知其子視其友不知其君視其左右靡而已矣
　　正名篇(荀子/)
凡語治而待去欲者無以道欲而困於有欲者也凡語
治而待寡欲者無以節欲而困於多欲者也有欲無欲
異類也生死也非治亂也欲之多寡異類也情之所也
非治亂也欲不待可得而求者從所可欲不待可得所
受乎天也求者從所可受乎心也故欲過之而動不及
心止之也心之所可中理則欲雖多奚傷於治欲不及
而動過之心使之也心之所可失理則欲雖寡奚止於
亂故理亂在於心之所可亡於情之所欲不求之其所
在而求之其所亡雖曰我得之失之矣性者天之就也
情者性之質也欲者情之應也以欲為可得而求之情
之所必不免也以為可而道之知所必出也故雖為守
門欲不可去性之具也雖為天子欲不可盡欲雖不可
盡可以近盡也欲雖不可去求可節也所欲雖不可盡
求者猶近盡欲雖不可去所求不得慮者欲節求也道
者進則近盡退則節求天下莫之若也凡人莫不從其
所可而去其所不可知道之知莫之若也而不從道者
無之有也假之有人而欲南無多而惡北無寡豈為夫
南者之不可盡也離南行而北走也哉今人所欲無多
所惡無寡豈為夫欲之不可盡也離得欲之道而取所
惡也哉故可道而從之奚以損之而亂不可道而離之
奚以益之而治故知者論道而已矣小家珎說之所願
皆衰矣凡人之取也所欲未嘗粹而來也其去也所惡
未嘗粹而徃也故人無動而不與權俱衡不正則重懸
於仰而人以為輕輕懸於俛而人以為重此人所以惑
於輕重也權不正則祸託於欲而人以為福福託於惡
而人以為祸此亦人所以惑於祸福也道者古今之正
權也離道而内自擇則不知祸福之所託易者以一易
一人曰無得亦無䘮也以一易兩人曰無䘮而有得也
以兩易一人曰無得而有䘮也計者取所多謀者從所可
以兩易一人莫之為明其數也從道而出猶以一易兩
也奚䘮離道而内自擇是猶以兩易一也奚得累百年
之欲易一時之嫌然且為之不明其數也有嘗試深觀
其隠而難其察者志輕理而不重物者無之有也外重
物而不内憂者無之有也行離理而不外危者無之有
也外危而不内恐者無之有也心憂恐則口衘芻豢而
不知其味耳聽鍾鼓而不知其聲目視黼黻而不知其
狀輕煖平簟而體不知其安故嚮萬物之羙而不能嗛
也假問而嗛之則不能離也故嚮萬物之羙而盛憂兼
萬物之利而盛害如此者其求物也飬生也粥夀也故
欲飬其欲而縱其情欲飬其性而危其形欲飬其樂而
攻其心欲飬其名而亂其行如此者雖封侯稱君其與
盗無以異雖乘軒戴絻其與無足無以異夫是之謂以
已為物役矣心平愉則色不及傭而可以飬目聲不及
傭而可以飬耳蔬食菜羔而可以飬口麄布之衣麄紃
之履而可以飬體屋室廬庾葭藁辱尚几筵而可以飬
形故無萬物之羙而可以飬樂無勢利之位而可以飬
名如是而加天下焉其為天下多其和樂少矣夫是之
謂重已役物無稽之言不見之行不聞之謀君子慎之
　
　
　
　
　
　
　
　
　
　
　文編巻二十五
欽定四庫全書
　文編巻二十六
　　　　　　　　　　　　明　唐順之　編
　　作戰(孫子/)
孫子曰凡用兵之法馳車千駟革車千乘帶甲十萬千
里饋糧内外之費賔客之用膠漆之材車甲之奉日費
千金然後十萬之師舉矣其用戰也勝乆則鈍兵挫銳
攻城則力屈乆暴師則國用不足夫鈍兵挫銳屈力殫
貨則諸侯乘其弊而起雖有智者不能善其後矣故兵
聞拙速未覩巧之乆也夫兵乆而國利者未之有也故
不盡知用兵之害者則不能盡知用兵之利也善用兵
者役不再籍糧不三載取用於國因糧於敵故軍食可
足也國之貧於師者逺輸逺輸則百姓貧近師者貴賣
貴賣則百姓財竭財竭則急於丘役力屈財殫中原内
虚於家百姓之費十去其七公家之費破軍罷馬甲胄
矢弓㦸盾矛櫓丘牛大車十去其六故智將務食於敵
食敵一鍾當吾二十鍾􁢗秆一石當吾二十石故戰敵
者怒也取敵之利者貨也車戰得車十乘以上賞其先
得者而更其旌旗車雜而乘之卒善而飬之是謂勝敵
而益强故兵貴勝不貴乆故知兵之將民之司命國家
安危之主也
　　虚實(孫子/)
孫子曰凡先處戰地而待敵者佚後處戰地而趨戰者
勞故善戰者致人而不致於人能使敵人自至者利之
也能使敵人不得至者害之也故敵佚能勞之飽能饑
之安能動之出其所不趨趨其所不意行千里而不勞
者行於無人之地也攻而必取者攻其所不守也守而
必固者守其所不攻也故善攻者敵不知其所守善守
者敵不知其所攻㣲乎㣲乎至於無形神乎神乎至於
無聲故能為敵之司命進而不可禦者衝其虚也退而
不可及也夫我欲戰敵雖髙壘深溝不得不與我戰者
攻其所必救也我不欲戰雖畫地而守之敵不得與我
戰者乖其所之也故形人而我無形則我專而敵分我
專為一敵分為十是以十攻其一也則我衆敵寡能以
衆擊寡則吾之所與戰者約矣吾所與戰之地不可知
不可知則敵所備者多敵所備者多則吾所與戰者寡
矣故備前則後寡備後則前寡備左則右寡備右則左
寡無所不備則無所不寡寡者備人者也衆者使人備
已者也故知戰之地知戰之日則可千里而㑹戰不知
戰地不知戰日則左不能救右右不能救左前不能救
後後不能救前而况逺者數十里近者數里乎以呉度
之越人之兵雖多亦奚益於勝哉故曰勝可為也敵雖
衆可使無鬪故䇿之而知得失之計作之而知動静之
理形之而知死生之地角之而知有餘不足之處故形
兵之極至於無形無形則深間不能窺智者不能謀因
形而措勝於衆衆不能知人皆知我所以勝之形而莫
知吾所以制勝之形故其戰勝不復而應形於無窮夫
兵形象水水之形避髙而趨下兵之形避實而擊虛水
因地而制流兵因敵而制勝故兵無常勢水無常形能
因敵變化而取勝者謂之神故五行無常勝四時無常
位日有短長月有死生
　　兵勢(孫子/)
孫子曰凡治衆如治寡分數是也鬭衆如鬭寡形名是
也三軍之衆可使必受敵而無敗者竒正是也兵之所
加如以碬投卵者虛實是也凡戰者以正合以竒勝故
善出竒者無窮如天地不竭如江海終而復始日月是
也死而更生四時是也聲不過五五聲之變不可勝聽
也色不過五五色之變不可勝觀也味不過五五味之
變不可勝嘗也戰勢不過竒正竒正之變不可勝窮也
竒正相生如循環之無端孰能窮之哉激水之疾至於
漂石者勢也鷙鳥之疾至於毁折者節也故善戰者其
勢險其節短勢如彍弩節如發機紛紛紜紜鬭亂而不
可亂渾渾沌沌形圓而不可敗亂生於治怯生於勇弱
生於强治亂數也勇怯勢也强弱形也故善動敵者形
之敵必從之予之敵必取之以利動之以本待之故善
戰者求之於勢不責於人故能擇人而任勢任勢者其
戰人也如轉木石木石之性安則静危則動方則止圓
則行故善戰人之勢如轉圓石於千仞之山者勢也
　　軍形(孫子/)
孫子曰昔之善戰者先為不可勝以待敵之可勝不可
勝在已可勝在敵故善戰者能為不可勝不能使敵之
必可勝故曰勝可知而不可為不可勝者守也可勝者
攻也守則不足攻則有餘善守者藏於九地之下善攻
者動於九天之上故能自保而全勝也見勝不過衆人
之所知非善之善者也戰勝而天下曰善非善之善者
也故舉秋毫不為多力見日月不為明目聞雷霆不為
聰耳古之所謂善戰者勝於易勝者也故善戰者之勝
也無智名無勇功故其戰勝不忒不忒者其所措勝勝
已敗者也故善戰者立於不敗之地而不失敵之敗也
是故勝兵先勝而後求戰敗兵先戰而後求勝善用兵
者脩道而保法故能為勝敗之政兵法一曰度二曰量
三曰數四曰稱五曰勝地生度度生量量生數數生稱
稱生勝故勝兵若以鎰稱銖敗兵若以銖稱鎰勝者之
戰若决積水於千仞之谿者形也
　　九地(孫子/)
孫子曰用兵之法有散地有輕地有爭地有交地有衢
地有重地有圯地有圍地有死地諸侯自戰其地者為
㪚地入人之地而不深者為輕地彼得有利我得亦利
者為爭地我可以往彼可以來者為交地諸侯之地三
屬先至而得天下之衆者為衢地入人之地深背城邑
多者為重地山林險阻沮澤凡難行之道者為圯地所
由入者隘所從歸者迂彼寡可以撃吾之衆者為圍地
疾戰則存不疾戰則亡者為死地是故散地則無戰輕
地則無止爭地則無攻交地則無絶衢地則合交重地
則掠圯地則行圍地則謀死地則戰古之善用兵者能
使敵人前後不相及衆寡不相恃貴賤不相救上下不
相收卒離而不集兵合而不齊合於利而動不合於利
而止敢問敵衆整而將來待之若何曰先奪其所愛則
聽矣兵之情主速乘人之不及由不虞之道攻其所不
戒也凡為客之道深入則專主人不克掠於饒野三軍
足食謹養而勿勞并氣積力運兵計謀為不可測投之
無所往死且不北死焉不得亡人盡力兵士甚䧟則不
懼無所往則固深入則拘不得已則鬪是故其兵不脩
而戒不求而得不約而親不令而信禁祥去疑至死無
所之吾士無餘財非惡貨也無餘命非惡夀也令發之
日士卒坐者涕沾襟偃卧者涕交頤投之無所往諸劌
之勇也故善用兵者譬而率然率然者常山之蛇也擊
其首則尾至撃其尾則首至擊其中則首尾俱至敢問
可使如率然乎曰可夫呉人與越人相惡也當其同舟
濟而遇風其相救也如左右手是故方馬埋輪未足恃
也齊勇若一政之道也剛柔皆得地之理也故善用兵
者擕手若使一人不得已也將軍之事静以幽正以治
能愚士卒之耳目使之無知易其事革其謀使人無識易
其居迂其途使人不得慮帥與之期如登髙而去其梯帥
與之深入諸侯之地而發其機若驅羣羊驅而往驅而來
莫知所之聚三軍之衆投之於險此將軍之事也九地之
變屈伸之利人情之理不可不察也凡為客之道深則專
淺則㪚去國越境而師者絶地也四通者衢地也入深者
重地也入淺者輕地也背固前隘者圍地也無所徃者死
地也是故散地吾將一其志輕地吾將使之屬爭地吾將
趨其後交地吾將謹其守衢地吾將固其結重地吾將繼
其食圯地吾將進其途圍地吾將塞其闕死地吾將示之
以不活故兵之情圍則禦不得已則鬭過則從是故不知
諸侯之謀者不能豫交不知山林險阻沮澤之形者不能
行軍不用嚮導者不能得地利四五者一不知非霸王之
兵也夫霸王之兵伐大國則其衆不得聚威加於敵則其
交不得合是故不爭天下之交不飬天下之權信已之私
威加於敵故其城可㧞其國可隳施無法之賞懸無政之
令犯三軍之衆若使一人犯之以事勿告以言犯之以
利勿告以害投之亡地然後存陷之死地然後生夫衆
陷於害然後能為勝敗故為兵之事在順詳敵之意并
力一向千里殺將是謂巧能成事是故政舉之日夷關
折符無通其使厲於廟堂之上以誅其事敵人開闔必
亟入之先其所愛微與之期踐墨隨敵以决戰事是故
始如處女敵人開户後如脱兎敵不及拒
　　始計(孫子/)
孫子曰兵者國之大事死生之地存亡之道不可不察
也故經之以五事校之以計而索其情一曰道二曰天
三曰地四曰將五曰法道者令民與上同意可與之死
可與之生而不畏危也天者隂陽寒暑時制也地者逺
近險易廣狹死生也將者智信仁勇嚴也法者曲制官
道主用也凡此五者將莫不聞知之者勝不知者不勝
故校之以計而索其情曰主孰有道將孰有能天地孰
得法令孰行兵衆孰强士卒孰練賞罰孰明吾以此知
勝負矣將聽吾計用之必勝留之將不聽吾計用之必
敗去之計利以聽乃為之勢以佐其外勢者因利而制
權也兵者詭道也能而示之不能用而示之不用近而
示之逺逺而示之近利而誘之亂而取之實而備之强
而避之怒而撓之卑而驕之佚而勞之親而離之攻其
無備出其不意此兵家之勝不可先傳也夫未戰而廟
算勝者得算多也未戰而廟算不勝者得算少也多算
勝少算不勝而况於無算乎吾以此觀之勝負見矣
　　謀攻(孫子/)
孫子曰夫用兵之法全國為上破國次之全軍為上破
軍次之全旅為上破旅次之全卒為上破卒次之全伍
為上破伍次之是故百戰百勝非善之善者也不戰而
屈人之兵善之善者也故上兵伐謀其次伐交其次伐
兵其下攻城攻城之法為不得已脩櫓轒輼具器械三
月而後成距堙又三月而後已將不勝其忿而蟻附之
殺士卒三分之一而城不㧞者此攻之災也故善用兵
者屈人之兵而非戰也㧞人之城而非攻也毁人之國
而非乆也必以全爭於天下故兵不頓而利可全此謀
攻之法也故用兵之法十則圍之五則攻之倍則分之
敵則能戰之少則能逃之不若則能避之故小敵之堅
大敵之擒也夫將者國之輔也輔周則國必强輔隙則
國必弱故君之所以患於軍者三不知三軍之不可以
進而謂之進不知三軍之不可以退而謂之退是謂縻
軍不知三軍之事而同三軍之政則軍士惑矣不知三
軍之權而同三軍之任則軍士疑矣三軍既惑且疑則
諸侯之難至矣是謂亂軍引勝故知勝有五知可以與
戰不可以與戰者勝識衆寡之用者勝上下同欲者勝
以虞待不虞者勝將能而君不御者勝此五者知勝之
道也故曰知彼知已百戰不殆不知彼而知已一勝一
負不知彼不知已毎戰必敗
　　軍爭(孫子/)
孫子曰凡用兵之法將受命於君合軍聚衆交和而舍
莫難於軍爭軍爭之難者以迂為直以患為利故迂其
途而誘之以利後人發先人至此知迂直之計者也故
軍爭為利衆爭為危舉軍而爭利則不及委軍而爭利
則輜重捐是故捲甲而趨日夜不處倍道兼行百里而
爭利則擒三將軍勁者先疲者後其法十一而至五十
里而爭利則蹶上將軍其法半至三十里而爭利則三
分之二至軍無輜重則亡無糧食則亡無委積則亡故
不知諸侯之謀者不能豫交不知山林險阻沮澤之形
者不能行軍不用嚮道者不能得地利故兵以詐立以
利動以分合為變者也故其疾如風其徐如林侵掠如
火不動如山難知如隂動如雷霆掠郷分衆廓地分利
懸權而動先知迂直之計者勝此爭軍之法也軍政曰
言不相聞故為之金鼓視不相見故為之旌旗夫金鼔
旌旗者所以一人之耳目也人既專一則勇者不得獨
進怯者不得獨退此用衆之法也故夜戰多火鼓晝戰
多旌旗所以變人之耳目也三軍可奪氣將軍可奪心
是故朝氣鋭晝氣惰暮氣歸善用兵者避其鋭氣擊其
惰歸此治氣者也以治待亂以静待譁此治心者也以
近待逺以佚待勞以飽待饑此治力者也無邀正正之
旗勿擊堂堂之陳此治變者也故用兵之法髙陵勿向
背丘勿逆佯北勿從鋭卒勿攻餌兵勿食歸師勿遏圍
師必闕窮冦勿廹此用兵之法也
　　地形(孫子/)
孫子曰地形有通者有掛者有支者有隘者有險者有
逺者我可以往彼可以來故曰通通形者先居髙陽利
糧道以戰則利可以往難以返曰掛掛形者敵無備出
而勝之敵若有備出而不勝難以返不利我出而不利
彼出而不利曰支支形者敵雖利我我無出也引而去
之令敵半出而撃之利隘形者我先居之必盈之以待
敵若敵先居之盈而勿從不盈而從之險形者我先居
之必居髙陽以待敵若敵先居之引而去之勿從逺形
者勢均難以挑戰戰而不利凡此六者地之道也將之
至任不可不察也故兵有走者有弛者有陷者有崩者
有亂者有北者凡此六者非天地之災將之過也夫勢
均以一擊十曰走卒强吏弱曰弛吏强卒弱曰陷大吏
怒而不服遇敵懟而自戰將不知其能曰崩將弱不嚴
教道不明吏卒無常陳兵縱横曰亂將不能料敵以少
合衆以弱擊强兵無選鋒曰北凡此六者敗之道也將
之至任不可不察也夫地形者兵之助也料敵制勝計
險阨逺近上將之道也知此而用戰者必勝不知此而
用戰者必敗故戰道必勝主曰無戰必戰可也戰道不
勝主曰必戰無戰可也故進不求名退不避罪唯民是
保而利於主國之寳也視卒如嬰兒故可與之赴深溪
視卒如愛子故可與之俱死愛而不能令厚而不能使
亂而不能治譬如驕子不可用也知吾卒之可以擊而
不知敵之不可擊勝之半也知敵之可擊而不知吾卒
之不可以擊勝之半也知敵之可擊知吾卒之可以撃
而不知地形之不可以戰勝之半也故知兵者動而不
迷舉而不窮故曰知彼知巳勝乃不殆知天知地勝乃
可全
　　九變(孫子/)
孫子曰凡用兵之法將受命於君合軍聚衆圯地無舍
衢地合交絶地無留圍地則謀死地則戰途有所不由
軍有所不撃城有所不攻地有所不爭君命有所不受
故將通於九變之利者知用兵矣將不通九變之利雖
知地形不能得地之利矣治民不知九變之術雖知五
利不能得人之用矣是故智者之慮必雜於利害雜於
利而務可信也雜於害而患可解也是故屈諸侯者以
害後諸侯者以業趨諸侯者以利故用兵之法無恃其
不來恃吾有以待之無恃其不攻恃吾有所不可攻也
故將有五危必死可殺必生可虜忿速可侮亷潔可辱
愛民可煩凡此五者將之過也用兵之災也覆軍殺將
必以五危不可不察也
　　火攻(孫子/)
孫子曰凡火攻有五一曰火人二曰火積三曰火輜四
曰火庫五曰火隊行火必有因煙火必素具發火有時
起火有日時者天之燥也日者月在箕壁翼軫也凡此
四宿者風起之日也凡火攻必因五火之變而應之火
發於内則早應之於外火發而其兵静者待而勿攻極
其火力可從而攻之不可從而止火可發於外無待於
内以時發火發上風無攻下風晝風乆夜風止凡軍必
知五火之變以數守之故以火佐攻者明以水佐攻者
强水可以絶不可以奪夫戰勝攻取而不脩其功者凶
命曰費留故曰明主慮之良將脩之非利不動非得不
用非危不戰主不可以怒而興師將不可以愠而致戰
合於利而動不合於利而止怒可以復喜愠可以復悦
亡國不可以復存死者不可以復生故明君慎之良將
警之此安國全軍之道也
　　用間(孫子/)
孫子曰凡興師十萬出征千里百姓之費公家之奉日
費千金内外騷動怠於道路不得操事者七十萬家相
守數年以爭一日之勝而愛爵禄百金不知敵之情者
不仁之至也非人之將也非主之佐也非勝之主也故
明君賢將所以動而勝人或功出於衆者先知也先知
者不可取於鬼神不可象於事不可騐於度必取於人
知敵之情者也故用間有五有因間有内間有反間有
死間有生間五間俱起莫知其道是謂神紀人君之寳
也因間者因其鄉人而用之内間者因其官人而用之
反間者因其敵間而用之死間者為誑事於外令吾間
知之而傳於敵間也生間者反報也故三軍之事莫親
於間賞莫厚於間事莫宻於間非聖智不能用間非仁
義不能使間非㣲妙不能得間之實㣲哉㣲哉無所不
用間也間事未發而先聞者間與所告者皆死凡軍之
所欲撃城之所欲攻人之所欲殺必先知其守將左右
謁者門者舎人之姓名令吾間必索知之必索敵間之
來間我者因而利之導而舍之故反間可得而用也因
是而知之故鄉間内間可得而使也因是而知之故死
間為誑事可使告敵因是而知之故生間可使如期五
間之事主必知之知之必在於反間故反間不可不厚
也昔殷之興也伊摯在夏周之興也呂牙在殷故明君
賢將能以上智為間者必成大功此兵之要三軍所恃
而動也
　　用間(蘇洵/)
孫武既言五間則又有曰商之興也伊摯在夏周之興
也呂牙在商故明君賢將能以上智為間者必成大功
此兵之要三軍所恃而動也按書伊尹適夏醜夏歸亳
史太公嘗事紂去之歸周所謂在夏在商誠矣然以為
間何也湯文王固使人間夏商耶伊呂固與人為間耶
桀紂固待間而後可伐耶是雖甚庸亦知不然矣然則
吾意天下存亡寄於一人伊尹之在夏也湯必曰桀雖
暴一旦用伊尹則民心復安吾何病焉及其歸亳也湯
必曰桀得伊尹不能用必亡矣吾不可以安視民病遂
與天下共亡之呂牙之在商也文王必曰紂雖虐一旦
用呂牙則天禄必復吾何憂焉及其歸周也文王必曰
紂得呂牙不能用必亡矣吾不可以乆遏天命遂命武
王與天下共亡之然則夏商之存亡待伊呂用否而决
今夫問將之賢者必曰能逆知敵國之勝敗問其所以
知之之道必曰不愛千金故能使人為之出萬死以間
敵國或曰能因敵國之使而探其隂計嗚呼其亦勞矣
伊呂一歸而夏商之國為决亡使湯武無用間之名與
用間之勞而得用間之實此非上智其誰能之夫兵雖
詭道而夲於正者終亦必勝今五間之用其歸於詐成
則為利敗則為祸且與人為詐人亦將且詐我故能以
間勝者亦或以間敗吾間不忠反為敵用一敗也不得
敵之實而得敵之所偽示者以為信二敗也受吾財而
不能得敵之隂計懼而以偽告我三敗也夫用心於正
一振而羣綱舉用心於詐百補而千穴敗智於此不足
恃也故五間者非明君賢將之所上明君賢將之所上
者上智之間也是以淮隂曲逆義不事楚而髙祖擒籍
之計定左車周叔不用於趙魏而淮隂進兵之謀决嗚
呼是亦間也
　
　
　
　
　
　
　
　
　
　
　
　
　文編巻二十六
欽定四庫全書
　文編卷二十七
　　　　　　　　　　　　明　唐順之　編
　　易(蘇洵/)
聖人之道得禮而信得易而尊信之而不可廢尊之而
不敢廢故聖人之道所以不廢者禮為之明而易為之
幽也生民之初無貴賤無尊卑無長㓜不耕而不饑不
蠶而不寒故其民逸民之苦勞而樂逸也若水之走下
而聖人者獨為之君臣而使天下貴役賤為之父子而
使天下尊役卑為之兄弟而使天下長役㓜蠶而後衣
耕而後食率天下而勞之一聖人之力固非足以勝天
下之民之衆而其所以能奪其樂而易之以其所苦而
天下之民亦遂肯棄逸而即勞欣然戴之以為君師而
遵蹈其法制者禮則使然也聖人之始作禮也其説曰
天下無貴賤無尊卑無長㓜是人之相殺無已也不耕
而食鳥獸之肉不蠶而衣鳥獸之皮是鳥獸與人相食
無已也有貴賤有尊卑有長㓜則人不相殺食吾之所
耕而衣吾之所蠶則鳥獸與人不相食人之好生也甚
於逸而惡死也甚於勞聖人奪其逸死而與之勞生此
雖三尺豎子知所趨避矣故其道之所以信於天下而
不可廢者禮為之明也雖然明則易逹易逹則䙝䙝則
易廢聖人懼其道之廢而天下復於亂也然後作易觀
天地之象以為爻通隂陽之變以為卦考鬼神之情以
為辭探之茫茫索之㝠㝠童而習之白首而不得其原
故天下視聖人如神之幽如天之髙尊其人而其教亦
隨而尊故其道之所以尊於天下而不敢廢者易為之
幽也凡人之所以見信者以其中無所不可測者也人
之所以獲尊者以其中有所不可窺者也是以禮無所
不可測而易有所不可窺故天下之人信聖人之道而
尊之不然則易者豈聖人務為新竒秘怪以誇後世耶
聖人不因天下之至神則無所施其教卜筮者天下之
至神也而卜者聽乎天而人不預焉者也筮者决之天
而營之人者也龜漫而無理者也灼荆而鑽之方功義
弓惟其所為而人何預焉聖人曰是純乎天技耳技何
所施吾教於是取筮夫筮之所以或為隂或為陽者必
自分而為二始掛一吾知其為一而掛之也揲之以四
吾知其為四而揲之也歸竒於扐吾知其為一為二為
三為四而歸之也人也分而為二吾不知其為幾而分
之也天也聖人曰是天人參焉道也道之所施吾教矣
於是因而作易以神天下之耳目而其道遂尊而不廢
此聖人用其機權以持天下之心而濟其道於無窮也
　　書(蘇洵/)
風俗之變聖人為之也聖人因風俗之變而用其權聖
人之權用於當世而風俗之變益甚以至於不可復反
幸而又有聖人焉承其後而維之則天下可以復治不
幸其後無聖人其變窮而無所復入則已矣昔者吾嘗
欲觀古之變而不可得也於詩見商與周焉而不詳及
今觀書然後見堯舜之時與三代之相變如此之亟也
自堯而至於商其變也皆得聖人而承之故無憂至於
周而天下之變窮矣忠之變而入於質質之變而入於
文其勢便也及夫文之變而又欲反之於忠也是猶欲
移江河而行之山也人之喜文而惡質與忠也猶水之
不肯避下而就髙也彼其始未嘗文焉故忠質而不辭
今吾日食之以太牢而欲使之復茹其菽哉嗚呼其後
無聖人其變窮而無所復入則已矣周之後而無王焉
固也其始之制其風俗也固不容為其後者計也而又
適不值乎聖人固也後之無王者也當堯之時舉天下
而授之舜舜得堯之天下而又授之禹方堯之未授天
下於舜也天下未嘗聞有如此之事也度其當時之民
莫不以為大怪也然而舜與禹也受而居之安然若天
下固其所有而其祖宗既已為之累數十世者未嘗與
其民道其所以當得天下之故也乂未嘗悦之以利而
開之以丹朱商均之不肖也其意以為天下之民以我
為當在此位也則亦不俟乎援天以神之譽已以固之
也湯之伐桀也囂囂然數其罪而以告人如曰彼有罪
我伐之宜也既又懼天下之民不已悦也則又囂囂然
以言柔之曰萬方有罪在予一人予一人有罪無以爾
萬方如曰我如是而為爾之君爾可以許我焉耳吁亦
既薄矣至於武王而又自言其先祖父偕有顯功既已
受命而死其大業不克終今我奉承其志舉兵而東伐
而東國之士女束帛以迎我紂之兵倒戈以納我吁又
甚矣如曰吾家之當為天子乆矣如此乎民之欲我速
入商也伊尹之在商也如周公之在周也伊尹攝位三
年而無一言以自解周公為之紛紛乎急欲自疏其非
簒也夫固由風俗之變而後用其權權用而風俗成吾
安坐而鎮之夫孰知風俗之變而不復反也
　　書(蘇軾/)
愚讀史記商君列傳觀其改法易令變更秦國之風俗
誅秦民之議令者以數千人黥太子之師殺太子之傅
而後法令大行葢未嘗不壯其勇而有决也曰嗟夫世
俗之人不可以慮始而可樂成也使天下之人各陳其
所知而守其所學以議天子之事則事將有格而不得
成者然及觀三代之書至其將有以矯拂世俗之際則
其所以告諭天下者常丁寜激切亹亹而不倦務使天
下盡知其君之心而又從而折其不服之意使天下皆
信以為如此而後從事其言迴曲宛轉譬如平人自相
議論而詰其是非愚讀而疑之以為近於濡滯迂逺而
無决然其使天下樂從而無黽勉不得已之意其事既
發而無紛紜異同之論此則王者之意也故常以為當
堯舜之時其君臣相得之心歡然樂而無間相與吁俞
嗟嘆唯諾於朝廷之中不啻若朋友之親雖其有所相
是非論辨以求曲直之際當亦無足怪者及至湯武征
伐之際周旋反覆自述其用兵之意以明曉天下此又
其勢然也惟其天下既安君民之勢闊逺而不同天下
有所欲為而其匹夫匹婦私有異論於天下以齟齬其
上之畫筞令之而莫肯聽當此之時刑驅而勢脅之天
下夫誰敢不聽從而上之人優㳺而徐譬之使之信之
而後從此非王者之心誰能處而待之而不倦歟蓋盤
庚之遷天下皆咨嗟而不恱盤庚為之稱其先王盛徳
明聖而猶五遷以至於今今不承於古恐天之斷棄汝
命不救汝死既又恐其不從也則又曰汝罔暨余同心
我先后將降爾罪暨乃祖先父亦將告我髙后曰作大
戮於朕孫蓋其所以開其不悟之心而諭之以其所以
當然者如此其詳也若夫商君則不然以為要使汝獲
其利而何恤乎吾之所為故無所求於衆人之論而亦
無以告諭天下然其事亦終於有成是以後世之論以
為三代之治柔懦不决然此乃王霸之所以為異也夫
三代之君惟不忍鄙其民而欺之故天下有故而其議
及於百姓以觀其意之所嚮及其不可聽也則乂反覆
而諭之以窮極其説而服其不然之心是以其民親而
愛之嗚呼此王霸之所為不同也哉
　　詩(蘇洵/)
人之嗜欲好之有甚於生而憤憾怨怒有不顧其死於
是禮之權又窮禮之法曰好色不可為也為人臣為人
子為人弟不可以有怨於其君父兄也使天下之人皆
不好色皆不怨其君父兄夫豈不善使人之情皆泊然
而無思和易而優柔以從事於此則天下固亦大治而
人之情又不能皆然好色之心敺諸其中是非不平之
氣攻諸其外炎炎而生不顧利害趨死而後已噫禮之
權止於死生天下之事不至乎可以博生者則人不敢
觸死以違吾法今也人之好色與人之是非不平之心
勃然而發於中以為可以博生也而先以死自處其身
則死生之機固已去矣死生之機去則禮為無權區區
舉無權之禮以彊人之所不能則亂益甚而禮益敗今
吾告人曰必無好色必無怨而君父兄彼將遂從吾言
而忘其中心所自有之情耶將不能也彼既已不能純
用吾法將遂大棄而不顧吾法既已大棄而不顧則人
之好色與怨其君父兄之心將遂蕩然無所隔限而易
内竊妻之變與弑其君父兄之禍必反公行於天下聖
人憂焉曰禁人之好色而至於滛禁人之怨其君父兄
而至於叛患生於責人太詳好色之不絶而怨之不禁
則彼將反不至於亂故聖人之道嚴於禮而通於詩禮
曰必無好色必無怨而君父兄詩曰好色而無至於滛
怨而君父兄而無至於叛嚴以待天下之賢人通以全
天下之中人吾觀國風婉變柔媚而卒守以正好色而
不至於滛者也小雅悲傷詬讟而君臣之情卒不忍去
怨而不至於叛者也故天下觀之曰聖人固許我以好
色而不尤我之怨吾君父兄也許我以好色不滛可也
不尤我之怨吾君父兄則彼雖以虐遇我我明譏而明
怨之使天下明知之則吾之怨亦得當焉不叛可也夫
背聖人之法而自棄於滛叛之地者非斷不能也斷之
始生於不勝人不自勝其忿然後忍棄其身故詩之教
不使人之情至於不勝也夫橋之所以為安於舟者以
有橋而言也水潦大至橋必解而舟不至於必敗故舟
者所以濟橋之所不及也吁禮之權窮於易達而有易
焉窮於後世之不信而有樂焉窮於强人而有詩焉吁
聖人之慮事也蓋詳
　　春秋論上(歐陽修/)
事有不幸出於乆逺而傳乎二説則奚從曰從其一之
可信者然則安知可信者而從之曰從其人而信之可
也衆人之説如彼君子之説如此則捨衆人而從君子
君子博學而多聞矣然其傳不能無失也君子之説如
彼聖人之説如此則捨君子而從聖人此舉世之人皆
知其然而學春秋者獨異乎是孔子聖人也萬世取信
一人而已若公羊髙糓梁赤左氏三子者博學而多聞
矣其傳不能無失者也孔子之於經三子之於傳有所
不同則學者寕捨經而從傳不信孔子而信三子甚哉
其惑也經於魯隠公之事書曰公及邾儀父盟於蔑其
卒也書曰公薨孔子始終謂之公三子者曰非公也是
攝也學者不從孔子謂之公而從三子謂之攝其於晉
靈公之事孔子書曰趙盾弑其君夷臯三子者曰非趙
盾也是趙穿也學者不從孔子信為趙盾而從三子信
為趙穿其於許悼公之事孔子書曰許世子止弑其君
買三子者曰非弑之也買病死而止不嘗藥耳學者不
從孔子信為弑君而從三子信為不嘗藥其捨經而從
傳者何哉經簡而直傳新而竒簡直無悦耳之言新竒
多可喜之論是以學者樂聞而易惑也予非敢曰不惑
然信於孔子而篤者也經之所書予所信也經所不言
子不知也難者曰子之言有激而云爾夫三子者皆學
乎聖人而傳所以述經也經文隠而意深三子者從而
發之故經有不言傳得而詳爾非為二説也予曰經所
不書三子者何從而知其然也曰推其前後而知之且
其有所傳而得也國君必即位而隠不書即位此傳得
知其攝也弑君者不復見經而盾復見經此傳得知弑
君非盾也君弑賊不討則不書𦵏而許悼公書𦵏此傳
得知世子止之非實弑也經文隠矣傳曲而暢之學者
以謂三子之説聖人之深意也是以從之耳非謂捨孔
子而信三子也予曰然則妄意聖人而惑學者三子之
過而已使學者必信乎三子予不能奪也使其惟是之
求則予不得不為之辨
　　春秋論下(歐陽修/)
弑逆大惡也其為罪也莫贖其於人也不容其在法也
無赦法施於人雖小必慎况舉大法而加大惡乎既輒
加之又輒赦之則自侮其法而人不畏春秋用法不如
是之輕易也三子説春秋書趙盾以不討賊故加之大
惡既而以盾非實弑則又復見於經以明盾之無罪是
輒加之而輒赦之爾以盾為無弑心乎其可輕以大惡
加之以盾不討賊情可責而宜加之乎則其後頑然未
嘗討賊既不改過以自贖何為遽赦使同無罪之人其
於進退皆不可此非春秋意也趙穿弑君大惡也盾不
討賊不能為君復讎而失刑於下二者輕重不較可知
就使盾為可責然穿焉得免也今免首罪為善人使無
辜者受大惡此决知其不然也春秋之法使為惡者不
得幸免疑似者有所辨明所謂是非之公也據三子之
説初靈公欲殺盾盾走而免穿盾族也遂弑而盾不討
其迹渉於與弑矣此疑似難明之事聖人尤當求情責
實以明白之使盾果有弑心乎則自然罪在盾矣不得
曰為法受惡而稱其賢也使果無弑心乎則當為之辨
明必先正穿之惡使罪有所歸然後責盾縱賊則穿之
大惡不可幸而免盾之疑似之迹獲辨而不討之責亦
不得辭如此則是非善惡明矣今為惡者獲免而疑似
之人陷於大惡此决知其不然也若曰盾不討賊有幸
弑之心與自弑同故寜捨穿而罪盾此乃逆詐用情之
吏矯激之為爾非孔子忠恕春秋以王道治人之法也
孔子患舊史是非錯亂而善惡不明所以脩春秋就令
舊史如此其肯從而不正之乎其肯從而稱羙又教人
以越境逃惡乎此可知其繆傳也問者曰然則夷臯孰
弑之曰孔子所書是矣趙盾弑其君也今有一人焉父
病躬進藥而不嘗又有一人焉父病而不躬進藥之二
父皆死又有一人焉操刄而殺其父使吏治之是三人
者其罪同乎曰雖庸吏猶知其不可同也躬藥而不知
嘗者有愛父之孝心而不習於禮是可哀也無罪之人
爾不躬藥者誠不孝矣雖無愛親之心然未有殺父之
意使善治獄者猶當與操刃殊科况以躬藥之孝反與
操刃同其罪乎此庸吏之不為也然則許世子止實不
嘗藥則孔子决不書曰弑君孔子書為弑君則止决非
不嘗藥難者曰聖人借止以垂教爾對曰不然夫所謂
借止以垂教者不過欲人之知嘗藥耳聖人一言明以
告人則萬世法也何必加孝子以大惡之名而嘗藥之
事卒不見於文使後世但知止為弑君而莫知藥之當
嘗也教未可垂而已䧟人於大惡矣聖人垂教不如是
之迂也果曰責止不如是之苛也難者曰然則盾曷為
復見於經許悼公曷為書𦵏曰弑君之臣不見經此自
三子説爾果聖人法乎悼公之𦵏且安知其不討賊而
書𦵏也自止以弑見經後四年吳敗許師又十有八年
當定公之四年許男始見於經而不名許之書於經者
略矣止之事迹不可得而知也難者曰三子之説非其
臆出也其得於所傳如此然則所傳者皆不可信乎曰
傳聞何可盡信公羊糓梁以尹氏卒為正卿左氏以君
氏卒為隠母一以為男子一以為婦人得於所傳者蓋
如是是可盡信乎
　　春秋(蘇洵/)
賞罰者天下之公也是非者一人之私也位之所在則
聖人以其權為天下之公而天下以懲以勸道之所在
則聖人以其權為一人之私而天下以榮以辱周之衰
也位不在夫子而道在焉夫子以其權是非天下可也
而春秋賞人之功赦人之罪去人之族絶人之國貶人
之爵諸侯而或書其名大夫而或書其字不惟其法惟
其意不徒曰此是此非而賞罰加焉則夫子固曰我可
以賞罰人矣賞罰人者天子諸侯之事也夫子病天下之
諸侯大夫僭天子諸侯之事而作春秋而已則為之其
何以責天下位公也道私也私不勝公則道不勝位位
之權得以賞罰而道之權不過於是非道在我矣而不
得為有位者之事則天下皆曰位之不可僭也如此不
然天下其誰不曰道在我則是道者位之賊也曰夫子
豈誠賞罰之耶徒曰賞罰之耳庸何傷曰我非君也非
吏也執塗之人而告之曰某為善某為惡可也繼之曰
某為善吾賞之某為惡吾誅之則人有不笑我者乎夫
子之賞罰何以異此然則何足以為夫子何足以為春
秋曰夫子之作春秋也非曰孔氏之書也又非曰我作
之也賞罰之權不以自與也曰此魯之書也魯之作也
有善而賞之曰魯賞之也有惡而罰之曰魯罰之也何
以知之曰夫子繫易謂之繫辭言孝謂之孝經皆自名
之則夫子私之也而春秋者魯之所以名史而夫子託
焉則夫子公之也公之以魯史之名則賞罰之權固在
魯矣春秋之賞罰自魯而及於天下天子之權也魯之
賞罰不出境而以天子之權與之何也曰天子之權在
周夫子不得已而以與魯也武王之崩也天子之位當
在成王而成王㓜周公以為天下不可以無賞罰故不
得已而攝天子之位以賞罰天下以存周室周之東遷
也天子之權當在平王而平王昏亂故夫子亦曰天下
不可以無賞罰而魯周公之國也居魯之地者宜如周
公不得已而假天子之權以賞罰天下以尊周室故以
天子之權與之也然則假天子之權宜如何曰如齊桓
晉文可也夫子欲魯如齊桓晉文而不遂以天子之權
與齊晉者何也齊桓晉文陽為尊周而實欲富彊其國
故夫子與其事而不與其心周公心存王室雖其子孫
不能繼而夫子思周公而許其假天子之權以賞罰天
下其意曰有周公之心然後可以行桓文之事此其所
以不與齊晉而與魯也夫子亦知魯君之才不足以行
周公之事矣顧其心以為今之天下無周公故至此是
故以天子之權與其子孫所以見思周公之意也吾觀
春秋之法皆周公之法而又詳内而畧外此其意欲魯
法周公之所為且先自治而後治人也明矣夫子歎禮
樂征伐自諸侯出而田常弑其君則沭浴而請討然則
天子之權夫子固明以與魯也子貢之徒不達夫子之
意續經而書孔丘卒夫子既告老矣大夫告老而卒不
書而夫子獨書夫子作春秋以公天下而豈私一孔丘
哉嗚呼夫子以為魯國之書而子貢之徒以為孔氏之
書也歟遷固之史有是非而無賞罰彼亦史臣之體宜
爾也後之效夫子作春秋者吾惑焉春秋有天子之權
天下有君則春秋不當作天下無君則天子之權吾不
知其誰與天下之人烏有如周公之後之可與者與之
而不得其人則亂不與人而自與則僭不與人不自與
而無所與則散嗚呼後之春秋僭耶亂耶散耶
　　禮(蘓洵/)
夫人之情安於其所常為無故而變其俗則其勢必不
從聖人之始作禮也不因其勢之可以危亡困辱之者
以厭服其心而徒欲使之輕去其舊而樂就吾法不能
也故無故而使之事君無故而使之事父無故而使之
事兄彼其初非如今之人知君父兄之不事則不可也
而遂翻然以從我者吾以恥厭服其心也彼為吾君彼
為吾父彼為吾兄聖人曰彼為吾君父兄何以異於我
於是坐其君與其父以及其兄而以立於其旁且俛首
屈膝於其前以為禮而謂之拜率天下之人而使之拜
其君父兄夫無故而使之拜其君無故而使之拜其父
無故而使之拜其兄則天下之人將復嗤笑以為迂怪
而不從而君父兄又不可以不得其臣子弟之拜而徒
為其君父兄於是聖人者又有術焉以厭服其心而使
之肯拜其君父兄然則聖人者果何術也恥之而已古
之聖人將欲以禮治天下之民故先自治其身使天下
皆信其言曰此人也其言如是是必不可不如是也故
聖人曰天下有不拜其君父兄者吾不與之齒而使天
下之人亦曰彼將不與我齒也於是相率以拜其君父
兄以求齒於聖人雖然彼聖人者必欲天下之拜其君
父兄何也其㣲權也彼為吾君彼為吾父彼為吾兄聖
人之拜不用於世吾與之皆坐於此皆立於此比肩而
行於此無以異也吾一旦而怒奮手舉挺而搏逐之可
也何則彼其心常以為吾儕也不見其異於吾也聖人
知人之安於逸而苦於勞故使貴者逸而賤者勞且又
知坐之為逸而立且拜者之為勞也故舉其君父兄坐
之於上而使之立且拜於下明日彼將有怒作於心者
徐而自思之必曰此吾嚮之所坐而拜之且立於其下
者也聖人固使之逸而使我勞是賤於彼也奮手舉挺
以搏逐之吾心不安焉刻木而為人朝夕而拜之他日
析之以為薪而猶且忌之彼其始木焉已拜之猶且不
敢以為薪故聖人以其㣲權而使天下尊其君父兄而
權者又不可以告人故先之以恥嗚呼其事如此然後
君父兄得以安其尊而至於今今之匹夫匹婦莫不知
拜其君父兄乃曰拜起坐立禮之末也不知聖人其始
之教民拜起坐立如此之勞也此聖人之所慮而作易
以神其教也
　　禮(蘇軾/)
昔者商周之際何其為禮之易也其在宗廟朝廷之中
籩豆簠簋牛羊酒醴之薦交於堂上而天子諸侯大夫
卿士周旋揖讓獻酬百拜樂作於下禮行於上雍容和
穆終日而不亂夫古之人何其知禮而行之不勞也當
此之時天下之人惟其習慣而無疑衣服器皿冠冕佩
玉皆其所常用也是以其人入於其間耳目聪明而手
足無所忤其身安於禮之曲折而其心不亂以能深思
禮樂之意睟然見於面而盎然發於其躬夫是以能使
天下觀其行事而㤀其暴戾鄙野之氣至於後世風俗
變易更數千年以至於今今天下之事巳大異矣然天下
之人尚皆記録三代禮樂之名詳其節目而習其俯仰
冠古之冠服古之服而御古之器皿傴僂拳曲勞苦於
宗廟朝廷之中區區而莫得其紀交錯紛亂而不中節
此無足怪也其所用者非其素所習也甚矣夫後世之
好古也昔者上古之世蓋嘗有巢居穴處汙尊抔飲燔
黍捭豚蕢桴土鼓而以為是足以養生送死者矣及其
後世聖人以為不足是故易之以宫室新之以籩豆鼎
爼之器而盡去太古之法惟其祭祀以交於鬼神乃始
薦其血毛豚解而腥之體解而爓之以為是不㤀本而
非以為後世之禮不足用也是以退而體其犬豕牛羊
實其簠簋籩豆鉶羮以極今世之美未聞其牽於上古
之説巽愞而不决也且又有所大不安者宗廟之祭聖
人所以追求先祖之神靈庶幾得而享之以安䘏孝子
之志者也是以思其平生起居飲食之際而設其器用
薦其酒食皆從其生以冀其來而安之而後世宗廟之
祭皆用三代之器則是先祖終莫得而安也葢三代之
時席地而食是以其器用各因其所便而為之髙下大
小之制今世之禮坐於牀而食於牀上是以其器不得
不有所變雖正使三代之聖人生於今而用之亦將以
為便安故夫三代之視上古猶今之視三代也三代之
器不可復用矣而其制禮之意尚可依倣以為法也宗
廟之祭薦之以血毛重之以體薦有以存古之遺風矣
而其餘者可以易三代之器而用今世之所便以從鬼
神之所安惟其春秋社稷釋奠釋菜凡所以享古之鬼
神者則皆從其器葢周人之祭蜡與田祖也吹葦籥擊
土皷此亦各從其所安耳
　　樂(蘇洵/)
禮之始作也難而易行既行也易而難乆天下未知君
之為君父之為父兄之為兄而聖人為之君父兄天下
未有異其君父兄而聖人為之拜起坐立天下未肯靡
然以從我拜起坐立而聖人身先之以恥嗚呼其亦難
矣天下惡夫死也乆矣聖人招之曰來吾生爾既而其
法果可以生天下之人天下之人視其嚮也如此之危
而今也如此之安則宜何從故當其時雖難而易行既
行也天下之人視君父兄如頭足之不待别白而後識
視拜起坐立如寢食之不待告語而後從事雖然百人
從之一人不從則其勢不得遽至乎死天下之人不知
其初之無禮而死而見其今之無禮而不至乎死也則
曰聖人欺我故當其時雖易而難乆嗚呼聖人之所恃
以勝天下之勞逸者獨有死生之説耳死生之説不信
於天下則勞逸之説將出而勝之勞逸之説勝則聖人
之權去矣酒有鴆肉有堇然後人不敢飲食藥可以生
死然後人不敢以苦口為諱去其鴆徹其堇則酒肉之
權固勝於藥聖人之始作禮也其亦逆知其勢之將必
如此也曰告人以誠而後人信之幸今之時吾之所以
告人者其理誠然而其事亦然故人以為信吾知其理
而天下之人知其事事有不必然者則吾之理不足以
折天下之口此吾告語之所不及也告語之所不及必
有以隂驅而濳率之於是觀之天地之間得其至神之
機而竊之以為樂雨吾見其所以濕萬物也日吾見其
所以燥萬物也風吾見其所以動萬物也隠隠谹谹而
謂之雷者彼何用也隂凝而不散物蹙而不遂雨之所
不能濕日之所不能燥風之所不能動雷一震焉而凝
者散蹙者遂曰雨曰日者曰風者以形用曰雷者以神
用莫神乎聲故聖人因聲以為樂為之君臣父子兄弟
者禮也禮之所不及而樂及焉正聲入乎耳而人皆有
事君事父事兄之心則禮者固吾心之所有也而聖人
之説又何從而不信乎
　　史中(蘇洵/)
遷固史雖以事辭勝然亦兼道與法而有之故時得仲
尼遺意焉吾今擇其書有不可以文曉而可以意達者
四悉顯白之其一曰隠而彰其二曰直而寛其三曰簡
而明其四曰㣲而切遷之傳亷頗也議捄閼與之失不
載焉見之趙奢傳傳酈食其也謀撓楚權之謬不載焉
見之留侯傳固之傳周勃也汗出洽背之耻不載焉見
之王陵傳傳董仲舒也議和親之疏不載焉見之匈奴
傳夫頗食其勃仲舒皆功十而過一者也茍列一以疵
十後之庸人必曰智如亷頗辨如酈食其忠如周勃賢
如董仲舒而十功不能贖一過則將苦其難而不怠矣
是故本傳晦之而他傳發之則其與善也不亦隠而彰
乎遷論蘇秦稱其智過人不使獨䝉惡聲論北宫伯子
多其愛人長者固贊張湯與其推賢揚善贊酷吏人有
所褒不獨暴其惡夫秦伯子湯酷吏皆過十而功一者
也茍舉十以廢一後之凶人必曰蘇秦北宫伯子張湯
酷吏雖有善不録矣吾復何望哉是窒其自新之路而
堅其肆惡之志者也故於傳詳之於論於贊復明之則
其懲惡也不亦直而寛乎遷表十二諸侯首魯訖呉實
十三國而越不與焉夫以十二名篇而載國十三何也
不數呉也皆諸侯耳獨不數呉何也重周禮也不數而
載之何也周裔而霸盟上國也春秋書哀七年公㑹吳
于鄫書十二年公㑹呉于槖臯書十三年公㑹晉侯及
呉子于黄池此其所以雖不數而猶獲載也若越區區
於南夷豺狼狐狸之與居不與中國㑹盟以觀華風而
用夷俗之名以赴故君子即其自稱以罪之春秋書定
五年於越入呉書十四年於越敗吳于檇李書哀十三
年於越入呉此春秋所以蠻戎畜之也茍遷舉而措之
諸侯之末則西戎獫狁亦或庶乎其間是以絶而棄之
將使後之人君觀之曰不知中國禮樂雖勾踐之賢猶
不免乎絶與棄則其尊王也不亦簡而明乎固之表八
而王侯六書其人也必曰某土某王若侯某或功臣外
戚則加其姓而首目之曰號諡姓名此異姓列侯之例
也諸侯王其目止號謚豈以其尊故不曰名之耶不曰
名之而實名之豈以不名則不著耶此同姓諸侯王之
例也王子侯其目為二上則曰號謚名名之而曰名之
殺一等矣此同姓列侯之例也及其下則曰號謚姓名
夫以同姓列侯而加之異姓之例何哉察其故葢元始
之間王莽偽褒宗室而封之者也非天子親親而封之
者也宗室天子不能封而使王莽封之故從異姓例亦
示天子不能有其同姓也將使後之人君觀之曰權之
歸於臣雖同姓不能有名器誠不可以假人矣則其防
僭也不亦㣲而切乎噫隠而彰則後人樂得為善之利
直而寛則後人知有悔過之漸簡而明則人君知中國
禮義之為貴㣲而切則人君知强臣專制之為患用力
寡而成功博其能為春秋繼而使後之史無及焉者以
是夫
　　本論(歐陽修/)
佛法為中國患千餘嵗世之卓然不惑而有力者莫不
欲去之已嘗去矣而復大集攻之暫破而愈堅撲之未
滅而愈熾遂至於無可奈何是果不可去邪葢亦未知
其方也夫醫者之於疾也必推其病之所自來而治其
受病之處病之中人乘乎氣虚而入焉則善醫者不攻
其疾而務飬其氣氣實則病去此自然之効也故救天
下之患者亦必推其患之所自來而治其受患之處佛
居極西去中國最逺而有佛固已乆矣堯舜三代之際
王政脩明禮義之教充於天下雖有佛無由而入及三
代衰王政闕禮義廢後二百餘年而佛至乎中國由是
言之佛所以為吾患者乘其闕廢之時而來此其受患
之本也補其闕脩其廢使王政明而禮義充則雖有佛
無所施於吾民矣此亦自然之勢也昔堯舜三代之為
政設為井田之法籍天下之人計其口而皆授之田凡
人之力能勝耕者莫不有田而耕之歛以什一差其征
賦以督其不勤使天下之人力皆盡於南畆而不暇乎
其他然又懼其勞且怠而入於邪僻也於是為制牲牢
酒醴以養其體弦匏爼豆以悦其耳目於其不耕休力
之時而教之以禮故因其田獵而為蒐狩之禮因其嫁
娶而為婚姻之禮因其死𦵏而為䘮祭之禮因其飲食
羣聚而為鄉射之禮非徒以防其亂又因而教之使知
尊卑長㓜凡人之大倫也故凡養生送死之道皆因其
欲而為之制飾之物采而文焉所以悦之使其易趣也
順其性情而節焉所以防之使其不過也然猶懼其未
也乂為立學以講明之故上自天子之郊下至鄉黨莫
不有學擇民之聰明者而習焉使相告語而誘勸其愚
惰嗚呼何其備也蓋其慮民之意甚精治民之具甚備
防民之術甚周誘民之道甚篤行之以勤而被於物者
洽浸之以漸而入於人者深故民之生也不用力乎南
畆則從事於禮樂之際不在其家則在乎庠序之間耳
聞目見無非仁義樂而趣之不知其倦終身不見異物
又奚暇夫外慕哉故曰雖有佛無由而入及周之衰秦
并天下盡去三代之法而王道中絶後之有天下者不
能勉强其為治之具不備防民之漸不周佛於此時乘
間而出千有餘嵗之間佛之來者日益衆吾之所為者
日益壊井田最先廢而兼并游惰之姦起其後所謂蒐
狩婚姻䘮祭鄉射之禮凡所以教民之具相次而盡廢
然後民之姦者有暇而為佗其良者泯然不見禮義之
及已夫姦民有餘力則思為邪僻良民不見禮義則莫
知所趣佛於此時乘其隙方鼔其雄誕之説而牽之則
民不得不從而歸矣又况王公大人往往倡而敺之曰
佛是眞可歸依者然則吾民何疑而不歸焉幸而有一
不惑者方艴然而怒曰佛何為者吾將操戈而逐之又
曰吾將有説以排之夫千嵗之患徧於天下豈一人一
日之可為民之沉酣入於骨髓非口舌之可勝然則將
奈何曰莫若脩其本以勝之昔戰國之時楊墨交亂孟
子患之而專言仁義故仁義之説勝則楊墨之學廢漢
之時百家並興董生患之而退脩孔氏故孔氏之道明
而百家息此所謂脩其本以勝之之效也今八尺之夫
被甲荷㦸勇蓋三軍然而見佛則拜聞佛之説則有畏
慕之誠者何也彼誠壯佼其中心茫然無所守而然也
一介之士𦕈然柔懦進趨畏怯然而聞有道佛者則義
形於色非徒不為之屈又欲驅而絶之者何也彼無他
焉學問明而禮義熟中心有所守以勝之也然則禮義
者勝佛之本也今一介之士知禮義者尚能不為之屈
使天下皆知禮義則勝之矣此自然之勢也
　　太古(王安石/)
太古之人不與禽獸朋也幾何聖人惡之也制作焉以
别之下而戾於後世多裳衣壯宫室隆耳目之觀以囂
天下君臣父子兄弟夫婦皆不得其所當然仁義不足
澤其性禮樂不足錮其情刑政不足綱其惡蕩然復與
禽獸朋矣聖人不作昧者不識所以化之之術顧引而
歸之太古太古之道果可行之萬世聖人惡用制作於
其間必制作於其間於太古之不可行也顧欲引而歸
之是去禽獸而之禽獸奚補於化哉吾以為識治亂者
當言所以化之術曰歸之太古非愚則誣
　
　
　
　
　
　
　文編卷二十七
欽定四庫全書
　文編卷二十八
　　　　　　　　　　　　明　唐順之　編
　　正統論下(歐陽修/)
凡為正統之論者皆欲相承而不絶至其斷而不屬則
猥以假人而續之是以其論曲而不通也夫居天下之
正合天下於一斯正統矣堯舜夏商周秦漢唐是也始
雖不得其正卒能合天下於一夫一天下而居上則是
天下之君矣斯謂之正統可矣晉隋是也天下大亂其
上無君僭竊並興正統無屬當是之時奮然而起並爭
乎天下有功者彊有德者王威澤皆被於生民號令皆
加乎當世幸而以大并小以彊兼弱遂合天下於一則
大且彊者謂之正統猶有説焉不幸而兩立不能相并
考其迹則皆正較其義則均焉則正統者將安予奪乎
東晉後魏是也其或終始不得其正又不能合天下於
一則可謂之正統乎魏及五代是也然則有不幸而丁
其時則正統有時而絶也故正統之序上自堯舜歴夏
商周秦漢而絶晉得之而又絶隋唐得之而又絶自堯
舜以來三絶而復續惟有絶而有續然後是非公予奪
當而正統明然諸儒之論至於秦及東晉後魏五代之
際其説多不同其惡秦而黜之以為閏者誰乎是漢人
之私論溺於非聖曲學之説者也其説有三不過曰滅
棄禮樂用法嚴苛與其興也不當五德之運而巳五德
之説可置而勿論其二者特始皇帝之事爾然未原秦
之本末也昔者堯傳於舜舜傳於禹夏之衰也湯代之
王商之衰也周代之王周之衰也秦代之王其興也或
以德或以功大抵皆乘其弊而代之初夏世衰而桀為
昬暴湯救其亂而起稍治諸侯而誅之其書曰湯征自
葛也是其後卒以攻桀而滅夏及商世衰而紂為昬暴
周之文武救其亂而起亦治諸侯而誅之其詩所謂崇
宻是也其後卒攻紂而滅商推秦之興其功德固有優
劣而其迹豈有異乎秦之紀曰其先大業出於顓頊之
苗裔至孫伯翳佐禹治水有功唐虞之間賜姓嬴氏及
非子為周養馬有功秦仲始為命大夫而襄公與立平
王遂受岐豐之賜當是之時周衰固已久矣亂始於穆
王而繼以厲幽之禍平王東遷遂同列國而齊晉大侯
魯衞同姓擅相攻伐共起而弱周非獨秦之暴也秦於
是時既平犬夷因取周所賜岐豐之地而穆公以來始
東侵晉地至於河盡滅諸戎拓國千里其後關東諸侯
强僭者日益多周之國地日益蹙至無復天子之制特
其號在爾秦昭襄王五十二年周之君臣稽首自歸於
秦至其後世遂滅諸侯而一天下此其本末之迹也其
德雖不足而其功力尚不優於魏晉乎始秦之興務以
力勝至於始皇遂悖棄先王之典禮又自推水德益任
法而少恩其制度文為皆非古而自是此其所以見黜
也夫始皇之不德不過如桀紂桀紂不廢夏商之統則
始皇未可廢秦也其私東晉之論者曰周遷而東天下
遂不能一然仲尼作春秋區區於尊周而黜呉楚者豈
非以其正統之所在乎晉遷而東與周無異而今黜之
何哉曰是有説焉較其德與迹而然耳周之始興其來
也遠當其盛也䂓方天下為大小之國衆建諸侯以維
王室定其名分使傳子孫而守之以為萬世之計及厲
王之亂周室無君者十四年而天下諸侯不敢僥倖而
窺周於此然後見周德之深而文武周公之作眞聖人
之業也况平王之遷國地雖蹙然周德之在人者未厭
而法制之臨人者未移平王以子繼父自西而東不出
王畿之内則正統之在周也推其德與迹可以不疑夫
晉之為晉與乎周之為周也異矣其德法之維天下者
非有萬世之計聖人之業也直以其受魏之禪而合天
下於一推較其迹可以曰正而統耳自惠帝之亂至於
愍懷之間晉如綫爾惟嗣君繼世推其迹曰正焉可也
建興之亡晉於是而絶矣夫周之東也以周而東晉之
南也豈復以晉而南乎自愍帝死賊庭琅邪起江表位
非嗣君正非繼世徒以晉之臣子有不忘晉之心發於
忠義而功不就可為傷已若因而遂竊正統之號其可
得乎春秋之説君殺而賊不討則以為無臣子也使晉
之臣子遭乎聖人適當春秋之誅况欲干天下之統哉
若乃國已滅矣以宗室子自立於一方卒不能復天下
於一則晉之琅邪與夫後漢之劉備五代漢之劉崇何
異備與崇未嘗為正統則東晉可知焉耳其私後魏之
論者曰魏之興也其來甚遠自昭成建國改元承天下
衰弊得奮其力並爭乎中國七世至於孝文而去舊即
華易姓建都遂定天下之亂然後修禮樂興制度而文
之考其漸積之基其道德雖不及於三代而其為功何
異王者之興今特以其不能并晉宋之一方以小不備
而黜其大功不得承百王之統者何哉曰質諸聖人而
不疑也今為魏説者不過曰功多而國彊耳此聖人有
所不與也春秋之時齊桓晉文可謂有功矣呉楚之僭
迭强於諸侯矣聖人於春秋所尊者周也然則功與彊
聖人有所不取也論者又曰秦起夷狄以能滅周而一
天下遂進之魏亦如秦以不能滅晉宋而見黜是則因
其成敗而毁譽之豈至公之篤論乎曰是不然也各於
其黨而已周秦之所以興者其説固已詳之矣當魏之
興也劉淵以匈奴慕容以鮮卑苻生以氐弋仲以羌赫
連秃髮石勒季龍之徒皆四裔之雄者也其力不足者
弱有餘者彊其最强者苻堅當堅之時自晉而外天下
莫不為秦休兵革興學校庶幾刑政之方不幸未幾而
敗亂其又彊者曰魏自江而北天下皆為魏矣幸而傳
數世而後亂以是而言魏者纔優於苻堅而已豈能干
正統乎五代之得國者皆賊亂之君也而獨偽梁而黜
之者因惡梁者之私論也唐自僖昭以來不能制命於
四海而方鎮之兵作已而小者并於大弱者服於彊其
尤彊者朱氏以梁李氏以晉共起而窺唐而梁先得之
李氏因之借名討賊以與梁爭中國而卒得之其勢不
得不以梁為偽也而繼其後者遂因之使梁獨被此名
也夫梁固不得為正統而唐晉漢周何以得之今皆黜
之而論者猶以漢為疑以謂契丹滅晉天下無君而漢
起太原徐驅而入汴與梁唐晉周其迹異矣而今乃一
槩可乎曰較其心迹小異而大同爾且劉智遠晉之大
臣也方晉有契丹之亂也竭其力以救難力所不勝而
不能存晉出於無可奈何則可以少異乎四國矣漢獨
不然自契丹與晉戰者三年矣漢獨髙拱而視之如齊
人之視越人也卒幸其敗亡而取之及契丹之北也以
中國委之許王從益而去從益之勢雖不能存晉然使
忠於晉者得以奉之可以冀於有為也漢乃殺之而後
入以是而較其心迹其異於四國者幾何矧皆未嘗合
天下於一也其於正統絶之何疑
　　正統上(蘇軾/)
正統者何耶名耶實耶正統之説曰正者所以正天下
之不正也統者所以合天下之不一也不幸有天子之
實而無其位有天子之名而無其德是二人者立於天
下天下何正何一而正統之論决矣正統之為言猶曰
有天下云爾人之得此名而又有此實也夫何議天下
固有無其實而得其名者聖人於此不得已焉而不以
實傷名而名卒不能傷實故名輕而實重不以實傷名
故天下不爭名輕而實重故天下趨於實天下有不肖
而曰吾賢者矣未有賤而曰吾貴者也天下之爭自賢
不肖始聖人憂焉不敢以亂貴賤故天下知賢之不能
奪貴天下之貴者聖人莫不從而貴之恃有賢不肖存
焉輕以與人貴而重以與人賢天下然後知貴之不如
賢知賢之不能奪貴故不爭知貴之不如賢故趨於實
使天下不爭而趨於實是亦足矣正統者名之所在焉
而已名之所在而不能有益乎其人而後名輕名輕而
後實重吾欲重天下之實於是乎始輕正統聽其自得
者十曰堯舜夏商周秦漢晉隋唐予其可得者六以存
教曰魏梁後唐晉漢周使夫堯舜三代之所以為賢於
後世之君者皆不在乎正統故後世之君不以其道而
得之者亦無以為堯舜三代之比於是乎實重
　　正綂中(蘇軾/)
正統之論起於歐陽子為覇統之説起於章子二子之
論吾與歐陽子故不得不與章子辨以全歐陽子之説
歐陽子之説全而吾之説又因以明章子之説曰進秦
梁失而未善也進魏非也是章子未知夫名實之所在
也夫所謂正統者猶曰有天下云爾正統者果名也又
焉實之知視天下之所同君而加之又焉知其它章子
以為魏不能一天下不當與之統夫魏雖不能一天下
亦無有如魏之强者呉雖存非兩立之勢奈何不與之
統章子之不絶五代也亦徒以為天下無有與之敵者
而已今也絶魏魏安得無辭哉正統者惡夫天下之無
君而作也故天下雖不合於一而未至於兩立者則君
子不忍絶之於無君且夫德同而力均不臣焉可也今
以天下不幸而不合於一德既無以相過而弱者又不
肻臣乎彊於是焉而不與之統亦見其重天下之不幸
而助夫不臣者也章子曰鄉人且耻與盜者偶聖人豈
得與簒君同名哉吾將曰是鄉人與是為盜者民則皆
民也士則皆士也大夫則皆大夫也則亦與之皆坐乎
茍其勢不得不與之皆坐則鄉人何耻耶聖人得天下
簒君亦得天下顧其勢不得不與之同名聖人何耻耶
吾將以聖人耻夫簒君而簒君又焉能耻聖人哉章子
曰君子大居正而以不正人居之是正不正之相去未
能相遠也且章子之所謂正者何也以一身之正為正
耶以天下有君為正耶一身之正是天下之私正也天
下有君是天下之公正也吾無取乎私正也天下無君
簒君出而制天下湯武既没吾安所取正哉故簒君者
亦當時之正而已章子曰祖與孫雖百歲而子五十則
子不得為壽漢與晉雖得天下而魏不能一則魏不得
為有統吾將曰其兄四十而死則其弟五十為壽弟為
壽乎其兄魏為有統乎當時而已章子比之婦謂舅嬖
妾為姑吾將曰舅則以為妻而婦獨奈何不以為姑乎
以妾為妻者舅之過也婦謂之姑葢非婦罪也舉天下
而授之魏晉是亦漢魏之過而已矣與之統者獨何罪
乎雖然歐陽子之論猶有異乎吾説者歐陽子之所與
者吾之所與也歐陽子之所以與之者非吾所以與之
也歐陽子重與之而吾輕與之且其言曰秦漢而下正
統屢絶而得之者少以其得之者少故其為名甚尊而
重也嗚呼吾不善夫少也幸而得之者少故有以尊重
其名不幸而皆得歐陽子其敢有所不與耶且其重之
則其施於簒君也誠若過然故章子有以啟其説夫以文
王而終身不得以魏晉梁而得之果其為重也則文王
將有愧於魏晉梁焉必也使夫正統者不得為聖人之
盛節則得之為無益得之為無益故雖舉而加之簒君
而不為過使夫文王之所不得而魏晉梁之所得者皆
吾之所輕者也然後魏晉梁無以愧文王而文王亦無
所愧於魏晉梁焉
　　正統下(蘇軾/)
始終得其正天下合於一是二者必以其道得之耶亦
或不以其道得之耶病乎或者之不以其道得之也於
是乎舉而歸之名歐陽子曰皆正統是以名言者也章
子曰正統又曰覇統是以實言者也歐陽子以名言而
純乎名章子以實言而不盡乎實章子之意以覇統重
其實而不知實之輕自覇統始使天下之名皆不得過
乎實者固章子意也天下之名果不過乎實也則吾以
章子為過乎聖人聖人不得已則不能以實傷名而章
子則能之且吾豈不知居得其正之為正不如至公大
義之為正也哉葢亦有不得已焉耳章子之説吾將求
其備堯舜以德三代以德與功漢唐以功秦隋後唐晉
漢周以力晉梁以弑不言魏者因章子之説而與之辨
以實言之則德與功不如德功不如德與功力不如功
弑不如力是堯舜而下得統者凡更四不如而後至於
晉梁而章子以為天下之實盡於其正統霸統之間矣
歐陽子純乎名故不得實之所止章子雜乎實故雖晉
梁弑君之罪天下所不容之惡而其實反不過乎覇彼
其初得正統之虚名而不知其實罪之所至也章子則
告之曰爾覇者也夫以弑君得天下而不失為覇則章
子之説固便乎簒者也夫章子豈曰弑君者其實止乎
覇也哉葢已舉其實而著之名雖欲復加之罪而不可
得也夫王者没而覇者有功於天下吾以為在漢唐為
宜必不得已而秦隋後唐晉漢周得之吾猶有憾焉奈
何其舉而加之弑君之人乎嗚呼吾不惜乎名而惜乎
實也覇之於王也猶兄之於父也聞天下之父嘗有曰
堯者而曰必堯而後父少不若堯而降為兄則瞽鯀懼
至僕妾焉天下將有降父而至於僕妾者無怪也從章
子之説者其弊固至乎此也故曰莫若純乎名純乎名
故晉梁之得天下其名曰正統而其弑君之實惟天下
後世之所加而吾不為之齊量焉於是乎晉梁之惡不
勝誅於天下實於此反不重乎章子曰堯舜曰帝三代
曰王夏曰氏商周曰人古之人輕重其君有是也以為
其覇統之説夫執聖人之一端以藉其口夫何説而不
可吾亦將曰孔子刪書而虞夏商周皆曰書湯武王伯
禽秦穆公皆曰誓以為吾皆曰正統之説其誰曰不可
聖人之於實也不傷其名而後從之帝亦天子也王亦
天子也氏亦人也人亦氏也夫何名之傷若章子之所
謂覇統者傷乎名而喪乎實者也
　　商(蘇轍/)
商之有天下者三十世而周之世三十有七商之既衰而
復興者五王而周之既衰而復興者宣王一人而已蓋商
之多賢君宜若其世之過於周而反不如周之賢君不如
商之多而其久於商者乃數百歲其故何也葢周公之治
天下務以文章繁縟之禮和柔馴擾剛毅之民故其道
本於尊尊而親親貴老而慈幼使民之父子相愛兄弟
相悦以無犯上難制之氣行其至柔之道以揉天下之
戾心而去其剛毅果敢之志故其享天下至久而諸侯
内侵京師不振卒於廢為至弱之國何者優柔和易可
以為久而不可以為彊也若夫商人之所以為天下者
不可復見矣嘗試求之詩書詩之寛緩而和柔書之委
曲而繁重者舉皆周也而商人之詩駿發而嚴厲其書
簡潔而明肅以為商人之風俗葢在乎此矣夫惟天下
有剛强不屈之俗也故其後世有以自振於衰㣲然至
其敗也一敗而不可復止葢物之彊者易以折而柔忍
者可以久存柔者可以久存而常困於不勝彊者易以
折而其末也乃可以有所立此商之所以不長而周之
所以不振也嗚呼聖人之慮天下亦有所就而已不能
使之無弊也使之能久而不能彊能以自振而不能以
及遠此二者存乎其後世之賢與不賢矣太公封於齊
尊賢而尚功周公曰後世必有簒弑之臣周公治魯親
親而尊尊太公曰後世寖衰矣夫尊賢尚功則近於彊
親親尊尊則近於弱終於齊有田氏之禍而魯人困於
盟主之令葢商之政近於齊而周公之所以治周者其
所以治魯也故齊彊而魯弱魯未亡而齊亡也
書稱伊尹去亳適夏既醜有夏復歸於亳葢伊尹耕於
莘野既以處士從湯矣及其適夏非其私行也湯必與
知之其君臣之心以為從湯伐桀以濟斯世不若使伊
尹事桀以止其亂雖使夏不亡商不興無憾也及其不
可復輔於是捨而歸耳其後文王事紂亦身為之三公
至將囚而殺之然後棄之而西葢湯之於桀文王之於
紂其不欲遽奪之者如此此其所以為湯文王而後世
之所不及也
　　六國(蘇洵/)
六國破滅非兵不利戰不善弊在賂秦賂秦而力虧破
滅之道也或曰六國互喪率賂秦耶曰不賂者以賂者
喪葢失彊援不能獨完故曰弊在賂秦也秦以攻取之
外小則獲邑大則得城較秦之所得與戰勝而得者其
實百倍諸侯之所亡與戰敗而亡者其實亦百倍則秦
之所大欲諸侯所大患固不在戰矣思厥先祖父暴霜
露斬荆棘以有尺寸之地子孫視之不甚惜舉以予人
如棄草芥今日割五城明日割十城然後得一夕安寢
起視四境而秦兵又至矣然則諸侯之地有限暴秦之
欲無厭奉之彌繁侵之愈急故不戰而强弱勝負已判
矣至於顛覆理固宜然古人云以地事秦猶抱薪救火
薪不盡火不滅此言得之齊人未嘗賂秦終繼五國遷
滅何哉與嬴而不助五國也五國既喪齊亦不免矣燕
趙之君始有遠略能守其土義不賂秦是故燕雖小國
而後亡斯用兵之效也至丹以荆卿為計始速禍焉趙
嘗五戰於秦二敗而三勝後秦擊趙者再李牧連却之
洎牧以讒誅邯鄲為郡惜其用武而不終也且燕趙處
秦革滅殆盡之際可謂智力孤危戰敗而亡誠不得已
向使三國各愛其地齊人勿附於秦刺客不行良將猶
在則勝負之數存亡之理當與秦相較或未易量嗚呼
以賂秦之地封天下之謀臣以事秦之心禮天下之竒
才并力西嚮則吾恐秦人食之不得下咽也悲夫有如
此之勢而為秦人積威之所刼日削月割以趨於亡為
國者無使為積威之所刼哉夫六國與秦皆諸侯其勢
弱於秦而猶有可以不賂而勝之之勢茍以天下之大
而下從六國破亡之故事是又在六國下矣
　　六國(蘇轍/)
嘗讀六國世家竊怪天下之諸侯以五倍之地十倍之
衆發憤西向以攻山西千里之秦而不免於滅亡常為
之深思遠慮以為必有可以自安之計葢未嘗不咎其
當時之士慮患之疎而見利之淺且不知天下之勢也
夫秦之所與諸侯爭天下者不在齊楚燕趙也而在韓
魏之郊諸侯之所與秦爭天下者不在齊楚燕趙也而
在韓魏之野秦之有韓魏譬如人之有腹心之疾也韓
魏塞秦之衝而蔽山東之諸侯故夫天下之所重者莫
如韓魏也昔者范雎用於秦而收韓商鞅用於秦而收
魏昭王未得韓魏之心而出兵以攻齊之剛壽而范雎
以為憂然則秦之所忌者可見矣秦之用乓於燕趙秦
之危事也越韓過魏而攻人之國都燕趙拒之於前而
韓魏乘之於後此危事也而秦之攻燕趙未嘗有韓魏
之憂則韓魏之附秦故也夫韓魏諸侯之障而使秦人
得出入於其間此豈知天下之勢邪委區區之韓魏以
當彊虎狼之秦彼安得不折而入於秦哉韓魏折而入
於秦然後秦人得通其兵於東諸侯而使天下徧受其
禍夫韓魏不能獨當秦而天下之諸侯藉之以蔽其西
故莫如厚韓親魏以擯秦秦人不敢逾韓魏以窺齊楚
燕趙之國而齊楚燕趙之國因得以自完於其間矣以
四無事之國佐當冦之韓魏使韓魏無東顧之憂而為
天下出身以當秦兵以二國委秦而四國休息於内以
隂助其急若此可以應夫無窮彼秦者將何為哉不知
出此而乃貪疆場尺寸之利背盟敗約以自相屠滅秦
兵未出而天下諸侯已自困矣至使秦人得伺其隙以
取其國豈不悲哉
　　秦一(蘇軾/)
　　　秦始皇帝十八年取韓二十二年取魏二十五
　　　年取趙楚二十六年取燕取齊初并天下
蘇子曰秦并天下非有道也特巧耳非幸也然吾以為
巧於取齊而拙於取楚其不敗於楚者幸也嗚呼秦之
巧亦創於智伯而已魏韓肘足接而智伯死秦知創智伯
而諸侯終不知師魏韓秦并天下不亦宜乎齊湣王死
法章立君王后佐之秦猶伐齊也法章死王建立六年
而秦攻趙齊楚救之趙乏食請粟於齊而齊不予秦遂
圍邯鄲幾亡趙趙雖未亡而齊之亡形成矣秦人知之
故不加兵於齊者四十餘年夫以法章之才而秦伐之
建之不才而秦不伐何也太史公曰君王后事秦謹故
不被兵夫秦欲并天下耳豈以謹故置齊也哉吾故曰
巧於取齊者所以大慰齊人之心而解三晉之交也齊
秦不兩立秦未嘗須臾忘齊也而四十餘年不加兵者
豈其情乎齊人不悟而與秦合故秦得以其間取三晉
三晉亡齊葢岌岌矣方是時猶有楚與燕也三國合猶
足以拒秦秦大出兵伐楚伐燕而齊不救故二國亡而
齊亦虜不閲歲如晉取虞虢也可不謂巧乎二國既滅
齊乃發兵守西界不通秦使嗚呼亦晚矣秦初遣李信
以二十萬人取楚不克乃使王翦以六十萬攻之葢空
國而戰也使齊有中主具臣知亡之無日而掃境以伐
秦以久安之齊而入厭兵空虚之秦覆秦如反掌也吾
故曰拙於取楚然則奈何曰古之取國者必有數如取
齠齒也必以漸故齒脱而兒不知今秦易楚以為是齠
齒也可㧞遂抉其口一㧞而取之兒必傷吾指必齧故
秦之不亡者幸也非數也呉為三軍迭出而肆楚三年
而入郢晉之平呉隋之平陳皆以是物也惟苻堅不然
使堅知出此以百倍之衆為迭出之計雖韓白不能支
而况謝𤣥牢之之流乎吾以是知二秦之一律也始皇
幸勝而堅不幸耳
　　秦二(蘇軾/)
　　　秦初并天下丞相綰等言燕齊荆地遠不置王
　　　無以鎮之請立諸子始皇下其議羣臣皆以為
　　　便廷尉斯曰周文武所封子弟同姓甚衆然後
　　　屬疏遠相攻擊如仇讐諸侯更相誅伐天子弗
　　　能禁止今海内頼陛下神靈一統皆為郡縣諸
　　　子功臣以公賦税重賞賜之甚足易制天下無
　　　異意則安寧之術也置諸侯不便始皇曰天下
　　　共苦戰鬬不休以有侯王賴宗廟之靈天下初
　　　定又復立國是樹兵也而求其寧息豈不難哉
　　　廷尉議是分天下為三十六郡郡置守尉監
蘇子曰聖人不能為時亦不失時時非聖人之所能為
也能不失時而已三代之興諸侯無罪不可奪削因而
君之雖欲罷侯置守可得乎此所謂不能為時者也周
衰諸侯相并齊晉秦楚皆千餘里其勢足以建侯樹屏
至於七國皆稱王行天子之事然終不封諸侯不立彊
家世卿者以魯三桓晉六卿齊田氏為戒也久矣世之
畏諸侯之禍也非獨始皇李斯知之始皇既并天下分
郡邑置守宰理固當然如冬裘夏葛時之所宜非人之
私智獨見也所謂不失時者而學士大夫多非之漢高
帝欲立六國後張子房以為不可世未有非之者李斯
之論與子房何異世特以成敗為是非耳高帝聞子房
之言吐哺罵酈生知諸侯之不可復明矣然卒王韓彭
英盧豈獨髙帝子房亦與焉故栁宗元曰封建非聖人
意也勢也昔之論封建者曹元首陸機劉頌及唐太宗
時魏徵李百藥顔師古其後有劉秩杜佑栁宗元宗元
之論出而諸子之論廢矣雖聖人復起不能易也故吾
取其説而附益之曰凡有血氣必爭爭必以利利莫大
於封建封建者爭之端而亂之始也自書契以來臣弑
其君子弑其父父子兄弟相賊殺有不出於襲封而爭
位者乎自三代聖人以禮樂教化天下至刑措不用然
終不能已簒弑之禍至漢以來君臣父子相賊虐者皆
諸侯王子孫其餘卿大夫不世襲者葢未嘗有也近世
無復封建則此禍幾絶仁人君子忍復開之歟故吾以
為李斯始皇之言栁宗元之論當為萬世法也
　　三國(蘇轍/)
天下皆怯而獨勇則勇者勝皆闇而獨智則智者勝勇
而遇勇則勇者不足恃也智而遇智則智者不足用也
夫唯智勇之不足以定天下是以天下之難蠭起而難
平葢嘗聞之古者英雄之君其遇智勇也以不智不勇
而後眞智大勇乃可得而見也悲夫世之英雄其處於
世亦有幸不幸耶漢高祖唐太宗是以智勇獨過天下
而得之者也曹公孫劉是以智勇相遇而失之者也以
智攻智以勇擊勇此譬如兩虎相捽齒牙氣力無以相
勝其勢足以相擾而不足以相斃當此之時惜乎無有
以漢高帝之事制之者也昔者項籍乘百戰百勝之威
而執諸侯之柄咄嗟咤叱奮其暴怒西向以逆高祖其
勢飄忽震蕩如風雨之至天下之人以為遂無漢矣然
高帝以其不智不勇之身横塞其衝徘徊而不得進其
頑鈍椎魯足以為笑于天下而卒能摧折項氏而待其
死此其故何也夫人之勇力用而不已則必有所耗竭
而其智慮久而無成則亦必有所倦怠而不舉彼欲用
其所長以制我於一時而我閉門而拒之使之失其所
求逡廵求去而不能去而項籍固已憊矣今夫曹公孫
權劉備此三人者皆知以其才相取而未知以不才取
人也世之言者曰孫不如曹而劉不如孫劉備唯智短
而勇不足故有所不若於二人者而不知因其所不足
以求勝則亦巳惑矣葢劉備之才近似於高祖而不知
所以用之之術昔高祖之所以自用其才者其道有三
焉耳先據勢勝之地以示天下之形廣收信越出竒之
將以自輔其所不逮有果鋭剛猛之氣而不用以深折
項籍猖狂之勢此三事者三國之君其才皆無有能行
之者獨有一劉備近之而未至其中猶有翹然自喜之
心欲為椎魯而不能純欲為果鋭而不能逹二者交戰
於中而未有所定是故所為而不成所欲而不遂棄天
下而入巴蜀則非地也用諸葛孔明治國之才而當紛
紜征伐之衝則非將也不忍忿忿之心犯其所短而自
將以攻人則是其氣不足尚也嗟夫方其奔走於二袁
之間困於吕布而狼狽於荆州百敗而其志不折不可
謂無高祖之風矣而終不知所以自用之方夫古之英
雄唯漢高帝為不可及也夫
　　晉(蘇轍/)
御天下有道休之以安動之以勞使之安居而能勤逸
處而能憂其君子周旋揖讓不失其節而能耕田射御
以自致其力平居習為勉强而去其傲惰厲精而日堅
勞苦而日彊冠冕佩玉之人而不憚執天下之大勞夫
是以天下之事舉皆無足為者而天下之匹夫亦無以
求勝其上何者天下之亂葢常起於上之所憚而不敢
為天下之小人知其上之有所憚而不敢為則有以乘
其間而致其上之所難夫其上之所難者豈非死傷戰
鬬之患匹夫之所輕而士大夫之所不忍以其身試之
者耶彼以死傷戰鬬之患邀我而我不能應則無怪乎
天下之至於亂也故夫君子之於天下不見其可畏求
使其所畏之不見是故事有所不辭而勞苦有所不憚
昔者晉室之敗非天下之無君子也其君子皆有好善
之心高談揖讓泊然冲虚而無慷慨感激之操大言無
當不適於用而畏兵革之事天下之英雄知其所忌而
竊乘之是以顛沛隕越而不能以自存且夫劉聰石勒
王敦祖約此其奸詐雄武亦一世之豪也譬如山林之
人生於草木之間大風烈日之所咻而霜雪飢饉之所
勞苦其筋力骨節之所嘗試者亦巳至矣而使王衍王
導之倫清談而當其衝此譬如千金之家居然高堂之
上食肉飲酒不習寒暑之勞而欲以之捍禦山林之勇
夫而求其成功此固奸雄之所樂攻而無難者也是以
雖有賢人君子之才而無益於世雖有盡忠致命之意
而不救於患難此其病起於自處太高而不習天下之
辱事故富而不能勞貴而不能治葢古之君子其治天
下為其甚勞而不失其高食其甚美而不棄其糲使匹
夫小人不知所以用其勇而其上不失為君子至於後
世為其甚勞而不知以自復而為秦之彊食其甚美而
無以自實而為晉之敗夫甚勞者固非所以為安而甚
美者亦非所以自固此其所以喪天下之故也哉
　　隋(蘇轍/)
人之於物聽其自附而信其自去則人重而物輕人重
而物輕則物之附人也堅物之所以去人分裂四出而
不可禁者物重而人輕也古之聖人其取天下非其驅
而來之也其守天下非其刼而留之也使天下自附不
得已而為之長吾不役天下之利而天下自至夫是以
去就之權在君而不在民是之謂人重而物輕且夫吾
之於人已求而得之則不若使之求我而後從之巳守
而固之則不若使之不忍去我而後與之故夫智者或
可與取天下矣而不可與守天下守天下則必有大度
者也何者非有大度之人則常恐天下之去我而以術
留天下以術留天下而天下始去之矣昔者三代之君
享國長遠後世莫能及然而亡國之暴未有如秦隋之
速二世而亡者也夫秦隋之亡其弊果安在哉自周失
其政諸侯用事而秦獨得山西之地不過千里韓魏厭
其衝楚脅其肩燕趙伺其北而齊掉其東秦人披甲持
兵七世而不得解寸攘尺取至始皇然後合而為一秦
見其取天下若此之難也而以為不急持之則後世且
復割裂以為敵國是以銷名城殺豪傑鑄鋒鏑以絶天
下之望其所以備慮而固守之者甚宻如此然而海内
愁苦無聊莫有不忍去之意是以陳勝項籍因民之不
服長呼起兵而山澤皆應由此觀之豈非其重失天下
而防之太過之弊歟今夫隋文之世其亦見天下之久
不定而重失其定也葢自東晉以來劉聰石勒慕容埀
苻堅姚興赫連之徒紛紛而起者不可勝數至於元氏
并吞滅取略已盡矣而南方未服元氏自分而為周齊
周并齊而授之隋隋文取梁滅陳而後天下為一彼亦
見天下之久不定也是以既得天下之衆而恐其失之
享天下之樂而懼其不久立於萬民之上而常有猜防
不安之心以為舉世之人皆有曩者英雄割據之懐制
為嚴法峻令以杜天下之變謀臣舊將以誅滅略盡而
獨死於楊素之手以及於大故終於煬帝之際天下大
亂塗地而莫之救由此觀之則夫隋之所以亡者無以
異於秦也悲夫古之聖人脩德以來天下天下之所為
去就者莫不在我故其視失天下甚輕是故其心舒緩
而其為政也寛寛者生於無憂而慘急者生於無聊耳
㫺嘗聞之周之興太王避狄於岐豳之人民扶老携幼
而歸之岐山之下累累而不絶喪失其舊國而卒以大
興及觀秦隋唯不忍失之而至於亡然後知聖人之為
是寛緩不速之行者乃其所以深取天下者也
　　唐(蘇轍/)
天下之變常伏於其所偏重而不舉之處故内重則為
内憂外重則為外患古者聚兵京師外無彊臣天下之
事皆制於内當此之時謂之内重内重之弊奸臣内擅
而外無所忌匹夫横行於四海而莫能禁其亂不起於
左右之大臣則生於山林小民之英雄故夫天下之重
不可使專在内也古者諸侯大國或數百里兵足以戰
食足以守而其權足以生殺然後能使四夷盜賊之患
不至於内天子之大臣有所畏忌而内患不作當此之
時謂之外重外重之弊諸侯擁兵而内無以制由此觀
之則天下之重固不可使在外而亦不可使在内也自
周之衰齊晉秦楚緜地千里内不勝於其外以至於滅
亡而不救秦人患其外之已重而至於此也於是收天
下之兵而聚之關中夷滅其城池殺戮其豪傑使天下
之命皆制於天子然至於二世之時陳勝呉廣大呼起
兵而郡縣之吏熟視而走無敢誰何趙髙擅權於内頥
指如意雖李斯為相備五刑而死於道路其子李由守
三川擁山河之固而不敢校也此二患者皆始於外之
不足而無有以制之也至於漢興懲秦孤立之弊乃大
封侯王而高帝之世反者九起其遺孽餘烈至於文景
而為淮南濟北呉楚之亂於是武帝分裂諸侯以懲大
國之禍而其後百年之間王莽遂得以奮其志於天下
而劉氏之子孫無復齟齬魏晉之世乃益侵削諸侯四
方㣲弱不復為亂而朝廷之權臣山林之匹夫常為天
下之大患此數君者其所以制其内外輕重之際皆有
以自取其亂而莫之或知也夫天下之重在内則為内
憂在外則為外患而秦漢之間不求其勢之本末而更
相懲戒以就一偏之利故其禍循環無窮而不可解也
且夫天子之於天下非如婦人孺子之愛其所有也得
天下而謹守之不忍以分於人此匹夫之所謂智也而
不知其無成者未始不自不分始故夫聖人將有所大
定於天下非外之有權臣則不足以鎮之也而後世之
君乃欲去其爪牙翦其股肱而責其成功亦巳過矣夫
天下之勢内無重則無以威外之彊臣外無重則無以
服内之大臣而絶奸民之心此二者其勢相持而後成
而不可一輕者也昔唐太宗既平天下分四方之地盡
以沿邊為節度府而范陽朔方之軍皆帶甲十萬上足
以制夷狄之難下足以備匹夫之亂内足以禁大臣之
變而將帥之臣常不至於叛者内有重兵之勢以預制
之也貞觀之際天下之兵八百餘府而在關中者五百
舉天下之衆而後能當關中之半然而朝廷之臣亦不
至於乘隙伺釁以邀大利者外有節度之權以破其心
也故外之節度有周之諸侯外重之勢而易置從命得
以擇其賢不肖之才是以人君無征伐之勞而天下無
世臣暴虐之患内之府兵有秦之關中内重之勢而左
右謹飭莫敢為不義之行是以上無逼奪之危下無誅
絶之禍葢周之諸侯内無府兵之威故陷於逆亂而不
能以自止秦之關中外無節度之援故脅於大臣而不
能以自立有周秦之利而無周秦之害形格勢禁内之
不敢為變而外之不敢為亂未有如唐制之得者也而
天下之士不究利害之本末猥以成敗之遺蹤而論計
之得失徒見開元之後强兵悍將皆為天下之大患而
遂以太宗之制為猖狂不審之計夫論天下論其勝敗
之形以定其法制之得失則不若窮其所由勝敗之處
葢天寳之際府兵四出萃於范陽而德宗之世禁兵皆
戍趙魏是以祿山朱泚得至於京師而莫之能禁一亂
塗地終於昭宗而天下卒無寧歲内之彊臣雖有輔國
元振守澄士良之徒而卒不能制唐之命誅王涯殺賈
餗自以為威震四方然劉從諌為之一言而震慴自斂
不敢復肆其後崔昌遐倚朱温之兵以誅宦官去天下
之監軍而無一人敢與抗者由此觀之唐之衰其弊在
於外重而外重之弊起於府兵之在外非所謂制之失
而後世之不用也
　　五代(蘇轍/)
昔者商周之興始於稷契而至湯武凡數百年而後得
志於天下其成功甚難享天下之利至緩也然桀紂既
滅收天下朝諸侯自處於天子之尊而下無不服之志
誅一匹夫天下遂定葢其用力亦甚易而無勞也至於
秦漢之際其英雄豪傑逐天下之利惟恐不及而開天
下之釁惟恐其後之也奮臂於大澤而天下之士雲合
響應轉戰終日而闢地千里其取天下若此其無難也
然天下已定君臣之分既明分裂海内以王諸將將以
傳之無窮而數歲之間功臣大國反者如蝟毛而起是
何其取之之易而守之之難也若夫五代干戈之際其
事雖不足道然觀其帝王起於匹夫鞭笞海内戰勝攻
取而自梁以來不及百年天下五禪遠者不過數十歲
其知慮曾不足以及其後世甚可怪也葢嘗聞之梁之
亡其父子兄弟自相屠滅虐用其民而天下叛周之亡
適遭聖人之興而不能以自立此二者君子之所不疑
也而後唐之莊宗明宗與晉漢之髙祖皆以英武特異
之姿據天下太平之地及其子孫材力智勇亦皆有以
過人者然終以敗亂而不可解此其勢必有以自取也
葢唐漢之亂始於功臣而晉之亂始於邉鄙皆其以易
取天下之過也莊宗之亂晉髙祖以兵趨夷門而後天
下定於明宗後唐之亡匈奴破張達之兵而後天下定
於晉匈奴之禍周髙祖發南征之議而後天下定於漢
故唐滅於晉晉亂於匈奴而漢亡於周葢功臣負其創
業之勲而匈奴恃其驅除之勞以要天子聽之則不可
以久安而誅之則足以召天下之亂戮一功臣天下遂
並起而軋之矣故唐奪晉髙祖之權而亡晉絶匈奴之
和親而滅漢誅楊邠史肇而周人不服以及於禍彼其
初無功臣無匈奴則不興而功臣匈奴卒起而滅之故
古之聖人有可以取天下之資而不用有可以乘天下
之勢而不顧撫循其民以待天下之自至此非以為茍
仁而已矣誠以為天下之不可以易取也欲求天下而
求之於易故凡事之可以就天下者無所不為也無所
不為而就天下天下既安而不之改則非長久之計也
改之而不顧此必有以忤天下之心者矣昔者晉獻公
既没公子重耳在翟里克殺奚齊卓子而召重耳重耳
不敢入秦伯使公子縶往弔且告以晉國之亂將有所
立於公子重耳再拜而辭亦不敢當也至於夷吾聞召
而起以汾陽之田百萬命里克以負蔡之田九十萬命
丕鄭而奉秦以河外列城五及其既入而背内外之賂殺里
克丕鄭而發兵以絶秦兵敗身虜不復其國而後文公徐起
而收之大臣援之於内而秦楚推之於外既反而霸於諸
侯唯其不求入而人入之無賂於内外而其勢可以自入此
所以反國而後無憂也其後劉季起於豐沛之間從天下
武勇之士入關以誅暴秦降子嬰當此之時功冠諸侯其
勢遂可以至於帝王此皆沛公之所自為而諸將不與也
然至追項籍於固陵兵敗諸將不至乃捐數千里之地以
與韓信彭越而此兩人卒負其功背叛而不可制故夫
取天下不可僥倖於一時之利僥倖於一時之利則必
將有百歲不已之患此所謂不及於逺也
　
　
　
　
　文編巻二十八
欽定四庫全書
　文編卷二十九
　　　　　　　　　　　　明　唐順之　編
　　武王(蘇軾/)
　　　武王克殷以殷遺民封紂子武庚祿父使其弟
　　　管叔鮮蔡叔度相祿父治殷武王崩祿父與管
　　　蔡作亂成王命周公誅之而立㣲子於宋
蘇子曰武玉非聖人也昔者孔子葢罪湯武顧自以為
殷之子孫而周人也故不敢然數致意焉曰大哉巍巍
乎堯舜也禹吾無間然其不足於湯武也亦明矣曰武
盡美矣未盡善也又曰三分天下有其二以服事殷周
之德其可謂至德也已矣伯夷叔齊之於武王也葢謂
之弑君至耻之不食其粟而孔子予之其罪武王也甚
矣此孔子之家法也世之君子茍自孔氏必守此法國
之存亡民之生死將於是乎在其孰敢不嚴而孟軻始
亂之曰吾聞武王誅獨夫紂未聞弑君也自是學者以
湯武為聖人之正若當然者皆孔氏之罪人也使當時
有良史如董狐者南巢之事必以叛書牧野之事必以
弑書而湯武仁人也必將為法受惡周公作無逸曰殷
王中宗及髙宗及祖甲及我周文王茲四人廸哲上不
及湯下不及武王亦以是哉文王之時諸侯不求而自
至是以受命稱王行天子之事周之王不王不計紂之
存亡也使文王在必不伐紂紂不見伐而以考終或死
於亂殷人立君以事周命為二王後以祀殷君臣之道
豈不兩全也哉武王觀兵于孟津而歸紂若不改過則
殷人改立君武王之待殷亦若是而已矣天下無王有
聖人者出而天下歸之聖人所不得辭也而以兵取之
而放之而殺之可乎漢末大亂豪傑並起荀文若聖人
之徒也以為非曹操莫與定海内故起而佐之所以與
操謀者皆王者之事也文若豈教操反者哉以仁義救
天下天下既平神器自至將不得已而受之不至不取
也此文王之道文若之心也及操謀九錫則文若死之
故吾嘗以文若為聖人之徒者以其才似張子房而道
似伯夷也殺其父封其子其子非人也則可使其子而
果人也則必死之楚人將殺令尹子南子南之子棄疾
為王御士王泣而告之既而殺子南其徒曰行乎曰吾
與殺吾父行將焉入然則臣王乎曰棄父事讐吾弗忍
也遂縊而死武王親以黄鉞斬紂使武庚受封而不叛
豈復人也哉故武庚之必叛不待智者而後知也武王
之封武庚葢亦不得已焉耳殷有天下六百年賢聖之
君六七作紂雖無道其故家遺俗未盡滅也三分天下
有其二殷不伐周而周伐之誅其君夷其社稷諸侯必
有不悦者故封武庚以慰之此豈武王之意哉故曰武
王非聖人也
　　平王(蘇軾/)
　　　太史公曰學者皆稱周伐紂居洛邑其實不然
　　　武王營之成王使召公卜居之居九鼎焉而周
　　　復都酆鎬至犬戎敗幽王周乃東遷于洛
蘇子曰周之失計未有如東遷之謬也自平王至於亡
非有大無道者也頿王之神聖諸侯服享然終以不振
則東遷之過也昔武王克商遷九鼎于洛邑成王周公
復增營之周公既没葢君陳畢公更居焉以重王室而
巳非有意于遷也周公欲葬成周而成王葬之畢此豈
有意於遷哉今夫富民之家所以遺其子孫者田宅而
已不幸而有敗至於乞假以生可也然終不敢議田宅
今平王舉文武成康之業而大棄之此一敗而鬻田宅
者也夏商之王皆五六百年其先王之德無以過周而
後王之敗亦不減幽厲然至於桀紂而後亡其未亡也
天下宗之不如東周之名存而實亡也是何也則不鬻
田宅之效也盤庚之遷復殷之舊也古公遷于岐方是
時周人如狄人也逐水草而居豈所難哉衛文公東徙
渡河恃齊而存耳齊遷臨淄晉遷于絳于新田皆其盛
時非有所畏也其餘避冦而遷都未有不亡雖不即亡
未有能復振者也春秋時楚大飢羣蠻叛之申息之北
門不啓楚人謀徙于阪髙蒍賈曰不可我能往冦亦能
往於是乎以秦人巴人滅庸而楚始大蘇峻之亂晉幾
亡矣宗廟宫室盡為灰燼温嶠欲遷豫章三呉之豪欲
遷會稽將從之矣獨王導不可曰金陵王者之都也王
者不以豐儉移都若宏衛文大帛之冠何適而不可不
然雖樂土為墟矣且北冦方彊一旦示弱竄於蠻越望
實皆䘮矣乃不果遷而晉復安賢哉導也可謂能定大
事矣嗟夫平王之初周雖不如楚之彊顧不愈於東晉
之㣲乎使平王有一王導定不遷之計收豐鎬之遺民
而修文武成康之政以形勢臨東諸侯齊晉雖彊未敢
貳也而秦何自覇哉魏惠王畏秦遷于大梁楚昭王畏呉
遷于郢項襄王畏秦遷于陳考烈王畏秦遷于壽春皆
不復振有亡徵焉東漢之末董卓刼帝遷于長安漢遂
以亡近世李景遷于豫章亦亡故曰周之失計未有如
東遷之謬也
　　始皇一(蘇軾/)
　　　秦始皇帝時趙髙有罪蒙毅按之當死始皇赦
　　　而用之長子扶蘇好直諫上怒使北監蒙恬兵
　　　於上郡始皇東游會稽並海走琅邪少子胡亥
　　　李斯䝉毅趙髙從道病使䝉毅還禱山川未反
　　　而上崩李斯趙髙矯詔立胡亥殺扶蘇蒙恬蒙
　　　毅卒以亡秦
蘇子曰始皇制天下輕重之勢使内外相形以禁奸備
亂者可謂密矣䝉恬將三十萬人威振北方扶蘇監其
軍而蒙毅侍帷幄為謀臣雖有大奸賊敢睥睨其間哉
不幸道病禱祀山川尚有人也而遣蒙毅故髙斯得成
其謀始皇之遣毅毅見始皇病太子未立而去左右皆
不可以言智雖然天之亡人國其禍敗必出於智所不
及聖人為天下不恃智以防亂恃吾無致亂之道耳始
皇致亂之道在用趙高夫閹尹之禍如毒藥猛獸未有
不裂肝碎首者也自書契以來惟東漢吕彊後唐張承
業二人號稱善良豈可望一二於千萬以徼必亡之禍
哉然世主皆甘心而不悔如漢桓靈唐肅代猶不足深
怪始皇漢宣皆英主亦湛於趙髙恭顯之禍彼自以為
聰明人傑也奴僕熏腐之餘何能為及其亡國亂朝乃
與庸主不異吾故表而出之以戒後世人主如始皇漢
宣者或曰李斯佐始皇定天下不可謂不智扶蘇親始
皇子秦人戴之久矣陳勝假其名猶足以亂天下而蒙
恬持重兵在外使二人不即受誅而復請之則斯髙無
遺類矣以斯之智而不慮此何哉蘇子曰嗚呼秦之失
道有自來矣豈獨始皇之罪自商鞅變法以殊死為輕
典以慘夷為常法人臣狼顧脅息以得死為幸何暇復
請方其法之行也求無不索禁無不止鞅自以為軼堯
舜而駕湯武矣及其出亡而無所舍然後知為法之弊
夫豈獨鞅悔之秦亦悔之矣荆軻之變持兵者熟視始
皇環柱而走莫之救者以秦法重故也李斯之立胡亥
不復忌二人者知威令之素行而臣子不敢復請也二
人之不敢請亦知始皇之鷙悍而不可囘也豈料其偽
也哉周公曰平易近民民必歸之孔子曰有一言而可
以終身行之其恕矣乎夫以忠恕為心而以平易為政
則上易知而下易達雖有賣國之奸無所投其隙倉卒
之變無自發焉然其令行禁止葢有不及商鞅者矣而
聖人終不以彼易此商鞅立信於徙木立威於棄灰刑
其親戚師傅無惻容積威信之極以及始皇秦人視其
君如雷電鬼神不可測也古者公族有罪三宥然後寘
刑今至使人矯殺其太子而不忌太子亦不敢請則威
信之過也故夫以法毒天下者未有不反中其身及其
子孫者也漢武與始皇皆果於殺者也故其子如扶蘇
之仁則寧死而不請如戾太子之悍則寧反而不訴知
訴之而不察也戾太子豈欲反者哉計出於無聊也故
為二君之子者有死與反而已李斯之智葢足以知扶
蘇之必不反也吾又表而出之以戒後世人主之果於
殺者
　　始皇二(蘇軾/)
昔者生民之初不知所以養生之具擊搏挽裂與禽獸
爭一旦之命惴惴然朝不謀夕憂死之不給是故巧詐
不生而民無知而聖人惡其無别而憂其無所生也是
以作為器用耒耜弓矢舟車網罟之類莫不備至使民
樂生便利役御萬物而適其情而民始有以極其口腹
耳目之欲器利用便而巧詐生求得欲從而心志廣聖
人又憂其桀猾變詐而難治也是故制禮以反其初禮
者所以反本復始也聖人非不知箕踞而坐不揖而食
便於人情而適於四體之安也將必使之習為迂闊難
行之節寛衣博帶佩玉履舄所以回翔容與而不可以
馳驟上至朝廷而下至於民其所以視聽其耳目者莫
不近於迂闊其衣以黼黻文章其食以籩豆簠簋其耕
以井田其進取選舉以學校其治民以諸侯嫁娶死喪
莫不有法嚴之以鬼神而重之以四時所以使民自尊
而不輕為奸故曰禮之近於人情者非其至也周公孔
子所以區區於升降揖讓之間丁寧反覆而不敢失墜
者世俗之所謂迂闊而不知夫聖人之權固在於此也
自五帝三代相承而不敢破至秦有天下始皇帝以詐
力而并諸侯自以為智術之有餘而禹湯文武之不知
出此也於是廢諸侯破井田凡所以治天下者一切出
於便利而不耻於無禮决壞聖人之藩墻而以利器明
示天下故自秦以來天下惟知所以求生避死之具而
以禮者為無用贅疣之物何者其意以為生之無事乎
禮也茍生之無事乎禮則凡可以得生者無所不為矣
嗚呼此秦之禍所以至今而未息歟昔者始有書契以
科斗為文而其後始有規矩摹畫之迹葢今所謂大小
篆者至秦而更以隷其後日以變革貴於速成而從其
易又創為紙以易簡䇿是以天下簿書符檄繁多委壓
而吏不能究奸人有以措其手足如使今世而尚用古
之篆書簡筞則雖欲繁多其勢無由由此觀之則凡所
以便利天下者是開詐偽之端也嗟夫秦既不可反矣
茍後之君子欲治天下而惟便利之求則是引民而日
趨於詐也悲夫
　　漢髙帝(蘓洵/)
漢髙帝挾數用術以制一時之利害不如陳平揣摩天
下之勢舉指揺目以刼制項羽不如張良㣲此二人則
天下不歸漢而髙帝乃木彊之人而止耳然天下已定
後世子孫之計陳平張良智之所不及則髙帝嘗先為
之規畫處置以中後世之所為曉然如目見其事而為
之者葢髙帝之智明於大而暗於小帝常語吕后曰周
勃重厚少文然安劉氏必勃也可令為太尉方是時劉
氏既安矣勃又將誰安耶故吾之意曰高帝之以太尉
屬勃也知有吕氏之禍也雖然其不去吕后何也勢不
可也昔者武王没成王幼而三監叛帝意百歲後將相
大臣及諸侯王有武庚祿父者而無有以制之也獨計
以為家有主母而豪奴悍婢不敢與弱子抗吕后佐帝
定天下為大臣素所畏服獨此可以鎭壓其邪心以待
嗣子之壯其不去吕后者為惠帝計也吕氏既不可去
故削其黨以損其權使雖有變而天下不揺是故以樊
噲之功一旦遂欲斬之而無疑嗚呼彼豈獨於噲不仁
耶且噲與帝偕起㧞城䧟陣功不為少矣方亞父嗾項
莊時㣲噲誚讓羽則漢之為漢未可知也一旦人有惡
噲欲滅戚氏者時噲出伐燕立命平勃即軍中斬之夫
噲之罪未形也惡之者誠偽未必也且高帝之不以一
女子斬天下之功臣亦明矣彼其娶於吕氏吕氏之族
若祿産輩皆庸才不足恤獨噲豪健諸將所不能制後
世之患無大於此矣夫高帝之視吕后也猶醫者之視
堇也使其毒可以治病而無至於殺人而已矣樊噲死
則吕氏之毒將不至於殺人髙帝以為是足以死而無
憂矣彼平勃者遺其憂者也噲之死於惠之六年也天
也彼其尚在則吕祿不可紿太尉不得入北軍矣或謂
噲於帝最親使之尚在未必與産祿叛夫韓信黥布盧
綰皆南面稱孤而綰又最為親幸然及髙帝之未崩也
皆相繼以逆誅誰謂百歲之後椎埋屠狗之人見其親
戚得為帝王而不欣然從之耶吾故曰平勃者遺其憂
者也
　　漢髙帝(蘇軾/)
有進説於君者因其君之資而為之説則用力寡矣人
唯好善而求名是故仁義可以誘而進不義可以刼而
退若漢髙帝起於草莽之中徒手奮呼而得天下彼知
天下之利害與兵之勝負而巳安知所謂仁義者哉觀
其天資固亦有合於仁義者而不喜仁義之説此如小
人終日為不義而至以不義説之則亦怫然而怒故當
時之善説者未嘗敢言仁義與三代禮樂之教亦惟曰
如此而為利如此而為害如此而可如此而不可然後
髙帝擇其利與可者而從之葢亦未嘗遲疑天下既平
以愛故欲易太子大臣叔孫通周昌之徒力爭之不能
得用留侯計僅得之嘗讀其書至此未嘗不太息以為
髙帝最易曉者茍有以當其心彼無所不從盍亦告之
以吕后太子從帝起於布衣以至於定天下天下望以
為君雖不肖而大臣心欲之如百歲後誰肯北面事戚
姬子乎所謂愛之者祗以禍之嗟夫無有以奚齊卓子
之所以死為髙帝言者歟叔孫通之徒不足以知天下
之大計獨有廢嫡立庶之説而欲持此以却之此固髙
帝之所輕為也人固有所不平使如意為天子惠帝為
臣絳灌之徒圜視而起如意安得而有之孰與其全安
而不失為王之利也如意之為王而不免於死則亦高
帝之過矣不少抑遠之以泄吕后不平之氣而又厚封
焉其為計不已疎乎或曰吕后彊悍高帝恐其為變故
欲立趙王此又不然自高帝之時而言之計吕后之年
當死於惠帝之手吕后雖悍亦不忍奪之其子以與侄
惠帝既死而吕后始有邪謀此出於無聊耳而髙帝安
得逆知之且夫事君者不能使其心知其所以然以樂
從吾説而欲以勢奪之亦已危矣如留侯之計髙帝顧
戚姬悲歌而不忍特以其勢不得不從是以猶欲區區
為趙王計使周昌相之此其心猶未悟以為一彊項之
周昌足以抗吕后而捍趙王不知周昌激其怒而速死
之耳古之善原人情而深識天下之勢者無如髙帝然
至此而惑亦無有以告之者悲夫
　　項籍(蘇洵/)
吾嘗論項籍有取天下之才而無取天下之慮曹操有
取天下之慮而無取天下之量劉備有取天下之量而
無取天下之才故三人者終其身無成焉且夫不有所
棄不可以得天下之勢不有所忍不可以盡天下之利
是故地有所不取城有所不攻勝有所不就敗有所不
避其來不喜其去不怒肆天下之所為而徐制其後乃
克有濟嗚呼項籍有百戰百勝之才而死於垓下無惑
也吾於其戰鉅鹿也見其慮之不長量之不大未嘗不
怪其死於垓下之晚也方籍之渡河沛公始整兵嚮關
籍於此時若急引軍趨秦及其鋒而用之可以據咸陽
制天下不知出此而區區與秦將爭一旦之命既全鉅
鹿而猶徘徊河南新安間至函谷則沛公入咸陽數月
矣夫秦人既巳安沛公而讐籍則其勢不得彊而臣故
籍雖遷沛公漢中而卒都彭城使沛公得還定三秦則
天下之勢在漢不在楚楚雖百戰百勝尚何益哉故曰
兆垓下之死者鉅鹿之戰也或曰雖然籍必能入秦乎
曰項梁死章邯謂楚不足慮故移兵伐趙有輕楚心而
良將勁兵盡於鉅鹿籍誠能以必死之士擊其輕敵寡
弱之師入之易耳且亡秦之守關與沛公之守善否可
知也沛公之攻關與籍之攻善否又可知也以秦之守
而沛公攻入之沛公之守而籍攻入之然則亡秦之守
籍不能入哉或曰秦可入矣如救趙何曰虎方哺鹿羆
據其穴搏其子虎安得不置鹿而返返則碎於羆明矣
軍志所謂攻其必救也使籍入關王離涉間必釋趙自
救籍據關逆擊其前趙與諸將救者十餘壁躡其後覆
之必矣是籍一舉解趙之圍而收功於秦也戰國時魏
伐趙齊救之田忌引兵疾走大梁因存趙而破魏彼宋
義號知兵殊不逹此屯安陽不進而曰待秦敝吾恐秦
未敝而沛公先據關矣籍與義俱失焉是故古之取天
下者常先圖所守諸葛孔明棄荆州而就西蜀吾知其
無能為也且彼未嘗見大險也彼以為劒門者可以不
亡矣吾嘗觀蜀之險其守不可出其出不可繼兢兢而
自完猶且不給而何足以制中原哉若夫秦漢之故都
沃土千里洪河大山眞可以控天下又烏事夫不可以
措足如劒門者而後曰險哉今夫富人必居四通五逹
之都使其財布出於天下然後可以收天下之利有小
丈夫者得一金櫝而藏諸家拒户而守之嗚呼是求不
失也非求富也大盗至刼而取之又焉知其果不失也
　　晉宣帝(蘇轍/)
世之説者曰司馬仲逹之於魏則曹孟德之於漢也是
不然二人智勇權略則同而所處則異漢自董卓之後
内潰外叛獻帝奔走困踣之不暇帝王之勢盡矣獨其
名在耳曹公假其名號以服天下擁而植之許昌建都
邑征叛逆皆曹公也雖使終身奉獻帝率天下而朝之
天下不歸漢而歸魏者十室而九矣曹公誠能安而俟
之使天命自至雖文王三分天下有其二以事紂何以
加之惜其為義不終使獻帝不安於上義士憤怨于下
雖荀文若猶不得其死此則曹公之過矣如司馬仲逹
則不然明帝之末曹氏之業固矣雖明帝以淫虐失衆
曹爽以驕縱得罪而顛覆之形未見天下未叛魏也仲
逹因其隙而乘之拊其背而奪其成業事與曹公異矣
漢武帝之老也託昭帝於霍光昭帝尚幼燕王葢主有
簒取之心上官桀桑洪羊助之此其禍急於曹爽霍光
内斃燕葢外誅桀羊擁䕶昭帝訖無驕君之色及昭帝
早喪國空無主迎立昌邑昌邑不令又援立宣帝柄在
其手者屢矣然退就臣位不以自疑中外悉其本心亦
無一人有異議者以仲逹擬光孰為得之耶然光猶不
足道蜀先主將亡召諸葛孔明而告之曰嗣子可輔輔
之如其不才君可自取復語後主汝與丞相從事事之
如父後主之闇弱孔明之賢智蜀人知之矣使孔明有
異志一摇手而定矣然外平徼外蠻夷内廢李平廖立
旁禦魏呉功成業定又付之蔣琬費禕奉一昏主三十
餘年而無纎芥之隙此又霍光之所不能望也故人患
不誠茍誠忠孝舜之於父母伊尹之於太甲終無間然
者自仲逹之後人臣受六尺之寄因而取之者多矣皆
以地勢廹切置而不取則身必危國必亂至自比騎虎
不可復下此亦自欺而已哉
　　晉武帝(蘇轍/)
立嫡以長不以賢立子以貴不以長古今之正義也然
堯廢丹朱用舜而天下安帝乙廢微子立紂而商以亡
古之人葢有不得已而行之者矣得已而不已不得已
而已之二者皆亂也子非朱紂而廢天下之正義君子
不忍也子如朱紂而守天下之正義君子不為也漢髙
帝始謂惠帝仁弱欲廢之而立如意既而知人心之在
太子也則寢廢立之議而用平勃平勃皆賢而權任均
故惠帝雖没産祿雖横而援立文帝漢室不病也武帝
既老知燕王旦廣陵王胥之不可用也廢之而立少子
任霍光金日磾上官桀桑洪羊以後事當是時昭帝之
賢否未可知而四人枉直相半也幸而昭帝明哲霍光
忠良桀羊雖欲為亂而不遂其後復廢昌邑立宣帝而
朝廷晏然無患葢人君不幸而立幼主當如二帝屬任
賢臣乃免於亂此必然之勢也魏明帝疾篤而無子棄
遠宗子而立齊王始欲輔以曹宇曹肇而倖臣劉放孫
資不便宇肇之正勸帝易以司馬仲逹曹爽齊王既非
天下之望而爽又以庸才與仲逹奸雄為對數年之間
遂成簒弑之禍晉武帝親見此敗矣惠帝之不肖羣臣
舉知之而牽制不忍忌齊王攸之賢而恃愍懐之小慧
以為可以消未然之憂獨有一汝南王亮而不早用舉
社稷之重而付之楊駿至於一敗塗地無足怪也帝之
出齊王也王渾言於帝曰攸之於晉有姬旦之親若預
聞朝政則腹心不貳之臣也國家之事若用后妃外親
則有吕氏王氏之虞付之同姓至親則有呉楚七國之
慮事任輕重所在未有不為害者也惟當任正道求忠
良不可事事曲設疑防慮方來之患也若以智猜物雖
親見疑至於疏遠亦安能自保乎人懷危懼非為安之
理此最國家之深患也渾之言天下之至言也帝不能
用而用王佑之計使太子母弟秦王柬都督關中楚王
瑋淮南王允並鎮守要害以彊帝室然晉室之亂實成
於八王吾嘗籌之如攸之親賢奪嫡之禍非其志也不
幸至此天下所宗宗社之計猶有頼也如佑之計使子
弟據兵以捍外患如梁孝王之禦呉楚尚可若變從中
起而使人人握兵以救内難此與何進袁紹召丁原董
卓以除宦官何異古人有言擇福莫若重擇禍莫若輕
如武帝之擇禍福可謂不審矣
　　梁武帝(蘇轍/)
史稱孔子既見老子退謂弟子曰鳥吾知其能飛魚吾
知其能游獸吾知其能走走者可以為網游者可以為
綸飛者可以為繒至於龍吾不能知其乘雲氣而上天
吾今日見老子其猶龍邪老子體道而不嬰於物孔子
至以龍比之然卒不與共斯世也捨禮樂政刑而欲行
道於世孔子固知其難哉東漢以來佛法始入中國其
道與老子相出入漢世士大夫不能明也魏晉以後畧
知之矣好之篤者則欲施之於世疾之深者則欲絶之
於世二者皆非也老佛之道與吾道同而欲絶之老佛
之教與吾教異而欲行之皆失之矣秦姚興區區一隅
招延緇素譯經談妙至者凡數千人而姚氏之亡曾不
旋踵梁武繼之江南佛事前世所未嘗見至捨身為奴
隷郊廟之祭不薦毛血父子皆陷於侯景而國隨以亡
議者觀秦梁之敗則以佛法為不足賴矣後魏太武深
信崔浩浩不信佛法勸帝斥去僧徒毁經壞寺既滅佛
法而浩亦以非罪赤族唐武宗欲求長生狥道士之私
夷佛滅僧不期年而以弑崩議者觀魏唐之禍則以佛
法為不可牾矣二者皆見其一偏耳老佛之道非一人
之私説也自有天地而有是道矣古之君子以之治氣
養心其高不可嬰其潔不可溷天地神人皆將望而敬
之老子曰天得一以清地得一以寧神得一以靈谷得
一以盈萬物得一以生侯王得一以為天下貞道之於
物無所不在而尚可非乎雖然蔑君臣廢父子而以行
道於世其弊必有不可勝言者
　　唐髙祖(蘇轍/)
唐髙祖起太原其謀發於太宗諸子不與也及克長安
誅鋤羣盜天下為一其功亦出於太宗葢天心之所付
予人心之所歸向其在太宗者審矣至立太子髙祖以
長立建成建成當之不辭於是兄弟疑間卒至大亂夫
建成不足言也其咎在髙祖其後武氏之亂廢中宗立
睿宗以睿宗長子憲為太子矣及中宗之復睿宗父子
皆以王就第韋氏之亂臨淄以兵入討睿宗踐阼而唐
室復安又將以長立憲憲辭曰時平先長嫡國亂先有
功不如此必且有難敢以死請睿宗從之而後臨淄之
位定以太宗之賢而不免於爭奪𤣥宗之賢不逮太宗
而晏然受命則憲之讓賢於人遠矣吾嘗論之高祖睿
宗皆中主也其欲立長非專其私也以為立嫡以長古
今之正義也謂之正義而不敢違胡不考之前世乎太王
捨泰伯仲雍而立季厯文王捨伯邑考而立武王而周以
之興誠天命之所在而吾無心焉亂何自生雖然泰伯
奔呉以避王季亦畏亂故爾廢長而立少雖聖賢猶難
之憲與𤣥宗兄弟相安終身無間言焉葢古今一人而已
　　唐太宗(蘇轍/)
唐太宗之賢自西漢以來一人而已任賢使能將相莫
非其人恭儉節用天下幾至刑措自三代以下未見其
比也然傳子至孫遭武氏之亂子孫為戮不絶如綫後
世推原其故而不得以吾觀之惜夫其未聞大道也哉
昔楚昭王有疾卜之曰河為祟大夫請祭諸郊王曰三
代命祀祭不越望江漢睢漳楚之望也禍福之至不是
過也不穀雖不德河非所獲罪也遂弗祭及將死有雲
如衆赤鳥夾日以飛三日王使問周史史曰其當王身
乎若禜之可移於令尹司馬王曰除腹心之疾而寘諸
股肱何益不穀不有大過天其夭諸有罪受罰又焉移
之亦弗禜孔子聞之曰楚昭王知大道矣其不失國也
宜哉吾觀太宗所為其不知道者衆矣其能免乎貞觀
之間天下既平征伐四夷滅突厥夷髙昌殘吐谷渾兵
出四克務勝而不知止最後親征髙麗大臣力爭不從
僅而克之其賢於隋氏者幸一勝耳而帝安為之原其
意亦欲夸當時髙後世耳太子承乾既立十餘年復寵
魏王泰使兄弟相傾承乾既廢晉王嫡子也欲立泰而
使異日傳位晉王疑不能决至引佩刀自刺大臣救之
而止父子之間以愛故輕予奪至於如此帝嘗得秘䜟
言唐後必中㣲有女武代王以問李淳風欲求而殺之
淳風曰其兆既已成在宫中矣天之所命不可去也徒
使疑似之戮滛及無辜且自今已往四十年其人巳老
老則仁雖受終易姓必不能絶李氏若殺之復生壯者
多殺而逞則子孫無遺類矣帝用其言而止然猶以疑
似殺李君羡夫天命之不可易惟修德或能已之而帝
欲以殺人弭之難哉帝之老也將擇大臣以輔少主李
勣起於布衣忠力勁果有節俠之氣嘗事李宻及單雄
信宻敗不忍以其地求利宻死不廢舊君之禮雄信將
戮以股肉㗖之使與俱死帝以是為可用疾革謂高宗
爾於勣無恩今以事出之我死即授以僕射髙宗從之
及廢王后立武昭儀召勣與長孫無忌褚遂良計之勣
稱疾不至帝曰皇后無子罪莫大於絶嗣將廢之遂良
等不可它日勣見帝曰將立昭儀而顧命大臣皆以為
不可今止矣勣曰此陛下家事不須問外人由此廢立
之議遂定勣匹夫之俠也以死狥人不以為難至於禮
義之重社稷所由安危勣不知也而帝以為可以屬幼
孤寄天下過矣且使勣信賢託國於父竭忠力以報其
子可也何至父逐之子復之而後可哉挾數以待臣下
於義既已薄矣凡此皆不知道之過也茍不知道則凡
所施於世必有逆天理失人心而不自知者故楚昭王
惟知大道雖失國而必復太宗惟不知道雖天下既安
且治而幾至於絶滅孔子之所以觀國者如此
　　魯隱公一(蘇軾/)
　　　魯隱公元年不書即位攝也公子翬請殺桓公
　　　公曰為其少故也吾將授之矣使營菟裘吾將
　　　老焉翬懼反譖公於桓而使賊殺公　歐陽子
　　　曰隱公非攝也使隱而果攝則春秋不書為公
　　　春秋書為公則隱公非攝無疑也
蘇子曰非也春秋信史也隱攝而桓弑著於史也詳矣
周公攝而克復子者也以周公薨故不稱王隱公攝而
不克復子者也以魯公薨故稱公史有諡國有廟春秋
獨得不稱公乎然則隱公之攝也禮歟曰禮也何自聞
之曰聞之孔子曾子問曰君薨而世子未生如之何孔
子曰卿大夫士從攝主北面於西階南何謂攝主曰古
者天子諸侯卿大夫之世子未生而死則其弟若兄弟
之子以當立者為攝主子生而女也則攝主立男也則
攝主退此之謂攝主古之人有為之者季康子是也季
桓子且死命其臣正常曰南孺子之子男也則以告而
立之女也則肥也可桓子卒康子即位既𦵏康子在朝
南氏生男正常載以如朝告曰夫子有遺言命其圉臣
曰南氏生男則以告於君與大夫而立之今生矣男也
敢告康子請退康子之謂攝主古之道也孔子行之自
秦漢以來不脩是禮而以母后攝孔子曰唯女子與小
人為難養也使與聞外事且不可曰牝雞之晨惟家之
索而况可使攝位而臨天下乎女子為政而國安唯齊
之君王后吾宋之曹髙后也葢亦千一矣自東漢馬鄧
不能無譏而漢吕后魏胡武靈唐武氏之流葢不勝其
亂王莽楊堅遂因以易姓由是觀之豈若攝主之庶幾
乎使母后而可信則攝主亦可信也若均之不可信則
攝主取之猶吾先君之子孫也不猶愈於異姓之取哉
或曰君薨而百官總已以聽於冡宰三年安用攝主曰
非此之謂也嗣天子長矣宅憂而未出令則以禮從冡
宰若太子未生生而弱未能君也則三代之禮孔子之
學决不以天下付異姓其付之攝主也夫豈非禮而周
公行之歟故隱公亦攝主也鄭𤣥儒之陋者也其傳攝
主也曰上卿代君聽政者也使子生而女則上卿豈繼
世者乎蘇子曰攝主先王之令典孔子之法言也而世
不知習見母后之攝也而以為當然故吾不可不論以
待後世之君子
　　宋襄公(蘇軾/)
　　　魯僖公二十二年冬十有一月己巳朔宋公及
　　　楚人戰于泓宋師敗績春秋書戰未有若此之
　　　嚴而盡也
蘇子曰宋公天子之上公宋先代之後於周為客天子
有事膰焉有䘮拜焉非列國諸侯之所敢敵也而曰及
楚人戰于泓楚夷狄之國人㣲者之稱以天子之上公
而當夷狄之㣲者至於敗績宋公之罪葢可見矣而公
羊傳以為文王之師不過是學者疑焉故不可以不辨
宋襄公非獨行仁義而不終者也以不仁之資盜仁者
之名爾齊宣捨一牛於德未有所損益孟子予之以王
而宋襄公執鄫子用於次睢之社戕一國君若犬豕然
此而忍為之天下孰有不忍者耶泓之役身敗國䘐乃
欲以不重傷不禽二毛欺諸侯人能紾其兄之臂以取
食而能忍飢於壺飱者天下知其不情也桓文之師存
亡繼絶猶不齒於仲尼之門况用人於夷鬼以求覇而
謂之王者之師可乎使鄫子有罪而討之雖聲之諸侯
而戮於社天下不以為過若以喜怒興師則秦繆公獲
晉侯且猶釋之而况敢用諸昏滛之鬼乎以愚觀之宋
襄公王莽之流其不能欺天下則同也其不鼓不成列
不能損襄公之虐其抱孺子以泣不能葢王莽之簒使
莽無成則宋襄公襄公得志亦一莽也古人有言圖王
不成其弊猶足以霸襄公行王者之事猶足以當桓文
之師一戰之餘救死扶傷不暇此獨妄庸耳齊桓晉文
得管仲子犯以興襄公有一子魚不能用豈可同日而
語哉自古失道之君如是者多矣死而論定未有如宋
襄公之欺於後世者也
　　魏武帝(蘇軾/)
世之所謂智者知天下之利害而審乎計之得失如斯
而已矣此其為智猶有所窮唯見天下之利而為之唯
其害而不為則是有時而窮焉亦不能盡天下之利古
之所謂大智者知天下利害得失之計而權之以人是
故有所犯天下之至危而卒以成大功者此以其人權
之輕敵者敗重敵者無成功何者天下未嘗有百全之
利也舉事而待其百全則必有所格是故知吾之所以
勝人而人不知其所以勝我者天下莫能敵之昔者晉
荀息知虞公必不能用宫之竒齊鮑叔知魯君必不能
用施伯薛公知黥布必不出於上䇿此三者皆危道也
而直犯之彼不知用其所長又不知出吾之所忌是故
不可以冒害而就利自三代之亡天下以詐力相并其
道術政教無以相過而能者得之當漢氏之衰豪傑並
起而圖天下二袁董吕爭為彊暴而孫權劉備又以區
區於一隅其用兵制勝固不足以敵曹氏然天下終於
分裂訖魏之世而不能一葢試嘗論之魏武長於料事
而不長於料人是故有所重發而䘮其功有所輕為而
至於敗劉備有葢世之才而無應卒之機方其新破劉
璋蜀人未附一日而四五驚斬之不能禁釋此時不取
而其後遂至於不敢加兵者終其身孫權勇而有謀此
不可以聲勢恐喝取也魏武不用中原之長而與之爭
於舟楫之間一日一夜行三百里以爭利犯此二敗以
攻孫權是以䘮師於赤壁以成呉之彊且夫劉備可以
急取而不可以緩圖方其危疑之間巻甲而趨之雖兵
法之所忌可以得志孫權者可以計取而不可以勢破
也而欲以荆州新附之卒乘勝而取之彼非不知其害
特欲僥倖於權之不敢抗也此用之於新造之蜀乃可
以逞故夫魏武重發於劉備而䘮其功輕為於孫權而
至於敗此不亦長於料事而不長於料人之過歟嗟夫
事之利害計之得失天下之能者舉知之而不能權之
以人則亦紛紛焉或勝或負爭為雄彊而未見其能一
也
　　苻堅(蘇轍/)
苻堅王猛君臣相得以成霸功雖齊桓管仲不能過也
猛之將死也堅問以後事猛曰晉雖僻處呉越然正朔
相承親仁善鄰國之寳也臣没之後願勿以晉為圖鮮
卑羌虜我之仇讐終為人患宜漸除之以寧社稷言終
而死堅不能用卒大舉伐晉敗于淝上歸未反國而慕
容埀叛之既反國而姚萇叛之地分身死終斃於二人
之手故後世皆多猛之賢而咎堅之不明吾嘗論之堅
雖有霸者之畧而懐無厭之心以天下不一為深耻雖
滅燕定蜀并秦凉下西域而其貪未已兵革歲克而不
知懼也晉雖㣲弱謝安桓冲為之將相君臣相安民未
忘晉而欲以力取之稽之天道論之人情雖内無埀萇
之釁而堅之敗必不免矣然堅以逺裔之餘而有帝王
之度其滅慕容姚也收二姓之子弟録其才能而官使
之布滿中外凡其舊臣無不疑者若以世俗言之則以
漸除之如猛之計得矣若以帝王之事言之則堅之意
未必過也大雅之稱文王曰殷之孫子其麗不億上帝
既命侯于周服侯服于周天命靡常殷士膚敏祼將于
京厥作祼將常服黼冔文王用人其廣如此而堅何尤
焉德雖不若文王而竊慕焉顧其所以處之何如耳文
武既没周公成王之際殷之遺孽猶與管蔡間周之隙
曰予復反鄙我周邦故周公克殷改封㣲子于宋而遷
其頑民於洛邑保釐東郊作多士而撫寧之所以慮其
變者至矣至若君陳畢公皆迭居成周而董帥之故康
王之命畢公曰毖殷頑民遷于洛邑宻邇王室式化厥
訓既歴三紀世變風移四方無虞予一人以寧然猶曰
邦之安危惟茲殷士由此觀之文王之用殷人豈茍然
而已哉今堅畜養豺虎於其腹心而貪功務勝不顧其
後宜其斃於埀萇也哉使堅信猛之筞南結鄰好戢兵
保境與民休息雖有埀萇百人安能動之文王雖未可
覬然亦非王猛之所及矣
　　孔子(蘇軾/)
　　　魯定公十三年孔子言於公曰臣無藏甲大夫
　　　無百雉之城使仲由為季氏宰將墮三都於是
　　　叔孫氏先墮郈季氏將墮費公山弗狃叔孫輒
　　　率費人襲公公與三子入於季氏之宫孔子命
　　　申句湏樂頎下伐之費人北二子奔齊遂墮費
　　　將墮成公斂處父以成叛公圍成弗克或曰殆
　　　哉孔子之為政也亦危而難成矣孔融曰古者
　　　王畿千里寰内不以封建諸侯曹操疑其論建
　　　漸廣遂殺融融特言之耳安能為哉操以為天
　　　子有千里之畿將不利已故殺之不旋踵季氏
　　　親逐昭公公死於外從公者皆不敢入雖子家
　　　覊亦亡季氏之忌克忮害如此雖地勢不及曹
　　　氏然君臣相猜葢不減操也孔子安能以是時
　　　墮其名都而出其藏甲也哉考於春秋方是時
　　　三桓雖若不悦然莫能違孔子也以為孔子用
　　　事於魯得政與民而三桓畏之歟則季桓子之
　　　受女樂也孔子能却之矣彼婦之口可以出
　　　走是孔子畏季氏季氏不畏孔子也夫孔子盍
　　　姑修其政刑以俟三桓之隙也哉
蘇子曰此孔子之所以聖也葢田氏六卿不服則齊晉
無不亡之道三桓不臣則魯無可治之理孔子之用於
世其政無急於此者矣彼晏嬰者亦知之曰田氏之僭
惟禮可以已之在禮家施不及國大夫不收公利齊景
公曰善哉吾今而後知禮之可以為國也嬰能知之而
莫能為之嬰非不賢也其浩然之氣不及孔孟也孔子
以覊旅之臣得政期月而能舉治世之禮以律亡國之
臣墮名都出藏甲而三桓不疑其害已此必有不言而
信不怒而威者矣孔子之聖見於行事至此為無疑也
嬰之用於齊也久於孔子景公之信其臣也愈於定公
而田氏之禍不少衰吾是以知孔子之難也孔子以哀
公十六年卒十四年陳恒弑其君孔子沐浴而朝請討
之吾是以知孔子之欲治列國之君臣使如春秋之法
者至於老且死而不忘也或曰孔子知哀公與三子之
必不從而以禮告也歟曰否孔子實欲伐齊孔子既告
公公曰魯為齊弱久矣子之伐之將若之何對曰陳恒
弑其君民之不予者半以魯之衆加齊之半可克也此
豈禮告而已哉哀公患三桓之偪常欲以越伐魯而去
之夫以蠻夷伐國民不予也臯如出公之事斷可見矣
豈若從孔子而伐齊乎若從孔子而伐齊則凡所以勝
齊之道孔子任之有餘矣既克田氏則魯之公室自張
三桓不治而自服也此孔子之志也
　　子貢(蘇洵/)
君子之道智信難信者所以正其智也而智常至於不
正智者所以通其信也而信常至於不通是故君子愼
之也世之儒者曰徒智可以成也人見乎徒智之可以
成也則舉而棄乎信吾則曰徒智可以成也而不可以
繼也子貢之以亂齊滅呉存魯也吾悲之彼子貢者遊
説之士茍以邀一時之功而不以可繼為事故不見其
禍使夫王公大人而計出於此則吾未見其不旋踵而
敗也吾聞之王者之兵計萬世而動霸者之兵計子孫
而舉彊國之兵計終身而發求可繼也子貢之兵是明
日不可用也故子貢之出也吾以為魯可存也而齊可
無亂呉可無滅何也田常之將簒也憚髙國鮑晏故使
移兵伐魯為賜計者莫若扺髙國鮑晏弔之彼必愕而
問焉則對曰田常遣子之兵伐魯吾竊哀子之將亡也
彼必詰其故則對曰齊之有田氏猶人之養虎也子之
於齊猶肘股之於身也田氏之欲肉齊久矣然未敢逞
志者懼肘股之捍也今子出伐魯肘股去矣田氏孰懼
哉吾見身將磔裂而肘股隨之所以弔也彼必懼而咨
計於我因教之曰子悉甲趨魯壓境而止吾請為子潜
約魯侯以待田氏之變帥其兵從子入討之彼懼田氏
之禍其勢不得不聽歸以約魯侯魯侯懼齊伐其勢亦
不得不聽因使練兵蒐乘以俟齊釁誅亂臣而定新主
齊必德魯數世之利也吾觀仲尼以為齊人不與田常
者半故請哀公討之今誠以魯之衆從髙國鮑晏之師
加齊之半可以轘田常於都市其勢甚便其成功甚大
惜乎賜之不出於此也齊哀王舉兵誅吕氏吕氏以灌
嬰為將拒之至滎陽嬰使使諭齊及諸侯連和以待吕
氏變共誅之今田氏之勢何以異此有魯以為齊有高
國鮑晏以為灌嬰惜乎賜之不出於此也
　　子思(蘇軾/)
昔者夫子之文章非有意於文是以未嘗立論也所可
得而言者唯其歸於至當斯以為聖人而已矣夫子之
道可由而不可知可言而不可議此其不爭為區區之
論以開是非之端是以獨得不廢以與天下後世為仁
義禮樂之主夫子既没諸子之欲為書以傳於後世者
其意皆存乎為文汲汲乎唯恐其汨没而莫吾知也是
故皆喜立論論立而爭起自孟子之後至於荀卿楊雄
皆務為相攻之説其餘不足數者紛紜於天下嗟夫夫
子之道不幸而有老聃莊周楊朱墨翟田駢愼到申不
害韓非之徒各持其私説以攻乎其外天下方將惑之
而未知其所適從奈何其弟子門人又内自相攻而不
决千載之後學者愈衆而夫子之道益晦而不明者由
此之故歟昔三子之爭起於孟子孟子曰人之性善是
以荀子曰人之性惡而楊子又曰人之性善惡混孟子
既已據其善是故荀子不得不出於惡人之性有善惡
而已二子既已據之是以楊子亦不得不出於善惡混
也為論不求其精而務以為異於人則紛紛之説未可
以知其所止且夫夫子未嘗言性也葢亦嘗言之矣而
未有必然之論也孟子之所謂性善者皆出於其師子
思之書子思之書皆聖人之㣲言篤論孟子得之而不
善用之能言其道而不知其所以為言之名舉天下之
大而必之以性善之論昭昭乎自以為的於天下使天
下之過者莫不欲援弓而射之故夫二子之為異論者
皆孟子之過也子思論聖人之道出於天下之所能行
而孟子論天下之人皆可以行聖人之道此無以異者
而子思取必於聖人之道孟子取必於天下之人故夫
後世之異議皆出於孟子
　　孟軻(蘇軾/)
昔者仲尼自衛反魯網羅三代之舊聞葢經禮三百曲
禮三千終年不能䆒其説夫子謂子貢曰賜爾以吾為
多學而識之者與非也予一以貫之天下苦其難而莫
之能用也不知夫子之有以貫之也是故堯舜禹湯文
武周公之法度禮樂刑政與當世之賢人君子百家之
書百工之技藝九州之内四海之外九夷八蠻之事荒
忽誕謾而不可考者雜然皆列于胸中而有卓然不可
亂者此固有以一之也是以博學而不亂深思而不惑
葢嘗求之于六經至於詩與春秋之際而後知聖人之
道始終本末各有條理夫王化之本始於天下之易行
天下固知有父子也天下固知有兄弟也孝悌足而王
道備此固非有深遠而難見勤苦而難行者也故詩之
為教也使人歌舞佚樂無所不至要在於不失正焉而
已矣雖然聖人固有所甚畏也一失容者禮之所由廢
也一失言者義之所由亡也君臣之相攘上下之相殘
天下大亂未嘗不始於此道是故春秋力爭於毫釐之
間而深明乎疑似之際截然其有所必不可為也不觀
於詩無以見王道之易不觀於春秋無以知王政之難
自孔子没諸子各以所聞著書而皆不得其源流故其
言無有統要若孟子可謂深於詩而長於春秋者矣其
道始於至粗而極於至精充乎天地放乎四海而毫釐
有所必計至寛而不可犯至宻而可樂者此其中必有
所守而後世或未之見也
　　老子(蘇轍/)
孔子以仁義教人而以禮樂治天下仁義禮樂之變無
窮而其稱曰吾道一以貫之茍無以貫之則因變而行
義必有支離而不合者矣易曰形而上者謂之道形而
下者謂之器語曰君子上逹小人下逹而孔子自謂下
學而上逹者灑掃應對詩書禮樂皆其所從學也而君
子由是以逹其道小人由是以得其器逹其道故萬變
而致一得其器故有守而不蕩此孔子之所以兩得之
也葢孔子之為政也周故示人以器而晦其道使逹者
有見而未逹者不眩也老子之自為也深故示人以道
而畧其器使逹者易入而不恤其未逹也要之其實皆
至於道而所從施之有先後耳三代之後釋氏與孔老
並行於世其所以異者體道愈遠而立於世之表指天
下之所不見以示人而不憂其不悟曰要將有悟者其
説又老氏之眇也老子八十一章余嘗為之解其説如
此
　　韓非(蘇軾/)
聖人之所為惡夫異端盡力而排之者非異端之能亂
天下而天下之亂所由出也昔周之衰有老聃莊周列
禦冦之徒更為虚無淡泊之言而治其猖狂浮游之説
紛紜顛倒而卒歸于無有由其道者蕩然莫得其當是
以忘乎富貴之樂而齊乎死生之分此不得志於天下
高世遠舉之人所以放心而無憂雖非聖人之道而其
用意固亦無惡於天下自老聃之死百餘年有商鞅韓
非著書言治天下無若刑名之嚴及秦用之終於勝廣
之亂教化不足而法有餘秦以不祀而天下被其毒後
世之學者知申韓之罪而不知老聃莊周之使然何者
仁義之道起於夫婦父子兄弟相愛之間而禮法刑政
之原出於君臣上下相忌之際相愛則有所不忍相忌
則有所不敢不敢與不忍之心合而後聖人之道得存
乎其中今老聃莊周論君臣父子之間汎汎乎若萍游
於江湖而適相値也夫是以父不足愛而君不足忌不
忌其君不愛其父則仁不足以懐義不足以勸禮樂不
足以化此四者皆不足用而欲置天下於無有夫無有
豈誠足以治天下哉商鞅韓非求為其説而不得得其
所以輕天下而齊萬物之術是以敢為殘忍而無疑今
夫不忍殺人而不足以為仁而仁亦不足以治民則是
殺人不足以為不仁而不仁亦不足以亂天下如此則
舉天下唯吾之所為刀鋸斧鉞何施而不可昔者夫子
未嘗一日易其言雖天下之小物亦莫不有所畏今其
視天下眇然若不足為者此其所以輕殺人歟太史遷
曰申子卑卑施於名實韓子引繩墨切事情明是非其
極慘覈少恩皆原於道德之意嘗讀而思之事固有不
可相謀而相感者莊老之後其禍為申韓由三代之衰
至于今凡所以亂聖人之道者其弊固已多矣而未知
其所終奈何其不為之所也
　　荀卿(蘇軾/)
嘗讀孔子世家觀其言語文章循循莫不有規矩不敢
放言高論言必稱先王然後知聖人憂天下之深也茫
乎不知其畔岸而非遠也浩乎不知其津涯而非深也
其所言者匹夫匹婦之所共知而所行者聖人有所不
能盡也嗚呼是亦足矣使後世有能盡吾説者雖為聖
人無難而不能者不失為寡過而已矣子路之勇子貢
之辯冉有之智此三者皆天下之所謂難能而可貴者
也然三子者每不為夫子之所悦顔淵黙然不見其所
能若無以異於衆人者而夫子亟稱之且夫學聖人者
豈必其言之云爾哉亦觀其意之所嚮而已夫子以為
後世必有不足行其説者矣必有竊其説而為不義者
矣是故其言平易正直而不敢為非常可喜之論要在
於不可易也昔者常怪李斯事荀卿既而焚滅其書大
變古先聖王之法於其師之道不啻若冦讐及今觀荀
卿之書然後知李斯之所以事秦者皆出於荀卿而不
足怪也荀卿者喜為異説而不讓敢為高論而不顧者
也其言愚人之所驚小人之所喜也子思孟軻世之所
謂賢人君子也荀卿獨曰亂天下者子思孟軻也天下
之人如此其衆也仁人義士如此其多也荀卿獨曰人
性惡桀紂性也堯舜偽也由是觀之意其為人必也剛
愎不遜而自許太過彼李斯者又特甚者耳今夫小人
之為不善猶必有所顧忌是以夏商之亡桀紂之殘暴
而先王之法度禮樂刑政猶未至於絶滅而不可考者
是桀紂猶有所存而不敢盡廢也彼李斯者獨能奮而
不顧焚燒夫子之六經烹滅三代之諸侯破壞周公之
井田此亦必有所恃者矣彼見其師歴詆天下之賢人
自是其愚以為古先聖王皆無足法者不知荀卿特以
快一時之論而荀卿亦不知其禍之至於此也其父殺
人報仇其子必且行刼荀卿明王道述禮樂而李斯以
其學亂天下其高談異論有以激之也孔孟之論未嘗
異也而天下卒無有及者茍天下果無有及者則尚安
以求異為哉
　　揚雄(蘇軾/)
昔之為性論者多矣而不能定于一始孟子以為善而
荀子以為惡揚子以為善惡混而韓愈者又取夫三子
之説而折之以孔子之論離性以為三品曰中人可以
上下而上智與下愚不移以為三子者皆出乎其中而
遺其上下而天下之所是者於愈之説多焉嗟夫是未
知乎所謂性者而以夫才者言之夫性與才相近而不
同其别不啻若白黒之異也聖人之所與小人共之而
皆不能逃焉是真所謂性也而其才固將有所不同今
夫木得土而後生雨露風氣之所養暢然而遂茂者是
木之所同也性也而至於堅者為轂柔者為輪大者為
楹小者為桷桷之不可以為楹輪之不可以為轂是豈
其性之罪耶天下之言性者皆雜乎才而言之是以紛
紛而不能一也孔子之所謂中人可以上下而上智與
下愚不移者是論其才也而至於言性則未嘗斷其善
惡曰性相近也習相遠也而已韓愈之説則又有甚者
離性以為情而合才以為性是故其論終莫能通彼以
為性者果泊然而無為耶則不當復有善惡之説茍性
而有善惡也則夫所謂情者乃吾所謂性也人生而莫
不有飢寒之患牝牡之欲今告乎人曰飢而食渇而飲
男女之欲不出於人之性也可乎是天下知其不可也
聖人無是無由以為聖而小人無是無由以為惡聖人
以其喜怒哀懼愛惡欲七者御之而之乎善小人以是
七者御之而之乎惡由此觀之則夫善惡者性之所能
之而非性之所能有也且夫言性者安以其善惡為哉
雖然揚雄之論則固已近之曰人之性善惡混修其善
則為善人修其惡則為惡人此其所以為異者唯其不
知性之不能以有夫善惡而以為善惡之皆出乎性也
而已乎太古之初本非有善惡之論唯天下之所同安
者聖人指以為善而一人之所獨樂者則名以為惡天
下之人固將即其所樂而行之孰知夫聖人唯其一人
之獨樂不能勝天下之所同安是以有善惡之辨而諸
子之意將以善惡為聖人之私説不已踈乎而韓愈又
欲以書傳之所聞昔人之事迹而折夫三子之論區區
乎以后稷之岐嶷文王之不勤瞽鯀管蔡之迹而明之
聖人之論性也將以盡萬物之理與衆人之所共知者
以折天下之疑而韓愈欲以一人之才定天下之性且
其言曰今日言性者皆雜乎佛老愈之説以為性之無
與乎情而喜怒哀樂皆非性者是愈流入於佛老而不
自知也
　　韓愈(蘇軾/)
聖人之道有趨其名而好之者有安其實而樂之者珠
璣犀象天下莫不好奔走悉力爭鬬奪取其好之不可
謂不至也然不知其所以好之之實至於粟米蔬肉桑
麻布帛天下之人内之於口而知其所以為美被之於
身而知其所以為安此非有所役乎其名也韓愈之於
聖人之道葢亦知好其名矣而未能樂其實何者其為
論甚高其待孔子孟軻甚尊而拒楊墨佛老甚嚴此其
用力亦不可謂不至也然其論至於理而不精支離蕩
佚往往自叛其説而不知昔者宰我子貢有若更稱其
師以為生民以來未有如夫子之盛雖堯舜之賢亦所
不及其尊道好學亦已至矣然而君子不以為貴曰宰
我子貢有若智足以知聖人之汙而已矣若夫顔淵豈
亦云爾哉葢亦曰夫子循循然善誘人由此觀之聖人
之道果不在於張而大之也韓愈者知好其名而未能
樂其實者也愈之原人曰天者日月星辰之主也地者
山川草木之主也人者飛潛動植之主也主而暴之不
得其為主之道矣是故聖人一視而同仁篤近而舉遠
夫聖人之所為異乎墨者以其有别焉耳今愈之言曰
一視而同仁則是以待人之道待萬物何異乎愛無差
等者也而可乎教之使有能化之使有知是待人之仁
也殺之有時而用之有節是待禽獸之仁也若之何其
一之儒墨之相戾不啻若胡越而其疑似之間相去不
能以髪宜乎愈之以為一也孔子曰汎愛衆而親仁仁
者之為親則是孔子不兼愛也祭如在祭神如神在神
不可知而祭者之心以為如其存焉則是孔子不明鬼
也儒者之患患在於論性以為喜怒哀樂皆出於情而
非性之所有夫有喜有怒而後有仁義有哀有樂而後
有禮樂以為仁義禮樂皆出於情而非性則是相率而
叛聖人之教也老子曰能嬰兒乎喜怒哀樂茍不出乎
性而出乎情則是相率而為老子之嬰兒也儒者或曰
老易夫易豈老子之徒歟而儒者至有以老子説易則
是離性以為情者其弊固至此也嗟夫君子之為學知
其人之所長而不知其弊豈可謂善學耶
　
　
　
　
　
　
　
　
　
　文編卷二十九
欽定四庫全書
　文編巻三十
　　　　　　　　　　　　明　唐順之　編
　　過秦論(賈誼/)
秦并兼諸侯山東三十餘郡繕津闗據險塞修甲兵而
守之然陳涉以戍卒散亂之衆數百奮臂大呼不用弓
㦸之兵鉏耰白挺望屋而食横行天下秦人阻險不守
關梁不闔長㦸不刺強弩不射楚師深入戰於鴻門曾
無藩籬之艱於是山東大擾諸侯並起豪俊相立秦使
章邯將而東征章邯因以三軍之衆要市於外以謀其
上羣臣之不信可見於此矣子嬰立遂不悟藉使子嬰
有庸主之才僅得中佐山東雖亂秦之地可全而有宗
廟之祀未當絶也秦地被山帯河以為固四塞之國也
自繆公以來至於秦王二十餘君常為諸侯雄豈世世
賢哉其勢居然也且天下嘗同心并力而攻秦矣當此
之世賢智竝列良将行其師賢相通其謀然困於阻險
而不能進秦乃延入戰而為之開關百萬之徒逃北而
遂壞豈勇力智慧不足哉形不利勢不便也秦小邑并
大城守險塞而軍髙壘毋戰閉關據阨荷㦸而守之諸
侯起於匹夫以利合非有素王之行也其交未親其下
未附名為亡秦其實利之也彼見秦阻之難犯也必退
師安土息民以待其敝收弱扶疲以令大國之君不患
不得意於海内貴為天子富有天下而身為禽者其救
敗非也秦王足巳不問遂過而不變二世受之因而不
改暴虐以重禍子嬰孤立無親危弱無輔三主惑而終
身不悟亡不亦宜乎當此時也世非無深慮知化之士
也然所以不敢盡忠拂過者秦俗多忌諱之禁忠言未
卒於口而身為戮沒矣故使天下之士傾耳而聽重足
而立拑口而不言是以三主失道忠臣不敢諫智士不
敢謀天下巳亂奸不上聞豈不哀哉先王知雍蔽之傷
國也故置公卿大夫士以飾法設刑而天下治其強也
禁暴誅亂而天下服其弱也五伯征而諸侯從其削也
内守外附而社稷存故秦之盛也繁法嚴刑而天下振
及其衰也百姓怨而海内叛矣故周五序得其道而干
餘歲不絶秦本末並失故不長乆由此觀之安危之綂
相去逺矣野諺曰前事不忘後事之師也是以君子為
國觀之上古驗之當世參以人事察盛衰之理審權勢
之宜去就有序變化應時故曠日長乆而社稷安矣
秦孝公據殽函之固擁雍州之地君臣固守以窺周室
有席巻天下包舉宇内囊括四海之意幷吞八荒之心
當是時也商君佐之内立法度務耕織修守戰之備外
連衡而鬭諸侯於是秦人拱手而取西河之外孝公既
沒惠文武昭襄䝉故業因遺䇿南兼漢中西舉巴蜀東
割膏腴之地北收要害之郡諸侯恐懼會盟而謀弱秦
不愛珍器重寶肥美之地以致天下之士合從締交相
與為一當是時齊有孟嘗趙有平原楚有春申魏有信
陵此四君者皆明智而忠信寛厚而愛人尊賢重士約
從離衡并韓魏燕趙齊楚宋衞中山之衆於是六國之
士有寗越徐尚蘇秦杜赫之屬為之謀齊明周最陳軫
昭滑樓緩翟景蘇厲樂毅之徒通其意吳起孫臏帶佗
兒良王廖田忌廉頗趙奢之朋制其兵嘗以十倍之地
百萬之衆叩關而攻秦秦人開關延敵九國之師逡巡
遁逃而不敢進秦無亡矢遺鏃之費而天下諸侯巳困
矣於是從散約解爭割地而奉秦秦有餘力而制其敝
追亡逐北伏尸百萬流血漂櫓因利乗便宰割天下分
裂河山強國請服弱國入朝延及孝文王莊襄王享國
日淺國家無事及至秦王續六世之餘烈振長策而御
宇内吞二周而亡諸侯履至尊而制六合執捶柎以鞭
笞天下威振四海南取百越之地以為桂林象郡百越
之君俛首繫頸委命下吏乃使䝉恬北築長城而守藩
籬却匈奴七百餘里胡人不敢南下而牧馬士不敢彎
弓而報怨於是廢先王之道焚百家之言以愚黔首墮
名城殺豪俊收天下之兵聚之咸陽銷鋒鑄鐻以為金
人十二以弱黔首之民然後斬華為城因河為池據億
丈之城臨不測之谿以為固良将勁弩守要害之處信
臣精卒陳利兵而誰何天下巳定秦王之心自以為關
中之固金城千里子孫帝王萬世之業也秦王既沒餘
威振於殊俗陳涉甕牖繩樞之子甿𨽻之人而遷徙之
徒才能不及中人非有仲尼墨翟之賢陶朱倚頓之富
躡足行伍之間而倔起什伯之中率罷散之卒将數百
之衆轉而攻秦斬木為兵揭竿為旗天下雲集響應贏
糧而景從山東豪俊遂竝起而亡秦族矣且夫天下非
小弱也雍州之地殽函之固自若也陳涉之位非尊於
齊楚燕趙韓魏宋衞中山之君鉏耰棘矜非錟於句㦸
長鎩也適戍之衆非抗於九國之師也深謀逺慮行軍
用兵之道非及鄉時之士也然而成敗異變功業相反
也試使山東之國與陳涉度長絜大比權量力則不可
同年而語矣然秦以區區之地致萬乗之權招八州而
朝同列百有餘年矣然後以六合為家殽函為宫一夫
作難而七廟隳身死人手為天下笑者何也仁義不施
而攻守之勢異也
秦并海内兼諸侯南面稱帝以養四海天下之士靡然
鄉風若是者何也曰近古之無王者乆矣周室卑微五
霸既沒令不行於天下是以諸侯力政彊侵弱衆暴寡
兵革不休士民罷敝今秦南面而王天下是上有天子
也既元元之民冀得安其性命莫不虚心而仰上也當
此之時守威定功安危之本在於此矣秦王懷貪鄙之
心行自奮之智不信功臣不親士民廢王道立私權禁
文書而酷刑法先詐力而後仁義以暴虐為天下始夫
幷兼者髙詐力安定者貴順權此言取與守不同術也
秦離戰國而王天下其道不易其政不改是其所以取
之守之者異也孤獨而有之故其亡可立而待借使秦
王計上世之事竝殷周之迹以制御其政後雖有淫驕
之主而未有傾危之患也故三王之建天下名號顯美
功業長乆今秦二世立天下莫不引領而觀其政夫寒
者利裋褐而饑者甘糟糠天下之嗸嗸新主之資也此
言勞民之易為仁也鄉使二世有庸主之行而任忠賢
臣主一心而憂海内之患縞素而正先帝之過裂地分
民以封功臣之後建國立君以禮天下虚囹圄而免刑
戮除去收帑汚穢之罪使各返其鄉里發倉廪散財幣
以振孤獨窮困之士輕賦少事以佐百姓之急約法省
刑以持其後使天下之人皆得自新更節修行各慎其
身塞萬民之望而以威德與天下天下集矣即四海之
内皆讙然各自安樂其處惟恐有變雖有狡猾之民無
離上之心則不軌之臣無以飾其智而暴亂之姦止矣
二世不行此術而重之以無道壞宗廟與民更始作阿
房宫繁刑嚴誅吏治刻深賞罰不當賦斂無度天下多
事吏弗能紀百姓窮困而主弗收恤然後姦偽並起而
上下相遁䝉罪者衆刑戮相望於道而天下苦之自君
卿以下至於衆庶人懷自危之心親處窮困之實咸不
安其位故易動也是以陳渉不用湯武之賢不藉公侯
之尊奮臂於大澤而天下響應者其民危也故先王見
始終之變知存亡之機是以牧民之道務在安之而已
天下雖有逆行之臣必無響應之助矣故曰安民可與
行義而危民易與為非此之謂也
　　封建論(柳宗元/)
天地果無初乎吾不得而知之也生人果有初乎吾不
得而知之也然則孰為近曰有初為近孰明之由封建
而明之也彼封建者更古聖王堯舜禹湯文武而莫能
去之蓋非不欲去之也勢不可也勢之來其生人之初
乎不初無以有封建封建非聖人意也彼其初與萬物
皆生草木榛榛鹿豕狉狉人不能搏噬而且無毛羽莫
克自奉自衞荀卿有言必將假物以為用者也夫假物
者必争爭而不已必就其能斷曲直者而聽命焉其智
而明者所伏必衆告之以直而不改必痛之而後畏由
是君長刑政生焉故近者聚而為羣羣之分其爭必大
大而後有兵有徳又有大者衆羣之長又就而聽命焉
以安其屬於是有諸侯之列則其爭又有大者焉德又
大者諸侯之列又就而聽命焉以安其封於是有方伯
連帥之類則其爭又有大者焉徳又大者方伯連帥之
類又就而聽命焉以安其人然後天下會於一是故有
里胥而後有縣大夫有縣大夫而後有諸侯有諸侯而
後有方伯連帥有方伯連帥而後有天子自天子至於
里胥其德在人者死必求其嗣而奉之故封建非聖人
意也勢也夫堯舜禹湯之事逺矣及有周而甚詳周有
天下裂土田而𤓰分之設五等邦羣后布履星羅四周
於天下輪運而輻集合為朝覲會同離為守臣扞城然
而降於夷王害禮傷尊下堂而迎覲者歴於宣王挾中
興復古之德雄南征北伐之威卒不能定魯侯之嗣陵
夷迄於幽厲王室東徙而自列為諸侯厥後問鼎之輕
重者有之射王中肩者有之伐凡伯誅萇𢎞者有之天
下乖戾無君君之心余以為周之喪久矣徒建空名於
公侯之上耳得非諸侯之盛彊末大不掉之咎歟遂判
為十二合為七國威分於陪臣之邦國殄於後封之秦
則周之敗端其在乎此矣秦有天下裂都會而為之郡
邑廢侯衞而為之守宰据天下之雄圖都六合之上游
攝制四海運於掌握之内此其所以為得也不數載而
天下大壞其有由矣亟役萬人暴其威刑竭其貨賄負
鋤挺謫戍之徒圜視而合從大呼而成羣時則有叛人
而無叛吏人怨於下而吏畏於上天下相合殺守刼令
而並起咎在人怨非郡邑之制失也漢有天下矯秦之
枉狥周之制剖海内而立宗子封功臣數年之間奔命
扶傷之不暇困平成病流矢陵遲不救者三代後乃謀
臣獻畫而離削自守矣然而封建之始郡國居半時則
有叛國而無叛郡秦制之得亦以明矣繼漢而帝者雖
百代可知也唐興制州邑立守宰此其所以為宜也然
猶桀猾時起虐害方域者失不在於州而在於兵時則
有叛将而無叛州州縣之設固不可革也或者曰封建
者必私其土子其人適其俗修其理施化易也守宰者
茍其心思遷其秩而巳何能理乎余又非之周之事迹
斷可見矣列侯驕盈黷貨事戎大凡亂國多理國寡侯
伯不得變其政天子不得變其君私土子人者百不有
一失在於制不在於政周事然也秦之事迹亦斷可見
矣有理人之制而不委郡邑是矣有理人之臣而不使
守宰是矣郡邑不得正其制守宰不得行其理酷刑苦
役而萬人側目失在於政不在於制秦事然也漢興天
子之政行於郡不行於國制其守宰不制其侯王侯王
雖亂不可變也國人雖病不可除也及夫大逆不道然
後掩捕而遷之勒兵而移之耳大逆未彰姦利浚財怙
勢作威大刻于民者無如之何及夫郡邑可謂理且安
矣何以言之且漢知孟舒於田叔得魏尚於馮唐聞黄
霸之明審覩汲黯之簡靖拜之可也復其位可也卧而
委之以輯一方可也有罪得以黜有能得以賞朝拜而
不道夕斥之矣夕受而不法朝斥之矣設使漢室盡城
邑而侯王之縱令其亂人戚之而巳孟舒魏尚之術莫
得而施黄霸汲黯之化莫得而行明譴而導之拜受而
退已違矣下令而削之締交合從之謀周於同列則相
顧裂眦勃然而起幸而不起則削其半削其半民猶瘁
矣曷若舉而移之以全其人乎漢事然也今國家盡制
郡邑連制守宰其不可變也固矣善制兵謹擇守則理
平矣或者又曰夏商周漢封建而延秦郡邑而促尤非
所謂知理者也魏之承漢也封爵猶建晉之承魏也因
循不革而二姓陵替不聞延祚今矯而變之垂二百祀
大業彌固何繫於諸侯哉或者又以為殷周聖王也而
不革其制固不當復議也是大不然夫殷周之不革者
是不得巳也蓋以諸侯歸殷者三千焉資以黜夏湯不
得而廢歸周者八百焉資以勝殷武王不得而易循之
以為安仍之以為俗湯武之所不得已也夫不得巳非
公之大者也私其力於已也私其衞於子孫也秦之所
以革之者其為制公之大者也其情私也私其一已之
威也私其盡臣畜於我也然而公天下之端自秦始夫
天下之道理安斯得人者也使賢者居上不肖者居下
而後可以理安今夫封建者繼世而理繼世而理者上
果賢乎下果不肖乎則生人之理亂未可知也将欲利
其社稷以一其人之視聽則又有世大夫世食禄邑以
盡其封略聖賢生於其時亦無以立於天下封建者為
之也豈聖人之制使至於是乎吾固曰非聖人之意也
勢也
　　爭臣論(韓愈/)
或問諫議大夫陽城於愈可以為有道之士乎哉學廣
而聞多不求聞於人也行古人之道居於晉之鄙晉之
鄙人薰其德而善良者幾千人大臣聞而薦之天子以
為諫議大夫人皆以為華陽子不色喜居於位五年矣
視其德如在野彼豈以富貴移易其心哉愈應之曰是
易所謂恒其德貞而夫子凶者也惡得為有道之士乎
哉在易蠱之上九云不事王侯髙尚其事蹇之六二則
曰王臣蹇蹇匪躬之故夫亦以所居之時不一而所蹈
之德不同也若蠱之上九居無用之地而致匪躬之節
以蹇之六二在王臣之位而髙不事之心則冒進之患
生曠官之刺興志不可則而尤不終無也今陽子在位
不為不乆矣聞天下之得失不為不熟矣天子待之不
為不加矣而未嘗一言及於政視政之得失若越人視
秦人之肥瘠忽焉不加喜戚於其心問其官則曰諫議
也問其禄則曰下大夫之秩也問其政則曰我不知也
有道之士固如是乎哉且吾聞之有官守者不得其職
則去有言責者不得其言則去今陽子以為得其言乎
哉得其言而不言與不得其言而不去無一可者也陽
子将為祿仕乎古之人有云仕不為貧而有時乎為貧
謂禄仕者也宜乎辭尊而居卑辭富而居貧若抱關擊
柝者可也蓋孔子嘗為委吏矣嘗為乗田矣亦不敢曠
其職必曰會計當而已矣必曰牛羊遂而已矣若陽子
之秩禄不為卑且貧章章明矣而如此豈可乎哉或曰
否非若此也夫陽子惡訕上者惡為人臣招其君之過
而以為名者故雖諫且議使人不得而知焉書曰爾有
嘉謀嘉猷則入告爾后于内爾乃順之于外曰斯謀斯
猷惟我后之德夫陽子之用心亦若此者愈應之曰若
陽子之用心如此滋所謂惑者矣入則諫其君出不使
人知者大臣宰相者之事非陽子之所宜行也夫陽子
本以布衣隠於蓬蒿之下主上嘉其行誼擢在此位官
以諫為名誠宜有以奉其職使四方後代知朝廷有直
言骨鯁之臣天子有不僭賞從諫如流之美庶巖穴之
士聞而慕之束帶結髪願進於闕下而伸其辭説致吾
君於堯舜熈鴻號於無窮也若書所謂則大臣宰相之
事非陽子之所宜行也且陽子之心将使君人者惡聞
其過乎是啓之也或曰陽子之不求聞而人聞之不求
用而君用之不得已而起守其道而不變何子過之深
也愈曰自古聖人賢士皆非有求于聞用也閔其時之
不平人之不乂得其道不敢獨善其身而必以兼濟天
下也孜孜矻矻死而後已故禹過家門不入孔席不暇
暖而墨突不得黔彼二聖一賢者豈不知自安逸之為
樂哉誠畏天命而悲人窮也夫天授人以聖賢才能豈
使自有餘而已誠欲以補其不足者也耳目之於身也
耳司聞而目司見聽其是非視其險易然後身得安焉
聖賢者時人之耳目也時人者聖賢之身也且陽子之
不賢則將役於賢以奉其上矣若果賢則固畏天命而
閔人窮也惡得以自暇逸乎哉或曰吾聞君子不欲加
諸人而惡訐以為直者若吾子之論直則直矣無乃傷
於德而費於辭乎好盡言以招人過國武子之所以見
殺於齊也吾子其亦聞乎愈曰君子居其位則思死其
官未得位則思修其辭以明其道我将以明道也非以
為直而加人也且國武子不能得善人而好盡言於亂
國是以見殺傳曰惟善人能受盡言謂其聞而能改之
也子告我曰陽子可以為有道之士也今雖不能及巳
陽子将不得為善人乎哉
　　諫上(蘇洵/)
古今論諫常與諷而少直其説蓋出於仲尼吾以為諷
直一也顧用之之術何如耳伍舉進隠語楚王淫益甚
茅焦解衣危論秦帝立悟諷固不可盡與直亦未易少
之吾故曰顧用之之術何如耳然則仲尼之説非乎曰
仲尼之説純乎經者也吾之説參乎權而歸乎經者也
如得其術則人君有少不為桀紂者吾百諫而百聽矣
况虛已者乎不得其術則人君有少不若堯舜者吾百
諫而百不聽矣况逆忠者乎然則奚術而可曰機智勇
辯如古游説之士而巳夫遊説之士以機智勇辯濟其
詐吾欲諫者以機智勇辯濟其忠請備論其效周衰游
説熾於列國自是世有其人吾獨怪夫諫而從者百一
説而從者十九諫而死者皆是說而死者未嘗聞然而
抵觸忌諱説或甚於諫由是知不必乎諷諫而必乎術
也説之術可為諫法者五理諭之勢禁之利誘之激怒
之隠諷之之謂也觸龍以趙后愛女賢於愛子未旋踵
而長安君出質甘羅以杜郵之死詰張唐而相燕之行
有日趙卒以兩賢王之意語燕而立歸武臣此理而諭
之也子貢以内憂教田常而齊不得伐魯武公以麋鹿
脅項襄而楚不敢圖周魯連以烹醢懼垣衍而魏不果
帝秦此勢而禁之也田生以萬戸侯啓張卿而劉澤封
朱建以富貴餌閎孺而辟陽赦鄒陽以愛幸悅長君而
梁王釋此利而誘之也蘇秦以牛後羞韓而惠王按劍
太息范雎以無王恥秦而昭王長跪請教酈生以助秦
凌漢而沛公輟洗聽計此激而怒之也蘇代以土偶笑
田文楚人以弓繳感襄王蒯通以娶婦悟齊相此隠而
諷之也五者相傾險詖之論雖然施之忠臣足以成功
何則理而諭之主雖昏必悟勢而禁之主雖驕必懼利
而誘之主雖怠必奮激而怒之主雖懦必立隠而諷之
主雖暴必容悟則明懼則恭奮則勤立則勇容則寛致
君之道盡於此矣吾觀昔之臣言必從理必濟莫若唐
魏鄭公其初實學縱横之説此所謂得其術者歟噫龍
逢比干不獲稱良臣無蘇秦張儀之術也蘇秦張儀不
免為游説無龍逢比干之心也是以龍逢比干吾取其
心不取其術蘇秦張儀吾取其術不取其心以為諫法
　　諫下(蘇洵/)
夫臣能諫不能使君必納諫非真能諫之臣君能納諫
不能使臣必諫非真能納諫之君欲君必納乎嚮之論
備矣欲臣必諫乎吾其言之夫君之大天也其尊神也
其威雷霆也人之不能抗天觸神忤雷霆亦明矣聖人
知其然故立賞以勸之傳曰興王賞諫臣是也猶懼其
巽䎡阿諛使一日不得聞其過故制刑以威之書曰臣
下不匡其刑墨是也人之情非病風喪心未有避賞而
就刑者何苦而不諫哉賞與刑不設則人之情又何苦
而抗天觸神忤雷霆哉自非性忠義不悦賞不畏罪誰
欲以言博死者人君又安能盡得性忠義者而任之今
有三人焉一人勇一人勇怯半一人怯有與之臨乎淵
谷者且告之曰能跳而越此謂之勇不然為怯彼勇者
恥怯必跳而越焉其勇怯半者與怯者則不能也又告
之曰跳而越者與千金不然則否彼勇怯半者奔利必
跳而越焉其怯者猶未能也須臾顧見猛虎暴然向逼
則怯者不待告跳而越之如康莊矣然則人豈有勇怯
哉要在以勢驅之耳君之難犯猶淵谷之難越也所謂
性忠義不悦賞不畏罪者勇者也故無不諫焉悦賞者
勇怯半者也故賞而後諫焉畏罪者怯者也故刑而後
諫焉先王知勇者不可常得故以賞為千金以刑為猛
虎使其前有所趨後有所避其勢不得不極言規失此
三代所以興也末世不然遷其賞於不諫遷其刑於諫
宜乎臣之噤口巻舌而亂亡隨之也間或賢君欲聞其
過亦不過賞之而已嗚呼不有猛虎彼怯者肯越淵谷
乎此無他墨刑之廢耳三代之後如霍光誅昌邑不諫
之臣者不亦鮮哉今之諫賞時或有之不諫之刑缺然
無矣茍增其所有有其所無則諛者直佞者忠况忠直
者乎誠如是欲聞讜言而不獲吾不信也
　　守道論(柳宗元/)
或問曰守道不如守官如何對曰是非聖人之言傳之
者誤也官也者道之器也離之非也未有守官而失道
守道而失官之事者是固非聖人言乃傳之者誤也夫
皮冠者是虞人之物也物者道之凖也守其物由其凖
而後其道存焉茍舍之是失道也凡聖人之所以為經
紀為名物無非道者命之曰官官足以行吾道云爾是
故立之君臣官府衣裳輿馬章綬之數會朝表著周旋
行列之等是道之所存也則又示之典命書制符璽奏
復之文叅伍殷輔陪臺之役是道之所由也則又勸之
以爵禄慶賞之美懲之以黜遠鞭朴梏拲斬殺之慘是
道之所行也故自天子至於庶民咸守其經分而無有
失道者和之至也失其物去其凖道從而喪矣易其小
者而大者亦從而喪矣古者居其位思死其官可易而
失之哉禮記曰道合則服從不可則去孟子曰有官守
者不得其職則去然則失其道而居其官者古之人不
與也是故在上不為抗在下不為損矢人者不為不仁
函人者不為仁率其職司其局交相致以全其工也易
位而處各安其分而道達於天下也且夫官所以行道
也而曰守道不如守官蓋亦喪其本矣未有守官而失
道守道而失官之事者也是非聖人之言傳之者誤也
果矣
　　六逆論(柳宗元/)
春秋左氏言衞州吁之事因載六逆之説曰賤妨貴少
陵長逺間親新間舊小加大淫破義六者亂之本也余
謂少陵長小加大淫破義是三者固誠為亂矣然其所
謂賤妨貴遠間親新間舊雖為理之本可也何必曰亂
夫所謂賤妨貴者蓋斥言擇嗣之道子以母貴者也若
貴而愚賤而聖且賢以是而妨之其為理本大矣而可
捨之以從斯言乎此其不可固也夫所謂遠間親新間
舊者蓋言任用者之道也使親而舊者愚逺而新者聖
且賢以是而間之其為理本亦大矣又可捨之以從斯
言乎必從斯言而亂天下謂之師古訓可乎此又不可
者也嗚呼是三者擇君置臣之事天下理亂之本也為
書者執斯言著一定之論以遺後代上智之人固不惑
於是自中人而降守以為大據而以致敗亂者固不乏
焉晉厲死而悼公入乃理宋襄嗣而子魚退乃亂貴不
足尚也秦用張禄而黜穰侯乃安魏相成璜而疎吳起
乃危親不足與也苻氏進王猛而殺樊世乃興胡亥任
趙髙而族李斯乃滅舊不足恃也顧所信何如耳然則
斯言殆可以廢矣噫古之言理者罕能盡其説建一言
立一辭則臲􁆙而不安謂之是可也謂之非亦可也混
然而巳教於後世莫知其所以去就明者慨然将定其
是非則拘儒瞽生相與羣而咻之以為狂為怪而欲世
之多有知者可乎夫中人可以及化者天下為不少矣
然而罕有知聖人之道則固為書者之罪也
　　縱囚論(歐陽修/)
信義行於君子而刑戮施於小人刑入於死者乃罪大
惡極此又小人之尤甚者也寧以義死不茍幸生而視
死如歸此又君子之尤難者也方唐太宗之六年録大
辟囚三百餘人縱使還家約其自歸以就死是以君子
之難能期小人之尤者以必能也其囚及期而卒自歸
無後者是君子之所難而小人之所易也此豈近於人
情或曰罪大惡極誠小人矣及施恩德以臨之可使變
而為君子蓋恩德入人之深而移人之速有如是者矣
曰太宗之為此所以求此名也然安知夫縱之去也不
意其必來以冀免所以縱之乎又安知夫被縱而去也
不意其自歸而必獲免所以復來乎夫意其必來而縱
之是上賊下之情也意其必免而復來是下賊上之心
也吾見上下交相賊以成此名也烏有所謂施恩德與
夫知信義者哉不然太宗施德於天下於茲六年矣不
能使小人不為極惡大罪而一日之恩能使視死如歸
而存信義此又不通之論也然則何為而可曰縱而來
歸殺之無赦而又縱之而又來則可知為恩德之致爾
然此必無之事也若夫縱而來歸而赦之可偶一為之
爾若屢為之則殺人者皆不死是可為天下之常法乎
不可為常者其聖人之法乎是以堯舜三王之治必本
於人情不立異以為髙不逆情以干譽
　　大臣上(蘇軾/)
以義正君而無害於國可謂大臣矣天下不幸而無明
君使小人執其權當此之時天下之忠臣義士莫不欲
奮臂而擊之夫小人者必先得於其君而自固於天下
是故法不可擊擊之而不勝身死其禍止於一身擊之
而勝君臣不相安天下必亡是以春秋之法不待君命
而誅其側之惡人謂之叛晉趙鞅入於晉陽以叛是也
世之君子将有志於天下欲扶其衰而救其危者必先
計其後而為可居之功其濟不濟則命也是故功成而
天下安之今小人君不誅而吾誅之則是侵君之權而
不可居之功也夫既巳侵君之權而能北面就人臣之
位使君不吾疑者天下未嘗有也國之有小人猶人之
有癭今人之癭必生於頸而附於咽是以不可去有賤
丈夫者不勝其忿而決去之夫是以去疾而得死漢之
亡唐之滅由此故也自桓靈之後至於獻帝天下之權
歸於内豎賢人君子進不容於朝退不容於野天下之
怒可謂極矣當此之時議者以為天下之患獨在宦官
宦官去則天下無事然竇武何進之徒擊之不勝止於
身死袁紹擊之而勝漢遂以亡唐之衰也其迹亦大類
此自輔國元振之後天子之廢立聽於宦官當此之時
士大夫之論亦惟宦官之為去然而李訓鄭注元載之
徒擊之不勝止於身死至於崔昌遐擊之而勝唐亦以
亡方其未去是纍然者癭而已矣及其既去則潰裂四
出而繼之以死何者此侵君之權而不可居之功也且
為人臣而不顧其君捐其身於一决以快天下之望亦
已危矣故其成則為袁為崔敗則為何竇為訓注然則
忠臣義士亦奚取於此哉夫竇武何進之亡天下悲之
以為不幸然亦幸而不成使其成也二子者将何以居
之故曰以義正君而無害於國可謂大臣矣
　　大臣下(蘇軾/)
天下之權在於小人君子之欲擊之也不亡其身則亡
其君然則是小人者終不可去乎聞之曰迫人者其智
淺迫於人者其智深非才有不同所居之勢然也古之
為兵者圍師勿遏窮寇勿追誠恐其知死而致力則雖
有衆無所用之故曰同舟而遇風則胡越可使相救如
左右手小人之心自知其負天下之怨而君子之莫吾
赦也則将日夜為計以備一旦卒然不可測之患今君
子又從而疾惡之是以其謀不得不深其交不得不合
交合而謀深則其致毒也忿戾而不可解故凡天下之
患起於小人而成於君子之速之也小人在内君子在
外君子為客小人為主主未發而客先焉則小人之詞
直而君子之勢近於不順直則可以欺衆而不順則難
以令其下故昔之舉事者常以中道而衆散以至於敗
則其理豈不甚明哉若夫智者則不然内以自固其君
子之交而厚集其勢外以陽浮而不逆於小人之意以
待其間寛之使不吾疾狃之使不吾慮啖之以利以昏
其智順適其意以殺其怒然後待其發而乗其隙推其
墜而挽其絶故其用力也約而無後患莫為之先故君
不怒而勢不偪如此者功成而天下安之今夫小人急
之則合寛之則散是從古以然也見利不能不爭見患
不能不避無信不能不相詐無禮不能不相瀆是故其
交易間其黨易破也而君子不務寛之以待其變而急
之以合其交亦巳過矣君子小人雜居而未决為君子
之計者莫若深交而無為茍不能深交而無為則小人
倒持其柄而乗吾隙昔漢髙之亡以天下屬平勃及髙
后臨朝擅王諸吕廢黜劉氏平日縱酒無一言及用陸
賈計以千金交歡絳侯卒以此誅諸吕定劉氏使此二
人者而不相能則是將相相攻之不暇而何暇及於劉
吕之存亡哉故其説曰將相和調則士豫附士豫附則
天下雖有變而權不分嗚呼知此其足以為大臣矣夫
　　伊尹(蘇軾/)
辦天下之大事者有天下之大節者也立天下之大節
者狹天下者也夫以天下之大而不足以動其心則天
下之大節有不足立而大事有不足辦者矣今夫匹夫匹
婦亦知潔廉忠信之為美也使其果潔亷而忠信則其
智慮未始不如王公大人之能也惟其所爭者止於簞
食豆羮而簞食豆羮足以動其心則宜其智慮之不出
乎此也簞食豆羮非其道不取則一鄉之人莫敢以不
正犯之矣一鄉之人莫敢以不正犯之而不能辦一鄉
之事者未之有也推此而上其不取者愈大則其所辦
者愈遠矣讓天下與讓簞食豆羮無以異也治天下與
治一鄉亦無以異也然而不能者有所蔽也天下之富
是簞食豆羮之積也天下之大是一鄉之推也非千金
之子不能運千金之資販夫販婦得一金而不知所措
非智不若所居之卑也孟子曰伊尹耕於有莘之野非
其道也非其義也雖禄之天下弗受也夫天下不能動
其心是故其才全以其全才而制天下是故臨大事而
不亂古之君子必有髙世之行非茍求為異而巳卿相
之位千金之富有所不屑將以自廣其心使窮達利害
不能為之芥蔕以全其才而欲有所為耳後之君子蓋
亦嘗有其志矣得失亂其中而榮辱奪其外是以役役
至於老死而不暇亦足悲矣孔子叙書至於舜禹臯陶
相讓之際蓋未嘗不太息也夫以朝廷之尊而行匹夫
之讓孔子安取焉取其不汲汲於富貴有以大服天下
之心焉耳夫太甲之廢天下未嘗有是而伊尹始行之
天下不以為驚以臣放君天下不以為僭既放而復立
太甲不以為專何則其素所不屑者足以取信於天下
也彼其視天下眇然不足以動其心而豈忍以廢放其
君求利也哉後之君子蹈常而習故惴惴焉懼不免於
天下一為希濶之行則天下羣起而誚之不知求其素
而以為古今之變時有所不可者亦巳過矣夫
　　周公(蘇軾/)
論周公者多異説何也周公居禮之變而處聖人之不
幸宜乎說者之異也凡周公之所為亦不得巳而巳矣
若得已而不巳則周公安得而為之成王幼不能為政
周公執其權以王命賞罰天下是周公不得已者如此
而巳今儒者曰周公踐天子之位稱王而朝諸侯則是
豈不可以巳耶書曰周公位冢宰正百工羣叔流言又
曰召公為保周公為師相成王為左右召公不説又曰
周公曰王若曰則是周公未嘗踐天子之位而稱王也
周公稱王則成王宜何稱将亦稱王耶將不稱耶不稱
則是廢也稱王則是二王也而周公何以安之孔子曰
必也正名乎儒者之患患在於名實之不正故亦有以
文王為稱王者是以聖人為後世之僭君急於為王者
耶天下雖亂有王者在而已自王雖聖人不能以服天
下昔髙帝擊滅項籍綂一四海諸侯大臣相率而帝之
然且辭以不德惟陳勝吳廣乃囂囂乎急於自王而謂
文王亦為之耶武王伐商師渡孟津會於牧野其所以
稱先君之命命於諸侯者蓋猶曰文考而巳至於武成
既以柴望告天百工奔走受命於周而後稱曰我文考
文王克成厥勲由此觀之則是武王不敢一日妄尊其
先君而况於文王之自王乎詩曰虞芮質厥成文王蹶
厥生是亦追稱而已矣史記曰嫗乎采芑歸乎田成子
夫田常之時安知其為成子而稱之故凡以文王周公
為稱王者皆過也是資後世之簒君而為之藉也陳賈
問於孟子曰周公使管叔監商管叔以商叛知而使之
是不仁不知是不智孟子曰周公弟也管叔兄也周公
之過不亦宜乎從孟子之説則是周公未免於有過也
夫管蔡之叛非逆也是其智不足以深知周公而巳矣
周公之誅非疾之也其勢不得不誅也故管蔡非所謂
大惡也兄弟之親而非有大惡則其道不得不封管蔡
之封在武王之世也武王之世未知有周公成王之事
茍無周公成王之事則管蔡何從而叛周公何從而誅
之故曰周公居禮之變而處聖人之不幸也
　　周公一(蘇轍/)
伊尹既立太甲不明而放諸桐天下不以為不義武王
既殁成王幼周公攝天子之位朝諸侯於明堂而召公
不悦管叔蔡叔咸叛天下幾至於不可救二者其故何
也太甲既立矣而不足以治天下則夫伊尹猶有以辭
於後世也蓋周公之事其迹無以異於伊尹然天下之
人舉皆疑而不信此無足怪也何者天下未知夫成王
之不明而周公攝則是周公未有以服天下之心而彊
攝焉以為之上也且夫伊尹之攝其事有不得巳而然
耳太甲雖廢而伊尹未敢有所復立以召天下之亂故
寧以巳攝焉而待夫太甲之自悔是以天下無疑乎其
心今夫周公之際其勢未至於不得已也使成王拱手
以居天下之上而周公為之佐以成王名號於天下而
輔之以周公此所謂其勢之未至於不得已者矣而周
公不居則夫天下之謗是周公之所自取也然愚以為
不然挾天子以令天下此諸葛孔明之事耳而周公豈
不足以知之蓋夫人臣惟無執天子之權人臣而執天
子之權則必有忠於其心而後可以自免於難何者人
臣而用天子之事此天子之所忌也以一人之身上為
天子之所忌而下為左右之大臣從而媒孽其短此古
之忠臣所以盡心而不免於禍而世之姦雄之士所以
動其無君之心而不顧者也使成王用事於天下而周
公制其予奪之柄則愚恐成王有所不平於其心而管
蔡之徒乗其隙而間之以至於亂也使成王有天子之
虚名而不得制天下之政則愚恐周公有所不忍於其
中赧然其有不安之心也是以寧取而攝之使成王無
與乎其間以破天下讒慝之謀而絶其爭權之心是以
其後雖有管蔡之憂而天下不摇使其當時列於羣臣
之間方其危疑擾攘而未决也則愚恐周公之禍非居
東之所能免而管蔡得志於天下成王将遂不立也嗚
呼其思之遠哉
　　朋黨論(歐陽修/)
臣聞朋黨之説自古有之惟幸人君辨其君子小人而
巳大凡君子與君子以同道為朋小人與小人以同利
為朋此自然之理也然臣謂小人無朋惟君子則有之
其故何哉小人所好者禄利也所貪者財貨也當其同
利之時暫相黨引以為朋者偽也及其見利而爭先或
利盡而交疎則反相賊害雖其兄弟親戚不能相保故
臣謂小人無朋其暫為朋者偽也君子則不然所守者
道義所行者忠信所惜者名節以之修身則同道而相
益以之事國則同心而共濟終始如一此君子之朋也
故為人君者但當退小人之偽朋用君子之真朋則天
下治矣堯之時小人共工驩兠等四人為一朋君子八
元八凱十六人為一朋舜佐堯退四凶小人之朋而進
元凱君子之朋堯之天下大治及舜自為天子而臯䕫
稷契等二十二人竝列於朝更相稱美更相推讓凡二
十二人為一朋而舜皆用之天下亦大治書曰紂有臣
億萬惟億萬心周有臣三千惟一心紂之時億萬人各
異心可謂不為朋矣然紂以亡國周武王之臣三千人
為一大朋而周用以興後漢獻帝時盡取天下名士囚
禁之目為黨人及黄巾賊起漢室大亂後方悔悟盡解
黨人而釋之然巳無救矣唐之晚年漸起朋黨之論及
昭宗時盡殺朝之名士或投之黄河曰此軰清流可投
濁流而唐遂亡矣夫前世之主能使人人異心不為朋
莫如紂能禁絶善人為朋莫如漢獻帝能誅戮清流之
朋莫如唐昭宗之世然皆亂亡其國更相稱美推讓而
不自疑莫如舜之二十二臣舜亦不疑而皆用之然而
後世不誚舜為二十二人朋黨所欺而稱舜為聰明之
聖者以能辨君子與小人也周武之世舉其國之臣三千
人共為一朋自古為朋之多且大莫如周然周用此以
興者善人雖多而不厭也夫興亡治亂之迹為人君者
可以鑒矣
　　續歐陽子朋黨(蘇軾/)
歐陽子曰小人欲空人之國必進朋黨之説嗚呼國之
將亡此其徴歟禍莫大於權之移人而君莫危於國之
有黨有黨則必爭爭則小人者必勝而權之所歸也君
安得不危哉何以言之君子以道事君人主必敬之而
疎小人惟予言而莫予違人主必狎之而親疎者易間
而親者難暌也而君子者不得志則奉身而退樂道不
仕小人者不得志則徼倖復用惟怨之報此其所以必
勝也蓋嘗論之君子如嘉禾也封植之甚難而去之甚
易小人如惡草也不種而生去之復蕃世未有小人不
除而治者也然去之為最難斥其一則援之者衆盡其
類則衆之致怨也深小者復用而肆威大者得志而竊
國善人為之掃地世主為之屏息譬之斷蛇不死刺虎
不斃其傷人則愈多矣齊田氏魯季孫是已齊魯之執
事莫匪田季之黨也歴數君不忘其誅而卒之簡公弑
昭哀失國小人之黨其不可除也如此而漢黨錮之獄
唐白馬之禍忠義之士斥死無餘君子之黨其易盡也
如此使世主知易盡者之可戒而不可除者之可懼則
有瘳矣且夫君子者世無若是之多而善人亦無若是
之衆也况才智之士鋭於功名而嗜於進取者隨所用
耳孔子曰仁者安仁智者利仁未必皆君子也冉有從
夫子則為門人之選從季氏則為聚斂之臣唐柳宗元
劉禹錫使不陷叔文之黨其髙才絶學亦足以為唐名
臣矣昔欒懷子得罪於晉其黨皆出奔樂王鲋謂范宣
子曰盍反州綽邢蒯勇士也宣子曰彼欒氏之勇也余
何獲焉王鲋曰子為彼欒氏乃子之勇也嗚呼宣子蚤
從王鲋之言豈獨獲二子之勇且安有曲沃之變哉愚
以謂治道去泰甚耳茍黜其首惡而貸其餘使才者不
失富貴不才者無以致憾将為吾用之不暇又何怨之
報乎人之所以為盜者衣食不足耳農夫市人焉保其
不為盗而衣食既足盗豈有不能返農夫市人也哉故
善除盗者開其衣食之門使復其業善除小人者誘以
富貴之道使隳其黨以力取威勝者蓋未嘗不反為所
噬昔曹叅之治齊曰慎無擾獄市獄市姦人之所容也
知此亦庶幾於善治矣姦固不可長而亦不可不容也
若姦無所容君子豈久安之道哉牛李之黨徧天下而
李德裕以一夫之力欲窮其類而致之必死此其所以
不旋踵罹仇人之禍也姦臣復熾忠義益衰以力取威
勝者果不可耶愚是以讀歐陽子之説而為君子小人
之戒
　
　
　
　
　
　
　
　
　
　
　
　文編巻三十
欽定四庫全書
　文編巻三十一
　　　　　　　　　　　　明　唐順之　編
　　管仲(蘇洵/)
管仲相威公霸諸侯攘夷狄終其身齊國富彊諸侯不
叛管仲死豎刁易牙開方用威公薨於亂五公子爭立
其禍蔓延訖簡公齊無寧歲夫功之成非成於成之日
葢必有所由起禍之作不作於作之日亦必有所由兆
則齊之治也吾不曰管仲而曰鮑叔及其亂也吾不曰
豎刁易牙開方而曰管仲何則豎刁易牙開方三子彼
固亂人國者顧其用之者威公也夫有舜而後知放四
㐫有仲尼而後知去少正卯彼威公何人也顧其使威
公得用三子者管仲也仲之疾也公問之相當是時也
吾以仲且舉天下之賢者以對而其言乃不過曰豎刁
易牙開方三子非人情不可近而巳嗚呼仲以為威公
果能不用三子矣乎仲與威公處幾年矣亦知威公之
為人矣乎威公聲不絶乎耳色不絶乎目而非三子者
則無以遂其欲彼其初之所以不用者徒以有仲焉耳
一日無仲則三子者可以彈冠相慶矣仲以為將死之
言可以縶威公之手足耶夫齊國不患有三子而患無
仲有仲則三子者三匹夫耳不然天下豈少三子之徒
哉雖威公幸而聽仲誅此三人而其餘者仲能悉數而
去之耶嗚呼仲可謂不知本者矣因威公之問舉天下
之賢者以自代則仲雖死而齊國未為無仲也夫何患
三子者不言可也五霸莫盛於威文文公之才不過威
公其臣又皆不及仲靈公之虐不如孝公之寛厚文公
死諸侯不敢叛晉晉襲文公之餘威猶得為諸侯之盟
主者百有餘年何者其君雖不肖而尚有老成人焉成
公之薨也一亂塗地無惑也彼獨恃一管仲而仲則死
矣夫天下未嘗無賢者蓋有有臣而無君者矣威公在
焉而曰天下不復有管仲者吾不信也仲之書有記其
將死論鮑叔賔胥無之為人且各疏其短是其心以為
是數子者皆不足以託國而又逆知其将死則其書誕
謾不足信也吾觀史鰍以不能進蘧伯玉而退彌子瑕
故有身後之諫蕭何且死舉曹參以自代大臣之用心
固宜如此也一國以一人興以一人亡賢者不悲其身
之死而憂其國之衰故必復有賢者而後可以死彼管
仲者何以死哉
　　管仲一(蘇軾/)
　　　鄭太子華言於齊威公請去三族而以鄭為内
　　　臣公將許之管仲不可公曰諸侯有討於鄭未
　　　捷茍有釁從之不亦可乎管仲曰君若綏之以
　　　徳加之以訓辭而率諸侯以討鄭鄭將覆亡之
　　　不暇豈敢不懼若總其罪人以臨之鄭有辭矣
　　　公辭子華鄭伯乃受盟
蘇子曰大哉管仲之相威公也辭子華之請而不違曹
沬之盟皆盛德之事也齊可以王矣恨其不學道使家
有三歸之病而國有六嬖之禍故桓公不王而孔子小
之然其予之也亦至矣吾讀春秋以下史而得七人焉
皆盛徳之事可以為萬世法又得八人焉皆反是可以
為萬世戒故具論之太公之治齊也舉賢而尚功周公
曰後世必有篡弑之臣天下誦之齊其知之矣田敬仲
之始生也周史筮之其奔齊也齊懿氏卜之皆知其當
有齊國也篡弑之疑葢萃於敬仲矣然威公管仲不以
是廢之乃欲以為卿非盛徳能如此乎故吾以謂楚成
王知晉之必霸而不殺重耳漢髙祖知東南之必亂而
不殺吳王濞晉武帝聞齊王攸之言而不殺劉元海苻
堅信王猛而不殺慕容垂唐明皇用張九齡而不殺安
禄山皆盛徳之事也而世之論者則以為此七人者皆
失於不殺以啓亂吾以謂不然七人者皆自有以致敗
亡非不殺之過也齊景公不繁刑重賦雖有田氏齊不
可取楚成王不用子玉雖有晉文公兵不敗漢景帝不
害吳太子不用鼂錯雖有吳王濞無自發晉武帝不立
孝惠雖有劉元海不能亂符堅不貪江左雖有慕容垂
不能叛明皇不用李林甫楊國忠雖有安禄山亦何能
為秦之由余漢之金日磾唐之李光弼渾瑊之流皆蕃
種也何負於中國哉而獨殺元海禄山乎且夫自今而
言之則元海禄山死有餘罪自當時而言之則不免為
殺無罪豈有天子殺無罪而不得罪於天者上失其道
塗之人皆敵國也天下豪傑其可勝既乎漢景帝以鞅
鞅而殺周亞夫曹操以重名而殺孔融晉武帝以卧龍
而殺嵇康晉景帝亦以重名而殺夏侯𤣥宋明帝以族
大而殺王彧齊後主以謡言而殺斛律光唐太宗以䜟
而殺李君羡武后亦以謡言而殺裴炎世皆以為非也
此八人者當時之慮豈非憂國備亂與憂元海禄山者
同乎乆矣世之以成敗為是非也故夫嗜殺人者必以
鄧侯不殺楚子為口實以鄧之微無故殺大國之君使
楚人舉國而仇之其亡不愈速乎吾以謂為天下如養
生憂國備亂如服藥養生者不過慎起居飲食節聲色
而已節慎在未病之前而服藥在巳病之後今吾憂寒
疾而先服烏喙憂熱疾而先服甘遂則病未作而藥殺
人矣彼八人者皆未病而服藥者也
　　管仲二(蘇軾/)
嘗讀周官司馬法得軍旅什伍之數其後讀管夷吾書
又得管子所以變周之制蓋王者之兵出於不得巳而
非以求勝敵也故其為法要以不可敗而巳至於桓文
非决勝無以定霸故其法在必勝繁而曲者所以為不
可敗也簡而直者所以為必勝也周之制萬二千五百
人而為軍萬之有二千二千之有五百其數竒而不齊
惟其竒而不齊是以知其繁且曲也今夫天度三百六
十均之十二辰辰得三十者此其正也五日四分之一
者此其竒也使天度而無竒則千載之日雖婦人孺子
皆可以坐而計惟其竒而不齊是故巧厯有所不能盡
也聖人知其然故為之章會綂元以盡其數以極其變
司馬法曰五人為伍五伍為兩萬二千五百人而為隊
二百五十十取三焉而為竒其餘七以為正四竒四正
而八陣生焉夫以萬二千五百人而均之八陣之中宜
其有竒而不齊者是以多為之曲折以盡其數以極其
變鉤聨蟠踞各有條理故三代之興治其兵農軍賦皆
數十百年而後得志於天下自周之亡秦漢陣法不復
三代其後諸葛孔明獨識其遺制以為可用以取天下
然相持數歲魏人不敢决戰而孔明亦卒無尺寸之功
豈八陣者先王所以為不可敗而非以逐利爭勝者耶
若夫管仲之制其兵可謂截然而易曉矣三分其國以
為三軍五人為軌軌有長十軌為里里有司四里為連
連有長十連為鄉鄉有鄉良人五鄉一帥萬人為一軍
公将其一髙子國子將其二三軍三萬人如貫繩如畫
棊局踈暢洞達雖有智者無所施其巧故其法令簡一
而民有餘力以致其死昔者嘗讀左氏春秋以為丘明
最好兵法葢三代之制至於列國猶有存者以區區之
鄭而魚麗鵝鸛之陣見於其書及至管仲相威公南伐
楚北伐孤竹九合諸侯威震天下而其軍壘陣法不少
槩見者何哉葢管仲欲以歲月服天下故變古司馬法
而為是簡略速勝之兵是以莫得而見其法也其後吳
晉爭長於黄池王孫雄教夫差以三萬人壓晉壘而陣
百人為行百行為陣陣皆徹行無有隠蔽援桴而鼓之
一怯盡應三軍皆譁晉師大駭卒以得志由此觀之不
簡而直不可以决勝深為後世不達繁簡之宜以取敗
亡而三代什伍之數與管子所以治齊之兵者雖不可
盡用而其近於繁而曲者以之固守近於簡而直者以
之决戰則庶乎其不可敗而有所必勝矣
　　孫武一(蘇軾/)
古之言兵者無出於孫子矣利害之相權竒正之相生
戰守攻圍之法葢以百數雖欲加之而不知所以加之
矣然其所短者智有餘而未知其所以用智此豈非其
所大闕歟夫兵無常形而逆為之形勝無常處而多為
之地是以其説屢變而不同縱横委曲期於避害而就
利雜然舉之而聽用者之自擇也是故不難於用而難
於擇擇之為難者何也鋭於西而忘於東見其利而不
見其所窮得其一説而不知其又有一説也此豈非用
智之難歟夫智本非所以教人智而教人者是君子之
急於有功也變詐汨其外而無守於其中則是五尺童
子皆欲為之使人勇而不自知貪而不顧以陷於難則
有之矣深山大澤有天地之寶無意於寶者得之操舟
於河舟之逆順與水之曲折忘於水者見之是故惟天
下之至亷為能貪惟天下之至靜為能勇惟天下之至
信為能詐何者不役於利也夫不役於利則其見之也
明見之也明則其發之也果古之善用兵者見其害而
後見其利見其敗而後見其成其心閒而無事是以若
此明也不然兵未交而先志於得則將臨事而惑雖有
大利尚安得而見之若夫聖人則不然居天下於貪而
自居於亷故天下之貪者皆可得而用居天下於勇而
自居於静故天下之勇者皆可得而役居天下於詐而
自居於信故天下之詐者皆可得而使天下之人欲有
功於此而即以此自居則功不可得而成是故君子居
晦以御明則明者畢見居陰以御陽則陽者畢赴夫然
後孫子之智可得而用也易曰介于石不終日貞吉君
子方其未發也介然如石之堅若將終身焉者及其發
也不終日而作故曰不役於利則其見之也明見之也
明則其發之也果今夫世俗之論則不然曰兵者詭道
也非貪無以取非勇無以得非詐無以成廉静而信者
無用於兵者也嗟夫世俗之説行則天下紛紛乎如鳥
獸之相搏嬰兒之相擊彊者傷弱者廢而天下之亂何
從而巳乎
　　孫武二(蘇軾/)
夫武戰國之將也知為吳慮而巳矣是故以将用之則
可以君用之則不可今其書十三篇小至部曲營壘芻
糧器械之間而大不過於攻城拔國用間之際葢亦盡
於此矣天子之兵天下之勢武未及也其書曰將能而
君不御者勝為君而言者有此而巳竊以為天子之兵
莫大於御將天下之勢莫大於使天下樂戰而不好戰
夫天下之患不在於寇賊亦不在於敵國患在於将帥
之不力而以冦賊敵國之勢内邀其君是故将帥多而
敵國愈強兵加而寇賊愈堅敵國愈強而寇賊愈堅則
将帥之權愈重將帥之權愈重則爵賞不得不加夫如
此則是盗賊為君之患而将帥利之敵國為君之讐而
將帥幸之舉百倍之勢而立毫芒之功以藉其口而邀
利於其上如此而天下不亡者特有所待耳昔唐之亂
始於明皇自肅宗復兩京而不能乗勝并力盡取河北
之盗徳宗收洺博幾定魏地而不能斬田悦於孤窮之
中至於憲宗天下略平矣而其餘孽之存者終不能盡
去夫唐之所以屢興而終莫之振者何也將帥之臣養
寇以自封也故曰天子之兵莫大於御将御將之術開
之以其所利而授之以其所忌如良醫之用藥烏喙蝮
蝎皆得自效於前而不敢肆其毒何者授之以其所畏
也憲宗將討劉闢以為非髙崇文則莫可用而劉澭者
崇文之所忌也故告之曰闢之不克将澭實汝代是以
崇文决戰不旋踵擒劉闢此天子御将之法也夫使天
下樂戰而不好戰者何也天下不樂戰則不可與從事
於危好戰則不可從事於安昔秦人之法使吏士自為
戰戰勝而利歸於民所得於敵者即以有之使民之所
以養生送死者非殺敵無由取也故其民以好戰并天
下而亦以亡夫始皇雖巳墮名城殺豪傑銷鋒鏑而民
之好戰之心囂然其未巳也是故不可與休息而至於
亡若夫王者之兵要在於使之知愛其上而讐其敵使
之知其上之所以驅之於戰者凡皆以為我也是以樂
其戰而甘其死至於其戰也務勝敵而不務得財其賞
也發公室而行之於廟使其利不在於殺人是故其民
不志於好戰夫然後可以作之於安居之中而休之於
爭奪之際可與安可與危而不可與亂此天下之勢也
　　戰國任俠(蘇軾/)
　　　春秋之末至於戰國諸侯卿相皆爭養士自謀
　　　夫説客談天雕龍堅白同異之流下至擊劒扛
　　　鼎雞鳴狗盜之徒莫不靡衣玉食以館於上者
　　　何可勝數越王勾踐有君子六千人魏無忌齊
　　　田文趙勝黄歇吕不韋皆有客三千人而田文
　　　招致任俠奸人六萬家於薛齊稷下談者亦千
　　　人魏文侯燕昭王太子丹皆致客無數下至秦
　　　漢之間張耳陳餘號多士賔客厮養皆天下豪
　　　傑而田横亦有士五百人其略見於傳記者如
　　　此度其餘當倍官吏而半農夫也此皆姦民蠧
　　　國者民何以支而國何以堪乎
蘇子曰此先王之所不能免也國之有姦也猶鳥獸之
有猛鷙昆蟲之有毒螫也區處條理使各安其處則有
之矣鋤而盡去之則無是道也吾考之世變知六國之
所以乆存而秦之所以速亡者葢出於此不可以不察
也夫智勇辯力此四者皆天民之秀傑者也類不能惡
衣食以養人皆役人以自養者也故先王分天下之富
貴與此四者共之此四者不失職則民靖矣四者雖異
先王因俗設法使出于一三代以上出於學戰國至秦
出於客漢以後出於郡縣吏魏晉以來出於九品中正
隋唐至今出於科舉雖不盡然取其多者論之六國之
君虐用其民不減始皇二世然當是時百姓無一人叛
者以凡民之秀傑者多以客養之不失職也其力耕以
奉上皆椎魯無能為者雖欲怨叛而莫為之先此其所
以少安而不即亡也始皇初欲逐客用李斯之言而止
既并天下則以客為無用於是任法而不任人謂民可
以恃法而治謂吏不必才取能守吾法而已故墮名城
殺豪傑民之秀異者散而歸田畆向之食於四公子吕
不韋之徒者皆安歸哉不知其能槁項黄馘以老死於
布褐乎抑将輟耕太息以俟時也秦之亂雖成於二世
然使始皇知畏此四人者有以處之使不失職秦之亡
不至若是速也縱百萬虎狼於山林而饑渇之不知其
将噬人世以始皇為智吾不信也楚漢之禍生民盡矣
豪傑宜無幾而代相陳狶從車千乗蕭曹為政莫之禁
也至文景武之世法令至宻然吳濞淮南梁王魏其武
安之流皆爭致賔客世主不問也豈懲秦之禍以為爵
禄不能盡縻天下士故少寛之使得或出於此也耶若
夫先王之政則不然曰君子學道則愛人小人學道則
易使也嗚呼此豈秦漢之所及也哉
　　樂毅一(蘇軾/)
自知其可以王而王者三王也自知其不可以王而霸
者五霸也或者之論曰圗王不成其弊猶可以霸嗚呼
使齊桓晉文而行湯武之事將求亡之不暇雖欲霸可
得乎夫王道者不可以小用也大用則王小用則亡昔
者徐偃王宋襄公嘗行仁義矣然終以亡其身䘮其國
者何哉其所施者未足以克其所求也故夫有可以得
天下之道而無取天下之心乃可與言王矣范蠡留侯
雖非湯武之佐然亦可謂剛毅果敢卓然不惑而能有
所必為者也觀吳王困於姑蘇之上而求哀請命於勾
踐勾踐欲赦之彼范蠡者獨以為不可援桴進兵卒刎
其頸項籍之解而東髙帝亦欲罷兵歸國留侯諫曰此
天亡也急擊勿失此二人者以為區區之仁義不足以
易吾之大計也嗟夫樂毅戰國之雄未知大道而竊嘗
聞之則足以亡其身而巳矣論者以為燕惠王不肖用
反間以騎刼代将卒走樂生此其所以無成者出於不
幸而非用兵之罪然當時使昭王尚在反間不得行樂
毅終亦必敗何者燕之并齊非秦楚三晉之利今以百
萬之師攻兩城之殘寇而數歲不决師老於外此必有
乗其虚者矣諸侯乗之於内齊擊之於外當此時雖太
公穰苴不能無敗然樂毅以百倍之衆數歲而不能下
兩城者非其智力不足葢欲以仁義服齊之民故不忍
急攻而至於此也夫以齊人苦湣王之強暴樂毅茍退
而休兵治其政令寛其賦役反其田里安其老幼使齊
人無復鬬志則田單者獨誰與戰哉奈何以百萬之師
相持而不决此固所以使齊人得徐而為之謀也當戰
國時兵彊相吞者豈獨在我以燕齊之衆壓其城而急
攻之可滅此而後食其誰曰不可嗚呼欲王則王不王
則審所處無使兩失焉而為天下笑也
　　商君(蘇軾/)
　　　商鞅用於秦變法定令行之十年秦民大悦道
　　　不拾遺山無盜賊家給人足民勇於公戰怯於
　　　私鬬秦人富彊天子致胙於孝公諸侯畢賀
蘇子曰此皆戰國之游士邪説詭論而司馬遷闇於大
道取以為史吾嘗以為遷有大罪二其先黄老後六經
退處士進奸雄蓋其少小者耳所謂大罪二則論商鞅
桑𢎞羊之功也自漢以來學者恥言商鞅桑𢎞羊而世
主獨甘心焉皆陽諱其名而隂用其實甚者則名實皆
宗之庶幾其成功此則司馬遷之罪也秦固天下之彊
國而孝公亦有志之君也修其政刑十年不為聲色畋
游之所敗雖微商鞍有不富彊乎秦之所以富彊者孝
公務本力穡之效非鞅流血刻骨之功也而秦之所以
見疾於民如豺狼毒藥一夫作難而子孫無遺種則鞅
實使之至於桑𢎞羊斗筲之才穿窬之智無足言者而
遷稱之曰不加賦而上用足天地所生財貨百物止有
此數不在民則在官譬如雨澤夏澇則秋旱不加賦而
上用足不過設法隂奪民利其害甚於加賦也二子之
名在天下者如蛆蠅糞穢也言之則汚口舌書之則汚
簡牘二子之術用於世者滅國殘民覆族亡軀者相踵
也而世主獨甘心焉何哉樂其言之便已也夫堯舜禹
世主之父師也諫臣拂士世主之藥石也恭敬慈儉勤
勞憂畏世主之繩約也今使世主日臨父師而親藥石
履繩約非其所樂也故為商鞅桑𢎞羊之術者必先鄙
堯笑舜而陋禹也曰所謂賢王者專以天下適已而巳
此世主之所以人人甘心而不悟也世有食鍾乳烏喙
而縱酒色以求長年者葢始於何晏晏少而富貴故服
寒食散以濟其欲無足怪者彼其所為足以殺身滅族
者日相繼也得死於寒食散豈不幸哉而吾獨何為效
之世之服寒食散疽背嘔血者相踵也用商鞅桑𢎞羊
之術破國亡宗者皆是也然而終不悟者樂其言之美
便而忘其禍之慘烈也
　　范增(蘇軾/)
　　　漢用陳平計間疎楚君臣項羽疑范增與漢有
　　　私稍奪其權增大怒曰天下事大定矣君王自
　　　為之願賜骸骨歸卒伍歸未至彭城疽發背死
蘇子曰增之去善矣不去羽必殺增獨恨其不蚤耳然
則當以何事去增勸羽殺沛公羽不聽終以此失天下
當於是去耶曰否增之欲殺沛公人臣之分也羽之不
殺猶有君人之度也增曷為以此去哉易曰知幾其神
乎詩曰相彼雨雪先集維霰增之去當於羽殺卿子冠
軍時也陳渉之得民也以項燕扶蘇項氏之興也以立
楚懷王孫心而諸侯叛之也以弑義帝且義帝之立增
為謀主矣義帝之存亡豈獨為楚之盛衰亦增之所與
同禍福也未有義帝亡而增獨能乆存者也羽之殺卿
子冠軍也是弑義帝之兆也其弑義帝則疑增之本也
豈必待陳平哉物必先腐也而後蟲生之人必先疑也
而後讒入之陳平雖智安能間無疑之主哉吾嘗論義
帝天下之賢主也獨遣沛公入關而不遣項羽識卿子
冠軍於稠人之中而擢以為上将不賢而能如是乎羽
既矯殺卿子冠軍義帝必不能堪非羽弑帝則帝殺羽
不待智者而後知也增始勸項梁立義帝諸侯以此服
從中道而弑之非增之意也夫豈獨非其意将必力爭
而不聽也不用其言而殺其所立羽之疑增必自是始
矣方羽殺卿子冠軍增與羽比肩而事義帝君臣之分
未定也為增計者力能誅羽則誅之不能則去之豈不
毅然大丈夫也哉增年已七十合則留不合則去不以
此時明去就之分而欲依羽以成功陋矣雖然增髙帝
之所畏也增不去項羽不亡嗚呼增亦人傑也哉
　　留侯(蘇軾/)
古之所謂豪傑之士者必有過人之節人情有所不能
忍者匹夫見辱拔劒而起挺身而鬬此不足為勇也天
下有大勇者卒然臨之而不驚無故加之而不怒此其
所挾持者甚大而其志甚逺也夫子房授書於圯上之
老人其事甚怪然亦安知其非秦之世有隠君子者出
而試之觀其所以微見其意者皆聖賢相與警戒之義
世不察以為鬼物亦已過矣且其意不在書當韓之亡
秦之方盛也以刀鋸鼎鑊待天下之士其平居無罪夷
滅者不可勝數雖有賁育無所復施夫持法太急者其
鋒不可犯而其勢未可乘子房不忍忿忿之心以匹夫
之力而逞於一擊之間當此之時子房之不死者其間
不能容髪蓋亦巳危矣千金之子不死於盗賊何者其
身之可愛而盗賊之不足以死也子房以蓋世之才不
為伊尹太公之謀而特出於荆軻聶政之計以僥倖於
不死此圯上之老人所為深惜者也是故倨傲鮮腆而
深折之彼其能有所忍也然後可以就大事故曰孺子
可教也楚莊王伐鄭鄭伯肉袒牽羊以逆荘王曰其君
能下人必能信用其民矣遂捨之勾踐之困於會稽而
歸臣妾於吳者三年而不勌且夫有報人之志而不能
下人者是匹夫之剛也夫老人者以為子房才有餘而
憂其度量之不足故深折其少年剛鋭之氣使之忍小
忿而就大謀何則非有平生之素卒然相遇於草野之
間而命以僕妾之役油然而不怪者此固秦皇帝之所
不能驚而項籍之所不能怒也觀夫髙祖之所以勝而
項籍之所以敗者在能忍與不能忍之間而已矣項籍
惟不能忍是以百戰百勝而輕用其鋒髙祖恐之養其
全鋒而待其弊此子房教之也當淮隂破齊而欲自王
髙祖發怒見於詞色由此觀之猶有剛彊不忍之氣非
子房其誰全之太史公疑子房以為魁梧竒偉而其狀
貌乃如婦人女子不稱其志氣嗚呼此其所以為子房
歟
　　賈誼(蘇軾/)
非才之難所以自用者實難惜乎賈生王者之佐而不
能自用其才也夫君子之所取者逺則必有所待所就
者大則必有所忍古之賢人皆有可致之才而卒不能
行其萬一者未必皆其時君之罪或者其自取也愚觀
賈生之論如其所言雖三代何以遠過得君如漢文猶
且以不用死然則是天下無堯舜終不可以有所為耶
仲尼聖人歴試於天下茍非大無道之國皆欲勉強扶
持庶幾一日得行其道將之荆先之以冉有申之以子
貢君子之欲得其君如此其勤也孟子去齊三宿而後
出晝猶曰王其庶幾召我君子之不忍棄其君如此其
厚也公孫丑問曰夫子何為不豫孟子曰方今天下捨
我其誰哉而我何為不豫君子之愛其身如此其至也
夫如此而不用然後知天下之果不足與有為而可以
無憾矣若賈生者非漢文之不用生生之不能用漢文
也夫絳侯親握天子璽而授之文帝灌嬰連兵數十萬
以决劉吕之雌雄又皆髙帝之舊将此其君臣相屬之
分豈特父子骨肉手足哉賈生洛陽之少年欲使其一
朝之間盡棄其舊而謀其新亦巳難矣為賈生者上得
其君下得其大臣如絳灌之屬優游浸漬而深交之使
天子不疑大臣不忌然後舉天下而惟吾之所欲為不
過十年可以得志安有立談之間而遽為人痛哭哉觀
其過湘為賦以弔屈原悲鬱憤悶趯然有逺舉之志其
後卒以自傷哭泣至於夭絶是亦不善處窮者也夫謀
之一不見用安知終不復用也不知黙黙以待其變而
自殘至此嗚呼賈生志大而量小才有餘而識不足也
古之人有髙世之才必有遺俗之累是故非聰明睿哲
不惑之主則不能全其用古今稱苻堅得王猛於草茅
之中一朝盡斥去其舊臣而與之謀彼其匹夫畧有天
下之半以此哉愚深悲賈生之志故備論之亦使人君
得如賈誼之臣則知其有狷介之操一不見用則憂傷
病沮不能復振而為賈生者亦慎其所發哉
　　鼂錯(蘇軾/)
天下之患最不可為者名為治平無事而其實有不測
之憂坐觀其變而不為之所則恐至於不可救起而強
為之則天下狃於治平之安而不吾信惟仁人君子豪
傑之士為能出身為天下犯大難以求成大功此固非
勉強期月之間而茍以求名者之所能也天下治平無
故而發大難之端吾發之吾能收之然後能免難於天
下事至而循循焉欲去之使他人任其責則天下之禍
必集於我昔者鼂錯盡忠為漢謀弱山東之諸侯諸侯
並起以誅錯為名而天子不察以錯為説天下悲錯之
以忠而受禍而不知錯之有以取之也古之立大事者
不惟有超世之才亦必有堅忍不拔之志昔禹之治水
鑿龍門決大河而放之海方其功之未成也蓋亦有潰
冐衝突可畏之患惟能前知其當然事至不懼而徐為
之所是以得至於成功夫以七國之彊而驟削之其為
變豈足怪哉錯不於此時捐其身為天下當大難之衝
而制吳楚之命乃為自全之計欲使天子自将而巳居
守且夫發七國之難者誰乎已欲求其名安所逃其患
以自將之至危與居守之至安已為難首擇其至安而
遺天子以其至危此忠臣義士所以憤惋而不平者也
當此之時雖無袁盎錯亦未免於禍何者己欲居守而
使人主自将以情而言天子固巳難之矣而重違其議
是以袁盎之説得行於其間使吳楚反錯以身任其危
日夜淬礪東向而待之使不至於累其君則天子将恃
之以為無恐雖有百袁盎可得而間哉嗟夫世之君子
欲求非常之功則無務為自全之計使錯自将而擊吳
楚未必無功惟其欲自固其身而天子不悦奸臣得以
乗其隙錯之所以自全者乃其所以自禍歟
　　霍光(蘇軾/)
古之人惟漢武帝號知人葢其平生所用文武将帥郡
國邊鄙之臣左右侍從隂陽律厯博學之士以至錢榖
小吏治刑獄使絶域者莫不獲盡其才而各當其處然
猶有所試其功效著見天下之所共知而信者至於霍
光先無尺寸之功而才氣數術又非有以大過於羣臣
而武帝擢之於稠人之中付以天下後世之事而霍光
又能忘身一心以輔幼主處於廢立之際其舉措甚閒
而不亂此其故何也夫欲有所立於天下擊搏進取以
求非常之功者則必有卓然可見之才而後可以有望
於其成至於捍社稷託幼子此其難者不在乎才而在
乎節不在乎節而在乎氣天下固有能辦其事者矣然
才髙而位重則有僥倖之心以一時之功而易萬世之
患故曰不在乎才而在乎節古之人有失之者司馬仲
達是也天下亦有忠義之士可託以死生之間而不忍
負者矣然狷介廉潔不為不義則輕死而無謀能殺其
身而不能全其國故曰不在乎節而在乎氣古之人有
失之者晉荀息是也夫霍光者才不足而氣節有餘此
武帝之所為取也書曰如有一个臣斷斷兮無他技其
心休休焉其如有容人之有技若已有之人之彦聖其
心好之不啻若自其口出寔能容之以保我子孫黎民
嗟夫此霍光之謂與使霍光而有他技則其心安能休
休焉容天下之才而樂天下之彦聖不忌不克若自巳
出哉才者爭之端也夫惟聖人在上驅天下之人各走
其職而爭用其所長茍以人臣之勢而居於廊廟之上
以捍衞幼冲之君而以區區之才與天下爭能則奸臣
小人有以乗其隙而奪其權矣霍光以匹夫之微而操
生殺之柄威蓋人主而貴震於天下其所以歴事三主
而終其身天下莫與爭者以其無他技而武帝亦以此
取之歟
　　諸葛亮(蘇軾/)
取之以仁義守之以仁義者周也取之以詐力守之以
詐力者秦也以秦之所以取取之以周之所以守守之
者漢也仁義詐力雜用以取天下者此孔明之所以失
也曹操因衰乗危得逞其奸孔明恥之欲信大義於天
下當此時曹公威震四海東據許兖南收荆豫孔明之
所恃以勝之者獨以其區區之忠信有以激天下之心
耳夫天下廉隅節槩慷慨死義之士固非心服曹氏也
特以威劫而彊臣之聞孔明之風宜其千里之外有響
應者如此則雖無措足之地而天下固為之用矣且夫
殺一不辜而得天下有所不為而後天下忠臣義士樂
為之死劉表之喪先主在荆州孔明欲襲殺其孤先主
不忍也其後劉璋以好逆之至蜀不數月扼其吭拊其
背而奪之國此其與曹操異者幾希矣曹劉之不敵天
下之所知也言兵不若曹操之多言地不若曹操之廣
言戰不若曹操之能而有以一勝之者區區之忠信也
孔明遷劉璋既巳失天下義士之望乃始治兵振旅為
仁義之師東嚮長驅而欲天下響應蓋巳難矣曹操既
死子丕代立當此之時可以計破也何者操之臨終召
丕而屬之植未嘗不以譚尚為戒也而丕與植終於相
殘如此此其父子兄弟且為寇讐而况能以得天下英
雄之心哉此有可間之勢不過捐數十萬金使其大臣
骨肉内自相殘然後舉兵而伐之此髙祖所以滅項籍也
孔明既不能全其信義以服天下之心又不能奮其知謀
以絶曹氏之手足安在其屢戰而屢却哉故夫敵有可
間之勢而不間者湯武行之為大義非湯武行之為失
機此仁人君子之大患也吕温以為孔明承桓靈之後
不可彊民以思漢欲其播告天下之民且曰曹氏利汝
吾事之害汝吾誅之不知蜀之與魏果有以大過之乎
茍無以大過之而又决不能事魏則天下安肯以空言
竦動哉嗚呼此書生之論可言而不可用也
　　賈詡(蘇轍/)
曹公入荆州降劉琮欲順江東下以取孫氏賈詡言於
公曰公昔破袁氏今收江南威名逺聞兵勢盛矣若因
舊楚之饒以饗吏士撫安百姓江東可以不勞衆而定
也公不用其計以兵入吳境遂敗於赤壁夫詡之所以
説曹公則李左車之所以説淮隂侯使乗破趙之勢傳
檄以下燕者也方是時孫氏之據江東已三世矣國險
而民附賢才為用諸葛孔明以為可與為援而不可圖
而曹公以劉琮待之欲一舉而下之難哉使公誠用詡
言端坐荆州使辨士持尺書結好於吳吳知公無并吞
之心雖未即降而其不以干戈相向者可必也方是時
劉𤣥德方以窮客借兵於吳吳既修好於公其勢必不
助劉而𤣥徳固可蹙矣惜乎謀之不善荆州既不能守
而孫劉皆奮孰謂曹公之智而不如淮隂侯哉其後公
既降張魯下漢中劉曄勸公乗勝取蜀曰劉備人傑也
有度而遲得蜀日淺蜀人未附也今舉漢中蜀人震駭
因其震而厭之無不克也若少緩之諸葛亮善治國而
為相闗侯張飛勇冠三軍而為將蜀人既定馮險守要
不可犯也公不從而反天下皆惜曄計之不用夫𤣥徳
之賢過於仲謀賈詡欲以文告懷仲謀而曄欲以虛聲
下𤣥徳其愚智蓋已遠矣彼曹公不用曄計豈非以詡
言為戒也哉春秋之際楚子重伐鄭晉欒武子救之遇
於繞角楚師還晉師遂侵蔡楚人以申息之師救蔡晉
羣帥皆欲戰智荘子范文子韓獻子謂武子曰吾來救
鄭楚師不戰吾遂至於此既遷戮矣戮而不巳又怒楚
師戰必不克雖克不令若不能克為辱巳甚不如還也
遂全師而歸夫兵乆於外狃於一勝而輕與敵遇我怠
彼奮敗常十九古之習於兵者蓋知之矣
　　王導(蘇轍/)
西晉之士借通達以濟淫欲風俗既敗夷狄乗之遂喪
中國相隨渡江而此風不改賢者知厭之矣而不勝其
衆俗亂於下政弊於上而莫能正也東晉之不競由此
故耳是時王導為相達於為國之體性本寛厚容衆衆
人安之然生於衍澄之間不能免習俗之累喜通而疾
介能彌縫一時之闕而無百年長乆之計也更二大變
幾至亡國元帝之世王敦擁兵上流有無君之心劉隗
刁恊剛介狷淺見信於帝專以法繩公卿而深疾王氏
恣横敦遂起兵以誅君側為辭兵再犯闕幸而敦死元
明既没成帝幼弱庾亮輔政任法以裁物復失人心蘇
峻擅兵歴陽多納亡命專用威刑亮知峻必為亂以大
司農召之衆人皆知不可而亮不聽遂與祖約連兵内
向塗炭京邑此二釁者皆導之所不欲而隗亮不忍以
速其變以隗亮為是耶敦峻之禍發不旋踵以導為是
耶使人主終身含垢何以為國魯自宣公政在季氏更
三世至昭公不能忍將攻之子家羈曰捨民數世求以
克事不可必也公不從而出隗亮之敗則昭公之舉也
齊景公以貪暴失民田氏以寛惠得衆公問於晏嬰求
以救之嬰曰惟禮可以巳之在禮家施不及國民不遷
農不侈工賈不變士不濫官不滔大夫不收公利公歎
曰善哉吾今而後知禮之可以為國嬰曰禮之可以為
國也乆矣與天地並晏子知之而景公不能用田氏遂
代吕氏蓋大家世族為患於其國常若心腹之疾必與
人命相持為一攻之以毒藥劫之以鍼石病若不去命
輙隨盡非良醫賢臣未易處也子産為鄭國小而偪族
大多寵子産患之有事伯石賂以其邑子大叔曰國皆
其國也奚獨賂焉子産曰無欲實難皆得其欲以從其
事而要其成非我有成其在人乎何愛於邑邑將焉往
子太叔曰若四國何子産曰非相違也而相從也四國
何尤焉鄭書有之曰安定國家必大焉先姑先安大以
待其所歸既伯石懼而歸邑卒以予之又使為卿以次
已位鄭乃少安及其乆而政成大人之忠儉者從而子
之泰侈者因而斃之逐豐巻戮子晳鄭乃大治如導所
為知賂伯石以全其始矣未知予忠儉斃泰侈以成其
終也以為賢於隗亮則可以論晏子子産則逺矣
　　牛李(蘇轍/)
唐自憲宗以來士大夫黨附牛李好惡不本於義而從
人以喜愠雖一時公卿將相未有傑然自立者也牛黨
出於僧孺李黨出於德裕二人雖黨人之首然其實則
當世之偉人也葢僧孺以德量髙而德裕以才氣勝德
與才不同雖古人鮮能兼之者使二人各任其所長而
不為黨則唐末之賢相也僧孺相文宗幽州楊忘誠逐
其将李載義帝召問計策僧孺曰是不足為朝廷憂也
范陽自安史後不復係國家休戚前日劉聰納土朝廷
縻費且百萬終不能得斗粟尺布以實天府俄復失之
今志誠猶向載義也第付以節使捍奚契丹彼且自力
不足以逆順治也帝曰吾初不計此公言是也因遣使
慰撫之及武宗世陳行泰殺史元忠張絳復殺行泰以
求帥德裕以為河朔命帥失在太速使奸臣得計遷延
乆之擢用張仲武而絳自斃僧孺以無事為安而德裕
以制勝為得此固二人之所以異較之德裕則優矣德
裕節度劔南西川吐蕃将悉怛謀以維州降維州西南
要地也是時方與吐蕃和親僧孺不可曰吐蕃綿地萬
里失一維州不害其彊方今議和好而自違之中國禦
戎守信為上應變次之彼若來責失信贊普牧馬蔚茹
川東襲汧隴不三日至咸陽雖得百維州何益帝從之
使德裕反降者吐蕃族誅之徳裕深以為恨雖議者亦
不直僧孺然吐蕃自是不為邊患幾終唐世則僧孺之
言非為私也帝方用李訓鄭注欲求竒功一日延英謂
宰相公等亦有意於太平乎何道致之僧孺曰臣待罪
宰相不能康濟天下然太平亦無象今四夷不内侵百
姓安生業私室無彊家上不壅蔽下不怨讟雖未及全
盛亦足為治矣更求太平非臣所及也退謂諸宰相上
責成如此吾可乆處此耶既罷未乆李訓為甘露之事
幾至亡國帝初欲以訓為諫官德裕固爭言訓小人咎
惡已著决不可用徳裕亦以此罷去二人所趨不同及
其臨訓注事所守若出於一人吾以是知其皆偉人也
然徳裕代僧孺於淮南訴其乾沒府錢四十萬緡質之
非實及在朱崖作窮愁志論周秦行紀言僧孺有僭逆
意悻然小丈夫之心老而不衰也始僧孺南遷於循老
而獲歸二子蔚藂後皆為名卿徳裕没於朱崖子孫無
聞後世深悲其窮豈徳不足而才有餘固天之所不予
耶
　
　
　文編巻三十一
欽定四庫全書
　文編巻三十二
　　　　　　　　　　　　明　唐順之　編
　　天下(莊子/)
天下之治方術者多矣皆以其有為不可加矣古之所
謂道術者果惡乎在曰無乎不在曰神何由降明何由
出聖有所生王有所成皆原於一不離於宗謂之天人
不離於精謂之神人不離於真謂之至人以天為宗以
徳為本以道為門兆於變化謂之聖人以仁為恩以義
為理以禮為行以樂為和薰然慈仁謂之君子以法為
分以名為表以參為驗以稽為决其數一二三四是也
百官以此相齒以事為常以衣食為主蕃息畜藏老弱
孤寡為意皆有以養民之理也古之人其備乎配神明
醇天地育萬物和天下澤及百姓明於本數係於末度
六通四辟小大精粗其運無乎不在其明而在數度者
舊法世傳之史尚多有之其在於詩書禮樂者鄒魯之
士搢紳先生多能明之詩以道志書以道事禮以道行
樂以道和易以道隂陽春秋以道名分其數散於天下
而設於中國者百家之學時或稱而道之天下大亂賢
聖不明道德不一天下多得一察焉以自好譬如耳目
鼻口皆有所明不能相通猶百家衆技也皆有所長時
有所用雖然不該不徧一曲之士也判天地之美析萬
物之理察古人之全寡能備天地之美稱神明之容
是故内聖外王之道闇而不明鬱而不發天下之人各
為其所欲焉以自為方悲夫百家往而不反必不合矣
後世之學者不幸不見天地之純古人之大體道術将
為天下裂不侈於後世不靡於萬物不暉於數度以繩
墨自矯而備世之急古之道術有在於是者墨翟禽滑
釐聞其風而説之為之大過巳之大順作為非樂命之
曰節用生不歌死不服墨子汜愛兼利而非鬬其道不
怒又好學而博不異不與先王同毁古之禮樂黄帝有
咸池堯有大章舜有大韶禹有大夏湯有大濩文王有
辟雍之樂武王周公作武古之喪禮貴賤有儀上下有
等天子棺槨七重諸侯五重大夫三重士再重今墨子
獨生不歌死不服桐棺三寸而無槨以為法式以此教
人恐不愛人以此自行固不愛巳未敗墨子道雖然歌而非
歌哭而非哭樂而非樂是果類乎其生也勤其死也薄
其道大觳使人憂使人悲其行難為也恐其不可以為
聖人之道反天下之心天下不堪墨子雖獨能任奈天
下何離於天下其去王也遠矣墨子稱道曰昔者禹之
湮洪水决江河而通四夷九州也名山三百支川三千
小者無數禹親自操橐耜而九雜天下之川腓無胈脛
無毛沐甚風櫛疾雨置萬國禹大聖也而形勞天下也
如此使後世之墨者多以裘褐為衣以跋蹻為服日夜
不休以自苦為極曰不能如此非禹之道也不足謂墨
相里勤之弟子五侯之徒南方之墨者苦獲巳齒鄧陵
子之屬俱誦墨經而倍譎不同相謂别墨以堅白同異
之辯相訾以觭偶不仵之辭相應以巨子為聖人皆願
為之尸冀得為其後世至今不决墨翟禽滑釐之意則
是其行則非也将使後世之墨者必自苦以腓無胈脛
無毛相進而巳矣亂之上也治之下也雖然墨子真天
下之好也將求之不得也雖枯槁不舍也才士也夫不
累於俗不飾於物不茍於人不忮於衆願天下之安寧
以活民命人我之養畢足而止以此白心古之道術有
在於是者宋鈃尹文聞其風而悦之作為華山之冠以
自表接萬物以別宥為始語心之容命之曰心之行以
聏合驩以調海内請欲置之以為主見侮不辱救民之
鬬禁攻寢兵救世之戰以此周行天下上説下教雖天
下不取強聒而不舍者也故曰上下見厭而強見也雖
然其為人太多其自為太少曰請欲固置五升之飯足
矣先生恐不得飽弟子雖饑不忘天下日夜不休曰我
必得活哉圖傲乎救世之士哉曰君子不為苛察不以
身假物以為無益於天下者用之不如巳也以禁攻寢
兵為外以情欲寡淺為内其小大精粗其行適至是而
止公而不當易而無私决然無主趣物而不兩不顧於
慮不謀於知於物無擇與之俱往古之道術有在於是
者彭䝉田駢慎到聞其風而悦之齊萬物以為首曰天
能覆之而不能載之地能載之而不能覆之大道能包
之而不能辯之知萬物皆有所可有所不可故曰選則
不徧教則不至道則無遺者矣是故慎到棄知去巳而
縁不得巳泠汰於物以為道理曰知不知將薄知而後
鄰傷之者也謑髁無任而笑天下之尚賢也縱脱無行
而非天下之大聖椎拍輐斷與物宛轉舍是與非茍可
以免不師知慮不知前後魏然而已矣推而後行曵而
後往若飄風之還若羽之旋若磨石之隧全而無非動
静無過未嘗有罪是何故夫無知之物無建巳之患無
用知之累動静不離於理是以終身無譽故曰至於若
無知之物而巳無用賢聖夫塊不失道豪傑相與笑之
曰慎到之道非生人之行而至死人之理適得怪焉田
騈亦然學於彭䝉得不教焉彭䝉之師曰古之道人至
於莫之是莫之非而巳矣其風窢然惡可而言常反人
不見觀而不免於魭斷其所謂道非道而所言之韙不
免於非彭䝉田駢慎到不知道雖然槩乎皆嘗有聞者
也以本為精以物為粗以有積為不足澹然獨與神明
居古之道術有在於是者闗尹老聃聞其風而悦之建
之以常無有主之以太一以濡弱謙下為表以空虚不
毁萬物為實闗尹曰在已無居形物自著其動若水其
靜若鏡其應若響芴乎若亡寂乎若清同焉者和得焉
者失未嘗先人而常隨人老聃曰知其雄守其雌為天
下谿知其白守其辱為天下谷人皆取先已獨取後曰
受天下之垢人皆取實已獨取虛無藏也故有餘巋然
而有餘其行身也徐而不費無為也而笑巧人皆求福
已獨曲全曰茍免於咎以深為根以約為紀曰堅則毁
矣鋭則挫矣常寛容於物不削於人可謂至極闗尹老
聃乎古之博大真人哉芴漠無形變化無常死與生與
天地並與神明往與芒乎何之忽乎何適萬物畢羅莫
足以歸古之道術有在於是者莊周聞其風而悦之以
謬悠之説荒唐之言無端崖之辭時恣縱而不儻不以
觭見之也以天下為沈濁不可與莊語以巵言為曼衍
以重言為真以寓言為廣獨與天地精神往來而不敖
倪於萬物不譴是非以與世俗處其書雖瓌瑋而連犿
無傷也其辭雖參差而諔詭可觀彼其充實不可以巳
上與造物者游而下與外死生無終始者為友其於本
也𢎞大而辟深閎而肆其於宗也可謂稠適而上遂矣
雖然其應於化而解於物也其理不竭其來不蜕芒乎
昧乎未之盡者惠施多方其書五車其道舛駁其言也
不中厤物之意曰至大無外謂之大一至小無内謂之
小一無厚不可積也其大千里天與地畢山與澤平日
方中方倪物方生方死大同而與小同異此之謂小同
異萬物畢同畢異此之謂大同異南方無窮而有窮今
日適越而昔來連環可解也我知天下中央燕之北越
之南是也汜愛萬物天地一體也德施以此為大觀於
天下而曉辯者天下之辨者相與樂之卵有毛雞三足
郢有天下犬可以為羊馬有卵丁子有尾火不熱山出
口輪不蹍地目不見指不至至不絶龜長於蛇矩不方
規不可以為圓鑿不圍枘飛鳥之景未嘗動鏃矢之疾
而有不行不止之時狗非犬黄馬驪牛三白狗黑孤駒
未嘗有母一尺之棰日取其半萬世不竭辨者以此與
惠施相應終身無窮桓團公孫龍辯者之徒飾人之心
易人之意能勝人之口不能服人之心辯者之囿也惠
施日以其知與人之辯特與天下之辯者為怪此其柢
也然惠施之口談自以為最賢曰天地其壯乎施存雄
而無術南方有倚人焉曰黄繚問天地所以不墜不陷
風雨雷霆之故惠施不辭而應不慮而對徧為萬物説
説而不休多而無巳猶以為寡益之以怪以反人為實
而欲以勝人為名是以與衆不適也強於德弱於物其
塗隩矣由天地之道觀惠施之能其猶一蚉一䖟之勞
者也其於物也何庸夫充一尚可曰愈貴道幾矣惠施
不能以此自寜散於萬物而不厭卒以善辯為名惜乎
惠施之才駘蕩而不得逐萬物而不反是窮響以聲形
與影兢走也悲夫
　　六家要指(史記/)
易大傳曰天下一致而百慮同歸而殊塗夫隂陽儒墨
名法道德此務為治者也直所從言之異路有省不省
耳嘗竊觀隂陽之術大詳而衆忌諱使人拘而多所畏
然其序四時之大順不可失也儒者博而寡要勞而少
功是以其事難盡從然其叙君臣父子之禮列夫婦長
幼之別不可易也墨者儉而難遵是以其事不可徧循
然其彊本節用不可廢也法家嚴而少恩然其正君臣
上下之分不可改矣名家使人儉而善失真然其正名
實不可不察也道家使人精神專一動合無形贍足萬
物其為術也因隂陽之大順采儒墨之善撮名法之要
與時遷移應物變化立俗施事無所不宜指約而易操
事少而功多儒者則不然以為人主天下之儀表也主
倡臣和主先臣隨如此則主勞而臣佚至於大道之要
去徤羡黜聰明釋此而任術夫神大用則竭形大勞則
敝神形蚤衰欲與天地長乆非所聞也夫隂陽四時八
位十二度二十四節各有教令曰順之者昌逆之者不
死則亡未必然也故曰使人拘而多畏夫春生夏長秋
收冬藏此天道之大經也弗任則無以為天下紀綱故
曰四時之大順不可失也夫儒者以六藝為法六藝經
傳以千萬數累世不能通其學當年不能究其禮故曰
博而寡要勞而少功若夫列君臣父子之禮序夫婦長
幼之别雖百家弗能易也墨者亦上堯舜言其德行曰
堂髙三尺土階三等茅茨不翦樸椽不斵飯土簋歠土
鉶糲梁之食藜藿之羮夏日葛衣冬日鹿裘其送死桐
棺三寸舉音不盡其哀教喪禮必以此為萬民率使天
下法若此則尊卑無别也夫世異時移事業不必同故
曰儉而難遵要曰彊本節用則人給家足之道也此墨
子之所長雖百家不能廢也法家不別親疎不殊貴賤
一斷於法則親親尊尊之恩絶矣可以行一時之計而
不可長用也故曰嚴而少恩若尊主卑臣明分職不得
相踰越雖百家不能改也名家苛察繳繞使人不得反
其意專決於名而失人情故曰使人儉而善失真若夫
控名責實參伍不失此不可不察也道家無為又曰無
不為其實易行其辭難知其術以虚無為本以因循為
用無成勢無常形故能究萬物之情不為物先不為物
後故能為萬物主有法無法因時為業有度無度因物
與合故曰聖人不巧時變是守虚者道之常也因者君
之綱也羣臣竝至使各自明也其實中其聲者謂之端
實不中其聲者謂之窽窽言不聽姦廼不生賢不肖自
分白黑廼形在所欲用耳何事不成廼合大道混混㝠
㝠光耀天下復反無名凡人所生者神也所託者形也
神大用則竭形大勞則敝形神離則死死者不可復生
離者不可復合故聖人重之由此觀之神者生之本形
者生之具不先定其神形而曰我有以治天下何由哉
　　刑賞忠厚之至(蘇軾/)
堯舜禹湯文武成康之際何其愛民之深憂民之切而
待天下以君子長者之道也有一善從而賞之又從而
咏歌嗟歎之所以樂其始而勉其終有一不善從而罰
之又從而哀矜懲創之所以棄其舊而開其新故其吁
俞之聲歡怵慘戚見於虞夏商周之書成康既沒穆王
立而周道始衰然猶命其臣吕侯而告之以祥刑其言
憂而不傷戚而不怒慈愛而能斷惻然有哀憐無辜之
心故孔子猶有取焉傳曰賞疑從與所以廣恩也罰疑
從去所以慎刑也當堯之時臯陶為士將殺人臯陶曰
殺之三堯曰宥之三故天下畏臯陶執法之堅而樂堯
用刑之寛四岳曰鯀可用堯曰不可鯀方命圯族既而
曰試之何堯之不聽臯陶之殺人而從四岳之用鯀也
然則聖人之意蓋亦可見矣書曰罪疑惟輕功疑惟重
與其殺不辜寧失不經嗚呼盡之矣可以賞可以無賞
賞之過乎仁可以罰可以無罰罰之過乎義過乎仁不
失為君子過乎義則流而入於忍人故仁可過也義不
可過也古者賞不以爵禄刑不以刀鋸賞以爵禄是賞
之道行於爵祿之所加而不行於爵祿之所不加也刑
以刀鋸是刑之威施於刀鋸之所及而不施於刀鋸之
所不及也先王知天下之善不勝賞而爵禄不足以勸
也知天下之惡不勝刑而刀鋸不足以裁也是故疑則
舉而歸之於仁以君子長者之道待天下使天下相率
而歸於君子長者之道故曰忠厚之至也詩曰君子如
祉亂庶遄已君子如怒亂庶遄沮夫君子之巳亂豈有
異術哉時其喜怒而無失乎仁而已矣春秋之義立法
貴嚴而責人貴寛因其褒貶之義以制賞罰亦忠厚之
至也
　　劉愷丁鴻孰賢(蘇軾/)
君子之為善非特以適己自便而已其取於人也必度
其人之可以與我也其予人也必度其人之可以受於
我也我可以取之而其人不可以與我君子不取我可
以予之而其人不可受君子不予既為巳慮之又為人
謀之取之必可予予之必可受若巳為君子而使人為
小人是亦去小人無幾耳東漢劉愷讓其弟荆而詔聽
之丁鴻亦以陽狂讓其弟而其友人鮑駿責之以義鴻
乃就封其始自以為義而行之其終也知其不義而復
之以其能復之知其始之所行非詐也此范氏之所以
賢鴻而下愷也其論稱太伯伯夷未始有其讓也故太
伯稱至德伯夷稱賢人及後世狥其名而昧其致於是
詭激之行興矣若劉愷之徒讓其弟使弟受非服而巳
受其名不巳過乎丁鴻之心主於忠愛何其終悟而從
義也范氏之所賢者固已得之矣而其未盡者請得畢
其説夫先王之制立長所以明宗明宗所以防亂非有
意私其長而沮其少也天子與諸侯皆有太祖其有天
下有一國皆受之太祖而非巳之所得專有也天子不
敢以其太祖之天下與人諸侯不敢以其太祖之國與
人天下之通義也夫劉愷丁鴻之國不知二子所自致
耶亦将受之其先祖耶受之其先祖而傳之於所不當
立之人雖其弟之親與塗人均耳夫吳太伯伯夷非所
以為法也太伯将以成周之王業而伯夷将以訓天下
之讓而為是詭時特異之行皆非所以為法也今劉愷
舉國而讓其弟非獨使弟受非服之為過也将以壞先
王防亂之法輕其先祖之國而獨為是非常之行考之
以禮繩之以法而愷之罪大矣然漢世士大夫多以此
為名者安順桓靈之世士皆反道矯情以盗一時之名
蓋其弊始於西漢之世韋元成以侯讓其兄而為世主
所賢天下髙之故漸以成俗履常而蹈易者世以為無
能而擯之則丁鴻之復於中道尤可以深嘉而屢歎也
　　物不可以茍合(蘇軾/)
昔者聖人将欲有為也其始必先有所甚難而其終也
至於乆逺而不廢其成之也難故其敗之也不易其得
之也重故其失之也不輕其合之也遲故其散之也不
速夫聖人之所為詳於其始者非為其始之不足以成
而憂其終之易敗也非為其始之不足以得而憂其終
之易失也非為其始之不足以合而憂其終之易散也
天下之事如是足以成矣如是足以得矣如是足以合
矣而必曰未也又從而節文之綢繆委曲而為之表飾
是以至於今不廢及其後世求速成之功而勌於遲乆
故其欲成也止於其足以成欲得也止於其足以得欲
合也止於其足以合而其甚者則又不能待其足其始
不詳其終将不勝弊嗚呼此天下治亂享國長短之所
從出歟聖人之始制為君臣父子夫婦朋友也坐而治
政奔走而執事此足以為君臣矣聖人懼其相易而至
於相凌也於是為之車服采章以别之朝覲位著以嚴
之名非不相聞也而見必以贊心非不相信也而入必
以籍此所以乆而不相易也杖屨以為安飲食以為養
此足以為父子矣聖人懼其相褻而至於相怨也於是
制為朝夕省問之禮左右佩服之飾族居之為歡而異
居以為别合食之為樂而異膳以為尊此所以乆而不
相䙝也生以居於室死以葬於野此足以為夫婦矣聖
人懼其相狎而至於相離也於是先之以幣帛重之以
媒妁不告於廟而終身以為妾晝居於内而君子問其
疾此所以乆而不相狎也安居以為黨急難以相救此
足以為朋友矣聖人懼其相瀆而至於相侮也於是戒
其羣居嬉游之樂而嚴其射享飲食之節足非不能行
也而待擯相之詔禮口非不能言也而待介紹之傳命
此所以乆而不相瀆也天下之禍莫大於茍可以為而
止夫茍不可以為而止則君臣之相凌父子之相怨夫
婦之相離朋友之相侮乆矣聖人憂焉是故多為之飾
易曰藉用白茅無咎茍錯諸地而可矣藉之用茅何咎
之有此古之聖人所以長有天下而後世之所謂迂闊
也又曰嗑者合也物不可以茍合故受之以賁盡矣
　　申法(蘇洵/)
古之法簡今之法繁簡者不便於今而繁者不便於古
非今之法不若古之法而今之時不若古之時也先王
之作法也莫不欲服民之心服民之心必得其情情然
耶而罪亦然則固入吾法矣而民之情又不皆如其罪
之輕重大小是以先王忿其辠而哀其無辜故法舉其
畧而吏制其詳殺人者死傷人者刑則以著於法使民
知天子之不欲我殺人傷人耳至其輕重出入求其情
而服其心者則以屬吏任吏而不任法故其法簡今則
不然吏姦矣不若古之良民媮矣不若古之淳吏姦則
以喜怒制其輕重而出入之或至於誣執民媮則吏雖
以情出入而彼得執其罪之大小以為辭故今之法纖
悉妄備不執於一左右前後四顧而不可逃是以輕重
其罪出入其情皆可以求之法吏不奉法輒以舉劾任
法而不任吏故其法繁古之法若方書論其大槩而增
損劑量則以屬醫者使之視人之疾而參以己意今之
法若鬻屨既為其大者又為其次者又為其小者以求
合天下之足故其繁簡則殊而求民之情以服其心則
一也然則今之法不劣於古矣而用法者尚不能無弊
何則律令之所禁畫一明備雖婦人孺子皆知畏避而
其間有習於犯禁而遂不改者舉天下皆知之而未嘗
怪也先王欲杜天下之欺也為之度以一天下之長短
為之量以齊天下之多寡為之權衡以信天下之輕重
故度量權衡法必資之官資之官而後天下同今也庶
民之家刻木比竹繩絲縋石以為之富商豪賈内以大
出以小齊人適楚不知其孰為斗孰為斛持東家之尺
而校之西鄰則若十指然此舉天下皆知之而未嘗怪
者一也先王惡竒貨之蕩民且哀夫微物之不能遂其
生也故禁民採珠貝惡夫物之偽而假真且重費也故
禁民糜金以為塗飾今也採珠貝之民溢於海濵糜金
之工肩摩於列肆此又舉天下皆知之而未嘗怪者二
也先王患賤之凌貴而下之僭上也故冠服器皿皆以
爵列為等差長短大小莫不有制今也工商之家曵紈
錦服珠玉一人之身循其首以至足而犯法者十九此
又舉天下皆知之而未嘗怪者三也先王懼天下之吏
負縣官之勢以侵劫齊民也故使市之坐賈視時百物
之貴賤而録之旬輒以上百以百聞千以千聞以待官
吏之私賣十則損三三則損一以聞以備縣官之公糴
今也吏之私賣而從縣官公糴之法民曰公家之取於
民也固如是是吏與縣官斂怨於下此又舉天下皆知
之而未嘗怪者四也先王不欲人之擅天下之利也故
仕則不商商則有罰不仕而商商則有征是民之商不
免征而吏之商又加以罰今也吏之商既幸而不罰又
從而不征資之以縣官公糴之法負之以縣官之徒載
之以縣官之舟闗防不譏津梁不呵然則為吏而商誠
可樂也民将安所措手足此又舉天下皆知之而未嘗
怪者五也若此之類不可悉數天下之人耳習目熟以
為當然憲官法吏目擊其事亦恬而不問夫法者天子
之法也法明禁之而人民犯之是不有天子之法也衰
世之事也而議者皆以為今之弊不過吏胥骫法以為
姦而吾以為吏胥之姦由此五者始今有盜白晝持梃
入室而主人不之禁則踰垣穿穴之徒必且相告而肆
行於其家其必先治此五者而後詰吏胥之奸可也
　　御將(蘇洵/)
人君御臣相易而将難将有二有賢将有才将而御才
將尤難御相以禮御將以術御賢將之術以信御才將
之術以智不以禮不以信是不為也不以術不以智是
不能也故曰御将難而御才将尤難六畜其初皆獸也
彼虎豹能搏能噬而馬亦能蹄牛亦能觸先王知能搏
能噬者不可以人力制故殺之殺之不能驅之而後巳
蹄者可馭以羈紲觸者可拘以楅衡故先王不忍棄其
才而廢天下之用如曰是能蹄是能觸當與虎豹并殺
而同驅則是天下無騏驥終無以服乗耶先王之選才
也自非大姦劇惡如虎豹之不可以變其搏噬者未嘗
不欲制之以術而全其才以適於用况為将者又不可
責以廉隅細謹顧其才何如耳漢之衞霍趙充國唐之
李靖李勣賢将也漢之韓信黥布彭越唐之薛萬徹侯
君集盛彦師才将也賢将既不多有得才者而任之可
也茍又曰是難御則是不肖者而後可也結以重恩示
以赤心美田宅豐飲饌歌童舞女以極其口腹耳目之
欲而折之以威此先王之所以御才将者也近之論者
或曰将之所以畢智竭力犯霜露蹈白刃而不辭者冀
賞耳為國家者不如勿先賞以邀其成功或曰賞所以
使人不先賞人不為我用是皆一隅之説非通論也将
之才固有小大傑然于庸将之中者才小者也傑然于
才将之中者才大者也才小志亦小才大志亦大人君
當觀其才之小大而為制御之術以稱其志一隅之説
不可用也夫養騏驥者豐其芻粒潔其羈絡居之新閑
浴之清泉而後責之千里彼騏驥者其志常在千里也
夫豈以一飽而廢其志哉至於養鷹則不然獲一雉飼
以一雀獲一兎飼以一鼠彼知不盡力于擊搏則其勢
無所得食故然後為我用才大者騏驥也不先賞之是
養騏驥者饑之而責其千里不可得也才小者鷹也先
賞之是養鷹者飽之而求其擊搏亦不可得也是故先
賞之説可施之才大者不先賞之說可施之才小者兼
而用之可也昔者漢髙帝一見韓信而授以上將解衣
衣之推食哺之一見黥布而以為淮南王供具飲食如
王者一見彭越而以為相國當是時三人者未有功于
漢也厥後追項籍垓下與信越期而不至捐數千里之
地以畀之如棄敝屣項氏未滅天下未定而三人者已
極富貴矣何則髙帝知三人者之志大不極于富貴則
不為我用雖極于富貴而不滅項氏不定天下則其志
不巳也至于樊噲滕公灌嬰之徒則不然拔一城陷一
陣而後增數級之爵否則終歲不遷也項氏已滅天下
已定樊噲滕公灌嬰之徒計百戰之功而後爵之通侯
夫豈髙帝至此而嗇哉知其才小而志小雖不先賞不
怨而先賞之則彼将泰然自滿而不復以立功為事故
也噫方韓信之立于齊蒯通武涉之説未去也當是之
時而奪之王漢其殆哉夫人豈不欲三分天下而自立
者而彼則曰漢王不奪我齊也故齊不捐則韓信不懷
韓信不懷則天下非漢之有嗚呼髙帝可謂知大計矣
　　田制(蘇洵/)
古之税重乎今之税重乎周公之制園㕓二十而税一
近郊十一逺郊二十而三稍甸縣都皆無過十一漆林
之征二十而五蓋周之盛時其尤重者至四分而取一
其次者乃五而取一然後以次而輕始至於十一而又
有輕者也今之税雖不啻十一然而使縣官無急征無
横斂則亦未至乎四而取一與五而取一之為多也是
今之税與周之税輕重之相去無幾也雖然當周之時
天下之民歌舞以樂其上之盛德而吾之民反戚戚不
樂常若擢筋剥膚以供億其上周之税如此吾之税亦
如此而其民之哀樂何如此之相逺也其所以然者周
之時用井田井田廢田非耕者之所有而有田者不耕
也耕者之田資於富民富民之家地大業廣阡陌連接
募召浮客分耕其中鞭笞驅役視以奴僕安坐四顧指
麾於其間而役屬之民夏為之耨秋為之穫無有一人
違其節度以嬉而田之所入巳得其半耕者得其半有
田者一人而耕者十人是以田主日累其半以至於富
強耕者日食其半以至於窮餓而無告夫使耕者至於
窮餓而不耕不穫者坐而食富強之利猶且不可而况
富強之民輸租於縣官而不免於怨歎嗟憤何則彼以
其半而供縣官之税不若周之民以其全力而供其上
之税也周之十一以其全力而供十一之税也使以其
半供十一之税猶用十二之稅然也况今之税又非特
止於十一而已則宜乎其怨歎嗟憤之不免也噫貧民
耕而不免於饑富民坐而飽且嬉又不免於怨其弊皆
起於廢井田井田復則貧民有田以耕穀食粟米不分
於富民可以無饑富民不得多占田以錮貧民其勢不
耕則無所得食以地之全力供縣官之税又可以無怨
是以天下之士爭言復井田既又有言者曰奪富民之
田以與無田之民則富民不伏此必生亂如乗大亂之
後土曠而人稀可以一舉而就髙祖之滅秦光武之承
漢可為而不為以是為恨吾又以為不然今雖使富民
皆奉其田而歸諸公乞為井田其勢亦不可得何則井
田之制九夫為井井間有溝四井為邑四邑為丘四丘
為甸甸方八里旁加一里為一成成間有洫其地百井
而方十里四甸為縣四縣為都四都方八十里旁加十
里為一同同間有澮其地萬井而方百里百里之間為
澮者一為洫者百為溝者萬既為井田又必兼備溝洫
溝洫之制夫間有遂遂上有徑十夫有溝溝上有畛百
夫有洫洫上有涂千夫有澮澮上有道萬夫有川川上
有路萬夫之地蓋三十二里有半而其間為川為路者
一為澮為道者九為洫為涂者百為溝為畛者千為遂
為徑者萬此二者非塞溪壑平澗谷夷丘陵破墳墓壞
廬舍徙城郭易疆壠不可為也縱使能盡得平原廣野
而遂規畫於其中亦當驅天下之人竭天下之糧窮數
百年專力於此不治他事而後可以望天下之地盡為
井田盡為溝洫巳而又為民作屋廬於其中以安其居
而後可吁亦已迂矣井田成而民之死其骨已朽矣古
者井田之興其必始於唐虞之世乎非唐虞之世則周
之世無以成井田唐虞啓之至於夏商稍稍葺治至周
而大備周公承之因遂申定其制度疏整其疆界非一
日而遽能如此也其所由來者漸矣夫井田雖不可為
而其實便於今今誠有能為近井田者而用之則亦可
以蘇民矣乎聞之董生曰井田雖難卒行宜少近古限
民名田以贍不足名田之説蓋出於此而後世未有行
者非以不便民也懼民不肯損其田以入吾法而遂因
此以為變也孔光何武曰吏民名田無過三十頃期盡
三年而犯者沒入官矣夫三十頃之田周民三十夫之
田也縱不能盡如周制一人而兼三十夫之田亦巳過
矣而期之三年是又迫蹙平民使自壞其業非人情難
用吾欲少為之限而不奪其田嘗巳過吾限者但使後
人之不敢多占田以過吾限耳要之數世富者之子孫
或不能保其地以復于貧而彼嘗已過吾限者散而入
於他人矣或者子孫出而分之以無幾矣如此則富民
所占者少而餘地多餘地多則貧民易取以為業不為
人所役屬各食其地之全利利不分于人而樂輸于官
夫端坐于朝廷下令于天下不驚民不動衆不用井田
之制而獲井田之利雖周之井田何以逺過于此哉
　　思治(蘇軾/)
方今天下何病哉其始不立其卒不成惟其不成是以
厭之而愈不立也凡人之情一舉而無功則疑再則厭
三則去之矣今世之士所以相顧而莫肯為者非其無
有忠義慷慨之志也又非其才術謀慮不若人也患在
苦其難成而不復立不知其所以不成者罪在於不立
也茍立而成矣今世有三患而終莫能去其所從起者
則五六十年矣自宫室禱祠之役興錢幣茶鹽之法壞
加之以師旅而天下常患無財五六十年之間下之所
以游談聚議而上之所以變政易令以求豐財者不可
勝數矣而財終不可豐自澶淵之役契丹雖求和而終
不得其要領其後重之以西羌之變而邊陲不寧二國
益驕以戰則不勝以守則不固而天下常患無兵五六
十年之間下之所以游談聚議而上之所以變政易令
以求彊兵者不可勝數矣而兵終不可彊自選舉之格
嚴而吏拘於法不志於功名考功課吏之法壞而賢者
無所勸不肖者無所懼而天下常患無吏五六十年之
間下之所以游談聚議而上之所以變政易令以求擇
吏者不可勝數矣而吏終不可擇財之不可豐兵之不
可彊吏之不可擇是豈真不可耶故曰其始不立其卒
不成惟其不成是以厭之而愈不立也夫所貴於立者
以其規模先定也古之君子先定其規模而後從事故
其應也有候而其成也有形衆人以為是汗漫不可知
而君子以為理之必然如炊之無不熟種之無不生也
是故其用力省而成功速昔者子太叔問政於子産子
産曰政如農功日夜以思之思其始而圖其終朝夕而
行之行無越思如農之有畔子産以為不思而行與凡
行而出於思之外者如農之無畔也其始雖勤而終必
棄之今夫富人之營宫室也必先料其貲財之豐約以
制宫室之大小既内决於心然後擇工之良者而用一
人焉必告之曰吾将為屋若干度用材幾何役夫幾人
幾日而成土石材葦吾於何取之其工之良者必告之
曰某所有木某所有石用材役夫若干某日而成主人
率以聽焉及期而成既成而不失當則規模之先定也
今治天下則不然百官有司不知上之所欲為也而人
各有心好大者欲王好權者欲覇而媮者欲休息文吏
之所至則治刑獄而聚斂之臣則以貨財為急民不知
其所適從也及其發一政則曰姑試行之而已其濟與
否固未可知也前之政未見其利害而後之政復發矣
凡今之所謂新政者聽其始之議論豈不甚美而可樂
哉然而布出於天下而卒不知其所終何則其規模不
先定也用捨係於好惡而廢興决於衆寡故萬全之利
以小不便而廢者有之矣百世之患以小利而不顧者
有之矣所用之人無常責而所發之政無成效此猶適
千里不齎糧而假丐於塗人治病不知其所當用之藥
而百藥皆試以僥倖於一物之中欲三患之去不可得
也昔者太公治齊周公治魯至於數十世之後子孫之
彊弱風俗之好惡皆可得而逆知之何者其所施專一
則其勢固有以使之也管仲相桓公自始為政而至於
霸其所施設皆有方法及其成功皆知其所以然至今
可覆也咎犯之在晉范蠡之在越文公勾踐嘗欲用其
民而二臣皆以為未可及其以為可用也則破楚滅吳
如寄諸其鄰而取之此無他見之明而策之熟也夫今
之世亦與明者熟策之而巳士爭言曰如是而財可豐
如是而兵可彊如是而吏可擇吾從其可行者而規模
之發之以勇守之以專達之以彊日夜以求合於其所
規模之内而無務出於其所規模之外其人專其政一
然而不成者未之有也財之不豐兵之不彊吏之不擇
此三者存亡之所從出而天下之大事也夫以天下之
大事而有一人焉獨擅而兼言之則其所以治此三者
之術其得失固不可知也雖不可知而此三者决不可
不治者可知也是故不可以無術其術非難知而難聽
非難聽而難行非難行而難收孔子曰好謀而成使好
謀而不成不如無謀蓋世有好劒者聚天下之良金鑄
之三年而成以為吾劔天下莫敵也劒成而狼戾缺折
不可用何者是知鑄而不知收也今世之舉事者雖其
甚小而欲成之者常不過數人欲壞之者常不可勝數
可成之功常難形若不可成之狀常先見上之人方且
眩瞀而不自信又何暇及於收哉古之人有犯其至艱
而圖其至逺者彼獨何術也且非特聖人而巳商君之
變秦法也攖萬人之怒排舉國之説勢如此其逆也蘇
秦之為從也合天下之異以為同聨六姓之疎以為親
計如此其迂也淮隂侯請於髙帝求三萬人願以北舉
燕趙東擊齊南絶楚之糧道而西會於滎陽耿弇亦言
於世祖欲先定漁陽取涿郡還收富平而東下齊世祖
以為落落難合此皆越人之都邑而謀人國功如此其
疎也然而四子者行之若易然出於其口成於其手以
為既巳許吾君則親挈而還之今吾以自有之天下而
行吾所得為之事其事又非有所拂逆於天下之意也
非有所待於人而後具也如有財而自用之有子而自
教之耳然而政出於天下有出而無成者五六十年於
此矣是何也意者知出而不知收歟非不知收意者汗
漫而無所收歟故為之説曰先定其規模而後從事先
定者可以謀人不先定者自謀常不給而况於謀人乎
且今之世俗則有所可患者士大夫所以信服於朝廷
者不篤而皆好議論以務非其上使人眩於是非而不
知其所從從之則事舉無可為者不從則其所行者常
多故而易敗夫所以多故而易敗者人各持其私意以
賊之議論勝於下而幸其無功者衆也富人之謀利也
常獲世以為福非也彼富人者信於人素深而服於人
素厚所為而莫或害之所欲而莫或非之事未成而衆
巳先成之矣夫事之行也有勢其成也有氣富人者乗
其勢而襲其氣也欲事之易成則先治其所以信服天
下者天下之士不可以力勝力不可勝則莫若從衆從
衆者非從衆多之口而從其所不言而同然者是真從
衆也衆多之口非果衆也特聞於吾耳而接於吾前未
有非其私説者也於吾為衆於天下為寡彼衆之所不
言而同然者衆多之口舉不樂也以衆多之口所不樂
而棄衆之所不言而同然則樂者寡而不樂者衆矣古
之人常以從衆得天下之心而世之君子常以從衆失之
不知夫古之人其所從者非從其口而從其所同然也
何以明之世之所謂逆衆斂怨而不可行者莫若減任子
然不顧而行之者五六年矣而天下未嘗有一言何則
彼其口之所不樂而心之所同然也從其所同然而行
之若猶有言者則可以勿䘏矣故為之説曰發之以勇守
之以專達之以彊茍知此三者非獨為吾國而已雖北
取契丹可也
　
　
　
　
　
　
　
　
　
　
　
　
　
　
　文編巻三十二
欽定四庫全書
　文編卷三十三
　　　　　　　　　　　　明　唐順之　編
　　十二諸侯年表(史記/)
太史公讀春秋歴譜諜至周厲王未嘗不廢書而歎也
曰嗚呼師摯見之矣紂為象箸而箕子唏周道缺詩人
本之衽席闗睢作仁義陵遲鹿鳴刺焉及至厲王以惡
聞其過公卿懼誅而禍作厲王遂奔子彘亂自京師始
而共和行政焉是後或力政彊乘弱興師不請天子然挾
王室之義以討伐為㑹盟主政由五伯諸侯恣行滛侈不
軌賊臣簒子滋起矣齊晉秦楚其在成周㣲甚封或百里
或五十里晉阻三河齊負東海楚介江淮秦因雍州之固
四國迭興更為伯主文武所褒大封皆威而服焉是以孔
子明王道干七十餘君莫能用故西觀周室論史記舊聞
興於魯而次春秋上記隱下至哀之獲麟約其辭文去其
煩重以制義法王道備人事浹七十子之徒口受其傳指
為有所刺譏褒諱挹損之文辭不可以書見也魯君子左
邱明懼弟子人人異端各安其意失其眞故因孔子史記
具論其語成左氏春秋鐸椒為楚威王傳為王不能盡觀
春秋采取成敗卒四十章為鐸氏㣲趙孝成王時其相虞
卿上采春秋下觀近勢亦著八篇為虞氏春秋吕不韋者
秦莊襄王相亦上觀尚古删拾春秋集六國時事以為八
覽六論十二紀為吕氏春秋及荀卿孟子公孫固韓非之
徒各徃徃捃摭春秋之文以著書不可勝紀漢相張蒼歴
譜五德上大夫董仲舒推春秋義頗著文焉太史公曰儒
者斷其義馳説者騁其辭不務綜其終始人取其年月
數家隆於神運譜牒獨記世謚其辭略欲一觀諸要難
於是譜十二諸侯自共和訖孔子表見春秋國語學者
所譏盛衰大指著于篇為成學治古文者要刪焉
　　六國表(史記/)
太史公讀秦記至犬戎敗幽王周東徙洛邑秦襄公始
封為諸侯作西畤用事上帝僣端見矣禮曰天子祭天
地諸侯祭其域内名山大川今秦雜戎翟之俗先暴戾
後仁義位在藩臣而臚於郊祀君子懼焉及文公踰隴
攘夷狄尊陳寳營岐雍之間而穆脩政東竟至河則與
齊桓晉文中國侯伯侔矣是後陪臣執政大夫世禄六
卿擅晉權征伐㑹盟威重於諸侯及田常殺簡公而相
齊國諸侯晏然弗討海内爭於戰功矣三國終之卒分
晉田和亦滅齊而有之六國之盛自此始務在彊兵并
敵謀詐用而從衡短長之説起矯稱蠭出誓盟不信雖
置質剖符猶不能約束也秦始小國僻逺諸夏賔之比
於戎翟至獻公之後常雄諸侯論秦之徳義不如魯衛
之暴戾者量秦之兵不如三晉之彊也然卒并天下非
必險固便形埶利也蓋若天所助焉或曰東方物所始
生西方物之成熟夫作事者必於東南收功實者常於
西北禹興於西羌湯起於亳周之王也以豐鎬伐殷秦
之帝用雍州興漢之興自蜀漢秦既得意燒天下詩書
諸侯史記尤甚為有所刺譏也詩書所以復見者多藏
人家而史記獨藏周室以故滅惜哉惜哉獨有秦記又
不載日月其文略不具然戰國之權變亦有可頗采者
何必上古秦取天下多暴然世異變成功大傳曰法後
王何也以其近已而俗變相類議卑而易行也學者牽
於所聞見秦在帝位日淺不察其終始因舉而笑之不
敢道此與以耳食無異悲夫余於是因秦記踵春秋之
後起周元王表六國時事訖二世凡二百七十年著所
聞興壞之端後有君子以覽觀焉
　　秦楚月表(史記/)
太史公讀秦楚之際曰初作難發於陳渉虐戾滅秦自
項氏撥亂誅暴平定海内卒踐帝祚成於漢家五年之
間號令三嬗自生民以來未始有受命若斯之亟也昔
虞夏之興積善累功數十年徳洽百姓攝行政事考之
於天然後在位湯武之王乃由契后稷脩仁行義十餘
世不期而會孟津八百諸侯猶以為未可其後乃放弑
秦起襄公章於文繆獻孝之後稍以蠶食六國百有餘
載至始皇乃能并冠帶之倫以徳若彼用力如此蓋一
統若斯之難也秦既稱帝患兵革不休以有諸侯也於
是無尺土之封墮壊名城銷鋒鏑阻豪傑維萬世之安
然王迹之興起於閭巷合從討伐軼於三代鄉秦之禁
適足以資賢者為驅除難耳故憤發其所為天下雄安
在無土不王此乃傳之所謂大聖乎豈非天哉非大聖
孰能當此受命而帝者乎
　　漢興以來諸侯年表(史記/)
太史公曰殷以前尚矣周封五等公侯伯子男然封伯
禽康叔於魯衛地各四百里親親之義褒有徳也太公
於齊兼五侯地尊勤勞也武王成康所封數百而同姓
五十五地上不過百里下三十里以輔衛王室管蔡康
叔曹鄭或過或損厲幽之後王室缺侯伯彊國興焉天
子㣲弗能正非徳不純形勢弱也漢興序二等髙祖末
年非劉氏而王者若無功上所不置而侯者天下共誅
之高祖子弟同姓為王者九國唯獨長沙異姓而功臣
侯者百有餘人自雁門太原以東至遼陽為燕代國常
山以南太行左轉渡河濟阿甄以東薄海為齊趙國自
陳以西南至九疑東帶江淮穀泗薄會稽為梁楚吳淮
南長沙國皆外接於胡越而内地北距山以東盡諸侯
地大者或五六郡連城數十置百官宫觀僣於天子漢
獨有三河東郡潁川南陽自江陵以西至蜀北自雲中
至隴西與内史凡十五郡而公主列侯頗食邑其中何
者天下初定骨肉同姓少故廣彊庶孽以鎮撫四海用
承衛天子也漢定百年之間親屬益疎諸侯或驕奢怵
邪臣計謀為滛亂大者叛逆小者不軌于法以危其命
殞身亡國天子觀于上古然後加惠使諸侯得推恩分
子弟國邑故齊分為七趙分為六梁分為五淮南分為
三及天子支庶子為王王子支庶為侯百有餘焉吳楚
時前後諸侯或以適削地是以燕代無北邉郡吳淮南
長沙無南邉郡齊趙梁楚支郡名山陂海咸納於漢諸
侯稍㣲大國不過十餘城小侯不過數十里上足以奉
貢職下足以供養祭祀以蕃輔京師而漢郡八九十形
錯諸侯間犬牙相臨秉其阸塞地利彊本幹弱枝葉之
勢也尊卑明而萬事各得其所矣臣遷謹記高祖以來
至太初諸侯譜其下益損之時令後世得覧形勢雖彊
要之以仁義為本
　　髙祖功臣年表(史記/)
古者人臣功有五品以德立宗廟定社稷曰勲以言曰
勞用力曰功明其等曰伐積日曰閲封爵之誓曰使黄
河如帶泰山如厲國以永寧爰及苗裔始未嘗不欲固
其根本而枝葉稍陵夷衰㣲也余讀高祖侯功臣察其
首封所以失之者曰異哉所聞書曰協和萬國遷於夏
啇或數千歲蓋周封八百幽厲之後見於春秋尚書有
唐虞之侯伯歴三代千有餘載自全以蕃衛天子豈非
篤于仁義奉上法哉漢興功臣受封者百有餘人天下
初定故大城名都散亡戸口可得而數者十二三是以大
侯不過萬家小者五六百戸後數世民咸歸鄉里戸益
息蕭曹絳灌之屬或至四萬小侯自倍富厚如之子孫
驕溢忘其先滛嬖至太初百年之間見侯五餘皆坐法
隕命亡國耗矣罔亦少宻焉然皆身無兢兢於當世之禁
云居今之世志古之道所以自鏡也未必盡同帝王者
各殊禮而異務要以成功為統紀豈可混乎觀所以得
尊寵及所以廢辱亦當世得失之林也何必舊聞于是
謹其終始表見其文頗有所不盡夲末著其明疑者闕
之後有君子欲推而列之得以覽焉
　　諸侯王表(漢書/)
昔周監於二代三聖制法立爵五等封國八百同姓五
十有餘周公康叔建於魯衛各數百里太公於齊亦五
侯九伯之地詩載其制曰介人惟藩大師惟垣大邦惟
屏大宗惟翰懐徳惟寧宗子惟城毋俾城壊毋獨斯畏
所以親親賢賢襃表功徳闗諸盛衰深根固夲為不可
㧞者也故盛則周召相其治致刑錯衰則五伯扶其弱
與共守自幽平之後日以陵夷至虖􁀙䧢河洛之間分
為二周有逃責之臺被竊鈇之言然天下謂之共主彊
大弗之敢傾歴載八百餘年數極徳盡既於王赧降為
庶人用天年終號位已絶於天下尚猶枝葉相持莫得
居其虚位海内無主三十餘年秦據埶勝之地騁狙詐
之兵蠶食山東一切取勝因矜其所習自任私知姍笑
三代盪滅古法竊自號為皇帝而子弟為匹夫内亡骨
肉本根之輔外亡尺土藩翼之衛陳吳奮其白梃劉項
隨而斃之故曰周過其歴秦不及期國勢然也漢興之
初海内新定同姓寡少懲戒亡秦孤立之敗於是剖裂
疆土二等之爵功臣侯者百有餘邑尊王子弟大啓九
國自雁門以東盡遼陽為燕代常山以南大行左轉度
河濟漸於海為齊趙穀泗以徃奄有龜䝉為梁楚東帶
江湖薄㑹稽為荆吳北界淮瀕畧廬衡為淮南波漢之
陽亘九嶷為長沙諸侯比境周帀三垂外接胡越天子
自有三河東郡潁川南陽自江陵以西至巴蜀北自雲
中至隴西與京師内史凡十五郡公主列侯頗邑其中
而藩國大者夸州兼郡連城數十宫室百官同制京師
可謂矯枉過其正矣雖然髙祖創業日不暇給孝惠享
國又淺高后女主攝位而海内晏如亡狂狡之憂卒折
諸呂之難成太宗之業者亦頼之於諸侯也然諸侯原
夲以大末流濫以致溢小者滛荒越法大者睽孤横逆
以害身喪國故文帝采賈生之議分齊趙景帝用鼂錯
之計削吳楚武帝施主父之冊下推恩之令使諸侯王
得分戸邑以封子弟不行黜陟而藩國自析自此以來
齊分為七趙分為六梁分為五淮南分為三皇子始立
者大國不過十餘城長沙燕代雖有舊名皆亡南北邉
矣景遭七國之難抑損諸侯減黜其官武有衡山淮南
之謀作左官之律設附益之法諸侯惟得衣食税租不
與政事至於哀平之際皆繼體苖裔親屬疎逺生於帷
牆之中不為士民所尊埶與富室亡異而本朝短世國
統三絶是故王莽知漢中外殫㣲本末俱弱亡所忌憚
生其姦心因母后之權假伊周之稱顓作威福廟堂之
上不降階序而運天下詐謀既成遂據南靣之尊分遣
五威之吏馳傳天下班行符命漢諸侯王厥角□首奉
上璽韍惟恐在後或乃稱美頌徳以求容媚豈不哀哉
是以究其終始彊弱之變明監戒焉
　　異姓諸侯王表(漢書/)
昔詩書述虞夏之際舜禹受禪積徳累功洽於百姓攝
位行政考之於天經數十年然後在位殷周之王乃繇
禹稷脩仁行義歴十餘世至於湯武然後放殺秦起襄
公章文繆獻孝昭嚴稍蠶食六國百有餘載至始皇乃
并天下以徳若彼用力如此其囏難也秦既稱帝患周
之敗以為起於處士横議諸侯力爭四夷交侵以弱見
奪於是削去五等墮城銷刃箝語燒書内鋤雄俊外攘
胡越用一威權為萬世安然十餘年間猛敵横發乎不
虞適戍彊於五伯閭閻偪於戎狄嚮應㿊於謗議奮臂
威於甲兵鄉秦之禁適所以資豪傑而速自斃也是以
漢亡尺土之階繇一劍之任五載而成帝業書傳所記
未嘗有焉何則古世相革皆承聖王之烈今漢獨收孤
秦之弊鐫金石者難為功摧枯朽者易為力其勢然也
故據漢受命譜十八王月而列之天下一統廼以年數
訖於孝文異姓盡矣
　　高惠高后孝文功臣表(漢書/)
自古帝王之興曷嘗不建輔弼之臣所與共成天功者
乎漢興自秦二世元年之秋楚陳之歲初以沛公總帥
雄俊三年然後西滅秦立漢王之號五年東克項羽即
皇帝位八載而天下乃平始論功而定封訖十二年侯
者百四十有三人時大城名都民人散亡戸口可得而
數裁什二三是以大侯不過萬家少者五六百戸封爵
之誓曰使黄河如帶泰山若厲國以永存爰及苗裔於
是申以丹書之信重以白馬之盟又作十八侯之位次
高后二年復詔丞相陳平盡差列侯之功録第下竟藏
諸宗廟副在有司始未嘗不欲固根本而枝葉稍落也
故逮文景四五世間流民既歸戸口亦息列侯大者至
三四萬戸小國自倍富厚如之子孫驕逸忘其先祖之
艱難多陷法禁隕命亡國或云子孫訖於孝武後元之
年靡有孑遺耗矣罔亦少宻焉故孝宣皇帝愍而錄之
乃開廟藏覽舊籍詔令有司求其子孫咸出庸保之中
竝受復除或加以金帛用章中興之德降及孝成復加
䘏問稍益衰微不絶如綫善乎杜業之納説也曰昔唐
以萬國致時雍之政虞夏以之多羣后饗恭已之治湯
法三聖殷氏太平周封八百重譯來賀是以内恕之君
樂繼絶世隆名之主安立亡國至於不及下車徳念深
矣成王察牧野之克顧羣后之勤知其恩結於民心功
光於王府也故追述先父之志録遺老之䇿髙其位大
其㝢愛敬飭盡命賜備厚大孝之隆於是為至至其没
也世主歎其功無民而不思所息之樹且猶不伐况其
廟乎是以燕齊之祀與周並傳子繼弟及歴載不墮豈
無刑辟繇祖之竭力故支庶頼焉迹漢功臣亦皆割符
世爵受山河之誓存以著其號亡以顯其魂賞亦不細
矣百餘年間而襲封者盡或絶失姓或乏無主朽骨孤
於墓苖裔流於道生為愍𨽻死為轉屍以徃况今甚可
悲傷聖朝憐憫詔求其後四方忻忻靡不歸心出入數
年而不省察恐議者不思大義設言虚亡則厚徳掩息
遴柬布章非所以視化勸後也三人為衆雖難盡繼宜
從尤功於是成帝復紹蕭何哀平之世增修曹參周勃
之屬得其宜矣以綴續前記䆒其本末并序位次盡於
孝文以昭元功之侯籍云
　
　
　
　
　
　
　
　文編巻三十三
欽定四庫全書
　文編巻三十四
　　　　　　　　　　　　　明　唐順之　編
　　儒林(史記/)
太史公曰余讀功令至於廣厲學官之路未嘗不廢書
而歎也曰嗟乎夫周室衰而闗雎作幽厲㣲而禮樂壊
諸侯恣行政由強國故孔子閔王路廢而邪道興於是
論次詩書脩起禮樂適齊聞韶三月不知肉味自衛返
魯然後樂正雅頌各得其所世以混濁莫能用是以仲尼
干七十餘君無所遇曰茍有用我者期月而已矣西狩獲
麟曰吾道窮矣故因史記作春秋以當王法其辭㣲而指
博後世學者多録焉自孔子卒後七十子之徒散游諸侯
大者為師傅卿相小者友敎士大夫或隱而不見故子路
居衛子張居陳澹臺子羽居楚子夏居西河子貢終於齊
如田子方段干木吳起禽滑釐之屬皆受業於子夏之倫
為王者師是時獨魏文侯好學後陵遲以至於始皇天下
並争於戰國儒術既絀焉然齊魯之門學者獨不廢也於
威宣之際孟子荀卿之列咸遵夫子之業而潤色之以學
顯於當世及至秦之季世焚詩書坑術士六藝從此缺焉
陳渉之王也而魯諸儒抱孔氏之禮器徃歸陳王於是孔
甲為陳渉博士卒與渉俱死陳渉起匹夫驅瓦合適戍旬
月以王楚不滿半嵗竟滅亡其事至微淺然而搢紳先生之
徒負孔子禮器徃委質為臣者何也以秦焚其業積怨而
發憤於陳王也及高皇帝誅項籍舉兵圍魯魯中諸儒
尚講誦習禮樂絃歌之音不絶豈非聖人之遺化好禮樂
之國哉故孔子在陳曰歸與歸與吾黨小子狂簡斐然成
章不知所以裁之夫齊魯之閑於文學自古以來其天性
也故漢興然後諸儒始得脩其經藝講習大射鄉飲之禮
叔孫通作漢禮儀因為太常諸生弟子共定者咸為選首
於是喟然歎興於學然尚有干戈平定四海亦未暇遑庠
序之事也孝惠吕后時公卿皆武力有功之臣孝文時頗
徴用然孝文帝本好刑名之言及至孝景不任儒者而竇
太后又好黄老之術故諸博士具官待問未有進者及今
上即位趙綰王臧之屬明儒學而上亦鄉之於是招方
正賢良文學之士自是之後言詩於魯則申培公於齊
則轅固生於燕則韓太傅言尚書自濟南伏生言禮自
魯高堂生言易自菑川田生言春秋於齊魯自胡母生
於趙自董仲舒及竇太后崩武安侯田蚡為丞相絀黄
老刑名百家之言延文學儒者數百人而公孫𢎞以春
秋白衣為天子三公封以平津侯天下之學士靡然鄉
風矣公孫𢎞為學官悼道之鬱滯乃請曰丞相御史言
制曰蓋聞導民以禮風之以樂婚姻者居室之大倫也
今禮廢樂崩朕甚愍焉故詳延天下方正博聞之士咸
登諸朝其令禮官勸學講議洽聞興禮以為天下先太
常議與博士弟子崇鄊里之化以廣賢才焉謹與太常臧
博士平等議曰聞三代之道鄉里有教夏曰校殷曰序
周曰庠其勸善也顯之朝廷其懲惡也加之刑罰故教
化之行也建首善自京師始由内及外今陛下昭至德
開大明配天地本人倫勸學修禮崇化厲賢以風四方
太平之原也古者政教未洽不備其禮請因舊官而興
焉為博士官置弟子五十人復其身太常擇民年十八已
上儀狀端正者補博士弟子郡國縣道邑有好文學敬
長上肅政教順鄉里出入不悖所聞者令相長丞上屬
所二千石二千石謹察可者當與計偕詣太常得受業
如弟子一歲皆輙試能通一藝以上補文學掌故缺其
髙第可以為郎中者太常籍奏卽有秀才異等輙以名
聞其不事學若下材及不能通一藝輙罷之而請諸不
稱者罰臣謹按詔書律令下者明天人分際通古今之
義文章爾雅訓辭深厚恩施甚美小吏淺聞不能究宣
無以明布諭下治禮掌故以文學禮義為官遷流滯請
選擇其秩比二百石以上及吏百石通一藝以上補左
右内史大守卒史比百石已下補郡大守卒史皆各二
人邊郡一人先用誦多者若不足乃擇掌故補中二千
石屬文學掌故補郡屬備員請著功令他如律令制曰
可自此以來則公卿大夫士吏斌斌多文學之士矣
　　遊俠(史記/)
韓子曰儒以文亂法而俠以武犯禁二者皆譏而學士
多稱於世云至如以術取宰相卿大夫輔翼其世主功
名俱著於春秋固無可言者及若季次原憲閭巷人也
讀書懐獨行君子之徳義不茍合當世當世亦笑之故
季次原憲終身空室蓬戸褐衣疏食不厭死而已四百
餘年而弟子志之不倦今游俠其行雖不軌於正義然
其言必信其行必果已諸必誠不愛其軀赴士之阨困
既已存亡死生矣而不矜其能羞伐其徳盖亦有足多
者焉且緩急人之所時有也太史公曰昔者虞舜窘於
井廩伊尹負於鼎俎傳説匿於傅險吕尚困於棘津夷
吾桎梏百里飯牛仲尼畏匡菜色陳蔡此皆學士所謂
有道仁人也猶然遭此菑况以中材而渉亂世之末流
乎其遇害何可勝道哉鄙人有言曰何知仁義已嚮其
利者為有徳故伯夷醜周餓死首陽山而文武不以其
故貶王跖蹻暴戾其徒誦義無窮由此觀之竊鈎者誅
竊國者侯侯之門仁義存非虚言也今拘學或抱咫尺
之義久孤於世豈若卑論儕俗與世沉浮而取滎名哉
而布衣之徒設取予然諾千里誦義為死不顧世此亦
有所長非茍而已也故士窮窘而得委命此非人之所
謂賢豪間者邪誠使鄉曲之俠予季次原憲比權量力
効功於當世不同日而論矣要以功見言信俠客之義
又曷可少哉古布衣之俠靡得而聞已近世延陵孟嘗
春申平原信陵之徒皆因王者親屬藉於有土卿相之
富厚招天下賢者顯名諸侯不可謂不賢者矣比如順
風而呼聲非加疾其勢激也至如閭巷之俠脩行砥名
聲施於天下莫不稱賢是為難耳然儒墨皆排擯不載
自秦以前匹夫之俠湮滅不見余甚恨之以余所聞漢
興有朱家田仲王公劇孟郭解之徒雖時扞當世之文
罔然其私義㢘潔退讓有足稱者名不虚立士不虚附
至如朋黨宗彊比周設財役貧豪暴侵凌孤弱恣欲自
快遊俠亦醜之余悲世俗不察其意而猥以朱家郭觧
等令與暴豪之徒同類而共笑之也
　　龜䇿(史記/)
自古聖王將建國受命興動事業何嘗不寳卜筮以助
善唐虞以上不可記已自三代之興各據禎祥塗山之
兆從而夏啟世飛燕之卜順故殷興百穀之筮吉故周
王王者决定諸疑叅以卜筮斷以蓍龜不易之道也蠻
夷氐羌雖無君臣之序亦有决疑之卜或以金石或以
草木國不同俗然皆可以戰伐攻擊推兵求勝各信其
神以知來事略聞夏殷欲卜者乃取蓍龜已則棄去之
以為龜藏則不靈蓍乆則不神至周室之卜官常寳藏
蓍龜又其大小先後各有所尚要其歸等耳或以為聖
王遭事無不定决疑無不見其設稽神求問之道者以
為後世衰㣲愚不師智人各自安化分為百室道□而
無垠故推歸之至㣲要潔於精神也或以為昆蟲之所
長聖人不能與争其處吉凶别然否多中於人至高祖
時因秦太卜官天下始定兵革未息及孝惠享國日少
吕后女主孝文孝景因襲掌故未遑講試雖父子疇官
世世相傳其精㣲深妙多所遺失至今上即位博開藝
能之路悉延百端之學通一伎之士咸得自効絶倫超
竒者為右無所阿私數年之間太卜大集㑹上欲擊匈
奴西攘大宛南收百越卜筮至預見表象先圖其利及
猛将推鋒執節獲勝於彼而蓍龜時日亦有力於此上
尤加意賞賜至或數千萬如邱子明之屬富溢貴寵傾
於朝廷至以卜筮射蠱道巫蠱時或頗中素有眦睚不
快因公行誅恣意所傷以破族滅門者不可勝數百僚
蕩恐皆曰龜䇿能言後事覺姧窮亦誅三族夫摓䇿定
數灼龜觀兆變化無窮是以擇賢而用占焉可謂聖人
重事者乎周公卜三龜而武王有瘳紂為暴虐而元龜
不占晉文将定襄王之位卜得黄帝之兆卒受彤弓之
命獻公貪驪姬之色卜而兆有口象其禍竟流五世楚
靈将背周室卜而龜逆終被乾谿之敗兆應信誠於内
而時人明察見之於外可不謂兩合者哉君子謂夫輕
卜筮無神明者悖背人道信禎祥者鬼神不得其正故
書建稽疑五謀而卜筮居其二五占從其多明有而不
專之道也余至江南觀其行事問其長老云龜千歳乃
遊蓮葉之上蓍百莖共一根又其所生獸無虎狼草無
毒螫江傍家人常畜龜飲食之以為能導引致氣有益
於助衰養老豈不信哉
　　酷吏(漢書/)
孔子曰道之以政齊之以刑民免而無恥道之以徳齊
之以禮有恥且格老氏稱上徳不徳是以有徳下徳不
失徳是以無徳法令滋章盗賊多有信哉是言也法令
者治之具而非制治清濁之原也昔天下之網嘗密矣
然姦軌愈起其極也上下相遁至於不振當是之時吏
治若救火揚沸非武徤嚴酷惡能勝其任而愉快乎言
道徳者溺其職矣故曰聽訟吾猶人也必也使無訟乎
下士聞道大笑之非虚言也漢興破觚而為圜斲琱而
為朴網漏於吞舟之魚而吏治烝烝不至於姦黎民乂
安由是觀之在彼不在此髙后時酷吏獨有侯封刻轢
宗室侵辱功臣吕氏已敗遂夷侯封之家孝景時鼂錯
以刻深頗用術輔其資而七國之亂發怒於錯錯卒以
被戮其後有郅都寗成之倫
　　貨殖(漢書/)
昔先王之制自天子公侯卿大夫士至於皁𨽻抱闗擊
􁁰者其爵禄奉飬宫室車服棺槨祭祀死生之制各有
差品小不得僣大賤不得踰貴夫然故上下序而民志
定於是辨其土地川澤邱陵衍沃原隰之宜教民種樹
畜養五穀六畜及至魚鼈鳥獸雚蒲材幹器械之資所
以養生送死之具靡不皆育育之以時而用之有節草
木未落斧斤不入於山林豺獺未祭罝網不布於埜澤
鷹隼未擊矰弋不施於徯隧既順時而取物然猶山不
茬蘖澤不伐夭蝝魚麛卵咸有常禁所以順時宣氣蕃
阜庶物稸足功用如此之備也然後四民因其土宜各
任智力夙興夜寐以治其業相與通功易事交利而俱贍
非有徴發期㑹而逺近咸足故易曰后以裁成輔相天地
之宜以左右民備物致用立成器以為天下利莫大乎聖
人此之謂也管子云古之四民不得雜處士相與言仁誼
於閒宴工相與議技巧於官府商相與語財利于市井農
相與謀稼穡于田埜朝夕從事不見異物而遷焉故其父
兄之教不肅而成子弟之學不勞而能各安其居而樂其
業甘其食而美其服雖見竒麗紛華非其所習辟猶戎翟
之與于越不相入矣是以欲寡而事節財足而不争於是
在民上者導之以德齊之以禮故民有取而且敬貴誼
而賤利此三代之所以直道而行不嚴而治之大略也
及周室衰禮法墮諸侯刻桷丹楹大夫山節藻棁八佾
舞於庭雍徹於堂其流至於士庶人莫不離制而棄夲
稼穡之民少商旅之民多穀不足而貨有餘陵夷至乎
桓文之後禮誼大壊上下相冐國異政家殊俗耆欲不
制僣差亡極於是商通難得之貨工作亡用之器士設
反道之行以追時好而取世資偽民背實而要名姦夫
犯害而求利簒弑取國者為王公圉奪成家者為雄桀
禮誼不足以拘君子刑戮不足以威小人富者木土被
文錦犬馬餘肉粟而貧者短褐不完唅菽飲水其為編
戸齊民同列而以財力相君雖為僕虜猶亡愠色故夫
飾變詐為姦軌者自足乎一世之間守道循理者不免
於饑寒之患其教自上興繇法度之無限也故列其行
事以傳世變云
　　外戚(漢書/)
易著吉凶而言謙盈之效天地鬼神至於人道靡不同
之夫女寵之興繇至㣲而體至尊窮富貴而不以功此
固道家所畏禍福之宗也序自漢興終於孝平外戚後
庭色寵著聞二十有餘人然其保位全家者唯文景武
帝太后及邛成后四人而已至如史良娣王悼后許恭
哀后身皆夭折不辜而家依託舊恩不敢縱恣是以能
全其餘大者夷滅小者放流嗚呼鑒兹行事變亦備矣
　　佞幸(漢書/)
柔曼之傾意非獨女徳蓋亦有男色焉觀籍閎鄧韓之
徒非一而董賢之寵尤甚父子並為公卿可謂貴重人
臣無二矣然進不繇道位過其任莫能有終所謂愛之
適足以害之者也漢世衰於元成壊於哀平哀平之際
國多釁矣主疾無嗣弄臣為輔鼎足不彊棟幹㣲撓一
朝帝崩姦臣擅命董賢縊死丁傅流放辜及母后奪位
幽廢咎在親便嬖所任非仁賢故仲尼著損者三友王
者不私人以官殆為此也
　　匈奴(漢書/)
書戒蠻夷猾夏詩稱戎狄是膺春秋有道守在四夷乆
矣夷狄之為患也故自漢興忠言嘉謀之臣曷嘗不運
籌䇿相與爭於廟堂之上乎髙祖時則劉敬吕后時樊
噲季布孝文時賈誼鼂錯孝武時王恢韓安國朱買臣
公孫𢎞董仲舒人持所見各有同異然總其要歸兩科
而已縉紳之儒則守和親介胄之士則言征伐皆偏見
一時之利害而未究匈奴之終始也自漢興以至於今
曠世歴年多於春秋其與匈奴有修文而和親之矣有
用武而克伐之矣有卑下而承事之矣有威服而臣畜
之矣詘伸異變強弱相反是故其詳可得而言也昔和
親之論發於劉敬是時天下初定新遭平城之難故從
其言約結和親賂遺單于冀以救安邉壤孝惠髙后時
遵而不違匈奴㓂盗不為衰止而單于反以加驕倨逮
至孝文與通闗市妻以漢女増厚其賂歳以千金而匈
奴數背約束邉境屢被其害是以文帝中年赫然發憤
遂躬戎服親御鞍馬從六郡良家材力之士馳射上林
講習戰陳聚天下精兵軍於廣武顧問馮唐與論將帥
喟然歎曰思古名臣此則和親無益已然之明效也仲
舒親見四世之事猶復欲守舊文頗增其約以為義動
君子利動貪人如匈奴者非可以仁義説也獨可説以
厚利結之於天耳故與之厚利以沒其意與盟於天以
堅其約質其愛子以累其心匈奴雖欲展轉奈失重利
何奈欺上天何奈殺愛子何夫賦歛行賂不足以當三
軍之費城郭之固無以異於貞士之約而使邊城守境
之民父兄緩帶稚子咽哺胡馬不窺於長城而羽檄不
行於中國不亦便於天下乎察仲舒之論考諸行事廼
知其未合於當時而有闕於後世也當孝武時雖征伐
克獲而士馬物故亦略相當雖開河南之野建朔方之
郡亦棄造陽之北九百餘里匈奴人民每來降漢單于
亦輙拘留漢使以相報復其桀驁尚如斯安肯以愛子
而為質乎此不合當時之言也若不置質空約和親是
襲孝文旣徃之悔而長匈奴無已之詐也夫邊城不選
守境武略之臣修障隧備塞之具厲長㦸勁弩之械恃
吾所以待邊㓂而務賦歛於民逺行貨賂割剝百姓以
奉㓂讐信甘言守空約而幾胡馬之不窺不已過乎至
孝宣之世承武帝奮擊之威直匈奴百年之運因其壊
亂幾亡之阨權時施宜覆以威德然後單于稽首臣服
遣子入侍三世稱藩賓於漢庭是時邊城晏閉牛馬布
野三世無犬吠之警黎庶亡干戈之役後六十餘載之
間遭王莽簒位始開邉隙單于由是歸怨自絶莽遂斬
其侍子邉境之禍搆矣故呼韓邪始朝於漢漢議其儀
而蕭望之曰戎狄荒服言其來服荒忽無常時至時去
宜待以客禮讓而不臣如其後嗣􁀅逃竄伏使於中國
不為叛臣及孝元時議罷守塞之備侯應以為不可可
謂盛不忘衰安必思危遠見識微之明矣至單于咸棄
其愛子昧利不顧侵掠所獲歲鉅萬計而和親賂遺不
過千金安在其不棄質而失重利也仲舒之言漏於是
矣夫規事建議不圖萬世之固而媮恃一時之事者未
可以經遠也若乃征伐之功秦漢行事嚴尤論之當矣
故先王度土中立封畿分九州列五服物土貢制外内
或脩刑政或昭文德逺近之埶異也是以春秋内諸夏
而外夷狄夷狄之人貪而好利被髮左袵人面獸心其
與中國殊章服異習俗飲食不同言語不通辟居北垂
寒露之野逐艸隨畜射獵為生隔以山谷雍以沙幕天
地所以絶外内也是故聖王禽獸畜之不與約誓不就
攻伐約之則費賂而見欺攻之則勞師而招冦其地不
可耕而食也其民不可臣而畜也是以外而不内疎而
不戚政敎不及其人正朔不加其國來則懲而御之去
則備而守之其慕義而貢獻則接之以禮讓羈縻不絶
使曲在彼蓋聖王制御蠻夷之常道也
　　西域(漢書/)
孝武之世圖制匈奴患其兼從西國結黨南羌廼表河
曲列四郡開玉門通西域以斷匈奴右臂隔絶南羌月
氐單于失援由是逺遁而幕南無王庭遭值文景𤣥默
養民五世天下殷富財力有餘士馬彊盛故能睹犀布
瑇瑁則建珠崖七郡感枸醤竹杖則開牂柯越嶲聞天
馬蒲萄則通大宛安息自是之後明珠文甲通犀翠羽
之珍盈於後宫蒲梢龍文魚目汗血之馬充於黄門鉅
象獅子猛犬大雀之羣食於外囿殊方異物四面而至
於是廣開上林穿昆明池營千門萬户之宫立神明通
天之臺興造甲乙之帳落以隋珠和璧天子負黼依襲
翠被􁦵玉几而處其中設酒池肉林以饗四夷之客作
巴俞都盧海中碭極曼衍魚龍角觝之戲以觀視之及
賂遺贈送萬里相奉師旅之費不可勝計至於用度不
足廼𣙜酒酤筦鹽鐵鑄白金造皮幣算至車船租及六
畜民力屈財用竭因之以凶年冦盗並起道路不通直
指之使始出衣繡杖斧斷斬於郡國然後勝之是以末
年遂棄輪臺之地而下哀痛之詔豈非仁聖之所悔哉
且通西域近有龍堆遠則葱嶺身熱頭痛縣度之阨淮
南杜欽揚雄之論皆以為此天地所以界别區域絶外
内也書曰西戎卽序禹旣就而序之非上威服致其貢
物也西域諸國各有君長兵衆分弱無所統一雖屬匈
奴不相親附匈奴能得其馬畜旃罽而不能統率與之
進退與漢隔絶道里又遠得之不為益棄之不為損盛
德在我無取於彼故自建武以來西域思漢威德咸樂
内屬唯其小邑鄯善車師界廹匃奴尚為所拘而其大
國莎車于闐之屬數遣使置質於漢願請屬都䕶聖上
遠覽古今因時之宜羈縻不絶辭而未許雖大禹之序
西戎周公之讓白雉太宗之郤走馬義兼之矣亦何以
尚兹
　　二十八將(後漢書/)
論曰中興二十八將前世以為上應二十八宿未之詳
也然咸能感㑹風雲奮其智勇稱為佐命亦各志能之
士也議者多非光武不以功臣任職至使英姿茂績委
而勿用然原夫深圖遠算固將有以焉爾若乃王道旣
衰降及霸德猶能授受惟庸勲賢皆序如管隰之迭升
桓世先趙之同列文朝可謂兼通矣降自秦漢世資戰
力至於翼扶王運皆武人屈起亦有鬻繒屠狗輕猾之
徒或崇以連城之賞或任以阿衡之地故勢疑則隙生
力侔則亂起蕭樊且猶縲絏信越終見葅戮不其然乎
自兹以降迄於孝武宰輔五世莫非公侯遂使縉紳道
塞賢能蔽壅朝有世及之私下多抱關之怨其懐道無
聞委身草莽者亦何可勝言故光武鍳前事之違存矯
枉之志雖冦鄧之高勲耿賈之鴻烈分土不過大縣數
四所加特進朝請而已觀其治平臨政課職責咎将所
謂導之以政齊之以刑者乎若格之功臣其傷已甚何
者直繩則虧喪㤙舊撓情則違廢禁典選徳則功不必
厚舉勞則人或未賢叅任則羣心難塞並列則其敝未
逺不得不校其勝否即以事相權故高秩厚禮允答元
功峻文深憲責成吏職建武之世侯者百餘若夫數公
者則與叅國議分均休咎其餘並優以寛科完其封禄
莫不終以功名延慶於後昔留侯以為高祖悉用蕭曹
故人而郭伋亦譏南陽多顯鄭興又戒功臣專任夫崇
恩偏授易啟私溺之失至公均被必廣招賢之路意者
不其然乎永平中顯宗追感前世功臣乃圖畫二十八
将於南宫雲臺其外又有王常李通竇融卓茂合三十
二人故依其本第係之篇末以志功臣之次云爾
　　宦者(後漢書/)
易曰天垂象聖人則之宦者四星在皇位之側故周禮
制官亦備其數閽者守中門之禁寺人掌女宫之戒又
云王之正内者五人月令仲冬命閹尹審門閭謹房室
詩之小雅亦有巷伯刺讒之篇然宦人之在王朝者其
來舊矣將以其體非全氣情志專良通關中人易以役
養乎然而後世因之才任稍廣其能者則勃貂管蘇有
功於楚晉景監繆賢著庸於秦趙及其敝也則䜿刁亂
齊伊戾禍宋漢興仍襲秦制置中常侍官然亦引用士
人以參其選皆銀璫左貂給事殿省及高后稱制乃以
張卿為大謁者出入卧内受宣詔命文帝時有趙談北
宫伯子頗見親倖至於孝武亦愛李延年帝數宴後庭
或潛游離館故請奏機事多以宦人主之至元帝之世
史游為黄門令勤心納忠有所補益其後𢎞恭石顯以
佞險自進卒有蕭周之禍損穢帝德焉中興之初宦官
悉用閹人不復雜調他士至永平中始置員數中常侍
四人小黄門十人和帝卽阼幼弱而竇憲兄弟專總權
威内外臣僚莫由親接所與居者唯閹宦而已故鄭衆
得專謀禁中終除大憝遂享分土之封超登宫卿之位
於是中官始盛焉自明帝以後迄乎延平委用漸大而
其員稍増中常侍至有十人小黄門二十人改以金璫
右貂兼領卿署之職鄧后以女主臨政而萬幾殷逺朝
臣國議無由叅斷帷幄稱制下令不出房闈之間不得
不委用刑人寄之國命手握王爵口含天憲非復掖庭
永巷之職閨牖房闥之任也其後孫程定立順之功曹
騰參建桓之策續以五侯合謀梁冀受鉞迹因公正恩
固主心故中外服從上下屛氣或稱伊霍之勲無謝於
徃載或謂良平之畫復興於當今雖時有忠公而竟見
排斥舉動囘山海呼吸變霜露阿㫖曲求則光寵三族
直情忤意則參夷伍宗漢之綱紀大亂矣若夫髙冠長
劒紆朱懐金者布滿宫闈苴茅分虎南靣臣人者蓋以
十數府署第館棊列於都鄙子弟支附過半於州國南
金和寳氷紈霧縠之積盈仞珍藏嬙媛侍兒歌童舞女
之玩充備綺室狗馬餙雕文土木被緹繡皆割剝萌黎
競恣奢欲搆害明賢專樹黨類其有更相援引希附權
彊者皆腐身熏子以自衒達同敝相濟故其徒有繁敗
國蠧政之事不可單書所以海内嗟毒志士窮棲冦劇
縁間搖亂區夏雖忠良懐憤時或奮發而言出禍從旋
見拏戮因復大考鉤黨轉相誣染凡稱善士莫不離被
災毒竇武何進位崇戚近乘九服之囂怨協羣英之埶
力而以疑留不斷至於殄敗斯亦運之極乎雖袁紹龔
行芟夷無餘然以暴易亂亦何云及自曹騰説梁冀竟
立昏弱魏武因之遂遷龜鼎所謂君以此始必以此終
信乎其然矣
論曰自古喪大業絶宗禋者其所漸有由矣三世以嬖
色取禍嬴氏以奢虐致災西京自外戚失祚東都緣閹
尹傾國成敗之來先史商之久矣至於釁起宦夫其略
猶或可言何者刑餘之醜理謝全生聲榮無暉於門閥
肌膚莫傳於來體推情未覺其敝卽事易以取信加漸
染朝事頗識典物故少主憑謹舊之庸女君資出内之
命顧訪無猜憚之心㤙狎有可悦之色亦有忠厚平端
懐術糾邪或敏才給對飾巧亂實或借譽貞良先時薦
譽非直茍恣凶徳止於暴横而已然真邪竝行情貌相
越故能回惑昏㓜迷瞀視聽蓋亦有其理焉詐利既滋
朋徒日廣直言抗議必漏先言之間至戚發憤方啟專
奪之隙斯忠賢所以智屈社稷故其為墟易曰履霜堅
冰至云所從來乆矣今迹其所以亦豈一朝一夕哉
　　儒林(後漢書/)
論曰自光武中年以後干戈稍戢專事經學自是其風
世篤焉其服儒衣稱先王遊庠序聚横塾者蓋布之於
邦域矣若乃經生所處不逺萬里之路精廬暫建贏糧
動有千百其耆名高義開門受徒者編牒不下萬人皆
專相傳祖莫或訛雜至有分爭王庭樹朋私里繁其章
條穿求崖穴以合一家之説故揚雄曰今之學者非獨
為之華藻又從而繡其鞶帨夫書理無二義歸有宗而
碩學之徒莫之或徙故通人鄙其固焉又雄所謂譊譊
之學各習其師也且觀成名高第終能逺至者蓋亦寡
焉而迂滯若是矣然所談者仁義所傳者聖法也故人
識君臣父子之綱家知違邪歸正之路自桓靈之間君
道秕僻朝綱日陵國隙屢啓自中智以下靡不審其崩
離而權彊之臣息其窺盗之謀豪俊之夫屈於鄙生之
議者人誦先王言也下畏逆順埶也至如張温皇甫嵩
之徒功定天下之半聲馳四海之表俯仰顧盻則天業
可移猶鞠躬昏主之下狼狽折札之命散成兵就繩約
而無悔心曁乎剝撓自極人神數盡然後羣英乘其運
世德終其祚跡衰敝之所由致而能多歴年所者斯豈
非學之效乎故先師垂典文褒勵學者之功篤矣切矣
不循春秋至乃比於殺逆其將有意乎
　　獨行(後漢書/)
孔子曰與其不得中庸必也狂狷乎又云狂者進取狷
者有所不為也此蓋失於周全之道而取諸偏至之端
者也然則有所不為亦将有所必為者矣既云進取亦
將有所不取者矣如此性尚分流為否異適矣中世偏
行一介之夫能成名立方者葢亦衆也或志剛金石而
尅扞於彊禦或意嚴冬霜而甘心於小諒亦有結朋協
好幽明共心蹈義陵險死生等節雖事非通圓良其風
軌有足懐者而情迹殊襍難為條品片辭特趣不足區
別措之則事或有遺載之則貫序無統以其名體雖殊
而操行俱絶故總為獨行篇焉庶備諸闕文紀志漏脱
云爾
　　方術(後漢書/)
仲尼稱易有君子之道四焉曰卜筮者尚其占占也者
先王所以定禍福决嫌疑幽贊於神明遂知來物者也
若夫隂陽推步之學徃徃見於墳記矣然神經怪牒玉
策金繩關扃於明靈之府封縢於瑶壇之上者靡得而
闚也至乃河洛之文龜龍之圖箕子之術師曠之書緯
候之部鈐决之符皆所以探抽冥賾參騐人區時有可
聞者焉其流又有風角遁甲七政元氣六日七分逄占
日者挺專湏臾孤虚之術及望雲省氣推處祥妖時亦
有以效於事也而斯道隠逺𤣥奥難原故聖人不語怪
神罕言性命或開末而抑其端或曲辭以章其義所謂
民可使由之不可使知之漢自武帝頗好方術天下懐
協道蓺之士莫不負䇿抵掌順風而届焉後王莽矯用
符命及光武尤信讖言士之赴趣時宜者皆騁馳穿鑿
争談之也故王梁孫咸名應圖籙越登槐鼎之任鄭興
賈逵以附同稱顯桓譚尹敏以乖忤淪敗自是習為内
學尚竒文貴異數不乏於時矣是以通儒碩生忿其姦
妄不經奏議慷慨以為宜見藏擯子長亦云觀陰陽之
書使人拘而多忌蓋為此也夫物之所偏未能無蔽雖
云大道其硋則同若乃詩之失愚書之失誣然則數術
之失至於詭俗乎如令温柔敦厚而不愚斯深於詩者
也疏通知逺而不誣斯深於書者也極數知變而不詭
俗斯深於數術者也故曰茍非其人道不虚行意者多
迷其統取遣頗偏甚有雖流宕過誕亦失也中世張衡
爲陰陽之宗郎顗咎徴最宻餘亦班班名家焉其徒亦
有雅才偉德未必體極藝能今蓋糾其推變尤長可以
宏補時事因合表之云
　　逸民(後漢書/)
易稱遁之時義大矣哉又曰不事王侯高尚其事是以
堯舜則天不屈潁陽之高武盡美矣終全孤竹之潔自
兹以降風流彌繁長徃之軌未殊而感致之數匪一或
隱居以求其志或曲避以全其道或静已以鎮其躁或
去危以圖其安或垢俗以動其槩或庛物以激其清然
觀其甘心畎畆之中憔悴江海之上豈必親魚鳥樂林
草哉亦云性分所至而已故䝉恥之賓屢黜不去其國
蹈海之節千乘莫移其情適使矯易去就則不能相為
矣彼雖硜硜有類沽名者然而蟬蜕囂埃之中自致寰
區之外異夫飾智巧以逐浮利者乎荀卿有言曰志意
脩則驕富貴道義重則輕王公也漢室中㣲王莽簒位
士之藴藉義憤甚矣是時裂冠毁冕相携持而去之者
蓋不可勝數揚雄曰鴻飛㝠㝠弋者何簒焉言其違患
之逺也光武側席幽人求之若不及旌帛蒲車之所徴
賁相望於巖中矣若薛方逄萌聘而不肯至嚴光周黨
王霸至而不能屈羣方咸遂志士懐仁斯固所謂舉逸
民天下歸心者乎肅宗亦禮鄭均而徴高鳯以成其節
自後帝德稍衰邪嬖當朝處士耿介羞與卿相等列至
乃抗憤而不顧多失其中行焉蓋録其絶塵不反同夫
作者例之此篇
　　西南夷(後漢書/)
論曰漢氏征伐戎狄有事邉逺蓋亦與王業而終始矣
至於傾沒疆垂喪師敗将者不出時嵗卒能開四夷之
境款殊俗之附若乃文約之所沾漸風聲之所周流幾
将日所出入處也著自山經水志者亦略及焉雖服叛
難常威澤時曠及其化行則緩耳雕腳之倫獸居鳥語
之類莫不舉種盡落回靣而請吏陵海越障累譯以内
屬焉故其録名中郎校尉之署編數都䕶部守之曹動
以數百萬計若乃藏山隠海之靈物沈沙棲陸之瑋寳
莫不呈表怪麗雕被宫幄焉又其賨幪火毳馴禽封獸
之賦軨積於内府夷歌巴舞殊音異節之技列倡於外
門豈柔服之道必足於斯然亦云致逺者矣蠻夷雖附
阻巖谷而類有土居連渉荆交之區布䕶巴庸之外不
可量極然其凶勇校算薄於羌狄故陵暴之害不能深
也西南之徼尤為劣焉故闗守永昌肇自逺離啓土立
人至今成都焉
　　西羌(後漢書/)
論曰羌戎之患自三代尚矣漢世方之匈奴頗為衰寡
而中興以後邊難漸大朝規失綏御之和戎帥騫然諾
之信其内屬者或倥偬於豪右之手或屈折於奴僕之
勤塞候時清則憤怒而思禍桴革暫動則屬鞬以鳥驚
故永初之間羣種蜂起遂觧仇嫌結盟詛招引山豪轉
相嘯聚揭木為兵負柴為械轂馬揚埃陸梁於三輔建
號稱制恣睢於北地東犯趙魏之郊南入漢蜀之鄙塞
湟中斷隴道燒陵園剽城市傷敗踵係羽書日聞并涼
之士特衝殘斃壮悍則委身於兵塲女婦則徽纆而為
虜發冢露胔死生塗炭自西戎作逆未有陵斥上國若
斯其熾也和熹以女君親政威不外接朝議憚兵力之
損情存茍安或以邊州難援宜見捐棄或懼疽食浸滛
莫知所限謀夫回遑猛士疑慮遂徙西河四郡之人雜
寓闗右之縣發屋伐樹塞其戀土之心燔破貲積以防
顧還之思於是諸将鄧隲任尚馬賢皇甫規張奐之徒
争設雄規更奉征討之命徴兵㑹衆以圖其隙馳騁東
西奔救首尾搖動數州之境日耗千金之資至於假人
増賦借俸侯王引金錢縑綵之珍徴糧粟鹽鐵之積所
以賂遺購賞轉輸勞來之費前後數十巨萬或梟尅酋
健摧破附落降俘載路牛羊滿山軍書未奏其利害而
離叛之狀已言矣故得不酬失功不半勞暴露師徒連
年而無所勝官人屈竭烈士憤喪段熲受事專掌軍任
資山西之猛性練戎俗之態情窮武思盡飈鋭以事之
被羽前登身當百死之陳䝉沒氷雪經履千折之道始
殄西種卒定東冦若乃䧟擊之所殲傷追走之所崩籍
頭顱斷落於萬丈之山支革判觧於重崖之上不可校
計其能穿竄艸石自脱於鋒鏃者百不一二而張奐盛
稱戎狄一氣所生不宜誅盡流血汙野傷和致妖是何
言之迂乎羌雖外患實深内疾若攻之不根是養疾痾
於心腹也惜哉冦敵畧定矣而漢祚亦衰焉嗚呼昔先
王疆理九土判别畿荒知夷貊殊性難以道御故斥逺
諸華薄其貢職唯與辭要而已若二漢御戎之方失其
本矣何則先零侵境趙充國遷之地内當煎作冦馬文
淵徙之三輔貪其暫安之埶信其馴服之情計日用之
權宜忘經世之逺略豈夫識㣲者之為乎故㣲子垂泣
於象箸辛有浩歎於伊川也
　　西域(後漢書/)
論曰西域風土之載前古未聞也漢世張騫懐致逺之
略班超奮封侯之志終能立功西遐羈服外域自兵威
之所肅服財賂之所懐誘莫不獻方竒納愛質露頂肘
行東向而朝天子故設戊巳之官分任其事建都䕶之
帥總領其權先馴則賞籝金而賜龜綬後服則繫頭顙
而釁北闕立屯田於膏腴之野列郵置於要害之路馳
命走驛不絶於時月商胡販客日款於塞下其後丼英
乃抵條支而歴安息臨西海以望大秦拒玉門陽闗者
四萬餘里靡不周盡焉若其境俗性智之優薄産載物
類之區品川河領障之基源氣節凉暑之通隔梯山棧
谷繩行沙度之道身熱首痛風災鬼難之域莫不備寫
情形審求根實至於佛道神化興自身毒而二漢方志
莫有稱焉張騫但著地多暑濕乘象而戰班勇雖列其
奉浮圖不殺伐而精文善法導逹之功靡所傳述余聞
之後説也其國則殷乎中土玉燭和氣靈聖之所降集
賢懿之所挺生神迹鬼怪則理絶人區感騐明顯則事
出天外而騫超無聞者豈其道閉徃運數開叔葉乎不
然何誣異之甚也漢自楚英始盛齋戒之祀桓帝又脩
華盖之飾将㣲義未譯而但神明之邪詳其清心釋累
之訓空有兼遣之宗道書之流也且好仁惡殺蠲敝崇
善所以賢逹君子多愛其法焉然好大不經竒譎無已
雖鄒衍談天之辯荘周蝸角之論尚未足以槩其萬一
又精靈起滅因報相尋若曉而昧者故通人多惑焉葢
道俗無方適物異㑹取諸同歸措夫疑説則大道通矣
　　匈奴(後漢書/)
論曰漢初遭冒頓凶黠種衆强熾髙祖威加四海而窘
平城之圍太宗政鄰刑措不雪憤辱之恥逮孝武亟興
邉畧有志匈奴赫然命將戎旗星屬候列郊甸火通丼
泉而猶鳴鏑揚塵出入畿内至於窮竭武力單用天財
歴紀嵗以攘之冦雖頗折而漢之疲耗略相當矣宣帝
值虜庭分爭呼韓邪來臣乃權納懐柔因為邊衛罷闗
徼之儆息兵民之勞龍駕帝服鳴鐘傳鼓於清渭之上
南面而朝單于朔易無復匹馬之蹤六十餘年矣後王
莽陵簒擾動戎夷續以更始之亂方夏幅裂自是匈奴
得志狼心復生乘間侵佚害流傍境及中興之初更通
舊好報命連屬金幣載道而單于驕踞益横内暴滋深
世祖以用事諸華未遑沙塞之外忍愧思難徒報謝而
已因徙幽并之民増邉屯之卒及闗東稍定隴蜀已清
其猛夫扞将莫不頓足攘手爭言衛霍之事帝方厭兵
間脩文政未之許也其後匈奴爭立日逐來奔願脩呼
韓之好以禦北狄之衛奉蕃稱臣永為外扞天子總攬
羣䇿和而納焉乃詔有司開北鄙擇肥美之地量水草
以處之馳中郎之使盡法度以臨之制衣裳備文物加
璽紱之綬正單于之名於是匈奴分破始有南北二庭
焉讐釁既深互伺便隙控弦抗戈覘望風塵雲屯鳥散
更相馳突至於䧟潰創傷者靡歳或寧而漢之塞地晏
然矣後亦頗為出師并兵窮討命竇憲耿䕫之徒前後
並進皆用果譎設竒數異道同㑹究掩其窟穴躡北追
奔三千餘里遂破龍祠焚罽幕阬十角梏閼氏銘功封
石倡呼而還單于震懾屏氣䝉氈遁走於烏孫之地而
漠北空矣若因其時埶及其虚曠還南虜於陰山歸河
西於内地上申光武權宜之略下防戎羯亂華之變使
耿國之算不謬於當世袁安之議見從於後王平易正
直若此其宏也而竇憲矜三㨗之効忽經世之規狠戾
不端專行威惠遂復更立北虜反其故庭並恩兩䕶以
私已福棄蔑天公坐樹大鯁永言前載何恨憤之深乎
自後經綸失方畔服不一其為疢毒胡可單言降及後
世翫為常俗終於吞噬神鄉丘墟帝宅嗚呼千里之差
興自毫端失得之源百世不磨矣
　　藝文(唐書/)
自六經焚於秦而復出於漢其師傳之道中絶而簡編
脱亂訛缺學者莫得其本真於是諸儒章句之學興焉
其後傳注箋觧義疏之流轉相講述而聖道粗明然其
為説固已不勝其繁矣至於上古三皇五帝以來世次
國家興滅終始僭竊偽亂史官備矣而傳記小説外暨
方言地理職官氏族皆出於史官之流也自孔子在時
方脩明聖經以絀繆異而老子著書論道徳接乎周衰
戰國遊談放蕩之士田駢慎到列荘之徒各極其辯而
孟軻荀卿始專脩孔氏以折異端然諸子之論各成一
家自前世皆存而不絶也夫王迹熄而詩亡離騷作而
文辭之士興歴代盛衰文章與時高下然其變態百出
不可窮極何其多也自漢以來史官列其名氏篇第以
為六藝九種七略至唐始分為四類曰經史子集而藏
書之盛莫盛於開元其著錄者五萬三千九百一十五
巻而唐之學者自為之書又二萬八千四百六十九巻
嗚呼可謂盛矣六經之道簡嚴易直而天人備故其愈
乆而益明其餘作者衆矣質之聖人或離或合然其精
深閎博各盡其術而怪竒偉麗徃徃震發於其間此所
以使好竒愛博者不能㤀也然凋零磨滅亦不可勝數
豈其華文少實不足以行逺與而俚言俗説猥有存者
亦其有幸不幸歟今著於篇有其名而無其書者十蓋
五六也可不惜哉
　　梁紀(五代史/)
嗚呼天下之惡梁乆矣自後唐以來皆以為偽也至予
論次五代獨不偽梁議者或譏予大失春秋之㫖以謂
梁負大惡當加誅絶而反進之是奨簒也非春秋之志
也予應之曰是春秋之志爾魯桓公弑隱公而自立者
宣公弑子赤而自立者鄭厲公逐世子忽而自立者衛
公孫剽逐其君衎而自立者聖人於春秋皆不絶其為
君此予所以不偽梁者用春秋之法也然則春秋亦奨
簒乎曰惟不絶四者之為君於此見春秋之意也聖人
之於春秋用意深故能勸戒切為言信然後善惡明夫
欲著其罪於後世在乎不沒其實其實嘗為君矣書其
為君其實簒也書其簒各傳其實而使後世信之則四
君之罪不可得而掩爾使為君者不得掩其惡然後人
知惡名不可逃則為惡者庶乎其息矣是謂用意深而
勸戒切為言信而善惡明也桀紂不待貶其王而萬世
所共惡者也春秋於大惡之君不誅絶之者不害其褒
善貶惡之㫖也惟不役其實以著其罪而信乎後世與
其為君而不掩其惡以息人之為惡能知春秋之此意
然後知予不偽梁之㫖也
　　晉出帝(五代史/)
嗚呼古之不幸無子而以其同宗之子為後者聖人許
之著之禮經而不諱也而後世閭閻鄙俚之人則諱之
諱則不勝其欺與偽也故其茍偷竊取嬰孩襁褓諱其
父母而自欺以為我生之子曰不如此則不能得其一
志盡愛於我而其心必二也而為其子者亦自諱其所
生而絶其天性之親反視以為叔伯父以此欺其九族
而亂其人鬼親疏之屬凡物生而有知未有不愛其父
母者使是子也能忍而真絶其天性歟曽禽獸之不若
也使其不忍而外陽絶之是大偽也夫閭閻鄙俚之人
之慮於事者亦已深矣然而茍竊欺偽不可以為法者
小人之事也惟聖人則不然以謂人道莫大於繼絶此
萬世之通制而天下之公行也何必諱哉所謂子者未
有不由父母而生者也故為人後者必有所生之父有
所後之父此理之自然也何必諱哉其簡易明白不茍
不竊不欺不偽可以為通制而公行者聖人之法也又
以謂為人後者所承重故加其服以斬而不絶其所生
之親者天性之不可絶也然而恩有屈於義故降其服
以朞服外物也可以降而父母之名不可改故著於經
曰為人後者為其父母服自三代以來有天下國家者
莫不用之而晉氏不用也出帝之於敬儒絶其父道臣
而爵之非特以其義不當立不得已而絶之蓋亦習見
閭閻鄙俚之所為也五代干戈賊亂之世也禮樂崩壊
三綱五常之道絶而先王之制度文章掃地而盡於是
矣如寒食野祭而焚紙錢天子而為閭閻鄙俚之事者
多矣而晉氏起於夷狄以簒逆而得天下高祖以耶律
徳光為父而出帝於德光則以為祖而稱孫於其所生
父則臣而名之是豈可以人理責哉
　　朋黨(五代史/)
嗚呼始為朋黨之論者誰歟甚乎作俑者也眞可謂不
仁之人哉予嘗至繁城讀魏受禪碑見漢之羣臣稱魏
功德而大書深刻自列其姓名以夸耀於世又讀梁實
錄見文蔚等所為如此未嘗不為流涕也夫以國予人
而自夸耀及遂相之此非小人孰能為也漢唐之末舉
其朝皆小人也而其君子者何在哉當漢之亡也先以
朋黨禁錮天下賢人君子而立其朝者皆小人也然後
漢從而亡及唐之亡也又先以朋黨盡殺朝廷之士而
其餘存者皆庸懦不肖傾險之人也然後唐從而亡夫
欲空人之國而去其君子者必進朋黨之説欲孤人主
之勢而蔽其耳目者必進朋黨之説欲奪國而與人者
必進朋黨之説夫為君子者固嘗寡過小人欲加之罪
則有可誣者有不可誣者不能遍及也至欲舉天下之
善求其類而盡去之惟指以為朋黨耳故其親戚故舊謂
之朋黨可也交游執友謂之朋黨可也宦學相同謂之
朋黨可也門生故吏謂之朋黨可也是數者皆其類也
皆善人也故曰欲空人之國而去其君子者惟以朋黨罪
之則無免者矣夫善善之相樂以其類同此自然之理
也故聞善者必相稱譽稱譽則謂之朋黨得善者必相
薦引薦引則謂之朋黨使人聞善不敢稱譽人主之耳
不聞有善於下矣見善不敢薦則人主之目不得見善
人矣善人日逺而小人日進則為人主者倀倀然誰與
之圖治安之計哉故曰欲孤人主之勢而蔽其耳目者
必用朋黨之説也一君子存羣小人雖衆必有所忌而
有所不敢為惟空國而無君子然後小人得肆志於無
所不為則漢魏唐之際是也故曰可奪國而與人者由
其國無君子空國而無君子由以朋黨而去之也嗚呼
朋黨之説人主可不察哉傳曰一言可以喪邦者其是
之謂與可不鑒哉可不戒哉
　　伶官(五代史/)
嗚呼盛衰之理雖曰天命豈非人事哉原莊宗之所以
得天下與其所以失之者可以知之矣世言晉王之将
終也以三矢賜莊宗而告之曰梁吾仇也燕王吾所立
契丹與吾約為兄弟而背晉以歸梁此三者吾遺恨也
與爾三矢爾其無忘乃父之志莊宗受而藏之於廟其
後用兵則遣從事以一少牢告廟請其矢盛以錦囊負
而前驅及凱旋而納之方其係燕父子以組凾梁君臣
之首入於太廟還矢先王而告以成功其意氣之盛可
謂壯哉及仇讐已滅天下已定一夫夜呼亂者四應倉
皇東出未及見賊而士卒離散君臣相顧不知所歸至於
誓天斷髪泣下沾襟何其衰也豈得之難而失之易歟
抑夲其成敗之迹而皆自於人歟書曰滿招損謙受益
憂勞可以興國逸豫可以亡身自然之理也故方其盛
也舉天下之豪傑莫能與之争及其衰也數十伶人困
之而身死國滅為天下笑夫禍患常積於忽㣲而智勇
多困於所溺豈獨伶人也哉
　　宦官(五代史/)
自古宦者亂人之國其源深於女禍女色而已宦者之
害非一端也蓋其用事也近而習其為心也專而忍能以
小善中人之意小信固人之心使人主必信而親之待
其已信然後懼以禍福而把持之雖有忠臣碩士列於
朝廷而人主以為去已疎逺不若起居飲食前後左右
之親為可恃也故前後左右者日益親則忠臣碩士日
益疎而人主之勢日益孤勢孤則懼禍之心日益切而
把持者日益牢安危出其喜怒禍患伏於帷闥則嚮之
所謂可恃者乃所以為患也患已深而覺之欲與疎逺
之臣圖左右之親近緩之則養禍而益深急之則挾人
主以為質雖有聖智不能與謀謀之而不可為為之而
不可成至其甚則俱傷而兩敗故其大者亡國其次亡
身而使姦豪得借以為資而起至抉其種類盡殺以快
天下之心而後已此前史所載宦者之禍常如此者非
一世也夫為人主者非欲養禍於内而疎忠臣碩士於
外蓋其漸積而勢使之然也夫女色之惑不幸而不悟
則禍斯及矣使其一悟捽而去之可也宦者之為禍雖
欲悔悟而勢有不得而去也唐昭宗之事是已故曰深
於女禍者謂此也可不戒哉
　　司天(五代史/)
昔孔子作春秋而天人備予述本紀書人而不書天予
何敢異於聖人哉其文雖異其意一也自堯舜三代以
來莫不稱天以舉事孔子刪詩書不去也蓋聖人不絶
天於人亦不以天叅人絶天於人則天道廢以天參人
則人事惑故常存而不究也春秋雖書日食星變之類
孔子未嘗道其所以然者故其弟子之徒莫得有所述
於後世也然則天果與於人乎果不與於人乎曰天吾
不知質諸聖人之言可也易曰天道虧盈而益謙地道
變盈而流謙鬼神害盈而福謙人道惡盈而好謙此聖
人極論天人之際最詳而明者也其於天地鬼神以不
可知為言其可知者人而已夫日中則昃盛衰必復天
吾不知吾見其虧益於物者矣艸木之成者變而衰落
之物之下者進而流行之地吾不知吾見其變流於物
者矣人之貪滿者多禍其守約者多福鬼神吾不知吾
見人之禍福者矣天地鬼神不可知其心則因其著於
物者而測之故據其迹之可見者以為言曰虧益曰變
流曰害福若人則可知者故直言其情曰好惡其知與
不知異辭也參而㑹之與人無以異也其果與於人乎
不與於人乎則所不知也以其不可知故常尊而逺之
以其與人無所異也則脩吾人事而已人事者天意也
書曰天視自我民視天聽自我民聽未有人心悦於下
而天意怒於上者未有人理逆於下而天道順於上者
然則王者君天下子生民布德行政以順人心是之謂
奉天至於三辰五星常動而不息不能無盈縮差忒之
變而占之有中有不中不可以為常者有司之事也本
紀所述人君行事詳矣其興亡治亂可以見至於三辰
五星逆順變見有司之所占者故以其官誌之以備司
天之所考嗚呼聖人旣沒而異端起自秦漢以下學者
惑於災異矣天文五行之説不勝其繁也予之所述不
得不異乎春秋也考者可以知焉
　　前蜀(五代史/)
嗚呼自秦漢以來學者多言祥瑞雖有善辨之士不能
袪其惑也予讀蜀書至於龜龍麟鳯騶虞之類世所謂
王者之嘉瑞莫不畢出於其國異哉然考王氏之所以
興亡成敗者可以知之矣或以為一王氏不足以當之
則視時天下治亂可以知之矣龍之為物也以不見為
神以升雲行天為得志今偃然暴露其形是不神也不
上於天而下見於水中是失職也然其一何多歟可以
為妖矣鳯凰鳥之逺人者也昔舜治天下政成而民悦
命䕫作樂樂聲和鳥獸聞之皆鼓舞當是之時鳯凰適
至舜之史因幷記以為美後世因以鳯來為有道之應
其後鳯凰數至或出於庸君謬政之時或出於危亡大
亂之際是果為瑞哉麟獸之逺人者也昔魯哀公出獵
得之而不識蓋索而獲之非其自出也故孔子書於春
秋曰西狩獲麟者譏之也西狩非其逺也獲麟惡其盡
取也狩必書地而哀公馳騁所渉地多不可偏以名舉
故書西以包衆地謂其舉國之西皆至也麟人罕識之
獸也以見公之窮山竭澤而盡取至於不識之獸皆搜
索而獲之故曰譏之也聖人已沒而異端之説興乃以
麟為王者之瑞而附以符命讖緯詭怪之言鳯嘗出於
舜以為瑞猶有説也及其後出於亂世則可以知其非
瑞矣若麟者前有治世如堯舜禹湯文武周公之世未
嘗一出其一出而當亂世然則孰知其為瑞哉龜𤣥物
也汚泥川澤不可勝数其死而貴於卜官者用適其宜
爾而戴氏禮以其在宫沼為王者難致之瑞戴禮雜出
於諸家其失亦已多矣騶虞吾不知其何物也詩曰吁
嗟乎騶虞賈誼以為騶者文王之囿虞虞官也當誼之
時其説如此然則以之為獸者其出於近世之説乎夫
破人之惑者難與争於篤信之時待其有所疑焉然後
從而攻之龜龍麟鳯王者之瑞而出於五代之際又皆
萃於蜀此雖好為祥瑞之説者亦可疑也因其可疑者
而攻之庶幾惑者有以思焉
　
　
　
　
　
　
　
　
　
　
　
　
　
　文編巻三十四
欽定四庫全書
　文編卷三十五
　　　　　　　　　　　　明　唐順之　編
　　論秦伯用孟明(左傳/)
文三年秦伯伐晉濟河焚舟取王官及郊晉人不出遂
自茅津濟封殽尸而還遂霸西戎用孟明也君子是以知
秦穆公之為君也舉人之周也與人之一也孟明之臣
也其不解也能懼思也子桑之忠也其知人也能舉善
也詩曰于以采蘩于沼于沚于以用之公侯之事秦穆
有焉夙夜匪解以事一人孟明有焉詒厥孫謀以燕翼
子子桑有焉
　　邾黑肱來奔(左傳/)
昭三十一年冬邾黑肱以濫來奔賤而書名重地故也
君子曰名之不可不慎也如是夫有所有名而不如其
已以地叛雖賤必書地以名其人終為不義弗可滅巳
是故君子動則思禮行則思義不為利回不為義疚或
求名而不得或欲蓋而名彰懲不義也齊豹為衛司冦
守嗣大夫作而不義其書為盗邾庶其莒牟夷邾黑肱
以土地出求食而巳不求其名賤而必書此二物者所
以懲肆而去貪也若艱難其身以險危大人而有名章
徹攻難之士将奔走之若竊邑叛君以儌大利而無名
貪冒之民将寘力焉是以春秋書齊豹曰盗三叛人名
以懲不義數惡無禮其善志也故曰春秋之稱微而顯
婉而辯上之人能使昭明善人勸焉淫人懼焉是以君
子貴之
　　論初獻六羽(公羊傳/)
隠五年初獻六羽初者何始也六羽者何舞也初獻六
羽何以書譏何譏爾譏始僭諸公也六羽之為僭奈何
天子八佾諸公六諸侯四諸公者何諸侯者何天子三
公稱公王者之後稱公其餘大國稱侯小國稱伯子男
天子三公者何天子之相也天子之相則何以三自陜
而東者周公主之自陜而西者召公主之一相處乎内
始僭諸公昉於此乎前此矣前此則曷為始乎此僭諸
公猶可言也僭天子不可言也
　　孔父(公羊傳/)
桓公二年春王正月戊申宋督弑其君與夷及其大夫
孔父及者何累也弑君多矣舍此無累者乎曰有仇牧
荀息皆累也舍仇牧荀息無累者乎曰有有則此何以
書賢也何賢乎孔父孔父可謂義形於色矣其義形於
色奈何督将弑殤公孔父生而存則殤公不可得而弑
也故於是先攻孔父之家殤公知孔父死已必死趨而
救之皆死焉孔父正色而立於朝則人莫敢過而致難
於其君者孔父可謂義形於色矣
　　桓公救衛(公羊傳/)
僖二年春王正月城楚邱孰城城衛也曷為不言城衛
滅也孰滅之蓋狄滅之曷為不言狄滅之為桓公諱也
曷為為桓公諱上無天子下無方伯天下諸侯有相滅
亡者桓公不能救則桓公恥之也然則孰城之桓公城
之曷為不言桓公城之不與諸侯專封也曷為不與實
與而文不與文曷為不與諸侯之義不得專封諸侯之
義不得專封則其曰實與之何上無天子下無方伯天
下諸侯有相滅亡者力能救之則救之可也
　　荀息不食言(公羊傳/)
僖十年春晉里克弑其君卓子及其大夫荀息及者何
累也弑君多矣舍此無累者乎曰有孔父仇牧皆累也
舍孔父仇牧無累者乎曰有有則此何以書賢也何賢
乎荀息荀息可謂不食其言矣其不食其言奈何奚齊
卓子者驪姬之子也荀息傅焉驪姬者國色也獻公愛
之甚欲立其子於是殺世子申生申生者里克傅之獻
公病将死謂荀息曰士何如則可謂之信矣荀息對曰
使死者反生生者不愧乎其言則可謂信矣獻公死奚
齊立里克謂荀息曰君殺正而立不正廢長而立㓜如
之何願與子慮之荀息曰君嘗訊臣矣臣對曰使死者
反生生者不愧乎其言則可謂信矣里克知其不可與
謀退弑奚齊荀息立卓子里克弑卓子荀息死之荀息
可謂不食其言矣
　　毛伯來求金(公羊傳/)
文九年毛伯來求金毛伯者何天子之大夫也何以不
稱使當喪未君也踰年矣何以謂之未君即位矣而未
稱王也未稱王何以知其即位以諸侯之踰年即位亦
知天子之踰年即位也以天子三年然後稱王亦知諸
侯於其封内三年稱子也踰年稱公矣則曷為於其封
内三年稱子緣民臣之心不可一日無君緣始終之義
一年不二君不可曠年無君緣孝子之心則三年不忍
當也毛伯來求金何以書譏何譏爾王者無求求金非
禮也然則是王者與曰非也非王者則曷為謂之王者
王者無求曰是子也繼文王之體守文王之法度文王
之法無求而求故譏之也
　　世室壊(公羊傳/)
文十三年自正月不雨至於秋七月世室屋壊世室者
何魯公之廟也周公稱太廟魯公稱世室羣公稱宫此
魯公之廟也曷為謂之世室世室猶世室也世世不毁
也周公何以稱太廟於魯封魯公以為周公也周公拜
乎前魯公拜乎後曰生以養周公死以為周公主然則
周公之魯乎曰不之魯也封魯公以為周公主然則周
公曷為不之魯欲天下之一乎周也魯祭周公何以為
牲周公用白牲魯公用騂犅羣公不毛魯祭周公何以
為盛周公盛魯公燾羣公廩世室屋壊何以書譏何譏
爾久不修也
　　晉納接菑不克(公羊傳/)
文十有四年晉人納接菑于邾婁弗克納納者何入辭
也其言弗克納何大其弗克納也何大乎其弗克納晉
郤缺帥師革車八百乘以納接菑于邾婁力沛若有餘
而納之邾婁人言曰接菑晉出也貜且齊出也子以其
指則接菑也四貜且也六子以大國壓之則未知齊晉
孰有之也貴則皆貴矣雖然貜且也長郤缺曰非吾力
不能納也義實不爾克也引師而去之故君子大其弗
克納也此晉郤缺也其稱人何貶曷為貶不與大夫專
廢置君也曷為不與實與而文不與文曷為不與大夫
之義不得專廢置君也
　　季札讓國(公羊傳/)
襄二十九年吳子使札來聘吳無君無大夫此何以有
君有大夫賢季子也何賢乎季子讓國也其讓國奈何
謁也餘祭也夷昧也與季子同母者四季子弱而才兄
弟皆愛之同欲立之以為君謁曰今若是迮而與季子
國季子猶不受也請無與子而與弟弟兄迭為君而致
國乎季子皆曰諾故諸為君者皆輕死為勇飲食必祝
曰天茍有吳國尚速有悔于予身故謁也死餘祭也立
餘祭也死夷昧也立夷昧也死則國宜之季子者也季
子使而亡焉僚者長庶也即之季子使而反至而君之
爾闔廬曰先君之所以不與子國而與弟者凡為季子
故也将從先君之命與則國宜之季子者也如不從先
君之命與則我宜立者也僚惡得為君乎于是使專諸
刺僚而致國乎季子季子不受曰爾殺吾君吾受爾國
是吾與爾為簒也爾殺吾兄吾又殺爾是父子兄弟相
殺終身無巳也去之延陵終身不入吳國故君子以其
不受為義以其不殺為仁賢季子則吳何以有君有大
夫以季子為臣則宜有君者也札者何吳季子之名也
春秋賢者不名此何以名許夷狄者不一而足也季子
者所賢也曷為不足乎季子許人臣者必使臣許人子
者必使子也
　　許世子止弑其君(公羊傳/)
昭十有九年秋齊髙發帥師伐莒冬葬許悼公賊未討
何以書葬不成于弑也曷為不成于弑止進藥而藥殺
也止進藥而藥殺則曷為加弑焉耳譏子道之不盡也
其譏子道之不盡奈何曰樂正子春之視疾也復加一
飯則脫然愈復損一飯則脫然愈復加一衣則脫然愈
復損一衣則脫然愈止進藥而藥殺是以君子加弑焉
耳曰許世子止弑其君買是君子之聴止也葬許悼公
是君子之赦止也赦止者免止之罪辭也
　　論隠公不書即位(穀梁傳/)
隠元年公何以不言即位成公志也焉成之言君之不
取為公也君之不取為公何也将以讓桓也讓桓正乎
曰不正春秋成人之美不成人之惡隠不正而成之何
也將以惡桓也其惡桓何也隠将讓而桓弑之則桓
惡矣桓弑而隠讓則隠善矣善則其不正焉何也春秋
貴義而不貴惠信道而不信邪孝子揚父之美不揚父
之惡先君之欲與桓非正也邪也雖然既勝其邪心以
與隠矣巳探先君之邪志而遂以與桓則是成父之惡
也兄弟天倫也為子受之父為諸侯受之君已廢天倫
而忘君父以行小惠曰小道也若隠者可謂輕千乘之
國蹈道則未也
　　武氏子來求賻(穀梁傳/)
隠三年秋武氏子來求賻武氏子者何也天子之大夫
也天子之大夫其稱武氏子何也未畢喪孤未爵未爵
使之非正也其不言使何也無君也歸死者曰賵歸生
者曰賻曰歸之者正也求之者非正也周雖不求魯不
可以不歸魯雖不歸周不可以求之求之為言得不得
未可知之辭也交譏之
　　築王姬之館(穀梁傳/)
荘元年夏單伯逆王姬單伯者何吾大夫之命乎天子
者也命大夫故不名也不言如何也其義不可受於京
師也其義不可受於京師何也曰躬君弑於齊使之主
婚姻與齊為禮其義固不可受也秋築王姬之館於外
築禮也於外非禮也築之為禮何也主王姬者必自公
門出於廟則巳尊於寝則巳卑為之築節矣築之外變
之正也築之外變之為正何也仇讐之人非所以接婚
姻也衰麻非所以接弁冕也其不言齊侯之來逆何也
不使齊侯得與吾為禮也
　　㑹王世子于首止(穀梁傳/)
僖五年夏公孫兹如牟公及齊侯宋公陳侯衛侯鄭伯
許男曹伯㑹王世子于首戴及以㑹尊之也何尊焉王
世子云者唯王之貳也云可以重之尊焉尊之也何重
焉天子世子世天下也秋八月諸侯盟于首戴無中事
而復舉諸侯何也尊王世子而不敢與盟也尊則其不
敢與盟何也盟者不相信也故謹信也不敢以所不信
而加之尊者桓諸侯也不能朝天子是不臣也王世子
子也塊然受諸侯之尊巳而立乎其位是不子也桓不
臣王世子不子則其所善焉何也是則變之正也天子
微諸侯不享覲桓控大國扶小國統諸侯不能以朝天
子亦不敢致天王尊王世子於首戴乃所以尊天王之
命也世子含王命㑹齊桓亦所以尊天王之命也世子
受之可乎是亦變之正也天子微諸侯不享覲世子受
諸侯之尊巳而天王尊矣世子受之可也
　　閽弑吳子餘祭(穀梁傳/)
襄二十九年閽弑吳子餘祭閽門者也寺人也不稱名
姓閽不得齊于人不稱其君閽不得君其君也禮君不
使無恥不近刑人不狎敵不邇怨賤人非所貴也貴人
非所刑也刑人非所近也舉至賤而加之吳子吳子近
刑人也閽弑吳子餘祭仇之也
　　論項羽(史記/)
吾聞之周生曰舜目蓋重瞳子又聞項羽亦重瞳子羽
豈其苗裔耶何興之暴也夫秦失其政陳涉首難豪
傑蠭起相與並争不可勝數然羽非有尺寸乘勢起隴
畝之中三年遂将五諸侯滅秦分裂天下而封王侯政
由羽出號為霸王位雖不終近古以來未嘗有也及羽
背關懐楚放逐義帝而自立怨王侯叛已難矣自矜功
伐奮其私智而不師古謂霸王之業欲以力征經營天
下五年卒亡其國身死東城尚不覺寤而不自責過矣
乃引天亡我非用兵之罪也豈不謬哉
　　淮南衡山(史記/)
詩之所謂戎狄是膺荆舒是懲信哉是言也淮南衡山
親為骨肉疆土千里列為諸侯不務遵蕃臣職以承輔
天子而專挾邪僻之計謀為畔逆仍父子再亡國各不
終其身為天下笑此非獨王過也亦其俗薄臣下漸靡
使然也夫荆楚僄勇輕悍好作亂乃自古記之矣
　　論孔子(史記/)
詩有之高山仰止景行行止雖不能至然心郷徃之余
讀孔氏書想見其為人適魯觀仲尼廟堂車服禮器諸
生以時習禮其家余低回留之不能去云天下君王至
于賢人衆矣當時則榮没則巳焉孔子布衣傳十餘世
學者宗之自天子王侯中國言六藝者折中于夫子可
謂至聖矣
　　老子申韓(史記/)
老子所貴道虚無因應變化于無為故著書辭稱微玅
難識荘子散道徳放論要亦歸之自然申子卑卑施之
于名實韓子引繩墨切事情明是非其極慘礉少恩皆
原于道徳之意而老子深逺矣
　　孫武吳起(史記/)
世俗所稱師旅皆道孫子十三篇吳起兵法世多有故
弗論論其行事所設施者語曰能行之者未必能言能
言之者未必能行孫子籌䇿龎涓明矣然不能早救患
于被刑吳起說武侯以形勢不如徳然行之于楚以刻
暴少恩亡其軀悲夫
　　論平原君虞卿(史記/)
平原君翩翩濁世之佳公子也然未睹大體鄙語曰利
令智昏平原君貪馮亭邪說使趙陷長平兵四十餘萬
衆邯鄲㡬亡虞卿料事揣情為趙畫䇿何其工也及不
忍魏齊卒困于大梁庸夫且知其不可况賢人乎然虞
卿非窮愁亦不能著書以自見于後世云
　　藺相如(史記/)
知死必勇非死者難也處死者難方藺相如引璧睨柱
及叱秦王左右勢不過誅然士或怯懦而不敢發相如
一奮其氣威信敵國退而讓頗名重太山其處智勇可
謂兼之矣
　　䝉恬(史記/)
吾適北邊自直道歸行觀䝉恬所為秦築長城亭鄣塹
山堙谷通直道固輕百姓力矣夫秦之初滅諸侯天下
之心未定痍傷者未瘳而恬為名将不以此時彊諫振
百姓之急養老存孤務修衆庶之和而阿意興功此其
兄弟遇誅不亦宜乎何乃罪地脈哉
　　韓信(史記/)
吾如淮隂淮隂人為余言韓信雖為布衣時其志與衆
異其母死貧無以葬然乃行營髙敞地令其旁可置萬
家余視其母冢良然假令韓信學道謙讓不伐已功不
矜其能則庶㡬哉于漢家勲可以比周召太公之徒後
世血食矣不務出此而天下巳集乃謀畔逆夷滅宗族
不亦宜乎
　　列子(古史/)
劉向論列子書穆王湯問迂誕恢詭非君子之言今觀
穆王與化人遊若清都紫微鈞天廣樂帝之所居而夏
革所言四海之外天地之表無極無盡此固後世仙佛
之常言理之當然而漢之儒者未聞焉耳孟子稱楊氏
為我其害至于無君楊朱之說不見于世而列子時取
之蓋其所以為我者必有聞于大道而失于偏故列子
荘子時取其合者載焉若楊朱之篇以愛身故至于遺
禮義毁名節無所復顧此則孟子所謂無君者矣雖列
子亦無取焉耳列子之徒不知其師之詳以為朱之言
皆不可棄而并録之過矣
　　戾太子(漢書/)
巫蠱之禍豈不哀哉此不唯一江充之辜亦有天時非
人力所致焉建元六年蚩尤之旗見其長竟天後遂命
将出征畧取河南建置朔方其春戾太子生自是之後
師行三十年兵所誅屠夷滅死者不可勝數及巫蠱事
起京師流血僵尸數萬太子子父皆敗故太子生長于
兵與之終始何獨一嬖臣哉秦始皇即位三十九年内
平六國外攘四夷死人如亂麻暴骨長城之下頭盧相
屬于道不一日而無兵由是山東之難興四方潰而逆
秦秦将吏外畔賊臣内發亂作蕭牆禍成二世故曰兵
猶火也弗戢必自焚信矣是以蒼頡作書止戈為武聖
人以武禁暴整亂止息兵戈非以為殘而興縱之也易
曰天之所助者信也君子履信思順自天祐之吉無不
利也故田千秋指明蠱情章太子之寃千秋材知未必
能過人也以其銷惡運遏亂原因衰激極道迎善氣傳
得天人之祐助云
　　蕭曹(漢書/)
蕭何曹參皆起秦刀筆吏當時錄錄未有竒節漢興依
日月之末光何以信謹守管籥參與韓信俱征伐天下
既定因民之疾秦法順流與之更始二人同心遂安海
内淮隂黥布等已滅唯何參擅功名冠羣后聲施後世
為一代宗臣慶流苗裔盛矣哉
　　蒯通等(漢書/)
仲尼惡利口之覆邦家蒯通一說而喪三雋其得不烹
者幸也伍被安于危國身為謀主忠不終而詐讐誅夷
不亦宜乎書放四罪詩歌青蠅春秋以來禍敗多矣昔
子翬謀桓而魯隠危欒書搆郤而晉厲弑豎牛奔仲叔
孫卒郈伯毁季昭公逐費忌納女楚建走宰嚭譛胥夫
差喪李園進妹春申斃上官訴屈懐王執趙高敗斯二
世縊伊戾坎盟宋痤死江充造蠱太子殺息夫作姦東
平誅皆自小覆大繇疎陷親可不懼哉可不懼哉
　　司馬相如(漢書/)
司馬遷稱春秋推見至隠易本隠以之顯大雅言王公
大人而徳逮黎庶小雅譏小已之得失其流及上所言
雖殊其合徳一也相如雖多虚辭濫說然要其歸引之
于節儉此亦詩之風諫何異揚雄以為靡麗之賦勸百
而風一猶騁鄭衛之聲曲終而奏雅不巳戲乎
　　東方朔(漢書/)
劉向言少時數問長老賢人通于事及朔時者皆曰朔
口諧倡辯不能持論喜為庸人誦說故今後世多傳聞
者而揚雄亦以為朔言不純師行不純徳其流風遺書
蔑如也然朔名過實者以其詼達多端不名一行應諧
似優不窮似智正諫似直穢徳似隱非夷齊而是柳下
惠戒其子以上容首陽為拙柱下為工飽食安歩以仕
易農依隠玩世詭時不逢其滑稽之雄乎朔之詼諧逢
占射覆其事浮淺行于衆庶童兒牧豎莫不眩耀而後
世好事者因取竒言怪語附著之朔故詳錄焉
　　司馬遷(漢書/)
自古書契之作而有史官其載籍博矣至孔氏纂之上
繼唐堯下訖秦繆唐虞以前雖有遺文其語不經故言
黄帝顓頊之事未可明也及孔子因魯史記而作春秋
而左邱明輯其本事以為之傳又纂異同為國語又有
世本錄黄帝以來至春秋時帝王公侯卿大夫祖世所
出春秋之後七國並爭秦兼諸侯有戰國䇿漢興伐秦
定天下有楚漢春秋故司馬遷據左氏國語采世本戰
國䇿述楚漢春秋接其後事訖于大漢其言秦漢詳矣
至于采經摭傳分散數家之事甚多疎畧或有抵梧亦
其涉獵者廣博貫穿經傳馳騁古今上下数千載間斯
以勤矣又其是非頗謬于聖人論大道則先黄老而後
六經序游俠則退處士而進姦雄述貨殖則崇埶利而
羞貧賤此其所蔽也然而劉向揚雄博極羣書皆稱遷
有良史之材服其善序事理辨而不華質而不俚其文
直其事核不虚美不隱惡故謂之實録嗚呼以遷之博
物洽聞而不能以知自全既陷極刑幽而發憤書亦信
矣迹其所以自傷悼小雅巷伯之倫夫唯大雅既明且
哲能保其身難矣哉
　　劉向(漢書/)
仲尼稱材難不其然與自孔子後綴文之士衆矣唯孟
軻荀況董仲舒司馬遷劉向揚雄此数公者皆博物洽
聞通達古今其言有補於世傳曰聖人不出其間必有
命世者焉豈近是乎劉氏鴻範論發明大傳著天人之
應七畧剖判藝文總百家之緒三統厯譜考歩日月五星
之度有意其推本之也嗚虖向言山陵之戒于今察之哀
哉指明梓柱以推廢興昭矣豈非直諒多聞古之益友與
　　揚雄(漢書/)
雄之自序云爾初雄年四十餘自蜀來游至京師大司
馬車騎将軍王音奇其文雅召以為門下史薦雄待詔
嵗餘奏羽獵賦除為郎給事黄門與王莽劉歆並哀帝
之初又與董賢同官當成哀平間莽賢皆為三公權傾
人主所薦莫不拔擢而雄三世不徙官及莽簒位談說
之士用符命稱功徳獲封爵者甚衆雄復不侯以耆老
久次轉為大夫恬于埶利乃如是實好古而樂道其意
欲求文章成名于後世以為經莫大于易故作太𤣥傳
莫大于論語作法言史篇莫善于倉頡作訓纂箴莫善
于虞箴作州箴賦莫深于離騷反而廣之辭莫麗于相
如作四賦皆斟酌其本相與放依而馳騁云用心于内
不求于外于時人皆曶之唯劉歆及范逡敬焉而桓譚
以為絶倫王莽時劉歆甄豐皆為上公莽既以符命自
立即位之後欲絶其原以神前事而豐子尋歆子棻復
獻之莽誅豐父子投棻四裔辭所連及便收不請時雄
校書天祿閣上治獄使者來欲收雄雄恐不能自免乃
從閣上自投下㡬死莽聞之曰雄素不與事何故在此
間問其故乃劉棻嘗從雄學作竒字雄不知情有詔勿
問然京師為之語曰惟寂寞自投閣爰清浄作符命雄
以病免復召為大夫家素貧嗜酒人希至其門時有好
事者載酒肴從游學而鉅鹿侯芭常從雄居受其太𤣥
法言焉劉歆亦嘗觀之謂雄曰空自苦今學者有祿利
然尚不能明易又如𤣥何吾恐後人用覆醤瓿也雄笑
而不應年七十一天鳯五年卒侯芭為起墳喪之三年
大司空王邑納言嚴尤聞雄死謂桓譚曰子常稱揚雄
書豈能傳於後世乎譚曰必傳顧君與譚不及見也凡人
賤近而貴逺親見揚子雲祿位容貌不能動人故輕其
書昔老聃著虚無之言兩篇薄仁義非禮學然後世好
之者尚以為過于五經自漢文景之君及司馬遷皆有
是言今揚子之書其義至深而論不詭于聖人若使遭
遇時君更越賢知為所稱善則必度越諸子矣諸儒或
譏以為雄非聖人而作經猶春秋吳楚之君僣號稱王
蓋誅絶之罪也自雄之殁至今四十餘年其法言大行
而𤣥終不顯然篇籍具存
　　吳漢(後漢書/)
論曰吳漢自建武世常居上公之位終始倚愛之親諒
由質簡而彊力也子曰剛毅木訥近仁斯豈漢之方乎
昔陳平智有餘以見疑周勃質朴忠而見信夫仁義不
足以相懐則智者以有餘為疑而朴者以不足取信矣
　　鄧訓隲(後漢書/)
論曰漢世外戚自東西京十有餘族非徒豪横盈極自
取災故必于貽釁後主以至顛敗者其數有可言焉何
則恩非已結而權以先之情疏禮重而枉性圖之來寵
方授地既害之隙開勢謝讒亦勝之悲哉隲悝兄弟委
逺時柄忠勞王室而終莫之免斯樂生所以泣而辭燕
也
　　竇憲(後漢書/)
論曰衛青霍去病資強漢之衆連年以事匈奴國耗太
半矣而匈奴未之勝後世猶傳其良将豈非以身名自
終耶竇憲率羌人邉雜之師一舉而空朔庭至乃追奔
稽落之表飲馬北鞮之曲銘石負鼎薦告清廟列其功
庸兼茂于前多矣而後世莫稱者章末釁以降其實也
是以下流君子所甚惡焉夫二三子得之不過房幄之
間非復搜揚仄陋選舉而登也當青病奴僕之時竇将
軍念咎之日乃庸力之不暇思鳴之無晨何意裂膏腴
享崇號乎東方朔稱用之則為虎不用則為䑕信矣以
此言之士有懐琬琰以就煨塵者亦何可支哉
　　龎參橋𤣥(後漢書/)
論曰任棠姜岐世著其清結甕牖而辭三命殆漢陽之
幽人乎龎參躬求賢之禮故民恱其政橋𤣥厲邦君之
威而衆失其情夫豈力不足歟将有道在焉如令其道
可忘則彊梁勝矣語曰三軍可奪帥匹夫不可奪志子
貢曰寧喪千金不失士心昔段干木踰牆而避文侯之
命泄柳閉門不納穆公之請貴必有所屈賤亦有所伸
矣
　　樊英(後漢書/)
論曰漢世之所謂名士者其風流可知矣雖弛張趣舍
時有未純于刻情修容依倚道蓺以就其聲價非所能
通物方𢎞時務也及徴樊英楊厚朝廷若待神明至竟
無他異英名最高毁最甚李固朱穆等以為處士純盜
虚名無益于用故其所以然也然而後進希之以成名
世主禮之以得衆原其無用亦所以為用則其有用或
歸于無用矣何以言之夫煥乎文章時或乖用本乎禮
樂適末或疎及其陶搢紳藻心性使由之而不知者豈
非道邈用表乖之數跡乎而或者忽不踐之地賖無用
之功至乃誚譟逺術賤斥國華以為力詐可以救淪敝
文律足以致寧平智盡于猜察道足于法令雖濟萬世
其将與夷狄同也孟軻有言曰以夏變夷不聞變夷于
夏况有未濟者乎
　　馮衍(後漢書/)
論曰夫貴者負勢而驕人才士負能而遺行其大略然
也二子不其然乎馮衍之引挑妻之譬得矣夫納妻皆
知取詈已者而取士則不能何也豈非反妒情易而恕
義情難光武雖得之于鮑永猶失之于馮衍夫然義直
所以見屈于既往守節故亦彌阻于來情嗚呼
　　丁鴻(後漢書/)
論曰孔子曰太伯三以天下讓民無得而稱焉孟子曰
聞伯夷之風者貪夫亷懦夫有立志若乃太伯以天下
而違周伯夷率絜清以去國並未始有其讓也故太伯
稱至徳伯夷稱賢人後世聞其讓而慕其風狥其名而
昧其致所以激詭行生而取與妄矣至夫鄧彪劉愷讓
其弟以取義使弟受非服而已厚其名于義不亦薄乎
君子立言非茍顯其理将以啓天下之方悟者立行非
獨善其身将以訓天下之方動者言行之所開塞可無
慎哉原丁鴻之心主于忠愛乎何其終悟而從義也異
夫數子類乎狥名者焉
　　馬融(後漢書/)
論曰馬融辭命鄧氏逡巡隴漢之間将有意于居貞乎
既而羞曲士之節惜不貲之軀終以奢樂恣性黨附成
譏固知識能匡欲者鮮矣夫事苦則矜全之情薄生厚
故安存之慮深登高不懼者胥靡之人也坐不垂堂者
千金之子也原其大略歸于所安而巳矣物我異觀亦
更相笑也
　　烏震(五代史/)
嗚呼忠孝以義則兩得吾既巳言之矣若烏震者可謂
忠乎甚矣震之不思也夫食人之禄而任人之事事有
任專其責而其國之利害由已之為不為為之雖利于
國而有害于其親者猶将辭其禄而去之矧其事衆人
所皆可為而任不專已又其為與不為國之利害不繫
焉者如是而不顧其親雖不以為利猶曰不孝况因而
利之乎夫能事其親以孝然後能事其君以忠若烏震
者可謂大不孝矣尚何有于忠乎
　　燕(蘇轍/)
燕召公之後立國于蠻貊之間禮樂微矣春秋之際未
嘗出與諸侯㑹盟至于戰國亦以耕戰自守安樂無事
未嘗被兵文公二十八年蘇秦入燕始以縱横之事說
之自是兵交中國無復寧嵗六世而亡吳自太伯至壽
夢十七世不通諸侯自巫臣入吳教吳乘車戰射與晉
楚力爭七世而亡燕吳雖南北絶逺而興亡之迹大略
相似彼說客策士借人之國以自快于一時可矣而為
國者因而狥之猖狂恣行以速滅亡何哉夫起于僻陋
之中而奮于諸侯之上如商周先王以徳服人則可不
然皆禍也至太子丹不聴鞠武而用田光欲以一匕首
斃秦雖使荆軻能害秦王亦何救秦之滅燕而况不能
哉此又蘇秦之不取也
　　趙(蘇轍/)
趙于戰國彊國也非大失計未遽亡也孝成王貪上黨
之利不聴趙豹而聴趙勝以致秦怒一失矣使亷頗拒
秦長平聴秦之間而使趙括代頗再失矣趙括既敗邯
鄲被圍虞卿請以重寶附楚魏以援國示秦則秦媾可
合王不能用而聴趙豹使鄭朱入秦求媾諸侯由此莫
肯救趙三失矣積此三失以致大敗僅能自存由此觀
之非獨秦能敗趙而趙之所以自敗者多矣故善為國
者必先定計慮計慮既定雖有禍敗不至亡國也
　　蘇秦(蘇轍/)
秦彊而諸侯弱游談之士為横者易為功為從者難為
力然而從成則諸侯利而秦病横成則秦帝而諸侯虜
要之二者皆出于權譎而從為愈歟蘇秦本說秦為横
不合而激于燕趙甘心于其所難為之期年㰱血于洹
水之上可不謂能乎然口血未乾犀首一出而齊趙背
盟從約皆破蓋諸侯異心譬如連雞不能俱棲勢固然
矣而太史公以為約書入秦秦人為之閉函谷者十五
年此說客之浮語而太史公信之過矣
　　穰侯(蘇轍/)
秦誅商君逐穰侯君臣皆失之矣彼二子者知得而不
知喪雖智能霸秦而不能免其身蓋無足言者而惠王
以怨誅鞅至誣以叛逆昭王以逼遷冉至出老母逐弱
弟而不顧甚矣其少恩也彼公子䖍方欲報怨固不暇
為國慮矣而范雎欲毁人以自成而至于是可畏也哉
　　䝉恬(蘇轍/)
䝉氏為秦吞滅諸侯其所殘暴多矣子孫以無罪戮死
此天意也恬以長城之役竭民力斷地脈自知當死而
毅以忠信事上自許無罪死而不厭夫偷合取容咎亞
李斯此其所以不免者哉然始皇病于瑯琊使毅還禱
山川至于沙邱而崩使毅尚從則趙高李斯廢適之謀
殆不能發嗚呼天之廢人謀固無所復施耶
　　荀彧(蘇轍/)
荀文若之于曹公則漢高帝之子房也董昭建九錫之
議文若不欲曹公心不能平以致其死君子惜之或以
為文若先識之未究或以為文若欲終致節于漢氏二
者皆非文若之心也文若始從曹公于東郡致其算略
以摧滅羣雄固以帝王之業許之矣豈其晚節復疑而
不予哉方是時中原略定中外之望屬于曹公矣雖不
加九錫天下不歸曹氏而将安徃文若之意以為刼而
取之則我有力爭之嫌人懐不忍之志徐而竢之我則
無嫌而人亦無憾要之必得而免爭奪之累此文若之
本心也惜乎曹公志于速得不忍數年之須以致文若
之死九錫雖至而禪代之事至子乃遂此則曹公之陋
而非文若之過也
　
　
　文編卷三十五
欽定四庫全書
　文編巻三十六
　　　　　　　　　　　　明　唐順之　編
　　改葬服議(韓愈/)
經曰改葬緦春秋穀梁傳亦曰改葬之禮緦舉下緬也
此皆謂子之于父母其他則皆無服何以識其必然經
次五等之服小功之下然後著改葬之制更無輕重之
差以此知惟記其最親者其他無服則不記也若主人
當服斬衰其餘親各服其服則經亦言之不當惟云緦
也傳稱舉下緬者緬猶逺也下謂服之最輕者也以其
逺故其服輕也江熈曰禮天子諸侯易服而𦵏以為交
于神明者不可以純凶况其緬者乎是故改葬之禮其
服惟輕以此而言則亦明矣衛司徒文子改葬其叔父
問服于子思子思曰禮父母改葬緦既葬而除之不忍
無服送至親也非父母無服無服則弔服而加麻此又
其著者也文子又曰喪服既除然後乃葬則其服何服
子思曰三年之喪未𦵏服不變除何有焉然則改葬與
未葬者有異矣古者諸侯五月而葬大夫三月而葬士
逾月無故未有過時而不葬者也過時而不葬謂之不
能葬春秋譏之若有故而未葬雖出三年子之服不變
此孝子之所以著其情先王之所以必其時之道也雖
有其文未有著其人者以是知其至少也改葬者為山
崩水涌毁其墓及葬而禮不備者若文王之葬王季以
水齧其墓魯隠公之葬恵公以有宋師太子少葬故有
闕之類是也喪事有進而無退有易以輕服無加以重
服殯于堂則謂之殯瘞于野則謂之葬近代以来事與
古異或游或仕在千里之外或子幼妻稚而不能自還
甚者拘以隂陽畏忌遂葬于其土及其返葬也逺者或
至數十年近者亦出三年其吉服而從于事也久矣又
安可取未葬不變服之例而反為之重服歟在喪當葬
猶宜易以輕服况既逺而反純凶以葬乎若果重服是
所謂未可除而除不當重而更重也或曰喪與其易也
寧戚雖重服不亦可乎曰不然易之與戚則易固不如
戚矣雖然未若合禮之為懿也儉之與奢則儉固愈于
奢矣雖然未若合禮之為懿也過猶不及其此類之謂
乎或曰經稱改葬緦而不著其月數則似三月而後除
也子思之對文子則曰既葬而除之今宜如何曰自啟
至于既葬而三月則除之未三月則服以終三月也曰
妻為夫何如曰如子無弔服而加麻則何如曰今之弔
服猶古之弔服也
　　省試學生代齋郎議(韓愈/)
齋郎職奉宗廟社稷之小事盖士之賤者也執豆籩駿
奔走以役于其官之長不以徳進不以言揚盖取其人
力以備其事而已矣奉宗廟社稷之小事執豆籩駿奔
走亦不可以不敬也于是選大夫士之子弟未爵命者
以塞員填闕而教之行事而勤雖小其使之不可以不
報也必書其嵗嵗既久矣于是乎命之以官而授之以
事其亦㣲矣哉學生或以通經舉或以能文稱其㣲者
至于習法律知字書皆有以賛于教化可以使令于上
者也自非天姿茂異曠日經久以所進業發聞于鄉閭
稱道于朋友薦于州府而升之司業則不可得而齒乎
國學矣然則奉宗廟社稷之小事任力之小者也賛于
教化可以使令于上者徳藝之大者也其亦不可移易
明矣今議者謂學生之無所事謂齋郎之幸而進不本
其意因謂可以代任其事而罷之盖亦不得其理矣今
夫齋郎之所事者力也學生之所事者徳與藝也以徳
藝舉之而以力役之是使君子而服小人之事且非國
家崇儒勸學誘人為善之道也此一說不可者也抑又
有大不可者焉宗廟社稷之事雖小不可以不専敬之
至也古之道也今若以學生兼其事及其嵗時日月然
後授其宗彞罍洗其周旋必不合度其進退必不得宜
其思慮必不固其容貌必不莊此其無他其事不習而
其志不専故也非近于不敬者歟又有大不可者其是
之謂歟若知此不可將令學生恒掌其事而隳壊其本
業則是學生之教加少學生之道益貶而齋郎之實猶
在齋郎之名茍無也大凡制度之改政令之變利于其
舊不什則不可為已又况不如其舊哉考之于古則非
訓稽之于今則非利尋其名而求其實則失其宜故曰
議罷齋郎而以學生薦享亦不得其理矣
　　講官議(曽鞏/)
孔子之語教人曰不憤悱不啟發舉一隅不以三隅反
則不告也孟子之語教人曰有答問者荀子之語教人
曰不問而告謂之傲問一而告二謂之囋傲非也囋非
也君子如嚮故禮無徃教而有待問則師之道有問而
告之者爾世之挾書而講者終日言而非有問之者也
乃不自知其强聒而欲以師自任何其妄也古之教世
子之法太傅審父子君臣之道以示之少傅奉世子以
觀太傅之徳行而審喻之則示之以道者以審喻之為
淺故不為也况于師者何為也哉正己而使觀之者化
爾故得其行者或不得其所以行得其言者或不得其
所以言也仰之而彌髙鑚之而彌堅徳如是然後師之
道盡故天子不得而名也諸侯不得而友也又况得而
臣之乎此伊尹太公子思孟子之徒所以忘人之勢而
唐虞三代大有為之君所以忘其勢也世之挟書而講
于禁中者官以侍為名則其任故可知矣乃自以謂吾
師道也宜坐而講以為請于上其為說曰必如是然後
合于古之所謂坐而論道者也夫坐而論道謂之三公
作而行之謂之卿大夫語其任之無為與有為非以是
為尊師之道也且禮于朝王及羣臣皆立無獨坐者于
燕皆坐無獨立者故坐未甞以為尊師之禮也昔晉平
公之于亥唐坐云則坐曽子之侍仲尼子曰參復坐則
坐云者盖師之所以命學者未有果師道也顧僕僕然
以坐自請者也則世之為此者非妄歟故為此議以解
其惑
　　晉文公問守原議(栁宗元/)
晉文公既受原于王難其守問寺人勃鞮以畀趙衰余
謂守原政之大者也所以承天子樹霸功致命諸侯不
宜謀及媟近以忝王命而晉君擇大任不公議于朝而
私議于宫不博謀于卿相而獨謀之寺人雖獲衰之賢
足以守國之政不為敗而賊賢失政之端由是滋矣况
當其時不乏言議之臣乎狐偃為謀臣先軫將中軍晉
君疏而不咨外而不求乃卒定于内豎其可以為法乎
且晉君將襲齊桓之業以翼天子乃大志也然而齊桓
任管仲以興進豎刁以敗則獲原啟疆適其始政所以
觀視諸侯也而乃背其所以興跡其所以敗然而能霸
諸侯者以土則大以力則强以義則天子之冊也誠畏
之矣烏能得其心服哉其後景監得以相衛鞅𢎞石得
以殺望之誤之者晉文公也嗚呼得賢臣以守大邑則
非失舉也盖失問也然猶羞當時陷後代若此况于問
與舉又兩失者其何以救之哉余故著晉君之罪以附
春秋許世子止趙盾之義
　　公族議(曽鞏/)
天子之適子繼世以為天子其别子皆為諸侯諸侯之
適子繼世以為諸侯其别子各為其國之卿大夫皆有
采地别子之適子繼世以食其采地其族人百世宗之
此之謂大宗其别子亦各仕於其國為卿大夫其適子
兄弟宗之五世而止此之謂小宗盖天子之適子繼世
以為天子其别子世為諸侯諸侯之適子繼世以為諸
侯其别子各為其國之卿大夫世世食采地皆傳於無
窮夫豈有服盡而絶其禄位衣食嫁娶使之自謀者乎
非特如此也昔周公兼制天下立七十一國姬姓居五
十三人盖兄弟之國者十有五人姬姓之國者四十人
其可見者則管蔡郕霍魯衛毛耼郜雍曹滕畢原豐郇
邘晉應韓凡蔣邢茅胙祭之屬是也其稱兄弟之國者
十有五人則周之近屬其稱姬姓之國者四十人則周
之同姓而已其爵命之使傳國至於無窮夫豈以服為
斷乎至於宗廟之數天子七諸侯五而祭法虞夏商周
禘郊祖宗逺或至於數十世之上亦皆未甞以服為斷
也其推而上之報本於祖宗至不可為數推而下之廣
骨肉之恩至於無窮盖其積厚者其流澤逺有天下之
功者受天下之報其理勢次序固然也是豈可以拘於
常見議於錙銖之内乎故服盡而戚單者所以節人之
常情而為大宗小宗之數安可以論帝者之功徳而為
廣親親之法乎昔武王克商未及下車而封黄帝唐虞
之後下車而封夏商之後其在異代尚特顯之其急如
此况受重於祖宗推原功徳之所自出其可以天下之
大而儉於骨肉之恩以不滿足海内之望乎孟子曰仁
人之於兄弟也親愛之而已矣親之欲其貴也愛之欲
其富也先王推是心以及於同姓之間故有土分之有
民分之有寳玉分之有寳器分之成王康王之言曰吾
無専享文武之功是皆無所不盡其厚未有從夫略者
也盖詩裳裳者華刺時棄賢者之類絶功臣之世而傳
欒郤胥原狐續慶伯陪臣之族爾其降在皁𨽻叔向亦
以為晉國之憂况於帝者之功徳與天地等而可使七
八世之子孫夷於閭巷之凡民乎後世公族無封國采
地之制而有列於朝有賜於府是亦親而貴之愛而富
之之意也其名書於宗籍者繁衍盛大實國家之慶有
司雖費非多於天下之國七十有一而姬姓獨居者五
十三人其亦求中以節之而已矣顧令袒免以外毋與
官衣食嫁娶使之自謀是亦不考於古矣何其野於禮
也以世莫能辨故作公族議使好學者得詳焉
　　為人後議(曽鞏/)
禮大宗無子則族人以支子為之後為之後者為所後
服斬衰三年而降其父母朞禮之所以如此者何也以
謂人之所知者近則知親愛其父母而已所知者逺則
知有嚴父之義知有嚴父之義則知尊祖知尊祖則知
大宗者上以繼祖下以收族不可以絶故有以支子為
之後者為之後者以受重於斯人故不得不以尊服服
之以尊服服之而不為之降己親之服則猶恐未足以
明所後者之重也以尊服服之又為之降己親之服然
後以謂可以明所後者之重而繼祖之道盡此聖人制
禮之義也夫所謂收族者記稱與族人合食序以昭穆
别以禮義之類是特諸侯别子之大宗而嚴之如此况
如禮所稱天子及其始祖之所自出者此天子之大宗
是為天地宗廟百神祭祀之主族人萬世之所依歸而
可以不明其至尊至重哉故前世人主有以支子繼立
而崇其本親加以號位立廟奉祀者皆見非於古今誠
由所知者近不能割棄私愛節之以禮故失所以奉承
正統尊無二上之意也若於所後者以尊服服之又為
之降己親之服而退於己親號位不敢以非禮有加也
廟祀不敢以非禮有奉也則為至恩大義固已備矣而
或謂又當易其父母之名從所後者為屬是未知考於
禮也禮為人後者為所後者之祖父母父母妻之父母
昆弟昆弟之子若子者此其服為所後者而非其為己
也為其父母朞為其昆弟大功為其姊妹適人者小功
皆降本服一等者此其服為己而非為所後者也使於
其父母服則為己名則為所後者則是名與實相違服
與恩相戾矣聖人制禮不如是之舛也且自古為人後
者不必皆親昆弟之子族人之同宗者皆可為之則有
以大功小功昆弟之子而為之者矣有以緦麻袒免無
服昆弟之子而為之者矣若當從所後者為屬則亦當
從所後者為服從所後者為服則於其父母有宜為大
功為小功為緦麻為袒免為無服者矣而聖人制禮皆
為其父母朞使足以明所後者重而己非遂以謂當變
其親也親非變則名固不得而易矣戴徳王肅喪記曰
為人後者為其父母降一等服齊衰朞其服之節居倚
廬言語飲食與父在為母同其異者不祥不禫雖除服
心喪三年故至於今著於服令未之有改也豈有制服
之重如此而其名遂可以絶乎又崔凱喪服駮曰本親
有自然之恩降一等則足以明所後者為重無縁迺絶
之矣夫未甞以謂可以絶其親而輒謂可以絶其名是
亦惑矣且支子所以後大宗者為推其嚴父之心以尊
祖也顧以尊祖之故而不父其父豈本其恩之所由生
而先王教天下之意哉又禮適子不可為人後者以其
傳重也支子可以為人後者以非傳重也使傳重者後
己宗非傳重者後大宗其意可謂即乎人心而使之兩
義俱安也今若使為人後者以降其父母之服一等而
遂變革其名不以為父母則非使之兩義俱安而不即
乎人心莫大乎如是也夫人道之於大宗至尊至重不
可以絶尊尊也人子之於父母亦至尊至重不可以絶
親親也尊尊親親其義一也未有可廢其一者故為人
後者為之降其父母之服禮則有之矣為之絶其父母
之名則禮未之有也或以謂欲絶其名者盖惡其為二
而欲使之為一所以使為人後者之道盡也夫迹其實
則有謂之所後有謂之所生制其服則有為己而非為
所後者有為所後而非為己者皆知不可以惡其為二
而强使之為一也至於名者盖生於實也迺不知其不
可以惡其為二而欲强使之為一是亦過矣藉使其名
可以强使之為一而迹其實之非一制其服之非一者
終不可以易則惡在乎欲絶其名也故古之聖人知不
可以惡其為二而强使之為一而能使其屬之疎者相
與為重親之厚者相與為輕則以禮義而已矣何則使
為人後者於其所後非己親也而為之服斬衰三年為
其祭主是以義引之也於其所生實己親也而降服齊
衰朞不得與其祭是以禮厭之也以義引之則屬之疏
者相與為重以禮厭之則親之厚者相與為輕而為人
後之道盡矣然則欲為人後之道盡者在以禮義明其
内而不在於惡其為二而强易其名於外也故禮喪服
齊衰不杖朞章曰為人後者為其父母報此見於經為
人後者於其本親稱父母之明文也漢蔡義以謂宣帝
親諡宜曰悼魏相以為宜稱尊號曰皇考立廟後世議
者皆以其稱皇立廟為非至於稱親稱考則未甞有以
為非者也其後魏明帝尤惡為人後者厚其本親故非
漢宣加悼考以皇號又謂後嗣有由諸侯入繼正統者
皆不得謂考為皇稱妣為后盖亦但禁其猥加非正之
號而未甞廢其考妣之稱此見於前世議論為人後者
於其本親稱考妣之明文也又晉王坦之喪服議曰罔
極之重非制教之所裁昔日之名非一朝之所去此出
後之身所以有服本親也又曰情不可奪名不可廢崇
本叙恩所以為降則知為人後者未有去其所出父母
之名此古今之常理故坦之引以為制服之證此又見
於前世議論為人後者於其本親稱父母之明文也是
則為人後者之親見於經見於前世議論謂之父母謂
之考妣者其大義如此明文如此至見於他書及史官
之記亦謂之父母謂之考妣謂之私考妣謂之本親謂
之親者則不可一二數而以為世父叔父者則不特禮
未之有載籍已来固未之有也今欲使從所後者為屬
而變革其父母之名此非常異議也不從經文與前世
數千載之議論亦非常異議也而無所考據以持其說
將何以示天下乎且中國之所以為貴者以有父子之
道又有六經與前世數千載之議論以治之故也今忽
欲棄之而伸其無所考據之說豈非誤哉或謂為人後
者於其本親稱父母則為兩統二父其可乎夫兩統二
父者謂加考以皇號立廟奉祀是不一於正統懐二於
所後所以著其非而非謂不變革其父母之名也然則
加考以皇號與禮及世之稱皇考者有異乎曰皇考一
名而為說有三禮曰考廟曰王考廟曰皇考廟曰顯考
廟曰祖考廟是以皇考為曽祖之廟號也魏相謂漢宣
帝父宜稱尊號曰皇考既非禮之曽祖之稱又有尊號
之文故魏明帝非其加悼考以皇號至於光武亦於南
頓君稱皇考廟義出於此是又以加皇號為事考之尊
稱也屈原稱朕皇考曰伯庸又晉司馬機為燕王告禰
廟文稱敢昭告於皇考清恵亭侯是又達於羣下以皇
考為父殁之通稱也以為曽祖之廟號者於古用之以
為事考之尊稱者於漢用之以為父没之通稱者至今
用之然則稱之亦有可有不可者乎曰以加皇號為事
考之尊稱者施於為人後之義是干正統此求之於禮
而不可者也達於羣下以皇考為父没之通稱者施於
為人後之義非干正統此求之於禮而可者也然則以
為父没之通稱者其不可如何曰若漢哀帝之親稱尊
號曰恭皇安帝之親稱尊號曰孝徳皇是又求之於禮
而不可者也且禮父為士子為天子祭以天子其尸服
以士服子無爵父之義尊父母也前世失禮之君崇本
親以位號者豈獨失為人後奉祀正統尊無二上之意
哉是以子爵父以卑命尊亦非所以尊厚其親也前世
崇飭非正之號者其失如此而後世又謂宜如朞親故
事增官廣國者亦可謂皆不合於禮矣夫考者父没之
稱然施於禮者有朝廷典冊之文有宗廟祝祭之辭而
已若不加位號則無典冊之文不立廟奉祀則無祝祭
之辭則雖正其名豈有施於事者顧言之不可不順而
已此前世未甞以為可疑者以禮甚明也今世議者紛
紛至於曠日累時不知所決者盖由不考於禮而率其
私見也故采於經列其㫖意庶得以商㩁焉
　
　
　
　
　
　
　
　
　
　
　
　
　
　
　文編巻三十六
欽定四庫全書
　文編巻三十七
　　　　　　　　　　　　明　唐順之　編
　　答客難(東方朔/)
客難東方朔曰蘇秦張儀一當萬乗之主而身都卿相
之位澤及後世今子大夫修先王之術慕聖人之義諷
誦詩書百家之言不可勝記著於竹帛唇腐齒落服膺
而不可釋好學樂道之效明白甚矣自以為智能海内
無雙則可謂博聞辨智矣然悉力盡忠以事聖帝曠日
持久積數十年官不過侍郎位不過執㦸意者尚有遺
行邪同胞之徒無所容居其故何也東方先生喟然長
息仰而應之曰是故非子之所能備彼一時也此一時
也豈可同哉夫蘇秦張儀之時周室大壊諸侯不朝力
政争權相擒以兵并為十二國未有雌雄得士者强失
士者亡故說得行焉身處尊位珍寳充内外有倉廩澤
及後世子孫長享今則不然聖帝徳流天下震慴諸侯
賔服威振四夷連四海之外以為帶安於覆盂天下均平合
為一家動發舉事猶運之掌賢與不肖何以異哉遵天之道
順地之利物無不得其所故綏之則安動之則苦尊之
則為將卑之則為虜抗之則在青雲之上抑之則在深
淵之下用之則為虎不用則為䑕雖欲盡節効情安知
前後夫天地之大士民之衆竭精馳說並進輻輳者不
可勝數悉力慕之困於衣食或失門户使蘇秦張儀與
僕竝生於今之世曽不得掌故安敢望侍郎乎傳曰天
下無害雖有聖人無所施才上下和同雖有賢者無所
立功故曰時異事異雖然安可以不務修身乎哉詩曰
鼓鐘於宫聲聞於外鶴鳴九臯聲聞於天茍能修其身
何患不榮太公體行仁義七十有二迺設用於文武得
信厥說封於齊七百嵗而不絶此士所以日夜孳孳修
學敏行而不敢怠也譬若鶺鴒飛且鳴矣傳曰天不為
人之惡寒而輟其冬地不為人之惡險而輟其廣君子
不為小人之匈匈而易其行天有常度地有常行君子
有常行君子道其常小人計其功詩云禮義之不愆何
恤人之言水至清則無魚人至察則無徒冕而前旒所
以蔽明黈䌙充耳所以塞聰明有所不見聰有所不聞
舉大徳赦小過無求備於一人之義也枉而直之使自
得之優而柔之使自求之揆而度之使自索之盖聖人
之教化如此欲其自得之自得之則敏且廣矣今世之
處士塊然無徒廓然獨居上觀許由下察接輿計同范
蠡忠合子胥天下和平與義相扶寡偶少徒固其宜也
子何疑於予哉若夫燕之用樂毅秦之用李斯酈食其
之下齊說行如流曲從如環所欲必得功若丘山海内
定國家安是遇其時者也子又何怪之耶語曰以管窺
天以蠡測海以莛撞鐘豈能通其條貫考其文理發其
聲音哉猶是觀之譬猶鼱鼩之襲狗孤豚之咋虎至則
靡耳何功之有今以下愚而非處士雖欲勿困固不得
已此適足以明其不知權變而終惑於大道也
　　答賔戲(班固/)
永平中為郎典校秘書専篤志於儒學以著述為業或
譏以無功又感東方朔揚雄自喻以不遭蘇張范蔡之
時曽不折之以正道明君子之所守故聊復應焉其辭
曰賔戯主人曰盖聞聖人有一定之論烈士有不易之
分亦云名而已矣故太上有立徳其次有立功夫徳不
得後身而特盛功不得背時而獨彰是以聖哲之治棲
棲遑遑孔席不㬉墨突不黔由此言之取舎者昔人之
上務著作者前列之餘事耳今吾子幸游帝王之世躬
帶􁀍冕之服浮英華湛道徳矕龍虎之文舊矣卒不能
攄首尾奮翼鱗振拔洿塗跨騰風雲使見之者影駭聞
之者響震徒樂枕經籍書紆體衡門上無所蔕下無所
根獨攄意乎宇宙之外銳思於毫芒之内潜神黙記縆
以年嵗然而器不賈於當已用不效於一世雖馳辯如
濤波摛藻如春華猶無益於殿最也意者且運朝夕之
䇿定合㑹之計使存有顯號亡有美諡不亦優乎主人
逌爾而笑曰若賔之言所謂見埶利之華闇道徳之實
守突奥之熒燭未仰天庭而覩白日也曩者王塗蕪穢
周失其馭侯伯方軌戰國横騖於是七雄虓闞分裂諸夏
龍戰虎争游説之徒風颺電激並起而救之其餘焱飛景
附煜霅其間者盖不可勝載當此之時搦朽摩鈍鉛刀
皆能一斷是故魯連飛一矢而蹶千金虞卿以顧盻而
捐相印夫啾發投曲感耳之聲合之律度滛鼃而不可
聴者非韶夏之樂也因勢合變偶時之㑹風移俗易乖
迕而不可通者非君子之法也及至從人合之衡人散
之亡命漂說羈旅騁辭商鞅挾三術以鑚孝公李斯奮
時務而要始皇彼皆躡風塵之㑹履顛沛之勢據徼乗
邪以求一日之富貴朝為榮華夕而顦顇福不盈眦禍
溢於世凶人且以自悔况吉士而是賴乎且功不可以
虚成名不可以偽立韓設辨以徼君吕行詐以賈國說
難既遒其身乃囚秦貨既貴厥宗亦墜是以仲尼抗浮
雲之志孟軻養浩然之氣彼豈樂為迂濶哉道不可以
貳也方今大漢洒掃羣穢夷險芟荒廓帝紘恢皇綱基
隆於羲農規廣於黄唐其君天下也炎之如日威之如
神函之如海養之如春是以六合之内莫不同源共流
沐浴𤣥徳稟仰太和枝附葉著譬猶草木之植山林鳥
魚之毓川澤得氣者蕃滋失時者零落參天地而施化
豈云人事之厚薄哉今吾子處皇代而論戰國曜所聞
而疑所覿欲從堥敦而度髙乎太山懐氿濫而測深乎
重淵亦未至也賔曰若夫鞅斯之倫衰周之凶人既聞
命矣敢問上古之士處身行道輔世成名可述於後者
黙而已乎主人曰何為其然也昔者咎繇謨虞箕子訪
周言通帝王謀合神聖殷說夢發於傅巖周望兆動於
渭濵齊寗激聲於康衢漢良受書於邳垠皆俟命而神
交匪詞言之所信故能建必然之䇿展無窮之勲也近
者陸子優游新語以興董生下幃發藻儒林劉向司籍
辨章舊聞揚雄譚思法言太𤣥皆及時君之門闈究先
聖之壼奥婆娑乎術藝之塲休息乎篇籍之囿以全其
質而發其文用納乎聖徳烈炳乎後人斯非其亞歟若乃
伯夷抗行於首陽栁恵降志而辱仕顔淵樂於簞瓢孔
終篇於西狩聲盈塞於天淵真吾徒之師表也且吾聞
之一隂一陽天地之方乃文乃質王道之綱有同有異
聖哲之常故曰慎修所志守爾天符委命共己味道之
腴神之聽之名其舎諸賔又不聞和氏之璧韞於荆石
隨侯之珠藏於蚌蛤乎歴世莫眡不知其將含景曜吐
英精曠千載而流夜光也應龍潜乎潢汙魚黿媟之不覩
其能奮靈徳合風雲超忽荒而躆昊蒼也故夫泥蟠而
天飛者應龍之神也先賤而後貴者和隋之珍也時暗
而久章者君子之真也若乃牙曠清耳於管絃離婁眇
目於毫分逢蒙絶技於弧矢般輸𣙜巧於斧斤良樂軼
能於相馭烏獲抗力於千鈞和鵲發精於鍼石研桑心
計於無垠走亦不任厠技於彼列故宻爾自娛於斯文
　　七發(枚乗/)
楚太子有疾而吳客徃問之曰伏聞太子玉體不安亦
少間乎太子曰憊謹謝客客因稱曰今時天下安寧四宇
和平太子方富於年意者久耽安樂日夜無極邪氣襲
逆中若結轖紛屯澹淡噓唏煩酲惕惕怵怵卧不得寧
虚中重聽惡聞人聲精神越渫百病咸生聰明眩曜恱
怒不平久執不廢大命乃傾太子豈有是乎太子曰謹
謝客賴君之力時時有之然未至於是也客曰今夫貴
人之子必宫居而閨處内有保母外有傅父欲交無所
飲食則温淳甘膬脭膿肥厚衣裳則雜遝曼煖燂爍熱
暑雖有金石之堅猶將銷鑠而挺解也况其在筋骨之
間乎哉故曰縱耳目之欲恣肢體之安者傷血脉之和
且夫出輿入輦命曰蹶痿之機洞房清宫命曰寒熱之
媒皓齒娥眉命曰伐性之斧甘脆肥膿命曰腐腸之藥
今太子膚色靡曼四支痿隨筋骨挺解血脉淫濯手足
惰窳越女侍前齊姬奉後徃来游燕縱恣於曲房隠閒
之中此甘餐毒藥戲猛獸之爪牙也所從來者至深逺矣
淹滯永久而不廢雖令扁鵲治内巫咸治外尚何及哉
今如太子之病者獨宜世之君子博聞强識承間語事
變度易意常無離側以為羽翼淹沈之樂浩盪之心遁
佚之志其奚由至哉太子曰諾病已請事此語客曰今
太子之病可無藥石針刺灸療而已可以要言妙道説
而去也不欲聞之乎太子曰僕願聞之
客曰龍門之桐髙百尺而無枝中鬰結之輪菌根扶疏
以分離上有千仞之峯下臨百丈之溪湍流遡波又澹
淡之其根半死半生冬則烈風漂霰飛雪之所激也夏
則雷霆霹靂之所感也朝則鸝黄鳱鴠鳴焉暮則羈雌
迷鳥宿焉獨鵠晨號乎其上鵾鷄哀鳴翔乎其下於是
背秋涉冬使琴摯斫斬以為琴野繭之絲以為絃孤子
之鉤以為隱九寡之珥以為約使師堂操暢伯子牙為
之歌歌曰麥秀􁁊兮雉朝飛向虚壑兮背槁槐依絶區
兮臨迴溪飛鳥聞之翕翼而不能去野獸聞之垂耳而
不能行蚑蟜螻蟻聞之拄喙而不能前此亦天下之至
悲也太子能彊起聽之乎太子曰僕病未能也
客曰犓牛之腴菜以筍蒲肥狗之和冒以山膚楚苗之
食安胡之飰搏之不解一啜而散於是使伊尹煎熬易
牙調和熊蟠之臑勺藥之醤薄耆之炙鮮鯉之鱠秋黄
之蘇白露之茹蘭英之酒酌以滌口山梁之餐豢豹之
胎小飯大歠如湯沃雪此亦天下之至美也太子能强
起甞之乎太子曰僕病未能也
客曰鍾岱之牡齒至之車前似飛鳥後類距虚穱麥服
處躁中煩外羈堅轡附易路於是伯樂相其前後王良
造父為之御秦缺樓季為之右此兩人者馬佚能止之
車覆能起之於是使射千鎰之重争千里之逐此亦天
下之至駿也太子能彊起乗之乎太子曰僕病未能也
客曰既登景夷之臺南望荆山北望汝海左江右湖其
樂無有於是使博辯之士原本山川極命草木比物屬
事離辭連類浮㳺覽觀乃下置酒于虞懐之宫連廊四
注臺城層構紛紜𤣥緑輦道邪交隍池紆曲溷章白鷺
孔鳥鶤鵠鵷雛鵁鶄翠鬛紫纓螭龍徳牧邕邕群鳴陽
魚騰躍奮翼振鱗漃漻薵蓼蔓草芳苓女桑河栁素葉
紫莖苖松豫章條上造天梧桐并櫚極望成林衆芳芬
鬱亂於五風從容猗靡消息陽隂列坐縱酒蕩樂娛心
景春佐酒杜連理音滋味雜陳肴糅錯該練色娛目流
聲恱耳於是乃發激楚之結風揚鄭衛之皓樂使先施
徴舒陽文段干吳娃閭娵傅予之徒雜裾垂髾目窕心
與揄流波雜杜若蒙清塵被蘭澤燕服而御此亦天下
之靡麗皓侈廣博之樂也太子能彊起游乎太子曰僕
病未能也
客曰將為太子馴騏驥之馬駕飛軨之輿乗牡駿之乗
右夏服之勁箭左烏號之雕弓游涉乎雲林周馳乎蘭
澤弭節乎江潯掩青蘋游清風陶陽氣蕩春心逐狡獸
集輕禽於是極犬馬之才困野獸之足窮相御之智恐
虎豹慴鷙鳥逐馬鳴鑣魚跨麋角履㳺麕兔蹈踐麖鹿
汗流沫墜寃伏陵窘無創而死者固足充後乗矣此校
獵之至壯也太子能彊起游乎太子曰僕病未能也然
陽氣見於眉宇之間侵滛而上幾滿大宅
客見太子有悦色遂推而進之曰冥火薄天兵車雷運
旌旗偃蹇羽旄肅紛馳騁角逐慕味争先徼墨廣博望
之有圻純粹牷犧獻之公門太子曰善願復聞之客曰
未既也於是榛林深澤煙雲闇莫兕虎竝作毅武孔猛
袒裼身薄白刃磑磑矛㦸交錯収獲掌功賞賜金帛掩
蘋肆若為牧人席㫖酒嘉肴羞炰膾炙以御賔客涌觸
竝起動心驚耳誠必不悔決絶以諾貞信之色形於金
石髙歌陳唱萬嵗無斁此真太子之所喜也能彊起而
游乎太子曰僕甚願從直恐為諸大夫累耳然而有起
色矣
客曰將以八月之望與諸侯逺方交游兄弟竝往觀濤
乎廣陵之曲江至則未見濤之形也徒觀水力之所到則
卹然足以駭矣觀其所駕軼者所擢拔者所揚汩者所温
汾者所滌汔者雖有心畧辭給固未能縷形其所由然也
恍兮惚兮聊兮慄兮混汨汨兮忽兮慌兮俶兮儻兮浩瀇
瀁兮超曠曠兮秉意乎南山通望乎東海虹洞兮蒼天
極慮乎崖涘流攬無窮歸神日母汨乗流而下降兮或
不知其所止或紛紜其流折兮忽繆徃而不来臨朱汜
而逺逝兮中虚煩而益怠莫離散而發曙兮内存心而
自持於是澡槩胷中洒練五臓澹澉手足頮濯髪齒揄
棄恬怠輸寫淟濁分決狐疑發皇耳目當是之時雖有
淹病滯疾猶將伸傴起躄發瞽披聾而觀望之也况直
眇小煩懣酲醲病酒之徒哉故曰發蒙解惑不足以言
也太子曰善然則濤何氣哉
客曰不記也然聞於師曰似神而非者三疾雷聞百里
江水逆流海水上潮山出内雲日夜不止衍溢漂疾波
涌而濤起其始起也洪淋淋焉若白鷺之下翔其少進
也浩浩溰溰如素車白馬帷盖之張其波涌而雲亂擾
擾焉如三軍之騰裝其旁作而奔起也飄飄焉如輕車
之勒兵六駕蛟龍附從太白純馳浩蜺前後絡繹顒顒
卭卭椐椐彊彊莘莘將將壁壘重堅沓雜似軍行訇隠
匈磕軋盤涌裔原不可當觀其兩旁則滂渤怫鬱闇漠
感突上聲下律有如勇壯之卒突怒而無畏蹈壁衝津
窮曲隨隈踰岸出塠遇者死當者壊初發乎或圍之津
涯荄軫谷分迴翔青篾銜枚檀栢弭節伍子之山通厲
骨母之場凌赤岸篲扶桑横奔似雷行誠奮厥武如振
如怒沌沌渾渾狀如奔馬混混庉庉聲如雷鼓發怒厔
沓清升踰跇侯波奮振合戰于藉藉之口鳥不及飛魚不
及迴獸不及走紛紛翼翼波涌雲亂蕩取南山背擊北岸覆虧
丘陵平夷西畔險險戲戲崩壊陂池決勝乃罷瀄汨潺
湲披揚流洒横暴之極魚鼈失勢顛倒偃側沋沋湲湲
蒲伏連延神物怪異不可勝言直使人踣焉洄闇悽愴
焉此天下怪異詭觀也太子能起觀之乎太子曰僕病
未能也
客曰將為太子奏方術之士有資畧者若莊周魏牟楊
朱墨翟便蜎詹何之倫使之論天下之精㣲理萬物之
是非孔老覽觀孟子持籌而算之萬不失一此亦天下
要言妙道也太子豈欲聞之乎於是太子據几而起曰
渙乎一聴聖人辯士之言涊然汗出霍然病已
　　晉問(栁宗元/)
吳子問於栁先生曰先生晉人也晉之故宜知之曰然
然則吾願聞之可乎曰可晉之故封太行倚之首陽起
之黄河迤之大陸靡之或巍而髙或呀而淵景霍汾澮
以經其壖若化若遷鉤嬰蟬聨然後融為平川而侯之
都居大夫之邑建焉其髙壯則騰突撑拒聱呀鬱怒若
熊羆之咆虎豹之嘷終古而不去攫秦搏齊當者失據
燕狄惴怯若卵就壓振振業業覷闗蹀户惕若僕妾其
按衍則平盈旋縁紆徐夷延若飛鳶之翔舞洄水之容
與以稼則碩以植則茂以牧則蕃以畜則庶而人用是
富而邦以之阜其河則濬源崑崙入于天淵出乎無門
行乎無垠自匈奴而南以介西鄙衝奔太華運肘東指
混潰后土濆濁麋沸黿鼉詭怪于于汨汨騰倒䭿越委
泊天涘呀呷欱納摧雜失墜其所盪激則連山參差廣
野壊裂轟雷努風撼􁊣于􁖇崩石之所轉躍大木之所
擢拔漰泙洞踏者彌數千里若萬夫之斬伐而其軸轤
之所負橦檣之所御鱗川林壑隳雲遁雨瞬目而下者
榛榛沄沄百舎一赴若是何如吳子曰先生之言豐厚
險固誠晉之美矣然晉人之言表裏山河者備敗而已
非以為榮觀顯大也吳起所謂在徳不在險此晉人之
藉也願聞其他
先生曰大鹵之金棠溪之工火化水淬器備以充為棘
為矛為鎩為鉤為鏑為鍭出太白徴蓐收召招搖伏蚩
尤肅肅褷褷合衆靈而成之博者狹者曲者直者岐者
勁者長者短者攅之如星奔之如霆運之如縈浩浩奕
奕淋淋滌滌熒熒的的若雪山氷谷之積觀者膽掉目
出寒液當空發耀英精互繞晃蕩洞射天氣盡白日規
為小鑠雲破霄跕墜飛鳥弓人之弓函人之甲膠角百
選犀兕七屬乃使跟超掖夾之倫服而持之南瞰諸華
北讋群夷技擊節制聞于天下是善為師延目而望之
固以拳拘喘汗免胄肉袒進不敢降退不敢竄若是何
如吳子曰夫兵之用由徳則吉由暴則凶是又不可為
美觀也先軫曰師直為壯曲為老况徒以堅甲利刃之
為上哉
先生曰晉國多馬屈焉是産土寒氣勁崖坼谷裂草木
短縮鳥獸墜匿而馬蕃焉師師兟兟溶溶沄沄轠轠轔
轔或赤或黄或𤣥或蒼或醇或駹黭然而隂炳然而陽
若旌旃旂幟之煌煌乍進乍止乍復乍起乍奔乍躓若
江漢之水疾風驅濤擊山盪壑雲沸而不止群飲源槁
迴食野赭浴川蹙浪噴震播灑潰潰焉若海神駕雪而
来下觀其四散惝怳開合萬狀喜者鵲厲怒者人搏決
然坌躍千里相角風騣霧鬛斸山抉壑耳搖層雲腹捎
衆木寂寥逺遊不夕而復攫地跳梁堅骨蘭筋交頸互
齧鬭目相馴聚溲更嘘昻首張齗其小者則連牽繳繞
仰乳俯齕蟻雜螽集啾啾潗潗旅走叢立其材之可者
收歛攻教掉手飛縻指毛命物百步就羈牽以荀息御
以王良超以范鞅軒以欒鍼以佃以戎獸獲敵摧若是
何如吳子曰恃險與馬者子不聞乎故曰冀之北土馬
之所生是不一姓請置此而新其說
先生曰晉之北山有異材梓匠工師之為宫室求大木
者天下皆歸焉仲冬既至寒氣凝成外凋内貞瀋液不
行乃堅乃良萬工舉斧以入必求諸巖崖之欹傾澗壑
之紆縈凌㠝岏之杪顛潄泉源之淦瀯根絞怪石不土
而植千尋百圍與石同色羅列而伐者頭抗河漢刃披
虹霓聲振連巒柿填層溪丁丁登登硠硠稜稜若兵車
之乗凌其響之所應則潰潰漰漰洶洶薨薨若騫若崩
若螭龍之鬭風霆相騰其殊而下者札􁖇梢殺摧崪坱
圠霞扳電裂又似共工觸不周而天柱折鵾鸛􁩂鶬號
鳴飛翔貙豻虎兕奔觸讋慄伏無所入遁無所脫然後
斷度收羅捎危顛芟繁柯乗水潦之波以入于河而流
焉盪突硉兀轉騰冒沒類秦神驅石以梁大海扺曲鱗
蹙匯流雷解前者汨越後者迫隘乃下龍門之懸氷摺
拉頽踏捽首軒尾澒入重淵不知其幾百里也濤波之
旋滔山觸天既渟既平彌望悠焉良久乃始昻屹涌溢
挺拔而出林立峯崒穿雲蔽日渙然自撓復就行列渾
渾而去以至其所唯良工之指顧叢臺阿房長樂未央
建章昭陽之隆麗詭特皆是之自出若是何如吳子曰
吾聞君子患無徳不患無土患無土不患無人患無人
不患無宫室患無宫室不患材之不己有先生之所陳
四累之下也且虒祁既成諸侯叛之
先生曰河魚之大上迎濤波羅壅津涯千里来馳重馬
輕車遂以君命矢而縱觀焉大罟斷流修網亘山罩罶
罣䍡織絍其間巨舟軒昻仡仡迴環水師更呼聲裂商
顔於是鼔譟沓集而從之扼龍吭拔鯨鰭戮白黿逐毒
螭叱馮夷立水湄搜攬流漓掬縮推移梁㑹網蹙騰天
彌圍掉擗擁踴以登夫歴山之垂如川之歸如山之摧
如雲之披其有乗化㑹神振拔漣淪摛竒文出怪鱗騰
飛濤而上逸生電雷於龍門者猶仰綸飛繳頓踏而取
之莫不脫角裂翼呀赫匍匐復就臠切莫保龍籍具糅
五味布列雕爼風雲失勢沮散逺去若夫魦鱨鮪鯉鰋
鱧魴鱮之瑣屑蔑裂者夫固不足悉數漏脫紘目養之
水府而三河之人則已填溢饜飫腥膏舄鹵聞膾炙之
美則掩鼻蹙額賤甚糞土而莫顧者也若是何如吳子
曰一時之觀不足以夸後世口舌之味不足以利百姓
姑欲聞其上者
先生曰猗氏之鹽晉寳之大也人之賴之與穀同化若
神造非人力之功也但至其所則見溝堘畦畹之交錯
輪囷若稼若圃敞兮勻勻渙兮鱗鱗邐瀰紛屬不知其
垠俄然決源釃流交灌互澍若枝若股委曲延布脉寫
膏浸潗濕滑汨彌髙掩庳漫壠冒塊決決沒沒逺近混
㑹抵值堤防瀴􁱘沛濊偃然成淵瀁然成川觀之者徒
見浩浩之水而莫知其以及神液隂漉甘鹵宻起孕靈
富媪不愛其美無聲無形熛結迅詭迴眸一瞬積雪百
里皛皛羃羃奮僨離析鍛圭椎璧眩轉的皪乍似隕星
及地明滅相射氷裂雹碎巃嵸増益大者印纍小者珠
剖涌者如坻坳者如缶日晶熠煜螢駭電走亘步盈車
方尺數斗於是裒歛合集舉而堆之皓皓乎懸圃之巍
巍皦乎溔乎狂山太白之淋漓駭化變之神竒卒不可
推也然後驢驘牛馬之運西出秦隴南過樊鄧北極燕
代東踰周宋家獲作鹽之利人被六氣之用和鈞兵食
以征以貢其賚天下也與海分功可謂有濟矣若是何
如吳子曰魏絳之言曰近寳則公室乃貧豈謂是耶雖
然此可以利民矣而未為民利也先生曰願聞民利吳
子曰安其常而得所欲服其教而便於己百姓通行而
不知所自来老幼親戚相保而無徳之者不苦兵刑不
疾賦役所謂民利民自利者是也
先生曰文公之霸也援秦破楚囊括齊宋曹魏解裂魯
鄭震恐定周於温奉冊受錫夾輔糾逖以為侯伯齊盟
踐土低昻玉帛天子恃焉以有諸侯諸侯恃焉以有其
國百姓恃焉以有其妻子而食其力叛者力取附者仁
撫推徳義立信讓示必行明所嚮達禁止一好尚春秋
之事公侯大夫䇿文馬馳軒車出入環連貫於國都則
有五筵之堂九几之室大小定位左右有秩禽牢餼饋
交錯文質饗有嘉樂宴有庭實登降好賦犧象畢出犒
勞贈賄率禮無失六卿理兵大戎小戎鐘鼔丁寧以討
不恭車埓萬乗卒半天下皷之則震斾之則畏其號令
之動若水之源若輪之旋莫不如志當此之時咸能驩
娛以奉其上故其民至于今好義而任力此以民力自
固假仁義而用天下其遺風尚有存者若是可以為民
利也乎吳子曰近之矣然猶未也彼霸者以為心也引
大利以自嚮而摟他人之力以自為固而民乃後焉非
不知而化不令而一異乎吾嚮之陳者故曰近之矣猶
未也
先生曰三河古帝王之更都焉而平陽堯之所理也有
茅茨采椽土型之度故其人至于儉嗇有温恭克讓之
徳故其人至于今善讓有師錫僉曰疇咨之道故其人
至于今好謀而深有百獸率舞鳯凰来儀於變時雍之
美故其人至于今和而不怒有昌言儆戒之訓故其人
至于今憂思而畏禍有無為不言垂衣裳之化故其人
至于今恬以愉此堯之遺風也願以聞於子何如吳子
離席而立拱而言曰美矣善矣其蔑有加矣此固吾之
所欲聞也夫儉則人用足而不滛讓則遵分而進善其
道不鬭謀則通於逺而周於事和則仁之質戒則義之
實恬以愉則安而久於其道也至乎哉今主上方致太
平動以堯為凖先生之言道之奥者若果有貢于上則
吾知其易易焉也舉晉國之風以一諸天下如斯而已
矣敬再拜受賜
　　解嘲(揚雄/)
哀帝時丁傅董賢用事諸附離之者起家至二千石時
雄方草創太𤣥有以自守泊如也人有嘲雄以𤣥之尚
白雄解之號曰解嘲其辭曰客嘲揚子曰吾聞上世之
士人綱人紀不生則己生必上尊人君下榮父母析人
之圭儋人之爵懐人之符分人之禄紆青拖紫朱丹其
轂今吾子幸得遭明盛之世處不諱之朝與羣賢同行
歴金門上玉堂有日矣曽不能畫一竒出一䇿上說人
主下談公卿目如耀星舌如電光一從一横論者莫當
顧黙而作太𤣥五千文枝葉扶疎獨說數十餘萬言深
者入黄泉髙者出蒼天大者含元氣細者入無間然而
位不過侍郎擢纔給事黄門意者𤣥得無尚白乎何為
官之拓落也揚子笑而應之曰客徒欲朱丹吾轂不知
一跌將赤吾之族也徃者周網解結羣鹿争逸離為十
二合為六七四分五剖竝為戰國士無常君國無定臣
得士者富失士者貧矯翼厲翮恣意所存故士或自盛
以橐或鑿坏以遁是故鄒衍以頡頏而取世資孟軻雖
連蹇猶為萬乗師今大漢左東海右渠搜前番禺後陶
塗東南一尉西北一候徽以糾墨制以鑕鈇散以禮樂
風以詩書曠以嵗月結以倚廬天下之士雷動雲合魚
鱗雜襲咸營于八區家家自以為稷契人人自以為臯
陶戴縰垂纓而談者皆擬于阿衡五尺童子羞比晏嬰
與夷吾當途者升青雲失路者委溝渠旦握權則為卿
相夕失勢則為匹夫譬若江湖之崖渤澥之島乗鴈集
不為之多雙鳬飛不為之少昔三仁去而殷墟二老歸
而周熾子胥死而吳亡種蠡存而越霸五羖入而秦喜
樂毅出而燕懼范雎以折摺而危穰侯蔡澤以噤吟而
笑唐舉故當其事事也非蕭曹子房平勃樊霍則不能
安當其無事也章句之徒相與坐而守之亦無所患故
世亂則聖哲馳騖而不足世治則庸夫髙枕而有餘夫
上世之士或解縛而相或釋褐而傅或倚夷門而笑或
横江潭而漁或七十說而不遇或立談而封侯或枉千
乗于陋巷或擁篲而先驅是以士頗得信其舌而奮其
筆窒隙蹈瑕而無所詘也當今縣令不請士郡守不迎
師羣卿不揖客將相不俛眉言竒者見疑行殊者得辟
是以欲談者巻舌而固聲欲步者擬足而投跡嚮使上
世之士處乎今世䇿非甲科行非孝亷舉非方正獨可
抗疏時道是非髙得待詔下觸聞罷又安得青紫且吾
聞之炎炎者滅隆隆者絶觀雷觀火為盈為實天收其
聲地藏其熱髙明之家鬼瞰其室攫拏者亡黙黙者存
位極者髙危自守者身全是故知𤣥知黙守道之極爰
清爰静㳺神之庭惟寂惟漠守徳之宅世異事變人道
不殊彼我易時未知何如今子乃以鴟梟而笑鳯凰執
蝘蜓而嘲龜龍不亦病乎子徒笑我𤣥之尚白吾亦笑
子病甚不遇俞跗與扁鵲也悲夫客曰然則靡𤣥無所
成名乎范蔡以下何必𤣥哉揚子曰范雎魏之亡命也
折脅摺骼免於徽索翕肩蹈背扶服入橐激卬萬乗之
主介涇陽抵穰侯而代之當也蔡澤山東之匹夫也顩頥
折頞涕唾流沫西揖强秦之相搤其咽而亢其氣捬其
背而奪其位時也天下已定金革已平都於洛陽婁敬
委輅脫輓掉三寸之舌建不拔之䇿舉中國徙之長安
適也五帝垂典三王傳禮百世不易叔孫通起於枹鼓
之間解甲投戈遂作君臣之儀得也吕刑靡敝秦法酷
烈聖漢權制而蕭何造律宜也故有造蕭何之律於唐
虞之世則誖矣有作叔孫通之儀於夏殷之時則惑矣
有建婁敬之䇿於成周之世則繆矣有談范蔡之說於
金張許史之間則狂矣夫蕭規曹隨留侯畫䇿陳平出
竒功若太山嚮若坻隤雖其人之贍智哉亦㑹其時之
可為也故為可為於可為之時則從為不可為於不可
為之時則凶若夫藺生收功於章臺四皓采榮於南山
公孫創業於金馬驃騎發跡於祁連司馬長卿竊貲於
卓氏東方朔割炙於細君僕誠不能與此數子竝故黙
然獨守吾太𤣥
　　進學解(韓愈/)
國子先生晨入太學招諸生立館下誨之曰業精於勤
荒於嬉行成於思毁於隨方今聖賢相逢治具畢張拔
去兇邪登崇俊良占小善者率以録名一藝者無不庸
爬羅剔抉刮垢磨光盖有幸而獲選孰云多而不揚諸
生業患不能精無患有司之不明行患不能成無患有
司之不公言未既有笑於列者曰先生欺予哉弟子事
先生于兹有年矣先生口不絶吟於六藝之文手不停
披於百家之編記事者必提其要纂言者必鉤其𤣥貪
多務得細大不捐焚膏油以繼晷恒兀兀以窮年先生
之業可謂勤矣觝排異端攘斥佛老補苴罅漏張皇幽
眇尋墜緒之茫茫獨旁搜而逺紹障百川而東之迴狂
瀾於既倒先生之於儒可謂勞矣沈浸醲郁含英咀
華作為文章其書滿家上窺姚姒渾渾無涯周誥殷盤
佶屈聱牙春秋謹嚴左氏浮誇易竒而法詩正而葩下
逮莊騷太史所録子雲相如同工異曲先生之於文可
謂閎其中而肆其外矣少始知學勇於敢為長通於方
左右具宜先生之於為人可謂成矣然而公不見信於
人私不見助於友跋前躓後動輒得咎暫為御史遂竄
南夷三年博士冗不見治命與仇謀取敗幾時冬暖而
兒號寒年豐而妻啼饑頭童齒豁竟死何禆不知慮此
而反教人為先生曰吁子来前夫大木為杗細木為桷
欂櫨侏儒椳闑扂楔各得其宜施以成室者匠氏之工
也玉札丹砂赤箭青芝牛溲馬勃敗鼔之皮俱收竝蓄
待用無遺者醫師之良也登明選公雜進巧拙紆餘為
妍卓犖為傑校短量長惟器是適者宰相之方也昔者
孟軻好辨孔道以明轍環天下卒老於行荀卿守正大
論是𢎞逃讒於楚廢死蘭陵是二儒者吐辭為經舉足
為法絶類離倫優入聖域其遇於世何如也今先生學
雖勤而不繇其統言雖多而不要其中文雖竒而不濟
於用行雖修而不顯於衆猶且月費俸錢嵗靡廩粟子
不知耕婦不知織乗馬從徒安坐而食踵常途之役役
窺陳編以盜竊然而聖主不加誅宰臣不見斥兹非其
幸歟動而得謗名亦隨之投閒置散乃分之宜若夫商
財賄之有亡計班資之崇卑忘己量之所稱指前人之
瑕疵是所謂詰匠氏之不以杙為楹而訾醫師以昌陽
引年欲進其豨苓也
　　獲麟解(韓愈/)
麟之為靈昭昭也詠於詩書於春秋雜出於傳記百家
之書雖婦人小子皆知其為祥也然麟之為物不畜於
家不恒有於天下其為形也不類非若馬牛犬豕豺狼
麋鹿然然則雖有麟不可知其為麟也角者吾知其為
牛鬛者吾知其為馬犬豕豺狼麋鹿吾知其為犬豕豺
狼麋鹿惟麟也不可知不可知則其謂之不祥也亦宜
雖然麟之出必有聖人在乎位麟為聖人出也聖人者
必知麟麟之果不為不祥也又曰麟之所以為麟者以
徳不以形若麟之出不待聖人則謂之不祥也亦宜
　　難蜀父老(司馬相如/)
漢興七十有八載徳茂存乎六世威武紛紜湛恩汪濊
羣生霑濡洋溢乎方外於是乃命使西征隨流而攘風
之所被罔不披靡因朝冉從駹定笮存卭畧斯榆舉苞
蒲結軌還轅東鄉將報至於蜀都耆老大夫縉紳先生
之徒二十有七人儼然造焉辭畢進曰盖聞天子之牧
夷狄也其義羈縻勿絶而已今罷三郡之士通夜郎之
塗三年於兹而功不竟士卒勞倦萬民不贍今又接之
以西夷百姓力屈恐不能卒業此亦使者之累也竊為
左右患之且夫卭笮西夷之與中國竝也歴年兹多不
可記己仁者不以徳来彊者不以力并意者其殆不可
乎今割齊民以附夷狄敝所恃以事無用鄙人固陋不
識所謂使者曰烏謂此乎必若所云則是蜀不變服而
巴不化俗也僕常惡聞若說然斯事體大固非觀者之
所覯也余之行急其詳不可得聞已請為大夫粗陳其
畧盖世必有非常之人然後有非常之事有非常之事
然後有非常之功夫非常者固常人之所異也故曰非
常之原黎民懼焉及臻厥成天下晏如也昔者洪水沸
出汜濫衍溢民人升降移徙﨑嶇而不安夏后氏慼之
乃堙洪塞源決江疏河灑沈澹災東歸之於海而天下
永寧當斯之勤豈惟民哉心煩於慮而身親其勞躬傶骿
胝無胈膚不生毛故休烈顯乎無窮聲稱浹乎于兹且
夫賢君之踐位也豈特委瑣握􁙆拘文牽俗循誦習傳
當世取說云爾哉必將崇論閎議創業垂統為萬世規
故馳騖乎兼容并包而勤思乎參天貳地且詩不云乎
普天之下莫非王土率土之濵莫非王臣是以六合之
内八方之外浸滛衍溢懐生之物有不浸潤於澤者賢
君耻之今封疆之内冠帶之倫咸獲嘉祉靡有闕遺矣
而夷狄殊俗之國遼絶異黨之域舟車不通人跡罕至
政教未加流風猶㣲内之則時犯義侵禮於邉境外之
則邪行横作放殺其上君臣易位尊卑失序父老不辜
幼孤為奴隸係縲號泣内嚮而怨曰盖聞中國有至仁
焉徳洋恩普物靡不得其所今獨曷為遺已舉踵思慕
若枯旱之望雨戾夫為之垂涕况乎上聖又焉能已故
北出師以討匈奴南馳使以誚勁越四面風徳二方之
君鱗集仰流願得受號者以億計故乃闗沫若徼䍧牱
鏤靈山梁孫原創道徳之塗垂仁義之統將博恩廣施
逺撫長駕使疏逖不閉曶爽闇昧得耀乎光明以偃甲
兵於此而息討伐於彼遐邇一體中外禔福不亦康乎
夫拯民於沈溺奉至尊之休徳反衰世之陵夷繼周氏
之絶業天子之急務也百姓雖勞又惡可以已乎哉且
夫王者固未有不始於憂勤而終於逸樂者也然則受
命之符合在於此方將増太山之封加梁父之事鳴和
鸞揚樂頌上咸五下登三觀者未覩㫖聴者未聞音猶
鷦鵬已翔乎寥廓之宇而羅者猶視乎藪澤悲夫於是
諸大夫茫然喪其所懐来失厥所以進喟然竝稱曰允
哉漢徳此鄙人之所願聞也百姓雖勞請以身先之敞
罔靡徙遷延而辭避
　　喻巴蜀檄(司馬相如/)
告巴蜀太守蠻夷自擅不討之日久矣時侵犯邉境勞
士大夫陛下即位存撫天下安集中國然後興師出兵
北征匈奴單于怖駭交臂受事屈膝請和康居西域重
譯納貢稽顙来享移師東指閩越相誅右弔番禺太子
入朝南夷之君西僰之長常效貢職不敢墮怠延頸舉
踵喁喁然皆嚮風慕義欲為臣妾道里遼逺山川阻深
不能自致夫不順者已誅而為善者未賞故遣中郎將
徃賔之發巴蜀之士各五百人以奉幣帛衛使者不然
靡有兵革之事戰鬭之患今聞其乃發軍興制驚懼子
弟憂患長老郡又擅為轉粟運輸皆非陛下之意也當
行者或亡逃自賊殺亦非人臣之節也夫邉郡之士聞
烽舉燧燔皆攝弓而馳荷兵而走流汗相屬唯恐居後
觸白刃冒流矢議不反顧計不旋踵人懐怒心如報私
讐彼豈樂死惡生非編列之民而與巴蜀異主哉計深
慮逺急國家之難而樂盡人臣之道也故有剖符之封
析圭而爵位為通侯處列東第終則遺顯號於後世傳
土地於子孫行事甚忠敬居位甚安逸名聲施於無窮
功烈著而不滅是以賢人君子肝腦塗中原膏液潤野
草而不辭也今奉幣使至南夷即自賊殺或亡逃抵誅
身死無名諡為至愚耻及父母為天下笑人之度量相
越豈不逺哉然此非獨行者之罪也父兄之教不先子
弟之率不謹寡亷鮮耻而俗不長厚也其被刑戮不亦
宜乎陛下患使者有司之若彼悼不肖愚民之如此故
遣信使曉喻百姓以發卒之事因數之以不忠死亡之
罪讓三老孝弟以不教誨之過方今田時重煩百姓已
親見近縣恐逺所谿谷山澤之民不徧聞檄到亟下縣
道使咸喻陛下之意無忽
　　為袁紹檄豫州(陳琳/)
盖聞明主圖危以制變忠臣慮難以立權是以有非常
之人然後有非常之事有非常之事然後立非常之功
夫非常者固非常人所擬也曩者彊秦弱主趙髙執柄
専制朝權威福由己時人迫脅莫敢正言終有望夷之
敗祖宗焚滅汙辱至今永為世鑒及臻吕后季年産禄
専政内兼二軍外統梁趙擅斷萬機決事省禁下陵上
替海内寒心於是絳侯朱虛興兵奮怒誅夷逆暴尊立
太宗故能王道興隆光明顯融此則大臣立權之明表
也司空曹操祖父中常侍騰與左悺徐璜竝作妖孽饕
餮放横傷化虐民嵩乞匄攜養因贓假位輿金輦璧輸
貨權門竊盜鼎司傾覆重器操贅閹遺醜本無懿徳􁇓
狡鋒協好亂樂禍幕府董統鷹揚掃除凶逆續遇董卓
侵官暴國於是提劒揮皷發命東夏收羅英雄弃瑕取
用故遂與操同諮合謀授以禆師謂其鷹犬之才爪牙
可任至乃愚佻短畧輕進易退傷夷折衂數喪師徒幕
府輒復分兵命銳修完補輯表行東郡領兖州刺史被
以虎文奨䠞威柄冀獲秦師一尅之報而操遂承資跋
扈肆行凶忒割剥元元殘賢害善故九江太守邉讓英
才俊偉天下知名直言正色論不阿諂身首被梟懸之
誅妻孥受灰滅之咎自是士林憤痛民怨彌重一夫奮
臂舉州同聲故躬破於徐方地奪於吕布彷徨東裔蹈
據無所幕府惟彊榦弱枝之義且不登叛人之黨故復
援旌擐甲席巻起征金鼓響振布衆奔沮拯其死亡之
患復其方伯之位則幕府無徳於兖土之民而有大造
於操也後㑹鸞駕反斾羣賊寇攻時冀州方有北鄙之
警匪遑離局故使從事中郎徐勛就發遣操使繕修郊
廟翊衛幼主操便放志専行脅遷當御省禁卑侮王室
敗法亂紀坐領三臺専制朝政爵賞由心刑戮在口所
愛光五宗所惡滅三族羣談者受顯誅腹議者蒙隠戮
百寮鉗口道路以目尚書記朝㑹公卿充員品而已故
太尉楊彪典歴三司享國極位操因縁眦睚被以非罪
榜楚參并五毒備至觸情任忒不顧憲綱又議郎趙彦
忠諫直言義有可納是以聖朝含聴改容加飾操欲迷
奪時明杜絶言路擅收立殺不俟報聞又梁孝王先帝
母昆墳陵尊顯桑梓松栢猶宜肅恭而操帥將吏士親
臨發掘破棺躶尸掠取金寳至令聖朝流涕士民傷懐
操又特置發丘中郎將摸金校尉所過隳突無骸不露
身處三公之位而行桀跖之態汙國虐民毒施人鬼加
其細政苛慘科防互設繒繳充蹊坑阱塞路舉手挂網
羅動足觸機陷是以兖豫有無聊之民帝都有吁嗟之
怨歴觀載籍無道之臣貪殘酷烈於操為甚幕府方詰
外姦未及整訓加緒含容冀可彌縫而操豺狼野心潜
包禍謀乃欲摧撓棟梁孤弱漢室除滅忠正専為梟雄
徃者伐皷北征公孫瓉彊寇桀逆拒圍一年操因其未
破隂交書命外助王師内相掩襲故引兵造河方舟北
濟㑹其行人發露瓉亦梟夷故使鋒芒挫縮厥圖不果
爾乃大軍過蕩西山屠各左校皆束手奉質争為前登
犬羊殘醜消淪山谷於是操師震慴晨起逋遁屯據敖
倉阻河為固欲以螳螂之斧禦隆車之隧幕府奉漢威
靈折衝宇宙長㦸百萬胡騎千羣奮中黄育獲之士騁
良弓勁弩之勢并州越太行青州涉濟漯大軍泛黄河
而角其前荆州下宛葉而掎其後雷震虎步竝集賊庭
若舉炎火以炳飛篷覆滄海以沃熛炭有何不滅者哉
又操軍吏士其可戰者皆出自幽冀或故營部曲咸怨
曠思歸流涕北顧其餘兖豫之民及吕布張揚之遺衆覆
亡迫脅權時茍從各被創夷人為讐敵若迴斾方徂登
髙岡而擊鼔吹揚素揮以啟降路必土崩瓦解不俟血刃
方今漢室陵遲綱維弛絶聖朝無一介之輔股肱無折
衝之勢方畿之内簡練之臣皆垂頭搨翼莫所憑恃雖
有忠義之佐脅於暴虐之臣焉能展其節又操持部曲
精兵七百圍守宫闕外託宿衛内實拘執懼其簒逆之
萌因斯而作此乃忠臣肝腦塗地之秋烈士立功之會
可不朂哉操又矯命稱制遣使發兵恐邉逺州郡過聴
給與彊寇弱主違衆旅叛舉以喪名為天下笑則明哲
不取也即日幽并青冀四州竝進書到荆州便勒見兵
與建忠將軍協同聲勢州郡各整戎馬羅落境界舉師
揚威竝匡社稷則非常之功於是乎著其得操首者封
五千户侯賞錢五千萬部曲偏禆將校諸吏降者勿有
所問廣宣恩信班揚符賞布告天下咸使知聖朝有拘
偪之難如律令
　　為徐敬業討武瞾檄(駱賔王/)
偽周武氏者性非和順地實寒㣲昔充太宗下陳曽以
更衣入侍洎乎晚節穢亂春宫潜隠先帝之私隂圖後
房之嬖入門見嫉娥眉不肯讓人掩袖工讒狐媚偏能
惑主踐元后於翬翟陷吾君於聚麀加以虺蜴為心豺
狼成性近狎邪僻殘害忠良殺姊屠兄弑君鴆母人神
之所同嫉天地之所不容猶復包藏禍心窺竊神器君
之愛子幽之於别宫賊之宗盟委之以重任嗚呼霍子
孟之不作朱虚侯之已亡鷰啄皇孫知漢祚之將盡龍
漦帝后識夏庭之遽衰敬業皇唐舊臣公侯冡子奉先
君之成業荷本朝之厚恩宋㣲子之興悲良有以也袁
君山之流涕豈徒然哉是用氣憤風雲志安社稷因天
下之失望順宇内之推心爰舉義旗以清妖孽南連百
越北盡三河鐵騎成羣玉軸相接海陵紅粟倉儲之積
靡窮江浦黄旗匡復之功何逺班聲動而北風起劒氣
衝而南斗平喑嗚則山岳崩頽叱咤則風雲變色以此
制敵何敵不摧以此圖功何功不克公等或居漢地或
叶周親或膺重寄於話言或受顧命於宣室言猶在耳
忠豈忘心一坏之土未乾六尺之孤何託儻能轉禍為
福送徃事居共立勤王之圖無廢大君之命凡諸爵賞
同指山河若其眷戀窮城徘徊岐路坐昧先幾之兆必
貽後至之誅請看今日之域中竟是誰家之天下
　　送窮文(韓愈/)
元和六年正月乙丑晦主人使奴星結栁作車縛草為
船載糗輿粻牛繫軛下引帆上檣三揖窮鬼而告之曰
聞子行有日矣鄙人不敢問所塗竊具船與車備載糗
粻日吉時良利行四方子飯一盂子啜一觴攜朋挈儔
去故就新駕塵彍風與電争先子無底滯之尤我有資
送之恩子等有意於行乎屏息潜聴如聞音聲若嘯若
啼砉欻嚘嚶毛髪盡豎竦肩縮頸疑有而無久乃可明
若有言者曰吾與子居四十年餘子在孩提吾不子愚
子學子耕求官與名惟子是從不變於初門神户靈我
叱我呵包羞詭隨志不在他子遷南荒熱爍濕蒸我非
其鄉百鬼欺陵太學四年朝虀暮鹽惟我保汝人皆汝
嫌自初及終未始背汝心無異謀口絶行語於何聴聞
云我當去是必夫子信讒有間於予也我鬼非人安用車
船鼻齅臭香糗粻可捐單獨一身誰為朋儔子茍備知
可數已不子能盡言可謂聖智情狀既露敢不迴避主
人應之曰子以吾為真不知也邪子之朋儔非六非四
在十去五滿七除二各有主張私立名字捩手覆羮轉
喉觸諱凡所以使吾面目可憎語言無味者皆子之志
也其名曰智窮矯矯亢亢惡圓喜方羞為姦欺不忍害
傷其次名曰學窮傲數與名摘抉杳㣲髙挹羣言執神
之機又其次曰文窮不専一能怪怪竒竒不可時施祇
以自嬉又其次曰命窮影與形殊面醜心妍利居衆後
責在人先又其次曰交窮磨肌戞骨吐出心肝企足以
待寘我讐寃凡此五鬼為吾五患饑我寒我興訛造訕
能使我迷人莫能間朝悔其行暮已復然蠅營狗茍驅
去復還言未畢五鬼相與張眼吐舌跳踉偃仆抵掌頓
脚失笑相顧徐謂主人曰子知我名凡我所為驅我令
去小黠大癡人生一世其久幾何吾立子名百世不磨
小人君子其心不同惟乖於時乃與天通攜持琬琰易
一羊皮飫於肥甘慕彼糠糜天下知子誰過於予雖遭
斥逐不忍子疎謂予不信請質詩書主人於是垂頭喪
氣上手稱謝燒車與船延之上座
　　乞巧文(栁宗元/)
栁子夜歸自外夜有設祠者􁊾餌馨香蔬果交羅插竹
垂綏剖𤓰犬牙且拜且祈怪而問焉女𨽻進曰今兹秋
孟七夕天女之孫將嬪於河皷邀而祠者幸而與之巧
驅去蹇拙手目開利組絍縫製將無滯於心焉為是禱
也栁子曰茍然歟吾亦有所大拙倘可因是以求去之
乃纓弁束絍促武縮氣旁趨曲折傴僂將事再拜稽首
稱臣而進曰下土之臣竊聞天孫専巧於天轇轕璇璣
經緯星辰能成文章黼黻帝躬以臨下民欽聖靈仰光
耀之日久矣今聞天孫不樂其獨得貞卜於𤣥龜將蹈
石梁欵天津儷於神夫於漢之濵兩旗開張中星耀芒
靈氣翕歘兹辰之良幸而弭節薄遊民間臨臣之庭曲
聴臣言臣有大拙智所不化醫所不攻威不能遷寛不
能容乾坤之量包含海岳臣身甚㣲無所投足蟻適於
垤蝸休於殻龜黿螺蜯皆有所伏臣物之靈進退唯辱
彷徉為狂局束為諂吁吁為詐坦坦為忝他人有身動
必得宜周旋獲笑顛倒逢嬉己所尊昵人或怒之變情
徇勢射利抵巇中心甚憎為彼所竒忍仇徉喜恱譽遷
隨胡執臣心常使不移反人是已曽不惕疑貶名絶命
不負所知抃嘲似傲貴者啟齒臣旁震驚彼且不耻叩
稽匍匐言語譎詭令臣縮恧彼則大喜臣若效之瞋怒
叢己彼誠大巧臣拙無比王侯之門狂吠狴犴臣到百
步喉喘顛汗睢盱逆走魄遁神叛欣欣巧夫徐入縱誕
毛羣掉尾百怒一散世途昏險擬步如漆左低右昻鬭
冒衝突鬼神恐悸聖智危慄泯焉直透所至如一是獨
何工縱横不恤非天所假彼智焉出獨嗇於臣恒使玷
黜沓沓騫騫恣口所言迎知喜怒黙測憎憐搖脣一發
徑中心原膠如鉗夾誓死無遷探心扼膽踊躍拘牽彼
雖佯退胡可得旃獨結臣舌喑抑銜寃擘眥流血一辭
莫宣胡為賦授有此竒偏眩耀為文瑣碎排偶抽黄對
白啽哢飛走駢四儷六錦心繡口宫沈羽振笙簧觸手
觀者舞恱誇談雷吼獨溺臣心使甘老醜嚚昏莽鹵樸
鈍枯朽不期一時以俟悠久旁羅萬金不鬻敝帚跪呈
豪傑投棄不有眉矉頞䠞喙唾胷歐大𧹞而歸填恨低
首天孫司巧而窮臣若是卒不余畀獨何酷歟敢願聖
靈悔禍矜臣獨艱付與姿媚易臣頑顔鑿臣方心規以
大圓拔去呐舌納以工言文詞婉軟步武輕便齒牙饒
美眉睫増妍突梯巻臠為世所賢公侯卿士五屬十連
彼獨何人長享終天言訖又再拜稽首俯伏以俟至夜
半不得命疲極而睡見有青褏朱裳手持絳節而来告
曰天孫告汝汝詞良苦凡汝之言吾所極知汝擇而行
嫉彼不為汝之所欲汝自可期胡不為之而誑我為汝
唯知耻諂貌滛辭寧辱不貴自適其宜中心已定胡妄
而祈堅汝之心宻汝所持得之為大失不汚卑凡吾所
有不敢汝施致命而昇汝慎勿疑嗚呼天之所命不可
中革泣拜欣受初悲後懌抱拙終身以死誰惕
　　聖主得賢臣頌(王褒/)
夫荷旃被毳者難與道純緜之麗宻羮藜含糗者不足
與論太牢之滋味今臣僻在西蜀生于窮巷之中長於
蓬茨之下無有㳺觀廣覽之知顧有至愚極陋之累不
足以塞厚望應明㫖雖然敢不畧陳愚心而抒情素記
曰恭惟春秋法五始之要在乎審己正統而已夫賢者
國家之器用也所任賢則趨舎省而功施普器用利則
用力少而就效衆故工人之用鈍器也勞筋苦骨終日
矻矻及至巧冶鑄干將之璞清水淬其鋒越砥歛其鍔
水斷蛟龍陸剸犀革忽若篲汜畫塗如此則使離婁督
繩公輸削墨雖崇臺五層延袤百丈而不溷者工用相
得也庸人之御駑馬亦傷吻敝䇿而不進於行胷喘膚
汗人極馬倦及至駕齧膝驂乗旦王良執靶韓哀附輿
縱騁馳騖忽如影靡過都越國蹶如歴塊追奔電逐遺
風周流八極萬里一息何其遼哉人馬相得也故服絺
綌之涼者不苦盛暑之鬱燠襲狐貉之煖者不憂至寒
之悽愴何則有其具者易其備賢人君子亦聖王之所
以易海内也是以嘔喻受之開寛裕之路以延天下之
英俊夫竭智附賢者必建仁䇿索人求士者必樹伯迹
昔周公躬吐握之勞故有圄空之隆齊桓設庭燎之禮
故有匡合之功由此觀之君人者勤於求賢而逸於得
人人臣亦然昔賢者之未遭遇也圖事揆䇿則君不用
其謀陳見悃誠則上不然其信進仕不得施效斥逐又
非其愆是故伊尹勤於鼎爼太公困於皷刀百里自鬻
寗戚飯牛離此患也及其遇明君遭聖主也運籌合上
意諫諍則見聴進退得闗其忠任職得行其術去卑辱
奥渫而升本朝離蔬釋蹻而享膏粱剖符錫壤而光祖
考傳之子孫以資說士故世必有聖智之君而後有賢
明之臣虎嘯而谷風冽龍興而致雲氣蟋蟀俟秋吟蜉
蝣出以隂易曰飛龍在天利見大人詩云思皇多士生
此王國故世平主聖俊乂將自至若堯舜禹湯文武之
君獲稷契臯陶伊尹吕望之臣明明在朝穆穆布列聚
精會神相得益章雖伯牙操􁁜鐘逢門子彎烏號猶未
足以喻其意也故聖主必待賢臣而𢎞功業俊士亦俟
明主以顯其徳上下俱欲懽然交欣千載一會論說無
疑翼乎如鴻毛遇順風沛乎若巨魚縱大壑其得意如
此則胡禁不止曷令不行化溢四表横被無窮遐夷貢
獻萬祥必臻是以聖主不徧窺望而視已明不殫傾耳
而聴已聰恩從祥風翺徳與和氣游太平之責塞優游
之望得遵游自然之勢恬淡無為之場休徴自至壽考
無疆雍容垂拱永永萬年何必偃仰詘信若彭祖喣嘘
呼吸如松喬眇然絶俗離世哉詩曰濟濟多士文王以
寧盖信乎其以寧也
　　子産不毁鄉校頌(韓愈/)
我思古人伊鄭之僑以禮相國人未安其教遊於鄉之
校衆口囂囂或謂子産毁鄉校則止曰何患焉可以成
美夫豈多言亦各其志善也吾行不善吾避維善維否
我於此視川不可防言不可弭下塞上聾邦其傾矣既
鄉校不毁而鄭國以理在周之興養老乞言及其已衰
謗者使監成敗之迹昭哉可觀維是子産執政之式維
其不遇化止一國誠率是道相天下君交暢旁達施及
無垠於戲四海所以不理有君無臣誰其嗣之我思古
人
　　會聖宫頌(歐陽修/)
臣伏見國家采漢書原廟之制作宫於永安以備園寢
欲以盛陵邑之充奉昭祖宗之光靈以耀示於千萬世
甚盛徳也臣永惟古先王者將有受命之符必先興業
造功警動覺悟於元元然後有其位而繼體守文之君
又從而顯明丕大以纂修乎舊物故其兢兢勤勤不忘
前人是以根深而葉茂徳厚而流光子子孫孫承之無
疆伏惟皇帝陛下以神聖徳傳有大器乾徤而正離繼
而明即位以来於兹十年勤邦儉家以修太平日朝東
宫示天下孝親執籩豆三見於郊日星軌道光明清潤
河不怒溢東南而流四夷承命歡和以賔奔走萬里顧
非有千戈告讓之命文移發召之期而犀珠象牙文馬
瑴玉旅於闕庭納於廐府如司馬令無一後先至徳之
及上格于天下極于地中浹于人而外冒于四表昆蟲
有命之物無不仰戴神威聖功效見如此太祖創造基
始克成厥家當天受命之功太宗征服綏来遂一海内
睿武英文之業真宗禮樂文物以隆天聲升平告功之
典陛下夙夜䖍共嗣固洪業纂服守成之勤基構累積
顯顯昌昌益大而光稱于三后之意可謂至孝况春秋
嵗時以禘以祫則有廟祧之嚴配天昭孝以享以告則
有郊廟明堂之位篆金刻石則有史氏之官歌功之詩
流于樂府象徳之舞見于羽旄惟是邦家之光祖宗之
為有以示民而垂無窮者罔不宣著陛下承先烈昭孝
思所以奉之以嚴罔不勤備聖人之徳謂無以加而猶
以為未也乃復因陵園起宫室以望神游土水之功嚴
而不華地爽而潔宇敞而邃神靈杳冥如来如宅合於
禮經孝子謦咳思親之義愚以謂宫且成非天子自臨
享則不能以来三后之靈然郡國不見治道太僕不先
整駕恬然未聞有司之詔豈難於動民而遲其来耶特
以龜筮所考須吉而後行耶不然何獨留意於屋牆構
築而至於薦見孝享未之思耶况是宫之制夷山為平
外取客土鍛石伐木發兵胥靡調旁近郡如此數年而
道路之民徒見興為之功恐愚無以識上意是宜不惜
屬車之費無諱數日之勞沛然幸臨因展陵墓退而諭
民以孝思之誠遂見守土之臣採風俗以問髙年亦堯
舜之事也古者天子之出必有采詩之官而道路童兒
之言皆得以聞臣是以不勝惓惓之心采西人望幸意
作為頌詩以獻闕下辭曰
巍峩穹崇奠京之東有山而崧淵淪道源匯流而淵有
洛之川川靈山秀回環左右有髙而阜其阜何名太祖
太宗真宗之陵惟陵之制因山而起隠隠隆隆惟陵之
氣常王而喜鬱鬱葱葱帝懐穹旻受命我宋造初于屯
帝念先烈用顧余家宣力以勤赫赫三后重基累構既
豐而茂燕翼貽謀是惟永圖其傳在予曰祖曰宗有徳
有功予實嗣之克勤克紹以孝以報予敢不思惟此園
陵先后之宅既宅且安后来游止弗宫弗室神何以驩
迺相川原迺得善地地髙惟丘迺以荆灼迺訊龜寳龜
告曰猷帝命家臣而職我事而徃惟寅一毫一絲給以
縣官無取於民伐洛之薪陶洛之土瓦不病窳柯我之
斧登我之山木好且堅家臣之来役夫萬名三年有成
宫成翼翼在陵之側須后来格有門有宇有廊有廡有
庭有序殿兮耽耽黼帷䄡襜天威可瞻庭兮植植鉤盾
虎㦸容衛以飾太祖維祖太宗維弟真宗維子三聖嶷
嶷有以奠位于此而會聖兮在天風馬雲車其来仙仙
聖會于此靈威神馭其宫肅然聖既降矣其誰格之惟
孝天子聖降當享其誰来薦亦孝天子孝既克祗而来
胡遲其下臣修作頌風之
　
　文編巻三十七
欽定四庫全書
　文編巻三十八
　　　　　　　　　　　　明　唐順之　編
　　原道(韓愈/)
博愛之謂仁行而宜之之謂義由是而之焉之謂道足
乎已無待於外之謂徳仁與義為定名道與徳為虚位
故道有君子小人而徳有凶有吉老子之小仁義非毁
之也其見者小也坐井而觀天曰天小者非天小也彼
以煦煦為仁孑孑為義其小之也則宜其所謂道道其
所道非吾所謂道也其所謂徳徳其所徳非吾所謂徳
也凡吾所謂道徳云者合仁與義言之也天下之公言
也老子之所謂道徳云者去仁與義言之也一人之私
言也周道衰孔子沒火於秦黄老於漢佛於晉魏梁隋
之間其言道徳仁義者不入於楊則入於墨不入於老
則入於佛入於彼必出於此入者主之出者奴之入者
附之出者汙之噫後之人其欲聞仁義道徳之說孰從
而聴之老者曰孔子吾師之弟子也佛者曰孔子吾師
之弟子也為孔子者習聞其説樂其誕而自小也亦曰吾
師亦嘗師之云爾不惟舉之於其口而又筆之於其書噫
後之人雖欲聞仁義道徳之說其孰從而求之甚矣人
之好怪也不求其端不訊其末惟怪之欲聞古之為民
者四今之為民者六古之教者處其一今之教者處其
三農之家一而食粟之家六工之家一而用器之家六
賈之家一而資焉之家六奈之何民不窮且盜也古之
時人之害多矣有聖人者立然後教之以相生相飬之道
為之君為之師驅其蟲蛇禽獸而處之中土寒然後為
之衣饑然後為之食木處而顛土處而病也然後為之
宫室為之工以贍其器用為之賈以通其有無為之醫
藥以濟其夭死為之葬埋祭祀以長其恩愛為之禮以
次其先後為之樂以宣其壹鬱為之政以率其怠勌為
之刑以鋤其强梗相欺也為之符璽斗斛權衡以信之
相奪也為之城郭甲兵以守之害至而為之備患至而
為之防今其言曰聖人不死大盜不止剖斗折衡而民
不争嗚呼其亦不思而已矣如古之無聖人人之類滅
久矣何也無羽毛鱗介以居寒熱也無爪牙以争食也
是故君者出令者也臣者行君之令而致之民者也民
者出粟米麻絲作器皿通貨財以事其上者也君不出
令則失其所以為君臣不行君之令而致之民則失其
所以為臣民不出粟米麻絲作器皿通貨財以事其上
則誅今其法曰必棄而君臣去而父子禁而相生相飬之
道以求其所謂清浄寂滅者嗚呼其亦幸而出於三代
之後不見黜於禹湯文武周公孔子也其亦不幸而不
出於三代之前不見正於禹湯文武周公孔子也帝之
與王其號雖殊其所以為聖一也夏葛而冬裘渇飲而
饑食其事雖殊其所以為智一也今其言曰曷不為太古
之無事是亦責冬之裘者曰曷不為葛之之易也責饑
之食者曰曷不為飲之之易也傳曰古之欲明明徳於
天下者先治其國欲治其國者先齊其家欲齊其家者
先修其身欲修其身者先正其心欲正其心者先誠其
意然則古之所謂正心而誠意者將以有為也今也欲
治其心而外天下國家滅其天常子焉而不父其父臣
焉而不君其君民焉而不事其事孔子之作春秋也諸
侯用夷禮則夷之夷而進於中國則中國之經曰夷狄
之有君不如諸夏之亡詩曰戎狄是膺荆舒是懲今也
舉夷狄之法而加之先王之教之上幾何其不胥而為
夷也夫所謂先王之教者何也博愛之謂仁行而宜之
之謂義由是而之焉之謂道足乎己無待於外之謂徳
其文詩書易春秋其法禮樂刑政其民士農工賈其位
君臣父子師友賔主昆弟夫婦其服麻絲其居宫室其
食粟米果蔬魚肉其為道易明而其為教易行也是故
以之為己則順而祥以之為人則愛而公以之為心則
和而平以之為天下國家無所處而不當是故生則得
其情死則盡其常郊焉而天神假廟焉而人鬼饗曰斯
道也何道也曰斯吾所謂道也非向所謂老與佛之道
也堯以是傳之舜舜以是傳之禹禹以是傳之湯湯以
是傳之文武周公文武周公傳之孔子孔子傳之孟軻
軻之死不得其傳焉荀與楊也擇焉而不精語焉而不
詳由周公而上上而為君故其事行由周公而下下而
為臣故其說長然則如之何而可也曰不塞不流不止
不行人其人火其書廬其居明先王之道以道之鰥寡
狐獨廢疾者有養也其亦庶乎其可也
　　原性(韓愈/)
性也者與生俱生也情也者接於物而生也性之品有
三而其所以為性者五情之品有三而其所以為情者
七曰何也曰性之品有上中下三上焉者善焉而已矣
中焉者可導而上下也下焉者惡焉而已矣其所以為性
者五曰仁曰禮曰信曰義曰智上焉者之於五也主於一
而行於四中焉者之於五也一不少有焉則少反焉其於
四也混下焉者之於五也反於一而悖於四性之於情
視其品情之品有上中下三其所以為情者七曰喜曰
怒曰哀曰懼曰愛曰惡曰欲上焉者之於七也動而處
其中中焉者之於七也有所甚有所亡然而求合其中
者也下焉者之於七也亡與甚直情而行者也情之於
性視其品孟子之言性曰人之性善荀子之言性曰人
之性惡楊子之言性曰人之性善惡混夫始善而進惡
與始惡而進善與始也混而今也善惡皆舉其中而遺
其上下者也得其一而失其二者也叔魚之生也其母
視之知其必以賄死楊食我之生也叔向之母聞其號
也知必滅其宗越椒之生也子文以為大戚知若敖氏
之鬼不食也人之性果善乎后稷之生也其母無災其
始匍匐也則岐岐然嶷嶷然文王之在母也母不憂既
生也傅不勤既學也師不煩人之性果惡乎堯之朱舜
之均文王之管蔡習非不善也而卒為姦瞽瞍之舜鯀
之禹習非不惡也而卒為聖人之性善惡果混乎故曰
三子之言性也舉其中而遺其上下者也得其一而失
其一者也曰然則性之上下者其終不可移乎曰上之
性就學而易明下之性畏威而寡罪是故上者可教而
下者可制也其品則孔子謂不移也曰今之言性者異
於此何也曰今之言者雜佛老而言也雜佛老而言也
者奚言而不異
　　原毁(韓愈/)
古之君子其責己也重以周其待人也輕以約重以周
故不怠輕以約故人樂為善聞古之人有舜者其為人
也仁義人也求其所以為舜者責於己曰彼人也予人
也彼能是而我乃不能是早夜以思去其不如舜者就
其如舜者聞古之人有周公者其為人也多才與藝人
也求其所以為周公者責於己曰彼人也予人也彼能
是而我乃不能是早夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責於身者重以周乎其於人也曰彼人也能有是是
足為良人矣能善是是足為藝人矣取其一不責其二
即其新不究其舊恐恐然惟懼其人之不得為善之利
一善易修也一藝易能也其於人也乃曰能有是是亦
足矣曰能善是是亦足矣不亦待於人者輕以約乎今
之君子則不然其責人也詳其待己也亷詳故難於為
善亷故自取也少己未有善曰我善是是亦足矣己未
有能曰我能是是亦足矣外以欺於人内以欺於心未
少有得而止矣不亦待其身者已亷乎其於人也曰彼
雖能是其人不足稱也彼雖善是其用不足稱也舉其
一不計其十究其舊不圖其新恐恐然惟懼其人之有
聞也是不亦責於人者已詳乎夫是之謂以衆人待其
身而以聖人望於人吾未見其尊己也雖然為是者有
本有原怠與忌之謂也怠者不能修而忌者畏人修吾
甞試之矣甞試語於衆曰某良士某良士其應者必其
人之與也不然則其所疎逺不與同其利者也不然則
其畏也不若是强者必怒於言懦者必怒於色矣又甞
語於衆曰某非良士某非良士其不應者必其人之與
也不然則其所疎逺不與同其利者也不然則其畏也不
若是强者必說於言懦者必說於色矣是故事修而謗
興徳髙而毁来嗚呼士之處此世而望名譽之光道徳
之行難矣將有作於上者得吾說而存之其國家可幾
而理歟
　　原鬼(韓愈/)
有嘯於梁從而燭之無見也斯鬼乎曰非也鬼無聲有
立於堂從而視之無見也斯鬼乎曰非也鬼無形有觸
吾躬從而執之無得也斯鬼乎曰非也鬼無聲與形安
有氣曰鬼無聲也無形也無氣也果無鬼乎曰有形而
無聲者物有之矣土石是也有聲而無形者物有之矣
風霆是也有聲與形者物有之矣人獸是也無形與聲
者物有之矣鬼神是也曰然則有怪而與民物接者何
也曰是有二有鬼有物漠然無形與聲者鬼之常也民
有忤於天有違於民有爽於物逆於倫而感於氣於是
乎鬼有形於形有憑於聲以應之而下殃禍焉皆民之
為之也其既也又反乎其常曰何謂物曰成於形與聲
者土石風霆人獸是也反乎無聲與形者鬼神是也不
能有形與聲不能無形與聲者物怪是也故其作而接
於民也無恒故有動於民而為禍亦有動於民而為福
亦有動於民而莫之為禍福適丁民之有是時也作原
鬼
　　原過(王安石/)
天有過乎有之陵歴鬭蝕是也地有過乎有之崩弛竭
塞是也天地舉有過卒不累覆且載者何善復常也人
介乎天地之間則固不能無過卒不害聖且賢者何亦
善復常也故太甲思庸孔子曰勿憚改過揚雄貴遷善
皆是術也予之朋有過而能悔悔而能改人則曰是向
之從事云爾今從事與向之從事弗類非其性也飾表
以疑世也夫豈知言哉天播五行於萬靈人固備而有
之有而不思則失思而不行則廢一日咎前之非沛然
思而行之是失而復得廢而復舉也顧曰非其性是率
天下而戕性也且如人有財見簒於盜已而得之曰非
夫人之財向簒於盜矣可歟不可也財之在己固不若
性之為已有也財失復得曰非其財且不可性失復得
曰非其性可乎
　　師說(韓愈/)
古之學者必有師師者所以傳道受業解惑也人非生
而知之者孰能無惑惑而不從師其為惑也終不解矣
生乎吾前其聞道也固先乎吾吾從而師之生乎吾後
其聞道也亦先乎吾吾從而師之吾師道也夫庸知其
年之先後生於吾乎是故無貴無賤無長無少道之所
存師之所存也嗟乎師道之不傳也久矣欲人之無惑
也難矣古之聖人其出人也逺矣猶且從師而問焉今
之衆人其下聖人也亦逺矣而耻學於師是故聖益聖
愚益愚聖人之所以為聖愚人之所以為愚其皆出於
此乎愛其子擇師而教之於其身也則耻師焉惑矣彼
童子之師授之書而習其句讀者非吾所謂傳其道解
其惑者也句讀之不知惑之不解或師焉或否焉小學
而大遺吾未見其明也巫醫樂師百工之人不耻相師
士大夫之族曰師曰弟子云者則羣聚而笑之問之則
曰彼與彼年相若也道相似也位卑則足羞官盛則近
諛嗚呼師道之不復可知矣巫醫樂師百工之人君子
不齒今其智乃反不能及其可怪也歟聖人無常師孔
子師郯子萇𢎞師襄老耼郯子之徒其賢不及孔子孔
子曰三人行則必有我師是故弟子不必不如師師不必
賢於弟子聞道有先後術業有専攻如是而已李氏子
蟠年十七好古文六藝經傳皆通習之不拘於時學於
余余嘉其能行古道作師說以貽之
　　雜說(韓愈/)
龍嘘氣成雲雲固弗靈於龍也然龍乗是氣茫洋窮乎
𤣥間薄日月伏光景感震電神變化下水土汨陵谷雲
亦靈怪矣哉雲龍之所能使為靈也若龍之靈則非雲之
所能使為靈也然龍弗得雲無以神其靈矣失其所憑
依信不可歟異哉其所憑依乃其所自為也易曰雲從
龍既曰龍雲從之矣
世有伯樂然後有千里馬千里馬常有而伯樂不常有
故雖有名馬祗辱於奴𨽻人之手駢死於槽櫪之間不
以千里稱也馬之千里者一食或盡粟一石食馬者不
知其能千里而食也是馬也雖有千里之能食不飽力
不足才美不外見且欲與常馬等不可得安求其能千
里也䇿之不以其道食之不能盡其材鳴之而不能通
其意執䇿而臨之曰天下無馬嗚呼其真無馬耶其真
不知馬耶
　　捕蛇者說(栁宗元/)
永州之野産異蛇黒質而白章觸草木盡死以齧人無
禦之者然得而腊之以為餌可以已大風攣踠瘻癘去
死肌殺三蟲其始太醫以王命聚之嵗賦其二募有能
捕之者當其租入永之人争奔走焉有蔣氏者専其利
三世矣問之則曰吾祖死於是吾父死於是今吾嗣為
之十二年幾死者數矣言之貌若甚慼者余悲之且曰
若毒之乎余將告於莅事者更若役復若賦則何如蔣
氏大戚汪然出涕曰君將哀而生之乎則吾斯役之不
幸未若復吾賦不幸之甚也嚮吾不為斯役則久己病
矣自吾氏三世居是鄉積於今六十嵗矣而鄉隣之生
日蹙殫其地之出竭其廬之入號呼而轉徙饑渇而頓
踣觸風雨犯寒暑呼吸毒癘徃徃而死者相藉也曩與
吾祖居者今其室十無一焉與吾父居者今其室十無
二三焉與吾居十二年者今其室十無四五焉非死則
徙爾而吾以捕蛇獨存悍吏之来吾鄉叫囂乎東西隳
突乎南北譁然而駭者雖雞狗不得寧焉吾恂恂而起
視其缶而吾蛇尚存則弛然而卧謹食之時而獻焉退
而甘食其土之有以盡吾齒盖一嵗之犯死者二焉其
餘則熙熙而樂豈若吾鄉隣之旦旦有是哉今雖死乎
此比吾鄉隣之死則已後矣又安敢毒耶余聞而愈悲
孔子曰苛政猛於虎也吾甞疑乎是今以蔣氏觀之猶
信嗚呼孰知賦歛之毒有甚是蛇者乎
　　國馬說(李翺/)
有乗國馬者與乗駿馬者竝道而行駿馬嚙國馬之髪
血流於地國馬行步自若也精神自若也不為之顧如
不知也既駿馬歸芻不食水不飲慄而立者二日駿馬
之人以告國馬之人曰彼盖其所羞也吾以馬徃而喻
之斯可矣乃如之於是國馬見駿馬而鼻之遂與之同
櫪而芻不終時而駿馬之病自已夫四足而芻者馬之
類也二足而言者人之類也如國馬者四足而芻則馬
也耳目鼻口亦馬也四支百骸亦馬也不能言而聲亦
馬也觀其所以為心者則人也故犯而不校國馬也過
而能改駿馬也有人焉恣其氣以乗人人容之而不知
者多矣觀其二足而言則人也耳目口鼻亦人也四支
百骸亦人也求其所以為人者而弗得也彼人者以形
骸為人國馬者以形骸為馬以彼人乗國馬人皆以為
人乗馬吾未始不謂之馬乗人悲夫
　　稼送張琥(蘇軾/)
曷甞觀於富人之稼乎其田美而多其食足而有餘其
田美而多則可以更休而地力得完其食足而有餘則
種之常不後時而歛之常及其熟故富人之稼常美少
秕而多實久藏而不腐今吾十口之家而共百畝之田
寸寸而取之日夜以望之鋤耰銍艾相尋於其上者如
魚鱗而地力竭矣種之常不及時而歛之常不待其熟
此豈能復有美稼哉古之人其才非有以大過今之人
也其平居所以自養而不敢輕用以待其成者閔閔焉
如嬰兒之望長也弱者養之以至於剛虚者養之以至
於充三十而後仕五十而後爵信於久屈之中而用於
至足之後流於既溢之餘而發於持滿之末此古之人
所以大過人而今之君子所以不及也吾少也有志於
學不幸而早得與吾子同年吾子之得亦不可謂不早
也吾今雖欲自以為不足而衆且妄推之矣嗚呼吾子
其去此而務學也哉博觀而約取厚積而薄發吾告子
止於此矣子歸過京師而問焉有曰轍子由者吾弟也
其亦以是語之
　　說用(曽鞏/)
物有根而殖柯葉而茂芽若穂而實翼而天飛足而陸
走喙而鳴息而食嚙者其形類多矣非有主於虚空以
蕃而息之者歟吾觀其用亦宻矣彼使之水而濡火而
焚雷而動風霆而鳴雪霜而悴雨露而滋碩則世得而
知之矣若其裁之為形散之為聲充之為氣始終之為
死生則非水也火也雷也風霆也雪霜也雨露也所能
使為之也世固不可測其所以為也然而萬物相得以
生是則其用非宻耶今夫羣而居縫而衣燧而食築土
石搆竹木而廬者其嗜慾衆矣非有制而一之者則其
争滋不息吾觀其用也宻矣彼立之君臣父子夫婦兄
弟之序為之衣食飲用之物節之以儀通之以聲習之
以言束縛之以刑則世皆得而知之矣若其擾之使相
親和之使相恱厚之使相讓以不争結之使樂出其死
而不顧其私遷之使去於利而就於誼則非序也物也
儀也聲也氣也言也形也所能使為之也世固不測其
所以為也然而萬民相得以治是則其用亦非宻耶吾
有以知之矣生而死萬物者隂與陽也運于内而莫顯
于外不可得而窮其妙也世之以水火雷風雪霜雨露
而求之者妄也親而善萬人者仁與義也興于上而隂
被于下馴于其心而不可彊通于其耳目不可得而識
其㣲也世之侈于儀繁于聲音執于器據于文字以力
驅而法縛者之求之也愈妄易曰隂陽不測之謂神又
曰顯諸仁藏諸用善播萬物善教萬民者為之也
　　明(蘇洵/)
天下有大知有小知人之智慮有所及有所不及聖人
以其大知而兼其小知之功賢人以其所及而濟其所
不及愚者不知大知而以其所不及喪其所及故聖人
之治天下也以常而賢人之治天下也以時既不能常
又不能時悲夫殆哉夫惟大知而後可以常以其所及
濟其所不及而後可以時常也者無治而不治者也時
也者無亂而不治者也日月經乎中天大可以被四海
而小或不能入一室之下彼固無用此區區小明也故
天下視日月之光儼然其若君父之威故自有天地而
有日月以至于今而未甞可以一日無焉天下甞有言
曰叛父母䙝神明則雷霆下擊之雷霆固不能為天下
盡擊此等輩也而天下之所以兢兢然不敢犯者有時
而不測也使雷霆日轟轟焉遶天下以求夫叛父母䙝
神明之人而擊之則其人未必能盡而雷霆之威無乃
䙝乎故夫知日月雷霆之分者可以用其明矣聖人之
明吾不得而知也吾獨愛夫賢者之用其心約而成功
博也吾獨怪夫愚者之用其心勞而功不成也是無他
也専於其所及而及之則其及必精兼於其所不及而
及之則其及必粗及之而精人將曰是惟無及及則精
矣不然吾恐姦雄之竊笑也齊威王即位大亂三載威
王一奮而諸侯震懼二十年是何修何營耶夫齊國之
賢者非獨一即墨大夫明矣亂齊國者非獨一阿大夫
與左右譽阿而毁即墨者幾人亦明矣一即墨大夫易
知也一阿大夫易知也左右譽阿而毁即墨者幾人易
知也從其易知而精之故用心甚約而成功博也天下
之事譬如有物十焉吾舉其一而人不知吾之不知其
九也歴數之至於九而不知其一不如舉一之不可測
也而况乎不至於九也
　　守戒(韓愈/)
詩曰大邦維翰書曰以蕃王室諸侯之於天子不惟守
土地奉職貢而已固將有以翰蕃之也今人有宅於山
者知猛獸之為害則必髙其柴援而外施陷阱以待之
宅於都者知穿窬之為盜則必峻其垣牆而内固扃鐍
以防之此野人鄙夫之所及非有過人之智而後能也
今之通都大邑介於屈强之間而不知為之備噫亦惑
矣野人鄙夫能之而王公大人反不能焉豈材力為有
不足歟盖以謂不足為而不為耳天下之禍莫大於不
足為材力不足者次之不足為者敵至而不知材力不
足者先事而思則其於禍也有間矣彼之屈强者帶甲
荷戈不知其多少其緜地則千里而與我壤地相錯無
有丘陵江河洞庭孟門之闗其間又自知其不得與天
下齒朝夕舉踵引頸冀天下之有事以乗吾之便此其
暴於猛獸穿窬也甚矣嗚呼胡知而不為之備乎哉賁
育之不戒童子之不抗魯雞之不期蜀雞之不支今夫
鹿之於豹非不巍然大矣然而卒為之禽者爪牙之材
不同猛怯之資殊也曰然則如之何而備之曰在得人
　　釋言(韓愈/)
元和元年六月十日愈自江陵法曹詔拜國子博士始
進見今相國鄭公公賜之坐且曰吾見子某詩吾時在
翰林職親而地禁不敢相聞今為我寫子詩書為一通
以来愈再拜謝退録詩書若干篇擇日時以獻於後之
數月有来謂愈者曰子獻相國詩書乎曰然曰有為讒
於相國之座者曰韓愈曰相國徴余文余不敢匿相國
豈知我哉子其慎之愈應之曰愈為御史得罪徳宗朝
同遷於南者凡三人獨愈為先收用相國之賜大矣百
官之進見相國者或立語以退而愈辱賜坐語相國之
禮過矣四海九州之人自百官已下欲以其業徹相國
左右者多矣皆憚而莫之敢獨愈辱先索相國之知至
矣賜之大禮之過知之至是三者於敵以下受之宜何
以報况在天子之宰乎人莫不自知凡適於用之謂才
堪其事之謂力愈於二者雖日勉焉而不迨束帶執笏
立士大夫之行不見斥以不肖幸矣其何敢敖於言乎
夫敖雖凶徳必有恃而敢行愈之族親鮮少無扳聨之
勢於今不善交人無相先相死之友於朝無宿資蓄貨
以釣聲勢弱於才而腐於力不能奔走乗機抵巇以要
權利夫何恃而敖若夫狂惑喪心之人蹈河而入火妄
言而罵詈者則有之矣而愈又知其無是疾也雖有讒
者百人相國將不信之矣愈何懼而慎歟既累月又有
来謂愈曰有讒子於翰林舎人李公與裴公者子其慎
歟愈曰二公者吾君朝夕訪焉以為政於天下而階太
平之治居則與天子為心膂出則與天子為股肱四海
九州之人自百官已下其孰不願忠而望賜愈也不狂
不愚不蹈河而入火病風而妄罵不當有如讒者之說
也雖有讒者百人二公將不信之矣愈何懼而慎既以
語應客夜歸私自尤曰咄市有虎而曽參殺人讒者之
效也詩曰取彼讒人投畀豺虎豺虎不食投畀有北有
北不受投畀有昊傷於讒疾而甚之之辭也又曰亂之
初生僭始既涵亂之又生君子信讒始疑而終信之之
謂也孔子曰逺佞人夫佞人不能逺則有時而信之矣
今我恃直而不戒禍其至哉徐又自解之曰市有虎聴
者庸也曽參殺人以愛惑聰也巷伯之傷亂世是逢也
今三賢方與天子謀所以施政於天下而階太平之治
聽聰而視明公正而敦大夫聰明則聽視不惑公正則
不邇讒邪敦大則有以容而思彼讒人者孰敢進而為
讒哉雖進而為之亦莫之聴矣我何懼而慎既累月上
命李公相客謂愈曰子前被言於一相今李公又相子
其危哉愈曰前之謗我於宰相者翰林不知也後之謗
我於翰林者宰相不知也今二公合處而會言若及愈
必曰韓愈亦人耳彼敖宰相又敖翰林其將何求必不
然吾乃今知免矣既而讒言果不行
　　罪言(蘇軾/)
吾聞肉食之憂非藿食者所宜慮也府居之謀非巷居
者所宜處也分之所不及義之所弗出也義之所弗出
利之所不擇也犯義者惑維卒不自克作罪言萬夫之
望萬夫所依匪才尚之而量包之丘山之憾一笑可散
芥蔕之仇千河不收嗚呼寧我容汝豈汝不可神之聴
之終和而同乎乗人之氣決之易耳解忮觸猜是惟難
哉水激則悍其傷滛夷矢激則逺行將安追嗚呼佐涉
者湍佐鬬者呼柴不立其愚乃可以須愛心之偏其辭
溢妍惡心之厚其辭溢醜惟仁人之言愛惡兩捐廣大
恬愉上通於天嗚呼善言未升賔客瞰門曷以夀我公
侯承之天道好還莫適後先人事喜復無常倚伏前之
所是事定而渝今之所是後當焉如嗚呼禍不在先亦
不在天還隠其心有萬其全疾惡過義美惡易位矯枉
過直美惡同則如食宜饇饜則為度如酌孔取劇則荒
舞嗚呼乃隂乃陽神理所藏一弛一張人道之常
　　對禹問(韓愈/)
或問曰堯舜傳諸賢禹傳諸子信乎曰然然則禹之賢
不及於堯與舜也歟曰不然堯舜之傳賢也欲天下之
得其所也禹之傳子也憂後世争之之亂也堯舜之利
民也大禹之慮民也深曰然則堯舜何以不憂後世曰
舜如堯堯傳之禹如舜舜傳之得其人而傳之堯舜也
無其人慮其患而不傳者禹也舜不能以傳禹堯為不
知人禹不能以傳子舜為不知人堯以傳舜為憂後世
禹以傳子為慮後世曰禹之慮也則深矣傳之子而當
不淑則奈何曰時益以難理傳之人則争未前定也傳
之子則不争前定也前定雖不當賢猶可以守法不前
定而不遇賢則争且亂天之生大聖也不數其生大惡
也亦不數傳諸人得大聖然後人莫敢争傳諸子得大
惡然後人受其亂禹之後四百年然後得桀亦四百年
然後得湯與伊尹湯與伊尹不可待而傳也與其傳不
得聖人而争且亂孰若傳諸子雖不得賢猶可守法曰
孟子之所謂天與賢則與賢天與子則與子者何也曰
孟子之心以為聖人不茍私於其子以害天下求其說
而不得從而為之辭
　　咸宜(栁宗元/)
興王之臣多起汙賤人曰幸也亡王之臣多死寇盜人
曰禍也余咸宜之當兩漢氏之始屠販徒𨽻出以為公
侯卿相無他焉彼固公侯卿相器也遭時之非是以詘
獨其始之不幸非遭髙光而以為幸也漢晉之末公侯
卿相劫戮困餓伏牆壁間以死無他焉彼固劫戮困餓
器也遭時之非是以出獨其始之幸非遭卓曜而後為
禍也彼困於昏亂伏志氣屈身體以下奴隸平難澤物
之徳不施于人一得適其傃其進晚耳而人猶幸之彼
伸於昏亂抗志氣肆身體以傲豪傑殘民興亂之伎行
於天下一得適其傃其死後耳而人猶禍之悲夫余是
以咸宜之
　　庖丁(莊周/)
庖丁為文恵君解牛手之所觸肩之所倚足之所履膝
之所踦砉然響然奏刀騞然莫不中音合於桑林之舞
乃中經首之會文恵君曰嘻善哉技盖至此乎庖丁釋
刀對曰臣之所好者道也進乎技矣始臣之解牛之時
所見無非牛者三年之後未甞見全牛也方今之時臣
以神遇而不以目視官知止而神欲行依乎天理批大
郤導大􁐘因其固然技經肯綮之未甞而况大軱乎良
庖嵗更刀割也族庖月更刀折也今臣之刀十九年矣
所解數千牛矣而刀刃若新發於硎彼節者有間而刀
刃者無厚以無厚入有間恢恢乎其於游刃必有餘地
矣是以十九年而刀刃若新發於硎雖然每至於族吾
見其難為怵然為戒視為止行為遲動刀甚㣲謋然已
解如土委地提刀而立為之四顧為之躊躇為之滿志
善刀而藏之文恵君曰善哉吾聞庖丁之言得養生焉
　　問養生(蘇軾/)
余問養生於吳子得二言焉曰和曰安何謂和曰子不
見天地之為寒暑乎寒暑之極至於折膠流金而物不
以為病其變者㣲也寒暑之變晝與日俱逝夜與月竝
馳俯仰之間屢變而人不知者㣲之至和之極也使此
二極者相尋而狎至則人之死久矣何謂安曰吾甞自
牢山浮海達於淮遇大風焉舟中之人如附於桔橰而
與之上下如蹈車輪而行反逆眩亂不可止而吾飲食
起居如他日吾非有異術也惟莫與之争而聴其所為
故凡病我者舉非物也食中有蛆人之見者必嘔也其
不見而食者未甞嘔也請察其所從生論八珍者必嚥
言糞穢者必唾二者未甞與我接也唾與嚥何從生哉
果生於物乎果生於我乎知其生於我也則雖與之接
而不變安之至也安則物之感我者輕和則我之應物
者順外輕内順而生理備矣吳子古之静者也其觀於
物也審矣是以私識其言而時省觀焉
　　續楚語(蘇軾/)
屈到嗜芰有疾召其宗老而屬之曰祭我必以芰及祥
宗老將薦芰屈建命去之君子曰不違而道唐栁宗元
非之曰屈子以禮之末忍絶其父將死之言且禮有齊
之日思其所樂思其所嗜子木去芰安得為道甚矣栁
子之陋也子木楚卿之賢者也夫豈不知為人子之道
事死如事生况於將死丁寧之言棄而不用人情之所
忍乎是必有大不忍於此者而奪其情也夫死生之際
聖人嚴之薨於路寢不死於婦人之手至於結冠纓啟
手足之末不敢不勉其於死生之變亦重矣父子平日
之言可以恩掩義至於死生至嚴之際豈容以私害公
乎曽子有疾稱君子之所貴乎道者三孟僖子卒使其
子學禮於仲尼管仲病勸桓公去三豎夫數君子之言
或主社稷或勤於道徳或訓其子孫雖所趨不同然皆
篤於大義不私其躬也如此今赫赫楚國若敖氏之賢
聞於諸侯身為正卿死不在民而口腹是憂其為陋亦
甚矣使子木行之國人誦之太史書之天下後世不知
夫子之賢而唯陋是聞子木其忍為此乎故曰是必有
大不忍者而奪其情也然禮之所謂思其所樂思其所
嗜此言人子追思之道也曽晳嗜羊棗而曽子不忍食
父没而不能讀父之書母没而不能執母之器皆人子
之情自然也豈待父母之命耶今薦芰之事若出於子
則可自其父命則為陋耳豈可以飲食之故而成父莫
大之陋乎曽子寢疾曽元難於易簀曽子曰君子之愛
人也以徳細人之愛人也以姑息若以栁子之言為然
是曽元為孝子而童子顧禮之末易簀於病革之中為
不仁之甚也中行偃死視不可含范宣子盥而撫之曰
事吳敢不如事主猶視欒懷子曰主茍終所不嗣事於
齊者有如河乃瞑嗚呼范宣子知事吳為忠於主而不
知報齊以成夫子憂國之美其為忠則大矣古人以愛
惡比之美疢藥石曰石猶生我疢之美者其毒滋多由
是觀之栁子之愛屈到是疢之美子木之違父命為藥
石也哉
　　日喻(蘇軾/)
生而眇者不識日問之有目者或告之曰日之狀如銅
槃扣槃而得其聲他日聞鐘以為日也或告之曰日之
光如燭捫燭而得其形他日揣籥以為日也日之與鐘
籥亦逺矣而眇者不知其異以其未甞見而求之人也
道之難見也甚於日而人之未達也無以異於眇達者
告之雖有巧譬善導亦無以過於槃與燭也自槃而之
鐘自燭而之籥轉而相之豈有既乎故世之言道者或
即其所見而名之或莫之見而意之皆求道之過也然
則道卒不可求歟蘇子曰道可致而不可求何謂致孫
武曰善戰者致人不致於人孔子曰百工居肆以成其
事君子學以致其道莫之求而自至斯以為致也歟南
方多没人日與水居也七嵗而能涉十嵗而能浮十五
而能没矣夫没者豈茍然哉必將有得於水之道者日
與水居則十五而得其道生不識水則雖壯見舟而畏
之故北方之勇者問於没人而求其所以沒以其言試
之河未有不溺者也故凡不學而務求道皆北方之學
没者也昔者以聲律取士士雜學而不志於道今也以
經術取士士知求道而不務學渤海吳君彦律有志於
學者也方求舉於禮部作日喻以告之
　
　
　
　
　
　
　
　文編巻三十八
欽定四庫全書
　文編巻三十九
　　　　　　　　　　　　明　唐順之　編
　　偃松屏賛(蘇軾/)
予為中山守始食北嶽松膏為天下冠其木理堅宻瘠
而不瘁信植物之英烈也謫居羅浮山下地暖多松而
不識霜雪如高才勝人生綺紈家與孤臣孽子有間矣
士踐憂患安知非福㓜子過從南來畫寒松偃葢為䕶
首小屛為之賛曰燕南趙北大茂之麓天僵雪峯地裂
冰谷凛然孤清不能無生生此偉竒北方之精蒼皮玉
骨磽磽齾齾方春不知沍寒秀發孺子介剛從我炎荒
霜中之英以洗我瘴
　　三馬圖賛(蘇軾/)
元祐初上方閉玉門闗謝遣諸將太師文彦博宰相吕
大防范純仁建遣諸生游師雄行邊勑武備師雄至熈
河蕃官包順請以所部熟户除邊患師雄許之遂擒猾
羌大首領果莊青伊結以獻百官皆賀遣使告永裕陵
時西域貢馬首高八尺龍顱而鳳膺虎脊而豹章出東
華門入天駟監振鬛長鳴萬馬皆瘖父老縱觀以為未
始見也上方恭黙思道八駿在廷未嘗一顧其後圉人
起居不以時馬有斃者上亦不問明年羌溫錫沁有良
馬不敢進請於邊吏願以餽太師潞國公詔許之蔣之
竒為熈河帥西蕃有貢駿馬汗血者有司以非入貢嵗
月留其使與馬於邊之竒為請乞不以時入事下禮部
軾時為宗伯判狀云朝廷方却走馬以糞正復汗血亦
何所用事遂寢于時兵革不用海内小康馬則不遇矣
而人少安軾嘗私請於承議郎李公麟畫當時三駿馬
之狀而使果莊青伊結校之藏於家紹聖四年三月十
四日軾在惠州謫居無事閲舊書畫追思一時之事而
歎三馬之神駿乃為之賛曰吁果莊世悍驕奔貳師走
嫖姚今在廷服虎貂效天驥立内朝八尺龍神超遥若
將西燕西瑶帝念民乃下招籋歸雲逝房妖
　　王元之畫像贅(蘇軾/)
傳曰不有君子其能國乎予嘗三復斯言未嘗不流涕
太息也如漢汲黯蕭望之李固呉張昭唐魏鄭公狄仁
傑皆以身狥義招之不來麾之不去正色而立于朝則
豺狼狐狸自相吞噬故能消禍於未形救危於將亡使
皆如公孫丞相張禹胡廣雖累千百緩急豈可望哉故
翰林王公元之以雄文直道獨立當世足以追配此六
君子者方是時朝廷清明無大姦慝然公猶不容於中
耿然如秋霜夏日不可狎玩至於三黜以死有如不幸
而處於衆邪之間安危之際則公之所為必將驚世絶
俗使斗筲穿窬之流心破膽裂豈特如此而已乎始予
過蘇州虎邱寺見公之畫像想其遺風餘烈願為執鞭
而不可得其後為徐州而公之曾孫汾為兖州以公墓
碑示余乃追為之賛以附其家傳云維昔聖賢患莫已
知公遇太宗允也其時帝欲用公公不少貶三黜窮山
之死靡憾咸平以來獨為名臣一時之屈萬世之信紛
紛鄙夫亦拜公像何以占之有泚其顙公能泚之不能
巳之茫茫九原愛莫起之
　　文與可飛白賛(蘇軾/)
嗚呼哀哉與可豈其多好好竒也歟抑其不試故藝也
始予見其詩與文又得見其行草篆𨽻也以為止此矣
既没一年而復見其飛白美哉多乎其盡萬物之態也
霏霏乎其若輕雲之蔽月飜飜乎其若長風之巻斾也
猗猗乎其若逰絲之縈柳絮褭褭乎其若流水之舞荇
帶也離離乎其逺而相屬縮縮乎其近而不隘也其工
至於如此而余乃今知之則余之知與可者固無幾而
其所不知者葢不可勝計也嗚呼哀哉
　　韓幹畫馬賛(蘇軾/)
韓幹之馬四其一在陸驤首奮鬛若有所望頓足而長
鳴其一欲渉凥高首下擇所由濟跼蹐而未成其二在
水前者反顧若以鼻語後者不應欲飲而留行以為廐
馬也則前無羈絡後無箠策以為野馬也則隅目聳耳
豐臆細尾皆中度程蕭然如賢大夫貴公子相與解帶
脱㡌臨水而濯纓遂欲高舉遠引友麋鹿而終天年則
不可得矣葢優哉游哉聊以卒嵗而無營
　　師子屛風賛(蘇軾/)
潤州甘露寺有唐李衛公所留陸探微畫師子板余自
錢塘移守膠西過而觀焉使工人摹之置公堂中而贊
之曰圓其目仰其鼻奮髯吐舌威見齒舞其足前其耳
左顧右躑喜見尾雖猛而和葢其戲嚴嚴高堂䕶燕几
啼呼顛沛走百鬼嗟乎妙哉古陸子
　　管㓜安畫贊(蘇轍/)
余自龍川以歸居潁已十有三年杜門幽居無以自適
稍稍取舊書閲之將求古人而與之友葢於三國得一
焉曰管㓜安葢㓜安少而遭亂渡海居遼東三十七年
而歸歸於田廬不應朝命年八十有四而没功業不加
於人而余獨何取焉取其明於知時而審於處已云爾
葢東漢之衰士大夫以風節相尚其立志行義賢於西
漢然時方大亂其出而應世鮮有能自全者潁川荀文
若以智策輔曹公方其擒吕布斃袁紹皆談笑而辦其
才與張子房比然至九錫之議卒不能免其身彭城張
子布忠亮剛簡事孫氏兄弟成江東之業然終以直不
見容力争公孫淵事君臣之義幾絶平原華子魚以徳
量重於曹氏父子致位三公然曹公之殺伏后子魚將
命至破壁出后而害之汝南許文休以人物臧否聞於
世晚入蜀依劉璋先主將克成都文休逾城出降雖卒
以為司徒而蜀人鄙之此四人者皆一時賢人也然直
己者終害其身而枉己者終喪其徳處亂而能全非㓜
安而誰與哉舊史言㓜安雖老不病著白㡌布襦袴布
裙宅後數十步有流水夏暑能策杖臨水盥手足行園
囿嵗時祀其先人絮㡌布單衣薦饋跪拜成禮余欲使
畫工以意髣髴畫之昔李公麟喜畫有顧陸遺思今公
麟死久矣恨莫能成吾意者姑為之賛曰㓜安之賢無
以過人余獨何以謂賢賢其明於知時審於處已以能
自全㓜安之老歸自海東一畝之宫閉不求通白㡌布
裙舞雩而風四時烝嘗饋奠必躬八十有四蟬蜕而終
少非漢人老非魏人何以命之天之逸民
　　王定國真贊(蘇軾/)
溫然而澤者道人之腴也凛然而清者詩人之癯也雍
容委蛇者貴介之公子而短小精悍者游俠之徒也人
何足以知之此皆其膚也若人者泰不驕困不撓而老
不枯也
　　秦少游真贊(蘇軾/)
以君為將仕也其服野其行方以君為將隠也其言文
其神昌置而不求君不即即而求之君不藏以為將仕
將隠者皆不知君者也葢將挈所有而乘所遇以㳺於
世而卒反於其鄉者乎
　　參寥子真贊(蘇軾/)
東坡居士曰維參寥子身寒而道富辯於文而訥於口
外尫柔而中健武與人無競而好刺譏朋友之過枯形
灰心而喜為感時玩物不能忘情之語此予所謂參寥
子有不可曉者五也
　　文與可畫墨竹屏風贊(蘇軾/)
與可之文其徳之糟粕與可之詩其文之毫末詩不能
盡溢而為書變而為畫皆詩之餘其詩與文好者益寡
有好其徳如好其畫者乎悲夫
　　石室先生畫竹贊(并序/)　(蘇軾/)
與可文翁之後也蜀人猶以石室名其家而與可自謂
笑笑先生葢可謂與道皆逝不留於物者也顧嘗好畫
竹客有贊之者曰先生閒居獨笑不巳問安所笑笑我
非爾物之相物我爾一也先生又笑笑所笑者笑笑之
餘以竹發妙竹亦得風天然而笑
　　諱辯(韓愈/)
愈與李賀書勸賀舉進士賀舉進士有名與賀争名者
毁之曰賀父名晉肅賀不舉進士為是勸之舉者為非
聽者不察也和而唱之同然一辭皇甫湜曰若不明白
子與賀且得罪愈曰然律曰二名不偏諱釋之者曰謂
若言徴不稱在言在不稱徴是也律曰不諱嫌名釋之
者曰謂若禹與雨邱與蓲之類是也今賀父名晉肅賀
舉進士為犯二名律乎為犯嫌名律乎父名晉肅子不
得舉進士若父名仁子不得為人乎夫諱始於何時作
法制以教天下者非周公孔子歟周公作詩不諱孔子
不偏諱二名春秋不譏不諱嫌名康王釗之孫實為昭
王曾參之父名晳曾子不諱昔周之時有騏期漢之時
有杜度此其子宜何如諱將諱其嫌遂諱其姓乎將不
諱其嫌者乎漢諱武帝名徹為通不聞又諱車轍之轍
為某字也諱吕后名雉為野雞不聞又諱治天下之治
為某字也今上章及詔不聞諱滸勢秉機也惟宦官宫
妾乃不敢言諭及機以為觸犯士君子言語行事宜何
所法守也今考之於經質之於律稽之以國家之典賀
舉進士為可邪為不可邪凡事父母得如曾參可以無
譏矣作人得如周公孔子亦可以止矣今世之士不務
行曾參周公孔子之行而諱親之名則務勝於曾參周
公孔子亦見其惑也夫周公孔子曾參卒不可勝勝周
公孔子曾參乃比於宦官宫妾則是宦官宫妾之孝於
其親賢於周公孔子曾參者耶
　　桐葉封弟辯(柳宗元/)
古之傳者有言成王以桐葉與小弱弟戯曰以封汝周
公入賀王曰戲也周公曰天子不可戲乃封小弱弟於
唐吾意不然王之弟當封耶周公宜以時言於王不待
其戲而賀以成之也不當封耶周公乃成其不中之戲
以地以人與小弱者為之主其得為聖乎且周公以王
之言不可茍焉而巳必從而成之耶設有不幸王以桐
葉戲婦寺亦將舉而從之乎凡王者之徳在行之何若
設未得其當雖十易之不為病要於其當不可使易也
而况以其戲乎若戲而必行之是周公教王遂過也吾
意周公輔成王宜以道從容優樂要歸之大中而巳必
不逢其失而為之辭又不當束縛之馳驟之使若牛馬
然急則敗矣且家人父子尚不能以此自克况號為君
臣者耶是直小丈夫缺缺者之事非周公所宜用故不
可信或曰封唐叔史佚成之
　
　
　
　
　
　
　
　
　
　
　
　
　文編巻三十九
欽定四庫全書
　文編巻四十
　　　　　　　　　　　　明　唐順之　編
　　讀儀禮(韓愈/)
余嘗苦儀禮難讀又其行于今者蓋寡沿襲不同復之
無由考于今誠無所用之然文王周公之法制粗在於
是孔子曰吾從周謂其文章之盛也古書之存者希矣
百氏雜家尚有可取况聖人之制度邪於是掇其大要
竒辭奥㫖著于篇學者可觀焉惜乎吾不及其時進退
揖讓于其間嗚呼盛哉
　　讀墨子(韓愈/)
儒譏墨以上同兼愛上賢明鬼而孔子畏大人居是邦
不非其大夫春秋譏專臣不上同哉孔子汎愛親仁以
博施濟衆為聖不兼愛哉孔子賢賢以四科進褒弟子
疾殁世而名不稱不上賢哉孔子祭如在譏祭如不祭
者曰我祭則受福不明鬼哉儒墨同是堯舜同非桀紂
同修身正心以治天下國家奚不相悦如是哉余以為
辯生於末學各務售其師之説非二師之道本然也孔
子必用墨子墨子必用孔子不相用不足為孔墨
　　讀荀子(韓愈/)
始吾讀孟軻書然後知孔子之道尊聖人之道易行王
易王霸易霸也以為孔子之徒没尊聖人者孟氏而已
晚得揚雄書益尊信孟氏因雄書而孟氏益尊則雄者
亦聖人之徒歟聖人之道不傳于世周之衰好事者各
以其説干時君紛紛籍籍相亂六經與百家之説錯雜
然老師大儒猶在火于秦黄老于漢其存而醇者孟軻
氏而止耳揚雄氏而止耳及得荀氏書於是又知有荀
氏者也考其辭時若不粹要其歸與孔子異者鮮矣抑
猶在軻雄之間乎孔子刪詩書筆削春秋合於道者著
之離於道者黜去之故詩書春秋無疵余欲削荀氏之
不合者附於聖人之籍亦孔子之志歟孟氏醇乎醇者
也荀與楊大醇而小疵
　　讀孟嘗君傳(王安石/)
世皆稱孟嘗君能得士士以故歸之而卒頼其力以脱
於虎豹之秦嗟乎孟嘗君特雞鳴狗盜之雄耳豈足以
言得士不然擅齊之彊得一士焉宜可以南面而制秦
尚取雞鳴狗盜之力哉夫雞鳴狗盜之出其門此士之
所以不至也
　　題逸少帖(蘇軾/)
逸少為王述所困自誓去官超然於事物之外常自言
吾當卒以樂死然欲一逰岷嶺勤勤如此而至死不果
乃知山水逰放之樂自是人生難必之事况於市朝眷
戀之徒而出山林獨往之言固已疎矣
　　題唐氏六家書後(蘇軾/)
永禪師書骨氣深穏體兼衆妙精能之至反造疎淡如
觀陶彭澤詩初若散緩不收反復不已乃識其竒趣今
法帖中有云不具釋智永白者誤收在逸少部中然亦
非禪師書也云謹此代申此唐末五代流俗之語耳而
書亦不工歐陽率更書妍𦂳拔羣尤工於小楷高麗遣
使購其書高祖歎曰觀其書以為魁梧竒偉人也此非
知書者凡書象其為人率更貌寒敏悟絶人今觀其書
勁嶮刻厲正稱其貌爾禇河南書清遠蕭散微雜隸體
古之論書者兼論其平生茍非其人雖工不貴也河南
固忠臣但有譖殺劉洎一事使人怏怏然余嘗考其實
恐劉洎末年褊忿實有伊霍之語非譖也若不然馬周
明其無此語太宗猶誅洎而不問周何哉此殆天后朝
許李所誣而史官不能辨也張長史草書頽然天放畧
有㸃畫處而意態自足號稱神逸今世稱善草書有或
不能真行此大妄也真生行行生草真如立行如行草如走
未有未能行立而能走者也今長安猶有長史真書郎
官石柱記作字簡遠如晉宋間人顔魯公書雄秀獨出
一變古法如杜子美詩格力天縱奄有漢魏晉宋以來
風流後之作者殆難復措手柳少師書本出於顔而能
自出新意一字百金非虚語也其言正心則筆正者非
獨諷諫理固然也世之小人書字雖工而其神情終有
睢盱側媚之態不知人情隨想而見如韓子所謂竊斧者
乎抑真爾也然至使人見其書而猶憎之則其人可知
矣余謫居黄州唐林夫自湖口以書遺余云吾家有此
六人書子為我略評之而書其後林夫之書過我遠矣
而反求於余何哉此又未可曉也
　　書黄子思詩集後(蘇軾/)
予嘗論書以謂鍾王之迹蕭散簡遠妙在筆畫之外至
唐顔柳始集古今筆法而盡發之極書之變天下翕然
以為宗師而鍾王之法益微至於詩亦然蘇李之天成
曹劉之自得陶謝之超然葢亦至矣而李太白杜子美
以英瑋絶世之姿凌跨百代古今詩人盡廢然魏晉以
來高風絶塵亦少衰矣李杜之後詩人繼作雖間有遠
韻而才不逮意獨韋應物柳宗元發纖穠於簡古寄至
味於澹泊非餘子所及也唐末司空圖﨑嶇亂兵之間
而詩文高雅猶有承平之遺風其論詩曰梅止於酸鹽
止於鹹飲食不可無鹽梅而其美常在鹹酸之外葢自
列其詩之有得於文字之表也二十四韻恨當時不識
其妙予三復其言而悲之閩人黄子思慶厯皇祐間號
能文者予嘗聞前輩詩每得佳句妙語反復數四乃識
其所謂信乎表聖之言美在鹹酸之外可以一唱而三
歎也予既與其子幾道其孫師是㳺得窺其家集而子
思篤行高志為吏有異材見於墓誌詳矣予不復論評
其詩如此
　　書東臯子傳(蘇軾/)
予飲酒終日不過五合天下之不能飲無在予下者然
喜人飲酒見客舉杯徐引則予胷中為之浩浩焉落落
焉酣適之味乃過於客閒居未嘗一日無客客至未嘗
不置酒天下之好飲亦無在予上者常以謂人之至樂
莫若身無病而心無憂我則無是二者矣然人之有是
者接於予前則予安得全其樂乎故所至常蓄善藥有
求者則與之而尤喜釀酒以飲客或曰子無病而多蓄
藥不飲而多釀酒勞已以為人何也予笑曰病者得藥
吾為之體輕飲者困於酒吾為之酣適葢專以自為也
東臯子待詔門下省日給酒三升其弟静問曰待詔樂
乎曰待詔何所樂但美醖三升殊可戀耳今嶺南法不
禁酒予既得自釀月用米一斛得酒六斗而南雄廣惠
循梅五太守間復以酒遺予畧計其所獲殆過於東臯
子矣然東臯子自謂五斗先生則日給三升救口不暇
安能及客乎若予者乃日有三升五合入野人道士腹
中矣東臯子與仲長子光游好養性服食預刻死日自
為墓誌予葢友其人於千載或庶幾焉
　
　
　
　
　
　文編巻四十
欽定四庫全書
　文編巻四十一
　　　　　　　　　　　　明　唐順之　編
　　審勢(蘇洵/)
治天下者定所尚所尚一定至於萬千年而不變使民
之耳目統於一而子孫有所守易以為治故三代聖人
其後世遠者至七八百年夫豈惟其民之不忘其功以
至於是葢其子孫得其祖宗之法而為據依可以永久
今者天下幸方治安子孫萬世帝王之計不可不預定
於此時然萬世帝王之計常先定所尚使其子孫可以
安坐而守其舊至於政弊然後變其小節而其大體卒
不可革易故享世長遠而民不茍簡今也考之於朝野
之間以觀國家之所尚者而愚猶有惑也何則天下之
勢有彊弱聖人審其勢而應之以權勢彊矣彊甚而不
已則折勢弱矣弱甚而不已則屈聖人權之而使其甚
不至於折與屈者威與惠也然而不知彊弱之勢者有
殺人之威而下不懼有生人之惠而下不喜何者威竭
而惠䙝故也故有天下者必先審知天下之勢而後可
與言用威惠不先審知其勢而徒曰我能用威我能用
惠者未也故有彊而益之以威弱而益之以惠以至於
折與屈者是可悼也譬之人身將欲飲藥餌石以養其
生必先審觀其性之為隂其性之為陽而投之以藥石
藥石之陽而投之隂藥石之隂而投之陽故隂不至於
涸而陽不至於亢昔者周有天下諸侯太盛當其盛時
大者已有地五百里而畿内反不過千里其勢為弱秦
有天下散為郡縣聚為京師守令無大權柄伸縮進退
無不在我其勢為彊然方其成康在上諸侯無小大莫
不臣伏弱之勢未見於外及其後世失徳而諸侯禽奔
獸遁各固其國以相侵攘而其上之人卒不悟區區守
姑息之道而望其能以制服彊國是謂以弱政濟弱勢
故周之天下卒斃於弱秦自孝公其勢固已駸駸焉日
趨於彊大及其子孫已并天下而亦不悟專任法制以
斬撻平民是謂以彊政濟彊勢故秦之天下卒斃於彊
周拘於惠而不知權秦勇於威而不知本二者皆不審
天下之勢也吾宋制治有縣令有郡守有轉運使以大
系小絲牽繩聯總合於上雖其地在萬里外方數千里
擁兵百萬而天子一呼於殿陛間三尺豎子馳傳捧詔
召而歸之京師則解印趨走惟恐不及如此之勢秦之
所恃以彊之勢也勢彊矣然天下之病常病於弱噫有
可彊之勢如秦而反陷於弱者何也習於惠而怯於威
也惠太甚而威不勝也夫其所以習於惠而惠太甚者
賞數而加於無功也怯於威而威不勝者刑弛而兵不
振也由賞與刑與兵之不得其道是以有弱之實著於
外焉何謂弱之實曰官吏曠惰職廢不舉而敗官之罰
不加嚴也多贖數赦不問有罪而典刑之禁不能行也
冗兵驕狂負力幸賞而維持姑息之恩不敢節也將帥
覆軍匹馬不返而敗軍之責不加重也羌夷彊盛凌壓
中國而邀金繒增幣帛之耻不為怒也若此類者太弱
之實也久而不治則又將有大於此而遂浸微浸消釋
然而潰以至於不可救止者乘之矣然愚以為弱在於
政不在於勢是謂以弱政敗彊勢今夫一輿薪之火衆
人之所憚而不敢犯者也舉而投之河則何熱之能為
是以負彊秦之勢而溺於弱周之弊而天下不知其彊
焉者以此也雖然政之弱非若勢弱之難治也借如弱
周之勢必變易其諸侯而後彊可能也天下之諸侯固
未易變易此又非一日之故也若夫弱政則用威而已
矣可以朝改而夕定也夫齊古之弱國也而威王又齊
之賢王也當其即位委政不治諸侯並侵而人不知其
國之為彊國也一旦發怒裂萬家封即墨大夫召烹阿
大夫與常譽阿大夫者而發兵擊趙魏衛趙魏衛盡走
請和而齊國人人震懼不敢飾非者彼誠知其政之弱
而能用其威以濟其弱也况今以天子之尊藉郡縣之
勢言脱於口而四方響應其所以用威之資固巳完具
且有天下者患不為焉有為而不可者今誠能一留意
於用威不牽衆人之是非用不測之刑用不測之賞而
使天下之人視之如風雨雷電遽然而至截然而下不
知其所從發而不可迯遁朝廷如此然後平民益務儉
慎而奸民猾吏亦常恐恐然懼刑法之及其身而歛其
手足不敢輒犯法此之謂彊政政彊矣為之數年而天
下之勢可以復彊或曰當今之事勢誠無便於尚威者
然孰知夫萬世之間其政之不變而必曰威耶愚應之
曰威者君之所恃以為君也一日而無威是無君也久
而政弊變其小節而參之以惠使不至若秦之甚可也
舉而棄之過矣或者又曰王者任徳不任刑任刑霸者
之事也非所宜言此又非所謂知理者也夫湯武皆王
也桓文皆霸也武王乘紂之暴出民於炮烙斬刖之地
茍又遂多殺人多刑人以為治則民之心去矣故其治
一出於禮義彼湯則不然桀之惡固無以異紂然其刑
不若紂暴之甚也而天下之民化其風淫惰不事法度
書曰有衆率怠弗協而又諸侯昆吾氏首為亂於是誅
鋤其彊梗怠惰不法之人以定紛亂故記曰啇人先
罰而後賞至於桓文之事則又非皆任刑也桓公用
管仲管仲之書好言刑故桓公之治常任刑文公長
者其佐狐趙先魏皆不説以刑法其治亦未甞以刑
為本而號亦為霸而謂湯非王而文非霸也得乎故
用刑不必霸而用徳不必王各觀其勢之何所宜用
而已
　　䇿畧一(蘇軾/)
臣聞天下治亂皆有常勢是以天下雖亂而聖人以
為無難者其應之有術也水旱盜賊人民流離是安
之而已也亂臣割據四分五裂是伐之而已也權臣
專制擅作威福是誅之而已也四夷交侵邊鄙不寧
是攘之而已也凡此數者其於害民蠧國為不少矣
然其所以為害者有狀是故其所以救之者有方也
天下之患莫大於不知其然而然不知其然而然者
是拱手而待亂也國家無大兵革㡬百年矣天下有
治平之名而無治平之實有可憂之勢而無可憂之
形此其有未測者也方今天下非有水旱盜賊人民
流離之禍而咨嗟怨憤常若不安其生非有亂臣割
據四分五裂之憂而休養生息常若不足於用非有
權臣專制擅作威福之弊而上下不交君臣不親非
有四夷交侵邊鄙不寧之災而中國皇皇常有外憂
此臣所以大惑也今夫醫之治病察脉觀色聴其聲
音而知病之所由起曰此寒也此熱也或曰此寒熱
之相搏也及其它無不可為者今且有人恍然而不樂
問其所苦且不能自言則其受病有深而不可測者
矣其言語飲食起居動作固無以異於常人此庸醫
之所以為無足憂而扁鵲倉公之所以望而驚也其
病之所由起者深則其所以治之者固非鹵莽因循
茍且之所能去也而天下之士方且掇拾三代之遺
文補葺漢唐之故事以為區區之論可以濟世不已
疎乎方今之勢茍不能滌蕩振刷而卓然有所立未
見其可也臣甞觀西漢之衰其君皆非有暴横淫虐
之行特以怠惰弛廢溺於宴安畏期月之勞而忘千
載之患是以日趨於亡而不自知也夫君者天也天
之所以剛健而不屈者以其動而不息也惟其動而
不息是以萬物雜然各得其職而不亂其光為日月
其文為星辰其威為雷霆其澤為雨露皆生於動者
也使天而不知動則其塊然者將腐懐而不能自持
况能以御萬物哉茍天子一日赫然奮其剛明之威
使天下明知人主欲有所立則智者願效其謀勇者
樂致其死縱横顛倒無所施而不可茍人主不先自
㫁於中羣臣雖有伊吕稷契無如之何故臣特以
人主自㫁而欲有所立為先而後論所以為立之要
云
　　䇿畧二(蘇軾/)
天下無事久矣以天子之仁聖其欲有所立以為子孫
萬世之計至切也特以為發而不中節則天下或受其
病當宁而太息者幾年於此矣葢自近嵗始柄用二三
大臣而天下皆洗心滌慮以聽朝廷之所為然而數年
之間卒未有以大慰天下之望此其故何也二邊之大
憂未去而天下之治終不可為也聞之師曰應敵不暇
不可以自完自完不暇不可以有所立自古創業之君
皆有敵國相持之憂命將出師兵交於外而中不失其
所以為國者故其兵可敗而其國不可動其力可屈而
其氣不可奪今天下一家二邊且未動也而吾君吾相
終日皇皇焉應接之不暇亦竊為執事者不取也昔者
大臣之議不為長久之計而為最下之䇿是以嵗出金
繒數十百萬以資彊敵此其既往之咎不可追之悔也
而議者方將深罪當時之失而不求後日之計亦無益
矣臣雖不肖竊論當今之弊葢古之為國者不患有所
費而患費之無名不患費之無名而患事之不立今一
嵗而費千萬是千萬而已事之不立四海且不可保而
奚千萬之足云哉今者二邊不折一矢不遺一鏃走一
介之使馳數乘之傳所過騷然居人為之不寜大抵皆
有非常之辭無厭之求難塞之請以觀吾之所答於是
朝廷洶然大臣會議既而去未數月邊陲且復告至矣
由此觀之二邊之使未絶則中國未知息肩之所而况
能有所立哉臣故曰二邊之大憂未去則天下之治終
不可為也中書者王政之所由出天子之所與宰相論
道經邦而不知其它者也非至逸無以待天下之勞非
至静無以制天下之動是故古之聖人雖有大兵役大
興作百官奔走各執其職而中書之務不至於紛紜今
者曾不得嵗月之暇則夫禮樂刑政教化之原所以使
天下回心而嚮道者何時而議也千金之家久而不治
使販夫豎子皆得執劵以誅其所負茍一朝發憤傾囷
倒廪以償之然後更為之計則一簮之資亦足以富何
遽至於皇皇哉臣嘗讀呉越世家觀勾踐困于會稽之
上而行成於呉凡金玉女子所以為賂者不可勝計既
反國而呉之百役無不從者使大夫女女于大夫士女
女於士春秋貢獻不絶於呉府嘗竊怪其以蠻夷之國
承敗亡之後救死扶傷之餘而賂遺費耗不可勝計如
此然卒以滅呉則為國之患果不在費也彼其内外不
相擾是以能有所立使范蠡大夫種二人分國而制之
范蠡曰四封之外種不如蠡使蠡主之凡四封之外所
以待呉者種不知也四封之内蠡不如種使種主之凡
四封之内所以彊國富民者蠡不知也二人者各專其
能各致其力是以不勞而滅呉其所以賄遺於呉者甚
厚而有節也是以財不匱其所以聽役於呉者甚勞而
有時也是以本不揺然後勾踐得以安意肆志焉而呉
國固在其指掌中矣今以天下之大而中書常有蠻夷
之憂宜其内治有不辦者故臣以為治天下不若清中
書之務中書之務清則天下之事不足辦也今夫天下
之財舉歸之司農天下之獄舉歸之廷尉天下之兵舉
歸之樞密而宰相特持其大綱聽其治要而責成焉耳
夫此三者豈少於蠻夷哉誠以為不足以累中書也今
之所以待二邊者失在於過重古者有行人之官掌四
方賓客之政當周之盛時諸侯四朝蠻夷荒服莫不來
享故行人之官治其登降揖讓之節牲芻委積之數而
巳至於周衰諸侯争彊而行人之職為難且重春秋時
秦聘於晉叔向命召行人子員子朱曰朱也當御叔向
曰秦晉不和久矣今日之事幸而集秦晉頼之不集三
軍暴骨其後楚伍員奔呉為呉行人以謀楚而卒以入
郢西劉之興有典屬國故賈誼曰陛下試以臣為屬國
請必係單于之頸而制其命伏中行説而笞其背舉匈
奴之衆惟上所令今若依倣行人屬國特建一官重任
而後責之使宰相於兩制之中舉其可用者而勿奪其
權使大司農以每嵗所以餽於二邊者限其常數而豫
為之備其餘者朝廷不與知也凡吾所以遣使於敵與
吾所以館其使者皆得以自擇而其非常之辭無厭之
求難塞之請亦得以自答使其議不及於朝廷而其閒
暇則収羅天下之俊才治其戰攻守禦之䇿兼聽博採
以周知敵國之虚實凡事之闗於境外者皆以付之如
此則天子與宰相特因其能否而定其黜陟其實不亦
甚簡歟今自宰相以下百官汎汎焉莫任其責今舉一
人而授之使日夜思所以待二邊宜無不濟者然後得
以安居静慮求天下之大計唯所欲為將無不可者
　　䇿畧三(蘇軾/)
臣聞聖王之治天下使天下之事各當其處而不相争
天下之人各安其分而不相躐然後天子得優㳺無為
而制其上今也不然夷狄抗衡本非中國之大患而每
以累朝廷是以徘徊擾攘卒不能有所立今委任而責
成使西北不過為未誅之冦則中國固吾之中國而安
有不可為哉於此之時臣知天下之不足治也請言當
今之勢夫天下有二患有立法之弊有任人之失二者
疑似而難明此天下之所以亂也當立法之弊也其君
必曰吾用某也而天下不治是某不可用也又從而易
之不知法之弊而移咎於其人及其用人之失也又從
而尤其法法之變未有已也如此則雖至於覆敗死亡
相繼而不悟豈足怪哉昔者漢興因秦以為治刑法峻
急禮義消亡天下蕩然恐後世無所執守故賈誼董仲
舒咨嗟歎息以立法更制為事後世見二子之論以為
聖人治天下凡皆如此是以腐儒小生皆欲妄有所變
改以惑世主臣竊以為當今之患雖法令有所未安而
天下之所以不大治者失在於任人而非法制之罪也
國家法令凡幾變矣天下之不大治其咎果安在哉曩
者大臣之議患天下之士其進不以道而取之不精也
故為之法曰中年而舉取舊數之半而復明經之科患
天下之吏無功而遷取高位而不讓也故為之法曰當
遷者有司以聞而自陳者為有罪此二者其名甚美而
其實非大有益也而議者欲以此等致天下之大治臣
竊以為過矣夫法之於人猶五聲六律之於樂也法之
不能無姦猶五聲六律之不能無淫樂也先王知其然
故存其大畧而付之於人茍不至於害民而不可彊去
也皆不變也故曰失在任人而巳夫有人而不用與用
而不行其言行其言而不盡其心其失一也古之興王
二人而已湯以伊尹武王以太公皆捐天下以與之而
後伊吕得捐其一身以經營天下君不疑其臣功成而
無後患是以知無不言言無不行其所欲用雖其親愛
可也其所欲誅雖其讐隙可也使其心無所顧忌故能
盡其才而責其成功及至後世之君始用區區之小數
以繩天下之豪俊故雖有國士而莫為之用夫賢人君
子之欲有所樹立以著不朽於後世者甚於人君顧恐
功未及成而有所奪祗以速天下之亂耳鼂錯之事斷
可見矣夫奮不顧一時之禍決然徒欲以身試人主之
威者是亦其所挾者不甚大也斯固未足與有為而沉
毅果敢之士又必有待而後發茍人主不先自去其不
可測而示其可信則彼孰從而發哉慶厯中天子急於
求治擢用元老天下日夜望其成功方其深思遠慮而
未有所發也雖天子亦遲之至其一旦發憤條天下之
利害百未及一二而舉朝喧譁以至於逐去曾不旋踵
此天下之士所以相戒而不敢深言也居今之勢而欲
納天下於至治非大有所矯拂於世俗不可以有成也何
者天下獨患柔弱而不振怠惰而不肅茍且偷安而不知長
久之計臣以為宜如諸葛亮之治蜀王猛之治秦使天下
悚然人人不敢飾非務盡其心凡此者皆庸人之所大
惡而讒言之所由興也是故先主拒闗張之間而後孔
明得以盡其才苻堅斬樊世逐仇騰黜席寳而後王猛
得以畢其功也夫天下未嘗無二子之才也而人主思
治又如此之勤相須甚急而相合甚難者獨患君不信
其臣而臣不測其君而巳矣惟天子一日慨然明告執
政之臣所以欲為者使知人主之深知之也而内為之
信然後敢有所發於外而不顧不然雖得賢人千萬一
日百變法天下益不可治嵗復一嵗而終無以大慰天
下之望豈不亦甚可惜哉
　　䇿畧四(蘇軾/)
天子與執政之大臣既巳相得而無疑可以盡其所懐
直已而行道則夫當今之所宜先者莫如破庸人之論
以開功名之門而後天下可為也夫治天下譬如治水
方其奔衝潰決騰涌飄蕩而不可禁止也雖欲盡人力
之所至以求殺其尺寸之勢而不可得及其既衰且退
也駸駸乎若不足以終日故夫善治水者不惟有難殺
之憂而又有易衰之患導之有方決之有漸疏其故而
納其新使不至於壅閼腐敗而無用嗟夫人知江河之
有水患也而以為沼沚之可以無憂是烏知舟楫灌溉
之利哉夫天下之未平英雄豪傑之士務以其所長角
奔而争利惟恐天下一日無事也是以人人各盡其材
雖不肖者亦自淬厲而不至於怠廢故其勇者相吞智
者相賊使天下不安其生為天下者知夫大亂之本起
於智勇之士争利而無厭是故天下既平則削去其具
抑遠天下剛健好名之士而奬用柔懦謹畏之人不過
數十年天下靡然無復往時之喜事也於是能者不自
憤發而無以見其能不能者益以弛廢而無用當是之
時人君欲有所為而左右前後皆無足使者是以綱紀
日壊而不自知此其為患豈特英雄豪傑之士趦趄而
已哉聖人則不然當其久安於逸樂也則以術起之使
天下之心翹翹然常喜於為善是故能安而不衰且夫
人君之所恃以為天下者天下皆為而已不為夫使天
下皆為而己不為者開其利害之端而辨其榮辱之等
使之踴躍奔走皆為我役而不自知夫是以坐而收其功
也如使天下皆欲不為而得則天子誰與共天下哉今
者治平之日久矣天下之患正在此也臣故曰破庸人
之論開功名之門而後天下可為也今夫庸人之論有
二其上之人務為寛深不測之量而下之士好言中庸
之道此二者皆庸人相與議論舉先賢之言而獵取其
近似者以自解説其無能而已矣夫寛深不測之量古
人所以臨大事而不亂有以鎮世俗之躁葢非以隔絶
上下之情養尊而自安也譽之則勸非之則沮聞善則
喜見惡則怒此三代聖人之所共也而後之君子必曰
譽之不勸非之不沮聞善不喜見惡不怒斯以為不測
之量不已過乎夫有勸有沮有喜有怒然後有間而可
入有間而可入然後智者得為之謀才者得為之用後
之君子務為無間夫天下誰能入之古之所謂中庸者
盡萬物之理而不過故亦曰皇極夫極盡也後之所謂
中庸者循循焉為衆人之所能為斯以為中庸矣此孔
子孟子之謂鄉原也今日之患惟不取於狂者獧者皆
取於鄉原是以若此靡靡不立也孔子子思之所從受
中庸者也孟子子思之所授以中庸者也然皆欲得狂
者獧者而與之然則淬厲天下而作其怠惰莫如狂者
獧者之賢也臣故曰破庸人之論開功名之門而後天
下可為也
　　䇿畧五(蘇軾/)
其次莫若深結天下之心臣聞天子者以其一身寄之
乎巍巍之上以其一心運之乎茫茫之中安而為太山
危而為累卵其間不容毫釐是故古之聖人不恃其有
可畏之資而恃其有可愛之實不恃其有不可拔之勢
而恃其有不忍叛之心何則其所居者天下之至危也
天子恃公卿以有其天下公卿大夫士以至於民轉相
屬也以有其富貴茍不得其心而欲羈之以區區之名
控之以不足恃之勢者其平居無事猶有以相制一旦
有急是皆行道之人掉臂而去尚安得而用之古之失
天下者皆非一日之故其君臣之權去已久矣適會其
變是以一散而不可復收方其未也天子甚尊大夫士
甚賤奔走萬里無敢後先儼然南靣以臨其臣曰天何
言哉百官俯首就位斂足而退兢兢惟恐有罪羣臣相
率為茍安之計賢者既無所施其才而愚者亦有所容
其不肖舉天下之事聽其自為而已及乎事出於非常
變起於不測視天下莫與同其患雖欲分國以與人而
且不及矣秦二世唐徳宗葢用此術以至於顛沛而不
悟豈不悲哉天下者器也天子者有此器者也器久不
用而置諸篋笥則器與人不相習是以扞格而難操良
工者使手習知其器而器亦習知其手手與器相信而
不相疑夫是故所為而成也天下之患非經營禍亂之
足憂而養安無事之可畏何者懼其一旦至於扞格而難
操也昔之有天下者日夜淬厲其百官撫摩其人民為
之朝聘會同宴享以交諸侯之歡嵗時月朔致民讀法
飲酒蜡臘以遂萬民之情有大事自庶人以上皆得至
於外朝以盡其詞猶以為未也而五載一廵狩朝諸侯
於方岳之下親見其耆老賢士大夫以周知天下之風
俗凡此者非以為茍勞而巳將以馴致服習天下之心
使不至於扞格而難操也及至後世壊先王之法安於
逸樂而惡聞其過是以養尊而自高務為深嚴使天下
拱手以貌相承而心不服其腐儒老生又出而為之説
曰天子不可以妄有言也史且書之後世且以為譏使
其君臣相視而不相知如此則偶人而已矣天下之心
既已去而倀倀焉抱其空器不知英雄豪傑已議其後
臣嘗觀西漢之初高祖創業之際事變之興亦已繁矣
而高祖以項氏創殘之餘與信布之徒争馳於中原此
六七公者皆以絶人之姿據有土地甲兵之衆其勢足
以為亂然天下終以不揺卒定於漢傳十數世矣而至
於元成哀平四夷嚮風兵革不試而王莽一豎子乃能
舉而移之不用寸兵尺鐵而天下屏息莫敢或争此其
故何也創業之君出於布衣其大臣將相皆握手之歡
凡在朝廷者皆有嘗試擠掇以知其才之短長彼其視
天下如一身茍有疾痛其手足不期而自救當此之時
雖有近憂而無遠患及其子孫生於深宫之中而狃於
富貴之勢尊卑闊絶而上下之情疏禮節繁多而君臣
之義薄是故不為近憂而常為遠患及其一旦固已不
可救矣聖人知其然是以去苛禮而務至誠黜虚名而
求實效不愛高位重禄以致山林之士而欲聞切直不
隠之言者凡皆以通上下之情也昔我太祖太宗既有
天下法令簡約不為崖岸當時大臣將相皆得從容終
日歡如平生下至士庶人亦得以自効故天下稱其善
至今非有文采縁飾而開心見誠有以入人之深者此
英主之竒術御天下之大權也方今治平之日久矣臣
愚以為宜日新盛徳以激昻天下久安怠惰之氣故陳
其五事以備採擇其一曰將相之臣天子所恃以為治
者宜日夜召論天下之大計且以熟觀其為人其二曰
太守刺史天子所寄以遠方之民者其罷歸皆當問其
所以為政民情風俗之所安亦以揣知其才之所堪其
三曰左右扈從侍讀侍講之人本以論説古今興衰之
大要非以應故事備數而巳經籍之外茍有以訪之無
傷也其四曰吏民上書茍小有可觀宜皆召問優㳺以
養其敢言之氣其五曰天下之吏自一命以上雖其至
賤無以自通於朝廷然人主之為豈有所不可哉察其
善者卒然召見之使不知其所從來如此則遠方之賤
吏亦務自激發為善不以位卑禄薄無以自通于上而
不修飭使天下習知天子樂善親賢䘏民之心孜孜不
倦如此翕然皆有所感發知愛於君而不可與為不善
亦將賢人衆多而奸吏衰少刑法之外有以大慰天下
之心焉耳
　　䇿斷上(蘇軾/)
二邊為中國患至深遠也天下謀臣猛將豪傑之士欲
有所逞於西北者久矣聞之兵法曰先為不可勝以待
敵之可勝嚮者臣愚以為西北雖有可勝之形而中國
未有不可勝之備故竊嘗以為可特設一官使獨任其
責而執政之臣得以專治内事茍天下之弊莫不盡去
紀綱修明食足而兵彊百姓樂業知愛其君卓然有不
可勝之備如此則臣固將備論而極言之夫天下將興
其積必有源天下將亡其發必有門聖人者唯知其門
而塞之古之亡天下者四而天子無道不與焉葢有以
諸侯彊偪而至於亡者周唐是也有以匹夫横行而至
於亡者秦是也有以大臣執權而至於亡者漢魏是也
有以蠻夷内侵而至於亡者司馬氏及石氏是也使此
七代之君皆能逆知其所由亡之門而塞之則至於今
可以不廢惟其諱亡而不為之備或備之而不得其門
故禍發而不救夫天子之勢蟠於天下而結於民心者
甚厚故其亡也必有大隙焉而日潰之其窺之甚難其
取之甚密曠日持久然後可得而間葢非有一日卒然
不救之患也是故聖人必於其全盛之時而塞其所由
亡之門葢臣以為當今之患外之可畏者西夏契丹而
内之可畏者天子之民也西夏契丹不足以為中國之
大憂而其動也有以召内之禍内之民實執存亡之權
而不能獨起其發也必將待外之變先之以戎狄而繼
之以吾民臣之所謂可畏者在此而已昔者敵國之患
起於多求而不供供者有倦而求者無厭以有倦待無
厭而能久安於無事者天下未嘗有也故夫二邊之患
特有遠近耳而要以必至於戰敢問今之所以戰者何
也其無乃出於倉卒而備於一時乎且夫兵不素定而
出於一時當其危疑擾攘之間而吾不能自必則權在
敵國權在敵國則吾欲戰不能欲休不可進不能戰而
退不能休則其計將出於求和求和而自我則其所以
為媾者必重軍旅之後而繼之以重媾則國用不足國
用不足則加賦於民加賦而不已則凡暴取豪奪之法
不得不施於今之世矣天下一動變生無方國之大憂
將必在此葢嘗聞之用兵有權權之所在其國乃勝是
故國無小大兵無彊弱有小國弱兵而見畏於天下者
權在焉耳千鈞之牛制於三尺之童弭耳而下之曾不
如狙猿之奮擲於山林此其故何也權在人也我欲則
戰不欲則守戰則天下莫能支守則天下莫能窺昔者
秦嘗用此矣開闗出征以攻諸侯則諸侯莫不願割地
而求和諸侯割地而求和於秦秦人未嘗急於割地之
利若不得已而後應故諸侯常欲和而秦常欲戰如此
則權固在秦矣且秦非能彊於天下之諸侯秦惟能自
必而諸侯不能是以天下百變而卒歸於秦諸侯之利
固在從横也朝聞陳軫之説而合為從暮聞張儀之計
而散為横秦則不然横人之欲為横從人之欲為從皆
使其自擇而審處之諸侯相顧而終莫能自必則權之
在秦不亦宜乎嚮者寶元慶厯之間河西之役可以見
矣其始也不得巳而後戰其終也逆探其意而與之和
又從而厚餽之惟恐其一日復戰也如此則賊常欲戰
而我常欲和賊非能常戰也特持其欲戰之形以乘吾
欲和之勢賊屢用而屢得志是以中國之大而權不在
焉欲天下之安則莫若使權在中國欲權之在中國則
莫若先發而後罷示之以不憚形之以好戰而後天下
之權有所歸矣今夫庸人之論則曰勿為禍始古之英
雄之君豈其樂禍而好殺唐太宗既平天下而又嵗嵗
出師以從事於突厥葢晚而不倦暴露於千里之外親
擊高麗者再焉凡此者皆所以争先而處彊也當時羣
臣不能深明其意以為敵本無釁而我則發之夫為國
者使人備己則權在我而使己備人則權在人當太宗
之時四裔狼顧以備中國故中國之權重茍不先之則
彼或以執其權矣而我又鰓鰓焉惡戰而樂罷使敵國
知吾之所忌而以是取必於吾如此則雖有天下吾安
得而為之唐之衰也惟其厭兵而畏戰一有敗衂則兢
兢焉縮首而去之是故奸臣執其權以要天子及至憲
宗奮而不顧雖小挫而不為之沮當此之時天下之權
在於朝廷伐之則足以為威舍之則足以為恩臣故曰
先發而後罷則權在我矣
　　䇿斷中(蘇軾/)
臣聞用兵有可以逆為數十年之計者有朝不可以謀
夕者攻守之方戰鬭之術一日百變猶以為拙若此者
朝不可以謀夕者也古之欲謀人之國者必有一定之
計勾踐之取呉秦之取諸侯高祖之取項籍皆得其至
計而固執之是故有利有不利有進有退百變而不同
而其一定之計未始易也勾踐之取呉是驕之而已秦
之取諸侯是散其從而已高祖之取項籍是間疎其君
臣而已此其至計不可易者雖百年可知也今天下晏
然未有用兵之形而臣以為必至於戰則其攻守之方
戰鬭之術固未可以豫論而臆斷也然至於用兵之大
計所以固執而不變者臣請得以豫言之夫西夏契丹
皆為中國之患而西夏之患小契丹之患大此天下之
所明知也管仲曰攻堅則瑕者堅攻瑕則堅者瑕故二
者皆所以為憂而臣以為兵之所加宜先於西故先論
所以制御西戎之大畧今夫鄒與魯戰則天下莫不以
為魯勝大小之勢異也然而勢有所激則大者失其所
以為大而小者忘其所以為小故有以鄒勝魯者矣夫
大有所短小有所長地廣而備多備多而力分小國聚
而大國分則彊弱之勢將有所反大國之人譬如千金
之子自重而多疑小國之人計窮而無所恃則致死而
不顧是以小國常勇而大國常怯恃大而不戒則輕戰
而屢敗知小而自畏則深謀而必克此又其理然也夫
民之所以守戰至死而不去者以其君臣上下歡欣相
得之際也國大則君尊而上下不交將軍貴而吏士不
親法令繁而民無所措其手足若夫小國之民截然其
若一家也有憂則相恤有急則相赴凡此數者是小國
之所長而大國之所短也大國而不用其所長使小國
常出於其所短雖百戰而百屈豈足怪哉且夫大國則
固有所長矣長於戰而不長於守夫守者出於不足而
巳譬之於物大而不用則易以腐敗故凡擊搏進取所
以用大也孫武之法十則圍之五則攻之倍則分之敵
則能戰之少則能逃之不若則能避之自敵以上者未
嘗有不戰也自敵以上而不戰則是以有餘而用不足
之計固巳失其所長矣凡大國之所恃吾能分兵而彼
不能分吾能數出而彼不能應譬如千金之家日出其
財以罔市利而販夫小民終莫能與之競者非智不若
其財少也是故販夫小民雖有桀黠之才過人之智而
其勢不得不折而入於千金之家何則其所長者不可
以與較也西戎之於中國可謂小國矣嚮者惟不用其
所長是以聚兵連年而終莫能服今欲用吾之所長則
莫若數出數出莫若分兵臣之所謂分兵者非分屯之
謂也分其居者與行者而巳今河西之戍卒惟患其多
而莫之適用故其便莫若分兵使其十一而行則一嵗
可以十出十二而行則一嵗可以五出十一而十出十
二而五出則是一人而嵗一出也吾一嵗而一出彼一
嵗而十被兵焉則衆寡之不侔勞逸之不敵亦已明矣
夫用兵必出於敵人之所不能我大而敵小是故我能
分而彼不能此吳之所以肆楚而隋之所以狃陳歟夫
御戎之術不可以逆知其詳而其大畧臣未見有過此
者也
　
　
　
　
　
　文編巻四十一
欽定四庫全書
　文編巻四十二
　　　　　　　　　　　　明　唐順之　編
　　專任使(蘇軾/)
夫吏之與民猶工人之與器易器而操之其始莫不齟
齬而不相得是故雖有長才異能之士朝夕而去則不
如庸人之久且便也自漢至今言吏治者皆推孝文之
時以為任人不可以倉卒而責其成功又其三歲一遷
吏不為長逺之計則其所施設一切出於茍簡此天下
之士争以為言而臣知其未可以卒行也夫天下之吏
惟其病多而未有以處也是以擾擾在此如使五六年
或七八年而後遷則將有十年不得調者矣朝廷方將
減任子清冗官則其行之當有所待而臣以為當今之
弊有甚不可者夫京兆府天下之所觀望而化王政之
所由始也四方之衝兩河之交舟車商賈之所聚金珠
錦繡之所積故其民不知有耕稼織絍之勞富貴之所
移貨利之所眩故其民不知有恭儉亷退之風以書數
為終身之能以府史賤吏為鄉黨之榮故其民不知有
儒學講習之賢夫是以獄訟繁滋而奸不可止為治者
益以茍且而不暇及於教化四方觀之使風俗日以薄
惡今夫為京兆者戴星而出見燭而入案牘笞箠交乎
其前拱手而待命者足相躡乎其庭持詞而求訴者肩
相摩乎其門憧憧焉不知其為誰一訊而去得罪者非
知其得罪之由而無罪者亦不知其無罪之實如此則
刑之不服赦之不悛獄訟之繁未有已也夫大司農者
天下之所以贏虛外計之所從受命也其財賦之出入
簿書之交錯縱横變化足以為奸而不可推究上之人
不能盡知而付之吏吏分職乎其中者以數十百人其
耳目足以及吾之所不及是以能者不過粗舉其大綱
而不能者惟吏之聽賄賂交乎其門四方之有求者聚
乎其家天下之大弊無過此二者臣竊以為今省府之
重其擇人宜精其任人宜久凡今之弊皆不精不久之
故何則天下之賢者不可以多得而賢者之中求其治
繁者又不可以人人而能也幸而有一人焉又不久而去
夫世之君子茍有志于天下而欲為長逺之計者則其
效不可以朝夕見其始若迂闊而其終必將有所可觀
今朞月不報政則朝廷以為是無能為者不待其成而去
之而其翕然見稱于人者又以為有功而擢為兩府然
則是為省府者能與不能皆不得久也夫以省府之繁
終歲不得休息朝廷既以汲汲而去之而其人亦莫不
汲汲而求去夫胥吏者皆老於其局長子孫於其中以
汲汲求去之人而御長子孫之吏此其相視如客主之
勢宜其奸弊不可得而去也省府之位不為卑矣茍有
能者而老于此不為不用也古之用人者知其久勞於
位則時有以賜予勸奬之以厲其心不聞其驟遷以奪
其成效今天下之吏縱未能一槩久而不遷至于省府
亦不可以倉卒而去吏知其久居而不去也則其欺詐
固已少衰矣而其人亦得深思熟慮周旋於其間不過
十年將必有卓然可觀者也
　　無沮善(蘇軾/)
昔者先王之為天下必使天下欣欣然常有無窮之心
力行不倦而無自棄之意夫惟自棄之人則其為惡也
甚毒而不可解是以聖人畏之設為髙位重禄以待能者
使天下皆得踴躍自奮扳援而來惟其才之不逮力之
不足是以終不能至於其間而非聖人塞其門絶其塗
也夫然故一介之賤吏閭閻之匹夫莫不奔走於善至
於老死而不知休息此聖人以術驅之也天下茍有甚
惡而不可忍也聖人既已絶之則屏之逺方終身不齒
此非獨不仁也以為既已絶之彼將一旦肆其忿毒以
殘害吾民是故絶之則不用用之則不絶既已絶之又
復用之則是驅之於不善而又假之以其具也無所望
而為善無所愛惜而不為惡者天下一人而已矣以無
所望之人而責其為善以無所愛惜之人而求其不為
惡又付之以人民則天下知其不可也世之賢者何常
之有或出於賈豎賤人甚者至於盜賊徃徃而是而儒
生貴族世之所望為君子者或至放肆不軌小民之所
不若聖人知其然是故不逆定於其始進之時而徐觀
其所試之效使天下無必得之由亦無必不可得之道
天下知其不可以必得也然後勉强於功名而不敢僥
倖知其不至於必不可得也然後有以自慰其心久而
不懈嗟夫聖人之所以鼓舞天下之人日化而不自知
者此其為術歟後之為政者則不然與人以必得而絶
之以必不可得此其意以為進賢而退不肖然天下之
弊莫甚於此今夫制䇿之及等進士之高第皆以一日
之習而决取終身之富貴此雖一時之文辭而未知其
臨事之能否則其用之不已太遽乎天下有用人而絶
之者三州縣之吏茍非有大過而不可復用則其它犯法
皆可使竭力為善以自贖而今世之法一陷於罪戾則
終身不遷使之不自聊頼而疾視其民肆意妄行而無
所顧惜此其初未必小人也不幸而陷於其中途窮而
無所入則遂以自棄府史賤吏為國者知其不可闕也
是故歲久則補以外官以其所從來之卑也而限其所
至則其中雖有出羣之才終亦不得齒於士大夫之列
今夫出身而仕者將以求貴也貴不可得矣則將惟富
之求此其勢如是則雖至於鞭笞戮辱而不足以禁其
貪故夫此二者茍不可以遂棄則宜有以少假之也入
貲而仕者皆得補郡縣之吏彼知其終不得遷亦將逞
其一時之欲無所不至夫此誠不可以遷也則是用之
之過而已臣故曰絶之則不用用之則不絶此三者之
謂也
　　決壅蔽(蘇軾/)
所貴乎朝廷清明而天下治平者何也天下不訴而無
寃不謁而得其所欲此堯舜之盛也其次不能無訴訴
而必見察不能無謁謁而必見省使逺方之賤吏不知
朝廷之高而一介之小民不識官府之難而後天下治
今夫一人之身有一心兩手而已疾痛苛癢動於百體
之中雖其甚微不足以為患而手隨至夫手之至豈其
一一而聽之心哉心之所以素愛其身者深而手之所
以素聽於心者熟是故不待使令而率然以自至聖人
之治天下亦如此而已百官之衆四海之廣使其關節
脉理相通為一叩之而必聞觸之而必應夫是以天下
可使為一身天子之貴士民之賤可使相愛憂患可使
同緩急可使救今也不然天下有不幸而訴其寃如訴
之於天有不得已而謁其所欲如謁之於鬼神公卿大
臣不能究其詳悉而付之於胥吏故凡賄賂先至者朝
請而夕得徒手而來者終年而不獲至於故常之事人
之所當得而無疑者莫不務為留滯以待請屬舉天下
一毫之事非金錢無以行之㫺者漢唐之弊患法不明
而用之不宻使吏得以空虛無據之法而繩天下故小
人以無法為奸今也法令明具而用之至宻舉天下惟
法之知所欲排者有小不如法而可指以為瑕所欲與
者雖有所乖戾而可借法以為解故小人以法為奸今
夫天下所為多事者豈事之誠多耶吏欲有所鬻而未
得則新故相仍紛然而不決此王化之所以壅遏而不
行也昔桓文之霸百官承職不待教令而辦四方之賔
至不求有司王猛之治秦事至纎悉莫不盡舉而人不
以為煩蓋史之所記麻思還冀州請於猛猛曰速裝行
矣至暮而符下及出闗郡縣皆已被符其令行禁止而
無留事者至于纎悉莫不皆然苻堅以氐人之種至於
霸王兵强國富垂及升平者猛之所為固宜其然也今
天下治安大吏奉法不敢顧私而府史之屬招權鬻法
長吏心知而不問以為當然此其弊有二而已事繁而
官不勤故權在胥吏欲去其弊也莫如省事而勵精省
事莫如任人勵精莫如自上率之今之所謂至繁天下
之事闗於其中訴者之多而謁者之衆莫如中書與三
司天下之事分于百官而中書聽其治要郡縣錢弊制
于轉運使而三司受其㑹計此宜若不至于繁多然中
書不待奏課以定其黜陟而關與其事則是不任有司
也三司之吏推析贏虛至於毫毛以繩郡縣則是不任
轉運使也故曰省事莫如任人古之聖王愛日以求治
辨色而視朝茍少安焉而至于日出則終日為之不給
以少而言之一日而廢一事一月則可知也一歲則事
之積者不可勝數矣欲事之無繁則必勞於始而逸於
終晨興而晏罷天子未退則宰相不敢歸安于私第宰
相日昃而不退則百官莫不震悚盡力於王事而不敢
宴游如此則纎悉隱微莫不舉矣天子求治之勤過于
先王而議者不稱王季之宴朝而稱舜之無為不論文
王之日昃而論始皇之量書此何以率天下之怠耶臣
故曰勵精莫如自上率之則壅蔽決矣
　　抑僥倖(蘇軾/)
夫所貴乎人君者予奪自我而不牽於衆人之論也天
下之學者莫不欲仕仕者莫不欲貴如從其欲則舉天
下皆貴而後可惟其不可從也是故仕不可以輕得而
貴不可以易致此非有所吝也爵禄出乎我者也我以
為可予而予之我以為可奪而奪之彼雖有言者不可
畏也天下有可畏者賦歛不可以不均刑罰不可以不
平守令不可以不擇此誠足以致天下之安危而可畏
者也我欲慎爵賞愛名器而囂囂者以為不可畏是烏
足惜哉國家自近歲以來吏多而闕少率一官而三人
共之居者一人去者一人而伺之者又一人是一官而
有二人者無事而食也且其蒞官之日淺而閒居之日
長以其蒞官之所得而為閒居仰給之資是以貪吏常
多而不可禁此用人之大弊也古之用人其取之至寛
而用之至狹取之至寛故賢者不隔用之至狹故不肖
者無所容記曰司馬辨論官才論進士之賢者以告于
王而定其論論定然後官之任官然後爵之位定然後
禄之然則取之者未必用也今之進士自二人以下者
皆試官夫試之者豈一定之謂哉固將有所廢置焉耳
國家取人有制䇿有進士有明經有詞科有任子有府
史雜流凡此者雖衆無害也其終身進退之決在乎召
見改官之日此尤不可以不愛惜慎重者也今之議者
不過曰多其資考而責之以舉官之數且彼有勉强而
已資考既足而舉官之數亦以及格則將執文墨以取
必於我雖千百為輩莫敢不盡與臣竊以為今之患正
在於任法太過是以為一定之制使天下可以歲月必得
甚可惜也方今之便莫若使吏六考以上皆得以名聞
于吏部吏部以其資考之逺近舉官之衆寡而次第其
名然後使一二大臣雜治之參之以其才器之優劣而
定其等歲終而奏之以詔天子廢置度天下之吏每歲
以物故罪免者㡬人而増損其數以所奏之等補之及
數而止使其予奪亦雜出于賢不肖之間而無有一定
之制則天下之吏不敢有必得之心將自奮厲磨淬以
求聞于時而嚮之所謂用人之大弊者亦不勞而自去
然而議者必曰法不一定而以才之優劣為差則是好
惡之私有以唘之也臣以為不然夫法者本以存其大
綱而其出入變化固將付之於人昔者唐有天下舉進
士者羣至於有司之門唐之制惟有司之信也是故有
司得以搜羅天下之賢士而習知其為人至於一日之
試則固已不取矣唐之得人於斯為盛今以名聞於吏
部者每歲不過數十百人使一二大臣得以訪問參考
其才雖有失者蓋已寡矣如必曰任法而不任人天下
之人必不可信則夫一定之制臣未知其果不可以為
奸也
　　均戸口(蘇軾/)
夫中國之地足以食中國之民有餘也而民常病於不
足何哉地無變遷而民有聚散聚則爭於不足之中而
散則棄於有餘之外是故天下常有遺利而民用不足
昔者三代之制度地以居民民各以其夫家之衆寡而
受田于官一夫而百畆民不可以多得尺寸之地而地
亦不可以多得一介之民故其民均而地有餘當周之
時四海之内地方千里者九而京師居其一有田百同
而為九百萬夫之地山林陵麓川澤溝瀆城郭宫室塗
三分去一為六百萬夫之地又以上中下田三等而通
之以再易為率則王㡬之内足以食三百萬之衆以九
州言之則是二千七百萬夫之地也而計之以下農夫
一夫之地而食五人則是萬有三千五百萬人可以仰
給於其中當成康刑措之後其民極盛之時九州之籍
不過十三萬四千有餘夫地以十倍而民居其一故穀
常有餘而地力不耗何者均之有術也自井田廢而天
下之民轉徙無常惟其所樂則聚以成市側肩躡足以
爭尋常挈妻負子以分升合雖有豐年而民無餘蓄一
遇水旱則弱者轉於溝壑而强者聚為盜賊地非不足
而民非加多也蓋亦不得均民之術而已夫民之不均
其弊有二上之人賤農而貴末忽故而重新則民不均
夫民之為農者莫不重遷其墳墓廬舎桑麻果蔬牛羊
耒耜皆為子孫百年之計惟其百工伎藝無事樹藝游
手游食之民然後可以懐輕資而極其所徃是故上之
人賤農而貴末則農民捨其耒耜而游於四方擇其所
私而居之其弊一也凡人之情怠於久安而謹於新集
水旱之後盜賊之餘則必省刑罰薄税歛輕力役以懐
逋逃之民而其久安而無變者則不肯無故而加䘏是
故上之人忽故而重新則其民稍稍引去聚於其所重
之地以至於衆多而不能容其弊二也臣欲去其二弊
而開其二利以均斯民昔者聖人之興作也必因人之
情故易為功必因時之勢故易為力今欲無故而遷徙
安居之民分多而益寡則怨謗之門盜賊之端必起於
此未享其利而先被其害臣愚以為民之情莫不懷土
而重去惟士大夫出身而仕者狃於遷徙之樂而忘其
鄉昔漢之制吏二千石皆徙諸陵麓今之計可使天下
之吏仕至某者皆徙荆襄唐鄧許洛陳蔡之間今士大
夫無不樂居於此者顧恐獨徃而不能濟彼見其儕類
等夷之人莫不在焉則其去惟恐後耳此其所謂因人
之情夫天下不能歲歲而豐也則必有饑饉流亡之所
民方其困急時父子且不能相顧又安知去鄉之為戚
哉當此之時募其樂徙者而使所之廪之費不甚厚而
民樂行此其所謂因時之勢然此二者皆授其田貸其
耕耘之具而緩其租然後可以固其意夫如是天下之
民其庶乎有息肩之漸也
　　較賦役(蘇軾/)
自兩稅之興因地之廣狹瘠腴而制賦因賦之多少而
制役其初蓋甚均也責之厚賦則其財足以供署之重
役則其力足以堪何者其輕重厚薄一出於地而不可
易也戸無常賦視地以為賦人無常役視賦以為役是
故貧者鬻田則賦輕而富者加地則役重此所以度民
力之所勝亦所以破兼并之門而塞僥倖之源也及其
後世歲月既久則小民稍稍為奸度官吏耳目之所不
及則雖有法禁公行而不忌今天下一戸之賦官知其
為賦之多少而不知其為地之㡬何也如此則增損出
入惟其意之所為官吏雖明法禁雖嚴而其勢無由以
止絶故其為奸常起於貿易之際夫鬻田者必窮迫之
人而所從鬻者必富厚有餘之家富者恃其有餘而邀
之貧者迫於饑寒而欲其速售是故多取其地而少入
其賦有田者方其窮困之中茍可以緩一時之急則不
暇計其它日之利害故富者地日以益而賦不加多貧
者地日以削而賦不加少又其奸民欲計免其賦役者
割數畝之地加之以數倍之賦而收其少半之直或者
亦貪其直之微而取焉是以數十年來天下之賦大抵
淆亂有兼并之族而賦甚輕有貧弱之家而不免於重
役以至於破敗流移而不知其所徃其賦存而其人亡
者天下皆是也夫天下不可以有僥倖也天下有一人
焉僥倖而免則亦必有一人焉不幸而受其弊今天下
僥倖者如此之衆則其不幸而受弊者從可知矣三代
之賦以什一為輕今之法本不至於什一而取然天下
嗷嗷然以賦歛為病者豈其歲久而奸生偏重而不均
以至於此歟雖然天下皆知其為患而不能去何者勢
不可也今欲按行其地之廣狹療腴而更制其賦之多
寡則奸吏因縁為賄賂之門其廣狹瘠腴亦將一切出
於其意之喜怒而其患益深是故士大夫畏之而不敢
議且臣以為此最易見者顧弗之察耳夫易田者必有
契契必有所直之數其所直之數必得其廣狹瘠腴之
實而官必據其所直之數而取其易田之稅是故欲知
其地之廣狹瘠腴可以其稅推也久逺者不可復知矣
其數十年之間皆足以推較求之故府猶可得而見茍其
稅多者則知其直多其直多者則知其田多且美也如
此而其賦少其役輕夫人亡而賦存者可以有均矣鬻
田者皆以其直之多少而給其賦重為之禁而使不敢
以不實之直而書之契則夫自今以徃者貿易之際為
奸者其少息矣要以知凡地之所直與凡賦之所宜多
少而以稅參之如此則一持籌之吏坐於帳中足以周
知四境之虛實不過數月而民得以少蘇不然十數年
之後將不勝其弊重者日以輕輕者日以重而未知其
所終也
　　省費用(蘇軾/)
夫天下未嘗無財也昔周之興文王武王之國不過百
里當其受命四方之君長交至於其廷軍旅四出以征
伐不義之諸侯而未嘗患無財方此之時闗市無征而山
澤不禁取於民者不過什一而財有餘及其衰也内食
千里之租外收千八百國之貢而不足於用由此觀之
夫財豈有多少哉人君之於天下俯已以就人則易為
功仰人以援已則難為力是故廣取以給用不如節用
以㢘取之為易也臣請得以小民之家而推之夫民方
其窮困時所望不過十金之資計其衣食之費妻子之
奉出入於十金之中寛然而有餘及其一日稍稍蓄聚
衣食既足則心意之欲日以漸廣所入益衆而所欲益
以不給不知罪其用之不節而以為求之未至也是以
富而愈貪求愈多而財愈不供此其為惑未可以知其
所終也今天下汲汲乎以財之不足為病者何以異此
國家創業之初四方割據中國之地至狹也然歲歲出
師以誅討僣亂之國南取荆楚西平巴蜀而東下并潞
其費用之衆百倍於今天下之士未嘗思其始而惴惴
焉患今世之不足則亦甚惑矣夫為國有三計有萬世
之計有一時之計有不終月之計古者三年耕必有一
年之蓄以三十年之通則可以九年無饑也歲之所入
足用而有餘是以九年之蓄常間而無用卒有水旱之
變盜賊之憂則官可以自辦而民不知如此者天不能
使之災地不能使之貧四夷盜賊不能使之困此萬世
之計也而其不能者一歲之入纔足以為一歲之出天
下之産僅足以供天下之用其平居雖不至於虐取其
民而有急則不免於厚賦故其國可靜而不可動可逸
而不可勞此亦一時之計也至於最下而無謀者量出
以為入用之不給則取之益多天下晏然無大患難而
盡用衰世茍且之法不知有急則將何以加之此所謂
不終月之計也今天下之利莫不盡取山陵林麓莫不有
禁闗有征市有租鹽鐵有𣙜酒有課茶有算則凡衰
世茍且之法莫不盡用矣譬之於人其少壯之時豐徤
勇武然後可以望其無疾以至於壽考今未五六十而
衰老之候具見而無遺若八九十者將何以待其後耶
然天下之人方且窮思竭慮以廣求利之門以為費用
不可復省臣有以知其不然也天下之費固有去之甚
易而無損存之甚難而無益者矣臣不能盡知請舉其
所聞而其餘可以類求焉夫無益之費名重而實輕以
不急之實而被之以莫大之名是以疑而不敢去三歲
而郊郊而赦赦而賞此縣官有不得已者天下吏士數
日而待賜此誠不可以卒去至于大吏所謂股肱耳目
與縣官同其憂樂者此豈亦不得已而有所畏耶天子
有七廟今又飾老佛之宫而為之祠固已過矣又使大
臣以使領之歲給以巨萬計此何為者也天下之吏為
不少矣將患未得其人茍得其人則凡民之利莫不備
舉而其患莫不盡去今河水為患不使濱河州郡之吏
親視其災而責之以救災之術顧為都水監夫四方之
水患豈其一人坐籌於京師而盡其利害天下有轉運
使足矣今江淮之間又有發運禄賜之厚徒兵之衆其
為費豈勝計哉蓋嘗聞之里有畜馬者患牧人欺之而
盜其芻菽也又使一人焉為之廐長廐長立而馬益癯
今為政不求其本而治其末天下無益之費不為不多
矣臣以為凡若此者日求而去之自毫釐以徃莫不有
益惟無輕其毫釐而積之則天下庶乎少息也
　　勸親睦(蘇軾/)
夫民相與親睦者王道之始也昔三代之制畫為井田
使其比閭族黨各相親愛有急相賙有喜相慶死䘮相
䘏疾病相養是故其民安居無事則徃來歡欣而獄訟
不生有宼而戰則同心并力而緩急不離自秦漢以來
法令峻急使民離其親愛歡欣之心而為鄰里告訐之
俗富人子壯則出居貧人子壯則出贅一國之俗而家
各有法一家之法而人各有心紛紛乎散亂而不相屬
是以禮讓之風息而爭鬬之獄繁天下無事則務為欺
詐相傾以自成天下有變則流徙渙散相棄以自存嗟
夫秦漢以下天下何其多故而難治也此無他民不愛
其身故輕犯法輕犯法則王政不行欲民之愛其身則
莫若使其父子親兄弟和而妻子相好夫民仰以事父
母旁以睦兄弟而俯以䘏妻子則其所賴於生者重而
不忍以其身輕犯法三代之政莫尚於此矣今欲教民
和親則其道必始於宗族臣欲復古之小宗以收天下
不相親屬之心古者有大宗小宗故禮曰别子為祖繼
别為宗繼禰者為小宗有百世不遷之宗有五世則遷
之宗百世不遷者别子之後也宗其繼别子之所自出
者百世不遷者也宗其繼高祖者五世則遷者也古者
諸侯之子弟異姓之卿大夫始有家者不敢禰其父而
自使其嫡子後之則為大宗族人宗之雖百世而宗子
死則為之服齊衰九月故曰宗其繼别子之所自出者
百世不遷者也别子之庶子又不得禰别子而自使其
嫡子為後則為小宗小宗五世之外則無服其繼禰者
親兄弟為之服其繼祖者從兄弟為之服其繼曽祖者
再從兄弟為之服其繼高祖者三從兄弟為之服其服
大功九月而高祖以外親盡則易宗故曰宗其繼高祖
者五世則遷者也小宗四有繼高祖者有繼曽祖者有
繼祖者有繼禰者與大宗為五此所謂五宗也古者立
宗之道嫡子既為宗則其庶子之嫡子又各為其庶子
之宗其法止於四而其實無窮自秦以來天下無世卿
大宗之法不可以復立而其可以收合天下之親者有
小宗之法存而莫之行此甚可惜也今夫天下所以不
重族者有族而無宗也有族而無宗則族不可合族不
可合則雖欲親之而無由也族人而不相親則忘其祖
矣今世之公卿大臣賢人君子之後所以不能世其家
如古之久逺者其族散而忘其祖也故莫若復小宗使
族人相率而尊其宗子宗子死則為之加服犯之則以
其服坐貧賤不敢輕而富貴不敢以加之冠昏必告䘮
必赴此非有所難行也今夫良民之家士大夫之族亦
未必無孝悌相親之心而族無宗子莫為之糾率其勢
不得相親是以世之人有親未盡而不相徃來冠昏不
相告死不相赴而無知之民遂至于父子異居而兄弟
相訟然則王道何從而興乎嗚呼世人之患在於不務
逺見古之聖人合族之法近於迂闊而行之朞月則望
其有益故夫小宗之法非行之難而在乎久而不怠也
天下之民欲其忠厚和柔而易治其必自小宗始矣
　　敦教化(蘓軾/)
夫聖人之於天下所恃以為牢固不拔者在乎天下之
民可與為善而不可與為惡也昔者三代之民見危而
授命見利而不忘義此非必有爵賞勸乎其前而刑罰
驅乎其後也其心安於為善而忸怩於不義是故有所
不為夫民知其所不為則天下不可以敵甲兵不可以
威利禄不可以誘可殺可辱可饑可寒而不可與叛此
三代之所以享國長久而不抜也及至秦漢之世其民
見利而忘義見危而不能授命法禁所不及則巧偽變
詐無所不為疾視其長上而幸其災因之以水旱加之
以盜賊則天下蕩然無復天子之民矣世之儒者嘗有
言曰三代之時其所以教民之具甚詳且宻也學校之
制射饗之節冠昏䘮祭之禮粲然莫不有法及至後世
教化之道衰而盡廢其具是以若此無恥也然世之儒
者蓋亦嘗試以此等教天下之民矣而卒以無效使民
好文而益媮餙詐而相高則有之矣此亦儒者之過也
臣愚以為若此者皆好古而無術知有教化而不知名
實之所存者也實者所以信其名而名者所以求其實
也有名而無實則其名不行有實而無名則其實不長
凡今儒者之所論皆其名也昔武王既克商散財發粟
使天下知其不貪禮下賢俊使天下知其不驕封先聖
之後使天下知其仁誅飛㢘惡來使天下知其義如此
則其教化天下之實固已立矣天下聳然皆有忠信㢘
恥之心然後文之以禮樂教之以學校觀之以射饗而
謹之以冠昏䘮祭民是以目擊而心諭安行而自得也
及至秦漢之世專用法吏以督責其民至于今千有餘
年而民日以貪冒嗜利而無恥儒者乃始以三代之禮
所謂名者而繩之彼見其登降揖讓盤辟俯仰之容則
掩口而竊笑聞鐘鼓管磬希夷嘽緩之音則驚顧而不
樂如此而欲望其遷善逺罪不已難乎臣愚以為宜先
其實而後其名擇其近於人情者而先之今夫民不知
信則不可與久居於安民不知義則不可與同處於危
平居則欺其吏而有急則叛其君此教化之實不至天
下之所以無變者幸也欲民之知信則莫若務實其言
欲民之知義則莫若務去其貪徃者西河用兵而家人
子弟皆籍以為軍其始也官告以權時之宜非久役者
如是當復爾業少焉皆刺其額無一人得免自寶元以
來諸道以兵興為辭而増賦者至今皆不為除去夫如
是將何止民之詐欺哉夫所貴乎縣官之尊者為其恃
於四海之富而不事於錐刀之末也其與民也優其取
利也緩古之聖人不得而取則時有所置以明其不貪
何者小民不知其說而惟貪之知今鷄鳴而起百工雜
作匹夫入市操挾尺寸吏且隨而稅之扼吭拊背以收
絲毫之利古之設官者求以裕民今之設官者求以勝
民賦歛有常限而以先期為賢出納有常數而以羡息
為能天地之間茍可以取者莫不有禁求利太廣而用
法太宻故民日趨於貪臣愚以為難行之言當有所必
行而可取之利當有所不取以教民信而示之義若曰
國用不足而未可以行則臣恐其失之多於得也
　　蓄材用(蘇軾/)
夫今之所患兵弱而不振者豈士卒寡少而不足使歟
器械鈍弊而不足用歟抑為城郭不足守歟廪食不足
給歟此數者皆非也然所以弱而不振則是無材用也
夫國之有材譬如山澤之有猛獸江河之有蛟龍伏乎
其中而威乎其外悚然有所不可狎者至于􁀙蚖之所
蟠牂豚之所伏雖千仞之山百尋之溪而人易之何則
其見于外者不可欺也天下之大不可謂無人朝廷之
尊百官之富不可謂無才然以區區之外患舉數州之
衆以臨中國抗天子之威犯天下之怨而其氣未嘗少
衰其詞未嘗少挫則是其心無所畏也主憂則臣辱主
辱則臣死今朝廷之士不能無憂而大臣恬然未有拒
絶之議非不欲絶也而未有以待之則是空朝廷無所
恃也㳂邉之民西顧而戰慄牧馬之士不敢彎弓而嚮
北吏士未戰而先期於敗則是民輕其上也外之蠻夷
無所畏内之朝廷無所恃而民又自輕其上此猶足以
為有人乎天下未嘗無才患所以求才之道不至古之
聖人以無益之名而致天下之實以可見之實而較天
下之虛名二者相為用而不可廢是故其始也天下莫
不紛然奔走從事於其間而要之以其終不肖者無以
欺其上此無他先名而後實也不先其名而唯實之求
則來者寡來者寡則不可以有所擇以一旦之急而用
不擇之人則是不先名之過也天子之所嚮天下之所
奔也今夫孫呉之書其讀之者未必能戰也多言之士
喜論兵者未必能用也進之以武舉試之以騎射天下
之奇才未必至也然將以求天下之實則非此三者不
可以致以為未必然而棄之則是其必然者恐不可得
而見也徃者西師之興也其先也惟不以虛名多致天
下之才而擇之以待一旦之用故其兵興之際四顧惶
惑而不知所措於是設武舉購方畧收勇悍之士而開
猖狂之言不愛高爵重賞以求强兵之術當此之時大
下囂然莫不自以為知兵也來者日多而其言益以無
據至於臨事終不可用執事之臣亦遂厭之而知其無
益故兵休之日舉從而廢之今之論者以為武舉方畧
之類適足以開僥倖之門而天下之實才終不可以求
得此二者皆過也夫既已用天下之虛名而不較之以
實至其弊也又舉而廢其名使天下之士不復以兵術
進亦已過矣天下之實才不可以求之於言語又不可
以較之於武力獨見之於戰耳戰不可得而試也是故
見之於治兵子玉治兵於蒍終日而畢鞭七人貫三人
耳蒍賈觀之以為剛而無禮知其必敗孫武始見試以
婦人而猶足以取信於闔閭使知其可用故凡欲觀將
帥之才否莫如治兵之不可欺也今夫新募之兵驕而
難令勇悍而不知戰此真足以觀天下之才也武舉方
略之類以來之新兵以試之觀其顔色和易則足以見
其氣約束堅明則足以見其威坐作進退各得其所則
足以見其能凡此者皆不可强也故曰先之以無益之
虛名而較之以可見之實才然後可得而用也
　　定軍制(蘇軾/)
自三代之衰井田廢兵農異處兵不得休而為民民不
得息肩而無事於兵者千有餘年而未有如今日之極
者也三代之制不可復追矣至於漢唐猶有可得而言
者夫兵無事而食則不可使聚聚則不可使無事而食
此二者相勝而不可並行其勢然也今夫有百頃之閒
田則足以牧馬千駟而不知其費聚千駟之馬而輸百
頃之芻則其費百倍此易曉也昔漢之制有踐更之卒
而無營田之兵雖皆出於農夫而方其為兵也不知農
夫之事是故郡縣無常屯之兵而京師亦不過有南北
軍期門羽林而已邉境有事諸侯有變皆以虎符調發
郡國之兵至于事已而兵休則渙然各復其故是以其
兵雖不知農而天下不至于弊者未嘗聚也唐有天下
置有十六衛府兵天下之府八百餘所而屯于闗中者
至有五百然皆無事則力耕而積穀不唯以自贍養而
又有以廣縣官之儲是以其兵雖聚于京師而天下亦
不至於弊者未嘗無事而食也今天下之兵不耕而聚
于京畿三輔者以數十萬計皆仰給於縣官有漢唐之
患而無漢唐之利擇其偏而兼用之是以無受其弊而
莫之分也天下之財近自淮甸而逺至乎呉蜀凡舟車
所至人力所及莫不盡取以歸于京師晏然無事而賦
斂之厚至于不可復加而三司之用猶苦其不給其弊
皆起於不耕之兵聚于内而食四方之貢賦非特如此
而已又有循環徃來屯戍于郡縣者昔建國之初所在
分裂擁兵而不服太祖太宗躬擐甲胄力戰而取之既
降其君而籍其疆土矣然其故基餘孽猶有存者上之
人見天下之難合而恐其復發也於是出禁兵以戍之
大自藩府而小至於縣鎮徃徃皆有京師之兵由此觀
之則是天下之地一尺一寸皆天子自為守也而可以
長久而不變乎費莫大於養兵養兵之費莫大於征行
今出禁兵而戍郡縣逺者或數千里其月廪歲給之外
又日供其芻糧三歲而一遷徃者紛紛來者纍纍雖不
過數百為輩而要其歸無以異於數十萬之兵三歲而一
出征也農夫之力安得不竭餽運之卒安得不疲且今
天下未嘗有戰鬬之事武夫悍卒非有勞伐可以邀其
上之人然皆不得為休息閒居無用之兵者其意以為
為天子出戍也是故美衣豐食開府庫輦金帛若有所
負一逆其意則欲羣起而噪呼此何為者也天下一家
且數十百年矣民之戴君至于海隅無以異於畿甸亦
不必舉疑四方之兵而專信禁兵也曩者蜀之有妖賊
與近歲貝州之亂未必非禁兵致之臣愚以為郡縣之
土兵可以漸訓而陰奪其權則禁兵可以漸省而無用
天下武徤豈有常所哉山川之所習風氣之所咻四方
之民一也昔者戰國常用之矣蜀人之怯懦呉人之短
小皆常以抗衡于上國又安得禁兵而用之今之土兵
所以鈍弊劣弱而不振者彼見郡縣皆有禁兵而待之
異等是以自棄于賤𨽻役夫之間而將吏亦莫之訓也
茍禁兵可以漸省而以其資糧益優郡縣之土兵則彼
固以歡欣踴躍出于意外戴上之恩而願効其力又何
遽不如禁兵耶夫土兵日以多禁兵日以少天子扈從
捍城之外無所復用如此則内無屯聚仰給之費而外
無遷徙供億之勞費之省者又已過半矣
　　練軍實(蘇軾/)
三代之兵不待擇而精其故何也兵出於農有常數而
無常人國有事要以一家而備一正卒如斯而已矣是
故老者得以養疾病者得以為閒民而設於官者莫不
皆其壯子弟故其無事而田獵則未嘗發老弱之民兵
行而餽糧則未嘗食無用之卒使之足輕險隘手易器
械聰明足以察旗鼓之節强銳足以犯死傷之地千乘
之衆而人人足以自捍故殺人少而成功多費用省而
兵卒强蓋春秋之時諸侯相并天下百戰其經傳所見
謂之敗績者如城濮鄢陵之役皆不過犯其偏師而獵
其游卒歛兵而退未有僵尸百萬流血於江河如後世
之戰者何也民各推其家之壯者以為兵則其勢不可
得而多殺也及至後世兵民既分兵不得復而為民於
是始有老弱之卒夫既已募民而為兵其妻子屋廬既
已託於營伍之中而其姓名既已書於官府之籍行不
得為商居不得為農而仰給于官至于衰老而無歸則
其道誠不可以棄去是故無用之卒雖薄其資糧而皆
廪之終身凡民之生自二十以上至於衰老四十餘年
之間勇銳强力之氣足以犯堅冒刅者不過二十餘年
今廩之終身則是一卒凡二十年無用而食于官也自
此而推之養兵十萬則是五萬人可去也屯兵十年則
是五年為無益之費也民者天下之本而財者民之所
以生也有兵而不可使戰是謂棄財不可使戰而驅之
戰是謂棄民臣觀秦漢之後天下何其殘敗之多耶其
弊皆起於分民而為兵兵不得休使老弱不堪之卒拱
手而就戮故有以百萬之衆而見屠於數千之兵者其
良將善用不過以為餌委之啖賊嗟夫三代之衰民之
無罪而死者其不可勝數矣今天下募兵至多徃者陜
西之役舉籍平民以為兵加以明道寶元之間天下旱
蝗以及近歲青齊之饑與河朔之水災民急而為兵者
日以益衆舉籍而按之近歲以來募兵之多無如今日
者然皆老弱不教不能當古之十五而衣食之費百倍
於古此甚非所以長久而不變者也凡民之為兵者其
類多非良民方其少壯之時博奕飲酒不安於家而後
能捐其身至其少衰而氣沮葢亦有悔而不可復者矣
臣以謂五十已上願復為民者宜聽自今以徃民之願
為兵者皆三十以下則收限以十年而除其籍民三十
而為兵十年而復歸其精力思慮猶可以養生送死為
終身之計使其應募之日心知其不出十年而為十年
之計則除其籍而不怨以無用之兵終身坐食之費而
為重募則應者必衆如此縣官長無老弱之兵而民之
不任戰者不至於無罪而死彼皆知其不過十年而復
為平民則自愛其身而重犯法不至於呌呼無賴以自
棄於㓙人今夫天下之患在於民不知兵故兵常驕悍
於民常怯賊盜攻之而不能禦戎狄掠之而不能抗今
使民得更代而為兵兵得復還而為民則天下之知兵
者衆而盜賊戎狄將有所忌然猶有言者將以為十年
而代故者已去而新者未教則緩急有所不濟夫所謂
十年而代者豈其舉軍而並去之有始至者有既久者
有將去者有當代者新故雜居而教之則緩急可以無
憂矣
　　教戰守(蘇軾/)
當今生民之患果安在哉在於知安而不知危能逸而
不能勞此其患不見於今而將見於他日今不為之計
其後將有所不可救者昔者先王知兵之不可去也是
故天下雖平不敢忘戰秋冬之隙致民田獵以講武教
之以進退坐作之方使其耳目習於鐘鼓旌旗之間而
不亂使其心志安於斬刈殺伐之際而不懾是以雖有
盜賊之變而民不至於驚潰及至後世用迂儒之議以
去兵為王者之盛節天下既定則卷甲而藏之數十年
之後甲兵頓弊而民日以安於佚樂卒有盜賊之警則
相與恐懼訛言不戰而走開元天寶之際天下豈不大
治惟其民安於太平之樂豢於游戲酒食之間其剛心
勇氣消耗鈍眊痿蹷而不復振是以區區之禄山一出
而乘之四方之民獸奔鳥竄乞為囚虜之不暇天下分
裂而唐室因以微矣蓋嘗試論之天下之勢譬如一身
王公貴人所以養其身者豈不至哉而常苦於多疾至
於農夫小民終歲勤苦而未嘗告病此其故何也夫風
雨霜露寒暑之變此疾之所由生也農夫小民盛夏力
作而窮冬暴露其筋骸之所衝犯肌膚之所浸漬輕霜
露而狎風雨是故寒暑不能為之毒今王公貴人處於
重屋之下出則乘輿風則襲裘雨則御蓋凡所以慮患
之具莫不備至畏之太甚而養之太過小不如意則寒
暑入之矣是故善養身者使之能逸而能勞步趨動作
使其四體狃於寒暑之變然後可以剛徤强力涉險而
不傷夫民亦然今者治平之日久天下之人驕惰脆弱
如婦人孺子不出於閨門論戰鬬之事則縮頸而股慄
聞盜賊之名則掩耳而不願聽而士大夫亦未嘗言兵
以為生事擾民漸不可長此不亦畏之太甚而養之太
過歟且夫天下固有意外之患也愚者見四方之無事
則以為變故無自而有此亦不然矣今國家所以奉西
北之夷者歲以百萬計奉之者有限而求之者無厭此
其勢必至於戰戰者必然之勢也不先於我則先於彼
不出於西則出於北所不可知者有遲速逺近而要以
不能免也天下茍不免於用兵而用之不以漸使民於
安樂無事之中一旦出身而蹈死地則其為患必有所
不測臣欲使士大夫尊尚武勇講習兵法庶人之在官
者敎以行陣之節役民之司盜者授以擊刺之術每歲
終則聚於郡府如古都試之法有勝負有賞罰而行之
既久則以軍法從事然議者必以為無故而動民又撓
以軍法則民將不安而臣以為此所以安民也天下果
未能去兵則其一旦將以不教之民而驅之戰夫無故
而動民雖有小怨然孰與夫一旦之危哉今天下屯聚
之兵驕豪而多怨陵壓百姓而邀其上者何故此其心
以為天下之知戰者惟我而已如使平民皆習於兵彼
知有所敵則固以破其奸謀而折其驕氣利害之際豈
不亦甚明歟
　　倡勇敢(蘇軾/)
臣聞戰以勇為主以氣為決天子無皆勇之將而將軍
無皆勇之士是故致勇有術致勇莫先乎倡倡莫善乎
私此二者兵之微權英雄豪傑之士所以陰用而不言
於人而人亦莫之識也臣請得以備言之夫倡者何也
氣之先也有人人之勇怯有三軍之勇怯人人而較之
則勇怯之相去若莛與楹至於三軍之勇怯則一也出
於反覆之間而差於毫釐之際故其權在將與君人固
有暴猛獸而不操兵出入於白刃之中而色不變者有
見虺蜴而却走聞鐘鼓之聲而戰慄者是勇怯之不齊
至於如此然閭閻之小民爭鬬戲笑卒然之間而或至
於殺人當其發也其心翻然其色勃然若不可以已者
雖天下之勇夫無以過之及其退而思其身顧其妻子
未始不惻然悔也此非必勇者也氣之所乘則奪其性
而忘其故故古之善用兵者用其翻然勃然於未悔之
間而其不善者沮其翻然勃然之心而開其自悔之意
則是不戰而先自敗也故曰致勇有術致勇莫先乎倡
均是人也皆食其食皆任其事天下有急而有一人焉
奮而爭先而致其死則翻然者衆矣弓矢相及劒楯相
交勝負之勢未有所決而三軍之士屬目於一夫之先
登則勃然者相繼矣天下之大可以名刼也三軍之衆
可以氣使也諺曰一人善射百夫決拾茍有以發之及
其翻然勃然之間而用其鋒是之謂倡倡莫善乎私天
下之人怯者居其百勇者居其一是勇者難得也捐其
妻子棄其身以蹈白刃是勇者難能也以難得之人行
難能之事此必有難報之恩者矣天子必有所私之將
將軍必有所私之士視其勇者而陰厚之人之有異材
者雖未有功而其心莫不自異自異而上不異之則緩
急不可以望其為倡故凡緩急而肯為倡者必其上之
所異也昔漢武帝欲觀兵于四裔以逞其無厭之求不
愛通侯之賞以招勇士風告天下以求奮擊之人然卒
無有應者於是嚴刑峻法致之死地而聽其以深入贖
罪使勉强不得已之人馳驟於死亡之地是故其將降
其兵破敗而天下㡬至於不測何者先無所異之人而
望其為倡不已難乎私者天下之所惡也然而為已而
私之則私不可用為其賢於人而私之則非私無以濟
蓋有無功而可賞有罪而可赦者凡所以媿其心而責
其為倡也天下之禍莫大於上作而下不應上作而下
不應則上亦將窮而自止方西戎之叛也天子非不欲
赫然誅之而將帥之臣謹守封畧外視内顧莫有一人
先奮而致命而士卒亦循循焉莫肯盡力不得已而出
爭先而歸故西戎得以肆其猖狂而吾無以應則其勢
不得不重賂而求和其患起於天子無同憂患之臣而
將軍無腹心之士西師之休十有餘年矣用法益宻而
進人益難賢者不見異勇者不見私天下務為奉法循
令要以如式而止臣不知其緩急將誰為之倡哉
　　厲法禁(蘇軾/)
昔者聖人制為刑賞知天下之樂乎賞而畏乎刑也是
故施其所樂者自下而上民有一介之善不終朝而賞
隨之是以上之為善者足以知其無有不賞也施其所
畏者自上而下公卿大臣有毫髪之罪不終朝而罰隨
之是以下之為不善者亦足以知其無有不罰也詩曰
剛亦不吐柔亦不茹夫天下所謂權豪貴顯而難令者
此乃聖人之所借以狥天下也舜誅四凶而天下服何
也此四族者天下之大族也夫惟聖人為能擊天下之
大族以服小民之心故其刑罰至于措而不用周之衰
也商鞅韓非峻刑酷法以督責天下然所以為得者用
法始於貴戚大臣而後及于踈賤者故能以其國霸由
此觀之商鞅韓非之刑非舜之刑而所以用刑者舜之
術也後之庸人不深原其本未而猥以舜之用刑之術
與商鞅韓非同類而棄之法禁之不行奸宄之不止由
此其故也今夫州縣之吏受賂以鬻獄其罪至于除名
而其官不足以贖則至于嬰木索受笞箠此亦天下之
至辱也而士大夫或冒行之何者其心有所不服也今
夫大吏之為不善非特簿書米鹽出入之間也其位愈
尊則其害愈大其權愈重則其下愈不敢言幸而有不
畏强禦之士出力而排之又幸而不為上下之所抑以
遂成其罪則其官之所減者至于罰金蓋無㡬矣夫過
惡暴著于天下而罰不傷其毫毛鹵莽於公卿之間而
纎悉於州縣之小吏用法如此宜其天下之不心服也
用法而不服其心雖刀鋸斧鉞猶將有所不避而况木
索笞箠哉方今法令至繁觀其所以防奸之具一舉足
且入其中而大吏犯之不至于可畏其故何也天下之
議者曰古者之制刑不上大夫大臣不可以法加也嗟
夫刑不上大夫者豈曰大夫以上有罪而不刑歟古之
人君責其公卿大臣至重而待其士庶人至輕也責之
至重故其所以約束之者愈寛待之至輕故其所以隄
防之者甚宻夫所貴乎大臣者惟其不待約束而後免
於罪戾也是故約束愈寛而大臣益以畏法何者其心
以為人君之不我疑而不忍欺也茍幸其不疑而輕犯
法則固以不容於誅矣故夫大夫以上有罪不從於訊
鞠論報如士庶人之法斯以為刑不上大夫而已矣天
下之吏自一命以上其蒞官臨民茍有罪皆書於其所
謂歴者而至于館閣之臣出為郡縣者則遂罷去此真
聖人之意欲有以重責之也奈何其與士庶人較罪之
輕重而又以其爵減耶夫律有罪而得以首免者所以
開盜賊小人自新之塗而今之卿大夫有罪亦得以首
免是以盜賊小人待之歟天下惟無罪也是以罰不可
得而加知其有罪而特免其罰則何以令天下今夫大
臣有不法或者既以舉之而詔曰勿推此何為者也聖
人為天下豈容有此曖昧而不決故曰厲法禁自大臣
始則小臣不犯矣
　　去奸民(蘇軾/)
自昔天下之亂必生於治平之日休養生息而奸民得
容於其間蓄而不發以待天下之釁至於時有所激勢
有所乗則潰裂四出不終朝而毒流於天下聖人知其
然是以嚴法禁督官吏以司察天下之奸民而去之夫
大亂之本必起於小奸惟其小而不足畏是故其發也
常至於亂天下今夫世人之所憂以為可畏者必曰豪
俠大盜此不知變者之說也天下無小奸則豪俠大盜
無以為資且其治平無事之時雖欲為大盜將安所容
其身而其殘忍貪暴之心無所發洩則亦時出為盜賊
聚為博奕羣飲於市肆而呌號於郊野小者呼雞逐狗
大者椎牛發冢無所不至捐父母棄妻子而相與嬉游
凡此者舉非小盜也天下有釁鋤耰棘矜相率而剽奪
者皆嚮之小盜也昔三代之聖主果斷而不疑誅除擊
去無有遺類所以擁䕶良民而使安其居及至後世刑
法日以深嚴而去奸之法乃不及於三代何者待其敗
露自入於刑而後去也夫為惡而不入於刑者固已衆
矣有終身為不義而其罪不可指名以附於法者有巧
為規避持吏短長而不可詰者又有因縁幸㑹而免者
如必待其自入於刑則其所去者蓋無㡬耳昔周之制
民有罪惡未麗於法而害於州里者桎梏而坐諸嘉石
重罪役之朞以次輕之其下罪三月役使州里任之然
後宥而舎之其化之不從威之不格患苦其鄉之民而
未入於五刑者謂之罷民凡罷民不使冠帶而加明刑
任之以事而不齒於鄉黨由是觀之則周之盛時日夜
整齊其人民而鋤去其不善譬如獵人終日馳驅踐蹂
於草茅之中捜求伏兎而搏之不待其自投於網羅而
後取也夫然故小惡不容於鄉大惡不容於國禮樂之
所以易化而法禁之所以易行者由此之故也今天下
久安天子以仁恕為心而士大夫一切以寛厚為稱上
意而懦夫庸人又有僥倖務出罪人外以邀雪寃之賞
而内以待陰德之報臣是以知天下頗有不誅之奸將
為子孫憂宜明勑天下之吏使以歲時紏察㓙民而徙
其尤無良者不必待其自入於刑而間則命使出按郡
縣有子不孝有弟不悌好訟而數犯法者皆誅無赦誅
一鄉之奸則一鄉之人恱誅一國之奸則一國之人恱
要在誅寡而悦衆則雖堯舜亦如此而已矣天下有三患
而蠻夷之憂不與焉有内大臣之變有外諸侯之叛有
匹夫羣起之禍此三者其勢常相持内大臣有權則外
諸侯不叛外諸侯强則匹夫羣起之禍不作今者内無
權臣外無强諸侯而萬世之後其可憂者奸民也臣故
曰去奸民以為安民之終云
　
　
　
　
　
　
　
　
　
　
　
　
　文編巻四十二
欽定四庫全書
　文編巻四十三
　　　　　　　　　　　　明　唐順之　編
　　君術一(蘇轍/)
天下之事雖其甚大而難辦者天下必有能辦之人蓋
當今之所謂大患者不過曰四夷彊盛而兵革不振百
姓凋弊而官吏不飭重賦厚歛而用度不足嚴法峻令
而奸宄不止此數四者所以使天子坐不安席中夜太
息而不寐者也然臣皆以為不足憂何者天下必有能
為天子出力而為之者而臣之所憂在乎天下之所不
能如之何者也臣聞善治天下者必明於天下之情而
後得御天下之術古之聖人惟其知天下之情而以術
制之也故萬物皆可得而役其生皆可得而制其死牛
服於箱馬服於轅鷹隼服於韝牛不可以有所觸馬不
可以有所踶鷹隼不可以有所擊此三者喜怒好惡之
情發於其外而見於人也是以因其所忌而授之以其
術至於終身制於人而不去且治天下何異於治馬也
馬之性剛狠而難制急之則弊而不勝緩之則情而不
進王良造父為之先後而制其遲速驅之有方而掣之
有時則終日躞躞而不知止古之聖人驅天下之人而
盡用之仁者使効其仁勇者使効其勇智者使効其智
力者使効其力天下之人雖雜然皆列於前安得仁人
君子而後任之雖有天下之善人與之處而不知其情
御之而不中其病則雖有好善之心而不獲好善之利
何者彼不徒為吾用也而况乎天下之英雄欲收其功
而不制其心哉昔者秦漢之際奸宄猛悍之人所在而
為㓂高祖發於豐沛之間行而收之黥布彭越之倫皆
撫而納諸其中其所以制之者甚備也玉帛子女牛羊
犬馬以極其豪侈之心輕財好施敦厚長者以服其趦
趄之懷倨肆傲岸輕侮凌辱以折其强狠之氣其視天
下之英雄不啻若匹夫孺子然皆得其歡心而用其死
力至於元成之世天下久於太平士大夫生於其間無
復英雄難制之風天下之士皆書生好儒其才氣勇力
無足畏者俛首下氣求為之用而不暇元成哀平亦欲
得天下之賢才而用之然而不知其情不獲其術賢人
君子避讒畏譏逺引而去而小人宦豎縱横放肆而制
其事此甚可憫也夫人之平居朋友之間僕妾之際莫
不有術以制其變蓋非有深逺難見之事也欲其用命
而見其所害欲其樂從而見其所利欲其喜而致其所
恱欲其懼而致其所忌欲其開心見誠而示之以無所
恐欲其守死不去而示之以無所徃此天下之人皆能
知之而至於治天下則不能用此過矣天下以為天子
之尊無所事術也而不知天下之事惟其英雄而後能
有大功而世之英雄常苦豪横太過而難制由此觀之
治天下愈不可以無術也
　　君術二(蘇轍/)
臣聞將求御天下之術必先明於天下之情不先明於
天下之情則與無術何異夫天下之術臣固已畧言之
矣而又將竊言其情今使天子皆得賢人而任之雖可
以無憂乎其為奸然猶有情焉而不可以不知蓋臣聞
之人有好為名高者臨財推之以讓其親見位去之以
讓其下進而天子禮焉則以為歡進而不禮焉則雖逼
之而不食其禄力為㢘恥之節以高天下若是而天子
不知焉而豢之以厚利則其心赧然有所不平人有好
爲厚利者見禄而就之以優其身見利而取之以豐其
家良田大屋惟其與之則可以致其才如是而天子不
知焉而彊之以名高則其心缺然有所不恱人惟無好
自勝也好自勝而不少柔之則忿鬬而不和人惟無所
相惡也有所相惡而不為少避之則事其私怒而不求
成功素剛則無折之也素畏則無强之也强之則將不
勝而折之則將不振凡此數者皆所以求用其才而不
傷其心也然猶非所以馭天下之奸雄蓋臣聞之天下
之奸雄其為心也甚深而其為迹也甚微將營其東而
形之於西將取其右而擊之於左古之人有欲得其君
之權者不求之其君也優游翺翔而聽其君之所欲為
使之得其所欲而油然自放以釋天下之權天下之權
既去其君而無所歸然後徐起而收之故能取其權而
其君不之知古之人有為之者李林甫是也夫人既獲
此權也則思專而有之專而有之則常恐天下之人從
而傾之夫人惟能自固其身而後可以謀人自固之不
暇而欲謀人也實難故古之權臣常合天下之爭天下
且相與爭而不解則其勢無暇及我是故可以久居而
不可去古之人有為之者亦李林甫是也世之人君茍
無好善之心幸而有好善之心則天下之小人皆將賣
之以為奸何者有好善之名而不察為善之實天下之
善固有可以謂之惡者天下之惡固有可以謂之善者
彼知吾之欲為善也則或先之以善而終之以惡或有
指天下之惡而飾之以善古之人有為之者石顯是也
人之將欲為此釁也將欲建此事也必先得於其君欲
成事而君有所不恱則事不可以成故古之姦雄刼之
以其所必不能其所必不能者不可為也則將反而從
吾之所欲為古之人有為之者驪姬之說獻公使之老
而避禍是也此數者天下之至情故聖人見其初而求
其終聞其聲而推其形蓋惟能察人於無故之中故天
下莫能欺何者無故者必有其故也古者明王在上天
下之小人伏而不見夫小人者豈其能無意於天下也
舉而見其情發而中其病是以愧恥退縮而不敢進臣
欲天子明知君子之情以養當世之賢公名卿而深察
小人之病以絶其自進之漸此亦天下之至明也
　　君術四(蘇轍/)
臣聞古者君臣之間相信如父子相愛如兄弟朝廷之
中優游恱懌歡然相得而無間知無所不言言無所不
盡開心平意表裏洞達終身而不見其隙當此之時天
下之人出身以事君委命於上而無所憂懼安神定氣
以觀天下之政蕩然肆志有所欲為而上不見忌其所
據者甚堅而無疑是以士大夫皆敢進而擅天下之大
功至於後世君臣相虞皆有猜防之憂君不敢以其誠
心致諸其臣而臣亦不耿直已以行事二者相與齟齬
而不相信上下相顧鰓鰓然而不能以自安而尚何暇
及於天下之利害故天下之事每每擾敗而無所成就
臣竊傷之而以為其弊在於防禁之太深而督責之太
急夫古之聖人至嚴而有所至寛至易而有所至險使
天下有所易信而有所不可測用之各當其處而不失
節是以天下畏其嚴而樂其寛至於後世之君徒知天
下之不可以甚寛也而用之其君臣之際使其公卿大
臣終日憂懼不得安意肆志以自盡於其上而以為畏
威徒知天下之不可甚嚴也而用之其法律之事使其
天下之官吏欺其長上得以茍免取容不畏天子之法
而以為行惠蓋其所以用之之術甚悖而不順者至於
如此夫天下之人上自百官而下至於庶民其為數安
可窮盡而天子者以其一身寄乎其中論其衆寡之勢
則天下至衆而天子至寡論其智詐巧偽之術則天下
之衆固必有過於天子者吾欲臨之以天子之威則彼
有畏憚而不敢言多為之隄防以御其變詐則彼之智
將有以出於隄防之所不能及是以古之聖人推之以
至誠而御之以至威容之以至寛而待之以至易以君
子長者之心待天下之士而不防其為詐談笑議論無
所不及以開其歡心故天下士大夫皆欣然而入於其
中有所愧恥而不忍為欺詐之行力行果斷而無憂懼
不敢之意其所任用雖其兄弟朋友之親而不顧狥私
之名其所誅戮雖其仇怨睚眦之人而不䘏報怨之嫌
何者君臣相信之篤此所謂至嚴而有所至寛者也然
至大吏縱横放肆犯法而無忌天下之所指目律令之
所當取則雖天子有所不可輒釋使之一入而不可解
而後天下知有所畏此所謂至易而有所至險二者其
事不同而相與為用夫是以至寛而天下無頺惰靡迤
之風至險而君臣無猜防逼迫之慮夫惟能通其君臣
之歡而盡行其刑法之所禁而後可以及此也
　　君術五(蘇轍/)
臣聞事有若緩而其變甚急者天下之勢是也天下之
人幼而習之長而成之相咻而成風相比而成俗縱横
顛倒紛紛而不知以自定當此之時其上之人刑之則
懼驅之則聽其勢若無能為者然及其為變常至於破
壞而不可禦故夫天子者觀天下之勢而制其所向以
定其所歸者也夫天下之人弛而縱之拱手而視其所
為則其勢無所不至其狀如長江大河日夜渾渾趨於
下而不能止抵曲則激激而無所洩則咆勃潰亂蕩然
而四出壞隄防包陵谷汗漫而無所制故善治水者因
其所入而導之則其勢不至於激怒坌湧而不可收既
激矣又能徐徐而洩之則其勢不至於破決蕩溢而不
可止然天下之人常狎其安流無事之不足畏也而不
為去其所激觀其激作相蹙潰亂未發之際而以為不
至於大懼不能徐洩其怒是以遂至横流於中原而不
可卒治昔者天下既安其人皆欲安坐而守之循循以
為敦厚黙黙以為忠信忠臣義士之氣憤悶而不得發
豪俊之士不忍其鬱鬱之心起而振之而世之士大夫
好勇而輕進喜氣而不懾者皆樂從而羣和之直言忤
世而不顧直行犯君而不忌今之君子累累而從事於
此矣然天下猶有所不從其餘風故俗猶衆而未去相
與抗拒而勝負之數未有所定邪正相搏曲正相犯二
者潰潰而不知其所終極蓋天下之勢已少激矣而上
之人不從而遂決其壅臣恐天下之賢人不勝其忿而
自決之也夫惟天子之尊有所欲為而天下從之今不
為決之於上而聽其自決則天下之不同者將悻然而
不服而天下之豪俊亦將奮踴不顧而力決之發而不
中故大者傷小者死横潰而不可救譬如東漢之士李
膺杜宻范滂張儉之黨慷慨議論本以矯拂世俗之弊
而當時之君不為分别天下之邪正以決其氣而使天
下之士發憤而自決之而天下遂以大亂由此觀之則
夫英雄之士不可以不少遂其意也是以治水者惟能
使之日夜流注而不息則雖有蛟龍鯨鯢之患亦將順
流奔走奮迅恱豫而不暇及於為變茍其瀦蓄渾亂壅
閉而不決則水之百怪皆將勃然放肆求以自快其意
而不可禦故夫天下亦不可不為少決以順適其意也
　　臣事一(蘇轍/)
臣聞天下有權臣有重臣二者其迹相近而難明天下
之人知惡夫權臣之專而世之重臣亦遂不容於其間
夫權臣者天下不可一日而有而重臣者天下不可一
日而無也天下徒見其外而不察其中見其皆侵天子
之權而不察其所為之不類是以舉皆嫉之而無所喜
此亦已太過也今夫權臣之所為者重臣之所切齒而
重臣之所取者權臣之所不顧也將為權臣耶必將内
恱其君之心委曲聽順而無所違戾外竊其生殺予奪
之柄黜陟天下以見已之權而没其君之威惠内能使
其君歡愛恱懌無所不順而安為之上外能使其公卿
大夫百官庶吏無所不歸命而爭為之腹心上愛下順
合而為一然後權臣之勢遂成而不可㧞至於重臣則
不然君有所為不可以必爭爭之不能而其事有所必
不可聽則專行而不顧待其成敗之迹著則上之心將
釋然而自解其在朝廷之中天子為之踧然而有所畏
士大夫不敢安肆怠惰於其側爵禄慶賞已得以議其
可否而不求以為已之私惠刀鋸斧鉞已得以參其輕
重而不求以為已之私勢要以使天子有所不可必爲
而羣下有所震懼而已不與其利何者為重臣者不待
天下之歸已而為權臣者亦無所事天下之畏已也故
各因其行事而觀其意之所在則天下誰可欺者臣故
曰為天下安可一日無重臣也且今使天下而無重臣
則朝廷之事惟天子之所為而無所可否雖天子有納
諌之明而百官畏懼戰慄無平昔尊重之勢誰肯觸忌
諱冒罪戾而為天下言者惟其小小得失之際乃敢上
章讙譁而無所憚至於國之大事安危存亡之所繫則
將巻舌而去誰敢發而受其禍此人主之所大患也悲
夫後世之君徒見天下之權臣出入唯唯以為有禮而
不知此乃所以潛潰其國徒見天下之重臣剛毅果敢
喜逆其意則以為不遜而不知其有社稷之慮二者淆
亂於心而不能辨其邪正是以䘮亂相仍而不悟何足
傷也昔者衛太子聚兵以誅江充武帝震怒發兵而攻
之京師至使丞相太子相與交戰不勝而走又使天下
極其所徃而翦滅其迹當此之時茍有重臣出身而當
之擁䕶太子以待上意之少解徐發其所蔽而開其所
怒則其父子之際尚可得而全也惟無重臣故天下皆
知之而不敢言臣愚以為凡為天下宜有以養其重臣
之威使天下百官有所畏忌而緩急之間能有所堅忍
持重而不可奪者竊觀方今四海無變非常之事宜其
息而不作然及今日而慮之則可以無異日之患不然
者誰能知其果無有也而不為之計哉抑臣聞之今世
之弊在於法禁太宻一舉足不如律令法吏且以為言
而不問其意之所屬是以雖天子之大臣亦安敢有所
為於法律之外以安天下之大事故為天子之計莫若
少寛其法使大臣得有所守而不為法之所奪昔申屠
嘉為丞相至召天子之倖臣鄧通立之堂下而詰責其
過是時通㡬至於死而不救天子知之亦不以為怪而
申屠嘉亦卒非漢之權臣由此觀之重臣何損於天下
哉
　　臣事二(蘇轍/)
臣聞仲尼之稱管仲曰奪伯氏駢邑三百飯蔬食没齒
無怨言又讀蜀志其言諸葛孔明遷李平殛廖立及孔
明既死而此二人皆哭泣有至死者臣每讀其書至此
未嘗不嗟歎古人之不可及也夫為天下國家惟剛者
能守其法而公者能以剛服天下天下者天子之天下
也賞罰之柄予奪之事其出於天子本無敢言者惟其
不公故有一人焉受戮而去雖其當罪而亦勃然有不
服之心而上之人雖其甚公於此而亦畏其不服而不
敢顯然明斥其罪故夫天下之不公足以敗天下之至
剛而天下之不剛亦足以破天下之至公臣嘗竊悲唐
季五代之亂外有執兵强忿之臣威蓋天下而以其力
内脅天子天子不敢輒忤其意意有所不恱則其上下
不能自保當此之時人主務為安身之政不敢以其剛
心而守其公事此其勢不得不然耳方今海内治安外
無諸侯之虞而内無執政之患然臣竊觀之於政令刑
賞之際常若有所畏而不敢自必者此其故何也夫朝
廷之臣無罪而留有罪而黜此為臣之常也故其有罪
以為當黜則官必削以為不當黜則無故而置之外地
猶為不可今有罪而推之於外反從而増其爵秩是將
以為賞耶為刑耶是不可得而知也蓋曰姑以鎮撫其
耿耿之意彼其失為近臣而去也雖賜之千金而猶有
所慊然於其心且天下之罪人而皆欲滿其所懷則為
天子安可以有所刑戮哉然而事之所不平者又非特
如此也黜之者一人則必有排而辨之者一人以為黜
者之有所不恱乎其辨之者也而使與之皆黜夫此二
人其罪果誰在乎以其言而黜人亦以其言而黜之是
為黜者報仇耳是以天下雖無强臣之災而臣下竊揣
天子之心皆有所持而邀之此其弊始於執之不剛而
成於守之不公夫朝廷之事臣安得知其有所不公者
然竊怪每有所除吏民間莫不切切口語以為此誰人
之親戚故舊而得之者每有所措置亦莫不以為此誰
人之所欲而行之者使上之人凡果如此則宜乎人之
受罪而不服而吾亦不敢以加於人也詩云人亦有言
柔則茹之剛則吐之唯仲山甫柔亦不茹剛亦不吐不
侮鰥寡不畏强禦夫人唯能不侮鰥寡也而後能不畏
强禦臣故曰惟公者能以剛服天下此其勢然也且夫
古之為君者有所大樂而今世不知也人君之樂非樂
夫有天下而樂得與天下去惡而奬善以快吾志今使
天下有不義之臣誅之不獲又從而尊之尊之不足以
為恱而又從而黜其所怨以慰其盛怒此二事者夫豈
為君之樂哉蓋事有所不可並從而欲不可以皆得今
夫人之有所私愛而不公者是亦人之所樂焉耳然其
為樂有所害於為君之樂是以不若棄彼而全此也且
事之利害有知之而患不可為者有患不知之而知之
則可行者今欲潔然無私而行吾法之所至有罪而黜
黜而無所姑息使天下皆知賞之為賞罰之為罰此非
有所勤苦而難成者而顧患不肯為夫管仲孔明惟其
為之而已矣
　　臣事三(蘇轍/)
臣聞天下有無窮之才不叩則不鳴不觸則不發是以
古之聖人迎其好善之端而作其勉强之氣洗濯磨淬
日夜不息凡此將以求盡天下之無窮也夫天下譬如
大器焉有器不用而寘諸牖下久則䖝生其中故善用
器者提携不去時濯而溉之使之日親於人而獲盡其
力以無速敗有小丈夫徒知愛其器而不知所以為愛
也知措諸地之安而不知不釋吾手之為不壞也是以
事不得成而其器速朽且夫天下之物人則皆用其形
而不求其神也神者何也物之精華果銳之氣也精華
果銳之氣其在物也曄然而有光確然而能堅是氣也
亡則物皆枵然無所用之夫是氣也時叩而存之則日
長而不衰置而不知求則脫去而不居是氣也物莫不
有也而人為甚天下亂則君子有以自養而全之而天
下治則天子養之以求其用今夫朝廷之精明戰陣之
勇力獄訟之所以能盡其情而錢榖之所以能治其要
處天下之紛紜而物莫能亂者皆是氣之所為也蓋古
者英雄之君唯能叩天下之才而存之是以所求而必
從所欲而必得漢武帝唐太宗國富而兵强所欲如意
而天下之才用之不見其盡當其季年元臣宿將死者
大半而新進之士亦自足以辦天下由此觀之則天下
固有無窮之才而獨患乎上之不叩不觸而使其神弛
放而不張也臣竊觀當今之人治文章習議論明㑹計
聽獄訟所以為治者其類莫不備具而天下之所少者
獨將帥武力之臣徃者天下既安先世老將已死而西
寇作難當此之時天子茫然反顧思得竒才良將以屬
之兵而終莫可得其後數年邉鄙日蹙兵勢日急士大
夫始漸習兵而西夏臣服以至于今又將十有餘年而
曩之所謂西邉之良將者亦已畧盡矣而天下之人未
知誰可任以為將此甚可慮也夫天下之事莫難於用
兵而今世之所畏莫甚於為將責之以難事彊之以其
所甚畏而不作其氣是以將帥之士若此不可得也蓋
嘗聞之善用兵者雖匹夫之賤亦莫不養其氣而後求
其用方其未戰也使之投石超距以致其勇故其後遇
敵而不懼見難而致死何者氣盛故也今天下有大弊
二以天下之治安而薄天下之武臣以天下之冗官而
廢天下之武舉彼其見天下之方然則摧沮退縮而無
自喜之意今之武臣其子孫之家徃徃轉而從進士矣
故臣欲復武舉重武臣而天子時亦親試之以騎射以
觀其能否而為之賞罰如唐正觀之故事雖未足以盡
天下之奇才要以使之知上意之所恱有以自重而爭
盡其力則夫將帥之士可以漸見矣
　　臣事四(蘇轍/)
臣聞天下之患無常處也惟見天下之患而去之就其
所安而從之則可久而無憂有淺丈夫見其生於東也
而盡力於東以忘其西見其起於外也而銳意於外以
忘其中是以禍生於無常而變起於不測莫能救也昔
者西漢之禍當文景之世天下莫不以為必起於諸侯
之太强也然至武帝之時七國之餘日以漸衰天下坦
然四顧以為無虞而陵夷至於元成之間朝廷之彊臣
實制其命而漢以不祀世祖顯宗既平天下以為世之
所患莫不在乎朝廷之强臣矣而東漢之亡其禍乃起
於宦官由此觀之則天下之患安在其防之哉人之將
死也或病於大勞或病於飲酒天下之人見其死於此
也而曰必無勞力與飲酒則是不亦拘而害事哉昔唐
季五代之亂果何在也海内之兵各𨽻其將大者數十
萬人而小者不下數萬撫循鞠養美衣豐食同其甘苦
而順其好惡甚者養以為子而授之以其姓故當是時
軍旅之士各知其將而不識天子之惠君有所令不從
而聽其將而將之所為雖有大姦不義而無所違拒故
其亂也姦臣擅命擁兵而不可制而方其不為亂也所
攻而必降所守而必固良將勁兵徧於天下其所摧敗
破滅足以上快天子欝欝之心而外抗敵國竊發之難
何者兵安其將而樂為用命也然今世之人遂以其亂
為戒而不收其功舉天下之兵數百萬人而不立素將
將兵者無腹心親愛之兵而士卒亦無附著而欲為之
効命者故命將之日士卒不知其何人皆莫敢仰視其
面夫莫敢仰視是禍之本也此其為禍非有脅從騈起
之殃緩則畏而怨之而有急則無不忍之意此二者用
兵之深忌而當今之人蓋亦已知之矣然而不敢改者
畏唐季五代之禍也而臣竊以為不然天下之事有此
利也則必有此害天下之無全利是聖人之所不能如
之何也而聖人之所能要在不究其利利未究而變其
方使其害未至而事已遷故能享天下之利而不受其
害昔唐季五代之法豈不大利於世惟其利已盡而不
知變是以其害隨之而生故我太祖太宗以為不可以
長久而改易其政以便一時之安為將者去其兵權而
為兵者使不知將凡此皆所以杜天下之私恩而破其
私計其意以為足以變五代豪將之風而非以為後世
之可長用也故臣以為當今之勢不變其法無以求成
功且夫邀天下之大利則必有所犯天下之危欲享大
利而顧其全安則事不可成而方今之弊在乎不欲有
所揺撼而徒得天下之利不欲有所勞苦而遂致天下
之安今夫欲人之成功必先捐兵以與人欲先捐兵以
與人則先事於擇將擇將而得之茍誠知其忠雖捐天
下以與之而無憂而况數萬之兵哉昔唐之亂其為變
者非其所命之將也而皆其盜賊之人所不得已而以
為將者故夫將帥豈必盡疑其為姦要以無畏其擇之
之勞而遂以破天下之大利蓋天下之患夫豈必在此
也
　　臣事五(蘇轍/)
臣聞天下之勇士可使用兵而不可使主兵天下之智
士可使主兵而不可使養兵養兵者君子之事也故用
兵難而養兵為尤難何者士氣之難服也舉兵而征行
三軍之士其心在號令而其氣在戰息兵而為營三軍
之士其心在壘壁而其氣在禦陣兵而遇敵三軍之士
其心在白刃而其氣在勝氣之所在者毒之所向也故
兵在外士氣在敵而不在其上不在其上是故撫之而
易恱予之而易足誅之而易定動之而易使其上之人
御之以勇而驅之以智則百萬之衆可以無足憂者及
夫天下既安三軍之士各反其室家美衣甘食優游無
為投石超距不足以洩其怒而各求其上之所短當此
之時軍中之士圜視四顧而始不可忍矣是故久於不
用則其意不欲復戰久於不使則其意不欲復役夫惟
不欲而彊使之與之出戰則不樂而與之從役則為亂
此必然之勢也夫古者兵出於農其欲動之尤難然當
周之季諸侯之强天下之民日起而操兵齊晉秦楚以
其兵車徜徉天下萬里而後反而天下之民不敢言病
至於後世平居無事常竭天下以養士卒一旦有急當
得其力乃反傲晲邀賞不肯即去夫其平時衣食其上
有難而起起而鬬死有事而役役而盡力此其勢宜若
愈於三代之農夫矣而當今方病其不然此豈非其養
之之過歟臣觀天下之兵其數莫如京師之多而士卒
之趦趄難制亦莫如京師之甚何者天子在位以仁御
兵士不知戰而狃於賞令之稍急則瞋目攘臂而言不
遜此甚可惡也且京師宗廟禁闈之所在而使不義之
徒周環布列於其左右而尚何以為安臣聞養兵而兵
驕戾其責在將方今京師之將所任者誰乎匹夫小人
以次當遷而為之什百之長此其為名尚未離乎卒伍
也而其上之所統獨有三太尉推而上之則至於樞宻
使此數四大臣者非在什伍部曲之間以日夕訓練之
者也且夫卒未親附而罰之則不服不服則難用也今
使大臣獨制其上恩意不交而德澤不洽上下不相信
特以勢相從而無以義附者則是未可以法治也使朝
廷大臣而曲躬傴僂親問疾苦如異時出兵行陣之間
此則其勢有所不給矣古者南北軍有監軍御史有䕶
軍諸校各有軍正正丞是以任安胡建之徒忠信守節
之士得以出入軍中獲其歡心而後訓之以禮繩之以
法有以誅滅而士卒皆服如此而後兵可用也今奈何
獨使狼戾之人自相臨御而天子獨以貪暴無知之匹
夫為左右之衛哉臣愚以為畧如漢制設為諸校使常
處軍中既以撫之且漸誅戮其豪横而訓之知禮傳曰
晉悼公知欒紏之能御以知于政也以為戎御使訓諸
御知義知荀賓之有力而不暴也以為戎右使訓勇力
之士時使故軍中之吏非其近之則不能得其歡心不
得其心則雖有法而不能用有法不能用則士不可以
勞苦而兵不可以應卒有兵不可以應卒而有將不能
以使衆此最天下之大患也
　　臣事六(蘇轍/)
臣聞聖人之治天下常使人有孜孜不已之意下自一
介之民與凡百執事之人咸願竭其力以自附於上而
上至公卿大夫雖其甚尊志得意滿無所求望而亦莫
不勞苦其思慮日夜求進而不息至有一沐而三握一
飯而三吐食不暇飽卧不暇暖汲汲於事常若有所未
足者是以天下之事小大畢舉無所廢敗而上之人可
以不勞力而萬事皆理昔者世之隆替臣嘗已略觀之
矣當堯舜之時洚水横流民不粒食事變繁多災害並
興而堯舜之身至於垂拱而無為何者天下之人各為
之用力而不辭也至於末世海内乂安四方無虞人生
於其間其勢皆有荒怠之心各安其所而不願有所興
作故天下漸以衰憊而不振詩曰周雖舊邦其命維新
夫國之所以至於亡者惟其舊而無以新之歟天下舊
而不復新則其事業有所斷而不復續當此之時而不
知與之相期於長久不已之道而時作其怠惰之氣則
天下之事㡬乎息矣今夫道路之人使之趨十里而與
之百錢則十里而止使之趨百里而與之千錢則百里
而止何者所與期者止於十里與百里而其利亦止於
此而已今世之士何以異此出於布衣者其志不過一
命之禄既命則忘其布衣之學仕於州縣者其志不過
於改官之寵既改則䘮其州縣之節自是以上因循遞
遷十有餘年之間則其勢自至於郡守此不待有所修
飾而至者其志極矣幸而其間有欲特自奮厲之心然
後其意稍廣而不肯自棄於貪汙之黨外自漕刑内自
臺諌館閣而至於兩制亦又極矣又幸而有求為宰相
者則其志又益廣至於宰相而極矣蓋天子之所以使
天下慕恱而樂為吾用者下自一命之臣而上至宰相
其節級相次者有四而已彼其一命者或無望於改官
郡守者或無望於兩制兩制者或無望於宰相而為宰
相者無所復望則各安於其所而誰肯為天子盡力者
且夫世之士大夫如此其衆也仁人君子如此其不少
也而臣何敢妄有以詆之哉蓋臣聞之方今之人其已
改官者其㢘隅節幹之效常不若其在州縣之時而為
兩制者其慷慨勁挺之操常不若其為漕刑臺諌之日
雖其奇才偉人卓然特立不為利變者固不在此而世
之為此者亦已衆矣夫以爵禄而勸天下爵禄已極則
人之怠心生以術使天下則天下之人終身奔走而不
知止昔者漢之官吏自縣令而為刺史自刺史而為郡
守自郡守而為九卿自九卿而為三公自下而上至於
人臣之極者亦有四而已然當此之時吏久於官而不
知厭方今朝廷郡縣之職列級分等不可勝數從其下
而為之三歲而一遷至於終身可以無倦矣而人亦各
自知其分之所止其清高顯榮者雖至老死而不可輒
入是以在位者皆懈而不自奮何者彼能通其君臣之
歡坦然其無高下峻絶不可扳援之勢而吾則不然今
天下之小臣因其朝見而勞其勤苦丁寧訪問以開導
其心志且時擇其尤勤勞者有以賜予之使知朝廷之
不甚逺而容有冀於其間上之大吏時召而賜之閒燕
與之講論政事而勉之於功名相邀於後世不朽之際
與夫子孫皆享其福之利時亦有以督責其荒怠弛廢
之愆使之有所愧恥於天子之恩意而不倦於事此豈
非臣所謂奔走天下之術歟
　　臣事七(蘇轍/)
臣聞聖人之於人不恃其必然而恃吾有以使之不恃
其皆賢而恃吾有以驅之夫使天下之人皆有忠信正
直之心則為天下安俟乎聖人唯其不然是以使之有
方驅之有術不可一日而去也今夫天下之官莫不以
為可任而後任之矣上自兩府之大臣而下至於九品
之賤吏近自朝廷之中而逺至於千里之外上下相伺
而左右相覺不為不宻也然又内為之御史而外為之
漕刑使督察天下之奸人而紏其不法如此則天下何
恃其皆賢而期之以必然哉然尚有所未盡者蓋天下
之事任人不若任勢而變吏不如變法法行而勢立則
天下之吏雖其非賢而皆欲勉强以求成功故天子可
以不勞而得忠良之臣今世之弊任弊法而用不便之
勢勞苦於求賢而不知為法之弊是以天下幸而得賢
則可以僥倖於治安不幸而無賢焉則遂靡靡而不振
且御史漕刑天子之所恃以知百官之能否者也今不
為之立法而望其皆賢故臣所謂有所未盡者謂此事
也夫此二官雖其内外之不同而其於擊搏羣下權勢
輕重本無以相逺也而自近歲以來為御史者莫不洗
濯磨淬以自見其圭角慷慨論列不顧天下之怨是以
朝廷之中上無容姦而下無宿詐正直之士莫不相慶
以為庶㡬可以大治然臣愚以謂方今内肅而外不振
千里之外貪吏晝日取人之金而莫之或禁逺人咨嗟
無所告訴莫不飲泣太息仰而呼天者深惟國家所以
設漕刑之意正以天下有此等不平之故耳今海内幸
無變而逺方之民戚然皆苦貪吏之禍則所謂漕刑者
尚何以為然人之性不甚相逺豈其為御史則皆有嫉
惡之心而至於漕刑則皆得鹵莽茍容之人蓋上之所
以使之者未至也臣觀御史之職雖其屬吏之中茍有
能出身盡命排擊天下之奸邪則數年之間可以至於
兩制而無難而其不能者退斥罷免不免為碌碌之吏
是以御史皆務為訐直之行而漕刑之官雖端坐黙黙
無所發摘其終亦不失為兩制而其抗直不撓者亦不
過如此而徒取天下之怨是以皆好為寛仁以收敦厚
之名豈國家知用之御史而不知用之漕刑哉臣欲使
兩府大臣詳察天下漕刑之官唯其有所舉按不畏彊
禦者而後使得至於兩制而其不然者不免為常吏變
法而任勢與之更新使天下之官吏各從其勢之所便
而為之而其上之人得賢而任之則固已大善如其不
幸而無賢則亦不至於紛亂而不可治雖夫庸人亦可
使之自力而為政如此則天下將内嚴而外明姦吏求
以自伏而不得其處天下庶乎可以為治矣
　　臣事八(蘇轍/)
臣聞天下惟其有權者可以使人有利者可以得衆權
者天下之所為去就也利者天下之所為奔走也能是
非可否者之謂權能貧富貴賤者之謂利天子者收天
下之權而自執之歛天下之利而親用之者也故天下
之人上自公卿大夫之尊而下至於閭閻匹夫之賤府
史胥徒僮僕奴妾以次相屬而相役至於疲弊勞苦老
死而不去緩急可以使之相救危難可以使之相死蹈
白刃赴深谷可使用命而不敢辭何者彼利於人者固
役於人也千金之家持其贏餘以匄貸鄰里之貧民薄
息緩取而可以豪横於鄉黨刺客武士為之効死而莫
之能制此權利之所致也臣聞天子者執天下之權而
擅四海九州之利爵禄慶賞金玉錢幣此其富非特千
金之利也予奪可否刑戮誅滅此其勢非特千金之權
也古之人君得天下之權利而專之是故所為而成所
欲而就謀臣猛將為之盡力有死而無二社稷之臣可
使死宗廟郡縣之臣可使死封疆文吏可使死其職武
吏可使死其兵天下之人其存心積慮皆以為當然是
以宼至而不懼難生而無變方其平居無事之際天子
衣食而養之以待天下之事故有事而死亦其勢然也
然當今天下之人食天子之禄被天子之爵衣青紫佩
印綬從吏卒縱横赫奕者常徧天下一旦有急皆莫肯
死者此甚可怪也徃年廣南之亂大吏據城擁兵賊至
而莫敢擊逃遁奔竄伏於草莽之間以避兵革之禍至
使蠻夷之人得以横行於中原人民流離方數千里㡬
為邱墟而無一死戰之吏國家每歲收天下之士士之
發於饑寒取官而去者動以數百為輩六年之間考足
而無過則又為之改爵而增其禄秩幸而有超羣㧞類
之才則公卿大臣又得薦之於天子而特寵貴之翺翔
朝廷之間不出十年可以安坐談笑而為兩制此其為
法尚何所負於天下而士大夫終莫肯奮而為之用何
也夫明哲之君以其法邀天下今天下之人反以其法
邀之故邀在我則奔走者人也邀在人則奔走者我也
今世之法夫豈不欲以邀人哉涖官六七考求舉者五
六人凡此皆備具而無所過失然後為之改爵而増其
禄秩夫此豈誠足以邀人哉為法而不足以邀人則人
將反以吾法而相邀今之官吏考足而無過且有舉者
則天子寧有以却之耶是不得不從而予之矣如此則
是天子之爵禄非天子之惠而天子之勢也士大夫以
勢取爵禄是以舉皆不聽其上凡今天子之權反而入
於下而天子之利變而為輕取易得之物矣蓋臣聞天
下有二弊有法亂之弊有法蔽之弊法亂則使人紛紛
而無所執法蔽則使人牽制而不自得古之聖人法亂
則以立法救之而法蔽則受之以無法夫無法者非縱
横放肆之謂也上之人投棄䂓矩而使天下無所執以
邀其君是之謂無法今夫官吏之法其亦無自舉者與
考而已使一二大臣得詳其才與不才舉者具而考足
才者與之而不才者置之雖有考不足而舉者不具其
可與者則亦與之也凡皆務與天下為所不可測使吏
無所執吾法以邀我收天子之權利而歸之於上如此
則議者將以為蕩然無法則大吏易以為奸臣聞人惟
不為奸也而後任以為大吏茍天下之廣而無一二大
臣可信者則國非其國矣且自唐季以來世之設法者
始皆務以防其大臣蓋唐之盛時其所以試天下之士
與調天下之選人者皆無一定之法而惟有司之為聽
夫是以下不得邀其上而上有以役其下臣故曰惟有
權者可以使人有利者可以得衆此不可不深察也
　　臣事九(蘇轍/)
臣聞聖人之為天下不務逆人之心人心之所向因而
順之人心之所去因而廢之故天下樂從其所為惟其
一人之所欲不可以施於天下不得已而後有所矯拂
而不用蓋非以為天下之人皆不可以順適其意也昔
生民之初生而有饑寒牝牡之患飲食男女之際天下
之所同欲也而聖人不求絶其情又從而為之節文教
之炮燔烹飪嫁娶生養之道使皆得其志是以天下安
其法而不怨後世有小丈夫不達其意之本末而以為
禮義之教皆聖人之所作為以制天下之非僻徒見天
下邪放之民皆不便於禮義之法乃欲務矯天下之情
置其所好而施其所惡此何其不思之甚也且雖聖人
不能有所特設以驅天下蓋因天下之所安而遂成其
法如此而已如使聖人而不與天下同心違衆矯世以
自立其説則天下㡬何其不叛而去也今之說者則不
然以為天下之私欲必有害於國之公事而國之公事
亦必有所拂於天下之私欲分而異之使天下公私之
際譬如胡越之不可以相通不恤人情之所不安而獨
求見其所以為至公而無私者蓋事之不通莫不由此
之故今夫人之情非其所樂而强使為之則皆有怏怏
不快之心是故所為而無成所任而不稱其職臣聞方
今之制吏之生於南者必置於北生於東者必投於西
嶺南呉越之人而必使冒苦寒踐霜雪以治燕趙之事
秦隴蜀漢之士而必使涉江湖衝霧露以守揚越之地
雖其上之人逼而行之無所不從而行者望其所之怨
歎咨嗟不能以自安吏卒送迎於道路逺者涉數千里
財用殫竭困弊於外既至而好惡不相通風俗不相習
耳目之所見飲食之所便皆不得其當譬如僑居於他
鄉其心常屑屑而不舒數日求去而不肯慮長久之計
民不喜其吏而吏不喜其俗二者相與齟齬而不合以
不暇有所施設而吏之生於其地者莫不自以為天下
之所不若而今之法為吏者不得還處其鄉里雖數百
里之外亦輒不可而又以京師之所在而定天下逺近
之次凡京師之人所謂近者皆四方之所謂至逺而京
師之所謂逺者或四方之所謂近也今欲以近優累勞
之吏而不知其有不樂者為此之故也且夫人生於鄉
閭之中其親戚墳墓不過百里之間至於千里之内則
譬如道路之人亦何所施其私而又風俗相安上下相
信知其利害而詳其好惡近者安處其近而逺者樂得
其逺二者各獲其所求而無有求去之心耳目開明而
心不亂可以各有所立凡此數者蓋亦無損於國矣而
特守此區區無益之公此豈王者之意哉且三代之時
九州之中建國千有八百大者不過百里而小者數十
里數十里之間民之為士者有之為大夫者有之凡所
以治其國人者亦其國人也安得異國之人而後用哉
臣愚以謂如此之類可一切革去以順天下之欲今使
天下之吏皆同為奸則雖非其鄉里而亦不可有所優
容茍以為可任則雖其父母之國豈必多置節目以防
其弊而况處之數百千里之間哉
　　臣事十(蘇轍/)
臣聞大臣之道行之而可名名之而可言布之天下而
無疑施之後世而無愧堂堂乎立於四海雖一介之士
而無所不安此其所以為大人之道歟今夫天下之人
天子誰不役其力者而天下皆不敢以為非此誠得其
可役之名而役之是以天子安坐於上而士大夫為之
奔走於下大者為之運籌畫䇿治百官以濟其大事而
小者為之按米鹽視鞭箠以奉其小職文吏為之簿書
會計詳其出内取予之數而使天下不敢欺武吏為之
擐金被革習其戰陣攻鬬之事而使天下不敢犯勞苦
其筋力而罄竭其思慮甚者捐首領暴骨肉於原野而
不知避何者食其禄也至於四野之民耕田而食或生
而不至市井然及其有稅而可役趨步於縣吏之前恭
謹有禮不教而自習而其尤難者至使之斬捕盜賊挽
弓列㦸疲弊而不敢求免此豈非食其地之故歟故夫
天下之人凡天子之所得而使令者皆可得而名也而
臣切怪府史胥徒古者皆有禄以食其家而其不足者
皆得計口而受田以補其不給夫是以能使之盡力於
公事而不䘏其私計蓋周之所謂官田者府史胥徒之
田也而今世之法收市人而補以為吏無禄以養其身
而無田以畜其妻子又有鞭朴戮辱之患而天下之人
皆喜為之其所以責之者甚煩且難而其所以使之者
無名而可言而其甚者又使之反入錢而後補雖得復
役而其所免不足以償其終身之勞此獨何也天子以
無名使之而天下之人亦肯以無名而為之此豈可不
求其情哉夫天子舉四海而寄之其臣郡縣之官又舉
而寄之其郡縣之小吏刑法之輕重財用之多少無所
不在是以掌倉庫者得以為盜而治獄訟者得以為姦
為奸之利上足以養父母而下足以畜妻子其所以無
故而安為之者為此之故也是以雖無爵禄之勸而可
得而使雖有刑戮恥辱之患而不肯捨而去而其上之
人驅其無禄之身而遇之以有禄之法恬不為怪此乃
公使之為姦以當其所當得之禄而遂以為可得而使
也如此則尚何以示天下臣愚以為凡人之在官不可
以無故而用其力或使以其稅而或使以其禄故夫府
史胥吏不可以無禄使也然臣觀之方今天下苦財用
之不給而用度有所不足其勢必無以及此而古者周
官之法民之為訟者入束矢為獄者入鈞金視其不直
者而納其所入蓋自秦漢以來其法始廢而不用今臣
亦欲使天下之至於獄者皆有所入於官以自見其直
而其不直者亦皆没其所入以為胥吏之俸禄辨其等
差而别其多少以時給之以足其衣食之用其所以取
之於民者不苛而其所以為利者甚博蓋上之於民常
患其好訟而不直以身試法而無所畏忌刑之而又使
之有入於官此所以深懲其心而又其所得止以厚吏
此有以見乎非貪民之財也而為吏者可以無俟為姦
而有以自養名正而言順雖其為奸從而戮之則亦無
愧乎吾心嗚呼古之所謂正名者猶此類也夫
　
　
　
　
　
　文編卷四十三
欽定四庫全書
　文編巻四十四
　　　　　　　　　　　　明　唐順之　編
　　民政一(蘇轍/)
臣聞王道之至於民也其亦深矣賢人君子自潔於上
而民不免為小人朝廷之間揖讓如禮而民不免為盜
賊禮行於上而淫僻邪放之風起於下而不能止此猶
未免為王道之未成也王道之本始於民之自喜而成
於民之相愛而王者之所以求之於民者其粗始於力
田而其精極於孝悌亷恥之際力田者民之最勞而孝
悌亷恥者匹夫匹婦之所不恱强所最勞而使之有自
喜之心勸所不恱而使之有相愛之意故夫王道之成
而及其至於民其亦深矣古者天下之災水旱相仍而
上下不相保此其禍起於民之不自喜於力田天下之
亂盜賊放恣兵革不息而民不樂業此其禍起於民之
不相愛而棄其孝悌亷恥之節夫自喜則雖有大勞而
其事不遷相愛則雖有彊狠之心而顧其親戚之樂以
不忍自棄於不義此二者王道之大權也方今天下之
人狃於工商之利而不喜於農惟其最愚下之人自知
其無能然後安於田畝而不去山林饑餓之民皆有盜
跖趦趄之心而閨門之内父子交忿而不知反朝廷之
上雖有賢人而其教不逮於下是故士大夫之間莫不
以為王道之逺而難成也然臣竊觀三代之遺文至於
詩而以為王道之成有所易而不難者夫人之不喜乎
此是未得為此之味也故聖人之為詩道其耕耨播種
之勤而述其歲終倉廩豐實婦子喜樂之際以感動其
意故曰畟畟良耜俶載南畝播厥百穀實函斯活或來
瞻女載筐及筥其饟伊黍其笠伊糾其鎛斯趙以薅荼
蓼當此時也民既勞矣故為之言其室家來饁而慰勞
之者以勉卒其事而其終章曰荼蓼朽止黍稷茂止穫
之秷秷積之栗栗其崇如墉其比如櫛以開百室百室
盈止婦子寧止殺時犉牡有捄其角以似以續續古之人
當此之時歲功既畢民之勞者得以與其婦子皆樂於
此休息閒暇飲酒食肉以自快於一歲則夫勤者有以
自忘其勤盡力者有以輕用其力而狼戾無親之人有
所慕恱而自改其操此非獨於詩云爾導之使獲其利
而教之使知其樂亦如是也且民之性固安於所樂而
恱於所利此臣所以為王道之無難者也蓋臣聞之誘
民之勢逺莫如近而近莫如其所與競今行於朝廷之
中而田野之民無遷善之心此豈非其逺而難至者哉
明擇郡縣之吏謹法律之禁刑者布市而頑民不悛夫
鄉黨之民其視郡縣之吏自以為非其比肩之人徒能
畏其用法而袒背受笞於其前不為之愧此其勢可以
及民之明罪而不可以及其隱慝此豈非其近而無所
與競者邪惟其里巷親戚之間幼之所與同戲而壯之
所與共事此其所與競者也臣愚以謂古者郡縣有三
老嗇夫今可使推擇民之孝悌無過力田不惰為民之
素所服者為之無使治事而使譏誚教誨其民之怠惰
而無良者而歲時伏臘郡縣頗置禮焉以風天下使慕
恱其事使民皆有愧恥勉强不服之心今不從民之所
與競而教之而從其所素畏夫其所素畏者彼不自以
為伍而何敢求望其萬一故教天下自所與競者始而
王道可以漸至於下矣
　　民政四(蘇轍/)
臣聞管子治齊始變周法使兵民異處制國為二十一
鄉其工商之鄉六而士鄉十五制鄙以為五屬立五大
夫使各治一屬之政國中之士為兵鄙野之民為農農
不知戰而士不知稼各治其事而食其力兵以衛農農
以資兵發兵征行暴露戰鬬而農夫不知其勤深耕疾
耨霑體塗足而兵卒不知其勞當是之時桓公南征伐
楚濟汝踰方城望汶山北伐山戎刜零支斬孤竹西攘
白狄踰太行渡辟耳之溪九合諸侯築夷儀城楚邱徜
徉四方國無罷弊之民而天下諸侯徃來接應之不暇
及秦孝公欲并海内商鞅為之倡謀使秦人莫不執兵
以事戰伐而不得反顧而為農陰誘六國之民使專力
以耕關中之田而無戰攻守禦之役二者更相為用而
天下卒以不抗何者我能累累出兵不息而彼不能應
我能外戰而内不乏食而彼必不戰而後食可足此二
者管仲商鞅之深謀也自管仲死其遺謀舊䇿後世無
復能用而獨其分兵與民之法遂至於今不廢何者其
事誠有以便天下也今夫使農夫竭力以闢天下之地
醵其所得以衣食天下之武士而免其死亡戰鬬之患
此人之情誰不可者然當今天下之事與管仲商鞅之
時則已大異矣古者霸王在上倉廪豐實百姓富足地
利已盡而民未乏困當此之時謂之人有餘今天下之
田疾耕不能徧而蓬蒿藜莠實盡其利人不得以為食
而禽獸之所蕃息當是之時謂之地有餘古之聖人人
有餘則務在於使人是以天下之人雖其甚蕃而舉無
廢功地有餘則務在於闢地是以天下之地雖其甚寛
而舉無遺力今也海内之田病於有餘而上之人務在
於使人不已過哉臣觀京師之兵不下數十百萬沿邉
大郡不下數萬人天下郡縣千人為輩而江淮漕運之
卒不可勝計此亦已侈於使人矣且夫人不足而使人
之制不為少減是謂逆天而違人昔齊桓之世人力可
謂有餘矣而十五鄉之士不過三萬車不過八百乘何
者懼不能乆也方今天下之地所當厚兵之處不過京
師與西邉北邉之郡耳昔者太祖太宗既平天下四方
逺國或數千里以為逺人險詖未可以盡知其情也故
使關中之士徃而屯焉以鎮服其亂心及天下既安四
海一家而因循久逺遂莫之變夫天下之兵莫如各居
其鄉安其水土而習其險易而特病其不知戰故今世
之患患在不教鄉兵而專任屯戍之士為抗賊之備且
天下治平非沿邉之郡則山林匹夫之盜及其未集而
誅之可以無事於大兵茍其有大盜則其為變故亦非
戍兵數百千人之所能制若其要塞之地不可無備之
處乃當厚其土兵以代之耳聞之古者良將之用兵不
求其多而求其樂戰今之為兵之人夫豈皆樂乎為兵
哉或者饑饉困躓不能以自存而或者年少無頼既入
而不能以自脫蓋其間常有思歸者矣故臣欲罷其思
歸之士以減屯戍之兵雖使去者大半臣以為處者猶
可以足於事也蓋古者有餘則使之以寛而不足則使
之以約茍必待其有餘而後能辦天下之事則無為貴
智矣
　　民政五(蘇轍/)
臣聞近代以來天下之變備矣世之君子隨其破敗而
為之立法補苴缺漏疏剔棼穢其為法亦已盡矣而後
世之弊常不為之少息其法既立而旋亡其民暫享其
利而不能久因循維持至於今世承百王之弊而獨受
其責其病最為繁多而古人已行之遺䇿又莫不盡廢
而不舉是以為國百有餘年而不至於治平者由此之
故也蓋天下之多虞其始自井田之亡田制一敗而民
事大壞紛紛而不可止其始也兼并之民衆而貧民失
職貧者無立錐之地而富者連阡陌以勢相役收大半
之稅耕者窮餓而不耕者得食以為不便故從而為之
法曰限民名田貴者無過若干而貧者足以自養此董
生之法也天下之人兼并而有餘則思以為驕奢驕奢
之風行於天下則富者至有破其貲畜而貧者處於不
若以爭爲盜而不知厭民皆有為盜之心則為之上者
甚危而難安故為之法曰立制而明等使多者不得過
而少者無所慕也以平風俗此賈生之法也民之為性
豐年則食之而無餘饑年則轉死於溝壑而莫之救富
商大賈乘其不足而貴賣之以重其災因其有餘而賤
取之以待其弊予奪之柄歸於豪民而上不知收粒米
狼戾而不為歛藜藿不繼而不為發故為之法曰賤而
官為糴之以無傷農貴而官為發之以無傷末小饑則
發小熟之斂中饑則發中熟之斂大饑則發大熟之斂
此李悝之法也古者三代之兵出而為兵入而為農出
兵臨敵則國有資糧之儲而兵罷役休則無復養兵之
費及至後世海内多故而征伐不息以為害農故特設
兵以辦天下之武事其始若不傷農者而要其終衣食
之奉農亦必受其困故為之法曰不戰則耕以自養而
耕之閒暇則習為擊刺以待冦至此趙充國之法也蓋
古之遺制其可以施於今者甚多而臣不敢復以為説
而此四者皆天下之所共知而不行者也夫知之而不
行此其故何歟臣聞事固有可以無術而行者有時異
事變無術而不可行者均民以名田齊衆以立制是無
術而可以直行者也平糴以捄災屯田以寛農是無術
而不可行者也古者賢君在上用度足而財不竭損其
有餘以備民之所不足而不害於歲計今者歲入不足
以為出國之經費猶有所不給而何暇及於未然之備
古者將嚴而兵易使其兵安於劬勞故雖使為農而不
敢亂今者天下之兵可使執勞者皆不知戰而可與戰
者皆驕而不可使衣食豐溢而筋力疲憊且其平居自
處甚倨而安肯為農夫之事乎故屯田平糴之利舉世
以為不可復者由此之故也盍亦思其術矣臣嘗聞之
賈人之治産也將欲有為而無以為資者不以其所以
謀朝夕之利者為之也蓋取諸其不急之處而日蓄之
徐徐而為之故其業不傷而事成夫天子之道食租衣
稅其餘之取於民者亦非其正矣茶鹽酒鐵之類此近
世之所設耳夫古之時未嘗有此四物者之用也而其
為國亦無所乏絶臣愚以為可於其中擇取一焉而置
之用度之外歲以為平糴之資且其既已置之用度之
餘則不復有所顧惜而發之也輕發之也輕而後民獲
其利其與今之所謂常平者亦已大異矣抑嘗聞之嘗
已牧馬者不可使之畜豚彘馬彘之相去未能㡬也而
猶且不可使今世之兵以為兵募之而欲彊之以為農
此其不從固無足怪者今欲以兵屯田蓋亦告之以將
屯田而募焉人固有無田以為農而願耕者從其願而
使之則雖勞而無怨茍屯田之兵既多而可用則夫不
耕而食者可因其死亡而勿復補以待其自衰矣嗟夫
古之人其制天下之患其亦已畧盡矣而其守法者常
至於怠惰而不舉是以世之弊常若近起於今者而不
求古之遺法而依之以為治可不大悲矣哉
　　民政六(蘇轍/)
臣聞三代之時無兵役之憂降及近世有養兵之困而
無興役之患至於今而養兵興役之事皆不得其當而
可為之深憂蓋古者兵出於農而役出於民有農則不
憂無兵而有民則不憂無役五口之家常有一人之兵
而二十歲之男子歲有三日之役故其兵强而費不增
役起而人素具雖有大兵大役而不憂事之不集至於
兵罷役休而無日夜不息之費其後周衰井田破壞陵
夷至於末世天下無復天子之田皆民之所自有天下
之民不食天子之田是故獨賦其稅而不任之以死傷
戰鬬之患天子有養兵之憂而天下無攻守劬勞之民
以為大憂故調其財以為養兵之用而天下之役凡其
所以轉輸漕運營建興築之事又皆出於民當此之時
民之所以供上之令者三曰租曰調曰庸租者地之所
當出調者兵之所當費庸者歲之所當役也故使之納
粟於官以為田之租人入布帛以為兵之調歲役其力
不役則出其力之所直以為役之庸此三者農夫皆兼
為之而游惰末作之民亦不免於庸調運重漕逺天子
不知其費而一出於民民歲役二旬而不役者當帛六
十尺民亦不至於大苦故隋唐之間有養兵之困而無
興役之患此其為法雖不若三代之兵不待天子之養
然天下之役猶有可賴者皆民為之也及其後世又不
能守乃始變法而為兩稅以至於今大下非有田者不
可得而使而有田者之役亦不過奔走之用而不與天
子之大事天下有大興築有大漕運則常患無以為使
故廣募冗兵以供力役之急不知擊刺戰陣之法而坐
食天子之俸由是國有武備之兵而又有力役之兵此
二者其所以奉養之具皆出於農也而四海之游民無
尺寸之庸調為農者常使陰出古者游民之所入而天
子亦常兼任養兵興役之大患故夫兵役之弊當今之
世可謂極矣臣愚以為天子平日無事而養兵不息此
其事出於不得已惟其干戈旗鼓之攻而後可使任其
責至於力役之際挽車船築宫室造城郭此非有死亡
陷敗之危天下之民誠所當任而不辭不至以累兵革
之人以重費天子之廪食然當今之所謂可役者不過
曰農也而農已甚困蓋常使盡出天下之費矣而工商
技巧之民與夫遊閒無職之徒常徧天下優游終日而
無所役屬蓋周官之法民之無職事者出夫家之征今
可使盡為近世之法皆出庸調之賦庸以養力役之兵
而調以助農夫養武備之士而力役之兵可因其老疾
死亡遂勿復補而使游民之丁代任其役如期而止以
除其庸之所當入而其不役者則亦收其庸不使一日
而闕蓋聖人之於天下不惟重乎茍㢘而無所求唯其
能緩天下之所不給而節其太幸則雖有取而不害於
為義今者雖能使游民無勞苦嗟歎之聲而常使農夫
獨任其困天下之人皆知為農之不便則相率而事於
末末衆而農衰則天子之所獨任者愈少而不足於用
故臣欲收游民之庸調使天下無僥倖茍免之人而且
以紓農夫之困茍天下之游民自知不免於庸調之勞
其勢不耕則無以供億其上此又可驅而歸之於南畝
要之千歲之後必將使農夫衆多而工商之類漸以衰
息如此而後使天下舉皆從租庸調之制而去夫所謂
兩稅者而兵役之憂可以稍緩矣
　　民政七(蘇轍/)
臣聞古者天下皆天子之人田畝之利衣食之用凡所
以養生之具皆賴於天子權出於一而利不分於彊族
民有奉上之憂而無役屬附麗之困是以民德其上而
舉天下皆可使奉天子之役使至於末世天子之地轉
而歸於豪民而天下之㳺民饑寒朝夕之柄天子不
卹而以遺天下之富賈夫天子者豈與小民爭此尺寸
之利也哉而其勢則有所不可何者民之有田者非皆
躬耕之也而無田者為之耕無田者非有以屬於天子
也而有田者拘之天子無田以予之而欲役其力也實
難有田者授之以田視之以奴僕而可使無憾故夫今
之農者非天子之農而富人之農也至於天下之游民
販夫販婦工商技巧之族此雖無事乎田然日食其力
而無以為朝夕之用則此亦將待人而生者也而天子
不䘏其闕迺使富民持其贏餘貸其所急以為之父母
故雖游民天子亦不可得而使而富者獨擅其利日役
其力而不償其力之所直由此觀之則夫天下之民舉
皆非天子之人而天子徒以位使之非皆得其歡心也
夫天下之人獨有其田者廼使有以附屬於天子此其
為衆豈足以當其下之仰給之民哉此亦足以見天子
之所屬者已甚寡矣臣愚以為當今之勢宜收天下之
田而歸之於上以業無田之農夫䘏小民之所急而奪
豪民假貸之利以收游手之用故因其所便而為之計
以為莫如收公田而貸民急夫陳蔡荆楚之地地廣而
人少土皆公田而患無以耕之而呉越巴蜀之間拳肩
側足以爭尋常尺寸之地安土重遷戀戀而不能去此
非官為之畫䇿因其凶荒饑饉之歲乗其有願徙之心
而遂徙之於不耕之公田則終不能以自去今欲待其
已去而收其田畝籍其室廬田為公田室為公室以授
無田之民使天下雖富庶之邦亦常有天子之田而又
因其籍没積而勿復鬻募天下之丁男使分耕其中而
無使富民端坐而欲收公田之遺利使天下之農夫稍
可以免僕𨽻之辱而得上麗於天子而其新徙之民耕
牛室屋飲食器皿之類有所不備又皆得以貸於國可
以無失其所夫所謂貸者雖其為名近於商賈市井之
事然其為意不可以不察也天下之民無田以為農而
又無財以為工商禁而勿貸則其勢不免轉死於溝壑
而使富民為貸則有相君臣之心用不仁之法而收大
半之息其不然者亦不免於脱衣避屋以為質民受其
困而上不享其利徒使富民執予奪之權以豪役鄉里
故其勢莫如官貸以賙民之急周官之法使民之貸者
與其有司辨其貴賤而以國服為息今可使郡縣盡貸
而任之以其土著之民以防其逋逃竄伏之姦而一夫
之貸無過若干春貸以歛繒帛夏貸以收秋實薄收其
息而優之使之償之無難而又時免其息之所當入以
收其心使民得脱於奴𨽻之中而獲自屬於天子如此
則天下之游民可得而使而富民之貸可以不禁而自
息然臣以為收公田者其利逺非可以歲月之間而待
其成也要之數十百年則天下之農夫可使大半皆天
子之農若夫所謂貸民急者則可以朝行而夕獲其利
此最當今之急務也
　　民政八(蘇轍/)
臣聞古者建都立邑相其邱陵原隰而利其水泉之道
通其所無而導其所有使民日取而不盡安居於中而
無慕於外利各安其土樂其業無來去遷徙之心膏腴
之鄉民不加多而貧瘠之處民不加少天下之戸平均
若一皆足以供其郡縣之役使而無所乏困蓋今天下
所謂通都大邑千里之城萬戸之郭其陰陽向背與其
山林原隰之勢陂池泉水之利皆秦漢以來所謂創置
摹畫使足以衣食其民而無乏絶者也臣嘗讀周詩公
劉之一篇其言自戎遷豳之際登高望逺以求其可居
之地與其可用之物莫不詳悉而曲盡其詩曰篤公劉
逝彼百泉瞻彼溥原廼陟南岡廼觀於京篤公劉既溥
既長既景廼岡相其陰陽觀其流泉篤公劉於豳斯館
涉渭為亂取礪取鍜夫古之君子居於其邦其欲知民
之所利與器用之所出蓋如此其詳也及觀史記貨殖
列傳郡國之所有東方之桑麻魚鹽南方之竹木魚稻
與西方之五穀畜牧北方之棗栗裘馬則凡一方之所
有皆可以備養生送死之具導之有方而取之有法則
其民豐樂饒足老死而無憾及行天下覽其山林藪澤
之所生與其民之所有徃徃與古不類夫自大江以北
漢水之側三代之時列國數十楚人都於荆州其在戰
國最為强大外抗羣蠻内禦㤗晉常以其兵横於天下
計其所都安肯用瘠鹵墝埆之地而當今自楚之北至
於唐鄧汝潁陳蔡許洛之間平田萬里農夫逃散不生
五穀荆棘布野而地至肥壤泉源陂澤之迹迤邐猶在
其民不知水耕之利而長吏又不以為意一遇水旱民
乏菜茹徃者因其死䘮流亡廢縣罷鎮者蓋徃徃是矣
臣聞善為政者不用甲兵不斥疆畍興利除害教民稼
穡收歛倍稱而獲兼地之福今者舉千里之地廢之為
墟以養禽獸而不甚顧惜此與私割地以予人何異嘗
聞之於野人自五代以來天下䘮亂驅民為兵而唐鄧
蔡汝之間故陂舊隄遂以堙廢而不治至今百有餘年
其間猶未甚逺也蓋修敗補缺或亦旬月之故耳而獨
患為吏者莫以為事若夫許州非有洪河大江之衝而
每年盛夏衆水決溢無以救禦是以民常苦饑而不樂
其俗夫許諸侯之故邦魏武之所都而唐節度之所治
使歲輒被水而五穀不熟則其當時軍旅之費宗廟朝
廷之用將何以供之此豈非近世之弊因循不治以至
此哉然此廼特臣之所見而天下之廣又安能備知蓋
嘗以為方今之患生於太怯而成於牽俗太怯則見利
而不敢為牽俗則自顧而愛其身夫是以天下之事舉
皆不成而何獨在此臣欲破其牽俗之風而壯其太怯
之氣意凡天下貧窶破散之郡縣使皆擇善事能幹之
人而徃為之長因其去也而天子親諭以此使得稍久
於其任而察其人民多田野闢者書以為課何者此非
難辦之事是以不待非常之才而後能濟惟其弛放怠
惰是以至此今誠少嚴其事使為吏者知上之屬意於
此十歲之後臣以為此必為富壤之區而方今天下重
任之處亦可漸減而取諸此矣
　　民政九(蘇轍/)
臣聞天下有二病好戰則財竭而民貧畏戰則多辱而
無威欲民之無貧則無疾夫無威欲君之無辱則無望
乎財之不竭此二患者天下未嘗兼有也古之人君各
從其所安而處其偏是以不獲全享其利而亦未嘗兼
受其病者昔匈奴之於漢可以見矣文景之世天下治
安民至老死不知征役之勞府庫盈溢其賦於民者三
十而取一可謂至盛矣然而匈奴傲慢侵侮至甚不遜
輸金繒納錦繡天子之至辱也而文景不以為意以求
全其民至於武帝不忍數世之忿盡天下之鋭而攻之
闢地千里斬馘百萬匈奴之民死者大半洗除先帝之
宿恥而夸大中國之氣得志滿意無以加矣而内自疲
弊中民之家大抵皆破無復千金之戸此二者皆有所
就其成功是以有所忍而不顧而智者之論已謂非中
國之長算矣今者中國之弊在於畏戰畏戰固多辱矣
而民又不免於貧無就其利而偏被其害重賦厚歛以
為二邉之賂國辱而民困蓋今世之病已極矣賢人君
子竭其智慮以求安其民而常為敵兵之所擾天子欲
使其澤下布四海而海内常為夷狄之所困此其弊蓋
有原矣二邉之賂不絶是以天下之賦歛雖知其甚重
而不可輕天下之賦歛甚重而不可輕是以天下之民
雖知其甚困而不可得而安也故臣於民政之終而特
備論其要云蓋方今天下之議莫不以為二邉之賂不
可去也獨其勇者則曰寧戰而無賂戰未必敗而賂必
至於乏困臣竊以為此古之漢武帝唐太宗堅忍而不
顧者足以行之然亦有所犯天下之至危何者吾民之
不戰久矣用不戰之民而待必戰之敵竊恐世俗之難
之也夫古者霸王之臣因敗而成功轉禍而為福若反
覆手之間耳桓公見脅於曹沫欲背其盟管仲因而信
之以自結於諸侯桓公襲蔡本以誅少姬之罪管仲因
而伐楚責包茅之不入而諸侯大服臣竊韙之方今二
邊之賂雖有所不得已而然者然其勢偶有似夫戰國
之際以謀相傾而陰相潰者是故臣欲因而成之以潛
破二冦之國古語有之曰將欲取之必固予之昔者晉
之取虞越之取呉冒頓之取東胡石勒之取王浚此四
者皆其予之之力也夫鄰國之患唯其相忌而相伺以
不敢相易是以其慮詳宻而難圖今夫中國之不競亦
已久矣彼其相視以為無能為者非一日也然猶未肯
釋然而無疑夫惟釋然而無疑而後其國可取今吾猶
有所齟齬於其間彼以吾為猶有不服之心是以君臣
相視而未敢懈蓋古之英雄能忍一朝之恥而全百世
之利臣以為當今之計禮之當加恭待之當加厚使者
之徃無求以言勝之而其使之來者亦無求以言犯之
凡皆務以無逆其心而陰惰其志使之深樂於吾之賄
賂而意不在我而吾亦自治於内蒐兵揀馬擇其精鋭
而損其數以外見至弱之形而内收至强之實作内政
以寓軍令凡皆務以自損吾彊大之勢而見吾衰弱之
狀使之安然無所顧忌而益以怠傲不過數年彼日以
無備而吾日以充實彼猶將以吾為不足與也而有無
厭之求彼怠而吾奮彼驕而吾怒及此而與之戰此所
謂敗中之勝而弱中之强者也嗟夫方今之事其勢亦
有二而已矣能奮一朝之勞而盡力以攻之則其後可
以大安而其始也不免有歲月之勤能忍一朝之辱而
自損以驕之則其後可以驟勝而其始也不免有歲月
之恥此二䇿者皆足以謀人之國敗人之兵而有勝矣
而臣竊謂今世之所安者必其予之而驕之者也嗟夫
智能攻之則以洗天下之大慚不能攻之則驕之而圖
其後未有不能攻之又不能驕之而拱手以望其成功
者方今每歲委百萬之資以予人而不能使人無疑其
有不服之心罄竭四海而其終不能以成事特幸其一
時之安而欲得其閒隙之際以治天下天下安可得而
治哉
　　民政十(蘓轍/)
臣聞禦戎有二道屯兵以待其來出兵以乗其弊方今
二邉固嘗已屯重兵矣而天下之議以為中國之兵無
由而出而臣以為不然何者斂天下之財以奉敵兵彼
求之無厭則吾之應之將有所不稱其意大抵不過數
十年之間用兵之釁不發於彼之不悦則發於吾之不
忍此亦其勢之不可逃者也方其無事之時中國既不
得不畜兵於邉而及其有間又必將出兵而乗其弊此
二者不可不素為之所也今每歲發郡縣之兵以戍邉
此其未戰之謀也而臣未知其所以為戰之術臣聞古
者三代之制未有戍邉之役六國之際燕趙最被邉患
而當其時西備秦東備齊南備楚内備韓魏千里之國
而其四境莫不皆有所備則其所以備胡者安得戍卒
而用之計亦不過其沿邉之民自為卒伍以制其侵略
而已戍邉之謀始於秦漢内無敵國之虞而郡縣之兵
材官蹶張皆出於民之為役其法月為更卒已復為正
一歲屯戍以次相氶而迭相更代邉鄙之民不可使常
為兵是以不得不驅中原之民而納之塞下以捍冦賊
故其戍邉之兵歲初而來歲終而去寒暑不相安險易
不相習勇怯不相程志氣不相企上無顧於墳墓而下
無愛於妻子平居憂愁無聊無樂土之心而緩急茍免
無死戰之意不可盡得其用古之謀臣鼂錯陸贄之徒
蓋嘗以為言矣而况乎今世之兵皆天子之所廪食以
終其身在秦則廪於秦在趙則廪於趙不可一日而闕
非如漢之戍卒尚有休罷更代之期也然猶守此區區
既徃之陳迹豈不惑哉且舉中原之士而屯之於邉雖
無死傷戰鬬之患而其心常自以為出征行役苦寒暴露
為國勞苦凡國家之所以美衣豐食以養我者止為此
等事也故士卒百萬端坐而食不知行陣之勞不見鋒
刃之危而皆已自負以為有勞於國其勢不可有所復
使此其弊在於使之不得其道耳今夫陰伺二虜之怠
而出兵以逐利於塞外此誠今世之至計也而臣竊恐
緩急之際士卒皆已自負而不可用且夫人之情嘗已
用其力則其心自滿而不復求報其上士無求報之心
則不可以與之犯大難而涉大勞惟其飽食而無所試
優游無為以觀夫人之成功而不得自効者則其氣剛
銳而其心不倦古之善用兵者惟能及其心之未倦而
用其鋭氣是以其兵無敵於天下臣愚以為方今之計
内郡之兵當常在内而不以戍邉戍邉之兵當常戍邉
而不待内郡之戍卒募内郡之兵其樂徙邉者而稍厚
之不足則募民之樂為邉兵者以足之使二邉有一定
不遷之兵而頗損内郡之衆計其内外之數相通如舊
而止平居無事以此備邉而一旦欲有所攻奪掩襲則
獨發内郡之卒使二者各思致其勇力以報其上鋭而
用之惰而置之屯兵歴年而士無所怨其勞出兵千里
而士無所憾其逺兵入則出者得以休息而無乗塞之
苦兵出則守者閒暇而無行役之困交相為用如循環
之無端而不可竭此其與今世之法竭天下以養兵守
亦使此戰亦使此未戰而士卒皆怠者其亦少異矣
　
　
　
　
　文編巻四十四
欽定四庫全書
　文編巻四十五
　　　　　　　　　　　　明　唐順之　編
　　齊國佐對晉人(左傳/)
晉師從齊師入自邱輿擊馬陘齊侯使賓媚人賂以紀
甗玉磬與地不可則聴客之所為賓媚人致賂晉人不
可曰必以蕭同叔子為質而使齊之封内盡東其畝對
曰蕭同叔子非他寡君之母也若以匹敵則亦晉君之
母也吾子布大命於諸侯而曰必質其母以為信其若
王命何且是以不孝令也詩曰孝子不匱永錫爾類若
以不孝令於諸侯其無乃非徳類也乎先王疆理天下
物土之宜而布其利故詩曰我疆我理南東其畝今吾
子疆理諸侯而曰盡東其畝而已唯吾子戎車是利無
顧土宜其無乃非先王之命也乎反先王則不義何以
為盟主其晉實有闕四王之王也樹徳而濟同欲焉五
伯之霸也勤而撫之以役王命今吾子求合諸侯以逞
無疆之欲詩曰布政優優百禄是遒子實不優而棄百
禄諸侯何害焉不然寡君之命使臣則有辭矣曰子以
君師辱於敝邑不腆敝賦以犒從者畏君之震師徒撓
敗吾子惠徼齊國之福不泯其社稷使繼舊好唯是先
君之敝器土地不敢愛子又不許請收合餘燼背城借
一敝邑之幸亦云從也况其不幸敢不唯命是聽
　　王孫圉對趙簡子(國語/)
王孫圉聘於晉定公饗之趙簡子鳴玉以相問於王孫
圉曰楚之白珩猶在乎對曰然簡子曰其為寳也㡬何
矣曰未嘗為寳楚之所寳者曰觀射父能作訓辭以行
事於諸侯使無以寡君為口實又有左史倚相能道訓
典以叙百物以朝夕獻善敗於寡君使寡君無忘先王
之業又能上下說於鬼神順道其欲惡使神無有怨痛
於楚國又有藪曰雲連徒洲金木竹箭之所生也龜珠
齒角皮革羽毛所以備賦用以戒不虞者也所以共幣
帛以賓享於諸侯者也若諸侯之好幣具而導之以訓
辭有不虞之備而皇神相之寡君其可以免罪於諸侯
而國民保焉此楚國之寳也若夫白珩先王之玩也何
寳焉圉聞國之寳六而已聖能制議百物以輔相國家
則寳之玉足以庇廕嘉穀使無水旱之災則寳之龜足
以憲臧否則寳之珠足以禦火災則寳之金足以禦兵
亂則寳之山林藪澤足以備財用則寳之若夫譁囂之
羙楚雖蠻夷不能寳也
　　鄭子家告趙宣子(左傳/)
晉侯蒐於黄父遂復合諸侯於扈於是晉侯不見鄭伯
以為貳於楚也鄭子家使執詢而與之書以告趙宣子
曰寡君即位三年召蔡侯而與之事君九月蔡侯入於
敝邑以行敝邑以侯宣多之難寡君是以不得與蔡侯
偕十一月克減侯宣多而隨蔡侯以朝於執事十二年
六月歸生佐寡君之嫡夷以請陳侯於楚而朝諸君十
四年七月寡君又朝以蕆陳事十五年五月陳侯自敝
邑往朝於君往年正月燭之武往朝夷也八月寡君又
往朝以陳蔡之宻邇於楚而不敢貳焉則敝邑之故也
雖敝邑之事君何以不免在位之中一朝於襄而再見
於君夷與孤之二三臣相及於絳雖我小國則蔑以過
之矣今大國曰爾未逞吾志敝邑有亡無以加焉古人
有言曰畏首畏尾身其餘㡬又曰鹿死不擇音小國之
事大國也徳則其人也不徳則其鹿也鋌而走險急何
能擇命之㒺極亦知亡矣將悉敝賦以待於鯈唯執事
命之文公二年六月壬申朝於齊四年二月壬戌為齊
侵蔡亦獲成於楚居大國之間而從於彊令豈其罪也
大國若弗圖無所逃命晉鞏朔行成於鄭趙穿公壻池
為質焉
　　晉侯使吕相絶秦(左傳/)
晉侯使吕相絶秦曰昔逮我獻公及穆公相好戮力同
心申之以盟誓重之以婚姻天禍晉國文公如齊惠公
如秦無禄獻公即世穆公不忘舊徳俾我惠公用能奉
祀於晉又不能成大勲而為韓之師亦悔於厥心用集
我文公是穆之成也文公躬擐甲胄䟦履山川踰越險
阻征東之諸侯虞夏商周之𦙍而朝諸秦則亦既報舊
徳矣鄭人怒君之疆場我文公帥諸侯及秦圍鄭秦大
夫不詢於我寡君擅及鄭盟諸侯疾之将致命於秦文
公恐懼綏靜諸侯秦師克還無害則是我有大造於西也
無禄文公即世穆為不吊蔑死我君寡我襄公迭我殽
地奸絶我好伐我保城殄滅我費滑散離我兄弟撓亂
我同盟傾覆我國家我襄公未忘君之舊勲而懼社稷
之隕是以有殽之師猶願赦罪於穆公穆公弗聽而即
楚謀我天誘其衷成王隕命穆公是以不克逞志於我
穆襄即世康靈即位康公我之自出又欲闕翦我宫室
傾覆我社稷帥我蝥賊以來蕩搖我邊疆我是以有令
狐之役康猶不悛入我河曲伐我涑川俘我王官翦我
羈馬我是以有河曲之戰東道之不通則是康公絕
我好也及君之嗣也我君景公引領西望曰庶撫我乎
君亦不惠稱盟利吾有狄難入我河縣焚我箕郜芟夷
我農功䖍劉我邊垂我是以有輔氏之聚君亦悔禍之
延而欲徼福於先君獻穆使伯車來命我景公曰吾與
女同好棄惡復修舊徳以追念前勲言誓未就景公即
世我寡君是以有令狐之㑹君又不祥背棄盟誓白狄
及君同州君之仇讐而我之婚姻也君来賜命曰吾與女
伐狄寡君不敢顧婚姻畏君之威而受命於吏君有二
心於狄曰晉将伐汝狄應且憎是用告我楚人惡君之
二三其徳也亦来告我曰秦背令狐之盟而来求盟於
我昭告昊天上帝秦三公楚三王曰余雖與晉出入余
唯利是視不穀惡其無成徳是用宣之以懲不一諸侯
備聞此言斯是用痛心疾首暱就寡人寡人帥以聴命唯
好是求君若惠顧諸侯矜哀寡人而賜之盟則寡人之
願也其承寧諸侯以退豈敢徼亂君若不施大惠寡人
不佞其不能以諸侯退矣敢盡布之執事俾執事實圖
利之秦桓公既與晉厲公為令狐之盟而又召狄與楚
欲道以伐晉諸侯是以睦於晉
　　鄭公孫僑對晉徵朝(左傳/)
晉人徴朝於鄭鄭人使少正公孫僑對曰在晉先君悼
公九年我寡君於是即位即位八月而我先大夫子駟
從寡君以朝於執事執事不禮於寡君寡君懼因是行
也我二年六月朝於楚晉是以有戲之役楚人猶競而
申禮於敝邑敝邑欲從執事而懼為大尤曰晉其謂我
不共有禮是以不敢攜貳於楚我四年三月先大夫子
蟜又從寡君以觀釁於楚晉於是乎有蕭魚之役謂我
敝邑邇在晉國譬諸草木吾臭味也而何敢差池楚亦
不競寡君盡其土實重之以宗器以受齊盟遂帥羣臣
隨於執事以㑹歲終貳於楚者子侯石盂歸而討之溴
梁之明年子蟜老矣公孫夏從寡君以朝於君見於嘗
酎與執燔焉間二年聞君将靖東夏四月又朝以聴事
期不朝之間無嵗不聘無役不從以大國政令之無常
國家罷病不虞荐至無日不惕豈敢忘職大國若安定
之其朝夕在庭何辱命焉若不恤其患而以為口實其
無乃不堪任命而翦為仇讐敝邑是懼其敢忘君命委
諸執事實重圖之
　　子産對晉人問獻捷(左傳/)
鄭子産獻捷於晉戎服将事晉人問陳之罪對曰昔虞
閼父為周陶正以服事我先王我先王頼其利器用也
與其神明之後也庸以元女大姬配胡公而封諸陳以
備三恪則我周之自出至於今是賴桓公之亂蔡人欲
立其出我先君荘公奉五父而立之蔡人殺之我又與
蔡人奉戴厲公至於荘宣皆我之自立夏氏之亂成公
播蕩又我之自入君所知也今陳忘周之大徳蔑我大
惠棄我姻親介恃楚衆以馮陵我敝邑不可億逞我是
以有往年之告未獲成命則有我東門之役當陳隧者
井堙木刋敝邑大懼不競而恥大姬天誘其衷啟敝邑
心陳知其罪授手於我用敢獻功晉人曰何故侵小對
曰先王之命唯罪所在各致其辟且昔天子之地一圻
列國一同自是以衰今大國多數圻矣若無侵小何以
至焉晉人曰何故戎服對曰我先君武荘為平桓卿士
城濮之役文公布命曰各復舊職命我文公戎服輔王
以授楚捷不敢廢王命故也士莊伯不能詰復於趙文
子文子曰其辭順犯順不祥乃受之冬十月子展相鄭
伯如晉拜陳之功子西復伐陳陳及鄭平仲尼曰志有
之言以足志文以足言不言誰知其志言之無文行而
不遠晉為伯鄭入陳非文辭不為功慎辭哉
　　王子朝告諸侯(左傳/)
王子朝使告於諸侯曰昔武王克殷成王靖四方康王
息民並建母弟以蕃屏周亦曰吾無專享文武之功且
為後人之迷敗傾覆而溺入於難則振救之至於夷王
王愆於厥身諸侯莫不並走其望以祈王身至於厲王
王心戾虐萬民弗忍居王於彘諸侯釋位以間王政宣
王有志而後效官至於幽王天不弔周王昏不若用愆
厥位攜王奸命諸侯替之而建王嗣用遷郟鄏則是兄
弟之能用力於王室也至於惠王天不靖周生頽禍心
施於叔帶惠襄辟難越去王都則有晉鄭咸黜不端以
綏定王家則是兄弟之能率先王之命也在定王六年
秦人降妖曰周其有頿王亦克能修其職諸侯服享二
世共職王室其有間王位諸侯不圖而受其亂災至於
靈王生而有頿王甚神聖無惡於諸侯靈王景王克終
其世今王室亂單旗劉狄剝亂天下壹行不若謂先王
何常之有唯余心所命其誰敢討之帥羣不弔之人以
行亂於王室侵欲無厭規求無度貫瀆鬼神慢棄刑法
倍奸齊盟傲狠威儀矯誣先王晉為不道是攝是賛思
肆其罔極兹不穀震盪播越竄在荆蠻未有攸底若我
一二兄弟甥舅奬順天法無助狡猾以從先王之命毋
速天罰赦圖不穀則所願也敢盡布其腹心及先王之
經而諸侯實深圖之昔先王之命曰王后無適則擇立
長年鈞以徳徳鈞以卜王不立愛公卿無私古之制也
穆后及太子壽早夭即世單劉賛私立少以間先王亦
唯伯仲叔季圖之
　　左史倚相規申公(國語/)
左史倚相廷見申公子亹子亹不出左史謗之舉伯以
告子亹怒而出曰女無亦謂我老耄而舍我而又謗我
左史曰唯子老耄故欲見以交儆子若子方壯能經營
百事倚相将奔走承序於是不給而何暇得見昔衛武
公年數九十有五矣猶箴儆於國曰自卿以下至於師
長士茍在朝者無謂我老耄而舍我必恭恪於朝朝夕
以交戒我聞一二之言必誦志而納之以訓道我在輿
有旅賁之規位宁有官師之典倚几有誦訓之諫居寢
有暬御之箴臨事有瞽史之道宴居有師工之誦史不
失書矇不失誦以訓御之於是乎作懿戒以自儆也及
其沒也謂之叡聖武公子實不叡聖於倚相何害周書
曰文王至於日中昃不遑暇食惠於小民唯政之恭文
王猶不敢惰今子老楚國而欲自安也以禦數者王将
何為若常如此楚其難哉子亹懼曰老之過也乃驟見
左史
　　敬姜論勞逸(國語/)
公父文伯退朝朝其母其母方績文伯曰以歜之家而
主猶績懼干季孫之怒也其以歜為不能事主乎其母歎
曰魯其亡乎使僮子備官而未之聞邪居吾語女昔聖
王之處民也擇瘠土而處之勞其民而用之故長王天
下夫民勞則思思則善心生逸則淫淫則忘善忘善則
惡心生沃土之民不材淫也瘠土之民莫不嚮義勞也
是故天子大采朝日與三公九卿祖識地徳日中考政
與百官之政事師尹維旅牧相宣序民事少采夕月與
太史司載糾䖍天刑日入監九御使潔奉禘郊之粢盛
而後即安諸侯朝脩天子之業命晝考其國職夕省其
典刑夜儆百工使無慆淫而後即安卿大夫朝考其職
晝講其庻政夕序其業夜庀其家事而後即安士朝而
受業晝而講貫夕而習復夜而計過無憾而後即安自
庶人以下明而動晦而休無日以怠王后親織𤣥紞公
侯之夫人加之以紘綖卿之内子為大帶命婦成祭服
列士之妻加之以朝服自庶士以下皆衣其夫社而賦
事烝而獻功男女效績愆則有辟古之制也君子勞心
小人勞力先王之訓也自上以下誰敢淫心舍力今我
寡也爾又在下位朝夕處事猶恐忘先人之業况有怠
惰其何以避辟吾冀而朝夕脩我曰必無廢先人爾今
曰胡不自安以是承先君之官余懼穆伯之絶祀也仲
尼聞之曰弟子志之季氏之婦不淫矣
　　郵無正論壘培(國語/)
趙簡子使尹鐸為晉陽曰必墮其壘培吾將往焉若見
壘培是見寅與吉射也尹鐸往而増之簡子如晉陽見
壘怒曰必殺鐸也而後入大夫辭之不可曰是昭余讐
也郵無正進曰昔先主文子少釁於難從姬氏於公宫
有孝徳以出在公族有恭徳以升在位有武徳以羞為
正卿有温徳以成其名譽失趙氏之典刑而去其師保
基於其身以克復其所及景子長於公宫未及敎訓而
嗣立矣亦能纂修其身以受先業無謗於國順徳以學
子擇言以教子擇師保以相子今吾子嗣位有文之典
刑有景之教訓重之以師保加之以父兄子皆疏之以
及此難夫尹鐸曰思樂而喜思難而懼人之道也委土
可以為師保吾何為不増是以修之庶曰可以鑑而鳩
趙宗乎若罰之是罰善也罰善必賞惡臣何望焉簡子
說曰㣲子吾㡬不為人矣以免難之賞賞尹鐸初伯樂
與尹鐸有怨以其賞如伯樂氏曰子免吾死敢不歸禄
辭曰吾為主圖非為子也怨若怨焉
　　周襄王不許晉文公請隧(國語/)
晉文公既定襄王於郟王勞之以地辭請隧焉王弗許
曰昔我先王之有天下也規方千里以為甸服以供上
帝山川百神之祀以備百姓兆民之用以待不庭不虞
之患其餘以均分公侯伯子男使各有寧宇以順及天
地無逢其災害先王豈有賴焉内官不過九御外官不
過九品足以供給神祇而巳豈敢厭縱其耳目心腹以
亂百度亦唯是死生之服物采章以臨長百姓而輕重
布之王何異之有今天降禍災於周室余一人僅亦守
府又不佞以勤叔父而班先王之大物以賞私徳其叔
父實應且憎以非余一人余一人豈敢有愛也先民有
言曰改玉改行叔父若能光裕大徳更姓改物以創制
天下自顯庸也而縮取偹物以鎮撫百姓余一人其流
辟於裔土何辭之與有若由是姬姓也尚將列為公侯
以復先王之職大物其未可改也叔父其茂昭明徳物
將自至余敢以私勞變前之大章以忝天下其若先王
與百姓何何政令之為也若不然叔父有地而隧焉余
安能知之文公遂不敢請受地而還
　　襄王止晉殺衛侯(國語/)
温之㑹晉人執衛成公歸之於周晉侯請殺之王曰不
可夫政自上下者也上作政而下行之不逆故上下無
怨今叔父作政而不行無乃不可乎夫君臣無獄今元
咺雖直不可聽也君臣皆獄父子將獄是無上下也而
叔父聴之一逆矣又為臣殺其君其安庸刑布刑而不
庸再逆矣一合諸侯而有再逆政余懼其無後也不然
余何私於衛侯晉人乃歸衛侯
　　鄭燭之武說秦伯(左傳/)
晉侯秦伯圍鄭以其無禮於晉且貳於楚也晉軍函陵
秦軍汜南佚之狐言於鄭伯曰國危矣若使燭之武見
秦君師必退公從之辭曰臣之壯也猶不如人今老矣
無能為也巳公曰吾不能早用子今急而求子是寡人
之過也然鄭亡子亦有不利焉許之夜縋而出見秦伯
曰秦晉圍鄭鄭既知亡矣若亡鄭而有益於君敢以煩
執事越國以鄙遠君知其難也焉用亡鄭以陪隣隣之
厚君之薄也若舍鄭以為東道主行李之往来共其乏
困君亦無所害且君嘗為晉君賜矣許君焦瑕朝濟而
夕設版焉君之所知也夫晉何厭之有既東封鄭又欲
肆其西封若不闕秦将焉取之闕秦以利晉唯君圖之
秦伯說與鄭人盟使杞子逢孫楊孫戍之乃還
　　臧孫論詰盜(左傳/)
邾庶其以漆閭邱来奔季武子以公姑姊妻之皆有賜
於其從者於是魯多盜季孫謂臧武仲曰子盍詰盜武
仲曰不可詰也紇又不能季孫曰我有四封而詰其盜
何故不可子為司冦將盜是務去若之何不能武仲曰
子召外盜而大禮焉何以止吾盜子為正卿而来外盜
使紇去之將何以能庶其竊邑於邾以来子以姬氏妻
之而與之邑其從者皆有賜焉若大盜禮焉以君之姑
姊與其大邑其次皁牧輿馬其小者衣裳劒帶是賞盜
也賞而去之其或難焉紇也聞之在上位者灑濯其心
一以待人軌度其信可明徴也而後可以治人夫上之
所為民之歸也上所不為而民或為之是以加刑罰焉
而莫敢不懲若上之所為而民亦為之乃其所也又可
禁乎
　　吳蹶由對楚子(左傳/)
楚子以諸侯及東夷伐吳以報棘櫟麻之役吳子使其
弟蹶由犒師楚人執之將以釁鼓王使問焉曰女卜来
吉乎對曰吉寡君聞君將治兵於敝邑卜之以守龜曰
余亟使人犒師請行以觀王怒之疾徐而為之備尚克
知之龜兆告吉曰克可知也君若驩焉好逆使臣滋敝
邑休怠而忘其死亡無日矣今君奮焉震電馮怒虐執
使臣將以釁鼔則吳知所備矣敝邑雖羸若早修完其
可以息師難易有備可謂吉矣且吴社稷是卜豈為一
人使臣獲釁軍鼓而敝邑知備以禦不虞其為吉孰大
焉國之守龜其何事不卜一臧一否其誰能常之城濮
之兆其報在邲今此行也其庸有報志乃弗殺
　　景王使詹桓伯責晉(左傳/)
周甘人與晉閻嘉爭閻田晉梁丙張趯率隂戎伐潁王
使詹桓伯辭於晉曰我自夏以后稷魏駘芮岐畢吾西
土也及武王克商蒲姑商奄吾東土也巴濮楚鄧吾南
土也肅慎燕亳吾北土也吾何邇封之有文武成康之
建母弟以蕃屏周亦其廢隊是為豈如弁髦而因以敝
之先王居檮杌於四裔以禦魑魅故允姓之姦居於𤓰
州伯父惠公歸自秦而誘以来使逼我諸姬入我郊甸
則戎焉取之戎有中國誰之咎也后稷封殖天下今戎
制之不亦難乎伯父圖之我在伯父猶衣服之有冠冕
木水之有本原民人之有謀主也伯父若裂冠毁冕抜
本塞原專棄謀主雖戎狄其何有余一人叔向謂宣子
曰文之伯也豈能改物翼戴天子而加之以共自文以
来世有衰徳而暴蔑宗周以宣示其侈諸侯之貳不亦
宜乎且王辭直子其圖之宣子說王有姻喪使趙成如
周弔且致閻田與禭反潁俘王亦使賓滑執甘大夫襄
以說於晉晉人禮而歸之
　　陳芈尹蓋對吴子(左傳/)
楚子西子期伐吴及桐汭陳侯使公孫貞子弔焉及良
而卒將以尸入吳子使太宰嚭勞且辭曰以水潦之不
時無乃廩然隕大夫之尸以重寡君之憂寡君敢辭上
介芈尹蓋對曰寡君聞楚為不道荐伐吳國滅厥民人
寡君使蓋備使弔君之下吏無禄使人逢天之慼大命
隕隊絶世於良廢日共積一日遷次今君命逆使人曰
無以尸造於門是我寡君之命委於草莽也且臣聞之
曰事死如生禮也於是乎有朝聘而終以尸將事之禮
又有朝聘而遭喪之禮若不以尸將命是遭喪而還也
無乃不可乎以禮防民猶或踰之今大夫曰死而棄之
是棄禮也其何以為諸侯主先民有言曰無穢虐士備
使奉尸將命茍我寡君之命逹於君所雖隕於深淵則
天命也非君與涉人之過也吳人内之
　　子産答韓宣子買環(左傳/)
晉韓起聘於鄭宣子有環其一在鄭商宣子謁諸鄭伯
子産弗與曰非官府之守器也寡君不知子太叔子羽
謂子産曰韓子亦無㡬求晉國亦未可以貳晉國韓子
不可偷也若屬有讒人交鬬其間鬼神而助之以興其
凶怒悔之何及吾子何愛於一環其以取憎於大國也
盍求而與之子産曰吾非偷晉而有二心將終事之是
以弗與忠信故也僑聞君子非無賄之難立而無令名
之患僑聞為國非不能事大字小之難無禮以定其位
之患夫大國之人令於小國而皆獲其求将何以給之
一共一否為罪滋大大國之求無禮以斥之何饜之有
吾且為鄙邑則失位矣若韓子奉命以使而求玉焉貪
淫甚矣獨非罪乎出一玉以起二罪吾又失位韓子成
貪将焉用之且吾以玉賈罪不亦銳乎韓子買諸賈人
既成賈矣商人曰必告君大夫韓子請諸子産曰日起
請夫環執政弗義弗敢復也今買諸商人商人曰必以
聞敢以為請子産對曰昔我先君桓公與商人皆出自
周庸次比耦以艾殺此地斬之蓬蒿藜藋而共處之世
有盟誓以相信也曰爾無我叛我無彊賈母或匄奪爾
有利市寳賄我勿與知恃此質誓故能相保以至於今
今吾子以好来辱而謂敝邑彊奪商人是教敝邑背盟
誓也毋乃不可乎吾子得玉而失諸侯必不為也若大
國令而共無藝鄭鄙邑也亦弗為也僑若獻玉不知所
成敢私布之韓子辭玉曰起不敏敢求玉以徼二罪敢
辭之
　　子産對晉人問立駟乞(左傳/)
鄭駟偃卒子游娶於晉大夫生絲弱其父兄立子瑕子
産憎其為人也且以為不順弗許亦弗止駟氏聳他日絲
以告其舅冬晉人使以幣如鄭問駟乞之立故駟氏懼駟
乞欲逃子産弗遣請龜以卜亦弗予大夫謀對子産不
待而對客曰鄭國不天寡君之二三臣札瘥天昏今又
喪我先大夫偃其子㓜弱其一二父兄懼墜宗主私族
於謀而立長親寡君與其二三老曰抑天實剥亂是吾
何知焉諺曰無過亂門民有兵亂猶憚過之而况敢知
天之所亂今大夫將問其故抑寡君實不敢知其誰實
知之平丘之㑹君尋舊盟曰無或失職若寡君之二三
臣其即世者晉大夫而專制其位是晉之縣鄙也何國
之為辭客幣而報其使晉人舍之
　　鄭游吉對士景伯(左傳/)
晉頃公卒秋八月𦵏鄭游吉弔且送𦵏魏獻子使士景
伯詰之曰悼公之喪子西弔子蟜送𦵏今吾子無貳何
故對曰諸侯所以歸晉君禮也禮也者小事大大字小
之謂事大在共其時命字小在恤其所無以敝邑居大
國之間共其職貢與其備御不虞之患豈忘共命先王
之制諸侯之喪士弔大夫送𦵏唯嘉好聘享三軍之事
於是乎使卿晉之喪事敝邑之間先君有所助執紼矣
若其不間雖士大夫有所不獲數矣大國之惠亦慶其
加而不討其乏明底其情取備而已以為禮也靈王之
喪我先君簡公在楚我先大夫印段實往敝邑之少卿
也王吏不討恤所無也今大夫曰女盍從舊舊有豐有
省不知所從從其豐則寡君㓜弱是以不共從其省則
吉在此矣唯大夫圖之晉人不能詰
　　越使諸稽郢行成於吳(國語/)
吳王夫差起師伐越大夫種獻謀曰王不如設戎約辭
行成以喜其民以廣侈吳王之心吾以卜之於天天若
棄吳必許吾成而不吾足也將必寛然有伯諸侯之心
焉既罷弊其民而天奪之食安受其燼乃無有命矣越
王許諾乃命諸稽郢行成於吳曰寡君句踐使下臣郢
不敢顯然布幣行禮敢私告於下執事曰昔者越國見
禍得罪於天王天王親趨玉趾以心孤句踐而又宥赦
之君王之於越也繄起死人而肉白骨也孤不敢忘天
災其敢忘君王之大賜乎今句踐申禍無良草鄙之人
敢忘天王之大徳而思邉垂之小怨以重得罪於下執
事句踐用帥二三之老親委重罪頓顙於邊今君王不
察盛怒屬兵將殘伐越國越國固貢獻之邑也君王不
以鞭箠使之而辱軍士使冦令焉句踐請盟一介嫡女
執箕箒以䀭姓於王宫一介嫡男奉槃匜以隨諸御春
秋貢獻不解於王府大王豈辱裁之亦征諸侯之禮也
夫諺曰狐埋之而狐搰之是以無成功今天王既封殖
越國以眀聞於天下而又刈亡之是天王之無成勞也
雖四方之諸侯則何實以事吳敢使下臣盡辭唯天王
秉利度義焉
　　晉隂飴甥對秦伯(左傳/)
晉隂飴甥㑹秦伯盟於王城秦伯曰晉國和乎對曰不
和小人恥失其君而悼喪其親不憚征繕以立圉也曰
必報讐寧事戎狄君子愛其君而知其罪不憚征繕以
待秦命曰必報徳有死無二以此不和秦伯曰國謂君
何對曰小人慼謂之不免君子恕以為必歸小人曰我
毒秦秦豈歸君君子曰我知罪矣秦必歸君貳而執之
服而舍之徳莫厚焉刑莫威焉服者懐徳貳者畏刑此
一役也秦可以霸納而不定廢而不立以徳為怨秦不
其然秦伯曰是吾心也改館晉侯饋七牢焉
　　魯展喜犒齊師(左傳/)
齊孝公伐我北鄙公使展喜犒師使受命於展禽齊侯
未入境展喜從之曰寡君聞君親舉玉趾將辱於敝邑
使下臣犒執事齊侯曰魯人恐乎對曰小人恐矣君子
則否齊侯曰室如縣罄野無青草何恃而不恐對曰恃
先王之命昔周公太公股肱周室夾輔成王成王勞之
而賜之盟曰世世子孫無相害也載在盟府太史職之
桓公是以糾合諸侯而謀其不恊彌縫其闕而匡救其
災昭舊職也及君即位諸侯之望曰其率桓之功我敝
邑用不敢保聚曰豈其嗣世九年而棄命廢職其若先
君何君必不然恃此以不恐齊侯乃還
　　定王使王孫滿對楚子(左傳/)
楚子伐陸渾之戎遂至於雒觀兵於周疆定王使王孫
滿勞楚子楚子問鼎之大小輕重焉對曰在徳不在鼎
昔夏之方有徳也逺方圖物貢金九牧鑄鼎象物百物
而為之備使民知神姦故民入川澤山林不逢不若魑
魅魍魎莫能逢之用能恊於上下以承天休桀有昏徳
鼎遷於商載祀六百商紂暴虐鼎遷於周徳之休明雖
小重也其姦回昏亂雖大輕也天祚明徳有所底止成
王定鼎於郟鄏卜世三十卜年七百天所命也周徳雖
衰天命未改鼎之輕重未可問也
　　定王辭鞏朔獻齊捷(左傳/)
晉侯使鞏朔獻齊捷於周王弗見使單襄公辭焉曰蠻
夷戎狄不式王命淫湎毁常王命伐之則有獻捷王親
受而勞之所以懲不敬勸有功也兄弟甥舅侵敗王略
王命伐之告事而已不獻其功所以敬親暱禁淫慝也
今叔父克遂有功於齊而不使命卿鎮撫王室所使来
撫余一人而鞏伯實来未有職司於王室又奸先王之
禮余雖欲於鞏伯其敢廢舊典以忝叔父夫齊甥舅之
國也而大師之後也寧不亦淫從其欲以怒叔父抑豈
不可諫誨士莊伯不能對王使委於三吏禮之如侯伯
克敵使大夫告慶之禮䧏於卿禮一等
　　戎子駒支對范宣子(左傳/)
吳告敗於晉㑹於向為吳謀楚故也將執戎子駒支范
宣子親數諸朝曰来姜戎氏昔秦人廹逐乃祖吾離於
𤓰州乃祖吾離被苫蓋䝉荆棘以来歸我先君我先君
惠公有不腆之田與女剖分而食之今諸侯之事我寡
君不如昔者蓋言語漏洩則職女之由詰朝之事爾無
與焉與將執女對曰昔秦人負恃其衆貪於土地逐我
諸戎惠公蠲其大徳謂我諸戎是四嶽之裔胄也毋是
翦棄賜我南鄙之田狐狸所居豺狼所嘷我諸戎除翦
其荆棘驅其狐狸豺狼以為先君不侵不叛之臣至於
今不貳昔文公與秦伐鄭秦人竊與鄭盟而舍戍焉於
是乎有殽之師晉禦其上戎亢其下秦師不復我諸戎
實然譬如捕鹿晉人角之諸戎犄之與晉踣之戎何以
不免自是以来晉之百役與我諸戎相繼於時以從執
政猶殽志也豈敢離逷今官之師旅無乃實有所闕以
擕諸侯而罪我諸戎我諸戎飲食衣服不與華同贄幣
不通言語不逹何惡之能為不與於㑹亦無瞢焉賦青
蠅而退宣子辭焉使即事於㑹成愷悌也
　　子産對晉讓壊垣(左傳/)
子産相鄭伯以如晉晉侯以我喪故未之見也子産使
盡壊其館之垣而納車馬焉士文伯讓之曰敝邑以政
刑之不脩冦盜充斥無若諸侯之屬辱在寡君者何是
以令吏人完客所館髙其閈閎厚其墻垣以無憂客使
今吾子壊之雖從者能戒其若異客何以敝邑之為盟
主繕完葺墻以待賓客若皆毁之其何以共命寡君使
匄請命對曰以敝邑褊小介於大國誅求無時是以不
敢寧居悉索敝賦以来㑹時事逢執事之不間而未得
見又不獲聞命未知見時不敢輸幣亦不敢暴露其輸
之則君之府實也非薦陳之不敢輸也其暴露之則恐
燥濕之不時而朽蠧以重敝邑之罪僑聞文公之為盟
主也宫室卑庳無觀臺榭以崇大諸侯之館館如公寢
庫廐繕脩司空以時平易道路圬人以時塓館宫室諸
侯賓至甸設庭燎僕人巡宫車馬有所賓從有代巾車
脂轄𨽻人牧圉各贍其事百官之屬各展其物公不留
賓而亦無廢事憂樂同之事則巡之教其不知而恤其
不足賓至如歸無寧菑患不畏冦盜而亦不患燥濕今
銅鞮之宫數里而諸侯舍於𨽻人門不容車而不可踰
越盜賊公行而夭癘不戒賓見無時命不可知若又勿
壞是無所藏幣以重罪也敢請執事將何所命之雖君
之有魯喪亦敝邑之憂也若獲薦幣脩垣而行君之惠
也敢憚勤勞文伯復命趙文子曰信我實不徳而以𨽻
人之垣以贏諸侯是吾罪也使士文伯謝不敏焉晉侯
見鄭伯有加禮厚其宴好而歸之乃築諸侯之館叔向
曰辭之不可以已也如是夫子産有辭諸侯頼之若之
何其釋辭也詩曰辭之輯矣民之恊矣辭之繹矣民之
莫矣其知之矣
　　鄭子産爭承(左傳/)
晉合諸侯於平邱及盟子産爭承曰昔天子班貢輕重
以列列尊貢重周之制也卑而貢重者甸服也鄭伯男
也而使從公侯之貢懼弗給也敢以為請諸侯靖兵好
以為事行理之命無月不至貢之無藝小國有闕所以
得罪也諸侯脩盟存小國也貢獻無極亡可待也存亡
之制將在今矣自日中以爭至於昏晉人許之既盟子
大叔咎之曰諸侯若討其可瀆乎子産曰晉政多門貳
偷之不暇何暇討國不競亦陵何國之為仲尼謂子産
於是行也足以為國基矣
　　子産對晉邉吏讓登陴(左傳/)
火之作也子産授兵登陴子太叔曰晉無乃討乎子産
曰吾聞之小國忘守則危况有災乎國之不可小有備
故也既晉之邊吏讓鄭曰鄭國有災晉君大夫不敢寧
居卜筮走望不愛牲玉鄭之有災寡君之憂也今執事
􁅀然授兵登陴將以誰罪邉人恐懼不敢不告子産對
曰若吾子之言敝邑之災君之憂也敝邑失政天降之
災又懼讒慝之間謀之以啟貪人薦為敝邑不利以重
君之憂幸而不亡猶可說也不幸而亡君雖憂之亦無
及也鄭有他竟望走在晉既事晉矣其敢有二心
　　叔向賀韓宣子憂貧(國語/)
叔向見韓宣子宣子憂貧叔向賀之宣子曰吾有卿之
名而無其實無以從二三子吾是以憂子賀我何故對
曰昔欒武子無一卒之田其官不備其宗器宣其徳行
順其憲則使越於諸侯諸侯親之戎狄懐之以正晉國
行刑不疚以免於難及桓子驕泰奢侈貪欲無蓺略則
行志假貸居賄宜及於難而賴武之徳以沒其身及懐
子改桓之行而修武之徳可以免於難而離桓之罪以
亡於楚夫郤昭子其富半公室其家半三軍恃其富寵
以泰於國其身尸於朝其宗滅於絳不然夫八郤五大
夫三卿其寵大矣一朝而滅莫之哀也唯無徳也今吾
子有欒武子之貧吾以為能其徳矣是以賀若不憂徳
之不建而患貨之不足將弔不暇何賀之有宣子拜稽
首焉曰起也將亡賴子存之非起也敢專承之其自桓
叔以下嘉吾子之賜
　　晉郤至答楚子反(左傳/)
晉郤至如楚聘且涖盟楚子享之子反相為地室而縣
焉郤至將登金奏作於下驚而走出子反曰日云莫矣
寡君須矣吾子其入也賓曰君不忘先君之好施及下
臣貺之以大禮重之以備樂如天之福兩君相見何以
代此下臣不敢子反曰如天之福兩君相見無亦唯是
一矢以相加遺焉用樂寡君須矣吾子其入也賓曰若
讓之以一矢禍之大者其何福之為世之治也諸侯間
於天子之事則相朝也於是乎有享宴之禮享以訓共
儉宴以示慈惠共儉以行禮而慈惠以布政政以禮成
民是以息百官承事朝而不夕此公侯之所以扞城其
民也故詩曰赳赳武夫公侯干城及其亂也諸侯貪冐
侵欲不忌爭尋常以盡其民略其武夫以為已腹心股
肱爪牙故詩曰赳赳武夫公侯腹心天下有道則公侯
能為民干城而制其腹心亂則反之今吾子之言亂之
道也不可以為法然吾子主也至敢不從遂入卒事歸
以語范文子文子曰無禮必食言吾死無日矣夫
　　晉叔向詒子産論鑄刑書(左傳/)
鄭人鑄刑書叔向使詒子産書曰始吾有虞於子今則
已矣昔先王議事以制不為刑辟懼民之有爭心也猶
不可禁禦是故閑之以義糾之以政行之以禮守之以
信奉之以仁制為禄位以勸其從嚴斷刑罰以威其淫
懼其未也故誨之以忠聳之以行教之以務使之以和
臨之以敬涖之以彊斷之以剛猶求聖哲之上明察之
官忠信之長慈惠之師民於是乎可任使也而不生禍
亂民知有辟則不忌於上竝有爭心以徴於書而徼幸
以成之弗可為矣夏有亂政而作禹刑商有亂政而作
湯刑周有亂政而作九刑三辟之興皆叔世也今吾子
相鄭國作封洫立謗政制參辟鑄刑書將以靖民不亦
難乎詩曰儀式刑文王之典日靖四方又曰儀刑文王
萬邦作孚如是何辟之有民知爭端矣將棄禮而徴於
書錐刀之末將盡爭之亂獄滋豐賄賂並行終子之世
鄭其敗乎肸聞之國將亡必多制其此之謂乎復書曰
若吾子之言僑不才不能及子孫吾以救世也既不承
命敢忘大惠
　　衛祝佗爭先蔡(左傳/)
劉文公合諸侯於召陵謀伐楚也將㑹衛子行敬子言
於靈公曰㑹同難嘖有煩言莫之治也其使祝佗從公
曰善乃使子魚及臯鼬將長蔡於衛衛侯使祝佗私於
萇𢎞曰聞諸道路不知信否若聞蔡將先衛信乎萇𢎞
曰信蔡叔康叔之兄也先衛不亦可乎子魚曰以先王
觀之則尚徳也昔武王克商成王定之選建明徳以蕃
屏周故周公相王室以尹天下於周為睦分魯公以大
路大旂夏后氏之璜封父之繁弱殷民六族條氏徐氏
蕭氏索氏長勺氏尾勺氏使帥其宗氏輯其分族將其
類醜以法則周公用即命於周是使之職事於魯以昭
周公之明徳分之土田陪敦祝宗卜史備物典策官司
彝器因商奄之民命以伯禽而封於少皥之墟分康叔
以大路少帛綪茷旃旌大吕殷民七族陶氏施氏繁氏
錡氏樊氏饑氏終葵氏封畛土略自武父以南及圃田
之北境取於有閻之土以共王職取於相土之東都以
㑹王之東蒐𣆀季授土陶叔授民命以康誥而封於殷
虛皆啟以商政疆以周索分唐叔以大路宻須之鼓闕
鞏沽洗懐姓九宗職官五正命以唐誥而封於夏虛啟
以夏政疆以戎索三者皆叔也而有令徳故昭之以分
物不然文武成康之伯猶多而不獲是分也唯不尚年
也管蔡啟商惎間王室王於是乎殺管叔而蔡蔡叔以
車七乗徒七十人其子蔡仲改行帥徳周公舉之以為
已卿士見之王而命之以蔡其命書云王曰胡無若爾
考之違王命也若之何其使蔡先衛也武王之母弟八
人周公為太宰康叔為司冦聃季為司空五叔無官豈
尚年哉曹文之昭也晉武之穆也曹為伯甸非尚年也
今將尚之是反先王也晉文公為踐土之盟衛成公不
在夷叔其母弟也猶先蔡其載書云王若曰晉重魯申
衛武蔡甲午鄭捷齊潘宋王臣莒期藏在周府可覆視
也吾子欲復文武之略而不正其徳將如之何萇𢎞說
告劉子與范獻子謀之乃長衞侯於盟
　　子産與范宣子論重幣(左傳/)
范宣子為政諸侯之幣重鄭人病之二月鄭伯如晉子
産寓書於子西以告宣子曰子為晉國四鄰諸侯不聞
令徳而聞重幣僑也惑之僑聞君子長國家者非無賄
之患而無令名之難夫諸侯之賄聚於公室則諸侯貳
若吾子賴之則晉國貳諸侯貳則晉國壊晉國貳則子
之家壞何沒沒也將焉用賄夫令名徳之輿也徳國家
之基也有基無壞無亦是務乎有徳則樂樂則能久詩
云樂只君子邦家之基有令徳也夫上帝臨女無貳爾
心有令名也夫恕思以明徳則令名載而行之是以逺
至邇安毋寧使人謂子子實生我而謂子浚我以生乎
象有齒以焚其身賄也
　　子産論晉侯疾(左傳/)
晉侯有疾鄭伯使公孫僑如晉聘且問疾叔向問焉曰
寡君之疾病卜人曰實沈臺駘為祟史莫之知敢問此
何神也子産曰昔髙辛氏有二子伯曰閼伯季曰實沈
居於曠林不相能也日尋干戈以相征討后帝不臧遷
閼伯於商邱主辰商人是因故辰為商星遷實沈於大
夏主參唐人是因以服事夏商其季世曰唐叔虞當武
王邑姜方震大叔夢帝謂已余命而子曰虞將與之唐
屬諸參而蕃育其子孫及生有文在其手曰虞遂以命
之及成王滅唐而封太叔焉故參為晉星由是觀之則
實沈參神也昔金天氏有裔子曰昧為𤣥㝠師生允格
臺駘臺駘能業其官宣汾洮障大澤以處太原帝用嘉
之封諸汾川沈姒蓐黄實守其祀今晉主汾而滅之矣
由是觀之則臺駘汾神也抑此二者不及君身山川之
神則水旱癘疫之災於是乎禜之日月星辰之神則雪
霜風雨之不時於是乎禜之若君身則亦出入飲食哀
樂之事也山川星辰之神又何為焉僑聞之君子有四
時朝以聴政晝以訪問夕以修令夜以安身於是乎節
宣其氣勿使有所壅閉湫底以露其體兹心不爽而昏
亂百度今無乃壹之則生疾矣僑又聞之内官不及同
姓其生不殖美先盡矣則相生疾君子是以惡之故志
曰買妾不知其姓則卜之違此二者古之所慎也男女
辨姓禮之大司也今君内實有四姬焉其無乃是也乎
若由是二者弗可為也已四姬有省猶可無則必生疾
矣叔向曰善哉肸未之聞也此皆然矣叔向出行人揮
送之叔向問鄭故焉且問子晳對曰其與㡬何無禮而
好陵人怙富而卑其上弗能久矣晉侯聞子産之言曰
博物君子也重賄之
　　子産論尹何為邑(左傳/)
子皮欲使尹何為邑子産曰少未知可否子皮曰愿吾
愛之不吾叛也使夫往而學焉夫亦愈知治矣子産曰
不可人之愛人求利之也今吾子愛人則以政猶未能
操刀而使割也其傷實多子之愛人傷之而已其誰敢
求愛於子子於鄭國棟也棟折榱崩僑將厭焉敢不盡
言子有美錦不使人學製焉大官大邑身之所庇也而
使學者製焉其為美錦不亦多乎僑聞學而後入政未
聞以政學者也若果行此必有所害譬如田獵射御貫
則能獲禽若未嘗登車射御則敗績厭覆是懼何暇思
獲子皮曰善哉虎不敏吾聞君子務知大者遠者小人
務知小者近者我小人也衣服附在吾身我知而慎之
大官大邑所以庇身也我逺而慢之㣲子之言吾不知
也他日我曰子為鄭國我為吾家以庇焉其可也今而
後知不足自今請雖吾家聴子而行子産曰人心之不
同如其面焉吾豈敢謂子面如吾面乎抑心所謂危亦
以告也子皮以為忠故委政焉子産是以能為鄭國
　　趙良說商君(史記/)
商君相秦十年宗室貴戚多怨望者趙良見商君商君
曰鞅之得見也從孟蘭臯今鞅請得交可乎趙良曰僕
弗敢願也孔丘有言曰推賢而戴者進聚不肖而王者
退僕不肖故不敢受命僕聞之曰非其位而居之曰貪
位非其名而有之曰貪名僕聴君之義則恐僕貪位貪
名也故不敢聞命商君曰子不說吾治秦與趙良曰反
聴之謂聰内視之謂明自勝之謂强虞舜有言曰自卑
也尚矣君不若道虞舜之道無為問僕矣商君曰始秦
戎翟之教父子無别同室而居今我更制其教而為其
男女之别大築冀闕營如魯衛矣子觀我治秦也孰與
五羖大夫賢趙良曰千羊之皮不如一狐之腋千人之
諾諾不如一士之諤諤武王諤諤以昌殷紂墨墨以亡
君若不非武王乎則僕請終日正言而無誅可乎商君
曰語有之矣貌言華也至言實也苦言藥也甘言疾也
夫子果肯終日正言鞅之藥也鞅將事子子又何辭焉
趙良曰夫五羖大夫荆之鄙人也聞秦穆公之賢而願
望見行而無資自粥於秦客被褐食牛期年繆公知之
舉之牛口之下而加之百姓之上秦國莫敢望焉相秦
六七年而東伐鄭三置晉國之君一救荆國之禍發教
封内而巴人致貢施徳諸侯而八戎來服由余聞之款
闗請見五羖大夫之相秦也勞不坐乘暑不張盖行於
國中不從車乘不操干戈功名藏於府庫徳行施於後
世五羖大夫死秦國男女流涕童子不歌謠舂者不相
杵此五羖大夫之徳也今君之見秦王也因嬖人景監
以為主非所以為名也相秦不以百姓為事而大築冀
闕非所以為功也刑黥太子之師傅殘傷民以峻刑是
積怨畜禍也教之化民也深於命民之効上也捷於令
今君又左建外易非所以為教也君又南面而稱寡人
日繩秦之貴公子詩曰相鼠有體人而無禮人而無禮
何不遄死以詩觀之非所以為壽也公子䖍杜門不出
已八年矣君又殺祝懽而黥公孫賈詩曰得人者興失
人者崩此數事者非所以得人也君之出也後車十數
從車載甲多力而駢脅者為驂乘持矛而操闟㦸者旁
車而趨此一物不具君固不出書曰恃徳者昌恃力者
亡君之危若朝露尚將欲延年益壽乎則何不歸十五
都灌園於鄙勸秦王顯巖穴之士養老存孤敬父兄序
有功尊有徳可以少安君尚將貪商於之富寵秦國之
政畜百姓之怨秦王一旦捐賓客而不立朝秦國之所
以收君者豈其㣲哉亡可翹足而待商君弗從
　　隋何說淮南王布(史記/)
漢王使使臣敬進書大王御者竊怪大王與楚何親也
淮南王曰寡人北鄉而臣事之隋何曰大王與項王俱
列為諸侯北鄉而臣事之必以楚為强可以託國也項
王伐齊身負版築以為士卒先大王宜悉淮南之衆身
自將之為楚軍先鋒今乃發四千人以助楚夫北面而臣
事人者固若是乎夫漢王戰於彭城項王未出齊也大
王宜騷淮南之兵渡淮日夜㑹戰彭城下今撫萬人之衆無
一人渡淮者垂拱而觀其孰勝夫託國於人者固若是
乎大王提空名以鄉楚而欲厚自託臣竊為大王不取
也然大王不背楚者以漢為弱也夫楚兵雖强天下負
之以不義之名以其背盟約而殺義帝也然而楚王恃
戰勝自强漢王収諸侯還守成臯滎陽下蜀漢之粟
深溝壁壘分卒守徼乘塞楚人還兵間以梁地深入敵
國八九百里欲戰則不得攻城則力不能老弱轉糧千
里之外楚兵至滎陽成臯漢堅守而不動進則不得攻
退則不能解故曰楚兵不足恃也使楚兵勝漢則諸侯自
危懼而相救夫楚之强適足以致天下之兵耳故楚不
如漢其勢易見也今大王不與萬全之漢而自託於危
亡之楚臣竊為大王惑之臣非以淮南之兵足以亡楚
也夫大王發兵而背楚項王必留留數月漢之取天下
可以萬全臣請與大王杖劒而歸漢王漢王必裂地而
封大王又況淮南淮南必大王有也故漢王敬使使臣
進愚計願大王之留意也
　
　
　
　
　
　
　
　
　文編巻四十五
欽定四庫全書
　文編巻四十六
　　　　　　　　　　　　明　唐順之　編
　　與髙司諫書(歐陽修/)
修頓首載拜白司諫足下某年十七時家隨州見天聖
二年進士及第牓始識足下姓名是時予年少未與人
接又居遠方但聞今宋舍人兄弟與葉道卿鄭天休數
人者以文學大有名號稱得人而足下厠其間獨無卓
卓可道說者予固疑足下不知何如人也其後更十一
年予再至京師足下巳為御史裏行然猶未暇一識足
下之面但時時於予友尹師魯問足下之賢否而師魯
說足下正直有學問君子人也予猶疑之夫正直者不
可屈曲有學問者必能辨是非以不可屈之節有能辨
是非之明又為言事之官而俯仰黙黙無異衆人是果
賢者耶此不得使予之不疑也自足下為諫官来始得
相識侃然正色論前世事歴歴可聴褒貶是非無一謬
說噫持此辯以示人孰不愛之雖予亦疑足下真君子
也是予自聞足下之名及相識凡十有四年而三疑之
今者推其實迹而較之然後決知足下非君子也前日
范希文貶官後與足下相見於安道家足下詆誚希文
為人予始聞之疑是戲言及見師魯亦說足下深非希
文所為然後其疑遂決希文平生剛正好學通古今其
立朝有本末天下所共知今又以言事觸宰相得罪足
下既不能為辨其非辜又畏有識者之責已遂隨而詆
之以為當黜是可怪也夫人之性剛果懦軟禀之於天
不可勉强雖聖人亦不以不能責人之必能今足下家
有老母身惜官位懼饑寒而顧利禄不敢一忤宰相以
近刑禍此乃庸人之常情不過作一不才諫官爾雖朝
廷君子亦將閔足下之不能而不責以必能也今乃不
然反昻然自得了無愧畏便毁其賢以為當黜庶乎飾
已不言之過夫力所不敢為乃愚者之不逮以智文其
過此君子之賊也且希文果不賢邪自三四年来從大
理寺丞至前行員外郎作待制日日備顧問今班行中
無與比者是天子驟用不賢之人夫使天子待不賢以
為賢是聰明有所未盡足下身為司諫乃耳目之官當
其驟用時何不一為天子辨其不賢反黙黙無一語待
其自敗然後隨而非之若果賢耶則今日天子與宰相
以忤意逐賢人足下不得不言是則足下以希文為賢
亦不免責以為不賢亦不免責大抵罪在黙黙爾昔漢
殺蕭望之與王章計其當時之議必不肯明言殺賢者
也必以石顯王鳳為忠臣望之與章為不賢而被罪也
今足下視石顯王鳳果忠耶望之與章果不賢邪當時
亦有諫臣必不肯自言畏禍而不諫亦必曰當誅而不
足諫也今足下視之果當誅邪是直可欺當時之人而
不可欺後世也今足下又欲欺今人而不懼後世之不
可欺邪况今之人未可欺也伏以今皇帝即位以来進
用諫臣容納言論如曹修古劉越雖歿猶被褒稱今希
文與孔道輔皆自諫諍擢用足下幸生此時遇納諫之
聖主如此猶不敢一言何也前日又聞御史臺牓朝堂
戒百官不得越職言事是可言者惟諫臣爾若足下又
遂不言是天下無得言者也足下在其位而不言便當
去之無妨他人之堪其任者也昨日安道貶官師魯待
罪足下猶能以面目見士大夫出入朝中稱諫官是足
下不復知人間有羞恥事爾所可惜者聖朝有事諫官
不言而使他人言之書在史冊他日為朝廷羞者足下
也春秋之法責賢者備今某區區猶望足下之能一言
者不忍便絶足下而不以賢者責也若猶以謂希文不
賢而當逐則予今所言如此乃是朋邪之人爾願足下
直擕此書於朝使正予罪而誅之使天下皆釋然知希
文之當逐亦諫臣之一效也前日足下在安道家召予
往論希文之事時坐有他客不能盡所懐故輒布區區
伏惟幸察不宣脩再拜
　　上杜中丞論舉官書(歐陽脩/)
具官脩謹齋沐拜書中丞執事脩前伏見舉南京留守
推官石介為主簿近者聞介以上書論赦被罷而臺中
因舉他吏代介者主簿於臺職最卑介一賤士也用不
用當否未足害政然可惜者中丞之舉動也介為人剛
果有氣節力學善辨是非真好義之士也始執事舉其
材議者咸曰知人之明今聞其罷皆謂赦乃天子已行
之令非疎賤當有說以此罪介曰當罷脩獨以為不然
然不知介果指何事而言也傳者皆云介之所論謂朱
梁劉漢不當求其後裔爾若止此一事則介不為過也
然又不知執事以介為是為非也若隨以為非是大不
可也且主簿於臺中非言事之官然大抵居臺中者必
以正直剛明不畏避為稱職今介足未履臺門之閾而
已因言事見罷真可謂正直剛明不畏避矣度介之才
不止為主簿直可任御史也是執事有知人之明而介
不負執事之知矣脩嘗聞長老說趙中令相太祖皇帝
也嘗為某事擇官中令列二臣姓名以進太祖不肯用
他日又問復以進又不用他日又問復以進太祖大怒
裂其奏擲殿階上中令色不動挿笏帶間徐拾碎紙袖
歸中書他日又問則補綴之復以進太祖大悟終用二
臣者彼之敢爾者蓋先審知其人之可用然後果而不
可易也今執事之舉介也亦先審知其可舉邪是偶舉
之也若知而舉則不可遽止若偶舉之猶宜一請介之
所言辯其是非而後已若介雖忤上而言是也當助以
辯若其言非也猶宜曰所舉者為主簿爾非言事也待
為主簿不任職則可罷請以此辭焉可也且中丞為天
子司直之臣上雖好之其人不肖則當彈而去之上雖
惡之其人賢則當舉而申之非謂隨時好惡而髙下者
也今備官之臣百十邪者正者其糾舉一信於臺臣而
執事始舉介曰能朝廷信而將用之及以為不能則亦
曰不能是執事自信猶不果若遂言他事何敢望天子
之取信於執事哉况今斥介而他舉必亦擇賢而舉也
夫賢者固好辯若舉而入臺又有言則又斥而他舉乎
如此則必得愚闇懦黙者而後止也伏惟執事如欲舉
愚者則豈敢復云若將舉賢也願無易介而他取也今
世之官兼御史者例不與臺事故敢布狂言竊獻門下
伏惟幸察焉
　　上范司諫書(歐陽修/)
月日具官謹齋沐拜書司諫學士執事前月中得進奏
吏報云自陳州召至闕拜司諫即欲為一書以賀多事
怱卒未能也司諫七品官爾於執事得之不為喜而獨
區區欲一賀者誠以諫官者天下之得失一時之公議
繫焉今世之官自九卿百執事外至一郡縣吏非無貴
官大職可以行其道也然縣越其封郡逾其境雖賢守
長不得行以其有守也吏部之官不得理兵部鴻臚之
卿不得理光禄以其有司也若天下之失得生民之利
害社稷之大計惟所見聞而不繫職司者獨宰相可行
之諫官可言之爾故士學古懐道者仕於時不得為宰
相必為諫官諫官雖卑與宰相等天子曰不可宰相曰
可天子曰然宰相曰不然坐乎廟堂之上與天子相可
否者宰相也天子曰是諫官曰非天子曰必行諫官曰
必不可行立殿陛之前與天子爭是非者諫官也宰相
尊行其道諫官卑行其言言行道亦行也九卿百司郡
縣之吏守一職者任一職之責宰相諫官繫天下之事
亦任天下之責然宰相九卿而下失職者受責於有司
諫官之失職也取譏於君子有司之法行乎一時君子
之譏著之簡冊而昭明埀之百世而不冺甚可懼也夫
七品之官任天下之責懼百世之譏豈不重邪非材且
賢者不能為也近執事始被召於陳州洛之士大夫相
與語曰我識范君知其材也其来不為御史必為諫官
及命下果然則又相與語曰我識范君知其賢也他日
聞有立天子陛下直辭正色面爭庭論者非他人必范
君也拜命以来翹首企足竚乎有聞而卒未也竊惑之
豈洛之士大夫能料於前而不能料於後也將執事有
待而為也昔韓退之作諍臣論以譏陽城不能極諫卒
以諫顯人皆謂城之不諫蓋有待而然退之不識其意
而妄譏脩獨以謂不然當退之作論時城為諫議大夫
已五年後又二年始庭論陸贄及沮裴延齡作相欲裂
其麻纔兩事爾當徳宗時可謂多事矣授受失宜叛將
强臣羅列天下又多猜忌進任小人於此之時豈無一
事可言而須七年耶當時之事豈無急於沮延齡論陸
贄兩事也謂宜朝拜官而夕奏疏也幸而城為諫官七
年適遇延齡陸贄事一諫而罷以塞其責向使止五年
六年而遂遷司業是終無一言而去也何所取哉今之
居官者率三嵗而一遷或一二嵗甚者半嵗而遷也此
又非更可以待乎七年也今天子躬親庶政化理清明
雖為無事然自千里詔執事而拜是官者豈不欲聞正
議而樂讜言乎然今未聞有所言説使天下知朝廷有
正士而彰吾君有納諫之明也夫布衣韋帶之士窮居
草茅坐誦書史常恨不見用及用也又曰彼非我職不
敢言或曰我位猶卑不得言得言矣又曰我有待是終無一
人言也可不惜哉伏惟執事思天子所以見用之意懼
君子百世之譏一陳昌言以塞重望且解洛之士大夫
之惑則幸甚幸甚
　　上田正言第一書(王安石/)
正言執事某五月還家八月抵官每欲介西北之郵布
一書道區區之懐輒以事廢揚東南之吭也舟輿至自
汴者日十百數因得問汴事與執事息耗甚詳其間薦
紳道執事介然立朝無所跛倚甚盛甚盛顧猶有疑執
事者雖某亦然某之學也執事誨之進也執事奬之執
事知某不為淺矣有疑焉不以聞何以償執事之知哉
初執事坐殿廡下對方正策指斥天下利害奮不諱忌
且曰願陛下行之無使天下謂制科為進取一塗耳方
此時窺執事意豈若今所謂舉方正者獵取名位而已
哉蓋曰行其志云爾今聯諫官朝夕耳目天子行事即
一切是非無不可言者欲行其志宜莫若此時國之疵
民之病亦多矣執事亦抵職之日久矣向之所謂疵者
今或痤然若不可治矣向之所謂病者今或痼然若不
可起矣曽未聞執事建一言寤主上也何向者指斥之
切而今之疏也豈向之利於言而今之言不利耶豈不
免若今之所謂舉方正者獵取名位而已耶人之疑執
事者以此為執事解者或造辟而言詭辭而出疏賤之
人奚遽知其㣲哉是不然矣傳所謂造辟而言者迺其
言則不可得而聞也其言之效則天下斯見之矣今國
之疵民之病有滋而無損焉烏所謂言之效耶復有為
執事解者曰盖造辟而言之矣如不用何是又不然臣
之事君三諫不從則去之禮也執事對策時常用是著
於篇今言之而不從亦當不翅三矣雖惓惓之義未能
自去孟子不云乎有言責者不得其言則去盍亦辭其
言責邪執事不能自免於疑也必矣雖堅强之辨不能
為執事解也迺如某之愚則願執事不矜寵利不憚誅
責一為天下昌言以寤主上起民之病治國之疵蹇蹇
一心如對策時則人之疑不解自判矣惟執事念之如
其不然願賜教答不宣
　　上田正言第二書(王安石/)
某聞公卿大夫才名與寵兼盛於世必有大功以宜之
否則君子撝之執事姿略頴然出常士之表應進士中
甲科舉方正為第一將朝車通舉刺史事又陳善策得
璽書召名與寵不巳兼盛於世邪所未較著者功爾本
朝太祖武靖天下眞宗文持之今上接祖宗之成兵不
釋翳者蓋數十年近世無有也所當設張之具猶若闕
然重以羌酋梗邊主上方覽衆策以濟之天下舉首戴
目屬心執事者難以一二計為執事議者曰朝廷藉不
吾以宜且自賛以植顯效醻天下屬巳之意矧上惓惓
然命之乎此固策大功之㑹也抑聞之嶢嶢者易缺皦
皦者易汙執事才名與寵可謂易汙易缺者必若策大
功適足宜之而已可無茂邪恭惟旦暮輔佐天子秉國
事修所當設張之具復邊人於安稱主上所以命之之
意使天下舉首戴目者盈其願而退則後世之書可勝
傳哉董仲舒有是才名顧不獲此寵公孫季有此寵不
成此功有此寵而成此功者宜在執事不宜在他草鄙
之人不逹大誼辱奬訓之厚敢不盡愚
　　上蔡學士書(曽鞏/)
慶厯四年五月日南豐曽鞏謹再拜上書諫院學士執
事朝廷自更兩府諫官来言事者皆為天下賀得人而
已賀之誠當也顧不賀則不可乎鞏常靜思天下之事
矣以天子而行聖人之道不古聖賢然者否也然而古
今難之者豈無異焉邪人以不已利也則怨庸人以已
不及也則忌怨且忌則造飾以行其間人主不寤其然
則賢者必疏而殆矣故聖賢之道往往而不行也東漢
之末是已今主上至聖雖有庸人邪人將不入其間然
今日兩府諫官之所陳上已盡白而信邪抑未然邪其
已盡白而信也尚懼其造之未深臨事而差也其未盡
白而信也則當屢進而陳之待其盡白而信造之深臨
事而不差而後已也成此美者其不在於諫官乎古之
制善矣夫天子之所尊而聴者宰相也然接之有時不
得數且久矣惟諫官隨宰相入奏事已奏宰相退歸中
書蓋常然矣至於諫官出入言動相綴接蚤暮相親未
聞其當退也如此則事之失得蚤思之不待暮而以言
可也暮思之不待越宿而以言可也不諭則極辨之可
也屢進而陳之宜莫若此之詳且實也雖有邪人庸人
不得而間焉故曰成此美者其不在於諫官乎今諫官
之見也有間矣其不能朝夕上下議亦明矣禁中之與
居女婦而已爾捨是則寺人而已爾庸人邪人而已爾
其於㝠㝠之間議論之際豈不易行其間哉如此則鞏
見今日兩府諫官之危而未見國家天下之安也度執
事亦巳念之矣茍念之則在使諫官侍臣復其職而已
安有不得其職而在其位者歟噫自漢降戾後世士之
盛未有若唐也自唐太宗降戾後世士之盛亦未有若
今也唐太宗有士之盛而能成治功今有士之盛能行
其道則前數百年之弊無不除也否則後數百年之患
將又興也可不為深念乎鞏生於逺阨於無衣食以事
親今又將集於鄉學當聖賢之時不得抵京師而一言
故敢布於執事并書所作通論雜文一編以獻伏惟執
事莊士也不拒人之言者也願賜觀覽以其意少施焉
鞏之友王安石者文甚古行稱其文雖已得科名然居
今知安石者尚少也彼誠自重不願知於人然如此人
古今不常有如今時所急雖無常人千萬不害也顧如
安石此不可失也執事倘進之於朝廷其有補於天下
亦書其所為文一編進左右庶知鞏之非妄也
　　上歐蔡書(曾鞏/)
鞏少讀唐書及正觀政要見魏鄭公王珪之徒在太宗
左右事之大小無不議論諫諍當時邪人庸人相參者
少雖有如封倫李義府輩太宗又能識而疎之故其言
無不信聴卒能成正觀太平刑置不以居成康上未嘗
不反復欣慕繼以嗟唶以謂三代君臣不知曽有如此
周旋議論否雖臯陶禹稷與唐舜上下謀謨載於書者
亦未有若此委曲備具頗意三代唐舜去時逺其時雖
有謀議如正觀間或尚過之而其史不盡存故於今無
所聞見是不可知所不敢臆定繇漢以降至於陳隋復
繇髙宗以降至於五代其史甚完其君無如此謀議決
也故其治皆出正觀下理勢然爾竊自恨不幸不生於
其時親見其事歌頌推說以飽足其心又恨不得陞降
進退於其間與之往復議也自長以来則好問當世事
所見聞士大夫不少人人惟一以茍且畏愼隂拱黙處
為故未嘗有一人見當世事僅計謀有未可立效者其
誰肯奮然迎為之慮而已當之邪則又謂所欣慕者已
矣類千百年間不可復及昨者天子赫然獨見於萬世
之表既更兩府復引二公為諫官見所條下及四方人
所傳道知二公在上左右為上論治亂得失羣臣忠邪
小大無所隱不為錙銖計惜以避怨忌毁罵讒搆之患
竊又奮起以謂從古以来有言責者自任其事未知有
如此周詳悃至議論未知有如此之多者否雖鄭公王
珪又能過是耶今雖事不合亦足暴之萬世而使邪者
懼懦者有所樹矣况合乎否未可必也不知所謂數百
千年已矣不可復有者今幸遇而見之其心歡喜震動
不可比說日夜庶㡬雖有邪人庸人如封李者上必斥
而逺之惟二公之聽致今日之治居正觀之上令鞏小
者得歌頌推說以飽足其心大者得出於其間吐片言
半辭以託名於千萬世是所望於古者不負且令後世
聞今之盛疑唐舜三代不及逺甚與今之疑唐太宗時
無異雖然亦未嘗不憂一日有於㝠㝠之中議論之際
而行謗者使二公之道未盡用故前以書獻二公先舉
是為言已而果然二公相次出兩府亦更改而怨忌毁
罵讒搆之患一日俱發翕翕萬状至於乘女子之隙造
非常之謗而欲加之天下之大賢不顧四方人議論不
畏天地鬼神之臨已公然欺誣駭天下之耳目令人感
憤痛切廢食與寢不知所為噫二公之不幸實疾首蹙
額之民之不幸也雖然君子之於道也既得諸已汲汲
焉而務施之於外汲汲焉務施之於外在我者也務施
之外而有可有不可在彼者也在我者姑肆力焉至於
其極而後已也在彼者則不可必得吾志焉然君子不
以必得之難而廢其肆力者故孔子之所說而聘者七
十國而孟子亦區區於梁齊滕邾之間為孔子者聘六
十九國尚未巳而孟子亦之梁之齊二大國不可則猶
俯而與邾滕之君謀其去齊也遲遲而後出晝其言曰
王庶㡬改之則必召予如用予則豈惟齊民安天下之
民舉安觀其心若是豈以一不合而止哉誠不若是亦
無以為孔孟今二公固一不合者也其心豈不曰天子
庶㡬召我而用之如孟子之所云乎肆力焉於其所在
我者而任其所在彼者不以必得之難而已莫大斯時
矣况今天子仁恕聰明求治之心未嘗怠天下一歸四
方諸侯承號令奔走之不暇二公之言如朝得於上則
夕被於四海夕得於上則不越宿而被於四海豈與聘
七十國遊梁齊邾滕之區區艱難比邪姑有待而已矣
非獨鞏之望乃天下之望而二公所宜自任者也豈不
謂然乎感憤之不已謹成憶昨詩一篇雅說三篇麤道
其意後二篇並他事因亦寫寄此皆人所厭聞不宜為
二公道然欲啟告覺悟天下之可告者使明知二公志
次亦使邪者庸者見之知世有斷然自守者不從已於
邪則又庶㡬於天子視聴有所開益使二公之道行則
天下之嗷嗷者舉被其賜是亦為天下計不獨於二公
發也則二公之道何如哉嘗竊思更貢舉法責之累日
於學使學者不待乎按天下之籍而盛須土著以待舉
行悖者不能藉以進此歴代之思慮所未及善乎莫與
為善也故詩中善學尤具伏惟賜省察焉
　　上文丞相書(蘇洵/)
昭文相公執事天下之事制之在始始不可制制之在
末是以君子慎始而無後憂救之於其末而其始不為
無謀失諸其始而邀諸其終而天下無遺事是故古者
之制其始也有百年之前而為之者也蓋周公營乎東
周數百年而待乎平王之東遷也然及其收天下之士
而責其賢不肖之分則未嘗於其始焉而制其極蓋嘗
舉之於諸侯考之於太學引之於射宫而試之於弓矢
如此其備矣然而管叔蔡叔文王之子而武王周公之
弟也生而與之居處習知其性之所好惡與夫居之於
大學而習之於射宫者宜愈詳矣然其不肖之實卒不
見於此時及其出為諸侯監國臨大事而不克自定然
後敗露以見其不肖之才且夫張弓而射之一不失容
此不肖者或能焉而聖人豈以為此足以盡人之才蓋
将為此名以收天下之士而後觀其臨事而黜其不肖
故曰始不可制制之在末於此有人求金於沙歛而揚
之惟其揚之也精是以責金於揚而歛則無擇焉不然
金與沙礫皆不録而已矣故欲求盡天下之賢俊莫若
略其始欲求責實於天下之官莫若精其終今者天下
之官自相府而至於一縣之丞尉其為數實不可勝計
然而大數已定餘吏溢於官籍大臣建議減任子削進
士以求便天下竊觀古者之制略於始而精於終使賢
者易進而不肖者易犯夫易犯故易退易進故賢者衆
衆賢進而不肖者易退夫何患官冗今也艱之於其始
竊恐夫賢者之難進與夫不肖者之無以異也方今進
退天下士大夫之權内則御史外則轉運而士大夫之
間潔然而無過可任以為吏者其實無㡬且相公何不
以意推之往年吳中復在犍為一月而發二吏中復去
職而吏之以罪免者曠嵗無有也雖然此特洵之所見
耳天下之大則又可知矣國家法令甚嚴洵從蜀来見
凡吏商者皆不征非追胥調發皆得役天子之夫是以
知天下之吏犯法者甚衆從其犯而黜之十年之後將
分職之不給此其權在御史轉運而御史轉運之權實
在相公顧甚易為也今四方之士㑹於京師口語籍籍
莫不為此然皆莫肯一言於其上誠以為近於私我也
洵西蜀之人方不見用於當世幸又不復以科舉為意
是以肆言於其間而可以無嫌伏惟相公慨然有憂天
下之心征伐四國以安天子毅然立朝以威制天下名
著功遂文武並濟此其享功業之重而居富貴之極於
其平生之所望無復慊然者惟其獲天下之多士而與
之皆樂乎此可以復動其志故遂以此告其左右惟相
公亮之
　　上富丞相書(蘇洵/)
相公閣下往年天子震怒出逐宰相選用舊臣堪付屬
以天下者使在相府與天下更始而閣下之位實在第
三方是之時天下咸喜相慶以為閣下惟不為宰相也
故黙黙在此方今困而復起起而復為宰相而又適值
乎此時也不為而何為且吾君之意待之如此其厚也
不為而何以副吾望故咸曰後有下令而異於他日者
必吾富公也朝夕而待之跂首而望之望望然而不獲
見也戚戚然而疑嗚呼其弗獲聞也必其逺也進而及
於京師亦無聞焉不敢以疑猶曰天下之人如此其衆
也數十年之間如此而不變也皆曰賢人焉或曰彼其
中則有說也而天下之人則未始見也然而不能無憂
蓋古之君子愛其人也則憂其無成且嘗聞之古之君
子相是君也與是人也皆立於朝則使吾皆知其為人
皆善者也而後無憂且一人之身而欲擅天下之事雖
見信於當世而同列之人一言而疑之則事不可以成
今夫政出於他人而不懼事不出於巳而不忌是二者
惟善人為能然猶欲得其心焉若夫衆人政出於他人
而懼其害已事不出於已而忌其成功是以有不平之
心生夫或居於吾前或立於吾後而皆有不平之心焉
則身危故君子之出處於其間也不使之不平於我也
周公立於明堂以聴天下而召公惑何者天下固惑乎
大者也召公猶未能信乎吾之此心也周公定天下誅
管蔡告召公以其志以安其身以及於成王故凡安其
身者以安乎周也召公之於周公管蔡之於周公是二
者亦皆有不平之心焉以為周之天下周公將遂取之
也周公誅其不平而不可告語者告其可以告語者而
和其不平之心然則非其必不可以告語者則君子未
始不欲和其心天下之人從士而至於卿大夫宰相集
處其上將有所為何慮而不成不能忍其區區之小忿
以成其不平之釁則害其大事是以君子忍其小忿以
容其小過而杜其不平之心然後當大事而聴命焉且
吾之小忿不足以易吾之大事也故寧小容焉使無蔕
芥於其間古之君子與賢者並居而同樂故其責之也
詳不幸而與不肖者偶不圖其大而治其細則濶逺於
事情而無益於當世故天下無事而後可與爭此不然
則否昔者諸呂用事陳平憂懼計無所出陸賈入見說
之使交歡周勃平用其策卒得絳侯北軍之助以滅諸
呂夫絳侯木强之人也非陳平致之而誰也故賢者致
其不賢者非夫不賢者之能致賢者也曩者陛下即位
之初㓂萊公為相惟其側有小人不能誅又不能與之
無忿故終以斥去及范文正公在相府又欲以歲月盡
治天下事失於急與不忍小忿故羣小人亦急逐去之
一去遂不復用以沒其身伏惟閣下以不世出之才立
於天子之下百官之上此其深謀逺慮必有所處而天
下之人猶未獲見洵西蜀人也竊有志於今世願一見
於堂上伏惟閣下深思之無忽
　　應制舉上兩制書(蘇軾/)
軾聞古者有貴賤之際有聖賢之分二者相勝而不可
以相參其勢然也治其貴賤之際則不知聖賢之為髙
行其聖賢之分則不知貴賤之為差昔者子思孟軻之
徒不見諸侯而耕於野比閭小吏一呼於其門則攝衣
而從之至於齊魯千乘之君操幣執贄因門人以願交
於下風則閉門而不納此非茍以為異而已將以明乎
聖賢之分而不參於貴賤之際故其攝衣而從之也君
子不以為畏而其閉門而拒之也君子不以為傲何則
其分定也士之賢不肖固有之矣子思孟軻不可以人
人而求之然而貴賤之際聖賢之分二者要不可以不
知也世道衰喪不能深明於斯二者而錯行之施之不
得其處故其道兩亡今夫軾朝生於草茆塵土之中而
乆與於州縣之小吏其官爵勢力不足較于世亦明矣
而諸公之貴至與人主揖讓周旋而無間大車駟馬至
於門者逡巡而不敢入軾也非有公事而輒至於庭求
以賔客之禮見於下執事固巳獲罪於貴賤之際矣雖
然當世之君子不以其愚陋而使與於制舉之末朝廷
之上不以其疎賤而使奏其猖狂之論軾亦自忘其不
肖而以為是兩漢之主所孜孜而求之親降色辭而問
之政者也其才雖不足以庶㡬於聖賢之間而學其道
治其言則所守者其分也是故踽踽然而来仰不知明
公之尊而俯不知其身之賤不由紹介不待辭讓而直
言當世之故無所委曲者以為貴賤之際非所以施於
此也軾聞治事不若治人治人不若治法治法不若治
時時者國之所以存亡天下之所最重也周之衰也時
人莫不苟媮而不立周雖欲其立而不可得也故周亡
秦之衰也時人莫不貪利而不仁秦雖欲其仁而不可
得也故秦亡西漢之衰也時人莫不柔懦而謹畏故君
臣相䝉而至於危東漢之衰也時人莫不矯激而奮厲
故賢不肖不相容以至於亂夫時者豈其所自為邪王
公大人實為之軾將論其時之病而以為其權在諸公
諸公之所好天下莫不好諸公之所惡天下莫不惡故
軾敢以今之所患二者告於下執事其一曰用法太宻
而不求情其二曰好名太髙而不適實此二者時之大
患也何謂用法太宻而不求情昔者天下未平而法不
立則人行其私意仁者遂其仁勇者致其勇君子小人
莫不以其意從事而不困於繩墨之間故易以有功而
亦易以亂及其治也天下莫不趨於法不敢用其私意
而惟法之知故雖賢者所為要以如法而止不敢於法
律之外有所措意夫人勝法則法為虛器法勝人則人
為備位人與法並行而不相勝則天下安今自一命以
上至於宰相皆以奉法循令為稱其職拱手而任法曰
吾豈得自由哉法既大行故人為備位其成也其敗也
其治也其亂也天下皆曰非我也法也法之弊豈不亦
甚矣哉昔者漢髙之時留侯為太子少傅位於叔孫之
後而周昌亦自御史大夫為諸侯相天下有緩急則功
臣左遷而不怨此亦知其君臣之懽不以法而相持也
今天下所以任法者何也任法生於自疑自疑生於多
私惟天下之無私則能於法律之外有以效其智何則
其自信明也夫唐永泰之間姦臣執政政以賄成徳宗
發憤而用常袞袞一切用法四方奏請莫有獲者然天
下否塞賢愚不分君子不以為能也崔祐甫為相不至
朞年而除吏八百多其親舊或者以為譏祐甫曰不然
非親與舊則安得而知之顧其所用如何爾君子以為
善用法今天下汎汎焉莫有深思逺慮者皆任法之過
也何謂好名太髙而不適實昔者聖人之為天下使人
各致其能以相濟也不一則不專不專則不能自堯舜
之時而伯夷后䕫稷契之倫皆不過名一藝辦一職以
盡其能至於子孫世守其業而不遷䕫不敢自與於知
禮而契不敢自任於播種至於三代之際亦各輸其才
而安其習以不相犯躐凡書傳所載者自非聖人皆止
於名一藝辦一職故其藝未嘗不精而其職未嘗不舉
後世之所希望而不可及者由此故也下而至於漢其
君子各務其所長以相左右故史之所記武宣之際自
公孫魏邴以下皆不過以一能稱於當世夫人各有才
才各有小大大者安其大而無忽於小小者樂其小而
無慕於大是以各適其用而不喪其所長及至後世上
失其道而天下之士皆有侈心恥以一藝自名而欲盡
天下之能事是故喪其所長而至於無用今之士大夫
其實病此也仕者莫不談王道述禮樂皆欲復三代追
堯舜終於不可行而世務因以不舉學者莫不論天人
推性命終於不可究而世教因以不明自許太髙而措
意太廣太髙則無用太廣則無功是故賢人君子布於
天下而事不立聴其言則侈大而可樂責其效則汗漫
而無當此皆好名之過深惟古之聖賢建功立業興利
捍患至於百工小民之事皆有可觀不若今世之因循
鹵莽其故出於此二者歟伏惟明公才略之宏偉度量
之寛厚學術之廣博聲名之煒煌冠於一時而振於百
世百世之所望而正者意有所向則天下奔走而趨之
則其愍時憂世之心或有取於斯言也軾将有深於此
者而未敢言焉不宣軾再拜
　　上昭文富丞相書(蘇轍/)
轍西蜀之人行年二十有二幸得天子一命之爵饑寒
窮困之憂不至於心其身又無力役勞苦之患其所任
職不過簿書米鹽之間而且未獲從事以得自盡方其
閒居不勝思慮之多不忍自棄以為天子寛惠與天下
無所忌諱而轍不與其强壮閒暇之時蚤有所發明以
自致其志而復何事恭惟天子設制策之科將以待天
下豪俊魁礨之人是以轍不自量而自與於此蓋天下
之事上自三王以来以至於今世其所論述亦已略備
矣而猶有所不釋於心夫古之帝王豈必多才而自為
之為之有要而居之有道是故以漢髙皇帝之恢廓慢
易而足以吞項氏之强漢文皇帝之寛厚長者而足以
服天下之姦詐何者任人而人為之用也是以不勞而
功成至於武帝材力有餘聰明睿智過於髙文然而施
之天下時有所折而不遂何者不委之人而自為用也
由此觀之則夫天子之責亦在任人而已竊惟當今天
下之人其所謂有才而可大用者非明公而誰推之公
卿之間而最為有功列之士民之上而最為有徳播之
寥逺之域而最為有勇是三者亦非明公而誰而明公
實為宰相則夫吾君之所以為君之事盖巳畢矣古之
聖人髙拱無為而望夫百世之後以為明主賢君者蓋
亦如是而可也然而天下之未治則果誰耶下而求之
郡縣之吏則曰非我能上而求之朝廷百官則曰非我
責明公之立於此也其又將何辭嗟夫蓋亦嘗有以秦
越人之事說明公者歟昔者秦越人以醫聞天下天下
之人皆以越人為命越人不在則有病而死者莫不自
以為吾病之非真病而死之非真死也他日有病者焉
遇越人而屬之曰吾捐身以予子子自為子之才治之
而無為我治之也越人曰嗟夫難哉夫子之病雖不至
於死而難以愈急治之則傷子之四肢而緩治之則勞
苦而不肯去吾非不能去也而畏是二者夫傷子之四
肢而後可以除子之病則天下以我為不工而病之不
去則天下以我為非醫此二者所以交戰於吾心而不
釋也既而見其人其人曰夫子則知醫之醫而未知非
醫之醫歟今夫非醫之醫者有所冐行而不顧是以能
應變於無窮今子守法宻㣲而用意於萬全者則是子
猶知醫之醫而已天下之事急之則喪緩之則得而過
緩則無及孔子曰道之難行也我知之矣知者過之不
肖者不及也夫天下患於不知而又有知而過之者則
是道之果難行也昔者世之賢人患夫世之愛其爵禄
而不忍以其身嘗試於艱難也故其上之人奮不顧身
以搏天下之公利而忘其私在下者亦不敢自愛叫號
紛呶以攻訐其上之短是二者可謂賢於天下之士矣
而猶未免為不知何者不知自安其身之為安天下之
人自重其發之為重君子之勢而輕用之於尋常之事
則是猶匹夫之亮耳伏自明公執政於今五年天下不
聞慷慨激烈之名而日聞敦厚之聲意者明公其知之
矣而猶有越人之病也轍讀三國志嘗見曹公與袁紹
相持久而不決以問賈詡詡曰公明勝紹勇勝紹用人
勝紹決機勝紹紹兵百倍於公公畫地而與之相守半
年而紹不得戰則公之勝形巳可見矣而久不決意者
顧萬全之過耳夫事有不同而其意相似今天下之所
以仰首而望明公者豈亦此之故歟明公其略思其說
當有以解天下之望者不宣轍再拜
　　上文侍中論𣙜鹽書(蘇軾/)
畱守侍中執事當今天下勲徳俱髙為主上所倚信華
實兼隆為士民所責望受恩三世宜與社稷同憂皆無
如明公者今雖在外事有闗於安危而非職之所憂者
猶當盡力爭之而况其事闗本職而憂及生民者乎竊
意明公必已言之而人不知若猶未也則願效其愚頃
者三司使章惇建言乞𣙜河北京東鹽朝廷遣使按視
召周革入覲巳有成議矣惇之言曰河北與陜西皆為
邊防而河北獨不𣙜鹽此祖宗一時之誤恩也軾以為
陜西之鹽與京東河北不同解池廣袤不過數十里既
不可捐以予民而官亦易以籠取青鹽至自北中有可
禁止之道然猶法存而實不行城門之外公食青鹽今
東北循海皆鹽也其欲籠而取之正與淮南兩浙無異
軾在餘杭時見兩浙之民以犯鹽得罪者一歲至萬七
千人而莫能止姦民以兵仗䕶送吏士不敢近者常以
數百人為輩特不為他盜故上下通知而不以聞耳東
北之人悍於淮浙遠甚平居椎剽之姦常甲於他路一
旦𣙜鹽則其禍未易以一二數也由此觀之祖宗以來
獨不榷河北鹽者正事之適宜耳何名為誤哉且𣙜鹽
雖有故事然要以為非王政也陜西淮浙既未能罷又
欲使京東河北隨之此猶患風痺人曰吾左臂既病矣
右臂何為獨完則以酒色伐之可乎今議者曰吾之法
與淮浙不同淮浙之民所以不免於私販而竈戸所以
不免於私賣者以官之買價賤而賣價貴耳今吾賤買
而賤賣借如每斤官以三錢得之則以四錢出之鹽商
私買於竈户利其賤耳賤不能減三錢竈户均為得三
錢也寧以予官乎將以予私商而犯法乎此必不犯之
道也此無異於兒童之見東海皆鹽也茍民力之所及
未有捨而不煎煎而不賣者也而近歲官錢常若窘迫
遇其急時百用横生以有限之錢買無窮之鹽竈户有
朝夕薪米之憂而官錢在朞月之後則其利必歸於私
販無疑也食之於鹽非若饑之於五穀也五穀之乏至
於節口并日而况鹽乎故私販法重而官鹽貴則民之
貧而懦者或不食鹽往在浙中見山谷之人有數月食
無鹽者今将𣙜之東北之俗必不如往日之嗜鹹也而
望官課之不虧疎矣且淮浙官鹽本輕而利重雖有積
滯官未病也今以三錢為本一錢為利自禄吏購賞修
築敖庾之外所獲無㡬矣一有積滯不行官之所喪可
勝計哉失民而得財明者不為况民財兩失者乎且禍
莫大於作始作俑之漸至於用人今兩路未有鹽禁也
故變之難遣使㑹議經年而未果自古作事欲速而不
取衆議未有如今日者也然猶遲久如此以明作始之
難也今既巳榷之矣則他日國用不足添價貴賣有司
以為熟事行半紙文書而决矣且明公能必其不添乎
非獨明公不能也今之執政能自必乎茍不可必則兩
路之禍自今日始夫東北之蠶衣被天下蠶不可無鹽
而議者輕欲奪之是病天下也明公可不深哀而速救
之歟或者以為朝廷既有成議矣雖爭之必不從竊以
為不然乃者手實造簿方赫然行法之際軾嘗論其不
可以告今太原韓公公時在政府莫之行也而手實卒
罷民頼以少安凡今執政所欲必行者青苗助役市易
保甲而巳其他猶可以庶㡬萬一或者又以為明公將
老矣若猶有所爭則其請老也難此又軾之所不識也
使明公之言幸而聽屈已少畱以全兩路之民何所不
可不幸而不聽是議不中意其於退也尤易矣願少畱
意軾一郡守也猶以為職之所當憂而冐聞於左右明
公其得巳乎干瀆威重俯伏待罪而已
　　上韓樞宻書(蘇洵/)
太尉執事洵著書無他長及言兵事論古今形勢至自
比賈誼所獻權書雖古人巳往成敗之迹茍深曉其義
施之於今無所不可昨因請見求進末議太尉許諾謹
撰其說言語朴直非有驚世絶俗之談甚高難行之論
太尉取其大綱而無責其纖悉盖古者非用兵决勝之
為難而養兵不用之可畏今夫水激之山放之海決之
為溝塍壅之為沼沚是天下之人能之委江河注淮泗
滙為洪波瀦為大湖萬世而不溢者自禹之後未之見
也夫兵者聚天下不義之徒授之以不仁之器而教之
以殺人之事夫惟天下之未安盜賊之未殄然後有以
施其不義之心用其不仁之器而試其殺人之事當是
之時勇者無餘力智者無餘謀巧者無餘技故其不義
之心變而為忠不仁之器加之於不仁而殺人之事施
之於當殺及夫天下既平盜賊既殄不義之徒聚而不
散勇者有餘力則思以為亂智者有餘謀則思以為姦
巧者有餘技則思以為詐於是天下之患雜然出矣盖
虎豹終日而不殺則跳踉大叫以發其怒蝮蝎終日而
不螫則噬齧草木以致其毒其理固然無足怪者昔者
劉項奮臂於草莽之間秦楚無頼子弟千百為輩爭起
而應者不可勝數轉鬭五六年天下厭兵項籍死而高
祖亦已老矣方是時分王諸將改定律令與天下休息
而韓信黥布之徒相繼而起者七國高祖死於介胄之
間而莫能止也連延及於呂氏之禍訖孝文而後定是
何起之易而收之難也劉項之勢初若決河順流而下
誠有可喜及其崩潰四出放乎數百里之間拱手而莫
能救也嗚呼不有聖人何以善其後太祖太宗躬擐甲
胄䟦涉險阻以斬刈四方之篷蒿用兵數十年謀臣猛
將滿天下一旦巻甲而休之傳四世而天下無變此何
術也荆楚九江之地不分於諸将而韓信黥布之徒無
以啟其心也雖然天下無變而兵久不用則其不義之
心蓄而無所發飽食優㳺求逞於良民觀其平居無事
出怨言以邀其上一日有事是非人得千金不可使也
往年詔天下繕完城池西川之事洵實親見凡郡縣之
富民舉而籍其名得錢數百萬以為酒食饋餉之費杵
聲未絶城輒隨壊如此者數年而後定卒事官吏相賀
卒徒相矜若戰勝凱旋而待賞者比来京師遊阡陌間
其曹往往偶語無所忌諱聞之土人方春時尤不忍聞
盖時五六月矣㑹京師憂大水鋤耰畚築列於兩河之
壖縣官日費千萬傳呼勞問之聲不絶者數十里猶且
睊睊狼顧莫肯效用且夫内之如京師之所聞外之如
西川之所親見天下之勢今何如也御將者天子之事
也御兵者將之職也天子者養尊而處優樹恩而收名
與天下為喜樂者也故其道不可以御兵人臣執法而
不求情盡心而不求名出死力以捍社稷使天下之心
繫於一人而已不與焉故御兵者人臣之事不可以累
天子也今之所患大臣好名而懼謗好名則多樹私恩
懼謗則執法不堅是以天下之兵豪縱至此而莫之制
也頃者狄公在樞府號為寛厚愛人狎昵士卒得其歡
心而太尉適承其後彼狄公者知御外之術而不知治
内之道此邊將材也古者兵在外愛將軍而忘天子在
内愛天子而忘將軍愛將軍所以戰愛天子所以守狄
公以其御外之心而施諸其内太尉不反其道而何以
為治或者以為兵久驕不治一旦䋲以法恐因以生亂
昔者郭子儀去河南李光弼實代之將至之日張用濟
斬於轅門三軍股慄夫以臨淮之悍而代汾陽之長者
三軍之士竦然如赤子之脫慈母之懐而立乎嚴師之
側何亂之敢生且夫天子者天下之父母也將相者天
下之師也師雖嚴赤子不敢以怨其父母將相雖厲天
下不敢以咎其君其勢然也天子者可以生人可以殺
人故天下望其生及其殺之也天下曰是天子殺之故
天子不可以多殺人臣奉天子之法雖多殺天下無所
歸怨此先王所以威懐天下之術也伏惟太尉思天下
所以長久之道而無幸一時之名盡至公之心而無䘏三
軍之多言夫天子推深仁以結其心太尉厲威武以振
其惰彼其思天子之深仁則畏而不至於怨思太尉之
威武則愛而不至於驕君臣之體順而畏愛之道立非
太尉吾誰望耶
　
　
　
　
　
　
　
　文編巻四十六
欽定四庫全書
　文編卷四十七
　　　　　　　　　　　　明　唐順之　編
　　樂毅報燕王書(史記/)
臣不佞不能奉承王命以順左右之心恐傷先王之明
有害足下之義故逃遁走趙今足下使人數之以罪臣
恐侍御者不察先王之所以畜幸臣之理又不白臣之
所以事先王之心故敢以書對臣聞賢聖之君不以禄
私親其功多者賞之其能當者處之故察能而授官者
成功之君也論行而結交者立名之士也臣竊觀先王
之舉也見有髙世主之心故假節於魏以身得察於燕
先王過舉厠之賓客之中立之羣臣之上不謀父兄以
為亞卿臣竊不自知自以為奉令承教可幸無罪故受
令而不辭先王命之曰我有積怨深怒於齊不量輕弱
而欲以齊為事臣曰夫齊霸國之餘業而最勝之遺事
也練於兵甲習於戰攻王若欲伐之必與天下圖之與
天下圖之莫若結於趙且又淮北宋地楚魏之所欲也
趙若許而約四國攻之齊可大破也先王以為然具符
節南使臣於趙顧反命發兵擊齊以天之道先王之靈
河北之地隨先王而舉之濟上濟上之軍受命擊齊大
敗齊人輕卒鋭兵長驅至國齊王遁而走莒僅以身免
珠玉財寳車甲珍器盡收入於燕齊器設於寜臺大吕
陳於元英故鼎反乎磨室薊丘之植植於汶篁自五伯
已來功未有及先王者也先王以為慊於志故裂地而
封之使得比小國諸侯臣竊不知自以為奉命承教可
幸無罪是以受命不辭臣聞賢聖之君功立而不廢故
著於春秋蚤知之士名成而不毁故稱於後世若先王
之報怨雪耻夷萬乗之彊國收八百嵗之蓄積及至棄
羣臣之日餘教未衰執政任事之臣脩法令慎庶孽施
及乎萌𨽻皆可以教後世臣聞之善作者不必善成善
始者不必善終昔伍子胥説聴於闔閭而吴王逺迹至
郢夫差弗是也賜之鴟夷而浮之江吴王不寤先論之
可以立功故沈子胥而不悔子胥不蚤見主之不同量
是以至於入江而不化夫免身立功以明先王之迹臣
之上計也離毁辱之讒謗墮先王之名臣之所大恐也
臨不測之罪以幸為利義之所不敢出也臣聞古之君
子交絶不出惡聲忠臣去國不潔其名臣雖不佞數奉
教於君子矣恐侍御者之親左右之説不察疏逺之行
故敢獻書以聞唯君王之留意焉
　　李斯諫秦王書(史記/)
臣聞吏議逐客竊以為過矣昔繆公求士西取由余於
戎東得百里奚於宛迎蹇叔於宋求丕豹公孫支於晉
此五子者不産於秦而繆公用之并國二十遂霸西戎
孝公用商鞅之法移風易俗民以殷盛國以富强惠王
用張儀之計拔三川之地西并巴蜀北收上郡南取漢
中包九夷制鄢郢東據成臯之險割膏腴之壤遂散六
國之従使之西面事秦功施到今昭王得范雎廢穰侯
逐華陽彊公室杜私門蠶食諸侯使秦成帝業此四君
者皆以客之功由此觀之客何負於秦哉向使四君却
客而不内疏士而不用是使國無富利之實而秦無彊
大之名也今陛下致崑山之玉有隋和之寳垂明月之
珠服太阿之劒乗纎離之馬建翠鳳之旗樹靈鼉之皷
此數寳者秦不生一焉而陛下説之何也必秦國之所
生然後可則是夜光之璧不飾朝廷犀象之器不為玩
好鄭衞之女不充後宫而駿良駃騠不實外廏江南金
錫不為用西蜀丹青不為采所以飾後宫充下陳娱心
意説耳目者必出於秦然後可則是宛珠之簪傅璣之
珥阿縞之衣錦繡之飾不進於前而隨俗雅化佳冶窈
窕趙女不立於側也夫擊甕叩缻彈箏拊髀而歌呼嗚
嗚快耳者真秦之聲也鄭衞桑間昭虞武象者異國之
樂也今棄擊甕叩缻而就鄭衞退弹筝而取昭虞若是
者何也快意當前適觀而已矣今取人則不然不問可
否不論曲直非秦者去為客者逐然則是所重者在乎
色樂珠玉而所輕者在乎人民也此非所以跨海内制
諸侯之術也臣聞地廣者粟多國大者人衆兵彊則士
勇是以太山不讓土壤故能成其大河海不擇細流故
能就其深王者不却衆庶故能明其徳是以地無四方
民無異國四時充美鬼神降福此五帝三王之所以無
敵也今不能然棄黔首以資敵國却賓客以業諸侯使
天下之士退而不敢西向裹足不入秦此所謂藉冦兵
而齎盜糧者也夫物不産於秦可寳者多士不産於秦
而願忠者衆今逐客以資敵國損民以益讎内自虚而
外樹怨於諸侯求國無危不可得也
　　魯仲連遺燕將書(國策/)
吾聞之智者不倍時而棄利勇士不怯死而滅名忠臣
不先身而後君今公行一朝之忿不顧燕王之無臣非
忠也殺身亡聊城而威不信於齊非勇也功廢名滅後
世無稱非智也故智者不再計勇士不怯死今死生榮
辱尊卑貴賤此其一時也願公之詳計而無與俗同也
且楚攻南陽魏攻平陸齊無南面之心以為亡南陽之
害不若得濟北之利故定計而堅守之今秦人下兵魏
不敢東面横秦之勢合則楚國之形危且棄南陽㫁右
壤存濟北計必為之今楚魏交退燕救不至齊無天下
之規與聊城共據期年之敝即臣見公之不能得也齊
必決之於聊城公無再計彼燕國大亂君臣過計上下
迷惑栗腹誤以十萬之衆五折於外萬乘之國被圍於
趙壤削主困為天下戮公聞之乎今燕王方寒心獨立
大臣不足恃國敝旤多民心無所歸今公又以聊城之
民距全齊之兵期年不解是墨翟之守也食人炊骨士
無反北之心是孫臏吴起之兵也能已見於天下矣故
為公計不如罷兵休士全車甲歸報燕王燕王必喜士
民見公如見父母交游攘臂而議於世功業可明矣上
輔孤主以制羣臣下養百姓以資説士矯國革俗於天
下功名可立也意者亦捐燕棄世東游於齊乎請裂地
定封富比陶魏世世稱寡與齊久存此亦一計也二者
顯名厚實也願公熟計而審處一也且吾聞效小節者
不能行大威惡小耻者不能立榮名昔管仲射桓公中
鈎簒也遺公子糾而不能死怯也束縛桎梏辱身也此
三行者鄉里不通也世主不臣也使管仲終窮抑幽囚
而不出慚耻而不見窮年没夀不免為辱人賤行矣然
管子并三行之過據齊國之政一匡天下九合諸侯為
五霸首名髙天下光照鄰國曹沫為魯君將三戰三北
而喪地千里使曹子之足不離陳計不顧後出必死而
不生則不免為敗軍禽將曹子以敗軍禽將非勇也功
廢名滅後世無稱非智也故去三北之耻退而與魯君
計至深逺也今夫齊桓公有天下朝諸侯曹子以一劒
之任刼桓公於壇位之上顔色不變而辭氣不悖三戰
之所喪一朝而反之天下震動驚駭威信吴楚傳名後
世若此二公者非不能行小節死小耻也以為殺身絶
世功名不立非智也故去忿恚之心以成終身之名除
感忿之耻而立累世之功故業與三王争流名與天壤
相敝也公其圖之
　　薄昭與淮南王書(漢書/)
竊聞大王剛直而勇慈惠而厚貞信多㫁是天以聖人
之資奉大王也甚盛不可不察今大王所行不稱天資
皇帝初即位易侯邑在淮南者大王不肯皇帝卒易之
使大王得三縣之實甚厚大王以未嘗與皇帝相見求
入朝見未畢昆弟之歡而殺列侯以自為名皇帝不使
吏與其間赦大王甚厚漢法二千石缺輒言漢補大王逐
漢所置而請自置相二千石皇帝骫天下正法而許大
王甚厚大王欲屬國為布衣守冢真定皇帝不許使王
母失南面之尊甚厚大王宜日夜奉法度修貢職以稱
皇帝之厚徳今迺輕言恣行以負謗於天下甚非計也
夫大王以千里為宅居以萬民為臣妾此髙皇帝之厚
徳也髙帝蒙霜露沐風雨赴矢石野戰攻城身被創痍
以為子孫成萬世之業艱難危苦甚矣大王不思先帝
之艱苦日夜怵惕修身正行養犧牲豐粢盛奉祭祀以
無忘先帝之功徳而欲屬國為布衣甚過且夫貪讓國
士之名輕廢先帝之業不可以言孝父為之基而不能
守不賢不求守長陵而求之真定先母後父不誼數逆
天子之令不順言節行以髙兄無禮幸臣有罪大者立
㫁小者肉刑不仁貴布衣一劒之任賤王侯之位不知
不好學問大道觸情妄行不祥此八者危亡之路也而大
王行之棄南面之位奮諸賁之勇常出入危亡之路臣
之所見髙皇帝之神必不廟食於大王之手明矣昔者
周公誅管叔放蔡叔以安周齊桓殺其弟以反國秦始
皇殺兩弟遷其母以安秦頃王亡代髙帝奪之國以便
事濟北舉兵皇帝誅之以安漢故周齊行之於古秦漢
用之於今大王不察古今之所以安國便事而欲以親
戚之意望於大上不可得也亡之諸侯游宦事人及舎
匿者論皆有法其在王所吏主者坐今諸侯子為吏者
御史主為軍吏者中尉主客出入殿門者衛尉大行主諸侯
蠻夷來歸誼及以亡名數自占者内史縣令主相欲委
下吏無與其禍不可得也王若不改漢繫大王邸論相
以下為之奈何夫墮父大業退為布衣所哀幸臣皆伏
法而誅為天下笑以羞先帝之徳甚為大王不取也宜
急改操易行上書謝罪曰臣不幸蚤失先帝少孤吕氏
之世未嘗忘死陛下即位臣怙恩徳驕盈行多不軌追
念辠過恐懼伏地待誅不敢起皇帝聞之必喜大王昆
弟歡欣於上羣臣皆得延夀於下上下得宜海内常安
願熟計而疾行之行之有疑禍如發矢不可追已
　　上張僕射論辰入酉出書(韓愈/)
受牒之明日在使院中有小吏持院中故事節目十餘
事來示愈其中不可者有自九月至明年二月之終皆
晨入夜歸非有疾病事故輒不許出當時以初受命不
敢言古人有言曰人各有能有不能若此者非愈之所
能也抑而行之必發狂疾上無以承事於公忘其將所
以報徳者下無以自立喪失其所以為心夫如是則安
得而不言凡執事之擇於愈者非為其能晨入夜歸也
必將有以取之茍有以取之雖不晨入而夜歸其所取
者猶在也下之事上不一其事上之使下不一其事量
力而任之度才而處之其所不能不彊使為是故為下
者不獲罪於上為上者不得怨於下矣孟子有云今之
諸侯無大相過者以其皆好臣其所教而不好臣其所
受教今之時與孟子之時又加逺矣皆好其聞命而奔
走者不好其直已而行道者聞命而奔走者好利者也
直已而行道者好義者也未有好利而愛其君者未有
好義而忘其君者今之王公大人惟執事可以聞此言
惟愈於執事也可以此言進愈䝉幸於執事其所從舊
矣若寛假之使不失其性加待之使足以為名寅而入
盡辰而退申而入終酉而退率以為常亦不廢事天下
之人聞執事之於愈如是也必皆曰執事之好士也如
此執事之待士以禮如此執事之使人不枉其道而能
有容如此執事之欲成人之名如此執事之厚於故舊
如此又將曰韓愈之識其所依歸也如此韓愈之不諂
屈於富貴之人如此韓愈之賢能使其主待之以禮如
此則死於執事之門無悔也若使隨行而入逐隊而趨
言不敢盡其誠道有所屈於已天下之人聞執事之於
愈如此皆曰執事之用韓愈哀其窮收之而已耳韓愈
之事執事不以道利之而已耳茍如是雖日受千金之
賜一嵗九遷其官感恩則有之矣將以稱於天下曰知
已知已則未也伏惟哀其所不足矜其愚不録其罪察
其辭而垂仁採納焉愈恐懼再拜
　　與鄂州柳中丞書(韓愈/)
淮右殘孽尚守巢窟環寇之師殆且十萬瞋目語難自
以為武人不肯循法度頡頏作氣埶竊爵位自尊大者肩
相磨地相屬也不聞有一人援桴皷誓衆而前者但日
令走馬來求賞給助寇為聲埶而已閣下書生也詩書
禮樂是習仁義是修法度是束一旦去文就武鼓三軍
而進之陳師鞠旅親與為辛苦慷慨感激同食下卒將
二州之牧以壯士氣斬所乗馬以祭踶死之士雖古名
將何以加兹此由天資忠孝鬱於中而大作於外動皆
中於機㑹以取勝於當世而為戎臣師豈常習於威暴
之事而樂其鬭戰之危也哉愈誠怯弱不適於用聴於
下風竊自増氣誇於中朝稠人廣衆㑹集之中所以羞
武夫之顔令議者知將國兵而為人之司命者不在彼
而在此也臨敵重慎誡輕出入良用自愛以副見慕之
徒之心而果為國立大功也幸甚幸甚不宣愈再拜
　　又與鄂州柳中丞書(韓愈/)
愈愚不能量事勢可否比常念淮右以靡弊困頓三州
之地蚊蚋蟻蟲之聚感兇竪喣濡飲食之惠提童子之
手坐之堂上奉以為帥出死力以抗逆明詔戰天下之
兵乗機逐利四出侵暴屠燒縣邑賊殺不辜環其地數
千里莫不被其毒洛汝㐮荆許潁淮江為之騷然丞相
公卿士大夫勞於圖議握兵之將熊羆貙虎之士畏懦
䠞蹜莫肯杖戈為士卒前行者獨閣下奮然率先揚兵
界上將二州之守親出入行間與士卒均辛苦生其氣
勢見將軍之鋒穎凜然有向敵之意用儒雅文字章句
之業取先天下武夫闗其口而奪之氣愚初聞時方食
不覺棄匕箸起立豈以為閣下真能引孤軍單進與死
寇角逐争一旦僥倖之利哉就令如是亦不足貴其所
以服人心在行事適機宜而風采可畏愛故也是以前
狀輒述鄙誠眷惠手翰還答益増欣悚夫一衆人心力
耳目使所至如時雨三代用師不出是道閣下果能充
其言繼之以無倦得形便之地甲兵足用雖國家故所
失地旬嵗可坐而得況此小寇安足置齒牙間勉而卒
之以俟其志幸甚夫逺徵軍士行者有覊旅離别之思
居者有怨曠騷動之憂本軍有饋餉煩費之難地主多
姑息形迹之患急之則怨緩之則不用命浮寄孤懸形
勢銷弱又與賊不相諳委臨敵恐駭難以有功若召募
土人必得豪勇與賊相熟知其氣力所極無望風之驚
愛䕶鄉里勇於自戰徵兵滿萬不如召募數千閣下以
為何如儻可上聞行之否計已與裴中丞相見行營事
宜不惜時賜示及幸甚不宣愈再拜
　　答元饒州論政理書(栁宗元/)
奉書辱示以政理之説及劉夢得書往復甚善類非今
之長人者之志不惟克賦税養禄秩足已而已獨以庶
富且教為大任甚盛甚盛孔子曰吾與囘言終日不違
如愚然則蒙者固難曉必勞申論迺得悦服用是尚有
一疑焉兄所言免貧者而不益富者税此誠當也乗理
政之後固非若此不可不幸乗弊政之後其可爾邪夫
弊政之大莫若賄賂行而征賦亂茍然則貧者無貲以
求於吏所謂有貧之實而不得貧之名富者操其贏以
市於吏則無富之名而有富之實貧者愈困餓死亡而
莫之省富者愈恣横侈泰而無所忌兄若所遇如是則
將信其故乎是不可懼撓人而終不問也固必問其實
問其實則貧者固免而富者固増富矣而安得持一定
之論哉若曰止免貧者而富者不問則僥倖者衆皆挾
重利以邀貧者猶若不免焉若曰檢富者懼不得實而
不可増焉則貧者亦不得實不可免矣若皆得實而故
縦以為不均何哉孔子曰不患寡而患不均不患貧而
患不安今富者税益少貧者不免於捃拾以輸縣官其
為不均大矣非唯此而已必將服役而奴使之多與之
田而取其半或迺出其一而取其二三主上思人之勞
苦或減除其税則富者以户獨免而貧者以受役卒輸
其二三與半焉是澤不下流而人無所告訴其為不安
亦大矣夫如是不一定經界覈名實而姑重改作其可
理乎夫富室貧之母也誠不可破壊然使其太倖而役
於下則又不可兄云懼富人流為工商浮窳葢甚急而
不均則有此爾若富者雖益賦而其實輸當其十一猶
足安其堵雖驅之不肯易也檢之逾精則下逾巧誠如
兄之言管子亦不欲以民産為征故有殺畜伐木之説
今若非市井之征則舎其産而唯丁田之問推以誠質
示以恩惠嚴責吏以法如所陳一社一村之制遞以信
相考安有不得其實不得其實則一社一村之制亦不
可行矣是故乘弊政必須一定制而後兄之説迺得行
焉蒙之所見及此而已永州以僻隅少知人事兄之所
代者誰耶理歟弊歟理則其説行矣若其弊也蒙之説
其在可用之數乎因南人來重曉之其他皆善愚不足
以議願同夢得之云者兄通春秋取聖人大中之法以
為理饒之理小也不足費其慮無所論刺故獨舉均賦
之事以求往復而除其惑焉不習吏職而强言之宜為
長者所笑㺯然不如是則無以求至當之言葢明而教
之君子所以開後學也又聞兄之蒞政三日舉韓宣英
以代已宣英達識多聞而習於事宜當賢者類舉今負
罪屏棄凡人不敢稱道其善又況聞于大君以二千石
薦之哉是迺希世拔俗果於直道斯古人之所難而兄
行之宗元與宣英同罪皆世所背馳者也兄一舉而徳
皆及焉祁大夫不見叔向今而預知斯舉下走之過大
矣書雖多言不足導意故止於此不宣
　　與吕㳟書(栁宗元/)
宗元白元生至得弟書甚善諸所稱道具之元生又持
部中廬父墓者所得石書模其文示余云若將聞於上
余故恐而疑焉僕蚤好觀古書家所蓄晉魏時尺牘甚
具又二十年來徧觀長安貴人好事者所蓄殆無遺焉
以是善知書雖未嘗見名氏望而識其時也又文章之
形狀古今特異弟之精敏通達夫豈不究於此今視石
文署其年曰永嘉其書則今田野人所作也雖支離其
字尤不能近古為其永字等頗効王氏變法皆永嘉所
未有辭尤鄙近若今所謂律詩者晉時葢未嘗為此聲
大謬妾矣又言植松烏擢之怪而掘其土得石尤不經
難信或者得無姦為之乎且古之言塟者藏也壤樹之
而君子以為議況廬而居者其足尚之哉聖人有制度
有法令過則為辟故立大中者不尚異教人者欲其誠
是故惡夫飾且偽也故制而不除喪宜廬於庭而矯於
墓者大中之罪人也況又出怪物詭神道以奸大法而
因以為利乎夫偽孝以奸利誠仁者不忍擿過恐傷於
教也然使偽可為而利可冒則教益壊若然者勿與知
焉可也伏而不出之可也以大夫之政良而吾子賛焉
固無闕遺矣作東郛改市鄽去比竹茨草之室而垍土
大木陶甄梓匠之工備孽火不得作化墮窳之俗絶偷
浮之源而條桑浴種深耕易耨之力用寛徭嗇貨均賦
之政起其道美矣於斯也慮善善之過而莫之省誠慤
之道少損故敢私言之夫以淮濟之清有玷焉若秋毫
固不為病然而萬一離婁子眇然睨之不若無者之快
也想黙已其事無出所置書幸甚宗元白
　　上杜學士書(王安石/)
竊聞受命改使河北伏惟慶慰國家東西南北地各萬
里統而維之止十八道道數千里而轉運使獨一二人
其在部中吏無崇卑皆得按舉雖將相大臣氣勢烜赫
上所尊寵文書指麾勢不得恣一有罪過糺詰按治遂
行不請政令有大施舎常咨而後定生民有大利害得
以罷而行之金錢粟帛倉庾庫府舟車漕引凡上之人
皆須我主出信乎是任之重也而河北又天下之重處
左河右山强國之與鄰列而為藩者皆將相大臣所屯
無非天下之勁兵悍卒以惠則恣以威則挫幸時無事
廟堂之上猶北顧而不敢忽有事雖天子其憂未嘗不
在河北也今執事按臨東南無幾何時浙河東西十有
五州之吏士民未盡受察便宜當行而害之可除去者
猶未畢也而卒然舉河北以付執事豈主上與一二股
肱之臣不惟付予必久而後可要以效哉且以為世之
士大夫無足寄以重獨執事為能當之耳伏惟執事名
行於天下而材信於朝廷而處之宜必有補於當世故
雖某䝉恩徳最厚一日失所依據而釋然於心不敢恨
望唯公義之存而忘所私焉
　　答韋中立論師道書(栁宗元/)
二十一日宗元白辱書云欲相師僕道不篤業甚淺近
環顧其中未見可師者雖嘗好言論為文章甚不自是
也不意吾子自京師來蠻夷間迺幸見取僕自卜固無
取假令有取亦不敢為人師為衆人師且不敢況敢為
吾子師乎孟子稱人之患在好為人師由魏晉氏以下
人益不事師今之世不聞有師有輒譁笑之以為狂人
獨韓愈奮不顧流俗犯笑侮收召後學作師説因抗顔
而為師世果羣怪聚罵指目牽引而増與為言詞愈以
是得狂名居長安炊不暇熟又挈挈而東如是者數矣
屈子賦曰邑犬羣吠吠所怪也僕往聞庸蜀之南恒雨
少日日出則犬吠予以為過言前六七年僕來南二年
冬幸大雪踰嶺被南越中數州數州之犬皆蒼黄吠噬
狂走者累日至無雪迺已然後始信前所聞者今韓愈
既自以為蜀之日而吾子又欲使吾為越之雪不以病
乎非獨見病亦以病吾子然雪與日豈有過哉顧吠者
犬耳度今天下不吠者幾人而誰敢衒怪於羣目以召
閙取怒乎僕自謫過以來益少志慮居南中九年増脚
氣病漸不喜閙豈可使呶呶者蚤暮咈吾耳騷吾心則
固僵仆煩憒愈不可過矣平居望外遭齒舌不少獨欠
為人師耳抑又聞之古者重冠禮將以責成人之道是
聖人所尤用心者也數百年來人不復行近有孫昌𦙍
者獨發憤行之既成禮明日造朝至外廷薦笏言於卿
士曰某子冠畢應之者咸憮然京兆尹鄭叔則怫然曳
笏却立曰何預我耶廷中皆大笑天下不以非鄭尹而
快孫子何哉獨為所不為也今之命師者大類此吾子
行厚而辭深凡所作皆恢恢然有古人形貎雖僕敢為
師亦何所増加也假而以僕年先吾子聞道著書之日
不後誠欲往來言所聞則僕固願悉陳中所得者吾子
茍自擇之取某事去某事則可矣若定是非以教吾子
僕材不足而又畏前所陳者其為不敢也決矣吾子前
所欲見吾文既悉以陳之非以耀明于子聊欲以觀子
氣色誠好惡何如也今書來言者皆大過吾子誠非佞
譽誣諛之徒直見愛甚故然耳始吾㓜且少為文章以
辭為工及長迺知文者以明道是固不茍為炳炳烺烺
務采色夸聲音而以為能也凡吾所陳皆自謂近道而
不知道之果近乎逺乎吾子好道而可吾文或者其於
道不逺矣故吾每為文章未嘗敢以輕心掉之懼其剽
而不留也未嘗敢以怠心易之懼其弛而不嚴也未嘗
敢以昏氣出之懼其昩没而雜也未嘗敢以矜氣作之
懼其偃蹇而驕也抑之欲其奥揚之欲其明疎之欲其
通廉之欲其節激而發之欲其清固而存之欲其重此
吾所以羽翼夫道也本之書以求其質本之詩以求其
恒本之禮以求其宜本之春秋以求其㫁本之易以求
其動此吾所以取道之原也參之穀梁氏以厲其氣參
之孟荀以暢其支參之莊老以肆其端參之國語以博
其趣參之離騷以致其幽參之太史以著其潔此吾所
以旁推交通而以為之文也凡若此者果是耶非耶有
取乎抑其無取乎吾子幸觀焉擇焉有餘以告焉茍亟
來以廣是道子不有得焉則我得矣又何以師云爾哉
取其實而去其名無招越蜀吠怪而為外廷所笑則幸
矣宗元復白
　　答元侍御書(韓愈/)
九月五日愈頓首徽之足下前嵗辱書論甄逢父濟識
安禄山必反即詐為喑棄去禄山反有名號又逼致之
濟死執不起卒不汙禄山父子事又論逢知讀書刻身
立行勤已取足不干州縣斥其餘以救人之急足下繇
是與之交欲令逢父子名迹存諸史氏足下以抗直喜
立事斥不得立朝失所不自悔喜事益堅徽之乎子直
安而樂之者謹詳足下所論載校之史法若濟者固當
得附書今逢又能行身幸於方州大臣以標白其先人
事載之天下耳目徹之天子追爵其父第四品赫然驚
人逢與其父俱當得書矣濟逢父子自吾人發春秋美
君子樂道人之善夫茍能樂道人之善則天下皆去惡
為善善人得其所其功實大足下與濟父子俱宜牽聫
得書足下勉逢令終始其躬而足下年尚强嗣徳有繼
將大書特書屢書不一書而已也愈既承命又執筆以
竢愈再拜
　　與太學諸生喜詣闕留陽城司業書(栁宗元/)
二十六日集賢殿正字柳宗元敬致尺牘太學諸生足
下始朝廷用諫議大夫陽公為司業諸生陶煦醇懿熈
然大洽於兹四祀而已詔書出為道州僕時通籍光範
門就職書府聞之悒然不喜非特為諸生戚戚也迺僕
亦失其師表而莫有所矜式焉既而署吏有傳致詔艸
者僕得觀之葢主上知陽公甚熟嘉美顯寵勤至備厚
迺知欲煩陽公宣風裔土覃布美化於黎獻也遂寛然
少喜如獲慰薦於天子休命然而退自感悼幸生明聖
不諱之代不能布露所蓄論列大體聞於下執事冀少
見採取而還陽公之南也翌日退自書府就車於司馬
門外聞之於抱闗掌管者道諸生愛慕陽公之徳教不
忍其去頓首西闕下懇悃至願乞留如故者百數十人
輒用撫手喜甚震抃不寜不意古道復形於今僕嘗讀
李元禮嵇叔夜傳觀其言太學生徒仰闕赴訴者僕謂
訖千百年不可覩聞迺今日聞而覩之誠諸生見賜甚
盛於戲始僕少時嘗有意遊太學受師説以植志持身
焉當時説者咸曰太學生聚為朋曹侮老慢賢有墮窳
敗業而利口食者有崇飾惡言而肆鬬訟者有凌傲長
上而誶罵有司者其退然自克特殊於衆人者無幾耳
僕聞之恟駭怛悸良痛其遊聖人之門而衆為是􁀨􁀨
也遂退託鄉閭家塾考厲志業過太學之門而不敢跼
顧尚何能仰視其學徒者哉今迺奮志厲義出乎千百
年之表何聞見之乖剌歟豈説者過也將亦時異人異
無嚮時之桀害者耶其無迺陽公之漸漬導訓明效所
致乎夫如是服聖人遺教居天子太學可無愧矣於戯
陽公有博厚恢𢎞之徳能容善偽來者不拒曩聞有狂
惑小生依託門下或乃飛文陳愚醜行無賴而論者以
為言謂陽公過於納汙無人師之道是大不然仲尼吾
黨狂狷南郭獻譏曽參徒七十二人致禍負芻孟軻館
齊従者竊屨彼一聖兩賢人繼為大儒然猶不免如之
何其拒人也俞扁之門不拒病夫繩墨之側不拒枉材
師儒之席不拒曲士理固然也且陽公之在於朝四方
聞風仰而尊之貪冒茍進邪薄之夫庶得少沮其志不
遂其惡雖微師尹之位而人實具瞻焉與其宣風一方
覃化一州其功之逺近又可量哉諸生之言非獨為已
也於國體實甚宜願諸生勿得私之想復再上故少佐
筆端耳朂此良志俾為史者有以紀述也努力多賀柳
宗元白
　　與退之論史官書(栁宗元/)
正月二十一日某頓首十八丈退之侍者前獲書言史
事云具與劉秀才書及今乃見書藁私心甚不喜與退
之往年言史事甚大謬若書中言退之不宜一日在館
下安有探宰相意以為茍以史榮一韓退之耶若果爾
退之豈宜虚度宰相榮已而冒居館下近宻地食奉養
役使掌故利紙筆為私書取以供子弟費古之志於道
者不若是且退之以為紀録者有刑禍避不肯就尤非
也史以名為褒貶猶且恐懼不敢為設使退之為御史
中丞大夫其褒貶成敗人愈益顯其宜恐懼尤大也則
又將揚揚入臺府美食安坐行呼唱於朝廷而已耶在
御史猶爾設使退之為宰相生殺出入升黜天下士其
敵益衆則又將揚揚入政事堂美食安坐行呼唱於内
庭外衢而已耶何以異不為史而榮其號利其禄者也
又言不有人禍則有天刑若以罪夫前古之為史者然
亦甚惑凡居其位思直其道道茍直雖死不可回也如
回之莫若亟去其位孔子之困於魯衞陳宋蔡齊楚者
其時暗諸侯不能以也其不遇而死不以作春秋故也
當其時雖不作春秋孔子猶不遇而死也若周公史佚
雖紀言書事猶遇且顯也又不得以春秋為孔子累范
曄悖亂雖不為史其族亦赤司馬遷觸天子喜怒班固
不檢下崔浩沽其直以揚國惡皆非中道左丘明以疾
盲出於不幸子夏不為史亦盲不可以是為戒其餘皆
不出此是退之宜守中道不忘其直無以他事自恐退
之之恐唯在不直不得中道刑禍非所恐也凡言二百
年文武士多有誠如此者今退之曰我一人也何能明
則同職者又所云若是後來繼今者又所云若是人人
皆曰我一人則卒誰能紀傳之耶如退之但以所聞知
孜孜不敢怠同職者後來繼今者亦各以所聞知孜孜
不敢怠則庶幾不墜使卒有明也不然徒信人口語每
每異辭日以滋久則所云磊磊軒天地者決必沈没且
亂雜無可考非有志者所忍恣也果有志豈當待人督
責迫蹙然後為官守耶又凡鬼神事𣺌茫荒惑無可凖
明者所不道退之之智而猶懼於此今學如退之辭如
退之好言論如退之慷慨自為正直行行焉如退之猶
所云若是則唐之史述其卒無可託乎明天子賢宰相
得史才如此而又不果甚可痛哉退之宜更思可為速
為果卒以為恐懼不敢則一日可引去又何以云行且
謀也今當為而不為又誘館中他人及後生者此大惑
已不勉已而欲勉人難矣哉
　　與孟簡書(韓愈/)
愈白行官自南迴過吉州得吾兄二十四日手書數畨
忻悚兼至未審入秋來眠食何似伏惟萬福來示云有
人傳愈近少信奉釋氏此傳之者妄也潮州時有一老
僧號大顛頗聰明識道理逺地無可與語者故自山召
至州郭留十數日實能外形骸以理自勝不為事物侵
亂與之語雖不盡解要自胸中無滯礙以為難得因與
往來及祭神至海上遂造其廬及來袁州留衣服為别
乃人之情非崇信其法求福田利益也孔子云丘之禱
久矣凡君子行已立身自有法度聖賢事業具在方冊
可效可師仰不愧天俯不愧人内不愧心積善積惡殃
慶自各以其類至何有去聖人之道捨先王之法而従
異端之教以求福利也詩不云乎愷悌君子求福不回
傳又曰不為威惕不為利疚假如釋氏能與人為禍祟
非守道君子之所懼也況萬萬無此理且彼佛者果何
人哉其行事類君子邪小人邪若君子也必不妄加禍
於守道之人如小人也其身已死其鬼不靈天地神祗
昭布森列非可誣也又肯令其鬼行胸臆作威福於其
間哉進退無所據而信奉之亦且惑矣且愈不助釋氏
而排之者其亦有説孟子云今天下不之楊則之墨楊
墨交亂而聖賢之道不明則三綱淪而九法斁禮樂崩
而異端横幾何其不為禽獸也故曰能言距楊墨者皆
聖人之徒也揚子雲云古者楊墨塞路孟子辭而闢之
廓如也夫楊墨行正道廢且將數百年以至於秦卒滅
先王之法燒除其經坑殺學士天下遂大亂及秦滅漢
興且百年尚未知修明先王之道其後始除挾書之律
稍求亡書招學士經雖少得尚皆殘缺十亡二三故學
士多老死新者不見全經不能盡知先王之事各以所
見為守分離乖隔不合不公二帝三王羣聖人之道於
是大壊後之學者無所尋逐以至於今泯泯也其禍出
於楊墨肆行而莫之禁故也孟子雖賢聖不得位空言
無施雖切何補然賴其言而今學者尚知宗孔氏崇仁
義貴王賤霸而已其大經大法皆亡滅而不救壊爛而
不收所謂存十一於千百安在其能廓如也然向無孟
氏則皆服左衽而言侏離矣故愈嘗推尊孟氏以為功
不在禹下者為此也漢氏以來羣儒區區脩補百孔千
瘡隨亂隨失其危如一髮引千鈞綿綿延延寖以微滅
於是時也而唱釋老於其間鼓天下之衆而從之嗚呼
其亦不仁甚矣釋老之害過於楊墨韓愈之賢不及孟
子孟子不能救之於未亡之前而韓愈乃欲全之於已
壊之後嗚呼其亦不量其力且見其身之危莫之救以
死也雖然使其道由愈而粗傳雖滅死萬萬無恨天地
鬼神臨之在上質之在傍又安得因一摧折自毁其道
以從於邪也籍湜輩雖屢指教不知果能不叛去否辱
吾兄眷厚而不獲承命惟増慚懼死罪死罪愈再拜
　　答周巢書(柳宗元/)
奉二月九日書所以撫教甚具無以加焉丈人用文雅
従知已日以惇大府之政甚適東西來者皆曰海上多
君子周為倡焉敢再拜稱賀宗元以罪大擯廢居小州
與囚徒為朋行則若帶纒索處則若闗桎梏彳亍而無
所趨拳拘而不能肆槁焉若枿隤焉若璞其形固若是
則其中者可得矣然猶未嘗肯道鬼神等事今丈人迺
盛譽山澤之臞者以為夀且神其道若與堯舜孔子似
不相類焉何哉又曰餌藥可以久夀將分以見與固小
子之所不欲得也嘗以君子之道處焉則外愚而内益
智外訥而内益辯外柔而内益剛出焉則外内若一而
時動以取其宜當而生人之性得以安聖人之道得以
光獲是而中雖不至耉老其道夀矣今夫山澤之臞於
我無有焉視世之亂若理視人之害若利視道之悖若
義我夀而生彼夭而死固無能動其肺肝焉昩昩而趨
屯屯而居浩然若有餘掘艸烹石以私其筋骨而日以
益愚他人莫利已獨以愉若是者愈千百年滋所謂夭
也又何以為高明之圖哉宗元始者講道不篤以蒙世
顯利動獲大僇用是奔竄禁錮為世之所詬病凡所設
施皆以為戾従而吠者成羣已不能明而況人乎然茍
守先聖之道由大中以出雖萬受擯棄不更乎其内大
都類往時京城西與丈人言者愚不能改亦欲丈人固
往時所執推而大之不為方士所惑仕雖未達無忘生
人之患則聖人之道幸甚其必有陳矣
　　上張僕射論擊毬書(韓愈/)
以擊毬事諫執事者多矣諫者不休執事不止此非為
其樂不可捨其諫不足聴故哉諫不足聴者辭不足感
心也樂不可捨者患不能切身也今之言毬之害者必
曰有危墮之憂有激射之虞小者傷面目大者殘形軀
執事聞之若不聞者其意必曰進若習熟則無危墮之
憂避能便捷則免激射之虞小何傷於面目大何累於
形軀者哉愈今所言皆不在此其指要非以他事外物
牽引相比也特以擊毬之間之事明之耳馬之與人情
性殊異至於筋骸之相束血氣之相持安逸則適勞頓
則疲者同也乘之有道步驟折中少必無疾老必後衰
及以之馳毬於塲蕩揺其心腑振撓其骨筋氣不及出
入走不及迴旋逺者三四年近者一二年無全馬矣然
則毬之害於人也決矣凡五藏之繫絡甚微坐立必懸
垂於胸臆之間而以之顛頓馳騁嗚呼其危哉春秋傳
曰夫尤物足以移人茍非徳義則必有禍雖豈弟君
子神明所扶持然廣慮之深思之亦養夀命之一端也
　　與李睦州論服氣書(栁宗元/)
二十六日宗元再拜前四五日與邑中可與遊者遊愚
溪上池西小丘坐柳下酒行甚歡坐者咸望兄不能俱
以為兄由服氣以來貎加老而心少歡愉不若前去年
時是時既言皆沮然眄睞思有以已兄用斯術而未得
路間一日濮陽吴武陵最輕健先作書道天地日月黄
帝等下及列仙方士皆死狀出千餘字頗甚快辯伏覩
兄貎笑口順而神不偕來及食時竊睨和糅燥濕與啖
飲多寡猶自若是兄陽徳其言而隂黜其忠也若古之
强大諸侯然負固怗力敵至則諾去則肆是不可變之
尤者也攻之不得則宜濟師今吴子之師已遭諾而退
矣愚敢厲鋭擐堅鳴鐘鼓以進決於城下惟兄明聼之
凡服氣之大不可者吴子已悉陳矣悉陳而不變者無
他以服氣書多美言以為得恒久大利則又安能棄吾
美言大利而従他人之苦言哉今愚甚呐不能多言大
凡服氣之可不死歟不可歟夀歟夭歟康寜歟疾病歟
若是者愚皆不言但以世之兩事已所經見者類之以
明兄所信書必無可用愚幼時嘗嗜音見有學操琴者
不能得碩師而偶傳其譜讀其聲以布其爪指蚤起則
嘐嘐譊譊以逮夜又増以脂燭燭不足則諷而鼓諸席
如是十年以為極工出至大都邑操於衆人之座則皆
得大笑曰嘻何清濁之亂而疾舒之乖歟卒大慚而歸
及年少長則嗜書又見有學書者亦不能得碩師獨得
國故書伏而工之其勤若向之為琴者而年又倍焉出
曰吾書之工能為若是知書者又大笑曰是形縦而理
逆卒為天下棄又大慚而歸是二者皆極工而反棄者
何哉無所師而徒狀其文也其所不可傳者卒不能得
故雖窮日夜弊嵗紀愈逺而不近也今兄之所以為服
氣者果誰師耶始者獨見兄傳得氣書於盧遵所伏讀
三兩日遂用之其次得氣訣於李計所又參取而大施
行焉是書是訣遵與計皆不能知然則兄之所以學者
無碩師矣是與向之兩事者無毫末差矣宋人有得遺
契者宻數其齒曰吾富可待矣兄之術或者其類是歟
兄之不信今使號於天下曰孰為李睦州友者今欲已
睦州氣術者左袒不欲者右袒則凡兄之友皆左袒矣
則又號曰孰為李睦州客今欲已睦州氣術者左袒不
欲者右袒則凡兄之客皆左袒矣則又以是號於兄之
宗族皆左袒矣號姻婭則左袒矣入而號之閨門之内
子姓親眤則子姓親昵皆左袒矣下之號於臧獲僕妾
則臧獲僕妾皆左袒矣出而號於素為將率胥吏者則
將率胥吏皆左袒矣則又之天下號曰孰為李睦州讎
者今欲已睦州氣術者左袒不欲者右袒則凡兄之讎
者皆右袒矣然則利害之源可知也友者欲久存其道
客者欲久存其利宗族姻婭欲久存其戚閨門之内子
姓親昵欲久存其恩臧獲僕妾欲久存其生將率胥吏
欲久存其勢讎欲速去其害兄之為是術凡今天下欲
兄久存者皆懼而欲兄速去者獨喜兄為而不已則是
背親而與讎夫背親而與讎不及中人者皆知其為大
戾而兄安焉固小子之所懍懍也兄其有意乎卓然自
更始讎者失望而慄親者得欲而忭則愚願椎肥牛擊
大豕刲羣羊以為兄愾窮隴西之麥殫江南之稻以為
兄夀鹽東海之水以為鹹醯敖倉之粟以為酸極五味
之適致五藏之安心恬而志逸貎美而身胖醉飽謳歌
愉懌訢歡流聲譽於無窮垂功烈而不刋不亦㫖哉孰
與去味以即淡去樂以即愁悴悴焉膚日皺肌日虚守
無所師之術尊不可傳之書悲所愛而慶所憎徒曰我
能堅壁拒境以為强大是豈所謂强而大也哉無任疑
懼之甚宗元再拜
　　與崔連州論石鍾乳書(栁宗元/)
宗元白前以所致石鍾乳非良聞子敬所餌與此類又
聞子敬時憒悶動作宜以為未得其粹美而為麤礦燥
􁀙所中懼傷子敬醇懿仍習謬誤故勤勤以云也再獲
書辭辱徴引地理證驗多過數百言以為土之所出乃
知無不可者是將不然夫言土之出者固多良而少不
可不謂其咸無不可也艸木之生也依於土然即其類
也而有居山之隂陽或近水或附石其性移焉又況鍾
乳直産於石石之精麤疎宻尋尺特異而穴之上下土
之薄厚石之高下不可知則其依而産者固不一性然
由其精宻而出者則油然而清烱然而輝其竅滑以夷
其肌廉以微食之使人榮華温柔其氣宣流生胃通腸
夀善康寜心平意舒其樂愉愉由其麤疎而下者則奔
突結澀乍大乍小色如枯骨或類死灰淹顇不發叢齒
積纇重濁頑璞食之使人偃蹇壅鬱泄火生風㦸喉癢
肺幽闗不聰心煩喜怒肝舉氣剛不能和平故君子慎
焉取其色之美而不必唯土之信以求其至精凡為此
也幸子敬餌之近不至於是故可止禦也必若土之出
無不可者則東南之竹箭雖旁岐揉曲皆可以貫犀革
北山之木雖離竒液瞞空中立枯者皆可以梁百尺之
觀航千仭之淵冀之北土馬之所生凡其大耳短脰拘
攣踠跌薄蹄而曳者皆可以勝百鈞馳千里雍之塊璞
皆可以備砥礪徐之糞壌皆可以封大社荆之茅皆可
以縮酒九江之元龜皆可以卜泗濱之石皆可以擊考
若是而不大謬者少矣其在人也則魯之晨飲其羊闗
轂而輠輪者皆可以為師儒盧之沽名者皆可以為大
醫西子之里惡而矉者皆可以當侯王山西之冒没輕
儳沓貪而忍者皆可以鑿凶門制閫外山東之稚騃樸
鄙力農桑啖棗栗者皆可以謀謨於廟堂之上若是則
反倫背道甚矣何以異於是物哉是故經中言丹砂者
以類芙蓉而有光言當歸者以類馬尾蠶首言人參者
以人形黄芩以腐腸附子八角甘遂赤膚類不可悉數
若果土宜乃善則云生某所不當又云某者良也又經
注曰始興為上次乃廣連則不必服正為始興也今再
三為言者唯欲得其英精以固子敬之夀非以知藥石
角技能也若以服餌不必利己姑務勝人而夸辯博素
不望此於子敬其不然明矣故畢其説宗元再拜
　
　
　
　
　
　
　
　
　
　
　
　
　文編巻四十七
欽定四庫全書
　文編巻四十八
　　　　　　　　　　　　明　唐順之　編
　　移太常博士書(劉歆/)
昔唐虞既衰而三代迭興聖帝明王累起相襲其道甚
著周室既微而禮樂不正道之難全也如此是故孔子
憂道之不行歴國應聘自衞反魯然後樂正雅頌乃得
其所修易序書制作春秋以紀帝王之道及夫子没而
微言絶七十子終而大義乖重遭戰國棄籩豆之禮理
軍旅之陣孔子之道抑而孫吴之術興陵夷至于暴秦
燔經書殺儒士設挾書之法行是古之罪道術由是遂
滅漢興去聖帝明王遐逺仲尼之道又絶法度無所因
襲時獨有一叔孫通畧定禮儀天下唯有易卜未有他
書至孝惠之世乃除挾書之律然公卿大臣絳灌之屬
咸介胄武夫莫以為意至孝文皇帝始使掌故晁錯従
伏生受尚書尚書初出於屋壁朽折散絶今其書見在
時師傳讀而已詩始萌芽天下衆書往往頗出皆諸子
傳説猶廣立於學官為置博士在漢朝之儒唯賈生而
已至孝武皇帝然後鄒魯梁趙頗有詩禮春秋先師皆
起於建元之間當此之時一人不能獨盡其經或為雅
或為頌相合而成泰誓後得博士集而讀之故詔書稱
曰禮壊樂崩書缺簡脱朕甚閔焉時漢興已七八十年
離於全經固已逺矣及魯恭王壊孔子宅欲以為宫而
得古文於壊壁之中逸禮有三十九篇書十六篇天漢之
後孔安國獻之遭巫蠱倉卒之難未及施行及春秋左
氏丘明所脩皆古文舊書多者二十餘通藏於秘府伏
而未發孝成皇帝閔學殘文缺稍離其真乃陳發秘藏
校理舊文得此三事以考學官所傳經或脱簡傳或間
編傳問民間則有魯國柏公趙國貫公膠東庸生之遺
學與此同抑而未施此乃有識者之所惜閔士君子之
所嗟痛也往者綴學之士不思廢絶之闕茍因陋就寡
分文析字煩言碎辭學者罷老且不能究其一藝信口
説而背傳記是末師而非往古至於國家將有大事若
立辟雍封禪巡狩之儀則幽㝠而莫知其原猶欲保殘
守缺挾恐見破之私意而無従善服義之公心或懐妬
嫉不考情實雷同相従隨聲是非抑此三學以尚書為
備謂左氏為不傳春秋豈不哀哉今聖上徳通神明繼
統揚業亦閔文學錯亂學士若兹雖昭其情猶依違謙
譲樂與士君子同之故下明詔試左氏可立又遣近臣
奉㫖銜命將以輔弱扶微與二三君子比意同力冀得
廢遺今則不然深閉固距而不肯試猥以不誦絶之欲
以杜塞餘道絶滅微學夫可與樂成難與慮始此乃衆
庶之所為耳非所望士君子也且此數家之事皆先帝
所親論今上所考視其古文舊書皆有徴驗外内相應
豈茍而已哉夫禮失求之於野古文不猶愈於野乎往
者博士書有歐陽春秋公羊易則施孟然孝宣皇帝猶
廣立穀梁春秋梁丘易大小夏侯尚書義雖相反猶並
置之何則與其過而廢之也寜過而立之傳曰文武之
道未墜於地在人賢者識其大者不賢者識其小者今
此數家之言所以兼包大小之義豈可偏絶哉若必専
已守殘黨同門妬道真違明詔失聖意以陷於文吏之
議甚為二三君子不取也
　　黄州上文潞公書(蘇軾/)
軾再拜孟夏漸熱恭惟留守太尉執事台候萬福承以
元功正位兵府備物典冊首冠三公雖曽孫之遇絶口
不言而金縢之書因事自顯真古今之異事聖朝之光
華也有自京師來轉示所賜書教一通行草爛然使破
甑敝帚復増九鼎之重軾始得罪倉皇出獄死生未分
六親不相保然私心所念不暇及他但顧平生所存名
義至重不知今日所犯為已見絶於聖賢不得復為君
子乎抑雖有罪不可赦而猶可改也伏念五六日至于
旬時終莫能決輙復强顔忍耻飾鄙陋之詞道疇昔之
眷以卜於左右遽辱還答恩禮有加豈非察其無他而
恕其不及亦如聖天子所以貸而不殺之意乎伏讀洒
然知其不肖之軀未死之間猶可以洗濯磨治復入於
道徳之塲追申徒而謝子産也軾始就逮赴獄有一子
稍長徒步相隨其餘守舎皆婦女幼穉至宿州御史符
下就家取文書州郡望風遣吏發卒圍船搜取老㓜幾
怖死既去婦女恚罵曰是好著書書成何所得而怖我
如此悉取燒之比事定重復尋理十亡其七八矣到黄
州無所用心輒復覃思於易論語端居深念若有所得
遂因先子之學作易傳九巻又自以意作論語説五巻
窮苦多難夀命不可期恐此書一旦復淪没不傳意欲
寫數本留人間念新以文字得罪人必以為凶衰不祥
之書莫肯收藏又自非一代偉人不足託以必傳者莫
若獻之明公而易傳文多未有力装冩獨致論語説五
巻公退閒暇一為讀之就使無取亦足見其窮不忘道
老而能學也軾在徐州時見諸郡盜賊為患而察其人
多凶俠不遜因之以饑饉恐其憂不止於竊攘剽殺也
輒艸具其事上之㑹有㫖移湖州而止家所藏書既多
亡軼而此書本以為故紙糊籠篋獨得不燒籠破見之
不覺惘然如夢中事輒録其本以獻軾廢逐至此豈敢
復言天下事但惜此事粗有益於世既不復施行猶欲
公知之此則宿昔之心掃除未盡者也公一讀訖即燒
之而已黄州食物賤風土稍可安既未得去去亦無所
歸必老於此拜見無期臨紙於邑惟冀以時為國自重
　　答史諷書(蘇軾/)
前日蒙訪及以易説一通且欲責某之一言以信之天
下大非某智力之所能任也某於易嘗學之矣而未之
有得故雖悦足下志意之高辭説之明而不敢㫁其義
之是非則何能推其義以信之天下雖然足下屬我良
重不可以無説葢學者君子之本務而教者聖人之餘
事故學則求之教則應之有餘則應不足則求葢有餘
而求之者有矣未有不足而能應者也葢見求而不應
者矣未有不求而應之者也為足下計亦志於學而已
學足乎已則不有知於上必有知於下不有傳於今必
有傳於後不幸而不見知於上下而不傳於今又不傳
於後古之人葢猶不憾也知我者其天乎此乃易所謂
知命也命者非獨貴賤死生爾萬物之廢興皆命也孟
子曰君子行法以俟命而已矣且足下求以誨人者也
道無求而誨之者求人而誨之則喪道喪道以求傳道
則孰取以為道足下其試思之
　　答張籍書(韓愈/)
愈始者望見吾子於人人之中固有異焉及聆其音聲
接其辭氣則有願交之志因縁幸㑹遂得所圖豈惟吾
子之不遺抑僕之所遇有時焉耳近者嘗有意吾子之
闕焉無言意僕所以交之之道不至也今乃大得所圖
脱然若沈疴去體灑然若執熱者之濯清風也然吾子
所論排釋老不若著書囂囂多言徒相為訾若僕之見
則有異乎此也夫所謂著書者義止於辭耳宣之於口
書之於簡何擇焉孟軻之書非軻自著軻既殁其徒萬
章公孫丑相與記軻所言焉耳僕自得聖人之道而誦
之排前二家有年矣不知者以僕為好辯也然従而化
者亦有矣聞而疑者又有倍焉頑然不入者親以言諭
之不入則其觀吾書也固將無得矣為此而止吾豈有
愛於力乎哉然有一説化當世莫若口傳來世莫若書
又懼吾力之未至也三十而立四十而不惑吾於聖人
既過之猶懼不及矧今未至固有所未至耳請待五六
十然後為之冀其少過也吾子又譏吾與人人為無實
駁雜之説此吾所以為戯耳比之酒色不有間乎吾子
議之似同浴而譏裸裎也若商論不能下氣或似有之
當更思而悔之耳博塞之譏敢不承教其他俟相見薄
晚須到公府言不能盡愈再拜
　　重答張籍書(韓愈/)
吾子不以愈無似意欲推而納諸聖賢之域拂其邪心
増其所未髙謂愈之質有可以至於道者浚其源導其
所歸溉其根將食其實此盛徳者之所辭譲況於愈者
哉抑其中有宜復者故不可遂已昔者聖人之作春秋
也既深其文辭矣然猶不敢公傳道之口授弟子至於
後世然後其書出焉其所以慮患之道微也今夫二氏
之所宗而事之者下乃公卿輔相吾豈敢昌言排之哉
擇其可語者誨之猶時與吾悖其聲嘵嘵若遂成其書
則見而怒之者必多矣必且以我為狂為惑其身之不
能恤書於吾何有夫子聖人也且曰自吾得子路而惡
聲不入於耳其餘輔而相者周天下猶且絶糧於陳畏
於匡毁於叔孫奔走於齊魯宋衞之郊其道雖尊其窮
也亦甚矣賴其徒相與守之卒有立於天下向使獨言
之而獨書之其存也可冀乎今夫二氏行乎中土也葢
六百年有餘矣其植根固其流波漫非可以朝令而夕
禁也自文王沒武王周公成康相與守之禮樂皆在及
乎夫子未久也自夫子而及乎孟子未久也自孟子而
及乎揚雄亦未久也然猶其勤若此其困若此而後能
有所立吾其可易而為之哉其為也易則其傳也不逺
故余所以不敢也然觀古人得其時行其道則無所為
書書者皆所為不行乎今而行乎後世者也今吾之得
吾志失吾志未可知竢五六十為之未失也天不欲使
兹人有知乎則吾之命不可期如使兹人有知乎非我
其誰哉其行道其為書其化今其傳後必有在矣吾子
其何遽戚戚於吾所為哉前書謂吾與人商論不能下
氣若好勝者然雖誠有之抑非好已勝也好己之道勝
也非好己之道勝也已之道乃夫子孟軻揚雄所傳之
道也若不勝則無以為道吾豈敢避是名哉夫子之言
曰吾與回言終日不違如愚則其與衆人辨也有矣駮
雜之譏前書盡之吾子其復之昔者夫子猶有所戯詩
不云乎善戯謔兮不為虐兮記曰張而不弛文武不能
也惡害於道哉吾子其未之思乎孟君將有所適思與
吾子别庶幾一來
　　上兩制諸公書(蘇轍/)
轍讀書至於諸子百家紛紜同異之辯後世工巧組繡
鑚研離析之學葢嘗喟然太息以為聖人之道譬如山
海藪澤之奥人之入於其中者莫不皆得其所欲充足
飽滿各自以為有餘而無慕乎其外今夫班輸共工旦
而操斧斤以遊叢林取其大者以為楹小者以為桷圓
者以為輪挺者以為軸長者擾雲霓短者蔽牛馬大者
擁丘陵小者伏榛莽芟夷蹶取皆自以為盡山林之奇
怪矣而獵夫漁師結網聚餌左彊弓右毒矢陸攻則斃
象犀水伐則執蛟鱓熊羆虎豹之皮毛黿龜犀兕之骨
革上盡飛鳥下及走獸昆蟲之類紛紛籍籍折翅捩足
鱗鬛委頓縦横滿前肉登鼎俎膏潤砧几皮革齒骨披
裂四出被於器用求珠之工隋侯夜光間以纇玭磊落
的皪充滿其家求金之工輝赫晃蕩鏗鏘交戞遍為天
下冠冕佩帶飲食之飾此數者皆自以為能盡山海之
珍然山海之藏終滿而莫見其盡昔者夫子及其生而
従之遊者葢三千餘人是三千人者莫不皆有得於其
師是以従之周旋奔走逐於宋魯饑餓於陳蔡困厄而
莫有去之者葢顔淵見於夫子而出告人曰吾能知之
子路子貢冉有出而告人亦曰吾知之下而至於邽巽
孔忠公西輿公西箴此數子者門人之下第者也竊窺
於道徳之光華而有聞於議論之末皆以自得於一世
其後田子方段干木之徒講之不詳乃竊以為虚無淡
泊之説而吴起禽滑釐之類又以猖狂於戰國葢夫子
之道分散四布後之人得其遺波餘澤者至於如此而
楊朱墨翟莊周鄒衍田駢慎到韓非申不害之徒又不
見夫子之大道皇皇惑亂譬如陷於大澤之陂荆榛棘
茨蹊隧滅絶求以自致於通衢而不可得乃妄冒蒺藜
蹈崖谷崎嶇繚繞而不能自止何者彼亦自以為已之
得之也轍嘗怪古之聖人既已知之矣而不遂以明告
天下而著之六經六經之説皆微見其端而非所以破
天下之疑惑使之一見而寤者是以世之君子紛紛至
此而不可執也今夫易者聖人之所以盡天下剛柔喜
怒之情吉凶得失之際以教天下之趨利避害而世之
説者王氏韓氏至以老子之虚無京房焦貢至以隂陽
災異之數言詩者不言咏歌勤苦酒食燕樂之際極歡
極慼而不違於道而言五際子午卯酉之事言書者不
言其君臣之歡吁俞嗟嘆有以深感天下而論其魯誓
秦誓之不當作也夫孔子豈不知後世之至此極歟其
意以為後之學者無所據依感發以自盡其才是以説
為六經而使之求之葢又欲其深思而得之也是以不
為明著其説使天下各以其所長而求之故曰仁者見
之謂之仁智者見之謂之智而子貢亦曰在人賢者識
其大者不賢者識其小者夫使仁者效其仁智者效其
智賢者推明其大而不遺其小小者樂致其小以自附
於大各因其才而盡其力以求其至微至宻之地則天
下將有終身於其説而無勌者矣至於後世不明其意
患乎異説之多而學者之難明也於是舉聖人之微言
而折之以一人之私意而傳疏之學横放於天下由是
學者愈怠而聖人之説益以不明今夫使天下之人因
説者之異同得以縦觀博覽而辯其是非論其可否推
其精粗而後至於微宻之際則講之當益深守之當益
固昔者轍之始學也得一書伏而讀之不求其傳而惟
其書之知求之而莫得則反覆而思之至於終日而莫
見而後退而求其傳何者懼其入於心之易而守之不
堅也及既長乃觀百家之書縦横顛倒可喜可愕無所
不讀泛然無所適従葢晚而讀孟子而後徧觀乎百家
而不亂也而世之言者曰學者不可以讀天下之雜説
不幸而見之則小道異術將乘間而入於其中雖揚雄
尚然曰吾不觀非聖之書以為世之賢人所以自養其
心者如人之弱子幼弟不當出而置之於紛華雜擾此
何其不思之甚也古之所謂知道者邪詞入之而不能
蕩詖詞犯之而不能訐爵禄不能使之驕貧賤不能使
之辱如使深居自閉於閨闥之中兀然頽然而曰知道知道
云者此乃所謂腐儒者也古者伯夷隘柳下惠不恭隘
與不恭是君子之所不為也而孔子曰伯夷叔齊不降
其志不辱其身柳下惠少連降志而辱身言中倫行中
慮至於孟子惡鄉原之敗俗而知於陵仲子之不可常
也美禹稷之汲汲於天下而知顔氏之自樂之非固也
知天下之諸侯其所取之為盜而知王者之不必盡誅
也知賢者之不可召而知召之役之為義也故士之言
學者皆曰孔孟何者以其知道而已今轍山林之匹夫
何敢自附於孟子然其所以泛觀天下之異説三代以
來興亡治亂之際而皎然其有以折之者葢其學出於
孟子而不可誣也今年春天子將求直言之士而轍適
來調官京師舎人楊公不知其不肖取其鄙野之文五
十篇而薦之俾與明召之末伏惟執事方今之偉人而
朝之名卿也其徳業之所服聲華之所耀孰不欲一見
以效薄技於左右夫其五十篇之文従中而下則執事
亦既見之矣是以不敢復以為獻姑述其所以為學之
道而執事試觀焉
　　上兵部李侍郎書(韓愈/)
十二月九日將仕郎守江陵府法曹參軍韓愈謹上書
侍郎閣下愈少鄙鈍於時事都不通曉家貧不足以自
活應舉覓官凡二十年矣薄命不幸動遭讒謗進寸退
尺卒無所成性本好文學因困厄悲愁無所告語遂得
究窮於經傳史記百家之説沈濳乎訓義反復乎句讀
礱磨乎事業而奮發乎文章凡自唐虞已來編簡所存
大之為河海髙之為山嶽明之為日月幽之為鬼神纎
之為珠璣華實變之為雷霆風雨奇辭奥㫖靡不通達
惟是鄙鈍不通曉於時事學成而道益窮年老而智益
困私自憐悼悔其初心髮秃齒豁不見知已夫牛角之
歌辭鄙而義拙堂下之言不書於傳記齊桓舉以相國
叔向攜手以上然則非言之難為聼而識之者難遇也
伏以閣下内仁而外義行髙而徳鉅尚賢而與能哀窮
而悼屈自江而西既化而行矣今者入守内職為朝廷
大臣當天子新即位汲汲於理化之日出言舉事宜必
施設既有聴之之明又有振之之力寗戚之歌鬷明之
言不發於左右則後而失其時矣謹獻舊文一巻扶樹
教道有所明白南行詩一巻舒憂娱悲雜以瓌怪之言
時俗之好所以諷於口而聴於耳也如賜覽觀亦有可
采干瀆嚴尊伏増惶恐愈再拜
　　答李翊書(韓愈/)
六月二十六日愈白李生足下生之書辭甚髙而其問
何下而恭也能如是誰不欲告生以其道道徳之歸也
有日矣況其外之文乎抑愈所謂望孔子之門牆而不
入于其宫者焉足以知是且非邪雖然不可不為生言
之生所謂立言者是也生所為者與所期者甚似而幾
矣抑不知生之志蘄勝於人而取於人邪將蘄至於古
之立言者邪蘄勝於人而取於人則固勝於人而可取
於人矣將蘄至於古之立言者則無望其速成無誘於
勢利養其根而竢其實加其膏而希其光根之茂者其
實遂膏之沃者其光曄仁義之人其言藹如也抑又有
難者愈之所為不自知其至猶未也雖然學之二十餘
年矣始者非三代兩漢之書不敢觀非聖人之志不敢
存處若忘行若遺儼乎其若思茫乎其若迷當其取於
心而注於手也惟陳言之務去戞戞乎其難哉其觀於
人不知其非笑之為非笑也如是者亦有年猶不改然
後識古書之正偽與雖正而不至焉者昭昭然白黒分
矣而務去之乃徐有得也當其取於心而注於手也汨
汨然來矣其觀於人也笑之則以為喜譽之則以為憂
以其猶有人之説者存也如是者亦有年然後浩乎其
沛然矣吾又懼其雜也迎而距之平心而察之其皆醇
也然後肆焉雖然不可以不養也行之乎仁義之途游
之乎詩書之源無迷其途無絶其源終吾身而已矣氣
水也言浮物也水大而物之浮者大小畢浮氣之與言
猶是也氣盛則言之短長與聲之髙下者皆宜雖如是
其敢自謂幾於成乎雖幾於成其用於人也奚取焉雖
然待用於人者其肖於器邪用與舎屬諸人君子則不
然處心有道行已有方用則施諸人舎則傳諸其徒垂
諸文而為後世法如是者其亦足樂乎其無足樂也有
志乎古者希矣志乎古必遺乎今吾誠樂而悲之亟稱
其人所以勸之非敢褒其可褒而貶其可貶也問於愈
者多矣念生之言不志乎利聊相為言之愈白
　　答陳商書(韓愈/)
愈白辱惠書語髙而㫖深三四讀尚不能通曉茫然増
愧赧又不以其淺弊無過人知識且喻以所守幸甚愈
敢不吐情實然自識其不足補吾子所須也齊王好竽
有求仕於齊者操瑟而往立王之門三年不得入叱曰
吾瑟鼓之能使鬼神上下吾鼓瑟合軒轅氏之律吕客
罵之曰王好竽而子鼓瑟瑟雖工如王不好何是所謂
工於瑟而不工於求齊也今舉進士於此世求禄利行
道於此世而為文必使一世人不好得無與操瑟立齊
門者比歟文雖工不利於求求不得則怒且怨不知君
子必爾為不也故區區之心毎有來訪者皆有意於不
肖者也略不辭譲遂盡言之惟吾子諒察愈白
　　答劉正夫書(韓愈/)
愈白進士劉君足下辱牋教以所不及既荷厚賜且愧
其誠然幸甚幸甚凡舉進士者於先進之門何所不往
先進之於後輩茍見其至寜可以不答其意邪來者則
接之舉城士大夫莫不皆然而愈不幸獨有接後輩名
名之所存謗之所歸也有來問者不敢不以誠答或問
為文宜何師必謹對曰宜師古聖賢人曰古聖賢人所
為書具存辭皆不同宜何師必謹對曰師其意不師其
辭又問曰文宜易宜難必謹對曰無難易惟其是爾如
是而已非固開其為此而禁其為彼也夫百物朝夕所
見者人皆不注視也及覩其異者則共觀而言之夫文
豈異於是乎漢朝人莫不能為文獨司馬相如太史公
劉向揚雄為之最然則用功深者其收名也逺若皆與
世沈浮不自樹立雖不為當時所怪亦必無後世之傳
也足下家中百物皆賴而用也然其所珍愛者必非常
物夫君子之於文豈異於是乎今後進之為文能深探
而力取之以古聖賢人為法者雖未必皆是要若有司
馬相如太史公劉向揚雄之徒出必自於此不自於循
常之徒也若聖人之道不用文則已用則必尚其能者
能者非他能自樹立不因循者是也有文字來誰不為
文然其存於今者必其能者也顧常以此為説耳愈於
足下忝同道而先進者又常従遊於賢尊給事既辱厚
賜又安得不進其所有以為答也足下以為何如愈白
　　答竇秀才書韓愈
愈白愈少駑怯於他藝能自度無可努力又不通時事
而與世多齟齬念終無以樹立遂發憤篤専於文學學
不得其術凡所辛苦而僅有之者皆符於空言而不適
於實用又重以自廢是故學成而道益窮年老而智愈
困今又以罪黜於朝廷逺宰蠻縣愁憂無聊瘴癘侵加
喘喘焉無以冀朝夕足下年少才俊辭雅而氣鋭當朝
廷求賢如不及之時當道者又皆良有司操數寸之管
書盈尺之紙髙可以釣爵位循次而進亦不失萬一於
甲科今乃乗不測之舟入無人之地以相従問文章為
事身勤而事左辭重而請約非計之得也雖使古之君
子積道藏徳遁其光而不曜膠其口而不傳者遇足下
之請懇懇猶將倒廩傾囷羅列而進也若愈之愚不肖
又安敢有愛於左右哉顧足下之能足以自奮愈之所
有如前所陳是以臨事愧耻而不敢答也錢財不足以
賄左右之匱急文章不足以發足下之事業稛載而往
垂橐而歸足下亮之而已愈白
　　答尉遲生書(韓愈/)
愈白尉遲生足下夫所謂文者必有諸其中是故君子
慎其實實之美惡其發也不揜本深而末茂形大而聲
宏行峻而言厲心醇而氣和昭晰者無疑優游者有餘
體不備不可以為成人辭不足不可以為成文愈之所
聞者如是有問於愈者亦以是對今吾子所為皆善矣
謙謙然若不足而以徴於愈愈又敢有愛於言乎抑所
能言者皆古之道古之道不足以取於今吾子何其愛
之異也賢公卿大夫在上比肩始進之賢士在下比肩
彼其得之必有以取之也子欲仕乎其往問焉皆可學
也若獨有愛於是而非仕之謂則愈也嘗學之矣請繼
今以言
　　與友人論文書(栁宗元/)
古今號文章為難足下知其所以難乎非謂比興之不
足恢拓之不逺鑚礪之不工頗纇之不除也得之為難
知之愈難耳茍或得其髙朗探其深賾雖有蕪敗則為
日月之蝕也大圭之瑕也曷足傷其明黜其寳哉且自
孔氏以來兹道大闡家修人勵刓精竭慮者幾千年矣
其間耗費簡札役用心神者其可數乎登文章之籙波
及後代越不過數十人耳其餘誰不欲争裂綺繡互攀
日月髙視於萬物之中雄峙於百代之下乎率皆縦臾
而不克躑躅而不進力䠞勢窮吞志而没故曰得之為
難嗟乎道之顯晦幸不幸繫焉談之辯訥升降繫焉鑒
之頗正好惡繫焉交之廣狹屈伸繫焉則彼卓然自得
以奮其間者合乎否乎是未可知也而又榮古虐今者
比肩疊跡大底生則不遇死而垂聲者衆焉揚雄没而
法言大興馬遷生而史記未振彼之二才且猶若是況
乎未甚聞著者哉固有文不傳於後祀聲遂絶於天下
者矣故曰知之愈難而為文之士亦多漁獵前作戕賊
文史抉其意抽其華置齒牙間遇事蠭起金聲玉耀誑
聾瞽之人徼一時之聲雖終淪棄而其奪朱亂雅為害
已甚是其所以難也間聞足下欲觀僕文章退發囊笥
編其蕪穢心悸氣動交於胸中未知孰勝故久滯而不
往也今往僕所著賦頌碑碣文記議論書序之文凡四
十八篇合為一通想令治書蒼頭吟諷之也擊轅拊缶
必有所擇顧鑒視何如耳還以一字示褒貶焉
　　答韋珩示韓愈相推以文墨事書(栁宗元/)
足下所封示退之書云欲推避僕以文墨事且以勵足
下若退之之才過僕數人尚不宜推避於僕非其實可
知固相假借為之詞耳退之所敬者司焉遷揚雄遷於
退之固相上下若雄者如太𤣥法言及四愁賦退之獨
未作耳決作之加恢奇至它文過揚雄逺甚雄文遣言
措意頗短局滯澁不若退之猖狂恣睢肆意有所作若
然者使雄來尚不宜推避而況僕耶彼好奨人善以為
不屈已善不可奨故慊慊云爾也足下幸勿信之且足
下志氣髙好讀南北史書通國朝事穿穴古今後來無
能和而僕稚騃卒無所為但趦趄文墨筆硯淺事今退
之不以吾子勵僕而反以僕勵吾子愈非所宜然卒篇
欲足下自挫抑合當世事以固當雖僕亦知無出此吾
子年甚少知己者如麻不患不顯患道不立耳此僕以
自勵亦以佐退之勵足下不宣
　　答貢士廖有方論文書(柳宗元/)
三日宗元白得秀才書知欲僕為序然吾為文非茍然
易也於秀才則吾不敢愛吾在京都時好以文寵後輩
由吾文知名者亦為不少焉自遭斥逐禁錮益為輕薄
小兒譁囂羣朋増飾無狀當途人率謂僕垢汚重厚舉
將去而逺之今不自料而序秀才秀才無乃未得嚮時
之益而受後時之累吾是以懼潔然盛服而與負塗者
處而又何賴焉然觀秀才勤懇意甚久遠不為頃刻私
利欲以就文雅則吾曷敢以譲當為秀才言之然而無
顯出於今之世視不為流俗所扇動者乃以示之既無
以累秀才亦不増僕之詬罵也計無宜於此若果能是
則吾之荒言出矣宗元白
　　答吴充秀才書(歐陽修/)
修頓首白先輩吴君足下前辱示書及文三篇發而讀
之浩乎若千萬言之多及少定而視焉纔數百言爾非
夫辭豐意雄霈然有不可禦之勢何以至此然猶自患
倀倀莫有開之使前者此好學之謙言也修材不足用
於時仕不足榮於世其毁譽不足輕重氣力不足動人
世之欲假譽以為重借力而後進者奚取於修焉先輩
學精文雄其施於時又非待修譽而為重力而後進者
也然而惠然見臨若有所責得非急於謀道不擇其人
而問焉者歟夫學者未始不為道而至者鮮焉非道之
於人逺也學者有所溺焉爾葢文之為言難工而可喜
易悦而自足世之學者往往溺之一有工焉則曰吾學
足矣甚者至棄百事不闗于心曰吾文士也職於文而
已此其所以至之鮮也昔孔子老而歸魯六經之作數
年之頃爾然讀易者如無春秋讀書者如無詩何其用
功少而至於至也聖人之文雖不可及然大抵道勝者
文不難而自至也故孟子皇皇不暇著書荀卿葢亦晚
而有作若子雲仲淹方勉焉以模言語此道未足而彊
言者也後之惑者徒見前世之文傳以為學者文而已
故愈力愈勤而愈不至此足下所謂終日不出於軒序
不能縦横髙下皆如意者道未足也若道之充焉雖行
乎天地入於淵泉無不之也先輩之文浩乎霈然可謂
善矣而又志於為道猶自以為未廣若不止焉孟荀可
至而不難也修學道而不至者然幸不甘於所悦而溺
於所止因吾子之能不自止又以勵修之少進焉幸甚
幸甚修白
　　代人上王樞宻求先集序書(歐陽修/)
某月日具位某謹齋沐獻書樞宻相公閣下某聞傳曰
言之無文行而不逺君子之所學也言以載事而文以
飾言事信言文乃能表見於後世詩書易春秋皆善載
事而尤文者故其傳尤逺荀卿孟軻之徒亦善為言然
其道有至有不至故其書或傳或不傳猶繫於時之好
惡而興廢之其次楚有大夫者善文其謳謌以傳漢之
盛時有賈誼董仲舒司馬相如揚雄能文其文辭以傳
由此以來去聖益逺世益薄或衰下迄周隋其間亦時
時有善文其言以傳者然皆紛雜滅裂不純信故百不
傳一幸而一傳傳亦不顯不能若前數家之焯然暴見
而大行也甚矣言之難行也事信矣須文文至矣又繫
其所載之大小以見其行逺不逺也書載堯舜詩載商
周易載九聖春秋載文武之法荀孟二家載詩書易春
秋者楚之辭載風雅漢之徒各載其時主聲名文物之
盛以為辭後之學者蕩然無所載則其言之不純信其
傳之不久逺勢使然也至唐之興若太宗之政開元之
治憲宗之功其臣下又争載之以文其詞或播樂歌或
刻金石故其間鉅人碩徳閎言髙論流鑠前後者恃其
所載之在文也故其言之所載者大且文則其傳也章
言之所載者不文而又小則其傳也不章某不佞守先
人之緒餘先人在太宗時以文辭為名進士以對䇿為
賢良方正既而守道純正為賢待制逢時太平奮身揚
名宜其言之所載文之所行大而可恃以傳也然未能
甚行於世者豈其嗣續不肖不能繼守而泯没之抑有
由也夫文之行雖繫其所載猶有待焉詩書易春秋待
仲尼之刪正荀孟屈原無所待猶待其弟子而傳焉漢
之徒亦得其史臣之書其始出也或待其時之有名者
而後發其既殁也或待其後之紀次者而傳其為之紀
次也非其門人故吏則其親戚朋友如夢得之序子厚
李漢之序退之也伏惟閣下學老文鉅為時雄人出入
三朝其能望光輝接步武者惟先君為舊則亦先君之
所待也豈小子之敢有請焉謹以家集若干巻數寫獻
門下惟哀其誠而幸賜之
　　上歐陽内翰書(蘇洵/)
内翰執事洵布衣窮居常竊自歎以為天下之人不能
皆賢不能皆不肖故賢人君子之處於世合必離離必
合往者天子方有意於治而范公在相府富公為樞宻
副使執事與余公蔡公為諫官尹公馳騁上下用力於
兵革之地方是之時天下之人毛髪絲粟之才紛紛然
而起合而為一而洵也自度其愚魯無用之身不足以
自奮於其間退而養其心幸其道之將成而可以復見
於當世之賢人君子不幸道未成而范公西富公北執
事與余公蔡公分散四出而尹公亦失勢奔走於小官
洵時在京師親見其事忽忽仰天歎息以為斯人之去
而道雖成不復足以為榮也既復自思念往者衆君子
之進於朝其始也必有善人焉推之今也亦必有小人
焉間之今之世無復有善人也則已矣如其不然也吾
何憂焉姑養其心使其道大有成而待之何傷退而處
十年雖未敢自謂其道有成矣然浩浩乎其胷中若與
曩者異而余公適亦有成功於南方執事與蔡公復相
繼登於朝富公復自外入為宰相其勢將復合為一喜
且自賀以為道既已粗成而果將有以發之也既又反
而思其向之所慕望愛悦之而不得見之者葢有六人
焉今將往見之矣而六人者已有范公尹公二人亡焉
則又為之澘然出涕以悲嗚呼二人者不可復見矣而
所恃以慰此心者猶有四人也則又以自解思其止於
四人也則又汲汲欲一識其面以發其心之所欲言而
富公又為天子之宰相逺方寒士未可遽以言通於其
前而余公蔡公逺者又在萬里外獨執事在朝廷間而
其位差不甚貴可以呌呼扳援而聞之以言而饑寒衰
老之病又痼而留之使不克自至於執事之庭夫以慕
望愛悦其人之心十年而不得見而其人已死如范公
尹公二人者則四人者之中非其勢不可遽以言通者
何可以不能自往而遽已也執事之文章天下之人莫
不知之然竊自以為洵之知之特深愈於天下之人何
者孟子之文語約而意盡不為巉刻斬絶之言而其鋒
不可犯韓子之文如長江大河渾浩流轉魚黿蛟龍萬
怪惶惑而抑遏蔽掩不使自露而人望見其淵然之光
蒼然之色亦自畏避不敢迫視執事之文紆餘委備往
復百折而條達踈暢無所間㫁氣盡語極急言竭論而
容與閒易無艱難勞苦之態此三者皆㫁然自為一家
之文也惟李翺之文其味黯然而長其光油然而幽俯
仰揖譲有執事之態陸贄之文遣言措意切近的當有
執事之實而執事之才又自有過人者葢執事之文非
孟子韓子之文而歐陽子之文也夫樂道人之善而不
為諂者以其人誠足以當之也彼不知者則以為譽人
以求其悦已也夫譽人以求其悦已洵亦不為也而其
所以道執事光明盛大之徳而不自知止者亦欲執事
之知其知我也雖然執事之名滿於天下雖不見其文
而固已知有歐陽子矣而洵也不幸墮在草野泥塗之
中而其知道之心又近而粗成欲徒手奉咫尺之書自
託於執事將使執事何従而知之何従而信之哉洵少
年不學生二十五嵗始知讀書従士君子遊年既已晚
而又不遂刻意厲行以古人自期而視與已同列者皆
不勝已則遂以為可矣其後困益甚然後取古人之文
而讀之始覺其出言用意與已大異時復内顧自思其
才則又似夫不遂止於是而已者由是盡燒其曩時所
為文數百篇取論語孟子韓子及其他聖人賢人之文
而兀然端坐終日以讀之者七八年矣方其始也入其
中而惶然博觀於其外而駭然以驚及其久也讀之益
精而其胷中豁然以明若人之言固當然者然猶未敢
自出其言也時既久胷中之言日益多不能自制試出
而書之已而再三讀之渾渾乎覺其來之易矣然猶未
敢以為是也近所為洪範論史論凡七篇執事觀其如
何噫嘻區區而自言不知者又將以為自譽以求人之
知已也惟執事思其十年之心如是之不偶然也而察
之
　　上田樞宻書(蘇洵/)
天之所以與我者夫豈偶然哉堯不得以與丹朱舜不
得以與商均而瞽叟不得奪諸舜發於其心出於其言
見於其事確乎其不可易也聖人不得以與人父不得
奪諸其子於此見天之所以與我者不偶然也夫其所
以與我者必有以用我也我知之不得行之不以告人
天固用之我實置之其名曰棄天自卑以求幸其言自
小以求用其道天之所以與我者何如而我如此也其
名曰䙝天棄天我之罪也褻天亦我之罪也不棄不褻
而人不我用不我用者之罪也其名曰逆天然則棄天
褻天者其責在我逆天者其責在人在我者吾將盡吾
力之所能為者以塞夫天之所以與我之意而求免乎
天下後世之譏在人者吾何知焉吾求免夫一身之責
之不暇而暇為人憂乎哉孔子孟軻之不遇老於道塗
而不倦不愠不怍不沮者夫固知夫責之所在也衞靈
魯哀齊宣梁惠之徒不足相與以有為也我亦知之矣
抑將盡吾心焉耳吾心之不盡吾恐天下後世無以責
夫衞靈魯哀齊宣梁惠之徒而彼亦將有以辭其責也
然則孔子孟軻之目將不瞑於地下矣夫聖人賢人之
用心也固如此如此而生如此而死如此而貧賤如此
而富貴升而為天沈而為泉流而為川止而為山彼不
預吾事吾事畢矣竊怪夫後之賢者之不能自處其身
也饑寒窮困之不勝而號於人嗚呼使吾誠死於饑寒
窮困耶則天下後世之責將必有在彼其身之責不自
任以為憂而我取而加之吾身不已過乎今洵之不肖
何敢以自列於聖賢然其心亦有所不甚自輕者何則
天下之學者孰不欲一蹴而造聖人之域然及其不成
也求一言之幾乎道不可得也千金之子可以貧人可
以富人非天之所與雖以貧人富人之權求一言之幾
乎道不可得也天子之宰相可以生人可以殺人非天
之所與雖以生人殺人之權求一言之幾乎道不可得
也今洵用力於聖人賢人之術亦已久矣其言語其文
章雖不識其果可以有用於今而傳於後與否獨怪其
得之之不勞方其致思於心也若或起之得之心而書
之紙也若或相之夫豈無一言之幾於道乎千金之子
天子之宰相求而不得者一旦在已故其心得以自負
或者天其亦有以與我也曩者見執事於益州當時之
文淺狹可笑饑寒窮困亂其心而聲律記問又従而破
壊其體不足觀也已數年來退居山野自分永棄與世
俗日疎濶得以大肆其力於文章詩人之優柔騷人之
清深孟韓之温淳遷固之雄剛孫吴之簡切投之所嚮
無不如意常以為董生得聖人之經其失也流而為迂
鼂錯得聖人之權其失也流而為詐有二子之才而不
流者其惟賈生乎惜乎今之世愚未見其人也作䇿二
道曰審勢審敵作書十篇曰權書洵有山田一頃非凶
嵗可以無饑力耕而節用亦足以自老不肖之身不足
惜而天之所與者不忍棄且不敢褻也執事之名滿天
下天下之士用與不用在執事故敢以所謂䇿一道權
書十篇者為獻平生之文逺不可多致有洪範論史論
七篇近以獻内翰歐陽公度執事與之朝夕相従而議
天下之事則斯文也其亦庶乎得陳於前矣若夫其言
之可用與其身之可貴與否者執事事也執事責也於
洵何有哉
　　答謝舉廉書(蘇軾/)
軾啟近奉違亟辱問訊具審起居佳勝感慰深矣軾受
性剛簡學汙材下坐廢累年不敢復齒縉紳自還海北
見平生親舊惘然如隔世人況與左右無一日之雅而
敢求交乎數賜見臨傾葢如故幸甚過望不敢言也所
示書教及詩賦雜文觀之熟矣大畧如行雲流水初無
定質但常行於所當行常止於不可不止文理自然姿
態横生孔子曰言之不文行之不逺又曰辭達而已矣
夫言止於達意則疑若不文是大不然求物之妙如繫
風捕影能使是物了然於心者葢千萬人而不一遇也
而況能使了然於口與手者乎是之謂辭達辭至於能
達則文不可勝用矣揚雄好為艱深之詞以文淺易之
説若正言之則人人知之矣此正所謂雕蟲篆刻者其
太𤣥法言皆是物也而獨悔於賦何哉終身雕蟲而獨
變其音節便謂之經可乎屈原作離騷經葢風雅之再
變者雖與日月争光可也可以其似賦而謂之雕蟲乎
使賈誼見孔子升堂有餘矣而乃以賦鄙之至與司馬
相如同科雄之陋如此比者甚衆可與知者道難與俗
人言也因論文偶及之耳歐陽文忠公言文章如精金
美玉市有定價非人所能以口舌貴賤也紛紛多言豈
能有益於左右愧悚不已所須惠力法雨堂字軾本不
善作大字彊作終不佳又舟中局迫難寫未能如教然
軾方過臨江當往遊焉或僧欲有所記録當為作數句
留院中慰左右念親之意今已至峽山寺少留即去愈
逺惟萬萬以時自爱不宣
　　答李端叔書(蘇軾/)
軾聞足下名久矣又於相識處往往見所作詩文雖不
多亦足以髣髴其為人矣尋常不通書問怠慢之罪猶
可闕畧及足下斬然在疚亦不能以一字奉慰舎弟子
由至先䝉惠書又復懶不即答頑鈍廢禮一至於此而
足下終不棄絶遞中再辱手書待遇益隆覽之面熱汗
下也足下才髙識明不應輕許與人得非用黄魯直秦
太虚輩語真以為然耶不肖為人所憎而二子獨喜見
譽如人嗜昌􁑮羊棗未易詰其所以然者以二子為妄
則不可遂欲以移之衆口又大不可也軾少年時讀書
作文専為應舉而已既及進士第貪得不已又舉制䇿
其實何所有而其科號為直言極諫故每紛然誦説古
今考論是非以應其名耳人苦不自知既以此得因以
為實能之故譊譊至今坐此得罪幾死所謂齊虜以口
舌得官真可笑也然世人遂以軾為欲立異同則過矣
妄論利害攙説得失此正制科人習氣譬之候蟲時鳥
自鳴自已何足為損益軾每怪時人待軾過重而足下
又復稱説如此愈非其實得罪以來深自閉塞扁舟草
屨放浪山水間與樵漁雜處往往為醉人所推罵輒自
喜漸不為人識平生親友無一字見及有書與之亦不
答自幸庶幾免矣足下又復創相推與甚非所望木有
癭石有暈犀有通以取妍於人皆物之病也讁居無事
黙自觀省回視三十年以來所為多其病者足下所見
皆故我非今我也無乃聞其聲不考其情取其華而遺
其實乎抑將又有取於此也此事非相見不能盡自得
罪後不敢作文字此書雖非文然信筆書意不覺累幅
亦不須示人必喻此意
　　答劉沔書(蘇軾/)
軾頓首都曹劉君足下䝉示書教及編録拙書文二十
卷軾平生以言語文字見知於世亦以此取疾於人得
失相補不如不作之安也以此常欲焚棄筆硯為瘖默
人而習氣宿業未能盡去亦謂隨手雲散烏没矣不知
足下黙隨其後綴拾編掇畧無遺者覽之慙汗可為多
言之戒然世之蓄軾詩文者多矣率真偽相半又多為
俗子所改竄讀之使人不平然亦不足怪識真者少葢
従古所病梁蕭統集文選世以為工以軾觀之拙於文
而陋於識者莫統若也宋玉賦髙唐神女其初畧陳所
夢之因如子虚亡是公相與問答皆賦矣而統謂之叙
此與兒童之見何異李陵蘇武贈别長安而詩有江漢
之語及陵與武書詞句儇淺正齊梁間小兒所擬作決
非西漢文而統不悟劉子𤣥獨知之范曄作蔡琰傳載
其二詩亦非是董卓已死琰乃流落方卓之亂伯喈尚
無恙也而其詩乃云以卓亂故流入於胡此豈真琰語
哉其筆勢乃效建安七子者非東漢詩也李太白韓退
之白樂天詩文皆為庸俗所亂可為太息今足下所示
二十巻無一篇偽者又少謬誤及所示書詞清婉雅奥
有作者風氣知足下致力於斯文久矣某窮困本坐文
字葢願刳形去皮而不可得者然幼子過文益竒在海
外孤寂無寥過時出一篇見娱則為數日喜寢食有味
以此知文章如金玉珠貝未易鄙棄也見足下詞學如
此又喜吾同年兄龍圖之有後也故勉作報書怱怱不
宣
　　與祖擇之書(王安石/)
治教政令聖人之所謂文也書之策引而被之天下之
民一也聖人之於道也葢心得之作而為治教政令也
則有本末先後權勢制義而一之於極其書之策也則
道其然而已矣彼陋者不然一適焉一否焉非流焉則
泥非過焉則不至甚者置其本求之末當後者反先之
無一焉不誖於極彼其於道也非心得之也其書之䇿
也獨能不誖耶故書之䇿而善引而被之天下之民反
不善焉無矣二帝三王引而被之天下之民而善者也
孔子孟子書之䇿而善者也皆聖人也易地則皆然某
生十二年而學學十四年矣聖人之所謂文者私有意
焉書之䇿則未也間或悱然動於事而出於詞以警戒
其躬若施於朋友褊迫陋庳非敢謂之文也乃者執事
欲收而教之使獻焉雖自知明敢自葢邪謹書所為書
序原説若干篇因叙所聞與所志獻左右惟賜覽觀焉
　　上人書(王安石/)
嘗謂文者禮教治政云爾其書諸䇿而傳之人大體歸
然而已而曰言之不文行之不逺云者徒謂辭之不可
以已也非聖人作文之本意也自孔子之死久韓子作
望聖人於百千年中卓然也獨子厚名與韓並子厚非
韓比也然其文卒配韓以傳亦豪傑可畏者也韓子嘗
語人以文矣曰云云子厚亦曰云云疑二子者徒語人
以其辭耳作文之本意不如是其已也孟子曰君子欲
其自得之也自得之則居之安居之安則資之深資之
深則取之左右逢其原孟子之云爾非直施於文而已
然亦可託以為作文之本意且所謂文者務為有補於
世而已矣所謂辭者猶器之有刻鏤繪畫也誠使巧且
華不必適用誠使適用亦不必巧且華要之以適用為
本以刻鏤繪畫為之容而已不適用非所以為器也不
為之容其亦若是乎否也然容亦未可已也勿先之其
可也某學文久數挾此説以自治始欲書之䇿而傳之
人其試於事者則有待矣其為是非邪未能自定也執
事正人也不阿其所好者書雜文十篇獻左右願賜之
教使之是非有定焉
　　答錢公輔學士書(王安石/)
比蒙以銘文見屬足下于世為聞人力足以得顯者銘
父母以屬于不腆之文似其意非茍然故輒為之而不
辭不圖乃猶未副所欲欲有所増損鄙文自有意義不
可改也宜以見還而求能如足下意者為之耳家廟以
今法凖之恐足下未得立也足下雖多聞要與識者講
之如得甲科為通判通判之署有池臺竹林之勝此何
足以為太夫人之榮而必欲書之乎貴為天子富有天
下茍不能行道適足以為父母之羞況一科甲通判茍
粗知為辭賦雖市井小人皆可以得之何足道哉何足
道哉故銘以謂閭巷之士以為太夫人榮明天下有識
者不以置悲歡榮辱于其心也太夫人能異于閭巷之
士而與天下有識同此其所以為賢而宜銘者也至于
諸孫亦不足列孰有五子而無七孫者乎七孫業之
有可道固不宜畧若皆兒童賢不肖未可知列之於義
何當也諸不具道計足下當與有識者講之南去愈逺君
子惟順愛自重
　　與蔡君謨求書集古録序書(歐陽修/)
修啟曏在河朔不能自閒嘗集録前世金石之遺文自
三代以來古文竒字莫不皆有中間雖罪戾擯斥水陸
奔走顛危困踣兼之人事吉凶憂患悲愁無聊倉卒未
嘗一日忘也葢自慶厯乙酉逮嘉祐壬寅十有八年而
得千巻顧其勤至矣然亦可謂富哉竊復自念好嗜與
俗異馳乃獨區區收拾世人之所棄者惟恐不及是又
可笑也因輒自叙其事庶以見其志焉然顧其文鄙意
陋不足以示人既則自視前所集録雖浮屠老子詭妄
之説常見貶絶於吾儒者往往取之而不忍遽廢者何
哉豈非特以其字畫之工邪然則字書之法雖為學者
之餘事亦有助於金石之傳也若浮屠老子之説當棄
而獲存者乃直以字畫而傳是其幸而得所託爾豈特
有助而已哉僕之文陋矣顧不能以自傳其或幸而得
所託則未必不傳也由是言之為僕不朽之託者在君
謨一揮毫之頃爾竊惟君子樂善欲成人之美者或聞
斯説謂宜有不能却也故輒持其説以進而不疑伏惟
幸察
　
　
　
　
　
　
　文編巻四十八
欽定四庫全書
　文編巻四十九
　　　　　　　　　　　　　　明　唐順之　編
　　答任安書(司馬遷/)
少卿足下曩者辱賜書教以慎於接物推賢進士為務意
氣勤勤懇懇若望僕不相師而用流俗人之言僕非敢如是
也僕雖罷駑亦嘗側聞長者遺風矣顧自以為身殘處穢動
而見尤欲益反損是以抑鬱而誰與語諺曰誰為為之孰令
聴之盖鍾子期死伯牙終身不復鼔琴何則士為知已者用
女為說已者容若僕大質已虧闕矣雖材懐隨和行若由夷
終不可以為榮適足以發笑而自㸃耳書辭宜答會東從上
来又迫賤事相見日淺卒卒無須臾之間得竭指意今少
卿抱不測之罪涉旬月迫季冬僕又薄從上雍恐卒然不可
諱是僕終已不得舒憤懣以曉左右則長逝者魂魄私恨
無窮請略陳固陋闕然久不報幸勿為過僕聞之修身者智之
府也愛施者仁之端也取予者義之符也耻辱者勇之决也
立名者行之極也士有此五者然後可以託於世列於君
子之林矣故禍莫㦧於欲利悲莫痛於傷心行莫醜於辱
先而詬莫大於宫刑刑餘之人無所比數非一世也所從
来逺矣昔衛霛公與雍渠同載孔子適陳商鞅因景監見
趙良寒心同子㕘乗袁絲變色自古而耻之夫中材之人
事有闗於宦豎莫不傷氣況慷慨之士乎如今朝廷雖乏人
奈何令刀鋸之餘薦天下豪雋哉僕賴先人緒業得待
罪輦轂下二十餘年矣所以自惟上之不能納忠效信
有竒䇿材力之譽自結明主次之又不能拾遺補闕招
賢進能顯巖穴之士外之不能備行伍攻城野戰有斬
將搴旗之功下之不能累日積勞取尊官厚禄以為宗
族交逰光寵四者無一遂茍合取容無所短長之效可
見於此矣鄉者僕亦甞厠下大夫之列陪奉外廷末議不
以此時引綱維盡思慮今已虧形為掃除之𨽻在闒茸
之中迺欲卬首信眉論列是非不亦輕朝廷羞當世之
士邪嗟乎嗟乎如僕尚何言哉尚何言哉且事本末未
易明也僕少負不羈之才長無鄉曲之譽主上幸以先
人之故使得奉薄技出入周衛之中僕以為戴盆何以
望天故絶賔客之知忘室家之業日夜思竭其不肖之
材力務一心營職以求親媚於主上而事乃有大謬不
然者夫僕與李陵俱居門下素非相善也趨舎異路未
甞銜盃酒接殷勤之歡然僕觀其為人自守竒士事親孝
與士信臨財亷取予以義分别有讓恭儉下人常思奮
不顧身以狥國家之急其素所蓄積也僕以為有國士
之風夫人臣出萬死不顧一生之計赴公家之難斯已
竒矣今舉事一不當而全軀保妻子之臣隨而媒孽其
短僕誠私心痛之且李陵提步卒不滿五千深踐戎馬
之地足歴王庭垂餌虎口横挑强胡仰億萬之師與單
于連戰十餘日所殺過當虜救死扶傷不給旃裘之君
長咸震怖迺悉徴左右賢王舉引弓之民一國共攻而
圍之轉鬬千里矢盡道窮救兵不至士卒死傷如積然
李陵一呼勞軍士無不起躬自流涕沫血飲泣更張空弮冒
白刃北向争死敵者陵未沒時使有来報漢公卿王侯皆
奉觴上夀後數日陵敗書聞主上為之食不甘味聴朝
不怡大臣憂懼不知所出僕竊不自料其卑賤見主上
慘悽怛悼誠欲効其欵欵之愚以為李陵素與士大夫
絶甘分少能得人之死力雖古名將不能過也身雖陷敗
彼觀其意且欲得其當而報漢事已無可奈何其所摧
敗功亦足以暴於天下僕懐欲陳之而未有路適會召
問即以此指推言陵功欲以廣主上之意塞睚眦之辭
未能盡明明主不深曉以為僕沮貳師而為李陵㳺說
遂下於理拳拳之忠終不能自列因為誣上卒従吏議
家貧財賂不足以自贖交逰莫救左右親近不為一言
身非木石獨與法吏為伍深幽囹圄之中誰可告愬者
此正少卿所親見僕行事豈不然邪李陵既生降隤其
家聲而僕又茸以蠶室重為天下觀笑悲夫悲夫事未
易一二為俗人言也僕之先人非有剖符丹書之功文
史星厯近乎卜祝之間固主上所戱弄倡優所畜流俗
之所輕也假令僕伏法受誅若九牛亡一毛與螻螘何
異而世又不與能死節者比特以為智窮罪極不能自
免卒就死耳何也素所自樹立使然也人固有一死死或
重於泰山或輕於鴻毛用之所趨異也太上不辱先其
次不辱身其次不辱理色其次不辱辭令其次詘體受
辱其次易服受辱其次闗木索被箠楚受辱其次鬄毛
髪嬰金鐵受辱其次毁肌膚斷支體受辱最下腐刑極
矣傳曰刑不上大夫此言士節不可不厲也猛虎處深
山百獸震恐及其在穽檻之中搖尾而求食積威約之
漸也故士有畫地為牢埶不入削木為吏議不對定計
於鮮也今交手足受木索暴肌膚受榜箠幽於圜牆之
中當此之時見獄吏則頭搶地視徒𨽻則心惕息何者
積威約之埶也及已至此言不辱者所謂彊顔耳曷足
貴乎且西伯伯也拘羑里李斯相也具五刑淮隂王也
受械於陳彭越張敖南鄉稱孤繫獄扺罪絳侯誅諸吕
權傾五伯囚於請室魏其大將也衣赭衣闗三木季布為
朱家鉗奴灌夫受辱居室此人皆身至王侯將相聲聞
鄰國及罪至罔加不能引决自裁在塵埃之中古今一
體安在其不辱也由此言之勇怯埶也强弱形也審矣
曷足怪乎且人不能蚤自裁繩墨之外已稍陵夷至於
鞭箠之間迺欲引節斯不亦逺乎古人所重施刑於大
夫者殆為此也夫人情莫不貪生惡死念父母顧妻子
至激於義理者不然迺有不得已也今僕不幸蚤失二
親無兄弟之親獨身孤立少卿視僕於妻子何如哉且
勇者不必守節怯夫慕義何處不勉焉僕雖怯耎欲茍
活亦頗識去就之分矣何至自沈溺累紲之辱哉且夫
臧獲婢妾猶能引决况若僕之不得已乎所以隠忍茍
活幽糞土之中而不辭者恨私心有所不盡鄙陋沒世而
文采不表於後也古者富貴而名磨滅不可勝記唯倜
儻非常之人稱焉盖西伯拘而演周易仲尼厄而作春
秋屈原放逐乃賦離騷左丘失眀厥有國語孫子髕脚
兵法修列不韋遷蜀世傳吕覽韓非囚秦說難孤憤詩
三百篇大抵賢聖發憤之所為作也此人皆意有所鬱
結不得通其道故述徃事思来者乃如左丘明無目孫
子斷足終不可用退論書䇿以舒其憤思垂空文以自
見僕竊不遜近自託於無能之辭網羅天下放失舊聞
考之行事稽其成敗興壊之理凡百三十篇亦欲以究
天人之際通古今之變成一家之言草創未就適會此
禍惜其不成是以就極刑而無愠色僕誠已著此書藏
之名山傳之其人通邑大都則僕償前辱之責雖萬被
戮豈有悔哉然此可為智者道難為俗人言也且負下
未易居下流多謗議僕以口語遇遭此禍重為鄉黨戮
笑汙辱先人亦何面目復上父母之丘墓乎雖累百世
垢彌甚耳是以腸一日而九回居則忽忽若有所亡出
則不知所如徃毎念斯耻汗未甞不發背霑衣也身直
為閨閤之臣寧得自引深藏於巖穴耶故且從俗浮沈
與時俯仰以通其狂惑今少卿迺教以推賢進士無迺
與僕之私指謬乎今雖欲自彫琢曼辭以自解無益於
俗不信祗取辱耳要之死日然後是非迺定書不能盡
意故畧陳固陋
　　寄許京兆孟容書(栁宗元/)
宗元再拜五文伏䝉賜書誨諭㣲悉重厚欣踊恍惚疑
若夢寐捧書叩頭悸不自定伏念得罪来五年未甞有
故舊大臣肯以書見及者何則罪謗交積群疑當道誠
可怪而畏也以是兀兀忘行尤負重憂殘骸餘魂百病
所集痞結伏積不食自飽或時寒熱水火互至内消肌
骨非獨瘴癘為也忽奉教命乃知幸為大君子所宥欲
使膏盲沈沒復起為人夫何素望敢以及此宗元早嵗
與負罪者親善始竒其能謂可以共立仁義裨教化過
不自料懃懃勉厲唯以中正信義為志以興堯舜孔子
之道利安元元為務不知愚陋不可力彊其素意如此
也末路厄塞臲兀事既壅隔狠忤貴近狂疎繆戾蹈不
測之辜群言沸騰鬼神交怒加以素卑賤暴起領事人
所不信射利求進者填門排户百不一得一旦快意更
造怨讟以此大罪之外詆訶萬端旁午搆扇便為敵讎
協心同攻外連强暴失職者以致其事此皆丈人所聞
見不敢為他人道說懐不能已復載簡牘此人雖萬被
誅戮不足塞責而豈有賞哉今其黨與幸獲寛貸各得
善地無公事坐食俸禄明徳至渥也尚何敢更俟除棄
廢痼以希望外之澤哉年少氣銳不識幾㣲不知當不
但欲一心直遂果陷刑法皆自所求取得之又何怪也
宗元於衆黨人中罪狀最甚神理降罰又不能即死猶
對人言語求食自活迷不知耻日復一日然亦有大故
自以得姓来二千五百年代為冡嗣今抱非常之罪居
夷獠之鄉卑濕昏霧恐一日填委溝壑曠墜先緒以是
怛然痛恨心骨沸熱㷀㷀孤立未有子息荒陬中少士
人女子無與為婚世亦不肯與罪人親眤以是嗣續之
重不絶如縷每常春秋時享孑立捧奠顧眄無後繼者
懔懔然欷歔惴惕恐此事便已摧心傷骨若受鋒刃此
誠丈人所共憫惜也先墓在城南無異子弟為主獨
託村隣自譴逐来消息存亡不一至鄉閭主守者固以
益怠晝夜哀憤懼便毁傷松柏芻牧不禁以成大戾近
世禮重拜掃今已闕者四年矣每遇寒食則北向長號
以首頓地想田野道路士女遍滿皂𨽻庸丐皆得上父
母丘墓馬醫夏畦之鬼無不受子孫追養者然此已息
望又何以云哉城西有數頃田樹果數百株多先人手
自封植今已荒穢恐便斬伐無復愛惜家有賜書三千
巻尚在善和里舊宅宅今已三易主書存亡不可知皆
付受所重常繫心腑然無可為者立身一敗萬事瓦裂
身殘家破為世大僇復何敢更望大君子撫慰收䘏尚
置人數中耶是以當食不知辛鹹節適洗沐盥漱動逾
嵗時一搔皮膚塵垢滿爪誠憂恐悲傷無所告愬以至
此也自古賢人才士秉志遵分被謗議不能自明者僅
以百數故有無兄盜嫂娶孤女云撾婦翁者然賴當世
豪傑分明辨别卒光史籍管仲遇盜升為功臣匡章被
不孝之名孟子禮之今已無古人之實為而有詬欲望
世人之明已不可得也直不疑置金以償同舎劉寛下
車歸牛鄉人此誠知疑似之不可辯非口舌所能勝也
鄭詹束縛於晉終以無死鍾儀南音卒獲返國叔向囚
虜自期必免范座騎危以生易死蒯通據鼎耳為齊上
客張蒼韓信伏斧鑕終取將相鄒陽獄中以書自活賈
生斥逐復召宣室倪寛擯死後至御史大夫董仲舒劉
向下獄當誅為漢儒宗此皆瓌偉博辯竒閎之士能自
解脫今以恇怯淟涊下才末伎又嬰恐懼痼病雖欲慷
慨攘臂自同昔人愈疎濶矣賢者不得志於今必取貴
於後古之著書者皆是也宗元近欲務此然力薄才劣
無異能解雖欲秉筆覼縷神志荒耗前後遺忘終不能
成章徃時讀書自以不至觝滯今皆頑然無復省録每
讀古人一傳數紙已後則再三伸巻復觀姓氏旋又廢
失假令萬一除刑部囚籍復為士列亦不堪當世用矣
伏惟興哀於無用之地垂徳於不報之所但以通家宗
祀為念有可動心者操之勿失不敢望歸掃塋域退托
先人之廬以盡餘齒姑遂少北益輕瘴癘就婚娶求𦙍
嗣有可付託即㝠然長辭如得甘寢無復恨矣書辭繁
委無以自道然即文以求其志君子固得其肺肝焉無
任懇戀之至不宣宗元再拜
　　後十九日復上書(韓愈/)
愈聞之蹈水火者之求免於人也不惟其父兄子弟之
慈愛然後呼而望之也將有介於其側者雖其所憎怨
茍不至乎欲其死者則將大其聲疾呼而望其仁之也
彼介於其側者聞其聲而見其事不惟其父兄子弟之
慈愛然後徃而全之也雖有所憎怨茍不至乎欲其死
者則將狂奔盡氣濡手足焦毛髪救之而不辭也若是
者何哉其勢誠急而其情誠可悲也愈之强學力行有
年矣愚不惟道之險夷行且不息以蹈於窮餓之水火
其既危且急矣大其聲而疾呼矣閣下其亦聞而見之
矣其将徃而全之歟抑将安而不救與有来言於閣下
者曰有觀溺於水而爇於火者有可救之道而終莫之
救也閣下且以為仁人乎哉不然若愈者亦君子之所
宜動心者也或謂愈子言則然矣宰相則知子矣如時
不可何愈竊謂之不知言者誠其材能不足當吾賢相
之舉耳若所謂時者固在上位者之為耳非天之所為
也前五六年時宰相薦聞尚有自布衣抽擢者與今豈
異時哉且今節度觀察使及防禦營田諸小使等尚得
自舉判官無間於已仕未仕者况在宰相吾君所尊敬
者而曰不可乎古之進人者或取於盜或舉於管庫今
布衣雖賤猶足以方於此情隘辭蹙不知所裁亦惟少
垂憐焉
　　上宰相第三書(韓愈/)
三月十六日前鄉貢進士韓愈謹再拜言相公閣下愈
聞周公之為輔相其急於見賢也方一食三吐其哺方
一沐三握其髪當是時天下之賢才皆已舉用姦邪讒
佞欺負之徒皆已除去四海皆已無虞九夷八蠻之在
荒服之外者皆已賔貢天災時變昆蟲艸木之妖皆已
銷息天下之所謂禮樂刑政教化之具皆已修理風俗
皆已敦厚動植之物風雨霜露之所霑被者皆已得宜
休徴嘉瑞麟鳳龜龍之屬皆已備至而周公以聖人之
才慿叔父之親其所輔理承化之功又盡章章如是其
所求進見之士豈復有賢於周公者哉不惟不賢於周
公而已豈復有賢於時百執事者哉豈復有所計議能
補於周公之化者㢤然而周公求之如此其急惟恐耳
目有所不聞見思慮有所未及以負成王託周公之意
不得於天下之心如周公之心設使其時輔理承化之
功未盡章章如是而非聖人之才而無叔父之親則將
不暇食與沐矣豈特吐哺握髪為勤而止哉惟其如是
故于今頌成王之徳而稱周公之功不衰今閣下為輔
相亦近耳天下之賢才豈盡舉用姦邪讒佞欺負之徒
豈盡除去四海豈盡無虞九夷八蠻之在荒服之外者
豈盡賔貢天災時變昆蟲草木之妖豈盡銷息天下之
所謂禮樂刑政教化之具豈盡修理風俗豈盡敦厚動
植之物風雨霜露之所霑被者豈盡得宜休徴嘉瑞麟
鳳龜龍之屬豈盡備至其所求進見之士雖不足以希
望盛徳至比於百執事豈盡出其下哉其所稱說豈盡
無所補哉今雖不能如周公吐哺握髪亦宜引而進之
察其所以而去就之不宜黙黙而已也愈之待命四十
餘日矣書再上而志不得通足三及門而閽人辭焉惟
其昏愚不知逃遁故復有周公之說焉閣下其亦察之
古之士三月不仕則相弔故出疆必載質然所以重於
自進者以其於周不可則去之魯於魯不可則去之齊
於齊不可則去之宋之鄭之秦之楚也今天下一君四
海一國舎乎此則異域矣去父母之邦矣故士之行道
者不得於朝則山林而已矣山林者士之所獨善自養
而不憂天下者之所能安也如有憂天下之心則不能
矣故愈每自進而不知愧焉書亟上足數及門而不知
止焉寧獨如此而已惴惴焉惟不得出大賢之門下是
懼亦惟少垂察焉瀆冒威尊惶恐無已愈再拜
　　應科目時與人書(韓愈/)
月日愈再拜天池之濵大江之濆曰有怪物焉盖非常
鱗凡介之品彚匹儔也其得水變化風雨上下於天不
難也其不及水盖尋常尺寸之間耳無髙山大陵曠塗
絶險為之闗隔也然其窮涸不能自致乎水為獱獺之
笑者盖十八九矣如有力者哀其窮而轉運之盖一舉
手一投足之勞也然是物也負其異於衆也且曰爛死
於沙泥吾寧樂之若俛首帖耳搖尾而乞憐者非我之
志也是以有力者遇之熟視之若無覩也其死其生固
不可知也今又有有力者當其前矣聊試仰首一鳴號
焉庸詎知有力者不哀其窮而忘一舉手一投足之勞
而轉之清波乎其哀之命也其不哀之命也知其在命
而且鳴號之者亦命也愈今者實有類於是是以忘其
疎愚之罪而有是說焉閣下其亦憐察之
　　與楊京兆憑書(栁宗元/)
月日宗元再拜獻書丈人座前役人胡要返命奉教誨
壯厲感發鋪陳廣大上言推延賢雋之道難於今之世
次及文章末以愚蒙剥喪頓悴無以守宗族復田畝為
念憂憫備極不唯其親宻故舊是與復有公言顯賞許
其素尚而激其忠誠者用是踊躍敬懼類嚮時所被簡
牘萬萬有加焉故敢悉其愚以獻左右大凡薦舉之道
古人之所謂難者其難非茍一而已矣知之難言之難
聴信之難夫人有有之而耻言之者有有之而樂言之
者有無之而工言之者有無之而不言似有之者有之
而耻言之者上也雖舜猶難知之孔子亦曰失之子羽
下斯而言知而不失者妄矣有之而言之者次也徳如
漢光武馮衍不用才如王景畧以尹緯為令史是皆終
日號鳴大吒而卒莫之省無之而工言者賊也趙括得
以代亷頗馬謖得以惑孔明今之若此類者不乏於世
將相大臣聞其言而必能辨之者亦妄矣無之而不言
者土木類也周仁以重臣為二千石許靖以人譽而致
位三公近世尤好此類以為長者最得薦寵夫言朴愚
無害者其於田野鄉閭為匹夫雖稱為長者可也自抱
闗擊柝以徃則必敬其事愈上則及物者愈大何事無
用之朴哉今之言曰某子長者可以為大官類非古之
所謂長者也則必土木而已矣夫捧土掲木而致之巖
廊之上䝉以紱冕翼以徒𨽻趨走其左右豈有補於萬
民之勞苦哉聖人之道不益於世用凡以此也故曰知
之難孔子曰仁者其言也訒孟子病未同而言然則彼
未吾信而吾告之以士必有三間是將曰彼誠知士歟
知文歟疑之而未重一間也又曰彼無乃私好歟交以
利歟二間也又曰彼不足我而惎我哉兹咈吾事三間
也畏是而不言故曰言之難言而有是患故曰聴信之
難唯明者為能得其所以薦得其所以言得其所以聴
一不至則不可冀矣然而君子不以言聴之難而不務
取士士理之本也茍有司之不吾信吾知之不捨其必
有信吾者矣茍知之雖無有司而士可以顯則吾一旦
操用人之柄其必有施矣故公卿之大任莫若索士士
不預備而熟講之卒然君有問焉宰相有咨焉有司有
求焉其無所以應之則大臣之道或闕故不可憚煩今
之世言士者先文章文章士之末也然立言存乎其中
即末而操其本可十七八未易忽也自古文字之多莫
如今今之後生為文希屈馬者可得數人希王褒劉向
之徒者又可得十人至陸機潘岳之比累累相望若皆
為之不已則文章之大盛古未有也後代乃可知之今
之俗耳庸目無所取信桀然特異者乃見此耳丈人以
文律通流當世叔仲鼎列天下號為文章家今又生敬
之敬之希屈馬者之一也天下方理平今之文士咸能
先理理不一斷於古書老生直趨堯舜大道孔氏之志
眀而出之又古之所難有也然則文章未必為士之末
獨采取何如耳宗元自小學為文章中間幸聨得甲乙
科第至尚書郎専百官章奏然未能究知為文之道自
貶官来無事讀百家書上下馳騁乃少得知文章利病
去年吳武陵来美其齒少才氣壯健可以興西漢之文
章日與之言因為之出十數篇書庶幾鏗鏘陶冶時時
得見古人情狀然彼古人亦人耳夫何逺哉凡人可以
言古不可以言今桓譚亦云親見揚子雲容貌不能動
人安肯傳其書誠使博如莊周哀如屈原奥如孟軻壯
如李斯峻如馬遷富如相如明如賈誼専如揚雄猶為
今之人則世之髙者至少矣由此觀之古之人未必不
薄於當世而榮於後世也若吳子之文非丈人無以知
之獨恐世人之才髙者不肯久學無以盡訓詁風雅之
道以為一世甚盛若宗元者才力闕敗不能逺騁髙厲
與諸生摩九霄撫四海夸耀於後之人矣何也凡為文
以神志為主自遭責逐繼以大故荒亂耗竭又常積憂
恐神志少矣所讀書隨又遺忘一二年外痞氣尤甚加
以衆疾動作不常眊眊然騷擾内生霾霧填擁慘沮雖
有意窮文章而病奪其志矣每聞人大言則蹶氣震怖
撫心按膽不能自止又永州多火災五年之間四為大
火所迫徒跣走出壊牆穴牖僅免燔灼書籍散亂毁裂
不知所徃一遇火恐累日茫洋不能出言又安能盡意
於筆硯矻矻自苦以傷危敗之魂哉中心之悃愊鬱結
具載所獻許京兆丈人書不能重煩於陳列凡人之黜
棄皆望望思得効用而宗元獨以無有是念自以罪大
不可解才質無所入茍焉以敘憂慄為幸敢有他志伏
以先君稟孝徳秉直道髙於天下仕再登朝至六品官
宗元無似亦甞再登朝至六品矣何以堪此且栁氏號
為大族五六從以来無為朝士者豈愚䝉獨出數百人
右哉以是自忖官已過矣寵已厚矣夫知足與知止異
宗元知足矣若便止不受禄位亦所未能今復得好官
猶不辭讓何也以人望人尚足自進如其不至則故無
憾進取之志息矣身世孑然無可以為家雖甚崇寵之
孰與為榮獨恨不幸獲託姻好而早凋落寡居十餘年
甞有一男子然無一日之命至今無以託嗣續恨痛常
在心目孟子稱不孝有三無後為大今之汲汲於世者
唯懼此而已矣天若不棄先君之徳使有世嗣或者猶
望延夀命以及大宥得歸鄉閭立家室則子道畢矣過
是而猶競於寵利者天厭之天厭之丈人旦夕歸朝廷
復為大僚伏惟以此為念流涕頓顙布之座右不任感
激之至宗元再拜
　　投時相書(歐陽修/)
某不佞疲軟不能強筋骨與工人田夫坐市區服畎畝
為力役之勞獨好取古書文字考尋前世以来聖賢君
子之所為與古之車旗服器名色等數以求國家之治
賢愚之任至其炳然而精者時亦穿蠧盜取飾為文辭
以自欣喜然其為道閎深肆大非愚且迂所能究及用
功益精力益不足其勞反甚於市區畎畝而其所得較
之誠有不及焉豈勞力而役業者成功易勤心而為道
者至之難歟欲悔其所難而返就其易則復慙聖人為
山一簣止焉之言不敢叛棄故退失其小人之事進不
及君子之文茫然其心罔識所嚮若棄車川㳺漫於中
流不克攸濟回視陸者顧瞻徨徨然復思之人之有材
能抱道徳懐知慮而可自肆於世者雖聖與賢未甞無
不幸焉禹之偏枯郤克之跛丘明之盲有不幸其身者
矣抱闗擊柝栖惶奔走孟子之戰國揚雄之新室有不
幸其時者矣少焉而材學焉而不回賈誼之毁仲舒之
禁錮雖有其時有不幸其偶者矣今以六尺可用之軀
生太平有道之世無進身毁罪之懼是其身時偶三者
皆幸於古人之所有者獨不至焉豈天之所予不兩足
歟亦勉之未臻歟伏惟明公履道懐正以相天下上以
承天子社稷之大計下以理公卿百職之宜賢者任之
以能不賢者任之以力由士大夫下至於工商賤技皆
適其分而收其長如脩之愚既不足任之能亦不堪任
以力徒以常有志於學也今幸以文字試於有司因自
顧其身時偶三者之幸也不能黙然以自羞謹以所業
雜文五軸贄閽人以俟進退之命焉
　　上韓太尉書(蘇軾/)
軾生二十有二年矣自七八嵗知讀書及壯大不能曉
習時事獨好觀前世盛衰之迹與其一時風俗之變自
三代以来頗能論著以為西漢之衰其大臣守尋常而
不務大畧東漢之末士大夫多竒節而不循正道元成
之間天下無事公卿將相安其禄位顧其子孫各欲樹
私恩買田宅為不可動之計低回畏避以茍嵗月而皆
依放儒術六經之言而取其近似者以為口實孔子曰
惡居下流而訕上惡訐以為直而劉歆谷永之徒又相
與彌縫其闕而縁飾之故其衰也靡然如蛟龍釋其風
雲之勢而安於豢養之樂終以不悟使其肩披股裂登
於匹夫之爼豈不悲哉其後桓靈之君懲徃昔之弊而
欲樹人主之威權故頗用嚴刑以督責臣下忠臣義士
不容於朝廷故羣起於艸野相與力為險怪驚世之行
使天下豪傑奔走於其門得為之執鞭而其自喜不啻
若卿相之榮於是天下之士囂然皆有無用之虚名而
不適於實效故其亡也如人之病狂不知堂宇宫室之
為安而號呼奔走以自顛仆昔者太公治齊舉賢而尚
功周公曰後世必有簒弑之臣周公治魯親親而尊尊
太公曰後世浸㣲矣漢之事迹誠大類此豈其當時公
卿士大夫之行與其風俗之剛柔各有以致之耶古之
君子剛毅正直而守之以寛忠恕仁厚而發之以義故
其在朝廷則士大夫皆知洗濯磨淬戮力於王事而不
敢為非常可怪之行此三代王政之所由興也曽子曰
上失其道民散久矣天下之人幸而有不為阿附茍容
之事者則務為倜儻矯異求如東漢之君子惟恐不及
可悲也已軾自幼時聞富公與太尉皆號為寛厚長者
然終不可犯以非義及来京師而二公同時在兩府愚
不能知其心竊於道塗望其容貌寛然如有容見惡不
怒見善不喜豈古所謂大臣者歟夫循循者固不能有
所為而翹翹者又非聖人之中道是以願見太尉得聞
一言足矣太尉與大人㝡厚而又甞辱問其姓名此尤
不可以不見今已後矣不宣軾再拜
　　上梅直講書(蘇軾/)
某官執事某每讀詩至鴟鴞讀書至君奭常竊悲周公
之不遇及觀史見孔子厄於陳蔡之間而絃歌之聲不
絶顔淵仲由之徒相與問答夫子曰匪兕匪虎率彼曠
野吾道非耶吾何為於此顔淵曰夫子之道至大故天
下莫能容雖然不容何病不容然後見君子夫子油然
而笑曰回使爾多財吾為爾宰夫天下雖不能容而其
徒自足以相樂如此乃今知周公之富貴有不如夫子
之貧賤夫以召公之賢以管蔡之親而不知其心則周
公誰與樂其富貴而夫子之所與共貧賤者皆天下之
賢才則亦足與樂乎此矣軾七八嵗時始知讀書聞今
天下有歐陽公者其為人如古孟軻韓愈之徒而又有
梅公者従之遊而與之上下其議論其後益壯始能讀
其文詞想見其為人意其飄然脫去世俗之樂而自樂
其樂也方學為對偶聲律之文求斗升之禄自度無以
進見於諸公之間来京師逾年未甞窺其門今年春天
下之士羣至於禮部執事與歐陽公實親試之軾不自
意獲在第二既而聞之人執事愛其文以為有孟軻之
風而歐陽公亦以其能不為世俗之文也而取焉是以
在此非左右為之先容非親舊為之請屬而嚮之十餘
年間聞其名而不得見者一朝為知已退而思之人不
可以茍富貴亦不可以徒貧賤有大賢焉而為其徒則
亦足恃矣茍其僥一時之幸從車騎數十人使閭巷小
民聚觀而贊歎之亦何以易此樂也傳曰不怨天不尤
人蓋優哉游哉可以卒嵗執事名滿天下而位不過五
品其容色温然而不怒其文章寛厚敦朴而無怨言此
必有所樂乎斯道也軾願與聞焉
　　上劉侍讀書(蘇軾/)
軾聞天下之所少者非才也才滿於天下而事不立天
下之所少者非才也氣也何謂氣曰是不可名者也若
有鬼神焉而隂相之今夫事之利害計之得失天下之
能者舉知之而不能辦能辦其小而不能辦其大則氣
有所不足也夫氣之所加則已大而物小於是乎受其
至大而不為之驚納其至繁而不為之亂任其至難而
不為之憂享其至樂而不為之蕩是氣也受之於天得
之於不可知之間傑然有以盖天下之人而出萬物之
上非有君長之位殺奪施與之權而天下環嚮而歸之
此必有所得者矣多才而敗者世之所謂不幸者也若
無能焉而每以成者世之所謂天幸者也夫幸與不幸
君子之論不施於成敗之間而施於窮達之際故凡所
以成者其氣也其所以敗者其才也氣不能守其才則
焉徃而不敗世之所以多敗者皆知求其才而不知論
其氣也若夫明公其亦有所得矣軾非敢以虚辭而曲
說誠有所見焉耳夫天下有分得其分則安非其分而
以一毫取於人則群起而争之天下有無窮之利自一
命以上至於公相其利可愛其塗甚夷說為科條而待
天下之擇取然天下之人翹首跂足而群望之逡廵而
不敢進者何也其分有所止也天下有無功而遷一級
者則衆指之矣遷者不容於下遷之者不容於上而况
其甚者乎明公起於徒步之中執五寸之翰書方尺之
簡而列於士大夫之上横翔捷出冠壓百吏而為之表
猶以為未也而加之師友之職付之全秦之地地方千
里則古之方伯連帥所不能有也東障崤澠北跨河渭
南倚巴蜀西控戎夏則古之秦昭王商君白起之徒所
以殣身殘民百戰而有之者也奮臂而取兩制不十餘
年而天下不以為速非有汗馬之勞米鹽之能以擅富
貴之美而天下不以為無功抗顔髙議自以無前而天
下不以為無讓此其氣固有以大服於天下矣天下無
大事也天下而有大事非其氣之過人者則誰實辦之
軾逺方之鄙人逰於京師聞明公之風幸其未至於公
相而猶可以誦其才氣之盛美而庶幾於知言惜其将
遂西去而不得從也故請問於門下以願望見其風采
不宣軾再拜上
　　上曽丞相書(蘇軾/)
軾聞之將有求於人而其說不誠則難以望其有合矣
世之竒特之士其處也莫不為異衆之行而其出也莫
不為怪詭之詞比物引類以搖撼當世理不可化則欲
以勢刼之將以術售其身古之君子有韓子者其為說
曰王公大人不可以無貧賤之士居其下風而推其後
大其聲名而久其傳雖其貴賤之濶絶而其相須之急
不啻若左右手嗚呼果其用是說也則夫世之君子所
為老死而不遇者無足怪矣今夫扣之者急則應之者
疑其辭夸則其實必有所不副今吾以為王公大人不
可以一日而無吾也彼將退而考其實則亦無乃未至
於此耶昔者漢髙未甞喜儒而不失為明君衛霍未甞
薦士而不失為賢公卿吾將以吾之說而彼將以彼之
說彼是相拒而不得其歡心故貴賤之間終不可以合
而道終不可以行何者其扣之急而其辭夸也鬻千金
之璧者不之於肆而願觀者塞其門觀者歎息而主人
無言焉非不能言知言之無加也今也不幸而坐於五
達之衢又呶呶焉自以為希世之珍過者不顧執其裾
而彊觀之則其所鬻者可知矣王公大人其無意於天
下後世者亦安以求為也茍其不然則士之過於其前
而有動於其目者彼將褰裳疾行而摟取之故凡皇皇
汲汲者舉非吾事也昔者甞聞明公之風矣以大臣之
子孫而取天下之髙第才足以過人而自視缺然常若
不足安於小官而樂於恬淡方其在太學之中衣繒飯
糗若將終身至於徳發而不可掩名髙而不可抑貴為
天子之少宰而其自視不加於其舊之錙銖其度量宏
達至於如此此其尤不可以夸辭而急扣者也軾不佞
自為學至今十有五年以為凡學之難者難於無私無
私之難者難於通萬物之理故不通乎萬物之理雖欲
無私不可得也已好則好之已惡則惡之以是自信則
惑也是故幽居黙處而觀萬物之變盡其自然之理而
斷之於中其所不然者雖古之所謂賢人之說亦有所
不取雖以此自信而亦以此自知其不恱於世也故其
言語文章未甞輒至於公相之門今也天子舉直諫之
士而兩制過聴謬以其名聞竊以為與於此者皆有求
於吾君吾相者也故亦敢獻其文凡十篇而書為之先
惟所裁擇幸甚
　　上樞宻韓太尉書(蘇轍/)
太尉執事轍生好為文思之至深以為文者氣之所形
然文不可以學而能氣可以養而致孟子曰我善養吾
浩然之氣今觀其文章寛厚宏博充乎天地之間稱其
氣之剛大太史公行天下周覽四海名山大川與燕趙
間豪俊交遊故其文疎蕩頗有竒氣此二子者豈甞執
筆學為如此之文哉其氣充乎其中而溢乎其貌動乎
其言而見乎其文而不自知也轍生十有九年矣其居
家所與遊者不過其隣里鄉黨之人所見不過數百里
之間無髙山大野可登覽以自廣百氏之書雖無所不
讀然皆古人之陳迹不足以激發其志氣恐遂汨沒故
决然捨去求天下竒聞壯觀以知天地之廣大過秦漢
之故都恣觀終南嵩華之髙北顧黄河之奔流慨然想
見古之豪傑至京師仰觀天子宫闕之壯與倉廪府庫
城池苑囿之富且大也而後知天下之巨麗見翰林歐
陽公聽其議論之宏辨觀其容貌之秀偉與其門人賢
士大夫遊而後知天下之文章聚乎此也太尉以才畧
冠天下天下之所恃以無憂四夷之所憚以不敢發入
則周公召公出則方叔召虎而轍也未之見焉且夫人
之學也不志其大雖多而何為轍之来也於山見終南
嵩華之髙於水見黄河之大且深於人見歐陽公而猶
以為未見太尉也故願得觀賢人之光耀聞一言以自
壯然後可以盡天下之大觀而無憾轍年少未能通習
吏事嚮之来非有取於斗升之禄偶然得之非其所樂
然幸得賜歸待選使得優游數年之間將歸益治其文
且學為政太尉茍以為可教而辱教之又幸矣
　
　
　文編巻四十九
欽定四庫全書
　文編巻五十
　　　　　　　　　　　　明　唐順之　編
　　與崔羣書(韓愈/)
自足下離東都凡兩度枉問尋承已達宣州主人仁賢
同列皆君子雖抱羈旅之念亦且可以度日無入而不
自得樂天知命者固前修之所以禦外物者也况足下
度越此等百千輩豈以岀處近逺累其靈臺邪宣州雖
稱清涼髙爽然皆大江之南風土不並以北將息之道
當先理其心心閑無事然後外患不入風氣所宜可以
審備小小者亦當自不至矣足下之賢雖在窮約猶能
不改其樂况地至近官榮禄厚親愛盡在左右者邪所
以如此云云者以為足下賢者宜在上位託於幕府則
不為得其所是以及之乃相親重之道耳非所以待足
下者也僕自少至今從事於徃還朋友間一十七年矣
日月不為不久所與交徃相識者千百人非不多其相
與如骨肉兄弟者亦且不少或以事同或以藝取或慕
其一善或以其久故或初不甚知而與之已宻其後無
大惡因不復决捨或其人雖不皆入於善而於已已厚
雖欲悔之不可凡諸淺者固不足道深者止如此至於
心所仰服考其言行而無瑕尤窺之閫奥而不見畛域
明白淳粹輝光日新者惟吾崔君一人僕愚陋無所知
曉然聖人之書無所不讀其精麤巨細出入明晦雖不
盡識抑不可謂不涉其流者也以此而推之以此而度
之誠知足下出羣拔萃無謂僕何從而得之也與足下
情義寧須言而后自明邪所以言者懼足下以為吾所
與深者多不置白黒於胸中耳既謂能麤知足下而復
懼足下之不我知亦過也比亦有人說足下誠盡善盡
美抑猶有可疑者僕謂之曰何疑疑者曰君子當有所
好惡好惡不可不明如清河者人無賢愚無不說其善
服其為人以是而疑之耳僕應之曰鳳凰芝草賢愚皆
以為美瑞青天白日奴𨽻亦知其清明譬之食物至於
遐方異味則有嗜者有不嗜者至於稻也粱也膾也䏑
也豈聞有不嗜者哉疑者乃解解不解於吾崔君無所
損益也自古賢者少不肖者多自省事已来又見賢者
恒不遇不賢者比肩青紫賢者恒無以自存不賢者志
滿氣得賢者雖得卑位則旋而死不賢者或至眉夀不
知造物者意竟如何無乃所好惡與人異心哉又不知
無乃都不省記任其死生夀夭邪未可知也人固有薄
卿相之官千乗之位而甘陋巷菜羮者同是人也猶有
好惡如此之異者况天之與人當必異其所好惡無疑
也合於天而乖於人何害况又時有兼得者邪崔君崔
君無怠無怠僕無以自全活者從一官於此轉困窮甚
思自放於伊潁之上當亦終得之近者尤衰憊左車第
二牙無故動搖脫去目視昏花尋常間便不分人顔色
兩鬢半白頭髪五分亦白其一鬚亦有一莖兩莖白者
僕家不幸諸父諸兄皆康强早世如僕者又可以圖於
久長哉以此忽忽思與足下相見一道其懐小兒女滿
前能不顧念足下何由得歸北来僕不樂江南官滿便
終老嵩下足下可相就僕不可去矣珍重自愛慎飲食
少思慮惟此之望愈再拜
　　答崔立之書(韓愈/)
斯立足下僕見險不能止動不得時顛頓狼狽失其所
操持困不知變以至辱於再三君子小人之所憫笑天
下之所背而馳者也足下猶復以為可教貶損道徳乃
至手筆以問之扳援古昔辭義髙逺且進且勸足下之
於故舊之道得矣雖僕亦固望於吾子不敢望於他人
者耳然尚有似不相曉者非故欲發余乎不然何子之
不以丈夫期我也不能黙黙聊復自明僕始年十六七
時未知人事讀聖人之書以為人之仕者皆為人耳非
有利乎已也及年二十時苦家貧衣食不足謀於所親
然後知仕之不唯為人耳及来京師見有舉進士者人
多貴之僕誠樂之就求其術或出禮部所試賦詩䇿等
以相示僕以為可無學而能因詣州縣求舉有司者好
惡出於其心四舉而後有成亦未即得仕聞吏部有以
博學宏辭選者人尤謂之才且得美仕就求其術或出
所試文章亦禮部之類私怪其故然猶樂其名因又詣
州府求舉凡二試於吏部一既得之而又黜於中書雖
不得仕人或謂之能焉退自取所試讀之乃類於俳優
者之辭顔忸怩而心不寧者數月既已為之則欲有所
成就書所謂耻過作非者也因復求舉亦無幸焉乃復
自疑以為所試與得之者不同其程度及得觀之余亦
無甚愧焉夫所謂博學者豈今之所謂者乎夫所謂宏
辭者豈今之所謂者乎誠使古之豪傑之士若屈原孟
軻司馬遷相如揚雄之徒進于是選必知其懐慙乃不
自進而已耳設使與夫今之善進取者競於䝉昧之中
僕必知其辱焉然彼五子者且使生於今之世其道雖
不顯於天下其自負何如哉肯與夫斗筲者决得失於
一夫之目而為之憂樂哉故凡僕之汲汲於進者其小
得盖欲以具裘葛養窮孤其大得盖欲以同吾之所樂
於人耳其他可否自計已熟誠不待人而後知今足下
乃復比之獻玉者以為必俟工人之剖然後見知於天
下雖兩刖足不為病且無使勍者再尅誠足下相勉之
意厚也然仕進者豈捨此而無門哉足下謂我必待是
而後進者尤非相悉之辭也僕之玉固未甞獻而足固
未甞刖足下無為我戚戚也方今天下風俗尚有未及
於古者邉境尚有被甲執兵者主上不得怡而宰相以
為憂僕雖不賢亦且潛究其得失致之乎吾相薦之乎
吾君上希卿大夫之位下猶取一障而乗之若都不可
得猶将耕於寛閒之野釣於寂寞之濵求國家之遺事
考賢人哲士之終始作唐之一經垂之於無窮誅姦諛
於既死發潛徳之幽光二者将必有一可足下以為僕
之玉凡幾獻而足凡幾刖也又所謂勍者果誰哉再尅
之刑信如何也士固信於知己微足下無以發吾之狂
言愈再拜
　　上考功崔虞部書(韓愈/)
愈不肖行能誠無可取行已頗僻與時俗異態抱愚守
迷固不識仕進之門迺與羣士争名競得失行人之所
甚鄙求人之所甚利其為不可雖童昏實知之如執事
者不以是為念援之幽窮之中推之髙顯之上是知其
文之或可而不知其人之莫可也知其人之或可而不
知其時之莫可也既以自咎又歎執事者所守異於人
人之廢耳任目華實不兼故有所進故有所退且執事
始考文之明日浮囂之徒已相與稱曰某得矣某得矣
問其所從来必言其有自一日之間九變其說凡進士
之應此選者三十有二人其所不言者數人而已而愈
在焉及執事既上名之後三人之中其二人者固所傳
聞矣華實兼者也果竟得之而又升焉其一人者則莫
之聞矣實與華違行與時乖果竟退之如是則可見時
之所與者時之所不與者之相逺矣然愚之所守竟非
偶然故不可變凡在京師八九年矣足不跡公卿之門
名不譽於大夫士之口始者謬為今相國所第此時惟
念以為得失固有天命不在趨時而偃仰一室嘯歌古
人今則復疑矣未知夫天竟如何命竟如何由人乎哉
不由人乎哉欲事干謁則患不能小書困於投刺欲學
為佞則患言訥詞直卒事不成徒使其躬儳焉而不終
日是以勞思長懐中夜起坐度時揣己廢然而返雖欲
從之末由也已又常念古之人日已進今之人日已退
夫古之人四十而仕其行道為學既已大成而又之死
不倦故其事業功徳老而益明死而益光故詩曰雖無
老成人尚有典刑言老成之可尚也又曰樂只君子徳
音不已謂死而不亡也夫今之人務利而遺道其學其
問以之取名致官而已得一名獲一位則棄其業而役
役於持權者之門故其事業功徳日以忘月以削老而
益昏死而遂亡愈今二十有六矣距古人始仕之年尚
十四年豈為晚哉行之以不息要之以至死不有得於
今必有得於古不有得於身必有得於後用此自遣且
以為知已者之報執事以為何如哉其信然否也今所
病者在於窮約無僦屋賃僕之資無緼袍糲食之給驅
馬出門不知所之斯道未喪天命不欺豈遂殆哉豈遂
困哉竊惟執事之於愈也無師友之交無久故之事無
顔色言語之情卒然振而發之者必有以見知爾故盡
暴其所志不敢以黙又懼執事多在省非公事不敢以
至是則拜見之不可期獲侍之無時也是以進其說如
此庶執事察之也
　　與陳給事書(韓愈/)
愈再拜愈之獲見於閣下有年矣始者未甞辱一言之
譽貧賤也衣食於奔走不得朝夕繼見其後閣下位益
尊伺候於門牆者日益進夫位益尊則賤者日隔伺候
於門牆者日益進則愛博而情不専愈也道不加修而
文日益有名夫道不加修則賢者不與文日益有名則
同進者忌始之以日隔之疎加之以不専之望以不與
者之心而聴忌者之說由是閣下之庭無愈之跡矣去
年春亦甞一進謁於左右矣温乎其容若加其新也屬
乎其言若閔其窮也退而喜也以告於人其後如東京
取妻子又不得朝夕繼見及其還也亦甞一進謁于左
右矣邈乎其容若不察其愚也悄乎其言若不接其情
也退而懼也不敢復進今則釋然悟翻然悔曰其邈也
乃所以怒其来之不繼也其悄也乃所以示其意也不
敏之誅無所逃避不敢遂進輒自疏其所以并獻近所
為復志賦已下十首為一巻有標軸送孟郊序一首生
紙寫不加裝飾皆有楷字注字處急於自解而謝不能
竢更為閣下取其意而畧其禮可也愈恐懼再拜
　　與袁相公書(韓愈/)
伏聞賔位尚有闕員幸䝉不以常輩知遇恒不自知愚
且賤思有論薦竊見朝議郎前太子舎人樊宗師孝友
聰明家故饒財身居長嫡悉推與諸弟諸弟皆優贍有
餘而宗師妻子常寒露饑餒宗師怡然處之無有難色
窮究經史章通句解至於隂陽軍法聲律悉皆研極原
本又善為文章詞句刻深獨追古作者為徒不顧世俗
輕重通微曉事可與晤語又習於吏職識時知變非如
儒生文字止有偏長退勇守専未為宰物者所識年近
五十遑遑勉勉思有所試閣下儻引而致之宻加識察
有少不如所言愈為欺罔大君子便宜得棄絶之罪於
門下誠不忍竒寳横棄道側而閣下箧櫝尚有少闕不
滿之處猶足更容輒冒言之退増汗懾謹狀
　　為人求薦書(韓愈/)
某聞木在山馬在肆過之而不顧者雖累日千萬人未
為不材與下乗也及至匠石過之而不睨伯樂遇之而
不顧然後知其非棟梁之材超逸之足也以某在公之
宇下非一日而又辱居姻婭之後是生于匠石之園長
于伯樂之廐者也於是而不得知假有見知者千萬人
亦何足云今幸賴天子毎嵗詔公卿大夫貢士若某等
比咸得以薦聞是以冒進其說以累於執事亦不自量
已然執事其知某何如哉昔人有鬻馬不售於市者知
伯樂之善相也從而求之伯樂一顧價増三倍某與其
事頗相類是故終始言之耳
　　答吕毉山人書(韓愈/)
愈白恵書責以不能如信陵執轡者夫信陵戰國公子
欲以取士聲勢傾天下而然耳如僕者自度若世無孔
子不當在弟子之列以吾子自山出有朴茂之美意恐
未礱磨以世事又自周後文弊百子為書各自名家亂
聖人之宗後生習傳雜而不貫故設問以觀吾子其已
成熟乎將為友也其未成熟乎將以講去其非而趨是
耳不如六國公子有市於道者也方今天下入仕惟以
進士明經及卿大夫之世耳其人悉皆習熟時俗工於
語言識形勢善候人主意故天下靡靡日入於衰壊恐
不復振起務欲進足下趨死不顧利害去就之人於朝
以争救之耳非謂當今公卿間無足下輩文學知識也
不得以信陵比然足下衣破衣繫麻鞋率然叩吾門吾
待足下雖未盡賔主之道不可謂無意者足下行天下
得此於人盖寡乃遂能責不足於我此真僕所汲汲求
者議雖未中節其不肯阿曲以事人者灼乃明矣方将
坐足下三浴而三熏之聽僕之所為少安無躁愈頓首
　　代張籍與李浙東書(韓愈/)
月日前某官某謹東向再拜寓書浙東觀察使中丞李
公閣下籍聞議論者皆云方今居古方伯連帥之職坐
一方得專制於其境内者惟閣下心事犖犖與俗輩不
同籍固以藏之胸中矣近者閣下従事李協律翺到京
師籍於李君友也不見六七年聞其馳至徃省之問無
恙外不暇出一言且先賀其得賢主人李君曰子豈盡
知之乎吾將盡言之數日籍益聞所不聞籍私獨喜常
以為自今已後不復有如古人者於今忽有之退自悲
不幸兩目不見物無用於天下胸中雖有知識家無錢
財寸步不能自致今去李中丞五千里何由致其身於
其人之側開口一吐出胸中之竒乎因飲泣不能語既
數日復自奮曰無所能人乃宜以盲廢有所能人雖盲
當廢於俗輩不當廢於行古人之道者浙水東七州户
不下數十萬不盲者何限李中丞取人固當問其賢不
賢不當計盲與不盲也當今盲於心者皆是若籍自謂
獨盲於目爾其心則能别是非若賜之坐而問之其口
固能言也幸未死實欲一吐出心中平生所知見閣下
能信而致之於門邪籍又善於古詩使其心不以憂衣
食亂閣下無事時一致之座側使跪進其所有閣下慿
几而聴之未必不如聴吹竹彈絲敲金擊石也夫盲者
業専於藝必精故樂工皆盲籍儻與此輩比並乎使籍
誠不以蓄妻子憂饑寒亂心有錢財以濟醫藥其盲未
甚庶幾其復見天地日月因得不廢則自今至死之年
皆閣下之賜閣下濟之以已絶之年賜之以既盲之視
其恩輕重大小籍宜如何報也閣下裁之度之籍慙靦
再拜
　　與孟東野書(韓愈/)
與足下别久矣以吾心之思足下知足下懸懸於吾也
各以事牽不可合并其於人人非足下之為見而日與
之處足丁知吾心樂否也吾言之而聽者誰歟吾唱之而和者
誰歟言無聽也唱無和也獨行而無徒也是非無所與同也
足下知吾心樂否也足下才髙氣清行古道處今世無
田而衣食事親左右無違足下之用心勤矣足下之處
身勞且苦矣混混與世相濁獨其心追古人而從之足
下之道其使吾悲也去年春脫汴州之亂幸不死無所
於歸遂来于此主人與吾有故哀其窮居吾于符離睢
上及秋將辭去因被留以執事黙黙在此行一年矣到
今年秋復辭去江湖余樂也與足下終幸矣李習之娶
吾亡兄之女期在後月朝夕當来此張籍在和州居喪
家甚貧恐足下不知故具此白冀足下一来相視也自
彼至此雖逺要皆舟行可至速圖之吾之望也春且盡
時氣向熱惟侍奉吉慶愈眼疾比劇甚無聊不復一一
　　與李翺書(韓愈/)
使至辱足下書歡愧来并不容于心嗟乎子之言意皆
是也僕雖巧說何能逃其責邪然皆子之愛我多重我
厚不酌時人待我之情而以子之待我之意使我望於
時人也僕之家本窮空重遇攻刼衣服無所得養生之
具無所有家累僅三十口攜此將安所歸託乎捨之入
京不可也挈之而行不可也足下將安以為我謀哉此
一事耳足下謂我入京城有所益乎僕之有子猶有不
知者時人能知我哉持僕所守驅而使奔走伺候公卿
間開口議論其安能有以合乎僕在京城八九年無所
取資日求於人以度時月當時行之不覺也今而思之
知痛定之人思當痛之時不知何能自處也今年加長
矣復驅之使就其故地是亦難矣所貴乎京師者豈不
以明天子在上賢公卿在下布衣韋帶之士談道義者
多乎以僕遑遑於其中能上聞而下達乎其知我者固
少知而相愛不相忌者又加少内無所資外無所從終
安所為乎嗟乎子之責我誠是也愛我誠多也今天下
之人有如子者乎自堯舜以来士有不遇者乎無也子
獨安能使我潔清不洿而處其所可樂哉非不願為子
之所云者力不足勢不便故也僕於此豈以為大相知
乎累累隨行役役逐隊饑而食飽而嬉者也其所以止
而不去者以其心誠有愛於僕也然所愛於我者少不
知我者猶多吾豈樂於此乎哉将亦有所病而求息於
此也嗟乎子誠愛我矣子之所責於我者誠是矣然恐
子有時不暇責我而悲我不暇悲我而自責且自悲也
及之而後知履之而後難耳孔子稱顔回一簞食一瓢
飲在陋巷人不堪其憂回也不改其樂彼人者有聖者
為之依歸而又有簞食瓢飲足以不死其不憂而樂也
豈不易哉若僕無所依歸無簞食無瓢飲無所取資則
餓而死其不亦難乎子之聞我言亦悲矣嗟乎子亦慎
其所之哉離違久乍還侍左右當日懽喜故専使馳此
候足下意并以自解愈再拜
　　答馮宿書(韓愈/)
垂示僕所闕非情之至僕安得聞此言朋友道闕絶久
矣無有相箴規磨切之道僕何幸乃得吾子僕常閔時
俗人有耳不自聞其過懔懔然惟恐已之不自聞也而
今而後有望於吾子矣然足下與僕交久僕之所守足
下之所熟知在京城時囂囂之徒相訾百倍足下時與
僕居朝夕同出入起居亦見僕有不善乎然僕退而思
之雖無以獲罪於人亦有以獲罪於人者僕在京城一
年不一至貴人之門人之所趨僕之所傲與已合者則
從之逰不合者雖造吾廬未甞與之坐此豈徒足致謗
而已不戮於人則幸也追思之可為戰慄寒心故至此
已来克已自下雖不肖人至未甞敢以貌慢之况時所
尚者邪以此自謂庶幾無時患不知猶復云云也聞流
言不信其行嗚呼不復有斯人也君子不為小人之恟
恟而易其行僕何能爾委曲徤順向風承意汲汲恐不
得合猶且不免云云命也可如何然子路聞其過則喜
禹聞昌言則下車拜古人有言曰告我以過者吾之師
也願足下不憚煩茍有所聞必以相告亦有以報子不
敢虚也不敢忘也
　　答侯繼書(韓愈/)
裴子自城来得足下一書明日又於崔大處得足下陕
州所留書翫而復之不能自休尋知足下不得留僕又
為考官所辱欲致一書開足下并自舒其所懐含意連
辭將發復已卒不能成就其說及得足下二書凡僕之
所欲進于左右者足下皆以自得之僕雖欲重累其辭
諒無居足下之意外者故絶意不為行自念方當逺去
潛深伏隩與時世不相聞雖足下之思我無所窺尋其
聲光故不得不有書為别非復有所感發也僕少好學
問自六經之外百氏之書未有聞而不求得而不觀者
然其所志惟在其意義所歸至於禮樂之名數隂陽土
地星辰方藥之書未甞一得其門户雖今之仕進者不
要此道然古之人未有不通此而能為大賢君子者僕
雖庸愚每讀書輒用自愧今幸不為時所用無朝夕役
役之勞將試學焉力不足而後止猶將愈於汲汲於時
俗之所争既不得而怨天尤人者此吾今之志也懼足
下以吾退歸因謂我不復能自强不息故因書奉曉冀
足下知吾之退未始不為進而衆人之進未始不為退
也既貨馬即求船東下二事皆不過後月十日有相問
者為我謝焉
　　與蕭翰林俛書(栁宗元/)
思謙兄足下昨祁縣王師範過永州為僕言得張左司
書道思謙蹇然有當官之心乃誠助太平者也僕聞之
喜甚然微王生之說僕豈不素知耶所喜者耳與心協
果於不謬焉耳僕不幸嚮者進當臲􁀜不安之勢平居
閉門口舌無數况又有久與游者乃岌岌而操其間其
求進而退者皆聚為仇怨造作粉飾蔓延益肆非的然
昭晰自斷於内則孰能了僕於㝠㝠之間哉然僕當時
年三十三甚少自御史裏行得禮部貟外郎超取顯美
欲免世之求進者怪怒媢嫉其可得乎凡人皆欲自達
僕先得顯處才不能踰同列名不能壓當世世之怒僕
宜也與罪人交十年官又以是進辱在附會聖朝宏大
貶黜甚薄不能塞衆人之怒謗語轉移囂囂嗷嗷漸成
怪民飾智求仕者更言僕以恱讐人之心目為新竒務
相喜可自以速援引之路而僕輩坐益困辱萬罪横生
不知其端伏自思念過大恩甚乃以致此悲夫人生少
得六七十者今已三十七矣長来覺日月益促嵗嵗更
甚大都不過數十寒暑則無此身矣是非榮辱又何足
道云云不已秪益為罪兄知之勿為他人言也居蠻夷
中久慣習炎毒昏眊重膇意以為常忽遇北風晨起薄
寒中體則肌革慘懔毛髪蕭條瞿然注視怵惕以為異
候意緒殆非中國人楚越間聲音特異鴂舌啅譟今聴
之怡然不怪已與為類矣家生小童皆自然嘵嘵晝夜
滿耳聞北人言則啼呼走匿雖病夫亦怛然駭之出門
見適州閭市井者其十有八九杖而後興自料居此尚
復幾何豈可更不知止言說長短重為一世非笑哉讀
周易困卦至有言不信尚口乃窮也徃復益喜曰嗟乎
余雖家置一喙以自稱道詬益甚耳用是更樂瘖黙思
與木石為徒不復致意今天子興教化定邪正海内皆
欣欣愉愉而僕與四五子者獨淪陷如此豈非命歟命
乃天也非云云者所制余又何恨獨喜思謙之徒遭時
言道道之行物得其利僕誠有罪然豈不在一物之數
耶身被之目覩之足矣何必攘袂用力而矜自我出耶
果矜之又非道也事誠如此然居理平之世終身為頑
人之類猶有少耻未能盡忘儻因賊平慶賞之際得以
見白使受天澤餘潤雖朽枿敗腐不能生植猶足蒸出
芝菌以為瑞物一釋廢錮移數縣之地則世必曰罪稍
解矣然後收召魂魄買土一鄽為耕甿朝夕歌謠使成
文章庶木鐸者采取獻之法言増聖唐大雅之什雖不
得位亦不虚為太平之人矣此在望外然終欲為兄一言
焉宗元再拜
　　賀進士王參元失火書(栁宗元/)
得楊八書知足下遇火災家無餘儲僕始聞而駭中而
疑終乃大喜盖將弔而更以賀也道逺言畧猶未能究
知其狀若果蕩焉泯焉而悉無有乃吾所以尤賀者也
足下勤奉養樂朝夕惟恬安無事是望也今乃有焚煬
赫烈之虞以震駭左右而脂膏􁊍瀡之具或以不給吾
是以始而駭也凡人之言皆曰盈虚倚伏去来之不可
常欲將大有為也乃始厄困震悸於是有水火之孽有
群小之愠勞苦變動而後能光明古之人皆然斯道遼
濶誕漫雖聖人不能以是必信是故中而疑也以足下
讀古人書為文章善小學其為多能若是而進不能出
群士之上以取顯貴者盖無他焉京城人多言足下家
有積貨士之好亷名者皆畏忌不敢道足下之善獨自
得之心蓄之銜忍而不出諸口以公道之難名而世之
多嫌也一出口則嗤嗤者以為得重賂僕自貞元十五
年見足下之文章蓄之者盖六七年未甞言是僕私一
身而負公道久矣非特負足下也及為御史尚書郎自
以幸為天子近臣得奮其舌思以發明足下之鬱塞然
時稱道於行列猶有顧視而竊笑者僕良恨修已之不
亮素譽之不立而為世嫌之所加常與孟幾道言而痛
之乃今幸為天火之所滌盪凡衆之疑慮舉為灰埃黔
其廬赭其垣以示其無有而足下之才能乃可以顯白
而不汚其實出矣是祝融回禄之相吾子也則僕與幾
道十年之相知不若兹火一夕之為足下譽也宥而彰
之使夫蓄於心者咸得開其喙發䇿决科者授子而不
慄雖欲如嚮之蓄縮受侮其可得乎於兹吾有望於子
是以終乃大喜也古者列國有災同位者皆相弔許不
弔災君子惡之今吾之所陳若是有以異乎古故將弔
而更以賀也顔曽之養其為樂也大矣又何闕焉足下
前要僕文章古書極不忘候得數十幅乃併徃耳吳二
十一武陵来言足下為辭賦及對問大善可寄一本僕
近亦好作文與在京城時頗異思與足下輩言之桎梏
甚固未可得也因人南来致書訪死生不悉宗元白
　　與郭秀才書(歐陽修/)
僕昨以吏事至漢東秀才見僕於叔父家以啟事三篇
偕門刺先進自賔階拜起旋辟甚有儀坐而語諾甚謹
讀其辭温宻華富甚可愛視秀才待僕之意甚勤而理
也古人之相見必有歡欣交接之誠而不能達乃取羔
羊雉鶩之類致其意為贄而先既致其意又耻其無文
則以虎豹之皮繢畫之布以飾之然後意達情接客既
贄而主人必禮以答之為陳酒殽幣篚壺矢燕樂之具
將其意又為賦詩以陳其情今秀才好學甚精博記書
史務為文辭不以羔禽皮布為飾獨以言文其身而其
贄既美其意既勤矣宜秀才責僕之答厚也僕既無主
人之具以為禮獨為秀才賦詩女曰鷄鳴之卒章曰知
子之来之雜佩以贈之取其知客之来豫儲珩璜琚瑀
之美以送客雖無此物猶言之以致其意厚也僕誠無
此物可謂空言之耳秀才年且少貌厚色揚志銳學敏
因進其業修其辭暴練緝織之不已使其文采五色潤
澤炳鬱若贄以見當世公卿大夫非惟若僕空言以贈
也必有分庭而禮加籩豆實幣篚延為上賔者惟勉之
不已
　　與陳員外書(歐陽修/)
陳君足下無恙近縣幹上府得書一角屬有少吏事不
皇作報既而私有惑者修本愚無似固不足以希執友
之逰然而群居平日幸得肩從齒序跪拜起居竊兄弟
行寓書存勞謂宜有所欵曲以親之之意奈何一幅之
紙前名後書且狀且牒如上公府退以尋度非謙即疎
此乃世之浮道之交外陽相尊者之為非宜足下之所
以賜修也古之書具惟有鉛刀竹木而削札為刺止於
達名姓寓書於簡止於舒心意為問好惟官府吏曹凡
公之事上而下者則曰符曰檄問訊列對下而上者則
曰狀位等相與徃来曰移曰牒非公之事長吏或自以
意曉其下以戒以飭者則曰教下吏以私自達於其屬
長而有所候問請謝者則曰牋記書啟故非有狀牒之
儀施於非公之事相㕘如今所行者其原盖出唐世大
臣或貴且尊或有權於時縉紳湊其門以傳嚮者謂舊
禮不足為重務稍増之然始於刺謁有㕘候起居因為
之狀及五代始復以候問請謝加狀牒之儀如公之事
然止施於官之尊貴及吏之長者其偽繆所從来既逺
世不根古以為當然居今之世無不知此而莫以易者
盖常俗所為積習以牢而不得以更之也然士或同師
友締交游以道誼相期者尚有手書勤勤之意猶為近
古噫候問請謝非公之事有狀牒之儀以施于尊貴長
吏猶曰非古之宜用况又用之於肩從齒序跪拜起居
如兄弟者乎豈足下不以道義交游期我而惜手書之
勤邪將待以牽俗積習者而姑用世禮以遇我之勤邪
不然是為浮道以陽相尊也是以不勝拳拳之心謹布
左右屬以公檄赴滑臺行視驛傳迫於促裝楊秀才旦
詣縣府中事可悉數
　　與張秀才第二書(歐陽修/)
修頓首白秀才足下前日去後復取前所貺古今雜文
十數篇反復讀之若大節賦樂古太古曲等篇言尤髙
而志極大尋足下之意豈非閔世病俗究古明道欲援
今以復之古而翦剥齊整凡今之紛淆駮冗者歟然後
益知足下之好學甚有志者也然而述三皇太古之道
捨近取逺務髙言而鮮事實此少過也君子之於學也
務為道為道必求知古知古明道而後履之以身施之
於事而又見於文章而發之以信後世其道周公孔子
孟軻之徒常履而行之者是也其文章則六經所載至
今而取信者是也其道易知而可法其言易明而可行
及誕者言之乃以混䝉虚無為道洪荒廣略為古其道
難法其言難行堯禹之書皆曰若稽古傅說曰事不師
古匪說攸聞仲尼曰吾好古敏以求之者凡此所謂古
者其事乃君臣上下禮樂刑法之事孔子刪書斷自堯
典而弗道其前盖以其漸逺而難彰不可以信後世唐
虞之道為百王首仲尼之嘆曰蕩蕩乎謂髙深閎大而
不可名也書之言豈不髙邪然其事不過於親九族平
百姓憂水患問臣下誰可任以女妻舜及祀山川見諸
侯齊律度謹權衡使臣下誅放四罪而已孔子之後惟
孟軻最知道然其言不過於教人樹桑麻畜雞豚以謂
養生送死為王道之本夫二典之文豈不為文孟軻之
言道豈不為道而其事乃世人之甚易知而近者盖切
於事實而已今學者不深本之務而髙逺之為勝以廣誕
者無用之說是非學者之所盡心也宜少下其髙而近
其逺以及乎中則庶乎至矣凡僕之所論者皆陳言淺
語如足下之多聞博學不宜為足下道之也然某之所
以云者本欲損足下髙逺而俯就之則安敢務為竒言
以自髙邪幸足下少思焉
　　與刁景純學士書(歐陽修/)
修頓首啟近自罷乾徳遂居南陽始見謝舎人知丈丈
内翰凶訃聞問驚怛不能已已丈丈位望並隆然平生
亦甞坎軻數年以来方履亨塗任要劇其去大用尺寸
間爾豈富與貴不可力為而天之賦予多少有限邪凡
天之賦予人者又量何事而為之節也前既不可詰但
痛惜感悼而已某自束髪為學初未有一人知者及首
登門便被憐奨開端誘道勤勤不已至其粗若有成而
後止雖其後逰於諸公而獲齒多士雖有知者皆莫之
先也然亦自念不欲効世俗子一遭人之顧已不以至
公相期反趨走門下脅肩諂笑甚者獻讒諛而備使令
以卑昵自親名曰報徳非惟自私直亦待所知以不厚
是故懼此惟欲少勵名節庶不泯然無聞用以不負所
知爾某之愚誠所守如此然雖胥公亦未必諒某此心
也自前嵗得罪夷陵奔走萬里身日益窮迹日益疎不
及再聞語言之音而遂為幽明之隔嗟夫世俗之態既
不欲為愚誠所守又未克果惟有望門長號臨柩一奠
亦又不及此之為恨何可道也徒能惜不永年與未大
用遂與道路之人同歎爾知歸葬廣陵遂謀京居議者
多云不便而聞理命若斯必有以也若須春水下汴某
嵗盡春初當過京師尚可一拜見以盡區區身賤力㣲
於此之時當有可致而無毫髪之助慚愧慚愧不宣某
再拜
　　上王長安書(蘇洵/)
判府左丞閣下天下無事天子甚尊公卿甚貴士甚賤
從士而逆數之至於天子其積也甚厚其為變也甚難
是故天子之尊至於不可指而士之卑至於可殺嗚呼
見其安而不見其危如此而已矣衛懿公之死非其無
人也以鶴辭而不與戰也方其未敗也天子之士望為
其鶴而不可得也及其敗也思以千乗之國與匹夫共
之而不可得也人知其卒之至於如此則天子之尊可
以慄慄于上而士之卑可以肆志於下又焉敢以勢言
哉故夫士之貴賤其勢在天子天子之存亡其權在士
世衰道喪天下之士學之不明持之不堅於是始以天
子存亡之權下而就一匹夫貴賤之勢甚矣夫天下之
惑也持千金之璧以易一瓦缶幾何其不舉而棄諸溝
也古之君子其道相為徒其徒相為用故一夫不用乎
此則天下之士相率而去之使夫上之人有失天下士
之憂而後有失一士之懼今之君子幸其徒之不用以
茍容其身故其始也輕用之而其終也亦輕去之嗚呼
其亦何便於此也當今之世非有賢公卿不能振其前
非有賢士不能奮其後洵従蜀来明日將至長安見明
公而東伏惟讀其書而察其心以輕重其禮幸甚幸甚
　　與李方叔書(蘇軾/)
屢獲来教因循不一裁答悚息不已比日履兹秋暑起
居佳勝録示子駿行狀及數詩辭意整暇有加於前得
之極喜慰累書見責以不相薦引讀之甚愧然其說不
可不盡君子之知人務相勉於道不務相引於利也足
下之文過人處不少如李氏墓表及子駿行狀之類筆
勢翩翩有可以追古作者之道至若前所示兵鑑則讀
之終篇莫知所謂意者足下未甚有得於中而張其外
者不然則老病昏惑不識其趣也以此私意猶冀足下
積學不倦落其華而成其實深願足下為禮義君子不
願足下豐於財而亷於徳也若進退之際不甚慎静則
於定命不能有毫髪増益而於道徳有丘山之損矣古
之君子貴賤相因先後相援固多矣軾非敢廢此道平
生相知心所謂賢者則於稠人中譽之或因其言以考
其實實至則名隨之名不可掩其自為世用理勢固然
非力致也陳履常居都下逾年未甞一至貴人之門章
子厚欲一見終不可得中丞傅欽之侍郎孫莘老薦之
軾亦掛名其間會朝廷多知履常者故得一官軾孤立
言輕未甞獨薦人也爵禄乃人主所専宰相猶不敢必
而欲責於軾可乎東漢處士私相謚非古也殆似丘明
為素臣當得罪於孔門矣孟生貞曜盖亦蹈襲流弊不
足法而况相近名字者乎甚不願足下此等也軾於足
下非愛之深期之逺定不及此猶能察其意否近秦少
游有書来亦論足下近文益竒明主求人如不及豈有
終汨沒之理足下但信道自守當不求自至若不深自
重恐喪失所有言切而盡臨紙悚息未即會見千萬保
愛近夜眼昏不一不一
　　與章子厚書(蘇軾/)
子厚㕘政諫議執事春初辱書尋遞中裁謝不審得達
否比日機務之暇起居萬福軾䝉恩如昨顧以罪廢之
餘人所鄙惡雖公不見棄亦不欲頻通姓名今兹復陳
區區誠義有不可已者軾在徐州日聞沂州丞縣界有
賊何九郎者謀欲刼利國監又有闞温秦平者皆猾賊
徃来沂兖間欲使人緝捕無可使者聞沂州葛墟村有
程棐者家富有心膽其弟岳坐與李逢徃還配桂州牢
城棐雖小人而篤於兄弟常欲為岳洗雪而無由竊意
其人可使因令本州支使孟易呼至郡喻使自効以刷
門户垢汙茍有成績當為奏乞放免其弟棐願盡力因
出帖付與不逾月軾移湖州棐相送出境云公更留兩
月棐必有以自効今已去奈何軾語棐但盡力不可以
軾去而廢也茍有所獲當速以相報不以逺近所在仍
為奏乞如前約也是嵗七月二十七日棐使人至湖州
見報云已告捕獲妖賊郭先生等及得徐州孔目官以
下狀申告捕妖賊事如棐言不謬軾方欲具始末奏陳
棐所以盡力者為其弟也乞勘會其弟岳所犯如只是
與李逢􁂰還本不與其謀者乞賜放免以勸有功草具
未上而軾就逮赴詔獄遂不果發今者棐又遣人至黄
州見報云郭先生等皆已鞠治得實行法久矣䝉恩授
殿直且録其告捕始末以相示原棐之意所以孜孜於
軾者凡為其弟以曩言見望也軾固不可以復有言矣
然獨念愚夫小人以一言感發猶能奮身不顧以遂其
言而軾乃以罪廢之故不為一言以負其初心獨不愧
乎且其弟岳亦豪健絶人者也徐沂間人鷙勇如棐岳
類甚衆若不收拾驅使令捕賊即作賊耳謂宜因事勸
奨使皆歆艷捕告之利懲創為盜之禍庶幾少變其俗
今棐必在京師㕘班公可自以意召問其始末特為一
言放免其弟岳或與一名目牙校鎮將之類付京東監
司驅使緝捕其才用當復過於棐也此事至㣲末公執
政大臣豈復治此但棐於軾本非所部吏民而能自効
者以軾為不食言也今既不可言於朝廷又不一言於
公是終不言矣以此愧於心不能自已可否在公獨願
秘其事毋使軾重得罪也徐州南北襟要自昔用武之
地而利國監去州七十里土豪百餘家金帛山積三十
六冶器械所産而兵衛微寡不幸有猾賊十許人一呼
其間吏兵皆弃而走耳散其金帛以嘯召無賴烏合之
衆可一日得也軾在郡時常令三十六冶毎户㸃集冶
夫數十人持劫刃槍每月兩衙於知監之庭以示有備
而已此地盖常為京東豪猾之所擬公所宜知因程棐
事輒復及之秋冷伏冀為國自重
　　謝張太保撰先人墓碣書(蘇軾/)
伏䝉再示先人墓表特載辨姦一篇恭覽涕泗不知所
云竊惟先人早嵗汨沒晚乃有聞雖當時賢者知師尊
之然於其言語文章猶不能盡而况其中之不可形者
乎所謂知之盡而信其然者舉世惟公一人雖若不幸
然知我者希正老氏之所貴辨姦之始作也自軾與舎
弟皆有嘻其甚矣之諫不論他人獨明公一見以為與
我意合公固已論之先朝載之史冊今雖容有不知後
世决不可沒而先人之言非公表而出之則人未必信
信不信何足深計然使斯人用區區小數以欺天下天
下莫覺莫知恐後世必有秦無人之歎此墓表之所以
作而軾之所以流涕再拜而謝也黄叔度澹然無作郭
林宗一言至今以為顔子林宗於人材小大畢取所賢
非一人而叔度之賢無一見於外者而後世猶信徒以
林宗之重也今公之重不减林宗所賢惟先人而其心
迹粗若可見其信於後世必矣多言何足為謝聊發一
二
　　福州上執政書(曽鞏/)
鞏頓首再拜上書某官竊以先王之迹去今逺矣其可
槩見者尚存於詩詩存先王養士之法所以撫循待遇
之者恩意可謂備矣故其長育天下之材使之成就則
如蘿蒿之在大陵無有不遂其賓而接之出於懇誠則
如鹿鳴之相呼召其聲音非自外至也其燕之則有飲
食之具樂之則有琴瑟之音將其厚意則有幣帛筐篚
之贈要其大㫖則未甞不在於得其歡心其人材既衆
列于庶位則如棫樸之盛得而薪之其以為使臣則寵
其徃也必以禮樂使其光華皇皇於逺近勞其来也則
既知其功又本其情而敘其勤其以為將率則其於行
也既送遣之又識薇蕨之始生而恐其歸時之晚及其
還也既休息之又追念其悄悄之憂而及於僕夫之瘁
當此之時后妃之於内助又知臣下之勤勞其憂思之
深至於山脊石阻僕馬之間而志意之一至於雖采巻
耳而心不在焉盖先王之世待天下士其勤且詳如此
故稱周之士也貴又稱周之士也肆而天保亦稱君能
下下以成其政臣能歸美以報其上其君臣上下相與
之際如此可謂至矣所謂必本其情而敘其勤者在四
牡之三章曰王事靡盬不遑將父四章曰王事靡盬不
遑將母而其卒章則曰豈不懐歸是用作歌將母来諗
釋者以為諗告也君勞使臣敘述其情曰豈不誠思歸
乎故作此詩之歌以養父母之志来告其君也既休息
矣而又追敘其情如此者繇是觀之上之所以接下未
甞不恐失其養父母之心下之所以事上有養父母之
心未甞不以告也其勞使臣之辭則然而推至於戍役
之人亦勞之以王事靡盬憂我父母則先王之政即人
之心莫大於此也及其後世或任使不均或苦於征役
而不得養其父母則有北山之感鴇羽之嗟或行役不
已而父母兄弟則有陟岵之思詩人皆推其意見於國
風所謂發乎情止乎禮義者也伏惟吾君有出於數千
載之大志方興先王之治以上繼三代吾相於時皆同
徳合謀則所以待天下之士者豈異於古士之出於是
時者豈有不得盡其志耶鞏獨何人幸遇兹日鞏少之
時尚不敢飾其固陋之質以干當世之用今髪齒日衰
聰明日耗今其至愚固不敢有徼進之心况其少有知
邪轉走五郡盖十年矣未甞敢有半言片辭求去邦域
之任而冀陪朝廷之儀此鞏之所以自處竊計已在聴
察之日久矣今輒以其區區之腹心敢布於下執事者
誠以鞏年六十老母年八十有八老母寓食京師而鞏
守閩越仲弟守南越南越者天下之逺處也於著令有
一人仕於此二邦者同居之親當逺仕者皆得不行鞏固
不敢為不肖之身求自比於是也顧以道里之阻既不
可御老母而南則非獨省晨昏承顔色不得効其犬馬
之愚至於書問徃還盖以萬里非累月踰時不通此白
首之母子所以義不可以茍安恩不可以茍止者也方
去嵗之春有此邦之命鞏敢以情告於朝而詔報不許
屬閩有盗賊之事因不敢繼請及去秋到職閩之餘盜
或數十百為曹伍者徃徃蟻聚於山谷桀黠能動衆為
魁首者又以十數相望於州縣閩之室廬莫能寧而逺
近聞者亦莫不疑且駭也州屬邑又有出於饑旱之後
鞏於此時又不敢以私計自陳其於寇孽屬前日之累
敗士氣既奪而吏亦無可屬者其於經營既不敢以輕
動迫之又不敢以少縦玩之一則諭以招納一則戒以
剪除既而其悔悟者自相執拘以歸其不變者亦為士
吏之所係獲其魁首則或縻而致之或殱而去之自冬
至春逺近皆定亭無枹皷之警里有室家之樂士氣始
奮而人和始洽至於風雨時若田出自倍今野行海涉
不待朋儔市粟而来價减什七此皆吾君吾相至仁元
澤覆冒所及故寇旱之餘曽未期嵗既安且富至於如
此鞏與斯民與䝉其幸地方數十里既無一事繫官於
此又已彌年則可以將母之心告於吾君吾相未有易
於此時也伏惟推古之所以待士之詳思勞歸之詩本
士大夫之情而及於其親逮之以即乎人心之安或還
之闕下或處以閒曹或引之近畿屬以一郡使得諧其
就養之心慰其髙年之母則仁治之行豈獨昏愚得䝉
賜於今日其流風餘法傳之永久後世之士且將賴此
以無北山之怨鴇羽之譏陟岵之歎盖行之甚易為徳
於士類者甚廣惟留意而圖之不宣鞏頓首
　　答韶州張殿丞書(王安石/)
某啟伏䝉再賜書示及先君韶州之政為吏民稱誦至
今不絶傷今之士大夫不盡知又恐史官不能記載以
次前世良吏之後此皆不肖之孤言行不足信於天下
不能推揚先人之功緒餘烈使人人得聞知之所以夙
夜愁痛疚心疾首而不敢息者以此也先人之存某尚
少不得備聞為政之迹然常侍左右尚能記誦教誨之
餘盖先君所存甞欲大潤澤於天下一物枯槁以為身
羞大者既不得試已試乃其小者耳小者又將泯沒而
無傳則不肖之孤罪大釁厚矣尚何以自立於天地之
間邪閣下勤勤惻惻以不傳為念非夫仁人君子樂道
人之善安能以及此自三代之時國各有史而當時之
史多世其家徃徃以身死職不負其意盖其所傳皆可
考據後既無諸侯之史而近世非尊爵盛位雖雄竒雋
烈道徳滿衍不幸不為朝廷所稱輒不得見於史而執
筆者又雜出一時之貴人觀其在廷論議之時人人得
講其然否尚或以忠為邪以異為同誅當前而不慄訕
在後而不羞茍以饜其忿好之心而止耳而况隂挟翰
墨以裁前人之善惡疑可以貸褒似可以附毁徃者不
能訟當否生者不得論曲直賞罰謗譽又不施其間以
彼其私獨安能無欺於㝠昧之間邪善既不盡傳而傳
者又不可盡信如此唯能言之君子有大公至正之道
名實足以信後世者耳目所遇一以言載之則遂以不
朽於無窮耳伏惟閣下於先人非有一日之雅餘論所
及無黨私之嫌茍以發潛徳為己事務推所聞告世之
能言而足信者使得論次以傳焉則先君之不得列於
史官豈有恨哉
　　答吕吉甫書(李定/)
某啟與公同心以至異意皆縁國事豈有他哉同朝紛
紛公獨助我則我何憾於公人或言公吾無與焉則公
何尤於我趨時便事吾不知其說焉考實論情公宜昭
其如此開喻重悉覽之悵然昔之在我者誠無細故之
可疑則今之在公者尚何舊惡之足念然公以壯烈方
進為於聖世而某薾然衰疢特待盡於山林趣舎異路
則相呴以濕不如相忘之愈也想趨召在朝夕惟良食
為時自愛
　
　
　
　
　
　
　
　
　
　
　
　文編巻五十
欽定四庫全書
　文編巻五十一
　　　　　　　　　　　　明　唐順之　編
　　為河南令上留守鄭相公啟(韓愈/)
愈啟愈為相公官屬五年辱知辱愛伏念曽無絲毫事
為報答効日夜思慮謀畫以為事大君子當以道不宜
茍且求容恱故於事未甞敢疑惑宜行則行宜止則止
受容受察不復進謝自以為如此真得事大君子之道
今雖䝉沙汰為縣固猶在相公治下未同去離門牆為
故吏為形跡嫌疑改前所為以自疎外於大君子固當
不待煩說於左右而後察也人有告人辱罵其妹與妻
為其長者得不追而問之乎追而不至為其長者得不
怒而杖之乎坐軍營操兵守禦為留守出入前後驅從
者此真為軍人矣坐坊市賣餅又稱軍人則誰非軍人
也愚以為此必姦人以錢財賂將吏盜相公文牒竊注
名姓於軍籍中以陵駕府縣此固相公所欲去奉法吏
所當嫉雖捕繫杖之未過也昨聞相公追捕所告受辱
罵者愚以為大君子為政當有權變始似小異要歸於
正耳軍吏紛紛入見告屈為其長者安得不小致為之
之意乎未敢以此仰疑大君子及見諸從事說則與小
人所望信者少似乖戾雖然豈敢生疑於萬一必諸從
事與諸將吏未能去朋黨心盖覆黤黮不以真情狀白
露左右小人受私恩良久安敢閉蓄以為私恨不一二
陳道伏惟相公憐察幸甚幸甚愈無適時才用漸不喜
為吏得一事為名可自罷去不啻如棄涕唾無一分顧
藉心顧失大君子纎芥意如丘山重守官去官惟今日
指揮愈惶懼再拜
　　為分司郎官上鄭尚書相公啟(韓愈/)
愈啟伏蒙仁恩猥賜示問感戴戰悚若無所容措然尚
有厥誠須盡露於左右者敢避其煩黷懐不滿之意於
受恩之地哉愈幸甚三得為屬吏朝夕不離門下出入
五年竊自計較受與報不宜在門下諸從事後故事有當
言未甞敢不言有不便於已輒吐私情閣下所宜憐也
分司郎官職事惟祠部為煩且重愈獨判二年日與宦
者為敵相伺候罪過惡言詈辭狼籍公牒不敢為耻實
慮陷禍故前者懐狀乞與諸郎官更判意雖甚專事似
率爾言語精神不能自明不蒙察允遽以慙歸僶俛日
日遂踰累旬私圖其宜敢以病告鳴鳩平均歌於國風
從事獨賢雅以怨刺伏惟俯加憐察幸甚幸甚愈再拜
上
　　上郭侍郎啟(王安石/)
伏䝉過采浮議使承乏官借寵則榮循涯而懼願留平
聽得究下情頑疏之人滯固於事席先子之緒業玷太
常之寺名備位於兹歴年無狀安全者幸廢去乃宜何
言誤知欲觀小試審處私計追惟舊聞不越爼以代庖
盖言有守未操刀而使割可必無傷輒敢用是固辭誠
願易而他使依違王事雖名理之未安妄冒人知亦生
平之不欲髙明在上悃愊發中臨咎怔忪果於得請
　　賀歐陽樞宻啟(蘇洵/)
伏審光奉帝詔入持國樞士民讙譁朝野響動恭惟國
家所以設樞宻之任乃是天下未能忘威武之防雖號
百嵗之承平未甞一日而無事兵不可去職為最難任
文教則損國威専武事則害民政伏自近嵗屢更大臣
皆由省府而来以答勲勞之舊一歴二府遂超百官既
無跂足之求僅若息肩之所自聞此命欣賀實深盖因
物議之所歸以慰民心之大望伏惟某官一時之傑舉
代所推經世之文服膺已久致君之畧至老不衰顧惟
平昔起於小官曷甞須臾忘於當世以為天下之未大
治盖自賢者之在風下自今而言夫復何難願因千載
之遇一新四海之瞻洵受恩至深為喜宜倍甞謂未死
之際無由知王道之大行不意臨老之年猶及見君子
之得位阻以在外闕於至門仰祈髙明俯賜亮察
　　賀文太尉啟(蘇軾/)
伏審孚號揚庭臨軒遣使出節少府授鉞齋壇中外聳
觀兵民交慶盖功業盛大則極名器而後稱惟徳度宏
逺故處富貴而若無蔚為三世之宗臣豈獨一時之盛
事恭惟留守太尉道本天合徳為人師信及三川之豚
魚威加兩河之草木身任休戚言為重輕始若留侯弱
冠而遇髙祖晚同尚父黄髪而亮武王既奉冊書益新
民聴方將威懐北敵係頸長纓約束河公軌流故道然
後入調伊傅之鼎歸躡松喬之游輿論所期斯言可必
軾謫官有限趨侍無縁踴躍之心宣寫難盡
　　賀韓魏公啟(王安石/)
伏審判府司徒侍中寵辭上宰歸榮故鄉兼兩鎮之節
麾備三公之典䇿貴極富溢而無亢滿之累名遂身退
而有褒加之崇在於觀瞻孰不慶羨伏惟某官受天秀
氣為世元龜誠節表於當時徳望冠乎近代典司宻摠
命攬中權毁譽幾至於萬端夷險常持於一意故四海
以公之用捨一時為國之安危越執鴻樞遂躋元輔以
人才未用為大耻以國本不建為深憂言衆人之所未
甞任大臣之所不敢及臻變故果有成功英宗以哀疚
荒迷兹聖以謙冲退託内揆百官之衆外當萬事之微
國無危疑人以静一周勃霍光之於漢能定䇿而終以
致疑姚崇宋璟之於唐善致理而未甞遭變記在舊史
號為元功未有獨運廟堂再安社稷弼亮三世敉寧四
方崛然在諸公之先煥乎如今日之懿若夫進退之當
於義出處之適其時以彼相方又為特美安石久於庇
賴實預甄收職在近臣欲致盡規之義世當大有更懐
下比之嫌用自絶於髙閎非敢忘於舊徳逖聞新命竊
仰遐風
　　賀吕副樞啟(蘇軾/)
伏審近膺告命入總樞機中外聳觀朝廷増重竊以古
之為國權在用人徳厚者輔其才而名益隆望重者無
所為而人自服是以淮南叛國先寢謀於長孺汾陽元
老尚改觀於公權樽爼可以折衝藜藿為之不採哀此
風流之莫繼久矣寂寥而無聞天亦厭於凡才上復思
於舊徳恭惟樞宻侍郎性資仁義世濟忠嘉豈惟清節
以鎮浮固已直言而中病出領數郡若將終身小人謂
之失時君子意其復用迨兹顯拜夫豈偶然然而荷三
朝兩世之恩當春秋賢者之責推之不去凛乎其難進
伯玉而退子瑕人皆望於門下烹桑羊而斬樊噲公無
愧於古人莫若盡行疇昔之言庶幾大慰天下之望軾
登門最舊稱慶無縁踴躍之懐實倍倫等
　　賀楊龍圖啟(蘇軾/)
伏審新改直職擢司諫垣傳聞邇遐竦動觀聴咸謂國
家之鉅福乃用諫諍之真才必能深言以補大化方今
朝廷之上號為無諱而太平之美終不能全臺諫之列
嵗不乏人而衆弊之原猶或未去豈聴之者徒能容而
不能用言之者但為名而不為功歴觀古人之効忠皆
因當世而用智不務過直期於必行右尹子革因墳典
而道祈招之詩左師觸龍語饘粥而及長安之質徒盡
拳拳之意不求赫赫之名此仁人及物之休功忠臣愛
君之至分伏自頃嵗所更幾人席未暖而輒遷踵相躡
而繼去然一身之譏固足以免矣而積嵗之病當使誰
去之恐習慣以為常遂因循而不振雖在僻陋顧常隠
憂以為必得朴忠憂國之人而又加以辯智得君之術
言茍獲用國其庶幾伏惟諫院龍圖才雄於世而常若
不勝節過於人而未甞自異素練邉事深知兵驕頃特
銓衡實識官冗必將舉大體而不論小事務實效而不
為虚名軾最蒙深知愧無少補方傾耳以聴願續書諫
苑之篇若有待而言或能著争臣之論阻以在外無由
至門踴躍之懐實倍倫等
　　賀歐陽少師致仕啟(蘇軾/)
伏審抗章得謝釋位言還天眷雖隆莫奪已行之志士
流太息共髙難繼之風凡在庇庥共増慶慰伏以懐安
天下之公患去就君子之所難世靡不知人更相笑而
道不勝欲私於為身君臣之恩繫縻之於前妻子之計
推荷之於後至於山林之士猶有降志於垂老而况廟
堂之舊欲使辭禄於當年有其言而無其心有其心而
無其决愚智共蔽古今一塗是以用捨行藏仲尼獨許
於顔子存亡進退周易不及於賢人自非智足以周知
仁足以自愛道足以忘物之得喪志足以一氣之盛衰
則孰能見幾禍福之先脫屣塵垢之外常恐兹世不見
其人伏惟致政觀文少師全徳難名巨材不器事業三
朝之望文章百世之師功存社稷而人不知躬履艱難
而節乃見縱使耄期篤老猶當就見質疑而乃力辭於
未及之年退託以不能而止大勇若怯大智如愚至貴
無軒冕而榮至仁不導引而夀較其所得孰與昔多軾
受知最深聞道有自雖外為天下惜老成之去而私喜
明哲得保身之全伏暑向闌台候何似伏冀為時自重
少慰輿情
　　賀致政趙少保啟(王安石/)
竊審抗言辭寵得謝歸榮繇西省諫諍之官序東宫師
保之位殿廷鳴玉尚仍前日之班里舎揮金甫遂髙年
之樂伏惟資政少保懋昭賢業寅亮聖時伯夷之直惟
清仲山之明且哲所居之名赫赫豈獨後思爾瞻之節
巖巖方當上輔遂從雅志實激貪風未即披承徒深欽
仰
　　賀致政楊侍讀啟(王安石/)
伏審得謝中楹戒歸下國孔戣致仕議臣雖願其留疎
廣乞身觀者固榮其去丁時翕赩取道阻長繄盛徳之
可師宜明神之實相茂惟興止休有福祥伏惟某官逢
辰清明取位通顯義勇不挫忠精無疵登備諫工甞已
告嘉猷于后奉將使節則必下膏澤於民儀儀會朝凛
凛侍從功名之美既耀於將来智略之閎猶嗟於不試
引年去位循禮得中唯其養恬有以鎮薄安石望塵非
數見器則深竊冒上官之大知唯所不欲推揚後進之
美意云何敢忘備位於兹仰髙無止
　　謝相府啟(蘇洵/)
朝廷之士進而不知休山林之人退而不知反二者交
譏於世學者莫獲其中洵幼而讀書固有意於從宦壯
而不仕豈為異以矯人上之則有制䇿誘之於前下之
則有進士驅之於後常以措意晚而自慙盖人未之知
而自衒以求用世未之信而有望於効官仰而就之良
亦難矣以為欲求於無辱莫若退聴之自然有田一㕓
足以為養行年五十復將何為不意貧賤之姓名偶自
徹聞於朝野向承再命以就試固以大異其本心且召
試而審觀其才則上之人猶未信其可用未信而有求
於上則洵之意以為近於强人遂以再辭亦既獲命以
匹夫之賤而必行其私意豈王命之寵而敢望其曲加
昨承詔恩被以休寵退而自顧愧其無勞此盖伏遇昭
文相公左右元君舒慘百辟徳澤所暢威刑所加不暘
而熈不寒而慄顧惟無似或謂可收不忍棄之於庶人
亦使與列於一命上以慰夫天下賢侯之望下以解其
終身饑寒之憂仰惟此恩孰可為報昔者孟子不願召
見而孔子不辭小官夫欲正其所由得之之名是以謹
其所以取之之故盖孟子不為矯孔子為卑茍窮其心
則各有說雖自知其不肖常願附其下風區區之心惟
所裁擇
　　謝南省主文與歐陽内翰啟(蘇軾/)
竊以天下之事難於改為自昔五代之餘文教衰落風
俗靡靡日以塗地聖上慨然太息思有以澄其源疏其
流明詔天下曉諭厥㫖於是招来雄俊魁偉敦厚朴直
之士罷去浮巧輕媚樷錯綉采之文將以追兩漢之餘
而漸復三代之故士大夫不深明天子之心用意過求
深者或至於迂務竒者怪僻而不可讀餘風未殄新弊
復作大者鏤之金石以傳久逺小者轉相模寫號稱古
文紛紛肆行莫之或禁盖唐之古文自韓愈始其後學
韓而不至者為皇甫湜學皇甫湜而不至者為孫樵自
樵以降無足觀矣伏惟内翰執事天之所付以收拾先
王之遺文天下之所待以覺悟學者恭承王命親執文
柄意其必得天下之竒士以塞明詔軾也逺方之鄙人
家居碌碌無所稱道及来京師久不知名將治行西歸
不意執事擢在第二惟其素所蓄積無以慰士大夫之
心是以群嘲而聚罵者動滿千百亦惟恃有執事之知
與衆君子之議論故恬然不以動其心猶幸御試不為
有司之所排使得搢笏跪起謝恩於門下聞之古人士
無賢愚惟其所遇盖樂毅去燕不復一戰而范蠡去越
亦終不能有所為軾願長在下風與賔客之末使區區
之心長有所發夫豈惟軾之幸亦執事將有取一二焉
　　謝應中制科啟(蘇軾/)
臨軒䇿士方搜絶異之才隨問獻言誤占久虚之等忽
從佐縣擢與評刑内自顧於無堪凛不知其所措恭惟
制治之要惟有取人之難用法者畏有司之不公故捨
其平生而論其一日通變者恐人材之未盡故詳於採
聴而略於臨時兹二者之相形顧兩全而未有一之於
考試而奄之於倉卒所以為無私也然而才行之迹無
由而深知委之於察舉而要之於久長所以為無失也
然而請屬之風或因而滋長此隋唐進士之所以為有
弊魏晉中正之所以為多姦惟是賢良茂異之科兼用
考試察舉之法每中年輒下明詔使兩制各舉所聞在
家者能孝而恭在官者能亷而慎臨之以患難而能不
變邀之以寵利而能不回既已得其行已之大方然後
責其當世之要用學博者又須守約而後取文麗者或
以用寡而見尤特於萬人之中求其百全之美凡與中
書之召命已為天下之選人而又有不可測知之論以
觀其黙識之能無所不問之䇿以考其博通之實至於
此而不去則其人之可知然猶使御史得以求其疵諫
官得以考其素一陷清議輒為廢人是以始由察舉而
無請謁公行之私終用考試而無倉卒不審之患盖其
取人也如此之宻則夫不肖者安得而容軾才不迨人
少而自信治經獨傳於家學為文不願於世知特以饑
寒之憂出求斗升之禄不謂諸公之過聴使與群豪而
竝游始不自量欲行其志遂竊俊良之舉不知才力之
㣲論事迂濶而不能動人讀書疎畧而無以應敵取之
甚愧得之益慚此盖伏遇某官以堯舜之道輔吾君以
伊周之業為己任恐一夫不獲自盡以為廟堂之憂思
天下所以太平必用芻蕘之說亟収末學以輔大猷然
志卑處髙徳薄寵厚歴觀前輩由此為致君之資敢以
㣲軀自今為許國之始
　　登州謝兩府啟(蘇軾/)
迂愚之守沒齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗近齊魯之厚
迹皆秦漢之陳賔出日於麗譙山川炳耀傳夕烽於海
嶠皷角清閒顧静樂之難名笑妄庸之濫據此盖伏遇
某官股肱元聖師保萬民才全而徳不形任重而道愈
逺謂使功不如使過而觀過足以知仁特借齒牙曲成
羽翼軾敢不服勤簿領祗畏簡書䇿蹇磨鉛少答非常
之遇息黥補劓漸收無用之材過此以還未知所措
　　謝中書舎人啟(蘇軾/)
起於貶所未及期年擢置周行遽㕘法從省躬無有被
寵若驚竊惟人材進退之間實為風俗隆替之漸必欲
致治在於積賢雖一薛居州齊言不能移楚而用范武
子晉盜可使奔秦崔琰進而亷儉成風楊綰用而滛侈
改度誠國是之先定雖民散而可收抜茅茹者以彚而
征附馬棧者必先其直用舎既見好惡自明人知所趨
勢有必至今朝廷方講當世之務力追前代之隆雖改
定法令足以便事而未足以安民寛弛賦役足以安民
而未足以成俗是以登進耆老搜求雋良将使士知向
方民亦有耻如軾者山林下士軒冕棄材少而學文本
聲律雕蟲之技出而從仕有狂狷嬰鱗之愚溝中不顧
於青黄爨下無心於宫徴誤蒙收拾已出優恩洊履禁
嚴殊非素望此盖伏遇某官徳配前哲望隆本朝名重
圭璋上助廟堂之用言為蓍蔡下同卿士之謀餘論所
加虚名増重知丹心之尚在憐白首之無歸特借寵光
以寛衰病任隆才下恩重報輕直道而行恐非所以安
愚不肖之分充位而已又不足以解卿大夫之憂蚤夜
以思進退惟谷恐懼戰越不知所裁
　　謝賈朝奉啟(蘇軾/)
自蜀徂京幾四千里攜孥去國盖二十年側聞松楸已
中梁柱過而下馬空瞻董相之陵酹以隻鷄誰副橋公
之約宦㳺嵗晚坐念涕流未報不貲之恩敢懐盍歸之
意常恐樵牧不禁行有雍門之悲雨露既濡空引太行
之望豈謂通判某官政先慈孝義篤友朋首隆學校之
師儒次訪里閭之耆舊自嗟来暮不聞抜薤之規尚意
神交特致生芻之奠父老感歎桑梓光華深衣練冠莫
克垂涕於墓道昔襦今袴尚能鼓舞於民謠仰佩之深
力占難盡
　　謝王司封啟(王安石/)
伏念安石孤窮之人少失所恃雖勉心竭力求以合於
古人而固陋顓蒙動輒乖於時變以此而逰於世未甞
見恕於人而自趨走下風習聞餘教慰藉之禮稱揚之
私忤嚴顔而不加犯上之誅拂盛指而更以首公為是
書文報答騎從見臨不以先進略後生不以上官卑下
吏以至其去重煩送將又賙其行使不留滯爰初就職
甫爾踰旬乖離雖新感戀殊甚伏惟順節自夀副人所
瞻
　　答試館職人啟(蘇軾/)
伏承射䇿玉堂方觀筆陣校文天禄遂秀儒林黨友増
華縉紳共慶國家求賢之道必於閒暇無事之時賢者
報國之功乃在緩急有為之際養之無素則一旦欲用
而何由待以非常則臨事欲辭而不可故納之於英俊
相從之地觀之以世俗不見之書非獨使之業廣而材
成抑將待其資深而望重某官學優而仕行浮於名辭
令從容議論慷慨追還正始文章為之一新傳寫都城
紙墨幾於驟貴得士之喜非我敢私軾衰病侵尋文思
荒落職在翰苑當發䇿而莫辭識匪通儒懼品藻之不
稱過煩臨貺寵以書詞永為巾笥之珍愧乏瓊瑤之報
謹謝不宣
　　賀徐州張僕射白兔狀(韓愈/)
伏聞今月五日營田巡官陳從政獻瑞兔毛質皦白天
馴其心其始實得之符離安阜屯屯之役夫朝行遇之
迫之弗逸人立而拱竊惟休咎之兆天所以啟覺于下
依類託喻事之纎悉不可圖驗非睿智博通孰克究明
愈雖不敏請試辨之兔隂類也又窟居狡而伏逆象也
今白其色絶其群也馴其心化我徳也人立而拱非禽獸
之事革而從人且服罪也得之符離符離實戎國名又
附麗也不在農夫之田而在軍田武徳行也不戰而来
之之道也有安阜之嘉名焉伏惟閣下股肱帝室藩垣
天下四方其有逆亂之臣未血斧鑕之屬畏威崩析歸
我乎哉其事兆矣是宜具跡表聞以承答天意小子不
恵猥以文句微識䝉念睹兹盛美焉敢避不讓之責而
黙黙耶愈再拜
　文編巻五十一
欽定四庫全書
　文編卷五十二
　　　　　　　　　　　　明　唐順之　編
　　帝王世次圖序(歐陽修/)
堯舜禹湯文武此六君子者可謂顯人矣而後世猶失
其傳者豈非以其逺也哉是故君子之學不窮逺以為
能而闕其不知慎所傳以惑世也方孔子時周衰學廢
先王之道不明而異端之說並起孔子患之乃修正詩
書史記以止紛亂之說而欲其傳之信也故略其逺而
詳其近於書斷自唐虞以來著其大事可以為世法者
而已至於三皇五帝君臣世次皆未嘗道者以其世逺
而慎所不知也孔子既沒異端之說復興周室亦益衰
亂接乎戰國秦遂焚書先王之道中絶漢興久之詩書
稍出而不完當王道中絶之際竒書異說方充斥而盛
行其言往往反自託於孔子之徒以取信於時學者既
不備見詩書之詳而習傳盛行之異說世無聖人以為
質而不自知其取捨真偽至有博學好竒之士務多聞
以為勝者於是盡集諸說而論次初無所擇而惟恐遺
之也如司馬遷之史記是矣以孔子之學上述前世止
於堯舜著其大略而不道其前遷逺出孔子之後而乃
上述黃帝以來又詳悉其世次其不量力而務勝宜其
失之多也遷所作本紀出於大戴禮世本諸書今依其
說圖而考之堯舜夏商周皆同出於黃帝堯之崩也下
傳其四世孫舜舜之崩也復上傳其四世祖禹而舜禹
皆夀百嵗稷契於髙辛為子乃同父異母之兄弟今以
其世次而下之湯與王季同世湯下傳十六世而為紂
王季下傳一世而為文王二世而為武王是文王以十
五世祖臣事十五世孫紂而武王以十四世祖伐十四
世孫而代之王何其繆哉嗚呼堯舜禹湯文武之道百
王之取法也其盛德大業見於行事而後世所欲知者
孔子皆已論著之矣其久逺難明之事後世不必知不
知不害為君子者孔子皆不道也夫孔子所以為聖人
者其智知所取捨皆如此
　　後序(歐陽修/)
余既略論帝王世次而見本紀之失猶謂文武與紂相
去十五六世其繆較然不疑而堯舜禹之世相去不逺
尚兾其理有可通乃復以尚書孟子孔安國皇甫謐諸
書參考其夀數長短而尤乖戾不能合也據書及諸說
云堯夀一百一十六嵗舜夀一百一十二嵗禹夀百嵗
堯年十六即位在位七十年年八十六始得舜而試之
二年乃使攝政時舜年三十居試攝通三十年而堯崩
舜服堯喪三年畢乃即位在位五十年而崩方舜在位
三十三年命禹攝政凡十七年而舜崩禹服舜喪三年
畢乃即位在位十年而崩由是言之當堯得舜之時堯
年八十六舜年三十以此推而上之是堯年五十七已
見四世之𤣥孫生一嵗矣舜居試攝及在位通八十二
年而禹夀百嵗以禹百年之間推而上之禹即位及居
舜喪通十二年又在舜朝八十二年通九十五年則當
舜攝試之初年禹纔六嵗是舜為𤣥孫年三十時見四
世之髙祖方生六嵗矣至於舜娶堯二女據圖為曾祖
姑雖古逺世異與今容有不同然人倫之理乃萬世之
常道必不錯亂顛倒之如此然則諸家世次夀數長短
之說聖經之所不著者皆不足信也决矣
　　太祖皇帝總叙(曽鞏/)
蓋唐之敝自天寳以後紀綱寖壊不能自振以至於失
天下五代興起五十餘年之間更八姓十有四君危亡
之變數矣其尤甚也契丹遂入中國擅立名號當是時
天地五行人事之理反易繆亂其所僅存者無幾耳太
祖為天下所戴踐尊位以生民為任故勸農桑薄賦歛
緩刑罰除舊政之不便民者詔令勉覈相屬推其心無
一日不在百姓也知方鎮之病民也故設通判之員使
歛以繩墨憂吏之不良也故數使在位舉其所知患吏
或受賕或不奉法也故罪至死徙一無所貸原其意蓋
以謂遭世大衰不如是吏不知禁不能救民於焚溺之
中也征伐既下諸國必先已逋欠滌煩苛賙乏絶雪寃
滯惠農民拔人材申命郡邑反覆不倦或遇水旱輙蔬
食請禱欲移災於已其於羣臣有恩舊有勞能待之各
盡其分以位貴之以財富之有男使尚主有女使嫁宗
室其予人之周也如此即材可用雖讐不廢不可用雖
光顯矣不處以勢其有罪多縱貸之或賜之使自媿及
至堅明約束以整齊天下者亦使之不能踰也強僣之
國皆接以恩禮商賈往來不禁有出境犯其令者乃為
之置市邊邑使兩利有所乏少常振助之征伐所加必
其罪暴者師出未嘗不以義也其君長已降及就俘執
道路勞問迎致使者相望既至罪不數辱之優假秩禄
及其宗親吏屬賜以田宅使子孫世守擁䕶保全皆得
以夀考終自晉既覆滅契丹寖大中國惴畏不敢當太
祖拔用材武䕶西北邊寵以非常之恩任屬專聽信明
常遣戍卒戒之曰我猶赦汝郭進殺汝矣有訟進者謂
曰進軍政嚴此必犯進法送進使殺之闗市租賦諸將
得恣用不問出入以其故士附鬭者盡力諜者盡情邊
臣可諉者皆十餘年不易其任然位不過巡檢使衆不
過三五千人蓋任專則勢便位不極則士勵兵少則用
約御將亦多術矣總其所長能兼用之故能省費息民
振新集之衆屈憑陵之敵也蓋太祖篤於孝友有天下
之行聰明智勇有天下之材仁心愛人有天下之志包
含徧覆有天下之量守之以勤儉恭慎虚心納諫鑒於
越蜀以奢侈為戒思天下之重不復逰畋封拜諸子務
自約損不盡循故典收納學士大夫用之不求其備或
守難進之節亦不奪也晚喜讀書勸諸將以學曰欲使
之知治道也兼覆夷夏從容以德江南平覽捷書而泣
曰師征不義而顧令吾民死兵彼何負哉秦州已入尚
波于之地却而不受錢俶來朝復歸之越契丹願聽盟
約逡巡退抑不自矜伐天下大勢連數十城之鎮割其
故地以小其力易動難畜之兵歛置懐服以消其難至
於舉賢良崇孝悌綴禮樂明考課雖宇内初輯然庶政
大體彌綸備具遺文故事施於後世皆可為法民於是
時從死更生室家相保士農工賈各還其職鳥獸草木
亦莫不遂前世舊臣備將相處腹心爪牙之任者一旦
回心奉令北向如素委質天下廣都通邑兼地千里德
懐二三之臣負衆自用令之不從召之不至者尚數十
皆束衽來庭代易奔走如水凑下粤蜀吳楚甌閩之君
分天下為八九曰帝與王傳子若孫更數十嵗者編名
属籍並聚闕下四海之内混齊為一海東之國髙麗極
南交趾西戎吐蕃回紇北敵契丹皆請吏奉貢天地所
養通途之屬莫不内附當是時更立天下與民為始天
地五行人事之理亂而復正蓋太祖之於受命非如前
世之君圖衆以智圖柄以力其處心積慮非一夕一日
在於取天下也其在天者厯數在人者羣臣萬民三軍
之士不歸周歸太祖未有知其所以然者所謂天也及
其傳天下也舍子屬弟是則太祖之受天下與舜受之
堯禹受之舜其揆一也其傳天下與堯傳之舜舜傳之
禹其揆一也受天下及傳天下視天與人而已非其心
未嘗有天下豈能如是哉世以為太祖不世出之主與
漢髙祖同蓋太祖為人有大度意豁如也知人善任使
與漢髙祖同固然也太祖承自天寳以後更五代二百
餘年極敝之天下漢祖承全盛之秦二世之末天下始
亂所因之勢既殊太祖開建帝業作則垂憲後常可行
漢祖粗定海内而已不及一太祖立折杖法脫民榜笞
死禍定著常刑一本寛大漢祖雖約法三章然肉刑三
族之誅至孝文始去不及二太祖功臣皆故等夷及位
定上下相安始終一意漢祖疑間諸將夷滅其家不及
三太祖削大弱強藩臣遵職漢祖封國過制反者更起
累世乃定不及四太祖征伐必克漢祖數戰輙北不及
五太祖文武自出羣臣莫及漢祖非得三傑之助不得
無失不及六開寳之初南海先下趙佗分越而帝漢祖
不能禁不及七太祖不用兵革契丹自附漢祖折厄白
登身僅免禍不及八太祖後宫二百問願歸者復去四
之一漢祖溷於祍席女禍及宗不及九太祖明於大計
以屬天下漢祖擇嗣不審幾墜厥世不及十也漢祖所
不能及其大者如此是自三代以來撥亂之主未有及
太祖也三代盛矣然禹之孫太康失國湯之孫太甲放
廢文武之後世三四傳昭王不返於楚繇漢以下變故
之宻蓋不可勝道也太祖經始大基流風餘澤所被者
逺五聖遵業至今百有二十餘年上下和樂無變容動
色之慮接於耳目治安久長自三代以來所未有也維
太祖創始傳後比迹堯舜綱理天下軼於漢祖太平之
業施於無窮三代所不及成功盛德其至矣哉蓋唐天
寳十四年天下户八百九十一萬太祖元年户九十六
萬末年天下既定户三百九萬今上元豐二年户一千
三百九十一萬六聖之德澤覆露生養斯其所以盛也
本原事實其所繇致此有自也哉
　　仁宗御集序(歐陽修/)
在昔君臣聖賢自相戒勑都俞吁咈於朝廷之上而天
下治者二帝之言語也號令征伐丁寧約束而其辭彬
彬篤厚純雅者三代之文章也堯舜夏商周之盛邈乎
逺出千載之上而昭然著見百世之下者以其書存焉
此典謨訓誥之文所以為歴代之寳也惟我仁考神文
聖武明孝皇帝之作二帝之言語而三代之文章也是
宜刋之六經而不朽示之萬世而取法矧余小子獲承
統業其所以繼大而顯揚之者方思勉焉其敢失墜乃
詔尚書刑部郎中知制誥邵必右諫議大夫天章閣待
制吕公著悉發寳文之舊藏而類次之以為百巻而必
公著勉朕以叙述之曰是不可闕也予惟聖考在位四
十有二載承三聖之鴻業享百年之盛隆而不敢暇逸
慎重祭祀以事天而饗親齊莊潔精必以誠信故親郊
而見上帝者九恭謝于天地大享于明堂者皆再耕于
籍田祫于太廟者皆一而不為勞苦夫逰娛射獵前世
賢王明主之所不能免者則皆非所欲嵗時臨幸燕飫
臣下必問祖宗之故常閴然非時不聞輿馬之音後苑
嵗春一賞亦故事也中廢者二十餘年而時畋於近郊
曲宴於便坐者廑纔一二而已故叙禋祀享升歌樂章
藏於有司薦於郊廟者多矣而登臨逰賞之適割鮮獻
獲之樂前世之所誇者未始一及焉至於萬幾之暇泊
然凝神不見所好惟躬閱寳訓陳經邇英究鐘律之本
元訓師兵之武略披圖以鑒古銘物以自戒其從事於
清閑宴息之餘者不過此類嗚呼大禹之勤儉也夫惟
一人勞於上則天下安其逸約於已則天下享其豐此
禹之所以聖勤儉之功也惟我聖考之在位也澤被生
民恩加内外寛刑罰息兵革容納諫諍信任賢材措民
逸於治安躋俗豐於富庶使海内䝉德受賜涵濡鼓舞
而不知所以然者由勤與儉久而馴致之也是以功成
業茂立廟建號為宋仁宗噫仁之為言堯舜之盛德而
甚美之稱也固已巍乎與天地而亡極矣永惟聖作刻
之玉版藏之金匱以耀後嗣而垂無窮庶俾知我聖考
仁宗之所以為仁者自勤儉始嗚呼亦惟予小子是訓
　　古史序(蘇轍/)
古之帝王皆聖人也其道以無為為宗萬物莫能嬰之
其於為善如水之必寒如火之必熱其於不為不善如
騶虞之不殺如竊脂之不榖不學而成不勉而得其積
之中者有餘故其推之以治天下者有不可得而知也
孔氏之遺書曰喜怒哀樂之未發謂之中發而皆中節
謂之和自三代之衰聖人不作世不知本而馳騁於喜
怒哀樂之餘故其發於事業日以鄙陋不足以晞聖人
之萬一雖春秋之際王澤未竭士生其間習於禮義而
審於利病如管仲晏子子産叔向之流皆不足以知之
至於孔子其知之者至矣而未嘗言孟子知其一二時
以告人而天下亦莫能信也陵遲及於秦漢士益以功
利為急言聖人者皆以其所知臆之儒者流於度數而
知者溺於權利皆不知其非也太史公始易編年之法
為本紀世家列傳記五帝三王以來後世莫能易之然
其為人淺近而不學疎略而輕信漢景武之間尚書古
文詩毛氏春秋左氏皆不列於學官世能讀之者少故
其記堯舜三代之事皆不得聖人之意戰國之際諸子
辨士各自著書或增損古事以自信一時之說遷一切
信之甚者或採世俗相傳之語以易古文舊說及秦焚
書戰國之史不傳於民間秦惡其議己也焚之略盡幸
而野史一二存者遷亦未暇詳也故其記戰國有數年
不書一事者余竊悲之故因遷之舊上觀詩書下考春
秋及秦漢雜録始伏羲神農訖秦始皇帝為七本紀十
六世家三十七列傳謂之古史追録聖賢之遺意以明
示來世至於得失成敗之際亦備論其故嗚呼由數千
嵗之後言數千嵗之前其詳不可得矣幸其猶有存者
而或又失之此古史之所為作也
　　張中丞傳後序(韓愈/)
元和二年四月十三日夜愈與吳郡張籍閱家中舊書
得李翰所為張巡傳翰以文章自名為此傳頗詳宻然
尚恨有闕者不為許逺立傳又不載雷萬春事首尾逺
雖材若不及巡者開門納巡位本在巡上授之柄而處
其下無所疑忌竟與巡俱守死成功名城陷而虜與巡
死先後異耳兩家子弟材智下不能通知二父志以為
巡死而逺就虜疑畏死而辭服於賊逺誠畏死何苦守
尺寸之地食其所愛之肉以與賊抗而不降乎當其圍
守時外無蚍蜉蟻子之援所欲忠者國與主耳而賊語
以國亡主滅逺見救援不至而賊來益衆必以其言為
信外無待而猶死守人相食且盡雖愚人亦能數日而
知死處矣逺之不畏死亦明矣烏有城壊其徒俱死而
獨䝉愧恥求活雖至愚者不忍為嗚呼謂逺之賢而為
之邪說者又謂逺與巡分城而守城之陷自逺所分始
以此詬逺此又與兒童之見無異人之將死其臟腑必
有先受其病者引繩而絶之其絶必有處觀者見其然
從而尤之其亦不達於理矣小人之好議論不樂成人
之美如是哉如巡逺之所成就如此卓卓猶不得免其
它則又何說當二公之初守也寧能知人之卒不救棄
城而逆遁茍此不能守雖避之它處何益及其無救而
且窮也將其創殘餓羸之餘雖欲去必不達二公之賢
其講之精矣守一城捍天下以千百就盡之卒戰百萬
日滋之師蔽遮江淮沮遏其勢天下之不亡其誰之功
也當是時棄城而圖存者不可一二數擅彊兵坐而觀
者相環也不追議此而責二公以死守亦見其自比於
逆亂設淫辭而助之攻也愈嘗從事於汴徐二府屢道
於兩府間親祭於其所謂雙廟者其老人往往說巡逺
時事云南霽雲之乞救於賀蘭也賀蘭嫉巡逺之聲威
功績出已上不肯出師救愛霽雲之勇且壯不聽其語
彊留之具食與樂延霽雲坐霽雲慷慨語曰雲來時睢
陽之人不食月餘日矣雲雖獨欲食義不忍雖食且不
下咽因拔所佩刀斷一指血淋漓以示賀蘭一座大驚
皆感激為雲泣下雲知賀蘭終無為雲出師意即馳去
將出城抽矢射佛寺浮圖矢著其上甎半箭曰吾歸破
賊必滅賀蘭此矢所以志也愈貞元中過泗州船上人
猶指以相語城陷賊以刃脇降巡巡不屈即牽去將斬
之又降霽雲雲未應巡呼雲曰南八男兒死耳不可為
不義屈雲笑曰欲將以有為也公有言雲敢不死即不
屈張籍曰有于嵩者少依於巡及巡起事嵩常在圍中
籍大厯中於和州烏江縣見嵩嵩時年六十餘矣以巡
初嘗得臨涣縣尉好學無所不讀籍時尚小粗問巡逺
事不能細也云巡長七尺餘鬚髯若神嘗見嵩讀漢書
謂嵩曰何為久讀此嵩曰未熟也巡曰吾於書讀不過
三徧終身不忘也因誦嵩所讀書盡巻不錯一字嵩驚
以為巡偶熟此巻因亂抽它帙以試無不盡然嵩又取
架上諸書試以問巡巡應口誦無疑嵩從巡久亦不見
巡常讀書也為文章操紙筆立書未嘗起草初守睢陽
時士卒僅萬人城中居人户亦且數萬巡因一見問姓
名其後無不識者巡怒鬚髯輙張及城陷賊縳巡等數
十人坐且將戮巡起旋其衆見巡起或起或泣巡曰汝
勿怖死命也衆泣不能仰視巡就戮時顔色不亂陽陽
如平常逺寛厚長者貌如其心與巡同年生月日後於
巡呼巡為兄死時年四十九嵩貞元初死於亳宋間或
傳嵩有田在亳宋間武人奪而有之嵩將詣州訟理為
所殺嵩無子張籍云
　　刪正黃庭經序(歐陽修/)
無仙子者不知為何人也無姓名無爵里世莫得而名
之其自號為無仙子者以警世人之學仙者也其為言
曰自古有道無仙而後世之人知其道而不得其道不
知無仙而妄學仙此我之所哀也道者自然之道也生
而必死亦自然之理也以自然之道養自然之生不自
戕賊夭閼而盡其天年此自古聖智之所同也禹走天
下乗四載治百川可謂勞其形矣而夀百年顔子蕭然
卧於陋巷簞食瓢飲外不誘於物内不動於心可謂至
樂矣而年不及三十斯二人者皆古之仁人也勞其形
者長年安其樂者短命蓋命有長短稟之於天非人力
之所能為也惟不自戕賊而各盡其天年則二人之所
同也此所謂以自然之道養自然之生後世貪生之徒
為養生之術者無所不至至茹草木服金石吸日月之
精光又有以謂此外物不足恃而反求諸内者於是息
慮絶欲鍊精氣勤吐納專於内守以養其神其術雖本
於貪生及其至也尚或可以全形而却疾猶愈於肆欲
稱情以害其生者是謂養内之術故上智任之自然其
次養内以却疾最下妄意而貪生世傳黃庭經者魏晉
間道士養生之書也其說專於養内多竒怪故其傳之
久則易為訛舛今家家異本莫可考正無仙子既甚好
古家多集録古書文字以為翫好之娛有黃庭經石本
者乃永和十三年晉人所書其文頗簡以較今世俗所
傳者獨為有理疑得其真於是喟然歎曰吾欲曉世以
無仙而止人之學者吾力顧未能也吾視世人執竒怪
訛舛之書欲求生而反害其生者可不哀哉矧以我翫
好之餘拯世人之謬惑何惜而不為乃為刪正諸家之
異一以永和石本為定其難曉之言略為注解庶幾不
為訛謬之說惑世以害生是亦不為無益若大雅君子
則豈取於此
　　孫子後序(歐陽修/)
世所傳孫武十三篇多用曹公杜牧陳皥注號三家孫
子余頃與撰四庫書目所見孫子注者尤多武之書本
於兵兵之術非一而以不窮為竒宜其說者之多也凡
人之用智有短長其施設各異故或膠其說於偏見然
無出所謂三家者三家之注皥最後其說時時攻牧之
短牧亦慨然最喜論兵欲試而不得者其學能道春秋
戰國時事甚博而詳然前世言善用兵稱曹公曹公嘗
與董吕諸袁角其力而勝之遂與吳蜀分漢而王傳言
魏之諸將出兵千里毎坐計勝敗授其成算諸將用之
十不失一一有違者兵輙敗北故魏世用兵悉以新書
從事其精於兵也如此牧謂曹公於注孫子尤略蓋借
其所得自為一書是曹公悉得武之術也然武嘗以其
書干吳王闔閭闔閭用之西破楚北服齊晉而霸諸侯
夫使武自用其書止於彊伯及曹公用之然亦終不能
滅吳蜀豈武之術盡於此乎抑用之不極其能也後之
學者徒見其書又各牽於己見是以注者雖多而少當
獨吾友聖俞不然嘗評武之書曰此戰國相傾之說也
三代王者之師司馬九伐之法武不及也然亦愛其文
略而意深其行師用兵料敵制勝亦皆有法其言甚有
次序而注者汨之或失其意乃自為注凡膠於偏見者
皆抉去傳以已意而發之然後武之說不汨而明吾知
此書當與三家並傳而後世取其說者往往於吾聖俞
多焉聖俞為人謹質温恭衣冠進趨眇然儒者也後世
之視其書者與太史公疑張子房為壯夫何異
　　古今家誡序(蘇轍/)
老子曰慈故能勇儉故能廣或曰慈則安能勇曰父母
之於子也愛之深故其為之慮事也精以深愛而行精
慮故其為之避害也速而就利也果此慈之所以能勇
也非父母之賢於人勢有所必至矣轍少而讀書見父
母之戒其子者諄諄乎惟恐其不盡也惻惻乎惟恐其
不入也曰嗚呼此父母之心也哉師之於弟子也為之
規矩以授之賢者引之不賢者不彊也君之於臣也為
之號令以戒之能者予之不能者不取也臣之於君也
可則諫否則去子之於父也以幾諫不敢顯皆有禮存
焉父母則不然子雖不肖豈有棄子者哉是以盡其有
以告之無憾而後止詩曰泂酌彼行潦挹彼注兹可以
餴饎豈弟君子民之父母夫雖行潦之陋而無所棄猶
父母之無棄子也故父母之於子人倫之極也雖其不
賢及其為子言也必忠且盡而况其賢者乎太常少卿
長沙孫公景修少孤而教於母母賢能就其業既老而
念母之心不忘為賢母録以致其意既又集古今家誡
得四十九人以示轍曰古有為是書者而其文不完吾
病焉是以為此合衆父母之心以遺天下之人庶幾有
益乎轍讀之而歎曰雖有悍子忿鬭於市莫之能止也
聞父之聲則歛手而退市人之過之者亦莫不泣也慈
孝之心人皆有之特患無以發之耳今是書也要將以
發之歟雖廣之天下可也自周公以來至於今父戒四
十五母戒四公又將益廣之未止也
　　列女傳目録序(曽鞏/)
劉向所叙列女傳凡八篇事具漢書向列傳而隋書及
崇文總目皆稱向列女傳十五篇曹大家註以頌義考
之蓋大家所註離其七篇為十四與頌義凡十五篇而
益以陳嬰母及東漢以來凡十六事非向書本然也蓋
向舊書之亡久矣嘉祐中集賢校理蘇頌始以頌義為
篇次復定其書為八篇與十五篇者並藏於館閣而隋
以頌義為劉歆作與向列傳不合今驗頌義之文蓋向
之自叙又藝文志有向列女傳頌圖明非歆作也自唐
之亂古書之在者少矣而唐志録列女傳凡十六家至
大家註十五篇者亦無録然其書今在則古書之或有
録而亡或無録而在者亦衆矣亦可惜哉今校讐其八
篇及十五篇者已定可繕寫初漢承秦之敝風俗已大
壞矣而成帝後宫趙衛之屬尤自放向以謂王政必自
内始故列古女善惡所以致興亡者以戒天子此向述
作之大意也其言大任之娠文王也目不視惡色耳不
聽淫聲口不出敖言又以謂古之人胎教者皆如此夫
能正其視聽言動者此大人之事而有道者之所畏也
顧令天下之女子能之何其盛也以臣所聞蓋為之師
傅保姆之助詩書圖史之戒珩璜琚瑀之節威儀動作
之度其教之者雖有此具然古之君子未嘗不以身化
也故家人之義歸於反身二南之業本於文王夫豈自
外至哉世皆知文王之所以興能得内助而不知其所
以然者蓋本於文王之躬化故内則后妃有闗雎之行
外則羣臣有二南之美與之相成其推而及逺則商辛
之昏俗江漢之小國兔罝之野人莫不好善而不自知
此所謂身修故家國天下治者也後世自學問之士多
狥於外物而不安其守其室家既不見可法故競於邪
侈豈獨無相成之道哉士之茍於自恕顧利冐恥而不
知反已者往往以家自累故也故曰身不行道不行於
妻子信哉如此人者非素處顯也然去二南之風亦已
逺矣况於南鄉天下之主哉向之所述勸戒之意可謂
篤矣然向號博極羣書而此傳稱詩芣苢柏舟大車之
類與今序詩者之說尤乖異蓋不可考至於式微之一
篇又以謂二人之作豈其所取者博故不能無失歟其
曰象計謀殺舜及舜所以自脫者頗合於孟子然此傳
或有之而孟子所不道者蓋亦不足道也凡後世諸儒
之言經傳者固多如此覽者采其有補而擇其是非可
也故為之序論以發其端云
　　禮閣新儀目録序(曾鞏/)
禮閣新儀三十篇韋公肅撰記開元以後至元和之變
禮史館秘閣及臣書皆三十篇集賢院書二十篇以㕘
相校讐史館秘閣及臣書多復重其篇少者八集賢院
書獨具然臣書有目録一篇以考其次序蓋此書本三
十篇則集賢院書雖具然其篇次亦亂既正其脫繆因
定著從目録而禮閣新儀三十篇復完夫禮者其本在
於養人之性而其用在於言動視聽之間使人之言動
視聽一於禮則安有放其邪心而窮於外物哉不放其
邪心不窮於外物則禍亂可息而財用可充其立意微
其為法逺矣故設其器制其物為其數立其文以待其
有事者皆人之起居出入吉凶哀樂之具所謂其用在
乎言動視聽之間者也然而古今之變不同而俗之便
習亦異則法制度數其久而不能無敝者勢固然也故
為禮者其始莫不宜於當世而其後多失而難遵亦其
理然也失則必改制以求其當故羲農以來至於三代
禮未嘗同也後世去三代蓋千有餘嵗其所遭之變所
習之便不同固已逺矣而議者不原聖人制作之方乃
謂設其器制其物為其數立其文以待其有事而為其
起居出入吉凶哀樂之具者當一一以追先王之迹然
後禮可得而興也至其說之不可求其制之不可考或
不宜於人不合於用則寧至於漠然而不敢為使人言
動視聽之間蕩然莫之為節至患夫為罪者之不止則
繁於為法以禦之故法至於不勝其繁而犯者亦至於
不勝其衆豈不惑哉蓋上世聖人有為耒耜者或不為
宫室為舟車者或不為棺槨豈其智不足為哉以謂人
之所未病者不必改也至於後聖有為宫室者不以土
處為不可變也為棺槨者不以葛溝為不可易也豈好
為相反哉以謂人之所既病者不可因也又至於後聖
則有設兩觀而更采椽之質攻文梓而易瓦棺之素豈
不能從儉哉以謂人情之所好者能為之節而不能變
也由是觀之古今之變不同而俗之便習亦異則亦屢
變其法以宜之何必一一以追先王之迹哉其要在於
養民之性防民之欲者本末先後能合乎先王之意而
已此制作之方也故元樽之尚而薄酒之用太羮之先
而庶羞之飽一以為貴本一以為親用則知有聖人作
而為後世之禮者必貴俎豆而今之器用不廢也先弁
冕而今之衣服不禁也其推之皆然然後其所改易更
革不至乎拂天下之勢駭天下之情而固已合乎先王
之意矣是以羲農以來至於三代禮未嘗同而制作之
如此者亦未嘗異也後世不推其如此而或至於不敢
為或為之者特出於其勢之不得已故茍簡而不能備
希濶而不常行又不過用之於上而未有加之於民者
也故其禮本在於養人之性而其用在於言動視聽之
間者歴千餘嵗民未嘗得接於其耳目况於服習而安
之者乎至其陷於罪戾則繁於為法以禦之其亦不仁
也哉此書所紀雖其事已淺然凡世之記禮者亦皆有
所本而一時之得失具焉昔孔子於告朔愛其禮之存
况著於一代之典籍哉故其書不得不貴因為之定著
以俟夫論禮者考而擇焉
　　内制集序(歐陽修/)
昔錢思公嘗以謂朝廷之官雖宰相之重皆可雜以他
才處之惟翰林學士非文章不可思公自言為此語頗
取怒於達官然亦自負以為至論今學士所作文書多
矣至於青詞齋文必用老子浮圖之說祈禳祕祝往往
近於家人里巷之事而制詔誥取便於宣讀常拘以世俗
所謂四六之文其類多如此然則果可謂之文章者歟
予在翰林六年中間進拜二三大臣皆適不當直而天
下無事四方和好兵革不用凡朝廷之文所以指麾號
令訓戒約束自非因事無以發明矧予中年早衰意思
零落以非工之作又無所遇以發焉其屑屑應用拘牽
常格卑弱不振宜可羞也然今文士尤以翰林為榮選
予既罷職院吏取予直草以日次之得四百餘篇因不
忍棄况其上自朝廷内及宫禁下暨四方海外事無不
載而時政記日厯與起居郎舍人有所略而不記未必
不有取於斯焉嗚呼予且老矣方買田淮潁之間若夫
凉竹簟之暑風曝茅簷之冬日睡餘支枕念昔平生仕
宦出處顧瞻玉堂如在天上因覽遺藁見其所載職官
名氏以較其人盛衰先後孰在孰亡足以知榮寵為虚
名而資笑談之一噱也亦因以誇於田夫野老而已
　　外制集序(歐陽修/)
慶厯三年春丞相吕夷簡病不能朝上既更用大臣銳
意天下事始用諫官御史疏追還夏竦制書既而召韓
琦范仲淹於陜西义除富弼樞宻副使弼仲淹琦皆惶
恐頓首辭讓至五六不已手詔趣琦等就道甚急而弼
方且入求對以辭不得見遣中貴人趨送閤門使即受
命嗚呼觀琦等之所以讓上之所以用琦等者可謂聖
賢相遭萬世一遇而君臣之際何其盛也於是時天下
之士孰不願為材邪顧予何人亦與其選夏四月召自
滑臺入諫院冬十二月拜右正言知制誥是時夏人雖
數請命而西師尚未解嚴京東累嵗盜賊最後王倫暴
起沂州轉刼江淮之間而張海郭貌山等亦起商鄧以
驚京西州縣之吏多不稱職而民弊矣天子方慨然勸
農桑興學校破去前例以不次用人哀民之困而欲除
其蠧吏知磨勘法久之弊而思别材不肖以進賢能患
百職之不修而申行賞罰之信蓋欲修法度矣予時雖
掌誥命猶在諫職常得奏事殿中從容盡聞天子所以
更張庶事憂閔元元而勞心求治之意退得載于制書
以諷曉訓勑在位者然予方與修祖宗故事又修起居
注又修編勑日與同舍論議治文書所省不一而除目
所下率不一二時已迫丞相出故不得專一思慮工文
字以盡導天子難諭之意而復誥命於三代之文嗟夫
學者文章見用于世鮮矣况得施於朝廷而又遭人主
致治之盛若修之鄙使竭其材猶恐不稱而况不能專
一其職此予所以常遺恨於斯文也明年秋予出為河
北轉運使又明年春權知成德軍事事少間發嚮所作
制草而閱之雖不能盡載明天子之意於其所述百得
一二足以章示後世蓋王者之訓在焉豈以予文之鄙
而廢也於是録之為三巻予自直閣下儤直八十始滿
不數日奉使河東還即以來河北故其所作纔一百五
十餘篇云
　　田表聖奏議序(蘇軾/)
故諫議大夫贈司徒田公表聖奏議十篇嗚呼田公古
之遺直也其盡言不諱蓋自敵以下受之有不能堪者
而况於人主乎吾是以知二宗之聖也自太平興國以
來至于咸平可謂天下大治千載一時矣而田公之言
常若有不測之憂近在朝夕者何哉古之君子必憂治
世而危明主明主有絶人之資而治世無可畏之防夫
有絶人之資必輕其臣無可畏之防必易其民此君子
之所甚懼也方漢文時刑措不用兵革不試而賈誼之
言曰天下有可長太息者有可流涕者有可痛哭者後
世不以是少漢文亦不以是甚賈誼由此觀之君子之
遇治世而事明主法當如是也誼雖不遇而其所言略
已施行不幸早世功烈不著於時然誼常建言使諸侯
王子孫各以次受分地文帝未及用歴孝景至武帝而
主父偃舉行之漢室以安今公之言十未用五六也安
知來世不有若偃者舉而行之歟願廣其書於世必有
與公合者此亦忠臣孝子之志也
　　范貫之奏議後序(曾鞏/)
尚書户部郎中直龍圖閣范公貫之之奏議凡若干篇
其子世京集為十巻而屬余序之蓋自至和以後十餘
年間公嘗以言事任職自天子大臣至於羣下自掖庭
至於四方幽隠一有得失善惡闗於政理公無不極意
反復為上力言或矯拂情欲或切劘計慮或辨别忠佞
而處其進退章有一再或至於十餘上事有隂爭獨陳
或悉引諫官御史合議肆言仁宗嘗虚心采納為之變
命令更廢舉近或立從逺或越月逾時或至於其後卒
皆聽用蓋當是時仁宗在位嵗久熟於人事之情偽與
羣臣之能否方以仁厚清浄休養元元至於是非予奪
則一歸之公議而不自用也其所引拔以言為職者如
公皆一時之選而公與同時之士亦皆樂得其言不曲
從茍止故天下之情因得畢聞於上而事之害理者常
不果行至於竒袤恣睢有為之者亦輙敗悔故當此之
時常委事七八大臣而朝政無大缺失羣臣奉法遵職
海内乂安夫因人而不自用者天也仁宗之所以其仁
如天至於享國四十餘年能承太平之業者繇是而已
後世得公之遺文而論其世見其上下之際相成如此
必將低回感慕有不可及之歎然後知其時之難得則
公言之不没豈獨見其志所以明先帝之盛德於無窮
也公為人温良慈恕其從政寛易愛人及在朝廷危言
正色人有所不能及也凡同時與公有言責者後多至
大官而公獨早卒公諱師道其世次州里歴官行事有
今資政殿學士趙公抃為公之墓誌云
　　徐幹中論目録序(曽鞏/)
臣始見館閣及世所有徐幹中論二十篇以謂盡於此
及觀貞觀政要怪太宗稱嘗見幹中論復三年䘮篇而
今書此篇缺因考之魏志見文帝稱幹著中論二十餘
篇於是知館閣及世所有幹中論二十篇者非全書也
幹字偉長北海人生於漢魏之間魏文帝稱幹懷文抱
質恬淡寡欲有箕山之志而先賢行狀亦稱幹篤行體
道不耽世榮魏太祖特旌命之辭疾不就後以為上艾
長又以疾不行蓋漢承周衰及秦滅學之餘百氏雜家
與聖人之道並傳學者罕能獨觀於道德之要而不牽
於俗儒之說至於治心養性去就語黙之際能不悖於
理者固希矣况至於魏之濁世哉幹獨能考六藝推仲
尼孟軻之㫖述而論之求其辭時若有小失者要其歸
不合於道者少矣其所得於内者文能信而充之逡巡
濁世有去就顯晦之大節臣始讀其書察其意而賢之
因其書以求其為人又知其行之可賢也惜其有補於
世而識之者少蓋迹其言行之所至而以世俗好惡觀
之彼惡足以知其意哉顧臣之力豈足以重其書使學
者尊而信之因校其脫謬而序其大略蓋所以致臣之
意焉
　
　
　文編巻五十二
欽定四庫全書
　文編巻五十三
　　　　　　　　　　　　明　唐順之　編
　　韋侍講盛山十二詩序(韓愈/)
韋侯昔以考功副郎守盛山人謂韋侯美士考功顯曹
盛山僻郡奪所宜處納之惡地以枉其材韋侯將怨且
不釋矣或曰不然夫得利則躍躍以喜不利則戚戚以
泣若不可生者豈韋侯謂哉韋侯讀六藝之文以探周
公孔子之意又妙能為辭章可謂儒者夫儒者之於患
難茍非其自取之其拒而不受於懷也若築河堤以障
屋霤其容而消之也若水之於海冰之於夏日其翫而
忘之以文辭也若奏金石以破蟋蟀之鳴蟲飛之聲况
一不快於考功盛山一出入息之間哉未幾果有以韋
侯所為十二詩遺余者其意方且以入谿谷上巖石追
逐雲月不足日為事讀而歌詠之令人欲棄百事往而
與之逰不知其出於巴東以屬朐䏰也于時應而和者
凡十人及此年韋侯為中書舍人侍講六經禁中和者
通州元司馬為宰相洋州許使君為京兆忠州白使君
為中書舍人李使君為諫議大夫黔府嚴中丞為秘書
監温司馬為起居舍人皆集闕下於是盛山十二詩與
其和者大行於時聨為大巻家有之焉慕而為者將日
益多則分為别巻韋侯俾余題其首
　　荆潭唱和詩序(韓愈/)
從事有示愈以荆潭酬和詩者愈既受以卒業因仰而
言曰夫和平之音淡泊而愁思之聲要妙讙愉之辭難
工而窮苦之言易好也是故文章之作恒發於羇旅草
野至若王公貴人氣滿志得非性能而好之則不暇以
為今僕射裴公開鎮蠻荆統郡惟九常侍楊公領湖之
南壤地二千里德刑之政並勤爵禄之報兩崇乃能存
志乎詩書寓辭乎詠歌往復循環有唱斯和搜竒抉怪
雕鏤文字與韋布里閭憔悴専一之士較其毫釐分寸
鏗鏘發金石幽𦕈感鬼神信所謂材全而能鉅者也兩
府之從事與部屬之吏屬而和之茍在編者咸可觀也
宜乎施諸樂章紀諸冊書從事曰子之言是也告於公
書以為荆潭唱和詩序
　　石鼎聨句詩序(韓愈/)
元和七年十二月四日衡山道士軒轅彌明自衡下來
舊與劉師服進士衡湘中相識將過太白知師服在京
夜抵其居宿有校書郎侯喜新有能詩聲夜與劉說詩
彌明在其側貌極醜白鬚黒面長頸而髙結喉中又作
楚語喜視之若無人彌明忽軒衣張眉指鑪中石鼎謂
喜曰子云能詩能與我賦此乎劉往見衡湘間人說云
年九十餘矣解捕逐鬼物拘囚蛟螭虎豹不知其實能
否也見其老頗貌敬之不知其有文也聞此說大喜即
援筆題其首兩句次傳於喜喜踊躍即綴其下云云道
士啞然笑曰子詩如是而已乎即袖手竦肩倚北牆坐
謂劉曰吾不解世俗書子為我書因髙吟曰龍頭縮菌
蠢豕腹漲彭亨初不似經意詩㫖有似譏喜二子相顧
慙駭欲以多窮之即又為而傳之喜喜思益苦務欲壓
道士毎營度欲出口吻聲鳴益悲操筆欲書將下復止
竟亦不能竒也畢即傳道士道士髙踞大唱曰劉把筆
吾詩云云其不用意而功益竒不可附說語皆侵劉侯
喜益忌之劉與侯皆已賦十餘韻彌明應之如響皆穎
脫含譏諷夜盡三更二子思竭不能續因起謝曰尊師
非世人也某伏矣願為弟子不敢更論詩道士奮曰不
然章不可以不成也又謂劉曰把筆來吾與汝就之即
又唱出四十字為八句書訖使讀畢謂二子曰章不已
就乎二子齊應曰就矣道士曰此皆不足與語此寧為
文邪吾就子所能而作耳非吾之所學於師而能者也
吾所能者子皆不足以聞也獨文乎哉吾語亦不當聞
也吾閉口矣二子大懼皆起立牀下拜曰不敢他有問
也願聞一言而已先生稱吾不解人間書敢問解何書
請聞此而已道士寂然若無聞也累問不應二子不自
得即退就座道士倚牆睡鼻息如雷鳴二子怛然失色
不敢喘斯須曙鼓鼕鼕二子亦困遂坐睡及覺日已上
驚顧覓道士不見即問童奴奴曰天且明道士起出門
若將便旋然奴怪久不返即出到門覓無有也二子驚
惋自責若有失者間遂詣余言余不能識其何道士也
嘗聞有隠君子彌明豈其人耶韓愈序
　　上巳日燕太學聽彈琴詩序(韓愈/)
與衆樂之之謂樂樂而不失其正又樂之尤也四方無
鬭爭金革之聲京師之人既庶且豐天子念致理之艱
難樂居安之閒暇肇置三令節詔公卿羣有司至于其
日率厥官屬飲酒以樂所以同其休宣其和感其心成
其文者也三月初吉實惟其時司業武公於是總太學
儒官三十有六人列燕于祭酒之堂罇俎既成肴羞惟
時醆斚序行獻酬有容歌風雅之古辭斥鄭衛之新聲
褒衣危冠與與如也有儒一生魁然其形抱琴而來歴
階以昇坐于罇俎之南鼓有虞氏之南風賡之以文王
宣父之操優㳺夷愉廣厚髙明追三代之遺音想舞雩
之詠歎及暮而退皆充然若有得也武公於是作歌詩
以美之命屬官咸作之命四門博士昌黎韓愈序之
　　讀韓愈所著毛穎傳後題(栁宗元/)
自吾居夷不與中州人通書有來南者時言韓愈為毛
穎傳不能舉其辭而獨大笑以為怪而吾久不克見楊
子誨之來始持其書索而讀之若捕龍蛇搏虎豹急與
之角而力不敢暇信韓子之怪於文也世之模擬竄竊
取青嫓白肥皮厚肉柔筋脆骨而以為辭者之讀之也
其大笑固宜且世人笑之也不以其俳乎而俳又非聖
人之所棄者詩曰善戲謔兮不為虐兮太史公書有滑
稽列傳皆取乎有益於世者也故學者終日討說答問
呻吟習復應對進退掬溜播灑則罷憊而廢亂故有息
焉㳺焉之說不學操縵不能安絃有所拘者有所縱也
太羮𤣥酒體節之薦味之至者而又設以竒異小蟲水
草樝梨橘柚苦醎酸辛雖蜇吻裂鼻縮舌澁齒而咸有
篤好之者文王之昌蒲葅屈到之芰曽晢之羊棗然後
盡天下之竒味以足於口獨文異乎韓子之為也亦將
弛焉而不為虐歟息焉㳺焉而有所縱歟盡六藝之竒
味以足其口歟而不若是則韓子之辭若壅大川焉其
必决而放諸陸不可以不陳也且凡古今是非六藝百
家大細穿宂用而不遺者毛穎之功也韓子窮古書好
斯文嘉穎之能盡其意其奮而為之傳以發其鬱積而
學者得之勵其有益於世歟是其言也固與異世者語
而貪常嗜瑣者猶呫呫然動其喙亦勞甚矣乎
　　愚溪詩序(栁宗元/)
灌水之陽有溪焉東流入於瀟水或曰冉氏嘗居也故
姓是溪曰冉溪或曰可以染也名之以其能故謂之染
溪余以愚觸罪謫瀟水上愛是溪入二三里得其尤絶
者家焉古有愚公谷今予家是溪而名莫能定土之居
者猶齗齗然不可以不更也故更之為愚溪愚溪之上
買小丘為愚丘自愚丘東北行六十步得泉而又買居
之為愚泉愚泉凡六穴皆出山下平地蓋上出也合流
屈曲而南為愚溝遂負土累石塞其隘為愚池愚池之
東為愚堂其南為愚亭池之中為愚島嘉木異石錯置
皆山水之竒者以余故咸以愚辱焉夫水智者樂也今
是溪獨見辱於愚何哉蓋其流甚下不可以灌溉又峻
急多抵石大舟不可入也幽邃淺狹蛟龍不屑不能興
雲雨無以利世而適類於余然則雖辱而愚之可也寗
武子邦無道則愚智而為愚者也顔子終日不違如愚
睿而為愚者也皆不得為真愚今余遭有道而違於理
悖於事故凡為愚者莫我若也夫然則天下莫能爭是
溪余得専而名焉溪雖莫利於世而善鑒萬類清瑩秀
澈鏘鳴金石能使愚者喜笑眷慕樂而不能去也余雖
不合於俗亦頗以文墨自慰潄滌萬物牢籠百態而無
所避之以愚辭歌愚溪則茫然而不違昏然而同歸超
鴻䝉混希夷寂寥而莫我知也於是作八愚詩紀于溪
石上
　　梅聖俞詩集序(歐陽修/)
予聞世謂詩人少達而多窮夫豈然哉蓋世所傳詩者
多出於古窮人之辭也凡士之藴其所有而不得施於
世者多喜自放於山巔水涯外見蟲魚草木風雲鳥獸
之狀類往往探其竒怪内有憂思感憤之鬱積其興於
怨刺以道羇臣寡婦之所歎而寫人情之難言蓋愈窮
則愈工然則非詩之能窮人殆窮者而後工也予友梅
聖俞少以䕃補為吏累舉進士輙抑於有司困於州縣
凡十餘年年今五十猶從辟書為人之佐鬱其所蓄不
得奮見於事業其家宛陵幼習於詩自為童子出語已
驚其長老既長學乎六經仁義之說其為文章簡古純
粹不求茍說於世世之人徒知其詩而已然時無賢愚
語詩者必求之聖俞聖俞亦自以其不得志者樂於詩
而發之故其平生所作於詩尤多世既知之矣而未有
薦于上者昔王文康公嘗見而歎曰二百年無此作矣
雖知之深亦不果薦也若使其幸得用於朝廷作為雅
頌以歌詠大宋之功德薦之清廟而追商周魯頌之作
者豈不偉歟奈何使其老不得志而為窮者之詩乃徒
發於蟲魚物類羇愁感歎之言世徒喜其工不知其窮
之久而將老也可不惜哉聖俞詩既多不自收拾其妻
之兄子謝景初懼其多而易失也取其自洛陽至于吳
興以來所作次為十巻予嘗嗜聖俞詩而患不能盡得
之遽喜謝氏之能類次也輙序而藏之其後十五年聖
俞以疾卒于京師余既哭而銘之因索于其家得其遺
藁千餘篇并舊所藏掇其尤者六百七十七篇為一十
五巻嗚呼吾於聖俞詩論之詳矣故不復云
　　書梅聖俞藁後(歐陽修/)
凡樂達天地之和而與人之氣相接故其疾徐奮動可
以感於心歡欣惻愴可以察於聲五聲單出於金石不
能自和也而工者和之然抱其器知其聲節其亷肉而
調其律吕如此者工之善也今指其器以問於工曰彼
簨者簴者堵而編執而列者何也彼必曰鼗鼔鐘磬絲
管千戚也又語其聲以問之曰彼清者濁者剛而奮柔
而曼衍者或在郊或在廟堂之下而羅者何也彼必曰
八音五聲六代之曲上者歌而下者舞也其聲器名物
皆可以數而對也然至乎動盪血脈流通精神使人可
以喜可以悲或歌或泣不知手足鼓舞之所然問其何
以感之者則雖在善工猶不知其所以然焉蓋不可得
而言也樂之道深矣故工之善者必得於心應於手而
不可述之言也聴之善亦必得於心而會以意不可得
而言也堯舜之時䕫得之以和人神舞百獸三代春秋
之際師襄師曠州鳩之徒得之為樂官理國家知興亡
周衰官失樂器淪亡散之河海逾千百嵗間未聞有得
之者其天地人之和氣相接者既不得泄於金石疑其
遂獨鍾於人故其人之得者雖不可和於樂尚能歌之
為詩古者登歌清廟大師掌之而諸侯之國亦各有詩
以道其風土性情至於投壺饗射必使工歌以達其意
而為賔樂蓋詩者樂之苗裔與漢之蘇李魏之曹劉得
其正始宋齊而下得其浮淫流佚唐之時子昻李杜沈
宋王維之徒或得其淳古淡泊之聲或得其舒和髙暢
之節而孟郊賈島之徒又得其悲愁鬱堙之氣由是而
下得者時有而不純焉今聖俞亦得之然其體長於本
人情狀風物英華雅正變態百出哆兮其似春凄兮其
似秋使人讀之可以喜可以悲陶暢酣適不知手足之
將鼓舞也斯固得深者邪其感人之至所謂與樂同其
苗裔者邪余嘗問詩於聖俞其聲律之髙下文語之疵
病可以指而告余也至其心之得者不可以言而告也
余亦將以心得意會而未能至之者也聖俞久在洛中
其詩亦往往人皆有之今將告歸余因求其稿而寫之
然余前所謂心之所得者如伯牙鼓琴子期聽之不相
語而意相知也余今得聖俞之稿猶伯牙之琴絃乎
　　蘇氏文集序(歐陽修/)
予友蘇子美之亡後四年始得其平生文章遺稿於太
子太傅杜公之家而集録之以為十巻子美杜氏壻也
遂以其集歸之而告于公曰斯文金玉也棄擲埋沒糞
土不能銷蝕其見遺于一時必有收而寳之于後世者
雖其埋沒而未出其精氣光怪已能常自發見而物亦
不能揜也故方其擯斥摧挫流離窮厄之時文章已自
行于天下雖其怨家仇人及嘗能出力而擠之死者至
其文章則不能少毁而揜蔽之也凡人之情忽近而貴
逺子美屈于今世猶若此其伸於後世宜如何也公其
可無恨予嘗考前世文章政理之盛衰而怪唐太宗致
治幾乎三王之盛而文章不能革五代之餘習後百有
餘年韓李之徒出然後元和之文始復于古唐衰兵亂
又百餘年而聖宋興天下一定晏然無事又幾百年而
古文始盛于今自古治時少而亂時多幸時治矣文章
或不能純粹或遲久而不相及何其難之若是歟豈非
難得其人歟茍一有其人又幸而及出于治世世其可
不為之貴重而愛惜之歟嗟吾子美以一酒食之過至
廢為民而流落以死此其可以歎息流涕而為當世仁
人君子之職位宜與國家樂育賢材者惜也子美之齒
少於予而予學古文反在其後天聖之間予舉進士于
有司見時學者務以言語聲偶擿裂號為時文以相誇
尚而子美獨與其兄才翁及穆㕘軍伯長作為古謌詩
雜文時人頗共非笑之而子美不顧也其後天子患時
文之弊下詔書諷勉學者以近古由是其風漸息而學
者稍趨於古焉獨子美為於舉世不為之時其始終自
守不牽世俗趨舍可謂特立之士也子美官至大理評
事集賢校理而廢後為湖州長史以卒享年四十有一
其狀貌竒偉望之昻然而即之温温久而愈可愛慕其
材雖髙而人亦不甚嫉忌其擊而去之者意不在子美
也賴天子聰明仁聖凡當時所指名而排斥二三大臣
而下欲以子美為根而累之者皆䝉保全今並列於榮
寵雖與子美同時飲酒得罪之人多一時之豪俊亦被
收采進顯于朝廷而子美獨不幸死矣豈非其命也悲
夫
　　禮部唱和詩序(歐陽修/)
嘉祐二年春予幸得從五人者於尚書禮部考天下所
貢士凡六千五百人蓋絶不通人者五十日乃於其間
時相與作為古律長短歌詩雜言庶幾所謂羣居燕處
言談之文亦所以宣其底滯而忘其倦怠也故其為言
易而近擇而不精然綢繆反復若斷若續而時發於竒
怪雜以詼嘲笑謔及其至也往往亦造於精微夫君子
之博取於人者雖滑稽鄙俚猶或不遺而况於詩乎古
者詩三百篇其言無所不有惟其肆而不放樂而不流
以卒歸乎正此所以為貴也於是次而録之得一百七
十三篇以傳於六家嗚呼吾六人者志氣可謂盛矣然
壯者有時而衰衰者有時而老其出處離合參差不齊
則是詩也足以追惟平昔握手以為笑樂至於慨然掩
巻而流涕嘘嚱者亦將有之雖然豈徒如此而止也覽
者其必有取焉
　　廖氏文集序(歐陽修/)
自孔子殁而周衰接乎戰國秦遂焚書六經於是中絶
漢興蓋久而後出其散亂磨滅既失其傳然後諸儒因
得措其異說於其間如河圖洛書怪妄之尤甚者余嘗
哀夫學者知守經以篤信而不知偽說之亂經也屢為
說以黜之而學者溺其久習之傳反駭然非余以一人
之見决千嵗不可考之是非欲奪衆人之所信徒自守
而世莫之從也余以謂自孔子殁至今二千嵗之間有
一歐陽修者為是說矣又二千嵗焉知無一人焉與修
同其說也又二千嵗將復有一人焉然則同者至于三
則後之人不待千嵗而有也同予說者既衆則衆人之
所溺者可勝而奪也夫六經非一世之書其將與天地
無終極而存也以無終極視數千嵗於其間頃刻爾是
則余之有待於後者逺矣非汲汲有求於今世也衡山
廖倚與余逰三十年已出其兄偁之遺文百餘篇號朱
陵編者其論洪範以為九疇聖人之法爾非有龜書出
洛之事也余乃知不待千嵗而有與余同於今世者始
余之待於後世也冀有因余言而同者爾若偁者未嘗
聞余言蓋其意有所合焉然則舉今之世固有不相求
而同者矣亦何待於數千嵗乎廖氏家衡山世以能詩
知名於湖南而偁尤好古能文章其德行聞於鄉里一
時賢士皆與之逰以其不達而早死故不顯於世嗚呼
知所待者必有時而獲知所畜者必有時而施茍有志
焉不必有求而後合余喜與偁不相求而兩得也於是
乎書
　　江鄰幾文集序(歐陽修/)
余竊不自揆少習為銘章因得論次當世賢士大夫功
行自明道景祐以來名卿鉅公往往見於余文矣至於
朋友故舊平居握手言笑意氣偉然可謂一時之盛而
方從其逰遽哭其死遂銘其藏者是可歎也蓋自尹師
魯之亡逮今二十五年之間相繼而歿為之銘者至二
十人又有余不及銘與雖銘而非交且舊者皆不與焉
嗚呼何其多也不獨善人君子難得易失而交逰零落
如此反顧身世死生盛衰之際又可悲夫而其間又有
不幸罹憂患觸網羅至困阨流離以死與夫仕宦連蹇
志不獲伸而歿獨其文章尚見於世者則又可哀也歟
然則雖其殘篇斷稿猶為可惜况其可以垂世而行逺
也故余於聖俞子美之歿既已銘其壙又類集其文而
序之其言尤感切而殷勤者以此也陳留江君鄰幾常
與聖俞子美逰而又與聖俞同時以卒余既誌而銘之
後十有五年來守淮西又於其家得其文集而序之鄰
幾毅然仁厚君子也雖知名於時仕宦久而不進晚而
朝廷方將用之未及而卒其學問通博文辭雅正深粹
而論議多所發明詩尤清淡閒肆可喜然其文已自行
於世矣固不待余言以為輕重而余特區區於是者蓋
發於有感而云然熙寧四年三月日六一居士序
　　歸田録序(歐陽修/)
歸田録者朝廷之遺事史官之所不記與夫士大夫笑
談之餘而自録者録之以備閒居之覽也有聞而誚余
者曰何其迂哉子之所學者修仁義以為業誦六經以
為言其自待者宜如何而幸䝉人主之知備位朝廷與
聞國論者蓋八年于兹矣既不能因時奮身遇事發憤
有所建明以為補益又不能依阿取容以狥世俗使怨
嫉謗怒叢于一身以受侮于羣小當其驚風駭泿卒然
起於不測之淵而蛟鰐黿鼉之怪方駢首而闖伺乃措
身其間以蹈必死之禍賴天子仁聖惻然哀憐脫於垂
涎之口而活之以賜其餘生之命曽不聞吐珠衘環效
蛇雀之報蓋方其壯也猶無所為今既老且病矣是終
負人主之恩而徒久費大農之錢為太倉之䑕也為子
計者謂宜乞身于朝逺引疾去以深戒前日之禍而優
㳺田畆盡其天年猶足竊知止之賢名而乃徘回俯仰
久之不决此而不思尚何歸田之録乎余起而謝曰凡
子之責我者皆是也吾其歸哉子姑待治平四年九月
乙未歐陽修序
　　續思潁詩序(歐陽修/)
皇祐二年余方留守南都已約梅聖俞買田于潁上其
詩曰優㳺琴酒逐漁釣上下林壑相攀躋及身彊健始
為樂莫待衰病須扶攜此蓋余之本志也時年四十有
四其後丁家艱服除還朝遂入翰林為學士忽忽七八
年間歸潁之志雖未遑也然未嘗一日少忘焉故其詩
曰乞身當及彊健時顧我蹉跎已衰老蓋歎前言之未
踐也時年五十有二自是誤被選擢叨塵二府遂歴三
朝蓋自嘉祐治平之間國家多事固非臣子敢自言其
私時也而非才竊位謗咎已盈賴天子仁聖聰明辨察
誣罔始終保全其出處俯仰十有二年今其年六十有
四蓋自有蹉跎之歎又復一紀矣中間在亳幸遇朝廷
無事中外晏然而身又不當責任以謂臣子可退無嫌
之時遂敢以其私言天子惻然閔其年猶未也謂尚可
以勉故奏封十上而六被詔諭未賜允俞今者䝉上哀
憐察其實病且衰矣既不責其避事又曲從其便私免
并得蔡俾以偷安此君父廓大度之寛仁遂萬物之所
欲覆載含容養育之恩也而覆蔡潁連疆因得以為歸
老之漸兾少償其夙願兹又莫大之幸焉初陸子履以
余自南都至在中書所作十有三篇為思潁詩以刻於
石今又得在亳及青十有七篇以附之蓋自南都至在
中書十有八年而得十三篇在亳及青三年而得十有
七篇以見余之年益加老病益加衰其日漸短其心漸
迫故其言愈多也庶幾覽者知余有志於彊健之時而
未償於衰老之後幸不譏其踐言之晚也熈寧三年九
月七日六一居士序
　　釋秘演詩集序(歐陽修/)
予少以進士逰京師因得盡交當世之賢豪然猶以謂
國家臣一四海休兵革養息天下以無事者四十年而
智謀雄偉非常之士無所用其能者往往伏而不出山
林屠販必有老死而世莫見者欲從而求之不可得其
後得吾亡友石曼卿曼卿為人廓然有大志時人不能
用其材曼卿亦不屈以求合無所放其意則往往從布
衣野老酣嬉淋漓顛倒而不猒予疑所謂伏而不見者
庶幾狎而得之故嘗喜從曼卿逰欲因以隂求天下竒
士浮屠秘演者與曼卿交最久亦能遺外世俗以氣節
相髙三人懽然無所間曼卿隠於酒秘演隠於浮屠皆
竒男子也然喜為歌詩以自娛當其極飲大醉歌吟笑
呼以適天下之樂何其壯也一時賢士皆願從其㳺予
亦時至其室十年之間秘演北渡河東之濟鄆無所合
困而歸曼卿已死秘演亦老病嗟夫二人者予乃見其
盛衰則余亦將老矣夫曼卿詩辭清絶尤稱秘演之作
以為雅健有詩人之意秘演狀貌雄傑其胸中浩然既
習于佛無所用獨其詩可行于世而懶不自惜已老胠
其橐尚得三四百篇皆可喜者曼卿死秘演漠然無所
向聞東南多山水其巔崖崛峍江濤洶涌甚可壯也遂
欲往逰焉足以知其老而志在也於其將行為叙其詩
因道其盛時以悲其衰
　　釋惟儼文集序(歐陽修/)
惟儼姓魏氏杭州人少逰京師三十餘年雖學于佛而
通儒術喜為辭章與吾亡友曼卿交最善曼卿遇人無
所擇必皆盡其忻歡惟儼非賢士不交有不可其意無
貴賤一切閉拒絶去不少顧曼卿之兼愛惟儼之介所
趣雖異而交合無所間曼卿嘗曰君子泛愛而親仁惟
儼曰不然吾所以不交妄人故能得天下士若賢不肖
混則賢者安肯顧我哉以此一時賢士多從其逰居相
國浮圖不出其户十五年士嘗逰其室者禮之惟恐不
至及去為公卿貴人未始一往干之然嘗竊怪平生所
交皆當世賢傑未見卓卓著功業如古人可記者因謂
世所稱賢材若不笞兵走萬里立功海外則當佐天子
號令賞罰於明堂茍皆不用則絶寵辱遺世俗自髙而
不屈尚安能酣豢於富貴而無為哉醉則以此誚其坐
人人亦復之以謂遺世自守古人之所易若奮身逢時
欲必就功業此雖聖賢難之周孔所以窮達異也今子
老於浮圖不見用於世而幸不踐窮亨之塗乃以古事
之已然而責今人之必然邪雖然惟儼傲乎退偃於一
室天下之務當世之利病聽其言終日不厭惜其將老
也已曼卿死惟儼亦買地京城之東以謀其終乃歛平
生所為文數百篇示予曰曼卿之死既已表其墓願為
我序其文然及我之見也嗟夫惟儼既不用於世其材
莫見於時若考其筆墨馳騁文章贍逸之能可以見其
志矣
　　范文正公文集序(蘇軾/)
慶厯三年軾始總角入鄉校士有自京師來者以魯人
石守道所作慶厯聖德詩示鄉先生軾從旁竊觀則能
誦習其詞問先生以所頌十一人者何人也先生曰童
子何用知之軾曰此天人也耶則不敢知若亦人耳何
為其不可先生竒軾言盡以告之且曰韓范富歐陽此
四人者人傑也時雖未盡了則已私識之矣嘉祐二年
始舉進士至京師則范公沒既葬而墓碑出讀之至流
涕曰吾得其為人蓋十有五年而不一見其面豈非命
也歟是嵗登第始見知于歐陽公因公以識韓富皆以
國士待軾曰恨予不識范文正公其後三年過許始識
公之仲子今丞相堯夫又六年始見其叔彛叟京師又
十一年遂與其季德孺同僚于徐皆一見如舊且以公
遺藁見屬為序又十三年乃克為之嗚呼公之功德蓋
不待文而顯其文亦不待序而傳然不敢辭者自以八
嵗知敬愛公今四十七年矣彼三傑者皆得從之逰而
公獨不識以為平生之恨若獲挂名其文字中以自託
於門下士之末豈非疇昔之願也哉古之君子如伊尹
太公管仲樂毅之流其王伯之略皆定於畎畆中非仕
而後學者也淮隂侯見髙帝於漢中論劉項短長畫取
三秦如指諸掌及佐帝定天下漢中之言無一不酬者
諸葛孔明卧草廬中與先主論曹操孫權規取劉璋因
蜀之資以爭天下終身不易其言此豈口傳耳受嘗試
為之而僥倖其或成者哉公在天聖中居太夫人憂則
已有憂天下致太平之意故為萬言書以遺宰相天下
傳誦至用為將擢為執政考其平生所為無出此書者
今其集二十巻為詩賦二百六十八為文一百六十五
其於仁義禮樂忠信孝悌蓋如饑渇之於飲食欲須臾
忘而不可得如火之熱如水之濕蓋其天性有不得不
然者雖㺯翰戲語率然而作必歸於此故天下信其誠
爭師尊之孔子曰有德者必有言非其言也德之發於
口者也又曰我戰則克祭則受福非能戰也德之見於
怒者也
　　六一居士集序(蘇軾/)
夫言有大而非誇達者信之衆人疑焉孔子曰天之將
喪斯文也後死者不得與於斯文也孟子曰禹抑洪水
孔子作春秋而予距楊墨蓋以是配禹也文章之得喪
何與於天而禹之功與天地並孔子孟子以空言配之
不已誇乎自春秋作而亂臣賊子懼孟子之言行而楊
墨之道廢天下以是為固然而不知其功孟子既没有
申商韓非之學違道而趨利殘民以厚主其說至陋也
而士以是罔其上上之人僥倖一切之功靡然從之而
世無大人先生如孔子孟子者推其本末權其禍福之
輕重以救其惑故其學遂行秦以是喪天下陵夷至於
勝廣劉項之禍死者十八九天下蕭然洪水之患蓋不
至此也方秦之未得志也使復有一孟子則申韓為空
言作於其心害於其事作於其事害於其政者必不至
若是烈也使楊墨得志於天下其禍豈減於申韓哉由
此言之雖以孟子配禹可也太史公曰蓋公言黃老賈
誼晁錯明申韓錯不足道也而誼亦為之予以是知邪
說之移人雖豪傑之士有不免者况衆人乎自漢以來
道術不出於孔氏而亂天下者多矣晉以老莊亡梁以
佛亡莫或正之五百餘年而後得韓愈學者以愈配孟
子蓋庶幾焉愈之後三百有餘年而後得歐陽子其學
推韓愈孟子以達於孔氏著禮樂仁義之實以合於大
道其言簡而明信而通引物連類折之於至理以服人
心故天下翕然師尊之自歐陽子之存世之不說者譁
而攻之能折困其身而不能屈其言士無賢不肖不謀
而同曰歐陽子今之韓愈也宋興七十餘年民不知兵
富而教之至天聖景祐極矣而斯文終有愧於古士亦
因陋守舊論卑而氣弱自歐陽子出天下爭自濯磨以
通經學古為髙以救時行道為賢以犯顔納諫為忠長
育成就至嘉祐末號稱多士歐陽子之功為多嗚呼此
豈人力也哉非天其孰能使之歐陽子沒十有餘年士
始為新學以佛老之似亂周孔之真識者憂之賴天子
明聖詔修取士法風厲學者專治孔氏黜異端然後風
俗一變考論師友淵源所自復知誦習歐陽子之書予
得其詩文七百六十六篇於其子棐乃次而論之曰歐
陽子論大道似韓愈論事似陸䞇記事似司馬遷詩賦
似李白此非予言也天下之言也歐陽子諱修字永叔
既老自謂六一居士云
　　邵茂誠詩集序(蘇軾/)
貴賤夀夭天也賢者必仁仁者必夀人之所欲也人之
所欲適與天相值實難譬如匠慶之山而得成虡豈可
常也哉因其適相值而責之以常然此人之所以多怨
而不通也至於文人其窮也固宜勞心以耗神盛氣以
忤物未老而衰病無惡而得罪鮮不以文者天人之相
值既難而人又自賊如此雖欲不困得乎茂誠諱迎姓
邵氏與予同年登進士第十有五年而見之於吳興孫
莘老之座上出其詩數百篇予讀之彌月不厭其文清
和妙麗如晉宋間人而詩尤可愛咀嚼有味雜以江左
唐人之風其為人篤學強記恭儉孝友而貫穿法律敏
於吏事其狀若不勝衣語言氣息僅屬予固哀其任衆
難以瘁其身且疑其將病也踰年而茂誠卒又明年予
過髙郵則其喪在焉入哭之敗幃瓦燈塵埃蕭然為之
出涕太息夫原憲之貧顔回之短命揚雄之無子馮衍
之不遇皇甫士安之篤疾彼遇其一而人哀之至今而
茂誠兼之豈非命也哉予是以録其文哀而不怨亦茂
誠之意也
　　樂全先生文集序(蘇軾/)
孔北海志大而論髙功烈不見于世然英偉豪傑之氣
自為一時所宗其論盛孝章郗鴻豫書慨然有烈丈夫
之風諸葛孔明不以文章自名而開物成務之姿綜練
名實之意自見於言語至出師表簡而盡直而不肆大
哉言乎與伊訓說命相表裏非秦漢以來以事君為恱
者所能至也常恨二人之文不見其全今吾樂全先生
張公安道其庶幾乎嗚呼士不以天下之重自任久矣
言語非不工也政事文學非不敏且博也然至於臨大
事鮮不忘其故失其守者其器小也公為布衣則頎然
已有公輔之望自少出仕至老而歸未嘗以言狥物以
色假人雖對人主必審而後言毁譽不動得喪若一真
孔子所謂大臣以道事君者世逺道散雖志士仁人或
少貶以求用公獨以邁往之氣行正大之言曰用之則
行舍之則藏上不求合於人主故雖貴而不用用而不
盡下不求合於士大夫故恱公者寡不恱公者衆然至
言天下偉人則必以公為首公盡性知命體乎自然而
行乎不得已非蘄以文字名世者也然自慶厯以來訖
元豐四十餘年所與人主論天下事見于章疏者多矣
或用或不用而皆本於禮義合於人情是非有考於前
而成敗有驗於後及其它詩文皆清逺雄麗讀者可以
想見其為人信乎其有似於孔北海諸葛孔明也軾年
二十以諸生見公成都公一見待以國士今三十餘年
所以開發成就之者至矣而軾終無所效尺寸於公者
獨求其文集手校而家藏之且論其大略以待後世之
君子昔曽魯公嘗為軾言公在人主前論大事它人終
日反復不能盡者公必數言而决燦然成文皆可書而
誦也言雖不盡用然慶厯以來名臣為人主所敬莫如
公者公今年八十一杜門却掃終日危坐將與造物者
逰於無何有之鄉言且不可得聞而况其文乎凡為文
若干巻詩若干首
　　錢塘勤上人詩集序(蘇軾/)
昔翟公罷廷尉賔客無一人至者其後復用賔客欲往
翟公大書其門曰一死一生乃知交情一貧一富乃知
交態一貴一賤交情乃見世以為口實然予嘗薄其為
人以為客則陋矣而公之所以待客者獨不為小哉故
太子太師歐陽公好士為天下第一士有一言中於道
不逺千里而求之甚於士之求公以故盡致天下豪傑
自庸衆人以顯於世者固多矣士之負公者亦時有之
蓋嘗慨然太息以人之難知為好士者之戒意公之於
士自是少倦而其退老於潁水之上予往見之則猶論
士之賢者惟恐其不聞於世也至於負己者則曰是罪
在我非其過翟公之客負之於死生貴賤之間而公之
士叛公於瞬息俄頃之際翟公罪客而公罪已與士益
厚賢於古人逺矣公不喜佛老其徒有治詩書學仁義
之說者必引而退之佛者恵勤從公逰三十餘年公常
稱之為聰明才智有學問者尤長於詩公薨於汝隂予
哭之於其室其後見之語及於公未嘗不涕泣也勤固
無求於世而公又非有德於勤者其所以涕泣不忘豈
為利也哉予然後益知勤之賢使其得列於士大夫之
間而從事於功名其不負公也審矣熈寧七年余自錢
塘將赴髙宻勤出其詩若干篇求予文以傳於世予以
為詩非待文而傳者也若其為人之大略則非斯文莫
之傳也
　　牡丹記序(蘇軾/)
熈寧五年三月二十三日余從太守沈公觀花於吉祥
寺僧守璘之圃圃中花千本其品以百數酒酣樂作州
人大集金槃綵籃以獻于坐者五十有三人飲酒樂甚
素不飲者皆醉自輿臺皂𨽻皆挿花以從觀者數萬人
明日公出所集牡丹記十巻以示客凡牡丹之見於傳
記與栽植接養剥治之方古今詠歌詩賦下至怪竒小
說皆在余既觀花之極盛與州人共逰之樂又得觀此
書之精究博備以為三者皆可紀而公乂求余文以冠
于篇蓋此花見重於世三百餘年窮妖極麗以擅夫天
下之觀美而近嵗尤復變態百出務為新竒以追逐時
好者不可勝紀此草木之智巧便佞者也今公自耆老
重德而余又方憃迂濶舉世莫與為比則其於此書無
乃皆非其人乎然鹿門子常怪宋廣平之為人意其鐵
心石腸而為梅花賦則清便艶發得南朝徐庾體今以
余觀之凡託於權陋以眩世者又豈足信哉余雖非其
人強為公紀之公家書二萬巻博覽強記遇事成書非
獨牡丹也
　　胡寅字序(歐陽修/)
寅之為言恭且畏之辭虞書寅賔出日寅餞納日云者
堯命其臣羲和者修其官而史美之之文又曰夙夜惟
寅云者舜勑其臣伯夷之辭也又曰同寅協恭和衷哉
云者皋陶戒禹之言也堯舜禹之事載於書者於萬世
之法而其君臣之際相言語者如此是知恭恪畏慎以
思其事雖聖人猶然尉氏胡君名寅以問於余且將字
之余以謂名者古之人生而有别之稱爾若太甲盤庚
仲壬者又直識其次第而已至於左丘明者載魯大夫
之語始謂命名必有義而學者又以文王武王伯魚之
類附其說者尤非也文王之世為商諸侯偶商不幸而
紂為淫虐然猶身服事之豈其生也已有滅商自大之
心而名昌其子始生又期使殺君而發其功業哉孔子
之生子適有饋鯉者遂名之若史魚孔鮒又有饋者乎
則是真為識别之稱未嘗有義也然考古人之命字者
則似若有義蓋將釋其名曰其字若此而已胡君曰我
所以問其字者將知其寅者何謂然因考于古取堯舜
禹之書常所道告之而字曰子畏作字說
　　趙德麟字說(蘇軾/)
宋有天下百餘年所與分天工治民事者皆取之疎逺
側微而不私其親故宗室之賢未有以勲名聞者神宗
皇帝實始慨然欲出其英材與天下共之増立教養選
舉之法所以封植而琢磨之者甚備行之二十年而文
武之器彬彬稍見焉元祐六年予自禁林出守汝南始
與越王之孫華原公之子簽書君令畤游得其為人博
學而文篤行而剛信於為道而敏於為政予以為有杞
梓之用瑚璉之貴將必顯聞於天下非特佳公子而已
昔漢武帝幸雍祠五畤獲白麟以薦上帝作白麟之歌
而司馬遷班固書曰獲一角獸蓋麟云蓋之為言疑之
也夫獸而一角固麟矣二子何疑焉豈求之武帝而未
見所以致麟者歟漢有一汲黯而武帝不能用乃以白
麟赤雁為祥二子非疑之蓋陋之也今先帝立法以出
宗室之賢而主上虛已盡下求人如不及四方之符瑞
皆抑而不聞此真獲麟者也麟固不求獲不幸而有是
德與是形此麟之所病也今君學道觀妙澹泊自守以
富貴為浮雲而文章議論載其令名而馳之既有麟之
病矣又可得逃乎敬字君德麟而為之說
　　楊薦字說(蘇軾/)
楊君以其所名薦請字於余余字之尊已而告之曰古
之君子佩玉而服韍戴冕而垂旒一獻之禮賔主百拜
俯僂而後食夫所為飲食者為飽也所為衣服者為暖
也若直曰飽暖而已則夫古之君子其無乃為紛紛而
無益迂濶而過當邪蓋君子小人之分生於足與不足
之間若是足以己矣而必為之節文故其所以養其身
者甚周而其所以自居者甚髙而可畏凜乎其若處女
之在閨也兢兢乎其若懷千金之璧而行也夫是以不
仁者不敢至於其牆不義者不敢過其門惟其所為者
止於足以己矣之間則人亦狎之而輕加之以不義由
此觀之凡世之所謂紛紛而無益迂濶而過當者皆君
子之所以自尊也易曰籍用白茅無咎孔子曰茍錯諸
地而可矣籍之用茅何咎之有地非不足錯也而必茅
之為籍是君子之過以自尊也予欲楊君之過以自尊
故因其名薦而取諸易以為之字楊君有俊才聰明果
敢有過於人而余獨憂其所以自愛重者不至而已矣
　　石仲卿字序(王安石/)
子生而父名之以别於人云爾冠而字成人之道也奚
而為成人之道也成人則貴其所以成人而不敢名之
於是乎命以字之字之為有可貴焉孔子作春秋記人
之行事或名之或字之皆因其行事之善惡而貴賤之
二百四十二年之間字而不名者十二人而已人有可
貴而不失其所以貴乃爾其少也閩人石仲卿來請字
予以子正字之附其名之義而為之云爾子正於進士
中名知經往往脫傳注而得經所以云之意接之久未
見其行已有闕也庶幾不失其所以貴者歟
　　聽琴序(曽鞏/)
凡有貴於物者豈特物不能勝之歟抑亦無所待於物
故也世之有學者名占一藝茍不狥物則不足貴矣然
以自售然後人得而賤之故工於藝者常恐人之羞薄
則往往怫人之好而自要其簡重雖求之者愈勤而拒
之者愈堅然不知人亦愈羞薄之也琴之為藝雖聖人
所不廢也其制作之意蓋有所寓而至其所聞者不出
乎几席之間而所感者常在乎滄浪之濵崔嵬之巔亦
已至矣雖然聲自外入也使聞於彼而應於此者猶且
如此况不自外入者乎故樂之實不在於器而至於皷
之以盡神則樂由中也明矣故聞其樂可以知其德而
德之有見於樂者豈係於器哉惟其未離於器也故習
之有曲以至於有數推之則將以得其志又中於得其
人則器之所不及矣故樂作而喜曲終而悲豈能易吾
於須臾哉若夫吾之心在於雁門吾之目在於鴻鵠則
雖九奏於吾之前猶不聞也故琴之作有厭乎人之耳
者豈非自外入無有久而不倦者乎雖然吾嘗學琴於
師矣反宫於脾而聖亦不廢也反商於肺而義亦不廢
也反角於肝而仁亦不廢也反徵於心而禮亦不廢也
反羽於腎而智亦不廢也方是時也非春也求之於律
則不中夾鍾物安得而生哉非夏也求之於律則不中
㽔賔物安得而長哉非秋也求之於律則不中南吕物
安得而歛哉非冬也求之於律則不中應鍾物安得而
藏哉故無出無内無緩無急無修無短巧厯不能盡其
數豈止於十九八六而已耶故聞也其神之逰東不極
於碣石南不極於北户西不極於流沙沈羽北不極於
令正之谷則鳥何從而舞魚何從而躍六馬何從而仰
秣景風何從而翔慶雲何從而浮甘露何從而降醴泉
何從而出吾之琴如是則有耳者無所用其聽尚何厭
之有乎則凡貴者且不足貴也故在鄭則不淫也在宋
則不溺也在衛則不煩也在齊則不驕也用之於祭祀
則鬼神亦蒞乎其所矣尚何煩於知音哉若乃當春而
叩商及秋而叩角當夏而叩羽當冬而叩徵雖知四時
之行在我未免乎有手動絃也某人嘗與鞏適撫之金
谿因以琴稱而不知吾之琴也某人茍知所存不在絃
所志不在聲然後吾之琴可得矣雖然它日祭酒之堂
罇俎之宴追三代之遺風想舞雩之詠歎使聞者若有
所得則庶幾不愧於昔人矣尚何恨於羞薄哉
　　序飲(栁宗元/)
買小丘一日鋤理二日洗滌遂置酒溪石上嚮之為記
所謂牛馬之飲者離坐其背實觴而流之接取以飲乃
置監史而令曰當飲者舉籌之十寸者三逆而投之能
不洄于洑不止于坘不沈于底者過不飲而洄而止而
沈者飲如籌之數既或投之則旋眩滑汨若舞若躍速
者遲者去者住者衆皆據石注視歡汴以助其勢突然
而逝乃得無事於是或一飲或再飲客有婁生圖南者
其投之也一洄一止一沈獨三飲衆乃大笑驩甚余病
痜不能食酒至是醉焉遂損益其令以窮日夜而不知
歸吾聞昔之飲酒者有揖讓酬酢百拜以為禮者有呌
號屢舞如沸如羮以為極者有裸裎袒裼以為達者有
資絲竹金石之樂以為和者有以促數糺逖而為宻者
今則舉異是焉故捨百拜而禮無呌號而極不袒裼而
達非金石而和去糺逖而宻簡而同肆而恭衎衎而從
容於以合山水之樂成君子之心宜也作序飲以貽後
之人
　　序棊(栁宗元/)
房生直温與予二弟逰皆好學予病其確也思所以休
息之者得木局隆其中而規焉其下方以直置棊二十
有四貴者半賤者半貴曰上賤曰下咸自第一至十二
下者二乃敵一用朱墨以别焉房於是取二毫如其第
書之既而抵戲者二人則視其賤者而賤之貴者而貴
之其使之擊觸也必先賤者不得已而使貴者則皆慄
焉惛焉亦鮮克以中其獲也得朱焉則若有餘得墨焉
則若不足余諦睨之以思其始則皆類也房子一書之
而輕重若是適近其手而先焉非能擇其善而朱否而
墨之也然而上焉而上下焉而下貴焉而貴賤焉而賤
其易彼而敬此遂以逺焉然則若世之所以貴賤人者
有異房之貴賤兹棊者歟無亦近而先之耳有果能擇
其善否者歟其敬而易者亦從而動心矣有敢議其善
否者歟其得於貴者有不氣揚而志蕩者歟其得於賤
者有不貌慢而心肆者歟其所謂貴者有敢輕而使之
者歟所謂賤者有敢避其使之擊觸者歟彼朱而墨者
相去千萬不啻有敢以二敵其一者歟余墨者徒也觀
其始與末有似棊者故叙
　　叙盜(曽鞏/)
盜三十人凡十五發繇孫仙而下盜吳慶船者殺人皆
應斬盜朱縞船者贓重應絞凡應死者十有八人繇湯
慶而下或贓輕或竊盜或常自言凡應徒者十有二人
此有司之法也今圖之所見者其名氏稅等械器與其
發之日月所盜之家所取之財至於人各别其凡若干
發皆旁行以見之各别其凡若于發者又别之以朱欲
覽者之易曉也吳慶之船贓分為三與吳慶吳道之屬
有親疎居有異同至於孫仙湯慶之族屬以及十二人
之所得不死者皆别見于圖之上下而獄之輕重詳矣
其創作兵仗合衆以轉刼數百里之間至於賊殺良民
此情狀之尤可嫉者也方五六月之時水之害甚矣田疇
既以蕩溺矣屋廬既以漂流矣城廓之内糶官粟以賑
民而猶有不得食者窮鄉僻壤大川長谷之間自中家
以上日昃持錢無告糴之所况於躡所素困之人乎方
且結草葦以自託於壊隄毁垾之上士有饑餓之迫無
樂生之情屢發而為盜亦情狀之可哀者也康誥曰殺
越人於貨暋不畏死凡民罔不憝孟子以謂不待教而
誅者也是則殺人之盜不待教而誅皆百王之所同而
未有知其所始者也然而孔子曰天下有道盜其先變
乎此謂養之既足導之既明則為盜者知恥而自新則
非殺人之盜有待教而誅此亦百王之所同而未有知
其所始者也不待教而誅者天下之所不得容也待教
而誅者俟之之道既盡矣然後可以責之備也茍為養
之既有不足導之既有不明俟之之道既有不盡矣故
凶年人食不足而有起為盜賊者天子嘗宻下寛大之
令許降其罪而此非有司之法也至殺人與贓重者亦
不降有司之法存焉亦康誥之意也余嘗閱是獄故具
列其本末情狀以覽觀焉以明余之於是盡心矣
　
　文編巻五十三
欽定四庫全書
　文編巻五十四
　　　　　　　　　　　　明　唐順之　編
　　送王秀才序(韓愈/)
吾嘗以為孔子之道大而能博門弟子不能徧觀而盡
識也故學焉而皆得其性之所近其後離散分處諸侯
之國又各以所能授弟子源逺而末益分葢子夏之學
其後有田子方子方之後流而為莊周故周之書喜稱
子方之為人荀卿之書語聖人必曰孔子子弓子弓之
事業不傳惟太史公書弟子傳有姓名字曰馯臂子弓
子弓受易於商瞿孟軻師子思子思之學葢出曾子自
孔子没羣弟子莫不有書獨孟軻氏之傳得其宗故吾
少而樂觀焉太原王塤示予所為文好舉孟子之所道
者與之言信悅孟子而屢贊其文辭夫沿河而下茍不
止雖有遲疾必至於海如不得其道也雖疾不止終莫
幸而至焉故學者必慎其所道道於楊墨老莊佛之學
而欲之聖人之道猶航斷港絶潢以望至於海也故求
觀聖人之道必自孟子始今塤之所由既幾於知道如
又得其船與檝知沿而不止嗚呼其可量也哉
　　送孟東野序(韓愈/)
大凡物不得其平則鳴草木之無聲風撓之鳴水之無
聲風蕩之鳴其躍也或激之其趨也或梗之其沸也或
炙之金石之無聲或擊之鳴人之於言也亦然有不得
已者而后言其謌也有思其哭也有懷凡出乎口而為
聲者其皆有弗平者乎樂也者鬱於中而泄於外者也
擇其善鳴者而假之鳴金石絲竹匏土革木八者物之
善鳴者也維天之於時也亦然擇其善鳴者而假之鳴
是故以鳥鳴春以雷鳴夏以蟲鳴秋以風鳴冬四時之
相推敓其必有不得其平者乎其於人也亦然人聲之
精者為言文辭之於言又其精也尤擇其善鳴者而假
之鳴其在唐虞咎陶禹其善鳴者也而假以鳴夔弗能
以文辭鳴又自假於韶以鳴夏之時五子以其歌鳴伊
尹鳴殷周公鳴周凡載於詩書六藝皆鳴之善者也周
之衰孔子之徒鳴之其聲大而逺傳曰天將以夫子為
木鐸其弗信矣乎其末也莊周以其荒唐之辭鳴楚大
國也其亡也以屈原鳴臧孫辰孟軻荀卿以道鳴者也
楊朱墨翟管夷吾晏嬰老聃申不害韓非眘到田駢鄒
衍尸佼孫武張儀蘇秦之屬皆以其術鳴秦之興李斯
鳴之漢之時司馬遷相如揚雄最其善鳴者也其下魏
晉氏鳴者不及於古然亦未嘗絶也就其善者其聲清
以浮其節數以急其辭淫以哀其志弛以肆其為言也
亂雜而無章將天醜其德莫之顧邪何為乎不鳴其善
鳴者也唐之有天下陳子昻蘇源明元結李白杜甫李
觀皆以其所能鳴其存而在下者孟郊東野始以其詩
鳴其髙出魏晉不懈而及於古其它浸淫乎漢氏矣從
吾遊者李翺張籍其尤也三子者之鳴信善矣抑不知
天將和其聲而使鳴國家之盛邪抑將窮餓其身思愁
其心腸而使自鳴其不幸邪三子者之命則懸乎天矣
其在上也奚以喜其在下也奚以悲東野之役於江南
也有若不釋然者故吾道其命於天者以解之
　　送李愿歸盤谷序(韓愈/)
太行之陽有盤谷盤谷之間泉甘而土肥草木藂茂居
民鮮少或曰謂其環兩山之間故曰盤或曰是谷也宅
幽而勢阻隠者之所盤旋友人李愿居之愿之言曰人
之稱大丈夫者我知之矣利澤施于人名聲昭于時坐
于廟朝進退百官而佐天子出令其在外則樹旗旄羅
弓矢武夫前呵從者塞途供給之人各執其物夾道而
疾馳喜有賞怒有刑才俊滿前道古今而譽盛德入耳
而不煩曲眉豐頰清聲而便體秀外而惠中飄輕裾翳
長袖粉白黛緑者列屋而閒居妬寵而負恃爭妍而取
憐大丈夫之遇知於天子用力於當世者之所為也吾
非惡此而逃之是有命焉不可幸而致也窮居而野處
升髙而望逺坐茂樹以終日濯清泉以自潔採於山美
可茹釣于水鮮可食起居無時惟適之安與其有譽於
前孰若無毁於其後與其有樂於身孰若無憂於其心
車服不維刀鋸不加理亂不知黜陟不聞大丈夫不遇
於時者之所為也我則行之伺候於公卿之門奔走於
形勢之途足將進而趦趄口將言而囁嚅處穢汙而不
羞觸刑辟而誅戮徼幸於萬一老死而後止者其於為
人賢不肖何如也昌黎韓愈聞其言而壯之與之酒而
為之歌曰
盤之中維子之宫盤之土可以稼盤之泉可濯可沿盤
之阻誰爭子所窈而深廓其有容繚而曲如往而復嗟
盤之樂兮樂且無央虎豹逺跡兮蛟龍遁藏鬼神守䕶
兮呵禁不祥飲且食兮夀而康無不足兮奚所望膏吾
車兮秣吾馬從子于盤兮終吾生以徜徉
　　送楊少尹序(韓愈/)
昔疏廣受二子以年老一朝辭位而去于時公卿設供
張祖道都門外車數百兩道路觀者多歎息泣下共言
其賢漢史既傳其事而後世工畫者又圖其迹至今照
人耳目赫赫若前日事國子司業楊君巨源方以能詩
訓後進一旦以年滿七十亦白丞相去歸其鄉世常說
古今人不相及今楊與二疏其意豈異也予忝在公卿
後遇病不能出不知楊侯去時城門外送者幾人車幾
兩馬幾疋道邉觀者亦有歎息知其為賢與否而太史
氏又能張大其事為傳繼二疏蹤跡不落莫否見今世
無工畫者而畫與不畫固不論也然吾聞楊侯之去丞
相有愛而惜之者白以為其都少尹不絶其禄又為歌
詩以勸之京師之長於詩者亦屬而和之又不知當時
二疏之去有是事否古今人同不同未可知也中世士
大夫以官為家罷則無所於歸楊侯始冠舉於其鄉歌
鹿鳴而來也今之歸指其樹曰某樹吾先人之所種也
某水某丘吾童子時所釣遊也鄉人莫不加敬誡子孫
以楊侯不去其鄉為法古之所謂鄉先生没而可祭於
社者其在斯人歟其在斯人歟
　　送齊皥下第序(韓愈/)
古之所謂公無私者其取捨進退無擇於親疎逺邇惟
其宜可焉其下之視上也亦惟視其舉黜之當否不以
親疎逺邇疑乎其上之人故上之人行志擇誼坦乎其
無憂於下也下之人克己慎行確乎其無惑於上也是
故為君不勞而為臣甚易見一善焉可得詳而舉也見
一不善焉可得明而去也及道之衰上下交疑於是乎
舉讐舉子之事載之傳中而稱美之而謂之忠見一善
焉若親與邇不敢舉也見一不善焉若疎與逺不敢去
也衆之所同好焉矯而黜之乃公也衆之所同惡焉激
而舉之乃忠也於是乎有違心之行有怫志之言有内
媿之名若然者俗所謂良有司也膚受之訴不行於君
巧言之誣不起於人矣嗚呼今之君天下者不亦勞乎
為有司者不亦難乎為人嚮道者不亦勤乎是故端居
而念焉非君人者之過也則曰有司焉非有司之過也
則曰今舉天下人焉則非今舉天下人之過也葢其漸
有因其本有根生於私其親成於私其身以已之不直
而謂人皆然其植之也固久其除之也實難非百年必
世不可得而化也非知命不惑不可得而改也已矣乎
其終能復古乎若髙陽齊生者其起予者乎齊生之兄
為時名相出藩于南朝之碩臣皆其舊交齊生舉進士
有司用是連枉齊生齊生不以云乃曰我之未至也有
司其枉我哉我將利吾器而俟其時耳抱負其業東歸
於家吾觀於人有不得志則非其上者衆矣亦莫計其
身之短長也若齊生者既至矣而曰我未也不以閔於
有司其不亦鮮乎哉吾用是知齊生後日誠良有司也
能復古者也公無私者也知命不惑者也
　　送髙閑上人序(韓愈/)
茍可以寓其巧智使機應於心不挫於氣則神完而守
固雖外物至不膠於心堯舜禹湯治天下養叔治射庖
丁治牛師曠治音聲扁鵲治病僚之於丸秋之於奕伯
倫之於酒樂之終身不厭奚暇外慕夫外慕徙業者皆
不造其堂不嚌其胾者也往時張旭善草書不治他伎
喜怒窘窮憂悲愉佚怨恨思慕酣醉無聊不平有動於
心必於草書焉發之觀於物見山水崖谷鳥獸蟲魚草
木之花實日月列星風雨水火雷霆霹靂歌舞戰鬭天
地事物之變可喜可愕一寓於書故旭之書變動猶鬼
神不可端倪以此終其身而名後世今閑之於草書有
旭之心哉不得其心而逐其跡未見其能旭也為旭有
道利害必明無遺錙銖情炎於中利欲鬭進有得有喪
勃然不釋然後一决於書而後旭可幾也今閑師浮屠
氏一死生解外膠是其為心必泊然無所起其於世必
淡然無所嗜泊與淡相遭頺墮委靡潰敗不可收拾則
其於書得無象之然乎然吾聞浮屠人善幻多技能閑
如通其術則吾不能知矣
　　送文暢序(韓愈/)
人固有儒名而墨行者問其名則是校其行則非可以
與之游乎如有墨名而儒行者問其名則非校其行則
是可以與之游乎揚子雲稱在門牆則麾之在邊裔則
進之吾取以為法焉浮屠師文暢喜文章其周遊天下
凡有行必請於搢紳先生以求咏謌其所志貞元十九
年春將行東南栁君宗元為之請解其裝得所得敘詩
累百餘篇非至篤好其何能致多如是邪惜其無以聖
人之道告之者而徒舉浮屠之說贈焉夫文暢浮屠也
如欲聞浮屠之說當自就其師而問之何故謁吾徒而
來請也彼見吾君臣父子之懿文物事為之盛其心有
慕焉拘其法而未能入故樂聞其說而請之如吾徒者
宜當告之以二帝三王之道日月星辰之行天地之所
以著鬼神之所以幽人物之所以蕃江河之所以流而
語之不當又為浮屠之說而瀆告之也民之初生固若
蟲魚鳥獸然聖人者立然後知宫居而粒食親親而尊
尊生者養而死者藏是故道莫大乎仁義教莫正乎禮
樂刑政施之於天下萬物得其宜措之於其躬體安而
氣平堯以是傳之舜舜以是傳之禹禹以是傳之湯湯
以是傳之文武文武以是傳之周公孔子書之於册中
國之人世守之今浮屠者孰為而孰傳之耶夫鳥俛而
啄仰而四顧夫獸深居而簡出懼物之為己害也猶且
不免焉弱之肉彊之食今吾與文暢安居而暇食優游
以生死與禽獸異者寧可不知其所自耶夫不知者非
其人之罪也知而不為者惑也悅乎故不能即乎新者
弱也知而不以告人者不仁也告而不以實者不信也
余既重栁請又嘉浮屠能喜文辭於是乎言
　　送廖道士序(韓愈/)
五岳於中州衡山最逺南方之山巍然髙而大者以百
數獨衡為宗最逺而獨為宗其神必靈衡之南八九百
里地益髙山益峻水清而益駛其最髙而横絶南北者
嶺郴之為州在嶺之上測其髙下得三之二焉中州清
淑之氣於是焉窮氣之所窮盛而不過必蜿蟺扶輿磅
礴而鬱積衡山之神既靈而郴之為州又當中州清淑
之氣蜿蟺扶輿磅礴而鬱積其水土之所生神氣之所
感白金水銀丹砂石英鍾乳橘柚之包竹箭之美千尋
之名材不能獨當也意必有魁竒忠信材德之民生其
間而吾又未見也其無乃迷惑溺没於老佛之學而不
出耶廖師郴民而學於衡山氣專而容寂多藝而善遊
豈吾所謂魁竒而迷溺者耶廖師善知人若不在其身
必在其所與遊訪之而不吾告何也於其别申以問之
　　送水陸運使韓侍御歸所治序(韓愈/)
六年冬振武軍吏走驛馬詣闕告饑公卿廷議以轉運
使不得其人宜選才幹之士往換之吾族子重華適當
其任至則出贓罪吏九百餘人脫其桎梏給耒耜與牛
使耕其傍便近地以償所負釋其粟之在吏者四十萬
斛不徵吏得去罪死假種糧齒平人有以自效莫不涕
泣感奮相率盡力以奉其令而又為之奔走經營相原
隰之宜指授方法故連二嵗大熟吏得盡償其所亡失
四十萬斛者而私其贏餘得以蘇息軍不復饑君曰此
未足為天子言請益募人為十五屯屯置百三十人而
種百頃令各就髙為堡東起振武轉而西過雲州界極
於中受降城出入河山之際六百餘里屯堡相望寇來
不能為暴人得肆耕其中少可以罷漕輓之費朝廷從
其議秋果倍收嵗省度支錢千三百萬八年詔拜殿中
侍御史錫服朱銀其冬來朝奏曰得益開田四千頃則
盡可以給塞下五城矣田五千頃法當用人七千臣令
吏於無事時督習弓矢為戰守備因可以制敵庶幾所
謂兵農兼事務一而兩得者也大臣方持其議吾以為
邊軍皆不知耕作開口望哺有司常僦人以車船自它
郡往輸乘沙逆河逺者數千里人畜死蹄踵交道費不
可勝計中國坐耗而邊吏恒苦食不繼今君所請田皆
故秦漢時郡縣地其課績又已驗白若從其言其利未
可遽以一二數也今天子方舉羣䇿以收太平之功寧
使士有不盡用之歎懷竒見而不得施設也君又何憂
而中臺士大夫亦同言侍御韓君前領三縣紀綱二州
奏課常為天下第一行其計於邊其功烈又赫赫如此
使盡用其䇿西北邊故所没地可指期而有也聞其歸
皆相勉為詩以推大之而屬余為序
　　送鄭尚書權序(韓愈/)
嶺之南其州七十其二十二𨽻嶺南節度府其四十餘
分四府府各置帥然獨嶺南節度為大府大府始至四
府必使其佐啟問起居謝守地不得即賀以為禮嵗時
必遣賀問致水土物大府帥或道過其府府帥必戎服
左握刀右屬弓矢帕首袴鞾迎郊及既至大府帥先入
據館帥守屏若將趨入拜庭之為者大府與之為讓至
一再乃敢改服以賔主見適位執爵皆興拜不許乃止
䖍若小侯之事大國有大事諮而後行𨽻府之州離府
逺者至三千里懸隔山海使必數月而後能至蠻夷悍
輕易怨以變其南州皆岸大海多洲島颿風一日踔數
千里漫瀾不見蹤迹控御失所依險阻結黨讐機毒矢
以待將吏撞搪呼號以相和應蜂屯蟻雜不可爬梳好
則人怒則獸故常薄其征入簡節而疎目時有所遺漏
不究切之長養以兒子至紛不可治乃草薙而禽獮之
盡根株痛斷乃止其海外雜國若躭浮羅流求毛人夷
亶之州林邑扶南真臘于陀利之屬東南際天地以萬
數或時候風潮朝貢蠻胡賈人舶交海中若嶺南帥得
其人則一邊盡治不相寇盗賊殺無風魚之災水旱癘
毒之患外國之貨日至珠香象犀玳瑁竒物溢於中國
不可勝用故選帥常重於它鎮非有文武威風知大體
可畏信者則不幸往往有事長慶三年四月以工部尚
書鄭公為刑部尚書兼御史大夫往踐其任鄭公嘗以
節鎮襄陽又帥滄景徳棣歴河南尹華州刺史皆有功
德可稱道入朝為金吾將軍散騎常侍工部侍郎尚書
家屬百人無數畆之宅僦屋以居可謂貴而能貧為仁
者不富之效也及是命朝廷莫不悅將行公卿大夫士
茍能詩者咸相率為詩以美朝政以慰公南行之思韻
必以來字者所以祝公成政而來歸疾也
　　送鄭十校理序(韓愈/)
祕書御府也天子猶以為外且逺不得朝夕視始更聚
書集賢殿别置校讐官曰學士曰校理常以寵丞相為
大學士其它學士皆達官也校理則用天子之名能文
學者茍在選不計其秩次惟所用之由是集賢之書盛
積盡秘書所有不能處其半書日益多官日益重四年
鄭生涵始以長安尉選為校理人皆曰是宰相子能恭
儉守教訓好古義施於文辭者如是而在選公卿大夫
家之子弟其勸耳矣愈為博士也始事相公於祭酒分
教東都生也事相公於東太學今為郎於都官也又事
相公於居守三為屬吏經時五年觀道德於前後聽教
誨於左右可謂親薰而炙之矣其髙大逺宻者不敢隠
度論也其勤已而務博施以已之有欲人之能不知古
君子何如耳今生始進士獲重語於天下而慊慊若不
足真能守其家法矣其在門者可進賀也求告來寧朝
夕侍側東都士大夫不得見其面於其行日分司吏與
留守之從事竊載酒肴席定鼎門外盛賔客以餞之既
醉各為詩五韻且屬愈為序
　　送幽州李端公序(韓愈/)
元年今相國李公為吏部員外郎愈嘗與偕朝道語幽
州司徒公之賢曰某前年被詔告禮幽州入其地迓勞
之使里至每進益恭及郊司徒公紅帓首鞾袴握刀左
右雜佩弓韔服矢挿房俯立迎道左某禮辭曰公天子
之宰禮不可如是及府又以其服即事某又曰公三公
不可以將服承命卒不得辭上堂即客階坐必東向愈
曰國家失太平於今六十年夫十甲十二子相配數窮
六十其將復平平必自幽州始亂之所出也今天子大
聖司徒公勤於禮庶幾帥先河南北之將來覲奉職如
開元時乎李公曰然今李公既朝夕左右必數數為上
言元年之言殆合矣端公嵗時來夀其親東都東都之
大夫士莫不拜于門其為公佐甚忠意欲司徒公功名
流千萬嵗請以愈言為使歸之獻
　　送楊支使序(韓愈/)
愈在京師時嘗聞當今藩翰之賔客惟宣州為多賢與
之游者二人隴西李博清河崔羣羣與博之為人吾知
之道不行於主人與之處者非其類雖有享之以季氏
之富不一日留也以羣博論之凡在宣州之幕下者雖
不盡與之遊皆可信而得其為人矣愈未嘗至宣州而
樂頌其主人之賢者以其取人信之也今中丞之在朝
愈日侍言於門下其來而鎮兹土也有問湖南之賔客
者愈曰知其客可以信其主者宣州也知其主可以信
其客者湖南也去年冬奉詔為邑於陽山然後得謁湖
南之賔客於幕下於是知前之信之也不失矣及儀之
之來也聞其言而見其行則向之所謂羣與博者吾何
先後焉儀之智足以造謀材足以立事忠足以勤上惠
足以存下而又侈之以詩書六藝之學先聖賢之德音
以成其文以附其質宜乎從事於是府而流聲實於天
朝也夫樂道人之善以勤其歸者乃吾之心也謂我為
邑長於斯而媚夫人云者不知言者也工乎詩者歌以
繫之
　　送許郢州序(韓愈/)
愈嘗以書自通於于公累數百言其大要言先達之士
得人而託之則道德彰而名問流後進之士得人而託
之則事業顯而爵位通下有矜乎能上有矜乎位雖恒
相求而不相遇于公不以其言為不可復書曰足下之
言是也于公身居方伯之尊蓄不世之材而能與卑鄙
庸陋相應答如影響是非忠乎君而樂乎善以國家之
務為己任者乎愈雖不敢私其大恩抑不可不謂之知
已恒矜而誦之情已至而事不從小人之所不為也故
於使君之行道刺史之事以為于公贈凡天下之事成
於自同而敗於自異為刺史者恒私於其民不以實應
乎府為觀察使者恒急於其賦不以情信乎州繇是刺
史不安其官觀察使不得其政財已竭而斂不休人已
窮而賦愈急其不去為盗也亦幸矣誠使刺史不私於
其民觀察使不急於其賦刺史曰吾州之民天下之民
也惠不可以獨厚觀察使亦曰某州之民天下之民也
斂不可以獨急如是而政不均令不行者未之有也其
前之言者于公既已信而行之矣今之言者其有不信
乎縣之於州猶州之於府也有以事乎上有以臨乎下
同則成異則敗者皆然也非使君之賢其誰能信之愈
於使君非燕遊一朝之好也故其贈行不以頌而以規
　　贈崔復州序(韓愈/)
有地數百里趨走之吏自長史司馬以下數十人其禄
足以仁其三族及其朋友故舊樂乎心則一境之人喜
不樂乎心則一境之人懼丈夫官至刺史亦榮矣雖然
幽逺之小民其足跡未嘗至城邑茍有不得其所能自
直於鄉里之吏者鮮矣况能自辨於縣吏乎能自辨於
縣吏者鮮矣况能自辨於刺史之庭乎由是刺史有所
不聞小民有所不宣賦有常而民産無恒水旱癘疫之
不期民之豐約懸於州縣令不以言連帥不以信民就
窮而斂愈急吾見刺史之難為也崔君為復州其連帥
則于公崔君之仁足以蘇復人于公之賢足以庸崔君
有刺史之榮而無其難為者將在於此乎愈嘗辱于公
之知而舊游于崔君慶復人之將䝉其休澤也於是乎
言
　　送温處士赴河陽軍序(韓愈/)
伯樂一過冀北之野而馬羣遂空夫冀北馬多天下伯
樂雖善知馬安能空其羣耶解之者曰吾所謂空非無
馬也無良馬也伯樂知馬遇其良輙取之羣無留良焉
茍無良雖謂無馬不為虚語矣東都固士大夫之冀北
也恃才能深藏而不市者洛之北涯曰石生其南涯曰
温生大夫烏公以鈇鉞鎮河陽之三月以石生為才以
禮為羅羅而致之幕下未數月也以温生為才於是以
石生為媒以禮為羅又羅而致之幕下東都雖信多才
士朝取一人焉抜其尤暮取一人焉抜其尤自居守河
南尹以及百司之執事與吾輩二縣之大夫政有所不
通事有所可疑奚所諮而處焉士大夫之去位而巷處
者誰與嬉遊小子後生於何考徳而問業焉搢紳之東
西行過是都者無所禮於其廬若是而稱曰大夫烏公
一鎮河陽而東都處士之廬無人焉豈不可也夫南面
而聽天下其所託重而恃力者惟相與將耳相為天子
得人於朝廷將為天子得文武士于幕下求内外無治
不可得也愈縻於兹不能自引去資二生以待老今皆
為有力者奪之其何能無介然於懐耶生既至拜公於
軍門其為吾以前所稱為天下賀以後所稱為吾致私
怨於盡取也留守相公首為四韻詩歌其事愈因推其
意而序之
　　送石處士序(韓愈/)
河陽軍節度御史大夫烏公為節度之三月求士於從事
之賢者有薦石先生者公曰先生何如曰先生居嵩邙
瀍穀之間冬一裘夏一葛食朝夕飯一盂蔬一盤人與
之錢則辭請與出遊未嘗以事辭勸之仕不應坐一室
左右圗書與之語道理辨古今事當否論人髙下事後
當成敗若河决下流而東注若駟馬駕輕車就熟路而
王良造父為之先後也若燭照數計而龜卜也大夫曰
先生有以自老無求於人其肻為某來耶從事曰大夫
文武忠孝求士為國不私於家方今寇聚於恒師環其
疆農不耕收財粟殫亡吾所處地歸輸之塗治法征謀
宜有所出先生仁且勇若以義請而彊委重焉其何說
之辭於是譔書詞具馬幣卜日以授使者求先生之廬
而請焉先生不告於妻子不謀於朋友冠帶出見客拜
受書禮於門内宵則沐浴戒行李載書册問道所由告
行於常所來往晨則畢至張上東門外酒三行且起有
執爵而言者曰大夫真能以義取人先生真能以道自
任决去就為先生别又酌而祝曰凡去就出處何常惟
義之歸遂以為先生夀又酌而祝曰使大夫恒無變其
初無務富其家而饑其師無甘受佞人而外敬正士無
味於諂言惟先生是聽以能有成功保天子之寵命又
祝曰使先生無圗利於大夫而私便其身圖先生起拜
祝辭曰敢不敬蚤夜以求從祝規於是東都之人士咸
知大夫與先生果能相與以有成也遂各為歌詩六韻
退愈為之序云
　　送殷員外序(韓愈/)
唐受天命為天子凡四方萬國不問海内外無小大咸
臣順於朝時節貢水土百物大者特來小者附集元和
睿聖文武皇帝既嗣位悉治方内就法度十二年詔曰
四方萬國惟回鶻於唐最親奉職尤謹丞相其選宗室
四品一人持節往賜君長告之朕意又選學有經法通
知時事者一人與之為貳由是殷侯侑自大常博士遷
尚書虞部員外郎兼侍御史朱衣象笏承命以行朝之
大夫莫不出餞酒半右庶子韓愈執盞言曰殷大夫今
人適數百里出門惘惘有離别可憐之色持被入直三
省丁寧顧婢子語刺刺不能休今子使萬里外國獨無
幾㣲出於言面豈不真知輕重大丈夫哉丞相以子應
詔真誠知人士不通經果不足用於是相屬為詩以道
其行云
　　送湖南李正字序(韓愈/)
貞元中愈從太傅隴西公平汴州李生之尊府以侍御
史管汴之鹽鐵日為酒殺羊享賔客李生則尚與其弟
學讀書習文辭以舉進士為業愈於太傅府年最少故
得交李生父子間公薨軍亂軍司馬從事皆死侍御亦
被讒為民日南其後五年愈又貶陽山令今愈以都官
郎守東都省侍御自衡州刺史為親王長史亦留此掌
其府事李生自湖南從事請告來覲於時太傅府之士
惟愈與河南司録周君獨存其外則李氏父子相與為
四人離十三年幸而集處得燕而舉一觴相屬此天也
非人力也侍御與周君於今為先輩成德李生温然為
君子有詩八百篇傳詠於時惟愈也業不益進行不加
修顧惟未死耳往拜侍御謁周君抵李生退未嘗不發
媿也往時侍御有無盡費於朋友及今則又不忍其三
族之寒饑聚而館之疏逺畢至禄不足以養李生雖欲
不從事於外其勢不可得已也重李生之還者皆為詩
愈最故故又為序云
　　送竇從事序(韓愈/)
踰甌閩而南皆百越之地於天文其次星紀其星牽牛
連山隔其陰鉅海敵其陽是維島居卉服之民風氣之
殊著自古昔唐之有天下號令之所加無異於逺近民
俗既遷風氣亦隨雪霜時降癘疫不興瀕海之饒固加
於初是以人之之南海者若東西州焉皇帝臨天下二
十有二年詔工部侍郎趙植為廣州刺史盡牧南海之
民署從事扶風竇平平以文辭進於其行也其族人殿
中侍御史牟合東都交遊之能文者二十有八人賦詩
以贈之於是昌黎韓愈嘉趙南海之能得人壯從事之
答於知我不憚行之逺也又樂侍御貽周之愛其族叔
父能合文辭以寵榮之作送竇從事少府平序
　　贈張童子序(韓愈/)
天下之以明二經舉於禮部者嵗至三千人始自縣考
試定其可舉者然後升於州若府其不能中科者不與
是數焉州若府總其屬之所升又考試之如縣加察詳
焉定其可舉者然後貢於天子而升之有司其不能中
科者不與是數焉謂之鄉貢有司者總州府之所升而
考試之加察詳焉第其可進者以名上於天子而藏之
屬之吏部嵗不及二百人謂之出身能在是選者厥惟
艱哉二經章句僅數十萬言其傳注在外皆誦之又約
知其大說繇是舉者或逺至十餘年然後與乎三千之
數而升於禮部矣又或逺至十餘年然後與乎二百之
數而進於吏部矣斑白之老半焉昏塞不能及者皆不
在是限有終身不得與焉者張童子生九年自州縣逹
禮部一舉而進立於二百之列又二年益通二經有司
復上其事繇是拜衛兵曹之命人皆謂童子耳目明達
神氣以靈余亦偉童子之獨出于等夷也童子請於其
官之長隨父而寧母嵗八月自京師道陜南至虢東及
洛師北過大河之陽九月始來及鄭自朝之聞人以及
伍都之伯長羣吏皆厚其餼賂或作謌詩以嘉童子童
子亦榮矣雖然愈將進童子於道使人謂童子求益者
非欲速成者夫少之與長也異觀少之時人惟童子之
異及其長也將責成人之禮焉成人之禮非盡於童子
所能而已也然則童子宜暫息乎其已學者而勤乎其
未學者可也愈與童子俱陸公之門人也慕回路二子
之相請贈與處也故有以贈童子
　　送王秀才序(韓愈/)
吾少時讀醉鄉記私怪隠居者無所累於世而猶有是
言豈誠㫖於味耶及讀阮籍陶潛詩乃知彼雖偃蹇不
欲與世接然猶未能平其心或為事物是非相感發於
是有託而逃焉者也若顔氏子操瓢與簞曾參歌聲若
出金石彼得聖人而師之汲汲每若不可及其於外也
固不暇尚何麴蘖之託而昏㝠之逃耶吾又以悲醉鄉
之徒不遇也建中初天子嗣位有意貞觀開元之丕績
在廷之臣爭言事當此時醉鄉之後世又以直廢吾既
悲醉鄉之文辭而又嘉良臣之烈思識其子孫今子之
來見我也無所挾吾猶將張之况文與行不失其世守
渾然端且厚惜乎吾力不能振之而其言不見信於世
也於其行姑與之飲酒
　　送牛堪序(韓愈/)
以明經舉者誦數十萬言又約通大義徵辭引類旁出
入他經者又誦數十萬言其為業也勤矣登第於有司
者去民畆而就吏禄由是進而累為卿相者常常有之
其為獲也亦大矣然吾未嘗聞有登第於有司而進謝
於其門者豈有司之待之也抑以公不以情舉者之望
於有司也亦將然乎其進而謝於其門也則為私乎抑
無乃人事之未思或者不能舉其禮乎若牛堪者思慮
足以及之材質足以行之而又不聞其往者其將有以
哉違衆而求識立竒而取名非堪心之所存也由是而
觀之若堪之用心其至於大官也不為幸矣堪太學生
也余博士也博士師屬也於其登第而歸將榮於其鄉
也能無說乎
　　送陳秀才彤序(韓愈/)
讀書以為學纘言以為文非以誇多而鬭靡也葢學所
以為道文所以為理耳茍行事得其宜出言適其要雖
不吾面吾將信其富於文學也潁川陳彤始吾見之楊
湖南門下頎然其長薰然其和吾目其貌耳其言因以
得其為人及其久也果若不可及夫湖南之於人不輕
以事接爭名者之於藝不可以虛屈吾見湖南之禮有
加而同進之士交譽也又以信吾信之不失也如是而
又問焉以質其學䇿焉以考其文則何信之有故吾不
徵於陳而陳亦不出於我此豈非古人所謂可為智者
道難與俗人言者類耶凡吾從事於斯也久未見舉進
士有如陳生而不如志者於其行姑以是贈之
　　送孟秀才序(韓愈/)
今年秋見孟氏子琯於郴年甚少禮甚度手其文一編
甚鉅退披其編以讀之盡其書無有不能吾固心存而
目識之矣其十月吾道於衡潭以之荆累累見孟氏子
焉其所與偕盡善人長者吾益以竒之今將去是而隨
舉於京師雖不有請猶將彊而授之以就其志况其請
之煩耶京師之進士以千數其人靡所不有吾常折肱
焉其要在詳擇而固交之善雖不吾與吾將彊而附不
善雖不吾惡吾將彊而拒茍如是其於髙爵猶階而升
堂又况其細者耶
　　送何堅序(韓愈/)
何於韓同姓為近堅以進士舉於吾為同業其在太學
也吾為博士堅為生生博士為同道其識堅也十年為
故人同姓而近也同業也同道也故人也於其不得願
而歸其可以無言耶堅道州人道之守陽公城賢也道
於湖南為屬州湖南楊公憑又賢也堅為民堅又賢也
湖南得道為屬道得堅為民堅歸唱其州之父老子弟
服陽公之令道亦唱其縣與其比州服楊公之令吾聞
鳥有鳳者恒出於有道之國當漢時黄霸為潁川是鳥
實集而鳴焉若史可信堅歸吾將賀其見鳳而聞其鳴
也已
　　送薛存義之任序(柳宗元/)
河東薛存義將行栁子載肉于俎崇酒于觴追而送之
江之滸飲食之且告曰凡吏于土者若知其職乎葢民
之役非以役民而已也凡民之食于土者出其十一傭
乎吏使司平於我也今受其直怠其事者天下皆然豈
唯怠之又從而盗之向使傭一夫於家受若直怠若事
又盗若貨器則必甚怒而黜罰之矣以今天下多類此
而民莫敢肆其怒與黜罰何哉勢不同也勢不同而理
同如吾民何有達于理者得不恐而畏乎存義假令零
陵二年矣蚤作而夜思勤力而勞心訟者平賦者均老
弱無懷詐暴憎其為不虛取直也的矣其知恐而畏也
審矣吾賤且辱不得與考績幽明之說於其往也故賞
以酒肉而重之以辭
　　送李判官往桂州序(柳宗元/)
士之習為吏者恒病於少文故給而不肆飾於華者恒
病於無斷故放而不制今李生學於詩有年矣吟詠風
賦頗聞乎人至於是州惟州之牧咨焉以贊戎事而糺
羣吏甚直且武豈所謂吏而華者耶以府喪罷去擇而
之乎有禮之邦推是道也以往然而不際於禮則吾不
知也
　　送董邵南序(韓愈/)
燕趙古稱多感慨悲歌之士董生舉進士連不得志於
有司懷抱利器鬱鬱適兹土吾知其必有合也董生勉
乎哉夫以子之不遇時茍慕義彊仁者皆愛惜焉矧燕
趙之士出乎其性者哉然吾嘗聞風俗與化移易吾惡
知其今不異於古所云耶聊以吾子之行卜之也董生
勉乎哉吾因子有所感矣為我弔望諸君之墓而觀於
其市復有昔時屠狗者乎為我謝曰明天子在上可以
出而仕矣
　　送徐從事北遊序(柳宗元/)
讀詩禮春秋莫能言說其容貌充充然而聲名不聞傳
於世豈天下廣大多儒而使然歟將晦其說諱其讀不
使世得聞傳其名歟抑處於逺仕於逺不與通都大邑
豪傑角其伎而至於是歟不然無顯者為之倡以振動
其聲歟今之世不能多儒可以葢生者觀生亦非晦諱
其說讀者然則餘二者為之决矣生北遊必至通都大
邑通都大邑必有顯者由是其果聞傳於世歟茍聞傳
必得位得位而以詩禮春秋之道施於事及於物思不
負孔子之筆舌能如是然後可以為儒儒可以說讀為
哉
　　送徐無黨南歸序(歐陽脩/)
草木鳥獸之為物衆人之為人其為生雖異而為死則
同一歸於腐壊澌盡泯滅而已而衆人之中有聖賢者
固亦生且死於其間而獨異於草木鳥獸衆人者雖死
而不朽逾逺而彌存也其所以為聖賢者修之於身施
之於事見之於言是三者所以能不朽而存也修於身
者無所不獲施於事者有得有不得焉其見於言者則
又有能有不能也施於事矣不見於言可也自詩書史
記所傳其人豈必皆能言之士哉修於身矣而不施於
事不見於言亦可也孔子弟子有能政事者矣有能言
語者矣若顔回者在陋巷曲肱饑卧而已其羣居則黙
然終日如愚人然自當時羣弟子皆推尊之以為不敢
望而及而後世更百千嵗亦未有能及之者其不朽而
存者固不待施於事况於言乎予讀班固藝文志唐四
庫書目見其所列自三代秦漢以來著書之士多者至
百餘篇少者猶三四十篇其人不可勝數而散亡磨滅
百不一二存焉予竊悲其人文章麗矣言語工矣無異
草木榮華之飄風鳥獸好音之過耳也方其用心與力
之勞亦何異衆人之汲汲營營而忽焉以死者雖有遲
有速而卒與三者同歸於泯滅夫言之不可恃也葢如
此今之學者莫不慕古聖賢之不朽而勤一世以盡心
於文字間者皆可悲也東陽徐生少從予學為文章稍
稍見稱於人既去而與羣士試於禮部得髙第由是知
名其文辭日進如水涌而山出予欲摧其盛氣而勉其
思也故於其歸告以是言然予固亦喜為文辭者亦因
以自警焉
　　送楊寘序(歐陽脩/)
予嘗有幽憂之疾退而閒居不能治也既而學琴於友
人孫道滋受宫聲數引久而樂之不知疾之在其體也
夫琴之為技小矣及其至也大者為宫細者為羽操絃
驟作忽然變之急者悽然以促緩者舒然以和如崩崖
裂石髙山出泉而風雨夜至也如怨夫寡婦之歎息雌
雄雍雍之相鳴也其憂深思逺則舜與文王孔子之遺
音也悲愁感憤則伯竒孤子屈原忠臣之所歎也喜怒
哀樂動人必深而純古淡泊與夫堯舜三代之言語孔
子之文章易之憂患詩之怨刺無以異其能聽之以耳
應之以手取其和者道其堙鬱寫其憂思則感人之際
亦有至者焉予友楊君好學有文累以進士舉不得志
及從廕調為尉於劍浦區區在東南數千里外是其心
固有不平者且少又多疾而南方少醫藥風俗飲食異
宜以多疾之體有不平之心居異宜之俗其能鬱鬱以
久乎然欲平其心以養其疾於琴亦將有得焉故予作
琴說以贈其行且邀道滋酌酒進琴以為别
　　送楊子聰戸曹序(歐陽脩/)
士之仕於州郡者必視其地大小髙下之望以為輕重
河南大府也參軍雖卑以望而髙下之固與他州郡異
矣然地大望髙居者皆將相名臣達官居又不久率一
二嵗而甚者半嵗而易故河南吏民閒坐而偶語道某
相某將某官者常名斥而一二嵗數之至於郎中御史
方鎮牧守使人貴客由河南出者入不候於疆去不餞
于郊途逢而不避市坐者不起豈素慢哉葢其見之習
也彼視公卿大臣要官其易如此矧所謂參軍者邪其
不羣嘲而隨侮之幸也參軍每上府望門而趍吏摩以
肩過不揖反就焉持刺執版求通姓名雖心負其所有
欲進自達不可得其勢鬱鬱卑且賤反甚於它州郡故
為之者未嘗樂也然其間能自以頭角頎然而出者鮮
矣其才能之美非有異乎衆莫能也戶曹參軍楊子聰
居府中常衣青衫騎破虎韉出入府門下人固輩視而
槩易之居一嵗相國彭城公薦之集賢學士謝公又薦
之士之有文而賢者盡交之其能出其頭角矣若去而
之他州郡不特頎然而出矣遂將傑然以獨立也子聰
南人樂其土風今秩滿調於吏部必吏於南也吾見南
之州郡有傑然而獨出者必楊子聰也
　　送王聖紀赴扶風主簿序(歐陽脩/)
前年五月大霖雨殺麥河溢東畿浸下田已而不雨至
于八月菽粟死髙田三司有言前時溢博州民冒河為
言得免租者葢萬計今嵗秋當租懼民幸水旱因縁得
妄免以虧兵食慎勑有司謹之朝廷因舉田令約束州
縣吏吏無逺近皆望風惡民言水旱一以農田勑限甚
者笞而絶之畿之民訴其縣不聽則訴於開封又不聽
則相與聚立宣徳門外訴於宰相於是遣吏四出視諸
縣視者還而或言災或言否然言否者十七八最後視
者還言民實災而吏徒畏約束以茍自免爾天子聞之
惻然盡蠲畿民之租余嘗竊歎曰民生幸而為畿民緩
急近而易知也雨降于天河溢于地與赤日之出是三
者物之易見也前二三嵗旱蝗相連朝廷嵗嵗隨其災
之厚薄蠲其賦之多少至兵食不足則嵗糴或入粟以
爵而充之是在上者之愛人而仁人之心易惻也以易
知之近言易見之事告易惻之仁然吏一壅之幾不得
達况四海之大幾萬里而逺事之難知不若霖潦赤日
之易見者何數使上有惻之之心不得達于下下有思
告之苦不得通於上者吏居其間而壅之爾可勝歎哉
扶風為縣限闗之西距京師在千里外民之不幸而事
有隠㣲者何限其能生死曲直之者令與主簿尉三人
而已民之志得不壅而聞于州州不壅而聞于上縣不
壅而民志通者令與主簿尉達之而已王君聖紀主簿
於其縣聖紀好學有文佐是縣也始試其為政焉故以
夫素所歎者告之
　　送祕書丞宋君歸太學序(歐陽脩/)
陋巷之士甘藜藿而修仁義毁譽不干其守饑寒不累
其心此衆人以為難而君子以為易生于髙門世襲軒
冕而躬布衣韋帶之行其驕榮佚欲之樂生長于其間
而不溺其習日見于其外而不動乎其中此雖君子猶
或難之學行足以立身而進不止材能足以髙人而志
愈下此雖聖人亦以為難也書曰不自滿假又曰汝惟
不矜不伐以舜禹之明猶以是為相戒懼况其下者哉
此誠可謂難也已廣平宋君宣獻公之子公以文章為
當世宗師顯于朝廷登于輔弼清德著于一時令名垂
于後世君少自立不以門地驕于人既長學問好古為
文章天下賢士大夫皆稱慕其為人而君慊然常若不
足于己者守官太學甘寂寞以自處日與寒士往來而
從先生國子講論道德以求其益夫生而不溺其習此
葢出其天性其見焉而不動于中者由性之明學之而
後至也學而不止髙而愈下予自其㓜見其長行而不
倦久而愈篤可知其將無所不至焉也孟子所謂孰能
禦之者歟予陋巷之士也遭時奮身竊位于朝守其貧
賤之節其臨利害禍福之際常恐其奪也以予行君子
之所易者猶若是知君行聖賢之所難者為難能也歲
之三月來自京師拜其舅氏予得延之南齋聽其論議
而慕其為人雖與之終身久處而不厭也留之數日而
去於其去也不能忘言遂為之序
　　送田畫秀才寜親萬州序(歐陽脩/)
五代之初天下分為十三四及建隆之際或滅或㣲其
在者猶七國而蜀與江南地最大以周世宗之雄三至
淮上不能舉李氏而蜀亦恃險為阻秦隴山南皆被侵
奪而荆人縮手歸峽不敢西窺以爭故地及太祖受天
命用兵不過萬人舉兩國如一郡縣吏何其偉歟當此
時文初之祖從諸將西平成都及南攻金陵功最多於
時語名將者稱田氏田氏攻書史官禄世于家至今而
不絶及天下已定將率無所用其武士君子爭以文儒
進故文初將家子反衣白衣從鄉進士舉於有司彼此
一時亦各遭其埶而然也文初辭業通敏為人敦潔可
喜歲之仲春自荆南西拜其親於萬州維舟夷陵予與
之登髙以逺望遂遊東山窺緑蘿溪坐磐石文初愛之
數日乃去夷陵者其地志云北有夷山以為名或曰巴
峽之險至此地始平夷葢今文初所見尚未為山川之
勝者由此而上泝江湍入三峽險怪竒絶乃可愛也當
王師伐蜀時兵出兩道一自鳳州以入一自歸州以取
忠萬以西今之所經皆王師嚮所用武處覽其山川可
以慨然而賦矣
　　送周屯田序(曾鞏/)
士大夫登朝廷年七十上書去其位天子官其一子而
聽之亦可謂榮矣然而有若不釋然者余為之言曰古
之士大夫倦而歸者安車几杖膳羞被服百物之珍好
自若天子養以燕享飲食鄉射之禮自比子弟袒韝䪕
􁇶以薦其物諮其辭說不於庠序則於朝廷時節之賜
與縉紳之禮於其家者不以朝則以夕上之聴其休焉
不敢勤以事下之自老為無為而尊榮也今一日辭事
還其廬徒御散矣賔客去矣百物之順其欲者不足人
之羣嬉屬好之交不與約居而獨游散棄乎山墟林莽
陋巷窮閭之間如此其於長者薄也亦曷能使其不歉
然於心耶雖然不及乎尊事可以委蛇其身而益閑不
享乎珎好可以窒煩除薄而益安不離乎深山長谷豈
不足以易其庠序之位不居其榮豈有患乎其辱哉然
則古之所以殷勤奉老者皆世之任事者所自為於士
之倦而歸者顧為煩且勞也今之置古事者顧有司為
少耳士之老於其家者獨得其自肆也然則何為動其
意耶予為之言者尚書屯田員外郎周君中復周君與
先人俱天聖二年進士與予舊且好也既為之辨其不
釋然者又欲其有以處而樂也讀予言者可無異周君
而病今之失矣
　　送江任序(曾鞏/)
均之為吏或中州之人用於荒邊側境山區海聚之間
蠻夷異域之處或燕荆越蜀海外萬里之人用於中州
以至四遐之鄉相易而往其山行水涉沙莽之馳往往
為風霜氷雪瘴霧之毒之所侵加蛇龍虺蜴虎豹之羣
之所抵觸衝波急洑隤崖落石之所覆壓其進也莫不
籯粮褁藥選舟易馬力兵曹伍而後動戒朝奔夜變更
寒暑而後至至則宫廬器械被服飲食之具土風氣候
之宜與夫人民謡俗語言習尚之務其變難遵而其情
難得也則多愁居惕處歎息而思歸及其久也所習已
安所蔽已解則歲月有期可引而去矣故不得專一精
思修治具以宣布天子及下之仁而為後世可守之法
也或九州之人各用於其土不在西封在東境士不必
勤舟車輿馬不必力而已傳其邑都坐其堂奥道途所
次升降之倦凌冒之虞無有接於其形動於其慮至則
耳目口鼻百體之所養如不出乎其家父兄六親故舊
之人朝夕相見如不出乎其里山川之形土田市井風
謡俗習辭說之變利害得失善惡之條貫非其童子之
所聞則其少長之所游覽非其自得則其鄉之先生老
者之所告也所居已安所有事之宜皆已習熟如此故
能專慮致勞營職事以宣上恩而修百姓之急其施為
先後不待旁諮久察而與奪損益之幾已斷於胸中矣
豈類夫孤客逺寓之憂而以茍且决事哉臨川江君任
為洪之豐城此兩縣者牛羊之牧相交樹木果蔬五穀
之壟相入也所謂九州之人各用於其土者孰近於此
既已得其所處之樂而厭聞飫聽其民人之事而江君
又有聰明敏慧之才廉潔之行以行其政吾知其不去
圗書議論之適賔客之好而所為有餘矣葢縣之治則
民自得於大山深谷之中而州以無為於上吾將見江
西之幕府無南嚮而慮者矣於其行遂書以送之
　　送蔡元振序(曾鞏/)
古之州從事皆自辟士士亦擇所從故賔主相得也如
不得其志去之可也今之州從事皆命於朝非惟守不
得擇士士亦不得擇所從賔主豈盡相得哉如不得其
志未可以輙去也故守之治從事無為可也守之不治
從事舉其政亦勢然也議者不原其勢以為州之政當
一出於守從事舉其政則為立異為侵官噫從事可否
其州事職也不惟其同守之同則舍己之是而求與之
同可乎不可也州為不治矣守不自任其責巳亦莫之
任也可乎不可也則舉其政其孰為立異耶其孰為侵
官耶議者未之思也雖然迹其所以然豈士之所喜然
哉故曰亦勢然也今四方之從事惟其守之同者多矣
幸而材從事眎其政之缺不過室於歎途於議而已脫
然莫以為已事反是焉則激激亦奚以為也求能自任
其責者少矣為從事乃爾為公卿大夫士於朝不爾者
其幾耶臨川蔡君從事於汀始試其為政也汀誠為州
治也蔡君可拱而坐也誠未治也人皆觀君也無激也
無同也惟其義而已矣蔡君之任也其異日官於朝一
於是而已矣亦蔡君之任也可不茂歟其行也來求吾
文故序而送之
　　贈黎安二生序(曾鞏/)
趙郡蘇軾余之同年友也自蜀以書至京師遺余稱蜀
之士曰黎生安生者既而黎生攜其文數十萬言安生
攜其文亦數千言辱以顧予讀其文誠閎壯雋偉善反
復馳騁窮盡事理而其才力之放縱若不可極者也二
生固可謂魁竒特起之士而蘇君固可謂善知人者也
頃之黎生補江陵府司法參軍將行請余言以為贈余
曰余之知生既得之於心矣乃將以言相求於外耶黎
生曰予與安生之學於斯文里之人皆笑以為迂濶今
求子之言葢將解惑於里人余聞之自顧而笑夫世之
迂濶孰有甚於余乎知信乎古而不知合乎世知志乎
道而不知同乎俗此余所以困於今而不自知也世之
迂濶孰有甚於余乎今生之迂特以文不近俗迂之小
者耳患為笑於里之人若余之迂大矣使生持吾言而
歸且重得罪庸詎止於笑乎然則若余之於生將何言
哉謂予之迂為善則其患若此謂為不善則有以合乎
世必違乎古有以同乎俗必離乎道矣生其無急於解
里人之惑則於是焉必能擇而取之遂書以贈二生并
示蘇君以為何如也
　　送趙宏序(曾鞏/)
荆民與蠻合為冦潭旁數州被其害天子宰相以潭重
鎮守臣不勝任為改用人又不勝復改之守至上書乞
益兵詔與撫兵三百殿直天水趙君希道實護以往希
道雅與余接間過余道潭之事予曰潭山川甲兵如何
食幾何賊衆寡强弱如何予不能知能知書書之載若
潭事多矣或合數道之兵以數萬絶山谷而進其勢非
不衆且徤也然而卒殲焉者多矣或單車獨行然而以
克者相踵焉顧其義信何如耳致吾義信雖單車獨行
冦可以為無事龔遂張綱祝良之類是也義信不足以
致之雖合數道之兵以數萬卒殱焉適重寇耳况致平
耶楊旻裴行立之類是也則兵不能致平致平者在太
守身耳明也前之守者果能此天子宰相烏用易之必
易之為前之守者不能此也今往者復曰乞益兵何其
與書之云者異耶予憂潭民之重困也寇之益張也往
時潭吏與旁近郡靳力勝賊者暴骸者戮降者有之今
之往者將特不為是而已耶抑猶不免乎為是也天子
宰相任之之意其然耶潭守近侍臣使撫覘潭者郎吏
御史博士相望為我諗其賢者曰今之言古書往往曰
迂然書之事乃已試者也事已試而施諸治與時人之
自用孰為得失耶愚言倘可以平潭之患今雖細然大
中咸通之間南方之憂嘗劇矣夫豈階於大哉為近臣
郎吏御史博士者獨得而不思也希道固喜事者因其
行遂次第其語以送之
　　送孫正之序(王安石/)
時然而然衆人也已然而然君子也已然而然非私已
也聖人之道在焉爾夫君子有窮苦顛跌不肻一失詘
已以從時者不以時勝道也故其得志於君則變時而
之道若反手然彼其術素修而志素定也時乎楊墨巳
不然者孟軻氏而已時乎釋老已不然者韓愈氏而巳
如孟韓者可謂術素修而志素定也不以時勝道也惜
也不得志於君使真儒之效不白於當世然其於衆人
也卓矣嗚呼予觀今之世圎冠峩如大裙襜如坐而堯
言起而舜趨不以孟韓之心為心者果異衆人乎予官
於楊得友曰孫正之正之行古之道又善為古文予知
其能以孟韓之心為心而不已者也夫越人之望燕為
絶域也北轅而首之茍不已無不至孟韓之道去吾黨
豈若越人之望燕哉以正之之不巳而不至焉予未之
信也一日得志於吾君而真儒之效不白於當世予亦
未之信也正之之兄官於温奉其親以行將從之先為
言以處予予欲黙安得而黙也
　
　文編卷五十四
欽定四庫全書
　文編卷五十五
　　　　　　　　　　　　明　唐順之　編
　　襄州穀城縣夫子廟記(歐陽脩/)
釋奠釋菜祭之畧者也古者士之見師以菜為贄故始
入學者必釋菜以禮其先師其學官四時之祭乃皆釋
奠釋奠有樂無尸而釋菜無樂則其又畧也故其禮亡
焉而今釋奠幸存然亦無樂又不徧舉於四時獨春秋
行事而已記曰釋奠必有合有國故則否謂凡有國各
自祭其先聖先師若唐虞之夔伯夷周之周公魯之孔
子其國之無焉者則必合於隣國而祭之然自孔子没
後之學者莫不宗焉故天下皆尊以為先聖而後世無
以易學校廢久矣學者莫知所師又取孔子門人之髙
弟曰顔回者而配焉以為先師隋唐之際天下州縣皆
立學置學官生員而釋奠之禮遂以著令其後州縣學
廢而釋奠之禮吏以其著令故得不廢學廢矣無所從
祭則皆廟而祭之荀卿子曰仲尼聖人之不得勢者也
然使其得勢則為堯舜矣不幸無時而没特以學者之
故享弟子春秋之禮而後之人不推所謂釋奠者徒見
官為立祠而州縣莫不祭之則以為夫子之尊由此為
盛甚者乃謂生雖不得位而没有所享以為夫子榮謂
有德之報雖堯舜莫若何其謬論者歟祭之禮以迎尸
酌鬯為盛釋奠薦饌直奠而已故曰祭之略者其事有
樂舞授器之禮今又廢則於其略者又不備焉然古之
所謂吉凶鄉射賔燕之禮民得而見焉者今皆廢失而
州縣幸有社稷釋奠風雨雷師之祭民猶得以識先王
之禮器焉其牲酒器幣之數升降俯仰之節吏又多不
能習至其臨事舉多不中而色不莊使民無所瞻仰見
者怠焉因以為古禮不足復用可勝歎哉大宋之興於
今八十年天下無事方修禮樂崇儒術以文太平之功
以謂王爵未足以尊夫子又加至聖之號以褒崇之講
正其禮下於州縣而吏或不能諭上意凡有司簿書之
所不責者謂之不急非師古好學者莫肯盡心焉穀城
令狄君栗為其邑未逾時修文宣王廟易於縣之左大
其正位為學舎於其旁藏九經書率其邑之子弟興於
學然後考制度為俎豆籩篚罇爵簠簋凡若干以與其
邑人行事穀城縣政久廢狄君居之期月稱治又能載
國典修禮興學急其有司所不責者諰諰然惟恐不及
可謂有志之士矣
　　吉州學記(歐陽脩/)
慶厯三年秋天子開天章閣召政事之臣八人問治天
下其要有㡬施於今者宜何先使坐而書以對八人者
皆震恐失位俯伏頓首言此非愚臣所能及惟陛下所
欲為則天下幸甚於是詔書屢下勸農桑責吏課舉賢
才其明年三月遂詔天下皆立學置學官之員然後海
隅徼塞四方萬里之外莫不皆有學嗚呼盛矣學校王
政之本也古者致治之盛衰視其學之興廢記曰國有
學遂有序黨有庠家有塾此三代極盛之時大備之制
也宋興葢八十有四年而天下之學始克大立豈非盛
美之事須其久而後至於大備歟是以詔下之日臣民
喜幸而奔走就事者以後為羞其年十月吉州之學成
州舊有夫子廟在城之西北今知州事李侯寛之至也
謀與州人遷而大之以為學舍事方上請而詔已下學
遂以成李侯治吉敏而有方其作學也吉之士率其私
錢一百五十萬以助用人之力積二萬二千工而人不
以為勞其良材堅甓之用凡二十二萬三千五百而人
不以為多學有堂筵齋講有藏書之閣有賔客之位有
游息之亭嚴嚴翼翼壯偉閎耀而人不以為侈既成而
來學者常三百餘人予世家于吉而濫官于朝進不能
贊揚天子之盛美退不得與諸生揖讓乎其中然予聞
教學之法本於人性磨揉遷革使趨於善其勉於人者
勤其入於人者漸善教者以不倦之意須遲久之功至
於禮讓興行而風俗純美然後為學之成今州縣之吏
不得久其職而躬親於教化也故李侯之績及於學之
立而不及待其成惟後之人母廢慢天子之詔而怠以
中止幸予他日因得歸榮故鄉而謁於學門將見吉之
士皆道德明秀而可為公卿問於其俗而婚䘮飲食皆
中禮節入於其里而長幼相孝慈於其家行於其郊而
少者扶其羸老壯者代其負荷於道路然後樂學之道
成而得時從先生耆老席于衆賔之後聽鄉樂之歌飲
獻酹之酒以詩頌天子太平之功而周覽學舎思詠李
侯之遺愛不亦美哉故於其始成也刻辭于石而立諸
其廡以俟
　　南安軍學記(蘇軾/)
古之為國者四井田也肉刑也封建也學校也今亡矣
獨學校僅存耳古之為學者四其大則取士論政其小
則弦誦也今亡矣直誦而已舜之言曰庶頑讒說若不
在時侯以明之撻以記之書用識哉欲並生哉工以納
言時而颺之格則承之庸之否則威之格之言改也論
語曰有恥且格承之言薦也春秋傳曰奉承齊犧庶頑
讒說不率是教者舜皆有以待之夫化惡莫若進善故
擇其可進者以射侯之禮舉之其不率教甚者則撻之
小則書以記之非疾之也欲與之並生而同憂樂也此
士之有罪而尚未可棄者故使樂工採其謳謡諷議之
言而颺之以觀其心其改過者則薦之且用之其不悛者
則威之屏之僰之寄之之類是也此舜之學政也射之
中否何與於善惡而曰侯以明之何也由射所以致衆而
論士也衆一而後論定孔子射於矍相之圃葢觀者如
堵使弟子揚觶而序黜者三則僅有存者由此觀之以
射致衆衆集而後論士葢所從來逺矣詩曰在泮獻囚
又曰在泮獻馘禮曰受成於學鄭人游于鄉校以議執
政或謂子産毁鄉校何如子産曰不可善者吾行之不
善者吾改之是吾師也孔子聞之謂子産仁人古之取
士論政者必於學有學而不取士不論政猶無學也學
莫盛於東漢士數萬人嘘枯吹生自三公九卿皆折節
下之三府辟召常出其口其取士論政可謂近古然卒
為黨錮之禍何也曰此王政也王者不作而士自以私
意行之於下其禍敗固宜朝廷自慶厯熈寧紹聖以來
三致意於學矣雖荒服郡縣必有學况南安江西之南
境儒術之士與閩蜀等而太守朝奉郎曹侯登以治郡
顯聞所至必建學故南安之學甲於江西侯仁人也而
勇於義其建是學也以身任其責不擇劇易期於必成
士以此感奮不勸而力費於官者為錢九萬三千而助
者不貲為屋百二十間禮殿講堂視夫邦君之居凡學
之用莫不嚴具又以其餘增置廩給食數百人始於紹
聖二年之冬而成於四年之春學成而侯去今為潮州
軾自海南還過南安見聞其事為詳士既德侯不巳乃
具列本末贏糧而從軾者三百餘里願紀其實夫學王
者事也故首以舜之學政告之然舜逺矣不可以庶幾
有賢太守猶可以為鄭子産也學者勉之無愧於古人
而已建中靖國元年三月四日眉山蘇軾書
　　仁宗御飛白記(歐陽脩/)
治平四年夏五月余將赴亳假道于汝隂因得閲書於
子履之室而雲章爛然輝暎日月為之正冠肅容再拜
而後敢仰視葢仁宗皇帝之御飛白也曰此寳文閣之
所藏也胡為於子之室乎子履曰曩者天子宴羣臣於
羣玉而賜以飛白余幸得與賜焉予窮於世久矣少不
悅於時人流離竄斥十有餘年而得不老死江湖之上
者葢以遭時清明天子嚮學樂育天下之材而不遺一
介之賤使得與羣賢並遊於儒學之館而天下無事嵗
時豐登民物安樂天子優游清閒不邇聲色方與羣臣
從容於翰墨之娱而余於斯時竊獲此賜非惟一介之
臣之榮遇亦朝廷一時之盛事也子其為我志之余曰
仁宗之德澤涵濡於萬物者四十餘年雖田夫野老之
無知猶能悲歌思慕於壠畆之間而况儒臣學士得望
清光䝉恩寵登金門而上玉堂者乎於是相與泫然流
涕而書之夫玉韞石而珠藏淵其光氣常見於外也故
山輝如白虹水變而五色者至寳之所在也今賜書之
藏于子室也吾知將有望氣者言榮光起而屬天者必
賜書之所在也
　　御書閣記(歐陽脩/)
醴陵縣東二十里有宫曰登真其前有山世傳仙人王
喬鍊藥於此唐開元間神仙道家之說興天子為書六
大字賜而揭焉太宗皇帝時詔求天下前世名山異迹
而尤好書法聞登真有開元時所賜字甚竒乃取至京
師閱焉已而還之又賜御書飛白字使藏焉其後登真
大火獨飛白書存康定元年道士彭知一探其私笈以
市工材悉復宫之舊建樓若干尺以藏賜書予之故人
處士任君為余言其事來乞文以志凡十餘請而不懈
予所領職方悉掌天下圖書攷圖驗之醴陵老佛之居
凡八十而所謂登真者其說皆然乃為之記夫老與佛
之學皆行於世久矣為其徒者常相訾病若不相容於
世二家之說皆見斥於吾儒宜其合勢并力以為拒守
而乃反自相攻惟恐不能相弱者何哉豈其死生性命
所持之說相盩而然耶故其代為興衰各繫於一時之
好惡雖善辯者不能合二說而一之至其好大宫室以
矜世人則其為事同焉然而佛能箝人情而鼓以禍福
人之趣者常衆而熾老氏獨好言清淨逺去靈僊飛化
之術其事冥深不可質究則其為常以淡泊無為為務
故凡佛氏之動揺興作為力甚易而道家非遭人主之
好尚不能獨興其間能自力而不廢者豈不賢於其徒
者哉知一是已
　　仁宗皇帝飛白御書記(蘇軾/)
問世之治亂必觀其人問人之賢不肖必以世考之孟
子曰誦其詩讀其書不知其人可乎是以論其世也合
抱之木不生於步仞之丘千金之子不出於三家之市
臣嘗逮事仁宗皇帝其愚不足以測知聖德之所至獨
私竊覽觀四十餘年之間左右前後之人其大者固已
光明儁偉深厚雄傑不可窺較而其小者猶能敦朴愷
悌靖恭持重號稱長者當是之時天人和同上下懽心
才智不用而道德有餘功業難名而福禄無窮升遐以
來十有二年若臣若子罔有内外下至深山窮谷老婦
稚子外薄四海裔夷君長見當時之人聞當時之事未
有不流涕稽首者也此豈獨上之澤歟凡在庭者與有
力焉太子少傅安簡王公諱舉正臣不及見其人矣而
識其為人其流風遺俗可得而稱者以世考之也熈寧
六年冬以事至姑蘇其子誨出慶厯中所賜公端敏字
二飛白筆一以示臣且謂臣記之將刻石而傳諸世臣
官在太常職在太史於法得書且以為抱烏號之弓不
若藏此筆寳曲阜之履不若傳此書考追蠡以論音聲
不若推㸃書以究觀其所用之意存昌歜以追嗜好不
若因褒貶以想見其所與之人或藏於名山或流於四
方凡見此者皆當聳然而作如望旄頭之塵而聽屬車
之音相與勉為忠厚而恥為浮薄或由此也夫
　　上清儲祥宫碑(蘇軾/)
元祐六年六月丙午制詔臣軾上清儲祥宫成當書其
事于石臣軾拜手稽首言曰臣以書命待罪北門記事
之成職也然臣愚不知宫之所以廢興與凡材用之所
從出敢昧死請乃命有司具其事以詔臣軾始太宗皇
帝以聖文神武佐太祖定天下既即位盡以太祖所賜
金帛作上清宫朝陽門之内旌興王之功且為五代兵
革之餘遺民赤子請命上帝以至道元年正月宫成民
不知勞天下頌之至慶厯三年十二月有司不戒于火
一夕而燼自是為荆棘瓦礫之場凡三十七年元豐二
年二月神宗皇帝始命道士王太初居宫之故地以法
籙符水為民禳禬民趨歸之稍以其力修復祠宇詔用
日者言以宫之所在為國家子孫地乃賜名上清儲祥
宫且賜度牒與佛廟神祠之遺利為錢一千七百四十
七萬又以官田十四頃給之刻玉如漢張道陵所用印
及所被服冠佩劍履以賜太初所以寵之者甚備宫未成
者十八而太初卒太皇太后聞之喟然歎曰民不可勞
也兵不可役也大司徒錢不可發也而先帝之意不可
以不成乃勑禁中供奉之物務從約損斥賣珠玉以巨
萬計凡所謂以天下養者悉歸之儲祥積㑹所賜為錢
一萬七千六百二十八萬而宫乃成内出白金六千三
百餘兩以為香火𤓰華之用召道士劉應貞嗣行太初
之法命入内供奉官陳衍典領其事起四年之春訖六
年之秋為三門兩廡中大殿三旁小殿九鐘經樓二石
壇一建齋殿于東以待臨幸築道館于西以居其徒凡
七百餘間雄麗靖深為天下偉觀而民不知有司不與
焉嗚呼其可謂至徳也已矣臣謹按道家者流本出於
黄帝老子其道以清淨無為為宗以虚明應物為用以
慈儉不爭為行合於周易何思何慮論語仁者靜夀之
說如是而已自秦漢以來始用方士言乃有飛仙變化
之術黄庭大洞之法太上天真木公金母之號延康赤
明龍漢開皇之紀天皇太一紫㣲北極之祀下至於丹
藥竒技符籙小數皆歸於道家學者不能必其有無然
臣嘗竊論之黄帝老子之道本也方士之言末也脩其
本而末自應故仁義不施則韶濩之樂不能以降天神
忠信不立則射鄉之禮不能以致刑措漢興葢公治黄
老而曹參師其言以謂治道貴清静而民自定以此為
政天下歌之曰蕭何為法顜若畫一曹參代之守而勿
失載其清静民以寧壹其後文景之治大率依本黄老
清心省事薄斂緩獄不言兵而天下富臣觀上與太皇
太后所以治天下者可謂至矣檢身以律物故不怒而
威捐利以予民故不藏而富屈巳以消兵故不戰而勝
虚心以觀世故不察而明雖黄帝老子其何以加此本
既立矣則又惡衣菲食卑宫室陋器用斥其贏餘以成
此宫上以終先帝未究之志下以為子孫無疆之福宫
成之日民大和㑹鼔舞謳歌聲聞于天天地喜荅神祗
來格祝史無求福禄自至時萬時億永作神主故曰修
其本而末自應豈不然哉臣既書其事皇帝若曰大哉
太祖之功太宗之德神宗之志而聖母成之汝作銘詩
而朕書其首曰上清儲祥宫碑臣軾拜手稽首獻銘曰
天之蒼蒼正色非耶其視下也亦若斯耶我築上清
儲祥之宫無以來之其肯我從元祐之政媚于上下何
脩何營曰是四者民懷其仁吏服其亷鬼畏其正神予
其謙帝既子民維子之視云何事帝而瘠其子允哲文
母以公滅私作宫千柱人初不知於皇祖宗在帝左右
風馬雲車從帝來狩閱視新宫察民之言佑我文母及
其孝孫孝孫來饗左右耆耉無競惟人以燕我後多士
為祥文母所培我膺受之篤其成材千石之鐘萬石之
簴相以銘詩震于四海
　　徐泗豪三州節度掌書記㕔石記(韓愈/)
書記之任亦難矣元戎整齊三軍之士統理所部之甿
以鎮守邦國贊天子施教化而又外與賔客四隣交其
朝覲聘問慰薦祭祀祈祝之文與所部之政三軍之號
令升黜凡文辭之事皆出書記非閎辨通敏兼人之才
莫宜居之然皆元戎自辟然後命於天子茍其帥之不
文則其所辟或不當亦其理宜也南陽公自御史大夫
豪夀廬三州觀察使授節移鎮徐州歴十一年而掌書
記者三人其一人曰髙陽許孟容入仕于王朝今為尚
書禮部郎中其一人曰京兆杜兼今為尚書禮部員外
郎觀察判官其一人隴西李博自前鄉貢進士授秘書
省校書郎方為之南陽公文章稱天下其所辟實所謂
閎辨通敏兼人之才者也後之人茍未知南陽公之文
章吾請觀於三君子茍未知三君子之文章吾請觀於
南陽公可知矣蔚乎其相章炳乎其相輝志同而氣合
魚川泳而鳥雲飛也愈樂是賔主之相得也故請刻石
以記之而陷置于壁間俾來者得以覽觀焉
　　藍田縣丞㕔壁記(韓愈/)
丞之職所以貳令於一邑無所不當問其下主簿尉主
簿尉乃有分職丞位髙而偪例以嫌不可否事文書行
吏抱成案詣丞巻其前鉗以左手右手摘紙尾雁鶩行
以進平立睨丞曰當署丞涉筆占位署惟謹目吏問可
不可吏曰得則退不敢略省漫不知何事官雖尊力勢
反出主簿尉下諺數慢必曰丞至以相訾謷丞之設豈
端使然哉博陵崔斯立種學績文以蓄其有泓涵演迤
日大以肆貞元初挾其能戰藝於京師再進再屈于人
元和初以前大理評事言得失黜官再轉而為丞兹邑
始至喟曰官無卑顧材不足塞職既噤不得施用又喟
曰丞哉丞哉余不負丞而丞負余則盡枿去牙角一躡
故跡破崖岸而為之丞㕔故有記壞漏汚不可讀斯立
易桷與瓦墁治壁悉書前任人名氏庭有老槐四行南
牆鉅竹千挺儼立若相持水㶁㶁循除鳴斯立痛掃溉
對樹二松日哦其間有問者輙對曰余方有公事子姑
去考功郎中知制誥韓愈記
　　鳳鳴驛記(蘇軾/)
始余丙申嵗舉進士過扶風求舎於館人既入不可居
而出次於逆旅其後六年為府從事至數日謁客於館
視客之所居與其凡所資用如官府如廟觀如數世富
人之宅四方之至者如歸其家皆樂而忘去將去既駕
雖馬亦顧其皁而嘶余召館吏而問焉吏曰今太守宋
公之所新也自辛丑八月而公始至既至逾月而興功
五十有五日而成用夫三萬六千木以根計竹以竿計
瓦甓坏釘各以枚計稭以石計者二十一萬四千七百
二十有八而民未始有知者余聞而心善之其明年縣
令胡允文具石請書其事余以為有足書者乃書曰古
之君子不擇居而安安則樂樂則喜從事使人而皆喜
從事則天下何足治歟後之君子常有所不屑則躁否
則惰躁則妄惰則廢既妄且廢則天下之所以不治者
常出於此而不足怪今夫宋公計其所歴而累其勤使
無齟齬於世則今且何為矣而猶為此官哉然而未嘗
有不屑之心其治扶風也視其卼臲者而安植之求其
䝉茸者而疏理之非特傳舎而巳事復有小於傳舎者
公未嘗不盡心也嘗食芻豢者難於食菜嘗衣錦者難
於衣布嘗為其大者不屑為其小此天下之通患也詩
曰愷悌君子民之父母所貴乎愷悌者豈非以其不擇
居而安安而樂樂而喜從事歟夫修傳舎誠無足書者
以傳舎之修而見公之不擇居而安安而樂樂而喜從
事者則是真足書也
　　永州鐵爐步志(柳宗元/)
江之滸凡舟可縻而上下者曰步永州北郭有步曰鐵
爐步余乘舟來居九年徃來求其所以為鐵爐者無有
問之人曰葢嘗有鍜鐵者居其人去而爐毁者不知年
矣獨有其號冒而存余曰嘻世固有事去名存而冒焉
若是耶步之人曰子何獨怪是今世有負其姓而立於
天下者曰吾門大他不我敵也問其位與德曰久矣其
先也然而彼猶曰我大世亦曰某氏大其冒於號有以
異於兹步者乎向使有聞兹步之號而不足釡錡錢鏄
刀鈇者懷價而來能有得其欲乎則求位與德於彼其
不可得亦猶是也位存焉而德無有猶足以大其門然
且樂為之下子胡不怪彼而獨怪於是大者桀冒禹紂
冒湯幽厲冒文武以傲天下由不推知其本而姑大其
故號以至於敗為世笑僇斯可以甚懼若求兹步之實
而不得釡錡錢鎛刀鈇者則去而之它又何害乎子之
驚於是末矣余以為古有太史觀民風采民言若是者
則有得矣嘉其言可采書以為志
　　全義縣復北門記(栁宗元/)
賢者之興而愚者之廢廢而復之為是習而循之為非
恒人且猶知之不足乎列也然而復其事必由乎賢者
推是類以從於政其事可少哉賢莫大於成功愚莫大
於恡且誣桂之中嶺而邑者曰全義衛公城之南越以
平盧遵為全義視其城塞北門鑿它雉以出問之其門
人曰餘百年矣或曰巫言是不利於令故塞之或曰以
賔旅之多有懼竭其餼饋者欲廻其途故塞之遵曰是
非恡且誣歟賢者之作思利乎人反是罪也余其復之
詢于羣吏羣吏叶厥謀上于大府大府以俞邑人便焉
讙舞里閭居者思正其家行者樂出其塗由是道以廢
耶用賢棄愚推以革物宜民之蘇若是而不列殆非孔
子徒也為之記云
　　桂州新城記(王安石/)
儂智髙反南方出入十有二州十有二州之守吏或死
或不死而無一人能守其州者豈其材皆不足歟葢夫
城郭之不設甲兵之不戒雖有智勇猶不能以勝一日
之變也唯天子亦以為任其罪者不獨守吏故特推恩
褒廣死節而一切貸其失職於是遂推選士大夫所論
以為能者付之經略而今尚書户部侍郎余公靖當廣
西焉寇平之明年蠻越輯和乃大城桂州其方六里其
木甓瓦石之材以枚數之至四百萬有竒用人之力以
工數之至一十餘萬凡所以守之具無一求而有不給
者焉以至和元年八月始作而以二年之六月成夫其
為役亦大矣蓋公之信於民也久而費之欲以衛其財
勞之欲以休其力以故為是有大費與大勞而人莫或
以為勤也古者君臣父子夫婦兄弟朋友之禮失則夷
狄横而窺中國方是時中國非無城郭也卒以陵夷毁
頓陷滅而不捄然則城郭者先王有之而非所以恃而
為存也及至喟然覺悟興起舊政則城郭之修也又嘗
不敢以謂後蓋有其患而圖之無其具有其具而守之
非其人有其人而治之無其法能以久存而無敗者皆
未之聞也故文王之興也有四方之難則城于朔方而
以南仲宣王之起也有諸侯之患則城于東方而以仲
山甫此二臣之德恊于其君於為國之本末與其所先
後可謂知之矣慮之以悄悄之勞而發赫赫之名承之
以翼翼之勤而續明明之功卒所以靖兵戎而中國以
全安者葢其君臣如此而守衛之有其具也今余公亦
以文武之材當明天子承平日久欲補弊立廢之時鎮
撫一方修扞其民其勤於今與周之有南仲仲山甫蓋
等矣是宜有紀也故其將吏相與謀而來取文將刻之
城隅而以告後之人焉至和二年九月丙辰郡牧判官
太常博士王某記
　　錢塘六井記(蘇軾/)
潮水避錢塘而東擊西陵所從來逺矣沮洳斥鹵化為
桑麻之區而久乃為城邑聚落凡今州之平陸皆江之
故地其水苦惡惟負山鑿井乃得甘泉而所及不廣唐
宰相李公長源始作六井引西湖水以足民用其後刺
史白公樂天治湖浚井刻石湖上至於今賴之始長源
六井其最大者在清湖中為相國井其西為西井少西
而北為金牛池又北而西附城為方井為白龜池又北
而東至錢塘縣治之南為小方井而金牛之廢久矣嘉
祐中太守沈公文通又於六井之南絶河而東至美俗
坊為南井出湧金門並湖而北有水閘三注以石溝貫
城而東者南井相國方井之所從出也若西井則相國
之𣲖别者也而白龜池小方井皆為匿溝湖底無所用
閘此六井之大略也熈寧五年秋太守陳公述古始至
問民之所病皆曰六井不治民不給於水南井溝庳而
井髙水行地中率常不應公曰嘻甚矣吾在此可使民
求水而不得乎乃命僧仲文子珪辦其事仲文子珪又
引其徒如正思坦以自助凡出力以佐官者二十餘人
於是發溝易甃完緝罅漏而相國之水大至坎滿溢流
南注于河千艘更載瞬息百斛以方井為近於濁惡而
遷之少西不能五步而得其故基父老驚曰此古方井
也民李甲遷之於此六十年矣疏涌金池為上中下使
澣衣浴馬不及於上池而列二閘於門外其一赴三池
而決之河其一納之石檻比竹為五管以出之並河而
東絶三橋以入于石溝注于南井水之所從來髙則南
井常厭水矣凡為水閘四皆垣墻扃鐍以䕶之明年春
六井畢修而嵗適大旱自江淮至浙右井皆竭民至以
罌缶貯水相餉如酒醴而錢塘之民肩足所任舟楫所
及南出龍山北至長河鹽官海上皆以飲牛馬給沐浴
方是時汲者皆誦佛以祝公余以為水者人之所甚急
而旱至於井竭非嵗之所常有也以其不常有而忽其
所甚急此天下之通患也豈獨水哉故詳其語以告後
之人使雖至於久逺廢壞而猶有考也
　　石鐘山記(蘇軾/)
水經云彭蠡之口有石鐘山焉酈元以為下臨深潭㣲
風鼓浪水石相搏聲如洪鐘是說也人嘗疑之今以鐘
磬置水中雖大風浪不能鳴也而况石乎至唐李渤始
訪其遺蹤得雙石於潭上扣而聆之南聲函胡北音清
越枹止響騰餘韻徐歇自以為得之矣然是說也余尤
疑之石之鏗然有聲者所在皆是也而此獨以鐘名何
哉元豐七年六月丁丑余自齊安舟行適臨汝而長子
邁將赴饒之德興尉送之至湖口因得觀所謂石鐘者
寺僧使小童持斧於亂石間擇其一二扣之硿硿焉余
固笑而不信也至暮夜月明獨與邁乘小舟至絶壁下
大石側立千尺如猛獸竒鬼森然欲搏人而山上栖鶻
聞人聲亦驚起磔磔雲霄間又有若老人欬且笑於山
谷中者或曰此鸛鶴也余方心動欲還而大聲發於水
上噌吰如鐘鼓不絶舟人大恐徐而察之則山下皆石
穴罅不知其淺深微波入焉涵澹澎湃而為此也舟廻
至兩山間將入港口有大石當中流可坐百人空中而
多竅與風水相吞吐有窽坎鏜鞳之聲與向之噌吰者
相應如樂作焉因笑謂邁曰汝識之乎噌吰者周景王
之無射也窽坎鏜鞳者魏獻子之歌鐘也古之人不余
欺也事不目見耳聞而臆斷其有無可乎酈元之所見
聞殆與余同而言之不詳士大夫終不肯以小舟夜泊
絶壁之下故莫能知而漁工水師雖知而不能言此世
所以不傳也而陋者乃以斧斤考擊而求之自以為得
其實余是以記之蓋歎酈元之簡而笑李渤之陋也
　　零陵郡復乳穴記(柳宗元/)
石鐘乳餌之最良者也楚越之山多産焉于連于韶者
獨名於世連之人告盡焉者五載矣以貢則買諸它部
今刺史崔公至逾月穴人來以乳復告邦人悅是祥也
雜然謡曰甿之熈熈崔公之來公化所徹土石䝉烈以
為不信起視乳穴穴人笑之曰是惡知所謂祥耶嚮吾
以刺史之貪戾嗜利徒吾役而不吾貨也吾是以病而
紿焉今吾刺史令明而志潔先賴而後力欺誣屛息信
順休洽吾以是誠告焉且夫乳穴必在深山窮林氷雪
之所儲豺虎之所廬由而入者觸昏霧扞龍蛇束火以
知其物縻繩以志其返其勤若是出又不得吾直吾用
是安得不以盡告今而乃誠吾告故也何祥之為士聞
之曰謡者之祥也乃其所謂怪者也笑者之非祥也乃
其所謂真祥者也君子之祥也以政不以怪誠乎物而
信乎道人樂用命熈熈然以效其有斯其為政也而獨
非祥也歟
　　莊子祠堂記(蘇軾/)
莊子䝉人也嘗為䝉漆園吏没千餘嵗而䝉未有祀之
者縣令秘書丞王兢始作祠堂求文以為記謹按史記
莊子與梁惠王齊宣王同時其學無所不闚然要本歸
於老子之言故其著書十餘萬言大抵率寓言也作漁
父盗蹠胠篋以詆訾孔子之徒以明老子之術此知莊
子之粗者余以為莊子蓋助孔子者要不可以為法耳
楚公子㣲服出亡而門者難之其僕操箠而罵曰𨽻也
不力門者出之事固有倒行而逆施者以僕為不愛公
子則不可以為事公子之法亦不可故莊子之言皆實
予而文不予陽擠而隂助之其正言葢無幾至於詆訾
孔子未嘗不㣲見其意其論天下道術自墨翟禽滑釐
彭䝉慎到田駢闗尹老聃之徒以至於其身皆以為一
家而孔子不與其尊之也至矣然余嘗疑盗蹠漁父則
若真詆孔子者至於讓王說劒皆淺陋不入於道反覆
觀之得其寓言之意終曰陽子居西遊於秦遇老子老
子曰而睢睢而盱盱而誰與居太白若辱盛徳若不足
陽子居蹵然變容其往也舎者將迎其家公執席妻執
巾櫛舍者避席煬者避竈其反也舍者與之爭席矣去
其讓王說劒漁父盗蹠四篇以合於列禦寇之篇曰列
禦寇之齊中道而反曰吾驚焉吾食於十漿而五漿先
餽然後悟而笑曰是固一章也莊子之言未終而昧者
勦之以入其言余不可以不辨凡分章名篇皆出於世
俗非莊子本意
　　李太白碑陰記(蘇軾/)
李太白狂士也又嘗失節於永王璘此豈濟世之人哉
而畢文簡公以王佐期之不亦過乎曰士固有大言而
無實虚名不適於用者然不可以此料天下之士士以
氣為主方髙力士用事公卿大夫爭事之而太白使脫
靴殿上固巳氣蓋天下矣使之得志必不肯附權倖以
取容其肯從君於昏乎夏侯湛贊東方生云開濟明豁
包含宏大陵轢卿相嘲哂豪傑籠罩靡前跆籍貴勢出
不休顯賤不憂戚戲萬乘若僚友視儔列如草芥雄節
邁倫髙氣蓋世可謂拔乎其萃遊方之外者也吾於太
白亦云太白之從永王璘當由廹脅不然璘之狂肆寢
陋雖庸人知其必敗也太白識郭子儀之為人傑而不
能知璘之無成此理之必不然者也吾不可以不辨
　　齊州閔子廟記(蘇轍/)
歴城之東五里有丘焉曰閔子之墓墳而不廟秩祀不
至邦人不寧守土之吏有將舉焉而不克者熙寧七年
天章閣待制右諫議大夫濮陽李公來守濟南越明年
政修事治邦之耋老相與來告曰此邦之舊有如閔子
而不廟食豈不大闕公唯不知茍知之其有不飭公曰
噫信其可以緩於是鳩工為祠堂且使春秋修其常事
堂成具三獻焉籩豆有列儐相有位百年之廢一日而
舉學士大夫觀禮祠下咨嗟涕洟有言曰惟夫子生於
亂世周流齊魯宋衛之間無所不仕其弟子之髙第亦
咸仕於諸國宰我仕齊子貢冉有子游仕魯季路仕衛
子夏仕魏弟子之仕者亦衆矣然其稱德行者四人獨
仲弓常為季氏宰其上三人皆未嘗仕季氏嘗欲以閔
子為費宰閔子辭曰如有復我者則吾必在汶上矣且
以夫子之賢猶不以仕為汙也而三子之不仕獨何歟
言未卒有應者曰子獨不見夫適東海者乎望之茫洋
不知其邊即之汗漫不測其深其舟如蔽天之山其㠶
如浮空之雲然後履風濤而不僨觸蛟蜃而不讋若夫
以江河之舟楫而跨東海之灘則亦十里而返百里而
溺不足以經萬里之害矣方周之衰禮樂崩弛天下大
壞而有欲救之譬如涉海有甚焉者今夫夫子之不顧
而仕則其舟楫足恃也諸子之汲汲而忘返蓋亦有陋
舟而將試焉則亦隨其力之所及而巳矣若夫三子願
為夫子而未能下顧諸子而以為不足為也是以止而
有待夫子嘗曰世之學栁下惠者未有若魯獨居之男
子吾於三子亦云衆曰然
　　張益州畫像記(蘇洵/)
至和元年秋蜀人傳言有寇至邊軍夜呼野無居人妖
言流聞京師震驚方命擇帥天子曰母養亂母助變衆
言朋興朕志自定外亂不作變且中起不可以文令又
不可以武競惟朕一二大吏孰為能處兹文武之間其
命往撫朕師乃惟曰張公方平其人天子曰然公以親
辭不可遂行冬十一月至蜀至之日歸屯軍徹守備使
謂郡縣寇來在吾無爾勞苦明年正月朔旦蜀人相慶
如它日遂以無事又明年正月相告留公像于淨衆寺
公不能禁眉陽蘇洵言於衆曰未亂易治也既亂易治
也有亂之萌無亂之形是謂將亂將亂難治不可以有
亂急亦不可以無亂弛是惟元年之秋如器之欹未墜
於地惟爾張公安坐於其旁顔色不變徐起而正之既
正油然而退無矜容為天子牧小民不倦惟爾張公爾
繄以生惟爾父母且公嘗為我言民無常性惟上所待
人皆曰蜀人多變於是待之以待盗賊之意而繩之以
繩盗賊之法重足屏息之民而以碪斧令於是民始忍
以其父母妻子之所仰賴之身而棄之於盗賊故每每
大亂夫約之以禮驅之以法惟蜀人為易至於急之而
生變雖齊魯亦然吾以齊魯待蜀人而蜀人亦自以齊
魯之人待其身若夫肆意於法律之外以威劫齊民吾
不忍為也嗚呼愛蜀人之深待蜀人之厚自公而前吾
未始見也皆再拜稽首曰然蘇洵又曰公之恩在爾心
爾死在爾子孫其功業在史官無以像為也且公意不
欲如何皆曰公則何事於斯雖然於我心有不釋焉今
夫平居聞一善必問其人之姓名與其鄉里之所在以
至於其長短大小美惡之狀甚者或詰其平生所嗜好
以想見其為人而史官亦書之於其傳意使天下之人
思之於心則存之於目存之於目故其思之於心也固
由此觀之像亦不為無助蘇洵無以詰遂為之記公南
京人為人慷慨有大節以度量雄天下天下有大事公
可屬系之以詩曰天子在祚嵗在甲午西人傳言有寇
在垣庭有武臣謀夫如雲天子曰嘻命我張公公來自
東旗纛舒舒西人聚觀于巷于塗謂公暨暨公來于于
公謂西人安爾室家無敢或訛訛言不祥往即爾常春
爾條桑秋爾滌塲西人稽首公我父兄公在西囿草木
駢駢公宴其僚伐鼓淵淵西人來觀祝公萬年有女娟
娟閨闥閑閑有童哇哇亦既能言昔公未來期汝棄捐
禾麻芃芃倉庾崇崇嗟我婦子樂此嵗豐公在朝廷天
子股肱天子曰歸公敢不承作堂嚴嚴有廡有庭公像
在中朝服冠纓西人相告無敢逸荒公歸京師公像在
堂
　　道州毁鼻亭神記(柳宗元/)
鼻亭神象祠也不知何自始立因而勿除完而恒新相
傳且千嵗元和九年河東薛公由刑部郎中刺道州除
穢革邪敷和于下州之罷人去亂即治變呻為謡若痿
而起若矇而瞭騰踴相視讙愛克順既底于理公乃考
民風披地圖得是祠駭曰象之道以為子則傲以為弟
則賊君有鼻而天子之吏實理以惡德而專世祀殆非
化吾人之意哉命亟去之於是撤其屋墟其地沉其主
於江公又懼楚俗之尚鬼而難諭也乃徧告于人曰吾
聞鬼神不歆非類又曰淫祀無福凡天子命刺史于下
非以專土疆督貨賄而巳蓋將教孝悌去竒邪俾斯人
敦忠睦友祗肅信讓以順于道吾之斥是祠也以明教也
茍離于正雖千載之違吾得而更之况今兹乎茍有
不善雖異代之鬼吾得而攘之况斯人乎州民既諭相
與歌曰我有耇老公燠其肌我有病癃公起其羸髫童
之嚚公實智之鰥孤孔艱公實遂之孰尊惡德逺矣自
古孰羡滛昏俾我斯瞽千嵗之㝠公闢其户我子洎孫
延世有慕宗元時謫永州邇公之邦聞其歌詩以為古
道罕用賴公而存斥一祠而二教興焉明罰行于鬼神
愷悌達于蠻夷不惟禁淫祀黜非類而巳願為記以刻
山石俾知教之首
　　樊侯廟災記(歐陽脩/)
鄭之盗有入樊侯廟刳神象之腹者既而大風雨雹近
鄭之田麥苗皆死人咸駭曰侯怒而為之也余謂樊侯
本以屠狗立軍功佐沛公至成皇帝位為列侯邑食舞
陽剖符傳封與漢長久禮所謂有功徳於民則祀之者
歟舞陽距鄭既不逺又漢楚常苦戰滎陽京索間亦侯
平生提戈斬級所立功處故廟而食之宜矣方侯之參
乘沛公事危鴻門振目一顧使羽失氣其勇力足以過
人者故後世言雄武稱樊將軍宜其聰明正直有遺靈
矣然當盜之剚刃腹中獨不能保其心腹腎腸哉而反
貽怒於無罪之民以騁其恣睢何哉豈生能萬人敵而
死不能庇一躬邪豈其靈不神於禦盜而反神於平民
以駭其耳目耶風霆雨雹天之所以震耀威罰有司者
而侯又得以濫用之耶蓋聞隂陽之氣怒則薄而為風
霆其不和之甚者凝結而為雹方今歳且久旱伏隂不
興壯陽剛燥疑有不和而凝結者豈其適㑹民之自災
也耶不然則喑嗚叱咤使風馳霆擊則侯之威靈暴矣
哉
　
　
　
　
　
　
　文編巻五十五
欽定四庫全書
　文編巻五十六
　　　　　　　　　　　　明　唐順之　編
　　永州新堂記(栁宗元/)
將為穹谷嵁巖淵池於郊邑之中則必輦山石溝澗壑
凌絶嶮阻疲極人力乃可以有為也然而求天作地生
之狀咸無得焉逸其人因其地全其天昔之所難今於
是乎在永州實惟九疑之麓其始度土者環山為城有
石焉翳于奥草有泉焉伏於土塗虵虺之所蟠狸鼠之
所游茂樹惡木嘉葩毒卉亂雜而爭植號為穢墟韋公
之來既逾月理甚無事望其地且異之始命芟其蕪行
其塗積之丘如蠲之瀏如既焚既釃竒勢迭出清濁辨
質美惡異位視其植則清秀敷舒視其蓄則溶漾紆餘
怪石森然周于四隅或列或跪或立或仆竅穴逶邃堆
阜突怒乃作棟宇以為觀游凡其物類無不合形輔勢
效伎於堂廡之下外之連山髙原林麓之崖間厠隱顯
邇延野緑逺混天碧咸㑹於譙門之内已乃延客入觀
繼以宴娯或賛且賀曰見公之作知公之志公之因土而
得勝豈不欲因俗以成化公之釋惡而取美豈不欲除殘
而佑仁公之蠲濁而流清豈不欲廢貪而立廉公之居髙
以望逺豈不欲家撫而戸曉夫然則是堂也豈獨草木土
石水泉之適歟山原林麓之觀歟將使繼公之理者視其
細知其大也宗元請志諸石措諸壁編以為二千石楷法
　　潭州東池戴氏堂記(栁宗元/)
𢎞農公刺潭三年因東泉為池環之九里丘陵林麓距
其涯坘島洲渚交其中其岸之突而出者水縈之若玦
焉池之勝於是為最公曰是非離世樂道者不宜有此
卒授賔客之選者譙國戴氏曰簡為堂而居之堂成而
勝益竒望之若連艫縻艦與波上下就之顛倒萬物遼
廓眇忽樹之松栢杉櫧被之菱芡芙蕖鬱然而陰粲然
而榮凡觀望浮游之美專於戴氏矣戴氏嘗以文行累
為連率所賔禮貢之澤宫而志不願仕與人交取其退
讓受諸侯之寵不以自大其離世歟好孔子書旁具莊
文莫不摠統以至虚為極得受益之道其樂道歟賢者
之舉也必以類當𢎞農公之選而專兹地之勝豈易而
得哉地雖勝得人焉而居之則山若増而髙水若闢而
廣堂不待飾而巳奐矣戴氏以泉池為宅居以雲物為
朋徒攄幽發粹日與之娯則行宜益髙文宜益峻道宜
益懋交相賛者也既碩其内又揚于時吾懼其離世之
志不果矣君子謂𢎞農公刺潭得其政為東池得其勝
授之得其人豈非動而時中者歟於戴氏堂也見公之
徳不可以不記
　　夷陵縣至喜堂記(歐陽修/)
峽州治夷陵地濱大江雖有椒漆紙以通商賈而民俗
儉陋常自足無所仰於四方販夫所售不過鱐魚腐鮑
民所嗜而巳富商大賈皆無為而至地僻而貧故夷陵
為下縣而峽為小州州居無郭郛通衢不能容車馬市
無百貨之列而鮑魚之肆不可入雖邦君之過市必常
下乘掩鼻以疾趨而民之列處竈廩匽井無異位一室
之間上父子而下畜豕其覆皆用茅竹故嵗常火災而
俗信鬼神其相傳曰作瓦屋者不利夷陵者楚之西境
㫺春秋書荆以狄之而詩人亦曰蠻荆豈其陋俗自古
然歟景祐二年尚書駕部員外郎朱公治是州始樹木
増城􁲑甓南北之街作市門市區又教民為瓦屋别竈
廩異人畜以變其俗既又命夷陵令劉光裔治其縣起
勅書樓飾㕔事新吏舍三年夏縣功畢某有罪來是邦
朱公於某有舊且哀其以罪而來為至縣舍擇其㕔事
之東以作斯堂度為䟽潔髙明而日居之以休其心堂
成又與賓客偕至而落之夫罪戾之人宜棄惡地處窮
險使其憔悴憂思而知自悔咎今乃賴朱公而得善地
以偷宴安頑然使忘其有罪之憂是皆異其所以來之
意然夷陵之僻陸走荆門襄陽至京師二十有八驛水
道大江絶淮抵汴東水門五千五百有九十里故為吏
者多不欲逺來而居者往往不得代至嵗滿或自罷去
然不知夷陵風俗朴野少盜爭而今之日食有稻與魚
又有橘柚茶筍四時之味江山美秀而邑居繕完無不
可愛是非惟有罪者之可以忘其憂而凡為吏者莫不
始來而不樂既至而後喜也作至喜堂記藏其壁夫令
雖卑而有土與民宜志其風俗變化之善惡使後來者
有考焉爾
　　韓魏公醉白堂記(蘇軾/)
故魏國忠獻韓公作堂於私第之池上名之曰醉白取
樂天池上之詩以為醉白堂之歌意若有羨於樂天而
不及者天下之士聞而疑之以為公既已無愧於伊周
矣而猶有羨於樂天何哉軾聞而笑曰公豈獨有羨於
樂天而巳乎方且願為尋常無聞之人而不可得者天
之生是人也將使任天下之重則寒者求衣飢者求食
凡不獲者求得茍有以與之將不勝其求是以終身處
乎憂患之域而行乎利害之塗豈其所欲哉夫忠獻公
既巳相三帝安天下矣浩然將歸老於家而天下共挽
而留之莫釋也當是時其有羨於樂天無足怪者然以
樂天之平生而求之公較其所得之厚薄淺深孰有孰
無則後世之論有不可欺者矣文致太平武定亂畧謀
安宗廟而不自以為功急賢才輕爵禄而士不知其恩
殺伐果敢而六軍安之四方八蠻想聞其風采而天下
以其身為安危此公之所有而樂天之所無也乞身於
彊健之時退居十有五年日與其朋友賦詩飲酒盡山
水園池之樂府有餘帛廩有餘粟而家有聲伎之奉此
樂天之所有而公之所無也忠言嘉謨效於當時而文
采表於後世死生窮通不易其操而道徳髙於古人此
公與樂天之所同也公既不以其所有自多亦不以其
所無自少將推其同者而自託焉方其寓形於一醉也
齊得喪忘禍福混貴賤等賢愚同乎萬物而與造物者
遊非獨自比於樂天而巳古之君子其處巳也厚其取
名也廉是以實浮於名而世誦其美不厭以孔子之聖
而自比於老彭自同於丘明自以不如顔淵後之君子
實則不至而皆有侈心焉臧武仲自以為聖白圭自以
為禹司馬長卿自以為相如揚雄自以為孟軻崔浩自
以為子房然世終莫之許也由此觀之忠獻公之賢於
人也逺矣㫺公嘗告其子忠彦將求文於軾以為記而
未果公薨既葬忠彦以告軾以為義不得辭也乃泣而
書之
　　葢公堂記(蘇軾/)
始吾居鄉有病寒而欬者問諸醫醫以為蠱不治且殺
人取其百金而治之飲以蠱藥攻伐其腎腸燒灼其體
膚禁切其飲食之美者期月而百疾作内熱惡寒而欬
不巳纍然真蠱者也又求於醫醫以為熱受之以寒藥
旦朝吐之暮夜下之於是始不能食懼而反之則鍾乳
烏喙雜然並進而漂疽癰疥眩瞀之狀無所不至三易
醫而疾愈甚里老父教之曰是醫之罪藥之過也子何
疾之有人之生也以氣為主食為輔今子終日藥不釋
口臭味亂于外而百毒戰于内勞其主隔其輔是以病
也子退而休之謝醫却藥而進所嗜氣完而食美矣則
夫藥之良者可以一飲而效從之期月而病良巳昔之
為國者亦然吾觀夫秦自孝公以來至于始皇立法更
制以鐫磨鍜鍊其民可謂極矣蕭何曹參親見其斵喪
之祻而收其民於百戰之餘知其厭苦憔悴無聊而不
可與有為也是以一切與之休息而天下安始參為齊
相召長老諸先生問所以安集百姓而齊故諸儒以百
數言人人殊㕘未知所定聞膠西有葢公善治黄老言
使人請之葢公為言治道貴清淨而民自定推此類具
言之參於是避正堂以舍葢公用其言而齊大治其後
以其所以治齊者治天下天下至今稱賢焉吾為膠西
守知公之為邦人也求其墳墓子孫而不可得慨然懐
之師其言想見其為人庶幾復見如公者治新寢於黃
堂之北易其弊陋達其蔽塞重門洞開盡城之南北相
望如引繩名之曰葢公堂時從賓客僚吏遊息其間而
不敢居以待如公者焉夫曹㕘為漢宗臣而葢公為之
師可謂盛矣而史不記其所終豈非古之至人得道而
不死者歟膠西東並海南放於九仙北屬之牢山其中
多隠君子可聞而不可見可見而不可致安知葢公不
往來其間乎吾何足以見之
　　有美堂記(歐陽修/)
嘉祐二年龍圖閣直學士尚書吏部郎中梅公出守于
杭於其行也天子寵之以詩於是始作有美之堂葢取
賜詩之首章而名之以為杭人之榮然公之甚愛斯堂
也雖去而不忘今年自金陵遣人走京師命予誌之其
請至六七而不倦予乃為之言曰夫舉天下之至美與
其樂有不得而兼焉者多矣故窮山水登臨之美者必
之乎寛閑之野寂寞之鄉而後得焉覽人物之盛麗夸
都邑之雄富者必據乎四達之衝舟車之㑹而後足焉
葢彼放心於物外而此娯意於繁華二者各有適焉然
其為樂不得而兼也今夫所謂羅浮天台衡嶽廬阜洞
庭之廣三峽之險號為東南竒偉秀絶者乃皆在乎下
州小邑僻陋之邦此幽潛之士窮愁放逐之臣之所樂
也若乃四方之所聚百貨之所交物盛人衆為一都㑹
而又能兼有山水之美以資富貴之娯者惟金陵錢塘
然二邦皆僣竊於混世及聖宋受命海内為一金陵以
後服見誅今其江山雖在而頺垣廢址荒煙野草過而
覽者莫不為之躊躇而悽愴獨錢塘自五代時知尊中
國效臣順及其亡也頓首請命不煩干戈今其民幸富
完安樂又其俗習工巧邑屋華麗葢十餘萬家環以湖
山左右映帶而閩商海賈風帆浪舶出入於江濤浩𣺌
煙雲杳靄之間可謂盛矣而臨是邦者必皆朝廷公卿
大臣若天子之侍從又有四方遊士為之賓客故喜占
形勝治亭榭相與極遊覽之娯然其於所取有得於此
者必有遺於彼獨所謂有美堂者山水登臨之美人物
邑居之繁一寓目而盡得之葢錢塘兼有天下之美而
斯堂者又盡得錢塘之美焉宜乎公之甚愛而難忘也
梅公清慎好學君子也視其所好可以知其人焉
　　相州晝錦堂記(歐陽修/)
仕宦而至將相富貴而歸故鄉此人情之所榮而今昔
之所同也葢士方窮時困阨閭里庸人孺子皆得易而
侮之若季子不禮於其嫂買臣見棄於其妻一旦髙車
駟馬旗旄導前而騎卒擁後夾道之人相與駢肩累迹
瞻望咨嗟而所謂庸夫愚婦者奔走駭汗羞愧俯伏以
自悔罪於車塵馬足之間此一介之士得志當時而意
氣之盛昔人比之衣錦之榮者也惟大丞相魏國公則
不然公相人也世有令徳為時名卿自公少時巳擢髙
科登顯仕海内之士聞下風而望餘光者葢亦有年矣
所謂將相而富貴皆公所宜素有非如窮阨之人僥倖
得志於一時出於愚夫愚婦之不意以驚駭而夸耀之
也然則髙牙大纛不足為公榮桓圭衮冕不足為公貴
惟徳被生民而功施社稷勒之金石播之聲詩以耀後
世而垂無窮此公之志而士亦以此望於公也豈止夸
一時而榮一鄉哉公在至和中嘗以武康之節來治於
相乃作晝錦之堂于後圃既又刻詩於石以遺相人其
言以快恩讐矜名譽為可薄葢不以昔人所夸者為榮
而以為戒於此見公之視富貴為如何而其志豈易量
哉故能出入將相勤勞王家而夷險一節至於臨大事
決大議垂紳正笏不動聲氣而措天下於泰山之安可
謂社稷之臣矣其豐功盛烈所以銘彛鼎而被絃歌者
乃邦家之光非閭里之榮也余雖不獲登公之堂幸嘗
竊誦公之詩樂公之志有成而喜為天下道也於是乎
書尚書吏部侍郎㕘知政事歐陽修記
　　墨君堂記(蘇軾/)
凡人相與號呼者貴之則曰公賢之則曰君自其下則
爾汝之雖公卿之貴天下貌畏而心不服則進而君公
退而爾汝者多矣獨王子猷謂竹君天下從而君之無
異辭今與可又能以墨象君之形容作堂以居君而屬
余為文以頌君徳則與可之於君信厚矣與可之為人
也端靜而文明哲而忠士之修潔博習朝夕磨治洗濯
以求交於與可者非一人也而獨厚君如此君又疎簡
抗勁無聲色臭味可以娯悦人之耳目鼻口則與可之
厚君也其必有以賢君矣世之能寒燠人者其氣燄亦
未至若雪霜風雨之切於肌膚也而士鮮不以為欣戚
喪其所守自植物而言之四時之變亦大矣而君獨不
顧雖微與可天下其孰不賢之然與可獨能得君之深
而知君之所以賢雍容談笑揮灑奮迅而盡君之徳稚
壯枯老之容披折偃仰之勢風雪凌厲以觀其操崖石
犖确以致其節得志遂茂而不驕不得志瘁瘠而不辱
羣居不倚獨立不懼與可之於君可謂得其情而盡其
性矣余雖不足以知君願從與可求君之昆弟子孫族
屬朋友之象而藏於吾室以為君之别館云
　　張君墨寳堂記(蘇軾/)
世人之所共嗜者美飲食華衣服好聲色而巳有人焉
自以為髙而笑之彈琴奕棊蓄古書法圖畫客至出而
誇觀之自以為至矣則又有笑之者曰古之人所以自
表見於後世者以有言語文章也是惡足好而豪傑之
士又相與笑之以為士當以功名聞於世若乃施之空
言而不見於行事此不得巳者之所為也而其所謂功
名者自知效一官等而上之至於伊吕稷契之所營劉
項湯武之所爭極矣而或者猶不免乎笑曰是區區者
曽何足言而許由辭之以為難孔丘知之以為愽由此
言之世之相笑豈有既乎士方志於其所欲得雖小物
有捐軀忘親而馳之者故有好書而不得其法則拊心
嘔血幾死而僅存至於剖塚斵棺而求之是豈有聲色
臭味足以移人哉方其樂之也雖其口不能自言而況他
人乎人特以己之不好笑人之好則過矣毗陵人張君
希元家世好書所蓄古今人遺跡至多盡刻諸石築室
而藏之屬予為記予蜀人也蜀人喭曰學書者紙費學
醫者人費此言雖小可以喻大世有好功名者以其未
試之學而驟出之於政其費人豈特醫者之比乎今張
君以兼人之能而位不稱其才優游終嵗無所役其心
智則以書自娯然以予觀之君豈乆閒者蓄極而通必
將大發之於政君知政之費人也甚於醫則願以予之
所言者為鑒
　　王君寳繪堂記(蘇軾/)
君子可以寓意於物而不可以留意於物寓意於物雖
微物足以為樂雖尤物不足以為病留意於物雖微物
足以為病雖尤物不足以為樂老子曰五色令人目盲
五音令人耳聾五味令人口爽馳騁田獵令人心發狂
然聖人未嘗廢此四者亦聊以寓意耳劉備之雄才也
而好結髦嵇康之達也而好鍜鍊阮孚之放也而好蠟
屐此豈有聲色臭味也哉而樂之終身不厭凡物之可
喜足以恱人而不足以移人者莫若書與畫然至其留
意而不釋則其禍有不可勝言者鍾繇至以此嘔血發
塚宋孝武王僧䖍至以此相忌桓𤣥之走舸王涯之複
壁皆以兒戲害其國凶其身此留意之禍也始吾少時
嘗好此二者家之所有惟恐其失之人之所有惟恐其
不吾予也既而自笑曰吾薄富貴而厚於書輕死生而
重於畫豈不顛倒錯繆失其本心也哉自是不復好見
可喜者雖時復蓄之然為人取去亦不復惜也譬之烟
雲之過眼百鳥之感耳豈不欣然接之去而不復念也
於是乎二物者常為吾樂而不能為吾病駙馬都尉王
君晉卿雖在戚里而其被服禮義學問詩書常與寒士
角平㞐攘去膏梁屏逺聲色而從事於書畫作寳繪堂
於私第之東以蓄其所有而求文以為記恐其不幸而
類吾少時之所好故以是告之庶幾全其樂而逺其病
也熙寜十年七月二十日記
　　畫舫齋記(歐陽修/)
予至滑之三月即其署東偏之室治為燕私之居而名
曰畫舫齋齋廣一室其深七室以户相通凡入予室者
如入乎舟中其温室之奥則穴其上以為明其虚室之
疏以達則欄檻其兩旁以為坐立之倚凡偃休於吾齋
者又如偃休乎舟中山石􁦛崒佳花美木之植列於兩
簷之外又似汎乎中流而左山右林之相映皆可愛者
故因以舟名焉周昜之象至於履險蹈難必曰涉川葢
舟之為物所以濟險難而非安居之用也今予治齋於
署以為燕安而反以舟名之豈不戾哉矧予又嘗以罪
謫走江湖間自汴絶淮浮于大江至于巴峽轉而以入
干漢沔計其水行幾萬餘里其羇窮不幸而卒遭風波
之恐往往呌號神明以脫須臾之命者數矣當其恐時
顧視前後凡舟之人非為商賈則必仕宦因竊自歎以
謂非冒利與不得已者孰肯至是哉賴天之惠全活其
生今得除去宿負列官于朝以來是州飽廩食而安署
居追思曩時山川所歴舟檝之危蛟鼉之出没波濤之
洶歘宜其寢驚而夢愕而乃忘其險阻猶以舟名其齋
豈真樂於舟居者邪然予聞古之人有逃世逺去江湖
之上終身而不肯反者其必有所樂也茍非冒利於險
有罪而不得巳使順風恬波傲然枕席之上一日而千
里則舟之行豈不樂哉顧予誠有所未暇而舫者宴嬉
之舟也姑以名予齋奚曰不宜予友蔡君謨善大書頗
怪偉將乞其大字以題於楹懼其疑予之所以名齋者
故具以云又因以置于壁
　　東齋記(歐陽修/)
官署之東有閣以燕休或曰齋謂夫閒居平心以養思
慮若於此而齋戒也故曰齋河南主簿張應之居縣署
亦理小齋河南雖赤縣然征賦之民户纔七八千田利
之入率無一鍾之畝人稀土不膏腴則少爭訟幸而嵗
不大凶亦無逋租凡主簿之所職者甚簡少故未嘗憂
吏責而得優游以嬉應之又素病羸宜其有以閒居而
平心者也應之雖病然力自為學常曰我之疾氣留而
不行血滯而流逆故其病咳血然每體之不康則或取
六經百氏若古人述作之文章誦之愛其深博閎達雄
富偉麗之説則必茫乎以思暢乎以平釋然不知疾之
在體因多取古書文字貯齋中少休則探以覽焉夫世
之善醫者必多畜金石百草之物以毒其疾須其瞑眩
而後瘳應之獨能安居是齋以養思慮又以聖人之道
和平其心而忘厥疾真古之樂善者歟旁有小池竹樹
環之應之時時引客坐其間飲酒言笑終日不倦而某
嘗從應之於此因書於其壁
　　眉州逺景樓記(蘇軾/)
吾州之俗有近古者三其士大夫貴經術而重氏族其
民尊吏而畏法其農夫合耦以相助葢有三代漢唐之
遺風它郡莫及也始朝廷以聲律取士而天聖以前學
者猶襲五代之弊獨吾州之士通經學古以西漢文詞
為宗師方是時四方指以為迂闊至於郡縣胥吏皆挾
經載筆應對進退有足觀者而大家顯人以門族相上
推次甲乙皆有定品謂之江鄉非此族也雖貴且富不
通婚姻其民事太守縣令如古君臣既去輒畫像事之
其賢者則記録其行事以為口實至四五十年不忘商
賈小民常儲善物而别異之以待官吏之求家藏律令
往往通念而不以為非雖薄刑小罪終身有不敢犯者
嵗三月農事始作四月初吉穀稚而草壯耘者畢出數
十百人為曹立表下漏鳴鼓以致衆擇其徒為衆所畏
信者二人一人掌鼓一人掌漏進退作止惟二人之聴
鼓之而不至至而不力皆有罰量田計功終事而㑹之
田多而丁少則出錢以償衆七月既望穀艾而草衰則
仆鼓決漏取罰金與償衆之錢買羊豕酒醴以祀田祖
作樂飲食醉飽而去嵗以為常其風俗葢如此故其民
皆聰明才智務本而力作易治而難服守令始至視其
言語動作輒了其為人其明且能者不復以事試終日
寂然茍不以其道則陳義秉法以譏切之故不知者以
為難治今太守黎侯希聲軾先君子之友人也簡而文
剛而仁明而不苛衆以為易事既滿將代不忍其去相
率而留之上不奪其請既留三年民益信遂以無事因
守居之北墉而増築之作逺景樓日與賓客僚吏游處
其上軾方為徐州吾州之人以書相往來未嘗不道黎
侯之善而求文以為記嗟夫軾之去鄉乆矣所謂逺景
樓者雖想見其處而不能道其詳矣然州人之所以樂
斯樓之成而欲記焉者豈非上有易事之長而下有易
治之俗也哉孔子曰吾猶及史之闕文也有馬者借人
乘之今亡矣夫是二者於道未有大損益也然且録之
今吾州近古之俗獨能累世而不遷葢耆老昔人豈弟
之澤而賢守令撫循教誨不倦之力也可不録乎若夫
登臨覽觀之樂山川風物之美軾將歸老於故丘布衣
幅巾從邦君於其上酒酣樂作援筆而賦之以頌黎侯
之遺愛尚未晚也元豐元年七月十五日記
　　李君藏書房記(蘇軾/)
象犀珠玉怪珍之物有悅於人之耳目而不適於用金
石草木絲麻五穀六材有適於用而用之則弊取之則
竭悦於人之耳目而適於用用之而不弊取之而不竭
賢不肖之所得各因其才仁智之所見各隨其分才分
不同而求無不獲者惟書乎自孔子聖人其學必始於
觀書當是時惟周之柱下史老聃為多書韓宣子適魯
然後見易象與魯春秋季札聘於上國然後得聞詩之
風雅頌而楚獨有左史倚相能讀三墳五典八索九丘
士之生於是時得見六經者葢無幾其學可謂難矣而
皆習於禮樂深於道徳非後世君子所及自秦漢以來
作者益衆紙與字畫日趨於簡便而書益多世莫不有
然學者益以茍簡何哉予猶及見老儒先生自言其少
時欲求史記漢書而不可得幸而得之皆手自書日夜
誦讀惟恐不及近嵗市人轉相摹刻諸子百家之書日
傳萬紙學者之於書多且易致如此其文詞學術當倍
蓰於昔人而後生科舉之士皆束書不觀遊談無根此
又何也予友李公擇少時讀書於廬山五老峯下白石
庵之僧舍公擇既去而山中之人思之指其所居為李
氏山房藏書凡九千餘巻公擇既巳涉其流探其源採
剥其華實而咀嚼其膏味以為巳有發於文詞見於行
事以聞名於當世矣而書固自如也未嘗少損將以遺
來者供其無窮之求而各足其才分之所當得是以不
藏於家而藏於其故所居之僧舍此仁者之心也予既
衰且病無所用於世惟得數年之閒盡讀其所未見之
書而廬山固所願遊而不得者葢將老焉盡發公擇之
藏拾其餘棄以自補庶有益乎而公擇求予文以為記
乃為一言使來者知昔之君子見書之難而今之學者
有書而不讀為可惜也
　　燕喜亭記(韓愈/)
大原王𢎞中在連州與學佛人景常元慧游異日從二
人者行於其居之後丘荒之間上髙而望得異處焉斬
茅而嘉樹列發石而清泉激輦糞壤燔椔翳却立而視
之出者突然成丘陷者呀然成谷窪者為池而缺者為
洞若有鬼神異物陰來相之自是𢎞中與二人者晨往
而夕忘歸焉乃立屋以避風雨寒暑既成愈請名之其
丘曰竢徳之丘蔽於古而顯於今有竢之道也其石谷
曰謙受之谷瀑曰振鷺之瀑谷言徳瀑言容也其土谷
曰黄金之谷瀑曰秩秩之瀑谷言容瀑言徳也洞曰寒
居之洞志其入時也池曰君子之池虚以鍾其美盈以
出其惡也泉之源曰天澤之泉出髙而施下也合而名
之以屋曰燕喜之亭取詩所謂魯侯燕喜者頌也於是
州民之老聞而相與觀焉曰吾州之山水名天下然而
無與燕喜者比經營於其側者相接也而莫直其地非
天作而地藏之以遺其人乎𢎞中自吏部郎貶秩而來
次其道途所經自藍田入商洛涉浙湍臨漢水升峴首
以望方城出荆門下岷江過洞庭上湘水行衡山之下
繇郴踰嶺猨狖所家魚龍所宫極幽遐瑰詭之觀宜其
於山水飫聞而厭見也今其意乃若不足傳曰知者樂
水仁者樂山𢎞中之徳與其所好可謂協矣智以謀之
仁以居之吾知其去是而羽儀於天朝也不逺矣遂刻
石以記
　　豐樂亭記(歐陽修/)
修既治滁之明年夏始飲滁水而甘問諸滁人得於州
南百步之近其上豐山聳然而特立下則幽谷窈然而
深藏中有清泉滃然而仰出俯仰左右顧而樂之於是
疏泉鑿石闢地以為亭而與滁人往遊其間滁於五代
干戈之際用武之地也昔太祖皇帝嘗以周師破李景
兵十五萬於清流山下生擒其將皇甫暉姚鳳於滁東
門之外遂以平滁修嘗考其山川按其圖記升髙以望
清流之關欲求暉鳳就擒之所而故老皆無在者葢天
下之平乆矣自唐失其政海内分裂豪傑並起而爭所
在為敵國者何可勝數及宋受天命聖人出而四海一
嚮之憑恃險阻剗削消磨百年之間漠然徒見山髙而
水清欲問其事而遺老盡矣今滁介於江淮之間舟車
商賈四方賓客之所不至民生不見外事而安於畎畝
衣食以樂生送死而孰知上之功徳休養生息涵煦百
年之深也修之來此樂其地僻而事簡又愛其俗之安
閒既得斯泉于山谷之間乃日與滁人仰而望山俯而
聴泉掇幽芳而蔭喬木風霜氷雪刻露清秀四時之景
無不可愛又幸其民樂其嵗物之豐成而喜與予遊也
因為本其山川道其風俗之美使民知所以安此豐年
之樂者幸生無事之時也夫宣上恩徳以與民共樂刺
史之事也遂書以名其亭焉
　　峽州至喜亭記(歐陽修/)
蜀於五代為僣國以險為虞以富自足舟車之迹不通
乎中國者五十有九年宋受天命一海内四方次第平
太祖改元之三年始平蜀然後蜀之絲枲織文之富衣
被於天下而貢輸商旅之往來者陸輦秦鳳水道岷江
不絶于萬里之外岷江之來合蜀衆水出三峽為荆江
傾折回直捍怒鬭激束之為湍觸之為旋順流之舟頃
刻數百里不及顧視一失毫釐與崖石遇則糜潰漂没
不見蹤跡故凡蜀之可以充内府供京師而移用乎諸
州者皆陸出而其羨餘不急之物乃下于江若棄之然
其為險且不測如此夷陵為州當峽口江出峽始漫為
平流故舟人至此者必瀝酒再拜相賀以為更生尚書
虞部郎中朱公再治是州之三月作至喜亭于江津以
為舟者之停留也且誌夫天下之大險至此而始平夷
以為行人之喜幸夷陵固為下州廪與俸皆薄而僻且
逺雖有善政不足為名譽以資進取朱公能不以陋而
安之其心又喜夫人之去憂患而就樂易詩所謂愷悌
君子者矣自公之來嵗數大豐因民之餘然後有作惠
于往來以館以勞動不違時而人有賴是皆宜書故凡
公之佐吏因相與謀而屬筆於修焉
　　峴山亭記(歐陽修/)
峴山臨漢上望之隠然葢諸山之小者而其名特著於
荆州豈非以其人哉其人謂誰羊祜叔子杜預元凱是
已方晉與呉以兵爭常倚荆州以為重而二子相繼於
此遂以平呉而成晉業其功烈已葢於當世矣至於風
流餘韻藹然被於江漢之間者至今人猶思之而於思
叔子也尤深葢元凱以其功而叔子以其仁二子所為
雖不同然皆足以垂於不朽余頗疑其反自汲汲於後
世之名者何哉傳言叔子嘗登兹山慨然語其屬以謂
此山常在而前世之士皆已湮滅於無聞因自顧而悲
傷然獨不知兹山待已而名著也元凱銘功於二石一
置兹山之上一投漢水之淵是知陵谷有變而不知石
有時而磨滅也豈皆自喜其名之甚而過為無窮之慮
歟將自待者厚而所思者逺歟山故有亭世傳以為叔
子之所遊止也故其屢廢而復興者由後世慕其名而
思其人者多也熙寜元年余友人史君中煇以光禄卿
來守襄陽明年因亭之舊廣而新之既周以回廊之壯
又大其後軒使與亭相稱君知名當世所至有聲襄人
安其政而樂從其遊也因以君之官名其後軒為光禄
堂又欲紀其事于石以與叔子元凱之名並傳於乆逺
君皆不能止也乃來以記屬於余余謂君知慕叔子之
風而襲其遺迹則其為人與其志之所存者可知矣襄
人愛君而安樂之如此則君之為政於襄者又可知矣
此襄人之所欲書也若其左右山川之勝勢與夫草木
雲煙之杳靄出没於空曠有無之間而可以備詩人之
登髙寫離騷之極目者宜其覽者自得之至於亭屢廢
興或自有記或不必究其詳者皆不復道熙寜三年十
月二十有二日六一居士歐陽修記
　　泗州先春亭記(歐陽修/)
景祐二年秋清河張侯以殿中丞來守泗上既至問民
之所素病而治其尤暴者曰暴莫大於淮越明年春作
城之外堤因其舊而廣之度為萬有九千二百尺用人
之力八萬五千泗之民曰此吾利也而大役焉然人力
出於州兵而石出乎南山作大役而民不知是為政者
之私我也不出一力而享大利不可相與出米一千三
百石以食役者堤成髙三十三尺土實石堅捍暴備災
可乆而不壊既曰泗四達之州也賓客之至者有禮於
是因前蔣侯堂之亭新之為勞餞之所曰思邵亭且推
其美於前人而志邦人之思也又曰泗天下之水㑹也
嵗漕必廪於此於是治常豐倉西門二夾室一以視出
納曰某亭一以為舟者之寓舍曰通漕亭然後曰吾亦
有所休乎乃築州署之東城上為先春亭以臨淮水而
望西山是嵗秋予貶夷陵過泗上於是知張侯之善為
政也昔周單子聘楚而過陳見其道穢而川澤不陂梁
客至不授館羇旅無所寓遂知其必亡葢城郭道路旅
舍寄寓皆三代為政之法而周官尤謹著之以為禦備
今張侯之作也先民之備災而及于賓客往來然後思
自休焉故曰知為政也先時嵗大水州幾溺前司封員
外郎張夏守是州築堤以禦之今所謂因其舊者是也
是役也堤為大故予記其大者詳焉
　　游鯈亭記(歐陽修/)
禹之所治大水七岷山導江其一也江出荆州合沅湘
合漢沔以輸之海其為汪洋誕漫蛟龍水物之所憑風
濤晦㝠之變怪壯哉是為勇者之觀也吾兄晦叔為人
慷慨喜義勇而有大志能讀前史識其盛衰之迹聽其
言豁如也困於位卑無所用以老然其胷中亦已壯矣
夫壯者之樂非登崇髙之丘臨萬里之流不足以為適
今吾兄家荆州臨大江捨汪洋誕漫壯哉勇者之所觀
而方䂓地為池方不數丈治亭其上反以為樂何哉葢
其擊壺而歌解衣而飲陶乎不以汪洋為大不以方丈
為局則其心豈不浩然哉夫視富貴而不動處卑困而
浩然其心者真勇者也然則水波之漣漪游魚之上下
其為適也與夫莊周所謂惠施游於濠梁之樂何以異
烏用蛟魚變怪之為壯哉故名其亭曰游鯈亭景祐五
年四月二日舟中記
　　陳氏榮鄊亭記(歐陽修/)
什邡漢某縣户若干可征役者家若干任里胥給吏事
又若干其豪又若干縣大以饒吏與民尤驁惡猾驕善
貨法為蠧孽中州之人凡仕宦之蜀者皆逺客孤寓思
歸以茍滿嵗脫過失得去為幸居官既不乆又不究知
其俗常不暇刔剔已輒易去而縣之大吏皆宿老其事
根堅穴深為其長者非甚明鋭難卒攻破故一縣之政
吏常把持而上下之然其人特不喜秀才儒者以能接
見官府知己短長以讒之為己病也每儒服持謁嚮縣
門者吏輒坐門下嘲咻踞罵辱之俾慙以去甚則陰用
里人無賴苦之羅中以法期必破壊之而後已民既素
饒樂鄉里不急禄仕又苦吏之所為故未嘗有儒其業
與服以游者其好學者不過專一經工歌詩優游自養
為鄉丈人而已比年蜀之士人以進士舉試有司者稍
稍増多而什邡獨絶少陳君什邡之鄉丈人有賢子曰
巖夫巖夫幼喜讀書為進士力學甚有志然亦未嘗敢
儒其衣冠以謁縣門出入閭閈必鄉其服鄉人莫知其
所為也已而州下天子詔書索鄉舉秀才巖夫始改衣
詣門應詔吏方相驚然莫能為也既州試之送禮部將
行陳君戒且約曰嘻吾知惡進士之病已而不知可以
為榮君行達得選於有司吾將有以旌志之使榮吾鄊
以勸也於是呼工理材若將搆築者明年巖夫中丙科
以歸陳君成是亭與鄉人宴其下縣之吏悔且歎曰陳
氏有善子而吾鄉有才進士豈不榮邪巖夫初為伊闕
縣主簿時予為西京留守推官嘗語予如此欲予之志
之也巖夫為縣吏材而有内行不求聞知於上官而上
官薦用下吏之能者嵗無員數然卒亦不及噫巖夫為
鄉進士而鄉人始不知之卒能榮之為下吏有可進之
勢而不肯一鬻所長以干其上其守道自修可知矣陳
君有子如此亦賢丈人也予既有巖夫恨不一登是亭
往拜陳君之下且以識彼邦之長者也又嘉巖夫之果
能榮是鄊也因以命名其亭且志之也
　　李秀才東園亭記(歐陽修/)
修友李公佐有亭在其居之東園今年春以書抵洛命
修志之李氏世家隨隨春秋時稱漢東大國魯桓之後
楚始盛隨近之常與為鬭國相勝敗然怪其山川土地
既無髙深壯厚之勢封域之廣與鄖蓼相介纔一二百
里非有古彊諸侯制度而為大國何也其春秋世未嘗
通中國盟㑹朝聘僖二年方見於經以伐見書哀之元
年始約列諸侯一㑹而罷其後乃希見僻居荆夷葢於
蒲騷鄖蓼小國之間特大而巳故於今雖名藩鎮而實
下州山澤之産無美材土地之貢無上物朝廷達官大
人自閩陬嶺徼出而顯者往往皆是而隨近在天子千
里内幾一百年間未出一士豈其痺貧薄陋自古然也
予少以江南就食居之能道其風土地既瘠枯民給生
不舒愉雖豐年大族厚聚之家未嘗有樹林池沼之樂
以為嵗時休暇之嬉獨城南李氏為著姓家多藏書訓
子孫以學予為童子與李氏諸兒戲其家見李氏方治
東園往求美草一一手植周視封樹日日去來園間甚
勤李氏壽終公佐嗣家又構亭其間益修先人之所為
予亦壯不復過其家已而去客漢沔遊京師乆而乃歸
復行城南公佐引予登亭上周尋童子時所見則樹之
孼者抱昔之抱者枿草之茁者叢荄之甲者今果矣問
其遊兒則有子如予童子之嵗矣相與逆數昔時則於
今七閏矣然忽忽如前日事因歎嗟徘徊不能去噫予
方仕宦奔走不知再至城南登此亭復幾閏幸而再至
則東園之物又幾變也計亭之梁木其蠧瓦甓其溜石
物其泐乎隨雖陋非予鄉然予之長也豈能忘情於隨
哉公佐好學有行鄉里推之與予友葢明道二年十月
十二日也
　　蘇氏族譜亭記(蘇洵/)
匹夫而化鄉人者吾聞其語矣國有君邑有大夫而爭
訟者訴於其門鄉有庠里有學而學道者赴於其家鄉
人有為不善於室者父兄輒相與恐曰吾夫子無乃聞
之嗚呼彼獨何修而得此哉意者其積之有本末而施
之有次第耶今吾族人猶有服者不過百人而嵗時蜡
社不能相與盡其歡欣愛洽稍逺者至不相往來是無
以示吾鄉黨鄰里也乃作蘇氏族譜立亭於髙祖墓塋
之西南而刻石焉既而告之曰凡在此者死必赴冠娶
妻必告少而孤則老者字之貧而無歸則富者收之而
不然者族人之所共誚讓也嵗正月相與拜奠於墓下
既奠列坐於亭其老者顧少者而歎曰是不及見吾鄉
鄰風俗之美矣自吾少時見有為不義者則衆相與疾
之如見怪物焉慄焉而不寜其後少衰也猶相與笑之
今也則相與安之耳是起於某人也夫某人者是鄉之
望人也而大亂吾俗焉是故其誘人也速其為害也深
自斯人之逐其兄之遺孤子而不卹也而骨肉之恩薄
自斯人之多取其先人之貲田而欺其諸孤子也而孝
悌之行缺自斯人之為其諸孤子之所訟也而禮義之
節廢自斯人之以妾加其妻也而嫡庶之别混自斯人
之篤於聲色而父子雜處讙譁不嚴也而閨門之政亂
自斯人之瀆財無厭惟富者之為賢也而㢘恥之路塞
此六行者吾往時所謂大慙而不容者也今無知之人
皆曰某人何人也猶且為之其輿馬赫奕婢妾靚麗足
以蕩惑里巷之小人其官爵貨力足以搖動府縣其矯
詐修飾言語足以欺罔君子是州里之大盜也吾不敢
以告鄉人而私以戒族人焉髣髴於斯人之一節者願
無過吾門也予聞之懼而請書焉老人曰書其事而闕
其姓名使他人觀之則不知其為誰而夫人之觀之則
面熱内慙汗出而食不下也且無彰之庶其有悔乎予
曰然乃記之
　　喜雨亭記(蘇軾/)
亭以雨名志喜也古者有喜則以名物示不忘也周公
得禾以名其書漢武得鼎以名其年叔孫勝狄以名其
子其喜之大小不齊其示不忘一也予至扶風之明年
始治官舍為亭於堂之北而鑿池其南引流種樹以為
休息之所是嵗之春雨麥於岐山之陽其占為有年既
而彌月不雨民方以為憂越三月乙夘乃雨甲子又雨
民以為未足丁夘大雨三日乃止官吏相與慶於庭商
賈相與歌於市農夫相與忭於野憂者以樂病者以愈
而吾亭適成於是舉酒於亭上以屬客而告之曰五日
不雨可乎曰五日不雨則無麥十日不雨可乎曰十日
不雨則無禾無麥無禾嵗且薦飢獄訟繁興而盜賊滋
熾則吾與二三子雖欲優游以樂於此亭其可得耶今
天不遺斯民始旱而賜之以雨使吾與二三子得相與
優游而樂於此亭者皆雨之賜也其又可忘耶既以名
亭又從而歌之曰使天而雨珠寒者不得以為襦使天
而雨玉飢者不得以為粟一雨三日繄誰之力民曰太
守太守不有歸之天子天子曰不然歸之造物造物不
自以為功歸之太空太空冥冥不可得而名吾以名吾
亭
　　放鶴亭記(蘇軾/)
熙寜十年秋彭城大水雲龍山人張君之草堂水及其
半扉明年春水落遷於故居之東東山之麓升髙而望
得異境焉作亭於其上彭城之山岡嶺四合隠然如大
環獨缺其西一面而山人之亭適當其缺春夏之交草
木際天秋冬雪月千里一色風雨晦明之間俯仰百變
山人有二鶴甚馴而善飛旦則望西山之缺而放焉縱
其所如或立於陂田或翔於雲表莫則傃東山而歸故
名之曰放鶴亭郡守蘇軾時從賓客僚吏往見山人飲
酒於斯亭而樂之揖山人而告之曰子知隠居之樂乎
雖南面之君未可與易也易曰鳴鶴在陰其子和之詩
曰鶴鳴于九皋聲聞于天葢其為物清逺閒放超然于
塵垢之外故易詩人以比賢人君子隠徳之士狎而玩
之宜若有益而無損者然衛懿公好鶴則亡其國周公
作酒誥衛武公作抑戒以為荒惑敗亂無若酒者而劉
伶阮籍之徒以此全其真而名後世嗟夫南面之君雖
清逺閒放如鶴者猶不得好好之則亡其國而山林遁
世之士雖荒惑敗亂如酒者猶不能為害而况放鶴乎
由此觀之其為樂未可以同日而語也山人忻然而笑
曰有是哉乃作放鶴招鶴之歌曰
鶴飛去兮西山之缺髙翔而下覽兮擇所適翻然歛翼
宛將集兮忽何所見矯然而復擊獨終日於澗谷之間
兮啄蒼苔而履白石鶴歸來兮東山之陰其下有人兮
黃冠草屨葛衣而鼓琴躬耕而食兮其餘以汝飽歸來
歸來兮西山不可以乆留元豐元年十一月初八日記
　　墨妙亭記(蘇軾/)
熙寜四年十一月髙郵孫莘老自廣徳移守呉興其明
年二月作墨妙亭於府第之北逍遙堂之東取凡境内
自漢以來古文遺刻以實之呉興自東晉為善地號為
山水清逺其民足於魚稻蒲蓮之利寡求而不爭賓客
非特有事於其地者不至焉故凡守郡者率以風流嘯
咏投壺飲酒為事自莘老之至而嵗適大水上田皆不
登湖人大飢將相率亡去莘老大振廪勸分躬自撫循
勞來出於至誠富有餘者皆爭出穀以佐官所活至不
可勝計當是時朝廷方更化立法使者旁午以為莘老
當日夜治文書赴期㑹不能復雍容自得如故事而莘
老益喜賓客賦詩飲酒為樂又以其餘暇網羅遺逸得
前人賦詠數百篇為呉興新集其刻畫尚存而僵仆斷
缺於荒陂野草之間者又皆集於此亭是嵗十二月余
以事至湖周覽歎息而莘老求文為記或以謂余凡有
物必歸於盡而恃形以為固者尤不可長雖金石之堅
俄而變壊至於功名文章其傳世垂後猶為差乆今乃
以此託於彼是乆存者反求助於速壊此既昔人之惑
而莘老又將深簷大屋以錮留之推是意也其無乃幾
於不知命也夫余以為知命者必盡人事然後理足而
無憾物之有成必有壊譬如人之有生必有死而國之
有興必有亡也雖知其然而君子之養身也凡可以乆
生而緩死者無不用其治國也凡可以存存而救亡者
無不為至於不可柰何而後已此之謂知命是亭之作
否無足爭者而其理則不可以不辨故具載其説而列
其名物於左云
　　黃州快哉亭記(蘇轍/)
江出西陵始得平地其流奔放肆大南合湘沅北合漢
沔其勢益張至於亦壁之下波流浸灌與海相若清河
張君夢得謫居齊安即其廬之西南為亭以覽觀江流
之勝而余兄子瞻名之曰快哉葢亭之所見南北百里
東西一舍濤瀾洶湧風雲開闔晝則舟楫出没於其前
夜則魚龍悲嘯於其下變化倐忽動心駭目不可乆視
今乃得翫之几席之上舉目而足西望武昌諸山岡陵
起伏草木行列烟消日出漁父樵夫之舍皆可指數此
其所以快哉者也至於長洲之濱故城之墟曹孟徳孫
仲謀之所睥睨周瑜陸遜之所騁騖其流風遺俗亦足
以稱快世俗昔楚襄王從宋玉景差於蘭臺之宫有風
颯然至者王披襟當之曰快哉此風寡人所與庶人共
者耶宋玉曰此獨大王之雄風耳庶人安得共之玉之
言益有諷焉夫風無雄雌之異而人有遇不遇之變楚
王之所以為樂與庶人之所以為憂此則人之變也而
風何與焉士生於世使其中不自得將何往而非病使
其中坦然不以物傷性將何適而非快今張君不以謫
為患竊㑹計之餘功而自放山水之間此其中宜有以
過人者將蓬户甕牖無所不快而况乎濯長江之清流
揖西山之白雲窮耳目之勝以自適也哉不然連山絶
壑長林古木振之以清風照之以明月皆騷人詩士之
所以悲傷憔悴而不能勝者烏覩其為快也哉
　　道山亭記(曽鞏/)
閩故𨽻周者也至秦開其地列於中國始并為閩中郡
自粤之太末與呉之豫章為其通路其路在閩者陸出
則阨於兩山之間山相屬無間斷累數驛乃一得平地
小為縣大為州然其四顧亦山也其塗或逆坂如縁絙
或垂崖如一髪或側逕鈎出於不測之谿上皆石芒峭
發擇然後可投步負載者雖其土人猶側足然後能進
非其土人罕不躓也其谿行則水皆自髙㵼下石錯出
其間如林立如士騎滿野千里下上不見首尾水行其
隙間或衡縮蟉糅或逆走旁射其狀若蚓結若䖝鏤其
旋若輪其激若矢舟泝沿者投便利失毫分輒破溺雖
其土長川居之人非生而習水事者不敢以舟楫自任
也其水陸之險如此漢嘗處其衆江淮之間而虗其地
葢以其陿多阻豈虗也哉福州治侯官於閩為土中所
謂閩中也其地於閩為最平以廣四出之山皆逺而長
江在其南大海在其東其城之内外皆涂旁有溝溝通
潮汐舟載者晝夜屬於門庭麓多傑木而匠多良能人
以屋室鉅麗相矜雖下貧必豐其居而佛老子之徒其
宫又特盛城之中三山西曰閩山東曰九僊山北曰粤
王山三山者鼎趾立其附山葢佛老子之宫以數十百
其瓌詭殊絶之狀葢已盡人力光禄卿直昭文館程公
為是州得閩山嶔崟之際為亭於其處其山川之勝城
邑之大宫室之榮不下簟席而盡於四矚程公以謂在
江海之上為登覽之觀可比於道家所謂蓬萊方丈瀛
洲之山故名之曰道山之亭閩以險且逺故仕者常憚
往程公能因其地之善以寓其耳目之樂非獨忘其逺
且險又將抗其思於埃壒之外其志壯哉程公於是州
以治行聞既新其城又新其學而其餘功又及於此葢
其嵗滿就更廣州拜諫議大夫又拜給事中集賢殿修
撰今為越州字公闢名師孟云
　　凌虚臺記(蘇軾/)
國於南山之下宜若起居飲食與山接也四方之山莫
髙於終南而都邑之最麗者莫近於扶風以至近求最
髙其勢必得而太守之居未嘗知有山焉雖非事之所
以損益而物理有不當然者此凌虗之所為築也方其
未築也太守陳公杖屨逍遙於其下見山之出於林木
之上者纍纍如人之旅行於牆外而見其髻也曰是必
有異使工鑿其前為方池以其土築䑓髙出于屋之簷而
止然後人之至於其上者怳然不知臺之髙而以為山
之踴躍奮迅而出也公曰是宜名凌虚以告其從事蘇
軾而求文以為記軾復於公曰物之廢興成毁不可得
而知也昔者荒草野田霜露之所蒙翳狐虺之所竄伏
方是時豈知有凌虚臺耶廢興成毁相尋於無窮則臺
之復為荒草野田皆不可知也嘗試與公登臺而望其
東則秦穆之祈年橐泉也其南則漢武之長楊五柞而
其北則隋之仁壽唐之九成也計其一時之盛宏傑詭
麗堅固而不可動者豈特百倍於臺而巳哉然而數世
之後欲求其髣髴而破瓦頺垣無復存者既已化為禾
黍荆棘丘墟隴畝矣而况於此臺歟夫臺猶不足恃以
長乆而况於人事之得喪忽往而忽來者歟而或者欲
以夸世而自足則過矣葢世有足恃者而不在乎臺之
存亡也既巳言於公退而為之記
　　超然臺記(蘇軾/)
凡物皆有可觀茍有可觀皆有可樂非必怪竒瑋麗者
也餔糟啜漓皆可以醉果蔬草木皆可以飽推此類也
吾安往而不樂夫所為求福而辭禍者以福可喜而祻
可悲也人之所欲無窮而物之可以足吾欲者有盡美
惡之辨戰乎中而去取之擇交乎前則可樂者常少而
可悲者常多是謂求禍而辭福夫求禍而辭福豈人之
情也哉物有以盡之矣彼遊於物之内而不遊於物之
外物非有大小也自其内而觀之未有不髙且大者也
彼挾其髙大以臨我則我常眩亂反覆如隙中之觀鬭
又烏知勝負之所在是以美惡横生而憂樂出焉可不
大哀乎予自錢塘移守膠西釋舟楫之安而服車馬之
勞去雕牆之美而蔽采椽之居背湖山之觀而行桑麻
之野始至之日嵗比不登盜賊滿野獄訟充斥而齋厨
索然日食杞菊人固疑予之不樂也處之期年而貌加
豐髪之白者日以反黒予既樂其風俗之淳而其吏民
亦安予之拙也於是治其園圃潔其庭宇伐安丘髙密
之木以修補破敗為茍完之計而園之北因城以為臺
者舊矣稍葺而新之時相與登覽放意肆志焉南望馬
耳常山出没隠見若近若逺庶幾有隠君子乎而其東
則廬山秦人盧敖之所從遁也西望穆陵隠然如城郭
師尚父齊威公之遺烈猶有存者北俯濰水慨然太息
思淮陰之功而弔其不終臺髙而安深而明夏涼而冬
温雨雪之朝風月之夕予未嘗不在客未嘗不從擷園
蔬取池魚釀秫酒瀹脱粟而食之曰樂哉遊乎方是時
予弟子由適在濟南聞而賦之且名其臺曰超然以見
予之無所往而不樂者葢遊於物之外也
　　擬峴臺記(曽鞏/)
尚書司門員外郎晉國裴君治撫之二年因城東隅作
臺以遊而命之曰擬峴臺謂其山溪之形擬乎峴山也
數與其屬與州之寄客者遊而間獨求記於予初州之
東其城因大丘其隍因大谿其隅因客土以出谿上其
外連山髙陵野林荒谿逺近髙下壯大閎廓怪竒可喜
之觀環撫之東南者可坐而見也然而雨隳潦毁葢藏
棄委於榛藂茀草之間未有即而愛之者也君得之而
喜増甓與土易其破缺去榛與草發其亢爽繚以横檻
覆以髙甍因而為臺以脱埃氛絶煩囂出雲氣而臨風
雨然後谿之平沙漫流微風逺響與夫浪波洶湧破山
拔木之奔放至於髙桅勁艣沙禽水獸下上而浮沈者
皆出乎履舄之下山之蒼顔秀璧巔崖拔出挾光景而
薄星辰至於平岡長陸虎豹踞而龍蛇走與夫荒蹊藂
落樹陰晻曖遊人行旅隠見而繼續者皆出乎袵席之
内若夫煙雲開斂日光出没四時朝暮雨暘明晦變化
之不同則雖覽之不厭而雖有智者亦不能窮其狀也
或飲者淋漓歌者激烈或靚觀微步旁皇徙倚則得於
耳目與得之於心者雖所寓之樂有殊而亦各適其適
也撫非通道故貴人蓄賈之遊不至多良田故水旱螟
螣之菑少其民樂於耕桑以自足故牛馬之牧於山谷
者不收五穀之積於郊野者不垣而晏然不知枹鼓之
警發召之役也君旣因其土俗而治以簡靜故得以休
其暇日而寓其樂於此州人士女樂其安且治而又得
遊觀之美亦將同其樂也故予為之記
　
　
　
　
　
　
　文編巻五十六
欽定四庫全書
　文編巻五十七
　　　　　　　　　　　　明　唐順之　編
　　永州法華寺新作西亭記(柳宗元/)
法華寺居永州地最髙有僧曰覺照照居寺西廡下廡
之外有大竹數萬又其外山形下絶然而薪蒸篠簜蒙
雜擁蔽吾意伐而除之必將有見焉照謂余曰是其下
有陂池芙蕖申以湘水之流衆山之㑹果去是其見逺
矣遂命僕人持刀斧羣而翦焉叢莽下頺萬類皆出曠
焉茫焉天為之益髙地為之加闢丘陵山谷之峻江湖地
澤之大咸若有増廣之者夫其地之竒必以遺乎後不可
曠也余時謪為州司馬官外常員而心得無事乃取官之
禄秩以為其亭其髙且廣蓋方丈者二焉或異照之居於
斯而不蚤為是也余謂昔之上人者晨起宴坐足以觀於
空色之實而游乎物之終始其照也逾寂其覺也逾有然
則嚮之礙之者為果礙耶今之闢之者為果闢耶彼所謂
覺而照者吾詎知其不由是道也豈若吾族之挈挈於
通塞有無之方以自狹耶或曰然則宜書之乃書于石
　　永州龍興寺東丘記(柳宗元/)
游之適大率有二曠如也奥如也如斯而巳其地之凌
阻峭出幽鬰寥廓悠長則於曠宜抵丘垤伏灌莽迫遽
迴合則於奥宜因其曠雖増以崇臺延閣迴環日星臨
瞰風雨不可病其敞也因其奥雖増以茂樹藂石穹若
洞谷蓊若林麓不可病其邃也今所謂東丘者奥之宜
者也其始龕之外棄地余得而合焉以屬於堂之北垂
凡坳窪坻岸之狀無廢其故屏以密竹聨以曲梁桂檜
松杉楩柟之植幾三百本嘉卉美石又經緯之俛入緑
縟幽蔭薈蔚步武錯迕不知所出温風不爍清氣自至
水亭陿室曲有奥趣然而至焉者往往以邃為病噫龍
興永之佳寺也登髙殿可以望南極闢大門可以瞰湘
流若是其曠也而於是小丘又將披而攘之則吾所謂
游有二者無乃闕焉而喪其地之宜乎丘之幽幽可以
處休丘之窅窅可以觀妙溽暑遁去兹丘之下太和不
遷兹丘之巔奥乎兹丘孰從我游余無召公之徳懼翦
伐之及也故書以祈後君子
　　湘潭縣修藥師院佛殿記(歐陽修/)
湘潭縣藥師院新修佛殿者縣民李遷之所為也遷之
賈江湖嵗一賈其入數千萬遷之謀曰夫民力役以生
者也用力勞者其得厚用力媮者其得薄以其得之豐
約必視其用力之多少而必當然後各食其力而無慙
焉士非我匹若工農則吾等也夫琢磨煎錬調筋柔革
此工之盡力也斤斸鉏夷畎畆樹藝此農之盡力也然
後所食皆不過其勞今我則不然徒幸物之廢興而上
下其價權時輕重而操其竒贏游嬉以浮於江湖用力
至逸以安而得則過之我有慙於彼焉凡誠我契而不
我欺平我斗斛權衡而不我踰出入關市而不我虞我
何能焉是皆在上而為政者以庇我也何以報焉聞浮
屠之為善其法曰有能捨巳之有以崇飾尊嚴我則能
陰相之凡有所欲皆如志乃曰盍用我之有所得於此
施以報焉且為善也於是得此寺廢殿而新之又如其
法作釋迦佛十六羅漢塑像皆備凡用錢二十萬自景
祐二年十二月癸酉訖三年二月甲寅以成其秋㑹予
赴夷陵自真州假其舟行次潯陽見買一石礱而載于
舟問其所欲用之因具言其所為且曰欲歸而記其始
造嵗月也視其色若欲得予記而不敢言也因善其以
賈為生而能知夫力少而得厚以為幸又知在上者庇
已而思有以報顧其所為之心又趨為善皆可喜也乃
為之作記問其寺始造之由及其嵗月皆不能道也
　　明因大師塔記(歐陽修/)
明因大師道詮姓衛氏并州文水縣民家子生於太平
興國辛巳之嵗終於明道癸酉之正月壽五十有三年
始為童子辭家人入洛陽妙覺禪院依真行大師惠璿
學浮圖法咸平五年始去氏削髪入僧籍後二十四年
賜紫衣遂主其衆又四年賜號明因兼領右街教門事
凡為僧三十有一年卒之明年其徒以骨葬城南龍門
山下始道詮未死時予過其廬問其年幾何曰五十有
二矣問其何許人也曰本太原農家也因與語曰詩唐
風言晉本唐之俗其民被堯之徳化且詩多以儉刺然
其勤生以儉嗇朴厚而純固最得古之遺風今能言其
土風乎其民俗何若信若詩之所謂乎詩去今餘千嵗
矣猶若詩之時乎其亦隨世而遷變也曰樹麻而衣陶
瓦而食築土而室甘辛苦薄滋味嵗耕日積有餘則窖
而藏之率千百年不輒發其勤且儉誠有古之遺風至
今而不變也又言為兒時聞長老語晉自春秋為盛國
至唐其并以興世為北京及朱氏有中土後唐倚并為
雄亦卒以王既而晉祖又以王漢又以王遭時之故相
次出三天子劉崇父子又自為國故民熟兵鬭饟軍死
戰勞苦幾百年不得息既而聖人出四方次第平一日
兵臨城門係繼元以歸并民然後被政教棄兵專農休
息勞苦為太平之幸人并平後二嵗我始生幼又依浮
圖生不見干戈長不執耒耜衣不麻食不瓦室不土力
不穡而休乃并人之又幸者也今老矣且病即死無恨
予愛其語朴而詳它日復過其廬莫見也訪之曰死矣
為之惻然及其葬其徒有求予誌其始終者因并書其
常語予者志嵗月云爾
　　彭州圓覺禪院記(蘇洵/)
人之居乎此也其必有樂乎此也居斯樂不樂不居也
居而不樂不樂而不去為自欺且為欺天葢君子恥食
其食而無其功恥服其服而不知其事故居而不樂吾
有吐食脱服以逃天下之譏而巳耳天之畀我以形而
使我以心馭也今日欲適秦明日欲適越天下誰我禦
故居而不樂不樂而不去是其心且不能馭其形而况
能以馭它人哉自唐以來天下士大夫爭以排釋老為
言故其徒之欲求知於吾士大夫之間者往往自叛其
師以求容於吾而吾士大夫亦喜其來而接之以禮靈
師文暢之徒飲酒食肉以自絶於其教嗚呼歸爾父子
復爾室家而後吾許爾以叛爾師父子之不歸室家之
不復而師之叛是不可以一日立于天下傳曰人臣無
外交故季布之忠於楚也雖不如蕭韓之先覺而比丁
公之貳則為愈予在京師彭州僧保聰來求識予甚勤
及至蜀聞其自京師歸布衣蔬食以為其徒先凡若干
年而所居圓覺院大治一日為予道其先師平潤事與
其院之所以得名者請予為記予佳聰之不以叛其師
悦予也故為之記曰彭州龍興寺僧平潤講圓覺經有
竒因以名院院始弊不葺潤之來始得隙地以作堂宇
凡更二僧而至于保聰聰又合其鄰之僧屋若干於其
院以成是為記
　　大悲閣記(蘇軾/)
大悲者觀世音之變也觀世音由聞而覺始於聞而能
無所聞始於無所聞而能無所不聞能無所聞雖無身
可也能無所不聞雖千萬億身可也而况於手與目乎
雖然非無身無以舉千萬億身之衆非千萬億身無以
示無身之至故散而為千萬億身聚而為八萬四千母
陀羅臂八萬四千清淨寳目其道一爾昔吾嘗觀於此
吾頭髪不可勝數而身毛孔亦不可勝數牽一髪而頭
為之動拔一毛而身為之變然則髪皆吾頭而毛孔皆
吾身也彼皆吾頭而不能為頭之用彼皆吾身而不能
具身之智則物有以亂之矣吾將使世人左手運斤而
右手執削目數飛雁而耳節鳴鼓首肯旁人而足識梯
級雖有智者有所不暇矣而况千手異執而千目各視
乎及吾燕坐寂然心念凝黙湛然如大明鏡人鬼鳥獸
雜陳乎吾前色聲香味交遘乎吾體心雖不起而物無
不接接必有道即千手之出千目之運雖未可得見而
理則具矣彼佛菩薩亦然雖一身不成二佛而一佛能
遍河沙諸國非有它也觸而不亂至而能應理有必至
而何獨疑於大悲乎成都西南大都㑹也佛事最勝而
大悲之像未睹其傑有法師敏行者能讀内外教博通
其義欲以如幻三昧為一方首乃以大旃檀作菩薩像
端嚴妙麗具慈愍性手臂錯出開合捧執指彈摩拊千
態具備手各有目無妄舉者復作大閣以覆菩薩雄偉
壯峙工與像稱都人作禮因敬生悟余游於四方二十
餘年矣雖未得歸而想見其處敏行使其徒法震乞文
為道其所以然者且頌之曰
吾觀世間人兩目兩手臂物至不能應狂惑失所措其
有欲應者顛倒作思慮思慮非真實無異無手目菩薩
千手目與一手目同物至心亦至曽不作思慮隨其所
當應無不得其當引弓挾白羽劒盾諸械器經巻及香
華盂水青楊枝珊瑚大寳炬白拂朱籐杖所遇無不執
所執無有疑縁何得無疑以我無心故若猶有心者千
手當千心一人而千心内自相攫攘何暇能應物千手
無一心手手得其處稽首大悲尊願度一切衆皆證無
心法皆具千手目
　　大悲閣記(蘇軾/)
羊豕以為羞五味以為和秫稻以為酒麴糵以作之天
下之所同也其材同其水火之齊均其寒煖燥濕之候
一也而二人為之則美惡不齊豈其所以美者不可以
數取歟然古之為方者未嘗遺數也能者即數以得妙
不能者循數以得其畧其出一也有能有不能而精粗
見焉人見其二也則求精於數外而棄迹以逐妙曰我
知酒食之所以美也而畧其分齊捨其度數以為不在
是也而一以意造則其不為人之所嘔棄者寡矣今吾
學者之病亦然天文地理音樂律厯宫廟服器冠昏喪
紀之法春秋之所去取禮之所可刑之所禁歴代之所
以廢興與其人之賢不肖此學者之所宜盡力也曰是
皆不足學學其不可傳於書而載於口者子夏曰日知
其所亡月無忘其所能可謂好學也巳古之學者其所
亡與其所能皆可以一二數而日月見也如今世之學
其所亡者果何物而所能者果何事歟孔子曰吾嘗終
日不食終夜不寢以思無益不如學也由是觀之廢學
而徒思者孔子之所禁而今世之所上也豈惟吾學者
至於為佛者亦然齋戒持律講誦其書而崇飾塔廟此
佛之所以日夜教人者也而其徒或者以為齋戒持律
不如無心講誦其書不如無言崇飾塔廟不如無為其
中無心其口無言其身無為則飽食而嬉而已是為大
以欺佛者也杭州鹽官安國寺僧居則自九嵗出家十
年而得惡疾且死自誓於佛願持律終身且造千手眼
觀世音像而誦其名千萬遍病已而力不給則縮衣節
口三十餘年銖積寸累以迄于成其髙九仞為大屋四
重以居之而求文以為記余嘗以斯語告東南之士矣
葢僅有從者獨喜則之勤苦從事於有為篤志守節老
而不衰異夫為大以欺佛者故為記之且以風吾黨之
士云
　　勝相院經藏記(蘇軾/)
元豐三年嵗在庚申有大比丘惟簡號曰寳月修行如
幻三摩鉢提在蜀成都大聖慈寺故中和院賜名勝相
以無量寳黄金丹砂琉璃真珠旃檀衆香莊嚴佛語及
菩薩語作大寳藏湧起于海有大天龍背負而出及諸
小龍糾結環繞諸化菩薩及䕶法神鎮守其門天魔鬼
神各執其物以禦不祥是諸衆寳及諸佛子光色聲香
自相磨激璀璨芳郁玲瓏宛轉生出諸相變化無窮不
假言語自然顯見苦空無我無量妙義凡見聞者隨其
根性各有所得如衆飢人入於太倉雖未得食已有飽
意又如病人遊於藥市聞衆藥香病自衰减更能取米
作無礙飯恣食取飽自然不飢又能取藥以療衆病衆
病有盡而藥無窮須臾之間無病可療以是因縁度無
量衆時見聞者皆爭捨施富者出財壯者出力巧者出
技皆舍所愛及諸結習而作佛事求脱煩惱濁惡苦海
有一居士其先蜀人與是比丘有大因縁去國流浪在
江淮間聞是比丘作是佛事即欲隨衆舍所愛習周視
其身及其室廬求可捨者了無一物如焦穀芽如石女
兒乃至無有毫髮可捨私自念言我今惟有無始已來
結習口業妄言綺語論説古今是非成敗以是業故所
出言語猶如鐘磬黼黻文章悦可耳目如人善博日勝
日負自云是巧不知是業今捨此業作寳藏偈願我今
者作是偈已盡未來世永斷諸業客塵妄想及諸理障
一切世間無取無舍無憎無愛無可無不可時此居士
稽首西望而説偈言
我遊衆寳山見山不見寳巖谷及草木虎豹諸龍蛇雖
知寳所在欲取不可得復有求寳者自言巳得寳見寳
不見山亦未得寳故譬如夢中人未嘗知是夢既知是
夢已所夢即變滅見我不見夢因以我為覺不知真覺
者覺夢兩無有我觀大寳藏如以蜜説甜衆生未諭故
復以甜説蜜甜蜜更相説千刼無窮盡自蜜及甘蔗查
梨與橘柚説甜而得酸以及醎辛苦忽然反自味舌根
有甜相我爾黙自知不煩更相説我今説此偈於道亦
云逺如眼根自見是眼非我有當有無耳人聴此非舌
言於一彈指頃洗我千刼罪
　　中和勝相院記(蘇軾/)
佛之道難成言之使人悲酸愁苦其始學之皆入山林
踐荆棘虵虺袒裸雪霜或刲割屠膾燔燒烹煮以肉飼
虎豹鳥烏蛟蚋無所不至茹苦含辛更百千萬億生而
後成其不能此者猶棄絶骨肉衣麻布食草木之實晝
日力作以給薪水糞除莫夜持膏火薫香事其師如生
務苦瘠其身自身口意莫不有禁其畧十其詳無數終
身念之寢食見之如是僅可以稱沙門比丘雖名為不
耕而食然其勞苦卑辱則過於農工逺矣計其利害非
僥倖小民之所樂今何其棄家毁服壊毛髪者之多也
意亦有所便歟寒耕暑耘官又召而役作之凡民之所
患苦者我皆免焉吾師之所謂戒者為愚夫未達者設
也若我何用是為剟其患專取其利不如是而已又愛
其名治其荒唐之説攝衣升坐問答自若謂之長老吾
嘗究其語矣大抵務為不可知設械以應敵匿形以備
敗窘則推墮滉漾中不可捕捉如是而已矣吾遊四方
見輒反覆折困之度其所從遁而逆閉其塗往往面頸
發赤然業已為是道勢不得以惡聲相反則笑曰是外
道魔人也吾之於僧慢侮不信如此今寳月大師惟簡
乃以其所居院之本未求吾文為記豈不謬哉然吾昔
者始遊成都見文雅大師惟度器宇落落可愛渾厚人
也能言唐末五代事傳記所不載者因是與之遊甚熟
惟簡則其同門友也其為人精敏過人事佛齊衆謹嚴
如官府二僧皆吾之所愛而此院又有唐僖宗皇帝像
及其從官文武七十五人其奔走失國與其所以將亡
而不遂滅者既足以感慨太息而畫又皆精妙冠世有
足稱者故强為記之始居此者京兆人廣寂大師希讓
傳六世至度與簡簡姓蘇氏眉山人吾逺宗子也今主
是院而度亡矣
　　清風閣記(蘇軾/)
文慧大師應符居成都玉谿上為閣曰清風以書來求
文為記五返而益勤余不能已戲為浮屠語以問之曰
符而所謂身者汝之所寄也而所謂閣者汝之所以寄
所寄也身與閣汝不得有而名烏乎施名將無所施而
安用記乎雖然吾為汝放心遺形而强言之汝亦放心
遺形而强聴之木生於山水流於淵山與淵且不得有
而人以為已有不亦惑歟天地之相磨虚空與有物之
相推而風於是焉生執之而不可得也逐之而不可及
也汝為居室而以名之吾又為汝記之不亦大惑歟雖
然世之所謂已有而不惑者其與是奚辨若是而可以
為有邪則雖汝之有是風可也雖為居室而以名之吾
又為汝記之可也非惑也風起於蒼茫之間彷徨乎山
澤激越乎城郭道路虚徐演漾以汎汝之軒窻欄楯幔
帷而不去也汝隠几而觀之其亦有得乎力生於所激
而不自為力故不勞形生於所遇而不自為形故不窮
嘗試以是觀之
　　分寜縣雲峯院記(曽鞏/)
分寜人勤生而嗇施薄義而喜爭其土俗然也自府來
抵其縣五百里在山谷窮處其人修農桑之務率數口
之家留一人守舍行饁其外盡在田田髙下磽腴隨所
宜雜植五穀無廢壤女婦蠶杼無懈人茶鹽蜜紙竹箭
材葦之貨無有纎鉅治咸盡其身力其勤如此富者兼
田千畝廪實藏錢至累嵗不發然眎捐一錢可以易死
寜死無所捐其於施何如也其間利害不能以稊米父
子兄弟夫婦相去若奕碁然於其親固然於義厚薄可
知也長少挨坐里閭相講語以法律意嚮小戾則相告
訐結黨詐張事關節以動視聴甚者畫刻金木為章印
摹文書以紿吏立縣庭下變偽一日百千出故雖笞朴
徙死交迹一不以屬心其喜爭訟豈比它州縣哉民雖
勤而習如是漸涵入骨髓故賢令長佐吏比肩常病其
未易治教使移也雲峯院在縣極西界無籍圖不知自
何時立景徳三年邑僧道常治其院而侈之門闥靚深
殿寢言言棲客之廬齋庖庫庾序列兩傍浮圖所用鐃
鼓魚螺鐘磬之編百器備完吾聞道常氣質偉然雖索
其學其歸未能當於義然治生事不廢其勤亦稱其土
俗至有餘輒斥散之不為黍累計惜樂淡泊無累則又
若能獨勝其嗇施喜爭之心可言也或曰使其人不汨
溺其所學其歸一當於義則傑然眎邑人者必道常乎
此予未敢必也慶厯三年九月與其徒謀曰吾排蓬藋
治是院不自意成就如此今老矣恐泯泯無聲畀來人
相與圖文字買石刻之使永永與是院俱傳可不可也
咸曰然推其徒子思來請記遂來予不讓為申其可言
者寵嘉之使刻示邑人其有激也
　　廬山文殊像現瑞記(王安石/)
番陽劉定嘗登廬山臨文殊金像所没之谷睹光明雲
瑞圖示臨川王某求記其事某曰有有以觀空空亦幻
空空以觀有幻亦實幻實果有辨乎然則如子所睹可
以記可以無記記無記果亦有辨乎雖然子既圖之矣
余不可以無記也定以熙寜元年四月十日十年九月
二十七日睹某以元豐元年十一月二十三日記
　　游黄溪記(柳宗元/)
北之晉西適豳東極呉南至楚越之交其間名山水而
州者以百數永最善環永之治百里北至于浯溪西至
于湘之源南至于瀧泉東至于黄溪東屯其間名山水
而村者以百數黄溪最善黄溪距州治七十里由東屯
南行六百步至黄神祠祠之上兩山牆立如丹碧之華
葉駢植與山升降其缺者為崖峭巖窟水之中皆小石
平布黄神之上掲水八十步至初潭最竒麗殆不可狀
其畧若剖大甕側立千尺溪水即焉黛蓄膏渟來若白
虹沈沈無聲有魚數百尾方來㑹石下南去又行百步
至第二潭石皆巍然臨浚流若頦頷齗齶其下大石離
列可坐飲食有鳥赤首烏翼大如鵠方東嚮立自是又
南數里地皆一狀樹益壯石益瘦水鳴皆鏘然又南一
里至大冥之川山舒水緩有土田始黄神為人時居其
地傳者曰黄神王姓莽之世也莽既死神更號黄氏逃
來擇其深峭者潛焉始莽嘗曰余黄虞之後也故號其
女曰黄皇室主黄與王聲相邇而又有本其所以傳言
者益騐神既居是民咸安焉以為有道死乃俎豆之為
立祠後稍徙近乎民今祠在山陰溪水上元和八年五
月十六日既歸為記以啟後之好游者
　　始得西山宴遊記(柳宗元/)
自余為僇人居是州恒惴慄其隟也則施施而行漫漫
而游日與其徒上髙山入深林窮迴谿幽泉怪石無逺
不到到則披草而坐傾壺而醉醉則更相枕以卧意有
所極夢亦同趣覺而起起而歸以為凡是州之山有異
態者皆我有也而未始知西山之怪特今年九月二十
八日因坐法華西亭望西山始指異之遂命僕過湘江
縁染溪斫榛莽焚茅茷窮山之髙而止攀援而登箕踞
而遨則凡數州之土壤皆在袵席之下其髙下之勢岈
然洼然若垤若穴尺寸千里攢蹙累積莫得遯隠縈青
繚白外與天際四望如一然後知是山之特出不與培
塿為類悠悠乎與灝氣俱而莫得其涯洋洋乎與造物
者游而不知其所窮引觴滿酌頺然就醉不知日之入
蒼然暮色自逺而至至無所見而猶不欲歸心凝形釋
與萬化㝠合然後知吾嚮之未始游游於是乎始故為
之文以志是嵗元和四年也
　　鈷鉧潭記(柳宗元/)
鈷鉧潭在西山西其始葢冉水自南奔注抵山石屈折
東流其顛委勢峻盪擊益暴齧其涯故旁廣而中深畢
至石乃止流沬成輪然後徐行其清而平者且十畝有
樹環焉有泉懸焉其上有居者以予之亟游也一旦欵
門來告曰不勝官租私劵之委積既芟山而更居願以
潭上田貿財以緩禍予樂而如其言則崇其臺延其檻
行其泉於髙者墜之潭有聲潨然尤與中秋觀月為宜
於以見天之髙氣之迥孰使予樂居夷而忘故土者非
兹潭也歟
　　鈷鉧潭西小丘記(柳宗元/)
得西山後八日尋山口西北道二百步又得鈷鉧潭西
二十五步當湍而浚者為魚梁梁之上有丘焉生竹樹
其石之突怒偃蹇負土而出爭為竒狀者殆不可數其
􁃔然相累而下者若牛馬之飲于溪其衝然角列而上
者若熊羆之登于山丘之小不能一畝可以籠而有之
問其主曰唐氏之棄地貨而不售問其價曰止四百余
憐而售之李深源元克已時同遊皆大喜出自意外即
更取器用剷刈穢草伐去惡木烈火而焚之嘉木立美
竹露竒石顯由其中以望則山之髙雲之浮溪之流鳥
獸魚之遨遊舉熙熙然迴巧獻技以効兹丘之下枕席
而卧則清泠之狀與目謀瀯瀯之聲與耳謀悠然而虚
者與神謀淵然而靜者與心謀不匝旬而得異地者二
雖古好事之士或未能至焉噫以兹丘之勝致之灃鎬
鄠杜則貴游之士爭買者日増千金而愈不可得今棄
是州也農夫漁父過而陋之賈四百連嵗不能售而我
與深源克已獨喜得之是其果有遭乎書於石所以賀
兹丘之遭也
　　至小丘西小石潭記(柳宗元/)
從小丘西行百二十步隔篁竹聞水聲如鳴珮環心樂
之伐竹取道下見小潭水尤清冽全石以為底近岸巻
石底以出為坻為嶼為嵁為巖青樹翠蔓蒙絡搖綴參
差披拂潭中魚可百許頭皆若空遊無所依日光下徹
影布石上怡然不動俶爾逺逝往來翕忽似與遊者相
樂潭西南而望斗折蛇行明滅可見其岸勢犬牙差互
不可知其源坐潭上四面竹樹環合寂寥無人凄神寒
骨悄愴幽邃以其境過清不可乆居乃記之而去同遊
者呉武陵龔古余弟宗𤣥隷而從者崔氏二小生曰恕
已曰奉一
　　袁家渇記(柳宗元/)
由冉溪西南水行十里山水之可取者五莫若鈷鉧潭
由溪口而西陸行可取者八九莫若西山由朝陽巖東
南水行至蕪江可取者三莫若袁家渇皆永中幽麗竒
處也楚越之間方言謂水之反流者為渇音若衣褐之
褐渇上與南館高嶂合下與百家瀨合其中重洲小溪
澄潭淺渚間厠曲折平者深黒峻者沸白舟行若窮忽
又無際有小山出水中山皆美石石上生青叢冬夏常
蔚然其旁多巖洞其下多白礫其樹多楓柟石楠楩櫧
樟柚草則蘭芷又有異卉類合歡而蔓生轇轕水石每
風自四山而下振動大木掩苒衆草紛紅駭緑蓊葧香
氣衝濤旋瀨退貯谿谷搖颺葳蕤與時推移其大都如
此余無以窮其狀永之人未嘗遊焉余得之不敢專也
出而傳於世其地世主袁氏故以名焉
　　石渠記(柳宗元/)
自渇西南行不能百步得石渠民橋其上有泉幽幽然
其鳴乍大乍細渠之廣或咫尺或倍尺其長可十許步
其流抵大石伏出其下踰石而往有石泓菖蒲被之青
鮮環周又折西行旁陷巖石下北墮小潭潭幅員减百
尺清深多鯈魚又北曲行紆餘晲若無窮然卒入于渇
其側皆詭石怪木竒卉美箭可列坐而庥焉風搖其顛
韻動崖谷視之既靜其聴始逺予從州牧得之攬去翳
朽决疏土石既崇而焚既釃而盈惜其未始有傳焉者
故累記其所屬遺之其人書之其陽俾後好事者求之
得以易元和七年正月八日蠲渠至大石十月十九日
踰石得石泓小潭渠之美於是始窮也
　　石澗記(柳宗元/)
石渠之事既窮上由橋西北下土山之陰民又橋焉其
水之大倍石渠三之亘石為底達于兩涯若床若堂若
陳筵席若限閫奥水平布其上流若織文響若操琴掲
跣而往折竹掃陳葉排腐木可羅胡床十八九居之交
絡之流觸激之音皆在床下翠羽之木龍鱗之石均蔭
其上古之人其有樂乎此耶後之來者有能追余之踐
履耶得意之日與石渠同由渇而來者先石渠後石澗
由百家瀨上而來者先石澗後石渠澗之可窮者皆出
石城村東南其間可樂者數焉其上深山幽林逾峭險
道狹不可窮也
　　小石城山記(柳宗元/)
自西山道口徑北踰黄茅嶺而下有二道其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形其旁出堡塢有
若門焉窺之正黒投以小石洞然有水聲其響之激越
良乆乃已環之可上望甚逺無土壤而生嘉樹美箭益
竒而堅其疏數偃仰類智者所施設也噫吾疑造物者
之有無乆矣及是愈以為誠有又怪其不為之於中州
而列是夷狄更千百年不得一售其伎是固勞而無用
神者儻不宜如是則其果無乎或曰以慰夫賢而辱於
此者或曰其氣之靈不為偉人而獨為是物故楚之南
少人而多石是二者余未信之
　　菱谿石記(歐陽修/)
菱谿之石有六其四為人取去其一差小而尤竒亦藏
民家其最大者偃然僵卧於谿側以其難徙故得獨存
每嵗寒霜落水涸而石出谿傍人見其可怪往往祀以
為神菱谿按圖與經皆不載唐㑹昌中刺史李濆為荇
谿記云水出永陽嶺西經皇道山下以地求之今無所
謂荇谿者詢於滁州人曰此谿是也楊行密有淮南淮
人為諱其嫌名以荇為菱理或然也谿傍若有遺址云
故將劉金之宅石即劉氏之物也金偽呉時貴將與行
密俱起合淝號三十六英雄金其一也金本武夫悍卒
而乃能知愛賞竒異為兒女子之好豈非遭逢亂世功
成志得驕於富貴之佚欲而然邪想其陂池臺榭竒木
異草與此石稱亦一時之盛哉今劉氏之後散為編民
尚有居谿旁者予感夫人物之廢興惜其可愛而棄也
乃以三牛曳置幽谷又索其小者得於白塔民朱氏遂
立于亭之南北亭負城而近以為滁人嵗時嬉遊之好
夫物之竒者棄没於幽逺則可惜置之耳目則愛者不
免取之而去嗟夫劉金者雖不足道然亦可謂雄勇之
士其平生志意豈不偉哉及其後世荒堙零落至於子
孫泯没而無聞况欲長有此石乎用此可為富貴者之
戒而好竒之士聞此石者可以一賞而足何必取而去
也哉
　　浮槎山水記(歐陽修/)
浮槎山在慎縣南三十五里或曰浮闍山或曰浮巢二
山其事出於浮圖老子之徒荒怪誕幻之説其上有泉
自前世論水者皆弗道余嘗讀茶經愛陸羽善言水後
得張又新水記載劉伯芻李季卿所列水次第以為得
之於羽然以茶經考之皆不合又新妄狂險譎之士其
言難信頗疑非羽之説及得浮槎山水然後益以羽為
知水者浮槎與龍池山皆在廬州界中較其水味不及
浮槎逺甚而又新所記以龍池為第十浮槎之水棄而
不録以此知其所失多矣羽則不然其論曰山水上江
次之井為下山水乳泉石池漫流者上其言雖簡而於
論水盡矣浮槎之水發自李侯嘉祐二年李侯以鎮東
軍留後出守廬州因遊金陵登蔣山飲其水既又登浮
槎至其山上有石池涓涓可愛葢羽所謂乳泉漫流者
也飲之而甘乃考圖記問於故老得其事迹因以其水
遺余於京師予報之曰李侯可謂賢矣夫窮天下之物
無不得其欲者富貴者之樂也至於䕃長松藉豐草聴
山溜之潺湲飲石泉之滴瀝此山林者之樂也而山林
之士視天下之樂不一動其心或有欲於心顧力不可
得而止者乃能退而獲樂於斯彼富貴者之能致物矣
而其不可兼者惟山林之樂爾惟富貴者而不得兼然
後貧賤之士有以自足而高世其不能兩得亦其理與
勢然歟今李侯生長富貴厭於耳目又知山林之為樂
至於攀縁上下幽隠窮絶人所不及者皆能得之其兼
取於物者可謂多矣李侯折節好學喜交賢士敏於為
政所至有能名凡物不能自見而待人以彰者有矣其
物未必可貴而因人以重者亦有矣故予為志其事俾
世知斯泉發自李侯始也三年二月二十有四日廬陵
歐陽修記
　　木假山記(蘇洵/)
木之生或蘖而殤或拱而夭幸而至於任為棟梁則伐
不幸而為風之所拔水之所漂或破折或腐幸而得不
破折不腐則為人之所材而有斧斤之患其最幸者漂
沈汨没於湍沙之間不知其幾百年而其激射齧食之
餘或髣髴於山者則為好事者取去彊之以為山然後
可以脱泥沙而逺斧斤而荒江之濆如此者幾何不為
好事者所見而為樵夫野人所薪者何可勝數則其最
幸者之中又有不幸者焉予家有三峯予每思之則疑
其有數存乎其間且其蘖而不殤拱而不夭任為棟梁
而不伐風拔水漂而不破折不腐不破折不腐而不為
人所材以及於斧斤出於湍沙之間而不為樵夫野人
之所薪而後得至乎此則其理似不偶然也然予之愛
之則非徒愛其似山而又有所感焉非徒愛之而又有
所敬焉予見中峯魁岸踞肆意氣端重若有以服其旁
之二峯二峯者莊栗刻峭凛乎不可犯雖其勢服於中
峯而岌然决無阿附意吁其可敬也夫其可以有所感
也夫
　　畫記(韓愈/)
雜古今人物小畫共一巻騎而立者五人騎而被甲載
兵立者十人一人騎執大旗前立騎而被甲載兵行且
下牽者十人騎且負者二人騎執器者二人騎擁田犬
者一人騎而牽者二人騎而驅者三人執羈靮立者二
人騎而下倚馬臂隼而立者一人騎而驅涉者二人徒
而驅牧者二人坐而指使者一人甲胄手弓矢鈇鉞植
者七人甲胄執幟植者十人負者七人偃寢休者二人
甲胄坐睡者一人方涉者一人坐而脱足者一人寒附
火者一人雜執器物役者八人奉壺矢者一人舍而具
食者十有一人挹且注者四人牛牽者一人驢驅者四
人一人杖而負者婦人以孺子載而可見者六人載而
上下者三人孺子戲者九人凡人之事三十有二為人
大小百二十有三而莫有同者焉馬大者九匹於馬之
中又有上者下者行者牽者涉者陸者翹者顧者鳴者
寢者訛者立者人立者齕者飲者溲者陟者降者痒磨
樹者噓者嗅者喜相戲者怒相踶齧者秣者騎者驟者
走者載服物者載狐兔者凡馬之事二十有七為馬大
小八十有三而莫有同者焉牛大小十一頭橐駝三頭
驢如橐駝之數而加其一焉隼一犬羊狐兔麋鹿共三
十旃車三兩雜兵器弓矢旌旗刀劒矛楯弓服矢房甲
胄之屬缾盂簦笠筐筥錡釡飲食服用之器壺矢博奕
之具二百五十有一皆曲極其妙貞元甲戌年余在京
師甚無事同居有獨孤生申叔者始得此畫而與余彈
棊余幸勝而獲焉意甚惜之以為非一工人之所能運
思葢藂集衆工人之所長耳雖百金不願易也明年出
京師至河陽與二三客論畫品格因出而觀之座有趙
侍御者君子人也見之戚然若有感然少而進曰噫余
之手模也亡之且二十年矣余少時常有志乎兹事得
國本絶人事而模得之遊閩中而喪焉居閒處獨時往
來余懐也以其始為之勞而夙好之篤也今雖遇之力
不能為已且命工人存其大都焉余既甚愛之又感趙
君之事因以贈之而記其人物之形狀與數而時觀之
以自釋焉
　　石氏畫苑記(蘇軾/)
石康伯字幼安蜀之眉山人故紫微舍人昌言之幼子
也舉進士不第即棄去當以蔭得官亦不就讀書作詩
以自娯而已不求人知獨好法書名畫古器異物遇有
所見脱衣輟食求之不問有無居京師四十年出入閭
巷未嘗騎馬在稠人中耳目謖謖然專求其所好長七
尺黒而髯如世所畫道人劒客而徒步塵埃中若有所
營不知者以為異人也又善滑稽巧發微中旁人抵掌
絶倒而幼安淡然不變色與人游知其急難甚於為已
有客於京師而病者輒舁置其家親飲食之死則棺斂
之無難色凡識幼安者皆知其如此而余獨深知之幼
安識慮甚逺獨口不言耳今年六十一狀貌如四十許
人鬚三尺郁然無一莖白者此豈徒然者哉為亳州職
官與富鄭公俱得罪者其子夷庚也其家書畫數百軸
取其毫末雜碎者以册編之謂之石氏畫苑幼安與文
與可遊如兄弟故得其畫為多而余亦善畫古木叢竹
因以遺之使置之苑中子由嘗言所貴於畫者為其似
也似猶可貴况其真者吾行都邑田野所見人物皆吾
畫笥也所不見者獨鬼神耳當賴畫而識然人亦何用
見鬼此言真有理今幼安好畫乃其一病無足録者獨
著其為人之大畧云爾
　　洛陽牡丹記(歐陽修/)
　　花品序第一
牡丹出丹州延州東出青州南亦出越州而出洛陽者
今為天下第一洛陽所謂丹州花延州紅青州紅者皆
彼土之尤傑者然來洛陽纔得備衆花之一種列第不
出三巳下不能獨立與洛花敵而越之花以逺罕識不
見齒然雖越人亦不敢自譽以與洛陽爭高下是洛陽
者果天下之第一也洛陽亦有黄芍藥緋桃瑞蓮千葉
李紅郁李之類皆不减它出者而洛陽人不甚惜謂之
果子花曰某花某花至牡丹則不名直曰花其意謂天
下真花獨牡丹其名之著不假曰牡丹而可知也其愛
重之如此説者多言洛陽於三河間古善地昔周公以
尺寸考日出没測知寒暑風雨乖與順於此此葢天地
之中草木之華得中氣之和者多故獨與它方異予甚
以為不然夫洛陽於周所有之土四方入貢道里均乃
九州之中在天地崐崘旁薄之間未必中也又况天地
之和氣宜遍被四方上下不宜限其中以自私夫中與
和者有常之氣其推於物也亦宜為有常之形物之常
者不甚美亦不甚惡及元氣之病也美惡隔并而不相
和入故物有極美與極惡者皆得於氣之偏也花之鍾
其美與夫癭木臃腫之鍾其惡醜好雖異而得分氣之
偏病則均洛陽城圓數十里而諸縣之花莫及城中者
出其境則不可植焉豈又偏氣之美者獨聚此數十里
之地乎此又天地之大不可考也已凡物不常有而為
害乎人者曰災不常有而徒可怪駭不為害者曰妖語
曰天反時為災地反物為妖此亦草木之妖而萬物之
一怪也然比夫癭木臃腫者竊獨鍾其美而見幸於人
焉余在洛陽四見春天聖九年三月始至洛其至也晚
見其晚者明年㑹與友人梅聖俞游嵩山少室緱氏嶺
石唐山紫雲洞既還不及見又明年有悼亡之戚不暇
見又明年以留守推官嵗滿解去只見其蚤者是未嘗
見其極盛時然目之所矚已不勝其麗焉余居府中時
嘗謁錢思公於雙桂樓下見一小屏立坐後細書字滿
其上思公指之曰欲作花品此是牡丹名凡九十餘種
余時不暇讀之然余所經見而今人多稱者纔三十許
不知思公何從而得之多也計其餘雖有名而不著者
亦未必特也故今所録但取其特著者而次第之
　
　
　
　文編巻五十七
欽定四庫全書
　文編巻五十八
　　　　　　　　　　　　明　唐順之　編
　　唐故江南西道觀察使中大夫洪州刺史兼御史
　　　中丞上柱國賜紫金魚袋贈左散騎常侍太原
　　　王公神道碑銘(韓愈/)
王氏皆王者之後在太原者為姬姓春秋時王子成父
敗狄有功因賜氏厥後世居太原至東漢隱士烈博士
徵不就居祁縣因號所居鄉為君子公其君子鄉人也
魏晉渉隋世有名人國朝大王父𤣥暕歷御史屬三院
止尚書郎生景肅守三郡終傅凉王生政襄鄧等州防
禦使鄂州採訪使贈吏部尚書公尚書之第某子公諱
仲舒字宏中少孤奉母夫人家江南讀書著文其譽藹
鬱當時名公皆折官位輩行願為交貞元初射策拜左
拾遺與陽城合遏裴延齡不得為相德宗初怏怏無奈
久而嘉之其後入閣德宗顧列謂宰相曰第幾人必王
某也果然月餘特改右補闕遷禮部考功吏部三員外
郎在禮部奏議詳雅省中伏其能在考功吏部提約明
故吏無以欺同列有恃恩自得者衆皆媚承公嫉其為
人不直視由此貶連州司户移夔州司馬又移荆南因
佐其節度事為叅謀得五品服放跡在外積四年元和
初收拾俊賢徵拜吏部員外郎未幾為職方郎中知制
誥友人得罪斥逐後其家親知過門縮頸不敢視公獨
省問為計度論議直其寃由是出為峽州刺史轉廬州
未至丁母夫人憂服除又為婺州時疫旱甚人死亡且
盡公至多方救活天遂雨疫定比數年里閭完復制使
出廵人填道迎顯公德事具聞就加金紫轉蘇州變其
屋居以絶火延隄松江路害絶阻滯秋夏賦調自為書
與人以期吏無及門而集政成為天下守之最天子曰
王某之文可思最宜為誥有古風豈可久以吏事役之
復拜中書舎人既至京師儕流無在者視同列皆邈然
少年益自悲而謂人曰豈可復治筆硯于其間哉上若
未棄臣宜用所長在外久周知俗之利病俾治之當不
自愧宰相以聞遂得觀察江南西道奏罷𣙜酤錢九千
萬軍息之無已掌吏壊産猶不釋囚之公至脫械不問
人遭水旱賦窘公曰我且減燕樂絶它用錢可足乎遂
以代之罷軍之息錢禁浮屠誑誘壊其舎以葺公宇三
年法大成錢餘於庫粟餘於廪人享於田廬謳謡於道
途天子復思且徵以代虛吏部左丞位以待之長慶三
年十一月十七日薨於洪州年六十二上哀慟輟朝贈
左散騎常侍某日歸葬於某處某既以公之德刻而藏
之墓矣子初又請詩以掲之詞曰
生人之治本乎斯文有事其末而忘其源切近昧陋道
由是堙有志其本而泥古陳當用而迂乖戾不伸較是
二者其過也均有美王公志儒之本達士之經秩秩而
積涵涵而停韡為華英不矜不盈孰播其馨孰發其明
介然而居士友以傾敷文帝階擢列侍從以忠逺名有
直有諷辨遏堅懇巨邪不用秀出班行乃動帝目帝省
竭心恩顧日渥翔於郎署騫于禁宻發帝之令簡古而
蔚不比于權以直友寃敲捍挫揠竟遭斥奔久淹于外
歷守大藩所至極思必悉利病萎枯以膏燠暍以醒坦
之敞之必絶其徑浚之澄之使安其泳帝思其文復命
掌誥公濳謂人此職宜少豈無凋郡庸以自效上籍其
實俾統于洪逋之攸除奸訛革風祛蔽于目釋負于躬
方乎所部禁絶浮屠風雨順易秔稻盈疇人得其所乃
恬乃謳化成有代思以息勞虛位而竢奄忽滔滔維德
維績志于斯石日逺彌高
　　唐故相權公墓碑(韓逾/)
上之元和六年其相曰權公諱德輿字載之其本出自
殷帝武丁武丁之子降封於權權江漢間國也周衰入
楚為權氏楚滅徙秦而居天水畧陽苻秦之王中國其
臣有安丘公翼者有大臣之言後六世至平凉公文誕
為唐上庸太守荆州大都督長史焯有聲烈平凉曾孫
諱倕贈尚書禮部郎中以藝學與蘇源明相善卒官羽
林軍錄事叅軍於公為王父郎中生贈太子太保諱臯
以忠孝致大名去官累以官徵不起追謚貞孝是實生
公公在相位三年其後以吏部尚書授節鎮山南年六
十以薨贈尚書左僕射謚文公公生三歲知變四聲四
歳能為詩七歲而貞孝公卒來弔哭者見其顔色聲容
皆相謂權氏世有其人及長好學孝敬祥順貞元八年
以前江西府監察御史徵拜博士朝士以得人相慶改
左補闕章奏不絶譏排奸倖與陽城為助轉起居舎人
遂知制誥凡撰命詞九年以類集為五十巻天下稱其
能十八年以中書舎人典貢士拜尚書禮部侍郎薦士
於公者其言可信不以其人布衣不用即不可信雖大
官勢人交言一不以綴意奏廣歲所取進士明經在得
人不以員拘轉户兵吏三曹侍郎太子賔客復為兵部
遷太常卿天下愈推為鉅人長德時天子以為宰相宜
參用道德人因拜禮部尚書同中書門下平章事公既
謝辭不許其所設張舉措必本於寛大以幾教化多所
助與維匡調娛不失其正中於和節不為聲章因善與
賢不矜主已以吏部尚書留守東都東方諸帥有利病
不能自請者公常與䟽陳不以露布復拜太常轉刑部
尚書考定新舊令式為三十編舉可長用其在山南河
南勤于選付治以和簡人以寧便以疾求還十三年某
月甲子道薨于洋之白草奏至天子痌傷為之不御朝
郎官致贈鍚官居野處上下弔哭皆曰善人死矣其年
某月日葬河南北山在貞孝東五里公由陪屬升列年
除歲遷以至公宰人皆喜聞若已與無有忌嫉者于頔
坐子殺人失位自囚親戚莫敢過門省顧朝莫敢言者
公將留守東都為上言曰頔之罪既貰不竟宜因賜寛
詔上曰然公為吾行諭之頔以不憂死前後考第進士
及庭所策試士踵相躡為宰相達官與公相先後其餘
布處臺閣外府凡百餘人自始學至疾未病未常一日
去書不觀公既以能為文辭擅聲於朝多銘卿大夫功
德然其為家不視簿書未嘗問有亡費不偫餘公娶清
河崔氏女其父造嘗相德宗號為名臣既葬其子監察
御史璩纍然服䘮來有請乃作銘文曰
權在商周世無不存滅楚徙秦嬴劉之間甘泉始侯以
及安丘詆訶浮屠皇極之扶貞孝之生鳳鳥不至爵位
豈多半塗以稅夀考豈多四十而逝惟其不有以恵厥
後是生相君為朝德首行世祖之文世師之流連六官
出入屏毗無黨無讐舉世莫疵人所憚為公勇為之其
所競馳公絶不窺孰克知之德將在斯刻詩墓碑以永
厥垂
　　唐故河東節度觀察使滎陽鄭公神道碑(韓愈/)
河東節度使贈尚書右僕射鄭公葬在滎陽索上元和
八年六月庚子太史尚書比部郎中䕶軍韓愈刻其墓
碑曰司馬氏遷江南有鄭豁者仕慕容垂國為其太子
少保其孫簡當拓㧞魏為滎陽太守後簡者號其族為
南祖南祖之鄭入唐有為利之景谷令者曰嘉範于公
為曾祖是生撫俗為泗之徐城令徐城生公之父曰洪
卒官凉之户曹參軍公諱儋少依母家隴西李氏舉止
異凡兒其舅吏部侍郎季卿謂其必能再立鄭氏稍長
能自課學明左氏春秋以進士選為太原參軍事對直
言策拜京兆高陵尉考府之進士能第上下以實不奸
樊僕射澤以襄陽兵戰淮西公以參謀留府能任後事
戶曹殯于凉凉地入西戎自景谷徐城三世皆未還滎
陽𦵏公解官舉五䘮為三墓葬索東徐城墓無表公能
㓜長哀感心求不置以得舊人指告其處其後為大理
丞太常博士遷起居郎尚書司封吏部二郎中能官舉
其名德宗晚節儲將於其軍以公為河東軍司馬能以
無心處嫌間卒用有就貞元十六年將說死即詔授司
馬節節度河東軍除其官為工部尚書太原尹兼御史
大夫北都留守公之為司馬用寛廉平正得吏士心及
昇大帥持是道不變部將有因貴人求要職者公不用
用老而有功無勢而逺者削四隣之交賄省姱嬉之大
燕校講民事施罷不竢日用能以十月成政氓征就寛
軍給以饒十七年疾廢朝夕八月庚戌薨享年六十一
天子為之不能臨朝者三日贈尚書右僕射即以其年
十月辛卯葬索上疾比薨醫問交道比葬弔贈賜使者
相及凡河東軍之士與太原之氓吏及旁九郡百邑之
鰥寡外編氓之統於府者聞公之薨皆哭曰吾其如何
公與賓客朋遊飲酒必極醉投壺博奕窮日夜若樂而
不厭者平居簾閣據几終日不知有人别自號白雲翁
名人魁士鮮不與善好樂後進及門接引皆有恩意始
娶范陽盧氏女生仁本仁約仁載皆有文行二季舉進
士皆早死仁本為後子獨存不樂舉選年三十餘始佐
河陽軍後娶趙郡李氏生三女二夫人凡三男五女長
女嫁遼東李繁繁亦名臣子有才學遺命二夫人各别
為墓不合葬系曰
士常患勢卑不能推功德及人常患貧無以奉所欲得
若鄭公者勤一生以得其位而曾不得須臾有焉雖然
觀其所既立其可知已嗚呼哀哉
　　唐故中散大夫少府監胡良公墓神道碑(韓愈/)
少府監胡公者諱珦字潤博年七十九以官卒明年八
月十四日葬京兆奉先夫人天水趙氏祔焉其子逞廼
廵遇述遷造與公壻廣文博士呉郡張籍以公之族出
行治歷官夀年為書使人自京師南走八千里至閩南
兩越之界上請為公銘刻之墓碑於潮州刺史韓愈曰
胡姓本出安定後徙清河於今為宗城屬貝州大父諱
秀武后時以文材徵為麟臺正字父宰臣用進士卒官
平陽冀氏令贈潭州大都督公早孤能自勸學立節槩
非其身力不以衣食凡一試進士二即吏部選皆以文
章占上第樂為儉勤自刻削不干人以矯時弊及為富
平尉一府稱其斷决建中四年侍郎趙贊為度支使薦
公為監察御史主餽給渭橋以東軍洗手奉職不以一
錢假人賊平有司考覈羣吏多坐貶死獨公以清苦能
檢飭無漏失遷河南倉曹魏公賈躭以節鎮鄭滑以公
佐觀察事檢校尚書工部貟外郎以剛直齟齬不阿忤
權貴除獻陵令居陵下七年市置田宅務種樹為業以
自給教授子弟貞元十一年吏部大遷以公考選人藝
學以勞遷奉先令以治辦遷尚書膳部郎中改坊州刺
史州經亂無孔子廟公至則命築宫造祭器率博士生
講讀以時如法以祠人吏聚觀歎息遷舒州刺史州歳
大熟麥一莖數穗閭里歌舞之考功以聞遷尚書駕部
郎中數以事犯尚書李巽巽時主鹽鐵事富驕恃勢以
語丞相由是退公為鳳翔少尹巽死遷少大理改少詹
事元和十二年朝廷以公年老能自祗力事職不懈可
喜拜少府監兼知内中尚明年以病卒公始以進士孤
身旅長安致官九卿為大家七子皆有學守女嫁名人
年幾八十堅悍不衰事可傳載可謂成德銘曰
朅朅胡公既果以方挾藝射科每發如望人求於人我
巳為之自始訖終不降色辭因官立事隨有可載發跡
餽軍遭讒府介去居陵下為吏為隠坊舒之政于兹有
靳守官駕部名昇已屈躋于少府甚宜秩物不配其有君
子恥之少府古卿公優止之刻文碑石以顯公行維公
後人無怠嗣慶
　　唐銀青光祿大夫守左散騎常侍致仕上柱國襄
　　　陽郡王平陽路公神道碑(韓愈/)
惟路氏逺有代序自隋尚書兵部侍郎諱衮四代而至
冀公冀公諱嗣恭以小邑蕭關令發聞開元受賜更名
書于太史治行靈州終功南邦享有丕祉紹開厥家官
至兵部尚書封冀國公薨贈尚書右僕射司空公諱應
字從衆冀公之嫡子用大臣子謹飭擢至侍御史著作
郎選刺䖍州割餘雩都作縣安逺以利人屬鑿敗灘石
以平贛梗陶甓而城罷人屢築詔嗣冀封又加尚書屯
田郎中進服色遂臨于温築隄岳城横陽界中二邑得
上田除水害拜尚書兵部郎中兼御史中丞淮南軍司
馬改刺廬州又甓其城人不歲苫入為尚書職方郎中
兼御史中丞佐鹽鐵使使江東有功用半歲歷常州遷
至宣歙池觀察使進封襄陽郡王至則出倉米下其估
半以廩餓人蜀闢誅行軍千五百人於蜀李錡將反以
聞置鄉兵萬二千人錡反命將期以卒救湖常坐牢江
東心錡以無助敗縛作響山亭營軍于左右權丞相善
之鑱其說響山石居宣五年以疾去位校其倉得石者
五十萬餘府得錢十者八十萬公之為州逢水旱喜賤
出與人歲熟以其得收常有贏利故在所人不病飢而
官府畜積元和六年天子憫公疾不可煩以職即其處
拜左散騎常侍以其祿居其歳九月望薨于東都正平
里第年六十七明年葬京兆萬年少陵原夫人滎陽鄭
氏祔既其子臨漢縣男貫與其弟賞貞謀曰宜有刻也
告於叔父御史大夫鄜坊丹延觀察使恕因其族弟進
士羣以來請銘遂以其事銘曰
冀公之封維艱就功襄陽繼大啟慶自躬于䖍洎温厥
緒既作以及職方遂都邦伯朝夕人事下完上實師于
其鄉隣㓂逼屈營居響山牆屋修施褒功刻表丞相之
辭受代而家叙䟽及邇疾不能延食禄卒齒凡代大家
維難其保既顯既願戒于終咎伊我襄陽克慎以有延
界後承莫不率守有墓于原維樹在經以告無期博士
是銘
　　贈太尉許國公神道碑銘(韓愈/)
韓姬姓以國氏其先有自潁川徙陽夏者其地於今為
陳之太康太康之韓其稱葢久然自公始大著公諱宏
公之父曰海為人魁偉沈塞以武勇游仕許汴之間寡
言自可不與人交衆推以為鉅人長者官至游擊將軍
贈太師娶鄉邑劉氏女生公是為齊國太夫人夫人之
兄曰司徒𤣥佐有功建中貞元之間為宣武軍帥有汴
宋亳潁四州之地兵士十萬人公少依舅氏讀書習騎
射事親孝謹偘偘自將不縱為子弟華靡遨放事出入
敬恭軍中皆目之嘗一抵京師就明經試退曰此不足
發名成業復去從舅氏學將兵數百人悉識其材鄙怯
勇指付必堪其事司徒歎竒之士卒屬心諸老將皆自
以為不及司徒卒去為宋南城將比六七歲汴軍連亂
不定貞元十五年劉逸淮死軍中皆曰此軍司徒所樹
必擇其骨肉為士卒所慕頼者付之今見在人莫如韓
甥且其功最大而材又俊即柄授之而請命於天子天
子以為然遂自大理評事拜工部尚書代逸淮為宣武
軍節度使悉有其舅司徒之兵與地當此時陳許帥曲
環死而呉少誠反自將圍許求援於逸淮㗖之以陳歸
汴使數輩在舘公悉驅出斬之選卒三千人㑹諸軍擊
少誠許下少誠失勢以走河南無事公曰自吾舅殁五
亂於汴者吾苗薅而髪櫛之幾盡然不一揃刈不足令
震駴命劉鍔以其卒三百人待命于門數之以數與於
亂自以為功并斬之以徇血流波道自是訖公之朝京
師廿有一年莫敢有讙呶呌號于城郭者李師古作言
起事屯兵于曹以嚇滑帥且告假道公使謂曰汝能越
吾界而為盜邪有以相待無為空言滑師告急公使謂
曰吾在此公無恐或告曰翦棘夷道兵且至矣請備之
公曰兵來不除道也不為應師古詐窮變索遷延旋軍
少誠以牛皮鞵材遺師古師古以鹽資少誠濳過公界
覺皆留輸之庫曰此於法不得以私相餽田𢎞正之開
魏博李師道使來告曰我代與田氏約相保援今𢎞正
非其族又首變兩河事亦公之所惡我將與成德合軍
討之敢告公謂其使曰我不知利害知奉詔行事耳若
兵北過河我即東兵以取曹師道懼不敢動𢎞正以濟
誅呉元濟也命公都統諸軍曰無自行以遏北㓂公請
使子公武以兵萬三千人㑹討蔡下歸財與糧以濟諸
軍卒擒蔡奸於是以公為侍中而以公武為鄜坊丹延
節度使師道之誅公以兵東下進圍考城克之遂進定
曹曹㓂乞降鄆部既平公曰吾無事於此其朝京師天
子曰大臣不可以暑行其秋之待公曰君為仁臣為忠
可矣遂行既至獻馬三千匹絹五十萬疋它錦紈綺纈
又三萬金銀器千而汴之庫廐錢以貫數者尚餘百萬
絹亦合百餘萬匹馬七千糧三百萬斛兵械多至不可
數初公有汴承五亂之後掠賞之餘且歛且給恒無宿
儲至是公私充塞至於露積不垣冊拜司徒兼中書令
進見上殿拜跪給扶贊元經體不治細微天子敬之元
和十五年今天子即位公為冡宰又除河中節度使在
鎮三年以疾乞歸復拜司徒中書令病不能朝以長慶
二年十二月三日薨于永崇里第年五十八天子為之
罷朝三日贈太尉賜布粟其𦵏物有司官給之京兆尹
監䕶明年七月某日葬于萬年縣少陵原京城東南三
十里楚國夫人翟氏祔子男二人長曰肅元某官次曰
公武某官肅元早死公之將薨公武暴病先卒公哀傷
之月餘遂薨無子以公武子孫紹宗為主後汴之南則
蔡北則鄆二宼患公居間為已不利卑身佞辭求與公
好薦女請昏使日月至既不可得則飛謀釣謗以間染
我公先事候情壊其機牙奸不得發王誅以成最功定
次孰與高下公子公武與公一時俱授弓鉞處藩為將
疆土相望公武以母憂去鎮公母弟充自金吾代將渭
北公以司徒中書令治蒲于時弟充自鄭滑節度平宣
武之亂以司空居汴自唐以來莫與為比公之為治嚴
不為煩止除害本不多教條與人必信吏得其職賦入
無所漏失人安樂之在所以富公與人有畛域不為戲
狎人得一笑語重於金帛之賜其罪殺人不發聲色問
法何如不自為輕重故無敢犯者其銘曰
在貞元世汴兵五猘將得其人衆乃一愒其人為誰韓
姓許公磔其梟狼養以雨風桑穀奮張厥壤大豐貞元
元孫命正我宇公為臣宗處得地所河流雨壖盜連為
羣雄唱雌和首尾一身公居其間為帝督奸察其嚬呻與
其睨眴左顧失視右顧而跽蔡先鄆鉏三年而墟槁乾
四呼終莫敢濡常山幽都孰陪孰扶天施不留其討不
逋許公與焉其賚何如悠悠四方既廣既長無有外事
朝廷之治許公來朝車馬干戈相乎將乎威儀之多將
則是已相則三公釋師十萬歸居廟堂上之宅憂公讓
太宰養安蒲坂萬邦絶等有弟有子提兵守藩一時三
侯人莫敢扳生莫與榮殁莫與令刻文此碑以鴻厥慶
　　太尉文正王公神道碑銘(歐陽修/)
至和二年七月乙未樞宻直學士右諫議大夫王素奏
事殿中巳而泣且言曰臣之先臣旦相眞宗皇帝十有
八年今臣素又得待罪侍從之臣惟是先臣之訓其遺
業餘烈臣實無似不能顯大而墓碑至今無辭以刻惟
陛下哀憐不忘先帝之臣以假寵於王氏而朂其子孫
天子曰嗚呼惟汝父旦事我文考眞宗叶德一心克終
厥位有始有卒其可謂全德元老矣汝素以是刻於碑
素拜稽首出明日有詔史館修撰歐陽修曰王旦墓碑
未立汝可以銘
臣修謹按故推誠保順同德守正翊戴功臣開府儀同
三司守太尉充玉清昭應宫使上柱國太原郡開國公
贈太師尚書令兼中書令追封魏國公謚曰文正王公
諱旦字子明大名莘人也皇曾祖諱言滑州黎陽令追
封許國公皇祖諱徹左拾遺追封魯國公皇考諱祜尚
書兵部侍郎追封晉國公皆累贈太師尚書令兼中書
令曾祖妣姚氏魯國夫人祖妣田氏秦國夫人妣田氏
徐國夫人邊氏秦國夫人公之皇考以文章自顯漢周
之際逮事太祖太宗為名臣嘗諭杜重威使無反漢拒
盧多遜害趙普之謀以百口明符彦卿無罪故世多稱
王氏有陰德公之皇考亦自植三槐于庭曰吾之後世
必有為三公者此其所以志也公少好學有文太平興
國五年進士及第為大理評事知臨江縣監潭州銀塲
再遷著作佐郎與編文苑英華遷殿中丞通判鄭濠二
州王禹偁薦其材任轉運使驛召至京師辭不受獻其
所為文章得試直史館遷右正言知制誥知淳化三年
禮部貢舉遷虞部員外郎同判吏部流内銓知考課院
右諫議大夫趙昌言叅知政事公以壻避嫌求解職太
宗嘉之改禮部郎中集賢殿修撰昌言罷復知制誥仍
兼修撰判院事召賜金紫久之遷兵部郎中居職眞宗
即位拜中書舎人數日召為翰林學士知審官院通進
銀臺封駮事公為人嚴重能任大事避逺權勢不可干
以私由是眞宗益知其賢錢若水名能知人常稱公曰
眞宰相器也若水為樞宻副使罷召對苑中問誰可大
用者若水言公可眞宗曰吾固已知之矣咸平三年又
知禮部貢舉居數日拜給事中知樞宻院事明年以工
部侍郎參知政事再遷刑部侍郎景德元年契丹犯邊
眞宗幸澶州雍王元份留守東京得暴疾命公馳自行
在代元份留守二年遷尚書左丞三年拜工部尚書同
中書門下平章事集賢殿大學士監修國史是時契丹
初請盟趙德明亦納誓約願守河西故地二邊兵罷不
用眞宗遂欲以無事治天下公以謂宋興三世祖宗之
法具在故其為相務行故事慎所改作進退能否賞罰
必當眞宗久而益信之所言無不聽雖他宰相大臣有
所請必曰王某以謂如何事無大小非公所言不决公
在相位十餘年外無侵擾之虞兵革不用海内富實羣
工百司各得其職故天下至今稱為賢宰相公於用人
不以名譽必求其實茍賢且材矣必久其官而衆以為
宜某職然後遷其所薦引人未嘗知寇凖為樞宻使當罷
使人私公求為使相公大驚曰將相之任豈可求邪且
吾不受私請凖深恨之已而制出除準武勝軍節度使
同中書門下平章事準入見泣涕曰非陛下知臣何以
至此眞宗具道公所以薦準者準始媿歎以為不可及
故叅知政事李穆子行簡有賢行以將作監丞居于家
眞宗召見慰勞之遷太子中允初遣使者召之不知其
所止眞宗命至中書問王某然後人知行簡公所薦也
公自知制誥至為相薦士尤多其後公薨史官修眞宗
實錄得内出奏章乃知朝廷之士多公所薦者公與人
寡言笑其語雖簡而能以理屈人黙然終日莫能窺其
際及奏事上前羣臣異同公徐一言以定今上為皇太
子太子諭德見公稱太子學書有法公曰諭德之職止
於是邪趙德明言民饑求糧百萬斛大臣皆曰德明新
納誓而敢違請以詔書責之眞宗以問公公請勑有司
具粟百萬於京師詔德明來取眞宗大喜德明得詔書
慚且拜曰朝廷有人大中祥符中天下大蝗眞宗使人
於野得死蝗以示大臣明日佗宰相有袖死蝗以進者
曰蝗實死矣請示于朝率百官賀公獨以為不可後數
日方奏事飛蝗蔽天眞宗顧公曰使百官方賀而蝗如
此豈不為天下笑邪宦者劉承規以忠謹得幸病且死
求為節度使眞宗以語公曰承規得此以瞑目公執以
為不可曰它日將有求為樞宻使者奈何至今内臣官
不過留後公任事久人有謗公於上者公輙引咎未嘗
自辨至人有過失雖人主盛怒可辨者辨之必得而後
巳榮王宫火延前殿有言非天災請置獄劾火事當坐
死者百餘人公獨請見曰始失火時陛下以罪已詔天
下而臣等皆上章待罪今反歸咎於人何以示信且火
雖有迹寧知非天譴邪由是當坐者皆免日者上書言
宫禁事坐誅籍其家得朝士所與往還占問吉㓙之說
眞宗怒欲付御史問狀公曰此人之常情且語不及朝
廷不足罪眞宗怒不解公因自取嘗所占問之書進曰
臣少賤時不免為此必以為罪願并臣付獄眞宗曰此
事巳發何可免公曰臣為宰相執國法豈可自為之幸
於不發而以罪人眞宗意解公至中書悉焚所得書既
而眞宗悔復馳取之公曰臣已焚之矣由是獲免者衆
公累官至太保以病求罷入見滋福殿眞宗曰朕方以
大事託卿而卿病如此因命皇太子拜公公言皇太子
盛德必任陛下事因薦可為大臣者十餘人其後不至
宰相者李及凌策二人而已然亦皆為名臣公屢以疾
請眞宗不得已拜公太尉兼侍中五日一朝視事遇軍
國大事不以時入參决公益惶恐因卧不起以疾懇辭
冊拜太尉玉清昭應宫使自公病使者存問日常三四
眞宗手自和藥賜之疾亟遽幸其第賜以白金五千兩
辭不受以天僖元年九月癸酉薨於家享年六十有一
眞宗臨哭輟視朝三日發哀于苑中其子弟門人故吏
皆被恩澤即以其年十一月庚申葬公于開封府開封
縣新里鄉大邊村公娶趙氏封榮國夫人後公五年
卒子男三人長曰司封郎中雍次曰贊善大夫冲次曰
素女四人長適太子太𫝊韓億次適兵部員外郎直集
賢院蘇耆次適右正言范令孫次適龍圖閣直學士兵
部郎中吕公弼公事寡嫂謹與其弟旭相友悌尤篤任
以家事一無所問而務以儉約率勵子弟使在富貴不
知為驕侈兄子睦欲舉進士公曰吾常以太盛為懼其
可與寒士爭進至其薨也子素猶未官遺表不求恩澤
有文集二十巻乾興元年詔配享眞宗廟庭臣修曰景
德祥符之際盛矣觀公之所以相而先帝之所以用公
者可謂至哉是以君明臣賢德顯名尊生而俱享其榮
殁而長配於廟可謂有始有卒如明詔所褒昔者烝民
江漢推大臣下之事所以見任賢使能之功雖曰山甫
穆公之詩實歌宣王之德也臣謹考國史實錄至於搢
紳故老之傳得公終始之節而錄其可紀者輙聲為銘
詩昭示後世以彰先帝之明以稱聖恩褒顯王氏流澤子
孫與宋無極之意銘曰
烈烈魏公相我眞宗眞廟翼翼魏公配食公相眞宗不
言以躬時有大事事有大疑匪卜匪筮公為蓍龜公在
相位終日如黙問其内外包裹兵革問其卿士百工以
職問其庻民耕織衣食相有賞罰功當罪明相所黜升
惟否惟能執其權衡萬物之平孰不事君胡能必信孰
不為相其誰有終公薨于位太尉之崇天子孝思來薦
清廟侑我聖考惟時元老天子念功報公之隆春秋從
享萬祀無窮作為詩歌以諗廟工
　　太子太師致仕贈司空兼侍中文惠陳公神道
　　　碑銘(并序/)　(歐陽修/)
潁川公既葬於新鄭其子尚書主客郎中述古等七人
具公之行事及太常之狀祁伯之銘以來告曰唯陳氏
世有顯人我先正文惠公歴事太宗眞宗而相今天子
其出處始終之大節可考不誣如此故敢請以墓隧之
碑予為考其世次得其所以基于初盛于中有于終而
大施于其後者曰信哉陳氏載德晦顯以時其畜厚來
逺故能發大而流長自公五世以上為博州人皇高祖
翔當五代時為王建掌書記建欲帝蜀以逆順禍福譬
之不聽棄官于閬州之西水遂為西水人皇曾祖齊國
公諱詡皇祖楚國公諱昭汶皇考秦國公諱省華皆開
府儀同三司太師尚書令兼中書令自翔已下三世不
顯于蜀至秦公始事聖朝為左諫議大夫其配曰燕國
太夫人馮氏公其次子也諱堯佐字希元舉進士及第
累遷太常丞知開封府錄事參軍用理獄有能績遷府
推官以言事切直貶通判潮州自潮還獻詩數百篇而
大臣亦薦其文學得直史館知夀廬二州提㸃府界諸
縣公事丁秦公憂服除判三司都察院兩浙轉運使徙
京西河東河北三路紏察在京刑獄天禧三年編次御
試進士坐誤差其第貶監鄂州茶場未至丁燕國太夫
人憂明年河決滑州天子念非公不可塞乃起公知滑
州乾興元年作永定陵徙公京西轉運使以辦其事入
為三司户部副使徙副度支拜知制誥兼史館修撰同
知天聖二年貢舉知通進銀臺司遷龍圗閣直學士知
河南府徙并州知審官院開封府拜翰林學士兼龍圖
閣學士七年拜樞宻副使其年八月參知政事居三歲
間凡三請罷明道二年罷知永興軍行過鄭州為狂人
所誣御史中丞范諷辨公無罪徙知廬州又徙同州復
徙永興又徙鄭州累官至户部侍郎景祐四年四月召
拜同中書門下平章事公為人剛毅篤實好古博學居
官無大小所至必聞潮州惡谿鱷魚食人不可近公命
捕得鳴鼓於市以文告而戮之鱷患屏息潮人歎曰昔
韓公諭鱷而聽今公戮鱷而懼所為雖異其能使異物
醜類革化而利人一也吾潮間三百年而得二公幸矣
在潮修孔子廟韓公祠率其州民之秀者就于學知夀
州遭歲大饑公自出米為糜以食餓者吏民以公故皆
爭出米共活數萬人公曰吾豈以是為私惠邪葢以令
率人不若身先而使其從之樂也錢塘江堤以竹籠石
而潮嚙之不數歲輙壊而復理公歎曰堤以捍患而反
病民乃議易以薪土而害公政者言於朝以為非便是
時丁晉公參知政事主言者以黜公公爭不已乃徙公
京西而籠石為堤數歲功不就民力大困卒用公議堤
乃成河東地寒而民貧奏除石炭稅減官冶鐵課歲數
十萬以便民曰轉運征利之官也利有本末下有餘則
上足吾豈為俗吏哉太行山當河東河北兩路之界公
以謂晉自前世為險國常先叛而後服者恃此也其在
河東鑿澤州路後徙河北鑿懐州路而太行之險通行
者徳公以為利公曰吾豈為今日利哉河決壊滑州水
力悍甚每歸下湍激并人以沒不見縱跡者不可勝數
公躬自暴露晝夜督促剏為木龍以巨木駢齒浮水上
下殺其暴堤乃成又為長堤以䕶其外滑人得復其居
相戒曰不可使後人忘我陳公因號其堤為陳公堤開
封府治京師公以謂治煩之術任威以擊彊盡察以防
奸譬於激水而欲其澄也故公為政一以誠信每歲正
月夜放燈則悉籍惡少年禁錮之公召少年諭曰尹以
惡人待汝汝安得為善吾以善人待汝汝其為惡邪因
盡縱之凡五夜無一人犯法者太常博士陳詁知祥符
縣縣吏惡其明察欲中以事而詁公廉事不可得乃欲
以竒動京師自錄事巳下空一縣皆逃去京師果諠言
詁政苛暴是時章獻明肅太后猶聽政怒詁欲加以罪
公為樞宻副使力爭之以謂罪詁則奸人得計而沮能
吏詁由是獲免公十典大州六為轉運副使常以方嚴
肅下使人知畏而重犯法至其過失則多保佑之故未
嘗按黜一下吏公貶潮州其所言事葢人臣所難言者
其平生奏䟽尤多悉焚其藁其他文章有文集三十卷
又有野廬編潮陽編愚丘集多慕韓愈為文與修眞宗
實錄又修國史故事知制誥者常先試其文辭天子以
公文學天下所知不復命試自國朝以來不試而知制
誥者惟楊億及公二人而巳公居官不妄進取為太常
丞者十三年不遷為起居郎者七年不遷自議錢塘堤
為丁晉公所詘後晉公益用事專威福故人子弟以公
久于外多勉以進取公曰惟久然後見吾守如是十五
年今天子即位晉公事敗投海外公乃見召用公初作
相以唐劉蕡所對策進曰天下治亂自朝廷始朝廷賞
罰自近始凡蕡之所究言者皆當今之弊此臣所欲言
而陛下之所宜行且臣等之職也天子嘉納之公在相
位不久其年冬雷地震星象數變公言王隨位在臣上
而病不任事程琳等位皆在下乃引漢故事以災異自
責求罷章凡四上明年三月拜淮康軍節度使撿校太
傅同中書門下平章事判鄭州康定元年五月以太子
太師致仕詔大朝會立宰相班遂居于鄭其起居飲食
康寧如少者後四年年八十有二以疾卒于家公居家
以儉約為法雖巳貴常使其子弟親執賤事曰孔子固
多能鄙事作為善箴以戒子孫臨卒口占數十言自誌
其墓公前娶曰杞國夫人宋氏後娶曰沂國夫人王氏
子男十人長曰述古次曰比部員外郎求古主客員外
郎學古虞部員外郎道古大理評事館閣校勘博古殿
中丞修古秘書省正字履古光祿寺丞游古大理寺丞
襲古太常寺太視象古秦公三子長曰堯叟為樞宻使
同中書門下平章事季曰堯咨為武信軍節度使皆舉
進士第一人及第三子巳貴秦公尚無恙每賔客至其
家公及伯季侍立左右坐客䠞蹜不安求去秦公笑曰
此學子輩耳故天下皆以秦公教子為法而以陳氏世
家為榮公之孫四十人曾孫二人合伯季之後若子若
孫若曾孫六十有八人女若孫曾五十有四人而仕於
朝者多以材稱於時嗚呼可謂盛矣銘曰
陳氏高節在汚全潔閟德潜光有俟而發其發惟時自
公啓之英英伯季踵武偕來相車崇崇武節之雄高幢
巨轂四世六公惟世有封秦楚若齊尚書中書儀同太
師祖考在前曾孫盈後公居于中伯季左右惟勤其始
以享其終惟能其約以有其豐休庸顯問播美家邦有
逺其貽有大其繼刻詩垂聲以質來裔
　　資政殿學士户部侍郎文正范公神道碑(并序修/歐陽)
皇祐四年五月甲子資政殿學士尚書户部侍郎汝南
文正公薨於徐州以其年十有一月壬申葬于河南尹
樊里之萬安山下公諱仲淹字希文五代之際世家蘇
州事呉越太宗皇帝時呉越獻其地公之皇考從錢俶
朝京師後為武寧軍掌書記以卒公生二歲而孤母夫
人貧無依再適長山朱氏既長知其世家感泣去之南
都入學舎掃一室晝夜講誦其起居飲食人所不堪而
公自刻益苦居五年大通六經之㫖為文章論說必本
於仁義祥符八年舉進士禮部選第一遂中乙科為廣
德軍司理參軍始歸迎其母以養及公既貴天子贈公
曾祖蘇州糧料判官諱夢齡為太保祖秘書監諱贊時
為太傅考諱墉為太師妣謝氏為吳國夫人公少有大
節於富貴貧賤毁譽歡戚不一動其心而慨然有志於
天下常自誦曰士當先天下之憂而憂後天下之樂而
樂也其事上遇人一以自信不擇利害為趨捨其所有
為必盡其方曰為之自我者當如是其成與否有不在
我者雖聖賢不能必吾豈茍哉天聖中晏丞相薦公文
學以大理寺丞為秘閣校理以言事忤章獻太后㫖通
判河中府久之上記其忠召拜右司諫當太后臨朝聽
政時以至日大㑹前殿上將率百官為夀有司巳具公
上䟽言天子無北面且開後世弱人主以彊母后之漸
其事遂巳又上書請還政天子不報及太后崩言事者
希㫖多求太后時事欲深治之公獨以謂太后受託先
帝保佑聖躬始終十年未見過失宜掩其小故以全大
德初太后有遺命立楊太妃代為太后公諫曰太后母
號也自古無代立者由是罷其冊命是歲大旱蝗奉使
安撫東南使還㑹郭皇后廢率諌官御史伏閣爭不能
得貶知睦州又徙蘇州歲餘即拜禮部員外郎天章閣
待制召還益論時政闕失而大臣權倖多忌惡之居數
月以公知開封府開封素號難治公治有聲事日益簡
暇則益取古今治亂安危為上開說又為百官圗以獻
曰任人各以其材而百職修堯舜之治不過此也因指
其遷進遲速次序曰如此而可以為公可以為私亦不
可以不察由是吕丞相怒至交論上前公求對辨語切
坐落職知饒州明年吕公亦罷公徙潤州又徙越州而
趙元昊反河西上復召相吕公乃以公為陜西經畧安
撫副使遷龍圖閣直學士是時新失大將延州危公請
自守鄜延扞賊乃知延州元昊遣人遺書以求和公以
謂無事請和難信且書有僭號不可以聞乃自為書告
以逆順成敗之說甚辯坐擅復書奪一官知耀州未逾
月徙知慶州既而四路置帥以公為環慶路經畧安撫
招討使兵馬都部署累遷諫議大夫樞宻直學士公為
將務持重不急近功小利於延州築青澗城墾營田復
承平永平廢寨熟羌歸業者數萬户於慶州城大順以
據要害又城細腰胡蘆於是明珠滅臧等大族皆去賊
為中國用自邊制久隳至兵與將常不相識公始分延
州兵為六將訓練齊整諸路皆用以為法公之所在賊
不敢犯人或疑公見敵應變為如何至其城大順也一
旦引兵出諸將不知所向軍至柔逺始號令告其地處
使往築城至於版築之用大小畢具而軍中初不知賊
以騎三萬來爭公戒諸將戰而賊走追勿過河巳而賊
果走追者不渡而河外果有伏賊失計乃引去於是諸
將皆服公為不可及公待將吏必使畏法而愛巳所得
賜賚皆以上意分賜諸將使自為謝諸蕃質子縱其出
入無一人逃者蕃酋來見召之卧内屏人徹衛與語不
疑公居三歲士勇邊實恩信大洽乃決策謀取横山復
靈武而元昊數遣使稱臣請和上亦召公歸矣初西人
籍為鄉兵者十數萬既而黥以為軍惟公所部但刺其
臂公去兵罷獨得復為民其於兩路既得熟羌為用使
以守邊因徙屯兵就食内地而紓西人饋輓之勞其所
設施去而人德之與守其法不敢變者至今尤多自公
坐吕公貶羣士大夫各持二公曲直吕公患之凡直公
者皆指為黨或坐竄逐及吕公復相公亦再起被用於
是二公驩然相約戮力平賊天下之士皆以此多二公
然朋黨之論遂起而不能止上既賢公可大用故卒置
羣議而用之慶厯三年春召為樞宻副使五讓不許乃
就道既至數月以為參知政事每進見必以太平責之
公歎曰上之用我者至矣然事有先後而革弊於久安
非朝夕可也既而上再賜手詔趣使條天下事又開天
章閣召見賜坐授以紙筆使䟽于前公惶恐避席始退
而條列時所宜先者十數事上之其詔天下興學取士
先德行不專文辭革磨勘例遷以别能否減任子之數
而除濫官用農桑考課守宰等事方施行而磨勘任子
之法僥倖之人皆不便因相與騰口而嫉公者亦幸外
有言喜為之佐佑㑹邊奏有警公即請行乃以公為河
東陜西宣撫使至則上書願復守邊即拜資政殿學士
知邠州兼陜西四路安撫使其知政事纔一歲而罷有
司悉奏罷公前所施行而復其故言者遂以危事中之
頼上察其忠不聽是時夏人已稱臣公因以疾請鄧州
守鄧三歲求知杭州又徙青州公益病又求知潁州肩
舁至徐遂不起享年六十有四方公之病上賜藥存問
既薨輟朝一日以其遺表無所請使就問其家所欲贈
以兵部尚書所以哀䘏之甚厚公為人外和内剛樂善
汎愛䘮其母時尚貧終身非賔客食不重肉臨財好施
意豁如也及退而視其私妻子僅給衣食其為政所至
民多立祀畫像其行巳臨事自縉紳處士里閭田野之
人下及婦孺莫不知其名字而樂道其事者甚衆及其
世次官爵誌于墓譜于家藏于有司者皆不論著著其
繫天下國家之大者亦公之志也歟銘曰
范於呉越世實陪臣俶納山川及其士民范始來北中
間幾息公奮自躬與時偕逢事有罪功言有違從豈公
必能天子用公其艱其勞一其初終夏童跳邉乘吏怠
安帝命公往問彼驕頑有不聽順鋤其穴根公居三年
怯勇隳完兒憐獸擾卒俾來臣夏人在廷其事方議帝
趣公來以就予治公拜稽首兹惟艱哉初匪其難在其
終之羣言營營卒壊于成匪惡其成惟公是傾不傾不
危天子之明存有顯榮殁有贈謚藏其子孫寵及後世
惟百有位可勸無怠
　　鎮安軍節度使同中書門下平章事贈太師中書
　　　令程公神道碑銘(并序/)　(歐陽修/)
惟文簡公既葬之二年其子嗣隆泣而言於朝曰先臣
幸得備位將相官階品階第一爵勲階第二請得立碑
如令於是天子曰噫惟爾父琳有勞于我國家余其可
忘乃大書曰旌勞之碑遣中貴人即賜其家曰以此名
爾碑又詔史臣修曰汝為之銘臣修與文簡公故往來
知其人又嘗誌其墓又嘗述其世德于冀公太師之碑
得其世次官封功行最詳乃不敢辭惟公字天球姓程
氏曾祖諱新贈太師曾祖妣呉國夫人齊氏祖諱贊明
贈太師中書令祖妣秦國夫人呉氏考諱元白袁州宜
春令贈太師中書令兼尚書令冀國公妣晉國夫人楚
氏公舉大中祥符四年服勤詞學高第試秘書省校書
郎泰寧軍節度推官改著作佐郎知并州夀陽縣秘書
丞監左藏庫天禧中詔選文學履行召試直集賢院今
天子即位遷太常博士三司户部判官㑹修眞宗實錄
而起居注闕命公追修大中祥符八年已後書成遂修
起居注遷祠部員外郎提舉諸司庫務以本官知制誥
同判吏部流内銓契丹嘗遣使賀上即位命公迓之使
者妄有所言公折以理遂屈服其後又遣使賀天聖五
年乾元節天子思公前嘗折其使乃以公為館伴使使
者果言契丹見中國使者坐殿上位次高而中國見契
丹使者位下當遷議者以為小故可許雖天子亦將許
之公争以謂契丹所以與中國好者守先帝約也一切
宜用故事若許其小將啓其大天子是之乃止歲中遷
右諌議大夫權御史中丞丞相張文節公少所稱許而
最知公方除中丞文節當執筆喜曰不辱吾筆矣明年
拜樞宻直學士知益州公性方重寡言笑凡所處畫常
先慮謹備所以條目巨細甚悉至臨事簡嚴僚吏莫能
窺其際嘗夜張燈㑹五門大集州民而城中火起吏如
公教不以白而隨即救止終宴民去始稍知火監軍得告
者言軍謀變懼而入白公笑曰豈有是哉監軍惶惑
不敢去公曰軍中動靜吾自知之茍有謀者不能隱也
已而卒無事其它多類此蜀妖人自名李冰神子署官
屬吏卒以恐蜀人公捕斬之而謗者言公妄殺人蜀且
亂天子遣使馳視之使者還言蜀人便公政方安樂而
誅妖人所以止亂由是天子益知公賢召為給事中知
開封府前為府者苦其治劇或不滿歲罷不然被諍譏
或以事去獨公居數歲久而治益精明盜訟稀少獄屢
空詔書數下褒美遷工部侍郎龍圗閣學士守御史中
丞久之天子思其治召為翰林學士復知開封府明年
為三司使不恱茍利不貪近功時議者患民稅多目吏
得為奸欲除其名而合為一公以謂合而没其名一時
之便後有興利之臣必復增之是重困民也議者莫能
奪其於出入尤謹禁中時有所取未嘗肻予宦官怒言
陛下雖有欲物在程某何可得公曰臣所以為陛下惜
爾天子以為然累遷吏部侍郎景祐四年以本官參知
政事公益自信不疑宰相有所欲私輙衆折之其語至
今士大夫能道也初范仲淹以言事忤大臣貶饒州已
而上悔悟欲復用之稍徙知潤州而惡仲淹者遽誣以
事語入上怒亟命置之嶺南自仲淹貶而朋黨之論起
朝士牽連出語及仲淹者皆指為黨人公獨為上開說
上意解而後已是時元昊叛河西朝廷多故公在政事
補益尤多而小人僥倖皆不便遂以事中之坐貶為光
祿卿知潁州已而徙知青州又徙大名府居一歲中遷
户部吏部二侍郎尚書左丞資政殿學士北京建遂以
為留守宦者皇甫繼明方用事主治行宫務廣制度以
市恩公為裁抑之與繼明章交上天子遣一御史往視
之還直公天子為罷繼明獨委公以建都事公自知政
事以論議不私見嫉被貶斥已稍復見用遂與繼明爭
曲直由是益不妄合於世雖不復大用而契丹方遣使
數有所求兵誅元昊未克西北宿重兵公於是時天子
常委以河北陜西之重留守北京凡四年遷工部尚書
資政殿大學士河北安撫使慶厯六年拜武昌軍節度
使陜西安撫使知永興軍府事明年加宣徽北院使鄜
延路經畧使馬歩軍都部署判延州仍兼陜西安撫使
皇祐元年加同中書門下平章事留守北京其於二方
威惠信著尤知敵人情偽山川險易行師制敵之要其
在延州夏人數百驅畜産至界上請降言契丹兵至衙
頭矣國且亂願自歸公曰契丹兵至元昊帳下當舉國
取之豈容有來降者乎聞夏人方捕叛族此其是乎不
然誘我也拒而不受巳而夏人果以兵數萬臨界上公
戒諸堡塞無得數出兵夏人以為有備引去自此不復
窺邊公於河北最久民愛之為立生祠明年改武勝軍
節度使猶在北京又改鎮安軍節度使在鎮四年猶上
書鎮安一郡爾不足以自効願復守邊書未報得疾以
至和三年閏三月七日己丑薨于陳州之正寢享年六
十有九天子輟視朝二日贈中書令謚曰文簡明年祫
享太廟推恩加贈公太師尚書令公累階至開府儀同
三司勲上柱國廣平郡爵公封户七千四百而實封貳
阡壹伯賜號推誠保德守正翊戴功臣娶陳氏封衛國
夫人子男四人曰嗣隆太常博士嗣弼殿中丞嗣恭太
常博士嗣先大理寺丞女五人皆適良族謹按程氏之
先出自重黎至休父為周司馬國於程其後子孫遂以
為氏自秦漢以來世有其人程氏必顯而各以其所居
著姓後世因之至唐尤盛號稱中山程氏者皆祖魏安
鄉侯昱公中山博野人也世有積德至公始大顯聞臣
修以謂古者功德之臣進受國寵退而銘於器物非獨
私其後世所以不忘君命示國有人而詩人又播其事
聲於詠歌以揚無窮今去古逺為制不同而猶有幽堂
之石隧道之碑得以紀德昭烈而又幸蒙天子書而名
之其所以照臨程氏恩厚寵榮出古逺甚而臣又得刻
銘其下銘臣職也懼不能稱銘曰
程以國氏世逺支分因居著姓各以其人公世中山在
昔有聞克大自公厥聲以振乃秉國鈞乃授將鉞出入
其勤險夷一節帝曰噫歟余有勞臣何以旌之有爛其
文惟此勞臣實余同德憂國在心匪勞以力二方有事
諸將無功俾我舊老不遑居中閒息近藩庶休厥躬有
請未報奄云其終殁而後已兹可謂忠惟帝之褒其言
甚簡銘以述之萬世丕顯
　　觀文殿大學士行兵部尚書西京留守贈司空兼
　　　侍中晏公神道碑銘(并序/)　(歐陽修/)
至和元年六月觀文殿大學士行兵部尚書西京留守
臨淄公以疾歸于京師八月疾少間入見天子曰噫予
舊學之臣也乃留侍講邇英閤詔五日一朝前殿明年
正月疾作不能朝敕太醫朝夕往視有司除道將幸其
家公歎曰吾無狀乃以疾病憂吾君即馳奏曰臣疾少
間行愈矣乃止其月丁亥以公薨聞天子震悼亟臨其
䘮以不即視公為恨贈公司空兼侍中謚曰元獻有司
請輟視朝一日詔特輟二日以其年三月癸酉葬公于
許州陽翟縣麥秀鄉之北原既葬賜其墓隧之碑首曰
舊學之碑既又勑史臣修考次公事具書于碑下臣修
伏讀國史見眞宗皇帝時天下無事天子方推讓功德
祠祀天地山川講禮樂以文頌聲而儒學文章雋賢偉
異之人出公世家江西之臨川年始十四一日起田里
進見天子時方親閱天下貢士㑹廷中者千餘人與夫
宮臣衛官擁列圜視公不動聲氣操筆為文辭立成以
獻天子嘉賞賜同進士出身遂登館閣掌書命以文章
為天下所宗逮陛下養德東宫先帝選用臣屬即以公
遺陛下由王官宫臣卒登宰相凡所以輔道聖德憂勤
國家有舊有勞自始至卒五十餘年公既薨而先帝之
名臣與陛下東宫之舊人皆無在者宜其褒寵優異比
公甘盤臣修幸得執筆史官奉明詔謹昧死上臨淄公
事曰公諱殊字同叔姓晏氏其世次晦顯徙遷不常自
其高祖諱墉唐咸通中舉進士卒官江西始著籍于高
安其後三世不顯曽祖諱延昌又徙其籍于臨川祖諱
郜追封英國公考諱固追封秦國公自曾祖巳下皆用
公貴累贈開府儀同三司太師中書令兼尚書令曾祖
妣張氏陳國太夫人祖妣傅氏許國太夫人妣呉氏唐
國太夫人公生七歲知學問為文章鄉里號為神童故
丞相張文節公安撫江西得公以聞眞宗召見既賜出
身後二日又召試詩賦論公徐啓曰臣嘗私習此賦不
敢隠眞宗益嗟異之因試以佗題以為秘書省正字置
之秘閣使得悉讀秘書命故僕射陳文僖公視其學明
年獻其所為文召試中書遷太常寺奉禮郎封祀太山
推恩遷光祿寺丞數月充集賢校理明年遷著作佐郎
丁父憂去官已而眞宗思之即其家起復命淮南發運
使具舟送之京師從祀太清宫賜緋衣銀魚同判太常
禮院又丁母憂求去官服䘮不許今天子始封昇王公
以選為府記室叅軍再遷左正言直史館今天子為皇
太子以户部貟外郎充太子舎人賜金紫知制誥判集
賢院遷翰林學士充景靈宫判官太子左庶子兼判太
常寺知禮儀院公既以道德文章佐佑東宫眞宗每所
諮訪多以方寸小紙細書問之由是參與機宻凡所對
必以其藁進示不洩其後悉閱眞宗閤中遺書得公所
進藁類為八十巻藏之禁中人莫之見也初眞宗遺詔
章獻明肅太后權聽軍國事宰相丁謂樞宻使曹利用
各欲獨見奏事無敢決其議者公建言羣臣奏事太后
者垂簾聽之皆毋得見議遂定乾興元年拜右諫議大
夫兼侍讀學士遷給事中景靈宫副使判吏部流内銓
以易侍講崇政殿遷禮部侍郎知審官院為樞宻副使
遷刑部侍郎上䟽論張耆不可為樞宻使由是忤太后
㫖坐以笏擊其僕悞折其齒罷留守南京大興學校以
教諸生自五代以來天下學廢興自公始召拜御史中
丞改兵部侍郎兼秘書監資政殿學士翰林侍讀學士
知天聖八年禮部貢舉明年為三司使復為樞宻副使
未拜改參知政事遷尚書左丞太后謁太廟有請服衮
冕者太后以問公公以周官后服對太后崩大臣執政
者皆罷公為禮部尚書知亳州徙知陳州遷刑部尚書
復召為御史中丞又為三司使知樞宻院事拜樞宻使
再加檢校太尉同中書門下平章事慶厯三年三月遂
以刑部尚書居相位充集賢殿大學士兼樞宻使自公
復召用而趙元昊反師出陜西天下弊於兵公數建利
害請罷監軍兼以陣圗授諸將使得應敵為攻守及制
財用為出入之要皆有法天子悉為施行自宫禁先以
率天下而財賦之職悉歸有司卒能以謀臣元昊使聽
約束乃還其王號公為人剛簡遇人必以誠雖處富貴
如寒士罇酒相對歡如也得一善稱之如已出當世知
名之士如范仲淹孔道輔等皆出其門及為相益務進
賢材當公居相府時范仲淹韓琦富弼皆進用至於臺
閣多一時之賢天子既厭西兵閔天下困弊奮然有意
遂欲因羣材以更治數詔大臣條天下事方施行而小
人權倖皆不便明年秋㑹公以事罷而仲淹等相次亦
皆去事遂已公既罷以工部尚書知潁州徙知陳州又
徙許州三遷戶部尚書拜觀文殿大學士知永興軍充
一路都部署安撫使徙知河南府兼西京留守累進階
至開府儀同三司勲上柱國爵臨淄公食邑萬二千户
實封三千七百户公享年六十有五自少篤學至其病
亟猶手不釋巻有文集二百四十巻嘗奉勑修上訓及
眞宗實錄又集類古今文章為集選二百巻其為政敏
而務以簡便其民其於家嚴子弟之見有時事寡姊孝
謹未嘗為子弟求恩澤其在陳州上問宰相曰晏某居
外未嘗有所請其亦有所欲邪宰相以告公公自為表
問起居而巳故其薨也天子尤哀悼之賜予加等以其
子承裕為崇文院檢討孫及甥之未官者九人皆命以
官公初娶李氏工部侍郎虚巳之女次孟氏屯田員外
郎虚舟之女封鉅鹿郡夫人次王氏太師尚書令超之
女封榮國夫人子八人長曰居厚大理評事早卒次承
裕尚書屯田員外郎宣禮贊善大夫崇讓著作佐郎明
逺祗德皆大理評事幾道傳正皆太常寺太祝女六人
長適户部侍郎同中書門下平章事富弼次適禮部侍
郎三司使楊察其四尚㓜孫十有二人公既樂善而稱
為知人士之顯于朝者多公所薦達至擇其女之所從
又得二人者如此可謂賢也巳銘曰
有姜之裔齊為晏氏齊在春秋晏顯諸侯傳載桓子嬰
稱于丘其後無聞不亡僅存有煒自公厥聲以振公之
顯聲實相天子天子曰噫予考眞宗唯多名臣以臻盛
隆汝初事我王官東宫以曁相予始卒一躬輔我以德
有勞於邦公疾在外來歸自洛天子曰留汝予舊學凡
今在庭莫如汝舊孰以畀予唯予聖考今既亡矣孰為
予老何以贈之司空侍中禮則有加予思何窮有篆其
文在其碑首天子之褒史臣有詔銘以述之永昭厥後
　　贈刑部尚書余襄公神道碑銘(幷序/)　(歐陽修/)
始興襄公既葬于曲江之明年其子仲荀走于亳以來
告曰余氏世為閩人五代之際逃亂于韶自曾高以來
晦迹嘉遁至于博士府君始有祿仕而襄公繼之以大
曲江僻在嶺表自始興張文獻公有聲于唐為賢相至
公復出為宋名臣葢余氏徙韶歴四世始有顯仕而曲
江寂寥三百年然後再有聞人惟公位登天臺正秩三
品遂有爵土開國鄉州以繼美前哲而為韶人榮至於
褒䘏贈謚始終之寵盛矣葢褒有詔䘏有物贈有告而
謚行考功有議有狀合而誌之以閟諸幽有銘可謂備
矣惟是螭首龜趺揭於墓隧以表見於後世而昭示其
子孫者宜有辭而闕焉謹以為請謹按余氏韶州曲江
人曾祖諱某祖諱某皆不仕父諱某太常博士累贈太
常少卿公諱靖字安道官至朝散大夫守工部尚書集
賢院學士知廣州軍州事兼廣南東路兵馬鈐轄經畧
安撫使柱國始興郡開國公食邑二千六百户食實封
二百户治平元年自廣朝京師六月癸亥以疾薨于金
陵天子惻然輟視朝一日賻以粟帛贈刑部尚書謚曰
襄明年七月某甲子返葬于曲江之龍歸鄉成山之原
公為人質重剛勁而言語恂恂不見喜怒自少博學强
記至於歷代史記雜家小說陰陽律厯外暨浮屠老子
之書無所不通天聖二年舉進士為贑縣尉書判抜萃
改將作監丞知新建縣再遷秘書丞刋校三史充集賢
校理天章閣待制范公仲淹以言事觸宰相得罪諌官
御史不敢言公䟽論之坐貶監筠州酒稅稍徙泰州已
而天子感悟亟復用范公而因之以被斥者皆召還惟
公以便親乞知英州遷太常博士丁母憂服除遂還為
集賢校理同判太常禮院景祐慶厯之間天下怠於久
安吏習因循多失職及趙元昊以夏叛師出久無功縣
官財屈而民重困天子赫然思振頺弊以修百度既已
更用二三大臣又增置諫官四員使言天下事公其一
人也即改右正言供職公感激奮勵遇事輙言無所廻
避奸諛權倖屏息畏之其補益多矣然亦不勝其怨嫉
也慶厯四年元昊納誓請和將加封冊而契丹以兵臨
境上遣使言為中國討賊且告師期請止毋與和朝廷
患之欲聽重絶夏人而兵不得息不聽生事北邉議未
决公獨以謂中國厭兵久矣此契丹之所幸一日使吾
息兵養勇非其利也故用此以撓我爾是不可聽朝廷
雖是公言猶留夏冊不遣而假公諌議大夫以報公從
十餘騎馳出居庸關見敵於九十九泉從容坐帳中辯
言往復數十卒屈其議取其要領而還朝廷遂發夏冊
臣元昊西師旣解嚴而北邊亦無事是歲以本官知制
誥史館修撰而契丹卒自攻元昊明年使來告㨗又以
公往報坐習蕃語出知吉州怨家因之中以事左遷將
作少監分司南京公怡然還鄉里闔門謝賔客絶人事
凡六年天子每思之欲用者數矣大臣有不喜者第遷
光祿少卿于家又以為某衛將軍夀州兵馬鈐轄辭不
拜皇祐二年祀明堂覃恩遷衛尉卿明年知䖍州丁父
憂去官而蠻賊儂智高䧟邕州連破嶺南州縣圍廣州
乃即廬中起公為秘書監知潭州即日疾馳在道改知
桂州廣南西路經畧安撫使公奏曰賊在東而徙臣西
非臣志也天子嘉之即詔公經制廣東西賊盜乃趨廣
州而智高復西走邕州自智高初起交趾請出兵助討
賊詔不許公以謂智高交趾叛者宜聽出兵毋阻其善
意累䟽論之不報至是公曰邕州與交趾接境今不納
必忿而反助智高乃以便宜趣交趾㑹兵又募儂黄諸
姓酋豪皆縻以職與之誓約使聽節制或疑其不可用
公曰使不與智高合足矣及智高入邕州遂無外援既
而宣撫使狄青㑹公兵敗賊於歸仁智高走入海邕州
平公請復終䘮不許諸將班師以智高尚在請留公廣
西委以後事遷給事中諫官御史列䟽言公功多而賞
薄再遷尚書工部侍郎公留廣西逾年撫輯完復嶺海
肅然又遣人入特磨襲取智高母及其弟一人俘于京
師斬之拜集賢院學士久之徙知潭州又徙青州再遷
吏部侍郎嘉祐五年交趾寇邕州殺五廵檢天子以謂
恩信著於嶺外而為交趾所畏者公也驛召以為廣西
體量安撫使悉發荆湖兵以從公至則移檄交趾召其
臣費嘉祐詰責之嘉祐皇恐對曰種落犯邊罪當死願
歸取首惡以獻即械五人送欽州斬於界上公還邕人
遮道留之不得明年以尚書左丞知廣州英宗即位拜
工部尚書代還道病卒享年六十有五公經制五管前
後十年凡治六州所至有惠愛雖在兵間手不釋巻有
文集二十巻奏議五巻三史刋誤四十巻娶林氏封魯
郡夫人子男三人伯莊殿中丞早卒仲荀今為屯田員
外郎叔英太常寺太祝女六人皆適士族孫四人孫女
五人銘曰
余遷曲江仍世不顯奮自襄公有聲甚逺始興開國襲
美于前兩賢相望三百年間偉歟襄公惟邦之直始登
于朝官有言責左右獻納奸諛屏息慶厯之治實多補
益逢時有事奔走南北功書史官名在異域出入艱勤
險夷一德小人之讒公廢千里一方有警公起于家威
行信結嶺海幽遐公之在焉帝不南顧胡召其還殞于
中路返柩來歸韶人負土伐石刻辭立于墓門以貽來
世匪止韶人
　　尚書度支郎中天章閣待制王公神道碑(并序修/歐陽)
公諱質字子野其先大名莘人自唐同光初公之皇曾
祖魯公舉進士第一顯名當時官至右拾遺歷晉漢周
而皇祖晉公益以文章有大名逮事太祖太宗官至兵
部侍郎當眞宗時伯父文正公居中書二十餘年天下
稱為賢宰相今天子慶厯三年公與其弟素皆待制天
章閣自同光至慶厯葢百有二十餘年王氏更四世世
有顯人或以文章或以功德公生累世富貴而操履甚
於寒士性篤孝悌厚於朋友樂施與以賙人而妻子常
不自給視榮利淡若無意平居苦疾病退然如不自勝
及臨事介然有仁者之勇君子之剛樂人之善如自己
出初范仲淹以言事貶饒州方治黨人甚急公獨扶病
率子弟餞于東門留連數日大臣有以讓公曰長者亦
為此乎何苦自䧟朋黨公徐對曰范公天下賢者顧某
何敢望之然若得為黨人公之賜某厚矣聞者為公縮
頸其為待制之明年出守于陜又明年小人連搆大獄
坐貶廢者十餘人皆公素所賢者聞之悲憤歎息或終
日不食因數劇飲大醉公既素病益以酒遂卒公初以
廕補太常寺太祝監都進奏院獻其文章召試賜進士
及第校勘館閣書籍遂為集賢校理通判蘇州州守黄
宗旦負材自喜頗以新進少公議事則曰少年乃與丈
人爭事耶公曰受命佐君事有當爭職也宗旦雖屢屈
折而政常得無失稍德公助已為之加禮宗旦得盜鑄
錢者百餘人以詫公公曰事發無跡何從得之曰吾以
術鈎出之公愀然曰仁者之政以術鉤人寘之死而又
喜乎宗旦慚服悉緩出其獄始大稱公曰君子也判尚
書刑部吏部南曹知蔡州始至發大奸吏一人去之繩
諸豪猾以法與轉運使爭曲直事有下而不便者皆格
不用既去其害政者然後崇學校一以仁恕臨下其政
知寛猛必使吏畏而民愛其為他州州率大而難治必
常有善政皆用此入為開封府推官巳而其兄雍為三
司判官公曰省府皆要職吾豈可兄弟居之求知夀州
徙廬州盜有殺其徒而并其財者獲之寘于法大理駮
曰法當原公以謂盜殺其徒而自首者原之所以疑壊
其黨而開其自新若殺而不首既獲而亦原則公行為
盜而第殺一人既得兼其財又可以贖罪不獲則肆為
盜獲則引以自原如此盜不可止非法意䟽三上不能
爭公嘆曰吾不勝法吏矣乃上書自劾請不坐佐吏公
坐貶監靈仙宫其後議者更定不首之罪卒用公言為
是而公貶猶不召資政殿學士鄭戩翰林學士葉清臣
訟公無罪始起知泰州遷荆湖北路轉運使當用兵西
方急於財用之時獨不進羡餘其賦斂近寛平治以常
法故他路不勝其弊而荆湖之人自若權知荆南府民
有訟婚者訴曰貧無貲故後期問其用幾何以俸錢與
之使婚獲盜竊人衣者曰迫於飢寒而為之公為之哀
憐取衣衣之遣去荆人比公為子産召為史館修撰遂
拜天章閣待制判吏部流内銓號為稱職而於選法未
嘗有所更易人或問之公曰選法具備如權衡在執者
不欺其輕重耳何必屢更其法是歲天子開天章閣召
大臣問天下事以手詔責范公等而議事者爭言天下
利害務欲更革諸事公獨無一言問之則曰吾病未能
也公於榮利既薄臨禍福不為喜懼其視世事若無一
可以動其心者惟以天下善人君子亨否為巳休戚遂
以此卒此其爲志豈小哉豈以病而不能者哉公誠素
病而任之以事所至必皆有為使其夀且不死而用其
必有所為豈其不欲空言而巳者哉嗚呼公享年四十
有五官至度支郎中階朝奉大夫勲上䕶軍爵平晉男
娶周氏某縣君生子某曾祖諱某祖諱某皆贈太師尚
書中書令考諱某官至兵部郎中有賢行贈户部尚書
公以某年某月某日卒於陜某年某月某日葬于某所
先塋之次銘曰
仕不為利以行其仁處豐自薄而清厥身其仁誰思不
在吏民其清孰似以遺子孫銘以昭之以告後人
　　司馬温公神道碑(蘇軾/)
上即位之三年朝廷清明百揆時叙民安其生風俗一
變異時薄夫鄙人皆洗心易德務為忠厚人人自重恥
言人過中國無事四夷稽首請命惟西羌夏人叛服不
常懐毒自疑數入為寇上命諸將按兵不戰示以形勢
不數月生致大首領果莊青伊結闕下夏人十數萬寇
涇原至鎮戎城下五日無所得一夕遁去而西羌兀征
聲延以其族萬人來降黄河始決曹村既築靈平復決
小呉横流五年朔方騷然而今歲之秋積雨彌月河不
大溢及冬水入地益深有北流赴海復禹舊迹之勢凡
上所欲不求而獲而其所惡不麾而去天下曉然知天
意與上合庶幾復見至治之成家給人足刑措不用如
咸平景徳間也或以問臣軾上與太皇太后安所施設
而及此臣軾對曰在易大有上九自天祐之吉無不利
孔子曰天之所助者順也人之所助者信也履信思乎
順又以尚賢也是以自天祐之吉無不利今二聖躬信
順以先天下而用司馬公以致天下士應是三德矣且
以臣觀之公仁人也天相之矣何以知其然也曰公以
文章名於世而以忠義自結人主朝廷知之可也四方
之人何自知之士大夫知之可也農商走卒何自知之
中國知之可也九夷八蠻何自知之方其退居於洛𦕈
然如顔子之在陋巷纍然如屈原之在陂澤其與民相
忘也久矣而名震天下如雷霆如河漢如家至而日見
之聞其名者雖愚無知如婦人孺子勇悍難化如軍伍
卒徒以至於奸邪小人雖惡其害巳仇而疾之者莫不
歛袵變色咨嗟太息或至於流涕也元豐之末臣自登
州入朝過八州以至京師民知其與公善也所在數千
人聚而號呼於馬首曰寄謝司馬丞相慎毋去朝廷厚
自愛以活百姓如是者葢千餘里不絶至京師聞士大
夫言公初入朝民擁其馬至不得行衛士見公擎跽流
涕者不可勝數公懼而歸洛遼人夏人遣使入朝與吾
使至彼國者彼必問公起居而遼人勑其邊吏曰中國
相司馬矣愼毋生事開邊隙其後公薨京師之民罷市
而往弔粥衣以致奠巷哭以過車者葢以千萬數上命
户部侍郎趙瞻内侍省押班馮宗道䕶其䘮歸葬瞻等
既還皆言民哭公哀甚如哭其私親四方來㑹葬者葢
數萬人而嶺南封州父老相率致祭且作佛事以薦公
者其詞尤哀炷薌於手頂以送公葬者凡百餘人而畫
像以祠公者天下皆是也此豈人力也哉天相之也匹
夫而能動天亦必有道矣非至誠一德其孰能使之記
曰惟天下之至誠為能盡其性能盡其性則能盡人之
性能盡人之性則能盡物之性能盡物之性則可以贊
天地之化育矣書曰惟尹躬曁湯咸有一德克享天心
又曰德惟一動罔不吉德二三動罔不㓙或以千金與
人而人不喜或以一言使人而人死之者誠與不誠故
也稽天之潦不能終朝而一綫之溜可以達石者一與
不一故也誠而一古之聖人不能加毫末於此矣而况
公乎故臣論公之德至於感人心動天地巍巍如此而
蔽之以二言曰誠曰一公諱光字君實其先河内人晉
安平獻王孚之後王之裔孫征東大將軍陽始𦵏今陜
州夏縣涑水鄉子孫因家焉曾祖諱政以五代衰亂不
仕贈太子太保祖諱炫舉進士試秘書省校書郎終於
耀州富平縣令贈太子太傅考諱池寳元慶厯間名臣
終於兵部郎中天章閣待制贈太師温國公曾祖妣薛
氏祖妣皇甫氏妣聶氏皆封温國太夫人公始以進士
甲科事仁宗皇帝至天章閣待制知諫院始發大議乞
立宗子為後以安宗廟宰相韓琦等因其言遂定大計
事英宗皇帝為諫議大夫龍圖閣直學士論陜西刺義
勇為民患及内侍任守忠奸蠧乞斬以謝天下守忠竟
以譴死又論濮安懿王當準先朝封贈期親尊屬故事
天下義之事神宗皇帝為翰林學士御史中丞西戎部
將嵬名山欲以横山之衆降公極論其不可納後必為
邊患已而果然勸帝不受尊號遂為萬世法及王安石
為相始行青苗助役農田水利謂之新法公首言其害
以身爭之當時士大夫不附安石言新法不便者皆倚
公為重帝以公為樞宻副使公以言不行不受命乃以
為端明殿學士出知永興軍遂以留司御史臺及提舉
崇福宫退居於洛十有五年及上即位太皇太后攝政
起公為門下侍郎遷正議大夫遂遷左僕射公首更詔
書以開言路分别邪正進退其甚者十餘人旋罷保甲
保馬市易及諸道新行鹽鐵茶法最後遂罷助役青苗
方議取士擇守令監司以養民期於富而教之凛凛嚮
至治矣而公卧病以元祐元年九月丙辰朔薨于位享
年六十八太皇太后聞之慟上亦感涕不已時方祀明
堂禮成不賀二聖皆臨其䘮哭之哀甚輟視朝贈太師
温國公襚以一品禮服謚曰文正官其親屬十人公娶
張氏禮部尚書存之女封清河郡君先公卒追封温國
夫人子三人童唐皆早亡康今為秘書省校書郎孫二
人植柏皆承奉郎以元祐二年正月辛酉葬于陜之夏
縣涑水南原之眺村上以御篆表其墓道曰忠清粹徳
之碑而其文以命臣軾臣葢嘗為公行狀而端明殿學
士范鎮取以志其墓矣故其詳不復再見而獨論其大
槩議者徒見上與太皇太后進公之速用公之盡而不
知神宗皇帝知公之深也自士庶人至于卿大夫相與
為賓師朋友道足以相信而權不足以相休戚然猶同
巳則親之異已則踈之未有聞過而喜受誨而不怒者
也而况於君臣之間乎方熈寧中朝廷政事與公所言
無一不相違者書數十上皆盡言不諱葢自敵以下所
不能堪而先帝安受之非特不怒而已乃欲以為左右
輔弼之臣至為叙其所著書讀之於邇英閣不深知公
而能如是乎二聖之知公也知之於既同而先帝之知
公也知之於方異故臣以先帝為難昔齊神武皇帝寢
疾告其子世宗曰侯景專制河南十四年矣諸將皆莫
能敵惟慕容紹宗可以制之我故不貴留以遺汝而唐
太宗亦謂高宗汝於李勣無恩我今責出之汝當授以
僕射乃出勣為疊州都督夫齊神武唐太宗雖未足以
比隆先帝而紹宗與勣亦非公之流然古之人君所以為
其子孫長計逺慮者類皆如此寧其身不受知人之
名而使其子專享得賢之利先帝知公如此而卒不盡
用安知其意不出於此乎臣既書其事乃拜手稽首而
作詩曰
於皇上帝子惠我民孰堪顧天惟聖與仁聖子受命如
堯之初神母詔之匪亟匪徐聖神無心孰左右之民自
擇相我興授之其相惟何太師温公公來自西一馬二
童萬人環之如渴赴泉孰不見公莫如我先二聖忘已
惟公是式公亦無我惟民是度民曰樂哉既相司馬爾
賈于途我耕于野士曰時哉既用君實我後子先時不
可失公如麟鳳不鷙不搏羽毛畢朝雄狡率服為政一
年疾病半之功則多矣百年之思知公于異識公于微
匪公之思神考是懐天子萬年四方來同薦于清廟神
考之功
　
　文編巻五十八
欽定四庫全書
　文編卷五十九
　　　　　　　　　　　　明　唐順之　編
　　南海神廟碑(韓愈/)
海於天地間為物最鉅自三代聖王莫不祀事考於傳
記而南海神次最貴在北東西三神河伯之上號為祝
融天寶中天子以為古爵莫貴於公侯故海嶽之祝犧
幣之數放而依之所以致崇極於大神今王亦爵也而
禮海嶽尚循公侯之事虚王儀而不用非致崇極之意
也由是冊尊南海神為廣利王祝號祭式與次俱昇因
其故廟易而新之在今廣州治之東南海道八十里扶
胥之口黄木之灣常以立夏氣至命廣州刺史行事祠
下事訖驛聞而刺史常節度五嶺諸軍仍觀察其郡邑
於南方事無所不統地大以遠故常選用重人既貴而
富且不習海事又當祀時海常多大風将往皆憂慼既
進觀顧怖悸故常以疾為解而委事於其副其來已久
故明宫齋廬上雨旁風無所葢障牲酒瘠酸取具臨時
水陸之品狼籍籩豆薦祼興俯不中儀式吏滋不供神
不顧享盲風怪雨發作無節人䝉其害元和十二年始
詔用前尚書右丞國子祭酒魯國孔公為廣州刺史兼
御史大夫以殿南服公正直方嚴中心樂易祗慎所職
治人以明事神以誠内外單盡不為表襮至州之明年
将夏祝冊自京師至吏以時告公乃齋祓視冊誓羣有
司曰冊有皇帝名乃上所自署其文曰嗣天子某謹遣
官某敬祭其恭且嚴如是敢有不承明日吾将宿廟下
以供晨事明日吏以風雨白不聽於是州府文武吏士
凡百數交謁更諌皆揖而退公遂陞舟風雨少弛櫂夫
奏功雲隂解駮日光穿漏波伏不興省牲之夕載暘載
隂将事之夜天地開除月星明穊五鼓既作牽牛正中
公乃盛服執笏以入即事文武賔屬俯首聽位各執其
職牲肥酒香罇爵靜潔降登有數神具醉飽海之百靈
秘怪慌惚畢出蜿蜿虵虵來享飲食闔廟旋艫祥飈送
颿旗纛旄麾飛揚晻靄鐃鼓嘲轟髙管噭噪武夫奮櫂
工師唱和穹龜長魚踊躍後先乾端坤倪軒豁呈露祀
之之嵗風灾熄滅人厭魚蟹五穀胥熟明年祀歸又廣
廟宫而大之治其庭壇改作東西兩序齋庖之房百用
具修明年其時公又固往不懈益䖍嵗仍大和耋艾歌
詠始公之至盡除他名之税罷衣食於官之可去者四
方之使不以資交以身為帥燕享有時賞與以節公藏
私蓄上下與足於是免屬州負逋之緡錢念有四萬米
三萬二千斛賦金之州耗金一嵗八百困不能償皆以
丐之加西南守長之俸誅其尤無良不聽令者由是皆
自重慎法人士之落南不能歸者與流徙之胄百念八
族用其才良而廩其無告者其女子可嫁與之錢財令
無失時刑徳並流方地數千里不識盗賊山行海宿不
擇處所事神治人其可謂備至耳矣咸願刻廟石以著
厥美而繫以詩乃作詩曰南海隂墟祝融之宅即祀于
旁帝命南伯吏惰不躬正自今公明用享錫右我家邦
惟明天子惟慎厥使我公在官神人致喜海嶺之陬既
足既濡胡不均𢎞俾執事樞公行勿遲公無遽歸匪我
私公神人具依
　　處州孔子廟碑(韓愈/)
自天子至郡邑守長通得祀而徧天下者唯社稷與孔
子為然而社祭土稷祭穀句龍與棄乃其佐享非其專
主又其位所不屋而壇豈如孔子用王者事巍然當座
以門人為配自天子而下北面跪祭進退誠敬禮如親
弟子者句龍棄以功孔子以徳固自有次第哉自古多
有以功徳得其位者不得常祀句龍棄孔子皆不得位
而得常祀然其祀事皆不如孔子之盛所謂生人以來
未有如孔子者其賢過於堯舜逺矣此其效歟郡邑皆
有孔子廟或不能修事雖設博士弟子或役於有司名
存實亡失其所業獨處州刺史鄴侯李繁至官能以為
先既新作孔子廟又令工改為顔子至子夏十人像其
餘六十子及後大儒公羊髙左丘明孟軻荀况伏生毛
公韓生董生髙堂生揚雄鄭𤣥等數十人皆圖之壁選
博士弟子必皆其人又為置講堂教之行禮肄習其中
置本錢廩米令可繼處以守廟成躬率吏及博士弟子
入學行釋菜禮耆老歎嗟其子弟皆興於學鄴侯尚文
其於古記無不貫逹故其為政知所先後可歌也已乃
作詩曰惟此廟學鄴侯所作厥初庫下神不以宇生師
所處亦窘寒暑乃新斯宫神降其獻講讀有常不誡用
勸掲掲元哲有師之尊羣聖嚴嚴大法以存像圖孔肖
咸在斯堂以瞻以儀俾不或忘後之君子無廢成美琢
詞碑石以贊攸始
　　道州文宣王廟碑(柳宗元/)
謹按某年月日儒師河東薛公伯髙由尚書刑部郎中
為道州明年二月丁亥公用牲幣祭于先聖文宣王之
廟夜漏未盡三刻公𤣥冕以入就位于庭惕焉深惟夫
子之祀爰自京師太學徧于州邑遐闊僻陋咸用斯時
致奠展誠宿燎設懸罇爼旂章粲穆布列周天之下嗚
呼夫子之道閎肆尊顯二帝三王其無以侔大也然其
堂庭庳陋椽棟毁墜曽不及浮圖外説克壮厥居水潦
仍至嵗加蕩沃公蹙然不寕若罔獲承既祭而出登墉
以望爰得美地豐衍端夷水環以流有頖宫之制是日
樹表列位由禮考宜然後節用以制貨財乗時以僦功
役逾年而克有成廟舎峻整階序廓大講肄之位師儒
之室立廪以周食圃畦以毓蔬權其子母贏且不竭由
是邑里之秀民感道懷和更來門下咸願服儒衣冠由
公訓程公攝衣登席親釋經㫖丕諭本統父慶其子長
勵其㓜化用興行人無靜訟公又曰夫子稱門弟子顔
回為庶幾其後從於陳蔡亦各有號言出一時非盡其
徒也于後失厥所謂妄異科第坐祀十人以為哲豈夫
子志哉余按月令則曰釋奠于先聖先師國之故也乃
立夫子像配以顔氏籩豆既嘉笙鏞既成九年八月丁
未公祭于新廟退考疑義合以燕饗萬民翼翼觀禮識
古於是春秋師晉陵蒋堅易師沙門凝𧦬助教某學生
某等來告願刻金石明夫子之道及公之勤惟夫子極
於化初𡨕于道先羣儒咸稱六籍具存茍贊其道若譽
天地之大褒日月之明非愚則惑不可犯也惟公探夫
子之志考有國之制先施彛典革正道本俾是荒服移
為闕里在周則魯侯申能修頖宫詩有其歌在漢蜀守
文翁能首儒學史有其贊今公法古之大同于魯化人
之艱侔于蜀盍銘茲徳以告于史氏而刋之茲碑銘曰
荆楚之陽厥服惟荒民鮮由仁帝降其良振振薛公惟
徳之造赤旂金節來莅于道師儒咸㑹嘉有攸告吉日
丁亥獻于頖宫庭燎伊煌有煥其容公升于位心莫不
恭爰念聖祀徧于海邦服冕陳器州邑攸同感忻以欷
思報聖功卜遷于嘉惟吉之逢畇畇其原既夷且大渙
渙其流實環于外作廟有嚴昭祀顯配潔兹器用觀禮
斯㑹布筵依位作廪伊秩以豐其儀以壮其室新宫既
成崇報孔明于古有經公粹厥誠邦民之良弁服是纓
公躬講論䖍黙以聽公降酧酢進退齊平柔肌洽體莫
不充盈歸懽于心父子弟兄欽惟聖王厥道無涯世有
頌辭益疚其多公斯考禮民感休嘉從于魯風祗以詠
歌公錫于天眉夀來加公賚于王休命是荷師于辟雍
大邦以和侑酳申申王道式訛諸儒作詩思繼頖水丕
揚厥聲以告太史
　　柳州文宣王新修廟碑(柳宗元/)
仲尼之道與王化遠邇惟柳州古為南夷椎髻卉裳攻
刼鬬暴雖唐虞之仁不能柔秦漢之勇不能威至于有
國始循法度置吏奉貢咸若采衛冠帶憲令進用文事
學者道堯舜孔子如取諸左右執經書引仁義旋辟唯
諾中州之士時或病焉然後知唐之徳大以遐孔氏之
道尊而明元和十年八月州之廟屋壞幾毁神位刺史
柳宗元始至大懼不任以墜教基丁未奠薦法齊時事
禮不克施乃合初亞終獻三官衣布洎于贏財取土木
金石徴工僦功完舊益新十月乙丑王宫正室成乃安
神棲乃正法庭祗㑹羣吏卜日之吉䖍告于王靈曰昔
者夫子嘗欲居九夷其時門人猶有惑聖言今夫子代
千有餘載其教始行至于是邦人去其陋而本於儒孝
父忠君言及禮義又况巍然炳然臨而炙之乎惟夫子
以神道設教我今罔敢知欽若茲教以寕其神追思告
誨如在于前茍神之在曷敢不䖍居而無陋罔貳昔言
申陳嚴祀永永是尊麗牲有碑刻在廟門
　　箕子碑柳(宗元/)
凡大人之道有三一曰正䝉難二曰法授聖三曰化及
民殷有仁人曰箕子實具茲道以立于世故孔子述六
經之㫖尤殷勤焉當紂之時大道悖亂天威之動不能
戒聖人之言無所用進死以併命誠仁矣無益吾祀故
不為委身以存祀誠仁矣與亡吾國故不忍且是二道
有行之者矣是用保其明哲與之俯仰晦是謩範辱於
囚奴昏而無邪隤而不息故在易曰箕子之明夷正䝉
難也及天命既改生人以正乃出大法用為聖師周人
得以序彛倫而立大典故在書曰以箕子歸作洪範法
授聖也及封朝鮮推道訓俗惟徳無陋惟人無逺用廣
殷祀俾夷為華化及民也率是大道藂於厥躬天地變
化我得其正其大人歟於虖當其周時未至殷祀未殄
比干已死微子已去向使紂惡未稔而自斃武庚念亂
以圖存國無其人誰與興理是固人事之或然者也然
則先生隱忍而為此其有志於斯乎唐某年作廟汲郡
嵗時致祀嘉先生獨列於易象作是頌云
䝉難以正授聖以謨宗祀用繁夷民其蘇憲憲大人顯
晦不渝聖人之仁道合隆汙明哲在躬不陋為奴冲讓
居禮不盈稱孤髙而無危卑不可踰非死非去有懷故
都時詘而伸卒為世模易象是列文王為徒大明宣昭
崇祀式孚古闕頌辭繼在後儒
　　衢州徐偃王廟碑(韓愈/)
徐與秦俱出柏翳為嬴姓國於夏殷周世咸有大功秦
處西偏專用武勝遭世衰無明天子遂虎吞諸國為雄
諸國既皆入秦為臣屬秦無所取利上下相賊害卒僨
其國而沈其宗徐處得地中文徳為治及偃王誕當國
益除去刑爭末事凡所以君國子民待四方一出於仁
義當此之時周天子穆王無道意不在天下好道士説
得八龍騎之西遊同王母宴于瑶池之上歌謳忘歸四
方諸侯之爭辯者無所質正咸賔祭於徐贄玉帛死生
之物于徐之庭者三十六國得朱弓赤矢之瑞穆王聞
之恐遂稱受命命造父御長驅而歸與楚連謀伐徐徐
不忍鬬其民北走彭城武原山下百姓隨而從之萬有
餘家偃王死民號其山為徐山鑿石為室以祠偃王偃
王雖走死失國民戴其嗣為君如初駒王章禹祖孫相
望自秦至今名公巨人繼跡史書徐氏十望其九皆本
於偃王而秦後迄茲無聞家天於柏翳之緒非偏有厚
薄施仁與暴之報自然異也衢州故㑹稽太末也民多
姓徐氏支縣龍丘有偃王遺廟或曰偃王之逃戰不之
彭城之越城之隅棄玉几研于㑹稽之水或曰徐子章
禹既執於呉徐之公族子弟散之徐揚二州間即其居
立先王廟云開元初徐姓二人相屬為刺史帥其部之
同姓改作廟屋載事于碑後九十年當元和九年而徐
氏放復為刺史放字逹夫前碑所謂今户部侍郎其大
父也春行視農至于龍丘有事于廟思惟本原曰故制
桷樸下窄不足以掲䖍妥靈而又梁桷赤白陊剥不治
圖像之威䵝昧就滅藩拔級夷庭木秃缺祈甿日慢祥
慶弗下州之羣支不獲䕃庥余惟遺紹而尸其土不即
不圖以有資聚罰其可辭乃命因故為新衆工齊事惟
月若日工告訖功大祠于廟宗卿咸序應是嵗州無怪
風劇雨民不天厲穀果完實民皆曰耿耿祉哉其不可
誣乃相與請辭京師歸而鑱之于石辭曰
秦傑以顛徐由遜緜秦鬼久饑徐有廟存婉婉偃王惟
道之耽以國易仁為笑于頑自初擅命其實幾姓厯短
詈長有不償亡課其利害孰與王當姑蔑之墟太末之
里誰思王恩立廟以祀王之聞孫世世多有唯臨茲邦
廟土實守堅嶠之後逹夫廓之王歿萬年如始祔時王
孫多孝世奉王廟逹夫之來先慎詔教盡惠廟民不主
於神維是逹夫知孝之元太末之里姑蔑之城廟事時
修仁義振聲宜寵其人以及後生嗟嗟維王雖古誰亢
王死于仁彼以暴喪文追作誅刻示茫茫
　　黄陵廟碑(韓愈/)
湘旁有廟曰黄陵自前古立以祠堯之二女舜之二妃
者庭有石碑斷裂分散在地其文剥缺考圖記言漢荆
州牧劉表景升之立題曰湘夫人碑今驗其文乃晉太
康九年又其額曰虞帝二妃之碑非景升立者秦博士
對始皇帝云湘君者堯之二女舜妃者也劉向鄭𤣥之
徒亦皆以二妃為湘君而離騷九歌既有湘君又有湘
夫人王逸之解以為湘君者自其水神而謂湘夫人乃
二妃也從舜南征三苗不及道死沅湘之間山海經曰
洞庭之山帝之二女居之郭璞疑二女者帝舜之后不
當降小水為其夫人因以二女為天帝之女以余考之
璞與王逸俱失也堯之長女娥皇為舜正妃故曰君其
二女女英自宜降曰夫人也故九歌辭謂娥皇為君謂
女英帝子各以其盛者推言之也禮有小君君母明其
正自得稱君也書曰舜陟方乃死傳謂舜昇道南方以
死或又曰舜死𦵏蒼梧二妃從之不及溺死沅湘之間
今謂竹書紀年帝王之沒皆曰陟陟昇也謂昇天也書
曰殷禮陟配天言以道終其徳恊天也書紀舜之沒云
陟者與竹書周書同文也其下言方乃死者所以釋陟
為死也地之勢東南下如言舜南廵而死宜言下方不
得言陟方也以此謂舜死𦵏蒼梧於時二妃從之不及
而溺者皆不可信二妃既曰以謀語舜脱舜之厄成舜
之聖堯死而舜有天下為天子二妃之力宜常為神食
民之祭今之渡湖江者莫敢不進禮廟下元和十四年
春余以言事得罪為潮州刺史其地於漢南海之掲陽
厲毒所聚懼不得脱死過廟而禱之其冬移袁州刺史
明年九月拜國子祭酒使以私錢十萬抵岳州願易廟
之圯桷腐瓦於刺史王堪長慶元年刺史張愉自京師
往與愉故善謂曰丐我一碑石載二妃廟事且令後世
知有子名愉曰諾既至州報曰碑謹具遂篆其事俾刻
之
　　湘源二妃廟碑(韓愈/)
元和九年八月二十日湘源二妃廟灾司功掾守令彭
城劉知剛主簿安邑衛之武告于州刺史御史中丞清
河崔公能祗栗厥戒㑹羣吏洎衆工發開元詔書懼廢
守祀搜考贏羡均節委積咸執牘聿至于祠下稽度既
備傭役惟時斬木于上游陶埴于水涯乃桴乃載工逸
事遂作貌顯嚴粲然而威十有一月庚辰陳奠薦辭立
石于廟門之宇下惟父子夫婦人道之大大哉二神咸
極其㑹為子而父堯為婦而夫舜齊聖並明弼成授受
内若嚚瞽上承輝光克艱以乂徳罔不至帝既野死神
亦不返食于茲川古有常典敺祓戾孽恢宣淑靈敢或
失職以奸天刑有翼其躬有苾其馨沉牲爰告即石是
銘銘曰
淵懿承聖舜妻堯女徳形媯汭神位湘滸揆茲有初克
碩厥宇唐命秩祀茲邑攸主毛牷既疈椒馨爰糈􁀮于
萬年期保伊祜潛火煽孽炖于融風神用播遷時罔克
龔邑令羣吏告于君公亷用積餘以就爾功桴木負埴
載流于江既夷以成崇宇峻墉潔嚴清閒左右率從神
樂來歸徒御雍雍神既安止邦人載喜奉其吉玉以對
嘉祉南風湑湑湘水如舞將子無讙神聽鐘鼓豐其交
報邦邑是與刻此樂歌以極終古
　　平淮西碑一首(并序韓愈/)
天以唐克肖其徳聖子神孫繼繼承承於千萬年敬戒
不怠全付所覆四海九州罔有内外悉主悉臣髙祖太
宗既除既治髙宗中睿休養生息至于𤣥宗受報收功
極熾而豐物衆地大孽牙其間肅宗代宗徳祖順考以
勤以容大慝適去稂莠不薅相臣將臣文恬武嬉習熟
見聞以為當然睿聖文武皇帝既受羣臣朝乃考圖數
貢曰嗚呼天既全付予有家今傳次在予予不能事事
其何以見于郊廟羣臣震懾奔走率職明年平夏又明
年平蜀又明年平江東又明年平澤潞遂定易定致魏
博貝衛澶相無不從志皇帝曰不可究武予其少息九
年蔡將死蔡人立其子元濟以請不許遂燒舞陽犯葉
襄城以動東都放兵四刼皇帝厯問于朝一二臣外皆
曰蔡帥之不廷授于今五十年傳三姓四將其樹本堅
兵利卒頑不與他等因撫而有順且無事大官臆决唱
聲萬口和附并為一談牢不可破皇帝曰惟天惟祖宗
所以付任予者庶其在此予何敢不力况一二臣同不
為無助曰光顔汝為陳許帥維是河東魏博郃陽三軍
之在行者汝皆将之曰重𦙍汝故有河陽懷今益以汝
維是朔方義成陜益鳳翔延慶七軍之在行者汝皆將
之曰𢎞汝以卒萬二千屬而子公武往討之曰文通汝
守夀維是宣武淮南宣歙浙西四軍之行于夀者汝皆
將之曰道古汝其觀察鄂岳曰愬汝帥唐鄧隨各以其
兵進戰曰度汝長御史其往視師曰度惟汝予同汝遂
相予以賞罰用命不用命曰𢎞汝其以節都統諸軍曰
守謙汝出入左右汝惟近臣其往撫師曰度汝其往衣
服飲食予士無寒無饑以既厥事遂生蔡人賜汝節斧
通天御帶衛卒三百凡茲廷臣汝擇自從惟其賢能無
憚大吏庚申予其臨門送汝曰御史予閔士大夫戰甚
苦自今以往非郊廟祠祀其無用樂顔𦙍武合攻其北
大戰十六得柵城縣二十三降人卒四萬道古攻其東
南八戰降萬三千再入申破其外城文通戰其東十餘
遇降萬二千愬入其西得賊將輙釋不殺用其策戰比
有功十二年八月丞相度至師都統𢎞責戰益急顔𦙍
武合戰益用命元濟盡并其衆洄曲以備十月壬申愬
用所得賊將自文城因天大雪疾馳百二十里用夜半
到蔡破其門取元濟以獻盡得其屬人卒辛巳丞相度
入蔡以皇帝命赦其人淮西平大饗賚功師還之日因
以其食賜蔡人凡蔡卒三萬五千其不樂為兵願歸為
農者十九悉縱之斬元濟京師冊功𢎞加侍中愬為左
僕射帥山南東道顔𦙍皆加司空公武以散騎常侍帥
鄜坊丹延道古進大夫文通加散騎常侍丞相度朝京
師道封晉國公進階金紫光禄大夫以舊官相而以其
副總為工部尚書領蔡任既還奏羣臣請紀聖功被之
金石皇帝以命臣愈再拜稽首而獻文曰
唐承天命遂臣萬邦孰居近土襲盗以狂往在𤣥宗崇
極而圯河北悍驕河南附起四聖不宥屢興師征有不
能尅益戍以兵夫耕不食婦織不裳輸之以車為卒賜
糧外多失朝曠不嶽狩百隷怠官事亡其舊帝時繼位
顧瞻咨嗟惟汝文武孰恤予家既斬呉蜀旋取山東魏
將首義六州降從淮蔡不順自以為强提兵呌讙欲事
故常始命討之遂連奸鄰隂遣刺客來賊相臣方戰未
利内驚京師羣公上言莫若惠來帝為不聞與神為謀
乃相同徳以訖天誅乃敇顔𦙍愬武古通咸統於𢎞各
奏汝功三方分攻五萬其師大軍北乗厥數倍之常兵
時曲軍士蠢蠢既剪陵雲蔡卒大窘勝之邵陵郾城來
降自夏入秋復屯相望兵頓不勵告功不時帝哀征夫
命相往釐士飽而歌馬騰於槽試之新城賊遇敗逃盡
抽其有聚以防我西師躍入道無留者頟頟蔡城其壃
千里既入而有莫不順俟帝有恩言相度來宣誅止其
魁釋其下人蔡之卒夫投甲呼舞蔡之婦女迎門笑語
蔡人告饑船粟往哺蔡人告寒賜以繒布始時蔡人禁
不往來今相從戲里門夜開始時蔡人進戰退戮今旰
而起左飱右粥為之擇人以收餘憊選吏賜牛教而不
税蔡人有言始迷不知今乃大覺羞前之為蔡人有言
天子明聖不順族誅順保性命汝不吾信視此蔡方孰
為不順往斧其吭凡叛有數聲勢相倚吾强不支汝弱
奚恃其告而長而父而兄奔走偕來同我太平淮蔡為
亂天子伐之既伐而饑天子活之始議伐蔡卿士莫隨
既伐四年小大並疑不赦不疑由天子明凡此蔡功惟
斷乃成既定淮蔡四方畢來遂開明堂坐以治之
　　柳州羅池廟碑(韓愈/)
羅池廟者故刺史柳侯廟也柳侯為州不鄙夷其民動
以禮法三年民各自矜奮茲土雖遠京師吾等亦天氓
今天幸惠仁侯若不化服我則非人於是老少相教語
莫違侯令凡有所為於其鄉閭及於其家皆曰吾侯聞
之得無不可於意否莫不忖度而後從事凡令之期民
勸趨之無有後先必以其時於是民業有經公無負租
流逋四歸樂生興事宅有新屋歩有新船池園潔修豬
牛鴨雞肥大蕃息子嚴父詔婦順夫指嫁娶𦵏送各有
條法出相弟長入相慈孝先時民貧以男女相質久不
得贖盡沒為隷我侯之至按國之故以傭除本悉奪歸
之大修孔子廟城郭巷道皆治使端正樹以名木柳民
既皆悦喜嘗與其部将魏忠謝寕歐陽翼飲酒驛亭謂
曰吾棄於時而寄於此與若等好也明年吾將死死而
為神後三年為廟祀我及期而死三年孟秋辛卯侯降
于州之後堂歐陽翼等見而拜之其夕夢翼而告曰館
我於羅池其月景辰廟成大祭過客李儀醉酒慢侮堂
上得疾扶出廟門即死明年春魏忠歐陽翼使謝寕來
京師請書其事于石余謂柳侯生能澤其民死能驚動
禍福之以食其土可謂靈也已作迎享送神詩遺柳民
俾歌以祀焉而并刻之柳侯河東人諱宗元字子厚賢
而有文章嘗位於朝光顯矣已而擯不用其辭曰
荔子丹兮蕉黄雜肴蔬兮進侯堂侯之船兮兩旗度中
流兮風泊之待侯不來兮不知我悲侯乗駒兮入廟慰
我民兮不嚬以笑鵝之山兮柳之水桂樹團團兮白石
齒齒侯朝出游兮暮來歸春與猨唫兮秋鶴與飛北方
之人兮為侯是非千秋萬嵗兮侯我無違福我兮夀我
驅厲鬼兮山之左下無苦濕兮髙無乾秔􁀙充羡兮蛇
蛟結蟠我民報事兮無怠其始自今兮欽于世世
　　表忠觀碑(蘓軾/)
熈寕十年十月戊子資政殿大學士右諫議大夫知杭
州軍州事臣抃言故呉越國王錢氏墳廟及其父祖妃
夫人子孫之墳在錢塘者二十有六在臨安者十有一
皆蕪廢不治父老過之有流涕者謹按故武肅王鏐始
以鄉兵破走黄巢名聞江淮復以八都兵討劉漢宏并
越州以奉董昌而自居於杭及昌以越叛則誅昌而并
越盡有浙東西之地傳其子文穆王元瓘至其孫忠顯
王仁佐遂破李景兵取福州而仁佐之弟忠懿王俶又
大出兵攻景以迎周世宗之師其後卒以國入覲三世
四王與五代相終始天下大亂豪傑蜂起方是時以數
州之地盗名字者不可勝數既覆其族延及于無辜之
民罔有孑遺而呉越地方千里帶甲十萬鑄山煑海象
犀珠玉之富甲於天下然終不失臣節貢獻相望於道
是以其民至於老死不識兵革四時嬉遊歌鼓之聲相
聞至于今不廢其有徳於斯民甚厚皇宋受命四方僭
亂以次削平而蜀江南負其嶮逺兵至城下力屈勢窮
然後束手而河東劉氏百戰守死以抗王師積骸為城
釃血為池竭天下之力僅乃克之獨呉越不待告命封
府庫籍郡縣請吏于朝視去其國如去傳舎其有功於
朝廷甚大昔竇融以河西歸漢光武詔右扶風修理其
父祖墳塋祠以太牢今錢氏功徳殆過於融而未及百
年墳廟不治行道傷嗟甚非所以勸奨忠臣慰答民心
之義也臣願以龍山廢佛祠曰妙因院者為觀使錢氏
之孫為道士曰自然者居之凡墳廟之在錢塘者以付
自然其在臨安者以付其縣之淨土寺僧曰道微嵗各
度其徒一人使世掌之籍其地之所入以時修其祠宇
封殖其草木有不治者縣令丞察之甚者易其人庶幾
永終不墜以稱朝廷待錢氏之意臣抃昧死以聞制曰
可其妙因院改賜名曰表忠觀銘曰
天目之山苕水出焉龍飛鳳舞萃于臨安篤生異人絶
類離羣奮挺大呼從者如雲仰天誓江月星晦䝉强弩
射潮江海為東殺宏誅昌奄有呉越金劵玉冊虎符龍
節大城其居包落山川左江右湖控引島蠻嵗時歸休
以燕父老曄如神人玉帶毬馬四十一年寅畏小心厥
篚相望大貝南金五朝昏亂罔堪託國三王相承以待
有徳既獲所歸弗謀弗咨先王之志我維行之天胙忠
孝世有爵邑允文允武子孫干億帝謂守臣治其祠墳
毋俾樵牧愧其後昆龍山之陽巋焉新宫匪私于錢唯
以勸忠非忠無君非孝無親凡百有位視此刻文
　　潮州韓文公廟碑(蘓軾/)
匹夫而為百世師一言而為天下法是皆有以參天地
之化闗盛衰之運其生也有自來其逝也有所為矣故
申吕自嶽降而傅説為列星古今所傳不可誣也孟子
曰吾善養吾浩然之氣是氣也寓於尋常之中而塞乎
天地之間卒然遇之則王公失其貴晉楚失其富良平
失其智賁育失其勇儀秦失其辨是孰使之然哉其必
有不依形而立不恃力而行不待生而存不隨死而亡
者矣故在天為星辰在地為河嶽幽則為鬼神而明則
復為人此理之常無足怪者自東漢以來道喪文弊異
端並起厯唐貞觀開元之盛輔以房杜姚宋而不能救
獨韓文公起布衣談笑而麾之天下靡然從公復歸於
正葢三百年於此矣文起八代之衰而道濟天下之溺
忠犯人主之怒而勇奪三軍之帥豈非參天地闗盛衰
浩然而獨存者乎葢嘗論天人之辨以謂人無所不至
惟天不容偽智可以欺王公不可以欺豚魚力可以得
天下不可以得匹夫匹婦之心故公之精誠能開衡山
之雲而不能回憲宗之惑能訓鱷魚之暴而不能弭皇
甫鏄李逢吉之謗能信於南海之民廟食百世而不能
使其身一日安於朝廷之上葢公之所能者天也所不
能者人也始潮人未知學公命進士趙徳為之師自是
潮之士皆篤於文行延及齊民至于今號稱易治信乎
孔子之言君子學道則愛人而小人學道則易使也潮
人之事公也飲食必祭水旱疾疫凡有求必禱焉而廟
在刺史公堂之後民以出入為艱前守欲請諸朝作新
廟不果元祐五年朝散郎王君滌來守是邦凡所以養
士治民者一以公為師民既悦服則出令曰願新公廟
者聽民讙趨之卜地於州城之南七里朞年而廟成或
曰公去國萬里而謫于潮不能一嵗而歸沒而有知其
不眷戀于潮審矣軾曰不然公之神在天下者如水之
在地中無所往而不在也而潮人獨信之深思之至焄
蒿悽愴若或見之譬如鑿井得泉而曰水專在是豈理
也哉元豐七年詔封公昌黎伯故榜曰昌黎伯韓文公
之廟潮人請書其事于石因作詩以遺之使歌以祀公
其詞曰
公昔騎龍白雲鄉手抉雲漢分天章天孫為織雲錦裳
飄然乗風來帝旁下與濁世掃粃糠西遊咸池畧扶桑
草木衣被昭回光追逐李杜參翺翔汗流籍湜走且僵
滅沒倒景不可望作書詆佛譏君王要觀南海窺衡湘
厯舜九疑弔英皇祝融先驅海若藏約束鮫鱷如驅羊
鈞天無人帝悲傷謳吟下招遣巫陽犦牲雞卜羞我觴
於燦荔丹與蕉黄公不少留我涕滂翩然被髪下大荒
　　袁氏先廟碑(韓愈/)
袁公滋既成廟明嵗二月自荆南以旂節朝京師留六
日得壬子春分率宗親子屬用少牢于三室既事退言
曰嗚呼逺哉維世傳徳襲訓集余乃今有濟今祭既不
薦金石音聲使工歌詩載烈象容其奚以飭稚昧於長
久唯敬繫羊豕幸有石如具著先人名跡因為詩繫之
語下於義其可雖然余不敢必屬篤古而逹於詞者遂
以命愈愈謝非其人不獲命則謹條袁氏本所以出與
其世系里居起周厯漢魏晉拓抜魏周隋入國家以來
髙曽祖考所以劬躬燾後委祉于公公之所以逢將承
應者有槩有詳而綴以詩其語曰周樹舜後陳陳公子
有為大夫食國之地袁鄉者其子孫世守不失因自别
為袁氏春秋世陳常壓於楚與中國相加尤疏袁氏猶
班班見可譜常居陽夏陽夏至晉屬陳郡故號陳郡袁
氏博士固申儒遏黄唱業於前至司徒安懷徳於身袁
氏遂大顯連世有人終漢連魏晉分仕南北始居華隂
為拓抜魏鴻臚鴻臚諱恭生周梁州刺史新縣孝侯諱
頴孝侯生隋左衛大將軍諱温去官居華隂武徳九年
以大耋薨始𦵏華州左衛生南州刺史諱士政南州生
當陽令諱倫於公為曾祖當陽生朝散大夫石州司馬
諱知𤣥司馬生贈工部尚書咸寕令諱曄是為皇考袁
氏舊族而當陽以通經為儒位止縣令石州用春秋持
身治事為州司馬以終咸寕備學而貫以一文武隨用
謀行功從出入有立不爵于朝比三世宜逹而窒歸成
後人數當于公公惟曽大父大父皇考比三世存不大
夫食歿祭在子孫唯將相能致備物世彌逺禮則益不
及在慎徳行業治圖功載名以待上可無細大無敢不
敬畏無早夜無敢不思成于家進于外以立于朝自侍
御史厯工部員外郎祠部郎中諫議大夫尚書右丞華
州刺史金吾大将軍由卑而鉅莫不官稱遂為宰相以
贊辨章仍持節将蜀滑襄荆畧苞河山秩登禄富以有
廟祀具如其志又垂顯刻以教無忘可謂大孝詩曰
袁自陳分初尚蹇連越秦造漢博士發論司徒任徳忍
不錮人收功厥後五公重尊晉氏于南來處華下鴻臚
孝侯用適操捨南州勤治取最不懈當陽耽經唯義之
畏石州烈烈學專春秋懿哉咸寕不名一休趨難避成
與時泛浮是生孝子天子之宰出把將符羣州承楷數
以立廟禄以備器由曽及考同堂異置柏版松楹其筵
肆肆維袁之廟孝孫之為順勢即宜以諏以龜以平其
巇屋牆持持孝孫來享來拜廟庭陟堂進室親登籩鉶
肩臑胉骼其樽𤣥清降登受胙于慶爾成維曾維祖維
考之施于汝孝嗣以報以祗凡我有今非本曷思刻詩
牲繫維以告之
　　清邊郡王楊燕竒碑(韓愈/)
公諱燕竒字燕竒𢎞農華隂人也大父知古祁州司倉
烈考文誨天寶中實為平盧衙前兵馬使位至特進檢
校太子賔客封𢎞農郡開國伯世掌諸蕃互市恩信著
明夷人慕之禄山之亂公年幾二十進言於其父曰大
人守官宜不得去王室在難某其行矣其父為之請於
戎帥率諸將校之子弟各一人間道趨闕變服詭行日
倍百里天子嘉之特拜左金吾衛大将軍員外置賜勲
上柱國寶應二年春詔從僕射田公平劉展又從下河
北大厯八年帥師納戎帥勉于滑州九年從朝于京師
建中二年城汴州功勞居多三年從攻李希烈先登貞
元二年從司徒劉公復汴州十二年與諸將執以城叛
者歸之于京師事平授御史大夫食實封百户賜繒綵
有加十四年年六十一五月某日終于家自始命左金
吾大将軍凡十五遷為御史大夫職為節度押衙右廂
兵馬使兼馬軍先鋒兵馬使階為特進勲為上柱國爵
為清邊郡王食虚邑自三百户至三千户真食五百户
終焉公結髪從軍四十餘年敵攻無堅城守必完臨危
蹈難歔欷感發乗機應㑹㨗出神怪不畏義死不榮幸
生故其事君無疑行其事上無間言初僕射田公其母
隔于冀州公獨請往迎之經營賊城出入死地卒致其
母田公徳之約為父子故公始姓田氏田公終而後復
其族焉嗣子通王屬良禎以其年十月庚寅𦵏公于開
封縣魯陵岡隴西郡夫人李氏祔焉夫人清夷郡太守
祐之孫漁陽郡長史獻之女柔嘉淑明先公而殂有男
四人女三人後夫人河南郡夫人雍氏某官之孫某官
之女有男一人女二人咸有至性純行夫人同仁均養
親族不知異焉君子於是知楊公之徳又行於家也銘
曰
烈烈大夫逢時之虞感泣辭親從難于秦維茲爰始遂
勤其事四十餘年或禆或專攻牢保危爵位已隮既明
且慎終老無隳魯陵之岡蔡河在側烝烝孝子思顯勲
績斵石于此式垂後嗣
　　曹成王碑(韓愈/)
王姓李氏諱臯字子蘭謚曰成其先王明以太宗子國
曹絶復封傳五王至成王成王嗣封在𤣥宗世葢於時
年十七八紹爵三年而河南北兵作天下震擾王奉母
太妃逃禍民伍得間走蜀從天子天子念之自都水使
者拜左領軍衛将軍轉貳國子秘書王生十年而失先
王哭泣哀悲弔客不忍聞喪除痛刮磨豪習委已於學
稍長重知人情急世之要耻一不通侍太妃從天子于
蜀既孝既忠持官持身内外斬斬由是朝廷滋欲試之
於民上元元年除温州長史行刺史事江東新刳於兵
郡旱饑民交走死無弔王及州不解衣下令掊鎖擴門
悉棄倉實與民活數十萬人奏報升秩少府與平袁賊
仍徙秘書兼州别駕部告無事遷真于衡法成令修治
出張施聲生勢長觀察使噎媢不能出氣誣以過犯御
史助之貶潮州刺史楊炎起道州相徳宗還王于衡以
直前謾王之遭誣在理念太妃老将驚而戚出則囚服
就辨入則擁笏垂魚坦坦施施即貶于潮以遷入賀及
是然後跪謝告實初觀察使虐使将國良往戍界良以
武岡叛戍衆萬人歛兵荆黔洪桂伐之二年尤張於是
以王帥湖南将五萬士以討良為事王至則屛兵投良
以書中其忌諱良羞畏乞降狐䑕進退王即假為使者
從一騎踔五百里抵良壁鞭其門大呼我曹王來受良
降良今安在良不得已錯愕迎拜盡降其軍太妃薨王
棄部隨喪之河南𦵏及荆被詔責還㑹梁崇義反王遂
不敢辭以還升秩散騎常侍明年李希烈反遷御史大
夫授節帥江西以討希烈命至王出止外舎禁無以家
事闗我裒兵大選江州羣能著職王親教之搏力勾卒
嬴越之法曹誅五畀艦歩二萬人以與賊遌嘬鋒蔡山
踣之剜蘄之黄梅大鞣長平鏺廣濟掀蘄春撇蘄水掇
黄岡筴漢陽行跐汊川還大膊蘄水界中披安三縣抜
其州斬偽刺史標光之北山􁞒隨光化梏其州十抽一
推救兵州東北屬鄉還開軍受降大小之戰三十有二
取五州十九縣民老幼婦女不驚市賈不變田之果穀
下無一跡加銀青光禄大夫工部尚書改户部再換節
臨荆及襄真食三百王之在兵天子西廵于梁希烈北
取汴鄭東畧宋圍陳兩取汝薄東都王坐南方北向落
其角距賊死咋不能入寸尺亡将卒十萬盡輸其南州
王始政於温終政於襄恒平物估賤斂貴出民用有經
一吏軌民使令家聽户視奸宄無所宿府中不聞急歩
疾呼治民用兵各有條次世傳為法任馬彛将慎将鍔
将潛偕盡其力能薨贈右僕射元和初以子道古在朝
更贈太子太師道古進士司門郎剌利隨唐睦徴為少
宗正兼御史中丞以節督黔中朝京師改命觀察鄂岳
蘄沔安黄提其師以伐蔡且行泣曰先王討蔡實取沔
蘄安黄其惠未忘今余亦受命有事于蔡而四州適在
吾封庶其有集先王薨於今二十五年吾昆弟在而墓
碑不刻無文其實有待子無用辭乃序而詩之辭曰
太支十三曹於弟季或亡或微曹始就事曹之祖王畏
塞絶遷零王黎公不聞僅存子父易封三王守名延延
百載以有成王成王之作一自其躬文被明章武薦畯
功蘇枯弱强齦其奸猖以報于宗以昭于王王亦有子
處王之所唯舊之視蹶蹶陛陛實取實似刻詩其碑為
示無止
　　饒娥碑(柳宗元/)
饒娥饒人饒姓娥名世漁鄱水娥為室女淵懿靖專雖
小家未嘗出游治絺葛供女事循整鄉閭敬式娥父醉
漁風卒起不能舟遂以溺死求屍不得娥聞父死走哭
水上三日不食耳鼻流血氣盡伏死明日屍出黿魚鼉
蛟浮死萬數塞川下流鄱旁小民悲感怨號以為神竒
縣人鄉人㑹錢具儀𦵏娥鄱水西横道上追思不足相
與作石以詔後世其辭曰
生徳無類氣靈而伏嗟茲孝娥惟行之周淵懿含貞好
靖不游纎葛絺紵克供以修蒸蒸在家其父世漁飲酒
不節死乎風濤匐匍來哭號天以呼顔目耳鼻膏血交
流三日頓踣氣竭形枯父屍既出孝質已殂龜鼈黿鼉
有蛟洎魚充流溢岸旁出仰浮見怪形異適與我謀鄱
民哀號或以頌歌齊女色憂傷槐罷誅趙姬完父操棹
爰謳肉刑不施漢美淳于烈烈孝娥水死上虞娥之至
徳實與為儔恒人有言惟教是圖懿茲徳女家世不儒
竒行特出神道莫酬窮哀罔泄終古以留鄉人好禮爰
立茲丘建銘當道過者下車
　　龍安海禪師碑(柳宗元/)
佛之生也逺中國僅二萬里其沒也距今茲僅二千歳
故傳道益微而言禪最病拘則泥乎物誕則離乎真真
離而誕益勝故今之空愚失惑縱傲自我者皆誣禪以
亂其教冒于嚚昏放于淫荒其異是者長沙之南曰龍
安師師之言曰由迦葉至師子二十三世而離離而為
逹摩由逹摩至忍五世而益離離而為秀為能南北相
訾反戾鬬狠其道遂隱嗚呼吾將合焉且世之傳書者
皆馬鳴龍樹道也二師之道其書具存徴其書合於志
可以不慁於是北學於惠隱南求於馬素咸黜其異以
蹈乎中乖離而愈同空洞而益實作安禪通明論推一
而適萬則事無非真混萬而歸一則真無非事推而未
嘗推故無適混而未嘗混故無歸塊然趣定至于旬時
是之謂施用茫然同俗極乎流動是之謂真常居長沙
在定十四日人即其處而成室宇遂為寶應寺去于湘
之西人又從之負大木礱密石以益其居又為龍安寺
焉尚書裴公某李公某侍郎吕公某楊公某御史中丞
房公某咸尊師之道執弟子禮凡年八十一為僧五十
三朞元和三年二月九日而沒其弟子𤣥覺洎懷直浩
初等状其師之行謁余為碑曰師周姓如海名也世為
士父曰擇交同州録事參軍叔曰擇從尚書禮部侍郎
師始為釋其父違之志使仕至成都主簿不樂也天寶
之亂復其初心嘗居京師西明寺又居岣嶁山終龍安
寺𦵏其原銘曰
浮圖之修其奥為禪殊區異世誰得其傳遁隱乖離浮
游散遷莫徴旁行徒聴浮言空有互鬬南北相殘誰其
㑹之楚有龍安龍安之徳惟覺是則苞并絶異表正失
惑貌昧形靜功流無極動言有為彌寂而黙祠廟之嚴
我居不飾貴賤之來我道無得逝耶匪追至耶誰抑惟
世之幾惟道之微既陳而明乃去而歸象物徒設真源
無依後學誰師嗚呼茲碑
　　塗山銘(并序/)　(柳宗元/)
惟夏后氏建大功定大位立大政勤勞萬邦和寕四極
威懷之道儀刑後王當乎洪流方割災被下土自壺口
而導百川大功建焉虞帝耄期順承天厯自南河而受
四海大位定焉萬國既同宣省風教自塗山而㑹諸侯
大政立焉功莫崇乎禦大灾乃賜𤣥圭以承帝命位莫
尊乎執大象乃輯五瑞以建皇極政莫先乎齊大統乃
朝玉帛以混經制是所以承唐虞之後垂子孫之丕業
立商周之前樹帝王之洪範者也嗚呼天地之道尚徳
而右功帝王之政崇徳而賞功故堯舜至徳而位不及
嗣湯武大功而祚延于世有夏徳配于二聖而唐虞讓
功焉功冠于三代而商周讓徳焉宜乎立極垂統貽于
後裔當位作聖著為世準則塗山者功之所由定徳之
所由濟政之所由立有天下者宜取於此追惟大號既
發華葢既狩方岳列位奔走來同山川守神莫敢遑寕
羽旄四合衣裳咸㑹䖍恭就列俯僂聴命然後示之以
禮樂和氣周洽申之以徳刑天威震耀制立謨訓宜在
長久厥後啓征有扈而夏徳始衰羿距太康而帝業不
守皇祖之訓不由人亡政墜卒就陵替向使繼代守文
之君又能紹其功徳修其政統平宫室惡衣服拜昌言
平均賦入制定朝㑹則諸侯常至而天命不去矣茲山
之㑹安得獨光于後歟是以周穆遐追遺法復㑹于是
山聲垂天下亦紹前軌用此道也故余為之銘庶後代
朝諸侯制天下者仰則於此其辭曰
惟禹體道功厚徳茂㑹朝侯衛統壹憲度省方宣教化
制殊類咸㑹壇位承奉儀矩禮具樂備徳容既孚乃舉
明刑以弼聖謨則戮防風遺骨專車克明克威疇敢以
渝宣昭黎憲耆定混區傳祚後𦙍丕承帝圖塗山巖巖
界彼東國唯禹之徳配天無極即山刋碑貽後訓則
　　沛國漢原廟銘(柳宗元/)
昔在帝堯光有四海元首萬邦時則舜禹稷卨佐命垂
統股肱天下聖徳未衰而内禪元臣繼天而受命四姓
承休迭有中邦五神環運炎徳復起周道削滅秦徳暴
戾皇天疇庸審厥保承乃命唐帝之後振而興之又俾
元臣之後翊而登之所以紹復丕績不墜厥祀故曲逆
起為策士輔成帝圖吐謀洞靈奮竒如神舜之胄也汝
隂脱帝密網摧敵暴氣扶乗天休運行嘉謀禹之苗也
酇侯保綏三秦控引漢中宏器廓度以大帝業卨之裔
也淮隂整齊天兵導揚靈威覆趙夷魏抜齊殄楚平陽
破三秦虜魏王絳侯定楚地固劉氏皆稷之裔也克復
堯緒昭哉甚明天意若曰建大徳者必唐帝之胄故漢
氏興焉翼炎運者必唐臣之孫故羣雄登焉是以髙帝
誕膺聖祚以垂徳厚探昊穹之奥㫖載幽明之休祐殺
白帝于大澤以承其靈建赤旂于沛邑以昭其神假手
于嬴以混諸侯憑力于項以離關東奉纘堯之元命而
四代之後咸獻其用徳乘木之大統而秦楚之盛不保
其位既建皇極設都咸陽撫征四方訓齊天下乃樂沛
宫以追造邦之本乃歌大風以昭武成之徳乃奠舊都
以壮王業之基生為湯沐之邑沒為思樂之地且曰萬
嵗之下魂遊于此惟茲原廟沛宫之舊也祭蚩尤於是
庭而赤精降導靈命於是邦而羣雄至登布衣於萬乗
而子孫得以績其緒化環堵為四海而黎元得以安其
業基岱岳之髙源洪河之長蓄靈擁休此焉發跡葢以
道備于是而後行之天下制成于是而後廣之宇内天
下備其道而神復其本宇内成其制而心懷于舊宜其
正名以表功用成其始俾生靈盡其敬焉陳本以宅神
用成其終俾生靈盡其慕焉故髙帝定位建茲閟宫惠
皇嗣服爰立清廟綿越千祀至今血食此所以成終而
成始也且夫以㫁蛇之威安知不運其密用佐嵗功以
流澤歟以約法之仁安知不流其神睠相舊邦之遺黎
歟以紹唐之餘慶隆天之遺烈安知不奮其神化大祐
於下土歟然則展敬乞靈烏可已也銘于舊邑以廸天
命其辭曰
蕩蕩明徳時惟放勛揖讓而退祚于後昆羣蛇輔龍以
翊天門登翼炎運唐臣之孫秦羅既離鹿駭束夏長蛇
封豕蹈躍中野天復堯緒鍾祐于劉赫矣漢祖播茲皇
猷揚旂沛庭約從諸侯豪暴震疊威聲布流總制虎臣
委成良疇勦殄霸楚遂荒神州區宇懷濡黔黎輯柔表
正萬國炎靈用休定宅咸陽以都上游留觀本邦在鎬
如周穆穆惠王宗湮克承崇崇沛宫清廟是憑原念大
業肇經茲地乃專元命亦舉嚴祀建旂釁鼓遂據天位
䰟遊故都永介丕祉煥列唐典嚴恭罔墜勒此休銘以
昭本始
　　武岡銘(并序柳宗元/)
元和七年四月黔巫東鄙蠻獠雜擾盗弄庫兵賊脅守
帥南鈎牂牁外誘西原置魁立帥殺牲盟誓洞窟林麓
嘯呼成羣皇帝下銅獸符發庸蜀荆漢南越東甌之師
四面討問畏罪憑阻逃遁不即誅時惟潭部戎帥御史
中丞柳公綽練立將校提卒五百屯于武岡不震不騫
如山如林告天子威命明白信順亂人大恐視公之師
如百萬視公之令如風雷怨號呻吟喜有攸訴投刃頃
伏願完父子卒為忠信奉職輸賦進比華人無敢不龔
母弟生婿繼來于潭咸致天廷皇帝休嘉式新厥命兇
渠同惡革面向化如醉之醒如狂之寕公為藥石俾復
其性詔書顯異進臨江漢益兵三倍為時碩臣殿于大
邦文儒申申有此武功於是夷人始復聞公之去相與
髙蹈涕呼若寒去裘昔公不夸首級為已能力專務教
誨俾邦斯平我老洎幼由公之仁小不為虺蜮大不為
鯨鯢恩重事特不邇而逺莫可追已願銘武岡首以慰
我思以昭我類以示我子孫彌億萬年俾我奉國如令
之誠隣之我懷如公之勤其辭曰
黔山之巑巫水之磻魚駭而離獸犯而殘户恐合竄彼
攘仍亂王師來誅期死以緩公明不疑公信不欺援師
定命俾邦克正皇仁天施我反其性我塗四闔公示之
門我愚抵死公示之恩既骨而完既亡而存奉公之訓
貽我子孫我始蝥賊由公而仁我始寇仇由公而親山
畋澤􁏅輸賦于都陶穴刋木室我姻族烹牲是祀公受
介福揲蓍以占公宜百禄皇懋公功陟于大邦逺哉去
我誰嗣其良有穴之丹有犀之顛匪曰余固公不可賂
祝隣之徳恒遵公則朂余之世永謹邦制南夷作詩刻
示來裔
　　徐州蓮華漏銘(蘓軾/)
故龍圖閣直學士禮部侍郎燕公肅以創物之智聞於
天下作蓮華漏世服其精凡公所臨必為之今州郡往
往而在雖有巧者莫敢損益而徐州獨用瞽人衛朴所
造廢法而任意有壺而無箭自以無目而廢天下之視
使守者伺其漏則决之而更注人莫不笑之國子博士
傅君禓公之外曾孫得其法為詳其通守是邦也實始
改作而請銘於軾銘曰人之所信者手足耳目也目識
多寡手知重輕然人未有以手量而目計者必付之於
度量與權衡豈不自信而信物葢以為無意無我然後
得萬物之情故天地之寒暑日月之晦明昆侖旁薄於
三十八萬七千里之外而不能逃於三尺之箭五斗之
缾雖疾雷霾風雨雪晝晦而遲速有度不加虧贏使凡
為吏者如缻之受水不過其量如水之浮箭不失其平
如箭之升降也視時之上下降不為辱升不為榮則民
將靡然而心服而寄我以死生矣
　　三槐堂銘(蘇軾/)
天可必乎賢者不必貴仁者不必夀天不可必乎仁者
必有後二者將安取衷哉吾聞之申包胥曰人衆者勝
天天定亦能勝人世之論天者皆不待其定而求之故
以天為茫茫善者以怠惡者以肆盗跖之夀孔顔之厄
此皆天之未定者也松柏生於山林其始也困於蓬蒿
厄於牛羊而其終也貫四時閲千歳而不改者其天定
也善惡之報至於子孫而其定也久矣吾以所見所聞
所傳聞考之而其可必也審矣國之將興必有世徳之
臣厚施而不食其報然後其子孫能與守文太平之主
共天下之福故兵部侍郎晉國王公顯於漢周之際厯
事太祖太宗文武忠孝天下望以為相而公卒以直道不容
於時葢聞嘗手植三槐於庭曰吾子孫必有為三公者
已而其子魏國文正公相真宗皇帝於景徳祥符之間
朝廷清明天下無事之時享其福禄榮名者十有八年
今夫寓物於人明日而取之有得有否而晉公修徳於
身責報於天取必於數十年之後如持左契交手相付
吾是以知天之果可必也吾不及見魏公而見其子懿
敏公以直諫事仁宗皇帝出入侍從將帥三十餘年位
不滿其徳天將復興王氏也歟何其子孫之多賢也世
有以晉公比李栖筠者其雄才直氣不相上下而栖筠
之子吉甫其孫徳裕功名富貴畧與王氏等而忠信仁
厚不及魏公父子由此觀之王氏之福葢未艾也懿敏
公之子鞏與吾遊好徳而文以世其家吾是以録之銘
曰
嗚呼休哉魏公之業與槐俱萌封植之勤必世乃成既
相真宗四方砥平歸視其家槐隂滿庭吾儕小人朝不
及夕相時射利皇䘏厥徳庶幾僥倖不種而獲不有君
子其何能國王城之東晉公所廬欎欎三槐惟徳之符
嗚呼休哉
　　九成臺銘(蘓軾/)
韶陽太守狄咸新作九成臺玉局散吏蘇軾為之銘曰
自秦并天下滅禮樂韶之不作葢千三百二十有三年
其器存其人亡則韶既已隱矣而况於人器兩亡而不
傳雖然韶則亡矣而有不亡者存葢嘗與日月寒暑晦
明風雨並行於天地之間世無南郭子綦則耳末嘗聞
地籟也而况得聞於天使耳聞天籟則凡有形有聲者
皆吾羽旄干戚管磬匏絃嘗試與子登夫韶石之上舜
峯之下望蒼梧之𦕈莽九疑之聫緜覽觀江山之吐呑
草木之俯仰鳥獸之鳴號衆竅之呼吸往來唱和法有
度數而筠節自成者非韶之大全乎上方立極以安天
下人和而氣應氣應而樂作則夫所謂簫韶九成來鳳
鳥而舞百獸者既已燦然畢陳於前矣
　　擇勝亭銘(蘓軾/)
維古潁城因潁為隍倚舟于門美哉洋洋如淮之甘如
漢之蒼如洛之温如浚之凉可侑我客可流我觴我欲
即之為館為堂近水而構夏潦所襄逺水而築邈焉相
望乃作斯亭筵楹欒梁鑿枘交設合散靡常赤油仰承
青幄四張我所欲往十夫可將與水升降除地布牀可
使杜簣洗觶而揚可使莊周觀魚而忘可使逸少祓禊
而祥可使太白泳月而狂既薺我荼亦醪我漿既濯我纓
亦浣我裳豈獨臨水無適不臧春朝花郊秋夕月塲無脛
而趨無翼而翔敝以改為其費易償榜曰擇勝名實允當
維古聖人不留一方虚白為室無可為鄉神馬凥輿孰為
輪箱流行坎止雖獨不傷居之無盜中靡所藏去之無戀
如所宿桑豈如世人生短慮長尺宅不治寸田是荒錫瓦
銅雀石門阿房俯變仰滅與生俱亡我銘斯亭以砭世盲
　　鼎硯銘(蘓軾/)
鼎無耳槃有趾鑑幽無見几不倚暘蟲隕羿喪厥喙羽
淵之化帝祝尾不周僨裂東南圯黝然而深維水委誰
乎為此昔未始戲銘其臀加幻詭
　　文與可琴銘(蘓軾/)
攫之幽然如水赴谷釋之蕭然如葉脱木按之噫然應
指而長言者似君置之枵然遺形而不言者似僕
　
　
　
　
　
　
　
　
　
　
　文編巻五十九
欽定四庫全書
　文編巻六十
　　　　　　　　　　　　明　唐順之　編
　　故江南西道觀察使太原王公墓誌銘(韓愈/)
公諱仲舒字𢎞中少孤奉其母居江南游學有名貞元
十年以賢良方正拜左拾遺改右補闕禮部考功吏部
三員外郎貶連州司戸叅軍改䕫州司馬佐江陵使改
祠部員外郎復除吏部員外郎遷職方郎中知制誥出
為峽州刺史遷廬州未至丁母憂服闋改婺州蘇州刺
史徵拜中書舍人既至謂人曰吾老不樂與少年治文
書得一道有地六七郡為之三年貧可富亂可治身安
功立無愧於國家可也日日語人丞相聞問語驗即除
江南西道觀察使兼御史中丞至則奏罷搉酒錢九千
萬以其利與民又罷軍吏官債五千萬悉焚簿文書又
出庫錢二千萬以丐貧民遭旱不能供稅者禁浮屠及
老子為僧道士不得於吾界内因山野立浮屠老子象
以其誑丐漁利奪編人之産在官四年數其蓄積錢餘
於庫米餘於廩朝廷選公卿於外將徵以為左丞吏部
已用薛尚書代之矣長慶三年十一月十七日未命而
薨年六十二天子為之罷朝贈左散騎常侍逺近相弔
以四年二月某日𦵏於河南某縣先塋之側公之為拾
遺朝退天子謂宰相曰第幾人非王某耶是時公方與
陽城更䟽論裴延齡詐妄士大夫重之為考功吏部郎
也下莫敢有欺犯之者非其人雖與同列未嘗比數收
拾故遭讒而貶在制誥盡力直友人之屈不以權臣為
意又被讒而出元和初婺州大旱人餓死戶口亡十七
八公居五年完富如初按劾羣吏奏其贓罪州部清整
加賜金紫其在蘇州治稱第一公所至輙先求人利害
廢置所宜閉閤草奏又具為科條與人吏約事備一旦
張下民無不忭呌喜恱或初若小煩旬歳皆稱其便公
所為文章無世俗氣其所樹立殆不可學曽祖諱𤣥􁕓
比部員外郎祖諱景肅丹陽太守考諱政襄鄧等州防
禦使鄂州採訪使贈工部尚書公先妣渤海李氏贈渤
海郡太君公娶其舅女有子男七人初哲貞𢎞泰復洄
初進士及第哲文學俱善其餘幼也長女壻劉仁師高
陵令次女壻李行修尚書刑部員外郎銘曰
氣銳而堅又剛以嚴哲人之常愛人盡已不倦以止乃
吏之方與其友處順若婦女何徳之光墓之有石我最
其迹萬世之藏
　　唐故朝散大夫商州刺史除名徙封州董府君墓
　　　誌銘(韓愈/)
公諱溪宇惟深丞相贈太師隴西恭恵公第二子十九歳
明兩經獲第有司沈厚精敏未嘗有子弟之過賔接門
下推舉人士侍側無虛口退而見其人淡若與之無情
者太師賢而愛之父子間自為知已諸子雖賢莫敢望
之太師累踐大官臻宰相致平治終始以禮號稱名臣
晨昏之助盖有頼云太師之平汴州年考益髙挈持維
綱鋤削荒纇納之太和而已其囊篋細碎無所遺漏繄
公之功上介尚書左僕射陸公長源齒差太師標望絶
人聞其所為每稱舉以戒其子楊凝孟叔度以材徳顯
名朝廷及來佐幕府詣門請交屏所挾為太師薨始以
秘書郎選叅軍京兆府法曹日伏階下與大尹争是非
大尹屢黜已見歳中奏為司録叅軍與一府政以能拜
尚書度支員外郎遷倉部郎中萬年令兵誅恒州改
度支郎中攝御史中丞為糧料使兵罷遷商州刺史糧
料吏有忿争相牽告者事及於公因徵下御史獄公不
與吏辨一皆引伏受垢除名徙封州元和六年五月十
二日死湘中年四十九明年立皇太子有赦令許歸𦵏
其子居中始奉䘮歸元和八年十一月甲寅𦵏於河南
河南縣萬安山下太師墓左夫人鄭氏祔公凡再娶皆
鄭氏女生六子四男二女長曰全正恵而早死次曰居
中好學善為詩張籍稱之次曰從直曰居敬尚小長女
嫁吳郡陸暢其季女後夫人之子公之母弟全素孝慈
友弟公坐事棄同官令歸公歿比𦵏三年哭泣如始𦵏
者大臣高其行白為太子舍人將𦵏舍人與其季弟澥
問銘於太史氏韓愈愈則為之銘辭曰
物以久弊或以轢毁考致要歸孰有彼此由我者吾不
我者天斯而以然其誰使然
　　考功員外盧君墓誌銘(韓愈/)
愈之宗兄故起居舍人君以道徳文學伏一世其友四
人其一范陽盧君東美少未出仕皆在江淮間天下大
夫士謂之四䕫其義以為道可與古之䕫臯者侔故云
爾或曰䕫嘗為相世謂相䕫四人者雖處而未仕天下
許以為相故云大厯初御史大夫李栖筠由工部侍郎
為浙西觀察使當是時中國新去亂士多避處江淮間
嘗為顯官得名聲以老故自任者以千百數大夫莫之
取獨晨衣朝服從騎吏入下里舍請盧君君時始任戴
冠通詩書與其羣日講說周公孔子以相磨礱浸灌婆
娑嬉逰未有捨所為為人意既起從大夫天下未知君
者惟竒大夫之取人也不常必得人其知君者謂君之
從人也非其常守必得其從其後為太常博士監察御
史河南府司録考功員外郎年若干而終在官舉其職
夫人李姓隴西人君在配君子無違徳君歿訓子女得
母道甚後君二十年年六十六而終將合𦵏其子暢命
其孫立曰乃祖徳烈靡不聞然其詳而信者宜莫若吾
先人之友先人之友無在者起居丈有季曰愈能為古
文業其家是必能道吾父事業汝其徃請銘焉立於是
奉其父命奔走來告愈謂立曰子來宜也行不可一二
舉且吾之生也後不與而祖接不得詳也其大者莫若
衆所與觀所與衆寡兹可以審其徳矣乃祖未出而處
也天下大夫士以為與古之夔臯者侔且可以為相其
徳不既大矣乎講說周公孔子樂其道不樂從事於俗
得所從不擇外内奮而起其進退不既合於義乎銘如
是可以示於今與後也歟立拜手曰唯唯君祖子輿濮
州濮陽令父同舒州望江令夫人之祖延宗鄆州司馬
父進城鄜州洛交令男三人暢申易女三人皆嫁為士
人妻墓在河南緱氏縣梁國之原某年月日元和二年
二月十日云
　　唐故江西觀察使韋公墓誌銘(韓愈/)
公諱丹字某姓韋氏六世祖孝寛仕周有功以公開號
於鄖鄖公之子孫世為大官唯公之父政卒雄縣丞贈
虢州刺史公既孤以甥孫從太師魯公真卿學太師愛
之舉明經第選授峽州逺安令以讓其庶兄入紫閣山
事從父熊通五經登科厯校書郎咸陽尉佐邠寧軍自
監察御史為殿中侍御史徵拜太子舍人益有名遷起
居郎吳少誠襲許州拜河陽行軍司馬未行少誠死改
駕部員外郎新羅國君死公以司封郎中兼御史中丞
紫衣金魚徃弔立其嗣故事使外國者常賜州縣官十
員使以名上以便其私號私覿官公將行曰吾天子吏
使海外國不足於資宜上請安有賣官以受錢邪即具
䟽所以上以為賢命有司與其費至鄆州㑹新羅告所
當立君死還拜容州刺史容管經畧招討使始城容州
周十三里置屯田二十四所化大行詔加太中大夫順
宗嗣位拜河南少尹行未至拜鄭滑行軍司馬始至襄
陽詔拜諫議大夫既至日言事不阿權臣謇然有直名
遂號為才臣劉闢反圍梓州詔以公為東州節度使御
史大夫公行至漢中上䟽言梓州在圍間守方盡力不
可易將徵還入議蜀事劉闢去梓州因以梓州讓高崇
文拜晉慈隰等州觀察防禦使自扶風縣男進封武陽
郡開國公食邑二千户將行上言臣所治三州非要害
地不足張職為國家費不如屬之河東便上以為忠一
歳拜洪州刺史江南西道觀察使以晉慈隰屬河東公
既至則計口受俸錢委其餘於官罷入州無事之食者
以聚其財始教人為瓦屋取材於山召陶工教人陶聚
材瓦於場度其費以為估不取贏利凡取材瓦於官業
定而受其償從令者免其賦之半逃未復者官與為之
貧不能者畀之財載食與漿親徃勸之為瓦屋萬三千
七百為重屋四千七百民無火憂暑濕則乗其髙别命
置南北市營諸軍嵗旱種不入土募人就功厚與之直
而給其食業成人不病飢為長衢南北夾兩營東西七
里人去渫汚氣益蘇復
　　孔左丞墓誌銘(韓愈/)
孔子之後三十八世有孫曰戣字君嚴事唐為尚書左
丞年七十三三上書去官天子以為禮部尚書禄之終
身而不敢煩以政吏部侍郎韓愈常賢其能謂曰公尚
壯上三留奚去之果曰吾敢要君吾年至一宜去吾為
左丞不能進退郎官唯相之為二宜去愈又曰古之老
於鄉者將自佚非自苦閭井田宅具在親戚之不仕與
倦而歸者不在東阡在北陌可杖屨來往也今異於是
公誰與居且公雖貴而無留資何恃而歸曰吾負二宜
去尚奚顧子言愈面歎曰公於是乎賢逺於人明日奏
䟽曰臣與孔戣同在南省數與相見戣為人守節清苦
論議正平年纔七十筋力耳目未覺衰老憂國忘家用
意至到如戣軰在朝不過三數人陛下不宜茍順其求
不留自助也不報明年長慶四年正月己未公年七十
四告薨於家贈兵部尚書公始以進士佐三府官至殿
中侍御史元和元年以大理正徵累遷江州刺史諌議
大夫事有害於正者無所不言加拜太子侍讀改給事
中言京兆尹阿縱罪人詔奪京兆尹三月之俸權知尚
書右丞明年拜右丞改華州刺史明州嵗貢海蟲淡菜
蛤蚶可食之屬自海抵京師道路水陸逓夫積功歳為
四十三萬六千人奏䟽罷之下邽令笞外按小兒繫御
史獄公上䟽理之詔釋下邽令而以華州刺史為大理
卿十二年自國子祭酒拜御史大夫嶺南節度等使約
以取足境内諸州負錢至二百萬悉放不収蕃舶之至
泊步有下碇之稅始至有閱貨之燕犀珠磊落賄及僕
𨽻公皆罷之絶海之商有死于吾地者官藏其貨滿三
月無妻子之請者盡没有之公曰海道以年計徃復何
月之拘茍有驗者悉推與之無算逺近厚守宰俸而嚴
其法嶺南以口為貨其荒阻處父子相縛為奴公一禁
之有隨公吏得無名兒蓄不言官有訟者公召殺之山
谷諸黄世自聚為豪觀吏厚薄緩急或叛或從容桂二
管利其虜掠請合兵討之冀一有功有所指取當是時
天子以武定淮西河南北用事者以破諸黄為類向意
助之公屢言逺人急之則惜性命相屯聚為寇緩之則
自相怨恨而散此禽獸耳但可自計利害不足與論是
非天子入先言遂歛兵江西岳鄂湖南嶺南㑹容桂之
吏以討之被霧露毒相枕藉死百無一還安南乗勢殺
都䕶李象古桂將裴行立容將楊旻皆無功數月自死
嶺南囂然祠部歳下廣州祭南海廟廟入海口為州者
皆憚之不自奉事常稱疾命從事自代唯公歳常自行
官吏刻石為詩美之十五年遷尚書吏部侍郎公之北
歸不載南物奴婢之籍不増一人長慶元年改右散騎
常侍二年而為尚書左丞曽祖諱務本滄州東光令祖
諱如珪海州司戸叅軍贈尚書工部郎中皇考諱岑父
秘書省著作佐郎贈尚書左僕射公夫人京兆韋氏父
种大理評事有四子長曰温質四門博士遵孺遵憲温
裕皆明經女子長嫁中書舍人平陽路隋其季者幼公
之昆弟五人載戡戢戵公於次為第二公之薨戢自湖
南入為少府監其年八月甲申戢與公子𦵏公于河南
河陰廣武原先公僕射墓之左銘曰
孔世卅八吾見其孫白而長身寡笑與言其尚類也莫
與之倫徳則多有請考于文
　　唐故朝散大夫尚書庫部郎中鄭君墓誌銘(韓愈/)
君諱羣字𢎞之世為滎陽人其祖於元魏時有假封
襄城公者子孫因稱以自别曽祖匡時晉州霍邑令祖千
尋彭州九隴丞父廸鄂州唐年令娶河南獨孤氏女生
二子君其季也以進士選吏部考功所試判為上等授
正字自鄠縣尉拜監察御史佐鄂岳使裴均之為江陵
以殿中侍御史佐其軍均之徵也遷虞部員外郎均鎮
襄陽復以君為襄府左司馬刑部員外郎副其支度使
事均卒李夷簡代之因以故職留君歳餘拜復州刺史
遷祠部郎中㑹衢州無刺史方選人君願行宰相即以
君應詔治衢五年復入為庫部郎中行及揚州遇疾居
月餘以長慶元年八月二十四日卒春秋六十即以其
年十一月二十二日從𦵏於鄭州廣武原先人之墓次
君天性和樂居家事人與待交逰初持一心未嘗變節
有所緩急曲直薄厚疎數也不為翕翕熱亦不為崖岸
斬絶之行俸禄入門與其所過逢吹笙彈筝飲酒舞歌
談調醉呼連日夜不厭費盡不復顧問或分挈以去一
無所愛惜不為後日毫髪計留也遇其空無時客至清
坐相看或竟日不能設食客主各自引退亦不為辭謝
與之逰者自少及老未嘗見其言色有若憂歎者豈列
禦寇莊周等所謂近於道者邪其治官守身又極謹慎
不挂於過差去官而人民思之身死而親故無所怨議
哭之皆哀乂可尚也初娶吏部侍郎京兆韋肇女生二
女一男長女嫁京兆韋詞次嫁蘭陵蕭儧後娶河南少
尹趙郡李則女生一女二男其餘男二人女四人皆幼
嗣子退思韋氏生也銘曰
冄鳴以文進塗闢佐三府治藹厥蹟郎官郡守愈著
白洞然渾樸絶瑕謫甲子一終反𤣥宅
　　唐故國子司業竇公墓誌銘(韓愈/)
國子司業竇公諱牟字某六代祖敬逺嘗封西河公大
父同昌司馬比四代仍襲爵名同昌諱𦙍生皇考諱叔
向官至左拾遺溧水令贈工部尚書尚書於大厯初名
能為詩文及公為文亦最長於詩孝謹厚重舉進士登
第佐六府五公八遷至檢校虞部郎中元和五年真
拜尚書虞部郎中轉洛陽令都官郎中澤州刺史以至司
業年七十四長慶二年二月丙寅以疾卒其年八月某
日𦵏河南偃師先公尚書之兆次初公善事繼母家居
未出學問於江東尚幼也名聲詞章行于京師人遲其
至及公就進士且試其輩皆曰莫先竇生于時公舅袁
高為給事中方有重名愛且賢公然實未嘗以干有司
公一舉成名而東遇其黨必曰非我之才維吾舅之私
其佐昭義軍也遇其將死公權代領以定其危後將盧
從史重公不遣奏進官職公視從史益驕不遜偽疾經
年轝歸東都從史卒敗死公不以覺微避去為賢告人
公始佐崔大夫縱留守東都後佐留守司徒餘慶厯六
府五公文武細粗不同自始及終於公無所悔望有彼
此言者六府從事幾且百人有愿奸易險賢不肖不同
公一接以和與信卒莫與公有怨嫌者其為郎官令守
慎法寛恵不刻教誨於國學也嚴以有禮扶善遏過益
明上下之分以躬先之恂恂愷悌得師之道公一兄三
弟常羣庠鞏常進士水部員外郎朗䕫江撫四州刺
史羣以處士徵自吏部郎中拜御史中丞出師黔容以卒
庠三佐大府自奉先令為登州刺史鞏亦進士以御史
佐淄青府皆有材名公子三人長曰周餘好善學文能
謹謹致孝述父之志曲而不黷次曰某曰某皆以進士
貢女子三人愈少公十九歳以童子得見於今四十年
始以師視公而終以兄事焉公待我一以朋友不以幼
壯先後致異公可謂篤厚文行君子矣其銘曰
后緡竇逃閔腹子夏以再家竇為氏聖愕旋河犢引此
相嬰撥漢納孔軌後去觀津而家平陵遥遥厥緒夫子
是承我敬其人我懷其徳作詩孔哀質于幽刻
　　唐故河南令張君墓誌銘(韓愈/)
君諱署字某河間人大父利貞有名𤣥宗世為御史中丞
舉彈無所避由是出為陳留守領河南道採訪處置
使數歳卒官皇考諱郇以儒學進官至侍御史君方質
有氣形貌魁碩長於文詞以進士舉博學宏詞為校書
郎自京兆武功尉拜監察御史為幸臣所讒與同軰韓
愈李方叔三人俱為縣令南方三年逢恩俱徙掾江陵
半歳邕管奏君為判官改殿中侍御史不行拜京兆
府司録諸曹白事不敢平面視共食公堂抑首促促就哺
歠揖起趨去無敢䦨語縣令丞尉畏如嚴京兆事以辦
治京兆改鳳翔尹以節鎮京西請與君俱改禮部員外郎
為觀察使判官帥它遷君不樂久去京師謝歸用前
能拜三原令歳餘遷尚書刑部員外郎守法争議棘棘
不阿改䖍州刺史民俗相朋黨不訴殺牛牛以大耗又
多捕生鳥雀魚鼈可食與不可食相買賣時節脫放期
為福祥君視事一皆禁督立絶使通經吏與諸生之旁
大郡學鄉飲酒䘮婚禮張施講說民吏觀聽從化大喜
度支符州折民戶租歳徵緜六千屯此郡承命惶怖立
期日唯恐不及事被罪君獨䟽言治迫嶺下民不識蠶
桑月餘免符下民相扶攜守州門叫讙為賀改澧州刺
史民稅出雜産物與錢尚書有經數觀察使牒州徵民
錢倍經君曰刺史可為法不可貪官害民留噤不肯從
竟以代罷觀察使使劇吏案簿書十日不得毫毛罪改
河南令而河南尹適君平生所不好者君年且老當曰
日拜走仰望階下不得已就官數月大不適即以病辭
免公卿欲其一至京師君以再不得意於守令恨曰義
不可更辱又奚為於京師間竟閉門死年六十君娶河
東栁氏女二子昇奴胡師將以某年某月某日𦵏某所
其兄將作少監昔請銘於右庶子韓愈愈前與君為
御史被讒俱為縣令南方者也最為知君銘曰
誰之不如而不公卿奚養之違以不乆生惟其頏頏以
世厥聲
　　王評事墓誌銘(韓愈/)
君諱適姓王氏好讀書懐竒負氣不肯隨人後舉選見
功業有道路可指取有名節可以戾契致困於無資地
不能自出乃以干諸公貴人借助聲勢諸公貴人既志
得皆樂熟軟媚耳目者不喜聞生語一見輙戒門以絶
上初即位以四科募天下士君笑曰此非吾時邪即提
所作書縁道歌吟趨直言試既至對語驚人不中第益困
久之聞金吾李將軍年少喜士可撼乃踵門告曰天
下竒男子王適願見將軍白事一見語合意徃來門下
盧從史既節度昭義軍張甚奴視法度士欲聞無顧忌
大語有以君生平告者即遣客鉤致君曰狂子不足以
共事立謝客李將軍由是待益厚奏為其衛胄曹叅軍
充引駕仗判官盡用其言將軍遷帥鳳翔君隨徃改試
大理評事攝監察御史觀察判官櫛垢爬痒民獲蘇醒
居歳餘如有所不樂一旦載妻子入閿鄉南山不顧中
書舍人王涯獨孤郁吏部郎中張惟素比部郎中韓愈
日發書問訊顧不可强起不即薦明年九月疾病輿醫
京師某月某日卒年四十四十一月某日即𦵏京城西
南長安縣界中曾祖爽洪州武寧令祖微右衛騎曹叅
軍父嵩蘇州崑山丞妻上谷侯氏處士高女高固竒士
自方阿衡大師世莫能用吾言冄試吏再怒去發狂投
江水初處士將嫁其女懲曰吾以齟齬窮一女憐之必
嫁官人不以與凡子君曰吾求婦氏久矣唯此翁可人
意且聞其女賢不可以失即謾謂媒嫗吾明經及第且
選即官人侯翁女幸嫁若能令翁許我請進百金為嫗謝
諾許白翁翁曰誠官人邪取文書來君計窮吐實嫗
曰無苦翁大人不疑人欺我得一巻書粗若告身者我
袖以徃翁見未必取眎幸而聽我行其謀翁望見文書銜
袖果信不疑曰足矣以女與王氏生三子一男二女男
三歳夭死長女嫁亳州永城尉姚挺其季始十歳銘曰
鼎也不可以柱車馬也不可使守閭佩玉長裾不利走
趨祗繫其逢不繫巧愚不諧其須有銜不袪鑚石埋辭
以列幽墟
　　國子助教河東薛君墓誌銘(韓愈/)
君諱公達字大順薛姓曽祖曰希莊撫州刺史贈大理
卿祖曰元暉果州流溪縣丞贈左散騎常侍父曰播尚
書禮部侍郎侍郎命君後兄據據為尚書水部郎中贈
給事中君少氣高為文有氣力務出於竒以不同俗為
主始舉進士不與先輩揖作胡馬及圓丘詩京師人未
見其書皆口相傳以熟及擢第補家令主簿佐鳳翔軍
軍帥武人君為作書奏讀不識句傳一幕以為笑不為
變後九月九日大㑹射設標的高出百數十尺令曰中
酹錦與金若干一軍盡射莫能中君執弓腰二矢指一
矢以興揖其帥曰請以為公歡遂適射所一座皆起隨
之射三發連三中的壊不可復射中輙一軍大呼以笑
連三大呼笑帥益不喜即自免去後佐河陽軍任事去
害興利功為多拜協律郎益棄竒與人為同今天子修
太學官有公卿言詔拜國子助教分教東都生元和四
年年卅七三月十四日病暴卒君再娶初娶琅邪王氏
後娶京兆韋氏凡産四男五女男生輙即死自給事至
君後冄絶皆有名遺言曰以公儀之子己巳後我其年
閏三月廿二日弟試太子通事舍人公儀京兆府司録
公幹以君之䘮歸以五月十五日𦵏于京兆府萬年縣
少陵原合祔王夫人塋銘曰
宦不遂歸譏於時身不得年又將尤誰世再絶而紹祭
以不隳
　　張給事墓誌銘(韓愈/)
張君名徹字某以進士累官至范陽府監察御史長慶
元年今牛宰相為御史中丞奏君名迹中御史選詔即
以為御史其府惜不敢留遣之而宻奏幽州將父子繼
續不廷選且久今新收臣又始至孤怯須彊佐乃濟發
半道有詔以君還之仍遷殿中侍御史加賜朱衣銀魚
至數日軍亂怨其府從事盡殺之而囚其帥且相約張
御史長者毋侮辱轢蹙我事無庸殺置之帥所居月餘
聞有中貴人自京師至君謂其帥公無負此土人上使
至可因請見自辨幸得脫免歸即推門求出守者以告
其魁魁與其徒皆駭曰必張御史張御史忠義必為其
帥告此餘人不如遷之别館即與衆出君君出門罵衆
曰汝何敢反前日吳元濟斬東市昨日李師道斬於軍
中同惡者父母妻子皆屠死肉餘狗鼠鴟鵶汝何敢反
汝何敢反行且罵衆畏惡其言不忍聞且虞生變即撃
君以死君扺死口不絶罵衆皆曰義士義士或収瘞之
以俟事聞天子壯之贈給事中其友侯雲長佐鄆使請
於其帥馬僕射為之選於軍中得故與君相知張恭李
元實者使以幣請之范陽范陽人義而歸之以聞詔所
在給船轝傳歸其家賜錢物以𦵏長慶四年四月某日
其妻子以君之䘮𦵏於某州某所君弟復亦進士佐汴
宋得疾變易䘮心驚惑不常君得間即自視文褥薄厚
節時其飲食而匕筯進養之禁其家無敢高語出聲醫
餌之藥其物多空青雄黄諸竒怪物劑錢至十數萬營
治勤劇皆自君手不假之人家貧妻子常有飢色祖某
某官父某某官妻韓氏禮部郎中某之孫汴州開封尉
某之女於余為叔父孫女君常從余學選於諸生而嫁
與之孝順祇修羣女效其所為男若干人曰某女子曰
某銘曰
嗚呼徹也世慕顧以行子掲掲也噎喑以為生子獨割
也為彼不清作玉雪也仁義以為兵用不缺折也知死
不失名得猛厲也自申于闇明莫之奪也我銘以貞之
不肖者之呾也
　　孔司勲墓誌銘(韓愈/)
昭義節度盧從史有賢佐曰孔君諱戡字君勝從史為
不法君隂争不從則於㑹肆言以折之從史羞面頸發
赤抑首伏氣不敢出一語以對立為君更令改章辭者前
後累數十坐則與從史說古今君臣父子道順則受成
福逆輙危辱誅死曰公當為彼不當為此從史常聳聽
喘汗居五六歳益驕有悖語君争無改悔色則悉引
從事空一府往争之從史雖羞退益甚君泣語其徒曰
吾所為止於是不能以有加矣遂以疾辭去卧東都之
城東酒食伎樂之燕不與當是時天下以為賢論士之
宜在天子左右者皆曰孔君孔君云㑹宰相李公鎮揚
州首奏起君君猶卧不應從史讀詔曰是故舍我而從
人耶即誣奏君前在軍有某事上曰吾知之矣奏三上乃
除君衛尉丞分司東都詔始下門下給事中吕元膺
封還詔書上使謂吕君曰吾豈不知戡也行用之矣明
年元和五年正月將浴臨汝之湯泉壬子至其縣食遂
卒年五十七公卿大夫士相弔於朝處士相弔於家君
卒之九十六日詔縛從史送闕下數以違命流於日南
遂詔贈君尚書司勲員外郎葢用嘗欲以命君者信其
志其年八月甲申從𦵏河南河隂之廣武源君於為義
若嗜欲勇不顧前後於利與禄則畏避退處如怯夫然
始舉進士第自金吾衛録事為大理評事佐昭義軍軍
帥死從㬰自其軍諸將代為帥請君曰從史起此軍行
伍中凡在幕府唯公無分寸私公茍留唯公之所欲為
君不得已留一歳再奏自監察御史至殿中侍御史從
史初聽用其言得不敗後不聽信惡益聞君棄去遂敗
祖某某官贈某官父某某官贈某官君始娶𢎞農楊氏
女卒又娶其舅宋州刺史京兆韋屺女皆有婦道凡生
一男四女皆幼前夫人從𦵏舅姑兆次卜人曰今兹歳
未可以祔從卜人言不祔君母兄戣尚書兵部員外郎
母弟戢殿中侍御史以文行稱朝廷將葬以韋夫人之
弟前進士楚材之狀授愈曰請為銘銘曰
允義孔君兹惟其藏更千萬年無敢壊傷
　　唐故監察御史衛府君墓誌銘(韓愈/)
君諱某字某中書舍人御史中丞諱某之子贈太子洗
馬諱某之孫家世習儒學詞章昆弟三人俱傳父祖業
從進士舉君獨不與俗為事樂馳置自便父中丞薨既
三年與其弟中行别曰若既克自敬勤及先人存趾美
進士續聞成宗唯服任遂功為孝子在不怠我恨已不
及假令今得不足自貰我聞南方多水銀丹砂雜它竒
藥爊為黄金可餌以不死今於若丐我我即去遂踰嶺
阨南出藥貴不可得以干容帥帥且曰若能從事於我
可一日具許之得藥試如方不效曰良方是我治之未
至耳留三年藥終不能為黄金而佐帥政成以功再遷
監察御史帥遷於桂從之帥坐事免君攝其治厯三時
夷人稱便新帥將奏功君捨去南海馬大夫使謂君曰
幸尚可成兩濟其利君雖益厭然不能無萬一冀至南
海未幾竟死年五十三子曰某元和十年十二月某日
歸𦵏河南某縣某鄉某村附先塋於時中行為尚書兵
部郎號名人而與余善請銘銘曰
嗟惟君篤所信要無有弊精神以棄餘賈於人脫外累
自貴珍訊來世述墓文
　　唐故河南府王屋縣尉畢君墓誌銘(韓愈/)
畢氏出東平厯漢魏晉宋齊梁陳士大夫不絶入國朝
有為司衛少卿具邢廬許州刺史者曰憬憬之子構累
官至吏部尚書卒贈黄門監是為景公景公生抗為廣
平太守抗安禄山城陷覆其宗贈户部尚書尚書生坰
家破時坰生始四歳與其弟増以俱小漏名籍得不誅
為賞口賊中寳應二年河北平宗人宏以家財贖出之
求増不得増長為河北從事兼官至御史中丞坰既至
長安宏養於家教讀書明經第宏死坰益壯始自别為
畢氏厯尉臨渙安邑王屋年六十一以元和六年二月
二日卒於官初罷臨渙徐州節度張建封慕廣平之節
死聞君篤行能官請相見署諸從事攝符離令四年及
尉王屋徐之從事有為河南尹者聞君當來喜謂人曰
河南庫歳入錢以千計者五六十萬須謹亷吏今畢侯
來吾濟矣繼數尹諸署於府者無不變而畢侯固如初
竟以其職死君睦親善事過客未嘗問有無既卒家無
一錢凡棺與墓事皆同官與相識者事之娶清河張氏
女生男四人曰鎬鉟銶銳女子三人其長學浮屠法為
比丘尼其季二人未嫁以其月二十五日從𦵏偃師之土
婁銘曰
上古愛民為官求人茍可以任位加其身其後喜權人
自求官退而緩者身後人先故廣平死節而子不荷其
澤王屋謹亷而神不福其謙嗚呼天與人茍無傷其宂
與墳
　　集賢院校理石君墓誌銘(韓愈/)
君諱洪字濬川其先姓烏石蘭九代祖猛始從拓拔氏
入夏居河南遂去烏與蘭獨姓石氏而官號大司空後
七世至行褒官至易州刺史於君為曾祖易州生婺州
金華令諱懐一卒𦵏洛陽北山金華生君之考諱平為
太子家令𦵏金華墓東而尚書水部郎劉復為之銘君
生七年䘮其母九年而䘮其父能力學行去黄州録事
叅軍則不仕而退處東都洛上十餘年行益修學益進
交逰益附聲號聞四海故相國鄭公餘慶留守東都上
言洪可付史筆李建拜御史崔周禎為補闕皆舉以讓
宣歙池之使與浙東使交牒署君從事河陽節度烏大
夫重𦙍間以幣先走廬下故為河陽得佐河陽軍吏治
民寛考功奏從事考君獨於天下為第一元和六年詔
下河南徴拜京兆昭應尉校理集賢御書明年六月甲
午疾卒年四十二娶彭城劉氏女故相國晏之兄孫生
男二人八歳曰壬四歳曰申女子二人顧言曰𦵏死所
七月甲申𦵏萬年白鹿原既病謂其游韓愈曰子以吾
銘銘曰
生之艱成之又艱若有以為而止於斯
　　襄陽盧丞墓誌銘(韓愈/)
范陽盧行簡將𦵏其父母乞銘於職方員外郎韓愈曰
吾先世世載族姓書吾胄於拓拔氏之𢎞農守守後四
代吾祖也為沂録事叅軍五世而吾父也為襄陽丞始
吾父自曹之南華尉厯萬年縣尉至襄陽丞以材任煩
能持亷名去襄陽則署鹽鐵府出入十年常最其列貞
元十三年終其家年六十七殯河南河隂吾毋燉煌張
氏也王父瓘為兖之金鄉令先君歿而十三年夫人終
年七十三從殯河隂生子男三人居簡金吾兵曹行簡
則吾其次也大理主簿佐江西軍其幼可久女子嫁浮
梁尉崔叔寳將以今年十月自河隂啓𦵏汝之臨汝之
汝原吾曰隂陽星厯近世儒莫學獨行簡以其力餘學
能名一世舍而從事於人以材稱𦵏其父母乞銘以圖
長存是真能子矣可銘也遂以銘𢎞農諱懐仁沂諱璬
襄陽諱某今年實元和六年
　　故貝州司法叅軍李君墓誌銘(韓愈/)
貞元十七年九月丁卯隴西李翺合𦵏其皇祖考貝州
司法叅軍楚金皇祖妣清河崔氏夫人于汴州開封縣
某里昌黎韓愈紀其世著其徳行以識其𦵏其世曰由
梁武昭王六世至司空司空之後二世為刺史清淵侯
由侯至於貝州凡五世其徳行曰事其兄如事其父其
行不敢有出焉其夫人事其姒如事其姑其於家不敢
有專焉其在貝州其刺史不恱於民將去官民相率讙
譁手瓦石胥其出擊之刺史匿不敢出州縣吏由别駕
已下不敢禁司法君奮曰是何敢爾屬小吏百餘人持
兵仗以出立木而署之曰刺史出民有敢觀者殺之木
下民聞皆驚相告散去後刺史至加擢任貝州由是大
理其𦵏曰翺既遷貝州君之䘮于貝州殯于開封遂遷
夫人之䘮于楚州八月辛亥至于開封壙于丁巳墳于
九月辛酉窆于丁卯人謂李氏世家也侯之後五世仕
不遂藴必發其起而大乎四十年而其兄之子衡始至
戸部侍郎君之子四人官乂卑翺其孫也有道而甚文
固於是乎在
　　故太學博士李君墓誌銘(韓愈/)
太學博士頓丘李于余兄孫女壻也年四十八長慶三
年正月五日卒其月二十六日穿其妻墓而合𦵏之在
某縣某地子三人皆幼初于以進士為鄂岳從事遇方
士栁泌從受藥法服之徃徃下血比四年病益急乃死
其法以鉛滿一鼎按中為空實以水銀葢封四際燒為
丹砂云余不知服食說自何世起殺人不可訃而世慕
尚之益至此其惑也在文書所記及耳聞相傳者不說
今直取目見親與之游而以藥敗者六七公以為世誡
工部尚書歸登殿中御史李虚中刑部尚書李遜遜弟
刑部侍郎建襄陽節度使工部尚書孟簡東川節度御
史大夫盧坦金吾將軍李道古此其人皆有名位世所
共識工部既食水銀得病自說若有燒鐵杖自顛貫其
下者摧而為火射竅節以出狂痛號呼乞絶其茵席常
得水銀發且止唾血十數年以斃殿中疽發其背死刑
部且死謂余曰我為藥誤其季建一旦無病死襄陽黜
為吉州司馬余自袁州還京師襄陽乗舸邀我於蕭洲
屏人曰我得秘藥不可獨不死今遺子一器可用棗肉
為丸服之别一年而病其家人至訊之曰前所服藥誤
方且下之下則平矣病二歳竟卒盧大夫死時溺出血
肉痛不可忍乞死乃死金吾以栁泌得罪食泌藥五十
死海上此可以為誡者也蘄不死乃速得死謂之智可
不可也五穀三牲鹽醯果蔬人所常御人相厚勉必曰
强食今惑者皆曰五穀令人夭不能無食當務减節鹽
醯以濟百味豚魚雞三者古以養老反曰是皆殺人不
可食一筵之饌禁忌十常不食二三不信常道而務鬼
怪臨死乃悔後之好者又曰彼死者皆不得其道也我
則不然始病曰藥動故病病去藥行乃不死矣乃且死
又悔嗚呼可哀也已可哀也已
　　唐故中散大夫檢校國子祭酒兼安南都䕶御史
　　　中丞充安南本管經畧招討處置等使上柱國武
　　　城縣開國男食邑三百戸張公墓誌銘(柳宗元/)
漢光中興馬援雄絶域之志晉武一統陶璜布殊俗之
恩理隨徳成功與時並今皇帝載新景命丕冐海隅時
惟公祇復厥績交趾之理續于前人公諱某字某某郡
人也曽祖彦師朝散大夫尚書駕部郎中祖瑾懐州武
徳縣令考清朝議郎試大理寺丞贈右贊善大夫咸有
懿美積為餘慶公以忠肅循其中以文術昭于外推經
㫖以飾吏事本法理以平人心始命蘄州蘄春主簿句
會敏給厥聲顯揚仍以左領軍衛兵曹為安南經畧巡
官申固扞衛有聞彰徹轉金吾衛判官三歴御史績用
𢎞大揚于天庭加檢校尚書禮部員外郎換山南東道
節度判官復轉郎中為安南副都䕶賜紫金魚袋充經
畧副使遷檢校太子右庶子兼安南都䕶御史中丞充
本管經畧招討處置等使公自為吏習於海邦凡其比
較勤勞利澤長久去之則夷䝤稱亂復至而寇攘順化
及受命専征得陳嘉謨誓拔禍本納於夷軌乃命一其
貢奉平其歛施牧人盡區處之方制國備刑體之法道
阻而通百貨地偏而具五人儲偫委積師旅無庚癸之
呼繕完板榦控帶兼戊巳之位文單環王怙力背義公
於是陸聯長轂海合艨艟冄舉而克殄其徒廓地數圻
以歸於我理烏蠻酋帥負險蔑徳公於是外申皇威旁
達明信一動而悉朝其長取州二十以被於華風易皮
弁以冠帶化奸宂為誠敬皆用周禮率由漢儀公患浮
海之役可濟可覆而無所恃乃刳連烏以闢坦途鬼工
來并人力罕用沃日之大束成通溝靡霄之阻硩為高
岸而終古䝉利公患疆場之制一彼一此而不可常乃
復銅柱為正制鼔鑄既施精堅是立固圉之下明若白
黑易野之守險逾丘陵而萬世無虞竒深良貨溢于王
府殊俗異類盈于藁街優詔累旌其忠良太史嗣書其
功烈就加國子祭酒封武城男食邑三百戸凡冄策勲
至上柱國三增秩至中散大夫某年月薨于位年若干
天子震悼傷辭有加明年其孤某官與宗人號奉裳帷
率其家老咨於叔父延唐令某卜宅于潭州某原𦵏用
某月某日人謀皆從龜兆襲吉乃刻兹石著公之閥以
志於丘竁以告於幽明銘曰
周限荆衡秦開百粤交州之治炎劉是設徳大來服道
消自絶伏波南征漢威載烈宛陵北附晉政爰發我唐
流澤光於有截皇帝中興武城授鉞肅肅武城惟夫之
哲更厯毘賛顯揚彰徹既受休命秉兹峻節度其謀猷
守以亷潔厚農薄征匪貊匪桀通商平貨有來肯恱踐
止跨海堅其鶴列制噐足兵潰兹蟻結烏蠻屈服文單
剪滅柔逺開疆㑹朝天闕銅柱乃復環山以硩海無遘
迕寇罔踰越琛賮之獻周于窮髮帝嘉成徳載旌茂閥
増秩策勲土封斯裂位厄元侯年虧大耋邦人號呼夷
裔悽咽卜𦵏長沙連岡啓穴書銘薦辭徳音罔缺
　　故襄陽丞趙君墓誌銘(柳宗元/)
貞元十八年月日天水趙公矜年四十二客死於栁州
官為歛𦵏於城北之野元和十三年孤來章始壯自襄
州徒行求其𦵏不得徵書而名其人皆死無能知者來
章日哭于野凡十九日唯人事之窮則庶於卜筮五月
甲辰卜秦誗兆之曰金食其墨而火以貴其墓直丑在
道之右南有貴神家土是守乙巳於野宜遇西人深目
而髯其得實因七日發之乃覯其神明日求諸野有叟
荷杖而東者問之曰是故趙丞兒耶吾為曹信是邇吾
墓噫今則夷矣直社之北二百舉武吾為子蕝焉辛亥
啓土有木焉發之緋衣緅衾凡自家之物皆在州之人
皆為出涕誠來章之孝神付是叟以與龜偶不然其協
焉如此哉六月某日就道月日𦵏於汝州龍城縣期城
之原夫人河南源氏先歿而祔之矜之父曰漸南鄭尉
祖曰倩之鄆州司馬曾祖曰􁀙安金紫光禄大夫國子
祭酒始矜由明經為舞陽主簿蔡帥反犯難來歸擢授
襄城主簿賜緋魚袋後為襄陽丞其墓自曾祖以下皆
族以位時宗元刺栁用相其事哀而旌之以銘銘曰
誗也挈之信也蕝之有朱其紱神具列之懇懇來章神
實恫汝錫之老叟告以兆語靈其鼔舞從而父祖孝斯
有終宜福是與百越蓁蓁羈鬼相望有子而孝獨歸故
鄉涕盈其銘旌爾勿忘
　　兵部員外郎天章閣待制杜公墓誌銘(歐陽修/)
慶厯三年盗起京西掠商鄧均房叛兵燒光化軍逐守
吏吏不能捕天子患之問宰相誰可任者宰相言度支
判官尚書虞部員外郎杜某名家子學通知古今宜可
用乃以君為京西轉運按察使居數月賊平叛兵誅死
明年廣西歐希範誘白崖山蠻䝉趕襲破環州䧟鎮寧
帯溪普義有衆數千以攻桂管宰相又言前時杜某守
横州言蠻事可聽宜知蠻利害天子驛召君見便殿所
對合意即除君刑部員外郎直集賢院廣南西路轉運
按察安撫等使君至宜州得州人吳香及獄囚歐世宏
脫其械使入賊峒說其酋豪君乗其怠急撃之破其五
峒斬首數百級復取環州因盡焚其山林積聚希範窮
廹走荔波洞䝉趕率偽將相數十人以其衆降君與將
佐謀曰夫蠻習險恃阻如捕猩猱而吾兵以苦暑難久
是進退遲速皆不可為故常務捐厚利以招之葢威不
足以制則恩不能以懷此其所以數叛也今吾兵雖幸
勝然蠻特敗而來耳豈真降者邪啖之以利後必復動
乃慨然歎曰蠻知利而不知威久矣吾將先威而後信
庶幾信可立也乃擊牛為酒大㑹環州戮其坐中者六
百餘人而釋其􁁜病脅從與其非因敗而降者百餘人
後三日兵破荔波擒希範至并戮而醢之以醢賜諸溪
峒於是叛蠻無噍類而君威震南海言事者論君殺降
為國失信於蠻貊天子置之不問詔書諭君賜以金帛
君即上書引咎六年徙為兩浙轉運使築錢塘堤自官
浦至沙陘以除海患明年又徙河北轉運使召見奏事
移刻天子益知其材賜金紫服以遣之是歳夏拜天章
閣待制充環慶路兵馬都部署經畧安撫使知慶州君
言殺降臣也宜得罪將吏惟臣所使其勞未録不敢先
受命天子為君悉録將吏賞之乃受命自元昊稱臣聽
誓而數犯約抄邊邊吏避生事縱不敢争君始至其酋
孟香率千餘人内附事聞詔君如約君言如約當還而
孟香得罪夏人勢無還理遣之必反為邊患議未决夏
人以兵入界求孟香孟香散走自匿夏兵驅殺邊戸掠
奪羊馬而求孟香益急朝議責君亟索而還之君言夏
人違誓舉兵孟香不可與因移檄夏人不償所掠則孟
香不可得夏人不肯償所掠君亦不與孟香夏人後亦
不復敢動君治邊二歳有威愛皇祐二年五月甲子疾
卒於官享年四十有六天子震悼賻䘏其家以其子炤
為秘書省校書郎君以䕃補將作監主簿累官至尚書
兵部員外郎階朝奉郎勲䕶軍嘗以太子中舍知建陽
縣除民無名租歳以萬計閩俗貪嗇有老而生子者父
兄多不舉曰是將分吾貲君上書請立五保俾民相察
寘之法由是生子得免閩人久之以君為徳多以君姓
字名其子曰生汝者杜君也君諱杞字偉長世為金陵
人其曾伯祖昌業仕江南李氏為江州節度使江南國滅
杜氏北遷今為開封府開封人也曾祖諱某贈給事
中祖諱鎬官至龍圖閣學士尚書禮部侍郎父諱某贈
尚書工部侍郎君初娶蔣氏封某縣君後娶徐氏封東
海縣君女六人其二適人四尚幼子男一人焰也杜氏
自君皇祖侍郎以博學為世儒宗故其子孫皆守儒學
而多聞人君尤博覽强記其為文章多論當世利害甚
辯有文集十巻奏議集十二巻其居官以精敏明幹所
至有聲名學問之餘無喜隂陽數術之說常自推其數
曰吾年四十六死矣其親戚朋友莫不聞其說至其歳
果然嗚呼可謂異矣所謂命者果有數邪其果可以自
知邪皇祐六年某月日其兄駕部員外郎植與其孤𦵏
君于某縣某鄉某原銘曰
其敏以達其果以决其守不奪其摧不折其終一節兹
謂不沒
　　翰林侍讀學士右諫議大夫楊公墓誌銘(歐陽修/)
慶厯八年春翰林侍讀學士右諫議大夫楊公年六十
有九告老即以工部侍郎致仕歸于常州其行也天子
召見宴勞賜以不拜公卿大夫咸出餞于東門瞻望咨
嗟相與言曰楊公歸哉於公計為可榮於國家計為可
惜其明年九月十三日公疾革出其兵論一篇示其子
忱慥而授以言曰臣子雖死不敢忘其君父者天下之
至恩大義也今臣階不幸猶以垂閉之口言天下莫大
之憂為陛下無窮之慮者其事有五以畢臣志死無所
恨惟陛下用臣言不必哀臣死也言訖而卒不及其私
忱慥以其語并其兵論以聞天子震悼顧有司問可以
寵公者有司舉故事以對天子曰此何足以慰吾思乃
詔特贈公兵部侍郎公少師事种放學問為文章長於
議論好讀兵書知古兵法以謂士不兼文武不足任大
事當四方無事時數上書言邊事後二十餘年元昊叛
河西契丹舉衆違約三邊皆警天下弊於兵公於此時
耗精疲神日夜思慮創作兵車陣圖刀楯之屬皆有法
天子以步卒五百如公之法試于庭以為可用而世多
非其刀楯修嘗奉使河東得邊將王吉言元昊出兎毛
川為吉所敗者用楊公楯也葢世未嘗用其術爾然公
素剛少合而議者不一故不得盡用其言夏竦經畧陜
西請益置土兵公言竦據内地無破賊之謀而坐請益
兵葢虞敗事則欲以兵少為解竦復論公不忠沮計公
不能忍以語詆之其後三路農民壯者咸墨為兵公又言
兵在精不在衆衆而不練則不整而易敗困國而難
供時自將相大臣議者皆務多兵獨公之論能如此劉
平兵敗元昊圍延州甚急而救兵不至公在河中乃偽
為書馳告延州救兵十萬至矣因命旁郡縣具芻粮什
器如其數以俟已而元昊亦觧去後公守并州即詔公
為并代麟府路經畧安撫招討等使兼兵馬都部署公
執勑告其羣吏曰天子用我矣然任其事必圖其効欲
責其効必盡其方乃列六事以請曰能用臣言則受命
不然則已朝廷難之公論不已坐是徙知邢州公志之
不就皆此類也公嘗為御史章獻太后兄子劉從徳為
團練使以卒其門人親戚厮養用從徳拜官爵者數十
人馬季良以劉氏壻為龍圖閣直學士公上書言漢吕
太后王禄産欲彊其族而反以覆宗唐武三思楊國忠
之禍不獨其身幾亡其國太后大怒貶監舒州酒稅居
二歳復召為御史言事愈切公祥符元年進士及第以
上書言事真宗竒之召試不赴拜著作佐郎累官至工
部侍郎為天章閣待制龍圖閣樞宻直學士遂侍講于
翰林嘗為審刑院詳議官知淮陽江隂軍三司度支判
官知御史雜事判吏部流内銓三司度支副使河北河
東都轉運使知河中府陜并邢滄杭五州所至皆有能
績為人亷潔剛直少屈而難犯其仁心愛物至其有所
能容人多所不及也公字次公曽祖諱偉祖諱某父諱
守慶初娶張氏又娶李氏又娶李氏又娶王氏太原郡
君公卒之明年秋其子忱以其䘮歸于河南又明年二
月十七日𦵏于洛陽縣宣武管平洛鄉之先塋公有文
集十卷兵書十五巻讀其書可以見公之志考其始終
之節可以知公之心嗚呼可謂忠矣修為諌官時嘗與
公争議於朝者而且未嘗識公也及其𦵏也其子不以
銘屬於它人而以屬修者豈以修言為可信也歟然則
銘之其可不信銘曰逺矣楊氏有來其始赤泉侯功與
漢俱起震官太尉四世以公於陵正直僕射于唐師復
理卿振左拾遺文蔚獲嘉其後益衰避亂中州曾祖始
南租屈偽邦令于烏江又適南粤皇考是生晦顯有時
發于皇明在考司馬始仕坊州遂家中部道徳之優司
馬四子唯公克大非徒大之將又長之世有官族孰無
繫譜或絶於微或亡其序不絶不亡由屢有人誰如楊
世愈久而蕃次第弗迷昭穆緜聫公其歸此安千萬年
　　尚書主客郎中劉君墓誌銘(并序歐陽修/)
君諱立之字斯立姓劉氏吉州臨江人也曾祖諱逵祖
諱琠當五代時避亂皆不仕父諱式官至尚書工部員
外郎掌三司磨勘十餘年能其職世以其官名其家君
少孤能自立舉進士為福州連江尉睦州青溪主簿宣
州南陵令改大理寺丞知婺州金華縣太子中舍知梓
州中江縣通判瀘州瀘州接西南夷常用武人為守而
夷數怨叛議者以為武人不習夷情以生患宜得能吏
通判州事君始以材選至則為明約束止侵欺曰必使
信自我始夷人安之凡君之所更立至今用以為法而
夷亦至今不叛通判常州知髙郵軍累遷殿中丞國子
博士尚書虞部比部員外郎知潤州皆有能政以能選
為提㸃福建路刑獄察獄之寃死者奏黜知泉州蘇壽
與其通判張太冲福建七州皆震悚御史考其課為天
下第一遷司勲員外郎開封府判官荆湖北路轉運使
坐舉官免杜衍李若谷范仲淹等皆言方天下多事時
如劉某者不宜久居於家乃復起為比部員外郎知漣
水軍言事者以謂自元昊反一方用兵而天下之民弊
財絀於上而盗起於下然州縣吏猶習故態茍簡弛壞
如無事時於是大選轉運使以按察諸路君以選為荆
湖北路轉運使它路繩吏或過急而被按劾者多不服
君所舉察簡而賢否無不當是時廣西湖南䕫峽諸蠻
皆叛亂君所部下溪辰州彭氏蠻亦折誓柱招集亡命
移書州縣州縣使人徃者輙囚辱侮慢辰鼎澧三州守
吏皆言蠻叛有迹請加兵詔書問君君曰蠻道辰溪落
鶴水悍激可下不可上其必不敢輙出而辰州土丁勝
兵者三萬人宜積粟利兵為備而已因言蠻類雖人宜
鳥獸畜其小嘲啾􁀙觸驅而逺之耳若必擾伏制從至
戾其性則噪呼跑虣駭起而奔突乃欲力追而捕之則
散漫山林我弊而彼逸凡湖廣之患皆如此也天子以
其言然下三州毋得妄動一聽君所為而蠻亦卒無事
復為司勲員外郎判三司度支句院改鹽鐵判官假太
常少卿接伴契丹使者遂送之明年遂使於契丹還言
澶魏築河堤非其時必難成雖成必決不如因其所趣
而導之利後河果決商胡君仕宦四十年不營産業自
復為司勲員外郎遂不復求磨勘凡三遷皆為知者所
薦為人沈敏少言笑與人寡合而喜薦士士由君薦者
多為聞人天章閣待制杜杞田瑜是也轉運鹽鐵皆掌
財賦而君常以民為先其調率有可免免之其不得已
必為處畫使吏不能因縁而民不重費其守官不為勢
牽不為利奪為青溪主簿時知州事李階通判朱正辭
者皆號强吏喜負其能以折辱下士士皆承望奔走不
暇獨君數以事争而二人者常輙屈其始皆怒後卒歎
服共薦之其通判瀘州州有鹽井蜀大姓王䝉正請歳
倍輸以自占䝉正與莊獻明肅太后連姻轉運使等皆
不敢與奪君曰倍輸於國家猶秋毫耳柰何使貧民失
業遂執不與鄂州官歳市茶五百萬斤君為轉運使時
三司請益市一百萬君上言曰鄂人利茶以為生今官
市之多反以茶為病縱不能減奈何増之天子為君許
寛一年君曰事茍可行何必一年如其不可雖寛十年
不可也争之不已後卒為君罷之君在鹽鐵次當舉官
掌某事三司使欲用其私人以空名狀請君署君不肯
署而求舉者姓名三司使不恱卒命他判官舉之其後
三司使竟坐所舉罷慶厯八年五月遷主客郎中益州
路轉運使其年十一月七日卒于官享年六十有四夫
人臨沂縣君王氏贈尚書右僕射礪之女先君若干年
卒五子元卿貞卿亦早亡敞今為大理評事攽鳳翔府
推官皆賢而有文章放太廟齋郎尚幼四女三適人一
尚幼以某年某月某日𦵏于某縣某鄉某原銘曰
劉氏顯晦以時亂治有聲王朝自君再世惟徳之貽是
將又大曷知其然君實有子
　　永州軍事判官鄭君墓誌銘(歐陽修/)
鄭君諱平字某衡州衡陽人也少倜儻有大志舉進士
中天禧三年甲科為郴州軍事推官監潭州茶場坐茶
惡免官久之試秘書省校書郎知連州陽山縣為道州
軍事推官丁母憂服除調永州軍事判官監衡州茭源
銀冶以疾去官慶厯三年七月某日卒于家享年五十
有一以某年某月某日𦵏于某所曽祖諱某永州祁陽
令祖諱某江陵府建寧縣令父諱某道州軍事判官君
娶孫氏贈尚書工部侍郎冕之女子男六人綯總紀經
維綬綯早卒總舉進士出身亦早卒孫七人皆幼君世
仕不顯少孤而貧母夫人某氏賢母也教其三子以學
皆有立君與其兄本弟革皆舉進士及第君初監茶場
茶實不惡上官挾他事以罪中之君不自辯竭其貲以
償觧官而去無愠色及為陽山有善政民甚愛之其既
以疾廢慨然歎曰吾少力學而不幸廢以疾吾終不用
於時矣安事空言哉即取其平生所為文藁悉焚之嗚
呼君之志可哀也已自三代詩書已來立言之士多矣
其始無不欲其言之傳也而散亡磨滅泯然不復見於
後世者何可勝數或暫見而終沒或其言雖傳而其人
不為世所貴者有矣惟君子有諸躬而不可揜者不待
自言而傳也君之不欲見於空言其可謂善慮於無窮
者矣其志豈不逺哉雖然君之志既不自見於言而宜
有為之著者銘所以彰善而著無窮也乃為之銘曰
夫惟自信者不疑知命者不惑故能得失不累其心喜
愠不見其色嗚呼鄭君學幾於此斯可謂之君子
　　尚書虞部員外郎尹公墓誌銘(歐陽修/)
公諱仲宣姓尹氏尹氏世居太原無顯者由公之父贈
刑部侍郎諱文化始舉毛詩登某科以材敏稱於當時
仕至尚書都官郎中於今人士語尹氏者徃徃能稱其
名字由是始有聞人刑部𦵏其父於河南今為河南人
公舉周易咸平三年中第厯梓州銅山鳳翔麟游二主
簿京兆府司理叅軍潞州襄垣主簿遷汝州梁懷州武
陟二令又遷蜀州軍事判官薦其能者數十人拜大理
寺丞太子中舍殿中丞國子博士尚書虞部員外郎厯
知汝州之葉鄭州之滎陽又知大寧監通判華州又知
資州皆有政績最後知郢州至州之三日早起衣冠得
疾卒實景祐四年三月七日也年七十一以五年十一
月二十八日𦵏壽安母鄭氏徳興縣太君妻張氏壽安
縣君子七人源洙湘沖淑沂泳諸孫十餘人公既卒許
州進士朱生遊資州資人家家能道公之遺事及聞公
喪皆巷哭其吏與民各以其類之浮屠發哀受弔朱生
既得公善十餘事為作遺愛錄以遺資人朱生未嘗識
公者而言若兹信矣嗚呼善人之為善也生不赫赫於
當時則其遺風餘思在乎人者必有時而著公生而為
善歿也見思銘者所以名其善功以昭後世也銘曰
物塞而通必艱其初至于大亨乃煜而敷尹氏之先久
窒不耀自公再世始發其奥公不墜德有善在人孰
當其興在子與孫
　　翰林侍讀學士給事中梅公墓誌銘(歐陽修/)
翰林侍讀學士給事中梅公既卒之明年其孤及其兄
之子堯臣來請銘以𦵏曰吾叔父病且亟矣猶卧而使
我誦子之文今其𦵏宜得子銘以藏公之名在人耳目
五十餘年前卒一歳予始拜公於許公雖衰且病其言
談詞氣尚足動人嗟予不及見其壯也然嘗聞長老道
公咸平景徳之初一遇真宗言天下事合意遂以人主
為知已當時搢紳之士望之若不可及已而擯斥流離
四十年間白首翰林卒于一州嗟夫士果能自為材邪
惟世用不用爾故予念公終始至於咸平景徳之際尤
為詳焉良以悲其志也公諱詢字昌言世家宣城年二
十六進士及第試校書郎利豐監判官遷將作監丞知
杭州仁和縣又遷著作佐郎舉御史臺推勘官時亦未
之竒也咸平三年與考進士於崇政殿真宗過殿廬中
一見以為竒材召試中書直集賢院賜緋衣銀魚是時
契丹數攻河北李繼遷急攻靈州天子新即位銳於為
治公乃上書請以朔方授博囉齊使自攻取是謂以敵
人攻敵人真宗然其言問誰可使博囉齊者公自請行天
子惜之不欲使蹈兵間公曰茍活靈州而罷西兵何惜
一梅詢天子壯其言因遣使博囉齊未至而靈州沒于賊
召還遷太常丞三司户部判官數訪時事於是屢言西
北事時邊將皆守境不能出師公請大臣臨邊督戰募
遊兵擊賊論傅潜楊瓊敗績當誅而田紹斌王滎等可
責其効以贖過凡數十事其言甚壯天子益器其材數
欲以知制誥宰相有言不可者乃已其後繼遷卒為博
囉齊所困而朝廷以兩鎮授徳明徳明頓首謝罪河西
平天子亦冄幸澶淵盟契丹而河北之兵解天下無事
矣公既見踈不用初坐斷田訟失實通判杭州徙知蘇
州又徙兩浙轉運使還判三司開拆司遷大常博士用
封禪恩遷祠部員外郎又坐事出知濠州以刑部員外
郎為荆湖北路轉運使坐擅給驛馬與人奔䘮而馬死
奪一官通判襄州徙知鄂州又徙蘇州天禧元年復為
刑部員外郎陜西轉運使靈州棄已久公與秦州曹瑋
得胡蘆河路可出兵無沙行之阻而能徑趨靈州遂請
瑋居環慶以圖出師㑹瑋入為宣徽使不克而止遷工
部郎中坐朱能反貶懐州團練副使再貶池州天聖元
年拜度支員外郎知廣徳軍徙知楚州遷兵部員外郎
知壽州又知陜府六年復直集賢院又遷工部郎中改
直昭文館知荆南府召為龍圖閣待制糾察在京刑獄
判流内銓改龍圖閣直學士知并州未行遷兵部郎中
樞密直學士以徃就遷右諫議大夫入知通進銀臺司
復判流内銓改翰林侍讀學士羣牧使遷給事中知審
官院以疾出知許州康定二年六月某日卒于官公好
學有文尤喜為詩為人嚴毅修潔而材辯敏明少能慷
慨見竒真宗自初召試感激言事自以謂君臣之遇已
而失職逾二十年始復直於集賢比登侍從而門生故
吏曩時所考進士或至宰相居大官故其視時人常以
先生長者自處論事尤多發憤其在許昌繼遷之孫復
以河西叛朝廷出師西方而公已老不復言兵矣享年
七十有八以終梅氏逺出梅伯世久而譜不明公之皇曾
祖諱超皇祖諱逺皆不仕父諱邈贈刑部侍郎夫人
劉氏彭城縣君子五人長曰鼎臣官至殿中丞次曰寳
臣皆先公卒次曰得臣太子中舍次曰輔臣前將作監
丞次曰清臣大理評事公之卒天子贈賻優恤加得臣
殿中丞清臣衛尉寺丞明年八月某日𦵏公宣州之某
縣某鄉某原銘曰
士之所難有藴無時偉歟梅公人主之知勇無不敢惟
義之為困於翼飛中垂以歛一失其塗進退而坎理不
終窮既晚而通惟其壽考福禄之隆
　文編巻六十
欽定四庫全書
　文編巻六十一
　　　　　　　　　　　　明　唐順之　編
　　集賢院學士劉公墓誌銘(歐陽修/)
公諱敞字仲原父姓劉氏世為吉州臨江人自其皇祖
以尚書郎有聲太宗時遂為名家其後多聞人至公而
益顯公舉慶厯六年進士中甲科以大理評事通判蔡
州丁外艱服除召試學士院遷太子中允直集賢院判
登聞鼔院吏部南曹尚書考功於是夏英公既薨天子
賜諡曰文正公曰此吾職也即上䟽言諡者有司之事
也且竦行不應法今百司各得守其職而陛下侵臣官
䟽凡三上天子嘉其守為更其諡曰文莊公曰姑可以
止矣權判三司開拆司又權度支判官同修起居注至
和元年九月召試遷右正言知制誥宦者石全彬以勞
遷宫苑使領觀察使意不滿退而愠有言居三日正除
觀察使公封還辭頭不草制其命遂止二年八月奉使
契丹公素知敵山川道里敵人道自古北口囘曲千餘
里至栁河公問曰自松亭趨栁河甚直而近不數日可
至中京何不道彼而道此盖敵人常故迂其路欲以國
地險逺誇使者且謂莫習其山川不虞公之問也相與
驚顧羞媿即吐其實曰誠如公言時順州山中有異獸
如馬而食虎豹敵人不識以問公曰此所謂駮也為言
其形狀聲音皆是敵人益歎服三年使還以親嫌求知
揚州歳餘遷起居舍人徙知鄆州兼京東西路安撫使
居數月召還糺察在京刑獄修玉牒知嘉祐四年貢舉
稱為得人是歳天子卜以孟冬祫既廷告丞相用故事
率文武官加上天子尊號公上書言尊號非古也陛下
自寳元之郊止羣臣毋得以請迨今二十年無所加天
下皆知甚盛徳奈何一旦受虛名而損實美上曰我意
亦謂當如此遂不允羣臣請而禮官前祫請祔郭皇后
於廟自孝章以下四后在别廟者請母合食事下議議
者紛然公之議曰春秋之義不薨于寢不稱夫人而郭
氏以廢薨按景祐之詔許復其號而不許其諡與祔謂
宜如詔書又曰禮於祫未毁廟之主皆合食而無帝后
之限且祖宗以來用之傳曰祭從先祖宜如故於是皆
如公言公既驟屈廷臣之議議者已多反目既而又論
吕溱過輕而責重與臺諫異由是言事者亟攻之公知
不容于時矣㑹永興闕守因自請行即拜翰林侍讀學
士充永興軍路安撫使兼知永興軍府事長安多富人
右族豪猾難治猶習故都時態公方發大姓范偉事獄
未具而公召由是獄屢變連年吏不能决至其事聞制
取以付御史臺乃决而卒如公所發也公為三州皆有
善政在揚州奪發運使冐占雷塘田數百頃于民民至
今以為徳其治鄆永興皆承旱歉所至必雨雪蝗輙飛
去歳用豐稔流亡來歸令行民信盗賊禁止至路不拾
遺公於學博自六經百氏古今傳記下至天文地理卜
醫數術浮圖老莊之說無所不通其為文章尤敏贍嘗
直紫微閣一日追封皇子公主九人公方將下直為之
立馬却坐一揮九制數千言文辭典雅各得其體公知
制誥七年當以次遷翰林學士者數矣久而不遷及居
永興歳餘遂以疾聞八年八月召還判三班院太常寺
公在朝廷遇事多所建明如言渭州可棄孟陽河不可
開樞宻使狄青宜罷以保全之之類皆其語在士大夫
間者若其規切人主直言逆耳至於從容進見開導聰
明賢否人物其事不聞于外廷者其補益尤多故雖不
合於世而特被人主之知方嘉祐中嫉者衆而攻之
急其雖危而得無害者仁宗深察其忠也及侍英宗講讀
不専章句解詁而指事據經因以諷諫每見聽納故尤
竒其材已而復得驚眩疾告滿百日求便郡上曰如劉
某者豈易得也復賜以告上毎宴見諸學士時時問公
少間否賜以新橙五十勞其良苦疾少間復求外補上
悵然許之出知衛州未行徙汝州治平三年召還以疾
不能朝改集賢院學士判南京留司御史臺熙寧元年
四月八日卒于官舍享年五十嗚呼以先帝之知公使
其不病其所以用之者豈一翰林學士而止哉方公以
論事忤於時也又有構為謗語以怒時相者及歸自雍
丞相韓公方欲還公學士未及而公病遂止于此豈非
其命也夫公累官至給事中階朝散大夫勲上輕車都
尉開國彭城爵公邑戸二千一百實食者三百曽祖諱
琠贈大理評事祖諱式尚書工部員外郎贈戶部尚書
考諱立之尚書主客郎中贈工部尚書公再娶論氏皆
侍御史程之女前夫人先公早卒後夫人以公貴累封
河南郡君子男四人長定國郊社掌座早卒次奉世大
理寺丞次當時大理評事次安上太常寺太祝女三人
長適大理評事韓宗直二尚幼公既卒天子推恩録其
兩孫望旦一族子安世皆試將作監主簿公為人磊落
明白推誠自信不為防慮至其屢見侵害皆置而不較
亦不介于胷中居家不問有無喜賙宗族既卒家無餘
財與其弟攽友愛尤篤有文集六十巻其為春秋之說
曰傳曰權衡曰說例曰文權曰意林合四十一巻又有
七經小傳五巻弟子記五巻而七經小傳今盛行於學
者二年十月辛酉其弟攽與其子奉世等𦵏公於某
所以狀來請銘乃為之銘曰
嗚呼維仲原父學彊而博識敏而明坦其無疑一以誠
見利如畏義必争觸機履險危不傾畜大不施奪其
齡惟其文章粲日星雖欲有毁知莫能維古聖賢皆後
亨有如不信考斯銘
　　南陽主簿黄君墓誌銘(歐陽修/)
予友黄君夢升其先婺州金華人後徙洪州之分寧其
曾祖諱某祖諱某父諱某皆不仕黄氏世為江南大族
自其祖父以來樂以家貲賑施鄉里多聚書以招延四
方之士夢升兄弟皆好學尤以文章意氣自豪予少家
隋州夢升從其兄官于隋予時為童子見夢升年十七
八眉明秀善飲酒談笑予雖幼已能知夢升為可竒其
後八九年與予皆舉進士于京師夢升得丙科初任興
國軍永興主簿怏怏不得志以疾觧去久之復調江陵
府公安主簿予時謫夷陵令遇之于江陵夢升顔色憔
悴初不能識久而握手吁􁃩相勞以酒夜醉起舞歌呼
自若予益悲夢升志雖衰而少時意氣尚在也後又二
年予徙乾徳令夢升復調南陽主簿又遇之于鄧間嘗
問其平生所為文章幾何夢升慨然曰吾已諱之矣窮
達有命非世人不知我乃我羞道於世人也求之不肯
出遂飲以酒復大醉起舞歌呼因大笑曰獨子知我者
也乃肯出其文其博辯雄偉意氣奔放猶若不可禦予
又益悲夢升志雖困而其文章獨未衰也是時謝希深
守鄧州尤喜稱道天下士予因手書夢升文一通將示
希深未及而希深卒予亦去鄧後之守鄧者皆庸人不
復知夢升夢升素剛不茍合負其所有常憤憤無所發
卒以不得志死於南陽夢升諱注以寳元三年四月某
日卒享年四十有二其平生所為文曰破碎集公安集
南陽集凡若干巻其娶温氏生四男二女以某年某月
某日𦵏于先塋之側其弟渭泣而來告曰吾兄患世之
莫知孰可為其銘予素悲夢升者乃為之銘曰
予嘗喜讀夢升之文至於哭其兄子庠之辭曰子之文
章電激雷震雨雹忽止閴然滅泯未始不諷誦歎息
而不已嗟夫夢升曾不及庠不震不驚鬱塞埋藏孰
予其有不使其施吾不知夫歸咎徒為夢升而悲
　　大理寺丞狄君墓誌銘(歐陽修/)
距長沙縣西三十里新陽鄉梅溪村有墓曰狄君之墓
者乃予所記穀城孔子廟碑所謂狄君栗者也始君居
穀城有善政嘗已見於予文及其亡也其子遵誼泣而
請曰願卒其詳而銘之以終先君死生之賜烏虖予哀
狄君者其壽止於五十有六其官止於一卿丞葢其生
也以不知於世而止於是若其歿而又無傳則後世遂
將泯沒而為善者何以勸焉此予之所欲銘也君字仲
莊世為長沙人幼孤事母鄉里稱其孝好學自立年四
十始用其兄棐䕃補英州真陽主簿冄調安州應城尉
能使其縣終君之去無一人為盗薦者稱其材任治民
乃遷穀城令漢旁之民惟鄧穀為富縣尚書銓吏常邀
厚賂以售貪令故省中私語以一二數之惜為竒貨而
二邑之民未嘗得亷吏其豪猾習以賕賄汚令而為自
恣至君一切以法繩之奸民大吏不便君之政者往往
訴於其上雖按覆率不能奪君所為其州所下文符有
不如理必輙封還州吏亦切齒求君過失不可得君益
不為之屈其後民有訟田而君誤斷者訴之君坐被劾
已而縣籍彊壯為兵有告訟田之民隱丁以規避者君
笑曰是嘗訴我者彼寃民能自伸此令之所欲也吾豈
挾此而報以罪邪因置之不問縣民繇是知君為愛我
是歳西北初用兵州縣既大籍彊壯而訛言相驚云當
驅以備邊縣民數萬聚邑中㑹秋大雨霖米踊貴絶粒
君發常平粟賑之有司劾君擅發倉廪君即具狀事聞
朝廷亦原之又為其民正其稅籍之失而吏得歳免破
産之患逾年政大洽乃修孔子廟作禮器與其邑人春
秋釋奠而興于學時予為乾徳令嘗至其縣與其民言
皆曰吾邑不幸有生而未識亷吏者而長老之民所記
纔一人而繼之者今君也問其一人者曰張及也推及
之歳至于君葢三十餘年是謂一世矣嗚呼使民更一
世而始得一良令吏其可不慎擇乎君其可不惜其歿
乎其政之善者可遺而不録乎君用穀城之績遷大理
寺丞知新州至則丁母夫人鄭氏憂服除赴京師道病
卒于宿州實慶厯五年七月二十四日也曾祖諱崇謙
連州桂陽令祖諱文蔚全州清湘令父諱杞不仕君娶
滎陽鄭氏生子男二人遵誼遵微皆舉進士女四人長
適進士胡純臣其三尚幼其銘曰
彊而仕古之道終中壽不為夭善在人宜有後銘于石
著不朽
　　翰林侍讀學士右諫議大夫贈工部侍郎張公墓
　　　誌銘(并序/)　(歐陽修/)
翰林侍讀學士朝散大夫右諫議大夫上柱國清河縣
伯張公諱錫字貺之其先京兆長安人也其祖山甫從
唐僖宗入蜀留不返蜀遭王孟再亂絶於中國中國更
五代天下為宋而蜀平張氏留蜀葢亦已五世矣始得
去為漢陽人又二世而張氏遂以大顯公為人清方敏
黙為善不倦而喜自晦歛若不欲人知其遇人怡怡若
無所不可及視其發施於事者其義有可畏其守有不
可奪其能有不可及既已則若未嘗有所為者少喜讀
書至其疾革猶不釋手自經史子集百家之說無不記
覽通達而絶口不道於人故其晚始侍讀于中上嘗歎
曰自吾得張錫日益有所聞以飛白為博學二字賜之
曰錫老矣恨得之晚也公初舉進士中大中祥符元年
甲科試秘書省校書郎知南昌縣遷萍鄉令改著作佐
郎又知安逺縣徙知新州興學校以教新人新人有進
士自公始冄遷太常博士監染院詔選能吏治畿縣公
以選知東明前為令者闔門重簾以壅隔廢治公至則
闢門去簾告其人曰吾所治者三而已彊恃力富恃貲
刑恃贖者吾所先也其人以謂公言簡必信法簡必嚴
於是豪勢者屈而善弱者伸縣以大治工部侍郎李及
薦公材堪御史上曰李及清慎人未嘗妄有所舉此可
信也乃以為監察御史故相丁謂貶崖州至是議徙内
地公疏言謂奸邪弄國罪當死無可憐且大臣竄逐本
與天下棄之今復内還是違天下意由是止徙道州玉
清昭應宫災坐火事劾當死者百餘人公疏言天災可
畏不可反以罪人而重天怒願益修徳以塞譴人乃獲
免公於御史自監察厯殿中侍御史侍御史知雜事於
尚書為員外郎郎中累官至諌議大夫於外為荆湖北
路京東河北轉運使江淮兩浙荆湖發運制置使利䕫
路安撫使知河中府滑州於三司為鹽鐵判官判旬院
厯鹽鐵度支户部副使又嘗權知諌院判三班審官院
太常寺國子監於侍從為天章閣待制龍圖閣直學士
翰林侍讀學士雖其自晦其所居人皆以為宜其在京
東籍淄青齊濮濟鄆六州之人冐耕河壖地收租緡絹
歳二十八萬而六州之民争訟遂息其後言利者請稅
天下橋渡以佐軍公建言津梁利人而反稅之以為害
卒争罷之平居退讓未嘗肯為人先妖賊王則反貝州
兵圍久不克而自河以北軍餉調發益急轉運使受命
者以疾留不行公自滑州權河北轉運使命至即日馳
城下軍需皆如其期其於取舍緩急常如此公居家有
常法雖貴顯衣服飲食如少賤時事母至孝與族兄甚
相友愛人以為同産公以皇祐元年七月十日遇疾卒
于京師享年六十有八上聞震悼以白金三百兩賜其
家特贈工部侍郎曾祖諱惟序不仕祖諱文翼復州録
事參軍贈太子中舍父諱龜從贈右諫議大夫母南陽
郡太君鄧氏自皇祖中舍君家于漢陽遂𦵏之至公始
𦵏汝州之襄城某鄉某原實五年閏七月十七日也公
初娶程氏再娶孫氏封樂安郡君先公五十日而卒公
子五人曰子駿子充子雲子諒子真子真子充皆早喪
於公之𦵏也子駿子雲皆為大理評事子諒大理寺丞
有孫十人女三人長適虞部員外郎杜樞次早卒㓜適
大理寺丞王縡銘曰
自足乎其中不求乎其外斯惟公之善晦仁能勇於必
為善有應而無逺故公晦其終顯難於自進以晚見嗟
而壽胡不俾其遐嗚呼其奈何
　　尚書刑部郎中充天章閣待制兼侍讀贈右諫議
　　　大夫孫公墓誌銘(歐陽修/)
公諱甫字之翰許州陽翟人也初舉進士天聖五年得
同學䆒出身為蔡州汝陽縣主簿八年冄舉進士及第
為華州觀察推官轉運使李紘薦其材遷大理寺丞知
絳州翼城縣故丞相杜祁公與紘皆以清節自高尤難
於取士聞公紘所薦也數招致之一見大喜已而祁公
自御史中丞拜樞密直學士知永興軍辟公司録凡事
之繁猥者一以委之公歎曰待我以此可以去矣祁公
為謝顧事非他吏不能者不敢煩公公乃從容為陳當
世之務所以緩急先後施設之宜又多薦士之賢而在
下者於是祁公自以為得益友歳滿知彭州永昌縣監
益州交子務再遷太常博士祁公為樞密副使薦于朝
得秘閣校理是時諸將兵討靈夏久無功天下騷動盗
賊數入州縣殺吏卒吏多失軄而民弊矣天子方銳意
更用二三大臣乃極選一時知名士増置諌員使補闕
失公以右正言居諫院上好納諫諍未嘗罪言者而至
言宫禁事它人猶須委曲開諷而公獨曰所謂后者正
嫡也其餘皆猶婢爾貴賤有等用物不宜過僣自古寵
女色初不制而後不能制者其禍不可悔上曰用物在
有司吾恨不知爾公曰世謂諫臣耳目官所以達不知
也若所謂前世女禍者載在書史陛下可自知也上深
嘉納之保州兵變前有告者大臣不時發之公因力言
樞宻使副當得罪使乃杜祁公也邊將劉滬城水洛于
渭州部署尹洙以滬違節度將誅之大臣稍主洙議公
以謂水洛通秦渭於國家利滬不可罪由是罷洙而釋
滬洙公平生所善者也公在諌院所言補益尤多是三
者其一人所難言其二人所難處者其後言宰相以某
事當去者上亟為罷之因以陳執中為參知政事公又
言執中不可用由是上難之公遂求觧軄於是小人不
便大臣執政而朋黨之論起二三公相繼去位公亦在
論中而辨諍愈切不自疑由是罷諫軄以右司諫知鄧
州徙知安州厯江南兩浙轉運使再遷兵部員外郎改
直史館知陜府又徙晉州河東轉運使公素羸性淡然
寡所好欲恂恂似不能言而内勁果遇事精明議者謂
公道徳文學宜在朝廷備顧問而錢穀刀筆非其職然
公處之益辦至臨疑獄滯訟常立得其情大賊張海郭
貌山攻劫商鄧新破南陽順陽公安輯有方常曰教民
知戰古法也乃親閱縣弓手教之撃射坐作皆為精兵
盗賊為息陜當東西衝吏苦厨傳而前為守者顧毁譽
不能有所損至公痛裁節之過客畏其清初無所望而
亦莫之毁也陜人賴以紓後遂以為法其為轉運使所
至州縣視其職事修廢察其民樂否以此升黜官吏而
不納毁譽遇下雖嚴而不害其在兩浙范文正公守杭
州以大臣或便宜行事公曰范公貴臣也吾屈於此則
不得伸於彼矣由是一切繩以法而常以監司自處范
公遇公無倦色及退而不能無恨公遇范公不少下然
退而未嘗不稱其賢也自河東召為度支副使勤其職
不以為勞已而得疾嘉祐元年遷刑部郎中天章閣待
制河北都轉運使不行疾少間乃留侍讀公博學彊記
尤喜言唐事能詳其君臣行事本末以推見當時治亂
每為人說如其身履其間而聽者曉然如目見故學者
以謂終歳讀史不如一日聞公論也所著唐史記七十
五巻論議宏瞻書未及成以嘉祐二年正月戊戌卒于
家享年六十公既卒詔取其書藏于秘府贈右諫議大
夫又有文集七巻公喜接士務揚人善所得俸廩多所
施與撫諸孤兒教育如已子曾祖諱恕博州堂邑主簿
祖諱賁尚書庫部員外郎考諱從革不仕以公貴累贈
都官郎中母曰長安縣太君李氏娶陳氏壽昌縣君子
三人長曰宜滑州節度推官次曰實曰寘皆將作監主
簿女三人一適將作監主簿程著餘皆早亡以五年七
月丁酉𦵏公于陽翟縣舊學鄉塢頭村之北原銘曰
惟學而知方以行其義惟簡而無欲以遂其剛力雖弱
兮志則彊積之厚兮發也光宜壽兮奄以藏有深其泉
兮有崇其岡永安其固兮百世無傷
　　尚書戸部侍郎叅知政事贈右僕射文安王公墓
　　　誌銘(并序/)　(歐陽修/)
公姓王氏其先太原祁人其六世祖某為唐輝州刺史
遭世亂因留家碭山碭山近宋其後又徙宋州之虞城
今為應天虞城人也公諱堯臣字伯庸天聖五年舉進
士第一為將作監丞通判湖州召試以著作佐郎直集
賢院知光州歳大飢羣盗發民倉廩吏法當死公曰此
飢民求食爾荒政之所恤也乃請以減死論其後遂以
著令至今用之丁父憂服除為三司度支判官再遷右
司諫郭皇后廢居瑶華宫有疾上頗哀憐之方后廢時
宦者閻文應有力及后疾文應又主監醫后且卒議者
疑文應有奸謀公請付其事御史考按虚實以釋天下
之疑事雖不行然自文應用事無敢指言者後文應卒
以恣横斥死后猶在殯有司以歳正月用故事張燈公
言郭氏幸得䝉厚恩復位號乃天子后也張燈可廢上
遽為之罷景祐四年以本官知制誥賜服金紫同知通
進銀臺司兼門下封駮提舉諸司庫務遷翰林學士知
審官院元昊反西邊用兵以公為陜西體量安撫使公
視四路山川險易還言某路宜益兵若干某路賊所不
攻某路宜急為備至於諸將材能長短盡識之薦其可
用者二十餘人後皆為名將是時邊兵新敗於好水任
福等戰死今韓丞相坐主帥失律奪招討副使知秦州
范文正公亦以移書元昊不先聞奪招討副使知耀州
公因言此兩人天下之選也其忠義智勇名動四方不
宜以小故置之且任福由違節度以致敗尤不可深責
主將由是忤宰相意并其它議多格不行明年賊入涇
原戰定川殺大將葛懐敏乃公指言為備處由是始以
公言為可信而前所格議悉見施行因復遣公安撫涇
原路公曰陛下復用韓琦范仲淹幸甚然將不中御兵
法也願許以便宜從事上以為然因言諸路都部署可
罷經畧副使以重將權而偏將見招討使以軍禮置徳
順軍於籠竿城廢涇原等五州營田以其地募弓箭手
其所更置尤多方公使還行至涇州而徳勝寨兵迫其
將姚貴閉城叛公止道左觧装為牓射城中以招貴且
發近兵討之初吏白曰公奉使且還歸報天子爾貴叛
非公事也公曰貴土豪也頗得士心然初非叛者今不
乗其未定速招降後必生事為朝廷患貴果出降明年
四月以學士權三司使自朝廷理元昊罪軍興而用益
廣前為三司者皆厚賦暴歛甚者借内藏率富人出錢
下至果菜皆加稅而用益不足公始受命則曰今國與
民皆弊矣在陛下任臣者如何由是天子一聽分所為
公乃推見財利出入盈縮曰此本也彼末也計其緩急
先後而去其蠧弊之有根宂者斥其妄計小利之害大
體者然後一為條目使就法度罷副使判官不可用者
十五人更薦用材且賢者朞年民不加賦而用足明年
以其餘償内藏所借者數百萬又明年其餘而積於有
司者數千萬而所在流庸稍復其業公曰臣之術止於
是矣且臣母老願觧煩劇天子多公功以為翰林學士
承㫖兼端明殿學士羣牧使初宦者張永和方用事請
収民房錢十之三以佐國事下三司永和隂遣人以利
動公公執以為不可度支副使林濰附永和議不已公
奏罷濰乃止益利䕫三路轉運使皆請増民鹽井課歳
可為錢十餘萬公亦以為不可而權倖因縁多見裁抑
京師數為飛語及上之左右徃往讒其短者上一切不
問而公為之亦自若也及公既罷上慰勞之公頓首謝
曰非臣之能惟陛下信用臣爾丁母憂去職服除復為
學士羣牧使再遷給事中皇祐三年以本官為樞宻副
使公持法守正遂以身任天下事凡宗室宦官醫師樂
工嬖習之賤莫不關樞宻而濫恩倖請隨其事可損損
之可絶絶之至其大者則皆著為定令由是小人益怨
構為飛書以害公公得書自請曰臣恐不能勝衆怨願
得罷去上愈知公為忠為下令購為書者甚急公益感
勵在位六年廢職修舉皆有條理樞宻使狄青以軍功
起行伍居大位而士卒多屬目往徃造作言語以相扇
動人情以為疑而青色頗自得公嘗以語衆折青為陳
禍福言古將帥起微賤至富貴而不能保首領者可以
為鑒戒青稍沮畏嘉祐元年三月拜戸部侍郎叅知政
事三年遷吏部侍郎八月二十一日以疾薨于位享年
五十有六公在政事論議有所不同必反覆切劘至於
是而後止不為獨見在上前所陳天下利害甚多至施
行之亦未嘗自名其所設施與在樞宻時特異豈政事
者丞相府也其體自宜如是邪公為人純質雖貴顯不
忘儉約與其弟純臣相友愛世稱孝悌者言王氏遇人
一以誠意無所矯飾善知人多所稱薦士為時名臣者
甚衆有文集五十巻将終口授其弟純臣遺奏以宗廟
至重儲嗣未立為憂天子愍然臨其䘮輟視朝一日贈
左僕射太常諡曰文安曾祖諱化某官贈太傅妣戚氏
封曹國太夫人祖諱礪某官父諱瀆某官皆贈太師中
書令兼尚書令祖妣袁氏鄆國太夫人妣仇氏徐國太
夫人娶丁氏安康郡夫人子男三人同老大理評事周
老太常寺太祝早卒朋老大理評事二女長適校書郎
戚師道早卒次未嫁王氏自遷虞城由公曾祖而下或
𦵏雙金或𦵏土山皆在虞城嘉祐四年八月十日改𦵏
公之皇考于宋城縣平臺鄉石落原而以公從𦵏焉銘
曰
王為祁人遭亂不還六世之祖初留碭山其後再遷虞
宋之間遂安其居𦵏不逺卜宋多名家王實大族族大
而振自公顯聞公初奮躬以學以文逢國多事有勞有
勤利歸于邦怨不避身帝識其忠謂堪予弼俾副樞機
出入惟宻遂叅政事實有謀謨惟中止之不俾相予帝
有褒章愍飾之贈長于百寮考徳惟稱維古載功在其
廟器今亦有銘幽宫是閟
　　端明殿學士蔡公墓誌銘(歐陽修/)
公諱襄字君謨興化軍仙遊人也天聖八年舉進士甲
科為漳州軍事判官西京留守推官改著作佐郎館閣
校勘慶厯三年以秘書丞集賢校理知諫院兼修起居
注是時天下無事士大夫弛於久安一日元昊叛師久
無功天子慨然厭兵思正百度以修太平既已排羣議
進退二三大臣又詔増置諫官四員使拾遺補闕所以
遇之甚寵公以材名在選中遇事感激無所囘避權倖
畏歛不敢撓法干政而上得益與大臣圖議明年屢下
詔書勸農桑興學校革弊修廢而天下悚然知上之求
治矣於此之時言事之臣無日不進見而公之補益為
尤多四年以右正言直史館出知福州以便親遂為福
建路轉運使復古五塘以溉田民以為利為公立生祠
于塘側又奏減閩人五代時丁口稅之半丁父憂服除
判三司鹽鐵勾院復修起居注今叅知政事唐公介時
為御史以直言忤㫖貶春州别駕廷臣無敢言者必獨
論其忠人皆危之而上悟意觧唐公得改英州遂復召
用皇祐四年遷起居舍人知制誥兼判流内銓御史吕
景初吳中復馬遵坐論梁丞相適罷臺軄除它官封
還辭頭不草制其後屢有除授非當者必皆封還之
而上遇公益厚曰有子如此其母之賢可知命特賜冠帔
以寵之至和元年遷龍圖閣直學士知開封府三年以
樞宻直學士知泉州徙知福州未幾復知泉州公為政
精明而世閩人知其風俗至則禮其士之賢者以勸學
興善而變民之故除其甚害徃時閩人多好學而専用
賦以應科舉公得先生周希孟以經術傳授學者常至
數百人公為親至學舍執經講問為諸生率延見處士
陳烈尊以師禮而陳襄鄭穆方以徳行著稱鄉里公皆
折節下之閩俗重凶事其奉浮圖㑹賓客以盡力豐侈
為孝否則深自愧恨為鄉里羞而奸民游手無賴子幸
而貪飲食利錢財來者無限極徃徃至數百千人至有
親亡秘不舉哭必破産辦具而後敢發䘮者有力者乘
其急時賤買其田宅而貧者立劵舉責終身困不能償
公曰弊有大於此邪即下令禁止至於巫覡主病蠱毒
殺人之類皆痛斷絶之然後擇民之聰明者教以醫藥
使治疾病其子弟有不率教令者條其事作五戒以教
諭之久之閩人大便公既去閩人相率詣州請為公立
徳政碑吏以法不許謝即退而以公善政私刻于石曰
俾我民不忘公之徳嘉祐五年召拜翰林學士權三司
使三司開封世稱省府為難治而易以毁譽居者不由
以遷則由以敗而敗者十常四五公居之皆有能名其
治京師談笑無留事尤善破奸隱吏不能欺至商財利
則較天下盈虚出入量力以制用必使下完而上給下
暨百司因習蠧弊切磨剗剔久之簿書纎悉紀綱條目
皆可法七年季秋大享明堂後數月仁宗崩英宗即位
數大賞賚及作永昭陵皆猝辦於縣官經費外公應煩
愈間暇若有餘而人不知勞遂拜三司使居二歳以母
老求知杭州即拜端明殿學士以徃三年徙南京留守
未行丁母夫人憂明年八月某日以疾卒于家享年五
十有六蔡氏之譜自晉從事中郎克以來世有顯聞其
後中衰隱徳不仕公年十八以農家子舉進士為開封
第一名動京師後官于閩典方州領使一路二親尚皆
無恙閩人瞻望咨嗟不榮公之貴而榮其父母母夫人
尤有壽年九十餘飲食起居康彊如少者歳時為壽母
子鬢髮皆皤然而命服金紫煌煌如也至今閩人之為
子者必以夫人祝其親為父母者必以公教其子也公
於朋友重信義聞其䘮則不御酒肉為位以哭盡哀乃
止嘗會飲食靈東園坐客有射矢誤傷人者客遽指為
公矢京師喧然事既聞上以問公公即再拜媿謝終不
自辯退亦未嘗以語人公為文章清綺粹美有文集若
干巻工於書畫頗自惜不妄為人書故其殘章斷藁人
悉珍藏而仁宗尤愛稱之御製元舅隴西王碑文詔公
書之其後命學士撰温成皇后碑文又勅公書則辭不
肯書曰此待詔職也公累官至禮部侍郎既卒翰林學
士王珪等十餘人列言公賢其亡可惜天子新即位未
及識公而聞其名久也為之惻然特贈吏部侍郎官其
子旻為秘書省正字孫傳及弟之子均皆守將作監主
簿而優以賻䘏以旻尚幼命守吏助給其䘮事曾祖諱
顯皇不仕祖諱恭贈工部員外郎父諱琇贈刑部侍郎
母夫人盧氏長安郡太君夫人葛氏永嘉郡君子男三
人曰勻將作監主簿曰旬大理評事皆先公卒幼子旻
也女三人一適著作佐郎謝仲規二尚幼以某年某月
某日𦵏公于莆田縣某鄉將軍山銘曰
誰謂閩逺而多竒産産非物寳惟士之賢嶷嶷蔡公其
人傑然奮躬當朝讜言正色出入左右彌縫補益間歸
于閩有政在人食不畏蠱䘮不憂貧疾者有醫學者有
師問誰使然孰不公思有髙其墳有拱其木凡閩之人
過者必肅
　　尚書兵部員外郎知制誥謝公墓誌銘(歐陽修/)
朝散大夫行尚書兵部員外郎知制誥知鄧州軍州事
兼管内勸農使上輕車都尉陽夏縣開國男食邑三百
戸賜紫金魚袋謝公諱絳字希深其先出於黄帝之後
任姓之别為十族謝其一也其國在南陽宛三代之際
以微不見至詩嵩髙始言周宣王使召公營謝邑以賜
申伯葢謝先以失國其子孫散亡以國為姓厯秦漢魏
益不顯至晉宋間謝氏出陳郡者始為盛族公之皇考
曰太子賔客諱濤其爵陳留伯至公開國又為陽夏男
皆在陳郡故用其封復因為陳郡人然其官邑卒𦵏隨
世而遷其譜自八世而下可見曰八代祖汾為河南緱
氏人至五代祖希圖始遷而南或𦵏嘉興或𦵏麗水自皇
考已上三代皆𦵏杭州之富陽公以寳元二年四月
丁夘來治鄧其年十一月己酉以疾卒于官以逺不克
歸于南即以明年八月得州之西南某山之陽遂以𦵏
公享年四十有五初娶夏侯氏先卒今舉以祔後娶高
氏文安縣君三男六女男某皆將作監主簿女一早亡
五尚幼公之卒其客歐陽修弔而哭于位退則歎曰初
賓客之薨修獲銘其徳納諸富陽之原今又哭公之䘮
哭者在位莫如修舊葢嘗銘其世矣乃論次其終始曰
公年十五起家試秘書省校書郎復舉進士中甲科以
奉禮郎知頴州汝陰縣遷光禄寺丞上書論四民失業
楊文公薦其材召試充秘閣校理再遷太常丞通判常
州丁母晉陵郡君許氏憂服除遷太常博士用鄭氏經
唐故事議昭武皇帝非受命祖不宜配享感生帝天聖
中天下水旱而蝗河決壊滑州又上書用洪範五行京
房傳推災異所以為天譴告之意極陳時所闕失無所
諱與修真宗國史遷祠部員外郎直集賢院通判河南
府移書丞相言歳㓙嵩山宫宜罷勿治又上書論妖人
方術士不宜出入禁中請追所賜先生處士號歳滿權
開封府判官冄遷兵部員外郎為三司度支判官上書
論法禁宻花透背詔書云自内始今内人賜衣復下有
司取之是為法而自戾無以信天下又言後苑作官市
龜筒亦禁物民間非所有有之為犯法因請罷内作諸
器皆以其職言又言有司多求上㫖從中出而數更且
謂號令數變則虧國體利害偏聽則惑聰明請者務欲
各行而守者患於不一請凡詔令皆由中書樞宻院然
後行郭皇后廢上書用詩白華引申后襃姒以為戒景
祐元年丁父憂服除召試知制誥判流内銓諫者言李
照新定樂不可用下其議議者久不決公為兩議曰宋
樂用三世矣無文法不合古吾從舊乃署其一議曰從
新樂者異署議者皆從公署公為人肅然自修平居温
温不妄喜怒及其臨事敢言何其壯也雖或聽或否或
論高而不能行或後果如其言皆傳經據古切中時病
二代已來文章盛者稱西漢公於制誥尤得其體世所
謂常楊元白不足多也公既以文知名至於為政無所
不達自汶隂已有能名佐常州至今常人思之錢思公
守河南悉以事屬之是時莊獻明肅太后莊懿太后起
二陵於永安至於鐵石畚鍤不取一物於民而足修國
子學教諸生自逺而至者百餘人舉而中第者十八九
河南人聞公䘮皆出涕諸生畫像於學而祠之初吏部
擬官以圭田有無為均公取州縣田覆其實者準其方
之物賈差為多少掲之省中它有名而無實者皆不用
人以為便天下之吏有定軄而無定貟故選者常患其
多而久積吏縁以奸至公為之選而集者有不逾旬而
去天下皆稱其平其遇事尤劇尤若簡而有餘及求知
鄧州其治益以寛静為本州遂無事先時有妖僧者以
偽言誘民男女數百人徃徃晝夜為㑹凡六七年不廢
公則取其首惡二人寘之法餘一不問民始知公法可
畏而安於不苛南陽堰引湍水溉公田水之來逺而少
能及民而堰撤墩破公議復召信臣故渠以罷鄧人歳
役而以水與民大興學舍皆未就而卒始公來鄧食其
廩者四十餘人或疑其多及其䘮為之制服其治衣櫛
纔二婢至三從孤弟妹皆聚而食之卒之日廩無餘粟
家無餘貲入哭其堂椸無新衣然平生喜賓客談晏怡
怡如也自少而仕凡三十年間自守不囘而外亦不為
甚異此其始終大節也銘曰
壽吾不知命繫其偶不俾其隆安歸其咎惟徳之明惟
仁之茂惟力之為而公之有
　　翰林侍讀侍講學士王公墓誌銘(歐陽修/)
公諱洙字原叔其生始能言已知為詩指物能賦既長
學問自六經史記百氏之書至於圗緯隂陽五行律吕
星官算法訓故字音無所不學學必通達如其専家其
語言初如不出諸口已而辨别條理發其精微聽者忘
倦决疑請益人人必得其所欲故自其少也一時名臣
賢士皆稱慕之其名聲著天下初舉進士為廬州舒城
尉坐事免官歸居南京故相臨淄晏公為留守竒其文
章待以客禮久之復調賀州富川主簿未行臨淄公薦
其才留居應天府學敎諸生㑹詔舉經術士為學官京
東轉運使舉公應詔召為國子監直講遷大理評事史
館檢討知太常禮院天章閣侍講直龍圖閣同判太常
寺慶厯中小人有不便大臣執政者欲排去之未知所
發而杜丞相子壻蘇舜欽為集賢校理負時名所與交
遊皆當世賢豪已而舜欽坐監進奏院祠神㑹客為御
史所彈公以坐客貶知濠州徙知襄徐亳三州范文正
公富丞相皆言王某學問經術多識故事宜在朝廷復
召為檢討同判太常寺侍講充史館修撰拜知制誥權
判吏部流内銓至和元年九月為翰林學士三年以親
嫌改侍讀學士兼侍講學士嘉祐二年九月甲戌朔以
疾卒享年六十有一累官至尚書吏部郎中階朝散大
夫勲輕車都尉爵開國伯食邑五百户公為人寛厚樂
易孝於宗族信於朋友諸孤不能自立者皆為之嫁娶
始舉進士時與郭稹同保人有告稹冐母禫者法當連
坐主司召公問果保稹否不然可易也公言保之不可
易也於是與稹俱罷公以文儒進用能因其所學為上
開陳其言緩而不迫天子常喜其說意有所欲必以問
之無不能對嘗以塗金龍水牋為飛白詞林二字以褒
之至於朝廷它有司前言故實皆就以考正既領太常
吉㓙禮典撰定尤多嘗修集韻校定史記前後漢書編
國朝㑹要鄉兵制度祖宗故事三朝經武聖畧皇祐中
大享明堂翰林侍讀學士宋祁言明堂禮廢久必得通
知古今之學者詔公共草其儀禮成撰大享明堂記又
詔修雅樂晚喜𨽻書尤有古法著易傳一篇其它文章
千有餘篇其施於為政敏而有方襄州中廬戍兵驕前
為守者患之不能制公至因事召之悉集于庭告曰某
時為某事者非某人邪取其一二人寘于法餘悉不問
兵始知懼是時妖賊反貝州州縣無逺近皆驚動佐吏
勸公毋給州卒教習者真兵公笑曰是欲防亂乎此所
以使人不安也在徐州遭歳大飢免民舟筭緡使得糴
旁郡而出公私糴粟賑民所活尤多有司上其最降詔
書褒美其在朝廷多所論議遇人恂恂惟謹及既歿而
考其言乃當世要務公知制誥夏竦卒天子以東宮舊
恩賜諡文獻公曰此僖祖皇帝諡也封還其目不為草
辭因曰前有司諡王溥為文獻章得象為文憲字雖異
而音同皆當改於是太常更諡竦文莊而溥得象皆
易諡又嘗論宗戚近幸冐法干恩澤以亂刑賞又言天下
民田稅不均而奸民逃亡有司失其常稅請用郭諮孫
琳千步開方為均田法頒之州縣使因民訟稍稍均之
可不擾而有司得復其常數近時選諫官御史有執政
之臣嘗薦舉者皆以嫌不用公以謂士飭身勵行而大
臣薦賢以報國以嫌廢之是疑大臣而廢賢材不可及
論河功邉食皆可施行方公病時八月開邇英閣侍臣
並進講讀而公獨病天子思之遣使者問公病少間否
能起而為予講耶既而公病篤以卒天子震悼賻䘏加
等贈給事中特賜諡曰文即以其年十月辛酉𦵏於應
天府虞城縣之孟諸鄉土山原公應天宋城人也曾祖
諱厚祖諱化贈太傅父諱礪贈太師中書令兼尚書令
公初娶董氏冄娶胡氏皆先公卒又娶齊氏封高陽郡
君子男五人長曰叟臣早卒次曰力臣太常寺太祝次
欽臣秘書省正字次陟臣將作監主簿次曾臣某官一
女適太常博士陳安道銘曰
惟王氏之先逺自三代下迄戰國商周齊魏其後之人
皆以王為氏故其為姓尤多於後世而太原之王出周
王子公世可考實太原人後家于宋遂以蕃延惟其皇
考是生八子公實其季其徳克嗣播其休聲以顯于仕
八支之盛名譽材賢公考朝廷儒學之臣退食于家詵
詵子孫豈其不樂胡奪之年朝無咨詢士失益友送車
國門出泣引首子兹歸藏刻銘不朽
　　太常博士尹君墓誌銘(并序歐陽修/)
君諱源字子漸姓尹氏與其弟洙師魯俱有名於當世
其論議文章博學彊記皆有以過人而師魯好辯果於
有為子漸為人剛簡不矜飾能自晦藏與人居久而莫
知至其一有所發則人必驚伏其視世事若不干其意
已而㩁其情偽計其成敗後多如其言其性不能容常
人而善與人交久而益篤自天聖明道之間予與其兄
弟交其得於子漸者如此其曽祖諱誼贈光禄少卿祖
諱文化官至都官郎中贈刑部侍郎父諱仲宣官至虞
部貟外郎贈工部郎中子漸初以祖廕補三班借軄稍
遷左班殿直天聖八年舉進士及第為奉禮郎累遷太
常博士厯知芮城河陽二縣簽署孟州判官事又知新
鄭縣通判涇州慶州知懐州以慶厯五年三月十四日
卒于官趙元昊寇邊圍定川堡大將葛懐敏發涇原兵
救之君遺懐敏書曰賊舉其國而來其利不在城堡而
兵法有不得而救者且吾軍畏法見敵必赴而不計利
害此其所以數敗也宜駐兵瓦亭見利而後動懐敏不
能用其言遂以敗死劉渙知滄州杖一卒不服渙命斬
之以聞坐専殺降知宻州君上書為渙論直得復知滄
州范文正公常薦君材可以居館閣召試不用遂知懐
州至朞月大治是時天子用范文正公與今觀文殿學
士富公武康軍節度使韓公欲更置天下事而權倖小
人不便三公皆罷去而師魯與時賢士多被誣枉得罪
君歎息憂悲發憤以謂生可厭而死可樂也徃徃被酒
哀歌泣下朋友皆竊怪之已而以疾卒享年五十至和
元年十有二月十三日其子材𦵏居于河南府壽安縣
甘泉鄉龍澗里其平生所為文章六十篇皆行於世子
男四人曰材植機桴嗚呼師魯常勞其智於事物而卒
蹈憂患以窮死若子漸者曠然不有累其心而無所屈
其志然其壽考亦以不長豈其所謂短長得失者皆非
此之謂歟其所以然者不可得而知歟銘曰
有韞于中不以施一憤樂死其如歸豈其志之將衰不
然世果可嫉其如斯
　　江隣幾墓誌銘(歐陽修/)
君諱休復字隣幾其為人外若簡曠而内行修飭不妄
動於利欲其彊學博覽無所不通而不以矜人至有問
輙應雖好辯者不能窮也已則黙若不能言者其為文
章淳雅尤長於詩淡泊閒逺徃徃造人之不至善𨽻書
喜琴奕飲酒與人交久而益篤孝於宗族事孀姑如母
天聖中與尹師魯蘇子美遊知名當時舉進士及第調
藍山尉騎驢赴官每據鞍讀書至迷失道家人求得之
乃覺厯信潞二州司法叅軍又舉書判拔萃改大理寺
丞知長葛縣事通判閴州以母䘮去職服除知天長縣
事遷殿中丞又以父憂終䘮獻其所著書召試充集賢
校理判尚書刑部當慶厯時小人不便大臣執政者欲
累以事去之君友蘇子美杜丞相壻也以祠神㑹飲得
罪一時知名士皆被逐君坐落職監蔡州商稅久之知
奉符縣事改太常博士通判睦州徙廬州復得集賢校
理判吏部南曹登聞檢院為羣牧判官出知同州提㸃
陜西路刑獄入判三司鹽鐵句院修起居注累遷刑部
郎中君於治人則曰為政所以安民也無擾之而已故
所至民樂其簡易至辨疑折獄則或權以術舉無不得
而不常用亦不自以為能也君所著書號唐宜鑒十五
巻春秋世論三十巻文集二十巻又作神告一篇言皇
嗣事以謂皇嗣國大事也臣子以為嫌而難言或言而
不見納故假神告祖宗之意務為深切冀以感悟又嘗
言昭憲太后杜氏子孫宜録用故翰林學士劉筠無後
而官沒其貲宜為立後還其貲劉氏得不絶君之議論
頗多凡與其遊者莫不稱其賢而在上位者久未之用
也自其修起居注士大夫始相慶以為在上者知將用
之矣而用君者亦方自以為得而君亡矣嗚呼豈非其
命哉君以嘉祐五年四月乙亥以疾終于京師即以其
年六月庚申𦵏于某所君享年五十有六方其亡恙時
為理命數百言已而疾且革其子問所欲言曰吾已著
之矣遂不復言曾祖諱濬殿中丞贈駕部員外郎妣李
氏始平縣太君祖諱日新駕部貟外郎贈太僕少卿妣
孫氏富陽縣太君考諱中古太常博士贈工部侍郎妣
張氏仁壽縣太君夫人夏侯氏永安縣君金部郎中或
之女先君數月卒子男三人長曰懋簡并州司户叅軍
次曰懋相太廟齋郎次曰懋迪女三人長適秘書丞錢
衮餘尚幼君姓江氏開封陳留人也自漢轑陽侯徳扂
於陳留之圉城其後子孫分散而君世至今居圉城不
去自高祖而上七世𦵏圉南夏岡由大王父而下三世
乃𦵏陽夏銘曰
彼馳而我後彼取而我不豈用力者好先而知命者不
茍嗟吾隣幾兮卒以不偶舉世之隨兮君子之守衆人
所亡兮君子之有其失一世兮其存不朽惟其自以為
得兮吾將誰咎
　　蔡君山墓誌銘(歐陽修/)
予友蔡君謨之弟曰君山為開封府太康主簿時予與
君謨皆為館閣校勘居京師君山數徃來其兄家見其
以縣事决於其府府尹吳遵路素剛好以嚴憚下吏君
山年少位卑能不懾屈而得盡其事之詳吳公獨喜以
君山為能予始知君山敏於為吏而未知其他也明年
君謨南歸拜其親夏京師大疫君山以疾卒於縣其妻
程氏一男二女皆幼縣之人哀其貧以錢二百千為其
賻程氏泣曰吾家素以亷為吏不可以此汚吾夫拒而
不受於是又知君山能以恵愛其縣人而以廉化其妻
妾也君山間嘗語予曰天子以六科策天下士而學者
以記問應對為事非古取士之意也吾獨不然乃晝夜
自苦為學及其亡也居謨發其遺藁得十數萬言皆當
世之務其後踰年天子與大臣講天下利害為條目其
所改更於君山之藁十得其五六於是又知君山果天
下之竒才也君山景祐中舉進士初為長谿縣尉縣媪
二子漁於海而亡媪指某氏為仇告縣捕賊縣吏難之
皆曰海有風波豈知其不水死乎且雖果為仇所殺若
尸不得則於法不可理君山獨曰媪色有寃吾不可不
為理乃隂察仇家得其迹與媪約曰吾與汝宿海上期
十日不得尸則為媪受捕賊之責凡宿七日海水潮二
尸浮而至驗之皆殺也乃捕仇家伏法民有夫婦偕出
而盗殺其守舍子者君山亟召里民畢㑹環坐而熟視
之指一人曰此殺人者也訊之果伏衆莫知其以何術
得也長谿人至今喜道君山事多如此曰前史所載能
吏號如神明不過此也自天子與大臣條天下事而屢
下舉吏之法尤欲官無小大必得其材方求天下能吏
而君山死矣此可為痛惜者也君山諱高享年二十有
八以某年某月某日卒今年君謨又歸迎其親自太康
取其柩以歸將以某年某月某日𦵏於某所且謂予曰
吾兄弟始去其親而來京師欲以仕宦為親榮今幸還
家吾弟獨以柩歸甚矣老者之愛其子也何以塞吾親
之悲子能為我銘君山乎乃為之銘曰
嗚呼吾聞仁義之行於天下也可使父不哭子老不哭
少嗟夫君山不得其壽父母七十扶行送柩退之有言
死孰謂夫子墓予銘其傳不朽庶幾以此慰其父母
　　太常博士曽公墓誌銘(王安石/)
公諱易占字不疑姓曾氏建昌南豐人其世出有公之
考贈諫議大夫致堯之碑大夫當太宗真宗世為名臣
公少以廕補太廟齋郎為撫州宜黄臨川二縣尉舉三
司法中進士第改鎮東節度推官還改武勝節度掌書
記崇州軍事判官皆不徃用舉者監真州裝卸米倉遷
太子中允太常丞博士知㤗州之如皐信州之玉山二
縣知信州錢仙芝者有所丐於玉山公不與即誣公吏
治之得所以誣公者仙芝則請出御史當是時仙芝葢
有所挾故雖坐誣公抵罪而公亦卒失博士歸不仕者
十二年復如京師至南京病遂卒娶周氏吳氏最後朱
氏封崇安縣君子男六人曄鞏牟宰布肇女九人公以
端拱己丑生卒時慶厯丁亥也後卒之二年而𦵏其墓
在南豐之先塋始公以文章有名及試於事又愈以有
名臨川之治能不以威而使惡人之豪帥其黨數百人
皆不復為惡在越州其守之合者倚公以治其不合者
有所不可公輕正之莊獻太后用道士言作乾明觀匠
數百人作數歳不成公語道士曰吾為汝成之為之捐
其費太半役未幾而罷如皋歳大飢固請於州而越海
以糴所活數萬人明年稍已熟州欲収租賦如常公獨
不肯聽歳盡而泰之縣民有復亡者獨如皐為完既又
作孔子廟諷縣人興于學玉山之政既除其大惡而至
於橋梁廨驛無所不至葢公之已試於事者能如此既
仕不合即自放為文章十餘萬言而時議十巻尤行於
世時議者懲已事憂來者不以一身之窮而遺天下之
憂以為其志不見於事則欲發之於文其文不施於世
則欲以傳於後後世有行吾言者而吾豈窮也哉葢公
之所為作之意也寳元中李元昊反契丹亦以兵近邉
陽為欲棄約者天子獨憂之詔天下有能言者皆勿諱
於是言者翕然論兵以進公獨以謂天下之安危顧吾
自治不耳吾已自治敵人無可憂者不自治憂將在於
近而敵人豈足道哉即上書言數事以為事不爾後當
如此既而皆如其云公之遭誣人以為寃退而貧人為
之憂也而公所為十餘萬言皆天下事古今之所以存
亡治亂至其寃且困未嘗一以為言公沒而其家得其
遺疏曰劉向有言讒邪之所以並進者由上多疑心用
賢人而行善政如或譖之則賢人捨而善政還此可謂
明白之論切於今者夫敵人動於外百姓窮於下臣以
謂尚未足憂也臣之所謂可憂者特在分諸臣之忠邪
而已其大畧如此而其詳有人之難言者葢公既病而
為之未及上而終云嗚呼其尤可以見公之志也夫諫
者貴言人之難言而傳者則有所不得言讀其畧不失
其詳後世其有不明者乎公之事親心意幾微輙逆得
之好學不怠而不以求聞於世所見士大夫之䘮𦵏二
人逆一人之柩以歸又字其孤又一人者宰相舅嘗為
贊善大夫死三十年猶殯殯壊公為增修又與宰相書
責使𦵏之此公之行也葢公之試於事者小而不盡其
材而行之所加又近唯其文可以見公之所存而名後
世故公之故人子王某取其尤可以銘後世者而為銘
曰
夫辨邪正之實去萬事之例而歸宰相之責合兵為農
以立天下之本設學校奬名節以材天下之士正名分
定考課通財幣以成制度之法古之所以治者不皆出
於此乎而時議之言如此讀其書以求其志嗚呼公之
志何如也
　　司封員外郎秘閣校理丁君墓誌銘(王安石/)
朝奉郎尚書司封員外郎充秘閣校理新差通判永州
軍州兼管内勸農事上輕車都尉賜緋魚袋晉陵丁君
卒王某曰噫吾僚也方吾少時輔我以仁義者乃發哭
弔其孤祭焉而許以銘越三月君壻以狀至乃叙銘赴
其𦵏叙曰君諱寳臣字元珍少與其兄宗臣皆以文行
稱鄉里號為二丁景祐中皆以進士起家君為峽州軍
事判官與廬陵歐陽公游相好也又為淮南節度掌書
記或誣富人以博州將貴人也猜而専吏莫敢議君獨
力争正其獄又為杭州觀察判官用舉者兼州學教授
又用舉者遷太子中允知越州剡縣葢其始至流大姓
一人而縣遂治卒除弊興利甚衆人至今言之於是再
遷為太常博士移知端州儂智高反攻至其治所君出
戰能有所捕斬然卒不勝乃與其州人皆去避之坐免
一官徙黄州會恩除太常丞監湖州酒又以大臣有解
舉者遷博士就差知越州諸暨縣其治諸暨如剡越人
滋以君為循吏也英宗即位以尚書屯田員外郎編校
秘閣書籍遂為校理同知太常禮院君質直自守接上
下以恕雖貧困未嘗言利於朋友故舊無所不盡故其
不幸廢退則人莫不憐少進也則皆為之喜居無何御
史論君嘗廢矣不當復用遂出通判永州世皆以咎言
者謂為不宜夫敺未嘗教之卒臨不可守之城以戰虎
狼百倍之賊議今之法則獨可守死爾論古之道也則
有不去之以死有去之以生吏方操法以責士則君之
流離窮困幾至老死尚以得罪於言者亦其理也君以
治平三年待闕於常州於是冄遷尚書司封員外郎以
四年四月四日卒年五十八有文集四十巻明年二月
二十九日𦵏於武進縣懐徳北鄉郭莊之原君曾祖諱
輝祖諱諒皆弗仕考諱柬之贈尚書工部侍郎夫人饒
氏封晉陵縣君前死子男隅太廟齋郎除隮為進士其
季恩兒尚幼女嫁秘書省著作佐郎集賢校理同縣胡
宗愈其季未嫁嫁胡氏者亦又死矣銘曰
文於辭為達行於徳為充道於古為可命於今為窮嗚
呼已矣卜此新宫
　　右領軍致仕王君墓誌銘(王安石/)
君王氏諱乙字次公其望在太原而實家大名之元城
不知其始所以徙曾祖諱安當周世宗時為閣門通事
舍人祖諱廷温開寳中泰寧軍節度副使考諱奉諲右
班殿直贈左武衛大將軍君嘗舉進士不中因獻其所
藏書秘閣而上書言先臣某逮事許王於先皇帝有一
日之幸臣實其子天子下其問驗以為三班借職累遷
至内殿崇班閤門祗候淮南東路都巡檢使皇祐二年
年七十三以右領軍衛將軍致仕卒於海州而以嘉祐
二年𦵏真州之揚子縣某鄉某原以後夫人劉氏祔於
是先夫人林氏既𦵏矣君强記博問剛毅而聰明好讀
書雖老矣讀書未嘗少止於窮人賤士茍義所在樂與
之爲膠漆一欲以不直加我雖嚴貴人義終不為受也
數上書言事皆中世病而用事者多不聽聽者兩言耳
又事之小者然當時䝉其利言楚州可去堰為牐歳省
卒一十一萬七千人錢一百三十萬米六萬八千石又
言河隂可以茶鹽募入穀而漕之河北為十說以排三
司之難三司不能絀其一此當時䝉其利者也宋興百
年大定於太宗至真宗内外富矣内外自是遂務以無
為養息天下朝廷所尚賢良進士而將相大臣之世用
君方慨然懐古人趨赴功業之意欲起貧賤不勢左右
而以其辯智當人主衆圓獨方用非其時卒以不合嗚
呼甚可悲也然天下不肖多畏惡君以其伉直而幸其
齟齬不得意以老獨賢者哀之耳君子越石秦州觀察
判官其次子仁傑為進士女二人嫁進士林度陳州項
城主簿宋造余嘗為君僚而與其子越石同年進士也
銘其𦵏曰
强能吾嬴吾與之為抗嬴者惴惴吾與之為讓卒嬴于
强以窒于行維其心之亨以實其聲也
　　廣西轉運使屯田員外郎蘇君墓誌銘(王安石/)
慶厯五年河北都轉運使龍圖閣直學士信都歐陽修
以言事切直為權貴人所怒因其孤甥女子有獄誣以
奸利事天子使三司户部判官太常博士武功蘇君與
中貴人雜治當是時權貴人連内外諸怨惡修者為惡
言欲傾修銳甚天下汹汹必修不能自脫蘇君卒白上
曰修無罪言者誣之耳於是權貴人大怒誣君以不直
絀使為殿中丞泰州監稅然天子遂寤言者不得意而
修等皆無恙蘇君以此名聞天下嗟乎以忠為不忠而
誅不當於有罪人主之大戒然古之陷此者相隨屬以
有左右之讒而無如蘇君之救是以卒至於敗亡而不
寤然則蘇君一動其功於天下豈小也哉蘇君既出遂
權貴人更用事凡五年之間再赦而君六徙東西南北
水陸奔走輙萬里其心恬然無有怨悔遇事强果未嘗
少屈葢孔子所謂剛者殆蘇君乎蘇君之仁與智又有
足稱者嘗通判陜府當葛懐敏之敗邊告急樞宻使使
取道路戍還之卒再戍儀渭於是延州還者千人至陜
聞再戍大恐即讙聚謀為變吏白閉城城中無一人敢
出君徐以一騎出卒間諭慰止之而以便宜還使者戍
卒喜曰微蘇君吾不得生陜人亦曰微蘇君吾其掠死
矣有令刺陜西之民以為兵敢亡者死既而亡者得有
司治之以死君輙縱去而言上曰令民以死者為事不
集也事集矣亡者猶不赦恐其衆相率而為盗惟朝廷
幸哀憐愚民使得自反天子以君言為然而三十州之
亡者皆不死其後知坊州州稅賦之無歸者里正代為
之輸歳幣大家數十君悉鈎治使歸其主坊人不憂為
里正自蘇君始也蘇君諱安世字夢得其先武功人後
徙蜀蜀亡歸家于京師今開封人也曾大考諱進之率
府副率大考諱繼殿直考諱咸熙贈都官郎中君以進
士起家三十二年其卒年五十九為廣西轉運使而官
止於尚書屯田員外郎者以君十五年不求磨勘也君
娶南陽郭氏又娶清河張氏為清河縣君子台文永州
推官祥文大廟齋郎炳文試將作監主簿彦文未仕女
子五人適進士㑹稽江崧單州魚臺縣尉江山趙揚三
人尚幼君既卒之三年嘉祐二年十月庚午其子𦵏君
揚州之江都東興寧鄉馬坊村而太常博士知常州軍
州事臨川王某為銘曰
皇有四極周綏以福使維蘇君奠我南服亢亢蘇君不
圜其方不晦其明君子之剛其枉在人我得吾直誰懟
誰愠祗天之役日月有丘其下㝠㝠昭君無窮安石之銘
　　節度推官陳君墓誌銘(王安石/)
人之所難得乎天者聰明辨智敏給之材既得之矣能
學問修為以自稱而不弊於無窮之欲此亦天之所難
得乎人者也天能以人之所難得者與人人欲以天之
所難得者徇天而天不少假以年則其得有不暇乎修
為其為有不至乎成就此孔子所以歎夫未見其止而
惜之者也陳君諱之元字某年二十七為武昌軍節度
推官以卒自其為兒童强記㨗見能不勞而超其長者
少長慨然慕古人所為而又能學其文章既以進士起
家則喜曰無事於詩賦矣以吾目力盡之於所好其庶
乎吾可以成材於是悉橐其家書之官而蚤夜讀以思
思而不得則又從其朋友講觧至於達而後已其材與
志如此使天少假以年則其成就當何如哉然無幾何
得疾病遂至於不起嗟乎此亦所謂未見其止而可惜
者也君某州之某縣人曾祖曰某祖曰某考曰某以嘉
祐某年某月甲子其兄之方為之卜某州某縣某所之
原以𦵏而臨川王某為銘曰
浮揚清明升氣之鄉沈翳濁墨降形之宅其升逺矣其
孰能追其降在此有銘昭之
　　泰州海陵縣主簿許君墓誌銘(王安石/)
君諱平字秉之姓許氏余嘗譜其世家所謂今泰州海
陵縣主簿者也君既與兄元相友愛稱天下而自少卓
犖不覊善辨說與其兄俱以智畧為當世大人所器寳
元時朝廷開方畧之選以招天下異能之士而陜西大
帥范文正公鄭文肅公争以君所為書以薦於是得召
試為太廟齋郎已而選泰州海陵縣主簿貴人多薦君
有大才可試大事不宜棄之州縣君亦常慨然自許欲
有所為然終不得一用其智能以卒噫其可哀也已士
固有離世異俗獨行其意罵譏笑侮困辱而不悔彼皆
無衆人之求而有所待於後世者也其齟齬固宜若夫
智謀功名之士窺時俯仰以赴勢物之會而輙不遇者
乃亦不可勝數辯足以移萬物而窮於用說之時謀足
以奪三軍而辱於右武之國此又何說哉嗟乎彼有所
待而不悔者其知之矣君年五十九以嘉祐某年某月
某甲子𦵏真州之揚子縣甘露鄉某所之原夫人李氏
子男瓌不仕璋真州司户叅軍琦太廟齋郎琳進士女
子五人已嫁二人進士周奉先泰州泰興縣令陶舜元
銘曰
有拔而起之莫擠而止之嗚呼許君而已於斯誰或使之
　
　
　
　
　
　
　
　
　
　
　
　
　
　
　
　文編卷六十一
欽定四庫全書
　文編卷六十二
　　　　　　　　　　　　明　唐順之　編
　　太子太師致仕杜祁公墓誌銘(歐陽修/)
故太子太師致仕祁國公贈司徒兼侍中杜公諱衍字
世昌越州山隂人也其先本岀於堯之後歴三代嘗為
諸侯後徙其封於杜而子孫散適他國者以杜為氏自
杜赫為秦將軍後三世御史大夫周及其子建平侯延
年仍顯於漢又九世當陽侯預顯於晉又十有四世岐
國公佑顯於唐又九世而至於祁公其為家有法其吉
㐫祭祀齋戒日時幣祝從事一用其家書自唐滅士䘮
其舊禮而一切茍簡獨杜氏守其家法不遷於世俗盖
自春秋諸侯之子孫歴秦漢千有餘嵗得不絶其世譜
而唐之盛時公卿家法存於今者惟杜氏公自曽高以
來以恭儉孝謹稱鄉里至公為人尤潔㢘自剋其為大
臣事其上以不欺為忠推於人以行已取信故其動静
纎悉謹而有法至考其大節偉如也公享年八十官至
尚書左丞方其六十有九嵗且盡即上書告老明年以
太子少師致仕累遷太子太保太傅太師封祁國公於
其家天子祀明堂遣使者召公陪祠將有所問以疾不
至而嵗時存問勞賜不絶公少舉進士高第為揚州觀
察推官知平遙縣通判晉州知乾州遷河東京西路提
㸃刑獄知揚州河東陜西路轉運使入為三司戸部副
使拜天章閣待制知荆南府未行以為河北路都轉運
使遂知天雄軍召為御史中丞判流内銓知審官院拜
樞密直學士知永興軍徙知并州遷龍圖閣學士復知
永興軍權知開封府康定元年以刑部侍郎同知樞密
院事即拜副使慶厯三年遷吏部侍郎樞密使明年以
本官同中書門下平章事公治吏事如其為人其聽獄
訟雖明敏而審覈愈精故屢决疑獄人以為神其簿書
出納推析毫髪終日無倦色至為條目必使吏不得為
奸而已及其施於民者則簡而易行始居平遙嘗以吏
事適他州而縣民爭訟者皆不肻決以待公歸知乾州
未滿嵗安撫使察其治行以公權知鳯翔府二邦之民
爭於界上一曰此我公也汝奪之一曰今我公也汝何
有焉夏人初叛命天下苦於兵而自陜以西尤甚吏縁
侵漁調發督迫至民破産不能足徃徃自經投水以死
於是時公在永興語其人曰吾不能免汝然可使汝不
勞爾乃為之區處計較量物有無貴賤道里逺近寛其
期㑹使以次輸送由是物不踴貴車牛芻秣宿食來徃
如平時而吏束手無所施民比它州費省十六七至於
繕治城郭器械民皆不知開封治京師常撓於權要有
干其法而能不為之屈者世皆以為難至公能使權要
不敢有所干凡其為治以聽斷盗賊為能否爾獨公始
有餘力省其民事如治他州而畿赤諸縣之民皆被其
惠開封比比出能吏而兼於民政者惟公一人吏部審
官主天下吏員而居職者類以不乆遷去故吏得為奸
公始視銓事一日選者三人爭其闕公以問吏吏受丙
賕對曰當與甲乙不能爭遂授他闕居數日吏敎丙訟
甲負某事不當得公悟召乙問之乙謝曰業已得它闕
不願爭公不得已與丙而笑曰此非吏罪乃吾未知銓
法爾因命諸曹各具格式科條以白問曰盡乎曰盡矣
明日勅諸吏無得升堂使坐曹聽行文書而已由是吏
不得與銓事與奪一出於公居月餘翕然聲動京師其
在審官有以賄求官者吏謝不受曰我公有賢名不乆
見用去矣姑少待之慶厯之初上猒西兵之乆出而民
弊亟用今丞相富公樞密韓公及范文正公而三人者
遂欲盡革衆事以修紀綱而小人權倖皆不悦獨公與
相佐佑而公尤抑絶僥倖凡内降與恩澤者一切不與
每積至十數則連封而面還之或詰責其人至慙恨涕
泣而去上嘗謂諫官歐陽修曰外人知杜某封還内降
邪吾居禁中有求恩澤者毎以杜某不可告之而止者
多於所封還也其助我多矣此外人及杜某皆不知也
然公與三人者卒皆以此罷去公多知本朝故實善決
大事初邊將議欲大舉以擊夏人雖韓公亦以為可舉
公爭以為不可大臣至有欲以沮軍罪公者然兵後果
不得出契丹與夏人争銀甕族大戰黄河外而雁門麟
府皆警范文正公安撫河東欲以兵從公以為契丹必
不來兵不可妄出范公怒至以語侵公公不為恨後契
丹卒不來二公皆世俗指公與為朋黨者其論議之際
盖如此及三人者將罷去公獨以為不可遂亦罷以尚
書左丞知兖州嵗餘乃致仕公自布衣至為相衣服飲
食無所加雖妻子亦有常節家故饒財諸父分産公以
所得悉與昆弟之貧者俸禄所入分給宗族賙人急難
至其歸老無屋以居寓於南京驛舍者乆之自少好學
工書畫喜為詩讀書雖老不倦推奬後進今世知名士
多出其門居家見賔客必問時事聞有善喜若已出至
有所不可憂見於色或夜不能寐如任其責者凡公所
以行之終身者有能履其一君子以為人之所難而公
自謂不足以名後世遺戒子孫無得紀述嗚呼豈所謂
任重道逺而為善惟日不足者歟曽祖太子少保諱某
贈太師祖鴻臚卿諱叔詹追封吳國公父尚書度支員
外郎諱遂良追封韓國公皆贈太師中書令兼尚書令
娶相里氏封晉國夫人子男曰詵大理評事訢太常博
士訥將作監主簿詒秘書省正字三子早卒女長適集
賢校理蘇舜欽次適秘閣校理李綖次適單州圑練推
官張遵道公以嘉祐二年二月五日卒于家其子訢以
其年十月十八日𦵏公子應天府宋城縣之仁孝原銘
曰
翼翼祁公率履自躬一其初終惟徳之恭公在于位士
知貪㢘退老于家四方之瞻豈惟士夫天子曰咨爾曲
爾直繩之墨之正爾方圓有矩有規人莫之踰公無爾
欺予左予右惟公是毗公雖告休受寵不已宫臣國公
即命于第奕奕明堂萬邦從祀豈無臣工為予執法何
以召之惟公舊徳公不能來予其徃鍚君子愷悌民之
父母公雖百齡人以為少不俾黄耉喪予元老寵禄之
隆則有止期惟其不已既去而思銘昭于逺萬世之詒
　　鎮安軍節度使同中書門下平章事贈中書令諡
　　　文簡程公墓誌銘(歐陽修/)
嘉祐元年閏三月己丑鎮安軍節度使檢校太師同中
書門下平章事使持節陳州諸軍事陳州刺史程公薨
于位以聞詔輟視朝二日贈公中書令於是其孤嗣隆
以狀上考功移于太常而博士起曰法宜諡乃諡曰文
簡明年十月十八日𦵏公于河南伊闕之某鄉某原其
孤又以請于太史而史臣修曰禮宜銘乃考次公之世
族官封爵號卒葬時日與其始終之大節合而誌於其
墓且銘之曰惟程氏逺有世序自重黎以來其後居中
山者出於魏安鄉侯昱之後公諱琳字天球中山博野
人也曽祖贈太師諱新曽祖妣吳國夫人齊氏祖贈太
師中書令諱賛明祖妣秦國夫人吳氏考袁州宜春令
贈太師中書令尚書令冀國公諱元白妣晉國夫人楚
氏公以大中祥符四年舉服勤辭學高第為泰寜軍節
度掌書記改著作佐郎知夀陽縣秘書丞監左藏庫天
僖中詔舉辭學履行召試直集賢院今天子即位遷太
常博士三司戸部判官是時契丹所遣使者數出不遜
語生事而主者應對多失辭上患之已而契丹來賀即
位乃選公為接伴使而契丹使者言太后當遣使通書
公遽以禮折之乃已史官修真宗實録而起居注闕命
公修大中祥符八年以後起居注遂修起居注遷祠部
員外郎提舉在京諸司庫務以本官知制誥同判吏部
流内銓天聖五年館伴契丹賀乾元節使使者言中國
使至契丹坐殿中位次高而契丹使來坐次下當陛語
甚切不已而上與大臣皆以為小故不足爭將許之公
以謂許其小必啟其大力爭以為不可遂止河決滑州
初議者言可塞役既作而後議者以為不可乃命公徃
視之公言可塞遂塞之嵗中遷右諫議大夫權御史中
丞明年拜樞密直學士知益州蜀人輕而喜亂公常先
制於無事至其臨時如不用意而畧其細治其大且甚
者不過一二而蜀人安之自寮吏皆不能窺其所為正
月俗放燈吏民夜㑹聚遨嬉盛天下公先戒吏為火備
有失火者使隨救之勿白以動衆既而大宴五門城中
火吏救止卒宴民皆不知盖其他設施多類此軍士見
監軍告其軍有變監軍入白公笑遣之惶恐不敢去公
曰軍中動静吾自知之茍有謀者不待告也可使告者
來監軍去而告者卒不敢來公亦不問遂止蜀州妖人
有自號李氷神子者署官屬吏卒聚徒百餘人公命捕
寘之法而讒之朝者言公妄殺人蜀人恐且亂矣上遣
中貴人馳視之使者入其境居人行旅爭道公善使者
問殺妖人事其父老皆曰殺一人可使蜀數十年無事
使者問其故對曰前亂蜀者非有智謀豪傑之才乃里
閭無賴小人爾惟不制其始遂至於亂也使者視蜀既
無事又得父老語還白於是上益以公為能遷給事中
知開封府禁中大火延兩宫宦者治獄得縫人火斗已
誣伏而下府命公具獄公立辨其非禁中不得入乃命
工圖火所經而後宫人多所居隘其烓竈近版壁嵗乆
燥而焚曰此豈一日火哉乃建言此殆天災也不宜以
罪人上為緩其獄故卒得無死者公在府決事神速一
嵗中獄常空者四五遷工部侍郎龍圖閣直學士守御
史中丞是嵗以翰林侍讀學士復知開封府明年為三
司使治財賦知本末出入有節雖一金不可妄取累遷
吏部侍郎景祐四年以本官參知政事司天言日食明
年正旦請移閏月以避之公以謂天有所譴非移閏可
免惟修徳政而已乃止范仲淹以言事忤大臣貶饒州
已而上悔悟欲復用之稍徙知潤州而惡仲淹者復誣
以事語入上怒亟命置之嶺南自仲淹貶而朋黨之論
起朝士牽連出語及仲淹皆指為黨人公獨為上開説
明其誣枉上意解而後已公為人剛決明敏多識故事
議論慨然及知政事益奮勵無所迴避宰相有所欲私
輙以語折之至今人徃徃能道其語而小人僥倖多不
得志遂共以事中之坐貶光禄卿知潁州已而上思之
徙知青州又徙大名府居一嵗間遷戸部吏部二侍郎
尚書左丞資政殿學士北京建與宦者皇甫繼明爭治
行宫事章交上上遣一御史視其曲直御史直公遂罷
繼明是時繼明方信用其勢傾動中外自朝廷大臣莫
不屈意下之而公被中傷方起未復而獨與之爭雖小
故不少假也故議者不以公所直為難而以能不為繼
明屈為難也遷工部尚書資政殿大學士河北安撫使
慶厯六年拜武昌軍節度使陜西安撫使知永興軍府
事明年加宣徽北院使判延州夏人以兵三萬臨界上
前三日公諜知其來戒諸堡寨按兵閉壁冦至以為有
備引去訖公去不復窺邊趙元昊死子諒祚立方幼三
大將共治其國言事者謂可除其諸將皆以為節度使
使各有其所部以分弱其勢可遂無西患事下公公以
謂幸人之喪非所以示大信撫逺人而諒祚雖幼君臣
和三將無異志雖欲有為必無功而反生事不如因而
撫之上以為然皇祐元年加同中書門下平章事復判
大名府兼北京留守自元昊反河西契丹亦犯約求地
二邊兵興連嵗不解而公方入與謀議更守西北二方
尤知敵人虛實情偽山川要害所以行師制勝營陣出
入之法於河北尤詳其奏議頗多雖不能盡用其指畫
䂓為之際有可喜也再居大名前後十年威惠信於其
人人為立生祠公自罷政事益不妄與人合亦卒不復
用既徙鎮安居三嵗上書曰臣雖老尚能為國守邊未
報而得疾享年六十有九公累階開府儀同三司勲上
柱國開國廣平郡爵公食戸七千四百而實封二千一
百賜號推誠保徳守正翊戴功臣娶陳氐封衛國夫人
子男四人曰嗣隆太常博士嗣弼殿中丞嗣恭太常博
士嗣先大理寺丞女五人長適職方員外郎榮諲次適
秘書丞韓縝次適都官員外郎晁仲約次適大理寺丞
吳得次適將作監主簿王偁孫三人長曰伯孫次曰公
孫皆太常寺太祝次曰昌孫守秘書郎有文集奏議六
十巻公平生寡言笑慎於知人既已知之乆而益篤喜
飲酒引滿然人罕得其驩而與余尤相好也銘曰
君子之守志於不奪不學而剛有摧必折毅毅程公其
剛不屈公在政事有諤其言直雖不容志豈不完謂公
不顯公位將相豈無謀謨胡不以訪老于輔藩白首猶
壯公雖在外邦國之光奄其不存士夫曷望吉卜之從
兆此新岡惟其休聲逾逺彌長
　　贈太子太傅胡公墓誌銘(歐陽修/)
太子少師致仕贈太子大傅胡公諱宿字武平其先豫
章人也後徙常州之晉陵世有隠徳為晉陵著姓公舉
進士中天聖二年乙科為真州揚子尉縣大水漂溺居
民令不能救公曰拯溺吾職也即率公私舟活數千人
嵗滿調廬州合淝主簿張丞相士遜稱其文行薦諸朝
召試學士院為館閣校勘與修北史改集賢校理通判
宣州三遷太常博士判吏部南曹賜緋衣銀魚知湖州
為政有惠愛築石塘百里捍水患大興學校學者盛於
東南自湖學始公丁母夫人憂去而州人思之名其塘
曰胡公塘學者為公立生祠于學中至今祠之公居喪
毁瘠過禮三年不居于内服除為三司鹽鐡判官轉尚
書祠部貟外郎判度支局院知蘇州兩浙路轉運使召
還修起居注以本官知制誥兼勾當三班院已而兼判
吏部流内銓入内都知楊懐敏坐衛士夜盜入禁中驚
乘輿斥出為和州都監懐敏用事乆勢動中外未幾召
復故職公封還辭頭不草制論曰衛士之變蹤跡連懐
敏得不窮治誅死幸矣豈冝復在左右其命遂止乆之
拜公翰林侍讀學士遷翰林學士兼史館修撰判館事
兼端明殿學士累遷尚書左司郎中兼知通進銀臺司
審刑院羣牧使提舉在京諸司庫務醴泉宫判尚書禮
部遂判都省再知禮部貢舉奉使契丹館伴北朝人使
亦皆再而北人嚴憚之公為人清儉謹黙内剛外和羣
居笑語諠譁獨正容色温温不動聲氣與人言必思而
後對故其涖官臨事慎重不輙發發亦不可囘止而其
趣要歸於仁厚朝議在官年七十而不致仕者有司以
時按籍舉行公以謂養亷恥厚風俗宜有漸而欲一切
以吏議從事殆非所以優老勸功之意當少緩其事使
人得自言而全其美節朝廷嘉其言是至今行之皇祐
新樂成議者多異論有詔新樂用於常祀朝㑹而郊廟
仍用舊樂公言書稱同律而今舊樂高新樂下相去一
律難並用而新樂未施於郊廟先用之朝㑹非先王薦
上帝配祖考之意皆不可近制禮部四嵗一貢士議者
患之請更為間嵗議已定公獨以為不然曰使士子廢
業而奔走無寜嵗不如復用三嵗之制也衆皆以公言
為非行之數年士子果以為不便而卒用三嵗之制仁
宗乆未有皇子羣臣多以皇嗣為言未省公以學士當
作青辭禱嗣于山川即建言儲位乆虛非所以居安而
慮危願擇宗室之賢者立之以慰安天下之心語甚切
至公學問該博兼通隂陽五行天人災異之説南京鴻
慶宫災公以謂南京聖宋所以受命建號而大火主于
商丘國家乘火徳而王者也今不領於祠官而比年數
災宜修火祀事下太常嵗以長吏奉祠商丘自公始慶
厯六年夏河北河東京東同時地震而登萊尤甚公以
嵗推之曰明年丁亥嵗之刑徳皆在北宫隂生於子而
極於亥然隂猶彊而未即伏陽猶㣲而未即勝此所以
震也是謂龍戰之㑹而其位在乾今夏人元昊中國之
隂也宜為之備不然必有内盜起於河朔明年王則以
貝州叛公又以為登萊視京師為東北隅乃少陽之位
也今二州並置金坑多聚民以鑿山谷陽氣損泄故隂
乘而動縣官入金嵗幾何小利而大害可即禁止以寜
地道皇祐五年正月㑹靈宫災是嵗冬至祀天南郊以
三聖並配明年大旱公曰五行火禮也去嵗火而今又
旱其應在禮此殆郊丘並配之失也即建言並配非古
宜用迭配如初詔其後并州議建軍為節鎮公以星土
考之曰昔高辛氏之二子不相能也堯遷閼伯於商丘
主火而商為宋星遷實沈於臺駘主水而參為晉星國
家受命始於商丘王以火徳又京師當宋之分野而并
為晉地參商仇讐之星今欲崇晉非國之利也自宋興
平僣偽并最後服太宗削之不使列於方鎮八十年矣
謂宜如舊制公在翰林十年多所補益大抵不為茍止
而妄隨故其言或用或不用或後卒如其言然天子察
公之忠欲大用者乆矣嘉祐六年八月拜公諫議大夫
樞密副使公既慎静而當大任尤顧惜大體而羣臣方
建利害多更張庶事以革弊公獨厭之曰變法古人之
難不務守祖宗成法而徒紛紛無益於治也又以謂契
丹與中國通好六十餘年自古未有也善待敵人者謹
為備而已今三邊武備多弛牧馬著虛名於籍可乘而
戰者百無一二又謂滄州宜分為一路以禦敵此今急
務也若其界上交侵小故乃城寨主吏之職朝廷宜守
祖宗之約不宜爭小利而隳大信深戒邊臣生事以為
功在位六年其論議類皆如此英宗即位拜給事中治
平三年累上表乞致仕未允乆之拜尚書吏部侍郎觀
文殿學士知杭州為政不畧細故或謂大臣不宜自勞
公曰此民事也吾不敢忽以是民尤愛之明年今上即
位遷左丞五月公以疾告遂除太子少師致仕命未至
而公以六月十一日薨于正寢享年七十有三即以其
年十一月某日𦵏于某州某縣某鄉之某原公之曽祖
諱持累贈太傅曽祖妣歐陽氏追封晉陵郡太夫人祖
諱徽累贈太師祖妣楊氏追封華隂郡太夫人余氏嘉
興郡太夫人余氏丹陽郡太夫人龔氏武陵郡太夫人
父諱㝝累贈太師兼中書令妣沈氏追封東陽郡太夫
人貝氏南陽郡太夫人李氏金城郡太夫人公累階光
禄大夫勲上柱國開國安定爵公食邑二千八百戸食
實封四百戸賜推誠保徳翊戴功臣初娶吳氏追封蘭
陵郡夫人再娶何氏封南康郡夫人子男五人長曰宗
堯今為都官貟外郎次曰遵路早卒次曰宗質國子博
士次曰宗炎著作佐郎次曰宗厚秘書省正字早卒女
四人皆適士族孫志修太常寺大祝行修守秘書省校
書郎簡修試秘書省校書郎世修徳修安修奕修慎修
益修公自為進士知名于時楊文公億得其詩題于秘
閣歎曰吾恨未識此人其舉進士也謝陽夏公絳薦公
為第一公名以此益彰而謝公亦以此自負少嘗善一
浮圖其人將死謂公曰我有秘術能化瓦石為黄金子
其𦵏我我以此報子公曰爾之後事吾敢不勉秘術非
吾欲也浮圖歎曰子之志未可量也其篤行自勵至於
貴顯常如布衣時有文集四十巻銘曰
允矣胡公順外剛中惟初暨終一徳之恭公之燕居其
氣温温舉必可法思而後言公在朝廷正色侃侃蔚有
嘉話憂深慮逺不迎利趨不畏勢反有或不從後必如
之乆而愈信孰不公思侍從之親樞機之密名望三朝
清職峻秩愷悌之仁宜國黄耉七十而止孰云多夀惟
善在人刻銘不朽
　　贈尚書工部侍郎孔公墓誌銘(王安石/)
宋故朝請大夫給事中知鄆州軍州事兼管内河堤司
農同羣牧使上䕶軍魯郡開國侯食邑一千六百戸食
實封二百戸賜紫金魚袋孔公者尚書工部侍郎贈尚
書吏部侍郎諱朂之子兖州曲阜縣令襲封文宣公贈
兵部尚書諱仁玉之孫兖州泗水縣主簿諱光嗣之曽
孫而孔子之四十五世孫也其仕當今天子天聖寳元
之間以剛毅諒直名聞天下嘗知諫院矣上書請明肅
太后歸政天子而廷奏樞密使曹利用尚御藥羅崇勲
罪状當是時崇勲操權利與士大夫為市而利用悍彊
不遜内外憚之嘗為御史中丞矣皇后郭氏廢引諫官
御史伏閤以爭又求見上皆不許而固爭之得罪然後
已盖公事君之大節如此此其所以名聞天下而士大
夫多以公不終於大位為天下惜者也公諱道輔字原
魯初以進士釋褐補寜州軍事推官年少耳然斷獄議
事已能使老吏憚驚遂遷大理寺丞知兖州仙源縣事
又有能名其後嘗直史館待制龍圖閣判三司理欠慿
由司登聞檢院吏部流内銓糺察在京刑獄知許徐兖
鄆泰五州留守南京而兖鄆御史中丞皆再至所至官
治數以爭職不阿或絀或遷而公持一節以終身盖未
嘗自詘也其在兖州也近臣有獻詩百篇者執政請除
龍圖閣直學士上曰是詩雖多不如孔道輔一言乃以
公為龍圖閣直學士於是人度公為上所思且不乆於
外矣未幾果復召以為中丞而宰相使人説公稍折節
以待遷公乃告以不能於是人又度公且不得乆居中
而公果出初開封府吏馮士元坐獄語連大臣數人故
移其獄御史御史劾士元罪止於杖又多更赦公見上
上固怪士元以小吏與大臣交私汙朝廷而所坐如此
而執政又以謂公為大臣道地故出知鄆州公以寳元
二年如鄆道得疾以十二月壬申卒於滑州之韋城驛
享年五十四其後詔追復郭皇后位號而近臣有為上
言公明肅太后時事者上亦記公平生所為故特贈公
尚書工部侍郎公夫人金城郡君尚氏尚書都官員外
郎諱賔之女生二男子曰淘今為尚書屯田員外郎曰
宗翰今為太常博士皆有行治世其家累贈公金紫光
禄大夫尚書兵部侍郎而以嘉祐七年十月壬寅𦵏公
孔子墓之西南百步公㢘於財樂振施遇故人子恩厚
尤篤而尤不好鬼神禨祥事在寜州道士治真武像有
蛇穿其前數出近人人傳以為神州將欲視驗以聞故
率其屬徃拜之而蛇果出公即舉笏擊蛇殺之自州將
以下皆大驚已而又皆大服公由此始知名然余觀公
數處朝廷大議視禍福無所擇其智勇有過人者勝一
蛇之妖何足道哉世多以此稱公者故余亦不得而畧
也銘曰
展也孔公維志之求行有險夷不改其輈權彊所忌讒
諂所讐考終厥位寵禄優優維皇好直是錫公休序行
納銘為識諸幽
　　貞曜先生墓誌銘(韓愈/)
唐元和九年嵗在甲午八月己亥貞曜先生孟氏卒無
子其配鄭氏以告愈走位哭且召張籍㑹哭明日使以
錢如東都供𦵏事諸嘗與徃來者咸來哭弔韓氏遂以
書告興元尹故相餘慶閏月樊宗師使來弔告葬期徵
銘愈哭曰嗚呼吾尚忍銘吾友也夫興元人以幣如孟
氏賻且來商家事樊子使來速銘曰不則無以掩諸幽
乃序而銘之先生諱郊字東野父庭玢娶裴氏女而選
為崑山尉生先生及二季酆郢而卒先生生六七年端
序則見長而愈騫涵而揉之内外完好色夷氣清可畏
而親及其為詩劌目鈢心刃迎縷解鉤章棘句掐擢胃
腎神施鬼設間見層出唯其大翫於詞而與世抹摋人
皆劫劫我獨有餘有以後時開先生者曰吾既擠而與
之矣其猶足存邪年幾五十始以尊夫人之命來集京
師從進士試既得即去間四年又命來選為溧陽尉迎
侍溧上去尉二年而故相鄭公尹河南奏為水陸運從
事試協律郎親拜其母於門内母卒五年而鄭公以節
領興元軍奏為其軍參謀試大理評事挈其妻行之興
元次于閿鄉暴疾卒年六十四買棺以歛以二人輿歸
酆郢皆在江南十月庚申樊子合凡贈賻而𦵏之洛陽
東其先人墓左以餘財附其家而供祀將𦵏張籍曰先
生掲徳振華於古有光賢者故事有易名况士哉如曰
貞曜先生則姓名字行有載不待講説而明皆曰然遂
用之初先生所與俱學同姓簡于世次為叔父由給事
中觀察浙東曰生吾不能舉死吾知恤其家銘曰
於戲貞曜維執不猗維出不訾維卒不施以昌其詩
　　施先生墓誌銘(韓愈/)
貞元十八年十月十一日太學博士施先生士丐卒其
寮太原郭伉買石誌其墓昌黎韓愈為之辭曰先生明
毛鄭詩通春秋左氏傳善講説朝之賢士大夫從而執
經考疑者繼于門太學生習毛鄭詩春秋左氏傳者皆
其弟子貴游之子弟時先生之説二經來太學帖帖坐
諸生下恐不卒得聞先生死二經生喪其師仕於學者
亡其朋故自賢士大夫老師宿儒新進小生聞先生之
死哭泣相弔歸衣服貨財先生年六十九在太學者十
九年由四門助教為太學助教由助教為博士大學秩
滿當去諸生輙拜䟽乞留或留或遷凡十九年不離太
學祖曰旭袁州宜春尉父曰婼豪州定逺丞妻曰太原
王氏先先生卒子曰友直明州鄮縣主簿曰友諒太廟
齋郎系曰
先生之祖氏自施父其後施常事孔子以彰讐為博士
延為太尉太尉之孫始為吳人曰然曰續亦載其跡先
生之興公車是召纂序前聞于光有曜古聖人言其㫖
密㣲箋注紛羅顛倒是非聞先生講論如客得歸卑讓
肫肫出言孔揚今其死矣誰嗣為宗縣曰萬年原曰神
禾高四尺者先生墓邪
　　孫明復先生墓誌銘(并序歐陽修/)
先生諱復字明復姓孫氏晉州平陽人也少舉進士不
中退居泰山之陽學春秋著尊王發㣲魯多學者其尤
賢而有道者石介自介而下皆以弟子事之先生年逾
四十家貧不娶李丞相迪將以其弟之女妻之先生疑
焉介與羣弟子進曰公卿不下士乆矣今丞相不以先
生貧賤而欲託以子是高先生之行義也先生宜因以
成丞相之賢名於是乃許孔給事道輔為人剛直嚴重
不妄與人聞先生之風就見之介執杖屨侍左右先生
坐則立升降拜則扶之及其徃謝也亦然魯人既素高
此兩人由是始識師弟子之禮莫不歎嗟之而李丞相
孔給事亦以此見稱於士大夫其後介為學官語于朝
曰先生非隠者也欲仕而未得其方也慶厯二年樞密
副使范仲淹資政殿學士富弼言其道徳經術宜在朝
廷召拜校書郎國子監直講嘗召見邇英閣説詩將以
為侍講而嫉之者言其講説多異先儒遂止七年徐州
人孔直温以狂謀捕治索其家得詩有先生姓名坐貶
監䖍州商稅徙泗州又徙知河南府長水縣簽署應天
府判官公事通判陵州翰林學士趙槩等十餘人上言
孫某行為世法經為人師不宜棄之逺方乃復為國子
監直講居三嵗以嘉祐二年七月二十四日以疾卒于
家享年六十有六官至殿中丞先生在太學時為大理
評事天子臨幸賜以緋衣銀魚及聞其喪惻然予其家
錢十萬而公卿大夫朋友太學之諸生相與弔哭賻治
其喪於是以其年十月二十七日𦵏先生于鄆州須城
縣盧泉鄉之北扈原先生治春秋不惑傳註不為曲説
以亂經其言簡易明於諸侯大夫功罪以考時之盛衰
而推見王道之治亂得於經之本義為多方其病時樞
密使韓琦言之天子選書吏給紙筆命其門人祖無擇
就其家得其書十有五篇録之藏于秘閣先生一子大
年尚幼銘曰
聖既歿經更戰焚逃藏脱亂僅傳存衆説乘之汨其原
怪迂百出雜偽真後生牽卑習前聞有欲患之寡攻羣
徃徃止燎以膏薪有勇夫子闢浮雲刮磨蔽蝕相吐吞
日月卒復光破昏博哉功利無窮垠有考其不在斯文
　　徂徠石先生墓誌銘(并序歐陽修/)
徂徠先生姓石氏名介字守道兖州奉符人也徂徠魯
東山而先生非隠者也其仕嘗位於朝矣魯之人不稱
其官而稱其徳以為徂徠魯之望先生魯人之所尊故
因其所居山以配其有徳之稱曰徂徠先生者魯人之
志也先生貌厚而氣完學篤而志大雖在畎畝不忘天
下之憂以謂時無不可為為之無不至不在其位則行
其言吾言用功利施於天下不必出乎已吾言不用雖
獲禍咎至死而不悔其遇事發憤作為文章極陳古今
治亂成敗以指切當世賢愚善惡是是非非無所諱忌
世俗頗駭其言由是謗議喧然而小人尤嫉惡之相與
出力必擠之死先生安然不惑不變曰吾道固如是吾
勇過孟軻矣不幸遇疾以卒既卒而奸人有欲以竒禍
中傷大臣者猶指先生以起事謂其詐死而北走契丹
矣請發棺以騐賴天子仁聖察其誣得不發棺而保全
其妻子先生世為農家父諱丙始以仕進官至太常博
士先生年二十六舉進士甲科為鄆州觀察推官南京
留守推官御史臺辟主簿未至以上書論赦罷不召秩
滿遷某軍節度掌書記代其父官于蜀為嘉州軍事判
官丁内外艱去官垢面跣足躬耕徂徠之下𦵏其五世
未𦵏者七十喪服除召入國子監直講是時兵討元昊
乆無功海内重困天子奮然思欲振起威徳而進退二
三大臣増置諫官御史所以求治之意甚鋭先生躍然
喜曰此盛事也雅頌吾職其可已乎乃作慶厯聖徳詩
以褒貶大臣分别邪正累數百言詩出太山孫明復曰
子禍始於此矣明復先生之師友也其後所謂奸人作
竒禍者乃詩之所斥也先生自閒居徂徠後官于南京
常以經術教授及在太學益以師道自居門人弟子從
之者甚衆太學之興自先生始其所為文章曰某集者
若干巻曰某集者若干巻其斥佛老時文則有怪説中
國論曰去此三者然後可以有為其戒奸臣宦女則有
唐鑑曰吾非為一世監也其餘喜怒哀樂必見於文其
辭博辯雄偉而憂思深逺其為言曰學者學為仁義也
惟忠能忘其身信篤於自信者乃可以力行也以是行
於己亦以是敎於人所謂堯舜禹湯文武周公孔子孟
軻揚雄韓愈氏者未嘗一日不誦於口思與天下之士
皆為周孔之徒以致其君為堯舜之君民為堯舜之民
亦未嘗一日少忘于心至其違世驚衆人或笑之則曰
吾非狂癡者也是以君子察其行而信其言推其用心
而哀其志先生直講嵗餘杜祁公薦之天子拜太子中
允今丞相韓公又薦之乃直集賢院又嵗餘始去太學
通判濮州方待次于徂徠以慶厯五年七月某日卒于
家享年四十有一友人廬陵歐陽修哭之以詩以謂待
彼謗焰熄然後先生之道明矣先生既沒妻子凍餒不
自勝今丞相韓公與河陽富公分俸買田以活之後二
十一年其家始克𦵏先生于某所將𦵏其子師訥與其
門人姜潛杜黙徐遁等來告曰謗焰熄矣可以發先生
之光矣敢請銘某曰吾詩不云乎子道自能乆也何必
吾銘遁等曰雖然魯人之欲也乃為之銘曰
徂徠之巖巖與子之徳兮魯人之所瞻汶水之湯湯與
子之道兮逾逺而彌長道之難行兮孔孟遑遑一世之
屯兮萬世之光曰吾不有命兮安在夫桓魋與臧倉自
古聖賢皆然兮噫子雖毁其何傷
　　孔處士墓誌銘(王安石/)
先生諱旼字寜極睦州桐廬縣尉諱詢之曽孫贈國子
博士諱延淊之孫尚書都官員外郎諱昭亮之子自都
官而上至孔子四十五世先生嘗欲舉進士已而悔曰
吾豈有不得已於此邪遂居於汝州之龍興山而上𦵏
其親於汝汝人争訟之不可平者不聽有司而聽先生
之一言不羞犯有司之刑而以不得於先生為恥慶厯
七年詔求天下行義之士而守臣以先生應詔於是朝
廷賜之米帛又勅州縣除其雜賦嘉祐三年近臣多言
先生有道徳可用而執政度以為不肻屈除守秘書省
校書郎致仕四年近臣又多以為言乃詔以為國子監
直講先生辭乃除守光禄寺丞致仕五年大臣有請先
生為其屬縣者於是天子以知汝州龍興縣事先生又
辭辭未聽而六月某日先生終於家年六十七大臣有
為之請命者乃特贈太常丞至七年月日弟㬙𦵏先生
於堯山都官之兆而以夫人李氏祔李氏故大理評事
昌符之女生一女嫁為士人妻而先物故先生事父母
至孝居喪如禮遇人恂恂雖僕奴不忍以辭氣加焉衣
食與田桑有餘輙以賙其鄉里貸而後不能償者未嘗
問也未嘗疑人人亦以故不忍欺之而世之傳先生者
多異學士大夫有知而能言者盖先生孝弟忠信無求
于世足以使其鄉人畏服之如此而先生未嘗為異也
先生博學尤喜易未嘗著書獨大衍一篇傳於世考其
行治非有得於内其孰能致此耶當漢之東徙高守節
之士而亦以故成俗故當世處士之聞獨多于後世乃
至於今知名為賢而處者盖亦無有幾人豈世之所不
尚遂湮沒而無聞抑士之趨操亦有待於世耶若先生
固不為有待於世而卓然自見於時豈非所謂豪傑之
士者哉其可銘也已銘曰
有入而不出以身易物有徃而不反以私其佚嗚呼先
生好潔而無尤匪佚之私維志之求
　　臨川吳子善墓誌銘(王安石/)
臨川吳氏有子興宗字子善年二十喪母而其父以生
事付之則先日出以作後日入以息日午矣家一人未
飯其夫婦必尚空腹天寒矣家一人未纊其夫婦必尚
單衣盖如此者二十年而終三十年而已死凡嫁五妹
辦數喪又以其筋力之餘及於鄉黨茍有故必我勞人
佚先徃後歸而尤篤於友愛見弟有過則顔色愈温須
飲酒歡極之間乃㣲示以意既而即泣下曰吾親屬我
以汝吾所以不避艱險者保汝而已其弟終感悟悔改
為善士以文學名於世此待其弟乃爾若於它人則絶
口不涉其非然里中少年聞其謦欬之音徃徃逃匿若
匿不及則俛首恐愧而嘗有所絓一至訟庭及著械同
絓數十人為之皆哭掌獄者驚起白守守立免焉其見
畏愛多此類某謂其父為諸舅甚知其所為故於其弟
子經孝宗之求誌以𦵏也為道而不辭子善嘗應進士
舉後專於耕養遂不復應其死以治平四年八月九日
而十二月十二日與其母黄氏共𦵏於靈源村父墓之
域中父諱偃亦有行義用疾弗仕祖諱表㣲尚書屯田
員外郎曽祖諱英殿中丞初妻姓王氏一男良弼皆前卒
再娶楊氏生蕘适杜蕘始九嵗而四女幼者一嵗云云
　　王深父墓誌銘(王安石/)
吾友深父書足以致其言言足以遂其志志欲以聖人
之道為己任盖非至於命弗止也故不為小廉曲謹以
投衆人耳目而取舍進退去就必度於仁義世皆稱其
學問文章行治然真知其人者不多而多見謂迂闊不
足趣時合變嗟乎是乃所以為深父也令深父而有以
合乎彼則必無以同乎此矣嘗獨以謂天之生夫人也
殆將以夀考成其才使有待而後顯以施澤於天下或
者誘其言以明先王之道覺後世之民嗚呼孰以為道
不任於天徳不酬於人而今死矣甚哉聖人君子之難
知也以孟軻之聖而弟子所願止於管仲晏嬰况餘人
乎至于揚雄尤當世之所賤簡其為門人者一侯芭而
已芭稱雄書以為勝周易易不可勝也芭尚不為知雄
者而人皆曰古之人生無所遇合至其歿乆而後世莫
不知若軻雄者其歿皆過千嵗讀其書知其意者甚少
則後世所謂知者未必真也夫此兩人以老而終幸能
著書書具在然尚如此嗟乎深父其志雖能知軻其於
為雄雖幾可以無悔然其志未就其書未具而既早死
豈特無所遇於今又將無所傳於後天之生夫人也而
命之如此盖非余所能知也深父諱囘本河南王氏其
後自光州之固始遷福州之侯官為侯官人者三世曽
祖諱某某官祖諱某某官考諱某尚書兵部員外郎兵
部𦵏潁州之汝隂故今為汝隂人深父嘗以進士補亳
州衛真縣主簿嵗餘自免去有勸之仕者輙辭以養母
其卒以治平二年七月二十八日年四十三於是朝廷
用薦者以為某軍節度推官知陳州南頓縣事書下而
深父死矣夫人曽氏先若干日卒子男一人某女二人
皆尚幼諸弟以某年某月某日𦵏深父某縣某鄉某里
以曽氏祔銘曰
嗚呼深父惟徳之仔肩以迪祖武厥艱荒遐力必踐取
莫吾知庸亦莫吾侮神則尚反歸形此土
　　栁子厚墓誌銘(韓愈/)
子厚諱宗元七世祖慶為拓跋魏侍中封濟隂公曽伯
祖奭為唐宰相與禇遂良韓瑗俱得罪武后死髙宗朝
皇考諱鎮以事母棄太常博士求為縣令江南其後以
不能媚權貴失御史權貴人死乃復拜侍御史號為剛
直所與游皆當世名人子厚少精敏無不通達逮其父
時雖少年已自成人能取進士第嶄然見頭角衆謂栁
氏有子矣其後以博學宏詞授集賢殿正字㒞傑㢘悍
議論證據今古出入經史百子踔厲風發率常屈其座
人名聲大振一時皆慕與之交諸公要人爭欲令出我
門下交口薦譽之貞元十九年由藍田尉拜監察御史
順宗即位拜禮部員外郎遇用事者得罪例出為刺史
未至又例貶州司馬居閒益自刻苦務記覽為詞章汎
濫停蓄為深博無涯涘而自肆於山水間元和中嘗例
召至京師又偕出為刺史而子厚得栁州既至歎曰是
豈不足為政耶因其土俗為設教禁州人順賴其俗以
男女質錢約不時贖子本相侔則沒為奴婢子厚與設
方計悉令贖歸其尤貧力不能者令書其傭足相當則
使歸其質觀察使下其法於他州比一嵗免而歸者且
千人衡湘以南為進士者悉以子厚為師其經承子厚
口講指畫為文詞者悉有法度可觀其召至京師而復
為刺史也中山劉夢得禹錫亦在遣中當詣播州子厚
泣曰播州非人所居而夢得親在堂吾不忍夢得之窮
無辭以白其大人且萬無母子俱徃理請於朝將拜疏
願以栁易播雖重得罪死不恨遇有以夢得事白上者
夢得於是改刺連州嗚呼士窮乃見節義今夫平居里
巷相慕悦酒食游戲相徴逐詡詡彊笑語以相取下握
手出肺肝相示指天日涕泣誓生死不相背負真若可
信一旦臨小利害僅如毛髪比反眼若不相識落陷穽
不一引手救反擠之又下石焉者皆是也此宜禽獸盜
賊所不忍為而其人自視以為得計聞子厚之風亦可
以少媿矣子厚前時少年勇於為人不自貴重顧藉謂
功業可立就故坐廢退既退又無相知有氣力得位者
推挽故卒死于窮裔材不為世用道不行於時也使子
厚在臺省時自持其身已能如司馬刺史時亦自不斥
斥時有人力能舉之且必復用不窮然子厚斥不乆窮
不極雖有出於人其文學辭章必不能自力以致必傳
於後如今無疑也雖使子厚得所願為將相於一時以
彼易此孰得孰失必有能辯之者子厚以元和十四年
十一月八日卒年四十七以十五年七月十日歸𦵏萬
年先人墓側子厚有子男二人長曰周六始四嵗季曰
周七子厚卒乃生女子二人皆幼其得歸𦵏也費皆出
觀察使河東裴君行立行立有節槩重然諾與子厚結
交子厚亦為之盡竟賴其力𦵏子厚於萬年之墓者舅
弟盧遵遵涿人性謹順學問不厭自子厚之斥遵從而
家焉逮其死不去既徃葬子厚又將經紀其家庶幾有
始終者銘曰
是惟子厚之室既固既安以利其嗣人
　　南陽樊紹述墓誌銘(韓愈/)
樊紹述既卒且𦵏愈將銘之從其家求書得書號魁紀
公者三十巻曰樊子者又三十巻春秋集傳十五巻表
牋䇿狀書序傳記紀誌説論今文讚銘凡二百九十一
篇道路所遇及器物門里雜銘二百二十賦十詩七百
一十九曰多矣哉古未嘗有也然而必出於己不襲蹈
前人一言一句又何其難也必出入仁義其富若生蓄
萬物必具海含地負放恣横從無所統紀然而不煩於
繩削而自合也嗚呼紹述於斯術其可謂至於斯極者
矣生而其家貴富長而不有其藏一錢妻子告不足顧
且笑曰我道盖是也皆應曰然無不意滿嘗以金部郎
中告哀南方還言某師不治罷之以此出為綿州刺史
一年徴拜左司郎中又出刺絳州綿絳之人至今皆曰
于我有徳以為諫議大夫命且下遂病以卒年若干紹
述諱宗師父諱澤嘗帥襄陽江陵官至右僕射贈某官
祖某官諱泳自祖及紹述三世皆以軍謀堪將帥䇿上
第以進紹述無所不學於辭於聲天得也在衆若無能
者嘗與觀樂問曰何如曰後當然已而果然銘曰
惟古於詞必已出降而不能乃剽賊後皆指前公相襲
從漢迄今用一律寥寥乆哉莫覺屬神徂聖伏道絶塞
既極乃通發紹述文從字順各識職有欲求之此其躅
　　李元賔墓誌銘(韓愈/)
李觀字元賔其先隴西人也始來自江之東年二十四
舉進士三年登上第又舉博學宏辭得太子校書一年
年二十九客死于京師既斂之三日友人博陵崔𢎞禮
𦵏之于國東門之外七里鄉曰慶義原曰嵩原友人韓
愈書石以誌之辭曰已虖元賔夀也者吾不知其所慕
夭也者吾不知其所惡生而不淑誰謂其夀死而不朽
誰謂之夭已虖元賔才高乎當世而行出乎古人已虖
元賔竟何為哉竟何為哉
　　覃季子墓誌銘(栁宗元/)
覃季子其人生愛書貧甚尤介特不茍受施讀經傳言
其説數家推太史公班固書下到今横竪鉤貫又且數
十家通為書號覃子史纂又取鬻老管莊子思晏孟下
到今其術自儒墨名法至於狗彘草木凡有益於世者
為子纂又百有若干家篤於聞不以仕為事黜陟使取
其書以氏名聞除太子校書某年月日死永州祁陽縣
某鄉將死歎曰寜有聞而窮乎將無聞而豐乎寜介而
躓乎將溷而遂乎𦵏其鄉後若千年栁先生來永州戚
其文不大於世求其墓以石銘銘曰
困其獨豐其辱
　　故霸州文安縣主簿蘇君墓誌銘(并序歐陽修/)
有蜀君子曰蘇君諱洵字明允眉州眉山人也君之行
義修於家信於鄉里聞於蜀之人乆矣當至和嘉祐之
間與其二子軾轍偕至京師翰林學士歐陽修得其所
著書二十二篇獻諸朝書既出而公卿士大夫爭傳之
其二子舉進士皆在高等亦以文學稱於時眉山在西
南數千里外一日父子隠然名動京師而蘇氏文章遂
擅天下君之文博辯宏偉讀者悚然想見其人既見而
温温似不能言及即之與居愈乆而愈可愛間而出其
所有愈叩而愈無窮嗚呼可謂純明篤實之君子也曽
祖諱祐祖諱杲父諱序贈尚書職方員外郎三世皆不
顯職方君三子曰澹曰渙皆以文學舉進士而君少獨
不喜學年已壯猶不知書職方君縱而不問鄉閭親族
皆怪之或問其故職方君笑而不答君亦自如也年二
十七始大發憤謝其素所徃來少年閉戸讀書為文辭
嵗餘舉進士再不中又舉茂材異等不中退而歎曰此
不足為吾學也悉取所為文數百篇焚之益閉戸讀書
絶筆不為文辭者五六年乃大究六經百家之説以考
質古今治亂成敗聖賢窮達出處之際得其粹精涵蓄
充溢抑而不發乆之慨然曰可矣由是下筆頃刻數千
言其縱横上下出入馳驟必造於深㣲而後止盖其禀
也厚故發之遲志也慤故得之精自來京師一時後生
學者皆尊其賢學其文以為師法以其父子俱知名故
號老蘇以别之初修為上其書召試紫㣲閣辭不至遂
除試秘書省校書郎㑹太常修纂建隆以來禮書乃以
為霸州文安縣主簿使食其禄與陳州項城縣令姚闢
同修禮書為太常因革禮一百巻書成方奏未報而君
以疾卒實治平三年四月戊申也享年五十有八天子
聞而哀之特贈光禄寺丞勅有司具舟載其喪歸于蜀
君娶程氏大理寺丞文應之女生三子曰景先早卒軾
今為殿中丞直史館轍權大名府推官三女皆早卒孫
曰邁曰遲有文集二十巻諡法三巻君善與人交急人
患難死則䘏養其孤鄉人多徳之盖晚而好易曰易之
道深矣汨而不明者諸儒以附㑹之説亂之也去之則
聖人之㫖見矣作易傳未成而卒治平四年十月壬申
𦵏于彭山之安鎮鄉可龍里君生于逺方而學又晚成
常歎曰知我者惟吾父與歐陽公也然則非余誰宜銘
銘曰
蘇顯唐世實欒城人以宦留眉蕃蕃子孫自其高曽鄉
里稱仁偉歟明允大發於文亦既有文而又有子其存
不朽其嗣彌昌嗚呼明允可謂不亡
　　湖州長史蘇君墓誌銘(歐陽修/)
故湖州長史蘇君有賢妻杜氏自君之喪布衣蔬食居
數嵗提君之孤子歛其平生文章走南京號泣于其父
曰吾夫屈於生猶可伸於死其父太子太師以告於予
予為集次其文而序之以著君之大節與其所以屈伸
得失以深誚世之君子當為國家樂育賢材者且悲君
之不幸其妻卜以嘉祐元年十月某日𦵏君于潤州丹
徒縣義里鄉檀山里石門村又號泣于其父曰吾夫屈
於人間猶可伸於地下於是杜公及君之子泌皆以書
來乞銘以𦵏君諱舜欽字子美其上世居蜀後徙開封
為開封人自君之祖諱易簡以文章有名太宗時承㫖
翰林為學士參知政事官至禮部侍郎父諱耆官至工
部郎中直集賢院君少以父䕃補太廟齋郎調滎陽尉
非所好也已而鎻其㕔去舉進士中第改光禄寺主簿
知䝉城縣丁父憂服除知長垣縣遷大理評事監在京
樓店務君狀貌竒偉慷慨有大志少好古工為文章所
至皆有善政官于京師位雖卑數上疏論朝廷大事敢
道人之所難言范文正公薦君召試得集賢校理自元
昊反兵出無功而天下殆於乆安尤困兵事天子奮然
用三四大臣欲盡革衆弊以紓民于是時范文正公與
今富丞相多所設施而小人不便顧人主方信用思有
以撼動未得其根以君文正公之所薦而宰相杜公婿
也乃以事中君坐監進奏院祠神奏用市故紙錢㑹客
為自盜除名君名重天下所㑹客皆一時賢俊悉坐貶
逐然後中君者喜曰吾一舉網盡之矣其後三四大臣
繼罷去天下事卒不復施為君㩦妻子居蘇州買水石
作滄浪亭日益讀書大涵肆於六經而時發其憤悶於
歌詩至其所激徃徃驚絶又喜行狎書皆可愛故其雖
短章醉墨落筆爭為人所傳天下之士聞其名而慕見
其所傳而喜徃揖其貌而竦聽其論而驚以服乆與其
居而不能捨以去也居數年復得湖州長史慶厯八年
十二月某日以疾卒于蘇州享年四十有一君先娶鄭
氏後娶杜氏三子長曰泌將作監主簿次曰液曰激二
女長適前進士陳紘次尚幼初君得罪時以奏用錢為
盗無敢辨其寃者自君卒後天子感悟凡所被逐之臣
復召用皆顯列于朝而至今無復為君言者宜其欲求
伸於地下也宜予述其得罪以死之詳而使後世知其
有以也既又長言以為之辭庶幾并寫予之所以哀君
者其辭曰
謂為無力兮孰擊而去之謂為有力兮胡不反子之歸
豈彼能兮此不為善百譽而不進兮一毁落世以顛擠
荒孰問兮杳難知嗟子之中兮有韞而無施文章發耀
兮星日光輝雖㝠㝠以掩恨兮不昭昭其永垂
　　尹師魯墓誌銘(歐陽修/)
師魯河南人姓尹氏諱洙然天下之士識與不識皆稱
之曰師魯盖其名重當世而世之知師魯者或推其文
學或高其議論或多其材能至其忠義之節處窮逹臨
禍福無愧于古君子則天下之稱師魯者未必盡知之
師魯為文章簡而有法博學彊記通知今古長於春秋
其與人言是是非非務窮盡道理乃已不為茍止而妄
隨而人亦罕能過也遇事無難易而勇於敢為其所以
見稱於世者亦所以取嫉於人故其卒窮以死師魯少
舉進士及第為絳州正平縣主簿河南府戸曹叅軍邵
武軍判官舉書判拔萃遷山南東道掌書記知伊陽縣
王文康公薦其才召試充館閣校勘遷太子中允天章
閣待制范公貶饒州諫官御史不肻言師魯上書言仲
淹臣之師友願得俱貶貶監郢州酒税又徙唐州遭父
䘮服除復得太子中允知河南縣趙元昊反陜西用兵
大將葛懐敏奏起為經畧判官思魯雖用懐敏辟而尤
為經畧使韓公所深知其後諸將敗於好水韓公降知
秦州師魯亦徙通判濠州乆之韓公奏得通判秦州遷
知涇州又知渭州兼涇原路經畧部署坐城水洛與邊
臣異議徙知晉州又知潞州為政有惠愛潞州人至今
思之累遷官至起居舍人直龍圖閣師魯當天下無事
時獨喜論兵為叙燕息戍二篇行于世自西兵起凡五
六嵗未嘗不在其間故其論議益精密而於西事尤習
其詳其為兵制之説述戰守勝敗之要盡當今之利害
又欲訓土兵代戍卒以减邊用為禦戎長乆之䇿皆未
及施為而元昊臣西兵解嚴師魯亦去而得罪矣然則
天下之稱師魯者於其材能亦未必盡知之也初師魯
在渭州將吏有違其節度者欲按軍法斬之而不果其
後吏至京師上書訟師魯以公使錢貸部將貶崇信軍
節度副使徙監均州酒税得疾無醫藥舁至南陽求醫
疾革隠几而坐顧稚子在前無甚憐之色與賔客言終
不及其私享年四十有六以卒師魯娶張氏某縣君有
兄源字子漸亦以文學知名前一嵗卒師魯凡十年間
三貶官喪其父又喪其兄有子四人連喪其三女一適
人亦卒而其身終以貶死一子三嵗四女未嫁家無餘
貲客其喪于南陽不能歸平生故人無逺邇皆徃賻之
然後妻子得以其柩歸河南以某年某月某日𦵏于先
塋之次余與師魯兄弟交嘗銘其父之墓矣故不復次
其世家焉銘曰
藏之深固之密石可朽銘不滅
　　梅聖俞墓誌銘(并序歐陽修/)
嘉祐五年京師大疫四月乙亥聖俞得疾臥城東汴陽
坊明日朝之賢士大夫徃問疾者騶呼屬路不絶城東
之人市者廢行者不得徃來咸驚顧相語曰兹坊所居
大人誰邪何致客之多也居八日癸未聖俞卒於是賢
士大夫又走弔哭如前日益多而其尤親且舊者相與
聚而謀其後事自丞相以下皆有以賻䘏其家粤六月
甲申其孤増載其柩南歸以明年正月丁丑𦵏于某所
聖俞字也其名堯臣姓梅氏宣州宣城人也自其家世
頗能詩而從父詢以仕顯至聖俞遂以詩聞自武夫貴
戚童兒野叟皆能道其名字雖妄愚人不能知詩義者
直曰此世所貴也吾能得之用以自矜故求者日踵門
而聖俞詩遂行天下其初喜為清麗閒肆平淡乆則涵
演深逺間亦琢刻以出怪巧然氣完力餘益老以勁其
應于人者多故辭非一體至于它文章皆可喜非如唐
諸子號詩人者僻固而狹陋也聖俞為人仁厚樂易未
嘗忤於物至其窮愁感憤有所罵譏笑謔一發於詩然
用以為驩而不怨懟可謂君子者也初在河南王文康
公見其文歎曰二百年無此作矣其後大臣屢薦宜在
館閣嘗一召試賜進士出身餘輙不報嘉祐元年翰林
學士趙槩等十餘人列言于朝曰梅某經行修明願得
留與國子諸生講論道徳作為雅頌以謌詠聖化乃得
國子監直講三年冬祫于太廟御史中丞韓絳言天子
且親祠當更制樂章以薦祖考惟梅某為宜亦不報聖
俞初以從父䕃補太廟齋郎歴桐城河南河陽三縣主
簿以徳興縣令知建徳縣又知襄城縣監湖州鹽税簽
署忠武鎮安兩軍節度判官監永濟倉國子監直講累
官至尚書都官員外郎嘗奏其所撰唐載二十六巻多
補正舊史闕繆乃命編修唐書書成未奏而卒享年五
十有九曽祖諱逺祖諱邈皆不仕父諱讓太子中舍致
仕贈職方郎中母曰仙遊縣太君束氏又曰清河縣太
君張氏初娶謝氏封南陽縣君再娶刁氏封某縣君子
男五人曰増曰墀曰坰曰龜兒一早卒女二人長適太
廟齋郎薛通次尚幼聖俞學長於毛氏詩為小傳二十
巻其文集四十巻注孫子十三篇余嘗論其詩曰世謂
詩人少達而多窮盖非詩能窮人殆窮者而後工也聖
俞以為知言銘曰
不戚其窮不困其鳴不躓于艱不履于傾養其和平以
發厥聲震越渾鍠衆聽以驚以揚其清以播其英以成
其名以告諸㝠
　　馬氏女雷五𦵏誌(栁宗元/)
馬室女雷五父曰師儒業進士雷五生巧慧異甚凡事
絲纊文繡不類人所為者余覩之甚駭家貧嵗不易衣
而天姿潔清修嚴恒若簪珠璣衣紈縠寥然不易為塵
垢雜年十五病死後二日𦵏永州東郭東里以其姨母
為妓於余也將死曰吾聞栁公嘗巧我惠我今不幸死
矣安得公之文志我𦵏其父母不敢以云𦵏之日余乃
聞焉既而閔焉以攻石之後也遂為砂書𤣥塼追而納
諸墓
　　馬少監墓誌銘(韓愈/)
君諱繼祖司徒贈太師北平莊武王之孫少府監贈太
子少傅諱暢之子生四嵗以門功拜太子舍人積三十
四年五轉而至殿中少監年三十七以卒有男八人女
二人始余初冠應進士貢在京師窮不自存以故人稚
弟拜北平王於馬前王問而憐之因得見於安邑里第
王軫其寒饑賜食與衣召二子使為之主其季遇我特
厚少府監贈太子少傅者也姆抱幼子立側眉眼如畫
髪漆墨肌肉玉雪可念殿中君也當是時見王於北亭
猶高山深林鉅谷龍虎變化不測傑魁人也退見少傅
翠竹碧梧鸞鵠停峙能守其業者也幼子娟好静秀瑤
環瑜珥蘭茁其芽稱其家兒也後四五年吾成進士去
而東游哭北平王於客舍後十五六年吾為尚書都官
郎分司東都而分府少傅卒哭之又十餘年至今哭少
監焉嗚呼吾未耄老自始至今未四十年而哭其祖子
孫三世于人世何如也人欲乆不死而觀居此世者何
也
　　張子野墓誌銘(歐陽修/)
吾友張子野既亡之二年其弟充以書來請曰吾兄之
喪將以今年三月某日𦵏于開封不可以不銘銘之莫
如子宜嗚呼予雖不能銘然樂道天下之善以傳焉况
若吾子野者非獨其善可銘又有平生之舊朋友之恩
與其可哀者皆宜見于予文宜其來請於予也初天聖
九年予為西京留守推官是時陳郡謝希深南陽張堯
夫與吾子野尚皆無恙於時一府之士皆魁傑賢豪日
相徃來飲酒歌呼上下角逐爭相先後以為笑樂而堯
夫子野退然其間不動聲氣衆皆指為長者予時尚少
心壯志得以為洛陽東西之衝賢豪所聚者多為適然
耳其後去洛來京師南走夷陵並江漢其行萬三四千
里山砠水厓窮居獨遊思從曩人邈不可得然雖洛人
至今皆以謂無如嚮時之盛然後知世之賢豪不常聚
而交游之難得為可惜也初在洛時已哭堯夫而銘之
其後六年又哭希深而銘之今又哭吾子野而銘於是
又知非徒相得之難而善人君子欲使幸而乆在於世
亦不可得嗚呼可哀也已子野之世曰贈太子太師諱
某曽祖也宣徽北院使樞密副使累贈尚書令諱遜皇
祖也尚書比部郎中諱敏中皇考也曽祖妣李氏隴西
郡夫人祖妣宋氏昭應郡夫人孝章皇后之妹也妣李
氏永安縣太君子野家聫后姻世乆貴仕而被服操履
甚於寒儒好學自力善筆札天聖二年舉進士歴漢陽
軍司理叅軍開封府咸平主簿河南法曹參軍王文康
公錢思公謝希深與今參知政事宋公咸薦其能改著
作佐郎監鄭州酒税知閬州閬中縣就拜秘書丞秩滿
知亳州鹿邑縣寳元二年二月丁未以疾卒于官享年
四十有八子伸郊社掌坐次從次幼未名女五人一適
人矣妻劉氏長安縣君子野為人外雖愉怡中自刻苦
遇人渾渾不見圭角而志守端直臨事敢決平居酒半
脱冠垂頭童然秃且白矣予固已悲其早衰而遂止於
此豈其中亦有不自得者邪子野諱先其上世博州高
堂人自曽祖已來家京師而𦵏開封今為開封人也銘
曰
嗟夫子野質厚材良孰屯其亨孰短其長豈其中有不
自得而外物有以戕開封之原新里之鄉三世于此其
歸其藏
　　廣平郡太君張氏墓誌銘(并序歐陽修/)
故右諫議大夫集賢院學士贈禮部尚書虢畧楊氏之
夫人曰廣平郡太君張氏其先青州人後徙為開封人
也楊公諱大雅以文行知名於時號有清節夫人佐公
以勤儉治其家教子弟和宗族皆有法公以明道元年
四月某日薨後二十有四年至和二年六月某日夫人
以疾卒于高郵以嘉祐元年十二月某日𦵏于杭州錢
塘縣履泰鄉湖西村靈隠山祖塋之西夫人曽祖嗣當
五代之亂不顯祖平舉三禮太宗皇帝為晉王署平押
衙為人剛果有智謀以此尤見親信官至三司鹽鐡使
父從古莊宅副使景徳中以殿直從李繼隆軍擊契丹
繼隆戰敗從古入見陳繼隆所以敗之狀其言甚辯稱
㫖㑹宜州蠻叛乃以從古為供奉官守宜州從古招降
叛蠻秩滿罷去以内殿崇班馮勵代之蠻復叛攻宜州
斬勵而去告邊吏曰得張侯守宜州我則聽命即復遣
從古守宜州凡七年蠻無事徙知澧州而宜州人陳進
反攻嶺南驛召從古以為巡撫副使與賊戰象州斬首
萬餘級已破進留宜州以疾卒宜人為立廟于州北韓
婆嶺慶厯中蠻賊區希範攻宜桂轉運使杜杞禱兵于
廟下更其名曰制勝嶺至今宜人祠之盖楊氏自漢以
來世有令譽迨公千餘嵗常有顯人而張氏威烈信于
一方楊氏以徳張氏以功合二族之美而夫人為淑女
為賢婦母享年六十以夀終公先娶漳南縣君張氏生
子二人曰洎虞部員外郎曰濬殿中丞女三人長適國
子博士袁成師次大理寺丞李嚴次殿中丞温嗣良夫
人生子男四人曰泳大理寺丞曰漸奉禮郎曰沆太子
中舍曰渢衛尉寺丞有女一人歸于修女之適李氏者
今封武原縣太君餘女及濬泳漸皆先夫人而亡孫男
十四人嗚呼惟徳與功與賢法皆宜銘銘曰
有邑清河遂開其邦又徙南陽皆以夫榮後用子封京
兆廣平宜其夫子有淑其聲子孫之思考徳有銘
　　南陽縣君謝氏墓誌銘(歐陽修/)
慶厯四年秋予友宛陵梅聖俞來自吳興出其哭内之
詩而悲曰吾妻謝氏亡矣丐我以銘而𦵏焉予未暇作
居一嵗中書七八至未嘗不以謝氏銘為言且曰吾妻
故太子賔客諱濤之女希深之妹也希深父子為時聞
人而世顯榮謝氏生於盛族年二十以歸吾凡十七年
而卒卒之夕歛以嫁時之衣甚矣吾貧可知也然謝氏
怡然處之治其家有常法其飲食器皿雖不及豐侈而
必精以㫖其衣無故新而澣濯縫紉必潔以完所至官
舍雖庳陋而庭宇灑掃必肅以嚴其居平語言容止必
怡以和吾窮於世乆矣其出而幸與賢士大夫遊而樂
入則見吾妻之怡怡而忘其憂使吾不以富貴貧賤累
其心者抑吾妻之助也吾嘗與士大夫語謝氏多從戸
屏竊聽之間則盡能商㩁其人才能賢否及時事之得
失皆有條理吾官吳興或自外醉而歸必問曰今日孰
與飲而樂乎聞其賢者也則悦否則歎曰君所交皆一
時賢㒞豈其屈己下之耶惟以道徳焉故合者尤寡今
與是人飲而歡邪是嵗南方旱仰見飛蝗而歎曰今西
兵未解天下重困盗賊暴起於江淮而天旱且蝗如此
我為婦人死而得君𦵏我幸矣其所以能安居貧而不
困者其性識明而知道理多此類嗚呼其生也迫吾之
貧而沒也又無以厚焉謂惟文字可以著其不朽且其
平生尤知文章謂可貴歿而得此庶幾以慰其䰟且塞
予悲此吾所以請銘於子之勤也若此予忍不銘夫人
享年三十七用夫恩封南陽縣君一男一女以某年七
月七日卒于高郵梅氏世𦵏宛陵以貧不能歸也某年
某月某日𦵏于潤州之某縣某原銘曰
高崖斷谷兮京口之原山蒼水深兮土厚而堅居之可
樂兮卜者曰然骨肉雖土兮䰟氣則天何必故鄉兮然
後為安
　　北海郡君王氏墓誌銘(歐陽修/)
太常丞致仕吳君之夫人曰北海郡君王氏濰州北海
人也皇考諱汀舉明經不中後為本州助教夫人年二
十三歸于吳氏天聖元年六月二日以疾卒享年三十
有七夫人為人孝順儉勤自其幼時凡於女事其保傅
皆曰教而不勞組紃織絍其諸女皆曰巧莫可及其歸
於吳氏也其母曰自吾女適人吾之内事無所助而吳
氏之姑曰自吾得此婦吾之内事不失時及其卒也太
常君曰舉吾里中有賢女者莫如王氏於是娶其女弟
以為繼室而今夫人戒其家曰凡吾吳氏之内事惟吾
女兄之法是守至今而不敢失夫人有賢子曰奎字長
文初舉明經為殿中丞後舉賢良方正直言極諫今為
翰林學士尚書兵部員外郎知制誥夫人初用子恩追
封福夀縣君其後長文貴顯以夫人為請天子曰近臣
吾所寵也有請其可不從乃特追封夫人為北海郡君
長文號泣頓首曰臣奎不幸竊享厚禄不得及其母而
天子寵臣以此俾以報其親臣奎其何以報當是時朝
廷之士大夫吳氏之鄉黨隣里皆咨嗟歎息曰吳氏有
子矣嘉祐四年冬長文請告于朝將以明年正月丁酉
𦵏夫人于鄆州之魚山夫人生三男曰奎奄胃今夫人
生一男曰參女三人孫男女九人曽孫女二人銘曰
奎顯矣奄早亡胃與參仕方強以一子榮一鄉生雖不
及歿有光孫曽多有後愈昌
　
　
　
　
　
　
　
　
　
　
　
　文編巻六十二
欽定四庫全書
　文編巻六十三
　　　　　　　　　　　　明　唐順之　編
　　唐故給事中皇太子侍讀陸文通先生墓表(栁宗/元)
孔子作春秋千五百年以名為傳者五家今用其三焉
秉觚牘焦思慮以為論注疏説者百千人矣攻訐狠怒
以辭氣相擊排冐沒者其為書處則充棟宇出則汗牛
馬或合而隱或乖而顯後之學者窮老盡氣左視右顧
莫得而本則專其所學以訾其所異黨枯竹䕶朽骨以
至於父子傷夷君臣詆悖者前世多有之甚矣聖人之
難知也有吳郡人陸先生質以其師友天水啖助洎趙
匡能知聖人之㫖故春秋之言及是而光明使庸人小
童皆可積學以入聖人之道傳聖人之教是其徳豈不
侈大矣哉先生字某既讀書得制作之本而獲其師友
於是合古今散同異聨之以言累之以文葢講道者二
十年書而志之者又十餘年其事大備為春秋集註十
篇辯疑七篇㣲指二篇明章大中發露公器其道以生
人為主以堯舜為的苞羅旁魄膠轕下上而不出於正
其法以文武為首以周公為翼揖讓升降好惡喜怒而
不過乎物既成以授世之聰眀之士使陳而眀之故其
書出焉而先生為巨儒用是為天子爭臣尚書郎國子
博士給事中皇太子侍讀皆得其道刺二州守人知仁
永貞年侍東宫言其所學為古君臣圖以獻而道達乎
上是歲嗣天子踐祚而理尊優師儒先生以疾聞臨問
加禮某月日終于京師某月日𦵏于某郡某里嗚呼先
生道之存也以書不及施於政道之行也以言不及覩
其理門人世儒是以増慟将𦵏以先生為能文聖人之
書通于後世遂相與謚曰文通先生後若干祀有學其
書者過其墓哀其道之所由乃作石以表碣
　　胡先生墓表(歐陽修/)
先生諱瑗字翼之姓胡氏其上世為陵州人後為泰州
如臯人先生為人師言行而身化之使誠眀者達昏愚
者勵而頑傲者革故其為法嚴而信為道久而尊師道
廢久矣自景祐眀道以來學者有師惟先生暨泰山孫
眀復石守道三人而先生之徒最盛其在湖州之學弟
子去來常數百人各以其經轉相傳授其教學之法最
備行之數年東南之士莫不以仁義禮樂為學慶歴四
年天子開天章閣與大臣講天下事始慨然詔州縣皆
立學於是建太學於京師而有司請下湖州取先生之
法以為太學法至今為著令後十餘年先生始來居太
學學者自逺而至太學不能容取旁官署以為學舍禮
部貢舉歲所得士先生弟子十嘗居四五其髙弟者知
名當時或取甲科居顯仕其餘散在四方隨其人賢愚
皆循循雅飭其言談舉止遇之不問可知為先生弟子
其學者相語稱先生不問可知為胡公也先生初以白
衣見天子論樂拜秘書省校書郎辟丹州軍事推官改
宻州觀察推官丁父憂去職服除為保寧軍節度推官
遂居湖學召為諸王宫教授以疾免已而以太子中舍
致仕遷殿中丞於家皇祐中驛召至京師議樂復以為
大理評事兼太常寺主簿又以疾辭歲餘為光禄寺丞
國子監直講乃居太學遷大理寺丞賜緋衣銀魚嘉祐
元年遷太子中允充天章閣侍講仍居太學已而病不
能朝天子數遣使者存問又以太常博士致仕東歸之
日太學之諸生與朝廷賢士大夫送之東門執弟子禮
路人嗟歎以為榮以四年六月六日卒于杭州享年六
十有七以明年十月五日𦵏于烏程何山之原其世次
官邑與其行事莆陽蔡君謨具誌于幽堂嗚呼先生之
徳在乎人不待表而見於後世然非此無以慰學者之
思乃掲于其墓之原六年八月三日廬陵歐陽修述
　　連處士墓表(歐陽修/)
連處士應山人也以一布衣終于家而應山之人至今
思之其長老教其子弟所以孝友恭謹禮讓而温仁必
以處士為法曰為人如連公足矣其矜寡孤獨㓙荒饑
饉之人皆曰自連公亡使吾無所告依而生以為恨嗚
呼處士居應山非有政令恩威以親其人而能使人如
此其所謂行之以躬不言而信者歟處士諱舜賔字輔
之其先閩人自其祖光裕嘗為應山令後為磁郢二州
推官卒而反𦵏應山遂家焉處士少舉毛詩一不中而
其父正以疾廢于家處士供養左右十餘年因不復仕
進父卒家故多貲悉散以賙鄉里而教其二子以學曰
此吾貲也歲饑出榖萬斛以糶而市榖之價卒不能増
及旁近縣之民皆賴之盗有竊其牛者官為捕之甚急
盗窮以牛自歸處士為之媿謝曰煩爾送牛厚遺以遣
之嘗以事之信陽遇盗於西關左右告以處士盗曰此
長者不可犯也捨之而去處士有弟居雲夢往省之得
疾而卒以其柩歸應山應山之人去縣數十里迎哭爭
負其柩以還過縣市市人皆哭為之罷市三日曰當為
連公行䘮處士生四子曰庻庠庸膺其二子教以學者
後皆舉進士及第今庻為壽春令庠為宜城令處士以
天聖八年十二月某日卒慶厯二年某月日𦵏于安陸
蔽山之陽自卒至今二十年應山之長老識處士者與
其縣人嘗賴以為生者往往尚皆在其子弟後生聞處
士之風者尚未逺使更三四世至于孫曽其所傳聞有
時而失則懼應山之人不復能知處士之詳也乃表其
墓以告于後人八年閏正月一日廬陵歐陽修述
　　處士征君墓表(王安石/)
淮之南有善士三人皆居於真州之揚子杜君者寓於
醫無貧富貴賤請之輙往與之財非義輙謝而不受時
時窮空幾不能以自存而未嘗有不足之色葢善言性
命之理而其心曠然無累於物而予嘗與之語久之而
不厭也徐君忠信篤實遇人至謹雖疾病召筮不正衣
巾不見寓於筮日得百數十錢則止不更筮也能為詩
亦好屬文有集若千巻兩人者以醫筮故多為賢士大
夫所知而征君獨不聞於世征君者諱某字某事其母
夫人至孝居鄉里恂恂恭謹樂振人之窮急而未嘗與
人校曲直好蓄書能為詩有子五人而教其三人為進
士某今為某官某今為某官某亦再貢於鄉征君與兩
人者相為友至驩而莫逆也兩人者皆先征君以死而
征君以某年某月某甲子終于家年七十七噫古者一
鄉之善士必有以貴於一鄉一國之善士必有以貴于
一國此道亡也久矣余獨私愛夫三人者而樂為好事
者道之而征君之子又以請于是書以遺之使之鑱諸
墓上杜君諱嬰字大和徐君諱仲堅字某
　　石曼卿墓表(歐陽修/)
曼卿諱延年姓石氏其上世為幽州人幽州入于契丹
其祖自成始以其族間走南歸天子喜其來将禄之不
可乃家于宋州之宋城父諱補之官至太常博士幽燕
俗勁武而曼卿少亦以氣自豪讀書不治章句獨慕古
人竒節偉行非常之功視世俗屑屑無足動其意者自
顧不合於時乃一混以酒然好劇飲大醉頺然自放由
是益與時不合而人之從其遊者皆知愛曼卿落落可
竒而不知其才之有可用也年四十八康定二年二月
四日以太子中允秘閣校理卒于京師曼卿少舉進士
不中真宗推恩三舉進士皆補奉職曼卿初不肯就張
文節公素竒之謂曰母老乃擇禄耶曼卿矍然起就之
遷殿直久之改太常寺太祝知濟州金鄉縣歎曰此亦
可以為政也縣有治聲通判乾寧軍丁毋永安縣君李
氏憂服除通判永静軍皆有能名充舘閣校勘累遷大
理寺丞通判海州還為校理荘獻明肅太后臨朝曼卿
上書請還政天子其後太后崩范諷以言見幸引嘗言
太后事者遽得顯官欲引曼卿曼卿固止之乃已自契
丹通中國徳眀盡有河南而臣屬遂務休兵養息天下
然内外弛武三十餘年曼卿上書言十事不報已而元
昊反西方用兵始思其言召見稍用其説籍河北河東
陜西之民得鄉兵數十萬曼卿奉使籍兵河東還稱㫖
賜緋衣銀魚天子方思盡其才而且病矣既而聞邊将
有欲以鄉兵扞賊者笑曰此得吾粗也夫不教之兵勇
怯相雜若怯者見敵而動則勇者亦牽而潰矣今或不
暇教不若募其敢行者則人人皆勝兵也其視世事蔑
若不足為及聴其施設之方雖精思深慮不能過也状
貌偉然喜酒自豪若不可繩以法度退而質其平生趣
舍大節無一悖于理者遇人無賢愚皆盡忻歡及間而
可不天下是非善惡當其意者無幾人其為文章勁徤
稱其意氣有子濟滋天子聞其喪官其一子使禄其家
既卒之三十七日𦵏于太清之先塋其友歐陽修表於
其墓曰
嗚呼曼卿寧自混以為髙不少屈以合世可謂自重之
士矣士之所負者愈大則其自顧也愈重自顧愈重則
其合愈難然欲與共大事立竒功非得難合自重之士
不可為也古之魁雄之人未始不負髙世之志故寧或
毁身汚迹卒困於無聞或老且死而幸一遇猶克少施
於世若曼卿者非徒與世難合而不克所施亦其不幸
不得至乎中壽其命也夫其可哀也夫
　　尚書屯田員外郎贈兵部員外郎錢君墓表(歐陽/修)
君諱冶字良範姓錢氏世為彭城人後徙吳興自君之
七世祖寳又徙常州之武進曽祖諱某祖諱某父諱某
當唐末五代錢氏起餘杭據浙東西為吳越王於是時
常州或屬江南或屬吳越而武進錢氏獨不顯方以儒
學廉讓行于鄉里連三世不仕宋興取江南常州歸于
有司君始以州進士舉中景徳二年甲科試祕書省校
書郎為揚州廣陵潮州海陽縣令遷寧國軍節度推官
監黄州麻城茶塲遂知縣事遷著作佐郎知蘄州蘄水
懐安軍金堂縣又遷秘書丞知泰州如臯縣再遷屯田
員外郎通判宣州未行眀道二年六月十一日以疾卒
于家享年五十有二君少好學能為文辭家貧其母賢
嘗躬織絍以資其學問每夜讀書母為滅燭止之君陽
卧母且睡輙復起讀州舉進士第一試禮部髙第遂中
甲科為吏長於决獄歴六縣皆有能政潮州自五代時
劉氏暴殘其民君為海陽經年民歸業者千餘户由是
海陽升為大縣潮之大姓某氏火迹其來自某家吏捕
訊之某家號寃不服太守刁湛曰獄非錢君不可君問
大姓得火所發牀足驗之疑里仇家物因率吏入仇家
取牀折足合之皆是仇人即服曰火自我出然故遺其
迹某家者欲自免也某家誠寃君即日出某家獄致仇
人以法舉州稱為神明其佐宣州數决大獄及旁及郡
獄有疑者皆歸决於君工部侍郎凌䇿知宣州尤稱君
文學曰吏事不足汚子當以文章居臺閣欲薦其文未
及而䇿卒初宣州官歲市茶于涇縣命君主之䇿子不
肖以惡茶數千斤入于官君立焚之以白䇿䇿益以此
知君䇿卒君歎曰世無知我者矣在麻城以茶課歲増
五倍遂遷著作金堂故多盗君以伍保籍民察其出入
凡為盜者許其徒告以贖罪盗遂止㑹甘露降其縣明
年麥禾大稔麥一莖五岐禾一莖五穗者縣人以為君
政所致謂之錢公三瑞君歎曰吾知治民爾瑞豈吾致
哉縣人為君立生祠如臯民不農桑以鹽為生君曰使
民足以衣食鹽猶農也乃悉求鹽利害為條目民便其
利而鹽最増積以石數者至四十五萬君在如臯時年
五十或歎其仕不達君曰使吾政行於民是達也蔡文
忠公為御史中丞數欲引君為御史㑹君卒君平生所
為文章三百餘篇號曰晦書君之皇考贈殿中丞母諸
葛氏封萬年縣太君徙封福昌娶蒋氏初封樂安縣君
又封福清子男五人曰公餗公瑾公輔公儀公佐蒋氏
有賢行自君之卒日以君所為朂其五子以學蒋氏後
君二十年以卒卒時公瑾公輔皆以進士及第公瑾為
新鄭尉公輔以文章知名當世為太常丞集賢校理錢
氏自其祖寳徙武進其居與𦵏皆在其縣之遵教鄉敦
行里慶厯三年九月庚申公餗等𦵏君于其居之東北
原皇里水之北至和二年三月壬午以蒋夫人從歐陽
修曰錢姓出陸終葢顓頊之苗裔始以士為周官久而
以為姓自三代以來無甚顯者至唐末錢氏多居東南
及鏐乘亂世起餘杭有地十三州號兼吳越而王者幾
百年而武進錢氏獨以隱徳累世不顯豈以力者如彼
而以徳者如此哉豈其盛衰遲速之理固有不同哉武
進之錢自寳七世至君有聞又有賢子不墜益彰其埶
孰止葢恃力者雖盛而必衰以徳者愈遲而終顯立石
刻辭其示彌逺
　　集賢校理丁君墓表(歐陽修/)
君諱寳臣字元珍姓丁氏常州晉陵人也景祐元年舉
進士及第為峽州軍事判官淮南節度掌書記杭州觀
察判官改太子中允知剡縣徙知端州遷太常丞博士
坐海賊儂智髙陷城失守奪一官徙置黄州久之復得
太常丞監湖州酒税又復博士知諸暨縣編校秘閣書
籍遂為校理同知太常禮院君為人外和怡而内謹立
望其容貌進趨知其君子人也居鄉里以文行稱少孤
與其兄篤於友悌兄亡服䘮三年曰吾不幸㓜失其親
兄吾父也慶厯中詔天下大興學校東南多學者而湖
杭尤盛君居杭學為教授以其素所學問而自修於鄉
里者教其徒久而學者多所成就其後天子患館閣職
廢特置編校八員其選甚精乃自諸暨召居秘閣君治
州縣聴决精眀賦役有法民畏信而便安之其始治剡
也如此後治諸暨剡隣邑也其民聞其來讙曰此剡人
愛而思之謂不可復得者也今吾民乃幸而得之而君
亦以治剡者治之由是所至有聲及居閣下淡然不以
勢利動其心未嘗走謁公卿與諸學士羣居恂恂人皆
愛親之葢其召自諸暨也以材行選及在館閣久而朝
廷益知其賢英宗毎論人物屢稱之國家自削除僣偽
東南遂無事偃兵弛備者六十餘年矣而嶺外尤甚其
山海荒濶列郡數十皆為下州朝廷命吏常以一縣視
之故其守無城其戍無兵一日智髙乘不備陷邕州殺
将吏有衆萬餘人順流而下潯梧封康諸小州所過如
破竹吏民皆望而散走獨君猶率羸卒百餘拒戰殺六
七人既敗亦走初賊未至君語其下曰幸得兵數千人
伏小湘峽扼至險以擊驕兵可必勝也乃請兵於廣州
凢九請不報又嘗得賊覘者一人斬之賊既平議者謂
君文學宜居臺閣備侍從以承顧問而眇然以一儒者
守空城提百十饑羸之卒當萬人卒至之賊可謂不幸
而天子亦以謂縣官不素設備而責守吏不以空手捍
賊宜原其情故一切輕其法而君以嘗請兵不得又能
拒戰殺賊則又輕之故它失守者皆奪兩官而君奪一
官已而知其賢復召用後十餘年御史知雜蘇宷受命
之明日建言請復治君前事奪其職而黜之天子知君
賢不可以一眚廢而先帝已察其罪而輕之矣又數更
大赦且罪無再坐然猶以御史新用故屈君使少避而
不傷之也乃用其校理歲滿所當得者即以君通判永
州方待闕於晉陵以治平四年四月某甲子暴中風眩
一夕卒享年五十有八累官至尚書司封員外郎階朝
奉郎勲上輕車都尉曽祖諱某祖諱某皆不仕父諱某
贈尚書工部侍郎母張氏仙游縣太君君娶饒氏封晉
陵縣君先卒子男四人曰隅曰除曰隮皆舉進士曰恩
兒才一歲女一人適著作佐郎集賢校理胡宗愈君既
卒天子憫然推恩録其子隅為太廟齋郎君之平生履
憂患而遭困阨處之安焉未嘗見戚戚之色其於窮達
壽夭知有命固無憾於其心然知君之賢哀其志而惜
其命止於斯者不能無恨也於是相與論者君之大節
伐石紀辭以表見於後世庶幾以慰其思焉熈寧元年
六月十四日廬陵歐陽修述
　　尚書屯田員外郎張君墓表(歐陽修/)
君諱谷字應之世為開封尉氏人曽祖節祖遇皆不仕
父炳為鄭州原武縣主簿因留家焉今為原武人也君
舉進士及第為河陽河南主簿蘇州觀察推官開封府
士曹叅軍遷著作佐郎知陽武縣通判眉州累遷屯田
員外郎復知陽武縣以疾致仕卒于家享年五十有九
君為人剛介好學問事父母孝與朋友信其為吏潔亷
所至有能稱其在河南時予為西京留守推官與謝希
深尹師魯同在一府其所與㳺雖他掾屬賔客多材賢
少壮馳騁於一時而君居其間年尚少獨苦羸病肺唾
血者已十餘年幸其疾少間輙亦從諸君飲酒諸君愛
而止之君曰我豈久生者邪雖它人視君亦若不能勝
朝夕者其後同府之人皆解去而希深師魯與當時少
壮馳騁者䘮其十八九而君癯然唾血如故後二十年
始以疾卒君雖病羸而力自為善居官為吏未嘗廢學
問多為賢士大夫所知乃知夫康强者不可恃以久而
羸弱者未必不能生雖其遲速長短相去幾何而強者
不自勉或死而泯沒於無聞弱者能自力則必有稱於
後世君其是已君嘗謂予曰吾旦暮人耳無所取於世
也尚何區區於仕哉然吾嘗哀禄之及於親者薄若幸
得不死而官登于朝冀竊國家褒贈之寵以榮其親然
後歸病于原武之廬足矣乃益買田治室於原武以待
君自河南蘓州累為名公卿所薦乃遷著作為郎官贈
其父太子中允母宋氏京兆縣太君於是遂致仕歸于
原武營其徳政鄉之張固村原将𦵏其親卜以皇祐五
年十一月某日用事前四日君亦卒遂以某日從𦵏于
原上予與君遊久記其昔所謂予者且哀君之賢而不
幸又嘉君之志信而有成於其𦵏也不及銘乃表於其
墓君娶祝氏封華陽縣君有子曰損試将作監主簿至
和二年三月七日翰林學士尚書吏部郎中知制誥充
史館修撰歐陽修撰
　　河南府司録張君墓表(歐陽修/)
故大理寺丞河南府司録張君諱汝士字堯夫開封襄
邑人也明道二年八月壬寅以疾卒于官享年三十有
七卒之七日𦵏洛陽北邙山下其友人河南尹師魯誌
其墓而廬陵歐陽修為之銘以其𦵏之速也不能刻石
乃得金谷古塼命太原王顧以丹為隷書納于壙中嘉
祐二年某月某日其子吉甫山甫改𦵏君于伊闕之教
忠鄉積慶里君之始𦵏北邙也吉甫纔數歲而山甫始
生余及送者相與臨宂視窆且封哭而去今年春余主
試天下貢士而山甫以進士試禮部乃來告以将改𦵏
其先君因出銘以示余葢君之卒距今二十有五年矣
初天聖明道之間錢文僖公守河南公王家子特以文
學仕至貴顯所至多招集文士而河南吏屬適皆當時
賢材知名士故其幕府號為天下之盛君其一人也文
僖公善待士未嘗責以吏職而河南又多名山水竹林
茂樹竒花怪石其平臺清池上下荒墟草莽之間余得
日從賢人長者賦詩飲酒以為樂而君為人静黙修潔
常坐府治事省文書尤盡心於獄訟初以辟為其府推
官既罷又辟司録河南人多賴之而守尹屢薦其材君
亦工書喜為詩閒則從余遊其語言簡而有意飲酒終
日不亂雖醉未嘗頺墮與之居者莫不服其徳故師魯
誌之曰飭身臨事余嘗愧堯夫堯夫不余愧也始君之
𦵏皆以其地不善又𦵏速禮不備君夫人崔氏有賢行
能教其子而二子孝謹克自樹立卒能改𦵏君如吉卜
君其可謂有後矣自君卒後文僖公得罪貶死漢東吏
屬亦各引去今師魯死且十餘年王顧者死亦六七年
矣其送君而臨宂者及與君同府而遊者十葢八九死
矣其幸而在者不老則病且衰如予是也嗚呼盛衰生
死之際未始不如是是豈足道哉惟為善者能有後而
託於文字者可以無窮故於其改𦵏也書以遺其子俾
碣于墓且以寫余之思焉吉甫今為大理寺丞知緱氏
縣山甫始以進士賜出身云翰林學士右諫議大夫史
館修撰歐陽修撰
　　太常博士周君墓表(歐陽修/)
有篤行君子曰周君者孝於其親友於其兄弟居父母
喪與其兄某弟某居于倚廬不飲酒食肉者三年其言
必戚其哭必哀除䘮而癯然不能勝人事者葢久而後
復自孔子在魯而魯人不能行三年之喪其弟子疑以
為問則非魯而他國可知也孔子殁而其後世又可知
也今世之人知事其親者多矣或居䘮而不哀者有矣
生能事而死能哀或不知喪禮者有矣或知禮而以謂
喪主於哀而已不必合於禮者有矣如周君者事生盡
孝居䘮盡哀而以禮者也禮之失久矣喪禮尤廢也今
之居喪者惟仕宦婚嫁聴樂不為此特法令之所禁爾
其衰麻之數哭泣之節居處之别飲食之變皆莫知夫
有禮也在上位者不以身率其下在下者無所望於其
上其遂廢矣乎故吾於周君有所取也君諱堯卿字子
俞道州永明縣人也天聖二年舉進士累官至太常博
士歴連衡二州司理叅軍桂州司録知髙安寧化二縣
通判饒州未行以慶厯五年六月朔日卒于朝集之舍
享年五十有一皇祐五年某月日𦵏于道州永眀縣之
紫㣲岡曽祖諱某祖諱某父諱某贈某官母唐氏封某
縣太君娶某氏封某縣君君學長於毛鄭詩左氏春秋
家貧不事生産喜聚書居官禄雖薄常分俸以賙宗族
朋友人有慢已者皆厚為禮以愧之其為吏所居皆有
能政有文集二十巻君有子七人曰諭鼎州司理叅軍
曰詵湖州歸安主簿曰謐曰諷曰諲曰説曰誼皆未仕
嗚呼孝非一家之行也所以移於事君而忠仁於宗族
而睦交於朋友而信始於一鄉推之四海表于金石示
之後世而勸考君之所施者無不可以書也豈獨俾其
子孫之不隕也哉
　　内殿崇班薛君墓表(歐陽修/)
公諱塾字宗道姓薛氏資政殿學士兵部尚書簡肅公
之弟薛之世徳終始有簡肅公之誌與碑公官至内殿
崇班以某年某月某日卒官于蜀州其子仲儒以其喪
歸𦵏于綘州之正平先𦵏而來乞銘以誌予幸嘗紀次
簡肅公之徳而又得銘公其銘曰公躬直清官以材稱
惟賢是似不愧其兄既𦵏而仲孺又來請曰銘之藏誠
以永吾先君于不朽然不若碣于隧以表見于世之昭
昭也予惟薛氏於綘為著姓簡肅公於公為兄弟而公
之世徳予既見之銘而其子又欲碣以昭顯于世可謂
孝矣然予考古所謂賢人君子功臣烈士之所以銘見
于後世者其言簡而著及後世衰言者自疑於不信始
繁其文而猶患於不章又備其行事惟恐不為世之信
也若薛氏之著于綘簡肅公之信于天下而予之銘公
不愧於其兄則公之銘不待繁言而信也然其行事終
始予亦不敢畧而誌諸墓矣今之碣者無以加焉則取
其可以簡而著者書之以慰其子之孝思而信于綘之
人云
　　永春縣令歐君墓表(歐陽修/)
君諱慶字貽孫姓歐氏其上世為韶州曲江人後徙均
州之鄖鄉又徙襄州之榖城乾徳二年分榖城之隂城
鎮為乾徳縣建光化軍歐氏遂為乾徳人修嘗為其縣
令問其故老鄉閭之賢者皆曰有三人焉其一人曰太
傅贈太師中書令鄧文懿公其一人曰尚書屯田郎中
戴國忠其一人曰歐君也三人者學問出處未嘗一日
不同其忠信篤於朋友孝悌稱於宗族禮義達于鄉閭
乾徳之人初未識學者見此三人皆尊禮而愛親之既
而皆以進士舉于鄉里而君獨黜于有司後二十年始
以同三禮出身為潭州湘潭主簿陳州司法叅軍監考
城酒税遷彭州軍事推官知泉州永春縣事而鄧公已
貴顯于朝君尚為州縣吏所至上官多鄧公故舊君絶
口不復道前事至終其去不知君為鄧公友也君為吏
廉貧宗族之孤㓜者皆養于家居鄉里有訟者多就君
决曲直得一言遂不復爭人至于今傳之嗟夫三人之
為道無所不同至其窮達何其異也而三人者未嘗有
動於其心雖乾徳之人稱三人者亦不以貴賤為異則
其幸不幸豈足為三人者道哉然而達者昭顯于一時
而窮者泯沒於無述則為善者何以勸而後世之來者
何以考徳於其先故表其墓以示其子孫君有子世英
為鄧城縣令世勣舉進士君以天聖七年卒享年六十
有四𦵏乾徳之西北廣節山之原
　　寳文閣待制常公墓表(王安石/)
右正言寳文閣待制特贈右諫議大夫汝隂常公以熙
寧十年二月己酉卒以五月壬申𦵏臨川王某誌其墓
曰公學不期言也正其行而已行不期聞也信其義而
已所不取也可使貪者矜焉而非彫斵以為亷所不為
也可使弱者立焉而非矯抗以為勇官之而不事召之
而不赴或曰必退者也終此而已矣及為今天子所禮
則出而應焉於是天子悦其至虚已而問焉使莅諌職
以觀其廸已也使董學政以觀其造士也公所言乎上
者無傳然皆知其忠而不阿所施乎下者無助然皆見
其正而不茍詩曰胡不萬年惜乎既病而歸死也自周
道隱觀學者所取舍大抵時所好也違俗而適已獨行
而特起嗚呼公賢逺矣傳載公久莫如以石石可磨也
亦可泐也謂公且朽不可得也
　　貴池主簿沈君墓表(王安石/)
予先君女子三人其季嫁沈子也他日有問予先君之
壻而予告以沈子其知沈子之家者必曰是其父能文
學他日從沈子於銅陵而遊觀其縣縣人得沈子必曰
是其父能政事已而予求其父所為書於沈子沈子曰
先君卒於逆旅其書悉為人取去無在者又問其政事
曰吾嘗聞於祖母矣先君為池州貴池縣主簿令不能
而縣大治者先君之力也嘗攝銅陵縣事縣人有兄弟
爭財者先君能為辨其曲直而卒使之感寤讓財相與
同居其去也兩縣人追送涕泣逺焉而後去其施設之
方則吾不得其詳也沈子遂言曰先君事生嚴喪死哀
自族人至於婚友無所不盡其心終身好書未嘗一日
不讀而於酣樂嫚戲未嘗豫也循道守官以不諂其上
而幾至於殆者數矣故其仕嘗有去志而無留心唯不
得夀考富貴以卒其學問䆒其施設故其文章不多見
而獨為士友所知其行義不博聞而獨為親黨所稱其
政事不大傳而獨為邑人所記日月行矣不即論次懼
将卒於無傳也吾願以此屬子矣予應曰然子之先君
固賢而又有賢子其後世将必大不可使無考也於是
為之論次曰君諱某字某再世家于杭州之錢塘而其
先湖州之武康人也武康之族顯久矣至唐有既濟者
為尚書禮部員外郎生傳師為尚書吏部侍郎贈吏部
尚書尚書生詢為潞州刺史昭義軍節度使自昭義以
上三世皆有名迹列於國史昭義生丹為舒州團練判
官舒州生牢江南李氏時為饒州刺史饒州生廷蘋為
濠州軍事推官濠州生承誨大宋為眀州定海縣主簿
累贈光禄卿光禄生玉尚書屯田郎中知真州軍州事
君真州之子天聖二年以進士起家楚州司法叅軍再
調為池州貴池縣主簿年三十六疾卒於京師之逆旅
夫人元氏生男子伯荘季長叔通皆為進士而季長則
予先君之壻也君以某年某月某甲子𦵏真州城北之
原葢其行義文學政事皆如其子之言云
　　瀧岡阡表(歐陽修/)
嗚呼惟我皇考崇公卜吉于瀧岡之六十年其子修始
克表於其阡非敢緩也葢有待也修不幸生四歲而孤
太夫人守節自誓居窮自力於衣食以長以教俾至于
成人太夫人告之曰汝父為吏廉而好施與喜賔客其
俸禄雖薄常不使有餘曰毋以是為我累故其亡也無
一瓦之覆一壠之植以庇而為生吾何恃而能自守邪
吾於汝父知其一二以有待於汝也自吾為汝家婦不
及事吾姑然知汝父之能養也汝孤而㓜吾不能知汝
之必有立然知汝父之必将有後也吾之始歸也汝父
免於母䘮方逾年歲時祭祀則必涕泣曰祭而豐不如
養之薄也間御酒食則又涕泣曰昔常不足而今有餘
其何及也吾始一二見之以為新免於喪適然耳既而
其後常然至其終身未嘗不然吾雖不及事姑而以此
知汝父之能養也汝父為吏嘗夜燭治官書屢廢而歎
吾問之則曰此死獄也我求其生不得爾吾曰生可求
乎曰求其生而不得則死者與我皆無恨也矧求而有
得邪以其有得則知不求而死者有恨也夫常求其生
猶失之死而世常求其死也回顧乳者抱汝而立于旁
因指而歎曰術者謂我歲行在戍将死使其言然吾不
及見兒之立也後當以我語告之其平居教他子弟常
用此語吾耳熟焉故能詳也其施於外事吾不能知其
居于家無所矜飾而所為如此是真發於中者邪嗚呼
其心厚於仁者邪此吾知汝父之必将有後也汝其勉
之夫養不必豐要於孝利雖不得溥於物要其心之厚
於仁吾不能教汝此汝父之志也修泣而志之不敢忘
先公少孤力學咸平三年進士及第為道州判官泗綿
二州推官又為泰州判官享年五十有九𦵏沙溪之瀧
岡太夫人姓鄭氏考諱徳儀世為江南名族太夫人恭
儉仁愛而有禮初封福昌縣太君進封樂安安康彭城
三郡太君自其家少㣲時治其家以儉約其後常不使
過之曰吾兒不能茍合於世儉薄所以居患難也其後
修貶夷陵太夫人言笑自若曰汝家故貧賤也吾處之
有素矣汝能安之吾亦安矣自先公之亡二十年修始
得禄而養又十有二年列官于朝始得贈封其親又十
年修為龍圖閣直學士尚書吏部郎中留守南京太夫
人以疾終于官舍享年七十有二又八年修以非才入
副樞宻遂叅政事又七年而罷自登二府天子推恩褒
其三世葢自嘉祐以來逢國大慶必加寵錫皇曽祖府
君累贈金紫光禄大夫太師中書令曽祖妣累封楚國
太夫人皇祖府君累贈金紫光禄大夫太師中書令兼
尚書令祖妣累封吳國太夫人皇考崇公累贈金紫光
禄大夫太師中書令兼尚書令皇妣累封越國太夫人
今上初郊皇考賜爵為崇國公太夫人進號魏國於是
小子修泣而言曰嗚呼為善無不報而遲速有時此理
之常也惟我祖考積善成徳冝享其隆雖不克有於其
躬而賜爵受封顯榮褒大實有三朝之錫命是足以表
見於後世而庇賴其子孫矣乃列其世譜具列于碑既
又載我皇考崇公之遺訓太夫人之所以教而有待於
修者並掲于阡俾知夫小子修之徳薄能鮮遭時竊位
而幸全大節不辱其先者其來有自熙寧三年歲次庚
戍四月辛酉朔十有五日乙亥男推誠保徳崇仁翊戴
功臣觀文殿學士特進行兵部尚書知青州軍州事兼
管内勸農使充京東東路安撫使上柱國樂安郡開國
公食邑四千三百户食實封一千二百户修表
　　清河郡公房公墓碣銘(韓愈/)
公諱啓字某河南人其大王父融王父琯仍父子為宰
相融相天后事逺不大傳琯相𤣥宗肅宗處艱難中與
道進退薨贈太尉流聲于兹父乘仕至秘書少監贈太
子詹事公胚胎前光生長食息不離典訓之内目濡耳
染不學以能始為鳯翔府叅軍尚少人吏迎觀望見咸
曰真房太尉家子孫也不敢弄以事轉同州澄城丞益
自飾理同官憚伏衞晏使嶺南黜陟求佐得公擢摘良
奸南土大喜還進昭應主簿裴胄領湖南表公為佐拜
監察御史部無遺事胄遷江西又以節鎮江陵公一隨
遷佐胄累功進至刑部員外郎賜五品服副胄使事為
上介上聞其名徴拜虞部員外在省籍籍遷萬年令果
辨憿絶貞元末王叔文用事材公之為舉以為容州經
畧使拜御史中丞服佩視三品管有嶺外十三州之地
林蠻洞蜒守條死要不相漁刼税節賦時公私有餘削
衣貶食不立資遺以班親舊朋友為義在容九年遷領
桂州封清河郡公食邑三千户中人使授命書應待失
禮客主違言徵貳太僕未至貶䖍州長史而坐使者以
疾卒官年五十九其子越能輯父事無失謹謹致孝既
𦵏碣墓請銘銘曰
房氏二相厥家以聞條葉被澤况公其孫公初為吏亦
以門庇佐使于南乃始以致既辦萬年命屏容服功緒
卓殊氓獠循業維不順隨失署亡資非公之怨銘以著
之
　　唐河中府法曹張君墓碣銘(韓愈/)
有女奴抱嬰兒來致其主夫人之語曰妾張圓之妻劉
也妾夫常語妾云吾常獲私於夫子且曰夫子天下之
名能文辭者凡所言必傳世行後今妾不幸夫逢盗死
途中将以日月𦵏妾重哀其生志不就恐死遂沈泯敢
以其稚子汴見先生将賜之銘是其死不為辱而名永
長存所以葢覆其遺𦙍子若孫且死萬一能有知将不
悼其不幸於土中矣又曰妾夫在嶺南時嘗疾病泣語
曰吾志非不如古人吾才豈不如今人而至於是而死
於是邪若爾吾哀必求夫子銘是爾與吾不朽也愈既
哭弔辭遂叙次其族世名字事始終而銘曰
君字直之祖讙父孝新皆為官汴宋間君嘗讀書為文
辭有氣有吏才嘗感激欲自奮㧞樹功名以見世初舉
進士再不第因去事宣武軍節度使得官至監察御史
坐事貶嶺南再遷至河中府法曹叅軍攝虞鄉令有能
名進攝河東令又有名遂署河東從事綘州闕刺史攝
綘州事能聞朝廷元和四年秋有事適東方既還八月
壬辰死于汴城西雙丘年四十有七眀年二月日𦵏河
南偃師妻彭城人世有衣冠祖好順泗州刺史父泳卒
蘄州别駕女四人男一人嬰兒汴也是為銘
　　故御史周君碣(柳宗元/)
有唐貞臣汝南周氏諱某字某以諫死𦵏于某貞元十
二年栁宗元立碣于其墓左在天寳年有以謟䛕至相
位賢臣放退公為御史抗言以白其事得死于墀下史
臣書之公之死而佞者始畏公議於虖古之不得其死
者衆矣若公之死志匡王國氣震奸佞動獲其所斯盖
得其死者歟公之徳之才洽於傳聞卒以不試而獨申
其節猶能奮百代之上以為世軌第令生於定哀之間
則孔子不曰未見剛者出於秦楚之後則漢祖不曰安
得猛士而存不及興王之用沒不遭聖人之歎誠立志
者之所悼也故為之銘銘曰
忠為美道是履諫而死佞者止史之志石以紀為臣軌
　　黄憲列傳(後漢書/)
黄憲字叔度汝南慎陽人也世貧賤父為牛醫頴川荀
淑至慎陽遇憲於逆旅時年十四淑竦然異之揖與語
移日不能去謂憲曰子吾之師表也既而前至袁閎所
未及勞問逆曰子國有顔子寧識之乎閎曰見吾叔度
邪是時同郡戴良才髙倨慠而見憲未嘗不正容及歸
罔然若有失也其母問曰汝復從牛醫兒來耶對曰良
不見叔度不自以為不及既覩其人則瞻之在前忽然
在後固難得而測矣同郡陳蕃周舉常相謂曰時月之
間不見黄生則鄙吝之萌復存乎心及蕃為三公臨朝
歎曰叔度若在吾不敢先佩印綬矣太守王龔在郡禮
進賢達多所降致卒不能屈憲郭林宗少㳺汝南先過
袁閎不宿而退進往從憲累日方還或以問林宗林宗
曰奉髙之器譬諸汎濫雖清而易挹叔度汪汪若千頃
波澄之不清淆之不濁不可量也憲初舉孝亷又辟公
府友人勸其仕憲亦不拒之暫到京師而還竟無所就
年四十八終天下號曰徴君
論曰黄憲言論風㫖無所傳聞然士君子見之者靡不
服深逺去玼吝将以道周性全無徳而稱乎余曽祖穆
侯以為憲隤然其處順淵乎其似道淺深莫臻其分清
濁未議其方若及門於孔氏其殆庶乎故嘗著論云
　　何蕃傳(韓愈/)
太學生何蕃入太學者廿餘年矣歲舉進士學成行尊
自太學諸生推頌不敢與蕃齒相與言於助教博士助
教博士以状申於司業祭酒司業祭酒撰次蕃之羣行
焯焯者數十餘事以之升於禮部而以聞於天子京師
諸生以薦蕃名文説者不可選紀公卿大夫知蕃者比
肩立莫為禮部為禮部者率蕃所不合者以是無成功
蕃淮南人父母具全初入太學歲率一歸父母止之其
後間一二歲乃一歸又止之不歸者五歲矣蕃純孝人
也閔親之老不自克一日揖諸生歸養于和州諸生不
能止乃閉蕃空舍中於是太學六館之士百餘人又以
蕃之義行言於司業陽先生城請諭留蕃於是太學闕
祭酒㑹陽先生出道州不果留歐陽詹生言曰蕃仁勇
人也或者曰蕃居太學諸生不為非義𦵏死者之無歸
哀其孤而字焉惠之大小必以力復斯其所謂仁歟蕃
之力不任其體其貌不任其心吾不知其勇也歐陽詹
生曰朱泚之亂太學諸生舉将從之來請起蕃蕃正色
叱之六館之士不從亂兹非其勇歟惜乎蕃之居下其
可以施於人者不流也譬之水其為澤不為川乎川者
髙澤者卑髙者流卑者止是故蕃之仁義充諸心行諸
太學積者多施者不遐也天将雨水氣上無擇於川澤
澗谿之髙下然則澤之道其亦有施乎抑有待於彼者
歟故凡貧賤之士必有待然後能有所立獨何蕃歟吾
是以言之無亦使其無傳焉
　　安重誨傳(五代史/)
安重誨應州人也其父福遷事晉為将以驍勇知名梁
攻朱宣於鄆州晉兵救宣宣敗福遷戰死重誨少事明
宗為人眀敏謹恪明宗鎮安國以為中門使及兵變於
魏所與謀議大計皆重誨與郭彦威决之眀宗即位以
為左領軍衞大将軍樞宻使兼領山南東道節度使固
辭不拜改兵部尚書使如故在位六年累加侍中兼中
書令重誨自為中門使己見親信而以佐命功臣處機
宻之任事無大小皆所叅决其勢傾動天下雖其盡忠
勞力時有補益而恃矜功寵威福自出旁無賢人君子
之助其獨見之慮禍釁所生至於臣主俱傷幾滅其族
斯其可哀者也重誨嘗出過御史臺門殿直馬延誤衝
其前導重誨怒即臺門斬延而後奏是時隨駕㕔子軍
士桑𢎞遷毆傷相州録事叅軍親從兵馬使安䖍走馬
衝宰相前導𢎞遷罪死䖍决杖而已重誨已斬延乃請
降勅處分明宗不得已從之由是御史諫官無敢言者
宰相任圜判三司以其職事與重誨爭不能得圜怒辭
疾退居於磁州朱守殷以汴州反重誨遣人矯詔馳至
其家殺圜而後白誣圜與守殷通謀明宗皆不能詰也
而重誨恐天下議已因取三司積欠二百餘萬請放之
兾以悦人而塞責明宗不得已為下詔蠲除之其威福
自出多此類也是時四方奏事皆先白重誨然後聞河
南縣獻嘉禾一莖五穗重誨視之曰偽也笞其人而遣
之夏州李仁福進白鷹重誨却之明日白曰陛下詔天
下毋得獻鷹鷂而仁福違詔獻鷹臣已却之矣重誨出
眀宗隂遣人取之以入他日按鷹於西郊戒左右無使
重誨知也宿州進白兎重誨曰兎隂且狡雖白何為遂
却而不白明宗為人雖寛厚然其素性果於殺人馬牧
軍使田令方所牧馬瘠而多斃坐劾當死重誨諌曰使
天下聞以馬故殺一軍使是謂貴畜而賤人令方因得
減死明宗遣回鶻侯三馳傳至其國侯三至醴泉縣縣
素僻無驛馬其令劉知章出獵不時給馬侯三遽以聞
眀宗大怒械知章至京師将殺之重誨從容為言知章
乃得不死其盡忠補益亦此類也重誨既以天下為己
任遂欲内為社稷之計而外制諸侯之强然其輕信韓
玫之譛而絶錢鏐之臣徒陷彦温於死而不能去潞王
之患李嚴一出而知祥貳仁矩未至而董璋叛四方騷
動師旅並興如投膏止火適足速之此所謂獨見之慮
禍釁所生也錢鏐據有兩浙號兼吳越而王自梁及荘
宗常異其禮以覊縻臣屬之而已明宗即位鏐遣使朝
京師寓書重誨其禮慢重誨怒未有以發乃遣其嬖吏
韓玫副供奉官烏昭遇復使於鏐而玫恃重誨勢數凌
辱昭遇因醉使酒以馬箠擊之鏐欲奏其事昭遇以為
辱國固止之及玫還返譛於重誨曰昭遇見鏐舞蹈稱
臣而以朝廷事私告鏐昭遇坐死御史獄乃下制削奪
鏐官爵以太師致仕於是錢氏遂絶於唐矣潞王從珂
為河中節度使重誨以謂從珂非李氏子後必為國家
患乃欲隂圖之從珂閲馬黄龍莊其牙内指揮使楊彦
温閉城以叛從珂遣人謂彦温曰我遇汝厚何苦而反
耶報曰彦温非叛也得樞宻院宣請公趣歸朝廷耳從
珂走虞鄊馳騎上變眀宗疑其事不眀欲䆒其所以乃
遣殿直都知范温以金帶襲衣金鞍勒馬賜彦温綘州
刺史以誘致之重誨固請用兵明宗不得已乃更遣侍
衞指揮使藥彦稠西京留守索自通率兵討之而戒曰
為我生致彦温吾将自訊其事彦稠等攻破河中希重
誨㫖斬彦温以滅口重誨率羣臣稱賀明宗大怒曰朕
家事不了卿等不合致賀從珂罷鎮居清化里第重誨
數諷宰相言從珂失守宜得罪馮道因白請行法明宗
怒曰吾兒為奸人所中事未辨明公等出此言是不欲
容吾兒人閒邪趙鳯因言春秋責帥之義所以勵為臣
者明宗曰皆非公等意也道等惶恐而退居數日道等
又以為請明宗顧左右而言他明日重誨乃自論列明
宗曰公欲如何處置我即從公重誨曰此父子之際非
臣所宜言惟陛下裁之明宗曰吾為小校時衣食不能
自足此兒為我擔石灰拾馬糞以相養活今貴為天子
獨不能庇之耶使其杜門私第亦何與公事重誨由是
不敢復言孟知祥鎮西川董璋鎮東川二人皆有異志
重誨每事裁抑務制其奸心凡兩川守将更代多用已
所親信必以精兵從之漸令分戍諸州以虞緩急二人
覺之以為圖已益不自安既而遣李嚴為西川監軍知
祥大怒即日斬嚴又分閬州為保寧軍以李仁矩為節
度使以制璋且削其地璋以兵攻殺仁矩二人遂皆反
唐兵戍蜀者積三萬人其後知祥殺璋兼據兩川而唐
之精兵皆陷蜀初眀宗幸汴州重誨建議欲因以代吳
而明宗難之其後户部尚書李鏻得吳諜者言徐知誥
欲舉吳國以稱藩願得安公一言以為信鏻即引諜者
見重誨重誨大喜以為然乃以玉帶與諜者使遺知誥
為信其直千緡初不以其事聞其後逾年知誥之問不
至始奏貶鏻行軍司馬已而捧聖都軍使李行徳十将
張儉告變言樞宻承㫖李䖍徽語其客邉彦温云重誨
私募士卒繕治兵器欲自伐吳又與相者交私眀宗以
問重誨重誨惶恐請䆒其事明宗初頗疑之大臣左右
皆為之辨既而少解始告重誨以彦温之言因廷詰彦
温具伏其詐於是君臣相顧泣下彦温行徳儉皆坐族
誅重誨因求解職明宗慰之曰事已辨慎無措之胷中
重誨論請不已明宗怒曰放卿去朕不患無人顧武徳
使孟漢瓊至中書趣馮道等議代重誨者馮道曰諸君
茍惜安公使得罷去是紓其禍也趙鳯以為大臣不可
輕動遂以范延光為樞宻使而重誨居職如故董璋等
反遣石敬塘討之而川路險阻糧運甚艱每費一石而
致一斗自關以西民苦輸送往往亡聚山林為盗賊明
宗謂重誨曰事勢如此吾當自行重誨曰此臣之責也
乃請行關西之人聞重誨來皆已恐動而重誨日馳數
百里逺近驚駭督趣糧運日夜不絶斃踣道路者不可
勝數重誨過鳯翔節度使朱𢎞昭延之寝室使其妻子
奉事左右甚謹重誨酒酣為𢎞昭言昨被讒搆幾不自
全賴人主聖明得保家族因感歎泣下重誨去𢎞昭馳
騎上言重誨怨望不可令至行營恐其生事而宣徽使
孟漢瓊自行營使還亦言西人震駭之状因述重誨過
惡重誨行至三泉被召還過鳯翔𢎞昭拒而不納重誨
愳馳趨京師未至拜河中節度使重誨已罷希㫖爭求
其過宦者安希倫坐與重誨交私嘗為重誨隂伺宫中
動息事發棄市重誨益懼因上章告老以太子太師致
仕而以李從璋為河中節度使遣藥彦稠率兵如河中
虞變重誨二子崇緒崇賛宿衛京師聞制下即日奔其
父重誨見之驚曰二渠安得來已而曰此非渠意為人
所使耳吾以一死報國餘復何言乃械送二子於京師
行至陜州下獄眀宗又遣翟光業至河中視重誨去就
戒曰有異志則與從璋圖之又遣宦者使於重誨使者
見重誨號泣不已重誨問其故使者曰人言公有異志
朝廷遣藥彦稠率兵至矣重誨曰吾死未塞責遽勞朝
廷興師以重明主之憂光業至從璋率兵圍重誨第入
拜於庭重誨降而答拜從璋以檛擊其首重誨妻走抱
之而呼曰令公死未晚何遽如此又擊其首夫妻皆死
流血盈庭璋檢責其家貲不及數千緡而已明宗下詔
以其絶錢鏐致孟知祥董璋反及議伐吳以為罪并殺
其二子其餘子孫皆免重誨得罪知其必死歎曰吾固
當死但恨不與國家除去潞王此其恨也嗚呼官失其
職久矣予讀梁宣底見敬翔李振為崇政院使凡承上
之㫖宣之宰相而奉行之宰相有非其見時而事當上
决者與其被㫖而有所復請者則具記事而入因崇政
使以聞得㫖則復宣而出之梁之崇政使乃唐樞宻之
職葢出納之任也唐常以宦者為之至梁戒其禍始更
用士人其備顧問叅謀議於中則有之未始專行事於
外也至崇韜重誨為之始復唐樞宻之名然權侔於宰
相矣後世因之遂分為二文事任宰相武事任樞宻樞
宻之任既重而宰相自此失其職也
　　巢谷傳(蘇轍/)
巢谷字元修父中世眉山農家也少從士大夫讀書老
里校師谷㓜傳父學雖朴而博舉進士京師見舉武藝
者心好之谷素多力遂棄其舊學畜弓箭習騎射久之
業成而不中第聞西邊多驍勇騎射擊刺為四方冠去
遊秦鳯涇原間所至友其秀傑有韓存寳者尤與之善
谷教之兵書二人相與為金石交熙寧中存寳為河州
将有功號熙河名将朝廷稍竒之㑹瀘州蠻乞弟擾邊
諸郡不能制乃命存寳出兵討之存寳不習蠻事邀谷
至軍中問焉及存寳得罪将就逮自料必死謂谷曰我
涇原武夫死非所惜顧妻子不免寒饑橐中有銀數百
兩非君莫使遺之者谷許諾即變姓名懐銀歩行往授
其子人無知者存寳死谷逃避江淮間會赦乃出予以
鄉閭故㓜而識之知其志節緩急可託者也予之在朝
谷浮沈里中未嘗一見紹聖初予以罪謫居筠州自筠
徙雷自雷徙循予兄子瞻亦自惠再徙昌化士大夫皆
諱與予兄弟遊平生親友無復相聞者谷獨慨然自眉
山誦言欲徒步訪吾兄弟聞者皆笑其狂元符二年春
正月自梅州遺予書曰我萬里歩行見公不自意全今
至梅矣不旬日必見死無恨矣予驚喜曰此非今世人
古之人也既見握手相泣已而道平生逾月不厭時谷
年七十有三矣痩瘠多病非復昔日元修也将復見子
瞻於海南予愍其老且病止之曰君意則善然自此至
彼數千里復當渡海非老人事也谷曰我自視未即死
也公無止我留之不可閲其橐中無數千錢予方乏困
亦强資遣之船行至新㑹有蠻隷竊其橐装以逃獲於
新州谷從之至新遂病死予聞哭之失聲恨其不用吾
言然亦竒其不用吾言而行其志也昔趙襄子厄于晉
陽知伯率韓魏决水圍之城不沈者三板縣釜而爨易
子而食羣臣皆懈惟髙恭不失人臣之禮及襄子用張
孟談計三家之圍解行賞羣臣以恭為先談曰晉陽之
難惟恭無功曷為先之襄子曰晉陽之難羣臣皆懈惟
恭不失人臣之禮吾是以先之谷於朋友之義實無愧
髙恭者惜其不遇襄子而前遇存寳後遇予兄弟予方
雜居南夷與之起居出入葢将終焉雖知其賢尚何以
發之聞谷有子䝉在涇原軍中故為作傳異日以授之
谷始名榖及見之循州改名谷云
　　圬者王承福傳(韓愈/)
圬之為技賤且勞者也有業之其色若自得者聴其言
約而盡問之王其姓承福其名世為京兆長安農夫天
寳之亂發人為兵持弓矢十三年有官勲棄之來歸䘮
其土田手鏝衣食餘三十年舍於市之主人而歸其屋
食之當焉視時屋食之貴賤而上下其圬之傭以償之
有餘則以與道路之廢疾餓者焉又曰粟稼而生者也
若布與帛必蠶績而後成者也其他所以養生之具皆
待人力而後完也吾皆賴之然人不可徧為宜乎各致
其能以相生也故君者理我所以生者也而百官者承
君之化者也任有小大惟其所能若器皿焉食焉而怠
其事必有天殃故吾不敢一日捨鏝以嬉夫鏝易能可
力焉又誠有功取其直雖勞無愧吾心安焉夫力易强
而有功也心難强而有智也用力者使於人用心者使
人亦其宜也吾特擇其易為而無愧者取焉嘻吾操鏝
以入貴富之家有年矣有一至者焉又徃過之則為墟
矣有再至三至者焉而徃過之則為墟矣問之其隣或
曰噫刑戮也或曰身既死而其子孫不能有也或曰死
而歸之官也吾以是觀之非所謂食焉怠其事而得天
殃者邪非强心以智而不足不擇其才之稱否而冒之
者邪非多行可愧知其不可而强為之者邪将貴富難
守薄功而厚饗之者邪抑豐悴有時一去一來而不可
常者邪吾之心憫焉是故擇其力之可能者行焉樂富
貴而悲貧賤我豈異於人哉又曰功大者其所以自奉
也博妻與子皆養於我者也吾能薄而功小不有之可
也又吾所謂勞力者若立吾家而力不足則心又勞也
一身而二任焉雖聖者不可能也愈始聞而惑之又從
而思之葢賢者也葢所謂獨善其身者也然吾有譏焉
謂其自為也過多其為人也過少其學楊朱之道者邪
楊之道不肯㧞我一毛而利天下而夫人以有家為勞
心不肯一動其心以畜其妻子其肯勞其心以為人乎
哉雖然其賢於世之患不得之而患失之者以濟其生
之欲貪邪而亡道以䘮其身者其亦逺矣又其言有可
以警余者故余為之傳而自鑒焉
　　毛頴傳(韓愈/)
毛頴者中山人也其先眀眎佐禹治東方土養萬物有
功因封於卯地死為十二神嘗曰吾子孫神眀之後不
可與物同當吐而生已而果然明眎八世孫䨲世傳當
殷時居中山得神仙之術能匿光使物竊姮娥騎蟾蜍
入月其後代遂隱不仕云居東郭者曰㕙狡而善走與
韓盧爭能盧不及盧怒與宋鵲謀而殺之醢其家秦始
皇時䝉将軍恬南伐楚次中山将大獵以懼楚召左右
庻長與軍尉以連山筮之得天與人文之兆筮者賀曰
今日之獲不角不牙衣褐之徒缺口而長鬚八竅而趺
居獨取其髦簡牘是資天下其同書秦其遂兼諸侯乎
遂獵圍毛氏之族㧞其豪載頴而歸獻俘于章臺宫聚
其族而加束縛焉秦皇帝使恬賜之湯沐而封諸管城
號曰管城子日見親寵任事頴為人强記而便敏自結
繩之代以及秦事無不纂録隂陽卜筮占相醫方族氏
山經地志字書圖畫九流百家天人之書及至浮圖老
子外國之説皆所詳悉又通於當代之務官府簿書市
井貨錢注記惟上所使自秦皇帝及太子扶蘓胡亥丞
相斯中車府令髙下及國人無不愛重又善隨人意正
直邪曲巧拙一隨其人雖見廢棄終黙不洩惟不喜武
士然見請亦時徃累拜中書令與上益狎上嘗呼為中
書君上親决事以衡石自程雖宫人不得立左右獨頴
與執燭者常侍上休方罷頴與綘人陳𤣥𢎞農陶泓及
會稽禇先生友善相推致其出處必偕上召頴三人者
不待詔輙俱徃上未嘗怪焉後因進見上将有任使拂
拭之因免冠謝上見其髪秃又所摹畫不能稱上意上
嘻笑曰中書君老而秃不任吾用吾嘗謂君中書君今
不中書邪對曰臣所謂盡心者因不復召歸封邑終于
管城其子孫甚多散處中國四方皆冒管城惟居中山
者能繼父祖業
太史公曰毛氏有兩族其一姬姓文王之子封於毛所
謂魯衛毛𥅆者也戰國時有毛公毛遂獨中山之族不
知其本所出子孫最為蕃昌春秋之成見絶於孔子而
非其罪及䝉将軍㧞中山之豪始皇封諸管城世遂有
名而姬姓之毛無聞頴始以俘見卒見任使秦之滅諸
侯頴與有功賞不酬勞以老見踈秦真少恩哉
　　種樹郭槖駞傳(柳宗元/)
郭槖駞不知始何名病僂隆然伏行有類槖駞者故鄉
人號之駞駞聞之曰甚善名我固當因捨其名亦自謂
槖駞云其鄉曰豐樂鄉在長安西駞業種樹凡長安富
豪人為觀㳺及賣果者皆爭迎取養視駞所種樹或移
徙無不活且碩茂蚤實以蕃他植者雖窺伺傚慕莫能
如也有問之對曰槖駞非能使木壽且孳也能順木之
天以致其性焉爾凡植木之性其本欲舒其培欲平其
土欲故其築欲宻既然已勿動勿慮去不復顧其蒔也
若子其置也若棄則其天者全而其性得矣故吾不害
其長而已非有能碩茂之也不抑耗其實而已非有能
蚤而蕃之也他植者則不然根拳而土易其培之也若
不過焉則不及茍有能反是者則又愛之太恩憂之太
勤旦視而暮撫己去而復顧甚者爪其膚以驗其生枯
揺其本以觀其踈宻而木之性日以離矣雖曰愛之其
實害之雖曰憂之其實讐之故不我若也吾又何能為
哉問者曰以子之道移之官理可乎駞曰我知種樹而
已理非吾業也然吾居鄉見長人者好煩其令若甚憐
焉而卒以禍旦暮吏來而呼曰官命促爾耕朂爾植督
爾穫蚤繰而緖蚤織而縷字而㓜孩遂而雞豚鳴鼔而
聚之擊木而召之吾小人輟飱饔以勞吏者且不得暇
又何以蕃吾生而安吾性耶故病且怠若是則與吾業
者其亦有類乎問者嘻曰不亦善夫吾問養樹得養人
術傳其事以為官戒也
　　梓人傳(柳宗元/)
裴封叔之第在光徳里有梓人欵其門願傭隟宇而處
焉所職尋引規矩繩墨家不居礱斵之器問其能曰吾
善度材視棟宇之制髙深圓方短長之宜吾指使而羣
工役焉捨我衆莫能就一宇故食於官府吾受禄三倍
作於私家吾収其直大半焉他日入其室其床闕足而
不能理曰将求它工余甚笑之謂其無能而貪禄嗜貨
者其後京兆尹将飾官署余徃過焉委羣材㑹衆工或
執斧斤或執刀鋸皆環立嚮之梓人左持引右執杖而
中處焉量棟宇之任視木之能舉揮其杖曰斧彼執斧
者奔而右顧而指曰鋸彼執鋸者趨而左俄而斤者斵
刀者削皆視其色俟其言莫敢自㫁者其不勝任者怒
而退之亦莫敢愠焉畫宫於堵盈尺而曲盡其制計其
毫釐而搆大厦無進退焉既成書於上棟曰某年某月
某日某建則其姓字也凡執用之工不在列余圜視大
駭然後知其術之工大矣繼而歎曰彼将捨其手藝專
其心智而能知體要者歟吾聞勞心者役人勞力者役
於人彼其勞心者歟能者用而智者謀彼其智者歟是
足為佐天子相天下法矣物莫近乎此也彼為天下者
本於人其執役者為徒隷為鄉師里胥其上為下士又
其上為中士為上士又其上為大夫為卿為公離而為
六職判而為百役外薄四海有方伯連率郡有守邑有
宰皆有佐政其下有胥吏又其下皆有嗇夫版尹以就
役焉猶衆工之各有執伎以食力也彼佐天子相天下
者舉而加焉指而使焉條其綱紀而盈縮焉齊其法制
而整頓焉猶梓人之有規矩繩墨以定制也擇天下之
士使稱其職居天下之人使安其業視都知野視野知
國視國知天下其逺邇細大可手據其圖而䆒焉猶梓
人畫宫於堵而績于成也能者進而由之使無所徳不
能者退而休之亦莫敢愠不衒能不矜名不親小勞不
侵衆官日與天下之英才討論其大經猶梓人之善運
衆工而不伐藝也夫然後相道得而萬國理矣相道既
得萬國既理天下舉首而望曰吾相之功也後之人循
跡而慕曰彼相之才也士或談殷周之理者曰伊傅周
召其百執事之勤勞而不得紀焉猶梓人自名其功而
執用者不列也大哉相乎通是道者所謂相而已矣其
不知體要者反此以恪勤為公以簿書為尊衒能矜名
親小勞侵衆官竊取六職百役之事听听於府庭而遺
其大者逺者焉所謂不通是道者也猶梓人而不知繩
墨之曲直規矩之方圓尋引之短長姑奪衆工之斧斤
刀鋸以佐其藝又不能備其工以至敗績用而無所成
也不亦謬歟或曰彼主為室者儻或發其私智牽制梓
人之慮奪其世守而道謀是用雖不能成功豈其罪耶
亦在任之而已余曰不然夫繩墨誠陳規矩誠設髙者
不可抑而下也狹者不可張而廣也由我則固不由我
則圮彼将樂去固而就圮也則巻其術黙其智悠爾而
去不屈吾道是誠良梓人耳其或嗜其貨利忍而不能
捨也䘮其制量屈而不能守也棟橈屋壊則曰非我罪
也可乎哉可乎哉余謂梓人之道類於相故書而藏之
梓人葢古之審曲面勢者今謂之都料匠云余所遇者
楊氏潜其名
　　六一居士傳(歐陽修/)
六一居士初謫滁山自號醉翁既老而衰且病将退休
於潁水之上則又更號六一居士客有問曰六一何謂
也居士曰吾家藏書一萬巻集録三代以來金石遺文
一千巻有琴一張有棋一局而常置酒一壺客曰是為
五一爾奈何居士曰以吾一翁老於此五物之間是豈
不為六一乎客笑曰子欲逃名者乎而屢易其號此荘
生所誚畏影而走乎日中者也余将見子疾走大喘渇
死而名不得逃也居士曰吾固知名之不可逃然亦知
夫不必逃也吾為此名聊以志吾之樂爾客曰其樂如
何居士曰吾之樂可勝道哉方其得意於五物也太山
在前而不見疾雷破柱而不驚雖響九奏於洞庭之野
閲大戰於涿鹿之原未足喻其樂且適也然常患不得
極吾樂於其間者世事之為吾累者衆也其大者有二
焉軒裳珪組勞吾形于外憂患思慮勞吾心於内使吾
形不病而已悴心未老而先衰尚何暇於五物哉雖然
吾自乞其身於朝者三年矣一日天子惻然哀之賜其
骸骨使得與此五物偕返於田廬庻幾償其夙願焉此
吾之所以志也客復笑曰子知軒裳珪組之累其形而
不知五物之累其心乎居士曰不然累於彼者已勞矣
又多憂累於此者既佚矣幸無患吾其何擇哉於是與
客俱起握手大笑曰置之區區不足較也已而歎曰夫
士少而仕老而休葢有不待七十者矣吾素慕之宜去
一也吾嘗用於時矣而訖無稱焉宜去二也壮猶如此
今既老且病矣乃以難强之筋骸貪過分之榮禄是将
違其素志而自食其言宜去三也吾負三宜去雖無五
物其去宜矣復何道哉熙寧三年九月七日六一居士
自傳
　　許氏世譜(王安石/)
伯夷神農之後也佐堯舜有大功賜姓曰姜其後見經
者四國曰申詩所謂申伯者是也曰呂書所謂呂侯者
是也曰齊曰許春秋所書齊侯許男是也周衰許男嘗
從大侯征伐㑹盟竟於春秋及後世無復國而子孫以
其封姓然世傳有許由者堯以天下讓由由不受逃之
箕山箕山上葢有許由冡焉其事不見於經學者疑之
或曰由亡求於世者耳一與之天下葢不受也故好事
者以云而由與伯夷其生後先所祖同不同莫能知也
漢興許氏侯者六人栢至侯盎宋子侯瘛嚴侯猜此三
侯者其始以将封而史不書其州里平恩侯廣漢博望
侯舜樂成侯延夀此三侯者同産昆弟也以外戚起於
宣元之世昌邑人也盎孫昌嘗為丞相延夀及廣漢弟
子嘉嘗為大司馬至王莽敗許氏始皆失其封云後漢
㑹稽有許荆者循吏也許慎者以經術顯許峻者為易
林傳於世許楊者治鴻隙陂有徳於汝南汝南之民報
祭焉許靖者避地交州後入蜀先主以為太傅與從弟
劭俱善論人物劭兄䖍亦知名世稱平輿淵有二龍焉
慎峻楊靖皆汝南人也許禇者家於譙以忠力事魏封
侯牟鄉許慈者家南陽入蜀父子為博士司馬晉時有
許攻者東陽人也徳行髙察孝廉不起老於家其子曰
生亦有至性焉初許氏爵邑於周子孫播散四方有紀
者猶不乏焉至昌邑始大著間興於汝南其後祖髙陽
者為最盛然髙陽之族不見其所始有據者仕魏歴校
尉郡守生允為鎮北将軍允三子皆仕司馬晉竒司𨽻
校尉猛幽州刺史竒子遐侍中猛子式平原太守自允
至式皆知名允後五世詢司馬晉嘗召官之不起詢孫
珪為旌陽太守於齊珪生勇慧齊太子家令勇慧生懋
篤學以孝聞卒於梁為中庻子懋生亨為陳衞尉卿嘗
領史官次齊梁時事有子善心為之卒業是時有許紹
者善心族父也通守夷陵治有恩流户自歸數十萬卒
有勞於唐爵安陸郡公圉師欽寂欽明其後也圉師紹
少子寛博有器幹别自封平恩侯與敬宗俱為龍朔中
宰相欽寂謂紹曽大父也萬歲中帥師當契丹為所敗
執以如安東使説守者降至安東曰敵今且破滅公勉
守無忘忠也契丹即殺之是歲弟欽眀亦遇殺欽明為
凉州都督案行卒與突厥遇亦執使降至靈州顧為庾
言告守者所以破賊兄弟将兵一旦同以身狥邊鄙賢
者榮之敬宗者善心子也始以公開郡於髙陽與其孫
令伯以文稱當世天寳之亂敬宗有孫曰逺與張巡以
睢陽抗賊自以不及巡推巡為将而親為之下久之食
已盡煑茶紙以食猶堅守賊所以不得南向以睢陽弊
其鋒也卒與俱死者皆天下豪傑義士云唐亡逺孫儒
不義朱梁自雍州入于江南終身不出焉儒生稠沈毅
有信仕江南李氏叅徳化軍事稠生䂓好道家言不以
事自慁嘗羇旅宣歙間聞旁舍呻呼就之曰我某郡人
也察君長者且死願以骸骨屬君因指槖中黄金十斤
曰以是交長者規許諾敬負其骨千里并黄金置死者
家家大驚愧之因請獻金如亡兒言以為許君夀規不
顧竟去於是聞者滋以規為長者卒𦵏池州後以子顧
贈大理評事生遂逖迴三子遂善事毋里母勵其子輙
曰汝獨不慚許伯通乎祥符中天子有事於泰山加恩
羣臣逖當遷讓其兄遂天子以遂試将作監主簿遂子
俞字堯言名能文章大臣屢薦之有與不合者官以故
不遂嘗知興國軍大冶縣縣人至今稱之俞兩子均垍
為進士逖字景山嘗上書江南李氏李氏歎竒之以為
崇文館校書郎歲終拜監察御史後復上書太宗論邉
事宰相趙普竒其意以為與已合知興元府起鄼侯廢
堰以利民治澧荆揚三州為盗者逃而去其事兄如事
父使妻事其長姒如事母故人無後為嫁其女如已子
有子五人恂黄州録事叅軍恢尚書虞部員外郎怡今
為太子中舍簽書淮南節度判官㕔公事元今為江淮
荆湖兩浙制置發運使平泰州海陵主簿五人者咸孝
友如其先人故士大夫論孝友者歸許氏元以國子博
士發運判官七年遂為其使待制天章閣自天子大臣
莫不以為材其勞烈方在史氏記余故不論而著其家
行云迴字光逺其事母如伯通之孝事其兄如景山之
為弟也慷慨有大意少嘗仕李氏後不復仕與其兄俱
𦵏顔村有子㑹為進士方壮時亦慨然好議天下事今
為太廟齋郎臨川王某曰余譜許氏自據以下其緒傳
始顯焉然自許男見於周其後數封而有紀之子孫多
焉考是論之夫伯夷之所以佐其君治民余讀書未嘗
不喟然歎思之也傳曰盛徳者必百世祀若伯夷者葢
庻幾焉彼其後世忠孝之良亦使之遭時沐浴舜禹之
間以盡其材而與夫夔皋熊虎之徒俱出而馳焉其孰
能概之耶
　
　
　
　
　
　
　
　
　
　
　
　
　
　文編巻六十三
欽定四庫全書
　文編巻六十四
　　　　　　　　　　　　明　唐順之　編
　　贈太傅董公行状(韓愈/)
公諱晉字混成河中虞鄉萬歲里人少以明經上第宣
皇帝居原州公在原州宰相以公善為文任翰林之選
聞召見拜秘書省校書郎入翰林為學士三年出入左
右天子以為謹愿賜緋魚袋累升為衞尉寺丞出翰林
以疾辭拜汾州司馬崔圓為揚州詔以公為圓節度判
官攝殿中侍御史以軍事如京師朝天子識之拜殿中
侍御史内供奉由殿中為侍御史入尚書省為主客員
外郎由主客為祠部郎中先皇帝時兵部侍郎李涵如
回紇立可敦詔公兼侍御史賜紫金魚袋為涵判官回
紇之人來曰唐之復土壃取回紇力焉約我為市馬既
入而歸我賄不足我於使人乎取之涵懼不敢對視公
公與之言曰我之復土壃爾信有力焉吾非無馬而與
爾為市為賜不既多乎爾之馬歲至吾數皮而歸貲邊
吏請致詰也天子念爾有勞故下詔禁侵犯諸戎畏我
大國之爾與也莫敢校焉爾之父子寧而畜馬蕃者非
我誰使之於是其衆皆環公拜既又相率南靣序拜皆
兩舉手曰不敢復有意大國自回紇歸拜司勲郎中未
嘗言回紇之事遷秘書少監歴太府太常二寺亞卿為
左金吾衞将軍今上即位以大行皇帝山陵出財賦拜
太府卿由太府為左散騎常侍兼御史中丞知臺事三
司使選擢才俊有威風始公為金吾未盡一月拜太府
九日又為中丞朝夕入議事於是宰相請以公為華州
刺史拜華州刺史潼關防禦鎮國軍使朱泚之亂加御
史大夫詔至于上所又拜國子祭酒兼御史大夫宣慰
恒州於是朱滔自范陽以回紇之師助亂人大恐公既
至恒州恒州即日奉詔出兵與滔戰大破走之還至河
中李懐光反上如梁州懐光所率皆朔方兵公知其謀
與朱泚合也患之造懐光言曰公之功天下無與敵公
之過未有聞於人某至上所言公之情上寛明将無不
赦宥焉乃能為朱泚臣乎彼為臣而背其君茍得志於
公何有且公既為太尉矣彼雖寵公何以加此彼不能
事君能以臣事公乎公能事彼而有不能事君乎彼知
天下之怒朝夕戮死者也故求其同罪而與之比公何
所利焉公之敵彼有餘力不如明告之絶而起兵襲取
之清宫而迎天子庶人服而請罪有司雖有大過猶将
揜焉如公則誰敢議語已懐光拜曰天賜公活懐光之
命喜且泣公亦泣則又語其将卒如語懐光者将卒呼
曰天賜公活吾三軍之命拜且泣公亦泣故懐光卒不
與朱泚當是時懐光幾不反公氣仁語若不能出口及
當事乃更疎亮捷給其詞忠其容貌温然故有言於人
無不信明年上復京師拜左金吾衞大将軍由大金吾
為尚書左丞又為太常卿由太常拜門下侍郎平章事
在宰相位凡五年所奏於上前者皆二帝三王之道由
秦漢以降未嘗言退歸未嘗言所言於上者於人子弟
有私問者公曰宰相所職繫天下天下安危宰相之能
與否可見欲知宰相之能與否如此視之其可凡所謀
議於上前者不足道也故其事卒不聞以疾病辭於上
前者不記退以表辭者八方許之拜禮部尚書制曰事
上盡大臣之節又曰一心奉公于是天下知公之有言
於上也初公為宰相時五月朔㑹朝天子在位公卿百
執事在廷侍中賛百寮賀中書侍郎平章事竇參攝中
書令當傳詔疾作不能事凡将大朝㑹當事者既受命
皆先日習儀于時未有詔公卿相顧公逡巡進北面言
曰攝中書令臣某病不能事臣請代某事於是南面宣
致詔詞事已復位進退甚詳為禮部四年拜兵部尚書
入謝上語問日晏復有入謝者上喜曰董某疾且損矣
出語人曰董公且復相既二日拜東都留守判東都尚
書省事充東都畿汝州都防禦使兼御史大夫仍為兵
部尚書由留守未盡五月拜檢校尚書左僕射同中書
門下平章事汴州刺史宣武軍節度副大使知節度事
管内支度營田汴宋亳潁等州觀察處置等使汴州自
大歴來多兵事劉𤣥佐益其師至十萬𤣥佐死子士寧
代之畋遊無度其将李萬榮乗其畋也逐之萬榮為節
度一年其将韓惟清張彦林作亂求殺萬榮不剋三年
萬榮病風昏不知事其子乃復欲為士寧之故監軍使
俱文珍與其将鄧惟恭執之歸京師而萬榮死詔未至
惟恭權軍事公既受命遂行劉宗經韋𢎞景韓愈實從
不以兵衞及鄭州逆者不至鄭州人為公懼或勸公止
以待有自汴州出者言於公曰不可入公不對遂行宿
圃田明日食中牟逆者至宿八角明日惟恭及諸将至
遂逆以入及郛三軍縁道讙聲庶人壮者呼老者泣婦
人啼遂入以居初𤣥佐死吳凑代之及鞏聞亂歸士寧
萬榮皆自為而後命軍士将以為常故惟恭亦有志以
公之速也不及謀遂出逆既而私其人觀公之所為以
告曰公無為惟恭喜知公之無害已也委心焉進見公
者退皆曰公仁人也聞公言者皆曰公仁人也環以相
告故太和初𤣥佐遇軍士厚士寧懼復加厚焉至萬榮
如士寧志及韓張亂又加厚以懐之至于惟恭毎加厚
焉故士卒驕不能禦則置腹心之士幕於公庭廡下挾
弓執劒以須日出而入前者去日入而出後者至寒暑
時至則加勞賜酒肉公至之明日皆罷之貞元十二年
七月也八月上命汝州刺史陸長源為御史大夫行軍
司馬楊凝自左司郎中為檢校吏部郎中觀察判官杜
倫自前殿中侍御史為檢校工部員外郎節度判官孟
叔度自殿中侍御史為檢校金部員外郎支度營田判
官職事修人俗化嘉禾生白鵲集蒼烏來巢嘉𤓰同蔕
聮實四方至者歸以告其帥小大威懐有所疑輙使來
問有交惡者公與平之累請朝不許及有疾又請之且
曰人心易動軍旅多虞及臣之生計不先定至于他日
事或難期猶不許十五年二月三日薨于位上三日罷
朝贈太傅使吏部員外郎楊於陵來祭弔其子贈布帛
米有加公之将薨也命其子三日歛既歛而行於行之
四日汴州亂故君子以公為知人公之薨也汴州人歌
之曰濁流洋洋有闢其郛闐道讙呼公來之初今公之
歸公在喪車又歌曰公既來止東人以完今公歿矣人
誰與安始公為華州亦有惠愛人思之公居處恭無妾
媵不飲酒不諂笑好惡無所偏與人交泊如也未嘗言
兵有問者曰吾志於教化享年七十六階累升為金紫
光禄大夫勲累升為上柱國爵累升為隴西郡開國公
娶南陽張氏夫人後娶京兆韋氏夫人皆先公終四子
全道溪全素澥全道全素皆上所賜名全道為秘書省
著作郎溪為秘書省秘書郎全素為大理評事澥為太
常寺大祝皆善士有學行謹具歴官行事状伏請牒考
功并牒太常議所謚牒史館請垂編録謹状
　　段太尉逸事状(柳宗元/)
太尉始為涇州刺史時汾陽王以副元帥居蒲王子晞
為尚書領行營節度使寓軍邠州縱士卒無賴邠人偷
嗜暴惡者率以貨竄名軍伍中則肆志吏不得問日羣
行丐取於市不嗛輙奮擊折人手足推釜鬲甕盎盈道
上把臂徐去至撞殺孕婦人邠寧節度使白孝徳以王
故戚不敢言太尉自州以状白府願計事至則曰天子
以生人分公理公見人被暴害因恬然且大亂若何孝
徳曰願奉教太尉曰某為涇州甚適少事今不忍人無
㓂暴死以亂天子邊事公誠以都虞候命某者能為公
已亂使公之人不得害孝徳曰幸甚如太尉請既署一
月晞軍士十七人入市取酒又以刃刺酒翁壊釀器酒
流溝中大尉列卒取十七人皆㫁頭注槊上植市門外
晞一營大譁盡甲孝徳震恐召太尉曰将奈何太尉曰
無傷也請辭於軍孝徳使數十人從太尉太尉盡辭去
解佩刀選老躄者一人持馬至晞門下甲者出太尉笑
且入曰殺一老卒何甲也吾戴吾頭來矣甲者愕因諭
曰尚書固負若屬耶副元帥固負若屬耶奈何欲以亂
敗郭氏為白尚書出聴我言晞出見太尉太尉曰副元
帥勲塞天地當務始終今尚書恣卒為暴暴且亂亂天
子邊欲誰歸罪罪且及副元帥今邠人惡子弟以貨竄
名軍籍中殺害人如是不止幾日必大亂大亂由尚書
出人皆曰尚書倚副元帥不戢士然則郭氏功名其與
存者幾何言未畢晞再拜曰公幸教晞以道恩甚大願
奉軍以從顧叱左右曰皆解甲散還火伍中敢譁者死
太尉曰吾未晡食請假設艸具既食曰吾疾作願留宿
門下命持馬者去旦日來遂臥軍中晞不解衣戒候卒
擊柝衞太尉旦俱至孝徳所謝不能請改過邠州由是
無禍先是太尉在涇州為營田官涇大将焦令諶取人
田自占數十頃給與農曰且熟歸我半是歲大旱野無
草農以告諶諶曰我知入數而已不知旱也督責益急
且饑死無以償即告太尉太尉判状辭甚巽使人來諭
諶諶盛怒召農曰我畏段某耶何敢言我取判鋪背上
以大杖擊二十垂死輿來庭中太尉大泣曰乃我困汝
即自取水洗去血裂裳衣瘡手注善藥旦夕自哺農者
然後食取騎馬賣市榖代償使勿知淮西寓軍帥尹少
榮剛直士也入見諶大罵曰汝誠人也涇州野如赭人
且饑死而必得榖又用大杖擊無罪者段公仁信大人
也而汝不知敬今段公惟一馬賤賣市榖入汝汝又取
不耻凡為人傲天災犯大人擊無罪者又取仁者穀使
主人出無馬汝将何以視天地尚不愧奴𨽻耶諶雖暴
抗然聞言則大愧流汗不能食曰吾終不可以見段公
一夕自恨死及太尉自涇州以司農徴戒其族過岐朱
泚幸致貨幣慎勿納及過泚固致大綾三百匹太尉壻
韋晤堅拒不得命至都太尉怒曰果不用吾言晤謝曰
處賤無以拒也大尉曰然終不以在吾第以如司農政
事堂棲之梁木上泚反太尉終吏以告泚泚取視其故
封識具存
　　太尉逸事如右
元和九年月日永州司馬員外置同正員栁宗元謹上
史舘今之稱太尉大節者出入以為武人一時奮不慮
死以取名天下不知太尉之所立如是宗元嘗出入岐
周邠斄間過真定北上馬嶺歴亭鄣堡戍竊好問老校
退卒能言其事太尉為人姁姁常低首拱手行歩言氣
卑弱未嘗以色待物人視之儒者也遇不可必達其志
决非偶然者㑹州刺史崔公來言信行直備得太尉遺
事覆校無疑或恐尚逸墜未集太史氏敢以状私於執
事謹状
　　潮州祭神文(五首韓愈/)
維年月日潮州刺史韓愈謹差攝潮陽縣尉史虚己以
特羊庻羞之奠告于太湖神之靈愈承朝命為此州長
今月二十五日至治下凡大神降依庇貺斯人者皆愈
所當率徒屬奔走致誠親執祀事於廟庭下今以始至
方上奏天子思慮不能專一冠衣不潔淨與人吏未相
識知牲糈酒食器皿觕弊不能嚴清又未卜日時不敢
自薦見使攝潮陽縣尉史虚己以告神其降監尚饗
維年月日潮州刺史韓愈謹以清酌腵脩之奠祈於太
湖神之靈曰稻既穟矣而雨不得熟以穫也蠶起且眠
矣而雨不得老以簇也歲且盡矣稻不可以復種而蠶
不可以復育也農夫桑婦将無以應賦税繼衣食也非
神之不愛人刺史失所職也百姓何罪使至極也神聰
眀而端一聴不可濫以惑也刺史不仁可坐以罪惟彼
無辜惠以福也劃劙雲隂巻月日也幸身有衣口得食
給神役也充上之須脱刑辟也選牲為酒以報靈徳也
吹擊管鼔侑香潔也拜庭跪坐如法式也不信當治疾
殃殛也神其尚饗
維年月日潮州刺史韓愈謹以柔毛剛鬛清酌庻羞之
奠祭于城隍之神間者以淫雨将為人災無以應貢賦
供給神眀上下獲罪罰之故乃以六月壬子奔走分告
乞晴于爾明神明神閔人之不辜若饗若答糞除天地
山川清風時興白日顯行蠶榖以登人不咨嗟惟神之
恩夙夜不敢忘怠謹卜良日躬率将吏薦兹血毛清酌
嘉羞侑以音聲以謝神貺神其饗之
維年月日潮州刺史韓愈謹遣耆壽成㝢以清酌少牢
之奠告于界石神之靈曰惟封部之内山川之神克庥
于人官則置立室宇備具服器奠饗以時淫雨既霽蠶
穀以成織婦耕男忻忻衎衎是神之庥庇于人也敢不
明受其賜謹選良月吉日齋潔以祀神其鑒之尚饗
維年月日潮州刺史韓愈謹以清酌庻羞之奠祭于太
湖之神惟神降依兹土以庇其人今兹無有水旱雷雨
風火疾疫為災各寧厥宇以供上役長吏免被其譴賴
神之徳夙夜不敢忘謹具食飲躬齋洗奏音聲以獻以
樂以謝厥賜不敢有所祈尚饗
　　修城祈晴祭五龍文(滁州歐陽修/)
雨澤於物博哉其利及其過差患亦不細民勞於農将
熟而敗吏勤於職已成而圮龍於吏民何怒何戾山湫
有祠樂可潜戲宜安爾居静以養智冬雪春雨其多已
太浸潤収畜足支一歲旱則來告否當且待
　　祭城隍神文(歐陽修/)
雨之害物多矣而城者神之所職不敢及他請言城役
用民之力六萬九千工食民之米一千三百石衆力方
作雨則止之城功既成雨又壊之敢問雨者於神誰尸
吏能知人不能知雨惟神有靈可與雨語吏竭其力神
祐以靈各供其職無媿斯民
　　祭顔光禄文(王僧達/)
維宋孝建三年九月癸丑朔十九日辛未王君以山羞
野酌敬祭顔君之靈嗚呼哀哉夫徳以道樹禮以仁清
惟君之懿早歲飛聲義窮羲彖文蔽班揚性婞剛潔志
度淵英登朝光國實宋之華才通漢魏譽浹龜沙服爵
帝典棲志雲阿清交素友比景共波氣髙叔夜嚴方仲
舉逸翮獨翔孤風絶侣流連酒惪嘯歌琴緒遊顧移年
契濶宴處春風首時爰談爰賦秋露未凝歸神太素明
發晨駕瞻廬望路心悽目眩情條雲互凉隂掩軒娥月
寝耀微燈動光几牘誰照衾袵長塵絲竹罷調擥悲蘭
宇屑涕松嶠古來共盡牛山有淚非獨昊天殲我明懿
以此忍哀敬陳奠饋申酌長懐顧望􁔿欷嗚呼哀哉
　　哀陸長源鄭通誠文(白居易/)
丞相隴西公出鎮于汴州軍司馬御史大夫陸長源實
左右之二年而軍用寧司空南陽公作藩于徐州軍副
使祠部員外郎鄭通誠實先後之十年而民用康暨十
五年春隴西薨浹辰而師亂大夫以直道及禍十六年
夏南陽薨翌日而難作員外以危行遇害惜乎大夫人
之望也員外國之良也咸克潔于身儉于家勤于邦又
申之以言行文學智謀政事故其歴要官叅劇務如刀
劒發硎割而無滯如鐘磬在懸動而有聲識者以為異
時登天子股肱耳目之任必能修徳秉哲紹復隴西南
陽之事業以藩輔王家嗚呼善人宜将鍾奕葉之慶而
不免及身之禍天乎報施之朕何其昧歟昔詩人有黄
鳥之章以哀三良不得其死今斯文亦以哀二良命其
篇云
伊大化之無形兮浩浩而茫茫中有禍牙兮若機之張
梁之亂兮陸受其毒徐之難兮鄭罹其殃惟善人兮邦
之紀綱邦之瘁兮正人先亡謂天之惡下民兮胡為乎
生此忠良謂天之愛下民兮胡為乎生此豺狼我欲階
冥冥問蒼蒼蒼蒼之不可問兮俾吾心之衋傷悲夫而
今而後吾知夫天難忱而命靡常邪
　　祭栁子厚文(韓愈/)
嗟嗟子厚而至然邪自古莫不然我又何嗟人之生世
如夢一覺其間利害竟亦何校當其夢時有樂有悲及
其既覺豈足追惟凡物之生不願為材犧罇青黄乃木
之災子之中弃天脱馽羈玉佩瓊琚大放厥辭富貴無
能磨滅誰紀子之自著表表愈偉不善為斵血指汗顔
巧匠旁觀縮手袖間子之文章而不用世乃令吾徒掌
帝之制子之視人自以無前一斥不復羣飛刺天嗟嗟
子厚今也則亡臨絶之音一何琅琅徧告諸友以寄厥
子不鄙謂余亦託以死凡今之交觀勢厚薄余豈可保
能承子託非我知子子實命我猶有鬼神寧敢遺墮念
子永歸無復來期設祭棺前矢心以辭嗚呼哀哉尚饗
　　祭穆員外文(韓愈/)
於乎建中之初予居于嵩攜扶北奔避盗來攻晨及洛
師相遇一時顧我如故眷然顧之子有令聞我來自山
子之畯明我鈍而頑道既云異誰從知我我思其厚不
知其可於後八年君從杜侯我時在洛亦應其招留守
無事多君子僚罔有疑忌維其嬉遊草生之春鳥鳴之
朝我轡在手君揚其鑣君居于室我既來即或以嘯歌
或以偃側誨余以義復我以誠終日以語無非徳聲主
人信讒有惑其下殺人無罪誣以成過入救不從反以
為禍赫赫有聞王命三司察我于獄相從係縲曲生何
樂直死何悲上懐主人内閔其私進退之難君處之宜
既釋于囚我來徐州道之悠悠思君為憂我如京師君
居父喪哭泣而拜言詞不通我歸自西君反吉服晤言
無它徃復其昔不日而違重我心惻自後聞君母喪是
丁痛毒之懐六年以并孰云孝子而殞厥靈今吾之至
入門失聲酒肉在前君胡不餐升君之堂不與我言於
乎死矣何日來還
　　祭郴州李使君文(韓愈/)
古語有之白頭如新傾葢若舊顧意氣之何如何日時
之足究當貞元之癸未惕皇威而左授伏荒炎之下邑
嗟名頽而位仆歴貴部而西邁邇清光於暫覯言莫交
而情無由既不賈而奚售哀窮遐之無徒挐百憂以自
副辱問訊之綢繆恒飽饑而愈疚接雄詞於章句窺逸
跡於篆籀苞黄甘而致貽獲紙筆之雙貿投义魚之短
韻媿韜瑕而舉秀俟新命於衡陽費薪芻於舘候空大
庭以見處憩水木之幽茂逞英心於縱博沃煩腸以清
酎航北湖之空明覷鱗介之驚透宴州樓之豁達衆管
啾而並奏得恩惠於新知脱窮愁於徃陋輟行謀於俄
頃見秋月之三彀逮天書之下降猶低迴以宿留念暌
離之在期謂此㑹之難又授縞紵以託心示兹誠之不
謬儻後日之北遷約窮歡於一晝雖掾俸之酸寒要㧞
貧而為富何人生之難信捐斯言而莫就始訝信於暫
踈遂承凶於不救見眀旌之低昂尚遲疑於别袖憶交
酬而迭舞奠單杯而哭柩美夫君之為政不撓志於讒
構遭脣舌之紛羅獨陵晨而孤雊彼憸人之浮言雖百
車其何詬洞古徃而髙觀固邪正之相冦幸竊睹其始
終敢不明白而蔽覆神乎來哉辭以為侑尚饗
　　祭吕化光文(柳宗元/)
維元和六年歲次辛夘八月癸已朔友人守永州司馬
員外置同正員栁宗元謹遣書吏同曹家人襄兒奉清
酌庻羞之奠敬祭于吕八兄化光之靈嗚呼天乎君子
何厲天實仇之生人何罪天實讐之聰明正直行為君
子天則必速其死道惪仁義志存生人天則必夭其身
吾固知蒼蒼之無信漠漠之無神今於化光之歿悲逾
深而毒逾甚故復呼天以云云天乎痛哉堯舜之道至
大以簡仲尼之文至幽以黙千載紛爭或失或得倬乎
吾兄獨取其直貫乎化始與道咸極推而下之法度不
忒旁而肆之中和允塞道大藝備斯為全徳而官止刺
一州年不逾四十佐王之志沒而不立豈非循正直以
召災好仁義以速咎者邪宗元㓜雖好學未聞其道洎
乎獲友君子乃知適於中庸削去邪雜顯陳真正為道
不謬兄實使然嗚呼積乎中不必施于外裕乎古不必
諧于今二事相勘從古至少至于化光最為太甚理行
第一尚非所長文章過人畧而不有夙志所蓄巍然可
知貪愚皆貴險狠皆老則化光之夭厄反不榮歟所慟
者志不得行功不得施蚩蚩之甿不被化光之惪庸庸
之俗不知化光之心斯言一出内若焚裂海内甚廣知
者幾人自友朋凋喪志業殆絶唯望化光伸其宏畧震
耀昌大興行於時使斯人徒知我所立今復往矣吾道
息矣雖其存者志亦死矣臨江大哭萬事已矣窮天之
英貫古之識一朝去此終復何適嗚呼化光今何為乎
止乎行乎昧乎明乎豈蕩而為大空與化無窮乎将結
而為光耀以助臨照乎豈為雨為露以澤下土乎将為
雷為霆以泄怨怒乎豈為麟為鳯為景星為慶雲以寓
其神乎将為金為錫為圭為璧以栖其魄乎豈復為賢
人以續其志乎将奮為神眀以遂其義乎不然是昭昭
者其得已乎其不得已乎抑有知乎其無知乎彼且有
知其可使吾知之乎幽明茫然一慟腸絶嗚呼化光庻
幾聴之尚饗
　　祭吳尚書文(歐陽修/)
嗚呼公乎余将老也閲世久也見時之事可喜者少而
可悲者多也士少勤其身以干禄仕取名聲初若可愛
慕者衆也既而得其所欲而怠與迫於利害而遷求全
其節以保其終者十不一二也其人康強飲食平居笑
言以相歡樂察其志意可謂偉然而或離或合不見幾
時遂至于衰病與其俯仰旦暮之間忽焉以死者十常
八九也嗚呼公乎所謂善人君子者其難得既如彼而
易失又如此也故每失一人未嘗不咨嗟殞泣至于失
聲而長號也公材謀足以居大臣文學足以名後世宜
在朝廷以講國論而久留于外宜享夀考以為人望而
遽云長逝此搢紳大夫所以聚弔于家而交朋故舊莫
不走哭于位豈惟老病之人獨易感而多涕也尚饗
　　祭資政范公文(歐陽修/)
嗚呼公乎學古居今持方入圓丘軻之艱其道則然公
曰彼惡公為好訐公曰彼善公為樹朋公所勇為公則
躁進公有退讓公為近名讒人之言其何可聴先事而
斥羣譏衆排有事而思雖仇謂材毁不吾傷譽不吾喜
進退有儀夷行險止嗚呼公乎舉世之善誰非公徒讒
人豈多公志不舒善不勝惡豈其然乎成難毁易理又
然歟嗚呼公乎欲壊其棟先摧桷榱傾巢覆鷇披折旁
枝害一損百人誰不罹誰為黨論是不仁哉嗚呼公乎
易名謚行君子之榮生也何毁沒也何稱好死惡生殆
非人情豈其生有所嫉而死無所爭自公云亡謗不待
辨愈久愈明由今可見始屈終伸公其無恨寫懐平生
寓此薄奠
　　祭杜祁公文(歐陽修/)
士之進顯於榮禄者莫不欲安享於豐腴公為輔弼飲
食起居如陋巷之士環堵之儒它人不堪公處愉愉士
之退老而歸休者所以思自放於閒適公居于家心在
于國思慮精深言辭感激或達旦不寐或憂形于色如
在朝廷而有官責嗚呼進不知富貴之為樂退不忘天
下以為心故行於己者老益篤而信於人者久愈深人
之愛公寧有猒已壽胡不多八十而止自公之喪道路
嗟咨况於愚鄙久辱公知繫官在朝心往神馳送不臨
穴哭不望帷銜辭寫恨有涕漣洏尚饗
　　祭尹師魯文(歐陽修/)
嗟乎師魯辯足以窮萬物而不能當一獄吏志可以狹
四海而無所措其一身窮山之崖野水之濵猿猱之窟
麋鹿之羣猶不容於其間兮遂即萬鬼而為鄰嗟乎師
魯世之惡子之多未必若愛子者之衆何其窮而至此
兮得非命在乎天而不在乎人方其奔顛斥逐困厄艱
屯舉世皆寃而語言未嘗以自及以窮至死而妻子不
見其悲忻用捨進退屈伸語黙夫何能然乃學之力至
其握手為訣隱几待終顔色不變笑言從容死生之間
既已能通於性命憂患之至宜其不累於心胷自子云
逝善人宜哀子能自達予又何悲惟其師友之益平生
之舊情之難忘言不可究嗟乎師魯自古有死皆歸無
物惟聖與賢雖埋不沒尤於文章焯若星日子之所為
後世師法雖嗣子尚㓜未足以付予而世人藏之庻可
無於墜失子於衆人最愛予文寓辭千里侑此一罇冀
以慰子聞乎不聞尚饗
　　祭蘇子美文(歐陽修/)
哀哀子美命止斯邪小人之幸君子之嗟子之心胷蟠
屈龍蛇風雲變化雨雹交加忽然揮斧霹靂轟車人有
遭之心驚膽落震仆如麻須㬰霽止而回顧百里山川
草木開發萌芽子於文章雄豪放肆有如此者吁可怪
邪嗟乎世人知此而已貪悦其外不窺其内欲知子心
窮達之際金石雖堅尚可破壊子於窮達始終仁義惟
人不知乃窮至此藴而不見遂以沒地獨留文章照耀
後世嗟世之愚掩抑毁傷譬如磨鑑不滅愈光一世之
短萬世之長其間得失不得較量哀哀子美來舉予觴
尚饗
　　祭梅聖俞文(歐陽修/)
昔始見子伊川之上予仕方初子年亦壮讀書飲酒握
手相歡談辯鋒出賢豪滿前謂言仕宦所至皆然但當
行樂何有憂患子去河南予貶山峽三十年間乖離㑹
合晚被選擢濫官朝廷薦子學舍吟哦六經予才過分
可愧非榮子雖窮厄日有聲名予狷而剛中遘多難氣
血先耗髪鬚早變子心寛易在險如夷年實加我其顔
不衰謂子仁人自宜多夀予譬膏火煎熬豈久事今反
此理固難知况於富貴又可必期念昔河南同時一輩
零落之餘惟予子在子又去我予存兀然凡今之遊皆
莫予先紀行琢辭子宜予責送終䘏孤則有衆力惟聲
與淚獨出予臆尚饗
　　祭石曼卿文(歐陽修/)
嗚呼曼卿生而為英死而為靈其同乎萬物生死而復
歸於無物者暫聚之形不與萬物共盡而卓然其不朽
者後世之名此自古聖賢莫不皆然而著在簡冊者昭
如日星嗚呼曼卿吾不見子久矣猶能髣髴子之平生
其軒昂磊落突兀崢嶸而埋藏於地下者意其不化為
朽壤而為金玉之精不然生長松之千尺産靈芝而九
莖奈何荒烟野蔓荆棘縱横風凄露下走燐飛螢但見
牧童樵叟歌唫而上下與夫驚禽駭獸悲鳴躑躅而咿
嚶今固如此更千秋而萬歲兮安知其不宂藏狐貉與
鼯鼪此自古聖賢亦皆然兮獨不見夫纍纍乎曠野與
荒城嗚呼曼卿盛衰之理吾固知其如此而感念疇昔
悲凉悽愴不覺臨風而隕涕者有媿乎太上之忘情尚
饗
　　祭劉給事文(歐陽修/)
嗚呼金百鍊以為鑑而萬物不能遁其形及為物蝕而
蔽其光頑然無異乎瓦甓然而一遇良工之藥磨而瑩
之則可以見肝膽而數毛髪葢其可昏者光不可昏者
性其或廢而或用由有幸與不幸若吾原甫者敏學通
於今古精識造乎幽微乃百鍊之英而萬事之鑑也一
為末疾昏之至使良醫不能措其術百藥無所施其功
遂埋至寳銜恨無窮此所以士大夫驚呼莫不為朝廷
痛惜至於不知命者皆有疑於造物之工况相知於道
義而乆接於遊從念以身而莫贖徒有淚而沾胸尚饗
　　祭丁學士文(歐陽修/)
嗚呼元珍善惡之殊如火與水不能相容其勢然爾是
故鄉人皆好孔子不然惡於不善然後為賢子之美才
懿行純徳誰稱諸朝當世有識子之憔悴遂以湮淪問
孰惡子可知其人毁善之言譬若蠅矢㸃彼白玉濯之
而已小人得志蹔快一時要其得失後世方知受侮被
謗無如仲尼巍然衮冕不祀桓魋孟軻之道愈久彌光
名尊四子不數臧倉是以君子修身而俟擾擾奸愚經
營一世迨榮華之銷歇嗟泯沒其誰記是皆生則狐䑕
死為狗彘惟一賢之不幸歴千載而猶傷自古孰不有
死至今獨弔乎沅湘彼靈均之事業初未見於南邦使
不遭罹於放斥未必功顯而名彰然則彼讒人之致力
乃借譽而揄揚嗚呼元珍道之通塞有命在天其如予
何孔孟亦然何以慰子聊為此言寄哀一奠有涕漣漣
尚饗
　　祭謝舍人文(歐陽修/)
嗚呼謝公性明於誠履蹈其方其於死生固己自達而
天下之士所以歎息而不已者惜時之良况於吾徒師
友之分情親義篤其何可忘景祐之初修走於峽而公
在江東寓書真州哀其親老而勉以自彊其後二年再
遷漢上風波霧毒凡萬二千里而㑹公南陽初來謁公
迎我而笑與我别久憐其貌若故而氣揚清風之舘覧
秀之凉坐竹林之脩廕泛水芰之清香及告還歸邑得
官靈昌走書來報喜詠于章罷縣無歸來客公邦歡言
未幾遽問于床不見五日而入哭其堂嗚呼謝公年不
得中夀而位止于郎惟其歿也哭者為之哀不識者為
之相弔或賻其家或力其䘮嗟夫為善之效得此而已
庸何傷富貴偶也壽夭數也奚較其少多而短長若公
之有言著于文行著于事材著于用既久而愈彰此吾
徒可以無大恨而君子謂公為不亡滑人來迎修馬首
北而不即去者以公而彷徨始修将行期公餞我今其
去也來奠公觴兹言悲矣公其聞乎抑不聞也徒有涙
而浪浪尚饗
　　祭尹子漸文(歐陽修/)
嗚呼天於萬物與吾人孰愛憎而薄厚其生未始以一
齊其死宜其有夭壽茍百年者亦死則短長之何較惟
善人之可喜謂宜在世而常存曰仁者壽兮是亦愛之
者之説謂善必福兮得非以己而推天禍福吉凶至其
難通雖聖人亦曰命而罕言兮豈其至此而辭窮壽夭
置之吾不能問嗟乎子漸吾獨有恨我不見子於今幾
時自子得懐始有見期子不能來我欲亟往子今安歸
我往何訪昔我在朝諫官侍從職當薦賢知子不貢朋
黨之誣茍避讒諷兩相知而以心謂尺書之不用遂聲
音之永隔哭不聞而徒慟嗟此奠之一觴冀歡言之可
共往莫及兮難追哀以辭而永送尚饗
　　祭史彦輔文(蘇洵/)
嗚呼彦輔胡為而然胡負于天誰不夀考而於彦輔獨
嗇其年誰不富貴使終賤寒誰無子孫詵詵戢戢滿眼
蚳蝝於天何傷獨愛一孺使殞其傳幨幨其帷其下惟
誰有童未冠彦輔從子帶絰而哭稽顙來前天髙茫茫
慟哭不聞誰知此寃輟哭長思念初結交康定寳元子
以氣豪縱横放肆隼擊鵬騫竒文怪論卓若無敵悚怛
旁觀憶子大醉中夜過我狂歌呌讙予不喜酒正襟危
坐終夕無言它人竊驚宜若不合胡為甚歡嗟人何知
吾與彦輔契心忘顔飛騰雲霄無有逺邇我後子先擠
排澗谷無有嶮易我溺子援破忩孤燈冷灰凍席與子
無眠旅遊王城飲食寤寐相恃以安慶歴丁亥詔䇿告
罷予将西轅慨然有懐吾親老矣甘㫖未完往從南公
奔走乞假遂至于䖍子時亦來止於臨江繫馬解鞍愛
弟子凝倉卒就獄舉家驚喧及秋八月予将北歸亦既
具舩有書晨至開視驚呌遂丁大艱故鄉萬里泣血行
役敢期生還中途逢子握手相慰曰無自殘旅宿魂驚
中夜起行長江大山前呼後應告我無恐相從入官歸
來幾何子以病廢手足若攣我嘉子心壮若銕石益固
而堅瞋目大呼屋瓦為落聞者竦肩子凝之喪大臨嘔
血傷心破肝我遊京師强起來餞相顧留連我還自東
二子喪母歸懐辛酸子病告革奔走往問醫云已難問
以後事口不能語悲來塞咽遺文墜稿為子收拾以葺
以編我知不朽千載之後子名長存嗚呼彦輔天實喪
之予哭寝門白髪斑斑疾病來加臥不能奔哭書此文
命軾往奠以慰斯魂尚饗
　　祭歐陽少師文(曾鞏/)
惟公學為儒宗材不世出文章逸發醇深炳蔚體備韓
馬思兼荘屈垂光簡編焯若星日絶去刀尺渾然天質
辭窮巻盡含意未卒讀者心醒開䝉愈疾當代一人顧
無儔匹諫垣抗議氣震回遹鼓行無前䟦㚄非惜世偽
難勝孤堅竟窒紫微玉堂獨當大筆二典三謨生明藏
室頓挫彌厲誠純志一斟酌損益論思得失經體慮萌
沃心造膝帝曰汝賢引登輔弼公在廟堂尊明道術清
靜簡易仁民愛物歛不煩苛令無迫猝棲置木索里安
户逸櫝歛兵革天清地謐日進昌言從容宻勿開建國
本情忠力悉卯未之歲龍駕飈歘再極大艱垂紳秉笏
乾坤正位上下有秩功被社稷人稱召畢公在廟堂總
持紀律一用公直兩忘猜狔不挾朋比不虞訕嫉獨立
不回其剛仡仡愛養人材奨成誘掖甄㧞寒素振興滯
屈以為己任無有廢咈維公平生愷悌忠寔内外洞徹
初終若一年始六十懇辭冕黻連章累歲乃俞所乞放
意丘樊脱遺羈􁁍沉浸圖史左右琴瑟氣志浩然不陋
蓬蓽意謂百齡重休累吉還幹鼎軸賛微計密云胡傾
殂憗遺則弗聞訃失聲皆淚横溢戅冥不敏早䝉振祓
言繇公誨行繇公率戴惪不酬懐情獨欝西望輀車莫
持紖紼維公犖犖惪義譔述為後世法終天不沒託辭
叙心曷究髣髴
　　祭馬龍圖文(王安石/)
嗚呼余託業於進士熟君名於垂髫既備官於淮南習
為縣之風謠去幕府而西遊依國門之嶕嶢始逢君之
執靮屢顧我而回鑣逮揚子之既見方睆城之窮漂遂
有通家之好終無挾長之驕君言事以北出予罷官而
南僑一江亭之邂逅話宿昔以終宵以牧官之在列當
御史之還朝又追隨於暇日心所好而忘遥距乖隔之
幾何忽水淺而風飄書半塗於萬里棄餘日於一朝維
知君之日久信智邁而才超考前人之治亂講後世之
昏昭釋衆言之牴牾排異學之傾搖衆相紛以異諸君
獨悟而同條嗟墁人之已矣斤欲奮而誰要想眀靈之
猶在冀薄禮之能招
　　祭曽博士文(王安石/)
嗚呼公以罪廢實以不幸卒困以夭亦惟其命命與才
違人實知之名之不幸知者為誰公之閭里宗親黨友
知公之名於實無有嗚呼公初之志如何孰云不諧而
厄孔多地大天穹有時而毁星日脱敗山傾谷圮人居
其間萬物一偏固有窮通世數之然至其夀夭尚何憂
喜要之百年一蛻以死方其生時窘若囚拘其死以歸
混合空虚以生易死死者不祈惟其不見生者之悲公
今有子能隆公後惟彼生者可無甚悼嗟理則然其情
難忘哭泣馳辭往侑奠觴
　　祭程氏妹文(陶潛/)
嗚呼哀哉寒往暑來日月寖踈梁塵委積庭草荒蕪寥
寥空室哀哀遺孤肴觴虚設人逝焉如誰無兄弟人亦
同生嗟我與爾特百常情慈妣早世時尚孺嬰我年二
六爾纔九齡爰從靡識撫髫相成咨爾令妹有徳有操
靖恭鮮言聞善則樂能正能和惟友惟孝行止中閨可
象可傚我聞為善慶自已蹈彼蒼何偏而不斯報昔在
江陵重罹天罰兄弟索居乖隔楚越伊我與爾百哀是
切黯黯髙雲蕭蕭冬月白雪撩晨長風悲節感惟崩號
興言泣血尋念平昔觸事未逺書疏猶存遺孤滿眼如
何一往終天不返寂寂髙堂何時復踐藐藐孤女曷依
曷恃㷀㷀遊魂誰主誰祀柰何程妹於此永已死如有
知相見蒿里嗚呼哀哉
　　祭鄭夫人文(韓愈/)
嗚呼天禍我家降集百殃我生不辰三歲而孤䝉㓜未
知鞠我者兄在死而生實維嫂恩未齓一年兄宦王官
提擕負任去洛居秦念寒而衣念饑而飱疾疹水火無
灾及身劬勞閔閔保此愚庸年方及紀薦及凶屯兄罹
讒口承命逺遷窮荒海隅夭閼百年萬里故鄉㓜孤在
前相顧不歸泣血號天微嫂之力化為夷蠻水浮陸走
丹旐翩然至誠感神返葬中原既克反葬遭時艱難百
口偕行避地江濆春秋霜露薦敬蘋蘩以享韓氏之祖
考曰此韓氏之門視予猶子誨化諄諄爰來京師年在
成人屢貢于王名乃有聞念兹頓頑非訓曷因感傷懐
歸隕涕熏心茍容躁進不顧其躬禄仕而還以為家榮
奔走乞假東西北南孰云此來乃睹靈車有志弗及長
負殷勤嗚呼哀哉昔在韶州之行受命于元兄曰爾㓜
養于嫂喪服必以朞今其敢忘天實臨之嗚呼哀哉日
月有時歸合塋封終天永辭絶而復蘇尚饗
　　祭十二郎文(韓愈/)
嗚呼吾少孤及長不省所怙惟兄嫂是依中年兄歿南
方吾與汝俱㓜從嫂歸𦵏河陽既又與汝就食江南零
丁孤苦未嘗一日相離也吾上有三兄皆不幸早世承
先人後者在孫惟汝在子惟吾兩世一身形單影隻嫂
常撫汝指吾而言曰韓氏兩世惟此而已汝時尤小當
不復記憶吾時雖能記憶亦未知其言之悲也吾年十
九始來京城其後四年而歸視汝又四年吾徃河陽省
墳墓遇汝從嫂喪來𦵏又二年吾佐董丞相于汴州汝
來省吾止一歲請歸取其孥明年丞相薨吾去汴州汝
不果來是年吾佐戎徐州使取汝者始行吾又罷去汝
又不果來吾念汝從于東東亦客也不可以久圖久逺
者莫如西歸将成家而致汝嗚呼孰謂汝遽去吾而殁
乎吾與汝俱少年以為雖暫相别終當久與相處故捨
汝而旅食京師以求斗斛之禄誠知其如此雖萬乘之
公相吾不以一日輟汝而就也去年孟東野往吾書與
汝曰吾年未四十而視茫茫而髪蒼蒼而齒牙動搖念
諸父與諸兄皆康强而早世如吾之衰者其能久存乎
吾不可去汝不肻來恐旦暮死而汝抱無涯之戚也孰
謂少者歿而長者存強者夭而病者全乎嗚呼其信然
邪其夢邪其傳之非其真邪信也吾兄之盛徳而夭其
嗣乎汝之純明而不克蒙其澤乎少者彊者而夭沒長
者衰者而存全乎未可以為信也夢也傳之非其真也
東野之書耿蘭之報何為而在吾側也嗚呼其信然矣
吾兄之盛徳而夭其嗣矣汝之純眀宜業其家者不克
䝉其澤矣所謂天者誠難測而神者誠難明矣所謂理
者不可推而夀者不可知矣雖然吾自今年來蒼蒼者
或化而為白矣動揺者或脱而落矣毛血日益衰志氣
日益微幾何不從汝而死也死而有知其幾何離其無
知悲不幾時而不悲者無窮期矣汝之子始十歲吾之
子始五歲少而强者不可保如此孩提者又可冀其成
立邪嗚呼哀哉嗚呼哀哉汝去年書云比得軟脚病往
往而劇吾曰是疾也江南之人常常有之未始以為憂
也嗚呼其竟以此而殞其生乎抑别有疾而至斯乎汝
之書六月十七日也東野云汝沒以六月二日耿蘭之
報無月日葢東野之使者不知問家人以月日如耿蘭
之報不知當言月日東野與吾書乃問使者使者妄稱
以應之耳其然乎其不然乎今吾使建中祭汝弔汝之
孤與汝之乳母彼有食可守以待終喪則待終喪而取
以來如不能守以終喪則遂取以來其餘奴婢並令守
汝喪吾力能改葬終𦵏汝於先人之兆然後惟其所願
嗚呼汝病吾不知時汝歿吾不知日生不能相養以共
居歿不能撫汝以盡哀歛不憑其棺窆不臨其穴吾行
負神明而使汝夭不孝不慈而不得與汝相養以生相
守以死一在天之涯一在地之角生而影不與吾形相
依死而魂不與吾夢相接吾實為之其又何尤彼蒼者
天曷其有極自今已往吾其無意於人世矣當求數頃
之田於伊潁之上以待餘年教吾子與汝子幸其成長
吾女與汝女待其嫁如此而已嗚呼言有窮而情不可
終汝其知也邪其不知也邪嗚呼哀哉尚饗
　　獨孤申叔哀辭(韓愈/)
衆萬之生誰非天邪明昭昏䝉誰使然邪行何為而恕
居何故而憐邪胡喜厚其所可薄而恒不足於賢邪将
下民之好惡與彼蒼懸耶抑蒼茫無端而蹔寓其間邪
死者無知吾為子慟而已矣如有知也子其自知之矣
濯濯其英煜煜其光如聞其聲如見其容烏虖逺矣何
日而忘
　
　
　
　
　
　
　
　
　
　
　
　
　
　
　文編巻六十四
