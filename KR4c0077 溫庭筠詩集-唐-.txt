#+TITLE: 溫庭筠詩集-唐-
#+DATE: 2016-06-11 12:24:30
#+SOURCE: github.com/kanripo/KR4c0077 master abfd81a2                
温庭筠詩集卷第一
　　　　　雞鳴埭曲
南朝天子射雉時銀河耿耿星参差銅壼漏㫁夢𥘉覺
寳馬塵髙人未知魚躍蓮東蕩宮沼𪷟𪷟御桞懸棲鳥
紅粧萬戸鏡中春碧樹一聲天下曉盤踞勢窮三百年
朱方殺氣成愁烟彗星拂地浪連海戰鼓渡江塵漲天
繍龍畫雉填宫井野火風驅燒九鼎殿巢江燕砌生蒿
十二金人霜烱烱芊綿平緑臺城基暖色春容荒古陂
寧知玉樹後庭花留待野棠如雪枝
　　　　　織錦詞
丁東細漏侵瓊瑟影轉髙梧月初出簇蔌金梭萬縷紅
鴛鴦艶錦初成疋錦中百結皆同心蘂亂雲盤相間深
此意欲傳傳不得玫瑰作柱朱絃琴為君裁破合歡被
星斗迢迢(一作/寥寥)共千里象尺熏爐未覺秋碧池已有新
蓮子
　　　　　夜宴謡
長釵墜髮雙蜻蜓碧盡山斜開畫屏虬鬚公子五侯客
一飲千鍾如建瓴鸞咽奼唱圎無節眉歛湘烟袖廻雪
清夜恩情四座同莫令溝水東西別亭亭蠟淚香珠殘
暗露曉風羅幕寒飄颻㦸帯儼相次二十四枝龍畫竿
裂管縈絃共繁曲芳樽細浪傾春醁髙樓客散杏花多
脉脉新蟾如瞪目
　　　　　蓮浦謡
鳴橈軋軋溪溶溶廢緑平烟呉苑東水清蓮媚兩相向
鏡裏見愁愁更紅白馬金鞭大堤上西江日夕多風浪
荷心有露似驪珠不是真圎亦揺蕩
　　　　　郭處士擊甌歌
佶栗金虬石潭古勺陂㶑灔幽脩語湘君寳馬上神雲
碎佩叢鈴滿烟雨吾聞三十六宫花離離軟風吹春星
斗稀玉晨冷磬破昏夢天露未乾香著衣蘭釵委墜垂
雲髪小響丁當逐廻雪晴碧烟滋重疊山羅屏半掩桃
花月太平天子駐雲車龍鑪勃鬱雙蟠拏宫中近臣抱
扇立侍女低鬟落翠花亂珠觸續正跳蕩傾頭不覺金
烏斜我亦為君長歎息緘情逺寄愁無色莫沾香夢緑
楊絲千里春風正無力
　　　　　遐水謡
天兵九月渡遐水馬踏沙鳴驚雁起殺氣空髙萬里情
塞寒如箭雙眸子狼烟堡上霜漫漫枯葉號風天地乾
犀帯䑕裘無暖色清光烱冷黄金鞍虜塵如霧昏亭障
隴首年年漢飛将麟閣無名期未㱕楼中思婦徒相望
　　　　　曉仙謡
玉妃喚月歸海宫月色澹白涵春空銀河欲轉星靨靨
碧浪疊山埋早紅宫花有露如新淚小苑叢叢入寒翠
綺閣空傳唱漏聲網軒天辨凌雲子遥遥珠帳連湘烟
鶴扇如霜金骨仙碧簫曲盡綵霞動下視九州皆悄然
秦王女騎紅尾鳯半空廻首晨雞弄霧蓋狂塵億兆家
世人猶作牽情夢
　　　　　錦城曲
蜀山攅黛留晴雪簝笋蕨芽縈九折江風吹巧剪霞綃
花上千枝杜鵑血杜鵑飛入巖下叢夜呌思㱕山月中
巴水漾情情不盡文君織得春機紅怨魄未㱕芳艸死
江頭學種相思子樹成寄與望郷人白帝荒城五千里
　　　　　生禖屏風歌
玉墀暗接崑崙井井上無人金索冷畫壁隂森九子堂
階前細月鋪花影繡屏銀鴨香蓊𪷟天上夢㱕花繞叢
冝男漫作後庭艸不似櫻桃千子紅
　　　　　嘲春風
春風何處好別殿饒芳艸苒嫋(一作/弱)轉鸞旗萎㽔吹雉
葆揚芳歷九門澹蕩入蘭蓀争柰白團扇時時偷主恩
　　　　　舞衣曲
藕腸纎縷抽輕春烟機漠漠嬌蛾嚬金梭淅瀝透空薄
剪落交刀吹㫁雲張家公子夜聞雨夜向蘭堂思楚舞
蟬衫麟帯壓愁香偷得鶯簧鏁金縷管含蘭氣嬌語悲
胡槽雪腕鴛鴦絲芙蓉力弱應難定楊桞風多不自持
廻嚬笑語西窓客星斗寥寥波脉脉不逐秦王卷象床
滿楼明月梨花白
　　　　　張静婉採蓮曲(并序)
諍婉羊偘妓也其容絶世偘自為採蓮二曲今樂府所
存失其故意因歌以俟採詩者事載具梁史
蘭膏墜髮紅玉春燕釵拖頸抛盤雲城邊楊桞向嬌(一作/橋)
晚門前溝水波𥻘𥻘麒麟公子朝天客珂(一作/珮)馬璫璫
渡春陌掌中無力舞衣輕剪㫁鮫綃破春碧抱月飄烟
一尺腰麝臍龍髓憐嬌饒秋羅拂水碎光動露重花多
香不銷鸂䳵交交(一作/膠膠)塘水滿緑􁁬如粟蓮莖短一夜
西風送雨來粉痕零落愁紅淺船頭折藕絲暗牽藕根
蓮子相留連郎心似月月未缺十五十六清光圎
　　　　　湘宫人歌
池塘芳意濕夜半東風起生緑畫羅屏金壺貯春水黄
粉楚宫人芳花玉刻鱗姢姢照綦燭不語兩含嚬
　　　　　黄曇子歌
　　　　　觱篥歌(李相妓人吹)
蠟烟如纛新蟾滿門外沙平艸芽短黒頭丞相九天歸
夜聴飛瓊吹朔管情遠氣調蘭蕙薰天香瑞彩含絪緼
皓然纎指都掲血日暖碧霄無片雲含商咀徴雙幽咽
軟縠踈羅共蕭屑(一作/瑟)不盡長圎疊翠愁桞風吹破澄
潭月鳴梭淅瀝金絲蘂恨語殷勤隴頭水漢将營前萬
里沙更深一一霜鴻起十二樓前花正繁交枝簇蔕連
壁門景陽宫女正愁絶莫使此聲催㫁魂
　　　　　照影曲
景陽粧罷瓊牕暖欲照澄明香歩懶橋上衣多抱彩雲
金鱗不動春塘滿黄印額山輕爲塵翠鱗紅穉俱含嚬
桃花百媚如欲語曽爲無雙今兩身
　　　　　拂舞詞
黄河怒浪連天來大響肱肱如殷雷龍伯驅風不敢上
百(一作/白)川噴雪髙崔嵬二十三絃何太哀請公勿(一作/莫)
渡立徘徊下有狂蛟鋸為尾裂帆截棹磨霜齒神椎鑿
石塞神潭白馬䟃𧽼赤塵起公乎(一作/子)躍馬揚玉鞭㓕
沒髙蹄日千里
　　　　　太液池歌
腥鮮龍氣連清防花風漾漾吹細光疊瀾不定照天井
倒影蕩揺晴翠長平碧淺春生緑塘雲容雨態連青蒼
夜深銀漢通柏梁二十八宿朝玉堂
　　　　　雉埸歌
茭葉萋萋接烟曙雞鳴埭上梨花露彩仗鏘鏘已合圍
繡翎白頸遥相妬雕尾扇張金縷髙碎鈴素拂驪駒豪
緑場紅跡未(一作/來)相接箭發銅牙傷彩毛麥隴桑隂小
山晚六虬㱕去凝笳遠城頭却望幾含情青畆春蕪連
石苑
　　　　　雍臺歌
太子池南楼百尺八牕新樹踈簾隔黄金鋪首畫鈎陳
羽葆停僮拂交㦸盤紆欄楯臨髙䑓帳殿臨流鸞扇開
早鴈驚鳴細波起映花鹵簿龍飛廻
　　　　　呉苑行
錦雉雙飛梅結子平春遠緑窓中起呉江澹畫水連空
三尺屏風隔千里小苑有門紅扇開天絲舞蝶共徘徊
綺戸雕楹長若此韶光歲歲如歸來
　　　　　常林歡歌
冝城酒熟花覆橋沙晴緑鴨鳴咬咬濃桑繞舎麥如尾
幽乹鳴機雙燕巢馬聲特特荆門道蠻水揚光色如艸
錦薦金鑪夢正長東家咿喔雞鳴早
　　　　　塞寒行
燕弓絃勁霜封瓦樸蔌寒鵰睇平野一點黄塵起雁喧
白龍堆下千蹄馬河源怒觸風如刀剪㫁朔雲天更髙
晚出榆關逐征北驚沙飛迸衝貂𫀆心許凌烟名不㓕
年年錦字傷離別彩毫一畫竟何榮空使青楼淚成血
　　　　　湖隂詞(并序)
王敦舉兵至湖隂明帝㣲行視其營伍由是樂府有湖
隂曲而亡其詞因作而附之
祖龍黄鬚珊瑚鞭鐡驄金面青連錢虎髯㧞劔欲成夢
日壓賊營如血鮮海旗風急驚眠起甲重光揺照湖水
蒼黄追騎塵外㱕森索妖星陣(一作/戰)前死五陵愁碧春
萋萋㶚川玉馬空中嘶羽書如電入青璅雪腕如搥催
晝鞞白虬天子金煌鋩髙臨帝座廻龍章呉波不動楚
山晚花壓欄干春晝長
　　　　　蔣侯神歌
楚神鐡馬金鳴珂夜動蛟潭生素波商風刮水報西帝
廟前古樹蟠白蛇呉王赤斧斫雲陣畫堂列壁叢霜刃
巫娥傳意托悲絲鐸語琅琅理雙髩湘烟刷翠湘山斜
東方日出飛神鴉青雲自有黒龍子潘妃莫結丁香花
　　　　　漢皇迎春詞
春草芊芊晴掃烟宫城大錦紅殷(於閑/反)鮮海日初融照
仙掌淮王小隊纓鈴響獵獵東風𦦨　旗畫神金甲葱
籠網鉅公歩輦迎勾􁁬複道掃塵燕篲長豹尾竿前趙
飛燕桞風吹盡眉間黄碧草含情杏花喜上林鶯囀遊
絲起寳馬揺環萬騎㱕恩光暗入簾櫳裏
温庭筠詩集卷第一
温庭筠詩別集
　　　　　寄山中人
月中一雙鶴石上千尺松素琴入爽籟山酒和春容幽
瀑有時(一作/間)㫁片雲無所從何事蘇門坐携手東南峰
　　　　　送淮隂孫令之官
隋隄楊桞烟孤棹正悠然蕭寺通淮戍蕪城枕楚壖魚
鹽橋上市燈火雨中船故老青葭岸先知虙子賢
　　　　　宿輝公精舎
禪房無外物清話此宵同林彩水姻裏澗聲山月中橡
霜諸壑霽杉火一爐空擁褐寒更徹心知覺路通
　　　　　旅泊新津却寄一二知己
維舟息行役霽景近江村併起別離恨似聞歌吹喧髙
林月𥘉上遠水霧猶昏王粲平生感登臨㡬㫁魂
　　　　　贈僧雲栖
麈尾與笻杖㡬年離石壇梵餘林雪厚棋罷岳鐘殘開
卷喜先悟漱缾知早寒衡陽寺前雁今日到長安
　　　　　雪夜與友生同宿曉寄近鄰
閉門群動息積雪透踈林有客寒方覺無聲曉已深正
繁聞近雁併落起栖禽寂寞寒塘路憐君獨阻㝷
　　　　　題造㣲禪師院
夜香聞偈後岑寂掩雙扉照竹燈和雪㸔松月到衣草
堂踈磬㫁江寺故人稀唯憶湘南雨春風獨鳥㱕
　　　　　正見寺曉別生公
清曉盥秋水髙牕留夕隂𥘉陽到古寺宿鳥起寒林香
火有良願宦名非素心靈山縁未絶他日重來㝷
　　　　　旅次盱眙縣
離離麥擢􁁬楚客意偏傷波上旅愁起天邉㱕路長孤
橈投楚驛殘月在淮檣外杜三千里誰人数雁行
　　　　　鄠郊別墅寄所知
持頥望平緑萬景集所思南塘遇新雨百革生客姿幽
鳥不相識美人如何期徒然委揺蕩惆悵春風時
　　　　　京兆公池上作
稻香山色疊平野接荒陂蓮折舟行遠萍多釣下遲壊
隄泉落處凉簟雨來時京口兵堪用何因入夢思
　　　　　盧氏池上遇雨贈同遊者
簟翻凉氣集溪上潤殘棋萍皺風來後荷喧雨到時寂
寥閑望乆飄灑獨㱕遲無限松江恨煩君觧釣絲
　　　　　題薛昌之所居
所得乃清曠寂寥常掩關獨來春尚在相得暮方還花
白風露晚桞青街陌閑翠㣲應有雪忩外見南山
　　　　　東㱕有懷
晴川通野陂此地昔傷離一去跡長在獨來心自知鷺
眠茭葉折魚静蓼花垂無限髙秋淚扁舟極路岐
　　　　　休澣日西掖謁所知
赤墀髙閣自從容玉女忩扉報曙鐘日麗九門青瑣闥
雨晴雙闕翠㣲峰毫端蕙露滋仙草琴上薰風入禁松
荀令鳯池春晼晚好将餘潤雙魚龍
　　　　　博山
博山香重欲成雲錦叚機絲妬鄂君粉蝶團飛花轉影
彩鴛雙泳水生紋青樓二月春将半碧瓦千家日未曛
見說楊朱無限淚豈能空為路岐分
　　　　　送盧處士遊呉越
羡君東去見殘梅唯有王孫獨未廻呉苑夕陽明古堞
越宫春草上髙臺波生野水鴈初下風滿驛楼潮欲來
試逐魚舟㸔雪浪幾多江燕荇花開
　　　　　過新豐
一劍乗時帝業成沛中郷里到咸京寰區已作皇居貴
風月猶含白社情泗水舊亭春草徧千門遺瓦古苔生
至今留得離家恨雞犬相聞落照明
　　　　　過潼關
地形盤屈帯河流景氣澄明是勝遊十里曉離關樹暗
一行寒雁隴雲愁片時無事溪泉好盡日凝眸岳色秋
麈尾角巾應曠望更嗟芳靄隔秦楼
　　　　　題西平王舊賜屏風
曾向金扉玉砌來百花鮮濕隔塵埃披香殿下櫻桃熟
結綺楼前芍藥開朱鷺己隨新鹵簿黄鸝猶識舊池臺
世間剛有東流水一送恩波更不廻
　　　　　河中陪帥遊亭
倚欄愁立獨徘徊欲賦慙非宋玉才滿座山光揺劍㦸
繞城波色動樓臺鳥飛天外斜陽盡人過橋心倒影來
添得五湖多少恨桞花飄蕩似寒梅
　　　　　和趙嘏題岳寺
踈鐘細響亂鳴泉容省髙臨似水天嵐翠暗來空覺潤
澗泉餘爽不成眠越僧寒來孤燈外岳月秋當萬木前
張邴宦情何太薄遠公忩外有池蓮
　　　　　蘇武廟
蘇武魂銷漢使前古祠髙樹兩茫然雲邊雁㫁胡天月
隴上羊㱕塞草姻廻日樓䑓非甲帳去時冠劍是丁年
茂陵不見封侯印空向秋波哭逝川
　　　　　途中偶作
石路荒凉接野蒿西風吹馬利如刀小橋連驛楊桞晚
廢寺入門禾黍髙雞犬夕陽喧縣市鳬鷖秋水曝城壕
故山有夢不㱕去官樹陌塵何太勞
　　　　　寒食前有懐
萬物鮮華雨乍晴春寒寂歷近清明殘芳荏苒雙飛蝶
暁睡𪷟籠百囀鶯舊侣不歸成獨酌故園雖在有誰耕
悠然更起嚴灘恨一宿東風蕙草生
　　　　　宿雲際寺
白蓋㣲雲一逕深東峯(一作/風)弟子遠相㝷蒼苔路熟僧
歸寺紅葉聲乾鹿在林髙閣清香生静境夜堂踈磬發
禪心自從紫桂巖前別不見南能直至今
　　　　　寄岳州李外郎(遠)
含嚬不語坐持頥天近楼髙宋玉悲湖上殘棋人散後
岳陽㣲雨鳥來(一作/歸)遲早梅猶得廻歌扇春水還應理
釣絲獨有袁宏正憔悴一罇惆悵落花時
　　　　　遊南塘寄王知白
白鳥梳翎立岸莎藻花菱刺泛㣲波烟光似帶侵垂桞
露點如珠落卷荷楚水曉凉催客早杜陵秋思傍蟬多
劉公不信歸心切聴取江楼一曲歌
　　　　　寄盧生
遺業荒凉近故都門前隄路枕平湖緑楊影裏千家月
紅藕香中萬點珠此地別來雙髩改幾時㱕去片帆孤
他年猶擬金貂換寄語黄公舊酒壚
　　　　　春日訪李十四處士
花深橋轉水潺潺甪里先生自閉関㸔竹已知行處好
望雲空得暫時閑誰言有䇿堪經世自是無錢可買山
一局殘棋千點雨緑萍池上暮方還
　　　　　宿松門寺
白石青崖世界分卷簾孤坐對氛氲林間禪室春深雪
潭上龍堂夜半雲落月蒼凉登閣在曉鐘揺蕩隔江聞
西山舊是經行地願漱寒缾逐領軍
　　　　　詠寒宵
寒宵何耿耿良讌有餘姿寳靺徘徊處熏罏悵望時曲
瓊垂翡翠斜月到罘罳委墜金釭燼闌珊玉局棋話窮
猶注睇歌罷尚持頥晻暖遥相属氛氲積所思秦娥卷
衣晚胡雁度雲遲上郡㱕來夢那知錦字詩
　　　　　寄渚宫遺民弘里生
桞弱湖堤曲籬踈水巷深酒闌𥘉促席歌罷欲分襟波
月欺華燭汀雲澗故琴鏡清花並蔕床冷簟連心荷疊
平橋闇萍稀敗舫沉城頭五通鼓忩外萬家砧異縣魚
投浪當年鳥共林八行書未㓕千里夢難㝷未肯睽良
願空期嗣好音他時因詠作猶得比南金
　　　　　春盡與友人入裴氏林採漁竿
一徑互紆直茅棘亦已繁晴陽入荒竹曖曖如春園倚
杖息慙倦徘徊戀㣲暄歷尋嬋娟節翦破蒼莨根地閑
脩莖孤林振餘籜翻適心在所好非必㝷湘沅
　　　　　春日
問君何所思迢逓艶陽時門静人㱕晚墙髙蝶過遲一
雙青瑣燕千萬緑楊絲屏上呉山遠楼中朔管悲寳書
無寄處香轂有來期草色将林彩相添入黛眉
　　　　　洛陽
鞏樹先春雪滿枝上陽宫桞囀黄鸝桓譚未便忘西笑
豈為長安有鳯池
　　　　　贈鄭徴君
一抛蘭棹逐燕鴻曾向江湖識謝公每到朱門還悵望
故山多在畫屏中
　　　　　題賀知章故居疊韻作
廢砌翳薜荔枯荷無菰蒲老媪寳藁草愚儒輸逋租
　　　　　雨中與李先生期垂釣先後相失因作疊
　　　　　韻
隔石覓屐跡西溪迷雞啼小鳥擾曉沼犁泥齊(一作/如)低畦
温庭筠詩別集
温庭筠詩集卷第二
　　　　　蘭塘詞
塘水汪汪鳬唼喋憶上江南木蘭檝繡頸金鬚蕩倒光
團團緑皺雞頭葉露凝荷卷珠浄圎紫菱刺短浮根
小姑歸晚紅粧淺鏡裏芙蓉照水鮮東溝潏潏勞囘首
欲寄一杯瓊液酒知道無郎却有情長敎月照相思桞
　　　　　晚㱕曲
格格水禽飛帯波孤光斜起夕陽多湖西山淺似相笑
菱刺惹衣攅黛蛾青絲繫船向江木蘭芽出土呉江曲
水極晴揺泛灔紅草平春染烟綿緑玉鞭騎馬楊叛兒
刻金作鳯光参差丁丁暖漏滴花影催入景陽人不知
彎隄弱桞遥相瞩雀扇圎圎掩香玉蓮塘艇子歸不歸
桞暗桑穠聞布榖
　　　　　故城曲
漠漠沙隄煙隄西雉子斑雉聲何角角麥秀桑隂閑遊
絲蕩平緑明滅時相續白馬金絡頭東風故城曲故城
殷貴嬪曾占未來春自從香骨化飛作馬蹄塵
　　　　　昆明治水戰詞
汪汪積水光連空重疊細紋晴滶紅赤帝龍孫鱗甲怒
臨流一時生隂風鼉鼓三聲報天子雕旌獸艦凌波起
雷吼濤驚白若山石鯨眼裂蟠蛟死溟池海浦俱喧豗
青幟白旌相次來箭羽槍纓三百萬踏翻西海生塵埃
茂陵仙去菱花老唼唼遊魚近煙島渺莽殘陽釣艇㱕
緑頭江鴨眠沙草
　　　　　謝公墅歌
朱雀航南繞香陌謝郎東墅連春碧鳩眠髙桞日方融
綺榭飄颻紫庭客文楸方罫花參差心陣未成星滿池
四座無喧梧竹静金蟬玉柄俱持頥對局含嚬見千里
都城已得長蛇尾江南王氣繫踈襟未許苻堅過淮水
　　　　　罩魚歌(雜言)
朝罩罩城南暮罩罩城西兩槳鳴幽幽蓮子相髙低持
罩入深水金鱗大如手魚尾迸圓波千珠落緗藕風颸
颸雨離離菱尖刺鸂䳵飛水連網眼白如影淅瀝蓬聲
寒點微楚㟁有花花蓋屋金塘桞色前溪曲悠溶杳若
去無窮五色澄潭鴨頭緑
　　　　　春洲曲
韶光染色如蛾翠緑濕紅鮮水容媚蘇小慵多蘭渚閑
融融浦日鵁鶄寐紫騮蹀躞金銜嘶岸(一作/隄)上揚鞭烟
草迷門外平橋連桞隄㱕來晚樹黄鶯啼
　　　　　臺城曉朝曲
司馬門前火千炬闌干星斗天将曙朱網龕鬖丞相車
曉隨疊鼓朝天去愽山鏡樹香䒠茸褭褭浮航金畫龍
大江歛勢避辰極兩闕深嚴烟翠濃
　　　　　走馬樓三更曲
春姿暖氣昏神沼李樹拳枝紫芽小玉皇夜入未央宫
長火千條照棲鳥馬過平橋通畫堂虎幡龍㦸風飄揚
簾間清唱報寒點丙舎無人遺燼香
　　　　　逹摩支曲
擣麝成塵香不㓕抝蓮作寸絲難絶紅淚文君洛水春
白頭蘇武天山雪君不見無愁髙緯花漫漫漳浦晏餘
清露寒一旦臣僚共囚虜欲吹羌管先汍瀾舊臣頭鬢
霜華早可惜雄心醉中老萬古春㱕夢不㱕鄴城風雨
連天草
　　　　　陽春曲
雲母空牕曉煙薄香昏龍氣凝暉閣霏霏霧雨杏花天
簾外春威著羅幕曲欄伏檻金麒麟沙苑芳郊連翠茵
廐馬何能嚙芳草路人不敢隨流塵
　　　　　湘東宴曲
湘東夜宴金貂人楚女含情嬌翠嚬玉管将吹挿鈿帶
錦囊斜拂䨇麒麟重城漏斷孤帆去唯恐瓊籖報天曙
萬戸沉沉碧樹圎雲飛雨散知何處欲上香車俱脉脉
清歌響斷銀屏隔隄外紅塵蠟(一作/蜜)炬歸樓前澹月連
江白
　　　　　東郊行
闘雞臺下東西道桞覆斑騅蝶縈草坱靄韶容鏁澹愁
青筐葉盡𧖟應老緑渚幽香生白蘋差差小浪吹魚鱗
王孫騎馬有㱕意林彩着空如細塵安得人生各相守
燒船破棧休馳走世上方應無別離路旁更長千枝柳
　　　　　水仙謡
水客夜騎紅鯉魚赤鸞雙鶴蓬瀛書輕塵不起雨新霽
萬里孤光含碧虗露魄冠輕見雲髮寒絲七炷香泉咽
夜深天碧亂山姿光碎平波滿船月
　　　　　東峯歌
錦礫潺湲玉溪水曉來㣲雨藤花紫冉冉山雞紅尾長
一聲樵斧驚飛起松刺流空石差齒煙香風軟人參蘂
陽崖一夢伴雲根仙菌靈芝夢魂裏
　　　　　㑹昌丙寅豐歲歌(雜言)
丙寅歲休牛馬風如吹烟日如渥赭九重天子調天下
春緑将年到西野西野翁生兒童門前好樹青䒠茸䒠
茸單衣麥田路村南娶婦桃花紅新姑車右及門柱粉
項韓慿雙扇中喜氣自能成歲豐農祥爾物來争功
　　　　　碌碌古詞
左亦不碌碌右亦不碌碌野草自根肥羸牛生徤犢融
蠟作杏蔕男兒不戀家春風破紅意女頰如桃花忠言
未見信巧語翻咨嗟一鞘無(一作/没)兩刃(一作/刀)徒勞油壁
車
　　　　　春野行(雜言)
草淺淺春如剪花壓李孃愁飢蠶欲成蠒東城少年氣
堂堂金丸驚起雙鴛鴦含羞更問衛公子月到枕前春
夢長
　　　　　醉歌
􁐺桞初黄燕新乳曉碧芊緜過㣲雨樹色深含臺榭情
鶯聲巧作煙花主錦𫀆公子陳盃觴撥醅百甕春酒香
入門下馬問誰在降堦握手登華堂臨卭美人連山眉
低抱琵琶含怨思朔風繞指我先笑明月入懐君自知
勸君莫惜金(一作/芳)罇酒年少須臾如覆手辛勤到老慕
簞瓢於我悠悠竟何有洛陽盧仝(一作/生)稱文房妻子脚
秃舂黄糧阿耋光顔不識字指麾豪儁如驅羊天犀壓
斷朱鼹䑕瑞錦驚飛金鳯皇其餘豈足霑牙齒欲用何
能報天子駑馬垂頭槍瞑塵驊騮一日行千里但有沉
冥醉客家支頥瞪目持流霞唯恐南園風雨作碧蕪狼
籍棠梨花
　　　　　江南曲(五言)
妾家白蘋浦日上芙蓉檝軋軋揺槳聲移舟入茭葉溪
長茭葉深作底難相㝷避郎郎不見鸂䳵自浮沉拾萍
萍無根採蓮蓮有子不作浮萍生寧為藕花死岸傍騎
馬郎烏㡌紫游韁含愁復含笑廻首問横塘妾住金陵
浦門前朱雀航流蘇持作帳芙蓉持作梁出入金犢􁏢
兄弟侍中郎前年學歌舞定得郎相許連姢眉繞山依
約腰如杵鳯管悲若咽鸞絃嬌欲語扇薄露紅鉛羅輕
壓金縷明月西南樓珠簾玳瑁鈎横波巧能笑彎蛾不
識愁花開子留樹草長根依土早聞金溝遠底事㱕郎
許不學楊白花朝朝淚如雨
　　　　　堂堂曲
錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹煙纎指殷勤傷雁絃
一曲堂堂紅燭筵金鯨㵼酒如飛泉
　　　　　惜春詞
百舌問花花不語低廻似恨横塘雨蜂争粉蘂蝶分香
不似垂楊惜金縷願君留得長妖韶莫逐東風還蕩揺
秦女含嚬向煙月愁紅帶露空迢迢
　　　　　春愁曲
紅絲穿露珠簾冷百尺啞啞下纎綆遠翠愁山入卧屏
兩重雲母空烘影凉簮墜髮春眠重玉兔煴氤桞如夢
錦疊空床委墜紅颸颸掃尾雙金鳯蜂喧蝶駐俱(一作/戲)
悠揚桞拂赤欄纎草長覺後梨花委平緑春風和雨吹
池塘
　　　　　蘇小小歌
買蓮莫破劵買酒莫觧金酒裏春容抱離恨水中蓮子
懐芳心呉宫女兒腰似束家在錢塘小江曲一自檀郎
逐便風門前春水年年緑
　　　　　春江花月夜詞
玉樹歌䦨海雲黒花庭忽作青蕪國秦淮有水水無情
還向金陵漾春色楊家二世安九重不御華芝嫌六龍
百幅錦帆風力滿連天展盡金芙蓉珠翠丁星復明㓕
龍頭劈浪哀笳發千里涵空澄水魂萬枝破鼻團香雪
漏轉霞髙滄海西玻璃枕上聞天雞蠻絃代寫曲如語
一醉昏昏天下迷四方傾動烟塵起猶在濃香夢魂裏
後主荒宫有曉鶯飛來只隔西江水
　　　　　懊惱曲
藕絲作線難勝針蘂粉染黄那得深玉白蘭芳不相顧
青(一作/倡)楼一笑輕千金莫言自古皆如此健劍刜鐘鉛
繞指三秋庭緑盡迎霜唯有荷花守紅死廬(一作/西)江小
吏朱斑輪桞縷吐芽香玉春兩股金釵已相許不令獨
作空成塵悠悠楚水流如馬恨紫愁紅滿平野野土千
年怨不平至今燒作鴛鴦瓦
　　　　　三洲詞
團圓莫作波中月㓗白莫為枝上雪月隨波動碎潾潾
雪似梅花不堪折李孃十六青絲髮畫帶䨇花為君結
門前有路輕别離唯恐歸來舊香㓕
溫庭筠詩集卷第二
温庭筠詩集卷第三
　　　　　春曉曲
家臨長信徃來道乳燕雙雙拂烟草油壁車輕金犢肥
流蘇帳曉春雞早籠中嬌鳥暖猶睡簾外落花閑不掃
衰桃一樹近前池似惜紅顔鏡中老
　　　　　獵騎
早辭平扆殿夕奉湘南宴香兎抱微烟重鱗疊輕扇蠶
飢使君馬雁避将軍箭寳柱惜離絃流黄悲赤縣理釵
低舞髩換䄂廻歌面晚桞未如絲春花己如霰所嗟故
里曲不及青楼宴
　　　　　西州詞
悠悠復悠悠昨日下西州西州風色好遥見武昌楼武
昌何鬱鬱儂家定無匹小婦被流黄登楼撫瑶瑟朱絃
繁復輕素手直凄清一彈三四觧掩抑似含情南楼登
且望西江廣復平艇子揺兩槳催過石頭城門前烏臼
樹慘澹天将曙鸂䳵飛復還郎隨早帆去囘頭語同伴
定復負情儂去帆不安幅作抵使西風他日相㝷索莫
作西州客西州人不歸春草年年碧
　　　　　燒歌
起來望南山山火燒山田㣲紅乆如㓕短熖復相連差
差向巖石冉冉凌青壁低隨廻風盡遠照􁐺茅赤隣翁
能楚言倚鍤欲澘然自言楚越俗燒畬為早田豆苗蟲
促促籬上花當屋廢棧豕歸欄廣埸雞啄粟新年春雨
晴處處賽神聲持錢就人卜𫾣瓦隔林鳴卜得山上(一作/上山)
卦歸來桑棗下吹火向白茅(一作/葦)腰䥥暎頳蔗風驅槲
葉烟槲樹連平山迸星拂霞外飛燼落階前仰面呻復
嚏鴉娘呪豐歲誰知蒼翠容盡作官家稅
　　　　　長安寺
仁祠寫露宫長安佳氣濃烟樹含葱蒨金刹映䒠茸繡
戸香焚象珠網玉盤龍寳題斜翡翠天井到芙蓉幡長
廻遠吹窓虚含曉風遊騎迷青鎻歸鳥思華鐘雲栱承
跗邐羽葆背花重所嗟蓮社客輕蕩不相從
　　　　　和沈參軍招友生觀芙蓉池
桂棟坐清曉瑶琴商鳯絲况聞楚澤香適與秋風期遂
從棹萍客静嘯煙草湄倒影廻澹蕩愁紅媚漣漪湘莖
乆鮮澁宿雨増離披而我江海意楚遊動夢思北渚水
雲蔓南塘煙露枝豈亡臺榭芳獨與鷗鳥知珠墜魚迸
淺影多鳬泛遲落英不可攀返照昏澄陂
　　　　　寓懐
誠足不顧得妄矜徒有言語斯諒未盡隠顯何悠然洵
彼都邑盛眷惟車馬喧自期尊客卿非意干王孫銜知
有真爵處實非厚顔茍無海岱氣奚取壺漿恩唯絲南
山楊適我松菊香鵬鵾誠未憶誰謂凌風翔
　　　　　觀蘭作(并序)
余自昔西濵得蘭數本移藝於庭亦既逾歲而芃然蕃
殖自余遊者未始以芳草為遇矣因悲夫物有壓常而
返不若混然者有之焉遂寄情於此
寓賞本殊致意幽非我情吾常有流淺外物無重輕各
言藝幽深彼美香素莖豈為賞者設自保孤根生易地
無赤株麗土亦同榮賞際林壑近泛餘煙露清余懐既
鬱陶爾類徒縱横妍媸茍不信寵辱何為驚真隠諒無
迹激時猶揀名幽叢靄緑畹豈必懐歸耕
　　　　　秋日
爽氣變昏旦神臯遍原隰煙華乆蕩揺石澗仍清急桞
闇山犬吠蒲流(一作/䟽)水禽立菊花明欲迷棗葉光如濕
天籟思林嶺車塵倦都邑譸張夙所違悔恡何由入芳
草秋可藉幽泉曉堪汲牧羊燒外鳴林果雨中拾復此
遂閑曠翛然脫羈縶田收鳥雀喧氣肅龍蛇蟄佳節足
豐穰良朋阻遊集沉機日寂寥葆素常呼吸投迹倦攸
徃放懐志所執良時有東菑吾将事簑笠
　　　　　七夕歌
鳴機札札停金梭芙蓉澹蕩生池波神軒紅粉陳香羅
鳯低蟬薄愁雙蛾㣲光弈弈凌天河鸞咽鶴唳飄颻歌
彎橋銷盡愁奈何天氣駘蕩雲陂陁平明花木有秋意
露濕綵盤珠網多
　　　　　酧友人
辭榮亦素尚倦遊非夙心寜復思金籍獨此卧烟林閑
雲無定皃佳樹有餘隂坐乆芰荷發釣䦨茭葦深游魚
自揺漾浴鳥故浮沉唯君清露夕一為灑煩襟
　　　　　觀舞妓
朔音悲嘒管瑶踏動芳塵緫袖時增怨聴破復含嚬凝
腰倚風軟花題照錦春朱絃固凄緊瓊樹亦迷人
　　　　　邊笳曲
朔管迎秋動雕音雁來早上郡隠黄雲天山吹白草嘶
馬悲寒磧朝陽照霜堡江南戍客心門外芙蓉老
　　　　　經西塢偶題
揺揺弱桞黄鸝啼芳草無情人自迷日影明㓕金色鯉
杏花唼喋青頭雞㣲紅捺蔕惹蜂粉㓗白芹芽入燕泥
借問含嚬向何事昔年曾到武陵溪
　　　　　金虎臺
碧草連金虎青苔蔽石麟皓齒芳塵起纎腰玉樹春倚
瑟紅鈆濕分香翠黛嚬誰言奉陵寢相顧復沾巾
　　　　　俠客行
欲出鴻都門隂雲蔽城闕寳劍黯如水㣲紅濕餘血白
馬夜頻驚三更㶚陵雪
　　　　　詠曉
蟲歇紗牕静鴉散碧梧寒稍驚朝珮動猶傳清漏殘亂
珠凝燭淚㣲紅上露盤搴衣復理鬢餘潤拂芝蘭
　　　　　芙蓉
刺莖澹蕩緑花片參差紅呉歌秋水冷湘廟夜雲空濃
艶香露裏美人清鏡中南樓未㱕客一夕練塘東
　　　　　勑勒歌塞北
勑勒金幘壁隂山無歲華帳外風飄雪營前月照沙羌
兒吹玉管胡姬踏錦花却笑江南客梅落不㱕家
　　　　　邯鄲郭公祠
金笳悲故曲玉座積深塵言是邯鄲伎不見鄴城人青
苔竟埋骨紅粉自傷神唯有淬河桞還向舊營春
　　　　　古意
莫莫復莫莫絲蘿縁澗壑散木無斧斤纎莖得依託枝
低浴鳥歇根静懸泉落不慮見春遲空傷致身錯
　　　　　齊宫
白馬雜金飾言從雕輦廻粉香隨笑度髩態伴愁來遠
水斜如剪青莎緑似裁所恨章華日冉冉下層臺
　　　　　春日
桞暗杏花稀梅梁乳燕飛美人鸞鏡笑嘶馬鴈門歸楚
宫雲影薄臺城心賞違從來千里恨邊色滿戎衣
　　　　　詠春幡
閑庭見早梅花影為誰裁碧烟隨刃落蟬髩覺春來代
郡嘶金勒河陽悲鏡臺玉釵風不定香歩獨徘徊
　　　　　陳宫詞
雞鳴人草草香輦出宫花妓語細腰轉馬嘶金靣斜早
鶯隨綵仗驚雉避凝笳淅瀝湘風外紅輪映曙霞
　　　　　春日野行
騎馬踏烟莎青春柰怨何蝶翎朝(一作/胡)粉盡鴉背夕陽
多桞艶欺芳帶山愁縈翠蛾別情無處說方寸是星河
　　　　　詠嚬
毛羽歛愁翠黛嬌攅艶春恨容偏落淚低態定思人枕
上夢隨月扇邊歌繞塵玉鈎鸞不住波淺石磷磷
　　　　　中書令裴公挽歌詞二首
王儉風華首蕭何社稷臣丹陽布衣客蓮渚白頭人銘
勒燕山暮碑沉漢水春從今虗醉飽無復汚車茵
箭下妖星落風前　氣廻國香荀令去樓月庾公來玉
璽終無慮金縢竟不開空嗟薦賢路荒草滿燕臺
　　　　　唐荘恪太子挽歌詞二首
疊鼓辭宫殿悲笳降杳冥影離雲外日光㓕火前星鄴
客瞻秦苑商公下漢庭依依陵樹色空繞古原青
東府虗容衛西園寄夢思鳯懸吹曲夜雞斷問安時塵
陌都人恨霜郊賵馬悲唯餘埋璧地烟草近丹墀
　　　　　秘書劉尚書挽歌詞二首
王筆活鸞鳯謝詩生芙蓉學筵開絳帳談柄發洪鍾粉
署見飛鵩玉山猜卧龍遺風麗清韻蕭散九原松
麈尾近良玉鶴裘吹素絲壊陵殷浩謫春墅謝安棋京
口貴公子襄陽諸女兒折花兼踏月多唱桞郎詞
　　　　　太子池二首
棃花雪壓枝鶯囀桞如絲懶逐粧成曉春融夢覺遲鬢
輕全作影嚬淺未成眉莫信張公子牕間㫁暗期
花紅蘭紫莖愁草雨新晴桞占三春色鶯偷百鳥聲日
長嫌輦重風暖覺衣輕薄暮香塵起長楊落照明
　　　　　西嶺道士茶歌
乳竇濺濺通石脉緑塵愁草春江色澗花入井水味香
山月當人松影直仙翁白扇霜鳥翎拂壇夜讀黄庭經
踈香皓齒有餘味更覺鶴心通杳冥
　　　　　過西堡塞北
淺草乾河闊叢棘廢城髙白馬犀匙首黒裘金佩刀霜
清徹兔目風急吹鵰毛一經何用厄日暮涕沾袍
温庭筠詩集卷第三
温庭筠詩集卷第四
　　　　　送李億東歸(六言)
黄山遠隔秦樹紫禁斜通渭城别路青青桞弱前溪漠
漠苔生和風澹蕩歸客落月殷勤早鶯灞上金罇未飲
讌歌已有餘聲
　　　　　開聖寺
路分磎石夾煙叢十里蕭蕭古樹風出寺馬嘶秋色裏
向陵鴉亂夕陽中竹間泉落山厨静塔下僧歸影殿空
猶有南朝舊碑在耻将興廢問休公
　　　　　贈蜀将(蠻人成都頗著功勞)
十年分散劍關秋萬事皆隨錦水流心氣已曾明漢節
功名猶自滯呉鈎鵰邊認箭寒雲重馬上聽笳塞草愁
今日逢君倍惆悵灌嬰韓信盡封侯
　　　　　西江貽釣叟騫生
晴江如鏡月如鈎泛灔蒼茫送客愁夜淚潜生竹枝曲
春朝(一作/灘)遥上木蘭舟事隨雲去身難到夢逐烟銷水
自流昨日歡娯竟何在一枝梅謝楚江頭
　　　　　寄清源寺僧
石路無塵竹徑開昔年曾伴戴顒來牕間半偈聞鐘後
松下殘棋送客迴簾向玉峯蔵夜雪砌因藍水長秋苔
白蓮社裏如相問為說遊人是姓雷
　　　　　重遊圭峯宗宻禪師精廬(一作哭/盧處士)
百尺青崖三尺墳㣲言已絶杳難聞戴顒今日稱居士
支遁他年識領軍暫對杉松如結社偶同麋鹿自成群
故山弟子空囘首葱嶺唯應見宋雲
　　　　　題李處士幽居
水玉簮頭白角巾瑶琴寂歷拂輕塵濃隂似帳紅薇晚
細雨如烟碧草春隔竹見籠疑有鶴捲簾㸔畫静無人
南山自是忘年友谷口徒稱鄭子眞
　　　　　利州南渡
澹然空水帯斜暉曲㠀蒼茫接翠㣲波上馬嘶㸔棹去
桞邊人歇待船歸数叢沙草群鷗散萬頃江田一鷺飛
誰解乗舟㝷范蠡五湖烟水獨忘機
　　　　　贈李将軍
誰言荀羡愛功勲年少登壇衆所聞曾以能書稱内史
又因明易號将軍金溝故事春長在玉軸遺圗火半焚
不學龍驤畫山水(一作/色)醉郷無跡似閑雲
　　　　　寒食日作
紅深緑暗逕相交抱暖含春披紫𫀆綵索平時牆婉娩
輕毬落處花寥梢窓中草色妬雞卵盤上芹泥憎燕巢
自有玉樓芳意在不能騎馬度烟郊
　　　　　李羽處士寄新醖走筆戯酬
髙談有伴還成藪沉醉無期即是郷己恨流鶯欺謝客
更将浮蟻與劉郎􁐺前桞色分張緑窓外花枝借助香
所恨玳筵紅燭夜草玄寥落近廻塘
　　　　　郊居秋日有懐一二知己
稻田鳬雁滿晴沙釣渚㱕來一徑斜門帯果林招邑吏
井分𬞞圃属鄰家臯原寂歷垂禾穗桑竹參差映豆花
自笑謾懐經濟䇿不将心事許烟霞
　　　　　題友人池亭
月榭風亭繞曲池粉垣廻㸦瓦參差侵簾片白揺翻影
落鏡愁紅寫倒枝鸂䳵刷毛花蕩漾鷺鶿拳足雪離披
山翁醉後如相憶羽扇清罇我自知
　　　　　南湖
湖上㣲風入檻凉翻翻菱荇滿廻塘野船著岸偎春草
水鳥帯波飛夕陽蘆葉有聲疑霧雨浪花無際似瀟湘
飄然蓬艇東㱕客盡日相㸔憶楚郷
　　　　　贈袁司録(即丞相淮陽公之/猶子與庭筠有舊)
一朝辭滿有心期花發楊園雪壓枝劉尹故人諳徃事
謝郎諸弟得新知金釵醉就胡姬畫玉管閑留洛客吹
記得襄陽耆舊語不堪風景峴山碑
　　　　　題西明寺僧院
曾識匡山遠法師低松片石對前墀為尋名畫來過院
因訪閑人得㸔棋新鴈參差雲碧處寒鴉遼亂葉紅時
自知終有張華識不向滄洲理釣絲
　　　　　偶題
㣲風和暖日鮮明草色迷人向渭城蜀客捲簾閑不語
楚娥攀樹獨含情紅垂果蔕櫻桃重黄染花叢蝶粉輕
自恨青樓無近信不将心事許卿卿
　　　　　寄湘隂閻少府乞釣輪子
釣輪形與月輪同獨繭和烟影似空若向三湘逄㕍信
莫辭千里寄漁翁􁨁聲夜滴松江雨菱葉秋傳鏡水風
終日垂鈎還有意尺書多在錦鱗中
　　　　　哭王元𥙿
聞說蕭郎逐逝川伯牙因此絶清絃桞邊猶憶紅(一作/青)
騘影墳上俄生碧草烟篋裏詩書疑謝後夢中風皃似
潘前他時若到相㝷處碧樹紅楼自宛然
　　　　　法雲雙檜
晉朝名軰此離群想對濃隂去住分題處尚㝷王内史
畫時應是顧将軍長廊夜静聲疑雨古殿秋深影勝雲
一下南臺到人世曉泉清籟更難聞
　　　　　送陳嘏之候官兼簡李常侍
縱得歩兵無緑蟻不縁勾漏有丹砂殷勤為報同袍友
我亦無心似海查春服照塵連草色夜船聞雨滴蘆花
梅仙自是青雲客莫羡相如却到家
　　　　　春日野行
雨漲西塘金堤斜碧草芊芊晴吐芽野岸明媚山芍藥
水田呌噪官蝦蟆鏡中有浪動菱蔓陌上無風飄桞花
何事輕橈句溪客緑萍方好不㱕家
　　　　　溪上行
緑塘漾漾烟濛𪷟張翰此來情不窮雪羽䙰褷立倒影
金鱗撥刺跳晴空風翻荷葉一向白雨濕蓼花千穗紅
心羡夕陽波上客片時㱕夢釣船中
　　　　　上翰林蕭舎人
人間鵷鷺杳難從獨恨金扉直九重萬象晚歸仁夀鏡
百花春隔景陽鐘紫微􁁬動詞𥘉出紅蠟(一作/燭)香殘誥
未封每過朱門愛庭樹一枝何日許相容
　　　　　春日偶作
西園一曲艶陽歌擾擾車塵負薜蘿自欲放懐猶未得
不知經世竟如何夜聞猛雨判花盡寒戀重裘覺夢多
釣渚別來應更好春風還為起㣲波
　　　　　春夢宴罷寄宋夀先軰
斜掩朱門花外鐘暁鶯時節好相逢窓間桃蘂宿粧在
雨後牡丹春睡濃蘇小風姿迷下蔡馬卿才調似臨卭
誰憐芳草生三徑參佐橋西陸士龍
　　　　　馬嵬驛
穆滿曾為物外遊六龍經此暫淹留返魂無驗青烟㓕
埋血空生碧草愁香輦却㱕長樂橋曉鐘還下景陽樓
甘泉不復重相見誰道文成是故侯
　　　　　知道溪君別業
積潤初銷碧草新鳯陽晴日帶雕輪絲(一作/風)飄弱桞平
橋晚雪點寒梅小院春屏上樓臺陳後主鏡中金翠李
夫人花房透露紅珠落蛺蝶雙飛護粉塵
　　　　　奉天西佛寺
憶昔狂童犯順年玊虬閑暇出甘泉宗臣欲舞千鈞劍
追騎猶觀七寳鞭星背紫垣終掃地日歸黄道却當天
至今南頓諸耆舊猶指榛蕪作弄田
　　　　　題望苑驛(東馬嵬西/端正樹)
弱桞千條杏一枝半含春雨半垂絲景陽寒井人難到
長樂晨鐘鳥自知花影至今通博望樹名從此號相思
分明十二樓前月不向西陵照盛姬
　　　　　寄分司元庻子兼呈元處士
閉門髙卧莫長嗟水木凝暉属謝家緱嶺參差殘曉雪
洛波清淺露晴沙劉公春盡蕪菁色華廐愁多苜蓿花
月榭知君還悵望碧霄烟闊鴈行斜
　　　　　題桞
楊桞千條拂靣絲緑烟金穗不勝吹香隨静婉歌塵起
影伴嬌饒舞䄂垂羌管一聲何處曲流鶯百囀最髙枝
千門九陌花如雪飛過宫墻兩自知
　　　　　和友人悼亡
玉皃潘郎淚滿衣畫羅輕髩雨霏㣲紅蘭委露愁難盡
白馬朝天望不㱕寳鏡塵昏鸞影在鈿筝絃㫁雁行稀
春風幾許傷情事碧草侵階粉蝶飛
　　　　　李羽處士故里
柳不成絲草帯烟海槎東去鶴㱕天愁腸㫁處春何限
病眼開時月正圎花若有情還悵望水應無事莫潺湲
終知此恨銷難盡辜負南華第一篇
　　　　　却經商山寄昔同行友人
曾讀逍遥第一篇爾來無處不恬然便同南郭能忘象
兼笑東林學坐禪人事轉新花爛熳客程依舊水潺湲
若敎猶作當時意應有垂絲在鬢邊
　　　　　池塘七夕
月出西南露氣秋綺羅河漢在斜溝楊家繍作鴛鴦幔
張氏金為翡翠鈎香燭有花妨宿燕畫屏無睡待牽牛
萬家砧杵三篙水一夕横塘似舊遊
　　　　　偶遊
曲巷斜臨一水間小門終日不開關紅珠斗帳櫻桃熟
金尾屏風孔雀閑雲髻㡬迷芳草蝶額黄無限夕陽山
與君便是鴛鴦侣休向人間覔徃還
　　　　　寄河南杜少尹
十載㱕來髩未凋玳簮珠履見常僚豈関名利分榮路
自有才華作慶霄鳥影參差經上苑騎聲相續過中橋
夕陽亭畔山如畫應念田歌正寂寥
　　　　　贈知音
翠羽花冠碧樹雞未明先向短墻啼窓間謝女青蛾歛
門外蕭郎白馬嘶星漢漸移庭竹影露珠猶綴野花迷
景陽宫裏鐘𥘉動不語垂鞭上桞隄
　　　　　過陳琳墓
曾於青史見遺文今日飄蓬過古墳詞客有靈應識我
覇才無主始憐君石麟埋没蔵春草銅雀荒􁧈對暮雲
莫怪臨風倍惆悵欲将書劍學從軍
　　　　　題崔公池亭舊遊
皎鏡芳塘􁰕蓞秋此來重見採蓮舟誰能不逐當年樂
還恐添成異日愁紅艶影多風嫋嫋碧空雲㫁水悠悠
􁐺前依舊青山色盡日無人獨上樓
　　　　　囘中作
蒼莽寒空遠色愁嗚嗚戍角上髙樓呉姬怨思吹雙管
燕客悲歌別(一作/動)五侯千里關山邊草暮一星烽火朔
雲秋夜來霜重西風起隴水無聲凍不流
　　　　　西江上送漁父
却逐嚴光向若耶釣輪菱棹寄年華三秋梅雨愁楓葉
一夜􁨁舟宿葦花不見水雲應有夢偶隨鷗鳥(一作/鷺)便
成家白蘋風起楼船暮江燕雙雙五兩斜
　　　　　經故秘書崔監揚州南塘舊居
昔年曾識范安成松竹風姿鶴性情西掖曙河横漏響
北山秋月照江聲乗舟覓吏經輿縣為酒求官得歩兵
千頃水流通故墅至今留得謝公名
　　　　　七夕
鵲歸燕去兩悠悠青瑣西南月似鈎天上歲時星右轉
世間離别水東流金風入樹千門夜銀漢横空萬象秋
蘇小廻塘通桂檝未應清淺隔牽牛
　　　　　題韋籌愽士草堂
玄晏先生己白頭不隨鴛鷺狎群鷗元卿謝免開三徑
平仲朝歸卧一裘醉後獨知殷甲子病來猶作晉春秋
滄浪未濯塵纓在野水無情處處流
　　　　　和友人題壁
冲尚猶來出範圍肯将經(一作/輕)世作風徽三台位缺嚴
陵卧百戰功髙范蠡㱕自欲一鳴驚鶴寢不應孤憤學
牛衣西州未有㸔棋暇澗戸何由得掩扉
　　　　　春日将欲東㱕寄新及第苗紳先軰
㡬年辛苦與君同得䘮悲歡盡是空猶喜故人先折桂
自憐覊客尚飄蓬三春月照千山道十日花開一夜風
知有杏園無路入馬前惆悵滿枝紅
　　　　　經李徴君故居
露濃烟重草萋萋樹映䦨杆桞拂隄一院落花無客醉
五更殘月有鶯啼芳筵想像情難盡故榭荒凉路己迷
惆悵羸驂徃來慣每經門巷亦長嘶
　　　　　送崔郎中赴幕
一別黔巫似㫁絃故交東去更悽然心遊目送三千里
雨散雲飛二十年發跡豈勞天上桂属詞還得幕中蓮
相思休話長安遠江月隨人處處圎
　　　　　經舊遊
珠箔金鈎對綵橋昔年於此見嬌饒香燈悵望飛瓊鬢
凉月慇懃碧玉簫屏倚故窓山六扇桞垂寒砌露千條
壊墻經雨蒼苔遍拾得當時舊翠翹
　　　　　老君廟
紫氣氤氲捧半巖蓮峯仙掌共巉巉廟前晚色連寒水
天外斜陽帶遠帆百二關山扶玉座五千文字閟瑶緘
自憐金骨無人識知有飛龜在石凾
　　　　　過五丈原
鐵馬雲鵰乆絶塵桞隂髙壓漢營春天晴殺氣屯關右
夜半妖星照渭濵下國卧龍空寤主中原逐鹿不因(一作/由)
人象床錦(一作/寳)帳無言語從此譙周是老臣
　　　　　和友人傷歌姬
月缺花殘莫愴然花須終發月終圎更能何事銷芳念
亦有濃華委逝川一曲艶歌留婉轉九原春草妬嬋娟
王孫莫學多情客自古多情損少年
　　　　　山中與諸道友夜坐聞邊防不寜因示同
　　　　　志
龍􁪍鐵馬犯烟塵跡近群鷗意倍親風卷蓬根屯戊己
月移松影守庚申韜鈐豈足為經濟巖壑何嘗是隠淪
心許故人知此意古來知者竟誰人
　　　　　祕書省有賀監知章草題詩筆力遒健風
　　　　　尚髙遠拂塵㝷玩因有此作
越溪漁客賀知章任逹憐才愛酒狂鸂䳵葦花隨釣艇
蛤蜊菰菜夢橫塘幾年凉月拘華省一宿秋風憶故郷
榮路脫身終自得福庭廻首莫相忘出籠鸞鶴㱕遼海
落筆龍蛇滿壊墻李白死來無醉客可憐神彩弔殘陽
　　　　　題裴晉公林亭
謝傅林亭暑氣㣲山丘零落閟音徽東山終為蒼生起
南浦虗言白首㱕池鳯己傳春水浴渚禽猶帶夕陽飛
悠然到此忘情處一日何妨有萬機
温庭筠詩集卷第四
温庭筠詩集卷第五
　　　　　車駕西遊因而有作
宣曲長楊瑞氣凝上林狐兔待秋鷹誰将詞賦陪雕輦
寂寞相如卧茂陵
　　　　　傷温徳彛
昔年戎虜犯榆関一敗龍城疋馬還侯印不聞封李廣
他人丘壟似天山
　　　　　贈少年
江海相逢客恨多秋風葉下洞庭波酒酣夜別淮隂市
月照髙楼一曲歌
　　　　　夏中病痁作
山鬼揚威正氣愁便辭珍簟襲狐裘西牕一夕悲人事
團扇無情不待秋
　　　　　贈鄭徴君家匡山首春與丞相賛皇公遊
一抛蘭棹逐燕鴻曾向江湖識謝公每到朱門還悵望
故山多在畫屏中
　　　　　題友人居
盡日松堂㸔畫圖綺䟽岑寂似清都若敎烟水無鷗鳥
張翰何由到五湖
　　　　　題李相公　勑賜錦屏風
豐沛曾為社稷臣賜書名畫墨猶新幾人同保山河誓
獨自栖栖九陌塵
　　　　　蔡中郎墳
古墳零落野花春聞說中郎有後身今日愛才非昔日
莫抛心力作詞人
　　　　　元處士池上
蓼穂茭叢思蟪蛄水螢江鳥滿烟蒲愁紅一片風前落
池上秋波似五湖
　　　　　華隂韋氏林亭
自有林亭不得閑陌塵官樹是非間終南長(一作/祇)在茅
􁐺外別向人間㸔華山
　　　　　寄裴生乞釣鈎
一隨菱棹謁王侯深愧移文負釣舟今日太湖風色好
却将詩句乞魚鈎
　　　　　長安春晚二首
曲江春半日遲遲正是王孫悵望時杏花落盡不歸去
江上東風吹桞絲
四方無事太平年萬象鮮明禁火前九重細雨惹春色
輕染龍池楊桞烟
　　　　　三月十八日雪中作
芍藥薔薇語早梅不知誰是艶陽才今朝領得東(一作/春)
風意不復饒君雪裏開
　　　　　咸陽值雨
咸陽橋上雨如懸萬點空𪷟隔釣船還似洞庭春水色
晚雲将入岳陽天
　　　　　贈彈筝人
天寳年中事玉皇曾将新曲敎寜王鈿蟬金鴈皆(一作/今)
零落一曲伊州淚萬行
　　　　　瑶瑟怨
冰簟銀床夢不成碧天如水夜雲輕雁聲遠過(一作/向)瀟
湘去十二樓中月自明
　　　　　題端正樹
路傍佳樹碧雲愁曽侍金輿幸驛樓草木榮枯似人事
緑隂寂寞漢陵秋
　　　　　渭上題三首
吕公榮逹子陵㱕萬古烟波繞釣磯橋上一通名利迹
至今江鳥背人飛
目極雲霄思浩然風帆一片水連天輕橈便是東㱕路
不肯忘機作釣船
烟水何曾息世機暫時相向亦依依所嗟白首磻磎叟
一下漁舟更不歸
　　　　　經故翰林袁學士居
劔逐驚波玉委塵謝安門下更何人西州城外花千樹
盡是羊曇醉後春
　　　　　題城南杜邠公林亭(時公鎭淮南/自西蜀移節)
卓氏壚前金線桞隨家隄畔錦帆風貪爲兩地分霖雨
不見池蓮照水紅
　　　　　夜㸔牡丹
髙低深淺一欄紅把火殷勤遶露叢希逸近來成懶病
不能容易向春風
　　　　　宿城南亡友別墅
水流花落歎浮生又伴遊人宿杜城還似昔年殘夢裏
透簾斜月獨聞鶯
　　　　　過分水嶺
溪水無情似有情入山三日得同行嶺頭便是分頭處
惜別潺湲一夜聲
　　　　　鄠杜郊居
槿籬芳援近樵家壠麥青青一逕斜寂寞遊人寒食後
夜來風雨送梨花
　　　　　題河中紫極宫
昔年曾伴玉眞遊每到仙宫即是秋曼倩不埽花落盡
滿叢烟露月當楼
　　　　　四皓
商於六里便成功一寸沉機萬古同但得戚姬甘定分
不應眞有紫芝翁
　　　　　贈張鍊師
丹溪藥盡變金骨清洛月寒吹玉笙他日隠居無訪處
碧桃花發水縱横
温庭筠詩集卷第五
温庭筠詩集卷第六
　　　　　開成五年秋以抱疾郊野不得與郷計偕
　　　　　至王府将議遐適隆冬自傷因書懐奉寄
　　　　　殿院徐侍御察院陳李二侍御囘中蘇端
　　　　　公鄠縣韋少府兼呈袁郊苗紳李逸四友
　　　　　人一百韻
逸足皆先路窮郊獨向隅頑童逃廣桞羸馬卧平蕪黄
卷嗟誰問朱絃偶自娯鹿鳴皆綴士雌伏竟非夫菜地
荒遺野爰田失故都(予先祖國朝公相晉陽/佐命食采于并汾也)亡羊猶愽
簺牧馬倦呼盧奕世參周禄承家學魯儒功庸留劒舄
銘戒在槃盂經濟懐良畫行蔵識遠圖未能鳴楚玉空
欲握隋珠定爲魚縁木曾因兔守株五車堆縹帙三逕
闔繩樞適與群英集将期善賈沽葉龍圖夭矯燕䑕笑
盧胡賦分知前定寒心畏厚誣躡塵追慶忌操劍學班
輸文囿陪多士神州試大巫對雖希鼓瑟名亦濫吁竽
(予去秋試京兆/薦名居其副)正使猜奔競何嘗計有無鎦惔虗訪覔
王覇竟揶揄市義虗焚劵關譏謾弃繻至言今信矣㣲
尚亦悲夫白雪調歌響清風樂舞雩脅肩難黽勉搔首
易嗟吁角勝非能者推賢見射乎兕觥増恐悚杯水失
錙銖粉垜收丹采金髇隠僕姑垂櫜羞盡爵揚觶辱彎
弧虎拙休言畫龍希莫學屠轉蓬隨欵叚耘草闢墁(莫干/反)
壚受業郷名鄭蔵機谷號愚質文精等貫琴筑韻相須
築室連中野誅茅接上腴葦花綸虎落松癭闘欒櫨静
語鶯相對閑眠鶴浪俱蘂多勞蝶翅香酷墜蜂鬚芳草
迷三島澄波似五湖躍魚翻藻荇愁鷺睡葭蘆暝渚蔵
鸂䳵幽屏卧鷓鴣苦辛隨藝(一作/勤)殖甘㫖仰樵蘇笑語
空懐橘窮愁亦據梧尚能甘半菽非敢薄生芻釣石封
蒼蘚芳蹊艶(一作/絶)絳跗樹蘭畦繚繞穿竹路縈紆機杼
非桑女林園異木奴横竿窺赤鯉持翳望青鸕泮水思
芹味瑯瑘得稲租杖輕藜擁腫衣破芰披敷芳意憂鶗
鴂愁聲覺蟪蛄短􁐺喧語燕髙木墮飢鼯事迫離幽墅
貧牽犯畏途愛憎防杜摯悲歎似楊朱旅食常過衛羇
遊欲渡瀘塞歌傷督䕶邊角思單于堡戍標槍槊關河
鏁舳艫威容尊大樹刑法避秋荼遠目窮千里㱕心寄
九衢寝甘誠繫滯漿饋貴睢盱懐刺名先遠干時道自
孤齒牙頻激發簦笈尚﨑嶇蓮府侯門貴霜臺帝命俞
驥蹄初躡景鵬翅欲搏扶寓直廻驄馬分曹對暝烏百
神歆髣髴孤竹韻含糊鳯闕分班立鴛行竦劍趨觸邪
承宻勿持法奉訏謨鳴玉鏘登降衝牙響曳婁(一作/裾)祀
親和氏璧香近博山罏瑞景森瓊樹輕氷瑩玉壺豸冠
簮鐡柱螭首對金鋪内史書千卷将軍畫一厨眼明驚
氣象心死伏規模豈意觀文物何勞琢碔玞草肥牧騕
褭苔澁淬昆吾郷思巢枝鳥年華過隙駒銜恩空抱影
酬徳未捐軀時軰推良友家聲繼令圖致身傷短翮􁑂
首顧疲駑班馬方齊騖陳雷亦並驅昔皆言爾志今亦
畏吾徒有氣干牛斗無人辨轆轤客來斟緑蟻妻試踏
青蚨積毁方銷骨㣲瑕懼掩瑜蛇矛猶轉戰魚服自囚
拘欲就欺人事何能逭鬼誅是非迷覺夢行役議秦呉
凛冽風埃惨蕭條草木枯低徊傷志氣䝉犯變肌膚旅
鴈唯聞呌飢鷹不待呼夢梭抛促織心繭學蜘蛛寜復
機難料庸非信未孚激揚銜箭虎疑懼聴冰狐處己将
營窟論心若合符浪言輝棣蕚何所託葭莩喬木能求
友危巢莫嚇雛風華飄領䄂詩禮拜衾襦欹枕情何苦
同舟道豈殊放懐親蕙芷收迹異桑榆贈遠聊攀桞裁
書欲截蒲瞻風無限淚廻首更踟蹰
　　　　　感舊陳情五十韻獻淮南李僕射
嵇紹垂髫日山濤筮仕年琴罇陳座上紈綺拜床前鄰
里纔三徙雲霄已九遷感深情戃怳言發淚潺湲憶昔
龍圗盛方今鶴羽全桂枝香可襲楊葉舊頻穿玉籍標
人瑞金丹化地仙賦成攅筆寫歌出滿城傳既矯排虗
翅将持造物權萬靈思鼓鑄群品待陶甄視草絲綸出
持綱雨露懸法行黄道内居近翠華邊書跡臨湯鼎吟
聲接舜絃白麻紅燭夜清漏紫㣲天雷電隨神筆魚龍
落彩牋閑宵陪雍畤清暑在甘泉耿介非持禄優游是
養賢冰清臨百粤風靡化三川委寄崇推轂威儀壓控
弦梁園提彀騎淮水換戎旃照日青油濕迎風錦帳鮮
黛蛾陳二八珠履列三千舞轉廻紅袖歌愁歛翠鈿滿
堂開照耀分座儼嬋娟油額芙蓉帳香塵玳瑁筵繡旗
隨影合金陣似波旋緹幕深廻㸦(一作/訝)朱門暗接連彩
虬蟠畫㦸花馬立金鞭有客将誰託無媒竊自憐抑揚
中散曲漂泊孝亷船未展干時䇿徒抛負郭田轉蓬猶
邈爾懐橘更澘然投足乖蹊徑冥心向簡編未知魚躍
地空媿鹿鳴篇(予嘗忝京兆/薦名居其副)稷下期方至漳濵病未痊
(二年抱疾不赴/郷薦試有司)定非籠外鳥眞是殻中蟬蕙逕鄰幽澹
荆扉興静便草堂苔點點𬞞囿水濺濺釣罷溪雲重樵
歸澗月圎懶多成宿疢愁甚似春眠木直終難怨膏明
只自煎鄭郷空徤羡陳榻未招延旅食逄春盡覊遊為
事穿宦無毛義檄婚乏阮脩錢冉弱營中桞披敷幕下
蓮儻能容委質非敢望差肩澁劍猶堪淬餘朱㦯可研
從師當鼔篋窮理乆忘筌折簡能榮瘁遺簮莫弃捐韶
光如見借寒谷變風煙
　　　　　題翠㣲寺二十二韻(太宗升/遐之所)
邠土初成邑虞賔竟讓王乾符春得位天弩夜收鋩偃
息齊三代優游念四方萬靈扶正寢千嶂抱重崗幽石
歸階陛喬柯入棟梁火雲如沃雪湯殿似含霜澗籟添
仙曲巖花借御香野麋陪獸舞林鳥逐鴛行鏡寫三秦
色窓揺八水光問雲徴楚女疑粉試何郎蘭芷承雕輦
杉蘿入畫堂受朝松露曉頒朔桂烟凉嵐濕金鋪外溪
鳴錦幄傍倚絲憂漢祖持璧告秦皇短景催風馭長星
属羽觴儲君猶問䜿元老己登床鶴盖趨平樂雞人下
建章龍髯悲滿眼螭首淚沾裳疊鼓嚴靈仗吹笙送夕
陽㫁泉辭劍珮昏日伴旗常遺廟青蓮在頺垣碧草芳
無因奏韶濩流涕對幽篁
　　　　　過孔北海墓二十韻
撫事如神遇臨風獨涕零墓平春草緑碑折古苔青珪
玉埋英氣山河孕炳靈發言驚辯囿撝翰動文星藴䇿
期干世持權欲反經激揚思壮志流落歎頽齡惡木人
皆息貪泉我獨醒輪轅無匠石刀几有庖丁碌碌迷藏
器規規守挈瓶憤容凌鼎鑊公議動朝廷故國将辭寵
危邦竟緩刑鈍工磨白璧凡石礪青萍掲日昭東夏搏
風滯北溟後塵遵軌轍前席詠儀形木秀當憂悴弦傷
不底寜矜誇遭尺鷃光彩困飛螢白羽留談柄清風襲
徳馨鸞凰嬰雪刃狼虎犯雲屏蘭蕙荒遺址榛蕪蔽舊
坰轘轅近(一作/遠)沂水何事戀明廷
　　　　　過華清宫二十二韻
憶昔開元日承平事勝遊貴妃專寵幸天子富春秋月
白霓裳殿風乾羯鼓楼闘雞花蔽膝騎馬玉搔頭繍轂
千門妓金鞍萬戸侯薄雲欹雀扇輕雪犯貂裘過客聞
韶濩居人識冕旒氣和春不覺煙暖霽難收細(一作/澁)浪
㴠瑶甃晴陽上綵斿卷衣輕鬂懶窺鏡淡蛾羞屏掩芙
蓉帳簾褰玳瑁鈎重瞳分渭曲纎手指神州御案迷萱
草天𫀆妬石榴深巖蔵浴鳯鮮隰媚潜虬不料邯鄲蝨
俄成即墨牛劍鋒揮太皥旗熖拂蚩尤内嬖陪行在孤
臣預坐籌瑶簮遺翡翠霜仗駐驊騮艶笑雙飛㫁香魂
一哭休早梅悲蜀道髙樹隔昭丘朱閣重霄近蒼厓萬
古愁至今湯殿水嗚咽縣前流
　　　　　洞户二十二韻
洞戸連珠網方䟽隠碧潯燭盤烟墜燼簾壓月通隂粉
白仙郎署霜清玉女砧醉郷髙窈窈棋陣静愔愔素手
琉璃扇玄髫玳瑁簮昔邪㸔寄迹梔子詠同心樹列千
秋勝楼懸七夕針舊詞翻白紵新賦換黄金唳鶴調蠻
鼓驚蟬應寳琴舞疑繁易度歌轉㫁難尋露委花相妬
風欹桞不禁橋彎雙表逈池漲一篙深清蹕傳恢囿黄
旗幸上林神鷹參翰苑天馬破蹄涔武庫方題品文園
有(一作/自)好音朱莖殊菌蠢丹桂欲蕭森黼帳廻瑶席華
燈對錦衾畫圗驚走(一作/畏)獸書帖得來禽河曙秦楼映
山晴魏闕臨緑􁂫逄趙后青鏁見王沉任逹嫌孤憤踈
慵倦九箴若為南遁客猶作卧龍吟
温庭筠詩集卷第六
温庭筠詩集卷第七
　　　　　送洛南李主簿
想君秦塞外應見楚山青槲葉曉迷路枳花春滿庭禄
優仍侍膳官散得專經子敬懐愚谷㱕心在翠屏
　　　　　巫山神女廟
黯黯閉宫殿霏霏䕃薛蘿曉峰眉上色春水臉前波古
樹芳菲盡扁舟離恨多一叢斑竹夜環珮響如何
　　　　　地肺山春日
苒苒花明岸涓㳙水遶山幾時抛俗事來共白雲閑
　　　　　題陳處士幽居
松軒塵外客髙枕自蕭踈雨後苔侵井霜來葉滿渠閑
㸔鏡湖畫時得越僧書若待前溪月誰人伴釣魚
　　　　　握柘詞
楊桞縈橋緑玫瑰拂地紅繡衫金騕褭花髻玉瓏璁宿
雨香潜潤春流水暗通畫楼𥘉夢㫁曉日照湘風
　　　　　題盧處士山居
西溪問樵客遥識(一作/指)楚人家古樹老連石急泉清露
沙千峰隨雨暗一逕入雲斜日暮雀飛散滿庭􁙩麥花
　　　　　初秋寄友人
閑夢正悠悠凉風生竹樓夜琴如欲雨曉簟覺新秋獨
鳥楚山逺一蟬関樹愁慿将離别恨江外問同遊
　　　　　題豐安里王相林亭二首(公明太/玄經)
花竹有薄埃嘉遊集上才白蘋安石渚紅葉子雲臺朱
户雀羅設黄門馭騎來不知淮水濁丹藕為誰開
偶到烏衣巷含情更惘然西州曲堤桞東府舊池蓮星
坼悲元老雲㱕送墨仙誰知濟川檝今作野人船
　　　　　早秋山居
山近覺寒早草堂霜氣晴樹凋窓有日池滿水無聲果
落見猿過葉乾聞鹿行素琴機慮静空伴夜泉清
　　　　　和友人盤石寺逢舊友
楚寺上方宿滿堂皆舊遊月溪逄遠客姻浪有㱕舟江
館白蘋夜水關紅葉秋西風吹暮雨汀草更堪愁
　　　　　送人南遊
送君遊楚國江浦樹蒼然沙浄有波跡岸平多草姻角
悲臨海郡月到渡淮船唯以一盃酒相思髙楚天
　　　　　贈鄭處士
飄然隨釣艇雲水是生涯紅葉下荒井碧梧侵古槎醉
收陶令菊貧賣邵平瓜更有相期處南籬一樹花
　　　　　江岸即事
水容侵古岸峰影度青蘋廟竹唯聞鳥江帆不見人雀
聲花外暝客思桞邊春別恨轉難盡行行汀草新
　　　　　贈隠者
茅堂對薇蕨爐暖一裘輕醉後楚山夢覺來春鳥聲採
茶溪樹緑煑藥石泉清不問人間事忘機過此生
　　　　　渚宫晚春寄秦地友人
風華己眇然獨立思江天鳬雁野塘水牛羊春草烟秦
原曉重叠灞浪夜潺湲今日思㱕客愁容在鏡懸
　　　　　碧澗驛曉思
香燈伴殘夢楚國在天涯月落子規歇滿庭山杏花
　　　　　送并州郭書記
賔筵得嘉客侯印有光輝候騎不傳箭廻文空上機塞
塵(一作/城)收馬去烽火射騅㱕惟有嚴家瀬冋環逕草㣲
　　　　　贈越僧二首
世機銷已盡巾屨亦飄然一室故山月滿缾秋澗泉禪
庵過㣲雪郷寺隔寒姻應共白蓮客相期松桂前
蘭亭舊都講今日意如何有樹関深院無塵到淺莎僧
居隨處好人事出門多不及新春雁年年鏡水波
　　　　　詠山雞
萬壑動晴景山禽凌翠㣲繡翎翻草去紅觜啄花歸巢
暖碧雲色影孤清鏡輝不知春樹伴何處又分飛
　　　　　清旦題採藥翁草堂
幽人㝷藥徑來自曉雲邊衣濕术花雨語成松嶺烟觧
藤開澗戸踏石過溪泉林外晨光動山昏鳥滿天
　　　　　商山早行
晨起動征鐸客行悲故郷雞聲茅店月人跡板橋霜槲
葉落山路枳花明驛墻因思杜陵夢鳬雁滿廻塘
　　　　　題竹谷神祠
蒼蒼松竹晚一徑入荒祠古樹風吹馬虗廊日照旗烟
煤朝奠處風雨夜㱕時寂寞湖東客空㸔蔣帝碑
　　　　　途中有懐
驅車何日閑擾擾路岐間歲暮自多感客程殊未還亭
臯汝陽道風雪穆陵関臘後寒梅發誰人在故山
　　　　　經李處士杜城別業
憶昔㡬遊集今來倍歎傷百花情易老一笑事難忘白
社已蕭索青楼空艶陽不閑雲雨夢猶欲過髙唐
　　　　　登李羽士東楼
經客有餘音他年終故林髙楼本危睇凉月更傷心此
意竟難拆伊人成古今流塵其可欲非復嬾鳴琴
　　　　　題僧㤗恭院二首
昔歲東林下深公識姓名爾來辭半偈空復歎勞生憂
患慕禪味寂寥遺世情所㱕心自得何事倦塵纓
㣲生竟勞止晤言猶是非出門還有淚㸔竹暫忘機爽
氣三秋近浮生一笑稀故山松菊在終欲掩荆扉
　　　　　西遊書懐
渭川通野戍有路上桑乾獨鳥青天暮驚麏赤燒殘髙
秋辭故國昨日夢長安客意自如此非關行路難
　　　　　送人東遊
荒戍落黄葉浩然離故關髙風漢陽渡初日郢門山江
上幾人在天涯孤棹還何當重相見罇酒慰離顔
　　　　　寄山中友人
惟昔有㱕趣今兹固願言嘯歌成徃事風雨坐凉軒時
物信佳節歲華非故園固知春草色何意為王孫
　　　　　偶題
孔雀眠髙閣櫻桃拂短􁐺畫明金冉冉筝語玉纎纎細
雨無妨燭輕寒不隔簾欲将紅錦叚因夢寄江淹
　　　　　贈考功盧郎中
白首方辭滿荆扉對渚田雪中無陋巷醉後似當年一
笈負山藥兩缾携澗泉夜來風浪起何處認漁船
　　　　　題蕭山廟
故道木隂濃荒祠山影東杉松一庭雨幡盖滿堂風客
奠曉莎濕馬嘶秋廟空夜深　歇龍入古潭中
　　　　　春日寄岳州李貟外二首
苒弱楼前桞輕空花外忩蝶髙飛有伴鶯早語無雙剪
勝裁春字開屏見暁江從來共情戰今日欲㱕降
從小識賔卿恩深若弟兄相逢在何日此别不勝情紅
粉座中客綵斿江上城尚平婚嫁累無路逐雙旌
　　　　　和叚少常柯古
稱觴慙座客懐刺即門人素尚寜知貴清談不厭貧野
梅江上晚隄桞雨中春未報淮南詔何勞問白蘋
　　　　　海榴
海榴開似火先解報春風葉亂裁牋緑花冝挿髻紅蠟
珠攅作蔕緗綵剪成叢鄭驛多㱕思相期一笑同
　　　　　李先生別墅望僧舎寳刹因作雙韻聲
棲息消心象􁐺楹溢艶陽簾櫳蘭露落鄰里桞林凉髙
閣過空谷孤竿隔古岡潭廬同淡蕩髣髴復芬芳
　　　　　敷水小桃盛開因作
敷水小橋東姢姢照露叢所嗟非勝地堪恨是春風二
月艶陽節一枝惆悵紅定知留不住吹落路塵中
温庭筠詩集卷第七
