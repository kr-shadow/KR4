#+TITLE: 雲峯集-元-胡炳文
#+DATE: 2018-05-12 10:19:46
#+SOURCE: github.com/kanripo/KR4d0463 master 1a7f0e90                
欽定四庫全書　　　　　集部五
　雲峯集　　　　　　　　别集類田(元/)
　　提要
　　　　(臣/)等謹案雲峯集十卷元胡炳文撰炳文有
　　　　周易本義通釋巳著錄據林瀚所作是集序
　　　　具原本葢二十卷後燬於兵明成化中其七
　　　　世孫用光八世孫濬乃掇拾散佚編為此本
　　　　凡襍文七卷附以賦四篇歌詞一篇詩一卷
　　　　附以詞三首附録二卷則本傳行枤及贈答
　　　　題詠詩文也炳文之學一以朱子為宗故其
　　　　答陳櫟書云我輩居文公都熟文公書自是
　　　　本分中事其作草堂學稿序厯舉前代詩人
　　　　極詞醜詆有云縱迫曹劉何補於格致誠正
　　　　縱迫謝鮑何補於修齊治平葢不指意於文
　　　　章者然其襟文乃平正醇雅無宋入語録方
　　　　言皆入筆墨之習其詩雖煩入擊壤集沠然
　　　　如贈鶴庵相士四言北寺昏鐘廖塢晚烟拜
　　　　鄂岳王墓濠觀亭贈二齊生諸篇皆不失雅
　　　　韻殆其天姿本近於詞章故門徑雖殊而性
　　　　靈時露歟至於古文之中往往間以藻飾如
　　　　送文公五世孫序云自古及今人家疇無邱
　　　　墓豈無巢翡翠卧麒麟者與吳草廬書云苔
　　　　緑滋深而芹香莫采有負先聖先師環緑亭
　　　　記云睿聖武公七十猶好學徳麟年方緑髩
　　　　學當如何以文體論之皆為破律然較諸侈
　　　　言載道毫不修飾者固有間矣乾隆四十二
　　　　年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書　　　　集部五
　雲峯集總目　　　　　　别集類四(元/)
　　卷一
　　　書
　　　論
　　卷二
　　　記
　　卷三
　　　序
　　卷四
　　　題跋
　　　字説
　　卷五
　　　碑
　　　墓誌
　　　傳
　　卷六
　　　上梁文
　　　啟
　　卷七
　　　箴
　　　銘
　　　賦
　　　辭
　　卷八
　　　詩
　　　詩餘
欽定四庫全書
　雲峯集卷一　　　　　　元　胡炳文　撰
　　書
　　　代族子淀上草廬吳先生求記明經書院書
九月十五日新安後學胡淀謹再拜奉書于司業草廬
先生師席是日也文公先生始生之日昔臧榮緒用庚
子日拜五經是為夫子所生之日婺源文公父母邦禮
以義起黎明舎菜竣事復再拜而作是書惟先生其鑒
之淀初謂六經者聖人明天下後世之大經以經天下
萬世者也其體全體其用大用六經未作六經之理在
天地化育中在聖賢事業中六經既作天地萬物之藴
聖賢之心之事業又在六經中三代以上經未全而經
之道行秦火而後經不全而經之道彌破至明道寳元
間安定先生始教人明經學然後為士者稍知經有體
有用既而明於伊洛大明於我新安經非不明也然學
者淪於舊習非絶類離倫以為高則以希世取寵而安
於卑於是經學始若無用於天下近年以來科舉未興
學者但知臨晉帖誦晚唐詩筆迹聲氣稍似之哆然以
士自名漫不知經學為何事淀新安晚出於道未有通
曉然自我明經翁以來十四世矣經學之晦也不能不
朝夕以為憂輙不自量創書院扁曰明經三年始底于
成告于有司又三年始從所請延明師膳養講肄日以
為常遠近來者如歸踰年科舉詔下新班第一塲明經
題書院是扁若逆知天意而為之者天相斯文其在兹
乎然非大手筆記恐無以詔方來傳永遠也仰惟先生
道高而噐𢎞經明而文古監學坐臯比天下士皆想慕
其風采及幡然而來又莫不欽仰其德義易講所傳僅
一二如明闔闢往來如神物分合之妙明經如此眞可
謂明經也記我明經微先生其誰歸欲望師慈特揮名
筆發六經全體大用之妙俾學士有所覺悟一掃舊習
可以繼絶學可以開太平經遂不為無用於天下其所
關豈淺淺哉創造縁由幷族父炳文上梁文謹用拜呈
侑書以幣深虞輶瀆惟師慈其采納焉
　　　與草廬吳先生書
某年月日新安後學胡炳文謹齋沐奉書于司業草廬
先生閣下嘗謂天地間無非道六經之文所以載道者
也必有人為之宗主然後斯道始有所託而明經之學
傳焉自濂洛關閩以來鮮其人矣仰惟閣下襟懐風清
而月白度量春育而海涵以作人才明經學為第一義
惟兹書院之設淀效其力炳文效其謀辛勤十餘年乃
成成亦既十餘年矣不幸淀已死臨絶以此事為囑其
志盖可尚而亦深可悲也其規則田三之二為春秋丁
祭山長俸給三之一開義學盖恐山長未必皆能兼訓
導姑徇其名以期永久而義學則敦其實也淀之弟澄
所捐田五十畆專開小學以訓鄉族子弟大學則生徒
不拘遠近行供不拘員數炳文迂踈無似自創造以來
有厚幣來聘者不往家事叢脞不問道一山長任滿幾
十年不調每嵗正月之首人事往還數日十二月之尾
有事于先大率三百六旬暇不過十餘日孜孜矻矻相
與講求經學旦夕不輟寒暑不渝惟四五月間脚氣間
發亦力病不敢怠忘實以學者多自遠來炳文不如是
懼或廢弛有負死生先聖先師臨之在上炳文不如是
懼或如他學院苔綠滋深而芹香莫采有負先聖先師
又不特如是也平日所以讀書懼或遺忘思之思之或
夜分不能寐嘗為易啓蒙通義又嘗集諸家易解有合
本義者為通釋又嘗為六爻反對論及二體相易論凡
六十篇皆已成書又嘗以四書纂䟽及集成所紀或失
之泛或失之舛不自量為㑹其同而辨其異名曰四書
通㫖長文未脫藁更一年當可就也以上諸書必將來
經閣下訂定然後敢以示人如蔡氏書傳當時不有子
朱子後世安知有蔡氏哉本義通釋則郭文卿守浮梁
時為刋其半出之太早炳文今悔之無及也刋本今以
呈似中有繆戾閣下削之繩之幸甚幸甚是書嘗蒙薦
剡奬許備極謂炳文能沉潛往聖之書能發揮先儒之
論炳文用是愈加鞭䇿惟懼不能沉潛惟懼無所發揮
以負知已又謂後學裹糧而受業者甚衆莫不温厚典
雅而知其為炳文之弟子用是諸生愈砥礪惟懼其或
不温厚或不典雅以負知己獨念柳子厚云人生少有
六七十者炳文今七十矣知復有幾寒暑在人間百念
灰冷一無所求惟了書院一事死可無恨不然成于今
或毁于後後之人必怨炳文詈炳文曰炳文之於閣下
辱知之深愛之厚如此閣下之學非記誦詞章之學而
本於經者如此閣下之政非簿書期會之政而本於敎
者如此其所以為敎又皆本於經如此當時可言不一
言而書院乃今至於如此炳文之罪將奚以自贖哉此
炳文之所深懼而深有望於閣下者也縁淀之家自執
民役非有規避炳文老而喜學又自喜以敎人皆非有
所為而為之也盖謂之明經而有所為為之非眞能明
經者矣倘俾自今以往書院成緒不致曠墜諸生書聲
不致泯歇循明經之名責明經之實他日安知無明體
適用者出焉安知其無能繼絶學開太平者出焉學惟
明經則有本有本則用無窮是閣下之有德於學者無
窮也炳文齋沐而後拜此其事核其辭信其情眞其皈
依拳切惟閣下念之念之再拜
　　　與紫巖汪先生(宗臣/)書一
炳文頓首拜覆紫巖老先生尊右炳文之生也後老先
生二十嵗自少至長得侍尊誨為最宻壯以後去侍側
為稍踈至老益踈矣毎朋友往還輙詢尊履知起居康
勝知山中自敎子孫詩書之味甚適道德之趣甚長私
心甚以為慰然則迹雖踈而心固未嘗踈也所恨者十
數年來老成凋謝斯文碩果如老先生者不一二人而
不得以時造請殫五十年心力四書周易等書雖不過
發明朱子之說不能就正有道此為大不滿耳老先生
年將百嵗而有七十嵗之子五十歲之孫曾孫年近三
十且又見𤣥孫書聲滿家彩衣五世祖見孫而及見孫
之孫孫養祖而迨養祖之祖端為吾新安盛事如炳文
者年將八十詩書未嘗頃刻釋手自笑頭如雪而讀書
之眼猶如月也吾二老者何時一小集相與劇談别後
欲言者今年姪孫存得館門牆炳文喜甚歸得尊翰又
喜甚書中言及新安後續志炳文實不與聞已未年太
守朱自齋相聘至郡洪濳夫為此事已成炳文不復有
所為尊製文公賛之類及老先生疇昔踐履皆當書入
為已之學素不求人知以致遺逸為可恨然此書可恨
者不特此也姪孫存稍可敎倘以炳文故造就之幸甚
幸甚
　　　二
炳文伏拜尊翰於積仰中感喜可知也示敎史評尤仞
不鄙此去晝長專當詳玩然後一一拜答不然則恐如
文公先生所謂非用某許多工夫亦㸔某底不出以是
不敢自欺亦不敢輙以欺百嵗之老儒也姪孫每歸必
道老先生奬借訓誘之意極感極感其再歸也能復賜
教一二尤幸尤幸前者未能細宻拜讀而又有所請似
乎不情然炳文好學之心實是不倦惟老先生其俯敎
之炳文臨楮不勝拳拳即辰春氣方深伏干為斯文自
夀不備
　　　三
前月十八日令孫惠訪袖示尊墨披誦再三愛我教我
之意薰然於言辭之表欣感可知令孫粹然如玉綽有
祖風亹亹譚論令人聽之忘倦於是益歉炳文豚犬之
不肖耳惟是之日炳文不在明經比炳文歸也令孫已
回綵侍以故不及拜答炳文過矣中間一一處皆不能
滿我之意炳文又過矣叢是二者而誅之將何辭所恃
者大度有容交情有舊照以心必不坐以罪兹恃尊愛
僭有申覆令孫留敝曲時常與舍姪玉山云先生寓處
有兩舘端可圖也炳文聞之甚喜於是遣兩姪孫詣下
求推轂之賜姪孫一名宗學字季行一名申字子成皆
性純而敏屢年舘于外區區欲其朝夕得侍典刑發明
四書當月異而歲不同以是故拳拳焉惟先生其進而
造之炳文幸甚幸甚何時㑹晤得既所欲尤幸尤幸燈
下拜此言不能盡乍寒伏祈為斯文自夀不備
　　　與古逸汪先生(炎昶/)書
炳文一别三十秋毎有還往者輙詢起居何如有謁侍
下者必囑其道炳文拳拳瞻遡之意蓋以年來老成凋
謝時文愈盛而古學寖衰能如執事沈浸醲郁於文公
之學者百無一二其欲一見以剖胸中之積疑以發言
外之妙趣事不可得姪孫歸自舘中迺承書敎其為感
喜當何如也其再歸時執事所註四書倘不鄙肯示教
一二尤幸臨楮不勝拳切之至炳文年雖耄讀書之眼
尚能認細字問學晨昏不廢每清晨必焚香告天曰稽
首蒼旻一日苟存願存一日好心願為一日好人區區
以為老境愈當脩謹纔頃刻放失便非人矣近日於太
極圖說通書西銘等工夫方就匆匆未能寫出求是正
尚俟他日即辰春意方濃伏冀珍嗇為斯文自夀不備
　　　答敬存胡先生(初翁/)書
炳文前月族姪玉湖來承書教感喜交并浮梁䇿問必
出吳可堂之手十年前郭文卿為守時曾相聘至彼可
堂謂左揲掛一右亦掛一炳文答之曰如此則不是象
二自是象四矣可堂堅守其說不肯改其僻也如此無
奈之何置之勿言可也炳文今兹之來深悔不如閣下
不出山之為高精神敝於應酬殊為無益南山墓銘䝉
見示尤感其子之孝如此殊可敬也冗中勉為(闕/)詩姑
以塞來意不能發幽光萬分一此間除山村外以詩鳴
者少他方有名公到此當為求之戴兄索還甚急不能
詳述𠂻曲且此申覆餘容嗣既新寒伏乞為斯文自夀
不備
　　　繳銘文還查丈書
荐厪書教足見昆仲拳拳然有不忍死其親之心勉強
遵依但其中用意處亦有不可不知者當畧道之一則
炳文於府尊既有睢中之契於梅趣翁既稱之曰先生
則於府尊只合稱字如昌黎之於李元賔是也蓋如此
乃見親密之意稱君者同而稱字者元賔所獨也一則
意謂查氏自待制公以孝聞天下繼之以諱(經/)者居䘮
之孝又繼之以梅趣翁之孝至府尊誠有繼志述事之
孝所以末結之曰查氏孝善之澤未艾也至若銘文則
首八字炳文自以為能盡出叔晦眞像第三句從叔晦
字上說第四句一嗇字非止謂嗇於財也坡仙自以為
平生受用此一字蓋嗇言語嗇報用嗇精神其中自有
綽然餘裕者存焉後四句謂其平生受用心箴故生也
能葆此靈光死也猶如高秋月白乍㸔者以為太過殊
不知炳文之所見梅趣翁與叔晦父子相傳此心視世
之曰胡仲虎眞知我者价回亟此申覆殊愧草草
　　　答定宇陳先生櫟幷辭求遺逸詔
雨中有客來訪藥香滿袖隨出台緘見示再三復之如
親聆藥誨不趐也喜極感極我軰居文公鄉熟文公書
自是本分中事今能使舟車所至人力所通者皆家傳
而人習斯道一大幸也炳文之喜又當何如予老矣欲
出而應自覺詩書之味長功名之念冷且有負先聖先
師臨之在上兼之文體當一變庶可為後學矜式在先
生軰恐有不能辭其責者何當胥晤相與細商之也昌
黎所謂惟吾崔君一人而已者先生亦未宜多遜承委
考評近邀石潭董友來為銓次董名秀實年六十餘舊
嘗代入太學請鄉舉吾軰似此不多見也全榜錄呈六
伯卷中僅取三十有九而先生所發至者已中其四預
賞者三姪孫宗學亦復居亞有開必先是足為鄉試之
䜟矣近者饒郡王友希旦以二文字來求評炳文各為
作一篇謾冩呈似蘭叟回千萬賜以台翰庶慰拳拳齋
㑹後自當遣人報捷或者台車不屑一來則又幸幸也
天氣清和猶未甚熱不知執事者以為如何炳文脚氣
發作拜字殊覺不謹胸中欲言何限不能吐萬分一春
季(闕/)　呈未間乞倍加珍嗇以需魁擢不備(韓昌黎與/崔羣書有)
(云至於心所仰服考之言行而無瑕尤窺之閫奥而不/見畛域明白純粹輝光日新者惟吾崔君一人而已)
　　　二
炳文前月半間常奉書相答且再四囑之伯敬母致浮
沉今未審已徹尊覽否惟是一時草率深虞不謹老先
生恕之可也兹因族家遣人取齋心聞之已更深矣老
眼燈前愈覺昏花拜此彌覺潦草然有此的便坐失之
又不可所以前書請教切干一一批示求借老先生所
著四書就付齋心以來尤幸尤幸或簡帙重大權且教
以庸學亦可縁炳文僭越為通㫖一書必欲得老先生
者附于諸家之列切乞勿外炳文不得以時參請是自
棄也幸而族家託眷名閥往還不乏尚干因風賜敎有
以鞭其不逮是所願望或者台車不賜鄙斥惠然為諸
生一來尤所願也臨楮不勝拳切時菊將開伏干為晚
節自重不備九月初四燈下炳文頓首再拜
　　　三(求考評試卷/)
炳文頓首再拜定宇先生尊右伏自體仁堂相與問答
後不貢起居問者餘兩載暨明經小試乃沐書敎留之
几格毎一展玩如坐春風中喜可知也此試應者甚衆
司評實難其人蓋能明一經者有之兼明經者甚不多
見士林公論皆以為未有如老先生者庸是玉湖總管
特令拜此申懇切干留聽蒙所發二十餘卷若有可魁
不必嫌疑初應舉子未有非之者况此小試不過觀諸
生之優劣有何疑焉如必以此為嫌乞存此二十餘卷
炳文自當銓次以附于先生所評之中卷子見此發去
便乞過目仲春(闕/)　玉湖自得專緘以請以謝其詳託
賔暘面禀切干勿外未間伏丐為斯文珍重不備
　　　四
炳文廼者草草上狀深虞不謹先生非惟不督過之且
諄勤賜以回翰讀之再四愧感愧感惟是玉湖皈倚之
故胡辱峻却如此且先生嘗為醉經題品者再獨不能
一為明經示教乎玉湖特特拜書萬告留聽竢考評畢
又得拜書以請炳文不勝至禱外去歳賔暘之來僭以
通釋為餽不知過沐赐之尊覽炳文思之有二罪先是
不能上求是正而遽爾公傳過之一也及賔暘回侍時
不及拜書請教二也宇宙間未有之竒書斯言謂之戯
之則可耳不敢當不敢當缺二板當俟後便印去其所
望於老先生者或一字之謬或一語之愆悉望指示一
語聞則一病瘳炳文非護疾忌醫者楮有限伏乞尊悉
不備
　　　五
炳文伏自初夏辱尊翰念欲奉書以報乏便未果賔暘
來甚喜謂此便最的暨其歸也又莫知之以故凡欲言
者鬰鬱不得吐然而尊仰即不昕夕間也此月荐承教
墨謹書逐一拜復于左
一承問曰本義乾九二剛徤中正莫是剛徤得中誤筆
作中正如何炳文答曰凡言九五剛徤中正六二柔順
中正易之正例也乾九二剛徤中正變例也程子曰中
重於正正有不中中無不正本義蓋取諸此然又非特
程子意也爻之為九二者凡三十有二乾九二其始也
未濟九二其終也未濟云云非正也夫子曰中以行正
况乾六爻皆言聖人事九二龍德正中本義以剛徤中
正許之恐非誤也尊見以為非是乞批教
一承問曰九三爻下云云炳文答曰按本義云九陽爻
三陽位重剛不中居下之上乃危地也此全是觧厲之
一字蓋以三之地位言其有厲之象也乾本是剛之純
徤之至九三居上下乾之間又以剛居剛性體剛徤所
以有乾乾而惕之象也三之性體如此而其地又如此
故有乾乾之象有惕之象有厲之象本義於文只得摠
此三句而言之於厲有絶句正自不相闗也尊見以為
是否乞批教
一炳文生後於先生一年體力倦甚兼有足疾尊翰所
謂聞道之不深信道之不篤者政為炳文發僭越作本
義通釋外嘗為啓蒙通釋義又嘗為六爻反對論及二
體相易論凡五十八篇并序六十篇但未得求正於有
道常以為恨年來老成凋謝異郡有葵初異縣有先生
不得以時參請如之何如之何外又見四書纂䟽及集
成多又差繆於是自為一書名之曰四書通旨較之集
成又添得數家恨不得先生發明編入一家倘有的便
示教幸幸如沐不外且乞示庸學容以次請領也炳文
至祝至祝
一明經課文凡自藻鑒揭曉後遠朋競來觀錄莫不唶
唶然嘆曰年將七十而所評諸卷自首迄尾蠅頭細字
批過何其眼力之老而明如此也是是非非無一字差
前前後後無一卷舛何其心力之精且健如此也使鄉
試㑹試有考官如此何患無竒才者出邪公論如此非
炳文一人之私此等處政自用謏之一字不得炳文不
敢也
一預賞姓名經疑第一吳性初鄉間羅田人胡敬存高
弟亦嘗從遊于炳文第二胡德宏炳文姪孫也向者所
取醉經兩次魁選即其人第三王鶚仲儀之子也第四
五六陳子文金復初朱升第七胡仁夀炳文曾姪孫第
八程興賢第九孫祖皆鄉間人第十王伯翥德興人第
十一俞誾此却饒州老儒王葵初之筆去年饒有課試
卷子極多炳文司評此先生書易居魁亞其人可知矣
今先生批其一問云所見端的與區區冩註䟽者不同
二問云非有所見不能合二章而一之於是知炳文所
見與先生畧同私自以為喜(王希旦名葵初饒州/德興人易學摘編)
一經義前四名皆從遊于明經者一易二書皆王祖錫
雙溪七世孫三禮記胡仁夀即醉經所取記魁者即今
所取經疑第七而賦第三者四胡德宏詩即今經疑第
二者五金復初春秋六張國瑞易明經人七金升祖八
葉大有九陳埜十俞叔廣即炳文前所謂王葵初之作
也
一賦吳性初又第一夏德廣第二葵初之友胡伯靜第
三伯靜仁夀之字也四李明通德興人五朱斌生浮田
人餘不能盡錄
一賞惟通釋未有紙可印今玉湖已買得紙矣不數日
間送去
一僊鄉所發卷子炳文恐尊見以為疑故有撥出此數
卷之說今考評至公至明有何可議者詳觀陳子文及
朱兄經疑雖置魁亦可也前在郡庠得觀朱兄之文懼
其失之太多今能簡凈如此可喜可喜有王某者云此
兄欲來訪果然尤幸尤幸
一所取眞如秤上稱過銖兩不差但經疑第一中有二
句云曰時者自艮卦時止時行得之曰權者自巽以行
權得之炳文未免僭越為除去此二句蓋謂權者孟子
意自夫子而得之可也若時中與時止時行皆夫子意
雖是小疵要必去方為無瑕之玉况此篇無此二句文
意正自足未審尊見以為如何乞報下為幸
一秋高氣清倘蒙先生不賜外鄙特與降臨書院炳文
當深衣率諸生立舘下以聽文公玉山之講以聽象山
白鹿之講亦斯文一大幸也玉湖之意於先生甚拳拳
特令炳文拜此以請惟先生惠然肯來幸甚幸甚炳文
下情不勝顒俟之至
一炳文每得尊墨愧汗如洗炳文拜答此書欲謹而率
蓋體倦不覺其字之欹斜眼花不覺其字之大而潦草
惟先生矜而恕之則可不然責之炳文將何辭炳文臨
楮不勝至懇
一尊墨已呈之玉湖仲儀皆同此附起居敬明經諸生
見炳文作此書有望先生俯臨之意皆預為欣躍惟先
生惠然幸甚幸甚涼意方新伏望為斯文自夀并干尊
照不備八月十三日炳文頓首拜覆
　　論
　　　二十四氣論
或問厯二十四氣之說予曰是言氣之行有序也而莫
不有理存焉俗有相承誤讀者榖雨如雨我公田之雨
蓋以此時播種自上而下也今讀為上聲非矣芒種二
字見周禮種之隴反芒當音亡謂種之有芒者麥也今
讀芒為忙種去聲非矣處暑如既雨既處之處處止也
謂暑氣將於此時止也今讀作去聲非矣每月有節氣
有中氣如丑之終寅之始則為節寅之半則為中一年
四立即是四時節氣二分二至即是四時中氣九十日
之氣往者過而來者續故謂之立九十日之半故謂之
分夏冬不曰分而曰至至有二義子至已六陽午至亥
六隂至者介乎已午亥子之間也冬至亥隂極故曰至
子陽於此生亦曰至夏至已陽極故曰至午隂於此生
亦曰至日影短至長至亦然且以上半年論之立春正
月節雨水正月中漢律厯志驚蟄在正月中註今作雨
水蓋自秋分水始涸立冬水始冰冬至水泉動大寒水
澤腹堅今曰雨水者先是為露為霜雪皆是水氣凝結
以至於寒之極春則水氣流行而又為暑之始也况天
一生水物之生皆始於水春屬木木生於水今厯立春
後繼以雨水宜也卦氣正月為泰天氣下降當為雨水
二月大壯雷在天上當為驚蟄今厯先雨水而後驚蟄
亦宜也按國語四時有八風厯獨指清明風為三月節
此風屬巽故也驚蟄者萬物出乎震震為雷也清明者
萬物齊乎巽巽為風也巽曰潔齊故曰巽風曰清明清
明有潔之義律厯亦有明潔之義榖雨三月中自雨水
後土膏脉動今又雨其榖於水也周禮稲人掌稼下地
註謂以水澤之地種榖即榖雨之謂也漢律厯志榖雨
註今作清明以今觀之榖雨似遲半月蓋風土有不同
人力有遲速必至此然後無不種之榖也四月中小滿
先儒云小雪後陽一日生一分積三十日陽生三十分
而成一畫故為冬至小滿後隂生亦然夫四月乾之初
謂之滿者姤初羸豕蹢躅坤初履霜堅冰羸喻其小蹢
躅喻其滿霜喻其小堅冰喻其滿易言於一隂既生之
後厯言於一隂方萌之初慮之深防之豫也小雪有大
雪此但有小滿無大滿意可知矣至若三月中榖雨五
月中芒種此二氣但指榖麥言者處暑農乃登榖此曰
榖雨農家方種榖冀今年之秋也榖必原其生之始者
榖種於春得木之氣成於秋金克木也麥必要其成之
終者麥種於秋得金之氣成於夏火克金也木氣柔故
榖頴垂金氣剛故麥頴昻此隂陽自然之理也無榖民
何以仰食無麥民何以續食春秋大無麥禾則書之此
也六月節小暑六月中大暑不知者以為夏至後暑已
盛不當又謂之小殊不知易曰寒往則暑來暑往則寒
來寒暑相推而歲成焉通上半年皆可謂暑通下半年
皆可謂寒正月暑之始六月暑之終七月寒之始十二
月寒之終而曰小暑大暑者不過上半年氣候之詞也
隂陽沖和之氣不頓息大暑非驟至於大也由小而馴
至於大也六月中暑之極故為大然則未至於極則猶
為小也小大二字最可見造化消息進退之理矣復以
下半年論之七月中曰處暑即如豳風首七月暑之終
寒之始大火西流暑氣於此乎處也觀處暑二字便自
有豳風七月意思八月中白露九月節寒露秋屬金金
色白白者露之色寒者露之氣色先白而氣始寒寒固
有漸也九月中霜降露寒始結為霜也立冬後曰小雪
大雪寒氣始於露中於霜終於雪霜之前為露露由白
而後寒霜之後為雪雪由小而至大皆有漸也至曰小
寒大寒亦猶豳風一之日觱發二之日栗烈觱發風寒
故十一月之餘為小寒栗烈氣寒故十二月之終為大
寒豳土寒早故寒氣先要之此不過總結下半年之氣
候爾合而言之上半年主生曰雨曰雷曰風皆生之氣
下半年主成曰露曰霜曰雪皆成之氣下半年言天時
不言農言農莫急春夏也先儒言變者化之漸化者變
之成立春雨水後寒氣漸變至立夏則寒盡化為暑矣
然曰小暑大暑其化也固有漸焉立秋處暑後暑氣漸
變至立冬則暑盡化為寒矣然曰小寒大寒其化也亦
有漸焉易曰知變化之道其知神之所為乎觀二十四
氣可見矣大學格物致知為第一義此亦格物致知之
一端然不特此也調元氣化玉燭者知之參賛燮理豈
無小補云
　
　雲峯集卷一
欽定四庫全書
　雲峯集卷二　　　　　　元　胡炳文　撰
　　記
　　　鄉賢祠記
歙婺源為子朱子闕里亦既有專祠矣州學鄉賢祠復
並杞二程夫子者何孔子之先宋人孟子魯公族河南
實吾新安黄墩忠壯公後也忠壯公諱靈洗仕梁陳贈
鎮西將軍開府儀同三司有功德于民配大享南史有
傳宋號世忠廟封忠烈顯惠靈順善應王新安志叙先
逹第一謹按程叔子撰明道純公行狀河南之程出自
中山博野又按歐陽公撰程文簡公父冀國公元白神
道碑銘中山博野之程出自靈洗文簡公諱琳與太中
公諱珦為兄弟如此則新安為河南所出何疑哉或曰
朱子自書新安程子不書者何蓋由新安而建寧一世
而近故書由新安而河南凡二十餘世中間遷徙不常
故不得獨書然程子可不書新安紀新安之人物而不
書程子是譜宋之後而不書孔子系魯公族而不書孟
子非闕典與近有為道統之說者曰聖賢之生天地氣
化相為循環冀在北岐周在西魯在東舂陵新安在南
夫斯道絶續天也自北而南迭生聖賢以續道綂之傳
非偶然也方今程朱之學行天下薄海内外遐陬僻壤
猶有學其學者况兹大好山水乃其雲之泰山河之崑
崙也哉此鄉賢祠之所由作也詩不云乎維嶽降神生
甫及申吾新安以之又不云乎高山仰止景行行止吾
新安之士當以之祠成於泰定甲子發其議者州學賔
前兩貢補生京學諭草庭程公鼎新主之者提學官太
守史奉議光祖記之者胡炳文書之者王儀皆州人也
　　　逰鍾山記
江以南形勝無如昇鍾山又昇最勝處予至昇首過上
元謁明道先生祠禮畢即度關逰山夾路松隂亘八九
里清風時來寒濤吼空斯湏寂然路左入半山先是謝
太傅園池荆公宅之捐為寺至今祠公與傳法沙門等
出入三四里又入一寺𢎞麗視半山百倍龕鎪壁繪光
彩奪目詭狀萬千兩廡級石而升四五十丈始至寳公
塔塔邊有軒名木末履舄之下天籟徐鳴浮嵐暖翠可
俯而挹下有羲之墨池投以小石遠聞聲出叢葦間徑
陿荒蕪逰客罕至獨拜塔者累累不絶長老云寳公巢
生而人朱氏取而子之後成佛凡禱水旱疾疫如響語
多不經由塔後循山而左過安石讀書所山石堀壘忽
敞平原脩篁老檜萬綠相扶風鳴交加猶作當時吾伊
聲又行數里休于觀音亭其旁八功德泉有聲鏘然汨
汨至亭下則囦然以涵或謂病者飲此立瘳衆皆飲予
以無疾不飲遂回塔後攀松陞磴六七里至小椒鉅石
人立予登石以坐鳯臺鷺洲𦕈不知在何許但覺繚白
縈青隱見煙霞間城中數萬家樓閣如畫其間曠無人
處六朝故宫也北視揚子江頭一舟如葉行移時不能
咫浪楫風帆想數十里遙矣蟠龍踞虎亘以長江其險
也如此黄旗紫蓋王氣猶有時而終令人凄然乆之下
山至七佛菴白雲凄潤囂壒不來一僧嘘石爐灰㸃鬚
眉如雪一僧蓬跣崖邉拾松子以歸語客質木絶不與
前寺僧類聞其下有猛公菴子文廟山水稍竒麗率為
事神若佛者家焉予不復往欲訪草堂猿鶴莫得其處
遂朗吟小山招隱循故道御天風而下兩袂如飛山僧
迎于門欲設予供予力辭亟入關復至明道精舎少憩
而歸因唶唶曰昇自紫髯翁以來幾興衰矣眼前花草
無復當時光景伯子春風千載猶將見之至若熙寧相
業非不焯焯然炫人耳目迄不如主上元簿者復祠于
學何哉欣慨交集遂為之記同逰者王士晦黄元卿茅
安上饒林畔
　　　遊汀社壇記
社古禮也壇而不屋因地所宜木為主今庶民之社往
往多繪事於家屋而不壇非古繪一皓首龎眉者尊稱
之曰社公而以老媪嫓之寖非古矣㳺汀張公泰宇因
見文公所述政和禮儀取舊所繪焚之於是就汀中印
墩築壇北向以石為主環植嘉樹前為屋四楹備風雨
捐秫田二畆共祭酒社制之古畧見于今且將使家敦
孝悌崇禮遜熙熙然相與為太平之民非惟復社制之
古且復人心之古泰宇賢矣哉泰宇名起鳯今年七十
有四記之者同郡胡炳文也長泰宇五歲泰定戊辰正
月記
　　　思菴記
凡廬於親墓者所以致其思玉淵程公墓距環溪一里
子萬善築菴亦名曰思以予與公斯文交知公詳且信
請予記予曰子之思當以異乎人之子之思者矣公年
後予一紀敏學予莫能及㓜即自念曰吾上世於子朱
子為内弟講學至老不輟予弗力于箕裘將何以世吾
家昕夕劬書習易與春秋為文汪洋閎肆落筆數千言
不能休果堂李公竒其文以女妻之公之行不波以同
不崖以異不殊馬丞相所以誌果堂者居家孝於親處
鄉里姻族誼以慈待朋友信而慤今没三十餘年每論
文輙思之不能忘而况其族里又况其子哉人子能竭
其無窮之思不能報無窮之天其所以思之者將如之
何其思之哉祭義思有五末思其所嗜最切公性淡泊
於外物一無所嗜惟嗜學而已子與孫思公不得見則
亦惟有學公之學而已窮經所以致用立身可以顯揚
孝與學字皆從子人子之學即所以學為人子者但孝
貴永思永則不匱學在近思近則不泛仰而思愈深愈
遠反而思愈近愈切思菴之思其諸異乎人之子之思
歟松楸彌望公墳在前公如有知必然吾言公諱良金
天厯三年二月朔契家生胡炳文記
　　　隨齋記
齋名隨隨我志也乙亥三月舊廬燬老㓜無所於居隨
力創小屋二間而其時瓦價甚翔拾完瓦得數千覆其
左餘莫克潰于成遂茨其右左宜隩處月明風清又不
如右之踈暢得以逰目遣懐也故床几或左或右未免
隨寒暑燥濕為之轉徙焉屋三隅有隙地袤不丈尋或
樹以桑果或蔬以菘韭隨宜奉雙親莫時得甘旨菽水
盡歡隨分有過我者相與分席而坐談近詩商畧古今
人物雖乆不厭或厭貧賤不予顧亦不强邀以來隨人
夜漏下未二三刻胥徒呌囂禁燈戢行甚嚴予不復課
夜讀日曛則扄柴門闇坐隨時客問天下事如何予咄
咄不敢出諸口隨天有訹之仕曰金貂銀菟趨者爛倒
子求一北道主人繅籍薦進之所易易爾大丈夫志四
方胡忍俱草木以腐予大笑不答隨我我雲峯老人胡
炳文也是為記
　　　初齋記
泰山徐晟字子初受易於予將歸拜而請曰齋名初先
生所命也願發之以易庶朝夕觀覽如在先生側予嘉
其意為之言曰易六位時成第一畫不言一而言初謹
其幾之萌也乾則謹其陽之在下坤則謹乎隂之始凝
也今夫日晝夜隨天行無頃刻停厥初出地旦氣清明
今夫水來而不窮流而不盈泉出之初至靜至清今夫
木帝出乎震欣欣向榮而其初也蟠根之固由地中生
吾復吾初在乎意誠崇吾尊爵而不汨於情寳我靈龜
而不役於形獨行乎素履之願麗澤乎和兌之明昭於
晉育於蒙積於升出而棟明堂基太平初之明將麗乎
午天初之泉將達乎四溟初之木亦將可凌高寒而蔽
廣庭矣矧吾子初青春茂齡良馬之逐天衢之亨可不
日閑輿衛而致謹於出門第一程哉
　　　明復齋記
友人王敏夫以明復名其書室請記於予予曰子學易
盍稽之易復造化隂靜而陽動世亂而治吾道屈而伸
無有極而不復者然必曰七日復由乎數人善端有時
發見亦無有不可復也復之由乎學論語大學第一章
首揭一學字子朱子謂明善而復其初皆因學言復性
本善學以明其善心本明學以明其明不失無復不學
不能復然古今之學有三曰吾儒之學曰訓詁之學曰
詞章之學漢專門尚訓詁註盡聖賢千言萬語於身心
無纎毫益唐科舉詞章則枝葉愈繁本根愈失而去道
愈遠矣惜不知我得於天者何物復初九所謂不遠復
者何事純粹至善也而吾自汨其初之性虚靈不昩也
而吾自昏其初之心其為學非徒無益而已也然則古
之儒者學焉惟在乎復後世記誦詞章非不學焉而不
能復學而復是謂内學學而不能復是謂外學内學可
逹於外外學無益於内心有内外之異而學係之而世
道係之善學者於此宜知所擇敏夫性醇學篤復卦之
旨盖稔聞之以此名齋其自警也甚嚴矣尚亦䆒其所
知而力行之也哉
　　　存誠堂記
鄉人余賢父歸自番昌溪手詩文一卷告予曰有士彭
元濟欲親拜文席求正疾弗果其堂扁曰存誠欲求記
再拜託致懇于左右予嘉其志遂為之說曰誠之說始
商書備中庸乾九二文言曰中曰庸曰誠子思因之誠
未易言存誠未易能漢儒無有能識此字者宋李邦直
以為不欺徐仲車以為不息子程子始曰無妄子朱子
又加以眞實二字誠之說始定誠豈易言哉彭君能以
聖賢之言深體而力行之不為口耳文字之習必始終
表裏如一則誠庶幾乎存而斯堂之扁不虚矣彭君朂
哉
　　　體仁堂記
歙名醫道川程公字其子與京藥室曰體仁徴予記甚
勤予曰醫仁術也請以醫喻六脉心在左手寸為第一
宜洪大體宜靜仁人心也體靜而用洪人有不仁心無
不仁故藥於杏桃薏苡郁李栢子之類用其心亦名曰
仁心如榖種仁其生之性藥不用榖而用榖之蘖或麥
蘖蘖取其發猶仁之端人參似人身者最神仁者人也
人指人身而言深體味之可見彼痿痺者身非其身矣
孔門問仁者多有病樊遲鄙病在不洪子張外有餘而
内不足司馬躁病在不靜夫子如大醫王隨病與藥語
仲弓是滋養法語顔子是攻治法病根悉㧞元氣自還
諸子受針砭各異頂門一針惟顔能受之大抵藥宜眞
言色稍渉偽非仁六陳外宜新學不濯去舊見非仁脉
證分隂陽表裏心不嚴内外賔主之分非仁元氣貫注
四肢一毫虧一息滯即是病是故此心全體而不息乃
謂之仁如與京醫既十七世而又軫之邃劑之精病在
人視之如在已是謂體之深又能表裏始終無一㸃規
利意是謂體之全而全體又不息吾此體即此仁不待
體乾之仁是謂仁之至與京四世祖克菴先生於子朱
子為内外兄弟其家學所漸蓋不當但以醫名也故為
之記
　　　四勿齋記
族孫孟成連年舘歙為其主人鄭氏知遠求四勿齋記
予曰記在程子箴中知逺請不懈益勤程子年十六作
顔子好學論謂其學在於正其心養其性後作是箴亦
復舉心與性言之虚言心之體動言心之用彛言天命
之性習言氣質之性互見也顔子四勿之功渾然天理
之心勿為私欲勝也本然天命之性勿為氣質勝也物
欲本心之賊氣偏本性之讎大將旗一麾三軍用命賊
讎退聽然則勿也者非吾方寸所以為將而耳目口體
之所以從令者乎或謂聽箴似無工夫殊不知視之蔽
在前聽之蔽左右前後皆可入離為目明在外故當制
之於外以安其内坎為耳明在内非知於内其不為外
之所誘者鮮矣言禁其外之邪妄者以不失其内之靜
專者誠之於思者内無妄動守之於為者外母輕動四
勿皆制於外之事然先覺内之知止以制於外哲人内
之思誠不待制之於外此又程子微意之所在也知逺
以此名齋篤敎其子好學不倦誠有志於學顔子之學
者故予為發程子之箴而為之記
　　　靜春齋記
濟南程光道學易於予予扁其讀易之堂曰靜春而光
道復請予記之予按程子所謂靜中春意者匪徒見春
之時而見四時之皆春也匪徒見春之在天地萬物者
而自有見於吾心中之春也大造無言四時自行百物
自生至靜中無窮春意常人之心膠膠擾擾雖在春風
中而不見其所以為春者猶與人終日交識其面未識
其心也無極太極心之本體無思無為其本恒靜天地
萬物之春皆出乎此而人往往自以動失之予嘗論太
極圗通書與中庸相表裏太極生生春意何窮圖說主
靜通書終之以䝉與艮即中庸所謂淵淵浩浩皆自大
本中出而不睹不聞不動不言之際主靜工夫始終具
焉及其靜之極而無聲無臭之天即吾無思無為之易
即吾喜怒哀樂未發之中即周子所謂太極本無極也
天地自位萬物自育天下自平靜之功用淵且宏矣光
道誠能沉濳吾易䝉之山下出泉吾之靜而清也艮之
兼山吾之靜而光明也窓前之草川上之花至前之梅
皆吾之靜而無靜也然伯子終日靜坐猶泥塑從之㳺
者如坐春風中叔子瞑目無言當時立門外尺雪者與
坐春風無異何也天地萬物之春固在光風駘蕩中而
未嘗不可見之風雪凌厲之際也春無迹見不以目非
闇然自修如佩韋晦木者孰能自然有見於此哉光道
性靜可語學予故告之以此復書而為之記
　　　琴琅玕記
竹在植物中得扶輿清勁之氣為多玉與琴聲極清韶
堂下樂不敢與之齒此昔人特以琅玕名竹或以名琴
而吾友子墅環其居數千竿予每造之清風露氣灑灑
襲人時則琴未聲也吾已領琴之趣矣坐定焚香為予
一再鼓之子猷心事指下歴歴可見曲中遺韻凝在林
端未幾劃然笑戞然鳴又若聲應而氣求者予嘗評之
二物頗類有道而人或莫之如氣恒清人旦晝莫如其
夜味恒淡道義之交變以勢利而移心恒虚人之不梏
於欲者罕矣翁居常對竹作吾伊聲倦或枕書以臥起
或三四弄或一鼓輙罷讀書或對客作文字飲或後園
廵花樹或花下弄諸孫世間榮利殆無足以干之者翁
眞有道之士乎哉之二者受翁之知以故供翁吟弄乆
益不厭世非無所於竹者胷次且自無風月荃蕙為茅
琴亦復作鄭衛聲竹琅玕琴不復琅玕矣非琴之不復
琅玕也人琴其琴而不琅玕其琴也嗚呼此所以憮然
思翁而三嘅也翁嘗命子京從予㳺彼竹之孫猶冀其
日峻月茂凌厲風雲未已也子京勉乎哉
　　　環緑亭記
浙東都元帥本齋王公為汪子英扁其亭曰環緑子英
没其子德麟述其父作亭之顚末王公所以名其亭之
意屬予作文記之予嘉其意為之言曰穹壤間美景無
限在人受用如何耳斯亭也溪山竹樹萬緑森然一覽
在目好天良夕肅賔友觴詠其間樽中之緑與溪山相
映至足樂也其庶不負斯亭乎雖然未也亭與泮水為
鄰有藻有芹有茅春波漾緑大有可采能采采不已其
樂有浮于觴詠者矣雖然猶未也窓外竹色侵書帙几
上竹簡光浮試取縁竹詩歌之睿聖武公九十猶好學
德麟年方緑鬢學當如何况今有科舉又有儒吏科倘
昆仲能知好學異日各取恩袍以為親榮萱花在堂環
緑在側以副王公名亭之意子其勉之是為記至順元
年春三月吉旦雲峯胡炳文記
　　　水流花間亭記
水流花間者桃源潘氏燕息之亭子温繼其祖玉成翁
之志為之也度圃規池栽花蒔竹紅香緑䕃俯瞰清溪
春有崇桃明霞炫晝夏有浮植香動凉颸秋有天香古
桂晚節寒花花凡數十種多異品冬則寒梅欲蕋春蘭
已芽造化循環生生之妙可見也他凡竒芳珍卉四時
之花不同而一水恒流其間流者自流非有意於花之
開開者自開亦何心於水之流適然有相值之機悠然
有相得之趣雖自形自色而若相應相求者子温讀書
之暇侍父叔昆從或偕賔友相羊其間景與心㑹至樂
之味當有未易以言喻者然水有源花有本方其涓涓
始流固已欣欣向榮其流也愈不息其生也愈不窮蓋
花之本由水以生而其末皆水之澤也子温於此有所
思焉感嘅係之矣玉成翁以勤儉起家以詩書廸後子
温天質峻茂加之學殖以培其根以逹其支以暢其華
以無負源頭生生之造其為繼志固有大於此者矣子
温朂哉
　　　深秀樓記
深秀者桂軒呂君以名其燕息之樓也樓在兩山間左
石峭壁雄峙若不相讓廹遽廻合勢如拱揖前三峯誇
竒競秀又若自獻於兹樓者太守東平史公為扁其顔
且徴記於予予按呂氏世家灃溪之上比屋而居族大
以蕃君性喜靜遷居山中有年矣今又自其居深入數
十弓刜薈翳鑿孱巖中起巍樓翼以華屋畫棟朱甍與
穹谷嵁巖相為輝映蒼筠怪木珍卉竒芳環繞幽遐一
覽在目塵囂不入清風自生花香禽弄四時恒有幽趣
君於兹樓之勝蓋有不徒取其秀而取其深者矣詞華
非不足多而根本之培當不淺才氣非不足尚而道徳
之味貴有餘君其能攬山川之深秀而為胷中之邱壑
者乎是宜為之記矣
　　　中齋記
中齋者高君仲達以扁其讀書之所也客有難者曰此
一字勲華以相授受𤣥聖以為德之至紫陽夫子以為
天下之理無復加仲達取以名齋不過乎予曰何人無
此何時無此何事無此何人之心無此即吾天然自有
者名吾齋奚其過况高氏自汴遷杭緗素相傳不知幾
葉仲達之先大父號益齋蓋有得於益三四二爻之㫖
父聲甫科舉未興時嘗命仲達曰古者儒皆可吏吏無
非儒爾其以儒飾吏庶不俗不迂以不悖于時暨科舉
行仲達呼其子立本命之曰我家自秘丞公以進士出
身代不乏人一脉斯文罔俾今不承于古汝其學焉以
襲世科以繩祖武前後授受之言若不同彼一時此一
時皆為不失隨時之義者仲逹嘗為歙典史歙人徳之
今為江浙等處儒學提舉司都吏目數十路之士德之
儒臺楊公清正嚴敬於人少許可仲達獨得見之跡其
為人與人交不傲不謟平居食服不陋不侈性不嗜飲
而好以觴客表表然為吏師而汲汲然敎子為儒以此
名齋蓋欲常目在之而用功於動靜語黙之間求以不
失乎此爾客以為過得非客之言過歟客又難曰子為
中齋記終始不及所謂中獨冀其用力於動靜云為若
何予曰中無定體隨時而在不在動靜云為敢問中在
何處客不能答遂書以記
　　　宏山庵祠堂記
宏山有庵庵有祠銅川胡氏有初也歙婺源考水胡為
著姓唐明經為之初明經十一世而下有居鄱陽德興
者銅川府君為之初府君諱伯龍字仲虞紹興庚午生
考水淳熙壬寅遷銅川至慶元庚申而終孺人汪氏生
紹興辛未以紹定庚寅慶恩封孺人子本初本中本固
本恭壬戌冬奉公喪葬宏山嗣塢塢之名嗣山之名宏
若開銅川後嗣宏遠之祥者創庵遂名宏山初命僧智
圓居之庵田二十畝初中益為三十歲得米六十石六
之五飯僧一賦于官山川雄秀松楸䝉密每寒食拜墓
下子子孫孫森如也抑嘗遡其初求之乎自唐天祐今
四百五十餘年世代凡幾更宋淳熙以後亦將二百載
吾宗獨幸繁衍如許書香道味復深遠如許上而明經
公近而銅川府君不有以敷遺我後人得至是哉是故
譜有初心亦有初繼自今子子孫孫皆能不失祖宗初
心葆固本根益深以宏他日枝葉之峻茂又豈不益宏
且逺哉然則宏山之庵之祠有初也蓋不惟譜之初而
已也山若地及墓前田元𨽻本初子孫後遜于本固子
舉遜本中孫文煒皆不已私以歸于庵如初皇慶癸丑
嘗撤是庵而新之宏敞視初有加舉遜之子文楧屢度
僧能繼其初智圓不忝重建祠增田本固曾孫徳常特
來求記以垂永乆皆可書田凡𨽻婺源徳興者悉以聞
于有司具于碑隂兹不書文煒子士元從事即蘇州判
官孫五薜徹兆卿從事郎今為古田縣丞某年月日炳
文記并書
　
　
　
　
　
　
　
　
　
　
　
　
　
　
　
　雲峯集卷二
欽定四庫全書
　雲峯集卷三　　　　　　元　胡炳文　撰
　　序
　　　周易本義通釋序
宇宙間皆自然之易易皆自然之天天不能畫假伏羲
以畫天不能言假文王周孔以言然則羲文周孔之畫
之言皆天也易言於象數而天者具焉易作於卜筮而
天者寓焉善乎子朱子之言曰伏羲易自是伏羲易文
王周公易自是文王周公易孔子易自是孔子易烏乎
此其所以為羲文周孔之天也必欲比而同之非天也
易解凡幾百家支離文義者無足道附㑹取象者尤失
之蓋凡可見者皆謂之象其或巧或拙或密或踈皆天
也易之取象壹是巧且密焉非天矣惟邵子於先天而
明其畫程子於後天而演其辭朱子本義又合邵程而
一之是於羲文周孔之易㑹其天者也學必有統道必
有傳遡其傳羲文周孔之易非朱子不能明要其綂凡
諸家解易非本義不能一然其統其傳非人之所能為
也亦天也予此書融諸家之格言釋本義之奥旨後之
學者或由是而有得於本義則亦将有得於羲文周孔
之天矣延祐丙辰春新安後學胡炳文仲虎父序
　　　四書通序
四書通何為而作也懼夫讀者得其辭未通其意也六
經天地也四書行天之日月也子朱子平生精力之所
萃而堯舜禹湯文武周孔顔曽思孟之心之所寄也其
書推之極天地萬物之奥而本之皆彛倫日用之懿也
合之盡於至大而析之極於至細也言若至近而涵至
永之味事皆至實而該至妙之理學者非曲暢而旁通
之未易謂之知味也非用力之乆而一旦豁然貫通焉
未易謂之窮理也予老矣潜心於此者餘五十年謂之
通矣乎未也獨惜乎䟽其下者或泛或舛將使學者何
以决擇於取舎之際也嗚呼此予所以不得不㑹其同
而辨其異也㑹之庶不失其宗辨之庶不惑於似也予
不敢自謂能通子朱子之意後之通者儻恕其僭而正
其所未是則予之所深冀也泰定甲子九月旦日新安
後學胡炳文序
　　　感興詩通序
夫子讀周公尹吉甫之詩皆讃之曰為此詩者其知道
乎以其詩有關於天理民彛有關於世變也子朱子感
興詩兼之矣明道統斥異端正人心黜末學六百三十
字中凡天地萬物之理聖賢萬古之心古今萬事之變
關焉使擊壌翁早得見之安得謂刪後果無詩哉始言
一理中散為萬事末復合為一理與中庸合朱子分中
庸作五節詩凡五起伏亦無有不合者獨恐後之註其
詩者未必皆能如朱子之註中庸耳然由此十家之註
以㑹朱子之意則亦未必不為行逺升高之一助云㤗
定甲子十月望日新安後學胡炳文序
　　　四書通證序
北方杜緱山有語孟旁通平水薛夀之有四書引證皆
失之太繁且其中各有未完處觀者病焉今友人張徳
庸精加讎校刪冗而從簡去非而從是又能完其所未
完者合而名之曰四書通證以附予通之後學者於予
之通知四書用意之深於通證知四書用事之審德庸
此書誠有補云泰定戊辰正月壬辰雲峯老人胡炳文
序
　　　程草庭學藳序
魯論曰不學詩無以言父所以詔其子也又曰小子何
莫學夫詩師所以詔其徒也是何孔門拳拳詩學如此
哉盖平其心以排遣其凝滯和其氣以消釋其鄙暴攻
温柔敦厚之敎而觸其易直子諒之天是詩學者能之
謌詠之嗟嘆之機動籟鳴手舞足蹈悠然躍然有不知
其所以然者變化氣質涵飬德性思無邪之功居多姑
即魯論一書推之學乎切磋琢磨之詩則貧樂冨禮之
理得矣學乎倩盼素絢之詩則繪事後素之理得矣學
乎唐棣之詩則近思之理得矣學乎白圭之詩則謹言
之理得矣以之興觀羣怨而至于事父事君而至于移
風易俗而至于動天地感鬼神皆學詩之能事也虞廷
上以教胄子下以化苗頑皆取諸詩是詩學者君父師
所以為敎者歟異哉後世之學詩者工句法求字面較
聲韻之逆順商偶對之巧拙大抵章句學而已矣繪畫
煙霞雕琢泉石𤨏𤨏乎為虫魚草木寫真所謂詩者殆
與琴棋書畫等為一藝豈復有吟風弄月吾與㸃也意
思孔門學詩端豈若是哉掉頭撚髭曰將效高古於曹
劉也筆於其手縱迫曹劉何補於格致誠正雕肝琢腎
曰將效俊逸於謝鮑也舉於其口縱迫謝鮑何補於修
齊治平借使老語迫唐高辭嫓選以政則不能逹以使
則不能對其猶正牆面而立也與孔門學詩端豈若是
哉勤苦其心思巧好其言語平時矻矻讀書止資於詩
而性分内事邈不相干孔門學詩端豈若是哉嗚呼孔
門學詩致中和也理性情也後世學詩藝焉而已矣白
樂天劉禹錫下至李益崔顥皆負詩名於唐者長恨一
歌䙝語誨滛豈可興可觀者看花二絶召閙取謗豈可
羣可怨者顥娶妻惟擇美者俄復棄之益防妻過嚴人
謂之妬彼謂周南召南為何事五言初李陵豈不學者
而無以救叛漢降番之失八病詳沈約豈不學者而無
以掩叛齊歸梁之罪彼謂遠之事君為何事蓋後世以
詩為學者惟章句之末心雖錦口雖繡而身不免為狼
疾人吾固斷然謂流於一藝也孔門學詩端豈若是哉
草庭博聞強記用昌其詩取所作題曰學藳所謂有味
於道學諸儒之詩不唐不選未害也予不知所謂學者
抑後世詩學乎抑孔門詩學乎閱其自序與諸公所為
序於程子鞕辟着已皆引而不發故覼縷言之且以自
警云
　　　診脉樞機序
素問難經各八十一篇孰為要脉有七表八裏九道行
於十二經絡孰為要浮沉遲數四字為要此名醫黄君
存誠之說也予深然之蓋人心之病不一而意必固我
論語指其要有四人言之病不一而詖淫邪遁孟子亦
指其要有四易惟復曰无疾陽生於内也又曰无妄之
疾曰有疾不可疾貞凡言疾者四其外專言疾者亦四
豫損疾在隂爻鼎兌疾在陽爻脉浮數屬陽沉遲屬隂
黄君之說正與論孟合與易合又與皇極經世書合其
書分元㑹運世皆以四數起日月星辰天之四水火土
石地之四寒暑晝夜性情形體雨風露雷走飛草木無
非四也人分四體病分四季脉之病以浮沉遲數四字
約之謂之不得其要可乎况經世書以易詩書春秋為
四府易四象書四代詩四始春秋四時凡學者皆不可
不知而况於醫予深然其說故為之序
　　　送文公五世孫序
夫子六經生物之天地也文公四書行天地之日月也
歙婺源魯洙泗之邦也初唐天祐中陶雅為歙州刺史
命制置茶院府君領兵三千人戍婺源因家焉於文公
為九世祖墓在連桐茶院以次墓在諸鄉凡六所在城
韋齋井公嘗云聞先君子太史公生此地時井有氣如
白虹經日不絶公以紹興庚午淳熈丙申歸省墓自是
凡與族人書拳拳以守護為囑水木本源之思盖無食
息不在念也至治癸亥秋公之曽孫晉臣率其姪友桂
暨諸孫文明文鑑文德來歸如公淳熈故事顧瞻徘徊
淚下如雨凡為他人所有者必欲復之廼已友桂文德
復不辭五嶺之險控告于府壯哉此志可無愧為公之
孫矣予嘗讀公之祭文有曰封塋所寄奉守弗䖍他人
有之莫克伸理兹用震怛籲于有司鄉評亦公遂復如
舊嗚呼此公告于連桐府君之墓之文也今公之孫可
復以是告于連桐以次諸墓否乎可復以是告於公否
乎予嘗泛觀自古暨今人家疇無邱墓其間豈無巢翡
翠卧麒麟者然子孫能樹立表見於世行道之人必指
異之曰此某人故宅也至有過喬木而式望松楸而拜
者無他秉彛好德之良心也况庚戌聖賢之生其徳與
天地日月無窮者哉孔林在洙泗歴代欽崇即其宅為
廟凡孔氏墓官為守禁甚嚴方今文公之學行乎海之
内外凡舟車所至人力所通無有不崇之者况去公僅
餘百年遺風流俗兹猶有存而未泯者乎秉彛好徳凡
有人心者同然况為公故鄉之人乎天地覆載日月照
臨水木本源斯文乎在予因公之孫之來也不無深感
焉亦不無深望焉故鄉之士皆為詩以嘉其志而其姪
孫光復請予為之序
　　　大學釋㫖序
予沉濳讀四書六十年近為纂䟽集成有訛舛處不得
已為通一編友朋得之則以鋟之梓予悔之早程仲文
舊從予㳺予以其嗜學極愛之今所著大學釋旨辭簡
嚴密圗明該貫視章句有所發揮於予通有所傳授識
者表章之薦剡交飛將以上聞仲文年方壯學方進未
已此書之出視予得無又早乎雖然知人易受知難自
知尤難大學誠意章言自知之眞也仲文其益務自知
庶不負識者之知乎仲文勉之雖然予年八十亦不敢
不自勉也至順庚午三月既望雲峯老人胡炳文序
　　　贈醫者程敏齋序
儒不醫非通儒醫不儒非良醫夫既謂之儒未論物格
知至一身中十二經十五絡自懵然莫之知病臥於牀
委之庸醫比之不慈不孝此儒而不醫之通患也醫而
不儒其患尤甚素問難經猶吾儒孔孟或有至老未能
習者脉有三部九候七表八裏九道十怪凡男女皆然
禇氏遺書謂男女脉三部皆相反胡為與王叔和不同
五臟六腑應天五運六氣然六氣中胡為有兩火身穴
三百六十五以應一歲然足陽明胡為有隂市足太陽
胡為有至隂若是者悉未之考悵悵然欲以岐黄之術
鳴於時吾不知其可也易曰無妄之藥不可試也試之
一字夫子已逆燭天下後世為醫者之弊矣而吾鄉程
君雲岩則不然其先世嘗從學于程夫子之門儒學所
漸宏矣逺矣夫醫不過儒道中之一事物格知至此不
過格中之一物雲岩以其先世儒學來而為醫其能十
全取也固宜敏齋繼志述事恂恂篤實博極羣書所全
活甚衆不酬亦不願且牓其門曰貧無力者與診脉施
藥噫吾前所謂儒而醫通儒也雲岩翁有焉所謂醫而
儒名醫也敏齋其有焉予以為世之為醫者不能皆如
是也故表而出之
　　　送李生詩序
繇祁之孚溪抵婺源餘二百里途多嶺平鼻尤險絶李
生孟善不憚登陟問學明經凡射於百歩之外者有志
必中孟善有志矣臨行有詩别其父父子相為唱酬丁寜
訓飭之意溢于言外置之戒子通可也予每嘆世之
為人子者盛意氣無詩書之志不可教為人父者矜勢
利無道德之味不肯敎為人師者弗克邃於詩書而澤
於道德者不能敎孟善父子如此又不憚逺從師教可
立學當可成然學之成不在志氣大銳之日而在功夫
有常之後六經言學自書說命始不能遜志失之亟不
能時敏失之怠不亟不怠庶乎有常矣孟善之父字子
常歸試以予言質之必以為然凡所得詩若干首衆屬
予為之序
　　　晉卿山居圗序
此圗晉卿間居所也予老矣於人家多見四五世晉卿
又交之深者其大父梅趣翁為予丈人行父庭竹生後
予兩月予為雌甲晉卿年未五十付家事其子觀書暇
輙携孫花底婆娑自得其心予深知之居有溪先世創
橋其上乆而圮晉卿新之述先志也鄉人題曰孝善瀦
溪水字魚數百尾自題曰濠觀樂莊樂也蒔菊多異種
題曰霜傑晚香自况也又有軒曰深峥古稱蓮與竹皆
以君子竹比節蓮比德也環居皆山山最深處一室題
曰内樂盖自梅趣翁以來家世皆樂善不倦西銘曰樂
且不憂純乎孝者也晋卿之孝之善不徒在橋而在乎
心此圖能寫其居之景不能寫其心予故為之序
　　　送知州范朝列序
昔西山眞氏以廉仁公勤四字為官箴世道不古吏習
益偷能踐斯言幾何人哉廼今於太守范公子誠見之
公初以眞定儒選歴仕守台之黄巖毁淫祠摧豪富恤
孤窮政聲甲江左為婺源未半月即以民病陳于府必
得請然後歸門絶餽遺糴遵市估所食者繡溪之水而
已民以是信公之廉均賦役而富室不得容其姦嚴信
牌而走卒不得肆其毒兩造在庭諄諄開辟不趐父母
於子豪奪歸疆强梁縮手六鄉無一呌囂隳突者民以
是懐公之仁左右無私人人無敢干以私搜龍舟三十
六為通濟橋小人無敢怨者民以是服公之公黎明視
事或至日昊乃已不迫不苟事至立决庭無留訟民以
是知公之勤常情立已於峻者羣怒之所歸今官無長
貳咸欽其能得齊甿之心者莫諧巨室之意今民無富
貧咸德其惠考績三載者或無可書今六七十日間而
五萬人家已藹然有春意凡此皆廉仁公勤之效也淹
之歲月所成就當何如昔鮮于侁在任司馬温公曰福
星往矣安得百子駿布之天下哉予於范公子誠亦云
感欽之餘不勝係戀筆之為序以送焉
　　　送醫士葉可翁序
醫家八十一難經世所共宗讀難作去聲者非是番名
醫葉可翁予雖未嘗面其人固已心識之婺源樂平鄰
郡士大夫往還稱可翁不置口醫數難可翁皆能之夫
醫嬰兒尤難昔鄭端友全嬰集吾鄉訥齋程公刋于泉
司序之曰大學若保赤子心誠求之蓋以赤子不能自
言非以至誠之心求之癢疴疾痛莫可致詰隂陽虚實
翕忽變移豈非大難事翁兼大小方脉而用心皆出於
至誠難也醫之中炙難鍼尤難必如允濟得之異人孕
婦有腹偏左鍼左手指輙正有脫肛者鍼頂心輙愈有
傷寒欬逆食不下鍼眼胔輙能食必如陳了翁得之天
(闕/)依夢中紅㸃鍼合浦病者無不竒中翁鍼法予未知
其何所從受然聞淺深得宜全活甚衆又難也醫者不
計貲發藥難不取貲施藥尤難山谷嘗題名醫之門曰
能持隂隲以行醫不以人命而試藥吾鄉明遠江公自
題其門曰務隂隲以行醫重人命而施藥夫不以人命
試藥而施人以藥如江公者世所甚難而翁亦能之兹
又難也凡此數難事視彼之規規於利以臆度之心投
嘗試之劑者奚啻萬萬予安得不表而出之以為世勸
然予患脚氣昔歐陽文忠子朱子皆病此朱子以鍼愈
歐陽以吸氣自頂至踵愈不知翁能以是施之予否也
然前所難者翁皆能之諒能愈吾此疾不難也故予既
摭其難者公傳道之而末復致私請焉
　　　竹間詩序
歙汪君孔昭邃於子平之學去年寓杭名卿士大夫咸
敬之今年訪予山中所得竹間詩甚多俾予為之序詩
皆詠竹不知竹正與其術相似種竹用辰日或用醉日
尤良子平命以日干為主臘月種竹無不活以茂子平
命以通月氣為上昔竹林七賢詠之者去其二山王以
官累故也豈阮咸軰見官而不有官子平則見官傷官
者歟且其所至凡術皆辟易不敢喘猶有竹之處衆禽
不敢喧也山中留凡一月每與談清風襲人於其行也
遂為竹間詩序
　　　俞氏新居靈芝詩序
天厯戊辰永川俞君濟遠新居成芝生楹之東詩之者
衆至順庚午始以示予予按本草芝有六色皆堅實芳
馨叩之有聲又按漢舊儀芝有九莖金色緑葉木實夜
視有光漢史所載齋房銅池之芝感以人而天應之者
也豫章所記新昌之芝感以天而人應之者也其記之
節文曰士將盡心於學則非常之物不虚其應予所望
於俞君父子者亦如是人家有佳子弟㓜而聽其聲知
其為英物長而挹其光知其為茂異此非堦庭間天然
秀出之芝乎為子弟者又能孝弟以培其根以逹其枝
以英英之人物為炳炳之勲業是芝也不特叩之有聲
而能蜚英聲於當世不特夜有光而實邦家之光也九
莖六色云乎哉况徳與氣相符人與天相應先知之祥
又當層出而未已也予所望於俞君父子者豈少哉新
詩視戊辰所得多佳者不少且太守穆如史公倡之予
敢不為之序是年秋七月既望同郡炳文書
　　　送醫人胡芳崖序
易復彖曰无疾豫六五曰貞疾无妄九五曰无妄之疾
損六四曰損其疾兌九四曰介疾復之无疾一陽方生
於下也餘言疾皆於外卦見之盖陽在内則无疾凡疾
皆有感於外者也凡言疾者四有喜者三不死者一聖
人好生之心可見至曰无妄之藥不可試也試之一字
其灼見後世為醫者之深患乎黄山谷題孫氏藥室云
常持隂隲以行醫不以人命而試藥醫之能如孫氏幾
何人哉嚴溪胡氏世醫芳崖廉儒故其藝益進且持心
甚平易診人脉十數年休咎能預知之富春有吳子賢
者病頭痛日數發發輙以帛係其頭命左右極力拽之
乃小定衆醫以傷寒治弗效芳崖曰此腎厥也衆醫皆
笑芳崖進蔥涎圓立愈他類是不一予苦脚疾服其藥
不兩日亦輙愈予以是深知其人非以嗜利之心而行
其嘗試之藥者故為序送之
　
　
　
　
　
　
　
　
　
　
　
　
　
　
　雲峯集卷三
欽定四庫全書
　雲峯集卷四　　　　　　元　胡炳文　撰
　　題跋
　　　跋文公先生墨蹟
昔有度正者慕周程之學討求二先生遺墨僅得伊川
手刺一幅首尾十有九字終身寳之特求文公先生為
之跋吾友操希元得文公帖凡一千一百八十七字視
度正所得不既多矣哉予嘗觀羲獻帖可想見其風䪨
觀顔魯公帖可想見其氣節若夫我文公先生帖知其
反覆辨明處非惟可發人理義之心㸃(闕/)　　　有道
德之味存焉吾郷所得多是與程允夫董(闕/)　程正思
此三帖皆與程正思正思有性理字訓文公嘗以為小
爾雅於此亦可想見其為人也希元寳之寳之
　　　跋李生所藏坡帖
此帖坡筆無疑坡所書太宗殺弟事可疑信有之坡能
書范鑑朱子綱目不書何也殺之不仁殺之而無補於
丑口之興不智雖然坡之書固自可寳子常其寳之(丑/口)
(乃唐/字也)
　　　題戴德夫五運六氣之圖
易八重卦皆不言兩惟離火曰明兩作離先儒以為醫
經君火相火合六脉必分君相火始見自下生上五行
之相生者與河圗合以左克右五行之相克者與洛書
合庸醫例以兩腎脉屬水則失所謂君火在上而無為
相火在下而用事與夫五行生克體用雖見於六甲而
不見於六脉人病標本於何察哉德夫之為斯圖也六
十年氣運瞭然在目司天司泉休咎可運諸掌凡醫者
得之皆可以脉三因而效十全神矣哉德夫之術也仁
矣哉德夫之心也
　　　題徐芝石賦陳伯孚飛白
如塵縷逰絲如秋蟬春蝶芝石所云可以形容伯孚之
字如美玉在山如懸石萬仞伯孚所云亦可以形容芝
石之賦詞如其翰翰如其詞一旦得覩此二妙豈非大
竒事然吾聞二君所學自有詞翰之外者即今至前梅
開先天枝上吾三人者安得相與共探無極之真邪
　　　題李伯時洛神圖
洛神賦有楚騷求宓妃湘君遺意騷云貫薛荔之落蕋
落蕋細初蕋尤細貫之良難此畫毫端入細難也洛神
風情逸韻冩在筆外尤難也
　　　跋新安後續志
新安後續志總管朱侯屬郡士洪潜夫為之也侯下車
以修學宫作人才為第一義越三年政行化孚百廢具
舉始為茲志成前續二志本皆不存侯并今志刋于學
侯愛新安之民甚厚故欲知新安之事甚悉知其事愈
悉則愛其民愈厚然侯非特欲自知而已也書沿革則
知昔人興廢之由書戸口則知今日版圖之富書山川
則知扶輿清淑之攸鍾書貢賦則知上下征輸之有制
以至橋道舘廨寺觀社廟凡有關於民者皆欲悉之以
次書其中如風俗學校人物非惟書之詳侯意於此尤
拳拳焉蓋謂此文公父母邦方今文治聿興極地所載
咸知宗文公之學此則雲之泰山河之崑崙而魯之洙
泗也後之為新安者而知此必能厚其民為新安之民
而知此愈當自厚然則侯之此志不徒作矣侯名霽字
景春公㢘寛静歴數大郡治行皆稱最潜夫名焱祖新
三衢郡文學摭遺事寄微言勤且精矣延祐己未郡人
胡炳文跋
　　字說
　　　伯善字說
明經十三世孫成章之孫性美而嗜學名元字伯善予
訓之曰論語善人之上有君子有聖人孟子善人之上
有信有美有大有聖有神予與爾祖爾父所望于爾者
非止為善人而已也况爾之名曰元而字曰伯善自元
而言善大善也純粹至善也易卦之占亨多元亨少爻
之占吉多元吉少元亨大善而亨元吉大善而吉也人
之行事善百一大善千一故以元為貴然兹事也請論
心坤初善不善皆自念慮之㣲積之復初有不善必自
念慮之㣲知之自此至微處充之即是此善之至大處
盖有一毫之不善非元也有一息之不善非元也然兹
心也請論性命命於天為元性於人為仁四德皆天命之
至善而夫子以元為善之長四端皆人性之至善而程
子以仁為天下公善之本本善者性為善者心盡心知
性以知天是為明善存心養性以事天是為止至善明
善則於此元知之深止至善則於此元踐之熟爾其思
之勉之哉况吾家自明經翁以来善慶之源方深詩書
之味益永故予望於爾者不但為一郷之善而欲為天
下之善不但為坤初六之積善而欲為乾九二之善世
也爾其思之勉之哉
　　　可權字說
甲道王與立字可權問其說於予予曰文王九卦之次
末乃及巽以行權夫子六經之次末乃作春秋春秋聖
人之權書權聖人之大用故學者有可與立而未可與
權者然亦未有不能立而遽可與語權者權以應事之
變立為律已之常易卦於乾言立誠不言權坤言敬義
立不言權恒言立不易方不言權盖易三百八十四爻
只是一時字能隨時以取中即是此一權字卦言立不
言權權固伏於三百八十四爻之中而不露爾學者能
卓爾有立至於義精仁熟凡事理精粗曲折處自然無
不相入殆如風之入物有不見其迹者是之謂巽以行
權可權勉之苟平日無自立之志無特立之行而遽欲
言權必流之而為權術權變之權非聖人所謂權也可
權戒之公羊子言權者反於經而後有善韓康伯謂反
經合道為權程夫子謂權只是經朱夫子謂經自經權
自權是數者不同可權辨之
　　　貴和字說
鳯山汪君清宇之子名箎字貴和來求字說予告之曰
子之字蓋取諸禮之用和為貴也禮本體中有自然之
和所貴者用之和不失其體之中爾貴和曰如是說則
於箎之名若不相關焉予曰箎樂噐也於八音為竹於
四時為春分於釋文為嬰児啼聲四氣莫和於春然惟
春分為最和五方之人聲音無有同者惟嬰兒不異蓋
兒啼聲中自有至和妙焉過是則不同矣大抵春分之
後氣過乎中嬰児之長性移於習故欲葆其和之粹者
不可不養之深欲節其和之流者不可不守之固養之
深則不移於習而此和常如嬰兒時守之固則不過乎
中而此和常如春分時如是則心和氣和播而為聲之
和達而為家國天下之和貴和之義大矣哉雖然此即
吾前所謂用之和而不失其體之中者也貴和勉之
　　　謙亨字說
程生名善勝盖取道德經中語也天道不争而善勝即
吾易所謂天道下濟而光明也不争便是天之謙善勝
便是天之亨遂以謙亨字之盖天非特以謙而亨虧盈
益謙是凡人與物能謙者天皆亨之也易三百八十四
爻有吉有凶有利有不利惟謙下三爻皆吉上三爻皆
利他卦無有及之者若夫㓜而不孫弟則自㓜已墮於
不謙所行已陷於凶且無攸利矣可不戒哉善勝方在
小學予遽以是訓之者文公先生感興詩第十八篇專
為䝉學而設其首曰童䝉貴養正孫弟乃其方即易之
所謂謙也其中言進趨極䖍恭進而謙也退息常端荘
退而謙也庸言戒粗誕時行必安詳一言一動皆貴乎
謙也末曰十五志于學及時起髙翔即謙之亨矣善勝
年將十五謙卦於易之次亦為十五故以謙亨字之而
且為之說云
　　　朱文德字說
文公五世孫名勲字文徳以至治癸亥歸婺源省墓墓
自連桐府君以下凡為他人所有者必欲復之廼已且
來明經求字說予曰書五十八篇開卷便有勲字有文
字有此徳故有此文有此文故有此勲人皆可為堯舜
而况我文公之孫哉姑以論語集註中所謂文與徳者
言之文字訓釋不同或曰詩書六藝或曰禮樂制度或
曰威儀文辭或以為徳之見者或以為道之顯者文子
之謚一也或以為勤學好問或以為錫民爵位徳字訓
釋屢改乃定始曰行道而有得於身繼曰行道而有得
於心末曰得於心而不失此語有兩意一謂得之有生
之初不可失之於有生之後一謂得之昨日者不可失
之今日也文徳能以家學反之於身知爾祖釋徳字之
意則知爾祖釋文字之意矣爾祖論此徳字嘗以手中
執扇為喻曰湏用不失字訓如得人此扇可謂得矣纔
失之則非得也予試以文徳今日之事為喻可乎欝欝
松楸前人得之今人不失之今人得之後人慎不可復
失之文徳曰然故書此以與之
　　　汪季修字說
友人汪維徳予從兄之甥也從學甚勤予甚喜之故字
之曰季修且為發修字之說以教焉屋修則不敝井修
則不汚噐修則不壊大學之目有八修身居其中文王
之徳有九亦曰徳之修格致以啓其修之端誠正
以踐其修之實齊治平以極其修之效曰自明曰自慊
曰母自欺皆以自修也自則用力在我不在人維徳勉
乎哉文王九徳皆反身自修之事獨於損曰徳之修者
有一毫粗厲之氣不可謂之修有一㸃私慾之心不可
謂之修故忿易發如山懲忿當如摧山慾易㳺如水窒
慾當如止水大學正心章恐人心之不得其正者有四
而以忿懥為先懥者忿之留也修身章恐人心之偏於
所向者有五而以親愛為先愛者慾之深也通書曰君
子終日乾乾不息於誠然必窒慾懲忿而後至易於乾
曰修業曰修辭而末曰損徳之修其㫖深哉蓋必有損
也然後有修心損其所當損也然後能修其所當修不
然朱夫子何以又曰修者治而去之之謂也維徳再拜
曰敢不如先生所以教於是書以與之
　　　伯裕字說
武林儒醫徐君名益字伯裕蓋取易九卦所謂益徳之
裕也風雷益君子以見善則遷有過則改徳之裕其在
兹乎今夫風烈則雷益迅雷迅則風益烈風雷相益而
物受風雷之益者其生自裕君子遷善如雷之决則過
益寡改過如風之速則善益增遷善改過相為益而其
徳自裕譬之一身衛其生者日益嚴葆其神者日益固
内外相益而元氣冲融其生有不期裕而自裕者徐君
業儒而醫之術益精為醫而儒之道益行儒與醫相益
以故能裕人之生而亦能自裕其徳蓋自其先君子開
博雅堂市藥四逺如歸貧者不取直故有以垂裕于後
人而伯裕存心益厚律已益謙故其醫之行也益𢎞活
人益衆而其徳益裕益者不已裕者不窮益者有加於
前裕者可充於後伯裕其益勉之哉
　　　吳守中字說
中未易言也毫釐之差則過之湏臾之忽則失之中庸
以為賢知者過愚不肖者不及論語謂師也過商也不
及則雖賢者知者又自有過有不及中豈易言哉堯舜
禹執中湯亦執中朱子四書於堯之執中不訓曰守於
湯執中則曰守而不失中無定體隨時而在若之何而
守之亦曰敬而已矣朱子於堯之執中不訓曰守於舜
之惟一則曰守其本心之正而不離然則守其本心之
正者即所以守此中非敬之外能有所謂守之道也特
堯之欽明文思安安不見其守之之迹湯之聖敬日躋
則不免資於守之之功爾吳正字守中求予字說予特
發敬之一字訓之湏臾毫釐之間稍有不敬此中即失
於湏臾毫釐矣戒哉戒哉
　　　養浩字說
汪養浩五世祖諱克剛字叔全宋進士及第初授黄州
教末為饒郡通判卒於官號存養翁養浩名存義其字
其名率廼祖也率其名踐其實為人祖宗者何幸有此
曾𤣥哉蓋浩然之氣充塞天地間本無一毫虧欠本無
一息間斷人禀之以有生天地之氣即吾氣程子曰天
人一也更不分别然則自存養翁至于養浩祖孫一也
所謂浩然之氣豈有分别哉且養浩莫先於集義集義
即所謂積善存養翁以積善之慶遺後人後人積之不
已念念善而無一息之不善事事善而無一毫之不善
庶乎浩然盛大流行可無負天地祖宗之所與我者爾
存養翁所取於孟子者存其心養其性養浩所取於孟
子者集義養浩二說未嘗異而未嘗不異養浩深思而
力行率其名踐其實當不特可取科第可復青氊而已
養浩勉之勉之
　　　全仲字說
建安余贇勿齋熊公字之曰全仲贇從文從武盖以文
武全才期之也贇通作彬以為文質彬彬質為體文為
用以為贇則文為體武為用皆得體用之全故曰全仲
然古人曰全體大用所謂全者在體不在用才者徳之
用也所當全者在徳不在才人恒曰三光五嶽之氣分
而世所值無全才予獨曰二氣五行之理合而人所禀
有全徳但全付所有者在天知其性之所有而全之在
人故朱子以仁為心之全徳又曰非全體而不息者不
足以當之是故格物致知使所知者無偏而不全之處
誠意正心修身以至於齊家治國平天下貫身心合内
外而所行者無有不全焉知之全行亦全是為德之全
而匪徒才之全豈不足為天地間全人哉予欲發勿齋
言外之意故為之說
　　　李孟善字說
李生慶元請曰慶元未有字惟先生字之予謂慶繇善
積元廼善長字之曰孟善慶元問曰易他卦不言善獨
言於乾坤者何予曰易凡言吉凶悔吝無非敎人為善
善則吉大善則元吉不善而悔則凶亦吉首於乾坤發
之例其餘也陽純而隂雜故乾言善坤言善不善又問
坤言積善之慶者何曰坤隂卦也莫見乎隠莫顯乎微
微與隠皆屬乎隂慎獨之學當審其幾閒居不敢一不
善之為念慮不敢一不善之萌是之謂積履上九曰視
履考祥其旋元吉祥者慶之兆旋者慶之周至是無一
念一事不善故坤曰有慶履曰大有慶慶元又問曰乾
元為善之長者何曰四徳皆善元為之長四時之春四
端之仁皆元也然繼之者善不見於元而乃見於貞貞
下起元是故一元起于貞萬善起於元慶元曰善之義
至矣盡矣予曰未也坤言積善之家以其善一身者善
一家也乾言善世以其善一家者善一世也慶元請曰
即此為孟善字說可乎予曰可遂書此以勉之
　　　節夫字說
吾宗孟成連年舘歙其友生洪彬字節夫盖以過於質
則無文過於文則滅質節其過然後彬彬然可為君子
也書曰節性性之過者不節則不中中庸曰中節情之
過者不節則不和不和則不中如一年二十四氣有中
有節節者抑其過而歸之中也天地之數極於六十故
易六十卦為節兊下坎上坎水之來無窮兊澤之容有
限限而止之始得其中其外爻象言節者凡四皆擬坎
離言蹇九五坎中故曰以中節家人九三離剛不中故
曰失家節鼎上九離剛能柔故曰剛柔節未濟水本潤
下而坎又在下火本炎上而離又在上上九上卦之上
也故曰不知節學者知坎水離火之不可無節則知質
與文之所以為彬彬者矣彬一作贇從文從武文與武
之可相資而不可相勝者亦猶是也大抵易貴乎中中
由於節故三百八十四爻之象獨以節之一字終焉者
以易始於乾終於未濟皆欲人得中所以皆欲人知節
而未濟上九之所謂節即乾元用九之所謂天則也豈
有能見天則而不知節者哉節以求合乎中天則吾天
然自有之中也孟成將授吾易於節夫故予為發易之
所謂節者為之說以勉焉
　
　
　
　
　
　雲峯集卷四
欽定四庫全書
　雲峯集卷五　　　　　　元　胡炳文　撰
　　碑
　　　彭王廟碑
婺源郡西七十里曰霍口大溪自張公山來旁一𣲖自
三靈山來兩溪合處一山䧺聳彭王廟在焉王諱畬霍
口人唐末黄巢亂率兄弟扞蔽鄉邑死之桂巖思溪髙
砂諸處立廟此其降神處也凡禱水旱疾疫如響鄉民
屢以非道呪咀者神即殛之死宋開慶己未重慶受圍
兵交空中見大旗曰婺源彭王圍遂解帥李遇龍上其
功于朝加封夫以王之英烈生而為邑人排賊患死而
為國家靖兵兇且自江至蜀凡萬里光靈遠揚惠愛旁
孚其勲徳固宜與祀典為無窮也廟未有記鄉之父老
陳惠陳穰礱石求予記其事遂為作迎享送神詩俾祀
而歌之詩曰
雙溪合兮溶溶廟孤峙兮東峯水秀兮山䧺據異氣兮
神所鍾丑口㣲兮賊刃紅張義膽兮戕其躬飛精英兮
蠶叢搴大旗兮雲中月暈拆兮息羣兇曰光懸兮照孤
忠役潛蛟兮年無凶驅厲鬼兮翺祥風神之福兮龎以
鴻神之祀兮宜無窮泰定丙寅正月望郡人胡炳文記
并書
　　墓誌
　　　故廣西兩江道宣慰使司都元帥府經歴馬君
　　　墓誌銘
君諱良字良甫世家髙唐幼在羣兒中倜儻有偉氣人
異之長通吏事一日奮然曰儒不吏則迂吏不儒則俗
吾肯為俗吏哉於是益從鄉先生學旁參博覽自經史
以至人情急世之要靡不通究初為賔州路知事以亷
能著邕州夙號難治君為經歴處事有條次㓗已御吏
平日以猾聞者不敢喘為廣西兩江道宣慰使司都元
帥府都事在任除經歴悉取諸路利病白于上罷行之
有不可必達其志上官及同僚稍不如法輙面争性剛
直不阿以故甚得士民心而居其上者多不懌左右兩
江洞鄰交趾負固為民害其地水草毒惡先是官軍死
者十八九大徳甲辰左江洞㓂黃聖訓叛招諭難其人
僉曰亷幹彼素信服者惟馬從事可君聞之慨然自任
曰唯吾可唐貞觀初嶺南酋長馮盎謀反員外散騎侍
郎李公能以一介之使代十萬騎吾獨不能乎即日上
馬去冐瘴癘歴巇岨至輙叱之曰方今薄海内外悉臣
靡有叛者汝何敢叛汝何敢反且復喻以禍福曰榮汝
官樂汝土視爾奔走流離終復身首異處計孰得邪思
之思之無悔拜且泣曰公恩主也敢不如命約日来降
歸途半固致金二甕君却之唤語其使曰歸語汝主此
非吾所欲也地多野味能獲一二寄我乎居無何舁二
異獸来君俾致之帥閫烹與上下嘗之當時民謡曰飛
吾单騎出公不意㣲公之勇孰(闕/)其(闕/)却彼(闕/)
山禽㣲公之亷孰服其心未幾右江洞㓂岑(闕/)興亦叛
元帥唐懐遠受省委招諭領軍餘二千人留田州軍無
律大為民擾君為文檄于亷司曰唐元帥於官無鴻毛
之益於民有泰山之損本欲禦㓂乃為㓂也亷司韙其
議就以委君君不能辭往如初世興感欷約降與聖訓
不異暨二㓂来元帥将之入覲掩君之功不以聞人咸
為君寃之大徳丙午十有一月以病卒于官享年五十
三祖忠父全妻宋氏張氏先君卒李氏相繼逝子堅奎
壁君卒時壁未晬弟善嘗自髙唐来靖江取兄嫂喪以
歸至長沙危渉洞庭湖善先邁僕窘無資以寄岳陽寺
中越十有四載壁始知之哭而言曰嗚呼蒼天吾父母
何為至是邪孤不孝罪也徒歩二千餘里沿途哭泣行
者不忍聞至岳陽四喪俱在聞者唶唶嘆曰㣲是子馬
公之魄不滯於殊鄉乎今如此天道不彰乎壁将護葬
於髙唐求予銘壁嘗從予學故知其父行詳且信予深
愛其為人而悲其志遂為銘銘曰
自負表表特立矯矯厥材寡雙彼㓂徂獷能化其梗用
嘉靖于兩江兩江人心徳君之深視江流淙淙我銘其
(闕/)　　而章厥慶鴻以龎
　　　詹氏孺人墓誌銘
(闕/)　詹氏諱道餘世居武夷髙曾徙崇化里遂為建陽
人曽祖諱光宋進士祖諱元父諱僧皆隱徳不仕詹氏
幼有淑徳母黃氏教甚嚴二十有四適同里余仁起仁
起幼孤事姑彌謹蚤暮問燠寒痛癢敬搔抑扶持之湯
藥必甞而後進饍具必珍饈凡可求得之者雖遠不憚
暨終每節序或風雨霜露泫然悲泣不己生事𦵏祭鄉
鄰咸稱其孝初適予時家㣲賴内助不十年田廬日闢
凡同鄉之貧乏者借貸盈庭或立契劵不能償詹氏取
焚之無何孀居十有五年撫育子若孫處内外皆有條
次教以義方不務浮靡家裕復倍於昔時子安定勤儉
如其母待鄉鄰以和接朋友以禮人人翕然稱之曰有
是母宜有是子也生於宋淳祐辛亥秋八月沒於泰定
甲子夏六月享年七十有四仁起諱興先卒子一孫男
二贇資女三曽孫男二焕炫女一将以某日𦵏于某山
下構亭曰思庵前事以予友張存中所叙行實来求銘
銘曰
生茂族嫓徳門孝而惠静以敦躬勤儉儀子孫亭曰思
思如存述壼彞銘兹坋懿厥聲永於聞
　　　金氏孺人墓誌銘
程生霖衰絰詣吾門再拜泣血言曰孤不天禍又延吾
母顧惟歙汪氏嚴桂氏信永豐韓氏皆有節孝聞于官
旌表其閭彰彰在人耳目孤不克以聞于上使母之(闕/)
之孝将泯沒無傳孤罪不容誅先生肯賜之銘(闕/)
表莫大焉言訖復涕泣再拜予哀其志按状其母金氏
諱柔真父諱宜之殁時母方三十安貧守節孀居四十
餘年清貞之操表裏始終如一姑年逾八十奉飬一如
所欲姑有三子别居迎飬不肯去獨安於嫠婦之家孝
可知也臨終指天謂曰汝孝如此願汝子孫之孝如之
諸子孤㓜辛勤撫育稍長遣事名師而訓敕甚嚴以故
皆克樹立嘗病篤其子霖述其行露香禱于天夜夣數
羽士至其家病尋愈自是夜香祈母夀康凡十有四年
母壽七十有七無疾而逝生于宋淳祐丁未終于至治
癸亥将以十二月辛酉祔𦵏西郊芳村男四人長雲以
儒為休寜縣吏先十有八年卒次洪出繼其第三子也
㓜周孫男十有一人儒弟祖澤興翁崇徳夀關敬徳寜
祖光祖懋徳福祖貴徳女四人銘曰
跡不越閨闈目不閲詩書而節靡渝而孝靡虧慈靡不
足而嚴有餘誰能旌之光里閭吾能銘之蔵𤣥墟
　　傳
　　　節孝王氏夫人傳
王氏名静婉饒州餘干人生宋寳祐甲寅年十九歸于
信之貴溪月巖程先生季子植甫五嵗而植以疾殁且
與王訣曰吾父母老不得終飬奈何王泣而對所不畢
志以飬舅姑将無以見夫子於地下服闋母氏欲奪其
志則又泣曰未亡人執定省禮於舅姑者以夫子之言
猶在耳也之死矢靡他越五年舅沒事姑翁氏愈益(闕/)
順卧起必偕至元壬午時姑年七十病卧牀蓐一夕羣
盗至門擬刄扵姑側王以身翼蔽願代姑死盗義之而
兩釋焉他日姑病革語王曰汝事我無違禮願汝子婦
以汝事我者事汝吾死瞑目矣先是有以理數言禍福
者姑以王命叩之則曰二十而嫁嫁五年而嫠又十年
而死舅姑相視嘆曰節孝婦也如命何迨今舅姑沒三
紀而王夀且康子婦諸孫事之惟謹人以為節孝之報
云讃曰
王氏凛然徳貞烈丈夫所不能為斯亦異矣至其事姑
則猶如處女事母時節與孝人不間扵舅姑之言雖衛
共姜陳孝婦何以加諸上之人表彰之可以美教化移
風俗矣
　
　
　
　雲峯集卷五
欽定四庫全書
　雲峯集卷六　　　　　　元　胡炳文　撰
　　上梁文
　　　明經書院大成殿上梁文(至大庚戌十/一月八日)
伏以經從易畫而後百千世賴夫子之功時自春秋至
今三十二周庚戌之嵗塾序宫墻之有建詩書禮樂以
無窮恭惟大道彌綸至誠化育有親有義有别有朋
友亭亭當當六經之中合徳合明合序合鬼神本本原
原一貫之妙無極兩儀立不言百物生夏之時韶之樂
獨以語克己之賢社之土稷之榖合無踰上丁之祭蓋
出乎類㧞乎萃自生民以来未有盛者也必有若能知
聖人之為髙况過者化存者神與天地同流豈小補之
哉非孟子誰發王道之為大新渥頒九重之詔大成加
二字之封海宇咸振文風山林亦承徳化闢兹精舍務
在明經堂殿巍巍日瞻燕居之像佩衿濟濟人無鵠至
之心道體鳶魚文章虎鳯凢異日有成之造皆昊天罔
極之恩兹因六偉歌各述一經訓
　東　易更四聖妙無窮六爻定位分三極萬物先天
　　　起一中
　西　書從夫子攝其機未説道中有升降先從心上
　　　認危㣲
　南　詩是宣尼手自删聲氣元從情性出文章不落
　　　語言間
　北　禮書湏要尋端的儀禮為經戴禮傳節文之中
　　　有儀則
　上　樂在人心非絶響無容桑濮侈音聲可復簫韶
　　　真氣象
　下　春秋要在尊王者王所為即天所為身之也非
　　　假之也
伏願上梁之後斯文之運天開竆則變變則通通則乆
為學之功日進士希賢賢希聖聖希天善治聿興真儒
軰出灝灝爾噩噩爾豈止用商周之書蕩蕩乎巍巍乎
皆可行堯舜之世
　　啟
　　　回常州總管聘啟
伏以八九十曰耄今己踰致仕之年二千石惟良乃肯
舉聘賢之禮辱知甚厚揆分奚堪兹蓋伏遇總管相公
以豈弟慈祥之心行亷明公謹之政惠及齊甿者何啻
千里如此太守者能有幾人重儒所以重民知學校之
務急言治必先言化豈俗吏之能為有如炳文居然不
武兹来匪遥於千里實為相知者十年日􁆸四書奚顧
西湖之好景雲飛五朶又逢東道之主人真是有公卿
下士之風何幸共友朋讀書之樂情深喜躍誼合摳趍
但已戴琴書扵歸舟未能受幣帛扵将篚炳文不慚髪
白誓報眼青朝取一士而㧞尤何能當於奨拂厦廣萬
間而庇士終冀入扵帡幪感激殊深敷宣罔罄
　　　回汪仲剛啟
伏以遣子從師俾立程門之雪崇儒重道特飛郇翰之
雲自愧頺齡莫當雅意兹蓋伏遇(某人/)才稱俊偉氣禀
陽剛教篤義方特見徐卿之二子學根性理能敦韋氏
之一經素聞詩禮扵過庭且資友朋之麗澤某敢攄𠂻
赤用報眼青一人求學之心倘無将至之鴻鵠萬里橫
飛之翼尚有速化之鵾鵬
　　　回句容程宰招啟
伏以聞絃歌之聲能知施扵有政行束脩以上愧不足
以為師偶拜荆州劉公之書欲下南昌孺子之榻古禮
有此今非其人伏念某童而習之老無能已以吾長乎
爾苦来日之無多莫我知也夫抱遺經而獨處青眼一
顧白髪如新幸無鄒子之先容肯索李生之髙價兹蓋
伏遇(某官/)鳴琴多暇製錦甚工士元非百里才何嘗不
治冉求可千室邑豈曰非仁姑小試扵牛刀乃先求扵
駿骨伊欲逐雲龍扵東野又疑驚雪犬扵南州樓謾想
於行蔵門當謹其出入未敢從容扵函丈正湏俯伏扵
仭墻以吾為邑長於斯固将學道則愛人也有笑扵弟
子之列安能受業而觧惑哉聊抒下情少需後命
　　　明經書院請開講二十二啟
　　　與朱宏齋
伏以學開槃水務六經根本之求望重香山主九老耆
英之㑹誰賢書蠧敢屈杖鳩恭惟(某/)耆徳年髙雅懐博
識傳来文公之𣲖豈必籝金生在謝氏之庭真其玉樹
天已彰扵陰徳人皆徯其修程炳文辱知最深忝眷非
薄宿宿信信端期歆向之偕來濟濟鏘鏘共仰孔顔之
如在
　　　與趙鼎峯
伏以文在兹乎欲為辯志離經之學鼎取新也願聽登
峯造極之談龍象筵開鳶魚機動恭惟(某/)丰儀清峻聞
望老成壮嵗功名北海飛騰之萬里晚年著述西狩獲
麟之一經孫喜見扵曾𤣥家惟傳扵清白炳文敬脩尺
牘仰屈文函胡氏之學乍興正湏講貫趙衰之日可愛
雅稱來遊
　　　與趙古淡
伏以明經標學欲防士習之浮大雅惟公獨見古風之
淡斯文有屬多士攸宗恭惟(某/)器大名宏德穹望重一
第拾芥便盍聫薇省之班幾載栽花今猶説桐鄉之政
篤行素孚扵閭里至誠累動扵神明壮志未衰晚成可
卜炳文不慚末學敢屈耆英精舍題顔已掲李潮八分
之字諸儒稽首願致南豐一瓣之香
　　　與趙植庵
伏以胡安定建學立規欲資講明之舉趙清獻與物無
忤能回淳固之風敢有請焉尚期來此恭惟(某/)道心不
競註述最精舊稱公子之振振凌雲折桂晚厭諸人之
袞袞引水栽花文在兹乎學猶植也炳文僣開精舍敢
屈華裾堂上衣冠盡一時之俊士儒人領袖屬前日之
省元
　　　與鄭存齋
伏以鄴侯三萬軸書盍明六經之要伏生九十餘嵗願
愛百篇之傳尚有典型湏求指畫恭惟(某/)居今而學古
貌蒼而意新早誦程文外樂何如内樂晚尊耆徳小年
不及大年滿目芝蘭知心松菊藻鑑之人惟舊蒲輪之
詔方新炳文自愧庸庸猶知老老眼明蠅頭之字肯辭
館下之諸生齒序燕毛之儀當冠坐中之衆老
　　　與滕山癯
伏以六經天地之奥孰明辯之一儒山澤之癯能主張
是再拜以請賜顧為榮恭惟(某/)胸有五車眼空四海清
音揮麈猶餘西晉之風流健句驚人何啻盛唐之氣象
且四書之淹貫亦多士之歸依炳文苟創書堂有資講
席一言悟道要豈徒研竹簡之書七日見陽來正好問
梅花之訊
　　　與吳瑞軒
伏以胡安定開湖學豈前武之能追吴雨崖講西銘喜
斯文之可續一語能開扵後進重來母􁌄於前言恭惟(某/)
望重邱山氣吞湖海香留晚節韓公老圃之花竒吐天
葩郄氏一枝之桂詩書有子功名逼人雖絳雲之心卷
舒自如恐大鵬之翼軒騰未已炳文苟焉創厦志在窮
經審問之明辯之欲来四方之學者主張是綱維是賴
有當代之偉人
　　　與戴晉翁
伏以學開槃水無胡安定之成規望聳瑶山喜戴侍中
之重席倚兹黃髪領我青襟恭惟(某/)師友深源古今博
覽寥寥文獻巍然魯靈光之存表表儀刑異乎漢專門
之學有如兹舉式係斯文人皆笑其為迂公獨聞之而
喜上梁之歌已騰扵六偉升堂之講可吝扵一來炳文
兹焉麗澤之期聊當耆英之㑹地上明如徳之晉誰無
仰瞻山下泉似人之䝉有資剖撃
　　　與戴蒼山
伏以道在六經泉混混而有本學先諸子山蒼蒼以彌
髙書舍方新儒宗有舊恭惟(某/)多聞多見古貌古心胸
著數千言據班史以刪述家蔵三萬軸泝戴禮之源流
記誦云乎哉文章有屬矣炳文敢縁講學用集耆英月
窟天根已見一陽之復雪伯霜仲來入九老之圖
　　　與方壺
伏以建書堂於蘇湖之上道脉猶存望方壺扵渤海之
中仙風可挹愧莫追扵前武幸嘉惠扵斯文恭惟(某/)玉
(闕/)精神春風氣象紫陽千峯之表學可人師青雲萬里
之遥仕為令尹子弟欲其成耳功名何足凂哉炳文敬
(闕/)尺書仰攀丈席洪惟朱張之相與尚資審問明辯之
功幸冀歆向之偕來共究溥博淵泉之學
　　　與戴恕翁
伏以六經講明有志扵本矣一言提要終身其恕乎姻
婭親親友朋切切恭惟(某/)存心無物滿腹有書馬空冀
北之羣稱其德不稱其力鳯現河東之瑞難為弟又難
為兄聨璧而來斷金有契炳文一為此舉多笑其迂洪
惟禮記之傳賴有資於戴德自愧中庸之學不敢儗於
胡公
　　　與潛心
伏以來四方之友朋豈無合志對六經之賢聖正要潛
心道在發明君其寵顧恭惟(某/)風神秀整氣象冲融天
驥奔電之才豈但空其冀北海鵬摶風之翮乃猶在扵
水南恐萬里功名之逼人喜一脉詩書之有子炳文猶
記經營之始專承規畫之勤孔孟之詞聿新如所教矣
潘楊之睦有舊能勿來乎
　　　與方則齋
伏以學先經術愧斯道之未聞人有典刑喜其則之不
逺筵開龍象機動鳶魚恭惟(某/)身隱而名髙世今而心
古泰山北斗儒者翕然宗之霜木晨星老成如此能幾
儼衣冠扵九老尊領袖扵諸生炳文兹集朋友之羣盖
先齒徳之一鱣堂講貫方當明辯之篤行之鳩杖來臨
必能主張是綱維是
　　　與梅村
伏以山學乍興非泮水春風之藻天機可見在前村雪
夜之梅試認一畫之陽即明六經之要恭惟(某/)脩名掲
日吐氣凌霄兩度㸔敬亭之雲未愁濡滯九重有直廬
之地佇見飛騰盖由噐識之不凡乃知詩書之有用炳
文自慚不武敢與斯文孔籍源流當考東家之實録阮
林叔姪願來西晉之清風
　　　與蛟塘
伏以義理無窮要在明經之學文章有屬願聞垂世之
言敢布尺書仰攀丈席恭惟(某/)精神玉立氣象春和志
在青雲蛟龍豈池中之物心潛黄卷糟粕視紙上之文
兹集佩衿有煩領袖炳文徼榮葭玉篤好蘭金老成萃
一時聊當耆英之㑹儒者榮六藝願為根本之求
　　　與江古脩
伏以結屋依陽坡期闡六經之學汲古得脩綆咸推多
士之宗鳩杖肯來虎皮端坐恭惟(某/)襟懐洒落氣象和
平泝乾淳之淵源學者泰山北斗論貞元之人物公其
霜木晨星循循然之教有頼焉陶陶然之號寓之耳炳
文欲資兌習敢屈師嚴陳(闕/)邱之諸子随車喜見(闕/)
　聚程伯子之門人侍坐願挹春風之和預此控申期
以庚戌
　　　與程道大
伏以王荆公之為文孰與胡安定之為學張横渠之徼
往亦為程先生之知來意見略同消息甚大恭惟(某/)詩
名早著理趣深潛虗五六以居中啟䝉之書為之翼加
一倍而起數先天之學生扵心諸孫花底之娛嬉皓首
山中之著述炳文敢脩尺牘仰屈丈函學者以經術為
先當永刋扵枝葉天下惟道理最大願共泝扵淵源
　　　與朱實軒
伏以明經幾百年甫開精舍晦翁第四世咸仰名家斯
道未墜扵箕裘後學有資扵領袖恭惟(某/)自持端厚人
謂清髙學海波中之龍有自來矣秋風天上之鶚乃止
是耶豈不武扵青雲寜斯文之皓首炳文不揆其陋屈
為此來山中之學方成蓋先釋菜花外之車可至政好
觀梅
　　　與江雪矼
伏以遥遥末胄敢云存湖學之風亹亹清談端似洒石
矼之雪再拜以請一來為榮恭惟(某/)奥學傳家清材㧞
俗遇侯翁之竒男子嘗奮志扵青雲鄙張儀之大丈夫
(闕/)窮經而皓首表表愈偉菲菲彌章炳文僭敢奉書有
(闕/)讀易豈無泮水之藻幸惠顧乎山中共㸔先天之梅
當相忘扵意外
　　　與張西巖
伏以明體適用豈如安定興學扵東南砭頑矴愚賴有
横渠為銘扵左右肯來鳩杖無遜臯比恭惟(某/)光霽襟
懐老來問學壮年場屋曽驚一鶚之飛晚嵗山林未應
三鱣之瑞前脩如此能幾後進翕然宗之炳文自笑其
迂幸惠之顧深衣大帯先教我釋菜之儀斗酒篇詩當
共君觀梅之樂
　　　與王太宇
伏以師道立則善人多欲明孔籍泰宇定而天光發猶
記荘𤣥適精舍之鼎新幸華裾之寵賁有體有用敢謂
得胡安定之傳著易著書諒能明雙溪之學
　　　與方玉泉(録判/)
伏以斷金蘭契方當大集扵衣冠潄玉泉聲胡啻如聞
扵環珮實同詩書之味豈但親戚之情恭惟(某/)有用才
猷不凢噐識一官㳺戲聊復披鶴􁑵而戴星冠六藝沈
濳政自躡天根而探月窟炳文敢脩尺楮仰屈丈函所
講謂何自是同然之義理雖遠且至况是異姓之弟兄
　　　酬仁静招書社啟
蠧簡埋頭親二尺檠之燈火魚書到手開萬間厦之帡
幪既無負米之勞昭仭采葑之意請惟么麽夙荷奨知
天下逹尊三黼黻每加扵溝木君子所教五丹鉛俾共
扵堦蘭班荆酬昔者之言蟠木絶先容之助雖主擇客
而客亦擇主固湏聲應氣求然公求士甚士求公乃若
天同神比勤渠若此銘篆何涯苐手停百家編常恐乏
昌黎晨入之誨矧腹非五經笥每慮貽孝先晝眠之嘲
所刺涵容儀圖稱塞受若直怠若事固小人平昔之所
不為精于勤荒于嬉必諸郎扵兹有以自朂因脩謝櫝
預扣𠂻旗考徳行而興賢興能卿大夫既欽承扵明詔
懐忠信以待舉待取佳子弟行濟美扵脩程不盡頌期
何當侍列
　　　請開學㑹啟(二月十/五日)
鄉有庠家有塾時當師範之尊鳥能弄花能言明日又
春光之半敬因休暇少展綢繆顒卭願列扵圭璋暢叙
實娛扵觴詠載酒問竒字常聞好善之風下馬入錦茵
尤喜得羣賢之集勿瑕折簡幸賜聨鑣
　　　回玉湖招逰槃阿啟
伏以問春多少已在荼䕷芍藥之間有客吾伊盡是金
馬玉堂之彦願偕良㑹少展清歡尚賒山中笋蕨之甜
足稱胸次詩書之味鳶魚之著飛躍千餘載可想扵風
雩賔主之美東南五百里當占扵星聚即聨車從惠顧
槃阿
　　　代戴答朱聘啟
伏以詩首關雎朱傳明三綱之始禮先贄雁戴經謹百
世之婚皆有係扵斯文宜式諧扵新好恭惟某男辛勤
黄卷行當振扵家聲而某女婉娩緑忩居能閑扵壼範
過䝉采菲俾獲施松媒勤斧柯之言書粲金薤之字儀
陳幣帛喜溢門䦨玩先天枝上之梅将迎長扵紅日攀
廣寒宫中之桂願早歩扵青雲
　
　
　
　
　
　
　
　雲峯集卷六
欽定四庫全書
　雲峯集卷七　　　　　　元　胡炳文　撰
　　箴
　　　牀屏箴
清明夜旦之氣正大天地之情勿謂㣲事而非至理勿
謂暗中而無神明此古之君子所以不敢弛然自放扵
牀第之上而且復戰戰兢兢也
　　　果齋箴
友人髙彦道性嗜學其父甚樂而予未有以教之也彦
道讀書之室請名扵予予書一果字與之且為箴箴曰
坎水之流始扵䝉泉不果其行曷至于川賢必希聖聖
必希天果能此者人十已千孰為凢民孰為豪傑萬里
之程一念之烈遷善而果雷驚電掣克己而果矢去川
决乾為木果艮為果蓏果剛在上蓏柔而堕最戒悠悠
亦忌瑣瑣志髙力强果何不可
　　　節齋箴
易至節卦六十爻三百六十合天地節而四時成四時
有中氣有節氣節也者抑其過而歸之中也節之吉且
亨與不節之嗟勸戒備矣六十四卦之終復戒之曰亦
不知節也非惟飲酒水火未濟有孚節義存焉友人髙
唐馬璧從予説易予名其齋曰節復為之箴箴曰
天有節氣四時成嵗人能節性乃徳之萃坎水下塞為
兊之澤有限而止儲豐扵嗇言失之放舌不可捫用失
之侈生理曷存爵取節節樽取尊尊飲不知止多不遘
痻保合扵乾闔戶扵坤欲不知止自斧其根所貴者節
知止有定飬之以静持之以敬恬吾身心培吾德業存
其固存節之又節
　　　牧菴箴為王伯武作
書凢言牧保飬吾民易言自牧保飬吾心謙而又謙存
心過厚譬彼善牧羊先牧後放羊能牧放心弗求欲動
情勝氣暴神浮牧之何如敬而無失常自繩檢母令放
逸母喜而馳母怒而競防壮之觸執謙之柄梏牛豶豕
馬閑其輿畜之既極何天之衢
　　銘
　　　得樂亭銘
性分之中自有樂地世之人得之者鮮矣人孰無此心
心孰無此性樂在内不在外得之由我而由人乎哉新
溪戴君有道之士也以得樂名其燕處之亭新安胡炳
文樂為之銘銘曰
性天之樂自得其得匪厭飲食匪聲匪色其外不牽其
中則全心逸日休其樂以天松邊新溪竹裏幽泉鱗泳
禽翔孰匪自然存心飬性知止有定萬物静觀四時佳
興樂得吾真性天之仁物得吾樂性天之春
　　　静室銘
德方玉關人也學甚勤題其室曰静予為之銘銘曰
太極之妙動静無始動者其用静者其體乾坤闔闢為
易之門未闢之先闔戶謂坤喜怒哀樂未發之時渾然
在中鬼神莫知無思無為不睹不聞非誠曷有非敬曷
存惟静故虗惟虗故明尸居龍見淵黙雷聲乾專而直
坤翕而闢静以制動心為太極動則為智静則為仁維
仁之充萬物皆春
　　　正心齋銘
友人馬惟貞平易敦厚無一㸃澆浮之習請名齋扵予
予曰學易之法先正其心遂以正心名其齋且為之銘
銘曰
吾心之體本無不正欲正其用宜主乎敬心兮本虗有
如太空能無喜怒不留于中如衡之平如鑒之明衡無
留物能權重輕鑑中無有能照妍醜宻察吾心或存或
否吾心之存可檢吾身吾失此心失吾為人常應乎物
不與物馳防其邪曲敬以直之况扵學易尤當主敬舍
此一心曷承三聖
　　　止善齋銘
古杭沈生繼善純敏可愛自名其讀書之所曰止善齋
求予銘銘曰
善曰至善極曰太極人心天理自然之則如居之安兹
維其宅如射之中兹維其的人莫能至至或易遷志之
未果守之未堅心决所向知止有定欲堅所守莫如持
敬明德之中至善存焉必止扵是迺純乎天人欲蟬蜕
天理春融自新新民春意何窮
　　　自彊齋銘
從孫祖義從予㳺予懼其弱不克進也名其齋曰自彊
且復為之銘銘曰
南北之彊囿扵風氣君子之彊純乎天理不能彊者頺
然而靡是之謂弱六極之底其或能彊惟氣是恃外彊
中乾實則餒矣硬着脊梁特立不倚𦂳着功程力行不
已吾之此心與天同體唯天行徤一息萬里朝斯夕斯
始是終是不務勝人而務勝己乾壮大象請觀所以自
彊不息非禮勿履
　　　一心銘
一而大者是之謂天一心之中一天存焉孰存此心主
一無適心為天君敬乃天德
　　　存與堂銘(并引/)
江君某取古詩義掲二字扵中堂示其子孫曰存與庶
子孫朝夕存之扵目不敢怠忘求予銘予竊歎世之人
汲汲然求田問舍謂存此可與子孫不思天生我其初
何以與我且獨不聞象山讀孟子乎此天之所以與我
者一此字自作一句讀令人惕然有警省處盖天地之
大莫大扵吾之心天之所以與我者此耳與此在天存
此在我與此在我存此在子孫我存天所與我者則以
與子孫子能存之以與子之子孫能存之以與孫之孫
吾子孫即吾此心吾此心即吾子孫惟天不容偽惟天
乆而不窮銘曰
天之與我其初固存存天所與以與子孫豈惟子孫造
化經綸充吾所與春滿乾坤雲峰胡炳文譔
　　　顧齋銘
晦菴書院山長嚴陵邵春叟袖巨編示予泫然泣而言
曰先君子言行有訓祗服不敢怠忘遂名其齋曰顧願
子有以發之予為之三歎而言曰君年七十猶知顧其
父之訓可謂孝矣論語四勿視為第一義大學三在顧
為第一關目之為視常目在之為顧視則有意扵見顧
雖不見而常若見之有回首戀戀不己之意編中詩若
文發顧之義為詳獨未有拈出西銘中一顧字者盖在
書曰顧諟大學引之而後此一字中格致誠正修身之
工夫偹焉孟子曰顧飬西銘引之而後事父之孝與事
天之仁兼焉是雖孟子顧飬之説而實含大學顧諟之
㫖天何嘗不顧人人多不能顧天父何嘗不顧子子多
不能顧父不顧天不仁不顧父不孝然所謂顧天者豈
獨高髙在上之謂天天理在在呈露常目在之則謂之
顧所謂顧父豈但飬口體父雖不在而常存之心目之
間則謂之顧然而顧父即所以顧天天理常存扵一言
一行之際父之顧子惟恐其言有餘而行不足子能顧
父則常勉其所不足而不敢盡其所有餘言行相顧之
際其機至宻西銘所謂理一分殊所謂即事父之孝以
明事天之仁者不過如斯而己春叟盖用力扵西銘之
學者然吾懼世之人不皆春叟也故為之銘以警銘曰
人顧其外我顧其内顧外荒唐顧内廽光我言顧天匪
顧以目天在吾心戒懼慎獨至若顧父視於無形僾然
有見視死猶生言顧無浮行顧無尤有物有恒顧匪外
求乾父坤母顧吾所生或不顧此請顧西銘
　　　蘭室銘為張徳庸作
水孰無汀茲以蘭稱汀孰無室茲惟蘭馨惡彼繁華澹
然幽寂静裏春風花中懿德采非其人德孰吾親寜不
吾采吾意自新香不以迹而以其心乆與俱化其味深
深姑從其類夷情和惠深濳純粹惟顔其庻
　　賦
　　　雞鳴賦
亥子混沌人物鴻濛汝喔喔兮初􁒬日杲杲兮将東雷
之驚蟄也一嵗云始汝之驚人也旦旦如是鼓兩翼兮
有聲作羣動兮不已舜蹠之徒其趨也異此時聞之皆
悟而起暨汝再鳴日将中矣悠悠者晝寢營營者趨市
鳴何殊哉聞者異耳故或名汝以翰音或呼汝以司晨
或以朱而著姓或以碧而稱神孰知真機之自動無如
旦氣之方新彼方同夣也此足以轟媱怠者之耳彼未
起舞也此足以激忠義者之心至扵食必呼儔闘不留
怒被服孔文爪距翼武羣出以朝羣棲以暮動静不失
其時風雨不改其度聲者雄而牝者不敢與之雙唱者
一而和者不可知其数是皆見扵已鳴之後而不知其
已鳴之故萬籟無聲一天㣲露汝之初鳴乾将闢戶是
謂一日之貞下起元而天地人物之一悟盖得乾坤之
初者震巽乾坤之中為坎離坎司子之候離當午之時
汝巽禽也乃通坎離之道而知夫子午天地之中正卯
酉陰陽之出入陰之精而澤扵陽月之象而影於日汝
之初鳴日猶未出扵此之時子以悟無極之真午以見
道心惟一孜孜為善守而勿失舜人也我亦人也如之
何其不可及也夫
　　　周氏節婦賦
大德庚子信州永豐縣學以周氏貞婦聞扵有司明年
春旌其門曰節婦周氏之門易其坊曰崇節坊初周氏
年二十三歸于韓一紀夫喪三子皆幼終喪昆弟欲嫁
之訖弗奪新安胡炳文為之賦曰
詩胡為肇於關雎兮曰夫婦千古之綱常罹變酷而靡
渝兮衛風獨詫扵共姜惟父之與母兮謂一家之嚴君
紛姑息以為慈兮嗟孟母其罕聞固世衰而教弛兮况
婦人其何知亶乾封之周氏兮嫓共孟而一之孀居四
十春兮胡為不改其素也指蒼天以自矢兮夫唯靈脩
之故也豈無膏與澤兮飛兩鬢其如蓬衆紛其儷美兮
蹇予命之不同喧輿論之總總兮曰予有此姱節予豈
樂聞此名兮悵悒欎其如結脱簮珥以教子兮躬績紡
以勤家懿予行其如玉兮庻初終之無瑕舜繽紛其楊
英兮蹇朝華而夕熸飽千霜與百霆兮松獨秀兮穹林
旌髙風以勵俗兮岌崇門扵廣途凛霜日以争嚴兮羞
人間之丈夫
　　　太極賦
昆侖無外旁礴深廣孰鈎其𤣥為我指掌鰲極定位龍
馬負圖五十虗中天地其發我矣乎龜書天錫禹疇攸
則其中用五名曰皇極然則羲之則圖也卦有爻蓍有
䇿文王周公亦既有辭矣胡為不以太極言扵易易者
陰陽代換之名極者陰陽代換之理後際不見其終前
瞻不見其始文王周公非不言也隂陽在是太極不離
乎是爾不離者物物各具不雜者物物統體渾然者如
此燦然者如彼造化氣也孰為氣之樞紐品彚形也孰
為形之根柢不有夫子孰明厥㫖大哉易矣斯其至矣
夫文王周公未嘗言太極也而發之者仲尼仲尼未嘗
言無極也而明之者濓溪曰有曰無奚可岐而二之况
所謂無者非視之不見而言希非聽之不聞而曰夷盖
言無形而有理非如屋極之極可以形窺也非如北極
之極可以象推也濓溪之説吾知其非得之扵師濓溪
之心吾知其得之扵仲尼仲尼得之文王周公文王周
公得之庖犧混兮闢兮其無窮兮不言者非私言之者
非離然則孰為天地之太極曰人孰為人之太極曰心
太極動而生陽静而生隂人者陰陽二氣之㑹心者陰
陽不測之神人之一身萬物咸偹一方寸中具一天地
所當得者将發之際原夫未發無偏無倚在圖書則中
各有五五中有一一非心之體乎在先天則萬化萬事
生乎心非即圖書之自中而起者乎動宜省察静宜涵
飬誠心在致其知勿忘勿助之長立身以德行為先立
言以明經為尚太極在我真實無妄往聖之絶學萬世
之太平方當扵我乎有望
　　辭
　　　送鄒雲樵歌
山蒼蒼兮水迢迢羗樵翁兮逝逍遥月雙眸兮烱烱風
兩袂兮飄飄歌正音兮歌以琴悵伯牙兮不可招俗降
兮淳澆古心兮寥寥岌老柏兮不凋歸兮歸兮雲中樵
　
　
　
　
　
　
　
　
　
　
　
　
　
　
　雲峯集卷七
欽定四庫全書
　雲峯集卷八　　　　　　元　胡炳文　撰
　　詩
　　　新溪書堂詩
溪距溧水都二十五里舊流溢不可以舟闢之始通秦
淮故名曰新茂清戴君家其旁浚詩書之源流善慶之
澤盖深有得扵溪之新者遣其子諹從予學有新得故
為之詩以美茂清益以美諹詩曰
宇胡曰宙古往來今往者不滯來者方新陽昇扵旦帝
出乎春日日嵗嵗新新相因茲水有溪胡以是名䝉泉
不竭坎流不盈前一汲過後一汲生生生相易新新不
停戴氏池塘居溪之際觀水有術扵道有契舊學未忘
新功相繼能濯舊見以來新意有子有孫以書以詩如
溪之新朝斯夕斯自彊不息慎獨母欺新而又新請視
兹溪
　　　贈鶴庵相士四言
我相爾鶴風骨卓犖九臯幽漠九霄寥廓爾性孤㓗爾
音清徹夜月梅花松梢曉雪鶴亦相予謂予心古夀當
九十伏生衛武我聞而笑鶴起而舞湏㬰飛去莫知爾
所
　　　和李生詩
行行能遠來匆匆輙辭去謂有新知樂乃成離别苦青
春固所欣子當懐深懼菲菲弄芳妍怱怱傷遲暮人子
三加冠責以為人父收心戒外馳回光宜内顧有屈乃
有伸何思復何慮志帥能自持氣卒敢輕騖畜極亨天
衢動初闢乾戶青雲第一程出門慎勿誤
　　　星源八景
　　　　錦屏春色
方山峩峩萬山叢紅紅紫紫開東風誰遣罘罳倚半空
為嫌下界塵埃濛提起韶華千萬叠移來蜀城炫竒絶
千工百巧花自如萬古一機天不裂
　　　　繡水秋波
星源沄沄從東來逶邐彎北勢欲回水上無風自成穀
星溪此觀何竒哉化工妙手元不露刺破練溪能幾歩
世間兒女巧己多樓頭針線月中度
　　　　龍井曉雲
華光殿東泉有靈下穴空洞神功㝠當時忽見蒼虬精
年年簫皷來相迎五風十雨今年好靈物不要人祈禱
非烟非霧騰清晨五色祥光焕晴昊
　　　　僊巖夜月
誰鑿太陰開四洞蟾光照破人間夣靈源千層石髓香
金雞一唱巖花動白玉柱邊眠蒼虬絳花橋下行青牛
我來絶愛讀書堂石圓水冷天風秋
　　　　北寺昏鐘
日斜一路紅䦨干日落四山蒼翠寒雲深不見招提處
一聲兩聲起林端遥度前溪聲欲絶溪上漁舟撐未歇
衆鳥棲定樹頭雲一僧歸踏松間月
　　　　西湖水榭
蚺城誰築溪之涯層樓簇簇排人家兩岸春風好楊栁
一池霽月芙蓉花香與清風遠方覺汚泥不染塵不著
小亭紅瞰碧波心着我中間㸔飛躍
　　　　廖塢鶴煙
一泓香泉流不涸一洞幽花自開落夜半月明松上聲
知公乘雲下寥廓公去不知幾何年公歸猶認丹爐烟
爐烟已冷春風暄花流洞口泉㳙㳙
　　　　朱塘鷗雨
鳴鳯不肯鳴晚周鷗鳥相隨九曲幽星源是公魯洙泗
東池歴歴夣中逰一夜水痕髙幾許鳥也忘機淡無語
朝來晴碧更好㸔天光雲影源頭水
　　　題呉桂芳所蔵張卽之墨蹟
張公筆法工竒詭盈丈大書神愈偉飛來峰頭海日紅
(闕/)虎巖邊龍象舞巨靈血掌擘太岳雷椎迸火揮電雹
今見小字又不然層霄閑雲淡無脚桃花春水滿唾壺
家園新笋豐雪膄故人此餉自不惡况有一斛明月珠
吳君好竒入骨髓我學不成空浪許好待滕光酌酒來
元氣淋漓題辭語
　　　拜岳鄂王墓
有公無此日再拜淚交頥大義君臣重孤忠天地知鴆
毛何太毒龍渡只如斯墳畔休留檜行人欲斧之
　　　送張秋輝
里有號奥五星者張其姓秋輝其字人問其字之故則
曰秋最輝無如月物妍醜無遁形吾術當如是盖以自
勉也推予命謂八十以上予以詩贈之
造化妙璇璣誰能測奥㣲萬星皆夜現孤月最秋輝子
術如今少吾年且古稀相期猶未艾白髪在漁機
　　　嚴先生祠次胡敬存韻
鴻飛㝠㝠不可弋當時肯入搜羅中暫往自為故人屈
竟歸不與餘子同眇視富貴意誰識大關名教功奚窮
近來士氣頗卑懦艤舟祠下歌清風
　　　題富山汪王廟
虬髯人出鹿歸唐多少英䧺失故鄉昔日六州曽捲土
此邦千載尚尊王髙陵夜雨鳴弓劍原廟春風㓗豆觴
燈火萬家元夕夜誰悲狐兔滿連昌
　　　題治平寺
二十年前到治平青山歴歴記吾曽花因百五有孤注
寺過十三無一僧雲影長昏天外日榆烟誰换佛前燈
新安山水依然在不為空門管廢興
　　　送汪又善之宗文山長
源流活水看鵝湖諸老曽談太極圖喫𦂳辨時非好辨
開端無字豈虗無絶絃琴尚遺音響躍冶金湏正範模
學計區區無足問斯文一脉要人扶
　　　自强齋詩
勵志先湏異衆兒觀乾之象大哉詞莫輕操几從師樂
正是加飡努力時黄卷聖賢宜静對青衿城闕戒荒嬉
晝為夜息何曽息鄰屋雞鳴正仰思
　　　題葉氏烈女卷
烈女夫天不載移誥花猶憶被恩時未同冀缺如賔敬
夐出共姜守義詩一水星沉秋月皎半巖松老晚風悲
朅來行實俱名筆應為流芳勒墓碑
　　　題揚州瓊花
揚州觀裏瓊花樹何代人間得此栽素質偏宜琳舘護
靈根端自玉京來九天甘露曽親浥三月羣芳敢並開
折得一枝春正好綸巾斜揷下瑶臺
　　　挽休寜黄秋江先生母
五十餘年鸞影孤今時誰謂柏舟無平生辛苦訓諸子
百計甘鮮飬老姑名徹紫霄門外表徳書彤管閫中模
哀榮千古無窮事増美江山十景圖
　　　挽句容北村先生
孝是人生百行源先生扵此道彌敦白頭猶作嬰兒慕
青佩咸知師表尊幾十百年紹書種一方寸地植仁根
霜餘碩果今凋謝重為斯文憶北村
　　　挽黄陂主簿秋圃趙公
故家人物説新塘文學能傳百世芳圃有寒香存老菊
邑留遺愛美甘棠青燈夜雨蔵書閣綠酒春風戲綵堂
明日金溪源上路千人㑹𦵏淚如滂
　　　題休寜夏氏雙應堂
幾尺墳髙手自培終天無復飬南陔松楸在望長興歎
草木無情亦見哀哭裂碧筠雙榦起淚含紅藥並頭開
詩人秪是誇祥瑞孝感那知心上來
　　　挽畢梧山
族望雲仍姓此村公由科第大其門蚤年璧水馳英譽
方寸春風擁善根身後籝金書有種堂中刻木母如存
誰将幽徳銘千古老筆當今有逹尊
　　　查氏山居五詠
　　　　孝善橋
有孝迺有徳多善必多祥水靣看虹影俯仰相與長
　　　　濠觀亭
魚不知子樂何必濠上觀子樂子自知月白秋江寒
　　　　霜傑所
嚴霜不可欺凄風不能折隐逸傳中人往往皆豪傑
　　　　深净軒
净不汚泥染清無片塵侵外直丈夫節中虗君子心
　　　　内樂室
我有安樂窩春風方寸地収拾早歸來此中有深味
　　　送董深山(有序/)
　深山之號盖有取扵艮止而求深扵斯道者也一日
　訪予明經敢發此意題扵諸吟卷之尾炳文再拜
遠林無限春意幽谷自涵太空行到水源窮處猶聞雞
犬雲中
洞口桃花易見源頭活水難尋欲知雲盡不盡湏到山
深更深
　　　贈命卜法術周生
非相自無(闕/)　憑君自相心塘心事源頭活水相如雲
影天光
　　　山頭二齊生以迺祖之命來請予許之二生先
　　　　往賦六言
二生芒鞋去去老子風袂悠悠有約相隨花外定湏同
到山頭
　　　贈圖書胡松友
我有飬生四印從渠(闕/)　雙傳推出一牕明月梅花枝
上先天
　　　題祁門鄭氏墓
參天獨秀幾經春拜墓曽𤣥數百人隔隴不知誰氏塜
㫁烟荒草卧麒麟
　　　萬卷晴巒(桃源八景之一/)
咸陽煨燼己成空猶有遺書積半穹幾度夕陽岡上落
却疑餘㷔一星紅
　　　石牛
石牛長卧此溪邊飢不青蒭渇不泉好倩六丁鞭䇿起
江南多少未耕田
　　　桃花馬
望夷宫裏失天真走入桃源避虐秦背上落紅吹不起
至今猶帯武陵春
　　詩餘
　　　和玉湖餞春(大酺/)
我欲箋天天無語渺渺誰司喉舌回㸔山色好有清池
似玊一觴堪㓗却笑幾載京華嬌花媚桞攪動風情如
熱何如槃阿裏自川原晝錦石矼晴雪更醉裏賡酬花
邊吟嘯妙詞稱絶　友鶯聲切切歌伐木怎賦騷中鴂
最好是静中佳興眼底繁英四時春在那曽别笑殺渠
癡曉鐘未動眼無交睫賞心處長娯悦花開有謝休問
先天康節盡梁燕應解説
　　　贈呉又𤣥(滿江紅/)
呉又𤣥得其伯父子雲太博易學㳺戲𤣥折字間論人
竆達貴賤累多竒中作此贈之
一畫先天誰知得己涵𤣥九這易𤣥機括子雲傳授杜
宇一聲春欲曉牡丹幾朶花開晝問堯夫數字自何來
俱參透　心胸裏羅星宿心畫上占爻繇㸔肆中簾捲
門前車輳易字分明書日月口天真是談天口豈太𤣥
而後遂無𤣥如今又
　　　為楊志行夀(水調歌頭/)
絳闕春回近先放玉堂梅當時産此人傑天豈偶然哉
吾道以為元氣學者仰如北斗聊復振儒臺來嵗紫㣲
閣閶闔㸔天開　七旬老千里路為公來二十年前繡
衣曽奉紫霞杯今對湖光山翠喜有碧桃玉藕夀酒得
重陪明日賦歸去回首望蓬萊
　
　
　
　
　
　雲峯集卷八
