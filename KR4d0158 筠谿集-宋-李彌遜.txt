#+TITLE: 筠谿集-宋-李彌遜
#+DATE: 2018-05-12 10:19:23
#+SOURCE: github.com/kanripo/KR4d0158 master 0f88ddab                
欽定四庫全書　　　　集部四
　筠溪集目錄　　　　　别集類三(宋/)
　　巻一
　　　奏議
　　巻二
　　　奏議
　　巻三
　　　奏議
　　巻四
　　　外制
　　巻五
　　　外制
　　巻六
　　　表
　　　狀
　　巻七
　　　書
　　　啓
　　巻八
　　　議古
　　巻九
　　　議古
　　巻十
　　　議古
　　巻十一
　　　詩
　　巻十二
　　　詩
　　巻十三
　　　詩
　　巻十四
　　　詩
　　巻十五
　　　詩
　　巻十六
　　　詩
　　巻十七
　　　詩
　　巻十八
　　　詩
　　巻十九
　　　詩
　　巻二十
　　　輓詩
　　巻二十一
　　　雜著
　　　題跋
　　巻二十二
　　　銘
　　　贊
　　　序
　　　記
　　巻二十三
　　　祭文
　　巻二十四
　　　墓誌銘
　　　塔銘
　　附
　　　樂府
　　　　臣等謹案筠溪集二十四巻樂府一巻宋李
　　　　彌遜撰彌遜字似之連江人居吳縣與兄彌
　　　　大弟彌正俱負重名大觀三年上舍第一髙
　　　　宗朝試中書舍人再任户部侍郎以争和議
　　　　忤秦檜乞歸事蹟具宋史本傳集首有樓鑰
　　　　　序稱其歸隠西山十六年不復有仕宦意詠
　　　　　詩自娛筆力愈偉朱子嘗跋其宿觀妙堂詩
　　　　　後亦傾倒甚至盖其人其文俱卓然有以自
　　　　　立矣彌遜自號筠溪子筠溪者其居連江時
　　　　　所居之地集中有筠溪圖跋序其始末甚明
　　　　　宋史藝文志載彌遜集亦名筠溪可以互証
　　　　　此本題曰竹溪集考諸家著錄皆無此名知
　　　　　為傳寫之誤今仍改題曰筠溪集以復其舊
　　　　　焉乾隆四十四年五月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
筠谿集原序
士大夫種學績文孰不欲流傳於後資禀有厚薄用力
有淺深固不可誣然須器度過人則自應髙勝有非勤
苦之所能强進者此可與知者道耳筠谿先生以父兄
之賢少有聲於太學一夕厠有同舍投繯於梁間公時
年才十七八略無懼意亟解其繫卧而枕於股上親撫
摩而嘘呵之㑹有後至者怪而問焉徐語其故馳報齋
中羣士競篝火而來相與抱持而歸竟全其生即日名
動京師弱冠遂為大觀三年上舍第一人繼登科其才
固足以得此天報亦昭昭矣公之器度絶人逺甚如許
加以問學之懿其發為文章顧豈淺見者所能及也政
和間以南宫舍人使契丹擢左史用訐直貶宣和末知
冀州獨能堅壁以抗虜暴靖康漕江東平叛卒之變入
紹興為饒吉二州七年復立左螭尋掌書命雄深之文
黼藻王度四方傳誦之論事封駮皆人所難又以力闢
和議益與時忤遷戸簉匄外補去國之際猶拳拳以立
國待夷狄之大計為言竟請祠以歸隠福之連江西山
凡十六年不復有仕宦意哦詩自娛筆力愈偉居間憂
世著議古數十篇雖汎論古事而皆關於當世利病深
切著明有范太史唐鑑之遺風乃心王室惜乎用之之
不盡也迨今將一甲子公之孫珏以郎曹典大藩今居
江西憲臺方迎奉老親而當寇攘驚危中竭力不少顧
避琪以上舍魁决科克繼大門為京口貳車皆有時名
有以知公之澤未艾也二孫以鑰㳺從之厚出公遺文
二十四巻求序鑰晚進何足以測識前輩所藴以平日
慕用之誠幸託名於不腐敢謹書之公諱彌遜字似之
晜仲六人文字為一門之盛兄尚書彌大弟太史彌正
俱負重望筠谿則公自號云嘉定四年閏月初吉正奉
大夫參知政事兼太子賓客樓鑰序
欽定四庫全書
　筠谿集巻一　　　　　　宋　李彌遜　撰
　　奏議
　　　紹興五年被召上殿劄子三道
臣聞光武起南陽一年而破新室肅宗起靈武一年而
復兩京元帝起建康數月而君臣之禮定遂成東晉之
基事雖不同皆謀深志定力行而不疑故功效之成如
此其速也竊惟國家之患振古未聞天佑宋徳陛下興
起於艱難之中以陛下英睿神武何啻並駕漢唐之君
而祖宗流澤入人之深比方數代何啻相什伯也然閲
時滋久大勳未集者良由聖志未定廟謨未决上下無
所遵承小大之臣無路以自效也爰自多事以來朝廷
雖未嘗不以攘夷狄為急而前後議者各私其説以相
矛盾主和者以征討為敗謀好攻者以守備為失計彼
是而此非朝令而夕改紛紜殽亂上紊宸聽猶豫不决
日復一日而已迫防秋之期矣故八九年間排難解紛
之不暇其於恢復之圗初未有定計也求治效之成難
矣哉夫千金之家為巨室者必先度方隅正基陛然後
鳩工庀材藩垣而棟宇之則室成矣不然雖有良工無
所施其巧也况天下之大不正其基址定其規橅而可
為乎書曰事不師古以克永世匪説攸聞伏望陛下奮
剛健勇智之徳考前古已行之事酌今日當務之宜斷
自宸衷定其規橅而力圗之姦言浮議排斥不用上志
既定然後詢謀一二同心任之勿疑責以成效恢復境
土嵗月可待也天下之事未有不為而成亦未有為而
不成者也古人有言患莫大於以為不足為而不為願
陛下早圗之
臣聞易曰介于石不終日吉孔子曰茍有用我者期月
而已可也三年有成天下之事方其臨機應變間不容
髪朝聞而夕行猶恐失之至於恢逺圗振長策貽謀百
世之後非先其根芽封植而長養之不能成功故不俟
終日不以為速期月三年之間不以為久為國者不可
偏廢也國家靖康之末法度大壊陛下繼紹丕圗日新
庶政當如創業之初條舉而叙行之然夷狄盜賊無有
寧嵗盡心力而為之僅急目前之急其逺者大者有所
未暇此亦臨機應變隨時之義不得已爾而上下習熟
便謂當然禦敵之外一切不議間有陳一説論一事利
在嵗月之後者衆皆指為迂闊非笑而詆訿之朝廷因
以為不急之務置而不問妨功害治莫此為甚也孟子
曰猶七年之病求三年之艾茍為不蓄終身不得傳曰
無三年之蓄曰國非其國也豈有為國而慮不及三年
之近乎伏望陛下詔左右輔弼之臣禦敵之暇取社稷
經逺之計治安亂危之所係者條具以進陛下少加宸
慮審其先後緩急而推行之日滋月益必有成效上裨
中興之治庶幾國有定安之期民有休息之望取進止
臣聞圗治安者㤀艱難險阻之為勞故終於逸樂而克
成永世之基溺宴安者忽因循茍且之可慮故怠於間
暇而馴致一朝之患在昔多事之時人君未嘗不欲求
安而每至於顛隮離析者樂於茍且而倦於艱難故也
仰惟陛下聰明睿智負興衰撥亂之才踐阼以來焦心
勞思圗回治功是宜措天下於泰山之安矣然而國步
未寧民居未奠一有小警上下騷動陛下不得髙枕於
九重之中臣所未喻也豈尚或怠於閒暇而救焚援溺
之策不汲汲於朝夕耶何以言之臣竊觀累年冦退之
後中外熙然便謂無事朝廷有偃武之象將帥思歸馬
之期一日無事幸一日之安一月無事幸一月之安欲
求終嵗之安已不可得而求天下之安可乎賈誼居文
帝時謂猶抱火厝之積薪之下而寢其上火未及燃因
謂之安今日方之豈不為寒心哉易於萃除戎器戒不
虞於既濟思患而預防之居安慮危猶不可緩而况欲
轉危為安乎臣願陛下不以艱難險阻為甚勞而以因
循茍且為甚可慮忘目前朝夕之娛為社稷萬世長久
之計天下幸甚
　　　紹興七年自廬陵以左司召上殿劄子三道
臣聞善為國者如持衡本末輕重常使適平無偏而不
舉之患焉唐自中葉以還方鎮驕横稔成禍亂至於五
代益甚藝祖躬覩其弊懲前轍之傾故削州郡之權以
尊王室而攬威柄誠得銷患捄時之宜然當是時强兵
勁卒悉屯京師及西北近畿往來更戍不絶於道百姓
逸樂財用豐衍州郡奉行詔條得以無患其後承平既
久兵制寖隳民益無聊而州郡之權益輕本末俱弱以
致禍患此已然之明效也至於今日曽未少革帥守但
持空拳兵寡民貧城池隳敝財賦悉以上供餽餉不足
枝梧目前常不暇給平時稍為備守之計則羣議力沮
之萬一有警拱手㒺措賢者則甘心守節不肖者則奉
身逃生雖誅竄失職之吏其害已不可勝道矣朝廷平
時視州郡如越人視秦人肥瘠曽不曰王者以天下為
家朝廷賴州郡以為藩維也州郡撓弱則朝廷之勢不
固矣譬如千金之家知堂奥之可保而略其門廡不知
門廡之隳堂奥其可安乎臣愚願慎擇賢材以任帥守
假之事權使得竭才展效鎮安一方上寛顧憂下銷姦
宄以效臂指之用昔董仲舒曰當更化而不更化雖有
大賢不能善治今政解而更張之時也伏望睿慈留神
擇中天下幸甚取進止
臣伏覩朝廷比以兩浙江東西等路因被盜賊燒劫逃
移人戸秋夏二税並皆停閣累年之間漸次復業仰見
陛下仁厚之政惠養元元之意天下幸甚近因中外臣
寮之請已降指揮夏税兩浙路並復原額餘以紹興四
年欠數為率江東權閣三分江西權閣五分餘數依限
起發秋税已經放免及五年十料之數並令輸納全税
臣契勘曽經燒劫逃移人戸如已是復業開墾了當自
合依今來指揮輸納縁諸路被害州縣輕重不等其間
有大段深重全未歸業雖已歸業未曽開墾去處若一
槩立定分數及令復舊額委是無所從出切慮百姓虚
被追擾致逃避流為盜賊而官司徒有虚數不濟實用
若縁此一例與展年限又恐其間不無僥倖臣愚欲乞
依今來檢放災傷條法令逐州委官同逐縣知縣遍詣
原被劫人戸檢視田畆已未開墾數目詣實本州保明
申轉運司差官覆實保明申朝廷其已開墾數目即依
舊額輸納税賦其未曽開墾去處並權倚閣委自令佐
知通多方招誘歸業開墾逐年開墾到數申朝廷考其
殿最而賞罰之庶幾數年之間民得安業而公家實得
税賦之利取進止
臣竊惟泉貨之用於天下猶水之行於地中其出也有
源則其流也不絶一窒其源則竭矣伏覩朝廷多事已
來百費叢起其生之也未得其術而用之無窮雖有丘
山之積亦日削矣且以一州一月計之不下數萬總天
下一嵗之費可勝計哉不可不慮也况錢貨之積必有
所在不在公家即在私室今國用不足百姓不足公卿
之家盡於盜賊兼并之家盡於誅求雖比來郡邑所輸
悉入諸軍而軍中非積錢之地徃徃變易輕齎以便携
挈不知何自而徃也訪聞多自淮南轉入偽境以資敵
國之用兼川陜鐵錢地方近來公然行用銅錢及民間
違法銷鑄以為器物如此泄之其患滋甚是欲實漏巵
而大其罅也臣願陛下深究此弊申命計臣詳加講義
廣所以生之之源思所以積之之術嚴所以泄之之禁
誠今日之急務也取進止
　　　乞許内外職事官言事劄子
臣聞廊廟之材非一木之枝帝王之功非一士之略舜
有大功二十皆取諸人此有天下不易之理况艱難之
時乎國家多事以來十有餘年大勳未集陛下深創前
失力圗大計宸謨廟算固無遺策然萬幾至繁日不暇
應千慮之外有當却顧而預防者或隠於尋常不見之
地非賴衆智未易明也夫今日當務之急政事不可不
修而自治之方未舉夷狄不可不備而善後之計未定
有志之士所深慮也臣願陛下以此二事詔内外侍從
官及見任職事官以上使得悉陳之陛下與一二大臣
慎擇而力行必有以上禆聖聽助成恢復之功其在外
官今於所在州軍實封投進行在官依面對例施行取
進止
　　　乞薦舉武臣劄子
臣聞天下危注意將方今國家恢復中原當務之急莫
先於擇將而將之才能非倉卒所可知必使衆薦精選
寖使屢試然後智愚勇怯無所逃緩急用之則却敵闢
土無不如意竊見朝廷文臣每薦引賜對尋加識擢而
武臣獨未及此臣愚欲望睿㫖命諸大將於所統本軍
偏禆中諸帥臣於所轄路分官吏中薦舉武臣智勇忠
義可任將帥者不以官職髙下召赴行在内殿便坐賜
以宴見稍略禮儀使得自盡觀其志意詢以謀慮如或
可採即加試用俟功效顯著授以統帥之任庶幾能者
咸得竭節事上以待拔擢無所妨蔽而朝廷折衝禦侮
之材衆多共成中興之績取進止
　　　紹興七年嵗旱乞寛恤劄子二道
臣照對紹興五年七月指揮因江西運判逢汝霖等申
請昨因金人殘破羣盜燒劫歸業人戸已經放免税賦
及五年十料之外並令輸納全税契勘除歸業已經開
墾人戸自合輸納外其間有累經殘破被害至重未曽
開墾去處委是難以出備官吏上下重困人情不安伏
覩近降指揮已將夏税合納紬絹今年且依舊數送納
自來年令提刑司覈實已未開墾數催理切慮秋税合
納全税指揮亦合依此改正施行庶使四方之民霑被
實惠
臣伏見州郡近年刑獄待報奏案例皆稽滯近及半年
逺至踰年往往未下或縁刑寺稽違或道路不通逓中
違滯所以至此其間多是情輕奏裁合貸命之人縁坐
獄日久疾病死亡深可憐憫欲乞朝廷嚴立近限督責
刑寺將四方案牘疾速結絶别作號驗附急逓下諸州
庶幾一空囹圄以廣好生之徳亦可收召和氣
　　　乞募土人守禦劄子
臣契勘自淮以南與偽境相接地分守之即多事棄之
即資敵當緩為計以圗之訪聞諸將下各有逐處土人
願為朝廷招集鄉民耕種田畝置立堡寨以守一方如
劉綱孫暉之類者甚多若因所欲更加選擇可委之人
其上使之守州其次使守縣鎮不必須保故地但使自
擇要害可守之所處之仍委逐地分將帥時出輕騎巡
掠境上以為衛䕶萬一冦至則避冦退復保其所事初
朝廷量行應副稍加就緒即使自給漸次措置人兵别
無大段費用目前雖未見其利數年之後増一籓籬之
固為利非輕伏乞聖慈更加詳酌可否施行
　　　乞募武臣及諸將諸軍子弟為衛劄子
臣謹按厯代天子必有衛所以制六合威四夷固根本
之地也承平日久寖以廢弛至於國家艱難用武以來
亦復因循沿襲置而不講誠為今日之急務近者朝廷
雖稍收四方之兵以聚中都然人數未多法制未備軍
伍未成未足以為重臣愚欲乞朝廷措置或差或募或
就委諸將選擇精鋭數萬人置帥以總之專衛王室别
立親衛數千人倣古之制選募良家子便弓馬者及武
臣子弟及諸將諸軍下子弟為之庶幾可以制近威逺
以増重朝廷之勢如臣之説或者可採伏望聖慈特賜
指揮施行
　　　小帖子
　　臣竊聞日近有諸州揀到上四軍不應格之人盡
　　是有事藝强勇少年其間多有般挈妻男在此不
　　能復回原來去處大段狼狽若許於行在近下軍
　　營收管留充禁兵之數實為便利
　　　乞治東南兵畫一劄子
漢髙嘗用閩粤兵
　漢擊項籍閩粤王無諸及粤東海王搖帥粤人佐漢
　遂平項籍
孝景嘗用東甌兵
　孝景三年呉王濞反欲從閩粤閩粤未肯行獨東甌
　從及吳破東甌受漢計殺吳王丹徒
馬援嘗用湖北兵
　後漢五溪蠻夷反詔馬援將十二郡募土兵及弛刑
　四萬餘人征之蓋武陵十二郡兵也
吕布嘗用川蜀兵
　董卓之亂卓故部曲李傕圍長安城吕布以叟兵守
　長安叟兵蜀兵也漢代謂蜀兵為叟兵
劉表嘗用荆州兵
　建安中劉表為荆州牧劉備時在荆州衆力尚少諸
　葛亮曰荆州非人少也而著籍者寡可語荆州令凡
　㳺户皆使自實因録以益衆備從其言故表兵遂强
唐嘗用南蠻兵
　安禄山反廣平王為元帥僕固懐恩統南蠻大食等
　兵以討賊平之
　　臣謹按自古有國皆隠兵於農降及近代兼用四
　　方之兵亦以致勝國家用兵以來專尚西北而指
　　東南為不足用今西北之兵日益少而東南無一
　　人一騎可以為緩急應援者王綱不立國威不振
　　首尾輕重之勢不均今日之大可慮者伏乞陛下
　　深思獨斷而早圗之天下幸甚
　　　乞増重禁衛畫一劄子
漢宿衛禁司有南北軍盖唐所謂天子禁軍南北衙兵
也
　南衙十六衞曰翊衛驍騎衛武衛威衛領軍金吾監門
　千牛各有左右凡十六皆衛兵也翊衛起於隋初驍
　衛起於開皇武衛起於魏文威衛起於龍朔領衛起
　於建安金吾起於太初監門起於隋文千牛起於後
　魏大將軍各一人將軍總三十人文則用腹心之士
　武則用功臣之世領軍則與左右僕射為一流中領
　軍則與吏部尚書為一流宿衛徒從之職兼焉北衙
　六軍曰羽林龍武神武各有左右凡六皆禁軍也羽
　林起於太初龍武起於開元神武起於至徳大將軍
　各一人將軍各三人或選上郡良家子便弓馬者為
　之又取從軍死事之子為之又以征伐士勞苦者為
　之
有以宰相領禁衛者
　吕禄解北軍印以兵授太尉周勃太尉入軍門行令
　軍中卒安劉氏
有以宗室領禁衛者
　東牟侯朱虚侯宿衛長安共誅吕禄吕彦
有以宿將領禁衛者
　李廣為未央衛尉程不識為長樂衛尉
　　臣謹按厯代天子必有衛所以制六合威四夷馭
　　諸將也方時無事猶不可廢至於用武之際則宜
　　増重以固根本之地然必先嚴外禦厚藩維使内
　　外相制而後有磐石之安茍篤近而㤀逺自為窘
　　束之計則唇亾齒寒兵雖重與孤軍等恭惟陛下
　　酌古今之宜而審處之實天下萬世長久之圗取
　　進止
　　　答聖㫖條具當行事件劄子
臣近准大臣宣諭聖㫖令臣條具今日當行事件臣皇
恐震懼㒺知所措自惟空疎不識治體何以仰副聖訓
輙罄愚衷少布犬馬之忱臣痛念國家多事十有餘年
前後失圗屢有改作致誤陛下焦勞如此未見成效臣
謹稽合公論叅酌事宜今日規模當急為自治之計先
令國勢日安日强以圗恢復方為萬全之策安强之術
其目有六一曰固藩維以禦外侮二曰嚴禁衛以尊朝
廷三曰練四方之兵以壯國勢四曰富國用以備軍食
五曰收人心以固根本六曰擇守帥以責實效信能行
此六者則一年而安三年而强然後資閩廣之利以守
淮南積四川之財以窺闗陜政事既修舉則必勝不然
則按兵固守傳檄遣間逺者自至惟陛下用之爾然臣
之所陳拯危救亂之策難以循守故常當如創業之初
為之先須陛下聖慮深思熟計灼見利害確然不疑必
欲力行不為浮議所揺方可擇人以任之數年之間可
見成效良以國勢空虚危弱至此已甚不以持久不能
有成若但應目前以為迂濶而不為孟子論三年之艾
政可為比陛下既欲力行而又委任得人則於聽言之
際尤不可不審也盖興大利必有小害圗逺業必無近
功類非衆人所能窺測兼立言者甚易立事者至難若
事有小害輙罷人有小失輙廢一守前日之轍臣恐徒
養小惠有害陛下安危大計日復一日事無立期加以
數年天下有不可勝慮者矣臣冒瀆聖聰罪不容誅伏
望聖慈察臣區區之忠不敢愛身上酬天地生成之賜
貸臣萬死使得少圗報效臣不勝皇恐激切屏營之至
取進止
　　　車駕南還舟行乞不乘馬劄子
臣聞千金之子不垂堂百金之子不騎衡聖主不乘危
不徼幸臣伏覩六飛連日履涉長道陛下叱去執御駷
躍疾馳千乘萬騎追奔不及然山路髙下曲折不比苑
囿間平夷寛曠可以回旋萬一銜勒有失左右不能致
力將如之何臣不勝寒心恐懼憂惶之至竊惟陛下聖
意不過欲以神武勇智激昻士氣數日以來已可聳動
羣聽臣願陛下念宗廟社稷至重深加矜慎保衛聖躬
思乘危之戒以防不虞天下幸甚臣又聞已降聖㫖㳂
路皇帝乘馬宰臣以下並免從駕臣契勘以來乘輿所
至扈從官以下皆合從行雖聖徳優容寛假臣下如此
豈有陛下不以馳驅為勞而臣子反雍容舟檝之間兼
馬行至疾舟船不可追逐舉足便有數十里之隔而陛
下左右大臣無一人之侍今居何等時乃可以如此伏
望睿慈更垂聖慮毋忽臣言特降指揮令有司預行相
度可以乘馬去處前期戒備許宰臣已下依例扈從以
安衆情冒凟天聽罪不容誅臣無任懇禱激切屛營之
至伏候進止
　　　再乞増禁衛劄子
臣比者屢被聖恩賜對便殿臣嘗一具奏陳兩具劄子
乞増禁衛以尊朝廷雖蒙睿眷俞允以臣劄子付樞宻
院未見如何施行臣聞近日淮南稍有警報若旋行措
置恐不及事伏望聖慈先以見有人兵早與増添分定
禁衛人數使人心各有所歸或存留楊沂中一軍專充
䕶衛以備緩急不可臨時一例差撥出入致令乘輿所
臨兵衛單弱别致悞事盖今日之勢不獨外患可備腹
心之間亦當預防利害顯然不敢縷奏昔袁盎有言聖
主不乘危不徼幸陛下不可以前日累冒艱險幸而無
虞習為尋常衆人所忽猶不可不慮使其過有闗防固
亦何害伏乞陛下長慮却顧深察臣言斷自宸𠂻早賜
施行臣冒犯天威至于再三死有餘罪犬馬之忱不勝憂
懼激切之至謹録奏聞伏候勅㫖
　　　乞罷月樁錢劄子
契勘以來諸路合用大軍錢糧除朝廷支降外係是轉
運司拘催一路合得之數科撥支移應副昨自江東漕
臣馬承家首創月樁之名乞從朝廷指揮逐月樁定諸
州合出之數縁此多寡不均至有不能出備遂至科擾
上下人情以為不便本部近取到紹興六年逐路一年
應副過月樁錢名色止是追逐州經制上供係省等錢
充數别無措置到錢物顯見前後虚稱督責州縣兼或
州縣不得人却致並縁侵漁害及百姓不可不革本部
今相度欲將諸路逐年取過名色並撥歸轉運司充月
樁錢之數及更行撥與名色務令優足易於辦集令轉
運司量度逐州多寡通融一路拘催應副不管少有闕
悞所有日前逐州月樁錢並罷庶幾軍用以足而民無
侵擾之虞
　　　東南募兵畫一狀
臣面奉聖㫖令臣條具募兵畫一今具下項
　一朝廷募兵事體至重合以十萬人為額
　　契勘所招軍兵且以十萬為率分為十處駐劄即
　　一軍當一萬人軍中自來合有輜重火頭疾病逃
　　亾闕額之類其實可用出戰人兵不過六七千人
　　况今來招募之初未能便足額數如朝廷以十萬
　　之數為多即先令招募五萬候軍伍成就逐旋増
　　收以足十萬之數更合取自朝廷指揮
　一所招募人兵專聽樞宻院使喚不𨽻諸將合别置
　　名號軍額
　　今來所招募人兵係專切准備朝廷緩急使喚故
　　合專𨽻樞宻院别立軍額仍乞預降指揮不得諸
　　處陳乞指占差撥
　一合分就帥府或控扼去處招收駐劄朝廷見有諸
　　項大軍捍禦外冦所募人兵止合分就諸路招置
　　招揀駐劄於見無兵處無事即鎮禦一方以張聲
　　勢緩急追呼以為應援所有合屯兵帥府及控扼
　　去處及所屯多寡人數更合取自朝廷指揮參酌
　　詳議施行
　一軍兵駐劄去處合選置文臣帥守總領
　　自古謀帥兼用文臣近代專用武將若軍勢稍盛
　　即便凌侮州縣寖以難制今來若於招募之初委
　　文臣總領即上下習熟各相遵禀異時易以控馭
　　所有守帥須選委有才略名望知兵辦事曽經任
　　用顯著績效為衆所知之人
　一合選置武臣統制以副文臣守帥
　　契勘自來諸路州郡所有人兵雖依常法教閲其
　　間亦有事藝精强之人至於臨敵未必可用盖為
　　不經軍中教習訓練望風退怯今來所募人兵務
　　濟實用全藉統制官一切團結訓練使知隊伍出
　　入次第須擇自來曽任軍中將佐之人以為統制
　　竊見諸路見有小頭項主兵官如江西申世景李
　　貴廣南韓京福建王進之類若就差於今來屯兵
　　去處作統制官使於逐人見管人兵上増添招募
　　庶幾新舊相習易以成就軍伍若萬一如前項等
　　人不多即選自來曽作統兵官委有功效見今閒
　　廢之人充逐軍統制仍須於軍中逐處量撥與三
　　五百人指教軍伍事藝其逐統制官下合差統領
　　官許統制官自行踏逐具名申樞宻院差其將官
　　隊將使臣之屬依軍中體例條法措置差撥
　一招揀
　　應招揀等式並依上禁軍法如委有事藝髙强之
　　人不及上等及中等禁軍格人亦聽招先於逐路
　　將兵逐州禁軍廂軍壯城巡檢司土兵内揀外應
　　百姓諸縣弓手逃亾首身軍兵但少壯及等格人
　　並許招收如編戸使臣之屬實有事藝願充效用
　　亦許招收不得過正兵十分之一所揀將兵禁軍
　　不得過元數三分之一存留二分與本將或本州
　　使用揀過逐項人兵所闕額數令逐處依舊招填
　　補足元數
　一利物
　　契勘招軍利物合依上等禁軍量與増給預行指
　　數别給一項錢物下逐軍招屯去處樁管立法不
　　許别作支用如遇招軍限打刺訖當官畫時支給
　　本軍不得尅留如違嚴置之法
　一錢糧
　　契勘今來所招人兵若先令招募五萬人即所用
　　錢糧不多見有酈瓊等舊來合用錢糧且約三萬
　　人縁本軍請受係有官人若盡行拘收逐年所用
　　數目自可均給新招募人五萬之數兼既分屯逐
　　路就近給養即免般運水脚之費亦可助給軍食
　　若將來増置人數别行措置未致妨闕
　一團結
　　契勘軍中行師齊衆之方全在團結有法今來所
　　招人兵分置諸處准備朝廷使喚緩急㑹合務要
　　齊一合取軍中見今團結隊伍法式更加審擇立
　　定攽下逐處一體教習庶得將來緩急㑹合使用
　　便成一軍不至殽雜易於號令
　一教法
　　契勘教閲自有常法外自來軍中利器唯是弓弩
　　可以致逺取勝舊法春秋教閲取事藝髙强只以
　　斗力等第比較不至大段適用近年曽降指揮逐
　　州軍兵以八分教弓弩二分槍手並兼以射親比
　　較髙强最為良法其後縁諸州疑執申明不一復
　　依舊法今來合依前降射親比較髙强指揮更加
　　優賞以示激勸不過年嵗皆為可用之兵
　一器甲
　　今來増制軍兵預合修治器甲以備使用乞從朝
　　廷逐軍各給一項錢物廣行修置所給錢數量度
　　逐軍人數多寡増損仍於屯兵州郡許令措置本
　　錢回易以所得息循環轉易盡充本軍増置器甲
　　之用不得闕悞
　一賞罰
　　今來招募之初理合明立賞罰以為勸沮欲立限
　　一年内招填足數及不得招填不依格法合招之
　　人不得虛増已招之數冒給請受不得招刺工匠
　　手藝人虛占人數不得將所收人兵不因出戰捕
　　盜輙有差使如能依限招足不犯前件法禁即帥
　　守統制官優立賞格出限違法重加貶降仍旬具
　　已招數申樞宻院樞宻院每嵗春秋兩季差官出
　　按具將佐功過申行賞罰
　　　小帖子一
　　契勘今來條具畫一係據某已見陳述切慮其間
　　有與條法相妨及未盡未便事理及逐項看詳務
　　要朝廷易曉亦有不可使上下通知事件如䝉施
　　行乞不降出上件畫一只作朝廷措置
　　　小帖子二
　　契勘今來招募軍兵欲為逺計須候年嵗間軍伍
　　成就事藝精熟方可追集使喚若未成而用竊恐
　　萬一敗事沮壊士氣有害經逺之計
　　　小帖子三
　　契勘今來所行招募人兵全在文臣帥守及武臣
　　統制官得人伏乞朝廷詳酌選擇施行
　
　
　
　
　
　
　
　
　
　
　
　
　
　
　筠谿集巻一
欽定四庫全書
　筠谿集巻二　　　　　　宋　李彌遜　撰
　　奏議
　　　戸部侍郎轉對劄子
臣嘗觀唐太宗問創業守文之君而房𤣥齡以創業為
難魏徴以守文為難臣愚以為創業守文雖不為易而
中興為甚難也盖振頽綱補弊政易風俗集流亡政之
可因者悼前轍而或廢事之可革者守膠柱而不移欲
其成功誠甚難也易曰有過物者必濟故小過之後受
之以既濟自古人君非有大過人者不能回衰亂之俗
以為安平之治也惟周宣王以任賢使能而能復古漢
宣帝以信賞必罰而致中興光武以總攬權綱造漢室
肅宗以治兵討賊復唐祚元帝以虛心下士收一時之
望以保江左至於區區勾踐尚能苦身焦思滅强吳尊
周室以復其國則天下之事未有力行而不成亦未有
不為而能成者也降是而往雖有願治之君而終不能
成其紹復之業者政事之間害成者多而不能去故也
將帥雖衆而失控御之術害成也財用雖足而失均節
之道害成也立政者茍一朝之利而不為經逺之計害
成也在位者懐自安之私而無許國之志害成也有是
數者而欲成中興之功是猶農夫不去草萊而望苗之
興顧不難哉仰惟國家之難曠古未聞陛下宵衣旰食
坐薪嘗膽凡政事之得失生民之利病人材之賢否與
夫任將帥練兵卒豐財用一有補於中興之治者莫不
深究而力行之然蹙國未復强敵未殄豈規摹未定而
害成者未去乎今黠冦留屯中原資糧畿甸分兵淮泗
觀時伺釁窺我中國其志甚大未肯輕舉兹忠臣義士
所以流涕而芻蕘搢紳每為寒心者而朝廷方且崇大
體務鎮静狃目前之安㤀善後之計如秦人越人端視
而不加恤臣愚所未喻也臣聞孟子論當務之急易經
著随時之義君子見幾不俟終日又聞賁育之不戒童
子之不抗魯雞之不期蜀雞之不支若計謀不先定將
帥不協力士卒不素練饋餉不預備玩嵗愒日不早圗
之一旦秋風髙胡馬鳴後時之悔若噬臍焉殆將何及
臣願陛下斷以乾剛照以離明體當務隨時之訓如救
焚拯溺之急馭將以道節財以理變茍且之政以為逺
圗懲自安之私以勵臣節力去此害成者然後任賢能
如周宣王信賞罰如漢宣帝總權剛如漢光武掃大憝
如唐肅宗下取元帝勾踐之事以為規監將見中原不
足復黠冦不足破誠宗廟社稷海㝢元元無疆之休臣
不勝憂思忠憤激切屛營之至
　　　乞置使積粟劄子
臣聞陸贄有言晁錯論安邊之策要在積穀充國建破
羌之議先務屯田故其於興元平賊之後猶力請罷嵗
運水脚擇人充使委以平糴盖師行之際足食為先不
易之理也國家用武十有餘年軍餉日滋終嵗所入才
可給目前仰食之衆水旱盜賊之備不與焉一有非常
之役不取則不足以濟事功取之則民不堪命長慮却
顧者於此寒心也臣每於敷奏之間躬聞聖訓以國用
不給為甚患以民力既竭為甚憂臣仰體陛下宵旰勤
恤之意蚤夜以思祖宗之法有便於國利於民可行於
今者發運一司是也其制始於太宗淳化間而備於仁
宗皇祐之後大槩不過權六路豐凶以行平糴之法災
傷州郡則减價而收之值豐熟州軍則増價而糴之以
補當輸之數每嵗轉般以實中都亦可謂便於國利於
民也然今日之宜比昔少異不必盡循舊制當師其意
損益以行之臣愚謂當於經費之外别給糴本數百萬
緡復置一司廣行儲積分毫不得取供近用唯以待陛
下經逺恢復之須積之一年必見其效三年之間當有
一年之蓄加以數年倉廩有豐實之漸田畝有休息之
期公私之利不可勝言然方省官之時而欲増置吏貟
方匱闕之時而欲樁辦糴本方目前仰給之時而效乃
在數年之後議者必以為非盖興事者難於謀始慮逺
者不求近功今捐緡錢數百萬増官吏十數人而可以
朝廷長久無窮之利何憚而不為孟子謂有七年之病
求三年之艾茍為不蓄終身不得臣謹條具發運司建
置廢罷及今日可以依倣置使之目隨此繳進伏望陛
下特加聖覽參酌利病斷以不疑而力行之不勝幸甚
　　　乞置使積粟畫一
　一太宗皇帝淳化年間剏置至道初始以都大發運
　　使為額真宗皇帝以三司不見外方茶鹽利害特
　　設制置一司其後制置發運兩司通而為一
　一舊來所掌職事
　　每嵗先以朝廷降到糴本於諸路豐熟去處増價
　　收糴米斛就真州泗州轉般倉收樁
　　諸路上供斛㪷係發運司逐年用所糴米斛先次
　　代發應副中都其諸路合發米數却於真州泗州
　　轉般倉下卸以備本司起過之數
　　逐年視六路豐凶災傷去處難得本色則令減價
　　納錢豐熟去處榖賤傷農則令増價收糴以補合
　　發之數其贏則歸本司(謂如災傷地分㪷米五百/即折納四百文豐熟地分)
　　(㪷米二百即増作三百文收糴/其贏猶有一百文歸本司之類)
　　拘催檢察諸路上供錢物坑治市舶等事
　　按劾諸路上供稽違每嵗攢造錢帛斛㪷文帳以
　　上省部
　一自政和二年内罷轉般諸路額斛經發上京下卸
　　并拘收糴本以為羨餘内外不復更有儲積而發
　　運司之職名存實亾止是催發綱運
　一紹興二年間縁發運司别無職事將官屬權罷案
　　牘架閣饒州并湖州以備照用
　一今來用武之際兵食為先理合依祖宗舊制專置
　　一司攽降糴本廣行收糴儲蓄糧斛以備不測之
　　用庶幾不至臨時有取於民
　一置使一貟或使副各一貟并所置使名置司去處
　　自乞朝廷指揮
　一今來措置糴本為先且即以米價每㪷約三百文
　　計用六百萬貫可糴二百萬碩乞自朝廷剗刷支
　　降如金銀見錢數少物帛之類但可變轉者給降
　　充本若不敷上件數目且乞先次支降三百萬貫
　　文其餘接續收樁支降
　一發運司舊係轉般諸路額斛應副中都今來置使
　　專為於經費之外預行儲蓄以備非泛支用所掌
　　職事難以盡用舊制理合増損措置下項逐年朝
　　廷降到本錢盡數於六路豐熟去處置埸和糴樁
　　管聽候朝廷指揮支用
　　逐路合納税賦並從本司相度豐凶委是災傷去
　　處許減價折納見錢並撥歸本司却令本司認起
　　合發上供之數
　　諸路上供斛㪷並令漕司依舊認發仍聽朝廷科
　　撥唯災傷州縣既折納見錢令本司將所納到錢
　　於豐熟路分收糴米斛補發合納之數餘錢惟許
　　増添糴本外並行封樁本司不許别行支用
　　檢察諸路失䧟錢物許拘收充本每季具數申戸
　　部注籍
　　六路年額上供錢物不以科名合起發之數並行
　　拘催如有稽違隠落並聽奏劾
　一今來所措置到錢米並令沿流諸軍樁管嚴立法
　　禁不許分文移用朝廷亦自遵守不可那撥應副
　　目前支用
　一官属人吏並取朝廷指揮比倣舊數量行差置候
　　就緒日申請増減
　一乞先次選差使員其本司合行事件並聽所差官
　　具畫一申取朝廷指揮
　　　答和議奏
准紹興八年十一月十九日樞宻院劄子三省樞宻院
同奉聖㫖大金遣使至境朕以梓宫未還母后在逺陵
寢宫闕久稽汛掃兄弟宗族未得㑹聚南北軍民十餘
年間不得休息意欲屈已就和在廷侍從臺諫之臣其
詳思所宜條奏來上各限一日進入右劄付臣准此臣
近於今月四日陛對嘗具奏陳金人遣使請和事當緩
而圗之謀以致之必底有成至於先事致屈有大不可者
伏䝉陛下聽納以謂當然兹承温詔明諭聖意至於屈
已就和臣仰體陛下孝慈哀痛有不得已者不知涕泗
之下也陛下欲還梓宫迎母后修陵寢宗廟之奉復兄
弟宗族之懽以與軍民休息之期誠臣子之深願天下
之至望也然敵情險詐姦謀詭計未易測度應之得其
道則不必致屈而陛下之欲可得應之非其道則雖屈
已從之求吾所欲未必可得而後日之患不可不慮也
金人之擾中國十有餘年豺狼蠭蠆不足喻其毒殘我
人民毀我城邑貪婪凶暴莫知窮極而一旦欲舉土地
宗族以與我是大可疑也謂其衆離勢分為欵我之計
則彼既弱矣尚何自屈之有哉謂其幣重言甘為誘我
之策則屈已從之是墮其計中也或云來使之辭以謂
酋主厭兵欲施大恩以釋前日之怨狼子野心萬無是
理設或有之但當復我土地歸我宗族休兵息民不相
侵伐而已何至先之以難從之禮責我必從而後議哉
陛下受其空言未有一毫之得乃欲輕祖宗之所付託
屈身委命自同下國而尊奉之是倒持太阿以授之柄
也授人以柄而危已之國謂之和可乎借使敵人姑從
吾欲假以目前之安異時一有無厭之求意外之欲從
之則害吾社稷之計不從則釁端復開矣是今日徒有
屈身之辱而後患良未已也陛下痛念梓宫不返母后
未還不顧一身之屈求和異類彼乃先持割地之説以
邀陛下使真得之陛下能與三軍百執事共守之耶不
過分兵遣將以疆理之爾是未必為我大利已能致陛
下之屈則梓宫母后兄弟宗族相繼以邀陛下何所不
至必得其欲而後已其可不預防之耶國家之禍曠古
罕聞陛下冒犯險艱取神器而有之四海之内欣戴聖
徳無有窮已者誠以祖宗流澤入人之深天下皆知忠
於君上為不易之大節今陛下率在廷之臣以君北敵
後何以責其盡忠哉况三軍之士四海之衆視朝廷以
為祈嚮而强之以其所不欲一夫不從則有不可勝慮
者矣是又大不可者臣所謂應之非其道則吾之所欲
未必可得而後日之患不可不慮者此也臣愚切料金
人之失在於疑粘罕而廢劉豫粘罕疑則其國人之心
離劉豫廢則中原之人不附所以恐懼自疑為求和之
計而賊性詭誕變詐欲以自盖尚持强大之勢以惑我
耳願陛下深謀逺慮緩而圗之不待屈已就和而可以
得聖心之所大欲茍内懐欲速之心外示深畏之跡實
啟其窺伺之意事未易可成也為今日計者莫若遣使
境上從其割地之約俟其復我境土歸我宗族則重幣
以報之必欲先屈我而後議其所以是將欺我也明矣
則謝其使卑辭厚禮以遣之勿絶也陛下縱未遽興天
討亦當申飭將帥厲兵秣馬固守疆埸俟釁而動然後
修徳布政下至誠惻怛之詔動人心激士氣使皆有報
讐强敵之志則國威日振戎事日修彼將聞風震讋求
附之不暇陛下端拱南面梓宫可返母后可迎宗族境
土可得而保一舉而二善成不亦可乎臣所謂應之得其
道則不必致屈而陛下之欲可得者此也陛下聖孝懿
恭痛念宗社若以謂必先屈已而後和議可成則十年
之間陛下之屈亦甚矣敵人所以報陛下者如何尚復
可以有加耶懐王絶齊以和秦而商於之地終不可得
太公吕后之歸乃在項羽食盡少助之後果在於致屈
以求之耶此又往古之明監也安危存亡之機實在於
此伏惟聖慮詳擇
　　　再論不當先事致屈劄子
臣昨對日面奉玉音訓諭金人許歸梓宫還母后兄弟
宗族事臣不勝感歎欣幸之至數日以來竊聞朝廷計
議禮儀未定兼使人之説多不可從臣以所聞反復思
之有不可先事以致屈者願為陛下陳之仰惟陛下聖
孝之至不顧萬乘之尊求和異類而金人且以畫地講
和為辭初不及母兄宗族也是豈可先事以致屈耶敵
人狂悖吞噬混一之名故以陛下之所大欲邀陛下今
信其空言遽從其請彼既得所欲則尚復何求而以土
地宗族歸陛下耶是又不可先事以致屈也金人敵國
也卿士大夫國人所賴以為國者也陛下欲為親而屈
使梓宫至母后還猶有口實以慰國人今事未一得而
坐失四海之心不可不慮是又不可先事以致屈也臣
所陳三事於今日和議利害甚明甚切者倘陛下篤於
愛親盡排羣議内懐欲速之心外示自弱之狀以謂必
先致屈而後和議可成臣恐啟敵人窺伺之意别生無
厭事愈難從反害和議也臣願陛下厚禮使人館之闕
下先遣報謝使致所以謝之之禮因令致書道廷臣國
人衆情未孚强以難從慮或生釁有害兩國之歡請致
梓宫母后兄弟宗族于近地卜日可迎然後議所以禮
之則不失敵人之情而陛下之欲可得也臣自草萊累
被親擢沐天地之恩異於倫等蚤夜思所以上報陛下
者唯盡忠而已茍或嫌黙顧避知而不言致陛下墮敵
人之計失國人之心以貽後患則臣之罪不容誅矣故
敢以狂愚上凟睿聽伏望陛下少寛萬死察其拳拳之
忠而採擇焉臣無任恐懼激切屏營之至取進止
　　　乞罷莫將送伴使狀
伏覩近降指揮差新除起居郎莫將充送伴使臣契勘
比者金人遣使畫地講和旬月之間禮儀未定中外惶
駭人情不安賴陛下聖度剛明曲從羣議斷以不疑致
使人屈服致書而去國人欣悦萬口一詞天下幸甚將
輕儇不端素無所守揣摩迎合僥倖一時意為身謀不
恤社稷之計而使將與賓客言深恐將遂非文過姦諛
不悛觀望反覆隂搖敵情上負陛下聖孝愛親之念况
將越次而遷已咈公議遽委使節俯示曲全為將計則
善矣非國家之福也伏望陛下更加聖慮罷將送伴使
别選忠信之人協濟國事臣職在論思茍有所見不敢
緘黙冒凟聖聰不勝恐懼戰越屏營之至
　　　應詔薦郡守監司狀
准尚書省劄子勘㑹已降指揮令侍從官選可為監司
郡守之人不限員數具名以聞其兩史官未有該載閏
十月二十一日三省同奉聖㫖起居郎起居舍人並依
侍從官已得指揮施行臣今恭依聖㫖指揮保舉下項
須至奏聞者
　一貟佐朝散大夫新差權知信州軍州事梁澤民吏
　　才敏彊更練民事曽任知平江府崑山縣無為軍
　　廬江縣治聲藹然為衆所服通判建州權州事治
　　兵禦冦措置有方繼以提舉福建茶事被㫖權本
　　路提刑戢吏恤刑一道賴之
　一貟右朝散郎新差權發遣筠州軍州事葉擬智識
　　疏通長於吏治更厯州縣前後十餘任備見才能
　　曽任知湘州臨漳縣平易近民有循良之風雍容
　　濟事無苛刻之政
　一貟左朝奉郎權發遣邵武軍趙子木文采政事皆
　　有可稱曽任知饒州樂平縣愷悌恤民而能辦治
　　任滿而去縣人繪像祠之臣昨任知饒州備見其
　　事其後知臨江軍邵武軍所至有聲縉紳之間咸
　　知其能
　一貟左朝奉郎新差監左藏西庫陳定國識量宏逺
　　操履剛正通達治體而不忽細務吏事財計皆其
　　所長曽任知惠州河源縣縣人至今稱之如䝉采
　　擢必有可觀
　一貟佐宣教郎大理寺丞魏安行儒雅飾吏愷悌牧
　　民曽任知信州弋陽縣吏服民愛治績顯著諸司
　　列薦賜對陞擢考其才能可以任用寘之棘寺未
　　究所長
　一貟佐朝散郎新差饒州通判軍州事陳洙剛毅自
　　信不畏强禦戢吏愛民所至稱治曽任知信州鉛
　　山縣猾吏重足不敢肆姦百姓實被其惠宣諭使
　　劉大中薦之于朝嘗被褒典
　一貟右通直郎添差通判䖍州彭合㢘靖疏明達於
　　吏事前任知䖍州信豐縣縣居盜賊淵藪素號難
　　治示以至誠人樂其政相率輸官禦冦嵗課以辦
　　而盜不入境前後帥守監司屢嘗列薦賜對陞擢
　　治績顯然
　一貟左宣教郎新差知邵州府邵陽縣事劉安國廉正
　　有守剛方不回好學多聞練達吏事曽任衡州耒
　　陽縣民安其政人稱其能臣知吉州日本官為郡
　　判官悉心郡事知無不為處之要劇必有可採
　
　
　
　
　
　
　
　筠谿集巻二
欽定四庫全書
　筠谿集巻三　　　　　　宋　李彌遜　撰
　　奏議
　　　繳王殏叙官狀
　准中書門下省送到録黄一道為王殏叙復元官事
　令臣書讀者
臣看詳王殏元係提㸃龍徳宫盜沒本宫金一萬兩不
見歸著有司檢閲王殏家貲皆太上皇帝服御之物數
目甚多價直無算所犯至重罪在不赦元降指揮除名
勒停送㢘州編管已為輕典據大理寺供到本人所犯
合作竊盜贜罪流及取到吏刑部狀檢准紹興武臣應
叙擬官格法武臣初叙正官依格合叙保義郎每再叙
一官五叙止縁係情重合降一等四叙止合得忠訓郎
即無叙復元官之文契勘王殏雖累經赦宥於今年四
月内已奉聖㫖特與放令逐便至今未經數月若令盡
復元官不惟有害成法兼恐漸啟僥倖使貪汚姦盜之
人無所畏憚如經今來恩赦自合叙理乞下所屬遵依
見行條法檢舉施行所有録黄臣未敢書讀行下繳連
在前謹録奏聞伏候勑㫖
　　　繳翰林司修葢營寨指揮狀
　准中書門下省送到録黄一道為翰林司奏審臨安
　府修葢本司營寨事十二月十日奉聖㫖依得指揮
　令臣書行者
臣契勘除日近書行過提舉修内司取到聖㫖下臨安
府隨宜造作几筵小殿貳座縁上件事體至重理合預
行措置外别無即目未發官司特降聖㫖預行營繕去
處及取到翰林司見管將來合起人兵止有四十餘人
吏人三兩名兼亦不係近上𦂳切官司恐不合紊凟聖
聽專降指揮預下臨安府修置屋宇兼臨安府昨自移
蹕之後其係官舍屋地基往往别行移用即目未必空
閒切慮因此致其他官司縁例申陳指占别到搔擾紊
煩朝廷伏乞睿慈收回已降指揮止令尚省將來遣發
日依其它官司例措置安泊不管闕悞施行所有録黄
臣未敢書行謹録奏聞伏候勅㫖
　　　小帖子
　　臣前後書過内降白劄子施行事件内有差舟船
　　一兩隻兵士十數人亦係紊凟聖聽特降指揮徑
　　下所屬事雖甚㣲有傷大體臣竊詳六飛順動其
　　百司庻事有司所當遵奉前期祗備豈有御前事
　　務必待陛下親降特㫖然後施行之理伏望聖慈
　　申飭在内諸司除遇事干𦂳切臨事取㫖外其餘
　　有合措置事件並令逐司預申尚書省先次疾速
　　應辦施行
　　　繳劉光世免差科狀
　准中書門下省送到録黄一道為劉光世置到田産
　乞依張浚例免差徭科配借徣正月五日三省同奉
　聖㫖依張浚已得指揮令臣書行者尋取㑹到戸部
　狀開具條法下項
　　一乞免借徣今檢坐紹興勅諸官司非遇聖節輙
　　　借(以和雇和/賃為名同)人戸什物陳設器用人舡車乘者
　　　徒一年雖應借而以民間所無之物或多抛數
　　　目及令装飾諸色人者准此即借而不還并因
　　　請納乞取財物者加二等長吏知而不罪者與
　　　同罪不覺察杖一百按閲將兵官奏裁
　　一乞免科配今檢坐紹興二年二月十四日勅節
　　　文戸部狀臣寮上言本部今勘當欲依臣寮上
　　　言權令應官戸除依條免差役外所有其他科
　　　配候將來邊事寧息日却依舊制施行貴得稍
　　　寛民力以副朝廷恤民之意伏候指揮二月十
　　　四日三省同奉聖㫖依戸部勘當到事理施行
　　　仍令本部鏤板行下
　　一乞免差徭今檢坐紹聖常平免役令諸前代帝
　　　王之後法應得贖及官戸(謂品官其亡/歿者有廕同)若旌表
　　　門閭之家勅書見在并非技術賜號處士或進
　　　納陞朝官其色役聽免
右臣契勘差役之法既有官戸許免明文不應更降指
揮借徣既有專法禁止今來若降指揮許免一人即顯
餘人可以借徣有此相妨止有科配一項係是紹興二
年二月十四日因臣寮上言特降聖㫖官戸編戸一等
均配見今天下守以為法法者上下所共遵當自貴者
始也若因人而廢則紀綱不立夫人得以干之矣所有
録黄臣未敢書行謹録奏聞伏候勅㫖
　　　繳王氏改封郡主狀
准中書門下省送到詞頭一道為行宫吏部狀明惠恭
淑大長帝姬駙馬都尉王銑第五女思平郡夫人王氏
乞􁀙宋氏例改封郡主依縣主請給尋取索看詳王氏
所乞當時初封因何不作郡主今來再乞改封郡主因
依去後據吏部狀稱案牘已發往臨安府即今在院無
慿檢照兼王氏乞􁀙宋氏例改封郡主係是本人自稱
亦無慿據所以命詞未得欲乞朝廷候到臨安府别行
照驗詣實明降指揮以慿命詞行下所有元將到詞頭
一道今隨狀繳納前去伏候勅㫖
　　　繳王問改正復官狀
准中書門下省送到録黄一道為右宣義郎王問乞改
正追官事十一月十二日奉聖㫖依所乞改正令臣書
行者右臣尋取㑹到建炎二年元降指揮討論事目内
一項節文進書頌不繇科舉而命官之人合該審量契
勘本官元命官因依正礙前項指揮雖稱係朝廷取索
縁當時不因權倖無以自達兼本官係元佑寮臣之家
不能守其父母之業追逐時好僥冒恩賞所授官資比
之前後體例委是過優若不量行追降無以厭服衆議
所有録黄臣未敢書行謹録奏聞伏候勅㫖
　　　繳賈安宅奏薦狀
准中書門下省送到録黄一道為賈安宅依朝議大夫
以下理初遇大禮法放行䕃補尋取索得吏部狀勘㑹
官員若係侍從官赦前落職責降宫觀遇大禮即不該
䕃補若後來自陳宫觀官依得中大夫以下奏薦法許
䕃補及未責降以前若曽經奏薦即合自責降後來曽
經自陳宫觀再經兩遇大禮許行䕃補臣契勘賈安宅
責降後來曽經自陳宫觀縁係初遇切慮合理作空閒
一遇有此因依未敢書行所有元送到録黄草子二件
隨狀繳納伏候勅㫖
　　　戸部乞禁銅器劄子
契勘自來鍮石銅器法令私有非不嚴宻而民間鑄造
販賣滋甚且以銅錢一百文足為率變造成器物十兩
賣錢僅一貫獲利至厚如淛東路紹興府温台明州浙
西路臨安平江鎮江府湖秀常州江東路建康府句容
縣信州福建路福泉建州江西路䖍吉州豐城縣臨江
軍新淦縣等處鑄造銅器尤盛銷毀見錢不可勝計若
不早行措置為害愈大今相度欲乞將諸路見存鍮石
銅器物除道釋功徳像鐘磬鐃鈸鈴杵及士庶之家照
子腰帶􁀙鑻鞍轡結束真古器及髙麗之物(偽造/者非)諸軍
所用銅鑼鈴鐸見存者許令存留後來更不許鑄造其
餘銅器仰指揮到日限一月拘收並於逐州軍資庫樁
管具數申取朝廷指揮如首納違限或尚敢隠藏鑄造
販賣即許人告捉依法斷罪如州縣容庇並仰監司按
劾至如民間不可闕用之物乞倣舊法及斗科等例就
官鑄造給賣施行
　　　辭免中書舍人狀
臣准尚書省劄子節文十二月二十三日三省同奉聖
㫖除臣中書舍人者聞命震驚㒺知所措伏念臣一介
之士寸無所長筮仕踰三十年曽乏㳙塵上禆聖治比
䝉召自䟽外躐寘螭陛日侍冕旒之側賜對便座至于
再三聖度并容褒諭開納曲示優眷臣竊自念螻蟻之
微負荷天地大徳莫知所以報稱朝夕惶懼不敢自安
今乃復使處論思之地備詞命之官臣義當上體生成
之賜勉其不能以承恩命捐軀盡力以竭其愚而臣言
詞朴野素不學文才術迂疎懵不更事自知甚明豈敢
冒居是職雖陛下乾坤之度力加扶持實恐寵踰其量
致速官謗上累陛下知人之明所有誤恩臣未敢祗受
伏望聖慈特賜追寢以安愚分謹録奏聞伏候勅㫖
　　　辭免户部侍郎第一狀
右臣今月二十八日准尚書省劄子三省同奉聖㫖除
臣戸部侍郎日下供職臣聞命震驚㒺知所措伏念臣
昨者䝉恩召從疎外誤被聖朝特達之眷擢寘從班蚤
夜以思不知所以圗報曽未三月復膺寵除退惟駑蹇
之材一無所長僥冒若此雖欲自竭將何以副陛下委
任之意而况地官之職準平萬貨均節百司寛假則容
姦刻吝則生患邦計所係豈容濫居顧臣何能可備兹
選省于私心揆之公議不勝大懼伏望聖慈察臣危懇
特降睿㫖追還成命以安愚分謹録奏聞伏候勅㫖
　　　辭免戸部侍郎第二狀
右臣准尚書省劄子奉聖㫖除臣戸部侍郎尋具辭免
今月(原空/)日准詔不允臣螻蟻微生敢犯天聽陛下不
加斧鉞之誅賜以温詔過形褒誨臣恐懼感泣不知所
措義當駿奔就職夫復何言然臣反復自揆有不得不
以控告於君父者竊惟國家多事十有餘年軍食日衆
資用日出盜賊水旱之備不與焉茍理財之官不得其
術則下徒弊於疲甿逺不救於飢士恢復之圗未知攸
濟利害至重豈可輕以付人而臣智能短淺學術空疎
家世業儒不辨菽麥乃使繆當財賦之司以應錢糓之
問曠官失職自取悔咎在臣固不敢辭至於上悞朝廷
大計則雖加投殛何補於事伏望聖慈察臣誠切之詞
志在憂國特回渙渥改授能臣以允僉議臣不勝瞻天
望聖激切屛營之至謹録奏聞伏候勅㫖
　　　戊午八月乞罷戸部侍郎劄子
臣輙有危懇上干天聽伏念臣昨被誤恩召從疎外期
月之間躐寘從班濫司劇部叨踰之甚非臣所宜義當
糜捐上報天地生成之賜而臣才術荒淺論議闊迂難
用少成不切於事在官半年有餘曽乏絲毫之效日夜
皇懼不能自成兼臣舊苦痰眩之疾每至發作動輙昏
仆比縁積憂過計乃復増劇豈容冒居錢穀繁雜之寄
若不揣分自引必至顛隮有誤國計上辜陛下委任之
恩伏望睿慈特賜矜憐罷臣戸部侍郎除臣一小郡庶
幾竭盡犬馬以圗報效取進止
　　　戊午八月乞罷戸部侍郎第二劄子
臣一介之賤仰祈聖聽温詔下頒曲形諄諭義當上體
眷隆駿奔就職然臣竊惟擇地而安雖非臣子所當為
不能者止抑亦古人之深戒臣昨者誤被親擢俾貳計
曹臣於是時銜戴重恩思自奮勵不敢固辭冀盡犬馬
之力少酬乾坤之造而才薄任重迄無所施載念方時
多艱資用百出既不能力求生財之道又不能力陳節
用之方若或因循嵗月以幸無事一有緩急無以支梧
則臣之罪不勝誅矣况臣憂患之餘衰病頓作心神昬
憒志慮彫落雖欲自竭終恐有妨伏望聖慈哀憐察臣
危懇實非避事罷臣户部侍郎選命能吏庶幾螻蟻之
生得以自全朝廷之事期於有濟不勝幸甚
　　　已未正月乞出第一劄子
臣輙有危懇上干宸聽臣一介無能誤蒙柬眷濫居劇
部將及一年曽無毫髪之功少禆國計上負陛下所以
委任之意懐憂抱愧日夕不安兼臣舊苦痰眩復得引
飲之疾日漸加劇有妨職事伏望聖度矜憐除臣一小
郡俾免曠敗之責亦得稍就安養倘未死亾誓當捐軀
以圗報效臣冒犯天威下情不勝悸懼戰越之至取進
止
　　　已未正月乞出第二劄子
臣近具劄子奏乞罷戸部侍郎除臣僻逺一小郡今月
二十三日准詔不允螻蟻微誠敢干天聽訓詞温厚未
賜允從感極涕零㒺知所措伏念臣昨者召從逺服躐
寘近班繼䝉誤恩委之邦計皆出聖神特達之遇在臣
宜竭犬馬倍於稠人少收微勞上酬鴻造豈敢輕去朝
廷輙求自便然臣智識短淺學術迂疎黽勉職事不為
不久竭其所能迄無成效方時多虞恐防有誤國事中
夜以思若負芒刺但以錢榖之任疑於辭難不敢無故
有請數月以來疾病交攻心慮衰耗若復冒居官次日
復一日必更曠敗在臣自訟尚不能安揆之公言罪豈
可逭伏望陛下推天地育物之仁隨其分量曲賜保全
未報之恩責之異日特降睿㫖俯從危懇罷臣戸部侍
郎除臣僻逺一小郡庶安愚分伏候勅㫖
　　　辭免徽猷閣直學士狀
右臣准尚書省劄子以臣陳乞罷戸部侍郎除臣一小
郡正月二十九日三省同奉聖㫖除臣徽猷閣直學士
知筠州臣近者屢貢忱辭以臣疾病曠廢職事懇求外
補伏蒙聖慈察臣急迫之情特賜矜憐曲徇其私假以
民社使臣自擇無以過此拜命銜恩感深隕涕至於延
閣榮名職清地近朝廷異時非優賢報功不以妄授顧
臣虛庸豈當濫受伏望陛下増重名器慎於假人特降
睿㫖收還已行之命庶協公言以安愚分謹録奏聞伏
候勅㫖
　　　漳州乞宫觀狀
臣輙有危懇干犯天聽臣草芥寒士遭遇聖明獲備侍
從之末頃縁病力乞置閒散上恩深厚未忍棄捐假以
民社之寄臣自到郡至今一年有餘力求民瘼仰副陛
下仁民愛物之意偶自今春以來䖍冦犯境千里騷然
臣種種備禦僅保城邑今則逺去州界人民各已安業
而臣任非其才勞而無効心神衰耗疾病日増深恐妨
廢職事伏望陛下廓天地兼容之量俯賜矜憐除臣一
在外宫觀差遣稍休疲悴螻蟻微生倘未填於溝壑誓
收晚節以酬未報之恩臣無任誠惶誠恐激切屛營之
至
　
　
　
　筠谿集巻三
欽定四庫全書
　筠谿集巻四　　　　　　宋　李彌遜　撰
　　外制
　　　翟汝文落致仕提舉臨安府洞霄宫
國家當多難之時莫先於得士臣子處儉徳之世不㤀
於愛君矧惟輔弼之良夙贊樞機之重義在捐軀而許
國理無謝事以屛居具位某逺識見幾清規絶俗自信
獨行之操髙人靖退之風志在黔黎治每優於共理忠
存社稷言備罄於同寅蚤辭軒冕之榮深得江山之助
然賊未授首非明哲保身之時士而懐居豈王臣匪躬
之故諒久安於恬養亦深念於艱危其還神武之衣冠
勉奉洞霄之香火亟祗眷渥益勵猷為倚聞告后之謀
式副貪賢之望
　　　折彦質知福州
朕嘉惠多方將責成於師帥敷求懿徳尤注意於老成
倚予左右之臣殿彼東南之服肆頒明命允協師言具
位某秉徳粹夷宅心剛大閎才可以經逺達識至於造
微武略文韜夙擁元戎之節朱轓皂葢屢專方伯之權
逮宻勿於樞廷實維持於王度亟辭機務久奉真逰眷
長樂之巨藩為七閩之勝地故家按堵民知隴畝之安
腐粟積倉官無飛輓之役盖不煩於卧治其勿駐於前
驅用寛南顧之憂行俟東歸之命體兹明訓克邁逺猷
　　　席益起復知成都府
朕眷坤維之重地方整於六師倚台輔之舊臣往䕶於
諸將屬爾家庭之慼難於軍旅之容然義或可以斷恩
經亦存於變禮具官某宏規經世邁徳降民謀猷罄於
弼諧威惠優於綏撫自總臨於全蜀遂控制於强胡遽
纒陟屺之悲願解剖符之務念腰絰金革之事既見於
古人而坐籌帷幄之功允資於碩望其釋居廬之慕仍
還制閫之權豈朕待遇臣隣乃欲奪人之孝惟爾悦安
社稷必先許國之誠尚克移忠庶幾達節
　　　趙鼎觀文殿大學士太一宫使兼侍講
朕順考古訓康濟時囏窮六經典要之辭庶明大道監
厯代興亡之道用闡丕圗敷求一徳之良俾獲多聞之
裕眷予舊弼允協師言具官某惇大而惠和深醇而直
諒閎才經體周萬務以通明奥學逢原貫九流而博極
節不渝於夷險身每繫於安危頃與政機旋登揆路新
美百度熙帝載以奮庸張皇六師暢天威而震疊靖江
淮之俶擾致華夏之底寧雖𤣥齡善謀必資如晦之斷
惟張仲處内遂收吉甫之功相須而成同歸于正志恢
土宇方陳闢國之謨力避鈞衡遽受擁旄之寄深鬱具
瞻之望每馳側席之思其即鋒車來逰琳館冠清班於
禁殿侍閒燕於經帷益尊所聞以輔台徳詠周王之頌
緝熈將極于光明服商相之言終始敢㤀于遜敏尚勤
入告式副虛懐
　　　張守資政殿大學士轉一官加食邑知婺州
朕思濟多艱紹隆祖宗之業眷求同徳緝熈社稷之勲
得視君腹心之臣俾作朕股肱之任台徳是輔民瞻所
依既力請而抗章宜閔勞而均逸具官某閎規經逺恢
量鎮浮不吐剛而茹柔豈澄清而撓濁頃居風憲非堯
舜之道不陳於前兩預政機有謀猷之嘉則告于内允
賴協恭之助遽形引疾之辭時雖急於念功士則難於
知止勉從雅志實鬱公言峻祕殿之崇名分武陽之重
寄併超秩叙増衍真封惟兹錫命之蕃庸示優賢之異
終始之遇朕無替於臣隣進退之間爾曲全於禮義姑
煩卧治尚倚逺圗
　　　唐重贈端明殿學士
節義為天下之閑莫先於許國爵禄馭羣臣之柄可後
於報功惟時共理之良能致見危之命肆加褒䘏庸示
哀榮具官某蚤預英逰寖階膴仕望出周行之表位髙
法從之聨淹厯嵗時踐更中外屬闗陜之分帥㑹胡虜
之弄兵仗義不回嬰城自守率疲散之卒抗方張之師
意輕犬羊身陷鋒鏑天其付之全節人亦髙其令名宜追
賁於幽扃用増崇於祕殿以激懦夫之氣以教為臣之
忠尚期有知服我休命
　　　張宗元樞宻都承㫖
右府本兵之地西清次對之班掌出納以導王言備論
思以賛國論惟職清而地近故任重而選髙必得時髦
式符公議具官某静粹不撓通敏有為逺畧可以濟時
餘事長於治劇蚤繇聞望寖被簡知入侍禁林久參帥
幕宻賛運籌之策力陳前席之謨逮出撫於軍師實上
寛於憂顧惟兹多績允協師言其陞清切之聨以宣宥
宻之㫖親賢為務朕方佇於謀猷告后之誠爾毋㤀於
夙夜往祗明訓益懋逺圗
　　　楊政換給右武大夫恭州團練使
爵以馭貴初無予奪之私賞必眎功用為能否之勸允
惟多績奚憚屢遷具官某許國以忠行師有律久振鷹
揚之旅力摧蟻聚之鋒食肉寢皮志每存於去惡履腸
涉血勇屢見於先登是為出類之勲可後非常之典載
班命綍超進兵團以示眷隆以旌顯効克祗予訓益懋
汝為
　　　趙令矜都官貟外郎
尚書郎列屬中臺其選甚髙非疏明儒雅之士不輕以
畀也爾公族之秀賢科入官而問學美身優於從政頃
在靖康抗章論事有聞于時坐廢累年靖共自守便朝
賜對占奏詳明其往踐秋官之聨思稱予遴柬之意
　　　葉宗諤江西運使
大江而西沃壤豐俗縣官之所仰給然軍興以來月收
嵗取陸走水運民力竭矣爾才術之優無施不可牧民
治計咸見所長肆予命爾耳目之司足食足民悉以賴
爾其酌取予之宜以寛公私之急惟官不委吏吏不縱
姦則事辦治而民不告病矣
　　　金安節殿中侍御史
朝廷自公卿大夫至於百執事凡幾品秩惟御史耳目
綱紀之寄選任非他官比必奏言試功見賢焉然後用
之以爾剛毅不回静重有守前席之陳深動予聽是用
寘之監理之任閲時未久擢陞副端不幾乎不試而用
乎夫朕之所待爾者如此其思所以勉之惟直道可以
事上惟厲行可以律人俾庶政無闕而百工知儆則予
汝嘉
　　　趙康直贈待制
昔許逺之守睢陽以軍事聽於巡而與之嬰城卒生致
於賊以死盖其忠憤所激不求茍免故身輕於羽而意
有泰山之重朕其嘉之具官某解紛排難夙著顯庸隠
然長城專予閫寄既遂及𤓰而代不為接淅之行鋒蝟
斧螳敢肆凶逆見危之節庶幾古人嗚呼朕遭家多難
謂國有人而求仗節死誼之士僅可一二數顧何惜美
官不一旌其忠以為後勸哉西清之職肆以命爾尚期
英爽服我哀榮
　　　王庻兵部侍郎
朕求賢於詩書禮樂之間用賢以社稷民人之事厯考
成績兼收實能遴柬之難庶幾得士而况予侍從之臣
哉具官某藴可行之學負有為之才久賴折衝老於師
帥威名憺乎西鄙聞譽達於中朝朕方登延羣材圗回
庶政使其力安於逺俗曷若坐制於外夷是用趣回禁
宻之班副予九伐五兵之任爾其深監前轍益攄壯猷
冀聞借箸之竒遂成歸馬之効
　　　尹焞祕書郎兼崇政殿説書
孔子之道軻死不傳學者不求放心而尊記問之師去
古滋逺其誰使正之爾學有師承本於自得篤信力行
不惑於世日者安車何止三反朕恨見之晚而髙卧益
堅是用趣侍金華仍寘養材之地非特朕樂聞朝夕之
益亦使後學知所模範焉
　　　戸部侍郎王俁落權字
力久則工能善其事因任則人能盡其材朕率是道以
馭羣工故雖侍從之臣亦或試而後進具官某才為世
用學可致君蚤稽公言寖寘顯路自攝貳卿於民部亦
將兩閲於星周載疇試可之功就錫維新之命方今師
老財匱廟堂錢穀之問不勝其煩生財之道竭矣而理
財之方不得施尚何術以濟之夫任既久則見益盡名
既正則責益專獻可之猷勿俟朝夕
　　　吕本中太常少卿
禮樂政化之所自出後世文勝道隠寖失聖人之㫖朕
欲息邪距詖而反之正思得好古博雅之士以辨明之
爾操履之正克世其家問學之醇不悖於道發為詞章
炳然其華頃由柱史遽起丘園之興真祠均逸亦既踰
年今予命爾以秩宗之事昔魯不棄禮而齊親之治亂
一軌百世可循益尊所聞追還邃古之風以成予治朕
之所以望爾顧豈鐘鼓玉帛云乎哉
　　　李光知洪州
朕據險阻以制强胡倚循良以安逺俗眷豫章之重鎮
實江右之名區非兼文武之資曷副兵民之託載疇在
服允得其人具官某操行直方秉心端亮備罄匪躬之
節屢陳告后之謀入冠六卿出當一面忠嘉自許見松
栢之後彫威名所臨信藜藿之不採其往釐於南土以
坐控於上㳺方淮楚環多壘之師章貢羣弄兵之冦先
事而預防則近擾患至而無備則易危尚賴折衝用寛
憂顧克祗明訓益狀逺猷
　　　任申先徽猷閣待制
左右持槖之臣皆得以陳天下事而獻其可否惟克用
常徳㒺非吉士則於予一人有盡規之義具官某名臣
之裔端亮不渝自信獨行險夷一節朕起諸淪落之中
寘彼薦紳之上載筆螭陛代言綸闈書法摛詞無愧前
識踰年去國有鬱公言其還近班晉寓西清之直惟乃
父正色立朝危言悟主遺風凛然久而彌著今朕亦以
此望爾爾其益懋賢業勿替家聲以永無窮之譽
　　　辛次膺湖南提刑
具官某頴考叔一言而施及莊公人心所同若執符契
儻得其合孰不為之動聽爾才通而有守言髙而可行
久司諫垣賴其朝夕之益將母之請實隠予懐朕方以
孝治天下忍違其欲使不得致養於親哉寓直道山以
為爾寵按刑湖外以便爾私若夫揚清激濁而厲在位
布徳施仁而綏逺俗斯爾疇昔之所勉朕者尚奚多訓
　　　李公懋湖北提刑
具官某書曰本固邦寧易曰厚下安宅朕履危思安稽于古
訓凡立政造事必求所以厚下固本之道爾端勁不拔
質直無華言必及民志先體國雖紀綱之地不可去賢
然欲禁暴戢姦以除民害非有惠愛之術而深達朕言
意者不能也湖湘之間殘於摽掠困於征求肆予命爾
按兹祥刑一方之治悉所當察爾惟力行所見之學能
踐昔日之言則朕於斯民復何慮焉
　　　任申先轉一官致仕
虧盈益謙者天之道難進易退也士之常惟富貴貧賤
不以動其心則用捨行藏皆能適於正具官某承家有
端直之譽治已以㢘勁之規善刀而藏幾老於世韞玉
而待卒聞于朝朕寘彼周行擢之法從雖陳蕃之志未
遂而賈誼之言畧施逺攬抗章懇求謝事既獨髙於止
足俾交養於智恬肆頒増秩之榮姑遂掛冠之逸冀無
妄而勿藥庶厥疾之有瘳尚體眷懐勉思後効
　　　胡銓保守吉州轉通直郎
乘障之功非所以責賢腐儒之説或至於敗事爾以文
藝擢寘甲科下帷窮經十年不調當胡虜亂華蹂踐郡
邑而能率衆仗義壊其機牙使姦不得發一方以寧朕
甚嘉之其進官資以示褒寵
　　　閻亮等承節郎
胡馬亂華列城震擾爾等被堅禦侮賈勇鏖戰具有勞
績爰陞品秩再錫命書往服恩榮益思報効
　　　李光封贈故父
朕大饗合宫受釐宣室誕布自天之佑普霑在服之臣
具位某父某韞玉積躬籝金垂訓流風甚逺于公之門
既髙種徳方興畢萬之後必大是生俊傑為予忠良屬
兹俎豆之陳方倚藩維之寄肆頒茂典追賁幽扃慰其
罔極之思示我無私之澤
　　　張俊封贈三代
　　　　曽祖
朕稽三代之禮文參九筵之遺制大饗上帝並侑祖宗
用答神明之休均錫中外之福具官某潛徳不彰慶流
後裔是生賢傑為予虎臣兹禋祀之克修宜厖禧之咸
被進階帝保時國上公尚其有知歆此殊寵
　　　　曽祖妣
朕卜季秋之吉有事合宫爼豆既徹爰錫大賚矧予上
將之先可後褒崇之禮某氏婦徳淑慎流福後昆有孫
而才為朕信布是用延敷帝祉肆錫命書進加大國之
封式示重泉之寵魂其不昧尚克欽承
　　　　祖
朕嘗膽艱難注意將帥廼者受釐宣室昭答神休念予
推轂之臣不預執籩之事申及先世咸錫異恩某官慎
行修身隠躬不耀惟時上將繫爾聞孫肆予饗帝之成
廣霈榮親之澤位隆帝傅寵及九泉朕之待將帥之禮
無不極矣尚祈精爽不昧欽承
　　　　祖妣
源深者流必長本大者末必茂國有上將功葢一時推
榮其先可後褒典某氏徳配君子行著閨門遺芳流祉
至孫而大兹者肇隆新禮均錫鴻禧爰増大國之封以
正小君之位時為茂寵用賁泉扃
　　　　父
朕念饗親尊祖莫大于配天故綿蕞新儀參稽古制薦
馨神靈上下昭格是用推親親之恩以慰天下之為人
後者况予寄閫之臣乎具官種徳不遇為時遺賢義方
之訓知以教子俾予登壇仗鉞之將憂君許國忠貫日
月者其來盖有自矣逮兹毖祀宜亨神禧進位公師用
昭異數精誠如在服我寵靈
　　　　母
朕思考叔之孝詠南陔之章則知人情生以養親為先
死以顯親為重也故禮成太室澤浹在廷爰及幽冥悉
加叙進某氏積行于躬克配令徳粤有賢嗣輔我中興
兹大饗之既成宜洪休之咸被是用大湯沐之封渙夜
臺之寵尚其不昧歆此恩榮
　　　黄積厚都官郎中
列曹諸郎各有秩叙至於用人則無重輕之間然非不
得已不使後來者居上也爾學行之懿自朕親擢優㳺
省戸强敏有聞姑從次遷以俟褒識往欽乃事勿怠厥
修
　　　吏部侍郎劉寧止落權字
力久則工能善其事因任則人能盡其才朕率是道以
馭羣工故雖侍從之臣亦或序而後進具官某才優而
有濟學博而可行蚤稽公言寖寘顯路自攝卿貳於銓
部亦將兩閲於星周載疇試可之功就錫為真之命方
今仕流甚冗而朝或乏才官曹雖多而士或失職朕甚
惑之夫任既久則見益盡名既正則責益專獻可之猷
勿俟朝夕
　　　王綯贈官
委質策名當盡匪躬之節飾終隠卒必崇歸厚之風愴
予舊弼之良遽起哲人之嘆肆頒命典庸示褒懐具官
某奥學造微閎才經世早赴功名之㑹遂登丞轄之司
許國以忠亦艱難險阻之備至保身而退知用捨行藏
之有為朕方體大舜之同人稽成湯之圗舊亟聞淪謝
良用䀌傷錫以崇階用追賁於泉壤禄及後嗣將益大
其門閭尚克有知服我休命
　　　押馬毋丘㢘轉一官
爾馳驅王事道阻且長能使牧人去其害馬進官一等
以旌汝勞
　　　彭大節補承信郎
毀家以紓國難麟經褒焉爾祖以貲奉公軍用不乏一
官及汝以報其忠往服寵休益務恭恪
　　　范璿樞宻院檢詳
國家多事而來政令賞罰自右府出較之中臺或相
倍蓰故張官設属必得明慎通練之吏庶幾事舉而姦
弊不作以爾言行有則悃愊無華久於郎潜有藴未試
往聨宥宻之屬凡政令之出納賞罰之重輕必致詳焉
毋使善譽減於為郎尚慎之哉
　　　王迪左司郎官
文昌天府衆務泉藪左右置屬分掌列曹凡事之出納
皆得折衷之而聽於長得其要若挈裘領不然治絲而
棼之不勝應矣爾才可剸煩知能撾伏彌綸省闥强濟
日聞爰因其能就陞厥次並恭乃事以審法令以明辨
訴以謹文事案牘之程度毋習故常憚於繩糾馴致庶
政之弊則惟爾休
　　　魏安行大理寺丞
漢朝先經術以用人仲舒本春秋以議獄爾文雅飾吏
平易近民因其所長必能為朕持天下之平使刑不濫
而民不寃廷尉之屬肆予命爾尚往欽哉
　　　知鄧州穰縣杜琮轉二官
朕慎惜名器不以假人惟時戰功無小不録爾備吏百
里廼於拔城䧟陣具有勞焉進官二級増氣三軍毋怠
欽承往思報稱
　　　喬仲福贈正任承宣使張景正任觀察使劉承
　　　衡友遙郡觀察使
朕以節義望天下士于今有年而見危致命求之薦紳
尚不多得於吾行陣之間迺有人焉具官某勇冠三軍
身鏖百戰夙賴干城之畧方遲敵愾之功屬叛黨背鼔
衆不返而能懐忠守節義不俱生視死如歸不為國辱
峻陟使名疏恩後嗣豈獨重義為九泉之榮盖將顯忠
為三軍之勸尚其不昧歆此寵休
　　　郭沔閤門祗候
祗事上閤出入禁庭右列髙選也爾勤勞王事茂著厥
功肆予命汝是為異恩益務恪恭以思報稱
　　　楊舉直循一資
昔者王師致討運營淮上飛芻輓粟人用告勞爾令行
百里運不絶道使軍不乏而士益振以迄有成賞可後
哉進資一等以示褒嘉
　　　王俁䕫路提刑
朕欽慎庶獄寧失不經常恐一夫不被其澤必慎求於
成徳以總治於祥刑以爾忠厚有餘靖共自守早冠多
士嘗參邇聮久分剖竹之符屢下賜環之命謂不容於
俟駕乃未聞於造朝爰錫命書按刑巴峽惟吏克知畏
而民以不寃則為稱職尚往欽哉
　　　曽開中書舍人
兩掖極諸儒之選中書本庶務之原宣徳意以形四方
孚號令以鼓天下任人圗舊出命惟新具官某端靖不
渝沖和無競辭有典要徳為老成忠節著於三朝威畧
伸於兩鎮兹起真祠之秩來歸禁路之華惟坦明之文
動於羣聽深切之論沃于朕心使老癃扶杖以期生悍
武聞風而思奮時汝稱職助予圗功
　　　趙思誠中書舍人
(上詞同/)具官某學博而資深辭華而知要早擅翩翩之
譽備輸蹇蹇之忠廉靖有常篤信無倦兹賜環於祠館
歸持槖於禁林(下詞同/)
　　　馬士存贈兩官與一子恩澤
朕求節誼之士於戎馬以來固未多得盖處死之難人
情所同爾許國以忠久從金革臨難不奪至於隕身可
無褒榮以慰泉壤晉官二級禄及後昆尚克欽承毋㤀
結草
　　　霍興贈承信郎
捨生取義知命者所難而爾能體國奮忠殞身王事錫
官一等追賁九原魂其有知歆此殊寵
　　　章承祖循一資
千里饋糧師不宿飽其責甚重頃者淮壖轉餉為急飛
輓之事爾或有勞進資一等姑以示勸尚其勉之
　　　燕仰之大理評事
萬方之獄决於廷尉而左右平專可否於情理之間一
失其當死者不可復生矣爾以才稱習於法令往居是
職可不慎哉
　　　䕫州通判崔仲通轉一官
堅壁挫敵兵家所難雖曰金湯可恃而臨敵不懼失之
毫釐民不堪命矣爾頃丞蜀郡多壘在郊禦侮之功克
全千里其増命秩用勸為臣使知夫仗節死誼臨難毋
茍免也
　　　李發轉三官
爾忠勇自奮萬里一身能致敵情助我制勝夫責之難
則報之重晉官三等是為異恩往服寵榮益思勉勵
　　　郭貴贈兩官成忠節
春秋之法死王事加二等爾臨敵致命奮不顧身朕何
惜不追進官資以為爾地下之榮乎尚其有知歆此殊
寵
　　　陳珍轉一官
爾比整舟師備禦海道淹留嵗月灼見宣勞進秩一階
以示褒勸
　　　張安國換給承節郎
爾以勞入官越時既久比加考覆載錫命書祗服恩榮
益恭乃事
　　　衡州茶陵縣廣澤公封明靈廣澤公
朕以道御世無間幽明有功于民必加崇奬爾威行千
里惠及一方雨暘以時無禱不應雖民和降之以福惟
正直則依人而行其錫隆名用旌靈貺益敷利澤以答
寵榮
　　　曽慥湖北兼京西路運副
襄鄧疆理之初荆湖剽掠之後瘡痍未合師旅荐興所
以餉給而拊循之非通敏忠厚之吏不以輕付也爾蚤
以材猷見推士類久司計漕績用有聞其進官聫兼荆
襄轉輸之任俾惟新之俗民不告病既老之師士不阻
飢時為汝職尚其勉之
　　　朱松校書郎
朕寤寐求賢思得天下之士未見君子猶恐失之爾學
行有聞達于予聽便朝賜對敷納可嘉肆頒命秩之榮
分職書林之祕麒麟天禄爾所舊㳺勉副簡求益務涵
養
　　　常明祕書省正字
朕儲書中祕以萃羣英推擇成材出為時用爾績文種
學望譽甚休爾雅之詞見於已試其往逰於藏室以縱
覽於祕文藏器待時嗣有褒寵
　　　霍蠡總領荆湘財用轉一官
朕宿兵邊隅坐制羌虜預為足食之計曲盡理財之方
而吏或侵漁軍多冗濫致餽餉不繼於道征求荐及於
民朕甚病之爾以才猷列于郎位將命以往知無不為
力究弊原不畏强禦連營盡得其軍實列郡悉知其吏
姦風力隠然濟以心計有臣如此朕何慮焉超進一官
姑以示勸益恭乃事朕不汝㤀
　　　勾濤起居舍人
朕統臨兆民若馭六馬言動之間㒺不抑畏故左右置
史簮筆對仗分侍便坐繫日而書之所以警今垂後其
任顧不重哉以爾老於文學辭華蔚然好是正直氣節
不撓力求古人之心有意當世之務雍容省闥望重一
時肆予命爾以記注之事往踐右省職清而地近其體
東注之意益勵乃為嗣有褒寵
　　　李擢袁州李正民筠州
筠袁之間盜賊連壤戸口耗於剽掠郡縣為之繹騷必
擇循良之臣以施安集之政具官某嘉猷敏濟懋徳純
成被遇兩朝罄獻納論思之益周旋一紀宣藩維屛翰
之勞念方圗舊而與之赴功豈容遺賢而久於均逸往
分郡寄共拯民艱廣漢之治在頴川力回獷俗龔遂之
安於渤海坐致淳風其酌猛寛以圗治効
　　　蔣璨淮東運副
朕疆理淮甸克復神州環冦之師殆將百萬致粟一石
率當幾鍾維兹轉給之功必得開敏之吏爾儒雅自將
材猷可倚總輓粟飛芻之任無傷財害民之譏奏言便
朝灼見心計載頒寵數増重使華其上體於眷懐益務
修於職業俾糧不絶道賦不加民而用度足則予汝嘉
　　　趙子巖廣東運判
五嶺以南無慮數十百郡縣分命部使者察之惟時計
臣雖摠轉輸而吏姦民隠皆得上聞實耳目所寄流惠
于萬里者也爾蚤以材能寖被器使祥刑南服譽處甚
休就易使華往按東道其奉詔條宣徳澤治財賦明刺
舉毋以接荒徼而怠拊循毋以逺廷朝而畧法度靖共
爾位稱朕意焉
　　　知荆南府王庶復徽猷閣直學士
荆湘萬里實國上㳺師帥一方為時重寄爰擇西清之
之望往綏南服之民善最既聞褒嘉可後具官某才猷
敏濟氣節剛方洞明韜畧而本之詩書妙達權謀而由
於法度肆疇嘉績作鎮鉅藩迨兹報政之優備著宣勞
之効流庸自占仁風浹於遺黎桴鼓不驚威名憺於隣
敵允資控制以寛顧憂載陞延閣之華用益帥旄之重
雖爾舊物惟予茂恩勉圗終功嗣有休命
　　　長入祗候陳勝轉一資
爾擁衞宫闈周旋羈紲勤勞備著褒典可忘増秩之榮
仰思所報
　　　樓炤祕閣修撰知温州
萃圗書於中祕獨髙論譔之班剖符竹於外藩尤重承
宣之寄眷被永嘉之望輟予近列之良爾學有師承辭
知典要握蘭省戸備罄猷為載筆宸廷時推廉靖方憂
國賴忠言之告而愛親興志養之思有嘉錫類之誠肆
頒從欲之命往分釐於便郡仍陞踐於華資爾其布政
以揚王之休推恩以及人之老遂安逺俗毋㤀本朝
　　　丁則轉一官
朕以閫外之事委之將帥而金商道阻民俗軍旅之利
病難於必聞朝廷患之爾以材能効官帥幕馳驅王事
千里而來見之便殿乃以民情軍實悉達予聽進官一
等以慰爾勞其體朕所以待遇逺臣之意歸告而長益
堅其忠以圗報効
　　　梁仲敏太府寺丞
朕於養材如養木然拱把而上皆扶持封植之以遂其
成爾種學績文未有所試雖丞於寺事皆在所察而無
專責得以時暇亦朕養材之地也往居而職自公而退
毋㤀所能
　　　鄧名世校書郎兼史館校勘
朕念人材之難既得天下之士則樂與終始作成而器
使之爾頃以材名擢居策府以憂去位終制造朝問學
之工久而益粹其還讎校之職仍參筆削之官眷任之
意思所稱焉
　　　王利見贈承務郎
漢之狄山以博士乘鄣致殞其身雖其自取亦用非所
長也爾實儒生以忠及難朕甚憫之肆頒命秩追賁九
原魂其有知服我休寵
　　　冦逵起復淮西宣撫司將領
墨絰以從軍事於古有之爾御衆有方久臨行陣以憂
謝事曽未踰時比命將臣出師邊徼而抗章來上請汝
以行其奪苫塊之情以從金革之事移忠之義視君猶
親往服訓辭益思自効
　　　林季仲檢正諸房公事
東西臺總萬方之務而丞弼以佐理為任非事重體大
則為之屬者皆得以彌縫董正之其選顧不重哉爾學
足以飭身智足以周事翺翔顯路聲聞藹然有意斯民
力求自試朕舉能任官用分命爾列屬樞機之地其益
殫乃心以佐而長使朝廷之上事無不理時汝之職我
有好爵恭俟朕命
　　　趙渙江西提刑
總按一道理察百司皆予耳目之官也擇人而付無閒
内外爾質直好義不詭于行備官蘭臺百廢以舉方將
試之言責以觀謇諤之風而抗章累來力求自便按刑
江右其為朕行移爾紀綱輦轂之方以成澄清郡邑之
治使朝廷威惠寖以及逺則為稱職
　　　董􁁊知嚴州
守牧之任莫先惠養近嵗縣官急於調度吏茍逃責他
置不問甚者頭㑹箕斂重為法而民不勝嗚呼豈古循
良之治哉具官某學而文克傳家法仕優而果夙著能
聲頃自綸闈出司琳館朕深軫黎元不安畎畝思見頴
川渤海之風次對近班嚴陵上郡用起汝於閒散之地
徳至渥也勿云吏道以法令為師惟行之以簡懐之以
惠阜安吾民所以報朕
　　　韓彦直祕閣
中祕儲書以待寒雋非所以賞有功也惟爾父有非常
之功故報之以非常之典延閣之直肆以命汝朕之所
以待將臣者至矣往服異恩益圗報塞
　　　浙西提舉茶鹽錢堪轉一官
煮海之利食貨所先有司用是寛斂息民而足邦計爾
頃將使指奉法不苛能致羨増以佐軍食朕信賞必罰
小善不遺進一官以示能者之勸
　　　丁則太府丞
外府貨財所聚丞實佐於事無所不掌以爾囊封論奏
陳甚髙賜對治廷有言動聽朕欲觀汝能姑試以事往
踐厥職以俟寵光
　
　
　
　
　
　
　
　
　筠谿集巻四
欽定四庫全書
　筠谿集巻五　　　　　宋　李彌遜　撰
　　外制
　　　劉大中禮部尚書
朕眷有家之多難乘大業之將興敷求真賢共濟當務
矧居常伯之任實髙法從之班允副疇咨孰先舊徳具
官某智周而宻學富而通直諒之誠言斯可績剛大之
氣見於有為早推吏道之師旋陟禁林之表繡衣諭俗
問不及於狐狸皂蓋臨民名亦知於草木惟汲黯可攘
於敵國而望之久去於本朝想閑曳履之聲亟下賜環
之命典朕三禮位予六卿詢之僉言莫如汝作大事則
從其長既不溺於情文衆美以效之君尚勿㤀於啟沃
益輸忠讜以迓寵光
　　　馮義由解圍畨賊轉兩官
排難解紛見臣子保邦之節報功崇徳為人君馭衆之
恩爾素敦詩書晚從金革遭時多難報國一身有嘉乘
鄣之功肆頒増秩之命保兹榮寵毋怠欽承
　　　胡舜陟買焉及額轉一官
國家偃武之久歸馬不閑興師有年折箠可渡而猶務
益之將以制胡虜之長技非得已也具官某風猷敏濟
器度閎深久踐禁林出分帥閫惟桂林象郡旁連多馬
之野嵗取駿良厥有常數乃能率下應期不擾而集既
富在坰之牧無煩請苑之師雖曰守官實為體國宜載
加於命秩以昭示於渙恩尚服寵光益思忠藎
　　　劉公達轉一官
仗節守誼者臣之忠信賞必罰者君之柄爾臨難有守
不與賊俱姑進一階以為衆勸往服予命益勵汝為
　　　程江軍使㳺輔起復
墨絰以從王事於古有之方時多艱禦侮之寄非人不
可爾却敵摧堅有功百里以憂去位亦既踰時其奪苫
塊之情勉從軍旅之政事君之義移孝為忠益勵逺圗
佇觀來効
　　　張戒兵部郎官
尚書郎朝廷之髙選近嵗官不必備率以他曹通掌非
開敏博達兼人之才不以居是職也爾器識深閎操履
純固頃繇儒館出領使華中臺武部之屬姑試之事以
觀汝能其勵乃躬率乃職稱朕所以選任之意焉
　　　楊晟惇換給事中大夫直徽猷閣
朕惟師老敵堅士苦於戰有功必録凡賞無常而况於
發縱指示御衆制勝者哉爾素敦詩書深明韜畧振斬
將搴旗之旅收執俘獲醜之功比命相臣付以閫外之
事而崇階華職併以命爾載疇勲庸良見忠藎肆頒綸
綍之寵以為閥閲之光尚體眷懐益輸竒節
　　　陳師錫贈諫議大夫
江河競注仰太華之彌髙玉石俱焚見精金之百鍊士
有所守何獨不然具官某操尚端方風規峻整當先帝
龍飛之運為中朝骨鯁之臣旋被謗傷遂連鈎黨惟人
心之助信亦天道之好還念彼同升既追榮於禁路豈
容遺直獨銜憤於幽扃是用寵以諫垣躋之法從嗟乎
弗及見賈生而席前尚其有知從朱㳺於地下諒惟英
爽歆此哀榮
　　　淮西運判梁澤民直祕閣
使臣以禮則忠有功見知則説朕於用人茍藉其才先
之以寵而責其效可謂至矣爾儒雅飾吏從政有方比
命從臣推擇實材而奏書來上僉曰汝能内閣圗書之
府也往參其直朕之所以待汝豈特飛輓之事哉其體
兹意益慎厥脩
　　　張球等轉一官
魯人以思斯才頌僖公能遵伯禽之業比命方伯市駿
桂林象郡之間而爾令行千里勸督有方致其土地之
宜相予軍旅之事載嘉體國可後酬庸超進一階以示
褒勸
　　　唐時轉一官
朕詠鴻雁之章修安集之政慎選百里惠養元元以盡
為民父母之道爾涖官江縣聲聞於朝部使者謂爾奉
公潔已戢吏恤民徭役均平催科不擾有令如此朕於
斯民無負矣何惜一官不為爾勸哉
　　　梁澤民淮西運判
朕眷淮右瘡痍之餘蠲其賦斂飛芻他道以給軍食部
使者之職惠養斯民安集之爾才學之優習於吏治周
旋外服灼知民艱其為朕往撫彫瘵之方奉法繩吏去
其害民使流庸自占經界復興庶幾還其舊俗克祗厥
事嗣有寵嘉
　　　王震湖南運判
朕撫御逺民如行宫庭之政異時遣使問俗休戚必聞
時巡以來急調度而緩農事非朕意也爾才優敏强習
於吏治周旋外服益見所長荆湘轉輸之任其為朕往
惟奉法繩吏去其害民使下不擾而賦用足斯為稱職
尚往欽哉
　　　晁謙之再任福建運判
甌閩地偏而俗悍吏鮮奉法刺舉之任一不得人則民
不勝其弊爾以才猷蚤見推擇繡衣虎節嵗滿政成吏
姦民隠俱在目中矣是用因爾之能以順民望申命爾
以轉輸之任爾其益勵逺業以繼前功毋以久於其官
而怠乃事也
　　　蕭振浙西提刑
朕禮遇庶工孝治天下欲為臣者必獲乎上懼為子而
不得乎親用捨之間姑從其欲爾以端亮方嚴任予耳
目之寄而抗章有請以親為辭卻之復來志不可奪夫
逺而有光華可以榮親必也使無訟乃能善俗其推錫
類之誠以施及人之惠體兹明訓往務欽承
　　　魏永昇換給武翼郎
朕念師老敵堅士卒苦戰有功必録不以疑廢爾久於
行陣累賞得官執符而來不加考覆而易以真命可謂
優矣其勉爾忠以圗報稱
　　　衡嗣興補承信郎
仗節死誼知命者所難爾父忠勇帥衆至於隕身朕甚
憫焉既峻其秩復命爾官恩則厚矣其思所以保之
　　　趙成之改合入官
縣令近民而逺於朝廷劇責衆有功難於上達比遣信
臣察其勤惰以聞而黜陟之爾效官百里實在盜區治
狀卓然達於予聽朕觀其所為主而又延見便朝益信
其行矣錫之命秩非曰示恩亦俾爾識朕見知之意益
自勵焉
　　　龎琳王宗等歸正
朕惟中原染於腥膻軍士墜於塗炭寤寐以思不遑寧
處爾守節仗義不變於夷帥衆來歸可見忠藎晉官三
等庸示異恩往服寵榮益圗報稱
　　　勾龍如淵起居舍人
朕惟廣延四方之俊列于庶位寤寐求之如勿及焉既
拔其尤待以不次顧豈循尊卑疏戚之間哉爾周行之
秀儒學之英久於郎潛挺然自表朕得之公聽試以實
能擢居言動之司俾雍容殿陛得陳當世之務爾其追
古良史之風載筆不隠善惡必書庶幾朕無過舉之虞
汝亦有常徳之譽
　　　常同御史中丞
進正可以正邦舉直可以直枉予欲繩肅於百僚表儀
於多士俾正士之醇風俗之厚則夫中執法之官可非
其人哉具官某直諒之風承家不替方嚴之操臨事不
回佐邦禮於秩宗代予言於詞掖踐履之素趨尚益堅
兹宻侍於燕閒既灼知其忠讜載稽朝論擢掌臺綱夫
事有當為而難責速成之效才有可用而恥投求合之
機於進退可否之間實治亂安危之繫㒺違於道以酌
厥中推汝所知助予圖治
　　　仲湜贈少傅
朕廣睦族之恩以本王化崇飾終之禮以厚人倫矧予
藩戚之尊夙奉濮園之祀豈無異數冩此永懐具官某
深厚而粹和恪恭而清慎惟東平無富貴之累若楚元
閲禮義之多董治宗盟率憲章而勵衆視儀宰路謹言
行以端朝有隆磐石之基克壯維城之勢方資夾輔奄
歎考中介幘賢冠正聨班於帝傅金璽盭綬備儀物於
王封追賁佳城併昭茂典尚欽承於休命以永保於後
昆
　　　勾濤中書舍人
朕眷中原之未靖嘉與卿士大夫力圗去危即安之策
任子獻納之司必求通於古訓達於治體淹練博洽之
士豈但取其文詞敏妙而已具官某端諒融明老於文
學夙抱濟時之志屢陳闢國之謀載筆赤墀書法不隠
是用擢寘掖垣清切之地俾預論思行其所學爾惟監
前世治亂之繇酌今日當務之急明以告朕至於坦明
深厚之辭所以慰老癃而感悍武盖汝之優為而已試
者又奚訓焉
　　　知泗州劉綱特除遙郡刺史
朕疆理淮甸控制邊陲眷惟屛翰之邦備先禦侮爰得
爪牙之衛力可折衝爾沈毅有謀忠勇不懼夙賴干城
之畧坐銷多壘之虞事出萬全功存千里宜寵分於州
刺用増重於兵權惟政簡可以安民師和乃能敵愾服
予休命勉赴懋功
　　　張子華軍器監丞
除戎器於萃聚之時所以戒不虞而况用武之際乎爾
將臣之子餘力學文往飭百工盡其審曲面勢之藝函
人惟恐傷人矢人惟恐不傷人俾各善其事時汝之職
　　　張承司農寺丞
農臣掌九榖之府收斂葢藏以待振發足兵以來急於
饋餉無復紅腐之積矣爾老于吏治更練詳宻其往丞
於寺事惟出納之吝俾廪有餘粟而嵗用不乏時汝之
職
　　　趙不忙等轉官
不變於夷古言其難爾脱身異域仗義而來嘉汝盡忠
可亡報稱爰頒遷秩之恩以勸為臣之節
　　　李時雨上書可採轉一官
朕闢忠讜之門以來踔絶之士庶資羣策用濟多艱爾
馳譽儒林㳺心兵畧皂囊來上陳義甚髙已收堂上之
竒何慮目中之敵肆増秩序用示寵光勉行所聞嗣有
休命
　　　張深都大主管茶馬監牧公事
秦蜀地連多馬之野俗富摘山之利異時置使貿易騋
牝之蕃動以萬計近嵗官無專掌職亦随廢而利不歸
於州縣官矣爾通敏之才見於盤錯頃為使屬悉其利
病比命有司分職建官一循故事而首以命爾葢因任
也其體朕意往究乃心俾在野之牧毋愧魯郊則惟汝
嘉
　　　喻汝礪夔州路提刑
朕欽慎庶獄寧失不經唯恐一夫不被其澤况門庭逺
於萬里任予耳目之寄可非其人哉爾早擅文聲夙推
能譽惠愛之政及於所臨必能推恩狴犴之間俾無寃
民以稱朕哀矜之意焉䕫峽之俗爾所習知按茲祥刑
欽哉毋忽
　　　施廷臣監察御史
司憲紀綱之地張官設屬選之重獨髙一時必惟常徳
之彦則在位化之有羔羊之風焉爾學積于躬行著于
外粹然之色如玉在山天禄石渠乆於涵養其輟校讐
以司糾正之任異時明目張膽陳義於正色之地朕庶
幾乎見之往祗明命益勵汝為
　　　劉岑知鎮江府
京口東南之巨鎮接畛淮甸控扼江隅當髙壘之時為
設險之地任予鎮撫之寄安得折衝之才具官某早茂
英聲發於文采夙推能譽見於事功尤髙杖節之風獨
妙流錢之算輟從禁路出殿侯邦朕方按轡秣陵倚比
郡為輔車之勢益兵除器以戒不虞詢于在庭肆以命
爾其思預防之策益嚴馭衆之方力衛王室以安吾民
勿云用武而忘綏懐之政斯朕所以命爾之意
　　　向子諲徽猷閣待制兩浙都轉運使
朕縻好爵以待天下之士至於戚屬之近則非有異能
顯績不以輕授示天下以公爾而况要官華職所慎惜
者哉具官某士林之秀戚苑之英風采足以戢姦才猷
足以濟劇總飛輓轉輸之事於艱難險阻之中榖不勝
食民不加賦心計之善獨髙一時是用増重使權升華
次對稽之公論非朕爾私予欲足食足兵吏皆奉法民
不告病何術以至此爾將命于外而居論思之職皆得
以言之無負朕選任之意焉
　　　丁禩轉一官
疆埸之事備於未然恃吾有以待之爾爾分符邊郡施
設有方禦侮之功克安千里惟郡守増秩之命漢所以
待循吏者今朕用以寵汝重疆事也其體異恩益輸竒
節
　　　趙思誠知泉州
朕眎海隅蒼生若在王畿之内患乎徳澤不能下究休
戚難於上聞非得良二千石將何賴焉具官某端直之
守信而力行㢘靖之風易於勇退頃居禁掖屢形深厚
之詞久寓他邦習知東南之俗必能布宣王靈軫恤民
隠解刀劍而授襦袴易愁恨而為歌謡用是命爾殿彼
温陵就分師帥之寄夫待之既厚望之則深其推爾尊
主庇民之心以成予仁民愛物之政
　　　髙掞夔州路李觀成都路並運判
國家分遣耳目之官將以澄清天下察民利病以告于
上興師以來足食之餘悉置不問豈朕意哉爾治劇撥
煩綽有能譽久於外服益見所長峽巴(李觀云/西川)轉輸之
命肆以命爾夫畝有常税不可損也使出於私家入於
公家無追胥侵擾之弊則民安作而士不阻飢毋縱吏
逞欲隂取過制而曰吾不加賦於民服我休命爾尚勉
之
　　　羅孝芬提舉湖南茶鹽
摘山煮海之利嵗有常課非特操其贏貲以佐軍興所
以使田里無加賦之民而足調度也爾嗜可行之學熟
未見之書必能達于義利之分而體建官立法之意故
假之使華以總其事唯奉法謹度俾官不擾而吏不侵
則為稱職無以朕之所以養人者害人也
　　　曹璉宗正丞
朕網羅天下之士一善必録計官資之崇庳而處之以
待用焉爾蚤以才名揚于士類回旋外服更練既多肆
予命爾往佐屬籍之治凡寺之事時汝之職克修厥官
嗣有褒寵
　　　張絢殿中侍御史
御史自副端而上皆與言天下事所賴以繩愆糾繆而
適於正選用惟人蔽自朕志不因媒介而得所以責其
報也爾以純明之資守堅正之操頃居言責忠謇有稱
朝廷賴之以理搢紳悦聞其風去國而來恨不見之久
將以輔吾不及焉其還舊物以繼前功爾惟力行所學
知無不言俾厥后正百官肅庶事舉則有無窮之聞
　　　許世安左武大夫和州團練使
士被鎧甲十有餘年凡賞眎功無小不録而况御衆制
勝積有戰多者哉具官某勇冠三軍身鏖百戰用昭顯
績峻階横列進職遙團朕之所以酬爾至矣爾其盡忠
竭節十全之功以自効焉
　　　曽開刑部侍郎
朕操爵禄之柄以馭庶功而以禮義㢘恥崇天下士盖
非能則無以責實非賢則無以激貪懦之風朕得其人
寘之近列具官某端莊之藴本於自然剛正之行見其
所養翺翔法從垂二十年閒劇屢更不易其守頃膺召
節何止千里而來繼上懇章未踰三月而去止足之義
輿誦所髙肆命促還禁嚴典朕小司冦之事非特表其
㢘退以示在服將使推所不為見之有為也體兹明訓
益茂逺猷
　　　黄積厚福建運判
漢郎官出宰百里不以内外為重輕况專一道刺舉之
任而為朕耳目之寄哉爾開敏之才見於已試久於劇
部以辨治稱議者欲通東南之貨以佐軍乏患不得其
術則下徒擾而利不歸於上故命爾以七閩轉漕之職
爾通於治道而愛民之深者其為朕察其利否求所以
兼濟之策聞焉毋忽
　　　王龢司封郎官
銓綜髙於諸部封爵簡於他曹斯朝廷養賢之地為郎
之清選也爾薫然慈仁濟以學問優㳺省戸人無間言
擢升髙簡之司以表靖共之操往服予采益勵汝為
　　　廣西運判林師説再任
廣右逺於朝廷吏鮮奉法刺舉之任一不得人則民不
勝其弊爾以才猷蚤見推擇繡衣虎節嵗滿政成吏姦
民隠俱在目中矣比命從臣旁招俊傑奏書來上僉曰
汝能用申命爾以轉輸之任其益勵逺業勉繼前功無
以久于其官而怠乃事也
　　　胡世將樞宻直學士四川安撫制置使知成都
　　　府
益州西南之都㑹地控全蜀勢連三秦險阻之深可備
於他盜風俗之厚不犯於有司惟政令之去苛則郡邑
以大治師帥之任必得其人具官某望重一時才兼數
器文章可以華國直節可以端朝南土承流咸歌召杜
之政北門視草屢陳頗牧之謨需作鎮於坤維用借賢
於禁路樞廷寓直寵以久虚帥閫頒符擢之不次五十
城之重寄兆已見於夢刀六千里之畏塗諒無難於叱
馭力除宿弊留愛逺民昔文翁化行於禮樂之間張詠
政成於兵革之後尚追前美以茂逺圗
　　　丁則朱斐大理寺丞
聖人欽慎於獄君子盡心於刑朕若古訓其敢忽諸爾
以能涖官多所更練知夫捶楚之下何求而不得往丞
廷尉其審克之毋或一人之非辜以廣朕徳則予汝嘉
　　　石公揆直龍圗閣知撫州
君之視臣如手足佐佑之助不可須㬰離而休戚之間
義均同體豈責其所甚難者哉以爾清直自修審固不
撓頃疇時望擢寘憲臺期月之間厯遷三院予欲振舉
庶事繩肅百工觀其糾正之效而抗章累來力祈間逺
雖昔者疾而今愈亦閔其勞而重違河圗邃職臨川近
郡併以命爾庶幾卧而治之副朕委任之意不以中外
為間也夫執法尚於方嚴牧人先於慈惠易猛以寛而
適於治
　　　知鄂州趙士􁢑職事修舉除直祕閣
武昌接襄漢之上㳺連荆湖之多盜急軍食則催科及
於耕農緩民力則飛輓絶於糧道不擾而濟未見其人
爾戚畹之英夙有才譽千里之治朞月而成有嘉爾能
可為衆勸蓬萊道山之直儒者榮之今以命爾惟國之
大事在兵與農爾其思所以固本之道勿專以辦治為
務而害吾惠養之政
　　　湖北運判夏珙職事修舉特令再任
艱難以來士或失職至於當更而留非有異能顯績惠
及一方不以當是選也爾以才猷早見推擇為部使者
而富民足食績用有聞是用因汝之能以順民望俾修
舊職増重使權柬遇之優併以示寵爾其益勵逺業勉
繼前功無以久於其官而怠乃事也
　　　建康府通判李宏應辦宣力特轉一官
士有可用之才不求聞達隠於下吏朕欲聞而未得者
爾為郡丞能竭其才以佐而長闔郡之事以辦治稱亦
可嘉矣進秩一階既為爾寵亦所以勸有功
　　　李吉被衆驅擁過淮脱身歸朝轉一官
日者蟻衆悖徳廹脅忠良爾仗義來歸脱身鋒鏑雖薰
蕕不可同器而玉石幾於俱焚超晉一官以旌爾節往
膺寵渥益效忠勤
　　　王庶兵部尚書
禮樂征伐所自出盖天子之至權爼豆軍旅雖不同皆
儒者之能事長是兵戎之職必資文武之才與其拔士
以踰尊孰若因能而任舊具官某規摹閎逺局量邃深
臨事之幾金百鍊而益勵履危之節水萬折而必東早
接武於禁途久宣威於邊閫折衝制勝嘗不戰以屈人
為大圗難屢有嘉而告后是用擢自貳卿之列升之常
伯之聨方上穹示轉禍之機而中原起來蘇之望兵戎
弗戢師克在和爾其明自治之政以儆予庶幾收復古
之功以垂世往服朕命尚啟乃心
　　　富直柔知衢州
朕駐蹕江隅回輿浙部惟時西安乃在千里之内所以
夾輔王室撫綏邦人非予舊弼之臣疇足以寛朕憂顧
哉具官某秉徳寛裕宅心粹和懿行可以度人宏規可
以經國朕以三朝元老故家遺澤尚有典刑舉而寘之
宥宻之地而力辭政機歸棲真館側席之念于兹累年
其釋燕閒之居往分民社之寄非獨資於共理盖亦便
於告猷俾朝廷有屛翰之崇郡邑知巖石之重上下之
治相須而成豈不休哉
　　　吕本中中書舍人
朕寤寐中興焦勞庶事惟中書之地一日萬幾而内史
之職於命令之將行皆得以可否而獻替之茍非其人
則安能杜漸防微救過於未然哉具官某襲芳名胄濟
以多聞粲然泉湧之文粹矣玉温之質侍嚴香案議禮
曲臺人物之優允符僉論其輟九卿之列來聨四戸之
班夫事固有一言之非而駟馬弗及一日之失而終身
為憂於號令出納之微係社稷安危之重其體兹訓知
無不言毋使政事之行人得以議而朝廷有渙汗之譏
所以望於爾者
　　　張澄集英殿修撰知臨安府
漢三輔皆治長安而以二千石髙第入守京兆浩穰之
地非通鍊敏濟之才不足以居其任爾才猷之美風力
之强治劇剸煩雍容而辦分符持節屢試有成朕省方
南還清蹕所臨無異輦轂是用移爾建業之風以成武
林之治論譔之職併以示寵惟首善之地四方是式爾
其惠養柔良彈壓姦暴以成中和之治則爾之休豈獨
及於王畿之内哉
　　　任申先上遺表特贈四官
朕求賢惟恐其不及用賢惟恐其不盡至於中道而失
不能與之終始事功朕所閔焉具官某風節之勁問學
之醇賁于丘園老而無悔日者起之閒散而寘諸法從
之舊班許之謝事而猶冀疾恙之可已朕於貪賢可以
無愧盖棺乃已亡之命夫進官四等以慰九原是為不
次之恩以示有終之眷尚期英爽服我寵靈
　　　忠訓郎呉從捉獲偽劵冒請轉兩官
鼠蠧肆欺冒偽契劵爾為小吏暴白其姦嘉爾之能進
官二等益思報効以稱恩休
　　　承議郎李新元符中上書論政事闕失陳備防
　　　十事言辭切直特贈一官
朕闢公正之門延忠讜之士一言之善無逺不褒爾當
元符之間陳備防之策不顧時諱力排巨姦端亮有聞
久而益著朕獨不得與此人同時哉一官之寵九泉之
榮尚其有知歆此明命
　　　陳古直祕閣知興元府
朕夙夜圗治焦心勞思念每先於赤子兵革未休軍須
間出吏縁為姦誠不堪命慎選共理之臣以究其弊得
人則害除而利興茍非其人患可勝道以爾詳於治民
優於為政付以師帥之重往治漢中芸閣清名益隆寵
任夫治道貴清静不使逺民擾而無告則雖古循良無
以過此尚勉之哉
　　　方庭實禮部郎官范振考功郎官陳槖司勳郎
　　　官
中臺萬務之原分曹列屬相須而成譬諸作室殆非一
木之枝爾庭實粹然之質有藴未施爾振行能之修濟
以更練爾槖操履之固可以有為或端靖之節著于立
朝或循良之聲見於為郡其推已試之效共成中興之
功夫南省舍人時為清選司績主爵之任皆天官之劇
曹往究乃心用觀汝績嗣有褒嘉之命
　　　張九成落致仕
李絳有云知人誠難堯舜以為病然循其名驗以事所
得十七朕體是道進退羣材於賢不肖之間以爾儒學
之英名冠多士行義之潔善及一鄉蚤逰著作之庭髙
尚其事未老而歸予欲舉㢘靖以勵士風豈借賢異代
哉其還舊班以服新命亟彈冠而就道勿俟駕而有辭
　　　范沖知婺州
烹鮮貴乎不擾止濁始於能定獄市之寄無以異此朕
慎選牧守必先敦厚博碩之士將以安之爾具官某名
臣之後清直承家踐更中外而達于事情綜貫古今而
明於理義日者宻侍經帷仍專史筆賴其講明是正之
功而力求閒退以遂安恬有年于兹良鬱公議金華雖
小然時豐俗富事省民醇今日之上郡也其為朕往撫
循之夫惟簡可以臨下惟正可以率人惟去其害民可
以成忠厚之俗皆爾所樂惟以及物者尚力行之
　　　馮康國直顯謨閣知䕫州
朕以不忍人之心行不忍人之政治逺以近視民如傷
曲思所以庇䕶之方與我共理者其惟良二千石乎爾
憂國之忠濟時之策前席陳義朕既知之而持節外臺
分職劇部厯試中外亦已十年其於御衆牧人葢優為
之雲安重地不達桑梓之邦輟從宰屬陞之延閣而往
釐之可謂寵矣爾其體朝廷之徳意究風俗之利病以
廣朕不忍人之術勿云居外而有遐心倚需政成嗣有
褒命
　　　劉子翼廣東運判
朕撫御逺民如行宫庭之政異時遣使問俗休戚必聞
省方以來急調度而緩農事非朕意也爾才敏術强習
於吏治試之要劇益見所長南海轉輸之任其為朕往
惟奉法繩吏去其害民使下不擾而賦用足斯為盡職
尚往欽哉
　　　章誼端明殿學士建康留守
朕逺御中原時巡呉㑹睠金陵之近屛視京邑之陪都
必資禦侮之雄用畀居留之重肆求邇列爰屬寳臣具
官某徳宇粹温氣守沈毅夙持風憲輸面折廷争之忠
荐總計司著國富兵强之效受命不聞於擇事居官皆
可以䇿勳兹輟侍於禁林往分憂於江表陞華祕殿増
賁侯藩大連城師帥之權專行臺管鑰之寄式勤逺畧
庸示眷懐昔蕭何以謹信委關中冦恂以文武守河内
爾其固龍蟠虎踞之勢以為干城宣風聲鶴唳之威以
恢土宇庶幾嘉績無愧古人
　　　周葵江東提刑
朕嘉惠多方欽慎庶獄患乎徳澤不能下究思得明習
朝廷政體之士往宣明之其庶幾乎爾頃司風憲遇事
必陳直諒純明介然有守是用命爾按兹祥刑大江之
東實今要地耳目之寄付畀非輕儻吏不肆暴民以不
寃法行惠洽各得其所治成如斯嗣有異寵
　　　知鄧州韓遹知筠州格禧措置有方各轉一官
朕疆理襄漢以備不虞爾以才猷久分千里之寄控制
外侮拊循斯民才術之優達于予聽進官一等以旌爾
庸往服茂恩益輸竒節
　　　土豪承節郎劉亶等轉一官
頃者盜集海隅覬覦南下爾等體國奮忠有功扞禦陟
官之寵時為茂恩其思所以稱此
　　　楊政換給川陜宣撫使補授十將至右武大夫
　　　恭州團練使付身
朕慎惜名器不以假人而於將帥之臣率用優典所以
勸有功也具官某沈毅有謀疏通知變久提師律備積
戰多衆皆知其威名人將賈其餘勇顧何待於三錫俾
盡從於九遷爰考舊勳載加新命益罄干城之畧即成
闢國之功
　　　劉子羽贈父韐少師
朕稽三代之禮文法九筵之遺制大饗上帝並侑祖宗
用答神明之休均錫中外之福某官才髙濟世望重盖
時厯嚴近於兩朝蹈夷險而一節功存寄閫有奮不顧
身之忠義在平戎見誓不俱生之志是多賢嗣為時俊
乂念風木懐陟岵之悲而詩禮本過庭之訓宜昭異數
進位公師以旌追逺之恩以示顯親之意尚其精爽不
昧欽承
　　　王珎轉兩官閤門宣贊舍人
朕撫養軍士若保赤子十年于兹而廼者㓙徒背徳率
衆叛亡天人所共憤也爾等懐忠許國不與之俱戮力
誅鋤孤軍獨返克全大節可後褒嘉其進崇階賓贊上
閤是為異恩非特旌爾亦以激三軍之氣使知吾甲胄
之間有人焉
　　　孫政換給武翼大夫
賞罰用命不用命所以勵衆而勸有功也爾久於行陣
臨難不茍乃能賈勇鏖戰以張吾軍功在所勸者比加
考覆申錫命書往服恩榮益思報稱
　
　筠谿集巻五
欽定四庫全書
　筠谿集巻六　　　　　　宋　李彌遜　撰
　　表十一首
　　　謝賜厯日表
臣某言今月初四日准都進奏院遞到紹興六年厯日
一巻伏蒙聖恩賜臣者宿離不貸欽承堯厯之頒度數
有常端履夏時之正慶萬年之神䇿浹四海之歡謠臣
某誠惶誠懼頓首頓首恭惟皇帝陛下厯數在躬乾坤
合徳出日納日不忘欽若之誠先天後天自得彛倫之
叙乃誕敷於至化用丕冒於遐方臣敢不恪奉王正率
循邦典務農問俗共陶仁夀之風趨事赴功咸樂舒長
之日臣無任瞻天望聖激切屏營之至
　　　謝中書舎人表
臣某言伏奉告命授臣試中書舎人仍改賜章服者記
言東省巳愧冒居掌制西垣豈虞躐授特出聖神之斷
靡容僂傴而趨得寵若驚以榮為懼臣某誠惶誠懼頓
首頓首伏念臣學而未達器則易盈曾非適用之才徒
有在君之志山林半世既荒翰墨之畦蒲栁餘生久脱
衣冠之械敢謂一麾而出守寖叨三字之劇遷職在出
綸工無破的况三年不言之際而欲孚於黔黎當四郊
多壘之時必將感於悍武窺聱牙灝噩之作見坦明深
厚之風非賢孰能豈臣足辦此蓋伏遇皇帝陛下神功
不宰善貸且誠天監無私容光必照將大明於黜陟用
洪濟於艱難察臣孤忠屢陳却顧之䇿憐臣疎直尚寛
逆耳之誅逮兹成命之中頒曽乏先容之借助銜恩若
此圖報云何臣敢不載繹舊聞益堅素履去鞶帨之飾
逺規於聖模進藥石之言上酬於帝力庶收晚節以畢
頽齡臣無任感天荷聖激切屏營之至
　　　謝户部侍郎表
臣某言伏奉誥命除臣尚書户部侍郎賜衣帯者詞垣
(闕二/字)誤許言揚民部劇遷復承人乏感深涕隕恩重命
輕臣某誠惶誠懼頓首頓首伏念臣識昧逺猷器慚大
受雖周行之蚤寘亦煩使之備更善課蔑聞徒勞奚補
兹從逺服驟對清光初無動聽之言每孤前席之寵薦
叨優渥盡出淵衷具言語侍從之臣已非素望應錢糓
甲兵之問豈所嘗聞本宜置散以投閒乃類安繁而戀
劇矧帑廩乏九年之蓄而里閭㡬太半之輸廟謨方切
於箸籌邦寄實資於鞭算詎容精擇猥及非才此蓋伏
遇皇帝陛下道大兼容智周旁燭窽言不聽坐收綜核
之權宅心克知用廣圖回之略如臣㝠陋亦玷寵靈束
以修鏐既光華于朝著被之珍服益安燠於身章異數
便蕃微躬跼蹐臣敢不務存國體力究利源歛不及民
固難周於調度生之者衆其敢怠於講求儻效涓塵誓
捐頂踵臣無任感天荷聖激切屛營之至
　　　漳州謝表
備官二省曽蔑効于涓塵假守一麾亦濫分於民社恩
隆莫避感激難名(中謝/)伏念臣志與齒衰材非時急蒙
知特達受任超踰方當馳騖有為之秋殆匪貪冒養疴
之所仰聖明之從欲揣愚戇以知難自謀謂何敢薄淮
陽之治引分而徃豈厭承明之㳺震懼方深寵綏不替
此蓋伏遇皇帝陛下用人惟已以道觀能憐臣日奉内
朝雖乏獻納論思之効察臣老諳民事庶消嘆息愁恨
之聲錫以延閣之榮付以外藩之便載循忝切愈積凌
兢臣敢不盡布寛條少俾願治長於為郡諒慚前志之
稱逺不忘君誓殫晚節之報
　　　謝宫觀表
一麾出守自貽曠敗之譏十䇿受薪猶竊便安之禄拊
膺知懼隕涕銜恩臣某誠惶誠懼頓首頓首伏念臣器
小易盈才疎多忤逢時可仕徒自誓以捐軀擇善不明
或未能于寡過誤被聖神之親簡濫從英俊之後塵引
分知難近免乗軒之刺卧疴治事終懷負乗之羞尚屈
明刑姑從薄責此蓋伏遇皇帝陛下堯雲兼覆湯網全
疎仁霑草木之微信感豚魚之異念寸蓬之舊物憐小
巳之孤忠假以餘波收其末路臣敢不誅鋤往咎澡雪
邪思樂只丘園雖迫桑榆之晚景譬之犬馬難忘軒陛
之心
　　　謝轉官表
置散丘園方念曠官之咎疏恩軒陛遽懷増秩之榮拜
命若驚拊躬知懼(中謝/)伏念臣間間淺局斷斷小材學
敢窺於聖門仕親逢於眞主偶脱抱闗之役濫從持槖
之聮問馬不知愧徒勞而無補使年莫紀驚壯志之易
衰但虞飽食以窮年豈意收功于累日此蓋伏遇皇帝
陛下神心獨運天徳普臨闢四門以來聰明開一面以
存忠厚三載考績示黜陟之至公八柄馭臣振疲癃於
已棄臣敢不稍鞭駑緩仰稱龍光頂踵為期益勵匪
躬之節晨昏是省力求治巳之規
　　　賀太后冊禮成表
誕布徽章備陳寶冊盡宫闈之至養得寰宇之歡心恭
惟皇帝陛下徳協舜躬化循堯道愛由親始欽崇聖后
之尊政自身修力致王家之假天心助順民徳歸仁惟
孝弟通於神明逺介兩宫之福以忠順行於蠻貊將迎
萬里之還臣職在清都身拘遐裔想天顔之有喜徒切
葵心望宸陛以無階莫伸燕賀
　　　謝落徽猷閣直學士表
蠢愚抵罪宜加勿宥之刑睿智行仁但舉惟輕之典感
深隕涕悸極薫心(中謝/)伏念臣末學書生焉知文誥偶司
獻納誤被諮詢不裁小子之章㡬敗乃公之事才疎意
廣雖自誓於捐軀位卑言高顧不容于擢髮落上界星
辰之直竊真寺香火之官敢謂皇慈曲全微物此蓋伏
遇皇帝陛下離明必照漢廣兼容念嘗侍於軒墀恩不
忘於簮履貸其舊惡鑒此孤忠臣敢不盡雪往愆力規
前識乾坤施大豈頂踵之能酬犬馬齒衰或桑榆之可
冀
　　　謝宫觀表
三年吏隱慚坐食之無功再命祠官獲偷安而省事銜
恩則厚撫已何堪伏念臣性本戇愚晚加疵病政宜置
之丘壑况已迫於桑榆畏詩人素餐之譏佩老氏知止
之戒南辰北極謹香火於晨昬十束三鍾糜㪷升於嵗
月固巳踰其分量將何補於涓埃此蓋伏遇皇帝陛下
大集王勲克寛聖度如日月之必照與天地之同流曲
全螻蟻之生俾盡犬馬之力臣敢不勉遵古訓痛念昨
非溝壑未塡誓益堅於臣節雲天在望懷未報之君恩
　　　又
一丘内訟僅存湖海之餘生三嵗終更復玷洞宫之散
吏拜恩知懼撫巳何堪(中謝/)伏念臣才本無竒學非可
用由志道而不聞其要故當㡬而不見其先動或至於
觸藩愚有同於抱甕飲氷食蘖每懷晞驥之心就日望
雲尤切傾葵之念敢謂乾坤之覆幬曲全螻蟻之生成
盡匿衆瑕稍捐寸禄㡬類畫墁而食尚虞致冦之譏此
蓋伏遇皇帝陛下哲以知人寛而得衆致中和以為治
布仁夀以成風收此微蹤置之鴻化臣敢不誓堅晚節
益勵初心雖在桑榆理難回於羲馭譬之犬馬老猶戀
於君軒
　　　代人乞致仕表
臣聞難進易退者聖門之高風虧盈益謙者天道之深
戒敢干睿聽仰罄忱誠(中謝/)伏念臣禀性迂疎逢時開
泰少霑仕籍每嘗膽於百為晚躐禁途誓捐軀於一節
應錢糓之問於軍旅之際分民社之寄於凋瘵之餘冀
黽勉於涓塵徒侵尋於嵗月猶千里遂江湖之願而十
年奉香火之遊飽及妻孥賞均嗣息顧推恩之至此宜
圖報之若何今則齒髮俱衰形容頓改功名日逺志願
空違身既難於造朝年亦踰於謝事茍貪榮而竊食必
速過以招憂伏惟皇帝陛下器使羣材生成庶類念敝
帷之舊猶可以施張知老馬之疲豈堪於鞭䇿許還官
政俾遂生經儻溝壑之未塡或筋骸之可强
　　狀三首
　　　勘當徐公裕狀
勘台州臨海縣百姓楊杲狀論前任知縣胡某與寄居
台州官徐殿撰結親令貼書朱彦假作徐殿撰幹當人
名目冒請安居益等七十户桑地事尋索到兩浙轉運
司公案拖照得朱彦係是鄉貼書經州陳首稱前任胡
知縣指揮為徐殿撰借名告首安居益等桑地事將稅
租簿㸃對除豁有稅地段外以出剰畝步依條立稅租
令見佃人户承佃追以前租課入官其告人只合結賞
後來徐殿撰又令幹當人作朱彦正身經州陳狀再乞
承佃行下台州結絶未曽申到今來據楊杲狀論訴本
部契勘徐殿撰係形勢之家寄居台州輒敢計屬縣官
令公人冒作本家幹當人名目告首人户冒佔官田本
家却行承佃及至楊杲等經運司陳論運司定奪本官
尚敢佔據詞訴不已除楊杲等冒佔官田事已符下兩
浙轉運司委官更行打量詣實從本司將冒佔不納稅
租田畆數目拘收依條别召人承佃其以前冒佔不納
稅租亦合依條科斷罪訖追納入官外所有徐殿撰身
為士夫不顧亷恥交結縣官詭名告訴違法規利若不
懲戒無以為四方士俗之戒伏望朝廷詳酌特賜指揮
施行
　　　勘當樓瑮狀
契勘近承都省批下故左朝奉大夫樓弁男樓玘狀訴
兄瑮不收認為弟事送本部勘當本部拖照前後公案
見得樓玘的是自幼過房為樓弁之子後來所生所養
父母皆殁樓瑮逐出其弟將父合行致仕恩澤䕃已子
其保官巳自陳首昨來明州紹興四年五月内兩次定
奪及紹興府再斷樓玘令依舊在樓弁房下事理已得
公當後來明州於紹興六年八月内却斷歸樓异房下
委是偏曲致樓玘復經都省陳訴本部竊詳樓瑮之意
止為欲奪恩澤蔭補已子并欲自佔財産逼逐其弟略
不體其父平昔養育之意况樓弁曽任侍從官樓异亦
係朝士身殁之後樓瑮不顧義理敗壞士風屢興詞訟
紊煩朝廷若不懲戒無以勵俗本部已勘當樓玘合依
舊為樓弁之子外欲望朝廷詳酌樓瑮不孝不義之罪
特賜懲罰以為四方風俗之戒
　　　乞罷人吏贍家錢待罪狀
右某承紹興八年七月二十七日尚書省劄子户部申
承詳定一司勅令所申備准尚書省批送下本所劄子
申明百司人吏贍家錢庫務官食錢乞特賜住罷如百
司人吏日後遇有差出及將來車駕回京日合取朝廷
指揮權時量給贍家錢後批勘㑹上件錢係一時支破
見行取㑹外即不須修立為法與見修禄令别無相妨
紹興八年六月十二日送詳定一司勅令所照㑹施行
申部勘㑹百司人吏等昨在東京差撥分畨前來南京
承指揮支破贍家錢并庫務官日支食錢係一時指揮
支破今承前項批狀指揮切慮並合住罷除已行下糧
料院權住放行聽候朝廷指揮伏望朝廷詳酌指揮施
行伏候指揮右勘㑹官吏請給若無朝廷指揮即不合
一面住罷今劄付户部照㑹遵依見行條法指揮施行
失當實某之罪伏望朝廷特賜敷奏罷黜施行某見居
家聽候指揮謹具申尚書省謹狀
　
　
　
　
　
　
　
　
　
　
　
　
　
　
　筠谿集巻六
欽定四庫全書
　筠谿集巻七　　　　　　宋　李彌遜　撰
　　書一首
　　　上丞相張魏公書
某竊觀歴代帝王建都金陵必固守淮南以為國衛伏
覩近降手詔駐蹕建康以察天意雖聖謨宏逺未即寧
處然六飛所臨萬乘畢從不可不固藩維而崇屏翰也
况叛臣負固尚未授首南接宿亳西連陳蔡皆要害之
地在今日天下之勢淮南為重而荆襄次之爰自去嵗
以來兩路興師將帥同力奏功獻捷敵氣消沮㡬於殄
滅者由相公親承王命撫視軍士諭以方略皆知奮竭
以成此勲中外逺邇不意旬月之間有是舉也近者伏
聞都督併歸行府官吏悉還舊治西南諸軍未有統一
深慮閫外之事懸制於中緩急有失機㑹萬一將士解
體敵人乗間少乖隄防不惟有害萬全前功可惜建康
恐不得奠枕也區區之愚謂宜於前宰執中擇威望素
著為諸將所信服者崇以美名加以厚禮分董淮南荆
襄兩路軍事擇地開府以䕶諸將許時赴闕奏議相公
當軸處中宻贊廟謨授以成算如左右臂以衛心腹如
此則將師有所統敵人知所畏逺近必聞内外相應上
可以寛西南之憂顧而相公可以坐籌巖廊不勞而成
非常之功誠為上計某迫於憂國之深忘其狂瞽伏乞
垂察而加擇焉
　　啟十五首
　　　賀趙右丞啟
伏審宸廷渙號台席登賢共惟驩慶竊以才大而出逢
乎辰仕優而得行其道取功名瓴建之易當春秋鼎盛
之時世所共榮人或難致仰資盛徳實異前聞伏惟某
官宇量陂涵風儀嶽峙直心許國景行端朝温温君子
之容蹇蹇王臣之節英華内發方含章而不居謀猷孔
嘉屢懷忠而入告天心克享帝念在茲果備諮詢入參
宥宻鯤池激水回觀萬里之程鳯閣昻宵坐見一飛之
翼矧任重喉舌股肱之寄則體均腎腸心腹之親左右
有為安危所繫不待築巖而得說僅同維嶽之生申倡
九牧以阜民將蒙于膏澤宅百揆以熙載側聽於明綸
某舊獲登門久乖望履聞風而悦敢自許於彈冠飲徳
之和庶相期而鼓腹
　　　謝宣州解元啟
伏審文場較藝賢籍登名衆推卓爾之能首應裒然之
舉伏惟解元先輩英才發秀懿行成純益壯詞鋒人將
賈其餘勇資深學海力可回於狂瀾用志有累丸之專
收功信拾芥之易一朝鬻技權輿已重於百金三月聚
糧稅駕必期於千里某坐稽慶牘荐枉賢車聞金玉之
好音至於㤀味念瓊瑤之匪報徒有汗顔感荷之深敷
宣罔既
　　　代賀韓侍郎啟
伏審肅奉綸恩峻陞槖禁得賢之慶多士所同恭惟判
部侍郎稟識疏明受材雄驁濟美勲賢之世逢辰熙洽
之朝天府先聲已孚於彈壓水衡帥屬屢致於澄清載
疇心計之優徃㕘錢貨之柄踰尊踰戚所以待縉紳非
常之才足食足兵斯乃為朝廷當務之急惟寵異則任
益重而力裕則功易成比屋財豐賦歛不加於郡縣太
倉粟腐錢糓不聞於廟堂佇觀嘉績之多用膺蕃錫之
庶某頃㕘吏幕恩容止許以登車逺佐郡章趨走莫遑
于賀厦徒欣依庇竊幸聞風春序方深生經惟重冀順
迎於諸福以茂養於至和
　　　賀張𠫭政啟
伏審光奉綸言入陪機政人惟求舊共知獨斷之明道
之將行孰謂中興之晚廟堂增重海宇蒙休竊以吳㑹
天臨順動六龍之御淮壖電掃力摧九虎之軍注意方
隆協恭有賴政將焉往聳夷夏之傳聞事有至難快神
人之宿憤進禆國論允屬宗工恭惟某官業懋經邦義
存許國懷文抱質時推君子之儒效信納忠可見仁人
之勇附清光於日月𠫭宻契於風雲周誥商盤蚤專潤
色房謀杜斷久賛經綸未攄補衮之逺猷咸仰輕裘之
餘裕晉公舊徳難安緑野之逰謝傅重名果慰蒼生之
望虜氣坐消於鶴淚王師益奮於鷹揚増六七作之重
光賴一二臣之同徳副南山詠何待於旬時收東周功
尚遲於期月某侵尋老境漂泊孤蹤方歸棲芋粟之區
獲久借帲幪之蔭㳺揚過實汲引居多則聞渙號之頒
獨陪輿情之喜高岡鳴鳯願賡吉士之歌大壑縱魚請
作賢臣之頌
　　　回劉侍制啟
蒼顔白髮久負耒於丘園皂蓋朱轓偶分符於民社知
難弗避撫已増羞伏惟某官宇量淵澄風神嶽秀望出
荐紳之表知深旒扆之衷宣室陳謨早雍容於禁槖承
明厭直久㳺泳於直祠某間闊十年馳驅千里承流宣
化方懷出據之憂事賢友仁竊有踰捱之喜曽未修於
問牘辱先枉於緘封愧荷之誠敷宣罔既
　　　回劉通判啟
(上詞/同)伏惟某官儒雅飭身智謀周事兼文武之兩器信
仕學之並優澤國乗軺屢秉光華之虎節江城半刺尚
淹游泳於牛刀眷是劇邦適丁饑嵗地近操戈之衆誰
能去兵俗傳挿筆之風必使無訟顧兹孱陋實藉維持
方馳問之未遑遽貽書之先及感銘之至敷叙奚殫
　　　謝生日詩啟
身名無取悵蒲栁之近秋嵗月可驚適桑蓬之在旦伏
惟某官仁風逺及徳宇兼容寓高興於七言文成製錦
味過褒之一字意欲凌雲回壯志於已銷知頽齡之可
制心乎愛矣敢㤀金玉之音巻而懷之愧乏瓊瑤之報
　　　賀沈樞宻啟
伏審宸章播告宥府登庸夷狄震驚兵民鼓舞竊以時
不可失㑹聖賢之相逢事有至難快神人之共憤蓋惟
過物者必濟不待三年而有成故增重於本兵以敷求
于舊德天下以安危繫於成敗朝廷以用捨視為輕重為文
經世直節端朝隆隆明堂之傑材卓卓清廟之偉噐許國獨
高於大節陳王宻契於上心言聽而行久參黄闥之政
功成自晦早從緑野之遊屢勤宣室之夜思旋被康侯
之晝接金華前膝方入侍於宸居玉帳借籌遂還陞於
樞極允賴兼資之畧全收克復之勲坐運六竒上寛北
顧之慮逺施三表盡清南牧之塵行聞選於衆而舉臯
陶焉用求諸野而得傅説某登門未久辱遇最深喜上
臣之有為聽下風而增氣屬紆郡紱阻曳賔裾瞻望門
闌不勝欣抃依歸之至
　　　賀張丞相啟
伏審誕告大廷登崇碩輔爰舉非常之典用彰不世之
勲夷夏聳聞君臣胥慶竊以時不可失㑹聖賢之相逢
事有至難快神人之共憤蓋惟過物者必濟不待三年
而有成收淮蔡之功始於能斷郤淝水之衆孰謂矯情
雖至今非得失所能重輕而天下以安危繫于成敗一
人注意萬口同辭藹然嘉績之多允矣懋功之報恭惟
某官明謨經世同徳承乾獨髙取日之能綽有回天之
力心存王室逺寵利而弗居志在中原蹈險阻而不顧
馭將於掌握之上致敵於樽俎之間借筯前籌嘆論兵
之合我長纓係虜恨無官以酬公載疏赤舄之榮益懋
黄裳之業仲父之在江左朝野皆傾心而來光武之下
昆陽京師將傳首而至然養虎雖媚防其怒心逐獸既
窮慮能反噬深謀者不戰而備乘勢則以速為神欲必
取於萬全盍兼收於多算某効功無路辱遇有年識君
子之所為聽下風而增氣屬紆郡紱阻曳賔裾瞻望門
闌不勝欣抃依歸之至
　　　賀秦丞相啟
伏審肅奉宸章寵陞宰路適契臣隣之詠遂專宥宻之
司夷狄震驚兵民鼓舞竊以時不可失㑹聖賢之相逢
事有至難快神人之共憤蓋惟過物者必濟不待三年
而有成故增重於本兵以敷求於舊徳疇功不世晉位
久虛雖至人非用捨所能輕重而天下以安危繫於成
敗恭惟某官嘉謀經國懋徳承乾信行蠻貊之邦忠為
社稷之衛功高杵臼力存趙氏之孤義重子卿身杖漢
家之節十年神䕶萬里生還豈天用是彰周公使虜誠
為眞漢相金甌定卜久冠於台躔玉帳借籌還登於樞
極允賴兼資之器全收克復之勲坐運六竒上寛北顧
之慮逺施三表盡清南牧之塵還風聲鶴淚之師安簞
食壺漿之衆某効功無路辱遇有年識君子之有為聽
下風而増氣屬紆郡紱阻曳賔裾瞻望門闌不勝欣抃
依歸之至
　　　回黄少卿啟
蒼顔白髮難陪英俊之遊皂蓋朱轓尚竊承宣之寄雖
内慚於非據竊有幸於依仁伏惟宫使少卿宇量粹夷
風猷凝逺道不直則不見勇見義而必為秀萃一門人
謂徳星之聚望髙諸彦班聮卿月之榮既藏刀者十九
年將激水而三千里惟義重金蘭之契致寵貽瓊玖之
詞某半世艱闗十年間闊見君子而喜知望履之有涯
事大夫之賢期掃門於異日其如感慰未易敷陳
　　　回王中大啟
(上同/前)伏惟宫使中大風度疏明天資粹美長才見於治
劇厚徳可以鎭浮驥足不羣驚騰驤之莫及牛刀屢試
見肯綮之未嘗尚迂鴛鷺之遊獨得江山之助聞風有
素仰徳惟深比幸假於一麾遂得親於三徑見君子而
喜知望履之有涯事大夫之賢期掃門於異日其如感
慰未易敷陳
　　　回宗通判啟
芝宇未瞻首拜瓊瑤之賜瓜時甚邇側聞車馬之音豈
惟逺俗之交懽孰若懦衷之有喜伏惟通判學士清姿
邁徃達識探微聳壑昻霄久擅出羣之譽盤根錯節共
推治劇之能方韞匵而不沽顧割鷄之焉用少淹别駕
倚俟徵車白髮蒼顔雖願資於善畫青藜紅藥恐難緩
於髙縱幸望履之有期宜著鞭之及早其如傾頌未易
敷宣
　　　賀樓樞宻啟
伏審寵膺睿渥榮席鴻樞正人進而朝廷尊直道行而
天下服聳百僚而胥慶敷四海以交欣恭惟樞宻端明
性品淳明天資鯁亮高風足以振頽俗粹宇足以消塵
心特立獨行慕古人之大體戴仁抱義見君子之所為
深簡上知備殫臣節果自北門之選進膺西府之崇豈
惟高頗牧之風規抑欲資良平之籌畫頃由政地逺暢
皇威允符分陜之行誕布新周之命河南父老欣見漢
官之威儀當代酋豪應想晉公之年貌上寛西顧力贊
中興歸我侵疆顯著用儒之効賚予良弼倚觀迪后之
謨某假守遐方竊依巨庇載念金蘭之契曾陪鴛鷺之
班膏澤期民敢私九里之潤折衝敵國共崇四海之瞻
　　　賀薛集英知福州啟
伏審疏榮宸陛易地侯藩陞華禁殿之班增重帥垣之
勢羣情胥慰逺俗交懽伏惟某官達識探微宏材成務
繩愆糾繆獨高盤錯之功激濁揚清屢報循良之政屬
閩粤困緑林之擾致廟堂深赤子之憂選任實能促馳
都竒蓋治效當求之已試而兵機貴在於及時安之勝
之可使解刀劍而買牛犢逺者近者將見詠襦袴而為
歌謠某夙預登門久乖望履知依仁之有幸顧修慶之
敢先欣頌之私敷宣罔既
　
　
　
　
　
　
　
　
　
　
　
　筠谿集巻七
欽定四庫全書
　筠谿集巻八　　　　　　宋　李彌遜　撰
　　議古
衛鞅以强國之術説秦孝公
衛公孫鞅少好刑名之學事魏相公叔座為中庶子公
叔既死公孫鞅聞秦孝公下令國中求賢者將修繆公
之業東復侵地乃遂西入秦因孝公寵臣景監以求見
孝公孝公既見衛鞅語事良久孝公時時睡弗聽罷而
孝公怒景監曰子之客妄人耳安足用邪景監讓衛鞅
鞅曰吾説公以帝道其志不開悟矣後五日復求見鞅
鞅復見孝公益愈然而未中㫖罷而孝公復讓景監景
監復讓衛鞅鞅曰吾説公以王道而未入也請復見鞅
鞅復見孝公孝公善之而未用也罷而去孝公謂景監
曰汝客善可與語矣鞅曰吾説公以霸道其意欲用之
矣請復見我我知之矣衛鞅復見孝公公與語不自知
膝之前於席也語數日厭景監曰子何以中吾君吾君
之驩甚也鞅曰吾説君以帝王之道比三代而君曰久
逺不能待且賢君者各及其才顯名天下安能邑邑待
數十百年以成帝王乎故吾以强國之術說君君大悅
之爾然亦難以比徳於殷周矣
　　　議曰仲尼之徒無道桓文之事孟子非堯舜之
　　　道不敢陳於王前故於梁則曰使民養生喪死
　　　無憾王道之始於齊則曰保民而王莫之能禦
　　　滕文公問為國則曰民事不可緩也蓋不如是
　　　不足以為敬未聞不能帝而王不能王而霸也
　　　商君以刻薄之資挾刑名之學假帝王之説而
　　　歸過於孝公賊其君之大者故曰今之大夫今
　　　之諸侯之罪人也
韓宣惠王欲用公仲公叔為政
韓宣惠王欲兩用公仲公叔為政問於繆留對曰不可
晉用六卿而國分齊簡公用陳成子及闞至而見殺魏
用犀首張儀而西河之外亡今君兩用之其多力者内
樹黨而力寡者藉外權羣臣有内樹黨以驕主有外為
交以削地君之國危矣
　　　議曰政事之臣忌於專古今之通患故易有多
　　　懼之辭虞書有同寅協恭之戒繆留之言是終
　　　不可任人以共政也然君道無為而仰成於臣
　　　必有任天下之責者茍政出多門則枉道者得
　　　以害正植私者得以害公法行而改作令出而
　　　反汗平居肆横議臨難無與執其咎亦亂之所
　　　由生也成周大小之臣咸懷忠良侍御僕從罔
　　　匪正人况一二大臣乎惟得賢而弗與小人間
　　　之則獨任而不為專衆進而不為黨伊尹相湯
　　　高宗得説舜咨二十有二人武王有亂臣十人
　　　顧豈以任人之衆寡而為治亂哉
張儀以商於之地獻楚王
齊助楚攻秦取曲沃其後秦欲伐齊齊楚之交善惠王
患之謂張儀曰吾欲伐齊齊楚方懽子為寡人慮之奈
何張儀南見楚王曰齊王之罪其於敝邑之王甚厚敝
邑欲伐之而大國與之懽大王茍能閉闗絶齊臣請使
秦王獻商於之地方六百里若此齊必弱則必為王役
矣則是北弱齊西徳於秦而私商於之地以為利也則
此一計而三利俱至楚王大說羣臣畢賀陳軫後見獨
不賀楚王曰不榖不煩一兵不傷一人而得商於之地
六百里寡人自以為智矣諸士大夫皆賀子獨不賀何
也陳軫對曰見商於之地不可得而患必至也故不敢
妄賀王曰何也對曰夫秦所以重王者以王有齊也今
地未可得而齊先絶是楚孤也秦又何重孤國且先出
地後絶齊秦計必弗為也先絶齊後責地必受欺於張
儀受欺於張儀王必惋之是西生秦患北絶齊交則兩
國之兵必至矣楚王不聽曰吾事善矣子其弭口無言
以待吾事楚王使人絶齊使者未來又重絶之張儀反
秦使人説齊齊秦之交陰合楚因使一將軍受地於秦
張儀出見使者曰從某至某廣袤六里使者曰臣聞六
百里不聞六里儀曰儀固以小人安得六百里使者反
報楚王楚王大怒遂舉兵伐秦秦與齊合韓氏從之楚
兵大敗於杜陵
　　　議曰戰國之君不知所以保民志於闢土地而
　　　巳故一時遊説之士揣摩迎合得以行其詐商
　　　於之獻不足以欺童稚而懷王受之不疑雖軫
　　　之辨不能解其惑卒至於交兵削地結怨鄰國
　　　蔽於利而不見其害故也聽言之道曰公曰明
　　　一有所蔽則惑矣可不愼諸
王翦取荆請美田宅蕭何守闗中買田地以自汚
始皇問李信吾欲攻取荆於將軍度用㡬何人而足李
信曰不過二十萬始皇問王翦王翦曰非六十萬人不
可始皇曰王將軍老矣何怯也李將軍果勢壯勇其言
是也遂使李信及蒙恬將二十萬南伐荆王翦言不用
因謝病歸老於潁陽荆人大破李信軍入兩壁殺七都
尉秦軍走始皇聞之大怒自馳如潁陽見王翦曰寡人
以不用將軍計李信果辱秦軍今聞荆兵日進而西將
軍雖病獨忍棄寡人乎王翦曰大王必不得已用臣非
六十萬人不可始皇曰為聽將軍計爾於是王翦將兵
六十萬人始皇送至灞上王翦行請美田宅園池甚衆
始皇曰將軍行矣何憂貧乎王翦曰為大王將有功終
不得封侯故及大王之嚮臣臣亦及時以請園池為子
孫業爾始皇大笑王翦既至闗使使還請善田者五輩
或曰將軍之乞貸亦已甚矣王翦曰不然夫秦王狙而
不信今令空秦國甲士而專委我我不多請田宅為子
孫業以自堅顧令秦王坐而疑我矣陳豨反高祖自將
至邯鄲而韓信謀反闗中吕后用蕭何計誅信上已聞
信誅遂使使拜丞相為相國益封五千户令卒五百人
一都尉為相國衛諸君皆賀君平獨弔謂何曰禍自此
起矣上暴露於外而君守於内非被矢石之難而益君
封置衛者以今淮陰新反於中有疑君心夫置衛衛君非
以寵君願君讓封勿受悉以家私財佐軍何從其計上
説其秋黥布反上自將軍擊之數使使問相國何為客
又説何曰君滅族不久矣夫君位為相國功第一不可
復加然君初入闗本得百姓心十餘年矣皆附君尚復
孳孳得民和上所謂數問君畏君傾動闗中今君胡不
多買田地賤貰貸以自汙上心必安於是何從其計上
乃大説
　　　議曰君之使臣以誠而不疑則臣之事君以誠
　　　而不欺始皇高祖懷并吞之志當撥亂之餘猜
　　　忌嫚侮遇人寡恩而王翦空秦國之士以專征
　　　蕭何據闗中之固以居守任大責重處疑似之
　　　跡難於求全矣故皆忍恥自汙終以獲免雖於
　　　君臣之際不能盡誠以相與然亦可謂智矣易
　　　曰三多凶四多懼蓋位高則易危權重則易傾
　　　雖聖人猶或難之所以貴夫辭尊居卑去功與
　　　名也
袁盎言絳侯非社稷臣
文帝使袁盎為郎中絳侯為丞相朝罷趨出意得甚上
禮之恭常目送之盎進曰丞相何如人也上曰社稷臣
盎曰絳侯所謂功臣非社稷臣社稷臣主在與在主亡
與亡方吕后時諸吕用事擅相王劉氏不絶如帶是時
絳侯為太尉本兵柄勿能正吕后崩大臣相與共誅諸
吕太尉主兵適㑹其成功所謂功臣非社稷臣丞相如
有驕主色陛下謙讓臣主失禮竊為陛下不取後朝上
益莊丞相益畏
　　　議曰勃背高皇帝約姑順后㫖以王諸吕幸而
　　　産禄即誅不然顧何面目見帝於地下乎王陵
　　　固盡臣職而勃不得亡罪世乃譽勃而譏陵使
　　　後之面從容悦阿意希㫖者得以藉口特未之
　　　思爾盎取其功誠確論歟
張釋之奏犯蹕當罰
漢張釋之文帝時為廷尉上行出中渭橋有一人從橋
下走乗輿馬驚於是使騎捕之屬廷尉釋之治問曰縣
人來聞蹕匿橋下久以為行過既出見車騎即走釋之
奏當此人犯蹕當罰金上怒曰此人親驚吾馬馬賴和
柔令它馬固不敗傷我乎而廷尉乃當之罰金釋之曰
法者天子所與天下公共也今法如是更重之是法不
信於民也且方其時上使使誅之則已今巳下廷尉廷
尉天下之平也一傾天下用法皆為之輕重民安所措
其手足唯陛下察之上良久曰廷尉當是也
　　　議曰張廷尉持法之平後世無得而議至謂文
　　　帝方其時上使使誅之則已無乃失言乎君側
　　　之言甚哉其不可茍也田千秋一言而帝悟袁
　　　盎一言而錯誅梁公一言廬陵還而三思罷李
　　　勣一言王后廢而昭儀立興邦喪邦在於反掌
　　　間爾異時人君廢法自用以專誅殺廷尉之言
　　　實啟之也王肅以謂廷尉天子吏猶不可以失
　　　平而天子之身反可以繆惑乎斯重於為巳而
　　　輕於為君也謂之不忠雖已甚然舉其失以救
　　　魏明好殺之弊亦知言乎
馮唐言文帝不能用頗牧
馮唐事文帝為郎中署長上聞廉頗李牧為人良説迺
拊髀曰嗟乎吾獨不得廉頗李牧為將豈憂匈奴哉唐
曰主臣陛下雖有頗牧不能用也上怒起入禁中良久
召唐讓曰公衆辱我獨亡間處乎唐謝曰鄙人不知忌
諱當是時匈奴新大入朝那殺北地都尉昂上以胡㓂
為意迺卒復問唐曰公何以言吾不能用頗牧也唐對
曰臣聞上古王者遣將也跪而推轂曰闑以内寡人制
之闑以外將軍制之軍功爵賞皆決於外歸而奏之非
空言也臣大父言李牧之為趙將居邊軍市之租皆自
用饗士賞賜決於外不從中覆也委任而責成功故李
牧乃得盡其智能是以北逐單于破東胡滅澹林西抑
强秦南支韓魏當是時趙㡬伯後㑹趙王遷立用郭開
讒而誅李牧令顔聚代之是以為秦所滅今臣竊聞魏
尚為雲中守軍市租盡以給士卒出私養錢五日一殺
牛以饗賔客軍吏舎人是以匈奴逺避不近雲中之塞
虜嘗一入尚率車騎擊之所殺甚衆夫士卒盡家人子
起田中安知尺籍伍符終日力戰斬首捕虜上功莫府
一言不相應文吏以法繩之其賞不行吏奉法必用愚
以為陛下法太明賞太輕罰太重且雲中守尚坐上功
首虜差六級陛下下之吏削其爵罰作之繇此言之陛
下雖得李牧不能用也文帝説是日令唐持節赦尚復
以為雲中守而拜唐為車騎都尉主中尉及郡國車士
　　　議曰將將天子之職也閫外之事則將得以專
　　　之故下可以盡其知能上可以責其成効茍謀
　　　帥不加審而致疑焉生殺與奪懸制於中有功
　　　不行賞少不至以法繩之使其威不足以立軍
　　　紀恩不足以結士情而驅之當敵國必勝之師
　　　是倒持太阿以授人柄欲其成功也難矣文帝
　　　悟唐一言而復魏尚眞得頗牧知其必能用區
　　　區匈奴顧何足慮哉
景帝誅鼂錯
漢鼂錯為御史大夫請諸侯之罪過者削其支郡諸侯
讙譁錯父聞之從潁川來謂錯曰上初即位公為政用
事侵削諸侯疏人骨肉口議多怨公何為也錯曰固也
不如此天子不尊宗廟不安父曰劉氏安矣鼂氏危矣
吾去公歸矣遂飲藥死曰吾不忍見禍逮身後十餘日
吳楚七國俱反以誅錯為名上與錯議出軍事錯欲令
上自將兵而身居守㑹竇嬰言袁盎詔召入見上方與
錯調兵食上問盎曰君嘗為吳相知吳臣田禄伯為人
乎今吳楚反公意何如盎對曰不足憂也今破矣上問
計安出對曰願屛左右上屏人獨錯在袁盎曰臣所言
人臣不得知迺屏錯錯趨出避東廂甚恨上卒問盎對
曰吳楚相遺書言高皇帝令子弟各有分地今賊臣鼂
錯擅適諸侯削奪之地以故反名為西共誅錯復故地
乃罷方今計獨有斬錯發使赦吳楚七國復其故地則
兵可毋血刃而俱罷於是上黙然良久曰顧誠何如吾
不愛一人而謝天下後十餘日丞相青翟中尉嘉廷尉
歐劾奏錯不稱陛下徳信欲疏羣臣百姓又欲以城邑
予吳亡臣子禮大逆無道錯當要斬父母妻子同産無
長少皆棄市臣請論如法制曰可錯殊不知迺使中尉
召錯紿載行市錯衣朝衣斬東市錯已死謁者僕射鄧
公為校尉擊吳楚為將還上書言軍事見上上問曰道
軍所來聞鼂錯死吳楚罷不鄧公曰吳為反數十嵗矣
發怒削地以誅錯為名其意不在錯也且臣恐天下之
士拑口不敢復言矣上曰何哉鄧公曰夫鼂錯患諸侯
彊大不可制故請削之以尊京師萬世之利也計畫始
行卒受大戮内杜忠臣之口外為諸侯報仇臣竊為陛
下不取也於是景帝喟然長息曰公言善吾亦恨之乃
拜鄧公為城陽中尉
　　　議曰左右皆曰可殺勿聽諸大夫國人皆曰可
　　　殺然後察之見可殺焉然後殺之鼂錯為國逺
　　　慮尊天子安宗廟忠矣而不免於刑戮借曰不
　　　愛一人以謝天下父母妻子獨何罪耶景帝用
　　　袁盎之言而誅錯聞鄧公一言而恨之杜天下
　　　忠臣之口忘國家萬世之利以救目前亦可謂
　　　失刑政矣
武帝作沈命法
漢武以法制御下好尊用酷吏而郡國二千石為治者
大抵多酷暴吏民益輕犯法東方盜賊滋起大羣攻城
邑小羣掠鄉里上乃使范昆張徳等衣繡衣持虎符節
發兵以興擊斬首或至萬餘級散亡聚黨無可奈何於
是作沈命法曰羣盜起不發覺發而捕弗滿品者二千石
以下至小吏主者皆死其後小吏畏誅雖有盜不敢發
上下相匿以避文法焉是時暴勝之為直指使者所誅
殺二千石以下尤多威振州郡王賀亦為繡衣御史逐
捕魏郡羣盜多所縱捨以奉使不稱免嘆曰活千人子
孫有封吾所活者萬餘人後世其興乎
　　　議曰武帝以暴酷之後行掊克之政民無所措
　　　手足盜賊由是滋起不思所以休養之而加以
　　　苛令貽禍郡邑猶以火救火乆之益多將以禁
　　　暴乃所以縱之也賀輩倚法肆威示恩邀福上
　　　不能除國害下不能寛民瘼奉法若此謂之忠
　　　可乎
狄山議和親
漢武時匈奴求和親羣臣議前愽士狄山曰和親便上
問其便山曰兵凶器未易數動高帝欲伐匈奴大困平
城乃遂結和親孝惠高后時天下安樂及文帝欲事匈
奴北邊蕭然苦兵孝景時吳楚七國反景帝往來東宫
間天下寒心數月吳楚已破竟景帝不言兵天下富實
今自陛下興兵擊匈奴中國以空虚邊大困貧由是觀
之不如和親上問湯湯曰此愚儒無知狄山曰臣固愚
忠若御史大夫湯乃詐忠湯之治淮南江都以深文痛
詆諸侯别疏骨肉使藩臣不自安臣固知湯之詐忠於
是上作色曰吾使生居一郡能無使虜入盜乎山曰不
能曰居一縣曰不能復曰居一鄣間山自度辯窮且下
吏曰能迺遣山乗鄣至月餘匈奴斬山頭而去是後羣
臣震讋
　　　議曰王者之於殊域馴服則疆域安輯之有所
　　　侵擾則加以征伐未聞犬戎而可諭以禮節結
　　　以親義也高祖困平城方天下初定士卒罷於
　　　兵革未可以武服用婁敬之言取家人子為公
　　　主以妻單于以其名則辱以其實則欺借欲紓
　　　患一時固亦非䇿詎可以為法乎而後世因襲
　　　遂為故事非也山知兵凶器未易數動而不知
　　　偃武之術姑欲拱手以倖彊虜之平既不能居
　　　一郡縣乗鄣月餘首領不保尚烏可與議天下
　　　哉士固有誦古人之常談守前王之弊政而不
　　　通當世之務平居持梗議臨事尺寸不能自效
　　　非特迂不適用敗政害國罪不容誅為治者可
　　　不辨哉
　
　
　
　
　
　
　
　
　
　
　
　
　
　
　
　筠谿集巻八
欽定四庫全書
　筠谿集巻九　　　　　　宋　李彌遜　撰
　　議古
張騫使月氏
張騫建元中為郎時匈奴降者言匈奴破月氏王以其
頭為飲器月氏遁而怨匈奴無與共擊之漢方欲事滅
胡聞此言欲通使道必更匈中迺募能使者騫以郎應
募使月氏經匈奴得之傳詣單于留騫十餘嵗予妻有
子然騫持漢節不失後亡鄉月氏至大夏竟不能得月
氏要領復從羌中亡歸漢拜騫太中大夫初騫行時百
餘人去十三嵗惟二人得還騫身所至者大宛大月氏
大夏康居而傳聞其旁大國五六具為天子言其地形
所有騫曰臣在大夏時見卭竹杖蜀布問安得此大夏
國人曰吾賈人徃市之身毒國身毒國在大夏東南可
數千里其俗土著與大夏同而卑濕暑熱其民乗象以
戰其國臨大水焉以騫度之大夏去漢萬二千里居西
南今身毒又居大夏東南數千里有蜀物此其去蜀不
逺矣今使大夏從羌中險羌人惡之少北則為匈奴所
得從蜀宜徑又無㓂天子既聞大宛及大夏安息之屬
皆大國多竒物土著頗與中國同俗而兵弱貴漢財物
其北則大月氏康居之屬兵彊可以賂遺設利朝也誠得
而以義屬之則廣地萬里重九譯致殊俗威徳徧於四
海天子欣欣以騫言為能迺令因蜀犍為發間使四道
並出出駹出冉出徙出卭𤏡皆各行三千里其北方閉
氐莋南方閉嶲昆明昆明之屬無君長善㓂盜輒殺略
漢使終莫得通然聞其西可千餘里有乗象國名滇越
而蜀賈姦出物者或至焉於是漢以求大夏道始通滇
國初漢欲通西南夷費多罷之及騫言可以通大夏迺
復事西南夷
　　　議曰漢武好大喜功外事西夷張騫鑿空以開
　　　西南之役自是遣誅求之使興問罪之師殆無
　　　虚嵗中國殊方并受其弊闢草萊任土地罪不
　　　至是也然騫身所至者五六國留匈奴十有餘
　　　嵗持漢節不失不為不難矣向使移其賢勞奉
　　　國之誠敦恭儉本仁義内正君失外除民患垂
　　　紳正笏為社稷臣與其捐軀絶域以萌後患相
　　　距豈不懸絶哉欲為臣盡臣道在所擇而已
嚴助請救東甌
漢武帝建元三年閩越舉兵圍東甌東甌告急於漢時
武帝年未二十以問太尉田蚡蚡以為越人相攻擊其
常事又數反覆不足煩中國往救也自秦時棄不屬於
是嚴助詰蚡曰特患力不能救徳不能覆誠能何故棄
之且秦舉咸陽而棄之何但越也今小國以窮困來告
急天子不振尚安所愬又何以子萬國乎上曰太尉不
足與計吾新即位不欲出虎符發兵郡國迺遣助以節
發兵㑹稽㑹稽守欲距不為發兵助乃斬一司馬諭意
指遂發兵浮海救東甌未至閩越引兵罷
　　　議曰甌粤在漢居中國之外俗悍喜鬬臣叛反
　　　覆有急則請救天子田蚡之䇿固未為失而助
　　　力陳必救之説者豈不以王者無外尺地一民
　　　皆在所保不可以逺而遂棄乎茍不推恩以及
　　　四海則屛翰之邦㡬何而不資蠻夷腹心之地
　　　㡬何而不惠盜賊今日棄一邑明日棄一城舉
　　　咸陽而棄之不為異也日蹙國百里詩人所以
　　　為大壞之刺可不懼哉
公孫𢎞禁民毋得挾弓弩
公孫𢎞武帝時為丞相奏言民不得挾弓弩十賊彍弩
百吏不敢前盜賊不輒伏辜免脱者衆害寡而利多此
盜賊所以蕃也禁民不得挾弓弩則盜賊執短兵短兵
接則衆者勝以衆吏捕寡賊其勢必得盜賊有害無利
則莫犯法刑錯之道也臣愚以為禁民毌得挾弓弩便
上下其議吾丘夀王對曰臣聞古者作五兵非以相害
以禁暴討邪也安居則以制猛獸而備非常有事則以
設守衛而施行陣禮曰男子生桑弧蓬矢以舉之明示
有事也孔子曰吾何執執射乎大射之禮自天子降及
庶人三代之道也詩云大侯既抗弓矢斯張射夫既同
獻爾發功言貴中也愚聞聖主合射以為教矣未聞弓
矢之為禁也且所為禁者為盜賊之以攻奪也攻奪之
罪死然而不止者大姦之於重誅固不避也臣恐邪人
挾之而吏不能止良民以自備而抵法禁是擅賊威而
奪民救也竊以為無益於禁姦而廢先王之典使學者
不得習行其禮大不便書奏上以難丞相詘服焉
　　　議曰始皇殺豪俊銷鋒鏑以固萬世之業而陳
　　　涉起阡陌偏袒一呼天下嚮應斬木為兵掲竿
　　　為旗以亡秦烏在其兵甲堅利耶為國者茍徳
　　　教足以感人刑政足以制衆雖賞之不竊不然
　　　欲禍亂之弭難矣公孫𢎞為相不知出此而欲
　　　禁挾弓矢以除盜夀王謂是擅賊威而奪民救
　　　也誠哉腐儒之術乖疏一至於是而後世語治
　　　者尤而效之抑又甚焉如寓兵於農三代之政
　　　也而曰勤民於野盜賊必蕃玩近代之弊而廢
　　　累古不易之法亦可謂不知務矣
徐樂言土崩瓦解之勢
徐樂燕無終人也上書曰臣聞天下之患在於土崩不
在瓦解古今一也何謂土崩秦之末世是也陳涉無千
乗之尊疆土之地身非王公大人名族之後鄉曲之譽
非有孔曽墨子之賢陶朱猗頓之富也然起窮巷奮棘
矜偏袒大呼天下從風此其故何也由民困而主不恤
下怨而上不知俗已亂而政不修此三者陳涉之所以
為資也此之謂土崩故曰天下之患在乎土崩何為瓦
解吳楚齊趙之民是也七國謀為大逆號在稱萬乗之
君帯甲數十萬威足以嚴其境内財足以勸其士民然
不能西攘尺寸之地而身為禽於中原者此其故何也
非權輕於匹夫而兵弱於陳涉也當是之時先帝之徳
未衰而安土樂俗之民衆故諸侯無境外之助此之謂
瓦解故曰天下之患不在瓦解由此觀之天下誠有土
崩之勢雖布衣窮處之士或首難而危海内陳涉是也
况三晉之君或存乎天下雖未治也誠能無土崩之勢
雖存彊國勁兵不得還踵而身為禽吳楚是也况羣居
百姓能為亂乎此二體者安危之明要賢主之所留意
而深察也
　　　議曰天下者大器也置諸安則安一失其平則
　　　欹欹而不已則傾傾而不已則覆矣故聖人持
　　　以三綱範以四維防微杜漸害政者必去懼其
　　　蔓之難圖秦有土崩之勢豈一朝一夕之故哉
　　　使七國之患不已瓦解之勢不收將不至於土
　　　崩乎而樂曰天下之患在於土崩不在瓦解吾
　　　未之聞也
吾丘夀王奏起上林苑
漢武自初即位招選天下文學材智之士待以不次之
位四方多上書言得失自衒鬻者以千數上簡拔其俊
異者寵用之嚴助最先進後又得吳人朱買臣趙人吾
丘夀王蜀人司馬相如平原東方朔吳人枚臯濟南終
軍等並在左右每令諸大臣辨論中外相應以義理之
文大臣數屈焉然相如特賞賜終不任以事也朔亦觀
上顔色時時直諫有所補益是嵗上始為微行乃私置
更衣從宣曲以南十二所夜投宿長楊五柞等諸宫上
以道逺勞苦又為百姓所患乃使太中大夫吾丘夀王
舉籍阿城以南盩厔以東宜春以西提封頃畮及其賈
直欲除以為上林苑屬之南山夀王奏事上説稱善時
東方朔在傍進諫以為三不可夫商作九市之宫而諸
侯畔靈王起章華之臺而楚民散秦興阿房之殿而天
下亂臣逆盛意罪當萬死上乃拜朔為給事中然遂起
上林苑如夀王奏
　　　議曰惟士長於應變而或貪功以過舉賢者可
　　　以勵俗而或靜退以緩事故艱難之時則急於
　　　智謀持守之際則尊尚徳義隨時濟務不得不
　　　爾至於士之飾文采富辭章長辨論雖粉澤王
　　　猷羽儀士類世不可無其或專信偏聽付以重
　　　任鮮不敗者漢武喜用儒術而其所簡拔雖號
　　　一時俊異類非忠厚方正之士豈特於將順匡
　　　救有所不足而持論不根競自衒鬻伺意邀寵
　　　啟其非心為害深矣以帝之睿智英特方初踐
　　　阼勇於為治若泉之始達東決東流西決西流
　　　善惡可致也使左右之人陳謨納誨皆知根本
　　　帝王之道以輔其徳則異時窮奢黷武之習轉
　　　而為恭儉仁厚之風治功之隆將無愧於商周
　　　矣惜之哉
何武召見廬江長史
漢何武為揚州刺史二千石有罪應舉時奏其餘賢與
不肖敬之如一是以郡國各重其守相州中清平初武
為郡吏時事太守何夀知武有宰相器以其同姓故厚
之後夀為大司農其兄子為廬江長史時武奏事在邸
夀兄子適在長安夀為具召武弟顯及故人楊覆衆等
酒酣見其兄子曰此子揚州長史材能駑下未嘗省見
顯等甚慚退以謂武武曰刺史古之方伯上所委任一
州表率也職在進善退惡吏治行有茂異民有隱逸迺
當召見不可有所私問顯覆衆强之不得已召見賜巵
酒嵗中廬江太守舉之其守法見憚如此
　　　議曰奉法繩吏刺史職也唯不屈於要權不移
　　　於親暱然後於職為稱武為刺史法行於二千
　　　石不輕召見一吏有所私問然終不能拒夀之
　　　託非以其要且暱歟巵酒固未足以示私而由
　　　是得廬江之舉謂之公可乎史稱守法見憚余
　　　於是惑之
光武聽羣盜自相糾擿
光武十六年郡國大姓及兵長羣盜處處並起攻劫所
在害殺長吏郡縣追討到則解散去復屯結青徐幽冀
四州尤甚於十月遣使者下郡國聽羣盜自相糾擿五
人共斬一人者除其罪吏難逗留回避故縱者皆勿問
聽以禽討為效其牧守令長坐界内盜賊而不收捕者
又以畏懦捐城委守者皆不以為負但取獲賊多少為
殿最唯蔽匿者乃罪之於是更相追捕賊並解散徙其
魁帥於他郡賦田受廩使安生業自是牛馬放牧邑門
不閉
　　　議曰盜賊之發始於貧窮乗法令廢弛之後至
　　　其蔓則難圖也自古衰亂之餘天下蠭起矣書
　　　曰撫我則后虐我則讎讎我則為㓂后我則為
　　　民創業之君在於所以撫御之而已必曰鋤治
　　　之盡根株乃止是使無遺民也御之在制以法
　　　撫之在懷以恩爵禄固不可以人及給田受廩
　　　俾安生業還為吾民斯所以懷之也建武之詔
　　　其得撫御之方歟
賈復與㓂恂結友
後漢建武二年賈復南擊召陵新息平之復部將殺人
於潁川太守㓂恂捕得繫獄時尚草創軍營犯法率多
相容恂戮之於市復以為恥還過潁川謂左右曰吾與
㓂恂並列將帥而為其所陷今見恂必手劍之恂知其
謀不欲與相見姊子谷崇曰崇將也得帶劍侍側卒有
變足以相當恂曰不然昔藺相如不畏秦王而屈於廉
頗者為國也乃敕屬縣盛供具儲酒醪執金吾軍入界
一人皆兼二人之饌恂出迎於道稱疾而還復勒兵欲
追之而吏士皆醉遂過去恂遣谷崇以狀聞帝乃徵恂
恂至引見賈復先在坐欲起相避帝曰天下未定兩虎
安得私鬬今日朕分之於是並坐極歡共車同出結友
而去
　　　議曰國難未除王業未定忠臣義士所宜捐軀
　　　狥國公爾忘私之時而復以一朝之忿忘其非
　　　義以死報怨恂能不用谷崇之言屈於所辱以
　　　濟國事二子之賢否相去逺矣光武一言而兩
　　　家之難解折英雄之氣收豪傑之心眞帝王略
　　　也
㓂恂斬高峻使皇甫文
後漢隗囂將高峻擁兵據高平第一耿弇等圍之一嵗
不拔帝自將征之峻猶不下帝遣㓂恂往降之恂奉璽
書至第一峻遣軍師皇甫文出謁辭禮不屈恂怒將誅
之諸將諫曰高峻精兵萬人率多彊弩西遮隴道連年
不下今欲降之而反戮其使無乃不可乎恂不應遂斬
之遣其副歸告峻曰軍師無禮已戮之矣欲降急降不
欲固守峻皇恐即日開城門降諸將皆賀因曰敢問殺
其使而降其城何也恂曰皇甫文峻之腹心其所取計
者也今來辭意不屈必無降心全之則文得其計殺之
則峻亡其膽是以降耳諸將皆曰非所及也
　　　議曰皇甫文峻之腹心也懷不廷之謀抗方張
　　　之敵乗其不虞而誅之兵法所謂先人有奪人
　　　之心䧏之必矣夫利害之機常隱於衆人不見
　　　之地一投其㑹盤根錯節迎刃自解不能猶治
　　　絲而棼之後雖盡力難為工矣恂之智決矣豈
　　　諸將所能及哉
岑彭水戰破蜀兵於荆門
建武十一年三月帝遣吳漢等發荆州兵與岑彭㑹荆
門彭裝戰船數十艘吳漢以諸郡棹卒多費糧糓欲罷
之彭以為蜀兵盛不可遣上書言狀帝報彭曰大司馬
習步騎不曉水戰荆門之事由征南公為重而已彭令
軍中募攻浮橋先登者上賞於是偏將軍魯竒應募而
前時天風狂急魯竒船逆流而上直衝桴橋而攅柱鈎
不得去竒等乗勢殊死戰因飛炬焚之風怒火盛橋樓
崩燒彭悉軍順風並進所向無前蜀兵亂溺者數千人
長驅入江闗令軍中無得虜掠百姓爭開門降引兵乗
利攻破平曲收米數十萬石
　　　議曰主帥之權不可分分則號令不一籌䇿不
　　　專矣號令不一則下無所適從而紀律廢籌䇿
　　　不專則臨敵二三而機㑹失非制勝之道也故
　　　遣將謀帥古人所重非其才不以輕付一假之
　　　柄君命有所不受乃能盡其忠謀而責以成效
　　　荆門之事一由征南而吳漢不能間遂收破蜀
　　　之功光武可謂善將矣
竇融等歸光武
竇融等聞光武威徳心欲東向以河西隔逺未能自通
乃從隗囂受建武正朔囂外順人望内懷異心使辯士
張𤣥説融等曰更始事已成尋復亡滅此一姓不再興
之效也當各據土宇與隴蜀合從高可為六國下不失
尉佗融等乃召豪傑議之其中智者皆曰今皇帝姓名
見於圖書自前世博物道術之士谷子雲夏賀良等皆
言漢有再受命之符况今稱帝者數人而雒陽土地最
廣甲兵最彊號令最明觀符命而察人事他姓殆未能
當也衆議或同或異融遂決䇿東向遣長史劉鈞等奉
書詣雒陽帝見鈞歡甚禮饗畢乃遣還賜融璽書曰今
益州有公孫子陽天水有隗將軍方蜀漢相攻權在將
軍舉足左右便有輕重以此言之欲相厚豈有量哉欲
遂立桓文輔微國當勉卒功業欲三分鼎足連衡合從
亦宜以時定天下未并吾與爾絶域非相吞之國今之
議者必有任囂效尉佗制七郡之計王者有分土無分
民自適已事而已因授融為涼州牧璽書至河西皆驚
以為天子明見萬里之外
　　　議曰王者之興雖本天命必有威烈徳惠感服
　　　人心使之向風内附不然四方萬里之逺同力
　　　同徳未易悉以戰勝而攻取也融等内懷二心
　　　逺在西河之外慕漢威徳決䇿東鄉顧可以力
　　　致哉向使號令不明兵甲不備有土地而日以
　　　侵削廢人事徇天時蕭牆之内將不能保欲以
　　　禦强制逺豈不難乎
董宣殺湖陽蒼頭
後漢董宣為雒陽令湖陽公主蒼頭白日殺人因匿主
家吏不能得及主出行以奴驂乗宣於夏門亭候主駐
車叩馬以刀畫地大言數主之失叱奴下車因格殺之
主即還宫訴帝帝大怒召宣欲箠殺之宣叩頭曰願乞
一言而死帝曰欲何言宣曰陛下聖徳中興而縱奴殺
人將何以理天下乎臣不須箠請得自殺即以頭擊楹
流血被面帝令小黄門持之使宣叩頭謝主宣不從彊
使頓之宣兩手據地終不肯俯主曰文叔為白衣時藏
亡匿死吏不敢至門今為天子威不能行一令乎帝笑
曰天子不與白衣同因敕彊項令出賜錢三十萬宣悉
以頒諸吏由是搏擊豪彊京師莫不震慄
　　　議曰王者示天下以公而湖陽縱奴殺人釋而
　　　不治可乎宣下臣也乃能奉法盡職必行而後
　　　已殺之則不辭辱之則不可賜之金則頒諸吏
　　　眞彊項哉光武豈不愛公主而惜一令蓋欲示
　　　公天下而杜撓法害政之漸爾號令之行多屈
　　　於親貴忠直之操多奪於高明使執法如董宣
　　　任下如光武何憂乎天下之不治乎
光武徵周黨等至京師
建武五年詔徵處士太原周黨㑹稽嚴光等至京師黨
入見而不謁自陳願守所志博士范升奏曰伏見太原
周黨東海王良山陽王成等蒙受厚恩使者三聘乃肯
就車及陛見帝廷黨不以禮屈伏而不謁偃蹇驕悍同
時俱逝黨等文不能演義武不能死君釣采華名庶㡬
三公之位臣願與坐雲䑓之下考試圖國之道不如臣
言伏虛妄之罪而敢私竊虛名誇上求高皆大不敬書
奏詔曰自古明王聖主必有不賓之士伯夷叔齊不食
周粟太原周黨不受朕禄亦各有志焉其賜帛四十匹
罷之帝少與嚴光同逰學及即位以物色訪之得於齊
國累徵乃至拜諫議大夫不肯受去耕釣於富春山中
以夀終於家王良後歴沛郡太守太司徒司直在位恭
儉布衣瓦器妻子不及官舎後以病歸一嵗復徵至滎
陽疾篤不任進道過其友人友人不肯見曰不有忠言
竒謀而取大位何其往來屑屑不憚煩也遂拒之良慚
自後連徵不應卒於家(出資治通鑑/)
　　　議曰否之初六以其彚貞象曰志在君也夫士
　　　貴有所不為謂其能有為也光武中興漢業賢
　　　能並起是可為之時而數子者方牢辭逺引潔
　　　已自私不拔一毛以利天下美則美矣顧何補
　　　於治忽哉然方之釣虛名取大位忠言竒謀不
　　　見信於朋友抱愧以死尚庶㡬焉至於子房取
　　　天下付高祖而為赤松之逰安石起東山之卧
　　　而晉祚賴以永久進退出處之間後世無得而
　　　踰矣
班超斬虜使
後漢竇固使假超與從事郎恂俱使西域超行到鄯善
鄯善王廣奉超禮敬甚備後忽更疎懈超謂其官屬曰
此必有北虜使來明者睹未萌况巳著耶乃召侍胡詐
之曰匈奴使來今安在侍胡惶恐曰到已三日去此三
十里超已閉侍胡悉㑹其吏士三十六人與飲酒酣因
激怒之曰卿曹與我俱在絶域今虜使纔數日而王廣
禮敬即廢如令鄯善收吾屬送匈奴骸骨長為豺狼食
矣超曰不入虎穴不得虎子當今之計獨有因夜以火
攻虜使不知我多少必大震怖可盡殱也滅此虜則鄯
善破膽功成事立矣衆曰當與從事議超曰從事文俗
吏聞此必恐而謀泄衆曰善初夜超遂將吏士往奔虜
營順風縱火前後鼓噪虜衆驚亂斬其使及從士三千
餘級衆百許人悉燒死明日乃還召鄯善王廣以虜使
首示之一國震怖廣叩頭願屬漢無二心遂納子為質
因復使超使於寘是時匈奴遣使監䕶於寘王國超既
至其王廣徳禮意甚疎又其俗言巫巫言神怒欲求漢
使騧馬祠我廣徳遣國相私來就超請馬超宻知其狀
令巫自來斬其首送廣徳因責讓之廣徳素聞超在鄯
善誅滅虜使大惶恐即殺匈奴使者而降超於是諸國
皆遣子入侍西域與漢絶六十五載至是乃復通焉
　　　議曰班超提數十衆深入異域懸命它國而能
　　　斬使樹威俾兩國落膽内附遂通西域可謂不
　　　辱君命矣夫人各有能有不能任當其能則衆
　　　人所甚難且優為之超之功可致也茍非其才
　　　而責以重任雖天下之勢擁九有之師束手自
　　　持受制逺虜矣利害之相去何啻什伯耶李綘
　　　為憲宗言任賢豈容易哉信夫
陳珪説魏武圖吕布
袁術稱帝於夀春遣使者告吕布因求迎婦陳珪説布
絶婚遣珪子登詣曹操㑹操遺布書深加慰納布大喜
即遣登謝恩登見操因陳布勇而無謀輕於去就宜早
圖之操曰布狼子野心誠難久養非卿莫究其情偽即
増珪秩中二千石拜登廣陵太守令陰合部衆以為内
應始布因登求徐州牧不得登還布怒拔㦸斫机曰卿
父勸吾協同曹操絶㛰公路今吾所求無獲而卿父子
並顯重但為卿所賣耳登不為動容徐對之曰登見曹
公言養將軍譬如養虎當飽其肉不飽則將噬人公曰
不如公言譬如養鷹饑則為用飽則颺去其言如此布
意乃解
　　　議曰馬援嘗言於光武曰當今之世非但君擇
　　　臣臣亦擇君陳珪背吕布而結魏武可謂知所
　　　擇然借使布不足與有為去之可也至於勸其
　　　絶婚公路而陰賛魏武以圖之甚矣非人臣之
　　　所為也布既知為登所賣一言而釋之終不能
　　　去御下若此其能有濟乎此所以卒為人戮也
　
　
　
　
　
　
　
　
　筠谿集巻九
欽定四庫全書
　筠谿集卷十　　　　　　宋　李彌遜　撰
　　議古
魏武破袁紹
建安五年曹公軍官渡袁紹依沙塠為屯東西數十里
公亦分營與相當合戰不利時公兵不滿萬傷者十二
二紹復進臨官渡起土山地道公亦於内作之以相應
紹射營中矢如雨下行者皆蒙楯衆大懼時公糧少與
荀彧書議欲還許彧以為紹悉衆聚官渡欲與公決勝
敗公以至弱當至彊若不能制必為所乘是天下之大機
也且紹布衣之雄也能聚人而不能用夫以公之神武
明哲而輔以大順何向而不濟公從之紹運穀車數千
乗至公用荀攸計遣徐晃史渙邀擊大破之盡燒其車
公與紹相拒連月雖比戰斬將然衆少糧盡士卒疲乏
公謂運者曰却十五日為汝破紹不復勞汝矣冬十月
紹遣軍運糓使淳于瓊等五人將兵萬餘人送之宿紹
營北四十里紹謀臣許攸貪財紹不能足來奔因説公
擊瓊等左右疑之荀攸賈詡勸公公乃留曹洪守自將
步騎五千人夜往㑹明至瓊望見公兵少出陣門外公
急擊之瓊退保營遂攻之紹遣騎救瓊左右或言賊騎
稍進請分兵拒之公怒曰賊在背後乃白士卒皆殊死
戰大破瓊等皆斬之紹初聞公之擊瓊謂長子譚曰就
彼攻瓊等吾攻拔其營彼固無所歸矣乃使張郃高覽
攻曹洪郃等聞瓊破遂來降紹衆大潰紹及譚弃軍走
渡河追之不及盡收其輜重圖書珍寶虜其衆冀州諸
郡多舉城邑降者初桓帝時有黄星見於楚宋之分遼
東殷馗善天文言後五十嵗當有真人起於梁沛之間
其鋒不可當至是凡五十年而公破紹天下莫敵矣
　　　議曰昆陽淝水之戰皆以孤軍抗百萬之師將
　　　士戮力以乗天時一舉而王業定官渡之役向
　　　使視衆寡為强弱料虚實為勝負謀士不盡其
　　　智戰士不竭其力臨敵卻顧務為茍全則指揮
　　　之間成敗分矣漢楚之勢決於鴻溝利害無以
　　　易此荀彧一言而魏武之功成方之良平不為
　　　過也
魏武征三郡烏丸
建安十年袁尚袁熙奔三郡烏丸曹公將征之鑿渠自
呼沱入泒水名平虜渠又從泃河口鑿入潞河名泉州
渠以通海十二年北征三郡烏丸諸將皆曰袁尚亡虜
耳夷狄貪而無親豈為尚困今深入征之劉備必説劉
表以襲許萬一為變事不可悔惟郭嘉策表必不能任
備勸公行夏五月至無終秋七月大水傍海道不通田
疇請為鄉導公從之引軍出盧龍塞塞外道絶不通乃
壍山堙谷五百餘里經白檀歴平剛涉鮮卑庭東指栁
城未至二百里虜乃知之尚熙與蹋頓遼西單于樓班
右北平單于能臣抵之等將數萬騎逆軍八月登白狼
山卒與虜遇衆甚盛公車重在後被甲者少左右皆懼
公登高望虜陣不整乃縱兵擊之使張遼為先鋒虜衆
大崩斬蹋頓及名王已下胡漢降者二十餘萬口遼東
單于速僕丸及遼西北平諸豪棄其種人與尚熙奔遼
東衆尚有數千騎初遼東太守公孫康恃逺不服及公
破烏丸或説公遂征之尚兄弟可擒也公曰吾方使康
斬送尚熙首不煩兵矣九月公引兵自栁城還康即斬
尚熙及速僕丸等縳其首諸將問公還而康斬送尚熙
何也公曰彼素畏尚等吾急之則并力緩之則自相圖
其勢然也
　　　議曰夷狄逺在要荒之外可以威懷而不可以
　　　利畜異時中國强盛乘勝深入𢷬其腹心使之
　　　落膽内附固不為難一失其御則倒持太阿彼
　　　將來乘我矣故王者之治逺人不服則修文徳
　　　以來之又曰内修政事外攘夷狄未聞以中國
　　　之大萬民之衆而受制於夷狄者也魏武行三
　　　郡如歸市致熙尚如拉枯可謂英武矣然天下
　　　未定勒兵逺掠深入它人之境乗危攻堅徼倖
　　　一勝亦兵家之所忌有徳者所不為也
荀彧郭嘉言曹袁勝敗
袁紹與曹操書辭語驕慢謂荀彧郭嘉曰今將討不義
而力不敵何如對曰劉項之不敵公所知也漢祖惟智
勝項羽故羽雖强終為所禽今紹有十敗紹雖强無能
為也紹繁禮多儀公體任自然此道勝也紹以逆動公
奉順以率天下此義勝也桓靈以來政失於寛以寛濟
寛故不懾公糾之以猛而天下知制此治勝也紹外寛
内忌用人而疑之所任唯親戚子弟公外易簡而内機
明用人無疑惟才所宜不問逺近此度勝也紹多謀少
決失在後事公䇿得輒行應變無窮此謀勝也紹因累
世之資高議揖讓以收名譽士之好信飾外者多歸之
公以至心待人不為虚美士之忠正逺見而有實者皆
願為用此徳勝也紹見人饑寒恤念之形於顔色其所
不見慮或不及公於目前小事時有所忽至於大事與
四海接恩之所加皆過其望雖所不見慮無不周此仁
勝也紹大臣爭權讒言惑亂公御下以道浸潤不行此
明勝也紹是非不可知公所是進之以禮所不是正之
以法此文勝也紹好為虚勢不知兵要公以少克衆用
兵如神軍人恃之敵人畏之此武勝也操笑曰如卿所
言孤何徳以堪之
　　　議曰自古創業之君中興之主必有英資明略
　　　足以駕御豪傑馴服姦雄然後王業可定至其
　　　陳師鞠旅攻城掠地一勝一敗未可以得失論
　　　也故高帝厄於鴻門敗於睢水圍於滎陽獨以
　　　寛大長者誅不義立有功與天下同利遂有海
　　　内漢末羣雄競逐分鋒爭雄以窺神器袁紹魏
　　　武才略相去顧何啻倍蓰耶至荀郭之稱則未
　　　免於諛然而善乎其論勝敗也
陳羣勸魏明帝罷力役
魏青龍三年帝好土功既作許昌宫又治洛陽宫起昭
陽太極殿築總章觀高十餘丈力役不巳農桑失業司
空陳羣上疏曰昔劉備自成都至白水多作傳舎興費
人役太祖知其疲民也今中國勞力亦吳蜀之所願此
安危之機也帝答曰王業宫室亦宜並立滅賊之後但
當罷守禦耳豈可復興役耶是固君之職蕭何之大畧
也羣曰昔漢祖唯與項羽爭天下羽已滅宫室燒焚是
以蕭何建武庫太倉皆是要急然髙祖猶非其壯麗今
二虜未平誠不宜與古同也漢明帝欲起徳陽殿鍾離
意諫即用其言後乃復作之殿成謂羣臣曰鍾離尚書
在不得成此殿也夫王者豈憚一臣蓋為百姓也今臣
曾不能少凝聖聽不及意逺矣帝乃為之少著減省
　　　議曰酇侯佐佑高帝以取天下鎭撫餉餽曾無
　　　遺䇿而當安危未定百姓勞苦之時乃壯麗宫
　　　室欲以重威何失之甚耶後世誇大之君得以
　　　援古成其侈心固知帝王之作不可茍如此一
　　　有過舉世非之流毒蓋未已也未央之役高帝
　　　猶非其過度魏明方且效尤抑又甚焉二君之
　　　賢否又可知也
孫䇿有兼并之志
孫堅四男䇿權翊匡䇿年十餘嵗已交結知名周瑜與
䇿同年亦英達夙成聞䇿聲問自舒來造焉便推結分
好及堅死䇿年十七乃徙居江都結納豪傑有復讎之
志袁術以䇿舅吳景領丹陽太守以䇿從兄賁為丹陽
都尉䇿見術泣涕曰亡父昔長沙入討董卓與明使君
同盟結好欲自憑結願垂察其誠術甚竒之然未肯還
其父兵後復往見術術以堅餘兵千餘人還䇿表拜懷
義校尉䇿騎士有罪逃入術營隱於内廏䇿指使人就
斬之訖詣術謝術曰兵人奸叛當共疾之何為謝也由
是軍中益畏憚之後䇿自將討祖郎於零陵擒之䇿謂
郎曰爾昔襲孤碎孤馬鞍今創軍立事除棄宿恨惟取
能用與天下通爾非但汝汝勿恐怖即破其械署門下
曹掾又討太史慈於勇里擒之解縛捉其手曰卿有烈
義天下智士也署門下督軍及還祖郎太史慈俱在前
導軍中以為榮㑹劉繇卒於豫章衆欲奉豫章太守華
歆為主䇿命慈往撫安之左右皆曰慈必北去不還慈
果如期而歸謂䇿曰華子魚良徳也然無它方規自守
而已策撫掌大笑遂有兼并之志
　　　議曰自古衰亂之世綱常既隳豪俊並起强凌弱
　　　衆暴寡更勝迭負不相臣僕必有兼人之畧可
　　　以坐制六合然後姦雄縮手不約而附孫䇿少
　　　有大志多所結納威名蓋衆及勝敵擒虜乃能
　　　棄私憤採公望破械釋縛收其所長天下之士
　　　傾心焉觀其豁達大度駕馭豪傑同符高祖使
　　　天假之年終始大業則決機兩陣之間爭衡天
　　　下肯與曹劉並駕而已哉
劉備取蜀
扶風法正為劉璋軍議校尉璋不能用又益州别駕張
松與正善自負其才時璋不足以有為常竊嘆息松勸
璋結劉備璋然之黄權諫曰劉佐軍有驍名今請到欲
以部曲遇之則不滿其心欲以賔客禮待則一國不容
二君若客有泰山之安則主有累卵之危不若閉境以
待時清璋不聽法正至荆州陰獻䇿於劉備曰以明將
軍之英才乗劉牧之懦弱以取益州猶反掌也龎統亦
言之備曰今與吾為水火者曹操也操以急吾以寛操
以暴吾以仁操以譎吾以忠每與操反事乃可成爾今
以小利而失信義於天下奈何統曰離亂之時固非一
道所能定也且兼弱攻昧逆取順守古人所貴若事成
之後封以大國何負於信今日不取終為人利爾備以
為然乃將步卒數萬人入益州備至巴郡巴郡太守嚴
顔拊心歎曰此所謂獨坐窮山放虎自衛者也
　　　議曰漢末三雄鼎立勢相吞噬劉璋以懦弱之
　　　質乃欲奄有巴蜀固不能保而又開門延敵以
　　　速其禍眞放虎自衛也利害之間至於甚微雖
　　　智者有不能察至璋之暗亦甚矣黄權之諫可
　　　謂知機然刑政不足以齊内智畧不足以威逺
　　　百姓不附賢能皆有引去之心而欲閉境自守
　　　有是理哉
諸葛亮嚴刑治蜀
諸葛亮佐劉備治蜀頗尚嚴峻人多怨嘆者法正謂亮
曰昔高祖入闗約法三章秦民知徳今君假借威力跨
據一州初有其國未垂惠撫且客主之義宜相降下願
緩刑弛禁以慰其望亮曰君知其一未知其二秦以無
道政苛民怨匹夫大呼天下土崩高祖因之可以𢎞濟
劉璋暗弱自焉已來有累世之恩文法羈縻互相承奉
徳政不舉威刑不肅蜀土人士專權自恣君臣之道漸
以陵替寵之以位位極則賤順之以恩恩竭則慢所以
致敝實由於此今吾威之以法法行則知恩限之以爵
爵加則知榮榮恩並濟上下有節為治之要於斯為著
矣
　　　議曰酒誥殷之迪諸臣惟工乃湎於酒勿庸殺
　　　之大司㓂刑新國用輕典以其未習於教也劉
　　　璋暗弱豈彼民之罪耶借曰徳政不舉振其綱
　　　可也威刑不肅收其枋可也人士專權殱其魁
　　　可也烏在嚴刑峻法以起怨嘆之風哉武侯於
　　　是失政刑矣
譙周諫後主
譙周仕漢為太子家令後主頗出游觀増廣聲樂上疏
諫曰王莾之敗豪傑並起以爭神器才智之士思望所
歸未必其勢之廣狹惟其徳之厚薄也於時更始公孫
述等多已廣大然莫不快情恣欲怠於為善世祖初入
河北馮異等勸之曰當行人所不能為者遂務理寃獄
崇節儉北州歌嘆聲布四達於是鄧禹自南陽追之吳
漢㓂恂素未之識舉兵助之其餘望風慕徳邳彤耿純
劉植之徒至於襁負而至不可勝數故能以弱為强而
成帝業及在洛陽嘗欲小出銚期進諫即時還車及潁
川盜起㓂恂請世祖身往臨聞言即行故非急務欲小
出不敢至於急務欲自安不為帝者之為善也如此今
漢遭厄運天下三分雄哲之士思望之時也臣願陛下
復行人所不為者以副人望後主不聽
　　　議曰周公戒成王以無淫於觀於逸於遊於田
　　　况創業中興之主乎善哉異等之説人君當行
　　　人所不能為也易曰有過物者必濟故小過之
　　　後繼之既濟成湯之繫夏臺文王之居羑里下
　　　至小白之起即墨勾踐之保㑹稽皆大過人者
　　　未聞居撓弱之時為因循之政而能復已墜之
　　　緒者也後主承先世㡬成之業不知克自抑畏
　　　以持守之而自暇自逸怠於為善其能有國乎
王導請元帝引江南之望
晉元帝徙鎭建康吳人不附居月餘庶士莫有至者王
導為司馬患之㑹王敦來朝導謂之曰瑯琊王仁徳雖
厚而名論猶輕兄威風已振宜有以匡濟者㑹三月上
巳帝親觀褉乗肩􁅰具威儀敦導及諸名勝皆騎從吳
人紀瞻顧榮皆江南之望竊覘之見其如此咸驚懼乃
相率拜於道左導因進計曰古之王者莫不賔禮故老
存問風俗虚已傾心以招俊乂况天下喪亂九州分裂
大業草創急於得人夫顧榮賀循此土之望未若引之
以結人心二子既至則無不來矣帝乃使導躬造循榮
二人皆應命而至由是吳㑹風靡百姓歸心焉自此之後
漸相崇奉君臣之禮始定
　　　議曰元帝當懷愍之禍國勢凌夷方以瑯琊王
　　　徙鎭建康而欲恢復海宇成中興之圖存亡之
　　　㡬間不容髮唯帝能虛心以聽導導能傾身下
　　　賢收一方之望以結人心故不期月王業遂定
　　　維天未厭晉徳實啟帝謨而導之功不可誣也
　　　夫得天下在得民得民在得賢二老歸而周室
　　　興四皓起而漢嗣定必然之理也後世貪功固
　　　位之臣方且忌賢嫉能拒人於千里之外而欲
　　　持危扶顚吾未之信也
熊逺疏
晉元帝太興元年詔羣工卿士各陳得失御史中丞熊
逺上疏以為胡賊猾夏梓宫未返而不能遣軍進討一
失也羣官不以賊讎未報為恥務在調戯飲食而已二
失也選官用人不料實徳惟在名望不求才幹惟事請
託當官以治事為俗吏奉法為苛刻盡禮為諂諛從容
為高妙放蕩為達士驕蹇為簡雅三失也世之所惡者
陸沈泥滓時之所善者翺翔雲霄是以萬機未整風俗
為薄朝廷羣司以從順為善相違見貶安得朝有辨爭
之臣士無禄仕之志乎古之取士敷奏以言今光禄不
試甚違古義又舉賢不出世族用法不及權貴是以才
不濟務姦無所懲若此道不改求以救亂難矣
　　　議曰興衰撥亂猶治膏肓之疾先後緩急逺近
　　　詳畧差之毫釐則繆矣一官曠猶一脈之絶一事
　　　廢猶一支之不舉尚可復理乎晉室之興尚放
　　　達士驕蹇而不惇本務實以求成效國祚微
　　　弱元帝厭亂悔禍刻意圖治其失猶如此蓋偷
　　　惰之久習以成風牢不可革為治者可不鑒諸
唐方鎭及神䇿軍
方鎭者節度使之兵也原其始起於邊將之屯防者唐
初兵之戍邊者大曰軍小曰守捉曰城曰鎭而總之曰
道道有大將一人曰大總管巳而更曰大都督至高宗
永徽以後都督帶使持節者始謂之節度使景雲接乎
開元朔方隴右河東河西諸鎭皆置節度使安禄山犯
京師肅宗起靈武而諸鎭之兵共起誅賊其後禄山子
慶緒及史思明父子繼起中國大亂肅宗命李光弼等
討之號九節度之師久之大盜既滅而武夫戰卒以功
起行陣列為侯王者皆除節度使由是方鎭相望於内
地大者連州十餘小者猶兼三四兵驕則逐帥帥强則
叛上天子熟視不能制矣上元中以衙軍使衛伯玉為
神䇿軍節度使鎭陜州魚朝恩以觀軍容使監其軍初
哥舒翰破吐蕃臨洮西之磨環川即其地置神䇿軍以
成如璆為軍使及禄山反如璆以伯玉將兵若干赴難
伯玉與朝恩皆屯於陜即詔伯玉所部兵號神䇿軍以
伯玉為節度使後伯玉罷軍遂統於觀軍容使廣徳二
年代宗避吐蕃幸陜朝恩舉在陜兵與神䇿軍迎扈悉
號神䇿軍天子幸其營及京師平朝恩遂以軍歸禁中
自將之吐蕃復入㓂朝恩又以神䇿軍屯苑中自是寖
盛分為左右廂勢居北軍右遂為天子禁軍非它軍比
朝恩乃以觀軍容宣慰處置使知神䇿軍兵馬使
　　　議曰兵猶火也弗戢將自焚有天下者固不可
　　　以弛兵茍失其御則反以起禍肅宗用諸鎮之
　　　兵以誅賊而方鎭由是强代宗幸神䇿營以避
　　　吐蕃之難而神䇿自是寖盛及其末也外制於
　　　藩臣内制於䆠堅天子孤弱竟以滅亡軍政之
　　　弊無甚於此為國者可不鑒諸
屈突通事兩君
屈突通仕隋文帝為左驍騎大將軍隋政亂高祖起代
王遣通守河東戰久不下高祖留兵圍之遂濟河破其
將桑顯和盡得其衆通勢蹙或説之降曰吾蒙國厚恩
事二主安可逃難獨有死報爾每自摩其頸曰要當為
國家受人一刀其訓勉士卒必流涕故力雖窮而人尚
為之奮感俄聞京師平家盡没乃留顯和保潼闗率兵
將如洛既行而顯和來降竇琮段志𤣥精騎追及於稠
桑通結陣拒之琮縱其子夀往諭使降通大呼曰昔與
汝父子今則讎也命左右射之顯和呼其衆曰京師陷
諸君皆家闗西為何復東衆皆捨兵通知不免遂下馬
東南向再拜號泣曰臣力屈兵敗不負陛下遂被擒送
長安帝勞曰何相見晚耶泣曰通不能盡人臣之節故
至此為本朝羞帝曰忠臣也釋之授兵部尚書蔣國公
為秦王行軍元帥從討王世充時通二子在洛帝曰今
以東洛屬公如二子何通曰臣老矣不足當重任然疇
昔陛下釋俘纍加恩禮以蒙更生是時口與心誓以死
許國今日之行正當先驅二兒死自其分終不以私害
義帝太息曰烈士徇義吾今見之
　　　議曰屈突將軍素以方嚴稱其臨師誓衆摩頸
　　　待刃以死報國士卒為之流涕及潼闗之敗遂
　　　至屈膝就擒終為臣僕雖云兵敗力屈而受以
　　　美官居之不疑身既不能死獨視子夀詮輕於
　　　狗彘君臣父子之間慚徳多矣人臣之節莫難
　　　於死事平居忠憤自許孰敢愛死一旦斧鉞在
　　　前膽落氣喪忍恥求活此蓋常人之情爾史氏
　　　謂通盡節於隋固不可而曰惟一心可事兩君
　　　而無慊豈所以戒亂臣賊子哉
太宗以事出李勣
唐李勣字懋功本姓徐氏隋大業末從李密襲黎陽守
之武徳元年宻歸朝廷髙祖授勣黎州總管賜姓附宗正
屬籍後從秦王伐東都破劉黒闥徐圓朗討輔公祏太
宗即位累遷光禄大夫行并州大都督府長史治并十
六年以威肅聞帝嘗曰煬帝不擇人守邊勞中國築長
城以備虜今我用勣守并突厥不敢南賢長城逺矣晉
王為皇太子授詹事俄同中書門下三品帝曰兒方
位東宫公舊長史以宫事相委勿以資屈為嫌也勣既
忠力帝謂可託大事嘗暴疾醫曰用鬚灰可治帝乃自
剪鬚和藥及愈入謝頓首流血帝曰吾為社稷計何謝
為後留宴顧曰朕思屬孤幼無易公者公昔不遺李宻
豈負朕哉俄大醉帝親解衣覆之帝疾謂太子曰爾於
勣無恩今以事出之我死宜即授以僕射彼必致死力
矣乃授疊州都督高宗立召授開府儀同三司同中書
門下參掌機宻遂為尚書左僕射
　　　議曰勣自武徳初束身歸朝從秦王討平諸㓂
　　　以成大業可謂有功王室矣太宗將屬以孤幼
　　　故遇之非羣臣比至剪鬚藥之解衣覆之豈無
　　　意哉然君臣之間惟誠能使之盡心既與之戮
　　　力艱難知其可託大事則當任之不疑茍以為
　　　非才改命可也乃無罪而出之以移恩於太子
　　　是以智籠之恐非所以訓臣下也施之勣尚不
　　　可推此以待忠賢失其心矣豈能致彼死力哉
狄仁傑感悟武后卒復唐嗣
唐武后欲以武三思為太子以問宰相衆莫敢對狄仁
傑曰臣觀天意未厭唐徳比匈奴犯邊陛下使梁王三
思募勇士於市踰月不及千人廬陵王代之不浹日輒
五萬今欲繼統非廬陵王不可后怒罷議久之召謂曰
朕數夢雙陸不勝何也於是仁傑與王方慶俱在同辭
對曰雙陸不勝無子也天其意者儆陛下乎且太子天
下本本一搖天下危矣文皇帝身蹈鋒鏑勤勞而有天
下傳之子孫先帝寢疾詔陛下監國陛下掩神器而取
之十有餘年又欲以三思為後且姑姪與母子孰親陛
下立廬陵王則千秋萬嵗後常享宗廟三思立廟不附
姑后感悟即日遣徐彦伯迎廬陵王於房州王至后匿
王帳中召見仁傑語廬陵事仁傑敷請切至涕下不能
止后乃使王出曰還爾太子仁傑降拜頓首曰太子歸
未有知者人言紛紛何所信后然之更令太子舎龍門
具禮迎還中外大悦初吉頊李昭徳數請還太子后意
不回惟仁傑每以母子天性為言后雖忮忍不能無感
故卒復唐嗣
　　　議曰武后擅有天下在位日久變置之謀既成
　　　而仁傑一言遂反唐祚難矣蓋后知為身謀而
　　　不知為天下計仁傑為天下計而借后之利害
　　　以悟其心故言之出不得不為之感動也自古
　　　無不可諫之君無不可回之事在進言者得其
　　　道而已
郭汾陽不懷私忿
安思順為朔方節度時郭汾陽李臨淮俱為牙門都將
二人不相能雖同盤飲食常睇不相視不交一言及汾
陽代思順臨淮欲亡去計未決旬日詔臨淮分汾陽半
兵東出趙魏臨淮入請曰一死固甘乞免妻子汾陽趨
下執手上堂曰今國亂主遷非公不能東伐豈懷私忿
時耶及别執手泣涕相勉以忠義訖平劇盜實二公之
力
　　　議曰李郭之將牙門位不足以相制才不足以
　　　相髙其不相能固人之常情也及當國家之大
　　　計則不以私忿害其能且勉以忠義泣涕從之
　　　訖其成功以平社稷之難非忠於君信於友能
　　　若是歟退之謂平居詡詡强笑語以相取下一
　　　旦臨小利害僅如毛髮比反眼若不相識者聞
　　　子厚之風亦可少愧汾陽之賢豈特無愧於子
　　　厚乎
段秀實圖朱泚
段秀實罷節度使召為司農卿朱泚反以秀實失兵必
恨憤且素有人望使騎往迎之秀實與子弟訣而入泚
喜曰公來吾事成矣秀實曰將士東往宴賜不豐有司
過爾人主何與之公本以忠義聞天下今變起倉卒當
諭衆以禍福掃清宫室迎乗輿公之職也泚黙然秀實
知不可乃陽與合陰結將軍劉海賔姚令言都虞候何
明禮欲圖泚三人者皆秀實素所厚㑹源休教泚偽迎
天子遣將韓旻領精鋭師三千疾馳奉天秀實以為宗
社之危不容喘乃遣人諭大使岐靈岳竊取令言印不
獲乃倒用司農印追其兵旻至絡繹得符還秀實謂海
賔曰旻之來吾等無遺類我當直搏殺賊不然則死乃
約事急為繼而令明禮應於外翌日泚召秀實計事源
休姚令言李忠臣李子平皆在坐秀實戎服與休並語
至僣位勃然起執休腕奪其象笏奮而前大罵曰狂賊
可磔萬段我豈從汝反耶遂擊之泚舉臂捍笏中顙流
血衊面匐匍走賊衆未敢動而海賔等無至者秀實大
呼曰我不同反胡不殺我遂遇害
　　　議曰廉介之士知逺害以潔已而不能犯難以
　　　盡忠剛毅之士知輕身以成名而不能忍死以
　　　濟事泚之迎秀實使其牢辭謝使郤而不行固
　　　可以潔已而乃奮不顧身提忠義而往説之犯
　　　難以盡忠也知其不可取一死易若反掌固可
　　　以成名而乃陽與之合陰結所厚以圖泚忍死
　　　以濟事也至其偽迎天子宗社之危不容喘始
　　　決死以回韓旻之師徳宗之不墮賊計秀實之
　　　力也惜乎海賔之謀成矣而秀實發於倉卒外
　　　不及應不能手搏賊以成其志亦小不忍之故
　　　歟然其奪笏擊泚唾面大罵亦足以快忠誼之
　　　憤史稱英烈之言如嚴霜烈日可畏之至信哉
陽城上疏論裴延齡罪
唐陽城及進士第隱中條山徳宗召拜右諫議大夫遣
長安尉楊寧齎束帛詣其家城褐衣到闗下辭讓帝遣
中人持緋衣衣之召見賜帛五十匹初城未起縉紳想
見風采既興草茅處諫諍官士以為且死職天下益憚
之及受命它諫官論事苛細紛紜帝厭苦而城寖聞得
失且熟猶未肯言韓愈作諍臣論譏切之城不屑方與二
弟延賔客日夜劇飲客欲諫止者城揣知其情强飲客
客辭即自飲滿客不得巳與酬酢或醉仆席上城或先
醉卧客懷中不能聽客語無得開言常以木枕衣衾質
錢人重其賢爭售之每約二弟吾所俸入而可度月食
米㡬何薪菜鹽㡬錢先具之餘送酒家無留也服無贏
副客或稱其佳可愛輒喜舉授之有陳萇者候其得俸
常往稱錢之美月有獲焉居位八年人不能窺其際及
裴延齡誣逐陸贄張滂李充等帝怒甚無敢言城聞曰
吾諫官不可令天子殺無罪大臣乃約拾遺王仲舒守
延英閣上疏極論延齡罪慷慨引誼申直贄等累日不
止聞者寒懼城言愈勵帝大怒召宰相抵城罪順宗方
為皇太子為開救良久得免敕宰相諭遣然帝意不已
遂欲相延齡城顯語曰延齡為宰相吾當取白麻壞之
哭於庭帝不相延齡城力也坐是下遷國子司業
　　　議曰善諫者猶治水不杜其漸則浸淫決泆漫
　　　不可制甚者君被惡名身受顯戮顧雖盡忠何
　　　補於治耶陽城居位八年當徳宗播遷之餘亡
　　　以自勵逺忠賢親諂佞過失多矣乃不能出一
　　　言有所救正至延齡之寵成陸贄之讒入始抗
　　　章極論延齡僅以不相而贄竟免城亦繼逐於
　　　是崔損李齊運韋執誼之徒並進君側不復有
　　　人矣其所由來豈一朝一夕之故哉愈作諍臣
　　　論非獨有譏於時其欲以為後世誡乎
李綘對憲宗用賢
李絳元和中為翰林學士帝怪前世任賢以致治今無
賢可任何也對曰聖王選當代之人極其才分自可致
治豈借賢異代治今日之人哉天子不以已能蓋人痛
折節下士則天下賢者乃出帝曰何知其必賢而任之
對曰知人誠難堯舜以為病然循其名騐以事所得十
七夫任言而辨廉措事不阿容無希望依違之辭無邪
媚愉悦之容此近於賢矣賢則當任任則當久賢者中
立而寡助舉其類則不肖者怨杜邪徑則懷姦者疾一
制度則貴戚毁傷正過失則人君疏忌夫用賢豈容易
哉帝曰卿言得之矣帝毎有詢訪隨事補益所言無不
聽遂欲以相而倖臣吐突承璀寵方盛忌其進陰有毁
短帝乃出承璀淮南監軍翌日拜絳中書侍郎同中書
門下平章事後絳以足疾求免罷為禮部尚書帝乃召
承璀於淮南
　　　議曰自古願治之君未嘗不欲進賢退不肖而
　　　賢者未易進不肖者未易退惑於忠邪之辨故
　　　也蓋君子難於進而不阿意以求合禮貌衰則
　　　去之小人逢君以固寵植黨以示私假義理之
　　　言以飾其姦必行而後已故君子之道常不勝
　　　夫用言豈容易哉絳之言是也憲宗知絳之賢
　　　承璀之姦黜承璀而相絳固善矣及絳之罷而
　　　即召承璀何惑之甚歟是徒以無賢可任為患
　　　而有賢不能任也𢎞志之禍殆有以致之嗚呼
　　　史稱憲宗剛明果斷能用忠謀而於進退賢不
　　　肖之際且爾况庸君暗主無意於治者耶
光啟時契丹不敢近邊
契丹在開元天寶間使朝獻者無慮二十故事以范陽
節度為押奚契丹使自至徳後藩鎮擅地務自安鄣戍斥
堠益謹不生事於邊奚契丹亦鮮入㓂嵗選酋豪數十
人長安朝㑹每引見賜與有秩其下率數百皆駐館幽
州至徳寶應時再朝獻大厯中十三貞元間三元和中
七太和開成間凡四然天子惡其外附回鶻不復官爵
渠長㑹昌二年回鶻破契丹酋屈戍始復内附拜雲麾
將軍為易鶻所與舊印賜唐新印曰奉國契丹之印光
啟時天下盜與北疆多故因入㓂幽薊劉仁恭窮師踰
摘星山討之嵗燎塞下草使不得留牧馬多死契丹乃
乞盟獻良馬求牧地仁恭許之復敗約入㓂劉守光戍
平州契丹以萬騎入光偽與和張飲具於野伏發擒其
大將羣胡慟願納馬五千以贖不許其酋欽徳輸重賂
求之乃與盟十年不敢近邊
　　　議曰唐得藩鎮之助致蕃夷不敢㓂邊然終唐
　　　之禍卒由藩鎭國朝鑒之悉廢不用至使逺虜
　　　攻犯京師去來之易甚於由廊廡而升堂陛抑
　　　屏翰之不嚴故歟為國之道猶良醫之施砭劑
　　　當損其過補其不及茍膠不知變其致患必矣
　
　
　
　
　
　
　
　
　
　
　
　
　筠谿集巻十
欽定四庫全書
　筠谿集巻十一　　　　　宋　李彌遜　撰
　　詩四十三首
　　　次韻學士兄發毘陵之作
頻年走離亂忙苦落魄景浮家去復還生理紛不整有
身著無處遇事到輒屏𡨕然如醉心閲嵗良未醒披衣
坐愁夜月露共清永緬懷顔段流抱義心炯炯臨危快
先登疾甚渉夷境全生豈不樂王事有綱領嗟今肉食
謀捕賊如捕影王師苦摧傷敵騎困馳騁朝廷信多賢
一死誰敢請不知覆轍改安得傾夏拯歸休及秋風墓
檟痛瞻省念兹家國遙有淚漲清潁黄巾蔽行路闗户
晝猶警何當收戈鋋禁暴但制梃林泉倘可卜名字忌
丹柄
　　　自毘陵與兄弟避地南來約為連江之歸中塗
　　　各以事留遂成獨往念茲離亂易於隔絶作詩
　　　以寄之
邊塵暗中原大駕巡江都春風遂南渡百辟咸奔趨衣
冠困陵暴川陸紛舟輿微生本萍寄寧復安吾廬褰裳
犯深險顚仆妻與孥懷恩痛未報無路先貔貙巖穴多
遺賢天網固亦疎驊騮懼捐弃未數十駕駑銜悲望君
門忍作永訣圖扁舟兄及弟去指東海隅夜榜亞修舳
曉㠶趂横蒲如何忽參商行止分半途怡怡風月夕來
若同隊魚慘慘霜露秋去如獨翔鳬嵗晏道路長隻影
誰與俱但憂赤眉間能致黄耳無青燈攪寒夢起坐中
腸枯載歌鶺鴒詩引淚零襟裾閩山我舊國下隱同姓
居潮田嵗再穫海錯日兩漁荔子擘絳縠江瑤截氷膚
家家潑春釀取醉不待沽木落於糞本兹言紳可書悲
心久更微正坐簮紱拘
　　　次韻王得之禮部夜直有作
緱仙勇於詩若醉得全者百川供微吟不復事杯斚五
車載胷中萬巻生筆下一一成丹青遇物輒圖冩昨朝
紫宸班裳珮雜魚雅捷書來九天為遣雨師灑公時青
綾卧逸思動秋野霜風助凄涼露月供容冶坐令續貂
人得語若乖寡猶如䇿疲駑倒步逐風馬未施歴塊功
相望倚天社
　　　與同館晝㑹王公衡家分韻得瓜字
秋曦上觀闕晨騶散蜂衙追隨我輩人偶到蓬萊家主
人心逺塵門無車馬譁峰巒生几棐圗書亂籖牙午簟
琅玕清蓴甌荐流霞坐令秋風思悠悠起天涯微官浪
自縛霜蔓縈寒瓜愛子庭宇靜去官謝紛華寓意語成
劇㤀機慮乃賒得酒且復盡昏林欲藏鴉
　　　同天隱少章逰嵩少懷元明
秦公我輩士早踏翰墨場萬言若投石十年猶枯嚢若
欲泛江海有親在高堂牢落京華春門無一壺漿長鞭
䇿瘦馬送我古道旁憐我值險艱赤心冩摧傷鏗鏘五
字句勢與鵰鶚翔感此坐矯首星星鬢成蒼西風小搖
落雨洗烟嵐光嶂曉露孤秀野陰棲暗芳更攜鮑謝流
履盡千巖霜搜竒得幽深訪古到𣺌茫月落潭影空清
吟殊未央緬懷紫芝宇百憂繞迴腸三嘆已晡食十起
中夜牀雲埋長安日䰟夢不敢驤茂苑富山水結廬予
所嘗我欲放船下卜鄰俯滄浪耦耕種林田共掃三徑
荒頭白青山裏長歌樂嵗觴
　　　嵗戊戌舟行宿泗間有持小石售於市者取而
　　　視之其大可置掌握峯巒鬱然若巖竇澗壑水
　　　落月吐雲影渺𡨕若逺若近皆有自然之勢乃
　　　以千金購之而為之名曰羣玉峰曰水月巖曰
　　　遙岑曰碧澗曰陰壑置諸座隅卧與對之且予
　　　少時南逰羌廬升紫霄以瞰九江東沿洙泗登
　　　泰山而徜徉大伾道鄴歴趙及燕而還今年責
　　　官羅城當走蜀問山於蜀人馮濟川每至佳處
　　　耳傾心愛恨不能一日千里也繼改命不得往
　　　遂自鄭適洛以窮溱洧兩河之源歴覽二室之
　　　趣方將踰淮浮江自放於世猶念深山大澤不
　　　能與有足者皆至偶於圖畫對之未嘗不慨然
　　　興懷今一旦得是數山坐四方之勝豈不幸歟
　　　吾將寓形其間而與之俯仰上下不知我之在
　　　丘壑丘壑之在我也世所謂毁譽榮辱窮達得
　　　喪喜怒哀樂不能投吾胷次矣雖然予非認而
　　　有之好事者將以予為過耶姑從而為之辭
　　　　羣玉峰
五城十二樓高下聳寒玉天空開翠微不受塵土觸半
生嗟環轅萬事驚轉轂寄語山中人為占一峰緑
　　　　水月巖
明泉落巖隈滿月掛山額疎星淡月漢下與水光白了
然心境空炯炯照(闕/)宅鴻鳴夜更清欲卧已終夕
　　　　遙岑
宿雨洗空闊出此方寸岑聮綿翠光浮妙巧不可尋飛
雲去未返慰我千里心誰為具徽絃有酒聊自斟
　　　　碧澗
蒼崖高鬱盤下有千仞傾當時捐珮侣寄此琤琮聲坐
石風露晚心與秋月明滄浪若可濯勿負冠上纓
　　　　陰壑
春山秋亦佳霜樹風更落陰晴巻復舒氣象今非昨功
名等浮雲文字懸高閣賸掃胷中竒還將貯丘壑
　　　贈浮光王教授
剥啄誰氏子清晨過寒院瞭然雙瞳光偶坐肆雄辨自
言同川裔世列金闥彦聲名重青錢文字妙黄絹挿架
三萬軸撑腸五千巻八十朝明光好語動天眷遺芳落
諸孫往往嗜經傳我獨甘悲辛敢負籯金諺藏刀十九
年收霸在一戰猶紆從事衫局促類秋燕翻思訪梅福
不待買陽羨鏗鏘七言贈字字經鍛鍊愛之忍去手喁
噞日千轉黄鐘未雷鳴羞此釡與甗璠璵入磨琢㑹作
清廟獻待價古或然毁櫝聖所唁明良羅雋英不命速
邦傳胡為有遐心賸起林壑戀青𡨕閶闔開駃足謝媒
援願持北闕書自效唐衢薦
　　　和何斯舉戒食牛
饑腸慕羶腥如渇待拾汁雖窮爪掌勞不助唇吻濕屬
厭能㡬何忍復貴難得三犧良可哀一割倘未急貪夫
恣糜爛梁稻委鵞鴨鸞刀乆紛淪餘胾猶在羃寧思百
畆間功大等黔赤翻令雜雞豚就死不見白置食為三
嘆起坐或㤀幘若人妙箴規隱惻鬼神泣由儀見古風
未使斯文缺藥石知良醫樂餌止過客仁言可紳書善
應如響集
　　　淮陰遇風雨
吾廬豈不好白日苦易夕如何芳嵗闌尚此千里役乾
坤一虚舟浩蕩楚天碧江山已在眼道路修且隔風雨
怕不休波浪蹴天擲船頭困九牛屢挽不進尺人生造
化間有似風中翮偶去還復來胡為事形迹杜陵誅雲
師韓子阻風伯我已兩㤀言引觴聊自適
　　　宿揚州城外
舟横城郭繞缺月疎林杪窈窕一溪深微茫衆星小忘
言對詩書適意親魚鳥幸此絶紛華行歌閲昏曉
　　　承天寺
宿雨洗蒼骨峰巒發新秀尋幽躡竒蹤騰踏衆山囿層
林鎖巖隈突兀見危構空高望浮黎靜聖逼靈鷲我來
風雨秋白霧欲昏晝但聞百川赴鳴玉瀉寒竇岳示閟
嶫峨路絶不得簉扳縁仰脇息坐右俯長溜帶露摘山
芎披榛覔仙酎山光晚逾清雲壑若相授終期爛漫逰
陽烏欲回咮更約十日留曾子緩蹄輳
　　　法王東庵
吾宗丘壑資耿耿抱幽獨結構祗洹家縈回轉巖腹前
川布黄金合嶂來蒼玉步出覺華天乗凌眩生目雲間
起層林林際懸高屋斷砌滴疎泉微蹤隱深(闕/)堂空貝
葉昏苔封半堦緑朱幡久不來哀猿響秋谷
　　　五峰寺
五峰如五城草樹皆秀發人間白玉京此土黄金刹長
松蔭步武目改心已雪稅鞅罷言歸前山寫薇蕨
　　　碧霄泉
山根出清泉云自九天落風潮帶江腥天黒魚龍泊何
當寸雲敷一灑徧寥廓滄浪勿復歌吾纓久已濯
　　　杯渡㙮
青松轉路頭白㙮枕山肋錫飛歸上方杯渡空塵跡真
源不可取香火供晨夕客至亦㤀言荒庭秋草積
　　　秋居雜詠(十首/)
久懷簡書畏幸解紳笏束忘年効兒女適意揮僮僕植
杖理新蕉埋盆養寒菊前除馴鵲烏近檻逰麋鹿遐觀
時倚楹瞑坐或㤀燭門闌迹如掃我亦甘幽獨
　　　又
薿薿庭前林離離夾中道靈柯結繁陰顔色四時好豈
無霜雪侵不改凌雲操緬懷壯士心雅契幽人抱如何
方寸搖懸若風中纛吾廬偶與隣聊擬七松號
　　　又
青春背我去白日不吾謀霜飈驚草木寒威戒衣裘寓
形復㡬時四序忽一周世路伏劍㦸中懷孕螟蟊營營
事長久頽齡如置郵丘園倘未卜悟悅心自休
　　　又
窮秋雜花逺眷此霜下傑明金委珞瓔寶璐綴環玦依
依風遞蘭皓皓日穿雪若無夭冶姿不受衆目悅銜觴
泛其英攬之腸為結誰能踵高門持以浣中熱
　　　又
出門泥活活不聞車馬喧一身謝羈絆百事從弃捐坐
曠非息慮逃空遂忘言青燈有餘燼妙香無續烟涓涓
簷間霤獵獵忩上鳶夫物具成理胡為尚求筌
　　　又
顒顒集癯仙娟娟羅靜女孤標與秀色翛然出環堵我
來三二月離立僅成伍及秋新梢敷接葉庇風雨一日
不可無幸兹共寒暑高枝有垂賞鳴鳯在何許
　　　又
駕言出城闕行行陟崇山舒懷到昭曠未覺天地寛鴥
彼離羣雁嘹嘹浮雲端嗟我逺兄弟千里同嵗寒舉頭
不見日况復逺長安歸飛胡不早聽此彫朱顔
　　　又
茅茨八九椽中有挿架軸琅函與貝葉落落皆在目閒
依浄几繙緩繞疎篁讀困即抱之眠擁鼾寧厭熟不知
老將至一時肯載腹此樂殊未央吾生亦云足
　　　又
公園十畆餘日陟亦成趣浮陰未全收晴沙已勝步杖
藜相與行童稚雜冠履枯魚泳微瀾悴菊飲晞露欣物
各有時撫懷偶軒慮安得三徑餘誅茅種瓜芋
　　　又
凝雲吐秋曦翳目眩晴晝扶行憩高堂恍若歴辰宿清
涵城角池碧聳林端岫微茫縱遐瞻佳處時一覯冷風
生襟裾俯仰小宇宙何必如雲翮超然追禦㓂
　　　春日種菊東籬顧叢蘭衰謝欲棄之因取以植
　　　牆下
天公善轉物剪爪不停軫春工未削迹秋事已張本檀
欒嘉菊叢戢戢露竒藴枝分要及時手植須著𦂳清晨
東籬下畚挿自畦畛土膏入新萌秀色來衮衮歸休顧
衰蘭面目吁可憫兒童互撏拏奴僕恣嘲哂敢望羣蕭
艾棄置等朝茵即之粹而温忍死了不愠山翁飽經事
遇物輒思忖理得心亦欣為發一笑􁀙向來芳深林孤
潔玉在韞知音苦不多况此香色隕紉佩倘未遂焚膏
眞可忍爬梳牆角陰樹之羅九畹好風動融怡新雨洗
寒窘未甘五栁獨聊釋三閭憤炎涼循若環榮謝平可
凖春風行復來萬彚發幽隱
　　　與羅邵諸公同遊陳氏園分江頭千樹春欲暗
　　　得樹字
春風亦世情去我若馳騖北枝未破粉斷萼已飄素殷
勤南郭綦邀我整冠履著鞭向晴原盤傳咄嗟具移樽
晚色間醉入衆香聚花浮承露盤座繞臨風樹停杯憶
昨遊香色尚深駐重來未旬浹頓覺心腹露後㑹雖可
期稍稍迫遲暮酬花了無計一醉其殆庶如何競剪燭
雕繪覔竒句願當百罰深肯效黄金注
　　　雪後詹伯尹周少隱見過置酒次伯尹韻
春雪不禁風散作六花墮方庭截明玉純白不可唾枯
腸索慳句喁噞空百過同襟得二妙敵我愁城破試酌
扶龍鍾重觴念􁁊鬌(伯尹詩有􁁊/鬚之句故云)西齋尚有氊庶足供
雲卧壁間見三閭推枕為賡和(壁間偶有屈子/像故見末句)
　　　次韻張嵇仲侍郎
燕公提大筆萬象入陶冶公今眞似之信是渥洼馬當
年動天眷愕睨肉食者珥貂漢廷臣往往富平下朅來
楚江城百事聊復且傳聞九門開裳珮翼如也巖廊正
需公料理及閒暇不然坐玉堂堵立看揮洒胡為尚居
東一麾凡屢假憶昔從公遊端門正槐夏午騎聮輕肥
晨班從魚雅頻年江淮卧隻影未為寡誰云若遺(闕/)殆
甚履中苴相逢屢解榻得句即邀社重追一笑歡百憂
罷牽惹况陪賦文機不數分金賈青蒿倚長松懷抱肯
舒冩殘枝到春歸風燈不留灺世人重虚名自視輕拱
把獨醒竟何事空負月中斚及茲春尚餘得酒勿復捨
　　　和張嵇仲秋日病中見示
浮生一虚舟流景半修夜塵勞互牽挽荏苒栢間麝晚
從農圃遊徑欲老閒暇二年古陵陽邂逅穎川霸薫然
君子風卧致此邦化公庭散鳬騖文字雜休假江山助
悽惋句法妙曹謝客來飲以醇味語兼膾炙長風起百
圍微日下三舎高秋攪羈懷遊子念歸駕身名兩將隱
焉俟連城價譬之草木姿榮枯信冬夏公材可支顚乃
復用苴罅天其遣鯨鯢慰我波濤下忠良人樂推正直
神所迓㑹看擊南溟風雲生叱咤
　　　寄題蕪湖韋深道所居二首
　　　　寄傲軒
男兒騖功名浪起四方志轍環百年間正足消兩髀達
人坐進此妙處不容喙巻舒周古今俯仰小天地南忩
有餘清松菊爽朝氣豈獨傲世懷吾生真可寄
　　　　獨樂堂
韋郎江海士心與凡子各折腰卑小官不事干禄學觀
身一牛毛閲世兩蝸角紛華豈不好名教自有樂虚堂
巻書罷覔酒供自酌誰云苦幽獨秋風響猿鶴
　　　巖巄寺
披榛得深徑漾楫過陰壑巖開雙牖户石立四壁落斕
斑旁累丸空洞中懸槖誰於崑崙腹施此混沌鑿潜移
蛟黿宫歘拂佛祖閣世無探穴公造化終𡨕漠
　　　東峰亭
芒鞋著層丘甘若卧華屋了然非夢覺似是前境熟行
行上青𡨕下視八荒促回溪綰文練叠障環羣玉厨煙
起城隅逺借層林緑恍疑坐虚堂淡墨寫縑幅緬懷季
與劉靜躁等臧榖(寺有李公墩唐永泰中季廣琛袁參/破石埭城賊聞捷燕於此亭其下有)
(逸民劉遺/民釣臺)身名千載後巖影空遺躅霜林木葉下悲籟
喧寒谷我如凌風翰不受世網束蒲團白氊帳清夜倘
可卜更隨孤月來一洗昏衢目
　　　五松寺
秋風吹客衣去路倚天碧躋扳一何苦政坐愛山癖人
言五松下曽是瞿曇宅至今梧竹陰列屋栖禪寂塵纓
得暫解俗駕聊可息怡顔巖間樹洗耳泉上石孤雲共
還往窈窕去無迹道人粲可流獨步少林席客來了不
言碧眼照庭栢希聲出鍾𣑽妙意生牆壁寒灰暗青燈
偶坐遂終夕歸來人境空缺月挂山額
　　　大寧寺
三山覆蒼鼎一澗走青蛇檀巒衆好樹宻䕶如來家當
年契禪人虎御穿雲霞真蹤久不昧殿角峩金沙我來
風雨秋脚踏繽紛華松忩歴高下石磴縁欹斜境靜心
自逺山窮興徒賒歸轡不可留哀猿響清笳
　　　春日同伯氏遊問政山門意似表弟舊題用其
　　　韻先是嘗持書招之篇末并以見意
晴妍入遐瞻佳處在林樾歸雲紛巻舒列岫互明滅偶
從清都行遂與凡境絶輿肩俯清陰屣齒破苔滑坡陀
度崇岡窈窕閟真闕燼餘見頽基紙上得遺碣紅白抹
花臉嘲哳掉禽舌傷殘起孤憤感物動深悦稍羅肴核
豐共弔泉石咽雲冠儼臧䕶電騎想飛越靈蹤尚儲休
爽氣亦時發掃花步危壇引蔓探幽穴胎田倘可丹石
髓未成鉄却思棠棣篇已換桃李節雁書當解封鹿駕
定回轍兹遊約重尋晚笋政堪擷
　　　宿雲軒
平生念丘壑著我胷中雲偶為山樊居白雲亂衣巾物
類感濕燥人情異蕕薫竒峰靄朱夏擘絮浮陽春興來
攬之游要觀塵外身
　　　晞陽軒
山高竹栢陰得之近亭午兹軒揖朝暾精色快先覩濛
濛勒花香十日九風雨羲和為返斾照我衣上縷眩然
九陽遊誰云在環堵
　　　春日奉陪子安諸公遊后門
提壺喚新晴病客春思攪茶甌曲肱罷聮屐事幽討叩
門探繁香翠蔓花尚少却攜二三子深行出飛鳥羊腸
走鳴泉鳯尾搖寒篠俯窺萬井烟笻聲響林杪湯休眞
解事煮餅禪坊悄杯盤生晚澗落葉風自掃眼明玉華
陰桃枝露紅小更傾樽中餘邀月下雲表澄江靜可鑑
合嶂青未了石梁接樓居屋角掛參昴誰知人間世彷
彿見三島烟塵暗中原懷抱鎮煎煼一行瘴海頭嵗月
不知老金蘭有佳士相見獨不早青蒿得長松頗亦慰
枯槁春風正顚狂日日被花惱懽來即相覔真處在草
草身名兩姑置有酒為君倒
　　　次韻學士兄春日謾成
飄泊悲生事人情翻手雲習閑眞似懶補拙謾知勤老
作漁樵計夢觀鍾鼎勲成虧皆一戯不復問斯文
　
　
　
　
　筠谿集巻十一
欽定四庫全書
　筠谿集巻十二　　　　　宋　李彌遜　撰
　　詩四十五首
　　　次韻連江陳丞閔雨
春雨兩甲子夏雨知復多麰麥已受弊波及秫與禾禾
秫尚有望霖霪人告瘥雲師扶風伯斥去煩撝訶后土
不得乾浸欲乖時和山翁食病粟一飽寜憂佗軍儲涸
鄰國柰此黔赤何誰爲四逹聰黜陟分兩科陳謨坐臯
䕫禦侮用牧頗上當天公心立致擊壤歌
　　　次韻陳蹈元種竹池上之什
冶容多嫵媚勁節自髙尚絶知尤物羙寜似此君放疎
蕖望修竹凛凛丈人行雖然合九奏未必遺一唱移根
拂雲姿作伴滿月相客來與周旋一洗眼中瘴烝哉太
丘徒風味晋人上五言落凡目失喜狂欲恙渭川植千
畆玉井開十丈并吞羅心胸出語還自狀我窮海濵卧
局促隠霧瘴逺公有佳招子猷得真飬風庭散鳬鶩倘
許共清曠茗盌煩屢移早秫行可釀
　　　石門竹生岩下拳曲無取衆方笑之蹈元乃獨
　　　諷詠嘉嘆託物興懐有古人之風輙用韻以廣
　　　其志
農丞免官歸門第冷於鐵屬國埋邊塵旁觀為心折一
朝百僚上衆目仰光潔賢愚雜平居髙士見錯節君㸔
岩下竹九曲困岩穴風雷頭角露歘蔽夏日烈男児未
盖棺不用傷歇滅感物思故人長吟頼詩傑
　　　送王三十六機宜召赴行在
烟昏海樹春草木有秋色登臨翻百憂念子將逺適子
如楸柏桑那有十圍杙長年百僚底許國心自赤明光
一朝去櫪驥得暫釋邊塵暗江水此事未聞昔咨詢勤
衮衣謀議困肉食將軍縱失伍戰士輕笑百腥風鬱義
氣血汚土花碧機牙不先壊百發怒未息近聞管夷吾
御敵富長䇿能持一鈎金力轉萬鈞石子行勿俟駕當
宁方側席時危急良籌如救火下積置身倘有地膚髪
詎足惜王綱有關紐着䖏在一拍言大終少成圖多易
生惑向來宣對間未必有可績徐行要好歩遇險各努
力明年取金印快我歌壌擊
　　　次韻仲輔山中之作
崖隂坐清暝目爲山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聽鐘魚偶失來時歩佛屋倚秋風團團兩桂樹却疑此
境中曽是經行䖏
　　　黄蘗歸途以碧潭清皎潔爲韻分得碧字真歇
　　　泛舟先歸
苦爲捫蘿行正坐愛山癖振衣雲中樹洗耳泉上石稍
尋優缽林偶旁瞿曇宅溪横走羊腸山轉回龍脊兩難
伴榰笻二老共飛錫望迷落葉秋坐斷蒲團夕雲歸遶
忩明香盡出簷碧希聲發岩竇妙觀生墻壁塵縁苦椎
板勝事成今昔離家月垂鈎歸路月掛壁師今一㠶輕
我向百里役船子罷持橈趙州行驀直
　　　尙書兄結廬羣玉之下數年誅茅封植盡得勝
　　　槩僕解官鄱陽巾車來謁徘徊不忍去慨然有
　　　俱隱之志作羣玉五詠末章以見志云
　　　樵谷
蝸牛負空軀能避外物觸微生寄寰宇天地容粒粟岩
棲小天下俯仰心自足採薪百不憂髙視賢版築豈無
潭潭居違已詎所欲
　　　赤松
留侯帷幄勲平勃未足數晚從赤松君雅志在輕舉公
今卜真逰百藴未一吐古來賢達人不必同出處那知
無心雲解作及時雨
　　　百花洲
芳洲面林薄山響疎泉落小緑綴肥梅疎青隕驚籜周
遭不盈丈思與江湖廓幽人百慮空獨立聽鳴壑物我
偶俱忘何必知魚樂
　　　梅塢
嘉木開繁隂疊障圍空翠蟠根得疎梅凛凛有髙致餘
芳敢追扳薰蕕不同器相期㤀機友共結棲真計清姿
固可人所樂在真味
　　　浮金峰
浮金鎖佳氣不掛凡子目髙人有餘清别墅廣新築有
懐鴻雁行風月伴幽獨還為稻粱謀去傍蒹葭宿歸飛
㑹有時分我一忩緑
　　　早行
飛鳴屋上烏入我夢中聽遲明月方昃平曉風更静游
雲四山幕止水萬象鏡身如走空塵南北了不定
　　　次韻劉寛夫
向來志功名唯恐着鞭後老來倦軒冕待兎但知守晨
昏課朱墨歳月計升㪷㣲官成底事坐費白駒晝晚從
松竹逰㤀言到心友十年成莫逆百念付烏有誰念愚
溪愚未種栁州栁有如壓糠覈責以出醇酎蒼官與青
士頼爾對巵酒不知我形穢浪䖏珠玉右劉侯妙雕琢
真是運斤手鵬風若有待豹霧恐難久清池環小翠一
室僅十肘胸中着雲夢不數渭川畆嗟予逺世心大似與
君偶擬歌于蒍于擊節和鳴玖覔句了不工青燈坐搔首
　　　次韻劉寛夫題學士進此庵
道人清净觀夢幻閲諸有成心自得師論世方結友黙
如彼上人語合亡是叟問焉一得三疑者十居九人情
置氷炭賦性甚杞栁一波失源流六鑿開戸牖客塵不
暫住習氣既悠久聞言雖轉頭遇事還掣肘志目或中
眉畫虎終類狗我持測海心來聽談天口尚迷指端月
那辨日中斗如抽一蠒絲欲縳千牛首勉賡進此歌代
斵恐傷手
　　　青原臺與兄弟同賦
髙臺瞰層碧岫幌森筠幢恍如青原人覿面呼老龎胡
為未免俗儒冠學為邦曽無白雨手但補百歳腔平生
愛山癖至老成膏肓窮源偶㑹意夜半力欲扛一存短
豆戀心境不得雙坐曠燕巢幕覽勝猿窺忩故山如故
人未見心已降脂車蠟兩屐烟雲恣衝撞竹根掃三徑
荷鍤懸酒缸外物不可必斯言有如江
　　　次韻見獨知宗朝議見貽之什
遥遥幽人居宛在蒼林間霜華駐秋清風月喧晝閑臞
仙厭山寂按竹俯人寰面㑹良獨少語酣遂㤀還豈無
紛華地心事了不關詩成若鳴琴志在水與山君㸔陌
上塵工作頷下斑何如對茗盌泉罌煮潺潺
　　　次韻明甫西園之什
莫作園上紅寜為徑中緑多花必早彫依依不如竹一
枝寄他林翛然傲華屋填饑飯秋英借健膏石斛坐斷
百懶身無心問雞足
輕飇自何來破我池面緑龍牙可方床清夢遶修竹苦
遭鳥將雛吚喔丈人屋兩家餉濁醪誰能問㪷斛妙意
不可名杯深睡初足
　　　次韻明甫西山之詠
秋畦靄黄雲神用報力穡腰䥥誰家子喜見眼中碧我
車返山阿木落山更寂年登妻啼饑掩戸坐太息不知
多田翁安用作弦直已矣復何言兹理斷可析浩歌出
長林披榛㩦子姪
　　　才彦置酒筠谿明甫有詩次其韻
曳杖循清池浩歌理憂端憂端不可解遇酒即暫懽聮
綿九疑髙置我胸中蟠一澆豈易得橡栗無朝餐赤鯉
信久絶白鷗盟亦寒何人過子雲慰此風月閑杯行不
停手共惜良夜闌陶然竹根卧衾枕天地間
　　　西山次林尉韻
凱之半痴黠我來痴更深手除一塊土坐待千畆隂三
年客東都髙山但鳴琴歸來見此君挺挺環蒼琛居然
覺影穢髪白况已森浮生關朝市渠用多籯金無煩北
山移自濯塵土襟茂樹獨箕踞清流恣窺臨蝶㳺入窈
窕蛇捕尋崎嶔鞭鸞叩門誰亂我風竹音能回折腰態
來和支頤吟妙香(闕一/字)壑源慰子千古心霜天麗初日石
壁乾餘霖相㩦歩林杪烟中見孤岑
　　　望後徳新弟邀池上酒闌浩歌潮落人散粹之
　　　即席成詩次韻和之
平生七不堪造物不能令從人較痴黠百負未一勝一
丘收桑榆外物聽衰盛解纓清泠上稍覺塵土凈孤飛
團團月我似靈府瑩偶逢一坳水即現大圓鏡杯中見
山緑夜午覺已正喧呼衆賔歡嗑嗒四谷應新詩帶潮
湍浩歌起人定褰衣踏清影藻荇耿深徑江山有精色
逺目不知暝欲去還復留蘋梢惹歸艇
　　　六月四日飯石門風雷大作而雨不成滴戱以
　　　詩趣之
疾風捲落葉六月秋欲變雲生澗底松雷走岩下電雨
華如棼絲熟視乃不見借令車軸飛來救龜兆徧常暘
起民瘼吻噪不得嚥寄言行空龍若藥湏暝眩
　　　再用久旱望雨韻
髙田黄欲枯下田青欲變三更轆轤聲挈水急於電汙
池魚不逰坎井蛙自見助苗敢辭勞人力詎能徧那憂
日一食正懼李三嚥㣲雲不成雨但作眼中眩
　　　次韻葉觀文逰鼓山
謝公憂民餘妙語繼兩禪兹逰瞰滄溟宛在一葉蓮木
密虚可步石立髙莫縁從來㸔山眼一洗俱茫然蓬萊
如有無空翠䝉雲烟却疑浩蕩中天津渺歸船﨑嶇訪
幽勝衆象爭相鮮凌髙寓逺目孤雲共軒軿歸來擁寒
衾耳底洒鳴泉覔句了不工青燈暗孤眠
　　　次韻葉觀文東禪開堂
閩山多勝地列屋栖髙禪妙供積香苾寳華散金蓮往
時入㕓手來見住世縁遼遼百年後慧炬無復然我公
具正眼爲續旃檀烟諸方坐老衲具足世法船少開迷
雲昬氛埃遂澄鮮我來偶相值杖履參髙軿拈花起一
笑歸去跨林泉從兹竹隂下飽飯縱横眠
　　　次韻葉觀文逰賢沙鳯池安國之作
春雲覆老屋孤僧正安禪繽紛雨天花云是千嵗蓮誰
知天上相來結林下縁倘徉愛亭隂灌木蒼虬然古意
弔鳯穴祖風契漁船豐隆亦解事一掃千林烟光風尙
駘蕩芳物俱蕃鮮詩成喚阿買平䖏凌羲軿登臨頼陶
寫可但思平泉郊原問農事柔桑起蠶眠
　　　次韻葉觀文再賦逰靈源桃花二洞之作
雙旌耀林丘小隊喧笳鼓鞭鸞相招㩦拂石共容與愛
山晋羊祜好士漢何武胷中補天石筆下修月斧追遊
愧後乗遇景詫先覩捫參或三嘆探穴聊一俯㑹意時
目成㤀言但心許徐行詎敢留有語不得吐真逰未易
再外物何足數酒盡倘可繼君歌爲君舞
　　　二
山行有底急路轉乃爾長輿肩憇清䕃屐齒尋幽芳突
兀見古殿委蛇度飛梁餘紅㸃澗色新絲浮岩光入徑
出鳥道僧居儼蜂房前山去未了後騎低可望逢人貴
同氣偶地㤀殊方徑催文字飲稍近花草香語味冩素
隱詩工發深長湛軰欣有得折楊愧成章
　　　次韻富季申樞密
半生類猿狙褁以周公服炙手安敢近唾面未爲辱天
公亦解事縱之走林谷長年飽烟霞形影自相逐晚從
我公逰在側愧珠玉公居廊廟間排難不枚卜挺然國
蓍龜盛事紀湘竹愛閒能幾時天道七日復吾儕三折
肱顧歩敢求速願公膏澤流長保薪十束負暄撫稚子
一飯倘能續胡椒縱可營安用八百斛
　　　暇日約諸友生飯於石泉以講居貧之䇿樞密
　　　富丈欣然肯顧賔至者七人次方德順和貧士
　　　韻人賦一章
崔嵬孔明柏結隂衆所依移根天衢上曽撫日月暉如
何去大厦却遶烏鵲飛終當煩萬牛挽取廊廟歸鄭公
澤既逺何以慰調饑公其踵前修一洗貧士悲(季申/)
夕郎冨文采早嵗從君軒承明久厭直著書効文園十
年坐蘭若鼻觀參晨烟撑膓正患多敎外更窮研豈惟
寄絶交對客今㤀言肯違蓮社友來從竹林賢(堯翁/)
寗生但叩角馬卿亦能琴托物寫孤憤舉世誰知音敲
門喚良友舍木森十尋茶甌荐甘薺索酒那得斟非無
膏粱子此藥聖所欽誰知半刺史而有尊堯心(彦融/)
一言悟漢祖千戸遂封婁士窮必有遇榮悴交相酬堂
堂張公子謝事幾嵗周不作折腰能毎懐餬口憂才華
賈馬上風味陶謝儔舌在吾不患已矣勿浪求(仲宗/)
廣文負才名閉戸衆莫干長安不肯近詎肯卑小官㸑
無欲清人日昃未及餐借書紛滿席不顧坐客寒斯人
抱長饑我軰亦厚顔何當置君側用表賢士關(彦錫/)
方子困海江長松隠蒿蓬多能隠所長最喜五字工好
古逺所紹結友久益恭寒饑了不慍清問與我同縱今
四壁立未效一錢通長鑱斸山雲君去吾亦從(徳順/)
樞君有羙子酷愛栁栁州作詩陋元白欲擬晋魏儔情
知鸞鳯穴不宿燕雀流簡編正在目冠冕奚足憂傳家
一經力造物行見酬江蘺與辟芷終當荐靈修(子立/)
　　　次韻王才元少師酴醿
繁隂雪作堆新葉帷尙隘一薫有餘清三嗅詎可廢淡
然不爭妍晚乃入鍳裁風流巵酒間頴脱衆香内緱仙
厭繁華醉卧日炙背經旬被花惱妙語撃環珮曉來雨
翻盆春事逐破塊誰憐青銅錢相期世紛外
　　　次韻王才元少師招逰東山客有不至者遂巳
　　　促其尋盟
我從西山居不作東山夢聨綿翠光浮逺目不暇送飄
飃貴公子萬巻輙成誦髙懐到林丘杖履邀我從褰裳
欲從之未發神巳動何人折柬客不結蓮社供勝逰遂
(缺/)休一簣真可痛詩成美六逸敘事一一中但慚猿狙
杙乃與杞梓共閩山寒更青森木閟隂洞鹿澗清自流
醴井淺可弄尋幽當及辰爲樂要與衆兹逰倘再卜勇
往不待風徑須理百屣日日聽鞭鳯
　　　再用王才元少師韻
十年趂飛蓬來作海邉夢曾無竹馬迎長辦栁車送長
鬚乞米收驥子學詩誦自公弭節歸許我執鞭從聽詩
鬼神泣㸔劍星辰動歡留文字飲靜憇苾芻供辨疑毎
及爭攻短不憚痛捜竒至旁求探賾或竒中誰知烟霞
姿肯與塵土共長風起青冥逸思攪空洞豈無酒百船
可待角三弄不勞行炙人一見散花衆敢違江山招寜
受児女風可但東山佳西池有儀鳯
　　　次韻王才元陪季申樞密諸公逰東山之作
㳺雲本無心時爲晴山留我曹等雲閑亦作尋山逰駕
言出城闕古寺聊相投摩挲鑄金像不知幾春秋行行
及佳境真成上揚州追隨况當人華胄皆通侯髙名邁
姚宋餘事卑曹劉向來金鑾御一一親垂旒如何丘壑
中乃與猿鶴儔寒威靳山秀幽䖏不可求清溪訪鹿跡
古澗窺龍頭枯藤路斷磴未上呉牛愁人言昔仙去疑
是竹務猷雲昏㸔山眼欲展還復收伊予岩穴走南北
萬里遒烟霞入膏肓瞑眩不可瘳群公上界侣解后天
南陬敢言同心臭長抱躐等羞心知造物戯駑駘間驊
騮鶴書偶未下愛日尚可偷花風起羣萌枝上春欲流
更催小槽紅一笑非人謀
　　　與徳洪明甫伯與暮春六日同登烏石飲於浴
　　　鴉池琴侍以石上坐㤀歸分韻得石字
老懐不知春但愛逺峰碧乗髙恣遐觀未快雙目擊稍
爲松根坐遂與參井逼女媧補天餘墜此百鍊石摩挲
蒼蘚㾗上有鴉沿迹引觴起自斟醆面不容滴舉頭挽
飛雲頗覺天半窄追隨二三子顧我獨衰白向來舞雩
春勝踐同今昔偶㤀千嵗憂共此一笑適
　　　次韻趙表之水口道中
我從楚江來不見閩江大雲山路嶮巇水石勢澎湃舟
行屈曲間溪面浮百怪篙師力推拏如下吾儂拜丈人
入吾閩險阻嘗一帶風霜經幾時鬚髪乃爾奈營營復
何求赫赫祗自賣如何遣諸縁直飬以無害秋風着蒲
栁物態亦榮憇終當從公遊萬法等成壊杖藜欵禪房
還盡三生債
　　　次韻趙表之久别相㑹於福唐見貽之什
十年海南年世味嘗欲徧昔爲擔板痴今作繞指轉誰
能濯我纓人欲唾其面故人千里來髙義動深眷問答
不及已驚我神髪變功名眼中花日月弦上箭公今已
超然富貴非所願南逰訪知識氣習要百煉授我不死
術老骨倘可健是身走空雷當作如是見
　　　題葉擇甫繡壁軒
閩山固多竒㑹意一峯足豈徒快登臨政欲伴幽獨丈
人隠禪關忩戸閉秋緑簷間絶壁起秀色近可掬丹黄
與白紅楓櫟間花木㣲雲一過之綉錦初脱軸是翁貧
不憂朝飯罄儲粟隻雞呼近社笑傲杯中玉酒酣自起
舞身外置榮辱君家大児手千障入縑幅何妨寫顛崖
老樹傍髙屋佗年明光歸展玩長在目
　
　
　
　
　筠谿集巻十二
欽定四庫全書
　筠谿集巻十三　　　　　宋　李彌遜　撰
　　詩五十四首
　　　陪館中同舍遊方池分韻得香字
紅蕖碧水如曲江醉惱諸人欲斷腸波光花氣來無旁
人面生春酒面凉男兒莫遣兩鬂霜何妨騎馬似知章
銀鈎未落片雲黒定有六丁呼阿香
　　　贈朱少章
堂堂如叟雲夢胸筆端日夜生雲風地臨嵩少萃竒秀
雕鎪彷彿窮天功捷如接猱健搏虎嫵媚清切歸深雄
六丁不取四天黒隂山直恐喧雷公
　　　寄題翠樊亭(何斯舉所居/)
何郎愛山知貴目不着芒鞋踏空谷誅茅結竹凾丈間
坐揖崔嵬遶江緑我亦尋幽不憚逺半世一身隨轉轂
峰巒過眼已成夢南北空嗟髀消肉羨公登亭如厯塊
睥睨乾坤輕一芥春繁嫵媚發竒姿秋凈孤髙見真態
固知靜者自超詣世上憧憧良足隘智愚何止三十里
咫尺湏論百千界四時秀色供盤礴筆下雲烟醉中落
雕鎪苦欲覷天巧造物有靈應作惡蓬萊方壺或上下
紛紛陵谷今非昨倘令夸子與霄遁胸中頼有藏山壑
　　　贈别竹西王彦升居士
參軍四壁生秋草鬂毛不似秋先老終隨烟霞學巢由
一室安能事除掃竹西舊説青雲客詩思長留意無極
塵埃不見㐮陽山頼有斯人道消息赤心照日青眼明
與君一見輸生平君去摩天學孤鳯我今飲海盤長鯨
雲車􁀙兮風馬休呼兒乞取千金裘明朝有句道不得
黄葉滿庭無限秋
　　　行路難
江心蟠石蒼虬立山激江流浪頭急風昏月暗魚龍愁
電掣雲奔鬼神入船頭星斗天爲低夜潮生寒洲渚移
鳴舷鼓枻驚椘子危檣逺䌫號吴兒篙師咄咄自相語
明發扁舟繫何許半月行江十日風寸歩家山隔秦椘
黄衫年少金雕鞍日髙華屋春夢殘挿花走馬咸陽道
世上空嗟行路難
　　　舍弟以詩貸粟邵叔暘次其韻
於陵三咽不待糝重義輕身誠果敢首陽一死甘如飴
未覺此身真壈坎丈夫有志窮益堅肯爲猩唇賤昌歜
髙門下筯羅甘珍大臠觜拌不供啖吾儕朝飯不謀夕
惟有生芻縁我斬富當學禮貧忌惻莫遺覊愁到顔色
兩公雖槁道則腴毎食空多信何益縱令日興費萬錢
大似鵷鶵見鴟嚇我今藜藿還苦併尚喜剛腸柰燒炙
自營半飽固已勞忍取畿人重三尺去年避賊奔如流
百區不易金一鈎縣官布徳速置郵奉行一律亡劣優
但知捜粟逃身尤吁嗟富民思故侯
　　　獨宿昭亭山寺
山寒六月飛霜雪樓殿夜深鐘鼓歇琅玗無風萬㦸閑
屋角明河挂天闕龍牙七尺玉壺氷炯炯神清夢不成
可憐幽絶無人共卧㸔雲頭壁月生
　　　子美士曹送示梅花似表弟有詩因次其韻
春花先到詩翁家融和入木生妍華攀條不减隴頭贈
與我病眼増空花輕綃襯雪香未透月中妃子新來痩
意態輕盈總不如孤芳雅合羣花右速令解盎傾彫胡
叩門換酒呼長鬚對花劇飲百不問此身如視秦人臞
一枝相惱已如許況及秀發連根株春工日夜正剪刻
東鄰(缺/)好公知無㑹湏空腹貯好語醉中要㸔雲烟書
　　　丞㕔後圃雙梅一枝發和似表弟韻
漫游蹤跡成浮家一身四海驚年華不禁草木競時節
忽見雙幹排新花曉雲生寒日未透南枝半肥北枝痩
就中一枝最先發浪蕊浮花敢居右山翁渉世如狼胡
功名日逺霜凌鬚與花同是江南客一笑爲解東陽臞
吟哦遶樹正百匝未放零落空殘株春風雜花儘明媚
此君風味懸知無雨中着子尚不惡可堪老葉繙虫書
　　　嵗後三日與羅叔共二郡似表弟席上分梅花
　　　年後多韻得多字刻燭成
春風一夜如鳴鼉殘香暗粉驚辭柯新春三日駒隙過
花前百罸寜辭多男兒莫遣兩髩皤舉觴不飲理則那
酒酣不用呉姬歌短鬚尚足供吟哦坐中鮑謝偕隂何
語如韶濩參鳴珂鏗鏘入耳痊沉疴豈獨使我衰顔酡
我今官閑得婆娑遲明更上梅花坡
　　　春日同逰梅花坡分韻賦詩坡字
春江曉鼓收更鼉筍輿催上西城坡嵩陽散人藍田吏
紫髯參軍三語羅機雲兄弟更竒絶杖藜雜沓行逶迤
孤芳冷蕊正明媚却笑桃李空繁多卑枝横路靄香陣
逺樹山林揚素波石腸冷淡老眼暗對此不忍空樽犧
四賔衮衮飲翻河扳花覆盞自起歌語劇嗔眉動輕皺
酒薫笑臉生㣲渦跳丸背我何太急誰爲返斾追羲和
商量嫩蕊暫留駐後來載酒無蹉跎
　　　過魯公觀牡丹戯成小詩呈席上諸公
昨日花間風送雨淚臉凝愁暗無語今日花間天色明
向人艶冶百媚生雨中多思晴亦好日日㸔花被花惱
人間絶色比者誰漢宫飛燕開元妃輕顰淺笑各有態
淡粧濃抹俱相宜傳聞姚魏多黄紫醉紅不似當筵枝
移樽洗醆苦不早明日春光暗中老西齊居士心已灰
也向花前狂欲倒
　　　虞仲通判以溪聲名軒約同賦
山根出泉㵼鳴玉上有蒼崖擎佛屋無風水石自撞觸
不盡潮音發寒谷宰官不是雲間陸舊識南泉生䖏熟
當軒大榜與名目平地重翻偃溪曲曲中時轉三妙語
一一音聲談佛祖喧豗噫視十方鼓萬壑風雷送烟雨
此聲不屬聞中取六鑿相攘竟誰主後來紛紛何足數
五乳峰頭曽賺舉山翁有耳百不聞團蒲曲几窮朝暮
何時沿溪掬寒緑掃葉煎茶睡初足
　　　夜宿昭亭寺舍弟以公事歸城中與梅公澤邵
　　　公序昆仲待月山亭取酒共飲明日舍弟有詩
　　　次其韻
解衣夜泊靈山巔胡床待月松風前已令圓頂具白氊
更促方屨收青編茶甌過眼見樽俎蔬筯放手羅廿羶
清逰逸興在一舉騎鶴大勝揚州仙吾家小弟困薄領
到䖏鳬鶩長摩肩歸途遇酒成歎詠飛奴持送空聨翩
絶知勝境外塵躅誰可浪得麻姑鞭詩梅易邵真二妙
手拈羣書類蝸涎拉枯拾芥真戯事不待萬選知青錢
賸傾醇酎澆舌本要取金印纍纍懸
　　　客誦故人劉立道梅花詩有懐用其韻以寄之
桑柘如錢栁如雪南村北村欲蠶月老翁飯飽摩腹行
白鷗自隨閑喚鉄扳花正恨顔色亁哦公七言毛骨寒
惜花不似愛詩苦即遣愁海回狂瀾公今爲郎尚黒髮
仕路不應嗟歇滅江頭官閑來雁多莫使故人書斷絶
春風歩馬芳蘭臯思如哀鴻獨求曹㡬時懐抱相對盡
桂漿酌㪷供詩豪
　　　秋夜枕上偶成
七月西風捲殘暑砌外蕉梢响寒雨青蠅歛翼蜩收聲
樓上逢逢夜將午徽絃信手酒自傾一杯一杯宫羽成
醉頭着枕百事置夢殘睡足天未明
　　　趙彦術於姑熟倅㕔作寄傲軒請予爲詩寄之
王孫自古豪而迂五鼎不換一束書江城别駕轅下駒
升斗未足回清臞曉衙吏退誰與俱傍砌燕雀來將雛
室中塵凝生白虛竹色照座花連株南忩曲肱凈籧篨
軒忩勇往羲皇初淵明雖逺㡬類拘輕去彭澤思吾廬
人生泛如風中桴況復蜕視千金軀公家舍屋爲補苴
政成訟簡日有餘斗酒近局聊相娯三年官滿鵲棄居
後來好事猶今吾至哉此樂陶不如
　　　邵文伯得玉蘭於昭亭持以見遺因求詩爲作
　　　長句
羲和呼龍曉耕烟斗挹沆􁴦膏瓊田青女剪刻了不睡
瑶草競秀爭春妍凝氷作膚露作臉蕙花蘭幹香蘅荃
仙人掌中太華小上有玉井開叢蓮雲璈舞鳯醉妃子
遺簮亂挿春風前蓂花含(缺/)月皎皎琪樹弄影霜鮮鮮清
氛皓態難比並世上草木誰能肩虞師老圃眼未識名
字不着三墳編山翁何從得此種一日萬口人爭傳我
慙形穢敢居側熟視眩轉心茫然遥聞嗇夫訪竒秀忍
使抱恨蓬蒿邉天衢五城白銀闕複道小苑通如纒何
人移植備採撥珊瑚碧樹根株連重瞳一顧雨露偏薫
爲叶氣被八埏家家擊壌歌豐年不但洗我沉疴痊
　　　將至徽川道中作
平生愛山老山間行山怕盡去復還兹遊深入衆山囿
一日㸔盡平生山頗聞黄山最竒秀紫翠六六堆孱顔
端如啖蔗及佳境快意不復嘲天慳我生目力固有限
應接不暇愁躋扳要令胸次洞表裏掃盡礧塊羅烟鬟
　　　山行遇雨
滄溟四乾青虬立碧雲摩霄髙嶪岌六丁夜挽天河傾
石骨無塵露蒼濕長風吹雨不成絲飛鞚衝山帶烟入
羲和回馭還青冥布榖催耕喚春急
　　　黄山在歙郡之北雄麗傑出可與嵩少爭衡世
　　　傳黄帝與浮丘容成公鍊丹其下功成仙去南
　　　有紫陽蓊欎相望唐景雲中仙人許宣平舊隱
　　　也伯氏來倅之始鋤荒聚礫爲臺數仞攬二山
　　　之秀既成予自宣來乗髙四顧飄然有凌雲意
　　　思電旌風馭朝夕往來其間作歌以招之云
髯龍飛空去雲急雨翁蹋雲挽龍入猩啼鶴怨凝春愁
三十六峰黛鬟濕紫陽照空天夜明棲烟採玉唐宣平
碧桃自熟人自逺千秋月露含凄清璜臺十成架蘭芷
花風吹樓蔓香起青霓叩閽帝下逰挹斗扳箕荐瓊醴
南山北山朝莫青關岫幌開鱗鱗衆真胡爲駕凌冥寄
言流星盍歸只宰官自是騎鯨李
　　　夏日邀客飲月下偶作
晴空倒挂秋江平仙人攜盤上青冥珊瑚無根倚霄漢
影落夜水魚龍驚流金焦土天六月腹欲生茵頭生蝇
恍然坐我風露下濯以三峽吞層氷稍收𤓰李入飣餖
凍酎照盌玻璃明呉歈始作蛙蝇閙巴管一洗鸞鳯清
孤光當天萬象出斥去不御悲長檠人生重如參與商
短鬚數挽驚飛霜但願月明酒如江與君急管催羽觴
酒酣㧞劒起爲夀劒光稜稜入牛斗不放浮雲變蒼狗
　　　夏日登臺晚雲層疊若衆山狀伯氏令賦詩因
　　　成長韻
陽光潑血汗交頤晚日政與長空宜海神逰戯出霮䨴
風伯退聽停嘘吹初如炎官火傘動漸若寒露氷壺欹
九烏堕翼天地暗六鰲矯首山川隨飛來一峰横突兀
競秀萬壑排參差岱宗坡陀太華小少室破碎終南低
深谷婉麗發春態髙骨磊落呈秋姿峰青盤螺綰新髻
水碧分暈浮修眉鸞翔鳯翥露纎巧虎踞龍蟠驚崛竒
觀臺彷彿隱仙聖樓閣縹緲生蛟螭誰於天宇弄顯晦
力與地險論髙卑盪胸稜稜各騰踏翻手冉冉爭奔馳
平生脚底識南北此日眼界迷東西身輿欲上白銀闕
風馭不假青雲梯三薫三沐謝世事一丘一壑真吾栖
捫參厯井不憚逺直恐夜半潛推移
　　　夏日同伯氏畢裕之守一程國材逰天寜登西
　　　山國材有詩次其韻
遊輪走朱葢飛碧路如羊腸山虎脊竒觀似多多牛毛
塵服輕於一狐腋禪房借枕空函丈野磴榰笻座盈尺
隂崖日淡春杲杲老樹風悲秋索索丈人適意屢傾葢
舍者㤀形或爭席已澆茗盌攬文字不捉氷紈凍絺綌
飲中得仙思季真方外分曹笑無奕棊鋒未接已爭遁
筆陣將收猶請益(是日守一圍碁大勝國材/作十六韻余請二十韻)一生苦心太
多事半日閑身要投隙急呼隔水破烟艇更着穿雲躡
山屐晴巒隂障淺深畫斷渚連洲耦竒畫愚公百念久
灰冷妄境多岐自氷釋閉門終欲老石經煮鼎無心轉
金液舁籃二子已能歩對影三人不邀客蝇頭比富五
頃田蝸角猶寛一區宅飽諳世態罷整冠脱略塵縁等
遺舄已甘流落卧深林肯作紛紜踏長陌紫陽峩峩百
歩近白水粼粼一溪隔床頭吟蛩已催候枝上鳴蜩行
削迹相期日日曉脂車去待山頭霜月白
　　　遊龍潭
秦山破碎天上來女媧仙去空崔嵬中懸鳴玉二千尺
下有百尺青銅開居龍變化出嘘吸雨暗雲昏鬼神入
我來坐石秋水閑雲影扶䟱落空濕浮丘容成不可俟
摩挲青壁著名字兩翁下遊㑹有時訪我鍾陵五松寺
　　　風鴈行
閩山蒼蒼江水長鴻鴈北去隨春陽天寒野暗烟樹濕
雨急風髙驚斷行前飛一鴈鳴且顧後飛一鴈悲獨翔
傷心極目暮雲碧兄弟南北俱相望
　　　蹈元作詩謂僕不當以蓮爲嫵媚而有偶有現
　　　空相之語復次韻以効齊物之説
登天不登山觀海不觀水認苗須認根論士須論世君
以空説蓮無乃渉𤓰李我以蓮喻色亦墮綺語戯二罪
一狀領政坐各有以一以清淨觀一以富艶棄不知真
色中即是大空耳物生天地間各以形自媚若云皆實
相斯理恐無謂君詩如烏有我詩類亡是得失付之塞
上翁對花大嚼金壺空
　　　僕和蹈元蓮竹之什意在譽竹於蓮有投䑕之
　　　嫌明復知縣有作姑兩可之他日蹈元邀客置
　　　酒花下予不得無媿復用前韻以謝花云
藍田官舍碧山裏南北紅蕖照明水公餘喚客坐晚凉
不獨桃源真避世舉杯欲酌還自愁退之慙花不御李
却持巵酒起謝花我亦前言聊一戯就令嫵媚正不惡
更向鄭公觀所以世情好惡苦不常富貴相親貧賤棄
與花俱是天涯人萬事要同風過耳花聞我語爲觧顔
一笑凝然作川媚主人有酒君但傾對花不飲竟何謂
宰官况有弄丸手坐觧兩家歸兩是花神莫浪疑山翁
翁心壁月當寒空
　　　再和明復蹈元之什
湓江散吏來萬里借屋僧房冷如水支頤一束儻㑹心
容膝數椽真傲世大而無用澗底松過者不顧道傍李
賣刀買犢愧老農汲水埋盆作兒戯畫墁求飽人共嗤
懐璧雖珍吾不以宰公政明一善收丞公聲同衆瑕棄
酌酒時澆磊塊胷傳歌爲洗滛哇耳坐中氷雪囬冬臞
句裡雲烟發春媚我慙匪報正羞縮君肯包荒過稱謂
葛藤更與話短長菽麥安能辨非是但聞古來説龎公
搬柴運水不談空
　　　㑹飲得助亭分韻得千字
長松下䕃八尺椽四壁不礙萬里天水邉笙簧成兩部
月裏山河收大千山中宰相塵中仙杯如流星酒如泉
饑蟬暝鳥莫浪語淨掃緑苔共醉眠
　　　君用承事載酒筠谿上分韻得竹字
髙荷蓋水臨風曲羙人却扇耀紅玉溪翁愛之㸔不足
密竹隂中坐幽獨南鄰新醅手自灑貯以䲭夷轉山腹
折松掃雲謝羇束近水亭臺晚香馥峰巒中央帖寒玉
影落杯心卧山緑長瓶縱横醆未覆更遣長鬚隔籬贖
酒酣歌罷睡已熟覺來星稀斗挿屋人間此景眼未觸
只欠桓伊弄霜竹
　　　與何西仲秉燭飲梅下
山茶著包大如繭初見寒梢一花展强將老眼趂年華
日日芒鞋踏苔蘚花神似苦山翁催不問春風有深淺
樹頭紛紛弄月明雪裡瓊瑶亂裁剪癡(缺/)公事無了時與
花拚作十日期闌風伏雨恐相逼夜傍花隂燒燭隨攀
條嚼蕊興不盡滿把自摘香傳衣星星霜鬢簮不得小
撚疎英翻酒巵兒童莫作呉歈聲山翁正與花神盟生
愁一片風飄零留取北枝寛作程
　　　送鄒徳久還鄉在福唐作
長松瑟瑟揺悲風方床冷枕鳴秋蛩短衾客子起孤悶
平明歸思如春鴻我家君家各陽羨夢寐不聽閩山鐘
自從敵馬飲江水去住彼此隨飛蓬那知萬里一樽酒
碧雲落日聊春容野林秋淨山更逺樓殿突兀藏丹楓
銀鈎玉筯光照座髙歌大笑聲摩空長亭著鞭莫太早
愁色正在登臨中一身四海㑹面少况我與子俱成翁
徑須留作千日醉坐㸔春風舒少紅
　　　諸公送行
儒生自信一束書持以逰世觸事迂十歩倒行一歩立
公家不辨私家臞壯無早計老更拙宜去不去饑所驅
春風力回俗士駕政恐猿鶴譏逃逋燈前酌酒頼公等
一笑未徹還送予飛接雙翼送好語似欲挽我聨冠裾
那知物理有不可欲置萬里笞黔驢人言此雲無此雨
安用吻舌勞分疎筠山如盤溪如愚區有𤓰芋水有魚
頡羹赤脚踏長鬚醉歩密竹交相扶絶知君家一事無
肯為老翁聊巾車古人命駕成斯須已催小槽壓真珠
　　　春送楊彦侯赴試建陽用曽南豐湖水碧韻
人生不合留飛黄驪駒夜發生悲凉馬蹄着沙去莫挽
一日萬里風雲翔月明霜枝挂秋香桂宫髙架辛夷梁
長梯摘日豈憚逺世上不數瓊瑶光我今官閑賦江海
老驥識路何由驤昻霄氣槩㸔公等金印入手真毫芒
更謀濁酒盡清夜晚鼓徑欲催行装
　　　次韻碩夫池亭賞蓮
胡床麈尾揮長柄風和入座花容靚乍開還合晚照中
修竹佳人倚春暝此間此景樂最深世路好惡君酌斟
下車何必笑馮婦投杼未免疑曽參江山信羙來者稀
淵明獨與田父違誰云寜食艾三㪷不如杯行莫停手
　　　再次前韻
玉井花開十丈柄天真不比鈆華靚長梯摘實埋金沙
碧甃吹香徹朝暝風篁為我清夜吟拍浮酒泉不用斟
酒酣喝月下寒緑玻瓈影底羅觜參江妃水仙(間/)尚稀凌
波挽客亦重違得錢何須問升㪷為君更試持螯手
　　　黎道人自長沙入閩觧石見之論易頗有所得
　　　自言居醴陵山中有田廬飬魚種竹可以卒嵗
　　　作取足庵義方堂優游其間藏書敎子甚樂也
　　　遽還求詩贈之
兩脚不踏咸陽塵兩眼不逐瀟湘春胸中乾坤照萬古
竒偶縱横何足數閉門有竹食有魚遺子有田家有書
一生可了心自足世上紛紛謾榮辱
　　　次韻似表弟卜居惠山
梁溪舊隱吾家紳石苔猶鎖松間門向來兄弟寄觴詠
日月轉轂相朝昏自君之别各千里萬金誰與通寒溫
棣華春遲風雨書雁字月冷蒹葭村似聞經作買山計
歸夢已泊松江垠吾衰久矣尚能飯荷挿豈憚終嵗勤
獨無頃田占負郭坐食病粟慙君恩平生一壑志願畢
不求華屋装泉石僧忩到䖏即爲家柏子烟中聽鼻息
子今白髪頭尚希未至閿鄉老王室背山築室不必多
待我來鳴去前(缺一/字)野蠶成繭真自纒黄蜂作脾爲誰力
肱嘗三折飽更事肯信謀身有長䇿君不見子猷借居
種竹聊自娯有屋大竒無亦得
　　　粹之載酒南山僕與子壻軰乗小舟烟雨中絶江
　　　而來飯罷復過東閣道舊論文頺然經醉歸時
　　　夜潮已平雖雲隂未觧而月白可鑑烟林水嶼
　　　盡在目中良久急雨繼作通夕不止欹卧紙帳
　　　中了不成寐因作
海神逰戯千林昏近山楓櫟丹黄分船頭着䖏翠隂重
屐齒一過留苔㾗鄰翁酌我苦短晝下夜為尊起為夀
公榮可飲次公狂不假朱絲轉長袖燈前白髪懐抱開
與子臭味今陳雷隙居勿起故時念一笑沙際邀春回
密雲不陳霜月明枯樹欲沒江潮平歸來卧聽墻壁語
萬壑松風㵼簷聲
　　　次韻葉觀文送杏花
春風不與寒威爭輕雷自轉驚羣萌紛紛桃李厭開謝
杏蕚一吐増雙明吾儕小人不敢觸走送夜閤浮杏傾
平明七字爲題品蠻觸不戰收降兵哦詩正喜涵清氷
攀條已恨飛紅英愛花不似愛詩苦世上餘物俱無情
使君喚客有髙致半道未許杯盤成舁籃日月走臺皁
不用二字邀門生長檠照席語傾座一笑轉我蒼顔頳
更窮山水訪禪寂欲去政恐譏兼并
　　　和表之清隂亭作
西山朝來多爽氣露沐風梳發新翠洩雲無力占山腰
初日分光上山背逺山蒼茫近山紫四靣鐘魚談佛事
人間那得山爲城玉亰聨錦互相似先生結廬待三顧
道合寜論入宫妒肯為閩山得得來蠟屐深尋九霄路
詩成逸興横太清平明更作支提行㑹須佳處吞八九
歸去與君増眼明
　　　季申樞密設醴具素以待諸客表之有詩次其
　　　韻
擊鮮舉白不厭深髙燒銀燭花成隂不如伊蒲雜棃栗
數翁共話千古心夜闌相對如夢寐靜聽墻壁生潮音
我方逃禪君莫斟歸來星稀月初沉
　　　題葉子寜林巢
誰穿空翠開蜂房尺欄寸徑一肘墻主人官閑若避俗
北忩髙卧追羲皇客來初騎果下馬側身却轉花邉廊
新成桃李礙倚杖旋徹戸牖留飛觴欲眠姑去甘晝寂
不醉無歸拚夜長使君早有冲天志畧展風翰無地
試已知齊物觀世間小卜一枝聊自戯坐中香穗亂雲
影睡起花甘攪禪味鷄蟲得失何足論鵬鷃升沉了無
意昔人掩鼻恐不免天與公才那可置清霜萬里看横
秋莫作南柯始封計
　　　案上梅天寜禪房作
横枝當案雪未融夜忩印月影若空人憐太痩不奈冷
自抱幽獨無愁容春風雜花豈不好一笑難與孤芳同
寜來作伴管城子靜炷沉水聽號松
　　　送李仲和之泉南其子官所
吾宗逹士人所嗤官居自視如雞棲十年借屋作僧夢
魚鼓聲中長抱饑撑腸但有黄巻語壘磈盡掃胸中竒
一朝起就綵衣飬喜氣已覺生鬚眉阿龍官清酷似父
五斗未足供朝糜芝蘭正喜在階砌詩禮自可娯庭闈
願言早試餐玉法富貴似與長年期我今衰白心更老
結習尚餘傷别離薫風南浦欲分手菡萏未折凌波姿
徑須痛飲破愁本酒醆旋折長荷絲
　　　寄題向伯恭侍郎企踈堂
太冲扶䇿招隱士徳璋移文謝逋客欲分勝地髙世流
未辨賢愚相什百薌林居士人中珍胸中不㸃元規塵
平生絶口向阿堵能使地上流錢神紫荷曉直動天語
晝日駢蕃不如雨急流乃作尺蠖盤唾手功名何足取
歸來結屋清江干十十五五忩岩巒北忩岸幘夏日靜
夜雨對客春杯寒漢廷宫傅計不早篤老辭榮身已槁
那知黒髪踐亨衢脱身紛紜事幽討華堂未用標新目
兩翁政自晞髙躅更從碧眼問入鄽却訪赤松求辟榖
　　　送族甥逰學臨安
薫風未放槐花黄舉子技癢撩枯腸短衾不眠中夜起
鷄鳴刷羽摩參商山行未盡趂落日夜榜欲去驚鳴榔
男兒胸中小天下大笑鑿石分餘光君今懐璧自荐逹
筆端娓娓陳虞唐明時三靣網英俊平地一日㸔騰驤
青錢淡墨何足慕濶歩直入鴛雛行歸懸金印大如斗
里官負弩驅旗槍向來絃歌久未効即遣士氣俱軒昻
吾衰不能効犖确尚能扶履㩦壺漿
　　　和董端明大野漁父圖
一葉扁舟漾廣津無心鷗鳥逺親人蘋蓼㟁静投綸危
坐初無一㸃塵
釣艇夷猶一葦横烟波萬頃寄餘生春雨歇暮霞明零
亂溪花墮玉英
撇棹歸來起暮凉樂哉誰復慕軒裳横短笛罷鳴榔紅
藕花繁作陣香
木落漁村載酒過緑波萍藻鱖魚多拚醉飲儘顔酡不
負平生笠與簔
玉樹瓊田瑩滑清短篷飄洒動吟情魚換酒樂升平聞
道君王日聖明
卧月眠風樂有餘蒹葭䖏處釣重湖斟魯酒鱠鱸魚一
片家風入畫圖
　
　
　
　筠谿集巻十三
欽定四庫全書
　筠谿集巻十四　　　　　宋　李彌遜　撰
　　詩六十二首
　　　春雪
繁雲初弄日累靄漸韜霞夜色連空逈春英入望賖白
霓分羽衛青女亂簮珈栩栩思輕蝶飛飛欲盡花瓊瑰
纔瑣屑龍鳯忽交加騁鋭邀難駐便輕去莫遮似因風
伯力偏助水官夸闊布漫天陣低成匝地窪升階方浸
潤投隙任欹斜雜遝爭排拶縱横類攫拏怙隂方洶洶
畏日尚譁譁遇坎寧辭險投荒忽匿瑕誰能問畛域何
處辨隆窊眺逺眸増眩驚深吻盡呀勢包誇海若功蓋
補天媧賦象隨形巧嘘枯與物華黏枝拳宿鷺拆竹響
翻鵶逕没虫書蘚灘平鳥篆沙(缺/)池靜鳬鶩凍草伏麋
麚着栁封腰束停莎老髻丫圓方雜圭璧牝牡失驪騧
砌走馮夷蚌簷垂白帝蛇趨明驚吏愕唱曉誤雞啞表
沴愁交積占豐信有涯平施入穮蓘餘潤到蓬葭穫早
車應稇稌多壟看秅沽帘迎路矗賽鼓集祠撾梁苑曽
延客藍橋正憶家劒歌悲雜缶陶飲樂勝汙更覔劉义
伴相從詠雪車
　　　劉根道院
仙去久不返遺宫仍倚嵩終疑白雲屋猶隱緑毛翁山
曉水聚樹秋深霜影空它年結廬地千古想真風
　　　天封觀
揺落秋山路烟留寳搆昏曽迴翠華歩不到紫虚門可
鑑豐碑壯無知老柏尊勒功當日事寂寞更誰論
　　　和少章喜晴
日暮馬行疾峰巒過眼頻雨階長若夜晴谷似逢春風
月起歸恨江天思故人機心渾已盡唯有白頭新
　　　又和少章别
非無山林意去住亦隨縁落日有歸翼亂山猶着鞭風
簷依路濕烟樹著行圓清絶歸時思新詩句句傳
　　　發光林寺
朝發光林寺﨑嶇渡復攀摳衣縁翠濕側足下蒼顔急
雨欲平澗斷雲時見山祗應超勝地行路未嘗難
　　　𤓰歩阻風作(二首/)
西風趣秋去何日放船迴不見澄江練唯聞捲地雷宦
遊雙鬢改飄泊寸心灰落日乾坤裏㣲吟酒一杯
牢落窮途暮扁舟水四涯十年長作客萬里得還家雲
散山排仗潮生浪趂衙殷勤謝風馬爲挂一㠶斜
　　　次韻賁逺歸田(四首/)
歸去田園好春隨人意和竹根晴日卧牛角晚風歌漂
梗空三逕虚舟信一波故人憐寂寞千里問如何
　　　又
歸去田園好饑餐抵萬錢愁從身外散樂向酒中全蠶
出柔桑緑秧齊小麥鮮一㕓何所寄華髪繞江天
　　　又
歸去田園好秋還橘柚鄉稻梳縈帶水茅枕束芻篁絶
迹公門歩薫心佛土香此生真逆旅無慮可消㤀
　　　又
歸去田園好門羅樹外峰地偏羣燕雀江靜隱魚龍愁
覔鄰家酒眠憎近寺鐘一春强半雨誰與問豐凶
　　　久雨阻逰昭亭有作
浪迹隨方寄窮途觸事諳雨逢春甲子江滿地東南客
鬢霜前落詩情酒外酣上方愁獨往藜杖許同參
　　　琴溪
竹色千鐘靜溪光一鑑開巖隈宿風雨人迹老莓苔控
鯉定何在騎鯨今不來空餘泉上月與我共徘徊
　　　(世傳琴髙生釣於溪上其後控鯉仙去李太白/酬崔十五詩云相招琴溪飲蓋其常逰之地)
　　　秋霜閣
十月水西寺興窮還為留淨坊深閉雨虚閣暗藏秋妄
盡霜中葉身閑水上鷗知幾傷太白五月念貂裘
　　　(太白詩云五月思貂裘謂言秋霜落名閣取此/意也)
　　　緑竹閣
草木盡改色孤標緑正繁曳雲扶勁節欹石護盤根靜
者冝投迹髙人時避喧嵗寒松柏共何必在梁園
　　　春日雜詠九首
春到陵陽市人家泊翠微南烹甘入筯北戸煖生衣花
暗昭亭寺魚肥句水磯樂逰湏結社倒著接䍦歸
　　　又
幽棲足春事晴日若相催屐齒穿沙稳笻鬚礙竹回光
風初轉蕙殘雪欲欺梅自是經過少柴門日日開
　　　又
漸欲抛書巻行藏任轉蓬負暄㩦稚子抱熟覔鄰翁接
葉猶妨徑拳芽未着叢主林真好事為我結新紅
　　　又
役役炎凉態悠悠道路賖情懐知老大夢幻閲紛華攪
思雲邉樹供愁雨外花生涯書一束到處即為家
　　　又
憶昨金門侍晨參玉佩聲觧纓青瑣闥束載錦官城日
與長安逺春隨上苑生執鞭非所好獨抱戀軒情
　　　又
不作觚稜夢長閑地角身南冠欲從椘西笑敢懐秦鴻
雁猶千里牛羊絶四鄰門羅今可設更恐白頭新
　　　又
懶慢嵇中散寛閑得自怡抱衾長恨晚倒屐不嫌遲網
日蛛絲掛梳烟栁髪垂朝來被花惱浪走習家池
　　　又
二月忽已破一春强半過提壺工喚客布榖巧當歌得
酒先愁盡惜花翻恨多逢辰不為樂明日復如何
　　　又
軒冕真成寄江山早見招懶從春後覺意别枕邉消竹
色侵書靜松聲落耳遥妄心朝霧薄烏鵲莫相撩
　　　天慶道士何丹林作亭竹間方成予名之以秀
　　　野因留小詩
斫竹通圭竇開垣列畫圖乾坤藏小有日月近方壺樹
色雲邉斷山形地外孤時來騁逰目更爲剪繁蕪
　　　寄題徑川劉子先逸軒
古縣溪山裏深軒城郭餘池清從近市朋好亦多車雲
引尋山屐風繙挿架書㑹㸔迎鶴版不獨愛吾廬
　　　彦術權郡大夫相邀昭亭以病酒不果往得所
　　　示佳句輒次韻呈
五馬行春路松行舊不斜醉眠方夢草逰騎想穿花訪
古千秋暗逃禪百慮賖歸來傳麗句字字敵春華
　　　早入昭亭與同逰散歩山中自樵徑至水濵路
　　　窮還僧舍飯
散䇿春崗曉樵蘇一徑長鈎衣藤掛石斷路水浮塘山
靜竹生韻池清蘭自香禪房得深憇魚鼓正鳴廊
　　　山中遇雨
夘酒催歸夢僧房借枕頭客愁三日雨山意十分秋鳴
澗漲還落凝雲去復留陽烏肯回翼髙䖏卜深遊
　　　再遊龍潭
密霧開深徑幽竒得重行水光沉樹色人語亂泉聲仙
去山容寂龍遊雨陣輕誰能築雲室千古共凄清
　　　次韻舍弟遊本覺寺
招提俯秋水畫手借王維霜磬遞風韻曉林翻露姿茶
煙邀客竚㠶影喚舟移他日成歸夢來興椘子悲
　　　池亭待月(二首/)
輕雷不成雨風砌旋搘床山亂雲行曲樓髙月路長柴
門非故國戎馬尚他鄉笳鼓悲清暝關河思不㤀
　　　又
不寐池塘夜蕭蕭夏木重亭虚風趂客水净月隨儂蛙
喜鳴如吹蟬饑語似蛩一區真自足何地肯相容
　　　發桐廬
江盡溪流合行舟落照催櫂歌來月浦㠶影上風桅路
轉山容改潮平水色回兵戈滿天下飄泊壯心摧
　　　次韻學士兄桐廬道中
溪水抱山曲輕舟趂落霞烟塵多戰壘冠盖半浮家紫
塞空歸翼黄河絶去槎從誰論此事心折莫雲賖
　　　次韻舍弟野望
蒼崖望不極林際起孤烟漁笛蒹葭岸農歌䆉稏田青
涵濠上水碧鎖峽中天客鬢愁邉改秋風又一年
　　　秋晩十詠
　　　　　倚杖
倚杖㸔修竹晩林踈雨秋砧聲村逺近風力鳥沉浮愁
鬢老前白閑心物外休出門無伴侣小立㸔汀鷗
　　　　　瞑坐
隠几北忩靜柏煙生鼎遲雨焦寒入座風竹暗侵籬貝
葉談無相桃花現不疑叩床呼稚子憐到暮鐘時
　　　　　散䇿
散䇿北崗路牛羊歸徑深水窮人小立山靜客微吟㸃
㸃稻花雨團團榕葉隂田翁罷爭席明日共幽尋
　　　　　飲酒
淵明不止酒屈原長獨醒一樽有妙理二子未㤀形車
上無垂墜眼中誰白青陶然醒醉外物我兩冥冥
　　　　　多病
茗椀醒晝寢粥盂供晩餐支離慚受粟拓落笑為官幡
影伽藍古鈴聲窣堵寒病多閑歩屐猶可㩀征鞍
　　　　　不寐
不寐苦長夜起㸔天未明踈星微占曉宿霧冷遮晴人
逐秋風老事隨朝日生南飛多過雁早寄靖邊聲
　　　　　晚望
寒日倚江閣晚雲低可攀溪翁隨水上田婦赴虛還幻
境夢占夢畏塗山復山乾坤有餘地閑䖏着衰顔
　　　　　客至
客至旋盥櫛出門驚兩翁山川十年隔風雨一軒同人
事等飄瓦生涯各轉蓬時危命如羽憂樂酒盃中
　　　　　臨海觀望
指極分南北觀瀾混濁清盪胸金餅上覿面玉䋲横洲
渚平漚發風雲一噫生神山端可往九萬作寛程
　　　　　懐逺
去年别懐玉山浄覺秋髙嵗月頻思夢江湖多怒濤無
書寄風翼有鬢着霜毛獨立寒汀暮㤀言正鬰陶
　　　寄題陳氏尚遐亭
結屋秋荷上塵心想坐㤀露凝公子犖風曳野人章浪
蘂終無實多花根不長知君有情尚千柄竚幽香
　　　和尚書兄留題興福
殿閣羣峰合山根一水長簷楹接雲樹鐘磬雜風篁客
枕愁花雨齋魚攪夢梁籃輿隔溪路目斷佛龕香
　　　次韻學士兄偶成
炎凉豈天意四序自乗除畏暑漸退舍雄風時引裾㨿
鞍慚類馬下榻喜迎徐吏退青燈裡猶能辨蠧魚
　　　次韻曽徳明司理留題西山兼簡蘇宰(二首/)
層軒無礙石支徑曲穿林竹密催山暮松揺亂客吟琴
書虚室冷鐘鼓凈坊深誰謂溪坡逺能來社與岑
　　　又
手種南堦竹關情一紀中倦㳺憎眼白便靜脱塵紅放
浪淵明酒浮遊禦冦風呉霜鬢如許何處覔還童
　　　大暑久不請謁登南樓望成父西菴慨然奉思
　　　因成小詩
南郭子綦隠西郊杜老居風流知異代臭味本吾廬髙
閣深繙貝虚堂靜散書經旬想顔色着雨問何如
　　　寄樞密富丈
誤入衆香國山深人境移松筠秋色老樓殿午雲低東
閣傳書密西郊去路遲須煩造化手爲展菊花期
　　　夏日與妙現老堂二公晚歩江臯露坐月下夜
　　　分乃歸老堂有詩次其韻(二首/)
歩屧榕根晚明河九面横兩禪方外得一笑坐中成雲
去天逾碧星垂月自明寒江正留客倚杖㸔潮生
　　　又
胡麻興不淺未肯庾公賢山意知秋近江聲到寺前夜
凉新病後月色正愁邉可惜江南夢青燈照不眠
　　　葵藿傾太陽
葵藿比君子卑棲亦自榮葉隨朱夏盛心逐太陽傾大
象無私照孤黄不並生風稍輕轉影雲日澹留明連茹
懐君志同根念舊情拾遺千古恨難奪戀軒誠
　　　次韻蘇粹之發幹見贈二首
頽齡知有幾誰復問行藏散䇿蒼林靜抛書白晝長相
呼山鳥聚自落澗花香此地無車馬真成物我㤀
　　　又
漂泊音書斷艱難㑹合遲那知休老地却數别君時嵗
晩商山寂天寒楚水悲無言一杯酒懐抱各相知
　　　次韻王才元少師見贈
清晝髙軒過巖髙得共攀蝦鬚深梵閣豹尾靜塵寰詞
吐三江水胸開九夢山杯行不知夜留月伴公還
　　　遊雪峰將至大目溪
造物隨人意輕㠶百里間舟痕風力健客枕櫓聲閑山
合塵縱斷秋髙爽氣還望州相見䖏驀直透三關
　　　次韻仲宗天寜見懐月餘卧病横山得其詩頗
　　　動念所以末句見意
病逢木上坐㩦我曲欄行逺水兼潮濶層山帶角横秋
隨北雁到愁向暮蛩生正怯騷人句詩壇莫浪盟
　
　
　
　
　
　
　
　
　
　
　
　
　筠谿集巻十四
欽定四庫全書
　筠谿集巻十五　　　　　宋　李彌遜　撰
　　詩七十三首
　　　觀儺
寳厯迎新露莢殘水晶宫殿曉光寒日陪僊仗溫風轉
雲護神驅瑞靄盤葦㦸載頒均帝祉桃弧一射致民安
威容曽許雲中見又對彤墀得細㸔
　　　駕還觀燈
琳宇風㣲寳輅還春隨人意却餘寒金堤花擁華芝蓋
銀漢雲扶白玉盤宴及臣鄰三事協歡均區宇九夷安
年年端闕龍燈試萬嵗聲中拜舞㸔
　　　角樓錫宴
春風樓閣燕需頒歌近雲霄挂魄寒翠羽釵光輝蠟炬
紫霞杯影動鵰盤天心首慶三時樂國歩知同九鼎安
午夜燭龍明别觀傳呼猶許萬民㸔
　　　次韻司業兄方池詠蓮
秋水芙蓉四檻凉淨臨明鏡試晨粧露凝月面濃施粉
日照(缺五字/)　　預覔還蘧蒢(缺二/字)地卧㸔池頭日脚
忙
　　　次韻陳君實先生(二首/)
閱世端如木偶人不須離妄始逢真功深夜鼎三時火
候轉秋河萬里銀可笑侏儒空飽粟猶憐痀僂解凝神
他時應見鞭鸞鳯老去浮藜不夜辰
騎馬長安漫踽凉幾畨桃李艶晨粧目官厭閱是非海
心地不聞知見香九轉未能超北陸一㕓終待老南塘
㑹令堅白消同異世事秋碁玉石忙(南塘在連江乃/吾家松楸之地)
　　　和少章罌粟湯
旋烹雪粒勝瓊漿撲鼻香浮繞夜忩甘比玉蓮開太華
色分秋練凈澄江魔軍戰睡猶堅壁筆陣催詩欲納降
已聽鏗鏘驚俚耳强顔猶把寸莛撞
　　　秋月逥文
霜盤玉隠倒團金逈水秋天碧野侵光掩半扉寒夜永
影分踈竹翠軒深長空逺岫歸雲捲古木髙風浥露沉
凉袂客愁應夢楚長城曉角夜悲吟
　　　出汴過淮有作
十年猶愧飽侏儒却到淮山識舊途一櫂輕於堂上芥
此身閑似水中鳬受風㠶影隨南北弄日雲容自有無
不用乗桴泛滄海半生全欲老江湖
　　　次韻待制兄題孔園芍藥(二首/)
紅藥開時春可憐爛雲明錦破晴烟雍容近侍千花右
綽約翻堦四戸前不分栁條開白眼直愁榆葉散青錢
我來偶落東風後只有鮫綃䖏處傳
絶勝河陽滿縣香淡粧濃抺巧相望七言逺逼能詩謝
萬朶今聞好事黄繡幕羅幃雲冉冉風裳水珮日央央
紫薇花底根株在寂寞山城亦自芳
　　　將到金陵投宿烏江寺
閱世真成一夢闌塵埃誰復共開顔辛壬癸甲常為客
南北東西只問山縈樹逺雲髙作蓋護田流水曲於環
秋風送我江邉寺凖擬如今到䖏閑
　　　晩泊江口令小舟汲江心水烹葉璵雲谷碎氷
　　　散歩岸滸顧望躊躇飄然有物外趣因成小詩
　　　云
不到鍾山二十年江邉獨立思茫然故園如夢南歸客
明日好風東去船白鷺一雙輕照水青鵶萬㸃逺漫天
何須痛飲排孤悶一酌清甘勝酒泉
　　　守風𤓰歩戯成
古語行船遇打頭此言端可作予羞平生漫起江山興
勝䖏偶為波浪留敗肉腐魚三日醉斷蘆衰栁十分秋
蔣陵秀色應凋盡造物還能借便休
　　　用陸元覲韻
自笑愚翁老一溪鬢絲庭草共萋萋愁邉日永人思睡
花上春濃鸎亂啼十事未陳身已逺三鍾無補首空低
年來灰冷人間念惟有葵心日日西
　　　和舍弟簡公序
百計踈慵一味閑杖藜無日不尋山着鞭毎到羲皇上
扶履欣同季孟間寸歩思君勞逺夢七言驚我動衰顔
定無戞玉醻人句拙速猶勝隔嵗還
　　　夏夜宿廣敎寺風月清甚思李白敬亭詩有懐
　　　用似表弟韻
衆鳥髙飛雲去閑相㸔只有敬亭山孤標尚想風塵外
佳句長留天地間影落金牛撩客恨手摩玉兎練仙顔
故山風月非人世何事騎鯨去不還
　　　與公序避暑石盎方晝欲寢聞林間禽鳴甚樂
　　　因得小詩云
一林啼鳥不知名應怪山翁此地行化蝶與周俱是夢
游魚知我久㤀情胸中丘壑真餘事世上功名畏後生
但得盈樽供自酌何妨人境卧淵明
　　　胡文恭倅宛陵距今將百年其後來官是邦者
　　　三人至士曹公下車始訪遺跡得石刻扵城北
　　　㑹勝寺即龕置官舍新棟宇於其上命曰紹堂
　　　屬余爲詩因以貽之
前賢不復夢逢迎晩嵗於公識典刑肯子規橅誇錦繡
傳家翰墨炳丹青碑存峴首長懐惠學冨韋門總帶經
㑹見卿材從楚徃芝蘭不獨秀堦庭
　　　次韻暘叔見示伽陀
無形何用强安名只麽騰騰信脚行一事到頭猶是幻
萬縁無䖏可留情雲歸夜壑空難狀月落秋江影自生
唯有龎家老居士不將塵境礙虚明
　　　冬雪呈太守張嵇仲(三首/)
夜氣凝空作暮寒平明積雪欲藏山定知近臘連三白
已喜先春見一斑神力巧將人意改物華隂逐嵗功還
憂民太守鈴齋暇想對壺觴正解顔
控鶴縁雲上廣寒囬㸔明玉鏤羣山鋪簷漠漠魚鱗合
入壟離離虎脊斑整馭炎官方退聽將妃白帝肯言還
豐年預作田家喜不獨三鍾慰病顔
挿簷冰筯長新寒薄日欺雲到屋山見晛半消梅額粉
因風猶染鬢毛斑書生閉戸眠仍稳遊子扁舟興欲還
客裏情懐逢嵗晚麴生邀我一開顔
　　　邵暘叔用寒字韻作詩見貽復次韻答之
世徳金蘭久未寒交情傾蓋有如山天衢尚歛摶風翼
澤國難留隐霧斑夜棹月溪成莫逆春輿蓮社訪無還
逢塲戯事多應暇詩酒頻過陋巷顔
　　　次韻陸虞仲學士塗中詠雪(二首/)
可笑無氊老鄭䖍甘寒忍喜詠豐年飛花穿樹春疑早
秀麥分岐瑞有先白玉樓成迷萬井青雲路繞認雙川
輕縑窘幅終難狀却借騷人好句傳
嵗行去似客程兼詩債新隨雪陣添唱絶郢人誇潔白
舞低趙女鬬輕纎寒威瑩骨勝三沐爽氣薫心解六黏
險語賡酬難自勉旋乾吟筆盡更籖
　　　次韻似表弟喭梅之作
萬㸃隨風更是愁從敎停雪破除休蓬萊花使漫青眼
姑射神人新白頭待價瓊環聊可擬聞風桃李亦増羞
㸔殘紅紫氷霜後一笑春前解百憂
　　　春近風日漸佳與似表弟開小戸縱歩後庭
圍爐人散長寒煤暖日還催墐戸開春近郊原思夢蝶
雪殘池館見真梅客愁宛轉凌雙鬢嵗律侵尋寄一杯
試繞小欄尋翠甲履痕猶占舊蒼苔
　　　次韻邵暘叔秋日懐歸
天將物色助詩鳴秋日吟肩句倍清欲爲鱸蓴修故事
喜聞鴻雁寄先聲脱身鞅掌謀須早過眼紛華夢已成
他日柴桑許同社為君漉酒具南烹
　　　次韻王彦聲贈梅公擇
詩梅傲世獨深居氣與孤雲共捲舒客轍每逢樽有酒
劒歌休嘆食無魚鯨波坐隔三山外鵬翼終騰萬里餘
冠玉圍金真戯事醉髯聊復一軒渠
　　　送王彦聲歸苕溪(二首/)
盛世英才偶未逢寄身無地轉如蓬詩親東野窮尤壯
賦擬相如老更工鵰鶚不飛行奮迅璠璵未獻要磨礲
㑹須自要唐衢薦誰與吹嘘借便風
相逢華髪兩星星舊事邯鄲一夢驚舌底雌黄諳世味
眼中青白見交情餘杯更覔論文具好樹休啼喚客聲
後夜扁舟苕霅路半輪寒月一溪横
　　　奉陪趙彦術登疊嶂還飲陵峰梅竹間
春曉飛花一尺圍旋㸔風力屑瓊瑰廣寒宫殿千門啟
羣玉峰巒四面開直節自强深笑竹清姿堪竝絶知梅
使君賸有延枝意收拾寒光上酒杯
　　　似表弟之錢塘約嵗前歸愆期不至以詩寄之
雪泥斷路屋生雲暗坐陵陽一月春黄犬有知空寄恨
青氊無夢獨傷神急行已(一作/莫)負梅花約漸老長思棣
蕚親盡吸西湖來着語莫拚風月付勞薪
　　　復用前韻簡叔共文伯公序三友
老覺身名雨後雲靜㸔人事臘前春愁邉痛飲真長䇿
詩罷髙歌覺有神逺想兩生如可作晩從三子更相親
北山剰欲招逋客未用皇皇歎積薪
　　　春雨不止復用前韻書懐呈諸友
時序驚人翻手雲不禁風雨破除春岸容故故留花使
野色明明助稼神異縣逢人思故舊長年作客見疎親
窮途自喜多閑日虚費公家十束薪
　　　寄題陶氏一經堂
金牛勝氣未全無朝挹江山近結廬避席青衿家有塾
下帷皓首腹多書階庭早見芝蘭秀門巷於今燕雀疎
傍舍不應多種栁後來駟馬要囬車
　　　送邵文伯歸溧陽
盍簮異縣亦三年浮木逢龜信偶然忙裡詩筒長遣客
靜中酒戸不妨禪酸寒溧尉君今似枯槁湘源我自憐
别後彈冠應不免着鞭莫遣祖生先
　　　僕與公采戸曹奉議有先世之契又舊從其伯
　　　仲逰今復相遇於此前日偶過西鄰不知嘗辱
　　　車馬承貺佳什次韻爲謝
縛柴窄窄晝常關剥啄髯參興盡還不聽髙譚如屑玉
强酬好句似登山論交此地逢三益識面他時熟兩難
更憶金蘭家世舊公餘能復共開顔
　　　次韻邦直通判少尹題普現堂見簡之作
飽知世路厭陳人分得僧忩寄此身載月筍輿成獨往
縁雲藜杖許誰親足間優鉢藏千界掌上菴摩等一塵
頼得詩翁來着語五松從此有知津
　　　席上分韻賦梅花得知字
寒梅獨笑野人扉只有春風許自知蠟屐追芳輸我輩
着鞭持酒記他時白霓行處玉妃從明月光中寳璐垂
更與丁寜後來秀醉中來折最髙枝
　　　雲門道中晩歩
層林疊巘暗東西山轉崗囬路更迷望與㳺雲奔落日
歩隨流水赴前溪樵歸野燒孤煙盡牛卧春犂小麥低
獨繞輞川圖畫裏醉扶白叟杖青藜
　　　渡横溪
百尺滄浪兩岸沙肩輿徒渉歩欹斜溪聲猶帶夜來雨
山色漸分雲外霞㟁畔斷林開鳥道水邉疎竹近人家
塵埃何䖏尋真境試逐寒流認落花
　　　陪五馬諸公逰西山泛舟待月而歸偶作
鳥烏聲樂報新晴起覔鄰翁作隊行愛日葵心傾爛熳
尋春蝶夢去縱横人歸髙屋山逾碧船到平灘月巳生
客裏不諳風景好欲將此夕竝登瀛
　　　留題新安幕府聚秀軒
星聚群賢上幕賔層軒髙敞枕溪漘一時盧駱王楊軰
望重東西南北人句裏江山端有助學餘民社政須親
青冥接跡他年事晋地卿材半楚臣
　　　次韻畢裕之喜雨
急雨翻盆破鬰蒸疎簷氷簟正關情維摩示疾原非病
庾信裁詩老更清逰戯雲生春浪勢吉祥風動夜潮聲
麥秋未飽千畦潤更遣豐隆為一行
　　　曹溪道中呈何公顯
筍輿訪古出家原山網重重護石田水接桃花源上路
人行巫女峽中天要令陶冶誇盤谷何必丹青貌輞川
寄語能詩何水部筆端應許見雲烟
　　　次韻子才曹溪道中
偶脱塵纓百慮寛更窮目力快遐觀旋謀濁酒招强伴
行拾落英供晚餐樹擁山根張密幄雲隨雨脚是驚湍
試追健筆難何似倒䇿駑駘上石巒
　　　次韻舜選大夫客舍中秋
命駕星郎獨感時興隨孤月到雲涯當天飛鏡空撩恨
永夜明樓謾攪詩後閣深藏桃葉女前驅須趂菊花期
與君更卜東隣醉放盞車輪又北馳
　　　次韻國村送逰黄山之作(二首/)
雨足郊原長稻孫竹輿去路踏秋芬近村籬落低臨水
直面峰巒半出雲晚徑無人重着履夜堂有酒更論文
兹遊清絶羲皇上少借風烟為沐薫
雅道於今久寂寥規橅君肯到祈招鯨牙浪濶傾三峽
鵬背雲髙負九霄但覔圖書供閉戸不憂勲業誤題橋
七言起我黄山興若第詩功不愧蕭
　　　次韻子才湯泉出浴
泉出靈沙氣可蒸滌除那復數冰清九陽晞髪塵纓淨
七日煉形僊羽輕煖沃丹田催進火隂消神谷助長生
雲龍儻借凌空便徑謁南臺季偉兄
　　　偉長知縣奉議年兄作别十年邂逅於此復有
　　　數百里之隔以詩見寄輙次韻為謝
對着青衫下帝宸十年不與並爲仁憐君卧困千金骨
笑我行摧四角輪老眼相逢俱作客新諸逺寄底驚人
書來更數無多語賸欲招㩦白水濵(白水城中/勝逰也)
　　　東崗晚歩
飯飽東崗晚杖藜石梁横渡緑秧畦深行徑險從牛後
小立臺髙出鳥棲問舍誰人村逺近喚船别浦水東西
自憐頭白江山裏囬首中原正鼓鼙
　　　和似表弟次呉江
路入呉江眼倍明長谼雨立萬(缺二/字)仙翁曽下遼天鶴
詩老猶傳跨海鯨夜榜風蒲嗟去國秋山雲履趂尋盟
慿誰剪取半江水要聽寒潮枕底鳴
　　　和小君逰靈隱寺
俗子叢中暫撥忙團蒲中夜擬禪房淵頭巖穴仙都邃
石上軒楹佛土香宿雨生秋醒客夢霽雲囬日借山光
歸塗芳物酬佳興白菊丹楓試晚粧
　　　次韻學士兄富陽道中
長江送客靜波瀾路入囬溪第一灣石瀬横陳潮力減
風檣陡轉櫓聲閑驅除方寸無窮事領略平生未識山
自笑踈慵似中散政冝拓落水雲間
　　　將至澤溪
護溪疊嶂隱長城直下寒流泯泯清背水人家認雞犬
隔林佛屋聽鐘鯨山根合䖏客㠶過日脚斷邉漁火明
投老一身無地着欲憑雙槳寄浮生
　　　至玉山謁尚書兄以九日復告别途中寄之
小隱精廬占一丘趂行覊雁逺相求豺狼當道誰青眼
兄弟他方俱白頭問舍終同茅屋老榰車聊共菊花秋
碧雲落日又分手路細山長人更愁
　　　和士特韻程進道舍人
旌斾光華走皁輿斑衣星使奉安車尊罍方薦龜蓮夀
雨露交馳鶴板書三釡及親真可樂一經教子未全疎
馬蹄又踏春風去勲業君㸔縱壑魚
　　　和李相園亭(二首/)
軒户新成紫翠邉花光竹色借厨烟詩人莫浪誇盤谷
畫手無工貌輞川何必吾廬在丘壑要令是䖏有林泉
此心正恐無人㑹把酒南山一笛前
肯將戯事擾虚懐草木知名一様裁不放寸隂隨手過
自開十畆待春來花邉未許楚狂醉江上應憐野老哀
賸欲着鞭陪勝賞扶顛正急萬牛材
　　　訪雪峰真歇禪師
紅塵白髪不相投來就僧房借板頭大士法中龍象貴
老翁心外(缺一/字)雲浮長蘆江靜千山月枯木巖寒一葉秋
别後相逢重着語牧童横笛倒騎牛
　　　王巖起樂齋
漫浪行地一舟虚神手逢場樂有餘客裏縱令懐舊國
公家何必愛吾廬飽知世事同分鹿肯爲時名更羡魚
吏退晴忩春睡足牙籖狼籍滿床書
　　　次韻錢申伯山堂之詠
淨坊秋色老蒼官簷額飛雲細可攀客夢偶隨踈雨斷
僧㳺長帶暮鐘還似聞遺錫藏銀地親見髙人住骨山
愁絶寒江歸去路亂峯青䖏望雙鬟
　　　和錢申伯逰東山聖泉
偶脱塵中一夢闌欲窮幽事遍尋山靜憐人境雞虫擾
老愜僧忩枕簟閑十里秋香隨屐齒四更山月上簾顔
登臨物色催詩興未信天於我輩慳
　　　題汪祖義桂林堂
彼蒼曽不與人期勝事由來徳所基閉戸一經真有子
傳家三世定逢時摛詞自得江山助種學寜求燕雀知
寄與諸郎飽黄巻桂林還見長孫枝
　　　和判宗展鉢之作
公子曽修凈飯因齋魚聲裏悟前身累觴肯緩持螯手
一鉢不勞行炙人對境禪心秋澗月放懐俗慮曉江塵
渺茫漫笑神仙事何用金盤薦擗麟
　　　上已日陪徽守逰白水寺繼登西山繼白堂晚
　　　飲
曉衢初日動逰人疊嶂囘溪緑黛新自偃松篁如喚客
後開桃李尚留春笑談懐逺西山上觴詠追時白水濵
五馬行春從此始更驅風伯淨車塵
　　　晚登昭真亭雲霧不見黄山因以述懐
莫放㣲雲㸃太清欲將逰目泫孤亭十年去國心長赤
一月㸔山眼未青多病情懐千日酒窮途生事五侯鯖
謾逰蹤跡隨方寄更覺輕扵水上萍
　　　奉懐羅仲共叔共二友
征衫一着宛溪東結友何人繼兩龔寸歩相期偶胡越
尺書不斷見心胷吟邉快覩推三語吏退冥捜想二松
别後并吞幾雲夢錦嚢收拾付賔鴻
　　　夏日遊連江石門坐林下有虫咂膚視之僅可
　　　分有無疑蚋也以詩嘲之
么麽何從到上方敢將唇吻犯堂堂但知射影求隂中
可笑當年不自量鱟目苦遭蚊喙聒象蹄猶畏䑕牙傷
須㬰性命隨翻手蠻觸應難望故鄉
　　　次韻頴仲蘭室之什
黄巻青燈寄佛場孤髙如在逺林芳下帷誰識傳經董
載酒時過尚白揚華髪同心猶有臭青衿入室自知香
公卿本是堦庭物莫遣行藏異素王
　
　
　
　
　筠谿集巻十五
欽定四庫全書
　筠谿集巻十六　　　　宋　李彌遜　撰
　　詩七十三首
　　　初到連江和林公曄先軰
投老身名信陸沉欲將白髪寄遥岑賦詩未敢施彭澤
抱甕真堪友漢隂江靣飛橋誇壯麗山腰卧石閟幽深
公才清絶參竒觀慰我長年去國心
　　　次韻林公曄見贈
思君一日可當期敢意瓊瑶手自貽華髪乍回千里夢
白眉重見十年知驚人句好供行樂遣客杯寛欲坐馳
肯斸雲根同我老賸留觴詠醉花時
　　　次韻陳頴仲晚歩見山
青鞵布襪繞江湄矯首山房送日西小榼留人燈下覔
短笻邀我醉中㩦峯巒過雨新塗澤草木逢春自品題
投老歸來同逆旅好於此地斸愚溪
　　　和夷仲弟喜學士兄歸
烽火叢中别弟兄獨㸔鄉月幾虧盈萬金信斷秋山寂
千里人歸春草榮雨漲波紋催過艗風翻葉幄避行旌
機雲入洛悲辛後誰似開華倒屣迎
　　　翁尉以詩送蓮并酒
不復西河歎踽凉真成仙吏隱襄陽一生可了酒供座
千頃平鋪花遶塘皓腕折香遮老眼長(缺/)洗杓荐新嘗
肯分臭味同衰朽好語猶驚得夜光
　　　學士兄還鄉之始㑹賔親石門寺以病不能往
　　　公曄頴仲有詩次韻
群賢嘉㑹走輿臣乍喜郎星照七閩寺近南塘鍾秀麗
筵開晚水荐甘珍放懐想盡百川飲留客應生四角輪
我獨沉疴方靣壁愈風頼有兩騷人
　　　次韻陳蹈元見和之什
漫逐江魚弔楚臣風騷今見出吾閩遺音思逺氷霜淡
味語功深膾炙珍一壑我曹方税駕九霄公等政推輪
屏除堆案癡兒事肯着青鞵伴散人
　　　奉酬龍興益老伽陀
居士心如出岫雲逢塲作戯不求真桃花自落非關雨
梅子半黄知是春此外更無身外事閑中那得箇中人
箭鋒相拄君休問千里同風始見親
　　　和陳頴仲題劉鞠祠
山遶平湖緑四邉兩翁遺澤到今傳蘋風引釣魚隨艇
榖雨催耕水拍田敗壁丹青悲落日荒庭紳笏想流年
桐鄉不廢春秋祀簫鼓雞豚久更䖍
　　　和頴仲山行即事
平蕪新緑占封圻横路游絲網落暉山徑人稀藏窈窕
禪扉春盡老芳菲緩行照水知魚樂隨意穿花見蝶飛
二子舁籃今夜月龍鍾猶勝杖藜歸
　　　次韻隱者陳無隅二首
柴門寂寂閉山光客至供糜有二方誰荐唐衢歸魏闕
肯令王適老閿鄉藕塘待晚對幽壑竹院消閑近寳坊
用捨由時姑袖手豈無真樂在濠梁
厯井捫參踏蘚苔山腰海角偶徘徊身從飄泊似浮水
眼見紛華等濕灰共煮松風占乳信試尋香雪探芳媒
笑談疑在蓬瀛上下視雲中兩兩苔
　　　次韻李伯紀丞相遊賢沙鳯池之作二首
騎鯨破曉上崔嵬人識仙翁第一回杖屨不應塵外去
旌麾早自日邉來黒頭半爲憂時改青眼唯逢勝地開
怪底尺書頻寄雁向來交味比陳雷
幾日公來浴鳯池蹇驢陪乗偶參差羈棲自笑卧盤谷
健句爭先誦渼陂世路吹虀無念到山遊㗖蔗不言知
細書倘遂雲根築肯與酸寒鄭老期
　　　似表弟始歸冦退之後置酒㑹親族坐客即席
　　　賦詩和其韻
蓬轉生涯四十年歸來華髪舊山川驚魂僅免走三穴
情話喜同傾四筵醉客毛吞憐海窄詩翁刀奏失牛全
錦城不似還家樂姑置行藏莫問天
　　　病卧一春無復少況蹈元頋爲尋山之行以詩
　　　簡之
病與老期推復來十分春事苦相催干戈四海少閑地
寒暑一生能幾回止酒尊罍成説食空華風景亂真梅
晴明强理尋山屐笑口逢君倘暫開
　　　復用前韻約蹈元
時序驚人咄咄來榮枯畢竟爲誰催風將滿地飛紅去
日擁半天髙緑回頋我似嘗當道李渴君如望隔林梅
一年春事無多子喚取提壺觸䖏開
　　　久隂聞督郵至縣奉簡蹈元
驚呼雞犬督郵來想見文書手自催鼓枻黄頭罷田去
傾嚢黔首入苗囬春盈半月傾盆盎夜雹前時落李梅
已向茫頭望籠餅陽烏幾日放天開
　　　春雨久不止戯呈諸公
蕉上雨聲無盡來龍疲應困阿香催竹萌出土嚢錐見
燕觜得泥風鷁囬料峭侵衣猶帶臈亷纎昏晝已如梅
愁邉酒醆都無力更着濃隂撥不開
　　　逰石門用前韻促陳丞詩
昨夜濃雲潑墨來比隣折簡小奚催印忩寒月曉前白
尋壑春輿天際回醆靣緑浮新展葉杖頭黄礙半肥梅
知君自掃松間徑古錦何妨此地開
　　　暇日逰石門用前韻
曉御欲隨風脚來報晴烏鵲入簷催松幢竹盖寳坊近
石壁雲關塵境回山氣得春濃勝酒花光帶月冷過梅
却收眼力尋歸路惜取餘青莫浪開
　　　西山獨歩奉懐蹈元
擺脱㣲官萬里來非關枝上子規催鏡中蒼髩摘還滿
花上青春喚不回我築一溪愚似栁君工五字老扵梅
哦詩肯傍水旁徑賸買長瓶爲子開
　　　山居寄友人
結廬人境經過少晚起長遭稚子催閑䖏赤心憂國盡
病中白首愛山回林泉可使居無竹風雨空嗟摽有梅
不遣飛奴頻過我欲將懐抱向誰開
　　　次韻似表弟春雨漫成
百念關身起蝟毛雨聲偏近夜牀髙正愁春事趂奔鹿
更覺歸心折大刀擁鼻吟邉聊且遣枕肱佳䖏亦時遭
麴生懐抱肯傾倒一酌㤀憂頼爾曹
　　　近報陜右大捷又繼聞王師遂平建冦用髙字
　　　韻
南北軍書走羽毛城頭喜見赤雲髙頗聞關隴盡歸馬
不獨甌閩行賣刀壕吏捉人那復有田翁泥飲不辭遭
㑹㸔四海收鼙鼔郡邑官行得坐曹(杜甫石壕吏詩云/暮投石壕村有吏)
(夜捉人又遭田父泥飲詩云/田翁過社日邀我嘗春酒)
　　　與似表弟遊石門懐蹈元時中用髙字韻
逼人塵事等牛毛袖手端湏着眼髙䇿蹇倦追千里馬
荷鋤安用百金刀病來避酒連三月春半尋山等一遭
不見鞭鸞兩仙吏秪應上界亦分曹
　　　歸自筠莊得似表弟晚歩髙字韻繼和
一行作吏苦吹毛小隱非關索價髙懶傍月邉持玉斧
靜㸔花上試霜刀近人魚鳥曽相識入眼溪山昔未遭
誰與着鞭春色裏雁行風急正求曹
　　　新晴再用似表弟髙字韻
踈林逺墅見秋毫破曉陽烏羽翼髙湖靣平於開匣鏡
山稜光並發硎刀閉門聽雨寜論日散䇿尋岡莫數遭
世上幾人能避俗簿書堆案想官曹
　　　筠莊李花正開雨不得往似表弟有詩次韻
經旬長(去/聲)雨暗春山小白枝頭正可攀賸欲叩舷浮緑
淨未容着屐上蒼頑題詩過我工排悶載酒留人肯破
慳要及花時酬老大筍輿從此不須閑
　　　喜晴再用閑字韻
風掠㳺雲露逺山長藤竟欲與君攀花神解作瓊瑶報
野老心如鐵石頑千樹暗春難比富一枝照眼未應慳
不須更作含羞態喚取張盧來共閑(退之李花詩云夜/領張籍投盧仝乗)
(雲共至/玉皇家)
　　　久雨似有晴意繼而復隂作望晴
一夜翻河落瓦溝平明山靄欲全收正疑礎潤雲生足
直怕天明日探頭倐忽去來觀聚蟻現前起滅悟浮漚
占晴不問黄衣使巳向鳥烏聲際求(北人久雨作黄衣/乗馬人指日厭勝)
(之取土火之/象以勝隂也)
　　　久雨二首
詩肩不柰曉風酸后土何時得暫乾石鼎飯餘茶乳細
竹爐經罷柏烟殘龍㳺未歇千山暗豹隱方深一塢寒
白髪飄零江海上朔雲収恨赴長安
榕根敗屋兩三椽客徑無人老更便地近東南多澤國
雨逢甲子少豐年徑須酣飲六十日安用取禾三百㕓
待得風頭風力(缺/)梅花如雪月初圓
　　　徳甫知丞過筠莊谿亭為待月之㑹戯呈席上
　　　諸友
載酒何人過子雲傳呼雞犬亦驚奔門無車馬苔侵徑
坐近池臺竹覆尊好月邀人留晚照疾雷催雨過前村
獨醒楚子真多事共醉愚溪百尺渾
　　　待月久不至須臾雲破星露溪光發衆賔懽呼
　　　席上次徳甫韻
待月新亭興已慵眼花空亂燭花紅溪山路隔烟塵外
觴咏身疑夢寐中却暑已煩瞋恚雨掃雲須頼吉祥風
水光已報氷輪信一笑能令萬斛空
　　　巖起録云次韻張幹佳什輙和寄之以道山居
　　　之況
前山立玉水縈羅逕竹當門一里過管子與予成莫逆
麴生邀我到無何老來鶴骨寒猶健病起霜髭短更多
金印纍纍㸔公等已甘一壑寄蹉跎
　　　次韻岩起曉晴
白衣蒼狗暗還明造物何心聽改更雨足龜魚方得計
日髙蛙黽自消聲浮溪荇帶羅初展粘壁虫書字不成
正喜太清無㸃綴慘舒誰復較隂晴
　　　次韻徐持志見寄
綉衣歸卧水雲鄉湛軰猶懐峴首羊似我鵠烏㤀白黒
知君牝牡失驪黄靜中禪縳應超脱别後詞鋒底激昻
投老窮途各千里不須留頴見錐嚢
　　　惪甫知丞大夫惠詩見招次韻
地勝官清人更幽公田政足辦槽丘吏情厭問可不可
世事但從浮自浮緑盖紅粧供客笑黄雞白酒爲君留
慣傾老瓦陪田父髙㑹端如飫五侯
　　　筠莊亭軒皆以筠名學士兄有詩次韻
種竹營巢老自如渭川端不羡商扵松行外䕶遮凡木
蓮葉平鋪覆斷渠我軰方疑置丘壑此君可共樂琴書
軒亭䖏處成清閟足了一生寜願餘
　　　次韻李丞相送行二首
三年袖手卧江濵着眼終成出世人筆下風雲作時雨
胸中丘壑作陽春買山塵外曽相見漉酒愁邉情更親
惜取風騷等閑句他時密膝詠臣隣
山畔孤亭一水濵歸來華髪巳欺人脱身異縣干戈地
得意吾廬筍蕨春早着青衫成底事慣遭白眼欲誰親
此君真有髙人節肯與山翁作近隣
　　　自連江赴守鄱陽黄原道中作
海角三年一夢成北來重聽偃溪聲凝雲帶雨留愁住
茂樹隨山送客行秔稻沿崖畦上下茅茨枕谷路縱横
莫從馬腹消雙髀此地真堪老此生
　　　鄱陽四望亭觀雪
瘴海三年雨不氷喜㸔萬木變瓊英眼中何䖏分銀界
脚底從兹上玉京嵗序巳於芒尾見春風先向栁梢明
饑饞病守存餘習欲和田家擊壌聲
　　　寄題福州程進道止戈堂二首
不識威名擅漢廷雲仍今復見材卿萬家桃李栽培盛
千里妖氛却掃清羽扇綸巾聊自適風聲鶴唳巳魂驚
向來雪鍔櫜藏地賸築詩壇按酒兵
一麾局促楚江東時喜隣藩好信通坐厭文書朱墨裏
靜思談笑聖賢中浮甌小試茶膏白照眼分嘗荔子紅
想見髙堂散鳬鶩競追樂事賞年豐
　　　自鄱陽得請天台散吏解官就道恍然自適戯
　　　成
平明解印暮投館公事已如風馬牛報政僅堪書下下
結廬賸欲榜休休無名花草香隨路得計禽魚水滿溝
袖取向來朱墨手按行松竹上滄洲
　　　題興敎寺
雲開岫幌隱禪扉髙屋慿虚靣翠㣲午枕有香清蝶夢
晚林無路送鴻飛一丘一壑真吾事三沭三薫悟昨非
山意有情留倦客樹頭誰道不如歸
　　　送陳頴仲赴試省闈
木末揮斤玉未鐫清姿直節已飄然詩書挿架嗤三萬
文字撑腸富五千筆下行㸔吐黄絹選中應喜探青錢
管城自有封侯相得路功名且着鞭
　　　和劉待制
宦㳺蹤跡信輿臺白首知非愧魯開詩巻雲烟舒復巻
吏行鳬鶩去還來雨多風伯漫不省春半花神小有才
誰爲癡兒無樂事眼中秀句絶纎埃
　　　次韻尚書兄同㳺青原
暑風無力上襟裾雁序衝烟入翠虚小憇凈蓮開梵境
偶聞密竹話真如倦㳺政似知還翼便靜聊同得計魚
不為尋思問心法是翁心外已無餘
　　　次韻和韓知剛見貽之什
半生宦牒絆閑身老惜跳丸過眼頻獨笑真成當去客
相逢同是異鄉人靜中着語巳多事熟䖏㤀情久自親
他日君來序盤谷岩花溪竹是知津
　　　次韻羅偉正寺丞見遺之什
鵰鶚逢秋已恨遲公才如此尚誰羇江城樽爼未三月
世路干戈方百爲去馬便如千里别斷葭巳作十分披
他年若下㐮城路鞭影應能指具茨
　　　次韻劉寛夫春日有作
時序驚人翻手雲一樽聊共駐青春惜花欄檻圍繒綺
留客杯盤煮荇蘋愁外覔歡終淡薄吟邉得酒更清新
休論二十年前事目斷長安陌上塵
　　　送似表弟還鄉
話别幾年一月留離歌還起楚江樓往來笑子蟻旋磨
得失頋予魚中鈎雍齒且侯真戯事馮唐已老盍歸休
慿君為掃筠莊榻要着南來新白頭
　　　次韻曽㣲言見贈二首
是邦誰及大夫賢無地容才試十全側席賸聞求惪友
深居那得隠臞仙張羅永日無過轍解榻何人許對眠
莫為時危閑矍鑠要㸔走馬勒燕然
自分人非日九遷一官民社敢妨賢脱塵未踏鄰虚地
通籍猶分小有天餐玉近傳曽試法買山取足不論錢
䟱慵未似嵇中散㑹有斜封落雁前
　　　採蘋亭分韻得花字
樓頭鐘鼔曉催衙吏散庭空日巳斜烽火望中常作客
簿書叢裏偶成家隂隂密葉榴垂實剪剪新荷藕結花
小立方塘一杯酒又傳歸恨到天涯
　　　次韻行父舍人有感
飄飄文采照螭頭袖手功名未肯休易水渡愁隨一騎
春風吹淚着雙眸向來但遣淮隂將異日寜論雍齒侯
應笑江南誇仲父規模纔可限昇州
　　　行父和篇頗有過情之語次韻自叙以謝
家在閩山最上頭大書髙屋榜休休按行松竹曽施屐
應接江山不運眸漫道鶴書朝赴隴真成蟻穴夢封侯
紫薇落筆非吾事撫字猶堪老一州
　　　過呉江次韻行父之作
重來(缺二/字)又成空舊榜今無卧綵虹故國平嗟(缺二/字)礫
新亭猶見濕青紅雁隨山逺情無(缺二/字)與天窮勢自通
盡道鱸魚寒不食(缺二/字)祗合在江東
　　　巖陵道中
禁路追隨又兩年長竿那可使魚縁壯心未展傷遲暮
捷徑無工較後先軟飽三杯當去客横蒲十幅得風船
眼中有句無人道誰與收歸古錦編
　　　舟中對月
悠悠乗墜寄舟車與世真成一夢蘧苦憶曉更鼉報鼓
喜逢秋逺雁横書江山似與詩人助水月應知靜者如
投老得歸隨䖏樂獨醒尤笑楚三閭
　　　别業傅才儒
壯嵗追隨髩巳蒼誰將勲業問行藏憐公惜莫雞群鶴
頋我凌兢虎質羊敗栁亦工喧暮雨寒花直欲賦秋霜
更謀濁酒窮清夜明日山深木葉黄
　　　凝碧晚望
秋來何必送將歸落日髙臺意自悲一壑未容追汗漫
三鍾猶得飽支離黄花對客如相笑白髪尋人似有期
時序不堪翻覆手每逢佳䖏亦開眉
　　　晚登齊雲閣
窈窕僧忩十肘長解分眼界入他方塵襟偶脱公家亊
鼻觀重參佛土香寒日半收山着色晩風無力水磨光
幽尋已覺滄洲近身外營營付一觴
　　　得仙亭
隔水樓臺聳佛宫縁雲捫石得榰笻布金地主空遺像
折桂仙翁失舊蹤人去逺山留夕照僧歸晚徑帶殘鐘
眼中有句無人道欲寄丹青恐未工
　　　南樓
百尺危樓枕水濵風烟入眼亂紛紛趂虚漁唱來成市
入壠田歌去作群閣雨雲深山着㡌駕潮風急浪翻雲
寄言殘夜明樓月莫負胡床老使君
　　　晩飲東湖亭用碩夫韻
秋後髙荷與砌行暫逥眼白爲君青哦詩太瘦真成癖
對酒清狂不礙醒健筆縱横那可繼醉歌悲壯亦堪聽
如何借得南烹手更搗香橙為荐腥
　　　次韻漳州鄧教授二首
綘帳初開識馬融尊罍聊共落新宫三千避席方懐古
四十無氊獨見公尺璧未磨終可荐兼金久煉要加功
男兒事業真堪戯莫把行藏問塞翁
十年猿鶴共蕭蕭世亊驅人肯見饒老態嶺雲風更急
壯心爐篆日還銷催科政拙民猶病禦侮才疎盗正驕
强拾陳言續清唱却慚横槊按戎昭
　　　秋日同劉方明逰石師岩
翠合峯巒萬葉稠雲擎佛屋出岩幽秋光不到庭隂樹
曉日先明竹外樓戸牖髙低分世界川原逺近失汀洲
陽休示我真消息更在靈山最上頭
　　　南樓晩望(用葉碩夫韻/)
海角長安望爾賖日邉雲影更横斜身閑夢覺俱成蝶
眼病朝昏只見花可但陶潜能避俗不應范蠡便浮家
君恩未報驚華髪目斷飛鴻水四涯
　
　
　
　
　筠谿集巻十六
欽定四庫全書
　筠谿集巻十七　　　　　宋　李彌遜　撰
　　詩七十一首
　　　次韻康平仲侍郎從丞相張公登倚雲亭(二首/)
皂葢凌虛豈易陪捫參那復欲髙哉雲關(缺/)處塵蹤斷
松葢隂中寶地開戎幕冦平高卧鼓賔筵詩罷細銜杯
笑談疑在青冥上坐近中天兩兩台
相君題品到林泉大榜新書亦爛然雲護山根蔵小魯
風攜人語動諸天放懐對客忘青白隨意傳觴任聖賢
誰語甌閩甘逺俗他時物物待陶甄
　　　留題葉成父尚書山庵普光明堂
三生調御潮音㑹樓閣隨方涌化城鳥樹有聲皆念法
雲山多態摠忘情禪翁自得逃禪樂俗客猶沾避俗名
但了心源秋月净刹塵何地不光明
　　　成父居士於普光明堂之東别建大閣榜曰妙
　　　嚴將家焉閣成李子過而賦之
新成髙屋礙雲嵐下視諸方落二三妙喜不從他界斷
惪雲今向别峰參按家便可超塵染喚客何妨到酒酣
居士飽知名閣意為言童子不須南
　　　次韻葉成父尚書見留之什
山外孤雲出寸岑營巢其下一枝深久從泛宅浮家伴
未遂穿雲渡水心百里躋攀方着屐十年交舊欲分襟
西風落日非無恨歸卧桑榆惜寸隂
　　　與老禪諸上人同遊鼓山靈源洞
茶甌喚起清晝眠澗松岩竹談幽禪秋曦忽隨壯士臂
暮景已入詩人肩塵縁咄咄魚吞餌勝事堂堂駒着鞭
屐齒欲回還小立隔溪明滅見江船
　　　庚申季冬立春日還鄉公曄置酒孟園從容道
　　　舊有詩次韻
孟園花色璨瓊瑰倦客隨春此地回靜院茶甌浮積雪
深堂香鴨亂真梅得閑苦厭紛紜事畏病難禁㶑灔杯
但掃晴忩鋪大字更將老眼為君來
　　　初歸筠荘蘇粹之以詩見貽次韻答之(二首/)
八尺茅茨老竹林細償南北故園心一溪止水清涵月
三日行雲薄釀霖歸計欲成猶恨晩醉愁無頼正傷今
喚回栢子香中夢屋角秋聲亂翠岑
他年同上楚江樓花遶春城小謝州翻手雨雲人事改
跳九日月嵗光流霜空暮落能鳴雁秋水風移不繫舟
偶築一丘鄰勝隱杖笻衝雨亦來游
　　　和明甫南山用粹之韻
尋源探穴上林丘宛似愚溪栁柳州樹擁千頭爭地出
江分一股抱山流隂堂閣雨雲生屋晩浦收潮草泛舟
幽興未窮留眼力將鶵結友更深游
　　　新成茅廬獨宿西山
幕上寧容燕作巢土堦竹屋近誅茅深行樂地思招隱
早悟危機欲絶交溪響隔溪來枕面月光先月到林梢
為官拓落真吾事何用紛紛更解嘲
　　　再用前韻
半生來去隔年巢垂老朝昏一把茅白酒黄雞時喚客
碧梧翠竹舊論交身閑野雁無行跡妄盡霜林只戰梢
賸欲細談真子喻誰能戯作少年嘲
　　　次韻公曄席上見贈即席和之
酒邉着語見真情收拾應湏遣六丁戢戢甕頭堪一醉
栖栖澤畔忍長醒湯盂茗椀香中泛藥圃蔬畦燭下經
漏盡却隨江月去舞鷗迎我過寒汀
　　　與公曄飲西山坐上再和前韻
了無一物可當情休數行年問丙丁世事於今渾似夢
醉魂從此不湏醒江流帶月分清濁星漢無雲見緯經
酒盡更謀湏稚子坐聽潮落響霜汀
　　　南山送客席上次明甫韻
江北江南可避喧已甘丘壑寄餘年筠梢松葢一區宅
蓮葉菱花二頃田秋到登山更臨水夜歸騎馬似乗船
醉中不必分乘墜世事從頭一夢然
　　　次韻向伯恭侍郎
世外營居絶㸃埃到身無地展全才行蔵曽許當年共
翰墨能從異縣來海上梅花迎嵗落江頭桂子得秋開
一樽風月何時對白髪思君首重回
　　　月夜攜家筠荘露坐池上分韻得誰字
累石驪泉十丈圍週遭種栁未成絲溪童掬水得明月
山客掃花安屈巵一榼團欒兒女語四更厯落斗牛垂
攔街白叟笑相問倒着接䍦歌者誰
　　　池上對月
捲蘆吹散一空雲天面明金掛側盆竹柏疎隂浮藻荇
山河清影落乾坤習家池上酒初漉越女溪邉花正繁
我醉欲眠歸未得紛紛身外不湏論
　　　夏日小集池上次韻明甫之作
生怕㣲雲㸃太清籜龍莫作斷腸聲餘霞到晩銖衣薄
滿月當空玉斧成已結松筠為老伴不縁蛙黽喚愁生
但令有酒邀田父矍鑠何湏更一行
　　　苦早
單練直似御重袍碧盌氷漿飲尚豪滿載驪珠思薏苡
堆盤馬乳説蒲萄輕雷破逺喧鼉鼔小雨遮空簇蝟毛
誰挽天河洗炎酷冷雲凉月助風騷
　　　贈碩夫
此君風致似吾儂來伴筠翁晩徑笻世味毎於談際斷
詩情尤向飲邉濃溪山寄語能相覓猿鶴論交肻見從
共斸雲根結茅屋自鋤菜甲為君供
　　　池亭獨坐
物華苒苒競芳新六月紅渠自作春走馬看花傳好句
長梯摘實頼幽人雨餘門巷無留客月上池臺絶過塵
爲約龜魚共清賞酒香花氣兩相親
　　　山遊遇雨
杖藜尋勝復中休不比紅塵走燕騮幽趣未窮隨雨斷
髙情無盡與雲浮冥冥深樹秋猶暗獵獵新蒲暖更柔
老去行藏甘一壑不湏重廣畔牢愁
　　　送碩夫赴試禮部
詞壘新收汗馬勞衝寒意氣九疑髙上書北闕真餘事
拄頰西山湏汝曹世慮薫心工製錦時名唾手看連鼇
哦君賸欲傳衣句為解千牛緑綺袍
　　　送舟過南山用琹韻(二首/)
喚起騎鯨玉樹埋江邉琢語亦佳哉眼看雲起山容改
坐覺春隨花信來隔水村深尋徑入繫船門側待僧開
箇中有句無人道更遣豐隆着雨催
雪濤一葦意雄誇慣與灘頭雁聚沙年後臘前梅喚客
山南水北竹為家蓬蒿影裏開三徑笳鼓聲中聽兩衙
去住了無忻厭賞暮年心迹暮林鵶
　　　次韻陳泰定見贈(二首/)
月魄哉生望已幾豪華未厭老相隨放疎世故開黄巻
銷盡塵心對紫芝急雨知寒催葉落斷雲乗晩截山低
小槽早作酬春計又是梅花結蘂時
偶語無人且復吞晝晴饒睡憇榕根鳥鳴幽谷何妨靜
花發深林只自繁逸思共憐居有竹清隂誰伴酒盈尊
非關興盡回船急剥啄那知客至門
　　　次韻葉碩夫南歸見貽(二首/)
未掛丹題雁塔中重來溪上覓筠翁相期老眼横遥碧
莫着征衫走軟紅得失漫嗟蟬翼重才名合見馬群空
三年小試驚人手未信朱衣也不公
飛花無數上衣𥚑孤悶湏慿酒破除翻手作雲傷往事
轉頭如夢欲捐書但知甘苦同薇蕨不問辛勤有屋廬
後日錦衣行晝里肻來盤谷飯溪魚
　　　用碩夫韻述懐(二首/)
少年正墮塵網中晩歳臭味商山翁避喧苦厭俗眼白
得酒徑借衰顔紅半生事業一經足是處生涯四壁空
故人白髪音書斷傾葢交情獨見公
黄塵工染寒士裾造物不與相乗除君愁盡冩杜陵句
我老欲作嵇康書何門真是萬人敵近事不聞三頋廬
端知駑馬戀棧豆水激自有溟南魚
　　　再用碩夫韻(二首/)
一丘一壑半生中旁舍小兒今老翁歸來賦就晩逕緑
醉時歌罷春燈紅壯心欲盡孤雲薄昨夢不留寒月空
茗盌粥盂能事畢四三朝暮付狙公
北忩欹卧風引裾靜看燕雀沿階除攀縁已斷螘旋磨
結習尚存魚蠧書一區未辦揚雄宅駟馬不過淵明廬
蒼松翠竹湖邉趣至樂豈在真知魚
　　　筠磯待月
偶坐松根送落暉竹風零露濕人衣亂螢㸃水只自照
宿鳥赴林猶並飛玉塔㣲瀾秋月吐澄江净練夜潮歸
好山不負平生約故傍吾廬翠作圍
　　　次韻林明甫言志
老竹抽萌便出林焉知來者不如今但看杞梓終成棟
不信潢汙解作霖久客謾撩蘇子恨中流應動祖生心
乗桴從我君休笑政恐功名苦見侵
　　　同蘇阮二公晩春逰西溪(二首/)
力破愁城覓醉鄉蘇鳬阮屐共行藏觧吟䟱影思和靖
忍見夭紅似洛陽禪客緩催梅子落騷人正咏牡丹芳
酬花但促傳杯手氷炭君休置我腸
喚客班荆雜亂言雀羅成日罷張門自縁貧病無過轍
可是疎慵不出村阮子何人對青白韋郎幾日寄寒溫
北枝留得瑶香在更約文尊此地論
　　　再用粹中韻各賦牡丹梅花(二首/)
曽倚沉香作好粧竹籬茅屋肻深藏天寒翠袖留空谷
歳晩長眉閉上陽投轄尚能來好事着鞭應恐並餘芳
廣平賦罷詩肩瘦不為梅花惱石腸
寒花入眼亂紛紛髙卧袁安雪塞門春透交枝才照座
風揺斷蕚已飄村返魂香細寧辭折自暖杯深不待温
爲約竹君同我老交情此外更誰論
　　　題子陽監丞見一庵
雲間幽好許誰參十畆林園擁舍南隱几獻花真不二
舉杯邀月但成三着鞭有路非吾樂彈鋏無求只自甘
吾亦營巢老深竹肻分華榜共名庵
　　　樸上人訪筠翁於筠溪草堂袖詩為贈雨中告
　　　别將有雁蕩之行屢挽不肻留索詩甚急以偈
　　　送之
一壑翛然聽雨眠君來着語破雲烟肻隨鷗狎清江上
欲趂虹飛白日邉童子不應多一指學人正自少三拳
急行㗖蔗逢佳境春笋出林啼杜鵑
　　　仲宗訪我筠溪出陪富文粹之遊天宫詩見索
　　　屬和次韻
作伴山翁覓轉春净坊俱現宰官身蘭亭夢想如三月
蓮社追逰少一人雨磴勞君鳴屐齒風軒為我掃衣塵
應憐野老聞韶後旋束蔬腸學練津
　　　山門晩歸
毗耶香飯壑源春午枕聊分百億身旋落澗泉髙下語
自鳴山鳥送迎人雲山往嵗真成癖觴咏一時俱絶塵
已辦歸途踏山暝試捫髙壁上星津
　　　仲宗許過我甚久一見便有去意戯用春字韻
　　　留之
麥秋數盡稻花春六尺茅茨百懶身散策騎驅聊永日
繫舟剥啄定幽人關心有念真形役過眼無根俱客塵
肻着青鞋從我老阿香徑遣斷歸輪
　　　與粹之逰支提九日仲宗以詩酒見寄次韻荅
　　　之
蛇徑回環織女機足間欹石礙雲飛西風短髪欺烏㡌
落日清尊走白衣病眼逢山寒水净妄心更事逺烟㣲
掃除磊磈装懐地為載千岩萬壑歸
　　　次韻葉成甫有懐見寄
來轅去棹亦勞勞晩嵗丘園避俗陶問事不知三語掾
閲人無意九方臯交論金石窮猶見詩得江山老更豪
清夢摠能追蠟屐雨聲偏傍夜牀髙
　　　丞相張公築室湘江之上若欲逺人間事盡心
　　　於山水之樂以奉夀母而末章以忠孝詔諸來
　　　者寓意深矣索詩寄之(二首/)
蕙櫋蘭橑濕青紅衡嶽湘江一望通曉日雲烟隨几杖
春風花草近房櫳赤松未結忘機伴緑野聊從避俗翁
更欲將心何處盡山河全露妙明中
堂前蘭玉走斑衣堂上塤箎樂夀巵永晝牙籖紛簡帙
深庭豹尾卧旌旗笑談自有江山助勲業從來草木知
許國尚餘忠鯁在此心還與嵗寒期
　　　次韻平仲侍郎移居見簡
不寄斜封嵗已餘那聞異縣更移居覊懐易動野馬也
歸夢自成胡蝶與有宅一區如子少受薪十束見予踈
遥知富有千頭橘奉乞當年種樹書
　　　和平仲侍郎再用移居韻
雲屋潭潭百尺餘入簾燕雀賀新居人皆役役何為者
君獨欣欣而樂與巵酒覓懽那得再筒詩傳恨未全踈
絶交定笑嵇中散雁足來時肻繫書
　　　題明叔郎中海月吹笛圖
天上星郎騎省孫興隨孤月到無垠浮槎夜入魚龍宅
横竹秋生海嶽雲控鯉丹成終獨往騎􁵞仙去杳難群
紛紛世上知君少畫茟猶能續異聞
　　　次韻林褎然知縣留題筠荘因寄之(二首/)
何人着脚傍岩幽好事無過竹務猷妙語徑追盤谷序
輕舟獨信剡溪流牛刀小試知多暇鶴板遲來坐不謀
欲寄一行安否問朔風覊雁正淹留
世路人心比太行此君真可共徜徉霜凝勁節明朝塢
月落寒梢散夜堂可但七人供笑詠要令千畆作隂凉
只愁捲地西風裏幽夢圓時與子妨
　　　未明出東門將入聖泉戯呈住山蒙庵老人
覿靣峰巒碧障天東方精色破昏烟草頭露下元無雨
衣角風生徑欲仙行樹排宵髙展畫孤雲掛壑薄披綿
寸田暫喜捐塵慮不着蒙庵一縷禪
　　　和淵老妙現之什
乾坤渺渺一浮尊萬象分明水四濵虎脊横空山作隊
魚鱗倒影海成紋老僧詩罷閑欹竹幽士餘齋正卧雲
妙現鏡中無一事世間從此罷揮斤
　　　送蕭惪洪赴試建安
鴻鵠不作三年飛乗秋逸興髙九疑去尋岩桂香中路
趂得御栁風前期青錢立登天上選黄絹共賞人間辭
漢庭苐一公家事平歩凌雲要及時
　　　和仲宗判監
與世浮沉半醉醒結廬人境晝常扄㣲吟松竹風無定
着色峰巒雨乍經方簟北忩身是夢瘦藤斜照影隨形
豈無曳尾泥中計政恐腸刳不自靈
　　　次韻天寧通老見貽
病餘真是獨醒人還在僧忩自在身竹杖芒鞋尋勝趣
齋盂禪板悟前因江山臭味如相覓猿鶴家風碩卜鄰
更有髙人來着語交㳺不怕白頭新
　　　題福唐郡園清閟亭
公餘自種南堦竹好事風流今未聞但得七人來結友
何湏千畆比封君風梢不定㣲藏日雨葉初乾薄帶雲
自是甘棠人愛惜不憂寒谷遇樵斤
　　　題薛直老府園萬象亭
斷取方壺壯郡壕鈎連野色上亭臯星移日轉天容麗
江净山明地軸髙下榻筵賔供歗咏凝香罷寢助風騷
使君八九吞雲夢小展風烟遺我曹
　　　次韻薛帥萬象亭
山上非烟靄四隅山前稉稻緑成區留雲有計低簷額
得月從多徹戸樞直是春臺熙逺族聊為夏屋試宏圖
公來日出千林逈却笑新亭咏小湖
　　　次韻道夫待制萬象亭
不見三秋若望霓寒亭今得共攀躋眼中逺樹兩行直
脚底孤烟百尺低幻出璜臺輝舊觀旋安銀榜快新題
細聽屋角風雲聚誰謂天髙不可梯
　　　次韻季申樞密萬象亭
丈人手筆與心通㸃化虚無若轉蓬妙寄千言千嶂外
全收萬象一簷中深堂細篆觀澄水落日危欄數去鴻
更壓小槽囊古錦共臨髙處待春風
　　　送趙二十一觀察蜀中迎親(失母三十/年今得之)
得意那知行路難板輿行處蜀江邉慈顔未拜心先往
樂事乍聞人共傳新製衣裳文錦縀重頒雨露間花牋
回思三十年中别長願兒生有母憐
　　　次韻趙道夫待制放魚之作
出門忽見鯉城市脱爾寧捐一粒貲就使烹鮮真可口
誰能結網更臨池斜風送浪回頳尾淺水平沙走素鰭
勿謂寰中底么魔三生恩怨不能欺
　　　題張仲宗鷗盟軒
寄語沙頭不下鷗詩翁新葺面江樓早知世事翻覆手
更覺人生起滅漚念盡不應書咄咄身閑何用榜休休
徑湏来結㤀機伴春水浮天不繫舟
　　　陪大慈老登古院
林影横榰折脚床禪翁喚我坐斜陽諸天共説無生話
萬壑同薫不盡香茗椀泛雲醒逺目藜羔煑玉閙枯腸
逢人若問峰頭事翠竹隂中菊正黄
　　　次韻粹之通判九日之作
柏子香中閉净坊為君着屐弄秋陽老來見事如無事
節裏隨鄉且入鄉但可炊糜傾兎褐何妨撚菊泛鵝黄
九仙坐想群賢集不數龍山事渺茫
　　　仲宗過筠荘作詩見招且有借庵之意次其韻
横山留我正青眼不是歸心久更㣲病後團蒲隨地隐
望中落木故園稀一區巳辦雲為葢四壁但從山作圍
不厭是中無一物徑來相就老禪扉
　　　病後戯呈謨老禪師
霜髭病起若相侵銷盡平生未了心一事關身俱是夢
萬縁彈指已非今月林清影元無定山路幽香不可尋
喚取湯休共清夜靜聽簾雨冩鳴琴
　　　送仲宗之建安
老翁更事幾河沙苦愛溪頭管物華種竹成林心未足
買船載月思無涯黄鶯喚友非多事白鷺窺魚更可嗟
念子藍舁晚山裏可能來共拾餘霞
　　　比見帥憲禱雨甚䖍枕上聞簷聲為之不寐因
　　　成
兩公精意與神交平地能令水滿篙雲氣逺收晴嶂合
雨聲偏傍夜床髙轆轤未暇分甘井舴艋應知避怒濤
願受一㕓湏及早秋成猶得飽兒曹
　
　
　
　
　
　
　
　
　
　筠溪集巻十七
欽定四庫全書
　筠谿集巻十八　　　　　宋　李彌遜　撰
　　詩九十首
　　　次韻譚彦成學士早春(五首/)
花蕾催紅欲囀鶯新愁偏傍鬢毛生猶憐稚子能賖酒
爛醉春盤碧澗羮
幽棲不寄絶交書車馬從喧賣酒壚卧轉午隂春睡足
却尋峰樹數花鬚
十二樓臺白玉成雲車翻日上觚稜太平何許同民樂
天闕雙龍護一燈
渺渺家山水四涯秋風曾憶醉黄華馬頭不識南塘路
又看咸陽二月花
風絮縈寒晝擁爐枝頭猶得暗香餘折來不擬供尊爼
靜對翛然一榻書
　　　方池獨歩
度栁穿莎一徑通曲堤初詠舞雩風我來似與春期約
南陌東畦到處紅
　　　六六軒
秋雨已分千壑間午天初放一軒晴撥開三十六峰翠
為洗老人雙眼明
　　　可師止庵
踏盡東西散勝岩却提隻履過江南逺人若觧真常位
不礙攜庵到處參
　　　面壁庵
敗壁縱横銷翠煙巖花猶落舊庵前從來説法無人㑹
寂寞空山謾九年
　　　宿光陵懐少章
煙斷伽藍欲報昏竹梢風雨亂紛紛懸知借枕山腰舍
魂夢巳隨超化雲
　　　已亥季秋至凈居思大智者道場因瞻二士相
　　　三日㑹天大雨不得探險絶而以詩記之(四首/)
三蘇岩壑連雲秀二士門庭匝地新帶雨山光無限思
一時分付境中人
香斷寒爐古廟空金毛一去了無蹤分明曽得真消息
猶有參天十萬松
雨華隨歩到天闗逺目纔分繚繞山風馬不馳前景斷
更於何地覓無還
白霧蒼烟暗九秋殷牀金吼抱山樓爲霖未必渾三日
似有閑雲伴我留
　　　儀真道中(三首/)
過盡長淮未見山倦尋殘夢獨凭欄風烟漸欲回春眼
不似蔣陵江上看
長天漠漠水連空雲淡風㣲兩兩紅南北不知縁底事
一生半落往來中
旋搗香秔炊玉粒飽肥鮮鯽鱠銀絲他年虛費太官粟
到得江頭已恨遲
　　　留題鑑逺樓(三首/)
表裏江山面靣來秋風此日偶徘徊塵埃閲盡山如鑑
一到江樓眼為開
慿虗瞰碧與雲浮只有閑身盡日留更擬夢回還獨上
來看殘夜水明樓
霜天曉日鑑中新眼力由來未見真萬古茫茫一塵跡
碧山無際水無垠
　　　舟師謁祠回天風已霽信若有感姑以二絶道
　　　其事
長蘆山下隱龍宫瀝酒船迴落照中已有龜紋為傳卜
不勞烏尾更占風
水底明河碧浸星琉璃不動一江平横鋪十幅指東去
坐看曉㠶千里輕
　　　渡江(二首/)
沿江山斷水如天横絶奔流一葉船身世自知同幻夢
不應對此重茫然
山形虎脊髙低去㠶影魚鱗逺近來已到江南望江北
更留青眼爲誰開
　　　過嶽冠山(二首/)
嶽冠山下月黄昏石立波吞勢莫分回首風前魂欲斷
東西南北水連雲
駕潮風急浪翻磯舟子操舟不自持若使畏塗知勇退
世間何䖏更乗危
　　　秋晩即事(三首/)
一水縈回兩岸鷗翩翩無數近行舟十年不見渾如舊
有意隨人天際浮
華髪鬅鬙一榻書舟移斜日似籧篨似聞載酒江邉寺
更倒青錢留白魚
霜樹今無一葉留日邉雲暗使人愁獨憐揚子灣頭岸
猶有黄花戀晩秋
　　　和近思(二首/)
風㠶十日轉長山為送閑身到廣寒明月峰巒人境外
溪聲一夜響前灘
巖排緑樹石相重漲水交流失舊谼細覓向來行厯地
十年塵跡轉頭空
　　　春日書齋偶成(五首/)
底急流光過眼頻斬新花蘂已成陳手携紅藥東風裡
着意流連背我春
漸老追芳苦厭勞團蒲欹坐首慵搔觧將一笑醒人眼
多謝紅稠屋角桃
栁花纔落未成綿海蘂初生半尚攀鵯鵊不鳴深院晝
一床真夢不論錢
桃紅半老杏紅衰亂委蒼苔况是梅不恨狂風取花去
一樽寒食為誰開
清氛逺俗推蘭友直節過人見竹君慰我山城長寂寞
相期髙卧敬亭雲(敬亭山寺多/竹與蘭故云)
　　　再用前韻
長檠當晝知無用團扇經秋歎已陳我獨不才端有似
五年澤國又逢春
薄宦驅人不亦勞久紆章服礙􁆬搔何時歸卧鍾山石
荷挿長隨手種桃
努力避喧遭掣肘强顔追好得嗔拳交情只有春風厚
千里隨人不用錢
今年春早未全衰社酒盤中不見梅快把霜刀倩天女
鷰忙時節有花開
逢逢伐鼓水邉村狼藉春盤祝社君但願官曹皆魯卓
不湏南北稼如雲
　　　復用前韻
來轅去櫂自驚頻七十無多半在陳寸歩家山不歸去
空留猿鶴占青春
喚起春眠恨伯勞一簮華髪不禁搔緩尋新緑偏疑竹
細數輕紅錯認桃
急雨殘花絶可憐花如鷄肋雨如拳千金倘贖花枝怨
不為囊空惜一錢
春半寒威不柰衰一畨細雨長青梅惜花院落從風掃
待燕簾櫳徹曉開
青精飯熟思留客碧澗芹香可獻君睡起茶甌風兩腋
功名何啻等浮雲
　　　春雨
濛濛烟雨網春暉南陌清明二月時細草養泥供燕子
好花藏蜜待蜂兒
　　　石盎寺竹軒
蛇行曲折度平岡亂竹疎松䕃佛場乞得曲肱方席地
秋風送我上羲皇
　　　將至水西登漠山休休庵少憇遂過白雲
偶到靈山最上頭出簷髙竹不知秋杖藜欲趂西溪月
未放閑身盡日逰
　　　天寜以雨復留借榻老僧禪室
乞得禪房半日留卧看岩雨㵼清溝浮雲豈是塵中物
又逐秋風天外遊
　　　自天寧泛舟還涇川
㟁梢濃染一溪青山影歸舟落葉輕欲學漁郎颺綸手
雨簔月笛了平生
　　　舟中風雨梅公擇有不悦之色因用其韻與解
　　　之
清於眀鑑緑於藍水色山容摠一般㳺子正懐覊旅思
聊將目力解眉攢
　　　崇安寺謁歸雲老人不遇
入寺又逢曦未來草荒庭院几生埃黄華翠竹無人問
只得僧床一夢迴
　　　留題曽丞道堂
隂隂翠竹鎖虗堂竹外青山半出墻七尺龍牙消白晝
便應題作小秋霜
　　　石菖蒲
石根九節細相縈葉比龜毛照眼青邱壑生涯雖傲世
引年終是笑豨苓
　　　游梅坡席上雜酬(八首内六/首五言)
知章不怕酒如泉莫遣花催蠟蠋烟明日宿雲生曉霧
一畨風雨暗梅川
風約疎梅蘸石泉山涵弱栁借厨烟竹籬茅屋傾樽酒
坐看銀鈎上晚川
　　　一
酒面風生纈紗巾日共斜醉鄉知路隱不復問吾家
　　　二
醉㡌迎風落春衣日徑斜花梢密藏路隱約見山家
　　　三
白玉千株暗青雲一徑斜從來少車馬恐是阿環家
　　　四
花擁山頭白雲翻日脚斜銀蟾已照路游客莫思家
　　　五
夜飲寜辭醉春醒莫厭投有人重載酒後㑹不須謀
　　　六
得路山方盡如歸館暫投春風供笑傲一醉豈人謀
　　　席上偶成(二首/)
羣玉裝成寳璐垂月扶疎影上餘杯莫言一醉驅愁得
載酒須來一百迴
傷春早覺鬢絲垂誰遣飛花近酒杯青翼若能傳客恨
莫敎紅紫放春迴
　　　席上次邵文伯韻
月色漾明玉花光揚素波醉吟吾豈敢能賦屬隂何
　　　令尹王次虞許開小戸通縣圃仍為増植花木以詩促之
連墻請謁敢辭頻鑿壁開扉肯見親聞説好花栽滿縣
杖藜早晚共尋春
　　　次韻嵇仲春日(二首/)
猶挽餘芳近酒巵丁寜紅紫莫相違縱無風雨飄零去
已是愁峰燕子歸
花殘愛日惟愁盡病渴逢觴却厭多不分閑中覺春老
强捜詩句逐隂何
　　　登樓
繙經興盡捲書帷獨上江樓送落暉人跡已隨雲影斷
傍簷嘉月冷侵衣
　　　次韻王彥聲題梅氏草堂
丘壑胸中自廣居數椽茅屋小蝸廬門羅莫謾驚烏鵲
戸外曽來長者車
　　　次韻拾青軒詠竹
論詩逺到二南風句裏波濤得意濃我亦賡酬還自笑
真成魚目眩驪龍
　　　再和見示絶句
一堦春雨兩簷風冷枕青燈睡未濃欲斷新篇無好語
喜君消息到黄龍
　　　春夜信筆書
枝上紅殘遍地香沈郎瘦骨歎更長東鄰喚客笙歌閙
琥珀杯空夜未央
　　　至化士自宣城歸蔣陵求頌書此以贈
具足城中了勝縁毗耶座上供無邉却收心跡歸空洞
莫着俱胝一指禪
　　　山路見梅
筍輿行䖏及春迴石裏横斜亦見梅路細山長愁欲絶
可憐一笑向人開
　　　送昭亭李道士歸閩
昭亭髙隱倦淹留歸馭飄然下十洲我亦半生隨泛宅
故園空憶洞庭秋
　　　過佛子嶺
岡迴嶺轉翠相重覓語酬山了未工却恐前生是摩結
此身今落畫圖中
　　　觀月揚千寺門
背山靈利兩松間待月松前覿靣山雲去月低松影落
倚天唯有碧回環
　　　至華子嶺初見黄山天都峰
華子嶺頭雲盪胸秋髙木落萬山重巨靈擘石分南北
扶出天都第一峰
　　　將至黄山寺細雨㣲雲戯作絶句呈一老禪詩
試將千里看山眼來訪山中祖佛家已識黄山真面目
主山猶放白雲遮
　　　次韻公顯宫敎初見天都峰
孤峰突兀現青虚喜若覊人望故都神馬已馳身尚逺
却疑真有二文殊
　　　次韻公顯夜聞風作
午夢肩輿轉斷岡日烘殘暑氣揚湯舌端時得氷霜句
絶勝狂風作暮凉
　　　次韻叔孝郎中送遊黄山見一老之作(二首/)
居士逢場了世縁却尋機語調天然我來不問三三句
剰覓康壺炷煖泉
路斷人稀山正深隔林鐘鼔報新音已窮渡水沿崖力
更盡眠雲坐石心
　　　游龍潭
百念輕氷已着湯解纓何必濯滄浪欲收一滴寒潭水
散作人間無盡凉
　　　留贈無諍堂湧泉利老
戸外雙峰碧礙天定回香灺已收烟苦將峭語撩癡客
借枕重參一味禪
　　　次韻瑀老忩間
晴忩汲水養菖蒲誰識前身是佛圖竟日不知園外事
耳明鐘鼔喚齋盂
　　　再用前韻
簷下飛雲若可呼樹頭岩影暗浮圖不知人世路多少
只見前山似覆盂
　
　
　
　
　
　
　筠谿集巻十八
欽定四庫全書
　筠谿集巻十九　　　　　宋　李彌遜　撰
　　詩一百二十六首
　　　次韻學士兄秋初(四首/)
冲融日脚未全收一葉飛黄滿眼秋謾向登臨追宋玉
苦吟誰廣畔牢愁
樹冷饑蟬猶亂吟風簷琴瑟露寒侵妻孥工作無衣態
却恨清砧動好音
葉葉彫梧陣陣風疎雲全放月華濃故人不寄江頭信
看盡飛鴻斷復縱
何日刀頭水石間婆娑猶得一官閑杖藜早晩尋幽處
望斷秋空不見山
　　　張從之許玉友輙用其七夕所賦韻以簡之
四壁蕭蕭一味愁了無從事到青州殷勤獨有張公子
為遣玉人寛鬂秋
　　　和學士秋懐(一十五首/)
却暑回飇入暮林衰蟬無力尚㣲吟不湏更問秋多少
著蘂黄花已可簮
雨滋時物各欣榮小立方塘看水生無數遊魚隨去住
不容濠上有餘清
旋落簷花夜正喧參横斗轉有更傳了無人跡妨真夢
枕簟同參一味禪
厚顔衰暑未甘衰秋事于人却有期怯雨垂蕉全披靡
受風踈葦强扶持
十年行地一虛舟過眼風塵幾度秋華髪半從身外老
故山時得夢中遊
生涯自有餐霞法歸計新傳種樹書人境不應容拓落
五松山脚是吾廬
秋凈霜空露曉姿水光山氣摠供詩筆端幻出滄州趨
頼有騷人慰所思
身世浮雲任去留老來於此更悠悠却因削跡風波地
耳底風雲得暫休
靈均投老寄瀟湘身後聲名日月光被謗早知縁薏苡
引年誰復念菖陽
便靣南臺繚繞山晩雲歸盡逺空閑晴嵐遍染參差玉
若比嵩陽季孟間
飽飯茶甌到手空緩尋芳事夕陽風旋移緑竹深藏筍
漫長秋風逺避叢
信手繙書老更便巻書覓酒便頽然一生百斛無餘事
只有殘書未忍捐
執手群歌田舍兒年豐米價不嫌低飽舂白雪已歸市
晩割黄雲猶枕畦
官居城郭枕山根嬉語兒童亦帶村老子癡頑甘避俗
欲從社叟學方言
漫漫長言去不分欲於何處望閶門寄聲蓮社還相憶
㡬日歸鴻下故園
　　　史惪夫作渚雲亭蘇養直有詩余初未識蘇次
　　　其韻以寄之(二首/)
逢人但説逃禪晉句裏風烟帶九秋七字鏗鏘快先覩
夢魂竟下荻花洲
新亭花木低几杖葉幄已成藏逺山小渚雲生夜深月
十分秋思五湖間
　　　春晚舟行(三首/)
桑椹初生栁葉穠薫風咄咄逼春工物華過眼真堪恨
緑髪今成一老翁
病眼看花似夢中可堪紅紫半成空一年三月春餘幾
枕上那聞昨夜風
融融春日覺身閑急水浮舟下石灣此去知心唯杜宇
與君結伴老家山
　　　過來賢閣有感
面熟前山小髻螺綵衣竹馬舊經過回頭四十年前事
清淚空如白髮多
　　　題大儒寮小閣
青鞋踏盡劍鋩山借枕僧房落照間髙屋慿虚聽泉語
嶺雲應似我身閑
　　　過鉛山鵝湖登妙峰亭
松葢筠幢護石門净居塵境此間分不湏更覓南行路
已向髙峰見惪雲
　　　過鉛山石井
抱石寒泉湧帝青净涵窟宅駐鯢鯨誰知潤物功無盡
只見岩腰鑑様平
　　　道逰武夷遇雨既渡復回明日竟逰九曲而行
　　　因留(二首/)
人間何地寄衰翁偶到神山一葦中可是仙君謝逋客
船頭無處避剛風
渡口回舟未忍移净坊聽雨坐題詩餘齡倘有尋真路
試與披雲問鳯兒
　　　次韻翁士特題得閑軒
寒音珊珊落回溪脩竹似與長風期虚聲㠶影往來地
幽絶自有閑人知
　　　逰玉華洞
歩出山門日已西昏鴉寒並隔巢枝更尋陳迹穿隂洞
蘚壁(闕/)關真屈竒
　　　次韻公曄見招
浪走長年百念灰不知春信海邉來新詩喚起逃愁夢
病眼花前得暫開
　　　聞子規
客裏春秋過半生子規枝上最關情南來故國一萬里
却笑子規猶亂鳴
　　　石門寺前溪上有亭余榜以通幽陳丞有詩次
　　　韻(三首/)
欲將老眼飽烟雲深處更有藤蘿捫故人聲迹應自絶
不寄一行山巨源
榜亭居士泰饒舌不放老禪藏好山君來重説七言偈
幽事與我長相關
茶甌放手送歸客屋上鳴禽猶喚人山僧别我月中去
不過虎溪君莫嗔
　　　雨中登北樓
白首登臨海一隅晩風吹雨上髭鬚日邉不見平安使
雲影滿川山有無
　　　近聞諸山例關堂石門老偶煮黄精以詩為寄
　　　次韻以戯之
束縳齋魚晝掩關長鑱斸雪草泥間竹爐石鼎甘分賸
分與衰翁却病顔
　　　正月十五日與兄弟清坐燈下不飲取黄精荔
　　　子甘實食之童稚繞膝嬉笑喧雜亦足慰岑寂
　　　戯作三絶句紀之
滿床緗帙照青燈碧眼相看老弟兄不見栁枝羅酒脯
旋燒榾柮煮黄精
江城無地可開顔學剪星裘閉戸看手劈方紅調兒女
漫將一笑當追歡
龍樓曽侍赭黄衣内豎傳柑拜舞時空嗅清香愁永夜
夢魂何處覓丹墀
　　　晩歩獨至西溪(三首/)
睡起方床日未斜旋移屐齒破晴沙石欄獨立數歸鳥
髙樹無風落柿花
十日不一見此君春筍滿林深閉門杖藜特特穿苔徑
問訊南堦添㡬根
我來點檢春蹤跡山北山南緑暗叢留與騷人做愁本
花根一㸃著泥紅
　　　久雨(二首/)
夜雨翻盆曉未停看山兩眼㡬時青不知溪靣添多少
水滿方池漲緑萍
帶雨山雲不肻明草泥封徑斷人行竹林縱有鳥飛路
十日不聞鶗鴂聲
　　　月出惪甫席上作次韻(二首/)
萬境全歸一瞬中山河日月盡含容若將明暗分迷悟
公案從今又一重
世界重重一網中澄溪上下見天容不知萬丈寒光底
却到青冥是㡬重
　　　席上信筆(六首/)
春眠不覺夜來風桃蕚猶霑未盡紅愁絶小湖山畔路
同雲疎雨晩濛濛
春雲無緒不禁風小立中庭數落紅還似江南斷腸處
楊花十里雪濛濛
春衫更怯晩來風凖擬衰顔借酒紅到得杯行愁不飲
燭紅隱隱睡濛濛
游絲無力繫春風水靣從飄㸃點紅晚渡舟横人獨立
厨烟著栁細濛濛
花神不管勒花風開盡深紅到淺紅未放逰人偷眼看
已驚紅雨亂濛濛
老來萬事耳邉風慚愧燈花未結紅欲把一尊聊自解
空花入眼暗濛濛
　　　次韻巖起緑蕚梅(三首/六言)
平生始識真梅不數朱唇皓肌小立寒梢注目幽香已
着人衣
枝上未聞睍睆杯中初荐屠蘇誰遣雲英蕚緑臨風揺
曳輕裾
太清不着㣲雲氷雪精神占春詩老自知風格淺紅未
可驕人
　　　次韻公立承事見貺佳什
竹外孤亭思渺然與君持酒傲壺天不須五斗稱焦遂
一酌髙談駭四筵(一杯之後公/立詩成故云)
　　　彦定知縣府判池有雙蓮置酒其上坐客有詩
　　　姑以三絶塞責
剪剪髙荷舞翠雲並逰湘女駐波心誰知羅韈無虚歩
來聽薫風百里琹
傾國從來少並芳人間那得兩巫陽丹青不解傳真態
恐是菱花對晚粧
蕙蘭同氣猶爭長姚魏齊名各一家不似優曇照寒水
一莖能現四邉花
　　　次韻林仲和筠莊
交情金石半途分霜後孤芳獨見君盡倒濃漓澆磊磈
胸中着我半山雲(西山/)
莫解忘憂不數萱長鑱斸雨護雲根采薇勁節於今在
知是夷齊數世孫(筠荘/)
青青谷口自披榛斷取他方寶界新彌勒同龕把茅下
客來不識住庵人(筠谷/)
借屋何如退結廬籜龍環水小方壺孤髙不貴封千戸
獨笑輪囷秩大夫(筠堂/)
攀枝結葉蔽朝寒病鶴摧頹老骨山安得虎頭癡絶手
蘧廬置我水雲間(筠庵/)
瑣碎金中踏薜蘿出雲苔壁手摩挲飛鴻送盡不知暝
烏鵲窺林日下坡(筠榭/)
疉疊重重兩岸山鈎連秀色上琅玕孤亭四壁靣烟雨
人與白鷗分暮寒(筠亭/)
愛笋從嗔不出山看成修影泛㣲瀾此君臭味唯風月
底事湏除數百竿(筠溪/)
鏡中白髪負長纓一釣連鼇我不能賸種長竿繞溪緑
得魚君看積如陵(釣臺/)
平攀天面一彎月下視山腹三重茅更欲移居入霄漢
却憎棲鳥占林梢(小平/)
　　　富沙道中
征衣猶帶去年塵入眼溪山似故人社鷰秋鴻應共笑
是翁如我往來頻
　　　玉山道中有感(二首/)
溪繞長山屋繞溪隔林樓閣暮鐘遲青燈一枕家山夢
鏡裏平明滿靣絲
寂寞新阡草未長一身千里路茫茫秋風解染愁人淚
楓葉能紅菊亦黄
　　　迎仙道中(二首/)
楓林慘淡逺山㣲全是江南欲雪時極目諸天雲一色
只無六出上寒枝
壺山孤秀似西山道上歸人洗眼看我到西山山有伴
不知誰伴此山閑
　　　同坐客賦席上牡丹酴醿海棠(三首/)
品題芳事有春工姚魏風流勝淺紅莫傍沉香亭北看
只宜巵酒對山翁
珊瑚碧樹小明月散作人間無盡香伏雨闌風渾不惜
為君髙處踞胡床
臙脂着雨弄餘妍力挽春暉上舞筵誰道捲紗紅映肉
杜陵正欲補遺篇
　　　西山雨中獨宿寄粹之
窈窕山房水様清定迴燈影暗還明對床不見逃禪晉
竹雨聲中夢不成
　　　奉懐粹之戯成
期人不至傷秋晩覓句無工愁夜長誰與寒忩催好夢
㡬重白㲲一盂香
　　　送慶侍者之净衆
風揺頂笠曉山隈覓法心如未熟梅去路兩肩擔不起
㑹看撒手得空回
　　　岳公來住湧泉願為出化者十八人原上座因
　　　行袖詩謁筠溪老人風致清逺可愛臨行索偈
　　　書以贈之
屐聲何土遣瞿曇示病溪翁為掃庵簷葡香中一盂飯
不妨歸去飽同參
　　　送黄龍取經化士
駞經白馬㡬萬里不似黄龍行路難出得塵中一經巻
大千沙界掌中看
　　　晩投大雲峰(二首/)
山根籬落枕溪流岸竹欹斜繫小舟一叚黃雲秔稻熟
牧兒腰笛倒騎牛
髙樹風生晩徑秋平沙無日下鳬鷗野舫邀月渡溪北
古寺僧歸鐘鼓樓
　　　春隂遣興
老去逢時秪自驚春風三過小長汀壯心更事已全白
短髪耐愁猶半青釀雨山雲昏敗屋喚晴風竹響寒㕔
干戈南北歸無路付與身隨水上萍
　　　申伯坐上屡成佳語句獨未見和惪久貽信中
　　　之作次韻
得句情懐勝好官敢勞筆力謾追攀清新氣味經三沐
煅煉工夫到九還自是吟邉有丘壑不因行處在江山
慿君倚馬移東道為促金釵理鬂鬟
　　　過留侯廟
倚劒懸弓黙運籌終令敵國寢戈矛八年楚業守歸漢
三萬齊冠不愧留壯歳早從黃石計功成却伴赤松逰
當時不與人間棄應有文風靜九州
　　　過南泉長橋
矯矯長虹枕海腰波臣守護敢傾揺東西地盡惟逢水
早晩人歸不礙潮靜夜魚龍出宫闕清江逰女上雲霄
詩人謾詫鯨鯢句功比呉松百倍喬
　　　紹興已未發臨安偶成
君休更問小行年浮水虚舟已信縁拂袖家山湏及早
着鞭春色已輸先吾廬竹暗閩山月别墅花迷浙歩船
欲學少陵閑事業晴忩㸃檢白雲編
　　　題趙幹江行初雪圖
𤓰歩西頭水拍天白鷗波上寄長年箇中認得江南手
十里黄蘆雪打船
　　　謁奉天超公法師作(二首/)
赤雲葉葉掛林丘道上黄塵没馬頭隔水净坊人不到
抱崖松栢暗藏秋
杯水能令重百鈞阿師心法妙通神維摩正苦衆生病
為洗無邉熱惱塵
　　　次韻王才元少師借園
春風朱雀橋邉路只許逰蜂獨往來(缺二/字)園花兼巷栁
却尋芳事到酴醿
　　　次韻春日即事
小雨絲絲欲網春落花狼藉近黄昏車塵不到張羅地
宿鳥聲中自掩門
　　　次韻王才元少師雜花(五首/)
春風著物本無殊姑射偏成玉雪膚獨笑浮花媚凡目
水邉疎影不勝孤(梅/)
酒染凝脂蜜染香一枝聊發次公狂小樓凖擬來仙馭
明日紅雲繞樹芳(杏/)
嫩蘂商量漸滿枝劉郎對境久忘機折來不擬供樽爼
要與游蜂作伴歸(桃/)
桃紅深淺漫成堆猶喜霜葩綴舊枝喚取張盧來共醉
莫隨風雨便分披(李/)
不禁花惱曲江頭欲對清尊舞沐猴留得春紅撩客恨
争如庭草解忘憂
　　　偶成
蘧然真夢午鐘回獨倚風軒數落梅鼻觀得香無處覓
僧忩寂寂定初開
野水旁邉不繫舟偶隨波浪信沉浮如今却向來時路
預買閑塘着狎鷗
　　　公華以北山荔子見寄因念昔逰慨然懐歸戱
　　　成
筠籠百里故人情多病文園眼倍醒未放茶甌三百顆
夢魂先過小長汀
　　　病中初見梅花馳送季申樞密併以二絶
老幹踈枝不耐冬喜聞芳信擾青紅應縁技癢争春力
不待鉛華破曉風
病眼逢花不忍窺飛奴走送已嫌遲定知着意憐纎瘦
不放春心落别枝
　　　題范才元湘江詩畫
詩才好入江南妙畫手工傳渭北詩一叚澄心巻湘水
吟軒長對喚船時
　　　次韻郎中弟見寄
筠溪岸上千竿竹夢想猶疑玉笋斑只欠吾家小居士
杖藜風雨亦來還
病着先尋丘首地林松已約野僧栽他年地下從諸老
何必人間詠八哀(卜夀穴/于横山)
凝雲飛雪暗鄉城遥想鴒原老弟兄解道因風吹栁絮
詩成吟咏許誰聽(女兄亦/在無錫)
十年不踏横山路日望白雲千里思宰木可圍人更老
長鑱猶記共栽時
驥子摛詞苦未工粉袍勍敵氣如虹欲收一戰追諸父
政恐神錐未易同
青春不與老相期歸雁聲中數别離折栁西城真旦暮
鏡中白髪已如斯
窮秋璧月才圓後猶憶桑弧初掛年千里一尊懽稚子
祝君從我傲壺天
西林葉幄已蔵鴉若比蝸牛信可誇更約此君成莫逆
北忩髙卧看紛華
浮木隨流誰見招春江無盡水雲遥只今瘴海投閑地
魑魅為鄰盗正驕
季子論才到履駒十年不調可憐渠自聞馬祖今非佛
不似潜夫但著書
　　　題福州與春亭
使君同樂在新亭吏退心田水様清恰似春風吹百卉
白紅無數不知名
　　　次韻趙表之道中見梅之作(二首/)
近水疎籬竹半侵枝南枝北弄晴隂不因老眼分明見
辜負凌寒一寸心
不是先争特特開只縁沙際欲春迴行人浪起空華想
一夜歸心着夢催
　　　智道者入閩作大縁事一住數年將歸以偈送
　　　之
道者南行作勝縁下窮有際上諸天却來踏着銅峰路
可費虚抛買屐錢
　　　送玿公長老赴南劒光孝之請
好手逢場了不同五家宗外立家風玿師一句當機語
不道楊岐栗棘逢
　　　嗣知客逺訪筠溪留旬餘將歸以偈送之
剥啄君來破鬰陶解包相對煑溪毛一坡脩竹無窮意
可但靈雲只見桃
　　　出山
白霧蒼烟晝不分竹風梢雨亂紛紛杖藜來往成何事
添我胸中一壑雲
　　　筠荘落成分韻得意字
離離頷下髭短白不可薙焉能老行路結屋聊自芘溪
横衆山繞左右松竹翳山華如幽人獨秀不取媚客來
飲以漓累觴亦復醉欲眠子姑去自占十畆翠不為溝
壑憂不作子孫計旁觀大笑之不解箇中意
　
　筠谿集巻十九
欽定四庫全書
　筠谿集巻二十　　　　　宋　李彌遜　撰
　　挽詩四十七首
　　　楊貫之提舉挽詩(二首/)
當年接翼上天池舊事空存雁塔題豈有新詩來渭北
謾令後學仰關西
錦衣人逐驚漚散丹旐歌隨落照低它日扁舟江上路
酸風吹淚過姑溪
　　　龍學許公挽詩(二首/)
粹惪山藏玉高標木秀林三朝侍楓禁列郡憇棠隂文
翰家聲在規模國計深盖棺頭正黒空負濟時心
　　　二
晩起故園興柴車歸鹿門營家無立壁愛客不空尊䘮
亂長纓絶悲凉舊劍存不堪聽楚些無處可招魂
　　　碩人趙氏挽詩(二首/)
毓秀名臣裔來嬪上相家浮漚輕富貴朽木視鈆華曉
日俄晞露春風自笑花仙蹤今不返望斷五雲車
　　　二
命服從夫貴遺經易子成蘋蘩無失職琴瑟自和鳴巳
嘆歸同穴猶悲夢兩楹旁觀灑清淚雙旐出寒城
　　　晉康郡侯碩人曾氏挽詩(二首/)
閥閲榮誇俗閨房秀出羣得賢推淑女有子賴嚴君臺
栢憂時譽庭蘭奕世聞高名冩彤管異代仰清氛
　　　二
身備難并福心明最上宗夜臺亡宿恨旦宅漫遺蹤塵
暗魚機帳雲低馬鬛封酸風一襟涙哀入暮山松
　　　忠顯劉公挽詩(二首/)
活人憂國見生平晩節臨危志益明漢仗塵深逺宫闕
胡裘風急半公卿千人致招竟不起萬户封侯卻似烹
暮晉朝梁真可忍紛紛螻蟻尚偷生
旤基媒孽自燕秦抗議如公有幾人軍旅未聞焉用試
豺狼不噬豈宜親求魚縁木謾蠧國曲突徙薪翻殞身
才大言深古難用忠良千載恨常新
　　　張柔直知郡挽詩(二首/)
世路狐狸正急賢並遊長恐着鞭先龔黄政術江湖上
賈馬聲名雨露邊白髪空違三釡養青衿獨抱一經傳
傷心才大難為用不為酸風亦泫然
金蘭臭味百年期生死那知歘兩岐路斷束芻難寄恨
封成掛劍謾傳悲向來不誦凌雲賦此日休歌薤露詩
自愧千秋負良友剩留清淚與君垂
　　　故相少師李公挽詩(四首/)
天意康時難賢生葢世雄風流晉人上事業舜歌中許
國回天力懐君貫日忠平生英爽氣凛凛未成空
　　　二
國步乘陽九胡塵暗上京支傾隆大厦卻敵隱長城草
木知春澤狐狸絶夜鳴雲臺瞻衮繡千古繼哀榮
　　　三
去國頭方黒傷時鬢易絲徙薪謀獨騐擊楫志空悲尚
想嘉猷告曽聞大政諮兩楹歌昨夢忍誦憗遺詩
　　　四
白髪陳雷舊交情貴不渝詩牋留曉炬書鴈聚春蘆憂
國言猶在知心道巳孤江臯一襟涙不復見夷吾
　　　門下大資顔公挽詩(三首/)
洙泗流風逺儀型世有人一經窺聖域三返得賢臣勲
業艱難際聲名寂寞濱赤松歸有伴此道獨知津
　　　二
不作鸞臺夢來尋鳳沼春劬勞知永慕壽考見深仁示
疾元非病離人已反真生綃冩遺恨猶露衮衣身
　　　三
求郡連牆日行藏二紀餘空留冡上劍不見枕中書山
黒佳城閟堂隂旦宅虗悲心寄松檟哀韻擁輀車
　　　寶學連公挽詩(二首/)
男兒死爾未應悲可惜胷中尚有竒絶域英聲宜早嵗
楚庭高議補明時壮懐自感中流楫舊愛今存峴首碑
天獨不能遺此老葢棺兩鬢未全絲
弱冠論交老更堅平生風義想前賢銀峯告政一千里
鴈塔聨名四十年漫許赤心酬雨露終成白髪傲林泉
酸風送子寒山暮鳴壑揺松亦泫然
　　　鄭尚明學士挽詩(二首/)
人物羲皇上塵中無此流高談悲管晏老手命曹劉室
有芝蘭棄家餘鐘鼎收平生斷金約墮涙葢棺休
四十才名重歸來白髪侵一官駒在谷有子鶴鳴隂賸
著潛夫論今亡子敬琴送車知幾兩松壑助哀音
　　　陳氏太君挽詩(二首/)
淑徳嬪賢裔宜家有令人蘋蘩寒更潔繭績老猶親月
館虛陶客雲阡失孟鄰悲風獵丹旐行路亦霑巾
　　　二
之子榮親志長纓萬里歸如何晝錦地不見老萊衣誰
謂松難老俄成露易晞平生三釡樂空使寸心違
　　　知郡鄭公挽詩
拾芥聲名早嵗馳白頭有藴未全施向來茂草無留訟
是處甘棠有去思才術舊聞優少贛交游賸欲賴當時
誰知沱水歌來暮飜作西城薤露詩
　　　彭府君夫人羅氏挽詩(二首/)
擢秀芝蘭畹來嬪詩禮庭好羞貧更潔壽髪短猶青秦
號封方寵蓬瀛駕不停天風助哀怨吹雨濕丹銘
　　　二
始訝生兒異那知有母賢客無三至感家獨一經傳恨
鎻魚機帳悲纒馬鬛阡他年陳五鼎清晝下雲軿
　　　郭君建挽詩
藹藹聲華萬耳聞可憑詩禮大於門浮雲終負三餘學
流水難追九逝魂朝有青衿懐舊徳室惟黄巻冨諸昆
生平不對論文酒空使清鈆比涙痕
　　　蔡子應郎中挽詩(二首/)
獨秀聲名楚水東妙年騰踏俊游中文昌寓直風雲近
神武歸來猿鶴同居士人非禪板寂少微星暗寶函空
知心不必悲生死欲向何方覔是翁
三生曽結在家因半世相從漸老身曲几團蒲分夜靜
斜風細字寄情親伯牛命矣元非病桑户嗟來巳反真
我亦無心趂哀樂每懐前事一傷神
　　　宫使待制舍人趙公挽詩(三首/)
秀出青徐野風移鄒魯鄉家聲齊丙魏人物到軒黄漫
士從三已危機付兩忘並遊無此老誰與共行藏
　　　二
曲突深時慮長裾鄙世流無書來北闕有意在東周曠
逺嵇中散疎慵馬少游長松想風表千古閟山丘
　　　三
憶昨司青𤨏公時對紫薇午軒評諫草曉殿綴朝衣金
石平生契人琴此日非白頭情易感無涙與君揮
　　　彦節判宗觀察挽詩(二首/)
國步増磐石維城協夢熊風神龍種異才格馬羣空家
訓惟知白官箴祇自公拊棺傷有徳天意或難窮
　　　二
儉素師寒雋謙冲識老成養親公族化取友士林傾賀
屨填門近靈輀赴壠輕悲歡反覆手揮涙濕銘旌
　　　許子儒寺丞挽詩(二首/)
隂徳仙官裔殊勲輔相家山川鍾秀麗人物見雄夸小
試丞卿月卑棲屬使華葢棺何太早行路亦興嗟
　　　二
壮嵗天衢上舂容伯仲間握蘭同省户持槖假朝班投
老歸鄉縣從君卧故山並游零落盡回首一澘澘
　　　知郡韓公挽詩(二首/)
夫君抱清節獨秀不求知晉鄙多薫徳閿鄉早出竒功
名天靳惜正直自扶持賴有仁風在朱轓兩郡遺
　　　二
鴈塔聯名舊鹽車得路先凌雲曽誦賦縱壑願推賢繼
剖龍溪竹同歸象骨田傷心老盤谷誰與序山川
　　　翊善余公挽詩(二首/)
弱冠聲名翰墨場一官小試活人方二王賓客推清介
半刺規模與善良可但仁風薫晉鄙猶憐竒節老閿鄉
康寧壽考獨餘事蘭玉堦亭久更芳
白髪歸來一笑同舊遊長憶魯山東松楸地接螺江上
兄弟名聨鴈塔中問舍蝸牛聊老(缺缺/)書蠆尾不憂窮
清芬千古無遺恨空使餘哀入暮風
　　　節使少師王公挽詩(二首/)
家聲許史舊弱冠近天墀權出諸公右官嫌二品卑多
知縁好古得句舊能詩自怪文開後風流有此兒
　　　二
晩嵗閩江上來從竹下賢肯為文字飲時訪祖師禪念
舊藏遺墨(先兄往還/遺墨俱存)忘形出近編忍傾一巵酒揮涙對
新阡
　　　李徳脩提舉挽詩
仙李盤根逺更芳妙齡雙桂㸔翺翔繡衣俗美澄清効
墨綬民安愷悌方東閤揮金歡上客春田種玉燕諸郎
年高七十通朝貴賸馥猶令畢萬昌
　　　范參議冝人高氏挽詩(二首/)
毓秀勲庸後來嬪詩禮家浮雲輕冨貴朽木視鉛華晩
日俄晞露春風自笑花平生偕老志愁絶五雲車
　　　二
蘭玉無偏愛衾裯不忍欺甘辛同逆旅生死獨先知馬
鬛苔封合魚機寶帳遺酸風入松檟空作暮山悲
　
　
　
　
　
　
　
　
　筠谿集巻二十
欽定四庫全書
　筠谿集巻二十一　　　　宋　李彌遜　撰
　　雜著九首
　　　中書省試閻夏䇿題
問言治道者貴可行趨近用而昧於致逺則因循茍且
不足以定大議信古説而乖於適今則迂闊荒唐不足
以識先務非篤論也國家自艱難用武葢踰十年主上
憂勤當宁公卿大夫聚謀而力行羣黎百姓疾首以思
治而方張之敵未殄闢國之勲未集是以坐薪嘗膽博
詢逺採以為善後之圖未嘗終食而忘也今欲暢威鼓
勇以收功於一戰則敵堅而無釁或致先時之悔欲列
屯固壘以圖安於萬全則師老而財匱或貽自困之憂
欲増飭兵衛以壮國勢則郡縣力屈於供億懼根本之
或揺欲簡法卒乘以惜民力則江淮地接於虜偽俱扞
禦之無備將以定致逺之畧權適今之宜於斯四者何
施而可耶生通達國體明洽治道其考古酌今而備陳
之庶以禆廟堂之末議母忽
　　　漳州移學上梁文
漳溪古郡閩嶺名區萬井鱗鱗攬江山朝揖之秀多士
濟濟喧鄒魯弦誦之聲操觚待試者踰二十人摳衣善
問者幾三百軰家皆有塾鋤或帯經詩書貴甚於籯金
青紫信同於地芥惟此民風之厚率由士氣之淳舊有
學宫旁連州治甲庚先次土木浸隳縁相治之不工致
藏脩之弗利乃復文明之位載新輪奐之規諸福咸宜
羣情胥悅掄材累土悉從士子之經營荷挿揮斤不假
縣官之餉給雲興百堵虹架脩梁敢勤里巷之歡謡來
相鄉閭之盛事
兒郎偉抛梁東偃武脩文萬㝢通聲教本無南北異薰
然洙泗與同風
兒郎偉抛梁西榕影歌欄晩色低一似孔林殘照裏十
圍櫰木䕶榱題
兒郎偉抛梁南望外仙山秀出藍賸闢軒楹照爽氣雲
車風馬曉相參
兒郎偉抛梁北泮水無風淨如拭夜潮來往接天池㑹
見摶空起鵬翼
兒郎偉抛梁上殿角三堦明兩兩但令郡國廣賢居從
此太平知有象
兒郎偉抛梁下豈但崇高居可詫百川學海要必東九
仞及泉戒多暇
伏願上梁之後青衿日盛絳帳常開聞禮聞詩列聖門
之高選拔翹拔楚作王室之良材仕與學而並進善將
福以借來
　　　祈雨祝文
維紹興九年嵗次巳未八月戊申朔初四日辛亥具位
李某謹以清酌庶羞之奠敢昭告於英烈忠澤顯佑公
維神聰明正直惠此一方千里之人頌神之庥如一口
所以奉神者惟恐其後也今旱既太甚苖將盡槁老稚
愁嘆之聲聞於阡陌奔走致告凡九日矣神尚坐視不
一垂手救之乎惟守與神實被其責謹率郡僚叩謁祠
下神其不待轉晷上叩帝閽俾豐隆阿香駿奔就職霈
為三日之霖庶垂死之根獲更生之賜以慰千里雲霓
之望則神之徳益彰守亦依神得以逃責不然守且失
職而神於斯民亦有負矣尚饗
　　　又
維紹興九年嵗次巳未八月戊申朔十一日戊午具位
李某謹以清酌庶饈之奠敢昭告於英烈顯佑公漳居
山陬負販者不至食齒之衆仰耕以給一有水旱則為
患滋甚紹興巳未秋不雨民有憂色守曰吁兹其敢遑
乃帥郡執事徧走羣祀者十日八月辛亥告於某神請
不停晷為霖三日以蘇民憂䕶蕭酌醴祼而降正晝日
赤赫微雲興焉有頃雷動風行若飜江河而下一郡大
駭且喜明日又大雨又明日亦雨如約乃止嗚呼守與
神語若鐘應若響合若叩門而求水火然神之依人未
有如是昭昭者也守則不徳顧何以得神之休神其曰
千里之人徳我我豈負千里之人哉惟神佐佑斯民其
終庇之有求必應有受必除勿替自今之惠守尚能白
神之功登於聞侈神之靈詔於後以永神無窮之聞尚
饗
　　　本命設醮青詞
叢霄垂象下臨萬彚之生綿宇流形咸禀一元之性惟
誠可格有感必通敢致潔於蘋蘩用求哀於雲漢伏念
某早而憂道老巳忘機忠義為閑雖進觀而無愧情塵
俱障或寡過而未能深虞無妄之災馴致有身之患屬
運一同於甲子而嵗復值於元辰星曜交臨木金互勝
儻隂陽之有沴當齒髪之既衰藐爾何堪惕然是懼豈
曰死生之有命但知疾痛以呼天是用嚴奉具科恭陳
淨供雲車風馬上祈有極之尊璧月珠星旁叩無邊之
衆伏願神功不宇帝道無私回寶馭於須㬰鑒丹𠂻於
咫尺琅音降福羽衛除殃大開宥過之門廣闢取新之
路念福莫長於無禍俾以平康唯夢可以與齡錫之仁
壽闔門受祉終嵗迎休庶永保於天年敢希求於世福
　　　回定書
鴈塔聯榮契莫敦於三世鳳占協吉姓宜合於兩家重
於納采之儀俾踐于歸之約伏承令孫登仕駿驚千里
學志五車而某第四女子識昧知琴才非詠雪仰恃潘
陽之舊好敢親王謝之高風執贄雖㣲垂纓敢後大非
吾偶豈徒圭篳之光善與人交益佩金蘭之義其為感
荷曷罄敷陳
　　　問親書
言念合二姓之好禮莫重於人倫論平生之交義必存
於久要敢借絲蘿之譜益堅金石之盟某猶子某近發
䝉童未熟伯魚之訓伏承令女二小娘子少聞女戒巳
高道韞之風援既慕於相門姻亦聯於世契蚤繇心許
似是昔縁曽無媒妁之師觧盡畧隂陽之俗忌魚軒象
服豈敢期異時家室之榮竹杖芒鞋便可結兩翁山林
之伴
　　　請岳老住漳州淨衆疏
達摩半渡念稍轉即差如来一指禪不言巳喻欲明真
實事要識向上機何須把纜放船正好逢場作戱岳公
和尚先登彼岸親到别峯承圜悟之祖風正雲門之宗
派桃花開後笑臉難囬梅子熟時酸心未改惟丹霞首
顧於龎老方建塔有待於戒公願啓淨居來臨法㑹鳴
鐘擊皷大開福地之門庭揮麈談經一洗昬衢之眼目
　　　宣城水西道中雜言
曷山之北亂山間有大澗水深僅尺許闊可數丈兩峯
嘴向下沙磧間中流清澈涓涓不已靜聽有絲竹聲
四顧無人惟石上倚一笠子頭拄杖芒鞋是必老農人
尋幽而忘返者也喜其有物外趣獨立澗上以俟其還
久之不至僕笑告予以日暮遂行然直相來亦可以想
見也
右自宣臧之往川過曷山發崇丘将下石嘴逺識南陵
諸峰翹然特立綿亘數十里雲疊浪湧隂晦萬態下有
丘陵平陸草樹澗壑逺近映帶目不暇應接令人莫可
名状因思夫瑰異偉特競秀爭雄不特如是噫是孰為
之而然哉夫累土以為臺鑿深以為池合衆爪掌之力
玩嵗愒日曽不充仞人力固不能為也而造物者亦何
為而上下其手哉或曰一氣之運融為江河結為山嶽
或其自爾然天地定位之後結者未嘗見其融融者未
嘗見其結是又未必然也嘗試以浮圖氏書考之其説
以謂世界之建立由四大之相持覺明空昧相待或揺
故有風輪因空生揺堅明立礙故有金輪風金相摩火
光上蒸故有水輪地性滿空而水盈其間風以蕩之火
以爍之水不得自已也水既流動則地之起伏積散去
來高下惟水之從及其既止水行地中而衆不同形陳
列於天地之間高者為山嶽下者為丘陵平者為原隰
䧟者為川澤通者為江河雖有神禹不能損益於其間
由是四生十二類充塞矣是説也不其庶幾乎且以是
觀之川流之暴莫甚於河至其决則丘壠溪谷遷變於
俄頃之間者不可勝計况其尤者乎是又可信也余於
是釋然悟既明乎山澤之所自始而又知夫浮圖氏之
説平昔以為驚異而難信者皆真實語也
琴溪洗雨澗之間可五六百步南北枕渚流夾路脩竹
䕃翳可庇風雨東西之深不知幾何中有農夫之居室
舍稀少籬落深固人跡不接於外唯聞相舂聲甚急亦
可樂也但其間必無王子猷未免負此勝致耳
晩泊琴溪溪横松竹間衆山之水競注日夜不息上有
絶壁特起傾聳欲墮徐步溪岸訪琴高生坐磯但見兩
巖環繞山曲悠然忘返獨坐水濱石上須㬰雲散月出
風樹披拂水石吞激䇿䇿不巳四無人跡亦復不知有
我因撫然自笑自身真今日之琴高生也何必尋故基
悼遺跡悵赤鯉之不遇哉
予自琴溪歩過巖壠寺至岐無所問塗遇一道者自後
至項下長髯髪漆黑目中炯炯有光前揖予曰此巖壠
路也遂相與行自宋世吳人不畜妻子唯貨藥以給朝
暮且道琴高生事甚詳問其姓輙言它予因異之而未
暇究其所得至澗濱告還予强之亦不肯渡既行
又使人反招之云官人先行頃且至矣而竟不來噫異
人也抑高世之士耶人言琴高生仙去已數百年其雲
駕風御去來故棲或與世俗接而人不識也予之所遇
孰知其非歟不然山林泉石之勝冝有得道者游息其
間殆非塵埃中人也
賞溪岸多竹水流亂石間方秋夜月清明寒光下燭溪
聲竹色亂人耳目乃知竹影金𤨏碎泉音玉琮琤真古
今絶唱也
琴臺自西而北一徑曲折前通兩澗皆清淺可涉又其
西大溪横流結竹為筏以渡溪上數峯屹然特立下有
巖深可十丈兩穴相通儼若户牖其形如覆盂其紋如
累卵旁作僧居半隱巖底榜曰巖壠寺意古龍宫佛室
列仙高士之所棲息而無銘碣可考又寺僧復不能通
一二惜哉
白雲寺東峯亭旁有季公墩唐永泰中季廣琛破石埭
賊聞㨗張燕是亭其下有劉遺民釣臺遺民晉人避世
離俗終老於此是二人者靜躁殊執不啻氷炭而身名
同隱於百年之後余以自比之臧榖而復嘆莊生之博
逹也
夜宿五松寺與慈覺淵禪伯徐步乘月而西行歌立談
度嶺尋壑至白雲寺由小徑下臨賞溪則曵杖逍遥觀
水月相復登東峯亭環視羣山雲聳玉立微風過之徑
欲仙去不謂是身乃在人寰也
八月十五日夜四更與卲暘叔自涇縣東城泛舟絶溪
而西夜氣澄肅月出衆山間天容水色上下映燭毛髪
可鑒中流倚櫂顧謂暘叔曰月方秋夜將旦清明之至
也士大夫孰能於此時徜徉溪山間而漁工水師得之
不自以為樂因誦少陵永夜角聲悲自語中天月色好
誰㸔句非深得是中趣不能道也
至大寧寺遇二樵者短小癯瘠而甚精悍自言善搏虎
且曰搏之有道不可以力勝也方與虎遇在安其身藏
其器靜以待焉雖然必有以發之而勿亟也使其跳梁
跑躑氣索力憊不能有為也然後迫之得勢焉然後搏
之則無遺虎矣故予之搏虎二十有餘年所遇者何啻
百虎而未之失也一有失則反為之斃奚暇議虎哉它
人視之則虎而予視之則䑕也此無他任理而不任力
故也嗚呼余聞其言而得所以行焉故書以紀之
南陵崇教寺後有草庵小而潔嘗與縣官同游或請予
為誌一日而至僧者頗不豫予因為言釋氏以布施忍
辱為行雖頭目手足皆在所捨况外物耶今子施我以
壁或施子以字共作佛事尚復何吝僧有慚色即起親
為掃治壁間取筆研授予使書予復謂曰僧徒每以教
化為業但知受而不知施受者甚易施者甚難子異時
受諸檀越供尚無忘施此壁時一座抵掌竟書壁而還
　　題跋
　　　跋卲暘叔詩後
二浙文物之富甲於天下而常獨冠諸郡卲氏於常為
顯族熙寧癸丑暘叔父兄同日釋褐集英者四人衣冠
榮之先子亦以是年擢進士第故其後每譽卲以訓諸
子又十九年暘叔繼登甲科又十三年余始見之金陵
侍子鴈列蘭玉相照有孫方能言眉目明秀酷有食牛
氣余固疑卲氏世不乏人乃如此及讀刺史公行事録
始知累徳有自矣暘叔又出其兒時所作詩章云先夫
人嘗手授諸孫以勸其學余於是益知凱風之助不特
樂有賢父兄也暘叔亷靖有守官以不遂然名字藉藉
縉紳間意其烜赫盛大必在嵗寒必在其後後之人將
勉於學無負於吾暘叔之世其先監諸斯可也
　　　題胡霈然書後
霈然與胡英衛秀等並習右軍書昔人論其工不及懐
仁而賢於蕭森踰唐𤣥度之徒逺甚惜乎不得盡見數
家書跡以定其優劣也隋僧智果作字硬健煬帝時謂
得右軍骨予於胡亦云
　　　書杜祁公帖後
祁公嘗云四方訊問雖甚疎逺必親荅若盡委之筆吏
與不答等故其簡牘好事家間有之而此數帖乃晩年
所作未易得也公在慶歴中居相位纔期月而遺風凛
凛於今如在殘章斷簡猶能使人改心正容對之肅然
况於親炙之乎
　　　書蔡君謨帖後
李陽氷云逸少十五年攻永字訣其後書入神品本朝
以書名家得八法之妙者前軰獨推蔡公是帖真可貴
也
　　　書富韓公與王龍圖帖後
晉唐書帖遣辭簡少而情致有餘韓公好義善交翰墨
中綽有古人風度雖不及形識面龍圖公然韓公端人
也觀其取友則公之名徳可知矣
　　　跋周越書王龍圖柳枝辭後
周氏書宛十巻歴叙古文篆𨽻而降凡五十四種古今
能書四百九十餘人筆法論叙二十餘家字畫之變畧
盡於此及觀其真草二體書婉媚遒勁皆中規矩信其
書之不徒作也龍圖王公柳枝辭格韻超逸追古作者
不然周書豈浪得耶
　　　書陳瑩中贈韋處士詩後
僕自兒時知誦右司陳公名及觧事則知敬之後二十
年始得拜公金陵明年公亡嗚呼僕也幸而見公之早
得以想風采於既没不幸見公之晩不得從遊於朝暮
也深道生亦後公數十年居之相距若在是越乃能交
以道義久而彌親使公愛之形於言詠其好賢樂善之
誠豈僕所可跋及哉
　　　書蔡耕道學士詩後
蔡耕道余外舍之戚屬也聞其風葢久未及與游而亡
明年邂逅莆陽郭仲隱出其詩章數十清麗超軼有不
羣之思余以是益知其才惜乎不見用於時也耕道為
人慷慨自許尚氣節不少屈於人而仲隱乃能相與久
要死猶敬之賢矣哉
　　　書朱道者傳後
世言神仙之説者術而已未聞所謂道也故其論近誣
而事寡要至終身行之不見成功朱翁神遇心契一夕
而覺率以仙去道之所在果多乎哉
　　　跋先翁贈余仲勉詩後
徳興在山水間地俗簡僻異時軍旅不作官曹退食蕭
然無一事元符間先君自太僕出筦縣庫日與里人論
文賦詩以自娯由是逺近競造户外之屨滿矣獨於仲
勉尤所愛厚者是篇之作乃在初相見時至久而敬之
豈特文字間而已後三十年某來備郡守員仲勉以外
郎謝事高卧里舍言來出手澤若新讀之感涕噫仲勉
不負人所知有如是哉
　　　跋仲兄書靈寶石經後
伯氏宣和間書靈寶度人二經刻之浮光道院軸帙數
百本散之未十年余家所存盡於兵火浮光今為盗區
矣此本固不易得而感事傷時重為悵然也
　　　跋趙見獨詩後
山谷以水清石見為音家秘宻藏雖其宗派中人有不
能喻見獨作語平淡高古不類近世詩家者流飄然有
晉宋風味余三復終篇了不見其關紐抑自有秘藏耶
　　　跋蔡君謨白蓮帖後
書家論承字法遲澁峻疾要使筆峯行字畫中如人骨
骼既立雖豐瘠不同各自成體近時臨書方盡力㸃畫
間圓銳斜直唯恐失之奚暇議筆行何如耶持此為騐
真偽不足辨矣蔡君謨公白蓮帖已久歸李正臣家後
人得贗本珍重印刻更相傳玩至今不悟如貧家子見
他寶器不知其所可寶也是非之能亂人乃爾嗟夫
　　　跋張嵇仲樞宻遺墨
靖康改元冬金人犯順要盟城下樞宻張公自南道提
兵轉戰入衛及自大駕北征遂留守京師公手自草牘
請立趙氏兒十往返竟以身從噫古所謂社稷之臣歟
昔杵臼為趙死後世以謂賢不及程嬰葢死易立孤難
耳公以天下計為所甚難者其賢於嬰又萬萬矣公給
事東省僕以左史從後三十年復瞻遺墨凛凛有生氣
涕泗拜之
　　　又
右樞宻張公遺帖葢公末後語也房相國佐唐功居第
一病且亟猶奏疏以止東伐司馬長卿居心不淨素易
繩檢没有遺封禪書忠佞之性至死不移公奮不顧身
斧鉞在前猶以大節自任英風義氣可以立貪懦而激
忠直百世之下公之平生想見矣
　　　跋王才元少師詩後
世謂貴游文字中多作富貴語葢其境習使然少師公
長於詩如雲曵山容改逺墅炊煙近却皆林下士旬月
煅煉之句了無一㸃膏梁氣味無已云學詩如學仙時
至骨自換真知言哉
　　　跋王才元少師所收尚書兄墨跡
少師公嘗與先兄尚書同朝後二十年僕始識公於長
樂見其所収先兄尚書遺墨雖斷簡隻字具在又出古
律詩燦然盈軸語意精到林下士旬月煅煉有不能及
其所與酬唱皆一時詩家名流也僕與少師公游固未
久觀其趣尚清逺風義敦至固巳使人歎仰不暇餘可
知也
　　　跋東坡書中秋詩後
山谷云東坡書隨大小真行皆嫵媚可喜世間所見墨
跡固多妙處各各不同余舊得公自書吉祥寺詩於齊
安何所舉乃其帥錢塘時所作筆力尤更豪放此帖雖
應規入矩而中有絶塵超逸之思政復大佳山谷真知
言哉
　　　跋東坡書石鐘山記後
自東坡作石鐘記好事者過之往往回旋其下未必有
所遇僕往嵗自廬陵赴建業道由彭蠡亦浮小舟繫岸
石良久但見水石吞吐風激之鳴不聞所謂噌吰鏜􁱹
之聲也廼知山靈水仙出竒發藴必有所付非其人可浪得耶
　　　跋張仲宗先世聘書後
合姓古所重必厚幣忱辭以先之禮也近時風俗靡薄
雖細大軸飾以繡繪徒為兒女態過目輒置不省仲宗
老而慕古得先世聘書於六十年後猶表綴以貽子
孫可謂孝而知禮矣
　　　跋微上人徑山賦後
惠宗參寥妙於琢句至用儒生語如士大夫說禪便有
敗闕處微上人作徑山賦瀏亮工體物雜取衆言苦不
見瑕纇更能以古為師遣辭嚴平立意深切置之才士
述作中孰知其為僧語
　　　跋張仲宗刻其祖手澤後
士而尊祖所當為之也今之學者類喜近名而不知為
所當為於吾仲宗不得無愧劉殷少孝於祖母神賜之
粟七年仲宗行且老矣而方諱窮造物其終報之耶
　　　跋蘇粹之所藏王摩詰畵維摩文殊不二圖
王輞川以凝碧詩見知當世餘事丹青亦造神品晩年
長齋刻意空門學室中唯繩床經案退朝之後焚香獨
坐大有所契證三復斯畫知其不茍毗耶一㑹儼然目
中觀者要當於黙然處驚海潮春雷之作始不負渠
　　　跋錢服道畫潮出海門圖
丘光廷著潮汐論盡闢王充盧肇軰說自立巳意以謂
水不能為盈縮直以地有動息上下致海有潮汐是大
可笑世界依水建立而海環之水行地中東涌西没西
涌東没與氣升降如有脉之周一身至於逢高遇温小
遏大决則騰躍奔放變恠異態此理之自然而人或未
之考錢侯乃能於筆墨間同功造化置萬里波濤於一
掌之上其進乎技者耶
　　　跋徐穉山所作智道者偈
智道者以大悲願能行難行憫諸衆生墮於苦海欲以
慈力援之其所遊行何止五十三城所功徳乃至羙數
所不能及穉山居士作偈稱讚為説方使波羅宻至善
惡俱冺罪性皆空功徳又遇是人比丘百千億倍僕識
居士於秣後將三十年平時慕其厚識英俊以為勝巳
不見纔數寒暑爾其性理超詣乃如此也吕子明云士
别三日即更刮目相待其善言哉
　　　跋予與馮濟川侍郎書後
紹興庚申予守臨漳置此書於友人馮濟川濟川以授
智平長樂後六年在福唐平復以示予昔殷洪喬不為
置書郵悉投之江今此書數年間往來萬里若有羽翼
然事有可笑乃爾耶
　　　跋濟川侍郎贈平老詩後
濟川方弱冠時不學自悟始求證於昭覺勤今七十餘
精進不退可謂聞而能脩行觧一如者論其詩可知其
人矣
　　　書尚書兄墨蹟後
嗚呼此余季兄尚書公末後語也余少學於兄其後相
繼登進士第又相繼賜對改秩為校書郎又相代為南
宫舍人左書言兄自史官即遷三字歴𤨏闥貳卿三部
尚書出領守帥中外翺翔二十年余始復為起居郎紫
薇舍人户部侍郎其揚歴大不及兄而出處畧相似亦
兄之力也尚書為人敦厚方嚴言行有法則立朝行已
挺特不羣可以任大事權佞嫉之林居十餘年憂國愛
君之志尺寸不得行惜哉紹興已未嵗余自臨安得清
漳巖過信上拜兄於懐玉山居尊酒道舊喜見顔色相
約買田集室同老此山之下兄自壯留意鍊養年踰六
十神髪俱鮮長髯過腹郁然無一莖白人皆曰福壽未
艾也既别一年以疾告逾月而愈得此書其詳至猶如
此又兩月而訃至嗚呼艱難以來兄弟隔絶蒼顔白髪
相望千里者十餘年一别永訣竟負平生之約此恨寧
有窮巳因其絶筆追思性行出處之畧哀痛莫極握筆
大慟書授珍藏之
　　　跋趙超然契聖録後
如來為衆生不請之友故其立教多背塵異俗之言凡
夫下士未必所樂聞葢世界依五濁而立人生其間以
業為本舉心動念即是業因如來方便絶其未萌禁其
已作所以信受悟入之難也超然居士趙公夙植善根
以諸佛心施於行事固已不可思議而欲攝諸有情共
進此道乃作契聖前後二編載其所見所為普勸而詳
説之傳云諸方作將來(缺/)無一言不當於禮無一事不
歸於善至於違情而逆耳力詆而切中初不合於流俗
而皆足以感動人心抑世間不請之友歟使聞者能信
信者能行則舉世薫其徳而善良居士之言其利溥哉
筠溪子聞風而悅之非曰同參亦擇其善而從之者也
　　　跋筠溪圖後
李子倦游歸自秣陵至連江曰吾祖之舊隱也遂家焉
得湖隂依山之地百畝可佃可漁因以築室念衛公之
平泉愿之盤谷伯時之山莊皆吾宗故事乃誅茅茨而
籬落畔種竹萬竿結廬其間客有過曰非也為富之道
先求田田之不治而營巢可乎予應之曰富如可求執
鞭可為之如不可求從吾所好柳子厚依愚溪東坡依
觀皆將終身焉予何人也請從其後落成飲客以此中
有真意為韻賦以侑觴得意字詩曰離離頷下髭短白
不可薙焉能老行路結屋聊自庇溪横衆山繞左右松
竹翳山華如幽人獨秀不取媚客來飲以醴累觴亦復
醉欲眠子姑去自占十畝翠不為溝壑憂不作子孫計
旁觀大笑之不觧箇中意客慚而退因圖之以俟知者
云
　
　
　
　
　
　
　
　筠谿集巻二十一
欽定四庫全書
　筠谿集巻二十二　　　　宋　李彌遜撰
　　銘
　　　富子立誠身齋銘
物不可得而正曰正巳巳不可得而正曰正心反身而
誠以合乎真盡天之道而施諸人其感如神子其書諸
紳
　　　富修仲學古齋銘
稼也圃也亦周其身箕也裘也不違其親有君焉俾榮
而尊有民焉俾厚而醇誰其師之惟古之人
　　　富南叔靜明齋銘
火善晦傳薪而不昧淵善審鑒物而不隱君子能定泛
然事物之應勿用其明而守其靜
　　　李崧老端虛齋銘
端者有隅不為世趨虛者若愚受人有餘甫也避俗清
淵藏珠有是二善其學日腴澹然與古為友紛黃巻以
自娛曰吾斯之未能信人其捨諸
　　　蘇粹之所惠百衲琴銘
琴百衲衆響合虛而清絃外聲以娛吾老子孫其永寶
　　　蘇粹之吟龍琴銘
木中有龍叩之雷聲衆人不識三年不鳴蘇子得之將
發其英養之以和平無使聽者驚
　　　林明甫所贈研銘
淵中之藏石中之藴賦以方圓造化所靳發為文章古
今不磷林子以歸我我以比玉潤
　　　張仲宗研銘
清而不臞其質也溫而不腴其文也歴萬險而不磨閱
世之久也出衆巧於無盡冩物之工也誰其有之張子
仲宗也而銘之者筠溪老漁也
　　　葉子謙研銘
方而虛圓而隅玉質而石膚君子是如
　　贊
　　　筠莊真隱自贊
其行巳也方其居心也廓泛然遊世應而不酢是子政
宜置之丘壑
　　　普濟歸寂禪師真贊
善哉歸寂尊住世本悲願慈眼視衆生有縁悉皆度樂
迦無動轉人見自開闔光明一瞬中銷我心目咎妙徳
不思議是故應頂禮
　　　慈䕃性空禪師真贊
善哉性空尊正定坐道場巍巍金剛身不壊本來相四
大各有還示汝無還者不離一毫端智者當自見此法
妙難思是故應頂禮
　　　慧慈獨覺禪師真贊
善哉獨覺尊具衆最勝行全身藏北斗復見百億身慧
日及甘㴻能救世間苦衆生願未盡赴感靡不周善巧
無有邊是故應頂禮
　　　楊岐㑹禪師真贊
樂迦羅眼遼天鼻喝下全機失臨濟端公演公俱錯㑹
從此兒孫遍天地
　　　褒禪佛眼禪師逺公真贊
團團無縫塔貌出世間様五祖親聞平地雷龍門自起
無風浪殺人活人手縱橫不作機關呈伎倆傳家一喝
付兒孫堛塞虛空没欄障眼中著意不逢渠出入諸人
面門上
　　　雲居悟公真贊(二首/)
逺之子演之孫持心以介接物以溫其真純之機一字
不立也似演其虛寂之守一絲不掛也似逺諸方老成
見而則之筠翁聞風而悅之
平生悟鐵壁佛眼覷不見坐脫不記年却向箇中現大
似龍間老古錐覿面機鋒急如電
　　　聖泉岳公真贊
金剛圈栗棘蓬不用閑家具排圓悟斥妙喜不傍人門
户稜稜寶劒倚空寒觸著面門没回互放行把住總由
渠不負楊岐親囑付
　　　玉泉山懿公真贊
穿得衲僧鼻孔立得叢林榜様正法眼從楊岐來作家
曲為圜悟唱普明居士同參妙喜老人同行是為知庵
矮師叔萬古巍巍真實相
　　　承天文公真贊
不喫趙州茶不打禾州皷擊碎楊岐栗棘蓬平地機關
起佛祖逆行順行總逢渠八面玲瓏没回互諸方那得
此老翁識者名之小圜悟
　　　壽山惠通一老真贊
手中能幻妙喜界鉢裏常開具足城處處逢渠人不識
只縁眉目太分明
　　序
　　　送卲公緝還鄉序
宣城古名郡而負山帯江行者以阻四方之士大夫非
職事走未嘗輙至故俗尚簡不相友事宣和壬寅僕從
季氏來丞兹邑始至屏居念咎不多與人還往正晝闔
户繹編帙成或熟寐通瞑百不一問相栩栩自樂也賓
至則謹冠履正紳笏偶坐寒溫而退日雖數不敢怠間
而彌月一接人亦不以岑寂自嘆既數月卲生緝者來
見貌甚閑服甚野頰顴竦特眉目濯濯秀發余固竒之
後累見益親出其文有典則誦其學知閫奥叩其胸中
足以相表裏始與之友於是出有與並驅居有與共席
朝莫有與辨是非攷古今以講習唱酬嘯詠於閒暇也
稍不與接則介然於懐若有所失矣一日謂余僕親官
滿當歸而田疇未墾室廬未闢其敢以貽父兄憂請以
身先且曰僕野人是行若圜鑿之赴方將岸巾負耒從
老農之後以終吾身當世之所為吾弗為也余聞而愀
然為之改容曰噫余之窮於斯得子以忘其獨今去我
是造物之益窮我也雖然子之行職也余不得而止子
之說則不可願有以告夫學之為王者事子其知之古
人未嘗不欲仕也而必以正必由其道不幸而行躓言
沮則視去其位猶脫屣之易樂於畎畝饑且死不怨固
未有誦聖人之言學其道可以行而終止者今子桐梓
之拱把楸栢桑之三圍四圍者也不盡其材充其有以
施諸人而以無用為全獨善為徳者畫也以余之愚學
不足以飾身其敢責人以所不能然隱居以求其志行
義以逹其道嘗聞其語矣吾子勉夫
　　　送秀化士還金陵序
天寧端禪老遣化士法秀自金陵來謁余余方諱窮無
以供其求將還請言為贐因語之云昔維摩詰遣化菩
薩詣衆香國香積如來持衆香鉢盛滿香飯而以與之
悉飽㑹中菩薩諸大弟子八萬四千人與彼國來九百
萬菩薩虛空地神釋梵四衆各各厭足我今施子以孔
雀瓶滿中擎空歸餉㑹衆彼飯有量而空無盡彼飯能
飽一毗耶城而空性周遍無所不在假使舉恒沙界末
以為塵一一塵中一毗耶城一一城中有如是衆隨取
隨與至百千刼無有窮盡况一天寧耶則我與子所作
佛事是最上施是不可思議施於十方如來同一法施
比前功徳百千萬億分所不及一未易以算數譬喻計
也子歸持我所施與語子者謝端并求北山老人為作
證明
　　　送慶侍者遊諸方序
慶上座十六受具戒十八遊諸方遇本分宗師指直截
根蒂正因正受不枉工夫踏着路頭須㬰進歩從入者
勿着一塵不可得少為足放意外求増長見山畨成過
咎要令舌端生荆棘筆下長蓬蒿拈頌代别且置一邊
異時呵佛罵祖不讓於師八面四方何憂不契居士俗
人不知向上事以自病故衆生病三十年後當信斯言
珍重
　　　舍人林公時旉集句後序
章句之士溺於所長以自窘束不肯棄繩度壊藩維放
乎大肆求夫忘其所能寓於不得巳合衆巧收天地萬
物之竒以為功未有也介翁深於詩不自立户牖其欣
於所遇悲於所感賦事體物酬餞贄贈一取它人語而
櫽括之章成千態萬狀貫穿妥帖不見罅隙皆足以發
難顯之情至其奔放曲折莫可排障浩浩汨汨行於地
中是豈章句士所能為哉自風雅之變建安諸子南朝
鮑庾謝軰至唐以詩鳴者何止數百人獨杜子美上薄
風騷盡得古今體勢其它旁門異派如沈宋韓柳賀白
韋應物劉禹錫李商隱杜牧張籍盧仝韓偓溫庭筠之
流其精深雄徤閒淡放逸綺麗軟美變怪各自為家而
元輕白俗郊寒島痩後世或以為譏乃欲奴僕命之拔
其尤揉而置之關紐間使出一口如將狼如探虎如陣
市人噫可以為難矣集句唐人號為四體國朝石曼卿
始以為名至元豐臨川王文公進乎技矣東坡好為高
世說雅不與臨川相能故有鴻鵠家雞之比自是靡然
不復相尚其後學詩者流聞於膏馥之餘爬羅牽挽僅
相比屬則揣意語近似而命之題雖形模具存真木偶
人愔愔無復生氣觀介翁之作失喜自賀不意復見前
軰向使坐筌蘅蘭蕋之室享笙竽琴瑟之奏登魴鯉牛
心熊掌而膾炙之不足喻其美且樂也介翁敏博而文
讀書過眼輙誦自著及訓觧巻百有竒煨燼之餘唯此
藁存其所用詩上下數百年凡二百八十家且曰惜哉
使我不得置東坡山谷語於其間也其受才廓逹雄鷔
大而難用立朝不避怨嫉宦不遂抱其藴以死樂天嘗
嘆陳子昻杜甫各死於一拾遺詩人之蹇古以為恨翁
為泮宫先生於東平僕時在諸生中及後讐書天禄翁
為道山長翁没二十年得其子敡妻之嗚呼僕也從翁
之久之親而不得見此詩於翁之未没而親炙論辨範
模之慽焉不觧於心故書其後以誌
　　　福州仁王謨老語録序
予舊觀東坡南華寺詩意明上座非凡僧後二十年始
識之於姑熟隱淨方丈時夢堂新成尚虛數與予偶坐
堂上味其言非凡僧也其後退居堂中故衲子多以夢
堂稱之自是諸子得髓得皮名滿四方矣紹興乙丑偶
居福之仁王謨公始來補處是刹相從五六年間叩之
益深真夢堂子也夫祖意不立文字然非言句無以顯
機亦無以觀來學與奪之柄正在於此從上祖師古尊
宿拈頌代别的有深㫖謨公早得夢堂不言之妙而嘗
學詩於郭祥正李端叔二俱不立自成一家故其語言
三昧超出有無諸方所不及焉侍者元嗣録其上堂小
參問答之語請叙於予予老病不能為文姑述其父子
相知之舊授之
　　記
　　　福州連江縣新學記
長樂居海南服視中州為支郡連江又居郡之隅余之
先實家焉自三世祖出居越百年而歸始至往拜於學
顧基宇庳陋在水之湄嵗以大浸土穿木支鳥䑕不可
游跪奠既降趨而出懼將壓焉因喟然曰人之於窮達
命也物之於屈伸時也事之廢興成壊相循於無窮抑
亦有數存焉古者國有學黨遂有庠序在泮之盛頌於
魯僖而後世至有城闕之嘆亦豈人力之所能致乎國
朝慶歴三年始詔天下立學繼承緝熙至於大備爰自
軍旅之興天下靡然賤者荷戈貴者横槊俎豆之事不
講有官君子至以學校為諱通都大邑僅有名存而况
于遐方逺服乎兹縣小而地偏政久不理蠧弊百孔牢
不可破異時有令而才如治棼如彫朽能起民瘼屏吏
姦巳足稱良奚暇議此哉是可嘆也紹興戊午余官中
朝友人林日華以書見貽曰幸矣吾邑之得賢令尹也
不簡不苛不溺於近事之叢脞者剔抉之弊之盤結者
芟夷之居未三月邑以大治閔舊學之廢將改作焉我
卜於衆得東南爽塏之地背長汀而面雲居前案三山
符古語胡蝶水中之䜟可基焉又帥諸鄉老好事者陳
元禮林芘林錞之徒得緡錢萬有竒以代公家之費告
於尹尹喜以十一月丙午既經營之矣越明年秋七月
學成以圖來求為記視其基高以固度其宇深以崇重
門脩廊巍殿中峙駕說有堂繙經有閣居有齋休有亭
繚以周墻䕃以嘉樹閎壯之規煥若在目嗚呼事之廢
興成壊誠有數焉以前日之陋庸詎知今日之麗耶雖
然非尹之力能及是乎其所以惠此百里者深矣百里
之士宜若之何而報尹也余聞學者所以求夫在我者
而巳故孔子舉一隅孟子先自得大學之道以正心誠
意為本至見於事業發為文章用則施及天下不用則
藏諸身猶足以垂訓於後世亦推此而巳去古既逺聖
人之道不得其傳士知尊記問之師而不知學其所當
學至玩嵗愒日盡心於彫篆鞶帨之習以為干禄計幸
而得之則曰此儒者之效絶學可矣豈不大惑歟今邑
之士游息於黌宇之下誦詩讀書參稽百家六藝之說
以求其所當學異時躐賢科登膴仕見於有行以聖賢
為師而不為世儒之陋則不負尹矣可不勉夫噫學校
王政之本也視其廢興治亂之所繫焉余之出守也自
北而南至延平延平之學成至溫陵溫陵之學成至漳
漳之士子有移學之請余從而移之連江邑也亦以學
成來告㑹建言者謂當修文事請増葺天下郡邑學舍
朝廷從之余喜斯文之未墜王道之復行也故因為之
記而書之令尹括蒼林覺也記之者邑人李某也
　　　福州乾元寺度僧記
浮圖氏以空寂無我為宗三世諸佛諸大菩薩因地行
願皆由衆心起故其為教慈忍悲施悉以利它不求自
利悖是而行非如來之像法既衰人鮮知道其徒熾然
以希求心行違律亊穹廬沃壤文衣豐食薄衆人之奉
以厚已㧞一毛而利衆不為也福州乾元住持紹宗與
寺僧法珪者募諸信士得錢六十萬有竒不以供它費
貧不給者悉以貸予收其贏度有功於衆者二人將自
此始嵗以為常也昔佛在舍衛次第巡乞不生高下違
順二想施者受者如出一心與諸衆生共作佛事不聞
約與而羡取之雖然能使積者散貧者給惰者勸賴以
獲益者衆尚庶幾焉悲夫今浮圖之類戕物自恣不為
其所當為而宗軰或能推利它之心故為書之
　　　支提山天冠應現記
南海之濱有大寶山名曰支提衆山圍繞於其中聞有
大菩薩號曰天冠與千衆俱往昔呉越有大檀那諡曰
忠懿建阿蘭若集瞿曇子莊嚴佛事是諸菩薩現諸實
相令諸衆生起諸信根爾時普現念念思惟諦觀是身
衆妄和合貪嗔及癡増長我見誓截疑網趣出離道與
其同學招隱居士各各將子稽首來謁經過險絶無有
疲懈詣彼化城尋求寶所至寶所已而不見寶了知菩
薩空寂為家以無所住故名常住作是念已顧瞻之間
有二馴獸純白無染如師子兒回旋中林奮迅而去香
雲既升天容開闔山巔木杪皆有精色復有梵音發於
山谷鏗鋐鏜鞳如撞巨鐘四十有二復有寶光現於峯
頂熒煌曄曜如燃巨燈十目爭覩於是住山善秀比丘
為居士言我從昔來長養衆善坐菩薩場多歴年所未
嘗得聞如是種種諸殊妙善晝夜六時應念俱至汝今
為我稱揚讚嘆令諸未悟生精進心居士聞已歡喜踊
躍重宣此義而作偈言
我觀大覺中如海衆漚發衆生佛菩薩同一三摩提背
覺合諸妄展轉生内塵調御天人師方便破諸暗還汝
一精明塵銷覺圓淨譬如逃虛子捨父久復還受之具
足器了不從外得我行支提山詣佛所住處巖巒水草
樹但作世間相非唯所見亡亦無能見者天冠妙智力
惠我大三昧撞鐘及燃燈衆相自呈露我見此光時眼
根得清淨我聞此音時耳根得觧脫見聞如幻翳斯語
未真實如是千菩薩不可以相見一切唯心起莫作聖
觧觀音聲及光影亦復無自性不從有中生不從無中
滅一鐘既發揚一切聲亦然一燈既顯照一切色亦然
聞聲及見色天冠即現前一刹既周遍一切刹亦然大
千恒河沙一沙一佛刹一刹一支提常住菩薩衆如是
一一刹復有諸恒河一一塵沙中復有如是境旋聞返
自照悉現妙明中無人亦無佛十方亦銷隕如海衆漚
滅寂湛了不動法界同廣大歴刼無有盡我作如是說
用報慈忍恩虛空不可名我亦未嘗說未來見聞者應
作如是觀
　　　太平道院新造三乘小像記
岳陽節度使西外宗正趙公端禮於太平道院新造三
乘小像以釋迦如來居中彌勒在左無量壽在右面如
滿月身相端直優鉢曇華為菩提座六大菩薩慈容粹
和補陀大士無畏自在復有住世十六大阿羅漢各以
願力現諸神變復有四大天王威徳堅忍却諸魔事復
有二金剛神勇猛可怖守䕶正法復於别龕示現旃檀
端相如來巍巍堂堂如星中月寶華莊嚴幢葢間錯散
諸香雲彌覆其上恍如靈山一㑹正在目中公初以紹
興巳巳三月得無量壽舊像於太平主僧了心極愛重
之塗以金碧粲然一新不踰月有持彌勒與六菩薩至
者即以萬金易之於是始有求中尊意明日宗長乃以
來獻既喜且駭其後毎有所求應念輙至若有神授至
七月畢集是諸衆像純以紫金旃檀寶香所成工巧之
妙侔於造化或有損缺為補治之或有殘剥為粉飾之
小大修短各中規度如出一手有目以來所未嘗見四
衆瞻仰莫不驚歎此大竒特希有之事我觀往昔諸佛
出興於世皆以一大事故普為人天宣說妙法作諸勝
因華嚴界中七處九㑹其它或在耆闍崛山或在室羅
筏城或在給孤獨園不可勝舉皆是時節因縁今百年
廢壊之餘一旦復聚與正法時了無二相殆非偶然以
公直心為徳具衆善根於宰官中作大方便是故三乘
同時出現咸欲使公覩兹殊異發菩提心悟此色身如
芭蕉堅觀諸妄境如境中像了無一法是真實者離世
間樂安住法樂漸次精進至安樂國見者聞者同證此
道普現居士作是語時不唯此㑹諸法中王乃至一鄰
虛塵所現億萬世界河沙諸佛皆共讚言如是如是
　　　宣州涇縣銅峯瑞應塔記
浮圖氏以莊嚴作佛事華嚴經中演說一佛出現十方
大梵天王各以衆寶種種香雲來興供養皆是稱性所
現量同虛空無有邊際像法住世衆世根力不能作大
因縁如來為說舉手低頭皆成佛道乃至聚沙建立佛
塔如庵末羅果所安輪葢如娑矩羅華所獲功徳與彼
梵天等無有異葢縁一念所起周徧法界刹那之間成
就現前如一毫端衆鐵圍了無大小成壊之相是故如
來作如是說宣城山水之麗冠於東南涇川又為宣城
之冠有大寶聚名曰銅峯皇祐間有僧可照一住四十
六年其後華藏禪師守訥退居兹山始建伽藍増廣勝
概乃於南山瑞峯之巔作窣堵波始基㑹郡將錢公即
以廣教延師遂寢爰有日智比丘以大勇猛欲成師志
乃與邑士包整張公起共為勸縁鬼神獻竒山川助勝
冨者供資財貧者施工力累級分楹金石間錯横筌架
芷欄楯交映巍巍煌煌崇高顯明逺近上下無不快覩
於人天中作大智炬創見者得證悟巳悟者得覺了不
五年間成兹勝事以宣和甲辰春告畢乃於三月天雨
寶華秋七月復現金燈時普現居士南遊是城聞所未
覩故以瑞應榜之後二十六年居士於福城東見日智
比丘云我以慈力哀憫有生罹此兵刀諸大苦厄欲令
觧脫為收遺骸幾及十萬所過名山飯僧百萬衆供幽
明水陸幾二百㑹募衆誦經三百萬藏開華嚴場結㑹
一百萬人漸次遊行以至於此居士聞巳稽首讚言是
大比丘於往世中单修三摩提故得如幻三昧悟諸如
來成道湼槃種種諸相皆是幻化三界所現六道四生
種種諸趣皆依幻立五濁世中生死善悪種種諸業皆
從幻生是故由衆生心起是悲願作諸勝縁咸度脫之
譬如幻工作衆像雖知一一唯我心造了無實體亦加
嚴飾畢竟成就若是比丘於一切處見有一法非幻化
者則為住相則有希求不能發如是無礙大願作如是
無量功徳當知是人不見有佛不見有衆生乃至不見
有我身心二相作者受者皆悉同於龜毛兎角是為不
可思議居士於此幻化境中乃復如是分别言說稱讚
莊嚴佛塔功徳亦復稱讚日智比丘如是難行之行如
以衆色繪畫虛空與諸如來同一方便若以相觀無有
是處
　
　
　
　
　
　
　
　
　
　
　
　
　
　筠谿集巻二十二
欽定四庫全書
　筠谿集巻二十三　　　　宋　李彌遜撰
　　祭文
　　　祭劉文中奉文
嗚呼士尚同以脂韋睨直道而不趨官殉利以詭隨指
民事為闊迂公忿俗而逺慕將古人之並驅行寧撓而
不屈言寧拙而不諛位寧卑而不干跡寧晦而不沽駕
義軏以蹈危身任民之瘠腴方墨綬而出宰發積廩以
起痡請免官以補過帝省牘而曰都觸當路之背憎將
洗垢而剥膚持寸莛以排奡勢纍纍兮莫扶傍觀愕其
股栗公燕歌以自娯既名達而官遂屢易節而改符事
隨至而隨舉民隨至而隨蘇肅偷惰而崇善鋤强梗而
矜愚力抗章而交止孰弊瘼之不除方聖賢之相逢登
俊良以連茹意公材之凛凛抑廊廟之時須俾明目以
張膽幸遺直之不孤嗟葢棺之奄忽躓其程於半途惟
獨行之易蹶宜於世而跂胡何造物之報徳與其壽而
不餘嗚呼哀哉昔我先子之於公跡未接而巳孚公亦
知我於未識以其子而妻諸顧聲同而氣類雖楚越而
一區既登門而共席遂韜瑕而匿瑜接從容之情話或
待旦而忘晡至劇談之擊節起推食而笑呼分則尊而
義友孰形骸之可拘傷其道之不行曰從我而乘桴嵗
戊戌之南下載見公於江隅洗孤憤以一笑若觧懸而
噓枯憫窮途之酸寒贈僕飯與馬芻旋睽離於異方道
且長而嵗徂悵魂夢之尚隔時觧顔於尺書懐隱憂以
未冩庶後㑹之可圖豈一訣而不返遂長遊以昏衢想
聲容於耳目恍如在而倐無氣憑憑兮填臆涕漣漣兮
墜襦雖然公之病也示疾而不癯公之死也瀝酒告語
順化而不虞其視去來猶夜旦之常易於脫屣之與棄
繻則余獨尚何悲兮悲夫斯人之萎矣好古特立之士
將孰行而與俱欲拊棺以大慟兮中流亡檝而隆車無
輿寄一觴以千里兮嗟我哀之莫如
　　　祭黃待制文
嗚呼元暉江東之秀直秉於躬義信於友悟主以誠君
曰足手牧民以悌人曰父母十年仕途鵬激驥驟一罹
險艱萬里南走韜竒藴能百未一究方觀其來云胡不
壽嗚呼哀哉惟我弟兄識公最舊學也同席仕也聯綬
如莠如稂日就芸耨竹栢異心芝蘭同臭間闊胡越久
幸一覯朅來新安公則出守尺書告歸引我心脰孰謂
一朝往拜公柩蕭蕭秋原晝響猩狖丹旌言還閭里驚
凑顧予友生匍匐敢後一子纍然泣進號仆酸風射眸
傾落莫收惟公精爽胸列百宿死當不亡如在左右魂
兮來些鑒此觴豆嗚呼哀哉
　　　祭蔡侍郎文
嗚呼謂天道與善兮直行者每跋㚄而不通謂人事好
乖兮當壽者或付畀之不豐以公之剛毅廉正行固備
矣而疏明博達才何適而不充諫垣貳卿凛凛自表兮
讒諛側目下石而不容六易郡符所至稱治兮優游琳
館亦笑傲以自供聖賢相逢登崇俊良兮盍縱壑而從
龍何斯人也才如是行如是不永其年兮奄然而告終
人耶天耶吾不得而致窮嗚呼哀哉昔公在朝提衡多
士兮收我於範鎔十年一别兩遭逐北兮相遇於大江
之東傷也悼屈忘形爾汝兮欣一笑之始同公之視我
蒹葭之玉兮蓬蒿之松我之從公蚍蜉之樹兮寸莛之
鐘義尊勢隔大非偶兮公則抑高而降崇琢磨箴規善
則與兮疣贅之是攻風舟月輿葛巾笻杖兮有適而必
從長歌曼舞漏盡斗轉兮抵掌而杯空綢繆姻婭以結
好兮將嵗寒而益隆我駕既東懶以觧顔兮冩懐抱之
短封神輿心斾往來公側兮驚嵗月之轉蓬念兹仰止
情耿耿兮冀後㑹之可重嗚呼哀哉今我之來公則逝
矣登公之門草樹悲風拜公於堂縞素在縫庭有鵲啄
几有䑕蹤想聲容其如在氣憑憑兮横胸拊棺大慟莫
究哀𠂻魂兮來些訣此一鍾
　　　代伯氏祭蔡侍郎文
惟公挺挺竒禀河秀嶽靈奥學雅思淵蓄雲蒸發䇿壯
嵗際時休明攄忠諫省率屬貳卿牧守師帥所臨見稱
吏有師表甘泉老成浩然退閒宴處鍾陵築室蔬圃若
將遺榮坐上客滿咄嗟甘馨肥家有田教子有經公初
見我至自浮光念我無廬招致連墻好及兒女願言靡
忘相歡不足我徂武昌鶵鳳搴舉於門有光越來結縭
和鳴鏘鏘我還北闕公召自東一見未欵斥逐靡容上
東門外欲挽無從弦月三彀尺書再通謂當還家樂與
昔同如何訃來失聲拊胸嗚呼哀哉才雄萬夫百藴一
施方需復起福我黔黎天不憗遺有識共悲寒門騃女
獲奉帚箕甫見於廟未勤婦儀今其往也葛屨榛筓哀
與恨偕痛何窮時執紼拊棺念阻此期薄奠齎誠千里
一辭嗚呼哀哉
　　　祭山塘虞部諸墳文
自昔國博君出守毗陵殁於官遂葬其州之横山厥後
四世留寓它邦俯仰百年祭省有闕某念去國之悲日
微嗟世路之虞方棘秋八月始自毗陵擕孥南歸水陸
之行三千餘里道路之日凡百有竒以十一月癸丑至
縣境稅鞅之初恭拜墓下宰木可圍封草不剪顧瞻遺
跡泣涕莫收載惟某父祖兄弟累世並仕逮及庸愚亦
通朝籍名浮於實職過其能皆吾祖之遺澤其何以仰
答神庥某方將受廛邑井聯居宗族以奉春秋之祀子
子孫孫繼承無斁惟明靈其保佑之
　　　祭公述六叔翁文
昔侍先君拜翁早年逮籍賢關翁為登先我時尚㓜翁
視子然慰我孤悶嬉笑挽牽開我童䝉琢磨彫鐫我官
於朝翁與計偕移樽晚席觧榻夜齋自冬徂春雍容懽
諧出祖東城期以後來一别永訣掩兹夜臺嗚呼哀哉
我昔北遊爰自先世去國百年浮家萬里翁勸我歸杖
屨許侍我今歸矣翁則我棄及境興懐有淚雨墜嗚呼
哀哉我昔在逺族裔莫分次譜辨世翁與我言乃祖乃
父孰子孰孫今拜於堂畢集卑尊獨不見翁失聲復吞
嗚呼哀哉翁之云亡我方南北殮不臨棺葬不執紼瀝
酒墓下痛將何及想翁音容如左右立薦此哀誠魂其
來挹
　　　代兄長祭墓文
我家於閩爰自遊擊其後三世出從官檄有子有孫南
北異適歸心旌揺道阻且逖頻年江淮冦至接迹衣冠
駭奔半落鋒鏑脫身南來如救焚溺一枝故林饑馬赴
櫪峩峩蒼山千仞立壁餘二百年芘此窀穸載掃楸松
載集疎戚肴核在豆酒醴在幂緬惟先靈鑒兹誠赤念
我千里肩未及息屏除後艱保之無斁
　　　祭蔡子强學士文
嗚呼哀哉惟余子强挺拔諸彦才兼百能學妙一貫容
徳淵止高義雲煥英特之氣粹然見面承家孝友移及
疎賤陽城居晉人以遷善四十專城抑强扶懦黄覇治
頴民以除患朅來故廬築室其畔超然逺俗以道出盥
若將終身蛻視纓弁人曰不然國欲戡難君出而仕唾
手可辦圖功凌烟拭目斯見云何葢棺在此一旦嗚呼
天道茫茫兹理孰判念我結友爰自弱冠聯姻於門並
䇿漢殿二人同心蘭臭金斷一行參商嵗月奔電我歸
自北訪我鄉縣皤然兩翁驚顧三嘆夜語更僕晝席銷
篆共追一笑牢結冰泮方將蹇驢百竭不憚訃音遽來
疑駭魂亂頻年友朋彫䘮過半奪我良戚天亦可怨百
里拊棺蘋藻自薦衣裳在寢簡編在案想君音容零淚
若祼尚期九原鑒此觴奠
　　　祭林時旉舍人文
惟公抱英特不世之才負閎逺有為之志皇皇華國之
文諤諤濟時之義偉擢秀於詞林實蜚英於蚤嵗方握
蘭於華省繼簪筆於清陛爰待命而劇遷俄分符而閫
寄惟嶢嶢與皓皓冝入朝而見忌雖喜慍之不加而薦
紳惜君子之居外謂將躡青雲而坐廟堂扶聖人之至
治何不憗此一老奄衣冠而永棄嗚呼哀哉嗟賤子之
登門辱顧遇之特異摳衣汶水之生歛板蓬山之吏接
謦欬於三餘獲周旋於兩紀悵契闊之十年絶音書於
萬里何一訣而終天慘臨風而酸鼻念舊盟之可尋幸
庶幾公之有子予託姻好於松蘿俾蘋蘩之是祀兹有
事於窀穸屬涓辰之將至雖女子之有幸傾婦儀之未
備生不服勤於箕帚葬不致恭於賵禭敢陳奠於椒漿
冩餘哀於一誄噫徳何臧而年胡不長才何大而仕胡
不遂意餘芳而賸馥流後昆與來裔冀精誠其有知永
毋忘於下庇
　　　祭李伯紀丞相文
嗚呼哀哉天生忠良必有所付公仕於朝逢國多故奮
身百僚易人所難入告之謀轉危為安既登鈞衡遂總
兵柄老師宿將俯首聽命金人叩關衆曰去之彼都人
士微公則夷建炎龍飛公位冢臣誅鋤逆徒王道以尊
視彼冦讐弗與共戴義在必報一置成敗嗚呼公乎有
國有君以身衛之有社有民以身任之有兵有戎以身
令之姦回憸佞退而抑之忠鯁端毅之士則爬羅剔抉
進而激之道之將行國之將興天其或者佑此老成胡
不憗遺上為列星棟折榱崩何以支傾義士忠臣心摧
涕零武夫悍卒拊髀失聲噫公視僕總角之交久而益
親貴而不驕五十年間若出一朝向來見公濁酒我澆
願言卜鄰同老漁樵它年北歸有些可招哀哀我心鬢
白為彫雖然公之生也不有其身至大之氣塞乎宇宙
不倚之節信乎鬼神令問廣譽極榮於儒者獨行特立
追美於古人其遊乎世如長􁁊大翼乘風奮迅不可得
而親至其死也不病不恟不恐不怖屈伸臂頃奔逸而
絶塵夫死生知不足以累公則僕尚奚悲乎而緘詞千
里冩此一慟者公之云亡有國有君孰與衛之有社有
民孰與任之有兵有戎孰與令之姦回憸侫孰與抑之
而忠鯁端毅之士孰與激之耶嗚呼哀哉
　　　祭黃若冲大夫文
嗚呼若冲余之年友也嵗在巳丑與公同登後三四年
識公弟晜省臺𤨏闥昻霄於雲公獨不鳴若駒在轅一
官金陵不以自卑我時卜居清溪之湄風舟月輿朝從
暮嬉間闊十年復見於兹蒼顔白髪頽然兩翁一笑念
舊尊酒屢空行不由徑仕不背公它山之石有過必攻
國人曰賢若出一口我老而迂賴此良友十日不見僮
僕系走訃音遽聞匍匐莫救嗚呼若冲聳壑之材終於
陸沉黃絹雖賞朱絃絶音有見於古不見於今隱居好
學逺近慕之其陽亢宗之流乎不慕官榮優游卒嵗其
馬少游之儔乎孰跋其行而嗇其位乎孰豐其徳而不
與其齡乎抑造物者量長較短乘除而折中之乎將根
深未茂而在其子孫乎夫死生去來一漚之起滅爾以
公之窮不慍老不怨而死不懼則余尚奚悲乎巵酒彘
肩以訣平生公其知不知乎
　　　祭漳倅宗周賓學士文
嗚呼周賓氣剛不撓才高不羣䇿名賢科爰自妙齡自
信不移與物多忤間關仕途百不一遇我昔見子風神
灑落濯濯之柳昻昻之鶴朅來南漳如駒在轅不觧
其縛胡求其全日者冦攘驟犯吾圉凶熖西來劇於豺
虎躬督戰士進逼賊營授指方畧尅日徂征既病且亟
或言旋歸瞑目語難毅然不回男兒死耳寧死於國誓
無生還必破此賊士方平居無以踰人盤根錯節乃見
其真嗚呼哀哉人孰不死死必大怖子實易之以狥國
故有賢若此我軰厚顔謂當崛起以濟時難云乎不弔
奪我良士天耶人耶莫究所自豈造物者有意於斯人
以成其名使全軀保妻子之士聞而知懼某老而無能
濫守兹土箴規藥石頼子以助子今往矣莫我肯顧瞻
彼遺像有哀曷訴酹此一觴以冩情素
　　　祭蔡子應郎中文
嗚呼子應才可以濟時而命不得自騁也文可以華國
而窮不能自達也現宰官身而深得呵佛之機也示居
士相而獨高離世之行也其生也浮雲暫住而其死也
浮漚無跡也嗚呼哀哉余之於公以情則親而義則友
也少則同師紛詩書而并席也仕則同朝鏘環珮而接
武也老則同歸探丘壑而共樂也相望數舍飛奴翼而
書筒系主也大江東横不能獨往而夢寐見之也訃音
遽來泫然流涕而不能自巳也公深入不二死而不亡
而余尚奚悲也悲夫蒼顔白髪隻影自憐而知我者為
誰也
　　　祭趙道夫待制文
惟公少篤於學老篤於行慈仁之言入於人心靖退之
節根於天性泛然與物而能同確乎臨事而不諍十年
掛冠致安車之三聘兩居詞掖席未暖而告病四易郡
牧之符政教行於不令宿儒故老善類之宗欲方駕其
誰並胡不憗遺俾貪榮狥利者聞風知懼而奄兮忽兮
閟夜臺而長瞑嗚呼哀哉公來自南邂逅相遇兮欣一
笑之屢同清尊華髪星聚簪盍兮冩懐抱於一中更移
斗轉命駕宵遁兮雜恢諧以舂容十日不見長鬚遰走
兮傳孤悶於詩筒俄然示疾裹飯食之兮期藥石之必
功訃音遽來匐匍莫救兮湧清淚於無從嗚呼哀哉公
之生也有徳有年有子而賢有經可遺有業可傳其死
也不怖不恟屈伸臂頃超然離人而反乎天則吾屬尚
何悲耶寄哀𠂻於觴豆悵永訣於九泉
　　　祭葉成父尚書文
嗚呼公之云亡孰如我哀也與公生同鄉仕同時老同
隱於江湖之上也與公性同迂術同疎志同逺於世俗
之間也公之在禁嚴純明靖直不阿不忮見義必為無
所顧避於艱難中足國大計我則不敢望公也我之在
林壑卑謙靜黙以道自治如不繫舟泛然於世流行坎
止付之一視而公則與我酷似也嗚呼公之云亡孰如
我哀也豈無朋友觴豆笑語利害毛髪莫窺肺腑唯公
與我聞風而悅既見則喜松栢堅而金石固也公於妙
高現普光界邀我同入纎塵絶礙而公恍然遊於别峯
使我躊蹰其下而不得見也我長過公延我别墅忘形
爾汝我醉君去今登其門不見其人塵昏舊席䑕走而
雀聚也我有弱女公則婦之結此兩翁百年之期公今
逝矣佗日奉箕儼對遺像痛何及而涕淚也嗚呼公之
云亡孰如我哀也雖然公之生無一善之不備死無一
恨之可遺也官八座而壽踰七十妻偕老而子可與立
也歸棲一丘游泳佛海幾三十年超然塵垢之外而世
莫及也天不憗遺奪我良士我非古人誰復是似杳然
聲容氣横臆而淚溢眥也嗚呼公之云亡孰如我哀也
　　　路祭葉成父尚書文
嗚呼成甫公平居時十日五日一見公於香嚴之上也
及公之亡猶覬拊棺大呌而公有聞於九原之下也公
今體魄歸土矣不復與公相見相聞於天地之間也嗚
呼哀哉余老且病不能送公三百里從執紼之後以冩
我哀也瀝酒道旁一慟永訣公其知不知也
　　　祭葉子寧文
惟君才可轉物智足有為彈冠蚤嵗厥聞四馳人皆謂
君稱其家兒比參蓮幕百蘊未施謂冝雍容婉畫出竒
韜涵器業將際明時夫何葢棺一止於斯嗚呼哀哉死
生壽夭其孰主尸天耶人耶莫測其涯君之云亡春秋
未衰親則埀白女或尚筓禍福倚伏豈人所期賓葢方
集設虡盈墀曽不俄頃弔者及帷豈造物雖靳其所享
而於死生之際脫然而無疑達人大觀庸何得知嗚呼
哀哉我於君家姻締則冝惟尚書公友敬所推君之有
子我實妻之庶幾百年青松兎絲我老且病君忍我遺
有肴在几有酒在巵酧以薦辭孰如我悲音容未逺知
乎不知
　
　
　
　
　
　
　
　
　筠谿集巻二十三
欽定四庫全書
　筠谿集巻二十四　　　　宋　李彌遜　撰
　　墓誌銘
　　　龍圖閣直學士右通奉大夫致仕葉公墓誌銘
士之懐才負能居無事時茍効一官束以法令不得騁
雖賢且智無以踰人至於遇事遇時應倉卒之變衆人
睥睨愕立無所措手足非有過物之才不能濟也靖康
初四方多事經費百出國用之入如雪見睍日積日消
朝廷患之擇能臣得葉公成甫試以經理之事今上即
位遂登崇之公純靜明練先事有謀不疾不徐而以辦
給自為庫部郎即掌賦歴左司郎中江淮發運使户部
侍郎本部尚書周旋四三年間方時難虞調度多出不
測未嘗以錢榖之問至廟堂天子賴之一日不使去左
右諸大夫國人皆以足國裕民知公而公惕然不自為
得葢其所存者大以心計稱非公志也方且抗章力陳
治道大畧曰絶害源以安百姓明賞罰以勵士卒立紀
綱以基中興正心誠意以祈天悔禍今敵人侵軼下詔
求言天下之士咸獻其忠未聞行一直言旌一讜論人
君不聞公言即巳聞而不行四方失望志士觧體後有
詔令其孰信之如此求政事之修夷狄之服難矣自古
言利之臣未嘗及此較短量長可同日語哉上方嘉納
且有將用意㑹言事官與公有隙誣公買公女為妾事
下吏吏煅煉求合烏府意獄具乃公為左司時同舍郎
有姓同者誤指為公也事白請去猶力雖清議以謂當
留而公志不可奪乃以龍圖閣直學士知泉州未幾除
平江府不行遂以丘壑終焉噫如公可謂有過物者不
得盡其才亦所遇然耶公諱份成甫其字也世居金陵
五季之亂南徙延平金紫公又遷平江因家焉曽祖昭
映贈通議大夫妣曹氏清源郡太君祖棐恭贈金紫光
禄大夫妣陳氏廣平郡夫人父唐懿通直郎贈少傅妣
朱氏越國夫人熙寧中以經術造士少傅公登甲科名
聲卓然出諸儒上公㓜脩謹不好弄居父母喪哀毁如
成人金紫公愛特異嘗撫之曰大吾門其此兒乎及長
種學績文遇事窮覈根源不為口耳學再試不第用金
紫公䕃入官調鄆州須城開封陳留兩縣主簿杭州臨
安丞知開封府考城縣京畿提舉常平司管幹官編修
六典檢閱文字開封府刑曹掾衢州司録事提舉京西
茶鹽召為庫部郎官開封少尹自是通顯矣須城郡獄
久不理檄公主之富民何氏毆人限内致死而驗實無
傷郡侯疑其行賂必欲處以死公曰殺人者死法也今
疑似之間論以極典可乎郡侯悟卒杖遣之壽昌愚民
假浮圖氏說聚衆為擾當路者欲入其罪且授之意公
持法甚力不為變臨安到官三日有㫖令丞例罷先是
使者隂擿前官之失命下誤及公公怡然去官不復辯
陳留地多鹹鹵公募民開墾假之資而薄其歛未期年
瘠地二千頃盡為膏壤西成公田所括民田之餘收其
入為應奉費因以侵擾民甚病之事有關京畿者長檄
公往且勉以善事貴人速化之術也公曰人各有能有
不能此非僕所能辭不行六典置局館中公下馬閉閤
不與事接編剗之餘取未見書讀之有㑹意手自抄録
洎去職所閱幾至千種公為掾位在諸曹下㑹尹京者
以慘酷為治觀望貴近侮慢官僚凡有咨决附吏以白
故得容其姦公聞得見必為辯曲直面折力爭衆人危
之尹亦為屈延福官池畜􁯣鶒千餘不日盡死徽廟疑
有致毒者并按經由諸門連逮二百餘人公鞫治得情
坐所飼之物非宜列上皆從輕釋中牟縣百姓事紫姑
神服用僣儗為有司所録主議者張大其事欲致之死
以為巳功公察其情止於詭衆利財爾白尹不聽乃裁
書規切之曰置數百家糜潰之地明公所宜動心也不
然幸因對以某書聞尹如公言書奏徽廟惻然曰姑如
所鞫以公治獄平允進秩一等制詞褒焉中貴人有攘
人巳雇乳婢欲反坐被奪之家者公直之移送廷尉廷
尉阿附乃以失實為公罪併坐視囚不謹奪兩官免公
領鹽司㑹更法客鹽見存者毁棄州縣欲投之水公曰
蠧殘民用失信商賈此何法也陳於朝令所部勿棄以
俟報迄如所請公以庫部出使京西㑹主上登極南都
調度未充公函至京師發户部及内帑錢帛不淹時大
集凡賞賚給予無乏事者兼宻院賞功司川陜去朝廷
道逺理賞者無慮數千軰吏乞取小不如意必擿細故
往返詰問動更嵗月公建議令主將具功伐差等報守
帥監司守帥監司覈實上省部省部按檄即行嚴為賞
罰通糾偽濫人皆便之除江淮發運使專一措置户部
財用上謂宰相曰葉某明於吏事心計尤長且留行闕
以備官使其被上知遇如此異時提舉一行事務廣置
官屬月給錢數百萬為公使美官要職皆有所遺至是
公以貳卿兼之因入奏曰上廵幸出不得巳御府供須
各有司存事務職在區處次舍分撥舟車此外宣索乞
皆寢罷月給公使鐫十之九減官屬十七人獻議者請
以鈔法行於福建下公議公曰鈔法之行非民便也一
立成額後不登不免取之百姓又㳂海亡命賴魚鹽以
活今奪之食而繩以峻法幾何而不為盗又請𣙜閩中
酒如中州法公曰六飛駐蹕江浙福建乃根本地八州
之民以酒為生者十室八九一收其源人盡失業非固
根本之道當白時相怒見於色謂公掠美為鄉里地公
不與較徐告之曰事有可否人有所見朝廷使有司議
是求可否於下必欲行之徑付外可也明日對榻前以
力病求去上意眷留詔累下乃止樓船留章安適授衣
時軍士有自陳於宰相者上以問公對素辦上喜即處
分給之初駕幸四明偶出倉卒官吏奔散雖父子不能
相保公獨冐萬死間關海嶠拱衛黄屋不敢須臾後先
自公扈從上慮錢榖不繼每對輙問公曰臣雖無用必
不使上貽主憂及退不見有所陳啓而食足事濟上嘗
對輔臣稱公靜而辦故詔有器識沉靜不動聲色之語
上以方隅未靖為憂一日召宰輔從臣詢以禦敵之䇿
衆黙黙公獨越次而對慷慨感激切中機㑹凡人所難
言者必陳之左右股慄上亦為之動聽遷本部尚書辭
乃建言人主以清心省事為本以節用愛人為先凡無
名之費不急之務皆所當去因條具諸郡以軍興一時
科調遂為例及户部近嵗取諸外非舊制者一切罷之
公自入總户部累上章言州縣之政病於民者如平江
一郡於常賦外巧為色目以歛户物力不三十千月一
斛較嵗稅不啻十倍又言圭田古有之今或無田而責
其租甚亡謂也又言縣置吏既溢額且用家人承文書
縣有百吏吏家五人是五百游手待哺一邑也凡二十
餘事雖家至户到所不能知者公皆縷陳而力除之逺
近受賜焉泉州當凋瘵之餘公私匱竭公政事一趣簡
儉上下安之范汝為據建安辛企宗以制置使屯兵福
州大其軍食而責於旁郡公曰吾州民力屈矣擾之恐
生變上其事獲減民頼以蘇郡兵驕恣日久前後守將
多務姑息公至一裁以法郡廩給米軍士有稱陳腐者
什百相和遂至喧閧公俄至諭以理衆大驚捕誅為首
者無敢異言有告郡卒為變公宻有處而示以閑暇郡
僚恐請以廵尉自衛公曰是無能為也謝遣之未離席
悉捕以至其為首者七人一郡帖然市人不知也踰年
丐奉祠章四上乃得請愛福唐佳山水有終焉意乃於
西郊因山築室環以花竹樓觀上下極登覽之勝以普
光明榜之日誦華嚴於其間雖肩輿出入亦以自隨菴
亭堂室皆以妙嚴境界名之與家人輩游息其間杖䇿
還從以一僕遇諸途者不知其為天子從臣也紹興丁
卯夏秋苦眩瞀之疾上章告老冬十有一月四日疾不
起享年七十有二聞者莫不悼善人之云亡也娶江氏
諫議大夫公望之女封淑人子男一人櫻孝而才以克
家稱今為右朝請郎女一人適右廸公郎坑冶司檢踏
官朱偁偁之子大亮將仕郎皆公推異姓恩所任也孫
男二人大亷右廸功郎福建路安撫司准備差使大猷
登仕郎它以恩命及中外親族者凡九人惟公慈祥孝
友見推宗黨純誠篤信見重朋友平居謙恭語若不出
諸口及其臨事挺然直前無所顧隱不能詡詡相媚悅
與王公遊雖觴豆之間一有不合必正色危言以直之
遇善類澹然出肺肝唯恐其去世俗之交偶坐終日至
不吐一辭公自躋顯仕其所施設不圖赫赫之功為所
甚難絶口不自衒鬻胸中蘊蓄未嘗先事有言故平生
知公所存者少而公亦不自以為慍也積官通奉大夫
職為龍圖閣直學士封南陽郡公邑二千四百户食實
封一百户將以十九年八月十七日葬於劒浦丘坑曽
祖之域櫻也持長樂呉元美之狀來請銘呉信人也出
公門惟舊嘗曰南陽公自為小官時作邑治獄愛民之
心一本之誠及中興之初專任大計前後建議勤勤為
民一意以固邦本其設心何如也噫其真知公者哉某
生後於公十有三年登公之堂最晩而公遇之若長者
親之若弟昆今其亡捨我孰銘銘曰
惟時需才如渇如慕及其成功亦在所遇桔橰待旱撬
則備雨曰聖與賢毋必毋固偉哉南陽詩禮之緒一出
而仕廼職邦賦逢此百為臨難必赴遂登尊榮亦所遇
故惟公之徳直而能恕除民之瘼去國之蠧有義有仁
公其殆庶人或惜之不跌而仆脫身急流夢閱世務見
晋光明於一切處當易簀時視死不懼巖巖閩山衆靈
所䕶百年而歸既安且固
　　　朝奉大夫朱公宜人葉氏墓誌銘
夫人姓葉氏其先縉雲郡麗水人曽大父縓大父才冠
父育皆隱徳不仕夫人生二十年歸朝奉大夫朱瓛歸
十有八年而公亡公亡二十八年而夫人殁始夫人之
歸大夫公方諱窮夫人處之晏如嵗時奉祭祀接賓客
供伏臘豐儉中禮悉以身任大夫弟未有室者為求其
配姉未嫁者擇可妻妻之凡闑之内事無不舉未嘗以
不足為歎大夫之䘮擕諸孤自京師䕶以歸險阻千里
盡力襄事既葬㑹二子以疾死卜人曰葬非其地夫人
罄家資為改卜即與次子屏居甘藜藿撫視長養相與
為命方㓜授之書既壯訓以義及其入官才而文言行
有物則夫人力也夫人在子官舍平居從容戒之所與
游必賢必仁客至度可欵子則入告每告輙喜亟為設
觴豆具肴核歗詠終日朝夕不厭雖家無儲至鬻筓髢
中物畧無難色性莊重嚴勁樂施予使人知其勞逸故
閨門嗃嗃不少自縱弛而上下歡輯僮御終其身不忍
去晩喜佛書坐宴黙若無所契臨終數日語其子以後
事泪屬纊無一語亂者用大夫公恩始封崇徳縣君累
封至宜人子男三人長曰似右從事郎先夫人十九年
卒次子偁右從事郎福建路安撫大使司准備差遣㓜
子早卒女一人適故司農卿黄鍔封令人孫男一人大
亮將仕郎夫人之亡實紹興十二年正月二十一日偁
將以是年十月二十三日祔於大夫公之兆狀其行來
請銘銘曰
溫而能制兮潔而可親夫得淑女兮子有嚴君從夫欲
貴兮從子欲壽不充其身兮必大其後
　　　和州褒山佛眼禪師塔銘
江淮之南有大禪師號曰佛眼道行聞於朝勅居和州
之褒禪山踰年以疾辭歸隱蔣山之東堂逺近奔凑執
弟子禮以求法者不知幾何人名山大刹馳使延請者
方來而未巳也宣和二年冬至之前一日飯食訖整衣
趺坐合掌加額怡然而逝其徒哀慕如亡津梁如失舟
檝莫知攸濟嗣法兄佛果大師克勤狀師之行且謂某
曰師之於公風聞而悅一言而契今其逝公實見之知
師莫若公是宜為銘乃序而銘云師姓李氏名清逺蜀
之臨卭人捨家十四受具嘗依毗尼師究其說因讀法
華經至是法非思量分别之所能觧持以問講師莫能
對乃曰義學名相非所以了生死大事遂捐舊習南游
江淮間徧歴禪席聞舒州太平演道者為世第一流宗
師徑造其室恭事勤請既入益堅演深竒之謂可以𢎞
持法忍壁立不少假冀其深造師七年未嘗妄發一語
一日有所契洞徹超詣機辨峻㨗莫當其鋒自是釋子
爭歸之而師益靜黙自晦不自為得隱居四面山大中
庵屬天下新崇寧萬壽寺方擇人以處舒守王公渙之
迎師住持未幾引去㑹龍門虛席遂補處焉居十有二
年遷住褒禪山三領名刹所至莫不興起其在龍門道
望尤振四方學者皆曰吾必師龍門由是雲集至居無
所容師不起於坐而化湫隘為巨刹壯者効筋力智者
授軌度富者施資財初不祈也師嚴正靜重澹泊寡言
笑動有矩則至出語和懌中節人服膺之其為教則簡
易深宻絶蹊徑離文字不滯於空無汗漫之說不以見
聞言語辯博為事使人洞真源履實際非大有所契證
不妄許可平居以道自任不從事於務嘗曰長老但端
居方丈傳道而巳與士大夫游不為世利屈茍道合則
欣然造之不爾雖過門或不得見公卿大人高之樞宻
鄧公洵武聞其風奏錫紫衣師名司諫陳公瓘見所傳
語法歎曰諸佛心宗衆生性海逺公涵泳深矣皆未識
師也况其親炙者乎與佛果佛鑑同門莫逆道價相高
世稱東山二勤一逺云嘗宗百門義著圓融禮文又摭
楞嚴法華著普門禮文並行于世其參學得法者無慮
數十人士珪善悟為之首而宿松無着道人李法慧頗
臻其奥師壽五十有四僧臘四十將逝謂其徒曰諸方
老宿必留偈辭世世可辭耶直將安往逮終無一言初
在龍門作靈光臺以㑹葬苾蒭之火化者且自為志曰
余它日亦藏於此後門人函骨以歸龍門龍門人悲且
喜奉之如生以宣和三年正月壬寅塔成銘曰
大智唯心無南北祖一離其源遂開牖户守𤣥尚同執
觧隨趣岐行派流既倒莫遡洪融混合演得其醇師則
嗣之道益以尊如收全潮衆波莫分如舉大地萬有以
陳用晦而明厥問四馳覺迷觧繆逺邇是依用捨孰測
動言有規嚴以治已夷以示機端居叢林唯道是則化
行事修不失靜黙大興龍門蠱壊以飾洞明真源深履
實際圓融普門並照兼利最後說法不立一偈嗚呼師
乎孰識其歸淵澄月現舟行岸移於一舉手示大慈悲
元珠在前罔象莫窺後學誰師靈光之碑
　　　宣州昭亭山廣教寺訥公禪師塔銘
昭亭山廣教寺住持師守衲壽七十六僧臘四十五以
宣和四年三月十有八日無疾終闍維得舍利五色不
可數計其弟子虛藻等即奉師骨塔於寺之西南隅一
分以葬金峯師之舊隱踰月塔成虛藻持余友人卲搏
暘叔狀來請銘狀曰師族鄭氏其先呉人本衣冠子業
進士有聲場屋間性剛志潔不喜接世俗事視紛華澹
如也聞棲霞山雲𣺌庵主能以出世法導人因往依焉
後遊錢塘淨慈寺得圓覺几案間披巻恍然若獲舊物
誦至今者妄身當在何處心目開明踊躍自喜乃棄儒
衣冠禮圓照本公為苾蒭師具游方至圓通秀公室圓
通知其法器一見許之决剔疑情卒為印可在熙寧元
豐間圓照圓通道行當世鉅公要人咸所嚴事而師實
出其門叢林學者尊之皆以訥叔稱焉住蕪湖吉祥院
江寧能仁寺繼遷華藏皆當路以師道價敦請之非師
志也嘗曰比丘辭親割愛出離世網當以因縁果報為
念詎宜俯仰世權執事住持為人役耶故所至未幾輙
辭去隱居於宣之涇縣邑人王文誼為築室金峯以居
凡十有六年宣和辛丑龍圖閣學士毗陵錢公即來鎮
是邦㑹廣教住持虛席公曰此唐相國裴公隱地斷際
禪師道場也冝得道行為衆欽信者居之無如訥者辭
老且病公卒以禮致之師雖久於自晦一旦復出四方
釋子摳衣問道雲集輻輳方來不巳而師遽逝矣惜哉
師逝之前二日嘗以頂相封授其徒既而啓封得偈二
十言有違世之意其於死生際了了如此師為人勁直
精敏勇於踐履禪觀之外博極羣書賦詩屬文自號莫
莫翁有集行於世作大藏節要二十門門門為之序節
宗鏡録十巻擬寒山詩數百篇浩博淵奥事理並舉皆
以寓教觀者獲益焉噫余之愚且從師未久固不足知
師而暘叔深於禪者其言炳炳可考則師之行信矣惟
浮圖氏以真實不二為宗以謙卑慈忍為行以戒定寂
黙為修至其弊則流而為詭為戾為貪又其弊則誕惑
不根㨗給尚口訾慢自我好為人師浸以相承不知其
失而道日隱矣如是習者怠信者疑使人得以議其教
是豈教之罪也以狀考之師則無是殆所謂明於宗篤
於行而得其所以修者歟嗚呼亦難矣哉是冝銘又師
之嗣法兄法藏卓公視余為猶子故余之諸父從師遊
者衆師亡之夕見夢於余若有所屬者則銘師尚可辭
耶銘曰
真離誕勝日翳昏疇始離之莠暨薫㳂非傳異益放紛
惟師友徳合於渾堅持所修修所聞塵銷覺圓靜以醇
死而不亡法中尊
　　　大智禪師塔銘
政和五年嵗在乙未十一月十有八日大智禪師希覺
示寂不病不恟無有恐怖以清淨水盥身垢已顧大衆
云一切諸相皆歸壊滅言訖而冥其嗣子法淵號曰慈
覺於後七年於寶勝寺作窣堵波藏其遺骨稽首來謁
筠溪居士請為之銘居士於法未得自在不能悉知是
大比丘諸微妙行復告慈覺為我宣說汝師所得何法
我當為汝稱揚讚歎於是慈覺良久答曰我觀世間以
及我身諸所有法因縁和合衆妄發生譬如幻師見所
幻人了無可取及諸取者况復有得而可言說我今若
言如是為法如是非法是為謗師及謗如來然念我昔
起心修行菩薩梵行勤求如來無上正覺於善知識生
尊重心恭事懇請無有疲厭以是力故得大辯才能知
一切出世世間諸言辭海亦能普出百千種音於一偈
一句乃至一字廣演無量難觧最上勝義自謂巳得無
礙法門持以求證諸大導師咸皆稱讚與我受記令我
信心益自堅固最後得見大智比丘彼時見我說此法
門而作是言善男子無以聲音語言而作佛事勿謂如
來正法眼藏而可言說末世衆生以取捨心希望成道
唯益多聞増長我見我今黙示汝三昧無有一法不從
此出而實無有一可得法我時豁然証無所証拔猶豫
箭截疑惑網了知一切不從外來雖復與我最初法門
不見分别是非二相而令我心轉加調淨如炬得火普
皆光燄如舟得檝無所繫着我即於彼大智師前歡喜
踴躍頭面作禮而自歎言善財南行還見普賢從初發
心所入佛刹不及普賢一毛孔中一念所入諸佛刹海
微塵數倍我於大智亦復如是故我今者欲以一法為
汝演說實不可得又我嘗聞是大智師夙植徳本久修
勝行於過去中親近承事佛印比丘佛印為言心境俱
亡復是何物即於彼時証是三昧觧力廣大信眼明徹
直趣菩提淨出離道証燈相然復以示我非唯示我亦
以深心起大慈悲於未諸証悉以方便種種開示因此
願力入菩提場三十九年四領寶刹所至興起度大弟
子嗣法住世皆能於是三昧轉大法輪紹隆佛種無有
窮盡居士聞巳得未曽有即為慈覺以偈讚言
饑者易為食無復嗜正味辛酸及苦鹹自視皆甜相至
其屬厭時不起更食想享以衆妙膳而反生惡憎衆生
苦輪回樂法求觧脫因樂轉生愛増長我慢山聞聲及
見色得少便為足而於正法中乃作空寂怖縱横斜見
材閉障出離道自謂巳証得不知流轉因良哉大智師
與衆作依怙能於不二門示現無相法減惑斷諸見聞
此正覺知如持具足器盛滿甘露食隨取得飽足歴刦
有無盡衆生知正味永不念它食唯趣一乘道餘二即
非真刹那滅阿秖十方亦銷隕如是大智師在處俱現
前雖復示湼槃而實未嘗滅故我與慈覺歴耳得千悟
言說永不窮稽首第一義
　
　
　
　
　
　
　
　
　筠谿集巻二十四
欽定四庫全書
　筠谿集樂府　　　　　宋　李彌遜　撰
　　　沁園春
欹枕深軒散帙虛堂畏景屢移漸披襟臨水榰床就月
蓮香拂面竹色侵衣壓玉為醪折荷當醆卧㸔銀潢星
四埀人歸後伴饑蟬自語宿鳥相依癡兒莫蹈危機悟
四十九年都盡非任紆朱拖紫圍金佩玉青錢流地白
璧如坻冨貴浮雲身名零露事事無心歸便歸秋風動
正呉淞月冷蓴長鱸肥(寄張仲宗蘆/川集誤刋)
　　　永遇樂(初夏獨坐西/山釣臺新亭)
曲逕通幽小亭依翠春事才過㸔筍成竿等花着果永
晝供閑坐蒼蒼晚色臨淵小立引暮鷗飛墮悄無人一
溪山影可惜被渠分破　百年似夢一身如寄南北去留
皆可我自知魚翛然濠上不問魚非我隔籬呼取舉盃
對影有唱更憑誰和知淵明清流臨賦似得恁麽
　　　其二(用前韻呈張/仲宗蘇粹中)
五十勞生紫髯霜換白日駒過閉户推愁縁崖避俗壁
角團蒲坐提壺人至竹根同臥醉㡌儘從欹墮夢驚回
滿身疎影露滴月斜雲破　無人自酌有邀皆去我笑雨
翁多可忍凍吟詩典衣沽酒二子應嗤我兩忘一笑調
同今古誰道郢歌無和後之人猶今視昔有能繼麽
　　　念奴嬌
瑶池倒影露華濃羣玉峯巒如洗明鏡平鋪秋水淨寒
鎻一天空翠荷芰風揺蘋蘩波動驚起魚龍戱扶疎桂
影十分光照人世　誰似老子癡頑胡床危坐自引壺
觴醉斗轉參横歌未徹屋角烏飛星墜對景三人停盃
一問誰㑹騎鯨去金牛何處玉樓高聳十二
　　　其二(坐上次王/伯開韻)
風簾㺯影正間堂永晝香銷人寂軋軋鄰機芳思亂愁
入回文新織燕蹴巢泥鶯喧庭柳好夢無蹤跡那堪春
事背人何計留得　誰似愛酒南鄰岸巾坦腹醉踏西
山碧綵筆陽春傳雁足催我飛觴浮白老去情懐憑君
試㸔鬢上秋霜色故園千里月華空照相憶
　　　其三(癸卯親老生/辰寄武昌)
楚山木落際平蕪千里寒霜凝碧鄂渚波横何處是當
日孫郎赤壁黃耳音稀白雲望逺又見春消息嘉辰長
日謝池梅蕊初摘遙想黄鶴樓髙蘭堦絲管沸傳觴
如織倦客心馳歸路繞不及南飛雙翼固著斑衣重飜
錦字寄逺供甘㫖明年歡侍壽期應獻千百
　　　三段子(次韻蘇粹中/寄詠筠莊)
層林烟霽巨壁天半鴻飛無路雲斷處兩山之間十萬
琅玕環翠羽轉秀谷枕蘋花汀溆短柳疎籬向暮㸔臥
壟牛歸横舟人去平蕪鷗鷺　並遊不見鞭鸞侣只僧
前松子隨歩回徑險凌風遐想小憇清泉欹茂樹正筍
蕨過如蘇新雨磯下遊魚可數縱窈窕雲開長啟寂寂
誰爭子所　世上丹轂朱纓春夢覺南柯何許况榮枯
無定中有歡離愁聚儘笑我詫盤中趣為續昌黎賦㑹
有人秣馬膏車相屬一樽清醑
　　　水調歌頭(横山閣/對月)
清夜月當午軒户踏層氷樓高百尺縹𣺌天闕敞雲扄
萬里風揺玉樹吹我衣裾零亂寒入骨毛輕徑欲乘之
去高興遶青冥　神仙說功名事兩難成葦汀筠岫深
處端可寄餘齡身外營營姑置對景掀髯一笑引手接
飛螢且盡盃中物日出事還生
　　　其二(次李伯紀韻/趣開東閣)
安石寓絲竹方朔雜詼諧昻霄氣概古來無地可容才
不見騎鯨仙伯唾手功名事了猿鶴與同儕有意謝軒
冕無計避嫌猜　靜中樂山照座月浮盃忘形湛輩一
笑丘壑冩高懐只恐天催玉斧為破烟塵昏翳人自日
邊來東閣動詩興莫待北枝開
　　　其三(次李伯紀/春日韻)
松栢漸成趣紅紫勿齊開花神靳惜芳事日日待公來
遥想金葵側處素月華燈相照粧影滿歌臺餘韻冩宫
羽飛落逺山隈　逃禪客尊中盡厭長齋且愁風絮斷
送春色攬離懐命駕何妨千里秖恐行雲礙轍直磴挿
崔嵬手拍陽春唱隔屋借殘盃
　　　其四(次向伯恭薌/林見寄韻)
不見隱君子一月比三秋驚濤如許夢魂無路絶横流
安得如雲長翮命駕不須千里上下逐君遊此計杳難
就注目倚江樓　西風裏多少恨寄歌頭飛奴接翼為
我三度下南州(三得伯/恭佳詞)正是天寒日暮獨釣一江殘雪
風獵碧莎裘和子浩然句一酌散千憂
　　　其五(再用/前韻)
不上長安道霜鬢幾驚秋故人何在時序欺我去如流
常對洛濱仙伯共說薌林佳致魂夢與追遊更唱中秋
句得月上東樓　雲巖􁁜秋香下楚江頭十年笑傲真
是騎鶴上揚州却憶金門聯轡曉殿催班同到高拱翠
雲裘明月今千里何計緩離憂
　　　其六(八月十五夜集長樂堂月大明常/嵗所無衆客皆歡戱用伯恭韻作)
白髪閩江上幾度過中秋隂晴相半曽見玉塔臥寒流
不似今年三五皎皎氷輪初上天闕恍神遊下視人間
世萬户月明樓　賢公子追樂事占鰲頭酒酣喝月腰鼓
百面打凉州沉醉儘扶紅袖不管風揺仙掌零露濕輕
裘但恐尊中盡身外復何憂
　　　驀山溪(次李伯紀/梅花韻)
衝寒山意未放江頭樹老去恨春遲數花期朝朝暮暮
疎英冷蘂也為有情忙深夜月小庭中絶勝西城路
調元妙手便是春來處醞造十分香更暖借毫端烟雨
狂歌醉客小摘問東風花謝後子成時趂得和羮否
　　　其二(宣城丞/㕔雙梅)
竹邊柳外兩兩寒梅樹疎影上簾櫳似却那一枝横暮
玉肌瘦損有恨不禁春縈氷珮整風裳悵望瑶臺路
我來勝賞持酒花深處天曉釀幽香正一霎如酥小雨
江山得助臭味許誰同長安逺故人疎夢到江南否
　　　昆明池(次韻尚書/兄春晩)
帳錦籠庭囊香飄榭過了芳時强半覓殘紅蜂鬚趂日
占新緑鶯喉咤暖數花期望得春來去也把酒南山誰
伴更簾幕垂垂惱人飛絮亂落一軒風晚　手拍狂歌
揮醉椀笑浪走江頭㡬逢歸燕憶黄華曽吹紗㡌訝綵縷
催攽紈扇功名事於我如雲謾贏得星星滿簪霜換向
棠棣華間鶺鴒原上莫厭尊罍頻見
　　　十月桃二首(同冨季申/賦梅花)
浮雲無定任春風萬㸃吹上寒枝砌外瓏璁暗香夜度簾
幃閑情最宜酒伴勝黄昏冷月清溪風流謝傅夢到華
胥長是相隨　似凝愁不語誰知芳思亂微酸已帯離
離傳語花神任教横竹三吹枝頭要㸔如豆趂和羮百
卉開時十分金蘂先與東君一笑相期
　　　其二
一枝三四㺯疎英秀色特地生寒刻楮三年謾誇煑石
城丹梨花帯雨難並似玉妃寂寞微潸瑶臺空闊露下
星埀零亂風鬟　記前囘擁葢西園花信被山烟着意
邀䦨醆面横斜大家月底頹然如今萬㸃難綴共蒼苔
打合成斑詩翁何似勸春莫教粉淡香殘
　　　聲聲慢(木/犀)
龍涎染就沉水薫成分明亂屑瓊瑰一朶纔開人家十
里湏知花兒大則不大有許多瀟灑清竒較量盡誚勝
如末利賽過酴醿　更被秋光斷送微放些月照着陣
風吹惱殺多情猛拚沉醉酬伊朝朝暮暮守定儘忙時
也不分離睡夢裏膽瓶兒枕畔數枝
　　　永遇樂(學士兄築室南山柜梗峯下與/西山相對因生日以詞見意)
一水如繩兩山如翼緑野如繡松院干霄筠莊枕浪攬
盡溪山秀水南水北竹輿蘭棹來往月宵花晝問人間
天上何處更尋大圍小有　人言柜梗功成仙去丹鼎
夜寒光透喚取雲英煉成石髓日月齊長久煩君挾我
朝元真闕兩翼羽輕風驟此時㸔小茅峯頂有雲貫斗
　　　滿庭芳(中秋次劉/夢弼韻)
荷背飜黃蕉心滴翠雨洗庭院無塵斷雲缺處矯首望
氷輪迤邐天埀四幕星杓淡河漢横銀笙歌散風簾自
上寒水滿樓明　劉郎方得計牀揺繡户枕並華裀笑
狂客無眠坐聽鐘鯨明月中秋一夢臨鴛甃三繞慇勤
清光裏持盃對影風月兩兼并
　　　水龍吟(上/巳)
化工收拾芳菲暈酥剪綵迎春禊江山影裏㤗階星聚
重尋古意曲水流觴晚林張宴竹邊花外倩飛英襯地
繁枝障日㳺絲駐羲和斾　雲避清歌自止放一鈎玉
沉寒水西園飛葢東山携妓古今無媿聞道東君商量
花蘂作明年計待公歸獨運丹青妙手憶山隂醉
　　　洞仙歌(登臨漳/城咏梅)
斷橋斜路又是春來也仙掌挼雲半開謝儘凝酥砌粉
不似真香分明對氷雪肌膚姑射　天涯傷老大萬斛
新愁一笑端須問花借縱廣平冷淡鐵石心腸未拚得
花裡風前月下為傳語游蜂緩經營且留與山翁醉吟
清夜
　　　其二(次李伯/紀韻)
殘烟薄霧仗東風排遣收拾輕寒做輕暖問墻隅屋角
多少青紅春不語行處隨人近逺　穿簾花影亂金鴨
香温幽夢醒時午禽囀任抛書推枕嚼蘂攀條暗消了
清愁一半且莫放浮雲蔽晴暉怕惹起羇人望中凝戀
　　　江神子(臨安/道中)
夢中北去又南來飽風埃鬢華衰浮木飛蓬蹤跡為誰
催自笑自悲還自娱一盃酒鼻如雷　曉輿行處覺春
回屑瓊瑰糁殘灰病眼衝寒欲閉又還開近水人家籬
落畔遥認得一枝梅
　　　感皇恩(次韻尚書兄/老山堂作)
入夜月華清中天方好更着山光兩相照星稀雲浄玉
樹驚烏三繞廣寒風露近秋先老　老山高勝飛塵不
到亭上仙翁自昏曉短封新唱字字令人絶倒待慿書
寄恨歸鴻少
　　　花心動(七/夕)
水館風亭晚香濃一畨芰荷經雨簟枕乍閑襟裙初試
散盡滿軒袢暑斷雲却送輕雷去疎林外玉鈎微吐夜
未闌秋生敗葉暗催庭樹　天上佳期乆阻星河畔仙
車縹緲雲路舊恨未平幽歡難駐灑落半天風露綺羅
人散金猊冷醉魂到華胥深處洞户悄南樓畫角自語
　　　一寸金(尚書生日光州作光州芍藥甚/盛尚書為品次圖之故末句云)
仙李盤根自有雲仍藹芳裔笑溜雨霜皮臨風玉樹紫
髯丹頰長生久視鶴帳琅書至長庚夢當年暗記佳辰
近回首西風漸喜秋英弄霜蘂　暫捲雙旌鳴金吹祝
萱堂伴新戱對璧月留光屏仙供翠碧雲人合飛觴如
綴早晚巖廊侍終不負黄樓一醉丹青手先與飜堦萬
葉増春媚
　　　蝶戀花(擬/古)
百尺游絲當繡户不繫春暉只繫愁閑住拾翠歸來芳
草路避人胡蝶雙飛去　困臉羞眉無意緒陌上行人
記得清明否消息未來池閣暮濛濛一餉梨花雨
　　　其二(遊南山過陳/公立後亭作)
足力窮時山已晦却上輕舟急棹穿沙背雲影漸隨
風力退一川月白寒光碎　喚客主人陶謝軰拂石移
尊不管逰人醉羅綺叢中無此㑹只疑身在烟霞外
　　　其三(新晴用/前韻)
清曉天容争顯晦溪上羣山戢戢分馳背誰似浮雲
知進退疎林嫩日黄金碎　　夜枕不眠憎䑕軰困眼
貪晴拚被風烟醉天意有情人不㑹分明置我風波
外
　　　其四(福州横/山閣)
百疊青山江一縷十里人家路遶南臺去榕葉滿川
飛白鷺疎簾半捲黄昏雨　樓閣峥嶸天尺五荷芰
風清習習消袢暑老子人間無着處一樽來作横山
主
　　　其五(西山小湖四月/蓮初有一花)
小小芙蕖紅半展占早争先不柰腰支軟羅襪凌波
嬌欲顫向人如訢閨中怨　　　把酒與君成眷戀
約束新荷四面舞歌扇不放逰人偷眼盼鴛鴦葉底
潛窺見
　　　虞美人(詠/古)
上陽遲日千門鎻花外流鶯過一畨春去又經秋唯
有深宫明月照人愁　暗中白髪隨芳草却恨容顔
好更無魂夢到昭陽腸斷一雙飛燕在彫梁
　　　其二(東山/海棠)
海棠開後春誰主日日催花雨可憐新緑遍殘枝不
見香腮和粉暈燕脂　去年擕手聽金縷正是花飛處
老來先自不禁愁這様愁來欺老㡬時休
　　　其三
金泥捍撥春聲碎恨入相思淚醉欺秋水緑雲斜渾似
夢中重到阿環家　主人着意留春住不醉無歸去只
愁銀燭曉生寒明日落花飛絮滿長安
　　　其四(贈冨季/申别)
年年江上清秋節醆面分霜月不堪對月已傷離那更
梅花開後海棠時　劒溪難駐仙遊路直上雲霄去藕
花恰莫礙行舟要趂潮頭八月到揚州
　　　其五(次韻葉少藴/懐隱庵作)
方壺小有人誰到底事春知早使君和氣粲成花更築
百花深處駐春華　　雲關逺枕苕溪淺未放歸懐展㸔
殘紅紫緑隂斜鸞鳳干霄却上玉皇家
　　　青玉案
楊花儘做難拘管也觧趂飛紅伴騘馬無情人慚逺沙
平淺渡雨濕孤村何處長亭晚　欲憑桃葉傳春怨算
不似斜風倩雙燕縱得書來春又換只將心事分付眉
尖寂寞梨花院
　　　菩薩蠻(管邦惠家/小鬟善謳)
小山嬌翠低歌扇雛鶯學語春猶淺無力響方檀聲隨玉笋
飜　埀鬟雲乍染媚靨香微㸃未觧作輕顰凝情巳動人
　　　其二(新/秋)
凉飈輕散餘霞綺疎星冷浸明河水欹枕畵簷風秋生草際
蛩鴈行離塞晚不道衡陽逺歸恨隔重山樓高莫凭欄
　　　其三
風庭琴瑟燈明滅碧桐枝上蟬聲歇枕冷夢魂驚一堦
寒水明　烏飛人未起月露清如洗無語聽殘更愁從
兩鬢生
　　　其四(富季申見約觀月以病不能往/夜分獨臥横山閣作此寄之)
餘霞收盡寒烟緑江山一片圓明玉欹枕畵樓風愁生
草際蛩　金莖秋未老兩鬢呉霜早忍負廣寒期清尊
對誰思
　　　浣溪沙
小小茅茨隱翠微橋平雙手㺯漣漪好風還動去年枝
　得雨疎梅肥欲展人家次第有芳菲惜花恰莫探春
遲
　　　其二(和蔣丞端/午競渡)
簫鼓哀吟樂楚臣牙檣錦䌫簇江漘調高綵筆逞尖新
　海角逢時傷老大莫辭巵酒話情親與君同是異鄉
人
　　　其三
向日南枝不奈晴無風絳雪自飄零畫樓更作斷腸
聲　小側金荷迎落蘂髙燒銀燭照殘英生愁斜月
酒初醒
　　　臨江仙(次韻尚書/兄送别)
枝上子規催去斾栁條偏繋離情片雲留雨鎻愁城
不堪明夜月寂寞照南榮　　莫作東山今日計風雷
已促鵬程功成來伴赤松行却尋鴻鴈侣尊酒㑹如
星
　　　其二(次韻冨季申/九月菊未開)
燕去鶯來昏又曉勞生莫負心期菊花何必待開時
十分浮玉蟻一拍貫珠詞　少借筆端烟雨力不須
露染風披芳心微露定因誰風流今太傅瀟灑古東
籬
　　　其三(次李伯/紀韻)
多病淵明剛止酒不禁秋蘂浮香飲船歌板已兼忘
吴霜羞鬢改無語對紅粧　小撚青枝撩鼻觀絶勝
嬌額塗黄獨醒滋味怕新涼歸來燈影亂欹枕聴更
長
　　　其四(杏/花)
一片花飛春已減那堪萬㸃愁人可能春便負閑身
細思愁不飲却是自辜春　且共一樽追落蘂猶勝
陌上成塵盃行到手莫辭頻杏花須記取曽與此翁
隣
　　　其五(次韻葉少/藴惜春)
試問花枝餘㡬許捲簾細雨隨人風光猶戀苦吟身
海棠渾怯冷為我強留春　細聴惜花歌白雪不知
醆面生塵吹開吹謝漫驚頻少陵真有味愛酒覓南
隣
　　　醉花隂
翠箔隂隂籠畫閣昨夜東風惡香逕漫春泥南北東郊
惆悵妨行樂　傷春比似年時覺潘鬢新來薄何處不
禁愁雨滴花腮和涙烟脂落
　　　其二(木/犀)
紫菊紅萸開犯早獨占秋光老醞造一般清比着芝蘭
猶自爭多少　霜刀剪葉呈纎巧手撚迎人笑雲鬢一
枝斜小閣幽窻是處都香了
　　　清平樂(登/第)
燭花催曉醉玉頽春酒一騎東風消息到占得鰲頭龍
首　長安去路駸駸明朝躍馬芳隂應是花繁鶯巧東
君着意瓊林
　　　其二(春/晚)
一簾紅雨飄蕩誰家去門外埀楊千萬柳不把東風留
住　舊巢燕子來遲故園緑暗殘枝腸斷畵橋烟水此
情不許春知
　　　浪淘沙(林仲和送芍藥再以/詞為寄次韻謝之)
把酒挽芳時醉袖淋漓多情楚客為秋悲未扺香飄紅
褪也獨繞空枝　天女寶刀遲露染風披翠雲叠叠擁
朱衣知道筠谿春寂寞來慰相思
　　　其二(鵬舉坐上次康/平仲留别韻)
樂事信難逢莫放怱怱飛紅撩亂減春容臨水不禁頻
送客風袖龍鍾　小閣畵堂東綺繡相重樽前誰唱夏
雲峯醒後欲尋溪上路烟水無窮(是日歌姬首/唱夏雲峰)
　　　謁金門(寄/逺)
春又老愁似落水難掃一醉一回才忘了醒來還滿抱
　此恨欲憑誰道柳外數聲鶯鳥只恐春風吹不到斷
雲連碧草
　　　滴滴金(次韻尚書兄/老山堂雪)
廣平未拚心如鐵恨梅花隔年别化工剪水鬭春風似
南枝和月　長鯨一飲寧論石想高歌醉瑤席幾時歸
去共樽罍㸔寒花連陌
　　　訴𠂻情(次韻李伯/紀桃花)
小桃初破兩三花深淺散餘霞東君也觧人意次第到
山家　臨水岸一枝斜照籠紗可憐何事苦愛施朱減
盡容華
　　　好事近(同/前)
春苑雜花芳詩老賸誇梅格誰道武陵深處便不如姑
射　莫分紅淺與紅深㸃㸃是春色生怕一畨風雨半
飄零江國
　　　鶴冲天(張仲宗以秋香酒/見寄并詞次其韻)
篘玉液釀花光來趂北窻凉為君小摘蜀葵黃一似嗅
枝香　飲中仙山中相也道十分宫様一般時候最宜
嘗竹院月侵床
　　　天仙子(次富季/申韻)
飛葢追春春約佇繁杏枝頭紅未雨小樓翠幕不禁風
芳草路無塵處明月滿庭人欲去　一醉隣翁須記取
見說新粧桃葉女明年却對此花時留不住花前語揔
向似花人付與
　　　清平樂(次韻葉少藴和/程進道梅花)
斷橋缺月㸃㸃枝頭雪畵角吹殘聲未歇早是一年春
别　壽陽弄粉成粧柔腸結結丁香可怕真梅輕妬逰
蜂說與何妨
　　　其二
推愁何計車下忘乘墜日上南枝春有意已訝紅酥如
綴　兒童緩整餘盃芒鞵午夜重來素靣應憎月冷真
香不逐風回
　　　其三
長紅小白何處尋梅格日日南山雲滿額暗老一分春
色　廣平賦罷瑶香細嚼花蘂啇量留得筆端雨露後來收
拾羣芳(二月始得此詞/故於末章見意)
　　　㸃綘唇(奉酬冨/季申)
剪剪疎花託根宛在長松底蔓柯相倚便有凌霄志
丹鳳忽來小隊迎秋起留無計待公歸侍重與分紅翠
　　　虞美人(宜人/生日)
梨花院落溶溶雨弱柳低金縷畵簷風露為誰明青翼
來時試問董雙成去年春酒為眉壽花影浮金斗不
須更覓老人星但願一年一上一千齡
　　　醉花隂(學士/生日)
池靣芙渠紅散綺鵲噪朱門喜環珮響天風香靄盃盤
更約麻姑侍　塵寰不隔蓬萊水束帯巖廊戱痩鶴與
長松且伴臞仙久住人間世
　　　其二(碩人/生日)
簾捲西風輕雨外揖數峯横翠樓上地行仙壓玉為醪
旋摘黃金蘂　一觴一闋千秋嵗不願封侯貴長伴紫髯
翁踏月吹簫笑詠雲山裏
　　　感皇恩(學士/生日)
花院小回廊庭萱成行水靣紅粧翠綃帳蓬萊雲近風
露一畨清曠星郎來碧落長庚象　素志未酬丹心益
壯且醉真珠小槽釀不須皓齒拍手狂歌清唱一尊為
壽慶羲皇上
　　　其二(端禮節/使生日)
宻竹剪青綃華堂初建捲上蝦鬚待開宴壽期春聚芍
藥一畨開遍砌成錦歩帳籠歌艶　綘節近頒丹雛重
見花裏雙雙乍歸燕重重樂事憑仗東風拘管一時分
付與金荷勸
　　　小重山(學士/生日)
鞭鳯驂鸞自斗杓老君親抱送下層霄人間仙李占春
饒千秋裏松月伴吹簫故國水雲遥摘新丹荔熟剥紅
綃南山影轉卧金蕉傾寒緑眉壽比山高
　　　其二(同/前)
星斗心胸錦綉腸厭隨塵土客逐炎凉江山風月伴行
藏無人識高卧水雲鄉　肘後有仙方假饒丹未就壽
須長儒冠多誤莫思量十分酒菡蓞小池塘
　　　花心動(夫人/生日)
紅日當樓繡屏開風裀舞花隨歩綘佛珮蘭香染粧梅
彷彿紫烟真侣雪消池館年年㑹玻璃泛小槽新注㺯
簫語雲璈未徹暖回芳樹　瑶檢曽攽壽縷好繫日榮
春馭鸞深駐桂殿影寒蓬山波闊未似綵衣庭户坐㸔
鶴鬢雲萊戱重重拜天階雨露縱遊處人間遍尋洞府
　　　漁家傲(博士/生日)
海角秋高風力驟樓臺四靣山容瘦季子貂裘寒欲透
懸弧晝高歌棣蕚聊巵酒　且共追歡寛白首清閑贏
得身長久世上功名飜覆手為君壽腰間要㸔懸金斗
　　　阮郎歸(碩人/生日)
黄花猶未拆霜枝今年秋較遲六么催泛玉東西登高
慶誕時　神仙事古來稀且為千嵗期戱萊堂上兩龎
眉何妨舉案齊
　　　醉落托(碩人/生日)
霜林變緑畵簾桂子排香粟一聲檀板驚飛鶩絃管樓
高誰在闌干曲　人生一笑難相屬滿堂何必堆金玉
但求身健兒孫福鶴髪年年同泛清尊菊
　　　柳稍青(趙端禮/生日)
壽烟籠席採蓮新按舞腰無力占盡風光人間天上今
夕何夕　藍袍換了萊衣慶嵗嵗君恩屢錫連夜歡聲
滿城佳氣和春留得
　　　㸃絳唇(富季申/生日)
花信爭先暗將春意傳桃李壽鄉同醉緑野聯珠履
麟閣丹青眷注耆英裔眉間喜日邊飛騎來促東山起
　　　十様花
陌上風光濃處第一寒梅先吐待得春來也香銷減態
凝竚百花休謾妬
陌上風光濃處繁杏枝頭春聚艶態最嬈嬌堪比並東
鄰女紅梅何足數
陌上風光濃處日暖山櫻紅露結子㸃朱唇花謝後君
㸔取流鶯偏囑付
陌上風光濃處忘却桃源歸路洞口水流遲香風動紅
無數吹愁何處去
陌上風光濃處最是海棠風措翠䄂襯輕紅盈盈淚怨
春去黄昏微帯雨
陌上風光濃處自有花王為主富艶壓羣芳蜂蝶戱燕
鶯語東君都付與
陌上風光濃處紅藥一畨經雨把酒繞芳叢花觧語勸
春住莫教容易去
　
　
　
　
　
　
　
　
　
　
　
　筠谿集樂府
筠谿李公家傳
公諱彌遜字似之其先本唐諸王苖裔始家陳留八代
祖澄仕為温州永嘉令遂遷於閩居福州連江縣至大
父為平江府呉縣人公晩年復歸隱於連江曽祖餘慶
皇任國子博士知常州贈屯田郎中祖處常皇任忠武
庫節度推官贈朝請大夫考撰皇任左朝奉大夫通判
保州贈少師國博府君為政精明所至能以仁愛得人
心論事切直不果用於朝出為常州殁官邦人思慕出
涕留葬横山為之繪像嵗時奉烝嘗不忘民有疾者取
塋土服之輙愈其遺行詳見荆國王文公安石墓表及
循吏遺愛録朝請府君年十三能兼通孔頴逹疏杜預
左氏傳及居官嚴整母公安太君得目疾不能視君晨
夕為䑛其目以篤孝稱少師府君蚤從南豐先生曽鞏
學南豐雅器重之初仕越州清獻趙公抃知其剛介薦
聞於朝所至興崇學政人比之文翁常衮廣孟子說著
養氣論傳於世龜山楊先生時實銘其墓公弱冠擢上
舍冠多士崇寧以來方用舍法更貢舉視南省第一人
登大觀三年進士第歴單州司户丁少師府君憂除䘮
調鄆州陽榖簿政和四年二月除國朝㑹要所檢閱文
字十二月引見上殿改授承奉郎遷秘書省校書郎充
編修六典檢閱文字六年七月出為提舉河東路學事
未赴九月授尚書禮部員外郎七年正月守尚書司封
員外郎十一月試明堂頒事八年四月擢為起居郎時
姦黨用事以上封事剴切八月貶知雅州廬山縣九月
改奉嵩山祠斥廢隱居者凡八年宣和七年十二月知
冀州敵人初犯順河朔諸郡皆無備禦公在冀州捐金
帛致勇士修城堞决河䕶塹邀擊敵之游騎斬首甚衆
敵入中國無有拒其鋒者惟冀能以死守烏珠北還戒
師毋犯其城敵退靖康元年七月召為衛尉少卿有㫖
冀州守禦有勞進秩二等九月以論奏有忤與郡十一
月差知筠州靖康二年江寧牙校周徳叛執帥臣資政
殿學士宇文粹中殺官吏嬰城自守勢甚猖獗四月准
大元帥府劄子除公江東路轉運判官就領郡事公時
避冦蔣山無寸兵尺鐵聞命單騎扣賊圍蠟書射城中
招䧏賊通欵開關迎公公立馬喻賊禍福勉其舍逆從
順赴行在所勤王公夜卧黄堂大啟城門示賊不疑招集
流亡賊之脇從悉從拊定其首亂者反側未服時新除
右僕射李公綱行次江寧公與謀之呼首惡者五十人
至庭下訊驗其状一夕悉誅之其餘黨千餘人令提舉
常平使者王枋部送行在一郡按堵帖然建炎元年六
月除職改充淮南路轉運副使訓詞褒諭謂廼者鋒刃
餘孽怙惡弗悛爾能奮然為民莫刈使朝廷威令稍伸
可謂竒偉七月遭魯國太夫人艱觧官建炎四年服除
四月奉太平觀祠紹興二年三月祠滿知饒州三年三
月丐崇道觀祠五年召對便殿首言當堅定規撫排斥
姦言浮議責左右輔弼之臣為社稷經逺之慮又謂朝
廷一日無事幸一日之安一月無事幸一月之安欲求
終嵗之安巳不可得况能定天下大計乎上嘉其讜直
明日上具以所奏諭近臣有不樂者擬進職再除郡進
寶文閣知吉州陛辭上曰始將留卿大臣欲重試卿民
事其為朕善拊循行召卿矣既至郡綏撫疲氓耡治盗賊
境内稱治七年五月召為尚書左司員外郎八月除起
居郎公自政和末為柱史以直節盡言流落中外閱二
十年復居是軄直前論事鯁切如初九月試中書舍人
時國家多事公立朝知無不言奏疏滿篋乞令内外職
事官皆得極言時事以開言路乞増置宿衛親兵以彊
主勢乞罷諸路創立軍興月樁錢以寛民力至於乘輿
舉動亦宻有規諫上嘗批奏疏曰李某可謂忠於愛君
上又宣諭令條陳今日當行事件公奏對六事一曰固
藩維以禦外侮二曰嚴禁衛以尊朝廷三曰練四方之
兵以壯國勢四曰節國用以備軍食五曰收民心以固
根本六曰擇守帥以責實效時駐蹕未定有㫖料舟給
卒以濟宫人公封詔繳奏以為六飛雷動百司豫嚴方
時孔艱宜以宗社為心不宜以内倖細故更勤聖慮事
雖至㣲懼傷大體上嘉納之公在詞掖凡朝廷除授有
私意封駮無所避當國者以為異巳方國計單匱版省
闕官無肯為者時宰謂公有心計可為民曹八年二月
試户部侍郎三月公言祖宗之法有可行於今日發運
一司是也大概權六路豐凶以行平糴之法然今比昔
少異當師其意損益行之臣謂宜復此司别給糴本數
百萬緡俾廣儲積以待恢復之用數年必見其效上詔
從之遂復置江淮荆浙閩廣經制發運使以徽猷閣待
制程公邁為之時秦檜再相惟公與吏部侍郎晏公敦
復有憂色八月公上疏丐外甚力詔不允趙公鼎罷相
檜專國贊上决䇿求和金國遣烏陵思謀等來議和使
人入界索禮甚悖號其書曰詔書指吾國曰江南見吾
館伴使必欲坐堂中而坐使人於一隅所歴州縣必欲
使官吏具禮迎其書如國中迎天子詔書之禮且言其
書到必欲上再拜親受之又欲以客禮到都堂見宰執
二使既到以難從之事邀請於朝欲上受金國冊封中
外惶駭三衙楊沂中等至都堂白宰執云聞朝廷欲贊
主上行屈巳之禮恐軍民詾詾即某輩彈壓不得是時
敵使在館軍民皆出不平之語臣下惴惴慮生意外之
變傾都城百姓終夕不能寐而近甸常潤㑹稽之間民
並不安檜本主此議以人言紛紛亦於榻前求去欲要
上决意從和時樞宻院編修官胡公銓上疏言議和之
非乞斬檜以謝天下校書郎范公如圭以書責檜曲學
倍師忘仇辱國之罪遺臭萬世禮部侍郎曽公開至堂
抗聲引古誼以折檜皆相繼貶逐方檜兇熖熏灼人莫
敢言獨公對丐言金人遣使請和事當緩而圖之謀以
致之必於有成至於先事致屈欲行君臣之禮有大不
可者上深悟其說以為當然十一月詔廷臣大議公手
疏敷陳甚切謂陛下受敵之空言未有一毫之得乃欲
輕祖宗之所付託屈身委命自同下國而尊奉之是倒
持太阿以授之柄授人以柄危國之道而謂之和可乎
又曰陛下今率國人以臣事醜類將何以責天下忠臣
義士之氣時羣臣心知臣事仇敵之非畏檜不敢辯爭
皆同聲依阿其抗論不屈者惟公一二人而巳檜忽遣
介通殷勤邀公至私第曰政府方虛員苟和好無異議
當以兩地相凂公荅曰某受國恩深厚何敢見利忘義
顧今日之事國人有不以為然者獨有一去可報相公
檜黙然不言次日公再上疏曰竊聞朝廷計議禮儀未
定使人之説多不可從臣反復思之金人狂悖吞噬欲
盗混一之名故以土地宗族邀陛下金人敵國也卿士
大夫國人所頼以為國者也今事未得一而先致屈坐
失四海之心不可不慮臣自草萊累被親擢思所以報
陛下者惟盡忠而巳茍顧避不言致陛下墮敵人之計
失國人之心以貽後患臣之罪大矣又上疏言送伴使
揣摩迎合意為身謀不恤社稷之計乞别選忠信之人
協濟國事檜怒甚公復引疾請外上特諭大臣留之御
筆有曰卿毋以輕去朕為高檜盡排羣論屈禮從和之
議巳決附㑹其説者或謂往年敵人南騖趙公鼎為臺
臣尚欲畫江為界今乃以和議為非或謂向使在明州
時主上雖百拜亦不問士論靡然無所規正頼公等廷
爭檜雖不從亦知公議之可憚是以牽制再與使人計
議稍殺其禮如不受封冊如宰執就館見使人受䕶書
納入免於主上屈體如改江南為宋改詔諭使名為國
信若此類者初檜不以從之為恥皆公等忠憤激切立
論正捄之力惟君臣之禮迄不能爭九年春公凡再上
疏􁃻歸田里以徽猷閣直學士知筠州改知漳州公不
鄙逺郡修崇儒化新作鄉校至今漳人繪祠於學十年
請祠歸隱連江西山牓其别業曰筠莊自號筠谿真隱
時權臣誅逐異已者忠臣賢士相望落南公日戒家人
治装束擔以俟嶺海之命五月金烏珠渝盟舉國中
之兵分四道入冦十一年正月烏珠復僉兩河軍與蕃
部凡十餘萬冦淮西䧟壽春人益信公廷爭去國所論
敵情反覆其言皆驗初檜主和諱戰排斥公等所奏至
是檜乃言於上曰徳無常師主善為師臣昨見金國撻
辣有割地之議故贊於從和今烏珠和議巳變當定攘
伐之計檜亦自知前言之非而自遷其說至十二年乘
敵兵之敗諸將之勝檜復收兵求和何鑄曹勛使命既
通檜乃追仇向者盡言之臣十一月言者論在宰執則
趙鼎王庶在侍從則曽開李某是四人者同心併力或
因求對或縁上章必欲力沮和議於是公與曽公開並
落職公處之裕如初無幾微忿懟之意晩嵗著詩有曰
十年去國心常赤可見公惓惓憂國之志公去國十五
年不通時宰書不請磨勘不丐任子不序封爵終其身
焉二十三年二月三日公終於寓居蕭寺先檜兩年殁
三十一年朝廷知公忠節詔追復敷文閣待制其制詞
云人臣守堅正之論陳於王前朝廷有優渥之恩公於
身後公學問純正操行端方為人衎易與人無忤處大
事臨大節不為利回威怵凛然有不可犯之色居官亷
而家益貧無一畝之田無一金之産獨藏書萬餘巻而
巳公立朝有直節而所典州皆有惠政公之為廬陵忠
簡胡公銓嘗作郡齋記謂公威令神行惠利川流是豈
巧言令色四體若無骨者所能乎公之治臨漳考亭先
生朱公熹後至為郡為文祭公曰紹興之初公在邇列
力闢和議見忌權臣出守此邦治行亦著竟以䜛口去
郡臥家人懐其忠建此遺烈又奠公於學曰惟此廟學
實公所遷人到於今追頌勞績矧惟忠慮抑壯前聞二
邦之政人皆能誦之公取友必端與人交必忠以信初
胡忠簡之貶也人雖高其節皆憚權臣莫敢與通公獨
至其家為之經紀其行且書十事以贈其言曰有天命
有君命不擇地而安之曰唯君子困而不失其所亨曰
名節之士猶未及道更冝進歩曰境界違順當以初心
對治曰子厚居柳築愚溪東坡居惠築鶴觀若將終身
焉曰無我方能作為大事曰天將任之必大有所摧抑
曰建立功名非知道者不能曰太剛恐易折須養以渾
厚曰學必明心記問辨説皆餘事丞相張忠獻公浚帥
閩知公居無屋耕無田嘗裒官之閒田千畝散屋百楹
以遺公經輯生理公力辭不受强之不可其安貧自樂
身雖詘而道益高公遺藁有奏議三巻外制二巻議古
三巻詩十巻雜文六巻公兄弟六人皆以儒業名節著
聞於時長彌性嘗魁成均蚤亡次彌綸知台州次彌大
歴河北河東宣撫副使大名尹刑部工部户部尚書將
大用厄於權臣終老信州懷玉山次即公也次彌中為
上舍優等未命而卒次彌正為吏部郎兼史館秦氏當
國上書論事言所難言臺臣指為趙忠簡黨人坐廢二
十年公議惜之公殁之日檜尚在相位時賢避其勢熖
無敢狀公之行銘公之墓是以其事不傳無以聞於太
史氏諸孤僅拾其遺事大概傳於家如立朝行巳言行
之可書者尚多所遺逸云
先大夫歴事宣和蚤登兩省而以直節不容受知思陵
既列貳卿而以權臣坐廢葢平生立朝之日常少居山
林之日常多自弱齡冠多士年三十既位柱史流落中
外出入䜛惎年五十始再為史官歴詞掖版曹僅閱兩
嵗身巳去國方宣政閒近倖欲致有時名者出其門少
屈身則立致顯要及紹興力爭和議當國者㗖以兩地
皆褰裳去之若將凂焉所以白首丘園終老不悔夫先
民之不朽者有行有言行事茍不盡見於時則斯文必
亦有述於後大父既抱忠藎鬱而不伸至於遺藁復湮
没無傳實痛諸心大父發藻儒林即以文鳴其所居官
蓬省蘭臺史職詞垣皆著作之事前後隱居數十年間
寒牕窮檐青燈華髪手不釋巻閎博浩𣺌所發益肆烟
林雲嶠幅巾杖屨趣深理到追軼風騷意寄高逺經淵
史藪據古鑒今亂階治蹟貫穿敷陳忠誠洞見積其所
述充篋溢笥大父捐館之日先君尚㓜遺墨散失旋傳
録於親友家所輯文槀僅有二十四巻其間脫誤居多
先君辛勤裒稡粗成全書將傳於後力所未逮珏繆承
墜緒始克鋟梓大參攻媿先生既光寵先世親染序文
冠於篇端矣其遺事之詳具見家傳惟大父有行而不
盡用有言而不盡傳撫巻追念葢有感焉嘉定辛未孟
夏既望孫朝請大夫直寶謨閣江南西路提㸃刑獄公
事兼本路勸農提舉河渠公事珏謹書
