#+TITLE: 詩家鼎臠-宋-闕名
#+DATE: 2018-05-12 10:20:49
#+SOURCE: github.com/kanripo/KR4h0065 master 8a9c1fff                
欽定四庫全書　　　　　集部八
　詩家鼎臠　　　　　　　總集類
　　提要
　　　　(臣/)等謹案詩家鼎臠二巻不著選輯人姓名
　　　　巻首有小序署曰倦叟亦無姓氏案倦圃為
　　　　曹溶别號此序當即溶所題其書乃宋末人
　　　　所録南渡諸家之詩上巻五十八人下巻三
　　　　十七人每人各著其里居字號為例不一所
　　　　存詩多者十餘首少者僅一二首葢取嘗鼎
　　　　一臠之意故以為名方回瀛奎律髓稱慶元
　　　　嘉定以來有詩人為謁客者錢唐湖山什伯
　　　　為羣阮梅峰秀實林可山洪孫花翁季蕃髙
　　　　菊磵九萬往往雌黄士大夫口吻可畏今考
　　　　是書内如林洪孫季蕃髙九萬諸人之詩並
　　　　在選中或即其時騖名者所刋以為應求標
　　　　榜之具亦陳思江湖小集之類也説者以巻
　　　　首有王惲姓名指為元之王秋澗遂謂此書
　　　　當出於元人不知元之王惲為汲縣人而此
　　　　書明題曰古汴王惲乃自開封南渡者署其
　　　　舊貫之詞宋時往往有此稱實與元時王惲
　　　　無涉秋澗集内亦並無此詩又書中尚有環
　　　　溪馬知節與宋史有傳之祥符馬知節亦同
　　　　姓名而非一人此更可以為證王惲之為宋
　　　　人固無足致疑者特其間家數太雜時代亦
　　　　多顛倒失倫未能盡臻精核然裒輯既廣所
　　　　録詩人其有専集流傳者什無一二今惟蘇
　　　　泂王邁章甫諸人幸於永樂大典中掇拾叢
　　　　殘遺稿復得重顯於世而其他别無表見者
　　　　尚多得是書以存其一斑於詩家考據之助
　　　　要不無小補焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
詩家鼎臠序
宋季江湖詩派以尤楊范陸為大家兹選均不及稍推
服紫芝石屏後村儀卿其餘人各一二詩止隘矣疆事
日蹙如處漏舟里巷之儒猶刋詩巻相傳誦且諸人姓
名有他書别無可考獨見之此編者存以徵晚宋故實
也倦叟
欽定四庫全書
　詩家鼎臠巻上
　　古汴王惲
　　　楊柳枝
宻葉隂隂漢將營春風吹斷鼓鼙聲少年不説封侯事
柘彈銅丸落曉鶯
　　武夷劉褒伯寵
　　　題旅舎
去日春蠶吐雪絲歸時霜菊剥金衣沙鷗不入鴛鴻侶
依舊滄浪繞釣磯
　　溪翁劉淮叔通
　　　平逺臺
海天漠漠水雲寛開到梨花正自寒却擁重裘上平逺
愁心千叠倚䦨干
　　　韓府
寳蓮山下韓家府鬰鬰沉沉深幾許主人一朝出漢塞
緑户𤣥墻鎻風雨九世卿家一朝覆太師之誅魏公辱
後車不信有前車突兀眼前看此屋
　　山隂蘇洞召叟
　　　金陵
朱雀街頭觀闕紅角門東畔是春風人家一様垂楊柳
種入宫墻自不同
　　　除夕呈主人
使節梅花外椒盤淚眼邊山川非故國笳鼓咽新年機
事鷗偏覺家書雁不傳細籌今夕恨萬一故人憐
　　逺菴方士繇伯謨
　　　崇安分水道中
溪流清淺路横斜日暮牛羊自識家梅葉隂隂桃李盡
春光已到白桐花
　　榖城黄銖子厚
　　　梅花
玉簫吹徹北樓寒野月崢嶸動萬山一夜霜清不成夢
起來春信滿人間
　　　鐵笛亭
一聲蒼壁裂再奏蛟龍悲事徃迹猶在山空人不歸
　　雲巖陳均平父
　　　九江聞雁
烟波渺渺夢悠悠家在江南海盡頭音信稀踈兄弟隔
一聲新雁九江秋
　　澗谷羅椅子逺
　　　吳江雪齊圖
天上清流雪片人間名勝吳松兩賢相厄已甚頼得斜
陽半峰
　　陳子予
　　　秋思
柳岸風條頓老橘林露葉猶香門對一天秋色人行十
里斜陽
　　李士舉
　　　竹枝辭
江上漁舟葉葉輕峽中雲雨晚凉生長亭宴罷客歸去
桂樹夕陽啼鳥聲
　　鄱陽章甫冠之
　　　寄荆南故人
餘年自判一虚舟未害尋詩慰客愁梅欲飄零猶藴藉
柳纔依約己風流闗心弟妹無黃犬入夢江湖有白鷗
别後故人相念否春風應倚仲宣樓
　　括蒼鄭克己仁叔
　　　旅中遇故人
雲薄清溪水天寒黃葉風鄉闗三載别客路一尊同舊
事如昨日問年俱老翁相看今夕意淚冷菊花叢
　　　送中書王舎人出使
細馬鏤金鞍文星使可汗袖中天詔重帳外節毛寒烽
火蕪城急塵沙朔野寛安邊存大體何必斬樓蘭
　　章泉趙蕃昌甫
　　　蔡季通挽詩
鵑叫春林復遞詩雁囘霜月忽傳悲蘭枯蕙死迷三楚
雨暗雲昏礙九疑早歲力辭公府檄暮年名與黨人碑
嗚呼季子延陵墓不待鑱詞行可知
　　　答施榮甫
昨韻村中行客稀今吟臨水送將歸笑談未了風吹斷
何日重能欵竹扉
　　漫堂劉宰平國
　　　乙酉述懷
水邊舟子競招招陌上車塵晚更囂只有幽人無箇事
藕花深處弄輕橈
　　天樂趙師秀紫芝
　　　約客不來
黃梅時節家家雨青草池塘處處蛙有約不來過夜半
閒敲棊子落燈花
　　　薛氏𤓰廬
不作封侯念悠然逺世紛唯應種𤓰事猶被讀書分野
水多於地春山半是雲吾生嫌己老為圃未如君
　　　庵西
數里庵西路東風去更吹稲寒生葉細梅老作花遲小
憩嫌無侶曽逰憶有詩新螢光尚小未暗出空池
　　　冷泉亭夜坐
衆境碧沉沉前峰月正臨樓鐘晴聽響池水夜觀深清
淨非人世虚空見佛心卻尋來處宿風起古松林
　　　題陳待制與造化逰之樓
何處飛來縹緲中人間惟有畫圖同兩層簾幕垂無地
一片笙簫起半空岸竹倒添秋水碧渚蓮平接晚霞紅
主人未達䝉莊㫖虚倚䦨干面面風
　　　呈蔣薛二友
中夜清寒入緼袍一杯山茗當香醪禽棲竹葉霜初下
人立梅花月正髙無欲自然心似水有營何止事如毛
春來擬約蕭閒伴同上天台看海濤
　　　十里
烏紗巾上是黃塵落日荒原更恐人竹裏怪禽啼似鬼
道旁枯木祭為神亦知逺役能添老無奈髙眠不捄貧
此地到城惟十里明朝難得自由身
　　莆陽趙庚夫仲白
　　　落魄
落魄蕉衫戴道冠菖蒲滿案浸清寒有錢即買丹沙鍊
無病猶將素問看連日遊山僧共住頻年乞米鶴同餐
世間不朽非鍾鼎曾與髙人靜處觀
　　　道中逢潛夫
相逢投草舎對雨話移時衣濕全無火囊空各有詩客
程樵可問日課僕皆知未别情先惡那堪逺别離
　　　習氣
習氣年來已盡除一牕長是讀方書家因䕶竹㕑無筍
住偶隣僧飯有蔬老去情懷多感舊貧來親故不如初
幾時深入青山隱木葉為衣穏跨驢
　　解林趙善扛文鼎
　　　春辭
碧落初明月未收露華香滴杏梢頭玉闌干外東風暖
人在重雲第幾樓
　　兩山趙汝唫仁父
　　　别朱子大蘇名叟
薄宦塵埃易滿襟問盟猶喜盍朋簪只今風月一杯酒
他日雲山千里心楊柳隂踈秋館靜芙蓉香冷暮江深
潮囘一信西興渡為寄相思别後吟
　　　送梅牕兄
離歌休再叠我亦不堪聞山接詩愁去雲隨别袂分官
閒寧問祿命薄謾能文悵望梅邊屋花開更憶君
　　山民徐照道暉
　　　石門瀑布
一派從天下曽經李白看千年流不盡六月地常寒灑
水跳㣲沬衝崖作怒湍人家深碧處常有老龍盤
　　張端義正甫
　　　挽周晉仙
策杖辭朋友形骸已可憐無錢親藥裹冒雨上歸船官
竟生前棄詩應死後傳空餘京洛月愁照夜臺邊
　　天台徐似道淵子
　　　偶題
老去功名不掛懷髙眠之外只清齋偶因種竹便多事
風葉掃餘還滿堦
　　轉菴潘檉德乆
　　　釣臺
蟬冠未必似羊裘出處當時已熟籌但得諸公依日月
不妨老子卧林丘英雄陳迹千年事香火空山萬木秋
自笑黃塵吹鬢客愛來祠下繫扁舟
　　　鷺
銀潢何限鵲查查看得橋成度寳車如許風標無用處
年年分占水葓花
　　西巖翁巻靈舒
　　　寄逺
秋氣日凄清秋衣殊未成在家猶不樂行路若為情幾
處看山色暮天聞雁聲思君有幽夢夜夜出江城
　　　野望
一天秋色冷晴灣無數峰巒逺近間自上山來看野水
却於水底見青山
　　龍洲劉過改之
　　　寄湖州趙侍郎
桑柘村村烟樹濃新秧刺水麥梳風舟行苕霅雙溪上
人在蘇杭兩郡中鼓角麗聲喧旦暮旌旗小隊間青紅
主人夙有神仙骨合住水晶天上宫
　　　送王簡卿歸天台
枚數人才難例指有如公者又東歸班行失士國輕重
道路不言心是非載酒青山隨處飲談詩玉麈為誰揮
歸期趂得東風早莫放梅花一片飛
千巖萬壑天台路一日分為兩日程事可語人酬酢易
面無慚色去留輕放開筆下閒風月収歛胷中舊甲兵
世事看來忙不得百年到手是功名
　　月渚杜東晦之
　　　山行
逺岫依依落照平林隠隠踈鐘獨跨蹇驢歸去梅花一
笑相逢
　　　緑珠
以色危身豈不知甘心死别不生離樓前甲士紛如雪
正是花飛玉碎時
　　　平山堂
平山堂下水雲重孤笛凄凉淡月中不見龍蛇飛素壁
只餘狐兔戍離宫仙翁已逐風流盡世事俱隨夢幻空
廣武無人同此意慨然止有淚臨風
　　小山杜耒子野
　　　寒夜
寒夜客來茶當酒竹爐湯沸火初紅尋常一様牕前月
纔有梅花便不同
　　　送吳太博赴莆中
貴為五馬只儒酸都説先生大耐官去國十年雖已乆
愛君一念不曽寒定知前輩如公少好與今人作様看
歸日不須囊薏苡有書堪録荔堪乾
　　巽齋危禎逢吉
　　　送劉帥歸蜀
萬水朝東弱水西先生歸去老峨嵋人間那得樓千尺
望得峨嵋山見時
　　　春日即事
麥風翻隴潑濃緑花露滴枝黏老紅小立樓頭檢春事
一絲暖日墜青蟲
　　竹溪饒良輔昌朝
　　　竹徑步月
素月流空天不夜清輝散入疎林下下有幽人獨往來
杖藜縹緲誰能畫
　　乙山黄鑄亦顔
　　　贄見洪師
風烟入暝少人行獨鶴來依帝子城華表柱頭霜月冷
清宵有夢到鐘聲
　　長樂鄭舜卿虞任
　　　昭君曲
　　　　前輩作昭君曲其辭多後人追感昭君之事
　　　　而憐之耳未足以見當時馬上之情而寄其
　　　　隠悲也從當時之稱當曰昭君曲
沙平草軟雲連綿臂弱不勝黃金鞭琵琶圍繞情如訴
妾心驟感君王憐自入昭陽宫過箭流芳年娙娥容華
貎如玉𤨏牕粉黛添嬋娟妾醜己自知羊車春草空芊
芊内中時時宣畫工分定愧死行金錢那知咫尺間筆
端變媸妍玉階銅砌呼上馬重瞳光射搔頭偏念此一
顧㤙穹廬萬里寧無縁紫臺房櫳夢到曉日暮忍看征
鴻翩吞聲不敢哭哭聲應徹天但得君王知妾身應信
目前皆山川不必誅畫工此事古則然但願夕烽常不
驚甘泉妾身勝在君王前寄語幕南諸將軍虎頭燕頷
食肉休籌邊自呼琵琶寫此曲有聲無調誰能傳
　　月湖何異同叔
　　　一犁春雨圖
負郭先疇二頃餘飽看雨後著耕夫軟紅塵裏家山夢
却就君家閲畫圖
　　南州來梓子儀
　　　子猷訪戴
四山如玉夜光浮一舸玻璃凝不流若使過門相見了
千年風致一時休
　　東溪許玠介之
　　　漢宫春夜
虚輪絢采千門外牕眼滲光金箔碎渇龍滴水續銅壺
簷馬呼風揺玉佩宫車聲逺翠幌幽珠簾閒却珊瑚鈎
睂山兩㸃亦何有中鎻萬斛相思愁蜀羅蜜炬光明滅
紅淚難濺守宫血遥夜春寒聽曉鐘角聲滿地梨花雪
　　南豐曾極景建
　　　寄蔡西山
四海朱夫子徵君獨典型青雲伯夷傳白首太𤣥經有
客憐孤憤無人問獨醒瑶琴空寳匣絃斷不堪聽
　　　清凉寺李王寢殿基
秋葉春花迹已陳衮龍曽繞夢中身夷門金鼓從天下
驚起床頭軒鼻人
　　　行宫古龍屏風
乘雲逰霧過江東繪事當年小葉公可惜垂空千丈勢
翦裁今入小屏風
　　李顯卿
　　　冬日山村
枯木扶踈夾道傍野梅倒影浸寒塘朝曦不到溪隂處
畱得橫橋一板霜
　　大梁張良臣武子
　　　曉行
千山萬山星斗落一聲兩聲鐘磬清路入小橋和夢過
豆花深處草蟲鳴
　　葵牕周端臣彦良
　　　内人燒香圖
花底燒香深閉門宫鴉棲了已黄昏君王未識無人妬
雖不承㤙却感㤙
　　　早冬湖上
晴湖水落稻田乾白鳥飛來立晚寒楊桞不知秋已逺
尚揺踈翠拂䦨干
　　　劉寺墳園
萬竹蒼寒擁寺門寺牌金字御書存榮華肯信當年夢
儀制空畱後世㤙影閣有燈塵網暗殯宫無月土花昏
見梅不敢輕攀折恐是春風水際魂
　　　古斷腸曲
條風牕户柳隂隂雲碧春衫䕶水沉花裏小欄人不到
流鶯啼起去年心
依舊斜陽燕子樓共誰把酒話閒愁韋娘去後西風老
爛漫黃花滿院秋
　　　觀潮行
吳山越山相對青中有滚滚長江横長江誰道不曽改
年來一半沙填平潮生潮落何時了萬古人間一昏曉
歲歲吳儂來看潮不知潮送吳儂老酒樓笙歌喧醉耳
客帆翻覆雲濤裏悠悠哀樂永相㤀空江落日秋風起
　　竹國于革去非
　　　春晚
舎南舎北草萋萋原上行人路欲迷已是春寒仍禁火
楝花風急子規啼
　　花翁孫惟信季蕃
　　　禪寂之所有賣花聲出廊廡間清婉動耳
曲巷深房憶帝州賣花庭宇最風流牕紗破曉斜開扇
簾繡籠隂半上鈎少日喜拈春在手暮年羞戴雪盈頭
泉南寺裏瀟瀟雨婉婉一聲無限愁
　　東澗陳元鑑
　　　金陵懷古
英雄戰守幾春秋虎踞龍蟠古石頭北固只憑江水在
中原長對夕陽愁曹劉謾有經營志王謝空遺富貴羞
舉目便懷千古恨鳯凰臺上不須游
　　苔磯葉元素唐卿
　　　自贊
心事茫然兩鬢斑十年空走利名闗算來只合苔磯坐
釣不得魚猶得閒
　　靖逸葉紹翁嗣宗
　　　逰園不值
應嫌屐齒印蒼苔十叩柴門九不開春色滿園闗不住
一枝紅杏出墻來
　　　野蝶
銀為鬚翅玉為肌驅役春風不解肥桃李上林無分到
可憐只傍菜花飛
　　　送馮濟川歸蜀
勇喚東吳萬里船皂囊來奏九重天一官豈為蘇洵冗
諸老寜容賈誼先滿載月歸應有命便耕雲去豈無田
竹枝歌罷蓬牕掩到此相思盍黯然
　　亦山鄭㑹有極
　　　邸間壁
酴醿香夢怯春寒翠掩重簾燕子閒敲㫁玉釵紅燭冷
計程應説到常山
　　天台丁木子植
　　　次韻何安節撫機
送别邗江路梅花作暮愁闗情何水部囘首古揚州雁
影明寒水氷凘澁去舟想應今夜宿霜月滿𤓰洲
　　白雲趙崇嶓
　　　閨詞
恨殺庭前鵲難憑卜逺期朝朝來報喜誤妾畫雙眉
　　　采蓮詞
别浦潮生花夢寒片紅飛下粉痕乾預知妾面如花面
泣向西風不忍看
　　四明潘嶼
　　　客中九日
破帽西風急寒牕敗葉飛重陽今日是三徑幾時歸簷
上多黃菊門前少白衣吟情淡如水一雁叫斜暉
　　南康馮去非可遷
　　　江上
清秋不可奈先自懶登樓一雁叫寒水數峰生逺愁乾
坤消劍氣江海笑詩流不解人間事眠鷗儘自由
　　　寓居
身世漂流付等閒向來感慨鬢毛斑喚船載夢西興渡
借屋盛書北固山開到黄花風漸鋭照殘清野月頻彎
江流送我東來了何日潮頭送我還
　　　祈門道中
麥穎垂垂稲已秧好風晴日燕飛忙無人得似㳺絲懶
相逐秋千過粉墻
　　　所思
雁自飛飛水自流西風不寄小銀鈎斜陽何處横孤簟
十二闌干一様愁
　　竹所趙崇滋
　　　悼步月
雁過妝樓人不見㫁腸又是一黃昏不知天上嬋娟影
能照人間寂寞魂響屐廊深空認步唾茸牕暖尚畱痕
合將一把香酥骨葬在巫陽雲雨村
　　會稽陸叡景思
　　　退宫人效項斯
破箧猶存舊賜香輕將魂夢别昭陽只知鏡裏春難駐
不信人間夜更長父母家貧容不得君王恩重死難㤀
東風二月垂楊桞猶解飛花入苑墻
　　梅村倪龍輔唐輔
　　　登樓有感
好趁西風理釣舟半生書劍兩悠悠憑髙有恨無人識
空負闗河萬里秋
　　　宫怨
翠袖無香鏡有塵一枝花瘦不藏春十年不識君王面
始信嬋娟解誤人
　　遯齋陳叔堅堅甫
　　　送素上人遊方
不是無衣鉢師心酷愛山自言行脚好却厭住菴閒野
水寒林外孤雲夕照間清逰何處寺須寄好碑還
　　三山黃深源益長
　　　秋日寄懷友人
幾度裁書無雁休思君天濶水悠悠自從席上飛花後
又見江頭落木秋背壁一燈憐瘦影誰家雙杵動新愁
不知今夜西風裏人倚月明何處樓
　　可山林洪龍發
　　　春宫
桃李大宫寂君王在石渠臨鸞悔梳洗女色不如書
　　　泊湧金門
煙生楊柳一痕月雨弄荷花數㸃秋此景此詩摹不盡
畫船歸去有漁舟
　　松山曹邍
　　　南徐懷古呈呉履齋
匹馬來逢塞草秋淮雲一片隔神州黄昏燈火西津渡
白晝風煙北固樓猶有斷碑和晉宋誰將遺石問孫劉
天荒地老英雄盡落日長江萬古愁
　　雲間儲泳
　　　隠者
盡日掩柴門何人得見君祗應喧寂異似有聖凡分瀑
近夜疑雨山深晴亦雲傳聞九霄翮落羽正紛紛
　　　秋夕懷友
樓髙不敢眺愁思滿滄洲有夢隔千里無書過一秋晴
風吹野樹落日照寒流客裏添蕭索何時得共㳺
　　藥牕王安之叔安
　　　寄友
憶昔青燈夜對牀冷猿聲裏早梅香一從去櫂衝寒雪
幾度凭闌到夕陽秋思漸于蟬外覺别愁空入雁邊長
梧桐解得離人意不遣西風葉盡黄
　　容安王顯世子亦
　　　烏駐道中
蹲鴟用事謝黄獨木奴弄色陵烏椑落日人行桑柘裏
西風雁過稻粱時故山秋晚正如此逰子天寒何所之
一笑沙禽忽驚去水邊的皪早横枝
　　金沙夏
(闕/)
　
　詩家鼎臠巻上
欽定四庫全書
　詩家鼎臠巻下
　　石屏戴復古式之
　　　湘中遇翁靈舒
天台山與雁山隣只隔中間一片雲一片雲邊不相識
三千里外却逢君
　　　釣臺
萬事無心一釣竿三公不換此江山平生恨識劉文叔
惹起虚名滿世間
　　　湘西寺
東岸樓臺西岸山瀟湘一片在中間紅塵不到滄波上
僧與白雲相對閒
　　　春日
滛滯江湖乆蹉跎白髪新客愁茅店雨詩思柳橋春秣
馬尋歸路騎鯨問故人山林與朝市何處着吾身
　　　别邵武諸故人
白髪亂紛紛鄉心逐海雲此行堪一哭無復見諸君老
馬尋歸路孤鴻戀舊羣酒闌何處笛今夜不堪聞
　　　鄂渚烟波亭
倚遍南樓到鶴樓小亭瀟灑最宜秋接天烟浪來三峽
隔岸樓臺又一州豪傑不生機事息古今無盡大江流
凭欄日暮懷鄉國崔顥詩中舊日愁
　　　都中懷竹隠徐淵子直院
手攜漫刺訪朝官爭似滄洲把釣竿萬事看從今日别
九原叫起古人難菊花到死猶堪惜秋葉雖紅不耐看
多謝天公憐客意霜風未忍放朝寒
　　　登南㤙南樓
欲從髙處賞新秋上盡層坡更上樓天地無情吾輩老
江山有恨古人休寧隨狡兔營三窟且跨飛鴻閲九州
憶着當年杜陵老一生飄泊也風流
　　後村劉克莊潛夫
　　　穴蟻
穴蟻能防患常于未雨移聚如營洛日㪚似去邠時斷
續縁髙壁周遭避淺池誰為謀國者見事反傷遲
　　　夜過瑞香菴
夜深捫絶嶺童子旋開扉問客來何暮云僧出未歸山
空聞瀑瀉林黑見螢飛此境惟予愛他人到想稀
　　　揚州作
幾多精甲沒黄沙野哭遥憐戰士家瓜步月明空粉蝶
蕪城煙斷只昏鴉似聞漢使頒王醢尚喜健兒剖帝羓
惆悵兩淮蠶織地春風不復長桑芽
　　　漁梁
春泥滑滑雨絲絲一路隂寒少霽時水入陂渠喧似瀑
雲從山崦上如炊燎衣去傍田家火炙燭來看野店詩
落盡梅花心事惡獨搔蓬鬢遶殘枝
　　　清凉寺
塔廟當年甲一方千層金碧萬支郎開山佛已抛凡界
住院僧猶説李王遺像有塵龕壞壁斷碑無首立斜陽
唯應駐馬坡頭月曽見金輿夜納凉
　　　西山
絶頂遥知有隠君餐芝種术鹿為羣多應午竈茶煙起
山下看來是白雲
　　西野劉克遜無競
　　　送揚帥
累詔登華省當時已避蹤身閒名轉重道大世難容南
國因鋤薤東山得倚笻何當投劾去短褐許相從
　　菊磵髙九萬九萬
　　　送方巖先生
忠言歴歴未曽行盡載圖書出帝城餘子但知才可忌
先生當以去為榮門䦨竹石闗心乆部曲溪山照眼明
長嘯歸與莫怊悵浙江風定自潮平
　　　清明日
南北山頭多墓田清明祭掃各紛然紙灰飛作白蝴蝶
淚血染成紅杜鵑日落狐狸眠塚上夜歸兒女拜燈前
人生有酒須當醉一滴何曽到九泉
　　　感懷
漂泊南州又過年恰如杜子客鄜川酒堪度日難為醉
詩怕傷時未可傳店舎無烟兵火後街坊有月試燈前
荒凉古驛聞吹笛老淚縱横落枕邊
　　　雜興
新分菊本自鋤山手縛枯藤作矮䦨比似著書空用力
種花猶得一年看
　　　恭䟦思陵宸翰石本後
淡黄越紙打殘碑盡是先皇御賜詩白髪内人和淚讀
為曽親見寫詩時
　　　秋夜
老去驚秋白髪添不禁凉吹逼踈簾樓髙幸自蛩聲逺
爭奈梧桐又傍櫩
　　踈寮髙似孫續古
　　　四聖觀
水明一色挹神州雨壓輕塵不敢浮山北山南人喚酒
春前春後客凭樓射熊館暗花扶扆下鵠池深柳拂舟
白首都人能道舊君王曽奉上皇逰
　　　水西
抱崖一水限僧居空翠溟濛畫不如落日逰人山窈窕
清風啼鳥竹蕭踈
　　長平游儀伯莊
　　　題鄂州黄鶴樓
長江巨浪拍天浮城郭相望萬景投漢水北吞雲夢入
蜀川西帶洞庭流角聲交送千家月野色中分兩岸秋
黃鶴樓前人不見却㝷鸚鵡下汀洲
　　寒巖㳺次公子明
　　　早起
銀床露濕井華寒自挈銅瓶汲水還宿雨未乾池館靜
凉蟬猶在棟梁間
　　　來陽道中
山頭磴石危梯險山下荒田野草悲更著秋風吹兩鬢
不消幾日盡成絲
　　　釣磯
竹裏茅茨竹外溪粼粼白石䕶漁磯想應日日來垂釣
石上簑衣不帶歸
　　黙齋㳺九言誠之
　　　美人倚樓圖
簷頭燕子説春寒蝴蝶悠悠午夢殘睡起髙樓多少恨
天涯小雨怯䦨干
　　　溪上
煙開曉日照溪頭溪上人家岸下舟啼鳥不知春已老
數聲自喜碧巖幽
　　受齋㳺九功勉之
　　　浯亭望横山
峩峩岸東山躍來勢奔虬横約一溪水抱邑止復流近
郭看逾好向望此其尤翠展曲屏寬一目千里收此山
此之水我歌我來㳺知不市聲雜亦㤀溪上幽方將解
其縛於焉我何求
　　　答黄叔暘
㝠鴻倦雲飛歛翼退遵渚秋蟲感時至自野來在宇老
我乆合歸溪山况延佇俯此沙水清面被烟塵聚龍斷
既衝衝瀾倒亦訏訏豈無砥中立而不改風雨忽忻逺
寄聲秀句盈章吐燦爛炯寒芒晴空見冰柱頗聞詞場
筆漫焉葉如土黄粱枕上過得之亦不處獨行固不移
猶在審去取
　　　題魏醇父菊莊
東籬采采人歸來長歌三嗔書生老子方青春志紫霄
種菊幽探計何早一枝可愛况千叢想應苦吟被花惱
西風浩然天池秋白露霏空下百草此時此花抱幽貞
寧衒世間顔色好日斜寒照蕚明韚霜輕淨澈香逺到
淡焉見謂山澤癯淵乎我愛其似道荒畦野逕尤惬性
何似移根伴枯槁雖知晚節亦何用為制頽齡聊自保
　　魯菴黄師參子魯
　　　李鹹谷歌
李鹹谷真詩人無枝可棲雲水身去年縣官為架屋纔
有數枝堪寄宿朝厨無烟眠正髙癡兒叫怒吟轉豪人
間六月盡絺服獨著春衫凉自足黃雞白酒東家畱西
家欲畱還住休鑿池養魚未盈掌有客過門須舉網網
收魚盡鏡奩空菜羮作供尤春風谷之山窈復深誰其
友之紫芝民谷之水清且泚誰其似之巢父耳再拜號
君鹹谷子白頭結交從此始
　　　過廬陵
昔年樓迹處今訪不知門華屋半塵土故人餘子孫少
畱誰共語欲去轉銷魂落日江樓望江山空復存
　　　詠懷
南國有佳人不數隂麗華長年事絺葛無語吟桞花平
生父母心豈不願有家紛紛輕薄兒媒氏空自譁失身
死堪羞失時未須嗟
　　　小樓即事
病起懶拈酒盞衣單頓怯春寒獨把東坡詩巻立殘西
日䦨干
　　南溪黃登瀛父
　　　萬峯菴
上到山巔曉色分眼㸔殘月待朝昕望迷四顧渾如海
立欲移時祗是雲隠隠樓臺平地見行行鐘磬半天聞
舉頭頓覺青霄近我欲乘風謁帝君
　　季杜元白
　　　過廢寺
溪沙横漲水痕平閒叩雲闗壁半傾殿上土花人不到
斷甎支睡聽蟬鳴
　　夢菴張棨
　　　梅
扶笻拄月過前溪問訊江南第一枝驛使不來羌管歇
等閒開落只春知
　　斯菴任希逸伯起
　　　檢院即事
輦路風清蜚早鴉官卑難趂紫宸衙了無公事鈎簾坐
一樹冬青落細花
　　平齋洪咨䕫舜俞
　　　六月十六日宣鎖
禁門深鎖寂無譁濃墨淋漓兩相麻唱徹五更天未曉
一池月浸紫薇花
　　　王章
皂囊盥手日封題忘却牛衣忍凍啼一㸃丹心通碧落
歲寒寧負白頭妻
　　　哭都城火(辛卯/)
九月丙戍夜未中祝融張焰通天紅層樓傑觀舞燧象
綺峯繡陌奔燭龍始從李博士橋起三面分風十五里
崩摧洶湧海潮翻填咽紛紛釜魚死開禧回祿前未聞
今更五分多二分大塗小撤噤不講拱手坐視連宵焚
殿前將軍猛如虎救得汾陽令公府祖宗神靈飛上天
痛哉九廟成焦土
　　鶴山魏了翁華父
　　　夜景
逺鐘入枕遞新晴衾鐵稜稜夢不成起傍梅花讀周易
一牕明月四簷聲
　　畱畊王伯大幼學
　　　丹青閣
傑閣岧嶤倚壁蒼菊花時節此持觴市聲一殿隔秋水
橋影半空横夕陽挺挺霜筠排壑立涓涓石溜引山長
人言絶頂多竒觀安得閒身宿上方
　　信菴趙葵南仲
　　　荒城
城荒葉落風颼颼淮水茫茫古渡頭回首不堪行樂地
黃花㸃㸃是離愁
　　節齋陳昉叔方
　　　宫詞
桂影婆娑玉殿凉風傳花漏夜聲長内人亦有思僊者
月下吹簫引鳯凰
　　臞軒王邁實之
　　　飛翼樓(舊傳范/蠡故址)
亭前一望海東流更有雄樓在上頭燕子飛來春漠漠
鴟夷仙去水悠悠神交故國三千里目斷中原四百州
日暮片雲棲古樹昔人留與後人愁
　　華谷嚴粲坦叔
　　　晚春
生平得意在煙霞失脚黃塵負歲華過了海棠渾不省
夢中猶自詠梅花
　　　還家
萬屋煙消餘塔身還家何處訪情親舊時巷陌都忘記
却問新攜來住人
　　鳯山嚴肅伯復
　　　落花
片片落花飛隨風去不歸如何臨欲别不得傍君衣
　　三休嚴參少魯
　　　梅
何年流水恨昨夜小橋春縱有相逢地都無可寄人
　　　看雪
天逺正難窮樓髙不堪倚醉夢入江南楊花數千里
　　樵溪嚴仁次山
　　　平逺樓
湘中病客思歸日城上髙樓獨倚時半樹夕陽鴉集早
一江秋色雁來遲
　　　聞雁
西風吹夢楚江秋雁正來時妾正愁怕有帛書天外至
畫睂未了急登樓
　　　塞下曲
漠漠孤城落照間黄榆白葦滿闗山千枝羌笛連雲起
知是朔方牧馬還
　　滄浪逋客嚴羽儀卿
　　　酬友人見贈
湘江南去少人行瘴雨蠻煙白草生誰念梁園舊詞客
桄榔樹下獨聞鶯
　　　送友人之楚州
黯黯離筵夕照收邊城羌笛起邊愁念君此去三千里
何處闗山是楚州
　　　送别
客鬢風霜晚離亭鼓角聞念君當此去把袂不能分衡
霍連秋氣蒸湘合暮雲愁心將落葉向晚共紛紛
　　　絶句
西陵終日望不見有歸橈欲去猶回首寒江起暮潮
　　　臨川逢鄭遐之雲夢
天涯十載無窮恨老淚燈前語罷垂明發又為千里别
相思應盡一生期洞庭波浪帆開晚雲夢蒹葭鳥去遲
世亂音書何日到闗河一望不勝悲
　　　送張季逺入京
手把一枝菊贈君千里行山川遥滿目何處是吳京飲
罷北風起蕭蕭塞雁聲東流儻未盡見我望君情
　　　訪益上人蘭若
獨尋青蓮宇行過白沙灘一徑入松雪數峯生暮寒山
僧喜客至林野借人看吟罷拂衣去鐘聲雲外殘
　　閬風山人上官良史偉長
　　　尋嚴丹丘東潭居二首(丹丘儀/卿舊字)
愛子東溪幽抱被來同宿山家無膏火然薪代明燭閒
牕何所有古書三五束鳥棲月上時還見簷前竹
山齋櫺牖踈水月連春霧今夕定何夕清心欣所遇如
從天姥逰似得招提趣幽夢出雲時匆匆山鳥曙
　　　泊舟有懷
渺渺復迢迢楓林帶柞橋沙寒初上月浦暗已回潮霜
葦多先折江花或後凋今宵何處雁相伴宿蘭橈
　　　河梁值雨有懷嚴羽
葦岸逢殘雨河橋對暮流停鞭一悵望客思暫夷猶楓
葉滿江色夕陽終古愁遥憐君亦苦不共故園秋
　　竹莊頼鑄成之
　　　送鄭居之
牕前落葉正蕭蕭夜雨寒燈共寂寥君是居人予是客
明朝相候合江橋
　　春塘錢舜選
　　　示妷
才過中年百念輕獨于風月未忘情貧將入骨詩方好
事不縈心夢亦清萬巻難圖金馬貴一篷當與白鷗盟
幸然不作諸侯客猶恐江湖説姓名
　　節齋蔡淵伯靜
　　　仲弟未歸歲晚有懐
明月照席寒生我愁百端冉冉歲云徂逰子不顧還相
送荷花碧相望楓葉丹髙樓日千回㪚步東林隈攀條
復攬秀日暮空徘徊金杯白玉臺猶能對寒梅寄書豈
不早三月千里道敢怨歸軒遲但念堂中老春風萱草
生更樹堂前庭
　　九峯蔡沈仲黙
　　　贈琴士翁明逺
膠漆本無意絲桐非有情因縁醉翁指發此無窮聲蕭
蕭秋風引落葉渭水清喧喧陽春歌花明錦江城離鸞
月徘徊别鶴雲杳㝠清泠洒毛髪震蕩驚雷霆曲度神
莫測調髙妙難名時方多艱虞掩耳誰為聽無為㤙怨
兒女語疆場勇士軒昂行
　　古州馬子嚴莊父
　　　烏林詞
荆州兒曹不足恃何物老瞞欺一世兵書浪語十三篇
不料烏林出竒計隆凖雲孫驅伏龍紫髯强援邀江東
戈船植羽蔽寒日雪浪崩厓驚晚風行間一卒如兒戲
持火絶江人不意灰消漢賊終老心功入喬家少年壻
君不見華容道傍春草生魂消不聽車馬聲哀猿夜啼
霜月冷空餘野燐沙邊明
　　環溪馬知節介卿
　　　枯梅
斧斤戕不死半蘚半枯槎寂寞幽厓下一枝三四花
　　雪巖宋伯仁器之
　　　柬趙監鹽
西風吹破黑貂裘多少江山惜倦逰紅葉已霜天欲暮
緑蓑初雨客吟秋人逢知己無榮辱事不縈懷任去留
但是菊花開便好醉中休説異鄉愁
　　芸隠施樞知言
　　　小樓
簾捲西風入小樓夕陽銜雁欲西流無人細説吟邊事
獨有黃花共晚秋
　　　閨思
簾底臨鸞惜歲華鬢雲慵掠寳釵斜落梅香斷無消息
一樹春風屬杏花
　　雪篷姚鏞希聲
　　　桐廬道中
兩岸山如簇中流鏁翠㣲風帆逆水上江鶴背人飛野
廟青楓樹人家白板扉嚴陵臺下過不敢浣塵衣
　　　别毛滄洲
風雨三更夢江湖萬里心青燈正愁絶可惜不能琴
　　　放船
數幅蒲帆破曉煙一篙春水漲平川誰家池館多楊柳
時送飛花到客船
　　道士黎師俁道華
　　　門外
門外黃塵尺許深癡兒抵死競浮沉誰知一寸茅簷日
天付閒人直萬金
　　道士王克功德成
　　　思友
孤坐忽太息拂衣臨長風天髙夕月冷木脱秋山空良
晤匪易得好懷難再同思君不可見心逐孤飛鴻
　　　劍浦思歸
韶華客裏一番老自嘆此生行路多獨上危樓望鄉國
闌干倚遍奈愁何
古柳枝頭啼暮鴉清明時候又天涯故園桃李憑君問
老却春風幾度花
　　　梅仙山
芒屩支藤上翠微長松影裏叩柴扉石壇丹竈蒼苔冷
天濶風髙鶴不歸
　
　
　
　
　
　詩家鼎臠巻下
