#+TITLE: 陶淵明集-晉-陶潛
#+DATE: 2018-05-12 10:18:58
#+SOURCE: github.com/kanripo/KR4b0008 master b344882c                
欽定四庫全書　　　　　集部二
　陶淵明集　　　　　　　别集類一(晉/)
　　提要
　　　　(臣/)等謹案陶淵明集八巻晉陶潛撰北齊陽
　　　　休之序録稱潛集行世凡三本一本八巻無
　　　　序一本六巻有序目而編比顛亂兼復闕少
　　　　一本為蕭統所撰(案古人選定之本亦謂之/撰故文選舊本皆題昭明)
　　　　(太子撰而徐陵玉臺新咏序稱撰録艶歌凡為/十巻休之稱淵明集為統撰葢沿當日之稱)
　　　　(今亦仍/其原文)亦八巻而少五孝傳及四八目四八目即
　　　　聖賢羣輔録也休之叅合三本定為十巻已非蕭
　　　　統之舊又宋庠私記稱隋經籍志潛集九巻又云
　　　　梁有五巻録一巻唐志作五巻庠時所行一為蕭
　　　　統八巻本以文列詩前一為陽休之十巻本其他
　　　　又數十本終不知何者為是晚乃得江左舊
　　　　本次第最無倫貫今世所行即庠稱江左本
　　　　也然昭明太子去潛世近已不見五孝傳四
　　　　八目不以入集陽休之何由續得且五孝傳
　　　　及四八目所引尚書自相矛盾決不出于一
　　　　手當必依託之文休之誤信而増之後諸本
　　　　雖巻數多少次第先後各有不同其竄入偽
　　　　作則同一轍實自休之所編始庠私記但疑
　　　　八儒三墨二條之誤亦考之不審矣今四八
　　　　目已經
　　睿鑒指示灼知其贗别著録于子部類書而詳辨
　　　　之其五孝傳文義庸淺決非潛作既與四八
　　　　目一時同出其贗亦不待言今並刪除惟編
　　　　潛詩文仍從昭明太子所定釐為八巻雖梁
　　　　時舊第今不可考而黜偽存真庶幾猶為近
　　　　古焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
陶淵明集原序
夫自衒自媒者士女之醜行不忮不求者明達之用心
是以聖人韜光賢人遁世其故何也含徳之至莫踰於
道親巳之切無重於身故道存而身安道亡而身害處
百齡之内居一世之中倐忽比之白駒寄遇謂之逆旅
宜乎與大塊而盈虚隨中和而任放豈能戚戚勞於憂
畏汲汲役於人間齊謳趙女之娯八珍九鼎之食結駟
連騎之榮侈袂執圭之貴樂既樂矣憂亦隨之何倚伏
之難量亦慶弔之相及智者賢人居之甚履薄冰愚夫
貪士競之若洩尾閭玉之在山以見珍而終破蘭之生
谷雖無人而自芳故莊周垂釣於濠伯成躬耕於野或
貨海東之藥草或紡江南之落毛譬彼鴛雛豈競鳶鴟
之肉猶斯雜縣寧勞文仲之牲至于子常寗喜之倫蘇
秦衛鞅之匹死之而不疑甘之而不悔主父偃言生不
五鼎食死則五鼎烹卒如其言豈不痛哉又楚子觀周
受折於孫滿霍侯驂乗禍起於負芒饕餮之徒其流甚
衆唐堯四海之主而有汾陽之心子晉天下之儲而有
洛濱之志輕之若脫屣視之若鴻毛而況於他人乎是
以至人達士因以晦迹或懷瑾而謁帝或被褐而負薪
鼓枻清潭棄機漢曲情不在於衆事寄衆事以忘情者
也有疑陶淵明詩篇篇有酒吾觀其意不在酒亦寄酒
為迹者也其文章不羣辭彩精拔跌宕昭彰獨超衆類
抑揚爽朗莫之與京横素波而傍流干青雲而直上語
時事則指而可想論懷抱則曠而且真加以貞志不休
安道苦節不以躬耕為恥不以無財為病自非大賢篤
志與道汙隆孰能如此乎余素愛其文不能釋手尚想
其徳恨不同時故加搜校粗為區目白璧微瑕惟在閒
情一賦揚雄所謂勸百而諷一者卒無諷諫何足搖其
筆端惜哉亡是可也并粗㸃定其傳編之于録嘗謂有
能觀淵明之文者馳競之情遣鄙吝之意祛貪夫可以
亷懦夫可以立豈止仁義可蹈抑乃爵禄可辭不必傍
游泰華逺求柱史此亦有助於風教也
陶淵明集總論
蘇東坡曰吾於詩人無所好獨好淵明詩淵明作詩不
　多然質而實綺癯而實腴自曹劉鮑謝李杜諸人皆
　莫及也
東坡曰所貴於枯淡者謂外枯而中膏似淡而實美淵
　明子厚之流是也若中邊皆枯亦何足道佛言譬如
　食蜜中邊皆甜人食五味知其甘苦皆是能分别其
　中邊者百無一也
黄山谷跋淵明詩巻曰血氣方剛時讀此詩如嚼枯木
　及緜歴世事知決定無所用智又云謝康樂庾義城
　之詩鑪錘之功不遺餘力然未能窺彭澤數仞之牆
　者二子有意於俗人贊毁其工拙淵明直寄焉持是
　以論淵明亦可以知其關鍵也
山谷道人曰寧律不諧不使句弱用字不工不使語俗
　此庾開府之所長也然有意於為詩也至於淵明則
　所謂不煩繩削而自合者雖然巧於斧斤者多疑其
　拙窘於檢括者輙病其放孔子曰寗武子其智可及
　也其愚不可及也淵明之拙與放豈可為不智者道
　哉道人曰如我按指海印發光汝暫舉心塵勞先起
　說者曰若以法眼觀無俗不真若以世眼觀無真不
　俗淵明之詩要當與一丘一壑者共之耳
山谷曰退之於詩本無解處以才高而好耳淵明不為
　詩寫其胸中之妙耳無韓之才與陶之妙而學其詩
　終樂天耳
胡仔苕溪漁隠叢話曰東坡在潁州時因歐陽叔弼讀
　元載傳歎淵明之絶識遂作詩云淵明求縣令本縁
　食不足束帶向督郵小屈未為辱飜然賦歸去豈不
　念窮獨重以五斗米折腰營口腹云何元相國萬鍾
　不滿欲胡椒銖两多安用八百斛以此殺其身何翅
　抵鵲玉往者不可悔吾其反自燭淵明隠約栗里柴
　桑之間或飯不足也顔延年送錢二萬即日送酒家
　與蓄積不知紀極至藏胡椒八百斛者相去逺近豈
　直睢陽蘇合彈與螳螂糞丸比哉
胡仔苕溪漁隠曰鍾嶸評淵明詩為古今隠逸詩人之
　宗余謂陋哉斯言豈足以盡之不若蕭統云淵明文
　章不羣詞彩精拔跌宕昭彰獨超衆類抑揚爽朗莫
　之與京横素波而傍流干青雲而直上語時事則指
　而可想論懷抱則曠而且真加以貞志不休安道苦
　節不以躬耕為恥不以無財為病自非大賢篤志與
　道汚隆孰能如是乎此言盡之矣
陳后山曰鮑昭之詩華而不弱陶淵明之詩切於事情
　但不文耳
陳后山又曰右丞蘇州皆學陶正得其自在
楊龜山語録曰淵明詩所不可及者冲澹深粹出於自
　然若曾用力學然後知淵明詩非著力所能成也
朱文公語録曰晉宋人物雖曰尚清高然箇箇要官職
　這邊一面清談那邊一面招權納貨陶淵明真个是
　能不要此所以高於晉宋人物
朱文公語録曰作詩須從陶栁門中來乃佳不如是無
　以發蕭散冲澹之趣不免於局促塵埃無由到古人
　佳處
朱晦菴曰陶淵明詩平淡出於自然後人學他平淡便
　相去逺矣某後生見人做得詩好銳意要學遂將淵
　明詩平仄用字一一依他做到一月後便解自做不
　要他本子方得作詩之法
朱晦菴又曰韋蘇州詩直是自在其氣象近道陶却是
　有力但詩健而意閒隠者多是帶性負氣之人為之
　陶欲有為而不能者也又好名韋則自在
葛常之韻語陽秋曰陶潛謝朓詩皆平澹有思致非後
　來詩人怵心劌目雕琢者所為也老杜云陶謝不枝
　梧風騷共推激紫燕自超詣翠駮誰剪剔是也大抵
　欲造平淡當自組麗中來落其紛華然後可造平淡
　之境如此則陶謝不足進矣今之人多作拙易詩而
　自以為平淡識者未嘗不絶倒也梅聖俞和晏相詩
　云因令適性情稍欲到平澹苦詞未圓熟刺口劇菱
　芡言到平澹處甚難也李白云清水出芙蓉天然去
　雕飾平澹而到天然處則善矣
劉後村曰士之生世鮮不以榮辱得喪撓敗其天真者
　淵明一生惟在彭澤八十餘日涉世故餘皆高枕北
　窻之日無榮惡乎辱無得惡乎喪此其所以為絶唱
　而寡和也二蘇公則不然方其得意也為執政侍從
　及其失意也至下獄過嶺晩更憂患於是始有和陶
　之作二公雖惓惓於淵明未知淵明果印可否
西清詩話曰淵明意趣真古清淡之宗詩家視淵明猶
　孔門視伯夷也
蔡寛夫曰栁子厚之貶其憂悲憔悴之歎發於詩者特
　為酸楚卒以憤死未為達理白樂天似能脫屣軒冕
　者然榮辱得失之際銖銖校量而自矜其達每詩未
　嘗不著此意是豈真能忘之者哉亦力勝之耳惟淵
　明則不然觀其貧士責子與其他所作當憂則憂當
　喜則喜忽然憂樂兩忘則隨所寓而皆適未嘗有擇
　於其間所謂超世遺物者要當如是而後可觀三人
　之詩以意逆志人豈難見以是論賢不肖之實何可
　欺乎
陸象山曰詩自黄初而降日以漸薄惟彭澤一源來自
　天稷與衆殊趣而淡薄平夷玩嗜者少
陸象山又曰李白杜甫陶淵明皆有志於吾道
真西山曰淵明之作宜自為一編以附于三百篇楚辭
　之後為詩之根本準則
魏鶴山曰世之辯證陶氏者曰前後名字之互變也死
　生歲月之不同也彭澤退休之年史與集所載之各
　異也然是所當考而非其要也其稱美陶公者曰榮
　利不足以易其守也聲味不足以累其真也文辭不
　足以溺其志也然是亦近之而其所以悠然自得之
　趣則未之深識也風雅以降詩人之辭樂而不淫哀
　而不傷以物觀物不牽於物吟咏性情而不累於情
　孰有能如公者乎有謝康樂之忠而勇退過之有阮
　嗣宗之達而不至於放有元次山之漫而不著其迹
　此豈小小進退所能窺其際耶先儒所謂經道之餘
　因閒觀時因静照物因時起志因物寓言因志發詠
　因言成詩因詠成聲因詩成音者陶公有焉
休齋曰人之為詩要有野意語曰質勝文則野葢詩非
　文不腴非質不枯能始腴而終枯無中邊之殊意味
　自長風人以來得野意者淵明而已
雪浪齋日記曰為詩欲詞格清美當㸔鮑昭謝靈運欲
　渾成而有正始以來風氣當㸔淵明
楊文清公曰按詩中言本志少說固窮多夫惟忍於饑
　寒之苦而後能存節義之閑西山之所以有餓夫也
　世士貪榮辱事豪侈而高談名義自方於古之人余
　未之信也
按邢寛曰靖節先生以義熙元年秋為彭澤令其冬解
　綬去職時四十一歲矣後十六年晉禪宋又七年卒
　是為宋文帝元嘉四年南史及梁昭明太子傳不載
　壽年晉書隠逸傳及顔延之誄皆云年六十三以厯
　推之生於晉哀帝興寧三年乙丑歲(張縯云先生辛/丑游斜川詩言)
　(開歲倐五十若以詩為正則先生生於壬子歲自壬/子至辛丑為年五十迄丁邜考終是得年七十六併)
　(記/之)
按張縯曰梁昭明太子傳稱陶淵明字元亮或云潛字
　淵明顔延之誄亦云有晉徵士潯陽陶淵明以統及
　延之所書則淵明固先生之名非字也先生作孟嘉
　傳稱淵明先親君之第四女嘉於先生為外大父先
　生又及其先親義必以名自見豈得自稱字哉統與
　延之所書可信不疑晉史謂潛字元亮南史謂潛字
　淵明皆非也先生於義熙中祭程氏妺亦稱淵明至
　元嘉中對檀道濟之言則云潛也何敢望賢年譜云
　在晉名淵明在宋名潛元亮之字則未嘗易此言得
　之矣
欽定四庫全書
　陶淵明集巻一
　　　　　　　　　　　　　晉　陶潛　撰
　詩四言
　　劉後村曰四言自曹氏父子王仲宣陸士衡後惟
　　陶公最高停雲榮木等篇殆突過建安矣又曰四
　　言尤難以三百五篇在前故也
　　　停雲(并序/)
　　　　停雲思親友也罇酒新湛(湛讀/曰沈)園列初榮願
　　　　言不從歎息彌襟
靄靄停雲濛濛時雨八表同昏平路伊阻静寄東軒春
醪獨撫良朋悠邈搔首延佇
停雲靄靄時雨濛濛八表同昏平陸成江(二句葢寓飈/回霧塞陵遷)
(谷變/之意)有酒有酒閒飲東窻願言懷人舟車靡從
東園之樹枝條再榮競用新好以招余情(謂相招以/事新朝也)人
亦有言日月于征安得促席說彼平生
翩翩飛鳥息我庭柯歛翮閒止好聲相和豈無他人念
子實多願言不獲抱恨如何
　　　　高元之曰以停雲名篇乃周詩六義二曰賦
　　　　四曰興之遺義也
　　　時運(并序/)
　　　　時運游暮春也春服旣成景物斯和偶影獨
　　　　游欣慨交心
邁邁時運穆穆良朝襲我春服薄言東郊山滌餘靄宇
曖微霄有風自南翼彼新苗
洋洋平津乃漱乃濯邈邈遐景載欣載矚(矚之欲/切視也)稱心
而言人亦易足揮茲一觴陶然自樂
延目中流悠悠清沂(魚依切水/名出泰山)童冠齊業閒詠以歸我
愛其静寤寐交揮但恨殊世邈不可追
斯晨斯夕言息其廬花藥分列林竹翳如清琴横床濁酒
半壺黄唐莫逮慨獨在余(史記曰黄帝為有/熊帝堯為陶唐)
　　　　湯東澗曰閒詠以歸我愛其静静之為言謂
　　　　其無外慕也亦庶乎知浴沂者之心矣
　　　榮木(并序/)
　　　　榮木念將老也日月推遷巳復有夏總角聞
　　　　道白首無成
采采榮木結根于茲晨耀其華夕已喪之人生若寄顦
顇(與憔/悴同)有時静言孔念中心悵而
采采榮木于茲托根繁華朝起慨暮不存貞脆由人禍
福無門匪道曷依匪善奚敦
嗟予小子稟茲固陋徂年既流業不增舊志彼不舍安
此日富(或曰志當作忘荀子功在不舍詩一/醉日富葢自咎其廢學而樂飲云爾)我之懷矣
怛焉内疚
先師遺訓余豈云墜四十無聞斯不足畏脂我名車策
我名驥千里雖遙孰敢不至
　　　　趙泉山曰四十無聞斯不足畏按晉元興三
　　　　年甲辰劉敬宣以破桓歆功遷建威將軍江
　　　　州刺史鎮潯陽辟靖節㕘其軍事時靖節年
　　　　四十也靖節當年抱經濟之器藩輔交辟遭
　　　　時不競將以振復宗國為巳任回翔十載卒
　　　　屈于戎幕佐吏用是志不獲騁而良圖弗集
　　　　明年決策歸休矣
　　　贈長沙公族祖(并序/)
　　　　長沙公於余為族(一作余於長/沙公為族)祖同出大司
　　　　馬(漢高帝/時陶舍)昭穆旣逺已為路人經過潯陽臨
　　　　别贈此
同源分流人易世踈慨然寤歎念茲厥初禮服遂悠歲
月眇徂感彼行路眷然躊躇
於穆令族允構斯堂諧氣冬暄映懷圭璋爰采春花載
警秋霜我曰欽哉實宗之光
伊余云遘在長忘同笑言未久逝焉西東遙遙三湘(寰/宇)
(記湘潭湘鄉/湘源為三湘)滔滔九江山川阻逺行李時通
何以寫心貽此話言進簣雖微終焉為山敬哉離人臨
路悽然欵襟或遼音問其先
　　　　楊誠齋曰同源分流人易世踈慨然寤歎念
　　　　茲厥初老泉族譜引正淵明詩意而淵明字
　　　　少意多尤可涵泳
　　　　西蜀張縯辨證曰年譜以此詩為元嘉乙丑
　　　　作按晉書載長沙公侃卒長子夏以罪廢次
　　　　子瞻之子宏襲爵宏卒子綽之嗣綽之卒子
　　　　延壽嗣宋受晉禪延壽降為呉昌侯若謂詩
　　　　作於元嘉則延壽已改封呉昌非長沙矣先
　　　　生詩云伊余云遘在長忘同葢先生世次為
　　　　長視延壽乃諸父行序云余於長沙公為族
　　　　或云長沙公於余為族皆以族字斷句不稱
　　　　為祖葢長沙公為大宗之傳先生不欲以長
　　　　自居故詩稱於穆令族序稱於余為族又云
　　　　我曰欽哉實宗之光皆敬宗之義也如年譜
　　　　以族祖族孫為稱乃是延壽之子延壽已為
　　　　呉昌侯其子又安得稱長沙公哉要是此詩
　　　　作於延壽未改封之前
　　　酬丁柴桑(柴桑潯/陽故里)
有客有客爰來爰止秉直司聰于惠百里飡勝如歸聆
善若始
匪惟諧也屢有良由載言載眺以寫我憂放歡一遇既
醉還休實欣心期方從我遊
　　　答龎㕘軍(并序/)
　　　　龎為衛軍㕘軍從江陵使上都過潯陽見贈
衡門之下有琴有書載彈載詠爰得我娯豈無他好樂
是幽居朝為灌園夕偃蓬廬
人之所寶尚或未珍不有同愛云胡以親我求良友實
覯懷人懽心孔洽棟宇惟鄰(時新居南里之南村/即栗里鄰新居鄰也)
伊余懷人欣徳孜孜我有旨酒與汝樂之乃陳好言乃
著新詩一日不見如何不思
嘉遊未斁誓將離分送爾于路銜觴無欣依依舊楚邈
邈西雲之子之逺良話曷聞
昔我云别倉庚載鳴今也遇之霰雪飄零大藩有命作
使上京豈忘宴安王事靡寧
慘慘寒日肅肅其風翩彼方舟容裔江中勗哉征人在
始思終敬茲良辰以保爾躬
　　　勸農
悠悠上古厥初生人傲然自足抱朴含真智巧既萌資
待靡因誰其贍之實頼哲人
哲人伊何時為后稷贍之伊何實曰播殖舜既躬耕禹
亦稼穡逺若周典八政始食
熙熙令音猗猗原陸卉木繁榮和風清穆紛紛士女趨
時競逐桑婦宵征農夫野宿
氣節易過和澤難久冀缺擕儷(左傳僖三十三年舅季/使過冀見冀缺耨其妻)
(饁之敬相待/如賓與之歸)沮溺結耦相彼賢達猶勤隴畞矧伊衆庶
曳裾拱手
民生在勤勤則不匱宴安自逸歲暮奚冀儋石不儲(儋/石)
(言一儋一石應劭曰齊人名甖為儋/石受二斛漢書音義曰儋一斗之儲)飢寒交至顧爾儔
列能不懷愧
孔耽道徳樊須是鄙董樂琴書田園不履若能超然投
迹高軌敢不歛袵敬讚徳美
　　　命子
悠悠我祖爰自陶唐邈為虞賓歴世重光(陶世之先曰/伊祁氏升唐)
(侯為天子後遜于虞作游陶丘故號陶唐氏而諡曰堯/取散宜氏之女曰女皇生丹朱復有庶子九人及舜初)
(郊于唐以丹朱/為尸因封于唐)御龍勤夏豕韋翼商(時董父好龍舜命/豢龍於陶丘而堯)
(之庶子奉先之祀於陶丘者或世業豢龍逮夏帝孔甲/時天降雌雄龍二于庭有劉累者實堯之裔累以擾音)
(柔龍事孔甲賜之姓御龍氏龍一雌死帝既饗復求御/龍氏懼遷魯山祝融之後封于豕韋商武丁滅之以封)
(劉累/之胄)穆穆司徒(左傳載商民七族陶氏其一也陶氏授/民是為司徒葢豕韋之後陶姓始經見)
(於/此)厥族以昌(原陶姓氏族/之所自來也)
紛紛戰國漠漠衰周鳳隠於林幽人在丘逸虯遶雲(蚪/竒)
(樛切俗作蛇/非無角龍也)奔鯨駭流(二句喻狂暴/縱横之亂也)天集有漢眷予愍
侯(高帝功臣表開封愍侯陶舍/以左司馬從漢破代封侯)
於赫愍侯運當攀龍撫劍夙邁顯茲武功書誓山河啟
土開封(高帝與功臣盟云使黄河如帶泰山如礪/國以永存爰及苗裔書誓山河謂此盟也)亹亹
丞相(孝景二年陶/青為丞相)允迪前蹤
渾渾長源蔚蔚洪柯羣川載導衆條載羅(二句喻枝/派之分散)時
有語黙運因隆窊(窊鳥𤓰切凹也二句言/陶青之後未有顯者也)在我中晉業
融長沙(按別傳陶侃字士行仕中晉在軍四十一載位/至八州都督封長沙郡公薨於成帝咸和九年)
(追贈大司/馬諡曰桓)
桓桓長沙伊勲伊徳天子疇我専征南國功遂辭歸臨
寵不忒孰謂斯心而近可得(言長沙公心/期之高逺也)
肅矣我祖慎終如始直方二臺惠和千里(陶茂麟譜以/岱為祖按此)
(詩云惠和千里當從晉史以/茂為祖陶茂為武昌太守)於皇仁考淡焉虛止寄迹
風雲寘茲慍喜(父姿城太守生/五子史失載)
嗟余寡陋瞻望弗及顧慚華鬢負影隻立三千之罪無
後為急我誠念哉呱聞爾泣
卜云嘉日占亦良時名汝曰儼字汝求思溫恭朝夕念
茲在茲尚想孔伋庶其企而(孔伋因求思而言韋𤣥成/詩誰謂華高企其齊而誰)
(謂徳難厲/其庶而)
厲夜生子遽而求火(莊子天地篇厲之人半夜生其子/遽取火而視之汲汲然惟恐其似)
(已/也)凡百有心奚特於我既見其生實欲其可人亦有言
斯情無假
日居月諸漸免于孩福不虛至禍亦易來夙興夜寐願
爾斯才爾之不才亦已焉哉
　　　　張縯曰先生高蹈獨善宅志超曠視世事無
　　　　一可芥其中者獨於諸子拳拳訓誨有命子
　　　　詩有責子詩有告儼等䟽先生既厚積於躬
　　　　薄取於世其後宜有興者而六代之際迄無
　　　　所聞此亦先生所謂天道幽且逺鬼神茫昧
　　　　然者也(靖節之裔不見於傳獨袁郊甘澤謠/云陶峴彭澤之後開元中家于崑山)
　　　　又曰杜子美嘲先生云有子賢與愚何其掛
　　　　懷抱此固以文為戲耳驥子好男兒若以是
　　　　嘲子美譽兒亦豈不可哉
　　　　趙泉山曰靖節之父史逸其名惟載於陶茂
　　　　麟家譜而其行事亦無從考見惟命子詩曰
　　　　於皇仁考淡焉虛止寄迹風雲寘茲慍喜其
　　　　父子風規葢相類
　　　歸鳥
翼翼歸鳥晨去于林逺之八表近憇雲岑(憇起例/切息也)和風
不洽翻翮求心(託言歸而求志下/文豈思天路意同)顧儔相鳴景庇清陰
翼翼歸鳥載翔載飛雖不懷游見林情依遇雲頡頏相
鳴而歸遐路誠悠性愛無遺
翼翼歸鳥馴林徘徊豈思天路欣及舊棲雖無昔侣衆
聲毎諧日夕氣清悠然其懷
翼翼歸鳥戢羽寒條游不曠林宿則森標晨風清興好
音時交矰繳奚施(繳之若切弋矢也/著絲以罥禽足)已巻安勞(巻與/倦同)
　
　
　
　
　
　陶淵明集巻一
欽定四庫全書
　陶淵明集巻二
　　　　　　　　　　　　　晉　陶潛　撰
　詩五言
　　　形影神(三首/)
　　　　貴賤賢愚莫不營營以惜生斯甚惑焉故極
　　　　陳形影之苦言神辨自然以釋之好事君子
　　　　共取其心焉
　　　形贈影
天地長不没山川無改時草木得常理霜露榮悴之謂
人最靈智獨復不如茲適見在世中奄去靡歸期奚覺
無一人親識豈相思但餘平生物舉目情悽洏(洏如之/切涕流)
(貌/)我無騰化術必爾不復疑願君取吾言得酒莫茍辭
　　　影答形
存生不可言衛生毎苦拙誠願游崑華邈然茲道絶與
子相遇來未嘗異悲恱憩蔭若暫乖止日終不别此同
既難常黯爾俱時滅身沒名亦盡念之五情熱立善有
遺愛胡為不自竭酒云能消憂方此詎不劣
　　　神釋
大鈞無私力萬理自森著人為三才中豈不以我故與
君雖異物生而相依附結託善惡同安得不相語三皇
大聖人今復在何處彭祖壽永年欲留不得住(彭祖姓/籛名鏗)
(顓頊𤣥孫進雉羮於堯堯封於/彭城歴夏經殷至周年八百歲)老少同一死賢愚無復
數日醉或能忘將非促齡具立善常所欣誰當為汝譽
(日醉釋前篇/立善釋後篇)甚念傷吾生正宜委運去縱浪大化中不
喜亦不懼應盡便須盡無復獨多慮
　　　　鶴林曰人為三才中豈不以我故我神自謂
　　　　也人與天地並立而為三以此心之神也若
　　　　塊然血肉豈足以並天地哉末縱浪大化中
　　　　四句是不以死生禍福動其心泰然委順養
　　　　神之道也淵明可謂知道之士矣
　　　九日閒居(并序/)
　　　　余閒居愛重九之名秋菊盈園而持醪靡由
　　　　空服九華寄懷於言
世短意常多斯人樂久生日月依辰至舉俗愛其名露
凄暄風息氣澈天象明往鷰無遺影來雁有餘聲酒能
祛百慮菊為制頽齡如何蓬廬士空視時運傾(空視時/運傾指)
(易代/之事)塵爵恥虛罍寒華徒自榮歛襟獨閒謠𬗟焉起深
情棲遲固多娯淹留豈無成(淹留無成騷人語也今反/之謂不得於彼則得於此)
(後棲遲詎/為拙亦同)
　　　　古詩云人生不滿百常懷千歲憂而淵明以
　　　　五字盡之曰世短意常多東坡曰意長日月
　　　　促則倒轉陶句耳
　　　歸園田居(六首/)
　　　其一
少無適俗韻性本愛丘山誤落塵網中一去三十年覊
鳥戀舊林池魚思故淵開荒南野際守拙歸園田方宅
十餘畝草屋八九間榆栁蔭後園桃李羅堂前曖曖逺
人村依依墟里烟狗吠深巷中雞鳴桑樹巔户庭無塵
雜虛室有餘閒久在樊籠裏復得返自然
　　　　冷齋夜話曰東坡嘗云淵明詩初視若散緩
　　　　熟視有竒趣如曰曖曖逺人村依依墟里烟
　　　　狗吠深巷中雞鳴桑樹巔又曰採菊東籬下
　　　　悠然見南山大率才高意逺則所寓得其妙
　　　　遂能如此如大匠運斤無斧鑿痕不知者則
　　　　疲精力至死不悟
　　　其二
野外罕人事窮巷寡輪鞅白日掩荆扉虛室絶塵想時
復墟曲中披草共來往相見無雜言但道桑麻長桑麻
日已長我土日已廣常恐霜霰至零落同草莽
　　　其三
種豆南山下草盛豆苗稀晨興理荒穢帶月荷鋤歸道
狹草木長夕露沾我衣衣沾不足惜但使願無違(前漢/楊惲)
(傳田彼南山蕪穢不治種一頃豆落/而為箕人生行樂耳須富貴何時)
　　　　東坡曰以夕露沾衣之故而違其所願者多
　　　　矣
　　　其四
久去山澤游浪莽林野娯試㩦子姪軰披榛步荒墟徘
徊丘壠間依依昔人居井竈有遺處桑竹殘朽株借問
採薪者此人皆焉如薪者向我言死沒無復餘一世異
朝市此語真不虚人生似幻化終當歸空無
　　　其五
悵恨獨策還﨑嶇歴榛曲山澗清且淺遇以濯吾足漉
我新熟酒隻雞招近局日入室中闇荆薪代明燭歡來
苦夕短已復至天旭
　　　其六
種苗在東臯苗生滿阡陌雖有荷鋤倦濁酒聊自適日
暮巾柴車路暗光已夕歸人望烟火稚子候簷隙問君
亦何為百年㑹有役但願桑麻成蠶月得紡績素心正
如此開徑望三益
　　　　韓子蒼曰田園六首末篇乃序行役與前五
　　　　首不類今俗本乃取江淹種苗在東臯為末
　　　　篇東坡亦因其誤和之陳述古本止有五首
　　　　予以為皆非也當如張相國本題為雜詠六
　　　　首江淹雜擬詩亦頗似之但開徑望三益此
　　　　一句不類
　　　　東澗曰但願桑麻成蠶月得紡績則與陶公
　　　　語判然矣
　　　問來使
爾從山中來早晩發天目(山名在/武林)我屋南窻下今生幾
叢菊薔薇葉巳抽秋蘭氣當馥歸去來山中山中酒應
熟
　　　　西清詩話曰此節獨南唐與晁文元家二本
　　　　有之
　　　　東澗曰此葢晚唐人因太白感秋詩而偽為
　　　　之
　　　遊斜川(并序/)
　　　　辛丑正月五日天氣澄和風物閒美與二三
　　　　鄰曲同遊斜川臨長流望曾城(路庭芝云曾/城落星寺也)
　　　　(殆晉之/所有者)魴鯉躍鱗於將夕水鷗乗和以翻飛
　　　　彼南阜者名實舊矣不復乃為嗟歎若夫曾
　　　　城傍無依接獨秀中皋遙想靈山有愛嘉名
　　　　(天問崑崙縣圃其尻安在增城九重其高幾/里淮南子崑崙中有增城九重注云中有五)
　　　　(城十二樓故/云靈山嘉名)欣對不足率爾賦詩悲日月之
　　　　遂往悼吾年之不留各䟽年紀鄉里以記其
　　　　時日
開歲倐五日吾生行歸休念之動中懷及辰為茲游氣
和天惟澄班坐依逺流弱湍(湍急/瀬也)馳文魴閒谷矯鳴鷗
迥澤散游目緬然睇曾丘雖微九重秀(九重注/見上)顧瞻無
匹儔提壺接賓侣引滿更獻酬未知從今去當復如此
不中觴縱遙情忘彼千載憂且極今朝樂明日非所求
　　　　按辛丑歲靖節年三十七詩曰開歲倐五十
　　　　乃義熙十年甲寅以詩語證之序為誤今作
　　　　開歲倐五日則與序中正月五日語意相貫
　　　示周續之祖企謝景夷三郎(時三人皆/講禮校書)
負痾頽簷下終日無一欣藥石有時閒念我意中人相
去不尋常道路邈何因周生述孔業祖謝響然臻(薦禰/表羣)
(士響/臻)道喪向千載今朝復斯聞馬隊非講肆校書亦已
勤老夫有所愛思與爾為鄰願言誨諸子從我潁水濱
(春秋云堯朝許由於沛澤之中曰請屬天/下於夫子許由遂之箕山之下潁水之陽)
　　　　泉山曰按靖節不事覲謁惟至田舍及廬山
　　　　游觀舍是無他適續之自社主逺公順寂之
　　　　後雖隠居廬山而州將毎相招引頗從之游
　　　　世號通隠是以詩中引箕潁之事微譏之
　　　乞食
飢來驅我去不知竟何之行行至斯里叩門拙言辭主
人解余意遺贈豈虛來談話終日夕觴至輙傾盃情欣
新知歡言詠遂賦詩感子漂母惠愧我非韓才銜戢知
何謝㝠報以相貽
　　　　東坡曰淵明得一食至欲以㝠謝主人哀哉
　　　　哀哉此大類丐者口頰也非獨余哀之舉世
　　　　莫不哀之也飢寒常在身前功名常在身後
　　　　二者不相待此士之所以窮也
　　　諸人共游周家墓柏下
今日天氣佳清吹與鳴彈(吹尺偽/切嘘也)感彼柏下人安得不
為歡清歌散新聲緑酒開芳顔未知明日事余襟良已
殫
　　　怨詩楚調示龎主簿(遵/)鄧治中(闕/)
天道幽且逺鬼神茫昧然結髮念善事僶俛六九年弱
冠逢世阻始室喪其偏(其年二十喪/偶繼取翟氏)炎火屢焚如螟蜮
恣中田(蔡氏注蜮蟲水中含沙射人非/食苗桑蟲意此螟蜮當是螟􁀙)風雨縱横至収
歛不盈㕓夏日長抱飢寒夜無被眠造夕思雞鳴及晨
願烏遷(謂日鳥月兔/飛走之速也)在已何怨天離憂悽目前吁嗟身
後名於我若浮烟慷慨獨悲歌鍾期信為賢
　　　　薛易簡正音集云琴之操弄約五百餘名多
　　　　縁古人幽憤不得志而作也今引子期知音
　　　　事而命篇曰怨詩楚調庸非度調為辭欲被
　　　　絃歌乎
　　　　趙泉山曰集中惟此詩歴敘平素多艱如此
　　　　而一言一字率直致而務紀實也
　　　答龎㕘軍(并序/)
　　　　三復來貺欲罷不能自爾鄰曲冬春再交欵
　　　　然良對忽成舊游俗諺云數面成親舊況情
　　　　過此者乎人事好乖便當語離楊公所歎豈
　　　　惟常悲吾抱疾多年不復為文本既不豐(謂/癯)
　　　　(瘁/也)復老病繼之輙依周孔往復之義且為别
　　　　後相思之資(楊公楊/永也)
相知何必舊傾葢定前言有客賞我趣每每顧林園談
諧無俗調所說聖人篇或有數㪷酒閒飲自歡然我實
幽居士無復東西縁物新人惟舊弱毫多所宣情通萬
里外形跡滯江山君其愛體素(曹子建詩王/其愛玉體)來㑹在何
年
　　　五月旦作和戴主簿
虛舟縱逸棹回復遂無窮發歲始俛仰星紀奄將中南
窻罕悴物此林榮且豐神淵寫時雨晨色奏景風(史記/律書)
(景風者居南方景者/言陽道竟故曰景風)既來孰不去人理固有終居常待
其盡曲肱豈傷冲遷化或夷險肆志無窊隆即事如已
高何必升華嵩
　　　連雨獨飲
運生㑹歸盡終古謂之然世間有松喬於今定何聞故
老贈余酒乃言飲得仙試酌百情逺重觴忽忘天天豈
去此哉任真無所先雲鶴有竒翼八表須㬰還自我抱
茲獨僶俛四十年形骸久已化心在復何言
　　　　趙泉山曰按晉傳靖節未嘗有喜愠之色唯
　　　　遇酒則飲時或無酒亦雅詠不輟飲酒詩云
　　　　不覺知有我安知物為貴獨飲詩云試酌百
　　　　情逺重觴忽忘天天豈去此哉任真無所先
　　　　此酒中實際理地也豈狂藥昬醟之語
　　　移居(二首/)
　　　其一
昔欲居南村(即栗/里也)非為卜其宅聞多素心人樂與數晨
夕懷此頗有年今日從茲役敝廬何必廣取足蔽床席
鄰曲時時來(指顔延年殷景/仁龎通之輩)抗言談在昔竒文共欣賞
(竒文見/王褒傳)疑義相與析
　　　其二
春秋多佳日登高賦新詩過門更相呼有酒斟酌之農
務各自歸閒暇輙相思相思則披衣言笑無厭時此理
將不勝(音升/任也)無為忽去茲(言此樂不可勝無為舍而去/之韓子亦曰樂之終身不厭)
(何暇/外慕)衣食當須紀力耕不吾欺
　　　和劉柴桑(遺民嘗作/柴桑令)
山澤久見招胡事乃躊躇直為親舊故未忍言索居良
辰入竒懷挈杖還西廬(時遺民約靖節隠山結白蓮社/靖節雅不欲預其杜列但時復)
(往還於/廬阜間)荒塗無歸人時時見廢墟茅茨已就治新疇復
應畬(爾雅田三歲曰畬靖節自庚戌徙居/南村已再稔矣今秋穫後復應畬也)谷風轉凄薄
(爾雅釋云東/風謂之谷風)春醪解飢劬弱女雖非男慰情良勝無栖
栖世中事歲月共相踈耕織稱其用過此奚所須去去
百年外身名同翳如
　　　　趙泉山曰谷風轉凄薄四句雖出於一時之
　　　　諧謔亦可謂巧於處窮矣以弱女喻酒之醨
　　　　薄飢則濡枯腸寒則若挾纊曲盡貧士嗜酒
　　　　之常態
　　　酬劉柴桑
窮居寡人用時忘四運周櫚庭多落葉慨然已知秋新
葵鬱北牖嘉穟養南疇今我不為樂知有來歲不命室
㩦童弱良日登逺游
　　　和郭主簿(二首/)
　　　其一
藹藹堂前林中夏貯清陰凱風因時來回飈開我襟息
交遊閒業臥起弄書琴園蔬有餘滋舊穀猶儲今營已
良有極過足非所欽舂秫作美酒酒熟吾自斟弱子戲
我側學語未成音此事真復樂聊用忘華簪遙遙望白
雲懷古一何深
　　　其二
和澤周三春清凉素秋節露凝無游氛天高風景澈陵
岑聳逸峯遙瞻皆竒絶芳菊開林耀青松冠巖列懷此
貞秀姿卓為霜下傑銜觴念幽人千載撫爾訣檢素不
獲展厭厭竟良月
　　　於王撫軍座送客
秋日凄且厲百卉具巳腓(四月詩云秋日凄凄百卉/具腓集本作各傳寫之誤)爰
以履霜節登高餞將歸寒氣冐山澤游雲倐無依洲渚
思緬邈風水互乖違瞻夕欲良讌離言聿云悲晨鳥暮
來還懸車歛餘輝(淮南子日至悲/泉是謂懸車)逝止判殊路旋駕悵
遲遲目送回舟逺情隨萬化遺
　　　　按年譜此詩宋武帝永初二年辛酉秋作也
　　　　宋書王𢎞(字元/休)為撫軍將軍江州刺史庾登
　　　　之為西陽太守(今黄/州)被徵還謝瞻為豫章太
　　　　守(今洪/州)將赴郡王𢎞送至湓口(今潯陽/之湓浦)三人
　　　　於此賦詩敘别是必元休要靖節預席餞行
　　　　故文選載謝瞻即席集别詩首章紀座間四
　　　　人
　　　與殷晉安别(景仁名鐡/)
　　　　殷先作晉安南府長史掾因居潯陽後作太
　　　　尉(劉/裕)㕘軍移家東下作此以贈
遊好非久長一遇盡殷勤(懶真子云遊好非久長一本/作非少長其意云吾與子非)
(少時長時遊從也但/今一相遇故定交耳)信宿酬清話益復知為親去歲家
南里薄作少時鄰負杖肆游從淹留忘宵晨語黙自殊
勢亦知當乖分未謂事已及興言在茲春飄飄西來風
悠悠東去雲山川千里外言笑難為因良才不隠世江
湖多賤貧脫有經過便念來存故人
　　　贈羊長史(松齡/)
　　　　左軍羊長史銜使秦川(關/中)作此與之
愚生三季後慨然念黄虞得知千載外正頼古人書(山/谷)
(云正頼古人書葢當時/語或作上頼甚失語意)賢聖留餘跡事事在中都(洛陽/西晉)
(之故都長安/乃秦漢所都)豈忘游心目關河不可踰九域甫已一(謂/宋)
(公裕始平/下燕秦也)逝將理舟輿聞君當先邁負痾不獲俱(時松/齡銜)
(左將軍朱齡石之命詣裕行府賀平關洛原/詩意靖節初欲從松齡訪關洛㑹病不果行)路若經商
山為我少躊躇多謝綺與甪精爽今何如紫芝誰復採
深谷久應蕪駟馬無貰患(貰待夜切/賖也貸也)貧賤有交娯清謠
結心曲人乖運見踈擁懷累代下言盡意不舒
　　　　胡仔曰淵明高風峻節固巳無愧於四皓然
　　　　猶仰慕之足見其好賢尚友之心
　　　　湯東澗曰天下分裂而中州賢聖之迹不可
　　　　得而見今九土既一則五帝之所連三王之
　　　　所争宜當首訪而獨多謝於商山之人何哉
　　　　葢南北雖合而世代將易但當與綺甪遊耳
　　　　逺矣深哉
　　　歲暮和張常侍
市朝悽舊人驟驥感悲泉(悲泉見前驟驥/言白駒之過隙)明旦非今日
歲暮余何言素顔歛光潤白髮一已繁濶哉秦穆談旅
力豈未愆向夕長風起寒雲沒西山厲厲氣遂嚴紛紛
飛鳥還民生鮮常在矧伊愁苦纒屢闕清酤至(酤一宿/酒也)
無以樂當年窮通靡攸慮顦顇由化遷撫已有深懷履
運增慨然
　　　　湯東澗曰陶公不事異代之節與子房五世
　　　　相韓之義同既不為狙擊震動之舉又時無
　　　　漢祖者可托以行其志所謂撫已有深懷履
　　　　運增慨然讀之亦可以深悲其志也矣
　　　和胡西曹示顧賊曹
㽔賓五月中(史記律書五月也律中㽔賓陰氣/幼少故曰㽔萎陽不用事故曰賓)清朝起
南颸(颸息茲/切風也)不駛亦不遲(駛踈吏/切疾也)飄飄吹我衣重雲蔽
白日閒雨紛微微流目視西園曄曄榮紫葵於今甚可
愛柰何當復衰感物願及時每恨靡所揮悠悠待秋稼
寥落將賖遲逸想不可淹猖狂獨長悲
　　　悲從弟仲徳
銜哀過舊宅悲泪應心零借問為誰悲懷人在九㝠禮
服名羣從恩愛若同生門前執手時何意爾先傾在數
竟未免為山不及成慈母沈哀疚二𦙍纔數齡雙位委
空館朝夕無哭聲流塵集虚座宿草旅前庭階除曠遊
迹園林獨餘情翳然乗化去終天不復形遲遲將回步
惻惻悲襟盈
　
　
　
　
　
　
　
　陶淵明集巻二
欽定四庫全書
　陶淵明集巻三
　　　　　　　　　　　　　晉　陶潛　撰
　詩五言
　　文選五臣注云淵明詩晉所作者皆題年號入宋
　　所作但題甲子而已意者恥事二姓故以異之嘗
　　考淵明詩有題甲子者始庚子距丙辰凡十七年
　　間只十二首耳皆晉安帝時所作也淵明以乙已
　　秋為彭澤令在官八十餘日即解印綬賦歸去來
　　辭後一十六年庚申晉禪宋恭帝元熙二年也寧
　　容晉未禪宋前二十年輙恥事二姓所作詩但題
　　甲子以自取異哉矧詩中又無標晉年號者其所
　　題甲子葢偶記一時之事耳後人類而次之亦非
　　淵明本意秦少游嘗云宋初受命陶潛自以祖侃
　　晉世宰輔恥復屈身投劾而歸耕于潯陽其所著
　　書自義熙以前題晉年號永初以後但題甲子而
　　已黄魯直詩亦有甲子不數義熙前之句然則少
　　游魯直尚惑於五臣之說他可知矣故著于三巻
　　之首以祛來者之惑云
　　　始作鎮軍㕘軍經曲阿
弱齡寄事外委懷在琴書被褐欣自得屢空常晏如時
來茍㝠㑹婉孌憩通衢投䇿命晨裝暫與園田踈眇眇
孤舟逝緜緜歸思紆我行豈不遙登陟千里餘目倦川
塗異心念山澤居望雲慙高鳥臨水愧游魚真想初在
襟誰謂形蹟拘聊且憑化遷終返班生廬(班賦求幽/貞之所廬)
　　　　鶴林曰士豈能長守山林長親蓑笠但居市
　　　　朝軒冕時要使山林蓑笠之念不忘乃為勝
　　　　耳淵明望雲慙高鳥四句似此胸襟豈為外
　　　　榮所㸃染哉山谷曰佩玉而心若槁木立朝
　　　　而意在東山亦此意
　　　庚子歲五月中從都還阻風於䂓林(二首/)
　　　其一
行行循歸路計日望舊居一欣侍温顔再喜見友于(洪/駒)
(父云以兄弟為/友于歇後語也)鼓棹路﨑曲指景限西隅江山豈不險
歸子念前塗凱風負我心戢枻守窮湖(枻以制/切楫也)高莽眇
無界夏木獨森踈誰言客舟逺近瞻百里餘延目識南
嶺空歎將焉如
　　　其二
自古歎行役我今始知之山川一何曠巽坎難與期(巽/順)
(也坎險也或曰巽風也坎/水也言道路行役之艱難)崩浪聒天響(聒喧/語也)長風無息
時久游戀所生如何淹在茲静念園林好人間良可辭
當年詎有幾縱心復何疑
　　　　趙泉山曰二詩皆直敘歸省意
　　　辛丑歳七月赴假還江陵夜行塗中(一作塗口/按江圖自)
　　　(沙陽下流一百五十里至/赤坼赤坼二十里至塗口)
閒居三十載遂與塵事㝠詩書敦宿好林園無俗情如
何捨此去遙遙至南荆叩枻新秋月臨流别友生凉風
起將夕夜景湛虛明昭昭天宇濶皛皛川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養真衡茅下庶以善自名
　　　　按是時淵明年三十七中間除癸已為州祭
　　　　酒乙未距庚子㕘鎮軍事三十載家居矣
　　　癸卯歲始春懷古田舍(二首/)
　　　其一
在昔聞南畝當年竟未踐屢空既有人春興豈自免夙
晨裝吾駕啟塗情已緬鳥弄歡新節冷風送餘善寒竹
被荒蹊地為罕人逺是以植杖翁悠然不復返即理愧
通識所保詎乃淺
　　　其二
先師有遺訓憂道不憂貧瞻望邈難逮轉欲志長勤秉
耒歡時務解顔勸農人平疇交逺風良苗亦懷新雖未
量歲功即事多所欣耕種有時息行者無問津日入相
與歸壺漿勞近鄰長吟掩柴門聊為隴畝民
　　　　東坡曰平疇交逺風良苗亦懷新非古之耦
　　　　耕植杖者不能道此語非予之世農亦不識
　　　　此語之妙
　　　癸卯十二月中作與從弟敬逺
寢迹衡門下邈與世相絶顧盼莫誰知荆扉晝常閉(閉/必)
(結切/闔也)淒淒歲暮風翳翳經日雪傾耳無希聲在目皓巳
潔(潔或/作結)勁氣侵襟袖簞瓢謝屢設蕭索空宇中了無一
可恱歴覽千載書時時見遺烈高操非所攀深得固窮
節平津茍不由(漢元朔中武帝詔封/公孫𢎞為平津侯)棲遲詎為拙寄意
一言外茲契誰能别
　　　　鶴林曰傾耳無希聲在目皓已潔此十字雪
　　　　之輕虛潔白盡在是矣後此者莫能加也
　　　乙已歲三月為建威㕘軍使都經錢溪
我不踐斯境歲月好已積晨夕㸔山川事事悉如昔微
雨洗高林清飈矯雲翮眷彼品物存義風都未隔伊余
何為者勉勵從茲役一形似有制素襟不可易園田日
夢想安得久離析終懷在歸舟諒哉宜霜柏
　　　　趙泉山曰此詩大旨慶遇安帝光復大業不
　　　　失舊物也
　　　還舊居
疇昔家上京(南康志近城五里地名/上京亦有淵明故居)六載去還歸(韓子/蒼云)
(淵明自庚子始作建威㕘軍由㕘軍為彭澤遂棄官歸/是歲乙已故云六載趙泉山曰自乙未佐鎮軍幕迄今)
(六載韓/說葢誤)今日始復來惻愴多所悲阡陌不移舊邑屋或
時非履歴周故居鄰老罕復遺步步尋往迹有處特依
依流幻百年中寒暑日相推常恐大化盡氣力不及衰
撥置且莫念一觴聊可揮
　　　戊申歲六月中遇火
草廬寄窮巷甘以辭華軒正夏長風急林室頓燒燔一
宅無遺宇舫舟蔭門前迢迢新秋夕亭亭月將圓(亭亭/高也)
果菜始復生驚鳥尚未還中宵竚遙念一盼周九天總
髮抱孤念奄出四十年形迹憑化往靈府長獨閒貞剛
自有質玉石乃非堅仰想東戸時餘糧宿中田鼓腹無
所思朝起暮歸眠既已不遇茲且遂灌西園
　　　　按靖節舊宅居于柴桑縣之柴桑里至是屬
　　　　回禄之變越後年徙居於南里之南村
　　　已酉歲九月九日
靡靡秋已夕淒淒風露交蔓草不復榮園木空自凋清
氣澄餘滓杳然天界高哀蟬無歸響叢雁鳴雲霄萬化
相尋繹人生豈不勞從古皆有沒念之中心焦何以稱
我情濁酒且自陶千載非所知聊以永今朝
　　　庚戌歲九月中於西田穫早稻
人生歸有道衣食固其端孰是都不營而以求自安開
春理常業歲功聊可觀晨出肆微勤日入負耒還山中
饒霜露風氣亦先寒田家豈不苦弗獲辭此難四體誠
乃疲庶無異患干盥濯息簷下斗酒散襟顔遙遙沮溺
心千載乃相關但願長如此躬耕非所歎
　　　　觀此詩知靖節既休居惟躬耕是資故蕭徳
　　　　施曰安道苦節不以躬耕為恥
　　　丙辰歲八月中於下潠田舍穫(潠蘓/困切)
貧居依稼穡戮力東林隈不言春作苦常恐負所懷司
田眷有秋寄聲與我諧饑者歡初飽束帶候鳴雞揚檝
越平湖汎隨清壑迴鬱鬱荒山裏猿聲閒且哀悲風愛
静夜林鳥喜晨開曰余作此來三四星火頽姿年逝已
老其事未云乖遙謝荷蓧翁聊得從君栖
　　　　蔡寛夫曰秦漢已前字書未備既多假借而
　　　　音無反切平仄皆通用自齊梁後既拘以四
　　　　聲又限以音韻故士率以偶儷聲病為工文
　　　　氣安得不卑弱惟淵明韓退之時時擺脫俗
　　　　拘忌故栖字與乖字皆取其傍韻用葢筆力
　　　　自足以勝之
　　　飲酒(二十首/)
　　　　余閒居寡歡兼比夜已長偶有名酒無夕不
　　　　飲顧影獨盡忽焉復醉既醉之後輙題數句
　　　　自娯紙墨遂多辭無詮次聊命故人書之以
　　　　為歡笑爾
　　　其一
衰榮無定在彼此更共之邵生瓜田中寧似東陵時(漢/蕭)
(何傳邵平者故秦東陵侯秦破為布衣/貧種瓜長安城東瓜美故世謂東陵瓜)寒暑有代謝人
道每如茲達人解其㑹逝將不復疑忽與一觴酒日夕
歡相持
　　　　黄山谷曰衰榮無定在彼此更共之此是西
　　　　漢人文章他人多少語言盡得此理
　　　其二
積善云有報夷叔在西山善惡茍不應何事空立言九
十行帶索飢寒況當年(列子孔子遊於太山見榮啟期/行乎郕之野鹿裘帶索鼓琴而)
(歌孔子曰先生所以樂何也對曰吾樂甚多天生萬物/人為貴吾得為人一樂也男女之別男尊女卑吾得為)
(男二樂也人生有不見日月不免襁褓者吾已行年九/十矣三樂也貧者士之常死者人之終處常得終當何)
(憂乎哉孔子曰/善哉能自寛也)不頼固窮節百世當誰傳
　　　　詩眼曰近世名士作詩云九十行帶索榮公
　　　　老無依余謂之曰陶詩本非警䇿因有君詩
　　　　乃見陶之工或譏余貴耳賤目則為解曰榮
　　　　啟期事近出列子不言榮公可知九十則老
　　　　可知行帶索則無依可知五字皆贅也若淵
　　　　明意謂至於九十猶不免行而帶索則自少
　　　　壯至於長老其飢寒艱苦宜如此窮士之所
　　　　以可悲也此所謂君子於其言無所茍而已
　　　　矣古人文章必不虛設
　　　其三
道喪向千載人人惜其情有酒不肯飲但顧世間名所
以貴我身豈不在一生一生復能幾倐如流電驚鼎鼎
百年内持此欲何成
　　　其四
栖栖失羣鳥日暮猶獨飛徘徊無定止夜夜聲轉悲厲
響思清逺去來何依依自值孤生松歛翮遙來歸勁風
無榮木此蔭獨不衰託身已得所千載不相違
　　　　趙泉山曰此詩譏切殷景仁顔延年輩附麗
　　　　于宋
　　　其五
結廬在人境而無車馬喧問君何能爾心逺地自偏採
菊東籬下悠然見南山山氣日夕佳飛鳥相與還此中
有真意欲辯已忘言
　　　　王荆公曰淵明詩有竒絶不可及之語如結
　　　　廬在人境四句由詩人以來無此句
　　　　東坡曰採菊之次偶然見山初不用意而景
　　　　與意㑹故可喜也
　　　　敬齋曰前輩有佳句初未之知後人尋繹出
　　　　來始見其工如淵明悠然見南山方在籬間
　　　　把菊時安知其高老杜佳句最多尤不自知
　　　　也如是則撞破烟樓手段豈能有得耶
　　　　蔡寛夫曰俗本多以見為望字若爾便有褰
　　　　裳濡足之態矣一字之誤害理如此
　　　　張九成曰此即淵明畎畝不忘君之意也
　　　其六
行止千萬端誰知非與是是非茍相形雷同共譽毁三
季多此事(漢敘傳三季之後/註云三代之末也)達士似不爾咄咄俗中惡
(咄丁骨/切叱也)且當從黄綺
　　　　湯東澗曰此篇言季世出處不齊士皆以乗
　　　　時自奮為賢吾知從黄綺而已世俗之是非
　　　　毁譽非所計也
　　　其七
秋菊有佳色裛露掇其英(裛於汲切/掇都奪切)汎此忘憂物逺我
遺世情(逺于/願切)一觴雖獨進杯盡壺自傾日入羣動息歸
鳥趨林鳴嘯傲東軒下聊復得此生
　　　　定齋曰自南北朝以來菊詩多矣未有能及
　　　　淵明詩語盡菊之妙如秋菊有佳色他華不
　　　　足以當此一佳字然終篇寓意高逺皆繇菊
　　　　而發耳
　　　　艮齋曰秋菊有佳色一語洗盡古今塵俗氣
　　　　東坡曰靖節以無事為得此生則見役於物
　　　　者非失此生耶
　　　　韓子蒼曰余嘗謂古人寄懷於物而無所好
　　　　然後為達況淵明之真其於黄花直寓意耳
　　　　至言飲酒適意亦非淵明極致向使無酒但
　　　　悠然見南山其樂多矣遇酒輙醉醉醒之後
　　　　豈知有江州太守哉當以此論淵明
　　　其八
青松在東園衆草沒竒姿凝霜殄異類卓然見高枝連
林人不覺獨樹衆乃竒提壺挂寒柯逺望時復為吾生
夢幻間何事紲塵覊
　　　其九
清晨聞叩門倒裳往自開問子為誰歟田父有好懷壺
漿逺見候疑我與時乖繿縷茅簷下未足為高栖一世
皆尚同願君汩其泥(汩古/沒切)深感父老言稟氣寡所諧紆
轡誠可學違巳詎非迷且共歡此飲吾駕不可回
　　　　趙氏註杜甫宿羌村第二首云一篇之中賓
　　　　主既具問答了然可以比淵明此首
　　　　趙泉山曰時輩多勉靖節以出仕故作是篇
　　　其十
在昔曾逺遊直至東海隅道路迥且長風波阻中塗此
行誰使然似為飢所驅傾身營一飽少許便有餘恐此
非名計息駕歸閒居
　　　　趙泉山曰此篇述其為貧而仕
　　　其十一
顔生稱為仁榮公言有道屢空不獲年長饑至于老雖
留身後名一生亦枯槁死去何所知稱心固為好客養
千金軀臨化消其寶裸葬何必惡(前漢楊王孫臨終令/其子曰吾欲裸葬以)
(反吾真死則為布囊盛尸入地七尺既下/從足引脫其囊以身親土其子遂裸葬)人當解意表
　　　　東坡曰客養千金軀臨化消其寶寶不過軀
　　　　軀化則寶亡矣人言靖節不知道吾不信也
　　　　東澗曰顔榮皆非希身後名正以自遂其志
　　　　耳保千金之軀者亦終歸於盡則裸葬亦未
　　　　可非也或曰前八句言名不足頼後四句言
　　　　身不足惜淵明解處正在身名之外也
　　　其十二
長公曾一仕壯節忽失時杜門不復出終身與世辭(張/釋)
(之子張摯字長公官至大夫免/以不能取容當世終身不仕)仲理(楊/倫)歸大澤高風始
在茲一往便當巳何為復狐疑去去當奚道世俗久相
欺擺落悠悠談請從余所之
　　　其十三
有客常同止趣捨邈異境一士長獨醉一夫終年醒醒
醉還相笑發言各不領䂓䂓一何愚兀傲差若頴寄言
酣中客日沒燭當炳
　　　　湯東澗曰醒者與世計分曉而醉者頽然聴
　　　　之而已淵明葢沈冥之逃者故以醒為愚而
　　　　以兀傲為頴耳
　　　其十四
故人賞我趣挈壺相與至班荆坐松下數斟巳復醉父
老雜亂言觴酌失行次不覺知有我安知物為貴悠悠
迷所留酒中有深味
　　　　張文潛曰陶元亮雖嗜酒家貧不能常飲酒
　　　　而況必飲美酒乎其所與飲多田野樵漁之
　　　　人班坐林間所以奉身而恱口腹者畧矣
　　　　石林詩話曰晉人多言飲酒有至沈醉者此
　　　　未必意真在酒葢方時艱人各懼禍惟託於
　　　　醉可以粗逺世故耳
　　　其十五
貧居乏人工灌木荒余宅(灌木叢/木也)班班有翔鳥寂寂無
行跡宇宙一何悠人生少至百歲月相催逼鬢邊早巳
白若不委窮達素抱深可惜
　　　其十六
少年罕人事游好在六經行行向不惑淹留遂無成竟
抱固窮節飢寒飽所更敝廬交悲風荒草沒前庭披褐
守長夜晨雞不肯鳴孟公不在茲終以翳吾情(前漢陳/遵字孟)
(公嗜酒毎大/飲賓客滿堂)
　　　其十七
幽蘭生前庭含薰待清風清風脫然至見别蕭艾中行
行失故路任道或能通覺悟當念還鳥盡廢良弓
　　　　湯東澗曰蘭薫非清風不能别賢者出處之
　　　　致亦待知者知耳淵明在彭澤日有悵然慷
　　　　慨深愧平生之語所謂失故路也惟其任道
　　　　而不牽於俗故卒能回車復路云耳鳥盡弓
　　　　藏葢借昔人去國之語以喻已歸田之志
　　　其十八
子雲性嗜酒家貧無由得時頼好事人載醪祛所惑(揚/雄)
(家貧嗜酒人希至其門/好事者載酒殽従游學)觴來為之盡是諮無不塞有時
不肯言豈不在伐國仁者用其心何嘗失顯黙
　　　　湯東澗曰此篇葢托子雲以自況故以栁下
　　　　惠事終之五栁先生傳云性嗜酒家貧不能
　　　　常得親舊或置酒招之造飲輙盡
　　　其十九
疇昔苦長飢投耒去學仕將養不得節凍餒固纒已是
時向立年志意多所恥遂盡介然分終死歸田里冉冉
星氣流亭亭復一紀世路廓悠悠楊朱所以止(淮南說/林訓楊)
(子見逵路而哭之為其可以南可以北墨/子見練絲而泣之為其可以黄可以黑)雖無揮金事
(文選張協詠二疏/詩云揮金樂當年)濁酒聊可恃
　　　　按彭澤之歸在義熙元年乙巳此云復一紀
　　　　則賦此飲酒當是義熙十二三年間
　　　其二十
羲農去我久舉世少復真汲汲魯中叟(孔/子)彌縫使其淳
鳳鳥雖不至禮樂暫得新洙泗輟微響漂流逮狂秦詩
書復何罪一朝成灰塵區區諸老翁為事誠殷勤如何
絶世下六籍無一親終日馳車走不見所問津若復不
快飲空負頭上巾但恨多謬誤君當恕醉人
　　　　東澗曰諸老翁似謂漢初伏生諸人退之所
　　　　謂羣儒區區修補者劉歆移太常書亦可見
　　　　不見所問津葢淵明自況於沮溺而歎世無
　　　　孔子徒也
　　　　東坡曰但恐多謬誤君當恕醉人此未醉時
　　　　說也若已醉何暇憂誤哉然世人言醉時是
　　　　醒時語此最名言
　　　止酒
居止次城邑逍遙自閒止坐止高蔭下步止蓽門裏好
味止園葵大懽止稚子平生不止酒止酒情無喜暮止
不安寢晨止不能起日日欲止之榮衛止不理徒知止
不樂未知止利已始覺止為善今朝真止矣從此一止
去將止扶桑涘(山海經云黑齒之北曰湯谷有扶木九/日居下枝一日居上枝皆戴烏郭璞云)
(扶木扶/桑也)清顔止宿容奚止千萬祀
　　　　胡仔曰坐止高蔭下四句余反覆味之然後
　　　　知淵明之用意非獨止酒於此四者皆欲止
　　　　之故坐止於樹蔭之下則廣厦華堂吾何羨
　　　　焉步止於蓽門之裏則朝市深利吾何趨焉
　　　　好味止於噉園葵則五鼎方丈吾何欲焉大
　　　　歡止於戲稚子則燕歌趙舞吾何樂焉在彼
　　　　者難求而在此者易為也淵明固窮守道安
　　　　於丘園疇肯以此易彼乎
　　　述酒
　　　　舊注儀狄造杜康潤色之
　　　　宋本云此篇與題非本意諸本如此誤
重離照南陸鳴鳥聲相聞秋草雖未黄融風久已分素
礫皛修渚南嶽無餘雲豫章抗高門重華固靈墳(豫章/宋武)
(始封重華斥/恭帝揖遜事)流淚抱中歎傾耳聴司晨神州獻嘉粟西
靈為我馴諸梁董師旅羊勝喪其身(黄山谷云羊勝當/是芉勝芉勝白公)
(也沈諸梁葉公/也殺白公勝)山陽歸下國(魏降漢獻帝為/山陽公卒弑之)成名猶不
勤卜生善斯牧安樂不為君平王(從韓子蒼/本舊作生)去舊京峽
中納遺薰雙陵甫云育三趾顯竒文王子愛清吹日中
翔河汾朱公練九齒閒居離世紛峩峩西嶺内偃息常
所親天容自永固彭殤非等倫
　　　　黄山谷曰此篇有其義而亡其辭似是讀異
　　　　書所作其中多不可解
　　　　韓子蒼曰余反覆之見山陽歸下國之句葢
　　　　用山陽公事疑是義熙以後有所感而作也
　　　　故有流淚抱中歎平王去舊京之語淵明忠
　　　　義如此今人或謂淵明所題甲子不必皆義
　　　　熙後此亦豈足論淵明哉惟其高舉逺蹈不
　　　　受世紛而至於躬耕乞食其忠義亦足見矣
　　　　趙泉山曰此晉恭帝元熙二年也六月十一
　　　　日宋王裕迫帝禪位既而廢帝為零陵王明
　　　　年九月潛行弑逆故靖節詩中引用漢獻事
　　　　今推子蒼意考其退休後所作詩類多悼國
　　　　傷時感諷之語然不欲顯斥故命篇云雜詩
　　　　或託以述酒飲酒擬古惟述酒間寓以他語
　　　　使漫奥不可指摘今於名篇姑見其一二句
　　　　警要者餘章自可意逆也如豫章抗高門重
　　　　華固靈墳此豈述酒語耶三季多此事慷慨
　　　　争此塲忽值山河改其微旨端有在矣類之
　　　　風雅無愧誄稱靖節道必懷邦劉良註懷邦
　　　　者不忘於國故無為子曰詩家視淵明猶孔
　　　　門視伯夷也
　　　　湯東澗曰按晉元熙二年六月劉裕廢恭帝
　　　　為零陵王明年以毒酒一甖授張偉使酖王
　　　　偉自飲而卒繼又令兵人踰垣進藥王不肯
　　　　飲遂掩殺之此詩所為作故以述酒名篇詩
　　　　辭盡隠語故觀者弗省獨韓子蒼以山陽下
　　　　國一語疑是義熙後有感而賦予反覆詳考
　　　　而後知決為零陵哀詩也昔蘇子讀述史九
　　　　章曰去之五百歲吾猶見其人也豈虛言哉
　　　責子(舒儼宣俟雍份端佚通佟共/五人舒宣雍端通皆小名也)
白髮被兩鬢肌膚不復實雖有五男皃總不好紙筆阿
舒(儼/)已二八懶惰故無匹阿宣(俟/)行志學而不愛文術
雍(份/)端(伕/)年十三不識六與七通(佟/)子垂九齡但覔梨
與栗天運茍如此且進杯中物
　　　　黄山谷曰觀淵明此詩想見其人慈祥戲謔
　　　　可觀也俗人便謂淵明諸子皆不肖而淵明
　　　　愁歎見於詩耳所謂癡人前不得說夢也
　　　有㑹而作(并序/)
　　　　舊穀既沒新穀未登頗為老農而值年災日
　　　　月尚悠為患未已登歲之功既不可希朝夕
　　　　所資烟火裁通旬日已來始念飢乏歲云夕
　　　　矣慨然永懷今我不述後生何聞哉
弱年逢家乏老至更長飢菽麥實所羨孰敢慕甘肥惄
如亞九飯(惄飢/也)當暑厭寒衣歲月將欲暮如何辛苦悲
常善粥者心深恨䝉袂非嗟來何足吝徒沒空自遺斯
濫豈彼志固窮夙所歸餒也巳矣夫在昔余多師
　　　　趙泉山曰此篇述其艱食之悰尤為酸楚老
　　　　至更長飢是終身未嘗足食也
　　　蜡日(蜡助/駕切)
　　　　蜡臘祭名伊耆氏始為蜡蜡也者索也歲十
　　　　二月合聚萬物而索饗之也
風雪送餘運無妨時已和梅栁夾門植一條有佳花我
唱爾言得酒中適何多未能明多少章山有竒歌
　　　四時(此顧愷之神情詩類文有全篇/然顧詩首尾不類獨此警絶)
春水滿四澤夏雲多竒峯秋月揚明輝冬嶺秀孤松
　　　　劉斯立曰當是愷之用此足成全篇篇中惟
　　　　此警䇿居然可知或雖顧作淵明摘出四句
　　　　可謂善擇矣
　　　　許彦周詩話曰此詩乃顧長康詩誤入彭澤
　　　　集
　
　
　
　陶淵明集巻三
欽定四庫全書
　陶淵明集巻四
　　　　　　　　　　　　　晉　陶潛　撰
　詩五言
　　擬古(九首/)
　　　其一
榮榮忩下蘭宻宻堂前柳初與君别時不謂行當久出
門萬里客中道逢嘉友未言心相醉不在接杯酒蘭枯
柳亦衰遂令此言負多謝諸少年相知不忠厚意氣傾
人命離隔復何有
　　　其二
辭家夙嚴駕當徃志無終問君今何行非商復非戎聞
有田子春節義為士雄斯人久已死鄉里習其風生有
高世名既没傳無窮不學狂馳子直在百年中(田疇字/子春漢)
(北平無終人時董卓遷帝于長安幽州牧劉虞欲遣使/奔問行在無其人聞疇竒士乃署為從事疇將行道路)
(阻絶遂循間道至長安致命詔拜騎都尉疇以天子䝉/塵不可荷佩榮寵固辭不受得報還虞已為公孫瓚所)
(滅疇謁虞墓哭泣而去瓚怒曰汝何不送章報於/我疇答曰云云瓚壯之疇得此歸遂入徐無山中)
　　　其三
仲春遘時雨始雷發東隅衆蟄各濳駭草木從横舒翩
翩新來燕雙雙入我廬先巢故尚在相將還舊居自從
分别來門庭日荒蕪我心固匪石君情定何如
　　　其四
迢迢百尺樓分明望四荒暮作歸雲宅朝為飛鳥堂山
河滿目中平原獨茫茫古時功名士慷慨爭此塲一旦
百歲後相與還北邙(音/忙)松栢為人伐高墳互低昂頺基
無遺主遊魂在何方榮華誠足貴亦復可憐傷
　　　其五
東方有一士被服常不完三旬九遇食(説苑子思/三旬九食)十年
著一冠辛苦無此比常有好容顔我欲觀其人晨去越
河關青松夾路生白雲宿簷端知我故來意取琴為我
彈上絃驚别鶴下絃操孤鸞願留就君住從今至歲寒
　　　其六
蒼蒼谷中樹冬夏常如兹年年見霜雪誰謂不知時厭
聞世上語結友到臨淄稷下多談士指彼决吾疑裝束
既有日已與家人辭行行停出門還坐更自思不怨道
里長但謂人我欺萬一不合意永為世笑之伊懷難具
道為君作此詩
　　　湯東澗曰前四句興而比以言吾有定見而不
　　　為談者所眩似謂白蓮社中人也
　　　其七
日暮天無雲春風扇微和佳人美清夜達曙酣且歌(曙/東)
(方/明)歌竟長歎息持此感人多皎皎雲間月灼灼葉中華
豈無一時好不久當如何
　　　其八
少時壯且厲撫劔獨行游誰言行游近張掖至幽州飢
食首陽薇渴飲易水流(荆軻為燕太子丹刺秦王太/子及賔客皆送至易水之上)不
見相知人惟見古時邱路邊兩高墳伯牙與莊周此士
難再得吾行欲何求
　　　東澗曰首陽易水亦寓憤世之意説苑鍾子期
　　　死而伯牙絶絃破琴知世莫可為鼓也惠施卒
　　　而莊子深暝不言見世莫可語也伯牙之琴莊
　　　周之言惟鍾惠能聽今有能聽之人而無可聽
　　　之言此淵明所以罷遠游也
　　　其九
種桑長江邊三年望當採枝條始欲茂忽值山河改柯
葉自摧折根株浮滄海春蠶既無食寒衣欲誰待本不
植高原今日復何悔
　　　東澗曰葉成志樹而時代遷革不復可騁然生
　　　斯時矣奚所歸悔耶
　　雜詩(十二首/)
　　　其一
人生無根蔕飄如陌上塵分散逐風轉此已非常身落
地為兄弟何必骨肉親得歡當作樂斗酒聚比隣盛年
不重來一日難再晨及時當勉勵歲月不待人
　　　其二
白日淪西河素月出東嶺遥遥萬里輝蕩蕩空中景風
來入房户夜中枕席冷氣變悟時易不眠知夕永欲言
無予和揮杯勸孤影日月擲人去有志不獲騁念此懷
悲悽終曉不能靜
　　　其三
榮華難久居盛衰不可量昔為三春蕖今作秋蓮房嚴
霜結野草枯悴未遽央日月有環周我去不再陽眷眷
徃昔時憶此斷人腸
　　　湯東澗曰此篇亦感興亡之意
　　　其四
丈夫志四海我願不知老親戚共一處子孫還相保觴
絃肆朝日罇中酒不燥緩帶盡歡娛起晚眠常早孰若
當世士氷炭滿懷抱百年歸邱壟用此空名道
　　　其五
憶我少壯時無樂自欣豫猛志逸四海騫翮思遠翥荏
苒歲月頺此心稍已去值歡無復娛每每多憂慮氣力
漸衰損轉覺日不如壑舟無須臾引我不得住前塗當
幾許未知止泊處古人惜寸隂念此使人懼
　　　湯東澗曰太白詩云百歲落半塗前期浩漫漫
　　　中宵不成寐天明起長歎人生學無歸宿者例
　　　有此歎必聞道而後免此此淵明所以惜寸隂
　　　歟
　　　其六
昔聞長者言掩耳毎不喜柰何五十年忽已親此事求
我盛年歡(男子自二十一至/二十九則為盛年)一毫無復意去去轉欲遠
此生豈再值傾家時作樂竟此歲月駛有子不留金何
用身後置
　　　按此詩靖節年五十作也時義熈十年甲寅初
　　　廬山東林寺主釋慧遠集緇素百二十有三人
　　　於山西巖下般若臺精舍結白蓮社歲以春秋
　　　二節同寅恊恭朝宗靈像也及是秋七月二十
　　　八日命劉遺民撰同誓文以申嚴斯事其間譽
　　　望尤著為當世推重者號社中十八賢(劉遺民/張詮雷)
　　　(次宗宗炳周續/之張野等預焉)時秘書丞謝靈運才學為江左
　　　冠而負才傲物少所推挹一見遠公遽改容致
　　　敬因於神殿後鑿二池植白蓮以規求入社遠
　　　公察其心雜拒之靈運晚節疎放不檢果不克
　　　令終中書侍郎范甯直節立朝為權貴譛忌出
　　　守豫章遠公移書邀入社甯辭不至蓋未能頓
　　　委世緣也靖節與遠公雅素寧為方外交而不
　　　願齒社列遠公遂作詩博酒鄭重招致竟不可
　　　詘按梁僧慧皎高僧傳遠公持律精苦雖䜴酒
　　　米汁及蜜水之微且誓死不犯乃欽靖節風槩
　　　顧我能致之者力為之不假䘏靖節反麾而謝
　　　之或與樵蘇田父班荆道舊于何庸流能窺其
　　　趣哉靖節每來社中一日謁遠公甫及寺外聞
　　　鐘聲不覺顰容遽命還駕法眼禪師晚叅示衆
　　　云今夜鐘鳴復來有何事若是陶淵明攅眉却
　　　迴去此靖節洞明心要惟法眼特為揄揚張商
　　　英有詩云虎溪回首去陶令趣何深謝無逸詩
　　　云淵明從遠公了此一大事下視區中賢畧不
　　　可人意遠公居山餘三十年影不出山蹟不入
　　　俗送賔游履常以虎溪為界他日偕靖節簡寂
　　　禪觀主陸脩靜語道不覺過虎溪數百歩虎輒
　　　驟鳴因相與大笑而别石恪遂作三笑圖東坡
　　　贊之李伯時蓮社圖李元宗紀之足標一時之
　　　風致云
　　　其七
日月不肯遲四時相催迫寒風拂枯條落葉掩長陌弱
質與運頺𤣥鬢早已白(靖節早/年髮白)素標插人頭前途漸就
窄家為逆旅舍我如當去客去去欲何之南山有舊宅
　　　其八
代耕本非望所業在田桑躬親未曾替寒餒常糟糠豈
期過滿腹但願飽粳糧御冬足大布粗絺以應陽正爾
不能得(山谷云正爾不能得乃當/時語改作止甚失語法)哀哉亦可傷人皆盡
獲宜拙生失其方理也可奈何且為陶一觴
　　　其九
遥遥從羇役一心處兩端掩淚汎東逝順流追時遷日
没星與昴勢翳西山巓蕭條隔天涯惆悵念常餐慷慨
思南歸路遐無由緣關梁難虧替絶音寄斯篇
　　　其十
閒居執蕩志時駛不可稽驅役無停息軒裳逝東崕沉
隂擬薰麝寒氣激我懷歲月有常御我來淹已彌慷慨
憶綢繆此情久已離荏苒經十載暫為人所羇庭宇翳
餘木倐忽日月虧
　　　其十一
我行未云遠回顧慘風凉春燕應節起高飛拂塵梁邊
鴈悲無所代謝歸北鄉離鵾鳴清池渉暑經秋霜愁人
難為辭遥遥春夜長
　　　其十二
嫋嫋松標崕婉孌柔童子年始三五間喬柯何可倚養
色含津氣粲然有心理
　　　東坡和陶無此篇
　　詠貧士(七首/)
　　　其一
萬族各有託孤雲獨無依曖曖空中滅何時見餘暉朝
霞開宿霧衆鳥相與飛遲遲出林翮未夕復來歸量力
守故轍豈不寒與飢知音茍不存已矣何所悲
　　　湯東澗曰孤雲倦翮以興舉世皆依乘風雲而
　　　已獨無攀援飛翻之志寧忍飢寒以守志節縱
　　　無知此意者亦不足悲也
　　　其二
凄厲歲云暮擁褐曝前軒南圃無遺秀枯條盈北園傾
壺絶餘瀝闚竈不見烟詩書塞座外日昃不遑研閒居
非陳厄竊有慍見言何以慰吾懷頼古多此賢
　　　其三
榮叟老帶索欣然方彈琴(見飲/酒註)原生納决屨清歌暢高
音(原/憲)重華去我久貧士世相尋弊襟不掩肘藜羮常乏
斟豈忘襲輕裘茍得非所欽賜也徒能辯乃不見吾心
　　　其四
安貧守賤者自古有黔婁(劉向列女傳魯黔婁妻者魯/黔婁先生之妻也先生死曾)
(子哭之畢曰何以為諡其妻曰以康為諡曾子曰先生/在時食不充口衣不蓋形死則手足不斂何樂於此而)
(諡為康耶其妻曰昔先生君嘗欲授之政以為國相辭/而不受是有餘貴也君嘗賜之粟三十鍾辭而不受是)
(有餘富也彼先生者甘天下之淡味安天下之卑位不/戚戚於貧賤不忻忻於富貴求仁得仁求義得義其諡)
(曰康不/亦宜乎)好爵吾不榮厚饋吾不酬一旦壽命盡弊服仍
不周豈不知其極非道故無憂從來將千載未復見斯
儔朝與仁義生夕死復何求
　　　其五
袁安困積雪邈然不可干(晉書洛陽大雪丈餘縣令出/見袁安門無行迹謂其已死)
(入見安偃臥問其故答曰大雪人/乏食不宜干人令賢之舉孝亷)阮公見錢入即日棄
其官芻藁有常溫採莒足朝餐豈不實辛苦所懼非飢
寒貧富常交戰道勝無戚顔至德冠邦閭清節映西關
　　　其六
仲蔚愛窮居遶宅生蒿蓬翳然絶交游賦詩頗能工舉
世無知者止有一劉龔(張仲蔚善屬文好詩賦常居窮/素所處蓬蒿没人閉門養性時)
(人莫知惟/劉龔知之)此士胡獨然實由罕所同介焉安其業所樂
非窮通(莊子古之得道者窮亦樂/通亦樂所樂非窮通也)人事固以拙聊得長
相從
　　　其七
昔在黄子亷(黄蓋傳云南陽太/守黄子亷之後也)彈冠佐名州一朝辭吏
歸清貧畧難儔年饑感仁妻泣涕向我流丈夫雖有志
固為兒女憂惠孫一晤歎腆贈竟莫酬誰云固窮難邈
哉此前脩
　　詠二疏(并序/)
　　　漢疏廣傳廣字仲翁為太子太傅兄子受為太
　　　子少傅在位五歲廣謂受曰知足不辱知止不
　　　殆今仕宧至二千石名立如此不去懼有後悔
　　　豈如父子相隨出關歸老故鄉不亦善乎即日
　　　上䟽乞骸骨宣帝許之公卿大夫故人邑子設
　　　祖道供帳東都門外送者車數百兩觀者皆曰
　　　賢哉二大夫廣歸鄉里日具酒食故舊賔客與
　　　相娛樂
大象轉四時功成者自去(蔡澤云四時之/序功成者去)借問衰周來
幾人得其趣游目漢廷中二疏復此舉高嘯返舊居長
揖儲君傅餞送傾皇朝華軒盈道路離别情所悲餘榮
何足顧事勝感行人賢哉豈常譽厭厭閭里歡所營非
近務促席延故老揮觴道平素問金終寄心清言曉來
悟放意樂餘年遑恤身後慮誰云其人亡久而道彌著
　　　東坡曰詠二疏詩淵明未嘗出二疏既出而知
　　　返其志一也或以謂既出而返如從病得愈其
　　　味勝於初不病此惑者顚倒見耳
　　　東澗曰二疏取其歸三良與主同死荆卿為主
　　　報仇皆託古以自見云
　　詠三良(并序/)
　　　三良子車氏子奄息仲行鍼虎穆公歿康公從
　　　治命以三子為殉國人哀之賦黄鳥
彈冠乘通津但懼時我遺服勤盡歲月常恐功愈微忠
情謬獲露遂為君所私出則陪文輿入必侍丹帷箴規
嚮已從計議初無虧一朝長逝後願言同此歸厚恩固
難忘君命安可違臨六罔惟疑投義志攸希荆棘籠高
墳黄鳥聲正悲良人不可贖泫然沾我衣
　　　葛常之曰三良以身殉秦穆之葬黄鳥之詩哀
　　　之序詩者謂國人剌繆公以人從死則咎在秦
　　　穆不在三良矣王仲宣云結髪事明君受恩良
　　　不訾臨没要之死焉得不相隨陶元亮云厚恩
　　　固難忘君命安可違是皆不以三良之死為非
　　　也至李德裕則謂社稷死則死之不可許之死
　　　欲與梁邱據安陵君同譏則是罪三良之死非
　　　其所矣然君命之於前衆驅之於後為三良者
　　　雖欲不死得乎惟柳子厚云疾病命固亂魏氏
　　　言有章從邪陷厥父吾欲討彼狂使康公能如
　　　魏顆不用亂命則豈至陷父於不義如此哉東
　　　坡和陶亦云顧命有治亂臣子得從違魏顆眞
　　　孝愛三良安足希似與柳子之論合審如是則
　　　三良不能無罪然坡公過秦穆墓詩乃云穆公
　　　生不誅孟明豈有死之日而忍用其良乃知三
　　　子徇公意亦如齊之二子從田横則又言三良
　　　之殉非穆公之意也
　　詠荆軻
燕丹善養士志在報強嬴招集百夫良歲暮得荆卿君
子死知已提劔出燕京素驥鳴廣陌慷慨送我行雄髮
指危冠猛氣充長纓飲餞易水上四座列羣英漸離撃
悲筑宋意唱高聲(淮南子高漸離宋意為/撃筑而歌於易水之上)蕭蕭哀風逝
淡淡寒波生商音更流涕羽奏壯士驚心知去不歸且
有後世名登車何時顧飛蓋入秦庭凌厲越萬里逶迤
過千城圖窮事自至豪主正怔營惜哉劔術疎(魯句踐/聞荆軻)
(之刺秦王曰惜哉其/不講於刺劔之術也)竒功遂不成其人雖已没千載有
餘情
　　　朱文公曰淵明詩人皆説平淡看他自豪放得
　　　來不覺其露出本相者是詠荆軻一篇平淡底
　　　人如何說得這様言語出來
　　讀山海經(按讀山海經穆天/子傳止題讀山海)
　　　其一
孟夏草木長遶屋樹扶疎衆鳥欣有託吾亦愛吾廬既
耕亦已種時還讀我書窮巷隔深轍頗迴故人車歡然
酌春酒摘我園中蔬微雨從東來好風與之俱汎覧周
王傳(周穆天子傳者太康二年/汲縣民發古塚所獲書也)流觀山海圖俯仰終宇
宙不樂復何如
　　　其二
玉臺凌霞秀王母怡妙顔天地共俱生不知幾何年靈
化無窮已館宇非一山高酣發新謡寧效俗中言
　　　山海經云玉山王母所居又云處崑崙之邱郭
　　　璞註云王母亦自有離宮别館不專住一山也
　　　穆天子傳西王母宴穆王於瑶池之上為天子
　　　謡曰云云
　　　其三
迢遞槐江嶺是謂𤣥圃邱西南望崑墟光氣難與儔亭
亭明玕照落落清瑶流恨不及周穆託乘一來游
　　　山海經云槐江之山其上多琅玕實惟帝之平
　　　圃南望崑崙其光熊熊其氣魂魂爰有滛流其
　　　清洛洛平圃即𤣥圃滛流上音遥　穆傳天子
　　　銘跡於𤣥圃之上
　　　其四
丹木生何許迺在峚(音/宻)山陽黄花復朱實食之壽命長
白玉凝素液瑾瑜發竒光豈伊君子寳見重我軒黄
　　　山海經云峚山上多丹木黄華而赤實食之不
　　　飢丹水出焉其中多白玉是有玉膏黄帝是食
　　　是饗瑾瑜之玉為良潤澤而有光君子服之以
　　　禦不祥
　　　其五
翩翩三青鳥毛色竒可憐朝為王母使暮歸三危山我
欲因此鳥具向王母言在世無所須惟酒與長年
　　　山海經云三青鳥主為西王母取食又曰三危
　　　之山三青鳥居之
　　　其六
逍遥蕪臯上杳然望扶木洪柯百萬尋森散覆暘谷靈
人侍丹池朝朝為日浴神景一登天何幽不見燭
　　　山海經云大荒之中有山上有扶木柱三百里
　　　有谷曰暘谷上有扶木註云扶桑在上
　　　其七
粲粲三珠樹寄生赤水隂亭亭凌風桂八榦共成林靈
鳯撫雲舞神鸞調玉音雖非世上寳爰得王母心
　　　山海經云三珠樹生赤水上其樹如栢葉皆為
　　　珠　桂林八樹在番隅東八樹而成林言其大
　　　也　臷民之國爰有歌舞之鳥鸞鳥自歌鳯鳥
　　　自舞
　　　其八
自古皆有没何人得靈長不死復不老萬歲如平常赤
泉給我飲員邱足我糧方與三辰游壽考豈渠央
　　　山海經云不死民在交脛國東其人黑色壽不
　　　死
　　　其九
夸父誕宏志乃與日競走俱至虞淵下似若無勝負神
力既殊妙傾河焉足有餘迹寄鄧林功竟在身後
　　　山海經云夸父不量力欲追日景逮之於禺谷
　　　渴欲得飲飲於河渭河渭不足北飲大澤未至
　　　道渴而死棄其杖化為鄧林夸父者神人之名
　　　也其能及日景而傾河渭豈以走飲哉
　　　其十
精衛銜微木將以塡滄海刑天舞干戚猛志故常在同
物既無慮化去不復悔徒設在昔心良晨詎可待
　　　山海經云精衛炎帝之少女名曰女娃游于東
　　　海溺而不返故為精衛常銜西山之木石以堙
　　　東海
　　　曾紘曰余嘗評陶公詩語造平淡而寓意深遠
　　　外若枯槁中實敷腴真詩人之冠冕也平生酷
　　　愛此作毎以世無善本為恨因山海經詩云形
　　　夭無千歲猛志固常在疑上下文義不相貫遂
　　　取山海經叅校經中有云刑天獸名也口中好
　　　銜干戚而舞乃知此句是刑天舞干戚故與猛
　　　志固常在相應五字皆訛蓋字畫相近無足怪
　　　者因思宋宣獻言校書如拂几上塵旋拂旋生
　　　豈欺我哉
　　　其十一
巨猾肆威暴欽䲹違帝㫖窫窳(上音軋/下音愈)强能變祖江遂
獨死明明上天鑒為惡不可履長枯固已劇鵕鶚豈足
恃
　　　山海經云鐘山神其子曰鼓是與欽䲹(音/邳)殺祖
　　　江于崑崙之陽帝乃戮之欽䲹化為大鶚皷亦
　　　化為鵕鳥見即其邑大旱　窫窳龍首居弱水
　　　中注云本蛇身人面為貳負臣所殺復化而成
　　　此物
　　　其十二
鵃鵞(當作/鴟鴸)見城邑其國有放士念彼懷生世當時數來
止青邱有竒鳥自言獨見爾本為迷者生不以喻君子
　　　山海經云柜山有鳥其狀如鴟其名曰鴸(音/洙)見
　　　則其縣多放士注放逐也青邱之山有鳥狀如
　　　鴆
　　　其十三
巖巖顯朝市帝者愼用才何以廢共鯀重華為之來仲
父獻誠言姜公乃見猜臨没告飢渴當復何及哉
　　擬挽歌辭(三首/)
　　　其一
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
　　　其二
在昔無酒飲今但湛空觴春醪生浮蟻何時更能嘗殽
案盈我前親舊哭我傍欲語口無音欲視眼無光昔在
高堂寢今宿荒草鄉(一本有荒草無人眠/極視正茫茫二句)一朝出門去
歸來夜未央
　　　其三
荒草何茫茫白楊亦蕭蕭嚴霜九月中送我出遠郊四
面無人居高墳正嶣嶤馬為仰天鳴風為自蕭條幽室
一已閉千年不復朝千年不復朝賢達無奈何向來相
送人各自還其家親戚或餘悲他人亦已歌死去何所
道託體同山阿
　　　祁寛曰昔人自作祭文挽詩者多矣或寓意騁
　　　辭成於暇日寛攷次靖節詩文乃絶筆於祭挽
　　　三篇蓋出於屬纊之際者辭情俱達尤為精麗
　　　其於晝夜之道了然如此古之聖賢唯孔子曾
　　　子能之見於曳杖之歌易簀之言嗟哉斯人没
　　　七百年未聞有稱贊及此者因表而出之附于
　　　巻末
　　　趙泉山曰嚴霜九月中送我出逺郊與自祭文
　　　律中無射之月相符知挽辭乃將逝之夕作是
　　　以梁昭明采此辭入選止題曰陶淵明挽歌而
　　　編次本集者不悟乃題云擬挽歌辭曾端伯曰
　　　秦少游將亡效淵明自作哀挽王平甫亦云九
　　　月清霜送陶令此則挽辭决非擬作從可知矣
　　　又曰晉桓伊善挽歌庾晞亦喜為挽歌毎自揺
　　　大鈴為唱使左右齊和袁山松遇出遊則好令
　　　左右作挽歌類皆一時名流達士習尚如此非
　　　如今之人例以為悼亡之語而惡言之也
　　　按蘇劉皆不和豈畏死耶
　　聯句
鳴鴈乘風飛去去當何極念彼窮居士如何不嘆息(淵/明)
雖欲騰九萬扶揺竟何力遠招王子喬雲駕庶可飭(愔/之)
顧侣正徘徊離離翔天側霜露豈不切務從忘愛翼(循/之)
高柯濯條幹遠眺同天色思絶慶未看徒使生迷惑(淵/明)
　
　
　
　
　
　
　
　陶淵明集巻四
欽定四庫全書
　陶淵明集巻五
　　　　　　　　　　　　　晉　陶潛　撰
　雜文
　　桃花源記(并詩桃源經曰桃源山在縣南一十里/西北乃沅水曲流而南有障山東帶鈔)
　　(鑼溪周回三十有二/里所謂桃花源也)
晉太元中武陵人捕魚為業(漁人姓黄/名道真)緣溪行忘路之
逺近忽逢桃花林夾岸數百歩中無雜樹芳草鮮美落
英繽紛漁人甚異之復前行欲窮其林林盡水源便得
一山山有小口髣髴若有光便捨船從口入初極狹纔
通人復行數十歩豁然開朗土地平曠屋舍儼然有良
田美池桑竹之屬阡陌交通鷄犬相聞其中往來種作
男女衣着悉如外人黄髪垂髫並怡然自樂見漁人乃
大驚問所從來具答之便要還家設酒殺鷄作食村中
聞有此人咸來問訊自云先世避秦時亂率妻子邑人
來此絶境不復出焉遂與外人間隔問今是何世乃不
知有漢無論魏晉此人一一為具言所聞皆歎惋餘人
各復延至其家皆出酒食停數日辭去此中人語云不
足為外人道也既出得其船便扶向路處處誌之及郡
下詣太守説如此(太守/劉歆)太守即遣人隨其往尋向所誌
遂迷不復得路南陽劉子驥高尚士也聞之欣然親往
未果尋病終後遂無問津者
嬴氏亂天紀賢者避其世黄綺之商山伊人亦云逝往
迹浸復湮來逕遂蕪廢相命肆農耕日入從所憇桑竹
垂餘䕃菽稷隨時藝春蠶取長絲秋熟靡王税荒路曖
交通鷄犬互鳴吠俎豆猶古法衣裳無新製童孺縱行
歌班白歡游詣草榮識節和木衰知風厲雖無紀厯誌
四時自成嵗怡然有餘樂于何勞智慧竒蹤隱五百一
朝敞神界淳薄既異源旋復還幽蔽借問游方士焉測
塵囂外願言躡輕風高舉尋吾契
　　　唐子西曰唐人有詩云山僧不解數甲子一葉
　　　落知天下秋及觀淵明詩云雖無紀厯誌四時
　　　自成嵗便覺唐人費力如此如桃花源記言尚
　　　不知有漢無論魏晉可見造語之簡妙蓋晉人
　　　工造語而淵明其尤也
　　　東坡曰世傳桃源事多過其實考淵明所記止
　　　言先世避秦亂來此則漁人所見似是其子孫
　　　非秦人不死者也又云殺鷄作食豈有仙而殺
　　　者乎舊説南陽有菊水水甘而芳居民三十餘
　　　家飲其水皆夀或至百二三十嵗蜀青城山老
　　　人村有五世孫者道極險逺生不識鹽醯而溪
　　　中多枸杞根如龍蛇飲其水故夀近嵗道稍通
　　　漸能致五味而夀益衰桃源蓋此比也使武陵
　　　太守得至焉則已化為争奪之塲乆矣常意天
　　　壤間若此者甚衆不獨桃源
　　　胡仔曰東坡此論蓋辨證唐人以桃源為神仙
　　　如王摩詰劉夢得韓退之作桃源行是也惟王
　　　介甫作桃源行與東坡之論合
　　　桃花源記言太元中事詩云竒蹤隱五百韓退
　　　之桃源圖詩又以為六百年洪慶善曰自始皇
　　　三十三年築長城明年燔詩書又明年坑儒生
　　　三十七年胡亥立三年而滅於漢二漢四百二
　　　十五年而為魏魏四十五年而為晉至孝武寧
　　　康三年通五百八十八年明年改元太元至太
　　　元十二年乃及六百年
　　　趙泉山曰靖節退之雖各舉其嵗盈數要之六
　　　百載為近實而桃花源事當在孝武帝太元十
　　　三年丁亥前數年間任安貧武陵記直據奇蹤隠
　　　五百之語輒改為太康中彼不知靖節所記
　　　劉子驥者正太元時人
　　歸去來兮辭(并/序)
　　　余家貧耕植不足以自給㓜稚盈室缾無儲粟
　　　生生所資未見其術親故多勸余為長吏(令長/也)
　　　脱然有懐求之靡途㑹有四方之事(衘建威/命使都)諸
　　　侯以惠愛為徳家叔以余貧苦遂見用于小邑
　　　(當時刺史得自采辟所/部縣令而版授之故云)于時風波未静心憚逺
　　　役彭澤去家百里公田之利足以為酒故便求
　　　之及少日眷然有歸歟之情何則質性自然非
　　　矯厲所得飢凍雖切違已交病嘗從人事皆口
　　　腹自役於是悵然慷慨深媿平生之志猶望一
　　　稔當斂裳宵逝(詳序意其艱/窶就仕可知)尋程氏妹喪于武
　　　昌(任廣云程氏/妹從夫姓也)情在駿奔自免去職仲秋至冬
　　　在官八十餘日因事順心命篇曰歸去來兮乙
　　　巳嵗十一月也
歸去來兮田園將蕪胡不歸既自以心為形役奚惆悵
而獨悲悟巳往之不諫知來者之可追實迷途其未逺
覺今是而昨非舟遙遙以輕颺風飄飄而吹衣問征夫
以前路恨晨光之熹㣲(日欲/暮也)乃瞻衡宇載欣載奔僮僕
歡迎稚子候門三逕就荒松菊猶存(三輔決錄云蔣詡/舍中竹下開三逕)
(唯故人永仲羊/仲從之遊也)攜㓜入室有酒盈罇引壺觴以自酌眄
庭柯以怡顔倚南窻以寄傲審容膝之易安園日渉以
成趣門雖設而常闗䇿扶老以流憇時矯首而遐觀雲
無心而出岫鳥倦飛而知還景翳翳以將入撫孤松而
盤桓歸去來兮請息交以絶游世與我而相違復駕言
兮焉求悦親戚之情話樂琴書以消憂農人告余以春
及將有事於西疇或命巾車或棹孤舟既窈窕以尋壑
亦﨑嶇而經丘木欣欣以向榮泉涓㳙而始流(始音/試)喜
萬物之得時感吾生之行休已矣乎寓形宇内復㡬時
曷不委心任去留胡為乎遑遑兮欲何之富貴非吾願
帝鄉不可期懐良辰以孤往或植杖而耘耔登東臯以
舒嘯臨清流而賦詩聊乗化以歸盡樂夫天命復奚疑
　　　歐陽文忠公曰晉無文章惟陶淵明歸去來兮
　　　辭一篇而已
　　　李格非曰陶淵明歸去來兮辭沛然如肺腑中
　　　流出殊不見有斧鑿痕
　　　朱文公曰其詞義夷曠蕭散雖託楚聲而無尤
　　　怨切蹙之病
　　　休齋曰詩變而為騷騷變而為辭皆可歌也詞
　　　則兼詩騷之聲而尤簡䆳焉者漢武帝作秋風
　　　辭一章三易韻其節短其聲哀此詞之權輿乎
　　　陶淵明罷彭澤令賦歸去來而自命曰辭迨令
　　　人歌之頓挫抑揚自協聲韻蓋其詞高甚晉宋
　　　而下欲追躡之不能然秋風詞盡蹈襲楚辭未
　　　甚敷暢歸去來則自出機杼所謂無首無尾無
　　　始無終前非歌而後非辭欲斷而復續將作而
　　　遽止謂洞庭鈞天而不澹謂霓裳羽衣而不綺
　　　此其所以超乎先秦之世而與之同範也
　　　韓子蒼曰傳言淵明以郡遣督郵至即日解印
　　　綬去而淵明自叙以程氏妹䘮去奔武昌余觀
　　　此士既以違已交病又愧役於口腹意不欲仕
　　　乆矣及因妹䘮即去蓋其孝友如此世人但以
　　　不屈於州縣吏為高故以因督郵而去此去識
　　　時委命其意固有在矣豈一督郵能為之去就
　　　哉躬耕乞食且猶不恥而恥屈於督郵必不然
　　　矣
　　　東坡曰俗傳書生入官庫見錢不識或怪而問
　　　之生曰固知其為錢但怪其不在紙裹中耳予
　　　偶讀淵明歸去來辭云㓜稚盈室缾無儲粟乃
　　　知俗傳信而有證使缾有儲粟亦甚㣲矣此翁
　　　平生只於缾中見粟也耶
　　五栁先生傳(并/贊)
先生不知何許人也亦不詳其姓字宅邊有五栁樹因
以為號焉閒靜少言不慕榮利好讀書不求甚解毎有
㑹意便欣然忘食性嗜酒家貧不能常得親舊知其如
此或置酒而招之造飲輒盡期在必醉既醉而退曽不
吝情去留環堵蕭然不蔽風日短褐穿結簞瓢屢空晏
如也常著文章自娛頗示已志忘懐得失以此自終
　　贊曰
黔婁有言不戚戚於貧賤不汲汲於富貴其言兹若人
之儔乎(黔婁註/見前)酬觴賦詩以樂其志無懐氏之民歟葛
天氏之民歟
　　　藝苑雌黄曰士人言縣令事多用彭澤五株栁
　　　雖白樂天六帖亦然以予考之陶淵明潯陽柴
　　　桑人也宅邊有五栁樹因號五栁先生後為彭
　　　澤令去家百里則彭澤未嘗有五栁也予初論
　　　此人或不然其説比觀南部新書云晉書陶淵
　　　明本傳云濳少懐高尚博學善屬文嘗作五栁
　　　先生傳以自况先生不知何許人不詳姓字宅
　　　邉有五栁樹因以為號焉即非彭澤令時所栽
　　　人多於縣令事使五栁誤也豈所謂先得我心
　　　之所同然者與苕溪漁隱曰沈彬詩陶濳彭澤
　　　五株栁潘岳河陽一縣花皆誤用也
　　晉故西征大將軍長史孟府君傳(并贊/)
君諱嘉字萬年江夏鄂人也曾祖父宗以孝行稱仕吳
司馬祖父揖元康中為廬陵太守宗𦵏武昌新陽縣子
孫家焉遂為縣人也君少失父奉母二弟居娶大司馬
長沙桓公陶偘第十女閨門孝友人無能間鄉閭稱之
冲黙有逺量弱冠儔類咸敬之同郡郭遜以清操知名
時在君右常歎君温雅平曠自以為不及遜從弟立亦
有才志與君同時齊譽毎推服焉由是名冠州里聲流
京邑太尉頴川庾亮以帝舅民望受分陜之重鎮武昌
并領江州辟君部廬陵從事下郡還亮引見問風俗得
失對曰嘉不知還傳當問從吏亮以麈尾掩口而笑諸
從事既去喚弟翼語之曰孟嘉故是盛徳人也君既辭
出外自除吏便歩歸家母在堂兄弟共相歡樂怡怡如
也旬有餘日更版為勸學從事時亮崇修學校高選儒
官以君望實故應尚徳之舉大傳河南褚褒簡穆有器
識時為豫章太守出朝宗亮正旦大㑹州府人士率多
時彦君在坐次甚逺褒問亮江州有孟嘉其人何在亮
云在坐卿但自覔褒厯觀遂指君謂亮曰將無是耶亮
欣然而笑喜褒之得君竒君為褒之所得乃益器焉舉
秀才又為安西將軍庾翼府功曹再為江州别駕巴丘
令征西大將軍譙國桓温參軍君色和而正温甚重之
九月九日温游龍山參佐畢集四弟二甥咸在坐時佐
吏並著戎服有風吹君㡌墮落温目左右及賔客勿言
以觀其舉止君初不自覺良乆如厠温命取以還之庭
尉太原孫盛為諮議參軍時在坐温命紙筆令嘲之文
成示温温以著坐處君歸見嘲笑而請筆作答了不容
思文辭超卓四座歎之奉使京師除尚書刪定郎不拜
孝宗穆皇帝聞其名賜見東堂君辭以脚疾不任拜起
詔使人扶入君嘗為刺史謝永别駕永㑹稽人䘮亡君
求赴義路由永興高陽許詢有雋才辭榮不仕每縱心
獨往客居縣界嘗乗船近行適逢君過歎曰都邑美士
吾盡識之獨不識此人唯聞中州有孟嘉者將非是乎
然亦何由來此使問君之從者君謂其使曰本心相過
今先赴義尋還就君及歸遂止信宿雅相知得有若舊
交還至轉從事中郎俄遷長史在朝隤然仗正順而巳
門無雜賓嘗㑹神情獨得便超然命駕逕之龍山顧景
酣宴造夕乃歸温從容謂君曰人不可無勢我乃能駕
御卿後以疾終於家年五十一始自總髪至于知命行
不茍合言無夸矜未嘗有喜愠之容好酣飲逾多不亂
至於任懐得意融然逺寄傍若無人温嘗問君酒有何
好而卿嗜之君笑而答曰明公但不得酒中趣爾又問
聴妓絲不如竹竹不如肉答曰漸近自然中散大夫桂
陽羅含賦之曰孟生善酣不愆其意光祿大夫南陽劉
躭昔與君同在温府淵明從父太常䕫嘗問躭君若在
當已作公否答云此本是三司人為時所重如此淵明
先親君之第四女也凱風寒泉之思實鍾厥心謹按採
行事撰為此傳懼或乖謬有虧大雅君子之徳所以戰
戰兢兢若履深薄云爾
　　贊曰
孔子稱進徳修業以及時也君清蹈衡門則令聞孔昭
振纓公朝則徳音允集道悠運促不終逺業惜哉仁者
必夀豈斯言之謬乎
　　讀史述九章(余讀史記有/所感而述之)
　　夷齊
二子讓國相將海隅天人革命絶景窮居采薇高歌慨
想黄虞貞風凌俗爰感懦夫
　　箕子
去鄉之感猶有遲遲矧伊代謝觸物皆非哀哀箕子云
胡能夷狡童之歌悽矣其悲
　　管鮑
知人未易相知實難淡美初交利乖嵗寒管生稱心鮑
叔必安竒情雙亮令名俱完
　　程杵
遺生良難士為知已望義如歸允伊二子程生揮劔懼
兹餘恥令徳永聞百代見紀
　　七十二弟子
恂恂舞雩莫曰匪賢俱映日月共飡至言慟由才難感
為情牽回也早夭賜獨長年
　　屈賈
進徳修業將以及時如彼稷契孰不願之嗟乎二賢逢
世多疑候詹冩志感鵩獻辭
　　韓非
豐狐隱穴以文自殘君子失時白首抱闗巧行居災伎
辨召患哀矣韓生竟死説難
　　魯二儒
易代隨時迷變則愚介介若人特為貞夫徳不百年汙
我詩書逝然不顧被褐幽居
　　張長公
逺哉長公蕭然何事世路多端皆為我異斂轡朅來獨
養其志寢跡窮年誰知斯意
　　　東坡曰讀史述九章夷齊箕子蓋有感而云去
　　　之五百餘載吾猶識其意也
　　　葛常之韻語陽秋云淵明讀史九章其間皆有
　　　深意其尤章章者如夷齊箕子魯二儒三篇夷
　　　齊云天人革命絶景窮居貞風凌俗爰感懦夫
　　　箕子云去鄉之感猶有遲遲矧伊代謝觸物皆
　　　非魯二儒云易代隨時迷變則愚介介若人特
　　　為貞夫由是觀之則淵明委身窮巷甘黔婁之
　　　貧而不自悔者豈非以恥事二姓而然耶
　
　
　
　
　
　
　
　
　陶淵明集巻五
欽定四庫全書
　陶淵明集巻六
　　　　　　　　　　　　晉　陶潛　撰
　賦
　　感士不遇賦(并/序)
　　　昔董仲舒作士不遇賦司馬子長又為之余嘗
　　　以三餘之日講習之暇讀其文慨然惆悵夫履
　　　信思順生人之善行抱朴守静君子之篤素自
　　　真風告逝大偽斯興閭閻懈廉退之節市朝驅
　　　易進之心懐正志道之士或潛玉於當年潔己
　　　清操之人或沒世以徒勤故夷皓有安歸之歎
　　　三閭發已矣之哀悲夫寓形百年而瞬息已盡
　　　立行之難而一城莫賞此古人所以染翰慷慨
　　　屢伸而不能已者也夫導達意氣其惟文乎
　　　撫巻躊躇遂感而賦之
咨大塊之受氣何斯人之獨靈禀神智以藏照秉三五
而垂名或撃壤以自歡(韻語陽秋曰藝經云壤以木為/之前廣後狹長尺四寸濶三寸)
(其形如履將戲先側撃壤於地逺三四十/步以手中壤撃之中者為上蓋古戲也)或大濟於蒼
生靡潛躍之非分常傲然以稱情世流浪而遂徂物羣
分以相形宻網裁而魚駭宏羅制而鳥驚彼達人之善
覺乃逃祿而歸耕山嶷嶷而懐影川汪汪而藏聲望軒
唐而永歎甘貧賤以辭榮淳源汩以長分美惡作以異
途原百行之攸貴莫為善之可娛奉上天之成命師聖
人之遺書發忠孝於君親生信義於鄉閭推誠心而獲
顯不矯然而祈譽嗟乎雷同毁異物惡其上妙筭者謂
迷直道者云妄坦至公而無猜卒䝉恥以受謗雖懐瓊
而握蘭徒芳潔而誰亮哀哉士之不遇已不在炎帝帝
魁之世獨祇修以自勤豈三省之或廢庶進徳以及時
時既至而不惠無爰生之晤言(爰/盎)念張季之終蔽(釋/之)愍
馮叟於郎署(唐/)賴魏守以納計(尚/)雖僅然於必知亦苦
心而曠嵗審夫市之無虎眩三夫之獻説悼賈傅之秀
朗紆逺轡於促界悲董相之淵致屢乘危而幸濟感哲
人之無偶淚淋浪以灑袂承前王之清誨曰天道之無
親澄得一以作鑒恒輔善而佑仁夷投老以長飢回早
夭而又貧傷請車以備槨悲茹薇而殞身雖好學與行
義何死生之苦辛疑報徳之若兹懼斯言之虚陳何曠
世之無才罕無路之不澀(色立切/不滑也)伊古人之慷慨病竒
名之不立廣結髪以從政不愧賞於萬邑屈雄志於戚
豎竟尺土之莫及留誠信於身後慟衆人之悲泣商盡
䂓以拯弊言始順而患入奚良辰之易傾胡害勝其乃
急蒼旻遐緬人事無已有感有昧疇測其理寧固窮以
濟意不委曲而累巳既軒冕之非榮豈緼袍之為恥誠
謬㑹以取拙且欣然而歸止擁孤襟以畢嵗謝良價於
朝市
　　閒情賦(并序/)
　　　初張衡作定情賦蔡邕作静情賦檢逸辭而宗
　　　澹泊始則蕩以思慮而終歸閒正將以抑流宕
　　　之邪心諒有助於諷諌綴文之士奕代繼作並
　　　因觸類廣其辭義余園閭多暇復染翰為之雖
　　　文妙不足庶不謬作者之意乎
夫何瓌逸之令姿獨曠世以秀羣表傾城之艷色期有
徳於傳聞佩鳴玉以比潔齊幽蘭以争芬淡柔情於俗
内負雅志於高雲悲晨曦之易夕感人生之長勤同一
盡於百年何歡寡而愁殷褰朱幃而正坐汎清瑟以自
欣送纎指之餘好攘皓袖之繽紛瞬美目以流眄含言
笑而不分(此章説莊姜容貌/之美所宜親幸)曲調將半景落西軒悲商
叩林白雲依山仰睇天路俯促鳴絃神儀嫵媚舉止詳
妍激清音以感余願接膝以交言欲自往以結誓懼冐
禮之為諐(諐袪言切過失也/説文愆字俗作愆)待鳯鳥以致辭恐他人之
我先意惶惑而靡寧魂須㬰而九還願在衣而為領承
華首之餘芳悲羅襟之宵離怨秋夜之未央願在裳而
為帶束窈窕之纎身嗟温凉之異氣或脱故而服新願
在髪而為澤刷𤣥鬢於頽肩悲佳人之屢沐從白水以
枯煎願在眉而為黛隨瞻視以閒揚悲脂粉之尚鮮或
取毁於華妝願在莞而為席安弱體於三秋悲文茵之
代御方經年而見求願在絲而為履附素足以周旋悲
行止之有節空委棄於床前願在晝而為影常依形而
西東悲高樹之多䕃慨有時而不同願在夜而為燭照
玉容於兩楹悲扶桑之舒光奄滅景而藏明願在竹而
為扇含凄飈於柔握悲白露之晨零顧襟袖以緬邈願
在木而為桐作膝上之鳴琴悲樂極以哀來終推我而
輟音考所願而必違徒契契以苦心(契泣/結切)擁勞情而罔
訴步容與於南林栖木蘭之遺露翳青松之餘隂儻行
行之有覿交欣懼於中㦗竟寂寞而無見獨悁想以空
尋斂輕裾以復路瞻夕陽而流歎步徙倚以忘趣色慘
悽而矜顔葉爕爕以去條氣凄凄而就寒日負影以偕
沒月媚景於雲端鳥悽聲以孤歸獸索偶而不還悼當
年之晚暮恨兹嵗之欲殫思宵夢以從之神飄颻而不
安若憑舟之失棹譬縁崖而無攀于時畢昴盈軒北風
凄凄㤯㤯不寐衆念徘徊起攝帶以伺晨繁霜粲於
素階雞斂翅而未鳴笛流逺以清哀始妙宻以閒和終
寥亮而藏摧意夫人之在兹託行雲以送懐行雲逝而
無語時奄冉而就過(宋本云行雲逝而不我/畱時亦奄冉而就過)徒勤思以
自悲終阻山而帶河迎清風以袪累寄弱志於歸波尤
蔓草之為㑹誦召南之餘歌坦萬慮以存誠憇遙情於
八遐
　　　昭明太子序云白璧㣲瑕惟在閒情一賦
　　　東坡曰淵明作閒情賦所謂國風好色而不淫
　　　正使不及周南與屈宋所陳何異而統大譏之
　　　此乃小兒强作解事者
　
　
　
　
　
　陶淵明集巻六
欽定四庫全書
　陶淵明集巻七
　　　　　　　　　　　　晉　陶潛　撰
　贊　䟽
　　扇上畫贊
　　　荷蓧丈人　長沮桀溺　於陵仲子　張良公
　　　丙曼容　　鄭次都　　薛孟嘗　周陽珪
三五道邈淳風日盡九流參差互相推隕形逐物遷心
無常準是以達人有時而隱四體不勤五穀不分超超
丈人日夕在耘遼遼沮溺耦耕自欣入鳥不駭雜獸斯
羣至矣於陵養氣浩然蔑彼結駟甘此灌園張生一仕
曾以事還顧我不能高謝人間岧岧丙公望崖輒歸匪
驕匪吝前路威夷鄭叟不合垂釣川湄交酌林下清言
䆒㣲孟嘗遊學天網時踈眷言哲友振褐偕徂美哉周
子稱疾閒居寄心清尚悠然自娛翳翳衡門洋洋泌流
曰琴曰書顧盼有儔飲河既足自外皆休緬懐千載託
契孤遊
　　與子儼等䟽
告儼俟份佚佟天地賦命生必有死自古賢聖誰能獨
免子夏有言死生有命富貴在天四友之人親受音㫖
發斯談者將非窮達不可妄求夀夭永無外請故耶吾
年過五十少而窮苦毎以家弊東西游走性剛才拙與
物多忤自量為已必貽俗患僶俛辭世使汝等㓜而飢
寒余嘗感孺仲賢妻之言敗絮自擁何慙兒子此既一
事矣但恨隣靡二仲室無萊婦抱兹苦心良獨内愧少
學琴書偶愛閒静開巻有得便欣然忘食見樹木交䕃
時鳥變聲亦復歡然有喜常言五六月中北窻下卧遇
凉風暫至自謂是羲皇上人意淺識罕謂斯言可保日
月遂往機巧好踈𬗟求在昔眇然如何病患以來漸就
衰損親舊不遺毎以藥石見救自恐大分將有限也汝
輩稚小家貧毎役柴水之勞何時可免念之在心若何
可言然汝等雖曰同生(曰一/作不)當思四海皆兄弟之義鮑
叔管仲分財無猜歸生伍舉班荆道舊遂能以敗為成
因䘮立功他人尚爾况同父之人哉頴川韓元長(名/融)漢
末名士身處卿佐七十而終(集本作/八十)兄弟同居至于沒
齒濟北氾(音/凡)稚春(晉書汜毓/字稚春)晉時操行人也七世同財
家人無怨色詩曰高山仰止景行行止雖不能爾至心
尚之汝其慎哉吾復何言
　　　東坡曰吾於淵明豈獨好其詩哉如其為人實
　　　有感焉淵明告儼等䟽此語蓋實錄也吾真有
　　　此病而不蚤自知半世出仕以犯大患此所以
　　　深愧淵明欲以晚節師範其萬一也
　　　趙泉山曰或疑此䟽䂓䂓遺訓似過為身後慮
　　　者是大不然且父子之道天性也何可廢乎靖
　　　節當易簀之際猶不忘詔其子以人倫大義欲
　　　表正風化與夫索隱行怪徒潔身而亂大倫者
　　　異矣
　　　又曰吾年過五十少而窮苦毎以家弊東西游
　　　走當作年過三十按靖節從此十一年間自潯
　　　陽至建業再返又至江陵再返故云東西游走
　　　及四十一嵗序其倦游於歸去來兮心憚逺役四
　　　十八嵗答龎參軍詩云我實幽居士無復東西
　　　縁若年過五十時投閒十年矣尚何游宦之有
　　　東塾燕談曰淵明與子儼䟽余嘗感儒仲賢妻
　　　之言(集本作孺/今從漢書)敗絮自擁何慙兒子此蓋一事
　　　矣但恨隣靡二仲室無萊婦抱兹苦心良獨内
　　　愧按范氏後漢書王霸傳霸字儒仲又列女傳
　　　霸少立高節光武時連徴不仕霸與同郡令狐
　　　子伯為友後子伯為楚相而其子為郡功曹子
　　　伯遣子奉書於霸客去而乆卧不起妻怪問其
　　　故霸曰向見令狐子容服甚光舉措有適而我
　　　兒蓬髪厯齒未知禮則見客而有慚色父子恩
　　　深不覺自失耳妻曰君少修清節不顧榮祿今
　　　子伯之貴孰與君之高君躬勤苦子安得不耕
　　　以養既耕安得不黄頭厯齒奈何忘宿志而慙
　　　兒女子乎霸屈起而笑曰有是哉遂共終身隱
　　　遯又嵇康高士傳求仲羊仲皆治車為業挫亷
　　　逃名蔣元卿之去兖州還杜陵荆棘塞門舍中
　　　有三逕不出唯二人從之游時人謂之二仲亦
　　　載三輔决錄又劉向列女傳楚老萊子逃世耕
　　　於䝉山之陽莞葮為墻蓬蒿為室衣緼飲水食
　　　菽墾山播種五榖或言於楚王曰老萊隱士也
　　　王使人聘以璧帛不來王遂駕至老萊之門老
　　　萊方織畚王曰願先生臨之老萊子曰僕山野
　　　之人也不足以守政王復曰願終變先生之志
　　　老萊子曰諾王去有間其妻戴畚挾薪而來謂
　　　老萊子曰是何車跡之衆也老萊子曰楚王欲
　　　使吾守楚國之政妻曰子許之乎老萊子曰然
　　　妻曰妾聞之可食以酒肉者可隨以鞭捶可授
　　　以官祿者可隨以鈇鉞今先生食人之酒肉受
　　　人之官祿此皆人之所制也居亂世而為人所
　　　制能免於患乎老萊子遂隨其妻至於江南而
　　　止
　
　
　
　
　
　
　
　
　
　
　
　
　陶淵明集巻七
欽定四庫全書
　陶淵明集巻八
　　　　　　　　　　　　　　晉　陶潛　撰
　祭文
　　祭程氏妹文
維晉義熈三年五月甲辰程氏妹服制再周淵明以少
牢之奠俛而酹之嗚呼哀哉寒往暑來日月寖踈梁塵
委積庭草荒蕪寥寥空室哀哀遺孤肴觴虚奠人逝焉
如誰無兄弟人亦同生嗟我與爾特百常情(謝𤣥傳痛/百常情作)
(迫/非)慈妣(庶/母)早世時尚孺嬰我年二六爾纔九齡爰從靡
識撫髫相成咨爾令妹有徳有操靖恭鮮言聞善則樂
能正能和惟友惟孝行止中閨可象可傚我聞為善慶
自巳蹈彼蒼何偏而不斯報昔在江陵重罹天罸(晉安帝隆/安五年秋)
(七月赴駕還江陵/是冬母孟氏卒)兄弟索居乖隔楚越伊我與爾
百哀是切黯黯高雲蕭蕭冬月白雲掩晨長風悲節感
惟崩號興言泣血尋念平昔觸事未逺書疏猶存遺孤
滿眼如何一往終天不返寂寂高堂何時復踐藐藐孤
女曷依曷侍㷀㷀遊魂誰主誰祀奈何程妹於此永巳
死如有知相見蒿里嗚呼哀哉
　　祭從弟敬逺文
嵗在辛亥月惟仲秋旬有九日從弟敬逺卜辰云窆永
寧石土感平生之游處悲一往之不返情惻惻以摧心淚
愍愍而盈眼乃以園果時醪祖其將行嗚呼哀哉於
鑠吾弟有操有槩孝發㓜齡友自天愛少思寡欲靡執
靡介後已先人臨財思惠心遺得失情不依世其色能
温其言則厲樂勝朋高好是文藝遙遙帝鄉爰感竒心
絶粒委務考槃山陰淙淙(在宗切/水聲也)懸溜曖曖荒林晨採
上藥夕閒素琴曰仁者夀竊獨信之如何斯言徒能見
欺年甫過立奄與世辭長歸蒿里邈無還期惟我與爾
匪但親友父則同生母則從母(從音縱爾雅曰母/之姊妹為從母)相及
齠齒(齠與齔義同毁齒也家語曰男/子八嵗而齔齠音條齔音襯)並罹偏咎(靖節年/三十七)
(母孟氏卒是偏/咎為失怙也)斯情實深斯愛實厚念疇昔日同房之
歡冬無緼褐夏渴瓢簞相將以道相開以顔豈不多乏
忽忘飢寒余嘗學仕纒緜人事流浪無成懼負素志斂
䇿歸來爾知我意常願攜手寘彼衆意毎憶有秋我將
其刈與汝偕行舫舟同濟三宿水濱樂飲川界静月澄
高温風始逝撫杯而言物乆人脆奈何吾弟先我離世
事不可尋思亦何極日徂月流寒暑代息死生異方存
亡有域候晨永歸指塗載陟呱呱遺稚未能正言哀哀
嫠人(寡婦/也)禮儀孔閑庭樹如故齋宇廓然孰云敬逺何
時復還余惟人斯昧兹近情蓍龜有吉制我祖行望旐翩翩
執筆涕盈神其有知昭余中誠嗚呼哀哉
　　自祭文
嵗惟丁夘律中無射天寒夜長風氣蕭索(音/瑟)陶子將辭
逆旅之館永歸於本宅故人悽其相悲同祖行於今夕
羞以嘉蔬薦以清酌候顔已𡨕聆音愈漠嗚呼哀哉茫
茫大塊悠悠高旻是生萬物余得為人自余為人逢運
之貧簞瓢屢罄絺綌冬陳含歡谷汲行歌負薪翳翳柴
門事我宵晨春秋代謝有務中園載耘載耔迺育迺繁
欣以素牘和以七弦冬曝其日夏濯其泉勤靡餘勞心
有常閒樂天委分以至百年惟此百年夫人愛之懼彼
無成愒日惜時存為世珍沒亦見思嗟我獨邁曽是異
兹寵非巳榮涅豈吾緇捽兀窮廬酣飲賦詩識運知命
疇能罔眷余今斯化可以無恨夀涉百齡身慕肥遁從
老得終奚所復戀寒暑逾邁亡既異存外姻晨來良友
宵奔𦵏之中野以安其魂窅窅我行(窅烏了切/深目也)蕭蕭墓
門奢侈宋臣儉笑王孫廓兮已滅慨焉已遐不封不樹
日月遂過匪貴前譽孰重後歌人生寔難死如之何嗚
呼哀哉
　　　此文乃靖節之絶筆也
　　　東坡曰淵明自祭文出妙語於纊息之餘豈渉
　　　死生之流哉
　
　陶淵明集巻八
