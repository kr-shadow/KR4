#+TITLE: 聲畫集-宋-孫紹遠
#+DATE: 2016-06-11 12:26:02
#+SOURCE: github.com/kanripo/KR4h0039 master 71fff48f                
欽定四庫全書　　　　　集部八
　聲畫集　　　　　　　　總集類
　　提要
　　　　(臣/)等謹案聲畫集八巻宋孫紹逺編紹逺字
　　　　稽仲其自署曰谷橋未知谷橋何地也所録
　　　　皆唐宋人題畫之句曰古賢曰故事曰佛像
　　　　曰神仙曰仙女曰鬼神曰人物曰美人曰蠻
　　　　夷曰贈寫真者曰風雲雪月曰州郡山川曰
　　　　四時曰山水曰林木曰竹曰梅曰窠石曰花
　　　　卉曰屋舍器用曰屏扇曰畜獸曰翎毛曰蟲
　　　　魚曰觀畫題畫曰畫壁雜畫分作二十六門
　　　　錢曽讀書敏求記謂其書不著編者姓氏後
　　　　人以巻首有劉莘老題老子畫像詩因誤為
　　　　莘老所輯此本巻首有淳熙丁未十月紹逺
　　　　自序謂入廣之明年以所攜前賢詩及借之
　　　　同官擇其為畫而作者編為一集名之曰聲
　　　　畫用有聲畫無聲詩之意也則為紹逺編集
　　　　確有明證豈曽所藏本偶失此序耶其中編
　　　　次頗為瑣屑如巻五梅為一門卷六花卉門
　　　　中又有早梅墨梅諸詩殊少倫緒然序稱畫
　　　　有久近詩有先後其他參差不齊甚多故不
　　　　得而次第之則紹逺亦自言之矣其所録如
　　　　折中古夏均父徐師川陳子髙王子思劉叔
　　　　贛僧士珪王履道劉王孟林之來李元應喻
　　　　迪孺李誠之潘邠老崔徳符王佐才曽子開
　　　　崔正言林子仁吳元中張子文王承可曹元
　　　　象僧善權祖可聞人武丁韓子華蔡天啟程
　　　　叔易李成年趙乂若謝民師李膺仲倪巨濟
　　　　華叔深歐陽闢諸人其集皆不傳且有不知
　　　　其名字者頗賴是書存其一二則非惟有資
　　　　於畫且有資於詩矣乾隆四十五年二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
聲畫集原序
畫之益於人也多矣居今之世而識古之人知古之事
生長人間而覩碧落之真容淨土之慈相市朝而見山
林氣象晷刻而觀四時變化佳花異卉無一日而不開
珍禽竒獸不籠檻而常存凡宇宙之内苟有形者皆能
藏吾室中世豈可廢此哉第古今畫手不能一律如論
文章班馬固高矣韓栁歐蘇何歉乎如論書法鍾王固
竒矣虞禇顔栁何愧乎學藝精到率可貴而無古今也
俗士於畫但取煙顔塵容故暗舊物至稍新潔者則以
為無足採竊嘗譬之如見八九十歳人其老雖可敬奈
愚不解事者何不滿十歳許而有所謂神童有所謂竒
童者其可不敬愛乎此新舊畫之别也夫玩物䘮志先
聖格言誰敢不知警而假書畫以銷憂昔嘗有徳於紹
逺今雖不暇留意未能與之絶也入廣之明年因以所
㩦行前賢詩及借之同官擇其為畫而作者編成一集
分二十六門為八巻名之曰聲畫用有聲畫無聲詩之
意也惟畫有久近詩有先後其他參差不齊甚多故不
得而次第之然士大夫因詩而知畫因畫以知詩此集
與有力焉淳熙丁未十月谷橋孫紹逺稽仲序
　
　
　
　
　
　
　
　
　
　
　
　
　聲畫集原序
欽定四庫全書
　聲畫集巻一
　　　　　　　　　　　　宋　孫紹逺　編
　　古賢
　　　老子畫像(劉莘老/)
敝周僿於文老子談大道仁義已末流禮法固行潦虗
無抱𤣥珠清淨為至寳剖斗息羣競死聖止大盗謂可
愚斯民狂瀾復既倒不知世大變萬偽火就燥欲以區
區言反俗入羲昊渾淪五千言道徳何浩浩漢嘗求其
說施用未深造衣食已有滋煩苛已能掃惜哉衰世士
學術失探討流而為刑名慘礉極枯槁但見多申韓舉
皆罪黄老聖人無常師有善取輿皁問禮固有然誰謂
孔徒小遺貌知是非君無論醜好
　　　和王子飛題李伯時畫列子御風圖(夏均父/)
道師形氣合於無八極超揺得自如知我御風風御我
長袪獵獵自乗虗
　　　華山隱者圖(劉叔贛/)
六王昔崩蕩秦帝按劒興虎爭四十年方隅為之平豪
氣竟未已用民如不勝因河既為池起洮復堅城嘉哉
諸老翁攜手西山行避世徃不返逍遥塵外情明星備
灑掃巨靈為友朋飢食玉井蓮手攜三秀英世事一朝
變龍蛇復縱横石火咸陽焚蟻聚成臯爭致身青雲外
顧視不為驚萬期乃須臾安知谷為陵邇來見圖畫真
氣猶㝠㝠世人但蓬蒿安知鴻鵠征桃源迷去路蓬萊
浪知名異時三峯逰㑹當慰平生
　　　題司馬長卿畫像(晏叔源/)
犢鼻生涯一酒壚當年嗤笑欲何如窮通不屬兒曹意
自有真人愛子虗
　　　松下淵明(黄山谷/)
南渡誠草草長沙慰勤艱終風霾八表半夜失前山(一/夲)
(此兩句云平生一/杯酒正在管葛間)逺公香火社遺民文字禪雖非老翁
事清尚亦可觀松風自度曲我琴不須彈客來欲闗說
觴至不得言
　　　陶淵明寫真圖(謝幼槃/)
淵明歸去潯陽曲杖藜蒲鞵巾一幅隂隂老樹囀黄鶯
艷艷東籬粲霜菊世紛無盡過眼空生事不豐隨意足
廊廟之姿老蓬蓽環堵蕭條僅容膝大兒頑頓嬾詩書
小兒嬌癡愛梨栗老妻日暮荷鋤歸欣然一笑共蝸室
哦詩未遣愁肝腎醉裏呼兒供紙筆時時得句輙寫之
五言平淡用一律田家酒熟夜打門頭上自有漉酒巾
老農時問桑麻長提壺挈榼來相親一尊徑醉北窗卧
蕭然自謂羲皇人此公聞道窮亦樂容貌不枯似丹渥
儒林紛紛隨溷濁山林高義久寂寞假令九原今可作
舉公籃輿也不惡
　　　杜甫畫像(王介甫/)
吾觀少陵詩為與元氣侔力能排天斡九地壯顔毅色
不可求浩蕩八極中生物豈不稠醜妍巨細千萬殊竟
莫見以何雕鎪惜哉命之窮顛倒不見收青衫老更斥
餓走半九州瘦妻僵前子仆後攘攘盗賊森戈矛吟哦
當此時不廢朝廷憂嘗願天子聖大臣各伊周寧令吾
廬獨破受凍死不忍四海寒颼颼傷屯悼屈止一身嗟
時之人死所羞所以見公畫再拜涕泗流惟公之心古
亦少願起公死従之游
　　　書呉熙老醉杜甫像(林子仁/)
清晨出尋酒家門蹇驢破帽衣懸鶉年年碧雞坊下路
野梅官栁慣尋春酒錢有無俱醉倒改罷新詩留腹稿
兒童拍手遮路衢拾遺笑倩旁人扶百年風雅前無古
沈宋曹劉安足數後來一字人難補君莫笑渠作詩苦
　　　次秦夷行觀老杜畫像韻(王履道/)
寒拆天呉圖饑糴太官粟拾遺官在朝何異老林麓英
風想廉藺妙手傳顧陸䝉茸頭傾冠駊騀鐙脫作熊兒
與阿段左右相扶逐生平經綸具悵望青蒲伏窮塗付
麯蘖放意謝羇束草堂幸無事尹騎時見辱清吟動霄
堮逸艷驚魚目顧兹神明意豈易丹青卜當時腰長鑱
憔悴十指秃聲名乾坤破生事歳月促但聞列仙癯豈
見肉食墨企予攀逸駕短歩羞匍匐不能師廣袖乃爾
好竒服嗜詩得雋永徐味自當肉不知褒公貴顧謂何
郎俗窮通等夢幻思慮自振觸苦吟秖效尤呼醆進蟻
緑
　　　書丹元子所示李太白真二首(蘇子瞻/)
天人幾何同一漚謫仙非謫乃其游麾斥八極隘九州
化為兩鳥鳴相酬一鳴一止三十秋開元有道為少留
縻之不可矧肯求
西望太白横峩岷眼高四海空無人大兒汾陽中令君
小兒天台坐忘身平生不識髙將軍手汚吾足乃敢嗔
作詩一笑君應聞
　　　和饒節詠周昉畫李白真(陳無已/)
君不見浣花老翁醉騎驢熊兒捉轡驥子扶金華仙伯
哦七字好事不復千金模青蓮居士亦其亞斗酒百篇
天所借英姿秀骨尚可似逸氣髙懷那得畫周郎韻勝
筆有神解衣槃礡未必真一朝寫此英妙質似悔只識
如花人醉色欲盡玉色起分明尚帶金井水烏紗白紵
真天人不用更著山嵓裏平生潦倒飽丘園禁省不識
將軍尊袖手猶懷脫鞾氣豈是従來骨相屯仰視雲空
鴻鵠舉眼前紛紛那得顧是非榮辱不到處只(一作/正)恐
朝來有新句勿言身後不要名尚得呉侯費百金江西
勝士與長吟後來不憂身陸沉
　　　李太白畫歌(饒徳操/)
先生之氣蓋天下當時流軰退百舍醉中咳唾落(一作/雨)
珠璣身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神游八極氣
自穩氷壺玉斗霜氣髙嗚呼先生太絶倫仙風道骨語
甚真肅然可望不可親懸知野鶴非雞羣天寳之初天
子逸先生醉去不肯屈采石江頭明月出鼔栧酣歌志
願畢只今遺像粉墨間尚有英風爽毛骨宣州長史粉
黛工誰令寫此人中龍細看筆意有俯仰妙處果在阿
堵中人云此畫世莫比呉侯得之喜不寐意侯所愛豈
徒爾亦惜真才死泥滓先生朽骨如可起誰為獵之奉
天子作為文章文聖世千秋萬古誦盛美再拜先生淚
如洗振衣濯足吾徃矣
　　　香山居士寫真詩(并序/)　(白樂天/)
　　元和五年予為左拾遺翰林學士奉詔寫眞於集
　　賢殿御書院時年三十七㑹昌二年罷太子少傅
　　為白衣居士又寫真於香山寺藏經堂時年七十
　　一前後相望殆將三紀觀今照昔慨然自歎者久
　　之形容非一世事幾變因題六十字以寫所懐
昔作少學士圖形入集賢今為老居士寫貌寄香山鶴
毳變𤣥髪雞膚換朱顔前形與後貌相去三十年勿歎
韶華子俄成皤叟仙請看東海水亦變作桑田
　　　自詠
鬚白面微紅醺醺半醉中百年隨手過萬事轉頭空卧
疾瘦居士行歌狂老翁仍聞好事者將我畫屏風
　　　感舊寫真
李放寫我眞寫來二十載莫問真何如畫亦銷光彩朱
顔與𤣥鬢日夜改復改無嗟貌遽非且喜身猶在
　　　自題寫真
我貌不自識李放寫我眞靜觀神與骨合是山中人蒲
栁質易朽麋鹿心難馴何事赤墀上五年為侍臣况多
剛狷性難與世同塵不惟非貴相但恐生禍因宜當早
罷去收取雲泉身
　　　七老圖
七人五百七十嵗拖紫紆朱垂白鬚手裏無金莫嗟歎
尊中有酒且歡娯詩吟兩句神還王酒飲三杯氣尚粗
巍峩狂歌教婢拍婆娑醉舞遣孫扶天年髙過二疏傅
人數多於四皓圖除却三山五天竺人間此㑹更應無
　　　題李愬畫像(僧慧洪/)
淮隂北面師廣武其氣豈止吞項羽君得李祐不肯誅
便知元濟在掌股羊公徳化行悍夫卧鼓不戰良驕呉
公方沈鷙諸將底又笑元濟無頭顱雪中行師等兒戲
夜取蔡州藏袖裏逺人信宿猶未知大類西平擊朱泚
錦袍玉帶仍父風拄頥長劔大梁公君看鞬櫜見丞相
此意與天相始終
　　　戲書呉江三賢書像三首(蘇子瞻/)
誰將射御教呉兒長笑申公為夏姬却遣姑蘇有麋鹿
更憐夫子得西施
　　　右范蠡
浮世功勞食與眠季鷹真得水中仙不須更說知幾早
直為鱸魚也自賢
　　　右張翰
千首文章二頃田嚢中未有一錢看却因養得能言鴨
驚破王孫金彈丸
　　　右陸龜䝉
　　　書王元之畫像(在瑯/琊山)　(歐陽永叔/)
偶然來繼前賢迹信矣皆如昔日言諸縣豐登少公事
一家飽煖荷君恩想公風采常如在顧我文章不足論
名姓已光青史上壁閒容貌任塵昏(公貶滁州謝上表/云諸縣豐登苦無)
(公事一家飽/煖共荷君恩)
　　　客有攜宼萊公眞挂于驛舍傍題云今作閻羅
　　　王慨然有作(賀方回/)
凛凛英風萬世孤忽瞻容貌涕洟俱遺謀不媿生張說
異事猶煩鬼董狐黒白已分歸節義丹青長懾在奸諛
不煩揺扇蒼蠅去一片寒氷挂座隅
　　　觀呉正獻真(李方叔/)
次公不許畫麒麟孝宣妙選知名臣拜公之像想風度
乃是雲臺子顔之文孫元豐天子建原廟玉宇萬棟臨
端門累朝名臣儼冠劒列聖御坐開乾坤修廊秘殿鎖
春色髣髴音容皆駿奔相君相業皆元元旂常彛鼎定
書勛儀形在殁侍神考英氣噩噩凝天閽嗣皇方思服
政美欲攷辟公觀烈文君傳兹圖落人世世人遂得知
瑜璠吾知袁公固有後能平楚獄竞無寃召公甘棠猶
不伐衛武之德誰能諼君不見温公之像滿人閒願廣
此圖令並傳
　　　予昔在京師畫工韓若拙為予寫真今十三年
　　　矣容貌日衰展巻茫然葉縣楊生畫不減韓復
　　　令作之以記其變偶作一首(蘇子由/)
白鬢蒼顔日日新丹青猶是舊來身百年迅速何曽住
方寸空虗老更眞一幅蕭條寄衰朽異時髣髴見精神
近存八十一章注從道老耼門下人
　　　内翰出龍眠居士寫真圖(賀方回/)
落墨龍眠品入神横笻一見謫仙人孤雲老鶴來何處
異石清流有是身瞻仰生風開鬢髪巻舒盥手敬星辰
他年莫用黄金鑄傳在人閒此逼眞
　　　過太平州拜李端叔遺像(折中古/)
東來已數月弛擔已渺茫猶喜菑患身獲登先生堂肅
衣拜遺像依然雙頰光宛若侍坐側妙語發天藏厄窮
出天意人理難度量所幸言不朽與世為文章齎此復
何恨私淑良不忘小郎出見我問知雛鳳凰他年起門
户塵滓濯秋陽世事幾變滅人生眞黄粱置之不足道
感慨涕淚滂我行方有程墳山空相望
　　　梅聖俞之客歐陽晦夫使工畫茅菴已居其中
　　　一琴横牀而已曹子方作詩四韻僕和之云(一/云)
　　　(雪夜/作)　(蘇子瞻/)
寂寞王子猷回船剡溪路迢遥戴安道雪夕誰與度倒
披王恭氅半掩袁安户應調折弦琴自和撚鬚句
　　　觀劉孝嗣寫真(李成季/)
程生髙價傳兩都劉子骨相真丈夫呼兒當軒試一展
噱噱指㸃相驚呼此應前日坐頭客何乃不語嚴襟裾
胸中豪氣不可狀但見粉墨無紆餘虎頭食肉亦天賦
尺面封侯宜不誣須知中令有真相勿效香山悲故吾
凌煙功臣易磨滅貞觀學士猶傳模當時人物不易得
曽看風神有此無
　　　拜劉凝之畫像(黄山谷/)
棄官清潁尾買田落星灣身在菰蒲中名滿天地間誰
能四十年保此清淨退徃來澗谷中神光射斗背
　　　題范忠獻公眞吟(邵堯夫/)
范邵居洛陽希夷居華山陳邵為逸人忠獻爲顯官邵
在范之後陳在范之前三人貌相類兩人名相連
　　　題席大光所藏謝安石真(王履道/)
小兒破賊書能置此貌恐非山澤臞東山登臨猶可狀
新亭談笑若為摹雖疑太傅平生在不比司空少恨無
只寫君眞便相似向來曽見管夷吾
　　　新畫八賢閣像
此地何従列姓名半因新國用輕刑江湖萬里知聞斷
圖畫相看眼自青
　故事
　　　桃源圖(韓退之/)
神仙有無何渺茫桃源之說誠荒唐流水盤迴山百轉
生綃數幅垂中堂武陵太守好事者題封逺寄南宫下
南宫先生忻得之波濤入筆驅文辭文工畫妙各臻極
異境恍惚移於斯架巖鑿谷開宫室接屋連牆千萬日
嬴顛劉蹶了不聞地坼天分非所惜種桃處處惟開花
川原近逺蒸紅霞初來猶自念鄉邑歳久此地還成家
漁舟之子來何所物色相猜更問語大蛇中斷䘮前王
羣馬南渡開新主聽終辭絶共悽然自說今經六百年
當時萬事皆眼見不知幾許猶流傳爭持酒食來相饋
禮數不同尊爼異月明伴宿玉堂空骨冷魂清無夢寐
夜半金雞啁唽鳴火輪飛出客心驚人間有累不可住
依然離别難為情船開櫂進一迴顧萬里蒼蒼煙水暮
世俗寧知偽與真至今傳者武陵人
　　　題呉生畫桃源圖(胡藏之/)
王宰五日畫一石左思十年賦三都誰似今時呉道子
咄嗟能辦武陵圖武陵不與人間隔可憐舊日無尋覓
蒼蒼煙水只依然試倩漁舟問消息
　　　題李伯時畫昭君圖(并序/)　(韓子蒼/)
　　漢書竟寧元年呼韓邪來朝言願壻漢氏元帝以
　　後宫良家子王昭君字嬙配之生一子株累立復
　　妻之生二女至范奕書始言入宫久不見御積怨
　　因掖庭令請行單于臨辭大㑹昭君豐容靚飾顧
　　影裵回竦動左右帝驚欲復留而重失信單于然
　　奕不言呼韓邪願壻而言四五宫女又言字昭君
　　生二子與前書皆不合不願妻其子而詔使従胡
　　俗此自烏孫公主非昭君也西京雜記又言元帝
　　使畫工圖宫人宫人皆賂畫工而昭君獨不賂乃
　　惡圖之既行遂按誅毛延壽琴操又言夲齊國王
　　穰女端正閑麗未嘗窺看門户穰以其有異人求
　　之不與年十七進之帝以地逺不幸欲賜單于美
　　人嬙對使者越席請徃後不願妻其子吞藥而卒
　　蓋其事雜出無所考正自信史尚不同况傳記乎
　　要之琴操最牴牾矣按昭君南郡人今秭歸縣有
　　昭君村村人生女必灼艾灸其面慮以色選故也
　　昭君卒葬匈奴謂之青塜晉以文王諱昭號明妃
　　云
昭君十七進御時舉歩弄影颺蛾眉自憐窈窕出絶域
八年未許承丹墀在家不省闚門户豈知萬里従胡虜
豐容靚飾亦何心尚欲君王一回顧君不見班姬奉飬
長信宫又不見昭儀舉袂前當熊盛時寵幸只如此分
甘委棄匈奴中春風漢殿彈絲手持鞭却趂奚鞍走莫
道單于無復情一見纎腰為回首含悲逺嫁來天涯不
如䕫州處女髪半華寄語雙鬟負薪女灸面慎勿輕離
家
　　　題伯時畫嚴子陵釣灘(黄山谷/)
平生久要劉文叔不肯為渠作三公能令漢家重九鼎
桐江波上一絲風
　　　書王晉卿畫山隂陳迹(蘇子瞻/)
當年不識此清真强把先生擬季倫等是人間一陳迹
聚蚊金谷夲何人
　　　和(蘇子由/)
卧對郗人氣已真晚依丘壑更無倫不須復預清言侣
自是江東第一人(逸少知清言之害然蘭/亭記亦不免慕清言耳)
　　　書王晉卿畫雪溪乗興(蘇子瞻/)
谿山雪月兩佳哉賔主談鋒夜轉雷猶言不見戴安道
爲問適従何處來
　　　和(蘇子由/)
亟徃遄歸真曠哉聾人不信不驚雷雖云不必見安道
已悞扁舟犯雪來
　　　荅錢遜叔訪戴圖(吕居仁/)
北風吹霜夜如(一作/飛)雪江城草木凍欲(一作/未)折病夫袖
手無所爲一坐臨川已三月忽䝉妙句起衰憊頓覺和
氣生毛髪公能忘機我亦倦不待曼殊見摩詰畫圖是
非久未解況保長年不磨滅請公置畫莫求多要與時
人除愛渴
　　　題歸去來圖二首(黄山谷/)
日月言歸眞得歸迎門兒女笑牽衣宅邉猶是舊時栁
漫向世人言昨非
入門處處猶崔子豈忍更令三徑荒誰與老翁同避世
桃花源裏捕魚郎
　　　追和東坡先生題李亮公歸去來圖
今人常恨古人少今得見之誰謂無欲學淵明歸作賦
先煩摩詰畫成圖小池已築魚千里隙地仍栽芋百區
朝市山林俱有累不居京洛不江湖
　　　再次韻題歸去來圖(夏均父/)
堦亭午景圎槐隂空齋初罷戲五禽沔州太守致音問
啟讀乃有歸來吟先生抱道肯乞憐凛凛有面方如田
何能為此五斗粟折腰鄉里小兒前顧視銅章等涕唾
賦歸吐詞如湧泉龍眠居士歎豪逸想像明窗戲拈筆
翕忽英姿來筆下如恐超超將羽化吁嗟能事詎可儔
一見公詩如見畫惜哉道逺莫可致强欲賡酬抽鄙思
韻絶難追神易倦使我空然汗顔面他日従公㑹借觀
錦嚢捧出春笋寒
　　　李伯時作淵明歸去來圖王性之刻於琢玉坊
　　　病僧祖可見而賦詩(僧祖可/)
坐上柴桑墟落煙眼中百里舊山川候門稚子似無恙
三徑巾車人絶憐尚友當須今逸少丹青寧復老龍眠
流傳匪獨遺怡玩端使懦夫懐凜然
　　　王性之得李伯時所作歸去來圖并自書淵明
　　　詞刻石于琢玉坊為賦長句(僧善權/)
王郎玉女妙天下眉宇清揚聚風雅道山延閣歸有時
吐霧珠綃已無價廼翁勲業誰與儔惠愛宛同陳太邱
胡牀夜據興不淺江波漲月明江樓鄴侯牙籖三萬軸
玉川五千貯枯腹掌上雙珠照庭户人間爽氣侵眉目
愛君羲獻來仍昆草聖真行事逼眞是家此僻古不少
竒書異畫原通神龍眠解說無聲句時向煙雲一傾吐
戲拈秃筆臨氷紈寫出淵明賦歸去林端飛鳥倦知還
陌上征夫識前路因君勒石柴桑里便覺九原人可起
廬山未是長寂寥挽著髙風自君始
　　　奉題性之所藏李伯時畫淵明三首
眼看百年夢事足踏萬里清流取意裁成句法何必更
下輕鷗
　　　採菊
南山崔嵬在眼古木參差拂雲不負手中籬菊白衣送
酒相醺
　　　泛舟
著鞭已驚南渡舉扇仍避西風耿介獨餘此老隤然醉
卧孤篷
　　　十八學士寫真圖(謝幼槃/)
虬髯少年龍鳳姿手提一劒平九維瀛洲學士十八輩
如雕虎嘯清風隨到今風姿傳粉繪皎如琪木參瓊枝
秦王功高蓋天下脫畧細故容小疵數公不語意有在
敬宗流輩曽何知儻收魏王文學館事如辰嬴當早諫
美哉貞觀猶有憾洗蘇衆像一長歎
　　　題韓晃畫瀛洲學士圖(韓子蒼/)
咸陽中天開帝居羣公下直承明廬長鞦短轡襃衣裾
蒼頭廬兒爭走趨韓侯畫此時無虞瀛洲仙人樂有餘
我生不及貞觀初忽思十年身校書吟詩天街騎蹇驢
邇來戎馬方馳驅眼厭繡䘿䝉諸子把巻未展先欷歔
　　　題李伯時淵明東籬圖(蘇子瞻/)
彼哉嵇阮曹終以明自膏靖節固昭曠歸來侣蓬蒿新
霜著踈栁大風起江濤東籬理黄華意不在芳醪白衣
挈壺至徑醉還遊遨悠然見南山意與秋氣髙
　　　盧鴻學士草堂圖(蘇子瞻/)
昔為太室花盧巖在東麓直上登封壇一夜蠒生足徑
歸不復徃巒壑空在目安知有千老舒巻不盈幅一處
一盧生裘褐䕃喬木方爲世外人行止何煩録百年入
篋笥犬馬同一束嗟予縛世累歸未有茅屋江千百畆
田清泉映修竹尚將逃姓名豈須上圖軸
　　　自門下後省歸卧酺池寺觀盧鴻草堂圖(黄山谷/)
黄塵逆帽馬辟易歸來下簾卧書空不知繡鞍萬人立
何如盧郎駕飛鴻
　　　送元二使安西(附/)　(王摩詰/)
渭城朝雨浥輕塵客舍青青栁色新勸君更盡一杯酒
西出陽闗無故人
　　　小詩并畫巻奉送汾叟同年機宜奉議赴熙河
　　　幕府(李伯時/)
畫出離筵已愴神那堪眞别渭城春渭城栁色休相惱
西出陽闗有故人
　　　書林次中所得李伯時歸去來陽闗二圖後二
　　　首(蘇子瞻/)
不見何戡唱渭城舊人空數米嘉榮龍眠獨識殷勤處
畫出陽闗意外聲
兩本新圖寶墨香尊前獨唱小秦王為君翻作歸來引
不學陽闗空斷腸
　　　次韻魯直書李伯時畫王摩詰
前身陶彭澤後身韋蘇州欲覓王右丞還向五字求詩
人與畫手蘭菊芳春秋又恐兩皆是分身來入流
　　　李公麟陽闗二絶(蘇子由/)
百年摩詰陽闗語三疊嘉榮意外聲誰遣伯時開縞素
蕭條邉思坐中生
西出陽闗萬里行彎弓走馬自忘生不堪未别一杯酒
長聽佳人泣渭城
　　　題陽闗圖二首(黄山谷/)
斷腸聲裏無形影畫出無聲亦斷腸想得陽闗更西路
北風低草見牛羊
人事好乖當語離龍眠貌出斷腸時渭城栁色闗何事
自是離人作許悲
　　　京兆安汾叟赴辟臨洮幕府南舒李君自畫陽
　　　闗圖并詩以送行浮休居士為繼其後(張芸叟/)
古人送行贈以言李君送人兼以畫自寫陽闗萬里情
奉送安西従辟者澄心古紙白如銀筆墨輕清意瀟灑
短亭離筵列歌舞亭下諠諠簇車馬溪邉一叟靜垂綸
橋畔俄逢兩負薪掣臂蒼鷹隨獵犬聳耳駏驢扶隻輪
長安陌上多豪俠正值春風三二月分明朝雨浥輕塵
客舍青青栁色新主人舉杯苦勸客道是西征無故人
殷勤一曲歌未闋歌者背淚沾羅巾酒闌童僕各辭親
結束韜縢意氣振穉子牽衣老人哭道人行客皆酸辛
唯有溪邉釣魚叟寂寂投竿如不聞李君此畫何容易
畫出漁樵有深意為道世間離别人若箇不因名與利
紅蓮幕府盡竒才家近南山紫翠堆烜赫朱門當巷陌
潺湲流水遶亭臺當軒怪石人希見夾道長松手自栽
靜鎻園林鶯對語密穿堂户燕驚迴試問主翁在何所
近向安西幕府開歌舞教成頭已白功名未立老相催
西山東國不我與造父王良安在哉已卜買田箕嶺下
更看築室潁阿隈憑君傳語王摩詰畫箇陶潛歸去來
　　　觀李伯時陽闗圗二首(謝幼槃/)
坐對丹青傷别離淚和朝雨想頻揮道邉垂栁年年在
看盡行人長不歸
春草春波傷底事青青栁色最銷魂龍眠自有離家恨
貌得陽闗煙雨昏
　　　觀李伯時陽闗圖得人字賦六言
摩詰句中有眼龍眠筆下通神佳篇與畫張夲短紙為
詩寫真渭城偶落吾手小圖傳觀衆賔坐上晏如居士
暗中摸索離人
　　　次韻漢陽蔡守題陽闗圖(夏均父/)
君不見季子敝盡黒貂裘一生車轍環九州使之負郭
有二頃未必肯相六國侯此郎亦復何為者浪自出入
不肯休東風夾道羅供帳倚馬欲行那得上緑尊翠勺
浩縦横四坐哀歌互酬唱隂雲漠漠天四垂行子多著
短後衣金羈滴瀝鳴翠弭負屩蹶倒従廬兒漁舟微茫
出浦溆逺山無數迎修眉傾曦馱醉出闗去縦有離愁
渠得知長安春色濃如酒乃向斯時别親友可憐兒女
浪苦辛奔走功名逮華首濁醪百榼胸崔嵬暮色慘慘
羈鴻哀羊腸鳥道天尺五爾獨胡為來此哉水有蛟鼉
獰口眼陸有兕虎潛岩隈嗟爾游子不顧返富貴有時
終自來
　　　題修師陽闗圖(韓子蒼/)
風煙錯漠路﨑崯倦客羈臣泪滿襟何事道人常把玩
只應無復去來心
　　　明皇夜游圖(吕子廣藏畫學/博士李生所作)　(徐師川/)
歌吹開元曲鉛華天寳妝苑風翠袖冷宫露赭袍光閨
闥連閶闔驊騮従驌驦千門還欲曉九陌乍聞香
　　　唐明皇夜游圖(李商老/)
開元御極垂衣裳登三咸五陵羲皇白環重譯銀甕出
卜夜遨遊離未央香車鬬風秦與虢羅帕覆鞍真乗黄
赭袍錯落綴北斗歩輦優游銜鏤觴寧王玉笛上霄漢
御路花光爭月光汝陽羯鼓絹帽穩打徹參旌低建章
太真霑醉玉欹側力士傳呼聲渺茫翠釵挂冠紅粉妝
金貂貰酒白面郎君臣翫狎樂莫比清禁喜聞宫漏長
若令姚宋坐廟堂袖中諫疏神揚揚萬里橋邉行幸處
後世龜鑑懐苞桑
　　　題明皇上馬圖(韓子蒼/)
翠華欲幸長生殿立馬樓前待貴妃尚覓君王一回顧
金鞍欲上故遲遲
　　　虢國夫人夜遊圖(蘇子瞻/)
佳人自鞚玉花驄翩如驚燕踏飛龍金鞭爭道寳釵落
何人先入明光宫宫中羯皷催花栁玉奴弦索花奴手
座中八姨真貴人走馬來看不動塵明眸皓齒誰復見
只有丹青餘淚痕人間俯仰成今古呉公臺下雷塘路
當時亦笑張麗華不知門外韓擒虎
　　　秦虢夫人走馬圖二絶(蘇子由/)
秦虢風流夲一家豐枝穠葉映雙花欲分妍醜都無處
夾道遊人空歎嗟
朱韁玉勒鞚飛龍笑語諠譁歩驟同馳入九重人不見
金鈿翠羽落泥中
　　　寧王進史圖(陳子髙/)
上林風暖脊令飛玉帶花驄侍燕歸汗簡不知天上事
至尊新納壽王妃
　　　書渾令公燕魚朝恩圖(蘇子瞻/)
咸寧英氣似汾陽夜飲軍容出紅妝不須纒頭萬匹錦
知君未辦作吕强
　　　老杜浣花谿圖引(黄山谷/)
拾遺流落錦官城故人作尹眼為青碧雞坊西結茅屋
百花潭水濯冠纓故人未補新衣綻空蟠胸中書萬巻
探道欲度羲皇前論詩未覺國風逺干戈崢嶸暗㝢縣
杜陵韋曲無雞犬老妻稚子且眼前弟妹飄零不相見
此公樂易真可人園翁溪友肯卜鄰鄰家有酒邀皆去
得意魚鳥來相親浣花酒船散車騎野牆無主看桃李
宗文守家宗武扶落日蹇驢馱醉起願聞解鞍脫兜鍪
老儒不用千户侯中原未得平安報醉裏攅眉萬國愁
生綃鋪牆粉墨落平生忠義今寂寞兒呼不蘇驢失脚
猶恐醒來有新作常使詩人拜畫圖煎膠續弦千古無
　　　書王晉卿畫四明狂客(蘇子瞻/)
毫端偶集一微塵何處溪山非此身狂客思歸便歸去
更求敕賜枉天真
　　　和(蘇子由/)
失脚來逰九陌塵故溪何日得抽身便同賀老扁舟去
已笑西山鄭子真
　　　書王晉卿畫西塞風雨(蘇子瞻/)
斜風細雨到來時我本無家何處歸仰看雲天真蒻笠
旋收江海入蓑衣
　　　和(蘇子由/)
雨細風斜欲暝時凌波一葉去安歸遥知夜宿鮫人室
浪巻波分不著衣
　　　題明發髙軒過圖(陳無已/)
滕王蛺蝶江都馬一值千金不當價異才天縱非力能
(一作/窮)畫工不是甘為下今代風流數大年含毫落筆開
山川忽忘朽老壓塵底却怪鳬鴻堕目前邇來八二復
秀出萬里河山才咫尺眼前安得有突兀復似天地初
開闢明窗寫出髙軒過便逐愈湜聞吟哦晩知書畫真
有益却悔歳月來無多官禁修嚴斷過訪時於闢寺逢
稅鞅秀潤如行琮璧間清明似引星辰上憂悲愉佚百
不平河擘太華東南傾平生秀句寰區滿掇拾餘棄成
丹青平湖逺嶺開精神斗覺文字生清新未許二豪今
角立要知旁有衛夫人
　　　題戴崧石鼎聨句圖(謝幼槃/)
衡山道士熊豹姿夜過劉生逢說詩止于座隅初莫識
口不能言心自知坐中清逸校書郎新有詩聲誰過之
豈知老子殊不淺可但逐鬼囚蛟螭須臾指鼎出佳句
脫畧凡韻生新竒二生得句不敢吐鳴聲强作秋蟲悲
􁑔如窘兎避鷹隼懔如敗將收旌旗借問䑛筆摹者誰
定是槃礴真畫師退之斯文有妙處丹青寫盡初無遺
彌明有道如不死應在衡山深處栖端能過我挑詩敵
與君周旋吾敢辭
　　　題趙祖文盤谷闗(吕居仁/)
趙郎落筆寫盤谷正是太平無事時今日太行那有此
滿川樵采盡胡兒
　　　李賀晚歸圖(吕子廣藏畫學/博士李生所作)　(徐師川/)
近代推名畫諸君作薦書皇都開藝學博士是新除髙
栁長安道亂雲昌谷居丹青聊置此僕馬晩歸歟
　　　陳季常所蓄朱陳村嫁娶圖二首(蘇子瞻/)
何年顧陸丹青手畫作朱陳嫁娶圖聞道一村唯兩姓
不將門户買崔盧
我是朱陳舊使君勸耕曽入杏花村而今風物那堪畫
縣吏催錢夜打門(朱陳村在/徐州豐縣)
　　　題絳帳(韓子蒼/)
豈有青雲士而居絳帳間諸生獨何事不上㑹稽山
　　　德清宰俞居安自畫淵明圖(王子思/)
門無車馬喧逕有松菊隂前窗面清泚後户依嶔岑就
使世俗工猶足寫幽深況今令尹賢洞照先哲心出處
異軌轍丘壑同胸襟予知淡筆墨良似無弦琴先生如
明月瑩潔照古今形模或能寫光彩詎可臨寥寥千古
意當向筆下尋人心去典午朝柄歸卯金豈無康濟心
且賦歸來吟天生卓犖姿豈是甘山林當今急英賢四
海待商霖勉哉就功名枯槁不足欽
　　　王維畫阮歩兵醉圖(梅聖俞/)
右丞筆通妙阮籍思𤣥虗獨畫來東平倒冠醉乗驢力
頑不肯進俯首耳前趨一人牽且顧一士旁挾扶捉鞍
舉雙足閉目望窮途想像得風度纎悉古衣裾玉骨化
為土丹青終不渝而今幾百歳乃有胡公疎買石遂留
刻清墨許傳模白黒就髣髴毫芒辨精粗千古蓄深意
終朝懸坐隅誰謂盈尺紙不慚雲霧圖
　　　河陽石尚書破迴鶻迎貴主過上黨射鷺鷥繪
　　　為圖猥䝉見示稱歎不足以詩美之(白樂天/)
塞北虜郊隨手破山東賊壘掉鞭收烏孫公主歸秦地
白馬將軍入潞州劒㧞青鱗蛇尾活弦抨赤羽火星流
須知鳥目猶難漏(尚書將入潞府偶逢水鳥鷺鷥引弓/射之一發中目三軍耀其事上聞詔)
(下美/之)縦有天狼豈足憂畫角三聲刁斗曉清商一部管
絃秋他時麟閣圖勲業更合何人居上頭
　　　燕龍圖臨深圖燕穆之昔作履薄臨深二圖履
　　　薄已進呈仁皇而臨深逸二首(李方叔/)
下看飛流入碧深崖蒼潭黒徃登臨戰兢欲示為邦慎
可見忠臣納諫心
須知筆諫似誠懸馳譽丹青詎等閑嗟爾畫師閻立夲
一生虗老寸毫間
　　　題王維畫卧雪圖(周少隱/)
東京數人物矯矯稱袁公經綸有能事早歳初未逢何
許結蓬茅草樹深淅瀝幽夢寄一椽暮雲深幾尺平田
已無路況復知公門人言公苦寒謂死寧當存鳴騶入
空谷暖律破寒沍豈伊逢異人天實起僵仆漢明號賢
主杖擊無名郎寃囚我自理微緒渠當昌摩詰亦可人
六幅寫竒事浩蕩懐逺圖徘徊有佳思炎天挂空壁一
洗毛骨寒意豈在氷雪髙風薄雲天
　
　
　
　
　
　
　
　
　
　
　
　
　
　聲畫集巻一
欽定四庫全書
　聲畫集巻二
　　　　　　　　　　　　宋　孫紹逺　編
　　佛像
　　　王維呉道子畫(蘇子瞻/)
何處訪呉畫普門與開元開元有東塔摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣已吞亭亭雙林間彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排競進頭如黿摩詰夲詩老佩芷襲芳蓀今
觀此壁畫亦若其詩清且敦祗園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源呉生雖妙絶猶以畫工論摩詰得之
於象外有如仙翮謝籠樊吾觀二子皆神俊又於維也
歛衽無間言
　　　記所見開元寺呉道子畫佛滅度以荅子由
西方真人誰所見衣被七寳従雙狻當時修道頗辛苦
栢生兩肘烏巢肩初如濛濛隱山玉漸如濯濯出水蓮
道成一旦就空滅奔㑹四海悲人天翔禽哀響動林谷
獸鬼躑躅淚迸泉龎眉深目彼誰子遶牀彈指性自圓
隱如寒月墮清晝空有孤光留故躔春遊古寺拂塵壁
遺像久此霾香煙畫師不復寫名姓皆云道子口所傳
從横固已蔑孫鄧有如巨鰐吞小鮮來詩所誇孰與此
安得攜挂其旁觀
　　　僕曩於長安陳漢卿家見呉道子畫佛碎爛可
　　　惜其後十餘年復見之於鮮于子駿家則已裝
　　　背完好子駿見遺作詩謝之
貴人金多身復閒爭買書畫不計錢已將鐵石充逸少
更補朱繇為道𤣥煙薫屋漏裝玉軸鹿皮蒼璧知誰賢
呉生畫佛夲神授夢中化作飛空仙覺來落筆不經意
神妙獨到秋毫顛昔我長安見此畫歎息至寳空潸然
素絲斷續不忍看已作蝴蝶飛聨翩君能收拾為補綴
體質散落嗟神全誌公髣髴見刀尺修羅天女猶雄妍
如觀老杜飛鳥句脫字欲補知無縁問君乞得良有意
欲將俗眼為洗湔貴人一見定羞怍錦嚢千紙何足捐
不須更用博麻縷付與一炬隨飛煙
　　　饒守董尚書令畫史繪釋迦出山相及維摩居
　　　士使靈山香火之因不斷復惠臘藥數種皆病
　　　夫所欲也作此寄之(徐師川/)
示病毘耶金粟影出山五印金仙相神妙通靈顧虎頭
白蓮香火空諸妄臘中發藥補衰朽扶杖清風看花栁
㨗書政用此時來開顔政爾難忘酒韓門弟子更誰知
即今猶有董安于更畫承明兩學士與公相對白髭鬚
　　　維摩像唐楊惠之塑在天柱寺(蘇子瞻/)
昔者子輿病且死其友子祀徃問之跰􁗎鍳井自歎息
造物將奚以我為今觀古塑維摩像病骨磊嵬如枯龜
乃知至人外生死此身變化浮雲隨世人豈不碩且好
身雖未病心已疲此叟神完中有恃談笑可却千熊羆
當其在時或問法俛首無言心自知至今遺像兀不語
與昔未死無増虧田翁里婦那肎顧時有野鼠銜其髭
見之使人每自失誰能與結無言師
　　　天柱寺楊惠之塑維摩像(蘇子由/)
金粟如來瘦如腊坐上文殊秋月圓法門論極兩相可
言語不復相通傳至人養心遺四體瘦不為病肥非妍
誰人好道塑遺像鮐皮束骨筋扶咽兀然隱几心已滅
形如病鶴竦兩肩骨節支離體疎緩兩目視物猶炯然
長嗟靈運不知道强翦美髭挿兩邊彼人視身若枯木
割去右臂非所憐何況塑像已身外豈必奪爾庸自全
眞人遺意世莫識時有游僧施鉢錢
　　　謝胡藏之送栗鼠尾畫維摩二首(黄山谷/)
貂尾珍材可筆虎頭墨妙凝神頗知君塵外物眞是我
眼中人
丹青貌金粟影毛物宜管城公只今為君落筆他日聽
我談空(一作畫圖/見金粟佛)
　　　過栢林院贈吉長老有古殿呉道子畫維摩居
　　　士又有斷碑是寳厯中記義岑禪住佛院事(劉/)
　　　(叔贛/)
靈光歳久獨巋然峴首遺碑亦未遷㑹向三生記前佛
暫従方丈謝諸天篆香徐刻黄金印梵宇時開貝葉篇
門外霜風正揺落庭前翠栢自安禪
　　　觀寗子儀所蓄維摩寒山拾得唐畫歌(吕居仁/)
君不見寒山子垢面蓬頭何所似戲拈拄杖喚拾公似
是同遊國清寺又不見維摩老結習已空無可道牀頭
誰是散花人墮地紛紛不須掃嗚呼妙處雖在不得言
尚有丹青傳百年請公著眼落筆前令我琢句逃幽禪
異時淨社看白蓮莫忘只今香火縁
　　　題李伯時維摩畫像圖
老松攙天四無壁小菴不足容一室野竹入户芭蕉肥
下有無言病摩詰文殊妙對亦未真身如浮雲那得親
驚倒同行問話人彼上人者何所云龍眠好事筆有神
不避世間狐兎羣掃除胸中千斛塵多口阿師聞不聞
(掃除一/作洗盡)
　　　觀行上座所作維摩問疾圖(僧士珪/)
道人耽耽癡虎頭瞭然電轉開雙眸枯木已死寒巖秋
定中霹靂推四牛起來下筆不能休新詩字字蟠銀鈎
發其餘者漫不收散而縦横為九流我觀此畫眞其尤
病維摩詰小有瘳文殊大士従之游彼上人者難對酬
兩公文章虎而彪萬古凡馬空驊騮向來曹韓與韋侯
筆端亦嘗知此不世間畫夲多山丘閱人何翅如傳郵
對此可以銷百憂先生胡為吟四愁
　　　過廣愛寺見三學演師觀楊惠之塑寳山朱瑶
　　　畫文殊普賢三首(蘇子瞻/)
寓世身如夢安閒日似年敗蒲翻覆卧破裓再三連勸
客眠風竹長齋飲石泉回頭萬事錯自笑覺師賢
妙迹苦難尋兹山見幾層亂峰螺髻出絶澗陣雲崩措
意元同畫觀空欲問僧莫教林下意終老歎何曽
朱瑶唐晚輩得法尚雄深滿寺空遺跡何人識苦心長
廊敧雨脚破壁撼鐘音成壊無窮事他年復弔今
　　　將出洛城過廣愛寺見三學演師引觀楊惠之
　　　塑寳山文殊普賢為賦三首(蘇子由/)
寺古依喬木僧閒正莫年為生何寂寞愛客尚留連虗
牖羅修竹空厨响細泉坐聽談舊事遍識洛中賢
虗室無尋丈青山有百層回峰看不足危石恐將崩聽
法來天女依嵓老梵僧須彌傳納芥觀此信還曽
壁毁丹青在移來殿廡深賦形驚變態觀佛覺無心旌
斾翻空色笙竽含妙音風流出呉様遺法到如今
　　　畫文殊普賢
誰人畫此二菩薩趺坐花心乗象狻弟子先後執盂缶
老僧槎牙森比肩山林修道幾世刦顔貌偉麗如開蓮
重崖宛轉帶林樹野水荒蕩浮雲天峩嵋髙處不可上
下有絶澗錮九泉朝陽未出白霧起有光升天如月圓
靈仙居中且可識有類白兎依清躔遊人禮拜千萬萬
迤邐漸逺如飛煙五臺不到想亦爾今之畫圖誰所傳
吾兄子瞻苦好異敗繒破紙收明鮮自従西行止得此
試與記録代一觀
　　　武宗元比部畫文殊𤣥奘
遺墨消磨顧陸餘開元一二數呉盧本朝唯有宗元近
國本長留後世模出世真人氣雍穆入蕃老衲面清癯
居人不惜遊人愛風雨侵陵色欲無
　　　問蔡肇求李公麟畫觀音德雲
好事栢靈寳多才顧長康何嘗為人畫但可設竒將久
聚要當散能分慰所望清新二大士畀我夜燒香
　　　題劉氏所藏展子䖍感應觀音(黄山谷/)
人間猶有展生筆佛事蒼茫煙景寒常恐花飛胡蝶散
明窗一日百回看
羣盗挽弓江簸舩丹青當在普通前誰能與作赤挽板
老筆猶堪壽百年
　　　題孫子紹所藏摩詰渡水羅漢(吕居仁/)
問渠褰裳欲何徃彷徨徙倚滄波上至人入水固不濡
何以有此恐怖狀我知摩詰意未真欲以筆端調世人
此水此渡俱非實摩詰亦未嘗下筆孫郎寳藏今幾年
徃來周旋兵火間世人險阻更百難彼渡水者安如山
請君但作如此觀莫更思惟尋筆端
　　　禪月羅漢(汪彥章/)
扃鎖收傳古聖師飛揚不類虎頭癡槎牙老木垂雲蔓
傴僂胡僧拖雪眉丹墨已隨嵐靄盡精神猶作電光馳
秪應夢乞歸嵓寺要使邦人習氣移
　　　令人生日以畫十六大阿羅漢為壽仍作三頌
　　　以祝長年(韓子蒼/)
悟得𤣥機已數年曽䝉老宿印明禪定知凡物難為壽
故仗髙人結勝縁
數枝西國芬陁利一瓣南天波律香持作誕辰羅漢供
願如羅漢壽無央
生朝欲作祈年供長壽玉圭天上來定是従今有家慶
世人傳作畫圖開
　　　觀汪丞相所藏崔白畫羅漢(折中古/)
山堂漠漠開曉煙何許大士當四筵坐忘黙識形骸外
持鉢植杖風露前老龍欲奮屢回首於莵甚馴非畏鞭
小兒已解辨人我抱頭怖走成癡顚豈知畏愛果何物
手裏舍利空燭天嗟余耳目更淺陋喜歡獲遇希有縁
神明太定始一笑摩挱粉墨心茫然平生崔白畫常見
邂逅入眼多棄捐莫言人物斗竒崛醉裏落筆神助焉
汪公昔入魏帥幕嘆息鉅壁圍神仙歸尋十疋好東絹
恰有名手能模傳提攜萬里到嶺表尤物自得髙人憐
邇來刦火壞諸有陪都政若埋腥羶無力挽河為吹洗
披圖感極淚如泉
　　　善財參自在天(陳子高/)
善財得法猶兒子工巧仍參自在天若悟菩提同戲事
不應縛律更枯禪
　　　題晁恭道善境界圖(吕居仁/)
疇昔相從三十年如今休去不逃禪知君參見法輪老
始悟蒼蒼便是天
境界本來無善惡人間何處有新圖欲知箇裏真消息
臘月寒松永不枯
　　　顔持約為范師厚作孔明坐嘯圖十大比丘像
　　　顔者以為聲訛不可不下一句(王履道/)
窮顔妙畫今虎頭忽以武侯為范侯他日却寫十比丘
下筆不數僧貫休作佛作相三昧游在江在海兩浮漚
丈夫心機入法流到處還渠第一籌
　　　題李伯時畫船子和尚
等箇魚兒久未逢滿船明月一絲風離鉤三寸誰開口
打落掀天白浪中
一橈打省猶回首露布須收人與船不著釣絲牽老㑹
却留戽斗付龍眠
　　神仙
　　　題王内翰家李伯時畫太一姑射圖二首(韓子/)
　　　(蒼/)
太乙眞人蓮葉舟脫巾露髪寒颼颼輕風為帆浪為楫
卧看玉宇浮中流中流蕩漾翠綃舞穩如龍驤萬斛舉
不是峰頭十丈花世間那得蓮如許龍眠妙手老入神
尺素幻出真天人恍如坐我水仙府蒼煙萬頃波粼粼
玉堂學士今劉向禁直岧嶤九天上不須對此融心神
㑹值青藜夜相訪
海上仙山邈雲水神居縹緲凌虗起風餐露宿不知年
八極浮遊一彈指何人䑛筆作此圖細看尚恐氷為膚
便欲慿軒問連叔却愁挂壁驚肩吾雖有此圖傳自古
矯矯真容那得覩萬里中洲不少届曉發咸池暮𤣥圃
而今玉殿開珠宫鸞旗鶴馭紛長空神兮早御飛龍下
願賜千秋年榖豐
　　　題孫思邈真(蘇子瞻/)
先生一去五百載猶在峨嵋西崦中自為天仙足官府
不應尸解坐蝱蟲
　　　題吕先生畫像(劉王孟/)
短褐長絛大布巾雲霞咽嗽九天春可憐世上屠沽子
喚作尋常賣墨人
　　　題賀水部書畫五首(汪彦章/)
　　水部唐末五代人得道不死東坡以五詩紀其事
　　毘陵汪達道家有其書畫畫為佛像而書則世
　　傳有客來相問何如是治生蓋其所作詩也逹
　　道求詩效東坡賦此
茹芝商嶺見時清來望重瞳日月明徑去似知真主意
東游不為羡門生
枕中鴻寳謾紛如尺素題詩已有餘何物彌明兒女語
剛云不解世間書
眼見嘉平忍更論當時爵里至今存子真何苦更名姓
白首區區守市門
紛紛兒輩自名家妙道從來豈有他時以丹青寫佛事
不妨柱史入流沙
風吹鳥跡落岩間付與區中萬古傳故遣詩人收拾得
要知身不是頑仙
　　　題陳先生華山髙卧圖(謝幼槃/)
落葉開花秋復春睡中榮悴得闗身那知五起雞三唱
亦有寒窓不寐人
　　　三朶花(蘇子瞻/)
　　房州通判許安世以書遺余言吾州有異人常戴
　　三朶花莫知其姓名郡人因以三朶花名之能作
　　詩皆神仙意又能自寫真人有得之者許欲以一
　　夲見惠乃為作此詩
學道無成鬢已華不勞千刦謾蒸砂歸來且看一宿覺
未暇逺尋三朶花兩手欲遮缾裏雀四條深怕井中蛇
畫圖要識先生面試問房陵好事家
　　仙女
　　　次韻子由書清汶老所傳秦湘二女圖(蘇子瞻/)
東風消氷失瑶玉我本無身安有觸羊生得婦如得風
握手一笑未為辱先生室中無天遊環珮何處鳴風甌
隨魔未必皆魔女但與分燈遣歸去胡為寫真傳世人
更要維摩一轉語丹元茅茨秪三間太極老人時往還
㸃檢凡心早除拂方平神鞭常使物
　　　題毛女真
霧鬢風鬟木葉衣山川良是昔人非秪應閒過商顔老
獨自吹簫月下歸
　　　呉彩鸞寫真(謝幼槃/)
天上鳯凰難獨宿人間翡翠夲雙棲丹青不與文簫共
誰遣雉東迷雀西
　　　題王子厚所藏節女圖(黄山谷/)
白足禮江沙七星在雲表洗心無一塵缺月西南曉
　　　孫耘老酒間出麻姑像要余作詩(周少隱/)
青絲一尺髙鬔鬆玉顔微駐丹砂紅雲軿飛來自何許
滿山落葉元無踪長天如煙月如霧便恐乗鸞月邉去
煩君急與問中郎従此更誰知痒處
　　鬼神
　　　和江學士畫鬼㧞河篇(梅聖俞/)
蒲中寺詩壁畫古畫者隋代展子䖍分明八鬼㧞河戲
中建二旗觀却前東廂四鬼苦用力索尾拽斷一鬼顛
西廂四鬼末皆挽雙手搥下抵以肩龍頭魚身霹靂使
持鉞植立旗左偏㧞山夜义古掘斧各司勝負如争先
兩傍撾鼔四面列聲勢助勇眼穹圓臂梟張拳擊棒首
疑似暴謔意能全正當大鬼按膝坐三鬼帶䪅一執旃
操刀擐嚢力時督怒髪上直筋奮纒虎尾人身又踣顧
蒺藜知㨗金搥堅髙下尊卑二十四二十四鬼無黄泉
英雄競强欲何睹曷不各各還荒埏
　　　淨因大覺璉師以閻立夲畫水官遺編禮公公
　　　既報之以詩謂某汝亦作某再拜次韻仍録二
　　　首詩為一巻以獻(蘇子瞻/)
水官騎蒼龍龍行欲上天手攀時且住浩若乗風船不
知幾何長足尾猶在淵下有二従臣左右乗魚黿矍鑠
相顧視風舉衣袂翻女子侍君側白頰垂雙鬟手執雉
尾扇容如未開蓮従者八九人非鬼非戎蠻出水未成
列先登揚旗旜長刀擁旁牌白羽注强弮雖服甲與裳
壯貌猶鯨鱣水獸不得従仰面以手攀空虗走雷霆雨
雹晦九川風師黒虎嚢面目昏塵煙翼従三神人萬里
朝天闗我従大覺師得此詭怪篇畫者古閻子于今三
百年見者誰不愛予者誠已難在我猶在子此理寧非
禪報之以好詞何必畫在前(明允/原作)
髙人豈學畫用筆乃其天譬如善游人一一能操船閻
子夲逢掖疇昔慕雲淵丹青偶為戲染指初嘗黿愛之
不自已筆勢如風翻傳聞貞觀中左衽解椎鬟南夷羞
白雉佛國貢青蓮詔令擬王㑹别殿寫戎蠻熊冠金絡
額豹袖擁旛旜傳入應門内俯伏脫劍弮天姿儼龍鳳
雜沓朝鵬鱣神功與絶跡後世兩莫攀自従李氏亡羣
盗竊山川長安三日火至寳隨飛煙尚有脫身者漂流
出東闗三官豈容獨得此今已偏吁嗟至神物㑹合當
有年京城諸權貴欲取百計難贈以玉如意豈能動髙
禪信應一篇詩皎若畫在前
　　　題舊鍾馗(并序/)　(蘇子由/)
　　癸丑歲予為興德軍掌書記是歳大旱除日府中
　　饋畫鍾馗行雪中狀甚怪後三十六年檢篋中舊
　　畫得之戲作此篇
濟南書記今白鬚嵗節鍾馗舊縁襦舉手托天欣見雪
破靴踏凍可憐渠滔滔時輩今黄壤六六年華屬老夫
兒女來容翁便去銀瓶隔夜浸屠酥
　　　題張元明四鬼捕嬾龍圖(周少隱/)
五月江南地無黍帝遣雷師下行雨百神受職羣龍奔
一龍藏頭翳𤣥雲雷師奮髯叱四鬼拽取老龍朝帝閽
張侯直氣不可屈雲間睥睨旁怒嗔歸來面壁聊小吐
畫作新圖走兒女潛虬怕死不肯行藥义飛天髪毛竪
人間莫笑虎頭癡筆底風雲遽如許今年雨足年亦豐
蜥蜴蝘蜓俱論功龍方下避千里赤疾雷破柱煩天公
天公有令那得爾寄語癡龍莫辭死
　　人物
　　　憩寂圖(蘇子由/)
　　蘇子瞻李伯時為栁仲逺作松石圖仲逺取杜子
　　羙詩云松根胡僧憩寂寞龎眉皓首無住著偏袒
　　右肩露雙脚葉裏松子僧前落之語復求伯時畫
　　此四句目為憩寂圖子由題詩云
東坡自作蒼蒼石留取長松待伯時只有兩人嫌未足
兼收前世杜陵詩
　　　文與可嘗云老僧墨竹一派近在湖州吾竹雖
　　　不及石似過之此一巻公案不可無魯直正句
　　　因次韻(黄山谷/)
東坡雖是湖州派竹石風流各一時前世畫師今姓李
不妨還作輞川詩
　　　或言子瞻不當目伯時為前身畫師流俗不領
　　　便是語病伯時一丘一壑風流未減古人雖嘗
　　　作此癡計子瞻此語是真相知又作二首
松含風雨石骨瘦法窟寂寥僧定時李侯有句不肻吐
澹墨寫出無聲詩
龍眠不似虎頭癡筆妙天機可並時蘇仙漱墨作蒼石
應解種花開此詩
　　　題伯時畫觀魚僧
横波一網腥城市日莫江空煙水寒當時萬事心已死
猶恐魚作故時看
　　　惠州靈惠院壁間畫一仰面向天醉僧云是蜀
　　　僧隱巒所作題詩於其下(蘇子瞻/)
直視無前氣吐虹五湖三島在胸中相逢莫怪不相揖
只見山僧不見公
　　　題韋偃雙松老僧圖(晁以道/)
兩松鬱蒼蒼夭矯出竒峭翛然龍蛇姿勢欲排岩嶠老
禪獨㑹心黙坐觀萬竅我亦發深省倚檻一長嘯此興
含千古孰謂韋偃少
　　　題顧凱之醉道士圖(謝幼槃/)
虎頭癡絶自不癡丹青妙處手得之名巖戲畫幼輿了
酒狂更貌黄冠師一人坐睡真被酒二人杯杓不停手
一人回面愁不酬二人直視開笑口上有醉墨書者誰
翰林手題獨酌詩題詩真識醉時味畫圖如寫詩中意
珍藏不換一斛珠李詩顧筆今世無
　　　閻立夲畫醉道士圖(林子來/)
破除萬事無過酒有客何須計升斗解將富貴等浮雲
醉鄉即是無何有昔人繪事亦有神丹青寫出畫天真
尊罍未耻月漸傾更待曉出扶桑暾餐霞服氣浪自苦
自厭神仙足官府脫巾解帶衣淋漓眼花錯莫誰賔主
君不見炙手可熱唯權門欲觀佳麗遭怒嗔何如銜盃
樂聖藉地飲安用醉吐丞相茵
　　　閻立夲醉客圖(李商老/)
酒有何好工作病頗怪此人喜中聖藏身麴糵勝嵓幽
寄愁天上呼不醒春風吹開玉東西月墮參横斟酌之
吐茵脫帽有妙理眩朱成碧渾忘歸右相丹青果馳譽
幻藥調成疑笑語便覺微綃古意生似開醉眼卿可去
半生憂患復蕭條甕中肥遁何須邀一樽桑落對公等
盡解平時藜莧嘲
　　　題石恪畫嘗醋翁(黄山谷/)
石媼忍酸喙三尺石皤嘗味面百摺誰知聳膊寒至骨
圖畫不減呉生筆
　　　題團圞圖(洪玉父/)
一老滅塵慮七兒同靜縁境超法界觀身作地行仙男
女非殊相丹青亦浪傳襄陽聚首話猶是在家禪
　　美人
　　　觀李凑畫美人障子(劉長卿/)
愛爾含天資丹青有殊智無間已得象象外更生意西
子不可見千秋無重還空憐浣紗態猶在含毫間一笑
豈易得雙蛾如有情牕風不舉袖但覺羅衣輕華堂翠
幕春風來内閣金屏曙色開此中一見亂人目秪疑行
到雲陽臺
　　　續麗人行(蘇子瞻/)
深宫無人春日長沈香亭北百花香美人睡起薄梳洗
燕舞鶯啼空斷腸畫工欲畫無窮意背立東風初破睡
若敎回首却嫣然陽城下蔡俱風靡杜陵饑客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與眉齊何曽背面傷春啼
　　　章質夫寄惠崔徽真
玉釵半脫雲垂耳亭亭芙蓉在秋水當時薄命一酸辛
千古華堂奉君子水邉何處無麗人近前試看丞相嗔
不如丹青不解語世間言語元非真知君被惱更愁絶
巻贈老夫驚老拙為君援筆賦梅花未害廣平心似鐵
　　　周昉畫美人歌(蘇子由/)
深宫美人百不知飲酒食肉事游嬉彈絲吹竹舞羅衣
曲終對鏡理鬢眉岌然高髻玉釵垂雙鬟窈窕萼葉微
宛轉躑躅従嬰兒倚楹俯檻皆有姿擁扇執拂知従誰
瘦者飛燕肥玉妃俯仰向背樂且悲九重深逺安得窺
周生執筆心坐馳流傳人間眩心脾飛瓊小玉雲霧幃
長風吹開忽見之夢魂清夜那復追老人衰朽百事非
展巻一笑亦相為持付少年良所宜
　　　明皇十眉圖(郭功父/)
明皇逸事傳十眉正是唐家零落時霓裳曲調雖依舊
阿蠻終不似楊妃畫工貌得非無意欲使流傳警來世
翠翹紅粉尚爭春隱約香風起仙袂六龍真馭竞何之
泰陵荒草長狐狸猶將妙筆勸尊酒醉覺人間萬事非
　　　觀前古美人圖(李元應/)
璧月塵昬瓊樹秋無従百媚一回眸荼䕷香度梅妝冷
鸚鵡聲低玉笛幽吐袖但能知禍水逢春輙莫上迷樓
歸來安守無鹽女不寵無驚共白頭
　　　題周昉美人拜月圖(喻廸孺/)
東風元自無消息獨捲珠簾望春色風驚紅葉墮珊珊
夢斷行雲泣殘月挹挹柔情不自持此心端被月先知
窺窗入户如相伴應是嬌娥慣別離
　　　題日暮倚修竹圖(汪彦章/)
藁砧何在復凋年興在孤鴻落照邉遮莫春光無處著
只將修竹共嬋娟
　　　荅張十八畫(廖明略/)
玉人風味夙相親骨法多竒巫峽神何幸丹青煩右相
坐令虗室四時春
　　　題伯時所畫宫女二首(韓子蒼/)
只道春風閉掖廷朝來綰結髻鬟新蛾眉不是專君寵
試觸君衣鸚鵡春
睡起昭陽暗澹妝不知縁底背斜陽若教轉盼一回首
三十六宫無粉光
　　　代王正平従諫掾乞畫凭肩美人扇子二首(陳/)
　　　(子高/)
道人已悟孩提事棄擲泥兒壊紙鳶聞道近來都識破
丹青便面亦輕捐
難陀已幻登伽女童子猶參蘇宻多正士逡廵不應受
可能分供病維摩
　　　追和周昉琴阮美人圖詩(并序/)　(王性之/)
　　龍眠李亮工家藏周昉畫美人琴阮圖兼有宫禁
　　富貴氣象旁有竹馬小兒欲折檻前栁者亮工官
　　長沙而黄魯直謫宜州過見之嘆愛彌日大書一
　　詩於黄素上曰周昉富貴女衣飾新舊兼髻重髪
　　根急薄妝無意添琴阮相與娯聽絃不觀手敷腴
　　竹馬郎跨馬要折栁此畫後歸禁中邉馬驚塵流
　　落何許而詩亦世不傳獨僕舊見之位置猶可想
　　像也病中追和其詩當令善工試圖之耳
丹青有神藝周郎獨能兼圖畫絶世人真態不可添却
憐如畫者相與落誰手想像猶可言兩重春籠栁
　　　得孫仲方畫美人一軸(梅聖俞/)
駿駒少馴良美女少賢徳嘗聞敗君駕亦以傾人國因
觀壁間畫筆妙仍竒色持歸非奪好來者恐為格
　　　黄文若㩦秦别駕侍兒像見過戲題二絶(周少/)
　　　(隱/)
能事空傳王右丞句如徐庾轉難名眸明正似溪光様
自古無人畫得成
謝家林下小梅花不著紅藍染絳砂莫笑畫師無國手
玉肌元不愛鉛華(秦别駕/名亘)
　　蠻夷
　　　觀韓玉汝郅支貢奉圖(梅聖俞/)
時世重古不重新破圖寫者爾何人臂鷹捧盤犀利水
鐵鎖獅子同麒麟翹翹雉尾插頭上深目鉅鼻青搭巾
塗朱㸃緑筆畫大筋骨怒露蠻祠神茜袍白馬韓公子
従何得來此秘珍定應海客逺為贈中國未覩難擬倫
公子自言呉生筆呉筆精勁瘦且匀我恐非是不敢贊
退歸書此任従嗔
　　　元忠作突厥下程圗
單于獵罷卧錦紅解鞍休騎荒磧中蒼駒騧駱六十匹
隱谷映坡分尾􁍅九駝五牛羊頗倍沙草晚牧生寒風
貴賤小大只五百執作意態皆不同二鷹在臂二鷹架
駿犬當對能爭功氈廬鼎列帳幕擁鼔角未吹驚塞鴻
上山髙髙置烽燧毛嚢貯獲閑刀弓水泉在側挹其上
長河杳杳流無窮素紈六幅筆何巧胡環盡妙誰能通
今日都城有别識别識共許劉元忠
　　　閻立夲職貢圖(蘇子瞻/)
貞觀之德來萬邦浩如蒼海吞河江音容獊獰服竒厖
横絶嶺海逾濤瀧珍禽瑰産爭牽扛名王解辮却蓋幢
粉夲遺墨開明窗我喟而作心未降魏徵封論恨不雙
　　　謝公定所寳蕃官入朝圗貞觀中閻立夲所作
　　　筆墨竒古詩贈趙德麟而未予廌作此詩取以
　　　送德麟(李廌/)
君不見燕然易水渡桑乾東連鴨緑西賀蘭古來戰地
骨成土赤棘白草沙漫漫漢築朔方置上郡晚嵗款塞
惟呼韓貞觀文皇力馴制諸蕃君長充王官玉門不闗
障無候驛道入㕘天可汗蠻夷邸中諸國使旃裘椎髻
游長安我恨不為典屬國文皇此舉真可嘆今歎此圗
寫職貢要荒落種䝉衣冠碧基𤣥繚應門左想見膜拜
皆盤跚聖朝賢良謝夫子勁氣烈烈霜風寒目眵唇焦
萬巻爛筆頭成塜墨成灘南陽勸駕一封傳入對三道
朝金鑾萬言階對萬乗善聲名一日青雲端行當遨遊
廟堂上坐令四圍相交驩羽書不馳烽火冷鳴雞吠犬
何敢干借令跳梁出巢穴當用斧斤摧髀髖北庭喋血
無噍類藁街懸首紛喧譁君當自畫凌烟閣縦有此圗
何必觀同僚華原貴公子求公此畫公無難乃知功名
丈夫志不惑玩好勞肺肝憐渠孜孜畫成癖心欲速得
如羽翰不如遺佐篋中品猶勝棄捐終不看
　　　題趙次張所藏賊頭子二首(陳子髙/)
揚鞭指㸃萬貔貅打取盧龍十四州煩君為發禄山塜
看我快飲月氐頭
龍章鳳姿世不乏束手無奈此于思丹青王㑹何須爾
􁦺血淋漓送藁街
　　　題蕃騎圗(韓子蒼/)
塞上漠漠黄雲秋黄鬚胡兒騎紫騮一馬攙前弄風走
胡兒掣轡空驤首廻鞭值莫向南馳漢家將軍方打圍
奪弓射汝猶可脫奪汝善馬何由歸
　
　
　
　
　
　
　
　
　
　聲畫集巻二
欽定四庫全書
　聲畫集巻三
　　　　　　　　　　　　宋　孫紹逺　編
　　贈寫眞者
　　　贈寫眞者(白樂天/)
子騁丹青日予當醜老時無勞役神思更畫病容儀迢
遞麒麟閣圖功未有期區區尺素上焉用寫真為
　　　贈寫御容妙善師(蘇子瞻/)
憶昔射䇿干先皇珠簾翠幄分兩廂紫衣中使下傳詔
跪奉冉冉聞天香仰觀眩晃目生暈但見曉色開扶桑
迎陽晚出歩就坐絳紗玉斧光照廊野人不識日月角
髣髴尚記重瞳光三年歸來真一夢橋山松檜凄風霜
天容玉色誰敢畫老師古寺晝閉房夢中神授心有得
覺來信手筆已忘幅巾常服儼不動孤臣入門涕自滂
元老侑坐鬚眉古虎臣侍立冠劒長平生慣寫龍鳯質
肯顧草間猿與麞都人踏破鐵門限黄金白璧空堆牀
爾來摹寫亦到我為是先帝白髪郎不須覽鏡坐自了
明年乞身歸故鄉
　　　贈寫真何充秀才
君不見潞州别駕眼如電左手挂弓横撚箭又不見雪
中騎驢孟浩然皺眉吟詩肩聳山饑寒富貴兩安在空
有遺像留人間此身常擬同外物浮雲變化無蹤迹問
君何苦寫我真君言好之聊自適黄冠野服山家容意
欲置我山巖中勲名將相今何限徃寫褒公與鄂公
　　　贈李道士(并序/)
　　駕部員外郎李君宗固景祐中良吏也守漢州有
　　道士尹可元精練善畫以遺火得罪當死君緩其
　　獄㑹赦獲免時可元八十一自誓且死必為李氏
　　子以報可元既死二十餘年而君子世昌之婦夢
　　可元入其室生子曰得柔小名蜀孫幼而善畫既
　　長讀莊老喜之遂為道士賜號妙應事母以孝謹
　　聞其寫真蓋妙絶一時云
世人只數曹將軍誰知虎頭非癡人腰間大羽何足道
頰上三毛自有神平生狎侮諸公子戲著幼輿岩石裏
故教世世作黄冠布襪青鞋弄雲水千年鼻祖守闗門
一念還為李耳孫香火舊縁何日盡丹青餘習至今存
五十之年初過二衰顔記我今如此他時要指集賢人
知是香山老居士(樂天為翰林學士/奉詔寫真集賢院)
　　　贈寫真李道士(蘇子由/)
君不見景靈大殿圖功臣進賢大羽東西陳能令將相
常在世自古獨有曹將軍嵩髙李師掉頭笑自言弄筆
通前身百年遺像誰復識滿朝冠劍多偉人據鞍一見
心有得臨窗相對疑通神十年江海鬚半脫歸來俛仰
慙簪紳一揮七尺倚牆立客來顧我誠似君金章紫綬
夲非有緑蓑黄篛甘長貧如何畫作白衣老置之茅屋
全吾真
　　　張秀才見寫陋容
潦倒形骸山上樗每經風雨輙凋疎勞君為寫支離狀
異日長看老病初落筆縦横中自喜賦形深穩妙無餘
偶然挂壁低頭笑俱幻何妨彼亦如
　　　客有寫真者見予因以三詩贈之(李誠之/)
嗟予少也賤到老尚無功方寸浮名外流年兩鬢中對
鏡猶慚愧圖寫若為容
文命力能平水土阿衡功亦格皇天形容不上麒麟閣
當日君臣任自然
難逢古鑑明忠腹長似騷人帶病容幾向清溪曽照見
萬尋巖壑一青松
　　　贈傳神大師(黄裳/)
闕下逰多日溪邉過幾春數圖人欲活一筆自如神不
寫俗中態謾留雲外身丹青如貌我道貌似山人
　　　贈金陵傳神者李士雲(王介甫/)
衰容一見便疑真李氏揮毫妙入神欲去鍾山終不忍
謝渠分我死前身
　　風雲雪月
　　　省試觀慶雲圖(栁子厚/)
設色初成象卿雲示國都九天開秘祉百辟贊嘉謨抱
日依龍衮非煙近御爐髙標連汗漫回望接虗無裂素
榮光發舒華瑞色敷恒將配堯德垂慶代河圖
　　　呉熙老所藏風雨圖(潘邠老/)
我逰匡山夏將杪赤日青天萬山遶忽然風雨動地來
震氣乗雷離電繞一川煙靄失東西萬里乾坤錯昏曉
香爐髙峰危欲墮石門細路人心𠞰江翻那聞得計魚
木㧞豈有安巢鳥須臾雲過雨脚收依舊晴暉著叢篠
羣山歴歴在眼前恰似慿髙日方曉誰將此景入畫圖
數幅生綃盤礴了呉丞此畫絶代無張公此詩古來少
讀詩觀畫興未窮北窗風涼退自公使君意消三伏中
未可鞭箠催青銅(熙老在羅田催科/不用鞭箠而辦)
　　　江月圖(崔德符/)
冥冥一葉輕不知水與天獨于顥氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸响流空煙我従江海來形留意先還何當買
漁篷追此水墨仙
　　　王氏雪圖(王介甫/)
崔嵬相暎雪重重茅屋柴闗在半峰想有幽人遺世事
獨臨青峭倚長笻
　　　題王維江行初雪畫(蔡持正/)
呉兒龜手網寒川急雪鳴蓑浪拍船青弋渡頭曽卧看
令人却憶十年前
　　　䟦趙朝議江行初雪圖(守中/志源)　(陳子髙/)
我夲孤舟蓑笠翁雪崖煙樹一生中如今不向江湖去
鬬艦旌旗照水紅
　　　雪􁀙圖
大年貌得寒江雪鳧雁沙頭野彴微箇裏有詩誰㑹得
情知不道一蓑歸
　　州郡山川
　　　嚴公㕔宴同詠蜀道畫圖(得空/字)　(杜子美/)
日臨公館靜晝列地圖雄劒閣星橋北松州雪嶺東華
夷山不斷呉蜀水相通興與煙霞㑹清尊幸不空
　　　奉觀嚴鄭公㕔事岷山沲江畫圖(得忘/字)
沲水臨中座岷山到北堂白波吹粉壁青嶂挿雕梁直
訝杉松冷兼疑菱荇香雪雲虗㸃綴沙草得微茫嶺雁
隨毫末川蜺飲練光霏紅洲蕋亂拂黛石蘿長暗谷非
闗雨丹楓不為霜秋成𤣥圃外景物洞庭旁繪事功殊
絶幽襟興激昻従來謝太傅丘壑道難忘
　　　王處士草堂壁畫衡霍諸山(劉長卿/)
愛此衡霍近巻簾如可扳能令堂上客見盡湘南山青
翠千萬狀飛來方丈間歸雲無處滅去鳥何時還勝事
日相對主人常獨閒清隂滿四壁佳氣生重闗頗與宿
心㑹看看慰愁顔
　　　題劉相公三湘圖(郎士元/)
昔别醉衡霍爾來憶南州今朝平津邸兼得瀟湘遊稍
辨荆門樹依然芳杜洲微明三巴峽咫尺萬里流去鳥
不知倦逺帆生暮愁涔陽指天末北渚空悠悠枕上見
漁父座中常狎鷗誰言魏闕下自有東山幽
　　　荅白杭州郡樓登望畫圖見寄(張文昌/)
畫得江城登望處寄來今日到長安乍驚物色従詩出
更想工人下手難將展畫堂偏覺好每來朝客盡求看
見君向此閒吟意肯恨當時作外官
　　　次韻周邠寄雁蕩山圖二首(蘇子瞻/)
指㸃先憑采藥翁丹青化出大槐宫眼明小閣浮煙翠
齒冷新詩嚼雪風二華行觀雄陜右九仙今已壓京東
此生的有尋山分已覺温台落手中
西湖三載與君同馬入塵埃鶴入籠東海獨來看出日
石橋先去踏長虹遥知别後添華髪時向尊前說病翁
所恨蜀山君未見他年㩦手醉郫筒
　　　宋復古畫瀟湘晚景圖三首
西征憶南國堂上畫瀟湘照眼雲山出浮天野水長舊
游心自省信手筆都忘㑹有衡陽客來看意渺茫
落落君懐抱山川自屈蟠經營自有適揮灑不應難江
市人家少煙村古木攢知君有幽意細細為尋看
咫尺殊非少隂晴自不齊徑遥趨後崦水㑹赴前溪自
說非人意曽經入馬蹄他年宦逰處應話劍山西
　　　䖍州八境圖八首
坐看奔湍遶石樓使君髙㑹百無憂三犀竊鄙秦太守
八詠聊同沈隠侯
濤頭寂寞打城還章貢臺前暮靄寒倦客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花逺信來
朱樓深處日微明皁蓋歸時酒半醒薄暮漁樵人去盡
碧溪青嶂遶螺亭
使君那暇日叅禪一望叢林一悵然成佛莫教靈運後
著鞭従使祖生先
却従塵外望塵中無限樓臺煙雨濛山水照人迷向背
只將孤塔認西東
煙雲縹緲鬱孤臺積翠浮空雨半開想見之罘觀海市
絳宫明滅是蓬萊
回峰亂嶂鬱參差雲外髙人世得知誰向空山弄明月
山中木客解吟詩
　　　蹇師嵩山圖(并引/)　(蘇子由/)
　　葆光法師蹇君未嘗至嵩山欲徃游焉元祐九年
　　春磐桓都下得古畫一幅以示其客客曰此嵩山
　　圗也予昔嘗遊焉峰嶺徑邃觀刹皆是君喜曰此
　　將以導予也吾昔熙寧中自陳之洛徃來皆出嵩
　　少之間時方重九與偕行者約曰與子於此登髙
　　乎今筋力尚强可以一徃異日復至或不能矣今
　　年三月以罪出守汝州聞此州在嵩少之陽登城
　　北望可以盡得其勝君何時為此遊吾將舉酒與
　　子相望雖不能同亦庶幾焉系之以詩曰
峻極登髙二十年汝州回望一依然君行亦是髙秋後
試覓神清古洞天
　　　孫少卿鹿頭山詩并畫圖二首(頎景/修)　(劉莘老/)
誅茅搜險旋尋真聞說仙巖一日新佳境留連應有待
先時登覽豈無人披榛好石來如召隨手清泉應若神
不獨山中興勝事幾多風愛在邦民
使君真愛鹿頭山圗畫歌吟去為傳塵世那知武陵事
時人爭誦永嘉篇行春游醉嘗勞夢按部登臨又隔年
有客平生志林壑坐憐雙眼隔雲煙
　　　陜西圖三首(劉叔贛/)
干戈今日事闗塞此圖看白日長安近蒼山壠坂寒由
來名百二自古有艱難指以安西道疑情竟據鞍
萬里靈州地他年漢朔方山河従割棄闗輔急隄防轉
益豺狼窟堪嗟禮義鄉㧞胡須壯士看盡意蒼茫
河源來積石天馬渉流沙耳目成千古丹青在一涯荒
涼都䕶府斷絶使臣槎安得山西將收功似漢家
　　　幽州圖
鄙夫平居常歎息薊門幽都皆絶域安得猛士守北方
力排胡人復禹跡田生手㩦朔漠圖丹青萬里之强胡
挂圖髙堂素壁上壯哉隂山來坐隅長安迢迢屬滄海
古塞歴歴生黄榆縦横指顧皆舊物撫事慷慨時驚呼
太平壯士多虗死念君避胡來萬里九闗沈深虎豹惡
布衣何由說天子巻圖還君意黯然咄嗟世事非余耻
　　　王摩詰曲江春游圖(李方叔/)
咸雍山川互王覇涇渭為隍城塹華曲江臺沼備豫游
秪與畫師供入畫長安城西山萬重昆明煙浪繞新宫
新蒲細栁春風裏萬户千門佳氣中我生不及開元時
猶喜此圖今見之蒼莾煙綃横短幅眼中終南倒溪渌
傾城士女巷無人三月三時曲江曲老稚妍媸賤或貴
來者攜壺歸者醉筆端造化有能事各有人人樂游意
如今此地空塵跡石鯨縦在如銅狄宜春五柞更蕭條
無復榛中得遺甓我願吾王明六符不蹈漢唐耳目娯
池籞假民任畋漁無令畫師為畫圖
　　　劉帥畫道林冬景(王佐才/)
破墨方紈趣向深煙嵐幽景鎖冬隂溪頭雪細春生牖
巖脚風清晝滿襟千里斷雲藏片石一江流水映踈林
長沙妙跡誰傳寳龍閣精神學士心(潭帥劉公為鄧愼/思寫道林冬景)
　　　七言和王微之漁陽圖(沈文通/)
燕山自是漢家地北望分明掌股間休作畫圖張屋壁
空令壯士老朱顔
　　　贈張聖言畫柯山圖(潘邠老/)
我昔騎鯨游九州上扣天闗望冕旒羣公侍旁好顏色
將順帝旨成剛柔抱持日月不自獻䝉茸塵土歸家丘
結茅竹間今休已炎暑避舍清飈留屋頭清溪鳴晝夜
當户古木蔽馬牛蒼頭盧兒従髙蓋傳呼不到門巷幽
兩公㤀言兒袖手驅除睡魔須茶甌誰傳此意到旁郡
解衣盤礴煩張侯張侯落筆妙天下未墜學士之風流
歘見柯山入圖畫丹青知君百不憂黄公不肯直南省
一麾已具東南舟請君援筆待公至畫我迎公竹隂裏
　　　次韻錢遜叔清江圖後二首(吕居仁/)
公但一室堅坐我方萬里生還共作十年清夢同尋五
嶺名山
作清江三兩曲勝大厦千萬間若保此中安坐不必中
原遽還
　　　題向伯共過峽圖二首(陳去非/)
旌旗翻月淮南道興罷歸來雪一船正有佛光無處著
獨將佳句了山川
過峽新圖世所傳峽中猶說泛舟仙柱天勲業須君了
借我茅齋看十年
　　　江南山色(陳子髙/)
筆間煙雨謾愁人不是溪山自在春一段江南好風景
夕陽花塢淨無塵
　　　題申居士霅溪圖(韓子蒼/)
霅溪居士買山圖碧玉峯前碧玉湖中有一丘容我老
暮年居士肯分無
　　　題張資政汝川圖九首(汪彥章/)
昔人曽此結精廬故老猶傳井臼餘今代子房來卜築
要看圯上一編書
　　　右澹巖書堂
古潭千尺見修鱗倚杖時觀鏡裏身汝輩只堪箋爾雅
騎鯨那識謫仙人
　　　右泊湖潭
發揮泉石有新圖西蜀蟇頤得爾無蹔作釣璜溪上客
谿神何必問賢愚
　　　右蝦蟇石
每尋疎磬訪支郎苔竹交隂杖屨旁絲履㲲巾聊取用
風流不減贊公房
　　　右多寳院
花光連接兩臺春中有眠雲跂石人莫使鞭笞鸞鳯去
時來重現宰官身
　　　右金石臺
年年春色報公知不與天涯驛使期我是平章風物主
可如東閣見君時
　　　右梅仙潭
履綦行處日蒼苔鞶帨深藏月一開已辦此身同法喜
不應臨感更難裁
　　　右懐賢菴
上到孤峰最上頭下看雙澗玉虹流世間培塿何須數
且卧元龍百尺樓
　　　右積翠樓
蕭散香山與輞川功名緑野及平泉有田種秫供春醉
五栁先生似更賢
　　　右甘陂莊
　　　浯溪圖(黄山谷/)
成子寫浯溪下筆便造極空濛得真趣膚寸已千尺只
今中宫寺在昔漫郎宅更作老夫船檣竿插蒼石
　　　䟦浯溪造極圖(折中古/)
浯溪未到已登臨筆力能窮造化心我是零陵新逐客
披圖一一可追尋
　　　題湖南清絶圖(韓子蒼/)
故人來従天柱峯手提石廪與祝融兩山坡陁幾百里
安得置之行李中下有瀟湘水清寫平沙側􁀙揺青風
漁舟已入浦溆宿客帆日暮猶爭風我方騎馬大梁下
怪此物象不與常時同故人謂我乃絹素粉墨妙手煩
良工都將湖南萬古愁與我頃刻開心胸詩成畫往嘿
惆悵老眼復厭京塵紅
　　　䟦湘西清絶圖(折中古/)
與山分淺政傷神蠟屐明朝陌上塵誰寫湘西清絶景
巧移林壑慰行人
　　　題瀟湘圖(孫仲益/)
平生千里目遥寓紫翠間見此紙上影照我胸中山泛
泛水俱逺悠悠雲共閒漁翁收晚釣一櫂醉中還
　　　五士遊岳麓圖(張敬夫/)
閉門六月汗如雨出門褦襶紛塵土文書堆案曲肱臥
夢逐征鴻過前浦西山突兀不可忘勇往故須求快睹
朝暾未升起微風中流咿啞挾鳴櫓長林秀色已在望
有如出語見肝腑意行愛此松隂直眼明還喜碑字古
髙低梵釋著幽居深穩仙家開閟宇忽看宫牆髙十丈
學宫峩峩起鄒魯斯文政倚講磨功石室重新豈無補
危梯徑上不作難横欄截出可下俯惟兹翼軫一都㑹
往事繁華雜歌舞變遷反覆寧重論昔日樓臺連宿莽
邇來人物頗還舊豈止十年此生聚泉流涓涓日循除
華表何時鶴來語炎氛知不到山林茗盌蒲團對香縷
鼎來杖履皆勝引季也亦復同歩武洛陽年少空白頭
三閭大夫浪自苦一笑便覺真理存髙談豈畏丞卿怒
不圖畫僧聖得知藐與兒曹作夸詡請君為我添草堂
風雨蕭蕭守環堵
　　　題王介甫逰鍾山圖後
林影溪光靜自如蕭疎短鬢獨騎驢可能胸次都無事
擬向山中更著書
　　　宋廸作八景絶妙人謂之無聲詩演上人戲余
　　　道人能作有聲畫乎因為之各賦一首(僧慧洪/)
　　　　瀟湘夜雨
岳麓軒窗方在目雲生忽收畫圖軸逆風為作白頭波
倒帆斷岸漁村宿燈火荻叢營夜炊波心應作出魚兒
絶憐清境平生事篷漏孤吟曉不知
　　　　洞庭秋月
橘香浦浦青黄出維舟日暮柴荆側勇波好月如佳人
矜誇似㺯嬋娟色夜深河漢正無雲風髙掠水白紛紛
五更何處吹畫角披衣起看低金盆
　　　　平沙落雁
湖容秋色磨青銅夕陽沙白光濛濛翩翻欲下更嘔軋
十十五五依蘆叢西興未歸愁欲老日暮無雲天似掃
一聲漁笛忽驚飛羲之書空作行草
　　　　逺浦歸帆
東風忽作羊角轉坐看波面纎羅巻日角明邊白鳥飛
江勢吞空客帆逺凭欄心緒風絲亂蒼茫初見疑鳬雁
漸見桅檣隱映來此時増損慿詩眼
　　　　山市清嵐
宿雨初收山氣重炊煙日影林光動蠶市纔休人已希
野橋栁色金絲㺯隔溪誰家花滿畦滑唇黄鳥春風啼
酒旗依約望可見知在柘岡村路西
　　　　江天暮雪
潑墨雲濃歸鳥㓕魂清忽作江天雪一川秀色浩零亂
萬樹無聲寒妥貼孤舟卧聽打窗扉起看宵晴月正暉
忽驚盡巻青山去更覺重攜春色歸
　　　　烟寺晚鐘
十年車馬黄塵路歲晚客心紛萬緒猛省一聲何處鐘
寺在烟村最深處亂溪水急風更清扁舟欲喚無人渡
倚笻無語立西風歸僧自入烟蘿去
　　　　漁村落照
蘆葦蕭蕭風淅瀝村巷秋光潑殘日屋頭炊黍香浮浮
門前登網銀刀戢筠籃滿盛栁條串隔岸人家酒醇釅
移舟盡傾博一醉卧看山川紅緑眩
　　　題顏持約畫四小景(王履道/)
　　　　梧山暮雪
一白空迷浩渺萬蒼却立孱顔北渚曾逢帝子南巡更
憶虞鰥
　　　　荔浦夕隂
曾向荔支浦宿林紅間碧猶疑老矣少文欲卧咄哉王
贊何知
　　　　桂嶺秋晴
海市當寒可出嶽雲正雨猶開故捲黄茅瘴盡為飛碧
玉簪來
　　　　梅村欲曉
暗射霏霏逆鼻荒雞喔喔號村萬里客行憀慄玉顔破
霧相温
　　　題陽華巖圖
元子說陽華巉巖下可家此招吾已諾不恨客天涯
　　　題陳去非王摩詰嘉陵圖
江山已暗大同殿弦管猶喧凝碧池别寫嘉陵三百里
右丞心事欲誰知
　　　祁陽成逸畫浯溪圖相示為作長句
少文閲世老不出自畫雲山滿牆壁澄懐觀道追所歴
坐覺琴聲隱金石我亦七年湖外客夢中猶泛湘江碧
浯溪之圖喜新得身卧嶺南心嶺北憶嘗留語溪邊僧
異時人讀唐中興説與此乃秦典刑三句入韻之罘銘
今欲復作誰可令似有元結無真卿風煙慘淡萬古情
不如且尋畫隱成
　　四時
　　　題惠崇畫四首
東風回江上渚何處來雙白鷺灼灼岸間桃依希蘭杜
苗一銜湍瀬鱗一下青林梢瀟湘緑水春迢迢(春/)
老栁無嘉色紅渠羞脉脉宛在水中洲雙鵝羽蒼白何
須玩引頸顛倒寫經墨惟應一臨流當暑袗絺綌(夏/)
一雁孤風乍臨渚兩雁將飛未成舉三雁羣行依宿莽
蘆花已倒江上風雲間分飛那可同(秋/)
天髙靄靄雲昏江濶霏霏雪繁渚下鴨方逺泛枝間雀
不聞喧鄙夫此志相依生涯稊稗同微欲具沙邊短艇
波濤歲晚人稀(冬/)
　　　題張聖言畫四時景物(潘邠老/)
我到淮南幾見春一身蓑笠蔽煙雨桃花林裏有人家
疑是柯山最深處
成隂衆木與天㕘日暮風雨地軸翻曾向廬山問行李
石門西路接僧垣
荻花索索水津津日落空山開霽新松下有人摩詰似
與渠煙火作比隣
雲䝉山頭雪翻空飛鳥遶樹困號風闗山淮水失微路
酒壚曾借衰顔紅
　　　題陳徳秀畫四季枕屏圖五首
亂山深處碧波流隔岸垂楊廕小舟無數桃花伴春夢
夢中還作武陵逰
茅簷竹閣枕回溪栁外平橋拍水低在藻白魚知鷺下
穿林黄雀覺蟬嘶
錦樹連雲爛不收山河風景一畨秋老夫枕簟便涼夜
不比新亭去國愁
江樹溟濛雪暗天似聞寒雁破昏煙相思此夜堪乘興
試問漁翁覓釣船
好景入詩皆可畫未如陳子畫中詩疑公便是褚季野
政爾不言行四時
　　　惠崇春江晚景二首(蘇子瞻/)
竹外桃花三兩枝春江水暖鴨先知蔞蒿滿地蘆芽短
正是河豚欲上時
兩兩歸鴻欲破羣依依還似北歸人遥知朔漠多風雪
更待江南半月春
　　　次韻秦少游春江秋野圖二首(宗室/所畫)　(陳無已/)
翰墨功名裏江山富貴人倐看雙鳥下已負百年身
江清風偃木霜落雁横空若箇丹青裏猶須著此翁
　　　題江南春曉圖(汪彦章/)
忽從林杪見朝暉釋嶠輕雲半欲飛何惜扁舟并畫我
要從海際望春歸
　　　書李世南所畫秋景二首(蘇子瞻/)
野水㕘差落漲痕疎林敧倒出霜根扁舟一櫂歸何處
家在江南黄葉村
人間斤斧日創夷誰見龍蛇百尺姿不是溪山曽獨往
何人解作挂猨枝
　　　郭熙秋山平逺二首
目盡孤鴻落照邊遙知風雨不同川此間有句無人識
送與襄陽孟浩然
木落騷人已怨秋不堪平逺發詩愁要看萬壑爭流處
他日終須顧虎頭
　　　郭熙畫秋山平逺
玉堂晝掩春日閒中有郭熙畫春山鳴鳩乳燕初睡起
白波青嶂非人間離離短幅開平逺漠漠疎林寄秋晚
恰似江南送客時中流回頭望雲巘伊川佚老鬢如霜
卧看秋山思洛陽為君紙尾作行草炯如嵩洛浮秋光
我從公逰如一日不覺青山映黄髪為畫龍門入節灘
待向伊川買泉石
　　　次韻子瞻題郭熙畫秋山(黄山谷/)
黄州逐客未賜環江南江北飽看山玉堂卧對郭熙畫
發興已在青林間郭熙官畫但荒逺短紙曲折開秋晚
江村煙外雨脚明歸雁行邊餘叠巘坐思黄柑洞庭霜
恨身不如雁隨陽熙今頭白有眼力尚能弄筆映窻光
畫取江南好風日慰此將老鏡中髪但熙肯畫寛作程
五日十日一水石
　　　題駒父家江干秋老圖(李商老/)
江風颼飀江水寒蘆洲雁下生微瀾漁翁夫婦不能語
津吏醉倒船著灘其旁病夫坐箕踞持竿萬事那復顧
懸知寧斷嬌兒乳不斷冥鴻及飛鷺
　　　與百順飯于文綿大光出宋漢傑畫秋山(陳去/)
　　　(非/)
焚香消午睡開畫逢秋山長安馬聲中有此四士閒離
離南國樹閃閃湘水灣悠悠孤鳥去淡淡晨輝還屐上
十年蠟未散腰脚頑不如一詣君坐此巖石間逺峰如
修眉近峰如墮鬟書生飽作祟眼亂紛斕斑一笑遺世
人聊破千載顏詩成即畫記可益不可删
　　　觀秋江捕魚圖(汪彦章/)
霜飈落水瀟湘秋黄蘆颯颯秋江頭漁翁短櫂揺輕舟
夕陽斜照寒波流蓬蓑箬笠興夷猶得魚沽酒更歡酬
生涯一葉水上浮市朝利病不相謀青山緑水得漁逰
此樂未必饒公侯畫圖急見清兩眸怳疑身在滄浪洲
年來萍梗歎滯留擬欲與子為朋儔
　　　早秋雨霽圖(崔徳符/)
我離蜀山來赤日走東州竒峰作眼想一過神已留翩
翩宋公子新詩藹風流丹青見新韻瀟灑出林丘依微
萬里遙曠明一雨收高雲杳褰開縞日明華秋風裾映
山青眇眇行李幽得非送將歸色有離别憂念我山海
癖鍼砭不為瘳目看孤鴻飛心已麋鹿游吾兒能扶犁
此幘便可投勿言尺寸許是中有莵裘
　　　題唐希雅畫寒江圖(陳去非/)
江頭雲黄天醖雪樹枝慘慘凍欲折耐寒野鴨不知歸
猶向沙邊弄羽衣黄茅終日不自力影亂弱藻相因依
唯有蒼石如卧虎不受隂晴與寒暑舟中過客莫敢侮
閒伴長江了今古
　　　潁臯楚山堂有秋景圖兩絶妙併賦此詩(僧慧/)
　　　(洪/)
一鷗低飛落平湖一鷗驚顧行炯如紅衣脱盡蓮蓬緑
翠蓋凋殘荷柄枯更有數蓬癯已老無人折之欲傾倒
水上殘紅空自好為誰㸃綴湖邊草
湖邊兩鴨自夫婦生而能言似相語媍先浮波喜轉顧
夫欲隨之竟先去水際青蘋各占叢風撼荷花已退紅
不見清香雲錦段空餘霜葉伴枯蓬
　
　
　
　
　
　
　
　
　
　
　
　
　聲畫集巻三
欽定四庫全書
　聲畫集巻四
　　　　　　　　　　　　宋　孫紹逺　編
　　山水
　　　奉先劉少府新畫山水障歌(杜子美/)
堂上不合生楓樹怪底江山起煙霧聞君掃却赤縣圖
乗興遣畫滄洲趣畫師亦無數好手不可遇對此融心
神知君重毫素豈但祁岳與鄭䖍筆跡逺過揚契丹得
非𤣥圃裂無乃瀟湘翻悄然坐我天姥下耳邉已似聞
清猿反思前夜風雨急乃是蒲城鬼神入元氣淋漓障
猶濕眞宰上訴天應泣野亭春還雜花逺漁翁暝踏孤
舟立滄浪水深青溟濶攲岸側島秋毫末不見湘妃鼔
瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巔崖裏小
兒心孔開貌得山僧及童子若耶溪雲門寺吾獨胡為
在泥滓青鞋布襪従此始
　　　戲題王宰畫山水圖歌
十日畫一水五日畫一石能事不受相促廹王宰始肯
留真跡壯哉崑崙方壺圖挂君髙堂之素壁巴陵洞庭
日夲東赤岸水與銀河通中有雲氣隨飛龍舟人漁子
入浦溆山木盡亞洪濤風尤工逺勢古莫比咫尺應須
論萬里焉得并州快剪刀剪取呉淞半江水
　　　觀李固請司馬弟山水圖三首
簡易髙人意匡牀竹火爐寒天留逺客碧海挂新圖雖
對連山好貪看絶島孤羣仙不愁思冉冉下蓬壺
方丈渾連水天台總映雲人間長見畫老去恨空聞范
蠡舟偏小王喬鶴不羣此生隨萬物何路出塵氛
髙浪垂翻屋崩崖欲壓牀野橋分子細沙岸繞微茫紅
浸珊瑚短青懸薜荔長浮查並坐得仙老暫相將
　　　當塗趙炎少府粉圗山水歌(李太白/)
峨嵋髙出西極天羅浮直與南溟連名工繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意邈綿三江七澤情洄沿驚濤洶湧向何處
孤舟一去迷歸年征帆不動亦不旋飄如隨風落天邉
心揺目斷興難盡幾時可到三山巔西峰崢嶸噴流泉
横石䠞水波潺湲東崖合沓蔽輕霧深林雜樹空芊綿
此中㝠昧失晝夜隱几寂聽無鳴蟬長松之下列羽客
對坐不語南昌仙南昌仙人趙夫子妙年歴落青雲士
訟庭無事羅衆賔杳然如在丹青(一作/霄)裏五色粉圖安
足珍真山可以全吾身若待功成拂衣去武陵桃花笑
殺人
　　　同族弟金城尉叔(一作/升)卿燭照山水壁畫歌
髙堂粉壁圗蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山隂晴
後雪迴溪碧流寂無喧又如秦人月下窺花源了然不
覺清心魂秪將叠嶂鳴秋猨與君對此歡未歇放歌行
吟達明發却顧海客揚雲帆便欲因之向溟渤
　　　題畫水障(張子夀/)
心累猶不盡果為外物牽偶因耳目好復假丹青妍嘗
抱野間意而廹區中縁塵事固已矣秉意終不遷良工
適我願妙筆揮巖泉變化合羣有髙深侔自然置陳北
堂上倣像南山前靜無户庭出行已兹地偏萱草憂可
樹合歡忿亦蠲所因夲微物況乃憑幽筌言象㑹自泯
意色聊相宣對玩有佳趣使我心眇綿
　　　觀于舍人壁畫山水(王季友/)
野人宿在人家少朝見此山謂山曉半壁仍棲嶺上雲
開簾放出湖中鳥獨坐長松是阿誰再三招手起來遲
于公大笑向予說小弟丹青能爾為
　　　題山水障歌(蕭冀/)
髙僧空室畫山水描畫江山千萬里青松鬱鬱鎮含煙
瑞雲片片聨聨起萬仭千涔注碧泉落落不聞流水喧
洞裏桃花秋不折三冬紅蘂色長鮮白鶴灘頭勢欲飛
燕來舊處不曽移借問巖前採樵客共語無言知是誰
庭前日日花新好今春不換去年草適覩漁翁坐釣臺
看來不改容顔老
　　　題觀山水障歌(江為/)
適來一觀山水障萬里江山在其上逺近猶如二月春
咫尺分成百般像一巖嵳峩入雲際七賢鎮在青松裏
潭水泓澄不見波孤帆滉漾張風勢釣魚老翁無伴侣
孑然此地經寒暑灘頭坐久鬢絲垂手執漁竿不曽舉
樹婀娜山崔嵬片雲似去又不去雙鶴如飛又不飛良
工巧匠多分布筆頭寫出江山路垂栁風吹不動條樵
人負重難移歩
　　　題觀畫山水障歌(呉融/)
良工善得丹青理獨向茒茨畫山水地角移來方寸間
天涯寫在筆鋒裏日不落兮月長生雲片片兮水泠泠
經年蝴蝶不飛去累嵗桃花結不成一片石數株松逺
又淡近又濃不出門庭三五歩觀盡江山萬萬重
　　　燕侍郎山水圗(王介甫/)
往時濯足瀟湘浦獨上九嶷尋二女蒼梧之野煙漠漠
斷壠連岡散平楚莫年傷心波浪阻不意畫中能更覩
燕公侍書燕王府王求一筆終不與奏論讞死悞當赦
全活至今何可數仁人義士埋黄土只有粉墨歸嚢楮
　　　觀王原叔山水圗(梅聖俞/)
石蒼蒼連峭峰火山嵯峨雲霧中老松瘦樹無筆踪巧
奪造化何能窮古絹脆裂再黏縫氣象一出髙衡嵩上
有荆浩字持歸朝林公願換廷珪一丸墨誰言賣錢須
青銅范寛到老學未足李成但得平逺工黄金白璧未
為寳丈人師臣無不通
　　　王晉卿作煙江疊嶂圗僕賦詩十四韻晉卿和
　　　之語特竒麗因復次韻不獨紀其詩畫之美亦
　　　為道其出處契闊之故而終之以不忘在莒之
　　　戒亦朋友忠愛之義也(蘇子瞻/)
山中舉頭望日邉長安不見空雲煙歸來長安望山上
時移事改應澘然管絃去盡賔客散惟有馬埒編金泉
渥洼固自千里足要飽風雪輕山川屈居華屋啖棗脯
十年俯仰龍旂前却因瘦病出竒骨鹽車之厄寧非天
風流文采磨不盡水墨自與詩爭妍畫山何必山中人
田歌自古非知田鄭䖍三絶君有二筆勢挽回三百年
欲將巖谷亂窈窕眉峰修嫮誇連娟人間何有春一夢
此身將老蠶三眠山中幽絶不可久要作平地家居仙
能令水石長在眼非君好我當誰縁願君終不忘在莒
樂時更賦囚山篇(栁子厚有/囚山賦)
　　　書王定國所藏王晉卿畫煙江疊嶂圗
江上愁心千疊山浮空積翠如雲煙山耶雲耶逺莫知
煙空雲散山依然但見兩崖蒼蒼暗絶谷中有百道飛
來泉縈林絡石隱復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何従得此夲㸃綴毫末分清妍不知人間何
處有此境徑欲往置二頃田君不見武昌樊口幽絶處
東坡先生留五年春風揺江天漠漠暮雲巻雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江山清空我塵土雖有去路尋無縁
還君此畫三歎息山中故人應有招我歸來篇
　　　次韻子由書王晉卿畫山水
誤㸃故教同子敬雜篇真欲擬湯休壠雲寄我山中信
雪月追君溪上舟㑹看飛仙虎頭篋却來顛倒拾遺裘
王孫辦作𤣥眞子細雨斜風不濕鷗
此境眼前聊妄想幾人林下是真休我今心似一潭月
君已身如萬斛舟看畫題詩雙鶴鬢歸田送老一羊裘
明年兼與士龍去萬頃蒼波没兩鷗
　　　次韻子由書王晉卿畫山水二首
老去君空見畫夢中我亦曽逰桃花縦落誰見水到人
間洑流
山人昔與雲俱出俗駕今隨去不回賴我胸中有佳趣
一尊時對畫圗開
　　　李思訓畫長江絶島圖
山蒼蒼江茫茫大孤小孤江中央崖崩路絶猿鳥去惟
有喬木攙天長客舟何處來櫂歌中流聲抑揚沙平風
軟望不到孤山久與船低昻峩峩兩煙鬟曉鏡開新妝
舟中賈客莫謾狂小姑前年嫁彭郎
　　　書王定國所藏王晉卿畫著色山二首
白髪四老人何曽在商顔煩君紙上影照我胸中山山
中亦何有木老土石頑正賴天日光澗谷紛斕斑我心
空無物斯文何足闗君看古井水萬象自往還
君歸嶺北初逢雪我亦江南五見春寄語風流王武子
三人俱是識山人
　　　王晉卿所藏著色山二首
縹緲營丘水墨仙浮空出没有無間爾來一變風流盡
誰見將軍著色山
犖确何人似退之意行無路欲從誰宿雲解駮晨光漏
獨見山紅澗碧時
　　　李頎秀才善畫山以兩軸見寄仍有詩次韻荅
　　　之
平生自是箇中人欲向漁舟便寫真詩句對君難出手
雲泉勸我早抽身年來白髪驚秋速長恐青山與世新
従此北歸休悵望嚢中收得武陵春
　　　題王詵都尉畫山水横巻三首(蘇子由/)
摩詰夲詞客亦自名畫師平生出入輞川上鳥飛魚泳
嫌人知山光盎盎著眉睫水聲活活流肝脾行吟坐詠
皆自見飄然不作世俗辭髙情不盡落縑素連峰絶澗
開重帷百年流落存一二錦嚢玉軸酬不訾誰令食肉
貴公子不學祖父驅熊羆細氊淨几讀文史落筆璀璨
傳新詩青山長江豈君事一揮水墨光淋漓手中五尺
小横巻天末萬里分毫釐誦官南出正均穎此心通達
無不之歸來纒裹任紈綺天馬性在終難羈人言摩詰
是前世欲比顧老疑不癡栢公崔公不可與但可與我
寛衰遲
憐君將帥雖有種多君智慧初無師篇章後發已可駭
丹青妙絶當誰知自言五色苦亂目況乃㫖酒長傷脾
手狂但可時弄筆口病未免多微辭歌鐘一散任池館
幅巾靜坐空書帷偶従禪老得真趣此身不足非則訾
世間翻覆㟁為谷猛獸相食虎與羆逝將得意比春夢
獨取妙語傳清詩眼看官釀瀉酥酪未與村酒分醇醨
解鞍駿馬空伏櫪寄書黄狗閑生釐江山平日偶有得
不自圗寫渾忘之臨窗展巻聊自適盤礴豈復冠裳羈
欲乗漁艇發吾興願入野寺嗟兒癡行纒布襪雖已具
山中父老應嫌遲
我昔得罪遷南夷性命頃刻存篙師風吹波蕩到官舍
號呼誰復相聞知小園畜蟻防橘蠧(橘性甘多蠧南人/畜蟻園中蟻縁木)
(食蠧雖隣家柯葉相接/而蟻不相過亦一異耳)空庭春風收蜜脾讀書一生空
自笑賣鹽竟日那復辭城中清溪可灌潄城上連峰堪
幕帷十千薄俸聊足用魚多米賤憂無訾東坡居士最
岑寂岌然深叢見孤羆坐隅止鵩偶成賦槃中食蟇時
作詩憐君富貴可炙手一時出走羞啜醨澤旁憔悴凡
幾嵗胸中芥蔕無一釐江山别來今久矣不獨能言能
畫之同朝執手不容久笑我野馬初受羈袖中短巻墨
猶濕旁人笑指吾儕癡方求農圃救貧病他年未用譏
樊遲
　　　畫學董生畫山水屏風
承平百事足鴻都無不有䇿牘試篆𨽻丹青寫飛走紛
然四方集狐兎萃林藪何人知無益長嘯呼鷹狗奔逃
走城邑驚顧念餬口素屏開白雲稱我茅簷陋濡毫願
揮灑峰巒映巖竇巨石連地軸飛布瀉天漏縈山一徑
通過水微橋覆山家煙火然逺寺晨鐘叩僧従何方來
行速午齋後有客呼渡船隔水惟病叟忻然發一笑此
處定真否人生初偶然與此誰夭壽厄窮妄自憐一醉
輙日富客至亦茫然邀我沽斗酒
　　　題王詵都尉設色山巻後
還君横巻空長歎問我何年便退休欲借嵓阿著茅屋
還當溪口泊漁舟經心蜀道雲生足上馬胡天雪滿裘
萬里還朝徑歸去江湖浩蕩一輕鷗
　　　荅王道濟寺丞觀許道寧山水圖(黄山谷/)
往逢醉許在長安蠻溪大硯磨松煙忽呼絹素翻硯水
久不下筆或經年異時踏門闖白首巾冠敧斜更索酒
舉杯意氣欲翻盆倒卧虗樽將八九醉拈枯筆墨淋浪
勢若山崩不停手數尺江山萬里遥滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能元是天機非筆力
自言年少眼明時手揮八幅錦江絲贈行巻送張京兆
心知李成是我師張公身逐銘旌去流落不知今主誰
大梁畫肆閱水墨我君槃礴忘揖客蛛絲煤尾意昏昏
幾年風動人家壁雨雪涔涔滿寺庭四圗冷落譲丹青
笑詶四翁十萬錢巻付騎奴市盡傾王丞來觀皆失席
指㸃如見初畫日四時風物入句圗信知君家有摩詰
我持此圗二十年眼見緑髪皆華顛許生縮手入黄泉
衆史弄筆摩青天君家枯松出老翟風煙枯枝倚崩石
蠧穿風物君愛惜不誣方將有人識(正夲有二篇互有/不同故兼載之)
　　　荅王道濟寺丞觀許道寧山水圖
往逢醉許在長安蠻溪大硯磨松煙忽呼絹素翻硯水
久不下筆或經年一日踏門撼門鈕巾帽敧斜猶索酒
舉杯意氣欲翻盆倒卧虗樽將八九醉拈枯筆嘗墨色
勢若山崩不停手數尺江山萬里遥滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能乃是天機非筆力
自陳精力初未衰八幅生絹作四時早師李成最得意
什襲自藏人已知貴人取去棄牆角流落幾姓今知誰
大梁畫肆閱水墨四圗宛然當物色自言早過許史門
常賣一聲償然得雨雪涔涔滿寺庭四圗冷落讓丹青
往來睥睨誰比數十萬詶之觀者驚客還次第閱春夏
坐見嵗序寒崢嶸王丞來觀歎唧唧亦如我昔初見日
新詩雌黄初得實信知君家有摩詰我持此圗二十年
眼見緑髪皆華顛許生縮手入黄泉衆史弄筆摩青天
君家枯松出老翟頗似破屏有骨骼一時所棄願愛惜
不誣方將有人識
　　　題花光畫山水
花光寺下對雲沙欲把輕舟小釣車更看道人煙雨筆
亂峰深處是吾家
　　　題郭熙山水扇
郭熙雖老眼猶明便靣江山取意成一段風煙且千里
解如明月逐人行
　　　山水屏(曽子固/)
天縑落寒機舒巻光亂目秋刀剪新屏尺寸隨折曲搜
羅得珍匠徙倚思先屬經營頃刻内千里在一幅定眎
乃漸通紀(一作/悉)數難迫促山亂若無窮負抱頗重複髙
稜最當中桀大勢尤獨回環衆峰接趣向若奔伏矜雄
誇九州爭險推星宿深疑雪霜積暗覺烟霧觸泉源出
青冥漲潦兩崖束歴逺始紆徐𣲖别輸衆谷輕舟漾其
間沿泝無緩速微尋得修逕側起破蒼麓逺到無限極
窮升犯雲族游子定何之顧盻停馬足盤石長自閑空
源偶誰築塵氛見荒村物色存古俗粲粲弄幽花蒼蒼
䕃嘉木遺牛上嵓顚驚塵出槎腹鮮明極萬狀指似才
一粟雖従人力為頗類隂怪續深堂得敧眠髙枕生逺
矚餘光耀衾幬清意凝幔褥愚訶世幸略慵卧嗜尤酷
因能助佳夢肯顧躋杲旭將相有時材溪巖真我欲儒
林恥未博俗穽思自贖婚嫁累茍輕畊釣吾已卜圗屏
持自慰寤寐心逐逐
　　　山水屏(劉叔贛/)
吾家古屏來江南白晝水墨漬煙嵐我行北方未嘗見
衆道巫峽仍湘潭山頭老樹長參天水上衰公撐釣船
青蓑擁身稚子眠得魚不賣心悠然久嫌時世趣向狹
頗思種藥依林泉桃源仙家不可到但願屏上山水置
眼前
　　　和李公擇題相國寺壊壁山水歌
蒼山夲是千萬丈怪爾斷落盈尺中枯松挂巖正矯矯
白雲出谷方溶溶憶昨髙秋十日雨百川湧溢騰蛟龍
丹青壊却不可駐金碧拂地都成空人間流落萬餘一
掇拾補綴幾無従當時畫手合衆妙得此誠是第一工
松隂行人何草草秃幘小蓋馬色驄長途未竟不得息
嘯歌正爾來悲風巨靈擘華疏黄河夸娥移山開漢東
海波芥子互出没大雄游戲神與通我今與君未嘗覺
指視壁畫將無同新詩飄飄脫俗格得閒㑹復來従容
　　　晁無咎畫山水扇(陳無已/)
前身(一作/生)阮始平今代王摩詰偃屈蓋代氣萬里入方
尺朽老詩作妙險絶天與力君不見杜陵老翁語湘娥
増悲真宰泣
　　　酬李唐臣贈山水短軸(李為刑曹杜/君章知賞)　(晁無咎/)
大山宫小山霍欲識山髙觀石脚大波為瀾小波為淪
欲知水深觀水津營丘於此意獨親杜侯所與復有人
不見李侯今五載苦向營丘有餘態齊紈如雲呉刀裁
小毫束筍縑嚢間經營初似雲煙合揮灑忽如風雨來
蒼梧泱漭天無日深巖老樹洪濤入榛林闇漠猿狖寒
苔蘚浸淫螺蚌濕紛紛禽散江干沙有風北來吹蒹葭
前洲後渚相隨没行子漁人歸徑失李侯此筆良已竒
我聞李侯家朔垂跨河而北寧有之曷不南遊觀禹穴
梅梁鎖澀萍滿皮神物變化當若斯元君畫史雖天與
我論絶藝無今古張顛草書要劍舞得意可無山水助
它日李侯人益慕
　　　自畫山水留春堂大屏題其上
胸中正可吞雲夢盞裏何妨對聖賢有意清秋入衡霍
為君無盡寫江天
　　　自畫山水寄無斁題其上
湘呉昔窮覽懐抱自難忘毫素開塵牖江山入草堂寄
君花縣裏虗我竹林旁何物酬斯贈清詩要一嚢
　　　觀燕公山水畫後有王荆公題詩(蔡持正/)
相君開巻憶江東髣髴鍾山與此同今日還為一居士
翛然身在畫圗中
　　　成生山水畫歌(徐師川/)
畫水不畫濕畫山不畫堅盈尺之紙數寸管便有江湖
萬里天成生貌古心亦古造化為工筆端取𤣥冬起雷
夏造氷翻手為雲覆手雨嶺外荒山與野水自昔不聞
傳畫史只畫瀟湘與洞庭于今却在兵戈裏翠峰碧嶂
鬱然來病眼愁心次第開人家浦溆扁舟渡何日真能
到一迴
　　　次韻可師題于逢辰畫山水二首
江漢踰千里隂晴自一川故山黄葉下夢境白鷗前巫
峽常雲雨香爐舊紫煙布帆無恙在速上泛湖船
席上浮三楚毫端㑹百川名今大年亞意古惠崇前竟
日對秋色無時散暝煙知君不浪語一眼認歸船
　　　單老畫樹石山水歌
老樹筆間生竒石筆下出濃淡髙低逺近山隂晴朝暮
煙雲没漠漠江天杳杳空不勞施力自然中便於沙際
尋歸路却怪霜林葉不紅
　　　題胡潛風雨山水圗(洪龜父/)
胡生好山水煙雨山更好鴻鴈書逺空馬牛風塞草
　　　山水圗歌(吕居仁/)
君不見南江老龍夜不眠令我破屋開青天千巖倒壁
巻角上一榻却在洪濤前又不見江頭古木百尺圍猿
猱接手懸髙枝雨中寒蘆披靡去天際風帆先後歸陳
生故是可憐人筆雖未到心已親南村北村渴欲死怪
此一室無纎塵鄭䖍祁岳不解竒韓幹畫馬空多肥萬
里咫尺君得之更看湘江雷雨垂(陳生欲畫/湖湘圗)
　　　山水圗
君家茅屋低蓬蒿客來頗厭蛙蚓號何得有此山突兀
氣壓太華陵嵩髙坐看逺澗受懸瀑似聽跬歩鳴秋濤
槎牙老樹半枯死上倚絶壁縁飛猱我行日畏盗賊逼
敢厭瘴癘同腥臊偶逢坐穩嬾歸去豁達眼界無纎毫
嶺南山水固多異恨無中州清淑氣對君圗障心怳然
便如(一作/似)太華嵩髙前君但對此能髙眠當有好句令
君傳
　　　王摩詰四時山水圗(謝幼槃/)
欲知摩詰詩中畫桃紅栁緑皆摹寫更含宿雨帶春煙
一叚風光生筆下欲觀摩詰畫中詩小幅短短作四時
山平水逺含變態是中有句無人知此公盤礴萬物表
胸中炯炯秋空曉戲磨澹墨汗絹素世上丹青擅塲少
何人乞與輞川圗裝成小軸四時俱壁間仍題六字句
人言雙絶古今無
　　　題古畫山水障子(時年/六嵗)　(劉叔贛/)
應是塵外境不隨陵谷遷江山猶舊日松栢又千年
　　　題王晉卿所藏鄭䖍著色山水圗(曽子開/)
曽訪江南鳥爪仙悞隨塵網落人間紅泉碧澗春風裏
尚記麻源谷口山
　　　蔡師直畫山水研屏二首(謝幼槃/)
畫翁元勝斵輪扁喻子丹青如有神平逺還堪助詩思
故疑摩詰是前身
淡墨江山作小屏碧紗煙裏䕶寒泓蟾蜍寫盡看倒影
身在山隂佳處行
　　　觀蔡規畫山水圗(謝無逸/)
蔡生老江南山水涵眼界揮灑若無心筆端生萬怪樹
杪聳煙鬟雲端懸縞帶繫舟枯栁根茅屋臨清𣲖掃壁
挂髙堂肅肅起清籟君名定不朽苐恐縑素敗
　　　従人覓山水扇二首饒(德操/)
少壯﨑嶇山水間短衣楚製略勝寒年來疲病歸期惰
只乞君家便面看
愛君才氣恥言兵欲倚詩書繼老成手裏林泉當付我
恐妨抽板揖公卿
　　　寄蘇州徐處士弁弁能畫山水(陶商翁/)
平南無䇿鬢如霜七十峰前舊隱鄉相約祝融孤頂上
借君吟筆畫瀟湘
　　　李成山水(王履道/)
五日十日一水石此言雖工蓋其跡請看天地開闢初
豈鑄曰魂鎔月魄忽然而成隨所遇衲䕶風雲元滿肚
吐為千偈口瀾翻游戲法中同一趣李侯落筆風煙起
妙處欲回真宰意扁舟不動水黏天落日孤明山若倚
斷猿吟挂青楓林澗松倒卧長十尋白鷗似作終老計
浮雲知自何年隂由來神品完天力一抹江流吞萬蹟
寸量尺度但形摹畫史如山爾何得貴人費盡千黄金
寳奩玉軸誰敢爭一聲常賣落公手世間得䘮誰虧盈
我生懶率便踈放只有幼輿巖石相它時真作畫中人
倘辱書來問無恙
　　　題趙大年金碧山水圖
王孫胸中楚七澤不學庸史誇水墨試開緹襲拂珠絲
半幅鵞溪射金碧余聞女媧鍊石補天缺石破壓天天
柱折五色墮地金嵯峨六鰲跨海吹銀波扶桑玉虹下
天半貝闕珠宫紫雲滿桃花笑作十洲春劉郎此地聞
雞犬繫我不従天津槎自閲妙畫徒驚嗟迷魂一夜飛
蝴蝶覺來半破蓬窗月
　　　文湖州作山水横軸呉希全家藏其子誠伯求
　　　蘇養直賦詩語特竒妙遂用其韻同賦(林子來/)
明窗十曰復五日出此湖光與山色前身畫師語不妄
文侯乃是金門客乍従雲際辨逺岫爭數喬林誇眼力
没漂菰米嵗事空水濵柱下南飛鴻欲投曉渡喚舟子
急槳已入昏煙中徑思天邉問歸路錯認江鄉舊洲渚
能傳萬里在尺素豪奪應防巻寒雨
　　　次呉伯江所藏文湖州山水韻(僧祖可/)
乗空作山川妙絶借墨色曲折千里素幅間來自呉興
白蘋客乃知瀟湘洞庭岸平吞胸中寄筆力清霜揺落
江海空如聞冥冥度驚鴻重樓複閣底處所使我絶欲
空濛中呉侯呉侯安用許浪廹歸心赴翛渚如何喚得
江上船一卧蒼波占煙雨
　　　題余秀才所藏江參山水横軸畫二首(陳去非/)
巻中衮衮溪山去筆下明明開闢初不肯一禪為婦計
余郎作意未全疎
萬壑分煙高復低人家隨處有柴扉此中只欠陳居士
千仭岡頭一振衣
　　　謝曹中甫惠著色山水抹胸(陳子髙/)
曹郎富天巧發思綺紈間䂓模寳月團淺淡分眉山丹
青綴錦樹金碧羅煙鬟爐峰香自湧楚雲杳難攀政宜
林下風妙想非人寰飄蕭河官歩羅抺陵九闗我家老
孟光刻畫非妖嫻繡鳳褐顛倒錦鯨棄榛菅忍將漫汗
澤敗此修連娟緘藏寄書篆曉夢生斕斑
　　　題趙宜興萬里江山圗
慘淡何人畫飄颻萬里心雲輕春樹暗日落暮江深細
酌淵明酒仍彈子賤琴知公湖海氣對此益駸駸
　　　與叔易過石佛看宋大夫畫山水(崔正言/)
霜落石林江氣清隔江猶見暮山横箇中只欠崔夫子
滿㡌秋風信馬行
　　　書余逢時所作山水(僧祖可/)
江勢巻十萬頃村墅掩三四家落雁驚横煙水小舟欹
著寒沙
折葦非闗秋色飛鷗元自斜行坐上忽驚丘壑窗間那
有瀟湘
　　　書余逢時所作山水
江南江北岸飽歴此山川誰信著筆力盡驅來眼前野
橋分道路古木薄風煙我欲徑歸去沙頭人挽船
　　　觀燕肅山水(僧崇寳/)
憶昨神林口江山此畫同沙鷗輕泛浪浦樹逺含風一
舸菰蒲外數峰煙雨中箇中誰得計蓑笠釣魚翁
　　　次韻子瞻題郭熙平逺二絶(蘇子由/)
亂山無盡水無邉田舍漁家共一川行遍江南識天巧
臨窗開巻兩茫然
斷雲斜日不勝秋付與騷人滿目愁父老如今亦寸思
一蓑風雨釣槎頭
　　　題工部文侍郎周翰郭熙平逺二首(晁無咎/)
漁村半落楚江邉林外秋原雨外天誰倚竹樓邀大艑
天涯暮色已蒼然
洞庭木落萬波秋說與南人亦自愁欲指呉松何處是
一行征雁海山頭
　　　題趙承逺所藏大年畫平逺一首(潘邠老/)
呉頭楚尾散花洲木脫波生一夜秋想得筆端鳧雁足
又添鸂鶒起沙頭
　　　大年流水繞孤村圗(陳子髙/)
少游一覺揚州夢自作清歌與寫成流水寒鵶總堪畫
細看疑有斷腸聲
　　　表兄丁行之俾予作山水一軸(王子思/)
秃髪管城書不中射煤滿硯隨輕濃煙雲變怪夲無定
丹青故匪能形容解衣盤礴無人久妙跡於今復何有
揮毫要使真宰泣歎息初非癡絶手遼東有人丁令威
去家得仙今暫歸上界繁華異丘壑安得長林大麓長
追隨聨翩大軸要予寫敲氷不在鵝溪下吾既不能為
喬松直榦摩蒼天又不能為小童一線飛紙鳶萬里江
山入平逺喚取畫師閻立夲
　　　江侯邀予作山水書以贈之
江侯樂山水誓卜山水居逰戲天目道箬帽跨蹇驢村
童習識之拍手笑且呼行行不知顧心與山水俱于兹
且幾年所得應有餘云胡不知厭要予寫諸圗昔者少
壯日戲墨謾妻奴今衰眼目暗筆硯久已疎書來不得
謝督廹疇敢徐圗成不自識濃淡恣所如雲深霧莫測
中恐藏於莵人生孰非幻作觀隨有無江侯樂山水何
考其真歟作詩調江侯江侯其曉諸觀畢勿遽棄醬瓿
尚可糊
　　　何源秀才為予畫山水圗覓詩
孤峰特立何巉巉勢與霄漢髙相參左蟠右列分嶺岫
儼若至尊朝子男怪予蝸室不盈丈欲有異境超塵凡
素縑挂壁故妥帖平地作此千嵌巖雲蒸霧結深莫測
長林大麓亂不芟想當變怪蟄龍虎中有窟穴誰能探
將崩未崩江動石欲去不去風滿帆山㘭林闕見天際
隱約萬里横煙嵐嗟予質性素山野視此丘壑心益耽
斗升之粟真秣莝野馬垂耳就轡銜西山爽氣日在望
吏卒侍側嚴若監青鞋布襪棄不著誰令自苦披青衫
頗羞漁父駐短櫂似笑大夫新被讒寄言鳥獸倘可侣
吾將従汝棲林巒
　　　荅陳五進士遺山水枕屏(梅聖俞/)
妙畫能成趣谿山逈得君漁舟長映浦巖樹半藏雲征
鳥無時没横橋有處分數峰來枕席曽不愧移文
　　　題趙侯畫滄江逺岫圗(周少隱/)
公子風流絶代無名髙當與大梁俱自従剪得呉江水
不愛滕王蛺蝶圖
　
　
　
　
　
　聲畫集巻四
欽定四庫全書
　聲畫集巻五
　　　　　　　　　　　　宋　孫紹逺　編
　　林木
　　　題李尊師松樹障子歌(杜子美/)
老夫清晨梳白頭𤣥都道士來相訪握髪呼兒延入户
手提新畫青松障障子松林静杳冥憑軒忽若無丹青
陰崖却承霜雪榦偃葢反走虯龍形老夫平生好竒古
對此興與精靈聚已知僊客意相親更覺良工心獨苦
松下丈人巾屨同偶坐似是商山翁悵望聊歌紫芝曲
時危慘淡來悲風
　　　戲為雙松圖歌(韋偃/畫)
天下幾人畫古松畢宏已老韋偃少絶筆長風起纖末
滿堂動色嗟神妙兩株慘裂苔蘚皮屈鐵交錯迴高枝
白摧朽骨龍虎死黒入太陰雷雨垂松根胡僧憩寂寞
龎睂皓首無住著偏袒右肩露雙脚葉裏松子僧前落
韋侯韋侯數相見我有一疋好東絹重之不減錦繡段
已令拂拭光凌亂請公放筆為直榦
　　　畫松(元微之/)
張璪畫古松往往得神骨翠帚掃春風枯龍戛寒月流
傳畫師輩竒態盡埋沒纖枝無瀟灑頑榦空突兀乃悟
埃塵心難狀煙霄質我去淅陽山深山看真物
　　　李肱所遺畫松詩書雨紙得四十韻(李義山/)
萬草已涼露開圖披古松青山徧滄海此樹生何峯孤
根邈無倚直立撑鴻濛端如君子身挺若壯士胸樛枝勢
夭矯忽欲蟠拏空又如驚螭走黙與奔雲逢孫枝擢細葉
旖旎狐裘茸鄒顛蓐髪軟麗姬眉黛濃視久眩目睛儵忽
變輝容竦削正稠直婀娜旋敷豐又如洞房冷翠被張穹
籠亦若暨羅女平旦妝顔容細疑襲氣母猛若争神功燕
雀固寂寂霧露常衝衝香蘭愧傷暮碧竹慙空中可集呈
瑞鳯堪藏行雨龍淮山桂偃蹇蜀郡桑重童枝條亮眇脆
靈氣何由同昔聞咸陽帝近説稽山儂或著仙人號或以
大夫封終南與青都煙雨遙相通安知夜夜意不起西南
風美人昔清興重之猶月鐘寶笥十八九香緹千萬重一
旦鬼瞰室稠疊張羉罿赤羽中要害是非皆怱怱生如碧
海月死踐霜郊蓬平生握中翫散失隨奴僮我聞照妖鏡
及與神劔鋒寓身㑹有地不為凡物䝉伊人秉兹圖顧盼
擇所從而我何為者開懐捧靈蹤報以漆鳴琴懸之真珠
櫳是時方暑夏座内若嚴冬憶昔謝四騎學仙玉陽東千
株盡若此路入瓊瑤宫口詠𤣥雲歌手把金芙蓉濃靄
深霓袖色映琅玕中悲哉墮世網去之若遺弓形魄天
壇上海日高曈曈終騎紫鸞歸持寄扶桑翁
　　　題霞上人院壁畫古松歌(朱灣/)
石上盤古根謂言天生巧安知草木性變在畫師手隂
深方丈間真趣幽且閒木文離披勢槎枿中裂空心火
燒出掃成三寸五寸枝便作千年萬年物莓苔濃淡意
不同一半死皮藏蠧蟲風霜未必來到此氣色杳似寒
山中孤標可翫不可取能使支公道場古
　　　吕希道少卿松局圖(蘇子由/)
溪回山石間蒼松立四五水深不可涉上有橋横渡溪
外無居人盤石平可住縱横逺山出隱見雲日莫下有
四老人對局不回顧石泉雜風松入耳如暴雨不聞人
世喧自得山中趣何人昔相遇圖畫入紈素塵埃依古
壁永日奉樽俎隱居畏人知好事竟相誤我來再三歎
空有飛鴻慕逝將從之遊不惜爛樵斧
　　　題仁上座畫松(黄山谷/)
偃蹇松枝隔煙雨知儂定是嵗寒材百年根節要老硬
將恐崩崖倒石來
　　　蘇子瞻家畫松圖歌(劉叔贛/)
君家圖書皆所見近得此松尤可羨根蟠平石蹙蛟螭
榦出青冥起雷電樛枝横斜復幾尺綠華茸茸鋪繡綫
空堂深沈白日寒肅肅似有風吹面此圖翦裂人不知
塵土分張數流轉能令神物還相從非君苦心誰與辨
更惜良工名不傳可憐世俗多誇衒為君作歌君志之
後千百年無復賤
　　　許道寧松(王履道/)
玉骨㠝岏雪作頂清溪下舞蛟龍影忽驚發地扶屋極
誰向天公乞刀尺道人逸氣天雲高韋偃畢宏皆坐超
奔崖斷壑得睥睨悲風激激星勞勞胡為乎挂卿高堂
之素壁許侯筆與萬牛敵坐來一氣回霜秋四顧滿堂
皆古色老夫卜築寄雲松屢揖伯鸞攜敬通忽見婆娑
眼中物使我嚼句生天風千章竒材卧澗㡳公獨區區
悦其偽我知金石貫冰霜便與髥卿同一味君不見丹
霞大士燒木佛此老胸中果何物
　　　魏鍊師四松畫軸(李商老/)
四松在澗壑嵗晚仍更竒蕭然如黄綺傲岸不可追誰
將談天口掉舌聊見移由來拂東絹寫此霜霰姿便有
松上雨催我窗間詩翻思斸青冥採藥堪扶衰當年丹
青手開闢造化隨既有圯下約子行何後期
　　　詠秦處士作枯松(僧祖可/)
秦郎真是舊摩詰寫出崔巍霜雪姿林壑卷簾相照映
坐令公子發幽思
　　　次韻吳傳正枯木歌(蘇子瞻/)
天公水墨自竒絶瘦竹枯松寫殘月夢回疎影在東窗
驚怪霜枝連夜發生成變壞一彈指乃知造物初無物
古來畫師非俗士妙想實與詩同出龍眠居士本詩人
能使龍池飛霹靂君雖不作丹青手詩眼亦自工識拔
龍眠胸中有千駟不獨畫肉兼畫骨但當與作少陵詩
或自與君拈秃筆東南山水相招呼萬象入我摩尼珠
盡將書畫散朋友獨與長鋏歸來乎
　　　題子瞻寺壁小山枯木(黄山谷/)
欄干五斗對獄吏白髪千丈濯滄浪却來獻納雲臺表
小山桂枝不可忘
　　　題子瞻枯木
折衝儒墨陳堂堂書入顔柳鴻鴈行胸中元自有丘壑
故作老木蟠風霜
　　　和謝公定觀秘閣文與可枯木(陳無已/)
斯人不復有累世或可期每於丹青裏一見如平時壞
障塵得入慘淡令人悲墨色落欲盡嚴顔終不移朽老
莫計年石心烏銅皮念此猶少作未盡氷霰姿北枝棲
異鵲意定了不疑惜哉不得語胸次幾興衰一為要貴
役可復愧(一作/辭)畫師隱奥雖可惜塗抹復見遺謝侯名
家子感慨形苦詞豈惟語畫工勁特頗似之何當補諫
列一吐胸中竒
　　　秦處度與一上人同宿宻菴處度為一畫斷崖
　　　枯木(吕居仁/)
小菴無客亦無氈遂有高人借榻眠一夜西風撼枯栁
不知春在石崖邊
　　　于秘校示郊園棠木連理圖偶題長句(劉叔贛/)
昨得伻圖與賦詩野棠井榦上交枝始疑和氣偏回復
可是常情悦附離愛樹去思吾豈敢高門陰徳子應知
濟南固有終軍辨傳布仍煩老畫師
　　　壁畫古槎歌
南山大樹楓與樗百年不到生理枯老枝錯落麋奮角
病根蟉結龍垂鬍風霜不知春不改古苔懸蔓相縈帶
豈知高堂素壁上畫圖能令觀者愛野夫晨興坐樹邊
偶説此槎來上天暫乗西風犯牛斗却㸔東海成桑田
　　　戲畫古松真清齋前(王子思/)
輪囷復離竒不栢亦不栗吾廬非夏社嘉樹伊誰植刳
心謝吹嘘强骨餘霹靂峥嶸歴風霜偃蹇豈朝夕客從
何方來一覩心眼惑怪此蒼蛟龍落莫依屋壁不知造
物工輸寫入筆力輕明絶纖埃㝠晦滴濃墨皮堅皵鱗
甲葉老攅矛㦸古工予不師揮掃恣淋瀝槃礴醉且狂
詎識韋與畢雖云不造極要自出胸臆當知後凋操不
在翰墨跡地瘠山骨出天低雲氣逼俯仰輒有碍巨榦
那能直翻令棟梁姿鬱屈自跼蹐安得少陵絹一掃二
千尺㑹㸔十八公高壓三品石
　　　戲畫松栢壁
窮山數家聚官況羇若旅冰㕔晝日永眇眇誰與語眷
彼蒼髥生結友得新甫奮筆寫瑰姿雙虬見牆堵飽霜
柯葉老積日皮骨古上有雲垂天慘淡閣寒雨下有溪
潄石犖确絶埃土材竒生長艱根瘦卓立苦交柯寒相
依雷陳共然許分榦或相避廉藺馴兩虎信非同根生
要是嵗寒侣衆木猥連林噲等何足伍君㸔桃與李穠
麗相媚嫵情態能幾時紛紛可堪數
　　　法雲同敦素㸔東坡枯木(僧慧洪/)
此翁胸次足江山萬象難逃筆端妙君㸔壁間耐凍枝
煙雨楂枒出談笑想當却立槃礴時醉魂但覺千巖曉
恨翁樹間不畫我擁衲扶笻送飛鳥寫作元沙息影圖
禪齋長伴爐煙褭王郎自是玉堂人風流合受煙花繞
何為眷此枯瘦枝嗜好果超凡子料為君援筆賦新詩
詩成一笑塵寰小
　　　戒壇院東坡枯木張嘉夫妙墨童子告以僧不
　　　在不可見作此示(王履道/)
雪裏壁間枯木枝東坡戲作無聲詩霅川謫仙亦豪放
酒闌為吐煙雲詞相傳秀色絶今古正如四月出盆絲
老僧遮䕶不許見敲門游客遭慢欺我來擬㸔亦乗興
興盡却還君勿嗤
　　　題徐季功畫二古木(周少隱/)
千尺龍蛇夭矯半山風雨憑陵誰為梅花賦手能回古
木寒藤
何處千年雙榦未嫌雪壓風饕楚士兩公介潔孤竹二
子清高
　　竹
　　　畫竹歌(并序/)　(白樂天/)
　　協律郎蕭悦善畫竹舉世無倫蕭亦甚自秘重有
　　終嵗求其一竿一枝而不得者知予天與好事忽
　　寫十五竿惠然見投予厚其意高其藝無以荅貺
　　作歌以報之凡一百八十六言歌曰
植物之中竹難寫古今雖畫無似者蕭郎下筆獨逼真
丹青已來唯一人人畫竹身肥擁腫蕭畫莖瘦節節竦
人畫竹梢死羸垂蕭畫竹枝葉葉動不根而生從意生
不筍而成由筆成野塘水邊碕崖側森森兩叢十五莖
嬋娟不失筠粉態蕭颯盡得風煙情舉頭忽看不似畫
低耳静聴疑有聲西叢七莖勁而健省向天竺寺前石
上見東叢八莖疎且寒憶曽湘妃廟裏雨中㸔幽姿逺
思少人别與君相顧空長歎蕭郎蕭郎老可惜手戰眼
昏頭雪色自言便是絶筆時從今此竹尤難得
　　　郭祥正家醉畫竹石壁上郭作詩為謝且遺古
　　　銅劍二(蘇子瞻/)
空腸得酒芒角出肝肺槎牙生竹石森然欲作不可回
吐向君家雪色壁平生好詩仍好畫書牆涴壁長遭罵
不瞋不罵喜有餘世間誰復如君者一雙銅劍秋水光
兩首新詩争劒鋩劒在牀頭詩在手不知誰作蛟龍吼
　　　孔毅父以詩戒飲酒問買田且乞墨竹次其韻
酒中真復有何好孟生雖賢未聞道醉時萬慮一掃空
醒後紛紛如宿草十年揩洗見真妄石女無兒焦榖槁
此身何異貯酒缾滿輒予人空自倒武昌痛飲豈吾意
性不違人遭客惱君家長松十畆陰借我一菴聊洗心
我田方寸耕不盡何用百頃糜千金枕書熟睡呼不起
好學憐君工雜擬且將墨竹換新詩潤色何須待東里
　　　余歸自道場何山遇大風因憩耘老溪亭命官
　　　奴秉燭捧硯寫風竹一枝題詩云
更將掀舞勢把燭畫風篠美人為破顔憐此腰肢褭
　　　文與可有詩見寄云待將一段鵞溪絹掃取寒
　　　梢萬尺長次韻荅之
為愛鵞溪白蠒光掃殘雞距紫毫芒世間那有千尋竹
月落空庭影許長
　　　題文與可墨竹(并序/)
　　故人文與可為道師王執中作墨竹且謂執中勿
　　使他人書字待蘇子瞻來令作詩其側與可既沒
　　八年而軾始還朝見之乃賦一首
斯人定何人游戲得自在詩嗚草聖餘兼入竹三昧時
時出木石荒怪軼象外舉世知珍之賞㑹獨余最知音
古難合奄忽不少待誰云生死隔相見如龔隗
　　　書文與可墨竹(并序/)
　　亡友文與可有四絶詩一楚詞二草書三畫四與
　　可嘗云世無知我者惟子瞻一見識吾妙處既沒
　　七年覩其遺跡而作是詩
筆與子皆逝詩今誰為新空遺運斤質却弔斷弦人
　　　書晁補之所藏與可畫竹三首
與可畫竹時見竹不見人豈獨不見人嗒然遺其身其
身與竹化無窮出清新莊周世無有誰知此凝神
若人今已無此竹寧復有那將春蚓筆畫作風中栁君
㸔斷崖上瘦節蛟龍走何時此霜竿復入江湖手
晁子拙生事舉家聞食粥朝來又絶倒䛕墓得霜竹可
憐先生盤朝日照苜蓿吾詩固云爾可使食無肉(吾舊/詩云)
(可使食無肉不/可使居無竹)
　　　次韻子瞻題無咎所得文與可竹二首粥字韻
　　　戲嘲無咎人字韻詠竹(黄山谷/)
十字供籠餅一水試茗粥忽憶故人來壁間風動竹舍
前粲茙葵舍後荒苜蓿此郎如竹瘦十飯九不肉
地下文夫子風流絶此人能和晚煙色幻出嵗寒身馬
鬛松成拱鵞溪墨尚新應懷斵泥手去作主林神
　　　銅官僧舍得尚書郎趙宗閔墨竹一枝筆勢妙
　　　天下為作小詩二首
省郎潦倒今何處敗壁風生霜竹枝滿世閻劉専翰墨
為誰真賞拂蛛絲
獨來野寺無人識故作寒崖雪壓枝想得平生藏妙手
只今猶在鬢如絲
　　　次韻謝斌老墨竹十二韻
古今作生竹能者未十輩吳生勒枝葉筌宷逺不逮江
南鐵鉤鎖最許誠懸㑹燕公灑墨成落筆與時背譬如
刳心松中有嵗寒在湖州三百年筆與前哲配規摹轉
銀鈎幽賞非俗愛披圖風雨入咫尺莾蒼外吾子學湖
州師逸功已倍有來竹四幅冬夏生變態預知更入神
後出遂無對吾詩被壓倒物固不兩大(江云世傳江南/李正作竹自根)
(至梢極小者一一鈎勒謂之鐵/鈎鎖自云惟栁公權有此筆法)
　　　再用前韻詠子舟所作竹
森削一山竹壯士十三輩自干雲天出草莾肯下逮虚
心聴造物顛沛風雨㑹榮枯偶同時終不相棄背誰言
湖州沒筆力今尚在阿筌雖墨妙好似竹鶴配國工裁
主意冷淡恐不愛子舟落心畫榮觀不在外耆年道機
熟増勝當更倍祖述今百家小紙弄姿態雖云出湖州
卷置懶開對非公筆如椽孰能為之大
　　　用前韻謝子舟為予作風雨竹
子舟詩書客畫手睨前輩挹袂拍其肩餘力左右逮摩
拂造化爐經營鬼神㑹光煤疊亂葉與世作者背㸔君
回腕筆猶喜漢儀在嵗寒十三本與可可追配小山蒼
苔面突兀謝憎愛風斜兼雨重意出筆墨外吾聞絶一
源戰勝自十倍榮枯轉發機生死付交態狙公賦七芧
勿用嗔喜對此物當更工請以小喻大
　　　次韻王斌老所畫横竹
酒澆胸次不能平吐出蒼竹嵗峥嶸卧龍偃蹇雷不驚
公與此君俱忘形晴窻影落石泓處松煤淺染飽霜兔
中安三石使屈蟠亦恐形全更飛去
　　　謝黄與迪所作竹五幅
吾宗墨修竹心手不自知天公造化鑪攬取如拾遺風
雪煙霧雨榮悴各一時此物抱明節君又潤色之抽萌
或發石懸箠有阽危林稍一片雨造次以筆追猛吹萬
籟作微涼大音稀霜兔束毫健松煙泛硯肥盤桓未落
筆落筆必中宜今代捧心學取笑如東施或可遺巾幗
選懦如辛毘生枝不應節亂葉無所歸非君一起予衰
病豈能詩憶君初解鞍新月挂彎睂夜來上金鏡坐歎
光景馳我有好東絹晴明要㑹期漪漪淇園姿此君有
威儀願作數百竿水石相因依他年風動壁洗我别後
思開圖慰滿眼何時遂臻兹
　　　題李夫人偃竹
孤根偃蹇非傲世勁節癯枝萬壑風閨中白髪翰墨手
落筆乃與天同功
　　　姨母李夫人墨竹二首
深閨静儿試筆墨白頭腕中百斛力榮榮枯枯皆本色
懸之高堂風動壁
小竹扶疎大竹枯筆端真如造化鑪人間俗氣一㸃無
健媍果勝大丈夫
　　　觀崇徳墨竹歌(并序/)
　　姨母崇徳君贈新墨竹圖且令作歌
夜來北風元自小何事吹折青琅玕數枝灑落高堂上
敗葉蕭蕭煙景寒迺是神工妙手欲自試襲取天巧不
作難行㸔歎息手摩拂落勢夭矯墨未乾(闕/)往往塵晦碧
紗籠伊人或用姓名達未必全收俊偉功有能(闕/)事便白
首不免身為老畫工豈如崇徳君學有古人風揮毫李
衛讓神筆(衛夫人尚書郎李充母/母以夫姓自稱李衛)彈琴蔡琰方入室道
韞九嵗能論詩龍女早年先悟佛奕棋樵客腐柯還吹
笙仙子下緱山更能遇物寫形似落筆不待施青丹尤
知賞異老蒼節獨與長松陵嵗寒世俗寧知真與偽揮
霍紛紜鬼神事黄塵汙眼輕白日巻軸無人得覘視見
我好吟愛畫勝他人直謂子美當前身贈圖索歌追
故事才薄豈易終斯文所愛子猷發嘉興不可一日無
此君吾家書齋符青壁手種蒼筤千數百一官偶仕葉
公城道逺莫致心慘慽我方得此興不孤造次巻置隨
琴書思歸才有故園夢便可呼兒開此圖
　　　謝公約恵墨竹圖(楊次公/)
幽人濆墨寫成竹變化琅玕作元玉公約贈我兩大軸
不比丹青凡草木六月都城苦炎燠車馬紛紛正馳逐
曲臺官冷晝掩闗浄掃虚堂展霜軸簾間忽有微風來
不動纖枝清滿屋憶得扁舟載雪詩曽寄㑹稽江上宿
　　　贈文潜甥楊克一學文與可畫竹求詩(晁無咎/)
與可畫竹時胸中有成竹經營似春雨滋長地中綠興
來雷出土萬籜起崖谷君今似與可神㑹久已熟吾觀
古管葛王霸在心曲遭時見毫髪便可驚世俗文章亦
技爾詎可枝葉續穿楊有先中未發猨擁木詞林君張
舅此理妙觀燭君從問輪扁何用知聖讀
　　　荅秦兵部求墨竹(王佐才/)
夜到茅亭近竹籬影隨寒月下苔墀吟餘未嬾蕭疎興
曽寫離披一兩枝
墨傳高節未為精虚辱佳篇拂素屏不敢持毫强羞縮
喜公心已厭丹青
　　　戲作墨竹(劉王孟/)
霜雪不侵君子操丹青難貌野人心須向翰林邀墨客
瀟湘煙雨伴行吟
酷愛此君心嘗將墨㸃真毫端雖在手難寫淡精神
　　　李夫人偃竹歌(洪龜父/)
袖中歘忽生絲竹眼底鮮飈起寒綠誰能寫此真偃蹇
百尺生(闕/)氣(闕/)足夫人故有林下風嵗莫落落此君同
映窗得意不揮灑寫出篔簹谷中千秋之卧龍夜來風
雨吹倒屋但恐踴躍變化入水渺無蹤
　　　楊道孚墨竹歌(吕居仁/)
君不見渭川之陰卧龍横千秋貌取者誰文湖州十年
筆意閉黄壤只今妙手唯楊侯楊侯畫竹盡真跡巧奪
造化令人愁滿堂回首㸔下筆擾擾雲煙亂晴日大叢
縱横高入雲斜風落葉秋紛紛小叢欹傾病無力旁水
長根走蒼石門前車馬渡前川何得陰風動高壁楊侯
嘻笑辭未工此意不與丹青同粉黛初無一錢費酒炙
能使千家空韈材逺寄動盈屋我知子畫無由窮剡溪
寒藤不難致須君放手為雙叢須君放手為雙叢與我
俱隱南山中(黛一/作繪)
　　　題張君墨竹(崇寧五/年宿州)
張卿畫竹今成癖笑語揮毫不作難歘見高標起蕭瑟
坐令炎暑變荒寒筆頭似有千年韻胸次猶須萬斛寛
嵗晚雪霜君記取此君懷抱要重㸔
　　　題文與可畫竹(謝幼槃/)
我昔居西園手植竹數个凜然如徳友節行不敢破朝
吟玩霜枝夜聞蕭瑟清風吹一日忽不見似覺塵土汚
人衣朅來翠雲麓日唯見山不見竹雖云山氣日夕佳
尚恐無竹令人俗昨得與可畫自歸塵壁挂門開風動
之如枉故人駕對山㸔畫信不惡何人更覓揚州鶴
　　　題薛彦海墨竹(林子仁/)
修竹嘗連林誰復訪清秀妙手拂素壁直節乃一(闕/)
　别孤芳妙舞欺長袖隻影媚澄潭清風在中霤山中
嵗言邁慰我聊邂逅臃腫門前樗軟弱常(闕/)茂固無斧
斤厄每犯霜雪叩誰知彼樗肥不如此君瘦
　　　題山光寺壁上墨竹(吳元中/)
綠髪青衫舊竹君墨卿揮拂更清新斷枝活葉風蕭瑟
想見凌雲百尺身
　　　題渭川圖(周少隱/)
煙梢零亂一川寒換得天孫錦繡端却憶東窗舊時竹
年來新筍盡成竿
　　梅
　　　花光仲仁出秦蘇詩巻思兩國士不可復見開
　　　巻絶歎因花光為我作梅數枝及畫煙外逺山
　　　追少游韻記巻末(黄山谷/)
夢蝶真人貌黄槁籬落逢花須醉倒雅聞花光能畫梅
更乞一枝洗煩惱扶持愛梅説道理自許牛頭參已早
長眠橘州風雨寒今日梅開向誰好何況東坡成古丘
不復龍蛇㸔揮掃我向湖南更嶺南繫船來近花光老
歎息斯人不可見喜我未學霜前草寫盡南枝與北枝
更作千峰倚晴昊
　　　題花光為曽公巻作水邊梅
梅蘂觸人意冒寒開雪花遙憐水風晚片片㸃汀沙
　　　墨梅(吕居仁/)
嶺南十月春漸回妍暖先到前村梅問君何處識此妙
一枝冷艶隨霜開長江凜凜欲崩岸乃知好事移牆隈
初疑㵕漉入瘴霧更恐寂寞埋煙煤微風不動暗香逺
淡月入户空裴回坐㸔粉黛化羶惡豈但桃李成輿臺
我行萬里厭窮獨疾病未已心先灰對此不覺三歎息
恐是轉側同南來異鄉乆處少意緒破壁相對無根荄
古來寒士每如此一世埋沒隨蒿萊遁光藏徳老不燿
肯與世俗相追陪輪囷離竒(一作/濩落)多見用犧尊青黄木
為(一作/為木)災含毫吮墨去顔色況自不必須穿栽嵗窮路
逺莫惆悵此去保無蜂蝶猜
　　　次韻何文縝墨梅二絶(張子文/)
偃蹇江頭卧夕陽嬾將玉雪鬭春芳心期老氏能知白
興寄揚雄獨守(闕/)
仙衣雲様拂輕緇林下神情特地宜妒婦津頭風恐急
壞妝聊為變冰姿
　　　墨梅三絶
筆端喚醒玉梅魂滿袖春風不見痕未許巻簾新月上
却教煙雨惱黄昏
憶昨江湖倒載歸暗香夾路雨霏微誰人貌得春風景
逺㸔如煙近却非
逸少池邊發興新管城别作一家春臨風玉笛無人㑹
鬒髪空歸想太真
　　　次韻秦㑹之題墨梅二首
南枝春色弄微温記得清香撲酒尊今日相逢隔煙霧
揚州殘夢足銷魂
長愛孤標似君子不禁横竹巧擠排短幅離離乃遺像
至今寒蝶誤飛來
　　　墨梅(王承可/)
前身姑射冰相似今代潘妃玉不如坐對真成在江國
澹煙微雨暗扶疎
可是傷春故癯瘦未應無意作娉婷不須更向嶺頭覓
只此松煤盡典型
　　　客有遺予畫梅花者淡墨暈成因命之曰梅影
　　　(曹元象/)
憶昔神遊姑射山夢中栩栩片時還冰膚不許尋常見
故隱輕雲薄霧間
　　　畫梅花(陳子高/)
溪路糢糊半山雪暗淡寒梅一枝月醉眸無處認冰姿
兩袖香風更愁絶長恨飄零如楚夢雲中猶記好精神
忽逢冷豔冰綃上歎息侯家占好春誤人吹裂柯亭笛
豈有殘英落歌席始信壽陽人寫真不知江南近消息
　　　和張規臣水墨梅五絶(陳去非/)
巧畫無鹽醜不除此花風韻更清殊從教變白能為黒
桃李依然是僕奴
病目昏花已數年只應梅蘂故依然誰教也作陳元面
眼亂初逢未敢憐
粲粲江南萬玉妃别來幾度見春歸相逢京洛渾依舊
惟恨緇塵染素衣
含章簷下春風面造化功成秋兔毫意足不求顔色似
前身相馬九方臯
自讀西湖處士詩年年臨水㸔幽姿晴窗畫出横斜影
絶勝前村夜雪時
　　　次韻何文縝題顔持約畫水墨梅花二首
窗間光景晚來新半幅溪藤萬里春從此不貪江路好
賸抛心力喚真真
奪得斜枝不放歸倚窗承月㸔熹微墨池雪嶺春俱好
付與詩人説是非
　　　又
未央宫裏紅杏羯鼔三聲打開大庾嶺頭梅蕚管城呼
上屏來
　　　送墨梅與王性之(僧善權/)
道人筆下有春色寫出江南雪壓枝千里持來煩驛使
暗香不減隴頭時
眼底春光回隴首雪中疎影落平湖政須送與王摩詰
對㸔輞川煙雨圖
　　　求初老墨梅(僧祖可/)
手開玉璽心希有乃得横煙冰雪枝枯木堂中安用許
適堪病眼發新詩
　　　墨梅
不向江南冰雪底乃於毫末發春妍一枝無語淡相對
疑在竹橋煙雨邊
　　　墨梅(僧壁師/)
花光墨三昩幻出小梅枝煙重月華薄冰㽔暗弄姿
　　　安上座所作墨梅二首(僧士珪/)
道人色心浄了見造物根筆端開此華胸中有丘園清
香凝暗夜疎枝卧黄昏撞鐘西湖寺見月羅浮村老眼
隔煙霧一笑作籬藩
　　　仁老湖上墨梅(僧善權/)
㑹稽有佳客薖軸媚考槃軒裳不能榮老褐圍嵗寒婆
娑弄泉月松風寄絲彈若人天機深萬象回筆端湖山
入道眼島樹縈微瀾幻出隴首春疎枝綴冰紈初疑暗
香度似有危露漙縱觀煙雨姿已覺齒頰酸乃知淡墨
妙不受膠粉殘為君秉孤芳長年配崇蘭
　　　墨梅(張敬夫/)
眼明三伏見此畫便覺冰霜抵嵗寒喚起生香來不斷
故應不作墨梅㸔
日暮横斜又一枝水邊記我獨吟詩不妨更作江南雨
並寫青青葉下垂
　　　墨梅寄花光仁老
雪裏梅開何草草欲問清香何處討回㸔水際竹籬間
寂寞閑愁洗妝早東坡戲作有聲畫竹外一枝斜更好
但恐金鬚容易墮額黄雖妙難長保笑笑先生獨愛竹
雪壁風梢麝煤掃應謂冰姿不可傳醉裏相忘亦顛倒
慚愧高人筆下春解使孤芳長不老從來病眼怯黄昏
隔霧相㸔更相惱
　　　光上人送墨梅來求詩還鄉
南岳有雲留不住東歸結伴過湘湄解將疎影横斜句
來换垂珠的鑠詩癯甚鳶肩寒入畫清於鶴骨老難醫
遙知入嶺風煙暮正及追胥餽嵗時
　　　妙高老人卧病遣侍者以墨梅相迓
萬絲才歇轉輕雷無數晴峰笑靨開大士已聞方卧疾
小空端遣出山來寶坊世路知無隔俗駕山靈故勒回
多謝多情似春色十分渾在一枝梅
　　　妙高梅花
戲折寒梅畫裏傳便知香爨攪佳眠愛君花木逡巡有
乾笑春風入暮年
　　　書花光墨梅
一枝已清妍交枝更媚嫵見之已愁絶那復隔煙雨錢
塘千頃春想見西津渡他日到南屏莫忘孤山路
　　　墨梅(聞人武丁/)
隴首人歸信息稀愁㸔冰楮破寒枝瑤姬駐立緣何事
直到霜飛月墮時
　聲畫集巻五
欽定四庫全書
　聲畫集巻六
　　　　　　　　　　　　宋　孫紹逺　編
　　窠石
　　　栢石圖詩(并序/)　(蘇子瞻/)
　　陳公弼家藏栢石圖其子慥季常傳寶之東坡居
　　士作詩以為之銘
栢生兩石間天命本如此雖云生之艱與石相終始韓
子俯仰人但愛平地美土膏雜糞壤成壞幾何耳君㸔
此槎牙豈有可移理蒼龍轉玉骨黒虎抱金柅畫師亦
可人使我毛髪起當年落筆意正欲譏韓子
　　　題過所畫枯木竹石三首
老可能為竹寫真小坡今與石傳神山僧自覺菩提長
心境都將付卧輪
散木支離得自全交柯蚴蟉欲相纒不須更説能鳴鴈
要以空中得盡年(一本此篇/係第一篇)
倦㸔澀勒暗蠻村亂棘孤藤束瘴根惟有長身六君子
依依猶得似淇園
　　　次韻滕興公大夫雪浪石二首
太行西來萬馬屯勢與岱嶽争雄尊飛狐上黨天下脊
半掩落日先黄昏削成山東二百郡氣壓代北三家村
千峰石巻矗牙帳崩崖鑿斷開土門朅來城下作飛石
一礟驚落天驕魂承平百年烽燧冷此物僵卧枯榆根
畫師争摹雪浪勢天工不見雷斧痕離堆四面繞江水
坐無蜀士誰與論老翁兒戲作飛雨把酒坐㸔珠跳(平/聲)
盆此身自幻孰非夢故園山水聊心存
我頃三章乞越州欲尋萬壑㸔交流且憑造物開山骨
已見天吳出浪頭(石紋中似有/海獸形狀)履道鑿池雖可致玉山
巻地若為收洛陽泉石今誰主莫學癡人李與牛
　　　次韻李端叔謝送牛戩鴛鴦竹石圖
聞君談西戎廢食忘早晚王師本不陳賊壘何足剗守
邊在得士此語要而簡知君論將口似我識畫眼笑指
塵壁間此是老牛戩平生師衛玠非意嘗理遣訴君定
何人未用市朝顯置之勿復道世俗固多舛歸去亦何
須單車渡殽澠如蟲得羽化已脱安用蠒家書空萬軸
涼曝困舒巻念當掃長物閉息黙自煖此畫聊付君幽
處得小展新詩勿縱筆羣吠驚邑犬時來未可知妙斵
待輪扁
　　　題王晉卿畫後
醜石半蹲山下虎長松倒卧水中龍試君眼力㸔多少
數到雲峰第幾重
　　　僕所藏仇池石希代之寶也晉卿以小詩借觀
　　　意在於奪不敢不借然以此詩先之
海石來珠宫秀色如蛾綠坡陁尺寸間宛轉陵巒足連
娟二華頂空洞三茅腹初疑仇池化又恐瀛洲蹙殷勤
嶠南使餽餉淮東牧(僕在揚州程徳孺自嶺/南解官以此石見遺)得之喜無寐
與汝交不瀆盛以高麗盆藉以文登玉幽光先五夜冷
氣壓三伏老人生如寄茅舍久未卜一夫幸可致千里
常相逐風流貴公子竄謫武當谷見山應已厭何事奪
所欲欲留嗟趙弱寧許負秦曲傳觀慎勿許間道歸應
速
　　　晉卿示詩欲奪海石穆父仲至穎叔皆次韻穆
　　　至二公以為不可許獨穎叔不然今日穎叔見
　　　訪親覩此石之妙遂悔前語軾以謂晉卿豈可
　　　終閉不予者若能以韓幹二散馬易之葢可許也
　　　復次前韻
相如有家山縹緲在睂綠誰云千里還寄此一顰足平
生錦繡腸蚤嵗藜莧腹從教四壁空未遣兩峰蹙吾今
況衰病義不忘樵牧誓將仇池石歸泝岷山瀆守子不
貪寶完我無瑕玉故人詩相戒妙語予所伏一篇獨異
論三占從兩卜君家畫可數天驥紛相逐風騣掠原野
電尾捎澗谷君如許相易是亦我所欲今朝安西守來
聴陽闗曲勸我留此峰他日來不速
　　　軾欲以石易畫晉卿難之穆父欲兼取二物穎
　　　叔欲焚畫碎石乃復前韻并解二詩之意
春冰無真堅露葉失故綠鷃疑鵬萬里蚿笑䕫一足二
豪爭攘袂先生一捧腹明鏡既無臺浄缾何用䠞(古蹴/䠞通)
盆山不可隱畫馬無由牧聊將置庭宇何必棄溝瀆焚
寶真愛寶碎玉未忘玉久知公子賢出語耆年伏欲觀
博物妙故以求馬卜維摩既復捨天女還相逐授之無
盡燈照此久幽谷定心無一物法藥勝五欲三峩吾鄉
井萬馬君部曲卧雲行歸休破賊看神速(晉卿將種/常有此意)
　　　西軒畫枯木怪石(蘇子由/)
西軒素屏開白雲婆娑老桂依霜輪顧兔出走蟾蜍奔
河漢巻海機石蹲牽牛自載倚桂根清風颯然吹四鄰
東坡妙思傳子孫作詩彷彿追前人筆墨墮地稱竒珍
閉藏不聴落泥塵老人讀書病眼昏一㸔落筆生精神
　　　子瞻寺壁作小山枯木(黄山谷/)
海内文章非畫師能回筆法作枯枝豫章從小有梁棟
也似鄭公雙鬢絲
　　　題子瞻畫竹石
風枝雨葉瘠土竹龍蹲虎踞蒼蘚石東坡老人翰林公
醉時吐出胸中墨
　　　次韻劉貢甫畫松石圖歌(蘇子由/)
長松大石生長見朅遊塵土嗟空羨寒翠闗心失舊交
榮華過眼驚流電破繒買得古畫圖遺墨㕘差隨斷線
樛枝倒掛風自舞直榦孤生㸔面面故山舊物逺莫致
愛此隨人共流轉物生真偽竟何有適意一時寧復辯
少年所好老成癖旁人指笑嗟矜衒京城宅舍松石希
買費百金猶恐賤
　　　書性之所藏伯時木石屏(僧祖可/)
此自是我輩物而乃落君家房尚喜周旋顧盼無憂犖
角風霜
淡巃嵸煙雨色老槎牙霜霰痕想見湘岑落木霧連江
月昏昏
胸中定自有此筆端乃一見之摧却岌峩天柱來成咫
尺峩嵋
　　　書秦處度所作松石
憐君作詩自無敵遊戲詩餘畫成癖高堂奮袖風雨來
霜榦雲根動秋色長懷祝融天柱峰萬年不死之喬松
觀君此畫已無斁不復望雲支瘦笻
　　　許貴州出蘇叔黨樹石(周少隱/)
老坡騎鯨上天去小坡落筆如風雨能添老樹著巖間
為石傳神自翁語兩坡俱死真可惜君有一拳何處得
誰向九原呼此翁為我五日畫一石
　　花卉
　　　洛陽牡丹圖(歐陽永叔/)
洛陽地脈花最宜牡丹尤為天下竒我昔所記數十種
於今十年半忘之開圖若見故人面其間數種昔未窺
客言近嵗花特異往往變出呈新枝洛人驚誇立名字
買種不復論家貲比新較舊難優劣争先擅價各一時
當時絶品可數者魏紅窈窕姚黄妃壽安細葉開尚少
朱砂玉版人未知傳聞千葉昔未有只從左紫名初馳
四十年間花百變最後最好潛溪緋今花雖新我未識
未信與舊誰妍媸當時所見竒已絶豈有更好此可疑
古稱天下無正色但恐世好隨時移鞓紅鶴翎豈不羙
斂色如避新來姬何況逺説蘇與賀有類異士誇嬙施
造化無情宜一㮣偏此著意何其私又疑人心愈巧偽
天欲鬭巧窮精微不然元化朴散乆豈特近嵗尤澆漓
争新鬭麗若不已更後百載知何為但應新花日愈好
惟有我老年年衰
　　　和楊直講夾竹桃花圖(梅聖俞/)
桃花夭紅竹浄綠春風相間連溪谷花留蜂蝶竹有禽
三月江南看不足徐熙下筆能逼真蠒素畫成纔六幅
蕚繁葉宻有向背枝瘦節疎有直曲年深粉剝見墨蹤
描寫工夫始驚俗初從李氏國破亡圖書散入公侯族
公侯三世多衰微竊貿擔頭由婢僕太學楊君固甚貧
直縁識别争來鬻朝質綈袍暮質琴不憂明日鐺無粥
裝成如得驪頷珠誰能更問龍牙軸竹真似竹桃似桃
不待生春長在目
　　　王晉叔所藏畫跋尾五首(蘇子瞻/)
　　　　徐熙杏花
江左風流王謝家盡攜書畫到天涯却因梅雨丹青暗
洗出徐熙落墨花
　　　　趙昌四季
倚竹佳人翠袖長天寒猶著薄羅裳揚州近日紅千葉
自是風流時世妝(芍藥/)
楓林翠壁楚江邊躑躅千層不忍㸔開巻便知歸路近
劍南樵叟為施丹(躑躅/)
輕肌弱骨散幽葩真是青裙兩髻丫便有佳名配黄菊
應緣霜後苦無花(寒菊/)
遊蜂掠盡粉絲黄落蘂猶收蜜露香待得春風幾枝在
年來殺菽有飛霜(山茶/)
　　　王伯敭所藏趙昌花四首
　　　　梅花
南行渡闗山沙水清練練行人已愁絶日暮集微霰慇
懃小梅花彷彿呉姬面暗香隨我去回首驚千片至今
開畫圖老眼凄欲泫幽懷不可寫歸夢君家倩
　　　　黄葵
弱質困夏永竒姿蘇曉涼低昂黄金杯照曜初日光檀
心自成暈翠葉森有芒古來寫生人妙絶誰似昌晨妝
與午醉真態含陰陽君看此花枝中有風露香
　　　　芙蓉
清飈已拂林積水漸收潦谿邊野芙蓉花水相媚好坐
看池蓮盡獨伴霜菊槁幽姿强一笑暮景迫摧倒凄涼
似貧女嫁晚驚衰早誰寫少年容樵人劍南老
　　　　山茶
蕭蕭南山松黄菊隕勁風誰憐兒女花散火冰雪中能
傳嵗寒姿古來惟丘翁趙叟得其妙一洗膠粉空掌中
調丹砂染此鶴頂紅何須誇落墨獨賞江南工
　　　題楊次公春蘭
春蘭如美人不採羞自獻時聞風露香蓬艾深不見丹
青寫真色欲補離騷傳對之如靈均冠佩不敢燕
　　　題楊次公蕙
蕙本蘭之族依然臭味同曽為水仙佩相識楚辭中幻
色雖非實真香亦竟空云何起微馥鼻觀已先通
　　　題王居士所藏王友畫桃杏花二首(黄山谷/)
陵雲一笑見桃花三十年來始到家從此春風春雨後
亂隨流水到天涯
陵雲見桃萬事無我見杏花心亦如從此華山圖籍上
更添潘閬倒騎驢
　　　次韻酧盛秘丞墨桃二首(劉叔贛/)
度索方殊域崑崙豈素封幾人曽白眼吾子幸先容晦
迹煤炲暗含滋沆瀣濃上林求異木詔使㑹尋蹤
春華各自媚秋實頓能殊悴貌從黎黒丹心固實膚榴
花隨使者茘子賜匈奴寄語元都客相疑失味腴
　　　題趙丞瑞薏苡圖(吕居仁/)
甘泉殿中芝九莖不與百草同條生當時祥瑞已稠疊
薏苡亦未來争衡漢皇不容矍鑠翁此物乃與明珠同
爾來萬物更變化薏苡寧甘死荒野故遣根苗霜雪白
炯若微月來清夜趙郎好事古亦無俯拾旁觀盡圖畫
畫師不辯粉繪費遇時亦得千金價君不見古來異瑞
與竒祥何曽不致南宫下
　　　唐人畫牡丹圖二首(陳子高/)
重樓傑閣上煙霞㦸帶飄飄䕶翠華侍女番休春醉著
不知野鹿犯宫花
殘紅通白及時開不費君王羯鼓催玉笛重拈天一笑
外邊蜂蝶等閒來
　　　題崇蘭圖二首(陳去非/)
兩公得我色敷腴藜杖相將入畫圖我已夢中略識路
秋風舉袂不踟蹰
奕奕天風吹角巾松聲水色一時新山林從此不牢落
照影溪頭共六人
　　　題采菊圖(并序/)　(韓子蒼/)
　　往在京口為曽公巻題采菊圖九日東籬采落英
　　白衣遙見眼能明向令自有杯中物一段風流可得
　　成蔡天啟屢哦此詩以為善然余嘗謂古人寄懷於
　　物而無所好然後為達況淵明之真其於黄花直寓意
　　耳至言飲酒適意亦非淵明極致向使無酒但悠然見
　　南山其樂多矣遇酒輒醉醉醒之後豈知有江州太守
　　哉當以此論淵明復作二首
黄菊有何好且寄生平懷遇酒興不淺無酒意亦佳此
理誰復明自昔寡所諧空餘采菊圖寂寞懸高齋
今日菊始華叢鴈鳴相和若無一觴酒如此重九何悠
然數酌盡㑹心豈在多醒來不復記散髪東山阿
　　　題梅蘭圖二首
寒梅在空谷本自凌冰霜託根傲衆木開花陋羣芳遙
風遞清氣迥水涵孤光美實初可口採掇升巖廊念爾
如傅説和羮初見嘗不須羨幽蘭深林自吹香
幽蘭不可見羅生雜榛菅微風一披拂餘香被空山凡
卉與春競念爾意獨閒弱質雖自保孤芳諒誰攀高標
如湘纍嵗晚投澄灣不須羨寒梅粉骨鼎鼐間
　　　題徐熙花(王介甫/)
徐熙丹青葢江左杏枝偃蹇花婀娜一見真為值芳時
安知有人槃礴臝同朝衆史共排媚亦欲學之無自可
錦嚢深貯幾春風借問此木何時果
　　　李才元寄示蜀中花圖(范景仁/)
自古成都勝開花不似今徑圍三尺大顔色幾重深未
放香噴麝仍藏蘂散金要知空相喻聊見主人心
　　　和(韓子華/)
徑赤千餘朶矜誇古復今錦城春物異粉面瑞雲深賞
愛難忘酒珍竒不費金應知色空理夢幻即懽心
　　　和(韓持國/)
勝事常歸蜀竒葩又驗今仙冠裁様巧彩筆費功深白
豈容施粉紅須陋間金(洛花有/間金紅)不嗟珍賞異千里見君
心
　　　和(闕名/)
牡丹名品衆特地盛於今西子含羞甚東君著意深障
行施爛錦屋貯用黄金妾婢羣花卉那能不賞心
　　　和(司馬君實/)
高士閒居舊名花獨步今移從洛浦逺濯自錦江深傳
得巫山貌非因延夀金不須天女散已解動禪心
　　　和(范堯夫/)
牡丹開蜀圃盈尺莫如今妍麗色殊衆栽培功倍深矜
誇傳萬里圖寫費千金難就朱欄賞徒摇逺客心
　　　書鄢陵王主簿所畫折枝二首(蘇子瞻/)
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神如何
此兩幅疎淡含精匀誰言一㸃紅解寄無邊春
瘦竹如幽人幽花如處女低昂枝上雀摇蕩花間雨雙
翎決將起衆葉紛自舉可憐采花蜂清蜜寄兩股若人
富天巧春色入毫楮懸知君能詩寄聲求妙語
　　　世多以墨畫山水竹石人物者未有以畫花者
　　　也汴人尹白能之為賦一首
造物本無物忽然非所難花心起墨暈春色散毫端縹
緲形纔具扶疎態自完蓮風盡傾倒杏雨半摧殘獨有
狂居士求為黒牡丹兼書平子賦歸向雪堂看
　　　觀黄筌畫花(崔徳符/)
蒼顔白髪我雖陳見了青紅幾度新更向黄生毫末裏
全家看盡劍南春
淺淺紅顴與白腮卧枝斜葉抱新開何人與作春風面
誑得蜂兒日日來
　　　次韻張敏叔畫桃早梅二絶(僧慧洪/)
要看江雨滴殘春作陣驚飛亂蝶羣好在一枝長不死
謾煩詩句掃煙雲
玉骨冰姿過眼空却須摹刻倩詩工暗香錯莫誰知寫
多謝黄昏一再風
　　　題徐季功畫墨梅木犀二首(周少隱/)
夜色無人能畫徐郎挽上寒枝彷彿孤山盡處黄昏月
到花時
細雨欲催秋晚幽花已著寒枝似我江南九月西風馬
上歸時
　　屋舍器用
　　　李伯時畫其弟亮功舊隱宅圖(蘇子曕/)
樂天早退今安有摩詰長閒古亦無五畆自栽池上竹
十年空看輞川圖近聞陶令開三徑應許揚雄寄一區
晚嵗與君同活計如雲鵞鴨散平湖
　　　題滑州畫舫齋贈李公擇學士(蘇子由/)
窗户重重向日明船居氣味此中生汀洲出沒叢花短
波浪澄虚兩岸平竄逐南來身未穩安閑感物意猶驚
前賢事跡君今似不愧當年畫舫名(歐陽公南還佐是/邦而為此齋公擇)
(之謫亦從/南來故云)
　　　題李公麟山莊圖(幷序/)
　　伯時作龍眠山莊圖由建徳館至垂雲沜著録者
　　十六處自西而東凡數里巖崿隠見泉源相屬山
　　行者路窮於此道南溪山清深秀峙可游者有四
　　曰勝金巖寶華巖陳彭漈鵲源以其不可緒見也
　　故特著於後子瞻既為之記又屬轍賦小詩凡二
　　十章以繼摩詰輞川之作云
龍眠浄淥中微吟作雲雨幽人建徳居知是清風主(建徳/館)
此心初無住每與物皆禪如何一丸墨舒巻化山川(墨禪/堂)
佛口如瀾翻初無一正定畫作正定看於何是佛性(華巖/堂)
清溪便種稻秋晚連雲熟不待見新舂西風薌自足(雲薌/閣)
山開稍有路水放亦成川遊人得所息真意方澹然(發真/塢)
山居少華麗牽茅結浄屋此間不受塵幽人亦新沐(薌茅/館)
泉流逢石缺脈散成寶網水作瓔珞看山是如來相(瓔珞/巖)
石室空無主浮雲自去來人間春雨足歸意帶風雷(棲雲/室)
世道自碎破全理未嘗違溪山亦何有永覺平日非(秘全/菴)
共恨春不長逡巡就搖落一見洞中天真知世間惡(延華/洞)
石門日不下潭鏡月長臨細細溪風渡相看識此心(澄元/谷)
巖花不可攀翔蕊久未墮忽下幽人前知子觀空坐(雨花/巖)
層崖落飛泉微風泛喬木坐遣谷中人家家有琴筑(泠泠/谷)
白龍晝飲潭修尾挂石壁幽人欲下看雨雹晴相射(玉龍/峽)
倚崖開翠壁臨潭置苔石有所獨無人君心得未得(觀音/巖)
未見垂雲沜其如歸興何路窮雙足熱為我洗磐陀(垂雲/沜)
置馬步巖間巖前得平地肴蔬取行簏粗飽有遺味(勝金/巖)
團團寶華巖重重蔭珍木歸來得商鼎試浴溪邊綠(寶華/巖)
蒼壁立精鐵縣泉瀉天紳山行見已久指與未來人(陳彭/漈)
深溪龜魚驕石瘦椿楠勁借子木蘭船寛我芒鞋病(鵲源/)
　　　王詵都尉寶繪堂謌
侯家玉食繡羅裳彈絲吹竹喧洞房哀歌妙舞奉清觴
白日一醉萬事忘百年將種存慨慷西取庸蜀踐戎羌
戰袍賜錦盤鵰章寶刀玉玦餘風霜天孫渡河夜未央
功臣子孫白且長朱門甲第臨康莊生長介冑羞膏粱
四方賓客坐華堂何用為樂非笙簧錦囊犀軸堆象牀
竿叉連幅翻雲光手披横素風飛揚長林巨石插雕梁
清江白浪吹粉牆異花沒骨朝露香(徐熙畫花落筆縱以/横其子崇嗣變格)
(五色染就不見筆跡謂之/沒骨蜀趙昌葢用此法耳)摯禽猛獸舌齶張騰踏騕褭
聮驌驦噴振風雨馳平岡前數顧陸後吳王老成雖喪
存典常坐落不識視茫洋騏驎飛煙郁芬芳巻舒終日
未用忙遊意淡泊心清涼屬目俊麗神激昂君不見伯
孫孟孫俱猖狂干時與事神弗臧
　　　諸子將築室以畫圖相示三首
還家卜築初無地隨分經營似有時多斫脩篁終未忍
畧存古栢更無疑畫圖且作百間計入室猶應二嵗期
得到安居真老矣一生歌哭任於斯
舊廬近已借諸子新宅分甘臨老時萬里松楸終獨往
四方兄弟亦何疑竹間疏屋幽人到林上長松野鶴期
已覺南軒慚衛賜可憐黄犬哭秦斯
積因得果通三世臨老長閒自一時乆爾觀心終未悟
偶然見道了無疑南遷北返我何病片瓦尺椽天與期
自斷此生今已矣世間何物更如斯
　　　二菴圖(饒徳操/)
人説雙菴鶻壁顛妙高峰頂四禪天夢魂似亦曽招手
(昔定光師先居天台佛隴峰其後智者後至定光曰此/處金地吾已居之北峰銀地師可居焉智者嘗有招手)
(之/夢)千里猶堪論比肩(古語云千里一/士尚曰比肩)淥水白雲同一妙
蒼松翠竹自相鮮誰能為作虎頭畫傳與人間五百年
(顧長康嘗畫謝/幼輿在巖石裏)
　　　盤車圖(歐陽永叔/)
淺山嶙嶙亂石矗矗山石磽聱車碌碌山勢盤斜隨澗
谷側轍傾轅如欲覆出乎兩崖之隘口忽見百里之平
陸坡長坂峻牛力疲天寒日暮人心速楊褎忍飢官太
學得錢買此纔盈幅愛其樹老石硬山回路轉高下曲
直横斜隱見妍媸向背各有態逺近分毫皆可辨自言
昔有數家筆畫古傳多名姓失後來見者知謂誰乞詩
梅老聊稱述古畫畫意不畫形梅詩詠物無隱情忘形
得意知者寡不若見詩如見畫乃知楊生真好竒此畫
此詩兼有之樂能自足乃為富豈必金玉名高貲朝看
畫暮讀詩楊生得此可不飢
　　　觀楊之美盤車圖(梅聖俞/)
谷口長松葉老瘦澗畔古樹身枯高土山慘淡逺復逺
坡路曲折盤車勞二車回正轅接軫繼下三車來􁯸嶙
過橋已有一乗歇解牛離軛童可哂黄衫烏巾驅舉鞭
經險就易將及前轂輪旁側輻可數蹄角攙錯行相聨
古絲昏昩三尺絹畫此當是展子䖍坐中識别有公子
意思徃往疑魏賢子䖍與賢皆妙筆觀玩磨滅窮嵗年
塗丹抹青尚欺俗旱龍雨日猶賣錢是亦可以秘疑亦
可以捐為君題卷尾願君世世傳
　　　題宗子趙明叔盤車圖後(饒徳操/)
跌宕平生萬里程盤車一展老心驚溪昏樹老牛争力
似聴當年風雨聲
　　　畫車詩二首(蘇東坡/)
何人畫此雙輪車便是當年欹器圖上易下難須審細
左提右挈免疎虞
九衢歌舞頌王明誰測寒泉獨自清賴有千車能散福
化為膏雨滿重城
　　　同原甫詠秘閣藏古器圖(劉叔贛/)
黄占金寶氣天瑞告成功績事今時絶書文自古同掊
鉤記巫錦按刻異桓公塵世無由覩崑山䇿府中
　　　題齊安新刻雪堂圖(周少隱/)
名駒汗血乆不聞天遣兩蘇空馬羣當時二十出西蜀
已説賈生能過秦玉堂詞翰不起草建隆以來能幾人
功名後世只忠讜流落一生嘗苦辛心知才大難為用
小折波濤入嘲弄偶結江邊一把茅來作黄州六年夢
勸君愼勿剪柔柯雪堂楊栁公親種扁舟夜入赤壁江
手持杯酒澆周郎酒醒月落賦已就東方日白天相將
爾來不知誰好事盡寫公詩畫圖裏短披雖在人已亡
空看江波接天起浮雲滅盡名不磨千古長流似江水
　　屏扇
　　　題海圖屏風(白樂天/)
海水無風時波濤安悠悠鱗甲無小大遂性各沈浮突
兀海底鼇首冠三神丘釣網不能制其來非一秋或者
不量力謂兹鼇可求贔屭牽不動綸絶沈其鉤一鼇旣
頓頷諸鼇齊掉頭白濤與黒浪呼吸繞咽喉噴風激飛
廉鼓浪怒陽侯鯨鯢得其便張口欲吞舟萬里無活鱗
百川多倒流遂使江漢水朝宗意亦休蒼然屏風上此
畫良有由
　　　呉子野將出家贈扇山枕屏(蘇子瞻/)
峩峩扇中山絶壁信天剖誰施大員鏡衡霍入户牖得
之老月師畫者一醉叟常疑若人胸自有雲夢藪千巖
在掌握用捨彈指乆低昂不自知恨寄兒女手短屏雖
曲折高枕謝奔走出家非今日法水洗無垢浮游雲釋
嶠燕坐栁生肘忘懷紫翠間相與到白首
　　　畫枕屏(蘇子由/)
繩牀竹簟曲屏風野水遙山霧雨濛長有灘頭釣魚叟
伴人間卧寂寥中
　　　和張耒高麗松扇(蘇子瞻/)
可憐堂堂十八公老死不入明光宫萬牛不來難自獻
裁作團圓手中扇屈身䝉垢君一洗掛名君家詩集裏
猶勝漢宫悲婕妤網蟲不見乘鸞子
　　　書皇親扇
十年江海寄浮沈夢繞江南黄葦林誰謂風流貴公子
筆端還有五湖心
　　　題小景扇(黄山谷/)
草色青青栁色黄桃花零落杏花香春風不解吹愁却
春日偏能惹恨長
　　　謝鄭閎中恵高麗畫扇二首
㑹稽内史三韓扇分送黄門畫省中海上人煙來眼界
全勝博物注魚蟲
蘋汀游女能騎馬傳道蛾睂畫不如寶扇真成集陳隼
史臣今得殺青書
　　　題恵崇畫扇
恵崇筆下開江面萬里晴波向落暉梅影横斜人不見
鴛鴦相對浴紅衣
　　　畫雪扇子(劉叔贛/)
灑落瑤花溥蒼茫殺氣深因風驚拂面濯熱幸開襟夜
色非闗月朝雲不待陰秋風未應起好在郢中吟
　　　題宗室大年畫扇四首(晁無咎/)
栁動燕初來波生鴈將去惟有小崧高蒼蒼自如故
鸜之仍鵒之爾名今是非人言不踰濟何事滿苔磯
西風入叢竹慘澹帶秋陰驚起中泜鴈衡陽萬里心
王孫藴竒意繞素淡雲煙借與王摩詰含毫思邈然
　　　題世南畫扇(蔡天啓/)
野水潺潺平落澗秋風瑟瑟細吹林逢人抱甕知村近
隔屋聞鐘覺寺深
　　　子瞻畫扇(林子仁/)
夫子江湖客毫端託渺茫攢峰埋暮雨古樹困天霜偪
側餘僧舍溟濛失鴈行死生隨化盡此意獨難忘
　　　題畫扇(程叔易/)
萬里稻粱高興誰將出入君懷已訝天邊月上更疑蘋
末風來
　　　徐叔明校書篆筆竒古復作丹青為予作漢江
　　　莫靄扇材極妙力求鄙句作此以贈(李商老/)
曩時徐騎省篆古逼秦相後來得仍孫毫端溟渤壯能
回頓挫姿丹青生意匠餘酣寫便面萬里煙莽蒼何許
捕魚郎落日蕩雙槳無勞剪吳松安用買疊嶂真欲老
是間塵境孰非攘憐君俱入妙簡逺復清曠定為造物
嗔覓句聊分謗
　　　蒲元亨畫四時扇圖(僧慧洪/)
畫工妙物無不可誰能筆端自忘我醉蒲睡著呼不聞
但見解衣盤礴臝起來潄墨滋破研霜綃咫尺開紈扇
㸃綴四時無不有但覺眼前紅綠眩雲破連峰青碧開
林梢時復見樓臺斷橋落日空流水為問秦人安在哉
春山杳靄知何處夏木森森蔽雲雨秋陰未破雪滿山
笑指千峰欲歸去看山對客憶峩嵋客去愁多自不知
滿眼匡廬看畫軸平生坐愧虎頭癡萬法浮雲定何有
白鶴歸來千載後江山長在世身忙嵗月不移舟壑走
對此未歸心欲折借君玉斧脩圓月㑹看談笑滿清風
詎使人間長炎熱
　　　題扇(王介甫/)
玉斧脩成寶月圓月邊仍有女乘鸞青㝠風露非人世
鬢亂釵横特地寒
　
　
　
　
　
　聲畫集卷六
欽定四庫全書
　聲畫集巻七
　　　　　　　　　　　　宋　孫紹逺　編
　　畜獸
　　　畫龍(劉叔贛/)
南人謁雨争圖龍畫師放筆為老雄煙雲滿壁奪晝色
雷電應手生狂風觀者皆驚爪牙動攫挐意似翻長空
吾疑奮迅出户牖何事經時留此中共言葉公初好畫
當時亦有神龍下天意為霖非爾能世俗慕真聊事假
　　　贈徐微中畫龍(王佐才/)
陰陽變化萬物從其間至神惟真龍庸夫俗眼不得見
或躍或潜無定蹤後來高士探元窟素縑摹畫求形容
在昔擅名能幾人争為妍巧誇殊功東朐徐氏奮竒趣
俊筆醉揮欺古風為余好事輒寫寄老鱗蒼鬛驚盲聾
怒搏滄海噴白浪暗拖暮雨横長空雙雙頭角戰初罷
奔騰半沒寒雲中只恐霹靂生坐上爪牙活動挐寰穹
軒昂當世稱獨步貴臣襃譽聞宸聰黄金扇成争進入
雄聲一日喧深宫從此毫端愈珍重千嵗萬嵗傳無窮
　　　虎圖(王介甫/)
壯哉非羆亦非貙目光夾鏡坐當隅横行妥尾不畏逐
顧盼欲去仍躊躇卒然我見心為動熟視稍稍摩其鬚
固知畫者巧為此此物安肯來庭除想當盤礴欲畫時
睥睨衆史如庸奴神閒意定始一掃功與造化論錙銖
悲風颯颯吹黄蘆上有寒雀驚相呼槎牙死樹鳴老烏
向之俛噣如餔雛山牆野壁黄昏後馮婦遙看亦下車
　　　隂山畫虎圖
隂山健兒鞭控急走勢能追北風及逶迤一虎出馬前
白羽横穿更人立回旗倒㦸四邊動抽矢當前放蹄入
爪牙蹭蹬不得施磧上流丹看來濕胡天朔漠殺氣高
煙雲萬里埋弓刀穹廬無工可貌此漢使自解丹青包
堂上絹素開欲裂一見尤能動毛髪低回使我思古人
此地搏兵奮馳奪禽逃獸遁亦蕭然豈若封疆今晏眠
契丹弋獵漢耕作飛將自老南山邊還能射虎隨少年
　　　題伯時畫揩癢虎(黄山谷/)
猛虎肉醉初醒時揩磨痾癢風助威枯楠未覺草先低
木末應有行人知
　　　畫虎(王佐才/)
炳毛威骨自精神好祝提毫㸃刷人縱使不成猶勝狗
休添角翼亂天真
　　　畫虎行為吉州假守蘇公作(徐師川/)
昔日何人畫於菟君家獨有他家無宣城老包骨已朽
紛紛俗子尚誰呼大虎蹲踞小虎戲目光注射百歩外
名畫多聞内府收人間豈惜千金費巉巉巖巖谷中石
老樹穹枝拂秋色鋭頭將軍射不得卻挂江南使君壁
林間一嘯四山風麏驚狐號為墮空不向南山隨李廣
只愁東海笑黄公憶昔余頑少小時先生教誦荆公詩
只今耆舊無新語賴有廬山病可師
　　　再次韻題于生畫二首
耽酒豐城客子醉畫山崦人家他日營丘伯仲高名逺
出長沙
彭蠡何限秋鴈此君胸次為家醉裏舉羣飛出著行排
立平沙
　　　丹青引贈曹將軍霸(杜子美/)
將軍魏武之子孫於今為庶為清門英雄割據雖已矣
文彩風流今尚存學書初學衛夫人但恨無過王右軍
丹青不知老將至富貴於我如浮雲開元之中嘗引見
承恩數上南薫殿凌煙功臣少顔色將軍下筆開生面
良相頭上進賢冠猛將腰間大羽箭褒公鄂公毛髪動
英姿颯爽來酣戰先帝天馬玉花驄畫工如山貌不同
是日牽來赤墀下迥立閶闔生長風詔謂將軍拂絹素
意匠慘淡經營中斯須九重真龍出一洗萬古凡馬空
玉花却在御榻上榻上庭前屹相向至尊含笑催賜金
圉人太僕皆惆悵弟子韓幹早入室亦能畫馬窮殊相
幹唯畫肉不畫骨忍使驊騮氣凋喪將軍盡善葢有神
必逢佳士亦寫真即今漂泊干戈際屢貌尋常行路人
途窮反遭俗眼白世上未有如公貧但看古來盛名下
終日坎壈纒其身
　　　韋諷錄事宅觀曹將軍霸畫馬圖引
國初已來畫鞍馬神妙獨數江都王將軍得名三十載
人間又見真乗黄曽貌先帝照夜白龍池十日飛霹靂
内府殷紅馬腦盤婕妤傳詔才人索盤賜將軍拜舞歸
輕紈細綺相追飛貴戚權門得筆跡始覺屏障生光輝
昔日太宗拳毛騧近時郭家獅子花今之新圖有二馬
復令識者乆歎嗟此皆騎戰一敵萬縞素漠漠開風沙
其餘七匹亦殊絶迥若寒空動煙雪霜蹄蹴踏長楸間
馬官厮養森成列可憐九馬争神駿顧視清高氣深穩
借問苦心愛者誰後有韋諷前支遁憶昔巡幸新豐宫
翠華拂天來向東騰驤磊落三萬匹皆與此圖筋骨同
自從獻寶朝河宗無復射蛟江水中君不見金粟堆前
松栢裏龍媒去盡鳥呼風
　　　天育驃騎歌
吾聞天子之馬走千里今之畫圖無乃是是何意態雄
且傑駿尾蕭梢朔風起毛為綠縹兩耳黄眼有紫焰雙
瞳方矯矯龍性合變化卓立天骨森開張伊昔太僕張
景順監牧攻駒閲清峻遂令大奴守天育别養驥子憐
神駿當時四十萬匹馬張公歎其材盡下故獨寫真傳
世人見之座右乆更新年多物化空形影嗚呼健步無
由騁如今豈無騕褭與驊騮時無王良伯樂死即休
　　　題壁上韋偃畫馬歌
韋侯别我有所適知我憐君畫無敵戲拈禿筆掃驊騮
歘見騏驎出東壁一匹齕草一匹嘶坐看千里當霜蹄
時危安得真致此與人同生亦同死
　　　八駿圖(白樂天/)
穆王八駿天馬駒後人愛之寫為圖背如龍兮頸如象
骨竦筋高脂肉壯日行萬里疾如飛穆王獨乘何所之
四荒八極蹋欲徧三十二蹄無歇時屬車軸折趁不及
黄屋草生棄若遺瑤池西赴王母宴七廟經年不親薦
璧臺南與盛姬遊明堂不復朝諸侯白雲黄竹歌聲動
一人荒樂萬人愁周從后稷到文武積徳累功世勤苦
豈知纔及四代孫心輕王業如灰土由來尤物不在大
能蕩君心即為害文帝却之不肯乘千里馬去漢道興
穆王得之不為戒八駿駒來周室壞至今此物世稱尊
不知房星之精下為怪八駿圖君莫愛
　　　八駿圖(并序/)　(元微之/)
　　良馬無世無之然而終不得與八駿並名何也吾聞八
　　駿日行三萬里夫車行三萬里而無毁輪壊軸之患
　　蓋神車也車人行三萬里而無喪精褫魄之患亦
　　神人也無是二神而得是八馬乃破車掣御躓人之
　　乗也世焉用之今夫畫古者畫馬而不畫車馭不畫
　　所以乘馬者是不知夫古者也余因作詩以辨之
穆王志空闊將行九州野神馭四來歸天與八駿馬龍
種無凡性龍行無暫捨朝辭扶桑底暮宿崑崙下鼻息
吼春雷蹄聲裂寒瓦尾掉滄波黒汗染白雲赭華輈木
修密翠葢尚妍冶御者腕不移乘者寐不假車無輪扁
斵轡無王良把雖有萬駿來誰是敢騎者
　　　八駿圖(杜荀鶴/)
丹雘傳真未必真那知筋骨與精神秖今市駿憑毛色
綠耳驊騮賺殺人
　　　申王畫馬圖(蘇子瞻/)
天寶諸王愛名馬千金争致華軒下當時不獨玉花驄
飛電流雲絶瀟灑兩坊岐薛寧與申憑陵内廏多清新
肉騣汗血盡龍種紫袍玉帶真天人驪山射獵包原隰
御前急詔穿圍入揚鞭一蹙破霜蹄萬騎如風不能及
鴈飛兔走驚弦開翠華按轡從天回五家錦繡變山谷
百里舄珥遺纖埃青騾蜀棧兩超忽高凖濃蛾散荆棘
回首追風趁日飛五陵佳氣春蕭瑟
　　　書韓幹牧馬圖
南山之下汧渭之間想見開元天寶年八坊分屯隘秦
川四十萬匹如雲煙騅駓駰駱驪騮騵白魚赤兔騂皇
䮧龍顱鳯頸獰且妍竒姿逸徳隱駑頑碧眼胡兒手足
鮮嵗時剪刷供帝閑柘袍臨池侍三千紅妝照日光流
淵樓下玉螭吐清寒往來蹙踏生飛湍衆工䑛筆和硃
鉛先生曹霸弟子韓廏馬多肉尻脽圓肉中畫骨誇尤
難金羈玉勒繡羅鞍鞭箠刻烙傷天全不如此圖近自
然平沙細草荒芉緜驚鴻脱兔争後先王良挾䇿飛上
天何必俯首服短轅
　　　韓幹十四馬
二馬並驅攅八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲涉鶴俛啄最後一匹馬中龍不嘶不動尾搖風
韓生畫馬真是馬蘇子作詩如見畫世無伯樂亦無韓
此詩此畫誰當看
　　　書韓幹二馬
赤髯碧眼老鮮卑迴䇿如縈獨善騎赬白紫騮俱絶世
馬中岳湛有妍姿
　　　次韻子由書李伯時所藏韓幹馬
潭潭古屋雲幙垂省中文書如亂絲忽見伯時畫天馬
朔風胡沙生落錐天馬西來從西極勢與落日争分馳
龍膺豹股頭八尺奮迅不受人間羈元狩虎脊聊可友
開元玉花何足竒伯時有道真吏隱飲啄不羨山梁雌
丹青弄筆聊爾耳意在萬里誰知之幹惟畫肉不畫骨
而況失實空餘皮煩君巧説腹中事妙語欲遣黄泉知
君不見韓生自言無所學廏馬萬匹皆吾師
　　　題孫叔静所蓄韋偃十馬圖
神工妙技帝所收江東曹韓逝莫留人間畫馬惟韋侯
當年為誰掃驊騮至今霜蹄踏長楸圉人困卧沙壠頭
沙苑茫茫蒺藜秋風騣霧鬛寒颼颼龍種尚與駑駘遊
長稭短豆豈汝羞八鑾六轡非良謀古來西山與東丘
　　　次韻黄魯直畫馬試院中作
少年鞍馬勤逺行卧聞齕草風雨聲見此忽思短䇿横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羨君懷中雙橘紅
(黄有/老母)
　　　和王晉卿題李伯時畫馬
督郵有良馬不為君所竒顧收紙上影駿骨何由歸一
朝見縈䇿蟻封驚肉飛豈惟馬不遇人已半生痴
　　　戲書伯時畫御馬好頭赤
山西戰馬飢無肉夜嚼長稭如嚼竹蹄間三丈是徐行
不信天山有坑谷豈如廏馬好頭赤立仗歸來卧斜日
莫教優孟卜葬地厚衣薪槱入銅厯
　　　和叔盎畫馬
天驥徳力備馬外龍麟中皇天不遣言兀與畫圖同駑
駘飽官粟未受一洗空十駕均一至何事籋雲風
　　　韓幹三馬(蘇子由/)
老馬側立鬃尾垂御者高拱持青絲心知後馬有争意
兩耳微起如立錐中馬直視翹右足眼光已動心先馳
僕夫旋作奔佚想右手正控黄金羈雄姿駿發最後馬
回身奮鬛真權竒圉人頓轡屹山立未聴決驟争雄雌
物生先後亦偶耳有心何者能忘之畫師韓幹豈知道
畫馬不獨畫馬皮畫出三馬腹中事似欲譏世人莫知
伯時一見笑不語告我韓幹非畫師
　　　韓幹二馬
玉帶胡奴騎且牽銀鬃白鼻兩争先八坊龍種知何數
乞與岐邠並錦韀
　　　次韻子瞻和子由觀韓幹馬因論伯時畫天馬
　　　(黄山谷/)
于闐花驄龍八尺看雲不受絡頭絲西河驄作葡萄錦
雙瞳夾鏡耳卓錐長楸落日試天歩知有四極無由馳
電行山立氣深穩可耐珠韉白玉羈李侯一顧歎絶足
領畧古法生新竒一日真龍入圖畫在坰羣雄望風雌
曹霸弟子沙苑丞喜作肥馬人笑之李侯論幹獨不爾
妙畫骨相遺毛皮翰林評書乃如此賤肥貴瘦渠未知
況我生平賞神俊僧中云是道林師(俊一/作駿)
　　　詠李伯時摹韓幹三馬次蘇子由韻簡伯時兼
　　　寄李徳素
太史瑣窗雲雨垂試開三馬拂蛛絲李侯寫影韓幹墨
自有筆如沙畫錐絶塵超日精爽緊若失其一望路馳
馬官不語臂指揮乃知仗下非新羈吾嘗覽觀在坰馬
駑駘成列無權竒緬懷胡沙英妙質一雄可將十萬雌
決非厮養所成就天驥生駒人得之千金市骨今何有
士或不價五羖皮李侯畫隱百寮底初不自期人悞知
戲弄丹青聊卒嵗身如閲世老禪師
　　　題韋偃馬
韋侯常喜作羣馬杜陵詩中如見畫忽開短卷六馬圖
想見諸老醉騎驢龍眠作馬晚更妙至今似覺韋偃少
一洗萬古凡馬空句法如此今誰工
　　　題伯時天育驃騎圖二首
玉花照夜今無種櫪上追風亦不傳想見真龍如此筆
蒺藜沙晚草迷川
明窗槃礴萬物表寫出人間真乗黄邂逅今身猶姓李
可非前世江都王
　　　次韻子瞻詠好頭赤圖
李侯畫骨不畫肉筆下馬生如破竹秦駒雖入天馬圖
猶恐真龍在空谷精神權竒汗溝赤自有赤烏能逐日
安得身為漢都䕶三十六城看歴歴
　　　詠伯時象龍圖
上黨良家子挽强如屈肘三十讀春秋豈為莎車首誰
言馮光祿不如甘延壽雖無千户封乃得六龍友
　　　詠伯時虎脊天馬圖
筆端那有此千里在胸中四蹄雷雹(雹一/作電)去一顧馬羣
空誰能乗此物超俗駕長風逸材歸轡勒嵗在執徐同
　　　觀伯時畫馬
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐窗不遨令人瘦貧馬百藖逢一豆
眼明見此五花驄徑思著鞭隨詩翁城西野桃尋小紅
　　　題伯時畫頓塵馬
竹頭搶地風不舉文書堆案睡自語忽看高馬頓風塵
亦思歸家洗袍袴
　　　次韻蘇子瞻韓幹馬贈李伯時(劉叔贛/)
韓幹畫馬名獨垂冰紈素幅横素絲諸公賦詩邀我和
我如鈍錐逢利錐區中纔容三萬里正可騕褭一日馳
朝燕暮呉亦其亞幸得夷路無縶羈此間三馬皆國馬
瑰姿逸態成崛竒有如秋空見霜鶻下睨衆禽皆伏雌
良工苦心為逺到天機要眇潜得之區區駑駘浪自負
豈有醜骨包妍皮李侯灑筆定超詣尚有天驥君未知
宛王母寡今授首汗血不敢藏貳師
　　　和王平甫韓幹畫馬行
韓幹畫馬出曹霸得名不在陳翃下詔令師許辭不可
苑中萬馬師在我王侯讀書愛此言由來能事須天然
看圖作詩寄慷慨錦文織字珠聨篇乘黄騕褭乆埋沒
安西大宛路超忽丹青能令千萬年不比燕人空市骨
霜蹄踣鐵精權竒耳截筒竹稍垂絲超前抉後三十尺
一日千里御者誰䑛筆和鉛人所同爾曹獨成第一工
神凝意合不可料天駟降精來此中少陵作詩譏畫肉
惋惜驊騮氣凋縮未知良工嘗苦心空使時人争賤目
九臯相目觀天機神雋不辨黄與驪君知畫手貴自我
何若相法非有師拙工俗手紛紛是畏避權豪如畏死
生棟濕塗多覆屋巧書掣肘真難使吾知公詩主於此
丈夫特立嗟已矣
　　　韓幹馬圖(張文潜/)
頭如翔鸞月頰光背如安輿胸臆方心知不載田舍郎
開元天子紅袍香韓幹寫時國無事天閑樹陰春畫長
雙髯執轡儼在旁如瞻馳道黄屋張北風揚塵燕賊狂
廏中萬馬驅范陽天子乘騾蜀山險滿目苜蓿為誰芳
　　　觀江都王畫馬(李成年/)
落落名王唐帝孫筆端飛灑只逡巡風雲絶足知何在
粉墨餘姿若有神可信權竒盡龍種不應腲脮失天真
驊騮寂寞龍眠死更復何人接後塵
　　　葉少藴出示鄭先覺閱駿圖為作長歌(洪玉父/)
丹青得名曹將軍畫馬已來無復人諸生韓幹受肉法
絶足亦傳沙苑真儒林望郎李公麟曹韓復生能與鄰
心胸可納天西極紈素頻空冀北羣鄭生晚識李侯比
自許筆端輕萬里山川初出大宛城翰墨尤沾渥洼水
汗血歕沙指顧間露鬛風鬉卷中起戲成十馬皆龍材
前有飛黄後山子葉公好尚有祖風苦愛真龍似畫龍
千金不惜市駿骨睥睨神物秋豪中英雄嘗聞妾換馬
意氣欲將詩拔畫詩工畫合兩崛竒谷量馬觀未論價
公詩自是生驊騮恨公不身親李侯向來曹韓空白頭
　　　次韻蘇子由詠李伯時所藏韓幹馬(王仲至/)
天閑不遇頭亦垂真性本不求青絲由來竒骨類竒士
立見俱似囊中錐鳯頭初踏葱嶺至繡膊東由青海馳
春風宛轉白玉鐙晚日照耀黄金羈李侯對此意匠發
造物真比豪端竒方歅之相豈可擬顛倒未免雄稱雌
翰林相繼寫高韻何止羊何共和之玉花照夜古稱美
顔色乃是論其皮固知神俊不易寫心與道合方能知
文章書畫固一理不見摩詰前身應畫師
　　　畫馬圖(吕居仁/)
平沙逺草春未生萬馬夜起争悲鳴愁雲欲墜(一作/墮)都
䕶壘急雪時下屯田營胡人却是畏深入漢家飛將巳
雲集此時一馬直(一作/費)萬錢隴右河湟更供給邊塵浄
盡今百年萬馬潦倒西風前天生駿骨例艱阻是處雕
鞍䝉愛憐君家九幅開新帳歘見騕褭華堂上長鞭不
用羈絡逺霧縠雲羅倚惆悵高旌嫋嫋霜露微苜蓿得
雨連山肥同時戰士今不歸曹霸弟子能神竒毫端妙
處君得之駑駘往來空爾為
　　　題韓幹畫馬(韓子蒼/)
古畫仍藏古錦囊故人攜得自瞿塘僰僮筰馬應羞見
羌户方調兩驌驦
　　　跋江都王馬(陳去非/)
天上房星空不動人間畫馬亦難逢當年筆下千金鹿
此日窗前八尺龍
　　　題伯時畫温谿心等貢五馬
漠漠河西塵幾重年來畫馬亦難逢題詩記著今朝事
同看聯翩五疋龍
　　　曽徽言運判出張生所畫馬
槃礴解衣處胸中應不羣未呈千里足空見五花文良
樂世難有驥駑誰與分高才喜能事故遣畫蘭筋
　　　題劉資仁韓幹飲馬圖(趙乂若/)
韓幹所畫天閑圖縣官日給三品芻不嘶不鳴肥如鳬
時時步作康莊衢飲之曲江戲短蕪沙軟風輕樂于于
豈知渥洼直龍駒垂頭戢耳困鹽車圉人太僕反歔􁘒
瘦骨硉矹甘為駑不須驤首顧長途局促驥足何時無
　　　伯時四騎(陳子高/)
弱毫寸紙有餘地如見天閑八尺龍坐想時危真致此
兩軍旗鼓譟西風
　　　觀壯輿所藏伯時馬(僧祖可/)
平生徒說追風足厭見駑駘飽芻粟劉侯為出二馬圖
緬想權竒在坰牧本朝不伐大宛城公初得之無乃驚
胡沙燕山在吾目短草落日低邊明雄姿忽作風動壁
意氣騰驤欲無敵前者驕矜後者馳信矣能先烏疾飛
圉人亦復神超然亮作俗肉勤加鞭吁嗟駿骨世定有
良樂不逢長棄捐
　　　書晁説之考牧圖(蘇子瞻/)
我昔在田間但知羊與牛川平牛背穩如駕百斛舟舟
行無人岸自移我卧讀書牛不知前有百尾羊聴我鞭
聲如鼓鼙我鞭不妄發視其後者而鞭之澤中草木長
草長病牛羊尋山跨坑谷騰趠筋骨强煙蓑雨笠長林
下老去而今空見畫世間馬耳射東風悔不長作多牛
翁
　　　題竹石牧牛圖(黄山谷/)
野次小峥嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬬殘我竹
　　　題李亮功戴嵩牛圖
韓生畫肥馬伏仗有輝光戴老作瘦牛平生千頃荒觳
觫告主人實已盡筋力乞我一牧童林間聴横笛
　　　戲題指紋鬬牛圖(謝民師/)
左者前其角右者後其足浼君雙指螺戰此兩觳觫草
長水逺日悠悠不向桑間自在休蝸頭尚可屠蠻觸壁
上從今鬬二牛
　　　次韻李成徳謝人恵墨牛(謝幼槃/)
君不見八百里誇王氏駮嘗敕家童瑩蹄角綺襦紈袴
競奢豪卧疾不安愁禍作何如傳寶墨牛圖不飾青黄
如素樸向來竒畫購千金宜在蘭臺天祿閣兩牛方鬭
未雌雄或奔而從或小却其餘三四亦殊絶或如虎卧
鶴俛啄滕王蛺蝶東丹馬嘉陵山水青田鶴如將優劣
比人材長文何必慙文若人言愛畫亦一癖被野牛羊
何用貌是家持論果非耶煩君試為評其畧
　　　朱端甫以畫牛一紙遺李成徳成徳以示予為
　　　賦長韻
畫牛蹄角四十八楮生塵昏僅可閲頭頭露地各逍遙
不愁牽車喘見月舐筆和墨誰氏子定自道人非畫史
把鼻牽囘得真牧信手摹成妙如此朱公自是老斵輪
不惜是牛持贈君願君成誦石鞏語更將此畫同參取
　　　題雙牛圖(韓子蒼/)
騃牛蹢躅知何事定自春山細雨來漫漫平沙相逐去
可無人掣鼻頭迴
好事誰如公子賢千金買畫亦欣然老夫若有沈牛二
春雨歸耕負郭田
　　　題趙君發牧牛圖
王孫豈識田家趣妙畫聊因好古收惟有野人開巻笑
憶騎牛背下西疇
　　　和老人觀牧圖(崔徳符/)
作官畏人嘲胡孫騎牧牛却離大江水還家整歸舟還家
此計不可移此樂勿令兒輩知行歌帶索拾遺穂耳静不
復聞征鼙功名亦妄爾吾生去此將安之趂此青草長自
牧牛與羊不減九十頭何翅三百强沙平水淺南山下千
角萬蹄如此畫牛腰吹笛遡秋風不問人間矍鑠翁
　　　題牧牛圖(陳去非/)
千里煙草綠連山雨新足老牛抱朝飢向山影觳觫犢
兒狂走先過浦却立長鳴待其母母子為人實倉廩汝
飢不慙人愧汝牧童生來日日娯只憂身大當把鋤日
斜睡足牛背上不信人間有廣輿
　　　曹夫人牧羊圖(陳子高/)
日長永巷車音細插竹灑鹽紛妒恃美人零落涇水寒
雨鬢風鬟一揮涕柔毛􁈅􁈅與人羣兒女恩怨徒紛紛
洞房那復知許事但畫逺牧連空雲槲葉飄蕭晚風勁
羖䍽相追寒鵲並短童何處沙草深族走羣飛各天性
向來鞍馬曹將軍文采班班今尚存林下夫人更超絶
新圖不作五花文
　　　題宗室永年畫犬圖(夏均父/)
公子朝回玉宸裏戲弄丹青歌扇底興來貌寫到穠􁁉
拳尾如搖欲投胔豐顱闊腋偉骨相縱逸未饒盧鵲駛
庭除花開春尚寒屈藏短喙眠朝暾其一狺狺口若吠
欲前却立客在門俗言犬馬最難畫衆所共識誰面謾
非如鬼物隱幽眇反覆醜好懸毫端紛紛衆史坐歎息
筆仗突兀不可扳乃知心匠本神授以心運手不作難
我家敗屋依破垣偷兒踏瓦驚夜眠四壁雖如長卿第
舊物尤存子敬氈就君乞取挂牆壁端能警我窺窬客
　　　書艾宣畫黄精鹿(蘓子瞻/)
太華西南第幾峰落花流水自重重幽人只採黄精去
不見青山鹿養茸
　　　易元吉畫猨(劉莘老/)
槲林秋葉青玉䌓枝間倒挂秋山猨古面睢盱露瘦月
氄毛勻膩舒𤣥雲老猨顧子稍留滯小猨引臂勞攀援
坐疑跳擲避人去彷彿悲笑生壁間巴山楚峽幾千里
寒巖數丈移秋軒渺然獨起林壑志平生願得與彼羣
吾知畫者古有説神鬼為易犬馬難物之有象衆所識
難以偽筆淆其真傳聞易生近已死此筆遂絶無幾存
安得千金買遺紙真偽常與識者論
　　　觀易元吉獐猨圖歌(秦少游/)
參天老木相樛枝嵌空怪石銜青漪兩猨上下一旁挂
兩猨熟視蒼蛙疑蕭蕭叢竹山風吹海棠杜宇相因依
下有兩獐從兩兒花飱草嚙含春嬉易老筆精湖海推
畫意忘形形更竒解衣一掃神扶持他日自見猶嗟咨
金錢百萬酒千䲭荆南將軍欣得之老禪豪取槖為垂
白畫掩門初許窺房櫳炯炯明冬曦榛藂羽革分毫釐
殘篇未終且歸讀嵗暮有間重借披
　　　題易元吉畫獐(陳去非/)
紛紛騎馬塵及腹名利之窟争馳逐眼明見此山中吏
怪底吾廬有林谷雌雄相對目炯炯意閒不受榮與辱
掇皮皆真豈自如坐令猫犬羞如僕我不是李衛公欺
爾無魂規爾肉又不是曹將軍數肋射爾不遺族明窗
無塵簾有香與爾共此春日長戲弄竹枝聊卒嵗不羨
晉宫車下羊
　　　題畫兔
碎身鷹犬慙何忍埋骨詩書事亦微霜露深林可終嵗
雄雌暖日莫忘機
　　　觀史氏畫馬圖(梅聖俞/)
誰縫冰紈十二幅畫出胡馬一百蹄胡人縱獵走且射
野牛駭怒頭角低黄驄鐵騮白的顙散作五花頭不齊
彎弓未發箭在手二十五匹俱征西往聞胡瓌能畫馬
陰山七騎皆戍奚或牽或立或俛視閒暇意思如鳴嘶
風吹裘帶旗脚展沙草一向寒淒迷鳯缾挈酒鞍挂獲
氈廬毳帳半隱堤觀此二圖誠亦好欲比瓌筆猶雲泥
　　　題黄縣丞墨牛(周少隱/)
一牛飽卧春草綠一牛下坡引黄犢長安可笑人海中
眼前見此三觳觫詩翁老去飢滿腹歸把春犂豈非欲
人生所願能幾何百畆良田一牛足
　
　
　
　
　
　
　
　
　
　
　
　
　聲畫集卷七
欽定四庫全書
　聲畫集卷八
　　　　　　　　　　　　宋　孫紹逺　編
　　翎毛
　　　通泉縣署屋壁後薛少保畫鶴(杜子美/)
薛公十一鶴皆寫青田真畫色久欲盡蒼然猶出塵低
昂各有意磊落如長人佳此志氣逺豈惟粉墨新萬里
不以力羣遊森㑹神威遲白鳯態非是鶬鶊鄰高堂未
傾覆幸得慰嘉賓曝露牆壁外終嗟風雨頻赤霄有真
骨恥飲洿池津㝠㝠任所往脫畧誰能馴
　　　生日承劉景文文思以古畫松鶴為壽且貺佳
　　　篇次韻為謝(蘇子瞻/)
問余一室間寧有千里廓塵心洗長松逺意發孤鶴生
朝得此壽死籍疑可落微言在參同妙契藏九籥故人
有竒趣逸想寄幽壑霜枝謝寒暑雲翮無前却何須構
明堂未羨巢阿閣緬懷别時語復作數日惡詩膄固堪
憐字瘦還可愕高標忽在眼清夢了如昨君今噲等伍
志與湛輩各豈待相願言方為不朽託子雲老執㦸長
孺終主爵吾當追喬松子亦鄙衛霍
　　　書艾宣畫竹鶴
此君何處不相宜況有能言老令威誰識長身古君子
猶將緇布緣深衣
　　　題老鶴萬里心(黄山谷/)
仙人駕飛騎朝㑹白雲衢老驥不服乘清唳徹九虚野
田篁竹底毰毸伴雞鳧時因長風起猶欲試南圖
　　　畫鶴(劉叔贛/)
置此憐神駿三年故不飛軒居寧假寵野客㑹忘機燕
雀那相笑鳧鷖直自肥蓬萊千萬里正想玉為衣
　　　次韻錢遜叔獨鶴圖三首(吕居仁/)
長頸疎身懶不前此寧有望更騰騫懿公愛爾非無意
要壓曹人三百軒
粉墨半銷翎翅短正如衰髪不勝簮可憐少保功名悞
寫出凌雲意不堪
眼明見此出籠鶴似我北歸辭瘴嵐愼勿(一作/莫)低頭待
牧養人間欣戚盡朝三
　　　題畫孔雀(黄山谷/)
桄榔暗天蕉葉長終露文章纓世網故山桂子落秋風
無因雄雌碧雲上
　　　畫鶻行(杜子美/)
高堂見生鶻颯爽動秋骨初驚無拘攣何得立突兀乃
知畫師妙巧刮造化窟寫此神俊姿充君眼中物烏鵲
滿樛枝軒然恐其出側腦看青霄寧為衆禽沒長翮如
刀劍人寰可超越乾坤空峥嶸粉墨且蕭瑟緬思雲沙
際自有煙霧質吾今意何傷顧步獨紆鬱
　　　楊監又出畫鷹十二扇
近時馮紹正能畫鷙鳥様明公出此圖無乃傳其狀殊
姿各獨立清絶心有向疾禁千里馬氣敵萬人將憶昔
驪山宫冬移含元仗天寒大羽獵此物神俱王當時無
凡材百中皆用壯粉墨形似間識者一惆悵干戈少暇
日真骨老崖嶂為君除狡兔㑹是翻韝上
　　　姜楚公畫角鷹歌
楚公畫鷹鷹帶角殺氣森森到幽朔觀者貪愁掣臂飛
畫師不是無心學此鷹寫真在左綿却嗟真骨遂虚傳
梁間燕雀休驚怕亦未摶空上九天
　　　畫鷹
素練風霜起蒼鷹畫作殊攫身思狡兔側目似愁胡絛
鏇光堪摘軒楹勢可呼何當擊凡鳥毛血灑平蕪
　　　楊照承議蘆鴈枕屏(畢仁叟/)
畫師不肯傳風蝶故作枯乾逞竒絶清秋未合結繁陰
深户何從洒飛雪雪裏鴨兒苦耐寒眠沙枕浦白雲團
黄蘆槭槭枝葉乾江頭鳴鴈恰飛起恍如身到瀟湘間
瀟湘洞庭雲水隔山路坡陁斷行客從來冬景畫已難
況有翎毛似崔白已覺冰漫稻粱少更疑水宿溪垠窄
生平有道付滄洲今日牀頭動行色屏風主人家近逺
我昔曾過潯陽縣田蘆野鴈嘗親見出門解榻定相逢
借我家鄉令對面
　　　次韻功父觀余畫雪鵲有感二首(蘇子瞻/)
早知臭腐即神竒海北天南總是歸九萬里風安税駕
雲鵬今悔不卑飛
可憐倦鳥不知時空羨騎鯨得所歸玉局西南天一角
萬人沙苑看孤飛
　　　高郵陳直躬處士畫鴈二首
埜鴈見人時未起意先改君從何處看得此無人態無
乃槁木形人禽兩自在北風振枯葦微雪落璀璀慘淡
雲水昏晶熒沙礫碎弋人悵何慕一舉渺江海
衆禽事紛争野鴈獨閒潔徐行意自得俯仰若有節我
衰寄江湖老伴雜鵞鴨作書問陳子曉景畫苕霅依依
聚圓沙稍稍動斜月先鳴獨鼓翅吹亂蘆花雪
　　　題晁以道雪鴈圖(黄山谷/)
飛雪洒蘆如銀箭前鴈驚飛後回盼憑誰説與謝元暉
休道澄江浄如練
　　　題劉將軍鴈
滕王蛺蝶雙穿花東丹胡馬歕胡沙邢連將軍一筆鴈
生不並世俱名家
將軍一矢萬人看雪灑晴空碎羽翰乞與失羣沙宿鴈
筆間千頃暮江寒
　　　戲題大年防禦蘆鴈
揮毫不作小池塘蘆荻江村落鴈行雖有珠簾籠翡翠
不忘煙雨罩鴛鴦
　　　題畫鵝
駕鵝引頸回似我胸中字右軍數能來不為口腹事
　　　題畫鴈
水國鴻鴈秋煙沙風日麗莫遣弓角鳴驚飛不成字
　　　題劉將軍鵝
箭羽不霑春水籀文時印平沙想見山陰書罷舉羣驅
向王家
　　　和蘇翰林題李甲畫鴈二首(晁無咎/)
畫寫物外形要物形不改詩傳畫外意貴有畫中態我
今豈見畫觀詩鴈真在尚想高郵間湖寒沙璀璀冰霜
已凌厲藻荇良瑣碎衡陽渺何處中沚若煙海
蕭條新湖秋霜落洲渚潔蓮垂蘭杜死菖蒲見深節慘
淡沙礫姿清波侣羣鴨往時吳興守看畫憶苕霅為儀
尚不汚孤高比雲月聞在雪堂時滿堂唯畫雪
　　　省中畫屏蘆鴈(鄭毅夫/)
高堂傾動長江流黄蘆羣鴈滿滄洲掃開長安塵土窟
寫出江南煙水秋兩鴈斜飛入空闊四鴈顧慕横沙頭
高風拉折蒼玉幹蘆花雪盡無人收赤日飛光不敢近
但覺爽氣屏間浮嘗聞畫龍入神變坐馳雲雨天地遊
只恐此鴈亦飛去瀟瀟萬里誰能留
　　　題自畫蘆鴈(李膺仲/)
晚來無事理扁舟喚起騷人漫浪愁過眼飛鴻三兩字
淡煙寒日荻花秋
　　　題蘆鴈扇(吕居仁/)
鴈下秋已晚江天風雨微寜為聚沙立不作旁雲飛
　　　睡鴨(黄山谷/)
山雞照影空自愛孤鸞對鏡不作雙天下真成長㑹合
兩鳧相倚睡秋江
　　　小鴨
小鴨從看筆下生幻法生機全得妙自知力小畏滄波
睡起晴沙依晚照
　　　戲詠子舟畫兩竹兩鸜鵒
風晴日暖搖雙竹竹間對語兩鸜鵒鸜鵒之肉不可食
人生不才果為福子舟之筆利如錐千變萬化皆天機
未知筆下鸜鵒語何似夢中蝴蝶飛
　　　觀東坡畫雪鵲有感作詩寄恵州(郭功甫/)
平生才力信瑰竒今在窮荒豈易歸正似雪林枝上畫
羽翰雖好不能飛
　　　題畫雪爵(韓子蒼/)
寂寂黄山處士居空林急雪鳥相呼不知此子何由見
歸與先生作畫圖
只畫山禽依雪竹斯人用意復誰知肻來禁籞圖神爵
應已傳呼作畫師
　　　閔師上人以鷺鷥二軸為寄(林和靖/)
閑颺粉素荷葦外數聲唯欠呌秋陰虚堂隱几時懸看
増得滄洲趣更深
　　　書艾宣畫杏花白鷴(蘇子瞻/)
天工剪刻為誰妍抱蘂遊蜂自作團把酒惜春都是夢
不如閒客此閒看
　　　臣􁎓以御畫鵲示臣某謹再拜稽首賦詩(韓子/)
　　　(蒼/)
君王妙畫出神機弱翅争巢並語時想見春風鳷鵲觀
一雙飛占萬年枝
舍人簮筆上蓬山輦路春風從駕還天上飛來兩烏鵲
為傳喜色到人間
　　　題鶺鴒圖
有弟留南楚經年不寄書天涯數行淚獨對鶺鴒圖
　　　贈曇潤畫鶉(王佐才/)
飲啄飛鳴各後先當時操筆想中傳生來野態無拘束
萬里秋風自在天
　　　趙令晏崔白大圖幅徑三丈(蘇子瞻/)
扶桑大蠒如甕盎天女織綃雲漢上徃來不遣鳯銜梭
誰能鼓臂投三丈人間刀尺不敢裁丹青付與濠梁崔
風蒲半折寒鴈起竹間的皪寒江梅畫堂粉壁翻雲幕
十里江天無處著好卧元龍百尺樓笑看江水拍天流
　　　戲題小雀捕飛蟲畫扇(黄山谷/)
小蟲心在一啄間得失與世同輕重丹青妙處不可傳
輪扁斲輪如此用
　　　汪履道家所蓄煙雨蘆鴈圖(僧慧洪/)
西湖漠漠生風雨浦浦圓沙鳧鴈聚今日秋堂素壁間
忽見西湖最西浦翩翻兩鴈方欲下數隻飄然掠波去
獨餘一隻方穩眠有夢不成亦驚顧蕭蕭碧蘆秋葉赤
青沙白石紛無數我乃江湖不繫舟爾輩況亦江湖侣
今人便亦尋睿郎呼船深入龍山塢
　　　觀雪鴈圖
水落陰湖洲渚生風折敗荷枯葦莖白沙鑿鑿黒雲重
熟視滿空翻玉英湖邊兩鴈誰教汝穩卧自多高世情
恵崇逸想巧圖畫定應愛汝夢偏清
　　　觀橘洲鴈圖
道林風景乆不到忽見橘洲蘆鴈行笑裏筆端三昩力
坐中移我過瀟湘
　　　謝紫微以畫鷺兩軸為寄(梅聖俞/)
白鷺畫雙素粉毫幽趣多翹沙依折葦刷羽對衰荷浦
思懸秋壁江情憶釣蓑因君逺相寄時詠到滄波
　　　和潘叔治題劉道士房壁薛稷六鶴圖
窮年見俛啄無有飢之意雖存玉山禾不入丹青喙因
思方朔嘲此豈優諧類(詠啄食/)
舉足徒有勢行沙遂無蹤迴頸誠已乆未知兢何從安
能見儔侣顧望自顒顒(詠顧步/)
引吭向層霄聲聞期在耳鼓吻意豈疎知音何已矣安
得九臯同流響入萬里(詠唳天/)
知逢仙圃風飄颻奮雙翅拊節余欲助和歌誰爾類但
看矯然姿固於流雪異(詠舞風/)
孤標近僊壇依約聞墜露儼如舉止揚稍見神爽悟曉
月坐清軒寒添壁間素(詠警露/)
六鶴皆不同初生薛公筆況兹刷羽者奮迅如天質墨
客懷賞深題詩仍我率(詠理毛/)
　　蟲魚
　　　仲咸借予海魚圖觀罷有詩因和(王元之/)
偶費霜縑與綵毫海魚圖畫滿波濤搘牀難死慙龜壳
把酒狂歌憶蟹螯鯧蚱脚多垂似帶䱟魦齒密利如刀
何當一一窮真偽須把千尋鐵網撈
　　　贈徐子虚畫魚(王佐才/)
我嘗放意遊江湖喜從釣叟觀真魚有時臨溪行復坐
秋水無風魚自如鮮鱗滑鬛隨上下回旋戲躍形皆殊
兩兩相逢若對語聚頭戢戢搖雙鬚忽然散漫背遊去
一半掉尾潛菰蒲往來得所弄晴色員波觸動生浮珠
困依垂楊看不足盡日忘歸誰與俱自從北走塵土窟
十年不復瞻蓴鱸憑誰畫出江湖趣東海今聞徐子虚
毫端奪得生時意京師好事争傳摹寫成雙幅輒遺我
展舒活動驚堂隅窮搜前古少竒筆此本只恐人間無
任教涸轍强濡沬對面相忘千里書
　　　王摩詰釣魚圖(王履道/)
我本江湖人市朝豈無心偶然墮世網如鳥思長林交
親豈不多之子徳我深賜沐有餘間一馬時相尋茅亭
容膝耳九衢可窺臨挂壁出古圖驚笑靡自任筆墨粗
可識佳處疑非今佳哉王摩詰風味我所欽自狀釣魚
圖葦間相挐音有如渼陂遊一杜挾兩岑坐令黄塵中
思落清江潯秦子詩思古清新間雄沈示我五字句月
杵鳴秋砧回杯勸摩詰對畫手自斟我羨子高趣子聆
我微箴譬如影與形妙在同一陰我時坐其旁清風溢
幽襟歸來步長廊缺月户半侵丹青已過鳥齒頰猶哦
吟煩公有聲畫相我無弦琴
　　　書艾宣畫蓮龜(蘇子瞻/)
半脫蓮房露壓欹綠荷深處有遊龜只應翡翠蘭苕上
獨見𤣥夫曝日時
　　　雍秀才畫草蟲八物
　　　　促織
月叢號耿耿露葉泣漙漙夜長不自暖那憂公子寒
　　　　蟬
蛻形濁汙中羽翼便翾好秋來間何闊已抱寒莖槁
　　　　蝦蟇
睅目知誰瞋皤腹空自脹慎勿困蜈蚣飢蛇不汝放
　　　　蜣蜋
洪鐘起暗室飄瓦落空庭誰言轉丸手能作殷雷聲
　　　　天水牛
兩角徒自長空飛不服箱為牛竟何事利吻穴枯桑
　　　　蝎虎
跂跂有足虵脈脈無角龍為虎君勿笑食盡蠆尾蟲
　　　　蝸牛
腥涎不滿殻聊足以自濡升高不知回竟作粘壁枯
　　　　鬼蝶
雙睂卷鐵絲兩翅暈金碧初來花争妍忽去鬼無迹
　　　題王生畫三蠶蜻蜓二首(蘇子由/)
飢蠶未得葉宛轉不自持食蠶聲如雨但食無復知老
蠶不復食矯首有所思君畫三蟲意還使知者誰
蜻蜓飛翾翾向空無所著忽然逢飛蚊驗爾飢火作一
飽困竹梢凝然反㝠寞若無飢渴患何貴一簞樂
　　　蟻蝶圖(黄山谷/)
蝴蝶雙飛得意偶然畢命網羅羣蟻争收墜翼䇿勲歸
去南柯
　　　劉五草蟲扇子
吾宗白團扇畫作草蟲様天時變炎涼棄置幾惆悵網
蟲蒼蒼顔色晦畫工筆法依然在剪裁帖綴復生光白
日團團仍可愛蒼蠅輕巧胡蝶狂怒螳斮斧誰能當老
蠶作繭意自了露蟬孤嘒殊清涼其餘百品隨變化天
機所動俱閒暇座人咨嗟用筆精不知猶是今人畫畫
工侯生今白頭有時看畫還淚流壯年名聲却自惜老
去心神無處求始知能事須當年盛時一過殊可憐即
今拙工各自喜豈知此家先日前落筆輒得十萬錢
　　　偶訪吉甫畫三蠅壁間吉甫有詩次韻(倪巨濟/)
何人刻獼猴老眼覻荆棘不如丹青手快意風雨集我
窮坐詩豪九鼎扛筆力偶然一㸃悞著紙生羽翼千言
走蚍蜉寧為寸紙逼還當寫君詩什襲同藏羃
　　　跋聚蟻圖(夏均父/)
紛然蟲臂蟻争環付與高人一解顔不待南柯昏宦畢
始知身寄大槐間
　　觀畫題畫
　　　楊子華畫(元微之/)
楊畫逺於展何言今在兹依然古妝服但感時節移念
君一朝意遺我千載思子亦幾時客安能長苦悲皓腕
卷紅袖錦韝臂蒼鶚故人斷弦心稚齒從禽樂當年惜
貴遊遺形寄丹雘骨象或依稀鉛華已寥落似對古人
民無復昔城郭子亦觀病身色空俱寂寞顛倒世人心
紛紛乏公是真賞畫不成畫賞真相似丹青各所尚工
拙何足恃求此妄中精嗟哉子華子
　　　純甫出僧恵崇畫要予作詩(王介甫/)
畫史紛紛何足數恵崇晚出吾最許旱雲六月漲林莽
移我翛然墮洲渚黄蘆低摧雪翳土鳧鴈浄立將儔侣
往時所歴今在眼沙平水淡西江浦莫氣沈舟暗魚罟
欹眠嘔軋如聞櫓頗疑道人三昧力異域山川能斷取
方諸承水調幻藥灑落生綃變寒暑金坡巨然山數堵
粉墨空多真謾與大梁崔白亦善畫曽見桃花浄初吐
酒酣弄筆起春風便恐漂零作紅雨流鶯探枝婉欲語
蜜蜂掇蘂隨翅股一時二子皆絶藝裘馬穿羸久羇旅
華堂豈惜萬黄金苦道今人不如古
　　　觀畫目送飛鴈手提白魚(晏叔源/)
眼看飛鴈手攜魚似是當年綺季徒仰羨知幾避繒繳
俯嗟貪餌失江湖人間感緒聞詩語塵外高蹤見畫圖
三嘆繪毫精寫意慕㝠傷涸兩踟蹰
　　　依公儀招觀畫
初約看花花已盡重親閒客客應歡真花既不能長豔
畫在霜紈更好看
　　　和江鄰幾梅聖俞同蔡學士觀宋家書畫(劉叔贛/)
中郎石經天下傳江翁説詩當世賢南昌子真亦祿仕
讀書養性希神僊雄豪相遇古莫及所至衣冠争願焉
貴公子孫誰是勝廣平家書盈萬千當時交友皆父行
賈生論議欺老先開門迎客車結轍而此三士相周旋
牙籖插架塵土絶寶軸出囊瑤玉聮前秦篆籕頗磨滅
中世粉墨仍新鮮咨嗟古人不可見但覺能者心意専
知音自昔貴一遇千嵗相望猶比肩況有清詩紀實事
豪壯入耳如哀弦鄙夫觀書識難字古文愈野心謂然
要當乘興過君所刮膜一使頭風痊
　　　楊寺丞書畫
楊侯古書數十軸草𨽻缺殘猶可讀古書流傳動千嵗
書可倣摹古容偽愛君苦心能辨之等捐千金不為費
世嘗售名不售真物可見形難見神重令志士一惆悵
念有遺寶隨埃塵東牆西牆畫滿屋琵琶小兒理新曲
鄙夫長安交遊少騎馬能來與君熟萬事好惡我自知
不作浮沈為人更耳目
　　　觀畫(李成年/)
夢澤正天寒南峰帶秋色詩人句不盡餘意傳粉墨年
來兩眼昏吏牘苦侵迫明窗展横素刮膜謝砭石往時
蓬萊宫圖畫粲東壁拾遺老陰峭思訓麗春碧經年一
過眼行繞不暇食太行逢李生筆勢妙思索未成真營
丘不俗已高格安得十萬錢盡致鵝溪白不須念衣裘
䃜灰日滋殖寫我江湖心浩蕩滿千尺
　　　春日登眺遊寶勝諸寺且觀名畫(徐師川/)
䕶法儼神龍諸天擁梵宫樓臺春日麗海岳畫圖雄浦
樹重重綠園花灼灼紅微風吹細雨只在夕陽中
　　　觀劉格非畫(林子來/)
人言畫師非俗士小技不妨聊戲耳欲搜萬象入詩句
未若丹青易盈紙坐令晚景下鴻鴈力奪春工發紅紫
明眸破笑不作難頃刻冰紈出西子信能自適亦自累
好事終為人所使曷不窮年自寫真奮髯箕踞走百鬼
　　　觀錢徳嘗書畫(陳子高/)
臨池競賞無心筆破産新酬沒骨花老子眼寒俱不識
勞君煎㸃入香茶
　　　己酉仲秋之夕與任才仲醉於岳陽樓上明年
　　　十一月二十日南遊過道州謁姜光彦出才仲
　　　畫軸則寫是夕事也剪燭觀之恍然一笑書八
　　　句以當畫記(陳去非/)
去年中秋洞庭野寒瑤萬頃兼天瀉岳陽樓上兩幅巾
月入欄干影瀟灑世間此境誰能孤狂如我友人所無
一夢經年無續處道州還見倚樓圖
　　　次韻錢遜叔畫圖(吕居仁/)
西風著人塵滿襟江山縱近難追尋當年寫此數幅妙
坐使几案頻登臨斷雲黯慘出古寺逺岸杳靄連荒岑
漁舟蕩漾江路晚煙雨濛籠山店陰已知落筆(一作/筆下)氣
象古一任世間消息沈最憐霜榦倚長石不待嵗乆成
枯林知公此中興不淺此畫故能留意深只今燕坐一
室裏尚費從來長短吟詩成掩卷坐秋晚一唱三歎求
遺音
　　　次可師韻(徐師川/)
五湖出畫師手一葉浮漁父家風裏芙蓉野色雨中鴻
鴈汀沙
　　　試院求李唐臣畫(晁無咎/)
有客攜來白團扇看君畫出翠微峰忽然陂水變陰霧
便有松林吹晚風松林陂水静何極何處歸舟天際識
韋侯直榦儻不難杜陵東絹那能惜
　　　寄京師畫院待詔王公器(歐陽闢/)
有唐畫癖唯王維自謂前身應畫師君今畫祖躐神奥
權敵造化争分持君今畫品到祖處祖身再生何異疑
宋唐相距更累代典刑尚在寧少隳正恐聲名出祖上
況早力學工文詞曩吟佳句每記憶一字可買堪貧羸
天地兩間府萬物物物圖繪畧不遺飛潜動植出把握
臻幽造妙窮毫絲顧堂陸室牆數仞直發門鐍深探窺
人間流落已足貴況蔑國手展設施景靈九殿初締搆
九屏博選丹青竒睿㫖屬君亟應命牡丹孔雀它無為
雕欄醜石要傑怪議敢共事纔郭煕屏開散布十八種
爛然逼真生羽儀南徐西趙不復數宸翰㸃賜收高貲
慈聖光獻升仙際睟容將貌精者誰都城名輩皆縮手
君特奉詔趨宫闈重曈背淚親睠矚一筆立就難動移
上心中愜愈増慟金口由此皆歎咨禁庭内外曰惟蕭
進秩一等躋官資聖表神蹤閟天上盛美空傳萬一知
考牧一圖最卓絶羊牛爾牧俱來思羊羣三百牛九十
角耳濈濕訛寢宜聚無鬭觸形甚澤馴擾畢來肱以麾
地從善利畜得所或時升降或飲池牧人負餱荷蓑笠
可禦暑雨仍禦飢薪蒸用足尚餘力搏取禽獸雄與雌
紛紛事物已曲盡亡一不合無羊詩豐年富庶義亦備
舉目如在宣王時前視未有後鮮儷獨步詎肻容並馳
不見古人豈君恨但恨古人不見之琅玕碾軸蜀錦標
賢王寶秘輕瓌琦鉅公名卿競題跋鋒起議論誇淵微
我始鄰居久結好草廬對雪傳孱衰喬松瘦竹旁掩映
梅花半折臨澗湄素琴横榻書滿架綠缾注酒傾椰巵
鑪灰不識炭火燼坐擁絛褐峩接䍦筵前凌亂舞六出
筆凍研底方生澌女奴瞰窗不避冷青裙赤脚丫髪垂
我無泉石營此景君畫雖巧令人悲十年逺别如夢寐
此圖出處嘗自隨去春京國重㑹合愈見極藝觀忘疲
矜我孜孜嗜益篤為作秋江四鷺鷥芙蓉照波蔭寒菊
芰菼獵獵西風吹感君贈我瀟灑意意勸把釣江湖歸
煙瀾素闊無寸尺今縱見勸歸已遲君嗟五十眼力減
將亦謀隱長掩扉我擬更求冬月景知君老筆尚能揮
　　　跋黄魯直畫(王介甫/)
江南黄鵪飛滿野徐煕畫此何為者百年幅紙無所直
公每玩之常在把
　　　題李景元畫(蘇子瞻/)
聞說神仙郭恕先醉中狂筆勢瀾翻百年寥落何人在
只有華亭李景元
　　　王維畫
摩詰本詞客亦自名畫師平生出入輞川上鳥飛魚泳
嫌人知山光盎盎著睂睫水聲䀨䀨流肝脾行吟坐詠
皆自見飄然不作世俗辭高情不盡落縑素連山絶澗
開重帷百年流落存一二錦囊玉軸酬不貲誰令食肉
貴公子不覺祖父驅熊羆細氈浄几讀文史落筆璀璨
傳新詩青山長江豈君事一揮水墨光淋漓手中五尺
小横卷天末萬里分毫釐謫官南出止均穎此心通達
無不之歸來纒裹任紈綺天馬性在終難羈人言摩詰
是初世欲從顧老癡不癡桓公崔公不可與但可與我
寛衰遲(桓𤣥嘗竊長康畫崔/圓常使摩詰畫壁)
　　　書郭熙横巻(蘇子由/)
鳯閣鸞臺十二屏屏上郭煕題姓名崩崖斷壑人不到
枯松野葛相倚傾黄散給舍多肉食食罷起愛飛泉清
皆言古人不復見不知北門待詔白髪垂冠纓袖中短
軸纔半幅慘淡百里山川横巖頭古寺擁雲木沙尾漁
舟浮晚晴遙山可見不知處落霞斷鴈俱微明十年江
海興不淺滿帆風雨通宵行投篙椓杙便止宿買魚沽
酒相逢迎歸來朝中亦何有包褁觀闕圍重城日高困
睡心有適夢中時作東南征眼前欲擬要真物拂拭東
絹付與汾陽生
　　　畫歎(并引/)
　　武宗元比部學吴道子畫佛菩薩鬼神燕肅龍圖
　學王摩詰畫山川水石皆得其彷彿潁川僧舍往往
　　見之而里人不甚貴重獨貴趙董二生二生雖工而
　　俗不識古名畫遺意作畫歎
武燕未逺嗟誰識趙董紛紛枉得名已矣孫陳舊人物
至今空數漢公卿
　　　摩詰畫(黄山谷/)
丹青王右轄詩句妙九州物外嘗獨往人間無所求袖
手南山雨輞川桑柘秋胸中有佳處涇渭看同流
　　　題花光畫
湖北山無地湖南水徹天雲沙真富貴翰墨小神僊(此/平)
(沙逺水筆意超凡入聖法也每/率意為之當冠四海而名後世)
　　　題四弟以道横軸畫(晁無咎/)
黄葉滿青山枯蒲静寒水鳧鴈下坡塍牛羊散墟里擔
穫暮來歸兒迎婦窺籬虎頭無骨相田野有餘思
　　　次韻魯直試院贈奉議李伯時畫詩
東房攜巻繞幕行西房卷作墮地聲紙山間出筆陣横
李侯畫若禪眼透觀魚元沙骨疎瘦舟中淵明細若豆
歸心祇愛玉花驄不須棘針學痴翁惱渠愁作睂鬭紅
(數物伯時/試院所作)
　　　題伯時畫
單于射獲明妃笑勸酌葡萄跪小胡不恨别官昆莫老
應憐超乘子南夫
　　　題范才元畫軸後(吕居仁/)
昔年同過嶺南州曽看湘江萬里流妙手可傳詩外意
亂雲寒木更孤舟
　　　題于逢辰畫(謝幼槃/)
踏遍江南岸歸來試解衣誰言物外賞不與筆端違石
帶蒼苔瘦風凋折葦希令人清興發欲問釣魚磯
　　　題花光長老畫二首(韓子蒼/)
曉出花光寺雲沙照眼新歸來看圖畫借問若為真
昨欲浮湘去褰裳望九嶷清湘今入手一掉更何之
　　　題許道寧畫(陳去非/)
滿眼長江水蒼然何郡山向來萬里意今在一窗間衆
木俱含晚孤雲遂不還此中有佳句吟斷不相闗
　　　題持約畫軸
日落川更闊煙生山更浮舟中有閒地載我得同遊
　　　題畫
分明樓閣是龍門亦有溪流曲抱村萬里家山無路入
十年心事與誰論
　　　為陳介然題持約畫
層層水落白灘生萬里征鴻小作程日暮微風過荷葉
陂南陂北聴秋聲
　　　跋任才仲畫二首(大光/所藏)
逺遊吾不恨扁舟載幅巾山色暮暮改林氣朝朝新野
客初逢句薄霧欲生春因知子任子胸懷非世人
前年與孫子共作南山客扶疎月下樹偃蹇澗邊石賦
詩題古蘚三呌風脫幘任子不同遊毫端有疇昔
　　　贈丹青僧了本(汪彦章/)
虎頭不復傳金粟魏武之孫聊可續如何三昩畫中王
解使天機照人目含毫不動先有情萬態了了隨經營
偶然得意灑春色日輔月角須㬰成精神還仗精神覓
筆下區區徒刻畫故知巧匠槃礴時萬里丹青減容色
君不見齊梁大士天所開幻僧不許僧繇猜師今幸有
印泥手貌取當年黄面來
　　　奉題董端明漁父醉鄉燒香圖十六首(陳子高/)
　　　　漁父七首
處處晴沙著釣綸浴鳧飛鷺頗相親誰知宿昔風雲㑹
只似尋常江海人
繪縷絲絲雪色魚碧筩香細引村沽江天此樂誰無分
不問官家乞鑑湖
君王獵罷載熊羆錫壤分茅合霸齊邑有魚鹽太多事
翛然何事釣璜溪
傾吳佐越早經綸朝市風波猛乞身不道五湖春浪急
蓬窗還有捧心人
志和漁隱古仙真霅水風流見後身蓑笠何須訪圖畫
貂蟬凜凜在麒麟
雷澤田漁翊聖明射蛟南幸見升平稍分天漢昭回象
更和江湖欸乃聲(上駐蹕會稽因覽黄庭堅所書張/志和漁父詞十五首戲同其韻)
風煙回首釣漁臺巾褐從容小殿開自是玉皇香案吏
外邊休奏客星來
　　　　醉鄉七首
醉鄉天地誰開闢光景沖融古到今明月清風一長嘯
杯中時見昔人心
昔人愛酒復能詩阮籍陶潜葢有之共道尚書兼此興
超然異代忽同時
斗酒百篇元祐初當時流輩已蕭疎閉門日飲身强健
得見升平總不如
子房帷幄贊神謀晚嵗疏封自占留代邸勲勞今絶口
上恩仍與醉鄉侯
脫靴神氣迥飄飄平日千鍾奉帝堯老子浮湛人不識
酒壚争席奈漁樵
老瓦盆中旋潑醅陶然樂聖且銜杯只今痛飲誰能那
寶器恩從天上來
黄金細字勒杯巡魚水恩私晚更親但得賜田堪種秫
向來浮議不闗身
　　　　燒香二首
相如綠綺有新聲荀令熏鑪非故情曲罷空山滿香霧
飄然還上赤霄行
琴心非佛亦非仙座下弦歌萬二千一瓣香中誰㑹得
要須靈利散花天
　　　題葉碩父畫巻二首
扁舟欲向山陰去端為林泉作此行不獨卷中攜栗里
還于句裏得淵明
風煙幻出元暉畫林壑天然碩父詩只似無心雲出岫
輪囷消索更多姿
　　　題張文潜畫帖
此老從來馬如狗却笑蹇驢難朝天聊爾據鞍猶覓句
想知行處似乘船
官曹文書堆滿牀憒憒度日孤晝長安得如彼二三子
抱琴挾䇿置我旁
　　　何伯言畫
何子畫山心極苦不畫山林畫其趣不知此絹厚幾許
隱隱深入疑有路去年持此干貴權數幅得官仍得錢
平民常産賣有盡筆端有産無窮年而今東絹知何數
不為水墨為襦袴我憐何子老更痴平民皆飽汝獨飢
　　　五月二十四日江鄰幾邀觀三館書畫(王介甫/)
五月秘府始曝書一日江君來約予世間雖有古畫筆
可往共觀臨石渠我時冒熱跨馬去開厨發匣鳴巢魚
羲獻墨跡十一卷水玉作軸排疏疏最竒小楷樂毅論
永和題尾付官奴又有四山絶品畫戴嵩呉牛望青蕪
李成寒林樹半枯黄筌工妙白兔圖不知名姓貌人物
二公對奕旁觀俱黄金錯鏤為投壺粉障復畫一病夫
後有女子執巾裾牀前紅豔平火鑪牀上二姝展氍毹
遶牀屏風山有無堂上列畫三重鋪此幅巧甚意思殊
孰假(闕/)　且請模世事若此還可吁
　　畫壁雜畫
　　　觀薛稷少保書畫壁(杜子美/)
少保有古風得之陜郊篇惜哉功名忤但見書畫傳我
遊梓州東遺跡涪江邊畫藏青蓮界書入金牓懸仰看
垂露姿不崩亦不騫鬱鬱三大字蛟龍岌相纒又揮西
方變發地扶屋椽慘淡壁飛動到今色未填此行疊壯
觀郭薛俱才賢不知百載後誰復來通泉
　　　子由新修汝州龍興寺呉道子畫壁(蘇子瞻/)
丹青乆衰工不藝人物尤難到今世每摹市井作公卿
畫手懸知是徒𨽻呉生已與不傳死那復典刑留近嵗
人間幾處變西方畫作波濤翻海勢細看手面分轉側
妙算毫釐得天契始知真放本精微不比狂花坐客慧
似聞遺墨留汝海古壁蝸涎可垂涕力捐金帛扶棟宇
錯落浮雲巻新霽使君坐嘯清夢餘幾疊衣紋數衿袂
他年弔古知有人姓名聊記東坡弟
　　　書樂天宅壁
元和元年中盜殺武丞相京師方皇皇搢紳拱相望是
時香山公上疏索言壯朝隮九天邊暮貶九江上此廬
公所居凜凜見遺像梁棟雖已非江上尚無恙細讀壁
上詩悠然起遐想九原不可作風埃重迷莽整棹歸去
來離騷為君廣
　　　王維吳道子畫(在普門及/開元寺)　(蘇子由/)
吾觀天地間萬物同一理扁也工斲輪乃知讀文字我
非畫中師偶亦識畫㫖勇怯不必同要以各善耳壯馬
脫御放平陸步驟風雨百夫靡美人婉娩守閑獨不出
庭户修容止女能嫣然笑傾國馬能一蹴致千里優柔
自好勇自强各自勝絶無彼此誰言王摩詰乃過呉道
子試謂道子來置女所挾從軟美道子掉頭不肯應剛
柔我已足自恃雄奔不失馳精妙實無比老僧寂滅生
慮微侍女閑潔亦復婢丁寧勿相違幸使二子齒二子
遺迹今豈多岐陽可貴能獨備但使古壁常堅完塵土
雖積光豔長不毁
　　　題李十八黄龍寺畫壁
胸次峥嶸落筆端壁題留與老夫看枯槎尚倚春風力
蒼竹從來自嵗寒
　　　次韻張禹直開元寺觀畫壁兼簡李徳素
丹青古藏壁風雨飽侵藻拂塵開蝕鑒志士淚霑臆靈
山逺飛來不可以智測龍神湛回向擁衛立劒㦸依然
呉生手旌斾略可識鴻濛插樓臺毫髪數動植廣牀瞻
二聖有衆拱萬徳飛行凑六合攬取著一席人人開生
面絶妙推心得李侯天機深指㸃目所及三生石上夢
天樂鳴我側幽尋前日事晦明忽復易章生南溟鵬籠
檻鎖六翮能同寂寞遊濁酒聊放適西風葉瀟瀟蟋蟀
依牆壁家無萬金産四鄰砧聲急藜羮傲鼎食藍縷亦
山立並船有歌姝粉白睂黛黒期公開顔笑醉語雜翰
墨不須談俗事秖令人氣塞
　　　和原父同江鄰幾過浄土院觀古殿呉道子畫
　　　楊恵之塑像及顯生傳當世貴人形骨仁僧鼔
　　　琴作(劉叔贛/)
真賞非俗嗜雅遊知勝緣百身化前佛方丈納諸天工
以智自表名由高益傳呉生擅粉繢楊氏妙鈞埏能事
古未盡希聲今亦然伻圖觀肖像撫㢩置鳴弦理㑹均
聞見神交遺後先衣冠若對面山水若忘年子墨臺中
妙仙翁柱下賢新詩俱絶唱塵土更餘妍
　　　與可許恵所畫野景以詩督之(蘇明允/)
枯松怪石霜竹枝中有可愛知者誰我能知之不能説
欲説嘗恐天真非羨君筆端有新意儵忽萬狀成一揮
使我忘言惟獨笑意所欲説輒見之問胡為然笑不答
無乃君亦難為辭晝行書空夜畫被方其得意尤若痴
紛紜落紙不自惜坐客争奪相謾欺貴豪滿前謝不與
獨許見贈憐我衰我當枕簟卧其下暮續膏火朝忘炊
門前剝啄不須應老病人誰稱我為
　　　書劉景文所藏宗少文一筆畫(蘇子瞻/)
宛轉回紋錦縈盈連理花何須郭忠恕匹素畫繅車
　　　題李伯時畫
清獻先生無一錢故應琴鶴是家傳誰知黙鼔無弦曲
時向珠宫舞幻仙
醜石寒松未易親聊將短曲調長人乘軒故自非明眼
終日僛僛舞爨薪
　　　題鄭防畫夾五首(黄山谷/)
恵崇烟雨歸鴈坐我瀟湘洞庭欲喚扁舟歸去故人言
是丹青
能作山川逺勢白頭唯有郭煕欲寫李成驟雨惜無六
幅鵝溪
徐生脫水雙魚吹沫相看晚圖老矣個中得計作書逺
寄江湖
折葦枯荷共晚紅榴苦竹同時睡鴨不知飄雪寒雀四
顧風枝
子母猨啼槲葉山南山北危機世故誰能樗里彀中皆
是由基
　　　題大年小景(汪彦章/)
忽驚坐上江天渺半幅鵝溪寫霜曉風低黄蘆潮欲到
平沙無人喧宿鳥而來著眼應萬里開卷尺餘那盡了
須知王孫寄筆力平日氣吞雲夢小故將㸃綴調兒輩
不待淋漓翻墨沼滕王蛺蝶往誰並曹霸驊騮今已少
坐令好事費百金窗几短屏横軸繞君家此本傳幾世
羈客見之先絶倒江頭歴歴舊行處好在漁磯落寒潦
浮家泛宅歸去來還看飛鴻卧林杪
　　　和元晦詠畫壁(張敬夫/)
松杉夾路自青陰溪水有源誰復尋忽見畫圖開四壁
悠然端亦慰予心
　　　題錢少愚四畫(周少隱/)
一㸃傷春恨看成兩鬢霜如今無此夢莫畫兩鴛鴦(鴛浦/)
一作東呉去回頭又十年可憐江上雪空落釣魚船(釣雪/)
事去空千載何曽有若人只應煙樹裏便是永和春(蘭亭/)
雨足三湘岸煙含七澤秋可能無尺地分得庾郎愁(秋觀/)
　
　
　
　
　
　
　
　
　
　
　
　聲畫集卷八
