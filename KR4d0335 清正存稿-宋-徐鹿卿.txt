#+TITLE: 清正存稿-宋-徐鹿卿
#+DATE: 2018-05-12 10:19:39
#+SOURCE: github.com/kanripo/KR4d0335 master fdce91cd                
欽定四庫全書　　　　集部四
　清正存稿　　　　　　别集類三(宋/)
　　提要
　　　　臣等謹案清正存稿六巻附録一巻宋徐鹿
　　　　卿撰鹿卿字徳夫號泉谷豐城人嘉定十六
　　　　年進士官至禮部侍郎以華文閣待制致仕
　　　　卒諡清正事蹟具宋史本傳其所著有泉谷
　　　　文集奏議講義鹽楮議政稿厯官對越集諸
　　　　書今俱散佚此本乃明萬厯中其十二世孫
　　　　鑒巡按福建于家乘中搜輯刋行者也鹿卿
　　　　博通經史居官㢘約清峻多恵政凡所建白
　　　　皆忠悃激發不少隠諱今觀是集如都城火
　　　　則上封事言惑嬖寵溺燕私用小人三事遷
　　　　國子監主簿入對則陳洗凡陋昭勸懲等六
　　　　事為太府少卿入對則言定國本正紀綱立
　　　　規模諸事大抵真摯􁃻切深中當時積弊劉
　　　　克莊以董子之醇賈生之通許之雖標榜之
　　　　詞不無稍過其實而純忠亮節無愧古人固
　　　　非矯激以取名者所得而比擬矣乾隆四十
　　　　六年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸費墀
清正存稿原序
按宋史理宗朝吾家蓋有兩名卿云一為泉谷公鹿卿
以樞密使封豐城男一為矩山公經孫以學士封豐城
伯二公當宋祚垂亡之秋適權奸柄國之際均不得有
為於時然矩山公乃理宗末季或倦於勤故不得盡其
言而泉谷公正當其壯年勵精之日其言猶得以自盡
登嘗從家乗中見公年譜蓋自嘉定登第以後諸凡所
闗職守與國家大計無事而不言無言而不盡其最著
者若疏都城災而歸咎積隂之極刺其君之惑寵嬖溺
燕安觸犯忌諱既言人之所不敢言其幹辦閩事也時
山冦日熾所與當事徃還書論動中機宜以書生而談
軍旅之事又言人之所不能言至積强之敵積輕之楮
二者當時急務而人槩諉之無可為公獨奏之未已又
白之廟堂必欲起衰救弊于萬一又言人之所不及言
乃輪對二劄言尤激切至謂以越王勾踐之規模用今
日東南之天下庶乎其可使人主竦然動色則人之所
不可言者而亦言之其忠悃何篤摯也公之疏札固不
止此而此其大者當時不免見忌至累乞祠而獨西山
真先生與之契合其舉備獻納也則曰學術精深節操
方正其辟知南安也則曰才識不羣强毅有立至謂求
以答民望而寛時憂則示以吾黨道同志合之意語云
道不同不相為謀同聲相應同氣相求公于西山儻非
其道之相為謀而何聲應氣求之若是哉葢公之從事
于學也壯年嘗立青雲社約友朋輔仁于㑹文之外及
仕而教授南安訓諸弟子由濓洛以溯洙泗之源故公
之立朝寕與逐客俱退而不與諂子同進其守制寧違
審察之旨而不肯冒起復之名此其平日之所得于學
問者深故其所契合于西山必有出於言語行事之上
者在也世多訾儒者迂腐不適于用以公之儒而其言
鑿鑿可用若此劉克莊稱其有董子之醇賈生之通信
不誣矣嘗讀西山大學衍義見儒者經世之實用則其
所取于公者豈徒迂腐云爾哉此公文字之可傳非區
區子弟之私盖於儒先之言信之也時觀叔以按閩過
家命録出年譜中諸疏札將與矩山公集並刻以傳夫
泉谷公欲為于猶可為之日故其言詳矩山公欲為于
不可為之時故其言畧此前人一時之雙美也其並傳
也固宜登忝逺裔竊願蠅附故述梗槩以引其端云徐
即登拜手謹撰
　
　
　
　
　
　
　
　
　
　清正存稿原序
欽定四庫全書
　清正存稿巻一　　　　　宋　徐鹿卿　撰
　　奏劄
　　　四年丁酉六月輪對第一劄
臣寒遠孤蹤材能謭薄遭逢明聖擢寘班聨嫠緯至情
每恨無因借玉陛方寸地一吐之兹因賜對獲望清光
不敢摭拾細微以應故事請以闗於理亂之大者為陛
下告臣聞至不可玩者上天之怒心尤不可忽者斯人
之疑心知所以解人心之疑則可以息天心之怒矣夫
天人相因疑怒相生察諸近而遠者明求諸顯而幽者
驗惟有真實一心可以對越可以感動而毫髪之人為
不預焉乃五月辛未星文見異壬申回祿延災兩日之
間京城煨燼者十之七矣陛下居至尊操勢利莫愛於
宗戚而邸第焚莫急於財貨而帑藏竭莫大於都邑而
生聚空以其至親至近者猶不能庇而全之則夫疎且
遠者將何恃矣方其煙炎張空浩如怒濤疾風之不可
禦陛下曾目擊之乎斯人倉皇駭竄斃於熏灼斃於顛
踣斃於饑餓者不可勝數其幸而存者呼號之聲憔悴
之色可憫可痛陛下曾得所聞乎蒼蒼者天不可推測
所可知者人心而已陛下嗣承丕緒十有四年其間災
異何所不有而三變為尤大辛卯之災上及宗廟人謂
權臣專擅之應也陛下方且念其羽翼之勞潜晦委重
於是乎天怒未息而警之以䘮師失地之變焉三京之
敗流毒至今人以為諸臣狂易之致也顧乃委曲諱䕶
越三年而始下哀痛之詔於是天怒未息而又警之以
震雷之威焉明禋之異上下失色人以為燮理非人之
咎也陛下雖能逐一宰臣然舛政宿弊大率多仍其故
於是天怒不息而鬱攸之警至於再矣天之仁愛國家
何其至哉本朝以火徳王今一隂方生而有此大異正
由隂盛陽㣲而火失其性故也懐疑者衆陛下亦知乎
恭惟寧宗皇帝以恭儉仁厚之徳祈天永命享國久長
薄海内外皆得䝉被安靜和平之福火之作也廹於開
元陽徳之宫而獨不燬豈非天以此彰我寧考之盛徳
以警動陛下之心乎衆心之所疑者此也陛下之大寳
位得之於天而受之於寧考天資孝友豈有他哉一宗
藩之無祀豈必謂其真能為伯有之厲然故宫遺址火
實始焉衆心之所疑者此也椒房之親富顯之可也當
四郊多壘之時節鉞之華不以待有功而汲汲及此恩
寵先之火亦先之衆心之所重疑者此也近親懿戚人
頗議其干請之數其有其無陛下知之臣不知也然火
之自西而東越兩河而徑趨之若有所嚮導然衆心之
所以愈疑者此也雖然是亦姑舉其迹之最著者爾非
獨四疑又有三謗羣臣熟言之陛下熟聞之矣徒以為
罷行論建必出外庭未嘗謀之私昵也進退除授必出
宰揆未嘗决之他人也機務親覽宵旰忘勞經史講論
寒暑不輟未嘗過佚於深宫内廷也是三謗者非獨陛
下之心臣則知之而天下未之知也蘇軾有言人言雖
未必皆然而疑似則有以致謗臣請畧言其疑似之跡
而陛下試察之政令出於外廷是矣然御筆時至於中
書宣諭或出於要地事闗封駁不免留中名曰白簡間
煩節帖此所以來天下之謗也又聞市巷之言徃時權
勢子弟置局行都内以結左右之揄揚外以覘朝廷之
動息然猶不過典以輿皂給以私錢今則方面效尤率
多置局而以其徒主之名曰通中外之情實以行囑託
之計朝廷每有科降不復津發率樁留以供費陛下捐
生民膏血以予之所望謂何而忍如此用之乎毋謂已
去而無是事也至如飲食藥餌之物出於敵國者相銜
而至輦轂陛下以為此安從而得之以吾寳貨易彼糞
壤而藉手以行其私更化以來宰執不受餽矣䑓諫不
受餽矣此錢此物歸之誰乎朝廷每一舉措令未出而
彼已知之每一議論意未决而彼已聞之向使有賂而
無效則雖賂亦將不再其應如影響是以方來而無窮
况蹊徑一開則他時因微而入縁形以出有不勝其慮
者此皆非陛下本意而謗者謂陛下實容之不知何苦
為此曹受謗哉臣以為不窒交通之路則天下之謗不
解此天之所以怒也除授出於公朝是矣然除目未頒
已有謂某為某邸之客某登某人之門既而有脗合者
矣除目既下則又曰某出於睿㫖之丁寧某出於御批
之訓諭雖卑官小職有不能不然者矣伴食故臣生無
錙銖之益殁乃論定策之功先皇與子孰得貪天私家
譔述豈能傳信是果出於聖意乎抑有為之地乎潛邸
外姻他豈不可以薄加恩數而參錯於邊方守倅之任
强敵在境此為何時風寒廹身此為何地是果以才選
乎抑姑為人擇官乎利在他人而謗歸君父乃重於絶
私謁而輕于受謗讟也頗聞聖意亦厭其煩以杜衍不
可告之者正自不少然臣以為不盡杜僥倖之門則天
下之謗不解此天之所以怒也佚樂不足以奪憂勤是
矣自有識言之葢曰陛下不知濡首之可戒則無旨酒
之箴矣不知女徳之無極則不復日近儒生矣自小人
言之但見邊風孔棘而増置妃嬪之閣錫宴雖罷而未
輟排當之常一二舉動未免有以實人言一實足以證
百虛是以觀聽懐疑羣議交集夫操網罟而謂之非漁
不如捐網罟而使人自信然則豈無名稱不正之人得
以出入宫掖以啟天下之疑者乎臣以為不絶逸慾之
媒則天下之謗不解此天之所以怒也夫因疑生謗因
謗生怒天之怒即人之怒也姬旦之告成王曰小人或
怨汝詈汝則皇自敬徳陛下欲回天意則凡羣言之所
止不必校曲直不必論是非必痛自刻勵痛自奮發由
自本自根之地以至於宫掖朝廷凡可以絶夫人之疑
謗者首圖而速改之而又以發强濟寛容之徳更以篤實
充輝光之美以懇忱應文貌之勝尊天命而抑私恩務
力行而簡議論論事剴切者必召封駁不回者必留緘
黙茍容者必汰闒茸不才者必斥支傾補弊之策必講
權冝救急之術必行天下方以此望陛下茍一旦奮然
斷自聖志而力行之則孰不歌舞聖徳而忘其憂人心
說而天意解矣不然避殿减膳之虛文不足以信天下
之心捐金予粟之小恵不足以釋都民之怨賢者相與
引去而持禄固位者皆臨事不可倚仗之人也臣觀火
勢熾烈之時官吏軍民幾于束手而坐視萬一天怒未
息其禍更有甚於此者亦將若是而已臣既憂斯民之
無所恃復憂陛下之無所恃矣興言及此疾首痛心惟
陛下哀其忠赦其愚而曲留聖心焉不勝四海生民之
幸取進止
貼黄臣又聞難得者機易失者時轉移天下之大勢者
存乎善應之而已陛下即位以來機之至者屡矣權相
之淪謝是一機也而不能應明堂之罷相亦一機也而
不能應今又一機矣謂冝不終日之間必有大黜陟以
謝天戒大更革以慰人心大悔悟以來直言顧乃不能
無遲回黽勉之意何哉豈其謂髙髙者真不足畏耶夫
機㑹之來斯民莫不傾耳注目以徯作新之政感孚之
速惟此時為然一徳意之美可使淄青軍士投戈而效
順一詔旨之布可使武夫健將竦動而感泣一舉措之
宜可使王承宗斂手而削地一任用之當可使遼人不
敢生事而開邊應之少緩則頽墮委靡無復振起之理
矣辰去速而求遲機一徃而不返願陛下與二三大臣
亟圖之取進止
　　　第二劄
臣既以天人相因之理控露於前矣而其切於時事者
有六請條列而繼言之一日洗凡陋以起事功大抵危
急之證非平緩之藥所可救療敗壞之局非尋常之著
所能扶持粤自金人傾危强隣熾焰滅國者十數稱兵
者㡬年中原遺黎殆無噍類而後駸駸及我蜀敗襄失
荆危淮孤而内憂近患又㨗出而乘之臣意此一氣數
自北而南非大有以回天心而繫民志是乃禍亂之始
也奈之何規模不立於朝廷威命不行於邊圉志氣不
一於中外號令不信於軍民處蹙國百里之時而襲累
朝全盛之儀文當禍至無日之機而守承平無事之程
度以文法相䝉蔽以空言示作新費有限之光隂役無
涯之細務平時失於經畫遇事必至張皇臣以為陛下
當講求軍國之大政而專意于委任責成大臣當清中
書之務而專意於憂邊思職必有以長駕逺撫而收豪
傑之用防微杜漸而絶禍亂之原毋以旁出之門户廢
紀綱毋以和戰之矛盾妨實政置節用一司以少紓目
前之急通救楮之權而勿泥書生之談王畿瓦礫之塲
若之何而鎮安上流脊膂之地若之何而葺理皇皇汲
汲盡心力而為之用草創之規為救急之術則人心改
觀而事功可集矣二曰昭勸懲以收主柄夫人之所以
奔走天下者惟賞與罰耳大權在已而不能用何以使
天下之聴命哉日者入洛之師縱未忍誅王恢而戮馬
謖亦冝投之荒裔俟經赦宥然後議功使過庶㡬名正
言順未至全廢勸懲今乃一切不問是司冦始失刑也
京襄之失亦宜重加竄殛而宻諭其手足之親責令勉
立功名然後抗章自贖猶可少塞公論今乃甫從薄罰
無故放還是司㓂冄失刑也去嵗邊騎長驅如入無人
之境其視攻鄄而弗救取薛陵而弗知者果何以異縱
欲宥過而責後效豈應無功而受厚賞今則例皆增秩
進職矣是司勲復濫賞也萬一更舉淮而棄之亦將以
是待之乎豈有擅作威作福之權乃惴惴焉待其臣如
驕子而可以用吾國也臣願陛下以齊威王之振厲者
自勉而毋以唐徳宗之姑息自安也三曰清班署以儲
實才夫鴛行鷺序世之所甚重也以臣觀之州縣一命
之微其才否無不立見至於登朝則閒曹居半悠悠唯
唯皆可累日而序遷其初本欲以儲才其弊亦足以藏
拙臣之不肖亦拙者之一也故欲作興人才必自班行
始昔太宗皇帝嘗謂多士盈朝欲一材堪轉運使三司
判官者了不可得今平居進用則常患于無缺及臨事
任使則又苦於乏才非其人而强使之適足以敗吾事
臣以為宜於班行中當留若干缺而以堪將帥練邊事
理繁劇通財計專立四科命内外之臣公舉所知條其
已試之效各以名聞中書置籍登載併記舉主姓名隨
其資歴淺深以所留之缺取所舉最多者充之其已立
朝而可備此選者亦預焉遇有事任則取因薦而㧞擢
者遣之功過之大者舉主同其賞罰前者既去後者復
來取之不窮而用之無盡陛下萬幾之暇時索一籍以
觀其進退則所儲皆可用之才矣四曰重輔郡以蔽都
邑夫千金之家猶知重門複壁以自衞况都邑乎兩浙
諸郡都邑之門壁也而兵備單弱春秋教閱操敝竹以
為弓掲腐繒以為旗老弱雜陳真同兒戲加之財計空
乏莫能疎通臣試以所知者言之聞之大農嘉禾一郡
嵗輸之數為緡錢二十五萬既以匱告而寛減三萬矣
又請止輸一十九萬使此數登足猶之可也而兩年之
間凢虧一十五萬則一嵗之輸不及元額之半今復以
麾壘寵舊臣之子不知其能辦集否也縱不為一郡計
獨不為都邑計乎頃年盗起三衢常山之豪頗常效力
功賞既濫又或不均甚至以土人住本里之闕彼此相
形近遂交鬬州郡茍幸平靜豈暇更為逺圖疽根伏藏
乆且潰决萬一邊陲警而肘腋之變復生何以待之凡
如此類臣以為當妙選賢牧整葺敗壊攝伏姦萌庶㡬
手足可以扞頭目而内憂不作矣五曰因閩越之舟師
以防海紹興金人之入侵也分兵為三而一由海道然
先一嵗已諜知之而命李寳屯江隂矣今賊婦久於海
上其為倪詢商簡者甚衆安知不出於昔之故智乎紹
興諜而知之知而僃之故能先其未發而伐其謀今既
不能知亦不能僃萬一敵以重兵綴江淮以舟師趨兩
浙本根震則枝葉不能自立矣竊見福建浙東嵗調畨
船分戍顧逕吳江等八處而總之許浦都統司以防海
也其錢糧則朝廷科降下平江支散近年糧降不時人
不堪命於是調發之始船户率非正名多用小船展拓
以應尺度而水手亦皆浮浪之徒非逃即潰問其舟則
閣淺矣沒水矣其部轄將校與都統司軍吏通同為欺
一遇㸃集則旋僱民船篙手以充之㸃名甫罷旋復星
散而軍吏與㳺手之應名而未去者因得竊錢糧而瓜
分之戎帥昏庸蔽而不察徒有供億之費而無禦僃之
功今宜作急行下兩路應今嵗當次畨船竝要正身管
押如敢承襲僱替守令重行鐫降吏胥竝從軍法仍先
科降合支之數候兵船之至委本州倅貳按月支散而
以郡守察之都統司任總轄之責而錢糧不預焉比之
旋行創置者力省而功倍矣又聞紹興樞臣葉義問建
言㳂海土豪諳海道之險仰海食之利皆能役使船户
請於㳂海要處置寨以土豪為寨主而自統之與官軍
相犄角若假以名目激犒而使之亦可行之一策也六
曰合東南之全力以守江夫上流重地既已破壞則江
面濶逺節節皆合關防羊祜有言勢分形散所備皆急
一處傾壊則上下震蕩雖智者不能為謀矣况聞襄江
船筏如織邊帥之力豈能一一分布宜思有以助之臣
以為當委江廣湖南福建帥臣於内郡禁軍額内十選
其三就帥司一處團結訓練委憲臣於郡弓手土兵額
内十選其三就憲司一處團結訓練各擇將以統之其
月糧文劵皆各州各縣自行措置逐月解發以八月召
集至二月散遣警急則從宻院調遣以為托裏之助時
事方殷非内外併力而為之使盗闖門庭則堂室無獨
全之理矣臣前篇之說其本也後篇所條其事也本立
則事立矣夫棟宇將焚而顔色不變者孔斌之所以深
憂薪火未燃而安寢自如者賈誼之所為痛哭臣之過
計竊比二臣儻沐探其一得之愚天下幸甚
　　　都城災應詔上封事
竊覩回祿煽災上延宗廟中外臣子莫不痛心臣螻蟻
㣲生至為猥賤然有懐不吐實負明時臣聞最易回者
天之心最易感者民之心最不可欺者已之心人主欲
自知其過惟求諸已心而已己心無愧則天心之怒一
旦可囘人心之怨一息可解不然狥虛文應故事心可
欺乎天人可欺乎臣恭惟皇帝陛下臨御宇内于今八
年踐祚之初天下習聞仁聖之徳翹首企足以為太平
之期期月可致信能日加警惕不移初心則積而至於
今日縱未大治亦宜小康曾未幾時而羣妖衆異層見
疊出是果何自而來哉以臣觀之大抵皆隂氣之應星
隕地震疾風甚雨是隂類也丁亥浙西之水已丑浙東
之水今嵗江湖兩淮之水城邑為壑生理一空無辜之
民葬魚腹者㡬千十百是隂類也寇發江西延及甌閩
湖廣刀鋸之慘原野為腥流離之苦過者掩泣環數千
里莽為丘墟饑疫乘之㡬無噍類甚至畿輔之近一夫
唱亂至煩王旅曠日未平豈所以令衆庶見哉是隂類
也綱常名分日以凌遲監司守臣可戕可逐借曰撫馭
乖方悉其自取然習慣為常後患未已是無紀綱矣是
無朝廷威令矣篳門圭竇之人皆凌其上而為長者常
凛焉有不可一朝居之意狂者妄作以速禍謬者沽恩
以求全甚至姦盜之徒敢干禁衛果何等氣象乎是隂
類也去嵗之秋隕霜殺粟而甌粤之民饑今嵗之夏水
潦騰溢而江湖淮浙之民饑來嵗餓殍之多已可預見
是隂類也山東强敵本為向者匱吾國力以豢飬之失
既在前不必深論至乃揚聲鼓衆侵犯王畧幸其送死
所損已多而任事之臣功未就而釁已啟方來之憂伏
於意外是隂類也西蜀闗隘目為天險敵兵突如其來
猶踐平地守土者竄執制閫者倉皇人情洶洶未知所
底是隂類也隂既極矣火不勝矣於是鬱攸之警所至
多然至於輦轂其禍尤熾累朝文物化為灰埃官府民
居空存瓦礫固已甚可駭矣矧乃廟祏之尊四海所託
聼其自燬責必有歸宫庭目擊陛下能自安乎潭府獨
存大臣能自安乎百官見之能自安乎士民過之能自
安乎臣以為此亦隂氣之致也竊惟本朝盛徳在火今
柔隂之氣積鬱散漫火失其性奔迸四出正如虛􁁄之
人元氣不充手足厥冷臟腑宣泄而浮陽上攻氣血妄
行庸醫不察復投冷劑則危亡之至將不旋踵可不懼
哉人有常言不知其形視其影今自影而觀天妖地妖
隂也叛兵悍將隂也夷狄盜賊隂也積隂之沴其極至
此臣不敢厚誣君父以為不知所以用心然竊意剛不
勝柔理不勝情必有以隂召隂者宫闈之隠風化所闗
后妾之分同於冠履邇日所進舉國譁然竝后之端有
識過慮使其素無他議猶之可也既嘗有意選求而中
止矣揆之人情寜無怏怏今長秋正位命出慈闈播告
四方大分已定而素懷怏怏之人乃已黜而復進寵命
之驟聖意可占駸駸得志能無求快所欲乎事一至此
雖陛下聰明特出亦或難處矣古者内廷之選多良家
女盖有深意竊聆日者里巷之賤亦或備數宫掖此等
何知禮訓徒務爭妍溺志蕩心無所不至臣是以疑此
乃召隂之本也出入起居在於必欽飲食燕樂期於有
節道路之言多以為陛下聼覽之勤奪於閒逸之樂道
義之味移于遊燕之娛闕庭萬里無由盡知一有似之
此亦召隂之本也陛下一念之隂或不自覺而凡隂之
屬以類而應䑓諌之職取其能犯不韙而效鷹犬之役
世無賢不肖舉以凶徳目之陛下亦槩乎有聞矣然將
去復留欲進復退不害其為得志也將帥之臣取其柔
懦易與而可以頥指使令盗賊縱横而出者無功邉鄙
聳動而戰者無功京城煨燼而守者無功然以敗為勝
者反得美官見焚不救者歸過其下不害其為進身也
内而公卿侍從外而秉麾持節則大半取其能供苞苴
以快耳目之欲一小人之根不去而衆小人之枝葉實
繁散布於州縣者多戕賊基本之人黨連於要路者多
斵削元氣之輩清議所擊如罔聞知不害其為固位也
向使陛下以陽剛為德以正健為心則不應變故之生
一至於此今積隂之證徧滿宇内姦雄敵國隂窺潛伺
抵掌跳梁幸我之弗儆弗悟以為得志乃復悠悠泛泛
不思所以塞其幸禍之心此非投以冷劑乎雖然是可
憂也亦不足憂也天下之事非隂即陽一念之失隂之
端也轉而善則陽矣一事之非隂之萌也轉而是則陽
矣是故處變故之極而悔心生乃修身進徳之機乗憂
危之至而勉心生乃轉禍為福之機陛下如求有以勝
隂氣素服哭廟未足言也减膳避殿未足言也施舍已
責未足言也如其止於此也揆之於心能無歉乎儻以
是為未足則當自一心始當自一身始當自一家始天
下之所以過疑陛下者謂其惑於寵嬖也謂其溺於燕
私也謂其知小人而不去也陛下内省於心果有是乎
有而弗改是未悔也是未勉也陛下試靜觀黙察今之
時果何如時耶天之仁愛國家昭昭示告者可謂至矣
民之厄於下以為可相者舉之取其能負荷艱危而毋
取其具員充位陛下不欺於心大臣不欺於君臣荷美
名君都顯號此又轉隂為陽之大機亦天之所甚望也
不然策免三公徒從漢制營求肖象未契天心則彼進
此退政未足為輕重耳臣狂瞽妄言罪當萬坐使臣言
用而身危則利在天下罪在一身無所尤怨不然天下
皆未知所以託身之所於臣何有哉
　　　五月視朝轉對劄子
臣聞二三大臣之心協於一而後百官萬民之心定於
一上下之心不一而求以濟事無是理也陛下憂時望
治竝用二相而命元老大臣總其綱豈不以大厦非一
木之支涇舟頼烝徒之楫相之嚴不可無吉之寛房之
謀不可無杜之斷療急證扶敗局法當如是也然同寅
恊恭則雖十六相而不害其衆召奭微不悦則周公旦
深病之何則此心茍恊則守一等規模行一等議論立
一等政事用一等人才事之合於理者無徃而不獲其
志也事之乖於理者無徃而得遂其私也人心其有不
定乎否則乖離暌隔不合不公弗得逞於東者必趨於
西無所投於甲者必赴於乙彼罷而此行之彼用而此
舍之彼信而此疑之在上者莫適任患在下者莫知適
從祗見其紛紛爾今大臣皆天下之選必將同心同徳
以仰副陛下責望之意而臣於是時顧以非才冒兼宰
旅爱助之切其能已于言乎臣之所欲言者三一曰定
意嚮以立規模今世之患莫大於疲精力於無益之常
程而不明軍國之大計壊紀綱於因循之弊例而不守
祖宗之成法無不測之賞罰以聳動衆聴無堅凝之力
量以消沮羣疑隨事酬應而已未聞思所以待事變之
來數日支持而已未嘗思所以惜日力之去由今之道
無變今之俗雖稷契臯陶竝生於世臣知其不能轉危
而安也今莫若昭示意嚮改易塗轍去繁重而就簡便
破拘攣而事軒豁協心一力取其大且急者汲汲而共
圖之兵胡為而可强財胡為而可裕民胡為而可安進
而訏謨者此一心退而推行者亦此一心如推車焉志
于車之可行足矣如和羮焉志於鹽梅相成足矣曹掾
當房之事毋使互有侵越而後可以貫始末已經判决
之事毋得轉而之他而後可以免異同按而行之國事
其有濟乎二曰明好惡以儲才望夫時事艱危非人莫
濟而今之人物𦕈然矣宿老耆儒星稀雲散僅有一袁
甫而天復奪之昔張商英卒陳瓘歎傷以為人望已絶
以今揆昔能勿懼乎邇日以來班著蕭索稍負清望者
多納履引去之意名為有志者無彈冠願仕之心中外
之情暌異若此外夷敵國其謂何哉夫端臣良士譬諸
麒麟鳳凰雖若不切於用一旦出而鳴朝陽遊郊藪則
藹然為太平之嘉瑞不然則狐狸夜號鴟鴞書舞果何
等景象乎臣嘗以為班行之額當以其半待清修恵讜
之彥以强吾國之精神而勿疑其迂復以其半處卓犖
才智之士以效奔走之筋力而毋責其細公權度去町
畦茍賢矣不必以為某之黨與而疎之茍不才矣不必
以為已之親故而私之如此則真才聚於本朝而緩急
無乏使之憂矣三曰謹操柄以尊朝廷夫惟辟作福惟
辟作威人主之所以鼓舞天下者恃有此爾故豆區釡
鍾之舉惡其市恩於私室禮樂征伐之權病其軼出於
諸侯而近時太阿倒持朝綱不振舉髙官美職以予人
而方且搖手而不顧恃鹽鈔茶引以為命而奪於私販
之盛行臣不敢縷凟姑舉辟差一事言之上自臺閫下
至偏州不拘可辟之地不問合辟之缺例多選辟有諸
郡守倅前政未上而已辟後政者矣有本無員額而請
置添差以充辟缺者矣銓曹之差注多逺次而受辟者
率先期而赴朝廷之除擢多終滿而得辟者止嵗月之
間從仕四方之人但見其長之足以軒輊乎我也徃徃
皆有輕視王朝之心非所以安衆志而隆主威也陛下
嘗思周末陪臣所以效死於私家者乎嘗思六國豪傑
所以聚㑹于四公子之門者乎威權下移浸不可長而
其從違可否之權則在上而不在下臣請除三邊外其
餘州郡宜下吏部刷其合辟之缺上之中書凡以辟書
來上者先與批注係與不係辟缺方可為之啟擬其近
年創缺而辟者候見任人滿竝行罷廢大臣同守公法
毋狥私情則名噐重而王室尊矣夫規模不立則無以
為依據之地人才不富則無以備緩急之用朝廷不尊
則無以成運掉之勢此三者真中書之務也古語有之
同舟而遇風波則胡越可使如左右手今之風濤惡矣
輔弼大臣之心一而後天下之心莫敢不一理亂存亡
之機視此而已可不共思所以體承君父之意乎不然
一國三公詩人所刺政出多門君子所譏豈陛下之望
哉亦豈四海臣民之望哉惟陛下深詔大臣而亟圖之
　　　奏乞科撥糴本賑濟饑民劄
臣聞孟軻之言曰今有受人之牛羊而為之牧之者則
必為之求牧與芻矣求牧與芻而不得則反諸其人乎
抑亦立而視其死與臣謬以匪才䝉恩將漕其為牧也
大矣忍於視其死而不求其所當求是為負民未嘗求
焉而逆料其不得是為負國臣職守所在敢冒昧而一
言之臣入境以來仰體聖朝任使之意周行原隰自南
康池陽太平以達于建康凢歴四郡所至延見士民咨
詢利害而足跡之所未及者亦博加採聴其病民之事
固非一端然最以嵗事不登粒直翔踴為大苦嵗入既
虧而淮民又聚食於江南加之剽掠焚蕩時時竊發目
下米一斛亷者六七十千髙者至百餘千流離殍死氣
象蕭然客販不通而常平義倉之積無㡬等第人户皆
已應令和糴贏羡不多雖見行勸分未有可恃所至勸
令種麥亦且未保收成此去來嵗早熟尚是半年中户
已皆有轉壑之慮下户可知矣臣昨以充員宰旅僃知
國力有限然誤當陛下委寄芻牧之求責實在臣竊照
嘉定八年民之憔悴未如今日之甚朝廷為捐建康府
轉般倉平江府百萬倉米三十二萬石及度牒一百道
㑹子十萬貫凖糴二十萬石通為五十萬石又為之蠲
租已責變糴為濟凡可以救民命者無不為也今固不
敢以此望之朝廷譬猶父母之於子雖旦旦焉饔粥不
給之慮然慈愛之情忍食而遺其子乎臣按本路九州
四十三縣大體皆歉而輕重亦自不同有早禾及分而
晩稻不收者有髙田甚旱而圩田就熟者今縱未能槩
行賑恤亦當擇其甚者略思所以接濟之策以示聖朝
當財計窘促之日猶未忍頃刻而忘吾民浙西兩淮湖
南北之米既無可仰惟江西一路差稔雖朝廷和糴數
多豈無尚可通融臣愚欲乞聖慈軫念一方之民特賜
睿旨下封樁庫科撥十八界新㑹一百萬貫下本路為
糴本令臣與諸司公共商議一路合濟者㡬郡而郡之
合濟者幾縣一縣合濟者幾鄉而鄉之合濟者㡬户其
旱勢稍輕者不與焉却以本錢分撥下各郡委官徃江
西路照時價收糴米斛候到减原價三分之一專一分
場糶與下户將來除豁船脚等費及所减一分價錢外
却將糴到錢據實數拘收樁還朝廷如此則所損不多
可以助勸分之所不及投醪割炙恩雖㣲而用意則厚
是亦維繫人心之一端也如䝉特賜俞允即乞速降指
揮施行仍降付尚書省劄下本路諸司公共相度依嘉
定八年例分州措置及劄江西安撫轉運司行下所屬
州縣照應收糴通放仍免所過商税湏至奏聞者
　　　壬子聚講癸丑論政府制國用并乞釐正檢正
　　　　官名劄
臣恭覩皇帝陛下宵旰圖回奎壁絢爛特以兵財二事
分委執事專任其責王言惟作命始而絲繼而綸繼而
綍其孰敢以為不然哉然事未有全利而無害者惟當
公聼竝觀去非取是求歸於至當而力行之何至似作
似輟似疑似信日復一日而徒浮議之䘏哉兵者臣之
所未學固不敢言至於財用臣雖不知斡旋變通之術
若夫成憲所存大體所關則考之經史得之師友亦嘗
聞其略矣請試言之而明主擇焉祖宗盛時掌財特有
司之事曰鹽鐵曰户部曰度支是為三司為三司使有
聲績然後登之政府今之版曹葢三司之職也特茶鹽
𨽻之尚省而已建炎雖嘗以副樞兼領户部財賦乾道
亦以執政同知國用事然體統之在宰臣自若也今以
版曹提領亦三司之遺法然以户掌財其來已久源流
於周之六典分列於今之六部總而為省之六房嚴而
為台之六察而户房所掌特科撥和糴及拘覈出入之
事於生財乎無預以為奪都司之權者非也昔者以三
司總國計則户房自屬於尚省今若併尚户而入專局
則尚省止存於五房揆之舊制微有牴牾臣愚以為封
樁庫如激賞庫如安邊庫如豐儲倉如務塲如鹽窠皆
可以總其事而歸專局惟户房不當出省此妄議之一
也不置局是也然既增參詳又增檢閱三省清嚴之地
而輿卒皂𨽻紛雜其間恐非所以重朝著故不置局則
責任不專置局而不公於朝堂則體統不順且法有改
更利有取予若議論區處於本局而後請筆於宰臣萬
一宰臣以為不可而又議焉豈成鄭重臣愚以為欲其專
一則置局以處官吏亦未為害凡拘催財賦常行文書
自從各司各局分治其目擬審請筆一如執政之所條
奏至於更革廢置則提領官時一至都省白其所以然
而宰臣執政公議之盖宰相不當屑預者其繁而無不
當問者其要如是而後體統不分事冝適當此妄議之
二也乃若官屬一事則版曹自有版曹之属庫務自有
庫務之官而宰司則惟書擬户房之屬一員爾因版曹
郎官五員以掌版曹之財因書擬户房之官一員以掌
朝廷之財去其不善言利者而擇善言利者易置之各
立限界不相侵越提領通治之執政審處之而宰相裁
其當如是足矣惟茶鹽一窠當命專檢閱之員更合増
置無可疑者此妄議之三也大抵臣之為說初不悖於
執政之説特欲大議公於都省而不徒請筆於専局擬
審置之後置局以專行移而不使人徒雜處於朝廷之
間因省部之官屬以分治省部之財賦而不必多增員
數提舉官通領三司之事而不害時至都省户房還歸
左右司而吏不入專局茶鹽别委專官而宰掾不必兼
領朝廷户房各任其事而財賦毋得交混三者其綱領
而七者其條目也如是則體統合職任專然後以出入
之大數較每嵗之盈虧以為各司之殿最而賞罰行焉
聖君有命雷動風行决無反汗之理彼泛然之議何足
問哉臣猥以菲才䝉恩兼組右選雖不當自附於論思
獻納之列然使有懐不盡非臣所以忠於君父之意也
書生之見何足仰裨聰明可則行之否則舍之是關國
體臣何形迹之嫌哉冒凟天威惟聖明裁赦
貼黄臣又聞中書造命之地熈寧間始置檢正五房公
事一員欲以檢柅稽違糾正闕失審重於出令之初而
無待乎給舍之封駁臺諫之論列也至於近年不行本
職凡中書之事自勑庫斷案稽考奏鈔之外餘皆不得
而問問其官則曰中書後省之屬也問其職則曰書擬
尚户財賦也名與實乖官與事異名不正則言不順無
甚於此竊嘗深求其故良由中間柄臣志在獨運自任
胸臆不使掾屬得議其是非檢正既無職守因分尚户
以寄之然名在中書門下而職在尚省可乎且尚省有
六房所以絜六部之綱也移其一而他屬可乎今左右
司共為三員分領諸房臣竊以為户上房書擬亦當併
歸尚省却於左右司中擇通於財計者一人領之而檢
正専總中書六房之事以正命令之源以考違滯之失
與給舍相為表裏叶神祖建官之初意正名責實於體
為順兼臣待罪宰掾又攝銓曹不幸而有犬馬之疾自
揆一身不足兼兩劇欲乞睿慈先正檢正之名使行檢
正之職别擇材俊共扶紀綱仍令臣免兼檢正職事庶
得専意銓衡以報陛下㧞擢任使之恩伏乞睿照
　　　九月朔有旨令伺候内引壬子入國門是日内
　　　　引奏劄
臣窳質不靈天分素薄頃由班綴出守吳門病不敢前
控辭冄四忽䝉陛下親灑宸翰命宰臣諭旨勉督使行
臣感激異恩期以死報踰年支拄幸勉曠瘝聖度如天
復加召擢丐歸不遂再得入覲清光臣之幸也粤自言
路宏開一時忠臣良士鏘然競振朝陽之響昇平氣象
指日可俟臣尚何言謹摭其關於大計之最切者為陛
下告臣聞天下有暌心人主當主之以一天下有動勢
人主當鎮之以靜盖人心國勢相為表裏暌則必動動
則愈暌凡欲動人之國者必先有以暌其心而搖之使
上下擾焉不寕然後吾之計行而徐制於其後此安危
之㡬不可忽也古之聖王所以先萬物而立於獨斡千
變而執其樞者惟静惟一而已故能因其未暌而使之
合察其將動而使之定事變之紛來者無窮而吾心之
靜一者自若此通變使民之妙窮神知化之本也不然
天下有暌心吾又從而摇之天下有動勢吾又從而激
之以暌心而乘動勢國其殆哉恭惟皇帝陛下聰明睿
智髙出古昔道徳學問比隆帝王臨御二十四年事之
㡬微無不燭人之情偽無不知靜一之天存於中者逺
矣然臣不知隱諸聖心以今為何如時耶人常言聚則
為君民散則為仇讐今天下之心暌已乆矣陛下所自
當兢惕而恐懼者矣古人立國之道非徒旦旦焉號於
人曰吾以此為局面而已譬諸一枰之上有是局必有
是著路路有生殺著著有成敗茍專執成敗之虛言而
急政要務元無定算大綱小紀務詳法畧則凡古人所
以竭其心思而為不搖不㧞之本者皆廢不講又取已
成之法而壊之㡬於蕩然無綱紀文章矣空枰僅存實
莫知所以下著之處乃指此為可以久而不變之道無
是理也是必以靜一立基本以著數實局面使暌者自
合動者自定則斡世變之用在我矣端熈以前不必深
論試以淳祐數年間觀之甲辰改紀之初陛下獨觀昭
曠與神為謀振起墜地之綱常散壞盤固之黨與積二
十年靜一之功而見諸用上對天心下符人望此所謂
動以天而無妄者也夫是以人無暌心國無動勢精神
奮發脉絡翕合曾未一年生事之徒迎其暌而摇動之
陛下茍有以主而鎮之則暌者合動者息矣而陛下之
心似亦不免與之俱動是以紛紛至於此也且夫宰執
臺諫乃人主所與綱維世道以共成凝合鎮定之功者
也一旦變宗祖成制創為二府分主兵財之說以奪宰
相之權而速其暌衆君子不察亦合從而和之不思宰
相動則局靣摇此不過為傾宰相計非為公家忠計也
今其效可觀矣使當是時宰相納履而去豈不偉然大
臣之體哉宜去不去卒至於逐一動不已以至屢動動
則生暌於是二三大臣之心俱暌同堂乏濟濟之風舉
朝有黨比之疑甲辰乙巳之局至是幾散此固旁觀竊
睨者之所甚幸也愈暌愈動至於今而未已茍有猝然
之急則將有起而乗之者是誰誤陛下使致然哉此聖
心所當密察也且作威作福乃人主不測之神非可以
嘗試而䙝用齊威王屛然不動者㡬年一烹一封而天
下服未聞今日未烹一人明日又封一人也自臣鍾罷
未一年同日而逐兩臺諫雖其議論太激不以為過然
亦豈無激而成之者乎此又聖心所當宻察也至今年
四月宰臣罷二府出七月樞臣又罷陛下廢置大臣之
手似亦太滑矣天下之勢本易動當局者又從而動之
能毋傷靜一之體乎不獨此也自創例行泛免之恩而
多士之心動自違禮侈道宫之祠而都民之心動自無
故受西夷之誘而邊民之心動自赤旱千里而居民之
心動是舉内外之心胥動矣聖人繫易曰吉㓙悔吝生
乎動吉居其一而凶悔吝居其三甚矣動之可畏也天
下之患無不始於暌而成于動閭左之戍不發則秦不
亡髙麗之役不興則隋不亡彼動人之國者其端甚微
然至於動而不可止則彼亦末如之何矣初豈料其至
此哉勢始然也今强敵在境姦邪生心豈無乗時投隙
者之可慮哉夫暌不足以合暌而合之者一動不足以
制動而制之者静世變雖百暌百動而聖人之心常静
常一何者鎮静之道當如是也臣竊窺陛下靜一之天
未嘗不卓然於酬酢世故之頃近年之失雖不免於屢
動而隨動隨復不終日而失者還凡前之怒且逐者今
彬彬然而起矣忠賢之路榛塞者盡通弓旌之禮聘召
者交至大聖人之所為衆人固不識也甲辰之局得不
遂散豈非天哉然與其頻動頻復要不若不待復之為
善也繼今以徃惟陛下謹之重之使靜一者常存可也
雖然臣之所謂静一豈泊然無所營弛然無所立之謂
哉前所謂以著數實局面是也今人心疑而國本久未
正軍心驕而武備多不立供億繁而糴本無從辦見緡
空而虗楮將不行此皆今日必至之大患也然則國手
所以合暌制動之第一著其將奚先曰釋羣疑鎮羣動
必自國本始而其餘當下之著如急政要務如紀綱法
則莫不次第而及之則滿枰皆實著是乃萬世開太平
之局非前日久不下著之虛局也臣學識疎智慮淺昔
者局巳立而臣始來中間將暌而臣己病區區之愚每
以有局無著為深恨今局再整而臣適再來不勝忠憤
冒昧一吐之謹以甲辰丁未列為二局蓋先後同以用
君子去小人為局面但自甲辰之秋至丙午之秋則局
面雖立而著未下自丙午之冬至丁未之夏則局面己
摇而勢漸傾今局面復正矣茍能下著使滿盤皆實則
斯為萬世開太平之局矣安危所關不同常事惟陛下
重留聖慮焉
　　　第二劄
臣前謹以安危大計為陛下獻矣竊自念臣出使無狀
守郡無功其有闗於職事之當言者敢併以聞夫金玉
珠貝寒不可衣饑不可食惟儲粟為最急古之制國用
者必以三十年之通計其餘然後為足世無賢不肖皆
知之矣然朝廷方窘於糴本而今嵗又苦於旱乾豐儲
百萬之積似不為少則權宜通變亦體國爱民之所當
講也蓋多糴於歉嵗則民食必艱糴價必踴民食艱則
流離愈衆糴價踴則本錢不充國與民交病矣臣頃待
罪宰屬私嘗㑹計豐儲之積約五百萬石多為備荒之
用而大農每歳廪給止合用米一百萬石通計可支五
年其大農合催之額歳為一百三十萬石豁三十萬石
以為抛江落河之數則一嵗之入自足當一歳之支假
令凶荒不齊兩浙州郡更蠲五十萬石以惠百姓則朝
廷不過貼支此五十萬以助大農而已其餘尚可以支
四年有半天下豈有年年荒歉處處不熟者哉百萬倉
之積約二百萬石専為淮郡軍餉之用而淮浙發運司
逓年所糴率不過一百萬石通計可支二年此儲蓄之
大凡也夫倉庾之弊紛如蝟毛糴愈多則弊愈甚年辰
資次之間既不可易此曹逆料支發之期尚賖他日之
責未必在我于是肆為姦蠧而無所憚當此凶險之餘
糴本未有所措若權與輟糴一年或姑糴一半既可以
為民食之助亦可以寛糴本之憂却嚴責有司照免糴
之數而樁辦本錢以待來年(如免糴一百萬石則照/時價樁一百萬石本錢)設
遇歲豐則於常數之外增數而糴(如去歳免糴一百萬/石則今歳增糴作一)
(百五十/萬石)如此則上下可以共寛一分此歉嵗免糴之説
也浙西號為畿内沃壤每歳豐儲及百萬倉所糴似不
啻三數百萬石若以諸總司計之在吳門者已不下二
百萬石而私販滲漏者不與焉則吳門實為吾國儲蓄
之根本所當愛䕶培飬不可一毫傷動之也然自古和
糴本有二説方今邊事不解兩浙軍儲自不容闕豐歳
易糴則百姓可以泛招歉歳難糴則巨室可以略敷然
浙右之俗大家率聴命於强幹雖積粟如山而一毫不
㧞寧傾貲以求勝於官府勸之不可令之不從自清冊
之令罷頃年雖曰招糴然半是出等之家以禮勸糴官
茍無擾民亦安之臣昨在朝已嘗建减糴之議故去年
之秋初止糴五十萬石臣之意不在希賞止欲相安故
亦止為五十萬之規模糴數既減其半凡舊招於巨室
之數亦减其半施行已定忽凖朝旨增糴五十萬石時
節已晩米直已窮而本錢逼嵗方下臣逆料不可遂於
發運司平江府借撥諸色官錢别委官屬招糴一毫不
敢敷及上户然後得以及事今兊支過運司平江府錢
共二十三萬貫累申未䝉科還故去年之糴比常年不
同每年是同時抛數同時降本同時定價故價數亦止
一等去年先糴五十萬石循例於百萬倉交納後增糴
五十萬石今運至轉般倉交納是兩次抛數兩次降本
故定價亦分兩等此皆臣意權冝行之非可茍為定例
也兼值秋冬亢旱勞費倍難而本錢不科何以為日後
之地臣竊謂糴事大要專在降本抛數之早若秋成便
糴民田有米自易辦集才一交冬則非獨價踴而大家
藏粟不出數無由登如臣前說則今嵗免糴一年未為
不可若猶不免於糴則乞減糴數之半日下降發本錢
選委官吏限在冬前了足價既温平結局亦早官與民
不至交弊矣此降本在早之説也凡此二條臣非敢獨
為異説但身歴其事志在體國便民不容守循常襲故
之見其餘利害尚衆未能盡言惟聖慈申諭大臣速賜
裁酌而審行之臣不勝幸甚取進止
　　　第三劄
臣聞古人為邦自有常法如曰可使足民可使有勇知
方之類規畫井井猶畫宫於堵課功計日必底於成非
泛然率意而為之也凡用財所入多則桀少則貉有餘
不足猶相通融不足則思為補助之圖有餘則以待不
測之備何嘗於定法之外别有巧計不取於民而能辦
集者哉所謂承流宣化所謂奉法循理自然黙寓於其
中矣數十年來法度盡廢茍有尺寸之權者皆可以人
自為政不恤者至於咈民從欲好名者至於違道干譽
其意雖不同其為他日之弊則一也吳門為三輔大郡
萬家之聚日食㡬何縱不能為一年三年之蓄然使嵗
計之外略有寛餘亦古人為邦之意也今乃盻盻然有
不足之憂脫值凶荒直立而視斯民之死爾姑以本郡
苗米言之所催之數常不及而所支之數常溢額頃年
每石之耗多至七八斗又或過之中間定為四斗之耗
比之他郡不為加多所取得中僅免窘急然猶逐日䟎
樁錢楮補糴軍糧淳祐三年始減耗一斗為一石三斗
四年又減一斗為一石二斗内有一斗係運司耗米及
義倉米寔止一石一斗前是縣自催苗而許浦軍糧亦
縣自給縣取贏斛面以供乏用而水軍之糧遞疊積壓
軍人詞訴無日無之守臣病焉遂令民户之苗縣催郡
納自行給餉仍舊石取耗四斗民户得一分之寛水軍
得按月之請無不便之而諸縣皆謂自苗歸郡縣不可
為向使縣自受苗縣自供軍不致欠闕則縱取贏斛面
勿問可也今苛取於縣不足於軍其勢不得不變變之
善矣然舊來拖下水軍之糧問之郡則曰各縣積壓非
郡責也問之縣則曰苗已歸郡無可償也軍帥挾勢徑
申密院臣時辭行不可遂白樞臣容臣至官措置帶補
已許諾矣而監司徑責權郡併月支給又添軍額七百
餘人盖守臣將去之時已是掯定一年米數其餘以示
再减一斗之寛矣交割之日尚計米一十三萬餘石猶
可支至秋成比臣之至止隔三十五日爾乃止交割米
七萬餘石是年六月即欠軍糧問之有司僅有平糴倉
米可以借支至十月新苗起催共借過三萬七千餘石
此虧欠之由也然前守初年尚是取耗四斗次年方減
為二斗通融乘除猶可補助臣在任一年四月皆是取
耗之時臣不言利亦不求贏前政既受寛減之名而臣
增之臣之恥也止得苦節儉用以補不足兼前時雖曰
減耗然每石斛面猶帶二升當取者以減言而不當取
者增暗耗是欺百姓以為名爾臣親下倉較定自五年
開場每斛竝削耗二升總二十萬石言之又虧失僅一
萬石矣臣非好名不敢欺心故也今約至催新東移西
補粗可支吾但朝廷有當科還之數累申未下來年處
荒旱之後必復欠闕實為可憂臣已於交承數外將本
任樽節到錢照平糴倉糴米元價共為九十四萬三千
有餘貫發下平江府俾候秋成糴米仍舊樁管抵還平
糴倉元數己申朝廷照㑹然以輔郡繁庻之區而積貯
乃如此可謂寒心臣既不敢循舊取耗於在職之時又
豈敢更請通便於去官之後區區愚忠正願九重之上
周知郡縣利病而凡不守經常之利收名於一時而貽
害于久遠者皆不可以為法及其窮匱方且醫瘡剜肉
以為竒策恐非仁人之所忍為也儻沐聖慈申飭州郡
恪守成憲庶㡬軍儲民食稍有所仰不至于覆出病民
天下幸甚取進止
　　　第四劄
臣不度狂妄謹三薰三沐起敬起爱僭瀝愚悃上凟天
威惟聖明垂聽臣昨得心疾身幾不保歸心飛動他不
敢知解印將還忽聞㕘政臣别之傑除命一下物論譁
然且謂與臣有隙臣自念進退未决之間萬一因臣之
來諸臣進退適有邂逅人言可畏恐難自明敢恃寛仁
略陳本末臣頃將漕江左時之傑為制閫適值荒歉道
殣相望臣方心壯氣鋭不量么麽强欲舉職意謂百姓
可以手援貪贓可以法繩施行之間或失回䕶然皆為
公事耳臣何心哉時城外十餘里間有㓙徒嘯聚巖谷
密伺行人單弱即掩殺為糧訛言相驚道路洶洶臣實
痛之嘗面告制臣請行禁戢退聽連日久未施行臣不
能少忍峻責廵尉督以收捕一夕捕到徒黨器具肝臟
血肉色色俱全臣置之獄一問具服臣既書判移文制
司照條處斷遂將各人梟馘仍加警邏此風遂息臣職
在觀風不為越職竊度制臣必不罪臣之救民命也夫
何嫌未㡬陛下命臣兼提領江東茶鹽給降黄牓嚴戢
私鹽臣奉詔惟謹有趙彦滿者載鹽六巨艘越采石徑
過津吏方欲誰何彥滿即以竹鎗戳傷軍人幾死臣督
官吏追逐明日捕到彦滿持制司㳂途並免收税之文
以刼臣臣書判云制司號令不大於朝廷彦滿明月之
舟何用乎六艘遂行按劾鐫降罷其改官指揮臣職為
提領竊度制臣必不罪臣之舉職也又何嫌臣平生素
心不樂言利再三乞去久之始䝉易節浙東臣反覆以
思除二事外别無纎芥相失及臣既被新命或謂以計
傾臣臣笑語人曰罷節得節何傾之有處之泰然時總
臣尤焴親見之後臣至越自以和詩獲罪嘗引范純仁
之説謂子弟曰此亦章惇為之耶自是退處山林者三
年已甘老死甲辰更化臣首被收召冄掾都曹之傑適
帥湘南書問徃來相與如故此衆所知也臣去春扶病
守郡方閒居臣於交舊例不能書非獨於之傑為然及
其進登政府臣以將去之守事新執政禮有故常例致
一書以此觀之亦必諒臣之心矣又何嫌臣之所言者
皆不在是竊自嘆恨此為何時而舉朝洶洶費有限之
光隂用紛紛之議論是非得失自當明白以釋衆疑陛
下務兼容大臣不即贊决非獨賤𨽻小夫侮訕朝論之
含糊而外夷敵國且覘吾國之無人矣陛下既以論思
之職命臣臣何敢不以論思之職事陛下夫之傑之事
臣不能知徒以不俟成命而安坐政事堂此所以適重
人言之紛紛也或謂邊庭事重無人可任奈何臣應之
曰但使江淮草木皆知威名而宦官宫妾不知姓名者
居之則一舉而天下服矣今浮論不根有若上誣聖徳
者吾君可與為堯舜臣亦有恥君不及堯舜之心請獻
一言仰助英㫁蓋事體明白然後謗議自息臣不歴邊
任不能深知之傑本末陛下待之傑如此其重任之傑
如此其専其戰功邊籌最大且著者簡在聖心久矣欲
乞出自聖裁明詔二三大臣取其顯然而天下信服者
明示内外然後宣諭給舍詞臣曰功臣如此口語難憑
卿等合速與書行即其功實著之訓詞以曉天下庶幾
諸臣無疑便可安職不然模稜不决則是朝廷以疑似
之迹壞一叅政又以不得其職之故壞給舍詞臣矣况
同時遷除本出聖意茍使之失職而强受或者又將以
調停之謗重誣君父矣官爵易得名節難保國有四維
不容廢一可不謹哉臣職在論思初沐恩榮竭忠報國
無大於是臣非獨愛吾君亦所以愛諸臣也若以微嫌
廢公議則是臣亦不知自愛以負陛下矣如或功狀未
顯羣情不孚則乞且勉諭别付重任責以後效然後入
叅大政夫誰得而議之臣愚直無他膓罪當萬死屏息
以俟誅斥
　　　丁丑上殿奏事第一劄
臣嘗觀滕之文公恐懼於齊人之築薛而求策於孟軻
軻之對不過曰强為善而已矣夫滕之勢甚急而軻之
説甚緩甚矣其迂也然若緩而切若無策而實策之至
可以囘天心可以感人心可以服强鄰盜賊之心未有
過於此今者堂堂天朝非可以滕為比而事勢之危廹
則有甚於滕何則薛滕之隣而蜀吾境也金人之亡薛
已築矣今又犯蜀是將築滕也其何恃不恐且滕之患
者齊耳若今日則敵一患流民一患楮又一患滕之大
患一而吾之大患三又何恃而不恐然靜而察之則統
體渙散法令殆玩牽制文義循習姑息專國秉者未有
出力負荷之勇操尺寸者動有卑視朝廷之心名曰任
中書而未免多門名曰開正塗而尚多蹊隧古人以兢
業保至治而今日以偷惰濟艱危火已然矣而安寢如
故是未恐也雖然不可以不恐亦不可以徒恐惟有强
於為善有可容吾力爾楮輕之弊羣臣講之悉矣臣未
敢輕言請言敵與流民之故東南立國倚蜀為重而今
之蜀則僅存其名而已日者上流一警䕫峽以東蕩無
限隔湖湘之間為之震動始焉小入以開道路終必大
至而闖門户此必至之理也吾之所恃者清野爾使彼
得而終據之因蜀之資耕田積粟練兵造艦一旦載兵
與糧順流而下則吾之策窮矣而施黔間道未暇問也
臣書生不知邊事妄謂欲保蜀者必須得一大項軍馬
少亦萬人而又得一大將如張韓劉岳者統之以雄據
要㑹然後驕兵可御州縣可復竊覩近日宣閫之除廟
算當亦出此使其慷慨任責容可少寛憂顧萬一未然
則冝除䕫門一路外餘悉倣古者分封之制使之世襲
僚屬許其辟置賦入聽其自専庶家自為謀人自為戰
俟敵患可戢然後徐議區處不猶愈於棄之戎索以貽
無涯之憂乎不務出此而漫焉寄之非所當寄之人逆
知其必敗必竄而付之無可奈何之域此非棄蜀乃棄
東南也或謂鼎當城築而倉憲守臣中㕘用一武臣知
兵者外以聨施黔之脈絡内以植湘潭之屏蔽疑亦可
行之策也流民之患其類不一有自天而産禍者有因
人而産禍者内地之民偶因旱歉而逐食于粒米狼戾
之地者此值時之艱未有怨也江閩之間頃因冦擾曠
土尚多若誘勸上户資之使耕給以閒田許之自耕僥
倖一稔尚有歸期至若湖外之民困於軍須科夫之擾
剝床及膚膏血且盡下户空矣而中户去中户散矣而
上户亦不得而不去此出於不獲已而已雖不能無怨
怨猶淺也邊淮之民則無論貧富無問强弱自清野之
策行屋廬燬矣生業空矣雖有懐土之情已無託跡之
所其怨入骨髓矣甚者帶刀挾矢在在布滿賣妻鬻子
以茍目前所至跳梁官司不過隨冝賑給名曰撫定然
賑給有限而來日無窮此去青黄未接粒食愈難廹之
以虛腹激之以怨心發之以長技意外之憂其有既乎
加以江閩湖廣曩時逋誅之冦盤據充斥掲竿負挺習
以為常猶幸其無馳射之長無攻城之具使與此輩附
和為一所憂不愈大乎謂宜行下諸路密與稽考見在
流寓之數多方區處今在外諸屯虗額不少耗費衣糧
無從考核陛下胡不札諭制閫為國分憂招刺强壯以
補虛籍其内郡廂禁寨卒亦豈無逃死之數且以元額
十人收刺一人為率則有千人之額者可以刺百人矣
縱未有闕額亦且依此施行俟闕却别補若闕額多者
即合照額填刺等而上之為數不少將來㳂江諸軍有
闕却又漸次移之近外仍立考察之法招刺數多及區
處有方者必賞否者必罰但見强壯有歸大勢稍殺其
餘亦可以内地饑民之法處之縱有不逞為禍必輕其
在㳂江者若資之過江耕墾俟復來是亦一説此非獨
可以寛朝廷之憂亦所以寛監司州縣之憂也嗟夫祖
宗金甌無闕之基業付之陛下而半為邱墟百姓以赤
子乳哺之望屬之陛下而淪為魚肉危機至此得不恐
懼而强于為善乎何謂善曰善衆矣而其大者畏天愛
民聽言求賢而已邇者上天垂戒變異洊臻京都何地
而潮廹之霜降水落是理勢之常未可以左道為驗也
日君象而妖氣貫之分野之限是星史之諛未容以衛
并為解也彗有除舊布新之占津橋不通是遷就之説
未容以犯王良自恕也天難諶斯何以至斯極邪蘇軾
有言人無所不至惟天不容偽崇寧以後彗竟天日有
眚而大水犯都城實在己亥之夏當時姦臣飾詞誤國
言之痛心臣願陛下奮勵精神深鑑徃轍内朝與外朝
同一致斯須與悠久同一心毋使文貌勝而篤實不孚
毋使議論多而施行不力盡掃拘攣之見亟為支拄之
圖此為善之一也陛下臨御十有七年民之死於兵死
於饑疫者不知其幾逋負非不蠲放而詔旨為虛文水
旱非不賑䘏而州縣無餘蓄因之以敷糴重之以横征
粟如玉而捐瘠多楮如土而民旅病蓋不獨流離道路
者為然也今無他策惟有痛自節抑嚴戢貪暴猶庶幾
一分之寛此亦為善之一也陛下虛心無我未嘗以言
罪人然登對祖宗之良法而閤門至為説以限之台諌
紀綱之所寄而韋布至昌言以撼之此必有所窺測而
後動也今之言者未必皆無一得之慮然見之施行者
幾條行而見效者幾事雖有張良之智臣恐未能立决
於借籌躡足之頃也臣願悦而必繹從而必改當行者
應時而付出宜去者毋費於調停此亦為善之一也臣
頃因輪對妄論儲才之法仰䝉玉音嘉奬許其可行今
三年矣所儲宜不勝用矣然從槖如晨星藩方同傳舍
邊風澒洞而樞屬無知兵之士國事搶攘而省闥少練
習之人如臣等輩碌碌州縣之常流瑣瑣文墨之懦夫
爾何益于成敗之數加之士風淪靡氣節衰頽近臣以
涕泣而乞留言路以交通而被劾陛下所儲人才至於
如此寧不啓外夷敵國説𢎞若發䝉之誚乎此國之恥
亦士之恥也吳蕞爾國然瑜之後有肅肅之後有䝉䝉
之後有遜人才如此其富也豈盛於昔而嗇於今乎宜
深詔二三大臣亟將班行之彦彚而分之某可守邊某
可平寇某可理財某可治劇江淮荆湘某可為閫外之
寄禁衛邊屯某可當將帥之儲疏其姓名寘之夾袋而
又博採賢俊及在外之已試者以增益之經綸之暇則
登進而審之察其所言探其所藴因事而用如取諸懐
毋徒使入閤者媒進銜袖者乞憐弄印徘徊每憂乏使
此亦為善之一也如是則兵可强財可裕三患猶有可
弭之理不然憂患之來在旦夕矣陛下誰與共濟此乎
臣伏念頃嵗水災求言臣適當對陛下容之而言者不
容臣之分也今星變求言臣又當對陛下許之而臣黙
不言臣之罪也食芹思獻臣之本心懲羮逺害臣則不
敢惟聖明裁赦取進止
　　　第二劄
臣觀今天下之勢頽圮壊爛幾於不可振起所恃者祖
宗三百年忠厚之意未遂墜地如人之身五脉俱病而
命脉僅存是以國勢雖危而人心猶未可動奈之何旦
旦焉斵而伐之今命脈又病矣豈不殆哉且財用之窘
上下之通患也而今世所謂理財者多戕吾命脈者爾
夫君民本一體朝廷監司州縣本一家不知奉上之義
不足以為人臣不知取民之義不足以為人長臣庶兼
收叨恩入奏豈非陛下欲知逺民疾苦而無間於疎賤
乎臣所領郡在江西窮處屬邑凡四而三隣贑汀邵之
境山深谷險莽為盗區餘習薰蒸深入骨髓外邑之版
籍燬於寇火軍城附邑之版籍燬於兵火財計失陷利
孔湮塞端平以前方藉朝廷科降而何有於綱解其後
稍稍寧輯則官自鬻鹽以給之解發之多少版曹未暇
問諸司不敢廹今荒墟未復而官鹽又罷矣本年之解
發不敢違而積年之久欠又復出諸邑皆行預借豈有
餘賦在民交承數目可考豈有餘積在官所謂催欠非
催欠也貪官猾吏假上令而廹之縣縣假郡令而廹之
民民納賄於縣胥縣胥納賄於郡胥郡胥又納之以上
官府之胥賄不至則專人矣差官矣以赦書蠲放為空
言以祖宗成法為具文然則積欠之督非徒惠姦乃戕
命脈之最大者夫諸邑諸郡自有當催之數各官各任
自有當解之數朝廷諸司宜責之以力之可為郡縣宜
盡其職之當為毋論催數之多少而論到數之多寡少
則利不在胥而在官民受一分之賜矣臣從事州縣稍
見本末請為陛下言其畧謂如某郡合解銀十萬兩絹
一十萬匹錢一十萬貫此正額也某項常嵗及數則依
正額催解某項從來不得及數則須與之通融姑以三
年解錢為率有解九萬貫者髙數也有八萬貫者中數
也有七萬貫者低數也過髙則病民過少則虧官吾惟
責之以九萬貫之中數不必過取亦不許不及分上下
半年與之稽考以解數之多少為期限之緩急若銀若
絹莫不如之如此則一絲一孔實歸公上矣不然但喜
催數之多而不知入數之少是乃胥吏之所欲而非公
家之實利建昌小壘除月樁上供折帛錢係總解所外
其解朝廷者每嵗聖節銀三千兩内代提刑司解一
千兩福衣銀一千九百兩係用寳慶二年髙數為額紬
絹一萬九千五百九十匹遇大禮年分則又增解銀一
千二百兩内一千兩代提刑司解絹二百匹其總所之
錢左帑之紬絹大抵未嘗有欠惟銀一項數最多而價
日踴常年合解四千九百兩大禮年分則合解六千一
百兩今以要法言之不必論年分不必論新舊但通計
每年到庫之數不虧於本額可也設使本年不能無欠
而新舊相為乘除已足當一年合解之數矣何則使居
官者人人所解之數及則州縣無縁更有欠籍國計無
復更有不足惟其不及數也是以前後相承不能無欠
今不問所解之多少動以欠言將積年之虧數同行下
蓋虧數不多賄賂之蹊塞矣其實未嘗分毫有益於官
假令解得舊錢二百緡則必虧欠新錢三百緡移東補
西展轉為欺而已當官者識不足以及此此財計所以
不裕而命脈所以受病也臣比試郡適當大禮年分除
紬絹依額解足外以本年銀額言之合解六千六百兩
而去年通新舊發六千五百七十六兩内有臣任内已
支解四年提刑司聖節銀一千兩本軍五百兩取㑹尚
未到庫合行催促非獨足以當本年之正額又溢數矣
己丑庚寅以來寇盗方擾不足為比姑以近三年解發
之數較之其最髙者不過二千九百餘兩而止端平三
年共解二千九百八十五兩嘉熈元年共解二千五百
五十五兩二年共解二千六百六十六兩未有能及額
者臣所解不趐過倍矣而有司不論赦放不復通比今
日移牒明日專人臣雖欲奉寛大之令不可得已陛下
如以臣言為可採請自建昌一郡始然古人立制務在
適中臣之所為不足為法兼以一胥交通縣吏失催銀
錢臣簿録其貲可得銀一千兩一毫以上悉歸公家是
以比之常年稍能増解若以此額為則民窮至骨將來
必不可繼欲乞下之省部更與㸃勘逐項元額及逐年
解到之數將已經赦放者盡與蠲免自嘉熈四年為始
每嵗紬絹一萬九千六百匹聖節銀三千兩三年一次
大禮銀一千二百兩絹二百匹並依正額外其諸色銀
一項每年與裁減三百兩給歴行下但取及數毋問新
舊于一年内分限解發守臣書考則載之批書去官則
繳納元歴版曹得以稽考之申諸朝而議其功過如此
則常年合解四千六百兩大禮年分共合解五千八百
兩雖不及臣所解之數然比之前政遞年止解及二千
九百餘兩者亦過倍矣俟一郡有定式然後推之諸郡
總天下所入計之其數㡬何此皆到庫實數而非用積
欠為催頭以欺上下而取賂者比使臣所言有虧公上
則勿行可也所取過刻而難於奉承則勿行亦可也今
不過與之洗滌積欠而專意以辦本任合解之數而已
朝廷諸司不以此撓諸郡則郡不得以撓諸縣縣亦不
至重困吾民矣扶持命脈莫急於此惟陛下畱神取進
止
　　　上殿奏事第一劄
恭惟皇帝陛下獨奮乾綱再立人極並建宰輔收攬威
權弓旌幣帛之禮紛若四馳毛髪絲粟之才翕然並起
一時氣象凛凛乎元祐之盛矣臣寒逺疎庸最無足數
不圖瑣瑣名姓猶軫淵𠂻宸奎陸離首加收召溫綸渙
發繼授節麾臣少年苦力燈窻不幸而有目眚量時度
力分老丘園感激聖恩强顔祇役仰承三命復汙班聨
寵數便蕃若為稱塞惟有罄竭愚慮上報萬分臣嘗蠡
測管窺竊謂陛下有帝王之徳四天性仁恕視民如傷
未嘗行一暴政出一虐令可謂有帝王之仁大昕視朝
聴覧不倦無日不講論經理無時不親近儒生可謂有
帝王之勤開納直言假以詞色廷臣奏對未嘗不示優
容草茅抗論未嘗少加譴責可謂有帝王之度内外臣
子才器無不周知四方利病纎悉無不洞照可謂有帝
王之明自古人君於是數者茍得其一皆足致治今陛
下兼而有之髙矣美矣然望治如此之勤而成效如此
之邈何哉無乃志氣不强乍鋭乍沮是以大計不預定
紀綱不素正規模不先立虚擲嵗月坐失事機臣竊為
陛下惜之夫東南金甌之業傳之四聖無一傷缺而十
餘年間京襄蜀漢浸淫以及于湖之北淮之東西丘墟
者幾縣寄治者幾州境外有蠶食之憂境内有病瘇之
勢譬諸一枰之上半為敗局一著少誤全局嶔崎夫春
秋戰國之人至不足道猶毅然曰不可以當吾世而失
諸侯今陛下英明如此以東南猶可為之天下顧乃已
壞者不修己失者未復天下後世其謂何哉陛下一旦
奮發睿明轉移闔闢有如反掌風飛雷厲羣聴一新充
是以徃非大有為之機乎然所謂更化者非徒轉换局
面易置人才之謂也非徒茍悦人情取便一時之謂也
盍先克厲奮發而自强其志如勾踐之必報吳不報不
出也如光武之披輿地不復不止也志既立矣而後大
計可定紀綱可正規模可立茍無其志雖屢試屢更終
於無成而已今天下之事闗係安危之最大者果安在
哉當内外多事之時宗廟神靈之所屬望薄海臣民之
所係心惟國本而已此更化第一事也木有本雖有震
風凌雨之變不搖也水有本雖值流金爍石之烖不竭
也陛下臨御二十有二年而皇嗣未立號曰更化而於
最大且急者且遲焉而不决乃瑣瑣於事為之纎悉何
以慰祖宗在天之靈而聳夷夏臣庶之觀聴乎昔文王
十五年有聖子而享國至於百年武王膺耆頥之福而
成王猶襁褓終致太平之治以是觀之立子雖甚早
無嫌也育子雖若遲無害也陛下聖徳如天子孫千億
斷可預卜要思所以順天心人心顒顒耳比聞育宗子
於宫中天下固仰知聖慮之及此矣仁宗髙宗皆用此
道一則决可否於慧與不慧之間一則觀器識於有過無
過之頃陛下皇明昭徹豈無有得於静觀黙察之久乎
明禋在近臣願斷自聖心預正名號若他時皇儲毓慶
則退歸藩邸先朝自有故事使累年未斷之大事赫然
定於不言之頃則近者改觀逺者聳聞根本既强窺覦
自杜凡有所為沛然如建瓴髙屋矣如是而鬼神不顧
歆休祉不降格中外不順服臣請伏妄言之誅臣所謂
定大計者此也古先帝王之為治未有不自端本澄源
始漢唐以來事權散逸不在同姓則在外戚不在宫闈
則在宦寺我朝深鑑前弊大權悉歸中書旁蹊曲徑一
切杜絶故三百年間無同姓外戚之禍無宫闈寺宦之
禍朝廷導安國勢鞏固凡以此耳陛下懲臣下之専收
大權而自攬之是也然權病乎專亦病乎分善攬權者
非必萬事萬物盡出於我而後謂之攬權也權之在中
者即其在人主也如必一一而身任之則聰明必有所
遺威福必有所寄將以攬權而權愈散能防之於外庭
而不能不失之於旁出祖宗未嘗不以事權付中書而
能使臣下無專制之私者以有臺諫封駁之司也彼以
天子耳目之寄而盡為宰相私人其罪固滔天矣陛下
嚴親擢罷薦引真我宋家法也然使其所謂親擢者果
皆得於平時審察之精而一出於聖心之獨見夫豈不
善若猶未免採聽一二人之毁譽則權之移于㝠㝠之
中者將又有甚於大臣之專矣是故事權必盡出于中
書臺諫給舍之擢必真出於聖意而後人主專朝廷尊
而無散逸之弊願陛下審之重之臣所謂正紀綱者此
也前宰臣以憂去位同時政府相繼罷去陛下注意老
臣眷留再三爰立而置諸左右起碩望於散地即家而
拜使驛相沿于道幾有見晚之恨揚庭之日人以為復
見文富並命之時也今更化數月矣改視易聽惟此時
為然一失其機則日入頽弛而愈難扶植矣蘇軾有言
曰天下之事其始不立其終不成惟其無成是以厭之
而愈不立端平更化之初衆賢聚朝聲生氣長當時議
論施行豈無一是邊事既開一廢百廢于是而有嘉熈
事變紛如撑持度日方臣之始立朝也國用猶以嵗計
及臣之再立朝也國用以月計矣日降日下于是而有
淳祐雖把握運用之機深而明白正大之味淺然事無
全是亦無全非是者因之非者革之而已今更化至於
三矣前者正以持論不堅用心不一故屢更而屢不效
如將為必效之計可復悠悠泛泛而已乎其植立有本
原其施行有次第廟堂之上要當先為定畫如梓人之
畫宫於堵俾羣工百職奉而行之以血誠自許而不梏
於形迹之私以天下自任而不域於彼已之異人才可
用用之不必問其出於誰之門也議論可行行之不必
問其出於誰之意也凡軍國重事慮而後動審而後發
其有未盡適宜者則必相與徃復而求其當至若常程
細故常調差除茍大體之無闗毋日力之徒費推慶厯
之車志于行而已操元祐之舟勿使偏而已豈必銖銖
計較屑屑遜避而後謂之同心同徳哉臣所謂立規模
者此也夫志者為治之本所以定大計者此志也所以
正紀綱立規模者亦此志也茍外為振起之形而内無
發强之實則進者益退鋭者益消日復一日臣恐非惟
天下厭之陛下亦且厭之矣乗既厭之心而屢為嘗試
之舉將有甚於今之視昔者事㑹無常時機易失天下
之化堪幾弊而㡬更哉臣來自逺方不識朝廷事體獨
有食芹炙背之心不敢不為君父盡位卑言髙退甘鈇
鉞惟聖明裁幸
　　　第二劄
臣前篇所陳為治之綱領也其事之最急者一曰和糴
二曰鹽運三曰楮幣目雖有三而所以權衡之者一而
已臣請得而申言之陛下甫更大化知糴事之病民御
札丁寧首罷敷糴而行官糴知鹽鈔之不售而斯民有
食淡之苦將糴本鹽名色罷去又從而殺其價一念􁃻
惻上通於天農碩耕於野商願出於塗莫不以懽以呼
以舞以忭咸踴躍爭趨作感恩道塲總總如也嗚呼仁
矣哉臣既喜之亦有憂焉何者邊事少息而陛下切切
然興念及此孰不知前日之為敷糴為糴本鹽者非得
已也以國用之所仰也然而糧也楮也皆視鹽以為重
輕者一二年之糴本粗足者以鹽也一二年之造楮粗
省者以鹽也其失也在乎壅滯不售私價日窮而不能
弛已張之弓爾今所樁未賣之數尚多秋防糴本之費
意猶足以支吾而後來之計又何如哉雖曰糴本鹽既
罷則正額必羡客販必通然正額雖羡而視今所賣見
樁之價損矣客販雖通而知吾後日之鹽未必能繼亦
有時而不通矣况又有病吾法者諸閫諸郡争為苛征
臣姑以所親見者言之近年客鹽之至江西者大約為
錢一千貫而又有長江之盜賊又有場務之淹留幸而
至於住賣之郡則居官者又令之曰朝廷鹽未賣客鹽
不許發也如是者又積日累月而後可是以所在苛征
不能禁長江盜賊不能戢朝廷總無官賣而諸司抑價
于州縣者不能遏臣恐客販終未大通此商賈之病也
抑又有甚焉者臣居山林痛之久矣鹽價既髙官司無
從發泄於是分之屬官各若干袋官屬又派之牙儈散
之市井鄉村無頼之徒鹽一入手則若吏若牙儈若包
賣之家醉醲飽鮮乗肥衣輕者大抵皆鹽也有一人領
攬而父子兄弟十數其名者有偽為善良姓名而紿鹽
入已者有第相保識而莫知其為何顔面者其始也朝
廷鹽價當償則或移制司和糴錢以應之今官鹽住賣
遂成築底大抵牙儈領攬之家皆破矣以至遞相保識
之徒絡繹于鄉村無辜被攤之人魚貫于縲紲而平民
之家又破矣終始受其利者惟胥吏耳九重深逺何由
得知此民間之病也臣欲為當官者言之察其用意勇
于奉權勢而不知有朝廷敢于犯民怨而不敢于犯諸
司惟在取足官錢而已臣亦未免自同寒蟬噤不敢發
臣愚欲乞聖慈以臣此章下之江東西湖南北監司之
有風力者令督所部州郡各任責嚴捕江湖刼掠之盜
應於鹽船經過場務不許苛征州郡不許苛留給以行
程明注經過月日仍不得輒受諸司官鹽抑配人户阻
遏客鹽稍有違戾許客人經朝省陳訴將官吏一等重
罰以便商旅凡有朝廷見樁鹽去處並照今來已減之
價置場變賣毋得夾雜沙土減尅斤兩仍不許分配牙
攬終貽攤頼之害以安平民糴本鹽既罷諸司之買浮
鹽亦罷則淮淛諸場之鹽各當大増合責提舉司究心
措置必復舊額至嵗終比較増羡者必賞虧減者必罰
以裕國用如徒以寛弛為惠而止萬一邊事未息糧運
不繼糴本不充而乃欲以倚辦于造楮則天下事凛乎
其危矣臣故曰目雖有三而所以權衡之者一也臣煩
凟天聽當萬坐取進止
貼黄臣既論鹽事之病民矣抑又有未盡者剽聞近委
官體訪淮東糴鹽見得以嵗額拘樁四分合為二十六
萬袋而先來官運止計一十七萬七千餘袋亦有發賣
未盡而散樁諸處者自搭賣之令行全年對搭所發僅
四萬袋則是鹽非不足而商販不通朝廷既減價矣宜
通而復不通何哉正鹽私鹽勢不兩立今有軍中之販
私有大家之販私有達官之販私縱停罷糴鹽而私鹽
之舳艫相銜者莫之禁商販豈能勝之哉以淮東推之
兩淛可見矣以糴本鹽推之正鹽可知矣非獨威權下
移利權亦且下移人主所得専者惟進退黜陟之權爾
臣謂宜嚴責江東提領所考覈浮正正鹽毋得留滯浮
鹽悉行拘没庶稍有限制利權威權事有相關臣之所
慮豈在錐刀之末哉願陛下深思之亟圖之心之憂矣
不遑假寐臣不勝惓惓
　　　正月丙寅直前奏事劄子
臣膚識謭才起於篳門圭竇之賤無宗黨羽翼之助無
姻戚梯級之媒隻身班朝獨恃明主以為知己恭䝉陛
下擢之列卿任之宰旅進之書帷乃正月元日宸奎煥
垂復命臣兼攝銓部臣之榮遇可謂侈矣臣伏覩陛下
慨懐時事之艱分寄兵財之重臣不學軍旅既不能披
堅執鋭以守邊不通貨財又不能鞭算笏計以富國陛
下何頼于臣而臣亦將何以上報聖恩哉惟有一寸孤
忠對越天日天下之事不可勝言臣姑即其顯然易知
易行者借玉階一吐之臣聞孟軻有言入則無法家拂
士出則無敵國外患者國常亡非謂夫敵國外患不能
亡人之國也以其操心危而慮患深則能生於憂患而
敵無足畏也亦既知有敵國外患矣操心危而不見於
行慮患深而不達於政其視無敵國外患也何異此臣
之所深懼夫自古及今事無兩立此有所損則彼有所
益此有所不為則彼有所可為故曰禹菲飲食而致孝
乎鬼神惡衣服而致美乎黻冕卑宫室而盡力乎溝洫
亦惟先其所當先焉可也既欲前羅八珍又欲祭祀盡
禮既欲楚楚衣裳又欲隆飾冕服既欲丹楹刻桷又欲
决川濬畎則雖重熈累洽之世不能給也戰國之君本
無足道然處强鄰勁敵之間亦皆能權緩急而為之所
故安於布衣帛冠之陋者衛人將以富革車也捐不急
之官者楚人將以養戰士也奪無任之禄者魏人將以
賜有功也我藝祖皇帝嘗謂朕雖減後宫之數極於儉
約以僃邊費亦無所惜仁宗皇帝罷綾錦羅綺之貢易
為紬絹以供軍需皆欲以緩其所可緩而為不可緩之
僃也今强敵之為患昭昭矣乃一切襲用安平無事之
軌轍以為是當然而不可損益者革車不得不僃而文
為之費不減戰士不得不補而不急之官尚衆有功不
得不賞而無任之禄愈多利入之源不増而内外之用
並起較其支費大抵一年多於一年以今嵗終之數言
之其加多至於六七千萬緡矣天下之財止有此數國
力將何以堪之况其増且未巳乎臣是以疑其與無敵
國外患者無以異也前世人君享國日久百費交作而
無限極者惟漢武帝唐𤣥宗而已内則窮奢極侈以自
娛樂陛下有之乎外則開邊啟釁以自夸耀陛下有之
乎彼窮天下之力以自奉而陛下推寛大之恩以及人
彼以好勝之心而加兵而陛下以不得已之心而應敵
國史書之人心記之不可誣也然陛下所遇之時則不
容以漢唐混一全盛之世而例論國家取民有制則不
容以漢唐掊尅聚斂之政而並言邊費不容縮矣内之
浮費可不縮乎戰士不容廢矣内之官爵可不重乎臣
妄意窺測竊以為陛下聖徳溥博如天凡天下之所謂
好事惟恐其行之不力凡羣心之所願欲惟恐其愛之
不徧故事寕寛毋窄賞寕重毋輕賜予寧過毋不及雖
非有泥沙之妄用而終不免隙穴之漸開此所以内外
之費日増而日廣也陛下盛徳若此臣豈願陛下之為
薄且陋哉蓋君徳以仁為本而所以節適而歸於中則
有祖宗之法度在焉故郊祀遷轉不可廢而有孫何之
裁抑禁中恩倖不能絶而有杜衍之不可奉宸庫之珠
可宣索而有范祖禹之論陳乗輿宫掖之費不可減而
有韓琦之論列始從其厚者所以見君徳之仁卒歸於
中者所以行有司之法寛厚在人主公法在朝廷法行
仁亦行也三數年來粉飾太平之禮可已而不已者至
再至三矣有常之支賜既増而復増者漸為永例矣官
爵之重當留以待有功者或曲為之説而輕借以予人
矣良田沃壤稍藉以紓國用者時以私恩而撥賜矣忠
賢滿朝豈不知此然每有渉於私悖於法者必曰此上
意也否則上意不可囘也臣下不知果嘗言之争之而
陛下必不見聽乎抑恐上拂隆㫖而姑假是以自恕乎
且所頼乎忠臣良士者正謂其有囘天之力責難之恭
也今若此何哉雖未必逢君而已啟逢君之漸雖未必
阿意而實有阿君之形至使道路相傳以為論事者揣
摩指意以為作止任事者觀望顔色以為進退苦言不
入于耳而軟語浸熟於心積而不已必有羣臣附和如
出一口之風矣此今日諸臣所當自任而陛下亦當少
抑厚恩而曲從法制也臣區區之念豈獨為財計哉自
今以始願陛下念狄難之方殷毋憂慮之徒過奮發英
斷申命二三大臣截然為縮内補外之規模凡近年創
行之例必釐正凡前此所無之例必勿開邊功不可以
不賞而非常錫賚必不行軍額不可以不補而髙官厚
爵勿輕予城池不可以不修而不急之營繕必當罷僃
禦不可以不預而非時之燕樂必當絶省於宫掖而用
於僃邊省于朝廷而用于强兵省於王侯邸第而用於
待敵既以日計之又以月計之又以嵗㑹之要使浮泛
之支漸損於前時而積其贏以僃疆塲之需閒官之禄
漸減於承平而重其名以待折衝之士其有不然者給
舍得以駁正臺諫得以救止大臣得以執奏使恩常出
於陛下而法不廢於有司庶乎所謂操心危慮患深者
不至淪於虛也
　　　劾知太平州岳珂在任不法疏
竊聞驅狼牧羊豈聖主所期於法從呼鷹逐雀非微臣
敢傲於大藩與其流毒于生靈孰若盡言其梗槩兹縁
周度敢以上聞某竊見通議大夫兼知太平州岳珂生
自名門負其才具以滂沛之筆力而商市道以豪俠之
習氣而詭事功公私正交急而莫支朝廷姑試可而乃
已出専使領兼畀州符顧乃日飲無何天奪其魄立視
斯民之死不通厚下之情放利而行惟貨其急以逢迎
為稱意以乾没為生財六七少年之經營三四狙公之
筭計大抵争錐刀之末無非戕根本之謀去歳旱傷當
塗差稔稍加區處自可流通而荒政不行勸分無策廣
開告訐專事網羅薄有儲藏盡行封閉不獨匹夫有懐
璧之罪遂使百姓窘炊玉之艱家無宿舂米不入市某
近因行部目擊乖方偶以學校錢糧支用浮泛遂㑹廪
之贏撥一千石及於本祠那五百石減價出糶有闗元
吉李大賢等十户稱米皆係本州封樁惟元吉有閨門
之訟餘皆以單辭羅致有自去秋枷禁至今者夫産税
之家既有朝廷之糴又有總所之糴又有稻屯田種之
糴本州又自有一項科糴供官之外亦欲贍給起耕接
濟鄰里如李大賢者雖有稻二千餘石其家却有八十
餘口二十二房封藉無餘日食不給某因令人將一半
平糴一半給還雖勉强奉承復以雄江軍口劵為解且
軍人糧米自合多方預期計置豈應肆行不恤之令動
萌扼奪之心况非真出於此耶妖民夏令覺託言神姦
率斂民財若果出於正則引法鋤治未為不可乃因一
人而破一族凡牽聨而多貲無不歸於一網其見於案
牘者為錢五萬緡物議喧騰謂其數倍名為賑䘏淮民
實則歸於烏有蹊田奪牛一何其忍酒醪靡穀之禁歉
嵗所當申嚴方且盡假制司之名大興𣙜酤之政悍卒
黠吏皆為措置提督水軍寨卒並預促辦追呼斗増其
錢月倍其額於是敷納糯米麴蘖抑買袋瓮柴薪勒脩
坊場屋宇沿門海行鮮有獲免有據釀户舊坊併酒料
醖具而揜之者有全不給酒而日納乾酒錢者有細民
因年節娶婦兩次拍酒并兵吏取乞通計一百一十六
千者酒息之入盡責中半而掌庫者乃以舊㑹低價折
納見錢訴詞紛然具有實狀當餓殍載塗之日復於國
中為此機穽未必盡岳尚書之本意恐亦官吏有以誤
之也加之狴犴充斥刑獄絲棼某為見天久不雨遂照
條規親到三獄審問聞某之來除逐旋知責出院司理
院并當塗縣獄尚各五六十人州院亦二十餘人某擇
其事狀明白者量與决遣過四十三人自餘責獄官速
與勘結夫以簪槖之聨任芻牧之寄不惟不能全活之
又從而摧殘之臨遣初心夫豈若此載惟漢刺史以六
百石察州正欲使千里宅生萬物吐氣某職所當問惟
在守臣謹摭其治郡無狀之大者為一州生靈請命若
夫茶鹽之置司有非么麽之所敢議某近雖承命考核
不過以禮行移尚慮國計所闗無與領此欲乞朝廷特
賜敷奏姑令專意使事以責其成别選循良以重郡寄
　　　奏己見劄子
臣聞國家之患兵為大有大規模而後可以弭天下之
大患也夫興師十萬日費千金自古兵革不休鮮有不
耗蠧根本者以文景累世富庶之餘武帝一開兵端户
口為之減半至於告緡錢筭舟車猶不足以當之今外
有遊魂之敵邊無解甲之期民力竭於養兵國計空於
科降而吾國所以為規模者略無足恃不過敵哨未至
則清野邊塵才動則閉闗此二説者固兵法之所不廢
然古之所以為此者將有為也盖客軍逺來利於速戰
則堅壁以挫之俟其氣衰而去則邀擊随之矣乗軍深
入糧道不繼則清野以困之俟其不得逞而退則追躡
繼之矣非如今日公奪民利塊坐孤城以為上䇿使吾
列城之中偶被攻圍亦立而觀之而已使吾人民牛馬
偶被驅虜亦縱其從容出境而已推是以徃則雖飲馬
長江亦無有能齟齬之者守淮所以守江也曽是可以
守淮乎淮既不守江於何有窮事力以養坐食之兵使
深入之寇如蹈無人之境今日暫退明日復來以有限
之力當無窮之憂坐與行費等爾費而無益孰與有益
而費乎臣是以妄疑邊境之規模不立也或謂敵騎飄
忽非吾步騎所可當輕出嘗試此以肉餧虎也是固然
矣臣觀晉太元間苻堅大舉入寇騎兵二十八萬戍卒
又不與焉而劉牢之以五千之兵猶能渡洛澗急擊之
謝𤣥亦毅然請渡水决勝負曷嘗以步不足以當騎而
束手坐待邪雖曰一麾之頃適有天幸然方其奮然起
而與之角堅已有此亦勍敵之驚當是時魄先褫矣何
待風聲鶴唳而後為敗哉今敵雖强而投拜烏合其不
及苻堅亦明矣而邊閫之規模若此何哉且彼能擾我
養種我獨不思擾彼養種邪彼能掠我人畜我獨不思
取彼人畜邪聞之道路三汊河已築四城近又築三城
矣且廹吾境而築正陽矣對境田疇皆收拾流離而耕
之矣又多造舟楫以抗吾之長技矣而吾境有民不得
歸有田不得種彼之謀日深而吾之計日窘是猶可謂
規模乎臣書生不嫻軍旅非謂戰之可以易言也竊以
為縱未能與之争雄兩陳之間亦須帥閫密為運掉使
諸屯脉絡貫通為一各留守城之卒而盡括其餘以為
上下遊擊之師精間諜明斥候凡哨騎之人察其衆寡
伺其進退稍有機便則或邀其前或擊其後一城受敵
則協力而應援之必使之有所懲創不至於倀倀然縱
横馳騖肆無忌憚則養兵不為徒費而閉闗清野者固
所以為困敵之計而徐圖其後也猘犬之噬人愈退而
愈悍一童子横尺箠而叱之犬亦為之辟易誰謂三邊
介胄之士而慮不及於童子乎他如方田之説似亦限
制戎馬之良策也凡若是之類皆當講求而漸行之故
相臣範嘗畫䇿謂當於淮東西分置兩閫而於金陵置
大閫以統之庶乎體統歸一易於斡旋若就範之規模
而商確之江淮臂指之勢尚可圖也陛下收召威望之
臣萃在朝廷非徒以華國而已蓋將長慮逺謀以共圖
安邊固圉之策秋防事畢即是大作規模之時時不可
失願陛下虛心博訪預定大計天下幸甚
　　　第二劄
臣聞國之有財用猶人之有氣血氣血耗竭何以保身
財用空匱何以立國版曹大計臣不得而知也以其關
於朝廷者言之一歳之出常多於所入善理財者理其
入必理其出今入固未易言而出亦未嘗理也和糴最
為重費而連年所糴大抵以行賞為結局而錢米之收
支未有見底者以臣所見上江所貯固有朽腐而不及
運者矣近畿所糴固有越三數年而猶未足者矣省司
截撥農寺之米以餉邊米之至邊州者其數常虧而農
寺之取償於朝廷者其數常溢行在諸倉之收糴官吏
牙儈每為虛入之數取其直而瓜分之諸庫之入納吏
胥有全綱掩匿者有竊取大項綱解而移别項續到之
錢流水凑補者有以已支之干照而影射盜用者其數
多者或一二百萬少者亦十數萬臣固曰入固未易言
而出亦未嘗理也入多而出多已病其不可繼而隂消
潛蠧於㝠㝠之中者復若此尾閭之泄疇能當之今大
利之入惟鹽筴耳挾商賈之術以籠利既以傷仁害義
而不忍行操公正之權以通利又以無人責任而不能
行利源其遂窒乎淮浙鹽額一嵗合九十萬袋而今才
及六十萬袋使以六十萬袋之收而盡泄之夫豈無補
夷考近年支發之數率不過數十萬袋而止然則雖能
辦及租額亦未有支發之䇿也其故何哉一則境土日
縮食鹽者少二則淮浙之人家有私鹽三則場務苛征
客旅困滯而其為害之尤大者莫甚於諸司軍人之私
販臣引見之初嘗請申嚴江東茶鹽所檢柅私鹽之法
朝廷亦既從之矣軍將䕶私彎弓而斃拘船之卒非細
事也而藏匿覆䕶迄不得問誰復知有法哉繼有以其
事併委之制臣然諸閫事體相關雖欲奉行朝廷之令
有不可得則是禁私之令終為文具而已鹽何自而通
哉今上流前日久積未發之官鹽才萬餘袋亦既損其
直而變通之諸場之價殺之又殺其為招來商賈之道
亦至矣然數者之弊不盡去則積滯之鹽不盡通其勢
然也向也僃三邊今又増廣西一路矣向也餉舊軍今
又増新軍數萬矣出者日廣而入者日狹臣直為此凛
凛也然則如之何曰省嗇浮費自宫掖始檢柅滲漏自
朝廷始擇强毅有力者提領江淮茶鹽以禁苛征以戢
私販而行法自强有力者始庶幾氣血流通楮可扶糴
可辦而均節出入之道得矣
　
　
　
　
　
　清正存稿巻一
欽定四庫全書
　清正存稿巻二　　　　　宋　徐鹿卿　撰
　　奏劄
　　　經筵奏己見
恭覩皇帝陛下收召耆英登庸儒俊薄海内外觀聽一
新甚盛舉也如臣迂愚最為無用適值瑣闥虛員誤䝉
聖恩承乏兼攝懇祈寢免竟閟俞旨臣不敢稽留威命
巳於十五日赴省供職然責任重大晨夕憂危入仕三
十年無他才能學術亦不識所謂傍蹊曲徑惟有不流
不倚一説平生聞於師友者終始自信此臣立身居官
事君之本也天光下照請畧陳之夫天下萬事如雲如
輪登進人才自有宜稱或加之寵光以示優禮或資其
望實以重本朝故先儒之論每以隨時取中為凖的蓋
中即理也合於中與否惟視理之可與否一失其中則
不合於理矣固有行之今日則可而明日則不可者因
事度宜一聽於理而止人主何容心哉封駁者何容心
哉臣非敢藉是説以為姦夫憸人出入可否之媒而假
之以舞文弄法之資也不流不倚權度先定於此心而
可否輕重終始對越於天理舍是則為僥利達負天恩
犯公議無忌憚之小人矣臣非為今日慮乃為他日慮
故因入謝之次先陳梗槩願陛下凡他日之必不可者
每深思而謹守之則善矣臣愚直天賦儻陛下察臣必
不勝任則願妙選端士代臣之職容臣退守儀曹盡蠲
其他職任使得清心省事以俟進退臣之願也聖君之
賜也
　　　經筵奏己見
臣聞自古為國家者夷狄强盛不足患貨財空匱不足
患惟人才衰少為最大患今人才衰少極矣每一授任
徃徃相視嘆息求諸朝曰無人求諸野曰無人陛下亦
嘗深思其故乎成周盛時所以長飬培植以為他日不
窮之用者果何如哉豐芑之仁臺萊之澤非偶然也慶
元以前姑不必論近世以來不惟無復長育之志且旦
旦而伐之者衆矣始以上下交賄斵䘮中以邊閫交結
買譽斵䘮繼以權任専制軒輊斵䘮及其久也又以議
論過激希名立異斵䘮天之生才止於如此極力保飬
之猶恐不繼數變之餘不入於此則入於彼一墮其中
即不復為全人矣無怪人才之少也夫世固有下愚不
移者然遷善逺罪趨利避害亦人之常今歴時累月向
之少而壯者首且皓矣而凡涉纎芥之疑則動以前事
為口實無怪乎人才之益少也齊威王列國之君爾其
夸示隣國者曰吾臣有若檀子有若肸子有若黔夫有
若種首皆可以照千里而制强敵是固非空言以為大
者豈陛下以萬乘之主乃無一人可以稱於天下乎蓋
人才不能無所偏執偏以議偏則其衰少也奚怪孔氏
之門有好勇者有貨殖者有好方人者有亷而病於貧
者有愿而至於懦者聖人以一身造化為大爐鞲均調
消息成小成大使之囿於無迹之中而人人皆可用之才
故周雖不競而猶足以扶持於千百年而不墜者聖人
之力也陛下以天下之大用天下其可以天下無才自
諉而已乎孟軻有云猶七年之病求三年之艾茍為不
蓄終身不得今病亟而艾不蓄顧旦旦然號於人曰天
下無良馬臣恐徒以發韓愈之笑也天地生生之理熄
則指為無才可也今於執政中求執政於侍從中求侍
從於卿監中求卿監於大夫中求大夫於有偏有過之
中而疑其偏且過正恐吾之量未大爾豈真人才之果
少哉臣今春薦士已嘗略陳此意惟陛下以造化之心
大其量而翕受之則衰少將為衆多矣臣不勝拳拳取
進止
貼黄云臣僃員胄監竊覩今世非獨周行人物希少雖
學校之士求其文學俱稱端實有守者亦不多得敢併
以為君父告太學上舍生黄時若家世積學祖孫昆弟
累世以科第發身號稱儒家嘉定尚書疇若亦其堂兄
時若讀書窮理居鄉處學未嘗有一毫過行前後所試
程文諸生至今傳誦以為楷式累經恩霈朋儕莫不由
是進身入仕時若志在世科獨不肯俯首就恩臣去冬
供職之後訪求徳履可為表率者衆合辭致書舉充直
學再三勉諭始肯俯就縁時若係是登極以前住學之
人住學已四十一年今年踰六十㡬絶榮望更無一人
似此可以援例者臣職敎飬而不以名聞是臣責也陽
城何人哉欲望聖慈憫其困滯最甚特賜俞旨令時若
赴淳祐十年殿試留之監學以勸多士其與徒操一旦
偶然之文以希榮寵者萬萬有間取進止
　　　己巳進故事
進通鑑唐貞元五年李泌告徳宗君相不言命故事云
臣聞造化之妙在人主之一心故曰作善降之百祥作
不善降之百殃善即祥也不善即殃也非善不善之外
復有所謂祥與殃也曰徳惟一動罔不吉徳二三動罔
不㓙一即吉也二三即㓙也非是徳之外復有所謂吉
與㓙也夫是之謂造命舍是而言數在君子則有警懼
之心在小人則有危疑之心不知造命於我而一切聽
命於天豈所以安人心而息邪説哉唐徳宗之世禍亂
紛紜其有以致之乎使其無之則必修禮樂必明政刑
必不猜忌必不聚斂必不黜忠良而任姦邪而命在戒
矣不知出此而委之命此李泌之所以為諄諄也今夫
日月之薄蝕期運之屯否數也而聖人不曰數而曰徳
故雖值變異而人心不搖我宋南渡甲子再周歳辰適
至於丙午丁未而嗣嵗三朝太史有日蝕之占臣子之
愛君者曰是不可不戒也而愚夫小人誕謾和附併為
一説曰是循環之數不可易者日食為之兆矣吁民言
之可畏如此哉蓋國家不幸而有靖康之事溺竒好異
者牽合附㑹以為某丙午丁未有某事為應似矣然非
丙午丁未而有是事者豈少哉至於景徳淳熈皆我朝
極盛之際亦從而為之説是皆不根之論也自非聖明
卓然奮發致謹於靈明虚一之境自作元命何以破千
載之惑哉且自建隆而至嘉康一百八十八年日食於
正月者四其三在仁祖之時(皇祐元年至和/元年嘉祐四年)自建炎而
至淳熈六十有三年日食於正月者三皆在髙宗之時
(紹興五年三十/一年三十二年)然無損於太平中興之盛者以徳勝也
乃若政和以後姦臣竊柄今日曰隂雲不見明日曰當
食不虧亦何救於危亡之數也是知在天者不必問在
人者所當勉茍以天變為可懼人言為可畏則必自今
伊始兢兢業業對越在天夕而思曰國本虛歟宫室營
歟女謁行歟燕飲數歟朝而省曰忠賢伏歟流離衆歟
浮費夥歟備禦疎歟凡一事之善無不為凡一念之非
無不戒是乃李泌所謂造命也天意一回羣疑盡釋景
徳淳熈之盛將復見於今日矣
　　　三月壬辰進故事
進杜衍抑内降故事云臣聞至厚者人主之恩至公者
朝廷之法仁祖之治天下不以恩而勝義不屈法以狗
情公法既明恩意亦著真可以為子孫萬世之龜鑑矣
夫君徳以寛大為本匹夫庶人猶不忘親故之愛矧人
主富有天下獨無親親以睦友賢不棄之情乎是所謂
恩也然爵䘵者天下之公器豈一人之私哉吾之心未
嘗不欲厚於其厚也蹈湯赴火者有望焉懐材抱藝者
有待焉茍私以予人則彼將曰盡瘁事國不如偃息而
在牀儒冠誤身不如豢飬於襦袴使凡皆若是其誰將
與共功乎是故禁中之請祈不能絶而審覆終歸之有
司内降之恩澤不能無而可否悉聴之公論是所謂法
也我仁祖痛塞倖門屈意公論自常情觀之疑於狹矣
而天下後世終不敢以為少恩者盖仁祖之用心未嘗
不篤親愛之誼而朝廷之守法終不能掩仁祖之心臣
故曰公法既明而恩意亦著也昔唐景龍間不勝宫掖
之私始有斜封墨勅之濫朝紳之無耻者徃徃因之以
求進達左拾遺辛替否上疏切諫以為百倍行賞十倍
増官使府庫空竭流品混淆戰士不盡力朝士不盡忠
人既散矣獨恃所愛何所歸乎可謂至忠至切至直至
當之論陛下聖恩寛厚不愧仁祖而守法隳廢頗類有
唐近日以來横恩捷出宗姻雜遝於班聨私昵幾叨於
僕御或換授之際一旦而超數十載之辛勞或選調之
微躐進而欲取京官之職任禁掖索無名之封告星史
干非分之陞差此手浸滑如川方來凡陛下前之所欲
未遂者亦小快矣然今時果何時哉激昂人心惟有名
器上不愛重人將有辭執奏不力是大臣不以杜衍自
期也切諫不聞是廷臣不以辛替否自勉也若謂貴為
天子不得自由此乃小人誤國欺君之説幾於一言䘮
邦者豈足上惑聖聴哉書曰天命有徳又曰天工人其
代之臣惓惓寸𠂻不敢望陛下求諸法尚願陛下求諸
天法天即法仁祖也臣言雖狂愚意主忠愛若徒以故
事應故事則又非臣事君之意亦非陛下用臣意也
　　　己卯進故事
進賈誼積貯故事云臣觀賈誼可謂通達國體之才矣
當干戈甫息之餘他未暇及而首以天下大命係於積
貯既憂水旱之無以相恤又慮邊境之無以供餽食一
不繼則姦雄盜賊將環而起何其憂之深慮之逺邪今
世事變方殷積貯尤當加意然事力有限就其先後論
之則三總論之則淮西為急今近甸之積約可支數五
年乃累年之所不及縱有豐㓙之不齊未足深慮所當
區處者邊儲而已糴本之降揆之事例今惟其時雖嵗
事髙下未可預定以臣愚計竊以為宜緩在京之糴而
移其費以糴諸江浙蓋去嵗諸路皆糴而江東西以舊
糴之數䧟失不明遂行住糴其日前所糴支撥悉已盡
矣而地多旱田收成不出六七月故臣謂江東西當糴
浙西素號饒沃比年告稔而京口金陵近江而舟便不
徒可省漕運之重費亦可以見舊儲之虛實故臣謂浙
西當廣糴若湖之南北亦各隨宜而行之夫江湖之糴
既辦則湖廣西淮不至於匱浙西之糴既富則京口東
淮不至於匱而又可使畿内之積無陳陳紅腐之虞近
京之地無糴本交急之患一舉而數利兼特在乎審先
後緩急之宜爾天下大命既有所係則兵旱相乗之憂
可以無恐至於召和氣以格豐年則又在聖明一念間
爾臣敢因賈誼之所已言而推其未言惟陛下留神裁
擇
　　　壬寅進故事
進漢書李尋對災異故事云臣聞事有安於尋常之玩
忽而關於世道之消長者不可不察也夫天一生水而
木火土金由是相生而不窮此造化之妙常與理亂相
為流通觀於水則可以知王道矣夫天傾西北地不滿
東南故水曰潤下又曰水無有不下此勢之順理之正
也否則反常矣昔在帝堯雖有洚水之災然特以水未
有所歸之故爾一疏導之則其勢未嘗不順也今浙江
之水由衢嚴婺杭而下至於湖秀吳門以達於海朝宗
之勢滔滔汩汩不知其千百年矣六飛南渡駐驆錢塘
雄㨿百川之㑹比者畿甸旱暵赤地千里不惟河流斷
絶而井泉且枯矣考之五行志如伊洛竭川竭河竭皆
大變也得無有類此者乎是可懼也不特此爾黄河之
濁黑水之黑乃其本也若江水則清矣今都城積水汙
穢壅滯以不雨之故而變亦大矣乂大可懼也今秋之
杪清龍江而上海水忽漸漲溢由吳松江以溢於太湖
由霅川以溢於行都宜下而髙其勢未已其反常尤甚
焉百川之不得其理則王道之不能公正脩明從可知
矣夫無一念之私然後謂之公無一毫之偽然後謂之
正無一物之不理然後謂之修無一事之不顯然後謂
之明是故以君道臨下者常也而優游牽制則反常矣
以君子勝小人者常也而薫猶雜處則反常矣以中國
制夷狄者常也而分限不嚴則反常矣以府中統宫中
者常也而因縁窺伺則反常矣一事反常則事事失其
常一事不理則事事非其理水者生物之始水失其性
則生生之道幾乎熄矣使桑田不至易處陵谷不至變
遷斡旋造化整飭經常特在聖明警懼一念間爾惟陛
下留神
　　　丁酉進故事
進朱熹論君子小人故事臣聞人主無他職惟辨君子
小人而已然本以辨之而卒至於不能辨者多矣正以
疑於所不當疑而真可疑者或不察故也陛下天性髙
明聖學淵粹乃者親御翰墨製忠邪辨以示羣臣首致
嚴於形似之際凡為臣子者惟當精白一心仰承休徳
安能復贊一詞然臣尚因先儒朱熹之論而有感也夫
忠邪之不兩立久矣熹乃謂君子不難知小人則難測
蓋君子為陽陽則光明正大疏通洞達望而知其為忠
也小人為隂隂則依阿淟涊回互隱伏雖極意精察猶
或不悟其為邪也疑似之間乃忠邪之界限人主所當
辨者辨此而已一或不明則似賢似佞似直似枉似有
才似頑頓或至因小人而疑君子矣此臣熹之所以深
懼也臣敢推其㣲意而即其大且顯者證之夫忠肅共
懿明允篤誠者元凱也勤勞王家赤舄儿儿者周公也
田野辟人民治者即墨大夫也精忠自許同心救正者
劉向蕭望之也事無巨細奮言力争者張九齡也論諫
數百炳炳如丹者陸䞇也是乃光明正大疏通洞達陽
則君子易知而不足疑者也頑嚚比周庸回傲狠者四
凶也流言四國惑衆欺世者管蔡也善事左右以求譽
者阿大夫也智慧習事能得人主微指者恭顯也柔佞
多狡深結近倖候上動静無不知者李林甫也以服䜛
為盡節以詭妄為深謀者裴延齡也是乃依阿淟涊回
互隠伏隂柔狙詐而深不可測者也如此則為忠如彼
則為邪其理不可易也陛下臨御二十有四年事之精
㣲無不察人之情偽無不知其閱羣臣衆矣隠之聖心
昔者所進得無諒其忠如元凱諸臣之易知者乎得無
有嘗意其邪如四凶諸臣之不可測者乎茍易知矣則
信之任之可也又何疑明辨之道無大於此不然意向
不明真偽不分衆以為賢者容之衆以為否者亦容之
意其為不肖者受之意其為賢者亦受之為含糊為模
稜為包荒為無所可否薰蕕同器涇渭同流兹可以為
辨乎辨則忠邪各安其分而不相亂否則忠邪雜揉而
其終必至於不可辨矣黨錮之禍足以危漢牛李之禍
足以亡唐非獨辨之不早亦以辨之不得其道故也傳
有之君人者昭徳塞違以照臨百官百官於是乎戒懼
而不敢易紀律此又明辨之本也臣願陛下採熹之言
以致其辨取左傳之言以正其本臣不佞敢以此推明
聖製以效忠愛之萬一惟陛下裁赦
　　　丙辰進故事
進孝宗宣諭水旱故事臣觀孝宗皇帝之用心可謂不
以天位為樂而常以天下為憂者矣方淳乾之間天下
盛强國勢盤固宜無足慮者而一念勤􁃻切切以水旱
為憂用心如此則必不致奪民時必不致妨民事必不
致窮民力必不致拂民心此念所存豐穰自致有年之
瑞不在天而在此心矣故誠齋楊萬里之詩曰二十八
年臨玉座太平光隂愁裏過嗚呼此心之憂乃天下之
樂乎必大可謂善識孝宗之心萬里可謂善發明孝宗
之心矣今兵不加强財不加裕土地不加闢回視孝宗
不可同年而語矣加以去歳常暘為沴陂池燥而不溢
水脉閉而不通泉枯川竭乃百年父老之所未見陛下
瀝忱精禱甘霖隨應感通之機如嚮斯答然真心病其
不續忱意患其易移即孝宗皇帝之心觀之仲春農事
方興即憂水旱則未畢事之前無非可憂之時也米穀
上倉然後放心則未上倉之前皆不容放心之日也今
嵗之憂既寛來嵗之憂復始是為人主者無一日可以
自娛樂無一時可以自暇逸也况近嵗以來民饑而流
軍貧而怨輦轂之下氣象蕭條畿甸之間冦攘充斥近
傳邊風又沸斂戍無期亂根禍本觸目寒心公家無餘
帑巨室無宿藏招糴不可復行勸分不可復議一線命
脉全在嵗事陛下體孝宗之心為心要當以厄運方來
為懼未宜以厄運將消自賀也憂之如何惟力行好事
以格天心以召和氣而已夫生育長飬天之心也人事
盡處即是天理自今以徃以禮制心毋以物慾累天徳
以義制事毋以權倖隳紀綱一政本以杜旁出之蹊愛
國力以絶浮淫之蠧任賢去邪之界限必明白而堅决
興滯補弊之光隂必威厲而奮發破諱䕶之私以來忠
言宣惻怛之意以蘇愁嘆一念轉移天必鑑之有淳乾
之心則有淳乾之治將見一登再登三登之盛上遡淳
祐而至於千百年永永未艾也
　　　己亥進故事
臣聞天下無偶然幸成之功人主有必當自盡之責舍
己責而萌幸心此喜功生事者嘗試之淺謀非聖君良
臣持重之忠計也晉自穆宗以來政令不綱亡形已具
内則羌胡鮮氐種類蜂起外則强臣悍將恣睢難令回
視却顧此為何時不此之慮乃欲恃虛名無實之殷浩
以抗反覆不臣之桓温豈不殆哉古之聖人惟思在我
所當自任之實而未嘗萌一毫僥覬之心者正將以立
其本也今晉之為晉勢已可占其間事㑹捷出豈無可
乘之機而大勢傾欹實無自固之策蜀漢雖亡蜀漢自
亡爾石虎雖敗石虎自敗爾於晉之興亡得失曾何毫
末之加損哉乃方輕舉妄動以求非分之福家國至重
詎容輕付於一擲乎此北伐之舉羲之所以懇懇言之
而不置也其與㑹稽王昱牋曰今雖有可喜之㑹内求
諸已則所憂反重於所喜蓋實論也始温將經營北方
禇裒亦請伐趙蔡謨特以度徳量力為言且謂今日之
事殆非時賢所及必將經營分表疲民以逞既而材畧
疎短不能副心財殫力竭智勇俱困安得不憂及朝廷
乎其言殆與羲之同意故自北方士民降附日以千計
者觀之則蔡謨羲之為怯懦為無勇自河北遺民二十
餘萬口不能自拔者觀之則雖廢徙殷浩尚何㿽哉是
非利害之間可以觀矣近年以來敵為不道其禍烈矣
京襄形勢之區荆棘可痛河南膏沃之野降附屬心天
意悔禍醜類殲夷累年久鬱之氣數一旦漸回淮襄塗
炭之生靈浸安生聚忠臣義士誓不戴天惟天惟祖宗
所以畀付我後人者庻其在此寧忍棄之如土梗乎此
稍知大義者所當惕然動心也然亦嘗反思羲之所謂
自立果何如哉或謂彼已殺其徒黨自拔而歸其勢不
容中止或謂至者無幾固可藉其强勇收以為用夫醜
類相戕其俗固然而非我族類其心必異内夏外夷界
限截不可越使來者希少則不足為吾輕重自當痛絶
儻或招之入室及其蔓而後圖之則恐季孫之憂不在
顓臾矣容有著手之地乎雖道路傳言莫測虛實邊防
機密難以臆知然軍國所關最當精審使無而過慮不
失為憂深思逺之至懐茍有而不言正恐非嫠不恤緯
之本意誠以晉事而揆之今日則蔡謨羲之之憂有不
容不上關聖慮者况今楮賤如土而上下皆委於忘言
糴本未充而議論尚歸於悠泛闔門之内所當自盡其
責者徃徃類此而暇及經畧宇外之計乎古人有言寧
悔不徃不可悔不止伏惟聖明遐觀逺覽謹之重之於
其微且隠之際亟留深長之思焉實宗社之福神人之
幸也
　　　同日進故事
進長編建隆二年上擢用臣下故事云臣聞人主有收
拾人才之心斯可以盡任使人才之道蓋將以用之必
先聚之良醫之治疾也有參术焉有桂苓焉一旦探囊
而施皆竒藥也工師之作室也有梁棟焉有榱桷焉一
旦運斤而取皆良材也羣材之在天下常視人主之意
向為盛衰茍平時不廣於蒐羅則臨事必至於乏使善
用天下者果如是乎五代之季士之有聞者亦太寂歴
矣及藝祖一出則龍興雲翔虎嘯風烈南征北伐莫非
才也建制立度莫非賢也豈有他哉亦惟兼收並蓄有
籍記之法而已因其才器品列彚分一有任使則披籍
輒得如取諸懐故能用無遺才功烈炳煥今士之登名
銓選者員日增而闕日不足矣而當饋太息每有乏才
之憂則以求才之太過而儲蓄之不素也夫惟極天下
之全者乃能受天下之偏若公清若才幹若文學若政
事某可以重朝廷某可以任牧守某可以分閫寄某可
以理邦財某可以平寇盜某可以剸繁劇短長小大各
有宜施謂宜倣建隆之制廣詢博訪精擇其人置籍中
禁類而記之班行有闕則隨其才之所宜與其資歴之
淺深進而儲之凡有事任則因其能而試用之有功有
過各疏其下徐考其實而賞罰之前者既用後者復進
隨用隨補次第不窮毋責小疵毋記細過積以歳月人
才將不勝用矣盖有堯舜則必有禹稷臯䕫有成康則
必有周召毛畢收拾之未至而諉曰有君無臣不信也
孟軻有言茍為不畜終身不得故臣願以藝祖為法
　　　八月朔視朝轉對狀
臣聞人主之職論一相論相之道非取諸一旦之暫决
於一人之私也蘇軾有言民自擇相我與受之厥後楊
萬里惟演其説曰人主不能為天下擇宰相能為天下
受宰相蓋天下以為可相者吾相之而已不與焉謝安
之在東山王導之在江左裴度之在緑野文彦博富弼
司馬光之在洛世無賢不肖皆信其為可相也故未相
而人望之既相而人服之其為治易矣陛下臨御二十
有二年徃徃當饋嘆息恨無蕭曹而天下亦且以為無
相之可擇嗚呼苻秦何世猶有王猛石晉何時猶有桑
維翰祖宗三百年涵飬之天下而人物凋䘮若此陛下
亦嘗思其故乎士大夫徳望之偉特非一日而成而氣
節之衰頽亦非一日而壊端平之初天下以為可相者
在真徳秀徳秀之得此聲於天下也豈偶然哉其脩身
其立言其為政積數十年然後實立而名隨之陛下起
而受之且鄉用矣不幸而天弗假之年則是聖意之一
孤也其後行簡宗勉相繼淪謝陛下嘗自以為得相矣
而天下疑焉化絃更張在列者衆陛下與神為謀獨注
意於臣鍾臣範當是時天下以為可相者未有出於二
臣之右也亦必其素履有以大信乎人矣曾未三月而
範又止此則是聖意之再孤也今老臣當國志行正㓗
户庭肅清名器無私授法度無輕易持心本忠厚遇事
有權衡陛下真能為天下受宰相矣而又以疾告事變
如雲方來未已諸葛亮食少事多識者過為之慮是非
特臣私憂之天下實共憂之大臣亦自憂之陛下縱不
輕於並相亦安可以不儲相而或者竊窺聖情疑無定
主天下妄以為無相可擇而陛下亦且以為無相可受
是非一日之敝矣夫侍從者執政之儲也執政者宰相
之儲也茍平日之侍從不取其可以為執政平日之執
政不取其可以為宰相一旦揆席偶虛方乃彷徨四顧
而厚誣天下之無相是固陛下之所當回思而深省者
自開禧嘉定斵䘮之餘士氣之不振久矣三數年間以
文待清修志行之士而實用從諛承意之人凡積而至
於政府至於禁從者多非國人之所可而清脩志行之
士始進而終退暫内而久外士之不自愛重者又未免
舍所學而從彼天下以為無相之可擇是固無怪也雖
然取人於夢卜今不容以驟行矣則凡嘗預鈞樞之選
居禁近之地者其徳量才器已在淵鑒之中察於衆望
之所同而决於宸斷之所獨固不害其為儲相之地也
豈必借臯伊周召於古昔而後用之哉自古論相之法
一曰學力二曰才力三曰心力而福力又不與焉學欲
其正而通才欲其宏而毅心欲其公而大既然矣又於
其力量觀之投之以轇擾而不亂試之以事變臨之以
利害而不奪夫是之謂力昔魏文侯一聞李克之言以
為吾之相定矣陛下茍致察於此將曰吾之相定矣然
知所以儲今日之相又必知所以儲他日之相今文昌
侍從稀若曉星兩省樞下率多並組都曹樞掾去如飛
鴻今日艱於得可用之才則他日艱於得可相之才亦
其勢之必至也儲才之道無他在養之而已飬之所以
儲之也試之職任飬其才也示之容奬養其氣也責之
事功養其望也飬而儲之則相才出乎其中將不勝其
用矣雖然此儲相之道也又有為相之道焉陛下更化
以來登用俊良未嘗自决於一已而每每取信於國人
無一不當其選矣然使大臣每日一入政事堂如此圖
畫言語侍從之臣間日至清禁如此獻納儒生學士時
一趨經幄如此講論臣等百執事逐日一入局如此分
治謂之不為不善可也以之扶衰救敗則未也何則志
氣不强而規模不立也然則如之何曰盡屏私意盡掃
弊例盡任官而不任吏宫中府中為一體通國上下同
一志今日之志氣規模斷斷乎當出諸此也茍得如臣
前所謂三力之全者而負荷之則陛下之能事畢矣臣
蟻虱小臣共二宰屬宰府有大議而不敢及乃顧而言
他臣之恥也惟聖神裁赦
　　　有旨令赴行在奏事辭免不允狀
某叨恩隆渥聞命震驚伏念某奮自孤寒本無才伎三
官州縣粗守拙勤四轉班行曾何稱塞俄起家而予郡
偶縮戍以之官施重報輕心勞政拙值强獷披猖之際
幸就調娛承凋殘蠧敝之餘僅供常賦每恐貽九重之
憂顧莫能辦一切之征需愧已溢於面顔病更纒于肺
腑量時度力累疏祈閒期少遂於便安乃反叨乎收召
固知小臣無辭免之理當體大造不遐遺之心實縁病
􁁄之餘難任馳驅之役况求退而進不情若啟乎偽風
兼未滿而遷數易復違于近制眷知雖厚觀聴謂何伏
望特賜敷奏速回成渙暫俾退休或供散職以祝釐或
畀小州而需次事君義重非無戀闕之懐圖報日長嗣
畢捐軀之願
　　　除江東運判辭免狀
　㫖曰江東發軵刓印日久寧虛位而未有所授蓋艱
　其選也爾頃持民庸言歸班列郎曹宰旅更踐幾何
　時遽以言去祝釐真館恬靜自如大臣惜其抱器能
　而未能施也匄以節傳畀汝大江之東唇齒淮甸雲
　屯萬竈供峙匪輕矧嵗大歉流冗四集撫綏保恵得
　明决者以臨之郡縣吏知教條之不可忽而民隠有
　所訴矣嗚呼其懋敬之
某奮由寒素本乏才能為縣為州粗逃瘝曠若民若士
未忍推擠寸長每荷於甄收五載兩塵於班列一籌莫
展百謫易盈甫沙汰以使歸忽恩除之亟下自念出身
從仕本期尺寸之垂名委䞇為臣敢不東西之惟命然
邊計正嚴於飛輓時艱猶急於馳驅而某素履未明曷
任觀風之寄微軀久病俯虞盡瘁之難茍徒知冒寵而
前必重累知人之鑒豈堪再辱祇合投閒欲望朝廷特
賜敷奏速回成命仍畀祠官儻溝壑之未填尚涓埃之
自效伏候指揮
　　　九月改知贛州省申狀
一麾起廢方切循牆再命洊加又叨易地敢貪榮而忘
懼輒冒死以投忱伏念某自㓜讀書粗嘗有志惟受才
之不穎毎遇事以乖方自合投閒遽膺起廢感君恩而
至泣揆愚分以難安實縁多病以早衰非敢飾詞而偽
遜心猶可勉目以浸昏使尚能少效于驅馳則受任何
拘于逺近雖便家之可樂奈陳力之不能辭州予州官
豈為人而擇刻印銷印令無反汗之嫌欲望公朝特賜
敷奏或改畀待次小壘或姑令仍舊祠官别選通敏之
才以重蕃宣之寄稍寛嵗月誓答鴻私
　　　秋七月除浙東提刑辭免狀
　㫖曰朕欲省刑甚而歳報重辟數㿽以夥豈法網尚
　密使民難避而易犯歟抑吏或不良猶有訖威富而
　舞文者歟故臨遣使臣至詳且謹爾練逹世故志不
　茍同將漕江左朕方頼之然念東浙七州屢當無年
　吏又有撓法黷貨以害吾民者一節平反特以命汝
　惟不忍殘虐之傷民生故能簡節疎目惟僃見貪縱
　之耗國脉故能激濁揚清使吏無苛征而民知逺罪
　朕省刑之意其殆庶幾
某叨恩隆渥聞命震驚某竊惟人臣之事君有實而無
偽力所不能者則辭之力所可為者則為之某漕輓非
才已虞非據昨者誤䝉使令驅磨文帳交割錢物朝聞
命而夕就道者此某之所能也繼而洊膺隆委俾之攝
州又兼領茶鹽事凡四閱月偶無曠敗然某私自揆度
亦有所不然者矣蓋州可能也而軍旅之事則未之學
財賦可能也而回斡之術則甚疎是以累嘗祈懇改畀
時髦不圖上恩寛大未加斥逐更寵以祥刑之寄以事
而論則民命為尤重以地而言則近輔為不輕然體欽
恤之懐盡明允之義某雖至愚極陋猶或可勉而至焉
豈當稽違上命再有控辭實縁中間一病危甚雖幸遂
更生而目視昏花心力凋敝恐將且遂為廢人於世用
敢不避煩凟披露情實欲望公朝特賜敷奏收回恩命
改畀祠祿差遣一次使稍得飬疴年嵗圖報恩紀尚在
他時伏候指揮
　　　御筆召赴行在辭免狀(時公以郎官/膺御札召)
叨恩隆重聞命震驚伏念某學問空疎才識庸陋由白
屋竊取科第歴仕州縣惟盡拙勤雖一毫無補於事功
而亦未嘗一毫得罪於百姓公朝取長棄短内則為掾
二府僃數郎官外則分憂千里濫持庾節反自揆度可
謂倖踰頃在東畿觸事妄發違忤當路一斥奚辭三載
山林分將終老既不能為忍耻乞憐之態尚何敢為干
時媒進之圖敢意天日清明洞燭微隠以退閒疎逺之
臣乃上汙御札之召遭逢特異感激涕零粉骨碎身惟
當自勉苐縁某早歳燈窓耗損精力近縁左目不疾而
昏方英俊盈朝之時如某等輩詎宜厠列雖小臣報國
其志念靡有終窮而造物賦分其限量固有所止是敢
敷露情實控告朝廷欲乞特賜敷奏速與收回成渙
令某仍前祠祿倘他時目力全復應有差使誓當勉竭
仰報萬分
　　　除寳章閣知寧國府兼江東提舉辭免狀
　誥云江左大州比年賦籍混淆郡以匱告豈吏茍且
　歲月而志不力歟抑其才不逮歟何公私之交病也
　以爾介特通練屢更麾節輒從命召徃殿此邦晉直
　奎章兼榮使事重兹行也其為吾民利圖之毋但曰
　溪山之郡可以訪古而已
再命洊加下情皇灼伏念某至愚極陋何補明時恭遇
舜日當天無㣲不燭尺長寸技悉被甄收五日之間恩
言叠至宸奎進直麾節兼榮自顧疎逺孤踪將何稱塞
東西惟命尚復奚辭苐某愚樸自許不敢誑欺比遭罷
斥所以屏然退聽者非獨以違忤時賢畏罪逃謗實縁
生平信天任分一無過望凡所居官自公事之外他無
所為若使見姓書名養安自便則非惟上負朝廷亦負
此心聖人有云陳力就列不能者止此某素服膺而不
敢違背者也今左目之明已損其半委是不任治郡俾
之兼領尤所不堪一身之寵榮則多而千里之休戚誰
任區區之情槩具前申欲乞公朝併賜檢照令某仍前
奉祠倘或未忍棄捐即乞賜敷奏收回直寳章閣恩命
改畀某便家一等差遣誓當自勉以答鴻私
　　　五年乙巳春二月除右司辭免狀
　誥詞云都司天下之劇曹非明敏練達之士不輕畀
　爾抱負偉逹才識疎通麾節賢勞羽儀班著孚於衆
　望久矣見幾而作養髙裕如朕既曲成爾志今當改
　絃易聴盍歸乎來宰旅舊氊日參廟論豈特吏刑戸
　版疎滌其弊而已尚服厥職勉賛經綸欽哉其無斁
恩命洊頒危衷驚惕伏念某人品凡陋學術荒疎遭際
特殊洊膺任使平生不敢干進惟懼才力之不勝而所至
未嘗生財惟取公家之粗足天日在上僅有此心而比
年招致人言何所不至因念區區才力既不足以為時
損㿽加之少年燈窻用力過苦左目日㿽昏眩于是屏
焉退處絶意驅馳不圖泰道宏開顧以疎賤微悰上汙
御札繼叨恩命併畀節麾控免弗俞黽勉祇拜離家甫
爾又沗恩除寵光便蕃踰溢涯分方大化更新之日羣
才畢奮之秋某雖至愚極陋豈不願鞭策駑鈍少效分
毫然病􁁄餘生自度如外方小節職専事省猶可奉宣
寛大牧飬小民若省闥紀綱之地正當博求英異禆贊
新化豈容已試罔功之人充員其間非惟自速顛隮亦
恐有累造化所有上件省劄某未敢祇受除已權封寄
所居豐城縣庫外欲望朝廷特賜敷奏改畀時髦别與
某陶鑄便家一等差遣庶幾愚分稍安
　　　孟享除太府少卿兼權右司郎中辭免狀
　旨曰外府為邦計出納之司卿士惟月長貳一也歴
　代之制莫非髙選故吏不畏侯杖而畏尹筆謹簡儒
　臣以畀之宜矣爾通達古今敭歴中外所至以才徳
　稱省闥彌綸方藉婉畫兹擢卿亞而領三尚見謂得
　其人焉徃欽厥官嗣有褒寵
宰司列屬躐處至三外府陞卿詎堪為貳叨恩隆渥聞
命戰兢伏念某學術荒疎才猷謭薄起家為郡更兼禮
樂之華有詔予環復綴班聨之舊俯循涯分允謂倖覦
任省闥之彌綸曽微薄效掌邦布之出入敢冒榮除憂
時雖切於寸心度力難勝夫兩劇匪獨寵光之太過亦
縁疾病之交攻是敢敷瀝愚忱仰干大造欲望公朝特
賜敷奏俾某且專一職少竭萬分倘他時敗闕之偶逃
則别命陞遷而未晩所有上件恩命某未敢祇拜伏候
指揮
　　　秋七月除兼崇政殿説書辭免不允狀
綸綍初傳淵冰是懼某仰惟聖祖神宗以尊儒重道為
家法既置講讀之官又置説書之員自侍從兩省臺諫
卿監郎曹館職凡有經術行義者必預焉而隠逸之賢
者亦預焉厥後宰掾亦預焉所以僃顧問訪民情其選
至不輕也聖上天臨經幄親擢儒臣率循十三聖之軌
則宜得英俊宻侍燕閒某寒逺陋儒學殖荒落化絃改
紀再玷班聨大懼無以稱塞一札自天復令執經入侍
此非書生之至榮乎然某反自揆量不敢冐昧者其説
有三某自從仕以來所至徒以區區職事自見前之所
學半已遺忘空中之質决不足以仰承清問一也某非
才共二宰士其職視都曹為最劇必不能潛思積忱以
感動聖意二也又某少而苦心於塲屋無用之文壯而
疲精於簿書期㑹之冗比年左目昏眩深恐閱視之間
或致疎失雖萬死不足塞責三也欲望公朝特賜敷奏
收回成渙改畀時髦庻幾上有以助聖學之髙明下有
以安小臣之職分所有前件恩命某未敢祇受伏候指
揮
　　　乙巳乞祠不允狀
山林枯槁之姿於世寡與屬䝉天朝收採叠被恩除簉
卿聨兼省闥攝選部侍經帷凡所居官皆溢其分自揆
謭才陋識不足使令竭力劌心勤不勝拙受恩未報曷
敢遽陳廼今月四日方與同僚詣政事堂白事忽覺精
神戃恍志意怔忡口呿而不能言心悸而不自定亟禀
白而退驟成竒疾遇事健忘輒不記省意象憒憒旬日
方覺稍定良由僥踰太甚福過災生見䝉予告將理自
覺疾證異甚必非湯藥針砭所能攻治久兹廢職罪戾
愈深上孤聖主之恩下負公朝之寄惟當攄瀝情實控
干造化欲乞特賜敷奏令亟畀祠庭使得歸安林樊専
意醫藥儻未填於溝壑尚圖報於乾坤仍乞日下令交
管印記職事
　　　己酉再乞祠不允狀
竊惟朝廷之待士有優假之恩臣子之事君有進退之
節某昨因暴病嘗䝉給告繼因病勢未痊乞畀祠廩以
便醫藥上恩寛大未賜俞允螻蟻至情生死銜荷但念
某已成竒疾决非朝夕所能遽療既難以飬疴而自便
亦豈容僥倖以求安欲乞公朝特賜敷奏使某早伸前
請速返邱園儻他時未填溝壑尚當勉竭仰答生成之
造三月二十一日依已降指揮不允
　　　丙子三乞祠不允狀
昨因乆病二十餘日仰䝉給告至於再三兩乞畀以祠禄
使安山林未䝉特賜俞允上恩如天感深至骨仰測公
朝之意非徒使之委曲以全進退之義亦庻㡬萬一尚
有可生之理或責其少效分寸之報也但念某病證已
深臨事健忘幾如隔世臣子之義豈容虛時曠日自知
未必可愈乃頑然覬其一旦之或安以貪君上之施哉
且朝廷所以附存小臣之意其恩禮亦已極矣某疾不
愈而乞去豈其情哉亦甚不得已也雙鳬乗鴈本不係
於去留用敢盡布其腹心乞照某今係第三次乞祠賜
敷奏早降指揮放歸田里但得舊疾稍甦他日應有使
令惟命是視毋敢不力
　　　除右文殿修撰知平江府兼淮浙發運副使辭
　　　　免狀四章
　誥詞云天下萬幾之務彌綸允頼於宰司王畿千里
　之間宅牧尤嚴於侯社中外之勢雖異委任之意則
　均謂演明緡式彰殊眷以爾刻志尚行學古通今信
　已而不疑臨事而有守敭歴既久風望罙髙頃者化
　絃之更張起之家食之容與贊治省闥肅清紀綱以
　外府卿執銓吏之權攝少常伯有為真之漸胡求去
　之甚勇而秉誼之不囘朕審知為可用之才忍曲狥
　其胸間之志惟姑蘇之共理兼淮浙之轉輸虛席而
　艱於得人刓印而無以易汝衍沃為今樂土屏翰猶
　古右扶爾其撫我嘉師有同赤子條敎簡而嚴則人
　自不敢犯期㑹寛而信則吏亦何忍違茍能以平易
　而策勲尚可俟簡求於他日
絲綸一播榮懼交懐伏念某少賤且貧才能謭薄自更
麾節復玷班行歴宰旅而登列卿侍經幄而攝銓選遭
逢特異可謂至榮庀職逾年了無絲髪可以報效近因
卧病連月力乞投閒上命弗俞且䝉憐其衰朽不堪任
劇許令免兼省闥以示優假方欲嗣陳懇悃懼成煩凟
未敢驟進忽覩除目渙寵自天衆目駭觀羣情爭羡夫
吳門要地密拱畿甸淮浙發軵兵餉所關其任至重素
不輕付矧書殿論譔之職尤號髙華之選顧某何人可
稱掄拔然竊自揆量生平他無所解惟於民事粗嘗究
心若使之講求民隠奉行糴事使田里得以相安官民
不至相病某雖至愚極陋猶可自勉但實緣一病之後
心志凋落形體支離雖勉强支持而蕞然困􁁄今經五
十餘日醫不出門藥不離口自度非假年嵗休飬之暇
决無十全之望使其不揣病力冒承恩寵徒費將迎既
累其身亦且誤國是皆衆所共見毫髪不敢欺隠不然
大藩要職人所願為且聞前守臣凡事整辦具有成畫
某自當聞命就道何苦為是不情之辭自取罪戾哉欲
望公朝察某不得已之情亟賜敷奏收囘成命别選賢
徳以壯藩屏令某尋盟香火專意醫藥若他日舊疾頓
除應有一切任使不敢辭避伏候指揮
　　　第二章
淵聽未囘愚衷愈廹某竊惟人臣之事君度其力之不
足而不敢為者謂之違命知其力之不能而冒為之者
謂之盜恩違命之罪輕盜恩之罪重照得某昨以久病
祈閒未敢再凟忽䝉誤恩假以麾節寵以職名在某愚
分可謂榮矣除目之下一時應酬過當日午未食天氣
驟寒忽覺半體不仁急命醫問藥連日未效方神氣蕞
然之餘一證未除一證忽起骨寒命薄無以仰稱上意
雖違命有罪實非本心重念某兩紀從仕三歴班行兼
組都曹周旋軒陛者復踰一載大恩未報豈無螻蟻之
情而疾勢纒綿不容强勉若使不度事勢貪榮冒寵非
惟必不勝任深恐自速譏誚重為晚節之羞是敢再瀝
寸忱上告君父儻有一毫欺偽甘從誅斥欲望公朝察
某區區至情檢㑹元申速賜敷奏令某歸安田里退奉
祠庭圖報生成尚在他日伏惟指揮
　　　第三章
某竊聞無故而敢於違君命當誅有故而不能承君命
當察某近以病􁁄餘生匄歸未獲一旦自天有命職名
麾節聨翩而下榮恩僃至出於望外已嘗再具辭免未
拜俞音然某區區之情終於未能自已者縁某中間一
病兩月氣體未復精神未全聞命之初適因天寒又得
麻木之證投以雄附等藥七日不愈心實懼焉支離如
此一身且不理豈能更當郡事使某明知力不能任而
冒寵以為榮邪將姑試之官俟其不可而後求去耶或
且遲回數月必俟痊愈而後拜命耶抑欲别希更有美
郡而懇祈易闕耶是數者無一而可則惟有上告公朝
察某實是乆病他無絲毫嫌疑慨然興念放還故山庶
幾沉痼之疾可痊進退之義可明且某此行决意歸老
若使日復展轉或有不察其情而議其後某一歸固不
暇恤而平生心事無以自明必且重孤公朝愛念之意
情廹辭切誅之察之悉在造化某下情無任震惕俟命
之至
　　　第四章
照得某生平别無寸長惟有樸實一念不敢自昧某䝉
恩予郡控辭至三自知罪在不赦無以自容然吳門既
非難為之地又非他有難任之責茍非病力摧頽甚不
得已何敢不恭敬上命緣某春夏以來病而復病稍輟
和平之劑易以瞑眩之藥遂覺元氣復敗目視昏花非
不貪榮情實不敢若使承命之後支吾不前方有陳凟
則為罪愈大欲望公朝痛察其真實之悃即非他有規
避特賜敷奏令某歸安山林休飬年嵗若稍有生全之
望則别有一等任使悉惟朝廷之命萬死不辭伏候指
揮
　　　十一月乞歸老不允狀
照㑹某庸謬菲才待罪省闥今春忽得竒疾踰月之後
甫能支持復叨誤恩出守吳門仍兼發軵命下之日適
為寒氣所中半體不仁瀝情控避至於再四緣病力不
勝任非姑為是辭避之虛文而已忽䝉廟堂傳奉御札
宣諭遣行退自惟念君命如天螻蟻微生偶未即死敢
違天乎扶曵病軀强顔祇役謁學之始幾至顛仆及至
六月當暑被風兩足為之不隨兼旬乃愈今雖勉强奉
職然神不守舍力不稱心自視前日已如二人舉東則
遺西記前則遺後久欲陳情懼孤聖恩未敢驟發近者
糴事一興應酬日夥沉痼滋深思慮稍過即覺心痛最
是左目既昏右目復翳尋丈之外便如煙霧中某自量
衰朽如此已為聖世棄人是敢忘其冒昧控告公朝欲
乞特賜敷奏令某掛冠納禄歸老邱園别選賢才以重
麾節實拜生成之造伏候指揮
　　　七年丁未春正月乞歸田里狀
凖省劄為某去年因病乞掛冠納禄十二月十七日三
省同奉聖㫖不允不得再有陳請者懇祈至再天聽愈
髙良由某詞旨未明精忱未白用敢不懼煩凟至於再
三某聞陳力就列不能者止乃人臣進退之大節也夫
策名委贄憂國忘身凡職分之當為必鞠躬而盡力一
毫未至是謂不忠某雖至蠢愚粗嘗知勉至若持是心
而才不逮有其志而力不隨乃猶竊祿貪榮不知奉身
而退既虧晩節必速官箴伏念某去歳之春驟攖危疾
累章乞去力竭詞殫儻䝉朝廷於此時放歸山林使得
問醫飬疾年嵗之内或可圖全未幾麾節並頒恭奉宣
諭勉趨天威咫尺不敢固辭扶曵之官實出勉强日復
一日疾證滋深雖起居無異于尋常而心目愈加乎耗
􁁄緣某官年雖四十有九實年乃五十有九早衰多病
健忘乗之遂至人事書牘悉皆曠廢至此而不以實告
則素餐誤國罪孰甚焉且朝廷設官爵以勵世惟患臣
子之不好進爾第力不勝任而冒進則不可也近年以
來纔一語及閒退即例以希進疑之於是下以陳請為
虛言上以不允為故事雖實至沉痼者徃徃非罷不退
非死不退矣若某之心本非無意榮進亦非以退為髙
不過為病而已雖君恩未報抱愧則深然一念不欺情
亦可諒凡人之情疾痛則呼父母大君父母也子有疾
父母忍聞其大呼而不省乎真切之情已盡於此欲乞
公朝察其委實久病檢照前後所陳特賜敷奏容某退
休林壑亟選賢才以重藩輔免致屢凟不已庶㡬真病
者皆思量力而當退求退者不敢文具而為欺非獨病
軀之可全實亦士風之一助伏候指揮
　　　三月再乞歸田里狀
臣昨以抱痛期年恐孤隆委自冬入春凡三具奏申乞
賜放歸田里天聽未回適以邊警交馳淮浙相望僅隔
一水臣職在守土只得隨力防托未敢再凟今幸皇靈
震耀四鄙肅清若不於此時上告君父則非獨臣身不
保亦恐國事有妨空臆披陳仰祈淵鑑伏念臣之所患
已非一日自去眷得健忘之證怔忡戃怳㡬不能自為
主宰扶持畧定復苦風痺半體不仁踰月乃愈雖天憐
竒蹇偶未顛隮而庸醫不察投以瞑眩元氣所以不固
而根本傷動騷然不寧手足所以運掉而脈絡不通幾
成扞格外邪當逐乃浸淫而入榮衞風寒當䕶反散漫
而徧四支九竅百骸處處受病人見其衣冠飲食無異
常人而不知此心之失其守久矣臣顧影彷徨深恐螻
蟻㣲生將無足恃若非辭榮安分歸訪醫藥將無更生
之望此臣之所以不容不去也况吳門為今輔郡上下
豢飬習為恬嬉此去秋風不逺正當厲兵秣馬日討諸
國人而申儆之為固圉計臣素不習兵使平時無病猶
懼不足勝任今衰朽薾然而乃叨竊寵榮玩愒嵗月上
誤大計使至此而後有言雖萬死不足贖罪此臣所以
不敢不去也欲望聖慈察臣真切特令歸老休飬病軀
亟擇賢才以壯畿甸夫聖君視臣本同一體微臣憂國
寧有遐心某興言及此非獨為一身計正所以為國家
計也儻沐垂憐死且不朽伏候指揮
　　　乙巳召赴行在辭免狀
臣叨恩至渥聞命若驚臣嘗觀韓琦論為臣之義曰保
初節易保晚節難臣嘗服膺斯言未敢不慨然興感也
伏念臣疎逺寒踪崛起於蓬户甕牖之下非有親戚朋
友之助以相梯級第自竊科二十有五年信縁任分隨
寓而安凡所歴官一無足紀惟有區區進退之節粗能
自信少在塲屋去秋試纔十日適罹外艱或囑臣假手畢
試臣不敢也後為邑泉南䝉恩審察繼丁内艱公朝不
以其微瑣許其奪情趣其禀議臣不敢也臣於是時實
無毫髪分外之想不意自遭逢明聖忝竊踰涯中罹罷
斥已絶榮望淳祐改紀羣賢彚征如見元祐之盛而臣
以不肖之身首被收召感激而起庶幾三黜餘生因此
得以心事自白然後歸見先臣於地下此臣之本志也
而去歲春夏忽攖竒疾遇事健忘有如隔世僅克支持
風痺復作期年麾節偶未顛隮然臣於此愈知其無能
為役矣懇祈至四悉出真忱未拜允俞誤膺召命宜退
而進人其謂何或冒寵貪榮是僅有平生自信之小節
至衰晩而併失之乃韓琦之罪人也有臣若斯其將焉
用是敢披心瀝膽仰凟皇明欲望聖慈曲垂軫側察臣
聰明不逮膂力既愆檢照前後所陳收囘成命令臣納
禄歸老邱園則臣之始終猶可表見亦使量力知退者
知所風勵實拜生成之造
　　　五月戊午除權兵部侍郎辭狀三章
　勅曰天生五材固無去兵之理國有六職亦重貳卿
　之官肆擇名流俾明政典某籍甚時望蕭然儒紳依
　山結廬樂在味書之閣拂袖徑去恥登偃月之堂逮
　予改絃爰出召節既奏技從官之内且峩冠廣厦之
　中俄自請於民庸乃徃臨於藩輔循良之最久矣徹
　聞閒退之言屢焉來諗豈有遐心于虛谷而無雅意
　于本朝趨還持槖之班來慰側席之想邊方多事冝
　留意于簡稽朕亦虛懐尚竭忠而論納勉攄素藴丕
　對寵光中書舍人應㒡行
抱病踰年難當劇任匄歸累疏誤玷恩除聞命若驚拊
躬知懼伏念某寒跡孤逺學殖荒疎方少年時不過欲
僥倖一第為竊禄飬親計及塵仕版懵不識榮進為何
事一時諸老諒其拙勤更相延譽遂由宰縣進登朝列
出則洊叨麾節入則三掾宰司人力不至於此頂踵皆
君賜也去歲之春偶膺竒疾心為身之主宰方寸不守
何以為人此固臣之所懼也君命有嚴扶􁁄而起意謂
茍及年歳便當乞身人見其勉强支撑未盡廢曠舉動
飲食粗如常時徃徃過疑謂臣無疾而不知臣之志荒
矣自冬至今四申前請適值邊塵澒洞未欲洊陳恭覩
聖治一新羣賢竝奮臣于此時首䝉召擢可謂榮矣然
臣區區之心欲言者二蓋臣自揆心目俱耗已成沉錮
本退而進人其謂何茍忘在得之戒徒有貪榮之心晚
節一虧公義難掩一也况法從華途非謭材所當濫厠
夏官要選非病力所可謬承一旦處非其㨿則顧問之
頃必無以上稱明旨議論之際必不能殫竭寸忠將以
為榮適以為罪二也臣所領郡頗為劇繁期年之間幸
無闕悞百萬之糴幸以登足雖未能大有益於公家亦
未至重得罪於百姓此正臣保病軀全終始之日也欲
望聖慈矜臣忱切特賜睿旨收回成命容臣退安邱園
恪守初志
　　　第二狀
丐歸正切誤膺持槖之除久病難任式謹循牆之禮未
囘淵聽愈惕危衷伏念臣才業俱荒麾軺忝竊勉行有
詔敢違咫尺之威扶􁁄居官終蔑絲毫之補持論率平
平之䇿所至無赫赫之名天下事庸人擾之恪守象
先之見吾徒得卿卧治耳慚非汲黯之賢本朝年歲
之間即决山林之計幸湟中之糴已足且海瀕之盜不
驚忘三凟之為嫌冀一辭而遂退趨河東之召豈逃毁
譽之公近甘泉之班曷稱論思之選不能者止乃分之
宜茍求去而反遷是貪榮而冒進既乖素守徒玷親除
欲乞睿慈俯矜忱悃收囘渙汗改畀時髦大節難全願
保桑榆之晩聖恩未報但傾葵藿之心
　　　第三狀
凖省劄為某再辭免新除權兵部侍郎恩命事六月二
十三日奉聖旨不允依已降指揮不得再有陳請仰見
聖朝寛大寸長片善不忍遺棄然某竊聞之進退有分
辭受有義某自去春得心志之疾䝉恩守吳累辭不敢
受者豈獨無寸進之望哉安於分也君命下臨扶􁁄而
起雖明知其必不勝任而有不得已而已者畏於義也
在官踰期偶未顛越然心不統形神不守舍一值事劇
則恍然不知所主故於職事之外人事書問一切盡廢
不知者以為某為此不近人情之事而不知某身且不
保奚暇乎他自冬入春丐歸至於再四天日在上實無
絲髪僥冀之心且召且除揆分過矣三華簪槖豈不甚
榮然見得思義决難冐昧且昔疾而今愈是欺也求退
而復進是欺也名去而實留是欺也幸一進而成三欺
安分而守義者肯為之乎用是不避煩凟盡布其忠欲
望公朝俯垂矜察使某此心此意得以自白其求退也
非以為髙其辭榮也非以立異凡以為病而已朝廷厚
祿不可畀衰􁁄無用之人亷恥大端不必奪人臣當守
之節特賜敷奏曲囘造化毋以尋常僃禮辭免者例觀
或令歸休以全晩節或姑畀祠廩以遂休飬或假之待
次州郡以就醫藥庶幾上有以示聖朝優飬臣子之厚
恩下有以逭微臣貪冒忘恥之清議則凡在王官者莫
不知分義之不可違矣伏候指揮
　　　乞給告歸里狀
某洊有悃忱仰干鈞聴昨䝉恩除權兵部侍郎三具辭
未拜俞旨遂乞給告五月以便醫又未䝉開允退深踧
踖某竊惟臣子事君東西惟命某雖甚不肖然亦習聞
其義於師友矣某白屋寒晩仰禄代耕初非以不仕為
髙者今學而仕仕而至于贅員從臣亦已榮矣但縁去
春偶得心疾守吳之命死不敢拜懼辱命也忽䝉聖恩
親灑宸翰俾宰臣諭旨責以必行某奉詔感泣以為此
身未隕則君臣之義不可一日忘扶􁁄而前以九隕而
後已到官以來惟執事勉强支持毁譽不暇計禮文不
暇講自始至終獨招糴數月間不敢求退餘皆乞閒祈
去之日蓋嘗恭跋宸翰刻之堅珉僭以淮陽守自况以
為某不以黯所以治民者治民則為負其民不以黯所
以事君者事君則為負吾君每自為念未去之前少有
曠敗則將何以對越前日勉行之訓而歸見吳中父老
哉凡一年閱四月方獲受代憑藉國靈風俗雖獷似亦
相安賦斂雖寛似亦粗足羣境雖旱似亦粗收則聖主
所以眷顧之殊恩庶無甚愧至於爭訟未盡革漕運未
盡通軍政未盡肅則是守臣之不職無所逃罪不能者
止古有格言若䝉朝廷察其至情姑與賜告使稍得休
飬某亦何敢為遺世絶俗之舉哉近緣交承事殷精神
愈耗目力愈昏告諸君父而天髙不聞告諸朋友而情
隔不信使某冒昧而去則有無君之誅匿疾而進則有
欺君之罪彷徨道路進退維谷無君之與欺君二者必
居一於此矣公朝不念保全臣子之節欲使之自虧其
節乎忠厚之朝詎忍至是某每謂士大夫惟不能堅白
一意以告君故朝廷亦不免囘互其説以待下若某之
愚懵乞歸則真願放歸乞告則真願予告用敢刳心為
紙瀝膽書詞盡布其私乞檢照某前申亟賜朝假五月
容某暫得歸省邱園訪問醫藥即便前來供職干犯嚴
誅某下情無任皇恐俟命之至
　　　丙辰除兼國子祭酒辭免狀
某叨恩稠疊聞命震驚伏念某才品凡庸學識膚陋自
頃扶病出守吳門地大事繁異於他郡日虞曠敗上負
隆知勉强支持雖幸善罷而精力衰耗目視多昏加以
心志怔忡遇事健忘量時度力不敢貪冒寵榮前後乞
歸乞祠至於六七中叨召除控免不獲嘗乞給告暫歸
訪問醫藥俞音既閟且䝉恩先賜内引既得吐露愚忠
意謂遂可從欲忽又沐攝長成均之命夫帝學清選師
儒清職非徳望卓偉不足以表儀多士非學問該洽不
足以啓迪羣心某既非其人又本以鄉舉進身素不諳
知學館事體此固人共知其為不可者也然以塵埃汩
沒之踪夢寐不到之地一旦脱塵役而入清流超然遂
起登仙之想第某久病餘生實是不堪從仕徒以君恩
至重朝命難違道出皇畿祇畏簡書不敢不俟命而遂
去今連日未敢供職者正欲力申謁告之情以為醫藥
之地若又令兼攝委實難任除已一靣擇初十日供兵
部職事外所有兼國子祭酒恩命欲乞公朝特賜敷奏
改畀名儒以副聖主樂育人才之盛心容某且専本職
少遂休養庶㡬病軀可全或徑與檢㑹元申改畀祠廪
及待闕州郡差遣實出更生之造上件省劄某未敢祇
拜除已封國子監庫外伏候指揮
　　　第二狀
照㑹某昨䝉恩兼國子祭酒尋具辭免囘凖省劄九月
十日奉聖旨不允伏念某心目俱病自解郡組以來只
願歸老山林昨叨召除屢辭不獲不敢固違上命今請
告未遂又令兼長成均是乃平生所願而不可得者豈
不甚榮第某自量病力衰憊學殖荒落委實不堪任使
朝廷既未有可差之官某豈敢固執方命除已一面謝
恩祗受外欲乞公朝察某病根深痼委難承乏速賜妙
選名儒以充大小司成之任容某早歸故山庶幾多士
得師微軀獲全不勝望賜之至伏候指揮
　　　冬十月除權禮部侍郎辭免狀
　旨曰虞朝之命秩宗復繼以教胄子之事周官之掌
　邦禮實嚴乎建學政之規幸古意之猶存匪儒宗其
　誰屬具官某抱氣節而特立得文章之正傳入從甘
　泉嘗殚乎忠告出守馮翊僃極乎賢勞賜朝京師攝
　貳戎部卿曷尚遲其行也朕益思所以處之以大司
　成之席虚爰有兼官之命以小宗伯之職稱乃陞換
　部之華重我斯文清哉此選噫皇極建而彝倫序其
　丕闡于天常師道立則善人多尚力扶於世教以副
　朕意則惟汝能
擢貳五兵已逾涯分易司三禮駭聽綸音異渥洊頒危
衷増惕伏念臣守藩無狀誤寵造朝當諸臣去就之交
正公論是非之决時難於進而冒進懼干傲上之誅兆
足以行而未行姑欲俟時之定羣疑甫釋再命遽加雖
均列於亞卿乃躐居於髙選載念寅清之寄最為華要
之途熈朝有如必大之博洽盛世亦推度正之老成皆
居小宗伯之班蔚為名侍從之選而臣踰年抱病累疏
乞歸自笑支離難固筋骸之束雖懐恭敬豈徒玉帛之
云强留非所以全身貪進亦幾於辱國矧令兼組猶覺
厚顔伏望聖慈特垂淵鑒速囘成命改畀時髦罔俾妄
庸久汙論思之地稍全進退以張亷恥之維是謂禮經
請從臣始
　　　再辭狀
竊惟上命有嚴豈應再凟然臣子之義莫大於事君盡
禮公朝將畀某以典禮之職而辭受不審先自違禮其
能奉職而無愧乎伏念某久病告歸人皆知之矣既叨
召除控辭不獲亦庶幾一覲清光敷陳愚悃而後退休
林壑則進退之間從容合禮此區區之本心也今成均
禮樂之司相繼被命凡世之鴻儒碩學願居是官而不
遂者乃俾學問荒落意氣衰颯之人併得之其為身計
榮矣如禮何且難進易退禮也某解郡甫兼旬而共二
事謂之難進可乎辭尊居卑禮也由夏官而易春官謂
之辭尊可乎縁某實是沉疴未瘳若非䝉寛恩許令歸
訪醫藥則决無十全之望此身未隕猶有報國之期徃
命不全將無效忠之日其為利害昭然甚明是敢披露
情愫上告公朝欲乞特賜敷奏别選時望以典春官仍
乞檢㑹累陳與某給告三月暫歸鄉里略加休養俟告
滿别畀一等差遣容某前來供職决不敢稽違上命自
取譴訶伏候指揮
　　　六月乞補外
白屋書生遭值明時外則叨榮麾節内則躐處清華平
生所望殆不及此昨自吳門以病乆不痊丐歸累疏聖
恩深厚復命歸班武部儀曹繼䝉抜擢成均妙選仍許
兼華行且期年了無補報重以今春再膺危病心志愈
荒揆分量才若不亟自引退非獨貪榮冒寵自負初心
亦恐福過生災必有竒禍今幸時序叶調一稔可卜廟
謨深逺邊鄙不驚豈容衰􁁄之人久汙班列兼内外更
迭彛制可稽竊見建寜府守臣尚未除人某雖無能為
役然向在三山帥幕徃來兩司首末三載稍知事體若
使牧飬小民扶持國脉猶或可以自圖勉竭是用控告
公朝欲乞特賜敷奏令某充上件差遣伏候指揮
　　　秋七月除兼權給事中辭免狀
渙渥自天措躬無地臣竊惟國家命令之出實闗天下
理亂之原施行之間偶未允愜則中書得以封還門下
得以審駁臺諌得以論奏三者權任之尊非他官比皆
所以振肅朝綱扶持公論而相與致君於無過之地也
必識慮平允而後可以公批勅之權必議論正大而後
可以抗回天之力茍非其選是謂曠官伏念臣本寒賤
書生素無榮望粤自端平初政淳祐改紀十五年間時
事更易故有不同而樸實一心終始惟一任分信縁㒺
敢容心誤䝉陛下察其無他前後三次收召出之冗散
置之清華遭逢之異可謂極矣而臣分量易盈疾疢屢
作進不足為明時之輕重退不能决一身之去留反自
省循實深愧惕比方請循更迭以便醫藥聖恩寛大未
忍棄捐執經金華清氊重畀攝承夕拜明綍亟頒浹辰
之間異數狎至非獨求退而進甚非素心而度力不任
尤難冒寵兼儀曹胄監皆號清選凡老師宿儒平生
所願而不可得者臣顧得之可謂逾分若更兼熊魚之
取將益重鶉特之譏况久病支離豈足以振揚風采精
力衰耗豈容以檢核稽違臣自知甚明决難虛受一言
涉偽斯謂欺君欲乞睿慈察臣悉出真忱憐臣委實衰
􁁄别選剛明之彦以司糾駁之權姑俾臣儀曹專守使
得清心省事續圖報稱萬一沉疴頓愈則自今以徃無
非微臣碎身粉骨効忠君父之日誓不敢辭
　　　辭免并乞休致狀
某昨者累上封章乞守本官致仕十一月一日准省劄
十月四日備奉聖旨徐某别與州郡差遣者臣辭已竭
淵聽必囘某聞咸平近臣未五十而致仕國初舊制皆
再請而即從若歐文忠六十已謂衰年若趙康靖三請
已為曠典某之疏固多於康靖某之年不下于文忠雖
䝉别畀於州麾尚冀早還於官政無嫌聒聒庶動髙髙
伏念某夙䝉特達之知亦有馳驅之志中年以後多病
所傷戊戌病於私家辛丑復病於姑熟丙午更病於京
國丁未又病於吳門彼時目力昏花心志凋落而元氣
尚未衰竭遇事猶可支吾盖自戊申至于己酉凡所感
病悉非前日加之抵家感冒風證纒綿心欲言而口瘖
身欲動而足蹇跬步之内非人不能俯仰之間隔世無
異朝廷若欲待之以事任則某之力有不能朝廷若欲
假之以寵榮則某之分為已過食非其力則某䝉其恥
福過其分則某任其灾是用再瀝愚衷仰干大造欲望
公朝察其詞情懇切念其疾病顛隮毋煩易地之除徑
遂乞身之請戀軒之馬空懐死報之心曵尾之龜亦有
生全之望臣今乞守本官致仕
　
　
　
　
　
　
　
　
　
　
　
　
　
　
　
　清正存稿巻二
欽定四庫全書
　清正存稿巻三　　　　　宋　徐鹿卿　撰
　　表
　　　三月以磨勘轉承議郎夏四月到任謝表
伏以投閒雲壑空懐畎畝之忠錫命天庭忽冐麾符之
寄縮五六年而成近次越三百里而為便家被上旨以
促行進邦民而布令臣某中謝伏念臣某資材愚下學
術空疎忝竊甲科初乏洋洋之對驅馳外服了無赫赫
之名屬端平更化之初察小吏勤身之故過推邑最獲
玷朝紳一從陞列院之班再轉備西樞之屬衆論已疑
其超躐宰司更預于謨謀感造化之曲成恨涓埃之莫
報嘗因登對冒貢狂愚聖度有容頗是齊賢之四說他
人不省過尤蘇軾之多言荷泰道之包荒領祠官而逺
引丹心日皎榮念灰寒敢圖寸朽之不遺特許方城之
自效載瞻封域實介江閩疇昔瘡痍未加鍼砭祇今疥
癬復費爬掻正憂疆場之多虞可使蕭墻之易動况利
盡而忍加抉摘兼楮輕而無策稱提共知局面之難扶
安得盤根之立剖自慚庸謭誤入選掄兹蓋伏遇皇帝
陛下坤轉乾旋海涵春育兼收並蓄無材不入於甄陶
一視同仁雖逺亦如于畿甸厚根本之培植憫田里
之歎愁謂臣近在鄉關必稍諳于土俗知臣奮由寒畯
或粗達于人情乃棄短而取長俾承流而宣化臣敢不
俯殫駑力仰答鴻私憑仗國靈彌渤海帶刀之習奉承
詔旨慰山東扶杖之思免求一分之寛以蘇千里之急
　　　十一月視印于南康境上閏十二月到司謝表
近日長安甫祝釐而西去觀風江滸誤將指以東來循
墻莫遂于懇祈入境具宣于寛大俯慚忝竊仰戴生成
伏念臣空抱古心豈堪世用少遊塲屋志一第以為榮
壯踐仕途蔑寸功之自見當路過為之汲引明時曲示
於收羅由凋邑以登朝起祠庭而予郡固未嘗違道干
譽亦不敢因公病私偶無得罪於軍民安有隨車之老
稚殆饑渴易為於飲食非涓埃可益於海山入玷郎闈
躐陞省闥上恩深厚但知空臆以盡言世論嶮巇必欲
索瘢而洗垢絲毫無此天日臨之置散投閒正尋盟于
鷗鷺取長捨短忽促駕於騏駰固辭非所以效忠冐進
又幾於鮮恥莫違淵聽祇拜溫綸饑歉頻年曷給馬牛
之運流離滿野孰安鴻雁之居曽是么麽可供任使兹
蓋伏遇皇帝陛下與人而不求備嘉善而矜不能念臣
意在愛君忍終加於棄絶察臣才非經世尚粗竭於拙
勤畀以皇華責其後效臣敢不盡忱體國悉力為民一
江數千里風寒諒書生之何補九州四十三屬邑庶濬
澤之周流
　　　冬十月甲戌到任謝表
非才䕶漕職有愧于兼三改命詳刑恩許令於共二仍
通班于中秘示增重于外臺祇拜寵光首宣寛大臣某
伏念臣孤踪寒逺陋質迂疎文不足以為國之華勇不
足以敵王所愾其言皆平平之策非過激而難行所至
無赫赫之名期相安於弗擾比司飛輓適值饑荒芻莫
能求祇負距心之罪廩㣲可發空懐汲黯之忠况復攝
官尤虞非據軍旅之事未之學也自顧何裨錐刀之末
將盡爭之信非得已猶念公家之久匱恪遵渙汗而不
移雖粗寛于一分常懼盈于百謫安能鞭筭徒有管窺
必先足正額之鹽乃可通浮鹽之運果能禁上流之稅
亦何害免税之征欲求斡旋通變之方當識本末重輕
之理方籲天而丐免忽易地以周諏由漕而刑均號觀
風之選自江而浙益增近日之榮兹蓋伏遇皇帝陛下
無求備于一夫每哀矜于庶戮謂毫芒析利毋庸責效
于書生而囹圄未空姑俾盡心于臬事失之于前者將
收之於後尺有所短者或寸有所長察欂櫨杗桷之殊
施忍毛髪粟絲之輕棄臣敢不仰承欽恤俯念侀成山
嶽震摇可但令行于屬部乾坤生育終期徳洽于民心
　　　戊午賜御書味書閣遺安堂六大字謝表
書帷夕説閱日未幾易畫芒寒自天有隕神筆一施于
潤澤草茅倍長于聲光目盡駭于榮觀手不知其自舞
臣某惶懼惶懼頓首頓首臣恭以我宋淵微之家學每
因暇日游戯于法書有如私室之扁題尤示聖恩之優
異或野處賁詞臣之第或茂功旌勛舊之門藏在名山
具存彛典歴數西江之盛事於昭列聖之宸奎太祖表
洪氏之義居光堯書萬里之齋額然名徳乃膺是眷豈
么微可擬其倫伏念臣少也多竒長而無述短檠二尺
妄窺徃聖之㣲言破屋數間近守先臣之故址茍焉葺
理于以藏修讀書之眼已昏負郭之田何有謂學問求
放心而已而貧賤庸玉女于成得一善則服膺食知其
味恐多財而㿽疾獨遺之安英華自咀于窮年夢寐不
㤀於清夜淡而弗厭樂以忘憂此㣲臣飭已之私亦古
者刑家之意輒因閒燕乞假寵靈方虞鈇鉞之誅忽委
琳瑯之賜色齊南斗奪星軫之光芒勢聳乾龍煥雨亷
之晶彩増盤谷山泉之重貫豐城干莫之精陽和不擇
地而施海宇舉聞風而起兹蓋伏遇皇帝陛下道包萬
象天縱多能心上經綸本廣厦細旃之論毫端造化回
冰崖雪屋之春凡陪虎觀之清遊隨探驪珠而必獲察
臣研精磨鏡之帖憐臣當躬耕隴之勞爰頒肆筆之書
下飾窮山之陋臣敢不祇承帝賜仰對天章六字寳傳
與六經而俱壽百金産薄期百世以流芳永垂訓于子
孫庶酬恩于君父
　　　五日到任除右文殿修撰知平江府兼淮浙發
　　　　運副使謝表
伏以班著罔功已斷驅馳之夢麾軺假寵躐升論譔之
聯荷帝力之無私感臣生之易老俶臨封境祇布寛條
臣中謝竊以行都歴百年以來扶風為三輔之勝内拱
京邑固根本以為先外餉長淮峙糗糧為尤急實為表
裏之重寄必得文武之兼才伏念臣寡過未能早衰多
病曾㣲片善可為蟠木之容徒有樸忠願效采芹之獻
遄逢盛際親簡睿知密司省闥之彌綸進侍細旃之講
論而臣才非穎脫識陋管窺大不足以扶植紀綱小不
足以變通財計要其本意惟曰弗欺未殫螻蟻之忱俄
嬰狗馬之疾祈閒累疏誤渥自天廣内凝嚴除職密聨
于書殿吳門咫尺勉行昭布于奎宸生蒼顔白髪之光
煥畫㦸清香之色是非常制允為殊恩祈鎮撫之無難
且轉輸之未絶必民與官樂為市乃不孤招糴之名必
州視縣如一家乃克全厚下之實惟寛足以革暴惟靜
足以彌紛退慙謭能曷稱隆委兹蓋恭遇皇帝陛下陶
成庶類器使羣工知臣薦試外庸熟田里艱難之務謂
臣曽汚中禁識冕旒憂顧之心賁以新榮責之後效臣
敢不俯殫駑力仰答鴻私黄霸務在安民誓將自託汲
黯不能任郡終願歸休
　　　戊申磨勘轉朝散大夫謝表
輔郡承流慚罔功于下考銓曹㑹課誤增秩于中行僥
踰六品之陞優渥九重之賜祇膺渙汗凛極臨淵中謝
伏念臣徒守孤忠曾㣲顯績日塵班綴病軀久倦於驅
馳恩畀麾軺詔㫖弗容於避免䝉潤于京師九重之地
繫心於吳門咫尺之天每畢力以支持僅與民而安靜
抗疏累祈于閒散予環賜被于褒嘉十一等為大夫開
唐㦸户二千石有治效沗漢璽書揆積嵗以奚勞廼逢
辰而加寵兹蓋伏遇皇帝陛下規恢庶政磨勵羣工獨
總權綱内外任分于種蠡公行信賞循良庶得於龔黃
綫長每務于甄收綿薄亦叨于明陟臣敢不誓堅素履
䖍答鴻私名器不假人欲辭榮而未遂謀猷則告后雖
歸老以無忘
　　　供兵部侍郎職謝表
伏以軵居出守已愧罔功禁槖論兵忽叨誤渥宜退而
進荷寵若驚中謝竊惟歴代之建官莫重六曹之分職
屬時立武尤急司戎調補簡稽總尺籍伍符之衆論思
獻納扈屬車華蓋之間必得通才始堪妙選如臣者地
寒無挾材窳非長人之有善心好之庶幾寡過少不如
人今老矣自揆何能三載巖栖寸心灰冷值改調于化
瑟乃首被于招旌由省闥而陞列卿侍經帷而攝銓選
簡知深厚報稱蔑聞疾久苦于采薪符遽膺於分竹强
顔扶憊累疏投閒望之非雅意於本朝汲黯自不任於
治郡予環屬爾簪筆随之禮方謹於循墻召弗容于俟
駕神武之徳廣運固上稟於明謨軍旅之事未聞終難
勝於任責或者攸司之清簡正昭大度之優容兹蓋伏
遇皇帝陛下剛健乘時威靈及物修車備器將恢内修
外攘之功連茹㧞茅聿致小徃大來之慶故雖不􁌫司
馬之法亦許攝登祈父之聨臣敢不興起懦衷對揚休
命知軍容萬里歎有忝於儒生舞干羽兩階庶助成于
聖化
　　　供禮部侍郎職謝表
伏以典三有命許汙法從之班共二非才更沗成均之
寄承恩激烈揣分凌兢竊嘗考有虞載籍之傳遡盛帝
疇咨之意以禮化最關於治本故選掄特重於他官伯
作秩宗所以重寅清之任䕫教胄子所以隆溫栗之風
茍非其人曷稱兹舉如臣者受才不穎涉世多艱早嘗
備省闥之彌綸晩乃侍金華之講論寸長蔑有一念不
欺久病支離僅固筋骸之束故書忘廢始知口耳之非
守藩屢丐於歸休造闕莫違於威命吹竽戎部叠組儒
官涓埃何補於髙深負乘祇慚於玩愒周官六卿分職
率屬均參禁密之司禮儀三百待人後行益峻清華之
職寵踰其分人謂斯何兹蓋伏遇皇帝陛下器使羣工
手提妙造地蟠天際儀文昭煥於兩間魚躍鳶飛徳化
陶成於萬有不求其備善用其中謂臣粗謹司存姑俾
攝承於邦典知臣斷無他技或能勉率於諸生是使妄
庸亦叨簡記臣敢不對揚殊渥激勵壯懐屬車華蓋之
間誓樸忠之自效稽古禮文之事庶盛際之親逢儻少
答於鴻私即願歸於農畝
　　　庚寅宰執宣賜御製忠邪辯謝表
類别薫蕕正人心之趨向訓垂琬琰覩聖意之宣明回
剥窮復反之機導否極泰來之運雲章敷錫風化聿新
竊聞忠邪本不相謀是非斷無兩立知人則哲在帝堯
猶以為難觀行聽言雖孔子未之能信然疑似之多端
易惑而虛靈之方寸莫欺果使清明之在躬何憂黑白
之易位欲其論定惟以事觀阿意茍容者必禹光犯顔
敢諫者即王魏附伾文則寧復念國忤恭顯則决非為
身𢎞也詐而舒也純陸以忠而裴以佞至若和同周比
之相悖泰驕義利之不侔氣類各從肺肝如見惟文理
密察足以有别如尺寸權衡付之至公兹蓋伏遇皇帝
陛下獨運陶鈞更調琴瑟青天白日灼知三宅三俊之
心履霜堅冰早置一隂一陽之辨懋緝熈於閒燕取鑒
戒於元龜聖謨昭黼黻之光才品惡紫朱之亂儆於有
位精以承休昔紹興頒戒石之碑諄諄厲節乾道製用
人之論凛凛明邪復見祖風大闗世道臣敢不㿽嚴三
畏堅守四維大哉言一哉心若常近威顔之側有諸中
形諸外毋少萌毫髪之欺
　　　丙申除直秘閣依舊浙東提刑兼權浙東提舉
　　　　謝表
　旨曰昔姚崇之告𤣥宗謂能擇十道按察使則天下
　不勞而理朕嘗三復斯言以為有國之未大治政繇
　吏民之不相習使部使者得人則異於是故每出節
　臨遣必謹之重之非師論允穆者不以授爾挺姿有
　堅持之操賦政多豈弟之規將漕江東凛有風績肆
　疇爾庸命爾易節於浙左夫王良造父之鳴和鸞逐
　水曲罔不中節者人馬相習也爾於使事其知習矣
　即所以驗於逺者施於近於為政乎何有徃哉尚迪
　時命無違
長安日近甫易節於外臺壁府天低復㳺班於中秘捧
溫綸而有耀覺凡骨之頓輕載惟五星聚奎之祥實啟
列聖尊儒之治自端拱崇文之置院逮元豐延閣之錫
名寳訓森羅隔人間之風日道山嚴邃矗海上之煙雲
入舘者榮於登僊寓直者謂之貼職必有淹該之彦始
膺殊異之褒伏念臣愚不識時志徒嗜古塲屋舉子之
作姑以决科瀛洲學士之聨何嘗入夢自驅馳於官鞅
愈汩没於吏塵騖行抱成案而前但箝紙尾螢案照遺
編之字久負初心荷洪造之曲憐沗繡衣之直指文書
盈於几正虞徧覩之難訟牒装其懐深覺早衰之遽曽
是皇華使臣之在隰亦依青藜太乙之餘光蓋臯陶由
稽古以明刑而不疑以通經而斷獄將俾勿忘於素業
忍令自絶於清流臣敢不益讀未見之書求為有用之
學校讐大禄半生已愧於儒紳講論石渠他日倘承於
帝側
　　　遺表
　誥詞云夕拜瑣闈未絶塗歸之筆夜移舟壑驚聞淪
　謝之言雖百年旦暮之常嘆一代風流之盡爰加愍
　飭式示寵榮具官某用世通才識時宏蘊其清規可
　以厲俗其姱節可以尊朝持槖甘泉人稱名從論説
　東序士得明師朕方興前席渇見之懐爾已遂飾巾
　待終之願宿儒可備顧問誰其嗣之老成尚有典型
　今其已矣叠四階之優贈陞次對之華稱用書銘旌
　永賁泉壤
生必有死殆猶夜旦之常主爾忘身敢為存亡而改望
闕庭而永隔戀軒廐以長鳴假息須臾輸忠萬一臣某
悲哽悲哽頓首頓首伏念臣禀資戅直奮跡羈單㓜學
壯行粗有聞於師友臣忠子孝期無負於君親先皇帝
擢之甲進士之科聖天子置之百執事之列弗稱天朝
之儀羽敢陪省闥之彌綸建長策遇明時莫禆國論有
嘉猷告我后屢觸宸嚴凛冰履之自危掲天光而下照
險夷萬變精白一心將指外臺薦被皇華之臨遣守藩
右輔更勤細札之趣行計簿未上於甘泉釐席已前於
宣室追趨瑣闥宻勿經帷夙夜寅清何補禮文之闕日
月獻納曷憚侍從之勞而臣福過災生老將疾至精神
因之恍惚形骸寖以支離危衷未動於矜憐孤迹迄煩
於全䕶要藩華職有光出晝之行間舘珍臺徐賦祝釐
之禄冀專精於藥石或收效於桑榆去國兩年扣閽累
疏骸骨之乞弗遂膏肓之疾已深非敢私螻蟻之㣲所
愧乏犬鷄之報心勞形瘵知無路以更生血瀝肝披願
有言於將死伏願皇帝陛下清心寡慾明目達聰昭徳
以照百官益嚴紀律撫辰而凝庶績罔忽幾㣲定國本
以建久安之基肅朝綱以杜旁落之徑使聖治謹終而
猶始則大邦雖舊以維新臣語短意長形留神徃威顔
益逺持荷空想於前塵王愾未忘結草尚希於後效
　
　
　
　
　
　
　
　
　
　
　清正存稿巻三
欽定四庫全書
　清正存稿巻四　　　　　宋　徐鹿卿　撰
　　講章
　　　八月戊寅進講尚書讀九朝通略通鑑綱目
禹貢梁州一段云臣聞帝王之學與經生學士異非區
區從事於章句訓詁而已讀禹貢一書當知古人所以
為民除患者如此其勞疆理天下者如此其廣立法取
民者如此其審尊所聞行所知不至於古不止也載惟
我宋以仁得天下版圖之舊兼九州而盡有之南渡至
今所存者獨揚荆梁三州至徐則僅存一二昔漢光武
披輿地圖喟然嘆曰天下郡邑如是今始得其一陛下
聖學髙明能無興念及此乎且古之梁今之蜀也乾徳
下蜀之初天戈一麾列城按堵數十年間三關為夷塗
劍閣為平地生靈為魚肉文物為灰埃士無歸宿之鄉
民無安集之所兵革之患慘於洪水感時思古撫巻長
歎安知無如鄧艾裹氊之謀乎安知無如逆曦猖狂之
計乎惟能以光武之心為心則雖盡復禹績有不難者
而於保蜀乎何有
　　　十二月戊辰進講
巻子論五子之歌其一曰至雖悔可追云臣觀此歌五
章文義首尾相續一章二章雖止於詠述皇祖之訓而
太康之失不可掩矣三章四章若曰累朝都邑之盛如
此前人典章治具之懿如此今以不守先訓之故皆不
能保是誰之罪歟五章則叙其顛沛無依之狀若其過
在已而無所自容者一何温厚感惻之深耶因是論之
三聖相承先後一意曰可畏非民曰非衆罔與守邦曰
四海困窮天禄永終而欽哉一語乃其傳心之密旨禹
之所以訓子孫即堯之所以告舜舜之所以告禹者也
大凡敬心肆心不能兩立此長則彼消此入則彼出治
亂之端於是分焉惟其敬故真見民之可與守邦真見
民之為邦本真見民之可畏可近真見民之不可虐真
見民之能勝予雖兢兢業業猶懼不蔇矧敢自暇逸以
縱其欲乎惟其肆故以聲色遊田為可樂而民之勞擾
不恤也以飲食宫室為可侈而民之寒餓不顧也方其
未見也民之怨氣滿腹而不知圖及其既見也覆宗絶
祀而悔無及夫以累聖久安之天下太康一溺逸遊之
好其禍且如此况事變轇轕人情憂危之時乎噫為人
上者奈何不敬臣請為明主再三誦之
　　　癸未進講
巻子論湯誓至罔有攸赦云臣聞聖人之心天而已矣
故觀聖人處天下之變不于其迹而于其心升陑之師
何以見湯之心哉方其起伊尹於畎畆之中聘幣三徃
而不憚豈無故而然耶尹之幡然而改也亦曰使君為
堯舜之君使民為堯舜之民則君臣之意固有在矣湯
之拳拳於尹如此及其至也乃使之就桀蓋謂桀之惡
念已極惟尹庶幾能回之想其適夏之際所以開陳堯
舜之道敷繹皇祖之訓者無所不至必將曰徳不可滅
威不可作也民不可勞財不可聚也一徃而不可則至
于再再往而不可則至於三四五湯之所以望桀者何
如哉及其五反而卒不悟則天意可占矣然後伐夏之
謀定豈湯之得已乎商之民日涵泳乎湯之仁而夏之
民不得以同其仁非天意乎商民之所見者私於一國
湯之所見者公乎天下此湯之所以無間於天也雖然
動以天矣而猶曰有慚何哉蓋君臣天地之大義不可
犯也一有小異則其心自有不安焉者矣善乎先儒之
言曰非有桀紂之暴湯武之仁君臣之義當守節伏死
而已臣既明湯之心復援此以曉天下之為人臣者
手記云讀通略開寳二年六月及十月至段思恭知靈
州奏曰古人皆以事業進身自科舉法行寒士舍此無
以自進自成童而上即弊心力於塲屋不切之文遂至
臨事輒敗馮繼業守邊自謂非己不可太祖一用段思
恭果能稱職自此邊將豈復敢肆其驕哉今邊方為繼
業者多矣惟陛下稍革科舉之弊以事功責天下士亦
何患無思恭哉
　　　己未進講
巻子論禹貢雍州一段云臣聞開闢以來洪水為天地
間最大患天生神禹出而當之非於大綱領所在卓然
有見足以御夫滔天方來之勢則雖殫智慮窮心力彼
湯湯浩浩者將不勝其治矣禹盖深察乎此者故其言
曰予决九川距四海濬畎澮距川此所謂大綱領故自
雍一州而觀則渭為大既導渭以入河則涇可使屬于
渭漆沮可使從于渭灃水可使同于渭大有所入則小
有所歸用力省而成功博矣合九州而觀則海為大川
次之能决九川以達於海則濬畎澮而至於川亦易矣
聖人所以禦大菑扞大患者其所識者大也人主之治
天下亦然當衆弊轇轕之餘而聖明適當其㑹轉移闔
闢果將奚先任洪碩以總機務而大臣舉四方萬里之
治屬之於監司郡守擇威望以專閫寄而帥閫以扞敵
禦侮之功責之於列屯守將選通才以主邦計而版曹
以理財正辭之事分之於司農外總絲牽繩聨領挈裘
順是亦使畎澮達川九川至海之智也不然役役於常
程細務之間而綱領所在不深致意則自處者小矣何
以障大勢之趨乎臣敢於九州之末備論禹所以治水
之道而終之以言曰智者若禹之行水
　　　冬十月壬戌進講
巻子論禹貢導山四條云臣觀禹貢一書載禹治水曲
折既以九州之山川各附其境又總導山導水而聚見
於其後互相發明而施工之次第畢見矣王肅則有三
條之説岍為北條西傾中條嶓為南條鄭𤣥則有四列
之説岍為正隂列西傾次隂列嶓為次陽列岷為正陽
列而先儒朱熹以為不然蔡沈祖其意以兩導字分為
南北二條而江河以為之紀於二之中又分為二導岍
以下為北條大河北境之山西傾以下為北條大河南
境之山導嶓以下為南條江漢北境之山岷山以下為
南條江漢南境之山其説最為坦明今參合而觀則導
岍以至大岳即冀州壺口至岳陽之役也底柱以至太
行即冀州覃懐衡漳之役也西傾以至太華即雍州終
南至鳥䑕之役也熊耳以至陪尾即豫州伊洛瀍澗與
導淮之役也導嶓至大别即梁州導漢之役也岷山至
敷淺原即梁州導江之役也禹之治水其條理秩秩如
此人主之治天下其可不知本末先後之序哉
　　　乙丑進講
巻子論禹貢導水九條云臣聞中國山水皆來自西北
故隨山始於岍岐濬川始於弱水隨山所以觀其勢濬
川所以導其歸其實先隨山而後可以濬川也疏導之
功既於各州見之至此又隨其流𣲖而條列之所以互
相發也其間山川地理之名非親見目擊不過誦師傳
按傳註非可臆斷至其大義之可以為法為則者臣請
得而詳言之夫百川皆東而弱水獨西黒水獨南其源
又皆在塞外禹隨其勢而先導之欲西者西欲南者南
然後併力於冀兖諸州之水自導河以下大抵皆東流
矣人主觀之則知為治之道亦惟行其所無事而已也
礙者鑿之壅者决之當因者修之當止者滙之當分者
播之當合者同之而一無容心焉人主觀此則知隨時
弛張之道有不容以執一也川流浩渺若不勝其用力
然或入於南海或東入於海或入河以至於海其得所
歸則一爾人主觀此則知為善不必同而歸於治則一
也雖然是有本焉程頥曰有闗雎麟趾之心而後可以
行周官之法度臣亦曰有大禹思由己之心而後可以
考禹貢之法度
　　　乙酉進講
巻子論禹貢九州攸同至成賦中邦云臣聞禹貢紀
禹治水之書也而以貢名何哉夫以四海九州之廣而
戴一人焉以為君為其能興利除害而生育乎我也其
尊君親上之心每因貢賦而見方洪水之初斯民自保
之不暇又安知所謂奉上之禮哉及水患既平六府既
修於是而制田賦於是而獻方物在上者盡其仁在下
者致其敬蓋必如是始可以言功成治定之懿矣此名
篇之本旨也然聖人之心惟恐一毫之屬乎民以庶土
交相正則知所産之不可以槩同以三壤相凖則則知
所賦之不可以偏重而成賦止於中邦則知貢獻之在
夷狄者不可以或强其致謹一意乃所以為制貢之本
使人易供而樂輸也後之取民者其鑒於兹
手記云讀通略乾徳六年至張洎能伺國主顔色奏云
臣聞舜好問而好察邇言而惟邇言是聴惟邇言是争
詩人以為戒説者謂邇言為近習之言要知凡親密者
之言皆是天下惟親密之言最難察其譽是人也不直
致其譽之之詞必委曲以助之其毁是人也不直致其
毁之之詞必浸潤以入之人主不察而墮其術中則黒
白混淆是非倒置張洎善伺候國主顔色所以自誦其
一門榮寵之盛而翻然引退者是必隂覺唐主有厭之
之意而假是以固其寵也至於薦湯悦為相亦必其私
相朋比之人未幾復召未必非悦為之助而唐主已入
其中而不悟也
　　　十一月乙未進講
巻子論禹貢錫土姓至告厥成功云臣聞聖人一身天
地民物之宗主也一事之未理一害之未除一物之未
遂皆聖人責也方堯之時洪水横流天不得其所以成
下民其咨昏墊而不得其所以安其為患何如哉禹以
身任胼胝之勞大而山川鬼神莫不寧小而鳥獸魚鼈
莫不若水土平矣貢賦定矣五服建矣道化行矣八九
年間建如此大功業去如此大菑患定如此大經制闢
如此大風教禹豈自以為有餘哉僅足以塞宗主天地
民物之責而已陛下聖徳髙明不下大禹然臨御二十
二年視禹告成之時不翅過倍而國本未建邊境驛騷
財計空虛人民離散盜賊竊發幾無一事卓然植立者
是必有其故也讀聖人之書當以聖人為法臣願陛下
謹思之勉圖之
手記云讀綱目晉安帝隆安三年至燕主盛遣李旱討
李郎旱既行急召而復遣之郎聞旱還謂有内變不復
設備奏云急召復遣此乃兵機所以疑李郎也既中其
計故至於敗至帝即位以來内外乖異石頭以南皆為
荆江所據以西皆豫州所專京口及江北皆廣陵相髙
雅之及劉牢之所制朝政所行三吳而已及恩作亂八
郡皆為恩有奏云此一節臣願陛下反覆玩繹因再讀
一過奏云陛下試觀今日大勢得無有類此者乎尾大
不掉已有其象不審陛下與二三大臣曽圖慮及此否
　　　癸卯進講
卷子論甘誓至予則孥戮汝云臣聞君臣天地之大義
也古者於其臣一不朝則貶其爵再不朝則削其地三
不朝則六師移之未聞以戰言也周桓王失政與鄭戰
于繻葛春秋猶書曰王伐鄭今序書既曰與之戰而史
之所書又曰與之大戰則扈之不臣亦甚矣啓繼承之
初驟當大變乃能親帥六師以討犯分之諸侯其誓師
之辭雍容整暇峻發明厲而天冠地履之義昭然若掲
日月此可以見啓之賢真能繼禹之道矣然方是時綱
常素正朝廷素尊猶有如扈之負固者後世人主其于
防微杜漸之道可不謹乎漢至文帝七國之禍萌象已
著使用賈誼分王子弟之説亦可以濳殺其勢而養癰
䕶疽至景帝而大决猶幸當時元臣宿將遺烈尚存南
北軍與郡國之兵皆百戰之餘尚有可恃不然殆矣若
唐天寳以後藩方跋扈賞罰自専官屬自置貢賦自私
而天子之尊至於無人無兵無財憲宗宣宗威令甫振
而復弛積而不已遂以亡唐又豈特君臣交戰之比哉
由辨之不早辨也恭惟藝祖皇帝風雪之夜君臣從容
盃酒之傾神領意㑹一語之契消除五季之禍根扶植
萬世之綱常此我宋家法也聖子神孫所以斡旋宇宙
闔闢萬變而消患于未形者可不於此致深長之思
　　　戊申進講
巻子論五子之歌至以作歌云臣聞國之興衰在民民
之離合在徳聚則為君臣散則為仇讐甚可畏也蓋君
民之心同一徳爾君以憂勤為心則其徳日彰而有以
感動乎民心故聚而成國君以佚豫為心則其徳日亡
而反以拂戾乎人心故散而為仇天位之艱如此太康
常一念及此乎皇祖之所以畀付者何如而乃尸其位
四海之所以屬望者何如而乃安于逸太康有是徳而
自滅之民心安得而不貳哉不此之懼方且盤遊無度
其逺至於有洛之表其久至於十旬弗反此固羿之所
為窺伺也大抵姦臣賊子雖有不肖之心未有無因而
動者漢文帝仁孝恭儉人心愛戴如父母七國雖强何
名而敢為亂唐𤣥宗驕奢淫佚不恤國事安禄山遂得
投隙而稱兵是知離天下之心生姦雄之心皆自人主
之失其本心始逸遊之樂所得幾何而敗亡之禍貽笑
萬世古稱以一人治天下不以天下奉一人君國子民
者慎毋快耳目之欲而為姦雄之所因哉
復奏乞宸翰云臣生長寒士誤䝉陛下許侍經幄恭覩
陛下多能天縱肆筆成書昭回之光下飾萬物凡臣子
祈恩望賜者無不滿意而去臣於誦説諸臣最為末至
本不當冒昧有請然臣有目眚度不能久事陛下失今
不言恐如入寳山空手回也伏念臣一廛四世僅庇風
雨有閣曰味書有堂曰遺安欲望睿慈賜臣二扁使得
藉手歸見松菊實拜天地之賜冒犯天威臣下情無任
皇懼之至
　　　甲寅進講
巻子論仲虺之誥至舊哉云臣觀堯舜揖遜之風去夏
商未逺也而湯反之當其初時桀之凶徳熾矣斯民陷
溺於塗炭不容一朝居也湯使伊尹五反五就亦庶乎
桀之能覺矣桀既不悛民怨益甚湯不得不為應天順
人之舉其心蓋有所甚不忍也既已為之矣然唐虞之
事如彼今日之事如此後世必將曰湯至聖也而猶為
之則是啓盜賊之門紊君臣之綱自我始也於是忸怩
愧恥無以自容然天下之所望湯者豈徒曰勝夏而已
其康四海而垂萬世者植基培址正在此時使湯而不
以為慙也何以為湯使湯累於慙而不能自廣也亦何
以慰天下之望故仲虺所以開釋其意一則曰天之所
命不可違也二則曰商見惡於夏不容己也三則曰湯
徳在民不可辭也四則曰民望所歸不可遏也天人之
責在湯湯豈必留此慙於胸中久而不化以傷維新之
政哉凡此皆所以消釋湯不自安之意也然仲虺終不
敢以為無慙者亦足以見天冠地履之義凜乎不可犯
矣此仲虺言外之意
　　　甲子進講
巻子論仲虺後段云臣觀此篇前五節皆釋湯自慙之
心後三節皆勉湯當為之事蓋人主一心萬事之根本
也此心如明鏡如止水則虚靈澄湛軒豁恢廣以之運
量酬酢無事不可為一有繫累則芥蔕凝滯如鏡之塵
如水之波安能有所立哉湯既勝夏凡所以昌其國懐
萬邦裕後昆保天命者皆在此時皆在此心任責重大
有無疆之休亦有無疆之恤今乃留一㸃慙忸於胷中
久而不化以傷維新之治始既不謹終無可觀此正虺
之所深懼故先有以釋其慙後有以勉其進自佑賢以
下皆其事也至於一篇之要旨則全在徳日新之一辭
蓋是徳運而不息則其用久而不窮不然則慙已化矣
而滿心乗之慙則此心慊而有所累當為者不及為滿
則此心㤗而有所止可為者不復進以湯之聖固非自
滿者然臣子責難之言備精粗該本末不得不如是也
盤銘曰徳日新日日新又日新此湯因所得於虺者而
推廣之也能自得師者王諒哉後之明主其可不以湯
為師
　　　戊辰進講
巻子論伊訓前一段云臣聞人主之繼述莫嚴於初成
湯所以貽謀創始者其徳至矣由之則治違之則亂太
甲即位之始乃宗廟神靈之所顧歆羣臣萬民之所觀
聴能嗣厥徳在此時不能嗣厥徳亦在此時欲占他日
之治亂惟觀太甲之能嗣與不能耳人心同此愛也吾
能盡吾事親之孝以立其愛人心同此敬也吾能盡吾
事長之禮以立其敬即此一念充而廣之由今日至於
後日益廣益大益逺益著則始於家而刑於國以極於
四海莫不知所愛敬而湯徳為不墜矣不然無諸已而
欲求諸人不能謹其始而欲責其終是已且不立而欲
立人乎哉故謹初者嗣徳之要也立愛立敬者謹初之
要也雖然始之不善未有能善其終者矣而善始而不
克終者亦豈少哉漢武帝唐𤣥宗是也伊尹曰今王嗣
厥徳罔不在初臣請繼之曰今王全厥徳罔不在終
講畢奏云善始固難克終尤難詩云靡不有初鮮克有
終如漢武帝唐𤣥宗晉武帝之流初年非不可觀一念
少差貽害天下貽笑千古惟本朝仁宗髙宗孝宗在位
最久終始一心度越前代陛下春秋鼎盛加之世道艱
屯丙午丁未人多疑為厄運臣願陛下日新又新日謹
一日上畏天命下畏民碞則治平之懿當與三聖齊休
而儷美矣
　　　癸未進講
卷子論伊訓後一段云臣謹按伊訓之書始言桀失天
下之易次言湯得天下之難次言前人之垂憲者為必
當守終言天命之難保者為必當畏而又咨嗟歎息唤
醒太甲而告之曰嗣王祗厥身念哉此正一篇之要旨
喫緊用力處也盖雖有如是之良法如是之謨訓而吾
身本原之地一不加敬又安能御於家邦而對於前人
哉想是時太甲雖煢煢在疚而縱欲之端尹固有以密
察之故思有以遏其萌而杜其㣲此大人格心之學也
雖然太甲中才之君伊尹所以望之者猶不敢恕若夫
臣子遭值聖明則責難之義又當何如哉臣嘗即惟徳
㒺小惟不徳㒺大之言而推廣之曰舞不必常歌不待
酣但逸樂之間微有失節非祗也不必孜孜貨色不必
旦旦遊畋但苞苴之蹊一線未絶燕安之鴆一息不儆
非祗也聖言雖不侮而亦未達於用忠直雖不逆而亦
未見於行耆徳雖不逺而私議或在于王宫頑童雖不
比而異服或汙於宫禁皆非所謂祗也災祥之判治亂
之分不在天而在身不在著而在微嗚呼敬之哉敬之
哉
　　　戊寅進講
巻于論咸有一徳前一段云臣按自伊訓至咸有一徳
皆伊尹訓太甲之辭而時有先後語有淺深其節凡四
奉嗣王祗見厥祖明言烈祖成徳以正其初其辭雍容
不廹此一時也至於王惟庸㒺念聞則戒以無忝厥祖
戒以無越厥命以自覆戒以無俾世迷辭愈切此又一
時也及其悔艾深至始告以升髙自下陟逺自近蓋直
告以用功下手處此又一時也洎復政告歸然後以精
㣲傳心之蘊空臆而盡言之而名之曰一不憤不啟不
悱不發涵揉切磨具有次第而其大要則不出此一而
已何謂一曰運行而無息純粹而無雜貫通而無間莫
非一也而有常則大體焉合而觀之則徳在初者此一
之基也慎乃儉徳者此一之修也允徳協于下者此一
之充也至於此篇曰常徳又曰庸徳則知其不容息也
曰徳惟一又曰徳二三則知其不容雜也曰天佑民歸
曰吉凶災祥則知其不容間也諄詳懇到愈精愈密其
意蓋以嗣王克終允徳固萬世無疆之休然師保既歸
而寒之者至則有時而不常矣不常則前日之功間斷
而不續不可以言一矣是善始易慎終難作聖作狂一
念間爾君天下者可不戒哉
　　　辛酉進講
臣聞人主之學與經生學士異執經入侍者必有以發
明正理開啓上心然後可以無愧所學訓詁云乎哉抑
誦説云乎哉四牡一詩為勞使臣作也生民休戚係所
遣之是非官吏臧否觀於使者之得失不難於勞而難
於遣周人於此何其慎重之至而不敢茍哉方其行也
則寵以禮樂之華勉以咨諏之寄及其還也則又述其
勞勩不遑暇逸之勤而念其思親思家之意歡欣悦懌常
浮於言意之外臣子奔走於原隰阪險之間而㣲勞片
善坐見於黼座蜵蜎之邃何其盡人之情記人之功纖
悉至到若此易曰説以使民民忘其勞臣子寧有見知
而不説以忘勞者哉王澤既㣲古意漸盡遣者既茍勞
者亦廢徃徃朝辭禁門情態即異暮宿州縣威福便行
纔有尺寸之權可以藉手則無非毒民厲衆之事既不
知所以遣之借曰勞之亦徒以為欺而不足以為惠矣
今宜追倣古意嚴于遣而勞行焉我朝盛時鮮于侁嘗
使京東既又再使司馬光嘆曰一道福星也安得百子
駿布在天下乎由今而言一遣已病况再乎一人已多
况百乎張詠守金陵范延貴一殿直爾詠問天使沿路
曽見好官員否延貴曰昨過袁州萍鄉邑宰張希顔者
雖不識之知其好官員也問其故曰驛舍橋道全葺田
萊墾闢野無惰農肆無賭博市易無喧爭夜宿邸中更
鼓分明是知其必善政也詠笑曰希顔固善矣天使亦
好官員也即日同薦於朝古道既薄上下徃徃交相為
瘉有採訪人物於一殿直如詠者乎有天使過邑而縣
宰不識者乎是可嘆也雖然臣豈敢謂今世遂無其人
哉精遣而後勞之是在陛下一轉移間爾
　　　癸巳進講
臣觀遣勞使臣之詩二篇相為首尾臣于前篇言當遣
而後勞蓋以遣重於勞也夫使臣之職惟以詢訪為先
務人主以求賢自輔為心則可以自廣其聰明人臣以
訪善報君為心則可以輔成人主之徳意將命而行靡
不周徧四方萬里皆如在畿甸之間斯謂為不辱君命
矣然嘗觀春秋傳穆叔之言曰訪問於善為咨咨親為
詢咨禮為度咨事為諏咨難為謀雖各有意然皆欲其
訪求善道同歸于正而已夫茍正直恭儉不以言則非
咨善矣人倫天倫不以明則非咨親矣孝弟忠信不以
白則非咨禮矣田里愁歎不以聞則非咨事矣水旱盜
賊不以達則非咨難矣志不在于善道而以摘發隠伏
為能以浮言單辭為信以欺誑生事為心則臣恐壅上
徳賊生民將自遣使始豈周人詢謀之本旨哉惟明主
重之
　　　丁卯進講
巻子講常棣至烝也無戎云臣觀此詩八章説者皆知
其欲篤於兄弟固也然不察詩人起興之本旨則猶未
足以言詩也夫一篇之中所興者二以常棣興則見其
衆多相輔一氣同枝自相親倚非有假於外者天性也
以脊令興則見其飛鳴動搖出於至情不能自舍非有
所待於人者亦天性也知二章之所以興則其餘六章
之義可識矣蓋兄弟天倫也天理不可冺則兄弟不可
離是皆自然而然動於中而不容己者周公閔二叔而
誨之使非本諸固然之天以感發其至性則雖欲强為
糾合庸可得乎若餘章不過反覆鋪陳使知是理之不
可不深體而有以見凡今之人皆莫有過於兄弟者也
何以明其然哉死亡之可哀惻然懐思而致其情者兄
弟也急難之不料樂於叶力而盡其助者兄弟也外侮之
侵凌相與扞禦而不敢避者亦兄弟也皆所以深言兄
弟之不可及也至於他人則雖有矜憫之情逮勢力稍
不及則有相視長歎息而已矣利害稍相渉則有逺避
不敢近而無復致其力者矣天真所存其可誣哉臣故
首及之以發詩人之本旨云
口奏云司馬牛憂曰人皆有兄弟我獨亡牛有兄弟而
言亡慨然形於傷嘆如此必其心大有所感動者然則
天理人心之際凡有似此者豈得不惻然興懐哉
　　　冬十一月己卯進講
卷子論常棣至末章云臣觀上五章皆反觀展轉以致
其情言兄弟至親不可暫離而終可托可恃者以其為
天屬故也所謂出於天之本然者也至此則又反其言
辭世俗既降方喪亂則思兄弟及安寧則懐友生是謂
於所厚者薄而失其本心矣因是心而糾合之誰能不
自反乎既又為之旁證曲喻以盡其情飲燕樂矣然非
兄弟皆至則其樂不足慕妻子好合如鼓瑟琴樂矣然
非兄弟翕合則其樂不能深久樂至於可慕可久皆由
兄弟而後致則知兄弟信非他人之可及也然自二叔
之變雖以至親且日以衰薄推而至於九族則薄益甚
矣其曰謂他人父謂他人母謂他人昆是乃失其本心
糾合之道若止以言辭諭之未必信其然也又謂宜室
家樂妻孥而後兄弟之情可久試究竟而深圖之其道
豈不信然哉周公親親之心於此可謂至矣然有不幸
而遇天理人倫之變者宜何如哉象之於舜是自絶於
天者也孟軻乃曰仁人之於弟也不藏怒焉不宿怨焉
親愛之而已臣以為親愛之迹或有所不能及而親愛
之理則不可一日忘此念一存則一家仁一國興仁矣
此舜之所以與天合也惟聖明念之
　　　己亥進講
卷子講伐木一篇云臣竊觀周之盛時所以治安千百
歲而不可拔者正以大綱小紀詳法略則足以為後世
憑藉扶持之計故也其後小雅盡廢至於蕩蕩無綱紀
文章卒至於徒擁虛名而國非其國矣今聖祖神宗精
神心術之所建置􁈊風沐雨之所經營者至於近年百
度浸已廢墜不舉所恃以為安者僅有累世仁厚一脈
而四牡之君臣常棣之兄弟伐木之朋友故舊所謂建
三綱以為綱立五常以為常猶幸無恙爾若鹿鳴皇華
天保采薇出車杕杜魚麗南陔白華華黍由庚嘉魚崇
丘南山有臺由儀蓼蕭湛露彤弓菁莪之類或荒茀而
不脩或廢壊而不復而上安下恬視為不切慮不動於
耳目幾何而不至於小雅盡廢哉扶持脩飭要當汲汲
而圖之臣以為當自君臣朋友兄弟凡有關於綱常之
大者先致意以明其本而以忠信孝弟亷恥禮義諸詩
相與修輔而維持之則小雅庶幾可以漸復矣此乃緩
而實急者惟聖明深念之
　　　戊辰進講
卷子講天保一篇云臣觀此詩自三章以前皆以天保
定爾為首蓋言天之所以保安於君者無一不至且進
進而未已山川之髙深岡陵之廣大日月之光明松栢
之茂密皆未足以形容其福之盛至若四時豐潔酒醴
以事其先王先公者神亦降之福而神之來格者皆詒
爾以福斯民質實無為但日用飲食而已言羣黎百姓
皆助爾而為福也至此則天地兩間山川鬼神莫不錫
之福此固天之所保定於我君之本旨也雖然天之錫
福於君者如此則君之所以受福於天者固無窮矣然
臣竊謂君之所以自求多福者猶有在焉仰體列聖仁
厚之意則生不傷厚不困者一念不可忘也深察内外
是非之分則進忠厚退浮薄者一事不可忽也天下之
事固衆矣是二者尤為集福之本臣請得終言之
　　　十二月乙未進講
卷子講采薇一篇云臣竊謂興兵動衆人情之所甚難
也茍無其道尚安能强之必我從哉易之兌曰説以使
民民忘其勞説以犯難民忘其死説之大民勸矣哉然
後知古人使民輕於犯難者以明夫説之道也故遣使
之詩必先使天下曉然知用兵非我之本意又為備述
其勞勤困苦之狀如親履其地而親見其事雖曰託諸
戎役之自言而實則以明我之深察其情也其有不説
以犯難而忘其死者哉此可以觀詩人體物之心矣
　
　
　
　
　
　
　
　
　
　
　
　
　
　清正存稿巻四
欽定四庫全書
　清正存稿巻五　　　　　宋　徐鹿卿　撰
　　文
　　　復齋記
士莫病於過莫善於復非過之病過而不能復者病也
何謂復人欲去而天理還也夫人之所以為人者以其
有是理耳彼其旦晝之梏亡是五隂之剥也平旦之清
明是一陽之復也復而固之其為臨為泰也孰意復之
者甚微而梏之者反覆則夜氣不足以存夜氣不足以
存其得為人矣乎人而欲充其所以為人之理則毋恥
於過毋吝於改過無過則無復復者過之反者也非必
曰一言之差一行之失而後為過也理即心也心即天
也使吾胸中所存揆之於理微有一毫之不相似則過
矣過則必知知則必復復則必固固則與天為一矣是
故一念之悖于理者皆過也一念之還於理者皆復也
復非自外至也惟能不失其初而已子路之復有過喜
聞子張之復篤敬書紳曽子之復日三省吾身顔子之
復有不善未嘗不知知之未嘗復行方其過時鏡昏於
塵及其既復塵開鏡明然而諸子之復復於既愆顔子
之復復於未形莫非復也而遲速之間又有間焉此諸
子之所以為諸子而顔之所以為顔也耶若夫小人之
為不善動於心形於色發於聲音未有不自知其所由
然者過而曰不知與夫知而不能復者是欺心也欺心
即欺天也天可欺乎是故君子貴復天地復萬物生人
心復萬物明士而志於徳其必自復始矣當復而速復
既復而固復其顔之徒乎西昌倪公孺粹而和清而文
以復名其齋而屬余記之故余樂與之言復之理公孺
儻有意焉是則復齋記矣嘉定甲申季秋既望
　　　種徳堂記
南安置郡幾三百載其間鴻儒碩師以徳善著者有六
先生焉明道伊川則以侍太中公攝倅事而至焉者也
東坡則經從而憩焉者也元城無垢則遷徙而寓焉者
也唯濓溪以辦分寧獄事用當路薦來為郡司理受知
於太中開理學之源見諸行事尤為顯著故郡雖偏而
是職視諸曹特重方先生在官時與部使者爭重囚不
獲則置手版欲去曰吾不殺人以媚人竟免囚於死自
是繼武者民必以濓溪望之故地望雖重而稱職為難
非難于稱職難於為濓溪也金華徐杲明仲繇賢闗職
科第再轉為郡理官政成課最上有日矣扁其堂曰種
徳詩以自見而委鹿卿記之其有濓溪之心而溯其原
於臯陶者乎夫兩賢相望經歴幾世而以徳為刑其心
一也善種徳者必先定吾所以種徳之地臯陶之欽恤
濓溪之中正地也地立矣凡而偏怒竒憐蟊吾種者也
有一於此皆徳之累去其累深其種明以本之恕以繹
之亷以培之剛以耨之學以豐之則徳盛仁熟而難者
易矣雖然是不可以朝種而莫穫也昔禹稱臯陶之徳
而稱其邁言逺也漢于公為决曹乃侈大其門以蘄隂
徳之報夫處斷平允决曹職耳而其言如此則公之種
不既鹵莽矣乎臯陶之意濓溪得之以為濓溪而于公
或未之知也明仲涖官有能聲又即徳名堂以詒其後
于公幸子孫之貴而明仲永免子孫之憂可謂善學濓
溪者矣今理㕔象先生而祠之凡在此位者暗室屋漏
微有慊於吾心則入而居於堂出而拜於祠必有不安
焉者矣此明仲名堂之深意吾故表而出之寳慶初元
六月七日記
　　　雲封禪寺重修造記
大庾五嶺之一也踰横浦而南陸行十餘里山行五六
里盤廻繚曲躋于嶺巔界江廣之交石壁對峙是為梅
關關南寺曰雲封六祖大禪師之法區也自漢元鼎庾
將軍戍闗而嶺始名自唐開元張曲江公刋山剔石而
關始通自咸亨六祖得法而寺始創青山流水環屋上
下蓋嶺嶠清絶處也世言大覽傳衣法於黄梅以歸僧
徒追躡爭之至是師置衣盤石上追者不能舉及卓錫
地間泉踴出後人即其地為寺大宋祥符庚戌始賜今
額中間寺宇興廢紀載失其傳莫可考詰至於今老屋
暗腐住持永清勇猛精進必欲自我一新之以誠告當
路聞者傾施則鳩工庀徒踰越險阻輦材於三百里外
中為祖師殿東為霹靂泉亭南為靈官殿西為西閣又
西跨山兩崖梁空為僧堂翼殿之右隔歧道面東為官
廨扁以駐節髙明軒豁罔不稱事剗攘菑翳幻出金碧
役始於嘉定癸未成於寳慶乙酉縻緡錢二千有竒惟
法堂方丈尚仍固陋亦且銳意經度凜凜向就矣清自
武其功走南安城謁記於郡文學南昌徐鹿卿以紀嵗
月余嘗試語清曰昔祖師樵採負薪以足衣食比其服
勤碓下密契無上菩提言下了了本無一物當是時萬
境皆空室廬政復安在一向從末法中作佛事於祖師
意云何清曰妙莊供誠非我事然自我之居是山數十
寒暑矣車之入乎關者不知其幾千兩也車之出乎闗
者不知其幾千兩也我從其後而問之其人勉於職者
勤於政者心於民而不敢茍者則人必曰此賢者也才
者也其或養蠧敝偷嵗月媒身而職之弛甘利而政之
荒則行路非之甿𨽻仇之夫吾教本于無為而或以有
所為見譏子教職於有為而或以無所為見疾孰知道
無精粗無人我無内外無為而不為有為而未嘗為孔
與佛不相悖也子亦觀諸嶺上之梅乎如是而生如是
而華如是而實如是而落謂之有所為可也謂之無所
為亦可也能具知識於其有無之外則道在是矣余於
是竦然驚豁然悟因嘆曰魯男子善學栁下惠永清善
學祖師乃今日獲聞第一義諦因次叙其説使歸刻之
以諗後之出入是關者俾無愧於嶺上以貽清之笑云
落成之嵗六月朢日記
　　　雙碧柱記
教官㕔之東有樓三間曰導月嘉泰壬戌曽侯凖建㕔
北堂五間嘉定辛亥方君季仁建樓後堂之左為屋三
間面東兩峰扁曰雙碧寳慶丙戌徐鹿卿建屋前築臺
從十有五尺衡倍之扁曰月觀觀之前為圃中累土尺
歴四尋植以雜花木既就而鹿卿去惟㕔事創於慶元
丁已隘且敝材嘗具矣而役弗及幾來者圖之丁亥朔
日記
　　　重建六齋記
寳慶二年秋七月宫教東陽馮公特卿守南安始至環
四封之内屬耳以聽令公百未暇問既祗謁先聖先師
則進誨之顧視齋廡卑敝喟然太息以為待士之道有
所未稱即捐錢廿萬繼之以粟俾儀更造鹿卿稟命而
退以事聞于繡衣户部永嘉陳公畏公亦曰此宣風化
者事也况吾故治其可無助予錢如郡之數時左史撰
太師三山鄭公性之攝漕事聞之亦助十萬度費浸具
則經營鳩工掄材給直與民間等委職生分董其事悉
撤故而新之不足則益以學糧錢七十萬有竒米石百
又不足郡帑再益錢十萬而鹿卿亦稍出俸廩以佐費
對列六齋齋建爐亭為位廿四總一百六十楹百爾器
具罔不飭齋之扁曰進學近思貫道尚徳時升上達以
九月經始越四月告成已乃外剏櫺星門外葺養賢堂
庖廩向背各易其所規模雄偉視昔加倍士喜且奮請
為記鹿卿不得辭惟昔周程先生講道是邦軌範森然
可敬可仰而養士之宫因循日入于壊頽簷老屋弗支
雨風講明切磋之功為希闊其責宜有在也維時良二
千石以學校為重部使者又相與出力主張之豈真為
觀美哉古者上自天子之國都以達於術於黨於家莫
不有學使之羣居族處相觀而善㑹異而同之故士之
為善者衆也王教不行人自為説家自為學無師友以
講㑹其文義開廣其心胸下者為儀秦髙者為楊墨波
蕩流溢冺冺棼棼其閒居窮守獨以自力于善者宜若
有人然亦有安之而不變者縁有司無以興起之耳今
六齋既建廊榭靚深牖户明敞硯席之味隔於塵坌饔
餼之供愈於簞瓢傳道有師考古有籍於是藏脩於是
遊息一叩擊間有圓機焉一領悟間有神化焉夫亦可
以自勉矣學者其毋負朝廷作成之賜歟夫伊洛開端
肇始之意異時卓然自立如古人以經義治事名齋而
勲名節行與齋俱傳是則士之職也亦三君子之望也
明年春正朢記
　　　福州請雨記
紹定壬辰夏六月不雨至於秋七月徧走羣祀未效大
帥番陽李公以石鼓閩重鎮其下衆水所滙必出雲為
風雨乃命屬吏南昌徐鹿卿致禱丙申詣寺齋宿丁酉
黎明登屴崱禮畢而雨是夕大雨戊戌又大雨已亥雨
止槁者蘇涸者流刻而識之侈神之休(右記刻于鼓山/大頂峰𨽻書在)
(朱文公天風海/濤四大字之傍)
　　　白太守論南安縣試選事
淑民心非難變民習為難西蜀在漢以前有蠻夷風不
齒於中土文翁為守及脩起學宫招下縣子弟以為學
宫子弟髙者補吏次者孝弟力田每行縣益從諸生與
俱又遣詣京師受業博士吏民榮之由是大化至武帝
時卭筰不通遂遣司馬相如乗傳往使竟能略定西南
夷以歸自後如王褒揚雄嚴君平彬彬繼出而蜀郡安
治者累年至先主遂倚之以抗吳魏是知民之習變則
民之心始可恃也横浦三縣惟南安最為僻逺民居深
山窮谷間與溪峒雜揉賢士大夫足跡之所不到其民
非因詞訟不至州郡所見者獷戾之風爭競之事耳雖
有秀民亦徃徃淪沒於其中每嵗本縣不過春秋二季
差官往大傳寨招為士者而試之以場屋之文一日而
散如此而欲變其習誘之為善莫若倣文翁之意令本
縣每嵗縣庠及大傳寨春秋補試務寛其選諭其樂於
從學者不限員數倣秋闈勸駕之禮集縣官飲餞之而
給其道里之費遣詣郡學受業其成人者則隨經分𨽻
學諭教導童子則處之小學而委教諭職之校官時進
而誨之以禮義之大端彛常之大訓如有所學優異及
月書季攷入等之人則州郡亦稍加旌别其登第者則
與之陞甲而兩預鄉舉年至四十以上者得比廣郡詣
廣之漕司銓量權攝在廣州縣官其正奏特奏人欲於
廣定差者皆得眡二廣例使之知儒學之為榮而漸銷
其豪横之氣一旦或有暴戾之事則令其鄉人請舉入
仕者化諭之如相如之於蜀庶乎其情易孚而坐得其
要領如是則禮義之習成而可以為不叛之地矣
　　　論待敵救楮二劄上樞密院
竊惟今天下事夥矣其尤重大者非寒逺疎賤所敢儳
言而通國指為急證者有二曰積强之敵也積輕之楮
也而敵之視楮尤急請先言之夫敵非能為吾禍吾實
自禍耳竭事力以挑勁敵之怒導蟊賊以養背脅之疽
遂使變起蕭牆憂關宗社而君臣上下未聞有斷斷一
定不易之謀前有一誤而莫之懲後有二病而莫之救
將何以為自立之地哉何謂一誤聞之道路朝廷陽雖
諱和之名隂有向和之實廟算𢎞深必自有説豈非以
邊城已破器械已空兵糧已竭不得已而為權宜之舉
彼其盤據荆襄者為兵為盜未可知也使敵誠欲講和
果兵邪必能引而去之果盜邪必能掃而清之還我舊
疆受我歲幣而吾因得假歲月之暇為葺理之圖藉令
它日不免寒盟而吾之家計立矣邊臣之所以主和朝
廷之所以向和意或出此而國人之論則不然謂以為
當中原雲擾之時敵去我凡幾何里沙漠遼絶歳帑當
於何而交道里梗塞使介當於何而進是以未論和之
不可保已憂和之不可成而主議之臣曽不察此所遣
間使更往互來支犒之數動至盈萬嵗月墮於𣺌茫之
計帑藏耗於非泛之供今其效亦可覩矣萬一敵盛兵
以臨我假和以紿我我不能戰而復紐於和則是甘蹈
金人之轍也可不懼哉何謂二病一曰規模不立昔樂
毅下齊七十餘城齊以不支之勢一舉而盡復之惟其
無一念不在於復城故卒無一城不可以必復厥今立
國東南以荆襄淮蜀為屏蔽棄襄者棄荆之漸棄荆者
棄淮蜀之漸也方城漢水我所必爭縱未能收功於目
前亦豈宜遽置之度外而在邊在庭志氣消索襄閫一
跌則以墮甑目之邊城一失則以土梗視之荆州之孤
注甚㣲兩淮之風寒孔棘至蜀則又甚矣處日蹙百里
之時而悠悠舒舒不異平日雖不顯然為畫江之言而
已隠然成畫江之勢識者之憂不在荆襄而在淮蜀矣
二曰謀慮不孚越人之謀吳也舉越國同一報復之心
吳之謀日㿽暌而越之心日益叶勝負之機於此而决
今强敵之衆中原之盜逆全武仙之餘孽尅敵王旻之
叛卒皆叶口一力求以快意於我而回視吾國則上無
勾踐卧薪嘗膽之志下無種蠡分治内外之忠朝廷之
意不白於天下邊帥之意不孚於同列江淮之閫各自
為謀上之人調娛委曲惟恐咈之其何以當百勝之敵
哉為今日計謂宜懲一誤去二病大作規畫以守易和
密為收復荆襄之圖中寓聨絡吳蜀之勢北兵吾讐敵
也一人一騎不可復引而置諸大江之南邊民吾根本
也虐征重斂不可復横出以竭其生生之理練兵擇將
備器峙糧盡心力而為之事㑹之來豈有終極一州可
取則復一州一邑可圗則復一邑然後遴選邊豪以為
守令又擇嘗仕於邊諳練事體者與之㕘稽假以便宜
優其事力而舉前日所儲之兵糧器甲以實之俾得紏
集兵民且耕且戰為效死勿去計是所謂守者將以守
吾祖宗疆圉之限非畫江而守之謂而戰在其中矣政
使敵情無饜則將移吾之所以守備者與之戰戰勝而
後和則和可久而後禍不作矣夫七年之病雖已錮而
三年之艾猶可求不求則終其身而不可得某愚不知
兵然䝉恩稟議宻府故敢陳其管窺之見如此惟廟堂
賜省幸甚
　　　第二劄
某既陳待敵之説矣請繼言救楮之説夫楮之所以輕
者以其多也吾既無見緡可以用官價而大收之則當
有權宜之術以救其窮而拘常之論必欲以一換一曰
吾不可以先自輕楮而失信也不思以一換一則猥多
之數略無减損不過易舊為新改換界分而已何以能
使新界之必重哉且楮之始行非以楮為錢以楮飛爾
其官價七百七十未嘗一日變也自輕楮以來民間隨
其低昂入以此直則出以此直初不為病受其弊者獨
朝廷爾二稅之數無増也祠牒官告之直無增也征商
牙契之人無増也及其出也市物之直增矣戍兵之生
劵增矣諸軍衣糧雖如故而非時之給犒増矣官吏正
俸雖如故而添給之暗增者亦不少矣利權通塞命脈
繫焉而上之人曽不察楮多之由思所以省嗇而澄其
原方且揚湯止沸日益滋甚夫興師十萬日費千金然
猶曰是特一時之費也兵息則費息矣若至守城臨軍
喝轉資給一嵗增添支賜為數浩瀚蓋將終其身而後
已兵事不解則資給愈多其將何以為繼然猶曰是非
吾之得已也蓋有得已而不已者矣如添差員額一二
年間增剏凡幾州郡有三數除授而未定者送迎憧憧
靡耗甚廣且它冗費難以徧舉既不能節其出又不思
革其弊問之則曰是無策也可乎夫所謂權宜之策者
使百姓以髙價受而吾以低價取不可也無害於民而
有傷於國亦不可也茍無二者之病則就短而求長宜
亦可為矣今外方楮價率止二百二十金近畿雖有三
百之名然皆虛增物價以當之實與外方等爾竊謂十
六十七兩界斷無復昻之理宜有以殺其大勢别造新
界而凖時價之實以一為三權與舊楮並行所以然者
恐新楮印造未多爾凡官司支遣新楮則一千當七百
七十舊楮則三千當七百七十民間二稅入納除一半
見錢外其一半官㑹並須㕘用新舊新楮則自如常數
舊楮則以三為一謂如納稅二百千其一百千見錢自
無增損一百千官㑹合用新界五十貫用舊界一百五
十貫通凖一百貫願全用新楮者聽惟折絹折麥之價
似聞以舊楮之低頗有增數却許分明具申别與裁損
其它入納凖此所納舊楮盡以解發若有出於合解數
目之外者則用新楮償之亦以一而當三如此則楮之
數三分殺其二矣有一分新并楮行止是殺得一半用
後說收減則是三分殺二矣然造新頒降恐其數未廣
又當用救急之策以漸殺令之監司州郡凡有樁積交
承常平等錢去處不問名色不限多寡各出其半以收
舊楮每貫以二百四十足為定價合三貫計之為錢七
百二十是亦以一收三之異名也用實價則官吏不至
牟利而為貪有常價則官吏無所增損而為姦每路委
有風力監司一人主其事先考覈一路之錢共可以收
㑹若干既以收兊則旬一具數申聞朝省而以兊到舊
㑹分限解發焚毁務在必行俟新楮之價増計各處兊
過錢數撥楮發下填償元來窠名而又有説以終之收
楮之令既下凡祠牒官告之在官者皆止而未售見錢
將既然後出令曰舊楮之頒凡若干數今已收及七分
矣自餘三分無從盡得見錢收買從某月日為始民間
應有十六十七界㑹盡用以買祠牒官告舊來祠牒每
道八百貫今凖實直合用二千四百貫官告亦如之並
未用新楮此令一出則有舊楮雖欲不准祠牒官告之
求不可得已兩策並用相為扶持數日減而價已增豈
不愈於束手坐視乎其間條目猶可細議其大要在於
减殺爾雖然權宜之策亦非可以終恃茍不知塞楮出
之原則多止十數年少或三四年弊復如前矣繼今以
往凡可以耗吾財計者謹之重之是又救楮本原之論
　　　上廟堂論楮鹽書
某投閒窮谷外事無所預知其得于耳目所接有可以
上助聽聞者非因附遞無由登徹今之大計惟楮與鹽
米而已鹽價之窮不知者專咎朝廷其實固不盡然然
朝廷何暇與百姓分説兩月以來江西舊楮收拾幾盡
價增至百九十矣新亦與之俱増此浮鹽之功而大丞
相救内弊第一事也楮於是可扶持矣存舊所以扶新
减舊所以扶舊舊于何而减曰當取十七界腐爛甚多
揉而為紙而存其堅完者以當小㑹遲之數月二百之
價可以次增舊之增即新之增也第有利必有害苦於
食淡者江西湖南為甚然救得楮弊則暫時之害勿問
焉亦可也抑古人有言若弓之張誰能弛之官價増重
豈朝令實然自軍將州郡夾雜虧減而又取盈於是積
而至此所謂疑似致謗是也某前所議浮鹽以為價愈
髙則私販愈爭必使官價小平而後私販自止比見違
禁者魚貫于路深有望朝廷思所以為彌争之道私牘
公文言之詳矣嘗䝉下賜鈞翰以為邊事息則罷之有
以得丞相之心矣不諗今嵗邊儲糴本如何若二事已
定則自大丞相行之自大丞相弛之使天下曉然知賣
鹽所以收楮則正大明白孰不愜然心服皆將謂經綸
老手所以開閤斡旋者有非常情所能窺測豈不甚盛
美矣乎江西早禾僅爾中熟晚稻未保其往六十萬之
糴為數已多亦須以早降本為先出位僭越等祈鈞察
　　　青雲課社序
已夘之春其月建寅其日已亥青雲課㑹十有七人集
于里之崇元觀以文㑹也酒才數行殽核具而已卒飲
相顧言曰朋友之㑹尚矣蘭亭之集以脩禊㑹别墅之
遊以圍碁㑹竹林七賢以放達㑹酒中八仙以沉醉㑹
朋友之㑹尚矣而以文㑹者寡也惟吾鄉里之士平時
過從聚合言論鯁鯁如藥石矧當天子詔興賢能郡諸
侯勸駕之秋蓄銳待敵正其時矣可不益圗切磋之功
乎此課㑹之舉吾徒所以相長而求益也凡與此㑹者
不以技過者必知所裁而未及者必知所勉也不以齒
長者毋至於亢而少者毋至於憚也不以分師生得以
相正親戚得以相規而兄弟子姪得以相指摘也言而
失則約之中行而失則返之善其所以輔仁者又有在
於㑹文之外也豈直曰綴緝之工而絺繪之巧邪噫嘻
尚敬之哉尚勉之哉於是同辭而歌曰彼澤相滋兮流
長彼蘭相襲兮幽香維朋友之好兮亦澤麗而蘭芳廼
賡載歌曰諱過兮不藥之膏肓專固兮自伐之斧斨維
朋友之益兮尚瘉疾而起傷又歌曰青雲坦其路平桂
窟藹其風清維朋友之慶兮當攜手而同升歌畢乃命
徐某次而叙之以為識且條列事目而附諸其後云
　　　白太守論立限撰勸農文
竊惟上自朝廷下至郡國設官分職大意畧同天子之
尊不親細微則其代王言者有翰苑有中舍諸侯之重
不屑細務則其代翰墨之勞者有舘客或以委屬吏之
能者等殺雖殊其體一也夫今朝廷之出命其事大體
重者則有鎖宿若其常事則許退而譔述未嘗律之於
期㑹之間也是非私於代言之職以朝廷之體當然耳
郡文學之視衆寮等為屬吏而事任差省則夫嚴之期
限責之遵禀誠未為過然州郡平時所以優假之者每
事稍異詣府而許之升車莫謁而許之預座非私於文
學也以州郡之體當然也且均是人耳今日為中舍則
不律之以文法上而為文昌為侍郎則簿書期㑹豈能
盡廢今日為郡文學則不限之以常程再任而為幕職
為縣令丞則簿書期㑹夫又何辭由是言之其所以稍
加優待者直以在上之體當然而不為下者設明矣有
如軍府之尊嚴責一屬吏為至易之事茍其力之可為
一頥指之奚敢不力非如它官財賦之不可必辦獄訟
之不可驟决而至於臨期誤事者比也今皂胥不照與
簿書吏事一例行移在某么麽之蹤非敢驕蹇慢令但
所在少有此例恐後來承襲不改繼至者以為破例非
體自某始自判府始區區之意竊謂承命而行即是遵
禀不必先次具申然後為稱所有勸農文謹已譔述隨
劄繳申欲望明諭所司此後或有使令遲速惟命不必
如簿書獄訟之例况善政垂成歩武日髙在某趨風之
日尚多儻畧於為郡文學之時而嚴期㑹於它時奔走
之日則始終無非效報之地區區冐死不任悚仄
　　　祠真文公祝文
嗚呼先生百世之師偉然泰山喬岳之氣象灑然光風
霽月之襟期即微言奥理而深索處暗室屋漏而不欺
以同胞同體視民物之衆以至公至誠結旒冕之知其
操履如金石其議論如蓍龜善類所倚以為宗主權門
所不得而招麾清明見信於奴𨽻姓名至誦於童兒蓋
親接乎考亭之緒又將沿伊洛而泝洙泗使天假之年
則必措世於唐虞之雍熈惟昔駕周原之駱適值江左
之饑非特蠲逋已責以為惠而又捐金貸粟而繼之非
特殫寸心之懇惻以挈其綱領而又羅九州之俊以効
其驅馳慮於已者無一毫之弗盡切於民者無一事之
不為請於朝廷者為五十餘萬之廩粟脫乎溝壑者不
知幾千萬户之黔黎視后稷之由已真可對越若汲黯
之開倉又特其細微某偶以弱質承乏計司仰先生之
髙躅兮匪門生之敢企矧嘉熈之歉尤甚乎嘉定之時
官無可發之廩國無可捐之貲人倫天理且至此而幾
熄菜色雷腹徒坐視其顛隮亦嘗呌乎閶闔迄何補於
毫釐於此而後知仁人之盛徳浩乎浹髓而淪肌至今
父老尚言之而感泣名筆紀載偶於是而獨遺昔有不
言使虜之績獨自喜乎活青州之饑先生蓋嘗仗漢庭
之節諒此心與前哲而同歸謹倣祀忠宣之遺意用敢
掲遺蹤而並祠某適有共二之役行解授代之龜命屬
妥靈矢心致詞庶㡬秉史筆者之有採抑以慰甘棠無
窮之思
　　　横江雜稿序
韓退之不肯著書謂其為也易則其傳也不逺欲俟五
六十為之冀其寡過予才不敢望退之萬一則雖終老
未可以著書况未五十六十乎自來横浦三年凡見之一
二諸文大抵出於應酬之廹非著書傳逺也士友不予
鄙請刻梓以傳蓋屢請而屢辭焉辭之力則梓之私甚
矣愛而忘其醜也既成以示予予曰盍毁諸或者囅然
曰工不工才也傳不傳理也過而刻之是蠟市人之鞭
也過而毁之是碎仇池之石也鞭不可蠟石不必碎子
姑求如退之者而折衷焉予曰諾因書以識
　　　趙司戎詩集序
昔余讀六一先生送東陽徐先生序其詞典以正其意
閎以深未嘗不歎君子之愛人以徳也及來横浦司戎
趙君時舉一見如舊交間誦其為文沛然如决川東下
雖龍門砥柱横扼其衝而不為避噫亦銳矣于後交益
深情益洽每寮友㑹輯則論人物短長賦詩歌談江浙
嶺海間竒勝事可駭可愕無能發一矢以當其鋒者雖
卻縠之明經書祭遵之雅歌投壺羊叔子之輕裘緩帶
時舉蓋不多遜也久乃出詩詞四帙示余余熟之復之
於是盡得時舉之為人今將御秋風東行過六一之鄉
試持盃酒酬先生味其言而想見其風其必有得矣他
日一笑相逢幸為余道之嘉定甲申夏季
　　　贈相者王仲父序
永嘉王仲父以風鑑㳺士夫間攜版曹曾君書來謁余
亟見之其容泊如其論鏘如誠有如曾君所云者余方
欲觀賢者於世煩仲父助余訪之或端居渾穆而胸中自
有丘壑或退然如不勝衣而智慮足以籠絡宇宙或其
外介然而襟度粹夷吞吐雲夢而畧不芥蔕或野服草
履一瓢一簞而軒冕之貴不足以動其心若是者皆余
之所願師且願交焉者也仲父足跡半天下閱人多矣
今又將踰梅關觀南海所至亦逺所見當益髙茍於是
有得焉還以告余余將許仲父具一隻眼嘉定甲申季
夏
　　　陳大庾公餘集序
古今官職號為繁劇者甚多而邑為甚處繁如處約處
劇如處閒可以觀政矣不齊之琴子㳺之絃歌其胸中
浩然與造物者並游於八極之表曾是繁且劇者得以
累其天哉三山陳君國華來宰大庾踰年而余適到值
君方攝學事辱為交承即之而溫叩之而不窮而尤樂
寓意於詩語一出口則士流輒争取傳誦以為楷時蓋
久作益富則又為之鋟梓以傳余得而觀之其詞清而
不癯贍而不汙而意態更自閒適蓋喟然而嘆曰琴於
單父絃歌於武城詩於大庾殆異世而同轍者歟方其
調素絃聳吟肩聲出金石筆落風雨豁然而萬象呈悠
然而百慮消豈知有所謂箠之楚之之勞簿書期㑹之
廹哉至於詩出而人誦之既誦而梓之士民相安之情
亦可槩見夫惟為政而不得罪於士民斯可矣然余之
所欲言者外與内一理也身與政一本也君之體方有
所底滯而未得其平繁劇既不能為吾政累則底滯當
亦不能為吾身累矣噫飬身之法詩法是也君盍反求
之
　　　已酉奉御筆宣諭之平江府任恭䟦
御筆云聞徐某疾已痊安念其賢而有才决不可聴其
歸吳門咫尺宣諭此意勉其之任某至平江刻御筆於
郡治恭䟦云恭惟皇帝陛下仁恕根於天性忠厚得以
家傳涵覆寓宇壹以中庸之道為本羣臣則體之真如
腹心手足之視也庶民則子之真如痒疴疾痛之切也
視三五聖人之用心蓋同一揆臣孤蹤寒逺久分投閒
淳祐更化之明年上誤眷知復塵班列踰嵗被疾滿三
月告終不瘉勢􁁄甚乞去弗獲復䝉恩予麾節力辭又
弗獲進退彷徨惕焉懼得罪迺閏四月十有七日相臣
以傳旨宣諭賜臣御札勉令之官臣端簡捧誦龍翔鳳
翥星輝日麗恍然溫綸之挾纊灑然病骨之欲仙臣亟
百拜稽首欽承天子威命甫旬日即扶曳就道紬繹聖
訓夢寐不敢忘夫臣有疾陛下念之臣乞歸陛下留之
臣未行陛下勉之非體之深乎然仰窺如天之仁豈直
為臣一身計哉扶風于今為股肱郡自朝廷視之則臣
身為近自淮浙視之則吳門為近由是而推以及於四
方萬里之廣愈逺愈近愈疎愈切所以體羣臣乃所以
子庶民也天章昭回實與中庸之旨相表裏凡為臣子
者疇不感勵激發殫死力以報萬分哉思昔汲黯守淮
陽自以病力不能任郡事武帝勉之曰吾徒得君重卧
而治之爾臣之才不足望黯而陛下之恩過於武帝使
臣不以淮陽治吳門則為負其民不以汲黯事陛下則
為負其君用敢勒諸堅珉以紀聖恩以明臣志
　　　䟦無垢借米帖
　軍倉遂絶糧九成至此十三年未嘗見也白米借十
　石糯米二石以濟其目下艱窘公如納秋苗却可就
　取也九成干凂日升學諭宅上萬福
右無垢先生寓横浦時借米於曾君日升帖也先生遺
墨在郡者多矣聞人達士皆嘗表而出之獨此帖湮晦
不傳某從日升之曾孫國良借觀之三復以還宛然而
趨下風承謦欬也嗟夫士固不免於窮窮然後見君子
魯公之乞米先生之借米其困阨無聊甚矣而傑然之
氣浩浩乎其胸中不衰也抑於是竊有感焉古人固有
三旬而九食甑塵而釡魚者矣而二公不能以無求何
哉蓋道無常在在時而已當其不可則不食不受不害
其為髙當其可則或乞焉或借焉不失其為潔愚因先
生之節又以知曾君之賢所謂十三年蓋紹興乙亥嵗
也後七年中秋南昌徐某敬題
　　　䟦杜子野小山詩
言天下之美至於同而止五穀天下之正味其美不待
贊也至於水草之葅陸海之産亦得以擅美焉何也以
夫人所同嗜也十年前聞子野有能詩聲今於梅花嶺
下得其藁亟揮俗吏去披巻讀之雖未暇饜觀而佳句
已領畧矣及觀諸老題䟦則凡所當識處徃徃與愚意
合信知口之於味有同嗜焉茍同矣其為美無疑也短
長肥瘦各有態玉環飛燕誰敢憎要當作如是觀若夫
五穀以主之多品以佐之則又在吾心自為持衡少陵
五穀也晚唐多品也學詩調味者也評詩知味者也孟
子有言至於味天下期於易牙試與子野商之嘉定甲
申閏八月哉生明
　　　李監稅子以其祖肖堂所書盤谷序求䟦為書
　　　　其後
魏鄭公以忠亮聞於唐世寳其笏至孫謩挺挺有祖風
於是家益大忠益著笏益重人主至以比甘棠噫是可
觀已為肖堂之孫者尚勉之
　　　文谿曾氏五君圖贊(并序/)
西昌曾肅溫夫嘉祐進士山谷宰邑以清髙處士目之
有子四人長(安/辭)長吉三舉與大觀三年特奏名闢室以
居繪古逸士十人於壁而徜徉其間號十一居士次(安/上)
移忠熈寧中兩中第仕止彭澤令號屠龍君嘗著禾譜
東坡所為作秧馬歌者次(嶧/)舜和元符二年進士仕止
清川丞號青城山人次(安/强)南夫第元和三年一科仕止
湖南常平使者號秀溪居士是為文溪曾氏五君子其
曾孫待舉繪為圖求贊贊曰
超然一翁四子儀之孝友之風見於鬚眉窮不失義達
不離道問胡為然從吾所好落落難合皓皓易汙歲晩
松檜獨不我疎父子一家榘矱千古勗我雲仍祖乃厥
祖
　　　梯雲義約
横浦以周程重以無垢愈重欲學周程唯學無垢可矣
今士子進身獨科舉一途科舉未可少也無垢以經學
試秋闈薦名第一試南宫又第一對集英又第一而先
生之所養所言所守何如也志先生之所志學先生之
所學則伊洛可詣義約可舉而科舉可無愧也
　　　䟦黄瀛父適意集
余㓜讀少陵詩知其辭而未知其義少長知其義而未
知其味迨今則畧知其味矣大抵義到則辭到辭義俱
到味到而體製實矣故有豪放焉有竒崛焉有平易焉
有藻麗焉而四體之中平易尤難工就唐人論之則太
白得其豪牧之得其竒樂天得其易晚唐得其麗兼之
者少陵所謂集大成者也余固樂於易而瀛父實以易
得之是與余同味者故書
　　　送造墨唐生序
予來横江兩載有以硯岡文集惠教者讀之累日不厭
於是始知有硯岡越明年唐君攜墨卿來訪問其世則
固硯岡之裔也予已心知其墨之善矣呼陶泓毛頴楮
先生面試之皆曰可於是又知有唐君大抵人之於書
於畫於琴棋筆墨均名一藝使庸俗輩為之非不具形
模也非不存節奏也非不備體勢也然形完而神敝聲
宣而韻淺外澤而中枯作者一出意為之則相去往往
懸絶是豈可以智巧索哉採丹若神運斤成風必有進
乎技者矣唐君誠有以似硯岡之傳則墨其餘事也
　　　䟦趙簿覺菴彚藁
先儒以手足痿痹喻不仁而以覺言仁方其不仁也吾
之心腹手足百骸九竅藩籬横生封畛角立無自而能
一及其覺也則萬事一事耳萬物一物耳萬理一理耳
無徃而不一是故覺為難誠覺矣其於言於行於已於
人於家於國有二理乎無也覺菴趙君與僕為同年友
仕南安為同寮其文老健雄放發於學力之所到不與
後生抽黄嫓白者馳騖為髙其遇事敏而銳其子弟秀
樸固知其非偶然者及觀所著彚藁而養志一說實先
焉詞旨之深有以推明内則之所已言而發揮吾孟子
之所未言者而後知覺菴之悟門在此也夫覺則為仁
而仁之實在於尊親推此而立言垂教則千條萬緒其
有外於此覺者乎伊尹曰予將以覺斯民也覺庵尚勉
之
　　　廬陵譚校正以自牧名其齋請予銘之
山兮巖巖而蘊於地至髙能下乃謙之義是心之微出
入無時一失其養矜夸敗之大言欺世盛氣凌物求名
而亡為徳之賊衆山雖髙猶有嵩衡嵩衡極矣天在其
先君子人與卑以自牧若無若虛雖足弗足追羊羊亡
飯牛牛肥凡牧之道推此可知
　
　
　
　
　
　
　
　
　
　
　清正存稿巻五
欽定四庫全書
　清正存稿巻六　　　　　宋　徐鹿卿　撰
　　頌詩
　　　明堂慶成頌(并序/)
洪惟聖宋十有四葉皇帝御極之二十二年所以培髙
浚深襲休垂鴻以對於神祇祖考者蓋已素矣乃季秋
之月將有事於明堂逺維成周嚴配之文近稽皇祐一
王之典蔽自聖心奉寧考並配鉅麗偉特焜煌翕赫臣
民咸曰休哉先三日列辟造廷奏啟齋宿有語於門者
曰上自朔旦茹蔬止酒矣既入有衛士相告曰上親禱
于天章閣矣及時將祭冠佩咸集侍班南廡下有閣門
老院舉手加額忻然診于衆曰上明禋凡七然景氣澄
晏無若今夕可謂與天地合徳矣聞者莫不動色相慶
臣因伏惟夫㣲之顯誠之不可揜如此皇帝端居法禁
一念所發而天地鬼神臨之都民走卒誦之迄禮之成
百休昭貺臣於是知流離盜賊不足憂外夷敵國不足
平乖氣可消和氣可格特在終始此一心爾臣幸得以
職事周旋爼豆間與觀盛典而又叨侍經幄許得以文
墨自見謹撰成明堂慶成頌一首凡二十四章章四句
冐昧繕冩以聞雖詞理淺薄不足摹繪日月之光然情
意所在亦㣲臣拳拳忠愛之義云其詞曰
穆穆聖皇出震乘乾二十二載如日中天大祀有彛親
享凡七嚴父配天昉自今日逺稽前載其在成周皇皇
宗祀奕奕垂休近㕘家法有若皇祐一祖二宗於焉並
侑時維秋季涓吉中辛本以忱敬秩以儀文皇在原廟
推迹本始錫慶儲祥仙源演迤皇入太室祼獻必躬列
聖在天時降于宗皇升玉輅齋莊中御一塵不驚六飛
如舞皇登陽館幣玉交陳五位時序徧於羣神相維辟
公耆俊布列珩璜鏘鳴籩豆豐潔樂既具奏佾舞工歌
八音克諧兩間浹和秋空無滓萬里一碧璧月珠星瑞
光浮溢忽焉低垂非煙非雲若降若接郁郁紛紛肹蠁
潛通受胙飲福移班紫宸嵩呼三祝祭澤下流肆𤯝端
門雷雨既作草木皆春人曰吾君兼旬蔬食孰知陟降
常在帝側人曰吾君精禱天章孰知明徳日薦馨香凡
皆可為天不容偽眡此休嘉豈其力致一念之善神人
具懽朝野傳夸中外鎮安流民可綏夷狄可滅天且弗
違人誰敢越前星必耀年穀必豐人所同欲天寧弗從
侔徳周成儷美仁祖於萬斯年受天之祜若古有訓明
命難諶雖休勿休惟單厥心我將不作臣竊其義請誦
末章夙夜祗畏
　　　明堂慶成詩(并序/)
恭惟皇帝陛下自登大寳至於淳祐八年禋祀凡八方
詔旨初下靡日不積忱致欽申飭攸司期以對越是歲
秋仲將有事于明堂而零雨其濛罙日未止上憂形玉
色弗懈益䖍先事歴吉祇告原廟起視霽色澄湛景象
清穆既謁太室衆以燠潤故疑懼旦而玉輅徐驅揚鸞
鏘鳴成禮之夕碧空無雲明月在地儀節叶度樂舞之
奏神靈顧歆内外懽悦上心怡愉下至奉璋執爼之臣
以至三軍萬姓之觀禮望幸者填溢充塞翕然同辭莫
不忻然相告曰丕休哉我皇懿徳純敬上對天心下符
人心亨運重開昉自今始將至於萬萬年無斁臣幸得
備數法從目擊盛典不勝踴躍贊歎謹拜手稽首綴成
慶成七言長詩一首凡二十韻仰効歸美之意且以寓
箴警之萬一云塵滓太清臣下情惶懼戰灼之至詩曰
聖皇歴服萬斯年今搆精禋第八畨配合二儀嚴大報
侑兼三后有常尊純心實徳期先盡縟典彛儀匪漫繁
淳祐本因皇祐制民心所欲聖心存季秋肇卜中辛吉
旦氣深憂宿靄昏罙月齋居忘肉味寸丹靡日不天閽
俶臨原廟清風穆既駕鑾輿曉日暾明徳馨香非黍稷
真機軒豁露乾坤髙空不夜天澄湛大樂同和景晏溫
福祿穰穰綿帝賜本支奕奕慶文孫誕敷解澤傳鷄赦
環列臣工肅駿奔河海晏清成鉅典神祇安樂衍璿源
無前休美方揚厲持敬工夫重討論武帝中年惽内慾
明皇晩歲異開元願將英斷充剛健早正皇儲立本根
駿骨廣求來冀馬烏巢不毁集庭鵷長存鯁亮為元氣
痛絶隂柔杜倖門肅正紀綱强國勢細分臂指鎮侯藩
微臣何幸逢熈事奏雅終篇罄瞽言執㦸從官今老矣
華封祝壽報君恩
　　五言
　　　湛泉送客二絶句
吾生如寄耳嶺阯又三年政自歸心碎那堪送客船
　　　其二
中年懐易惡更聴斷腸聲多謝兩榕樹逢人管送迎
　　　䕶法寺勸農呈秘丞
出郭囂塵逺勸農徳意宣旌旗清賞地蓑笠嫩晴天犬
吠柴門曉牛肥草徑鮮殷勤觴父老和氣釀豐年
　　　贈曾司戸
君家螺江頭我家劍江邊千載㑹相望飲水同一川朅
來古梅關相識春風前髙義軋層漢清譚響幽泉努力
效徃哲勿為時俗牽
　　　詠蘭
叢蘭抱幽姿結根托山壤所據良孤髙其下俯深廣雲
氣接清潤雨露從資養雖然翳深林未肯逐衆莽輪蹄
紛紫陌誰此事幽賞幽賞縱不及香風自來徃
　　　酬正錄直學(二首/)
我生愜幽尋訪古梅花邊道原𣺌無際滄海滙羣川仰
之歎彌髙立則參於前為山始覆簣掘井當及泉端期
㑹真意可但窺陳編冄拜禮雙趺清風生誦絃
　　　其二
劍水望梅關山川接鄰壤前哲餘典刑多士徳心廣曾
子重而厚朱張妙存養吳子粹而雅筆耕懲鹵莽有友
五人焉亦足共清賞烱然玉韞櫝持此將安徃
　　　酬衆士友(二首/)
行歌有妙趣聲滿滄浪邊岱嶽宗衆山渤澥傾百川今
人悉闇投無因難至前古人貴漸進有本如原泉周程
不可作三歎撫遺編正音𣺌難聽蛛絲潤鳴絃
　　　其二
大鵬息天池蚯蚓潔槁壤吾儒茍自適心與天地廣受
之不為㤗鍾鼎備榮養挽之或不留林野歌浪莽(陶詩/浪莽)
(林/野)令譽妙文繡片言榮爵賞物理有乘除大來斯小徃
　　　次曾司户見貽之韻併餞其行
聞道常苦遲生世何用早洛學此開端文義富論討髙
山勞景仰内鏡㡬囘照此心同古今一理該衆妙
　　　和黎丞梅闗嶺
峭壁接髙天閒雲淡横嶺稍便僧房靜未覺官曹冷風
月兩閒人山川一佳境誰與共此樂老仙白垂領
　　　判府羅郎中舉似快閣佳篇輒次嚴韻
此菴湖海士心學富家傳徳量擎天柱功名下瀬船風
流今尚爾頭角已嶄然蚤晩分清切輸忠雨露邊
　　　輓陳太庾(二首/)
前身簡齋老今世令河陽眼底功名小胷中書傳香清
談了公事餘力到詩章鳬履今安在清都侍紫皇
　　　其二
一病成疎隔琴堂入見時形癯已非昔客至尚談詩手
墨松煙濕聲歌薤露悲春風誰管領(前賀生/日詩語)梅月重相
思
　　　再遊梅關書呈黄幹
雲邊大庾嶺嶺上一叢林送徃迎來路升髙望逺心年
華今復古人事古猶今惟有關門石相看嵗月深
　　　次黄幹梅闗韻(二首/)
老盧行法地千載復抽關崖石横雙翠禪機滿一班兩
泉涵定慧半榻卧雲閒著我談風月真成出世間
　　　其二
相逢白蓮社失脚過前溪野興雲横浦禪心絮著泥梅
花大庾嶺鉢石古招提擾擾仕途夢從前幾箇迷
　　　廬陵書院次陳明叔韻
西風下黄葉客裏上新愁許我聨舟渡從君借箸籌坐
縻三月久寛作兩旬留聚散一塲夢邯鄲鼻息齁
　　　快閣書呈吳宰
千里江章路登臨獨此雄清波長夜月落木又秋風浪
芷浮花外盟鷗狎鷺中詩魂蘇醒在千載豫章公
　　　丙戌年新春偶成
新年十許日才有一篇詩鄉思風中亂春心雨裏知病
緣衰驟至懶與睡相宜暗思泉溪上杜鵑啼故枝
　　　感興(二首/)
吹竽媚所好乞墦厭其餘邇來效尤者徃徃拾芥如
　　　其二
浮名豈不榮遺道亦安忍君看趙孟徒千古同一盡
　　　春日
地冷春無力野晴天有功芝蘭傲幽谷蓬藋長東風政
以身為患非關詩得窮且求吾適意敢擬衆人同
　　　小英石峰
舊作英巖隠今為庾嶠行雖然一拳許有此數峰青崷
崪驚凡目堅剛悖世情墨卿相指似只尺是蓬瀛
　　　送太庾黎丞(二首/)
老矣黎夫子拳拳只此書萬緣俱淺澹一字不遺餘庾
嶺風煙句石溪雲水居無人知此味説似子非魚
　　　其二
客懐秋易惡送客更當秋薄宦相從久孤征肯暫留酒
輕離思重目短大江流黄菊聊持贈寒香晚不羞
　　　次瀛父詩
青山闖門户綠竹窺簷楹巋然一亭石境界涵幽清李
侯昔經始扁以横浦名亭前兩泓泉吞吐寒蟾明方圓
中規矩曲水相紆縈汲溉當瓶盎觀覽駢簪纓黄君靜
者徒(道號/靜寄)磊落千人英朅來梅花邊一見眼為清官居
亷泉上復此逢清泠詩豪㵼銀漢興逸凌紫京回首聲
潺潺恍如醉翁亭
　　　林判府和前韻見示且約暇日論茗次韻為謝
昔我觀西湖碧瓦䕃丹楹冷泉一泓玉占斷錢塘清南
來泝西江灘以十八名出門訪亷泉醉眼增雙明平生
山水性不著塵俗縈佳處輒留憩竟日陪衿纓薄宦落
横浦師友皆豪英尋勝得湛泉古甃莓苔清上有石崖
峻下有沙水泠(韓沙水/光泠也)近可俯貢川(謂亷/泉也)逺可企吳京
(謂冷/泉也)為公飲春茶日日來新亭
　　　府判再示楹字韻詩再和之
别駕寳横道冷官槁代楹誰令塵土姿近映氷壺清君
家閩山陽泉以䝉著名(家有/䝉泉)平生養正功炯炯心地明
我家古泉溪四顧巖巒縈(蜀道難百步/九折縈巖巒)日迂長者轍來
徃紛振纓湛泉偶趨風漱液咀流英(張衡思𤣥漱飛泉/之瀝液兮咀石茵)
(之流/英)古榕憩隂隂綠竹哦青青泉鳴似喚客盈耳清音
泠(陸機文賦音/泠泠而盈耳)歡謠動海隅溫詔來宸京只今遊覽地
囘首真郵亭
　　　出灘賦灘石
嵳峩聶都山豫水兹發源始者才濫觴其流細涓涓東
行介南埜章水西入焉又東漸雄張有州故名䖍貢水
逺來赴融合為贑川當其初合時泓渟匪為淵中通尺
五流玉虹卧蜿蜒羣山來左右萬石梗後前初疑牧羣
羊忽訝堕飛鳶伏犀狀魁傑浮鴈影接連阿河陣敢死
赴浴池連錢下者宛蹲踞上者將騰騫或矯首欲鬬或
宛留安眠或退然深伏露尖大如拳或竦然特起儼立
髙齊肩或兩兩為偶或伍伍相連此有一席平彼有萬
竅穿齒齒漱寒洌眼眼開青圓形模互馳騁氣勢相吐
呑平坦十數丈變怪紛百千顧盻不暇給算數疇能殫
天公轟震霆力士推雷門上下相舂撞對語不得聞衆
灘角巇嶮四灘獨稱専其一曰天柱竪立如登天幽深
下無際渦盤矗迴旋其下為舞索風柔飛翩翩絶流迤
而東虵蚓相縈牽大了與惶恐殆見伯仲間輕駛疾於
箭號怒沸若煎下此得安流袵席過舟船我生若萍梗
薄宦遊梅關三載兩經過每過心為寒酹酒問長江胚
胎始何年胡不事夷易而樂從險難江神信靈異恍惚
若有言吾來卜居此肇自開混元清兮伏塵滓介如抱
剛堅一片朝宗心萬折無變遷所樂在兼濟未始間愚
賢征人閙憧憧鷁首浮翩翩吾力所能任登岸常相先
雖然有觸齧自取非吾愆清獻昔疏剔不露斧鑿痕至
今虎城下滚滚流遺恩坡仙逐海南為世所棄捐風帆
一葉身詩句萬口傳灘石本非險人自以險看委蛇曲
折間道徑自平平子行但由中坎窞居其邊子舟要適
平輕重防其偏乗流亦良便避礙須達權五湖瑩如鏡
瞬息風濤掀嬉笑或藏怒至愛存笞鞭灘石信非險險
處却萬全我聞説是義心思俱豁然一笑過灘去落照
銜山前
　　　雜興(六首/)
荒凉横浦郡頗稱冷官居為甚更清睡冬來不讀書
　　　其二
梅花亦何寄偏便幽人愛清寒風雪夜一枝靜相對
　　　其三
竹枝雙翡翠縮頸照寒水驀見渡溪人一聲忽飛起
　　　其四
庭蘭尚牢落庭草已勾萌草與蘭何似東風亦世情
　　　其五
豈不謀數椽吾力苦未足破屋儻支撑尚堪燈火讀
　　　其六
學詩不能神得句常草草儻可寄吾懐豈必人稱好
　　　月夜赴郡會歸輾轉不成寐觸事感懐
庾山髙入雲章水清見骨山髙晩宜梅水清寒浸月美
人天一方雲烟妙空濶帶月簮梅花獨起舞殘雪
　　　其二
槎牙兩榕木偃蹇江之濆雖縁擁腫廢幸免尋斧斤東
家不鳴鴈喑黙存其神事固不一㮣鴈烹木長春
　　　其三
連雲峙華屋東隅滿荆棘延縁耗地利狼籍窺空壁一
朝火燎原根枝蕩無迹蔓除亦可喜火烈憂轉劇
　　　其四
騎獵似為業養鷹如養兒人言鷹玩兔主翁鼎鑊之玩
兔信不忠九死固其宜萬一疑似間羣鷹驚欲飛
　　　賀判府生子
西江最上流南安古名城庾山蔚然秀章水瀏其清異
代得偉人分此風月平徃者程伯溫關决錚有聲煌煌
萬金産炯炯雙珠明四海名父子一門佳弟兄造詣極
洙泗叩擊鏗英莖流風已百載今日復一程提屏東方
來寛令孚羣甿名門衍餘慶蘭玉添新榮山川萃神秀
穹垕儲精英仲律青陽熈五夜璧月盈天上雙麒麟剛
欲逐隊行抱送者釋氏協夢兮長庚昔為程氏子俱以
斯道鳴今為陳家兒岐嶷由天成覔公洗兒錢我不學
世情期公愛子深視厥程先生器質待涵養門户須支
撑會看三世間接踵當巨衡
　　七言
　　　之官過贑灘(二首/)
玉局詩中惶恐灘聞之已為骨毛寒那知舞索并天柱
(二灘/尤險)更向前頭作怒瀾
灘聲嘈雜怒轟雷頑石參差撥不開行客盡言灘路險
誰教君向險中來
　　　雨霽報謁見一鷺得魚羣鷺爭食之(二首/)
一鷺翩翩傍釣磯隔汀羣鷺已知機空將辛苦供羣吻
畢竟貪魚罪有歸
履險窺魚得幾何傍來攫取較多多爭如歛翼餐餘粟
猶在人間潔白科
　　　壽曾僉判(二首/)
漸報星橋鐡鎻開遊仙失脚下蓬萊一番春色歸桃杏
半吐歌唇獻夀杯
陸地新開萬朶蓮綵雲擁出幙中仙傅巖已入春宵夢
火急排雲叫九天
　　　和杜子野湛泉詩來詩有塵事分清事之句
榕隂漠漠俯清泉泉澑涓涓不計年未必塵紛敗佳思
凭欄得句却天然
　　　子野又以詩來言不畫涪翁畫李翁再和之
太守一時留恵愛詩仙萬古自清風尋常藻繪初何記
終是人心記此翁
　　　聞鴉有感
鵲羣饒舌本何功鵶陣狂言却似忠聞鵲忻然鵶輒唾
甘諛易售古來同(容齋續筆言北人/以烏喜而鵲為凶)
　　　讀楊妃傳
六宫粉黛溢三千一箇中間寵愛專自此世情生妄想
推排妃子作神仙(世俗見明皇溺愛貴妃遂指為神仙/中人妃固非不美而未必真冠代也)
(徒以六宫之衆無一當意獨妃得以專寵故想像/其不可及世間事如此者何限詎止一妃也哉)
　　　曾氏清江亭
想得當年月浸扄諸公翰墨此縱横亭荒久矣詩無恙
一道長江萬古清(有無垢澹/菴真蹟)
　　　杜子野寄雲山蘭石四畫且以近詩來和韻酬
　　　　之(二首/)
石瘦蘭馨入骨寒筆端徃徃帶儒酸河陽桃李春風滿
此段煩君更畫看
愛君標格碧峰青為輟床頭竹葉瓶想得醉餘鋒頴健
羣鵞端欲博黄庭
　　　和杜宰送茶韻
誰遣持書晝打門茶魁有句牧之孫(牧之云茶/為瑞草魁)煎調還
我西江手水茗相投自不渾
　　　又韻
月團不遣貢脩門却寄書癡閉户孫若把蕉坑分品第
濬功端合遜王渾
　　　杜子野惠來禽内碧桃謝以一絶
五色雲箋到冷曹更將菓實飽詩饕便應譜入來禽内
青李刋除著碧桃
　　　子野惠竹􁋘有感而賦二絶(形如虎/大極肥)
玉局詩中曽識面小山書後忽題名鴟夷混沌俱慙遜
更勝河豚太瘦生(坡仙云鴟夷讓員/滑混沌慙瘦爽)
食根為􁋘肥腰腹(食竹根/鼠也)食實為凰長羽毛同是此君
供廩餼居然地位判卑髙
　　　七月二十一日重過贑灘十絶句
矯矯雄張虎欲奔低低蹲伏鴈成羣丁寧莫礙行舟過
喚作長生萬石君
　　　其二
初疑萬馬立沙汀又似臨流簇戍兵激怒灘聲能許劣
終宵長泄不平鳴
　　　其三
漱崖嚙石出竒功浴月涵風淡蕩中過者千㠶閙如織
會心知有幾人同
　　　其四
乗居山徑若﨑傾舟渉飛湍石膽驚等是危途休計較
此心無礙盡堪行
　　　其五
北來快順一篙駛南去間關百丈牽世事從來且如許
下灘船看上灘船
　　　其六
嶺海脂膏自古傳至今來徃共長川川靈有眼還知道
幾箇歸人月滿船
　　　其七
江清端可樂調飢險處行人盡得知平陸波濤良叵測
險中却自是平夷
　　　其八
聞道春江㶑灔時灘平如掌棹如飛何時滿却葵丘戍
流水桃花送客歸
　　　其九
十八灘頭一葉身山川曾識舊詞臣詩魂百載猶蘇醒
應笑風波解戱人
　　　其十
儲潭初發未朝餐一日經行十八灘不似來時推不進
吟詩把酒傲驚湍
　　　廬陵試院次陳明叔韻
曉看窓影過飛鴉短髪蓬鬆一半斜兩月不遊真瘦却
夢尋庾嶺訪梅花
　　　梅花
舊傳庾嶺梅花好及到梅關少見梅惟有一般差可信
南枝長占小春開
　　　觀釣
熱猶造請褦襶子老未知休矍鑠翁立懦亷頑今幾見
桐江夢想一絲風
　　　府判社日招飲蔣園座中索賦詩三絶句
玉妃圍坐簇娉婷勾引陽和媚徳星洗盡凢花脂粉氣
月香亭是雪香亭
城西好事主人家走送天香國色花嶺阯三年才見此
便應奴婢命山茶
栁絲搖曳春風裏山色空濛社雨中領畧韶華拚一醉
巴歌聊爾效南翁
　　　再續前韻
鶯谷聲喧雨乍晴邦人引領望屏星陽和一氣元無際
小為尋花到野亭
荷囊清白舊傳家來看溶溶月下花不似尋常殺風景
也宜飲酒也宜茶
筆端鸞鳳詩千首社下雞豚酒一鍾九十日春今强半
典衣還憶少陵翁
　　　依前韻呈府判
城南煙雨趂春耕遙指屏星是福星肯學晉人耽燕樂
只因脩褉會蘭亭
占籍蓬萊第一家勸農蒔稻莫蒔花時和不但歌華黍
牆有柔桑焙有茶
發舒生意烟花外醖釀豐年雨意中關決郡條知有助
故應千里化文翁
　　　月香亭主人送以牡丹座客作芍藥品題(翌早/知其)
　　　　(誤二詩謝/花勿怪也)
素粧芍藥萬花王葉未全舒滿國香醉眼瞢騰渾不醒
虎賁却似蔡中郎
　　　其二
玉容當配水仙王壓盡羣花不敢香晝困未甦酣宿雨
也疑湯餅試何郎
　　　愛山堂七絶句(并引/)
　　　　(愛山堂大庾之西館也始名裕民繼超然近/世浚儀趙君為令始易今扁南安居嶺北環)
　　　　(城大抵皆山而面勢局隘以偪惟斯堂對五/侯峰太平山圍繞於後如簾幙中坐達觀疎)
　　　　(林前横溪流映帶一佳處也自有堂以來幾/世幾年而未為山著語豈囿乎形氣者有遇)
　　　　(不遇山之與人固無以異乎抑造物者祕此/竒觀將有待而發之與今令君史子束不鄙)
　　　　(謂余盍賦之因綴七絶句呈似余詩安足以/發越造物之竒觀亦姑以慰此山之寂寥耳)
　　　　(寳慶丙戌夏/季二十日)
横江江上四山環少得當前面勢寛試上此堂舒逺目
疎林盡處見峰巒
　　　其二
大峰舒肆小峰崷簾幙中間坐五侯立斷斜陽吟不透
一聲牧笛滿林秋
　　　其三
竹籬茅店野人家門外青流一帶斜小隠桃溪端的是
更須水上覔胡麻
　　　其四
比屋桑麻三月雨夾溪桃李四時春誰歟幻出山前景
指似堂中覔句人
　　　其五
自有堂來三換扁官居賢否只山知酴醿嫵媚今何許
山色青妍宛舊時(圖志云裕民/堂荼䕷成架)
　　　其六
客問主人今暇否主人心與水雲閒庭空吏散文書靜
茗椀熏爐上愛山
　　　其七
坡谷經行久品題顧令迂拙强摉詩雖然何世無坡谷
山立孤髙好自持
　　　贈琴士翁明逺併簡幹教二黄丈
鍾期不作伯牙死琴墮雲烟蒼莽中翠玉樓前幾識子
山風吹散又西東(去歲遊翠玉翁/琴未至予先去)
莫恨吾琴難入俗俗人不聽韻方髙秦筝耳畔休拈出
韶石亭前走一遭(詩自曲/江來)
靜寄琴中適意吟魯菴句裏自然琴琴詩若要清如許
千古寥寥覔賞音
我亦能琴妙不傳無琴無譜併無絃客來問訊琴安在
指似孤鴻落日邊
　　　章貢三咏(并引/)
　　　　(寳慶乙酉仲冬既望鹿卿歸自螺川靜寄主/人黄瀛父檢法黄丈司理李丈檢法趙丈鈐)
　　　　(幹吳丈相約遊鬱孤訪洞天入崆峒道院觴/客于衮衣葺纛堂酒半登紫翠玉樓用覽山)
　　　　(川之勝瀛父不鄙謂余不可無以記之因成/三小詩呈似且以志諸君子眷禮之渥云)
羣山湧浪翠周遭中峙層臺氣象豪萬里闕庭長在望
定應天眼照孤髙
　　　　右鬱孤臺
崇山脩竹小蘭亭人在雲烟深處行環立千竿了清絶
中盤一徑巧紆縈紛紛鴈鶩庭堆案擾擾蠅蝸市有聲
洞裏道人忘底事小橋西畔句初成
　　　　右鬱孤洞天
夢跨長虹海上遊寒生肌骨一壺秋好風吹得詩魂醒
自寄雲間翠玉樓
　　　　右翠玉樓
　　　上判府陳秘丞
斗大山州枕上流蓬山仙客此遨遊讀書竹屋公多暇
樂業江郊民有秋泮藻叢邊深長育嶺梅香裏費賡酬
有人來問和羮味太守忘言一笑休
向來一榻下南州此事無傳閱幾秋顧我風流非孺子
乃今天幸事王侯頽波甚矣誰能返砥柱巋然好鎮浮
喚起東湖風月夢請為榱桷備兼收
　　　酬溫户見和首篇
南來冠葢總名流契合全忘是宦遊清甚夜寒金井露
瑩於霜曉玉壺秋梅關景物詩陶寫蓮幙風流酒勸酬
只恐烏羅留不住漢庭山立看揚休
　　　酬陳太庾(二首/)
從來令尹職承流君亦牛刀嶺阯遊和氣滿城桃醉雨
仁風四野麥先秋陳𤣥譜在交逾固毛穎功多賞未酬
撫字勞心古如此不須為米便歸休
英聲獵獵滿山州翠剡飛來鶚在秋父母視民非俗吏
子男分土列諸侯篇詩捲送驪珠爛杯酒相從蠟味浮
不必即人人即我定知瑚璉合當收
　　　酬何學賓(二首/)
商山黄綺信清流自合相從鶴禁遊鄴架爛觀三萬軸
莊椿行老八千秋髙懐莫遣羣兒覺佳句那無半語酬
我亦諸侯老賓客更將墨守問何休
昔聞鼻祖在揚州詩句清於玉露秋奕世相承忻有後
在家還復勝封侯觀頥義熟靈龜見祝壽杯深緑蟻浮
丹鳳休銜丹詔下黄冠已懶待黄收
　　　酬曾學録王掌祠(二首/)
夫君砥柱屹中流也肯來為泮水遊好句上摩周雅頌
褒詞榮過魯春秋髙山忽奏音逾古美玉深藏價未酬
捜遍枯腸難論報江淹聊欲擬揚休
去年射策古杭州來到梅關嵗已秋徳薄豈堪儀衆俊
貧軀聊復客諸侯一窻燈火味清苦四座風流酒拍浮
弟子無非樑棟用先生未必副先收
　　　酬張録南老(二首/)
詞源輕寫峽江流曾蹋槐花月裏遊梅嶺詩篇一甌雪
芹宫書策四山秋明珠小借枯崖潤美玉那無善價酬
再戰定穿三汲浪絲鞭席㡌拜新休
生長西江帝子州蟪蛄强欲語春秋溉根正喜逢張籍
拾芥寧堪擬夏侯冷淡工夫千兔秃飄零蹤跡一萍浮
自量只合山林住烏幙如何也見收
　　　酬張直學(二首/)
漳水元通劍水流朅來庠序得同遊自從快踏梅花雪
一洗從前茆瘴秋官况我今忘獨冷鳴聲君合起相酬
龍光自有張華識句不驚人未遽休
平生久願識荆州落落參辰幾度秋下榻有誰知孺子
運籌端合屬留侯吟成春草夢非夢跡漾風萍浮自浮
見説桂枝消息近廣寒清徹片雲收
　　　酬吳直學(二首/)
滚滚詞源峽倒流飄飄擬上廣寒遊一編芹泮挑燈夜
兩捷槐花得意秋賸喜文盟堪共結忽驚詩債未曽酬
數能相過徵奇事肯學淵明遣客休
慚無健筆敵蘇州蝸蚓聊鳴子夜秋問樂定應從季子
尋盟自許長滕侯佇看騰達飛黄去小共徜徉大白浮
㑹有雞林識風雅一詩端把百金收
　　　酬朱直學(二首/)
儒官領袖得名流子佩應無在闕遊只要松筠耐霜雪
須知蘭菊自春秋年齡五十當榮顯風月三千足唱酬
揚善推能需叶贊有容心地儘休休
南來草木半炎州喜見氷壺一段秋所學有原真父子
自前無種是王侯傳家肯羡金籯滿用世還知玉璞酬
人事盡時天理見但勤耕耨候豐收
　　　酬楊直學(二首/)
人生遇坎與乗流入則藏脩出則遊風順鵾鵬須擊海
時來蟋蟀自吟秋教經已勝金籯贈遺錦慚無玉案酬
著脚蘭臺自今始懸知下筆不能休
四海聲名揚道州亭亭心幹凛髙秋耳孫自是干人傑
骨相當為萬里侯春入草堂清夢透名登桂籍暗香浮
錦囊正恨新詩少説與奚奴取次收
　　　贈太和曾機宜
故家名姓塞乾坤曾上歐蘇涑水門似此髙風寧幾箇
至今流澤到諸孫談詩江上風烟圃訪我梅邊竹石村
尚有典型堪世守㑹看溟海化鵬鵾
　　　壽陳太庾
壽山輝彩照湖山管領春光又一畨動地名聲太丘長
傳家詩派簡齋孫梅關信息羮調鼎桃縣風流酒滿尊
里社逢時公事在好施竒計復中原
　　　去年修褉後三日得南宫捷報於家今年是日
　　　　與同年趙簿同事泮宫感而賦詩
淡烟疎雨杏花天回首春光又一年月桂香中方並駕
嶺梅隂裏競揚鞭覺來始悟他人夢著罷傍觀國手先
一動靜間知造化吟情渾寄栁絲邊
　　　趙簿見和復次韻
一昨瞻依尺五天青衫槐簡是同年飛騰影裏尋芳躅
警蹕聲中響靜鞭夷路已看騰驥駛競風須遜畫蛇先
宗臣底事猶棲棘有䇿籌邊不在邊
　　　酬黎丞見和
極目龍門峻接天仕途傾蓋便忘年太平官府閒吟竹
勝處園林笑舉鞭松栢凌霜知獨後樓臺得月㑹居先
老臣憂國誰能識飛雪飄飄上鬢邊
　　　酬曾教正
襟懐瀟洒浴沂天家學相傳幾百年外物莫貪蒼玉佩
真才肯賈蠟黄鞭不平未用鳴東野懶讀難為誚孝先
賴有濓溪衣鉢在滿庭風月浩無邊
　　　酬正録直學
横浦雖然一角天周程清化幾經年從前歩武堪同轍
近裏工夫好著鞭自笑已居王勃後相期常恐祖生先
地麟自此符佳䜟魁宿聨輝庾嶺邊
　　　酬何學賓
笑傲壺中别一天徳人端合享耆年鳴鳩不栩堪供杖
老驥馳思詎假鞭儀表特居終賈上名聲突出勝王先
熊彲已入佳占未明月清風渭水邊
　　　去歲王監嶽以詩餞行且求無垢語録次韻送
　　　　之
我來横浦訪遺言無垢先生有正傳雙跡凄凉城下寺
一書洩露性中天向來富貴俱荒草今日風流尚湛泉
東谷有人知此意平生恥售蠟黄鞭
　　　和張直學送新茶韻
夢繞康王酌水簾不知身世宦東南蘇仙忽餉蕉坑品
子上渾凝曉露甘便遏鼻雷醒睡思仍澆舌本發清譚
捜枯破悶功神速數到盧仝椀兩三
　　　壽提舉陳秘丞(二首/)
南極星高月一弓天將好事慶仙翁朝中詔遣鮮于使
境上民爭正獻公葵藿傾陽清瘴霧旗幢蓋海颺薫風
梅關南北俱和氣祝壽歡聲兩處同
昔在興隆歲甲申文恭當軸秉鴻鈞(陳文恭公隆/興甲申再相)如今
休運重開宋指日熙朝再相陳㑹有勲名償小戊肯將
官職怨雌辰百年盛事看層見請頌中興嶽降神
　　　再用前韻送地圖(光武帝輿地/圖正甲申歲)
炎運中天嵗甲申誰令漢鼎重千鈞故家輿地傷𤓰裂
真王城樓細指陳今古一時如合劵明良千載慶逢辰
來年竹帛功名就圖繪雲臺筆有神
　　　至梅關書呈僚友
栖迹梅花嶺下州梅闗未到已神遊右江左廣山分水
薄霧輕煙雨作秋物是人非一今古南來北徃幾公侯
就中認得禪機者非錫非泉是道不
　　　士友見和七月七日曝書依元韻謝之
寒儒家世派南州天遣芹宫並俊遊劍水章江千里月
天孫河鼓一畨秋曬書舊事聊同郝聨句新聲恐類侯
隔嵗槐黄頻入夢曾知山角已生不
　　　送周幹
送客章江庾嶺邊試將行止問蒼天雖然刖足終全璞
尚有知音莫斷絃仕路偶來雲出岫歸装何有月隨船
鼠肝蟲臂㝠心久一笑掀髯對湛泉
　　　郭府判書友于堂榜謝之以詩
鳥篆開端不露鋒錐沙成畫體逾工中間三到屋漏雨
此後仍傳壁坼風羲獻以來名絶學徽章之外更明公
朝天此去承清問一片丹心筆陣中
堂礙雲霄扁友于黑蛟光射斗牛墟細筋入骨藏稜外
妙手師心灑墨初只為忠誠珍栁筆多因節義重顔題
知君清徳光前古發露毫端直緒餘
　　　廬陵曾省元求書見杜宰和韻餞其行
夫君漸是買臣年恥炫虛名賈蠟鞭斗酒新豐無飲伴
宫袍采石詫詩仙寒花傲節休嫌晚蟠木為容不假先
更上詩壇㕘杜甫清譚相對紙生煙
　　　三山周省元索詩依杜宰韻賦二章(一以謝杜/之貺一以)
　　　　(贈周/之行)
清夢蘧蘧楚峽陽(來書頗有/思家之興)鎔成句法味悠長栽桃小
試經綸手泛菊聊澆錦繡腸逸思已堪凌賀白高懐贏
得傲羲皇此中真趣人知麽愛酒陶潛不是狂
　　　其二
閒呼斗酒醉斜陽欲説還休此話長笑我平生窮到骨
羨君萬巻富撑腸向來一見梅初白别後重逢菊正黄
潘縣主人如下問為言不減向來狂
　　　林府判録示近製依韻和呈(二首/)
竒寳寧容棄道傍名藩贊理令飛霜冀都便覺羣空馬
魯市應無詐飲羊嶺阯雲烟新入詠天邊日月趣依光
吾民疾痛誰醫得好試家傳已效方
冷宦趨承木向陽窺斑良覺愧真長摩挲千里紅塵脚
浣滌十年新學腸小節自期氷皎潔高吟滿聽月昏黄
青蠅附驥從兹始底用行歌效楚狂
　　　用羊字韻呈史君
曾揩醒眼奕棋旁松栢孤髙耐雪霜西蜀捜竒到金馬
南邦頌徳繼羔羊梅邊生意傳春信筆底新詩燦夜光
運動樞衡當接踵小煩千騎上東方
　　　侍林府判齋宿舉似頃在海陽縣齋丁祭詩依
　　　　韻即席和呈
文星今夕照儒宫多士青雲路已通沾溉有原芹泮水
吹嘘無際杏壇風温醇德意覃千里教飬規模肇一同
疇昔周程鳴道處鳶飛魚躍化鈞中
　　　府判和答依韻上呈
芹藻生春水繞宫吉蠲祠祀意潛通燈花飛舞看簷雨
詞藻清新繼國風貳政坐令千里化論文賸喜一樽同
彬彬執爼鳴鸞者盡在明公和氣中
　　　䕶法寺勸農呈史君
半載分符江水西幾曾一日事遊嬉忽聞千騎傳呼曉
正是三春勸相時父老倚鋤聽號令兒童騎竹望旌麾
東風歸路歡聲滿野草閒花索賦詩
　　　史君寵和復依韻上呈
禾生隴畆自東西父老怡然市井嬉列郡幾人知此意
五風十雨盡如時買牛已解田間劍分虎難淹嶺下麾
一任吏人來報事不妨遊戲作春詩
　　　同日依齋宫韻呈府判
屏星小駐梵王宫草碧泉清一徑通細細秧針抽夜雨
盈盈麥浪汎東風登臨不為溪山勝守助端期井里同
此去豐穰知有兆百年父老笑聲中
　　　寄題胡叔軫香山樓詩(并引/)
　　　　(鹿卿年二十三時得忠簡公斥和議書讀之/竦然起敬持姓名質于長上則曰此廬陵澹)
　　　　(菴先生也忠節為南渡冠因盡告以公生平/出處之詳鹿卿服膺至今嘉定十七分教横)
　　　　(浦乃獲敬讀公詩文而觀其遺墨未幾公之/孫叔軫榮赴經從遂得瞻識故家典型宛然)
　　　　(是似越明年北歸欵語益密出示名香山樓/詩鹿卿載惟胡氏香山之名今烜赫如星日)
　　　　(而白傅洛中之香山已久湮廢可歎也叔軫/伯仲方有大名於時必將成忠簡之志使洛)
　　　　(都復入職方而兩香山與冠霞同垂不朽可/也鹿卿以自㓜景慕忠簡之心既覩其詞翰)
　　　　(又識其後裔之賢詎容以燕陋為辭輒/賦唐律一章聊寫是意非敢言詩也)
笑問香山似舊邪風流宛是更詞華由江距洛路千驛
(諸公詩多引匡廬/香爐峰事故云)以宋繼唐詩一家今日重簷窺斗柄
向來遺址面湖沙莫忘先世規恢策贏取芳名並冠霞
(忠簡/樓名)
　　　史君贈所臨蜀本三蘇入京圗詩以謝之
至和嘉祐正塗開綵鳳將雛出蜀來父子名聲天宇小
弟兄筆力海潮迴岷峨一氣鍾三傑歐富諸公識異材
後百餘年拜遺像凜然髙節尚崔嵬
　　　黎丞傳示史宰聾字詩走筆和之
毛穎翻成一秃翁文章苦欲誑盲聾從前結實無非妄
勝處生涯好用工天上髙深關守虎馬前奔走背生蟲
榮枯數定何須問了却公家是奉公
　　　再和聾字韻詩一謝史宰一呈黎丞
化感兒嬉七十翁波餘猶足活瘖聾肯安恬退淡中味
大覺催科拙處工及物坐看馴乳雉蘇民更欲罵尸蟲
恢恢游刄渾餘地贏得賡酬伴贊公(唐人呼丞相為/贊公見太白傳)
脩齡閬苑一仙翁拜跽無妨豈是聾松栢耐寒宜歳晩
池塘入夢洩春工羣趨摘尾渾行鷺一見降心賦草蟲
莫謂田園動歸興渭濱垂老尚三公
　　　林府判和前三蘇圗詩再依韻為謝
蜀道山川鬼斸開文星屢謫北中來凌雲賦客邀難住
捉月仙人喚不迴坡穎與泉同一姓漢唐比宋孰多材
公詩狀出眉州畫(元眉/州本)不學香山詠馬嵬
　　　張法示詩集為題其後
聞名每恨不相識相識梅關眼帶青雪榦冰姿披宿霧
銀鈎玉唾麗繁星居憐山谷傳宗派系出燕公有典刑
陶寫風光吟咏了更培勲業照青㝠
　　　次韻史宰賀受薦
玉立清規照眼新封侯端合踵平津公車久滿三千牘
屬國猶淹十九春(來書自喜登/第十九春)一覩雉馴知善政雙飛
鶚薦媿陳人焦桐會有知音在未必終為㸑下薪
　　　送何生龔生歸曲江
肯為從師出嶺來三千子亦可人哉文章要似風騷體
學問非為利禄媒泥迹尚留鴻爪在雲程已報鶚書催
儀型只在鄉關近前有張余後有崔
　　　和南康趙簿贈詩
瑞世詞章響佩琚過人學力更充餘盤空紫氣難藏劍
照坐青藜趣校書已脫塵埃辭矮屋還將清泚映汚渠
雲霄此去功名逼詩酒生涯莫作疎
　　　次史君喜雨韻併呈府判
明公閔雨志平民祈禱無他只一真萬里天髙隨感應
半空雷震忽亨屯挽回庾嶠生生意化作商霖處處均
歸斡元功調玉燭從今三過續絲綸
　　　次史君喜雨偈韻(并引/)
　　　　(未雨而禱雨此心之敬也既雨而喜雨此心/之愛也躬行者愛敬之實也政事者愛敬之)
　　　　(推也祠祀者愛敬之寓也詩歌者愛敬之發/也曰敬與愛大人之事備矣此盛徳之徴而)
　　　　(鹿卿之欽慕焉者也繼嚴押而賡之所以寫/其欽慕之意蕪纇之弗羞則恃有宗匠斤斧)
　　　　(在/也)
朱轓臨涖甫經秋已報民庸總若疇賸有心思圖恵養
更無毫末事誅求操存對越神明久應禱旋銷旱魃憂
天意念功殊味别且將甘露畧相酬
田里懽傳嵗有秋已占休證叶龜疇連朝霪雨忻從欲
一念通神只反求暫向嶺邊宣主澤每先天下為民憂
藩方久袖為霖手百萬蒼生願未酬
　　　追挽監簿李公
誰將偽學涴忠良滿眼脂韋時様粧敢斥𢎞羊蘇歳旱
始驚鳴鳳見朝陽生前運蹇官三品死後流傳紙一張
前輩遺風今寂寞狂歌聊復弔清湘
　　　送表伯朱丞尉
瘴嵐窟裏抱琴歸髭鬢青青只舊時人道器之真鐡漢
我疑方朔到瑤池從前日月忙中過此去山林分外宜
晩嵗栽培無别計萬金良産在孫枝
十年踪跡兩相望邂逅崆峒喜欲狂見説橋成鞭巨石
忍看水駛舞歸艎面無慚色言何恤民有遺思味最長
故國蓴鱸勞夢想從公鷗浦弄斜陽
　　　黎丞命飲辭之以詩
湛泉問訊十分春安得搘笻踵後塵不是稽山無賀老
定應坐客畏陳遵鳬飛渤島姑容我馬繫堂階解笑人
重約蕉坑新茗熟一鷗相對話情親
　　　為曾僉喜雨
隔年亢旱到初春才掛征帆雨浥塵諒得靖共神所介
更留約束後來遵今朝南浦悲行子明日陽闗憶故人
老我滯留歸未得斗升全為白頭親
　　　史宰見和依韻為謝
巧釀河陽滿縣春居然盡洗簿書塵桑間馴雉誠為異
渚畔飛鷗祗漸遵良玉自應求即我明珠寧肯暗投人
冷官竊笑詩情淺無計能令子建親
　　　依韻戲呈諸丈
雲萍邂逅總青春意氣飄飄足絶塵酒有盈樽聊共醉
食無重味恐難遵(是日有不許用/猪羊肉之令)浮生百歲風和月官
路連年我送人自此彈冠知有喜莫言非故亦非親
　　　再呈曾僉
去去榮觀上國春幾人竚立望車塵如星於北常懐拱
自海而南不必遵(初欲去/南海遊)簷雨挑燈三益友錦帆載酒
一詩人勲名自致男兒事莫倚金張肺腑親
　　　諸公約㑹縣中觀燈不克赴既又見趣座中賦
　　　　一章
上元花市明如晝良㑹應知臭味同自笑無殽似坡老
豈能載酒過揚雄(是夜不/及攜具)寒盟如我顔生赤燒燭輸君
坐照紅莫憶遶梁聲未斷且將詩酒謝春風
　　　即席次府判韻
梨園勝日問春光細細飄來滿院香色縞半空天與潔
花翻六出雪呈祥月華巧幻溶溶景風韻偏宜淡淡粧
深夜霓裳欲飛舉篝燈何惜共徜徉
　　　興教寺勸農呈史君
自從豳雅無傳後漢有龔黄宋有羅夙駕朱轓勤勸相
奉宣黄紙放催科一犂烟雨郊原曉千里春風嶺嶠和
看取便民橋下水滿江濃緑漲恩波
　　　挽安人陳氏
節義千年一緹縈復因緩急見髙情風霜凜凜欺行役
天地昭昭監此誠羞藻敬恭宗祀重空花了悟世縁輕
歸時認得來時路暗想蓬萊是故程
　　　别倅車
聖朝疎網示寛平鞫讞煩公六月行穿屋可嗟嚚訟險
持衡只在此心明蘇寃去釋五原旱了事歸看快閣晴
檢㸃舊遊章世美甘棠蔽芾滿江城
　　　餞羅使君(二首/)
聖朝選表作公卿如此才猷合要津上亦知公能體國
心乎濟物不謀身梅花嶺下忽千里荷槖班中添一人
民願借留留不得多應留與十分春
西鄰有女出深閨十二樓中奉盥匜大徳愛憐知有造
小心莊肅但無欺請為公祝千年壽恥學人填半額眉
舊著衣裳今好在芳心暗逐錦帆移
　　　令佐約登息梅嶺不克赴次來韻
撑空一嶺鎮東隅未遂登臨且按圖城雉崢嶸歸眼界
徑蛇盤屈透雲衢句中風月天無盡物外亭臺山不孤
令佐才髙當辦此稍容拙者自嬉娛(坡云才者不/用拙者娛)
　　　喜雨上史使君馮宫講
平田秋水髙潺湲大府寛條俶布宣不旱猶應言有旱
省諐敢自謂無諐倒翻雲外菩提水幻出人間擺栁天
阡陌曉來傳好語作霖人在嶺梅邊
　　　湛泉酌餞黎有詩壁間遂次其韻
幾人林下賦歸休公獨翩然汗漫遊味道不妨寒似水
入時須用曲如鈎從來鄰父皆邀去底事官曹挽不留
後夜相從那復得月明千里故山秋
　　　壽馮宫教(三首○己卯十二/月初六日丑時)
子月陽從律管囘剛明鍾聚濟時材出當聖世千齡㑹
小為横江百姓來生意無窮倉有粟春工不擇地宜梅
從今拈出經綸手吾道輝光壽域開
文星照耀大江濱春色無邊上藻芹千載魯宫覃美化
百年洛學嗣清芬但同南國歌申伯敢效東坡壽夘君
(子由己/卯生)誰謂廣文官舍冷眼前突兀厦連雲
公占金華寳婺纒我生劍氣斗牛邊雲山闊逺一千里
歲紀參差三十年初度漫言同日月榮枯相去異天淵
香山不鄙兼謩少名節當參九老傳
　　　送游同年赴增城征官
踏雪南征靡憚勞此公端不為錐刀能行所學官無小
茍利於民譽自髙鞭算何須窮孔穴荆班且共説風騷
吏姦民蠧渾閒事臨政先教立脚牢
　　　再用韻
君行嶺海獨賢勞我念鄉闗折大刀心事有如江水白
誼風端共庾山髙理財只合從周禮飲酒何妨讀楚騷
客至無氊相諒得請將詩句當共牢
　　　次宫教六齋慶成韻(二首/)
魯侯脩泮幾千年盛事相符易地然夏屋渠渠高揷斗
誨言歴歴煖於氊簡編有味芸香細風月無邊草色鮮
樂道簞瓢亦人耳安居何憚士希賢
邪傾枝拄費三年革故圖新有待然凌雨千間駢紫佩
濓溪一派寳青氊韶鳴已覺俱忘味鼎養何妨更擊鮮
師帥作成真有道詵詵弟子信皆賢
　　　宫教再以詩來復次韻
蚤負才名四十年胷中成室總天然承流且建偏州學
談道終分廣厦氊椽筆發揮春藻麗鸞旂照映雪花鮮
幾人魚躍鳶飛下黄巻生涯對聖賢
　　　陳府判邀遊梅關
庾嶺蒼蒼古復今公餘杖履愜幽尋兩崖峭壁風霜骨
一片清泉佛祖心靜浣世縁揮酒椀更添春色上梅林
㝠搜翻學詩情拙滿眼皆詩祗用吟
　　　勸農上宫教
竹馬兒童喜欲狂循良太守似龔黄倉庚百囀蠶桑啓
布谷一聲稉稻香耕饁盡陶豳國化遊嬉已遍舜民鄉
文書便合登髙閣為説東郊入務忙(時改比屋鄉/為舜民鄉)
　　　中秋對月有懐
前年今日文闈裏鏖戰紛紛酣萬蟻去年歸去浙江頭
塵滿征衫未曾洗今年又對梅花嶺日味虀鹽翻故紙
乾坤一季兩中秋(閏八/月)兄弟三人各千里(南安至豐城/一千里豐城)
(至江夏/一千里)伯兄恍作期年别夏口武昌幾山水季弟秋初
辭母去去日不堪重倒指孔懐一念我既然伯季念吾
亦如此天涯海角𣺌相望蓬轉萍浮無定止古言秋月
只愁人人自關心何預此隂晴圓缺嵗復嵗離合悲歡
固其理何時當有二頃田歸卧雲山漱清泚烹茶煨栗
對秋輝老穉團欒相爾汝此心烱烱明月知一醉狂吟
聊復爾詩成鄉夢透泉溪人物山川亦良是殷勤多謝
桂花風忽遣清香喚人起
　　　溪泉命客(并引/)
　　　　(五月二日餞蕭使于郊道遇史黎二丈言瀛/父有湛泉新詩而未見因口占溪泉客一篇)
　　　　(繼逢曾僉幙於小溪遞示/詩本凡十一韻因併和之)
湛泉泉水鏡様明清溪溪水玉似清是中風物俱可人
一塵不到世累輕詩家者流脩水裔筆頭春工不擇地
川君水靈聖得知爭遣酒兵互招致泉聲似喜嘉客到
㶁㶁琴鳴徐弄操兩榕傴僂巧逢迎萬竹敲鏗當呵導
清溪忽走間使來言傳號渙驅風雷鼻祖校文遊覽舊
對壘者誰人姓栁(山谷考試南安有贈栁朝散詩是夜/瀛父亦為倅車邀去清溪閣不及竟)
(湛泉之/席故云)百年遺事償可徵今夕尋盟一盃酒客聞斯言
但唯唯熊掌固竒魚亦美賞心樂事古難并到此如何
决行止凭欄㑹意夢非夢止者靜兮流者動嗟嗟此水
真吾師去流皆可隨所之揮手謝泉歸路晩風雨瀟瀟
溪上舘明朝收拾入新詩兩處溪泉皆意滿
　　　獨坐
長江釀碧山滴藍書堂枕北户啓南無人與言畧為二
邀月對影聊成三澄清萬慮了無據漁獵百氏幾如貪
觀蘭玩石亦何好平生嗜好有所耽沈煙紛郁醒宿醉
松風清越供幽談反觀靜照黙有契森然衆理俱包涵
羈窮紛紛歎荼苦真味徃徃如飴甘客來問訊主人處
春風軒下榻睡酣
　　　春補掲牓史君為詩以農諭學次韻為謝
東郊前日勸農民泮宫今日勸諸生勸農直欲使家給
勸士詎止隆鼎烹新詩隨寓有規益筆勢滚滚今長庚
芹藻生春鵠袍肅聽説筆耕同鐡耕情田鋤治付編簡
儒藻溉灌須陶泓善根深培恐未固惡念痛絶猶潛萌
因農諭學良切至一理通貫昭然明下民蚩蚩每難悟
不勸安得千倉盈讀書為士豈待勸勸且弗勉真炫名
本然之天我固有踐履須踏實地行要知為仁在乎熟
本無内外無將迎嵗猶有歉道常富士實為重農為輕
賢侯之文菽粟味雖出遊戲皆真情居窮勿但作魚蠧
官逹還戒專蠅營信能行此乃有獲不負魯泮鳴鸞聲
　
　
　
　
　
　
　
　
　
　
　
　
　清正存稿巻六
欽定四庫全書
　清正存稿
　　附録
　　　年譜
公諱鹿卿字徳夫隆興府豐城縣人徐出於伯翳自漢
南州孺子著名豫章至本朝大中祥符兀年有仲孺者
擢進士第嘗歴顯宦系出陵祖世居覺溪至五世祖諱
簡徙居正信鄉之歴山曾大父諱文貴贅居同鄉之後
泉始為後泉里人祖諱洪源父諱琮累贈朝散大夫前
妣王氏累贈令人妣甘氏封太孺人累贈令人
淳熈十六年己酉十一月壬申日丑時公生於後泉之
故居(是夕有青蛙甚巨出於甘夫人寢/室已而生公紫衣覆體人咸異之)
嘉定六年癸酉秋八月丁大夫公憂
九年丙子秋八月秋賦已在選中有司以重用字降魁
亞選
十二年己夘春正月立青雲課社
十三年庚辰分類編漢唐紀傳本末
十五年壬午秋九月領鄉舉
十六年癸未春二月試禮部中第三等夏五月對策
集英殿勅賜進士及第授迪功郎南安軍軍學教授
冬十二月之任
十七年甲申立養士綱條　議政　白太守議便民二
事
寳慶元年乙酉代守奏便民三事白太守論茶引事
　白太守論三寨事白太守論南安縣事白太守
論特筆徒刑事　白太守論楮弊界分　以登寳位赦
恩循修職郎　秋八月校文廬陵
二年丙戌春二月白太守論立限撰勸農文　白太守
論釋奠改用仲丁　秋七月修學覈租九月子子志
生　白太守為胡公夢昱評事
三年丁亥春三月滿替離横浦　在任舉主　是嵗以
舉主考第及格繳納脩職郎改作奏舉闗陞縣令循從
政郎　用南安軍教授任滿賞循文林郎　九月差充
福建路安撫司幹辦公事
紹定元年戊子春暉堂成(三山鄭/湜書扁)
二年己丑夏四月味書閣成　冬十一月之福建任
三年庚寅春正月㳂檄道劍賑給流民
四年辛夘夏四月以慶夀赦恩循承直郎　秋八月校
文漕闈　秋九月都城災應詔上封事　冬十二月奉
檄慮囚于長樂福清永福三縣
五年壬辰秋九月大閱軍士有偶違節制者因公言得
貸命閩人作三歌　冬十二月滿考准部符舉主考第
及格不候替人離任赴部改官　在任舉主
六年癸巳春正月班改授奉議郎知南劍州尤溪縣
三月歸自任所曾大參制置江淮辟公為屬以母老辭
　冬十月泉守西山真公辟知泉州南安縣　冬十一
月到任始至首罷科斂之無名者
端平元年甲午春正月革預借　明版章　二月勸農
　救荒　夏六月丁甘太夫人憂秋八月有旨令赴都
堂審察冬十一月塟太夫人
二年乙未春二月子子中生
三年丙申春三月有旨特與起復令日下赴樞密院稟
議并降促行指揮公力具狀辭免乞與敷奏收回成命
　夏四月密劄促行具狀再辭　附遞白政府論稅畆
　秋九月有旨令服闋日赴樞密院稟議冬十月至
任所堂稟論待敵救楮二劄　論儲才寇賞二劄　論
遣使事宜　論楮價折閱　十一月除主管官告院丁
夘申省為江陵制司乞再科撥官告及秤提官告
四年丁酉春三月除幹辦行在諸司審計司　乙巳申
部謂不當幇放史佑神米麥　夏四月除國子監主簿
　秋九月除樞密院編脩官　冬十月劄權右司議楮
　十一月主管華州雲臺觀
三年戊戌公歸號泉谷樵友　菴山書院成　秋九月
差知建昌軍　冬十二月佩玉堂成
三年己亥春正月申審朝辭　三月以磨勘轉承議郎
　夏四月到任　諭賊　訓練戍兵　秋八月乞祠不
允　九月有旨令赴行在奏事辭免不允　冬十月革
秋苗受納之弊　十一月癸巳南豐賊首倡亂遣兵討
捕至十二月丙申平之　十二月朔除度支郎官兼右
司辭免不允　請假過家拜掃
四年庚子春正月辛未解郡印　二月朔入國門得旨
先次供職令闔門引見上殿　丁丑上殿奏事　夏四
月除侍左郎官兼右司　白廟堂論楮弊　六月除右
司郎官　再條具易楮事宜　辛巳改兼玉牒所檢討
官　八月差主管華州雲臺觀以盱江平寇特轉朝奉
郎　九月除江東運判辭免不允　白廟堂論易楮
准朝旨任責秤提三郡㑹子備榜曉諭　上廟堂論中
半及新舊分數入納書　附奏乞科撥糴米賑濟饑民
淳佑元年辛丑春正月復廟堂言楮弊二書　戢姦民
賑貧乏　收遺棄　減賑惠庫息錢　二月被旨徃當
塗廵歴　决淹獄　劾知太平州岳珂在任不法　三
月庚寅除兼權知太平州時暫交割制置茶鹽司職事
　五月差充江東提領官辭免不允　秋七月除浙東
提刑辭免不允　冬十月丙申除直秘閣依舊浙東提
刑兼權浙東提舉辭免不允　丙午以磨勘轉朝散郎
在任舉官　冬十月甲戌到任　十一月海寇被旨討
捕　十二月戊午至處州　乙亥抵溫州施行鹽政
二年壬寅劾承奉郎林志行紹興府司理趙希肱台州
天台縣主簿郎應辰不法　五月差主管紹興府千州
觀　秋七月差知泉州九月改知贑州
三年癸夘春三月除浙西提刑　秋七月除江淮都大
提刑
四年甲辰冬十一月御筆召赴行在辭免是月除寳章
閣知寧國府兼江東提舉兩辭免不允
五年乙巳春二月除右司辭免不允　夏四月朔入國
門磨勘轉朝奉大夫　孟享除太府少卿兼權右司郎
中辭免不允　上殿奏事　六月除兼中書門下省檢
正諸房公事辭免不允　應詔薦士　秋七月除兼崇
政殿説書辭免不允　八月戊寅進講尚書讀九朝通
略通鑑綱目　九月進明堂頌　己未進講　冬十月
壬戌進講　奏己見　乙丑進講　同日進故事　乙
酉進講　十一月乙未進講　癸夘進講　戊辰進講
　乙夘除太府卿辭免不允　戊午旨賜御書味書閣
遺安堂六大字謝表　十二月戊辰進講　乙巳進故
事　癸未進講
六年丙午春正月直前奏事　癸丑論政府制國用并
乞釐正檢正官名　甲寅進講　二月辛酉朔進故事
　甲子進講　同日經筵奏乞免兼校正　戊辰進講
　三月壬辰進故事　戊寅進講　丙戌除右文殿脩
撰知平江府兼淮浙發運副使　閏四月連具辭免不
允　己酉丞相游奉御筆宣諭之任　五月到任　六
月約束科舉　九月大閱　冬十月勸駕　十一月乞
歸老不允　十二月再乞歸老不允
七年丁未春正月乞歸田里不允　二月勸農於虎丘
　三月再乞歸里　夏四月乙巳召赴行在辭免不允
　五月戊午除權兵部侍郎三辭免不允　秋八月乙
未望離吳門乞給告歸里　九月朔有旨令伺候内引
　壬子入國門是日内引　丙辰除國子監祭酒再辭
免不允　供兵部侍郎職謝表　冬十月除權禮部侍
郎再辭免不允　供禮部侍郎職謝表　壬寅進故事
　丁酉進故事
八年戊申春正月乞祠不允再乞祠不允　丁夘除兼
同脩國史兼實録院同脩撰辭免不允　二月脩學宫
　薦賢　三月丙辰進故事　六月戊戌除兼侍講辭
免不允　己亥進故事　秋七月除兼權給事中再辭
不允　辛酉進講　經筵奏己見　冬十月己夘進講
　己亥進講　十一月丙辰乞免兼職再辭不允　甲
子乞免兼祭酒不允　戊辰進講　十二月乙亥進講
九年己酉春正月除禮部侍郎辭免不允　二月癸夘
再申前請辭賜帶　庚子除寳章閣待制知寧國府辭
免不允　夏四月再辭新命力乞掛冠　六月再辭免
仍乞守本官致仕　冬十月旨别與州郡差遣辭免并
乞休致
十月庚戌秋九月疾亟乞謝㫖特轉一官進文華閣待
制致仕
丁亥公薨遺表聞詔贈四官諡清正
十二年壬子塟公本縣奉化鄉之桂林將軍山後林李
公義山為狀後村劉公克莊撰神道碑端明殿學士陳
公昉書并題葢
　　詔誥
　　　九年己酉春正月除禮部侍郎誥
貳卿之亞文昌衣冠華選春官之小宗伯禮樂攸司肆
疇試可之賢爰錫申命之寵具官徐某亷隅有守悃愊
無華理義悦心自得味書之趣謀猷告后不求當世之
名入綴從班久煩疊組瑣闥聳聞於風采橋門久賴於
師資史院推長經帷賴益惟虞書重秩宗之任而漢制
著滿嵗之文宜遂為真式昭至眷日月獻納期愈罄於
忠規夙夜寅清尚翊成於邦典祇若予訓母有遐心直
舍人院陸徳輿行
　　　辭免禮部侍郎不允詔
勅某省所奏辭免除禮部侍郎兼職依舊日下供職恩
命事具悉舜命夷䕫典禮樂終身不易而書有陟明之
文卿以儒學端介攝貳宗伯才兼數器選要秩清逾歲
為真僉言允穆乃欲求去何也前受是則辭非奚庸稽
首以遜昔者病而今愈正資造膝之規汝徃欽哉毋咈
朕意所辭宜不允故兹詔示想宜知悉
　　　再辭免不允詔
勅某省三省進呈卿狀乞給告三月歸里燎黄并治醫
藥或與祠禄事具悉卿樸茂篤實為時老成久貳儀曹
甫兹正位入陪經幄多所沃心况銀臺綱紀之所闗璧
水範模之所係職任至重正有賴焉乃以疾諗爰及其
私昔漢制吏病滿三月乃賜告然亦不得歸也卿雖㣲
疢聞發動有時方春時和何恙不已其存精神止念慮
輔助醫藥以自持請告祈閒非所願聞也所請宜不允
故兹詔示想宜知悉
　　　秋九月疾亟乞謝事㫖特轉一官進文華閣待
　　　　制致仕誥
承明厭直久從均佚之遊神武掛冠遽有辭榮之請重
違其志姑遂爾高具官某悃愊無華果毅以逹為諸侯
客且烜赫於聲猷乘使者車屢振揚於風采入儀從槖
罙罄忠規領大司成則能令六管無譁兼小門下則何
止二勅執議俄以疾而引去雖欲畱而不能側席思賢
方擬促蒲輪之召垂車謝事乃竟惟菊徑之安徒嘅嘆
其英風庸務全其晩節爰進漢官祿階之寵載陞媯閣
次對之華既明且哲以保身何慙大雅視履考祥其遄
吉益燕脩齡中書舍人陸徳輿行
　　　封豐城縣開國男食邑三百户誥
清廟之祀文王周歌顯相甘泉之見上帝漢紀侍祠眷
言重屋之威儀允賴重臣之秉徳既成熈事宜舉慶條
具官徐某篤實秉資端方植操典朕三禮正資小宗伯
之賢誨我諸生允藉大司成之重夕瑣風生於駁正露
門日賛於緝熈属時明禋率職毖助兹溥均於祭澤庸
昭答於賢勞啓爾爵封錫之采邑雖曰彛章之舊是惟
眷命之新其懋逺猷以綏燕譽中書舍人陸徳輿行
　　史志
　　　宋史本傳
徐鹿卿字徳夫隆興豐城人博通經史以文學名於鄉
後進爭師宗之嘉定十六年廷試進士有司第其對居
二詳定官以其直抑之猶置第十調南安軍學教授張
九成嘗以直道謫居鹿卿摭其言行刻諸學以訓先是
周敦頥程顥與其弟頥皆講學是邦鹿卿申其教由是
理義之學復明立飬士綱條學田多在溪峒異時征之
無藝農病之鹿卿撫恤無逋租者其後盜作環城皆燬
惟學宫免曰是無撓我者辟福建安撫司幹辦公事㑹
汀邵冦作鹿卿贊畫備禦動中機㑹避冦者入城多方
賑濟全活甚衆郡多火災救䕶有方㑹都城火鹿卿應
詔上封事言積隂之極其徵為火指言惑嬖寵溺燕私
用小人三事尤切真徳秀稱其氣平論正有憂愛之誠
心改知尤溪縣徳秀守泉辟宰南安鹿卿以不便飬辭
徳秀曰道同志合可以拯民何憚不來鹿卿入白其母
欣然許之既至首罷科斂之無名者明版籍革預借决
壅滯逹寃抑邑以大治徳秀尋帥閩疏其政以勸列邑
嵗饑處之有法富者樂分民無死徙最聞令赴都堂審
察以母喪去詔服闋赴樞密院議首言邊事楮弊主管
官告院幹辦諸司審計司故相子以集英殿脩撰食祠
禄又幇司農少卿米麥鹿卿曰奈何以一人壊成法持
不可遷國子監主簿入對陳六事曰洗凡陋以起事功
昭勸懲以收主柄清班著以儲實才重藩輔以蔽都邑
用閩越舟師以防海合東南全力以守江上皆嘉納改
樞密院編脩官權右司贊畫二府通而守法㑹右史方
大琮編脩劉克莊正字王邁以言事黜鹿卿贈以詩言
者并劾之太學諸生作四賢詩知建昌軍未上而崇教
龍㑹兩保與建黎原鐡城之民脩怨交兵鹿卿持書諭
之斂手聽命既至則寛賦斂禁掊克汰贓濫抑强禦恤
寡弱黥黠吏訓戎兵創百丈砦擇兵官城属縣治行大
孚田里歌頌督府横取秋苗斛面建昌為米五千斛鹿
卿爭之曰守可去米不可得民恐失鹿卿請輸之以共
命鹿卿曰民為守計則善矣守獨不為民計乎卒爭以
免召赴行在將行盜發南豐捕斬渠首二十人餘不問
擢度支郎官兼右司入對極陳時弊改侍右郎官兼勅
令刪脩官兼右司鹿卿又言當時並相之弊宰相以甘
言誘鹿卿退語人曰是牢籠也吾不能為宰相私人言
者以他事詆鹿卿主管雲臺觀起為江東轉運判官嵗
大饑人相食留守别之傑諱不詰鹿卿命掩捕食人者
尸諸市又奏援真徳秀為漕時撥錢以助賑給不報遂
出本司積米三千餘石減半價以糶及減抵當庫息出
緡錢萬有七千以予貧民勸居民收字遺孩日給錢米
所活數百人宴集不用樂㑹岳珂守當塗制置茶鹽自
詭興利横斂百出商旅不行國計反絀於初命鹿卿覈
之吏爭竄匿鹿卿寛其期限躬自鈎考盡得其實珂辟
置貪刻吏開告訐以罔民没其財民季士賢有稻二千
石囚之半嵗鹿卿悉縱舍而勸以其餘分皆感泣奉命
珂罷以鹿卿兼領太平仍暫提舉茶鹽事弛苛征蠲米
石蕪湖兩務蘆稅江東諸邦飛蝗蔽天入當塗境鹿卿
露香黙禱忽飄風大起蝗悉度淮之傑密請移鹿卿浙
東提㸃刑獄加直秘閣兼提舉常平鹿卿言罷浮鹽經
界鹻地先撒相家所築就捕者自言我相府人鹿卿曰
行法必自貴近卒論如法丞相史彌逺之弟通判溫州
利韓世忠家寳玩籍之鹿卿奏削其官初鹿卿檄衢州
推官馮惟説决務惟説素亷平至則辨曲直出淹禁大
家不快其為㑹鄉人居言路乃属劾惟説笑曰是猶可
以仕乎自題詩印紙而去衢州鄭逢辰以繆舉鹿卿以
委使不當相繼自劾且共和其詩御史兼二人劾罷之
及知泉州改贑州皆辭遷浙西提㸃刑獄江東都大坑
冶皆以病固辭遂主管玉局觀及召還又辭改直寳章
閣知寧國府提舉江東常平又辭淳祐三年以右司召
猶辭丞相杜範遺書曰直道不容使人擊節君不出豈
以馮惟説故耶惟説行將有命矣鹿卿乃出擢太府少
卿兼右司入對請定國本正綱紀立規模時事多艱人
心易摇無獨力任重之臣無守節仗義之士願早决大
計上嘉納之兼中書門下省檢正諸房公事兼崇政殿
説書逾年兼權吏部侍郎時議使執政分治兵財鹿卿
執議不可以疾匄祠遷右文殿脩撰知平江府兼發運
副使力匄祠上諭丞相挽留之召權兵部侍郎固辭上
令丞相以書招之鹿卿至又極言君子小人切於當世
之務兼國子祭酒權禮部侍郎兼同脩國史兼實録同
脩撰兼侍講兼權給事中鹿卿言瑣闥之職無所不當
問比年命下而給舍不得復請復舊制從之上眷遇深
篤而忌者寖多有撰偽疏托鹿卿以傳播歴抵宰相至
百執事鹿卿初不知也遂力辯上前因乞去上曰去則
中姦人之計矣令臨安府根捕事連勢要獄不及竟遷
禮部侍郎累疏告老授寳章閣待制知寧國府而引年
之疏五上不允提舉鴻禧觀遂致仕進文華閣待制卒
遺表聞贈四官鹿卿居家孝友喜怒不形恩怨俱冺宗
族鄉黨各得歡心居官亷約清峻毫髪不妄取一廬僅
庇風雨所著有泉谷文集奏議講義鹽楮議政藁歴官
對越集手編漢唐文類文苑英華諡清正
　　　江西通志列傳
徐鹿卿字徳夫豐城人博通經史以文學名嘉定十六
年舉進士調南安軍教授改福建安撫司幹辦公事㑹
都城災應詔上封事指言惑嬖寵溺燕私用小人三事
尤切真徳秀守泉辟宰南安邑以治最聞遷國子監主
簿入對陳六事上皆嘉納累擢太府少卿兼右司復奏
請定國本正紀綱立規模上欣納之眷遇益篤改禮部
侍郎授寳章閣待制知寧國府提舉鴻禧觀遂致仕進
文華閣待制卒鹿卿居家孝友守官亷峻所著有泉谷
集行於世(江西㕘政林庭㭿/副使周廣纂脩)
　　　江西通志名宦傳
徐鹿卿為南安軍學教授先是周敦頥與其門弟程顥
程頥皆講學是邦鹿卿申其教由是理義之學復明立
飬士綱條學田多溪峒鹿卿撫恤無逋租者其後盜作
惟不燬學宫曰是無撓我也(纂修/前人)
　　　豐城縣志
徐鹿卿字徳夫後泉里人博通經史以文學名後進爭
宗師之嘉定登進士調南安軍學教授張九成嘗以直
道謫居鹿卿摭其言行刻諸學以訓先是濓溪二程皆
講學是邦鹿卿申其教由是理義之學復明改福建安
撫使㑹都城災應詔上封事言積隂之極其證為火指
言惑寵嬖溺燕私用小人三事尤切真徳秀尋帥閩疏
其政以勸列邑遷國子監主簿入對陳六事上皆嘉納
改右侍郎兼右司又極言當時並相之弊宰相以甘言
誘之鹿卿退語人曰是牢籠也吾不能為宰相私人言
者以他事詆鹿卿主管雲臺觀起為江東轉運判嵗大
饑人相食鹿卿命掩捕食人者又出倉粟減市值之半
以糶秋乃糴償諭民收養遺棄官與賑給遷浙西提㸃
刑獄江淮都大坑冶皆以病固辭遂主管玉隆觀改崇
政殿説書轉對論儲相謂侍從者執政之儲執政者宰
相之儲當於人才之有學力才力心力者學欲其正而
通才欲其𢎞而毅心欲其公而大經筵講棠棣詩反覆
天理人心之變為濟邸發也遷禮部侍郎累疏致仕進
文華閣待制仕宦二十年殁之日家無餘貲謚清正爵
國男
　　　浙江通志官師志
徐鹿卿字徳夫豐城人嘉定進士調南安軍敎授嘗應
詔上封事真徳秀稱其氣平論正有憂愛誠心時宰相
以甘言誘鹿卿退語人曰是牢籠也吾不能為宰相私
人竟以事出主雲臺觀越月起為江東轉運判官嵗大
饑人相食鹿卿設法賑救全活甚衆遂移浙東提㸃刑
獄丞相史彌逺之弟通判溫州利韓世忠家寳玩籍之
鹿卿奏削其官淳熈三年以右司召丞相杜範遺書促
之廼出進文華閣待制卒所著有泉谷文集奏議講義
鹽楮議政稿歴官對越集手編漢唐文類文苑英華謚
清正(浙江提學副使/薛應旂纂脩)
　　　八閩通志方面名宦傳
徐鹿卿字徳夫隆興豐城人嘉定間教授南安軍辟幹
辦福建安撫司公事㑹汀邵冦作鹿卿贊畫備禦動中
機㑹避寇者入城多方賑濟全活多人郡多火災救䕶
有方後改知尤溪縣真徳秀守泉復辟宰南安鹿卿居
官亷約清峻毫髪不妄取(莆人督學僉事前/翰林黄仲昭纂脩)
　　　八閩通志郡邑名宦傳
徐鹿卿與真徳秀同時徳秀守泉以其道同志合可以
拯民辟宰南安既至首罷科斂之無名者明版籍革預
借决壅滯達寃抑邑以大治嵗饑處之有法富者樂分
民無死徙徳秀尋帥閩疏其政以勸列邑(纂修/前人)
　　　福州府志名宦傳
徐鹿卿字徳夫豐城人嘉定間教授南安辟幹辦福建
安撫司公事㑹汀邵寇作贊畫備禦動中機㑹避寇者
入城多方賑濟全活甚衆郡多火災救䕶有方後改知
尤溪真徳秀守泉復辟宰南安居官以亷約清峻聞(正/徳)
(十四年郡人南京兵/部尚書林翰纂脩)
　　　福州府志名宦傳
徐鹿卿字徳夫豐城人嘉定間教授南安辟福建安撫
司幹辦官㑹有汀邵寇鹿卿贊帥禦之民避入城者多
方賑濟全活甚衆(萬歴六年郡人禮/部尚書林燫纂脩)
　　　福州府志名宦傳
徐鹿卿字徳夫豐城人嘉定間辟幹辦福建安撫司公
事㑹汀邵寇作鹿卿贊畫備禦動中機㑹避寇入城者
多方賑濟全活甚衆郡多火災救䕶有方鹿卿居官亷
約不妄取(萬歴四十年郡人南京工部尚書/林烴吏科都給事中林材纂脩)
　　　閩大記名宦傳
徐鹿卿字徳夫豐城人嘉定間福建安撫司幹辦公事
鹿卿守官清苦講明正學閩士宗之㑹汀邵寇發贊帥
備禦動中機㑹民避寇入城多方賑恤全活者無算改
知尤溪縣真徳秀守泉辟知南安始至首罷無名科斂
革預借明版籍勸農救荒未及期年邑遂大治徳秀尋
帥閩疏其政以勸列邑鹿卿官至禮部侍郎諡清正(侯/官)
(野史王應山纂輯/男王毓徳編次)
　　　泉州府志名宦傳
徐鹿卿字徳夫豐城人嘉定十六年進士嘗辟福建安
撫司幹辦公事都城火鹿卿應詔上封事言積隂之極
其徵為火指言惑嬖寵溺燕私用小人三事尤切改知
尤溪縣真徳秀守泉辟宰南安縣既至首罷無名之賦
明版章革預借决壅滯達寃抑邑以大治嵗飢諭民以
相賙之道富者樂分貧無死徙徳秀尋帥閩疏其政以
勸列邑最聞令赴都堂審察以母喪去(隆慶二年郡人/刑部尚書黄光)
(昇户部侍郎/黄養䝉纂脩)
　　　泉州府志名宦傳
徐鹿卿紹定六年知南安縣既至首罷無名之賦明版
籍革預借决壅滯達寃抑邑以大治嵗饑諭民以相周
之義富者樂分貧無死徙真徳秀疏薦於朝以母喪去
(萬歴四十年郡人禮/部尚書黄鳳翔纂脩)
　　　紹興府志名宦傳
徐鹿卿字徳夫豐城人嘉定中進士調南安軍教授嘗
應詔上封事真徳秀稱其氣平論正歴江東轉運判官
嵗大饑人相食鹿卿設法賑救全活甚衆隨移浙東提
刑兼提舉常平鹿卿請罷浮鹽經界鹻地先撤相家所
築就捕者自言我相府人鹿卿曰行法必自貴近始卒
論如法丞相史彌逺之弟通判溫州利韓世忠家寳玩
籍之鹿卿奏削其官終文華閣待制諡清正(萬歴十四/年郡人左)
(春坊諭徳張元祚太/常少卿孫鑛纂脩)
　　　䟦徐徳夫所藏朱文公五帖　宋眞徳秀(浦城/人資)
　　　　(政殿/學士)
予聞徐君徳夫之賢未之識也獨見其漕臺所發策意
其葢嘗從事於諸老先生之學者今乃以文公數帖來
示其於遺墨且寳之如此則公之格言大訓必嘗服膺
奚疑諸帖所以告學者雖不同要弗越致知力行四字
徳夫深玩實體而守之終身異時所到將有不可涯涘
者徳夫其懋之
　　　味書閣記為徳夫右司作　　宋劉克莊(莆田/縣人)
　　　　(禮部/尚書)
閣在豐城山間名子賤潘公也筆廣㣲袁公也徳夫讀
書其上有年矣去而仕於朝因以其所讀者為天子言
之忠憤激發幾寤上意竟坐是由省闥放還故山或竊
笑曰世葢有剽竊渉獵書之豪芒而光顯遇合者徳夫
無所不讀顧齟齬留落如此意者書誤徳夫耶徳夫寧
能常味此無味之味耶徳夫亦笑曰有是哉夫書無窮
盡味有淺深嘗試以古今人觀之行之篤守之固味之
深者也先信而後畔始合而卒離味之淺者也叔孫通
魯兩生皆學禮一以取封一沒世無聞舒𢎞皆學春秋
一起徒步拜相一老擯郡國豈非深者守道而難合淺
者諧世而易售歟使其果深於書捽茹山雌也脫粟太
牢也茍為不然如㗖土炭如嚼蠟久將唾棄之矣然則
徳夫之所味固世之所不能味世之所味固徳夫之所
不屑味歟或又笑曰閣僅三間奚其記余曰不然石渠
夫禄髙則髙矣而不能逃莽大夫之譏臨春結綺美則
美矣而不能渝狎客之謗徳夫閣雖小聖賢之事具焉
古今之變合焉天下後世之責在焉徳夫味之不已出
則為遺直為名臣處則為高士為全人是閣與天壤俱
敝矣勿記可乎
　清正存稿附録
