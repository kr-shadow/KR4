#+TITLE: 眞山民集-宋-眞桂芳
#+DATE: 2018-05-12 10:19:43
#+SOURCE: github.com/kanripo/KR4d0403 master fdbb12dc                
欽定四庫全書　　　　　集部四
　真山民集　　　　　　　别集類三(宋/)
　　提要
　　　　(臣/)等謹案真山民集一巻宋真山民撰山民
　　　　始末不可考宋末竄跡隠淪所至好題詠因
　　　　傳於世或曰常自呼山民因以稱之或云李
　　　　生喬嘗嘆其不愧乃祖文忠西山考真徳秀
　　　　號曰西山諡曰文忠以是疑其姓真或云本
　　　　名桂芳括蒼人宋末嘗登進士要之亡國遺
　　　　民鴻㝠物外自成採薇之志本不求見知於
　　　　世世亦無從而知之姓名里籍疑皆好事者
　　　　以意為之未必遽確今從舊本題曰真山民
　　　　集姑仍世之所稱而巳其集宋藝文志不著
　　　　録明焦竑經籍志蒐宋人詩集頗備亦未載
　　　　其名江湖小集始收之而亦多未備此本出
　　　　浙江鮑氏知不足齋較他本為完善然皆近
　　　　體無古詩元詩體要中録其陳雲岫愛騎驢
　　　　七言古詩一首此本無之或詩本兩巻而佚
　　　　其古體一巻或宋末江湖諸人皆不留意古
　　　　體山民亦染其風氣均未可知然就其存者
　　　　論之黍離麥秀抱痛至深而無一語懟及新
　　　　朝則非惟其節至髙其安命知天識量亦不
　　　　可及視謝靈運輩既授康樂之封而猶稱韓
　　　　亡子房奮秦帝魯連恥者相去不啻萬萬矣
　　　　詩格出於晩唐長短皆復相似五言如鬢秃
　　　　難瞞老心寛不貯愁煙碧栁生色燒青艸返
　　　　魂風竹有聲畫石泉無操琴棠醉風扶起栁
　　　　眠鶯喚醒地皆宜避暑人自要趨炎飛花游
　　　　蕩子古木老成人新塟塚無數後来人更多
　　　　七言如欲談世事佛無語不管客愁禽自啼
　　　　懶看世情人睡去怕傷時事莫吟休商嶺定
　　　　無屠狗客雲臺寧有釣魚人囊空儘可償詩
　　　　債脚倦猶能入醉鄉雕鎪花栁春無迹沐浴
　　　　山川雨有思炭為驟寒偏索價酒因不飲懶
　　　　論交之類皆不出晩唐纖佻麤獷之習至於
　　　　五言之鳥聲山路静花影寺門深風蟬聲不
　　　　定水鳥影同飛與鷗分渚泊邀月共船眠牕
　　　　月燈昏見岩泉雨歇聞水清明白鷺花落失
　　　　青苔曳杖雲同出開簾山自来寒塘倒山影
　　　　空谷荅樵歌七言之泉石定非騎馬路功名
　　　　不上釣魚船水禽與我共明月蘆葉同誰吟
　　　　晩風隔浦人家漁火外滿江秋思笛聲中小
　　　　窓半夜青燈雨幽樹一庭黄葉秋澗暗只聞
　　　　泉滴瀝山青賸見鷺分明㡬畝桑麻春社後
　　　　數家雞犬夕陽中則頗得晚唐佳處矣一邱
　　　　一壑足資延賞要亦宋末之翹楚也乾隆四
　　　　十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　真山民集　　　　　　　宋　真桂芳　撰
　幽居雜興
松桂小菟裘山屝幽更幽蜂王衙早晩燕子社春秋髩
秃難瞞老心寛不貯愁年来把鋤手無復揖公侯
　　新春
餘凍雪初乾初晴日驟暄人心新嵗月春意舊乾坤煙
碧栁生色燒青草返魂東風無厚薄隨例到衡門
　　光霽閣晩望
一閣納萬象危䦨俯渺茫白沙難認月黄葉易為霜宿
鳥投烟嶼歸樵趂野航孤吟誰是伴漁笛起滄浪
　　興福寺
為厭市喧雜攜詩米此吟鳥聲山路静花影寺門深樓
閣莊嚴界池塘清浄心松風亦好事送客出前林
　　夏晩江行
行盡山頭路江空帶夕暉風蟬聲不定水鳥影同飛蕭
散烏藤杖輕鬖白苧衣試呼垂釣者分我半苔磯
　　修眞院訪崔道士
竹扉蒼蘚墻林下小丹房風定香烟直月斜簾影長瀹
茶泉味别㸃易露痕香安得棲塵外求師却老方
　　春遊和胡叔方韻
春光潑眼明占勝得新亭棠醉風扶起栁眠鶯唤醒非
無盃泛緑安得鬢皆青且事日為樂歌聲莫暫停
　　山亭避暑
怕礙清風入丁寜莫下簾地皆宜避暑人自耍趨炎竹
色水千頃松聲風四簷此中有幽致多取未傷廉
　　三山旅夜
獨坐本無况凄涼更旅中檻低簷碍月窗破紙吟風隣
館笛三弄譙樓鼔二通半觴聊自適新荔擘輕紅
　　枕上偶成
長夜更難曉天寒吟思清夢魂山館枕燈影雪窗檠守
拙踈生理安貧識世情凄風響簷竹豈是不平聲
　　泊白沙渡
日暮片帆落渡頭生暝烟與鷗分渚泊邀月共船眠燈
影漁舟外湍聲客枕邊離懐正無奈況復聼啼鵑
　　夜話無上人房
蒲團一榻上坐到夜將分窗月燈昬見巖泉雨歇聞茶
甌勝飲酒禪語當論文只恐紅塵跡涴師松下雲
　　獨坐
寒齋淡無味孤坐思悠悠時事三緘口年光一轉頭有
書遮老眼無藥療閒愁假使丹心在衰遲也合休
　　春日
韶光今幾許我欲問流鶯花影掃不去草根鋤又生心
空諸妄息身老萬縁輕正是春風好幽蘭不肯爭
　　曉行山間
出門誰是伴只約瘦藤行一二里山徑兩三聲曉鶯亂
峰相出沒初日乍隂晴僧舎在何許隔林鐘磬清
　　山間次季芳韻
好山多在眼塵事少闗心風竹有聲畫石泉無操琴許
猿分野果留鶴守雲林不是閒中客誰来此地吟
　　春感
春光元自好我却為春愁但見栁青眼不知人白頭一
身浮似寄百嵗去如流賴有芳樽在花前日醉遊
　　春曉園中
緑陰留我立淸曉小䦨東林外一鳩雨栁邊雙燕風吟
懐愁渺渺春事去匆匆莫恨芳菲盡葵榴花又紅
　　溪行
春暖溪西路行吟又㡬迴水清明白鷺花落失青苔雲
過日吞吐樹揺風往来漁歌聼未了欲去又徘徊
　　除夜約張梅境飲
今日又除夕君能為我来燭光紅照席酒浪緑揺杯臘
帶愁吟去春隨笑臉回相看俱健在莫管嵗華催
　　渡江之越宿蕭山縣
昨夜大江舟今宵小驛樓隻身千里客孤枕一燈秋市
酒難成醉鄉書莫寄愁胸中無史記浪作㑹稽游
　　宿寳勝寺
苦吟吟未了只向兩廊行月去塔無影風来鐸有聲禪
心隨水净佛眼共燈明安得雲邊住與僧分此情
　　閒居
虛明兩竹窗濟楚一書房風動鳥移樹花香蝶過墻身
安知病少晝静覺春長未必全無事終焉也勝忙
　　兵後寓舎送春
觸景多懐舊凭欄易愴神飛花游蕩子古木老成人世
換山如醉田荒草自新鄉闗渺何處回首暗風塵
　　樓居
攜書来過此便覺少塵埃簷冷留雲宿窗明報月来閒
愁山隔斷幽夢鳥呼回湖海元龍去従渠俗子猜
　　蘭溪舟中
一舸下中流西風兩岸秋櫓聲揺客夢帆影挂離愁落
日魚鰕市長煙蘆荻洲篙人夜相語明發又嚴州
　　兵後劉秀寛見過
冉冉嵗云暮閒居安所之途窮身是累痛定語猶悲衰
鬢數莖雪空囊一巻詩儒衣例如此惜也不逢時
　　清明
清明今日是原上一經過新塟塜無數未来人更多此
生曽悟否不樂復如何莫待澆墳土樽前且醉歌
　　臨江曉行
茅舎亂雞聲踈林淡見星霜輕留草緑霧暗失山青蹤
跡去来燕交游聚散萍浮生原是客不必恨飄零
　　寄郭月篷
煙波秋草外活計一漁篷淡月明寒葦新霜醉曉楓身
雖殊出處道豈有窮通俯仰看人面何如數過鴻
　　舟中峽口
亂山如碧玉處處見鵑花水漲傍分港舟行倒走沙宿
依沽酒市飯過釣魚家喜脱風波險推篷數暝鴉
　　次韻章劍溪山居
想無書赴隴林鶴莫驚猜曳杖雲同出開簾山自来池
堪供洗硯籬不碍觀梅静倚長松立藤花㸃翠苔
　　夏日
虛窗暑亦涼境静晝偏長樹色煙明滅蟬聲風抑揚家
貧書是業身老睡為鄉赤日黄埃客紛紛為底忙
　　嵗除寄王中齋
徂嵗已匆匆何人似此翁事雖隨世異道不與冬窮身
老心猶壯髯斑臉自紅椒花一盃酒明日又春風
　　宋道士同游白雲闗
扶攜方外友来入白雲闗八九峯如畫兩三人倚欄棋
聲敲竹外簾影落花間一曲瑶琴罷翠陰生晝寒
　　妙因寺次施敬所韻
松蘿一徑陰踏破白雲深約客分茶供逢僧倚竹吟鼠
留香篆迹禽和閣鈴音話乆不知晩新螢照出林
　　晩春
有恨青春老無營白晝長葉新林換緑花落地生香雨
意一畨足人家百事忙為儒竟成誤悔不早農桑
　　冬雪
雪凍飛禽少林深落葉多寒塘倒山影空谷荅樵歌不
有梅花在其如詩思何霜風吹落㡌應嘆鬢絲皤
　　新涼
煙火人幽處田園秋暮時深村人到少閏月稻黄遲旋
決渠分水新編竹補籬地爐煨芋栗莫遣貴人知
　　江樓秋夕
樓髙古城遶無奈漏聲催幽夢風吹斷新吟月送来江
長漁唱逺雲冷鴈聲哀明日重陽酒黄花開未開
　　初夏訪劉道士
白雲隨杖履伴我到山房暑薄疑天别林深見路長术
芝皆道味花竹亦詩香更待荷花後来分半榻涼
　　春行
東風物物新花外步淸晨蕉葉巻舒雨鳩聲問荅春園
林三月景詩酒百年身試數交遊侣如今有幾人
　　孤標上人留宿
山僧留我宿我亦似山僧香茗半甌雪寒虀一筯氷廊
風響黄葉壁雨暗青燈㕘透詩三昧何須契一乗
　　秋晩
暮色入江郊霜風兩鬢毛笛聲吹月落詩興挟秋髙謝
絶南柯蟻留連左手螯孤燈竹窗底危坐一歌騷
　　李修伯山居
俗子自不到幽扉何必扃苔衣和月卧山雨雜泉聴有
髪徒斑白無名入汗青未應閒此事尚可掃𤣥經
寒燈幾撥盡借問夜何其舊夢青氊在新愁白髪知昔
為三遶鵲今作五藏龜多謝梅梢月留人得睡遲
　　道逢過軍投宿山寺
窮途欲焉往薄暮此相投蟋蟀數聲雨芭蕉一寺秋鄉
闗来枕畔時事上眉頭嘗歎為僧好今逢更說愁
　　述懐
不敢尤人敢怨天愁来覔酒醉来眠五窮有鬼徧相虐
九轉無丹别自全遊食懼違新下令力耕苦乏舊存田
靈臺坐受憂兵觸荏苒霜華剥鬢𤣥
　　春曉雨
破曉簷花未放乾披衣和夢倚䦨干釀成苔暈地猶濕
老盡鶯聲風正寒無客醉敲金鐙響有人睡怯翠衾單
牡丹一夜成消瘦下却珠簾不忍看
　　西湖圖
兩袖春風一杖藜等閒踏破栁橋西雲開逺嶂碧千疊
雨過落花紅半溪青斾有情邀我醉黄鶯無恨為誰啼
東城正在桃林外多少遊人逐馬蹄
　　隱懐
樣不趨時合便休都將往事付東流眼看浮世自今古
迹與孤雲同去留泉石定非騎馬路功名不上釣魚舟
有時但得句無問只與漁歌互唱酬
　　游鳯棲寺
十載重游古鳯棲蓮宫新遶緑楊堤欲談世事佛無語
不管客愁禽自啼苔滑空廊妨散步塵昬老壁失留題
僧家田地鄰家種菜甲春風綠滿畦
　　漁浦晩秋旅懐
西風吹夢越中游剪剪輕寒入短裘雁字不將鄉信寫
蛩聲空和旅吟愁郵亭冷雨孤燈夜漁市斜陽一笛秋
是處山川即吾土仲宣何用怯登樓
　　泊舟嚴灘
天色微茫入暝鐘嚴陵灘上繫孤篷水禽與我共明月
蘆葉同誰吟晩風隔浦人家漁火外滿江秋思笛聲中
雲開休望飛鴻影身即天涯一斷鴻
　　題永嘉夢草堂
留得斯堂萬古名江山不敢閉英靈池光曾染吟邊墨
草色猶如夢裏青南浦詩香流未歇東家魂冷喚難醒
當時園栁俱塵迹惟有鳴禽尚可聴
　　連城春夜留别張建溪
飛絮游絲客子心連城那忍遽分襟青燈應見詩情苦
濁酒不如交味深一榻暖風棲竹屋半䦨淡月立花陰
離懐今夜先収拾盡付明朝馬上吟
　　夜坐
匹馬平生汗漫遊如今寂寞老林楸小窗半夜青燈雨
幽樹一庭黄葉秋懶看世情寜睡去怕傷時事莫吟休
寒蛩可是知人意來到莎根只說愁
　　春行
短㡌輕衫步履遲㣲暄天氣乍晴時池融嫩碧消殘凍
春剪新紅綴舊枝嵐翠滴衣堪入畫禽聲到耳足供詩
東風苦欲招人醉頻掉橋西賣酒旗
　　初冬
林葉新經數夜霜地爐獨擁一山房塵書邀我共高閣
濁酒勸人歸醉鄉費省家貧還似富身閒日短亦如長
梅花苦欲催吟興又破梢頭半㸃香
　　東粤廟
頹䦨斜照網蛛絲陳迹凄凉萬古悲柘水尚鳴亡國怨
山松曽見受封時碑因苔蝕無完字城為田侵失舊基
當日東甌知幾戰如今贏得一荒祠
　　歲暮
顔不常朱鬢易斑流光難駐兩跳丸一年又是等閒過
百嵗只消如此看把酒何曾長在手種桃能得幾凭欄
痴人醉夢不知醒日夜雙眉抵死攅
　閒居漫賦
紛紛裘馬走紅塵賴得閒邊可著身商嶺定無屠狗客
雲臺豈有釣魚人溪山蕭散青鞋履風月夷猶烏角巾
萬事如棋君看取一畨局靣一畨新
　　三峯寺
寂寞烟林噪亂鴉青鞋步入野僧家雲深不碍鐘聲出
日轉還移塔影斜廊下蝸黏㳂砌蘚佛前蜂戀挿瓶花
竹床紙帳清如水一枕松風聴煮茶
　　江頭春日
風煖旗亭煮酒香醉醒始悟是他鄉駕言行邁路千里
豈不懐歸天一方春事漸消鶯語老離愁偏勝桞絲長
無聊莫向城南宿淡月梨花正斷腸
　　次韻潘恕堂見寄
抱瓮區區老漢陰空齋擁鼻日長吟青山隔絶市朝靣
白髪消磨豪傑心書既無成休學劔貴無可買恥言金
情知不入鴛鸞侣賴有鷗盟尚可尋
　　初夏
一夜薫風帶暑回雨天濃翠暗庭槐不隨春去鶯猶在
好競時妝榴又開剪尺旋裁新白苧盃盤聊薦舊青梅
篋中敝扇投閒乆依舊團團入手来
　　閒吟初冬
一架琴書一筆床杜門荏苒送年光囊空儘可償詩債
脚倦猶能入醉鄉既老菊花偏耐乆未開梅蘂已先香
眼邊管領閒風景不識人間更有忙
　　奉和春遊呈雲耕叔祖
節遇中和景漸暄自摩倦眼望前村雕鎪花栁春無迹
沐浴山川雨有恩憶昔踏青終日醉如今垂白幾人存
未應便作衰翁看藉草猶堪倒一樽
　　夜飲趙園次徐君實韻
銀臺絳蠟淚成堆四靣軒窗盡放開花影忽生知月到
竹梢㣲響覺風来豪揮彩筆詩千首醉倚紅妝酒百杯
遊玩未䦨歸未得髙城漏箭幾相催
　　平章命
萬甲蟠胸老氣雄將星光照海雲東聲名宣尉裴中立
地步平章韓魏公大纛髙牙山水縣褒衣博帶藻芹宫
書生端為斯文喜俎豆先行軍旅中
　　幽棲
鶴䕶松扉乆不開蒲團端坐思悠哉故交只向夢中見
閒事不従心上来雙屐躡雲春採藥一笻挂月夜觀梅
東風似見山童懶自與幽人掃徑苔
　　讀劉元城言行錄
一掃權奸九十章七州不憚歴炎荒黄粱富貴百年短
青史是非千載長丞相雖存心已死先生既葬骨猶香
向令鐵漢常留在天下何縁得靖康
　　次李林居春曉遊園
滅沒晨曦弄淡晴追隨杖履竹間亭花逢酒侣容先醉
栁見詩人眼剰青三月光陰半流水百年身世一浮萍
啼鶻只管催春去不道衰翁已怕聴
　　聖果院訪忠上人不值
管領東風入杖藜落梅香裏已招提苔痕一徑白雲濕
花影半窗紅日低欲見髙僧聊爾耳便乘餘興去来兮
葛藤有話無人共付與隔林幽鳥啼
　　山行
林梢初日弄陰晴露浥溪花笑欲迎澗暗只聞泉滴瀝
山青剰見鷺分明逺峰忽轉還如遶險逕徐行亦似平
莫謂詩成無與和風篁也解作吟聲
　　秋夜次葉一山韻
自笑秋来似轉蓬偶然飛落過山中一燈幽館菊花雨
孤枕小樓梧葉風涉世悠悠旋磨蟻懐人杳杳寄書鴻
浮生何預光陰事抵死相催作老翁
　　杜鵑花得紅字
愁鎖巴雲往事空只將遺恨寄芳叢歸心千古終難白
啼血萬山多是紅枝帶翠煙深夜月魂飛錦水舊東風
至今染出懐鄉恨長挂行人望眼中
　　客中臨歸仍送游教諭
建括相望天一涯快哉此地話襟期芹邊春煖幾盃酒
門外月髙千首詩去去先生此休矣栖栖遊子暮何之
送行折了郵亭栁歸卧白雲歌紫芝
　　自適
年来心迹兩悠悠若比孤雲儘自由既不貪榮安有辱
縦饒無樂亦何憂一絲風月嚴陵釣千里關山季子裘
到底行藏定誰是試將心事問沙鷗
　　永嘉秋夕
風戰枮桐敲紙窗擁裘無寐夜偏長樵樓三鼔夜将午
雲雁數聲天正霜寓世此身驚逆旅寛懐何處不吾鄉
江頭風景日堪醉酒美蟹肥橙橘香
　　醉題齋壁
此是閒中安樂窩従渠忙處為奔波人心少似秋胡婦
世事多㕘春夢婆但把功名同蟻蛭定無榮辱到漁蓑
醉鄉境界偏寛闊天地多歸一浩歌
　　客中遇鄉友季芳逺歸省親
河梁邂逅話襟期獵獵西風透裌衣酒臉未隨紅葉醉
鄉心先逐白雲飛客中送客難為别山上安山胡不歸
借使家書君可寄此間無復問庭幃
　　山人家
片雲隔㫁嶂西峰三兩山花屋角紅幾畝桑麻春社後
數家雞犬夕陽中拾薪澗底青裙婦倚杖簷間白髪翁
我亦願来同隱者種桃早晩趂東風
　　劉伯山寄隱
寄隠幽蹤何處尋春風十里薜蘿深青山不說是非事
黄鳥自賡長短吟百折畏途休著脚十分明月是知心
不應誤放桃花出惹得漁翁話古今
　　朱溪澗
路轉峰回又一村天寒大半掩柴門雲融山脊嵐生翠
水嚼沙洲樹出根任擁重裘風亦冷未投荒店月先昬
今宵只傍梅花宿贏得清芬入夢魂
　　丹山書堂
作室懸知要肯堂而翁家學頗増光一朝衿佩儒簮合
千古詩書屋壁香鑑曲烟霞歸羽館鍾山風月落僧房
如何只掲精廬扁解續斯文氣燄長
　　閒中
敢咎章縫解誤人甘於閒處著閒身腹中書在温仍熟
夢裏詩成記不真引鶴徐行三逕曉約梅同醉一壺春
今朝有喜誰知得新换銜頭號散民
　　送雲泉入山
薜蘿叢裏鬱青青别是幽棲一段清水色山光皆畫本
蟬聲禽語亦吟情人今不改衣冠古道重方知富貴輕
為語俗交休見問已従麋鹿訂新盟
　　冬暮小齋
布襪青鞋敝絮袍松扉柴几小衡茅雲酣纔釀臈三月
梅吐又横春一梢炭為驟寒偏索價酒因不飲懶論交
窮年兀兀従人笑未用多方作解嘲
　　宿南峯寺
禪房花木鎖深幽借與詩人信宿留幡影分米半廊月
磬聲敲破一林秋僧偏好事能青眼佛本無心亦白頭
試問青松峯外鶴閒邊曽見幾人遊
　　嵗朝
畫角聲中舊嵗除新年喜氣滿屠酥陽和忽轉氷霜後
元氣更如天地初晩色催詩歸草夢春光隨筆上桃符
閉門賀客相過少静對梅花自看書
　　春曉山行
風掃連陰作快晴瘦笻伴我出山扃路従初日紅邊過
人在野花香裏行古木殊無趨世態幽禽懶作弄春聲
棕鞋踏遍山南北只與白雲相送迎
　　王亷使
鼻祖名髙三諌官耳孫玉立又臺端氣增浙左霜威動
面帶終南山色寒攬轡肯教狼卧地歸班便合豸峩冠
公餘詩興清於雪細嚼梅花入肺肝
　　幽興
不賦千鍾賦一簞天公有意養痴頑書猶能看未曾老
詩亦莫吟方是閒寛著庭除貪貯月少栽竹樹要觀山
空堦兩日無行迹又上苔花幾㸃斑
　　梅仙山(梅福鍊丹地/)
西都不知壽安用獨長年縦有丹爐在難吹漢火燃
　　螢火
㣲蹤一腐草霜重不禁秋想悟浮生短常為秉燭遊
　　蜜蜂
釀成百花脾聊爾了口腹人知口中甘誰料腹中毒
　　觀書自歎
皓首抱遺經堪憐誤一生空共蠧蟲飽自作忍饑聲
　　吉水夜泊
入夜始維舟黄蘆古渡頭眠鷗知讓客飛過蓼花洲
　　草
草枯根不死春到又敷榮獨有愁根在非春亦自生
　　百舌
花開報曉晴巧弄百般聲未可嫌饒舌猶勝鴈不鳴
　　秋扇
人心有炎涼我心無歡悲篋中重自珍㑹有薫風時
　　訪李延不值
白雲滿空山山空人未歸柱杖莫敲門恐驚白雲飛
　　七夕
世上癡兒女争趨乞巧筵婦鳩甘抱拙不諂鵲橋仙
　　楊妃
三郎掩面馬嵬坡生死恩深可奈何瘞土驛傍何足恨
潼闗戰處骨埋多
　　水墨海棠
不將翠袖捲紗紅怪得陳𤣥奪化工想是太真春睡足
夢魂正在黒甜中
　　三月晦日與邵石諸友閒遊東園分得空字
韶光収拾太匆匆眼底浮花一掃空留得數枝紅藥在
五更分付與東風
　　逰春嘲少年
錦袍朱帶玉花驄著意追歡紫陌東只道春風屬楊栁
不知楊栁有秋風
　　山間早春
小桃枝上認年華隨分紅開一兩花將謂春風只城市
也吹春色到山家
　　三月晦日
九十風光能有幾東風遽作逺行人樽前莫惜今朝醉
明日鶯聲不是春
　　髙帝
未央前殿養親時想記當年俎上危借問杯羮何等語
如今安用玉巵為
　　晚歩
未暝先啼草際蛩石橋暗度晩花風歸鴉不帶殘陽老
留得林梢一抹紅
　　春閨詞
愁鎖眉尖未肯消何心更待兩蛾嬌一春螺黛渾無用
付與東風染栁條
　　山間秋夜
夜色秋光共一䦨飽収風露入脾肝虛簷立盡梧桐影
絡緯數聲山月寒
　　新年
籹㸃春光到眼邊凍消殘雪暖生烟杏桃催換新顔色
惟有寒梅老一年
　　九日
懶把黄花挿滿頭正縁老大見花羞年来頗恨儒冠誤
好倩西風吹去休
　　醉餘再賦
堪歎詩翁酒興豪醉餘猶復一登髙西風抵死相揺撼
争奈儒冠裹得牢
　補遺
　　陳雲岫愛騎驢
君不學少陵騎驢金華春一生旅食長悲辛又不學浪
仙騎驢長安市凄涼落葉秋風裏却學雪中騎驢孟浩
然冷濕銀鐙敲吟鞭梅花溪上日来往身迹懶散人中
仙有時清霜松下路松風蕭蕭驢耳竪據鞍傲兀四無
人牧子騎牛相爾汝勸君但騎驢行路穩姑徐徐九折
畏途鞭快馬年来曾覆幾人車
　
　
　真山民集
