#+TITLE: 囘文類聚-宋-桑世昌
#+DATE: 2018-05-12 10:20:46
#+SOURCE: github.com/kanripo/KR4h0042 master 1e89bcf0                
　　乾隆四十六年十一月初六日内閣奉
上諭昨閲四庫館進呈書有朱存孝編輯回文類聚補
　遺一種内載美人八詠詩詞意媟狎有乖雅正夫詩
　以温柔敦厚為教孔子不刪鄭衛所以示刺示戒也
　故三百篇之㫖一言蔽以無邪即美人香草以喻君
　子亦當原本風雅歸諸麗則所謂托興遥深語在此
　而意在彼也自玉臺新詠以後唐人韓偓軰務作綺
　麗之詞號香奩體漸入浮靡尤而效之者詩格更為
　卑下今美人八詠内所列麗華髪等詩毫無寄託輒
　取俗傳鄙䙝之語曲為描寫無論詩固不工即其編
　造題目不知何所証據朕輯四庫全書當採詩文之
　有闗世道人心者若此等詩句豈可以體近香奩概
　行採録所有美人八詠詩著即行撤出至此外各種
　詩集内有似此者亦著該總裁督同總校分校等詳
　細檢查一併撤去以示朕釐正詩體崇尚雅醇之至
　意欽此
欽定四庫全書　　　　　集部八
　回文類聚　　　　　　　總集類
　　提要
　　　　(臣/)等謹案回文類聚四巻補遺一巻宋桑世
　　　　昌編世昌蘭亭考已著録考劉勰文心雕龍
　　　　曰回文所興則道原為始梅庚註謂原當作
　　　　慶宋賀道慶也盖其時璇璣圖詩未出故勰
　　　　云然世昌以蘓蕙時代在前故用為託始且
　　　　繪蕙像於巻首以明剏造之功其説未確考
　　　　藝文類聚載曹植鏡銘八字囬環讀之無不
　　　　成文實在蕙前乃不標以為始是亦少疎又
　　　　蘓伯玉妻盤中詩據滄浪詩話自玉臺新詠
　　　　以外别無出典舊本俱在不聞有圖此書繪
　　　　一圓圖莫知所本考原詩末句稱當從中央
　　　　周四角則實方盤而非圓盤所圖殆亦妄也
　　　　惟是詠歌漸盛工巧日増詩家既開此一途
　　　　不可竟廢録而存之亦足以資博洽是書之
　　　　末有世昌自跋稱至道御製登載巻首此本
　　　　無之殆傳寫佚脱歟其補遺一巻則
　　　國朝康熙中蘓州朱存孝所采兼及明人然如
　　　　明典故中所載回文詩三十圖在耳目前者
　　　　即已不收則所漏亦多矣姑附存以備參考
　　　　云耳乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
囘文類聚序
囘文類聚四巻乃宋臣桑世昌澤卿所纂後明人張之
象𤣥超復加增訂披閲之次似覺𤣥超之所增訂者雜
亂無緒是以將彼舊増并予所習見之什纂為續集
附於巻後重鋟諸木因題於簡端曰靖節陶公有云
竒文共欣賞盖以文之竒者不忍獨得故必期共人欣
賞而後快如璇璣一圖非文之竒者乎字如碁置按誦
成章字不數百詩幾千首何物女郎以錦心織成錦字令
千古騷流不能卒讀天才耶仙才耶雖仿其製者代不
乏人類不能出其規範然集中所録諸圖及其餘詩詞
皆各有其妙足以竝傳間有瑕瑜不掩亦存之以俟大
方鑒别可也存孝椎魯無文與騷雅之道相逺其偶涉
及於此者亦陶公共欣賞之意夫康熙戊子五月望日玉
山牧豎朱存孝
囘文類聚原序
詩苑云囘文始於竇滔妻反覆皆可成章舊為二體
今合為一止兩韻者謂之囘文而舉一字皆成讀者
謂之反覆又上官儀曰凡詩對有八其七曰囘文對
情親因得意得意逐情親是也自爾或四言或六言
或唐律或短語既極其工且流而為樂章盖情詞交
通妙均造化此文之所以為無窮也淮海桑世昌
欽定四庫全書
　囘文類聚巻一
　　　　　　　　　　　　宋　桑世昌　撰
　　璇璣圖敘
前秦苻堅時秦州刺史扶風竇滔妻蘇氏陳留令武功
蘇道質第三女也名蕙字若蘭智識精明儀容秀麗謙
黙自守不求顯揚年十六歸于竇氏滔甚敬之然蘇氏
性近於急頗傷嫉妒滔字連波右將軍于真之孫朗之
第二子也神風偉秀該通經史允文允武時論髙之苻
堅委以心膂之任備歴顯職皆有政聞遷秦州刺史以
忤㫖謫戍燉煌㑹堅克晉㐮陽慮有危逼藉滔才畧詔
拜安南將軍留鎮㐮陽初滔有寵姬趙陽臺歌舞之妙
無出其右滔置之别所蘇氏知之求而獲焉苦加箠辱
滔深以為憾陽臺又専伺蘇氏之短讒毁交至滔益忿
蘇氏蘇氏時年二十一及滔將鎮㐮陽邀蘇氏同往蘇
氏忿之不與偕行乃携陽臺之任絶蘇氏音問蘇氏悔
恨自傷因織錦為回文五綵相宣瑩心輝目縱廣八寸
題詩二百餘首計八百餘言縱横反覆皆為文章其文
㸃畫無闕才情之妙超今邁古名曰璇璣圖然讀者不
能悉通蘇氏笑曰徘徊宛轉自為語言非我佳人莫之
能解遂發蒼頭齎至襄陽滔覽之感其悱惻因送陽臺
之闗中而具車從盛禮邀迎蘇氏歸于漢南恩好愈重
蘇氏所著文詞五千餘言屬隋季喪亂文字散落追求
弗獲而獨錦字回文盛傳于世朕聴政之暇留心墳典
散帙之次偶見斯圖因述若蘭之多才復美連波之悔
過遂製此記聊以示將来也如意元年五月一日大周
天冊金輪皇帝製

　　讀圖内詩括例
　　　依五色所分章讀之
仁智至慘傷　倫疋至榆桑　人賤至聖皇　春陽至
殊方　欽岑至如何
　　　　已上七言四十句毎句為一首每首反讀之
　　　　計八十首
詩風至表𤣥　仁賢至凋松　光顔至虎龍　日往至
寄傾　　已上五言十六句以每句反讀之成三十二
　　　　首
周南至相追　年時至無差　讒佞至未形　牽辜至
伯禽　　已上四言二十四首作二句分讀就成一篇
寜自至勞形　懐憂至何寃　念是至何如　悼思至
者誰　詩情至終始
　　　　已上四言前四首以每句反讀後一首每句
　　　　反讀成十首
嗟歎至為榮　凶頑至為基　遊西至摧傷　神明至
雁歸　　已上三言十二首反讀成二十四首
佞因至舊新　南鄭至遺身　舊間至佞臣　遺哀至
南音　　已上七言凡起頭退一字反讀之成四首
廂挑至基津　嗟中至春親　春衰至嗟仁　基自至
廂琴　　已上七言自角退一字斜讀之成四首
　　再叙
囘文詩圖古無悉通者予因究璇璣之義如日星之左
右行天故布為經緯由中旋外以旁循四旁於其交㑹
皆契韻句巡環反覆窈窕縱横各能妙暢又原五采相
宣之説分色以開其篇章其在經緯者始於璣蘇詩始
四字其在節㑹者右旋而出隨其所至各成章什外經
則始於仁真至於音深中經自欽深至於身慇内經自
詩情至於終始皆循方囘文者也四角之方如仁真欽
心四韻成章而囘文者也至其經緯之圖者隨色自分
則外之四角窈窕成文而文皆六言也四旁者相對成
文而文皆六言也及交手成文而文皆四言也在中之
四角者一例横讀而四言在中之四旁者隨向横讀而
五言惟璇璣平氏四字不入章句觀其宛轉反覆皆才
思精深融徹如契自然葢騷人才子所難豈必女工之
尤哉詩編載馳史美班扇才女専靜用志不分雖皆擅
名此為精贍者也聊隨分篇掇其一隅以為三隅之反
代久傳訛頗有誤字亦輒澄改一二其他闕謬不欲以
意定之雖未能盡達元思抑庶幾不為滯塞云李公麟
題
　　經緯(始於璣蘓/詩始四字)
璣明則改知識深峩嵯峻巖幽岑欽所感想忘荒淫心
堂空惟思詠和音
詩興感逺殊浮沈華英翳曜潜陽林羅網經涯重淵深
峩嵯峻巖幽岑欽
蘇作興感昭恨神辜罪天離問舊新霜氷齊潔志精純
望誰思想懷所親(凡三色讀/不可囘文)
　　外經
仁智懷徳聖虞唐真妙顯華重榮章臣賢惟聖配英皇
倫疋離飄浮江湘(囘讀/)
傷慘懷慕増憂心堂空思惟詠和音蔵摧悲聲發西秦
商絃激楚流清琴
　　中經
欽岑幽巖峻嵯峨深淵重涯經網羅林陽潜曜翳英華
沈浮異遊頹流沙(囘讀/)
何如將情纒憂慇多患生艱惟苦身加兼愁悴少精神
遐幽曠逺離鳳麟
　　内經
詩情明顯怨義興理辭麗作此端無終始(囘讀/)
始終無端作此麗辭理興義怨顯明情詩
　　四方之角
仁智懷徳聖虞唐真志篤終誓穹蒼欽所感想忘淫荒
心憂増慕懷慘傷(囘讀/)
　　四角之間窈窕成文
嗟歎懷所離經遐曠路傷中情家無君房幃清華飭容
朗鏡明(囘讀/)
　　四角在中者一例横讀
念是咎愆誰為獨居賤女懷歎鄙賤何如(反讀窈/窕成文)
愆咎是念誰為獨居歎懷女賤鄙賤何如
　　四旁相對成文文皆六言
讒人作亂闈庭奸凶害我忠貞禍原消受難明所得滋
極驕盈
　　四旁隨向横讀而成五言
寒嵗識凋松真物知終始顔衰改華容仁賢别行士(反/讀)
(窈窕/成文)
士行别賢仁容華改衰顔始終知物貞松彫識嵗寒
　　交手成文文皆四言
讒佞奸凶害我忠貞禍因所恃滋極驕盈(反讀/)
　用色分章(止舉一隅/餘皆做此)
　　横用色
嗟歎懷所離經遐曠路傷中情(十二字/用粉紅)
家無君房幃清華飾容朗鏡明(用綠/)
葩粉光珠耀英多思感誰為榮(用白/)
周風興自后妃樊楚厲節中闈(周楚二字用黄/外十字用絲)
長歎不能奮飛雙發歌我衮衣(長雙二字用黄/外十字用粉紅)
華觀冶容為誰宫羽同聲相追(華宫二字用黄/外十字用青)
　　　　已上依此順讀成章
　　直用色
庭幃亂作人　明難受膚原(用綠/)
榮苟不義姬　城傾在戒后(用粉紅/)
熒猶炎盛興　形未在謹深(用青/)
　　　　已上作兩句各添下字倒讀成章
恩感顔寧孜孜傷情名君在時梦想勞形(用粉紅/順讀)
龍旂容衣虎彫飾綉(八字/用緑)
　　横用色
奸佞讒人作亂闈庭所因禍原膚受難明(用黄/)
　右舉此為例餘可悉通元祐三年九月工部何公過
　麴院見僕書几有此驚曰昨日於屯田陳侯所觀書
　唐真本圖宜皆可求一見果得出示凡六幅右三為
　若蘭所居重樓複屋户牖間各作著思練絲織錦遣
　使處左三幅為竇滔歸第外為車馬相迎次女妓坐
　大氍毺合樂其間樓閣對飲處又見圖中近上作逺
　水紅橋竇臨髙列騎擁旌旄以望橋之西氊車從數
　騎排引見滔盛禮迎蘓圖中近下左書武后序右寫
　詩圖徐視果有淡色分其篇章正與此同乃知人心
　不甚相逺而尤可怪矣青紅緑旋所之方皆不少差
　葢理之所在陰陽五行色味莫不相假況情識之運
　宜自冥合也元豐四年四月趙郡李公麟伯時再題
　　又五色讀法
四圍縱横初行八行十五卄二卄九行及仁嗟斜至春
親廓琴斜至基津以朱畫其形如交接讀法此色凡九
圖其餘四色色各一圖共詩三千七百五十二首四隅
嗟情至英多遊桑至長愁神飛至悲春凶慈至持從縱
横皆六字以墨畫
正面妃闈至蕤悲移陂至貲辭縱六字横十三字庭闈
至防萌身我至惟新縱十三字横六字以青畫
中方正面龍旂至麗充衰情至暮世縱四字横五字兩
旁寒嵗至行士詩風至微𤣥縱五字横四字以紫畫
中方四隅思情至側夢嬰漫至若我愆居至賤鄙懷悲
至戚知縱横皆四字又中縱各五字詩情至顯怨端比
至麗辭横各五字詩始至無端怨義至理辭空中心圖
始平蘓氏詩心九字以黄畫
　蘓蕙織錦囘文及今已久所以欲見其彩色宛然一
　如蕙之手著者甚為難得八月卄日駕幸翠微殿賞
　桂詔令賦詩見御案所置一幅五色相宣讀之易明
　因照式記之以志不忘至道元年十一月六日廣慧
　夫人書
　　又敘
蘇蕙織錦囘文詩所傳舊矣故少常沈公復傳其畫繇
是若蘭之才益著然其詩囘旋書之讀者惟曉外繞七
言至其中方則漫弗可考矣若沈公之傳亦謂辭句脫
畧讀不成文殊不知此詩織成本五色相宣因以别三
四五六七言之異後人流傳不復施采故迷其句讀非
辭句之脫畧也政和初予在洛陽於居士王晉玉許得
唐程士南效此詩并申誠之釋而後曉然是詩也初不
舛脫葢沈公未嘗見此本耳然申誠所釋但依士南之
設色其七言數火其色反黄四言數金其色反緑於五
行為弗協意蘇氏詩圖之色為不爾今因冠詩于畫遂
别而正之三四五六七言之詩各隨其行而為之色觀
者見其色則詩之言數可知已至于士南之文既有釋
者則傳采自從其舊而因書于巻末云國初錢鎮州惟
治嘗有寳子垂綬連環之詩亦錦文之遺範而世罕傳
故聊附左以資書雋言鯖之餘味焉七年九月二十七
日㑹稽黄集長孺父書於山陽㐮華堂(其所載采色與/五色讀法同故)
(不再/録)
　　跋錢鎮州囘文後
錢鎮州詩雖未脫五季餘韻然囘旋讀之故自娓娓可
觀題者多云寳子弗知何物以予攷之乃迦葉之香罏
生有金華華内乃有金臺即臺為寳子則知寳子乃香
罏耳亦可為此詩但圜若重規然豈漢丁緩被中之製
乎
　　題璇璣圖後　　　　　　　山谷黄庭堅
千詩織就囘文錦如此陽臺暮雨何亦有英靈蘓蕙子
只無悔過竇連波
　　擬題竇滔妻織錦圖送人　　　太虚秦觀
悲風鳴葉秋宵凉絲寒縈手淚殘妝微燭窺人愁斷腸
機翻雲錦妙成章
　　題織錦圖　　　　　　　　　東坡蘓軾
　余少時見一江南本其後有題詩十餘首皆奇絶宛
　轉過於蘓氏之作逺甚今獨記其三絶
春晚落花餘碧草夜凉低月半枯桐人隨雁逺城邊暮
雨映疎簾綉閣空
紅手素絲千字錦故人新曲九囘腸風吹栁絮愁縈骨
淚灑縑書恨見郎
羞看一首囘文錦錦似文君别恨深頭白自吟悲賦客
斷腸愁是斷絃琴
　　題織錦圖　　　　　　　　　太虚秦觀
　蘓子瞻記江南所題詩本不全予嘗見之記其五絶
　今以補子瞻之遺
紅窓小泣低聲怨永絶春風斗帳空中酒落花飛絮亂
曉鶯啼破夢怱怱(風一/作寒)
稀草露如郎薄倖亂花飛似妾情多歸鴻見處揮珠淚
語燕聞時斂翠蛾
琴絃斷續愁兼恨嶺水分西流復東深院小扉紅日落
綉窓閒倚更誰同
參横霽色天沈水鳥宿寒枝竹鎖煙衾惹舊香清夜半
淚凝殘燭畫堂前
寒信霜風秋葉黄冷燈殘月照空牀㸔君寄意傳文錦
字字愁縈惹斷腸
　　再次上韻三絶　　　　　　　東坡蘓軾
春機滿織囘文錦粉淚揮殘露井桐人逺寄情書字小
栁絲低日晚庭空
紅牋短寫空深恨錦句新翻欲㫁腸風葉落殘驚夢蝶
戍邊囘雁寄情郎
羞雲斂慘傷春莫細縷詩成織意深頭伴枕屏山掩恨
日昏塵暗玉窓琴
　　璇璣圖攷異
璇璣圖士夫家所蔵類不同有前序而無凡例者十常
八九故艱於句讀且復差舛予嘗㕘攷訂證幾數十處
其文頗備但有合兩存者如自成文章與自為語言滋
極而作恣極舊邦而作舊鄉昭景而為照景者皆在可
取又松陵雜體詩序云晉傅咸有反覆囘文詩反覆其
文者以示憂心展轉也悠悠逺邁我獨㷀㷀是也由是
反覆興焉温嶠有囘文虚言詩云寧神靜泊損有崇亡
由是囘文興焉今世皆推本蘇氏而不及二子葢蘓亦
亦晉人詩苑所謂舊有二體則恐别有所自合而為一
則當始於蘓也嘗按晉列女傳云滔苻堅時為秦州刺
史被徙流沙蘓氏思之織錦囘文以贈滔宛轉循環讀
之詞甚悽惋則又與武后所序不協葢厯時寖久疑信相
傳無足多怪近於友人王守正處見一本兼着人物乃
治平中太常少卿沈立將漕河朔於東都陳安期家所
得古本唐文宣所製畫筆絶精命工模􁮖廣為横軸且
云詞句脫畧讀不成文僅見梗槪其後有東坡及孔毅
甫秦太虚跋語坡則三詩元豐二年七月十二日書孔
則五詩四年九月十七日題秦則一詩元祐戊辰正月
十四日汝南蠧魚閣所記皆今所刋者但五詩以補子
瞻之遺平時多見淮海集中初不以為出于毅甫也而
少游跋乃云蘇孔二公所載八絶雖極新奇然與圖上
詩體不類逺甚疑是唐人擬作往嵗過闗山雙木驛壁
間有題云悲風鳴葉愁宵凉(云云/)亦稱蘓氏織錦圖詩
未知其果然否此跋本集無由是推之則太虚一絶非
其所擬五詩乃得於孔氏秋愁二字又小不同曽不百
年而矛盾如此因具載云
　
　
　
　
　
　
　
　
　
　
　囘文類聚巻一
欽定四庫全書
　回文類聚巻二
　　　　　　　　　　　　宋　桑世昌　撰
　
　
　
　
　
山樹高鳥鳴悲泉水深鯉魚肥空倉雀常苦飢吏人婦
會夫稀出門望見白衣謂當是而更非還入門中心悲
北上堂西入階急機絞杼聲催長歎息當語誰君有行
妾念之出有日還無期結巾帶長相思君忘妾未知之
妾忘君罪當治妾有行宜知之黄者金白者玉高者山
下者谷姓者蘇字伯玉人才多智謀足家居長安身在
蜀何惜馬蹄歸不數羊肉千斤酒百斛令君馬肥麥與
粟今時人知四足與其書不能讀當從中央周四角
　　鞶鑑圖敘
上元二載嵗次乙亥十有一月庚午朔七日丙子予將之
交趾旅次南海有好事者以轉輪鈎枝八花鑑銘示予云
當今之才婦人作也觀其藻麗反覆文字縈迴句讀曲屈
韻諧高雅有陳規起諷之意可以作鑑前烈輝暎将來者
也昔孔詩十興不遺衛姜江篇擬古無隔班媛葢以超俊
穎拔同符君子者矣嗚呼何勒非戒何述非才風律苟存
士女何筭聊撫鏡以長想遂援筆而作序太原王勃撰
　
　
　
　
　
　
　
　
　　　跋
元和十三載二月八日予為中書舍人翰林學士夜直
禁中奏進旨檢事因開前庫東閣於架上閲古今撰集
凡數百家偶於王勃集中巻末獲此鑑圗并序愛玩久
之翌日遂自摸寫貯於箱箧寳厯二年乃命随軍潘𤣥
敏繪於縑素傳諸好事者太原令狐楚記







　　　　(君承皇詔安邉戌讀起/至願放兒夫及早還止)
　
　
　
　
　
　
　
　
　
　
　
　
　
　
　囘文類聚巻二
欽定四庫全書
　囘文類聚巻三
　　　　　　　　　　　　宋　桑世昌　撰
　　四言(以下古詩/)　　　　　　　　賀道慶
陽春艷曲麗錦誇文傷情織怨長路懐君惜别同心膺
填思悄碧鳳香殘金屏露曉入夢迢迢抽詞軋軋泣寄
迴波詩緘去札
　　春遊(五言/)
枝分栁塞北葉暗榆闗東垂條逐絮轉落蕊散花叢池
蓮照曉月幔錦拂朝風低吹雜綸羽薄粉艷妝紅離情
隔逺道難結深閨中
　　五言　　　　　　　　　　　　齊王融
靜烟臨碧樹殘雪背晴樓冷天侵極戍寒月帯行舟
　　後園作
斜峰繞徑曲聳石帯山連花餘拂戯鳥樹密隠鳴蟬
　　和湘東王後園　　　　　　　梁簡文帝
枝雲間石峰脉水浸山岸池清戲鵠聚樹秋飛葉散
　　又　　　　　　　　　　　邵陵王蕭綸
燭花臨靜夜香氣入重幃曲度聞歌逺繁絃覺舞遲
　　又　　　　　　　　　　　　　庾　信
旱蓮生竭鑊嫩菊養秋潾滿池留浴鷺分橋上戲人
　　又　　　　　　　　　　　　　定襄侯
危臺出岫迥曲澗上橋斜池蓮隠弱芰徑篠落藤花
　　六言
青山暎雪含思碧草抽烟繫晴屏香夢愁月落棹蘭吟
苦風清零珠淚紅軫促慘雲娥翠杯停聽君唱我離恨
聲悲心悽骨驚
　　山居(七言/)　　　　　　　　　　戴光乂
犂鋤闊地燒侵雲焰猛衝巖迸鹿羣鼙鼓靜時長霸國
戰爭無地感明君啼猿響樹寒山碧宿鳥喧巢夜霧曛
梯嶮上巖緣路去院僧敲磬曉來聞
　　曉起即事寄皮襲美　　　　　　陸龜䝉
平波落月吟閒景暗幌浮烟思起人清露曉垂花謝半
逺風微動蕙抽新城荒上處樵童小石蘚分來宿鷺馴
晴寺野尋同去好古碑苔字細書勻
　　和陸秀才曉起　　　　　　　　皮日休
孤烟曉起初原曲碎樹微分半浪中湖後釣筒移夜雨
竹傍眠几側晨風圖梅帯潤輕沾墨畫蘚經蒸半失紅
無事有杯持永日共君唯好隠牆東
　　絶句(五言/)　　　　　　　　　　紆　川
小徑緣溪綠低簷傍樹隂好風秋入眼清月夜窺牀
　四時四首　　　　　　　　　　　梅　窗
　　春
晝永春庭邃雙飛燕隔簾袖隨簾捲翠時見玉纎纎
　　夏
曲澗跳珠碎叢山叠翠濃竹新敷影薄閒看倚枝笻
　　秋
小雨凉添夜蘭芬潤襲衣曉屏山曲曲長若夢思歸
　　冬
曲徑穿叢密香清為客來玉梢梢外雪苔古暈疎梅
　　因小兒學琴終夜不寐作　　朝老陳子髙
鳴鶴操音清興幽發性情聽琴愛夜半明月上殘更
　　客懐
逺山雲夢㫁長路客愁新殘漏悲鐘急香車碾暗塵
　　無題　　　　　　　　　　半山王安石
碧蕪平野曠黄菊晚村深客倦留酣飲身閒累苦吟
梦長隨永漏吟苦雜疎鐘動葢荷風勁霑裳菊露濃
迸目川魚躍開雲嶺鳥翻徑斜荒草惡臺廢冶花繁
　　客懐(律/)
泊雁鳴深渚收霞落晚川柝隨風斂陣樓暎月低弦漠
漠汀帆轉幽幽岸火燃壑危通細路溝曲繞平田
　　暮春(六言絶/)　　　　　　　朝老陳子髙
纎纎亂草平灘冉冉雲歸逺山簾捲堂空日永鳥啼花
落春殘
　　晚眺(七言絶體此/首神智)　　　　　　東坡蘇軾
長亭短景無人畫老大横拖瘦竹笻回首㫁雲斜日暮
曲江倒蘸側山峯
　　記夢
　十二月二十五日大雪始晴梦人以雪水烹小團茶
　使美人歌以飲余夢中為作回文詩覺而記其一句
　云亂㸃餘花唾碧衫意用飛燕唾花事也迺續之為
　二絶句云
􁊭顔玉盌捧纎纎亂㸃餘花唾碧衫歌咽水雲凝靜院
梦驚松雪落空巖
　　又
空花落盡酒傾缸日上山融雪漲江紅焙淺甌新火活
龍團小碾鬬晴牕
　　咏梅　　　　　　　　　　　　茹芝翁
東溪小步晚烟隨玉㸃花疎竹外枝風襲袖香清滿徑
悤悤好處恨來遲
　　戲成　　　　　　　　　　　松隠曹勛
春光曉看如殘梦院靜宜兼竹影疎新處觸時佳意在
夜寒猶怯枕衾孤
　　即事　　　　　　　　　　醒菴王卿月
花落滿林春寂寂亂紅流水逺飄香鵶栖已合暮雲碧
叙日看山空斷腸
　　秋江寫望　　　　　　　　　　梅　忩
寒江暮泊小舟輕白鷺棲烟樷葦鳴寛望逺空浮湛碧
老蟾驚玉㺯秋清
　　西湖戲書二首
蜿蜿翠麓秋烟漲灔灧金波夜月澄樽酒具時隨興遣
景多逢處曲欄憑
　　又
雲巢望斷望西湖竹護梅藏隠士居芬草緑深春盎盎
客來同攬一山孤
　　春望
絲絲栁翠連雲幕㸃㸃鷗輕漾晚波時事無心隨興逺
日長閒處理衣蓑
　　春晝　　　　　　　　　　朝老陳子髙
悠悠亂片花空舞冉冉輕絲晴晝長樓下怯寒香袖薄
破愁春酌濁醪香
　　春夜　　　　　　　　　　　　徐子禮
斜光月暎紗牕小美䕃雲連翠竹髙花露染成香地暖
隔簾輕吹晚騷騷
　　四時四首
　　　春　　　　　　　　　　　隨齋徐權
風吹細浪低田麥雨過初分淺水秧紅樹半開桃臉嫩
綠波深暎栁絲長
　　　夏
林垂紫李玉成蹊水暎紅榴石近溪深棟雙雙飛燕語
隂槐綠樹萬蟬嘶
　　秋
紅飄亂葉樹連枝雨著疎花菊遶籬蓬轉恨多饒白髪
鴻歸數處寄新詩
　　　冬
飛花雪片落梅殘興發歌樓酒量寛磯石釣魚觀凍手
衣蓑綠暎暮江寒
　　奉和司封使君春日之作(律/)　伯原朱長文
佳景更同民共樂俊髦皆集盛飛觴花隨客醉還成句
栁贈人行欲㫁腸斜月上時霞㪚錦暖風來處寢凝香
華年惜過須心賞富貴樷身逼鬢霜
　　春日湖上書事　　　　　　虚齋桑正國
　李昭亮供奉為唱時龍太初秦少游以次和者已二
　十二人矣諸公末後方示以詩軸似欲見窘因用回
　文體作一篇答之正讀繼前韻倒讀次後篇
巵傾好酒逢時盛早遇春融媚景天龜暖戲挨初綠草
燕飛輕拂乍晴烟遲遲晝影花籠檻郁郁香風蝶舞筵
眉似栁開眸似水怡情自愛賞湖邊
　　㑹課乾明寺
悠悠意得自疎通寂地因居樂性空幽思曉風清迫枕
靜聽寒雨細霑桐脩莖竹韻澄簫玉綠影松垂亂鬢蓬
儔侣好邀同此適搜吟得到幾怱怱
　　夏日同少游諸友登樓即事
情閒共悦良朋好溽暑消來過雨時萍水逺流青㸃小
栁堤横瞑翠絲垂輕烟晚透疎林迥嫩冉芳迎皎日遲
清思廓然欣賞地瞰觀遙閣靜聮詩
　　即席次君禮年兄韻　　　　　太虚秦觀
　大父與太虚先生同里閈且同科甲最相厚善翰墨
　多失於兵燼不特此詩而已先公嘗記誦云是時同
　集者數人惟太虚不數刻而就坐客皆歎其敏君禮
　大父字也
情舒喜面山浮翠袖滿薫風凉透時萍碎錦鱗金網舉
影差簾燕玉鈎垂輕輕篆鼎凝香細欵欵方壺轉漏遲
清興此來同約久趣多深意古人詩
　　秋日收兵獻鍾侍郎　　　　　　茹芝翁
强兵義勇威嚴令化靖由來不戰征疆境復時歸馬健
鼓鼙休處亂雲輕霜凝積恨懐邊戍月落衝寒夜上城
黄葉樹頭風凜凜碧波江逺路平平
　　題龜山　　　　　　　　　明老周知㣲
潮隨暗浪雪山傾逺浦漁舟釣月明橋對寺門松徑小
檻當泉眼石波清迢迢綠樹江天曉靄靄紅霞海日晴
遙望四邊雲接水碧峯千㸃數鷗(一作/帆)輕
　　宿龜山次韻　　　　　　　朝老陳子高
潮回浪濺細沙傾岸栁平波暎眼明橋接短亭連野迥
艇横長笛帯風清迢迢翠草寒烟暝隠隠疎林暮靄晴
遙見叠峰清淺黛客心傷處碧雲輕
　　曉起　　　　　　　　　　　北山程俱
霜林一望極空寒曉鼓催人覺夢殘黄霧帯秋江𣺌𣺌
勁風翻影露漙漙香飄引篆新添火髪密勝簪慢整冠
狂拙懶便惟少事興來閒借逺山㸔
　　冬夜　　　　　　　　　　　　李若璞
蒼蒼夜色雲天逺葉落風林噪亂鴉香篆煖烟濃結穗
暗窓寒雪密飄花琅琅翠竹幽香碎耿耿青燈孤影斜
忘累俗情添興雅晚眠獨酌滿甌茶
　　次韻呉叔廉山村詩　　　　　　許存我
田遶青山好住家短籬疎圃接丘麻烟村逺近栖鴉亂
竹岸髙低飛鷺斜泉噴石間巖湧雪霧浮堤外栁吹花
連雲碧色秋光冷眠犢黄昏草長芽
　　偶書　　　　　　　　　　　隨齋徐瓘
明中悟理造忱誠性覺通真見即行生不生來空是境
有無有處化為城榮枯現夢因緣想色相求心妄執情
名與實亡都在道盲聾苦學漫營營
　
　
　
　囘文類聚巻三
欽定四庫全書
　囘文類聚巻四
　　　　　　　　　　　　宋　桑世昌　撰
　　菩薩蠻
　　　閒情二首　　　　　　　　東坡蘇軾
落花閒院春衫薄薄衫春院閒花落遲日恨依依依依
恨日遲　夢回鶯舌弄弄舌鶯回夢郵便問人羞羞人
問便郵
火雲凝汗揮珠顆顆珠揮汗凝雲火瓊暖碧紗輕輕紗
碧暖瓊　暈腮嫌枕印印枕嫌腮暈寒照晚妝殘殘妝
晚照寒
　　　咏梅
嶠南江淺紅梅小小梅紅淺江南嶠窺我向疎籬籬疎
向我窺　老人行即到到即行人老離别惜殘枝枝殘
惜别離
　　　春
翠環斜慢雲垂耳耳垂雲慢叙環翠春晚睡昏昏昏昏睡
晚春　細花棃棃雪墜墜雪棃花細顰淺念誰人人誰念淺顰
　　　夏
柳庭風静人眠晝晝眠人静風庭柳香汗薄衫涼涼衫薄汗
香　手紅冰盌藕藕盌冰紅手郎笑藕絲長長絲藕笑郎
　　　秋
井梧雙照新妝冷冷裝新照雙梧井羞對井花愁愁花井對
羞　影孤憐夜永永夜憐孤影樓上不宜秋秋宜不上樓
　　　冬
雪花飛暖融香頰頰香融暖飛花雪欺雪任單衣衣單任雪
欺　别時梅子結結子梅時别歸不恨開遲遲開恨不歸
　　　寄趙伯山四首　　　　　　　　　初　寮
雨零花晝春杯舉舉杯春晝花零雨詩令酒行遲遲
行酒令詩　滿斟猶換醆醆換猶斟滿天轉月光圓圓光
月轉天
緑牋長寫新成曲曲成新寫長牋緑豪句逞才髙髙才
逞句豪　美容歌皓齒齒皓歌容美蘭篆小花團團花
小篆蘭
玉纎傳酒浮香菊菊香浮酒傳纎玉絃管沸歡筵筵歡
沸管絃　局簾珠袖􁎐􁎐袖珠簾局眉暈淺山低低山
淺暈眉
浦烟迷處回蓮步步蓮回處迷烟浦羅綺媚横波波横
媚綺羅　細眉雙拂翠翠拂雙眉細歌意任情多多情
任意歌
　　四時四首　　　　　　　　　　伯　山
　　　春
錦如花色春殘飲飲殘春色花如錦樓上正人愁愁人
正上樓　晏天横陣雁雁陣横天晏思逺寄情詞詞情
寄逺思
　　　夏
雨荷驚起雙飛鷺鷺飛雙起驚荷雨濃醉一軒風風軒
一醉濃　午隂清㪚暑暑㪚清隂午斜日轉窓紗紗忩
轉日斜
　　　秋
㫁鴻歸處飛雲亂亂雲飛處歸鴻㫁風弄葉翻紅紅翻
葉弄風　栁殘凋院後後院凋殘栁樓外水雲秋秋雲
水外樓
　　　冬
月天遙照寒忩雪雪窓寒照遙天月門掩欲黄昏昏黄
欲掩門　錦鵷雙並枕枕並雙鵷錦雲鬢整纎瓊瓊纎
整鬢雲
　　答伯山四時四首　　　　　　　鑑　堂
　　　春
落花叢外風驚鵲鵲驚風外叢花落鄉夢困時長長時
困夢鄉　暮天江口渡渡口江天暮林逺度棲禽禽棲
度逺林
　　　夏
竹枝高暎荷池綠綠池荷暎高枝竹流水碧浮鷗鷗浮
碧水流　酒樽陪舊友友舊陪樽酒吟客坐時斟斟時
坐客吟
　　　秋
砌風鳴葉繁霜墜墜霜繁葉鳴風砌山外水潺潺潺潺
水外山　冷衾愁夜永永夜愁衾冷砧響更蛩吟吟蛩
更響砧
　　　冬
浦南回槳歸庭户户庭歸槳回南浦簾捲欲晴天天晴
欲捲簾　月光交暎雪雪暎交光月殘漏怯宵寒寒宵
怯漏殘
　　　即席二首　　　　　　　　　鼂次膺
捲簾風入雙雙燕燕雙雙入風簾捲明月曉啼鶯鶯啼
曉月明　㫁腸空望逺逺望空腸㫁樓上幾多愁愁多
幾上樓
逺山眉暎横波臉臉波横暎眉山逺雲鬢插花新新花
插鬢雲　㫁魂離思逺逺思離魂㫁門掩未黄昏昏黄
未掩門
　　　江干　　　　　　　　　　　王公明
逺風江急潮來晚晚來潮急江風逺横岸㫁山青青山
㫁岸横　寄書無雁繫繫雁無書寄歸夢只江西西江
只夢歸
　　四時四首　　　　　　　　　静修劉燾
　　　春
小紅桃臉花中笑笑中花臉桃紅小垂栁拂簾低低簾
拂栁垂　裊花風鬢繞繞鬢風花裊歸路月沈西西沈
月路歸
　　　夏
簟紋雙映冰肌艷艷肌冰暎雙紋簟窓外竹生風風生
竹外窓　㸃紅潮醉臉臉醉潮紅㸃廊上月昏黄黄昏
月上廊
　　　秋
露盤金冷初闌暑暑闌初冷金盤露風細引鳴蛩蛩鳴
引細風　雨零愁逺路路逺愁零雨空醉一尊同同尊
一醉空
　　　冬
屑瓊霏玉堆簷雪雪簷堆玉霏瓊屑山逺對眉攅攅眉
對逺山　拆梅寒暎月月暎寒梅拆欄倚暫愁寛寛愁
暫倚欄
　　又四首
　　　春
濕花春雨如珠泣泣珠如雨春花濕花枕並欹斜斜欹
並枕花　織文回字密密字回文織嗟更數年華華年
數更嗟
　　　夏
潤肌饒汗香紅沁沁紅香汗饒肌潤低檻小山圍圍山
小檻低　枕横釵墜髩髩墜釵横枕歸梦與郎期期郎
與梦歸
　　　秋
綠窓斜動搖風竹竹風搖動斜忩綠虚幌夕凉初初凉
夕幌虚　曲眉愁翠蹙蹙翠愁眉曲囘雁寄書來來書
寄雁囘
　　　冬
雪窓寒聽孤燈滅滅燈孤聽寒窓雪殘漏惜衾閒閒衾
惜漏殘　説時常恨别别恨常時説還不奈宵寒寒宵
奈不還
　　　寓意四首　　　　　　　　　張安國
晚花殘雨風簾捲捲簾風雨殘花晚雙燕語虚忩忩虚
語燕雙　睡醒風愜意意愜風醒睡誰與語情詩詩情
語與誰
白頭人笑花間客客間花笑人頭白年去似流川川流
似去年　老羞何事好好事何羞老紅袖舞香風風香
舞袖紅
落霞殘照横西閣閣西横照殘霞落波淺戲魚多多魚
戲淺波　手攜行客酒酒客行攜手膓㫁九歌長長歌
九斷腸
渚蓮紅亂風翻雨雨翻風亂紅蓮渚深處宿幽禽禽幽
宿處深　淡妝新水檻檻水新妝淡明月似人情情人
似月明
　　　次圭甫韻　　　　　　　　晦菴朱熹
暮江寒碧縈長路路長縈碧寒江暮花塢夕陽斜斜陽
夕塢花　客愁無勝集集勝無愁客醒似醉多情情多
醉似醒
　　　呈秀野
晚紅飛盡春寒淺淺寒春盡飛紅晚尊酒綠隂繁繁隂
綠酒尊　老仙詩句好好句詩仙老長恨送年芳芳年
送恨長
　　　春閨　　　　　　　　　　　梅　牕
碧牕紗透春寒極極寒春透紗窓碧誰送縷金衣衣金
縷送誰　玉肌生嫩粟粟嫩生肌玉温處坐香茵茵香
坐處温
　　　咏梅
折來初步東溪月月溪東步初來折香處是瑤芳芳瑤
是處香　蘚花浮暈淺淺暈浮花蘚清對一枝瓶瓶枝
一對清
　　　題錦機小軸
淺紅綃透春裁剪剪裁春透綃紅淺機錦織情絲絲情
織綿機　意深憑逺寄寄逺憑深意波𣺌勝愁多多愁
勝𣺌波
　　　春晚二首
㸃㸃花飛春恨淺淺恨春飛花㸃㸃鶯語似多情情多
似語鶯　戀春増酒勸勸酒増春戀顰損翠蛾新新蛾
翠損顰
曲屏春展山浮玉玉浮山展春屏曲香鴨瑞雲翔翔雲
瑞鴨香　醉深留客意意客留深醉凉枕怯宵長長宵
怯枕凉
　　　端午
玉釵鬆鬢凝雲綠綠雲凝鬢鬆釵玉雙翠礙枝長長枝
礙翠雙　色絲添意密密意添絲色紅暎袖紗籠籠紗
袖暎紅
　　　戲成六首　　　　　　　　　王文甫
玉肌香襯氷絲縠縠絲氷襯香肌玉纎指拂眉尖尖眉
拂指纎　巧裁羅襪小小襪羅裁巧移步看塵飛飛塵
看步移
吼雷催雨飛沙走走沙飛雨催雷吼波漲㵼傾河河傾
㵼漲波　幌紗凉氣爽爽氣凉紗幌幽梦覺仙遊遊仙
覺夢幽
獸噴香縷飛長晝晝長飛縷香噴獸迎日喜葵傾傾葵
喜日迎　巻簾雙舞燕燕舞雙簾巻清簟枕釵横横釵
枕簟清
逺香風遞蓮湖滿滿湖蓮遞風香逺光鑑試新妝妝新
試鑑光　棹穿花處好好處花穿棹明月詠歌清清歌
詠月明
酒中愁説人留乆乆留人説愁中酒歸梦要遲遲遲遲
要梦歸　舊衣香染袖袖染香衣舊封短託飛鴻鴻飛
託短封
老人愁歎驚年早早年驚歎愁人老霜㸃鬢蒼蒼蒼蒼
鬢㸃霜　酒杯停欲久久欲停杯酒盃酒喚眉開開眉
喚酒盃
　　　初夏
暑煩人困初時午午時初困人煩暑因酒得詩新新詩
得酒因　縷金歌扇舉舉扇歌金縷人妬月圓頻頻圓
月妬人
　　西江月　　　　　　　　　　　東　坡
　　　咏梅
馬趂香微路逺沙籠月淡烟斜渡波清徹暎妍華倒綠
枝寒鳳挂　挂鳳寒枝綠倒華妍暎徹清波渡斜烟淡
月籠沙逺路微香趂馬
　　　泛湖　　　　　　　　　　　梅　窗
過雨輕風弄栁湖東暎日春烟晴蕪平水逺連天隠隠
飛翻舞燕　燕舞翻飛隠隠天連逺水平蕪晴烟春日
暎東湖栁弄風輕雨過
　　　用僧惠洪韻　　　　　　山谷黄庭堅
細細風清撼竹遲遲日暖開花香幃深卧醉人家媚語
嬌聲婭姹　姹婭聲嬌語媚家人醉卧深幃香花開暖
日遲遲竹撼清風細細
　　瑞鷓鴣
　　　席上　　　　　　　　　　　郭從範
傾城一笑得人留舞罷嬌娥斂黛愁明月寶鞲金絡臂
翠瓊花珥碧搔頭　晴雲片雪腰肢嫋晚吹微波眼色
秋清露庭臯芳草綠輕綃軟挂玉簾鈎
　　阮郎歸
　　　元夕　　　　　　　　　　　梅　窗
皇州新景媚晴春春晴媚景新萬家明月醉風清清風
醉月明　人遊樂樂遊人遊人樂太平御樓神聖喜都
民民都喜聖神
　　虞美人
　　　寄情　　　　　　　　　　　王文甫
黄金栁嫩搖絲軟永日堂堂掩捲簾飛燕未歸來客去
醉眠欹枕殢殘杯　眉山淺拂青螺黛整整垂雙帯水
沈香熨窄衫輕瑩玉碧溪春溜眼波横
　
　
　
　
　
　
　
　
　
　囘文類聚巻四
欽定四庫全書
　囘文類聚補遺
　　　　　　　　　　　　長洲朱存孝續補

昌黎公云佛者西域之一法耳後漢時流入中國上古
未嘗有也世人惑其降福之說紛然是務至于奴隸之
輩固不足怪何王公卿相之輩讀書知古之人亦奉之
不敢稍惰也古之事佛者莫如梁武觀其國敗身亡貽
譏後世似亦可以為鑒而奉之者一若未知豈其心之
冥頑不靈迨下愚之不若歟古逹磨真性頌及太宗囘
文千首雖有巧思終為賊道何堪入于書籍然而前盲
久經増入故不復斥去仍附于此以為往鑒云
　　春日雪(萬首唐人絶句/内錄出  五絶)　　　　　潘孟陽
春梅雜落雪發樹幾花開真須盡興飲仁里願同來
　　和前　　　　　　　　　　　　張　薦
遲遲日氣暖漫漫雪天春知君欲醉飲思見此交親
　　春日雪酬潘侍郎　　　　　　　權徳輿
酒桮春醉好飛雪晚庭閒久憶同前賞中秋對逺山
　　曉行(五律錄明詩/統内  出)　　　　　　　張豫源
殘月落溪灣逺行客路還寒鴉宿古樹靜水咽空山巒
翠露深淺嶺雲分曲彎丹霞映赤日曉霽愛躋攀
　　四時四首　　　　　　　　　　薛　濤
　　　春
花朶幾枝柔傍砌栁絲千縷細搖風霞雲半嶺西斜日
月上孤村一樹松
　　　夏
凉囘翠簟氷人冷齒沁清泉夏月寒香篆裊風青縷縷
紙牕明月白團團
　　　秋
蘆雪覆汀秋水白栁風凋樹晚山蒼孤幃客夢驚空館
獨雁征書寄逺鄉
　　　冬
風捲雪篷寒罷釣月輝霜柝冷敲城濃香酒泛霞杯滿
淡影梅横紙帳清
　　絶句　　　　　　　　　　　　髙青丘
風簾一燭對殘花薄霧寒籠翠袖紗空院别愁驚破夢
東闌井樹夜啼鴉
　　夜坐　　　　　　　　　　　　臞　仙
籠煙逺樹見昏黄懶起鈎簾空夜長紅落墜飛驚鳥宿
松生月色竹生涼
　　訪友不遇(明詩統/内録出)　　　　　　　張旴江
紅林半照夕陽斜晚徑行來歸路遐空訪幽人無渡覔
野田飛鳥宿平沙
　　題青山白雲圖(七律/)　　　　　　臞　仙
秋雲白處亂山青石澗横橋小草亭流瀨漱寒鏘玉珮
翠巒含秀吐金精鳩鳴野樹疎煙淡雁過髙峯落月明
樓上不詩無興遣逺天連水碧澄澄
　　書懷(叠字/體)
紛紛雨竹翠森森㸃㸃風花落綠陰貧恨苦吟窮寞寞
亂愁牽斷夢沈沈昏昏嶺隔重重信渺渺江如寸寸心
因有事情閒黙黙我於疎拙老駸駸
　　夜宿江館(有序/)　　　　　　　　丘瓊山
　嵗庚午歸至金陵寓新河客邸鄉友馮元吉誦宋人
　周明老龜山囘文詩命予兩和其韻以夜宿江館為
　題明老詩用意曲折命辭瀏亮信為難及矣但其中
　潮浪浦泉波水等字太多不免重複既曰綠水連天
　而又有雲接海之句則一意而兩出矣當漁舟釣月
　之時又安得紅霞暎日乎
潮生海岸兩崖傾落月江楓暎火明橋透白波流水逺
屋連紅樹帶霜清迢迢漏盡寒更曉片片雲收夜雨晴
遙望楚天江渺渺茭蒲盡處落鴻輕
　　牡丹二首(以下十一首明/詩統内錄出)　　　　張豫源
花浮月夜静飛神妙出天工奪畫真斜葉趂風搖翅蝶
艷姿嫌酒病心人霞翻麗質晴烘日露浥微香暖涴塵
家世古稱應獨魏花飄未盡占芳春
悠悠日轉九囘腸怨入遙波碧草芳流水似情君行薄
㫁雲如夢妾心傷愁生嫩臉花増暈淚濕嫣腮粉膩香
樓滿月光清夜永紬衾半擁臥空床
　　蜨　　　　　　　　　　　　　何出光
天晴趂影輕飄粉伴結長欄石砌隂眠栩栩驚秋露滴
翅雙雙暎水池臨煙含瘦影梅牕小夢入寒枝梨院深
憐却春心花盡撲翩翩幾隊逐園林
　　菩薩蠻
　　　秋思　　　　　　　　　　　丘瓊山
　予㓜時嘗讀朱文公劉静修文集俱有菩薩蠻囘文
　詞惜其隨句倒讀不免意複不如至尾讀囘為妙已
　曽以邨居為題作一闋矣後失其稿閒中復戲作此
　云
紗窗碧透横斜影月光寒處空幃冷香炷細燒檀沈沈
正夜闌　更深方困睡倦極生愁思含情感寂寥何處
别魂銷
　　　擬織婦閨怨(二首/)　　　　　　湯若士
梅題逺色春歸得遲鄉瘴嶺過愁客孤影雁囘斜峯寒
逼翠紗　牕殘抛錦室織急還催織錦官當夕情啼斷
望河明
還生赦泣人天望雙成錦匹孤鸞悵獨泣見誰憐流人
苦瘴烟　生親還棄杼鴛配闗河戍逺心天未知人道
赦來時
　
　
　
　
　
　
　
　
　
　
　
　囘文類聚補遺
