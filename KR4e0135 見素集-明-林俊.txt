#+TITLE: 見素集-明-林俊
#+DATE: 2018-05-12 10:20:06
#+SOURCE: github.com/kanripo/KR4e0135 master 8f98dc18                
欽定四庫全書　　　　　集部六
　見素集　　　　　　　　别集類五(明/)
　　提要
　　　　(臣/)等謹案見素集二十八巻奏議七巻續集
　　　　十二巻明林俊撰俊字待用號見素莆田人
　　　　成化戊戍進士厯官刑部尚書贈少保諡貞
　　　　肅事蹟具明史本傳俊始以疏劾權璫逺謫
　　　　及撫江右則抗逆藩撫西蜀則平巨冦為孝
　　　　宗時名臣所著詩文張詡序謂俊手編成集
　　　　者五十餘巻尚在致仕之時今此集文二十
　　　　八巻奏議七巻續集詩文十二巻兼及起廢
　　　　以後所作而遺疏四首亦附焉則已出後人
　　　　重輯非俊自編原本故巻數與序不符也俊
　　　　為文體裁不一大都竒崛博奥刻意自為其
　　　　詩源出江西而于黄庭堅陳師道兩家尤所
　　　　摹仿故頗多隠澁之詞然大抵氣味孤髙終
　　　　能逺俗奏議分西曹外臺内臺西征起輔新
　　　　政秋臺六稿無不委曲詳盡通逹事機亦足
　　　　見其設施有本非徒托之空言又案王鳯靈
　　　　續集序稱俊原有詩集十四巻而此本無之
　　　　朱彛尊輯明詩綜稱俊有西征集為選録四
　　　　首而亦不言見其全集觀其孫及祖跋稱重
　　　　梓是書而詩集尚闕是當時本未同刋故流
　　　　傳頗尠今仍其原第著之録云乾隆四十二
　　　　年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
見素集原序
文章以救時為貴中古来文若韓退之之佛骨表歐陽
永叔之朋黨論胡澹菴之乞斬秦檜疏詩若杜少陵之
八哀石守道之慶厯聖徳之作之類排異端崇正道斥
奸諛百世之下讀之猶使人毛髮森悚恨不生竝時而
願為之執鞭也下此則鬬富誇巧雖極其工緻第取悦
人耳目而於綱常世道無所闗係焉亦奚貴於文章而
必以是傳世為哉始予計偕至京師於士友家獲覩莆
田見素先生林公為秋官員外郎時抗憲宗皇帝疏草
三復流涕見其劾匪人糾權倖凜然鈇鉞之嚴而血誠
骨鯁溢乎言表殆掲日星而聳山嶽也公雖坐是逺謫
而一時國是士氣賴之議者謂與澹菴一疏相伯仲文
章若是豈非所謂救時者邪未㡬還公留都荐厯外臺
長一旦拂衣去朝抗章夕就道未始待報也越數載先
帝以言者起方伯不赴再起為僉都御史持風裁於大
江之左右貪墨吏多望風解印綬去雖當路左璫素號
桀黠者亦為之歛跡潜避公出而救時其事功之偉又
在在如是盖不啻見諸文章而已也使公在朝廷則必
有以寢淮南之謀在邉陲則必有以寒西人之膽而在
山林則又必有以一絲而重漢九鼎者矣盖公精神心
術之所寓有未易以尋常窺測者故發而為文為詩或
贈送或酬答或寄託雖體裁異制風格殊指要之其歸
與曩疏救時之意異者幾希矣然則公之文章雖欲靳
不傳於世不可得已而公方退然以為此特醬瓿上意
思耳夫豈以是為自足者哉間手編成集凡五十餘巻
而以其别號見素者名焉不逺數千里緘書遺予曰子
其為我叙之得書時薄暮矣亟篝燈快讀次日即促笔
于以見予仰公之至方以託名是集為幸遽忘其􁂹陋
且讓云正徳改元丙寅冬十一月上澣南海病夫張詡
廷實序
欽定四庫全書
　見素集巻一
　　　　　　　　　　　　　明　林俊　撰
　　序
　　　瑞竹詩序
丁未盜起贛州介閩之間蟻聚而蜂屯郡用大擾今上
嗣大厯服若曰今惟民弗靖其撫之來與之維新人用
去罪死齒平民有以自効惟茲渠黨猶干天罰迺拜王
公述之為都御史其徃循之聲威所被脅從解散渠首
俘而還郡告康乂公歸自汀過王臺之左有竹一本葉
白而莖菉異常竹然根植寄於浮壒風露分於凡草容
顔枯悴負抱鬱結如鹽車之驥在林之鶴欲自見而未
能者公心異之剗其荒穢溉以泠泉輕飈徐來柯葉踈
理意態欣恱瞻盼乆之顧而思曰竹遇知幸矣舎是而
徃穢可使毋滋泉可使毋涸逵陸之衝樵蘇遝至其又
可使毋伐耶于是移之于是植之憲臺之右灌溉䕶持
昕夕坐對若羅致而抗禮者因紀以詩聞者屬而和之
巻成太守陳君宗器屬俊為序俊熟公聲望于士夫間
植竹其將以自况也凡物常于同瑞于異閩南竹箭之
美布滿山麓而是竹挺生不樂為伍雖出於荒榛宿莽
之中其所謂瑞而自見者恒未冺也又况置之深嚴沃
壤之地以全其孤虚勁節之性其拂清風凌霄漢旁致
同流垂䕃宇内亦孰能禦之耶俊不敏將為竹以謝公知
又因公以感竹之遇也夫事即類以推餘竹失其所猶將
植之况靈於竹者乎竹之瑞猶愛之則瑞于竹者又可
知矣俊又以知公之心將無乎不用其至也公事明天
子為大臣時有可為位有可致才若力又足以充竹若
有知將剉身青簡以紀公之休烈于無窮所不辭也
　　　送郭子聲入賀詩序
七月三日上萬夀節臣工胥慶萬國方來雲南地最逺
駿奔走最先同寅僉事郭先生子聲奉臬表當行先生
闓朗軒豁嗜義如飲食由進士選兵科給事中抗節敢
言憲廟郊甘露降大臣議當賀先生疏不當賀可之遂
為輿論所歸晉都給事中通政參議僉都御史巡撫宣
府大同遼東坐同事失律不欲自直落六官出知射洪
用大臣薦陞今職敭歴中外幾三十年義槩汪度足以
勝之故處上處下在榮在辱無施而不宜予嘗私評先
生之量盖所謂澄之不清溷之不濁者也夫觀人者不
於其大於其小不於其順於其所逆亞夫之忠勇長卿
子厚之文章一失所志懣悶悲憤卒至夫不堪惟元城檻
車之徴神色自若文忠以為鐡漢然則先生其不賢於
人逺矣乎士君子惟義為可從命為可安聖賢為可法
否徒赫赫無取而偃蹇敗踣顧為士大夫之所推愛况
夫起而仆仆而復起而又卒無愧詞者乎或疑應州之
戰為先生病者夫乾時之敗春秋榮之姜維伐魏累舉
不克綱目書而不貶討賊之義不可一日忘也己巳而
降敵勢寖張今年冦雲中明年冦鴈門渫擾我邊徼創
毒我邉氓未聞有冒其風而震懾之先生鼓義深入獨
挫其銳即不幸不樹有竒功而敵人亦自膽落數嵗之
間少入為冦然則先生之志之舉豈誠無得也耶春秋
綱目固未得而深貶之也予故為討賊大義詳之若夫
兹入也華封之祝金鑑之獻忠貞之篤則先生之所自
盡予之私杞梓之收瑶環之賜股肱之付託則聖君賢
相之所必盡而亦予之私贈行詩成予僣序諸首
　　　贈郁長史序
魯盡儒服哀公使人號諸國曰無是道而是服者辜及
身服者悉變既之獨一存詢以國事無失莊生曰以魯
而儒一人焉夫魯多君子孔子嘗云然固哀公時人也
莊生豈寓言耶將以儒為訕耶國朝以人文化成天下
養之鄉校收之科目曰儒生分教郡縣陞之太學曰儒
師職館閣列侍從曰儒臣以至外服内服皆儒取之他
之科不與焉豈非儒可貴而然耶今之儒固多也服是
服而有是道徧天下非徒如孔子所稱而已也江浦郁
君以禮經薦京闈儒生也三歴學官再教國子儒師也
雖未登館閣為從臣然今職長史為親王首相儒臣也
以儒臣輔親王君徳之修否國政之弛張風俗之隆汚
皆係焉君將幸儒之用而不收儒之實乎盡忠以事上
正已以率下主徳顯而身名章邦國安而福禄隨之使
國人稱願曰儒哉儒哉君之立其不既偉乎昔董仲舒
相膠西王王聞其大儒厚禮敬之夫膠西驕王也猶知
敬儒今之魯非昔之魯也守禮秉義世有令王儒如君
其有不敬者乎吾又知君之道必行於魯無疑也儒之
效不白於世乆矣君幸勉之庻幾如吾孔子所稱而毋
為莊生所訕也濵行監丞陳君正初偕諸僚采請曰必
有以贈郁君俊因與論儒然耶否耶必能與魯諸君子
評之
　　　贈張希白序
閩邑張君希白性沈毅力讀書組織文字成化甲午以
麟經魁八閩薦明年登進士又明年拜南京大理評事
歴寺正副凡七年擢拜淛按察僉事筮日戒行秋官林
君廷珍以贈言委昔長安圩鏝計功而食栁子舉受直
怠事為入官之戒古今宗為名言希白起布衣數禩而
膺一面雖危巒下石桅颿之飽順風取疾無踰是者然
食不可素而直在必償世厄于飢者致哀而與一飯則
誓死論報至階一官被一命其章服足以文其身其禄
入足以仁其三族故舊朋友顧視之當然恬不為徳及
期未調於邑徬徨鬱勃如不能生叩所職不什二三乎
舉質之由曰某若某非不知不可問也事立而謗興法
脩而屈辱至嗚呼不能事者不受直食食者必功曲藝
則然謂士而不逮是其可不可耶彼不知者不明也知
不為者無勇也忘恩者昧也圖進而不止怠事而不以
告以稱諸能者貪以惑也嗟夫渾樸既㪚澆風日鼓以
吉而不案掾吏勸相慎重取大官以普而簠簋弗飭以
眞卿而不知退他又可知矣則士之病于是又不但今
為然也然則其孰能反而正之奮發思勵以自方圩鏝
之論無愧栁子之云耶希白方實敦雅重内而簡文不
為威富異法窮獨無告咸依以生曰公廷尉吾屬其平
其固知而必為如此浙首諸藩其司之長貳又多仁賢
君子希白其將暨乃僚矢心膂叶恭將事償値而計功
以能其官綏齊民風示天下無負所委任無惑也廷珍
曰子之言然書為贈希白序
　　　送陳監丞詩序
國子監丞陳公正初滿三考以老乞骸骨休於家六館
師生㽞者十餘人狀數十上大宗伯少宰而下以及科
道郎署之士夫井野行道之人咸謂大學繩糾之任非
公不可或者謂公例晉秩翰林未宜以是官去公毅然
曰壯而仕老而休人情也吾年且七十氣之盛者日益
衰聰明之昔有者日益耗且故園就荒計歸故已晩矣
秩之崇庳則尤非吾志也竟之不欲㽞俊聞之是諸人
而斂容于公盖公歴官垂四十年始終如一日持行純
白眞可以亷貪立懦與古之楊闗西趙清獻者侔而師
道之尊教法之嚴則楊次公胡安定其庻幾矣引身知
退末路不迷則又與疏太傅楊少尹奚異然㽞公者公
論也決去者自處也或者固無論矣車未及膏厚公者
預以詩言别私淑景慕而得諸人心之同者無問識不
識亦有詩獻積如束笋然俊交公素厚未忍噤無言乃
偕院判周君原巳郎中鄒君宗道陳君時安員外郎林
君長深馮君朋玉宋君惟寅主事王君廷光婁君元善
龔君元之儲君靜夫凡十一人摘支遇各百韻䦰為聫
句以贈公行李贈别之作故無是也俊來官南都觀諸
老引身之榮頌歌餞送之盛惟大司馬三原王公介庵
冢宰吾邑陳公愚庵大理卿乾陽宋公克敬及公盖四
見焉三公者躋位通顯澤易流而聲問易以被公一教
秩顧出而與之並則又知清脩獨行無處不可固不以
位散要拘也俊故掲而大書之與有志之士胥勉焉
　　　送馮時用衡永兵備序
兵備以文可乎曰可兵以文為種以武為植審利害察
安危文也犯强敵力攻守武也相為用而不可以相無
故曰文與武左右也先王經國以邦政付司馬而徴帥
布令冡宰實專之無燔屋垣無取畜牧無傷老幼不加
䘮不因凶不窮不能明仁也成列而鼓明信也利不争
明義也降不殺明勇也審事幾全制勝明智也謂非文
能之乎專之武則反是批亢而𢷬虚賈勇而售力襲其
無備攻其不意赭其人民灰其室廬撒其窖廪盡利其
所有故文而兵禦亂也武而兵為亂也專之武而將之
兵縱亂也國家深監于此全師付總兵都御史叅之偏
師付叅將兵備又叅之百餘年來民不識兵兵不識戰
其有由然哉𢎞治壬子衡永兵備缺員四明馮君時用
以按察副使授璽書董其事君文獻得於鄉詩禮得於
家切偲得於師友刑名得於官序盖文之尤者也僉臬
湖南甚乆利害之機安危之勢險易虗實之形固心存
而目熟之矣移而治兵於武乎何有然請終其説焉聖
人制棺也不欲使人用制醫也不欲使人求制兵其得
已耶漸以仁摩以義節以禮和以樂不得已則刑焉有
輕典有中典有重典而又不得已則兵焉兵其得已耶
有虞不賞不罰夏賞而不罰殷罰而不賞成周有賞有
罰則今固賞罰之時也其可毋兵乎然兵備以文又以
按察任之可仰窺君相之意矣曰仁義禮樂兵刑奚居
曰毋亦仁義耳禮樂耳刑耳然則曷為而言兵曰備耳
　　　送憲副戚時望貴州兵備序
兵備邊之重寄也捍外侮綏内附置人國於乂安不搖
實藉於此國朝文德覃被海宇寧謐尤擇老宿憲臣膺
兵備以填撫邉陲致治保邦之慮精且密矣貴州都匀
生苖冦邉鄙者四十年上度不可撫乃命將征之王靈
所振脅從風靡渠首俘而還于時兵備以戰功遷秩去
銓司惟凋瘵之餘撫循控御非其人不可乃以永寧授
金華戚君時望都匀授西安周君鳴岐皆以僉憲晉副
使授璽書蒞其事上聞制曰可俊舊蒞滇陽鳴岐同官
也來湖南時望同官也二君皆時偉人膺簡以去無亦
公為得人賀私為得友賀耶戚君將行同寅周君文化
賦詩為别諸君子咸和之以序属俊夫制治易致治難
致治易保治難方苖之始也同仁垂育則苗被吾化惡
不得而萌既萌矣申畫郊圻則苗知吾守惡不得而漸
既漸矣來則擊去則勿追則苗懾吾威惡不得而熾既
熾矣兵又可已耶則格鬭之苦輸輓之勤驛書之旁午
功雖告成其為勞亦甚矣曷若制其初之為愈乎戚君
兹行或謂可髙枕無事者然飢者思食勞者思息瘡痍
顛沛者思以蘇穴居露處者思以覆盖而衣被内治之
責其亦繁且難矣况苗犬羊之性難安易搖徃之大埧
嘗征矣謂無大埧也西堡繼之又謂無西堡也都匀繼
之永之羿子烏合鴟張殺越人于貨又都匀之漸也
其誅之抑思以處之耶曰樹風聲旌别可為也賣刀劒
力田可舉也置博士學校可興也分南顧之憂廣一視
之仁以潜消其獷悍之性保其治於無虞實不外此戚
君粹雅而靚深其籌是亦素矣㑹周君幸共㩁之
　　　送别序
古稱詩窮人文章憎命達宰物者固不若是靳也人有
欲則争名之於朝猶利之於肆又欲之尤也欲必争争
則必怒而變以求勝宰物者亦容得而深庇力禦之哉
後而千百世獨耀聞焉則宰物者之終惠而争者迄莫
置一喙其間周公孔子大聖人也流言於管蔡毁於叔
孫武叔而其道益明下而司馬子長班孟堅李太白杜
子美韓退之栁子厚歐陽永叔蘇子瞻諸賢率以德業
詩文名名天下楷模後世與三代而上幾頡頏然皆邅
迴躓踣時遭貶竄容或滯一官夫蹇其時嗇其位咈其
志故德業益盛而詩文益以昌宣溪王先生世賞其然
乎先生大司冦恭毅公佳𦙍童丱舉進士官翰林益讀
中秘書發為詩文英爽典麗如大賈之肆益索以有同
時名輩莫敢攖其鋒甘北面者亦徃徃有之今上在春
宫先生日侍講筵時見眷遇坐争者隂中竟官留都然
先生詘不乆窮不極又將進而都顯秩佐明天子藻㑹
人文宣昭鴻化以比良班馬兼麗李杜集韓栁歐蘇之
大成則宰物者玉成之心抑亦先生之責之慮也争者
寧得終掩之哉先生使岐藩道武昌偕沈思古諸君子
倡和聨句凡若干首俊裒為巻序其所以争者以贈行
李以公天下後世之人心為愛才者地也傳曰良賈深
藏若虚君子盛德容貌若愚惟虚惟愚則人不争先生
盖熟此矣
　　　永感序
黄門胡君聲之尊甫封君卒黄門哭甚痛柴瘠殆不能
生俊徃弔焉曰曷以禮自將黄門復聲嗚嗚曰生其云
何比閱月再弔焉黄門曰金夙嵗喪吾母客嵗喪如母
而今復喪吾父徃而不可返者親也誨言在耳手澤俱
存而音容不可復即木欲静風弗停吾奚生為遂哭幾
絕一日黄門出永感詩屬予為序以系其思嗚呼黄門
之思其親其亦可謂至矣昔子路既貴思負米而不可
得毛義親終而隠曾子曰吾初為吏禄不及釡欣欣而
喜樂逮親也既沒之後南遊於楚得尊官焉堂高數仞
傳嘗百乘猶北面而泣不逮親也故椎牛而𦵏不如雞
豚之逮存居處笑語之思於悽愴奉祭之時視承歡膝
下何若也然脩短有命不可必而致則有幸不幸其間
者有具慶有偏侍有永感具則樂偏則感永感則尤難
乎為情者滄海可填白石可爛而此恨不可窮盖壤間
迄無人子地者其感寧有既耶吾聞君子付不可能於
天責可能於己子報其親百為之而不過盖還以施非
增益以與之也人禀氣於天賦形於地而孕育於父母
舎父母蔑以為心者體曰遺體何膚髮之敢慢德曰世
德何言行之敢違學曰家學何記誦之敢廢運諸心思
著諸論列措諸事為本諸身刑諸家達諸國天下無一
而不致其至德立而道尊譽揚而親益顯其於地下庶
乎慰矣否則墓木徒號泪徒枯五内徒崩裂如遠且大
何哉是為之序
　　　两漢書疏序
文章與世道相軒輊六經魯論渾噩簡野孟氏雄以肆
至戰國而極矣中間老耼左丘明韓非荀卿列禦冦莊
周之文閎深奇詭並列名家西漢公孫𢎞晁錯賈誼董
仲舒司馬遷劉向諸人樸直峻整壯麗而辨博庶幾古
作者漢而東楊震孔融班固輩流習尚對偶氣駸卑弱
夫世日降風日漓文體日趣以薄其勢然也然亦豈三
國兩晉例論哉唐宋文章名家韓退之學史記栁子厚
學西漢㑹子固學劉向蘇子瞻學戰國亦剖其藩升其
堂者矣夫文不難於華難於質不難於煩難於簡不難
於奇曲難於拙直嘉祐間歐陽永叔務黜險恠崇平澹
格始一變予嘗私評作古文字須削去近格專志六經
魯論翼以孟氏書參之榖梁國語離騷史記以集文章
之大成以盡其妙以追古作者為徒盖竊有志而未能
也同年縉雲周君文化副憲湖南間出尊府封監察御
史怡菊公手抄兩漢書疏見示授而閱之再旬迺嘆曰
參苓薑桂藥籠中物有志學古文者此書可少乎哉疏
中所載曰正心以正朝廷正朝廷以正百官曰太子在
早諭教選左右曰正臣進者治之表曰舜正二女以崇
至徳曰天徳無私親順之和起逆之害生要之皆為至
言迺若婉而諷頌而規特立而道不渝盡言而主不怒
則又古三代君臣忠厚遺意可風示後世無疑者殆將
不直古文之師而已因正其訛謬别為巻凡十六謀諸
同宷刻梓以傳廣公用心云耳公名珍字廷璋先教是
職剛實莊整讀書老不厭所著有應酬稿觀書類記皆
可傳也
　
　
　
　
　
　
　
　見素集巻一
欽定四庫全書
　見素集巻二
　　　　　　　　　　　　　明　林俊　撰
　　序
　　　廖僉事輓詩序
鬱于中而泄於外者言也善易以公而宣之不平者易
以激嗚呼孰使予激而公言者寸瑜尺瑕十珠而九以
纇同時如徳徴君厥亦無滿數指矣廖世澄坂農家君
且耕且讀遂第進士授大理評事服内艱忍貧匿晦退
然若無官耨薅時斗笠草衣偕群農荷畚鍤輦糞壤星
言南畆以去人曰公貴官不可為是君安遣之即事如
初跡不涉城府村叟畦丁迄不知有廖評事部使者亦
鮮知者服除如京要人問家政君對盡甚在座吐出舌
都御史朱公英中貴人交惡成獄君辯雪之静澹恭恕
為寺正尤平反專慮刑書蓄勞成疾醫諷調攝君曰近
頗食肉醫曰幾何曰日市四兩醫紿曰果盡曰損惠兒
子幾半醫笑嘆涕出赴湖南按察僉事道死揚州妻括
簮珥市棺弗辦鄉人楊知府賵焉櫬歸薄田喪盡三丈
夫子弗諳農勤士業卒未効百指仰紡織無富親友可
依嗚呼其命矣乎易君之為自可致富假弗死自可致
弗匱成厥子名自可有立顧窮以亷窮以夭窮以子弗
售高之無宗元之中立東野之宗師卑之無叔敖之優
孟軫念惟予亦窮而已矣嗚呼其命矣夫拂膺拊髀孰
使予激而公言者言不言於君固未嘗損益也嗚呼冷
煖恒態盈虚循環恒理泡沬風燈其不可恃亦故矣僅
把之松庸知非參天巨物予言可信君後决不窮窮非
君也序輓者之詩歸知時兄弟使交相勸速我之立以
徐觀天者之定以饗君之貽焉
　　　北山倡和詩序
京圻文物淵藪衣冠而遊不並郡邑士事事之暇寓詞
咏歌陶寫情性俊不類具員兩京秋曹以聲律從諸君
子後受知深而荷誨益者北有卜君從大南有王君元
勲從大詩閑肆警敏窮情盡變如電掣星流矢發機而
馬歴塊也與之遊者六年元勲雄深雅徤吐語驚人而
格調亢爽興致逸發如仙裾輕舉野鶴之離風塵也高
山出泉而風雨夜至也與之遊者一年疑焉資以解之
非焉資以正之不知焉就以問之二君雖予友詩固予
師也然北之事繁又居闤闠鞅掌中自公一見而已南
事易以簡為署揖鍾山枕𤣥湖翠竹白沙浴鳬飛鶩紛
錯而前陳寓目寄懐真足滌塵慮豁煩襟而遺外聲利
俊與元勲毎昕夕徃還其間或引轡徐行或軒衣聫步
或翳嘉林藉芳草或陟山椒以達江南之觀石城天塹
之勝風物俱收有倡斯和元勲尤樂引同輩如寒與衣
飢與食病而投之劑也故俊獲遊雖不乆而得吾元勲
者將不讓吾從大也從大僉憲湖南予亦來南都方將
資元勲以卒業元勲復有湖南少叅之命豈岳鄂山川
之靈拔二公以徃宰物者抑予忌而為之限耶元勲鬯
茂縝理知名士咸願内交及兹言别皆不能忘情者北
山設祖相顧怛然元勲作留别詩衆和之元勲執爵而
起指北山而言曰亨㑹匪常曷繫之懐吾儕其毋忘兹
山又言曰純終領聞勇退急流吾儕其毋負兹山衆用覘
元勲之款款其不涊以酣惑也引觴共流一笑而别詩
若干俊占序其首且致予私云然
　　　送王中丞董理鹺政序
敵為邊陲患師徃征之先事開淮南鹽實邊商無徃者
户部以鹽弊聞廷舉風力大臣董其事上八人琅琊王
公廷采在焉上擢公都察院右僉都御史奉璽書以行
盖公由進士為知縣監察御史光禄少卿直節亷問自
結主知及是晉南京鴻臚上卿裁兩月尤隆遇云車載脂
巡撫彭公總督葉公舉贈章授簡於俊嘗聞之鹽法興
於管仲其後桑𢎞羊第五琦劉晏諸人毛收繭聚干時
而取寵利源竟不可塞然沿山澤之有充軍國之需縮
漕輓之勞致倉庾之實猶近道焉肆在國朝循以無廢
而闔闢利柄驅駕商賈胡昔然而今異也彼誠利而趨
之耳古之法有芻粟則有鹽引其原甚清也今則有賣窩
之名有鹽引則乆次視支甚簡也今則有勸借公使之
名鹽取私市以實官又甚苦也則又有出倉掣引之名
費于私門者如此罷閑之弄舞遊俠之縱恣恃短長以
漁己利餌巡官則張口狺狺食其肉無厭困于無賴者
如此行鹽故有地今衡永則廣昌信則閩南陽則河東
分于越壤者又如此近戚私人夤緣賞賚在滄則多夾
私鹽銜尾以進在淮則攙越扺冒盡廢常格其阻于怙
勢者則又如此無惑乎鹽商解體而深避也公奚致之
樂趨哉私門可革也無賴可懲也越壤之分怙勢之沮
賣窩之占抑能盡澄之乎其不然避者終不至矣國奚
以富邊奚以實固有任其責者夫燭宿弊而舉大臣也
剔宿弊而慎以付公者聖天子也有不得行無不得言
有可得言則亦無不得行者矣易損下為損裕用莫如
節理財亦自有要淮南七十二萬之課有常額焉大歴
之末鹽利半常賦元祐有加至紹興則泰之一州已踰
其數是非所以望君子也
　　　送任宗海序
江之西大省也人秀而服儒吾伊佔畢連東西家焉田
叟村甿下逮執役之賤亦口掇書史援章條以相擠軋
大吏至則旁聽仄睨以下上其譏評適當其意吹聲鼓
譽恒若弗及其弗然媒糵以甚其真其亦弗少矣故官
于其地才能之收叙恒首它藩而庸冒僨事亦徃徃而有
温江任君宗海之為江西按察僉事翰林學士紫崖馬
先生來速贈言先生文章家不自為告欲以公諸人示
信重不自其鄉始也其可辭君慎密澄瑩由進士拜行
人積有賢問遂拜南京監察御史弹劾不避批逆鱗而
幾不脱虎口者屢之其按鳯陽監龍江商課也宿蠧梳
爬風裁尤炳烺可諗左璫失故利私患苦之然對人必
曰真御史真御史江西聲烈其無是豫占耶夫訊讞之
司激揚風紀之任無所擇於中外邇疎焉爾䇿徤馬駕
輕車以載馳乎熟路無憂其弗至矣古者赭墨其衣冠
而禁行人肅後世法日峻犯日以多日械攣敲扑其無
畏也獨何歟禮義不施而亷恥之風無足以勝之也夫
冠九人髽一人則髽者視為恥三之一羣忘之矣半則
又忘之矣髽九人冠一人則冠者顧獨視為恥故禮義
亷恥是為四維風化大機軸在此也先之以禮義以立
其防重之以亷恥以端其避趨之路夫然後刑以示警
則其始也人畏之中也人愧之終也人服而習之以率
教為當然失禮入刑為大誡夫何患貪者不亷暴者不
良矯偽者不誠信以自將轉移感動之機有不自我者
乎昔晦翁先生提刑淛東以嚴為治清獻公官成都以
惠利為本至於治杭誅鋤强惡姦黨魄落寛猛翕張之
政宜亦有可思者先正有言一家哭何如一路哭不善
人之不去善人之賊也君必勉之吹聲鼓譽將遍之江
之西以達之朝堂之上雄秩峻命容於君獨捨朱趙行
業予於君深兾焉𢎞治辛酉七月上浣莆田見素子林
俊書
　　　送丁玉夫序
南京禮部郎中丁君玉夫擢提刑按察副使授璽書董
學事廣南君初以中書言天下事倅逺州上念之三以
職事起于家及是未四月有是拜大臣之所簡聞天子
之所超叙視凡格數等以首勵亷退崇士風固非直廣
之得君與君之道之得行於廣也君獨味道腴力探理奥
超見特悟趣尚甚高將門户陸吕堂室朱程藻㑹乎韓
歐以華其文未弱冠即抗顔弟子師立行輩床下不為
愧芥拾科第不為竒描摹媒糵搖曳而頓撼不為挫冗
散不為卑進不為榮頽垣腐棟殘甍㫁礎而居不為危
衣鶉竈鼃無足隠乎中而有所繫非深於道能之乎徴
諸徃則其來可知也持衡運軸廣人士將司平致逺于
我者矣海南之風其無翕然矣乎或疑世以文章第倫
魁服有官序丁君道雖工其如世弗重何予曰是未然
文道之器也不深於道而能文者希矣夫山不自輝惟
玉之所為水不自媚惟珠之所為文不自工惟道之所
為文而不深於道未見其能至也屈平之怨刺宋玉之
柔婉莊周之縱放揚雄之艱深文乎哉韓昌黎歐陽六
一因文入道至而未至者也道之至者其文雅以純簡
以肆閎以雋永麗以則神暢心舒而剸煩理猝叢寄穹
受綽有餘意子奚文之是而道之遺耶然又告焉古之
道無負於今今之人未盡然於古也庸有與君争名者
矣抑均有責也子瞻賢者也未能脫攻洛之一瘢自為
者固將以自創矣君亦無預為程叔子一地哉濱行廣
士夫因鄧正郎公甫之舊來速贈言附所私者如此白
沙孤碣蒼烟草棘之間文斾所臨為我注深意焉
　　　夀宫保劉先生詩序
記稱武王夢九齡無怪歟夀聖人不能知亦無能増益
以與之者即能之文王將不私所愛武王亦豈忍受父
以自益哉桓常騫對景公益夀之數天子九諸侯七大
夫五皆駕虚無經見之言黄眉翁反骨洗髓李少君丹
砂黄金尤為荒誕難信天之生人氣機形冶以盈縮之
化有所盡則夀有所終惟稟有厚薄故夀有修短斯命
也修身養性無害其夀斯立命也夀之義乆也中庸言
至誠無息則乆修之身施之事皆可乆獨命云乎哉程
朱歐曾韓范之生亦乆矣後世言學者必宗程朱言文
者必宗歐曽言事業者必宗韓范𥅆鏗之迹落落無聞
顧得而言夀哉太子少保鐔川劉公之夀俊將得而言
之公宣靈𦙍淑全萃之閩中而膺運賚弼則實闗之天
下獨䇿儒區鈎𤣥理窟盖已植志古學而雄詞逸韻直
欲啓文鑰而撤其藩亷白方重剛貞之體又足決官疑
稽國是尤表特者名位日起寵注日有加士大夫延頸
以賛重光興寰宇理平而公以滿盈引疾挽留不可已
遂進宫保馳傳以歸給廩給力所以隆重之者甚至今
年夀七十三七月朢又二日夀之辰南都諸大老賦詩
為夀俊受知公不容無言夫修之身施之事文學政事
信今傳後無疑也區區之嵗月胡足為公夀哉抑彼勞
一生為世道地今始息煩解要飯有公粟無患乎罷無
所歸役有公卒無患乎徒御之散林風川月有樂而無
淫村叟溪翁有戯而無虐於世無求於物無競䝉莊達
生元亮隨化吾不知山中嵗月與當官何如世人莫不
瞻敬搢紳士倚為矜式彼落落無聞樗栲閱世者惡容
一喙論哉吾閩人物林公莊敏陳公康懿彭公惠安及
公稱四賢公獨巋然靈光殿我閩服固非獨受知之私
慶也昔富鄭公以司徒李文正公以司空致政為耆英
九老之㑹今公亦司空嘗貳司徒視二公為無愧耆年
宿望鄉儕輩宜多矣嗣是有㑹將於鐔見之不知是日
有温國有方外名流幸致吾詩盛傳美焉
　　　送李君徳舉知長沙序
唐憲宗時李逢吉請示威李絳進曰王者之政尚徳不
尚刑上是絳羊杜守襄陽後之人思羊之深杜不及焉
徳刑之效異也長沙古湖湘重鎮限五嶺界洞庭川岳
孕淑忠節成風而偏村下聚豪宗甲姓相蟠結逋租稅
武㫁强食不可爬梳以理吠聲所流則曰郡難治難治
守者至輒臨以威予嘗過其處守以輿夫弗辦索健𨽻
拳其耳根予疾止乃止曰是非是弗治又過守者尤嚴
杖人動百數予假事以諷曰凡牧在拊循笞人比二十
迺已守陽諾别去繼見言曰適教言長沙萬不可治近
指原役某猶杖之至百死者十二三民猶視若故常誠
公言如長沙何予曰則顧重之耶去歳月予更繁湖南
書公移之尾曰省刑罰以重民命勞撫字以宣皇仁其
人愧畏而刑遂就簡嗚呼刑聖人所需齊世不得已而
用者也治民如治繩急之則棼不可理剛而獨任亦難
矣南京刑部郎中李君徳舉之出守長沙也其同寅尚
君美信戴君景伊属予贈言君浙之台州人浙多賢稱
天下文章氣節台又其尤也君聞見而知亦熟矣其為
得亦既深矣不然胡卓卓然之若此也君簡逺沖邃粉
墨内寘而服官繩已綽有次第在刑曹踰十年權物銖
兩而人無寃稱為司冦所委信儕輩推先長沙勞望將
無如刑曹時乎夫旱乆則㴻甘風霜凓冽陽和益自可
愛叅以數宜亦有君以更化其後以起長人之速蘇也
至愚者人而至靈易感者心也誠則動仁以摩撫則易
悅而從故蒲鞭治不撻一人亦治深文峻政救火揚沸
者顧以長姦而破觚㫁琱禁網疏闊竟以禆俗而成化
由是觀之在彼不在此也或曰催科無善政守先事在
此也長沙逋賦十數年甚者至欲臨以兵子欲徳舉以
優柔成治其或未然予曰是所謂誠之仁之之道也夫
律吏姦則無私擾防民欲則儉而省費課農勤則無蔓
草而庾有餘粟教則禮達而知分子惠則民父母之輸
賦以急公上均是心也夫弗治其本治其末則曰民頑
民頑豈惟民之故哉徳舉固有以辨此矣不然諸君子
所以深服而委重者果誠無見予亦將蹈失賢之責矣
　　　送范應禎按察福建序
古者兵出於農井田制而兵寓焉要之七家一兵七征
始一遍藏於田畆簡於暇日而調發於臨時故無召募
之勞無養兵之費均以便也漢南北軍唐府兵亦倣于
此我太祖逺稽近紹屯守之兵居然古意内地則屯八
人守二人邊地則屯七人守三人衞五千人輸嵗六石
守人食月一石以嵗輸充歳食二八則嵗贏一萬二千
石也三七則歳贏三千石也廩官之費民賦商征有餘
辦矣夫何歲乆弊滋今之兵額率耗其半田則故存也
於是有贏丁之補種細民之租佃食之愈寡糧不贏以
告乏何歟予嘗數發問而執事者不能告也釐正之方
宜若可諗者圖籍鮮存畦畛數易故疆今鄙漫不省識
考之甚難也吞隠者寧死不自實私市者物故冒民版
者嵗以深一家仰賴焉以法復之則私直罔償公租無
所豁一家之生事去矣此一怨也欲求其端必開告訐
之門予嘗見督屯之使惟利得田希已功奸軍乗氣勢
奪民産無控愬此一怨也豪右私屯田連頃畆無敢發
其奸官治之則搆扇謗讟此一怨也下官承上意為出
入亡可否彼售其私我賈其責此一怨也則是亦怨非
亦怨我者若罔安於位况望之濟哉溧水范君應禎潔
瑩慎縝有榦局其在南京户部有名今年以員外郎擢
按察僉事璽書督屯吾閩是固所熟試而驗矣因熟試
晉新銜收有來効孰禦哉春官陳洪載述君論屯之政
曰吾惟無適莫其間耳職屯必利屯若職民復利民耶
世豈有是亦示之以狹矣吾奚有倚哉屯是屯可也民
是民可也屯是而詭之民則正而曲處之視故誤而軒
輕焉除其租以上下其直毋泛清也必額以為定毋遙
度也必簿以為憑毋偏任也必師以為聽毋疏核也必
差以為察毋躁決也必詳以須之盡兵與民均也吾奚
有倚哉吾仁存而義施焉額幸而足恥言功不足寧任
其咎直之吾不知為徳繩之吾又惡辭為怨哉予驚喜
曰名之下無虚士哉是可惠吾閩矣抑宣力之任也國
家永無兵食之憂則有兵農故事然豈易言哉亦經世
深念也
　　　夀東園鄭公七十序
山受土而高也水受之而傾求溝澮其間不可得也海
受水而深也土受之而澄求丘陵其間亦不可得也况
望昻具瞻匯衆流以高以深以與天地相悠乆者哉故
受有所至而居有所宜人天地之受也其胎殰嬰札受
之未至也其生鮮慧其境俱逆其居之未宜也則惡在
于夀耶南京户部侍郎仙溪鄭公東園軒特峻爽在翰
林與晦庵少傅東白學士吾鄉井庵御史翠渠布政未
軒僉事以經濟相許與公搜奇剔恠鏗發金石而深博
醖藉益探以有旣家食循義門家規藍田鄉約以自見
治生養樹之術翕闢紓縮族是用裕起初官超拜浙江
提學副使國子祭酒改南京通政有今官閎達宣朗遇
事時出新意才高物忌連疏引歸上倚注彌渥今年夀
七十精强難老無異昔時公子婿陳君在充丐文為夀
俊嘗疑仙溪山水之秀毓英鍾淑世宜有人而公生百
年希闊之㑹鄭世宦門衣纓中落而公巋然以起山川
之氣詩禮龎厚之澤之所均萃公將無得而辭者矣而
又樹植以隆基藻繪以傑詞居高滀深章寵而優裕者
完至筋骨不殊子孫滿膝下人世間無一咈意山林廊
廟若進若退公奚處而不宜如岡如川之夀公亦奚靳
而不躋其極哉俊貧病先老百不自謀視公如在天上
莆完福亦鮮如公者受者弗專而居者未易盡宜公獨
不可自賀歟
　　　贈查毖齋副東臺憲序
國家布局待士登其成任寄之𢎞上恩以霖霈逮下之
澤百年而收既然矣竟之不四三以副是無它工藻飾
者落真源習權變者乏風節喜功立名則徃徃隨俗以
化材實兼備難其人爾矣予任方泥變然頗以好賢名
常思海内士執鞭焉晩得黄公公獻姚公英之王公道
亨及吾查公原博毖齋皆足樹風猷殿翊名教世道幸
賴焉毖齋潔已先物闇日章智不尚察辯難若無竒而
績效之收如秋霜肅物有不出鈞陶之外非所謂謙謂
恒無成有終之君子歟僉憲吾閩乆之擢副山東察使
以去夫貞憲度臨制百司坊民欲而評事反固已試者
况東古齊魯封地有周公之教化太公之政理孔子顔
子孟子三數聖賢之心法具在俗易與而治固以易為
也頃者流冦蹂躪水禍為患苦食生瘞死公死有餘累
治未可以易言者亷濁身始也馴暴法始也坊淫約泰
又風俗始也本之以貞治之以固終之以乆焉不變之
節道有固然者憲驂戾止今黄公為巡撫姚公為左轄
王公為總憲暨公四君子並臨于東身率誠感濁不足
汰也暴不足柔也荒不足慮也淫侈之俗其不足釐以
正也立廣大之治功以成渾厚和平之治體以無愆風
範之素以盡還前正之舊使論治者必曰東曰東論相
觀而治者亦必曰自東自東而推源治始無獨四君子
自信予亦將與知賢之幸矣憲伯盧公伯居偕寅宷諸
公屬予贈言附所私者如此
　
　
　見素集巻二
欽定四庫全書
　見素集巻三
　　　　　　　　　　　　　明　林俊　撰
　　序
　　　西團張氏家譜序
氏族之官廢望家右族徃徃自譜其姓之所自出而聫
其世系之詳以序昭穆合疏戚明本源之故滄桑變滅
天地無全經譜固一家之書欲人存而世具之意者其
難矣乎夫兵燹失子姓衰落又失失而不幸以乆則無
徴無徴而續則又難也耀門第者率附顯以文高窮逺
以章故荒見臆說自誣其祖遙遙華胄識者譏之嗚呼
世有不附梁公如狄青者幾何人哉吉水西團張氏出
曲江公之後按歐陽文忠宰相世系曲江五世孫景重
為洪州都督叅軍三傳為渥西團渥所遷建隆庚申時
也譜之失屢矣嘉定壬申渥八世孫子儀續修之子儀
之序謂出始興之清河至渥始徙吉水至元甲子九世
孫同老之序又謂里中同姓十數皆謂出清河而西團
之族實自渥始故㫁渥為始祖而闕其所不可知是後
元綂甲戌治之序永樂甲辰宗璉之序今𢎞治壬戌予
友兼美之序皆主同老為然渥距今凡二十世名行仕
處生卒歴歴有稽亦既逺以詳矣夫詳可知譜法也古
諸侯不敢祖天子大夫不敢祖諸侯始封者其始祖也
士庶人受姓為原始遷者亦其始祖也則張遡曲江而
祖㫁始渥者為近又况世徳濟美文區仕軫連世有人
而林樊養高亦居然風致斯世族所恒慳而張獨盛者
也張之譜兼取歐蘇而嵗時之祭一宗朱子義田則又
范氏餘意斯又世族所恒慳而張獨備以舉者也譜續
修出兼美則尊府封君繹貴志也封君仲子兼素純重
有古風成化間由進士出知宿州負時亷名入為督府
叅軍予見之陳白沙旅次私若有所念迹固甚疎也予
後以出位言事幾不測公冒昧論救同下獄又同貶官
又同叙復嗚呼死友也兼素物化十八年予承乏西視
謂得攜一觴澆宿草慰我兼素泉下而中遭大故宿意
罔酬序譜之文豈直生者之情而已兼美有先請二姪
琳珊有書問稽命感嘅之餘收淚書此
　　　送羅漳南考績序
凡以察章神整集事衆所厚信識治者所逆計而疑也
夫自售之術工則逮下之澤弗流澤弗流民奚利於官
顧使食其土為已厲哉南海羅侯由南道出守吾漳平
生重鎮躁簡御煩仁化暴區區自售之術茫然無得也
予深獨信為賢始知蒲圻嵗計月考有明効焉為御史
韜穎落芒不為顯地易槩當局疏事危論錚錚既莅漳
益謝去聲色退然老成言動如儒生而仁柔撫視如慈
父母不察而㫁不威而事告集人安以宜之惟南詔介
漳潮壤接之墟斗崖深箐鳥道數百里無列騎方軌之
地盜所窟穴黄四羅大師納亡命時出抄掠雲霄間犬
發鷹縱風至而鬼出殺人奪貨擄汚官男女紅巾赤日
數舎無人跡滋蔓重不可圖侯至柔之不可驚懼之又
不可則率兵臨其穴擒二惡魁獲其黨二百有五十而
餘脅從就撫居民行旅倚枕席為安舉額相慶頌聲作
焉侯例當報政郡博士弟子謀曰侯仁威人也數十年
巨蠧侯則剔之民則有頌吾儕其容自喑迺具事概授
涂生燎來請序言憲副黄公敦實亦貽予書道侯美甚
悉予未由至漳以見侯之政亦非誠識治者然約以疇
昔之見近時道路之所傳聞憲副公之書之所道述所
深幸而信也侯得最書矣憶嘗讀漳之諭畬記南詔宋
南畬地南畬據嶮左翼軍統領陳鑑會兵勦捕僅得二
捷畬不為懲朝廷選守得卓慶掲榜諭之旬日畬止侯
不為慶而為鑑獨何歟是盖柔而不可者侯有所授之
也昔子路治蒲夫子不見其政而稱其善曰恭敬以信
民盡力也忠信以寛民不偷也明察以㫁政不擾也大
叔政寛而鄭多盜深悟子産尚猛之言攻萑苻之盜去
之夫子曰善哉寛則慢慢則糾之以猛猛則殘殘則施
之以寛政是以和今侯視子路治人視大叔治盜夫子
之所與也予容贅言哉抑易曰勞謙君子萬民服也恒
亨利貞乆於其道也新天子不薄逺民不奪侯而借之
漳嗣是之政將大書不一書民之心亦知己者之意侯
終惠之
　　　邵武府續志序
志始於夏禹貢周職方兩漢之地里郡國唐宋之十道
九域與夫王㑹三輔之圖方輿寰宇輿地之志迨皇明
一統志而始大偹然固天下志也法不得以詳郡則得
以詳譬之目偹綱可以舉之矣故陸游有㑹稽志馬子
嚴有岳陽志昌黎過韶借圖經夫子悼杞宋不足文獻
郡之志其未可少也閩之邵武舊有志曰和平志者出
上官氏曰武陽志略者出陳士元氏至成化間郡守馮
公孜修之劉公元又修之論者謂馮過繁劉過略斯夏
公育才續修之所有事也意良勤而其事精以覈矣然
以時考之要之二十有許年之期豈其數固如是耶馮
雖不及識然嘗聞其風賢也劉夏予及識夏且厚又賢
也今之吏委文事為不足談况肯公牒叢委分神寄慮
人蒐事獵於簡編充汗之間以成一郡之志者哉是可
觀其人矣夫古今此山川夷阻殊焉此户口登耗殊焉
此則壤萊闢殊焉此庸調繁省又殊焉此學校人才風
俗脩墜盛衰醇漓又殊焉是若數而不專在數也庸有
執其機者昔蜀知學東郡善吏説者各本之文翁延壽
之遺吳札聞衛之風美康叔之徳於唐謂有陶唐氏遺
風然則嗣是而莅樵者尚知所本或將采其風以為今
日神化之助是志也官之規其天下志之輔歟
　　　秋堂事紀
正徳丙寅秋夕余痰瘧三發愈愈數日復發發一日又
愈家人市一海蟳侑鮮巨且壯時傳羅君汝文取舊事
績來莆予命養以須以偕君擇最佳處共烹而擘焉比
過余余瘧復㣲發閣白板扉布席其上以臥聽君談不
覺疾之去體也既又談一二老解去事予疾猶初又恭
述我孝宗敬皇帝大漸顧命我皇上及三閣老之言余
老泪横出嗚咽重不可勝疾遂大作手别君姑去則煩
懣沈覆殆若難支嗚呼是無浪翁與元子説化孫樵讀
開元雜報之感者乎以一衰老之軀俄頃而症三異焉
孰速予差予復而又予加也又數日君又過予坐談余
又臥白板扉以聽一差一復一加心欲留君而力不可
耐海蟳者誰予家亦不得共烹而擘矣又數日强起致
君鷄一豆肉一豆適饋魚者至魚又一豆則三味已如
例海蟳者又不得越烹共擘如宿所期云又數日君有
九鯉之遊予四十年貯結處也神爽遄邁而病相阻留
則生致是蟳於君君得專而享之矣鳴呼謂㣲一蟳有
成數黙運其間如是者耶前四年予二人均以内艱解
臺郡務君東歸予南旋芋源白沙之交舟上下相失自
是予戢羽夕林君長風寥廓縱翰且九萬里邂逅無復
期孰意有今者之至遊予事偕君遊予樂也孰意有予
今之疾如許事㑹適值而又出不齊其間是未能無怏
怏也抑數日又别也後日之會則信乎不可期寧復惜
一言為贈哉君予所畏也贈言之篇亦古恒言云耳何
能别置喙以新觀聽于君哉凡在我者皆内也大之奠
人極而翊亮皇化次之鎮雅而運淳儒區道軫有事任
焉餘無若擘蟳然君決不動睫物冶秋堂之言固在也
君以問諸柴墟
　　　南山别言序
孝宗敬皇帝山陵畢故事開局纂修起初潜訖顧命
時事謂之實録乃盡召史官起之于時壺隂黄先生以
在告當行或問曰壺隂行矣曰行曰胡為乎前日之歸
曰歸或者突然謝去一日郡大夫合餞之南山或又曰
壺隂信行矣予曰夫道綱常而已其先後緩急體道之
權度也方壺隂為翰林編脩史事未急父喪未歸土母
孺人年望八二子孱弱違嚴訓事有先且急于是者乎
宜乎有前日之歸也今則大事襄矣北堂之甘㫖益備
矣望九之壽堅澤不衰二子成立拾科而綴美壺隂之
子道父道歸盡之矣今史事方殷纂摩屬其本務事又
有先且急于是者乎夫有道之碑不愧為幸又况鋪叙
鴻烈搦筆之大快臣之道其又盡于是者宜夫有今日
之行也酒既半同餞皆有詩郡守陳公志學相屬序引
予惡容以獄吏儗史官然窻友有告也獄繫一人之是
非史則闗一世而信後世其無尤慎矣夫昔昌黎懲崔
范之覆不敢作史至脩順宗實録以切直見忌卒之竄
定無完篇史雖公猶難如是重以意與疎失之如楊億
之醜詆張洎令狐峘之遺落顔真卿宜夫静脩有無邊
受屈人之論矣予又特嘅夫宋孝宗實録出傅伯壽所
撰視他録尤疎今我孝宗神聖寛仁等成康而同堯舜
宋之孝宗無論焉史賛堯曰放勲舜曰重華吾夫子賛
堯曰蕩蕩舜曰巍巍夫天之高大不可繪今之史官居
然班馬宜無患宋孝宗之録然亦繪天者所畏也壺隂
曰唯正徳紀元秋九月望見素子林俊書
　　　送林世明序
世明將北上春官來言曰兄幸有以教弟即第惟是之
歸即不第為教官去亦惟是之歸不更及贈言予與世
明同林而異裔世明曾大父憲副公則予先妣黄淑人
外祖也憲副公直聲亷問為時令人郡志名宦有傳公
旣終于官子孫貧落然皆讀書守理負竒氣纓組至今
而世明又嶄嶄然見矣前數年世明以所作文字質予
予盡篇而讀之其運意高其命詞逺其究理深以刻其
議論出入六子其氣壯激其視世之陳詞淺語若不涉
于意夫舉有司者高張科格聚而較之一不在機綜雖
齊紈魯縞無顧者是惟鄉論尤然世明能别出機綜哉
然誠寳者其不終逸也世明既售之矣今之禮部則良
商鉅賈物色竒貨世明以鮫室之綃氷蠶之錦徃投于
其間有不翔價争售者乎世明義不得為教官為進士
不為世明喜也凡學以專而精分以事則雜新者不時
增舊者將日舎而去之矣則猶夫人也敦若教官日從
事簡牘筆硯之間以精所業就逺大如古聞人哉今夫
高官峻秩進士起者也任大者憂亦大世明布衣與天
下之憂在事局其末由已也世明有祖風烈剛者也昔
暴勝之為直指使者威震州郡雋不疑曰吏太剛則折
勝之納其戒李至取為座右之銘夫士患不剛剛不善
用悔吝隨之矣易壯與夬君子用剛之時陽衆隂寡攻
之則用壯乗其衰而決之則用夬有漸而不失其宜焉
然彖象之詞猶以正以禮以説以和而二卦之初九均
有壯趾凶咎之戒則剛不可獨任而初者其不可不謹
也抑學至則養熟而善用剛世明為進士無廢學哉
　　　送夏必順廣西文衡序
故事嵗大比則預致所以司文衡者藩臬亷其實以薦
于御史商較之必叅合則禮幣將焉其間百一之不齊
容有之餘皆賢者也公無私也故公道未去惟科舉一
途為然是固成法之懿抑亦諸司率由胥慎恊恭𢎞是
道耳是年莆郡典教夏君必順應廣西之聘君亷實而
舉者也賢者也公無私也君治禮禮自秦焚滅之餘視
他經尤缺漢蕭奮始得儀禮於高堂生劉歆始得河間
獻王所傳周官於秘府穿鑿附㑹嫁偽襲訛晦翁朱夫
子考定易書詩春秋四經獨禮未敘正而卒吳草廬定
之晩年亦未竟編而授意於其孫當者則亦未就是固
未成之書而簡帙繁瀚在昌黎已有難讀之嘆近制雖
備一經而天下讀者盖鮮嫡承真授獨擅餘姚君餘姚
産也夫以冀人視馬難為馬粤人視珠亦難為珠君兹
行毋患乎不精患乎未足以盡君之用也君又將去而
上春官夫師儒舉進士近例也取人何異取於人者哉
不得盡於彼將得幸而盡於此者矣禮敬業知類其學
有序俊士造士其升有漸始仕强仕其授任有階君盡
值之矣能為師然後能為長君身試之矣翼翔穎耀君
殆其時矣抑吾道自有長世不在舉進士而成否利鈍
又有司其間者君固未是為軒輊也同官諸君子與門
下士别之郊予叙所以贈者如此
　　　木蘭陂集序
行水之道因利害而順逆之耳夫水溢而上則下民其
魚順疏以熄其害若𨗳河積石岷山𨗳江者是也水趨
而下則上田不毛逆壅以收其利若鑿鄭國渠堰鉗盧
陂者又是也然順之勢易逆而壅雖小猶難者以人之
力而與水爭也逢其怒則不可禦矣木蘭之溪源永春
流徳化歴仙遊趨莆而注之海不為不逺匯三百六十
澗之流不為不多引以漑南北二洋萬餘頃之田不為
不利以博溪而不陂容無蹈西門豹之議者乎然李氷
疏蜀終深陸海之思河伯循崖徒切望洋之嘆以郡而
無竒男子賢士夫良守令不信也而錢媛僅女人林從
世僅進士李長者僅富民皆自鄰郡而至捐金濟物不
待一命而然俱偉以烈矣私惜者急義同而役智各異
故長者獨垂無右之功嘗蹟故陂論之行水行兵道一
也兵法得地者勝錢之始築將軍巖下右堅左脆水薄
其脆林繼築温泉之口上急而下渙水襲其渙其取敗
固宜長者重有創焉木蘭相基天假神授兩山夾峙左
右翊以當其衝伐石海洲臥牛抛馬縱横牙互而鈎鎖
以固盖以人之力助其中堅水不得不循我渠道以行
支川走二洋歸斗門以漑以宿以節而入海陂成而利
莆世世命脉在此也夫財貴能散者也長者之義與卜
式同而助邊助陂殺人養人異耳公非劉氏七廟之記
謂賈濞攻城野戰殺人以取王封而信堰水漑田興養
人之利僅羮頡侯今長者與信同功而祀義廟食侯封
沐我孝宗敬皇帝嵗祭之錫信不及矣陂有誥文記傳
諸紀其裔孫郡庠生熊類而集之請序於予拙宦委㪚
未能買田卜室以托老是陂筆耕磽薄間嘗竊烟水自
潤斯序也其容衰落厚辭
　　　城仙遊詩序
丁夘冬城仙遊先孝宗朝言者欲盡城諸縣部主其議
而慮詘其力則以屬諸令之能舉焉嗣是縣間有城者
是城御史韓君守清力也仙在萬山中大姓因田而族
縣無當一聚巨盜至則富走郡貧藏伏崖谷草莽至正
間巨寇陳君信陷縣治李文再陷陳同栁伯順白牌又
連陷溝壑捐瘠殆遍鄉東西聖明掃清區宇百四十年
民物康阜然而温鄧之寇驚疑縣人亦屢矣嵗之首春
漳冦烏合無賴肆鈔掠于仙郡大夫逐之而虞複至乃
偕大司徒鄭公東園議曰城盛民也王公設險以守其
國而禦暴衛民城其可乆也以告巡按何君道亨而時
已初夏恐涉城郎之書期以冬月從事而何猝解去君
代之毅然曰城役固重然前治己業無難者昔齊桓城
邢春秋再序三國之師美救患分災之義今專仙之力
而分莆之財無不可者曰汪汝通判其攝令事程土物
平板榦命日量功曰曹汝同知其相財用其偕考極畧
基曰汪汝專役事毋惑於揺言以奏厥功予其簡稽最
汝曰曹汝攝守汝出内臺其徃鎮定未事富吝財貧吝
役羣訌于官汪不揺曹遏之君又遏之而任益專又偕
總鎮平公租之直而取其贏以相城事不四月而功告
成士民稱快嗚呼民其可樂成如是哉夫一勞而永逸
大功不計小費仙八百年分縣而今城焉豈有待耶抗
大義布大惠排異議專責成無不濟者獨一城然哉竊
聞之偏禆効命指縱擅其功羣役受能而繩引之梓人
獨收其巧城之成端有自哉庸舉以序詩者
　　　郡齋别言
蕭山張公時峻守吾郡方七月人方倚賴之公以刑部
時餘累趣解官去予憂病不可出强起候公門公青衣
絲屨笠帽而葦帶迎我於門外言笑讓入若幸脫凡累
而然且曰吾將登鳳山眺鯉湖憩止古囊僧寺以俟公
移之至翼日當賀正公朝服公庭祝聖壽退而易私服
杜門諸司請賀節以待罪辭免觀其貌察其言而審視
其舉措得喪俱忘忠愛之心其無已矣乎身逹者之所
視為累者也有血肉而疣贅生有毛髪而蟣蝨生血肉
毛髮為身累身為人累者也十尋之木雨露之華腴潤
液生且長以盛而繁霜夜零摧頓而約束之嵗恒一至
焉人而長亨乆順有是哉一闔一闢天地所以成化一
張一弛聖人所以成政化成而物之材者歸焉政成而
人之材者歸焉天地聖人一道也物材而天地之心見
人之材而聖人成能之心亦見重耳不十九年於外不
能霸子胥不奔不能入郢司馬不居洛則無相業子美
不窮退之不潮陽子厚不乆於栁則後世無文章方數
三子幽沈困鬱憂䜛畏譏之時不有身為多而疣贅蟣
蝨外物者哉然而挫而成抑而愈奮以増益其不能者
宜多公有數三子之時不患無數三子之心而詣極養
重成逺大之器以自附數三子公不自賀予將為公賀
為聖天子玉成人物賀公何有不自喜且幸而謬致戚
戚然其間而推見至隠又容知非戚戚之尤如吕獻可
杜世昌諸公者哉鑑湖之蓴莆未嘗有也為我語潘南
山致數本植之木蘭清處使人知自予者始
　
　
　
　見素集巻三
欽定四庫全書
　見素集巻四
　　　　　　　　　　　　　　明　林俊　撰
　　序
　　　贈徐羅源奏績序
前十年開化徐侯良璧以唐邑學諭來主吾閩文柄公
明稱焉其後閲保定郡志知侯有序述之勤閱中丞髙公
薦章又知侯有禔身律人之竒績侯名應御史選有沮
者僅令羅源便其僻且簡也仁施而義以濟治理静專守
以堅定有疑獄必公諸人有時疫責已以求消弭司郡
之政有為民病者必力争乃已盖分若君臣恩有父子
之道焉文廟祭有器鄉賢祀有田生徒之業有課儒學
孔道舊由南徑抵溪旣紆且濘行者言開東西二道便
而令者匪才財者縮地之人安土不易遷侯優舉無懟
部使者連奬賢勞更之繁晉江事聞中止隣邑福安民
私之欲奪以去羅争於當道竟以還羅治羅且六年以
能名被殊委不得去今年始上初考之績邑師生潘司
教廣因周時謙之舊屬予贈言予邑侯周以仁亦交侯
兄弟以熟言可信也噫亦異矣古者官以徳建授事之
大小以才而甄收之權量人物者道固當是也而身所
自處亦惟意所適而已侯家庭之學可甲科剸事之才
可御史可劇邑可郡大吏而皆不然者無有數在耶然
侯無膠杯覆餗受直怠事之譏在唐時絃誦詩書仕無
異乎學在羅時峰巒複疊晴嵐霏翠遶其署吏無異乎
為隠志未盡伸竣事之才未盡發而人聞其聲家食其
澤同時賢令未能盡儗也侯固將分之甘而亦深乎意
之適位浮于侯有深欲而未能于是者多矣古之吏長
子孫今率為三數年遷去然遷未遷非侯意所系也
　　　湖南道學淵源題辭
廬陵陳先生文鳴總學政湖南也崇右正學心律身度
而課程詞語督招之又蒐采元公二程考亭胡文定張
南軒六先生事行成是録以標的諸子其立義首元公
不曰舂陵曰湖南亦猶紀吾夫子孕聖之地舎曲阜而
稱東魯遺意嘅之後羣聖而生吾夫子實集大成後諸
儒而生吾朱子實集大成夫子祖三皇宗五帝父三王
故叙皇帝三王道統之傳以及夫子本而盛之也元公
子二程孫朱子故敘元公二程道學之傳以及朱子推
而盛之也胡張則元公旁泒亦猶帝之有稷契王之有
伊尹萊朱云爾然則收程朱而遺横渠収張胡而遺廣
平上蔡勉齋九峯可乎哉曰序備之矣生於是學於是
遊於是是斯録矣横渠關中人未嘗至湖南㳺謝黄蔡
伊洛考亭之淵源固系之湖南固未得泛該之也嗚呼
夫子而後有孟子濓洛關閩衍迤繼盛道未嘗絶也元
之儒静脩予畏也一二先正時有致私憾其間者剥乆
而復宜亦有繼之者繼必自湖南始元公開道之先是
録又吾道之托之地也考時揆世諸士子崛起而承之
斯總學盛心亦予小子俊願士之意
　　　雪堂叙隠
見素居雪堂聞叩門則汪君孟哲過焉慰問失喜則君
以良灤州牧擢少伯温陵矣記京師時君侍尊甫都憲
公官邸青裘白馬眉目清整閒適如畫予寒畯君獨繆
予通好寒暄數數焉計今别二十有餘年予皤然老翁
君亦頭顱蒼短不能無嬰情邂逅少壯離合之感也坐
既定予入語治具延君不知君尚記閩語也三豆例設
君曰適属意殊勤其止是耶相與為笑後數日君温陵
之聲來方用為慰君則歸意滿腹過予言曰吾今而後
知被繡之犧牛不如草間之良便飼籠之鳥不如青林
碧落之優游夫以五斗紅腐置身於畏途深穽之中吾
之志其不可以行矣事非吾事吾其容故吾耶碧山不
負吾將謝浮榮返初服擁肩抱膝盤礴於懸崖倒樹綴
丹叢翠之間嘯長風而弄寒月以紓洩其突兀磥砢不
平之氣予念之固亦未謂誠然也繼辱君書前意復滿
紙一日温陵人言曰汪公去不可留矣老穉攀送聨綴
數十里公温存慰遣無幾㣲見於顔面無誠丈夫哉日
且夕君來别予解衣班坐燭數更曰能忘是别吾懼兄
薄吾之淺也其果吾情哉夫漆園掉尾彭澤恥折腰申
屠蟠絶迹梁碭自同傭人私慕之亦私論之乃今知其
機之圓而識之早商山之歌曰燁燁紫芝可以療飢富
貴之畏人不如貧賤之肆志吾不欲愚溪寓懐北山獻
笑宰夫斷犀而釋謗詹尹拂龜以決疑不然吾豈安灤
州而薄温陵者哉予曰善哉君之去也夫不易者道也
不忍易者心也不得不易者政與化也徐邈一也由前
則為通由後則為介藺相如大勇小怯其固誠然哉君
子不能必道之果行心之果盡况能必政化之果合哉
亦自盡而已矣乃歌曰鳥白兮江清水渺渺兮雲㝠㝠
杜蘅兮薜芷桂樹離披兮厓石齒齒酒香兮蠏肥山人
去兮歸不歸猿驚兮鶴怨菊將霜兮歲將晏君不來兮
何時秋社燕兮春候鴈涉園兮經丘弄雲水兮招巢由
下叢薄兮山之幽香風發發氿水瀏瀏細葛兮輕舠村
醅兮野笛終吾生兮徜徉與造物兮消息
　　　邇言序
凡學所以明道而仕所以行其學者也窮無所用於今
思欲以信諸來世而托之言至孔孟而書出焉孔孟窮
者也屈原放而離騷作左丘失明而國語著司馬遷之
史記揚子雲之法言錢神定命逐貧之論憎王孫之文
要皆發洩其胷中偃蹇拂鬱不平之氣以寄其弗售之
懐書謂無著乎哉夫貌美者生嫉行高者招毁盜嫂無
兄撾婦翁者娶孤女直不疑償金劉寛歸牛在易之困
曰有言不信尚口乃窮也事固有不待辯不欲辯不易
辯者長壽戴公伯絅高古沖晦立特而行完以慷慨數
言事柄臣者中之窘蹷窮悴流寓徐淮間授徒自給後
數年始得自歸公之窮亦至矣鎖户無聊稽較舊事而
參以新意間復托之楚聲詞調舂容不激不怒而意趣
所極私欲古人者為歸名之曰邇言嗚呼公之志固大
而其所自寓者固小也公固自韜匿海内士少知者鄉
人士亦少知之惟儲柴墟静夫暨予惜焉竟亦如之何
哉嗚呼元人鉅夫之不遇盖有之未有如公者公之窮
斯至矣然公雖詘於人而自信於已雖詘於今而未必
不由是書以終信於後也書必窮而後工前輩論著書
俟五六十為之未晩其時矣夫博如荀專如楊昌黎子
猶病焉書果易著耶立言以明道也道不明言不純則
不足以垂訓而貽㸃書果易著耶邇言其知免矣
　　　贈方松厓序
五行具而五性分酸甘辛鹹各一其味而各相入也故
皆易和惟苦獨無和酸甘辛鹹各有好惟苦獨無好翰
之蓴亮之薤元脩之菜槎頭之鯿通印之子魚岷山之
蕷邕之薑蜀之椒桂解之鹽調而和之其皆相入也均
之為𤓰不削者必苦均之為李不摘者必苦均之為笋
獨成竹者亦必其不甘于味不相為入者也古之人行
之苦有喻矣蘗是也政之苦有喻矣荼是也苦之不可
近如此宜其好之者獨也抑聞之直木先伐井甘者必
先竭又患夫生于材者之為已累也苦無適用之材而
亦善收有自夀之利其未可少也予弦直石介泥古而
病為通譬之於味所謂苦也落落無合動觸世機好鹹
者之所棄酸者所色喜而心遺者也無適用之材而又
不收有自壽之利予之苦尤乎其不相入也然亦有聞
其風而起抗衆詆而不奪者其固何謂耶予取友於天
下與其一鄉有未及一面而自謂知己有肝肺相示久
之而益見其親若松厓君者其是也夫善化者運獨為
同予僅安于獨者也然私計之苓連梔蘗味之至苦者
也自相為類而自忘其獨故雖盧扁不廢夫調益元氣
雖不敢與參苓同功然燥極脈脫氣促而神昏以絶一
轉息間熄薪止沸苦亦奏有㣲功矣夫神完氣足腠理
彌密内體固則外邪不能干置一苦於無用之地醫之
至也松厓其無思置予無用之地者乎松厓有學識操
養以不涉媕阿忤逆璫意退伏林下及是起憲副監軍
川東而復囘湖南也予亦欲東者因敘所贈處者如此
　　　續近思録序
天地之間無適非道有而非無也實而非虚也至常而
非恠至近而非高逺而難行也惟其忽之近易而騖其
高且難故無求之虚求之恠又求之淪于拘溺于蔽流
于誕而亡檢去人倫外事物立愈異而害道愈深非達
道矣今夫天無二日月無二晝夜則無二隂陽又安有
所謂二道者哉道非各立門户物也塞天地貫古今初
不越乎日用事物當然之理無窈幻詭奇詫眎駭聽之
事故曰堯舜之道孝弟亦豈逺乎哉近思者以類而推
進道之科級也學而至於聖賢其端在此此考亭朱夫
子近思録所為作也録止濓溪周子河南二程夫子横
渠張子盖考亭録也考亭集四子而大成之語類尤多
要非初學便覽此劉君維深續近思録所為作也立例
編類亦巻一十有四考亭謂四子之書六經階梯近思
録四子階梯考亭階梯其無在于是耶維深之心固勤
其夙尚亦自見矣夫著書多晩年積久歴深擇精而語
以醇故其為書傳永永無弊韓子謂俟五六十為之未
晩吾夫子年六十八始用著書吕成公史記詳節成於
早年故芟輯闊疎文中子續經尤屬僣妄或疑維深亦
太早計者抑不知采摘要語為始學啓扄亦信古傳述
遺意故無作也曰續騷如何曰是非晩學容喙然前編
猶牽合大事記猶斷例折𠂻是録故無作也曰近時潘
南山顔子何如曰顔子魯論已傳無作可也西事孔棘
寢食忘味草閱是編謬序數言請從仲父東川先生質
之
　　　東白集序
宣于心而飾以成章者文也而其隱盖自見焉夫水之
流滀其源自見木之條枝華實其根自見不待較而知
者也王風渾融而雅博霸習激壯以縱横禹皋之謨不
可尚矣伊周之訓誥王也賈誼司馬遷劉向班固未失
為王者也管韓戰國䇿霸也相如枚叔張衡未離乎霸
者也世風逓降文體漸以澆漓隠而晦之玉璞金渾宣
而昭之龍翔虎變其可復殫耶昌黎子歐陽子文起歴
代之衰以擅鳴唐宋之盛求其深去秦漢逺矣國朝文
運隆復前古當時作者如濳溪宋公義烏王公括蒼劉
公並步二子之蹤至東里楊公又學歐而近嗣是學步
徒跼致逺則泥而徐疾周折殊乖故武東白張先生起
自洪城軒翔醖藉出語豪宕自童幼時已然旣入翰林
讀中秘書文字簡嚴必欲造賈馬劉班之門深其堂奥
居常經濟氣節自命綱常治道多論列英廟實録成故
事當晉秩先生論元臣不當謬加孔子號以文廢立復
起之姦不合徑去家居垂三十年善流委心有忠義恬
退學際天人之薦深源蒼生固有餘望焉起修憲廟實
録受知孝宗累被殊遇特設講筵前席治道稱上意勸
講太極圖書上索觀慰懌有天生斯人開朕之惑進吏
部左侍郎兼翰林院學士食從二品俸極意大用不幸
宫車晏駕先生為實録副總裁感泣竒注黽勉素業以
摹寫聖神日月之光而事猝齟齬連疏乞休上温㫖懇
留先生意不自釋竟疾弗起嗚呼是無入宫見妬嶢嶢
然易缺者耶何其收之家而損之於朝也先生仕籍四
十有七年在朝不滿九年儗之持禄無過耶先生其無
猶人者乎容容厚饗終其身未嘗一日去其官者何限
何詳此而畧彼也無害為同又何害先生為獨耶嗚呼
古之道其信乎不可行於今矣先生詩文不自收拾其
徒賴生丕索存稿與遺落人間者得若干巻徒步之莆
謁我雲庒謂予故人宜序嗚呼先生之隠集可具見矣
癸亥太常之起予方視江右僣及行止為先生謀先生
曰學有體用某將行所學以自副避言避色其容竟一
日留耶嗚呼斯先生志也序以付丕以屬其甥衛侯徐
琪鋟梓以傳嗚呼後將有論世先生者矣正徳壬申夏
六月上澣莆田見素林俊書於木蘭烟水
　　　贈羅福之序
壬申上在位之八年也故事誕節有賀臬貳羅君福之
以次當行長僚與鄉之士夫賦詩為贈属序于予按華
封人祝聖人壽自堯時有也江漢天子萬年未央置酒
羣臣皆稱萬嵗周及漢又有也唐明皇以降始用誕日
為例所謂天長天申瑞慶者是禮也夫臣子愛君亦何
所不至哉壽一人所以壽天下也人君為天下民物之
主其心天地之心其氣天地之氣休咎之徴自我發之
民物所寄命在此也易曰首出庶物萬國咸寧書曰一
人有慶兆民賴之君宅中以基其命者也課樹藝節土
木則無飢死勞死毓神風布文揆則無刑死兵死崇樸
政察神姦調燮氛祲至候則無窘死夭死横死至乃致
極中和寅亮天地則乾清坤夷坎止艮静飛走潜泳庶
植之各遂其性所謂夏先后懋徳罔天災山川鬼神以
寧鳥獸魚鱉咸若者也夫以天下民物之壽繫之一人
其為繫亦重矣而人壽所至率百嵗為期黄帝堯舜過
之黄帝百一十嵗舜亦百一十嵗堯百一十八嵗帝嚳
禹湯皆及百嵗故壽百嵗者稱上壽祝以上壽亦至矣
而又千又萬以至萬萬宜壽所必無而祝欲其必有斯
無已之心也幸一人所以幸天下也吾人者其孰無斯
世民物之心夀之祝而豈徒哉夀非可以倖致也祝百
千萬年之夀必將符之以百千萬年之徳而舉斯世民
物囿之於百千萬年仁夀之中以偕之於無窮其不然
上傾下蕩崩騰搖扤膏血塗草野生齒化而泥沙飛走
濳泳庶植之不得其所可勝道哉君臣情義綱常之不
容已者也獨怪夫執玉而朝萬國捧觴嵩祝無越頌禱
之彌文惟張曲江金鑑之録謂之得體君采風為職者
也瞻拜闕庭前席有問凡治属所臨道路所經見民隠
吏治與繁落之風景其有可言者乎前十年予在南臺
君來為御史老成慎重出輩流刑名之試介庵張公以
鄉嫌自沮予特拔寘第一嗣是果副所知方士夫駢首
罹禍君獨以沖晦竟免巧宦多速化君獨以貞静竟淹
夫時詘而詘亦時信而信出處之道不當如是耶然閩
欲借君君亦幸無暫鄙予閩當道者固亦有以處君矣
　　　筍峰紀年綱目序
元氣以母萬物草木其尤定者也方陽復而泰勾出萌
達怒長於巽柔液潤之間無以甚異也殆繁霜夜零旦
日視之如戰敗之卒巻旗棄甲裹瘡而疾馳面無人色
惟松栢挺然凡植之中藏其貞以材其用所謂疾風勁
草臨利害而守可見也膚使筍峰劉公第顯科躋膴仕
荐歴亨嘉無松栢之混衆植者乎而一折權璫一抗强
藩肉視悍虎氷顧鼎鑊以隂益其有日進其所未能無
松栢之歴繁霜以材其用者乎嗚呼藥之毒期於傷人
而顧資以去病中公者容知所以玉成公哉勢之所在
其亦可畏矣蕭望之帝者之傅建白涉恭顯竟死于獄
晁錯以御史大夫請削吳朝衣棄市况疎逺臣耶公所
指斥殆望之而過所裁抑在敵已有所弗堪使主者一
揺禍竒不可測我孝宗天縱神聖燭至隠布至公謫薄
尋起右忠鯁以作敢言任事之氣當時朝著言之我孝
宗受之都俞吁咈再見焉公賢子貢士教紀公事行名
曰紀年綱目夫編年古史也司馬遷始為記傳温國公
又為通鑑子朱子綱目因焉教本編年綱目之例為一
家一人之史以傳公為信也紀止丁巳教不年而筆絶
也泉山大老序其事予備觀焉噫子道也臣道也又君
道也大中間孫樵得遺報恨不生太平時及覩開元中
事是編也將無得覩為快者耶
　　　贈黄君參政廣東序
夫友聲應氣求以道相師下者也予取友于天下凡十
數人未交一臂而自謂知己三數人焉張君東所其一
者也於一鄉亦十數人一見相忘而自謂知己三數人
焉黄君易庵又其一者也夫静觀其養動觀其識隠觀
其誠而變觀其定質木觀其近古既已得其大端矣而
慎重不渝相觀而善惴惴然惟恐貽知者之愧數公者
吾何疑焉易庵有參知大政之拜陳君如賔属予贈言
先數年君守肇慶勞積孚於上下及是守武昌裁數月
亷問騰播予由蜀而閩所見僅一慰心而君遽尤拔以
起君不自負當道者亦曷嘗負君哉藩若郡大若小不
相侔要之在守土均耳宣上恩而布民急藩政亦郡政
也肇廣一𨽻郡列郡民俗大概然也君固不待問而知
不待試而効先聲所及民固不待施而感不待怒而後
威者抑俗革本諸政治道去泰去甚自賊閹擅柄掊尅
襲以成風民顛敝不可支率轉徙而為盜今日征西川
明日征河南又明日征東征北横屍蔽草野民版變而
盜籍是豈民之自為哉吏驅之化而盜耳民化而盜又
豈不欲化而民哉夫改邑不改井故是民也泉浚則冽
而濁化為清井為甘井今墨吏腐垢也鼃與鮒食于官
之胥史卒徒也腐垢去則鼃鮒無所宿是為寒泉食可
用汲王明並受其福民驅之而盜亦不為矣夫以民視
民奚啻秦越之不相繫以身視民其疾痛豈容一日留
于身而不謀亟去之乎抑親賢遜志君子所以逺其到
以有成也古者鄉先生考徳問政送入仕曰在講學東
所廣人也君無憚求之亦必無憚告之行於君亦行於
東所也予亦與有幸焉
　見素集巻西
欽定四庫全書
　見素集巻五
　　　　　　　　　　　　　明　林俊　撰
　　序
　　　彭惠安公文集序
語人以其盛其所能盖自見矣魯公之忠節温國之行
烈書法史材未之有掩也矧文章特儒者事吾郡從吾
彭惠安公殆其然者公自刑部屬以氣節行烈自効及
外而藩臬内而中丞少宰以至司冦際我英宗憲宗大
際我孝宗知遇之盛方是時世道允升士氣丕振公得
以翺翔展布其間伸其志達其道以大行其所學晩而
與王端毅何文肅張莊簡數君子同心輔政天下稱大
老公葆養性靈探索道奥繙閱經史百子毎作述評校
物品衡量治勢命詞運意根理道而繫續綱常如蓍蔡
前知嘉榖輕縑之濟實用夫文實之隠寓焉休文文冶
靈運文傲鮑昭文怨庾信文誕識者有以知其人若公
者其無謂君子歟嘗記公記鐵漢樓張東海稱一代作
家托之草書流布海内私欲與元城與公並稱三絶予
未敢僣論然莆前輩心學有林艾軒公無愧焉氣節有
方寳謨行業有陳正獻公欲私與匹休若劉後村之詩
陳衆仲之文公則未嘗多讓川岳靈秀為天下生公也
僅一莆而已哉予少公二十有二年非分晩流累偕
薦剡酸冽之味將不謂無同也甚恨者仕同時十七年
宦迹出入僅一再㑹弗獲幸卒教于公而公遽病以歸
歸以弗起矣山頽之嘆致吾私為士夫為天下慟也嗚
呼公其不可以起矣平生所著滯稿為巻凡若干侍御
陳君時周輯其要得若干巻吾閩提學憲副姚公英之
鋟梓以傳序公之文予來進責也嘅惟老成風逝聲望
所及長養成就功為多所謂典刑者為信公功在天地
名在華夷太史氏書之矣得是集備考之深自見矣
　　　夀戴孺人七十序
族子士實求予文為母戴孺人壽且曰冬十一月某日
母壽之辰徴文姻族之意母既不得謝謹命云然前三
十年族父徳華處士與予居連壁處士質木無華治家
勤儉身不識紈綺非賔祭不一御魚肉無奴僕以供炊
爨舂浣箕帚樵牧之用毎旦起與族母蓬首垢面短衣
敝裳偕造化宛然村落翁嫗而布盈于笥粟米陳紅于
倉庾畜牧蕃息宗黨無及焉人曰其無已固乎曰然吾
莆風且異吾知其必去而為後之奢也夫俗侈則力不
繼力不繼則貧者先竭富者日以削賢者忍不賢者縱
而從之亂堦其可已乎吾示吾子孫守吾業也處士既
化去莆風果異既又大異其子時敬兄獨守訓無違時
敬兄不禄孺人又守訓無違絶薰澤勤紃組矢志婦節
以葆育幼孤時祖居洳濕不為居人利徙而新之餘故
物悉完生有養死有塟祠墓有祭公征慶吊有給材丈
夫無及也今已男室女家内外孫林立孺人亦踰有七
十之壽矣夫以七十之年中間聽於父母舅姑夫子之
所裁三十年耳四十年獨制家政目中所見起者落落
者以盡甲族化而清門指不盡數林獨居然以完處士
前者之固容知其為後者之通耶杜不可久之漸以為
必可乆之貽其家法固在孺人不移所天守而不變其
不為烈與夫立之難守之又難寡婦人尤難也孺人之
壽以上承舅姑中承夫子下衍子姓為林氏壽也自古
有國家者未嘗不以勤儉興逸欲奢靡而失周人葛覃
之詩見其貴能勤富能儉成内治之化以開隆長之基
婦人者國家之所由興替者也昔莫侯陳氏有采蘩之
徳以相我睦州實開九牧孺人儷徳莫侯而其境尤有
異者食報之厚固將濟邵州之美以大吾林如桓少君
之鮑辛憲英之羊其獨壽而已耶書以待且以訓林之
為婦為母為子孫者
　　　方忠惠公文集序
宋自晦翁朱夫子起建安以上集四儒之成四方學士
師宗之閩為盛莆又宗之方為盛履齋若水伯謨尤著
者也殆尚書忠惠公祖尚真源沾溉醇馥于西山鶴山
二大老而追慕元城公為烈鐵庵之號見志也公弱冠
擢南宫詞賦第三人不祈速化沈鬱下僚餘三十年亦
遺材矣端平初鄭性之當國搜進名士拔致諫垣危言
正論選親賢逺聲色杜佞幸以襄之失蜀之敗為恥荆
淮之擾為懼及繳駁數事尤忠戇所難言公無諱焉申
大義以雪濟邸之寃追罪奸相之彌逺屢言之臨安火
又言之為其黨蔣峴所中予祠鴻禧噫是無遺直者歟
公終寳章學士廣東安撫使為治尚風化崇正學表先
賢薄官征䘏民隠參行晦翁家禮社倉諸法利闗人國
為之力無阻以故生有祠殁致薦享舉扶揷竹以奠請
贈諡而梓行其遺文皆廣人徳公之報也噫是無遺愛
者與公殁淳祐丁未至是二百六十有七年公族孫良
節嗣響家學大參廣藩因舊本輯之為若干巻復梓以
傳盛舉也公後村同時人平生著述甚謹尺楮片翰刋
落陳言辨博雖間不及後村而粹縝過之命詞運意以
心術為根柢氣節為枝榦義理為華實名賢為標格澄
潤豐潔如寒江素月碧落之峙青峰雖無幻恠獻豔應
接之勞而丰神自適争先覩之為快亦名作矣太常諡
議謂公源流晦翁徐驗之晦翁及公仕籍俱餘四十年
晦翁在朝不滿四十日公亦僅一年幾半其出處概自
相類莆先正自端明蔡公謚忠惠繼之亦僅公一人而
已端明慶厯四諫温陵海橋之聲蹟天壤俱敝可也而
𦙍嗣涼落遺文晦蝕逮之今無幾公舊本無恙兹復煥
然以新梓行又適在廣是固徳門子姓錫類之賢文獻
足賴抑公之精神在廣與故民相糾結不渙散以黙運
之今耶不能不為名徳幸也俊鄉閈晩出前哲景行序
文大參之請抑亦俊之責也公諱大琮字徳潤累贈銀
青光禄大夫
　　　二忠録序
士君子在治在亂曰鳯夫逢時遇主翊賛鴻猷不幸而
亂則抗節以死若龍逢比干者至于今猶烈也宋亷恥
養士三百年希文永叔子方數君子載倡忠義士夫氣
節相高靖康之難勤王死事相屬焉寳慶徳祐之際元
兵日南帝顯全太后北狩益王稱制于福州尋入廣于
時陳公文龍以參知政事歸于家特起而當國難開閫
興化軍撫叛命平亂兵斬諭降以激忠義然江之南北
已混一于元全閩又為元有獨興化在耳林華陳淵曹
澄孫開門賣降公與母夫人被執臨難慷慨指腹自示
曰此節義文章也可相迫耶械至臨安哭武穆廟不食
以死母亦不食死福州景炎丙子十二月也公從父瓉
起布衣為國發憤括家財航海助張世傑兵于邵武迨
元兵登城興化不守猶巷戰終日被執大罵至車裂以
徇明年丁丑九月也事聞文龍諡忠肅廟號昭忠瓉贈
兵部侍郎諡忠武二公死則閩盡廣亦去而宋亡矣噫
痛矣迨今𢎞治乙丑二百三十年鄉人徐評事元稔始
疏于朝詔有司立廟春秋具物以祭公族孫貢士河彚
為録示予竊惟綱常之在士夫猶命脈然不可一時息
也故治則良臣大勲建焉亂則忠臣大節以立焉嘅自
宋足一南亡已先兆李綱之䇿首沮於汪黄岳飛之功
再墮於秦檜侂胄彌逺似道繼續任政而汝愚徳秀了
翁迹如棄梗不待三閩四廣事可知矣會元滅金規恢
挑釁海宇盡入北朝甘心臣僕則楊大淵降吕文煥師
䕫等又降抗義不屈則曹友聞死趙夘發李芾等又死
忠肅故相也忠武又故相之子孫且民也若可自逭而
感激赴義視死如歸誠以天若祚宋主翁之一脈猶存
天祥世傑秀夫諸賢之恢復可兾也孤城獨守猶足做
平原牽拽之幾大之成一旅中興之業次之亦不失鼎
足偏安之勢二者不一遂則城亡與亡答世恩而殿名
教與杲日争光秋霜争烈與近而故相江萬里故民熊
飛争頡頏逺而龍逢比干逰于地下使事仇者生無立
地後世懐二心者視有餘愧焉二忠可謂得其死求仁
得仁者也敬序之以發吾黨之氣
　　　竹江劉氏族譜序
氣為萬物之祖與形相附麗者也其始也化諸氣氣類
為形同之人皆族也其漸也化諸形形原諸氣同之氣
則族也氣之初也其又盛則同生而别之姓如黄帝二
十五子為十二姓又一初也初生繼繼生析析生疏末
異而本則同王公貴人馬走牛醫之賤其無能易也巡
撫湖南兼督軍務右副都御史安成劉公文煥某齋竹
江之系出沛公沛公出御龍氏累累出陶唐因宷為氏
沛公傳漢景景封其子發為定王國之長沙安成故其
封内以侯禮也比失侯猶為庶故地故邑多劉殆不相
系屬其出長沙不出長沙未可知也竹江之劉出長沙
不出長沙未可知也然上世遺集動曰沛郡沛郡其出
沛無疑竹江某齋始遷之祖五宣教紹賢竹溪公也再
世則十九宣議節四世仲英仲英生謀章又生謀卿懐
古謀章泒也南窻西窻謀卿派也懐古奥學卓識戢采
宋季為須溪文字之友四傳為英入國朝用季子實恩
贈順天治中實謂敬齋也舉進士選翰林庶吉士官終
南雄知府生斆謂學古也與伯子壬皆舉鄉貢士公積
翰林孔目再封為監察御史壬為某縣知縣叔子即某
齋亦舉進士選庶吉士累今官物望屬焉竹溪迨今亦
十七世二謀衍派蟄蟄千餘指生娶卒塟足徴也古者
姓有苑官有譜氏族有志以酌流品商姻婭以致嚴也
若歐蘓譜則參杜陶之法為一家之譜以系尊降聮疎
戚以致睦也故士夫宗之今劉之譜歐法也不附長沙
猶蘓法不附味道同義其系逺故畧也抑大夫不敢祖
諸侯禮以防其僣也録所受誥勅以及表志諸文與仕
隱之行業勲跡致重也亦致勸也譜成某齋走介之莆
請序噫逺矣道同也亦致專也夫一氣之運萬殊分焉
其㪚也不能不異其合也未嘗不同貴者賤者才者能
者愚不肖者猶老木然必有悴枝謂氣之不齊則可謂
岐而二可乎哉劉於陶本也沛榦也長沙安城竹江皆
枝也竹江一枝其碩蔚以蕃敬齋名在國史在名臣録
為世亷吏學古官久猶貧某齋又久且要也又貧清固
有本矣襲禪特介不涉為時趨三世無墜翰苑之業無
本然乎哉儗諸劉敬齋其平視榮祖學古其流亞静修
安世風烈某齋將并峙焉後視之今猶今之視之昔也
樹木者順其天以致其性爾矣故碩以易蕃劉自樹如
樹木樹族人亦如樹木竹江之枝將愈見其碩蔚以蕃
其未已也斯作譜之意亦似續之責
　　　入賀詩序
郡臣置酒上壽古者頌禱之儀有為得鼎壽者為宫成
壽者為荒夷朝黄鵠下武功成郅支誅壽者聖節上壽
自唐𤣥宗垂拱始以誕帝之辰上萬歲壽著甲令為常
嗣是曰天成地平節者肅宗九月三日也曰天興節者
代宗十月十三日也慶陽節者武宗六月十一日也壽
昌節者宣宗六月二十二日也延慶節者懿宗十一月
十四日也又有應天嘉惠天夀天清乾明承天乾元壽
聖諸節月日歴歴可攷我朝例以萬壽聖節為文祥光
照室之旦四方萬國皆奉表為壽我太祖九月二十一
日也我太宗四月十七日也我憲宗十一月二十一日
我孝宗七月三日皇上流虹毓聖則九月二十四日也
是嵗癸酉吾閩少方伯鄭君立之當奉表入賀故事贈
有詩詩有序以屬之予夫君猶天也事君猶事天也隂
陽天之吏不失其職則化功成而天安於位臣工君之
吏也臣工不失其職則治功亦成而君得安享於無為
然元氣不運天不能為天於隂陽何有哉悠久而不息
者常也於穆不已天之常天之壽也隂陽之所欲也然
則君之壽容非臣工之所欲哉夫皇皇憂墜孰若快覩
穆穆以常臨故百祝千祝而萬祝之欲如天之不已焉
爾是無他受恩者至惠也宣力者淺勞也寸償而尺負
一羽而較千金其不侔亦至矣懐慚思惕區區報謝之
私無過壽祝之㣲勤故詩曰虎拜稽首天子萬年祝君
猶祝天也然豈徒祝而已哉曰明明天子令聞不已曰
矢其文徳洽此四國欲君進令聞而不極意於武功祝
以規忠愛之至意也召穆公承王命平淮夷方寄武功
之任而寵異告成壽祝報謝所以勸其君者如此今君
亦承旬宣之任殪武平之冦報成錫寵將與召穆圭田
命服之賜無異而入賀闕廷萬年之祝又將無異於召
穆公勸修文徳而不極意於武功其又將無同乎嘗疑
周宣志存撥亂而側身修行固其所自圖抑召穆公有
以啓之今羣盜悉平聖天子專志文徳之脩周宣無足
言者然召穆公祝規之詞抑君所未宜少也是詩將無
江漢並傳者乎
　　　送周虚谷尹慈利序
夫今者其視古為的也的而弗中其去的弗逺矣安定
之教師儒之的也潁川太丘之政理又民師帥者之的也
國朝内而六館外而四庠專用儒儒而効郡貳邑長升
焉參互布列究體用之全以收復醇古之盛為儒道世
道計至矣天台周君時謙以凝重之資脩整之行精敏
之問學博士吾莆庠也方不忤物和不尚同交擇而不
泛不為勢怵不為利餌教規學則雖未盡安定要之亦
今時表表者吏部薦為慈利邑令莆博士未代而遷僅
典也君屢以賢能獲褒旌例得為御史人論猶若未平
夫物欲其大先小之進之將以漸也歴而熟之也令寄
百里之命其不謂小矣有父母之道焉民所好惡而好
惡之望衣望食望療治積弗平以望直于我副之後期
處之失其當將蓄怨于生育我者之身况分之似而非
誠然者耶撫則親虐之則疾視如讐心誹背詆而幸其
亟去恱其心宜有道矣夫施不能盡施也惟利而無取
則亷亷所以為惠也愛而不能盡愛也惟刑而無頗則
公公所以為仁也不能無法令之彌縫租庸之徴調惟
静而無擾均而省以無偏則安而無怨責已者厚人者
輕已者嚴人者恕則上可事也下可使也近可恱而逺
可來也已瘠而人肥巳勞而人用逸君之治將不于是
求之躡黄陳之蹤以立今人牧之右者哉臨灃囊山帶
江與永順容美桑植相襟帶捍以永定九谿大庸安福
數鎮之兵虎旅難調鳥言夷面獸心之苗夷尤不可以
人理𨗳説甘辛和劑若是其難也君盤錯以自見與䇿
慈利之勲以大收師儒之効將自君始矣夫君子患舉
職之難泡滅而澌盡者可恥也大丘之名自足長世位
極之潁川顧以致損力可有餘而事任不可以過重絶
脈覆餗有明戒焉謙之九三曰勞謙君子萬民服也升
之六五曰貞吉升階大得志也夫勞而能謙正固而自
守人之所與天之所畀也其升固易易者君曰謹如教
庸書以復二庠之請
　　　白齋詩集序
夫詩存諸心者也感諸物而聲發焉包舉八紘牖納萬
彚通幽㣲之故而執造化屈伸之幾其妙用也動天地
而感鬼神著其教者如此然而成名立方亦若是其未
易也夫意深者詞躓局下者詞拘輕淺者詞浮曠達者
詞放蕩者詞滛苦者詞滯恇以怯者詞卑弱若乃觸而
形㑹而遂通天趣悠洋充乎其自得吾得吾白齋張先
生焉澄澹簡逺情慮俱忘羣脾競騖於先生奚有哉獨
於詩若飲食然無少壯與老而異夫好則樂樂則專含
吐性靈紓冩物故博以收約而廣以辯方刓精竭神窺
高而獵要於是乎其不遺餘力矣先生古詩祖漢晉律
詩祖盛唐而參以趙宋諸家之體氣格疎爽詞采精麗
音調孤絶聽之灑然咀嚼之雋永而有餘味莊而整如
營巡大將静而寂如龕棲老禪如詞臣鵠立雍容閒肅
可諗仙子踏氣馭雲飄翩而風舉聮后山之武以駸駸
上接少陵之席與陶謝潘左參輩行使人拈弄篇章拾
殘楮㫁墨以自快近時中傑作也古稱詩窮人先生用
是亦孤蚤遇世無盡知者知不知要之非先生病也評
者謂陸機體裁出陳思王仲宣實出李陵先生雖雜備
衆體而收功實由山谷寧川一派今流明州矣予雲庄
縱浪海内士不相接者餘二十年先生來視吾郡始拜
篇章之辱斂袵終讀作而嘆曰世自有士奚意之今見
郜鼎敦彞老耳而聽采齊肆夏之音也夫詩可以觀志
以得其為人推是詩也脫凡近而絶之俗垂之百千載
可具見矣先生文字開闔正變老氣光炯動人要不在
是集也請論詩與知者評焉
　　　庭荆意晩序
予既蜀歸也待育南雄歸待受壽州歸昔韓獻肅歸許
二弟尋請謝予焉取妄附要有同者及是又六年予壽
六十有六待育夀六十四待學壽五十九待弼壽五十
六待受亦五十而壽此令有裕獨不見二親登堂上壽
時也噫其已矣夫記傳衣侍食昨日事予皤然諸弟頭
顱蒼短斯時斯境殆亦人世難得其不可常也於荆竊
有感焉脆而叢誰形之韡而華誰色之歸根復命又誰
而割制之殆有數存焉樹植溉潤完其天毋伐其性於
是乎有賛化之功而枌榆之景撝䕶尤難吾五人者不
于荆私幸哉晦翁之詩曰臨深履薄諒無幾且將餘日
了殘編固晩暮結束時也君子自强不息其惡有已哉
世兄弟吾五人而過五人壽而過其亦豈少其重其否
其未可知也吾五人乗時應㑹皇極敷錫受之君積善
流慶受之先而忠實樸謹局諸拙以然豈有它自異者
哉待育杜門謝客其寂若處女非謁祠無見者待學麄
衣敝屨曹郡丞戲曰都憲弟不作是庄家傳以為笑待
弼酒數盂飯一甌蔬畦捧腹公府無其面予嘗目為散
仙待受末疾專課諸子吾家襲韋布為常嗚呼固若是
基也有基無壊必常有是意則間有是日凡身皆寄也
而同歸於無又安得强所無而有之盈虚消息天不人
私也亦非巧者能移噫畏哉
　
　
　
　
　
　
　
　
　見素集巻五
欽定四庫全書
　見素集巻六
　　　　　　　　　　　　　明　林俊　撰
　　序
　　　宋丞相李忠定公文集序
自古扶傾已亂非得剛貞忠亮之臣無足以𢎞濟艱難
而奠安國勢夫翊贊太平易為功而遏絶酷亂難乎為
力魏鄭公曰願為良臣毋為忠臣夫以孔明基鼎足之
勢君臣輯睦志則可為也仁傑樹扶日之功奸后隂詭
誠猶可動也李忠定公伯紀靖康建炎之際殆又甚難
者宋文治百七十年陽德弗剛羣邪交扇朋黨倡而正
人為空宣和大水公以起居郎極論消弭左官監當嗚
呼謂小臣獨憂天下事哉竟之金人入冦公決策内禪
獨任城守力戰而却金兵而罷命下矣公再留金兵引
去京師解嚴公獨以再至為憂力陳邀擊備禦至計而
宣撫命又下矣繼之罷命又下安置命又下金兵再入
公再召未至而京城失守二帝北狩公再相畢力修攘
任宗澤張所傅亮為必守中原之計而罷命又下安置
命又連下高宗遂如揚州奔鎮江如臨安竟之航海如
旋風飄梗益震以搖嗚呼元夫鉅人為國倚命者也金
至公相相則守金退公罷罷則不守夫使始而不罷二
帝不北狩再而不罷高宗不南遷再後宣撫雖徵罷命
尋下宋終不競而王業偏安至革命而後已嗚呼謂獨
繫安危有公為烈者哉公孤忠大節血誠危論動天地
泣鬼神日月為之無光至今讀之猶嚼齒填胷一字一
淚當時和議誤國者何情哉是集故有福國正獻公徽
國文公先生之序侍御胡君士寧祖尚風烈複梓以傳
某僭序所不究用於公者致餘臆焉嗚呼無亦數然耶
　　　贈鍾理夫序
郡承藩而統邑為天子收一郡人心而萃合之其道投
所好其要財與命也郡守為天子寄一郡之財司㑹事
叢力無得以獨舉丞倅副之勢然也節推為天子寄一
郡之命司刑事重權無得以濫移推專之亦其勢然也
徐而較之司會之弊其害淺司刑之弊其害為甚深貧
與夭異也故推之於守地若懸而繫若尤重書罔攸兼
惟良折獄任雖專非其人無茍與也順德鍾君理夫取
進士甚早節推吾郡予曰官之難惟獄然釋褐新人付
法比以主張人命無雍熙司理之詔者乎比見老成周
慎予曰是能辦推事者不數月茂著廉永明察之聲予
曰是無錢宣靖同州之理者乎君攝令又攝守財節而
事以濟瀕海連三歲饑舉行賤糶舊格候食於官得與
損半而利歸冒濫之市民君單騎入境驗實具口約日
而授粟人有實惠部使者至民肩駢投牒愬愬然求哀
皆欲得君判比郡亦欲君判甲出乙入無停晷而南東
其馬亦無停蹄優推之專而竝舉其守之泛噫韙矣哉
道不勝時也久矣少恩者言文而不及理集事者言政
而不及化君重有不然者納民以仁而動之以天衷民
彞之懿於古而近之矣人心固結恐恐然懼其擢去予
亦為莆私念報政行思欲為莆一借而臺諫之席虚以
待亦久矣言行天下之利也其獨莆然哉往自愛哉道
莫大於易剛柔者立本者也變通者趣時者也動貞夫
一者也君子之所以遠其到也
　　　贈周來軒湖藩右轄序
湖南為藩最大控七藩以擁䕶金陵其地重其杜塞禍
釁命牧為尤難近時龔蒲川為其藩左轄王石泉副之
藩之右轄又以屬我周公來軒皆拔閩之材而湖用之
其果忘一念吾閩哉予歴湖數四最後西征時也鄉聚
涼落人懸席掛草無人色問之曰會計苦我也田牛去
而子女猶幸存賑濟甚焉施一而責倍其酬則子女去
矣為之哽咽嗚呼賊瑾固然吾人者忍一藩之民命易
一身不可恃之富貴耶東歸所歴守令多弗副人意冦
至而民樂趨焉斯時風景諒異然亦無得不猶為之所
前是公有湖南慮囚之命全盛時也及總湖臬雖以憂
弗赴而物化人隠已得大都有餘念焉天下事談之易
行之難憂之易而濟之尤其難誣世以乏才惡可哉公
凝永内定素樸而潤以文在諸生與伯氏中丞公相師
友敭歴中外儒局吏貫所至奏績効同考會試而督學
滇南也尤以儒委裁抑柄要崇重風節平反大獄與行
寺之馬政外臺之風紀尤吏能章章者也公固有以行
亦重有以濟矣又况蒲川石泉三君子同處一藩者哉
易二人同心其利斷金書庶績咸凝歸之百僚師師之
効三君子心同而道相下其獨一藩濟耶憲伯陳君時
濟以予不及尾芋原之餞來屬别言予通家公者為忠
如此
　　　芝峰别言序
事由故而習敏而辦靜重而收以濟者也寒畯識事門
廕之練習不啻加矣理棼劇於遲囘之手秖見其勞鎮
浮靖躁亦非褊心狹量之所優舉也姚江孫公德成自
其先燭湖先生倡明道學超河汾紹伊洛紫陽翁許之
如此君高曽而下為御史為太常博士為郡同知為教
授教諭襲組承圭指不盡數焉燭湖正脈傳雙梅為盛
公大父也家庭熏習學有委源與聞莅官子人之大致
舉進士為刑部屬據按指揮老吏縮其首大章奏長僚
怗怗以服上易以報可奉命録囚江西搜生剔伏無網
漏無寃民與予巡視主良合若宿計然公居以鎮靜柄
要隂持潛運黙綰無際岸可因為釁用能脫横禍於羅
織蝟興之時逆臣既正法公復正郎崛起而叅大政由
刑曹得殊擢也得閩殊地也璽書行部藩務而臬權殊
委也未再嵗有貴州察使之命又殊拔也士大夫胥與
為榮而惜其為貴奪去芝峰别言言别也楊忠夫謂予
宜序竊惟物之盛否人與數存焉名德之所繫屬招徠
感召有不疾而速之幾居使然也方木齋翁以耆碩秉
鈞賢俊景從如飛走之宗麟鳳凡縉紳皆然况鄉耶故
莫姚江為盛及以直觸禍其所延及凡縉紳皆然况鄉
耶故亦莫姚江為否然否不幾時復以盛斯數之不足
勝理而天者之固定也公復引晦先舉挺出乎造物牢
籠之外以待夫濁渫之清不有郭泰申屠蟠餘烈者乎
茲去而總憲度肅風範厲霜稜臨照官邪振威聲於西
南荒徼使朱崖木閣易舊觀天下之人皆欲覩麟鳳為
快將又有奪公者獨貴然耶庸書以俟
　　　蔡文繼字序
詩烈之訓為詳烈文辟公言光也休有烈光言大也烈
假不瑕言光大也惟無競維烈言功烝衎烈祖言業書
之訓槩之詩云耳而諡法秉德遵業曰烈蔡生名烈取
揚武烈之義其字文繼謂必師文王非歟夫文言德武
言業因時而舉其盛無德無武猶時而無德無文齊聖
而宣重光有間哉文道也在天垂象文之常鼓扇翕闢
參互以通其變變也易曰觀乎人文以化成天下三墳
大道也五典常道也謨訓誓誥師友問答之詞道之正
變也舜繼堯禹繼舜文繼禹自然也武繼湯不得不然
者也至是蓋一再變矣孔子以春秋一字之褒貶為世
賞罰又一變也孟子泰山巖巖七篇仁義與楊墨角其
是非又一變也濂溪明道近孔子伊川考亭近孟子時
也者聖賢不能易也然天能使聖賢無時不能使聖賢
無烈昭當時而垂後世道有異乎哉迨自人文既南閩
海濵稱鄒魯漳朱子過化之地建陽一脈已流北溪矣
文繼曷自近始文繼砥學飭行趣尚近正以躬所未逮
而力有可行仁族姻以流鄉惠推是心也秉德遵業於
光大何有文繼其終惠之
　　　小録前序
上古憲猷經運率惟士焉求道隆汚實繫焉戰國任權
畧西漢喜功名東漢貴節義乏通變東晉樂恬曠罕實
用士習固爾宜世道之日趨以卑也隋唐而降詞賦取
士無越無用之文國朝按先臣朱熹之議而折衷之經
義以端其本論策以宣其用學非是弗教士非是弗習
主司非是弗取朝廷非是弗以用百五十年士無不治
之經無不獵之史賢智奮庸式登至治虞之共臣周之
多士蓋嗣休焉丙子廣東當試事巡按監察御史某承
德意惟謹總督太子太保左都御史某實與臨焉總鎮
太監某總兵官某清戎監察御史某與領使命某官某
某實與贊焉督學僉事某實專任焉抉剔垢弊則某自
為勤提調監試某某胥躬莅焉某某某咸周外之防暨
試官某某某矢心攸同弗弛弗辱棘垣鎖局更書袐名
比伍澄汰約十三始得一登其文無害者於録嗚呼亦
殫厥心矣乎不知亦竟得真才以仰副上意否也夫掄
材於山左規右度間録小以遺大不預逆其中之不蠧
矧較士以一日之文之長者乎遲工者速拙優於平素
者或落意於臨時加以剽竊記誦之偶然雖明無施焉
謂無遺才不信也樸訥者悃愊無華功深者城府難測
加以末節中路之改絃則智者失焉謂必符實用不信
也逭主司之責僭為諸士子圖焉夫史子百家皆文也
六經文之至也周程張朱皆學也孔孟學之至也房杜
張宋韓范富歐皆事功也臯䕫稷契伊傅周召事功之
至也祖其文宗其學追迹其事功遠騁高厲直趨其至
不自蹈飾轅澤鞭之譏使天下來世改容易視曰此某
科士也無亦韙歟
　　　贈廉訪姚東泉序
姚公英之東泉前副按察使董學政吾閩去之而察使
貴臬也未踰年復右轄吾閩未踰年也又去之而左轄
山東公酬物宰事不為問學終掩所至効其職風令迅
疾掃積弊落葉去之公在方成官府儒之道其將大行
矣同寅伍公嘉言諸君子書道將别屬致愛助於公夫
問曙於盲問途於兀謂知日知津然乎哉旬宣之安輯
其無俟複告也然僭謬言之昔有盂水之餞以言之送
者公清粹忠勤無所事此有生芻之贈者其詩曰生芻
一束其人如玉公於是比德焉予則他石公也嘗閱玉
之府矣有度寸者曰環珥材也直十金有倍寸者曰鞶
帶材也直三百金有度尺者曰鎮國材也一觀五城在
寶中獨為無價具衆美藴百靈溫然栗然瑛以瑩者清
以越者玉德無瑕而萬寶為之退舍君子純中粹理乘
時會運執其事樞而通其權度之變道謀大世謀深和
不涉同而博大足以容物庶猷羣策收為已有以冺乎
其迹之似中外倚心焉夫然後位逼無嫌處柄要無見
其所謂專守道之謙佐時之泰以行乎保身之哲公之
道其無將在此歟抑寶不玉忌而人則賢忌公比德固
然韜葆䕶惜其將無於玉加至歟是為愛德之助
　　　嚴滄浪詩集序
詩寫物窮情嘅時而系事寄曠達托幽憤三經三緯備
矣降而離騷一變也而古詩樂府蘇李張酈一變也曹
劉張陸又一變也若宋若齊若梁氣格漸異而盡變於
神龍之近體至開元天寶而盛極矣而又變於元和於
開成迨宋以文為詩氣格愈異而唐響幾絶山谷詞㫖
刻深又一大變者也最後吾閩邵陽嚴丹滄浪力祖盛
唐追逸蹤而還風響借禪宗以立詩辯别詩體詩法詩
評詩證而折衷之決擇精嚴新寧高漫士唐詩品彚引
為斷案以詔進來哲夫滄浪之見獨定故詩究指歸音
節停勻詞調清遠與族人少魯次山號三嚴同時台人
戴石屏深加奬重其子姓鳳山子野半山邑人上官閬
風吳潛夫朱力菴吳半山黄則山盛傳宗派殆與山谷
之江右詩派為近要亦唐之赤幟有摧堅扼險號召鼓
翊之功者矣宋季避地江楚詩散逸為多吾閩憲伯淮
陽胡君重器購存稿僅百三十有餘篇與詩辯等作竝
鋟之梓至寶終出知寶要未誠乏為兆爾矣憲伯雋特
有英槩寓懷寄興清麗悲惋與滄浪意氣相感發二百
五七十年之下上是集行世為滄浪賀亦為得滄浪賀
也淮南法席將無嗣正眼以傳者乎集故有黄公紹序
憲伯君重以為諉盡讀之正坐滄浪禁例奚取序滄浪
序自創也
　　　雲莊敘言
予亡慧執故滯真無足世道擊也居閒處獨謬意作古
文詞取六經傳記秦漢而上書謬讀之亦謬效之竟無
得其大都如航廣川茫然津涯捕風影無所得鏤脂刻
冰負成勞於工巧又如宿留東萊凡骨未蛻身固在此
也今年年六十六倦以老矣榕人鄭少谷繼之齒後予
以倍悟獨前庚申予過其諸祖藩叅建中少谷尚少語
次忘之矣嗣是少谷文日起伸縮兩儀顛倒萬化輪古
今而下上翫弄作者於掌股之間超凡突詣易吾難如
此也蜩與鷽鳩決起而飛搶榆枋鵬摶扶搖而上者九
萬里凡馬撾策不盡一舍一日千里國馬固能之物諸
天異也抑風之積不厚則其負大翼無力馬食日盡粟
一石則飽飽則力而材美外見少谷將無是之遭歟善
自愛哉少谷袖稿來雲莊商畧其臧否駁純以訂正所
學噫子實惠我惡置子一喙哉無已則有告焉文寄道
者也韓子踔絶奫澄千狀萬態而卒澤於道德仁義炳
如也矧不為韓願者乎少谷善自愛哉予將焚筆瘞硯
以答子一喑遂强疾仄枕書為别
　　　贈劉執齋入為大理序
劉先生咸栗以副按察使總學政吾閩及是有副廷尉
卿之命人謂登仙羣博士弟子愀然見於色固知道由
今可行也一方道化由今觖賴焉先生義不可借則來
謀贈言予世交先生有告焉處人者權世責輕重為舍
留爾矣近世無世官而聨珪續組亦則世臣也雅量沈
中得諸素養粹言懿論得諸素聞而流風善政理體之
後先又講之家庭以熟臨局制機與崛起之士不侔然
荀陳之後朱子歎嗣述之難萬石君尚無恙而孝謹衰
世濟其美其可多得耶君牙之命稱乃祖乃父世篤忠
貞其望之纉服者曰由舊典曰無忝曰追配先生先司
冦公先方伯公正色貞風視君牙祖父無媿先生視君
牙其亦果後耶劉三世法家廉特之操公明博大之體
循以今無異五刑五罰其所權量情齊也先生三總學
政有教道陶型德禮性又齊也是入也其徒法已哉德
陽而刑隂也刻制之力嚴則發生之道緩天下優春夏
而縮秋冬積之無用所以為用而期之無用所謂刑罰
精華者也虞推明刑弼教之美至於刑無刑民協中周
長王國歸之敬由獄今之世虞周時也亦宜有臯陶蘇
公是賴大同之化奚謝於一方祝先生先生去毋留焉
　　　蒲坂鄭氏族譜序
一元之氣統天地而萬物之人身一小天地子輿孫一
小萬物也支分派析渙然無統吾人途人其惡足卞之
故法有所聨戚疏邇逺領挈綱提義羣而恩結猶一身
一家一時也譜而已鄭自三先生倡學南湖其後裔或
起或落未必盡傳其宗然海濵鄒魯文獻軼中州而盛
推原初響必曰三先生三先生他聞家望姓無與焉三
先生固一方文學始歟今莆族者露後興者莊後仙者
淑後桃源者露四世孫刺史肇後十傳蒲坂而族至今
焉族五房吾友左方伯山齋岳書巷房也去沖遠一十
有六世金橋方伯尊府主事公城初徙書倉再徙和美
則方伯伯氏尚義君嵎徙也譜之修方伯也稽誣訂誤
法例甚嚴而系詳蒲坂致親也鄭厚之文章樵之紀述
可學獻翁之源流指授僑之大魁之政府與良士伯玉
近時紀瑗之名章顯遇歴歴可書可蒲坂耀聞方伯為
盛蓋亦族之中興貞聲氣烈不僂指爾矣夫用而宣所
學以樹徽當時不竟用而含斂以精所學以垂蹟來世
天之意固皆有在也予請廣方伯之意為鄭氏屬焉世
族世德也蓄仁累義世演其澤承孝襲友世篤其慶嗣
書香衍道脈機軸若一使人人敬而慕之曰此谷口真
風也康成素業也義門故家法也三先生物已化而歆
感若存若乃販鬻松檟漫世閥矜高狹兒儇子追負顯
門以黜伏寒畯其不足徵矣
　　　南湖鄭氏族譜序
鄭少谷善夫在光德里别駕淑之後中丞元弼之派莆
而閩遷也而猶曰南湖仍所自也祠始源深祖始遷禮
也配以天佑賢也少谷訪族於莆得通中丞以上諸譜
繼於仙得八虎而下之派而訂疑證誤見諸往返族方
伯君岳數疏為詳少谷忠於鄭友之鬼不孤矣譜祖歐
陽氏世綱人紀史法也叅以蘇氏系聨派屬本於禮也
兄弟則行明有序也子則名明有繼也傳贊銘誌備本
支間及他支親親而賢賢也僧道不系婦出不系失節
不系絶之也世無無母之子降系於子寓不幸也賢而
烈女附其父婦附於其夫幸也以寓勸也譜而書之法
具焉燕齊之祀與周竝傳割符刑馬漢功臣澌消於百
十年後魏證曲端之裔落落然誰紀開創維屬固有存
乎人者易君子萬夫之望既然矣又立其本勝之苗盛
無莠一髽衆冠之前不亟易而同將却避而走之矣君
子鍾諸情篤諸禮誠通恩結氣義為督齊使勤生趣正
顧檢而防淫令問長世族之恃在此也鄭圭組相望藩
叅君觀予同寀州伯君某予同年隠然大小鄭公今少
谷亦夾漈無媿南湖倡學世其足徵矣抑義門風範舊
觀若難亦嗣述宜告也
　　　贈傅節推考績序
國家無常清之戎常理之財常平之獄分局釐務至郡
而三責兼之柄提綱挈守也戎丞清之財倅理之守執
計而責成功惟獄無定情亦無定執民之命寄焉故守
罔攸兼專郡推以理平之任蓋非虚無以盡詞非明無
以燭隠非公無以當法而杜嫌宣惠潔與恕以然理無
寃民守因得以收靖嘉之效固輔守也正德戊辰高安
傅侯美政之郡推吾莆也以虚以明以公以潔以恕當
政細之際獨以平稱嵗餘憂去士民送者闐郛郭莆郡
推缺則懸注於侯侯改推杭郡也復以憂去莆郡推缺
復懸注於侯及是以侯還焉侯至迎如送時侯之理如
侯之初民德侯又如侯理之初守馮君委政侯也又與
前守無異夫順陽思騊駼以復來并州迎細侯於再至
閱道重臨之感子容府政之屬侯殆有然者侯上初考
之績守業侯留臺臣藩臬聽以去客有問者予曰留情
也公在民許制也公在法情不勝制且官十一年書三
年績既淹矣嗣侯蒞者率三兩嵗以遷一内臺一外臺
次之亦不失州守侯固侯也無足念歟抑吞舟之魚不
遊淵鴻鵠高飛不就汙池未足盡其大也侯嘗攝丞矣
尺籍清倅矣會稽理攝守而及於令庶廢具興大固侯
有者還之大以用其大子何淵池侯也於是士民相與
聽侯去
　　　古崖詩選序
詩寫物系事窮情而盡變二南知風化之原大雅知周
文之盛歌唐知陶唐氏遺民風雅之變世道足悲而觀
人以言王楊盧駱君子顧有惜焉莆之詩歐陽四門名
於唐後村尚書名於宋後先有作輝暎聲聨然氣過乎
文則醞藉少力綿乎識則警策疎綺錯涉浮艷之詞典
質傷直致之病譬之於樂洪聲細響無足辨宫商之音
惡望識斷絃感躍鐵者哉古崖先生貌古養充隠然有
道風度自治舉子業固已古作竝名為族祖會元公獨
賞陳太常媿齋在諸生願屬講下先生謝為友柯學士
竹岩為之延譽名遂動詞林而懷奇弗售僅學職以老
偃蹇拂鬱不平之氣盡發之詩而興致幽𤣥體裁莊永
詞彩麗密使讀之而有餘情歐陽子謂梅宛陵之詩窮
然後工近之矣先生子最晩詩蝕虫䑕流落人間者數
十年仲子汝瀾始蒐輯成編周渠翁為删正鄭山齋為
選加嚴焉門下士傅節推為之屬梓夫詩人不數篇鳳
凰芝草少為瑞者也抑李羔輯遐叔既逸之文昌黎得
李漢而文無失渠翁之序無媿獨孤至之而山齋校評
視方崧卿准墨審矣
　　　容春堂集後序
内至者言焉成文如三精象垂衆凑效乎其職皆化機
自黙根諸道而發諸氣者也故曰觀乎人文以化成天
下六經羣聖人之藴經緯天地綱紀人倫立萬世常行
之矩其根深其充養浩然其化機在我文之至也後世
敝經則雜敝璞則靡敝莊則散敝潤則流而入卑弱發
乎才而語道淺要諸理而語氣為或衰文云文云乎哉
前輩謂太極圖像經西銘自孟子而後未見易傳甚實
而自得今與原道竝觀相去遠矣數先生者曷嘗屑屑
然屬意文事之工理至詞至機有在我者矣予嘗謬意
古文懵於道而病乎其蹐於氣也嘗思名能文者聽命
焉心存意往海内士三數人𢎞治丙辰始得會吾二泉
追訟相見之晩既而靜思之百能媿詘獨吾齒長爾嘗
見品士亭記曰其擇也如此廟學記曰為夫子作也白
鹿數篇曰為朱子作也及是容春堂集出得盡觀焉曰
是文也其是氣也其不離是道也紆徐容與和以平乎
莊以潔乎居而不有辯博而不肆黯然其長油油然其
光將根幹宋儒標枝秦漢收韓歐數君子之華實乎起
衰斯文其先生始矣先生副上卿惜士者猶未酬其望
世固有不相易者
　　　南征奏凱序
荆楚閩粤文物齒上國舊矣介其間邃谷長林鳥道數
百里足以淵藪逋亡遺其身以種其子孫襲盜恣狂時
鈔掠為邊患朝議以憲臣分省備兵都御史開治䖍州
臨制之非有文武威風不委付然兵校習安少任戰賊
巢穴險阨猝難輕入故必徵兵四省或借助於夷則嵗
月有期冦已預偵獸駭而鳥逝之矣以其征之難畧之
畧益肆撫之撫益玩方隅之患其未有已也今陽明公
始至議征衆以地險兵弱為疑公曰且用之乃簡閱部
署以令以申公身先之諸帥亦罔敢後命疾雷行而風
雨驟至也遂破桶岡横水左溪諸寨俘戮醜類七千有
畸而釋其老弱弗治捷聞天子録師中三錫焉古者軍
將皆卿升陑鷹揚其不可尚矣晉郤縠尚稱儒將至秦
漢而文武始分世率謂儒文墨議論而戡亂制勝必屬
之介胄熊虎之臣由公之奇武夫悍將其未可望也昔
張南軒侍父開府内贊密謀外參庶務參佐自以為弗
及林艾軒克平茶冦孝宗曰光朝儒生亦知兵耶南粤
平孝宗謂楊萬里仁者之勇三先生以儒學鳴當時其
作用固在公懷奇負博明習典故為上宰賢子既之專
志諸儒之書邁往超悟蓋將辨析朱陸之學而會成之
為後進師宗言階觸禍議論風采不少頽試之難其顯
效若此儒道果有禆於世而嘅兵寄者不皆公也余濫
寄西征竟貽鬼方之愧三復奏凱之篇重加歆慕惜無
江漢之筆以自寓遙勤序是詩刺恧焉
　　　内江鄉先生徵信録序
蜀江水所出漢經焉襟渝巴控瞿唐以固風氣内江尤
江所束氣尤鍾劉先生德符在史局采人物表著為山
川重者宋趙舍人莊叔趙丞相文定趙僉判希光元山
長黄楚望國朝則吳剛靖若思李給諫秀實隂處士振
平劉僉憲用行凡八位進之鄉賢祠以祭又録傳誌遺
事為徵信録以傳比督學淛臺函書授使者諉序予不
及會先生及先生為信也古者廟學祀先聖配以高弟
子與儒而衛道者鄉先生舊祭於社今於學殆亦世教
一助神而明之示有趨也鄉有録亡致存以示信也政
與化歸於一者也齊道德同風俗有不由人者乎表異
前德開畏慕以發阻勸之端於彼焉於此焉不言之教
具矣子産遺愛夷惠後百世而興起昌黎殁斗山不衰
道化熏染人視物易焉歐冶所鑄干將發神黄筌朱緑
并其質化之君子拜其祠退而徵諸録為信風有不足
還者矣先生僉憲賢子給諫亦都憲士修是孫象賢濟
美竝以問學風節重當時他日董狐之筆以決擇一代
之是非有不先生是録相與集一鄉之大成有不是録
始乎序與幸徵信焉
　　　我齋歸山隂序
達子來省問所友天下士以蔡我齋希淵對是時我齋
方以養母乞教授吾莆孤風逺韻隠隠來雲莊詳叩之
曰是固陽明先生董常中有餘養而祗見夫外者之輕
以壁立千仞之上將其至羣儒依歸焉家甚貧非其道
義雖與之以晉魏之富不欲茍焉處也鄉書十年不欲
取進士取進士辭庶吉士茲固為母而出亦未知其果
來來亦未知其果久以處否也予喜為莆得師達至崇
安書語諸弟曰蔡先生來矣吾家子弟無問學籍未學
籍時往叅候我齋來一去沿襲而自立風格賢者慕其
未賢者力沮以媿道風翕然方成一學校久其位何如
耶我齋厓壁若不可攀即之而沖永平粹立孤而禮恒
下守雖固而其量未嘗不洪興寄高遠常思自放乎山
風水月之間筲斗之禄其無足留也來訪雲莊神遊意
往如蟬蛻埃壒輕鴻遡乎寥廓予笑曰高則高矣秖恐
無福我齋數數思去予數數留一日太夫人亦思去我
齋辭夫子廟退而語諸生别諸生哭留不可羣走鄉大
夫語留予偕山齋造焉我齋嬉笑自如則已方巾野服
飄飄然遺世神仙山齋曰是可留耶於是松厓至士夫
繼至耆舊亦繼至來進知方之士連屨而入或語留或
求識面以去市居童儒販鬻松檟者流刺刺私相語亦
惟其留之幸彼固誠知我齋哉嗚呼風之動人有是舉
幡足信矣古今人其未相遠也有八十日之元亮有百
五十日之我齋獨意夫依中庸者為難易進退無恒非
離羣也吾人有斯世之責焉持禄固為可愧亦盍思果
哉而末之難容有執其幾者抑東漢奇節歸數尺之羊
裘殆有托始今日者矣序我齋去
　　　築隄林氏族譜序
羣物祖天地而各祖其物夫原形知異異知分原氣知
同同知貫所由出也長林林所由出林祖也晉安郡公
莆之林所由出莆之林祖也其後散徙閩粤間長樂則
智清智海智溢給諫遯民公裔慎思九牧雷州公裔莆
譜稱水部郎中者也今大司空竹田公築隄之林出雷
州而譜源厯化蹟序罔稽公八世茂七世正僅名諱六
世萬原而下始徵信足書萬原三子昴居阜山晨居感
恩贅余昊居築隄贅樊皆襲其姓公先都憲梅隠公意
不謂然公既為御史始追奉遺命奏復譜之修亦梅隠
意也水部不系至萬原始系無敢有茍爾矣昔狄青不
附梁公崇韜有令公墓之拜仲淹改朱從范而嬰以夏
侯冒孫易同人類族辨物夫為漢為滄浪漾也閩均之
林築隄不雷州容不給諫晉安者乎魯可以望泰山而
楚不可以祭河林祖而余樊祝之庸饗耶抑穆公召公
是似林世既有人矣築隄又大振於公假方尹以專東
南總制之重邦土徵入連疏懇歸勲伐之盛動朝著而
紀旂常以載光林氏獨築隄已耶昔寧州黄山谷與會
稽黄渥同出婺州年望相近為兄弟合族俊與公九牧
同也年望亦相近兄弟者四十年言念掃松追陪杖屨
於紫霄澄渚之下殆今老猶是寄焉序斯譜其容衰落
厚辭
　　　元老木齋謝先生壽篇
世之仕孰不欲遭時遇主樹勲伐保有完名耀當時而
垂來世者哉然而窮經皓首一第淹焉龎白為郎一官
滯焉鐘鳴漏盡晩節虧焉元老少傅木齋謝公取第最
早二元一魁與王沂公幾為類君子以為奇憲宗朝蓄
學養望在翰林者幾二十年章得象安於其職公有焉
相孝宗輔遺今上兩朝輔碩允矣韓魏公之重而委身
人國若又為難止足預戒斂其身與弟若子以寂居汝
湖者十餘年則又獨樂緑野二疏二李風致無異智且
勇矣公長身玉立儀觀都偉而陶融景化佛是仔肩繪
藻王言奮庸熙載致其主於明聖運乂安於中國而四
方以之無侮位既詣極功亦時敘知者猶以為朝廷若
不可一日無公引領望其復相古者舊德元臣八十猶
應召命公壽始七十元老壯猷載扶昌祚壽固宜嵗隂
前二日督學胡先生文振遙致賀勤以言謬屬俊拙訥
簡與在刑部聨馬朝趨論理道及古今事誤有所愛逮
預宥密猶枉教言雖例無報書私固謂之知己於公於
世道深有望焉壽公俊之欲也夫所謂壽無過曰宜壽
之家之鄉之國云爾已矣公之壽寄稽德於壽耉基年
所以平格七廟賴以尊安兩儀因之奠位固非尋常為
壽者班抑獨逸流韻輩把酒賦詩樂枌榆之景暮已耶
謹書為篇
　　　四同年會詩序
孤生崛起而乘亨會策制科聮朝籍熟姓名於天子雖
土風異候梯航不相引亦得以聲搜意和膝接而期集
若儔侣之素昆季之雅有世講之義焉謂之年家凡同
進皆然鄉則尤厚也成化戊戌進士三百有五十人莆
者十人意氣之相與行業之相期待固不欲後古人而
獨齒今人也未能無昌黎榜中龍虎之慰光景轉瞬三
十有七年今惟正郎王公自庵憲副吳公萊庵吳公及
軒暨予乎在又未能無夢得落落晨星之感其間通塞
又殆有不能齊萊公使相之引愧無乎魏公者之地夫
以自庵之質重萊庵及軒之軒特闓朗又當二聖有道
之朝竟不得以盡如所志雖榜稱得人而遺材之憾蓋
亦多矣然而脫垢離尤長鴻孤舉狎烟霞就松菊以偕
夫桑榆之收是又黄髮事任所不能酬而乘牛跨駟把
酒賦詩與朝馬青霜敝敝然赤日官書吏貫之下其亦
殆有間者及是自庵壽七十六萊庵壽六十六及軒壽
六十一予亦六十而三皆負有鄉國老成之望來進典
刑焉夫道不行之天下猶可斂而行之一鄉遺於彼固
有盡於此者矣景前良崇令德為世凖程以盡還淳古
之風斯居鄉之作用傳所謂亦為政吾人所報答在此
也於是人主一席致畫史傅子巖為圖予倡以詩三君
子和之予又序之
　　　正學類編書序
夫道宣秘於天效靈於地而發隠於聖人故馬圖肇人
文之祥洛書啓彞倫之叙删修贊定麟筆終焉於以昭
示化元恢𢎞道要一人心而齊風俗然而奇衺恠誕亦
世所不能無故虞絶天地之通商謹風愆之訓迨周風
弗竟霸術恣行自是而豪奪興遊談盛入於楊墨佛老
至大壞極弊道愈岐而後己正學於斯乎蝕矣我太祖
應天受命迅掃故元身天地萬物綱常之主佐理儒臣
符期應會聖有所作而賢有所述遡洙泗以直祖皇王
之傳綜事辨章無越大中至正之榘百五十年人文成
化其有由然矣四明季公時升歸堇山也謝邦土以獨
當校讐之任輯四明鄉賢人為傳賛之又輯國朝詔制
與名賢著論稱文獻者為制命奏對論述郊廟館閣忠
勲闢邪遺才等類名為正學類編走書數千里屬序於
某授而閱之將所謂渾渾者噩噩者寛厚完博者淵泓
澄深者發揮正學鋪叙皇猷暢性靈而昌景運文云文
云乎哉古者黜子尊經經正也唐太宗之宫體虞世南
曰聖作誠工然體非純正國朝詔制諸作純正者也其
典謨雅頌之風過沛宫祀后土無足言者著論依歸訓
誥與孔門授受同其宗㫖不屑意落跡秦漢間夫一歐
冶也自不出型範之外飲河固知源哉書所自序是集
者
　　　蔡虚齋文集序
溫陵蔡介夫虚齋飭躬砥行動凖古人其學以六經為
正宗四書為嫡傳四儒為真派平生精力盡用之易四
書䝉引之間闡發幽秘梓學宫而行天下其於易深矣
究性命之原通幽微之故真有以見夫天下之賾象其
物宜天下之動通其典禮四方學士師宗之曰虛齋說
也守毋變扶衰振落溫陵造就可謂易學一時矣經義
趣深理到論策諸作暢達流爽詩文别出體格掖人心
而繫名教卒澤於仁義道德粹如也貞剛善晦而亦間
取夫名者之忌在禮曹三原王端毅公引入為吏曹竟
復為禮曹乞南又乞告特起按察副使督學江西寧庶
人讎予因讎介夫介夫引而去逆瑾亂政起祭酒以鎮
壓人望而介夫先殁矣嗚呼介夫之不為鼂錯龜山非
幸耶景尚遺德姚英之諸君子為立祠葛石厓志貞為
輯遺文梓之一時交與予在也序其可辭夫有造道之
文有述事之文楊子雲曰商書灝灝爾周書噩噩爾後
世有作其雄視前人亦不為少矣卒之無足嗣往徽而
歆來聽又况移情役物越禮分而為者嗚呼邪說也贅
言也雅論也知斯三者可以定是文矣其不然文華作
氣質雅收聲而去道遠而昔後村序艾軒之文曰以言
語文字行世非先生意也介夫言語文字間哉介夫初
主於靜既又主於虚楊方正曰主於靜是時理學中輟
二公甯永貞丁玉夫江朝東崛起於曠鈎深索隠二公
殆獨得云
　　　艾軒文選序
昔者孟子殁夫子之道不傳二程子殁周子之傳亦幾
乎蝕矣吾家艾軒崛起南服專志聖賢於時遺儒陸子
正施廷先嘗學和靖龜山先生特從指授以上紹伊洛
之傳窮博而會之要絶意著述東井倡道盡羣俊而朋
來之四方質夫顯道門牆者不少文祖六經輔秦漢詩
派山谷后山半山而祖之於唐檀弓穀梁後村有成論
焉年五十始奏名十一轉而至中舍平茶冦講中庸一
再為孝宗褒奬坐封還詞頭改工部侍郎以集英修撰
知婺州提舉興國宫以卒先生長晦翁一十六嵗晦翁
商畧理道獨先生意合嘉其精細退若有得請質時見
於書兌澤南軒於易有所異為晦翁獨與其繳駁新端
也東萊曰平生保任此老不負諡文節也君子謂允去
今三百五十年祠久圯墓之田易數姓穉弱二孫稀落
可念龍坡之為仰止書院馮公行健雷公孟升意也俊
偕汝華謀曰先生嘗同晦翁講道以齒則兄以道則友
晦翁固道學淵源先生亦道學名派起一方而名天下
稱南夫子無異詞宜竝祀雷喜白之馮暨貳暨大巡宣
司監司督學議可竝祀二先生侍以莆高弟子而複梓
其文以傳噫先生亦再遇矣昔祠之立也以林元仲行
健元仲非歟梓文方巖仲湯伯紀也孟升二君子非歟
扶衰竟事郡大夫業為之先生名光朝字謙之
　　　贈黄后峰序
國家承平久禁弛慮疎三渠奸誑惑以窺伺神器瑾誅
死彬與寧固在北巡復南巡也國勢如一髮引千鈞孰
敢抗聲大義以擇肉虎口者哉黄郎中后峰疏六事偕
同官陸汝亨以進諸司響和竝下詔獄為禍且不測予
諸孫以乘復疏以進廷跪廷杖死者十二人后峰幸不
死彬甘心焉變姓名亡匿僅免鬼神者固有以相之矣
宸濠叛武皇帝始下寧獄慈壽皇太后復下彬獄中外
人始席為怗上入正大統首列更始之詔復諫者官䘏
其死事誅二奸并連其黨於是后峰有南少廷尉之擢
嗚呼謂世無士非誣歟后峰倡之諸司羣和之新政訇
發有翕然者士氣盛國家元氣亦盛識治者卜世焉予
初閱后峰疏曰是胡澹庵封事日月爭光者歟分一死
與龍逢比干遊無易也為之私幸不失后峰盛名難居
然哉完固有以破之矣后峰懷負純完記覽精博修飾
謹而進取澹無患難居昔鄒浩諫立劉后除名其友田
晝謂曰士所當為未止此也后峰當為固未止此其浩
然之氣固在無俟予告也命既下后峰謙讓慚怍予曰
新天子搜選忠賢為寃人倚命所謂千載一時者近卿
雲現壺山識者謂至人在宥莆士彚征之應后峰時出
之以茂賛無刑風發善類以發靈山嶽至寶匵藏予未
知其可松厓諸君子曰然序速君君無緩焉
　
　
　
　見素集巻六
欽定四庫全書
　見素集巻七
　　　　　　　　　　　　　明　林俊　撰
　　序
　　　贈姚督學報政序
宣風猷而藻繪元化文章聖賢之道術神用也嗣前徽
而流逺響其惡從事哉矯華就雅入之實以收載道之
文曰經義云爾經義以訓繹微言探心源而揆治範而
曰時文時文無亦陳韶奏缶宗鳥迹而行草為工者歟
夫視今為時則視古為古古與今一道又惡二文哉茍
且一間架以為媒名取科甲之資所教所學所考成者
率無越是宜文體之卑以弱也易曰觀乎人文以化成
天下夫繁星麗天寒芒色正衆流宗海派别而同歸人
之文固天地似也岐而二可乎哉句章姚先生英之視
學吾閩身起而釐正之立文幟以指麾羣迷鼓翼多士
之氣囿博澤枯而别罏鞴之固已奮迅人殊風趨而日
以化矣而凖量中審虚明内照連篇累牘流電一睒即
付外號目吏填姓名以進據案嘉奬摘瑕類而斥正之
隨人覆誦連數十語不落人驚為神安其公服其精鑒
深以愧屈焉長養成就文體於是乎改觀夫文章與時
高下者也氣化人事相沿文體不得不因而異興衰振
落固有執其機者胡瑗教授蘇湖士知有體用之學高
鍇歐陽脩知貢舉文體為之一變意者其時也前成化
間邃翁在中書士爭出其門無問可知為楊公弟子及
視學河北而再視關西也西北人材由楊公為盛近𢎞
治間先生在禮部亦踵楊公為烈視學廣右而再視閩
南也東南人材亦由先生為盛二公之大致同也而精
敏識治亦幾頡頏無愧邃翁之今日先生之來日也抑
當時僅邃翁今海内士不知有與先生齊名與否代先
生者果亦值是人耶又烏得不為閩士慮耶嵗之九月
先生報政行博士弟子者曰吾閩文宗由今一良遇姚
先生其不可借矣予二三子其疇依太息而去予退而
私喜曰澤之感人有是序以寘先生行李以竝告嗣先
生者
　　　烏石壽篇
莆東瀕海環三面皆山也鍾發靈秀山為盛然而無與
郡城三山者比三山梅山鳳山烏石山也然梅鳳之秀
公宇學舍當之矣惟烏石甲姓所專元夫林立聮壽雋
以盛山之麓族諸兄菊逸公居焉是為少伯靜齋公之
子侍御翠庭之兄既壽七十配孺人張亦壽六十有九
翠庭偕鄭氏壻别駕希悅各詩若文為壽諸姻友復屬
烏石壽篇詩所謂如岡如陵意也夫山或焦而童或伐
而赭或僅而蓁莽之林若灌木雲連其地力物産宜有
異者又况密邇闤闠有長松古茘屯擁是山者哉毓之
人可徵之物也公鄰竝郡博鄭順菴壽八十八處士陳
恥軒壽八十三林乾齋壽八十五方厚庵壽八十一而
方郡博哲齋之母壽九十九林侍御時獻之母壽九十
二烏石固壽鄉也公高祖高齋公壽九十一配壽九十
少伯公壽七十九配壽八十六林固壽種也又况累葉
載德培夫壽者有基化日舒長躋夫壽者又有域而生
以九月九日菊候也非所謂晩榮者耶菊而逸非隠自
居餐英飲水非取夫壽以自况者耶昔純佑以不違文
正左右不應辟舉其擇將帥城大順得鈎摘捍衛功為
多故稱純佑賢子晉叔向垂聲邁烈兄銅鞮伯華匿德
為隠故稱羊舌氏進退兩尊今公之裕蠱少伯也無亦
純佑之孝聨輝侍御也又無亦伯華之高其猶夫人之
子若兄者可例論耶予又愛高齋壽圖予高祖邑博三
復公寔秉是筆洪武壬申嵗也迨今厯兩壬申予又秉
壽篇之筆是固水木足念而通家宿好亦足徵矣抑二
高齊壽者也二𤣥是似造物者可借壽篇屢役予弗腆
無得謝焉
　　　雲莊敘懷
今年春張使君白齋先生將請老於朝致莆郡事以去
以予特道義厚也過予雲莊叙懷予曰先生故長者務
寛大休養生息吾郡人安焉老於年亦老於事以充養
完就其德器張聲矯行先生奚有焉其幸終惠吾人先
生曰非是也前大理時一疾甚奇每大作目暈面發赤
首重殆不可舉以猶力之差强寺之政易以治也茲間
時月發發則無復可忍將日昃之離也猶役役簿書病
且勞勞且復病為吾計不既左乎人不吾舍吾其如人
何哉且地有所宜而性有好不好林區川浸禽魚之地
亦禽魚之樂也易其地則不可强矣昌黎子曰人各有
能有不能與强能之竝以戾矣方予之結志藏脩也將
謂鼓之無前而久僅一遇又將謂掉筆詞垣發鏗鏘而
文金石而吏局僅淹重勞以郡縣之事我其既俗矣造
物者之不吾謀有是夫繪二牛感倦鳥東臯子托風自
逃其固無謂哉吾將對碧山怡悅白雲匪石之心其不
可轉也疏既上涉秋猶未得報則報政有期先生曰吾
去而俟命於道未得請將面疏天子祈哀焉予曰賢哉
先生其志高以決矣世嘗患古今人不相及先生與二
疏異耶先生襟度夷洒詩力老不衰子美介甫䕫州鍾
山時也予解兵東還力盡沮怍其不能軍矣先生每出
挑予則閉壁奪氣茲去而果得請也主盟雲物於二百
八十峰之上與川魚林鳥同其樂氣當自倍視棄繻生
而少之將有甘受巾幗者矣二庠師生謀留行予曰報
政自故事予惡能用情哉抑先生志也書以為贈
　　　王南郭詩集序
詩抒性靈而補裨風教者也感遇可以觀化諷諭可以
觀情托興可以觀物關雎鵲巢見王化之盛其衰也黍
離揚之水作焉旄丘斥其臣北門歸諸天詩人忠厚如
此而樸􁂶杕杜鴇羽驈皇草木鳥獸之名其可勝道耶
然其始也多出里巷之歌謠要其歸非賢人君子莫能
作也虞夏而降漢魏騰聲蘇李顔謝按音節而諧風雅
迨沈宋律體盛而詩一大變李唐時也朱夫子欲集漢
魏與景純元亮為一編真西山詩選不及唐律可謂樹
古詩之赤幟然亦未之有改焉爾國朝叅集諸體作者
益盛成化間刑部屬稱小翰林王南郭存敬尤號奇崛
逸才横發壯思雄飛泉地出而星空流主盟雲物以盡
洩桃源山川之氣陳思之風骨少陵之體裁出入韋栁
蘇黄宋筋唐響通其正變意所詣極將欲自附名家者
流而未見其止也公於是乎有遺音矣吏事精絶自起
進士宰溧陽聿發清敏之聲由郎署出守吾莆褫奸剔
蠧宴然以靖赤子父母之病為禱殁葬其衣冠尸祝之
公於是乎有遺澤矣夫詩名吏望嘗相掩者也公獨不
然文與行恒騖違者也公又不然柄授方屬中身而委
其化斯公之不能為造物獨爭者也然由莆之績前無
其始亦無後以躡其蹤豐碑峩峩名宦血食重以詩篇
之流布天壤俱敝可也其得終詘之哉公族人僉憲朝
器梓其粹以行方石翁為題其畧予披讀揮涕序交遊
事也書語其子進士坊予意著穢佛首既愧既怯及是
逾十年病以老矣前諾義在終酬遂飲痛書之以慰公
㝠㝠之屬噫文乎哉
　　　畏齋存稿序
文章自秦漢而下作者益衆唐人詩至六百餘家然渾
金粹玉無越徐鉉吕祖謙楊士𢎞高棅諸家之所選定
至正宗軌範精義會編益以密矣初若病其太隘及得
全集觀之似亦無甚漏遺他篇無作可也甚矣著述之
難也非發靈宣秘走金石而震撼鬼神以泣效顰鉛槧
秖見其繁也抑存乎人爾矣宋廣平張曲江之詩范文
正司馬溫國之文無害為少若無多而使人惜之其又
何如耶今觀畏齋公之稿遺落殆若可念然惡在以多
為耶詩文知公亦淺矣公之先同吾林氏由莆陽徙福
唐又徙黄巖居之泉溪今太平人襲和累祉蓄所未發
與發而未盡盡萃於公所謂麟趾麟定者為信先侍郎
公義育之所薰蒸藍青朱赤重以卵翼之素如丹穴之
雛燦乎九苞之先具方是時陳翰林逸菴以純深雅博
名當世公親及其門度尺之璞付之良工脂肪蒸栗有
不以玉德擅名者乎公孝根天性禮由天衷而學周國
家用莊肅邃永意之所至將力斡世道而坐回綱常行
高辭寡屹乎萬夫之望起於鄉人曰麟為時出矣為御
史人聽岡鳳之鳴長於畿郡於大臬於大藩以貳司冦
羣幸冠玉之售薄秦割而輕楚封事烈明偉高可視鶴
山次之亦不失閱道輩人嗚呼孰使公逢時而生生而
用而弗究耶公之問學絺章繪句云乎哉稿之存不存
奚在憾不憾耶抑嗣述之難朱夫子嘗為陳荀氏惜之
矣公之子薇同知壽州予弟僖實偕官寀有觀道焉廉
白家法薇守之以無愧厥父僖守之以無愧厥兄人將
曰林氏佳子弟關西之楊其無足多矣斯公泉臺之慰
亦予之藉手雲莊者也稿之存不存奚在憾不憾耶至
寶終出後之二百年有歐陽子將有得韓集於李氏敝
筐者矣公鶚名詳見明名臣傳
　　　孝廉優奬序
元氣會而瑞符生景星卿雲醴泉芝草麟鳳龜龍神馬
希世之奇其可勝道哉然可快其有而亦無害乎其無
惟卓行之君子為人之瑞可有而不可無者也扶天常
立人極表律歆動之機固有不待令而從不待痛而後
威與居軸同其運化而冺乎聲跡之臨鄉有是鄉之光
國有是國之光表異尊崇君人固因為重世道之光不
少也近事言之處吾如賔其不謂是也君溫之瑞安望
家尺籍吾興挺立傑出自孤幼已然𢎞治戊申予過家
數貢士來謁既去予曰最後毋有道者予弟待育笑曰
何神陳時周也鄉以為古數日過焉土屋低短氣蒸蒸
如甑院一栁獨隂君坐予栁下入告其母太孺人兒所
慕先生來太孺人促具茗君出與予語久意以合昔周
黨孤潔自謂不及閔貢誠是言哉君為推官為御史益
卓絶母老疏終養問安視膳外危坐斗室窮理居敬清
其心研究性命之源服器敝匱斤篲時自執勞一蒼頭
應客不知有官容知有意外之營忘於貧猶若過乎其
分之適粹衷完行動天地質鬼神堅苦不淪古之人或
後焉吏部重其廉憂其不足備養奏食晉江學禄君辭
又以陳方伯珂舒侍御晟交薦奏引殊格優重上特嘉
清苦月給米三石君又辭上若曰朝廷以孝治天下給
米資養其毋辭異舉流聞遐邇懽快善流生氣羣濁冒
之風為之愧沮嗚呼海内脩謹之士如君復有幾人哉
固不獨為莆幸也皇上䖍拳特複之恩斯其謂至矣東
漢汝南黄憲言論風㫖無所傳聞史稱其隤然處順淵
乎似道莫能臻其分而議其方荀淑以為國有顔子夫
顔子豈易儗人者屢空不改其樂夫子以為近道不遷
怒貳過請事無違夫子以為不愚而好學有若無實若
虚犯不校程子以為大勇然則君及孔氏之門殆將近
道者不愚者好學者大勇者荀淑及見殆將許憲者許
君熟養而須後効之收際主翊運道風事烈將匹休前
聞人漢高士無足班者揮使徐成卿欲專為其衛光重
求序於予予曰如賔人之瑞世所共榮莆不得獨專也
况衛耶書以為有志清脩者式激聲聞而先鏡鑑莆風
動自茲始矣
　　　送湯新之總憲江西序
巡省風俗之使始於直指於觀風於按察觀察察訪於
提㸃刑獄提刑按察司國朝因之總司視御史臺道視
十三道中外並峙以提振憲度整齊百司坊民欲而平
事枉非隆實峻望無足副者於是吾閩憲副湯君新之
有江西察使之擢君始令崇德也有廉聲予起視留臺
過焉優以坐君謝不可予曰奬廉也既别予曰自愛自
是君賢名予心口以熟君為御史以風力聞方逆豎之
中禍士夫也位為蹇力為困剥為及膚君搖撼顛墜瀕
坎陷而無悔逆豎既正法君連起有今用益究而剛不
渝穹階固有屬矣夫事任分者易為責總者難乎為委
察使總司者也震撼之鎮定甘辛燥濕之調劑果盡服
其心乎故處同僚難下者難見而上者易觀也一病利
之置施廉墨之舉刺果盡服其心乎故莅百司難深情
厚貌張虚而駕浮發摘奸隠燭幽隂而皂白一二之果
盡服其心乎故刑獄之訊鞫又難一明獨運而羣蒙以
昏一誠自將而羣售以詐故馭吏又難通者身之便非
勑法之宜公者政之平非媒私巧請者之便故處柄要
又難其亦故有道矣夫仁以宅心義以臨政寛以養量
而明以秉幾裒多益寡謙其可循也明慎用刑旅其可
象也立電照之體以施有雷震之威使美惡無遁情而
威富無得以干吾法噬嗑又可用也夫然後素也誰汚
之完也誰缺之自愛之言為君重屬致成終焉是亦計
世道者之意正德甲戌夏四月莆田林俊書
　　　贈張白齋報政序
吾郡郡伯白齋張先生再以老請於朝不得命至是上
初考之績天官卿業已不可强留其寅貳張君仲懷鍾
君理夫以贈言來告予受役多意不欲數數然二君曰
先生之欲也前二年解兵東歸拜先生公署獲覩屛間
聨句有所謂鶴踏春晴者予為之驚詫曰思之精有是
既又得先生見遺數詩最後得所著白齋淨稿盡讀之
疎宕孤絶如峻峰激流景出象外平生齪齪坌垢之腸
為之一盥每拘局堙鬱偃蹇沈滯取先生詩枕肱疾讀
則風融氣流神爽為之飛越古所謂誦子美詩已瘧讀
陳琳之檄愈頭風有幽憂之疾受孫道滋琴數引不覺
疾之在體者庶幾焉方故人落落壇荒社散之餘藏聲
巻迹韜其芒以自老孰謂海隅天角天遺一嗣音以主
盟風月於我雲莊之上相長益不落莫如許耶亦深幸
以快矣先生沖澹簡逺充養完至洒洒然出凡格吏事
諳委是是而非非物無遁情而售奇運察要非心之所
樂也夫立體所以成化長孺之重卧治子賤之盡日鳴
琴亦治何武無赫赫之名而去常見思吾人道殆將如
是也先生請老不得去茲託之報政以行為幾固微而
為意亦深以決矣今君相搜進羣髦商畧文治而咏歌
太平固不欲勞老成以筋力之事安車蒲輪在山林尚
欲迎致又况對揚清光之下叅檢閱而備籌量者哉處
先生固有地矣
　　　遙壽元老韓洪洞公序
士君子有大同必有大異露揚佻淺可以卜其中之所
存而旋天扼海要非綿軟之所能任也我洪洞韓公質
庵諫垣時也不立厓異於物無所於爭而論事侃侃籌
諸心體量諸事為理當否物勢便戾政因革所宜蓋有
人不能言獨言之者矣歴大藩以至中丞少宰司馬司
徒廓大邃永莊簡而凝重休休然其容抑抑貶損親賢
而下善以詢咨逺猷根求彞憲黙化潛運冺乎其無形
而天下隂受其賜蓋有人不能行獨行之者矣當其時
與司馬劉公東山都憲張公介庵稱𢎞治大君子既又
與二三元老大小文武臣伏閣論事賴宗社神靈皇上
仁聖名德始終以完優游然桑柘之境伯子士聰輟州
守來侍仲子士奇叔子士賢官部郡江南水陸之甘時
一走致公頤養天和弄孫子結盟野老之社明年乙亥
年七十又五矣洪去莆八千里而遠問遺往來如東西
家意索形求不知日之午月之夕予入公幾夢風雨寥
泬公亦懸予幾臆也又不知夷吾鮑叔居易微之景仁
君實當其時有是事抑未然也莆人善傳真予欲圖吾
二人真於短壑蒼松之下寓壯衰綣懷與意似而合貽
兩家孫子世好之厚公不予為迂謂然否也公平生絶
媵婢自夫人先世獨處者三十年及是形神堅壯面沃
若有光蓋所完者固一身之元氣亦士風世道之元氣
也老成耆德士類倚為元氣覘國者問安否知吾國有
人世運汚隆身卜焉公之壽與予之所以遙壽公者其
循常壽豈規規疇昔朋故之私云然哉公誕賢之旦去
菊日十有七日餐英據圖固簡飲諒亦為予亦醉
　　　贈王石泉山東右轄序
吾閩幸王公石泉總吾臬也右良植弱濁冒斂戢豪食
風為之沮未半嵗公有山東右轄之命民羣言之當道
請留非不知其不可而愬愬然以幸聞於上以終還而
畀之閩斯人心也公初為御史有名巡湖南湖南人稱
真御史必曰公曰公及知廣陵廣陵人安而服習之歴
兩遷始總湖臬而再總吾閩也人以為滯公邃學精識
材優激揚而宿望足以鎮之如銛斤運風駿足之騁熟
路由今之見以符於昔者之聞公之席宜於南未煖而
奪之東也夫勞極天下惟獄然霜清冰寒有畏而無愛
故職曰雄職政稱肅政而司刑謂之秋伯亦既優而舉
之矣方伯旬宣之重有逸而無勞布德和令陽春襲物
煦煦然流澤之所優於臬宜優於藩也公之席又將不
煖於東由中而奪之矣嘗私攷之風俗之論謂齊經術
魯學問由太公周公之教然以齊魯論治與夫子變俗
之漸觀之魯遺風尤在周禮猶在魯也夫子大聖魯人
也孟子大賢鄒人也承文武周公之道以垂教萬世而
鄒魯之重有今閩海濵猶儗之况誠其地者耶王道先
庶富而後教化近者流冦蹂躪民壯穉枕藉死殆不可
謂庶矣十年生聚省其役以蕃息之者竟何道青之田
上下兖之田中下近容有不耕之田禹定土賦兖作十
有三載乃同今不知何時得與他州齒何術以竟省其
賦固未易能也况教化之施以盡還鄒魯之俗者乎則
東亦未謂無勞也得人而久任之東之所也而滯收尤
拔以授柄於内者日常乏材賢如公容獨責嵗月之效
以霈東之澤哉予不能為東謀也又焉能為閩求畀哉
　　　贈龔蒲川湖藩左轄序
成化間予與李少卿范庵儲少宰殖庵夏通政梅所今
大方伯龔公蒲川十許人同在留曹頗自貴重為一流
人其後歴中外皆有迹予獨落落無奇負餘愧焉𢎞治
壬戌天下諸司朝京師孝宗敬皇帝旌治理尤顯驗者
數臣賜宴服以風在位蒲川在數臣中方須有殊用蒲
川以大叅病告言者數疏起用上可之迨正德甲戌始
以右轄起視吾閩方是時藩臬多君子公與左轄胡公
竹亭介特清簡如一罏鞴閩則何幸二公也居數月蒲
川假行部之便過予敘懷悲哽歡快孰謂露稀星滅天
遺吾二人良晤如是耶明日約遊我雲莊詰旦竟阻以
事促還雲物盻盻然觖望猶時寄聲遊期方俟之公有
湖南左轄之轉書來道别竹亭亦來屬贈篇矣予義不
及送後之會無復期雲莊之遊者夢也公素履特定歸
特早復與人世一責則斯出夢也公仕牒幾四十年由
昔誠遲由今若誠速遲與速則亦夢也而乘除弗爽物
價終酬失東隅而收桑榆者如此夢而非真夢也吾道
之行為吾人一大願耳奚足留一意區區離合間哉抑
均之遲暮感耳晩節末路尤吾人所深留意無容有茍
焉者彌綸應會顧所自處以旋轉開合副天下之望者
何如夫迹寄者易纇名者爭之器君子有其名未若無
其名而顯秩要樞敝敝終日夕以獨膺叢寄孰若處閒
任散對樵牧語為適哉湖南旬宣行也不言旬宣語所
大者如此夫無智名無勇功而天下隂受其賜如狄梁
公如司馬文正身殉社稷可也如吕正獻如文潞公平
章軍國重事可也如疏太博辭位而去如崔清獻未嘗
造朝亦可也公籌於斯數者
　　　程氏姓源序
系牒至周為詳漢而下有世譜官譜百家譜氏族志姓
氏録官有世胄而譜有世官名大姓者過江則王謝袁
蕭東南則朱程顧陸山東關中則王崔盧李韋栁裴薛
其餘邑各有望衢在開化則程在常山則江程起程伯
周宣王時人也其後嬰存趙封君黑從漢滅秦普從破
曹操皆封侯元譚為新安太守侯景之亂靈洗起鄉兵
保有州郡封忠壯公嗣是富起鄉兵定六州追封昭烈
侯宗楚討黄巢戰殁贈司徒其子金紫勲孫御史大夫
彦光曾孫克柔三世守德興以捍饒衢信之地澐守東
密淘與其子旭捍開化皆廟食龍山賜額顯佑傳其從
子杭從孫淮沅皆居開化故程之族始新安傳饒衢為
盛開化上湖之程蓋淘始也江出𤣥仲封江其後居陳
留至源始居開化景房徙桂巖基徙番陽泰徙常山故
江之族始陳留亦傳饒衢為盛常山雙溪之間蓋景房
始也二姓仍世有連紹興間元初自程來後於江遂附
江姓按江氏譜稱彪未有子擇於程而子元初其後彪
生元鼎元復仍子元初則元初殆李氏之存孝傳者謂
元初隨母適彪故冒江姓又殆朱氏之范仲淹居今世
已七傳而姓猶未復噫其亦晩矣夫元初之後嵗時所
祀與所拜者江之祠江之墓則江祖也程則何祖哉昔
狄青一武人猶不附梁公程儒衣冠肩武駢接容無青
為烈者耶識者恥崇韜拜令公之墓固同姓也矧姓而
異者耶揆之春秋之義程固滅江而亦自滅也然循襲
既逺食指實繁非元人鉅公為之領袖誰從而復之吾
郡分教君鋌用之以義起禮特譜由程其復姓之大幾
與予故攷程所自出與入開之始為鋌立赤幟以指麾
族人嗚呼水木源本之論程者祖而江者非祖也世無
無祖之身復程之疏朝具而夕以聞無不可者與仲氏
司憲兄綏商校焉求真譜而詳系之則程之世既蝕復
完而予之臆揣為可逭因僭更為程氏姓源而序之如
此
　　　贈丁繼卿得代序
令甲世官惟武臣為然勞其身以優答其子孫責以宣
力排難亦世如乃祖乃父之時其優之固賴之也傳序
既久殊失前意甚至謂文事不足習而國章人言有不
足恤嗚呼開國靖難之臣其亦幾完舊物哉總鎮丁侯
繼卿世以武功進明威將軍守興化習尚文雅慎庵退
然儒生介軒樹而為宏偉光大之烈薦都閫以體統行
其事侯襲官甚少紈綺無餘習才猷宣茂韜畧多講求
應猝整暇而公慎副之同類自謂不及吾流中間有愧
者為東山司馬及臺使所知屢引屢旌而屢薦之兵部
上為都閫者三官三十有餘年無日不膺柄任瀕海五
鎮權同副叅衛使貳官雖尊猶韔弓房矢戎服聽帥令
臺下侯推總四鎮二十有餘年南日建在中幇為四幇
仰視隠然又一大鎮擇而慎以付侯侯再莅值嵗連飢
漳泉盜連起侯飽士練兵修戰艦嚴斥堠申令遣諜優
有以待之至則就擒引而去帥令間肅冗兵俠校醉詈
而豪奪者無敢跡故武村市宴然人惟侯安也憂其期
日代去去復弊海鄉父老謀所以再借於侯侯聞之曰
負父老甚吾不故吾矣方欲角巾野服以藉手遊鄉先
生故物猶厭容靦顔大鎮然哉强之又不可因予姻丈
莫君廷昭以求重於予予曰侯不渠借也河漘之間傭
車而酬直者廣原如砥日馳數十舍車人安之秋水時
至河決殆若峻坂續絶濘淖而車不得馳不得馳則不
虚取直矣物化固有夷而險易而難者君子與道消息
能智能愚能勇能怯徐邈人以為通而又以為介其固
始為同終為異耶父老曰侯不終借矣乞言於予刺之
綺以為侯贈
　　　榕城别言
府尹牧畿内之民古三輔之職近時楊公月湖始莅李
公仕脩繼莅未至代以竹亭三君子一時道望公禔身
砥行内完而外晦起曹郎厯大郡大藩在有勞績及是
命人皆曰聲先實副挈而與之矣數日公書來雲莊曰
吾斂四方之志為一壑之雲力亦有弗逮也順天人稠
物雜其化物已久爬櫛澄汰反之正難且勢以地異遠
則專專則其志可行故吾也近則分分則動有牽制不
故吾也吾胡取一纇哉投鼠忌器熏狐者顧其城有不
可問者矣為雞謀菽狸伏而掩之為羊謀草狼恣而噬
之有不得制者矣薙棘燎蔓惟恐夫蕙蘭林木之傷有
不容擇者矣以剛則敵而徒以速悔以柔則隨依違附
和委弛而不自振辱殆甚焉吾焉折衷哉予答書曰斯
所謂循良公也公繼月湖者也月湖鎮雅黜浮居然古
意樹奇運察於公奚有哉嘗觀夫醫矣補益元氣無責
夫嵗月為功而攻熨速效知醫之所無取周人東郊之
治歴三紀而風始移慎始周公也和中君陳也成終畢
公也政不同而心同也俗因俗革奚局哉故曰三后協
心同厎于道繼月湖之政豈在規規守勿失間哉吾夫
子論政以寛而許舉政者以猛子朱子亦主用嚴之說
剛柔相濟殆其然乎公自念哉有子人之大政有潔已
之大幾造物無足吾人屈久矣僭公謀焉藩伯姚公東
泉陳公蓉湖鄭公巖山喜曰是可為贈
　　　贈王石泉大㕘湖藩序
翼城王公石泉在進士齒特少候朝之次退然寂坐羣
喧中予時在刑部屬私異之曰慎重有如此者起貳閩
臬顧我雲莊中間契闊者餘三十年公鬢毛蒼短德器
益以渾成冠服仗衛皆數十年陳物歴階登席一起居
外無復話言茶畢請而退私異之曰樸簡有如此者公
衙非致胙致餕食惟菜豆臨視下屬厓角俱化而區别
畛域無爽使人無少涉蹊曲之萌詞降而心愧屈焉又
私異之曰廉永有如此者予所宿與名下士李公士脩
黄公公獻意者公品流長短補截意者或右焉一日龔
蒲川道公在諸生為沈思古獨賞儗之吳下奇士在留
司視獄外不釋手書巻有博洽名為員外郎移病歸養
老母既又疏終養疏致其政家居二十有餘年逆豎誅
例以清流起用不養交不循俗速化同時人俱盡無知
者而載淹以久中實外晦冺一定於紛翔競騖之時士
居今有是哉乙亥公始有湖南大㕘之轉寅寀稍稍為
洩所弗平而重致弗滿為公之地公自若也予於是求
公於古人要所謂有道之士非歟始公引疾包孝肅親
老侍養之本懷乎繼致其政北宫子衣褐之終身乎繼
而起越石父敝冠反裘而負芻乎繼而又淹太史公周
南之留滯乎夫為親自為竟而未免人役迫於勢也不
見知而不終悔命與義也求公以諧世不逮人亦逺矣
求以集事猶夫人也雍容廟堂標表來進翊雅而愧浮
歆發感動與防範而刼制扶掖之機有前此而後彼者
總臬周公公儀偕寮寀三數公以序為役予僭為顯幽
之論使識治有聞私失士自創而箕穎初懷歸意滿腹
不置此么麽也
　　　榮壽圖詩序
國家崇右風教優異臣工内七品秩而上三載初論稱
得封父若母以旌年勞敦孝理於天下户部主事龍坡
黄君伯望用是例封尊府廷立先生如厥官母方封安
人士大夫作榮壽圖并詩為壽而俊實濫首簡惟子之
愛其親亦猶親之愛其子愛其親欲其榮壽猶愛其子
而欲其才且賢也其性至真而其情為甚切然才賢者
可自盡榮慶者莫之致而至故洪範五福不及乎貴孟
氏書著一樂釋者謂繫之天物固有造化不能齊者先
生年七袠太安人七袠有三冠翟交輝椿萱偕老亦榮
且壽矣莫致者可致不能齊者顧得而齊亦何以得此
於天耶先生夙承尊府廣元教諭公庭訓授主事君以
世儒業教諭為父主事為子其作述者恒無憂閭井撝
謙林泉毓晦其盛麗者恒無縈詩書衍澤孝友睦家安
人和懿艾安閨壼雍肅其俯仰者亦恒無愧得之天者
宜夐異矣今夫水澄之則愈清木培之則愈茂而謂人
不然愚如俊不信也先生蔗境清夷齊眉荷寵主事君
凝重服官樹有風節究所自盡以迓續休命於天良亦
深致助愛云耳身親枝也不重於身亦重於親輕其身
而能重其親者蓋或未之前聞也則所以守己者烏得
不至為學者惡得不堅莅事者惡得以不慎且勤身重
則德尊德尊則業久業久則名彰而親之心以樂心樂
則致壽積久可以累榮得之天者則又宜夐異矣俊庸
序之以發始事之端為後日愈壽愈榮地云
　　　黄鶴樓贈别詩序
黄鶴樓名天下山延袤數百里趣鄂城距大江名曰黄
鶴山山盡處石窿然崛起石之上樓也傑棟崢嶸層甍
飛舞偉然湖南一奇觀岳陽滕王不及也予嘗評斯樓
有君子道焉屹立天南下瞰八極俯岷峨倚星漢而不
知其高納洞庭吞雲夢而不知其大洪濤弗驚疾風無
靡寒期暑候與時偕行隂慘陽舒憂樂同態喧而能寂
特立而不隘斯其大凡也登斯樓者其亦將無取乎有
是江山有是樓無是人其不孤乎登斯樓者其將能無
負乎進士金沙馮君時濟朴直沈晦好問學善記古今
事頽然儒者奉使岐藩道經武昌憲副沈先生思古暨
諸君子飲餞之黄鶴樓繪圖賦詩為别俊序其勝與其
所以登者如此君固取斯樓哉樓不孤哉君固能無負
哉異時翹楚士夫洸爀閭井振耀古與今如斯樓擅名
湖南等而上之其必君也若曰凭高眺遠把酒臨風旅
烟霞親魚鳥樂斯樂矣殆非諸君子之意亦非所以贈
君子也
　　　少宰何公燕泉贈篇
命物之不齊氣也少慧乏逺至之期而晩達亦孤蚤遇
之適德優者才局質厚者寡文氣之鍾有如是爾燕泉
何公上世再以易學取進士樹英稱迨公而清發穎異
昌黎子謂南諸山獨衡為宗而郴當中州清淑之氣竟
歸之老氏者流予常薄其輕妄公有得當者嗣學於家
成學於李文正公之門也怒長迅發謂慧也少未冠掄
鄉魁第進士謂遇也蚤而腴中瘠外退然若無能盤錯
開解恢恢然有餘用矣仕而無忘力學㑹博領要尚論
古人高詞巨䇿作者相頡頏無愧其在司馬曹也勞望
積以逾久始大政山藩長卿太僕君子謂淹副都憲巡
撫滇南也君子謂允方是時羣奸柄政私門溪壑之欲
倍於常供民搖扤不可靜公懸法杜横守貞而運恒奸
豪敓氣臺憲生風焉迤東夷引類連羣干我王度公曰
養之過也吾芟艾之算授而功告成君子謂智且勇新
天子更元嘉靖拔用正人進公少司馬南京方俟代又
入以為少宰夫本兵固所習閑而銓鏡之重又非公不
可於時白巖喬公石潭汪公暨公皆極三銓之望輔成
新政羣心具屬焉夫治道在風俗風俗在人材吏潔於
上則風清於下表儀歆發重有執其機者拔真斥偽本
衡量之公而柴車藿食亦本樸儉之化正身率物固節
用愛人地也亦渾龎敦大王化顯行之大關綱領五曹
訓齊百職以上贊皇猷其非細故也滇去閩萬里藩臬
方陳諸君子專价屬言意若有所授拜公辱焉不揣忠
告為斯人翕張抑亦自攷云爾
　　　大禮奏議序
嘉靖釐革可謂前無古人後無今人聖君賢相其若是
盛也方大老石齋公服憂解柄先皇帝專使强起於家
禫畢敦迫以來不溷俗化不養交不草南巡制勑爭國
璽不以隨固已窺見其獨一旦翊真主以運斡泰平元
猷祕䇿如陽春播物萬象改觀挾日以升遐隠畢照然
後知老成謀國晦須以章天地祖宗其固有以待之也
尊號之議首尾數十疏義正詞嚴上煩聖天子委曲引
諭如家人父子不以卒變一時偕事侔德協心至封還
内降決從違為去就臣直君仁一時之極矣議濮溫公
蜀公王吕諸君子固在無赧詞魏公六一地下猶有餘
愧也公身當國怨揭家族以博中興古社稷臣也譬諸
舉鼎百鈞盡氣再絶臏方知舉千鈞者之難舟百斛盡
量再胥以溺然後知萬斛之舟長風駭浪如輕舸穏流
之不可及也公有摯旦之烈以不居無右之功峻階穹
爵懇辭若凂焉是謂勞謙有終俊無似願祝公卒佐聖
天子聖天子卒用公公卒用天下之賢中外順則囿毓
太和以造民福為皇明卜世俊雲莊一席其有餘帖矣
　　　金田王氏族譜序
留臺右轄王金谿公之族出撫之金谿至安成金田為
盛又二十有一世為公猶號金谿寓無忘也夫萬有一
氣有所始爾矣諸山紛錯而皆本崑崙葉令王所由始
金谿之崑崙也吉守德載翁王載遷之始金田之崑崙
也其間昻伏續斷脊而岡阜而陵夷而陸者何限至公
巋然喬嶽為雄鎮具瞻蓋相承者世所以相承者心也
世貴於傳傳在人人貴於傳傳在心則道有足恃而氣
機突發叢巒複嶂有例視為常者鳳無百鳥之羣蓁棘
之茂芝蘭伏焉王金田之譜修自公諸父翁國禎父贈
都憲翁光表而載修於公其取諸人其取諸心其求諸
道之獨尚其氣機之突發為常者王子姓當自得之離
而合逺而自近譜乎始倡而先和化而齊亦譜乎始子
文之治楚也君子謀其後光逺自他有耀所以卜敬仲
之收而忘世之賢無能為父一貫其不深可慮耶公方
格勁氣折不能柔孑立羣邪之間無取自溷幾先逺禍
退勇林棲者以久寧濠叛公不共戴天相陽明公以立
收擒王偉績奠安國勢息搖扤之人心聖天子居潛熟
知而義與之應天承敘公一年四轉官猶若未副答功
以慰滿人意斯人論之公亦欲王氏道也詳見公敘
　　　辭謝録序
元人者必有以貞其志浩其氣俟時以發其光明雋偉
之烈大明當天羣隂退伏其非細故也大老石齋楊公
起異童收蚤遇以有今師垣歉若嗇退焉其若怯吾不
知其勇其晦之深也方正德間壬辟煽處公無私同出
貳司徙留部春宫舊德殆非其所也未數月先皇帝念
之晉司徒又念之召入以為内閣公辭不可老以請又
不可殿學孤卿荐恩異數公辭不可歸省少師翁又不
可服憂存慰勤複未卒制使相屬於道亟以還公人者
曰公胡為起也巡幸爭不草制載空勑符璽以行强之
又不可公之危亦至矣忠誠所感竟有以諒其衷而强
委重焉以竟收受遺定策之功健將驕兵元兇宿蠧夷
劉翕戢之聲色俱冺之間鼎革之會也狄梁公為唐司
馬公之為宋以期還我祖宗之舊功高弗有而力辭世
封焉公無南無去無怫心之任非所以為公南而入去
而遄求怫而要諸道猷裕圖終𢎞濟艱難其弗遺餘力
矣君子在治在亂若鳳潛升貞利龍之所以亨道消息
爾矣公前後五十餘疏某竊觀危孫之機今天子明聖
遐隠畢宣危言亢志百世一時也某以徵之天下士而
集思廣益則願之於公公無讓哉公戊戌進士前輩稱
榜中得人一公可也晨星落落同時亦僅某故以某序
　　　竟陵孫氏族譜序
族譜本始之書兩儀始太極萬有始兩儀萬有辨類祖
人之始也始則羣而姓别之别而至於紛不可辨譜所
以原其始也寓目尺楮之間尊幼戚疏於是乎在而豈
徒者哉自冠履易寘舊物改觀高華望閥賣燭而鬻檟
者何限故譜其有存者耶大司徒安陸孫公九峰之族
之譜其得而盡觀之衛康叔之後武公之孫曾耳為衛
上卿姓始也自廬而常而沔而郢中為今安陸族始也
自興二而重而銘而虎而毅而盛而忠世始也自公而
上遡之忠則父盛則祖又上則曾則高我太祖龍飛淮
甸銘六兄弟迎自采石定太平入建康死忠者半功者
半銘千户侯淮達百户侯注安陸一衛使相聚也出聖
諭云爾既之飾樓楯復宇廨為安陸舊觀而淮移鞏昌
達移忠州比卒皆還葬安陸生離死合誓固云然也既
之虎讓世官於仲氏信而自占民版安陸孝友之行孫
世承焉既之信䕶衛西安而大宗之後由公而祖而父
皆贈資政大夫南京吏部尚書子元為御史又為編修
重緋疊紫三房之世官無及甚矣讓之為德謙君子有
終信夫世常言鳳麟無種貞元會而儲精發祥出飛走
而類者也公純德遠猷孤忠正色由上宰入為司徒歸
隠九峰受知今天子潛邸起耆宿再入為司徒以輔成
新政為國當怨必欲杜利孔清利源還虚耗殷阜之舊
國命民命身任不疑功朝廷而望中外為今鳳麟編修
君亦鳳雛麟趾為類孫上卿始盛千兵兄弟再盛至公
之橋梓而極矣抑環復乗除之候有不得常者獨不孫
氏念耶春秋生落草嵗計松栢千計金石以天地為春
秋公肖質引類小之為松栢大之為金石於孫氏盛卜
焉公交名志同其字後學尊而不名稱九峰翁某五十
年道義厚敘斯譜孫告亦林告也
　
　
　
　
　
　
　
　
　
　
　見素集巻七
欽定四庫全書
　見素集巻八
　　　　　　　　　　　　　明　林俊　撰
　　記
　　　九牧鋪記
國子監丞林大猷子道過九牧鋪而感焉求鎮逺知府
同邑周瑛梁石書之建寧知府上海劉璵廷貴通判餘
姚龔球天球碑之命族人子雲南按察副使俊記曰鄭
有鄉荀有里九牧名鋪自林氏誰之云者見素子弘治
戊申九月望日
　　　墨竹記
墨竹一巻故太常寺卿崑陽夏公仲昭所作水石竹所
也烟靄竹時也脩癯竹容也聳拔勁節竹操也少而直
老而不仆竹之始終也羣而不同剛直而有制竹之體
用也君子居其所値其時正其容堅其操以善其始終
而具行其體用亦若竹然故多植以自况或者因留神
於繪事然象形益易則經營置位益難工唐蕭恱之竹
不可見樂天稱其入神宋文與可筆勢遒勁柯葉疎理
殘刻㫁簡至今觀之尚精神飛動宛然在風烟月露間
其言曰畫竹必先得成竹於胷中則亦幾入聖者于時
蘇文忠公子瞻與其子邁皆善竹子瞻在徐畫竹益進
與可許之謂墨竹一派近在彭城我宣宗朝中書舍人
王孟端亦善竹其法宗與可而稍變之夏公之竹與與
可不合然亦臻其妙故名亦盛傳予嘗謂與可之竹得
其神夏公之竹得其韻使均其時彭城之派不復道說
矣侍御呉憲之以是巻示予披閱之餘為記其槩如此
憲之清雅有文學名家藏畫亦多尤珍襲此可以見其
志矣
　　　倦還堂記
同寅王先生一齋家食時念舊居湫隘市地邑南結屋
庇寒暑而棲息焉屋背圭峰前匯河潭社溪二水東澗
遶其左障阜直其右土壤夷曠花竹清野灌木美石麻
布而羊蹲如别出一塵界旁有園可棗可桑田可秫池
可菱芡芙蕖畜之魚嵗可盈尺可釣而有焉居之勝於
是乎最比服官未嘗或置懐抱也今年夏以疾疏于朝
乞致仕以去撫巡而下勉留之不可俊曰是吾人始終
也毋强以為一齋謝為知己遂顔其堂曰倦還紀實也
昔陶靖節令彭澤棄官歸栗里作歸去來詞曰鳥倦飛
而知還蓋以自况一齋庸取諸此夫鴻飛㝠㝠弋者奚
慕大鵬運風而下無幾乎斥鷃之笑鳥容知所擇哉載
翔載飛翳翳將夕天路靡懐舊棲忽在戀鳥無量力為
耶力則飛倦則知還鳥之真亦率鳥之性也離若真矯
厲若性折翼罹彀行且不免鳥亦審厥幾哉飛行也還
止也知智也倦時也不良于行不昧于止任其智以無
咈其時鳥得吾人道焉人之道適意而止耳隙駒百齡
逆旅一世過目浮榮吾心身中誠奚等物顧爾營營瀕
老死不少休無亦鳥之不如耶夫知足不辱知止乃不
殆出處立身大節容不深計預圖之耶靖節一齋其竝
謂無愧者或曰靖節恥督郵折腰命駕言旋一齋志豫
而道亨遽爾勇退彼處其易而此處其難靖節家無儲
粟至貸食自歡一齋先人之田嵗可取給彼處其難而
此處其易是又學惠之魯男子未宜一例論一齋廉㫁
方實記古今事甚富詩學陶文得退之風法負抱義氣
以冬官主事論救大臣左官思南推官用人望薦授南
京都察經歷擢湖廣提學僉事世居仙人
　　　十徳堂記
合一十一公為一圖紫執笏中立者睦州刺史諱披緋
執笏降左立顧若語者端州刺史諱葦紫執笏又左立
若聴者江陵府使諱藻緋執笏䧏右若前行者横州刺
史諱著紫□笏又左若平立者韶州刺史諱薦紫執笏
又右若階前者通州刺史諱曄緋臥笏又左獨下立者
邵州刺史諱藴緋臥笏又右歩橋左者循州刺史諱䝉
緋臥笏又左隱松間者同州刺史諱邁緋臥笏又右緑
執笏又右行橋間者福唐刺史諱蔇福唐尉諱攅皆烏
紗帽烏布鞾大帶尉而上䤩尾皆鏤金雙鐶服飾樸古
愽䄂寛袪腰倍齊横緝無辟積無殺縫領即以束頸無
中單方領鞾布文若襪復而異唐制刺史上州從三品
中州下州正四品尉從九品三品毳冕七旒五章紫綬
四品絺冕六旒三章青綬朱襪赤舄公事則朱衣素裳
革帶雙佩白襪烏皮履九品青衣纁裳革帶公事青衣
以後三品服紫金玉帶銙十三四品服緋金帶銙十一
九品服淺青鍮石帶銙八要與圖不類意復有常服歟
圖故江陵裔孫訓導嵒公所藏筆力神健絹寸剥無完
要之數百年物它無深論也舊位為圖俊序而合之圖
九牧紀盛也圖睦州所自出也圖尉賢也賢父子則圖
賢兄弟則圖賢叔姪則又圖江陵閩破荒進士林世科
之始也邵州及尉忠孝擅聞林世業之始也則十一公
也以十徳名仍吾林之舊也趙丞相諱皐九子皆賢時
稱九徳之父十徳之門林之盛之始也仍舊名互見也
且曰十徳九牧之父子九牧之叔姪踰其數無害其名
猶望後之賢子孫踰其數無害名九牧也盖亦多矣有
竝賢以顯如是者耶真影千百年皆存如是者耶因舊
名附新意可合以圖無忝如是者耶林之堂皆所冝有
也抑深勸矣父者曰其毋負是父子者曰其毋負是子
兄弟叔姪者曰其毋負是兄弟叔姪嗣徳象賢濟美圖
一大機也嗚呼林自少師得姓至林丞相大盛睦州再
盛裔是而盛亦屢矣一門之内容或未然者其又可無
責乎嗚呼式克至今日休亦惟吾林之慶𢎞治己未七
月望日邵州二十二世孫俊拜記
　　　湖湘二友記
西湖處士羅浮人先為呉市門卒風骨峻整不習為詭
隨名隱隱動江湖間有佳子殷高宗署之台鉉不為易
牙所樂媒蘖弗齒其友淇生澳長身玉立有竒節毛公
連拔之以中書侍帝左右益長使貳楚子視刑曹頗任
責焉生厭苦之去之瀟湘屈子不能識也處士曰君子
也呼為此君相與入荒烟埜水寥閴之濵學辟榖金谷
生者愛魏君黄姚君紫李白以隂見厚二友欲依焉闞
其庭荆生弗治二友曰可去也拂衣去僕僕道途時天
寒大雨雪處士膚起粟此君飢腸屢空猶任直先己據
伯華上小五大夫肉食叔夜子猷東坡山谷重焉四公
死二友落莫無知者夜夢槐安國語曰非栁非楊兩木
之間其當歸比覺喜曰吾其林乎遇主人竝載以歸三
揖肅入為具徐生榻穆生醴范生鷄黍割肥擊鮮供張
甚盛二友曰毋須是其灌夫之從自是深晦匿英標逸
韻亦時一露見主人熟伺之自恨相見之晩勤東南弗
懈風清月澹主人索處士笑為歌召南衛風之篇此君
發金玉為和形迹爾汝兩忘也嘗試孫武遁法主人夜
歸無覩也時暗香滿室東璧下淅淅聲主人燭之曰在
是在是更問何術曰吾能龍游葛陂肌化氷骨化玉神
比美人吹律而寒谷皆春亦未知實能否也謂主人曰
剛而不折直而不疎子過我術無足問也因訂嵗寒之
盟心孚氣合若金石之友者見素子曰賢者也曷徃交
諸坐而言弗應主人曰是毋幾風味者又弗應見素子
趨出喟然曰命之矣蹈三逕之蹤而自溷鍾南之迹宜
哉君子之棄而處士見疎也主人字與慎别號梅竹主
人見素子則俊家鳯山同林氏云𢎞治辛酉四月上浣
記
　　　興化府貢士題名記
賢書登之天府嗣是有相國之署慈恩之題登科之記
國朝叅而用之題名樹之國子郡而下聴焉夫士趨之
臧否人才之登耗風俗之若醇若醨一鄉者視天下易
見其彰癉易施也其惡可少哉莆郡學碑舊别進士貢
士為二至是貢士碑位盡不可紀愽士彭君流謀偕事
立之以質郡大夫曰可部使者亦曰可别乗張君瑜遂
獨任伐石劔郡碑之則來請記俊惟文運與氣運相盛
衰天地之氣自北而南唐虞卜北土周卜中土自時文
運漸薄于東南嶺海之區莆又南之尤也漢而䧏始籍
民板永嘉時始系儒貫貞元時始第進士茂宗華胄文
獻成風駸駸然齒上國海濵鄒魯之論弗誣至趙宋而
盛極矣夷攷其故自吾道旣南宋亦南渡道固氣之先
至者也當時淮甸盡遭兵燹文運自不得不偏之南莆
甌閩下郡川岳委輳靈秀聿鍾生智以謀生直以諌強
有力以任恵以牧廉以風武以撥亂世而反之正元宰
貳樞肩頃以出而道南之派又特滙于其間倡伊洛則
林艾軒師紫陽則潘陳諸君子風動雷行興起甚衆夫
鍾之者若是其異也開之者若是其先也端其趣者若
是其委源㑹其歸者又若是其誠至則文運自不得不
于莆獨盛今之莆抑未知視宋盛以否也發于聞感于
見成于修科目之登天下無及焉士習之爾雅亦然張
英風於寰宇質粹行於神明文騰奎璧之輝節凛氷玉
之操紹烈嗣聞鏡觀而善其視宋固未逺也記始於𢎞
治己酉至是凡九科二百三十有九人虚其左使嗣刻
焉嗚呼風俗誠大矣百扶之未足壊之一人有餘焉考
名論世鄉之人均有榮辱也其惡無責哉正徳丙子春
二月吉日鳯山見素子林俊記
　　　自然亭記
太常少卿孫君志同先為南京駕部主事市城之東隅
栁灣居焉地絶幽曠環圃皆修竹君規其中高之清隂
下覆以上隔炎歊修柯旁列如簀􁟽委徑以通其中廣
輪踰丈可坐十許人盖一園丁窮日之力閟䆳虚閴天
趣自然不磩不甍不棟柱固莫知為亭亦毋害也晝寂
境澄攤書孤坐塵汨汩以將逺風淅淅而徐來挺然立
者自然之體裁嘠然鳴者自然之聲音淡然逺者又自
然之風度可攬而有也金陵人以亭榭相高即彼視此
宜若可笑然粉黑丹碧花卉圖書盤榼歌舞之盛不自
知竟入於俗又惡知此亭清脫便易自然如此哉安所
無事任其性以無伐其天亦逸且約矣夫澹以明趣簡
以觀其煩則盛麗何物而凡非自然者皆吾所深避却
走者也君固寄有于亭而遊君者亦自得夫亭之外不
然金陵環圃之竹宜不少此亭無得而稱焉况誠非亭
者耶俊辱君布衣交比同南京毎過從則偕坐亭上乆
之而後去雖未敢自尾武公之塵要亦非六逸事也居
再嵗俊承乏雲南君尋薦署吏部光景轉瞬十四年離
合逆旅此亭亦傳舍今未知又落誰人之手而此君亦
未知無恙不也言念疇昔悵然動懐君䆳密莊整徳器
完厚諸生時已賢名今已顒然物望亭之續未可知其
寄有於亭者固自在也追記前蹟使它日論世焉𢎞治
辛酉五月朔日莆田見素子林俊記
　　　林氏重修先墓記
吾林按江陵墓田跋邵州續慶圖自隋開皇居尊賢里
之北螺村先墓二十四坵在焉尚書續跋謂村北一里
七坵竝丁向為江陵上世七祖居人至今能道者然未
别何祖也公路之上今積翠庵之隂九坵一行竝丙向
九牧墓也澄渚睦州墓也鷄啼坪烏齊院之上厲仙人
授穴瀛州高平墓也瀛州睦州祖也高平其父也九牧
子也端州江陵横州韶州通州邵州循州雷州福唐九
牧也有田澄渚林主之栖隱僧主之以共修林之祠若
墓祀焉世逺族分北螺徙澄渚之居又徙端州則前埭
江陵則下井邵州則材行竹澗井頭其它蟻移蜂拆閩
粤間滄桑變滅田駸蝕祠墓駸以廢祭至正壬寅亂墓
不可守以仁者以九牧墓前地施永福寺僧霞谷建庵
食以田百畝其後霞谷之塔與其徒絶基之墓叅焉則
九牧南也侍郎公文議遷之不欲獨任法屬之郡優寺
之役以佐遷費公卒竟未遷最後從子軻廣公意偕衆
立祭田樹所立神位碑故九牧之墓前埭有祭𢎞治己
未季瓊第進士明年俊起僉都御史材行房也又明年
元甫為副都御史井頭房也又明年茂逹塾富第進士
而中書舍人載錦衣經歴釗太僕寺丞堪竝時以顯前
埭房也其它領民寄膺士範捷鄉書聮竹澗下井以盛
人曰十帖九通然哉左布政使華公仲賢俊祖教授公
高弟子都憲同進士俊刑部時同官也聞之異曰九牧
名臣名滿天下閩人第進士江陵實始之倡忠義者邵
州也墓廢不脩有司無責乎援詔例下之郡知府陳公
效同知談公經率義唯謹饒郡通判渶不欲重煩于官
也率其房佐三之一而擇其才者茂春嘉猷近豸董其
役九龜平峙廣一十六丈而竒莆僅有也竹澗下井復
立華表而追正僧之遷事俊曰吾林衣冠不中輟于是
可己也僧感加愧卑其塔若墓之垣於是藏骨猶故而
外勢改觀材行井頭復新瀛州高平之墓家君主事翁
與都憲復割祭田於是瀛州高平睦州九牧材行井頭
又有祭矣嗚呼距知八百年而載舉之今哉修墓祭墓
非古也小宗行之尤無據然揆情起義亦無害為禮肆
在詔恩屢申脩飾而祭墓自天子逹無間者凖今推昔
林之祖亦有今日之心哉則亦無能己今日之報也夫
鳴吠之靈青蛇白雀之異容知有不萃祉有今如前哉
神助之文容知有不開發有今如前哉罵賊之忠憤容
知有不作委質之氣有今如前哉祖孫父子兄弟緋紫
無虚位容知有不啓佑禪續昌大有今如前哉神之道
不可知然亦胥自盡者縣丞軫具梓渶命記其詳遂聨
書之若總祠之建田之復睦州墓之修則又俟子孫之
賢有力者𢎞治甲子六月之吉邵州二十二代孫俊謹
志
　　　積翠庵林元末與山七十又六畝田一百二十
　　　八石洪武初造冊始報永福寺見霞谷行狀查
　　　梁志東林塘西陳墻北大山南公路則山皆林
　　　山也睦州墓在澄渚
　　　君子堂記
莆郡王文學廷器將屬記君子堂授意郭君思清云爾
予曰無王氏事耶王子猷性好竹呼為此君植竹記稱
竹類君子先生好竹乎曰非然也無蓮乎愛蓮説稱蓮
為君子茂叔所好也先生亦近之乎曰亦非然也曰然
則自况也則非所以自附也裴主簿不知何如人君子
齋荆公實記之公之文流布海内迄今四五百年而主
簿之名因以不朽予則如何曰亦非然也先生括蒼人
縣有君子山王氏世居山下堂名因山名也曰然則何
記記者紀其實以垂不朽之托云耳山不朽也堂所是
山無可記矣郭歸以告翼日先生來席且定避而言曰
聞命矣竊有自解者齊之泰秦之華晉之恒楚之衡皆
鎮也武夷峨眉匡廬則元夫鉅人所生與旅寄而名耳
君子山措甌括一隅天祕而地惜之至今焉譬諸野逸
非有物色則終焉而已然則堂固自附於山而山亦不
能無待於堂也吾嘗坐吾堂以觀夫山之艮止不遷則
吾之燥心定矣坯土受而不辭則滿心消矣草木鳥獸
寳藏生而不有取之而不靳則夸心鄙心又息矣朝嵐
暮烟丹碧縈遶石出雲土化雨以幻天巧成能二五之
妙則吾之斐然文陶然澤者又自考矣吾非山之所得
托也且不東走齊西走秦南走楚北走晉所謂泰者華
者恒者衡者無得而見矣得見吾君子無可乎夫子思
聖人不得見欲見君子以及有恒山固恒也守吾恒以
無負吾山以無失君子吾將覆簣而徃亦將懲邱陵學
山而畫也吾王世有令人衣冠文物甲一邑雖不敢妄
附兹山亦不謂無得君子也予曰辯哉云然堂不可不
記也予告子矣予不能荆公文不可傳也子歸而時自
勵焉予將附以不朽𢎞治庚申九月吉日莆田見素子
林俊記
　　　息心亭記
予獨愛村居水泉林麓之勝當予意者惟白水為然靜
士逹人偃蹇數四當予意者又惟李先生深甫為然先
生旣謝京愽教事歸白水息心亭所為作也間語人曰
吾觀隂陽之化以靜瞰動息之機日之動而盡息乎夜
嵗之動而盡息乎冬以至貞元翕闢天地一大動息其
旋轉則又無窮焉惟人生則寄死則歸歸則長息而不
可復回其無甚痛歟故壽率百嵗為期五十則衰衰則
亦可以息惟情態就凉快目稱心之不如其舊其不息
恒多矣吾誠念之夫光景轉瞬吾已望六之年後日之
不足把翫亦審矣抑四時之序功成者退吾又可委動
于子而自息之時吾何繫而不歸哉吾坐吾亭一腔淵
㵾百念灰寒閒雲意定白鳥機忘農談魚話於雨香烟
細水光月色之間曾不知身世之在人而溪山猿鳥之
非吾分物是何有簿書鞅掌以役吾形輪蹄奔軼以動
吾氣枯榮升落以紛吾之懐抱者哉言已有進而言者
曰亭名義似矣夫掃軌深棲據梧送老日之夜嵗之冬
子之戌又合矣獨不聞甚衰無夢未忘擊磬之心乗化
奚疑尚托閑情之賦士君子主持世道至靜有至動之
感焉不然疇昔之夜攬衣數起嬰江湖之念而系杞人
漆室之憂者非亭中人耶先生曰有是正徳丙寅冬孟
見素子林俊記
　　　湖廣貢院増修記
科舉昉於周迨宋詳焉荐棘限簾制度草創開元間禮
部始有貢院崇寧政和諸省貢院立矣湖南地居形要
人代遷改國初鄉比有事假城隍廟為之正統間始建
鳯山之陽因山為制席舍聨山岡而公堂顧俯其下位
寘殊弗稱成化戊子有司者更之仍陋襲簡率期至則
役千夫費千緡權宜修飾一畢事即如廢墟𢎞治乙卯
予監試院中思一處而非專責也嵗甲子監察御史包
君澤來按是藩適屬舉事偕同官夏君璲藩臬之長今
都御史朱公欽湯公全曁諸僚貳謀曰薦賢大事湖南
大藩而是地處士無茍耶且嵗必修修必費費竟無用
孰若一修而永固費重而嵗嵗存者耶僉曰然質之都
御史今侍郎韓公重王公鑑之語合授事于武昌知府
陳侯晦聴自擇其屬與部民之良者委焉而視成于朱
時江漢飢武昌實發粟八萬斛望哺者猶蟻集城下朱
偕陳謀曰是可舉范文正法矣具米于官人四升而傭
之逺近畢至日無慮千人乃市民居拓地四畝許前為
騰蛟起鳯坊稍縮為門有三司公事㕔百職供用所有
樓有祠有受牲之所門之内有檢閲㕔有飯軍局路紆
廻轉摺廣四丈而餘當摺處有某坊有二門有閤扁曰
大比文塲有巡綽房有樓立于臺上則明逺樓也有監
試之至公堂衡鑑堂在其右監臨居焉有公宴之文明
堂堂前左為謄録所對讀所右為彌封所受巻所謄録
加樓棲諸生也後之左為提調堂右為監試堂又後為
五經堂出題處也有收掌試巻所有刋刻刷印局又後
有文衡堂左右為室考試官居焉月臺之左有庖廪門
有供給所有物料房有宰牲所有滌器池棲宿炊浴拚
除地具焉凡為屋間計者二百二十有四樓者二坊者
三井者七屋新者十之八仍其舊而修者十之二垣以
丈計者若干肇工於是嵗二月至七月以成告堅樸明
整不溷不泄執事有戒而後先以臨者易密士子作氣
亦倍是于前矣陳侯以包命屬記乆之陳復書曰包不
幸矣義不可使無傳惟古聖王茂𢎞至道搜進羣髦堯
靡遺野舜闢四門湯立無方文濟多士固非規規藝術
以繩度人才然自科目之設甲貶乙更未之竟廢蓋所
謂無可奈何之法而羅英掄俊無越此途識治者深望
焉夫重士重道也亦重治也則所以羣之聨之開成而
廪食之由之上甚勤而閲試之地由之有司者顧如是
其茍是宜其有是役而衆志之胥同也夫事始諸心者
也固則常襲焉畏則難阻焉隘則嫌忌焉疎則陋遺焉
不襲不阻不忌不遺非智且公且密且勇不能奚獨一
貢院集事間哉抑諸士有忠告焉去陋就嘉闢隘而敞
宜有司責也迨其身獨無所同然乎未可他求者亦自
盡而已矣正徳丙寅冬十一月吉莆田林俊記
　
　
　
　
　
　
　
　
　見素集巻八
欽定四庫全書
　見素集巻九
　　　　　　　　　　　　　明　林俊　撰
　　記
　　　醒翁亭記
昭武羣山之囿而登高最高清拔秀整升其巔以瞰城
郭則公宇雲連人居鱗次溪山環合斗折于其下舟航
下上於走雷吹雪削丹叢翠之間轉息萬態海日蒼凉
桑影直射郡之勝曰熈春朝陽者是山也山近下頗夷
水旱時禱焉故守得時至其地而肅神静慮憩息無所
吾友夏公育才先守延劔裒然亷直之聲載移是郡則
旣鼓而付之矣又孚之以實惠乆之人以安公公亦樂
而安于守也結亭夷處與僚宷㕘公政而覽民俗因是
亭以嘉惠是郡亦屢矣間携酒約客公固不廢飲亦不
流飲飲無醉醉亦無亂嵗且得代而亭無令名客曰亭
名以醒翁無可乎僉曰可則走書請記予笑曰是醉翁
變例耶六一鄉邦先逹之賢公仰止亦素矣六一不在
酒而以醉名寄山水而醉也公不廢酒而以醒名無亦
寄山水而醒耶盖善為同者無迹之滯耳矣魯男子無
害同栁下恵元亮無害同諸葛孔明公之醒亦奚害同
六一之醉耶夫酣酗勢利酒亦醉不酒亦醉抑衆人同
也故曰皆醉惟醒者獨異于是陶然自適將不知天為
大古徃今來為乆死生為一旦暮則雖處醉鄉狎飲徒
猶兀兀然以醒奚暇與世齪齪一滯留之淺之介于意
者山水無情而無累於物者也人之情寓焉樂而情酣
焉無害為醉對而情適焉無害為醒二名無不可者客
善名而公之自况亦大矣六一謫滁時以直道寡合乆
之竟起樞密㕘大政毅然任天下之重公之道無然乎
醉翁滁繫思之地郡所以致其愛者醒翁也甘棠勿剪
二翁竝峙於滁邵之間二州山水均有托矣正徳丙寅
夏仲莆見素子林俊記
　　　杏隱記
樵木屠釣傭卜皆可托自隱然莫如醫醫之學肇於岐
黄而載於周典其學有自而其施用有經在百家固仁
術也故懐濟人恵物之具者不利于施則徃徃托于醫
自見蓋所以為道一也龍坡方君子建少從宋恒逺氏
學醫恒逺傳文謨文謨之學實宗用晦二先生以素問
靈樞難經為宗㕘以仲景叔和潔古明之仲脩之論而
濟以吾儒之道術故收效特完莆之醫推方氏君再世
其業旣乆而精凡莆之士夫細人郡邑之長貳疾必迎
君藩臬大吏之疾亦迎君君治多竒効効多厚酬不能
酬者無較也或謂有董奉之風名醫屢薦先事輒引避
長軀豐頰瀕老一布衣韓伯休流亞也僉憲黄未軒曰
子建醫而隱宜號杏隱曹郡丞良金為繪圖而予記焉
皆徳君者尚論其世君之隠其殆有終乎前四十年予
業儒君業醫濟人恵物為心皆同也亦旣皆有遇矣予
用輒心違君按方審証攻截補㵼投劑而奏功無不如
願君顧有大行其間與埋光鏟采獨善其身者又異矣
追憶孝宗敬皇帝龍馭上賔論者歸之薦匪人而藥進
之誤有如君者數人通院籍任專寄容有此耶嗚呼斯
謀國蓄材之疎臣子殞裂之至痛也謹備是記使後之
觀者警焉正徳戊辰仲夏鳯山林俊記
　　　上坵山記
　　　邕公墓在山之西北山九起伏墓在其中盡處
　　　靣三山山外海海外又山吾家子孫衣冠視長
　　　房端州而他房不及意然乎此乆聞之族前輩
　　　廷用公公死方念之一野老無意道及其處云
　　　前四十年棲隱僧尚有祭此天幸也因厚賞之
　　　是墓皆邵州續慶圖後事墓又不知其幾紅窻
　　　蓋七墓云方者名文二今絶矣
上坵林山也在尊賢里梁志東林塘西陳墻南公路北
大山山至中一山也云林庄墅林墓埔子孫八代不離
此墓田二十四墓八丁向者成化末方者冒市它姓立
五墓俊侃贖山復之墓不遷存厚也正徳戊辰謹志
　　　夢紀
已己嵗之二月十三日也夜夢東山移公署寢所寓予
且曰吾𤓰食之不盡則位置皆𤓰意所知者之恵示一
帙若密件功狀然者又索予詩疾讀予曰多為公作公
曰某亦有懐公詩欲誦而忘又曰可無贈予曰未論風
沙無嵗月亦知道路有春秋拾㫁楮書曰望㫁狼山火
不紅亦知一范在軍中射穿同輩老無力算敵先朝䇿
舊工心折正如東下水書成難寄北歸鴻祝天眠食隂
晴外是處青山欲葬公公䄂而去噫異矣予别二十有
五年中間僅一㑹徃來書問甚簡迹甚疎而嚮徃徒切
不知公亦置予一懷抱何如也而神交有是生耶否耶
示我禍耶福耶乆絶貉首之懷無為代𤓰之夢若完歸
公兆或吉占也索燈備録對之淚下
　　　木蘭烟水記
蒲石花竹書畫皆予好然惟書獨留餘無蓄焉有遺者
徃徃為好事取去若棄唾無問毎興至就觀蓄有之家
無酬直之勞樹植封䕶布置之勤而寓目常新騖收裒
取擲百金而不靳無我之見又無我之多以辦如是也
亦善好矣𢎞治丙辰予謝事歸于家家隘無所容寓厚
墩又寓東園青野瀰漫木蘭在其望趨海之路其一經
吾門烟霏上浮紺碧在其下罾者立網者遊釣者分榕
根而坐歡笑諧謔其意要不專在魚也夜向静負販之
舟拏音清逺合韶頀之奏田車咿軋如訴如怒又如軍
中之樂簫聲隱隱如鳯喈鳴仙子凌虛而馭風又如嫠
恨閨愁喑嗚哽咽使人有杪秋荒落之感江湖心事未
來之嵗月已盡付烟水間矣例不與燕㑹故舊間欲致
予拉以登舟舟必遡木蘭性意閒適人世事要未易此
也誤荷先皇帝今上知遇召命屢辱予屢辭揣分固然
亦不欲烟水獻笑也留臺時呉小仙偉以畫名倨視尊
要獨致勤于予予薄其使酒任俠跡其所工又非予之
所好也不納乆之予弟一素知其然潜致偉偉忻然來
濡墨揮素頃之成大幅宛若身與木蘭遊而細模吾真
于雲泉風壑之下豈其心誠巧與得之夙窺而然耶一
素為軸奉予予曰吾自有真奚俟假耶予嘗立溪橋雲
物幻變於卒談疾指之間是固真元黙運妙用顯行鬼
神不能測其深彼數寸之管數尺之綃又惡能盡耶偉
得木蘭之粗疑亦未盡予之藴也且私諸家者未盡同
之人有諸身者未必不失之子孫木蘭天造地設以㫁
送吾老吾樂也公之人無徳傳之吾子孫决不為有力
豪奪而不吾守仁且智矣弟奚取以混吾真移吾情哉
一素起曰命矣記而併歸之正徳己巳夏兄見素記
　　　晦庵朱先生燕居記
正徳辛未侍御賀君志同之按治吾閩也道建陽謁吾
晦翁文公朱先生考亭之居明倫堂之左吾夫子燕居
之祠在焉先生毎晨起拜先聖意者是祠也侍御君病
其隘檄所司拓而大之堂之右亦搆一祠為先生燕居
之所旣妥神位郡守羅君柔請記其成嗚呼先生從祀
廟學由京師逹之天下皆然也専祠建有之劔有之婺
又有之與凡過化之鄉亦莫不然燕居之祠淳祐間漕
使史季温立之矣斯則侍御君欲隆先生之道以竝峙
夫子名教之地政其至也先生力任斯道研精經典常
至夜分未嘗以疾病廢宦迹所至憫天命悲人窮宛然
孔氏家法乞祠與告専志著書終一生容有餘力者耶
所謂燕居則儼然端坐存此心於端莊静一之中窮造
化之原探聖賢之藴萬殊一貫析之合之極其精而盡
其大慊慊然不知得之深而老之將至也由是而論夫
子之申申夭夭甚逸先生甚勞焉地殊而力異也夫子
集羣聖之大成以獨當道統之任卒之先生亦集諸儒
之大成以獨當道學之任上接夫子無愧焉抑大聖大
儒乗運而生者也大聖關萬世之元氣大儒關一代之
元氣扶翊世道則未始不同也聖盛於堯舜當唐虞時
也周旣東而夫子生道不勝否而卒老不用然刪述六
經使世得為世夫子之功也迨六籍焚而秦亡後世竊
半部於論語猶足佐宋儒盛於濓洛當仁神時也宋旣
南而先生生道不扶衰而雖用不顯然傳註六經使世
得為世先生之功也迨偽學禁而宋亡後世稍究心於
道學亦足扶元聖功儒効天地古今之不可一日少焉
者也皇明人文天啓五百符運數考之其時矣不能無
斯道之責望也求先生於動者先於靜得先生之所以
勞然後望夫子之所以逸是祠其興衰復泰學聖賢之
大機歟侍御莊整有風裁得之尊府憲副澤民公亷謹
之訓為多斯舉亦具知其趣矣
　　　孝友祠重增祭田記
吾林福唐尉公以孝聞于朝詔立雙闕旌之蠲其傜加
爵餼焉唐貞元時也歐陽助教公詹有述黄校書公璞
有傳宋嘉祐而下凡五修之吕秘閣公夏卿王梅溪公
十朋有碑陳正獻公俊卿真文忠公徳秀有記入國朝
郡守岳䝉泉公正由城之外遷之内今烏山也丘文莊
公濬族祖侍郎公文有記嗣是分守大㕘熊公禄又脩
之公(缺/)世孫員外郎䕫助焉𢎞治丁巳嵗也惟祀事之田
畝計者僅七餘而分者僅五嵗入之租恒乏夫祭疏則
怠怠則忘具物比時以厚報也井田未廢卿而下有圭
田近世士夫家祭田之立以致豫也斯孝子之志也林
之力則顧有所弗逮正徳辛未督學憲副楊公子器謁
公祠而少之割以公贖之金兩計者五而畸楊公擢去
憲副姚公鏌代之割以公贖之金兩計者六而畸檄郡
守張公琦經理其間因足以祠之菓利與城居之子孫
縮祭之費市田七畝以先承其匱以俟夫來者之贖是
固人心好徳之同公之孝生能格于天感于君歿能致
歆動人人至于今未冺也嘅自道學失傳佛老氏以邪
説聾瞽天下琳宫梵刹金碧燦煌勝地腴田施入若棄
梗獨未聞支一木割抔土為徃哲地者是無他彼能私
以禍福驚動人人亦私以幸福脱禍之心應之吾道公
人心以立大防者也君子以厚小人以薄君子同是心
而追慕其道是人精神感孚於百世之上欲起之於百
世之下以薫道俗則所以為公地者其奥可知矣二公
亷而明方直而靜䆳學宏識負時名意之今若不足留
宜於古而獨信也又况柄王風俗道化先焉歐陽子謂
立其本以勝之名教之地勝邪之一幾也記以傳盛事
諗子姓世守焉正徳壬申仲冬邵州二十二世孫俊記
　　　三功祠記
正徳庚午予起征藍道䕫之下關所謂白帝城者問其
祠公孫述也予曰越矣哉非鬼之祭也古者慎祭祀以
為國典無謂加典為非宜况賊而神祀之倒持綱常衊
名教乃爾可嘅也夫方述起成都以輔漢為名乗亂稱
帝馬伏波見而少之曰子陽井底蛙耳故不受偽命專
意東方用能佐世祖立功異域為中興名臣而述竟漢
賊以死述可祀則漢莾可祀晉敦可祀他日藍䣕亦可
祀亂賊之臣亦何憚而自沮耶嗚呼世道大關也政而
系之教焉淫祠之當毁有先于是者乎嘗怪述生盗名
器旣誅死猶土偶南靣繆竊血食者千數百年少陵東
坡徒寄春秋之筆而諸葛武侯張忠定范忠宣事任是
方猶未及是正意者將有待于今耶固世道者之責也
旣命毁其像易其額為正所宜祀者土神江神而伏波
亦與焉昔共工氏之伯有九有也其子后土氏能平九
土故祀以為社書曰宜于冢土下關雖一里之社土之
人其世依以生也川澤以出財用而祝融𤣥㝠河伯江
瀆具在祀典潞公所脩益州江瀆之祠故在也書曰望
于山川關又江之襟喉民寄命至要也皆䝉被功徳所
宜報而祀而以告以祈又胥聚于此焉若乃炎精中微
奸偽移柄當是時述能如援擇漢胄自依則述將與賈
鄧等伍望蜀之萌何自而起蜀之赤子何名為從賊浮
橋覆溺入北之慘亦何因而至哉述名教罪人貽蜀人
之禍至于今為烈也故毁述而進伏波與順也亦祀典
也嗚呼君臣天地之大經也亂臣賊子人人得而誅無
赦者况予叨討賊之權者乎植人心扶世教毁賊述之
祀以聲討藍之端道之大關若此無謂然乎哉是秋仲
月莆田見素子林俊記
　　　南平關記
南平佛圖舊關也申其險以自固也無謂乎佛圖故更
之南平因郡名之舊也正月曹平六月藍平十有一月
方平志喜也亦志備也主是役者巡撫高公崇熈巡按
王君綸予與焉分守邵君蕡兵備何君珊與郡之守劉
思賢判張曰善令張憲相是役者是嵗正徳辛未見素
子林俊記
　　　槐庭記
族諸兄廷評槐庭烏山之下居也地衍迤以就夷東西
家鱗次風氣藴蓄萬象俱寂無覩也寸碧隱隱出屋上
則西南數峰出沒明晦無足寄遐矚而騁逸懷必樓焉
則鉅野砥平山縈海截聚落星布萬井湊簇而雲連草
樹綿絡如簀禽魚上下可數也夫不貴其見貴無見而
寓有於見取諸近則然也庭有槐烟霏棲㪚雨青而雲
碧晴旭東上葉沃若有光日之入晴月影布連碎而疎
稠隂隨庭轉據床以憩則赫曦奪炎蒼雪下墮繁樾帡
庇風徐徐然來毛髪蕭爽花糝糝撲人靣祛煩澄慮不
出户而值林野歛熇喧而退之寂也吾逺求乎哉記省
事直今棲息盻戀是槐矣始若尋尺然液嫩焉耳矣繼
若拱把然穉枝出簷葉夭夭鮮淨暢敷焉耳矣今則强
本修榦上摩空青柔枝厚葉結團隂而擁高蓋蓋至是
而槐得具觀焉獨恠夫堅中膩理材不後楩楠而不居
梁棟味足愈風熱而已咯䘐不㕘參蓍為伍色可以染
而鮮麗不竝乎丹青予之道殆然乎殆非然乎夫童而
至於冠日則有待也而壯心勁氣其莫猶人也強而壯
猶是焉旣衰且老則歛翮戢采以縱浪野情夫人者長
風上征如在天上靜言思之其莫猶我也夫均之玉也
而易連城而取刖足而投鵲而韜匱而得其形佀以濫
夫十襲之珍遇不遇耳矣豈有宰物者限其間哉吾舍
槐奚適哉絜短而較長尺刓星漫秪見其小也昔景叔
以百口保符彦卿槐植于庭以自志也其亦小焉耳其
符也其幸也其不符如槐何哉噫斯所謂俟命者也景
叔有言公則無言又無心焉以身之不足諒其如后代
何哉然事者其固有合也景叔子懿旦孫素皆第進士
懿知袁州旦至宰相素亦為尚書吾林起家忠孝九牧
始之貳州繼之公伯父馬丞公父京推公與公則又繼
之視王氏無减也兩郡守伯兄公舜卿子富季弟正郎
君塾皆第進士舜卿公懿同塾富方隆宦業其將來容
不為旦為素者哉公諸弟奎墰又舉于鄉有民寄有士
責容不為雍為靖者哉馬丞京推兄弟竝官封而公之
封廷評也與京推同日命又世所無亦王氏所少也夫
公無言也人得而言之無心也天容得而無心哉記庭
槐併其佀及之正徳癸酉春三月望族諸弟見素子林
俊記于雲庄青野
　　　􁎗漳政紀
漳平始龍巖尾閩㑹而頰輔于潮成化辛卯始析縣理
者弗恪効罔臻正徳戊辰武昌汪侯宗程來為令方是
時賊璫盛啓賄門吏緩禍速化恣之為漁獵取百至民
力匱以轉流侯渙收棼釋之慎示畏約示省嚴以痛梗
右仁弱而撫摩之豪食為歛流為復者數十姓無名委
輸數數然上瘠民疲為懇懇且爭有損上益下之道焉
百廢籌緩急舉之大成廟修櫺星門修社稷城隍又脩
明倫堂建棲神重道則然也庠生有課塾生有師繼其
乏奬其修而登其可進興學則然也樹縣柵塲鄉兵簡
閱之禦盗則又然也皆節縮取辦惟常平難為之所則
倣𣙜鹽議白之當道間一行之得榖八千餘斛比足白
止曰毋吾厲階業備荒之豫而毋啓濫觴之征人以為
宜侯狷而剛故擔荷力而常私在民不養交為己私便
錦衣楊者賊璫黨也勢方炎侯繫其家人之專利者藩
司吏怙勢挾賕侯發之部使者禠其役民則有謠鄉有
虎侯誠禱而尋殪之民又有謡武平㓂逼邑且入侯持
弓躍馬先鄉兵蹴之擒斬數十冦遁去朝㑹故事公役
侯私募為給龍巖乏尹羣言之當道必侯攝侯攝茂著
遺聲遂載被殊奬二邑稱為快侯書績天官父老狀治
蹟請記刻之石以系侯思侯予監臨所取士旣知矣政
隱約未詳漳逺也徐覈之始之自邑來者曰侯果良為
六邑最繼之邑之人言仝郡之人言同士夫言又同郡
之守陳君宗禹來書曰聞有詢于淳淳守者也果良者
也治六邑最方始為得人賀曾生元清林生汝復來言
曰侯果良也文漳人之心且勵嗣政非侯佞也予曰旣
知矣抑不見夫負百里者乎始則矍鑠然繼則蹣跚然
吾懼夫末路之難也侯可乆乎曰可然則南之軫不可
期漳不能侯乆也昔秦人之鼎一千鈞一百鈞一十鈞
令曰舉者與有差烏獲過之舉十鈞又舉百鈞又舉千
鈞然則漳十鈞之鼎也侯將舉其重者二生惘然予曰
人心也記之
　　　性善書院記
見以聖賢而定獨至之論孟子所以擴前聖黜衆説而
的示來學為歸者也聖凡亦絶矣比而齊莊周所畏也
而孟與世子固言之嫁異説以愚人人抑非心所宿存
也滕文國也大徳間建性善書院中敓比丘尼𢎞治丁
巳漢陽馬君文盛以進士來尹宜厥官偕教諭黄君文
雍謀曰是可緩無問庸甚吾道之辱廼承巡撫何公鑑
提學邵公賢檄正之魏千戸某義益所介地院遂聫學
宫户侯丞簿尉胥相成緒黝堊顯麗嵬然一巨觀前祀
孟子後祀滕文公别以樂萬畢然為配廡為藏修之所
神而附之教焉介予友貟外郎黄君顒請紀貞石嗚呼
論性告子蓋屢變矣筍曰惡楊曰混韓曰三品杜曰惡
之端氣也舉其末而遺其本者也后稷文王叔魚越椒
揚食我之生異者氣也氣異如靣固未盡四子所云而
已易曰一隂一陽之謂道繼之者善成之者性性仁義
禮智是也性之善之謂道本謂之命自然謂之天動而
四端謂之情天者至純命者至公情者至真也聖與凡
容有異乎今夫木本同而榮悴異者氣也以過本則惑
矣培而逹可榮也人性一本也聖凡一枝也始同而竟
異擴而充又同也謂之善宜無不可嗚呼定論也事在
强力而已強而為奚已而非聖強而為奚人而非已強
而為奚天下而非人書院不紀之滕之天下可也請先
之滕人士將羣趨而至焉以風天下又可也
　　　廣元教諭黄先生祠堂記
鄉先生黄公之教諭廣元也法嚴而信教専而勤道立
而人化之又戴之又思之則又尸之學祀之寓無已之
托見先生之功之末由忘也方是時先生去廣元乆故
山坏壤棲㫁烟翳荒棘閱有四十春秋講堂黌舍已易
舊址先生不可作先生故祠有司略弗舉經生學子熟
陶冶以出少者嗣學藉無復舊時門下然第相師承取
青紫無能外先生以為明式則先生之功末由忘戴且
思末之能已也廼因當道詣學而羣訴之于是㕘議喬
君縉為立祠御史曾君禄為立石布政使周君瑛為之
記其又未之能已也則又羣訴之于是御史俞君諌為
立石僉事陳君時憲為求記於予刻之嗚呼物之成廢
弛復無可得而知人心者無可得而強也有可為之勢
而無所可恃之實則離宫章華飛廉桂觀竟化為殘甍
㫁礎埃壒莾蒼之墟况以盈丈之祠乆就淪落欲厚望
其復之今無難耶前是主教席與後是代至者予不知
幾人無聞于位與旣去而忘爵里姓名者宜多矣有謀
所以祠與記之之複如此耶是可見先生之澤系屬人
心如是深以固也昔蜀未知學文翁化之故蜀人祀文
翁至今胡安定教授蘇湖敦尚實學太學取其法為法
故亦祀于湖不廢然則廣元之祀先生殆將斯學相始
終無窮也先生名韺字聲叔行實具載周君記今户部
貟外郎顒有風望克世家學先生孫云
　　　雪筠記
予初識方松厓雪筠諸生時深畏愛且敬焉因為忘年
交旣而二君名益起松厓今為按察僉事雪筠為知府
别號皆取名與字為義松厓已屬予記矣雪筠又以記
屬予二君者抑誤為知己也記南都時宿雪新霽雪筠
邀予飲僧舍長松數十株夾紆徑南轉至方丈梅與桂
間植環墻外以下闞墻内庭院蕭然僅二竹亭立碧蘚
間殘雪在其上予視熟忘之客問梅曰古矣桂曰幽矣
竹曰君子哉清不俗矣客謂有私夫竹者有頃風觸而
鏗然聲雨洒而蒼然色烟拂而隱然形月浮而光炯四
燭清影在窻户始信梅桂不能獨當而又有感夫竹之
雪之遇焉夫竹風宜雨宜烟宜月宜而未若夫雪之宜
輕盈瑩潔清而最易見者而加之蕭疎清曠之上離塵
絶俗有加焉造物者又將以彰其介然者以自見耳由
是而論完名竒節不在百圍之大與附枝連蔓之多竹
優為之矣雪筠其深有取焉夫好必得所以好烹茶徑
造雪蓬筠軒迹耳蘇長公遺蝗入地無竹不俗之句意
語造妙然僅得其粗衛武公蘇子卿蓋真得者淇澳之
興不及雪自與雪㑹荒徼之竹不生子卿固有焉雪筠
誠素慕二公者又惡得不二公為告哉或曰松亦雪宜
掦剛風樹勁節青天白日之下將賢昆弟駐觀焉名成
開徑予將披敝氅着穿履棹雪夜之舟坐松根眠竹屋
東南更互兩主人二君笑曰然則何携而徃
　　　虚谷記
霞城周君時謙謂予曰近世立號紀其地若太泛寄其
興若曠而甚適與己無與夫何徃非道亦何徃非學哉
吾將實求之因吾字以求畢吾志吾號無虚谷宜予戯
曰君求實而虚之奚實為君曰是所謂虛而實之之義
也昌黎子記燕喜亭其石谷曰謙受之谷谷言徳也夫
泉山出而流注于坎坎虚也虚則受易曰地道變盈而
流謙受益之義易所謂天道仲虺所謂自得師者顔子
亞夫子而聖䆒所從事惟若愚若無若虚焉耳夫子暮
年預計商賜之損益豈故無謂為抑揚者哉商能虚而
賜重不能虚不能虚則不能受無虚心靜慮渟滀之功
如陡厓斜徑非急則高水不能宿魚龍不能家雖百泉
其無以受也無以受無以實也嘗試呼夫山之椒水之
湄至谷則應虚而靈也又嘗試觀夫勁風之鼓濤吹浪
萬水俱渾惟谷則不渾虚而靜以清也涵星浴日雲容
天影花植禽鳥之蔽虧合㪚萬象下垂毛尠可辨惟谷
水獨宜清極而明異也夫溝澮雨則盈不雨則涸谷受
源于泉者也盈不驟溝澮而涸顧以後時非深焦極暵
水泉竭而谷常津津然潤潏潏然以流沃漑之澤收數
井不當其利君子觀物而㑹諸心登山知道觀瀾而知
源川上秋水之嘆其各有寓也老氏子曰知其白守其
黒為天下谷今夫磽磽皦皦爆盆沼之盈其隱可知也
省方觀象循吾谷以自進庻其免矣若乃滙而溪溪亦
谷也滙而江河江河亦谷也又滙而歸諸大海大海又
一大谷也聖人者與天地並又以天地為谷予之谷小
也小有所受亦小有所趨有至有不能至予不能知也
谷宜有至而予終不能至予知也予重為谷之辱敢累
谷以自附而萬虚一實亦妄有是冀耳矣予曰善君將
有其實矣夫谷不至海决不壅而行之山君循次而入
又奚憂旁躐却限以安于凡處于畫而已耶百川學海
之喻其固自信也君起進士乙科長教事吾莆禔身淑
人不稍稍堕落凡格虚谷固所之矣而其至又可以涯
量哉
　　　頥晦記
族子汝儀西湖之居陽數弓曠焉因泉為池疊石成山
環松竹花草雜寘之行尺徑斗折其間丈而亭弓而臺
尋而夾室入而甕如處而洞如升而廓如邇致遐幽致
其厰以靜收林麓川藪之適化工不言羣有效職以各
奏其成功而吾讀孔氏書日事事文事少以壯且老矣
譬之松然蟠結徒勢而無望㕘天魚活斛水以無逰江
淮河海之大然而㸑薪宰割其殆免矣夫因號頥晦夫
震下艮上内實外虚頥之象養之義也養之時義大矣
莫切於養徳養身慎言語節飲食所以致其養也反汗
朶頥頥晦有是哉其養蓋旣熟矣惟明亦冝有而必養
之晦殆有見夫魚不厭深明之為松累者矣夫淺則招
狹則妬吾惡杜吾之招而取外之無妬者哉君子黄裳
尚絅固有居夫明者矣屏山先生作晦翁字訓曰木晦
於根春容曄敷人晦於身神明内腴而以顔如愚致深
屬焉乾之初九曰濳龍勿用陽濳藏也坤之六三曰含
章可貞以時發也君子自安於潜俟時而發然無容心
焉潜爾矣
　　　靜齋記
予友憲使泰和陳先生文鳴闢所居之東之室名靜齋
因自號焉具書請記于予夫藏修之居與玩適異玩適
爽為宜粤藏修之所冝所也惟齋與居近容溷俗氛所
謂心逺地偏者其然歟古者盤有銘几杖有戒盂之方
圓水從之矣君子取象于物有制外養中之道焉夫動
靜隂陽之分也陽王動隂主靜對言之也其實隂陽各
具一動靜乾陽也其靜也專其動也直是以大生焉坤
隂也其靜也翕其動也闢是以廣生焉故曰易之廣大
配天地人之心具天地而凖之易者也動見天地之心
靜亦見天地之心無不有也無思無為寂然不動易之
靜以藏夫感者如此君子體易之功亦自靜求焉抑易
無心者而有心則人也以有而凖其無靜之功有未易
者於是有涵養本原者焉有洗心退藏於密者焉有齋
戒神明其徳者焉戒懼慎獨養之至靜而遏之將萌者
焉有主一無適整齊嚴肅内外夾持而交致其敬者焉
蓋靜體也而用基焉靜無也而有具焉主靜君子所以
立本而用易也靜則虚虚則靈研其㡬者至神也靜則
定定則堅防其欲者至健也靜則專専則一養諸心者
至純也靜則直直則方充諸氣者至正也靜則習習則
精體諸道者至熟也靜則公公則明蒞諸事者至㫁也
靜則恒恒則乆誠諸身以為學者至不息也範圍天地
極其賾曲成萬物極其變而顯用行焉萬百出焉廣大
備焉盛徳大業配天地而與易凖君子主靜之功如是
夫學則皆道也俗者歧之竒衺者畔而去之名吾道學
幸其偽相訾詆耳吾人者間入其幸以成彼之訾獨彼
人之過歟近時士夫以道學名楊月湖特副人意旣晩
復幸得吾靜齋夫以一臂未交而相信自謂知己蓋古
有而今僅見亦難甚矣記靜齋不于予誰屬哉惜予負
意長時邁之慚受役斯文不能不自創也靜齋雋永有
竒志息煩專慮嚮道甚早日舉趾以望濓洛諸先正之
堂而跂其室幸毋分而自畫焉噫可量耶亦可禦耶
　
　
　
　
　
　
　
　
　
　
　
　見素集巻九
欽定四庫全書
　見素集巻十
　　　　　　　　　　　　　明　林俊　撰
　　記
　　　竹田記
君子合冷要而無忘林壑之思張若儻來歛焉其如故
故常有餘外物至無足以扞芥其中族丈御史大夫竹
田公其固寄之意也公始莆之九牧林氏福唐之長樂
居焉星溪竹田其地也竹公所自况宦寓四方其無忘
竹田也書語俊曰君子無玩物之累亦不能無故土之
思好而不溺好之道也忘己於物忘物以居於道竹惡
乎溺哉夫蓮色香而不乆清不可誣也夫梅任獨以自
芳韻不可廢也夫菊敖霜以晩妍香不可泯也松之貞
過於磥砢檜之古過於屈蟠桐婀娜以多脆桂離披而
傷密若殷紅艶紫嫵媚之華又烏乎録之竹虛心勁節
遠韻而孤標不剛不柔疎不嫉俗亭直而不倚歴雪霜
不以少變君子比德焉吾奉身周旋遊走中外者歷三
餘紀受三朝眷知開府兩藩叨生殺征伐之寄以臨制
百蠻稍當東南一靣逭棟撓以副羣望藉手見郷三數
大夫與我見素亦幸矣然而兕防猰制秋高水涸之期
長風送腥刁斗夜急孰與科頭箕踞清飈徐來玉聲淙
淙然之快吾耳也蒼雪夏寒黒炎奪熖烟霏浮碧賔朋
退而禽鳥來棲移合㪚孰與狼烟野骼俘馘軍門戰卒
褁瘡之厭吾目也材而弓矢貫七札而走萬夫孰若汗
而簡編對聖賢了餘日之適也啓緘疾讀讀且喜喜而
又懼曰斯所謂公也功成身退天之道寵利而居有明
監焉公之歸意竹田先得之矣夫竹歷嵗三而材成則
收功以待夫來者之長公旣有年矣引身賢路之避與
竹而始終焉記曰禮人之田也然則竹公之田歟仁植
義制愽漑而廉收昔則君之今則田之竹之遭有是抑
大始是田也而駿發于公公終恵之近時伐叛之師幾
遍區内廣素巖怗怗然無警賈餘勇以汛掃江之西閩
之南如遺垢然運用無迹而元陽開舒羣隂退聴廣命
脉公也申甫嶽䧏竹田殆自公為烈矣象成簫韶之奏
朝堂虛位望公者乆公無困哉徐為竹田主人宜未晩
也正徳癸酉六月上澣族年弟莆見素子林俊記于雲
庄青野
　　　城古田記
古田古候官地劉林巨姓世居之亦世田之故曰古田
又玉之所嘗産也故又曰玉田開元時始析縣滙雙溪
倚翠屏南揖仙亭立文峰五華于左右以囿羣山也田
矗矗鱗次走坡斜以聮山之極民僅田故醇隂箐䆳壑
逋亡依阻故易閧正統間鄧㓂長驅入縣民廬舍為墟
藏蓄鈔掠以盡天順間訛言陳㓂至縣數數驚民望城
為命吏以為非我乆於處也置弗聞月隂雨寒鳥驚而
鹿駭家無帖席之夜予友大方伯羅君蘖山郎署時
也與故老謀曰古盗衝也城之存乎今天子留意城
諸縣古獨無舉焉夫無大順之希文朔方之南仲奚
城無西川之仗義延州之青澗奚恃能守盍圖諸遂連
疏諸朝下之部蘖山言之部再下之御史蘖山言之御
史則巡按陸君偁任焉専縣之力而相以郡租之羡授
能于永福令姚禎程物略基量功而命日申憲令以痛
城梗姚去而代如姚三越禩功以成告凡縱尺度之石
而址者三甓而堵者十甓而雉者四合之十有七横如
縱損其七焉凡周丈度之千三百有畸凡費兩度之萬
八千有畸岳立雲連如防遏潰柵以隔猛噬風雨而大
厦之庇也辛酉㓂至庚午冦又至人恃城無恐因頌陸
君之功徳蘖山遺故土世世之安之恵也請記於予嘗
聞之畧先事之防者必有臨事之悔陳倉城孔明以無
利引去莒城不備子重克其三都城國之備也抑發端
引㑹固有司其間者古歷三千二百五十年而後縣縣
七百五十四年而後城而蘖山適起其間顯相黙運其
或然而已耶山川靈氣至是完以密矣是固今日一靣
之占亦他日係國安危之地古因以名矣恵荅山川其
固小小哉抑古者以民心為城城吏于土者責也可觀
政矣正徳癸酉六月望日莆見素子林俊記于雲庄青
野
　　　明建安滕氏雙阡記
予友滕公介石吉甫為監察御史風裁稜稜聲獨出儕
軰上旣謝病閒雲野水歛焉以若無晩嵗畢至先隴自
五世祖公高祖公曾祖公處之藏加詳密焉滕世以孝
慎累徳基惠州公貳守于淞而専守于惠也以亷謹得
二郡心乆之猶有遺愛焉楊恭人無愧公妻節齋無愧
公子楊氏蘇氏無愧公冡婦家法莊整建有今先滕氏
天順丁丑公委盡其化卜地東溪抵溪口有告者曰五
里墖金盤山吉視之果然殘甓㫁礎紫茜茸茸滿其上
先是物色營壽邱者伐于盗棄去節齋得之懼其氣之
洩也厚培之别左以葬惠州楊合焉成化丙申節齋化
去則地已二紀氣當完遂葬節齋楊與蘇合焉左昭右
穆禮序而神以安鬼福所及孫七人曾孫十有二人𤣥
孫幾人一人第進士業進士者七人䝉養家塾指不盡
數焉嗚呼地同也坎而穴又同禍福若是乎異所謂力
小圖大吉地待吉人者非歟隂陽禁忌司馬公舉葬大
尉公授意葬師事以明其不足信卜其宅兆伊川先生
謂擇其土色草木之美則神靈安子孫亦安滕固世徳
之符亦或是道也及是闢萊蕪而一新之甃以堅甓固
以灰石周其垣而繚之立饗堂以居祭者扁曰惠州知
府滕公兩世墓道割腴田各五十畝以續嵗祭之費盖
自𢎞治某甲子至某甲子始周事倡之者介石相成之
者季父松伯兄祜也心良勤矣介石對予語梗曰不及
生之圖役役然其後抑末矣滕世有祐之心乎墓之修
與田之存否未可知也見素其不薄吾念幸記以惠吾
滕嗚呼孝子順孫起於義以致其心之至者也古者墓
不墳吾夫子于防崇四尺墓不修朱晦翁修西澗之墓
而高其垣墓不祭陳太邱上塜古之人皆用之鬻檟落
門致孝思􁃻􁃻焉滕之力足以自付剪荒翳而文頽剥
儉致其盈所貴為子孫者如此纍纍廢邱其惡忍視哉
族逺日亡昧鏡考而涸先澤元氏清河阡表預告也望
滕氏以世不然不有介石之心與劣老子之記正徳癸
酉秋八月望莆見素子記于雲庄青野
　　　福清四城門記
福清四城門成者民羣相率來雲庄請記按縣本長樂
割地名長安名福唐又名永昌福清今名也吻海背岡
風潮簸嚙山秃赭乏林木石離離骨竪人鍾之忠特竒
峭其次亦凝重自立最下則鬬狠以梗官政故俗然也
縣舊無城郭賈胡之舟東泊則狼顧鹿駭䑕以竄當道
者憂之且城之材鉅而力詘也且門之須而城舉焉而
令政弗肅役者玩正徳壬申上虞朱侯朝章以左官來
知是縣負刑曹之刑名内臺之激揚張翕牛刀鷄割風
疾而草以靡燭照之而隂無所伏弊孔呈現費復而門
程工垣屬為固崇其樓采章之納逺景而騁遙矚有戒
棲禦兵焉因地命名其東曰文興西曰雙旌南曰龍江
北曰玉屏嶽立雲連觀政者以為知務夫國無小大善
守者全易設險取坎重門取諸豫而艮為節慎出入門
闕垂先事之防者如此汴之東西水門昌黎子以閈冦
偷固風氣宣布君上之文武歸隴西公之功侯之四門
其不深可紀耶抑善治者以得民心為本畫地而守金
湯無足為固民之心皆城也一或携貳雖鐵扇石樞嚴
門重閉將折樊而入無難者故曰在徳不在險侯才望
特絶外至而來固日月寓于福猶畢志縣人垂無拔之
厚惠嗣侯者其尚侯是心哉崇土而城結民心而城將
並以舉矣正徳癸酉秋九月下浣莆見素子林俊記
　　　槎村范氏祠堂記
范春秋時晉士㑹采于范遂因為姓至履氷相唐以顯
其後居嘉州則文正忠宣文肅居長安則忠文石湖尤
顯者居豐城自平始履氷六世孫也子姓繁衍㪚居殷
墟上郊槎村固庄富銅赤塘聨緋疊紫至清敏為盛槎
村𣲖也入國朝州守衷察使鏞大叅鍈父子第進士修
譜建祠衷志也譜屬鏞鏞成之祠屬鍈力未逮也鍈之
子貢士珪又成之助以祭之租百石計族之田盈畝十
其升出之以供祠費董以族之材者七人正徳戊辰祠
成奉平主于中始祖也先祖則各虛其主祭之日題紙
祔之畢則燬懼僣也始祖祀以冬至大宗主之先祖祀
以立春各小宗主之祭畢舉族燕數百年曠禮續之今
盛事也不可無記珪旣令吾仙則請於予禮天子七廟
諸侯五大夫三唐制一品二品四廟三品三廟五品二
廟適士一庶人祭於寢宋王堯封議平章事以下四廟
副相政府至東宫少保三廟餘皆祭於寢廟惟襲爵嫡
子得祭子孫官微不得祭事竟不行夫五服貴賤同之
限于廟則大夫不得祭高祖士庶人不得祭其祖伊川
謂有服皆可祭一廟寢廟無害祭高祖晦翁以為得祭
祀本意伊川冬至祭始祖立春祭先祖晦翁亦據行之
後疑近禘祫而廢議者謂伊川以義起重本也晦翁以
疑廢明分也然禮從宜從伊川也記大傳士大夫大事
祫及高祖則未嘗無祫也先代始為飲食亦祭而始生
不祭非人情似未害為禘也夫物品之豐殺貴賤自分
因心孝敬其未始異也惜宋已無定論伊川謂無可考
予惡敢臆説哉然近世高祖之祭家行之合族非祭無
以致其聚故始祖先祖之祭族行之所謂無可柰何之
法也而易廟名祠同堂而異室則亦不失祭寢遺意而
范叅以專主暫主名分尤嚴蓋又合程朱而折衷者可
謂族祀式矣然有屬者渙則萃萃則觀將無多行可法
與己不自愧而人愧之者乎與斯祠者欲均此而無彼
也載徳象賢又將無私淑文正忠宣忠文為烈者乎若
石湖間有餘喙則斯祠也崇對越聨䟽戚廣孝愛寓規
箴可無敬乎可無畏乎范嗣兹益有聞矣
　　　西水竒遇記
由柄之移政之細搖民和以召民亂上悟奮神武誅之
四征弗順㓂以平饒旣燼復燃犯撫及廣及衢及徽所
至如刈菅蒯燬巨聚墟之主事胡勉之之父封君汝忠
度賊必至曰吾婺無足恃家可墟眷聚不可汚渫金陵
兒官寓也吾其行矣携安人眷聚與偕垢靣首蓬膚粟
而足繭與豺虎爭迹魑魅魍魎相叫呶其至其否其未
可知也勉之督輸閩淛抵嘉禾惡報喧遝家無望七旬
之二老屬之幼壯燹入鋒出鳥㪚而魚驚其離其合保
與否未可知也解飛之分遣徃返旬月心愈急而鄉問
愈以遲驚憂成疾親亦亟圖兒見詎意嘉禾行曹適兒
之使節西水旅泊適親之舟航噫竒矣封君聞勉之在
喜以悲信以復疑勉之猝得報喜以悲信以復疑其然
耶非耶夢耶非夢耶傳者報者誤耶走迓果然其天落
其地出翼飛而至者耶渾家托幸更生殆不覺疾之去
體噫天於胡若是厚也昔張吉三入涪父方許歸可謂
難矣杜羔得母於潞獄之訊亦偶然事謂憂離孤迹歷
險艱分百死公次忽逢者耶遇之竒有是天佑善固無
爽也其積也有素其續也有原其感召也又有幾胡由
唐歷宋歷元以今基仁世世封君續之旣長主事之一
念誠孝又旣至天道人事斯足徴也長壽戴主事錦者
邑䧟于盗獲錦謝釋錦獲眷屬又謝釋眷屬䕶其廬獨
完書帙衣被毛芥無所取噫謂彼人亦人心耶或曰封
君曷以不學戴曰避者常也感者修之素亦或然事也
君子用其常正徳癸酉十月下澣莆見素子林俊記
　　　保和堂記
器也者卑承而虚以受其命數固然也如累棊然高則
危欹器注水滿則覆求其多且併其故去之矣易所忌
者盈所利者其謙也書弗畏入畏老氏子曰寵辱若驚
居寵利者其明戒率若此而况於王乎王者之尊視天
子下一等耳其地親親則易嫌其位禁禁則易偪其禄
世以厚則易凌徳而濟美為尤難非所以保富貴守國
無疆者也唐在周時為申伯故封我太宗朝以封先王
四世矣讀書秉禮甲在諸藩今殿下尤賢名鏡前美而
輪徃覆淵懿惠和清寧樂善之可悦與自賢速戾之可
指加創勸焉致齋之次曰保和取孝經諸侯之孝義也
古者爵公姓以侯以藩屏王室自秦天子稱皇帝遂王
其封其所謹固侯度也周封叔虞於唐見諸傳記僅桐
葉得禾數事然以康叔誥命之詞考之無越敬徳和民
助其君以宅天命而以敬典終之蓋敬徳之聚也主一
無適整齊嚴肅敬也齊明盛服非禮勿動所以居敬也
王之道穆穆焉耳矣藏明於晦守智於愚持盈於虚歛
百動而俱寂之為而弗有功成而弗恃盖無時而不如
齋者况齋耶孔子之所慎也其為言曰三日齋一日用
之猶恐不敬則齋者敬之地也凝神定慮使躁心消侈
心息不齊者以齊則在我者重物者輕穹爵懸勢跡忘
之心亦忘之已忘之人亦殆若忘之如喬嶽具瞻坤輿
優於負載功者冺席其惠者無與及知焉夫然後保社
稷和人民安享和平之福以茂衍仙源與封民相安千
百世無異國家咸休無窮焉周公穆穆迓衡意不外此
俊朽衰下質意外賤姓名聞于王謂長史瓘曰保和堂
旣飾其屬見素為記予心所欲也瓘承命亟書遣价五
千里致睿勤于俊焚盥拜讀雲莊重有光色謹受命卒
業為忠於王蕪謭之文無足以發靈宛穣川嶽以負王
教罪若愧加焉嵗正徳九年甲戍春正月榖旦又二日
雲庄㪚民見素子林俊謹記
　　　陳先生石齋祠堂記
白沙陳先生石齋之崛起南粤也不偕一命甘韋布以
老薦書連絡迫部檄不得已起起而又去憲皇帝知其
賢特授翰林檢討先生受不辭又去竟未嘗一日立于
朝無得于言無所施于其政以收有尺寸之功然而孤
風遠韻上溢旁流盡一世而仰服之身領者神䧏聞風
者意徃賢者式不賢者愧以阻且化椎埋胠篋脂貌漆
中之流聴下風而馴素節黜浮鎮雅名儒高士後先焉
先生於名教可謂雨澤枯水熄熖風奪炎其盛矣乎先
生殁一十有四年内江高君大和以名御史來按部惻
然曰大賢君子身之所生政之所臨與凡過化之鄉莫
不有祠表先民崇道化也先生白沙之祠顧獨無立非
曠典抑非吾人責歟謀之大叅黄君伯望僉憲王君為
立祠堂又求先生故嘉㑹樓而修葺之義風奮激逺邇
騰歡舊門下士為市田合若干畝以充祀匱侍御君以
俊辱先生知書來屬記嗚呼元氣㑹而名世生在我南
服楚舂陵閩建安嘗載當其盛而黄雲紫水亦宇宙川
嶽于今矣氣之㑹意者其時先生蓋當之也先生身長
八尺右臉有七黒子開頴絶人舉于鄉棄而從康齋呉
先生學康齋之有先生猶挺之之有康節先生始求之
愽乆之曰雜矣又求之靜乆之曰偏矣雜佛老而超佛
老張朱二夫子先迷而後獲也遂以宋大儒為依歸其
立志甚專嚮道甚勇涵養甚熟徳氣粹完脫落清洒以
獨超造物牢籠之外寓言寄興于風烟水月之間與天
地同流擊壤同其自得舞雩相始終焉先生之隱與措
施之大致于是具矣用世之志阻于鄉爭名而晦處無
間其窮其逹其亦固有命耶夫麟之出為時瑞者也容
有不知麟龍之在田在淵其方所容模量耶時也者聖
賢不能易也君子收諸已者厚而外取諸名者廉居之
安而獨成其我之是未定之一鄉一人而終定之天下
後世彼倡朋黨攻偽學其人安在哉侍御君首及是舉
其風神意氣有相感孚而欲寄素衷于瞻趨景行之外
獨表厲然哉二君相成亦具知其趣矣正徳甲戌春仲
莆晩學見素子林俊記于雲庄青野
　　　毖齋記
查君原愽在童孺時也獨檢押不狎戯尊府主事翁一
愚擇所宜諸子授之遣從祝郎中惟貞遊祝君逺大器
之學成取進士為主事吏部上其績天子褒嘉之尚加
毖懋見之制詞者如此而一愚翁之義方祝君之心授
率無易于此焉君取毖以名其齋以上本三事之訓以
持循而致重也視臬吾閩謁予雲庄求記君樸訥沉永
剛中而柔畜實過於華有毖道焉按毖慎也以侈對則
約以怠對則敬滿對則謙疎對則密夫約則鮮失敬則
吉謙則受益密則不至害成蔽以一言畏而已慎所以
繼畏也易震之象曰洊雷震君子以恐懼修省恐懼畏
也修省其慎也君子有所驚懼修正其身思省其過咎
而改之有周身之防有克治之勇有制事决幾之豫有
所畏有所慎也無所畏惡不至哉自夫淫醟飢飽勞逸
之無節病入之然後實腠理固元陽始不慎而終慎也
抗懸流爭怒峽曲折以濟如砥之川而舟溺焉險則慎
慎則濟夷則不慎不慎則不能以濟戒慎之功其容斯
須離耶治身如治疾防欲如防盗臨事如蹈虎渉氷如
張機審括無敢有茍焉耳夫然後存省功宻日改月化
優入賢君子而無難若處若顯委時命而聴之無容心
焉樹竒節還古風發彪炳之文以茂𢎞光偉之盛誰禦
哉君曰謹受教正徳甲戌夏四月旣望莆雲庄㪚人林
俊記
　　　竹亭記
予友胡先生竹亭性嗜竹始𣙜商荆南也因行署之竹
結亭對之號因以立矣歷秋官大郡大藩至于今左轄
或仍其有或承其匱或地無可致心固與之則固竹亭
也湛翰林甘泉序備矣夫竹無情者人則有情人之美
不自見寄之竹以見固有有而似無而愧與自賊其美
而慚者矣有假以自文因以自放以貽竹之辱者矣俛
仰今昔愛蓮愛菊愛梅者何限獨濓溪柴桑孤山以名
物之美亦有以人見焉者矣竹自武公之後自見者誰
歟七賢二仲吾懼夫竹之不吾與也夫道隂陽剛柔而
已凡植之族木少陽故剛草少隂故柔而各類為清濁
松竹剛之清蕙蘭柔之清故君子儗貞於松竹儗芳於
蕙蘭樗栲蕭艾其無謂取之剛柔失位而得氣濁也先
生安定名𣲖又居鄱湖多竹之地亦旣傾而與之矣痩
勁清逺温乎其如玉而不倚不隨絶凡格以獨超埃壒
之上自諸生與予友四十年始見之如巨區新竹解籜
而出林繼則緑葉翠莖洒清飈而擎素雪繼則玉質金
聲實堅以好材而取宣和合信紀要而纂𤣥隨器使無
不如意彌綸㕘賛召儀鳯而書獲麟妙用神化其將有
屬矣先生循竹之性以移竹之情而顯收夫竹之用珍
實懿望與竹相始終予不揆欲私附武公不知予容否
也正徳甲戌秋九月下浣莆田見素子林俊記于雲庄
青野
　
　
　
　
　
　
　
　
　
　
　
　見素集巻十
欽定四庫全書
　見素集卷十一
　　　　　　　　　　　　　明　林俊　撰
　　記
　　　龍溪修復廟記
昌黎氏以社稷孔子並祀致隆殺于以功以徳之間杜
樊川以為善尊孔子夫徳配天地固也宰我子貢有若
孟子尤善尊者程子謂語聖不異賢於堯舜語事功也
則尤以功名昌黎語或未詳樊川固未察也夫聖而行
道於一時未若刪述六經明其道以垂憲萬世聖而師
也故自京師以及天下學必廟孔子龍溪廟學枕芝峰
以正挹龍騰之秀儲英妥靈令以為不已利也易偏左
士積弗平羅守列為復倫堂舊之廟未復羅以遷去仍
襲者乆之士滋弗平史侯立誠以進士來令毅然任復
曰邑與學誰利泥均爾位寘復為宜吾將圖所弗病在
民與弗替在廟徐而舉之節縮浮費一再嵗居以僅贏
潘侯旦之適守也續而足之逹之巡按張君景陽謂宜
具材攻位付能于陳文真董以邑幕李濟程材校功侯
身蒞之廟廡堂齋綽楔欄檻易者復廢者新而凡闕者
以完丹漆鮮爛奎章騰照守偕僚貳上官侯崇阮侯芳
龔侯震胡侯寧道共幸文昌之符愽士潘君榮呉君璋
關君文英具書陳生餗請記惟世道繫人材學校羣材
之地如金之冶孔子其型範也火候視至鑄不出型範
之外而苦窳破裂中間得承其似以重副人意者恒少
七十高弟子孔子身陶鑄之而物品人殊矧流而愈異
者乎司馬談以隂陽儒墨法名列六家班固増而為九
莊周肆詆聖謨李斯坑學徒焚其書以盡視學佛者流
祖尚顧有愧矣方今士無異業儒冠衣皆誦法孔子者
也其所型範果神㑹如顔妙領如曽成徳如冉閔逹材
如由賜者乎推孔子所優用而未用者時而舉之如虞
五人周十人者乎如殷三仁無忘故主為烈者乎如宋
四儒開道學之傳為盛者乎承其似固在此也夫復學
之舊小也抑末也復心之舊大也其本也予俊也甘執
役孔子廣復廟學之意為諸賢誦之相規之言非以告
君子也正德十年乙亥春二月望莆田見素子林俊記
　　　杏壇授受記
杏壇在曲阜西八里吾夫子講道之處按雜記夫子出
魯東門過杏壇曰臧文仲誓盟壇也援琴而歌寓睹物
之感因之而講道焉堂曰教授堂孔廟之前其遺址也
相傳鍾離意修夫子車身入廟拭劔履張伯除草堂下
得白璧七枚伯懐其一其六以白之意意置之几前床
有夫子甕意發之得素書曰後世修吾書董仲舒䕶吾
車拭吾履鍾離意璧有七張伯懐其一若叔世䜟諱之
書好事之說固以誣夫子也明帝幸夫子宅命太子諸
王講經堂上乾興間孔道輔又起為壇環植以杏名杏
壇昭靈迹焉嗚呼容知一席之土為太極之先造化之
祖品彚之紐牙六經之精血天樞地衡萬古人心之綱
常命脉也哉是圖峰壷為吾弟待弼所作圖夫子起今
之諸子也杏壇逸響傳濂洛關閩凡四振紫陽之響傳
復齋𤓰山以授我巨軒松湖二父子而于野慎齋玉井
子木四孫又兼四如之傳祖孫兄弟家自師友鐸音泠
泠然傳我三復又我敬齋殆八世及予而響絶矣昔楚
昭王欲以書社封夫子子西曰王之使諸侯有子貢者
乎輔相有顔回者乎將率有子路者乎官尹有宰予者
乎王曰無噫斯予所不附人數者也周公之不夢乆矣
臨河之操丘陵之歌鳯傷麟喟時有嬰懷者林諸子其
將無家學一念哉附四子以望魯宫墻以乞靈夫子吾
家一響又于兹有續矣諸子識之是嵗正徳乙亥六月
上浣見素子俊焚盥百拜謹記
　　　味蘖記
予他乏技能頗頗竊喜士自幸世嘗說歐陽文忠公名
喜士而士常負公予未見其然也可為世道幸矣晚又
得秋官副郎王君時行以重副予意時與泛木蘭歩青
野陟仰高周覽八極就雲庄而憩息焉君别號味蘖旣
又更號蘖谷予曰無王懿敏家法然哉君曰無之懿敏
以文正子自苦甘而苦也大用苦而苦耳大用起真州
農家先高祖尺籍于莆貧不自活者四世𦵏則隨俗爾
爾大用生八月而孤十四嵗而失其恃雖天幸一第而
食于官者以淺居無一錐之恃嵗時托神主僑寓以祭
記曰傷哉貧也魄也何所神也者其何依生者其不足
謀也蘖味之苦世之苦有過大用者乎噫深矣故蘖之
不足而谷取焉予為之惻然易明夷艱貞彖曰利艱貞
晦其明也大𤣥之窮其初一曰窮其窮而民好中夫處
傷處貧當晦其明正其志安其窮樂天知命而好中者
如此環復消長之㡬蓋有俟之道焉復生于剥者也物
不可以終盡故受之以復苦有甘道焉深谷為陵生憂
患而死安樂其勝指哉昔范文正公杜祁公皆起孤寒
位通顯為宋元臣夫有其立則有其地蘖谷其二公為
心哉予將取得士之幸矣蘖谷曰謹受教正德乙亥夏
六月望鳯山見素子林俊記于雲庄青野
　　　城新城記
新城屬建武本南城黎川舊鎮附呉荆與閩粤相犬牙
烏合之衆星流電出雨至而風㢠居之人苦之宋紹興
間析為縣叢山孤寄而地常夜驚自逆瑾搜括財公私
以盡盗戢戢然起而撫之長林饒之桃源瑞之華林汀
之大帽與荆粤之宼日垂涎建武新寄命虎口者數嵗
民願城令徐侯繡以時詘也強應之築土而城高八尺
上覆以草徐憂去黄侯文鸑來令嘆曰茍矣夫以尋築
而尋補孰若一勞而永逸且新雖小實招武之咽喉建
武之屏蔽新可守則遠邇可應智可謀弱可備敵可以
戰而勇可以追非獨新利也士民以為然合而議之城
厚一丈高加以尺者六址内外以石者半垣而甓者半
週九百丈堞者若干舖者三十六鐵而門者四東曰望
閩西曰通濟南曰昌文北曰朝宗樓而覆之費之直以
邑之租與力之衆寡豐嗇為限計旣足責之自營而督
以監幹令惟視堅脆前却以為勸懲畫既定以白于總
制俞公諌巡按某君某皆以為宜揀日授方百堵並作
憲副楊君璋以兵備臨視申令責成役奮而功以就邑
人樂之因正郎李君泰郡守何君垕請記于予夫設險
所以守國武牢營而鄭人懼東陽城而莱子以服息無
時之備觀敵審勢以逸而代勞城未可無築也然亦未
易築者財與力民出也其可圖始乎哉非有以恊于下
則怨生而謗起上亦因以弗信弗信則阻矧兹大役也
哉故甘心臨事之悔而絶意先事之防善令者亦惟無
怨於民爾矣孰肯貽乆安若是耶抑是城民惟令副也
庸無民之副哉旣勞思節之旣費思復之雪寃宣滯謹
視其樂苦推心而垂仁者無乎不至亦如城然祗見其
恃而不見其厲民安于令亦如安于城然而不見其為
功則侯之城城其亦城人心之地哉予侯鄉舊新予舊
撫屬也尤私之故以屬侯與嗣侯而􁎗者正德乙亥莆
田見素子林俊記于雲莊青野
　　　峰湖記
峰湖本方壷樵谷故錬冶處梅峰東引而水與湖㑹山
截焉嘉樹蔽虧修竹環映無飄壒浮歊之所城中隱一
山林殘碾㫁竈叅錯于假山方池磴回川曲之間又若
挽馽絡以遊乎方之外予友陳君敦賢愛之翔其直而
市之徙文峰之居居焉因引為號乆之曰無殆神仙者
流意固有寓其未足告也抑地之名舊名之我亦熟矣
吾取其似代之易峰湖黜虚就實援之彼以入之於此
吾儒運化殆其然歟神仙吾不得而知也世無是人則
冝無是事倡為是説非獨方士之妄蓋有托而逃者矣
君風神清脱運博而操之要視天下事若無其難在司
諌有直聲逆璫時例與調停方壷所以寄也起藩參又
起臬貳提學懸穹付以待者不淺峰湖無蚤計耶士君
子身雖廟廊未嘗一日忘林木魚鳥之思峰湖常在烟
霏泡沫流上而生滅者秪見其小也傅巖渭濱南陽藏
聲巻影拔俗而離世一旦乗時應㑹使人指而駭曰此
築徒也漁軰也耕流也突然起其若是烈也是固吾儒
作用之常要之於山水不為無助山受而大水受而深
積而至於含元氣宰化機長養萬族賛發育以逓承二
五之匱峰湖固寓彼而取此矣其獨留情一玩適間哉
若乃酬雲水赴烟霞還迹山靈梅山香山爭其高西湖
鑑湖爭其凈冽峰湖十年外事未晩也正德乙亥秋仲
鳯山見素子林俊記于雲庄青野
　　　龍巖儒學改立記
龍巖本新羅開元時始縣儒學之建皇祐時也始縣東
繼縣南一再徙而西始定前廟後學位序良稱文物于
是乎改觀自學移而右文物不殊科第如縮議者委之
右岡之昻憲伯胡公重器給贖刑之金復之屬尚義林
鉅董其事化腐為新佐缺以完齋號庫庾于是乎備鍾
靈萃淑斯其一占矣愽士熊君恒金君禮來予請記予
惟學校之設所以型囿羣髦端性原立政本而出治道
人材登耗世道風俗斯關焉是固有司之事亦明刑弼
教者之所宜為也而徙立縷縷未免青烏氏之拘然卜
宅經野古固有行者矣均之田也而一易再易均之材
也鄧林之出稱獨美地之肥磽有固然者朱晦翁先生
病漳學偪仄欲移貢院行衙廣之業未及而去北溪陳
先生申前請寺丞趙公汝讜從而闢之兹學之改三君
子是意也又况因舊而復者哉抑龍巖改學晦翁嘗記
之矣其要欲開以聖賢之學以逺其到而病夫作興者
之未能也今之改敢外是為告哉夫士先乎志養其到
以有為也道果逺乎哉學宫建置感於彼有通於此者
矣孔廟言言前瞻具在倫堂翼翼指授有嚴固有精神
意氣之相感而逸志頗念之不敢留相輔成性相觀成
德相先成學如同罏鞴一成而不可變均斯道斯世為
心今人弗逮古人為恥生色山川還故否而盡泰之改
學歆發殆其然歟閩興學自常公衮漳道學傳北溪為
盛要殆有然者若規規位寘以徼恵偶符之天固有指
為今日病殆亦可無畏乎正德丙子莆田林俊記
　　　歸全山記
九華擘左臂而南弱其中縮之枕紫霄壺公當其陽土
人神淫神祀之乆之明其誣弗飾風霾暘雨頺甍㫁棟
委棄之榛藂茀草之間屬偷兒以盡部使者正祀典聴
入直無承者及是方梅墅茂卿輸粟受焉闢其蕪穢繚
以周垣當其氣以營壽邱覆客土昻之樹松桂栢竹四
時名花果布竒石而亭其左右曰真寄曰行休表其中
曰梅墅曰仙臞夢境又亭其徑之曲曰納春于是山之
孤岑複嶂烟霏開歛出沒而明晦者無出乎目睫之近
而林籟谷響村謳野嘯微㫁而顯續者收拾之支頥抱
膝之前境殆異人世梅墅偕客樂之曰吾生而遊死而
休由吾自盡適吾性逭孫子自致之責郡伯張公白齋
梅墅二方伯兄松厓雪筠舊也為書歸全山于石夫萬
有乗化同歸於盡生有息者也魂氣也本諸無魄精也
根諸有人死則魂升魄䧏升從陽從無棲之象之屬之
尸俎之求諸有也䧏從隂從有衣之薪之屬之坎秘之
藏諸無也然生不可乆生寓舍死永宅也生可恃乎哉
君子知生知死修其全以無愧乎生庶乎還其全以無
愧其死歸真復命與山無極所謂生順死安無遺憾者
非然歟梅墅曰然請書為是山重正德丙子鳯山林俊
記
　　　吾道滄洲記
延坻浮島靄樹晴蕪荒荒然一碧家鳬鴈宅魚蝦孤屋
㫁蓬寄厓根而臨木杪陸居水著樵兒牧豎耕釣者流
迹交乎其間皆索落蒼凉曠莽之地惡有飛蓋輕輿雕
瓔壯馬高牙長纛從衛之赫然者哉故非無懷逸人與
方外之士不能到到亦不能安以樂也自子為先菊莊
翁卜壽邱也得雲庄之勝立土屋以備齋守庇霜露格
猛噬而防之名聞所知翕翕然懸一覩為快至則訝且
笑不稱情不知庄之勝固牘之矣曰碧山疎雨青野閒
雲臨滄素月古洞真風者選其勝以立名吾道滄洲者
櫽括以見吾志屏山拱北仰高一快後樂獨高雲寄未
縷指爾矣道胡為其滄洲也謬嘗渉跡人間樹么麽之
風槩愧鴟夷子者甚惡取附逸人决亦不自儗方外樵
牧耕釣委心焉性樂也樂在是將吾道在是有弗吾樂
將亦弗吾道惡強吾同哉雲物為徒造化為友乾坤為
客寄寒暑屈伸以為嘘吸無名非譽燐走野而風過林
居之安故弗移取之甚廉故無奪所好以收吾寂自吾
有者也自無而假之有其終有者哉易艮其背无妄九
四可貞遯九五嘉遯貞吉洲不變道亦不變洲寓道道
寓易觀象玩辭觀變而玩占滄洲付吾老矣正德丁丑
端月三日見素莆林俊書于雲庄青野
　　　志樂樓記
閣老湖東費公輟樞務歸鵞湖也居之左掖立重屋以
藏圖書納素薫而來逺景志樂也昔歐陽子輯古書萬
卷石刻千卷琴一棊一時置酒一壺以自老五物之間
又嘗患珪組以累其形憂患以累其心無得極所樂償
夙願焉六一所以志也歐陽子公鄉人文章為宋宗工
蘇子曰歐陽子今之韓愈公取志樂歐陽子自况亦今
之歐陽子自寓也年甫二十及第第一人四十五而入
内閣又二年解其政遇之蚤迹之竒境之順歐陽子弗
及焉百年未厯之嵗月猶優乎其半視歐陽子償夙願
于畸局落景之際則又逺矣歛有於無息諠於寂至動
而約之於静塞宣滯流渣滓俱化無官責之足念世機
之當防極其樂將有出五物之外寄廣大游高明輝光
日新晶彩騰發如列宿行天孤峰立于千仭槩以樓有
不足盡者斯公樂也抑古者進亦憂退亦憂公志樂無
與古異耶噫斯獨樂園之微同樂蓋有寓焉志樂殆無
志憂者歟一旦聖天子舉文潞公故事起公于家則是
樂公不得專予竟得之雲庄殆横山而近又適歐陽子
之年樂非予誰諉哉正徳丁丑見素子林俊記
　　　方洲記
自予師事國老文思公友中丞坦洞公則聞彭氏智溪
山水之勝八景公大父先詹事蒼山公所名者也繼聞
官山八景之勝公伯氏正郎七一公所名今其孫藩㕘
君師舜方洲立義取智溪所謂品洲官山所謂方洲者
也夫地瀕于水曰干夷曰漘高曰岸環水而高其中曰
島夷曰㠘又夷則洲也水截陸㫁限隔人界一魚鳥樹
石席主者之庇以謝絶利有之伺大塊者囿吾以獨也
仰觀俯察物物可以自照以靜見天機自適翛絶出塵
之趣將日月予老是洲矣而超影結知懸黎翔售譽馳
跡解雲水如脫若將寡情者嘗觀夫洲矣氣至而蟄者
振勾者出萌者以逹噤者伸其喙淵而濳者神其變化
方洲要無得不然者而神遊意徃要無得割遣是洲也
蓋坐臥之所恒對存記忘之矣迨暌離延佇糾結非把
翫之真而寓目貴遊非草野之㪚便土長洲居之習也
又懼夫雲物非故北山猿鶴將于我乎疑而區區悲喜
之犯吾慮遊絲飄風草根蛩嘒之屬吾耳也夫雲八荒
雨六合歛而邱壑為徒皆洲之素也又奚用情哉方洲
夙肖世閥韻致温永督視楮局省費數萬緡李衛公所
謂公卿家子弟習事非歟為是洲致慰浣焉正徳丙子
見素子林俊記
　
　
　
　
　
　
　
　
　
　
　
　
　
　
　見素集巻十一
欽定四庫全書
　見素集巻十二
　　　　　　　　　　　　　明　林俊　撰
　　記
　　　城東别墅記
人具天地與元化並者也非放無以宣用非歛無以退
藏物假大于夏而揫歛于秋與時消息者也石首張公
東軒國持大㕘布政仕衢方亨抱負斯副而筋力且健
强竟之屣脱以去戀戀然草澤雲水自命蓋有以預見
夫豐亨之不足恃留有餘不盡之足貽者矣張世聞家
公尊府訥庵翁起進士僅僉憲事翁是之留者東軒也
公之子石洲崇象又起進士今方為翰編人屬逺器公
是之留者崇象也夫量夫器者盡則吐而不受不盡所
以貽也益不巳必决屋成而陳三瓦宣其用而不盡乎
其用歛殆非早計歟墅去城東百武還徃有餘便薄田
數畝低垣短屋有餘業竹㠘蓮塘蘭畦藥圃四時之花
實有餘勝而馬鞍龍蓋諸山梁湖頂湖荆江諸水擁高
清而湛浮碧嵐霏變滅草樹之敷腴瑟縮烟㠶洲鳥下
上於蒼茫杳靄之間動見天機靜含物妙堯夫之觀物
殆然也义魚摘芡引清風延素月與樂天為徒歌棹歌
誦歸去來詞追武夷之逸響回視官書僕僕升落非譽
之日棼吾前諒有辨者是墅吾息心焉昔愚溪由子厚
而名亦由子厚而類昌黎序盤谷多溢美柴桑之菊平
泉之竒卉異石若在下風境亦自有重者墅殆免夫崇
象予湖南首得士謬予知巳至今焉是記也以紀賢于
公亦為崇象地云
　　　二烈祠記
國家廓清内難時也死事約略可省記者方侍講孝孺
練都御史子寧黄侍中觀陳尚書迪周紀善是修王修
撰叔英王教諭省與吾鄉陳知府彦回陳給事中繼之
凡四十有六人餘忘之彦回龜塘人死職繼之巖嵁人
遷涵江死言尤慘嗚呼有馭世之大經有運世之大權
自傳子而家天下也厄再世觀扈權在君桐宫權在相
三監權在親傳位長君權在母我太祖知天命有在權
在我有人也經徳弗回立焉者正也我太宗權之軌世
酬物存焉者大也諸人共起而爭之抗聲綱常守焉者
定也蓋至是而國歩康時化順大玉弗移采章猶故容
有意諸人者是修死曰彼食其禄自盡其心追論子寧
曰使今日在固當用之而時或事異猶無失玉成明偉
之烈若猶唐然王魏優之義不可為訓君子殆有議焉
諸人孝孺廸觀祠故址省祠學宫子寧祠金川書院瘞
遺骼鋟遺文上墓碑固巳起當時而盛行近代俊嘗議
莆忠烈並祀一祠無應者侍御胡君文靖景尚風節得
二烈于兩庠㕘諸録誌無異在祀法祀為宜偕侍御王
君應鵬藩臬伍君符王君金劉君玉曁諸大夫議可侍
御程君昌代至議又可屬守馮君馴令雷君應龍立祠
以邑幕黄傑視祠成屬記于俊夫氣化相乗常否易位
不通不流不塞則逸而不可制勢無得無義之守以立
常乆之則貞為正者也死則誰免之斯逹之所視無畏
矧自信之深耶陳之烈有文龍叔姪淬之三父子兹又
二公雖通譜未然要視莆而半噫盛矣記而附書之正
徳丁丑春三月上浣莆後學林俊書于雲庄青野
　　　周氏西族總祠記
周之先元和鹽鐵轉運使适始入閩始璋固始令乾符
時也徙莆始百讓起居郎端拱時也淳祐時直學偉僉
判俊又徙清江叅軍性仲子起子也清江周相望東而
周者東族是西族也今高明尹讃直學房廣藩方伯雙
竹進隆簽判房也二房皆有祠總祠無舉焉贈郡伯竹
雪公坦以屬意雙竹良勤正徳丙子雙竹旣疏歸物土
慮材以獨任舉曠讃偕大柱倡二房助五之一擇子姓
之才者節卿崇十與典膳懋官董祠事中為堂堂後半
為寢寢五龕中轉運起居在左叅軍在其右直學簽判
又左右而分引其𣲖前為庭廊翌之又前為門為華表
樓又翌之祀之田因竹雪之舊一再倍增之凡三十畝
千百年之曠具舉于是存乎人爾矣按廟諸侯五大夫
三方伯古諸侯亦今大夫也禮三廟一昭一穆與太祖
而三始祖固有祭也士祭其先先祖又有祭也大夫有
事於君祫及高祖未嘗無祫也君子將營宫室宗廟為
先又未嘗無廟也近世士夫無世官以及民庶有不得
為者故祠堂易之祀高祖温公也祀始祖先祖伊川也
今江南巨族總祠率循伊川之舊祫祀祫饗蓋遠引而
近神親而族亦親非是殆明允所謂途人情之不能巳
者聖人弗禁以義起也堂以代廟版以代神主致殺也
在宫室先焉其皆凖於禮繼前人以啓觀後人其萃祉
周氏矣正徳丁丑春三月旣望資善大夫都察院右都
御史鳯山林俊記
　　　覺軒記
進士雷君孟升在諸生夢晦翁朱夫子語之學旣蒞莆
請奉軒事時瞻對焉予為號覺軒夫審像兆祥夢見于
經舊矣其槩想與因也形神相接曰想不接謂之因夢
遊華胥夢槐柯想也夢授筆夢吐白鳯因也夢化蝶夢
松生腹果想乎因乎無想乎因乎合想因者東萊也有
叔孫夢牛之証無想因者樂令也有未嘗夢乗車入䑕
穴之証將安折衷乎心神之舍鐍鑰者道也心不易道
神不易心則夢不徒夢孔子夢周公夢也顔濳心孟私
淑無徒夢也覺爾矣旣至而神會未至而意徃同亦覺
異亦覺㝠籌黙鏡歩趨非局糟粕非味而心源道奥之
自有真覺其庶爾矣夫木萌泉始具于用者也而杈髠
而蘖踐而蹄涔鮒諗其固初之性哉晦翁言某讀書喫
了多少苦其為學居敬窮理以反諸躬極其高明廣大
探原造化以逹聖賢之藴猶歉歉若不自足鋭徃奚加
焉鋭之次一曰蟹之郭索後蚓黄泉次二曰一無不逹
夫蟹之郭索心不一也一之逹執道必也君患志不專
無患道之不逹守此之覺以還命晦翁夢不虚夢矣君
子舊掖進來賢予素初政翕張同安之逸歩予與也其
有靳乎哉記覺軒正徳丁丑春三月望旣見素子林俊
書于雲庄青野
　　　巖山記
原諸始者皆足寄本其重也一元之氣具天地㪚山川
而鍾之人物嶽降申眉山枯而三蘇出啓生賢之重以
永兹山之重相成能者也靈山為信州巨鎮昻伏三十
里而至金山疊山謝先生書院在焉又五里而至白石
勉齋高弟子劉先生埜書院在焉又四里為巖山今大
叅知鄭君立之别墅又在焉鄭居葛源竒峰環合巖山
隔一水而近繡壁雕崖出風埃以臨木杪陟其顛平巘
天作四山如聚米中有洞其下有泉泉甘而冽凡山一
草木一石一雲鳥皆異居人習而常之間知之亦無有
得者矣立之獨立屋以當其勝齋心繕性玩化而探𤣥
山翠四筵市囂俱寂安樂之窩神留焉舞雩之風響神
荅焉領無言之妙以獨得造化屈伸之機榮悴開落流
行而坎止時任之亦時忘之巖山自况也寄所重爾矣
夫山神未神未可知其鍾其否其未可臆測也循山而
論前是何疊也何白石也不謂若是獨恝巖山亭然物
表清洒而脱塵在吾閩固己巍然一靣引而至與象山
爭高文山爭其氣烈决不使芳杜無顔蘿烟桂月有慚
色為猿鳥之所嘲笑夫不必始之亦必欲終之矧有殆
然者君知之山知之見素子亦與知之著是記焉正徳
丁丑夏仲月六日見素子林俊書于雲庄青野
　　　錫重修廟學記
今二氏之宫徧區内金碧髹堊吾道廟學顧陊剥弗治
彼之術售鬼以愚人與吾道盡巳者異羣趨之羣力舉
也廟學有司之事費詘殆有然者張簡肅公介孫侍御
君鰲山提學南畿盡淫祠去之材若田之在錫者議闢
二泉精舍優祀事李忠定公翁引嫌謝焉授意修廟學
以代匱有司張任為責付專事于范郡丞澤而兼臨之
守則王侯教也巡撫張公津巡按劉君景宇申令督齊
擇材于成而酬傭于田之直腐易隘𢎞輔其曠釐正其
位序之當邑大夫愽士神其成舍菜焉守具書束幣授
使者來莆請記嗚呼道不足立勝舊矣託辯於孟子衞
孔子也表佛骨著本論衞孟子也是舉役二氏以收掖
正之功殆如因敵收勝宜特書夫陽施隂承聖人成能
天地參而三者也道至聖人而止聖人至孔子而盛為
報亦密矣皇與帝與王尊也尊則分嚴故祀簡孔子萬
世之師親也親則情至而祀盡天下易之渙王假有廟
觀盥而不薦有孚顒若妥靈於廟假神道設教於夫子
也䝉之彖飬正聖功兊之象朋友講習棲士於學責師
道友道以成教於諸子也居肆成事學縵所以安弦蜾
臝祝類我乆而似之矣摳趨對越之下殆有㝠逢恍悟
於羮牆夢寐之間若有若之似顔子亞聖人而幾者抑
歸鄆陽墮三都誅亂政集羣聖而拆衷其不可尚矣將
有蒲之治單父之治武城之絃歌者乎費之辭仕之辭
舞雩之風詠者乎述大學作中庸傳易子夏居西河而
教授者乎則將曰孔氏家法也自兹役始正徳丁丑秋
九月菊日莆後學見素林俊謹記
　　　黄巷黄氏祠堂記
祠堂祖廟變也王制廟有差庶人以寢秦尊君卑臣廟
無敢立者祠代廟漢始也魏晉漸復為令迨唐宋迄無
定議由意殺隆殺渉簡隆則渉僣夫三廟二廟一廟大
夫不得祭高曾士不得祭其祖非人情程子五服立論
祭無害及高祖朱子謂得祭祀本意近世江南舊族聫
譜數十世非舉得祭始祖與唐制三品以下得舉禘祫
之文則無以維繫族屬故始祖之祀義之不可以巳者
也黄自固始入閩唐桂州刺史崖始遷莆之黄巷為諸
黄共祖自桂州至公權凡十世遷􁀙塘也自貢士矗至
望春凡四世復遷黄巷也自致政萬二至今已十二世
祠朝奉珠寳所建大宗世居之贈主事璨病其雜也奉
地以為祠倡尚義瑋率族為和巳之二君皆謝世正徳
乙亥主事子職方郎中鞏謹承先志謀之族之長尚義
晟宗孫增合族屬以相揆力偕義以任成于鞏祠一堂
五室中祀致政為黄巷再遷之祖始祖也左念七右朝
奉先祖也又左系佳信之𣲖大宗也又右亦系佳住之
𣲖小宗也祀寓不遷詳所承也以神版易神主遠僣也
系寓别宗詳所繼也兼取祫食于祖無主之義以揆禮
也仁人孝子蓋甚有不得巳之心者矣夫推而上之謂
敬推而下之謂愛妥靈萃渙神而明之大宗率小宗薦
其常事蓋有不待施而感者濟濟漆漆對越在前尊尊
也親親也合以序也觀薦知誠誠知饗觀報知厚厚知
本觀列知順順知世遡源於一支流而派析者皆可稽
也故無逺怠無戚薄無疎遺導誠長厚立順族者正鄉
者亦斯乎成俗矣職方賢而廉無難其心難其力是役
也世所恒緩獨艱力先之亦具知其意而族之同義亦
足書矣
　　　考亭書院建修記
文公朱先生臨漳歸也卜室考亭居來學以竹林精舍
旣又曰滄洲書舍前倫堂又前夫子燕居之廟其後祠
堂立而精舍廢書院立而燕居亦以移則祠北也又移
則祠東文公燕居又祠西而立焉書院理宗賜額餘則
後村數君子追崇者也熊虞記備矣及是侍御程君昌
王君應鵬病燕居弗稱捐金具位授能邵君豳承焉垣
倫堂前地移夫子燕居其中次以竹林精舍以奉安文
公燕居之神總其門燕居也倫堂夾以敬義二齋取晦
堂燕居之舊别其門繼徃開來也并祠而總垣之以為
考亭書院與凡為公之故一皆飾而新之位序有嚴物
采章麗西南故趾室以居守祠者公子孫也旣落告請
記其成夫道天地之先流至虛以寓至實綱維三才樞
紐萬化而其故存焉聖人天地之故大賢大儒無失所
為故者也寄諸器冺諸神而其有未嘗不在公嗣延平
豫章龜山以嫡傳周程然尤於夫子願學焉傳註六經
刪述之大較訂正綱目褒貶之大端難進易退仕止大
致然也乃若探索𤣥㣲洞極精奥囿夫子申夭自得之
天暇豫優游神參意㑹動而靜寂焉以㝠觀入無出有
之妙前是一夫子後是一公斯公之故也善學者求其
故而巳成言徃範尋繹而持循之得盖以淺矣書院道
所也亦神所也學道而求之神以得其所為至集成四
儒兼濟來世引建水以上接洙泗之傳其固小補哉大
化範圍之下孰其非公者倡道東湖復齋𤓰山親承指
授吾家巨軒松湖為再傳弟子受役斯記固後人事也
　　　借溪記
始予讀子美詩則知浣花溪之勝貯結者乆之庚午有
事西蜀意將出溪上弔先生草堂一寓目焉戎馬馳逐
旣畢事買舟東還錦城無因自至溪之勝徒寄之神逰
夢賞之間邇者先生鄉人李君來副閩憲語次偶及曰
不肖先塋去草堂里許歴林塘過百花潭追憶先生吏
隱之處雲物具在浣花猶為故有其無復易也縛茅附
之名以借溪寓不敢當先生之意俟是溪縱老焉幸為
之記嘗觀夫物者品同而遇異今都㑹之雄富風景之
繁麗有不杭西湖蜀浣溪者乎湖樂天主之溪子美主
之固亦並世元人兩祠並峙殆其不孤矣然蜀處一隅
遊賞之盛溪不當湖之半而名殆右之豈非子美之沉
落一世瑰詞傑制盡用以發靈是溪非若樂天假守于
杭為西湖風月勾留巳也韓魏公之醉白堂慕樂天也
公三朝元碩勲望隆赫猶欲自儗樂天宜其於子美而
自附也然以予寓目之難而君顧借之之易無能不為
君私幸又懼夫來者之假有以不歸也或疑數弓之畦
吾汝隔焉子美豈盡溪而有業不待借且借其不常借
也予曰然則有者豈常有乎金谷平泉鹿門柴桑徃日
之主人安在則均之借也溪之借小也天地又一大借
予獨愛樂天西湖借和靖以收之寂先生浣溪將借君
以沛發未盡之藴道有相成者記借溪附見焉
　　　寒谷記
雲庄冩易宣鬱中而行滯慮意不自擇莫知所如徃厯
青林循狹逕線路虧折悄然絶足音其進也若窮焉其
止也若深有不自釋焉顧而徘徊引以前路兩山東隘
灌樹列如簀中行一川若塪井然境幽而候特異盛夏
可以挾纊膚為之起粟曰幽哉谷誰其我偕者他日語
次寒谷姪請偕難之己而遂偕前武後躅抵宿遊處心
開膽壯意氣間適非復昔獨徃時矣予據藤寒谷倚仄
樹以侍徐聴之曰是無竹屋澌溜石鼎茶聲者耶天籟
徐鳴風絃細響者耶煩為之滌躁念為之消息日亭午
隙光直下魚影厯厯布石上可數曰是無逃虚入谷濳
伏孔昭者耶魚不厭深所哉所哉一勺之命江與漢無
易也寒谷起曰幽哉谷叔其所矣曰偕之曰忘之曰偕
忘之曰叔示有年以意也曰奚有於是嘗徴諸取水之
微矣逝者如斯本固如是也受也者其量也行也者其
漸也㑹溪逹河入海也者其至也潦之水殆其未然士
固有微而彰小而大止吾止進吾徃者寒谷曰唯寒谷
有竒行孝于家起師模令政以有頃御史疏止取佛道
左取外域侮病中國非訓與迎鳯翔事為類寒谷固昌
黎子願學也寒谷分九死荷聖天子仁覆出之詔獄以
縣丞武義於戲前之遊固寒谷也追記歸之
　　　都察行臺題名記
道厯萬世無弊者也疏數繁簡存乎時爾矣詳内略外
固建官之體統然無得無外之防周召分陜之東西是
意也嗣是有巡察巡省宣慰宣撫之使王人下臨昭宣
皇命以彈壓官邪訓齊師旅督其屬以稽其舉廢拔其
幽滯而平其争枉若式遏亂略保固疆圉率聴先自便
而後具聞蓋一靣之寄深委託焉國朝張官置吏外而
都布按三司視内之府部院以臨制官僚申嚴封守猶
慮有弗肅也嵗更一御史巡按之則巡察之意迨藩方
有事大臣巡視之則巡省之意巡撫之則宣慰宣撫之
意其後視撫之授都御史專之部寺而出則兼衘以行
便臨制也江西間遣巡視近復常置巡撫而遴選風力
重它藩焉古餘孫公徳成旣職競不役獨智詢咨羣情
以裒集衆益而又繙閲故牒考已施之宜利加决擇焉
因盡得視撫之銜名邑里嵗乆近與終焉之至鐫之于
石以俊謬二役與也屬為之記夫道有升降政由俗革
道不勝時也乆矣周人東郊之治周公毖殷始之君陳
有容中之畢公不剛不柔終之雖時先後乎異而用心
行事皆有以濟若出一時若成一人其心恊也其不恊
又惡不至哉子大叔代子産也服如猛之訓曹參代蕭
何也守盡一之規謝方明不易前政義在必更務秘其
跡古之人其立心槩如此公之心其固如此也是石也
前聞具在俊焉敢附司馬文正諌院題名之規記所始
以見公之大以追訟予媿爾矣
　　　餘杭重修廟學記
自古人文成化非得鴻碩之士則無以茂𢎞至道昭叙
皇極故代有學學有廟神而明之示有趨也虞庠夏序
商校周處成均其中環三學而置之曰辟廱外而叅建
凡侯國曰泮宫凡鄉曰庠凡州曰序凡黨曰校于是四
代學徧天下祭則虞以舜夏以禹商以湯周以文王謂
之先聖當時佐理謂之先師與配享焉孔子無時而窮
集羣聖而大之刪述素功位育世世然漢始與周公並
祀為聖師唐始專祀以為先聖進顔子以為先師配以
左丘明賈逵輩人其後又詔天下立夫子廟通祀十哲
七十二弟子其位夫子東靣至𤣥宗時諡王始正南靣
之位宋定四配進五儒我太祖詔天下通祀為令嗣是
黜楊雄進董仲舒又進胡蔡真楊與在祀典而籩豆樂
舞物數有加焉餘杭廟學宋景徳始建紹興再建洪武
又再建嗣是修葺弗時頽廢幾弗支像設亦己剥落内
江劉君瑞起翰林副按察使督學両淅臨顧嘆曰妥靈
棲士其固至此哉割贖金百餘屬令喻江始事然而學
宫猶局尊經之閣故以匱也巡按呉君載割五倍之金
以申屬于令屬董役于簿張霞屬相勤于愽士張文學
蔣陳自戊寅仲夏至于己卯春成告位序材良丹漆有
麗廟若新制神若顯設學閣門廡齋表煥若改觀游息
化養若身處陶型以親承耳提靣命之近無得而自恕
也夫儒名墨行昌黎所譏魯止一儒莊生之所訕夫子
舉君子小人之儒致决擇焉嚴邪正之分義利公私之
辨以具至純之體用則𢎞佐理以行夫子之心不用則
續衞道以明夫子之分使天下後世皆屬我詩書禮樂
教化之中以無越春秋褒貶大閑之下婦寺無得以攘
我國權亂賊無得以窺我神器二氏無得以紊我冠裳
九夷八蠻母得以猾我中夏兩儀奠位百順效靈夫然
後吾道果有禆於世而夫子之功足頼士所學所養其
不孤矣記其成併告焉
　　　太平别業記
隱之道二非其地負人也非其人負地也有莘南陽奚
勝也無亦負人者乎百世之上百世之下聞其風者想
其人欲至其地而不可得顧因人而顯矣北山終南至
今尚有餘辱也嗚呼地負人力不足於用也抑其志不
在此也不然天下名山水何限彼聖且賢者其皆昧所
擇哉以人負地則巳悲矣建安楊君原父家故而裕於
資以進士知無為州乆之意不自樂謝事而歸卜太平
之邱之勝而寄傲焉名曰太平别業因邱名也或曰際
時而後隱故以名君有行誼詞章記古今事甚富又有
賢丈夫子駸駸乎謝市煩汰世慮與山水為伍北山終
南之夢無是也其有莘南陽之學者歟予不得而知也
或乃鹿門之徳公谷口之子真歟予亦不得而知者也
昔李愿歸盤谷昌黎序之蘇文忠謂唐無文章惟盤谷
一序愿之名假序以傳不朽夷考其實愿無甚過人者
愿負盤谷者歟陶元亮懶折腰歸柴桑賦歸去來辭文
忠亦謂晉無文章僅取諸此詳觀其歸田園還舊居形
神釋自祭文諸作皆趣尚高雅况味冲澹樂天委化山
不得而高水不得而深乾坤百物不得而陶冶籠駕之
也况區區仕止得䘮間哉元亮誠無負柴桑而自致所
不朽者君亦元亮為學者歟予素倦于遊常思建之佳
處搆短屋買薄田以終其身草堂之貲君無多讓社可
結君母誤視如逺公淵明之文章予於君有望焉若别業
之山水諸記己詳故略𢎞治壬子十一月十日記
　　　后峰記
太極奠隂陽分一而施兩而承山則隂陽凝結之氣以
鍾靈于人物九峰蔡取之五峰胡取之雙峰饒取之以
山重以人重也莆之黄世居九峰山下李唐時文江霧
居子并起是山及是伯固君後峰出焉曰后尊九也抑
亦后是峰自况歟易艮坎震動而靜之也靜而運之於
動含澤布氣升而雲降而泉流形物品成能二五之化
山固預人事哉后峰預人事者果行育徳有泉之蒙乎
稱物平施有山之謙乎慎言語節飲食雷之頥懲忿窒
慾澤之損振民育徳風之蠱乎明政折獄火之賁蹇蹇
匪躬水之蹇居賢徳善俗木之漸乎立靜厚安貞之體
以宰握順承天施之幾時行之亦時止之其在朝也猶
其在山也在山也猶乎其在朝也在我也猶乎其無異
於山也抑山不人異人異之吾夫子之盛尼丘不能獨
當也嶽降申眉山出蘇氏之父子無異者也后峰巋然
嶽立無異者殆亦不欲后峰異也近峰而取一峰江望
九峰楚望而吾莆青峰峭立仰止者何限所慰意城之
梅峰嗣今一后峰將它石予老矣
　　　台州重修廟學記
戊辰火台之郡學凡康定之創建累朝之營葺墟而盡
巋然存者尊經崇賢二閣爾矣復始有作守王侯應奎
李侯光翰連以病去督學憲副劉君瑞以謀臺省而恊
以屬守顧侯璘承焉佐周傚王宸王廷表相焉酌羡經
費具物酬庸以有兹畢功禮殿翼翼倫堂言言應門將
將廡閣坊表神扄肄舍位備乎内而垣周乎外擴徃規
之制以固來患之防旣舍菜守率愽士羣弟子從事瞻
依肅如祗薦漆如絃誦藹如游息化養于道型氣機之
下而莫知為功夫道庶與富與教也社稷與夫子同功
而所以為功則異故曰夫子泰和元氣天地參而四時
同嘗私論之夫子殷後也亦周人也頌堯舜而遺湯武
與自靖而不與佐命之臣其微固已具見不欲右放伐
以啓覬覦之端使君權不殺於朱干臣禮不虧於兩觀
兵諌鬻拳不得名愛君廢立祭仲不得齒行權拒父不
得附尊祖以動觸無將之戒夫子萬世之堯舜以經營
揖讓無巳之風者也學夫子者其惡自異哉夫愽而寡
要勞而少功儒則有詞矣夫子作用堯舜本諸心身而
運諸家國天下聖功神化立斯立動斯和豈曰小補哉
堯舜弗作天下其莫能宗予有懷未畢之心望諸後世
宗吾道者無易也台文物上郡元人貞士固己在素與
之中繼自今殆有畢夫子之志體夫子而用堯舜世斯
民于恊中順則之下台固不得獨私儒之効將自台始
矣林愽士文卿偕文學某以紀成來屬予素重二君而
通譜愽士也遂為之記
　　　栗齋記
侍御鄭君世潤以名取也又栗以扁其齋以收玉之全
夫萃靈兩間玉與石異方其在璞固硝礫之與儔雖騰
輝方折耕夫漁子將倐而怪己而玩乆而習且常之矣
其不謂誠玉也幸為異者之所掇取然而石表固在中
美無由自見其猶夫石也必借力於赤刀青礪嵗琢月
礱剔其瑕而盡去之則瑛然其光瑩然其色液潤縝密
所謂温而栗者而又礱以需之償城而後售鎮國而後
寳即不得巳委而碎之以不與凡瓦乎全蓋時焉而玉
出時焉而玉見時焉而玉完時焉而玉售且寳且碎焉
玉固自玉也似玉徳者其無自考歟栗齋起孤生躋位
臺憲固出之縝礫之儔見之琢礱之素完之潤縝之精
其售也無茍其寳也不虚其碎也無所吝栗之卒功也
噫斯時也斯地也有不自玉者耶砥徳硎世殆將有取
焉予將深愛玉之私以承他石之匱栗齋曰唯
　　　省吾記
雲庄靜臥門外窣窣然履聲則族子郡守守仁來揖而
坐坐而起起而言曰大道旣隱叔風斯漓甚夫人之自
恕也其所自解無將謂修名奚利而便巳之可由取以
自快固亦多矣夫好善惡惡同情樂君子而厭薄恒人
奚異哉而卒自蹈之患在夫不省耳富為是懼將慎獨
以終身焉易曰不逺復説者謂不遷不貳惟顔子可以
當之曾子三省抑克治而自致耳號省吾無亦可予曰
善哉子之省也夫隨事割制孰若先幾以檢防心術之
微而理欲之關甚大我一天也一念之善祥風慶雲一
念之惡妖星厲鬼豈必禨祥天降而後謂之天哉有我
一萌即與天不相似而吾心之日月無光鬼神失次詩
曰上帝臨汝無貳汝心存其心以事天也朱子謂善惡
夾界處須欄截分曉毋使間絶善端時加省察夫常臨
如日月常鑒如鬼神積之之乆則清明在躬隂翳不宿
我之天無愧對日月質鬼神天之天亦于是定矣省吾
乆在予收拾中謂之後行罏鞴擬其所至固不獨先今
人而僅尾古人也固欲省吾省之也名非君子所貴而
落撿毁成亦君子之所耻固欲省吾終省之也抑君子
尊徳性道問學知行兼事庶乎全人它日樹立不當在
古人下斯乖厓所以忠萊公予不欲為省吾隱也由省
吾愧愧吾吾逹亦庶自䇿矣
　　　天遊子記
羊城之山其最勝曰白雲曰西樵故為方外之所附著
自陳石齋養尚白沙氣義歆發高竒之士徃徃托山水
自見西樵之烟霞湛甘泉主之泉石方西樵主之白雲
之天遊又為天遊子之所物色或閉蟄以俟時或流遯
以終老或命物以寄興氣機發祥雲物生色始覺二氏
不能獨當當之者固吾人也天遊子詣予雲庄請記按
白雲去羊城舍許所謂天南第一峰也以山多白雲故
名又洞曰白雲曰紫雲臺曰鶴舒澗曰蒲澗幽䆳清野
相傳安期生餌九節蒲是澗故宅白雲也繆悠之談吾
惡乎及之天遊子有趣尚落足是山一夕夢異人謂曰
盍徃天遊指所厯徑以去翼日意行青碧間渡古澗憩
長松殘字隱隱厓璧曰天遊曰雲臥方悟夢之為真噫
異矣夢由心生者也虚故神神故感然俗縁未㫁凡局
依然無越槐南枕中之記而剖腸授茟殆又雕刻鉛槧
無謂之彌文蒙莊子曰心無天遊則六鑿相攘有天遊
無係也升落非譽無足介于中遊太虚寄霞外以自適
翛絶出塵之趣夢之所告心之神也神之所感心之寂
也而真境固在則夢非誠夢夢而真者也言念疇昔誰
固為之於今誰固受之真而夢者也天遊子有四方之
事而孤風逺韻决不使列壑獻嘲兩雲騰笑無害乎夢
亦無失乎真易曰時止時行動靜不失其時天遊子知
易者而竟歸于夢則又天地萬物所不能遺天遊子又
惡得而避之天遊子陳姓錫名祐卿字
　　　三芳夢紀
遂寧席公元山文同虚山仁同梅山材同昆仲相師友
元山凝重莊永老意横出以領袖二山二山軒特竒偉
怗怗然其左右而含元布氣生枯澤涸無不同者成化
丙午公落解夢一石浮射江而下大刻其上曰三仲聨
芳意夢者妄也不謂然旣而元山虚山梅山相繼第進
士始悟前夢之符遂寧去射江再舍故遂州也公高祖
横岡先生受學呉文正公之門國初薦賢良視其州學
事教立材成澤為深累葉載徳源為逺發靈萃祉席重
有興者江之神所以告也石與席同聲而近也石沉物
也石而浮席斯以起矣三者數聨芳者兆也人心虚則
靈靈則感神相通無間者也故寓深於澤寓逺於源寓
姓於石寓起於浮寓數於三寓芳於聨科甲之應有不
足盡者公之學祖尚儒賢稽式世典而政取惠人教取
範俗絶矯飾自邑令有今都憲遺愛郯有祠閩有頌著
述漕舟有志道山書院有考元山有集在奏疏雲貴晝
晦公謂繫朝廷不繫雲貴繫天下不繫一方在大臣不
在小臣在近政不在逺政孝廟嘉納時置坐隅兹當更
化之始膺巡撫叅賛之命亦隆寄矣虚山為庶吉士讀
書中祕為御史侃侃直諒予嘗見其詩文傾懷屈服梅
山學如虚山為給諌疏止北巡留老成遠近倖皆觸時
諱為媒孽左官叙復而卒君子謂之遺直元山固有弟
哉石之先兆元山虚山其勝重之石梅山其不可轉之
石是為三芳之符元山未一臂于予意氣殆百知與之
閩書問時我雲庄兹湖南也陳天遊為屬記予乆謝文
役元山義無辭天遊重予與也遂記
　　　期無軒記
司㓂部北隅南其軒以納時薫受離照未名予為名期
無有詰者曰六職竝置皆取有為功期無無乃不可乎
曰刑也刑非所恃為治置無用之地爾矣一志齊趨掖
天常而申天憲刑所有事非期有期無者也易之賁明
庶政無敢折獄慎也其噬嗑曰利用獄明罰敕法明也
道無出明慎之外而同風一徳亦有所歆發以然下觀
而化也殆有盡諸我而孚諸彼者矣無文致渉深無鍜
錬渉慘無懈弛妨公無威富妨法無軒輊任己無淟涊
徇俗我盡也無溺情喪心無犯分亡檢無㓂攘姦宄敗
常亂俗以干于彞憲人盡也良賤循軌巨細循業網張
而無入胡為用之故曰無訟曰無刑曰教祗徳其報荅
在此無予事期無予心也諸同志共之
　
　見素集巻十二
欽定四庫全書
　見素集巻十三
　　　　　　　　　　　　　明　林俊　撰
　　墓誌銘
　　　封工科給事中林公墓誌銘
莆龍坡有修潔之士曰林朴叟美鬚豐頰狀貌如神人
俶儻不屑為生計居僅蔽風雨而庭戺之間名花怪石
豆列棊置至紛不可行每旦日未出輒汲水灌花或翦
結出竒態以自娯悦客至㸔花輒命酒共酌有逹官過
輒以疾辭叟嘗有官封束帶纓冠如受縶然平居惟野
服藜杖步屧閭里間人問之遊則遊邀之飲則赴干以
事則謝曰吾不能效流俗屏息厚顔取錙銖以自溉叟
雖晦于時然自力為義叟季弟無後死命仲氏子嗣之
又死則公其田共家祭巳不牟為利嵗大旱渠竭叟姻
家恃豪右絶陂上流下田將稿死叟諭之不從白之官
決之田得有秋皆曰公仁人公活我也紀之于石不忍
忘林邵州刺史藴之後十二世曰昭度以計偕不禄配
翁氏以孝義聞二子嗣先嗣宗以進士顯八傳而至㕘
軍用和生原真原真生宏泰宏泰三子叟其長也諱夢
字良弼封徵仕郎工科給事中娶黄氏封孺人先卒子
二元甫進士出身工科給事中改南京禮科給事中哲
甫鄉貢進士女三適義官方瑛義勇前衞經歴王以節
士人郭逺孫男五有恒有禄有章有敎有孚叟晩得痰
疾竟以是卒於成化丁未八月六日享年七十有五明
年月日葬瀨溪紫帽峰之原與孺人同兆次俊蚤友給
事兄弟間以姻婭辱叟愛厚前年歸得拜叟床下敘言
猶在耳也叟今不復見矣嗚呼其何忍言耶其何忍言
耶給事既得葬卜以按察僉事林長深之狀授俊請銘
序而銘之銘曰子姓胙氏少師孠始九刺陵遷不絶又
綿曰昭度甫邵州之裔孝義内聞不顯亦繼於穆予蒸
朴叟是承蘭芷繼佩有鬱斯馨叟之所好孰跂而窺衆
所競趨叟謝不為猗二良嗣世濟其美執競遟遟休聲
載起維蓄弗施維嗇弗章有鴻厥慶先考用光紫帽嶷
嶷其下𤣥宅我銘貞石以詔無極
　　　故湖廣按察僉事王公墓誌銘
𢎞治乙夘王公一齋以疾疏于朝乞致仕去未下而卒
七月五日也俊既治其後事其子􁀙奉柩歸葬某鄉之
原以副使周君南狀丐銘諸石嗚呼公不可復見矣公
諱純字𢎞文先趙姓宋宗室魏王廷美之後世家河南
王八世孫㳅夫為江陰録事㕘軍娶知滁州陳光女光
仙居人無子知録從以居子時􁱴鹽官主簿主簿子若
愚所友王庚甫無子求季子醫學訓科嗣宗為嗣遂襲
王姓訓科生古鐸古鐸生懐廣用公貴贈南京都察院
經歴母某贈孺人公年十四游郡庠六就浙試弗利入
胄監成化丁酉領應天鄉薦後三年登進士觀工部政
承檄董三大臣墓事費省功集還授工部主事三原王
公恕言事忤㫖落太子少保守南京兵部尚書致仕公
言恕社稷大臣朝著無與比列不可使去疏聞下公獄
左官貴州思南推官平氣恤人聲聞夷僰戊申今上即
位薦者章十二上凡系公名遂擢南京都察院經歴壬
子陞湖廣按察司僉事奉勅提督學政崇正學抑澆風
衝冒寒暑晝夜兼數程旁州僻邑馬跡俱遍足寒濕殆
不勝舉武猶力疾視學出按襄陽晨發均州界山道中
中風不語七日始蘇舟還語人曰曷亟死亟死見素善
禮殯我無憂無苦我為醫且差忽加翻胃竟死生宣徳
甲寅七月二十七日享年六十有二配某邑大姓某之
女封孺人子男恢琰􁀙某出焲炤側室某出女一適呉
洪岳孫男九應龍應選應祥應瑞應陞應奎應辰應愚
應台公踔厲任真無少鈎距不當其意輒見色詞剛氣
勁節凛凛為士夫倡性至孝父母忌辰素食腆祀色戚
若初喪内行淳備閨門修整尤樂為義事嫁故人廖瓉
孤女舉門生張璞父喪皆可紀以傳也銘曰道紛以歧
虬結嶮巇笑語嚅唲城府底窺物竟鈍完亦以芒缺受
直視傭廼秦迺越爰有碩人翠壁丹厓惠方孔直外朗
中開警嬉右良載植載耨勤艱憊疲宿痾斯遘河汾蘇
湖榘矱成風式時令譽運委道崇鬱紆仙原維是窀穸
峻節開先有昭潛石
　　　故陳母林孺人墓誌銘
𢎞治丙辰鳳山陳母林孺人卒又明年子髙請銘墓隧
之石孺人年二十歸舜謀君九年而寡質甚都徳憲甚
完故所装送資賄甚盛利若有者撼四至孺人覯閔湛
黙中矢靡它日顣顣絶脂粉著短布裳為陳氏撫遺孤
寸蓄銖累增市利田宅久之孺人女適林時傑踰年亦
孀孀時年十九孤未晬孺人謂曰吾母子之命則懸于
天天若祚林舉若子以承前祀繼来世如吾陳死日目
且瞑守志事易義婦無二天若善為之女竟撫有孤以
節發聞甚偉君子頌其烈而能教服益深諱靖字淑清
孝子攅之後按察使坦之女户部照磨師蒼之婦陳故
相家閨範斬斬孺人閑敎徳門富無驕習奉姑鄭能易
嚴為慈執務先巳不辭劇易妯娌姻隣徳所惠頗至性
簡言心所可否無爽毫分以義自割剛男子時弗及晩
年髙求上貞節辭曰事須賂成毋令貧吾家婦人有善
莫名生無愧迺巳九月九日以疾竟卒生巳酉六月四
日享年六十有八子即髙娶栁廷植女女即適時傑者
户部員外郎瑋之子次適方思魯通判熈之孫孫男嘉
賓嘉言嘉音嘉禾女適郡學生林嘉懋其二尚幼墓在
胡公里金櫃山之原從夫兆也葬月日九月　日銘曰林
陳世繼忠孝耀聞後千百年以蔚以芬爰及家人卓有
貞女夙違所天莫我有處繄生弗淑造物胡尤人只弗
諒耿耿隱憂維陳有孤維林有祀啓節垂貞維母有煒
壺峰孔嵬金櫃同穴昭我諶辭區明風烈
　　　翰林檢討林思軒先生墓誌銘
思軒林先生疾革語其子户部主事䕫曰吾志素厚汝
勿處於薄業素貧汝勿處於富我死以狀累茂烈而見
素丏銘遂逝𢎞治丁巳五月念日也明年葬先生主事
以陳君之狀請銘嗚呼鄉國名賢典刑斯在其最純以
烈則彭惠安陳康懿先生意其儔歟或曰是其地特異
其植立又難又曰先生奚下胡安定孫明復俊未敢僣
論要之決非今之人能然也先生秩故卑每聞善朝政
喜津津現容色善人亦如之有咈意眉結首疾口咄嗟
急義若嗜欲然朱學正諲死為具棺歛鞠其孤諸生病
具藥死具殯貧無為歸具葬嘗所與遊與鄉之士夫則
又如是焉襚賵至竭簪珥以故親之喪葬至粥田自給
官一生所餘俸金無三十兩宿負間存者噫亦難甚矣
諱大猷字子道髙祖善同泉山山長曾祖仕敏大理少
卿郎中知府終敎諭祖勤敎諭父信贈翰林檢討妣蔡
贈孺人配周用䕫封安人先生薦巳夘魁亞為新建敎
諭舉山東廣東考試官選國子學録轉監丞再轉為翰
林檢討階徵仕郎監丞如故贍博善考禮儀榘宿嚴而
能以沖晦懇欵相結納澆漓風沮士竟無怨言在國子
執經恒五六百輩嘗偕王勑上四川提學僉事上用勑
又薦江西先生以親未沾命辭内行純謹官所必迎養
族里必和孝子墓陊剥先生樹仆碑封故竁復田以充
嵗謁五世祖墓失先生訪之勤夜夢臥一麓果得識焉
所修有族譜族儀四世文集所著有思軒藁世史正綱
大學衍義補先生皆嘗是正生宣徳乙夘十一月十四
日子即主事次郡庠生普皆才士天其於是厚償乎墓
在龍橋檢討兆之東五十步許先生葬左安人夀藏虚
右焉銘曰錫類啓祉式官式貧蜚英騰茂碩實公身弗
庇弗濡施則多有經徳憲譽克禪克守王靈昭命六詔
皇皇臣越非分慶衍有芳澥渤瀰瀰伊涓伊滴曾是報
只乾坤之徳臣耄謭庸維腑及肝永矢弗渝息喘誠殫
龍岡鬱蟠金石在礪維樹維封公以世世
　　　文林郎監察御史林西園公墓誌銘
西園公貌古沖晦不肆為時俗衒耀人鮮克知者一日
㑹黄司副汝亨所公獨端坐無言既去予曰是無類有
道者黄曰然是故為進士督墳巡撫上其事為令者為
行人使諸藩給邊饟絶饋遺者既為監察御史言慎名
器厚國本七事名斥主柄匪材又按傳太監假子出巡
雲南言孟宻不當立安撫階亂事出萬學士乖違程尚
書依附馬序班受賕又言鎮守故遺玩具淫巧過制宜
鎔毁母以上供疏入太學士南陽劉公驚曰林得御史
體未可以貌取人鎮守所漁利十汰八九狐䑕薫灌殆
盡代者心不樂然敬憚之曰吾閲御史多矣無如林者
黔國沐公亷重寛愽椽史張聰盜柄都司屈膝不為禮
邊務多紛更受賕事敗沐欲徐去以他藩司為逹予曰
是有撫巡既而都憲王公怒見詞色公獨唯唯人曰怒
難救也予曰無亦唯唯者耳既之王頗解而公執如故
聰竟戍廣西故事鎮守邀飲御史坐右公始坐左幕下
治文書頗弄舞方執酌跪公曰善事主者毋襲故常其
人骨竦膝觸地有聲二府官屬盡歛弗肆㕘將縱麾下
私干崖奪印殺人公覈實論死數人降調數官㕘將坐
落職閑住都司有粗悍者公陰折之時弗自勝然語人
必曰林道學林道學有安乃者土官子土官坐事死獄
中通把利其田言乃謀叛普顯者土官弟嫂氏虞爭官
誣以通黑脚夷三千入冦皆繫獄十餘年被累死者百
計土人懼其出則飛語讙呶無敢白者公駁曰乃叛從
者何人冦何鄉黑脚夷至三千時當有飛報征調事豈
得自黙遂不能難乃顯得安置四川自餘平反益衆蓋
公智而守以愚動而行以靜正而居以和繁而示以簡
無喜色無怒容故法克施人無怨若議者在滇幾三年
代者以憂中止繼者當復来公方别僚屬出界上以俟
繼者病告報至三司欲觀舉止除遣俟别方言公揖入
敘坐如常不復問故神采無動者人服有養以學行選
督南畿學政黜浮華重亷退士風就醇聲實益副銓曹
上為太僕少卿未命方復有所須則公以省墓北上告
終浦城𢎞治丙辰十月初七日也生丙寅十一月十八
日諱瑭字廷玉候官雲程人曾祖陽祖信任考秀用公
兄雲南按察副使公玭初官贈承徳郎南京刑部主事
妣周贈安人配鄭封孺人子男文鑑娶某文綱娶某女
適王主事子至陳審理子沂孫男諧公孝友仁信學求
心身不專為進取嘗十年不赴㑹試所歴迪功修職承
事文林四郎所著西園藁宗法存古録墓在何家坑之
原六竁公葬左之左又左則鄭夀藏中左若右則公之
兄珵瑋嫂詹黄窆焉銘曰羽以翠剥介以神枯晦晦西
園葆有於無服美含竒式酣式飫巽時懦夫亦粤處女
鍧鍧競事我職其愚膨脝潰溢我守其虚乃櫛其鬡乃
剷其埆乃沃其燋乃澄其濁風稜言言以翕以張作有
多士譽曄道章楩梓巨施瑜瑾殊價起起維辰方中斯
夜薈蔚何坑相是佳城垂鴻考禎徳輝式銘
　　　中議大夫賛治尹興化府知府王公墓誌銘
公諱弼字存敬號南郭王之先錢塘人五季亂始祖棄
鄉之黄巖寧州家焉南門自鉉徙鉉生全禄全禄生阜
阜生秬是為公父鄭重宣朗為和州判官有名以求養
親致其仕以公恩封刑部主事母劉妻丁封安人公第
謝遷榜進士知溧水溧巨滑席勢武于鄉無誰何問公
募獲論死溧人稱萬口為快有湖可田公督民隄果田
中貴人視馬有嵗賂公言非公弗與循以至今三年入
為刑部主事轉員外郎差讞山東大獄還拜興化府知
府或為公難則曰第視之既至則曰是故秉禮之鄉視
溧易與則盡出古意為之律身必端布令必信制度必
節祀典必嚴科貢必厚郡孝節必舉以旌或扁其門曰
三節曰雙貞曰一鄉善士或臨視其家或設賓榻如陳
蕃孺子然飲射一宗儀禮登降拜跪盡日無惰容俗婚
喪過侈俠子事賭博家為落公設牌正副定中式書勸
戒文使時開喻弗變伺舉以懲五伯攝人狼假為虐公
立三限批明書期日授訟者自付被論執就理後期有
笞民得無擾賦税更徭吏胥多舞智公身自處分使受
成案無所與事苞苴杜絶俗喜吏夤縁勢家否則主自
諧價公必俟藩司具名牒下方與覆實頺風大沮狡僮
盜墓松山伐遂赭豪右私牙儈通海舟販糴穀價遂翔
貴公皆禁治之守臣更驛法非人情公譬止不可疏復
其舊温文進鈔漳州守者白遣民兵自益公曰莆瀕海
宜以自防遂勿遣養濟居河上游水汙大風家闔城病
之先是欲遷輒格不行公擇厲壇之右立屋園井厠視
舊特軒敞以餌其便則立與移出悉故屋焚之平其地
立射圃端午競舟長訟耗費禁者乏要領迄未能息公
使自實盡市以修橋梁私匿逮及社人無縱弊源頓塞
前政多因循學校壇宇公廨木蘭陂陽城斗門堤堘路
道多圮則為之蔡忠惠祠岳蒙泉祠李守衣冠藏彭惠
安陳大常卿賜葬則又為之漏澤院隘則别增之它若
牌坊亭碣不可勝載費盡出積餘民無所與為知公牘
叢委笑語指揮每旦日視事日中則庭無留人坐公堂
閲古書宿弊清汰而利所宜興無復後遺獄訟衰止盜
賊屏息治理書天下最莆百餘年之守宜未有先者故
公安于莆而莆若不可一日無公徳者感罪者愧無怨
去而思来而喜病而禱而卜沒而祠而碑請衣冠而葬
風謡盈耳哭者聲必哀盡焉實𢎞治戊午十月二十四
日也公形短無中人而神觀英爽明炳幾先孤脱凡累
隱然古君子自期天下視為國器仕餘能自力為詩清
硬崛竒巋然山谷老氣在刑部稱小翰林嗚呼海内如
公厥亦指無多屈矣公之神必祀鄉賢蹟必傳循吏詩
必傳於今與後無疑蓋棺事定俊得銘所以死者生巳
已八月十有一日子培增坊墀璽坰臺增坊為邑庠生
墓在方山之原致封君之命歸喪且速銘者公兄烜也
銘曰於以彭於亦以殤脩短乃常於以顔於亦以蹠萬
物迺郭維霸相維琯師維終乃疵天恡靈竒完乃破髙
乃寡和維立艱維成又艱維施弗竟式乃有公則能死
　　　南京國子監監丞林海峰墓誌銘
海峰諱􁠭字仰之六世祖梅溪自晉陵徙同安曾祖性
同為湖廣布政司經歴二子善元慶元慶元後伯氏子
清惠為仰之父母劉氏仰之狀貌魁梧性局軒爽不欲
一事事居人後與蔡郎中介夫以易學倡泉人其後相
次發解首泉人興易學以盛二門門生也介夫易尤在
泉仰之為安陸學正安陸之易仰之發也仰之悔不為
進士樹官勲微見巳志盡落凡格不與學子毫絲交貧
而賢顧損惠之若罔知窘束在巳以胡翼之石守道之
教為教尊降遐邇皆有仰之名要人之子弟偏州下聚
之俊茂民以獲聞緒論為快兩考順天四川鄉試所作
成收録士沈文華黎奭姚學禮王孝忠喻時數十輩稱
名人當道上其績殊等外艱服除遷國子監博士及門
如趨今韓吏部遣子授易遂三㨗鄉試其一中禮部為
進士予嘗録仰之名于方石祭酒謂然居二年遷南京
國子監監丞楊吏部攝祭酒當詣京或請它攝楊曰仰
之在毋須六舍生羣請之吏部為宜遂攝祭酒嚴公有
恩監故有饌錢費于公仰之曰是諸生故物也人給之
盡𢎞治壬戌迎母太孺人至居閲月氣痞發剌脇良苦
太孺人臨視仰之咬牙自制作無痛狀太孺人熟視曰
是忍也命就藥數日愈復發藥復愈勉視事為常一夕
大發比四鼓脉失詰旦面黧色神采俱去予驚視曰其
如何其如何亟理後事以予深衣履来頃告絶矣四月
八日也生景泰甲戍十二月二十日年四十九倉卒無
一金師生徳之為爭致禭得殯致賵尋得歸以年月日
葬感化里蚱蜢山西原配李氏子鏄磐紳簧二女郭顒
葉洙其壻仰之介而容方而不腐為文章有竒氣修于
身刑于家信于鄉黨朋友孚于兩國學道可夀無疑也
嗚呼予重得士既晩得仰之謂銘仰之耶其胡毋慟銘
曰蘇湖敎弛頽波己而海峰䇄立一柱獨支任物視良
梓職繩引計厥纎釐畫堵曲盡鉤𤣥棘隱鬼設神施維
實維有以歉以卑維道孔完維世恒觖維善不可憑維
命永絶有水瀰瀰有岡霳霳有玉斯藏維先生之風
　
　
　
　
　見素集巻十三
欽定四庫全書
　見素集巻十四
　　　　　　　　　　　　　明　林俊　撰
　　墓誌銘
　　　封太孺人曹母李氏墓誌銘
𢎞治初襄陽曹御史有名一日欲言事懼貽太孺人憂
乗間及之太孺人曰生汝官汝事同也第為之毋我存
念疏上果下獄賴皇上明聖得釋引疾又得告然設深
穽以須其入者縷縷焉助瀾揚波者或中以危言太孺
人曰時必無是兩京大臣及臺諫時疏起用太孺人曰
時亦宜是然非予樂也聞者服為賢今年御史走書来
告曰璘母亡矣璘獲備人數中母百心之教也無母璘
何恃璘奚生為璘母婉娩沉遲比幼見我外祖武功丞
景公暨我外舅讀書輒竊聴心領間以成誦外祖母閻
愛之年二十三歸我先御史府君時吾祖為襄府奉祠
先御史攜母自尋陽来侍以孝謹獨得歡心吾祖死始
家襄陽或求分異先御史不可吾母曰毋以予婦人故
遂悔不言如初處尊幼義而有恩從母孀居自守吾母
敬愛彌至嫁其孤女有丁姓者貧不能衣食母宻遣其
鄰以意自給之久之迺知所從僕道得遺金遣就故處
歸其主疾亟璘憂甚母諭止曰世患夭吾年七十有六
患貧且賤吾生長名門豐有衣食又以汝故受國恩封
太孺人汝復何憂惟備棺衾完塋域我死子孫毋失我
家法足矣言訖手麾璘出數四璘出氣絶嗚呼尚忍言
哉璘生無以報母觸罪惶惑上貽伊慼母雖善割制忿
憂不見辭色心則何如也不孝罪大雖百死其奚自贖
誠得執事銘吾母猶得以傳信于後也杖而敢請書至
子閲視沮怍嗚呼予知侍御賢不能薦薦不能重為力
又無辭以章其老母之賢是重吾愧也古之道其或未
然按狀太孺人李姓諱榮慈淑貞專有性量善掩覆人
過故能睦有家生宣徳丙午六月六日卒𢎞治庚申八
月二十八日子男琛英國公府敎諭次即璘監察御史
孫敏學敏敬敏功敏徳敏中女三孫女曾孫女各一墓
在鳳山中嶺先御史之塋合葬之日壬戍十二月十日
銘曰粤有滂母亦有班昭名齊奚憾顧恐辱朝有美侍
御如金如玉振發精英伊母之淑孰敎匪忠淟涊容容
孰敎匪直拳攣頗僻惟式匪躬則亦罔克承風望稜稜
以莫弗欽訓之閑只徳之令只詵詵子孫家之慶只垂
禎考則士也則難士也則難噫古之觀鳳之中岡蜿蟺
鬱結靡樹以封千禩同穴
　　　白塘處士李公墓誌銘
莆兩庠人文望天下間亦有持其師短長以倨視儕輩
取貌禮成化間是風猶存者當是時李處士獨貶損厓
角為讓氣卑色夷温聲而跼步疑難辨析觹解縷分人
益心敬之於書善訓説㕘覆背誦不遺落一字一句為
經義有意法有司試諸生廪率在前列次至率更人寃
其蹇至取作話柄為謔甲午名在薦中為易經巻擠落
庚子發解首以落判題主司泥成式又落乙夘子應舉
一試輒售處士笑曰是何坐我良苦而吾兒良易耶乗
除利鈍抑有數存耶吾誠安之遂解學籍歸隱白湖塘
上㸔種樹書鋤雲泛月醉則掀髯撫掌大言曰吾知有
是不僕僕書蠧五十年矣性至孝生事葬祭極其力所
能不以責兄弟為備敎諭兄純死處士走永豐迎其柩
攜挈其妻子以還家祠之神室未立則完之書林之祖
墓失則復之祭儀祭田則又定之深衣幅巾出入族里
人始若怪中則安久則羣然樂而慕効之嗚呼處士居
家居鄉皆足取信重惜其居下積者厚而施者不遐也
龍薄𤣥間雨下土固皆魚之化也然化者常少不化者
常多其甲鱗鬐鬛誠有異耶其化其否吾不得而知也
然必化則龍龍則雨不化則不能龍不能龍則亦不能
以雨矣嗚呼士之懐負美器而卒不能施用豈獨處士
然哉諱倫字體信别號蘭菊主人李出唐遊擊將軍尚
炅之後宋殿前制幹富十世祖也曾大父文材大父有
命父斐母林氏兄弟三人處士居季宣徳丙午十月十
二日𢎞治巳未八月初二日辛酉正月初四日則生卒
葬之年月日也享年七十有四娶林氏生子曰紹曰素
皆先卒應舉側室戴氏出也有逺器其化其施其待于
是歟墓在延夀里上金山之原六竁處士林居中紹素
祔焉空二為戴與紹之婦夀藏應舉以南京刑部主事
呉君希由之狀請銘處士在諸生予晩進忘年相好也
吾子逹又從應舉授經其曷無銘銘曰惟􁛦方不圓以
行惟澤卑不流以施胡不學輪而不學川惟器有所局
而用有所偏嗚呼堤決川潰澤售其全軸折馬斃患不
始于􁛦之顛而今而後處士知免焉
　　　故嘉議大夫都察院左副都御史周公墓誌銘
𢎞治壬戍天下諸司朝天子聴吏部而黜陟焉言者舉
故事以旌殊尤吏部上六人其一吾時可也上決意用
公而公以疾解藩務詞㫖其哀上念之進都察院左副
都御史致仕馳傳以歸僅典也是嵗八月八日疾終于
家嗚呼公死矣前三年言者上才望議遷公名第二世
恒詆儒迂不涉事其然耶公由進士積官左布政使累
階通奉大夫秩從二品嚮道甚早年十六聞王千齋名
見焉朔望拜文忠烈周文忠祠下往来陳白沙羅一峰
諸賢篤意古學景竒節蓄厚而資以深行義甚勇於所
不可語鑿鑿以盡嘗主白鹿洞敎四方士從者二百人
所至必求官理風敎所宜楊龜山胡文定劉屏山朱考
亭真西山蔡九峰祠則修之林艾軒墓則又修之嘗謁
忠烈主忽動怪而求之則像遷佛宫毁于無賴若托之
公者則言之當道建祠優其家録其孫子于學又言之
朝請忠烈從難諸人祠之吉郡上曰可蕭給事顯張主
事吉以言謫按屬公折節下之延見莆孝子劉閔席之
賓席而周裕其老母完至嗚呼是非儒為之乎敎人首
性理次風節最後及詞章閩廣士習為變行部惠信都
勻苖為之寢謀刑名㑹律准經而間仍其俗曰毋第拘
為也東廣前政彭惠安為烈陳士賢繼之公又繼之薄
征輸務寛大抑浮靡定婚娶節縮採珠官櫝與公府之
煩費嵗率損十五六又損温户二十不僉靜若山立動
若風駈權璫懾束不復迹故武居竒利功生人為多嗚
呼謂不渉事謂然乎諱孟中號畏齋更號韋齋廬陵烟
源之周自泥田徙仲良生子遜生詢是為公父終沂水
敎諭贈南京吏部主事母彭妻劉皆封安人子綂南京
刑部員外郎仲縉與劉安人皆先卒季綸仕俸佶侃其
孫公既孤事世父盡謹建祠堂增祭田惠族屬皆窮力
周事詩文有言志稿壮浪自一機軸生正統丁已二月
二日年六十六其耄其耋其又何人耶嗚呼公死矣綂
既奔喪將筮日奉柩下園啓劉安人之隧合焉泣謂予
曰公厚知先君子銘無公宜記貴陽連榻距今十八年
燈雨如昨晤言無日矣有道之涕其曷無從銘曰乾旋
坤奠岳峙川流彼古弗異曷道之尤存道由人有完有
缺一纇俱紕廢食於咽䇿良循武遐軌邇而無然適薊
南轅㝠施黨籍宿罹偽學載禁公始公終列帝之聖陽
誹陰訿公靖弗疑式時昭潜痛定之思
　　　正奉大夫正治卿貴州左布政使黄公墓誌銘
普安亂既平揆事録功黄公求我當進秩故事方伯進
秩中丞為常公資望巳淹矣方須有新命則以訃聞𢎞
治壬戍九月十三日也生正綂丁巳四月二十又五日
諱璉字汝器犀坡人入國朝犀坡第進士自公始黄進
士亦自公始莆為給事為㕘議無遷者遷亦自公始木
訥簡野退然若農家先是時進士偉儀觀音吐洪亮無
南語則選給事公不得選給事及是擇才望為宜公選
給事署之户科督後湖而南聚天下民版磨校之又職
言天下事公持大體不掇拾人小過汪直擅柄王越相
倚為姦利公率科道極言憲宗逐二人連其黨以盡其
為浙藩㕘議提督温處銀冶鑛故竭率輸自民以糧為
差新鑛間一出盜盤據之民重驚擾公曰鑛地利也不
輸諸地輸諸民天下皆冶也獨温處然哉且新鑛徒餌
盜奚功於國與民遂擒其魁散其徒疏言罷課塞鑛民
永永便上曰可公遂改雲南雲南糧屯出者十五六武
流侵盜漫不可為疏理公嚴限之嵗輸告完撫巡上勞
績為司㕘政貴州命巳下矣三年進右布政使又三月
轉左累階正奉大夫正治卿公久在貴州夷民馴習無
間志賢練上孚而普安事作坐是不可遷蓋普安土知
州死妻米魯謀自襲毒殺其庶子生事者急之魯遂為
變官多被誣辱公長僚顧獨脱渫溷魯疏自直獨不掛
公一句總督軍務大司徒王公待之殊等供饋主畫公
亦力為之盡故評第功特加嗚呼公己矣是士夫之慟
也公靜定渾晦不市恩不養交不立崖異實常譽先久
以宣徹其視事也星出入為期嘗曰人須自立忠信亷
謹吾事也其升落毁譽吾寧知之因號求我歴清顯幾
四十年俸食贏餘以修先祠先墓周九族鄉舊之貧田
不頃增屋舊隘迨公之妻子亦莫不視為安固不知有
今日也有洪量在浙江以吏失公移為御史所中滯右
遷其後御史謫幕下公畧修怨薦之彌力所居望江南
村水縮公告守令鑿渠自小山抵巖沁引木蘭延夀二
水以溉田用腴又告巖沁更鑿則秋蘆之流可㑹二水
舟由瀨溪抵江上五六十里可息肩背為奸者所格工
中寢至今人吊遺蹟為嘅曾祖宗道祖宏中父本清封
徵仕郎南京户科給事中母俞氏贈孺人配許氏漏頭
仲熈之女封孺人公窮能織組佐家費貴能無驕能澹
簡以相慰助為亷先公一年生成化丁未先卒子詢義
官娶莊講邑庠生娶傅諤娶鄭女適林璵孫男鋙鋁鏌
鍵鏴女三墓在鳳林祖墓之東十竁公與孺人居中側
室聶與莊與諤以次而祔餘為詢講與婦夀藏以甲子
正月壬申襄事以璵外父饒州通判渶之狀請銘饒州
人望也狀則可信然公豈待銘後傳哉窘突之筆祗重
愧畏而已銘曰海滙百流嶽收羣望髙深不言誰則尋
大晦晦求我若訥若愚若遲弗任嵗計乃餘今吾伊人
言貌疇信不凋不摧松栢受命公始諫垣危論琤琤天
子明聖公猷是經公来浙東羣盜結糾弗懾弗懲豕突
彪吼公赫三令如風如雷陶鼓簸扇磔其猾魁公功不
有柔惠且武除課蘇人召伯杜父維時浙人朝不謀夕
自公来只民以衣食公来自滇宿弊澄汰比安貴陽民
永庥賴公古循吏質簡而文維實維歉維蘭斯薫悠悠
綘旌鳳林𤣥夜公祠于鄉亦祭于社
　　　處士呉東軒墓誌銘
𢎞治甲子莆令侯惟明奏最績且行父處士東軒疾作
醫之愈又作又愈竟之弗治三月二十一日也侯既視
歛事泣言曰莆名善治棺實堅以完無如自豫豫無如
士家則以干吾家翁諾焉喪且歸又謀所以不朽則以
狀授黄編修壺陰於俊請銘嗚呼莆方父母侯侯歸莆
失父母也無重處士慟哉諱靜齡字文安呉姓其先休
寧人唐監察御史少微中書舍人鞏其世其後居富饒
又居巖鎮皆歙地遂世歙人金紫光禄大夫其尤顯者
問學則古梅之詩孟暘之易學為盛徳而隱則炎方義
慶月得處士月得子也有性量母某竒愛之比長隠于
商不涉為市之道曰吾治生無計然文無司馬子長輸
邊累侯無能卜式樊宏宋清吾志也故無詭局無翔價
貸者曲副而黙焚其劵所弗善酬居縮致孝時割所羡
贏施惠義焉有三子材所宜授之浩植有家逺第進士
即侯也子良淵永義方之承有師道焉故徳侯之政而
莫知與為光使者旌官能上之殊等嗚呼處士亦自見
矣生宣徳己酉某月某日配閔氏先一年生𢎞治癸丑
先卒及是某年月某甲子合葬某山之原浩娶亦閔
侯娶汪繼張女嫁方富茂孫瑭執觚之役邑人事也其
惡無銘銘曰士有寓傭亦有酒隱乗運脱蟠屠夫將領
吏良而商粤有寓言不市于道仕者永嘆豈直竒貨殆
托而逃雌伏處下隆峙中髙就養嵗年疇窺其面黙運
潜禆雨濡風扇公去無疾綸書昭錫公䰟無驚甌越為
平維導有旌維次有祖維藏有神函璧終古
　　　中奉大夫致湖廣右布政使事瓊山方公墓誌銘
公諱守字宜約號省菴既致布政事舊業日落貸于里
富人為常人曰二品官如是耶傳為笑世無義丈夫予
念公不能助也作憐白頭寄之事頗聞莆二庠士言之
巡按監察御史宗君彞援詔例給廪又給田薦之朝未
報公疾作强力序族譜以不及置義田為恨比亟語其
子曰送老矣多讀書力了責交遊見素念我不及為别
致吾意焉𢎞治甲子四月十八卒日也生正綂丙辰六
月六日沈裕雋永童丱即老成為宫保陳康懿公所知
逺大屬焉景泰癸酉年十八領鄉薦又十七年第進士
為户部主事轉員外郎再轉而為郎中佩璽書提督薊
永山海延寧邊備錢穀出入易汙公獨不汙提督例一
行効陞堂上官公再行僅陞雲南㕘政部之長不能平
以問王太宰介庵答曰謂不知方耶雲南措萬里荒外
官解弛魚肉其民夷故用楊巡撫林憲副今又用方將
更化于是謂繼宗及予也公在雲南與予同事金滄又
同事司印予率直公濟以靜重以奉宣今天子無外之
仁更紀其政人始知有避趨要人嵗入損十八而餘賦
歛就輕盜賊衰止故官之妻子脱流寓歸若籍者數十
家所在父老覩天日為快磨乃夷納流人萬人鑿銀礦
弱肉强食為邉夷患先事隱之予二人榜許首實人得
活路散患解除利輸幾五千兩城趙州橋下關修學立
堡賴焉孟宻夷叛故主木邦當道右之孟宻大縱木邦
危如綫撫勦之責付予二人時干厓怕愈奪印芒市放
旦放彬爭官讎殺連數年官無何直夷視為玩予二人
謀曰請自近始蓋實非專責也榜示之羣酋畏感縛怕
愈出印以獻放旦放彬囚首服罪於是刻漢緬書小榜
遍給諸夷諭以順逆禍福附者解體孟宻勢轉孤悉還
故所侵地夷言曰事始如是奚至有今瘴作軫旋再往
遂定諸夷不平事輒從求直故無是也隴川夷兒頗習
中國語製儒巾衣擇漢人教之風隨還今學立焉每歸
夷官屬火伍數千走送或問之曰嚮撫夷至雞犬不寧
今官兵不敢近吾家是以逺送羅拜而别大司馬馬公
亷實以聞文告之諸司為勸王大宰亦録名于屏風謂
公弟進士憲曰是而兄與林憲副齊名雲南者也巨璫
作金寳玩具極工緻未進而卒予二人議剔其寳範其
金輸之庫事雖弗諧廷直其議賓居賊發公往征部分
周整一夜營中驚卧處而靜由是僚佐服公逺畧算授
功成凱旋議立州衞許之是時少司馬王公詔繼巡撫
大司馬韓公文繼左轄巡按藩臬竝峙亷聲雲南有新
換一畨官之謡壬子之冬木邦復仇為孟宻所困公往
又定思揲親犒師然深入嵗數瘴毒所中耳目寖失清
予既更繁湖南公亦来為右轄官所心迹無不具知者
公繼母喪釋禫貧不可支親舊强以起至臨清疾加作
遂致其政方出長史禮部尚書琡之後徙瓊山學録康
也曾祖積善祖夢周父休徵有隠行累贈户部員外郎
妣王贈太宜人公和柔孝謹方上春官太宜人微恙即
解裝侍藥久之果不起員外訓以亷慎之詩昕夕佩誦
聲色澹若不立媵婢兄弟族里非甚獷戾無不加容納
鄭山之藏族惠感之讓也問學經義尤精嘗提調雲南
試公閲詩與主司連合十二巻其後稍㕘伍率在取列
素所指授副使呉君昭僉事林君樞周君信尤顯者也
延綏響馬盜至從者恇怯公厲聲曰吾方郎中也盜引
去方議事城戍報急鎮巡錯愕公曰第先之虜驚遁平
居若無能為其應猝計類此配宜人蔡氏道濱希韓之
女性量宏敞在薊州能叱私謁在黄田正容祝天能囘
風禍舟不沒能不事生財法仁施而義守以居於貧生
卒皆先一年年皆六十九葬之費則俊言之方伯陳公珂
少㕘徐公貢郡守陳公效郡貳談公經相成者也憲為
知縣先卒宿負如公妻子告不給清白家法然哉子質
娶王立娶黄繼娶林彦郡庠生娶俞女適呉祥黄溥王
寧孫僑娶程价聘朱伍尚幼葬以季冬某日予不能評
隲公其貧如是其安如是是可知矣似續聯穎天之道
亦將然乎銘曰維食勞公美且多維蓄有公大且久惡
乎貧我公古人計非左財多基禍罷無歸匪公者誰杵
不相無從奚慟士之觀敦薄亷頑
　　　致教諭澄渚俞榕原先生墓誌銘
澄渚本陳俞迨林氏居而盛易澄渚今襲焉俞世以貲
雄其鄉其科第則榕原先生始瓌瑋穎耀治伏氏經有
傳文字清典可諗游提學試諸生先生齒獨少獨厠名
第一為常先是時邑庠第一人率落解先生亦落解屢
之特為寘名第二人曰榕原中矣果中上春官甲科羣
屬焉先生外舅楊㕘政習風鑒法獨視不可既之辭乙
科竟詘教諭以行自力師道作春風館時雨亭禮樂射
御書數六齋獨制罏鞴所作成泰和應山二庠所收録
淛東西十一郡士率異常觀言者言教職試進士為例
先生業再往再格不得預試取道徑歸歸二年上章致
其仕作百詠詩以收之寂祭田益之子姓才而賢敎之
三族婚喪助之家故饒盡割為義或費為草堂假山方
池竒花竹名草複疊疎整取足暢神情不復假他出為
便予嘗兩屐勝處再往而再忘歸焉生正綂丙寅五月
六日卒𢎞治壬戍正月二十日又明年正月十一日葬
紫霄半山之原諱釗字時勉曾祖徳俊祖文道父邦才
義官母陳氏配楊氏子應星蚤卒應辰鄉試有名應登
應第時煥後應舉應嘉孫男正宗直宗榮宗女二應辰
以通判鄭君徽之狀請銘嗚呼先生宜進士而不進士
教秩年勞髙之取御史次之亦不失美遷先生弗由焉
官二十年所歴不滿四嵗薄之耶其非然耶其所樂不
在是耶銘曰木爨而焦或溝而㫁胡業巨棟雨暴而海
或山之巔胡功甫田宋襲燕玞楚刖和璧售偽汨真曾
是物色龍失而魚䑕化而虎消息縮伸宰物宗主吁嗟
榕原式美以完隆施顯授萬頸俱延起起扶揺載前載
却縱弗盡翰舊棲任獨韜芒毓浩艮坎式怡逹人委運
生死於斯紫霄半峰盤鬱融秀以妥以藏若考在右神
物發靈錫有孫子錫有孫子公永烝祀
　
　
　
　見素集巻十四
欽定四庫全書
　見素集巻十五
　　　　　　　　　　　　　明　林俊　撰
　　墓誌銘
　　　承徳郎岳州府通判東臯陳君墓誌銘
君諱愈字師韓姓陳先姓鄭南湖三先生露之後至正
間君髙祖四秀由陽城来贅東臯遂從陳姓曾祖孔順
祖橓俱有隠徳父希玉母許氏君生景泰辛未二月二
十五日十月喪其父時許方二十有三嵗孤弱一身飢
寒在其體亦奚恃以自固耶以有君望耳謂容弗嗣而
去許以死𢎞治癸亥五月初一日也嗚呼痛哉君羣兒
時軒特雋永時若有所思許心私器之既就學季父邑
博君鑣諸兄挈壺君師烈又器之比長從太守朱愷授
經又器之遊刃學割盡得其肯綮中成化癸夘鄉薦志
養自謀不樂乙科既竟不得進士居益貧時許年亦七
十則嘆曰宰物畛域我也就吏部試通判岳州迎許官
所入色養出則服官政湖南民困賦重催科吏復入常
例錢椎剥肌髓君易前絃民蘇賦足尹大老聚徒鈔掠
洞庭間商民患苦君用裾縫法擒之和糴靖州邊餉督
造内供嵗幣皆以能被殊委撫巡有嚴正勤宻之書疏
尋登而君瘡疾亟泣謂許曰吾母守兒志竟莫酬又無
丈夫子以後吾母老無聊兒何以死又謂妻朱曰善事
母以堂弟某之子陽春為後言訖氣絶郡之守貳與屬
之士民無不䀌傷者君六女長適王恭甫次適朱子御
次適林道明次許林世槐其二側出俱幼喪既歸卜以
甲子十二月戊寅葬安樂里瑠山某向君内兄朱君謙
狀事行託銘掩幽之石嗚呼徳門也貞婦也賢孤子也
考常論世詘信相乗之大機宜昌以夀也即未然亦遽
宜絶以死耶事有不可曉者是類也王屋謹嚴神不福
謙丙吉國絶天道之不可信古今事有終未定者獨君
然哉銘曰易系貞亨書紀善積順修乖應值萬于一頳
緋肩峙有葉有年不循彼武于茲迍邅地老天荒蘭摧
玉碎泉臺掩幽岡雨晝晦滔滔逝川迄迄洪源厥初允
念世隕若存
　　　龍樓陳立雪甫國泰合葬墓誌銘
龍樓涵江望聚陳望姓居則龍樓也鰲山陳葬所國泰
志自近也立雪藏右配俞氐藏左子樂賓祔左嬪余氏
又祔左合之四竁也立雪以學古自命立懦律貪為己
風㮣甫弱冠即開義塾賢問殷殷固己得張弛之大端
人用老成之庸謂其僅夭以死耶俞時二十五樂賓時
四嵗二女呱呱身後事大若不可憑庸知俞能力自矢
完有節能立有孤如今哉庸知樂賓能成父志裕于躬
以發于其子如今哉節則難身則可保也教則無難子
則賢不肖則不可保也俞豫知陳之澤未斬立雪之賢
必終祐斯自據也立雪有佳弟尚明君嚴縝有古法樂
賓内承賢母外承賢介父又外承賢師友之麗澤薫蒸
志尚孤潔遊郡學有時名一日見母疲家政痛不自安
謝歸養母與余共子婦道儀厥宗姻責厥子世傑以光
復陳氏酬先志焉陳出少府本之後嘉定戊戍致政日
新自莆城徙居龍樓五傳而至孟方又至以進又至貴
華又至立雪又至樂賓立雪諱䕫字尚樂生永樂壬辰
二月二十七日卒正綂丙辰七月十三日年二十四俞
生永樂辛夘十月二十日卒成化乙已十二月十五日
年七十五樂賓諱埈字恒雍生宣徳壬子九月十九日
卒𢎞治乙夘三月二十九日年六十四余生宣徳癸丑
五月初三日卒成化甲午十二月十三日年四十二癸
夘葬立雪庚申葬樂賓葬余今甲子葬俞世傑由鄉進
士為無錫教諭應聘為考官尋應薦為池州教授既過
家泣且言曰世傑以十二月壬申襄我祖妣葬事惟葬
俱未志滄桑變滅有餘感焉謹以為累予聞陳襲有魚
蕩之利以髙貲好禮聞鄉閭尚明君予及識魚魚雅雅
居然處士風致以故士夫道涵江必過龍樓過龍樓必
陳氏陳氏衣纓雖再續郡博而門巷車馬上世巳然立
雪三孫長郡博次世顯亦為掲陽典史次世純曾孫銘
曰善可憑有不可憑而可終憑于陳是徵
　　　黄巷黄君儀韶改葬墓誌銘
莆重士族在涵江宜莫如黄黄宜莫如黄巷桂州刺史
峰始遷祖也新府則樞宻使鏞賜第鏞弟太子正字三
傳而至朝奉生元良元良生甲仕甲仕生孟章娶陳氏
正綂巳巳生君二月二十七日秀特神朗有孝性其治
舉子業也有聲輩人遽則夭死成化庚辰十月二十九
也年二十二去上殤一等耳新婦李足未盡黄閫閾其
奪其守其未可知也其所恃者孤㷀孑孱脆在襁抱其
育其否其未可知也李之志自知耳人則誰信之雖君
之父母與李之父母亦未敢謂必然居左之葬同穴之
先備李其不忍去君以示所不二如文叔令女無疑也
壤寧知利不利哉黄安合璧寧知業改卜如今哉予重
悲李之責之難而君身後之幸也宗祊弗嗣李未可告
也文獻中謝家以落未可告也弗章顯以光大門户可
告而未可終告也今則裕為之丈夫生而澌盡者例有
之寒弱一婦人而聞于鄉標掲于郡上姓名天子而聽
之褒嘉垂及焉君得以附名其間以久則未為終不幸
也君有父母李孝養之殁禮殯葬之有弟妹成立之族
之子未晬而父母死李乳鞠之仁視若出已易名文鸑
長而誨諭之納之室而復其故産于常苦若甘履險若
甚夷重若弗耐而若誠安之蓋棺事定今而後可以藉
手有詞無愧容于君矣人則誰弗信之則可謂難矣予
又悲孤之責之難也罔極之報其百常情矣乎君與李
重無憾矣君諱鳳字儀韶李諱肅姜望江墩上克忱之
女莆田令丹之後其生丙寅二月三日卒己未正月九
日孤文鸑鄉進士稱家兒者娶姚繼娶方女適林環遺
腹出也孫應魁孫女三人俱幼癸亥之嵗臘月壬寅文
鸑遷君而以李合葬則以諸兄敎諭文璋之狀請銘銘
曰惟黄世先文輿接軫派于裔姓或韜以隱君如鄧林
勁直膩理亦如出日亟以風雨境樂而悲何惡何慕惟
父母躬寧毋我顧我有孤孺惟脈之遺有如弗䘏執言
之思妾心匪石亦則深井弗轉以揺吊時隻影寒餓事
小中矢靡忒兒利用賓孔懐伊慼黄安仙原名實該副
祕幽㑹靈永錫祚嗣
　　　贈承徳郎太平府通判談松軒甫墓誌銘
南海有隠流談松軒甫完醇居晦縱傲之芳洲碧樹之
間引身淵龍送目㝠鴻脱泥蟠而横雲表無患其不能
至也而樂不在是嘗恠夫士者離親戚逺鄉井而去之
京師一顧價增而賈用弗售亦屢屢矣食官蒞局大吏
者寸寸而約繩之亦勞以束矣吾有吾樂焉學不求博
求其要道不求其深而求其自合經濟一身而施之一
家之政父母順焉兄弟妻子宜焉鄉之人悦而信焉斯
而已矣甫盡子弟道對妻子無雜言妻梁氏女閒訓大
家亦善順適勤儉以立有家嘗拾遺金環付其主甫曰
良吾婦子經舉鄉薦為通判為同知清約畏謹奉以終
身得連被旌命甫曰良吾子𢎞治癸丒九月六日甫卒
數月追贈承徳郎太平府通判經初官也諱䛻字以道
梁諱文徳封太安人既專家政一循甫舊規經念春秋
髙不忍舍去慰遣以行故經在莆郡幾十年不攜妻子
甲子十月十四日梁亦卒夀八十八甫損其十焉談故
江右萬安儒家寳祐間應奎牧循州遂家南海平洲蓋
其地也生時雍時雍生文貴文貴生税長税長生康䕶
娶麥繼娶梁生甫子即經又綸又綱又紀孫佐儲俸仁
傅侃信儀任曾孫道泰道亨侯既奔梁喪以乙丒某月
某日奉甫合葬大羅岡祖塋之左以狀請銘予聞之良
玉不斵醴泉不和其貞色霛味有天成者樗雖散不逮
梗楠斧斤有間矣井之澤不逮江淮河濟覆溺之患又
有間矣故莊周上無為以敝敝人事為破樸拙如甫者
例可書重之侯予厚銘能已耶銘曰蘭膏自焚刅芒先
缺逸足健羽折翰駭轍逹人髙致沉落光耀弗繫世憂
已辱奚召棠邑貞晦南陽徳公真風罔嗣甫或無同平
洲大羅松雲自樂生斯死斯仙兆斯卜有韙太丘奕葉
昭美哀石勒潜言告孫子
　　　中奉大夫致廣東左布政使事林公訥軒墓誌銘
𢎞治甲子左布政使林公訥軒卒明年葬資夀山其孤
禮致憲副黄公熒之書請銘嗚呼渾樸解完士之趨日
以下得見尚古者斯可矣公與吾郡黄公汝器方公宜
約同時三方伯俊所畏也前嵗銘汝器去嵗銘宜約今
又銘公老成淪落有餘感焉公初諱大同後從里辟為
同進卿字也漳之文山士家曾祖瑩中祖仲謨先生事
經賢父也鄭安人母也秀臞髙骨氣定而神閒不為習
俗嗜好道用晦昌事以誠久基逺功而畧近効故恒信
于所知而詘所不能知由進士為工部主事改户部轉
員外郎郎中兩列最書一膺勅遣既又有江西布政司
右㕘議之拜信所知如是焉所不能知有廣西之調既
又有浙江右㕘政廣東右布政使與左之擢藩服大致
然也不舉于彼舉于此而優于職所逾重詘公者無重
以信公耶公始遊從祖邑博澹齋繼游從父邑博黙庵
于湖專志理學久而過之不欲外自異文公禮吕氏鄉
約奉以終身故所至諭行無間二書與北溪文集字義
蒙訓竝梓傳而廣焉靜鎮躁正辟邪嚴佛事火葬之禁
毁三教歸一殿修来學雄學遷文山觀瀾書院公之任
也新宫政澄吏奸汰倉弊按飛洒之豪户加額之運軍
脱伍之戎籍與保定之平糴價停屯徵蠲夏税減柴夫
馬匹厨料軍需增月糧罷河役存活二十五萬口而餘
公發用之通也監收監督鎮守皆巨璫公不為屈兩廣
臺臣藩憲有跪禮公不行卿貳左轄之階公望復大起
不少須以致其政介也拾遺金還之故人餽涉非道卻
之俸入親與士夫之賢生有給死有葬陳憲副冷庵之
貧張吉士紹齡之死尤加厚焉黙堂之塋視差父弟某
姪祺之教愛無異視子大宗之祠堂先正林梅雪之祠
堂陳方伯選之墓表又手立焉惠與義也暮年委情林
壑輕健若童子身家重若無官所居樹生異花臭如蘭
色如蓮彌月則落落則公病以死五月初四日也嗚呼
物之鍾異蓮獨稱君子蘭清修所自況公無是兆邪鬼
神若信之矣生甲寅十二月二十七日配安人徐氏有
賢行子即禮嚴出娶葉女三黄琳蔡烈王翰其壻禮琳
烈皆郡庠生孫獻其葬臈月甲子銘曰燕紀刻棘齊頌
炙輠腐或桾拘逹迺蟹躁粤有握瑜天日自矢蘭化弗
芬我擷其是嗟嗟訥軒志潔行亷洞視底裡虚明坦謙
官以恬起亦以施貧大醇縷脉流風此真悠悠北南徑
途川曲盍起典刑永觀漓俗
　　　刑部主事黄西溪配安人呉氏墓誌銘
黄西溪主事刑部時也廉白有聲入其門繰車軋軋徹
㕔屏主人諭止止復作它無是也約客皆出事目酒出
自製肴核飣餖㕘新故物而有僕馬之需視時之登歛
為計一年予以知内子之賢其積贏也以儉相焉連數
日西溪哭一子一女女安人出也安人哭子而哀對慰
者言是重難忍三十年佇結慰意是兒方潑潑跳走兩
睫間新嵗擬遣就學門户委付焉曾是殤死人夀命不
可期呱呱黄口又將敢恃謂子瀛也自是百志摩撫熟
視其冷煖飢飽之節易垢易濕備出手業而僅乳于所
生今林氏也西溪歸省安人事舅主事翁廷言姑林安
人婦職備焉西溪還京安人請獨留侍瀛時方却乳罔
知身所由出也樂與偕留林竟莫可挽致西溪死保瀛
益專以義自割不曲庇外家方林二女不溺已生之愛
或則有隠畀之疑既之家不落屋以尋剏焉日惟瀛稚
弱疾病惴惴恐不及其成冠始喜林氏婦入門又喜孫
應福生又喜一日闖門半面拜予女嫗抱弱孫□立若
將有所諗已而知欲昏吾孫女抑有托也嗚呼世有寧
老死不畜妾坐絶人後倒囊女子無分寸遺庶子落莫
不復憐視而身亦與及焉視安人之風毋厚愧邪文峰
處士徳温之女西溪既迎相主事翁喜曰呉氏女多貴
鐸偶新婦其福之符既果得婦道母道甚父子夫婦恩
數人及焉淵靜無翔語理棼應猝如材丈夫十許年連
治西溪與舅與姑三大喪葬均致厚勤而處極整暇以
予殯西溪故兩家内交若娣姒然孰謂女婦人能記人
往徳如此哉其生正綂丁巳四月甲子𢎞治癸亥十一
月甲子年六十七而終又明年十二月戊寅從其夫葬
黄上世由七步徙龍坡最後桐巷主事翁啓卜焉西溪
字文器諱曰鐸婦則宜城縣令曰典之女壻方曰繼仁
林曰曰欽孫女尚幼銘曰黄一再世甲科四膺文輿仕
幟電睒風稜藩臬重僚曹郎内史門髙立難矧乃女婦
牝吻晨亂螽斯失聲義生弗怍乃復斯鳴有淑若人閨
儀與與戚疏賤良處得地所植孤襄事母婦道常以書
以銘教熄之傷景祥之山黄墓叢立冷風白楊過者心
䀌
　　　先妣黄氏壙誌
封安人黄姓吾母也在東里稱賢女吾聯桂林稱賢婦
又稱賢母年七十六𢎞治癸亥七月二十八日卒十二
月葬雲庄聖塘凹處二十一日也生宣徳戊申十月十
九日男俊侃傅佐僖孫逹遇遹遴適逺近暹逵週吾父
主事翁命瘞誌石復納是磚于壙嗚呼吾母古丈夫之
賢而女者侯唐何加諸其百世祀其是山相始終無疑
也俊泣誌
　　　明太倉處士周君必章配陸孺人墓誌銘
司馬涇崑之東鄉故地今太倉州屬焉周與陸竝涇東
西而居孺人陸君旺季女處士周君必章之配今知莆
縣事侯母也周盛時族分而四號四周村侯髙祖安二
曾祖子祥農業自支至祖海而家益落處士既早失怙
恃又為尊執所漁㷀孑無倚婚媾固已後期旺無丈夫
子謹圖沒身之托熟伺之知必樹立遂嬪孺人于周屬
資産為地時孺人年十四老成自將承接進止有令儀
獨手饔爨每坐必有業隣壁不聞詬怒之聲惟紡車軋
軋連夜分為常二門竝恃自振旺終事處士誠力焉處
士沒孺人獨手内政男室女家敎子程法如處士時𢎞
治辛酉侯就試孺人窮百晝夜得十縑為資是秋舉子
㨗至乙丑進士捷又至落門崛起孺人安習無輕容年
髙而子貴仕執勞猶故一日鍼綴裾偶刺入膝瘡潰為
風所襲竟弗起正徳丁夘六月十二日也生宣徳乙夘
八月二十五日子溥娶張廣即侯娶張繼娶夏博娶朱
孫希淳希濓希范希淵添書希淳州學生女孫女俱二
侯方八月于莆近古之政予合焉孺人之憂去焚浮屠
彌月滕口者因神其妄孺人生未嘗信佛固了了也世
嘗疑昌黎潮陽之行為疏佛骨不知前是之三左官誰
譴後是之三右官又修何福也六一之本論致堂之崇
正辯闢之亦勇矣不聞何譴則果誰欺歟孺人適值之
也吾儒事論當不當不當論禍福況萬萬無是理耶侯
歸柩金溪以某月某甲子從處士以葬以監察御史陳
君茂烈之狀請銘銘曰老樹悴枝有落舊門天至柔貞
共處艱屯中違所天載仆而起氣奪雄夫誰則婦女母
婦之淑維梁維陶計厥易難陸百斯勞滯途僅亨榆境
罔待手樹手收窀穸斯快
　
　見素集巻十五
欽定四庫全書
　見素集巻十六
　　　　　　　　　　　　　明　林俊　撰
　　墓誌銘
　　　明將仕郎南京武學教授黄抑齋墓誌銘
抑齋黄君骨清神竒肌理玉色瞳漆若祖山藩㕘議常
公慰意是孫抱而撫之命名開顔屬其父麟母呉氏與
所生母曹氏謹視之公年八十六垂絶盻盻尤在是孫
九齡君稱孤又數嵗頎然長家塾席不一煖即入臥内
否亦二母呼而入之矣日約以時而計僅二在外勸之
勤唯唯叩之書善講解所攻課善辦私恠之亦私深惜
之意必將漫漶孤質美無成者不知其晦而靜為養之
深也後十餘年戊申予過家君儒巾衣来謁已籍籍時
名己酉省闈已巍然上第丙辰始授蜀之合州學正凡
蜀之士夫與仕蜀而至者皆推君為賢部使者以學行
異等堪風憲聞且用之屬南京武學缺教授遂以屬君
凡京之士夫與仕其地者又推君為賢成國公朱公大
司馬韓公且疏用之𢎞治乙丒五月君疽發背弗治寔
生天順戊寅三月字公悦唐桂州刺史岸公之後由涵
江来居桃源世稱長厚君曾祖贈工部員外郎震公始
徙義井㕘議公生桃源老義井君生義井今烏山之下
居焉温永有局量出言有章不少厲詞色加人人訾睨
善受之事二母以婉順聞念身早孤父事諸父盡已業
為了官責而别傭隙宇以棲其妻子無戚戚容㕘議公
墓草三十餘春秋君始買石丏彭惠安公銘其墓而父
母銘述均致名家未解褐時也嘗落第羣輩養羞君與
陳侍御時周獨坦遊長安以觀榜出居官口不言利教
法先本後文誠動而詳處之所至材成勲貴子亦束無
肆同僚慰懌安處于其下郡大夫敬信劉憲副時讓初
署合州服有養郡乗屬筆竟傳為信性樂竒花竹官寓
時致自娯所翕翕顧澹無取吾聞君子不自大其事自
卑而人敬尊之君其毋然乎畀之夀文敎可知也隆受
穹付通方而成務又可知也研景斵思搜要而纂𤣥㕘
諸家而儀来雋又可知也今皆重違焉一子未孫蓄而
遲且昌以大㝠㝠者可信也丁夘某月某日窆君于墓
虚三樂丘配林氏子河清婦陳氏將合且祔焉銘曰鳳
皇左擘亭峽東四神八國萃隠窿曾祖考叔世在中戍
乾吉土新幽宫匯塘夾澗靈竒鍾鬼福孕祉荀八龍
　　　明奉政大夫浙江按察司僉事柯山柯公塞軒
　　　　墓誌銘
塞軒諱燉字在亨柯氏上世晉江人石晉時大理評事
寳始入于莆居武盛六世念又居金橋七世舉又居柯
山舉由咸淳乙亥貢士為管勾官是時族屬衣纓甚富
入胡元無仕者國朝景泰辛未贈禮部侍郎公竹巖崛
起大魁成化丙戌公再起進士時年二十五以氣自豪
羣輩録録無足當其意竹巖弟之鈞冶簸扇無遺餘力
不踰年公詩大進竒警處頗類竹巖既為大理評事為
寺副刑名練歴為卿貳所賞奉㫖按邢侍郎等獄兩廣
慮囚靖江府勘事奏當無不稱上㫖遂擢河南按察僉
事未上丁先評事文甫公憂起廣東又丁繼母陳孺人
憂又起淛江綜煩剸劇事任有餘力提督銀冶易汙公
無汙易誨盜公至亦無盜兼攝學政所甄録士多時名
有大魁者才髙任己不善為韜晦以招尤忌飄然南歸
賦詩所謂浮雲飛盡見青山者志也亭名拱北示不忘君
也公雖久于官田廬僅取自足於時既不合乃一寄於
酒樹幄草茵盤礴野飲大醉則把筆賦詩睨青天盼望
海雲豪吟大叫若不可為繩束而居常訓儉整暇條理
聯疎戚賙孤婺延引後進迨老無少衰先世遺文若舉
公夢語欽公採薇集皆鋟梓以行己亥修都㕔辛丒續
家譜𢎞治甲子又構祠堂落成飲懽疾作弗治臈月念
三日也生正綂辛酉三月六日曾祖伯益祖守衍父即
評事公母林氏繼即陳氏配李氏繼廖氏贈封皆孺人
子代娶李繼娶林女三孫女二丁夘臈月壬申葬公海
印山評事公之左百步公窆中李祔左之左廖虚左代
虚右林虚右之右先事代以狀丏銘記大理時予備員
刑部晨夕聯馬公以詩自負一日戲予曰毋欲爭我頭
地吾狀元本也撫掌大笑方語合則有河南命矣公用
雖不究于時而溪山雲鳥自足寄遐蹤而抒情愫香山
之社俊亦足侍几杖而偕之遊今不可作矣吾聞負髙
世之志者顛頓一遇詩工者能窮人公其坐是與所著
有塞軒集若干巻録囚奏藁若干巻太平㑹一巻一椿
更號云銘曰物以明累亦以晦完退步樂法名爭必先
飛不盡翰趨不盡趾徑荒途迷林慚澗恥有琴有書亦
有杯斚白石事樞閒雲性冶拱樹齊化孰􁅶孰涼孰是
通塞泉扄夜長
　　　龍坡林母謝孺人墓誌銘
龍坡之林其遷由孝義又由澄渚則邵州之後昭度之
𣲖凡二十有四傳而至贈都憲公良弼弟從弼公死配
李氏忍貧育孤以立擇孺人婦焉是為尚實君孺人龍
井謝氏安陸學正遜之女嫁具既已廉薄而林兀兀僅
老屋無宿舂之糧孺人身專振落之任夜紡晝織車梭
無絶音以林素儒家子有年竒穎可就也節縮學資遣
之訓督而哀既稱未亡人姑老病子女連次以長陳氏
婦入門二女嬪于王世節黄大經之家畢力挽拽幾若
不可濟則有年登省録就乙科領有蕭山教事婦姑相
慶偕就養官所每具一文衣水陸芳鮮之食孺人曰汝
祖汝父寧識此耶則汪汪淚下有年亦淚下以不忘貧
賤之教也安分職為常孺人再就養東莞子母相對弄
大造大閑二孫甚樂既之有年請從東所張先生游許
之脱凡領要趣尚日加尤為莞父老諸生推重及代猶
言之當道請留孺人執不可抵家閲月病革正徳丁夘
七月九日也十二月葬龜紋山啓尚實君右藏祔焉生
正綂乙丑二月二十二日享年六十有三有年既得日
来言曰有年以族諸孫荷知愛吾叔銘無妄可恃以傳
杖而敢請嗚呼孟陶程吕所以成其子之名者母之功
母之境有孺人之難者乎固不得不深念也孝子錫類
從弼之不幸昭度同也李無翁之烈有年之立與嗣先
嗣宗之立無異由今視昔有餘嘅焉噫斯林所為立也
銘曰甔罄貫殘左泣右號孰是拮据母氏劬勞穎出鋒
銷規循矩蹈孰是淬磨惟母之教郤鮓勵清丸膽勵勤
孰是母子亦偕於聞嗟嗟孺人無古是似我作銘詩亦
告人子
　　　明横山處士林覔隠墓誌銘
龍泉東走而山以地異中擘一枝而西轉而北南面以
臨于壺古荔丹實香風聞數里所謂横山也吾家處士
在焉處士非隠者也諸生時從吾祖教授授經同門之
士連陟鈞要次之亦不失師儒官處士竟蹶一遇得一
廪亦為有力奪去久之解學籍侍母覔隠所以志也横
山自斷事公潧之弟潁通来居居而生處士龎阜秀特
其將有鍾先世主客祕監刪定茶幹四忠義一門所以
基林氏者甚厚司農卿父子榮遇宋元之間朱紫賜第
奎畫昭囘處士早孤善奮嗣其後若有當者力足以濟
時艱而僅完故業脩上世祠墓數事行足以移官理而
僅收養母之孝立弱弟妹以成智僅解鄉聚之棼而被
物之惠僅周族姻其最大僅董永豐五官二橋大役而
已夫遇險而舟擅其任遇病而藥奏其功遇旱而桔橰
受其巧遇寒而纊挾其執大盜勍敵而刀弩戈㦸始收
其利其不遇則無因自見焉處士是也既覔隠其友黄
方伯汝器為輸義易冠服處士笑曰無苦縶縳患我强
之加則從去則易去治命從處士服以正其終嗚呼賢
矣諱琛字宏璧行慶五生永樂甲辰十月年七十八配
徐氏宋狀元鐸之後知縣資用之女先二年生後六年
以卒嫓賢俱夀人稱其難子伯曰景叔曰裕俱早世仲
氏祐克嗣書香敎三子嘉懋嘉惠嘉慰士業鍾靈衍盛
庶其在此正徳戊辰合窆卓靈社之雞山因誌于石使
納以俟焉銘曰林系晉安載起侍史通議有嚴孫子濟
美主客再世死義四人祕閣宣撫亦時勞臣公篤著存
思皇祖考業精行成尤收若左公有宅居介是箕穎雲
物悠然我以歌咏有美中饋舉案眉齊榮公之母北郭
之妻徳星夜沈鄉閈有慟来㑹萬人太丘之葬有石樹
笏雞峰之西雙玉在中名永山齊
　　　明儒林曹母孫氏墓誌銘
呉之儒林封主事公曹珵母王氏以産本殁産中時珍
方三嵗珵再嵗本未月姻黨呉繼無子求乳本以子父
瓛諾焉猶日夜哭慎所以母二哀者曾祖菊庄士遜祖
裕軒瑾念之曰無如孫也可孫孫女而曹甥閒順之性
習之孫且成之曹也孫繼王而母果慈二哀迨舉㺬而
慈無異年二十八喪所天畢心和敬用慰浣其舅姑以
紓其喪子於鬱之懐衣食其三子必均序必先珍次珵
而後及㺬或疑其矯曰分固當是且珍珵無母子吾子
不得與偕珍中殤哭之慟㺬且長巨姓錢公器請贅為
家壻舅姑有難色孫曰本且人後妾子無足獨留且錢
曹偕里閈㺬雖贅如不出其家若既受錢産珵受全産
于曹立易易大人許焉從之主事既歸李安人孫昕夕
盻盻尤在是婦而摩弄其鏷鎔二孫錢氏婦在錢愛若
後焉治舅姑喪葬事祭先祠督教孫子臨蒞其婢僕下
人皆有恒法貞芳之節比老弗渝有司欲舉以旌孫不
可曰蘭立諸孫無一光大門户直須吾婦人耶主事為
請止既之鏷果第進士為翰林庶吉士刑部主事員外
郎主事安人皆被有恩封人服其識𢎞治癸丑八月謝
去己巳正月葬東騰從夫封也生永樂癸夘十月夀七
十鏷既郡丞吾莆奉主事命丏銘于俊嗚呼愛惡發諸
情而根諸心者也吾子則慈前人子則不慈情以心異
耳完財故業前者在吾者不可以獨據而有也夫私生
忌忌生妬而易慈仇視而陷者百心焉孝己之事是矣
故曾子不復娶顔氏述繼妻之慘以為門户之禍夫無
憎則幸矣況望其同仁耶望其贅其子而付前人子全
業如是耶是尤難者是可以風世矣孫先世伋翁在宋
為迪功郎族望浲溪而大觀者壻曹子真氏生良玉孫
良玉女諱端貞云孫女嫁黄堂曾孫曰某曰某曾孫女
某銘曰兒寒異衣兒飢異食兒操履霜母心匪石古翟
耀聞曹乃孫氏夙違所天之死靡二均氣同父孰後孰
先孰忍厥生以惠于前維烈維賢孫允女士糸實掩幽
木蘭逸史
　　　明平海衞左所副千户鄭西莊墓誌銘
西莊諱端字秉直漢中南鄭鄭氏祖茂以武功授寛河
衞副千户父春襲副千户調平海之左所從征沙尤冦
以殁君例歸寛河孤且稚也聽平海而家既襲官追訟
廢學從蔡行人元美授史質經義于士夫久之熟七書
辯識四聲竒字旁通天文地理醫卜星相諸術按本草
識藥物性味投單方疾往往愈日亭午坐予草堂風拔
木發屋甚怒君曰風以申止果止念恒信病亟君燭曰
鼻凖黄色不死史崇明駁之君曰公旬日死或以為戲
君曰不戲果旬日死林元佐過予值君辭去君曰毋林
主事耶不二年無嗣死顧文儀繼至君曰公家頓落落
且死事後良騐所品藻林都憲秉仁林僉憲長深黄翰
編子敬數十人俱應性警慧揣發幽秘明炳幾先畫事
纂言時出新意惟不屑其類人文士屬心而同輩妬嫉
如仇兵㐲例出堂委選能薦君中之也君挈家来莆寓
官局朝督夕課盡色物綜理器精名立公暇走縉紳商
較文事趣詣有加劉東山異之曰鄭某居三邊取㕘副
如拾楮既辭繁委一刋落官累魚扈𤓰田陶然野意縱
浪于西莊水月之間買地石獅山以葬祖父父母既末
疾趺坐矮屋窮日書蠧簾内無人聲既落莫仰屋嘆曰
交遊相念惟見素一人嗚呼君其知我矣君武而文仕
而亟為隠寓脩飾于縱俠解弛者流以自立夫例觀之
異盡其用宜有足觀斯特傑所扼腕也夀壬戌歴𢎞治
辛酉一甲子君固謂然既果然母韓氏配張氏王氏子
士烈娶廖士勲娶魏齊聲衞庠士烈例襲官疏于朝以
假其弟今士熈襲焉亦君志也娶尹女嫁衞鎮撫胡玘
恩生林有恒千户段銘户部主事宋卿其一未行孫男
𢎞基女二正徳戊辰十二月奉窆祖瑩中左之竁先事
士烈狀事行丏銘銘曰居而同奚擇而異術而精奚授
奚試有咈于伸則匪屬人有衍若後奚必若身惟殁以
永存考觀斯文
　　　明瓢湖居士鄭朴軒墓誌銘
朴軒諱世興字孟隆行元一鄭姓陳隋時南湖三先生
開先莆學功為大宋溪東湘鄉溪西夾漈二先生繼之
為莆文字著述之祖莊後也溪西由唐殿中丞上騎都
尉方遷公析居迨夾漈裔孫慶始居瓢湖六傳而至元
偉生球領永樂丁酉鄉薦官臨海敎諭以卒球生勤娶
方氏正綂辛酉生朴軒𢎞茂蕳逺父母竒愛之為擇佳
婦久之得劉氏實少八嵗而夙性老成遇事了了百勞
有餘任家帖安之朴軒年三十三死劉年方二十六子
湩四嵗女六嵗二夫弟仲資季英俱稚兩世四孤劉獨
身門户嚼牙結頂粗衣大笠冒風雨攖觸虎豹出深林
以循溪陂指授田作無虚日征税之輸吏無能隠為嬴
孤少長遣就外傅山迴水斷草屨六十里入城非嵗序
不容一歸既授室量能付業仲資湩補弟子員季英補
從事徳門爽佑不數嵗連夭湩之婦方方二十九嵗孫
聞喜方三嵗聞詩方數月一門伯叔非寡少婦則孤弱
之子女劉能礪以守以再樹諸孤難矣哉己未嵗儉無
賴羣集將傾其倉庾以去劉温言飲食之期旦日授粟
夜遣佃夫召近鄉凌晨畢至徐諭之曰逺来良苦粟視
城估損十之二騐直責酬衆䄂手去乃約以螺為驗一
螺鳴則諸鄉螺俱應負鎗弩疾出後有罰是嵗竟無盜
或謂有洗夫人之烈智且勇矣嗚呼孰謂亦五十三卒
耶官政弗肅旌典行而家為落天下之遺節多矣劉是
也予與湩連襟故知劉特詳湩字孔鎮温永得子道其
卒𢎞治丙辰年二十七正徳丁夘聞喜年十四始受成
于方坎株林之原午向又明年始克葬三喪女嫁􁀙山
蕭琚銘曰孰謂質脆望零秋先有拔其株松栢弗年孰
謂質堅以鼓以鑄百鍊之鋼誠臣貞女維橋及梓載生
弗辰閲世俱促以隕斯身劉如烈夫以勇以健任寄疊
稠古今罕見有危如縷有冷如灰悠悠昊天特百茲懐
節芳而完以勵以淑祕發𤣥堂貞霜皦日
　　　明尚書鄭東園元配淑人黄氏墓誌銘
仙之南溪黄顯姓黄之畊㕘幕蠆州水陸道萬里觸突
蛟龍尾獅象豺虎而交其跡毒風瘴霧健兒不可往淑
人穉弱女請侍以偕慧與年進母某曰異哉州幕曰然
無諾凡壻尚書東園公起屏山軒特秀穎書過目意以
㑹文字瀾立星囘晶采弸發先侍郎松庵翁曰鄭故聞
人兒其復出矣先淑人呉曰然無諾凡婦鄭簡斥數婦
黄亦睥睨數壻久之方通名松庵曰宜卜曰吉州幕曰
宜卜曰吉淑人歸于我公柔儀有肅無擅遂無獨成驗
然後言㕘知焉然後動移所事州幕者事松庵母事呉
昆弟其妯娌有裕朝日祭日賓嘉之日視星數起公曰
早淑人曰早早有優辦縮伸歛散紓劇而棼以理周急
應泛無㵕漉以居於嬴公榮名極位出入中外餘四十
年淑人偕官所者十僅一承以副室九焉封孺人恭人
又封淑人名夫人韋布相安若罔知物采為異子罔知
有嫡庶恩施義束内外多成名公翰林在告聯屬疎戚
節約幼賤千指食無間言隠然義門規則流聲逺近皆
服深輯睦而以相理善淑人公致南京户部事歸屏山
階有榮禄淑人竝收榆境公戲曰夫人由身貴要亦由
身冷熱以異即死先老夫果先正徳戊辰公卒淑人前
丁夘也上距宣徳甲寅歴七十四甲子朝夕奠同几筵
賜藏同穴同舉轝以窆與享錫命之祭齎送之盛填滿
城之西仙人及與為榮子主一國子生娶嚴主敬進士
觀大理寺政娶傅又娶林季主忠湯出由蔭待選猶治
進士業娶呉女適周禮李銓陳華皆宦家季李出議吾
子週華第進士與禮主一俱卒二女一婦與主一舉子
之黄以節聞竝著周被有旌命孫即登瀛邑庠生娶陳
其一未睟孫女適張某楊某其一議林某癸酉之冬之
仲葬得日主敬以御史李君鼐之狀請銘嗚呼妃匹風
化之始樛木美逮下之仁以基螽斯麟趾之盛而鵲巢
女子蘋藻之夫人專靜嚴敬歆感之化刑于有賴焉銘
以訓世固宜銘曰坤主於受順承天施不牝于晨職婦
是宜懿懿淑人惠和敬止素絲羔羊翊贊君子柔順安
貞寡笑與顰祗將内事無巧鑿真薫和毓祥式昌厥似
少君之妻申國之母
　　　族兄淳翁墓碣
烏山淳翁兄𤣥堂成銘其碣曰世顯懿㕘中司食故大
惠永遺珠之原夜雙玉預兩季光有沃桂樹離離芝縟
縟
　
　
　
　
　
　
　見素集巻十六
欽定四庫全書
　見素集巻十七
　　　　　　　　　　　　　明　林俊　撰
　　墓誌銘
　　　明進中順大夫致左長史事抱獨郭先生墓誌
　　　　銘
嗚呼汲汲於名者猶汲汲於利也離形去智君子與其
晦而病其矯道有真也而居之有易俊得吾抱獨郭先
生焉先生襟度夷坦軌物柄世未見其不能今也藏至
介于休休之容措施大致抑尤今以少也郭出汾陽之
孫嵩之後徙郭坑徙大蜚又徙郭滄歴㕘軍義重承務
道卿教授廷煒三以孝被旌命紹興至正之間宣教季
孫廷煒弟也徙呉埭歴存良生長史宴又徙玉井生先
生徙東關以讓諸弟卜耕濱居焉諱紹字思緒號思軒
抱獨别諸俊昭令潜也長史名長者治旗尾之田以食
其私公為鹽筴虧輸之償力時匱先生承以學子之金
并脱其内人簮珥以盡室常懸磬長史與楊宜人未嘗
掛一念不足之憂既入官豐養二親厚其葬諸弟婚娶
生齒日繁公私費日以大教諭紀分敎纓之庠序服物
皆出先生匱則任舉責又任其代其友舉責至為代償
積逋餘五百金先生宦槖一洗又盡棄其旗尾之田心
力俱困諸弟未嘗掛一事不足之憂久之知先生力無
足庇已也謝不能弟請分猶東走連州授學徒入其金
分給之官之俸又給之百蠶一葉竟之其子不盡支先
生歸私語俊曰猶貧俊曰先生無愧官力又未憊奚不
藉數嵗之俸先生曰吾年已踰六骸骨故鄉有大于是
者未再嵗先生果不支而野飲社㑹欵洽諧笑歌聲嗚
呼然出金石若忘其貧與其身之既老也嗚呼其可謂
逹矣一官竒貨燃箕而䦧墻者聞先生風何如先生經
學尤精詩文嚴永有思致為李翰林敬所林郡博元深
二門髙弟林僉憲長深林都憲秉仁一時齊名二公第
甲科先生獨第乙科竟之宦業相頡頑義利嚴立界畛
貧而濟曠墜而舉顧無所於靳在金谿構射亭垣射圃
植松栢于學之主山在滑拓文廟正之皆由俸酬直以
歆感其令教法莊整旁庠數百里方方然来在太學生
徒尤相結太宰林泉山為司成尤取禮信晉世子居攝
先生日進格言以忠藎受知莊先王薦進左長史加四
品服色又進中順大夫父奉政大夫母與配林皆宜人
受有誥命故事封册婚嫁禄米有常儀先生既主司柄
一意謝絶令行無擇冗要嬖臣弄舞竟正以法世子薨
世孫已先逝世曾孫沖幼有宻謀攝府事者先生曰然
則處世曾孫何地約束浮費諫止供佛翊導四世有鎮
定扶正之功焉先生既不可留宴餞殊數等以示優異
平生公府不入有附為重以自濟者先生曰是何與于
我呉久殁無子家病疫先生日視無苦同年黄以禮病
疫先生視藥舟中比死倡賻財為歛為歸其棺以葬老
僕朝禄樸謹病聾先生為立妾生子以副室蔣所養女
為配文賦赤龍夀藏成為别營附焉嗚呼先生於一厚
要之終身倫紀故無瑕纇俊與呉都憲世忠通判弟侃
族敎諭弟哲甫僉事弟典皆屬陶成方易簀来俊曰凡
以屬汝嗚呼其何能副先生耶正徳甲戌以上去正綂
庚申閲世者七十有五年噫亦夀矣夫子景雲娶趙又
娶林景行邑庠生娶王景龍醫學訓科娶呉女嫁蘇善
卿孫秉元秉䖍秉鈞秉哲女五人呉已附于姑景雲奉
先生與林同穴則乙亥也纓狀事行詳俊録其大如此
銘曰兩以竒分均氣範形歧而異之奚有弟兄我通其
宜連荆是似孰是刑于暨厥婦子繄先生道訓薄弗諒
厥官諒厥族載視厥姻暨友若僕繄先生行斯卓
　　　明進中奉大夫江西按察使耻庵周公墓誌銘
正徳甲戌元日之又四日耻庵公病且革命出歛服飾
棺授遺範既畢日就申端坐而逝乙亥將葬其孤儉以
諸孫宣之狀請銘公諱軫字公載世為清江上廊周氏
周故裕家自香山處士樂施與傳累葉以基有来慶公
季父鶴洲知府諸兄轍主事宣復為御史郡乗文學者
數人族父翠渠布政其子大謨進士鄉聚文物一時周
先焉公嗣祖則川不禄父諱越亦不克年祖妣鄭妣王
皆樹婦節鄭被有旌典公植立孤㷀中自異起鄉薦入
國學以學行為司成特知名遂重六館取㑹魁第進士
為户部主事得所想像屹不可攀及被延接直訥鮮文
而刓型老格樸根骾性靜範情儉訓俗於古而近之矣
庇民經國運若無竒而弊隠以去成化乙巳元日京師
星隕有聲公上言誅元惡以快人心減内臣以干朝政
正朝廷以正百官罷進書以頥養聖躬親儒臣以論道
經邦重科道以糾劾官邪杜僥倖以振作士氣量進鮮
以差撥船隻同時言者多取忤左官公獨以質厚受容
猶留滯滿秩始進郎中時西北遞饑延及荆蜀而南濟
之無其䇿公合羣僚白之長疏借藩府奏乞塲蕩聴民
取一年間有陳辯公執之堅纂修憲宗實録以文學被
選采輯在户部者以進京師大水南京大風雷詔詢時
政闕失時侍郎劉公璋視篆收采羣議公言天子藏富
於民皇亦有莊顧示以小非稱宜與民否亦宜革管庄
如例畝限三分責民入租有司解部以進劉公以為然
疏入留中公有山東運使之擢鹺鹵易漏與渫公循源
塞孔定為格嵗旱奏蠲其半寧海塲鹵縮奏損其引增
永利塲足之政成譽起賢能之旌屢上進階與誥贈其
祖若父皆大中大夫山東運使祖妣皆淑人配陳封淑
人公方以老成負物望而年已踰六兩致其仕不報㑹
致仕加職例行再請始進嘉議大夫江西按察使今上
嗣位又進中奉大夫在林下者十有七年自持耿特終
其身搆族祠增祭田校定手著濫竿存稿為若干巻典
則莊永不隨俗氣格屏山為周葬所公葬淑人因營夀
丘立歸全菴遊息焉晩年體益重閉門養靜斷迹城府
姻鄰殆莫窺其面予歸自蜀公特為予周旋語窮日未
休記西曹以言及禍公與林公大猷廖公用中屨獨吾
門及疏誅元惡與予指相和應平居道義之與澹如也
非謂不為翕翕之態勢異有望者耶公夀八十一二子
一女七孫三曾孫碑詳焉嗚呼化局新淳源愈異吾又
幸夫璞之未剖木之未灾于耻菴及識焉銘曰磅礴兮
蜿蜒青松兮誰宅祔祖考兮𤣥堂繄形骸兮斯索海㠘
兮沙村滙一水兮誰門與䰟兮偕来幔亭兮子孫月陰
兮為期我庄兮伊邇䰟經兮来遊樹鱗鱗兮石齒齒下
上兮四方雨雲兮相從離氛兮釋垢化雙鶴兮雲之中
　　　明榖城林母封太安人姚氏墓誌銘
鄉抱真守特可歛畏者數人其一汝敦汝敦名典予族
也同趣尚以今五十年歴六官在有竒績家落落猶常
其固君子哉其喪太安人也輟廣西按察僉事来奔前
數月過家為夀太安人出其半面觀者謂福夀為宜筮
日奉慎齋公贈京判黄贈安人與太安人封命告祠下
太安人冠帔即次觀者又謂福夀為宜既禮成汝敦戀
戀未置太安人强以行巡右江方起有風望問亦尋至
噫其如何乙亥附慎齋以葬慎齋予銘也茲復以請太
安人中沁姚氏中沁之姚與榖城之林竝名家林世以
盛姚坐陳公繼之累謫戍克忠死於戍太安人父也太
安人逮事慎齋秀水分敎之行郡丞公彀與柯宜人已
老安人請身留侍請太安人以從舉典舉册舉二女慎
齋師儒表律太安人柔儀有格以無難刑于之化引情
體義以意為凖量戚疎賤良酬施皆合無替敬亦無替
愛盡婦盡母以食子之成生有封殁有贈族里有耀楊
山草樹隠隠然光氣太安人病若無苦一日屬冡婦閲
歛衣遺珥剰服散而盡人以為早竟奄奄如夢正徳甲
戌九月十七日也去宣徳乙夘夀八十孫應祥應祺應
文曾孫永通永迪永謨孫女曾孫女七嗚呼方慎齋世
短孤幼滿前身後事如漆容知有典今日耶飲美者宗
其原晉長沙公侃恭勤忠順台人林侍郎鶚亷慎好禮
湛程二母之敎不誣抑有感夫成虧之數者矣絡秀屈
節于周生顗李落門以興姚同時坐累其可勝指耶黄
敦信當殁入外弟方郡伯鯉匿其二女以竝適林氏伯
為中丞元甫公母贈淑人叔為郡丞思承公配封宜人
子茂逹復為憲副黄亦因以起以予及見太安人三焉
命物之成固無得例已之也銘曰孰通其源孰塞其支
脉而出之𤣥津滭而海枯陸沉温户斯落作潤徳門蘭
階有馥安貞終慶應地無疆一真斯藏月耿夜長
　　　明亞中大夫廣東左㕘政烏門黄君易庵墓誌
　　　　銘
易庵諱顒字伯望龍坡烏門黄氏上世見予記其祖敎
諭公韺廣元生祠父封員外郎公綱墓誌君沉毅内植
外美無足動人起進士為户部主事機神開朗疑難徐
折一言而定同事目為老斷留心政理繙閲部牘㕘格
例以備知國計委輸京儲而𣙜舟臨清也部為之一重
戚畹賜第復造君疏止曰臣為祖宗惜法為朝廷惜財
為某家惜福孝廟陰納而中其疏周公經為户部尚書
擇賢自助得今侍郎邵公寳與君掌章奏同心在公奏
駁無擇柄要部事改觀周用以不安于位君内艱服除
復為其部員外郎轉郎中與長異意出為肇慶知府治
以廉平恤孤㷀抑豪右行平糴為民當怨繩蕉布官市
之擾溝黄桐圩橋之水不害稼號黄公溝時廣盜幾徧
而肇尤盗區獻計者欲屠而盡君曰吾玉石分之諭諸
落無為盗襲故者羣械之肇人神城隍神令誓無仇方
師聽之無枉方當以法繫以待讞三數年間獄死數百
人肇得以不煩大師以帖安其雞犬人稱快鎮巡屢最
其績以旌袁仕者入衞帥某之賂欲代官養子君持不
可㑹外艱去摭君治盗坐以酷屬所私諭意賂免時賊
瑾羅織禍動連身家知舊强君曲處無能為副仕竟聞
君業伸辯自度無能攜懵懵然如夢至杭而返就獄甘
心焉一日忽出君復其職則知御史劉君祥劾仕受賕
數十事首及君寃君白而仕逮繫補武昌未數月擢廣
東左㕘政連推右轄竟以仕吠滕其聲部不獲已更其
任至潮病以弗起正徳乙亥二月二十九日也年五十
三嗚呼士固有弗終者矣方仕媒孽時如墮湯火容玩
視耶蓋棺事定數百年短屋嵗食僅裕可欺耶君治肇
無繼者治武昌無前者治廣無為竝者斯名士夫私論
與下屬萬口而同者也仕固足信哉君介特有識崇尚
風教包孝肅陳白沙皆為立祠陳君茂烈苦行兩許其
子以女割田周其族皆所謂難者予許君可任大事今
已矣失君者獨人然哉配鄭氏封宜人有婦行僅生二
女子應軫與三女出唐應庚出張後君十月不舉丙子
臈月甲子祔先員外廣化右臂以葬鄭君岳君趣味者
狀甚詳予獨悉仕事告失君者銘曰嗚呼易庵羣和獨
指吾無容喙為子之所廣屋一漏厥庇孔多吹毛刮垢
亦如子何青蠅加㸃其然其然合抱寸朽吾無子之寃
其日其天
　　　少子迂壙誌
正徳庚午見素甫年五十九起征藍是嵗九月迂生報
至驚喜甫三子未孫老子亦良慰也歸見之眉目秀異
膚玉色聲音洪亮清逺四嵗隨塾兒讀孝經大學一日
食菓戲索之意靳甫曰不孝迂應聲曰罪莫大於不孝
驚異之試摘一二字叩之凡所經讀與所聞羣兒讀能
一一援引無漏客試為常自是慧性日開容止日老成
道見者必問誰家蘭玉甫諸子獨慰意私恠其母蠢且
陋無應是兒甫福已踰分亦無應是兒又惟吾林積
徳之厚甫雖無合于時亦或孚于天故有是報乙亥冬
盡痘作夜惟長嘘其母問之曰迂苦姐又曰迂謝姐姐
何所歸與奶求阿兄為子如是種種皆自訣之詞但不
明言死耳痘八日不發以夭丙子正月五日也嗚呼自
謂相償豈知相戲劇耶行猶多未慊征藍之行殺人多
累汝耶汝雖短不謂非世吾家起息汝其一占矣不謂
徒鍾情也葬汝公媽墓右自撫汝我死祔公媽以葬亦
撫汝汝母自能為地汝可無憂惟朝夕無見汝嬉笑者
前自意汝盡讀吾書無望矣雖自割能已耶噫其何情
父見素甫忍泪誌
　　　明通議大夫都察院右副都御史林公豫齋神
　　　　道碑
吾家都憲豫齋公之巡撫雲南也以末疾請老者三上
難之與驛權就醫于家在牀褥者三年正徳戊辰年六
十四以終時逆瑾擅柄大臣卒無敢以聞瑾誅始聞賜
祭賜葬季子有孚輒監察御史来相葬事葬之紫帽山
配陳合焉公成化乙未進士選工科給事中充占城册
封正使以言罷遣同列蕭顯等言事臣姓名屏間一日
付吏部與外公以母憂先去獨免既之代正使者死海
上副使論死責戍識者有以知造物之曲為公地服闋
吏部亦為之所注南京禮科給事中父憂又去服闋𢎞
治時也復禮科給事中陞禮科都給事中論列時出畫
可定國本攬朝綱謹好尚節公費黜不職言甚切當而
阻汪直王越之謀進土魯畨之貢甚力擢山東布政司
左㕘政畢情民隠而舉其荒政時議税額石增五升備
荒公曰此箕歛遺意利緩而病切在民竟無歛王妃葬
大治塋域公以制自執比付他官民素田遂為塋有于
是怨有歸而公之風力愈重撫巡交薦之擢雲南右布
政使轉左陜西火篩孔棘區畫兵饟忘為勞而調發飛
輓民不為毒撫巡又交薦之擢都察院右副都御史巡
撫四川屬川冦發一麾平之有金幣之賜番夷殺守路
官公獲兼倍而其首僅遺言者劾總兵輕事而謂公緩
賊與貴州易撫代者至欲炫已功授意兵備市夷兒斷
首抵賊為功為言者所彈始明公之不欺孝宗悟移撫
雲南将收而入之而以疾告諱普長以字元甫行更字
秉仁林出九牧而同予邵州公系昭度之世秀眉豐頰
美髭鬚軀幹脩偉山立而玉潤在班行無過者立心務
厚而居以渾晦謀預事先聲與惠流所薦引所白僚友
之誣無知者在平原建董仲舒書院在蜀祀趙清獻公
與文翁李氷張忠定並祠尹恭簡王端毅稱逺器韓司
徒文力汲引時吾閩諸老皆在南而年頗近迫予任直
取忤位遇詣極私以屬公鄭司徒紀曰容色大麗嗚呼
謂非相非與公晩益完粹予起征蜀公遺徳在人雲貴
之聲往往能道者居家儀則来進所歆發弟哲甫教諭
子有恒都察院都事有章尚義階有孚與從子有年並
為御史有年疏止取佛謫丞有禄郡同知孫大吕大選
郡庠生與大道大嚴大旦蘭立笋出孝義載振鄉賢列
祀父良弼初封工科給事中妣黄配陳封孺人再贈父
並祖宏泰皆通議大夫都察院右副都御史祖妣李與
妣與配皆淑人繼配孔封淑人記京師公與黄公文器
林公長深黄公汝亨及予道義相許與最後獨予二人
年夀相匹公又殁耶銘曰十徳九刺邵州奕奕開先忠
儒孝弟永錫有煌厥似而美斯觀如嶽之重如玉之寒
昔在諌垣諤諤暨暨于宣于旬于是倚毗乃都中臺乃
殿西服士有詩書農有絲榖三藩嘉靖帝念勞臣程脩
步跼委運還真膴膴仙原爰有䘏章為龍為光日星發
祥
　　　明京闈進士雲霄呉子玉墓誌銘
雲霄呉子玉之卒子尚幼及是始舉葬事吾莆黄郎中
伯固為具事狀陳御史時周為之請銘子玉父侍郎公
道本齒予兄行而仕頗同時公舉子玉頗晩有竒兆名
之夢麒子玉頗幼慧五嵗誦書八嵗工對偶九嵗作思
鄉題壁二詩十嵗授以時文而自及古文録賈誼治安
䇿讀之熟公異之一任縱觀經史百子擇之師師為之
屈既之師吾友戴主事伯絅伯絅曰竒才竒才最後又
師吾師少師西涯翁翁之子徵伯名才名子玉直欲頡
頏無畏而友其髙弟子何少卿子元趙編脩爾錫許給
事啓衷在太學又友謝僉事邦用與吾時周髙視倫輩
決擇名流于千古之上厭松雪軟媚并其人少之而病
遺山膚近太白意若麗靡詩之學遂歸唐音祖少陵㕘
以邵庵文主東坡又主老泉其學凡三變變輒檢其稿
曰梨栗閒稿曰棄餘録曰南還雜稿焚之殆盡斷自戍
申以後為杜庵𢎞治集七巻與端一齋總録五行前用
稿以留子玉好收録遺書朱墨㸃校敝敝窮日力意若
直任文事無疑而性尚孝謹治公之喪凖禮而哀至賜
葬成遂廬其側調事母林淑人所生母林俱得懽心廣
義莊立義塜建義塾先急匿瑕因力以施厚利鄉井席
其庇盗亦間為之感竟賫志以逝正徳辛未嵗也年僅
三十九嗚呼快劒吹毛僅收京闈之一利自况賈誼殆
未然者昔元賓猶舉進士得太子校書子玉無遇殆過
之僅與子安昇之之敏才短札為類夫香楠文梓皆棟
材也而或夭斤斧踣勁風得收夫材者殊幸獨子玉然
哉斯愛才之益悲也伯固之狀可傳予不復論次而特
哀其死以洩予悲子玉曾祖某祖某皆贈户部侍郎四
子承忠承孝承文承武承忠今為國子生墓在某山某
向其葬丙子十月銘曰孰挈而精為日為星孰抉而英
為風與霆忽御鯨以孤往繄驂虬而上征槐南昔夢芙
蓉故城子懐兮激烈昭遺兮堅貞
　　　明中議大夫賛治尹致廬州知府事孟公墓誌
　　　　銘
國家武戡文治蕃育休息垂百年理極亂始於是乎有
土木之難孟主事玘首受刃矢貫其臂墮叢屍中瀕數
死不死公起正綂己未進士歴户禮主事有風力名戊
辰鄧茂七冦沙尤蹂閩之下上屠戮如割草菅我師失
利勢益張公陳攻守至計集三省之兵屯新城屯潮陽
屯江山大兵出鉛山蹴延平諸路並應笱魚罝免誰則
逃之朝㕘用其議命將出師己巳六月神機之兵扼順
昌俘茂七以獻沙冦平上杭銀冶疲人釁盗嵗輸率不
當嵗費公言當塞竟塞易儲之議章郎中綸鍾御史同
爭尤力同杖死綸死復蘇幽之獄公繼有言自分茅焦
之滿人數而禍偶無竒隠悟固然耶抑蒺䔧徒慘無足
忠義伏也英皇帝南内三年羣臣無得一朝謁公因旱
極言忤㫖知莱州又知廬州治本古意滯宣化流而郡
幾無事因得授所學學子民則有守學者得其師而竟
守急流之退歛竒嬴子姓晟鼎暠鐄鐸鎮邦傑三世鄉
進士七人公述作為盛山房類稿其什一存者字廷振
號靜齋孟出臨淮徙鉛山元砲奕百户者曾祖萬户者
伯祖皆失其名諱再世没于陣祖徳浙東金牌元帥歸
附我太祖立戰功既守閩城之太平坊家焉父文叔封
户部主事母葉封安人配張亦封安人陳其繼公生永
樂壬辰正月十有八日卒成化丁亥九月二日子晅㫤
邑庠生俱卒次曅季即暠公卒後始生陳抱節撫敎今
同知臨江香岩五十年既拱之木勒有新銘顧暠也女
適沈縉孫希韶希文希介俱庠生與鍵鈇而五曾孫淮
瀛與邦傑洛潜演而六𤣥孫暠屬鄭少谷善夫請銘少
谷故予畏臨江予弟南雄夀州舊義宜銘惜嵗久亡闕
猶幸其大者未冺遺直遺愛人口猶熟也善完者不責
取造物之忌天之定殆有以必之於先者矣蔽牛無所
用薫天之熖轉瞬灰寒公則異於是銘曰宅之固夜之
長雲車風馬䰟所鄉往以復伸之始玉精發祥動松梓
　　　明中奉大夫浙江布政使司右布政使三渠陳
　　　　公墓誌銘
陳公子居諱仁三渠因其有自號也錦墩揖壺山為勝
猶歴孟庸允徳贈郎中舜衡甫以鍾發于公一時羣從
第進士成化戊戌庶吉士邦瑞公始之丁未公繼之己
未今憲副邦器公又繼之初公在諸生與陳大㕘寒月
稱二陳寒月得之敏公矯惰為勤資深而輔之博為任
提學獨賞果發解首寒月名第二為進士為户部主事
採輯實録東廣督軍餉淮南兩以郎中呉宜人憂讀禮
廬次引渠鑿池與鄉族同其利示巽定以為習先再為
主事為員外郎郎中畢力問學作古文詞自副而國計
明習不腐不漏不喑嘿自容隨俗養交取巧化大僚大
章奏多出其手闕里災公疏重脩省闢異端抑奔競禁
奢侈振士風收人心端敎化正風俗禮部災疏早朝勤
政審决章奏訓養東宫進君子退小人節齋醮嚴備邊
又疏雪寃獄紓忠憤罷江南織造復御史彭程官給事
中林廷玉補外勿遣又疏致仕布政使林同蔣雲漢方
守知府潘琴冝優異妖僧領占竹夤縁内降冝勿取陜
西守臣進古璽又疏其偽且謂果秦璽亦亡國廢物宜
毁勿留皆關切時諱朝紳為動容孝廟多所嘉納今上
初司徒韓公文倡伏闕請誅嬖閹鼓怒逆瑾中之力文
致公公誤落三官并落韓以去公同知鈞州再知汝州
轉南京兵部員外郎掌其武學方是時政如束濕諸司
易守為全身逺害之計公委而任之以無失故常瑾誅
起浙江提學按察副使權量精審公案手自披閲不付
吏積勞成損轉為其藩㕘政疾已作尋起尋復既之哭
内氏李宜人又復疏乞休致吏部録賢勞擬進其藩右
布政使致仕命下公卒已彌月正徳甲戌三月十七日
也上去甲戌夀六十一李先二年生亦先一年以卒十
月二十二日也公謹質沉永事郎中呉宜人甚孝於物
無競而分義時嚴不欲涉事累以分所學齊家衆督耕
傭節縮諸費以倍取殷裕皆屬之李成子懋鄉進士嫁
其翁憲卿方員二女抱育大夏大序大節三孫與四孫
女李與為力予重愛士每臨文歆異與聞論列之大致
心與之牙頰吹鼔忘其跡之疏員胄監還省父方伯公
于蜀取道于浙也具書屬意偕謝良勤公炳炳然世責
萦念景仁不起君實終于位仕處殆有然者懋治瀨溪
塋成以丁丑某月某日奉二柩以葬以鄭君山齋狀請
銘讀之終篇又得三渠稿天津志閲之盡同聲落落有
餘嘅焉銘曰昔在孝皇于闢四聰公起版曹允茲素忠
竒請匪極巵漏胡繼弗善為同時乃邦計有學有仕有
騰厥聲睠時来賢抑邦之楨黨禁于嚴决茲首領弗震
弗揺徐觀厥定靈淑百祀繄公其完遽挈而還瘞玉雙
阡碧峰峩峩鳴和並舉言集于梧庸告孫子
　　　明奉政大夫南京户部郎中致仕自庵王公墓
　　　　誌銘
成化戊戌進士三百五十人莆十人故事責占年狀王
公自庵直署曰年四十或諭自隱則笑曰自此至致仕
三十年足矣尚忍欺同時循資躐次取美官公一尹五
年始召召則以父喪歸服除念母老留終其養服又除
年六十矣猶强為親贈命起南京刑部主事三載贈父
廷粲公如其官階承徳郎母陳安人尋進南京户部員
外郎郎中同時在仕籍者無幾南都僅劉公忠江公瀾
韓公重李公善胡公富皆長僚皆賢公無能為地正徳
戊辰年七十致其政莆同時壯者物化少者老以謝公
倒蔗榆景以保有完名掃軌養重于松深竹野之間間
苴屨觀稼莫知為官人亦不欲取村叟異也始從兄夫
林司訓授經百遍僅僅成誦誦則無忘而意義了了文
字亦典則李翰編敬所許其成果成遂安始上三日囚
穴獄出公曰是不相諒過在予民則無罪囚蒲伏自歸
治本愛恕徵輸有常期訟曲直積誠開譬如恐或傷尹
上宰稱為慈良刑户之推讞出納淮之𣙜舟如是而謹
加至焉平生同色而言擇足而後動心近厚迹近晦取
名近亷家素饒卧不重褥食不二羮胾雞鳴盥洗正巾
衣端坐可謂敦篤君子矣諱瑄字朝器以字行更字大
器王出瑯琊之後自長慶入閩居南安徙九峰又徙鳬
山家焉端平乙未特科第一人公八世祖也諱聲叔曾
祖諱伯履祖諱原逺與主事公世有潜徳公生正綂己
未九月乙亥卒正徳甲戌十一月己未年七十六配陳
贈安人繼陳封安人女六子特晩踰五副室魯始舉鈍
林舉鏴舉錘猶及見觀睍覯三孫與二孫女遲而收殆
然也前旬日過予約相夀丘業往而訃至驚愕悲楚生
其足恃耶赴弔而卜赤泥之原位申而寅面尤於居近
為宜公窆中陳窆左繼與副以位為預其葬丁丑某月
某日林世正林有章陳桂呉文博林應期林清其壻銘
曰外槁内腴矩步繩趨晳而長軀山澤之臞負天絶雲
棲棘奚慕長風上征已乃末路何老謂郎躩哉是翁有
晩于材匠石是逢退讓芚芚神理所右惟拙之收亦遲
之有
　　　明尚義官梅峰曾君墓誌銘
古者宣氣阜物以為天下利四其業通之于是乎智運
猷材効事以其業名若今曾君朴軒又殆出于是之外
少孤家落年十六走閩走粤走二京及遼時逐無巧貨
舉息輒倍不數嵗家族並因以起事育婚嫁有餘給先
祠禮有餘舉嵗之祀有餘承義塾型治才子弟為多因
能以授之事聯綴州縣仕籍外之施賴舉火數十家預
祕器副人急殆數百人公修擇委僕僕無倦厭出已以
盈官縮與公租之代納殆二百金免息省息貸無酬殆
千金其最盛五百金市田兩庠以優士餼龍江貨入甲
者評直乙者繼以至翔五百金攙之竟與甲饒之賈王
䥔劉騰邂逅質三百金不留劵待選魚墨偽劵請質竟
為之隠亦竟感其酬然猶無足副泛以間取訾短其不
齊情也夫嬴孅之所積猗頓盬鹽丙氏鑄冶烏氏之蓄
牧君孰多循例散官與販脂洒削領縣而鼎食良異然
能散率無逮君紆憲駕表宅里登之郡乗其取重固宜
君諱徳字崇賢系朱宣靖公之後由晉丞安仙遊徙莆
而族曾祖徳本祖麟父囘妣黄配康康子良寳尚義官
娶陳女鄭大廷其壻劉生良中郡庠生蚤卒娶陳良弼
亦郡庠生娶林琚治士業聘陳皆宦家其季璜始生屬
撫視于陳又屬敎成于兄既二日正徳丙子八月七日
君卒赴吊悲楚蓋至是定矣墓在常泰里仙螺溪之雞
籠山位辛揖乙四竁君中左康自華岩遷而合左右為
劉許夀藏丁丑月日以葬以康郡倅恭之狀請銘傳宋
清者謂清望報逺不害為富究其施無逮君逺甚為報
殆未必然噫可觀世矣銘曰筲斗自萦鍾休漏寂孰當
其炎舍焉以息儒名市行廢箸執籌不市之道允也其
儔公有助傭士有餘粟孰脱烏鳶承乃桂玉有紓其急
而釋其懸孰是心存命士則然錫有院章紆有藩轍彰
義特書日星綽楔仙螺胡有有澗有岡有曄若光扶桑
發祥
　
　
　
　
　
　見素集巻十七
欽定四庫全書
　見素集巻十八
　　　　　　　　　　　　　明　林俊　撰
　　墓誌銘
　　　明資政大夫刑部尚書贈太子少傅諡文肅椒
　　　　丘何公神道碑
椒丘公之卒𢎞治壬戌臈月俊巡視江西時也遺命屬
文墓道之碑春二月公配呉夫人先卒敬皇帝賜葬祭
公例得賜祭合葬之典俊疏公完徳邃學宜贈諡并乞
諡文猶有阻者嗣是呉給諫世忠申論今正徳丙子廣
昌令張澯又再論上曰何喬新學行俱優始終全徳贈
太子少傅蔭子孫一人入監既又諡文肅嗚呼論至是
定矣俊得以假靈卒役公者公出宋寳謨閣直學士文
定公坦之裔吏部尚書東園公文淵叔子第進士為南
京禮部主事家艱復起歴刑部主事員外郎郎中福建
副按察使轉使河南轉湖廣右布政使都察院左副都
御史巡撫山西兼督三關以功轉左入為刑部左侍郎
南京刑部尚書又入為刑部尚書御史鄒魯謀躐大理
丞公薦魏紳㑹公外氏與鄉人奏訐魯遂誣公與聞當
道右之已之訊無驗公乞致仕魯尋謫外尋又以罪論
死為天下快言者累疏起公不果嗚呼論無待是定矣
公字庭秀少穎異年十一二通鑑道無遺病陳子桱續
編書法卒曹彬包拯不書官吕文渙降元不書叛張世
傑溺海不書死節紀羲軒附不經之談書遼金失内夏
外夷之辯為周殿譔中規所竒而沉晦周謹時然後出
言動必儒賢為準其學以窮理為先博物洽聞為輔正
心脩身而措之家國天下為期自公之隙目存心寄盡
在書有異種輒從假録藏書至三萬巻忘其疲與其身
之既老文章援據經史謹厚而簡則所著宋元臆見周
禮集註椒丘集所編選文苑羣玉續編百將傳勲賢琬
琰集秘終其身間梓行之天下孤介嚴冷法執是確不
可移積忤袁錦衣伺之無其隙大僚大奏讞大制作皆
出其手在閩奏減銀礦課額蠲半租以無病在民而寘
其稔惡土豪尤者交番薛者于獄在河南黜貪横有强
援守者一人令者二人趙甲飲陳乙酒肆歸而溺諸河
甲之子訟乙毆死誣服公讞之曰肆櫛比民居毆必有
聞去河逺負亦必有以見驗果拾甲沙泥乙得辨開封
並郡竟嵗飢故事賑至秋公令連賑麥實乃已前後安
輯南陽賑荆襄一再賑山西全活不可勝計南陽招囘
復業十四萬人附籍六萬餘户北虜犯邊設伏灰溝橋
斬獲甚衆又犯邊殺邊將畿輔震驚紫荆居庸尤急公
往經略練兵立險為必搗老營之計小王子聞而遁播
州楊友謀宣撫遂謀奪宣慰誣有反狀公往訊具得其
奸奏誅其黨數人革官銷印而遷友保寧其它疏還留
守奪民蘆洲革官校私駕帖禁京師胡服胡語録罪囚
第徭役行賤糶經猷注措皆翊正國是賛畫泰平之大
端雖未能盡副人意要所謂異同公者殆非公人也國
朝父子尚書何為盛識者議之范之文正忠宣可謂世
澤之綿𢎞治初與王端毅三數公稱大老可謂人望之
重嘗兩得疾敬皇帝命醫胗視遣中官賜酒米蔬肴可
謂眷遇之深雖禄世二品已即貧而義利界畛截不可
犯鎮守分惠市舶遺財輸之庫武都司感薦已有文犀
之贐楊宣慰聞謝致飲器秘具皆不納平生氣節友彭
惠安文學友丘文莊以為知己而聲色澹然晩年喪某
某二子僅一弱孫呉夫人强為立妾舉某舉某邑庠生
孫某監生嗚呼公之隠無愧矣或疑公若涉隘夫繩矩
之間寧有餘地公夀七十六墓去其居百武者再銘曰
天惟純佑光啓盛明有毓碩人于邦之禎岡鳳誰孶藪
麟誰種靈芝無根醴泉獨涌聯休嗣淑有本有文貞霜
夏冽粹玉冬温上宰崇望總茲銓鏡執虚懸平神力内
定秋卿式似繼總邦刑幽隠照燭嚚驩順成國有甫申
家乃摯陟弗震弗揺並是遺直縟典申錫華褒是宜有
訶若神舊徳在茲
　　　明中順大夫南京國子祭酒晉江虚齋蔡先生
　　　　墓碑
虚齋棄提學按察副使歸晉江也上起以為國子祭酒
居之南京命未至卒正徳戊辰十二月二十三日也噫
今亡矣先生子道義厚樂石之文先生之意也諱清字
介夫蔡出惠安東林舊望逮處士惠遷晉江傳貢士祥
傳潤傳封稽勲主事翁允元傳先生孱脆骨立而警悟
絶人髪就總盡屈其師褁糧數百里從三山林憲副玭
學易得肯綮以盡成化丁酉發解首辛丑試禮部為劉
翰編戩獨賞索不終試例不收誦其文士夫為熟又三
年取進士以疾在告起為祠祭主事改稽勲主事轉驗
封署員外郎王安人喪既除復主客署員外郎轉為南
京文選郎中既乞終養得自盡主事翁者彌月服又除
即家拜江西提學副使未幾乞致其仕凝重端永操養
力專而進取之念故畧初友甯永貞孫九峰拜何椒丘
願為弟子既又友儲殖庵楊月湖好古獨信貞風淵軌
使人躁息妄消嘗曰吾始念一靜字既又念一虚字自
覺安便不費力又曰學宜養正性持正行聖賢言語熟
復深玩則舊去新来日改而月以化又曰前輩何嘗不
敎人舉業義理充拓發由中之藴櫽括以時文之式自
然神采動人奚必搜竒索隠取難字為工官閒無見措
施而易有精詣學子請益所至屨恒滿官所恒數百人
泉之易實出指授一方文物之盛實始焉先生不謂無
其時無其命雖未盡儒者之用有教人數世之澤祠先
生泉人之意也先生天性孝友心盡而力逾勤四世之
葬未慊改遷以為魄之慰先晉安驛丞鄭者子先生舅
之子翰以去舅竟神主無依先生徧求得之蕭山則鄭
已有子業歸翰翰卒收其骨挈其妻子以還其他緦功
强近葬無歸時其衣食家室凡數人詩文自立氣格而
論以理勝所著易蒙引三十八巻四書䝉引四十巻河
洛私見一巻通鑑隨筆一巻虚齋稿若干巻生景泰癸
酉六月十有八日夀五十六配(缺/)氏封安人既生存畏有
心疾屬某以佐家政生存素存微存逺存儒存畏鄉
進士與存素先卒存微存逺邑庠生孫(缺/)先生寢疾勅諸
子治後事門人飲以粥麾去曰吾欲内㓗噫其可謂定
矣訃至予為位而哭先大夫之喪不及逺也其葬以征
蜀不及赴也祠雖與在經畫視晦翁於正獻巨卿於元
伯韓富之於徂徕餘愧矣交之道何如墓在鍾盧山某
向銘曰圖象藴靈綱提鑰啓孰躐而前粤有亷陛道術
為裂邪論售神儒名墨行孰與偽真河洛伊緜川途改
塞孰引其流以坊其决人豪天授有發其夢水寒藍出
有易其東温陵一時震迅揚厲與風俱還儒術之衞
　　　明國清林樸軒張孺人墓誌銘
林自囘年館榖艾軒子姓師事之希聲逺調流響至今
雖雌伏林下猶老格疎風轉角囘宫和應若與毅翁尤
鏗然者翁娶栁東先生女弟承之方翁之子廷諭樸軒
娶孺人為處士處常孫女又承之張貞質素性守禮而
能貧時破屋穿漏志期必立任織作千方相樸軒以樹
藝之事而自主其蠶牧皆化縮就贏倍于地者顧弗能
及事育賓祭公私無廢舉人事棄及珥鈿而徐輔以節
久之家稍裕屋亦就新謀立妾以時鬻子樸軒意若有
待既果舉文俊今編修也清穎幼慧方易齒伸紙據案
疎宕數千言諠傳士夫為異孺人請樸軒養之晦專之
師擇友以為麗澤間命饁田畆使知立家之難編脩甫
冠發解首取庶吉士授今秩報至孺人曰吾患弛于成
志以仕而奪也既就養見僦屋以居假乗以為出入朱
氏婦荆布無改心為慰翰林殽膳大官有常供朱進為
養再進曰其留饌賓吾欲兒官貧其為汝恡官所織作
如初朱請專為勞不可曰吾性所安也編修書史稍倦
曰翰林學為職兒績効在茲門徒候講阻其出曰書生
日可愛也方須有封命以暴疾終垂息拳拳省身積學
之誨正徳乙亥七月十一日也夀六十七􁉤諱父曰孔
堅母缺氏女適呉徳隆適朱國賓者先卒孫男女具一男
曰宗翰丁丑閏月舉扶里之新墓山祔姑以葬以朱氏
女從豫屬狀伯固而於予銘墓嗚呼孺人非樸軒良友
編修良師資者歟素門賢淑之擇儀範足多矧共還舊
觀以及見清華之盛種樹者世乃成孺人相攸樸軒固
與所事而囘年延致艾軒盛其伊始矣銘曰一以二分
流形散氣坤職于柔有翊内治懿懿孺人含章有貞恪
勤將事庭屏無聲委分食貧延休萃祉孰掲而提于落
以起繄𦙍璿式于圭于璋於發厥祥星日之光維缺之
妻維奎之母終来有他有孚盈缶魚軒改夕輼蓋啓晨
有複假靈于天之申
　　　明旌表孝亷文林郎監察御史梅峰陳先生墓
　　　　誌銘
正徳乙亥陳先生如賓書林墳成明年丙子得目眚哭
母封太孺人張氏加疾謂山齋曰吉凶未可知吾平生
所事見素所友執事又甚謂予曰畢竟如何予曰吾而
兄也勉就藥以觀天意私叩其家無一新衣為之宻備
甫畢氣絶十二月十有六日也是日天氣慘黑道路流
歎吊者皆失聲先生無子予立其族子逺揚為後與松
厓山齋治其喪守馮君以棺来助越明年正月六日逺
揚奉張奉先生暨配贈孺人鄭氏以葬墳土未乾徳人
先逝噫其如何士民具純行羣請之守帥言之巡按王
君應鵬以聞禮部覆可蓋坊賜額表宅里進之鄉賢以
祀月給米以䘏其家始先生以孝亷為吏部所知奏食
學禄養母辭繼以布政使陳君珂薦上特嘉清苦月賜
米三石資養又辭上温㫖諭受及是命三曠典也先生
諱茂烈字時周陳為瑞安大川顯姓曾祖伯洪功陞興
化衞總旗傳慶四又傳贈吉安府推官善祥為先生父
父卒先生甫十四嵗家貧忍食以飽黄氏祖母讀書時
夜分黄憫其羸喻止遂韜燈黙誦究心道學作省克録
自考黄卒易所居資其餘直買山碧瀨以葬二喪親負
土石墳成間日一視久之三五日一視哭盡哀而還胡
憲副榮重古行禮為子師㑹試道遇刼徒附之者幸在
抵京如封付之附者請半先生曰某者去君者存何半
太學試第一進士出使東廣盡却贐金修禮陳白沙因
領靜一之誨退而與東所私論難吉安持大體開至誠
通以民彛之懿豪家利寡婦財誣許婚斷從守志夫制
悍妻嫁有娠之妾既生子歸承其業族人爭之驗與姊
氏為類爭者媿服時張守本以嚴擊强徐輔以寛當道
尚深峻徐開解為霽信浮上下官有賢薦而民有去思
郡誌列在名宦考績歸至淮以乏寒且涷幾死所知覆
以敝裘為救為監察御史袍服樸素借騎一牝馬身若
無官而自係風紀之重尚書佀者子受賂崔者以道士
起皆根植自固言者屢劾先生再劾佀去而崔猶留先
生以母老乞終其養供母外短床敝席不辦一蚊帳身
治畦一蒼頭給新出則執小油蓋妻子服食粗糲一女
適彭惠安孫輔嫁具涼薄皆人甚不堪而泰然自足日
坐斗室究極五經四書之㫖體驗心身隨得隨録常曰
儒有向上工夫詩文特土苴耳孝廟上賓與予相對慟
哭逆瑾亂政相對憂憤至羅織重罰以恣毒士夫先生
曰某僅有死耳予起征藍先生杜門養靜悟領深而充
養熟隠衷粹行對天地質鬼神鄉國有懼先生知為愧
予嘗評第物品黄憲管寧之右得在孔門可㡬閔冉程
朱髙弟子無讓焉薦者謂亷約如石守道而養獨純孝
行如徐仲車而所處尤因殆未足盡者予始識先生諸
生韓洪洞問莆人物予曰從吾又問以先生對韓曰以
莆再指一書生耶予曰是友自純家居相信尤深每晤
言躁慮消熄宿疾為頓愈先生亦惟予言獨契嗚呼由
今其復斯人耶予既誌其壙又銘其墓其先生私耶張
夀八十九先生夀五十八墓五竁封孺人蔣及余夀丘
預焉銘曰化樞物冶陶靈範精光氣之㑹公得其清星
爛日章後先輝映迨宋宗儒于斯焉盛公有正悟意往
神趨靜存動克一真自如搜竊記聞亦敏則有探幽索
微𤣥象誰友世局斯下邪論崩湍始風聿還亦允斯觀
　　　明奉直大夫南京翰林院侍讀學士靜觀呉公
　　　　墓碑
文章漢劉揚班馬而下唐二家宋四家其間負豪樹勇
與之角要皆一時翹楚國朝文明以止昭囘下飾潜溪
東里嗣照而聯聲迨天順甲申十八庶吉士之選盛矣
莆與者陳常卿愧齋呉學士靜觀愧齋温純爾雅公瓌
竒佚蕩限韻命題即席聯句動輒數百言豪詞警語如
壯濤激浪飛雪走雷雲觸山而電迸發同時文正公西
涯峰囘海立公直欲相長雄無畏風稜孤峻不屑取雷
俗當其意略分忘年間有未愜意氣衰冷言語為之無
味以故躐收巧化率無公銜名官幾三十年僅一與實
録金綺之錫由檢討而修撰諭徳皆九載後遷又三年
朝論滯淹以久始侍讀學士署而南君子以為得立官
之介公雖文字職業而決擇内定宿所知與無間賤貧
每長篇短章伸紙立副自他時有干購必覈事是非人
望實可否不為勢隆赫儀幣豐腆易素君子以為植已
之嚴其修實録也要人子冦者賂優其父半詞公曰茍
為是負所學負朝廷他日何以見董狐地下君子以為
得持論之公兩領㑹試同考所得多名士㑹元儲公殖
庵其尤者也諱衍字希賢以字行更字汝賢呉自沈坡
徙鼇峰又徙東井父諱熊有鄉行封檢討再封南京侍
讀學士母黄有内懿與配朱俱封至宜人公事親孝謹
而友其弟希亨以厚嘗一乞歸省嵗時致俸金文綺食
品之竒猶惴惴然屬心曲于弟以為親慰竟之肉未寒
而家遽落平生無他嗜好書巻不釋手有惠本必閲之
盡然猶酒未忘情予鄉國特愛思有以忠之公為予止
三月竟以知舊復勸勸復飲𢎞治戊申予赴滇南公載
餞我于龍灣舟次泪油油若弗勝嗚呼謂竟是訣耶己
酉五月二十八日也夀僅五十三赴聞孝宗念儒學之
臣優以祭既之二親亦長逝谷清蔡山之葬子彰符彰
武彰憲强為力今惟彰憲乎在二孫正誼正宗二曾孫
某某復始錫類將有泣中書之石而著紹訓之書者矣
嗚呼公文章為莆立幟名家落落擅響者誰與假之年
又可知也昔人論退之元賓之至謂不在夀夭之間夫
元賓之才其誰則限之使公而在文正將不怗怗然文
宗之席惜公亦為莆山川靈氣惜也位遇詣極其將誰
計哉序而文之碑銘曰莆始自唐文昌發祥日杲星寒
有曄其光豹躍龍翔鸞鵠停峙公起詞垣嫡宗是祀蘭
臺芸閣疲神役精奏彼金石羣喧寂鳴公時舊學亦古
良史侍直帝旁妬生于美物不尚全才名忌盛並收兼
容天子之聖維世孔縮維名孔修維生以弗酬維後之
收
　　　平南碑
國家起自江南撫帝王之中國文躶被冠裳橧巢襲我
廬宇航浮索引之國籯負以歸職貢維南猺牙互湖江
廣之間姓名漏在民版乗間竊發三邊罹其害今天子
方嚴内修舉外攘北平劉趙西平藍曹南平胡徐及王
黎獠之在東者平無虚嵗猺以為畧已也冦郴桂仁化
上猶數十縣俱震于是有平南之師授都御史其柄韶
陳公金主之贑王公守仁主之衡則鳳山秦公金陳元
老壯猷二公則文武為憲者也時方有偏鎮香爐山之
苗之征公擇能授計而自解郴桂之急偕鎮守杜公甫
巡按王君度謀同以其兵屬㕘將春綂之三司巍賛之
璋濟由郴進庭爵質由桂陽進宗仁英臨武進翰璧進
自桂東責餽餉鳳璘而覈其功實於度公馭中責戰丁
丑十一月至于閏月連破其寨峒若栅九十而畸擒其
偽大王龔福全斬其偽總兵劉福李斌若首若從與屬
而俘者凡三千而餘焚賊屋千區牛馬器械無數二公
韶贑之功稱是征苖之師亦以成告㨗聞上璽書褒奨
加公俸録一子為世百户邊人悦喜願立石紀功徳古
者治夷宜畧斯近土之夷出入為梗易之師田有禽利
執者也而決勝靡遺是謂丈人之吉采芑美方叔以見
周宣中興之功平南碑不可已繫之詩曰粤在禹服甸
侯要荒綏處文武華夷之防維時山猺入我障塞鴟義
矯處作我蟊賊王者無外合是以容来柔来馴息其誖
凶維昔有苗言格干羽徐方其来亦戒師旅維徭罔念
卒玩以狂擇肉輔縣翼虎斯張帝念邊人罹茲慘毒雨
燐熒熒寃鬼夜哭咨爾臺臣其總朕師錫之弓矢玉書
銀符公時征苗擇可以蒞選將練兵物馬功器有赫申
令宿戒其鄰如雷如霆三方以征何神天至冦是大窘
魂飛計窮縮如蛭螾外示猶鬭厥聲弗雄戮其魁酋活
其眊童㑹應機投䇿無遺筭匪臣之能蔡功之斷言釋
其俘以訓以敕胡不藝樹偕我衣食胡不貿販偕我經
營胡不絃誦偕我太平維時南荆文物上國胡襲獷頑
以赤其族維帝之威亦天之怒遏其亂源章我王度南
荒既平八方肅清歴服無疆天王聖明
　　　明襄府左長史食正四品俸進階亞中大夫慎
　　　　齋呉公墓誌銘
五侯天龍呉大姓族焉青緋肩望入國朝鄉進士者八
人進士三人進士慎齋始也諱宏宻字慎夫少從提
學呉憲副授經悟領殊到重以文體獨典異為先生獨
賞曰子之矢殆無虚發病多自阻僅之閩省一試禮部
一試試輒收例得顯選獨乞授教授以便養二親在處
庠者五月超擢右長史署之岷藩又署襄藩質木畏謹
亷不近名强直而不近矯以竟取知重襄憲王疾亟諒
公悃欵受遺二長史輔政意尤于公乎屬公事定王如
事憲王尤取知重薦左長史食正四品俸定王薨又事
簡王如事定王在輔導者三世舊學宿望孚于上以信
乎其下左右涉有竒請恐恐然公知府之政内外乎肅
道用行物久時化亦有以預燭先事之幾者矣解政重
不得請托掃松以避居于家猶時悒悒色憂人莫知為
隠簡王薨世王愆違為其下所發一府皆曰呉公在無
此其速公還公還開道以檢身維家臨政大防而逺其
佞幸獪狡可厭惡者府用無事時巡撫王公第府僚殿
最獨公乎與韓公簿責府獄獨無連及于公𢎞治丙辰
公年六十二請老益堅王惜其去宴賚優常令諸臣不
為格餞江上傳致綣勤官校䕶抵家反命為慰觀者歆
嘆間有淚下乙丑詔進亞中大夫優游林壑與野老相
周旋者餘二十年王屢書存問有金幣之賜同時進士
榆景之收㮣無及愧齋靜觀述作之盛幾頡頏慎齋集
在焉曾祖師傳祖徳懋父體舒贈奉政大夫修正庶尹
右長史母鼓山梁氏贈宜人配亦梁氏封宜人節謹善
相公盡于外宜人盡乎内以致隆二親之養之葬之祀
田之備先業既盡歸伯氏猶損禄賜以時益其贏舉嫂
氏之葬量其餘為族里之給先世所助海橋石折厚金
為易人於是義公亦於宜人乎重生宣徳乙夘厯正徳
丙子夀八十二梁生後四年前卒𢎞治戊申夀五十一
子三天麟衞庠生娶黄天驥娶梁其季天駿上殤天麟
亦前夭予族子尚義嘉績其壻孫梅楫楷標彬梯孫女
二可塘之山位癸者墓公壬申所營葬宜人祔以天駿
者也戊寅臈月日天驥業公乎合祔以劉氏副室因嘉
績以予族諸兄知府舜卿之狀請銘公之詳具姻里予
長湖憲故熟也昔董仲舒兩相驕王所居而治病免以
夀自終殆亦有同者予未任劉向氏評其任是銘銘曰
有塞其涂容軌非故外視若徐隠乃若騖居謙處下戢
采攸宜孰是其盈顧益以卑師席未煖藩相特遷弼亮
正色曰時汝賢在鈞惟甄在鎔惟冶視候運化别浮於
雅羸豕蹢躅曰時與幾色斯以舉二疏之微既多受祉
亦介眉夀廣川斯前亦允斯後
　　　明封君桃村鍾鶴侣墓誌銘
正徳丁丑季冬四日鍾封君鶴侣卒鶴侣故處士而曰
封君子善經起進士節推恩及御史恩尋及輟以俟故
曰封君也鶴侣少治舉子業弗收棄之而委業于弟光
澤令華也于子御史君也聯穎茂而蒙養之間多有所
成喜為詩與騷人韻士商摘其隻字半句風格遒勁頗
不類山林言旁涉虚中鬼谷之術推人貴夀窮夭語良
驗寄懐象外自放之丘壑之間曰吾無辱為榮無繫為
樂松雲吾巢烟水吾性鶴其吾侣矣號鶴侣人曰鶴侣
也就養于莆趺坐斗室倦則時壺山而瞻對之一日賦
數詩為贄以見我雲庄濶巾長䄂翩然野鶴遂與據榕
根燒茅柴具脱粟酧以鶴侣之篇序小像賛之因信荒
寂有人而御史之賢有嚴君焉諱恕字勉仁自金陵入
廣五易地而順徳桃村族焉克文生徳廣徳廣生康康
生曉為藥溝丞鶴侣父也母梁氏鶴侣有至性刑于梁以
正位于内健施順承家庭衎衎以無愆于度姻族時式
鄉之閧取平焉華善經既仕籍數數然寓書以無速官
謗華宦久屬留禄餘隨杖屨相其祠事其可謂知本矣
生天順乙亥三月二十九日夀六十二子即御史娶黎
其仲善綸娶呉善綸先卒邵景星張文明其壻孫曰繼
俊繼傑繼賢繼儒己夘月業啓竁某山以葬位曰某日
曰某卜之曰吉御史函狀具書哭拜授使者来莆請銘
僉臬王君時行書為速昔有召醫于兖兖追徳其父速
醫以徃御史徳故在莆銘其父莆之欲也庸僉臬然耶
顧予亦莆民辱遊父子間尤未己者銘曰洪源易位弱
水在東有委其逢弗諱以窮自我非我任逹胡病古丘
纍纍孰愚與聖升落淹速容執其幾福謙與順神理斯
宜平騖聯翔前征後起揚芬宣靈門祚之始𤣥岡韞璧
長夜㝠㝠有須褒潛有紀斯銘
　
　
　
　
　
　
　
　
　
　
　
　
　
　
　見素集巻十八
欽定四庫全書
　見素集巻十九
　　　　　　　　　　　　　眀　林俊　撰
　　墓誌銘
　　　明尚義官洋城林公質庵墓誌銘
予兒時林公質庵以察使子入郡庠買屋吾聫桂以居
與先都憲相友善若親弟晜配黄孺人與先淑人亦通
慇勤若娣姒然盖同出於林亦同出於黄也公常寘予
膝間孺人菓食之後數年公解學籍尚義冠帶遂還洋
城城府跡甚簡至則先都憲為供具道孠事為色憂為
謀宜子之妾最後陳果生公澦薛生女嫁李穆者公是
時年踰五望六先都憲具書語予喜甚予辭右轄居於
家公以公澦來見禮為三加賔字之景行娶方大㕘璘
女連舉文昻文樲二孫人曰公善人天其果定矣𢎞治
癸亥二月公遽有公澦之哭痛不可忍病數月以終十
二月初九日也生宣徳己酉四月一日年七十六公澦
僅一十有九方氏婦年方二十有一矢志婦節以鞠育
二孤立林氏茹荼集棘剛男子殆弗能堪方視無苦正
徳己巳啓深瀆之藏塟公及黄及公澦及公無子之妾
王氏癸酉又乞其父大㕘狀事行属其兄太學生員以
二孤來乞銘則稍稍長知讀書識禮度矣員曰妹氏不
為慈廢教督之甚嚴予摩撫哽咽幸且深悲之嗚呼公
懸注公澦乆目存心寄恃以自解者何限而竟失之其
如何二孤呱呱寡弱婦又出紈綺之女身後事殆不可
慿庸知方如是烈耶天終祐善門竒其遭以張其節如
此公孝子闕下之後銀青光祿大夫枅之子應始遷洋
城十有六世為月月生榮以察使初恩贈按察僉事察
使諱坦母鄭氏贈宜人繼朱氏封宜人兄弟九人公序
第三蕭母出也諱銅字尚逺長身鶴立口訥不能言體
不勝衣擇足而後動服御樸素積厚而藏以深非婣賔
旬日不出戸限見者不知為富貴公子尤盡孝敬道處
兄弟利不先窺身獨勞無怨姻黨之貸不責息必酬族
之貧衣食教導之仁厚㳟謹之譽播於族以流於鄉邦
以達於其邑若郡倚信之授以事數數謝弗堪洋城斗
門圮且瀕公居則出當其任財節事妥郡守王公弼禮
勞之延致鄉飲賔席嗚呼公藏才於晦非迂左者醇源
伊鑿猶幸若而人在羲皇世謂無懐者非歟銘曰粤在大
初溟涬未牙二五紛錯物彚乃加智鑿巧刓原本非故
公壽渾樸不文以素恬養韜黙而以義肥百動攸寂拙
巧同歸一崔業傳來遲去速猶綫脈存宗祊斯屬烈烈
新婦栢舟死矢畢力二雛不我有已勒銘幽貞亦載竒
蹟後千斯年永視兹石
　　　眀資善大夫太子少保刑部尚書彭惠安公神
　　　　道碑
𢎞治乙夘資善大夫刑部尚書致仕彭公從吾終於家
正月十一日也訃聞孝宗敬皇帝哀悼贈太子少保諡
惠安遣官諭祭而經紀其塟之事塟之新亭丙辰臈月
十七日也某既誌其略於壙又序公之文以傳矣及是
正徳癸酉公冡孫郡庠生輔請文於石公諱韶鳯儀其
字其先自戍公五世居涵口而益積於體正於思孝二
公則公祖父父也皆贈通議大夫都察院右副都御史
祖妣陳妣林皆贈淑人公父故儒者代門生陳燮名舉
責竟代償五百金産幾於盡父殁妣負口食之虞公從
容開譬授徒以續其匱景泰丙子舉鄉薦明年第進士
為刑部主事員外郎郎中憲廟朝疏言張䕫不當為僉
都御史宜用王紘李秉葉盛副人意言周遵不當以貴
戚奪民田傷國本宜還民再下詔獄賴言官論救得釋
為四川按察副使疏言藩府塟祭差中官勞擾行藩司
便為廣東左布政使疏起陳獻章為翰林檢討疏總鎮顧
恒取方物監舶韋眷請均徭六十戸充私貢非宜俱見
停減最後言梁芳弟千戸採禽鳥花木擾民忤㫖調貴
州居九月擢為都察院右副都御史巡撫應天蘓松等
處入為大理卿坐論星變過直道改舊職廵撫順天整
飭薊州等處軍務值天象示變疏言時政及糧運數事
孝廟初臣僚交薦王端毅公及公數老人望當顯用端
毅起為吏部尚書公為刑部右侍郎奉詔巡視浙西劾
罷守臣一人尋兼右僉都御史整理兩浙鹺政疏言浙
西鹽利倍浙東而浙東亭戸抑配尤甚宜定折價之輕
重及減温處課額事竣還朝倣鄭侠流民圖圖竈戸窮苦
狀以進進吏部左侍郎與端毅莊凝重靜人不敢干以
私庚戌彗星見天津疏言正近侍慎官爵厚根本減役
錢其正近侍謂内臣言輕重能為禍福今利源盡出其手
分例相沿虛名實支誰能詰之凡章奏允而後下無復
論奏是失政體也有犯多從寛免有毆人死不問有論
死尋原是失刑柄也第宅服用踰制盖祠請地非分之
求曲允無禁死而塟至與銀八千兩望折其氣以服其
心職務終於所司威福必求已出末言午朝祖宗勤政之
典乞師其意惟議經邦急務如有大陞除有大災異有
大邉報工程囚犯於御前評議可否不惟國是定事體
熟而羣臣邪正優劣自辨孝廟嘉納為刑部尚書安逺
侯栁景總兵兩廣贓累鉅萬為都御史秦紘所發公抵
以法景挾戚畹千内降擠紘公執如初竟不能奪㑹旱
求言疏言㑹議荆庻人奏及他奏間踰旬日方得上㫖
恐涉少斷内使王萌苗通高永犯死得充淨軍恐殺人
不死無復畏憚乞勤政守法宮中府中為一體昌國公
墳茔宜量減工程陵戸勇校等役宜量限優戸權璫憚
厭之連摘曹属細過怵公公不為動以疾在告既連喪
濬瀚二子密定憲三孫衰以漸累疏乞休上勉留再四
命近臣以醫來視既之椒邱去端毅又去公益孤去意
益决甲寅六月復疏者三上憫公懇誠特賜允命乗傅
以歸有司月給米二石歳給人夫四名為國愛賢者猶
望公卒佐明天子興太平之治御史宗彜等復羣薦之
朝然公亦疾以老不復能當世責矣生宣徳庚戌九月
二十二日享年六十有六元配繼配皆黄氏贈封皆淑
人以卒濬鄉貢士婦陳知縣裕女瀚奏授嘉興縣丞婦
楊僉事琅女再婦卓察使天錫女女嫁余主事徵子楠
輔濬之子婦陳御史茂烈女實則瀚後也公間氣收之
吾閩而闗之國家豐亨之運學以儒者為宗省察性情
清其心以求聖賢氣象澄潤淵永人莫窺其際方不忤
物廉不近名容禮若甚温而嚴冷自不可犯弱冠出已
意作長義攻舉業者宗之鄉薦學故有贐金諸生輸納
良苦公始郤遂為故事鄉國物品在人在刑部属屈儕
輩直出其上四川樹植風紀燭伏稱神明開邑劉者與
其族爭里役隂嗾安岳扈氏焚滅其家男女二十有一
人死府乆不决公訊而服定逺曾者乗其從兄避盜掠
家財以去比覺聚羣小夜殪之盡其家一十有二人死
陽訴於公公訊又服淫祠多見焚毁司有五顯廟碎其
像易以清獻趙公神主寅寀相觀濁風為之一變在廣
東廉問疾苦而罷行無倦挺身當怨必欲事事不涉厲
民補吏以書工拙才遲敏為属大小事劇易之差竒請
杜絶公堂宿垢滌以盡貴則又然巡撫一居鎮靜吏不
敢欺士民相安其愷悌凡厯四省兩直隸人愛若親父
母巡歴願先入為快留則樂去則憂别則走送泣下惟
不利於貂璫及為眉州宜興二柄要不樂宜興至死猶
追憾予巡視江西適椒邱物故為疏請諡并致不平於
公畧曰臣聞彭韶何喬新在刑部属並負時名積官俱
至尚書韶忠亮懿醇喬新貞方恭慎又各儒術精究吏
事熟諳得古人之深以同任天下之重當時言完名純
徳文學政事節槩属心焉韶殁有贈有諡具悉聖天子
優異名徳盛心然韶文有也忠與正與肅與獻則又有
也不知議諡之時何取惠安之義率不類其為人無足
服中外之心以取後世之信欲下廷議易諡與椒邱兼
畀以文事雖不行士論稱為快嗚呼公則固遇矣道大
行矣然非究其至也端毅椒邱我公𢎞治初年三大老
盡矣由今視昔其有餘慨焉公所著有從吾滯稿若干
巻奏議一巻名臣錄賛三巻政訓一巻天曹日錄秋臺
録北岳代行錄各若干巻續修莆陽誌十巻成都誌二
十五巻某生後迹疎風味同也銘其容已耶銘曰皇明
撫運世有文武元貞氣完嶽降申甫烈烈惠安遇我英
宗又我憲宗又我孝宗純誠允諒忠藎始終邃學壯猷
茂揚中外人有鳯麟國有蓍蔡𢎞治大老端毅椒邱公㕘
其間千一其流基有唐虞翊有堯舜爰及都俞天子之
聖帝念遺徳曰予易名曰予贈祭曰予經營言則惠安
兩峯峩峩萬目之觀
　　　明進榮禄大夫太子少保工部尚書劉公神道
　　　　碑
𢎞治丙辰資徳大夫正治上卿工部尚書劉公梅坡三
上章致其仕情懇而詞益哀孝皇帝憐之加太子少保
還之延平途給驛家給廩月為石者三給役歳為名者
四所以優念者勤複上即位就家進榮祿大夫優㳺鄊
梓者一十有六年正徳辛未以上距宣徳已酉壽八十
三以逝訃聞上賜祭者二啓萬夫人鳳山賜藏合焉公
諱璋廷信其字幼孤萬夫人安節忍貧育教之遂知奮
勵砥行劬書闤闠一室閴如也天順丁丑第進士為戸
部主事郎中佐㑹綜棼吏無得胠箧以窺微利稍暇繙
閲書史以開廣聰明暢文辭而精之隠然公輔之望不
涉速化乆之㕘大政山東東人饑道殣相望薰蒸成大
疫同官五人染其三以死公視無怯水爭蛟龍陸走埃
氛窮僻邑以至倒庾勸分藥病而掩骼心力俱盡民全
活為多遷浙江右布政使尋轉左浙歳儉米二十有二
萬而畸軍食告匱幾為變公徑支積餘二萬五千兩給
軍方請後聞之罪時王端毅公為巡撫賢而容之公復
經理為後繼者疏存留鹽鈔易以米而稽其屯之額以
為定支窮見至隠利孔塞吏奸抉於是用給猶餘藩之
政為之一清擢總督江淮漕運兼巡撫右副都御史時
河洛饑南京主事張倫疏割漕米八十萬石由黄河入
汴以濟憲廟可之命公運其七倫運其一宋漕規江不
入淮淮不入汴河性悍急非江淮之舟能濟倫未考也
公募巨艘與習河勢者並運而前覆者溺者核其實無
問河洛得濟民全活又多明年江淮饑公先事䖏分倣
范文正富文忠拯濟諸法舉而行之蠲其租罷其歳輸
供應民全活又多鄖襄蝗大作公又巡鄖襄有夢者曰
巡撫至蝗滅公至大雨蝗水死以盡又巡四川令民輸
粟補吏稽司属贖刑入粟之多寡以驗廉墨積以石計
者百萬而餘人疑其迂比再歳連饑深賴為濟不足猶
取粟於荆溯游而上始服老成計事之蚤民全活又多
其他復竈丁之輸銀解部以准除鹽課種馬限年責駒
以二嵗始以二十嵗止為常解偹用馬匹不責地産定
為直匹一十有二兩解部與寺給軍自買而㑹驗其直
之當印馬改差御史代武臣以杜漁利運軍京衛外衛
一體支米在淮南時也刁農鵞兒鵓鴿烏都雞公五寨
夷負險絶粮道公宿兵二路示夾攻以智將提勁兵入
問其罪夷懼誅降播州宣尉楊輝溺愛其庶子友賄其
鄉當軸為立安寧宣撫而官之友遂謀奪嫡誣其弟宣
慰愛友反謀下刑部侍郎何公喬新偕公案驗發其奸
除其司割平越一所官兵守之友裭職銷印置之保寧
周防慎密部下帖帖以靖在蜀時也入為工部侍郎遷
南京禮部尚書又入為工部尚書營建節省與彭公從
吾張公時敏同時稱古意公不治生産既歸敝屋猶故
戸之税不盈一石童僕鬻販自給裕如也謹潔宣整無
躁動無疾言舉武不差尺寸三事標表有東郭順子之
廉子産之惠一念人國庚午予再起征藍深惟進止之
盭則以問公公曰事闗安危在老夫即日起是時公八
十餘矣老成憂國杜祁公是心也劉有厚徳祖彦高考
通俱錦衣衛正千戸累贈資政大夫工部尚書祖妣鍾
與妣累贈夫人配累封夫人子三男皆不舉一女嫁為
蔡指揮貴妻亦卒為公後者從孫華親賢擇也嗚呼謂
有公嗇一後若是耶天之道何如𢎞治初詔大臣各舉
堪為藩臬長僚者公舉俊時與公未相識也古者辟薦
不謝至死則赴弔公非俊知已墓道之文容非俊責耶
公所著有梅坡集清永成一家言賢聲偉績義得易銜
名董狐之公宜不為身後冷熱異態意有待耶詞曰光
嶽精英鍾為鉅人生此王國為鳯為麟天佑皇明七葉
神聖作周於禎不顯以盛明良四代公起其間靖共慎
密有重如山不競不絿於惠且直士以範型民以衣食
敭厯中外肅肅在公帝曰勞臣作朕司空有譽有年禮
不筋力寄懐故棲艮坎丹碧言歸言旋於狎巣許松桂
盤桓海鶴儔侣物忌於完白傅弗嗣士㑹亦新御龍孫
子
　　　明封文林郎大理評事林公槐庭墓誌銘
封評事槐庭公之卒也子知府富由寧波來奔塟石門
奉公從父弟按察副使孚可所具狀請銘其墓公林姓九
牧端州之裔予族諸兄也英爽美姿儀鋭心問學從世
父兄曲靖知府舜卿公治經既夜午猶書聲琅琅予為
之私愧曲靖公既進士意必及公乆之知厭舉子業以
詩自鳴羣體雜出往往有竒思率直善飲飲人飲於人
無不盡量防畛不設而不流為同公私事無一遺落事
尊府封順天推官公彌宣妣贈安人友其弟考功郎中
塾黄氏方氏妹盡子道兄道塾富教均而嚴遂同第進
士京推與公同日官封富忤逆璫落評事為丞潮陽尋
又勒致仕猶惡報紛沓公憂憤欝結一付於酒家常苦無
繼曰恨不為東臯子待詔門下日給酒一斗彭澤令公
田盡種秫李翰林裘馬易醉嘗酬賀客按五香法造酒
二石自飲其七客僅飲其三逆璫既正法時事就清富
起郡丞尋轉守公斷飲自制而疾已弗治正徳癸酉六
月念又三日也生景泰辛未六月二日年六十三娶鄭
教授遷善公女繼方教諭和叔公女封孺人子即富女
嫁郭汝華朱道明黄於深鄭以調孫萬仞一陽四明孫
女二曾孫曰金墓在公曾祖同知洪公左壠與祖潛夫
公面相望塟公從右次則方壽藏富之婦張婦翁二孺
人左而祔焉嗚呼公學不事進取聲色俱澹而行無可
疵獨未忘情於酒其達耶托而逃耶抑心固無醉與流
俗之溺異矣富趣尚甚勇不竒曲以直安罏鞴行理有
聲可謂有子矣銘曰仙籙謫真下為逸人隘視物表九
宇一塵雅調傑詞陶情阮思有戢其華寓醒於醉有作
有述衆凑羣和神理忌完蘭摧玉破穉梧新桂有蔚斯
阡有騰晶英有葉有年
　　　眀承徳郎致饒州府通判事林公古廉墓誌銘
饒州兄源庵公之疾某視之日再至比卒哭而深悲之
士夫耆人援私諡於某曰貞曜貞晦者例也私諡源庵
無古亷宜二庠生復言之提學姚公英之與在鄉賢祀
典公孫夫方方伯夀卿為謀掩幽之石陳氏甥提學玉
疇為具事狀子璧孫乾芳奉以請嗚呼是銘也無所謂
伯夷傳郭公有道之碑者歟公志尚高古視世齪齪無
足當其意所生父監元公時樂母吳孺人也愛之專所
後父邑博公時望母吳孺人也愛之又専邑博之遺女
兄弟曰與則與曰優則又優自薦丙子凡五試禮部竟
就吏部試通判饒州自安澹苦粗綿大葛食一菜公出
食亦一菜間以細鮮廩餘責之供者以去人稱菜林當
事直前無忌避輪蹄軋軋遍湖之東西風宣滯流人得
安事分豪食風為阻鄱陽珠湖藩府專為利永豐湖田
要人亦專為利公盡奪還民上供陶器主者為居竒公
疏其擾徳者廣以泛柄要之忤獨積以專吏部課在優
等一日傳落本有名侯察使嚼齒㦸髯抗聲白其屈曰
江右官皆可去渶不可去部為慚怍然竟無敢抗以解
朝論大譁江之西又大譁饒又大譁留之既不可送之
境上羣號泣為别别既盻盻自失子良㢘毅羣繫戀有
今焉嗚呼其亦可偽為耶公挺身當怨心嘗在民不涉
為妻子私地督運京儲途費以代民輸俸餘以築公路
官九年囊僅百金猶幸先人遺業配王安人銖累粒計
百意為挽拽饒仕閩者為立其子故食宿給衣無至褸
裂晩年祿養於子以裕身為物觀義必先倡俚兒舉事
惟恐及公知為短於是乎有型範焉卒正徳壬申八月二
十二日年八十三子珙璵先卒璧驛丞汝明典史孫八
人曾孫六人女孫女十六人雲洞祖塋右股公遺蛻在
焉嗚呼吾林仍襲清白僉事公曾歿無棺中允公長懋
名菜林員外公長清敝袍自適孤風逺韻鄉族烱烱然
至於今光氣廉濁立懦公嗣有餘烈矣公諱渶字曰景
源銘曰叔風襲流物惡其上競附羣趍芳潔誰諒鶴琴
世逺落落無同一錢盃水先生之風
　　　明贈承德郎戸部主事前埭鄭君敬軒墓誌銘
鄭名大姓倡莆學以振初響湖南三先生也三先生露
為盛居前埭者四世孫評事臯始與林鱗次仍世有㜕
二祠翬接毎旦日林詣鄭鄭亦詣林交拜祠下成禮而
後去龜組承襲二姓相頡頏青烏家附㑹之有前埭一
青龍之䜟乆之鄭仕籍稍稍異猶儒官肩立予年友瑗
猶舉進士為儀制郎中有名啟學源清之父子雖雌伏
林下猶隠隠然儒紳風素農末作恥之家竟落傳敬軒
殆不可為支柱猶强挽拽續口食時弟妹之昏嫁其執
役海上也主帥廉其畏謹引入幕其所主畫往往符法
意有過政掖護開解徳者多以無怨成化丁未以上去
乙亥裁三十有三年忽疾轉亟人曰邦禮子玉方九齡
璁呱呱然在襁褓家如懸磬何恃死謀為醫禱弗效方
是時玉無昌黎氏之兄嫂孤疢無瘳附皇甫氏之外家
其有異范公文正之境者乎而堅忍自割若無其貧固
知鄭氏有後也稍長眉目清發其美如冠玉録竒書輒
心記為高南窓鑒識延教家塾黄藩㕘仲子瑞普異之
妻以女玉領鄉薦上春官留教浙浙閫帥崔君𦙍之子
衛帥某又異之又妻以妹辛未玉第進士為戸部主事
以年勞贈君承德郎戸部主事玉配贈封皆安人物色
者之望其副耳矣清門落姓所恃者澤未斬耳譬之古
木枯悴重若可憐而孤根未撥由蘖漸長拂青烟而凌
層漢固有待也鄭之起亦埶然者重以玉之自振耶予
名好奬士玉與王秋官時行始發解以予一日長來詣
雲庄深器許之二君果善植立孤蹇中以自標異遂為
來賢私慶幸名家之有後而玉得勉伸情事以銘予請
嗚呼是固起墜之觀世風者之責玉之志可哀而王君
之狀其足信也其容辭其容辭君諱楹邦禮者其字碧
瀨之山鄭之祖知府郎中公之藏之左祖之藏卜焉祔
祖者君正徳乙亥正月庚午者塟日也銘曰有厯亦年
有施亦仕有要終竟曷齊曷否有美而貧衰莫心死視
履考祥有粤賢子龍光離離岡樹騰紫
　　　光祿大夫太子太保兵部尚書劉忠宣公神道
　　　　碑銘
國家仁育區内元氣毓和名人間出以茂賛鴻猷弼成
𢎞治之治若東山公殆非偶然者公諱大夏字時雍上
世東平劉氏宋都統制寳從岳武穆平湖南隠華容之
東山十三傳為公未名楊文定公為之名未冠黎文僖
公成之學發解首為進士為庶吉士與李文正公同讀
書中祕主事職方郎中車駕而復為職方也名逾起中
貴人獻取交南䇿索故籍匿其籍朝鮮貢道由鴉骨闗
迂迴數大鎮達京師奏由鴨綠江便公曰祖宗微意孟
密賂立安撫為滇夷患固有以阻之於先者矣敵犯雲
中師失律檄書告急倉劇有餘辨權璫大異属意薦少
司馬亟求㕘知閩藩進兩轄尋進副都御史有事河决
自上流孫家渡疏三十里四府營疏十里聫長隄以分
大名山東水勢而别河張秋之南以行運舟河就馴璽
書褒賞入為戸部侍郎宣大便就糴為勢家利公别儲
募商民寛士飽乞告起左都御史總督兩廣軍務兩鎮
出私卒十三村藪盜為之衰止入為兵部尚書召問所
辭故曰民貧恐生變本兵重地臣無敢來數日再問徵
有常制曰近恐不止常制問兵曰與民等貧舉鐸木香
材無藝之征與轉漕畨操了責私役諸苦上曰豈知至
是詔諸司條弊政與分外之徵疏聞淮南思變為寢問
嵗儲不給財何在曰廣闔省嵗廩與中鎮歳索猶不相當
上諦思乆曰求如鄧原麥秀者用無寧已盖廉璫也又
問安得泰平如帝王時曰求治亦難太急但如近日與
臺閣議當而行乆之自治苗逵乗敵報欲刼營上語公
因及永樂時破敵之意公曰當時邱福兵俱陷近河套
亦幸免且今兵力不逮未若戰守為計時戴莊簡公在
側賛是言上曰微二臣言㡬為所誤丼肅副將魯麟恃
部落要大將不遂棄歸願撫其衆奏至上問公公曰第
叙其先世歸附之勞從其奏兵權去無能為麟果怏怏
死是時上慨然君臣相與之盛凡召公偕莊簡為多名
而不官至幄前左右却立大政事大封拜大釐革密議
移時間及左右未對曰畏之乎曰猶疑朕聴寺人言乎
語乆起踉蹌行上老之令扶以出不受私贄與金請老
命温㫖為諭留有間密語之備忌公無獨異流然者薊
州密雲保定繕城増戍奏還其畨閲萬兵隱然京師兩
腋有造飛語宫門者上曰是豈外人可到有不得私役
是軍者至是上眷益深公之任益重知無不為世方改
視而孝廟升遐公亦致其仕去柄移逆瑾縉紳羅致以
盡尤丼心於公芳宇替之逮致詔獄得屠公滽救解猶
戍丼肅瑾誅釋還道復光禄大夫太子太保兵部尚書
歸六年丙子五月晦日雷電風雨大作已公歿夀八十
一高祖光祖曾祖必𢎞至祖御史公行簡父察副公仁
宅並贈兵部尚書妣配並贈夫人公開朗平粹休休然
樂善貴不忘貧與人言忠孝教士亷謹教子孫士農不
乞䕃預卜夀藏所居西五里僅記其履歴大都乆之追
賜塟祭諡忠宣錄其一孫國學俊忘年味似虞公夢公
率寓詩於隠公亦為予私念更燭情事無復山東聴雨
時矣神道之文祖修之請抑公之欲也公清約如知白
先憂如希文公望如彦國能䖏大事如子明忠結主知
望實孚於中外問安否於裔夷其仕其止其世可知也
銘曰粤古在昔嶽降星精邃猷方格坐廟以行黄髮詢
兹底裏孚契如水如魚於斯允儷良臣惟聖商實維賢
於是獻替一日三宣風時海馴遺弓斯泣悠悠蒼天斯
日何日泰陵昻昻岳俯一方公化在東公神在旁
　　　明奉政大夫山東按察僉事中江劉公墓誌銘
五清劉先生尊甫奉政公之歿去今四十有八年有狀
有表傳者四而銘闕焉以属於俊曰瑞無有茍爾矣嗚
呼俊惡足當先生之辱哉友其子以銘其父宜公諱時
斆字用行别號素庵曾祖得賢元季避地自平江徙内
江之中江居焉傳友義傳鑑是為公父封承徳郎刑部
主事母曽封安人劉世徳隠承徳公尤孝讓以載植有
家六子伯氏仲氏有仕偕意尤獨公乎異責所必成公
亦力取自副年二十五魁於鄉又四年甲申第進士為
刑部主事轉員外郎又轉山東按察僉事分按東兖兖
終訟積數百事逮數千人就繫動數三歳公裁决浹月
而盡訟為之衰濟南北旱先期民禱蠲租平糴藥疾食
瘠招流而瘞殍力且匱獻計巡撫以亟請於上得發米
二十萬石銀四萬五千兩錢五百五十餘萬民賴全活
東人安公公亦不東乎薄也甲午巡淄川疾作猶强厯
數縣至長清輿還越七日不起二月二日也年三十九
察使王君琳提學楊君琅檢其笥敝袍數襲俸遺無十
金問其僕泣曰官人祿致二親故業讓伯仲而盡無獨
無歛存亦無生為也偕僚貳悲之時五清穉弱田太宜
人慟哭五清亦慟哭哭絶復蘓蘓復慟哭聲不忍聞又
悲之相與為歛言之巡撫為護歸其喪於是丁酉乎塟
公高亢勁直法用仁施仕不學廢視天下事若不足為
權璫有事於東蹐先避青守假力求薦考竟下庻僚甄
别銖兩不渝覈邉儲議兵食風裁駿發臺察無過者著
述思親有説自警有箴教子有記凡詩文有集在同年
友李文正公郎署友彭恵安公張莊簡公意皆有所到
公獨不謂然然有子五清文重詞垣忠讜動於朝著以
有兹貳卿公進奉政大夫田進太宜人後之償未艾三
公或未然者五清即瑞娶汪封孺人孫(缺/)孫女(缺/)墓太平先
茔左次銘曰楚時蜀居此維與宅松茂竹苞爰續維百
儲祥啓淑篤生臺臣四時屈蟠世舊而信庭絶寃稱巷
有頌語賑食奚從天子之所人肥我瘠厥疾用罹於賻
乃殮黑風辛悲家乏寸遺目有餘瞑言嗣徽音厥終有
令
　　　眀進資善大夫四川右布政使致仕例進一階
　　　　翠渠周公墓誌銘
昔者壺山崩或測所應於予予意必翠渠翁一夕夢登
公堂空一機書歸休二字其上覺而測曰噫歸死也謂
息為之休空一機世機乎息矣行其庭不見其人公殆
爾矣時夀八十九未數月果病移席中堂子大謨鎮海
掃松乎至遂逝正徳戊寅七月八目也嗚呼其不可作
矣周出清江上廊仕族公諱瑛字梁石號蒙中子白賁
道人翠渠其最後號也父諱舉贈奉直大夫知州尺籍
鎮海公生鎮海長於莆神鑒􁁺古博學善文往往有竒
悟景泰癸酉為主司聶大年所知置魁亞又與陳公公
甫賀公克恭友善危論高氣間取夫名者之忌第進士
出知廣徳州賢旌授誥然猶厯九載始南京儀部正郎
又三年守撫州又五年移簡鎮逺夫以清華論思之選
臺省之属曾無公一席之地必州外之乆淹之南冷之
撫困之至居夷而極矣王端毅公為上宰進公四川大
㕘尋右轄端毅去公亦服憂潘太宜人既望七之年無
用世志矣言者薦公可用孝廟意有所属而公以老請
遂進資善大夫致仕尊號例進一階公政用寛繼用嚴
繼復靜暇舉之教民有禮課士有程不舉女有禁祠山
有辯陂水利著政本第輸納著政均立保甲著政原鎮
不鄙夷其民文教之修亦發端於此矣藩政别立老格
猶以古見迂世之求人者盖亦詳矣公廣徳有祠有志
蜀有志今吏能固少也性不視生産禄入娶三婦嫁其
七女急義期功之承凡出費無問大謨出亦無問家竟
落雷尹應龍助以金於是白雲乎塟配先宜人陳繼宜
人吳吳今壽八十四子大櫟先夭大謨取兩魁為進士
亦夭南鳳南鵬南鶚三孫傑立後之起足信所著有翠
渠集經世管鑰律吕管鑰字學纂要詞學筌蹄地理蓍
龜周易㕘同契本義漁仲潛夫力取嗣響予上之學亦
深有意焉予族孫僉事近龍公子壻也狀事行請銘予
敢操是筆告夫公者前輩舊學抑予銘信也銘曰藏聲
巻迹魚水是逢不有偶也齊瑟徒工蒼珮彤班天顔咫
尺不有偶也朝不一日弗副其長以須其左牧其疲人
天子命我退而有作尚白誰𤣥粤有揚子我公其傳
　
　
　
　
　
　
　
　
　
　
　
　
　
　
　見素集巻十九
欽定四庫全書
　見素集巻二十
　　　　　　　　　　　　　明　林俊　撰
　　碑　墓表
　　　重修岳武穆王精忠廟碑
乾坤復位孰從而棼之河漢為東孰從而潰之嗚呼覆
水不收長城自壊人事歟天事歟昔三叔流言天動威
以彰周公之德郊迎以歸後主委國事孔明而聴之規
有混一將星夜殞興姬絶劉天之意異也岳鄂武穆王
之禍天意從可知矣嘅自紹述說行羣邪蠱扇善流布
滿嶺海貽有靖康金人之難二帝北狩中原失守康王
即位於南京當是時將相無足繫天下之重絶意恢復
專主和議王文武忠孝聲春秋討賊大義于羣喑獨倡
之時謀預機先變隨敵運用能手平劇冦志殪强敵前
後數百戰無不竒㨗走烏珠朱仙鎮破之金人沮喪號
令不行燕之南金將密受旗榜烏珠懼欲北遁兩河忠
義嚮風焉復中原清朔漠迎還二帝一渡河間爾而速
詔班師竟出書生之所料使垂成之功墜於一旦故地
復為金有檜奸志猶未伸也重丼心王父子以死弱宋
右金挾國讐以自固也彼張俊者和之宋亦和之獨何
哉嗚呼此宋之所以竟南為厓山兆也厯考名將無王
之烈亦無王之寃者古今一大憤也王相之湯隂人殁
二十有二年當孝宗立首復故爵頒封諡塟之杭州國
朝與在配享而杭相專祀付在有司其賜額相曰精忠
杭曰忠烈祀宇内者不可勝載王之伸在為之不足而
賊檜之奸筆誅口罵與王之褒頌同其無窮好事者至
樹檜剖心鑄奸像鞭之殆刓噫檜之奸未料此也邪害
正奚利哉總鎮崔公居與王鄰昭明風烈飾廟貎新之
礪堅貞属紀王績追誦疇昔有餘嘅焉辭曰於赫武穆
文豪武雄矢心湼背報國盡忠百戰艱危經營十稔誓
復山河還軫二聖天不北宋鬼臆豺聲金牌十二煅煉
獄成地黑天昏日星載覩祀有牲醪錫有茅土奕奕新
廟風旛雲軿於昭厥神率土乞靈
　　　惠新立文公朱先生祠碑
泉之惠安故未有文公朱先生祠常熟陳侯逅以進士
來令請部使因靈女宫立焉不費而功告成亦善變爾
矣夫道正與邪也正難悟而邪顧易以惑故邪常勝正
鬼道盛而人道衰心為之不正矣君子有獨知之智獨
斷之任以自執開悟歆發之機靈女何神頋使世血食
兹土為吾民厲哉然非立其本以勝之庸知不為後之
復羅池立廟在子厚人猶倡為之矧靈女鼓奸羣愚崇
奉復固其所耶本自吾道始道至夫子而盛至朱子又
盛窮造化之原達聖賢之藴固孔氏心法也身綱常之
重以獨收繼往開來之功固孔氏家法也道大難容豐
其有以嗇其遇直俟夫來者之尊信家有其書人宗其
學以經綸大經衡量大政樹道聲儒烈於天下然後朱
子之範型無易故自婺建之鄉與夫宦寓旅寄莫不有
祠而一判同安再視漳郡往來講道於莆者屢屢惠均
過化之地而祠獨無舉其非誠闕歟斯侯之仍力承匱
塞弊絶萌植本崇儒開迷警寤以昭示民極使朱子之
道如日中天水行地曉然知所由興起焉則趣尚齊薰
蒸一相須為禮樂教化之歸雖有曲畦邪徑挽之而不
能入遡武夷匯洙泗人文昌㑹世風載還殆徵諸此歟
昔李繁刺䖏州先新夫子廟侯先斯祠自餘悉升宜祀
黜非典政首及化古今人固相逺哉深為惠幸之乃作
迎神送神之詩曰紫氣兮融融有煒兮新宫㠑峞兮朱
碧峙乾坤兮耀星日神遊兮無方儼公像兮堂堂嚴祀
兮有奕樂在懸兮几在室牲肥兮酒香神來格兮洋洋
道幟兮雲集文旟兮颷舉𤣥之間兮化之所孔步兮顏
趨集成兮四儒宣靈兮發響朝上征兮夕孤往
　　　嘉義大夫南京兵部右侍郎王公墓表
𢎞治辛亥九月六日南京兵部右侍郎趙州王公卒事
聞上賜塟祭閣老李公賔之為神道碑少宗伯傅公曰
川為誌銘都憲史公天瑞為行狀公子壻水部主事宋
君鳳属俊墓表嗚呼古人重知已知俊寧踰公耶勢相
忘道相下疑相商略以行一酒之㫖偕乃􁁊板橋論别
目俊曰憲副憲副遂咽不復視黙然含涕書考吹譽過
情嗚呼俊何以得是於公知已寧踰公耶公修偉異人
人重遲不戱曹文忠公物色異之妻以女治禮經領景
泰癸酉京薦甲申第進士授工科給事中充蒲藩册封
副使遷都給事中累拜湖廣布政司右㕘政右布政使
貴州左布政使進都察院右副都御史巡撫雲南兵部
之命語俊曰日者推吾良驗吾數且窮行歸故謝疏有
明農期得請之語用見已意道得微疾方禮上假寐閤
中夢張尚書為具奠砉然曰夢與數符其殆弗興遂付
所侍孫慶家事付所属檢囊具棺授以殮法不禱不藥
不亂志沐浴衣冠俟盡生宣徳戊申五月五日享年六
十有四諱詔字文振别號慎齋曾祖思義祖理絳州判
官父昻封工科給事中晉寧徙趙始此妣張贈孺人子
縉義官經州庠生孫即慶㑹孫儀偉墓在郡故城之南
原公樸直純整無偽行衣敝如新坐不仄作止有常伺
之恒不爽一武居喪不事浮屠法趨向甚正植已甚廉
䖏族黨甚恩待寮吏甚公以恕藏疾匿瑕樂進人善多
識書史不專發為文慈懿皇太后服成適孟秋享太廟
公言新喪從吉非宜乃引古攝祭暨遺詔毋廢祀之文
上請裁可六科論事過直憲廟御文華官校手杖臨之
甚威衆護膚膽落公守不可神色自如抗言曰臣愚觸
忌諱犬馬之誠實惟為國上壯之怒解杖竟無害同年
于守正謫官同寅高文著病死贈賻甚至都憲原公傑
經畧荆襄舉公將事増置行都司鄖陽府縣具適機宜
璽書褒嘉遇荒先事存恤天旱禱雨時應慮囚多平反
要囚間可生道俊異其文公閲問故曰將使矜從戍減
公喜揖謝土官奴怙勢搏人死托言馬踐公主疑頗力
俊曰馬入屋勢殺豈得踐死弗從公弗懌乆之得罪貫
狀亟謝曰前者執是老夫慮不及其虛懐類若此孟密
諭成悉更前政土官競襲折以禮不涉近苞苴諸夷帖
息安南為之寢謀鎮守利入裁損十七八巨掾假威福
都閫折腰弗禮公寘之法責戍桂南兩府官從褫魄歛
弗肆左璫為金寳玩具將進卒公疏明主不貴異物宜
付所司抉其寳範為金備用毋令上供滇故官不能歸
妻子多就戎募鬻為良家奴公諭諸道資以道里費得
歸甚多尚書吳公雲死節乆且泯公白其事得諡忠節
與王文忠並祠昆明改額二忠公行實誌弗載公子孫
弗及知俊間知者嗚呼爭名風熾讟媢競起在敵已然
用上下下厥尤艱哉休休我公徳音不忘式表公墓顯
示無疆
　　　奉政大夫廣東按察司提學僉事宋君立齋墓
　　　　表
立齋諱端儀字孔時宋姓李唐間居後埭徙晉江又居
後埭漳州推官銑也四傳至知漣水軍邦光又十一傳
為沐陽訓導諱勸生國子助教贈禮部主事公汝勤君
主事子主事學正安州君侍安州屈其學人在郡學黄
司副汝亨鄭郎中仲璧以文自雄然考究皆不及君孫
少卿志同甯同知永貞太學有名君與齊名鄉試第七
人廷試六人歴禮部精膳祠祭主事主客員外郎奉政
大夫廣東按察司提學僉事君仁柔恭謹色温而氣和
善開譬於法不借而事就功緒人無怨言出納禮部公
廪上之至要下之則至雜易怒善謗君處之靜胡畨之
使倚朝貢為干請叫讙搪突不可折柔君處之又靜長
貳倚信之獨不為邱瓊臺所知提學之薦出氣力遏之
瓊臺死君得提學璽書行事時方募民兵求善脫者爭
謀學籍龍門新寧設學求速化者爭謀致廩貢謀倖鄉
人謀教書溷人事襲往而有君處之又靜凖墨内寘而
外居若愚通慇懃述勞績於大吏與稠人廣衆爭是非
訥如也辯析疑義論人物賢否天下古今事得失如倒
囊出物事主事吳安人至孝侍疾持喪情禮懇盡尤注
意儒先割提學公費修濓溪祠進廖公子晦配享進吕
公大臨道學傳真公徳秀李公道傳何公基葉公士龍
考亭淵源皆獨見也君諸生時對鄉賢䇿已為潘知府
舜絃所賞既釋褐位署益清畢力淹貫彭惠安公續莆
誌㕘訂為多所著成書考亭淵源錄莆陽遺事莆陽舊
事偶錄莆陽科名志鄉賢考高科考宋氏族譜立齋閑
錄未成書宋行朝錄廣東通誌畧人物備志天不假年
五十五而終𢎞治辛酉七月也又明年塟柯宅山嗚呼
立齋不可見矣墓之銘郡新志之傳黄未軒兩著之詳
矣子元翰解元復請表墓之石嗚呼固交遊事也嘗聞
之狐温百腋雞飫千蹠書求多聞易大畜君子以多識
綜博然乎哉文囿事區宣閎而含讔記述之難也鍾期
死伯牙絶絃匠石感􁍾人之亡輟斤而不運知已之不
可再也立齋盖屢遇焉世自有不死立齋何悲
　　　明尚義官山沁陳公止庵墓表
山沁之陳自寳謨閣待制公次升宣義公次顔兄弟起
元祐間危論直槩為時名臣慶基既啓𦙍祚世以昌襲
儉似賢率不墜名家風素居以厚贏入國朝四鄉腴田
半焉大役興財力之征重戸槩不可支家無脫丁荒業
遍平埜陳於是中微宣義葉孫承事郎公公逋山積縲
囚幽繫鮒涸而蝸枯身世重若籠鳥晩嵗始舉止庵公
當鍾愛之際頺落摧沮之餘望成立奚有哉止庵銳往
超悟拊髀思奮不數嵗逋告完田之荒漸以治失漸復
而有焉正統間我英宗念民罹冦復其租三年陳復獨
多擅有完利止庵相承事公於外配林氏相姑於内拮
据節縮勞瘁窮日力於是荒盡治而失亦以盡復嵗别
頃畆為常郡之富遂顓陳氏迺新祠宇營居室取完與
固不施鏤藻又因饑為輸粟先承事次及身次及其子
又備貸本千石於鄉時其散斂中易如常平最後續以
田四百畆之入則所謂義倉義庄者橋道之修重費不
吝請棺請藥衣米婚嫁之求亦往往而副時同里大姓
鄭必謙並以行義重鄉評止庵尤韜晦濡迹樸鈍不欲
一厓異上人身無綺衣口不言財叩之笑不答譽則不
居有犯則唯唯然退對客危坐無大語質曲直一言而
定無不服者諸子頗飾池館非欵客不復賞視或疑不
識清致止庵曰汝祖更不識盖訓儉也諱儼字徳威曾
祖嗣祖恕父即承事公諱卿母張氏子國子生景賢尚
義官景星隂陽訓術景福景山景員孫在芹在橋在舉
生正統癸亥九月卒𢎞治辛酉正月墓卜大蜚山既塟
景賢以侍御陳君希周之狀請表墓道之石嗚呼成立
之難登天然高門落以復起又難也止庵若誠易盆盎
盈溢止庵若虛焉廉施自許借一官頋為民厲止庵僅
處士有逮人之澤焉史稱太丘在鄉閭平心率物行成
於身而道訓天下宗風淵軌其殆然乎太丘二方承則
羣仕魏為司空止庵諸子有劣視二方諸孫有絶羣而
上者乎其無蹈慚卿慚長之議矣嗚呼古今似續難矣
哉表出之以并告在後
　　　眀進亞中大夫致四川按察司副使事東山黄
　　　　公易齋阡表
易齋黄公熒敦實既營樂邱自誌之又属意其友林俊
表焉嗚呼是俗所深諱而不欲言者況豫之耶夫生寄
死歸達者所易視而諱者未之竟免也死生亦大矣任
情死生於仕止得喪何如耶公初以成化壬辰進士尹
玉山起為南京監察御史傴僂抑抑巽下予意新臺官
過矯屈為是何也公先丁御史南澗憂服除改北臺三
奉璽書巡長蘆鹺司迤北漕道四川雲南貴州戎政酬
接閒都周詳商略無徑斷語私服充養之素官六察殆
非宜然也既之偽者奪燥者息隂賊慘狠而激訐者消
沮聲迹泯然事緩急竒辦固有以孚而移之前後論列
事為多官賢否治得失十餘事尤荷我孝宗敬皇帝嘉
納公固不察察人細過固持其大也在雲南有趙都司
晟者驁悍不可馴獨帖帖憚公巨璫遺財當事者避餘
烈公從容一語覈其數非剛而善用能之乎夫竪目張
聲嚼齒大罵凛然若生風臨小利害輒隠忍循黙猶自
謂老成得重厚體然乎哉予親見公南臺及雲貴時事
道玉山又得公之流澤故政嗚呼今之官如傳舎謂一
令三十年猶有存記如許耶公為四川按察副使能望
隆起顯叙方有階入賀過家拜母林太孺人眠食無異
然已八十而九公曰自惡而致其情哉遂疏致其事所
以致恱太孺人者纎巨曲至又四年太孺人年九十二
方終公擗踊欲絶是日鳥百數遶屋悲鳴不謂事適爾
如是公善事前母兄友于二弟教子琳瑯琛孫某某曾
孫某皆士業琳詔誥皆郡庠生念顧孺人同丼苦既卒
竟不復娶惟側室栢氏自隨今遷顧以合預祔栢之位
其兆因南澗之東址所謂高士岡者初正統庚申太孺
人夢虛空中紫衣人呼授以物以衣承之得鶴雛是嵗
臘月十有八日生公鑒形者謂之鶴相冠帶衣履書畫
百物精緻䖍潔居宇絶一塵既老樂五松號五松居士
人謂得鶴之性摶空聞天大槩近之而躋高詣極鶴之
類率不能齊獨公乎哉表曰百羽品流鶴居鳳凰之次
聖人在位鶴與鳳凰翔於甸盖清也而亦時也羣鳥宜
無及焉易齋明心藻質舒斂自由不黕㸃於羣汚以超
乎羣物之上嗚呼觀夫動則賢可知矣
　　　明中奉大夫廣西右布政使拙菴伍公墓表
正徳辛未卒廣藩右轄拙菴公也子符亦右轄湖南留
侍未赴得自盡於公碑銘二筆得吾師少師西涯翁吾
友少宰圭峰翁二翁名宗工良副矣左轄吾閩又屬俊
表其墓嗚呼其無已是心乎公諱希淵字孟賢伍出安
成顯姓安成擅春秋伍尤正傳公在諸生與羣從僉憲
君希閔號雙璧天順癸未公㑹試禮部名第四程式之文
無涉芟潤名一日震京師傳置之天下為竒歴刑部属
予辱尾公後繙閲舊牘法比精練公獨先輩人英抱直
槩同官能道者部之大獄兩畿之大獄浙之慮囚皆擇
能授公公當輒平為司冦諸老鑒賞薦臺憲薦廷尉丞
坐與審錄貴臣爭是非陽雖公屈而竟行其中同知廣
州清戎多襲具文公搜摘弊隠二十事中其肯綮御史
行其式為式郡事属公寃伸滯流費省而諠以寂有無
公不成府之謡分捕山後劇賊謀預機先與陶察使魯
功為埒部知廣之宜公也擢為其府知府臨人出政預
有以塞其利孔清其弊源布行其寛大以基教化宜其
下以孚乎其上之人官能連旌憲使藩㕘連薦廣士民
在京師者羣然譁所欲留部知廣之果宜公也擢為其
藩㕘政令行於百越嶺海之間人人指為鉅人長徳左
官放臣恃若地主若疾得醫風雨得大厦以庇姻族鄉
聚之施亦然立弟之孤祿之入至委而盡獨不事媕娿
規規然校禮柄人觸忌諱既遷廣西右布政使念父員
外翁春秋高紆道省牀下因得以視藥視斂視塟以自
盡於翁及其劉氏繼母喪既除遂無四方之志而符亦
進士累如公官鄉以為難公亦為之私慰嗚呼外藩之
重至方伯而極矣昔栁公綽與子仲郢並節度使公同
也公綽善事繼母又同栁取進士四人伍八人公及符
及正郎全祖孫三世栁其或少也仲郢及玭之到將無
同乎伍自御史翁冕貟外翁體祥徳厚開先公世引之
栁根葉之論殆然至謂孝友敬忠食之醯醬伍無一日
無墓田雲物固有席津潤而被龍光者矣表以并俟之
　　　明上林處士梅竹墓表
自予始識事及見鄉先生長老退讓樸醇禮益恭言呐
呐若不出諸其口運猷凖物迂緩若難副而竟揆諸理
以合族祖學士贈侍郎公澹軒尤渾晦學者稱上林先
生子處士贈知縣公軒居然風素予謁侍郎公道遇知
縣公退未嘗不發愧也嗣是風漸異上林子姓猶善循
襲梅竹公又尤也予還往群從中比見公退又未嘗不
發愧也方知縣公侍翰林公獨身留家髮未總已善酬
酢内外事事祖母淑人劉淑人鄒敬順無違友其弟錦
衣經厯釗相和應掖導成學以掇取鄉科侍郎公既請
老知縣齒亦就衰妣達孺人亦喪明公日任兩公之勞
偕配李孺人相達之作止却疾扶衰檢方而伺脈岐黄
之學為精姻舊屈致與窶賤而授方餌良効雖無屑自
見惠在人多兩公與達先後厭世治喪一如禮營鳳凰
岡之賜塟安田洋之塟勤悴連三數年季弟鍠幼孤擇
之師周視其成惰今與伯子潛齊聲郡庠仲子渠錦衣
子希範同取鄉科為州守郡倅渠今後叔弟鉉孫丼棠
常棣喬木有梅前後輝映家學世範數百年公猶視若
單族抑抑斂畏學取繕性以護養淳源睦周親而薰晉
鄙詩祖唐書祖晉篆隸祖秦而皆有所似粹謹之譽無
間戚疎為郡伯蔣公雲漢王公弼獨賞蔣既方伯猶紆
藩駕巡按宗公彛列篤行五人公第二其循尚義其殆
非其志也故猶曰處士處士諱鑰字與慎吾林九牧端
州二十一世孫於予為族父行素清羸在相法宜不為
壽猶歴正徳庚午年六十七以終潛既治藏知縣之右
以舅氏大理寺丞李公長源之狀請表固有道碑也文
曰戢采斂曜含虛若無器車山隠名劭迹孤復命於完
世機消息伊梓伊橋𤣥堂對寂繄仁者夀粤作非相
靈慶伊緜玉枝雲上
　　　明文林郎錦衣經厯四雨林公墓表
侍郎澹軒公之再起林氏也以敏特取大科以純永收
物望被簡知而涉華要經緯一機章采無易贈知縣拙
菴公猶澹軒也梅竹四雨之伯仲猶則拙菴也四雨秀
眉玉色神鑒整朗動人年二十一上第於鄉蹶禮部之
收者數四始就吏部試知縣金華日綜民政導人以禮
祠何王金許四先生處其祀事賢問宣流用被有旌命
拙菴如其官毋達配郭配黄皆孺人公尋有錦衣經歴
之授緩苦澤燥利導其媿沮柄要徳助已為多力勉為
之受怙席有所殺其故然猶坐是滯留𢎞治乙丑夀五
十八以卒後之乙亥黄六十五亦卒公居常善晦有曲
處無薄施禮卑言擇恐恐然墮素風干清議以汚前似
其固有畏也昔范蜀公之孫祖禹著唐鑑王獻之之書
得右軍筆法公四雨集通鑑餘錄頗視澹軒而書格酷
與拙菴為類型冶世觀之下崛起殆有間者郭世早黄
似郭而賢二子郡判希範又賢希教達而敏孫曾梧竹
九牧端州之世將復始於兹矣作室家者基固而築之
密時其葺治世世存可也奚賴崇巨觀而隘前式抑乆
而後大物理有固然者澹軒諱文拙菴諱軒公釗諱汝
度其字其墓先諭徳左次表曰瀨故卜石龜食繄四雨
嗣雙璧呼曽孫並𤣥宅神光離離斗千尺
　　　故中順大夫桂林知府方公墓表
三峯之陽省菴墓在焉公從子給事向請表墓道之石
給事賢者狀可信無疑也序其要曰公明伏氏經正統
丁夘領鄉薦後十年登進士拜監察御史河間盜殺縣
主簿公設竒縳之羣盜散按陕尋按浙耨奸剔穢聰察
若神明鹺司牢盆之利盡歸公府請者無分寸得啣之
甲申按廣西苗窺桂林城守告急公用虞詡計悉兵民出
南門入東門貿甲易械旋轉數周苗錯愕走公身授機
畧且撫且捕因陳弭盜數事奏謫巡撫一人方面而下
罰有差丙戍代還邉二人坐虜逸歸邏者得之主將倖
功文致死獄中貴人視行刑公廉其寃業已上奏因與
為異同貴人怒訴公陵侮不奉詔㑹銜者柄用因為竒
請遂知攸縣至輒求生人利害廢置所宜令出輒稱便
道歌十竒巡撫累章薦顯用銜者率格不行比六年始
擢桂林知府盖舊經按地隂置之也在郡而理八閲月
移病歸歸十二年癸夘年六十六乃卒公勤儉孝友孤
厲而貞方鄉薦時已永感慟念劬勞忽自失墮馬下緦
功同爨無間言官費時家取給不榮幸進不辱義退信
道直前迎刄而解故所嚮騰聲或謂有閲道之㢘孟博
之介稚子之神元亮之高其伏其起其歸也朝士属人
咸慕頌焉其沒也其吊者咸哀焉諱佑字廷輔方連世
有人桐城自廣信四徙徳益五傳至斷事諱法公祖也
父諱懋贈監察御史母許配吳皆孺人吳後八年亦卒
祔公封兄弟五人長隂陽訓術次文林郎次公次給事
父也封工科給事中季鄉貢進士子隆娶姚女適錢鸞
吳希徳孫男淑溆詞曰憲憲元老惟周卿士授鉞秉旄
式允文武有美來葉耀休於同洵美且仁夙亢其宗於
赫省菴山立淵靚措枉釋回臺章載整攸介萬山盜紛
若麻豪虬其結吏齘其牙自公來止乃滌乃汰威之庸
之金範瓦解爰有饔錢月省百千衆曰紆哉惟太守賢
喧囂脱遺柴桑攸宅靈修孔承奚爽奚獲奕奕三峯其
下𤣥堂名壽無疆公曷云亡
　　　明閩三山袁節婦林氏墓表
闗雎興淑女栢舟以興貞婦夫命物不齊得意失意永
畢永訖道有相成者而身以是始亦以是終靡他之矢
其不可易也夫然後天下之為女婦者定剛節厲操與
貞士同其義烈並書礪世也三山袁節婦林氏諱秂在
諸女羣瑄獨寂女事無教而能父處士某曰靜母陳曰
慧固女質女性哉歸于袁茂才臻則夫也有所承無所
專應對升降姑劉之所茂才曰順劉曰習固婦徳婦儀
哉而繅車葛莒職其常事舅處士澤曰劬劬固婦功哉
天順辛巳茂才疾亟節婦始二十七歳乳下英未易齒
黄氏女甫晬茂才意若有属節婦曰無憂有若此日遂
瞑自是謝去膏沐食老而字幼哭聲時不忍聞隣嫗微
挑厲叱諸父㕘政公迪曰姪志堅堅婦節哉既四年姑
卒又八年舅卒又幾年歸英婦余氏生貞生達余又卒
鞠二孤孫乎長為歸貞于曾納達婦鄭於袁凡喪塟門
戸乎支虛茂才某山某位之右以從節婦法得旌有司
請旌節婦曰旌費兒辭節婦雖愛達必教與俱遂領正
徳癸酉鄉薦甲戍第一科教諭青田方業有後舉拔尹
貴溪時壻黄氏用亦倅連州黄氏女偕達請迎節婦曰
從達既至稽校廉惠以必樹聲稱而慰意超起二曾孫
二曾孫女良勤正徳庚辰壽八十六以卒英哭曰母辭
旌以袁貧也自何致所不朽言已大哭哭致毁達哭亦
致毁於是丐黄編修初傳費少保閣老公誌銘属表於
我雲庄嗚呼貞風弗嗣易志以移所天獨女婦然哉而
綫脈復續右門落以復起不有節婦能袁耶不有節婦
能世耶表曰三山袁節婦之墓
　　　明贈戸部主事羅菊泉墓表
儒與醫同仁而異用然計其所始迂緩殆不若迅速之
副人意成化間羅菊泉翁士亨與其子伯氏典儀正練
以醫名起江夏間凡縉紳韋布名啇巨賈下逮耕夫之
賤鄰邑之望家世姓疾必致翁父子翁父子治往往効
翁主正練間出之以竒𢎞治更元鄂饑大疫巡撫都憲
梁公物翁名致之施藥給粥存活甚多酬以利辭以訓
科薦又辭予在湖臬翁是時公府属之練而自應逺近
之求酬無所較而益居於贏日率酬十許金證竒酬至
再倍家遂起子孫振振然盛翁曰家僅少儒致經師諸
子教之稽其勤惰擇之友以資其兊澤數嵗仲氏采國
子生叔氏鏜鄉進士季氏英進士為戸部主事員外郎
中贈翁戸部主事配陳封太安人孫賢世其醫雲鄉進
士霶靇霆霑皆士業技不醫廢而竟儒以並來効如執
左券以徑索茫昧者之酬善之利滋以博矣翁諱本通
士亨字菊泉别號也先三河人祖冕隠於毉父顯祖起
太毉吏目使楚以老以占籍江夏翁儒醫並治而竟醫
乎精孝於家睦於鄉不為蠟言脂貎以取愛信郡鄕飲
行禮致大賔正徳丙寅夀七十二以卒明年塟夜泊山
之陽陳邑處士瑄之女少翁十嵗能共勤儉起有家治
内肅若公府家人有嚴君焉戊寅夀七十六亦卒祔翁
以合嗚呼醫仁術也禮三世服其藥慎也羅之醫三世
而大行於翁之父子醫行仁亦行也市不為市之道醫
不擇報殆所謂取利逺故大者而儒該之醫之澤重逺
以大所謂醫國者又殆然乎儒之用道猶醫之用術辨
脈審證惟恐藥弗中以為術累嗚呼今之儒有醫之心
乎予為翁子孫願之事有微而著隠而章木始於芽蘖
而終於繁蔚致之者根也羅嗣植哉表曰是為明贈戸
部主事羅菊泉翁之墓
　　　明長樂知縣黄公廷美墓表
黄長樂公龍岡之塟及是二十有七年孫太史君請表
其墓曰先府君痛先祖之絀令也自淹學籍以老若意
属於佐曰念之終汝祖之志墓未表也曰念之終予之
志佐謹從事以假靈於公予老不受役太史君予畏也
慨陽徳弗剛士趨日下烈男子幾人公方中直槩無取
夫近局之似曰我道當云云景泰丙子舉於鄉再就禮
部試弗偶居太學上正身正家六事語涉佞倖忤英廟
㫖賴王忠肅公黙護和者同聲公亦力取自副薛司徒
遣子就學試吏部與御史選也不色喜中以落也亦不
色愠知縣長樂曰吾鄉人莅鄉人先化而後進之兄弟
有訟諭之讓盧公林劇盜諭之從良而皆有所信招徠
流人洗刷寃滯修樹羣廢而亟其廟學之遷輔公廩焉
吳守繹思属鄰邑之訟當輒平以取愛信公益令責自
效鄉之豪殺人匿其屍訊不詞服當道欲從疑釋公請
自訊忽螽斯折左股斃研池中公曰汝折其左股斃黑
水池新驚服得屍水中猶為終訟連及新棄市公能益
章部使者業有所薦亟引而還曰吾倔强可終制耶羣
留之不可立其生祠道黄土嶺公林親肩公輿過嶺剛
則能感子産惠人非歟配大欖李氏懿而烈嘗偕公舟
江水暴至亟走岸岸不可攀舟子手為援曰吾溺也可
劑量時公乎承伯叔之居之讓仁孤姪力焉公卒𢎞治
丁已夀七十二後十年李卒夀七十五合附聚龍岡以
塟黄出宋度支員外郎漢卿之裔元宣慰使從簡自筠
州來徙南海西濠傳教傳温徳香山徙也傳泗傳公㑹
城徙也諱瑜字廷美英頴嗜學居閒述作體重有所似
趙僉憲叙之集子曰畿曰廣公之學授畿弗售授太史
君輒售淹速有時然者抑絀乆而伸足信天於是乎定
君子盡我以善事天也表曰是謂黄長樂公廷美之墓
　
　
　
　
　
　
　
　
　見素集巻二十
欽定四庫全書
　見素集巻二十一
　　　　　　　　　　　　　明　林俊　撰
　　書
　　　荅韓貫道侍郎
辱賜存問且責以病告之非捧誦倍増感愧今之海内
知己如先生虛懐忘勢休休樂善如先生可多得耶浚
恒之戒俊亦熟知然遇大君子亦思一盡焉見素立號
在滇已奉告湖南獻論亦屢矣想荷存憶則固非一蚊
虻之故為仕止輕重也夫覆水堂坳之上芥為之舟置
杯焉則膠俊堂坳水也高官大爵杯也則亦奚勝任哉
自惟無似行已許國恒竊企古人若是非毁譽無一介
於中則風斯下昔朱紫陽累辭召命立朝不滿四十日
尚招讟譛不自聊賴猥如俊者又可知矣志荒學淺實
小而名過浮左覆右掩貪造化之福免時俗之憎亦愧
且勞矣家食頗衆草堂乏力親隣别墅時得共娛飬親
教子人間大樂事敦俗禆化大凡也伏祈成就使尾遺
逸之塵不蹈滿覆之戒則惠俊大矣東山不敢作書乞
道下臆
　　　奉謝木齋國老
俊無類辱三書惠又聞時錄賤名字具數中得告温㫖
實荷調斡非誠狂惑喪心之人又惡為是黙黙也俊嚮
往名賢出其性今之賢有過閣下者乎樂道盡已不責
知報有過閣下者乎然不修謝有由矣賦禀狷狹敵已
以下自謂無嫌則通懐接納至於尊要之賢惟恐交私
以玷完徳故門下無其跡笈笥無其書然而頌願之私
要非翕翕所及者則又敢獨破宿戒以上汚大君子於
今則不得不然者士夫行止終身大莭非閣下孰裁而
聴之俊徳非素養性多健忘學故荒而才誠不適時用
徒以直突誤竊虚聲取物忌亦不為少矣忌若不勝誤
知之衆然誤知之泛卒不勝忌者之毒以專厥亦無甚
可畏歟平生以韓見素出處自期竟阻家寒瀕辱乃請
固酬宿志尤欲以供養二親也今復違親以出胡為者
耶鍾南之㨗人非何謝違親已非孝又何取以移以仰
報吾聖天子眷遇之恩副宰執士夫之知之望哉謹疏
上請伏垂憐右得遂下懐使免再舉取矯激之譏則生
死肉骨恩何有極無任勤懇
　　　寄韓侍郎
俊迂僻才不用宜而事頗咈人意收身岩穴丼木石為
徒辱牋教以所不可復今有是差付亦何誤知之深而
不忘疎賤之至也市帚可憎得馬不為福家居卧一小
園不與人賀問慰弔城府之迹曠以乆豈復有較纎末
同異於鄉者哉忌者猶騰其口受徳者猶下之石間相
親慕則羣沮而咻之其所置涇渭玞璞其間者率皆細
氓末位言不足上聞聲望不足重當世則雖多奚補哉
由是而推之由是而度之則某之不足齒顯仕之途亦
故矣固非樂是幽獨以丼自棄外明時也邉候聞警固
非卧貼席之時也攜二小僕就道事妥方敢言私隆寒
惟為道保重不具
　　　寄馬少傅
俊不幸有疎直名時觸憎忌顧獨被愛私位穹勢懸不
敢通謝水軍之委涯分豈堪然邉候方警義當一行要
不乆於其職者不於此為閣下告懼無其日矣今所謂
名徳耆臣繫國家安危華夷輕重者有不曰少傅司馬
公者乎孰嗣公有不難其人者乎今檄書旁午大同至
延綏至使宣府偏頭諸處又至將無可倚而財日不給
於用閣下為聖天子獨當其憂旁觀郤視宜有可詗者
俊竊觀之閣下之精忠卓識自有餘力寅僚又表表可
諉付然自古謀國固不以材多為嫌也昔成子薦子夏
子方蕭何薦韓信師徳薦仁傑仁傑亦薦柬之皆能底
治平樹有丕烈管子不親薦賢桓之業衰竊見劉東山
謹潔粹敏蚤出職方熟閑邉略閣下誠開共濟之深懐
舉同升之故事引之近地並位司馬以㕘畫機宜張主
國是夫然後擇所大議論與天子商可否而繼以去就
爭之則閣下之徳業韓范數君子下風矣夫惟閤下可
以聞此言惟俊可以此言進謹譔詩四章附致下忱無
任隕越俊再拜
　　　復李仲易
承手翰及山齋書教辭㫖甚忠波流風靡之中又得足
下數君子以出深用自慶亦深為吾莆一喜也朋友相
規道喪乆矣又安望身見之今哉感感慰慰然所謂歸
省者傳或未真而責以言者則又或過也僕非能大臣
者即大臣因事納忠則有之必摘所難能之事逆耳不
可聴之言立竒命恠以釣取聲稱知理道者似未當是
也夫不在多言不得已而有言不在必去亦必有詞而
後去今天變如此敵情如此十金之産之家尚以單傳
為懼況官家耶則大可思者又如此二親年踰七旬曉
露晨星夢寐驚悚則所私抑又如此語黙去就大機軸
也今之士夫方石東山亦至矣聖天子隆遇亦加數等
矣近所論列所推薦人亦云云豈人論難諧抑亦有責
以如僕者故倉卒成事耶二公如是僕又可知矣其出
以部檄速就道辭起右轄辭今中丞又辭則若過者況
其秩顧卑若涉不屑邉陲方警若渉不自安詔㫖臨門
又若涉不可不起古之人所以累辭徵聘則山林道徳
髙行之士非僕溷溷委質者可同也則其欲歸之意固
在夫起之先矣慮囚方困俟不乆面論古人心事吾契
勉之固非所甚難而亦未易視為至也嗣是有聞毋惜
惠告僕亦當足下屢盡焉不一一
　　　寄韓少宰
逺䝉致書附以西帕眷意甚厚日來諒道體冲和某在
此缺遣第既返故棲復就新命或未免假退求進之嫌
既辭右轄又就中丞又未免輕外重内之議況二親年
老情自難堪而生之處世又公素知其初志亦公素悉
也朱紫陽謂使世亦知有不好官爵之人生雖不敢嗣
末響然宿性疎率視是亦輕而蚤歳不學亦將是少償
也本期邉候停妥言私而越職妄言事義當並舉伏望
全成則所以惠某者多矣不具
　　　柬楊碧川
昨與二生族與韶故人子相論坐監之窮二生言鈞有
陳偉者抄文鬻米子拾野菜和為粥渾家日二飡或至
斷烟火仰天長噓對人無可憐之色盖正獻後故往來
二生云固亦未之識也愀然問以處之則廂房無苦差
之及猶優耳遂用奉告不湏使其人知也昨柬議奏事
條何如此正闗局毋勞辭謝拙稿希塗抹不具
　　　答林太宰先生
承諭訪盧錦蜀人鮮有知者又属李侍御旁求得之要
亦恐入山不深安時命不茍求聞達者不然其直聲寃
狀同年同鄉可了也是亦可窺其素者矣錦在京師惟
讀書靜坐所交惟貞伯靜夫廷章數人亦不見其密也
與為三原王公所重為進士為主事皆有論列明指台
鉉左鐺故以公杖特免才不深知其簡靜醇古論中諸
賢不及也碧川固未知耳謹告
　　　柬楊碧川
昨㑹議題奏竊意近時旗竿出火火光如斗燒人畜軍
器天皷長鳴俱須増入取宸聴又謂是固可憂而豫緩
亡畏尤可憂方剴切事條内増伯常司徒廷璧世隆都
憲當起用楊茂元同知曹璘御史可三邉兩廣兵備知
府用為民盧錦主事劉槩知州可國子博士用庶此奏
不孤而此輩人亦須此大舉望收錄耳希與太宰先生
商議勿置嫌迹至望
　　　寄何少司冦廷秀
不奉趨走者三年閣下職尊而地禁徬徨荷罪之人不
敢輕率通姓名以㸃汙完徳感仰之私則固心藏而日
識之矣近涼寅惟道況休裕碩人禎幹而居乆未調物
論益歸俊無謂甞自幸獲事大夫之賢以沾溉膏馥萬
一不意復自棄外庸劣益増誠不敢以蹈引自高容容
尸竊失足險途則將無及矣此惟敢為高明告也南失
刑已極阮上黨至始大更張政體已駸駸乎北矣公質
直而行夷心公而氣壯連抱之材恐非斗室可奄若晉
其秩仍其事其豈小補哉生復有薦焉職方正郎李應
禎植志精純問學該博作述書法時無為比而進取益
澹副郎十二年在官不滿四歳擢署正郎不欲隨例乞
真年垂六十未有子無廬以居馬以乗坦坦不掛念慮
宛然古人風素而與世齟齬吏事雖舉非其長竊惟有
道之世如斯之人豈可使老死郎署而已耶今南之尚
寶鴻臚俗號冷職他途者尚得以居若用斯人不度越
尋常萬萬耶閣下崇重人材赤心在國故敢僣及倘蒙
薦引亦盛徳中事也未及而言無任惶惑俟罪之至
　　　寄陳志學太守
坊牌過䝉紆念感當何如然甞陳訴鄙愚乞惠停免想
已奉徹視司矣近傳移寒家聨桂坊故址為之令人骨
疎賤兄弟不能體悉不欲立坊之意又不能奉白古坊
創建之由致䝉誤愛特恩而垂察未暇也古坊宋元間
九世八世七世宗薄與子知縣二祖親事復齋𤓰山傳
考亭之學其後父子同登進士第知州祖與同知叔祖
亦以氣莭文行耀聞聫登進士第當時韙之為樹此坊
盖三百年故物城中僅此也規制簡野不列姓名具見
作者之心而相仍修飾甚㢘以易晨啓夜閉賊盜不敢
窺甚利也寒門姻㜕之帖市易之券交親通問之柬紀
墓之碑必曰聫桂聫桂是與鳴珂冠盖君子通徳何異
今以無謂之故崇新觀泯舊迹使列祖數百年之洪名
顯徳因生而殞義萬不可而心亦萬不自安也況棲止
無地顧先辦此亦大非常次矣伏望俯順下懐止於未
事即業已乞力正之復舊坊以存林之故移新坊以為
作興進士之用則兩得矣義激情至罔知衝突無任俟
罪
　　　寄馬鈞陽
耆碩元僚進專銓鏡列聖所貽聖天子所授以掄輸官
材殿邦治而創理太平者也毛玠山濤人流領袖系表
率者誠多而所望於收拾者亦不為少矣俊未甞侍門
下顧荷誤知不才姓名乆處夹袋未越半歳薦稿三登
釋耒彈冠是其日也顧求去若數數然誠耶偽耶激耶
疏亦可以觀矣俊愚不自料嘗思古人於今人明公固
其一也昔淵明學諸葛亮晩更字元亮夫亮一心漢室
竭忠悴殞星乃已淵明八十日縣令即解印綬歸柴桑
其出處大不相類其學亮斷不自疑後世亦無以為非
而恠焉然則容知俊之去非誠學公者耶乞山十二律
重見底裏錄納洪洞公取閲自可憐念俊去意非一日
所以百心君相者欲遂此志以無害為陶無害學公無
負天下耳非黙致所求於公心口相異假退而求之進
者也鹽車之驥仰知已而鳴是容泛泛告耶望憫其誠
不疑其偽且激以成俊之志終公之恵使山林廊廟均
為有人無亦美耶洛陽公少宰二公倘復見沮乞及此
决不宣
　　　與大司徒吕先生
日者猥撰二疏曲荷扶攜江西之民怙冒聖天子大徳
亦豈敢忘被服尊公之功哉瑞撫諸盜多罷吏乆書里
老教學温戸養子之流與他地率迫貧寒不類仰伏皇
威衰止且半歳又不知嗣是何如也春夏間饑民羣起
尤可畏大荒必不可撲遏思所處之無過常平公為國
預處則江湖之間盡䝉公之食矣伏熱惟為道保嗇茂
膺繁寵不具
　　　與松厓戴都憲
風紀叢沓之餘不謝勞勩不忘批荅不以晩生末進異
地加畧裕才雅徳誰則如之慰戀慰戀辭疏未䝉允文
物大藩誠非生所堪折足覆餗易有明戒生其毋過量
慮耶奉㫖推勘事増一難題然惟至公以仰報君父威
福惟辟聴之命而已事有乖梗萬勿吝教固百志於公
也明且發撫州毒熱重不可耐然事不可了將如之何
不一一
　　　與謝方石先生
承示大篇不揆和荅我先生之峻節貞風望朝廷歆視
夷夏而竦聞於世世詩固其餘者耳㤗山喬嶽自爾巨
瞻而俊特部婁其下古栢長松風爭雨鬬抗冰雪而烟
靄以伍老態逸韻飄脱天至而某以弱蘿穉蔦㕘附其
間無亦大不自量耶然山宜無憎於部婁而摩空之木
亦蘿蔦之所樂附也兀兀以老文字重不識為歸甞觀
名世立言心為之體氣為之佐盡讀天下書窮古今理
低昻事物之變以豐所藴而大肆厥詞𤣥機獨運衆皺
前陳某萬無一焉詩不過押韻文僅僅掇拾成篇章而
已近廢於憂舊殖益落重若不可舉筆前者之稿雖五
十許巻亦僅醬瓿上物謬記潜溪於歐陽承㫖為晩輩
而王烏傷亦後潜溪序潜溪實出承㫖而烏傷之文潜
溪實序之某非敢妄意前輩先生則承㫖潜溪為儔某
私欲聴教下風不知可得不也鄉居未暇稽校又無力
錄呈然先生之知某又不待於此得序或題數語某雖
老將循以自進焉
　　　寄徐大㕘廣賢
仄聞榮轉石鼓景鐘重可鎮國售之市無顧者是可知
寳賀矣人便書致吾道一快不具
　　　荅黄都運
承示二大作桑樞蘿屋而粉垣朱閥繡栱而文橑以借
重於外坊意有探其中以失笑者感愧感愧執事才名
二十年年盛而志愈專固宜是製泉山翁老梓人也踰
八之壽又居車馬輻輳之區左迎右接盛夏衣不及解
帶餘情副此而雄氣不衰鏗永而有餘韻豈金精出世
而然求之古盖不可一二指屈也何可當何可當幸代
致再四謝意不具
　　　荅文徵明
先大夫先淑人碑銘承不鄙書篆近又拜夀文之辱因
親以及親之與吾契之微也感慰感慰自辭令先郡伯
之賻曰叔世有是王戎固為之矣古文字之高曰書生
有是元賔固為之矣書畫之美曰餘力有是蘓文忠趙
文敏固為之矣僖弟偹道峻節孤風使人傾懐注臆有
不可及之嘆私恠經義䇿士徒求之繩墨寸寸之間不
足致磊落竒偉之材而吾契之宛珠傅璣又非循常肉
眼之所易識吳文定公亦坐是乆之而竟大遇刖足連城
均是物也然以相告淺矣矧相待耶吾人盡在我至舉
世無知後世亦無知吾之道無損益也自愛自愛人便
謹此申謝臆且附私懐不具
　　　荅彭美中
道莆承以氣味涉似傾寫如故識取正求益是何相信
之過而自貶之深也先大夫碑石又承遥致兼惠土物
銘感何可忘拙詩選未畢稿魯魚未讐校俟遲録奉也
閩地震頗異恐兵荒作耗收人心而固結之賢者之先
豫尤世臣家宜圖者餘惟保愛萬萬
　　　荅方松厓
承問禮杖不杖之異古者父服三年母期今制皆三年
以齊衰為殺耳問喪父在則母不敢杖尊者在故也杖
輔病也喪服四制婦人童子不杖不能病也又雜記童
子不杖夫為妻父母在不杖不稽顙母在不稽顙今制
亦父母在不杖喪服小記婦之喪虞卒哭夫若子主之
祔則舅主之令郎宜期而不杖不稽顙禮不以婦賢加
也喪亦令郎主之至祔則執事主之似與禮合草率奉
荅幸再詳吾人於禮鄉國之所共觀也不具
　　　寄陳大㕘唐憲副
恭喜元獷就馴於節鉞之下兵革不試財不費而事妥
人安泉無岡玉之焚莆亦與有席貼之庇運猷布䇿二
先生誰及哉慰喜欲躍宸顔動色將有懋酬元功者矣
私幸漳亦如此胡公有謀勇幹濟兵聞乆候春深恐霧
雨難舉事嚮道要得人要擇戰地防設伏戒退縮輕進
戒妄殺寓至仁於至義之中斯王者之師天之所相也
大才自有處恭俟佳報人回先此奉賀不具
　　　荅費東湖閣老
某齒衰學廢惟雲水一念未忘常思飲武夷自潤兾公
得偕繼亦有迹禁之悔下教果然匏繫阻越兩地心愫
也紳簮何物既謝猶拘忌若此十四年契濶無復一把
臂時矣去歳達子業候拜以藩府事嫌取道江山令人
短氣自今惟夢中聚晤爾矣至樂樓委記寳井發祥恐
土丹無分而正一火居故謔諒尚存記聞客使甚多仙
鄉實瀕孔道風而來者以道範卜世無恠其然泉山翁
㑹城尤苦某未能盡省去然鷦巢量身尊客少留留不
出五常豆熟者三豆間以二菜易續也价回草草奉荅
惟為道寳愛不具
　
　
　
　
　
　
　
　見素集巻二十一
欽定四庫全書巻
　見素集巻二十二
　　　　　　　　　　　　　明　林俊　撰
　　書
　　　復王曰良憲長
承惠教及致二泉書仰知執事逺有源緒樹亷汰濁使
吏墨一洗公之蠧無所宿萬目炯炯焉閩長臬自貴藩
来者馬鈞陽髙鍾秀亦次之執事尋温舊學具二泉之
體以大發二公之施勲聲所及殆踵二公且立乎其右
位遇之小小未足言也人囘謹此附賀餘惟寳愛萬萬
　　　答姚東泉方伯
前楊都閫舍人囘附書想逹日来聞伍公入覲未審出
本懐抑未然執事任之望實兼隆行且擔荷天下事凡
便利必縮已先人匪但先之且一付之大艱阻患害必
引歸之我無難死之而無悔庶大賢以上作用以力挽
古風固不在泛泛炫才猷取位遇而已也區區平生守
此以定川中軍前功則歸人過則歸已道義交親眼中
執事者敢吝告耶先大夫墓碑松厓嘗屬舊寅未見消
息昨守仁舍姪轉托衢守任甚力繼寄聲謂由大關亦
難致恐惑江令推詞抑誠重也由鄞覔温船由海較易
執事無憚為力或假胡振之先生或相知為力祈在必
致區區逭不孝之罪僅此也餘惟保愛萬萬
　　　復黄都運
承翰教意懇而詞工及近覩集中數序日進老蒼而健
雄雋永古名家奚異前者讓地今甘下低頭之拜矣執
事質素美年力富强而加以信好之篤又惡不至哉政
聲亷問東来甚韙有體有用有文此全品也世道幸賴
焉加愛加愛承諭葉郡伯光大亷整素聞深企而慕之
第不欲數數通書以林居格例未由輕易也㑹中幸致
是意區區近銷削徳不加進而文思衰落益重二賢之
好而時邁之慚也陳時周尚未舉子近患目幾盲天於
大賢困薄之若此不具
　　　復王曰良
承過奨借及推衣綣勤一臂未由膺腑相信執事知已
吾二泉宜及屋烏之愛也感感僭有私論莆一掌平田
餘皆山斜鱗次用力加而收効少自辛未失收徵租致
變及是連荒六年今尤甚間至並村無種鄉農啼怨謂
望食于田反為田而食也方收濕糓石錢二百晩禾多
死間蘇者復出杖子不作穗故今嵗之荒並以前數嵗
而然也此亦莆澆薄之召然囘天活人尚賴當道為力
其通融填補之法往年延建米𣲖納于莆者為市民所
攬價多至一兩今第責納七錢則石省三錢納價者利
也給軍多祗四錢半見關米浥臭不直三錢今與五錢
則給價者利也以其積餘作正每十石可長四石則公
之補額又利也莆米價六錢五分亦常事今如其數每
十石亦長三石抵莆嵗𣲖之數扣補額外尚可增萬四
千則公私俱利且以杜攬納之牟取惟倉官難為意使
見數支放亦稍利之民所深望者奏免不得已則多𣲖
折色勘災恐軍食之難不敢作八分荒數幸偕二司諸
公告大巡議行損上益下道在是矧民貧已極幸留之
意至祝
　　　遷定啓
久挹芬菁未由一瞻光霽茲者為弱子遷擇所宜相姓
曰楊宜徳曰令仲愛宜卜如于鳳之飛曰吉請命于見
素兄曰嘗聞之型冶諒自有異弟其以媒通焉承報命
曰諾無任慰浣謹㳙昕納采而脩其定事俗其敢有冀
乎所私幸者玉之倚松之附所懸注而待者桃之夭氷
之未泮所自意以厚望者葛之覃螽斯之羽以基有麟
趾振振之盛林前正嗣徽焉菲幣鑒入即辰金氣布清
惟自玉以膺休祉萬萬
　　　復胡士寧
先輩李忠定公文集承表揚入梓節義文章甚幸甚幸
序文謬委朱晦翁陳正獻公二序齊七政而㕘兩儀爝
火醯鷄爭明擬大無過歟然徽烈曠舉義當大書尚容
呈槀原本先僭校奉納更屬賢者複校古所謂校書如
掃落葉傳示萬古未易也字大恐費紙亦須如忠定行
狀大書刻者須擇人庶不虚是集也莆旱極榖二百四
十錢四錢銀矣看數日登場何如漳賊聞四五百刼永
徳已近仙界仙巨家已移入莆適聞北敵又横奈何奈
何折糧似不可已時周尊堂是月十九謝世時周右目
似不可愈又加瘧子消息茫然斗大之屋箭風之地識
者皆謂不可居渠力無能易而心切自信目雖起於憂
時憂母憂子之故亦矮屋熱不可堪而然天於大賢君
子大是無意也賜米决辭則喪葬家食何自濟意前奏
政章其亷貧非專為養親也謹告不次適又聞永春覆
鼎復重被燒刼徳化承澤黄廷魁文學家亦被刼且近
鄭司徒家矣莆涵頭懲往年之禍亦来城問房幸檄府
衞集兵操守及往仙遥振軍威并備長鎗弓弩砲石守
城池
　　　答胡侍御
嚮承尊翰厚懐滿紙三復愧慰憲節北指不及走送豈
勝遥勤執事方重為繩糾之翕張其馴鄒賊䇿無遺運
逺邇有餘快崇風素右亷節經紀忠定之遺文惠安之
遺葉時周之遺骸謂今而有是盛歛畏歛畏似聞區區
亦在念中固未敢謂誠然誠然重區區之愧也涼薄世
韻寡諧世味素亦淡方四十五已歛而寂矣五召僅二
以赴以火篩孔棘君相不安于席平藍義在金革且閹
竪恣毒時也然猶足是日西辭疏是日以北繼是念許
月六七陳懇方幸骸骨為雲莊之雲消滅耳矣今加六
十有六去謝事僅四年即有所付筋力何由支衰鈍之
老尾壯盛英穎之行白洲翁無前監耶且鄉論猶有偽
君子之譏海内謬以賤姓名上者或留中或取忤不惟
不能出亦不可出矣明於壮而昧於老又忍蹈龜山跡
耶未上幸亟中止又聞承致委曲于牌坊之間斯固表
律大端前輩循以無改者也區區敢故立異私意有無
害無亦無害故三數大巡惠念賤朽與賤子逹者皆力
奉辭以今之受異前之辭義無敢以尤厚獨處也飲徳
則已過矣謹附衷曲望速行罷若謂已致不可反汗微
聞張令親逹子之惠尚輸郡藏中併以易粟人周一石
可四百許實惠與賤父子受惠均也幸垂台照時周今
併其乃尊墓為砌石及俟奏立表約須六十之數親知
賵儀亦足矣無煩别處附代一謝餘惟吾道寳愛萬萬
　　　復馮郡伯
承諭龍蟹之辯破惑千古直以壺山為郡之望躬走禱
其下為民之心近道者之舉古出禱山川靡神不舉近
遣大臣出祀五嶽是意也但京師去五嶽逺此歴歴在
望既聚諸神於壇則境内山川皆屬仰叩晨夕有事義
有主者輟一日之往固無害遣官代往亦無害莆山主
紫㡌與九華壺公皆雲出雨候為常作三告文香燭帛
菓酒遣三學官分告輕車褁糧潔䖍将事使誠上通而
下無所與為擾執事主禱于壇而誠聯屬之一取應法
也請擇請擇是時遲且急矣傳君至一甘雨也為執事
得寅賀為民得賢理官賀不具
　　　復陳峰湖
别来無任懸注每取道西湖則扣門㸔竹浮青澄碧囘
翔而後去固欲速主人歸駕以共命煙霞然具諸體者
未大施而食諸家者亦未見其誠裕固未宜數數然以
引去為髙也知愛僣論廷佩方伯用世才也區區病其
太淹聞有以江津事容安宇立劾議之江津殺一憲官
縳一憲官内地俱揺而川之勁兵調征藍以盡此時非
此權處可以無蜀不録其功而媒蘖以成其過後日為
國家任事者誰人哉甚矣求人之太深也當其時所慰
意者一廷佩自它髙飛逺舉廷佩循故格且後焉以與
無為而立安寧者比其然乎庭荆晩意方屬翁方伯附
勤不謂遽此惠致錫重百朋具見交愛感慰無任人囘
書謝餘惟自玉為世道光重不宣
　　　復王陽明
廷言大㕘囘承致書惠兼審憲紀霜肅道況玉潤漳冦
畢功尋轉而經畧贑之新闗儒為世道賴固然而值今
一遇有餘嘅焉執事中立時行運醇鎮躁以大收儒効
少違枘鑿将欲委唾殘棄之其不誠知輕重大丈夫哉
夫假通以行志猶欲强尺枉以望尋之直直不得分而
枉不可反汗孰肯立一恕以庇吾瑕哉腹心之言同道
僣論以嘆世也逹子承論及渠材猶可教區區甚難渠
舉之若易惜不立堅苦志玩日愒月竟之無所似適子
文亦異常局學較博然亦欠堅苦負美材執事幸竝下
嚴督之教收之弟子之末道風吹鼓不在門墻間也至
惠至惠餘惟吾道多愛不宣
　　　與張廣漢
承致教翰兼審畿輔肅清優力有湖州經略之寄望實
擇付固然也抑此頑獷之常意同之蘇世浩為類蘇擇
官一撫而自縛以出矧執事之素諒已上畢師之㨗矣
近時可慮當不止此擔荷大事海内羣屬非交私䛕言
也自愛自愛時周承逺賻感感曹憲副時中定菴華亭
人子良粹永物品時敏公之上文學尤過之今年八十
四細楷草書精絶區區眼中尤與者南臺嘗舉自代撫
臨幸訪其廬逺則延致表異張憲副芝廷毓歙人端靜
好學在大理已有清苦名與如賓東所相類為楊月湖
獨與聞久未克葬恐亦撫下一事歆發廉退須此流人
否則将不可為俗矣蘇州文璧不但學與藝髙聞甚有
行實秪奔乃尊太守之喪盡郤祭賻亦人所難區區意
潘南屏惟此生可繼不知然否逹廷宣幸嚴督教餘惟
多愛不具
　　　答程侍御
酷熱歴民隠求之昨天旱地震亡命者戢戢然相聚羣
欲肆奪食以執事之方落其魁也自阻是行盖首賴焉
欲為下郡謝且道愛私以例不入臺附在楮使且具複
瀆表坊不蒙遂已深荷悃顧夫以一事而拜列執事三
數之辱名甚正意甚勤古賢君子受之矣辭誠若過第
前辭後受誠不欲異處也昔鬬子文之朝不及夕也每
朝王為設脯糗設則逃已則復入謂不欲勤民以自封
也今列執事處某無與勤民而某之自處若涉自封故
屢以辭請非誠有矯惟諒而許之與拜賜均也地震多
且異恐有兵荒之變幸先事為易之圖王道長天宇風
采甚佳希道傾注餘惟為道保愛萬萬
　　　答楊邃庵
李亞㕘林廷元来兩辱書惠兼審獨樂緑野與造化為
朋徒任降位極之勞别一神仙人界區區受用此幾二
十年間飯時方起私意仙亦未然疏食水飲無事分樂
天一日當二日尚亞者第未得偕丁夘雲庄之席以話
疇昔缺陷世界也廷元道巾服猶未脱笥謹附見素巾
小深衣奉上所少者小冠與絛此易辦也適子記誦筆
下似優其兄然不下著實功夫古文詩亦懶作幸為我
痛斥之阿翁言不足渠信也族弟典有問學有古行三
十五六年官借路費而来此與陳時周頗相類保無變
也欠一進士人不知不具
　　　答鄭少谷
友聲相逐雲龍下上於山連水截之間何幸餘年吾與
也仰間价至長書雅調讀且快且媿焉不謂誤愛如許
勿更道勿更道譜敘受役有愛哉儲殖庵乃尊夀篇三
十年不落筆何椒丘碑文抑縮十五年以久繩引梓人
之前與所謂畏蜀如虎者非歟執事尤所畏也然當强
副舊譜本附在淵友至覆視不敢落也不敢落也㑹城
孟郡丞乃祖銘先世與子若孫名諱官糸欠詳幸屬并
示克相豈城中同輩獨少閩亦無之若天假館職決平
視篁墩圭峰而過幸道堅定適子承念感感瘡未全脱
去學亦落固精神不逮亦無志逺大然也寳惠反璧拙
詩近山齋選數篇執事幸敘為重朔日城中水敗數百
家區區心力盡始祖邵州公忠烈祠去且半懐抱欠清
河魚坐苦書欠備情照
　　　寄楊月湖
久不奉教言吾人例去形迹林居無害自晦執事亦爾
疎㫁似未宜逹子書常道愛念亦豈懶筆研然耶近聞
甚異伏枕嗚邑對妻子不能言亦不敢言固知悟徃易
若轉丸及自有黙相顯䕶之妙然亦憂墜之所過計也
執事士夫之觀慎重逹子幸教之窮理盡性養靜力行
鎮雅而視官如無守義而視身如棄通圓巧宦吾道之
所無取也百年流瞬養士收用庶在此餘惟保愛萬萬
　　　答王天宇
月之下旬二日一野人傳致執事書者問之茫不能對
啓緘知發自崇安歸驂諒已決矣東巡臺望聳聴而服
深嫉嚇腐之梟鴟遡髙翔之鴻鵠持是而往而荷重而
歛之寂如鳥鳴春雷鳴夏䖝鳴秋冬而以風鳴無入不
自得矣和杜心聲兼到近毛汝礪寄至數十首亦良是
来賢誠可畏矣古者任天下之重心為之主而學以副
之區區竊是心者而學則不逮則固委吾分所當以畢
吾志来諭謂不能忘世而亦不必用世此懐仁揆智大
人君子之事非區區之所得當亦欲執事之所終副也
事固有可為有不易為者自愛自愛母讓母讓時周荷
勤綣吾道盛舉然渠地所非人所居無獨一草屋短陋
已也力不能遷士夫羣强之且議助之卒不可竟之宗
祊弗嗣後之者孤孱一脉再一誤則若敖氏之鬼不食
豈不哀哉僣為之處書附伍方伯想到矣即未然當附
奉見吾人是心執事即發閩亦或有所終惠也楊李二
司空白齋幸致意楊司冦未及致奠幸唁其子餘惟吾
道多愛萬萬
　　　啓泉山翁
嚮嵗碧卿近徳卿希韶三姻契囘疊承詩帊異魚及利
瞻登科録盛惠兼審令孫炫亦省祖而至一門樂事誰
及之首春道况清佳夫以望九之年應泛周旋禮意勤
懇至簡答題封亦自手出天厚元老精神福祉超絶一
世黄職方鞏又一時周鄉國後賢可畏也學步數詩具
别柬小帊為春官新還之賀餘惟頤養天和為後學型
冶是望
　　　答劉徳夫提學
陳石峰乃弟玉光来承轉致戴長夀白齋書且謂執事
若有疑書問之簡者區區山中人也在位率無書要地
尤斬斬以絶間一致執事趣尚同也格當如此執事書
来山中何嫌白齋傳稿附上教正渠書幸屬的當人寄
上視到恐遺落也得囘書尤幸呉匏庵集羅圭峰全集
有重本幸惠從學族弟與其姪守仁皆吾道中人可與
者餘不具
　　　答二泉
忠烈碑銘已登石惜莆僻一隅無善書者刻者摹印者
奉呈增愧容春堂集盡讀快幸今而後知作家有人惜
衰頽無鞭䇿處耳如命作序殊見卑弱覆瓿耳矣山齋
所選拙詩逹子奉呈未未呈令鄭文學為取上痛去而
十一存之浦友来賢可畏愛藉聲意勤次小江贈蒲屨
二詩奉笑不一一
　　　寄毛汝礪
承大作瀰巻既又累長􁐋逹子聯舟備道養充學進風
操愈以白憲節方重山立不移持是以往信暮靄朝嵐
銷滅之世觀惠賴例不作書賢者禮宜殊謹此布謝并
附數詩陳時周已古人繼之者黄伯固林汝敦林孚可
皆一流人恐欲知餘惟多愛不具
　　　與蔡我齋
久不相見執事古道自處人急我緩人取我卻固可窺
其隠矣茲者拳拳舊典之復孰敢有非者然事壊易而
救難革之道當革也必已日乃孚革而信又革而當其
悔乃亡其固未易爾矣執事先求之我使上下相安俟
時而革固相期以此運天下非獨一學校禮節間也朔
日決須一出馮公頗吾人氣味居今求人以全難容面
既不具
　　　答孫徳成
承惠何文肅公碑書刻與材精絶加以亭使文肅自辦
計無逮此一事而大可該也幽明有餘慰矣喜幸連日
感感謝謝惜謭劣無足以發如盲繪天文肅無已之榮
俊無已之愧也諡始得之乃孫之書今篆入碑首倘未
具依此補之已具祗於空處細刻畧云公尋諡文肅碑
巳製書闋謹補數語如何題名之委江藩多巡視後始
專巡撫故僣易題額幸尊裁并拙文竄定碑石信州稍
可然材與書與刻俱不逮蘇刻完幸同文肅公碑致數
本至祝
　　　與馮行健
數進士来訪謂執事慨然復坐講甚善惟跪謂近時通
行若在分名不在跪不跪重輕間也區區出學久廢坐
講增府揖增跪禮均不知出何時數進士謂故不見跪
禮方思源離學纔二年則起自余為近白齋處學校過
和不應起跪禮則有所求為近當其時僚友爭之諸生
賤惡之則可復為近執事古道自將誠不在跪不跪恐
未有以余事告者未了了也且蔡郡博一泥古不通士
然避要任散亦世所難是惟容之為上光武處一大以
遂子陵之髙越石父請絶晏嬰禮為上客范宣子讓其
下皆讓成人固成已也謹用奉告幸示厚處萬萬
　　　與席方伯
蔡宗兖樂道甘貧外物無足介其意璞玉渾金祥風瑞
日将慕程伯子之和以藏叔子之介自閨門以至酬物
無一不足人師莆士無福為異已所中當道誤聴輕處
之義在必去誰復能留其所以調斡遲滯使托校文為
臺察地也又深文繩之過矣過矣賢者為我而去已大
不幸而前後所歴五月之俸僅支一月齋夫僅支四兩
諸生㕘補節儀分毫無干此在吾輩均之未能且家貧
何恃能去而和粹從容有問即引過無纎毫尤人及不
豫之色此非素養純深其能至此哉以故人心益服敬
之慕之得其題跋數字為榮村落小夫求識面以去例
以一郡而天下後世之公可推歸獄将有在矣聞疑士
夫右之夫附要同情孰肯羣然右去位之一教且諸生
屬嵗監臨獨無思及此與執事名古意又首二司幸力
調斡勿使惜今日如惜偽學時也區區首在疑列猶刺
刺無避斯文扶衰不吾人誰耶且當道有世講氣定之
悔将終身予徳不然将自幸與黨籍之榮盖齒資俱長
諸士先屬将何謝耶列位同此山中無書缺不别具
　　　與馮郡伯
今年痘疹甚慘豕禍亦大作臈月迅雷已乃雪春正月
至十一月後多陰晦恒雨恒雷水溢田麥菜無望髙者
亦甚欠熟雷二月發聲臈月正月為失時為陽氣不固
恒為政治不一之象且雷陽也雪陰也既雷則不當雪
皆失節之故恒雨為狂之罰與陰晦不解皆為陰盛侮
陽下謀上餘亂未解之証夫人心天地之心怒則震雷
甚雨喜則和風麗日執事亷剛果㫁是為陽明之象僚
屬亦無甚疵政不謂之陰豈咎不在此在彼歟然不幸
此地見之竊意行屬修省以祈晴朗及間有如致旱隕
霜之漸亦運斡其間人心悦則天意順倘謙讓無力幸
托今大巡公救解則今日所運用之一郡者固一面之
寄臺省之峻烈也㑹中容面不具
　
　
　
　
　
　
　
　
　
　
　
　
　
　
　見素集巻二十二
欽定四庫全書
　見素集巻二十三
　　　　　　　　　　　　　明　林俊　撰
　　書
　　　復潘孔修
得書始聞太夫人之訃居鄉坐井誠是也悲戀之餘緬
想孝忱畏仰畏仰計時已襄事苫塊割裂當過毁自裁
執事有宗祊之責也某近幸得請食雞棄肋已決昔年
而生龜脱筒始諧初志酬元亮之樂而未已希文之心
道然也香數炷致勤靈下不宣
　　　復蔡介夫
承致先大夫祭文且讀且泣腸裂心刺而魂喪以飛謹
以宣之靈筵存没悲感過莆值執役荒塜又殞落之時
言説不敢自将諒悉是状也晩節此退大是明白請同
辦居鄉道理以畢餘年曉夕祝老天祚宋而已不具
　　　寄陳東所
柴桑諧往方幸接農談侣漁話與風煙猿鳥為徒而宿
疾載嬰隠憂時作嗣是有先君子之喪天禍不相貸如
此讀禮孤廬紙筆無味雲鴻便否無從知若自棄外罪
愧罪愧承寵髙文伏讀增愧求副之勤雖老猶有餘
念焉不具
　　　與荅書
辱惠教言盈紙疇昔捧讀悲感直房春餅轉瞬二十有
七年衰容敗質復見不能無故我之疑握手出涕頽然
復笑以倒也元樞大拜天下固將以君實伯起望公夫
用特異者望特異宗社華夷将寄命于公天下士民将
陰受其賜者欽賀欽賀某晩年諸疾盡指不能數先生
知我獨不為謀一骸骨地耶賊想旦夕平有此賊有
此兵陜便不知若閩浙人虀粉矣斯亦謀國至幸不
具(缺/)
性甚怕冷又甚怕熱醫書謂之元氣不足兩年来尤苦
夏月日午一衫不能容須靜坐室中或荔陰之下此豈
施之臨人涉秋即重綿冬則敝裘大布至重不可舉南
方如是北方又何如且賤性直突易觸禍故自四十五
時已決歸非獨今老病時也聞有生擒不宜斬之議䕫
保尚請兵自衞通巴諸城躍足可進趯之可倒也八萬
之賊屯隔一程寅䇿馬而巳已至監禁則誨盗解之㑹
城水行兩月餘陸行十七八日兵辦賊猶乏里甲邑若
空生野且不可仗解何人僻處山縣押又何官深林險
箐一雨則溪髙數丈候守數日不可濟防又何術且四
處從賊如歸自是而賊氣沮賊從散下著者心困苦也
就中率多曲容某平生有薄事耶撫尋遂而雨久溪漲
賊不得如期疑阻中變豈天固不欲容之耶大挫之後
而又撫之謂罪固當誅殺非吾願仁無不愛生誠吾心
賊曰吾罪已深加之刼縣無望生理然藍五時以不聴
撫怨羣輩曰林豈謊我輩的人今都應他話再何處朶
渠亦自公論也
　　　荅西涯翁
得報知又乞休又未蒙允元樞大老宗社生靈士夫一
大命脉也容舍哉椒寢方馨前星立耀然范景仁婁寅
亮之所謂大慮大計慰祖宗之靈以係屬華夷之心者
似或一道某俗樊再入以膠局絶通透之人而當此紛
結不可解之任覆餗泛駕其所也兩川題目想成文安
寧左牧副憲盤糧無數題目皆復出效平生不識避事
亦不識薄待人亦不敢私作事天上落来之禍無亦自
有數耶辭疏未知得㫖否實病不堪非敢激也詩話捧
讀數遍愈愧某體裁痴重嘗和曹廷輝詩托鄭憲副岳
轉寄復書曰四夫擡去莫知所指一日来南畿問之曰
非四夫安得動乃知詩重也然亦有天趣自然處題漁
者曰地幽拙言詞頭白猥生理獨樹風正涼月出大溪
水題海風觀曰星影倒隨天下上海波横打岸沉浮夢
中贈東山曰心折正如東下水書成難寄北歸鴻感事
曰無多酌我防昏醉不可干人且靜眠星銅澁鐵不及
時與化冶中孤此一生九死餘恨也逹子稍能作老成
語詩書篆亦稍知方但性懶莆大官子多無福不知可
濫一録拜老師祖竊波餘否也不具(缺/)
日隠然泰和渾噩氣象自古謀國不動聲色而運用天
下敦尚博大崇奬廉退開廣忠益省刑薄歛以務悦人
心使天下後世陰受其福國是定國勢尊士習正民風
淳夷狄歛袵而不敢南牧公負竒材膺顯際伯紀入来
方成朝廷者如此適見黜落之報途中所見不稱人意
者多在網中何神也䆳庵之起甚愜成大事須此老某
只箇拘局硬擔事任怨的人儲靜夫邵國賢朱懋恭孫
志同皆可儲邵體弱只署南部以鎮浮華國為宜終養
御史陳茂烈曾奉薦本郡學官近固無例然天下恐無
第二此端亮清苦人然必仍舊官則巡按二司易相處
今人自俗也兩川流賊甚苦移兵轉漕勢如旋磨隘可
把而墜崖攀木猿聯而魚貫者不可防非若攻城拔寨
有常處也荒陬僻邑居然生苗駈遣無一中節八日漕
程月餘不應餉将盡如之何哉是役也知府張敏何珊
數十鬭追之陜兩月餘未還㕘政曹祥僉事李恕策應
亦之陜去冬及春及今皆有竒績某平生不知兵諸賢
将士力也風足日甚痰𠻳久不愈遂歸存没受徳不具
西征每以不足副諉受為懼近想可畢事君相指縱之
神為藉手東歸之地者也受知川嶽乏報涓埃心者盡
而力者不可以强支縱有差除奚福消受乞歸誠本懐
煩決裁處使不為再乞觸禍則所以惠我而處我者至
矣歸後義難奉書惟周悉調䕶拔真才紓急政奠國是
以迓續繁祉以垂有永望至幸
謝方石一代人豪與王介庵翁並峙南北記王司馬不
乞遺恩介庵為之請夫録死所以勵生方希濶之舉尤
歆動之機某素慕此老然無一面非先容也詿誤落官
尚有人川雲巡撫似不可缺兵備亦須有從容圖之
　　　荅黄伯固
衰力無所用跡孤簡與然而平生嚮往名先輩與夫海
内来進之士固有不交一臂通一問而自謂知已者數
年来得聞吾子私幸吾道不孤鄉一脉有所承受慰喜
愧懼往来于懐也過京山繼聞禔身臨人大致重以慰
以喜愧而無懼也方得書若文而三讀之以慰以喜鄉
固竒士果可以無懼無疑也第所屬意不如我之不孤
重加愧焉兩川未盡平旁郡諸邊盗戢戢然起䄂手臨
局憂懼轉深適幸有所聞為宗社生靈大賀否獨蜀不
可為蜀哉不具
　　　與林泉山冡宰
匆匆為别豈勝馳戀蒼松古栢孤特之操愈見之膠氷
墮雪之間非若望秋蒲栁然深為世道靈光獨幸公不
得不為姻舊私憐也賊臣幸敗觀世者尚深憂諒是懐
也川賊多不可言盡掣漢兵調土兵制之幸且盡乞本
與㨗本偕上得允榕城當留三日為相樂丘秪蠣房一
味相處也利瞻弟今始敢為謀居官惟清約畏謹而心
主愛人嚴涖之川賊撫竟不終然每仇其黨欲犯開寧
其酋以不可負恩責其下固賊心者況人乎薄與奢均
不可通亦誤人但某過於獨温潤鎮宻尊翁自𢎞璧容
燕石求耶不具
　　　寄楊石齋
藍鄢逋誅曹兇突作在彼固難制在此兇横幾若無前
元日親征是可知心緒矣方兵屯合山懼覘我江津之
脆徑𢷬吾虚駐僰溪以扼卒潰出城之路小僕請由舟
笑曰不濟死所耳僕驚夜病賊果出吾計賴此先發何
家老營之焚奚異秦坑之慘然鄰封逺聚効尤而旁睥
者幸此大創也茲趨保順辦藍天幸畢事如江津則納
節東下乞歸初念與是出本懐須此以杜竊鈇之議六
十病夫榮槿亦自有限到川不得一拜尊府老閣下先
生床下紓通家宿好亦缺陷世界也惟自玉運斡元化
至祝
　　　慰西涯翁
隠聞令愛孔氏妺夫人謝世天地間之福不欲天地間
之人得全我先生純徳具美固造化所宜曲右者孔之
賢淑不宜是以天然父元臣子復為元臣婦世未有平
滿若彼者付之無論也先生文章正傳道通塞世興衰
運祚修促身任之固不得不自擔荷而自諉者不得不
自愛也曹冦自稱曹王出世僣名號鋒鋭不可當逺近
俱震幸此大㨗本具繼多就擒首漏僅方四亦躡其跡
追擒之矣藍再辦則㨗與乞本偕北某解而東病誠多
且久官非久閒意受賞非再出意也劉謝似宜亟處以
言落官者亦似宜復惟照在是幸
　　　荅黄伯固
辱和二詩格律思致甚善何幸鄉國後賢吾友也區區
材識枯滯百凡費力久不能逮人執事一擲足便到固
不可不自寳惜也二疏觸犯忌諱思過無已有其心而
無其識碎首甘心然有自衒之疑宜不若是甚也作文
專看秦漢以上猶有宋人語當覺其然聞彭大治世契
甚讀書提學正大人宜是子不具
　　　賀楊石齋
承致㑹録人至寅詢仙郎茂應狀頭之選徳門盛事僅
見之今而亦未前聞之古也楊世有盛者關西四世宰
相四明兄弟三尚書建州孫子連第然未有萃一時如
此者可尚也可賀也亦可畏也宋養士不負大科惟王
曾宋庠馮京三人父子宰相僅吕許公韓魏公今所望
于狀元者固不止于是斯通家之好愛徳之私也痴突
與時齟齬荷極力營救生死肉骨其惡敢忘然終惠于
某者一放歸足矣能一一曲庇之耶兩川是役非老憊
所宜勢固衰止然亦鬼方之伐也人便謹奉空椷為賀
不具
　　　寄孫司徒
南畿時曾附數簡想逹矣天佑我明逆賊受首黨人敝
政釐革而斥逐以盡執事䆳庵柴墟二泉東川並以起
羣賢滿朝盛矣哉前輩謂不務逐熈豐之舊人而務革
熈豐之舊政激有後日紛紛之禍今宜無此也然士行
如鬼使人厭惡不知自何時敗壊至此固宜究心也蜀
如潰隄不可填塞人心者固去也而調運頻複重以祛
之憂如焚惔而平生精力已盡宰物者胡困我遲暮之
嵗如此也藍鄢勢已衰撫若可成則骸骨有地執事謂
某有快活福否也日昃之離有明戒焉柴墟二泉恐未
至不作書㑹中幸出不具
　　　寄䆳庵
承佳章累紙若謂其稍就清脱者庸知川如崩瀾層疊
湧出使人駭心喪魂撑拄不暇懸命艱兇至不可排遣
長嘘大哭重慶再入父老環觀為我哽咽江津與賊隔
江而陣既入空城烟火俱廢盡日無一水一米入口方
幸踰萬大㨗容知川北又有馮憲副傑遇賊之事盖前
哨已勝而馮截其歸路正犯窮冦之追之條然志可嘉
也若命值此何計得謝楊總戎輩流表頗為異好生議
恐欲知
　　　寄石齋
人囘傳尊諭責過無書不勝驚悸平生疎懶涯翁僅荅
一書厚翁同年最厚亦不通一書惟蜀以故里故諒屬
留念不揣數書私懼過瀆而猶若為簡公之繫戀鄉邦
故人者如是天下可知矣賢相古有是耶某猶若形迹
自拘過矣過矣迂腐非撥亂才三川麻沸左提右挈營
救日不暇夜不交一睫者時數月方賊烏合二萬餘剽
悍尤甚逺近揺扇仗賴君相發縱之力擒斬萬餘羣類
散者禁追捕僅購其首數人與聚而逸而未散似有可
得之機第麻六兒奔陜又盛川兵過陜攻之又奔川馮
憲副傑孤兵遇之被害戎事垂成值此奈何每觸事仰
天長吁繼之以泣邊糧近有全徵之議訴者紛然父老
言重慶毛知府嘗有是徵幾激變固全盛時也今日尤
屬可念公鄉人容不為之所耶某精神愈衰憊望生入
門是外百無所圖公知已最舊容不為某所耶乞本瀕
封又沮馮故也照原萬萬
　　　復孫九峰司徒
承書具審道况休裕慰慰蜀如漏船補塞不暇造物者
胡貽我衰謝之年之苦如此也先是尚未敢殺官自輕
淺舉事是風遂長繼窮冦加狠又有任其責者不得歸
苦苦涯翁出處嘗私論之司馬公之出國家甚幸在公
獨無幸也今人責人過詳不為國家謀其逺且大坐鎮
雅俗與翕翕集事績用自殊記𢎞治間有論王介翁不
任上宰某曰代者誰其人語塞涯翁去固宜且晩抑代
之必過之今似之者誰歟則固未宜遂其私者承論敢
對其亦謂然以否不宣
　　　復劉文煥
逺辱大製奬詡過情執事亭亭然物表入眉睫誠難者
顧獨誤在愛中儗以非分陸范薛李古今幾人哉不敢
當不敢當危機距脱自信輕便然面望未嘗収涕賊中
動靜幸時一附報欲釋自慚尤欲為蜀人先賀也士風
大壊監巡藩臬間亦失素守郡而下僅百一强人意甚
之大非人情民安得不窮且盗執事氷清山立運用更
化無難者近時趨奉過禮迎送至出界地甚費且擾夫
簡則肅肅則嚴沈思古一大人物恐欲知餘惟古道自
重不具
　　　復楊志仁
承致尊甫文懿公詩集并教言皆山中渴欲得者感慰
何如中丞榮轉吾道私幸然執事資望已二十年前故
物人固左之天固右而畀之文懿公宦迹同也而亟欲
求去門第誠過盛抑直道有難合者其然耶記同曹僅
吾二人家居亦少嵗月可久借耶第事㑹一日盡一日
報荅涉齟齬則行意水石之間料理末一着局面區區
質孱病早近尤不可支無出期矣書例不荅在執事末
由自已也惟為道保愛萬萬
　　　復段僉憲
榕城瞻拜承欵顧勤複按部又辱光臨斯文情義加焉
受賞致賀似於名義未安盖無可賞亦無可受而誤恩
再辱顔汗登拜豈容謬沾賢者之惠哉且公私賀儀一
例辭却吾執事亷白自守美官二十餘年未營一第家
食不自謀自我稿若奚足為區區潤哉領厚情還厚幣
心甚安之照在萬萬
　　　慰楊月湖
某啓林居荒僻執事聲迹久不聞嚮往意加焉前數日
㑹汝華于建陽始知執事有尊大夫之喪柴瘠之甚噫
此吾二人共遭也何夕何事亦何忍言哉執事為道之
身萬以禮無毁某是日擇吉是日有金革之起義不敢
辭而壯歸晩出其心果欲其志果可行耶行止一事便
自不可謀禍謂可免耶是由天落也已具疏另選精力
預處地方容令照舊致仕不知遂否便中無惜惠教小
奠附致几筵無任悲梗不具
　　　寄邵二泉
恭聞起落朝論固自在然所以處先生者豈星凰欲與
遐荒一覩尋収而入之耶藍賊且盡曹已収戎旅凡勞
視往日江之西十倍日懸命鋒刃間閒福無力銷受險
難有此其如何歸山再請未遂適觸罪自實倘荷放廢則
蘭陂雲水又自故物恨二泉柴墟無一篝燈交臂時也不具
　　　答張白齋郡伯
適枉郡駕暨二庠博士傳姚英之之檄請先祖都憲敬齋
公神主祀鄉賢豈勝感幸先祖孝節亷重當在古人中教
於鄉門下有尹上宰諸人教於官門下有髙司徒諸人在蘄
有生祠當道欲借邑令起之風憲力辭謝方薦提學以母老
三疏乞歸時望六時也岳䝉泉憫其貧恵之地頗居厚利峻
却又强又連却周以棺具酬之直皆人所難者故没時蒙
泉祭之文謂未老即歸事育罔遂徵此知學優游即樂盖
心知語也然鄉賢有艾軒復齋夾漈諸老進與同列恐非
地下之願矧生時嘗未滿猶人者必不欲自混某至愚極陋
亦欲成先祖之美胡希仁程獻之王存敬累有舉皆辭義
不敢今日受命吾人舉事名教所關亦使鄉之為人子孫
者不輕進其父祖以襲頽俗為世告耳尚容親謝不具
　　　逹孫大㕘
嵗頗不收糧早賜明檄速以時輸少遲則盡于私食雖百
痛之無能為矣軍食何計哉數時穀價一兩無三石後可
知矣濱海已三不熟民不聊生或生他患意謀之巡按
公早委推官清理其地之尤貧者二月間将豫備穀一兩
四石五斗之價賣之人僅五錢毋容多買得過者冐買一
石罰十石主買擇義民大户有行檢者具名于官人主二
百石價令自收穀同㸔倉稱發至成熟或依數或大熟
作四担八斗買穀還官庶無吏𨽻之擾無妄冒之奸而
窮民得受實恵此非林下宜聞者然人心洶洶亦不容不
慮也漳泉或有賑濟亦先移文以安其心盖岌岌矣不具
　　　寄元老楊石齊
大號渙頒宿弊盡汰天生聖君天留賢相周宣之王化復
行山甫之保躬補闕殆軼而過殷武丁傅説亦有不足為
者矣某待盡陳人起落之盛豈不欲効候鳴以禆新政然
諸老則可某則不可人之飲水冷煖固自知也某跡孤取
忌去朝廷三十有八年年四十五長謝矣賴君相哀憐言
官論列五叨召命受者再大義所迫非得已也而力短弗
効委心就閒又十年于茲矣齒脱形羸風濕為梗精神慌惚
步履􁞛跚語言顛錯何以拜舞闕廷㕘國是逭吏議逃人責
者哉抑固自處何如温公病猶留潞公老猶出崔清獻則循
分力辭為報某固願學也七千里外再乞實難老馬哀
鳴一思皮骨之所非先生誰耶伏惟垂憐母致再乞萬萬
　　　寄蒋敬所閣老
邇者伏讀新詔及日報事目奉天之詔書開元之雜報退然
其後矣日御經筵閲章疏坐三公以決政事侍午食則虞周
之盛千載一時也惟賈生堂陛之論似或未講聖固生知亦
必待學意未有告也抑蠱與革與夬皆致慎重之詞亦宜念
也侍蹕憂憤林野凄酸二詩備野史何時也今又何日也我天
地祖宗固相之矣某自戊戍獲接道容貯結有今時以不及
話心愫領教言為恨然在匏庵木齋守溪諸老亦僅一面
書去位始荅方石東所呉東湖無一面而詩篇往還地似也
謬承起落義當趨赴第已七十致仕之年衰謝轉深行
能素薄何恃能起昔君實起景仁不起東湖九峰幸庵固
君實者某無景仁之望而年過之容不知自處耶幸遂私乞
立足素定再近矯三近凟執事忍使某矯且凟哉不勝至祝
餘惟為國加愛不具元老毛先生闋幸瞻仰不顓書幸道私臆
　　　寄孫九峰
丘壑隠憂彼此如積不謂復際泰平今日也起落意外無
任靦顔執事純徳逺猷綴臯䕫以弼成熙皡衆心共屬
幸毋讓焉某内乏素抱外乏時宜既老既病班行無其跡
者㡬四十年今七十致仕待盡期矣朝無年似之人無同
時之舊至諸老亦無一識而禮儀久忘政理亦疎何恃能
起且壮歸老出亦悖甚矣某豈忍負聖明之主以自安
箕潁者流執事白巖幸庵諸老自足任世道之重某亦擇
所自處以少禆難進之風均為報爾幸恵曲成萬祝萬祝
嘉靖新詔逺過奉天而新政弛張開元分當北面天生
聖君而輔以賢相復舊為新化否而泰生枯活涸霖雨
八荒焉然易蠱與革皆有深戒謙吉無不利賈生堂陛之
論亦關大禮此執事之素懐亦宻勿大老之所屬意也不具
　　　寄陳原習侍御
邇得亷古之望于呉清澹老格于滇序侍養録于二泉記生
祠碑于小泉豫章鏌鎁擁腫鈆鈍其不同器也祠甚無謂在
滇時且碑亟沮之不知何時又祠也讀髙文重慚怍焉然亦
見道味之似與淺而知深也嘉靖新政聖固天生然量用年
進當受言之際毋亢取忤煩取厭髙取憚驟取輕急於求治
老成弗為信而後諫古有成論焉幸擇所必可行言之舉
大遺細毋用數數也執事養深而望久自愛自愛充之幸
同是祝諸老起落九峰白巖之渾謹幸庵之勁力宜也區區
衰且病又值當謝之嵗義當力辭守溪翁不知何為處不具
　　　寄白巖
山中伏覩新天子文武神聖釐革之盛殷髙之四海仰徳周
宣之王化復行下風矣耉遺起落盖已傷力過時之馬矣
自忤柄竪朝無其迹者㡬四十年在林下㡬三十年五召
二起在官僅四年而半及是始被遇而病以老矣執事九
峰幸庵梧山臺閣諸大老自足以佐理堯舜某聴散野箕
潁者流不謂無報也且班行無年似之人無同輩之老年
已當謝病又龍鍾拜跪俱難語言轉忘再乞囘往動踰半
年司空地重容延緩至此耶連疏以進亦事君父一真幸
裁可否九峰幸轉道決不能起意詔條羣弊盡革士風亦
須一還今服用之侈威福之過送迎之盛巡守不時歴諸
司不治事官習於邪吏肆其奸學校亷耻道喪雜流朋
黨風興不副人意其不盡指也夫有徳義以正其身禮法
以正其俗我者皆正則羣小自帖是謂不威之威其不然
燎原之星灰固在也世道之責非執事諸大老誰耶不具
　　　復趙司空
久悉素望自端簡公所一臂末由豈勝注嚮適承教札公
移誤服聖天子新命勅促上道叩頓忭惶不謂榆景值茲
竒遇也無司馬之經綸有司馬之老病年已七十自石老
外無一二相識而骨枯神短血竭事忘跪拜時不能起且
初心日負聰明不及又去京師㡬四十年朝儀久疎袍服
冠履亦盡破缺又作一畨出處人其謂何當今耆碩滿朝
某一人足重輕耶即舉訓工而論某素乏心計少識事而
食官皆巧險者流以不識事臨巧險者流弊何能汰財何
能節功何能成三疏擬辭懇祈得請恭惟執事望實素隆
事體練習正副是位東湖再得共政起部當立改觀此固
朝論之公亦區區以人事君素負也由衷之言伏期鑒亮
　　　寄陽明
適聞召命北上天子仁聖羣賢和㑹諸老之弼亮不孤泰平
召致今日矣惟白巖未至舊都猶居洛也綱紀之地治體
風化所關略細瑕崇大體第一義也言路開矣髙取難煩
取厭則開者恐塞幸門塞矣短取媒隙取伺則塞者且開
今日可幸也亦可慮也然此時士風亦須一還服用之侈
威福之過送迎之盛巡守不時歴諸司不治事官習於邪
吏肆其奸學校亷耻道喪雜流朋黨風興不副人意其不
盡指也夫有徳義以正其身禮義以正其俗我者皆正則
羣小自帖是謂不威之威世道之責非執事諸老誰耶不具
　　　復陽明
辱書惠兼承趨召之教聖明在位可謂千載一時矣綴
臯䕫以贊唐虞之治少知用世者身先之某敢後乎哉
桑榆景暮班行無更七十之老石老一二外無更相識
之人精力久衰經濟素乏何以副上知塞人責哉鄉康
懿公六十九翁司徒公六十八某徑速其歸在惠安公
六十四時也盡人固盡巳哉近傳執事以左轄召虚殊
爵以須後封髙竒之績乃今顯白載詔書播華夷而傳
之来世掀揭柄人何在哉公固天所與也幸顓其行副
側席治道至意某大義當決辭三疏録佀前數日有書
想未由杭致也不具
　　　寄章楓山大老
嚮次曹定翁二詩奉憶計徹尊覽是後徳音時聞筆札
欠便八旬舉丈夫子固天相也茲復重荷明聖新天子
錫爵存問之典異是遭哉某亦混起落君臣之義無所
逃天地之間然七十之年精力衰憊病以老矣已三疏
祈哀諒在垂憐陸汝亨已承䘏典快幸快幸唐侍御久
聞風来近見旌忠數篇大是名作二賢諒出門下也莆
後輩亦頗興發林茂逹黄鞏尢者小帕將勤輕䙝輕䙝
餘惟若時眠食以膺純嘏至祝
　　　答周充之
承書价感感區區麄戅徒以犬馬之齒誤為聖明新天
子垂録三使臨門非舊時老馬筋力矣擬扶疾登道面
覿龍顔使老狀衰容莫逃洞察乃堅請不受仕而還上
也必不能到亦中途辭乞次也不意到劒而痰喘作至
建尤甚衰削已非人形今雖略愈過山筋力猶未敢擔
當也然未出境而乞殊非大臣赴召之體天則限之為
之何哉俟數日更量進止人囘謹此申復不具
　　　寄彭幸庵孫九峰
某狷狹不善諧世謬意髙逸者流四十五而孤翔五召
而載以起亦尋以寂矣不謂又叨諸老之召夫以壯之
如彼衰之如此奚取自副慚怍有加焉三使敦迫强勉
出門意面覿天顔盡見某之衰容老狀然後懇疏祈哀
不受官而退不謂到劒溪而痰喘作到建溪又作卧床
褥者半月痩削重若可念秪今未敢過山京師又未知
可到否也新天子聰睿神聖舜禹之君惟興議一事似
若未慊某在逺微聞輔臣禮官言官執議甚正然猶未
能一去俗格出濮議之上若定陶共皇則最下之議吾
人引君舍舜禹奚法哉舜受堯也曰受命文祖文祖堯
始祖廟也禹受舜也曰受命神宗神宗堯廟也禮曰有
虞禘黄帝而郊嚳祖顓頊而宗堯名雖曰禪而人後之
意隠然其間當時大事皆記之矣獨不聞有尊其所生
之父之事此萬世法也今不引舜禹之典章而下襲漢
哀之邪議其不惜哉執事九峰上所起若猶未舉須共
一疏使輔臣禮官文字之臣再議其間名分所關非細
故也夫名正則言順若曰如定陶共皇稱興獻帝則興
王國也安有帝其不可一也若曰如去定陶稱獻帝則
七廟之中似無小宗稱帝合大宗之位其不可二也獻
王義不可一日不立後以王嗣帝其尤不可三也由是
而推無往不悖盖大綱不正則萬目不張亦勢然也或
疑有難處者某惟有不可易之大禮有不能已之至情
情不足勝禮也舊矣大孝召大慈大慈亦成大孝聖母
純懿之徳中外具聞決不欲崇獻王以虚分以上累聖
朝大禮貽聖主大全中之一闕為天下後世議也或曰
事既舉如何曰聖人不貴改過一執不忍而終身執之
乎舜樂取諸人為善禹聞善言則起拜聖主舜也禹也
中外人心共屬聖主如舜也禹也何難改之有某至未
可期而議禮決不可緩幸二公圖之病中言不能既亦
不顓作書内閣上宰宗伯諸大老先生幸出此書道下
臆不具
　　　寄陽明
執事道足濟美學足開来文足追古人忠足以落奸賊
擒叛王又得聖明新天子為之伸雪以大取封拜試思
之古今有是耶下風謹低拜矣區區老以病道建溪痰
嗽二十餘日形體為之痩盡過江尚有辭疏道此不一㑹
不拜尊翁老先生床下何心幸諒幸諒蔡我齋又過家
故性猶在也一笑
　　　寄胡少宰
久不㑹謬記所物色執事李嘉魚二公俱偉執事尤忠
鯁可念新天子虚席治道拔寘天曹以尊甫老先生訃
奔歸是豈一私焉之情已哉然大歸是時目可長瞑執
事亦可少節哀悃為来日報荅地也賢者生世繫其不
少香幣少將几筵病不入城不親吊慰缺事缺事照亮
照亮
　　　寄李宫保
白茅之役初聞亦異既乃知利人甚慰慰李貞伯少卿
物品時出伯絅吾輩諸人之上呉文定公不能過也鄉
賢未入子孫之微爾矣可觀世矣文徵明奔父喪郤賻金
金幾千許寧庶人屢召不起氣節有如此者其温粹之
養介特之行深博之學精妙之筆法皆眼中所少一書
生名動天下蘇人以為星鳳意當以潘南屏例薦之䝫
㑹守溪翁謂尚過南屏致之舟上與語連日知之深且
已見其喜氣充溢鄉㑹恐不能易亦無待薦然吾人道
不當遺此賢者也不具
　　　寄楊石齋
伏讀新詔及封還數事心降氣屈甚矣先生養之充而
任之重也泰山喬嶽興雷霆而出雲雨長育羣物成能
造化為海宇巨觀足矣某朴璞同價且愧且怍扶衰强
起不謂年髙分薄至建溪而痰火大作醫藥念餘日稍
愈忍疾過山至衢又作隨處問醫至蘇常尚未脱體坐
若夢行若仆居常自意有其心無其遇今有其遇又無
其力矣非天耶再强而前恐須竟乞非甘自棄外有托
而逃者矣本至幸垂憐燭還之閒散士各有志仕與處
亦道也餘惟終始弼亮為九重倚毗為九廟光重不具
　　　答后峰
家與途三得書謝恩議禮二疏明白正大忠愛襲人近
鄉諸賢皆卓卓自立山川鍾靈氣義歆發執事立赤熾
不誣也慰慰名大爭亦大幸重自愛立純大之體非大
事姑付言官言之文材啓範二賢學問突進可喜可愕
區區甚苦是出建溪一病至今未全脱體乞本已辦俟
進鄉某某某煩道臆不顓書
　　　寄邵二泉
昨承道寄意盛僕云執事大賢慮周而謀逺自有殊見
天地祖宗所以祚有道者自有殊徵也然邃庵後承家
承休也未四十承家後冠也亦未四十以彼喻此若後
焉意擇一親者賢者鞠之俟掌珠呈瑞一則𤓰分之再
則鼎立之無過也執事道深徳厚名重位尊海内士道
義相忘兄弟相念如區區者恐不再數不告誰告哉藏
修之所力頗不辦神用涉過勞訓儉亦非所事愛深言
易罪過罪過舟孟瀆候風九日晩始到明發議禮疏行
度埧行又明日矣乞疏侯前再發謹此奉報不具
　　　寄蒋閣老
某搪突狷急自讀書謬意古人自效當世不善諧俗雲
庄待盡二十有七年蜀之歸亦十一年矣又作一畨行
止以術則疎力則衰以病豈不欲少依光華聴指令門
下者哉勢不可也謹疏情懇伏祈照亮使骸骨故鄉至
感至感三老先生恐凟不顓書
　　　寄楊石齋
某晩暮行止奉累秪見陳凟真主希世之遇閣下忠誠
許國三老同心輔政亦希世之逢某雖駑豈靳為役衰
病誠不能也初期面覿天顔三疏辭職不謂又有刑部
之改某又焉有官之擇哉刻日且至京師不一見新天
子暨我閣下君臣大義固缺而友朋之情義亦疎某之
罪何贖哉第恐至不得辭而官不及効好事者又有某
辭某受之議悔将何及吾人出處寧近迂母近茍且某
即就職能時月留耶親賢一疏倘聖衷開悟治化一機
某在職報答無出此者不揆為諸君子開端而某之得
解亦士風一繋也敬所礪庵湖東三老先生奉同裁覽
不具
　　　答趙司空
近閲報脩城數處皆人國逺猷老成謀事自異某寧有
此耶方幸即不得乞附麻倚玉因焉不意又有它改一
生刑官最後有兵柄之委恐恐然作過後昆而避神入
廟重可嘅也又不知遂乞乎否苦事苦事是位想暫屈
耆賢固大有所授也不具
　　　復顔司空
承書并致价感感某無惠荷新天子誤知然壯而歸老
過而出既久墐於蟲户又難脱於龜䇶重有是改非分
之愧擇官之嫌蓋兩具焉世常言刑官作子孫累是謂
畏影而走日中者也然抑末矣本之則老以病服列以
共所事期無刑副上知誠不能矣再疏懇乞未知遂否
人囘敬此布謝不具
　　　答白巖
承教感愧無已桑榆之境無人世望矣而温㫖稠疊斯
生斯遇稍可勉强容忍自絶聖明多君子之朝耶老且
病誠不能矣又此遷改似涉擇官徒成陳凟奈何奈何
閣下知某固相諒也不具
　　　答山齋
承書諭辭疏太凟罪愧罪愧名須實副恩重而報亦重某
材行何如耶愛國雖素直突不善處事所至無好散塲若
上孤主懐下不副人望平日些子讀書䕶惜處盡去徒
自辱耳昨聞上心朝論皆若厭煩凟懼罪速舟而来而
舌為缺齒割腫語言甚難入京正用此命薄甚矣部諸
司暨鄉相厚親友幸宻告容區區見後下顧京師非外
比萬勿出迓至祝至祝
　　　答䆳翁
令孫至承書教感感壯猷耆徳元老相新主以經理太
平士心俱屬亦華夷之望也區區貂續九峰白巖幸庵
三江諸大老之後砆璞之不同價然也事叢身益痩每
及歸諸老輒相阻不知平生僅此易退一小節茲出相
併以去矣八月九日當官三月滿當力請骸骨夘橋夜
話當數夕我也忙中不及細書為道之軀保愛萬萬
　　　簡幸庵
數日官書人事作擾而身亦困甚不及親拜床下道勤
懇罪過罪過執事素忠大節一舉足繫國輕重當此主
習未定邊事方殷豈宜引疾求去温㫖既已諭留幸為
宗社華夷勉起搜易謀臣計将為國勢主張為三邊生
靈造命至幸至幸
　　　簡諸老
乞休第二疏久辦議二十五進比聞求去太多聖心不
悦移二十八不謂又有亟出之㫖憂虞滿腹某常懼跪
拜難起臈十二之夜夢承㫖内廷跪不能起驚覺益懼
益見力綿廷拜幾跌者數四嵗暮孟春大祀俱不敢陪
何心哉除夕正旦家祠諸拜皆不能起開印拜跌在地
對僚屬抱愧殆不堪居繼有痰欬潮熱之證身益弱今
承命而出何以了此五拜萬一亦跌何以見人某平生
自此去矣抑七十二之年精力可復强耶閣下素荷憐
念亦幸為謀誠明良之㑹何故亟亟去也衷曲萬千病
不能出不及面訴謹此祈請得遂南歸君相再生恩也
不具
　　　簡石翁
昨承敬翁礪翁湖翁三大老枉顧某備訴𠂻曲若謂有
托焉而然豈不誠諒彼假此為留某之辭爾某受知四
朝今日尤為竒遇聖天子垂容諸老垂念羣大夫亦頗
相信若可一日安于朝主少國疑言階賈異奸伏伺釁
何時也又若未可一日去于朝斯生許國之壮心熱膽
安在哉某視聽步履猶强支惟跪拜難起不可强支兩
膝時擦健步藥時服七十二之老求壮亦難矣寒家三
世近諸弟皆收局風痿某是局也前亟出命下戰慄無
容促九峰未能赴閉門學拜揺曳數三至第四拜而跌
朝㕘何法哉天賦命薄如是負朝廷負知已負天下之
士夫言之心痛語梗泪赤下抱罪惶惑莫知所為惟執
事幸卒聴之至祝
　　　答張總制
久乏存問孤特亷重之操貯結之星瞻岳望之間蓋日
加而嵗以甚价至承惠問感感東之冦流入南陽勦未
絶不知廣何如民貧召盗廣又以習而成君相之憂執
事當任之責也日者國是頗異功髙物忌諸賢意未知
云何恐易柱不得本事大木重致撓敗某欲去未得去
尚當繼乞忙不具
　　　簡石翁
千金駿骨仰荷厚情似有議非誠欲去者添此話説也
數日膝尤軟堂堦上下皆難勢難拜飽厚禄髙坐心難
安十二三進第二疏二十進第三疏幸屬中貴傳衰老
之故必取俞㫖九月吏事何禆新朝决不敢冀遺恩有
亦决辭徒見重凟夫道大成大小成小某歸亦成小一
得今同年更幾人幸惠專然不具
　
　見素集巻二十三
欽定四庫全書
　見素集巻二十四
　　　　　　　　　　　　　明　林俊　撰
　　説
　　　䆳庵説
豹隠霧而成文龍藏于淵以神變化雨下土夫資之弗
深無以為致逺之地而息煩鎮躁要非淺之能為也故
深居而晦處捐塵絶俗百物之交弗至則無諠聴無流
視左圖右書前箴後儆助我者有餘地矣石淙楊公應
寧藏脩之居擇最深處為之名曰䆳庵其取諸此其制
乎外以脩乎内足乎内以無分乎其外者矣夫馳情繚
意於無何有之鄉身在此而心已在彼欲一時之靜不
可復得也則庵外也圖書箴儆猶外也公潜乎其内也
寄庵之䆳以成其心之䆳其業專專則志一其居靜靜
則神清則視無形聴無聲心有師氣有帥欲有坊道有
奥聖賢有域探微造妙以綂百靈搜羅萬有孰得而淺
狹之公起神童第進士方方物出謀之始固已累有上
卿完名修志朝士莫肩視以班顧自貶抑深造弗懈及
門指授斐然成章其亦波餘于楊氏矣蔚人文澤寰宇
前瞻却顧庸非公而誰䆳之功于斯為盛
　　　因吾字説
予與劉君時讓舉進士同觀政刑部同步行履數日輒
穿駐足抖沙相視失笑其後同南京時教方易齒有敏
名再見則驚視之矣今已博雅可諗以吾時讓之命問
字於予字之曰因吾説曰道根於性性根於天之所命
人與聖人亦類也聖人脩道為教不過因吾所固有者
裁之否将憚而弗信矣弗信民弗從聖人亦曲勞而無
功矣夫不勢而尊不威而畏不賞而自勸不令而人樂
而習之非通以至易不可聖人有待焉使人自有而自
為之又将通之曰人倫日用之常吾之道盡於是而已
耳則人将曰固是之易邪則均可能也吾将勉而為而
不為去聖人逺矣聖人又待焉有可入之機可進之地
又将通之曰道徳性命之藴吾之道盡於是而已耳則
人又将曰固是之未已耶吾将勉而為而不為前功棄
矣有可入之幾可進之地又将通之曰有天地民物之
責紀綱造化之妙焉吾之道盡於是而已耳則人又将
曰固是之無紀極耶吾将勉而為而不為則前功棄矣
揆事就中探微而入妙吾斯之未能先得我心者可就
而叩也吾聖人師焉聖人不恒存存於書吾書師焉卦
畫於龍馬範演於神龜火鑚於辰心歴於天運輪於轉
蓬律於鳳鳳書於蟲鳥造化之藴聖人心術之迹也聖
人之迹師焉吾心者可㑹而兼領則盡乎吾矣非吾者
烟雪飄散蠛蠓氛埃之過前又惡得因吾固無而規其
必有耶此學法也持而不已吾於因吾觀矣彼謂聖人
不足師與不能師均妄也
　　　族子伯隆字徳符
吾友林公長深同予出邵州刺史後徙福唐之甘蔗州
又從尺籍于莆樹潜徳數世矣竟符于吾友以刑部主
事求養母而南又求養母棄按察僉事教授常州忍貧
自節養妹氏百餘指是所謂難者常言術者言吾當無
子既而得伯隆竟出于數之外徳之符至矣伯隆懐抱
尚未煖指掌翫弄尚未能作嬉笑聲吾友背而去之矣
是豈待予言而悟哉伯隆鞠子二寡母冷熱失調兩心
俱碎是豈待予言而悟哉寡婦之門不入予以伯隆故
每過呼出拊視頭巨而軀幹小不稱人意予危之久之
駸異既又異今則偉偉然長身可夀可立可為吾友慰
矣人孰無子有如吾友得伯隆之難背之早隕息有餘
念二寡母特百常情於鞠育之間者哉天與人恒相符
徳有後恒理也伯隆孝友所立慈與節鞠而抵于成者
其常人子之心哉字伯隆無徳符可念之哉由而上什
百其身一伯隆焉由而下什百其身一伯隆焉念之哉
　　　鄭氏三子説
師徳君三子予表甥也秀穎澄潤治士業居若有所成
可大鄭氏因予廣命名與字之始終告之軒偉勁特離
風塵凌絶霄漢摧羣而懾類以操有彈擊之柄為鶚凡
羽族之剛無過焉傳曰衆鳥累百不如一鶚一鶚其九
霄乎負青穹絶雲氣背若泰山其翼若垂天之雲為鵬
凡羽族之大無過焉傳曰鵬徙南溟摶扶揺而上者九
萬里一鵬其九萬乎長榦疎節脩勁而素翎氣應金聲
音中律吕為鶴凡羽族之清無過焉傳曰鶴鳴于九臯
聲聞于天一鶴其九臯乎鶚至秋而疾鵬六月息者也
露八月瀼瀼則鶴聲清逺君子值其時以神其用剛其
鶚之職吾懼汝之嚇及鵷鶵也大其鵬之體吾懼汝之
笑貽蜩鷽也清其鶴之性吾懼汝之食爭鷄羣也其各
思所從事哉君子陽類一為少九為老老變而少不變
一汝者所以名端養䝉之始也九汝者所以要其變化
以成其徳器之歸也汝兄弟念之極其髙九霄可也極
其至九萬可也極其清且逺九臯以聞于天亦可也三
子曰唯
　　　彭良佐字序
從吾彭惠安公請老僅孤弱一孫舉止無味有餘虞焉
公殁輔四嵗予獨深公後為念時時屬其家撫視擇之
師教之而慎其所與遊每視輔肥瘠學進否以為戚欣
不知輔思副其祖何如也又惟吾時周篤行甘貧力古
道可為輔依以立為求女婦輔許焉今輔将備三加成
六禮字無予宜也昔魏攸識李徳林公輔器字徳林公
輔予未敢遽識輔識公當復始于輔也字輔以良佐序
皆公説也公由幼無穉習存省言論古聖賢自期一入
官即古名臣程法刑部屬則何盱江齊名王三原為巡
撫並擅忠稱𢎞治初朝賢為盛然風力節㮣問學皆無
能右公𢎞治之政視成康而文景貞觀不逮仰窺我孝
宗之神聖而諸賢佐理公有力焉所謂國蓍龜鄉典刑
良佐無踰公者在天下猶仰之况鄉耶在鄉猶仰之况
輔邪予嘗觀謝靈運王子安文字自豪然不為康樂文
中粗幸仲弓之羣季和之彧若謂有孫而(缺/)　忘漢君
子憾之惟東京之楊襲忠繼白四世公相彭缺　固楊
氏後果不及邪良佐為之而已
　　　夀州六子字説
夀州弟待受年踰四六子四已冠其亦盛矣夫吾併字
而告之夫名生而别之也冠而字敬其名也徳而表由
賓也徳而勵由吾也弟子猶子吾有愛乎哉君子之仕
仕道也非仕仕也投魚水而運彌綸泰否安危斯繋焉
遇汝志孚所貴佳子弟以纂承往烈者也紹聞衣徳興
衰絶續斯繫焉遹汝志孝懐竒應㑹禆化而經猷謀治
者擇焉燕石鞭賈其足重也哉遴汝志賢君子陽類日
升其道以明昌也而善處乎明又莫如晦暹汝志晦君
子終日乾乾自强不息半途而廢遵道者之所無與也
逵汝志健道中焉而已過不及均耳騖前而躐進者最
害道君子弗由也逾汝志中夫起落通塞有數焉存心
養性盡之我以事天也八元八凱八士虞周之際意今
其時矣五桂三鳳八龍一家之際意今其時矣十徳九
牧聯桂吾家之際意亦今其時矣六子者其追似之作
吾林之氣以仰符國家之盛望六子者如此
　　　字黄應軫君夀説
故人子應軫来告冠期予為之私慰且感焉賓之役筋
力有弗逮也字而告之曰南方七宿合而為鳳赤鳳謂
之鶉井鶉首鬼鶉目栁鶉喙星鶉鵛張鶉嗉翼鶉翮至
軫謂之尾軫四星中一星者長沙明則人夀夀人所同
願尤以願軫也夫神完則實實則明日月者陰陽之宗
精之所積也欲淨則虚虚則亦明水鑑之靈照也軫何惜
一身之慎致其實一心之慎致其虚乎夀地也夀無獨
為軫願之軫無他兄弟母氏依為命夀軫夀母也吾易
菴一脉寄焉夀軫夀易菴也象賢累盛以上承于先夀
黄氏千百祀軫始也軫獨曜也聯列宿以上佐天明徳
其不孤矣中世孤㷀特起之士如軫者不少韓退之范
希文歐陽永叔植立之盛河漢昭囘乾坤並照其所謂
夀殆出予語軫之外軫之徳不孤矣毋自恕哉作君夀
説
　　　鴞説
洪之山多灌林鳥之所依也其下有昻而壠夷而疇藪
而區者焉黍菽稌麰魴鱅鮪鱧黿鼉百物之鍾也羣鳥
利焉居人病耗已思逐之執彈若臨之鳥色舉以去有
鴞焉攫腐鼷以食彈臨之觸樹有聲鴞且去彈復臨之
中翼如癢鴞曰嚇止是耶食且宿如故觀者曰鴞誠亡
慧哉寥廓蒼黄䆳谷盤岡孰非若之所顧決百死于死
樹腐鼷哉居人曰是固形巨而處髙視吾弦特綿黠将
量已也且獨不聞鴞之詳乎醜形詭状附陰妬陽取卵破
巢戕衊倫類覩者悸其形聞者愕其聲以虞弗祥楚畏
其留呉憂其徙朝之人欲羮分其肉以盡亦奚意彼哉
益厭而益彈之鴞習焉磔其丸以戲居人恣不能久之
獵者過焉引以勁弦絶膺而斃
　　傳
　　　丁補齋先生傳
先生諱璣字玉夫丁姓潤州人宋㕘知政事觀文殿學
士文簡公之後大府卿總轄華七世祖也祖寧棄建寧
右衞經歴隠于鄉自號友陶是生先中書舍人元吉學
行髙古學者稱易洞先生先生服習庭訓凝永早悟慨
然求道之志十嵗屬文有趣尚十八抗顔師席是嵗領
鄉薦又四年成化戊戍第進士乞假歸潤迎婦張氏明
年還授中書舍人與同官烏傷王君汶並名古意王年
長踰倍尊為益友呉文定公原博費侍郎公廷言皆丈
人行禮若平交陳石齋公甫至京師先生日接道論久
而歎曰石齋克已功到其所學大類象山吾儒須内外
動靜交養互發甲辰嵗除星夜殞乙已元日星晝殞俱
有聲先生應詔上封事極論治道本末時政得失反覆
數千言大要以正心為根本教東宫振紀綱正風俗慎
用人重名器蘇民困理財用飭兵備為急務末言方士
釋老宜加痛絶疏入留中羣姦切齒伺之無分毫失久
之以同官公過連逮出判普安公委北上次辰州聞憲
廟訃三日不食孝廟嗣位起三原王公介庵為上宰公
功業自効聞先生至邀坐後堂咨訪竟日明日再邀不
赴具言今日大本無急正君然非一人一日之力宜早
堅主上嚮道之志開進賢之路庶本正源清制治保邦
可次第而舉言甚切直介庵受之欲引吏部屬為忌者
所沮僅判廣信未三年凡再上提學不果先生以易洞
去位服闋即家授興國知州居八月以錢孺人憂去位
服闋倪文毅公當軸收拾名士即家起致仕僉事章公
懋為南京國子祭酒先生為南京儀制郎中未四月遷
廣東按察司副使奉勅提督學校嵗餘入賀道清逺山
水暴漲舟且覆先生衣冠祝天度不免闔窓端坐與繼
室陳氏二女丁氏伯子咸叔子尚季氏啟一家十一人
俱殁惟仲子同與一僕以他舟僅存嗚呼酷矣𢎞治癸
酉三月十五日也生天順丁丑五月十有九日先生徳
器充完涵養深粹圓運方晦含顯靜待動長不踰中人
而信古任道有萬鈞之力崇正闢邪有萬夫之勇至於
羣吠衆譟不震不揺則又有百鍊之剛焉誠孝天至伯
叔無異財親喪骨立儀禮襲用無遺至身無完衣子女
踰期無力為嫁娶噫亦難矣位署清局無事樞無言柄
将欲一身任世青之重而盡還淳樸之風愛君憂國性
真然也教人必先心身四方從學屨恒滿户外先生必
正容端坐澄心定氣使燥慮消息方與開講辯析疑義
細入毫芒而文字正大不涉荒怪故門下之士成大名
掄大魁青緋中外楚楚焉嶺南教法以厚倫為本格物
窮理為務脩身而逹之天下為期假之數年文教可知
也先生為政以風化為先而誠動之普安夷酋有贄禮
将先飲以示無毒先生曰何不相信如是飲其酒却其
贄夷酋感畏遵約束終先生在不專殺一人時輸納絶
火葬歐冶所授科目於是乎有人信有兄弟爭訟者先
生久不決曰将使自感悔耳既而果然薌溪義勇以私
隙誣隣民為盗㫁其舌而汙鬻其妻女隣斃獄中先生
宿驛舍夢若聲寃狀詰旦果得訴者一訊而服永豐銀
冶羣盗時竊發先生巡視解散同寅坐事先生為曲處
乞印易牒獨執不從曰某平生惟辦此一片心事君果
誰欺耶其人久自悔服遇事詳緩慎縝不用為沽釣士
君子恒信知者姓名時見薦剡王介庵對人必曰佳士
佳士予長先生五嵗始識之同年稠衆中委蛇暇豫徳
輝動人自是屬心焉先生亦誤與可左官姚安無復敢
送者獨先生與楊公䆳庵數君子致詩先生復徒步十
許里為別則知己鬻馬為論列計矣予既復官先生亦
就謫所龍闗邂逅因得拜易洞舟次益信先生所得之
深又數年過潤則先生之廬不庇風雨予括囊僅助二
金嶺南之行僅助一公服又數年又過潤則先生之廬
幾不可入矣或問先生儒而迀何至一第不治曰有之
簞瓢陋巷顔子則然何至女子二十六不嫁曰有之程
氏孝女明道則然在士夫亦有異議者曰有之閲道不
識濓溪則然先生其猶幸于今之世無考亭之難處者
抑儒運之衰一至此極而天亦有所陰佑於不獲已之
間為承祧之地者先生號補齋所著有補齋集若干巻
大學疑義一巻洪範正誤一巻四禮儀註若干巻中庸
語孟易説未脱稿又欲繼朱子之志以儀禮為經禮記
及諸經有及於禮者為傳而補以注疏未成書云贊曰
儒學不傳得其門者或寡補齋盖将有意焉冲澹渾融
窮探力賾而志之所向不息不岐觀其行已事君誨人
著論大略可見已使得幸而及程朱之門淵源之續其
殆庶幾焉倉卒水禍一信始得屍而衣冠端整殆所謂
俟命之至確乎其不亂者斯補齋之終也
　　　雙松先生傳
雙松先生諱㙱字世調世為枕峰林氏宋神童科進士
禹臣子津龍為常平幹辦公事稱常幹林遷塔林稼翁
也四傳為封户部員外郎公樵樵四子伯雙松與仲子
壂季子垐尤傑特伯仲先長遊吾莆從編修李先生士
英授經攻苦忍淡夜讀盡四皷啓明見復讀成化辛夘
伯仲領鄉薦壬辰戊戍先後第進士伯户部仲工部皆
主事員外郎郎中其後雙松為宰臣所知拔勲部壂復
除祠部皆有宦業雙松尤開朗有犯委委謝過不屑辯
枉直淺中狹量䜛嫉險刻之流見之風消權閹柄将陰
易故武以無甚民厲嘗監内廏蒭粟官坐守支死妻子
不得歸為處得歸太倉視事絶齟齬寅入酉出比歸過
午門率漏下十四刻寂無人聲猶局步歛容疾風甚雨
無異為寧徳林荘敏吾莆翁司徒所知父喪服除不欲
安要局復求户部復户部尋擢以為湖藩㕘政分守荆
南嵗餘視藩篆藩務故叢委加以三藩府之建三親王
之之國十數巨璫之奉使嵗之賓興供億紛拏爬梳有
餘直餉軍都勻預文綺之賜𢎞治丁巳陞中奉大夫廣
東布政司右布政使省公徭澄吏弊抑柄臣進香之擾
時議縮師生膳費雙松曰為國育材奚費窮治驛遞私
廪曰法去太去甚下官禄薄未易責之深夫網宻則姦
起破觚斵琱蒸蒸而俗阜秦漢往事鏡戒也疑獄多從
末減貢院增闢為新已未轉左廣西大夫階通奉兩藩
連壤雙松念母葉宜人老獨身迀道兼程數千里而至
至前一夕母病卧床褥顧叔子址曰思見而兄址曲意
慰懐曰且至翌日果至慰問悲喜踰六日母逝視藥視
歛因得以自盡其情凡三過家壂率以公便偕至㝡後
壂為貴藩㕘議兄弟金緋垐亦領鄉薦隣曲聚觀為榮
既喪母無意仕進玩易攻詩泛涉數學與二三耆英為
秋江泛月之遊望六猶未舉子涉秋園亭前西𤓰突出
一本垐謹護之祝曰𤓰結兄當子果結是嵗錫福果孕
戊辰冬季雙松病不起目錫福念之属意于垐沐浴衣
冠而逝二十九日也年六十五枕峰夀丘之原雙松蟠
鬱愛之號雙松運剛於柔括顯於晦售直於坦植亷於
同而處之一以仁裕自視若無官親舊衰落之門衣食
婚喪人為之地藩之長入覲行費皆出區畫比入賀長
一無所謀公有所預亦靳無與長去贐復厚有詰曰同
僚如弟兄何相猶耶人服其量愛弟誠至腴田一意為
讓所居竟舊廬囊無贏貲或疑其詐曰不可欺者天耳
所著有愧蘧集贊曰易包荒得尚于中行書有容乃大
韓魏公之博大程伯子之春風王文正公之引咎不辯
富文忠之不問詬者溝澮河海之不同量信然哉福唐
泉山誠齋雙松同時稱三林誠齋恂恂退讓泉山雙松
無可無不可和不同温潤而栗所謂君子者二公躋要
詣極雙松資望已偪竟不復起以左轄終為世遺材有
辛不幸者
　　　謝都憲約庵傳
謝約庵諱士元字仲仁世為長樂僑姓童孺時嘗獨卧
僧樓祖母夢大星起樓上異之諸孫方治經即不局局
舉子一事第進士為主事分視京儲論時政與中貴異
求之無可過王忠肅崔荘敏知之薦為建昌知府始視
事訟者懐詐牒滿郡庭公立發數奸其一方出劵公遥
叱曰何偽乃爾訟者愧屈人驚以為神其察事舊而劵
新也為治先化後政骨肉之訟先教之悔南城民皷妖
石佛䝉腐䑕棲之屋以集羣鴉公碎之魯巫托神妖言
禍福公至托畏公去無敢復妖郡衞並置武流入私餌
庇盗竊無虚夕公怵以法盜歛新學宫聚書萬餘巻禮
器樂器以備暇則臨視督課按射禮習行之士賴有造
川嶽之氣亦於是乎還状首則張宗伯昇三魁則羅少
宰玘甲科禪續斯為盛祠李泰伯墓表孝節門梓行敦
化表忠勸學圖詩以流布村市嵗再饑再發粟既盡繼
之以俸以歆感延糴建恃為命夏巡視時正旌其能進
階與誥封其父磐中憲大夫知府母陳配陳皆恭人秩
滿民乞再借憲皇帝進其俸命蒞三年以憂去郡補廣
信聲先人習瀕代處山民盗鑛擾永豐猶自引責耀兵
靈鷲為諜者所誤入其伏筅中左股公褁瘡督戰大譟
殺入賊大敗俘其首塞穴而還分守東川䕫之東鄉連
三劫公立城戍擒捕數百賊建始土人豪奪相讐殺奏
訴殆無虚月事干湖川往往怯深入違期㑹停案養頑
公徑往繩數魁直之土人大戒韓司徒文時在同事服
其有勇吐蕃二姓擾邊公往經略聴宣諭而去弊孔搜
剔邊儲核隠石計者十三萬而畸䘏故官鬻蜀之流餓
衞之還鄉而收瘞其道死自㕘大政右布政使右副都
御史在蜀者八年蜀之人益恃為命性疾惡呉㕘議英
者輕狡善暗計必無利于公摭數事奏之按無驗英坐
誣愧死公召還病乞骸骨而歸歸四年年七十以卒公
天性孝友出視官入則色物為養終其身兄弟無異財
俸之入弟主之嫁具姪必子均食口多自粥以先家衆
族之貧生而舉火死而藏賴之沉實善任所至必欲流
盡恵屬人故始而愛繼而思建人搆生祠樹遺愛碑其
再經于建也民空巷走迎豚肩法醖效殷勤者肩而入
欷嘘泣下公為之酸楚慰遣而去嗚呼政之得民有是
公之學尤發於詩所著有約庵集詠史集行于世子廷
柱廷棐廷最廷柱今為湖南按察僉事見素子曰民命
于君而司之守也漢宣帝有言與我共理者良二千石
黄次公劉祖榮冦子翌在漢之理有足稱者成化間郡
多良守盛延平顒楊嘉興繼宗公建昌尤名治行皆躋
位中丞公以民願三年留不按選格咈時宰意既去建
猶補信州未滿四十日又補永平一守留滯㡬二十載
自信而違俗難翕張如是斯循吏之所獨少也
　　行狀
　　　贈文林郎監察御史陳公行狀
浮山義士陳彦貞甫豐頰長身少年學雙舞劒棄就伴
讀某學經有司强辟通掾猶用儒進取久不第遂就掾
試得七品秩待次銓曹大宗伯胡公榮重甫風格延致
西賓屢欲論薦甫辭謝不可歸省親于家正綂已巳敵
冦我北鄙英宗睿皇帝親提六師正其罪權奸擅柄乗
輿播越甫應募為千夫長綂三十六州縣兵與敵戰鴈
門躍馬突陣出入如飛敵應弦斃錯愕走逐北數十里
關賴以完巡撫朱公鑑深加奬勞録在功首庚午戰代
州陣于北門敵衆多吾兵少圍繞數重矢下如雨甫出
殊力死戰虜震却甫奮擊潰圍多所殺傷時盛暑甫憤
國辱痛心疾首日夜不解甲血汗沾背力竭病渇數日
死七月三日也葬天壇山之原得年三十有六諱福贈
監察御史陳之先大原人元季兵亂徙居浮之北王村
曾祖信卿祖敬父俊皆隠徳弗耀母唐氏配楊氏年三
十二先卒贈孺人繼范氏封孺人楊孺人二子長政南
漳典史次孜湖廣按察副使字勉學居靜任煩能持亷
名宦業方未量孫男七人大經國子生大綱邑庠生大
紀大韶大武大夏其一大綸早世孫女六人皆適字士
族曾孫男一人應奎曾孫女二人范孺人歸甫不數嵗
而孀年方望立已無遺血能矢不二天教撫前人子以
偕于有成裕厥来昆君子謂能節而愛也年七十二𢎞
治癸丑五月五日亦卒訃至勉學棄官服喪謹詣俊曰
孜七嵗喪吾母十二嵗喪吾父㷀㷀罔知墓石未刻今
将祔繼母于封将求有道者銘行實之狀将以累子遂
受為之狀以俟採擇焉
　　　吾母安人黄氏事行
吾母安人黄姓東里人唐御史滔宋狀元公度之後父
諱滋青田訓導母林氏陜西按察副使時之女嫓賢儷
徳吾母既性且習及歸吾父主事菊庄翁吾髙祖教諭
三復先生規範整完吾曾祖處士徳齋公曾祖妣方孺
人為子婦賢吾祖教授敬齋公為諸孫又賢當是時家
法稱吾家方孺人俊及見焉吾祖官在外吾祖妣趙妣
皆先世奉事太姑諸孫婦任責焉方五皷序立床下問
安否一應對失節門啓閉有聲即叱去黎明梳洗坐堂
上諸孫婦東西行授事曰髻弗整倉皇後至行步身動
揺又叱去日較所讀書園圃所治之業烹調紡組之職
一不可則又叱去無免者獨吾母能得歡心方食少善
飢吾母日進六七食稀稠酸澹黙符其意善感能調冷
熱之候氣善滯能摩熨以居流暢善魘則伺其睡熟扶
俠側卧移其手不使覆胸既安適徐出織麻課俊兄弟
書欲卧則曰俟盡此麻或啖以時菓以起勤事頃復往
候方魘則微呼或爪其足跟出息以接其氣既甦誘與
語既睡方就寢及覺又已在旁問安如是者夜五六起
盖衣不解帶者二十餘年稍疾則徹明不交一睫彌數
月不厭藥不俟試如其分有新物百方致之方有姚氏
甥鞠于家吾母百心撫視以悦方意方嘗曰吾無是婦
前死十年矣又曰汝必有厚報又曰汝俊娶婦吾目瞑
矣方殁年八十有六手二簮與俊曰吾不見汝婦盖久
辦也吾母曲為逆婦時俊年十八跪言曰㓜習未定又
祖未大祥不可方曰言是吾祖亦吾母是賢在楊州命
侍官次吾母曰太姑在不可以行遂促吾父攜少母楊
以從楊與吾母處四十年疎簡多病吾母躬調美食致
之楊或不食候强之子同仁均視人莫知其嫡庶家雖
無多積然賓祀曲致厚潔有求曲畀之至自落其衣珥姪
婦求履材無可與者時方作呉氏妺嫁被彼戲曰是可
剪矣即剪付之既之被不成人以為笑三族加割惠吾
伯父母外祖父母吾舅喪葬族祖師禹師堅師通娶皆
力相成事劉氏表妺藉庇尤多陳氏姨三子璲國子學
正琬瑯舉子業皆有聲一嵗俱死成落門吾母令吾睢
州弟侃與傅各許一女聘其孤平生無深坐無疾言無
見喜愠方與女賓坐報者曰二郎鄉舉俱中謂侃及崇
明弟僖也吾母不答又報頷之略無動容盥浴食飲客
至索茶酒未嘗一呼侍婢雖俊輩竟不能知其音吐大
小其所徐答則其所未愜意者也俊兄弟少學罵人禽
獸則曰村俗何異遂不敢罵人疾走則曰無急事俊言
直得子有竒夢以語所知吾母曰驗末盖刺躁也呉氏
妹死殯之壻疑歸其資盡笈笥出之母指一簮曰是借
之某者餘留新婦宋氏妺欲為其壻求進身於俊以屬
吾父父曰屬汝母吾母日三至軒中亟去故無是也疑
為覔遺物不荅久然後知其重於言吾妻性頗急請裁
之吾父曰汝母能是耶吾兒倦於學請教督之第曰當
學素少病嘗一卧床褥吾父嗚咽不自勝顧謂俊曰吾
得後死供香膳三年報之足矣汝母之善有非人所及
者問之曰是豈可兒輩道耶盖吾母年四十即自居老
成有隠徳焉至老紡績不倦夜率盡二皷俊懼其勞笑
奪之坐少頃徐取将事又奪微笑曰毋妨也足不出閨
門雖孫壻輩少見其面見亦不交一言或曰家俱平安
則異事也俊方伯命下有司勸駕焉俊辭焉姻族議不
可吾母曰任為之中丞命下有司勸駕焉俊辭焉姻族
議不可吾母曰君命再辱毋辭第早歸耳嗚呼不孝違
吾母之教矣其如何其如何嗚呼吾母幽閑貞䆳恭順
慈孝侯唐未足多也俊豈敢誣吾母俊出餘二年六疏
求歸皆不得報今承乏巡撫晝夜勞役期盡厯諸道以
報上恩遂自劾擅離之罪徑歸不謂吾母訃聞矣𢎞治
癸亥七月廿又八日丑時也生宣徳戊申十月十九日
時其造申酉戍亥或曰徳之異稟之純也男女八人俊
侃傅僖呉氏妺吾母出佐方氏妺宋氏妺楊出呉方二
妹早世孫男十人逹遇遹遴適逺近暹逵週女九人曾
孫女三人墓在雲庄勝塘十二月二十一日其葬期也
俊嘗欲傳吾母事行以為家訓因循有今凶疚荒迷纉
述弗次舉一而百漏不孝何加焉惟大君子評隲以藉
手求言史氏不勝殞越願幸之至
　　　明文懿公楓山章先生行狀
楓山章先生諱懋字徳懋號闇然翁瀔濱遺老其晩年
别號也蘭溪純孝鄉人上世自建之浦城来族代有令
人國初起人才不就為叔良甫公祖也質厚有鑒識贈
朝議大夫南京國子祭酒為申甫甫公父也無擅遂無
獨成贈恭人為呉母也公生正綂丙辰壬午魁于鄉丙
戍試禮部為㑹元入翰林為庶吉士為劉文安柯竹嵓
獨與不涉芟潤劉云然詩本諸志而文本諸道柯固云
爾也編脩甫四十日偕同官黄未軒荘定山論上元烟
火非是謫先是羅一峰論首相不當奪情亦謫時稱翰
林四諌為榜得人毛給諫𢎞論救改南京大理評事由
儒飾吏不腐不深南俸入視北乎縮例益以堂𨽻雇直
之贏公獨無益遷福建按察僉事體仁藏用與道弛張
沙龍泰寧閩漳山海之冦皆有以俘其魁離其黨以黙
囿完醇之故而蕢桴土鼓非世觀之習也三年疏致仕
以去尹荘簡固留不可三詰而終不變時年四十一人
以為難既歸甘貧守道奉親外閉關讀書畢心體認之
學而言必根志志必宣用用必副功楓山授受提挈綱
要以自得悟領之精盖至是公之得益深士之風為之
一變學子至不能容白沙一峰定山皆極推與朝論時
有所薦張荘簡儲殖庵潘南山尤道味同也孝宗朝南
北缺祭酒倪文毅起謝方石于北公于南時未終制詔
虚位以待既就官開示近裏南士意若無竒比論理道
探索幽隠論天下古今事若生其時履其地處分其虧
成五經論難若寸莛撞鍾迎手而應然後知書無不讀
理若事無不㑹學政時政有疏勤聖學重詔令謹天戒
隆繼述謹大婚疏武宗朝如此前後兩乞致仕温㫖勉
留有老成端謹聞望素著宜師表之褒既三年三疏請
老而自問醫東下南京太常卿辭禮部侍郎又辭既致
仕憸壬皷奸綱常易故縉紳罹毒在宗社亦為之揺公
明炳㡬先而憂同在位者盖怲怲焉江之冦陷浙公移
縣城矮屋三間左寢右㸑門垣不能備侍御鮮君冕張
君縉給諌徐君文博守劉君菃時疏舊學耆徳表以風
詔加存問上入正大綂再用言者薦加南京禮部尚書
致仕有學行老成名實相稱之褒報至公已床褥曰噫
無以報為也疾亟與林守有年論古今事與姪贄論君
大夫保天下國家之本取士㑹父子庶㡬未旦故居之前
星隕申及化辛巳除夕夕也夀八十六善類相吊皆曰
章先生亡章先生亡公仕籍㡬六十年官僅三考立朝
僅四十日城府不見其跡者四十餘年義利界軫表坊
立第辭之甚峻易深而善於用健取乾定取履順取巽
固取恒粹中貞格真足以歆動一世表律天下之士夫
不知古君子何如配郭恭人善共艱難先卒子振擴㨗
孫訢曾孫衢試皆夭殁誥不慧少子接八十二始生今
始五嵗天固章氏念也壬午三月癸酉姪方伯君拯奉
遺命長山祖塋以附以與郭乎合以不煩有司既畢事
檢其笥文幣數端二婦榖五十石妾尚無遺完名始終
其偶然之故哉璽書存問之使及門已不待賜葬賜祭
贈太子少保諡文懿皆身後之遭事行門人董遵記為
詳所著有楓山集婺鄉賢誌蘭溪誌所輯有諸儒粹語
宋史刋誤未成書俊臭味偶似出處大致亦殆有同者
楓山還往拜里門而㕘几杖抵足前席時若有所寄是
日何日忍登公之堂哉景仁之傳後死者之役也捫泪
評隲俟立言大君子碑有道者
　
　
　
　
　
　
　
　
　
　見素集巻二十四
欽定四庫全書
　見素集巻二十五
　　　　　　　　　　　　　明　林俊　撰
　　賛
　　　南京禮部左侍郎樂清章恭毅公忠在朝廷名
　　　在天地紀述在史官典刑重在後進俊辱公子
　　　給事順徳交獲覽事狀豔慕公益深謹作贊曰
為而難時而又難奚覬而安楚而毒鍜而又毒奚仰而
告胡以見剛公也斯償胡以見直公也時式疇曰匪天
公死載完疇曰史亡公世載光天錫公祉公糓而齒天
錫公祉公令有孫子
　　　族祖伯安公贊
完樸道散百途競新公樂其獨自序齊民縁達任曠駢
首進趨公違塵枉辭辟中書孤逰逺蹈體素含真知白
守黒執謙如盈述作從志歿弗終否吁嗟先生叅軍之
父宗伯之子
　　　方水庒像
此吾友水庒之像其行樂時也意度閒逺不問可知為
君軀榦脩偉繪事化之要其妙不在此也東坡自規其
貌於燈影之間把玩形似謔浪諧笑朱墨之工亦末矣
毓晦丘樊無求聞達公車不登而鄉曲有令問鹿門谷
口居然風致种放董英之議無及焉是為冩君之像
　　　題達小像
盛年何自多病達多病又未有丈夫子學成否未得逆
知也皆所宜為念者命作小像進之曰達吾語汝父母
惟疾之憂夫子所慎在此也念之哉子承父後汝為長
宗祊汝属也念之哉形天地間靈而秀於物者人汝形
貌人也亦具所為人者乎靈而秀於人者士汝巾汝衣
則士也亦具所以為士者乎汝懐抱之隠道風行業之
顯然吾不得而知也吾欲汝為子瞻汝弟適子由吾不
能老泉欲汝為純仁適純禮吾不能希文欲汝為伯子
適叔子吾不能大中獨汝愧乎哉吾老矣所不能為汝
兄弟及為之念之哉謂子賢愚不足掛懐抱任達語也
孰不愛其子教之聖與賢教之的也元亮責子天道茍
如此且進杯中物堯夫亦謂望子大賢不知天意從否
二賢距拔頴脱流俗外於諸子特未忘情為善由已聖
賢可學而至無與於天也借天而言責之子者至矣父
見素言
　　　題長城林氏始祖沙公贊有序
公諱沙字用淘林氏入閩黄門侍郎十九世始祖也居
長城惠寛翁父也公起省元為台州知州再為宣州同
知三子伯氏通判昌徙榖城季氏節推旻徙梨嶺仲氏
提舉寳仍居長城孕祉毓靈駢發逓盛生中允夀夀生
評事從楷生太常卿上柱國誕曰三世青雲者誕之子
金紫光禄大夫文忠公英英子太常卿定定子鴻臚卿
思明也曰五太常者誕英定思明英之弟秦之子太常
少卿惟亮也户部郎中堂者惟亮九世孫縣丞玉者堂
之孫至玉子而家始落長城一𣲖亦易舊觀玉之孫謙
徳甫僑寓隙宇中雖自溷編氓而拳柯磥節居然古意
嵗時祀事懸金服紫真影列滿家予群兒時從隣壁伺
之吾祖教授府君語曰是故吾族壁間者皆其祖也一
孫弗立遂以有今汝曹戒之公矦復始是後宜有興者
固未宜渠易也故甫過吾家吾祖必引與亢禮是後甫
之子啓善氏兄弟頗植有家諸孫頗儒業公之後又將
蟄蟄然起復始行騐矣嗚呼弓箕世業也遺書手澤存
焉耳今夫舊家故族得先世之告身墨蹟十襲傳寳如
𢎞璧天球矧始祖千百年遺像瞻對有奕者乎宜啓善
氏之珍愛也展玩慰浣敬作贊詞詞曰古貌長身氣清
以神索而内之可詳公真襲紫承緋道業允紹窮而逺
之可觀公世大物屢改公系公支大數屢刼公像公遺
孰謂鬼神而不執其幾開必先晉安數百年之武貽若
後長城數十世之傳孰謂天道而斯乃偶然同源分流
眷言疇昔式告來仍永思無斁
　　　方體安贊
流不易東繪不易素從事中更服儒故歩殷敦夏彞古
物存焉周行蹊徑時命屯焉朝霞夕烟軒冕儻焉宜崇
而卑㑹計當焉孰速其歸來鳥飛則倦焉委分食貧全
真佚老鄉邦則勸焉
　　　五馬行春贊有序
此圗吾友黄文大化州時也勞農勸民守之常職而化
乗數亂之後人無定心四逺逃難之民與迯死之盜叅
伍走界上求受㕓而民先是時非誅則逐耳公開釋兼
受而民處之故俗耻為盜而盜亦盡化為民菜闢我壤
地實我民版而化成完州公之行春如此贊曰有賢化
州政是優㳺無擇奸良並蓄而收毋紐習常干我官紀
誨諭諄勤家人父子維昔化人沸粥紛麻自公來只始
室而家維昔逋流骸骨暴露自公来只溢我編户時勞
時循于化之鄉我公戾止樹如甘棠愠有惠風旱有時
雨民是飽嬉歌有召父公施不有在貴而貧推而放之
三族為春翌翌歸鴻叢桂招隠種秫開園徳星東井
　　　王石泉贊
維實維畜有舒自履動維雷行静乃山峙載馳載奔道
允黙存以偃以息賁彼之園于謙有鳴聲搜影跡謂聨
其翔乃滯其翮莫我有知弗容奚病無成與虧松栢命
正
　　　鄭嵒山贊
韻脱神灑風宣氣融有煜標表黄裳在中𡨕棘𤣥鈎心
迎意㑹有黄鼎耳文成彪外流電一瞬勁颷八紘目無
寥廓飛走疇争曰止曰時含章于晦柴立厥中與天日
對
　　　竹亭夀意贊
匪附匪岐有虚斯直有美斯亭净焉如拭逺韻孤標于
淇允式霜清玉寒作我金石
　　　山齋行樂贊
掞耀含精指呼五城有翔厥酬以皇厥聲紫氣斗間神
物化冶有秘其芒一函天假立厓痩竹真風送恬舒弗
竟懐伊世之占
　　　黄后峰野服像贊
后峰非時人其小影巾服也殆野之人吾不知吾不知
心則獨畏也贊曰太始易位售贗瞀真孰與其還我思
古人維髙易揺維白易黒歛以若無安此晦黙學由正
基亦以虚受𡨕搜廣裒以畜其有絶瑕去纇玉潔氷寒
野中山服曷有其官獨峰亭亭鄉國予眼有宣厥靈締
是歸晩
　　　睦州公贊
公諱披字茂彦挺特充實年十五手抄六經子史千餘
巻天寳十一年年二十擢第為將樂令遷潭州刺史澧
州司馬康州刺史貶臨汀郡曹掾改臨汀令地多山鬼
作無鬼論鬼竟不妖奏授臨汀别駕知州事風流人化
治聲聞闕下御史李栖筠奏授太子詹事蘓州别駕賜
紫金魚袋上柱國解綬四十年志尚髙潔寵辱不驚廣
帥薛景公奏授都督不受故相國常衮曰林公出處猶
龍所居有青蛇白雀之異子九人為刺史寳慶元年以
藴恩贈睦州刺史事見唐書贊曰天夀忠烈因生錫氏
玉鈕金繩鸞停鵠峙温陵十六我公愈偉氣直道完論
著無鬼出處猶龍徳星萃止休符顯祚嗣九刺史
　　　端州公贊
公諱葦小名曽奴睦州長子初朝散大夫奏授西平太
守終端州刺史贊曰林顯肇周百葉彌盛自固徙閩寔
首鉅姓瀛高睦祖三葉從政篤生大宗𤣥黙允敬作刺
上州弗憲有令九侯並列錫類衍慶
　　　江陵公贊
公諱藻字緯乾睦州次子兄弟業文度梨嶺誓曰彼鵠
彼鵠睨在目堅取乃速二三子無替省試合浦還珠賦
假寐夢神人語曰何不叙珠去來比悟修曰珠之去也
山無色兮氛霧𡨕𡨕海無光兮空水浩浩珠之來也川
有媚兮祥風習習地有潤兮生物振振果中第主司杜
黄裳曰叙珠去來有神助貞元七年擢進士為閩破荒
弟藴亦明經及第歸復題曰昔向嶺頭題姓字不穿楊
葉不言歸而今各折一枝桂同向嶺頭聨影飛初容州
支使殿中侍御史内供奉嶺南節度副使終江陵府使
郡守陳偉祠于學事見唐書贊曰華夷軫懐遐農負耻
相先業儒彼鵠自矢賦成神助破荒伊始並影于飛穿
楊符喜容州江陵四仕首尾廟食垂慶(叶/平)光有前史
　　　横州公贊
公諱著小名友直睦州第三子貞元六年明經及第初
歸州巴東令次邕州經略推官終横州刺史贊曰薛鳯
騫騰荀龍夭矯三仁系殷十徳聞趙烏齋宣靈白雀明
兆及第聨芳前良聿紹符竹横州俗是馴擾逺操孤風
寓懐物表
　　　韶州公贊
公諱薦睦州第四子貞元十二年侍郎陸贄下明經及
第初衢州文學守郊社令厯北陽終韶州刺史贊曰鬱
鬱北螺窿窿澄渚人物一時芝蘭玉樹懿懿韶陽舂容
矩矱芥拾大魁文學掌故載令載刺亨衢傑歩沿秩賜
緋位隆道素
　　　通州公贊
公諱曄舊名思睦州第五子奏授滄景司馬賜緋魚袋
除通州刺史贊曰烈烈通州松栢受命緋衣銀魚穆莊
有敬為民作常執維申令由晉入閩纓簮輝映五百逾
期於斯焉盛胥成而堅旋軫歸慶
　　　卲州公贊
公諱藴字夢復睦州第六子與兄藻歐陽詹讀書泉山
貞元四年明經及第復舉賢良有天不厭直復生㣲臣
之對辟蜀推官劉闢反公切諌闢怒欲殺之公曰危邦
不入亂邦不居得死為幸闢隂戒儈人以刀磨其頸脅
使屈公叱曰死即死我頸豈爾礪石耶貶攝唐昌尉闢
敗還京説滄帥程權歸闕除水部貟外郎拜卲州刺史
知洪州唐書有傳贊曰明明我祖精忠卓識結志藏脩
奎纒有奕賢良落對式是亭直抗義陳詞秋霜杲日載
罹虎口刺史攸職幾若成仁智不可及傳紀儒林百祀
廟食
　　　循州公贊
公諱䝉舊名芃睦州第七子奏授孟陵主簿累遷金吾
衛長史桐州刺史終循州刺史贊曰肅肅諸祖不競不
絿勾稽匪懈樂是輯柔乃執金吾乃殿循州襲芳序迹
良冶作求横行獨歩並有九侯東堂陵谷世逺名流
　　　雷州公贊
公諱邁舊名□睦州第八子明經及第初調循州興寧
縣主簿累遷商州雷州刺史贊曰洵美我公執徳弗回
席庥承祚出頴掄魁興寧伊始嗣有商雷靖恭𤣥黙以
封以培政是靡忒萃渙激隤波餘後萌遺像興哀
　　　福唐公贊
公諱蔇睦州第九子睦州夫人鄭氏生端州江陵横州
韶州通州朝廷以莫侯陳氏有采蘩之徳主繼睦州封
南安縣太君生卲州循州同州最後朱氏生公自號四
明處士初調京兆㕘軍春秋博士累遷福唐刺史贊曰
衍衍四明纉授潜業囿其醇源雲居有燁奬恬起落㕘
軍以徴博士嗣遷刺史是承謂難其八又終其九父子
弟兄十烈並韙虎皮羊質畫脂鏤氷允揚其休式告來
仍
　　　福唐尉公贊
公諱攅字㑹通尊之子睦州之諸孫為福唐縣尉聞母
病奔還母沒埏磚甓開坎室有白烏甘露之祥徳宗詔
褒嘉立雙闕祀鄉賢祠唐書有傳贊曰謝故蘭玉𤣥復
其尤許國諸子夷簡維優憲憲九牧忠則卲州公公從
子純孝作求荒廬口血木斷山秋白烏啞啞甘露油油
事聞旌命有燁斯邱滄桑物改䨇闕時留
　　　宗正寺簿公贊
公諱應成字汝大號矩軒宋兩請進士得之公之子嚴
重平粹時復齋𤓰山師事朱文公獨不懼師事二公公
師事二公師友獨不懼又友其子四如循仰止規約續
講東湖得文公淵源之懿䆳見卓識為一時道學推宗
與子棟同登宋咸淳辛未張鎮孫榜進士攝官寧徳以
理裁事法折勢入臺幕獲上信友宋衰以宗正寺簿宣
撫司機宜安退講道東湖之上一時名士多宗焉贊曰
莆興道學艾軒始之復齋繼之復齋𤓰山偕事文公公
事二公獲聞文公咸淳之間父子進士不利于施乃見
其志東湖講道戢景逃虚一時相推則有四如文公過
吾家題曰門對小壺山樓接尊經閣四時趣興清萬代
詩書樂斷墨猶存相傳公逮事焉今考文公卒慶元庚
申去公咸淳辛未登第尚六十年豈題述在公祖貢元
父兩請時耶
　　　同安公贊
公諱棟字用可號松湖矩軒公長子父子師事潘𤓰山
陳復齋講道東湖最後公又事黄獨不懼友四如與父
同登咸淳辛未進士厯知同安縣事有亷直髙古之聲
慨宋社云屋托興迷途尋焦光舊隠之處講明道學以
淑諸人文公之澤注東湖而演迤以盛公父子達之也
贊曰公事陳潘又事于黄父子師友金玉其章建水有
泚日逺彌長瀦之東湖臨視泱泱孰利于渉公也其航
載遡之源載潄之芳有開道先永裔之慶
　　　知州公贊
公字于髙號慎齋松湖公仲子俊六世祖也文公講道
東湖復齋𤓰山傳其學公祖若父逮事焉四如與祖續
東湖之講公偕伯兄教授于野又逮事焉傳介父弟山
長子泉同知子木父子兄弟四進士退而益脩文公之
學型冶所就世林門文章世林筆位遇雖不逮關西而
物品殆類公終瑞安州知州事狀遺失所附見與子木
並亷名贊曰漢有荀陳宋有胡蔡建陽大成儒宗允賴
紫氣停熖脉焉如帶孰引而長以滀以大業維經承巧
乃瞑㑹三葉弗辰爰有遺愛緑槐誰庭乆而未艾星流
日翔碑板光怪
　　　同知公贊
公諱以順字子木曲陶郡伯公仲子與伯氏玉井相師
友以究心艾軒踐履之學續矩軒東湖仰止之傳以至
治辛酉進士授海寧丞慶元浦江尹台州推官蔡蓬頭
㓂海上主者議招公争不從棄其官去方國珎之熖遂
不可已提舉江西時州郡多陷富州已危公署其篆以
安既代州遂沒厯福清知州致同知福州總管府事授
徒終身公忠誠不欺方謹奉其職官四十年故居不易
一瓦衣麤食糲擇口然後言晩望靈光巋然于諸老凋
落之後過者考徳陳有定欲清三路求贊畫于公辭以
老以脱興兵禍洪武甲寅夀八十一而終祠在鄉賢孫
曽起進士為廣東按察僉事卒不能棺世其㢘云贊曰
衍衍我公聨世其美考亭城山重規疊軌果徳正行不
我有已任獨于同為仆為起危以公存轉足失恃遺直
髙陽維坊及里清白維遺厥孫是似
　　　縣尉公贊
公諱師傳復諱師説學脩字以父慎齋公䕃授將樂尉
改甌寧有平冦功再授仙逰進義副尉以沒鄉人方徳
至銘其墓曰禄不掩其徳位不逮其才意其藴厥美以
昌後來其所以上承于世世者盖未論也配方公嶠孫
女孝而能慈力教子以承公志誌今闕附于譜與方誌
者如此贊曰脩以世長用以時詘于後于前于作以述
　　　三復公贊
公諱璹又諱圭信玉其字號信齋又號三復學者稱三
復先生父諱師説進義副尉公篤自信講學窮理以上
續矩軒松湖慎齋子木東湖之傳薦明經為莆邑訓導
轉寧國以教不及績復教莆郡寧國尋有薦者召問知
出自公復教其邑以教諭應脩書召請老得賜冠帶致
仕天性孝友元季兵亂活尊㓜支門户時堂從婚嫁而
葬其父族七喪妻族四喪脩其祖祠與髙曽而下祖墓
從父家大疫藥疾殯死無忌畏路遇疾者挈共載或偕
舎館而食一布袍四十年歸僅七金妻子每食粥二器
乳子婦加半器正學道風為時推首凡六典文衡所指
授狀元環探花賜庶吉士慈郎中孟喬數十名軰皆其
弟子有三世門下者慈既解首問所取浙解陳璲公曰
渠宻于汝㑹首果為璲得部使而下與往来莆者必候
問起居以得一文為重廵視楊侍郎寧隅坐執弟子禮
聽講中庸起拜曰某所未聞時年已望九所求文一夕
而就猶燈下細書楊以為難夀九十祀在寧國與郡之
鄉賢事具一綂閩莆諸志所著三復集幾百巻十不存
一悲夫贊曰龍起淮甸雲風景從卓彼鴻碩為世儒宗
藏聲處下一教始終完中粹行式其章縫維道其南維
易其東徂徕明復我公是逢
　　　處士公贊
公諱豫字崇徳號徳齋三復公叔子學于公退而質諸
伯氏郡博與族人邑博克廣相䴡澤以病疴不應辟命
三復官雖乆無力為遺公偕配方孺人盡易釵珥營斗
室薄田以奉父母母喪明敕具美食時僅都憲一子方
分及之怒曰吾母日短兒方稚食有時方媿謝喪葬禮
盡而哀恒過醇静畏謹處家教子事事循矩度都憲偶
觀棊斥不容見者累日貧而能仁稍餘即及族里鄉以
為鉅人長徳郡賔必致致必辭事問有質婉有所對一
日别邑博聨桂坊宰里一少年前揖公問何往紿曰府
僉民兵即然亦三復郡博固在公茫如也家僅一飾酒
器亟取賂免人以為笑抑吾家今日亦是基也墓在鳯
凰西麓夢所授處贊曰懿懿處士守墨含章善用其拙
晦焉自藏曰時幽憂方治靡遑物戕于明亦刓于方居
以弗有言夀厥祥神告吉壤奕葉其光
　　　敬齋公贊
公諱宗字存敬號敬齋徳齋公子林自矩軒松湖于野
慎齋玉井子木三復世以道學名公莊重古意而尤名
經學逺邇及門往往䇿顯仕天官卿尹公旻尤顯者嘗
發解首為忌者所落委以命不復試髙督學超強之遂
㨗鄉科魁乙榜授寧海學正改蘄州致揚州教授以養
老母以俊貴贈通議大夫都察院右副都御史正身率
物督士有常程材成風為之盛蘄祠之學主考山東王
察使越尚浮藻公務以理勝榜稱得人親老無它兄弟
二子一侍家一侍官率嵗終一代其蒞官也寧海之歸
無力北上揚歸始葺先祠故宇量周其三族晩得末疾
孝敬不衰日數數省母母間不樂拳跽請過悦然後起
祠墓之祭扶拜匍匐淚油油下岳閣老䝉泉為郡守亷
其貧助以河南關之地辭助棺酬以直為相夀邱祭之
文有未老即歸事育罔遂徴此知學之與藩臬胡公榮
程公廷拱守王公弼累請祀鄉賢俊辭起征蜀也督學
楊公子器姚公鏌檄郡與黄求我黄未軒宋立齋並祀
鄉賢俊又書辭公意也亦矯雜也贊曰于泮之脊于鳯
之趾一脉東湖言世孫子經學垂聞猶取淵委師嚴道
尊名無虛士維禄逮親厥有繩軌歸罹轍涸言活升水
為周為辭義適彼已後償于天考祥視履
　　　菊庒公贊
公號菊庒朝諱以字元旭行教授贈都憲公仲子善誦
強記偉特而能厚敬齋宦于外家有方氏大母與伯氏
嵗一更侍以弗竟垂成之學而責之于子夜分就息鷄
再鳴起偕之所讀經書信口導誦不錯一字一句教諸
孫亦然手抄時義論䇿殆干數篇性至孝與黄淑人事
方共其常事間出新意以務投所懽方違和衣不解帶
者累月事敬齋五鼔具盥櫛諸具導之升堂退復候之
門為解衣帶視膳視文事視藥視寢非事事不離親側
執喪盡哀處分遺曲致讓而厚于所後叔氏嵗需之繼
聨姻族續家譜脩先祠與瀛州而下十餘墓増其祭田
卲州祠力未逮以属俊創焉青緋三十年再贈右副都
御史夀望八以卒五子俊都臺右轄侃郡乗僖州守傳
佐以義授階孫十四人達員外郎遇遹遴適郡庠生贊
曰維性習定粤有源本伊孝伊慈厥類有纉蓼莪繫念
愳日斯短既腆既䖍節是凉暖居貞處順厥履坦坦退
焉若藏執道日損收之簡穰言告持滿
　　　陳永聲贊
無混而同無獨而異率惟化初守乃先遺逆容順遣贏
取儉致進躐徒巧緩行曷躓役四體以長勤領一秋於
間兾水雲孤尚道焉隆而與隆墳典故心時乎至而亦
至
　
　
　
　
　
　
　
　
　
　
　
　見素集巻二十五
欽定四庫全書
　見素集巻二十六
　　　　　　　　　　　　　明　林俊　撰
　　祭文
　　　蘄庠祠先祖敬齋教授
於赫吾祖嗣徽前聞金精玉潔石介蘭薰繪句摛詞蛟
騰海立命鄉進秀青紫芥拾命與時仇僅弟子師枅櫨
杗桷成室異施爍爍文光星流電激紀徳祀賢靈祠孔
飾俊襲庥庇亷訪充貟矢心敢負白日青天真風聿懐
浮榮載謝過奠一觴以告地下
　　　鄉老祈雨
維𢎞治十二年嵗在己未八月戊子朔越次日己丑鄉
義等官并耆老等謹具酒果合誠懇禱于興化府風雲
雷雨山川社稷城隍之神曰嗚呼前嵗風拔木發屋去
嵗水溢頽垣人沒山崩沙壅田皆百餘年未有祗今中
産之家上雨旁風無所為覆庇厥亦既酷矣今嵗麥不
熟自夏至秋又復不雨禾稼焦死人無水可食災沴之
後豈容有今而又甚者則非官不職則某等齒鄉人無
以示風範用表頽俗天降之咎歟罰則奚諉然亦不謂
更無一善者良者與蚩蠢無罪之細民無亦可憫歟天
以生物為心神相天以成人以惠澤人以長王國世血
食兹土者也即不某等存念無善者良者與無罪之細
民留意耶今某等協誠循省革故而効新為郡衆請命
以祈甘澍神其相天亟雨下土使垂盡之禾萬分一得
生民之望亦神之庥嗚呼厥亦惟神之責謹告
　　　祭丁玉夫
嗚呼天降割吾玊夫其無既慘乎相古之儒弗罹凶禍
盖有之未有身若家是以烈也公無擇言無疎歩忠純
孝敬縝外而粹中可以質天地而通神明其事天也至
矣頓撼斥逐偃蹇艱屯若太阿之煆淬以益堅巨石屹
然日炙雨潤而中無所入竟收用世之利其信之天亦
極矣逺倅未幾三原居軸收之近郡再上提學公以易
洞訃解官服喪乆之即家拜興國守又以母夫人訃解
官服喪倪文毅居軸又即家拜南京儀曹郎未三月又
超拜憲貳視學廣南方是時章蘭溪亦以僉臬委老二
十有五年拔起祭酒盛事並聞善流生氣我聖天子崇
儒右道于斯益光相臣弼成光大之業與文毅銓譽于
斯益起嗚呼公器渾完涵飬深以熟儒之効其大行於
今無難也其詎知有是哉吾道誠衰而天者誠無意耶
慈母抱愛子道仆而斃謂若是恝而故委之非人情然
則意外之虞天者亦不能周䕶而曲庇予獨過公信天
之過也前舟先覆事已可知猶執我之定而諒天之必
信前之勇曷若卻之之智也亦胡損胡負胡枉已而不
為耶嗚呼其信天之過也氣息乆盡冠襟自如其方寸
不亂亦審矣非得之素能之乎嗚呼公之禍偶然邪抑
亦有大闗係者公同年中冣少邂逅數語决知非近世
人公亦盻盻及我普安之行抵足江舟宿留而别其後
兩及公之門居益敝壊幾於不可入抑不知古之人桑
樞蓬戸環堵蕭然而絃歌屢空者於今何如也公之詣
極盖已聖學疆畛升諸儒之堂而窺其奥天假以夀草
廬魯齋之室不足深也嗚呼今則亡矣秉彞人心郡有
賢守固將謀公之喪而䘏公之後况有吾䆳庵豈直宗
師東野之地而已哉生自弗䘏胡後之思聽之天而已
矣抑吾黨之賢之所自盡也予涕之從非公之私為天
下慟而已溺者不弔吾能公乎已耶嗚呼哀哉尚饗
　　　祭夏通政廷章
嗚呼昔公殖庵及我三人斯文氣義首尾一身我厠外
臺殖庵内授公㕘納言仍南之舊十年乖隔如參如商
神交夢悟地短心長我亷湖憲寔公故里書不及私兩
心如水我病得告公書猶勤朱墨帋筆嵗致月分我起
南臺公湘省墓諸子伯我温存戀故公既來只臨昏過
予握手交拜喜極而悲更燭話言不兩月許公進馬卿
開寺江浦聲迹猶近我廵江西解官内艱重隔雲泥後
不再年公轉通政孚乆忌忘物殊價定岩廊林壑分局
而居邱烟水樹吾愛吾廬委重二公股肱心膂為國蓍
龜為時霖雨藎臣碩輔並武後先謂奄朝露乃厄中年
公襲相器渾涵䆳謹不激不随叔度千頃有體有用有
徳有容有技若已𤣥齡之風夏自太師禄賜稠疊迨我
清卿班聨寵接我公入仕亷取廣施家大口衆竟落難
支貴而能貧短衣敝襖對客兩豆名曰學我我起韋布
公世金緋各安限分縁學奚為今人古行亦孰如公自
家刑國終始孝忠栁灣津橋月夕繾綣假山斷栢斯情
可見嗚呼自頃得訃尚無月日思公哭公我心千憶一
字一泪落公斯文山號海泣風雨晝昏嗚呼哀哉尚饗
　　　祭宋氏妹
維正徳二年丁夘八月某日宋氏妹卒八日兄見素再
以酒肉俛而奠之嗚呼哀哉分合萍寄幽明紙隔形蜕
息隕彭殤奚擇父母生我凡八弟昆我老未死四弟偕
存不幸促齡盡嬰諸妹吳方世早汝復斯背事好難牢
境順易乖汝父汝兄特百茲懐咨爾令妹少安閨儀淑
閒静晦善恐人知維昔壻孤性分于習汝動以誠波澄
風息維昔宋初貲計凉薄汝重拮据粒累絲縮兩心二
紀昕夕苦辛謂家僅起而病在身黽勉從事不藥不肉
日支月撑竟守床褥察脉視形知汝病亟歸復汝父未
敢言實事曷能隠死曷能作生者甚虞獨汝乎哭一子
一女割裂兩孤孰是教語孰是携扶孰是摩撫以恤寒
饑在目千感入門孔悲戚戚長風黯黯澹雲泡影幻夢
予話曷聞存沒永違忍情斯奠神渙神逰吾母相見嗚
呼哀哉尚饗
　　　祭黄叔登
嗚呼謂叔登玉立山勁年二十八病數日死耶予友汝
父西溪善前二十有二年哭汝父京師視歛視棺予任
焉孰謂今日又哭汝視歛視棺如汝父時也哀哉傷也
汝父始病即以後事托我時謂西溪直方剛亮即不致
有顯位不應年四十六死既竟死又謂宜厚償必叔登
也叔登㓜羸弱既長脩臞予私喜既又有子又私喜每
過予視其睛若定叩其命庚生於子四柱火過盛又運
值寅卯丙丁嵗又值焉謂若過重又私憂然予素不精
二術謂不信也予出再歸汝狀貌豐偉酷如汝父又疑
肥太早然謂西溪之後必昌無疑也前數日方拜我床
下求汝母墓銘卜以是月終襄事予忙沓且病閔汝應
汝使來致謝乃知有㗋疾予往視謂宜多致醫汝則閒
適若不經意不自意若是之竒再視則亟不可治徬徨
告訣屬予與吾子達以後事出其母妻子羅拜斯時斯
狀可言哉可言哉哀哉傷也汝父死汝方七嵗汝之死
汝之子亦方七嵗然汝父有父母兄弟妻又中年皆無
可憾今汝無父母兄弟僅一老病之生母妻又年少雖
素賢烈識字算其支幾何汝之慘視爾父萬萬倍耳嗚
呼哀哉天也黄氏世積徳有何罪戾西溪素積徳有何
罪戾汝素醇謹有何罪戾即天之爽佑豈宜戾罰又若
是酷以慘耶斯神理之不可慿求之天而不可得然汝
子决不凡汝妻有女丈人之風决能撫汝孤弱保汝家
不落無疑汝諸父諸兄諸姻友又皆可托孰肯負背汝
予一日不死汝言一日存予將愧市道之交轉眼若不
相識况有其子若孫者哉予言不信汝觀斯文嗚呼哀
哉尚饗
　　　祭白沙陳先生
晩學見素子林俊謹具肴醴托鄉友林君舜舉致祭于
老友石翁陳先生有道之祠嗚呼先生澄瀅開閬韻致
極髙自㳺康齋而心學正友一峰而節槩明友定山而
詩學又大進勾押烟霞陶寫風月堯夫之襟度識量髙
洪才慮深逺有道之風致而舂容懿醇軒特嶄絶則又
叔度之雅與子陵之風焉先生非隠者也元亮八十日
縣令晦翁四十日朝官先生盖無一日焉處士名髙而
用多不副先生盖未嘗試焉彭從吾首薦朱郴揚再薦
不揆小子黙致力其間然所以處先生者誠情耶翰林
之授我憲宗之特見云耳木髙風揺行髙人毁然而攻
洛者蜀人也先生則鄉人焉何心哉我孝宗恭黙思賢
言者恒及焉而彼人方㨿要使清朝缺審像徴聘之盛
舉彼人死先生老且病無復周公夢矣先生雖不用于
時而道風義槩起鄉人而歆動天下廣之風所以大異
於疇昔者誰之功天下之士稍知自立而不随風以靡
者又誰之力歟嗚呼東漢名節之士固亦有賴于此者
况先生重非其儔耶使游濓洛關閩得其㣲言奥㫖侣
群哲㑹數聖以肩項四子無疑也某自京師幸親光霽
慨嵗月之永違而晤言之不可復再今已矣墓草幾緑
一觴未致托心語於便鴻寄世風於逺涕嗚呼哀哉浩
浩南海嶻嶻厓山張陸儼在公神其間嗚呼哀哉尚饗
　　　祭檢討子道族丈
嗚呼期耄何人台鼎何位公兩失之亦又何義予博觀
於儒碩孰如公其獨巋鼓晉鄙於同風挽蘓湖而並轡
顧好脩以殞靈噫斯文之誠墜當成化之甲辰予詔獄
之肇寘辱發憤以如狂挺獨力於時忌迨䝉原於左官
忍割貧而腆遺秘臨分於贈言泪盈盈而把臂比署復
於留司歡騰躍以忘寐徯節使於南征勞尺書之遥致
既之公以母憂卧廬予亦便道歸侍孚夙抱於既知托
話言於一戯篤乆要於忘年領教墨於文字悵予行之
若迷而公益醇以懿愍從吾以喪子暨介庵之謝事懐
結愲以填膺遂毒疽而發背盖公赤心寘人好賢出自
視官如家憂國誠至在太學幾三十年而生徒迄無異
議風憲之秩預推翰苑之員外置緬入覲於天顔勞二
詩之先詒出細語於隠憂分半榻于旅寄羌余解紱廻
輈公亦浩然歸志勤逺緘以告期胡一疾而遽弗治負
宿諾於經邱竟訣言於遺志嗟絶命於終天恫淪精於
下地盼丹旌於陸離幾失聲於哭次頽玉樹於孔傷恒
遺音於弗嗣泄予𠂻之糾纒固非在夫椒糈與酒胾嗚
呼哀哉尚饗
　　　祭黄未軒
嗚呼未軒胡不百年鍾發淑異兹山兹川徳宇春融文
局爾雅懿躅詞垣物厨器冶愫誠中慣有直如弦買燈
疏入湘水南遷既玦而環憲廟仁聖復官留臺徐引而
近平反績茂右秩明揚公病遂告振衣層岡孝廟嗣服
起僉臬憲風紀士範副聞愜見脂韋叔尚任獨無同磽
磽觖裂樹髙多風公賦歸來渚雲溪雨猶勤述作手筆
燕許邁邁時運閒身隠憂少陵龍川公也其儔白社衣
冠典刑諸老逰息縷斷烟休迹掃疎松短髪晤語無期
俛仰疇昔隕越斯悲嗚呼哀哉尚饗
　　　祭鄭司徒東園
嗚呼維嶽字靈終鮮斯具維才用世終鮮斯遇公邑專
秀在郡特隆如氣四備而日方中雲漢為章月流星發
矦儒矦吏駿聲秩秩昔在英宗又在憲宗又在孝宗竒
收顯叙百十臣同職勞弗來立孤樹敵青蠅容㸃吠聲
以寂麟鳯維侣魚鳥移神連疏十九以乞斯身帝篤表
著鏡誠命可晉秩畀傳優我元老皇上嗣服覃恩林樊
麟衣玉帶海國僅觀膴膴廣原下有雲水樂胥視後有
踵芳美不杖不藥重致我詩居然謂訣三復而疑不逺
登堂公歩而出把臂入内引觀歛服疎燈細雨坐話移
時收屬元化曽是惜之氣完際盛福夀考終後先鄉哲
繄敦為同俊忝新㜕相知皓首隕穫斯文豆炙盃酒嗚
呼哀哉尚饗
　　　祭廖約齋憲副
嗚呼惟公質木近道重厚少文山藏海納涇渭中分獨
醒皆醉孤妍群醜不相為謀為敵已乆口吹面借有偽
有真謂必公異則知其人公握刑章中外二紀直方子
良名無虛士肅肅外臺上有殊階長空鳥倦公賦歸來
疎菊長松閒雲野水謂樂無憂乃甚在位典刑斯謝公
不百年青峰吊鶴古樹寒烟社不尋盟𦵏不視穴素車
梦臨斯情隕越嗚呼哀哉尚饗
　　　祭蘓守林師召
嗚呼辛丑之嵗識子釋褐問姓情投水支木末子令吾
莆亟以憂去頌聲流聞家人婦女後二十載如參如商
姑蘇邂逅話短心長我厭奔驟泉石自老徳音南來聽
之愈好我有愛弟教事治屬謬荷特推謂傳家學凡今
市道紆仄險艱奚敢獨信元季異觀子有素抱不亟不
徐謂宜致逺以疾其驅在辰嵗厄庚子日斜期不予副
飲恨長嗟才髙命躓由古多然臨風閣泪忍黙奚言嗚
呼哀哉尚饗
　　　謝晴
二氣良能幽明表裏休咎由人和薫乖致兵烈猶火隂
慘寔深神抱湮鬱雲凄雨霪師老絶儲負茲怏怏豈曰
一念有應如響神寔念民恫瘝若身贊厥獮薙用宣聖
仁祥風發發秋日杲杲天宇開張翳迹如掃體薦壇下
有報有祈一晴之借㓂盡為期尚饗
　　　祭楊月湖父
嗚呼洛陽紫陽識者皆推論其大中韋齋之世有吾月
湖其有所受也公置身繩柙能鉅而養充方殿大郡賢
問秩秩然以起即理柴桑公之迹固不在督郵而鎮雅
訓恬身任焉老成持重典刑鄉國者幾三十年孝友肅
睦伊誰之型範退讓恂恂伊誰之風致公之徳福取左
劵不遺矣重我月湖潜黙領悟上友千古固將演洛閩
之傳所以立長世于公者又將不直身世耄期之夀而
已也俊辱月湖道義友益嘅形逃而迹謝比公訃而始
知王事程期宵日斯征俚文叙哀有百斯情嗚呼哀哉
尚饗
　　　祭教授祖生祠
維正徳庚午二月二十有二日戊申孝孫俊重過蘄陽
謹具牲醴祭告于吾祖致仕教授敬齋先生之祠曰嗚
呼祖與孫固相屬也俗韻寡諧世關長謝莆去蘄三千
有餘里一尊祠下徒有其夢亦何有以親致之今耶方
青邱而縱浪忽黄紙以到門付孫以金革之事不敢不
起也西川吾卲州祖抗劉闢之地今之事任又重不同
者孫其敢不自盡耶分上憂揚先烈載歸我林樊祖其
相只謹告
　　　為官兵疫禱
正徳五年嵗在庚午越四月朔日行軍都察院右副都
御史林謹具牲酒致祭于撫内風雲雷雨山川社稷城
隍之神曰賞罰大柄禍福大防幽明翊運綱紀一方潢
池弄兵東川騷驛吏冒民痌繄神攸責既慘而熾上厪
宸憂陳師鞠旅誓殱乃讐如虎如貔我兵赳赳一鼔成
擒摧枯拉朽犬羊裭魄烽堠餘紅距躍戡亂式奏膚公
戰血猶腥重罹酷疫毒穢薫蒸僵尸枕籍遊魂斷息哀
此健兒秦越繫戀寧神弗思我藥我厝我憂若禱惟神
悔禍機斡元造祥風先驅凍雨洒塵瘵蘓仆起勃勃為
春薦芳陳詞于役請命揚休宣靈神允時慶尚饗
　　　祭病死征夫
行軍都御史林遣酉陽頭目李庠與病故從征土兵酒
肉告之曰藍賊搆難干紀亂常汝役征事我武用張方
切汝念乃疫而亡魄安淺土魂返故鄉有酒有俎亦有
佳梁嗚呼其來饗
　　　巴縣祈雨
紅巾扇禍干紀亂常奉命于征逺蒞茲土燎原之熖雖
稍戢於曩時而乞降依違掠食者雜出載議撫剿以仰
副明詔維時官兵四集營壘萬竈疫厲易作况雨澤告
慳恐有秋無望巴人喧騰謂麥盡于盜尚倚秋穫奚生
弗辰于旱斯酷夫盜與疫與旱皆病民者而神罔聞知
無過耶先王之典能禦災捍患有功徳於民者祀祀祐民
也今民病於盜病於疫又病於旱是雖官吏貪殘俗薄
惡刑政罔協于中者之咎神無與有責耶神其庇國右
民相厥戎事敓元兇之鑒而禠其魄俾降者並生否則
盡戮無噍類廓清厲鬼俾我軍皆勿藥驅逐豐隆霈膏
澤紓焦枯於數千百里外俾囷庾穰穰流離蘓復神之
庥某亦分有餘責謹告
　　　謝雨
俗落政厖神理弗右既盜既旱天速之咎流離窘廹民
斯為極矣内罔定志而外罔定居非殍則盜不可以已
矣待罪西征技窮當局鞠躬秉䖍祗告壇下越二日雨
信宿又雨苗復蘓兵亦尋有凱報慰望伊始畢功允期
神之庥亦予小子之祝其臨饗
　　　祭吳僉事景
生死大分節義大閑孰是不朽天地之間嵇血嚴頭張
齒顔舌日星亭亭于茲永烈陸馬蜀川盜誰禍始通巴
尚閧江津猝起子抱竒氣雪恥除兇躍馬按劒萬夫之
雄倒海狂瀾一柱奚力卒潰城陷手刃三賊銛鋒雨至
以身代民言訣老母黒風酸辛子孝且仁子忠甚武亡
以永存掀掲千古嗚呼哀哉尚饗
　　　祭汪洋指揮陣亡
天降亂于三川東而北則藍東而南則又曹螳臂當轍
魚逰釜而假息固已寘肉于机矣爾壯且武奮而從征
嘗屢殪魁酋搗巢穴以顯樹有勲績予時惟汝之竒汝
亦副知遇以仰答世恩矣江津馬鞍之戰辛未正月二
日也執訊獲醜破其營擒戮百九十有餘級亦良偉矣
乗鋭而深以逢其伏而汝以戰死過進矣然視彼懦夫
奉頭䑕竄生如汝死耶嗚呼天厭亂宜有期生死大分
抑斯汝武官之所耶有餘榮矣殮汝棺汝謀汝𦵏之事
而祭以文鑒之其來饗
　　　達縣謝雨
天厭禍兩川風雨時若而嵗以稔告元凶悉擒亂用弭
亦幾于盡矣惟茲七月亢陽縱熖土毛如焚居室若甑
熱征戍暍以道死謹齋沐省循走過壇下是日申大雨
酉雨亥又大雨至于明日長風扇煩去潦流惡枯回而
病起天宇澄肅川嶽於是乎改觀矣某數小子敢貪天
功神相天惠民偶值之也薦馨選肥仰答神貺惟是殘
醜猶漏天誅蠆尾蝮牙上干宸慮神其懋揚英武盪殪
妖類亟贊膚公閔綏我元元某尚脩有報事尚饗
　　　祭魏少司㓂仲禮
昔在留䑓三司並峙公重如山其門如水跡孤寡合君
子無朋帝曰惟臣作朕股肱入少司㓂實便騰翥有躋
若逢遽賦歸去連絡黨禍弗震弗驚人曰神蟠既哲且
明望八委運夀亦孔多落落故老傷如之何嗚呼哀哉
尚饗
　
　
　
　
　
　
　
　
　
　
　
　
　
　見素集巻二十六
欽定四庫全書
　見素集巻二十七
　　　　　　　　　　　　　明　林俊　撰
　　祭文
　　　祭始祖邵州刺史祝文
維正徳八年嵗在癸酉九月丙寅朔越十有七日壬午
二十二世孫都察院右都御史俊承祖父先都御史宗
先都御史朝之志搆我始祖唐忠臣卲州刺史十九府
君之祠中祀公配我始祖妣何氏祔以二評事六宣義
十四奉議二十七評事四府君昭穆之位系我五六居
士而下四房宗先官序名配以萃涣棲靈是日謹具牲
帛酒饌奉安神主曰公起人文連爽破荒稜稜義聲運
斡綱常群翳衆啾星鳯快覩世始君臣閩始鄒魯儒林
事述首録特書鳯崗千仞生氣凜如讓舎軍庠祠亦並
去墨食孔艱俎豆何處逝波嵗月心久力難景光流射
星斗夜寒奕奕新廟神用吉告應㑹舉曠畢情祖考新
廟既落奉安公神式時瞻對于祀于禋既多受祉祗續
維似維徳維文維公孫子尚饗
　　　遣祭從征指揮王英
落落難合孰晦而章之溷溷為同孰怯而勇之野宿乆
次孰神而歸之師捷身死孰速而奪之伏枕啓衾孰藥
而殯之旅襯孤魂孰檄而返之生念汝勞死惠汝酒食
汝受而歆之尚饗
　　　祭始祖唐忠臣卲州刺史祝文
惟公文炳日星忠貫金石鄒魯東南開先永式祀有鄉
賢傳有國史重此雲仍敢稽報事兹惟冬至謹以牲爵
庶羞庸申祗薦以二評事六宣義十四奉議二十七評
事暨林氏宗先祔食尚饗
　　　祭豫齋中丞
粤在京師二黄三林兩姓兄弟五友一心公在班行儀
觀都偉尺寸殿庭萬目騤騤秀朗清發玉色金聲温恭
慎宻徳宇天成虎口餘生魚頭舊直受知累朝進陟雄
職三省經略胸中甲兵綏撫鎮定居然長城䋲墨糾違
賢聲章播方引入近而以病告悼念昔遊晨星落落猶
陪杖屨風泉雲壑收靈川嶽人琴俱亡拊膺割裂世道
伊傷公同卲州院䘖並峙堅壮先淪朽裂何恃楚楚蘭
玉先後嗣芳公世之短公澤之長紫峰練辰轊紖云發
觴酒冩勤以告長訣嗚呼哀哉尚饗
　　　祭儲殖庵少宰
嗚呼元醇應㑹竒碩命世譬之麟凰有不一二嗟嗟殖
庵粹徳完名述作備體斯文典刑公始自玉視我它山
不浹旬月駕不可攀葩藻天成一機萬有細入毫毛匠
哲䄂手光怪騰發猶驚鬼神前驅韋桞賈馬後塵情話
綢繆我心我腹意往形忘不隔膋膜凉雨疎燈栁灣抵
足言願孟韓雲龍相逐嶽嶽士望為瞻兩京由公屈伸
人卜太平二十七年中間一面别易㑹難光景流電日
者横禍士夫載罹孰謂狡童吾汝亦知三尺神明人理
可信公老尤竒壁立萬仭海隅天上言念衰殘風雨酸
切廢寢輟餐小大俱年物歸于盡木折山頽文昌夜隕
南来凶問不有月日且哭且疑謂虚謂實嗚呼殖庵其
已矣夫一短兮萬長具完兮獨缺後盖壤兮常留不物
腐兮烟滅杳杳兮夢尋絶四海兮誰知音素車白馬兮
山遙水深寄一樽與萬恨兮月黒晝沉風凄冷兮泪盈
襟嗚呼殖庵言長而意未盡如吾友何哉嗚呼哀哉尚
饗
　　　祭鄭元美郡丞
曰昔先公及公不鄙數世室比分投姻連友契讐經軌
物若有符違論難開解與道為歸敝帚千金楚和缺遇
鋭鈍易酬我乃非據丞㕘三郡有鴻厥聲孰宣其滯而
沮其成訪落起廢曰有後命出雲無心柴桑再請深山
窮谷霞赤雨斑有要仙流烟水之間公病踰載不渉床
褥危論豪談抵掌頓足日者存問頗覺衰羸留情藥物
以杖自随天地一寄生滅彈指物始必終彭喬何恃龜
傳組襲有子有孫斯懐永割脫垢離氛有訣斯文聲吞
淚漬觴豆馨冽以飲以食嗚呼哀哉尚饗
　　　祭困庵
嗚呼困庵子之學可逺至才可大施而器可以顯受其
皆不然意者將優之以山水之福收桑榆而夀金石其
又不然吾不知其指也子一門父子兄弟伯姪駢首青
緋中丞大顯其後仍襲中外又顯地美者力分水支折
多而流弗盡駛物理人事意者其然歟予與子兄弟自
同筆硯及今五十年道相師而意獨至中丞世早猶子
足恃予簡出嵗不數東東必及子之門子来南亦復過
我遴幽搜勝遡高寒而臨逺碧非子不樂也雲庒寄傲
子多以疾辭弗赴予謂子自愛太殷然體果重行歩果
難年後予而先老予戯曰子熟矣盖箴之也嗚呼孰謂
其止是耶子始病弗及知有告者曰誠病誠病予亟視
則証已亟又視又亟至竟弗治嗚呼子嫁娶俱畢孫亦
長子無欠事予懸寄兩㓜子猶未抱孫予之所短子之
所長子目可以瞑可以無悲矣為子之故廢寢輟餐泪
油油落枕上子兄弟俱去予其益孤矣竟之何哉一樽
子别飲不飲未可知而臂不可把言笑不可聞所見者
僅帋上之容兒孫之踊之哭之哀而已嗚呼痛矣尚饗
　　　祭抱獨郭先生
嗚呼渾朴既散佻巧奚觀吁嗟先生削偽反刓文成在
中𤣥璧紫貝獨月晴峰蕭散物外知白守黒近不偪同
舞雩觴詠有㸃之風詞譜藝林㣲言雅調意觸神迎㑹
𤣥領要散殊有象肢臂猶身百蠺一葉官乆而貧棲鳥
舊林搜竒選勝星霜十移一疾以盡亭育禪代委心奚
疑老成之逝世道之悲吁嗟先生鄉國輕重白日晝𡨕
鬼驕狐縱某賤兄弟少及師門以督以教開䝉指昏浮
窳翔酬不龜澼絖及尾師還叨陪几杖雅俗獨鎮猶㕘
典刑白首相失仰天失聲嗚呼紙上兮丰神夢中兮言
笑長暮兮何晨猿霜號兮鶴夜叫嗚呼哀哉尚饗
　　　祭黄大㕘伯望
嗚呼士貴乎真學貴識臨事貴斷才貴實用而操之有
常世道胥賴焉子重厚少文沉永内定脂詞蠟貌無有
也精警識治絶浮瑣論難徐折一言肯綮開脱臨人出
政守軌則以終身如善藥然利去病堅木優於任載自
計曹及守及㕘大政華問播流肇盜區也至則歛戢承
其後無及焉武昌數月茂著㢘平所見無及焉廣藩風
宣惠溢所間又無及焉右轄累推固將有大受僅以往
者之形吠猶騰厥聲白日青天其誰則信之而决䇿東
邁以從我雲庄子之道則然也孰謂抵潮而病以卒耶
嗚呼子之力可當大事可一面可許友以死鄉國予畏
三數人間耳其竟是耶薄田僅足口食老屋低短風雨
未足庇吾流物品容盖棺定耶皤皤猶童翕翕猶賤子
自有至者亦奚賴彼哉嗚呼易庵予無復子一臂矣孰
重予之哀之甚也世道慟而已矣白日兮晝沉仰天兮
失聲靈風先驅兮凍雨灑塵魂来兮母驚對兩孤兮餘
情嗚呼哀哉尚饗
　　　祭楊石齋乃尊
嗚呼川嶽完醇有厚有清有與其一亦足自名如閬四
陳如井四李如眉三蘓鄉國並峙文聲道望曠視無前
公舉赤幟凝然中堅公起甲科子已先第狀首解魁嗣
無虚嵗伯氏元弼仲氏上卿謝蘭竇桂階戺前盈少師
太師麟袍玉帶錦水榆鄉陶然物外顯允石齋作時阿
衡運猶開徳佐理太平帝念師臣是父是子内法大官
几杖之賜自公之疾疏輙論思帝曰第行朕以醫随自
公訃聞當宁悼惜曰惟舊學朕不汝釋血誠披瀝竟動
宸𠂻弼亮孝理而以奔從卿䕶其行朝速其訃存沒有
耀殊恩異數關西載徳有業有年以植以溉蔚焉㕘天
嗚呼公之責償造物其厚其清其固如是哉某辱橋梓連宷
並登通家情義豈曰友朋于役西川言念傾寫臂未及
交酬我青野㑹合斯難萍水餘臆設位緘詞斯夕何夕
嗚呼哀哉尚饗
　　　祭東所
嗚呼東所命也夫孰安其處孰異其行胡赴胡謝以止
以鳴荅搜尤於殊遇副遂初之素盟還菊松於陶徑曽
染指於鄭羮兩楹之夢竟訣斯生嗚呼公壯而武公亮
而清學惟自得性乃天成稜稜直氣炯炯元精寧還區
而窘歩甘邱壑以陶情嗣音一老樹幟群英方將侣鵞
湖而訪嶽麓招栗里而吊屈平分嚴陵之席而抗堯夫
之衡彼􁀙翼螳臂䖟聲萤爝曷足繫其重輕而死生之
際乃若宿計而預營名無虚士信矣夫俊幸及公未交
一臂感一氣之相投辱尺書於數致詩篇和荅千里郵
置不腆之文又辱公序假嵗月於星纒合㕘辰於一兾
嗚呼伐木絶響白頭如新孤懐逺韻乃復吾珍忽来凶
問月乆乃真山頺木折物脆人陳嘅屋梁於落月寄一
想於丰神窮天之翰截海之鱗附文一奠有涕盈巾嗚
呼東所竟不及見矣其何情嗚呼哀哉尚饗
　　　祭太師涯翁李文正公
正徳丙子冬之月吾師涯翁丈正公李先生訃至俊為
位雲庒以哭訃再至又連哭附小奠我師先生之靈曰
嗚呼我國家河洛効靈人文啓聖鉅儒宿學高詞大䇿
歩典墳而追風雅固已岡連峰出矣巍然而特起者洪
武時則潜溪翁永樂而後則楊文貞公成化及今文之
盛又極矣吾師文正公又特起其時渾厚紆徐無刻深
峭絶之態而油然其光蒼然其色抑揚正變如廻風立
海倐焉砥平良將勍敵優㳺而暇豫又如長江大河滀
之不盈支之千百𣲖無見其縮先生於文盖深矣書兼
六體真行草篆㸃畫韻致宗秦晉而㕘以獨得之妙先
生之於藝亦精以習矣粹𠂻完質離垢而絶瑕含洪䆳
永居以益晦歛焉其若無先生於道徳盖亦純以備矣
少以神童宣入宫荷有殊錫弱冠第甲科不出館職者
五十年在宥宻者二十餘年陟元樞預顧命既致其政
猶給禄終其身嵗時勞問訃上輟視朝卹恩加于數等
先生之遇竒且極哀榮且至矣仁焉春義焉秋生生落
落而莫知誰之為經猷注措顔之所謂大勇者也俊承
誤收迹疏心往僅侍先生者數四丙辰入覲先生曰見
素太迂吾師生何嫌脩一刺門下以去先生時遺俊書
無敢荅解元柄詩来我雲庒謹和付達子来上先生語
哽揮泪者一再始及成禮嗣是和篇往還達還先生出
詩三十首命和和上先生病且甚猶命扶強讀泪油油
曰平生見素知己詩其永訣矣嗚呼謂俊之倨簡荷先
生知愛之深如是耶其忍聞其忍言一尊附奠涕與神
来心長語塞其惡足寄耶嗚呼其已矣尚饗
　　　祭大司馬劉東山
曰聖作物覩雲風景從憲廟出震我公是逢首讀中秘
載署司馬物品一時有風斯下同升意屬懇以驟辭出
㕘大政乃正藩司懿懿中丞經紀河决奔流為馴宣防
爽烈司徒陟佐引疾祈哀孝廟遂公箕潁初懐鷗石猶
凉薦書聮絡帝曰汝行殿我南服三邉震蕩特付本兵
温國入内人卜泰平孝廟勵精圗惟化理寄任老成朝
多君子魚水之㑹一日三宣股肱心腹禮絶随肩孝廟
升遐公慟幾殞力乞遺骸東山待盡蟲妖鬼燐水簸岡
燔烟熖漲黒白晝為昏坎止流行徐值其定翳收日明
天子仁聖公既西下我亦東還過從一宿别泪斑斑青
野回翔交情滿帋床褥何時竟乃罷市繄人無禄喪我
宗臣謂誠可贖言百其身一日公存一日元氣木折山
頽世風委地嗚呼木落兮山秋悵跡孤兮誰留蛇蟠兮
鳥叫下夕陽兮江悠悠嗚呼哀哉尚饗
　　　祭陳如賔孝廉
正徳丙子臘月之望之既見素子林俊之友陳孝亷如
賔卒哭之哀而過焉積五日始強成文具酒饌率弟姪
若子哭而奠之曰嗚呼昔賢命世未嘗不推之於天吾
於如賔即未謂河嶽完靈要亦東南元氣至清之㑹矣
造養深純持行嚴苦斗室危坐以静見天地之心古聖
賢之氣象而澄若止水重若喬嶽盎若春陽若氷雪之
芳潔孤風逺操為世道甚賴昔伊川門人竟無能傳其
學子逰白沙旬日爾爾矣而酷信不移其敏若不逮其
堅苦又殆若過之不規規文字述作以濫附四儒之傳
然使生夫子時得夫子為之依歸當列冉閔之次其尊
徳性其子静下耶棄官為養一十有三年母疾亦疾逝
而亦竟以逝其純孝矣夫無他兄弟一弱息不假五十
八竟終斯子之至完獨欠至厚而亦以薄斯天也易簀
無一新衣官為具棺予為之具殮疏戚賤良逺邇下及
穉弱與其女婦識不識無不為之酸痛天日為慘黒子
之道足信矣子謬兄事我毎過我群疑開解宿疾頓脱
以去子其我蓍蔡我藥石矣餘日末路由今其復有子
耶叔風盡漓猶幸子立赤幟指揮群迷抗頽流之一柱
由今其不復可支矣嗚呼吾世道慟也哭吾私而已哉
尚饗
　　　祭困齋
嗚呼先生方格䆳猶峻聲鏗韻上風長征九宇一瞬决
起榻翅竟落誰收雲居水眠天脱籠囚閒福伊穰脩景
奄促賫是長餘優其後贖輼車晨啓並玊香山𤣥堂漫
漫大化公還嗚呼哀哉尚饗
　　　祭楊志仁少司㓂
惟公儲祥越水載徳關西三書並起二使與齊掀掲高
竒早收遇晩言階落郡一斥誰挽拔尤宣滯連亞上卿
基有後命乃虧其成昔在同官吾汝方格其間猷為不
爽一墨嗚呼公已矣夫文懿在天公侍而逰下土茫茫
木斷山秋嗚呼哀哉尚饗
　　　祭周翠渠
維公卓識偉才人豪天挺孰取記聞曰有要領資深輔
博蠧簡陳編静思瞑索以日以年畜乆而泓出有餘用
海立星回文得機綜若昔前聞艾軒後村超契終詣有
本有文兩翁桓桓勇絶誰繼公皷而前振汛揚厲支詞
詭説由意折𠂻竒正互出壯夫之雄鳥倦雲還脱屣一
面猶取校讐皓首筆硯白雲誰和誤引同聲相逐雲龍
四方以征昨嵗之夕歸休有夢豈曰其然斯文之痛兹
夏之孟壺山其頽鄉國共疑繄公其歸嗚呼公可謂全
矣謂命維八謂夀維九謂學有後承委盡胡有嗚呼哀
哉尚饗
　　　祭澹軒弟
正徳戊寅八月十九吾弟澹軒待學既晩食頃而卒中
證甚竒及亥氣絶嗚呼痛裂矣前一日約汝雲庄自随
辭夜四鼓報至亟回比中道得訃嗚呼痛裂矣六十年
兄弟幽明俄頃入門浴櫛易衣矣嗚呼痛裂矣前六月
待受死今汝又死二兄一弟能乆存耶嗚呼痛裂矣汝
未有子猶幸有遺腹意天之意也予立遴為汝後以主
汝喪汝子生與遴兄弟相依以立忍淚為文與三兄五
弟諸姪設奠與汝長别嗚呼已矣夫痛裂矣汝有至性
順事吾父兄家之蠱皆汝獨任義之舉皆汝相成焉出
入深林長谷觸突猛噬無苦也渾永鄭定遇事若宿搆
徐出一言而决斷不失和處疎戚賤良有恩意樸約寡
與成有家公府無汝之面人不知吾弟也要門子姓無
復賢汝者惟嗣事循襲未即如教有此倉卒然汝兄在
可瞑目矣嗚呼痛裂矣我望汝送我顧送汝耶意長言
短心腸如割不可以書矣嗚呼是訣矣痛裂矣饗之哉
　　　祭山齋母林太安人
維靈柔嘉維則幾頴内含言歸蒲坂于水之南儷徳食
貧城是三徙力不遺餘健夫是似二雛孕淑叔也麟皇
門户有赫不顯其光郎䘖使秩封章詔命望九真還目
酬心應某忝令子徐郭心期生芻一奠黒風辛悲嗚呼
哀哉尚饗
　　　祭張羅峰都憲
惟公渾完内植晶彩外彰蚤收甲第遂試星郎隠發機
投事若宿搆崇城言言邑險誰右豸衣象簡攬轡澄清
提封千里于我温陵尹寺移權解綬東去木髙風揺既
乃終遇明州載守聲烈無前大㕘斯擢中丞繼遷南征
壯猷召虎是似奏膚三錫天子之賜東南財賦經度自
公利孔搜剔乃陳乃紅帝曰勞臣若金汝礪宸注垂勤
一疾短世交逰氣義千里如期設位緘辭倍昔以悲嗚
呼哀哉尚饗
　　　祭方與義
老友見素林謹因族子有禄郡丞之便附祭于故友瓊
郡郡伯桐城方公之靈曰嗚呼維公神清鬯朗頴厚所
鍾柔彼金石角其蛟龍釁起言階黨人斯籍帝諒貞臣
竟薄其責尋尹劇邑載刺大州聲先實副風宣惠流帝
曰珠崖汝其予守小决大聞無取牽揉氷寒玉潔晨夜
在公擾馴訓敕仁及兒童乃服誰舍乃舂斯輟陸絶水
斷斯月何月素車繫戀言赴無期一尊既奠老泪交頥
嗚呼哀哉尚饗
　　　祭泉山翁
惟公道槩裕穆機神淵穎一落其芒不有畦畛詞林養
望粹質完聲青宫柄受司成二卿乃長銓衡乃司留鑰
豈曰北門自陕之托四星踰次貝錦聿興于樊于榛于
彼青蠅天開日明言諒忠愫峻秩其還𡨕飛奚慕瀼濵
風月杜曲桑麻皓首述作其書滿家笋出蘭立甲科四
世青緋繞環膝無餘地貞松古栢秋水精神考徳問政
晝乏停賔複席繼燭言歌擊缶聨絡緘題猶筆無茍川
岳淑厚繄公其專穹階上夀福極無前山立依然斗瞻
非故惻雨鬱雲素車往路臨文飲泣迸涕交頥夷清惠
和世風則醨嗚呼哀哉尚饗
　　　祭楊都憲母
惟靈玉雪其質金石之精柔儀正色體素含貞梅實未
仁鸞影孤照遺娠茫茫形影相吊凱風寒泉有美共姜
于彼柏舟于建之陽惟時艱貞神理所右任咸之妻永
叔之母天夀竒節篤生大夫纉戎元弼嶽降之符晉國
出總贛君徴入母殯在堂斯夕何夕曰有命典曰有卹
章兩璧斯合𤣥扄世長子烏啞啞寒猿幽咽青霜長松
千古斯烈嗚呼哀哉尚饗
　　　祭鄭直甫
正徳庚辰四月乙丑歸司徒主敬姻友鄭君方湖之襯
予走吊已遡㳺仙溪矣不及撫棺以哭憐視其未晬㓜
孤悵然自失亦悲以疾矣八日癸酉乃強成文遣子適
詣几筵職其奠事告之曰嗚呼屏山在仙寔惟崑崙乗
時應㑹乃生東園維岳其神維帝其祉為漢上卿為周
内史隆遇躋極方湖載光是父是子于興破荒亮質闓
性霽儀豁度鵰鶚風塵驊騮道路材高晩售首白猶郎
盤錯開解發硎干將物化循環完福斯忌田荆一萎競
爽二恵介也又弱慘懔奚堪日斜鵩舍輼車載南山有
遺鍾善有遺積後之嵗年梧竹森立走吊相失老泪如
傾一尊遣奠特百常情嗚呼哀哉尚饗
　　　祭章楓山
嘉靖紀年二月又十日丁酉見素子過我老友楓山翁
先生之門哭而告曰嗚呼道有界畛時有機綜鳯衰麟
踣飛走啽弄居醇守樸吾道不孤柴桑方格易洞門徒
一代完人兩間正氣立懦亷頑大雅風味白首時化彷
徨艱貞言屬世責(當奸人搆亂公對人/□許某可時寄聲焉)幸遇聖明存問
疊稠斯生斯日既老既病收焉以寂嵗隂殘燭弱子拜
前寒落可念悠悠蒼天昔也何来今也如夢一老不憗
遺典刑之慟
　　　祭孫徳成宗伯
正徳巳夘六月寧庶人叛江西都御史孫公一川死之
七月寧擒又明年新天子嘉靖更元贈資徳大夫正治
上卿禮部尚書賜𦵏祭録其二子祀之洪城友人見素
子林俊道杭具香帛酒饌遥祭焉嗚呼自古亂賊之雄
盜竊神器必隂嫉所不可制之人故始為緩謀中為種
禍而終則甘心焉意恃此以風驅雷迅鼓之而無前曽
不知鬼禍其盈天助者順徒足激忠憤壯剛志使我衆
如虎彼賊如䑕䘮首敓氣滅其無日矣賊既賊公容知
擒賊以償公者固公鄉人耶斯天意也公神不死萬古
一公而賊灰逗揚使販兒弱子唾轞車而甘賊肉者所
至如市一再嵗正典刑焉死顧公榮敗亦無賊之辱矣
方是時飫賊之餌右賊以遏公奏緩賊之討以貿易神
器者生如公死耶聖人出世公烈益彰所以贈公𦵏公
祭公祀公而録公之後者薦及嗣至諡亦尋舉焉俊氣
義公同首觸賊怒天幸卒不死而公死焉斯所以義公
慟公言切意詳嵗月遷改于斯斯奠其有待矣嗚呼哀
矣哉尚饗
　
　
　
　
　
　
　
　
　
　
　
　
　見素集巻二十七
欽定四庫全書
　見素集巻二十八
　　　　　　　　　　　　　明　林俊　撰
　　題跋　　雜著
　　　跋存齋稿後
予嘗恠賈生王通李觀諸賢不及見其至有私恨焉天
地間不賢者何限賢者顧夭以死謂天誠無意是人其
未可知也今觀進士王公彦恭有感矣公在諸生以氣
節勲業自効詩古文駸駸頴出聲震業光名流推讓假
之夀其轟烈俊偉與世相無窮無疑也而僅與顔齊夀
幾于郊之窮得一第而不沾一命又弗逮乎詹以死然
其道已信于友售于時其遺稿已克傳于家其孫啓已
世先業有古行為名御史嗚呼古今人夀者何限荒榛
斷莽澌盡而無餘者亦多矣其諸為夀不在夭不夭也
　　　題五賢遺像
予從二泉邵先生始得拜觀諸葛武侯陸忠宣司馬文
正范文正韓忠憲公像畫史杜瑾所圗也五賢傳志詳
焉李閣老西涯翁摘其要分録于左揔跋之盡矣予獨
慨賢才之遇之難也奉天䝉難聽贄既追仇盡言逐如
棄梗徳宗時也韓范同時柄用中外跂想其勲烈而群
小不悦毁言日聞竟罷竟請外司馬為相已病天下共
惜之予謂司馬不死相亦不終熈豐諸人固在也武侯
三顧而起佐帝胄圗恢復專不失禮行君事而國人不
疑炎祚幾熱而將星隕非天歟二泉托志忠雅識䆳而
養充當天惟純佑聖天子興理唐虞之時終其遇而不患
不盡其用其在茲歟
　　　恩命録後志
上世有門䕃例明堂郊祀等恩有冊授制授勅授贈封
之典故甲族顯融無間綸書玊語複疊而駢蕃國朝大
臣三品而上録子官㫖授在内三年成績得封五品而
上與誥下與勅一品三代二品三品二代四品而下一
代八品九品本身進之路狹故並美少錫之難故寳藏
為特重上宰泉山先生今録俊得拜觀焉先生尊府撫
州贈上宰公而下祖孫父子三世第進士前後荷褒寵
誥十七道勅八道祖若妣六道父若妣八道先生若配
九道子主事君庭㭿若配二道林世稱徳門毓和凝祉
至先生尤盛問學淵委識䆳而養充休休焉至方若圎
至勇若怯温燠若可親而居中栗不可柔知先生者容
亦淺之知先生也廣平介而狹莱公大而疏先生兼其
美而㑹其迹泯然者也先生在司成久上念之一嵗三
轉官識者猶以為當朝夕贊天子訏廟謨張主國是留
都位置非官宜夫人論至公也抑徳必世世盛恒理耳
安世之賢人莫竟其説仁傑再世有莫知天道之所以
然先生作述無愧焉恩命稠疊非倖致而然録之昭上
貺也揚世美也迓續來休有隠望焉
　　　題陳一䕫太守像贊後
右大司㓂旴江何公所作陳高州西潭像贊西潭粹雅
精博頽然一儒者平生制作尤盛於詩可傳示後世無
疑者旴江贊不及盖舉其重言耳旴江與吾鄉從吾彭
公並擅時名而量稍異從吾博大旴江方整不當其意
不少假顔色蒞属尤嚴獨於西潭體貌若此視其贊可
以知西潭矣三復起敬謹識其後歸之
　　　題朱二守送行卷後
莆郡稱文獻蒞郡宿多鉅公近時尤楚楚可尚或曰守
南郭王公賢也故寅貳皆賢予曰固也朱君士容先南
郭郡丞者踰年有孝子劉閔者君首詣之延教社子弟
分月餼以給其母有巨盜江者任俠樹黨殆不可圗君
擒殪之植良艾奸政之大無踰此君盖自得之南郭慎
許可序文獨致重公其亦有所試矣
　　　跋張東海小草千文
成化間張汝弼東海卲文敬半江蕭文明海釣皆以草
書名半江海釣皆自謂當北面東海一時學書群宗焉
東海天趣逸發筆力豪宕其大幅尤佳小書未盡其妙
也詩信筆可傳播偉然一代人豪為時宰所忌僅知南
安吳僉憲出示此巻展玩之餘謹附于左
　　　跋夏太守育才家譜後
遷史記大夫世家譜之作昉此宋歐蘓譜率為士夫所
宗吉之隴州夏氏譜又㕘互而廣加詳焉斷自虢州為
世缺所不可知盖不可妄附以失本實此公敬甫諸君
子脩譜之意今延平郡伯育才公訂成者也譜傳所載
文莊公而下凢如千人圗系無聞者亦間有焉嗚呼崇
韜拜令公之墓識者譏之蔡京之裔不敢目其祖直附
忠惠譜雖系世次子孫亦可感而興焉郡伯公廉實忠
恕有時譽令公忠惠夙有志者俟其成續焉
　　　菊跋
菊之華五色獨以黄稱韓魏公謂黄華晩節意凡菊皆
然非獨黄也公本月令者也秋之季月菊有黄華菊黄
為多從多而論抑秋金也金之品黄為上季月土也土
正色為黄菊木属而具是二行從其上從其正以黄稱
歟未可臆為之説是賦一素一丹又莫知其指豈以寄
耶素其質而丹其中耶抑適情立象因而賦之不可知
不可知然竊嘅焉霜風揺落是菊以孱然數尺之榦與
剛貞之梅後先以承晩匱亦難矣
　　　跋李西涯墨蹟
成化間李西涯以文翰擅聲翰林吳匏翁稍後出與並
蘓長公稱書象人形歐陽率更貌寒書徑刻正如其貌
予謂文亦然涯翁澄潤故文極清永書晉法也匏翁雅
醇故文極渾重書蘓體也皆逼真者評者謂逸少東坡
書皆晩年後工二翁𢎞治間書精爽尤不可及涯翁是
書其龍駒鳯雛初年時也已自如此門下士林俊謹題
　　　題淳熈贈黄知稼告身
右宋孝廟郊祀恩贈通直郎黄沃故父尚書考功貟外
郎致仕公度為朝奉大夫者也先是左丞相虞允文罷
鎮蜀死右丞相梁克家曽懐葉衡相繼罷故闕龔茂良
淳熈元年十一月李彦頴二年閏月俱㕘知政事三年
十一月赦㤙四年四月告下故具名六月龔為曽覿黨
謝廓然所劾責放英州矣朝奉公號知稼黄旗樹屋應
夢而生譙樓紫氣公遂大魁天下陳正獻公魁亞龔年
十四在榜中紹興戊午也公獨位不過郎莆在宋五狀
頭徐官至尚書陳鄭登二府吳大理少卿亦惟公位獨
下然不濡跡姦檜完名純節正獻公相頡頏諸公間有
慚色士之顯當時而名後世其果區區爵位之赫然者
哉公裔孫廷宣解元世䕶舊物襲新綺而加池潢之捧
以詣其舅氏俊公裔孫甥也盥手披閲志于左方
　　　李長者誥勅跋
李長者宏封侯賜額誥勅理宗景定所予似道首相䘖
名在焉按秦壊溝洫而水利興然皆有司之事熈寧初
安石導神宗興利始詔諸路勸誘脩陂塘圩隄議功旌
寵長者起民間有事木蘭是詔也當時蘓軾所論劉摯
等所疏程昉等之淤田利殆不勝其害獨長者陸海百
里與離堆鉗盧相無窮故樂道之因附安石髙竒起事
為宋擾之始又惡夫似道之相宋無日矣
　　雜著
　　　鸚鵡翡翠解
滇之西多鸚鵡群千百以飛啄松子林頃之且盡土之
夷腊之執弹而臨之應弦下以死其一嘴爪如丹毛五
采錦以絢夷求生致之羅四面數日乃得得則架而懸
之飼以榖若黍而通之語言以購重直即翡翠者䧟以
機矰繳中則利其羽而肉棄之因感莊生鳴鴈韓子二
鳥之篇而重太息焉彼均羽毛之異而夀夭殊者其用
異也易之則亦云爾宰物者之為翠累亦誠悲歟抑固
材而死也鵡胡為耶食人食言人言以隳誤人事生亦
良贅矣
　　　舟神紀
蕭晏公者名善水江之舟多祀焉昕夕撞鼓磬為樂發
必告止必報牙日必祭風雨盜竊現恠物必禱焉舟人
窮寧死不復神恡一進止失據市酒實甌肉實盆拳跽
蒲伏道罪過縷縷以紓神怒成化甲辰予謫姚州倅附
客舟泝洞庭目感且䙝心厭之一日颿遇風疾駛柁師
弛柁職罔共舟觸灘狶突撼頓益膠弗可解栧數艦俱
絶予謂登若貨器勢易與弗能從也夜虞盜寘道里費
神間逆盜懼弗檢也再信衆如予言果脱走謝神予適
往收費衆誤為禱也曰公舉瓣香如響因以謝予予不
顯為辨嗚呼惰而膠輕而解人則云然神奚怒奚功也
亦豈瓣香能喜况未必然耶有大于是者得予言而從
之庶幾乎其無惑以理矣
　　　䑕雀對
有髙其倉而儲者群䑕下食之不得上飽以暍死其一
困猶生守倉奴得之四足而釘之扟細荆而詰之䑕瞑
目短氣死復蘓首若自服口唧唧若伸辯狀鄰叟善滑
稽紿奴曰吾能通禽獸言䑕有所訴奴曰何訴曰䑕亦
毛而族耳馬牛犬豕以其用也食主人之食䑕賤生無
所用亦天地間具物耳耳目口鼻何異馬牛犬豕饑食
渇飲為欲同情也主人不憐而與食盜而食為辱亦甚
矣以㣲命博一飽暍死肩並主人不相憫而相罪多見
其忍也夫雀翼而飛百什而群鬼入而神出耗主人之
食亦衆矣又惡得而詰之奴停䑕羅雀扟如䑕而毒焉
雀陽死鳴悲叟曰亦有所訴曰雀鵞鴈而族耳肉不登
俎豆其無用同其具物天地又同饑食而渇飲有間哉
䑕奚知䑕而不知雀也雀可死䑕亦可死獨雀死乎哉
䑕曰吾之群無汝之多疾飛逺逃無汝之便雀曰吾棘
棲而野食不得已而食主人之食入其羅主人之子籠
閣粒飼撫而愛之有愛汝者乎穴墉穿牖破衾敝帷喫
紙涴書翻盆倒盎使主人食常廢匙卧不貼床席吾盜
雖多其取厭顧出汝之下䑕奚雀之連䑕則語塞雀曰
無憂吾汝之腸費亦良尠矣奴亦以用而食主人之食
飫口撑腸刺齒捧腹携挈群侣倒卧林樾而屋頽弗支
垣敗罔飾畦蔬㕓禾荒死枕籍然猶異菓先嘗嫩雛潜
炙削分隠錢匿丈謾石以私其身圗而肥厚其妻子耗
主人無䑕雀倍耶奴嚼齒髮指臨之甚威既而思曰吾
過矣遂釋雀與䑕澡身浴徳窮智役力先主人憂而忘
其妻子之急寒不知衣飢不知食出入戴星風雨不得
息不再嵗屋堊如新垣補就宻桑梓屯雲稷稌蔽日莱
闢庾陳主慰家實專倚隆毗群奴莫加焉方悔雀言之
晩揖隣叟而謝之叟曰是紿也吾借以風耳夫吏于公
者皆奴也胥史厮役皆雀也盜䑕也盜之害下於胥史
厮役而取厭于吏盜尤甚治盜而不先胥史厮役蔽也
不自治其身又何治於胥史厮役哉奴曰甚善書以為
吏告
　　　馴虎解
廬墓孝子之自致非常也售偽者往往舉馴虎與白烏
甘露為例以為孝徴夫昭昭人耳目事猶假自文如近
世元臣白鳩白鴈舉朝有詩可盡信乎抑為誣猶近也
虎遶屋越垣卧廬側容有之容知其馴耶手而撫之揺
尾帖耳如犬之服習投之食張口而授耶制虎醫虎虎
服罪志恠者也渡河之對抑誠偶然者周公聖人也驅
虎豹而逺之何彼勞而此之逸也近虎為莆患一捕獲
之二虎又為患又連捕獲之朝令而夕竒應何神也記
成化時虎亦為患懸重賞致之連獲三十虎噬者不獲
二年乃獲又何其滯也所謂偶然者無信耶噫斯生人
之幸不幸也曰然則紀之者誠神其誣耶曰信及豚魚
是類也以立教也不紀無以勸化不紀無以勸孝君子
寧受人之誣而不忍絶人子自致其親之善
　　　郭巨辯
巨埋兒有諸曰慈孝一道也世無虧慈而能孝者參飬
晳毎食必問所與與孫尤人情母愛之矣咈所愛非順
也况忍之逺之已過矣况埋之耶母繼有孫之問欺可
乎告之可乎難為巨之詞矣使母痛其孫以吾故恨死
悲巨貧不食死難為巨之書矣春秋以趙盾正卿不討
賊書弑巨弑母矣母固無恙巨不得厚孝以絶父子之
倫矧無後亦禮所謂不孝胥失之矣殺子事君殺子事
母歸一也巨與鄧攸事頗類議者不以右攸則不得右
巨矣曰然則何以紀曰巨孝有之得金容亦有之掘地
非埋兒也曰然則丹書足信乎曰尤無謂好事者將神
巨於孝不知説之邪陷巨於惡教天下蔑倫巨始也作
郭巨辯
　　　毒虎解
㳺洋縣萬山中竟以虎廢食土之毛者利之猶時阨于
虎若永之蛇然無能易者也正徳戊寅虎乳二子益酷
閃形貿跡風至而鬼藏率徙踰一舎獵師至無所覔山
落嗣以虎告獵師至復無所覔居人患之約蓄信毒虎
虎一日噬蔡氏僕主率鄉之人逐之虎釋僕去已數肉
虎口矣以為廢物遂議啖虎以特脱鄉禍刲其肉實信
寘釋所虎食之盡果死或言二子亦死意未然也後數
月無虎患人功蔡氏予曰虎之毒善矣非處僕也僕固
賤人耳非牛羊豕例也人不幸食於虎瘞其餘猶足一
慰奚至割肉而盡委之虎耶嗚呼何斯人之重不幸耶
曰然則毒虎非歟曰牛羊豕則是人則非虎之死有自
忍亦有属矣作毒虎解
　　　俟軒解
俟俟之也易履之九二曰履道坦坦幽人貞吉上九曰
視履考祥其旋元吉皆泰之地故繼之以泰君子行法
居易以俟天也徳成君用之學至君求之我無預也而
命之天者自至有俟之象焉故曰俟聖賢立言垂範以
善導民而不欲利誘之斯意也其不然固有俟而得而
不得亦恒多矣藝俟穫而食也而未必得食俟蚕而衣
而未必得衣俟之身有終於不遇俟之子孫有終於索
然而不自振命有定有不定也有定而無不定其在我
歟故曰學者為己謀利計功淺乎其所尚也夫徳俟其
日新學焉俟其日益以造髙明正大之域得則喜不得
則惕惕然以悲懼來者之無多而光隂過鳥之不足恃
俟之至也姻友陳君玉光先侍御居易公佳子居易公
俟之身不獲矣俟之後之人叔氏郡伯石峰君副之矣
君又副之説者擬之二方夫得之在我而又得之在天
得所俟者作俟軒解
　　　泣麟解
馬圗龜書文明之符也夫靈氣之鍾人與物共之伏羲
神禹執其機馬龜宣其應感聖人之時為聖人出也周
之時鳯鳴岐山矣而文王繫卦周公繫爻辭河圗大昌
武王訪道得洪範而洛書載顯吾夫子何時也姬徳衰
賢聖之君不復作世綱人紀蕩蝕無餘在圗為否為剥
書咎徴六極時也夫子猶有望夫行之端鳯至圗出深
有兾而不符周公之夢遂絶矣由是假行事於魯史以
脩春秋以言誅亂賊而正王法授為邦之意於顔子重
其寄於淵也而擎天未力一臂先失淵蚤死人之麟先
踣矣麟胡為乎來哉胡為而不踣以斃于鉏商之手哉
人靈於物聖人靈於麟夫子畏於匡伐木削迹於宋於
衛厄於陳蔡盜蹠幾不脱虎口者屢矣麟胡為而不殆
楚狂知鳯之衰夫子必知麟之非其時及禍哭麟哭囬
也傷道以自傷也始感麟而生終感麟之斃以絶均不
遇也抑夫子素王也麟感素王之時為素王出而文成
方至與韶成致鳯無異夫子賢於堯舜麟何亞於龍馬
神龜五畤之祀出而改元麟雖遇何指哉
　　　木蘭閒劇
木蘭病夫今之怪民也畫史鄭玉濬圗其像陳黄門方
壺樹石之人與境備矣見素子素知之素忘之也詰而
語之病夫何泮渙爾濩落竒崛如是邪儲汝精範汝形
館汝過客溷一駿於深售與二鳥之光榮籠囚羅致弗
樂也白駒皎皎孤鴻㝠㝠而任而真素鷗野鶴海上之
風雲繡峪蒼崖山間之月日挂索抱甕草衣木食局下
氣高心長歩窄孤請劒於百懐與舉旛之一力填海奚
情集木若失在當時表著敢厯一堦若叙述數君子又
悲夫無徑之可入繆嘗學埋輪倣運甓憂係希文病竊
君實可望焉不可至也雪壑往夢烟邱疇疾隂風晝寒
使我心惻嘅吳蓴以孤往撫陶松而自適何望乎頴水
箇瓢東山兩屐已矣乎病夫朝菌露槿是人也月榻雲
龕卧隠少室神逰東所意往方石奉時化以周旋與身
命而俱畢病夫曰是何有于是吾忘我矣
　　　題以吉巻
吾家御史中丞兄季子以吉御史學古道陽明子既告
之矣因屬就正於予予耄懶茫乎無得也然樂善予性
也况鄉耶况同林氏耶况中丞予道義友莫逆無異兄
弟固子視而愛之學古道固幸而輔掖之矣夫古故也
已然之迹也善樂者必按譜屈伸俯仰綴兆舒疾惟所
用之善毉者必按方表裏虚實升降補㵼惟所用之故
樂節而藥用神師曠秦緩其無能易也夫聖者視天為
至也故曰聖同天賢者視聖人為至也故曰乃所願則
學孔子未至於賢又以賢為至也故曰學顔子之所學
躐而求君子之所病也道至孟子而著至朱子而又著
希聲絶響超見獨識意領而神㑹若是其難也朱子鄉
先進也以吉以朱子為至朱子學焉吾家江陵邵州忠
義之祖也嗣先嗣宗又孝義之祖也以吉以祖為至其
假外求哉昔張魏公巍然物望教南軒以仁義忠孝古
聖賢自期其後南軒友朱子博約詣妙遂厠道學之傳
中丞諸子於以吉尤竒愛其教以吉當不異魏公不知
相博約有如朱子否也夫無其人有其書有其心焉耳
矣人則固在也速効鋭進中道而止與偏而盩事君子
者弗由也吾於以吉隠乎哉語以吉語達也
　　　聨桂族範
凡林子孫父慈子孝兄友弟恭夫正婦順内外有别尊
㓜有序禮義廉耻兼脩四維士農工商各守一業氣必
正心必厚事必公用必儉學必勤動必端言必謹事君
必忠敬居官必亷慎鄉里必和平人非善不交物非義
不取毋近聲色毋溺貨利毋親喪不𦵏細行不謹毋信
婦言傷骨肉毋言人過長薄風毋忌嫉賢能傷人害物
毋出入公府營私召怨毋奸盜刁詐飲博鬭訟毋壊名
喪節災已辱先善者嘉之貧難死䘮病疾周賉之不善
者勸誨之不改與衆棄之不許入祠以共綿詩禮仁厚
之澤敬之戒之毋忽
　　　家範
吾林子孫父慈子孝兄友弟恭夫義婦順内外有别長
㓜有序嫡妾有分子弟有學貧難相救昬喪相助各治
一業毋干外事毋好逰逸毋學賭博毋近聲色毋渉勢
利毋信婦言毋及人過立志必希文為學必仲晦居官
必閲道處鄉黨必彦方自期婦女必貞潔必勤儉必絶
淫妬臣不事二君女不嫁二夫以共綿忠孝之澤敬之
戒之毋忽
　　　跋孝友堂巻
族弟賢卿稱孤時髪未緫身無所棲無所恃為衣食力
學以基母養以均飽其二兄令而歸僅市小屋磽确田
數畝合群從食之夫孝友植綱常而匡世化者也重所
由出固也又重所同出難賢卿之境又難也古者子弟
分以業而責成功時其入而量出之故可繼可乆緝貞
規垂令式五世十世百世可也
　　　孝友堂跋
李賛皇疲一生於平泉草木之間其遺戒有壊一草一
木者非吾子孫不知草木之不壊所以速李氏之壊也
予素不畜竒物安取敝敝然護植之勞與觀者之酬應
哉善立家者孝友維屬數百年吕榮公崔山南兄弟子
孫之盛可槩也賛皇移戒于是安有洛陽有力與梨園
别墅之取者哉詩曰謀之不臧則用是違吾閩憲使寧
川周公公儀堂名孝友取三家家法為維屬地者噫得
所貽矣
　　　懐諸老二十六詩小引
正徳癸酉端月二十又四日華亭定庵曹先生夢俊以
玉盂及編次國朝典章合五經者一帙遺先生覺而報
曽孫生先生詩志喜録以遺俊正徳丙子夏也先生詩
素名筆精入妙人品又素高八十五嵗人辦此三絶尤
世獨見持示子姪傳觀之至不可問冬之季始還寘架
間得之甚幸時久不作詩未敢擬和挾逰木蘭偶和得
助喜二詩又得夀先生二詩又得夀䆳庵楊先生二詩
暮歸文惟近時林下大老深相知與跡疎味合承相念
者謝先生方石張先生介庵劉先生東山儲先生殖庵
皆已古人而山斗巋然可望不可即者未能已尚慕離
合之盛積數日又得奉懐木齋謝先生守溪王先生楓
山章先生洪洞韓先生休齋沈先生九峰孫先生二泉
卲先生絅齋戴先生西泉曹先生與自述各二詩用道
遥臆與吾衰之感而詞氣蕪索重學落之悲名徳素心
今皆安在哉是月五日燈下某志
　　　鄉飲酒跋
養老虞夏已然鄉飲酒義周備矣所以免於人禍也政
教之本也仁義接者也明尊長養老也故民知敬讓孝
弟立而國家安聖人制之孔子曰吾觀於鄉知王道易
易也漢鄉三老著在令甲逮顯宗始勤臨雍之拜我聖
祖徳音渙頒守臣祗服焉禮讓為國乎何有近惟故事
殆不足訓矣
　　　題宋太祖擊毬圗
此陳董學峰湖家藏宋宫中本也元錢舜舉得而臨之
其筆勢圎熟神氣飛動為畫家獨品宋太祖太宗而下
人誌之第不書何時事意未稱帝時也君臣同逰故不
若是䙝守信昭輔進固武流普謀國元臣與主對鞠失
君臣體太宗觀鞠體亦非是責善父子難帝固英明主
也自馬蹶悔獵言固易聽重以普帝所重耶昔韓退之
諌張僕射擊毬以人馬勞佚夀夭為喻唐僖宗自謂擊
毬狀元優人石野猪曰恐堯舜為禮部不免駁放普無
愧退之無愧優人耶為責偹惜之
　　　題䆳翁贈幸庵巻
少傅楊䆳庵公起神童壮猷茂學宿徳鴻聲功華夷而
表儀朝著幾先孤舉今天子虚懐以待璽書存問使相
屬卜泰平起公屢屢焉公厚吳文定公劉忠宣公李文
正公尤道義許與者也公贈彭幸庵翁詩西涯去後誰
知己南有素翁北幸庵翁精忠駿節舊徳元功予不誠
類也然亦繆公知己贈予詩有古道百年君與我之句
昔昌黎友東野予東野為類君實之於景仁翁殆景仁
過之抑郭有道河南友李元禮汝南友黄叔度吾夫子
友子産於鄭於衛友􁑞伯玊有道䆳庵未甘北面而尤
於夫子願學也吾二人四子何居謹幸庵翁請質焉
　　　跋趙松雪柴桑書畫
陶靖節先生白描小影凡十四書事跡如之相傳元趙
文敏公手作李龍眠本也畫格書品筆勢圎熟要非文
敏不能近世士夫家往往得之是本貳司㓂吾友顔公
梅田襲藏本也或疑畫本之多要非真本予謂政不必
真也二公底裏故異文敏對靖節寧無愧容敢附手墨
以備書前懿繪處士逸像如此者謂無一真亦可也
　　　盡我箴
　族子以吉乞告歸復起為御史来求言作盡我箴與
　逹與輅誦之
形化散殊萬彚一我我具天地參焉維可御氣囿情坊
心繕性廣厚高明仁義中正脩辭立誠窮理盡敬博約
㑹通慎宻鎮静體生者徳任道者身臨深履薄若對神
明維實維有歉焉若虚我恒不足人若有餘毋曰人畏
曷先畏已澡刷彌縫緝熈敬止毋曰責人而忘自責譎
處隂籌醜好奚擇我盡吾我稱物平施如度之度如衡
之持我盡吾我乾健坤順日進無疆動益以巽我盡吾
我貞固弗貳素位而行夷險一致我盡吾我人縮我先
不我者天任其自然
　　　阜俗三義
廵撫都御史林為阜俗事竊惟王政之大養生復性送
死而已然官府事泛難於徧施鄉曲情親易以時叩預
備有倉未足應朝夕之求郡邑有學未足周鄉閭之化
近關有漏澤未足使偏村下聚各歸於其土今立三義
示爾齊民胥勸互成禆我官政表厥之典三全具録一
盡特書幸毋自沮以鼓舞大化㑹歸我皇之極(盡一義/者官為)
(扁一義之門二義三義稱是社/無富家數户朋舉扁曰義社)
一義倉照得江西預偹雖設事頗具文常平甫基官乏
糴本足應緩急尤屬義倉其割羡餘置别庾六百石四
百石量力而為一斗息二斗息視貧而定使同社絶生
塵之釡均舉火之家不償者不借既死者量免倘樂備
千石尤利博一鄉庶社倉祖仲晦之謀不勞官本義倉
溥九韶之惠可厚民風善無不報義在必行
一義學照得江西家攻儒業尚阻困窮囊澁學金竟安
愚賤懋建義學賴爾社人其延學行名師訓誨子弟館
資師贄專出本家口授經承泛及同社使貧家有育才
之幸無學課之憂學成資以儒服進于官庠倘師專較
利則主另擇明庶劉允廸義學嗣爾古風萬石君義門
允多名士世間好事毋讓人為
一義塜照得江西風水賈禍拘忌停喪佛法流誣循習
火𦵏仁及枯骨義塜是圗城居者量市近郊鄉聚者相
觀平阜擴數畆便地惠合社貧民序列深𦵏表志氏名
使生得近隣死得近穴倘仍助棺之費益加積善之基
庶陳向漏澤禆𦵏朽之周文危禎義塜賛掩骼之吕令
天惟佑徳里是稱仁
　　　禁約民害
廵撫都御史林為禁約民害事訪得江西商民輻輳軍
校淆雜有等光棍喇唬專一生事害人如蓼州等䖏牙
行經紀結黨合群得過者把持行市故阻客貨賤攬而
貴賣名曰屯船貧難者哄弄孤客故尋事端掇籌而混貨
名曰簽大㑹串同舖家瞞騙客錢名曰打夾帳傾銀匠
上梅刮錫名曰畫絲抵搭沉鉛灌銅名曰包皮吊角校
尉強買貨物包取脚錢把持河岸名曰把頭軍快指以
廵邏私通盜賊詐害平人名曰綽露水在途争鬭群兇
助打名曰傍不忿提買貨物抵換原銀名曰撮包子秤
尾抹膠黏帶碎銀名曰黏乾鵲舖行船家糶賣米榖手
􁀙斗斛名曰打雞窩私結盜賊賤買贓物名曰接短頭
遭風失火搶搬財物名曰趂閧打刼指稱衙門誆詐名
曰撞太嵗停住囚犯打㸃名曰穿珠眼白身衙門營求
勾當名曰野牢子跟随坊甲下鄉提人名曰送喪吏農
承差身死而弟姪頂冒名曰茅鬼問革而隠匿復充名
曰還䰟書手久戀衙門掌案作弊名曰主文攬納官糧
買米私賣乾籌名曰趂倉擅入府第保債勒取信錢名
曰領頭揑冩詞狀教唆索錢名曰掉筆頭偽造印信詐
撥吏農名曰假布政此等民害里長户長社長社正推
奸不舉廵捕廵司總甲小甲容情不拿本合通究縁循
襲之有年恐自新之無路姑記禁約為此示仰前項惡
徒俱要改過自新本等生理應首官者首官改正敢有
仍蹈前非許廵捕廵司里長戸長社長社正總甲小甲
指實呈来從重問發敢有容隠通行追究使風俗還醇
奸偽無托若乗機挟仇報怨罪亦不私廵捕朔望具不
致縱容各民害甘結繳報湏至出給者
　
　
　見素集巻二十八
欽定四庫全書
　見素集奏議卷一
　　　　　　　　　　　　　明　林俊　撰
　奏議二十一篇
　　西曹稿
　　　扶植國本疏
刑部四川清吏司員外郎臣林俊謹奏為扶植國本事
臣節該伏覩大明律凡軍民利病一切興利除害之事
許直言無隠欽此欽遵臣惟君人之德莫大於聽納臣
子之罪莫加於欺罔今年以來災異迭興兩京地震陵
寢摇動日月繼食野熊入城鑒戒之昭莫此為甚而敵
人陸梁犯我北鄙邊氓騷擾戍卒咨怨誠不可不為之
慮也臣愚謂此尚手足之疾耳陜西山西河南連年飢
荒陜西尤甚人民流徙别郡及荆襄等處日數萬計甚
者闔縣無人可者十去七八倉廩懸磬拯救無法樹皮
草根食取已竭餓殍填路惡氣薫天道路聞之莫不流
涕而巡撫巡按三司等官肉食彼土既知荒旱自合奏
取聖裁顧乃茫然無知恝不加意勢至若此尚猶顧盼
徘徊專事蒙蔽視民飢饉而不恤輕國重地而不言夫
物極則變草澤之中禍深難測此誠腹心危急之疾治
之當如救焚拯溺不可少緩者也乃者大學士萬安等
具言將生員人等納米是固救荒之一策然此等欲事
輕齎則彼地空乏買米無從欲他方轉運則困於刼掠
道里難進臣恐緩不及事為今之計宜下寛恤之詔重
欺㒺之罪以收人心即遣才力大臣并科道部屬亷能
等官分齎内帑之財星馳前徃臨清等處聽其地里近
便有運到官糧或鄰封積蓄官為雇車裝運兼程以行
隨在賑濟則未死之餘民猶或可及然臣又有說焉孟
軻有言死我所惡所惡有甚於死者故患有所不避也
臣說一行則可洩天地神人之憤快聖祖神宗之心彰
陛下為聖明聽納之主奠宗社萬億年無疆之休萬一
忤旨禍止臣一身耳臣何惜一身之禍不為陛下陳之
臣聞脩養之說怪誕無徴佛氏之教幻妄無取故其事
不見於堯舜禹湯之世其誣每見於唐宋儒先之論史
冊所稽不可泯也謹按僧繼曉本一憸險小人市井無
賴曩者猥指邪術欺誑楚府及至事敗挨拿却乃竄身
逃罪不圖自新益加縱誕潜住京師多方夤縁誤蒙聖
眷疉賜異恩五尺兒童切齒唾罵敢復肆無忌憚惑亂
聖聰發内庫銀數十萬兩蓋大鎮國永昌寺臣細思之
陛下聰明齊聖斷不為此是必繼曉小人倡為誕說謂
此寺一建則聖壽益綿國祚益昌民命益永邊境益寧
以此啗陛下耳曾不知以有用之財供無益之費國計
且日削矣以陛下超三邁五之資蹈唐憲梁武之轍聖
譽且日損矣下人師師爭先事佛聖政且日壞矣居民
重遷工役不息人怨且日興矣縦如繼曉之言先王之
政斷不為此况萬無是理顧有大害者哉昔衞懿公好
鶴鶴有乘軒者將戰國人受甲者皆曰使鶴鶴實有禄
位余焉能戰夫鶴之好似若未害其失人心尚如此伏望
陛下以類推之臣謂不斬繼曉異日之禍未可言也然縱
之者梁芳也梁芳傾覆隂狠引用邪佞排斥忠良輔之
者驟得美官觸之者動遭竄逐欺罔如趙高奢侈如石
崇數年之間假以進貢買辦為名盜祖宗百餘年之府
藏殆盡家貲山積尚銘不足多所在風擾汪直莫能過
乃復薦進繼曉隂求蓋寺虛耗内財飛語外人謂其極
意不肯為是被陛下逼脅只得屈從是畏天下議已欲
陛下專擅謗耳夫臣善則稱君過則歸已今梁芳欲文
已奸而以過歸陛下即此一事已不容於誅矣且天下
猶身也賢才元氣財骨肉小人疾病也梁芳耗元氣削
骨肉而引之以疾病臣竊為身危之臣斷謂粉梁芳之
身不足償其罪之萬一耳臣德不足信職非言官熟知
自黙可以固位顧乃不自揣量與此二權奸臣抗可否
是猶蝸觸山蛾赴火已不可言智矣然臣惟牛而耕犬
而守走獸之㣲亦以勞而食也臣食於陛下且七年矣
近以年勞復䝉増秩感愧無地中夜以思涕淚交流謂
人主深居九重利害豈能盡知而祖宗在天之靈亦望
臣等以言進於陛下也今内而大臣次而百官以及閭
井之徒亦皆痛心飢民之死欲食梁芳繼曉之肉卒之
不敢以此言進於陛下者所惜者官所畏者死耳使臣
復不言則陛下終不寤祖宗在天謂臣等何如人天下
後世謂臣等何如人秉筆史官必譏笑臣等恐將及陛
下矣昔魏任座答文侯何如主之問以直觸怒及問翟
璜璜曰仁君也君仁則臣直向者任座之言直文侯悅
使璜召座迎為上客臣不敢過望此然亦豈忍懷不直
之言為陛下仁聖之累耶臣誠不畏死惟陛下留神聽
覽熟計而必行之則祖宗之光社稷之福臣民萬世之
幸如臣言非是甘受顯戮以昭欺罔臣不勝激切具本
親齎謹具奏聞成化甲辰八月進疏留中傳旨下錦衣
獄責三十降姚州判官乙巳正月元日星變上悟傳旨
林俊張黻復原職南京用(黻論救者/)
　　外臺稿
　　　全大體以召大和疏
雲南等處提刑按察司副使臣林俊謹奏為全大體以
召大和事臣處逺官不備詳國家事近聞京城内外多
奏災異及南京監察御史姜綰繆樛孫紘等與守備太
監蔣琮劾奏多得左遷者臣聞和氣致祥子思子謂致
中和天地位萬物育今中和之致孰有過吾陛下者而
災異乃爾意者庶官不和之所致耳臣聞有虞之世穆
穆明明故俞不為諂吁不為戅咨者舉者流放竄殛者
不為德且怨今綰等以小事相搆結若此其宅心縱是
處事亦疎臣徃見綰等聞琮言事切直極口歎賞今見
琮行事急迫遂列彈文搆大獄煩聖聰臣雖至愚亦私
議而竊少之矣然臣聞此事亦關大體夫人孰無過顧
大小何如耳琮之過小未足盡言其他豈無有大於是
者乎使皆曰彼言而獲罪吾何敢言則無復有言者矣
臣又聞兩京六部大臣王恕等及科道皆有論救不蒙
采納者臣亦未悉其詳然臣聞綰等事小未足深救其
他豈無有大於是者乎使皆曰大臣科道及素所受知
者不能救吾何敢救則無復有救者矣耳目之司不聞
謇諤股肱之任不見可否事何由正陛下何由知在大
體又何由全也臣望庶官以和者竊以内外迹殊易生
嫌隙嫌隙一生則將來之患恐不可已又恐不知者謂
綰等不以罪去而以言去則陛下之心不顯白於天下
此二大體尤陛下所深計而力圖者也如蒙伏望皇上
斷自宸衷為言官惜為衆論惜為國家大體惜納恕等
之言宥綰等之罪如天之必覆海之必涵丸之必轉霜
雪摧折之必見陽春或論復其官或改任司寺京職則
綰之事息琮之心亦安朝野臣民之心自慰沴氣潜消
太和宣暢朝廷和庶官和萬民和天地之氣亦和而綰
等困心觸罪之餘感恩思過之不暇其成就報稱必有
大過人者此天地父母覆載之恩聖明一大美事臣偶
有見不敢不言伏惟垂納無任欣幸之至下都察院㕘
稱本官素以直言見稱於時今萬里天涯特論及於事
言最切直伏乞聖明量為區處奉聖旨姜綰等已發落
了罷欽此
　　　陳言疏(此疏進至京為張東白停止/)
奏為陳言事臣荷國恩叨擢前職喜懼交并罔知報稱
經厯之方與官吏軍民父老人等宣說陛下仁孝納諫
任人惕厲憂勤古徃無比聞者莫不欣戴或感激涕下
然奉德宣譽固臣之心而補過納忠亦臣之職臣讀史
見前代之君初政莫不精明其後漸自不及蓋人非己
用事非己行又在春宫熟聞利弊譬如棋局正在旁觀
時矣一即大位遂決罷行及其漸也用人自己行事自
己即如當局則迷時矣故私心或勝文過或深言官論
列鮮有能聽而必改者故始則明終則否始則治終則
不治臣觀至此為之惻然伏惟陛下天啟神聖英武聰
明堯舜之君誠不是過安肯蹈此然勤始怠終亦臣愚
之一慮也且陛下堯舜也臣敢不以堯舜之事為陳陛
下以言用臣也臣又敢不以言自效謹採古書及士論
所同治道所急者撰成一十四事用塵睿鑒事若小而
實大言若迂而實可行伏望特出宸斷毅然舉行若下
廷議恐有顧忌沮抑之處弊端從此不可復矣臣識不
逮人官已踰分竊以身決後日利弊之機萬一少補聖
時死亦無悔為此具本順差謹具奏聞
　計開
　　一親下臣惟上下交則德業成故乾下坤上為泰
　　　乾上坤下為否言交與不交之驗也竊見陛下
　　　即位以來百廢具興惟於臣下不聞引見都俞
　　　未作上下未交堯舜之治恐不當若此竊意今後
　　　文武大臣及翰林科道部屬等官日召數人便
　　　殿接見或賜坐賜茶論學論政或論古人盛衰
　　　治亂之由務使情洽意孚然後命退引見之際
　　　仍令科道翰林在旁糾詰奸佞來朝方面知府
　　　亦或賜問不惟可以養德性通民情感人心聖
　　　躬精神自爽血脈自通而壽年於萬矣
　　一師古臣惟圖治莫先於為學為學莫要於師古
　　　古人之書於治道要且切者莫如說命旅獒無
　　　逸數篇乞命中書謄寫置之便殿時加省覽覩
　　　說命則知君臣相與之難覩旅獒則思不役耳
　　　目之好覩無逸則謹憂勤逸樂之辨常接乎目
　　　每警乎心則心益正身益脩而治道洽矣
　　一納言臣惟國家之安危係言路之通塞然宜通
　　　而卒不通者蓋言路通則人君不得縱其欲内
　　　臣不得肆其志大臣不得竊其位小臣不得行
　　　其私是君忌之内臣忌之大小臣又忌之勢益
　　　孤身益危居者非得已而設者為國家也向非
　　　君上知為國家而設而傾心求之霽威待之加
　　　意全之則言官傷言官傷則聰明蔽聰明蔽則
　　　百弊起臣不敢逺舉竊以近日觀之自言官受
　　　撻正士投荒權奸遂縱方術横流天下幾於風
　　　擾府庫為之一空使非先帝悔之早陛下去之
　　　決延蔓數年豈可復救伏望聖明永開言路勿
　　　疑其矯情勿厭其逆耳廣以聽之審以行之優
　　　以處之讒間不移始終如一則言路通而國本
　　　固矣
　　一舉賢臣惟帝王之世禮聘異才漢唐之君亦多
　　　徴辟裨治化敦澆風振耀華夷垂光國史非細
　　　事也切見檢討陳獻章㕘議賀欽僉事章懋志
　　　尚古人行高時輩王恕彭韶等流亦不多讓乞
　　　起獻章為學士欽為僉都御史懋為大理寺丞
　　　盛典一舉海内嚮風羣賢用而治化增盛德崇
　　　而大業廣矣
　　一明義臣惟内臣供事闕庭不宜監軍鎮守近因
　　　言者無識徒痛指其害人以故不蒙採納夫人
　　　品雖殊降衷同得論小善則内臣豈無指害人
　　　則外臣難免然軍校雖便不直掖庭婦女雖强
　　　不㕘戎伍義不當也故夙沙衛帥師春秋惡之
　　　楊思朂平亂綱目議之誠以内臣與政國為無
　　　人辱莫甚焉不然殿師平亂國之美功聖賢豈
　　　有偏惡而反遏之者哉伏乞按春秋綱目之旨
　　　取回鎮守監鎗内臣以杜後議則大義彰而宿
　　　弊革矣
　　一脩文臣惟詔勅文誥所以昭人文動觀聽闗係
　　　非輕唐制悉由中書後以萬樞委積時有滯遺
　　　更置翰林別掌詔勅國朝總之内閣即古中書
　　　之意滯遺之失或不能無竊意亦倣唐時故事
　　　機密重務内閣草制其餘誥勅詔諭令侍講以
　　　下入直分草别選詞藝儒臣如吴寛李東陽數
　　　輩詳加脩飾方送内閣校正發寫仍將各草工
　　　拙以為殿最使之盡心則人文盛而制作純矣
　　一存體臣惟大臣國之股肱進退宜存大體近者
　　　言官論列極言無諱竊恐議者將謂國家無人
　　　貽笑後世取輕四夷非美事也臣意今後彈劾
　　　止槩言其才力弗堪或内多慙德仍下其奏部
　　　屬許科道科道許部属計議可否可則勸留否
　　　則勸免陛下親與大臣商確善為進退勿事姑
　　　息則大體存而公論得矣
　　一養恥臣聞禮義㢘恥國之四維况在士夫尤宜
　　　䕶惜近者臣下㣲過輒撻之廷或下鎮撫遂使
　　　權奸之徒夤縁為虐撻言官有因致死入鎮撫
　　　槩受拘攣恐非待臣養恥之道臣意今後臣下
　　　有過量其重輕或罰俸或送法司問罪仍乞降
　　　旨永為定例若喜怒不常偶有前旨即效古人
　　　封還詞頭之意許承旨官封還伏候别旨毋事
　　　阿從則㢘恥全而士氣勵矣
　　一興讓臣竊見帝王之世百僚師師羣后德讓近
　　　者奔競日熾士習益漓皆由遜讓之風不行故
　　　也臣意今後舉用大臣及方面知府俱令推讓
　　　才行勝已一人吏部案留别用或才優數等奏
　　　許讓官其庶吉士亦令同榜進士互相推讓年
　　　少學優敦厚清古者四十餘人送内閣考選讀
　　　書又令各部辦事三月已滿進士通赴吏部推
　　　讓學行氣節優長百名列為等第呈部詳察遇
　　　科道員缺拔其尤者選補爭求者許該部記名
　　　外選蓋大臣尊而難知同類親而易見舉行此
　　　法庶得實才則遜讓興而風俗厚矣
　　一立信臣節該伏覩詔書各處詞訟除謀逆并盜
　　　賊攻陷地方重情外其餘一應輕重事情類行
　　　原籍官司巡按巡撫問理不許輒便擬奏差官
　　　提勘攪擾軍民欽此欽遵臣竊有以見陛下洞
　　　燭此弊故及之耳逺近相傳莫不欣忭近聞又
　　　差錦衣衛官徃南京體勘人命提取犯人臣恐
　　　失此信於天下又恐竊弄之機或伏於此伏乞
　　　今後仍依詔書除謀逆并攻陷地方重情外其
　　　餘一應輕重事情類行本處官司并巡按巡撫
　　　問理不許輒擬差官違者許科道彈劾則大信
　　　立而民不擾矣
　　一議禮臣竊惟宣聖帝王之師祀典宜在尊崇但
　　　宋欲追帝廷臣請罷禮不可也我朝祭用王禮
　　　近加天子禮樂夫國學朝廷遣祭用之可也郡
　　　縣祭出有司豈宜僣用且舞具而樂不全豆加
　　　而牢不設名在實亡神靈豈享臣意今後國學
　　　如今禮其餘悉令如舊則大禮正而義例明矣
　　一正法臣惟祖宗律例内官與文官有為贓私貪
　　　酷一體科斷為民充軍成化年間刑官附權變
　　　亂成法朦朧奏允内官不分贓私等情俱擬還
　　　職奏請及至得旨多坐貶斥遂使恩出刑官怨
　　　歸朝廷且知禮者固不為移玩法者因而無忌
　　　是私之實害之也臣惟陛下動法祖宗必首正
　　　此而兩京言事無一能及伏乞今後内官為事
　　　仍與文官一體科斷則舊法正而刑罰均矣
　　一實録臣惟祖宗時纂脩實錄翰林降調者多得
　　　取回恭惟憲宗純皇帝在位二十四年盛德隆
　　　功際天極地止令現在儒臣纂脩恐或漏遺切
　　　照侍講謝鐸前太子洗馬羅璟編脩黄仲昭檢
　　　討莊昶或以憂去位或以譛改官以言調職行
　　　高學富史筆優長伏乞起復鐸等原職或陞其
　　　官其已陞官者或依今官支俸與脩實錄則先
　　　烈揚而紀載實矣
　　一宥過臣惟尊嚴之下舉措實艱意外之虞周防
　　　難悉故傳稱赦小過又曰宥過無大臣意今後
　　　官員失儀題奏遺落差别字様若出無心俱乞
　　　原免則聖度宏而人心悦矣
　　　災異陳言疏
湖廣等處提刑按察司按察使臣林俊謹奏為陳言脩
省以回天變事臣竊見湖廣槩属自𢎞治六年十一月
十四日以來連大雨雪二十九日夜至十二月初四日
夜連大雷電風雨卒暴雹霰交作霏霧晝晦雨木成氷
膠結纒綴拆裂震野摧墮遍山谷簷氷盈丈瓦雪數尺
鷹飢附人虎窮入市其他禽獸手可攫取頭畜凍死殆
盡有養百牛不存一隻者有販萬羊僅存數隻者草十
束可易一牛草一束可易一羊死者升斗米豆可買柴
薪涌貴軍民多凍死地方災變誠若非常者鎮巡三司
寧復逭其責哉然刑尤易於召災提刑者按察也總司
者按察使也臣蠢僻昏庸奉職無狀召此災變心切怖
惶雖萬剉其軀不足以償其罪之萬一爾然臣又疑他
或有致之者貴州借調官軍措運糧餉軍苦戰鬭民疲
輓輸都勻之征勢或不得已者斯臣之所未喻也德安
安陸創造興岐王府工役浩繁財費鉅萬民命良以不
堪吉府復增修蓋夫土階三尺古天子尚然矣今之府
第何若耶夫第大則心侈侈則驕驕則踰分徃轍可鑒
也淺而論之第大則難於創蓋而亦難於修葺所居人
少則屋宇寂寞易生疾疢臣恐興岐二府宜小而不宜
大吉府宜修而不宜蓋又宜循寧襄德府故事用銅瓦
不用琉璃及白石雕刻䦨干采集輿論定為著令詔諭
親王咸悉意指則陛下内不失親親之恩外不失愛民
之仁財可節役可省事可繼業可久民怨可消而天意
可回矣然臣又聞直隸河南山陜江浙川貴皆大雪臣
又疑焉夫雨隂也雪雨之隂也雹亦隂也大雪連月且
廣又雹隂縱也雷電不應冬而有不應雪而有不應諸
郡同有隂脇陽急且甚也木少陽也隂脇則氷是皆隂
盛之象恒寒之罰也夫陽為君為德為内為君子為中
華隂為臣為刑為外為小人為夷狄考之桓公八年元
狩元年建昭二年陽朔四年赤烏四年大同十年武定
四年河清二年武平三年皆大雪成公十六年黄初六
年大元十四年武平七年皆木氷說者謂臣用柄刑失
中外戚驕恣小人禍君子外域窺中華之應方今聖明
之世夫豈有此而上天垂戒尤臣之所未喻也陛下憲
天法祖約已惠人太和薰蒸嘉瑞宜集而災變顧爾容
或有由伏望陛下黙而思之博而考之熟而計之采諸
臺閣科道及閭閻草野之言以深究夫致災之原弭災
之實果在臣身則放歸田里以謝天譴在府第則思以
節在臣則思以馭在刑則思以省在外戚則思以保全
在小人則思以放逺在夷狄則思以遥制拔本塞源防
㣲杜漸以制治於未亂保邦於未危則乾剛自奮陽道
自長災異將化為禎祥而天心仁愛庸於是乎在矣惟
留神省覽社稷幸甚天下幸甚臣無任瞻仰感激俟罪
之至
　　　養病疏
奏為乞恩放回養病事准本司按察使林俊闗照得本
職見年四十五嵗福建興化府莆田縣人由進士厯任
刑部主事署員外郎事主事姚州判官南京刑部署員
外郎事主事員外郎雲南按察司副使按察使更任前
職綿力孱軀由少多病加以叢委簿書血氣虚惙中年
髮白齒疎眼昏耳重左手足不便為縮伸迺者朝覲南
還隨在就醫四月終始力疾視事倥偬健忘舉止艱滯
每閲刑書操判筆輒就座鼾睡病勢日增藥力罔效自
惟愚戅偶竊虛名遂為餘論誤收崇階荐陟夙夜兢惕
恒期寡過以仰荅眷遇萬分詎謂疾疢轉罹皇恩莫報
興言及此愧汗交并合闗煩為奏乞放回致仕或閑住
養疴林泉退避賢路天幸少延餘息謹守素力田行歌
擊壤祝聖人壽而艾而昌等因到司隨令醫生馬敬胗
驗疾已深痼急難醫療具結在巻縁係乞恩放回養病事
理未敢擅便謹具奏聞奉聖旨吏部知道欽此本上即
託就醫而還鎮巡固留不可吏部移文追復原任又不
可撫按㑹題本官端謹正大𢎞治九年九月二十日奉
聖旨林俊准暫回原籍養病不為例欽此
　　　辭免就任疏(𢎞治巳未二月/)
奏為乞恩辭免就任事臣福建興化府莆田縣人欽蒙
聖恩陞臣廣東等處承宣布政使司右布政使者仰荷
鴻慈伏深感涕竊念臣畎畆朴忠入深到骨而霜露宿
疾未盡脫身又兼學術行能本無足取豈敢罔循涯分
濫冒寵榮况臣父見年七十臣母見年七十有二桑榆
之景日見衰頽臣之私心亦甚難捨伏望皇上俯察愚
衷容臣照舊在家調治奉養二親别錄賢能用副任使
臣林下閒日歌康衢祝華封與父老道宣聖明德政盡
報荅萬分不勝至願等因奉聖旨吏部知道欽此本部
㕘稱情詞懇切合無仍舊在家養病痊可之日另行具
奏起用奉聖旨是欽此
　　内臺稿
　　　謝恩疏
欽差提督巡江兼管操江南京都察院右僉都御史臣
林俊謹奏為謝恩事臣前厯湖廣按察使廣東右布政
使卧病居家伏蒙聖恩授臣南京都察院右僉都御史
節該欽奉勅兼管操江者竊念臣才謏力綿迹孤性蹇
自惟違分謝譴養疴不謂丘樊荐承霈渥負山知重涉
海增憂帝命俯臨敢直滄洲之便親年踰邁終深烏鳥
之私進止佪惶罔知決擇除扶疾上道於𢎞治十三年
十二月初四日望闕拜叩到任管事外縁係謝恩事理
謹具奏聞
　　　侍養疏
奏為乞恩侍養事臣在憲宗朝以刑部屬謫倅姚州尋
蒙敘復陛下嗣位以來累被收用自惟猥碌荷二聖曲
成深恩盡以至矣勉圖鞭策誓報涓塵臣之心亦臣之
分况邊堠方警如此耶第念臣父母俱年踰七旬氣衰
多病日短深憂諸弟又以祖居少容分移近住朝暮叵
測急仗實難且臣疾疢中罹神力早憊稍留吏事重覺
不支發生濫竊於宸恩淺薄罔裨於人世憂先涕集感
與愧并伏望聖慈俯垂憐宥放回侍親兼理自疾則臣
父臣母臣身茍延一日均陛下之賜臣尚當率先父老
蹈舞大猷彌堅愛國之忠仰聽平邊之頌無任感激勤
綣之至
　　　再乞侍養疏
奏為懇乞侍養事臣近日疏乞侍親兼理自疾事下吏
部例格不行臣靜思之是固未察臣親之誠老身之誠
病才若力誠駑下不足勝重而逺至也夫知父母莫如
子衰與否臣有不知者乎人壽命未能盡百嵗今皆踰
七之年來日恐亦有限不於此時伸㣲分必貽終身厚
悔臣稟受孱弱調養無節無月不病亦無月不藥其又
甚則前年瘧幾死去年患目幾盲今年齒疼痛面無故
風腫右脚痿疾時發神昏健忘事一過即不曉記臣任
直寡儔素乏充養無包荒之量燭伏之幾舂容粹雅之
節厓角顯露徒成粗迹報國素心誓輕於九死而還家
私念顧切於三宜敢冒虛風真成棄物伏望聖慈曲垂
憫宥特賜溫旨放臣致仕養二親理自疾循宜處之分
仰戴恩德山不足高海不足深天地不足儗其形容而
臣未死㣲衷尤望陛下動法堯舜動遵祖宗運初心宣
古意使㢘恥重而始風流恭儉興而末俗革臣躍舞林
屋有餘榮矣無任感激俟命之至
　　　災異陳言疏
奏為災異陳言事臣聞雲南等處地震山崩災變異常
今年正月初一日陜西延安朝邑等二十餘處同時地
震揺倒官民房屋五十餘間壓死人民頭畜甚衆地裂
水涌災變尤異夫正當西北有事之際人心危疑災變
屢作臣竊憂焉夫地震異也水涌尤異也同日異也元
日尤異也朝邑特甚則尤異也變不虛生必有其應况
至異如此者哉臣謂決非泛泛循省可以消此大變者
也考之前古地震水涌皆未有如是之異亦未有元日
者若状類相近漢和帝永元二年則宫闈之應安帝建
康元年則内侍之應晉元帝大興元年則柄臣之應今
宜皆無是也惟兵禍之應光武時則武谿蠻反成帝時
則蘇峻亂仁宗時則元昊不庭方今北虜陸梁久聚河
套兵禍之結已兆於斯萬一制勝無常可憂非細而草
澤之間又保必無相煽而起者乎臣觀近時用費日奢
科差日重人民日貧頗無固志如荆州瑞州九江等處
烏合强徒輕竊名號敵殺官兵况内地人民之苦有加
數倍者乎則不但北敵可憂逺壤内地均可憂也漢宣
帝本始年間地震詔問經學賢良方正之士無敢端言
其所以然宋儒胡氏謂地妻道也臣道也著見如此若
有敢言使宣帝戒懼有以善處則霍家之禍無由成矣
夫宣帝賢君也霍光有輔遺之功有房闥之親小心恭
慎賢臣也謂帝而不念光家謂光之家容有禍耶事不
可料政亦類此則所謂宫闈内侍柄臣者臣望陛下靜
思而善處之未有謹而太過者也他如齋醮之設䙝天
黷神不惟無福實足召災南京蘇州織造花様太巧丈
尺太長松江大紅布太倉洗白布太細古人謂之服妖
費財勞人災或由此至於占役當清冗食當汰工作當
止供應當省賞賜當節儉德當謹逸欲當戒佞幸當逺
賢士君子當親皆陛下所宜留情盡已以脩人事回天
變者也臣又聞華封人祝聖人曰多男子詩歌文王之
德因及后妃之美曰則百斯男今中外人心日願陛下
振振子孫昌有支庶而難於言臣亦展轉久之既謂臣
歸之後雖有忠謀無由自進則終負陛下負祖宗負中
外之望謹昧死僣言伏望密訪臺閣獨斷宸衷如元氣
運行妙於無迹則宗社幸甚臣不勝戰慄俟罪之至謹
具奏聞
　　　録正人以端國本疏
奏為録正人以端國本事臣竊見皇太子殿下聰明仁
孝德器夙成我祖宗聖聖相承立國仁厚天錫𦙍祚固
其所也昔殷武丁為太子父小乙使居民間與小民出
入同事殷祖甲漢宣帝亦居民間其他或涉艱虞拂意
之境故能側身脩行周悉民情裕後光前為守成令主
蓋處境太順驕惰易生未必為福今農畆細民家無十
金猶慎教子以守先業况太子國之基本天地祖宗華
夷之所付託者耶周文王為世子朝於王季日三武王
帥而行之周公抗世子法於伯禽成王有過則撻伯禽
示成王世子之道也古者世子自為赤子固已教矣太
傅在前少傅在後入有保出有師皆選端人與同起居
出入使日見正事聞正言行正道左右前後皆正人也
春誦夏絃秋習冬讀入東學上親而貴仁入南學上齒
而貴信入西學上賢而貴德入北學上貴而尊爵則親
疎有序長幼有差聖知在位貴賤有等入大學承師問
道退習而考於太傅太傅罰其不則而匡其不及則德
知長而治道得矣身為儲君與國人齒讓執醬以餽明
有孝也步行中樂明有度也逺烹宰明有仁也皇太子
年踰幼學趨向大幾正決於此而多處宫中少就外傅
古人之教恐未宜然夫教所以愛之擇正人所以教之
也正人古意存焉耳得古意則可行古道成古渾樸之
俗今東宫講讀侍從諸臣皆陛下所登簡廷臣所論薦
必多正人有古意可委重然百司庶府山林隠逸不可
謂無其人臣所略知則禮部右侍郎謝鐸太僕少卿儲
瓘南京光禄少卿楊亷其庶矣乎其資序不合實行可
取有二人焉致仕按察副使曹時中渾厚澄瑩粹然春
風人無賢不肖皆服其為人華亭人也華亭張恱清慎
人謂時中過之張弼善草書人謂又過之今年七十一
嵗尚作蠅頭細字其精爽可推也處士劉閔恭慎醇粹
孝行高古日無二粥身無完布而處之裕如臣莆田人
臣每見媿畏不暇劉大夏徐貫等每拜其門知府王弼
齋所必迎致曰對劉君鄙吝自去詞藻雖不逮其為人
而德宇道風人自難及臣謂禮致時中為宫臣閔仍布
衣入侍更勅内閣吏部翰林院科道精訪純德雅望之
人使同起居必能涵煦薫陶有所裨益異日成就當大可
觀且天下後世仰知大聖人所為出尋常萬萬此臣所以
獨出意見不自為迂者也臣又惟聖躬立教之本夫不邇
聲色不事遊畋勤問學納諫諍親君子退小人畏天威重
民命誠孚九廟孝徹兩宫身教至矣然古先帝王暨我
祖宗雞鳴視朝與羣臣終日接見詢民情講治道在深
宫極少不黷神不佞佛不作無益飲食服用至朴而無
華誅罰爵賞至公而無私故無纇德無疵政無倖位無
遊食無遺賢用節而國富化洽而俗阜成此陛下所夙
勉以作式東宫者也臣愚且病二親衰老日望還山常
思古人江湖廊廟有餘心焉不揆煩瀆少盡忠益區區
未已之心尤望陛下留念嗣息未多及以西北邊事為
意其大小臣工有以率直積忤而才猶可用物論猶歸
如周經許進楊茂元輩人乞亟収録蓋棄之於彼無損
用之祇益聖德耳是亦教皇太子𢎞雅量容直言一端
也臣無任勤懇戰慄之至謹具奏聞
　　　薦賢自代疏
奏為薦賢自代懇乞休致事臣拙劣蠢庸過蒙收敘力
綿任重能謏位踰常思蹀血塞垣陳尸闤市報天地大
德萬分而意長分短疾病交攻抱尸素之深慙憂死亡
之無日仰惟人君用人隨才器使而人才效用亦顧所自
處何如耳可禆人國則竭忠效勤終于位可也其未然
則委分明志引而歸亦可也故仕盡致逺之材而歸亦
不失知止之義臺閣丘樊各止其所而德讓之風成矣
方今聖人在位君子滿朝猥如臣流奚足比數爰自視
臬已乞卧家固非邀前譽冀後收也承命勉起良事君
之小心引疾決歸亦行已之大分若猶顧盼徘徊竊恐
孤恩玷節士夫失氣廉退道渝臣雖索莫飢頽諒不忍
心如此也伏見河南按察司副使陳壮浙江按察司按
察使朱欽及臣前所論致仕副使曹時中謹潔懿醇亮
直高古風猷滋茂道宇夙𢎞臣誠逺立下風非徒追步
後塵舉以代臣詞義允當如蒙乞敇吏部㕘詳議奏簡
命一貟代臣前職賜臣致仕歸還田里則陛下之德上
同於天而臣以人事君之責亦少副矣林莽餘息當日
歌天保祝聖人壽無疆此臣拳拳無已之情愫也無任
激切俟命之至奉聖旨吏部知道節該本部題稱本官
才行俱優衆望所歸方當嚮用之時而屢陳休致恬退
之志固為可嘉但起用未久等因𢎞治十五年四月初
九日少傅兼太子太傅本部尚書馬文升等具題奉聖
旨林俊不准休致欽此
　　　災異疏(𢎞治十五年七月/)
題為災異事據南京新江口操江把總指揮張彪等呈
𢎞治十五年七月初三日暴風猛雨江潮湧漲將在港
灣泊戰巡船隻吹擺顛頓矛移纜斷致將軍人劉牛兒
淹死㸔浮橋官常昱飄流撈獲其餘自救不遑原額戰
巡等船三百四十隻内除一百四十隻沉溺浮水原不
堪用四十八隻南京龍江提舉司聽造俱不開外堪用
操演數内八十六隻磕損一十一隻吹打過江纔方尋
獲篷板什物多半損失僅存五十隻什物亦多不全見
今水操在邇不勾撑駕并教場將臺一座崩損神鎗牌
垜二座演武等官㕔廂房共三十一間插鎗房官軍窩
舖共一百七十五間内外牆垣三百六十七丈四尺俱
各倒塌厨竈門隔屋瓦亦多損傷大小樹木三百六十
八株倒折等因到臣又據南京西城兵馬指揮司呈開
前項月日被狂風將新江口近年官栽柳樹吹倒九百
餘株縁由前來案照前事已經節查去後今呈前因除
㑹議各題外查得近該禮部題備天下災異縁由咨行
臣等照奉欽依内事理欽遵脩省臣伏見𢎞治十四年
南北慘寒殊異南京本年十二月二十八日雨雪交下
雷電中震𢎞治十五年夏雷聲迅猛二次狠擊不下五
六十聲轟天喊地雞犬鳴號人馬顛仆間有震死者五
月二十九日半夜雷電大作疾雨翻江垂及黎明平地
水深數尺牆垣淋倒幾半至六月初十日始消七月初
三日怒風怪雨變勢尤異房屋揺撼瓦石為飛或云風
力正暴地亦同震彼時魂奪魄散真的莫辨然房屋牆
垣誠多欹倒舟船人畜誠多覆沒江潮誠沸溢樹株誠
根拔稻苗蔬果誠損傷人心誠憂惶災之所被上太平
下鎮江可駭可愕而南京尤甚若有為而然者損壞房
屋不計其數樹株根拔奚止數萬而壇廟陵寢傳聞亦
有數千餘株臣目擊心計此地何地此日何日此災變
何災變天心仁愛祖命諄複意者屋之震其疆宇之鎮
定外攘之先告歟木之拔其根本之滋培内脩之黙啓
歟是非臣所能臆說也臣病廢餘息一日官使義當自
實新江口控扼江淮重地而水軍實我太祖高皇帝開
基制勝之師軍聲遥震國勢深闗奈晝操夜守特甚艱
難而計脫倖更多存羸弱貳粥尚窘於支持五兵難責
其鮮利且水操江平方及出港風靜方敢開船一嵗率
無幾日交鋒不越數銃身命浮寄何水勢之習􁌫武藝
生疎何兵威之猛烈况今船隻房屋損壞數多操守乏
備道路寒心如蒙乞敇南京工部將前項船隻房屋一
面勘奏一面造脩仍將揀選送補改差撥跟在逃等項
官軍專責南京兵部科道驗差官清理毋容衛所紛更
每班仍輪流一員親詣㸃閘一次務使弊革令行兵精
額足每季具㸃過見操送補改差跟隨在逃數目題知
及轉行守備并臣等查照庶事有專責緩急有仗縁係
風雨損壞戰巡船隻官軍房屋及處置操軍災異事理
謹題請旨
　　　懇乞休致疏
奏為陳情懇乞休致事臣素薄行能重罹衰疾累乞休
致荷蒙聖恩未即賜允者退自省循益深媿恐誠前驅
之可冀安後策以何辭捫心循牆由暮達旦陳瀆則近
激隠忍則重欺然臣事君猶子事父情不自盡仰愬而
哀鳴無但已也今日明時也陛下聖主也僉都御史又
雄職也逢時遇主而領雄職必賢則榮不賢則重以為
辱臣固有以自知矣臣外貌雖未甚羸一身無處非病
耳目欠清齒牙常痛腸胃燥結手足麻木其最苦則精
神惛憒臨事健忘元氣久虛寒邪易入藥不離口病益
切身是以心雖欲前力已罔逮况臣性局誠下恩遇己
踰充位赧顔豈終逃於厚議陳詞委分容少激於頽風
此臣所以展轉深籌必欲以去為報者也伏望聖恩哀
臣勤悃特敇吏部放臣致仕以畢殘年安恒分不勝至
願縁係陳情自實懇乞休致事理謹具奏聞𢎞治十五
年九月十四日奏十一月初一日該本部題奉聖旨是
林俊不准休致着上𦂳前去巡視地方欽此
　　　申乞休致疏(𢎞治十五年九/月二十四日進)
奏為陳情申乞休致事臣是月十四日自陳無狀懇乞
退休實封登途悸不自定忍負生成之素自安跅弛之
歸臣五心勞熱臟腑袐結血氣枯浮内感每作於虛煩
末疾特艱於行步㕘觀弱症懼迫盡期所以夙夜憂惶
力求丘首不自知詞激可憎者也臣官無劇務禄足逮
親人論間容國章稽逮有服在位亦胡不可縁臣才故
如彼病今如此歸既有詞出竟亡補臣之道進不如退
我陛下曲成臣之恩與臣進不若與臣退臣所以披瀝
胃腸冒干宸聽必求得請不自知詞瀆當罪者也臣蒲
栁脆質首怯風霜而葵藿素誠特加畎畆惟望隆嗣述
廣延接以上纉祖宗垂不可易家法以消弊始則非特
歸日之心亦既死之願伏望俯納蕘言覽臣前後二疏
特敇吏部放臣致仕以養疴殘日埋骨故山不勝感幸
謹具奏聞
　　西巡稿
　　　勘都御史韓邦問疏
欽差巡視江西等處地方南京都察院右僉都御史臣
林俊謹題為脩政本以弭大盜事節該欽奉勅江西賊
情重大兹特命爾前去巡視彼處地方爾至彼廣詢愽
訪深究事情先將都御史韓邦問有無誤事不職情由
從實奏來欽此欽遵臣訪得巡撫江西都察院右副都
御史韓邦問性度寛洪儀宇閑肅官能粗効政體具諳
事偶缺於闗防初曾生謗慮難周於假托久亦自明雖
瑞撫諸賊重欠袪除而南贛數年却多停妥祇因立心
多畏行事尚同風望少頽臺綱未振在俶擾之地似或
未宜若清簡之方誠猶可用臣又惟今日江西之事急
若潰瀾而巡撫之官艱於拯溺非得震撼不回通敏無
滯者鮮克有濟伏乞聖明俯垂裁處縁係地方事情及
韓邦問係節該奉欽依從實奏來事理謹題請旨𢎞治
十六年二月初四日少傅兼太子太傅吏部尚書馬文
升等題奉聖旨是韓邦問待有相應地方調用林俊改
都察院右僉都御史著巡撫江西地方換敇與他欽此
　　　　勘知府王瑭李復貞疏
題為脩政本以弭大盜事節該欽奉敇江西賊情重大
兹特命爾前去巡視彼處地方爾至彼廣詢博訪深究
事情先將都御史韓邦問有無誤事不職情由及知府
李復貞王瑭有無貪酷害民實跡從實奏來欽此欽遵
除韓邦問另本具題外臣訪得江西所属饒州府知府
李復貞性局寛縱廣信府知府王瑭性局慈祥俱不為
酷但李復貞溺愛少子恣其出入自由外多浮議偏信
吏人任其縱横無忌下曾歸怨綱維欠整節目亦疎其
審編均徭派徴物料罰脩公廨等項頗有分頭侵尅之
疑雖人言難信贓跡未明然委少㢘白之聲自昧公平
之體王瑭防範不嚴被盜官庫彌縫自免重失人心公
罰假脩蓋之便多費奉承民訟持可否之瑞每懷猶豫自
涉嫌跡委斂怨言所據各官似難重膺郡寄再履仕途
中間人品等差則王瑭尚有休致之告亦有保留之詞
衆心之情偽難知一身之進退可錄臣又訪原任臨江
府今調廣東肇慶府知府吴敘行事刻深律身解弛繆
張威福之勢虐焰薰人詭立德政之碑怨聲載路人命
每興於訟牒姓名重列於彈文衆怒羣咻至今未息采
諸公論呉敘欠謹之名尚居二人之右伏乞聖明裁處
縁吴敘係更調官李復貞王瑭係節該奉欽依從實奏
來事理謹題請旨
　　　定禄米疏
題為定禄米以蘇民困事據江西布政司呈奉巡視衙
門批老人徐本潤等呈照得坐派江西各親王禄米每
石納該銀壹兩陸錢郡王府禄米每石納該銀壹兩叄
錢思得本處米價每石止該銀肆錢伍分實難辦納近
例親王禄米守巡官督同長史兩平收受郡王禄米有
司倉收受本便反難情願親王禄米折銀壹兩郡王將
軍禄米折銀捌錢布政司交納轉解等因奉批布政司
議處查得江西各王府禄米先該巡撫題定則例每年
有收徴銀壹兩薄收徴銀壹兩貳錢又該户部題據耆
老王清奏稱陽曲等府禄米每石要銀叄兩題行各處
俱收本色親王原有官攅者布按三司親督長史官攅
兩平收受郡王禄米無官攅者照舊於所在有司倉另
厫收受又該户部題該巡按河南監察御史題稱伊王
奏討光陽王禄米於本府倉收管索財害人該部題行
仍舊河南府倉收貯及申明通行禁約又問刑條例王
府禄米本府官員内使旗校管荘人等干預撥置折收
銀兩多收米麥索要財物者旗校人等杖罪以上發邊
逺充軍官員内使監候奏請發落輔導官及布按二司
守巡官縱容不舉并府州縣聽從俱㕘問奏請降調俱
經題准通行欽遵外續該監察御史周進隆題稱江西
各王府收受禄米每石用銀壹兩陸㭍錢小民困苦要
行禁治該部查㕘節次題准事例立法非不周詳垂戒
非不明切但王府地方司府等官既畏懼而不能阻違
巡撫巡按亦推避而不肯究治官校肆其侵害無所懲
戒小民受其困虐無所控愬又經申明前例題行嚴加
禁約及行巡撫巡按體念民苦用心訪察㕘挐問發務
臻實效等因題准備行欽遵未久今奉前因議得王府
禄米已有前項節次題行事例深為嚴切但納米本輕
民稱不便納銀加重民稱願納必有牽滯難納之處又
查郡王將軍禄米每石見今折銀壹兩委属過重呈乞
定處等因到臣案照前事已行議處去後今呈前因㕘
看得各該禄米見例應收本色據呈却稱每石收銀壹
兩陸錢或壹兩叄錢見米時價止銀肆錢伍分據呈却
稱每石願納銀壹兩及捌錢以壹兩陸錢而論正米壹
石該用米叄石伍斗伍升五合五勺有零是親王禄米
嵗額壹萬石嵗支叄萬伍千伍百伍拾石有零以壹兩
叄錢而論正米壹石該用米貳石捌斗捌升捌合捌勺
有零是郡王將軍禄米嵗額壹千石嵗支貳千捌百捌
拾捌石捌斗有零誠為太過民何以堪恐事例雖行奸
弊未革其江西各郡王將軍性量臣不能知淮寧益三
府殿下委各寛大賢明豈不上體聖懷下恤人隠但王
府位嚴地禁難伸控訴之門官校器忌迹嫌難施彈擊
之力以故小民欲逃刑而免累甘就重而捨輕度以事
情豈真得已其欲由布政司轉解正欲杜索害之源臣
又聞親王用費重大委與郡王將軍不同伏望聖明篤
念親情俯隨民意特敇府部從長計議將淮寧益三府
禄米并郡王將軍禄米酌量等第定銀上取聖裁著為
常則備行江西布政司遞年徴收足色銀兩寄庫或每
季或每月長史司給印信領状差官前來領進各府官
攅量為選撥别用名缺暫且停補庶事無掣肘民得簡
便若必拘本色恐似虚文再令送收恐仍前弊縁係定
禄米以蘇民困事理未敢擅便謹題請旨
　　　處置缺少糧料疏(𢎞治十五年十/二月二十六日)
題為處置缺少糧料事據江西布政司呈照得本司所
属每年額糧共米二百七十三萬一千六十五石有零
除起運兌軍南淮倉折銀折布等項共米二百二十五
萬四千石外存留數少嵗收比與嵗支禄俸月粮之數
尚欠米一萬七千九百餘石而奉例减免九萬五千四
百石及口糧等項支用尚不在内以致官軍俸糧僅勾
八個月其餘月分無從接支又本司所属每年明出里
甲銀兩共銀五萬九千七百九十六兩年例派辦黄白
蠟牲口皮張等項一應物料并鄉飲祭祀科貢孤老等
項一應公使俱各在内扣支各項物料天順六等年派
該銀二萬五六千兩成化十七等年派該三萬七八千
兩𢎞治十二年泒該六萬七八千兩𢎞治十四年派該
九萬二千餘兩嵗出比與嵗用尚欠三萬二千二百餘
兩遞年拖欠并鄉飲祭祀等項支使尚不在内那東補
西借甲填乙事窮計促莫可支持近又户部奏差郎中
前來守催遞年拖欠折銀共四十三萬三百六十二兩
四錢有零小民賣男鬻女不勝痛切今本司庫收貯僅
該七萬七千三百八十六兩有零而益府又要修蓋非
神運而鬼輸勢須加賦己民窮而盜起言可寒心况養
兵弭盜之時尤省斂惠民之日前項缺少糧料本司無
從區處合呈定奪等因備呈到臣㸔得江西數年為因
賦役重繁致民為盜殺人放火流刼鄉村挺刃操戈拒
敵兵快告捕更遭其荼毒剪除復肆其陸梁以故被害
鄉民含忍不告所属官司畏罪不言履霜豈漸蹈虎可
憂夫息盜在安民安民在輕賦而月支欠米嵗辦欠財
委無區畫矧欲起愚民感動之幾尤當昭聖明寛恤之
典查得嵗運淮安米一十七萬石每石正耗雜用共該
米一石七斗南京倉米四十七萬石每石正耗雜用共
該米一石九斗遭風剥淺搬運實難先該𢎞治七年𢎞
治十一年俱因地方災傷奏行户部㕘稱南京米每石
本色止值四五錢脚耗使用却倍節經題准每石折銀
四錢解南京户部收折官軍月粮又𢎞治十年該漕運
等衙門題准𢎞治十一年江西兌軍米四萬石淮安米
六萬石每石連正耗雜用折收銀六錢免運太倉官民稱
便今江西饑窘比之各年相同而盜賊猖獗倉庫空虛
糧料缺乏比之各年尤甚委無别法利在通融但四錢
恐至虧軍彼此須求兩便伏望聖明憐念地方特敇户
部從長計議暫將𢎞治十六年十七年十八年三年南
淮糧米每石正耗雜用共徴銀六錢淮安照數解太倉
南京倉每石作四錢七分解南京户部各收折官軍月
糧扣出餘銀一錢三分存留布政司作數每銀四錢准
米一石補支本處官軍俸糧并凑辦各年各項物料再
有不敷另行議處南淮糧米三年之後照舊派運本色
則徴收省於常時而民輕便折支過於本色而軍樂從
運軍免漕輓之勞糧長無解納之費俸糧有應月之備
物料無積嵗之逋蓄積不殊公私如故賦雖不加用可
暫給其經久之計尤望陛下軫念邦本節縮財源一應
派辦務守祖宗舊額凡百用費務循祖宗故事則財賦
自無不足若根本弗究省此加彼均為失人過取倍徴
尤非得策民窮財盡患將有不可言者矣縁係地方事
情及處置缺少糧料事理謹題請旨
　　　地方災異疏
題為災異陳言以裨政治事據江西按察司呈准本司
按察使周南闗准總司闗抄奉鎮巡等衙門㑹案前事
移闗㑹同都指揮僉事戴賢左布政使林泮議得瑞州
府地方近年以來盜賊蠭起隨捕隨發合無按察司每
年選委僉事一貟分巡南昌道徑帶家小前去專在該
府分司居住兼理兵備督捕盜賊請敇一道不註職名
以便更替合用隄備官軍於南昌前左并袁州三衛所
千百户内選委二員帶領旗軍一百名給與行糧機快
於上高新昌二縣分撥二百名與同官軍及高安縣機
快常川操練遇有盜賊生發合力擒捕一年滿日將行
過事蹟獲過盜賊起數造冊繳報與前項官軍俱照例
更替其湖廣長沙府瀏陽縣醴陵縣與新昌接境盜賊
事發徃徃逃彼潜住因無統属難以責成合無前項府
縣賊情一事聽南昌道分巡官節制調度其餘事情悉
照舊規庶便行事等因具呈到臣隨吊原行文卷查得
先該兵部題該監察御史周進隆奏内一件專巡守以
安地方事欲照福建汀州建寧事體於僉事内專設一
員住居瑞州𦂳要去處分巡兵備而分守官員一般挈
家小與分巡分住新昌靖安等縣專理盜賊錢糧等項
一年滿日更替等因該部查題咨行鎮巡等官㑹行議
處縁由在卷臣親到該府㸔得所属高安上高新昌等
縣南接湖廣長沙府瀏陽醴陵二縣北連南昌府奉新
靖安二縣溪深山峻俗惡民頑强盜委多以故監察御
史周進隆所奏各官所議將南昌道分巡官請敇一道
不註職名輪流齎捧帶同家小前去瑞州府居住時常
上高新昌等縣巡厯整理兵備督捕盜賊其湖廣長沙
府瀏陽醴陵二縣賊情一事許其督理若有故違聽其
提問委属停當其布政司分守官貟數少常兼别道難
以分住亦合量其一年之内半年在上高新昌奉新等
處徃來行事則豪惡知警錢糧易完而奸盜自息但欲
量撥南昌前左并袁州三衛千百户二員軍旗一百名
給與行糧輪班跟隨操練一節臣博詢該道該府各縣
官貟并父老人等俱稱官軍數少遇急既難濟事平時
徒增騷擾虚費行糧深為無益查得該府三縣原定機
兵共一千六十名俱該通判甘文紹督領輪流操習巡
捕及隣境袁州府萬載縣臨江府清江縣南昌府奉新
靖安武寧豐城新建等縣俱有機兵并瑞州所属各鄉
村原該編有大户鄉民壯丁佃户家人等項名數在官
平時團聚本村防䕶有警隨同官兵策應自可制賊保
無他虞所據官軍似不須撥伏乞聖明裁處縁係處置
地方及災異陳言以裨政治事理謹題請旨
　　　褒異舊臣疏
題為乞恩褒異舊臣事江西建昌府申據廣昌縣報𢎞
治十五年十二月二十二日本縣致仕刑部尚書何喬
新病故看得本官敭厯中外完節始終致仕十有餘年
足跡不入城府聲色貨利素不嬰心著書立言老尤造
妙誠為中朝耆望名世碩臣縁本官與刑部尚書彭韶
吏部侍郎葉盛人望相同合申乞照彭韶贈太子少保
葉盛諡文莊事例奏請贈諡及賜葬祭以快人心等因到
臣行間又據江西布政司呈同前事查得何喬新妻夫
人呉氏先於本年二月病故已經奏差進士林魁督造
墳塋本官丁憂回家守制行委該府同知沈景督造外
臣聞何喬新與彭韶先為刑部属官並負盛名積官俱
至刑部尚書彭韶忠亮懿醇何喬新貞方恭慎又各儒
術精究吏事熟諳得古人之深以同任天下之重當時
言完德純名文學政事節槩皆属心焉及位序已極請
老歸榮識者猶以不盡用為歉疏起者再四彭韶沒有
贈有諡仰悉我聖天子優異名德盛心然彭韶學有經
緯道適中和危言峻行㢘問貞風文有也正有也忠與
節與恪與清與憲則又有也其視葉盛學行同而事功
過之葉盛得諡文彭韶宜無所靳况追贈都察院右副
都御史吴訥諡文恪南京吏部尚書魏驥諡文靖彭韶
實足並美嗣休又宋臣歐陽脩諡文忠范仲淹諡文正
論者謂彭韶正色立朝先憂為國生今之世無愧古人
歿而易名宜亦近之不知定議之時何取惠安之義舎
大録細不類其人不足服中外之心為後世史書之信
今何喬新之死該府兼舉彭韶官階葉盛文荘事例為
言似亦有未慊於彭韶之諡而欲求畀何喬新以文者
或疑彭韶何喬新非出翰禁不得諡文不知諡以責名
實公是非聖君賢相所以右人文昭信史而風動士夫
者端亦藉是况吴訥魏驥葉盛近事甚明而李時勉先
諡文毅曹鼐諡文襄文安後各改諡文忠著例厯厯可
舉者哉此臣所以不揆狂昧特為申請伏望陛下褒崇
舊德特隆何喬新贈祭開壙之典仍敇翰林院㕘詳臣
奏揆以公義將彭韶再議與何喬新果合文正忠獻貞
宣恭肅憲恪諡法具議上請聖裁易去彭韶惠安舊諡
庶名實允符臣工胥勸縁係褒異舊臣及改諡事理謹
題請旨
　見素集奏議巻一
欽定四庫全書
　見素集奏議卷二
　　　　　　　　　　　　　明　林俊　撰
　奏議十七篇
　　西巡稿
　　　撫處王武等疏
題為修政本以弭大盜事節該欽奉敇江西賊情重大
兹特命爾前去巡視彼處地方爾至彼廣詢博訪深究
事情嚴督所司設法撫捕務令盡絶凡有興利除害弭
盜安民良法悉聽爾便宜處置欽此欽遵行據江西布
政司呈准分守南昌道右㕘政王綸咨抄䝉巡視案驗
即將王武等親自省諭本分農業毋再懐疑執拗搆黨
召禍弟姪手下嚴加禁約不許指以捕盜妄拏平人報
復讐怨誆擄財物姦騙婦女燒燬房屋非對賊陣務在
生擒不許斬首且王武等名不在官性猶近野羣居互
長則禍釁易生私食盡公則人情難久陽訶隂䕶黙奪
潛消必有可乗之機善處之術㑹議通呈等因㑹同南
昌道分廵僉事王純親自省諭王武等本分耕種不許
多集無賴生事擾人招尤唘釁外議得王武已故房兄
王再瑛始雖為盜尋亦革心自首助官擒拏首惡致被
逋誅餘黨讐殺七命後王武率先兵便效順竭勞前後
斬獲一百四十餘人今又聽撫求哀宜加善處合行瑞
州府知府周津通判甘文紹将王武弟姪手下一名名
研審真的年貌籍貫異省者資給衣糧查發附近者省
令農業生理但王武住居與吳城相近孤懸賊壘肆衝
賊路而吳城又當髙安上髙新昌奉新交界之處合無
吳城築立官堡髙安輪撥機兵一百名同上髙新昌各
縣捕盜主簿輪差一員住彼提督各給行糧常川操守
一季一換王武地方再立民哨止許招募五十人王武
為哨甲弟姪王昌王宏并手下姚惟髙五人為哨手每
手管九人一人為非九人同哨甲覺舉違者連坐俱聽
官堡鉗束無事幹家有警聽調朔日赴該府望日赴該
縣呈逓甘結聽候發放其工雇之資每年哨甲六兩哨
手四兩哨丁三兩將已決並監故賊首鄧遲八李昌三
周申三等舊遺田産查勘明白近者撥種逺者兑換名
為哨田止納正糧之外不編别差量其嵗收以足前數
倘有不敷或支官錢増置或僉均徭津貼仍自髙安直
抵新昌每二十里立一鋪舍編僉司兵修理路道使文
移絡繹公私經行府縣按月查㸃上司不時巡歴或寓
宿官堡就近行事擾習既久性度自馴易荒阻為通衢
薰兇梗為善俗聲迹相倚彼無内顧之憂動静易聞我
獲永終之吉等因到臣隨據按察司呈同前事案照先
據周津甘文紹稟稱便手王武王昌並手下二十餘人
出官聽撫已經宣示恩威嚴加省諭及行道府犒賞議
處去後今呈前因臣看得王武年始二十一嵗兵僅數
十餘人徒以粗勇為賊憚怯自知府劉璣撫恤之厚周
津甘文紹羈督之勤重以鎮巡震懾之威該道守巡王
綸王純繼事同功讋服之至節嘗為官獲賊思免罪尤
秖陷宿讐浮詞挾訴心懐驚沮迹類桀驁急緩兩圖均
若可諗功過兼使宜若可為矧瑞賊乍違乍順人無定
心亦司府欲撫欲擒官無定信今王武等既出就撫待
之當誠久若重違取之亦易使𨽻名于籍寄食于官非
惟須其實用抑且杜其他謀議為有見除照奉欽依便
宜處置事理案行各該衙門依擬施行外緣係撫處兵
便安戢地方並修政本以弭大盜事理謹具題知
　　　正事體以别嫌疑疏
奏為正事體以别嫌疑事臣近䝉聖恩改都察院右僉
都御史巡撫江西者俟命怖惶俯躬跼蹐竊念臣二親
老邁百志衰頽供職兩年乞歸五疏未䝉俞允又有江
西巡視之差私心揣量此老馬末程也接喘交汗以盡
報顧復深恩尋脱馽羈未為失計不謂僅踰兩月重荷
差除臣敢不知幸而知報哉但念巡撫都御史韓邦問
出臣訪奏同㫖批代似涉嫌疑情義未安昔宋臣朱熹
劾提刑唐仲友尋奪其命授熹熹不拜包拯劾三司使
宋祁尋解其職授拯拯不辭為歐陽修所彈謂蹊田奪
牛豈得無過整冠納履當避可疑其於朝廷所損不細
臣事迹實類此臣敢不以熹為法拯為戒者哉且江西
事劇非他省比邦問才識非臣比邦問巡撫不稱更繁
用臣所謂一蟹不如一蟹者也臣徃以更繁代張撫後
效竟不及撫今又代邦問後效豈及邦問臣豈敢竊虚
美邀實累哉伏望聖明曲垂憐處另擇才賢巡撫江西
停臣别叙惟復容臣照舊巡視完日歸老庶事體正辭
受明無形迹之嫌有肢骸之所不勝至幸緣係正事體
以别嫌疑事理謹具奏聞奉聖㫖林俊不准辭著用心
巡撫地方吏部知道欽此
　　　災患疏
題為災患事據江西布政司呈南安府申大庾縣老人
甘文瑞等呈本縣城市鄉村軍民男婦自𢎞治十六年
正月中旬以來多感喉風腫毒急證辰病午死或即時
死或在市買賣入門即死一家三五口者有之六七口
者有之男女痘疹死者不可勝數家家遍染前災上猶
縣老人李清秀等呈自𢎞治十五年十二月以來本縣
坊廂龍下童子等里耕牛猪畜沾患時氣俱已災死今
年正月初旬市井村團軍民多感風痰咽喉急證朝病
暮死全家遍染湯藥無人𦵏無虚日悽愴驚惶呈乞急
救等因備申轉呈前來查得先據該府申前事已經行
令發粟拯濟官備藥餌多方醫治貧無棺木量為措置
去後今呈前因臣看得江西司衛府縣庫乏存積銀兩
倉少預備稻穀俸糧嵗欠八萬四千餘石物料嵗欠三
萬二千餘兩瑞州之強盜稍息南康之饑民又起左按
右遏東出西没今南安災眚盛行老稚卒中或一家俱
病或數口俱死下至牛畜俱各被災是皆及身之切禍
非垂象之隱然雖令乗時發粟施藥給棺終為無財所
窘况南安又與韶州惠州汀州郴州等處相連萬一流
賊乗虚為患非細臣技窮當局憂切涉冰除再行守巡
兵備等官嚴加提備及督屬辦藥措棺處置牛具賑恤
修省外緣係災患事理謹具題知
　　　查報擒獲盜賊為各官開俸疏
題為地方賊情事據江西布政司呈准本司分守南昌
道右㕘政王綸咨自𢎞治十五年正月起至𢎞治十六
年三月十二日止督據南昌道所屬瑞州等府捕盜通
判等官甘文紹等陸續獲過各起強盜並窩主賊屬共
六百四十四名口瑞州府獲過強盜四百八十三名窩
主五名賊屬一口南昌府獲過強盜一百五十名窩主
一名賊屬四口并原帶管湖西道所屬吉安臨江袁州
等府共獲過強盜一百零四名等因到臣行間又據江
西按察司呈准本司分巡南昌道僉事王純關同前事
查為地方𦂳急賊情事該鎮巡等衙門㑹案備奉勅内
事理查各衛所府縣掌印巡捕及三司守巡等官戴罪
挐賊賊未盡絶不許支俸又為修政本以弭大盜事臣
案行守巡等官督屬將未獲賊犯設法挨挐務令盡絶
去後今據前因臣看得江西各府盜賊瑞州為多自奉
勅切責之後鎮巡官牌催案督寢不敢寧守巡官王綸
王純守併坐臨勞不敢息知府劉璣周津捕盜通判甘
文紹㕘籌授算智取力攻及掌縣事通判施堯臣知縣
童旭謝樞巡捕主簿劉銘潘棠典史胡冕等亦各畏威
供事以致惡魁兇黨次第成擒是皆陛下神威聖武諸
司効命之攸致也臣至之時賊已衰謝及今似乎少康
雖狐遊䑕出迹難盡除而蟻聚蜂屯勢難遽盛除將各
犯先己問結及後獲行審無寃問報未獲仍行緝捕務
期盡絶以靖地方外所據各官并賊少地方官員俸糧
似合暫容一體關支以作其勤若各賊再縱另行區處
緣係暫容支俸及地方賊情事理謹題請㫖
　　　更調官員疏
題為修政本以弭大盜事據江西南昌府申本府所屬
奉新寧縣俗野民頑訟繁事劇奉新縣知縣徐南懈弛
遜愞寧縣知縣董夀駑鈍迂徐以致糧料嵗逋盜賊日
縱吉安府申所屬永新縣刁豪旁午強竊陸梁知縣羅
煥性頗近遲才非任劇南康府申所屬建昌縣知縣石
瑽邑事欠修民心多玩局才具位養盜殃人俱合奏調
事簡縣分别選賢能以舉縣政等因到臣看得徐南董
夀羅煥石瑽操存無害施置委疎矧丁紛結之期尤宜
解紓之急及訪吉安府安福縣知縣李如圭廣信府弋
陽縣知縣王誥俱各年少性剛疾惡太甚跡孤怨結預
合保全如䝉准題乞勅吏部㕘詳臣奏果有可采將徐
南董夀羅煥石瑽議事簡縣分李如圭調建昌王誥調
奉新其寧縣永新安福弋陽四縣别選闓敏練歴亷剛
有威進士銓註奏取聖裁給慿嚴限赴任庶官使得人
政平訟理而盜賊自息緣係更調官員及修政本以弭
大盜事理謹題請㫖
　　　復州治疏
題為復州治以制強禦事據江西布按二司守巡南昌
道右㕘政王綸僉事王純呈據南昌府寧縣儒學廩増
生員戴邦哲等該縣里老陳淮等各連名具呈本縣上
接湖廣瀏陽下連武寧奉新靖安荒僻阻險人民豪横
或招納強僕或養交俠客百十為羣㰱盟自結辯者搆
訟諜勇者習拳棒争雄角勝執杖持兵植黨聚徒奪牛
搶穀倚人命則屋舍為墟誣賊情則雞犬殆盡奏告連
年身不出官糧里終嵗足不到縣匿卷案關已者百不
一存邀公文提人者十無一到鄉民被其吞食官長遭
其謾罵近年以來尤為尾大不掉滋蔓難圖是固地險
之足慿抑亦職輕之易侮緣本縣舊為寧州國初改寧
縣乞復州治以制強禦等因備呈到臣案查先據知府
祝瀚呈前事臣拘滯成格止將該縣知縣董夀才力不
及緣由題行吏部議調未報今又各呈前因臣公同守
巡知府等官親臨訪處縣在萬山之中陸多峻崖水多
惡灘舟車艱虞上司不到喜争好亂誌録舊風陷吏抗
官鄉襲常態委的民極頑梗縣難鉗束臣雖稍裁惡首
未能終絶禍根如䝉乞勅吏部㕘詳臣奏將寧縣奏復
為州官改别用另選風力知州等官管理庶職重易臨
民刁可制緣係復州治以制強禦事理謹題請㫖
　　　論寧府用琉璃瓦疏
題為酌大義以全賢孝事臣日者審寧殿下累乞琉璃
瓦重荷聖俞於引錢内支二萬兩給換者臣有以仰窺
陛下聖仁廣大惇叙九族盛心而寧王據禮守經不為
無見然觀鎮巡議奏欲俟年豐定奪是巽言不當與也
工部覆奏謂規制雖相應事體實可止又恐重累地方
作例各府是正言不當與也迨寧王又奏工部又執奏
是申言決不當與也陛下先可部議是明示不當與後
從其半是婉示不欲與也士夫及耆壯公論謂寧府多
此一舉是中外人心皆謂不當與也寧王讀書明理聰
察識事斷不為此必勝以損賢名偶未之思耳夫事有
可為有不可為有可已有不可已江西公私匱竭人民
滋困盜賊未息此何時也意者引錢無預於民不知存
積僅二萬七千餘兩益府宫殿蟻蠧益殿下見移東寢
萬分驚虞責將誰任修盖之費約三萬餘兩此不可已
者也淮府造墳順昌王崇安王鎮國將軍起第已支五
千三百餘兩後來未計此不可已者也所在儒學文廟
傾頽問其故謂科罰例嚴所司顧忌不修之致此不可
已者也各處預備倉穀數少問其故謂罰贖解部所司
計無自出之致此不可已者也官軍俸糧通融節縮嵗
支尚少四萬四千餘石此不可已者也臣嘗見楚府殿
燬久未盖荆府多敝漏淮府同一江西頽垣朽柱東拄
西撑飄瓦斷椽脱落大半居然廢址在民庶尚不堪居
惟寧府完美堅緻金碧燦煌夫大義不可已有可為割
財内帑為之未過也有可已無可為又何必為此等事
哉古者采椽不斵茅茨不剪土階賛堯卑宫賛禹儒服
紀河間樂善紀東平湘州之約儉鎮西之輕財聖帝明
王所以揚盛休垂後美者端亦在是寧府移封之初親
至親也已不用琉璃再造之㑹國至富也又不用琉璃
豈亦慕采椽茅茨之盛崇古獨質示樸以垂憲如此如
此哉今歴百年傳數世一旦無故而遽改之孝子順孫
所以順祖考者義不當是夫前之失後人尚諱之前之
善後人忍改之耶改則盡殁之矣殁之非孝子殁之非
順孫謂賢王忍為之耶臣所謂偶未之思者也况性習
難静易動難儉易奢操之猶懼或放縱之何徃不流賢
王春秋方盛德業方始求之身心自有專務而規規循
常文具之間以毁衊前人法則臣未知其可臣數侍賢
王言論多師法古又誤被禮愛獨至臣服深感切私亦
當厚顧若無右於賢王臣罪死罪死臣徃年疏府第之
制以不用琉璃美寧先王義不當以用琉璃䛕今王且
小人先合後忤君子和不尚同臣欲愛德市義完賢名
不欲貢䛕順㫖虧至孝孟軻曰齊人莫如我敬王臣拘
儒不識通變但知報王道當如此竭忠盡愚事陛下道
當如此寧王静思幡悟必有創於臣言伏望聖明篤懿
親斷大義垂善處使賢王徳如純璧名若完甌毋涉吳
王几杖之賜叔段京鄙之求正大明白恩不掩義為世
世頌美幸甚臣無任隕越俟罪之至緣係酌大義以全
賢孝事理謹題請㫖
　　　巡撫謝恩疏
奏為謝恩事臣先官南京都察院欽命巡視江西尋䝉
聖恩改官巡撫衷嫌引避睿注莫回申命式臨踧躬無
措竊念臣性愚且戇超厠清銜跡孤以危早投閑局意
深銜木倦還轉負於初期病切思槽專策顧申乎末路
臣敢不仰酬知遇懋罄謭庸審方今震撼之原修近古
懐柔之政庶使江西之民頌周風之仁厚樂舜治之雍
熙臣無任感激天恩之至除望闕謝恩外謹具奏聞
　　　進繳巡視敇書關防疏
奏為進繳敇書關防事節該欽奉敇江西各府盜賊近
來尤甚特命爾巡撫彼處欽此臣先任南京都察院右
僉都御史奉敇提督巡江兼管操江續奉敇巡視江西
欽遵將提督巡江關防並操江文卷咨送該院右都御
史張敷華暫管臣離任前來𢎞治十五年十二月十三
日到江西二十六日巡瑞州又巡上髙巡新昌又巡瑞
州𢎞治十六年正月十七日回省本年二月初四日巡
進賢欲巡撫州聞南康饑民羣起搶穀遂巡餘干巡饒
州巡都昌巡南康地方已靖又巡湖口巡彭澤巡九江
巡瑞昌巡德安巡建昌巡武寧巡寧縣巡奉新巡静安
又回奉新巡瑞州饒州饑民又搶穀臣又欲巡饒州五
月初六日經省城奉敇命臣㑹勘董讓王哲事情留候
給事中等官湯禮敬等到同行(闕/)事催督守巡俱至饒
州嚴加禁治一面賑濟地方又靖其餘府縣未及巡歴
荷䝉聖恩改官巡撫除欽遵施行及將編定均徭里長
税糧等項造册另繳外今將原奉提督巡江兼管操江
並巡視江西敇二道原領巡視關防一顆具本差人齎
捧謹具唘奏聞計繳敇二道關防一顆
　　　水患疏
題為水患等事據江西布政司呈准本司左布政使林
泮咨准本司咨據贛州府瑞金縣申據里老鍾永聲等
呈稱𢎞治十六年五月十四日以來霪雨不止十八日
早大雨如注已時分江水洶湧汎漲滿城田園推成沙
壩道路陷成深坑東門城樓城門俱各衝倒預備倉穀
儒學倉米淹浸一尺有餘週圍内外城垣坍塌百十餘
丈近河民房財物牲口漂流罄空故老相傳自昔罕見
又本年二月以來各鄉虎狼縱横人被傷亡不可枚舉
至今人絶徃來似此災異相繼民不聊生等因備申到
司又據本府龍南縣申本年五月初二日起霪雨連綿
山溪水漲至本月十七十八日連被上䝉裏營西河三
江洪水齊到又添大雨城内水溢官民房屋儒學衙門
有浸至屋簷有浸至四尺預備儒學等倉街民房屋多
被淹倒本縣監房儒學公廨城垣衙門牆壁俱各倒塌
至本月十九日方止丈量得外城倒裂二十五丈二尺
内城倒裂九丈四尺及據本縣坊五圖里老張崇等呈
稱陡被洪水將大小陂圳各民所種晩田有水衝成湖
有沙積成堆人民愁嘆等因又據本府㑹昌縣申本年
五月初旬以來霪雨淋漓本月十三日起至十八日止
晝夜驟雨洪水汎漲田禾多被衝淹城垣多致倒塌近
河軍民房屋崩倒四十餘家况又連日北風寒如九月
以致禾苗不秀等因各申到司案查先為地方事據南
昌府申據南昌縣申𢎞治十六年三月初七日民人涂
寛家母豬生下小豬一十二隻内有一隻未分隂陽一
頭二身八足緣係怪異呈轉到司備咨到職㑹同江西
按察司掌印副使沈鋭議得贛州府所屬瑞金龍南㑹
昌三縣俱於本年五月内被大水衝塌城垣淹浸倉糧
損壊官民房屋推壓早晩田禾係干邉城民患合行修
理賑䘏其瑞金縣傷人虎狼合行募捕南昌縣豕産怪
異合行瘞埋將議處過緣由㑹案轉呈定奪等因到臣
㑹同鎮守太監董讓巡按監察御史姜實議得江西地
方盜賊稍息未絶人心粗定易搖其南安贛州二府俱
係本省邉境重地先是南安屬縣已有喉病暴死之災
近來贛州屬縣又有大水漂沒之患况虎患作於邉縣
豕禍見於省城考之漢臣蔡邕曰政有苛暴則虎狼食
人文獻通考曰豕生八足下不一也凡此災異皆由臣
等與有司不職之致臣等待罪鎮巡曷勝驚懼竊惟變
不虚生事宜先慮除南安府災患先已具題及案仰都
布按三司各行所屬衛府所縣等衙門並臣等痛加修
省仍行嶺北道守巡親詣贛州府分投查勘三縣前項
水患是實將城垣倒裂者作急修理倉糧浸瀾者搬晒
賤糶其漂流房屋缺食軍民應安揷者安揷應賑濟者
賑濟水衝沙壓田畆堪改耕者再種應申災者勘報衙
門公廨牆垣傾頽損壊者斟酌財力漸次修葺仍督瑞
金縣招募捕户將傷人虎狼多方捕打務使軍民安業
地方無虞緣係水患等項事理謹具題知
　　　請復常平疏
題為備糴本以復常平事臣聞古無常豐之嵗而民不
患於不給無他積之有豫也夫民司命者官而恃以為
命者穀穀不積民有衣寳玉而死者矣故預備之計於
民最急今江西所屬預備倉穀湖口縣不及一千石彭
澤縣不及六百石石城縣僅二千有竒泰和大縣亦僅
八千有竒其餘積蓄俱少臣竊憂之夫凶則散豐則斂
官府常規散則樂斂則怨人情大致詭名冒領適長市
道之奸扺斗追還竟諧里老之計公催稍急則交扇互
搖巧呈哀訴只得停止以致數縮于官有出而無入約
爽于民有借而無還出非原泉運非神鬼伊何能繼今
欲公私兩便惟有常平可復而已查得近例一里約積
穀一千五百石江西衛所姑未概論試以有司言之六
十九縣總計一萬一百四十五里穀以一里千石計之
尚該一千一十四萬五千石見在所積十未及一約少
九百萬石每穀五石作銀一兩該銀一百八十萬兩盡
括司府庫藏不盡一十萬兩糴本羞澀力難求濟是外
非重罰罪囚則勒勸大户取彼與此仁者不為况今法
日以弊難開勸罰之門義日以衰難求輸助之户若棄
是不務則今年直小荒耳待哺嗷嗷聚羣搶穀南康起
九江起饒州又起熄之復炎痛之而無畏萬一大荒其
無尤甚者乎是正謀國所當預處者也宋仁宗時嘗出
内庫百萬緡以助糴本今日内庫臣未敢知若承差吏
典納銀之例又妨政體彼善之法冠帶尚義猶可行耳
伏望聖明軫念江西為控扼楚蜀閩廣擁䕶金陵要地
人民凋瘵之餘垂仁加䘏特敇該部計議奏行布政司
招納義民官一千名除問革官吏外不拘本省别省客
商軍民舍餘老疾監生廩増附學吏典及子孫追榮父
祖各聽納銀七十兩者授正七品五十兩者正八品四
十兩者正九品各散官二十兩者冠帶榮身監生減十
之三廩膳減十之二陸續填給收完銀兩分俵各縣以
資糴本各該冠帶雖不免其差徭亦用加之禮貌毋妄
㸃罰毋輕差遣使絶陵轢樂於順從其不願冠帶願立
表義牌坊者若出穀二百石亦容盖豎不限不停以補
官乏臣又見凡問口外為民邉逺充軍罪囚或逃而不
去或去而即逃徒名治奸無益事實乞敇法司計議除
情重外如扛幇誣告強盜人命不實誣告十人以上因
事忿争執操兇器誤傷傍人勢豪不納錢糧原情稍輕
不係巨惡㕘審得過之家願納穀一千石或七八百五
六百石容其自贖免擬發遣其誣吿負累平人致死律
雖不摘情實猶重並窩藏强盜資引逃走抗拒官府不
服拘捕本罪之外量其家道勸穀自五百石至一百石
以警刁豪俱由撫巡㕘詳無容司屬專濫臣仍與巡按
督併二司專責守令於囚犯紙米並應追贓罰工價逐
旋存積務取數足為期不容分外科罰如縣一十里則
積一萬石二十里則積二萬石糴本精選該縣行檢富
户量力領買上上六百石次四百石次三百石又次二
百石不許市民公役冒領侵費專厫收受名曰常平如
秋成穀賤六石糴入春夏穀貴五石四斗糶出秋成五
石糴入春夏四石五斗糶出每石明扣一斗以備折耗
存積俱令社長社正開報貧民每丁止買二錢以杜兼
利前項銀兩當令前該富户給領秋成照價糴入穀貴
依前糶出循環如常若穀賤年分不必發糶仍别查𢎞
治十四十五十六三年放過饑民稻穀量追一半如借
一石者追五斗另厫收受審實極貧倍加賤糶如時一
錢四斗則與六斗果甚孤獨無歸委難自糴方與賑濟
不必追還若得過冒領問罪之外每穀一石罰穀十石
衛所常平亦依此法衛一萬石所二千石為則各該掌
印有司考滿㕘定殿最軍職管事酌取去留所貴上下
相資人法並任同心逺大之圗用復常平之政臣再勸
社民各立義倉與義學義塚例置名曰阜俗三義盡一
義者書一義之門二義三義稱是義倉之畧社中富民
任其出穀六百石或四百石别處一倉極貧利一分次
貧利二分春借秋還轉相賙助民樂表異似亦有從若
常平既復社倉又行則饑饉有備而地方可保無虞此
預備至計子民至急而江西今日尤為急者伏惟聖明
留意臣不勝大願緣係備糴本以復常平事理謹題請
㫖
　　　均平税糧鹽鈔疏
題為修政本以弭大盜事據江西布政司呈准本司左
布政使等官林泮等咨抄奉巡視案驗照得弔查坐派
糧册頗屬均平但地險逺者利輕齎地近便者利本色
尚疎適事之宜私其民者曲申請私其鄉者妄奏豁未
杜搖言之惑折色改通派尚庇專利之家五斗撥存留
顧長洒糧之弊嵗用不足須别通融嵗納愆期須申則
限况免淮南祿存折名項數多鄉民難於備曉糧里易
得藏奸又户口食鹽錢鈔起解有定額徴收無定丁尤
便縮伸影射之謀欲燭幽㣲須立簡易看得左布政使
林泮管糧左參議黄皥慎宻老成合委編派仰抄行各
官即將所屬税糧從公定派何處便本色何處便輕齎
何處無害重難何處須加輕省寓足用之法定徴納之
期除官米照舊折色外民米不拘官户民户米多米寡
通行扣算起運項下免軍南淮折銀折布存留項下親
王郡王祿米軍衛有司學校俸糧俱以一石為率細扣
某項正耗各該銀米各若干㑹總若干每石總扣各該
銀米各若干止作二項填寫由帖使人户據總而出糧
里分類而納應自運者仍自運應糧里者仍糧里俯從
民便仰給公輸食鹽錢鈔除老幼殘疾免徴外實在丁
口選的當府官或風力知縣通查某縣某圖某户丁口
若干通該若干寫定花名數目將該縣額解錢鈔通扣
該用若干丁口可足若有餘剰孤貧及下下户量與省
免毋容市民大户用幸造定徴册照丁催徴五年一次
改造寓消耗於省口𨽻歸一於限年庶官存原額民感
寛征補物料之重以紓民力之困其徴收解户將見年
里長丁糧最上之家開具大縣八名中縣六名小縣四
名各註畧節行檢申布政司於内㸃僉大縣四名中縣
三名小縣二名候下年管收不許勢豪私嘱公役隂圖
市民幸保完日通解布政司類解中間若有未盡宜從
徑自㕘處使一弊不留官民兩便等因備抄移咨到職
案查節准本司咨奉巡視案驗批呈俱為坐派税糧等
事已經遵奉查派造成草册繳報今准前因㑹同將南
昌等一十三府南昌等六十九縣税糧除官米照舊徴
收折銀外其餘民米不分官户民户糧多糧少俱照各
色則例一體均派若縣分富庶及舟楫可通量撥重難
縣分貧難及舟楫不通量加輕省其銀米加耗及車船
雇脚盤剥搬運等用廣咨詳處條折類合逐一扣編由
帖具式行註俵散使人户據是而出糧里據是而徴官
司據是而考其欠納過徴之弊其各縣户口食鹽錢鈔
徴收事則亦就各該税糧册後備開明白令其遵照今
將𢎞治十六年並𢎞治十七年以後年分派徴税糧文
册造完咨繳等因備咨轉呈到臣案照前事該臣巡視
江西節該欽奉敇江西盜賊之起委由賦役不均官司
坐派税糧等項徃徃徇情畏勢隂佑巨室貽累小民以
致窮困無聊相率為盜爾須悉心訪察痛革弊端務在
平徭均賦以甦小民困苦欽此欽遵已經行委各官㑹
查編派均徭去後今據前因㑹同巡按御史姜實議得
立法救弊莫貴乎始之詳詳則節目易見又莫貴乎終
之簡簡則綱領易知今各官林泮黄皥㑹處前項税糧
鹽鈔本折例派既以杜飛洒之奸存起地方又以適險
夷之便以正數兼耗費以一石例升斗總收類納條理
可尋上賦下供毫粒無爽而由帖分散家喻户曉糧一
石者即知該納米幾斗銀幾錢糧一斗者即知該納米
幾升銀幾分出過其數則為糧里多徴不及其數則為
人户欠納存留兼派本折積嵗餘以補嵗用之缺子粒
先儘衛所核嵗實以杜嵗納之虧至於鹽鈔扣足額則
虚冒莫售其奸丁口審量免則困窮重䝉其惠數具成
册用革濫徴解選良民潜消侵嘱他如起運輸納之期
里運自納之便因事立則摘隱發幽若刻實寛若繁實
簡誠為官民兩便其周防剷抉不過奸汙官吏糧里私
蠧而已持而循之人户所省一年約銀五六十萬但壊
於貪冗則盡廢毁於異同則中更又非今日所能預料
合無准照編定均徭里甲事則行布政司將前册謄發
南昌府支給官錢雇募翻刋印刷送司鈐記每府縣掌
印管糧各發一本仍令各府自備紙劄將凡例並該屬
縣分税糧鹽鈔則例刷印回府鈐記發各糧長一本俱
相承收照其人户願自印者聽從其便使則例廣傳上
下通曉而宿弊一清其𢎞治十六年税糧坐派已遲合
暫行屬依派其𢎞治十七年以後俱候奏請定奪再照
江西左布政使林泮清而苦勞而謙晦宻慎勤超絶倫
類左㕘議黄皥謹實明亮克稱才猷其編派税糧鹽鈔
可謂竭盡心思而推算筆削之勞皥尤任之故臣得藉
手塞責伏望聖明特敇該部詳議具覆乞賜裁處頒下
遵行使小民均惠而臣等任怨亦為不孤若行之年久
又有應正事宜務經撫巡議奏以杜吏奸林泮黄皥量
加旌擢以勵官能緣係巡視節該奉欽依務在平徭均
賦以甦小民困苦及修政本以弭大盜並勵官能事理
未敢擅便除行江西布政司備造奏唘文册徑自奏繳
青册呈送户部查照及將平徭役另本具題外為此㑹
本謹題請㫖
　　　均平丁糧徭役疏
題為修政本以弭大盜事據江西布政司呈准本司右
布政使栁應辰咨准本司咨奉巡視案驗據本職並江
西按察司副使沈鋭呈送定處過均徭里甲草册到院
看得凡例簡嚴條議周悉但編派均徭丁糧處置里甲
銀兩雖云濫設加汰而省若未多缺額盡填而徴猶過
重民難慮始法在圖終欲垂永久更在精詳仰抄案回
司即行原委官員將發去草册再行查議改過各項總
數條件再行查算編補均徭銀兩再行酌處廩給庫子
弓兵名數先賢忠臣等祭祀查明増損其餘可革可因
從宜審處作急完報等因備咨到職案照前事咨奉巡
視案驗行據南昌等一十三府掌印知府等官祝瀚各
親齎查過縣屬丁糧里甲均徭揭帖前來查審差有銀
力而均徭混編里有大小而煎銷概出田不論等利倍
而同科户不論則富懸而例派况大縣四五百里小縣
五六七里大者差逓増而猶輕小者差逓減而猶重不
差五斗以優下户顧起洒糧之奸第免雜差以優仕籍
顧藏寄籍之託必欲一清宿弊須在深計熟籌除量加
去取省令各官執帖前來外看得布政司右布政使栁
應辰按察司副使沈鋭精練老成擬合選委仰各抄案
回司即行各官别擇寛静去處令祝瀚等㑹聚交謀同
仁均視合各縣以通融盡一方之絜矩所損所益務當
務均議定回府各官逐旋㑹查某府某縣嵗派里甲原
額若干不論里大小家貧富止慿丁糧定派人一丁若
干糧一石若干使如原額扣定額派弓箭弦條並祭祀
鄉飲孤老等留縣支用其餘盡數解府類解布政司編
附流水號簿將嵗派黄白蠟皮張等項一應物料並户
禮工三部近年加派通約可勾若干尚欠若干應於均
徭編補又將某縣嵗編均徭解户柴薪皂𨽻弓兵巡攔
斗級門子庫子館夫馬夫渡夫防夫鋪司鋪兵等項銀
力各幾差力差折估與銀差通該若干又將進表須知
科貢盤纒牌坊匀派通該若干一縣一府一省分計總
計並補物料共該若干方將各府丁糧除事例應免之
外糧不分升合並假託寄莊俱田分三等髙者重出低
者輕出丁兼論事産並同籍異門俱丁分九則上上重
差下下免差又如九江南康等小府星子瑞金等小縣
力差尚難銀差應為别派吉安饒州等大府豐城鄱陽
等大縣銀差尚輕物料應令編補撫糧輕而田濶派多
不過袁糧重而田狹派寡非偏府縣正佐柴薪馬夫别
派以别官嫌司屬大小力差近編以從民便撙量三年
五年一編之處黙符十年一編之差先以凡例次以額
數又次以編審徴解存留編補使鑿鑿可考永逺可行
務盡逐年之丁糧僅勾逐年之差使毋編餘剰以便侵
漁此外别有相應宜從徑自増損等因備咨到職已經
㑹同於永寧寺寛靜處所督同知府祝瀚等查議均當
就令回府各職仍於本寺逐一遵照案驗事理將均徭
丁糧通融編派里甲銀兩酌量查處類造草册繳報去
後今准前因催據南昌等府將各驛廩給庫子巡司弓
兵等項可増可減名數並先賢忠臣等祠祭祀名項各
開報前來㑹同按察司副使沈鋭再將發回草册逐一
查議除遵照改定編處外其濫設重徴未盡汰者汰之
未盡減者減之並他可増可損可因可革逐一酌處惟
求省費兼取便民今將定處事宜類分條例其類有五
一曰編派查處凡例計五十(闕/)條備載沿革及查處編
立革弊則例二曰編派均徭條格計(闕/)　條備載差役
總類欵目及編派優免則例三曰編派均徭定額計六
十九縣總為一條各分其目備載差役名項及丁糧派
銀編差編補料價定數四曰查處里甲銀數計(闕/)
條備載各縣額派弓箭弦條祭祀鄉飲孤貧布疋有無
勾欠及酌派足用定數五曰預計坐派料價計(闕/)
條總查均徭里甲派撥編補以備坐派物料定數夫條
格所以揭定額之綱定額所以著條格之目查處所以
立預計之體預計所以實查處之用條格定額皆為均
徭而設查處預計皆為里甲而設凡例則總括四類而
領袖貫通其間者也均徭里甲立則大要如此若奉行
得人則徭役不累偏差里甲不憂重派乞為詳擇發屬
遵行使有司守畫一之規小民解用三之困等因造册
咨繳到臣案照先為前事該臣巡視江西節該欽奉敇
江西盜賊之起委由賦役不均官司坐派税糧等項徃
徃徇情畏勢隂佑巨室貽累小民以致窮困無聊相率
為盜爾須悉心訪察痛革弊端務在平徭均賦以甦小
民困苦欽此欽遵已經行委各官編派續據呈繳草册
前來又經案行再加詳處去後今呈前因㑹同巡按監
察御史姜實議照官有庶役國有常供勢不可缺而取
必在民然非有以均節之於力必困財必窮而人心必
失今日江西之盜熾非由此者耶幸逢聖明量包天地
怒震雷霆醜類革心渠魁授首耄孺蘇息欣際少康然
悠久之計根本之論則平徭均賦毋復餘矣臣等仰宣
德意慎付官能除税糧鹽鈔别委幹理外而均徭里甲
既合各府之長復重二司之託惟欲經畫國計解紓民
隱今栁應辰沈鋭處編造繳寸量銖較縷析毫分盡一
年之丁糧定一年之差使㕘之户則田則定以銀差力
差杜飛洒則見糧有差杜餘剰則補料有數杜妄費則
進表須知科貢盤纒牌坊有定額縣有大小而輕重黙
符年有疎宻而勞逸黙運格目具而混淆以清額數定
而名銀可考以縣視縣而一府均以府視府而一省均
固不涉違道以虧公亦不專庇貧而抑富一年而論差
約減二千四百餘差銀約減四萬七千餘兩其量除丁
糧優免官吏生員等家並貧難極下人户丁計八萬一
千餘丁糧計四萬九千餘石則又不在編差之限而均
徭比舊輕矣里甲均見年丁糧而出則里無大小人得
其平按舊額出辦而徴則銀無増損官持其要先儘額
派軍需物料祭祀鄉飲孤貧則存留定數易查其餘辦
料並均徭補料銀兩類解使司流水附簿則起解定數
易考人民難於拖欠官吏難於侵没物料分類齊解上
得實用事整而不見其勞解户因類總僉下無重擾事
約而不涉於濫在官所減雖無定數可稽在民所省約
以數萬為計則里甲比舊輕矣至於各項罷行之法概
可揭查通融殫乎心力因革契乎事宜詳而可見簡而
易知其澄弊大致在杜絶官吏恣濫僉存餘剰多徴盜
費而已但任法不如任人固難保奉行之皆至如皂𨽻
馬夫自私者或不利於調派牌坊盤費要譽者或輒擬
於加増則法必更而民必加病至他異同亦非今日所
能逆覩者也合行布政司將前册謄發南昌府支給官
錢雇募翻刋印刷送司鈐記分送鎮巡按察司並守巡
各道及分發府縣各一本相承存照各府自備紙劄將
凡例並該屬縣差額等項印回鈐記逓年轉發編審均
徭里甲官員查照人民願自印者聽從其便使則例廣
傳上下通曉宿弊一清其𢎞治十七年均徭里甲編派
已遲合暫行屬依派其𢎞治十八年以後俱候奏請明
文定奪再照江西布政司右布政使栁應辰亷慎公勤
政事精練按察司副使沈鋭謹宻沈敏刑名深歴其編
派均徭里甲可謂細入毫毛而比類分條之勤應辰尤
任之故臣得以因人成事伏望特敇該部詳議具覆凡
定過一應差徭調解補料不許一役濫僉一事改派一
丁一合餘剰一兩加添其盤纒牌坊名目兩數之外牌
坊除官府壮觀損壊修理外其餘俱係一時作興不許
再作人情修理違者官作不謹罷免受者坐贓治罪庶
政例嚴一風清弊絶而為國為民任怨亦為不孤其栁
應辰沈鋭伏乞量加旌擢以勵官能緣係巡視節該奉
欽依務在平徭均賦以甦小民困苦及修政本以弭大
盜並勵官能事理未敢擅便除行江西布政司備造奏
唘文册徑自奏繳青册呈送户部查照及將均糧賦一
事另本具題外為此㑹本謹題請㫖
　　　守制乞免關勘合疏
奏為乞恩守制等事臣罪舋盈積禍延臣母今年七月
二十八日在家病故八月十五日訃聞五内分崩攀號
慟絶臣出二年乞歸五疏亦預虞在此也今臣母不可
作矣臣父今年七十有四久患風疾重罹哀感事切可
虞臣質弱服勞遭此凶變疾疢轉亟血氣乾枯手足風
痺神魂散失要亦旦夕間人即欲匍匐就道關領勘合
緣已不能動止誠恐客死於外臣既誤臣母不無又誤
臣父雖切報國之心将亦與身俱滅伏望聖恩矜憫乞
敇該部查臣前後奏疏容臣住關勘合回還守制兼侍
父湯藥臣倘前病不痊服滿容臣致仕臣死生不勝感
戴天恩之至謹具奏聞𢎞治十六年十一月二十一日
少師兼太子太師吏部尚書馬文升題奉聖㫖林俊著
照例守制欽此
　　　回話疏
奏為乞恩認罪回話事臣准刑部咨備該部題為欺慢
朝廷失誤慶賀事該寧王奏𢎞治十六年七月初三日
恭遇萬夀聖節慶賀官員數少㸃得指揮等官吳漢等
三十六員生耆吏典張璽等五百一十七名不到㕘奏
提問及㕘臣不應先於本年六月二十七日出巡乞降
敇戒諭等因奏行該部擬查臣果有無故迂避情由徑
自奏請具題節該奉聖㫖王所奏林俊事情著他從實
回將話來欽此欽遵備咨到臣天威下臨魂魄飛散方
裂肝而灑血尤叫天以望憐疎妄罪浮輸情敢隱臣聞
各省凡遇慶賀惟三司掌印官㑹城行禮鎮巡守巡公
差等官隨在行禮非不欲俱集省城或事勢不可緩或
地方不可離徃返旬月為誤非細又别省巡撫或可安
坐遙制江西適當多事臣節該欽奉敇江西賊情重大
爾至彼設法撫捕務令盡絶江西各府地方盜賊成羣
肆行刼掠毒害善良近來尤甚特命爾巡撫各該府縣
時常徃來巡視欽此欽遵臣感激思奮為國分憂期盡
歴郡縣盡掃兇賊以紓民急以仰答上恩瑞州最急則
巡瑞州撫州次急又巡撫州取道建昌朝益王殿下發
進賢遇南康九江饑民搶穀報至遂由饒州趨南康九
江順巡南昌屬縣又巡瑞州聞饒州搶穀又起撫州賊
又作臣又趨饒州道省城欽奉敇勘事督催守巡先赴
又督府所掌印巡捕立限緝挐又委知府指揮協撫㑹
捕臣留督挐奉新越獄南昌豐城建昌刼財殺人等强
盜條災異預備等章奏均徭里甲税糧鹽鈔等事宜屯
田等案驗發粟以賑民饑賤糴以平米價接審訟獄舉
行社約禁導風俗政務甫隙即同清理屯田給事中湯
禮敬監察御史張津員外郎趙履祥俱於本年六月二
十七日出巡臣在撫州行慶賀禮又由建昌朝益王殿
下盡歴屬縣又踏勘長寧縣治又由饒州巡浮梁忘寢
食觸虎豹犯波濤假晝夜之驅馳易日力以理事甫八
閲月巡八郡三十七縣賊多之地或再至或三至或住
七八日或十餘日險僻山縣自來不見巡撫守巡罕至
臣皆親蒞吳城毛竹山𢎞山等處賊巢臣慿仗皇靈單
車深入宣示威德或草宿荒舍或五鼓抵城積苦服勞
鬢髮盡白猶以不能安地方副陛下任使為懼臣豈容
頃刻圖安即粗迹之瘁勤驗素懐之忠愛恭遇聖節實
切懽欣齊三祝於嵩呼稱九如於天保臣豈敢無故迂
避又隨在行禮故事具存湯禮敬等三人是日同出似
亦有據但寧殿下素負賢名好古下士臣未至江西荷
䝉吹譽既至荷䝉優待加常臣感激受知亟圖愛助而
自安率直竟渉猜嫌猶䝉寛假僅請戒諭陛下憐臣螻
蟻未即行誅容臣自實臣悔罪服辜實當萬死不勝戰
慄怖恐之至緣係乞恩認罪及節該奉欽依從實回將
話來事理謹具奏聞
　　　申明處置地方疏
奏為申明處置地方事臣聞地有逺近故治有詳畧以
天下言中國近而外域逺也故治詳中國而畧外夷以
一方言内地近而邉域逺也故治詳内地而畧邉域盖
詳可以制畧而畧斷不可以制詳治之勢亦治之體也
江西原無專設巡撫後因南贛二府與湖廣福建廣東
三邉相連流賊搆患議設都御史贛州居住控制三邉
其職專在督捕盜賊填安疆陲非若巡撫軍衛有司錢
穀兵馬刑名徭役學校農桑吏奸民隱皆其職也前于
此江西之沿革韓雍閔珪均有可觀則巡撫之驗也後
乎此贛州之處分金澤亦有可觀則提督之驗也其後
金澤改江西巡撫仍督三邉便見疎越韓邦問繼之又
見疎越積忤召尤竟為言者所劾此畧不可制詳之明
鑒也三邉流賊出没無時刼縣攻城乃其常態既控三
邉勢不得不住于贛隔江西千百餘里聲息徃返動經
半月臆度遙處豈能倅中事㑹顧彼失此勢難兩兼更
欲旁州僻邑嵗時週歴宣上恩汰官弊親問民所疾苦
又甚難者臣觀湖廣之鄖陽控河陜諸邉故湖廣之巡
撫鄖陽之撫治毋害並置而山陜之榆林寧夏大同宣
府各有巡撫提督均是意也以臣愚見都御史不預巡
撫專令提督三邉贛州居住江西嵗差南京侍郎或都
御史一員更代巡視務在遍歴宣示恩德察覽風俗興
革利弊事妥奏停使詳畧相宜各便行事如䝉准題乞
勅該部覆議可否奏取聖裁緣係陳言處置地方事理
謹具奏聞
　　　辭免再起江西巡撫疏
都察院右僉都御史臣林俊謹奏為乞恩辭職致仕事
臣准公移荷䝉聖恩陞都察院右副都御史巡撫江西
及臣前疏辭免行取乞容致仕又不䝉允者自天有命
無地措躬伏念臣起自諸生誤承驅使清階數轉感恩
遇之已踰小力重煩念身衰之獨早自為按察使即已
嬰心骸骨委分林泉矣幸際聖明垂仁棄物我孝宗屢
有起廢之命我皇上又有收召之恩今又有此遷除兼
趣視事臣非木石豈不深加感激而思效涓埃哉緣臣
始末本懐屢亦具見辭疏臣父近尤耄耗臣近尤衰頽
風濕轉深痎瘧間作視昏聽重體弱神疲在情事既如
彼在精力又如此加以江西地方即今多事尤非病廢
可支徒深假退求進之嫌無切循名責實之望臣揣㣲
分難冒顯融如䝉伏望聖慈俯察哀懇追回右副都御
史成命容臣舊職致仕以養臣父終餘年特敇吏部别
推賢能奏充巡撫臣無任感激求憐之至具本該通政
使司官奏奉聖㫖林俊屢引疾乞休情詞懇切准致仕
吏部知道欽此
　
　
　
　
　
　
　
　
　
　
　
　
　
　見素集奏議卷二
欽定四庫全書
　見素集奏議卷三
　　　　　　　　　　　　　明　林俊　撰
　奏議七篇
　　西征稿
　　　預處地方容令致仕疏
欽差巡撫四川等處地方都察院右副都御史臣林俊
謹奏為乞恩選任風力預處地方容令照舊致仕事正
德五年二月初一日節該欽奉敇近來四川地方盜賊
縱横今特命爾巡撫兼理松潘安綿建昌等處邉備撫
安兵民如遇寇盜量調官兵民快相機勦捕陜西漢中
湖廣荆襄等處交界地方流賊出沒遇有警急亦宜發
兵應援星馳前去以紓朕西顧之憂欽此欽遵本月初
四日又節該欽奉敇四川流賊劉烈等四出搶掠侵入
陜西漢中西鄉縣等處地方殺人刼財僣稱王號勢漸
猖獗誠恐愈難撲滅今特命爾親詣䕫州一帶選委謀
勇官員統領官軍民快相機截殺或搗其巢穴或離其
黨與或出竒制勝黏蹤追襲鄰境交界之處或有警急
互相策應一應錢糧軍馬等項便宜區處務期克獲以
收全功欽此欽遵聞命怖惶感深有泣仰天自誓義不
與此賊俱生謹遵吏部題准五日嚴程於本月初五日
輿疾上道兼程前去外切念臣先在雲南感患風濕在
湖廣轉加沈重自此因疾累疏乞休正德元年十二月
奏奉聖㫖林俊屢引疾乞休情詞懇切准致仕欽此欽
遵臣畎畆餘年皆陛下之賜也近因父憂致毁風氣日
深衆疾交作無十日不病無十日不藥耳重目昏脚痿
齒脱精神耄耗臨事健忘許國朴忠抱素心於葵藿嬰
身宿疾逼暮景於桑榆竊恐計乏萬全術疎三畧辜負
任使致誤地方未免煩聖朝西顧之慮伏望皇上天地
之量日月之明為地方至計特敇吏部另推精力才智
官員簡命前來代臣巡撫遵照分定地方相機策應撫
捕盜賊容臣照舊回籍致仕以終殘喘不勝感懼求憐
之至謹具奏聞奉聖㫖吏部便看了來説欽此該本部
題稱本官素負重名年力正堪委用且聞命就道日兼
數程大臣器度濟急才識即此可徴所據陳乞致仕難
以准理等因奉聖㫖是
　　　通江捷音疏
題為捷音事伏以苗民弗靈虞帝陳兩階之舞玁狁孔
熾周宣興六月之師自古聖君賢辟德柔威斂同功而
異用也皇上出震嚮離握乾撫泰重華丕冒於六合羣
醜偶縱於三巴流賊藍廷瑞鄢本恕等烏合數萬盜竊
名器紅巾扇熖赤地為墟皇上宅以至仁包之大度而
彼頑弗率愈沸愈騰皇上軫念民恫兵不可已命總兵
官毛倫視荆南都御史黄寳視關南太監羅籥視川之
東北廟算周悉比臣起廢視師則羅籥與御史陳鍾左
㕘政曹祥僉事李恕已奏川東之捷羅籥又與御史俞
緇布按二司左布政使髙崇熙按察使丁養浩等經紀
兵餉御史胡玥方德懋陳祥叶賛成事曹祥李恕守東
達以斷走寧之路都指揮僉事徐繼僉事郝綰知府邵
蕡守廣利以斷投番之路左㕘議黄瓉僉事錢朝鳳署
都指揮僉事陸震駐兵通江大小關隘把扼無遺分畫
已定而尚書洪鍾近有總制之命藍璋近代黄寳毛倫
近有水寇之捷軍聲益振臣巽懦迂生深勤撫議而賊
跡豺斂賊心狐疑毒熱薫蒸疫痢大作病死逾萬食盡
勢窮脅從日以解散賊老人四十八營舊黨聚哭分為
二支藍廷瑞與最惡廖惠等一支擬據保寧鄢本恕巴
州李老人等一支擬據漢中攻鄖陽由荆襄而下正德
五年六月通江孤城山水衝塌臣亟促修砌兵火之地
雇募無人預虞有變連發四支之兵本月二十日一支
先到本月二十一日廖惠等果來刼縣倉卒輕敵致入
破城錢朝鳳陸震指揮郭敦知縣魏應時等隨即逃走
賊殺人放火當有公差官兵回縣賊疑救兵相率回營
縣治學舍倉庫分司未動賊被兵夫在陣殺死六名髙
橋紅崖等處分路射死七十三名生擒二名逐趕淹死
五十四名奪獲騾馬一十頭匹賊殺兵快一十五名市
民四十六名口本日接管分守左參議公勉仁帶同二
支之兵將至通江聞變退回又遇三支四支之兵又行
退回屯駐右埡臣復發儸回石砫等兵節督公勉仁前
進㑹同錢朝鳳犒新兵收散卒勵以忠義示以必死儸
回石砫激發先赴本月二十四日公勉仁方離右埡本
月二十五日諜報賊至錢朝鳳驚跌水溝陸震驚失心
俱尋走計鄉夫抗聲大義錢朝鳳愧止本月二十六日
辰時賊併力謀據通江坐食倉糧不意我兵已振錢朝
鳳烟燉一陣儸回箭無虚發賊總甲王三等九名應弦
而死兵夫乗勝敵斬一十五名跳崖跌死一名餘賊敗
衂本日午時公勉仁之兵復從廟埡子架梁連鬬數陣
射殺八名擒賊老人廖光子賊總甲髙保兒等五名本
月二十七日錢朝鳳又遣儸回石砫鄉夫助陣龍灘河
偶漲賊賣蹤過灘機正可乗公勉仁擁兵不追儸回鄉
夫奮勇追趕殺死賊總甲王法林王月林王月聰王四
王五等並生擒跳崖跌死淹死自本月二十一日起至
本月止共計擒斬八百四名口跌死五百九十四名口
淹死五百五十七名口沈水漂流不計其數奪獲騾馬
七十五頭匹續調儸回摽手又到又發知府張敏何珊
統領同指揮曹昱王英知縣李相率同鄉夫前追本月
二十九日張敏追至門鎮子直扼其前兵僅千餘賊幾
二萬連戰二陣本年七月初一日又戰二陣俱捷賊探
兵少商量要包我兵赤身散坐石砫三千餘兵背䭾後
至誤入其營被賊圍殺石砫殺賊一十一名賊殺石砫
八名傷九名石砫走出復入張敏營内賊方來鬬何珊
等兵㑹鄉夫林集各賊畏懼藍廷瑞一萬餘人賣蹤先
奔紅口廖惠等七千餘人殿後拒鬬張敏兵分為三横
衝賊陣何珊等兵為後應各賊披靡乗勝追逐殺死人
馬重疊落崖三條溪溝俱滿大溪十里流水俱紅錢朝
鳳兵亦尋㑹殺死賊老人廖麻子麻六兒饒老人李老
人冷老人並藍廷瑞廖惠妻及搜山擒斬自縊自六月
二十九日起至本月止共計擒斬八百七十一名口走
回被擄男婦六百餘名口殺落溪溝張敏等追賊不及
查數老人馮進英等報約有三千餘人本月初二等日
鄉夫陳大俊典史陳浩等生擒廖惠並小老人王仲甫
小甲張彪徐珠等及斬首共計三百五十一名口陸續
奪獲騾馬一千餘頭匹及腦包賊衣等件審據廖惠口
供手下約有七千在陣擒斬殺跌身死走脱不及七八
十人與進英所報相近除廖惠王仲甫監問解京餘審
真賊軍前斬首與賊級梟掛被虜脇從情重量發充軍
情輕給親賊妻給配騾馬衣服財物給賞有功兵夫器
械給軍銅印旗號入官張敏何珊等仍領官兵追過陜
西西鄉縣務在掃平另報功次行勘的實及錢朝鳳公
勉仁陸震等另㕘外臣竊觀賊勢本盛彌月之間病死
逾萬散亦數千一偶也賊營故逺竟之授首縣門頗省
供饋二偶也雲隂下垂我營不暴河水忽漲彼渡多淹
三偶也賊首廖惠廖麻子麻六兒最惡不聽招撫俱先
擒戮四偶也原調酉陽各處精兵未集遽收全勝五偶
也茲盖仰賴祖宗之靈朝廷之福皇上神威聖武至誠
格天之致然賊本良民所司不善拊馭致失其始臣又
不善招徠致失其終昔宋臣曹彬下江南不殺一人臣
化賊弗效雖則因人就緒有餘愧焉第鋒刃之下善惡
豈能盡分而首虜弗尚全活亦為稍衆斯臣所藉手報
答者也無任隕越愧懼之至緣係捷音事理謹具題知
　　　㕘駁楊友謀復官職衙門疏節畧
題為乞恩俯順夷情請給印信保復衙門承襲官職撫
理地方等事據分巡川東道僉事李恕呈據委官重慶
衛指揮聶霆重慶府檢校郭勝呈㑹同貴州平越衛指
揮髙貴審勘楊友男楊𢎞承襲緣由到臣緣在先臣處
無行近節准兵部咨該播州宣慰使司所屬黄平安撫
司被殺土官楊才義男楊政賢奏稱楊友買借湖廣臻
洞長官劉暹苗兵八百餘衆驀進重安城詐傳朝廷釋
放將土官張鋭馮經等追趕出城勘官四川左㕘議黄
瓉僉事陳暐圍逼奏印等情又為陳情分豁事為陳情
懇乞天恩優憐殘喘以安邉夷事該保寧羈管革職土
官楊友奏要還職承襲等因又為苗人聚衆挾讐捉殺
土官等事該巡按貴州監察御史吳棋奏楊友與黄平
安撫司土官楊才挾讐節要捉殺正德四年閏九月十
二日忽有夭苗萬餘到城將楊才私宅燒燬家人六名
並楊才殺死割頭去訖及黄平夭苗夭志等告黄平所
曹指揮聚集殘賊燒死各寨夷民三十六名虜去男婦
四十八名牛馬牲畜三百七十頭匹並箱籠銀兩衣服
等情各奏行兵部節查為異省貪官主令故縱糾拽苗
人趕殺土民燒燬房屋惑動苗夷刼虜家財奪占衙門
擾亂地方急救生靈等事該播州重安長官司土官張
鋭奏又為建言地方事該監生吳卿為保固地方事該
貴州麻哈州知州嚴傑等各奏要將安寧宣撫司再設
革任楊友宥罪降印令其撫安夷民等因該部行准巡
撫四川劉都御史咨稱勘得成化十一年已故宣慰楊
輝將庶長楊友奏保設立安寧宣撫司分管寨分楊輝
故後楊友與楊愛互相訐奏差刑部左侍郎何喬新錦
衣衛指揮劉綱親臨㑹勘將楊友並宣撫司革罷經今
二十餘年地方頗寧若要設立誠恐有蹈前失及該部
節㕘楊友係先年安置保寧閒住人數今乃擅歸舊治
意欲復管苗衆及楊政賢所奏楊友謀同殺害楊才事
理非輕合無仍行湖廣川貴三省鎮巡等官從公㑹勘
查處等因節該題奉欽依是著鎮巡等官上𦂳㑹勘明
白奏來定奪著各該鎮巡等官上𦂳從公㑹勘奏告事
情議處停當奏來定奪毋致再詞欽此欽遵備咨到臣
㕘看流土承襲祖職法有定規舍餘奏添衙門名為召
亂楊友連年兄弟讐殺㑹勘奏革積禍始消且兄弟尚
爾為讐夷民何因感德縱使得衆徒長亂階乃敢擅離
遷所巧駕誣詞財買吳卿嚴傑之奏保奸弊昭然節經
巡撫兵部之查㕘是非明甚况楊友見今殺逐宣慰避
逃何名息怨挾留守巡奏印重肆兇頑固首惡之貫盈
亦羣邪之唆扇各宜追究大正典刑但係夷苗及原奏
本院無行今奏俱應議處已行布按二司轉行分巡㑹
勘去後續據按察司呈同都布按三司掌印官都指揮
僉事徐繼左布政使潘楷按察使丁養浩議得播州宣
慰使司凱離夭苖為害始於革職楊友之奸謀成於異
省劉暹之叶助糾絏苖夷動以千計既逐重安等司之
長官遂據其城又殺黄平司之同知並縶其父人民為
其攻刼田土被其占耕計其所為惡貫已極因此該司
並各被害官司人民合詞奏訴及照楊友先年犯罪法
所當誅荷國厚恩羈管閒住日積月累奸計漸生植黨
據巢要挾官職雖云自相讐殺實則自速刑誅據此而
言均為有罪但宣慰司累次告鳴情詞懇切官雖徒設
民則何辜又夭壩等苗夷衆口一詞願復舊治楊友雖
在擯棄楊𢎞尚可收録一則救民於水火之中一則定
亂於搶攘之際合無委官親詣從公集議只今重復開
設是否於地方有益人民無害應否改屬等因到臣看
得楊友逃避山林不服拘喚節次結搆苗夷侵疆越界
殺官刼財擾亂地方或殺千三百餘人或虜萬二千餘
口或全殺數户或全虜數家楊友應正謀叛斬絞凌遲
之刑其子楊𢎞應坐給付功臣之家為奴之典各官㑹
議明稱楊友貫惡已極卻又朦朧議稱楊友雖左擯棄
楊𢎞尚可收録定處重復開設衙門前後情詞自相矛
盾臣又查㕘楊友逋囚扇禍虎吞諸夷罪惡貫盈但念
治夷宜畧未即行誅奚至復長亂階重議衙門建置地
方禍患責將誰歸扶綱常申大義議處通呈定奪未報
續又據播州宣慰使司節申楊友邀引外夷越境爭謀
地方等因該臣訪得楊斌取盡錙銖剥連肌髓大失苖
心楊友犬羊故性狼虎元兇大興亂首土官奢爵下寨
長任唐等黨邪害正傷類敗羣大乖隣好亦由罔識禮
度罔知綱常罔接正人罔聞正論合行開諭楊斌楊友
奢爵並任唐等俱要洗心滌慮守分安常楊斌易濁為
亷收苖夷既失之心楊友易逆為順消家族已危之禍
奢爵任唐等易野為靖結隣境親睦之情况楊友搆兵
結怨奪地殺官延禍邉陲身為倡亂之首已遲謀叛之
誅誰敢為之保勘奏立衙門官職是非利害甚明宜囘
保寧安家樂業永享太平如再違抝楊友並助亂自當
奏調官兵勦滅噍類無遺楊斌奢爵亦當奏革祖職設
立流官以為叛逆助惡及不恤苖夷之戒行令遵依去
後續據永寧宣撫司申楊友結黨讐殺刼掠已經呈禀
上司撫勘未結隨准兵部咨該播州赤水里土官頭目
袁瑚奏楊友聚衆黨惡流刼等情奏奉欽依都察院行
勘務見明白授状坐視不行的一併㕘了來説備咨到
臣案候奏人未到隨據播州宣慰使司差長官劉彬齎
繳造完被害夷民文册到臣備審劉彬供稱成化年間
楊輝溺愛楊友被長官張淵頭目何清徐泰馮瞰左道
蠱惑指倚臨邉天壩千山苖讐忿將重安舊管熟苖凱
離等五十二寨並容山舊管崖門等二十五寨概住隨
風反叛具奏興師挾撫被徐泰等扶同扇誘苖人掜稱
投認楊友管束為詞誆哄本官強奪前寨奏設安寧宣
撫司並懐逺宣化二長官司修築城池起盖衙門役調
數多衆苗怨恨成化十五年聚衆攻燒懐逺長官司靖
南堡殺死守備土官男婦百十餘人後楊輝病故楊友
通同張淵謀害嫡弟宣慰楊愛奏差三司何侍郎等㑹
同鎮巡親臨勘處將張淵張深問犵獠造妖言謀害人
命重罪處決㕘照楊輝不合溺愛庶妾之子濫設無益
衙門引惹邉釁及開設衙門之時楊友年方一十三嵗
本以騃童冒功受職與楊愛搆怨同處一州必致互相
殺戮將楊友連家小遷發保寧府羈管閒住革罷宣撫
等司衙門印信奏繳將重安長官司遷入安寧城内居
住迄今二十餘年邉釁頓息近年以來被楊友希圖復
任賄結隣境貴州所屬鎮逺施秉卭水等縣無藉軍生
吳卿等假以建言為名朦朧代奏䝉行川貴撫按勘議
不必添設備由囘咨兵部查奏立案不行正德三年忽
被楊友令家人石長子等潜結劉暹借兵驀進重安城
内大張聲勢奪占城池節申上司未䝉㑹處以致楊友
窺伺本年九月内棄脱保寧逃囘重安大肆逞威僣封
夭苖都把事名色分投糾拽隣境各處山苖萬衆突入
黄平草塘二安撫司白泥容山等長官司地方張打旗
號殺降官民詐稱敇㫖以烏江為界黄平等五司地方
撥與管束敢有不順斬草除根各司安撫長官挈家奔
投鑚逺避難止有同知楊才固守楊友節次差人逼勒
宣慰父子保復其官給還印信如有不從定統苖兵過
江攻殺一人不留只得曲保楊友又差家人監同去京
具奏正德四年六月䝉分守川東道按臨撫勘先給告
示發屬曉諭各苖革化歸附原管官司驀被楊友奸計
輒請二司進興隆衛約㑹貴州該道議處乗機聚衆困
逼二司挾要出與再設衙門降印保官其子文書遂為
得計統領衆苖突攻黄平守禦所城捉虜楊才碎刴身
屍砍頭去訖本年十月起至今正德五年二月以來驀
被奢爵管下任唐阿曉等先後聚領犵獠兇蠻四萬餘
衆分投各路攻刼播州所屬各苖打話去年以來楊友
刻木送書與奢主人借軍助殺你播州言斷許我殺到
何處占到何處節申鎮巡三司議處未䝉發兵救援致
被得肆本年三四月以來復聚苖入境流刼其勢尤甚
生靈肝腦塗地等因又據重慶府綦江縣申為苖賊出
境事被藺州等處苖賊前來梁村等處流刼王旻等五
百餘家虜去男婦十餘口殺死王伸等八名客商不計
其數又將安穏里野茶坎髙羡宗等家盡行刼殺聲言
要徃扶歡三溪等處各苖口稱前來借路徃保寧府刼
取楊友家眷回還等因除行該府將楊友家人婢妾存
留看守家財房屋妻子宻切差官䕶送按察司收候防
守外臣㕘看土官地界多至一月程途安寧去播州僅
六餘日何名别開衙門土官軍功不過厚加金幣楊友
征山苖僅十餘嵗何功應保官職而楊輝之溺愛欺罔
自明安寧設立衙門官職夷亂如彼革罷衙門官職夷
靖如此今楊友謀復之奸始萌奪殺之禍大熾而衙門
之建置利害又明易曰天澤履君子以辯上下定民志
昔唐徇行伍置主帥任藩鎮邀朝命姑息成風禍亂莫
救今楊友逋播小夷搆黨跋扈殺官奪寨大唘亂階若
非明正典刑誠恐效尤難制但四川見征藍五又征楊
友不無勞人伏望聖明力止亂源特敇該部查議將楊
友助兵代奏流土羣黨行湖廣四川撫巡各按所屬查
提官武職降二級總旗降軍與軍各調邉衛帶俸著役
文職與土民監生各發口外為民土官奢爵王鳳儀革
冠帶楊斌降宣慰使嚴限文書到日為始三月之内捕
挐楊友楊𢎞石長子王小童並各苖惡首夭保川等同
劉暹金洪楊春楊璽楊淳等各解官查審各該勘官有
無賄囑亦就查提依律問罪情輕先行摘發情重奏請
發落殺虜人口財物燒燬房屋一依土俗陪償撫處停
當奢爵王鳳儀方復冠帶楊斌方復官職違限不獲及
各苖仍復為惡奢爵王鳳儀革職楊斌再降二級若仍
回䕶致勞我師將土官通行革去另設流官庶法令嚴
明兵糧不費朋邪知懼而邉方可寧緣係禁治羣黨議
處叛夷查提職官事理具本謹題請㫖
　　　致仕疏
題為懇乞天恩俯容致仕保全殘喘事臣氣體羸薄多
疚早衰又因父老且病累乞休致荷䝉俞允私心感幸
父子相守畢殘年酬素分陛下造化曲成之賜也不謂
罪積緣淺臣父竟見背口血猶紅時月斯邁是日服闋
是日有征𠞰川賊之差義不可辭而精力不可耐謹束
斂衣自隨越四日而離家越月有五日而到䕫日兼數
程衝泥沾濕顛墜日常數四既至軍務叢委臣才短愈
見勞憊每發兵則終夜不睡痢疾尋痊痰𠻳繼作時發
潮熱停刻無容休養即今風濕日深聽日重視日瞶心
日健忘血氣日虚胃日弱粥食日以少進譬如老馬力
盡策之而弗前腐根之木非雨濡露沐所能液潤之也
恐即死無足副上意伏賴神謨渠魁日漸授首餘亦釡
中之魚劉臬非死即逃杳無聲迹似亦未足深憂而安
寧楊友之亂諸畨之警郡縣盜賊之竊發尚厪聖懐然
巡撫得人禍患亦弭臣實老加病力難強支雖上恩浩
蕩若在優容而下屬觀瞻自知非雅况臣一應錢糧出
納俱付亷謹委官自不經手别無違礙伏望聖明憫臣
衰老之甚特敇吏部查照養病都御史髙明征閩事例
容臣班師順囘致仕使唘衾骸骨得遂故山又陛下造
化曲成之賜也奄奄斷息愧伸一報以無期耿耿幽魂
特先百神而助順無任懇切求憐之至正德五年十月
二十日奏奉聖㫖林俊才行素著多効功勤方切委用
宜用心𠞰捕賊寇撫安地方所辭不允吏部知道
　　　奪獲流賊印刀疏
題為殺敗流賊奪獲印刀事據領兵川東道左㕘政曹
祥僉事李恕川北道知府張敏何珊呈正德五年六等
月䝉巡撫行委各領漢土官兵截殺大夥流賊藍廷瑞
鄢本恕等各兵節勝賊節敗追過陜西大巴山西鄉石
泉金州地方㑹合陜兵截殺獲功節報開奏外本年八
月二十三日賊圍陜兵川兵儸回等救出又發酉陽冉
舜臣兵遶從賊後衝殺斬獲兩耳小功五十四副各賊
計窮渡任河不得將被虜婦女騾馬砍死分作二夥藍
廷瑞一夥從小石河黄𤓰溪要衝金州鄢本恕一夥從
三十六盤要衝二州埡康總兵統領湖兵萬餘在金州
梁山雲陽奉節義官徐敬之等統民快弩手三千六百
在二州埡各守把川陜㑹同康總兵許領湖兵黄𤓰溪
夾攻不曽前來曹祥李恕領冉舜臣並石砫馬徽等兵
為前哨張敏何珊領羅回大渡河摽手達新等兵為後
哨分路追殺本月二十七日藍廷瑞訪知金州有兵陜
西三十六盤無兵又合鄢本恕從雞鳴坡黄𤓰溪將虜
去男婦二百餘人放散砍木搭橋越過本盤因見陟峻
沿途並崖下跌死人馬數百本月二十八日到麻栁壩
藍廷瑞見二州埡有兵難衝議要聽撫最惡老人王三
兒怪説你起的事我殺了母親祭旗跟你如何退悔先
殺了你藍廷瑞懼怕王三兒領賊當前衝關被徐敬之
等敵鬬掀放攂石打死王三兒並各賊不計其數生擒
四名本年九月初一日賊願丢騾馬金銀買路徐敬之
不從又與敵陣斬獲長脚王老人等五十餘級奪獲腦
包五十箇並絮被衣服等件追至小關子賊走過河淹
死三百餘人生擒鄢本恕男鄢紞發解賊八十餘騎跟
奪只得砍死本月初二日賊分夥前來自夘至酉連鬬
七陣俱敗藍廷瑞因見官兵追近向賊聲説如今再無
别路衝不過便死在此詐來打話你不放我過關拜你
四拜退去陜西莫要追趕各兵輕信怠緩彼力猛衝將
徐敬之胥旺殺死餘兵鑚林被賊尋殺五六十人奪燒
米四十餘石醫官張錦自刎身死陜兵就麻栁壩駐劄
川兵追過土埡雞公灘本月初八日冉舜臣兵斬獲耳
功七十二副生擒四名馬徽冉鵬兵斬獲耳功一十一
副生擒六名本月初九日追至雞公嶺冉舜臣兵敵斬
掠陣徐老人等耳功三十六副生擒二名馬徽冉輔兵
斬獲六副生擒三名汪林丁祥楊鎮何仁各一副張漢
向銀生擒二口本月十一日賊奔湖陜城口山界川兵
追襲本月十四日至巴河口賊二起九人探風被冉舜
臣兵斬獲耳功八副鄉夫龎襲宗殺一人不割報功軍
人謝受等擒獲二口本月二十二日追至繡雞嶺吏何
定同達縣勇手奮勇過河賊多兵少齊趕到河何定赤
身水中執弓對射賊方退隔江架梁遇冉舜臣馬徽魯
忠田金並旗牌官王來譚宣督兵俱到何定率同過河
衝破賊陣追敵二十餘里落水淹死不計其數斬獲耳
功二百三十九副生擒二十四名至風扇埡藍廷瑞設
酒請鄢本恕議降鄢本恕又怪要殺嗔説再看如何大
寧分開一兩人逃走亦易賊老營極髙架梁冉舜臣兵
呐喊徑衝上梁各賊大敗走上髙觀山官兵在陜口各
劄營本月二十四日早賊分前後左三支衝營馬聰先
期發兵架梁酉陽石砫儸囘等漢土兵亦分三支迎擊
賊又大敗乗勝追至髙觀寺敵鬬何定領兵要衝老營
尋無路道本月二十五日馬徽兵奮勇衝營賊來追赶
張敏何珊儸回將賊射退譚宣等兵又㑹藍廷瑞鄢本
恕見得馬徽兵近疑是賊勝回還歡喜問信被馬徽等
兵赶殺官兵從後放銃呐喊西風甚急聲震如崩賊又
大敗登山架梁冉舜臣兵追赶賊攂石打傷二兵各兵
奮勇直衝上梁賊丢下男女五六百人騾馬八千餘匹
阻塞路道領兵官督令各土兵將騾馬砍死直赶過山
斬獲耳功二百三十三副衝鋒老人蕭伯瓊奪獲藍廷
瑞偽號順天王管軍萬户府偽印一顆何定奪獲關公
大刀一把未刻字偽稱玉印即水晶印一顆周畿奪獲
景泰元年天威一千一百二十四號頒降不知何衙門
碗口大銅銃一口重一十一斤藍廷瑞隨身金銀三䭾
被兵溷搶一䭾藍廷瑞荒張賊衆六人扶伊逃走餘賊
追赶下崖跌死男婦騾馬不計其數三溝俱滿土兵鄉
夫四人下崖砍殺未盡強賊内有少婦二口壓在馬下
叫説藍鄢老人妻小俱在溝底帶有金銀一十八斤你
來救我各兵拖扯不動見有強賊身騎白馬前來天色
亦晩只得俱退收拾未盡騾馬尚六千為因追賊地逺
糧夫難到日久缺食將馬亂殺割肉充饑尚約騾馬二
千餘匹土兵分收男女審有籍貫給票照囘訖各兵囘
營當夜賊將跌溝人馬通燒未盡藍廷瑞鄢本恕就彼
痛哭與妻燒紙因見事迫山險男女累重騾馬難行不
忿丢與官兵自行砍死十五嵗十六嵗男子味溪一處
四十餘人宻柴河魚洞子二處各三十餘人沿途婦女
騾馬數百土兵尚收遺下騾馬四十餘匹藍廷瑞將銀
二䭾通行散與手下心腹四十餘賊令各走散至小坎
山百丈懸崖前無路道轉彎倒樹一根傍生茅草賊疑
木橋向上奔走跌落身死六七百人餘賊男婦尚約二
三千人鑚林奔走搜山斬獲耳功一百零九副生擒男
婦二十九名口前後奪獲賊旗二十七面賊印銅木共
五顆賊批一十五張賊夘簿二扇鐡銃二把賊神八座
腦包賊衣䕶心鎗刀箭袋共二百七十一件其餘鎗牌
鞍轡數千路險難搬丢棄山澗各賊奔走松家山馬邉
河分為三夥一夥走湖廣房竹脚跡稍多林密山險無
路進兵一夥走陜西平利脚跡頗少一夥走大寧脚跡
亦多發兵把截回路行文湖陜就彼發兵截殺大寧選
精兵三千追赶餘兵轉蹴其前夾攻等因又據鄉夫范
金積捉獲賊老人秦景榮總甲吳全捉獲賊總甲徐么
子并虜去為妻古么女賊從王子賢王伯祥並總旗打
手地方楊鎮張鸞王海隆周伸方王大宗王金典史涂
仁捉獲賊男婦劉聰王章廖大益小端公張奉山謝萬
明鄢本聰等及李明通認獲投營王相等共二十一名
口斬獲耳功四副除跌崖落水等項身死及各土兵收
留隱匿未報不論外通計耳功八百二十七副生擒九
十八名口各到臣審據秦景榮等執稱藍廷瑞管軍萬
户府印係眉州古樹中檢得不係自造大刀名關王刀
不知何處得來對賊聲言天賜我印刀佐天大王草寇
三年因此各賊歸附鄢本恕在小坎山跌死俱難慿信
二州埡差人數至河下死屍三百四十四軀地方執稱
賊殺兵快約有百人餘俱賊屍其騾馬照依兵法充賞
土兵子女待兵囘官與贖取並解到人贓給發問決釋
放外切照大巴山星子山三十六盤修立山髙眉山黄
墩望信松家山等處危峻無比秋多積雪皆緣藤接索
釣崖下上又有陡壁千丈下臨不測之淵荒路一線時
復中斷獨木引過賊行多墜逆料我兵決不能追不想
曹祥李恕張敏何珊魚貫猿攀率兵偕進步數里之深
叢渡踰胷之深水至經絶險慰安前行露宿風餐少壯
成老因此賊敗但最後追奔房竹平利二夥因險中輒
分屬湖陜之兵亦似一欠臣再督擒勦務期盡絶外㕘
㸔各賊慘酷兇狂天醜其惡屢致消滅雖惡首未即就
擒然騾馬垂盡長技已去羣心亦解勢難復盛仰賴皇
上勇智天錫添設總制督師及將士用命之致臣提兵
三月尚漏元兇老師費糧深負罪愧除秦景榮監候藍
廷瑞鄢本恕等各獲問報前後有功漢土官兵通行紀
功覆實具奏定奪伏望特敇該部查議將領兵曹祥李
恕張敏何珊先量具奏旌擢以勵勞臣緣係殺敗流賊
奪獲印刀及旌擢勞臣事理謹題請㫖
　　　災異處置地方疏
題為災異事據保寧府通江縣申正德五年六月初十
日辰時分本縣對面隔河壁山無故山崩石墜聲如震
雷本年九月二十四日申酉時分縣西新築城垣城門
内外無故地裂土縫縱横文如劈斧思當流賊擾攘之
際值二異常之變民心驚惶誠恐有關時運人事到臣
案照先據成都府威州申本年七月十五日己時分本
州地震如雷自西而起向東而去茂州申本日同時地
震有聲自東而起向西而去潼川州樂至縣申本年九
月十九日寅時分地震街市房屋俱動䕫州府申本年
六月二十日午時大竈民謝得安家火起延燒居民房
屋一千餘家重慶府酆都縣申本年七月二十六日夜
一更時分天墜火星蘇么老屋上隨即火起惡風大發
將本家並街坊三百二十餘家並本縣儒學公廨泮宫
坊牌酆陵驛城樓城門鼓樓板房等項俱各延燒重慶
府申本年十一月二十一日天色隂晦當夜戌時迅雷
大震閃電交作人民驚駭等因前來及查本年三月初
二日午時分䕫州府並雲陽縣同日地震本年四月二
十六日己時分通江縣鸚哥鋪營頭星墜大如斗尾長
丈餘碎星附其尾等因已經具題外今該前因臣㕘看
天宜順而熒惑營頭為祟雷電作於冬月至不順也地
宜静而山崩地裂地震至不静也是皆政急兵起土崩
之兆夫天道人事常相孚四川古稱多盜亂必居先平
必居後在漢有公孫述在宋有孟昶在國朝有明昇皆
最後服其他王小波板楯張𢎞白馬胡瀘州夷與近時
劉千斤趙鐸野王剛石和尚羅端公楊亨小楊兒党廷
方藍四之徒不可枚舉然皆無如今日之甚訪問故老
委因賊臣劉瑾故亂天下以資逆謀革巡撫兵備撫民
巡捕統理專理俱無其官守巡巡歴難週強盜乗時生
發此盜之所由起也荒旱連嵗不容奏災盜賊四起不
容奏聞此盜之所由盛也慘毒兇狼拏官罰米緝事取
禽鳥等物騙索無厭賊瑾取之官官取之民手下差遣
又因為利剥民至骨盡離其心此盜之所由縱也興師
動衆居送行齎不勝楚毒貧民重困視官如仇至越名
分輕公法刼縣殺官擒戮方面而無畏夫賊瑾所致䕫
保強賊五七餘萬三省夾攻勢已大挫僅二三千人軍
兵從後急追尚能收拾散盜敵殺一方面一典史攻刼
三縣治今雖添兵㑹勦豈能遽絶賊瑾所黨楊友激出
南川之盜數不至千亦能殺一方面一府官二廵檢掠
執一方面攻殺二縣治今雖集兵擒勦豈能遽盡而播
州之患又重且大近在旦夕四川倉庫匱竭見今兵餉
日苦不給而松潘各邉月告無糧調運不休他變必作
臣恐首亂者致亂而救亂者亦生亂况臣出入賊區巡
撫政務無暇經理自念分甘一壑迹久付於雲泉詔起
兩川命重懸於鋒刃然鞠躬盡瘁繼之以死臣所能也
至於成敗利鈍非臣所能逆覩伏望聖明垂念地方亂
之甚易而救之甚難將賊瑾贓銀量發數萬差官前來
賑濟以收川民既離之心敇户部從宜區處各布政司
兩直𨽻那借官銀共二十萬兩以實川邉及軍儲等用
稍輕舊則限定生員入監知印承差吏典㕘充各名數
行令自願納銀以足補為限四川生員入監亦定名數
並知印承差吏典義官各納銀以髙厚城垣修蓋被賊
燒燬公廨舗舍等項及増實各倉預備之穀以足用為
限擇委有司督理守巡督查俱出雇買不科役民一財
一力其清軍監察御史政務頗暇專令督察毋容貪濁
乗機迫納及科索起送公堂紙劄並尅落重派虚費等
弊敇兵部㑹府部大臣議處楊友衙門官職應否與復
明白奏請毋仍展轉行勘致誤地方若不應復乞降榜
文曉諭川貴湖廣附近播州流土衙門不許暗助楊友
為亂其楊友果能革心悔罪宥以一家死罪回居保寧
安享太平應得田産此賣彼置兩斷徃來永杜後禍如
再叛違決行征勦黨惡助亂法在不赦以絶楊友妄覬
之念楊斌謀陞按察司官職亦行革去手下助惡科斂
家人管事並楊友助惡殺害家人苖頭撫到官如法究
治以釋苖民剝削戕戮之忿敇吏部專任才名風力司
府等官及㑹推公謹忠亮精力大臣簡命一員前來巡
撫臣專討藍賊天幸成功得貸萬死容歸骸骨庶官使
得人民困可蘇盜賊可息邉患可消而天變可回緣係
災異及處置地方等項事理謹題請㫖
　　　江津捷音疏
題為捷音事節據領兵副使何珊呈正德五年十等月
蒙巡撫委同守備大壩以都指揮體統行事指揮李䕃
帶同舍人韓恩等領兵征勦攻打縣治執戮方面流賊
曹甫等除節獲首級四十三顆副生擒一十一名口殺
死一百七十八名馬四十七匹開報具題外本年十二
月賊移黄􁒷驛聲言要攻瀘州曹甫曹濬黨么兒稱總
兵設夘簿揀選殺手四百六十九名編立旗甲餘外投
營被虜男婦約二千人架梁發哨擅打報帖僣稱順秦
王明正元年統兵來瀘州仰掌印官多備糧草伺候及
逼州城聲言官備銀三千兩城内鄉官大户湊銀二擔
買免攻城該續委分巡副使蔡鍊同何珊李䕃嚴加守
把巡撫節行撫諭本月初九日曹甫等對州沙灣詐願
聽撫蔡鍊等令韓恩同伊弟韓懋乗船江中撫講韓懋
尋復登岸面㑹曹甫陽順隂違蔡鍊等又拘曹甫户長
曹永金等招撫曹甫將綠段旗一面上書青帝旗帶見
蔡鍊説稱本月十二日二百餘人赴州聽撫要備酒席
當早曹甫又不願撫同己殺弟曹琯領賊流刼小市廂
李䕃同韓恩領儸回等兵過江敵鬬斬獲曹琯等首級
一十八顆生擒四名奪獲馬二十六匹腦包弓鎗賊衣
共一十八件本月二十三日李䕃追至史壩驛敵鬬一
十二陣斬獲首級並兩耳小功共四顆副生擒四名殺
死未砍首級八名射傷十名射傷馬一十餘匹奪獲腦
包弓鎗賊衣一十一件本月二十五日各賊仍移江津
馬鞍山幸家壩胡玉璽等家分劄七營聲言要攻重慶
巡撫議令蔡鍊同㕘議錢朝鳳固守瀘敘催兵督餉何
珊李䕃追賊江津正德六年正月初一日巡撫親督酉
陽播州土兵前來江津通發李䕃添領本月初二日寅
時攻破黨么兒等四營斬獲首級一百九十一顆兩耳
小功一副生擒賊婦二口奪獲腦包一十二箇騾馬三
十一頭匹另外砍死騾馬三十頭匹餘賊敗入人家土
兵圍守放火燒死三十餘人李䕃同從征重慶衛指揮
汪洋張勇將功驗訖酉陽土兵乗勝再搗老營曹甫等
設伏死戰土兵稍卻殺死汪洋並兵夫四十餘人執去
瀘州衛百户胡經播州長官王塤江津義官江都賊知
大挫併入胡玉璽家大營令方四張孫兒汪鵬同趙金
紞對面方山劄二小營逼令王塤依冩願撫呈文與胡
經等送回巡撫又差生員傅禮入營撫諭曹甫執要銀
二千兩贖取王塤及與重慶住食不肯分散巡撫令李
䕃統領土兵四千六百餘名並鄉夫等兵進合山坪與
賊相隔一十五里劄營軍令先射馬次射人又恐溷殺
老幼令傅禮進營挾撫曹甫等愈加生抝大言我俱是
老殺手隨他土兵總是不怕傅禮回報本月十二日五
更時分曹甫探知精兵在營江津守兵輭脆議發一支
拒敵兵營另發一支勇漢二百騎徑衝江津三十騎先
鋒出哨不意巡撫督催李䕃兵三支先進至佛子崖與
賊相遇摽手將穿紅突陣賊首白馬摽倒儸回等奮勇
敵斬一十五級餘賊追逐不及回報我兵圍住老營賊
方知覺倉卒閉門備馬出戰被王塤誆説兵多不好出
巡撫實要招撫我與你退兵乗機走出指㸃土兵一齊
放火及上房敵鬬巡撫又委書吏軍牢並楊瑋韓恩等
催兵各殊死戰斬獲各首曹甫曹濬曹弼曹珣曹玉何
裁縫張端公張外郎曹永興周黒子李寨長王長生曹
珠汪鵬但廷秀等首級並兩耳小功共五百一顆副殺
死未割首級不准功二百九十名生擒賊從並曹甫妾
陳氏曹濬妾楊氏曹珠妻張氏曹玉妻党氏曹琯妻任
氏張外郎妻王氏但廷秀妻張氏周四妻徐氏等三十
五名收回被虜老幼男婦七百二十名口燒死九百餘
名口奪獲騾馬八百餘頭匹斬獲騾馬四十二尾腦包
八十箇賊夘簿三扇我兵全勝功級生擒巡撫軍前驗
發何珊責令賊婦供認賊首各級俱在止有曹甫汪鵬
但廷秀親見殺死認無首級恐供不實未決存亡惟方
四等方山二小營走脱簿查正賊方四下僅六十六名
汪鵬下僅九名張孫兒趙金紞下各僅十名又多在陣
殺死及鄉夫陸續擒斬共七十九名顆在逃正賊似不
及三五十人並被虜老幼男婦不及百餘發兵發牌四
處搜捉想難漏脱李䕃楊瑋親驗胡玉璽家住房九十
餘間燒死賊屍枕藉數重三日未盡楊氏雖係虜來為
妾催兵上陣殺人尤狼等因到臣除楊氏及真賊照奉
欽依軍前斬首首級分發梟掛賊属問發被虜給主騾
馬充賞腦包鎗刀馬尾貯庫未獲方四等仍發土兵追
勦及嚴督各隘俟挐有功官兵另行造册具奏外臣㑹
同四川鎮守太監韋興巡按監察御史俞緇議照賊首
曹甫曹濬等逋誅宿寇大肆猖狂虎鬬邁于魁酋梟雄
挾其絶技蹂躪我數縣睥睨我大州甚至執戮風憲僣
書名號而無忌兇獷效尤逺近俱震師貞而吉狡三窟
以徒營天禍其盈收一網而俱盡斯固朝廷之福川蜀
之幸成此大創者也然臣仰窺聖意以愛人為德而臣
顧以殺人為功不勝罪愧首末領兵李䕃尤為屢危不
恧及前征東鄉有功今仍擇委征藍合無將本官量陞
都指揮僉事職銜以便行事緣係捷音及陞任官員事
理謹題請㫖
　
　
　
　
　
　
　見素集奏議卷三
欽定四庫全書巻
　見素集奏議巻四
　　　　　　　　　　　　　明　林俊　撰
　奏議八篇
　　西征稿
　　　急除大逆以禦大亂疏
奏為急除大逆以禦大亂事臣惟人臣進言非盡死不足
以為忠夫死豈人心所欲哉言而人主不聼又從而怒之
則不幸死耳言而人主聴之聴而又行之則宗社危而復
安人心失而復得世道亂而復治朝廷之福何加焉故忠
憤愛國之臣常試一身之禍以斡回朝廷之福昔元政不
綱奸臣擅柄羣雄並起我太祖奮民間百戰而得天下至
難也我太宗仁宗宣宗英宗憲宗孝宗世累憂勤以保天
下至難也不幸孝宗上賔以至完天下付我陛下當時顧
命之言審記之矣必不欲盡逐其舊人而獨任一内臣劉
瑾也陛下有二帝三王之資劉瑾不欲陛下為二帝三王
之聖又不欲天下享二帝三王之治陛下倚任劉瑾如伊
尹如周公劉瑾不欲陛下為太甲為成王面欺腹誹而目
侮無所不至陛下未察也干紀奪柄自古奸邪弑逆之賊
如趙髙如石顯如李輔國程元振魚朝恩如陳𢎞志劉克
明如宗愛如蘇佐如王守澄田令孜楊復恭如劉季述如
韓全誨有一大惡可危人主而破敗人國者劉瑾皆備之
劉瑾古今惡魁也今近而京師逺而天下皆曰兩皇帝朱
皇帝劉皇帝又曰坐皇帝立皇帝謂陛下居皇帝之位而
劉瑾實秉皇帝之權陛下朱姓朱皇帝劉瑾劉姓謂劉皇
帝也陛下時不視朝劉瑾西南向倨立鴻臚寺唱各官叩
頭而題奏下某部與某勅某酒飯皆其言語各官起身鴻
臚唱向東作揖故謂陛下坐皇帝劉瑾立皇帝也夫髙卑
以陳貴賤位矣惟名與器不可以假人君作福臣無有
作福君作威臣無有作威偪則僣僣則亂臣弑其君子
弑其父非一朝一夕之故也今夫天至尊也帝雖為天
所立不得並稱天故曰天子帝至尊也天子為帝之副
雖帝所立不得並稱帝故曰帝子豈有給事之内臣得
並稱皇帝哉朝著之間得受諸臣朝見之揖哉春秋無
將將則必誅劉瑾固不特謂之將矣國家成法制於太
祖遵守於太宗至精密也劉瑾盡取而紛更之陛下尊
為天子容制於一權宦不能庇祖宗耶大臣擇於孝宗
至當也劉瑾盡誣而擯斥之劉大夏最賢禍最大劉健
謝遷馬文升韓文楊一清許進馬中錫又賢禍又大張
敷華亦以憂死僅一林瀚俟命獨存是明不足我孝宗
故與孝宗抗也陛下尊為天子容制於一權宦不能庇
其父耶太皇太后皇太后時被離間使純懿之主母忍
下家奴之色受其挟取陛下尊為天子容制於一權宦
不能庇祖母母耶故事皇太子未舉舉未立親王一位不
之國為根本慮至深逺也劉瑾䜛間榮王徑遣之國致
陛下於孤立中外人心無不為陛下私危者陛下未知
也劉瑾又傲視榮王挟取其物無所畏忌陛下尊為天
子容制於一權宦不能庇其身與其叔耶藩王金枝玉
葉陛下同潢𣲖者也劉瑾吹毛刮垢日恣索害陛下尊
為天子容制於一權宦不能庇其族耶劉瑾安受皇親
夏儒之跪拜呼呵叱咤無異市兒重索其金陛下尊為
天子容制於一權宦不能庇外家耶公侯駙馬伯非勲
則親與都督等官皆朝廷之腹心𤓰牙同休戚者也劉
瑾唾罵騙索任情中傷今日繩其弟兄明日繩其子姪
又明日勒囘話勒閒住勒半俸又甚則不顧鐵劵之誓
平江伯陳熊身發充軍手下人發梟首致陛下盡失勲
戚之心内閣九卿非賢則舊與科道等官皆朝廷之股
肱耳目致太平者也劉瑾誅求陵侮極力嫁禍今日杖
某死明日枷某死又明日發某為民充軍又甚則已死
之都御史錢鉞忍心種禍抄沒其家出差之都給事中
許天錫尋事嚇財逼令自殺致陛下盡失文臣之心二
十四監或歴事累朝或守禮識事陛下之侍御左右與
劉瑾同軰行者也劉瑾敗羣傷類廢置由心今日易鎮
守明日易掌印又明日易管事又甚則王岳之賜死蕭
敬鄧原麥秀扶安邱聚之閒廢罷黜致陛下盡失近臣
之心指揮千百户或起艱難或由勲績劉瑾故阻其替
襲難其比試今日調某衞明日降某官又明日充某軍
致陛下盡失武臣之心屯田將無而作有税粮既免而
重徴法令煩苛搖手犯禁官校連絡觸眼無分如龍舟
競渡楚習俗也則張大其事竟籍其家服器過侈呉習
俗也則張大其事又籍其家使富者不自保貧者無以
自存致陛下盡失天下軍民之心且一家之用為財易
足也劉瑾括盡天下之財富於内庫非欲為逆暗邀人
心何聚財之多如是耶一家之居為屋易足也劉瑾盖
盡關坊之屋多於内府非欲為逆屯駐兵馬何聚屋之
多如是耶一家之乘為馬易足也劉瑾畜盡西北之名
馬非欲為逆給發騎兵何聚馬之多如是耶中外傳聞
劉瑾議將京軍邊軍更畨上操為張永所阻奏將京軍
官校隨回祭掃為張永所阻信有之是劉瑾之叛逆不
特京師知之天下知之至同類亦知之矣獨陛下未知
也臣聞京師盗賊之起曰由劉瑾之致兩直𨽻山東河
南盗賊之起曰由劉瑾之致臣未詳也廣東廣西福建
盗賊之起曰由劉瑾指差查盤剥削匱竭之致臣則詳
知之江西盗賊之起由劉瑾指差勘事剥削匱竭之致
湖廣盗賊之起由劉瑾兩差計處備荒索銀十數萬兩
剥削匱竭之致則臣親詢之今四川䕫保藍五等盗賊
之起由劉瑾之革撫民播州安寧夭苖等蠻賊之起由
劉瑾之庇楊友及剥削匱竭之致臣則親審之又聞雲
南貴州土夷縱横盗賊充斥亦由劉瑾多方誅求剥削
匱竭之致而前日官軍亂遼東今日官軍亂寜夏賊殺
守臣僣立安化明以劉瑾專權自恣動搖中外所當共
誅為言是劉瑾即未自反逼天下人已盡反矣夫世道
治亂係綱紀係人才係風俗今紀綱大壞人才大壞風
俗又大壞猶敢矯誣謗毁謂亂起孝宗至頒之詔㫖謂
欲振起綱維剗革姦弊曾不思孝宗之聖仁寛大堯舜
禹湯文武之君殷中宗周成王宋仁宗不能及也謂孝
宗手致之治不及劉瑾手輔之治何前之大治而今之
大亂也臣子為君者諱孝宗誠不及猶當曲諱况誠聖
治敢誣而毁之耶且劉瑾淫毒慘酷羅織害人如邊粮
虧折鹽課拖欠自有官攅竈户今却追巡撫巡鹽枉道
回家僣宿驛舎自有杖罪正律今却發為民枷號死罪
罰贖之米不過五十石今公罪免科却罰一千石五百
石是免科之杖反加贖死二十等一十等耶公罪罰及
身死贓物追及子孫古有之耶濁官取受不能盡無然
一二十兩三五十兩至一百兩亦極矣劉瑾取受始即
三五百兩繼即一二千兩繼即一二萬兩又甚至十餘
萬兩少違其意應手及禍以致鎮守司府等官盡平生
而易節竭阿奉以逃刑貪者如餓虎亷者如乞兒至於
取受之廣無貴賤貧富大小無不被其害劉瑾處事率
多類此臣乆處林下未能盡知陛下試許廷臣直言無
隠自有數其惡者臣疎逺之言未足深信伏望陛下少
霽顔色將臣奏面請兩宫面質皇親府部文武大臣各
監老成内臣各科道部屬郎署等臣各守衞團營官兵
各坊市細民一不如臣所言臣甘欺罔重罪臣與劉瑾
素不相識無讐怨劉瑾斥逐正人朝野為空獨臣一人
幸免前年投無名奏内廷之時明對諸臣許臣忠義及
今又有巡撫之起臣宜以知己為報顧若操戈而入室
者臣受三朝厚恩誠不忍坐視天下將亂宗社將危而
不之救昔崔洪薦郄詵詵奏洪王鳯薦王章章劾鳯安
禄山薦顔杲卿杲卿討禄山臣敢以一德之私廢天下
公論忘宗社至計哉伏望陛下獨奮乾剛大義割愛公
處劉瑾以謝天地謝祖宗謝天下重處臣以謝劉瑾則
大逆以去大亂可平臣死有餘辜無任隕越俟罪之至
縁係急除大逆以禦大亂事理謹具奏聞
　　　慶幸討賊永綏福祚疏
奏為慶幸討賊永綏福祚事臣在得漢軍中聞賊臣劉
瑾謀逆事覺陛下特正典刑以大洩天地祖宗臣民之
憤為我明萬萬年至計臣驚喜慶幸祖宗在天之靈陛
下嗣大歴服之光其有是盛舉矣初賊瑾無故駕朋黨
之説以戕賊大臣挫殺言官陵衊同類摧剥羅織天下
之人臣謂此奸臣弄權之故智然由古無是甚也比聞
遣榮王之國修行宫致陛下外寢臣撫心出涕謂此賊
必反無疑故事太子未舉舉未立立未長親王一位不
之國宋仁宗髙宗未有子聴司馬光婁寅亮諸臣之言
求宗室之賢養之宫中所以杜亂源為國家深計夫庶
民忠奴猶慮主人之孤立况陛下為華夷民物之主賊
瑾容置之孤立耶即榮王己之國賊瑾當循司馬光婁
寅亮故事輔陛下如仁宗如髙宗擇宗室一二位十餘
歲之賢養之别宫在國家謂之杜亂在時俗謂之益子
俟皇太子誕生生而立立而長遣之歸國未晩也孝宗
時陛下為皇太子已長尚未遣榮王之國今皇太子未
生賊瑾容徑遣榮王之國耶其隂謀逆計謂必置人主
孤立孤立則易圖噫聞亦寒心况賊瑾舉此等事耶自
古君門九重所以嚴人君之衞非觀美也庶民之家髙
垣重戸夫婦夜同寢處以防冦偷我太祖夜起竊聽四
外無人聲方就安寢著之祖訓非過慮也夫物貴者誨
盗况天位至貴者耶人間腹心惟夫婦最為可恃帝王
之家容庶民之家比耶陛下所恃腹心僅三宫豈容離
深宫就外寢寄命他人措身於孤危之地者哉其隂謀
逆計謂必置人主淺便淺便則易圖噫聞亦寒心况賊
瑾舉此等事耶臣驚憂勃鬱終夜不得睡起草一疏為急
除大逆以禦大亂事既與御史陳茂烈私議無一人可
託齎進無一人可託寫本相對飲泣及起四川稍續所
聞令教諭范府謄浄臣自分必死家分必滅無疑惟念川
民乆罹賊禍方厪宸憂擬俟平賊隨上此奏又不知其
私造御寳御袍官牌牙牌火藥軍器反形逆跡若是其
狂悖也天幸假手張永先發其奸陛下神武英斷立决
此獄為國家大幸然徐思之為危亦至矣固不得不自
寒心預防而早辨也昔夙沙衞殿國楊思朂平亂春秋
綱目書之謂功出閹寺國為無人今賊瑾謀逆國勢如
千鈞垂一髪舉朝文武無一人言之獨幸内臣一永也
幸一永傷文武之無人也傷文武之無人亦以見陛下
信文武之臣之不如永也信文武之臣之如永容不有
早發其奸致板蕩土崩若是之危廹耶此春秋綱目之
深意也臣僻逺不知永請討瑾之後曾請陛下如仁宗
如髙宗擇宗室一二位十餘歲之賢養之别宫曾請陛
下撤行宫囘内宫倚三宫為腹心夜同寢處使禍患消
弭福履蕃盛其未然是永尚未知杜亂之源也抑永固
未學宜未喻也文武之臣無一人言之無過耶臣聞近
文武大臣有缺與二三内臣會推誠有是豈不以前是
之腹心専託一瑾故致亂今是而兼託諸人以杜亂耶
不知前是之腹心専託瑾而致亂顧今是之兼託容保
無瑾者乎今是之兼託保無瑾繼是之兼託容保無瑾
者乎臣不敢逺引竊就本朝論之王振之後保無有振
也而有吉祥吉祥之後保無有吉祥也而有劉瑾夫得
隴望蜀窺竊富貴有何紀限人心者可盡信乎周官六
卿分職而百官統於冢宰九伐掌於司馬今吏兵二部
是也使内臣應預周制之矣我太祖稽古建官又制之
矣其未然宜皆有説弊之端其未可自我始也夫隂陽
日月寒暑各有分職而同成歲功侵則災而不成歲人
君體天其未可改也臣又聞吏部取楊一清當矣其他
或失舉正賊瑾之黨當矣宥二黨魁猶失刑夫為户部
莫如韓文許進為内閣莫如劉健林瀚謝遷王鏊春秋
舉讐舉親方撥亂反正之始而不引忠亮端謹不可屈
之人徒取圓熟治未可望也黨魁弗正亂何時用弭乎
累朝大臣不忍加罪累朝厚恩獨忍忘耶身任舊臣甘
心新主狡狠囘遹賛逆賊以亂人國睨神器孰不可忍
耶春秋誅奸諛於既徃生未宜失賊也誰為陛下畫數
䇿者非誠無識則有所私方是時猶言官不言文武大
臣不言輔臣不言噫可畏矣觀治者未可以息憂矣伏
望陛下法古憂畏慮逺而慎微時時以専任賊瑾之誤
為戒循用孝宗舊人脩復孝宗舊治正二黨魁與吞舟
而網漏者則聖德日允聖政日清天位日固人心日安
祖宗造明之盛業永以昌茂臣雖死猶生之年謹録前
奏藁隨本上進非欲衒事後之贅詞亦欲天下後世知
忠憤之激雖乆閒老病疎逺之臣猶不能已制治保邦
之主所以信文武之臣者不得不専杜塞禍亂者不得
不早賊臣逆子尚知憚而易意矣無任慶幸愛助之至
縁係慶幸討賊永綏福祚事理謹具奏聞
　　　回話疏
奏為乞恩認罪囘話事正德六年二月十六日准都察
院行到咨該禮部咨該臣奏為急除大逆以禦大亂事
奉聖㫖林俊先因四川地方有事起廢復用遷延日乆
未見成功乃敢出位妄言沽名要譽况劉瑾罪惡已明
正典刑廢黜官員已陸續起用先朝舊政已漸次修復
蕭敬等已有處置劉大夏已有恩典了如何又掇拾奏
擾事多不實中間離間兩宫挾取親王財物又將錢鉞
發屍斬首等語尤無根據亦有非人臣所當言者又自
稱本藁乆已寫成當劉瑾亂政之時未及進呈顯是懷
奸畏罪本當究問但流賊尚未盡絶且著用心勦殺便
從實囘將話來該衙門知道欽此咨臣欽遵囘話者雷
霆震擊魂魄為飛天日照臨肝腸敢隠方備收於馬勃
重觸諱於龍鱗咋指噬臍斯臣自取誅殛者也臣識闇
且愚年衰近耄雖欲勉萬分之報而計事實疎夫禍患
之來天所以開至聖也皇上智明庶物慮周萬機其於
劉瑾事情固已張弛殆盡矣而臣乆伏林下近又僻處
軍中無據風聞冒干宸聽斯無異夫曝背之老處井之
鼃有識之所羣嗤而賤笑者也皇上量同天地未即加
誅容臣自實囘話臣委的不知事體出位妄言誤渉忌
諱罪當萬死况臣纒綿末疾乆痼煙霞生長南方不閑
鞍馬繆承兵寄師老費財伏望聖明藏垢納汙哀臣之
志而畧其詞憫臣蠢愚而憐其衰朽赦臣罪死使骸骨
得被恩私泉壤尚含悔愧臣無任怖懼感泣求憐之至
縁係節奉欽依從實囘話及乞恩認罪事理謹具奏聞
　　　藍鄢等捷音疏
題為捷音事竊惟有苗弗率虞廷興伐罪之師蠻荆為
讐周室整南征之旅成湯誓衆庶以致天罰武王興一
怒以安天下此自古帝王之世未嘗無師旅之興蓋所
以代天理物而為民立極也廼者四川大夥流賊藍廷
瑞鄢本恕等本皆小醜輒逞元兇倡亂歲更二三烏合
人餘十萬私造軍器而建五方旌旗偽授職官而鑄萬
户府印干紀僣號始啓釁於兩川攻城殺官遂流毒於
三省殺人難以數計劫財無有紀極軍民妻女為其奸
擄鄉市房屋為之燒燬所過屠戮厥罪貫盈致厪聖慮
命官興師該總制尚書洪鍾會臣等仰體皇上欽䘏好
生之德神武不殺之心屢給榜文招撫有能自首及自
相擒斬者免罪詎意各賊執迷不悟陽則節稱聴撫以
計緩我師隂則益肆刼殺以戕害人命先該四川在於
門枕城峽等處後該湖廣在於鎮坪茅壩地方勦殺大
敗逃㪚不多但以首惡未擒遂致復聚為患攻燒營山
縣治殺死僉事王源陸續添虜又至萬餘總制咨臣整
兵征勦又咨陜西都御史藍章行副總兵閻綱等統兵
副使來球監軍候原委湖廣紀功御史何棐分守左叅
議方璘分投監督都指揮李玉樊煜所統辰九等衞并
永保等司漢土官兵一路西由漢中約同陜西一路東
由大寧直趨通巴俱會同四川守巡等官左叅政曹祥
僉事李恕今陞按察使公勉仁右叅議錢朝鳯等督領
軍兵鄉勇人等屢次擒斬功級及先後調河南都指揮
徐節鮑威統領軍兵三千前來金州恊力戰守令該監
軍紀功御史何棐叅議方璘呈該中哨領兵都指揮李
玉報稱統督永順等漢土官兵於本年四月二十八日
追至陜西石泉縣熨斗壩地方賊見官兵追急及因無
得搶虜叫願聴撫彼欲不聽但各哨官兵追赶未齊只
得用計撫令到於四川東鄉縣地方金寳寺聴撫及引
賊差小老人何坤等三名并保靖宣慰彭翰亦引小老
人李萬良一名執旗吏何定馬湖土舎安宇并鮮永金
等亦引小老人譚文章楊相馮軫劉宗四名俱來告撫
於本年五月初八日蒙總制會臣給與牌榜責限六月
初八日齊到金寳寺十二日前赴逹縣軍門投見若有
變詐違限就不准撫即便會兵𠞰殺遵奉節次差人催
促前來及各哨湖廣保靖宣慰彭翰茅岡峝長覃良佐
四川領兵署都指揮李䕃酉陽土舎冉震等先後各到
圍隨安宇何定通判第五德𦂳隨賊後陜西巡撫都御
史藍章亦督發副使來球監督副總兵閻綱領兵在於
延昌關守把都指揮金冕領兵二千圍隨賊營賊到川
境竹峪關等處自知罪惡深重賊首不宥意圖隨路延
至交秋田野稻熟得以搶食乘隙逃走十日不見前來
致違前限纔於十四日方到浪洋寺相離金寳寺相逺
又不肯來在彼依山分營駐劄使人到哨會説要將伊
等人衆撥與營山縣或臨江市地方一處安揷方去聽
撫彼時明知賊計變詐只得含糊應答令其來哨會話
又不肯来投見勒要旗牌官員質當方令鄢本恕先來
見過囘營然後藍廷瑞來見呈文仍稱平司衙門字様
俱送軍門看實又在松木埡刼虜姓袁人家將男婦二
人割耳及割去腦皮詐已顯露但因圍隨兵衆不能脱
走訪得自十一日起餘黨乘夜走散數多恐被賊首脱
逃只得設計擒拏間十五日藍廷瑞又將擄得幼女一
口詐係伊女藍么女送與彭世麟為妾意要央伊和縱
彭世麟暫且收下設計要請各賊首到哨會親會話何
定安宇令藍廷瑞母舅族屬鮮永金等設計引誘出官
有藍廷瑞鄢本恕并大小賊老人總甲王金珠李尚鑾
冷玉珍王守忠陳凱李忠相潘秀山謝金舟張萬友趙
永清余春李彪馮宣何伯陽馮軫胡總劉俸任文輝宋
金邦劉漢陽茍永清曹玘李萬良陳珊劉渭何坤等二
十八人俱於十六日齊到本哨遂被伏兵盡皆生擒攘
閙間餘黨聞知散亂奔逃隨發官兵追殺本哨官兵永
順宣慰彭明輔下土舎彭世麟等當時生擒賊首藍廷
瑞鄢本恕并賊老人王守忠趙永清等及追擒賊黨男
婦共五十三名口斬獲首級耳功三十八顆副奪獲騾
馬六十頭匹與賊器等件賊黨因被追𦂳到於馬板灘
河水泛漲約有四五百人投河溺死彼時水急止撈得
長鎗二百三十二根見在餘賊除各哨追襲擒斬呈報
等因并左哨領兵都指揮宋英亦報統督保靖領兵宣
慰彭翰督兵本日生擒賊首李尚鑾及茅岡峝長覃良
佐擒獲賊老人冷玉珍何伯陽并指揮童昶等各漢土
官兵擒獲賊老人李忠相胡總即張大等及賊共一十
八名斬獲首級四十三顆奪獲騾馬四十頭匹各呈報
轉呈及據四川守巡兵備等官左叅政曹祥副使張敏
等各呈據酉陽領兵土舎冉震本日生擒賊首王金珠
并領兵吏何定土舎安宇鎮守太監叅隨千戸温欽冠
帶舎人韋璋各報斬獲賊老人譚文章等首級并耳功
共三十七顆副擒獲賊黨男婦共四十五名口通判第
五德亦報斬獲耳功四十副擒獲賊黨男婦共二十七
名口又該領兵都指揮吴宏并據建昌衞所指揮張琥
等各報斬獲耳功一十五副擒獲賊男婦一十九名口
通共奪獲騾馬二十四頭匹又馬尾十尾并旗印賊衣等
件等因總計各哨官兵擒斬賊級耳功共三百三十九
名口顆副騾馬一百四十二頭匹各開呈到臣及查先
該守巡川東川北二道左㕘政曹祥右參議錢朝鳯按
察使公勉仁僉事李恕節呈正德六年三月初三日千
戸張倫劉瑞朱勲百戸許忠本曹張麟所鎮撫喬遷舎
人龔勲昌傑小旗小李昌盛吏劉渭鄧盛章老人鄧剛
追至劍州馬耳山等處敵斬兩耳小功一十六副生擒
朱五楊六兒二名本月初六日張倫與吏何士昻軍人
吕伏八等追至墳亭子等處敵斬兩耳小功七十二副
生擒男婦永安四兒見生楊貴端樊仲良梅子􁀙兒桂
兒大姐么女十名口本月初七日千户梁輔小旗王安
等敵斬兩耳小功二十副何定等生擒婦女馬氏蔡氏
侯氏唐氏楊氏王氏六口本月十二日判官孟仁吏夏
垣等追至小尖山夏垣生擒賊老人劉么審得王僉事
係伊殺死并追赶跌崖身死賊一十七人本月十三日
渠縣巡捕老人蕭伯瑀追至漏佛頂敵斬首級并兩耳
小功共一十五顆副生擒妙勤小李兒鄧良安秀李智
陳國用戴廷瑞王長兒八名口本月十五日第五德何
定何士昻夏垣追至牌樓舗敵斬兩耳小功二十六副
生擒張澄聞氏張氏三名口本月十六日又追至長夀
里敵斬兩耳小功五副生擒男婦何金志何應清黎本
洪下么兒等七名口殺死一名本月十七日各賊欲攻
新寧縣治義官張進倜敵斬首級六顆生擒男婦五名
口射傷六賊各賊敗走本月二十四日李䕃冉震追至
清溪堡敵斬兩耳小功七十四副生擒賊老人敖清婦
女二口追赶過河淹死四十餘人吏鄧盛章家丁鄧盛
珠石盤舗擒獲劉正春霍瑀二名本月二十六日省祭
官陳定追至土溪井敵斬小功一副本年四月初八日
李䕃督同酉陽石砫等兵追至十二渡水敵斬賊首趙
老人等兩耳小功四十五副生擒婦女一口東鄉縣訓
導李貴擒獲王太祖蒲嘉生陳氏三名口本月十三日
第五德何士昻追至髙歇子敵鬬一十二陣儸囘夷滿
剛衝鋒連箭射死四賊老人二名賊方退敗官兵乘勝
斬獲兩耳小功一十一副生擒王杲張氏唐氏三名口
本月十四日總甲張志端等在於金竹坪等處擒獲王
保兒趙才周伯森李金良四名通判王斐督併鄉勇向
孟春等敵鬭生擒賊首大老人張良總甲傅萬山及被
虜王伏隆李朝甫朱萬聰楊雄吳金方王慶甫何熊彭
春王保兒馮繼洪王氏范氏共一十二名口及據營渠
逹新東開通巴等縣鄉勇梁政幸鳯等各陸續擒獲任
和甫楊貴喻萬林馮李香傅什孫王秀鍾萬山王璽羅
遜王成呉憲楊么老徐九兒舒永爵楊時春楊寛彭成
孜楊金張萬欽宋孟新顧廷新岳應春陳友禮廖吉李
應甫陳氏向貴鄭萬明趙東蠻李兎兒度守定楊丑蠻
陳萬龍蔡馬兒張友張朝貴楊渭李俸李永俸李應甫
李景太李萬銀汪孝兒馮氏香兒陳氏王子堅陳萬貫
張明嚴估李坤甫馮伯魁李元相孫伯俸周太陽方自
友孫鸞韓氏王氏張氏彭崇厚陶氏李儀張瓦兒張么
兒六十五名口斬首六顆義官李松擒獲王應一名楊
相擒獲李森一名孫伯碧擒獲牟欽彭道成二名隂陽
官王世安等擒獲何本政徐奉金李狗狗張氏四名口
除射殺身死不曾割功并淹死不筭外通計共擒斬四
百四十名口顆副奪獲騾馬六十七頭匹賊衣六十一
件腦包一十一箇旗五面鎗刀一十四根把銅鑼一面
神像一尊角帶三條道印一顆銀四十三兩四錢八分
布三十疋斬獲馬尾七尾砍死騾馬九十餘頭匹并稱
各賊告願聽撫臣又差藍廷瑞母鮮氏母舅鮮永金戸
内藍相藍永金姨夫吏何鸞節次入營招撫節囘聽撫
縁由前來縁前項流賊日乆計猾不來迎敵惟務速逃
疲我官兵追逐乘隙遂肆刼掠已經總制會臣議行清
野之法示令居民近者搬移入城逺者擇立山寨將人
口騾馬粮食盡行收保賊來則堅壁拒守賊過則趂時
耕種賊果艱於搶食虜騎逃過陜西彼亦如斯因是勢
窮力屈又被官兵追𦂳意欲再假聽撫延緩至秋田野
稻熟豈意官兵湊集圍隨深厚只得跟隨前來探知臣
等先已分布湖廣都指揮宋英等一哨於金寳寺正東
十餘里螺拐山住劄施州衞指揮童昶等一哨於本寺
東南十里方斗栁枝坪都指揮李玉等一哨於本寺正
南十里瓦窯壩四川石砫土兵人等於本寺西南八里
羅花溪都指揮李䕃等一哨於本寺正西十里崖城坪
都指揮呉宏等一哨於本寺西北十里多羅坪執旗吏
何定一哨於本寺正北將十里寳興寺通判第五德一
哨於本寺東北十餘里十二灣界刹寺各住劄及行見
在軍前湖廣監軍御史何棐㕘議方璘四川按察使公
勉仁㕘政曹祥副使張敏馮傑并原取軍前賛畫致仕
知府王嘉慶等各去分投督調臨時那近相機撫𠞰及
四川鎮守太監韋興巡按御史俞緇督發兵餉前来協
助賊心疑懼遲延違限止到浪洋寺依山分營散住不
肯前來投見致被永順土舎彭世麟并各哨亦各有人
何定安宇等又令鮮永金何鸞等在内設計將各賊首
誘出盡數擒獲止有小老人廖麻子一名逃走未知存
亡餘黨𠞰散除已獲外其餘鑚林散逃者又行嚴督各
哨官兵四散分投追𠞰及嚴令領兵等官并各處地方
守隘人員遍搜山箐務期盡絶若㪚走十人以下者俱
要生擒解審二三十人以上執有兵器拒敵者方准首
級耳功以杜妄殺總制又會臣出給告示發去各該州
縣鄉村地方張掛曉諭但有逃散賊黨或三五人或十
數人為一夥躱在山林避命者俱許照奉勅諭内除首
惡不宥其脅從之人有能自首免罪事理俱赴所在官
司自首與免本罪審發囘籍復業優䘏不許官兵把隘
人等阻挐報功如此則散賊可以盡滅地方可以保安
靖矣臣等議照藍廷瑞鄢本恕首倡為亂王金珠李尚
鑾冷玉珍等同惡相濟始稱順天括地掃地三王一十
八總旗上偽書貧王天子後改八大老人總管四十八
營小老人藍廷瑞仍稱總兵官收掌萬户府偽印遇有
更換老人總甲等項印給批帖追獲見在似此罪惡貫
盈神人憤怒是以天奪其魄即今首惡盡擒餘黨勦㪚
軍民胥慶地方已安此蓋仰賴祖宗在天之靈皇上無
疆之福聖謨神武施及遐方總制洪鍾籌畫周詳與鎮
守等官叶心贊理是以将士用命成此武功臣愚陋無
能不勝欣躍慶幸之至除将首惡藍廷瑞等俱發湖川
二省三司等官會問取招通行解京及散逃餘黨追捕
盡絕并將見獲功次發與紀功御史等官何棐等紀驗
外縁係捷音事理謹具題知奉聖㫖林俊恊謀進勦功
勞可嘉寫勅奬勵差來承差賞紵絲衣服一套新鈔一
千貫免他辦事着吏部照本等資格除授該衙門知道
欽此續該兵部題前事正德六年八月初三日奉聖㫖
是洪鍾加太子太保賞銀五十兩紵絲四表裏韋興歲
加禄米十二石賞銀四十兩紵絲三表裏林俊陞本院
右都御史藍章右副都御史各賞銀三十兩紵絲二表
裏有功陣亡等項官軍人等着上𦂳查勘并副㕘紀功
巡按守巡等官一併來説生擒首惡藍廷瑞鄢本恕等
二十八名不必解京錦衣衞便差的當千户二員馳驛
前去齎文與洪鍾就彼或在途隨處押赴附近省府會
同巡撫巡按等官監看都凌遲三日梟首去被害地方
示衆欽此
　　　辭免陞賞賊平曲容致仕疏
奏為乞恩辭免陞賞賊平曲容照舊致仕事正德六年
九月二十日據陜西漢中府差舎人楊連齎到兵部咨
為捷音事該總制尚書洪鍾會臣題擒獲藍廷瑞鄢本
恕等荷蒙聖恩陞臣都察院右都御史賞銀三十兩紵
絲二表裏者負山知重集木若驚竊念臣章句腐儒未
閑兵旅虛名起廢才短深憂每恨功成之不早而罪至
之莫逃孤上知以重貽大方之笑不謂意外濫此寵榮
夫官賞所以酬勞臣由前之擒勦廖惠廖肨子等與奪
獲印刀則將士之功由今之擒執藍廷瑞鄢本恕等則
主將之謀與藍廷瑞之母及其母舅諸弟入營招誘之
致與臣無與况臣前起廣東右布政使後起巡撫江西
右副都御史俱因疾辭職不赴今起力疾即赴誠以兩
川弗靖臣身雖農畝義當竭㣲分以上報國恩非幸復
用規規然圖此過望之典也又兼時務少諳福氣素薄
桑榆已暮尤深骸骨之懷烽火尚紅轉切閭閻之念以
此羈留未敢求去迹同繫戀心實耻之伏望皇上憫臣
至情收囘成命容守舊職征勦䕫保殘賊麻六兒等江
津殘賊方四等各平日查照宋臣葉夢鼎元臣許衡成
化間都御史髙明事例許臣順囘照舊致仕則始終生
全之恩皆陛下聖德如天之賜臣不勝感激願幸之至
縁係乞恩辭免陞賞賊平曲容照舊致仕事理謹具奏
聞奉聖㫖軍前陞賞已有成命不允所辭但卿既累陳
疾病情詞懇切准囘原籍致仕該部知道欽此
　　　大埡捷音疏
題為捷音事竊惟克平西蜀崇文正劉闢之誅載靖東
川張詠收李順之黨王均討而漢州定呉曦執而興州
平師貴有名蜀本難治皇上德符七聖化洽八紘在陶
冶自無亂民奈覆育尚餘驕子正德六年正月江津殺
敗賊首曹甫餘黨方四等綦江奔命網漏無多崖井聚
羣烏合又盛既又流入思南流入石阡收虜號稱數萬
方四偽稱總兵已殺任麻子偽稱御史與小賊首周鳯
周統王一千張孫兒孫長官李萬千周黑子王長生廖
光周廣趙金紞劉漢增藍么楊興張萬頃鄒彦甫等俱
偽稱評事總小旗名色頭戴極厚腦包身穿絮被鎗箭
難入又專虜善走騾馬出入如飛刼掠財物燒燬鄉村
姦汙婦女攻奪城寨屠戮人民不可勝計皇上命興三
省之師六月貴州兵敗之於思南等處擒斬一千有餘
播州兵敗之於三跳等處擒斬二千有餘俱具題外各
賊隨殺隨虜不日又盛四川鎮守太監韋興巡視今改
松潘巡撫都御史髙崇熈預知賊必來江津報讐議處
韋興駐會城髙崇熈駐重慶内外操兵遥振督同三司
等官布政使劉丙洪逺副使王時中署都司事僉事盧
翊催調官兵整備粮賞軍器總兵官楊宏專勦保利麻
六兒殘賊添設南川綦江江津瀘州各關隘官兵守把
添調威茂酉陽石砫馬湖天全各流土官兵征進臣分
發調征流土兵快前來恊助本年七月髙崇熈改松潘
巡撫南川縣申方四等移近南川臣因松潘地方頗寧
會同總制尚書洪鍾議留髙崇熈暫駐重慶調度兵粮
具題訖本年八月初一等日方四等來攻南川所屬墳
頭馬頸雀子岡等闗守把官兵敵斬一十九顆攂石打
死一百一十五名射傷三十四名生擒四十八名口本
月二十四等日方四等攻綦江所屬東鄉永澄漕等處
儸囘摽手等兵敵斬二十一顆殺死師婆一口射傷一
十三名俘獲男婦五名口賊衆兇狠殺死百户栁方義
官曹騰并兵快未查的數官兵走敗賊衝過關進入南
川綦江二縣聲言欲取江津重慶瀘州敘州攻打會城
聲勢張大逺近驚駭臣在䕫州府聞報會同髙崇熈韋
興各添調各屬漢土兵快及會總制尚書洪鍾添調施
州土兵又臨重慶會處韋興仍駐會城髙崇熈駐瀘州
臣駐江津又因重慶人心驚疑議留巡按監察御史王
綸駐重慶加厚賞軍會委副使何珊都指揮鄒慶領兵
從合江進副使李鉞知府曹恕領兵從江津進相機夾
攻右叅政邵蕡等同知府劉思賢整備一應粮賞本年
九月十四等日會撥石砫宣撫馬徽土舎馬龍兵到江
津賊從該縣後山鷂鷹石前來攻縣各兵力戰賊勢大
敗追至合山坪攻破四營斬獲首級耳功七十七顆副
生擒男婦九名口本月十七日臣趨江津中途探賊十
八日再來攻縣催兵夤夜過江當日辰時賊馬歩共約
八千餘人扛擡梯架執鋤背草分路前來哨馬七十餘
騎先到縣後教場壩當發酉陽播州石砫建始等兵分
作三支迎敵李鉞曹恕督戰斬獲首級共一百二十七
顆副生擒男婦三十名口被搶耳功不全不准功二十
八副本月十九日二十一等日李鉞兵追至白沙等處
敵斬首級耳功三十七顆副生擒賊首李萬千并男婦
九十七名口本月二十二日追至髙觀山敵斬首級耳
功五百餘顆副生擒男婦二百餘名口土兵乘勝直衝
老營賊望見兵少齊力包圍兵快走敗催兵書吏何士
昻隨同酉陽播州建始儸囘等兵䇿應賊徑追李鉞被
何士昻射傷二賊方行退走各兵首級丢棄生擒走脫
外實驗見存耳功二百三十二副生擒男婦二十四名
口臣入哨犒軍敗卒復聚分定四哨仍令李鉞曹恕督
進千坵塝髙峒河對山劄營本月二十九日賊隔河告
願招撫李鉞發牌入營令將方四等各首惡綁縛來獻
餘黨免罪給票寧家賊暗分三支來包我兵前哨石砫
左哨酉陽右哨播州儸囘等兵迎敵殺死穿大紅織金
不知名賊首一名餘黨殺死二百三十餘名賊勢方敗
犵獠直衝過河賊據髙攂石各兵退散功級俱不及割
賊又徑衝中軍聲言只要殺官吏何定何士昻𦂳䕶李
鉞賊不敢近實驗生擒男婦九名口臣因賊兇狠行令
收兵養銳與同韋興髙崇熈楊宏差人催調新兵加賞
調度又同王綸添委通判李相涪州添集鄉兵增修城
垣守把關隘以防來攻涪州武隆之路本年十月初一
等日賊移白土壩要攻合江何珊與同續委僉事馬昊
分督指揮盛鸞土舎文仲金等儸囘摽手等兵敵斬首
級一十二顆射死未取首級八十餘名射傷方四任鬚
子等二百二十餘人生擒男婦約有八十餘名口賊又
添人馬包圍我兵文仲金等奮勇力戰何珊馬昻督兵
䇿應賊方退走功級丢棄生擒脫走實驗見存首級八
顆生擒二十二名續該楊宏分發都指揮王泰帶領茂
州等兵前來助陣本月初六等日賊因累敗移劄大小
水漕欲奔播州哨知各關守把嚴禁及路道掘斷人馬
難行復囘猫兒嘴臣復委推官呉文逺統領涪州等兵
恊把綦江改委馬昊王泰領酉陽播州等兵一支由合
山坪進何珊鄒慶領儸囘摽手等兵一支由白沙進李
鉞催督指揮童昶領施州臘惹火田忠峒忠建散毛等
兵并吏何定民快一支由綦江進又發火牌令生擒賊
徒周大富入營招撫本月十三日方四等令李廷茂出
官告願聴撫當發火牌令李廷茂周大富快手張守然
羅曉入營約限本月十七日方四等頭目二十人親赴
軍門投見與伊奏乞饒死充軍脅從給票囘籍各賊故
違止令張守然羅曉囘哨説稱要在一處立衞充軍不
肯分散又移李市鎮欲走綦江髙崇熈訪得方四任鬍
子周俸等俱仁夀縣人行取各家族屬方廷祖方海等
到官會臣發牌入營招撫約與四日來囘姑不進兵方
四等惱怒將方海任大鎬任萬眼周永立并鄉導樊清
殺死方廷祖放出囘報不肯聴撫任意自散本月二十
一日李鉞督領童昶何定將兵分為六哨從大埡小埡
月埡關口等路並進賊疑鄉兵前來迎敵矢石如雨各
兵直衝髙梁六面俱合衝破老營斬獲大賊首任鬍子
張孫兒各賊大敗追殺二三十里跌路髙崖并十丈餘
月沱直至筍溪等河三四餘里人馬重疊河道俱滿擒
斬首級耳功生擒方四妻妾已驗過一千八百六十二
顆副名口俘獲幼男婦女三千四百一十七名口方四
㸃子馬并各驢馬四千五百四十四頭匹俱收在哨其
餘為因天晩功級未及割驗童昶何定戒諭土兵待約
三哨刻期夾攻土兵夷性生野恃勝貪功本月二十二
日三更時分食不及飽俱各前去何定力阻不從童昶
用刀背攔斫不止與賊交鋒敵斬耳功二十三副殺死
未取首級二百餘名戰至未時各兵饑餓被賊直衝中
軍殺死千戸田宣冉廷質并土兵二十餘人前獲功級
燒燬丢棄生擒方四妻妾并男婦脱走騾馬仍復搶囘
實驗見存止有耳功二十三副生擒男婦七十九名口
及各兵搶騎現在㸃子馬并騾馬九百餘頭匹兵囘百
節驛臣又入犒軍收拾散兵整搠兵器發令入哨探得
賊走南川武隆與重慶相近瀘州江津可保無虞臣同
髙崇熈又囘重慶計處調度何珊馬昊督兵經過紅崖
筍溪二處差千户趙亷賈杲收拾丢下在彼功級尚有
三百二十顆副殺死未割功男子九十二軀撈起浮水
男婦四百七十六軀死馬一十七匹臣又委千户曹楫
百户楊杲等親詣殺場及大埡月埡紅崖關口等處查
訪地方莫日中等衆稱月沱至笱溪牛渡等洞長三四
里寛二十餘丈深十餘丈彼時人馬填滿及各崖箐人
馬跌死數層約八九千餘隨同親數除連日大水漂流
及燒燬功級并深箐無路可入難數外查驗已割功男
子一千五百五十七軀跌崖落水未割功大小男子八
百六十二軀老㓜婦女七百五十軀本月二十三等日
何珊馬昊兵追至板橋河虎頭山筍溪等處敵斬首級
耳功七顆副生擒男婦一百一十三名口本月二十八
日賊逃綦江永澄漕本月二十九日何珊馬昊將前兵
令夷滿剛周邦李禄楊渡率領同何定續領施南土兵
分哨並進敵斬首級耳功二百六十四顆副一耳小功
六副無耳不准功小功二副殺死未取首級一百餘名
生擒男婦四百二十六名口本年十一月初一日賊在
東坎關架梁迎敵我兵又勝追至東鄉埴等處敵斬首
級耳功四百五十二顆副一耳小功三十一副無耳不
准功小功一十六副生擒男婦四十六名口各賊敗走
跌落天生孔一百餘名本日并初二日賊勢窮蹙沿途
將行走不動老㓜砍死約三百餘人又將被擄男婦放
囘約七百餘人砍死騾馬并竄草男婦不計其數本月
初五日何珊馬昊兵追至長灘沙嵌子本月初十日追
至搖櫓箐敵斬不知名穿織金段衣花様腦包賊首一
名并耳功一百三十三副一耳小功四副無耳小功不
准功四副生擒男婦七十六名口乘勝追至搖櫓關萬
丈懸崖中僅小路賊自擠跌死不計其數騾馬跌死砍
死五百餘頭匹牛二百隻丢下被土兵收獲男婦六百
餘名口騾馬八百餘頭匹對山叫説曉得手段了望對
各老爹告訴容我去真州播州思安各散莫來趕我土
兵收獲人口騾馬執要充賞不肯報官及各隘鄉兵陸
續敵斬首級一十二顆生擒男婦二百四十三名口審
據各賊執稱曹甫先在刁家壩殺傷未死今又改名陳
二投入方四營内及稱賊營殺手南川江津等處被官
兵殺死約五六百人大埡被施兵殺死約二千有餘頭
目任鬍子張孫兒殺死見埋在彼各賊逃散數多在營
男女共約二千餘人男子不及千人殺手不及二百人
私議到思南再集有人明年再來等情通查迷失丢棄
漂流燒燬及深箐難數功級身屍外數驗不准功項下
跌死淹死殺破身死放囘被虜老㓜男婦并耳功不全
共約四千二百四十五名口軀副殺死跌死騾馬牛隻
共計二千七百餘頭匹數驗量准功項下殺死未及取
首級并已割功男子及收囘丢棄功級共約一千九百
六十九身軀顆副見驗實在報功項下功級一千四百
五十三顆副生擒并土兵俘獲男婦一千八百二十七
名口奪獲騾馬二百三十一頭匹斬馬尾九十二條腦
包賊衣氊衫二百九十三箇件鎗三千四百餘根弓刀
鈀頭共五十六把銅印三顆叅將等旗五靣賊夘簿一
扇批一張紗㡌一頂銀簮一根金環一雙銅鑼二靣鈴
一串牙笏一把前後擒斬跌殺等項約萬餘人除見在
功級收候紀功御史汪景芳紀驗賊屍省令地方掩
埋報官生擒并土兵執收男婦量與贖囘查審事理輕
重斬首充軍釋放賊㓜男聽候取用被虜無歸㓜男婦
女配軍招人收養馬匹給賞缺用兵快無依男女并入
官殺傷兵快已到給與湯藥一十四名未到及陣亡官
兵約有一百餘名查實優䘏被賊人户招撫復業量給
賑濟仍催各哨分兵夾攻務獲首惡克平餘黨以靖地
方外臣會同鎮守太監韋興巡撫右副都御史髙崇熈
總兵官署都督僉事楊宏巡按監察御史王綸議照方
四任鬍子等漏殄强徒招納亡命恃兇獷之性挾騎射
之精臨敵雖百挫而不囘殺人至一家而俱盡盗竊名
器脇虜稱四萬人蹂踐鄉村焚掠㡬數千處大言無忌
累撫不從初起思南石阡即欲取雲貴而下辰常再入
南川綦江又欲攻重瀘而窺成敘幽明共怒覆載不容
以故天迷其𠂻我師連捷見今逃㪚奔命賊勢大衰地
方頗寧茲蓋上天純佑列聖神靈陛下聖武布昭廟堂
授成將士用命之致中間領兵何珊李鉞馬昊託志忠
勤力任討賊何珊督征藍五曹甫方四三大盗備歴險
艱勞效㝡著陞賞未被李鉞兩危不挫與馬昊曹恕慷
慨當前王泰童昶恊力督戰童昶又能嚴戢蠻兵稍遵
紀律大埡之捷尤樹竒功何定領征保十餘城立㡬千
功尤為各賊畏憚藍鄢之執亦與有力以功昭忌積勞
成疾及再叅謀又成連捷似宜録用并何士昻周邦夷
滿剛李禄楊渡累肯當鋒何士昻兩脫李鉞之難功各
可録總制洪鍾會調施兵韋興髙崇熈始終經畫楊宏
王綸汪景芳并三司等官協力運謀臣因人成事然崑岡
烈熖未免玉石之俱焚漢土雜兵難保閭閻之無擾至
於屠戮之慘公私之費非臣之所忍言也無任隕越俟
罪之至謹具題知奉聖㫖是這地方用兵日乆鎮巡等
官盡心調度三司等官備歴艱危今次擒斬追殺等項
賊級一萬有餘功勞可嘉韋興歲加禄米十二石林俊
已致仕賞銀二十兩紵絲二表裏髙崇熈王綸各陞俸
一級何珊李鉞馬昊王泰也各寫勅奬勵還各賞銀十
兩紵絲一表裏曹恕童昶各銀五兩紵絲一表裏何定
并何士昻着鎮巡官分别等第重加賞勞待勘報功至
日另行陞賞陣亡官兵都依給與棺歛銀兩欽䘏其家
其餘有功陣亡人員着紀功御史上緊查勘明白來説
欽此
　　　更賢討賊疏
奏為懇乞天恩更賢討賊哀憐衰疾放囘照舊致仕事
臣舊患風疾乆乞致仕正德五年二月誤䝉有四川征
勦流賊之起臣前疾未痊精神不逮又書生委不知兵
受命慚怍顧臣子大義不容辭者故四日出門决䇿西
邁所恨衰年多蹇警報聨絡方藍廷瑞等少靖於虁保
而曹濬等又突起於江津及曹濬克平藍廷瑞等又盛
藍廷瑞就擒而方四等又盛方四等僅衰而麻六兒等
又横臣左隄右遏應接不暇近該兵部題准方四一支
行都御史髙崇熈征勦麻六兒一支行臣會總制洪鍾
征勦雖各有分任然臣龍鍾轉甚目昏耳重事過輒忘
風疾舊患止左手左足今又連及右足身體潮熱頭眩
腰痛痰壅下血惡證屢添朝不保夕竊計臣之出為討
賊出也賊未盡平而遽求去臣心豈安臣病委不支技
亦僅止此耳自實而付之能猶為可諉若至大壞雖韲
粉臣身亦復何救斯臣所書夜憂惶悔懼不能自已者
也伏望聖明特勅吏部會推風力知兵大臣上請簡命
代臣巡撫討平殘賊早靖地方憐臣病勢危廹衰老無
能放囘照舊致仕使三川之民再安田里臣再遂骸骨
之私皆陛下天地大德造化曲成之恩之賜無任感泣
悲鳴願幸之至縁係懇乞天恩更賢討賊哀憐衰疾放
回照舊致仕事理謹具奏聞
　　　再辭陞賞疏
欽差巡撫四川等處地方都察院右副都御史臣髙崇
熈謹題為再乞天恩俯從辭免陞賞事准巡撫四川今
致仕右都御史林俊咨正德七年正月十五日准吏部
咨該本職奏為乞恩辭免陞賞曲容照舊致仕等事奉
聖㫖軍前陞賞已有成命不允所辭但卿既累陳疾病
情詞懇切准囘原籍致仕該部知道欽此移咨到職欽
遵望闕謝恩即日致仕回還訖竊念聖明造化曲成之
恩既遂私圖又優前渥天髙地厚覆載難名自幸生逢
神聖之君得䝉仁厚之澤豈勝感慰然私計之先年之
乞歸以有疾歸也近年之再出以撫勦流賊出也今疾
愈亟不得已而乞歸皇上俯從所請恩甚盛矣至於流
賊一事職勦既欠䇿撫又欠終深乏戡定之長乆抱推
誠之愧顧䝉欽進右職然既休致未敢僣論若欽賜白
金正承晩景之乏欽賜大紅織金豸衣及裏製為山間
歲時祝延聖夀之服足以榮鄉梓而侈上賜豈不深願
然賞所以酬有功也無功受賞義竊未安理在當辭非
敢飾讓縁職已致仕難再差人齎奏而原賞金帛封寄
重慶收候見在未敢拜領合行移咨煩為具奏定奪俯
容辭免使理得心安等因移咨到臣看得致仕都御史
林俊自來四川征勦藍廷瑞等將及二年近又征勦方
四等與臣同處將及數月每以賊未即平負陛下除害
救民盛心為懼語輒流涕每見鄉民刼殺之慘及聞州
縣焚掠之報放聲大哭又每言受賞實非素懷况功未
成尤切不安今本官臨囘又咨前因但謙讓雖其本意
而錫予出自朝廷伏乞聖明裁處等因具本奏奉聖㫖
林俊所辭銀兩表裏已有㫖不允着髙崇熈就彼差人
齎送與他該衙門知道欽此
　
　
　
　
　
　見素集奏議巻四
欽定四庫全書
　見素集奏議巻五
　　　　　　　　　　　　　明　林俊　撰
　奏議六篇
　　起輔新政槁
　　　辭免起用第一疏
都察院致仕右都御史臣林俊謹奏為乞恩辭免起用
容令照舊致仕事臣福建興化府莆田縣人頃綴郡班
伏聴明詔仰見陛下承天應會嗣徳纉圖運獨斷於大
猷復舊章於新政以與臣民更始雖窮崖絶谷之人咸
忻忻然觀太平之盛續又收用羣策拔起遺老臣亦備
數陞工部尚書勅催上道者禮君言不宿於家臣逮事
累朝受知明主少堪鞭策豈惜驅馳切念臣氣血蚤衰
百疾交作重以火邪風證舉發無時精神短少跪拜必
據地而起語言即隨事而忘涯分自循首丘待盡臣之
力不能起也陛下圖任舊人同薦皆鉅儒長徳臣才僅
中人學非經濟何以賛末議以禆維新之治臣之才不
足起也禮七十則致仕宋范鎮表辭召命曰六十三而
致仕固不待年六十九而復來豈云中禮臣六十而致
仕七十而復來於禮又不宜起也况司空職重位難久
虚伏望皇上憐臣情懇容照舊銜致仕别選老成以充
任使臣草野餘衷尚願陛下敬徳祈天親賢成治戒後
甲之蠱以孚已日之革無任欣躍感幸之至謹具奏聞
奉聖㫖卿老成舊徳譽望素隆新政之初特兹召用豈
可稱疾懇辭宜照前旨亟來供職以副朕眷注至意慎勿
再辭吏部還差官前去催促啓行毋或稽遲該衙門知道
　　　第二疏
奏為再乞天恩哀憐衰老容免起用事臣䝉聖恩起工
部尚書具本辭免容令照舊致仕實封登途循省驚懼
方陛下經理堯舜求人如不及之時臣處海隅去京師
六千餘里若至再乞動踰半年誤事曠官由臣之咎謹
昧死再陳者切念臣逮事累朝晩叨竒遇不惟心欲起
義當起論者亦謂臣不宜固辭也然臣謹身畧攝調之
節百疾常罹臨事乏應變之方一剛獨任故安知止之
分以自附易退者流嘗五召而三辭亦再出而亟退今
已七十致仕之年矣古者年至而出必完德雅望足以
副上心崇論谹議足以禆鴻猷而繫重天下而又神采
健强表儀朝著出不徒出也臣老病衰頺舊學荒落百
能俱後寸息僅存萬一起不能至值數盡之期至不能
效取名虛之議而又進止顛越貽笑班行臣恐盡棄平
生負海内之望以上累陛下拔起之明雖殺身何足滅
耻謹瀝血誠再干天聴收囘工部尚書成命别選賢能
以充任使容臣仍照右都御史職銜致仕無任踊躍感
幸之至謹具奏聞十月初六日奉聖㫖朕念卿名德舊
臣專使召用共圖新政義當亟起近上疏辭免已有㫖
慰諭仍差官催促宜即就道以副眷懐慎勿固辭吏部
知道
　　　第三疏
奏為懇乞天恩哀憐老疾曲容照舊致仕事臣遭際聖
明備數起工部尚書節該欽奉勅朝廷更化之初方將
圖任舊臣輔成新政特茲起用勅至卿可即日馳驛來
京以副朕簡用至意毋或稽遲臣疏辭免節該奉聖㫖
卿老臣舊德新政之初特兹召用豈可稱疾懇辭宜照
前㫖亟來供職以副朕眷注至意吏部還差官催促毋
或稽遲臣再疏辭免節該奉聖㫖朕念卿名德舊臣專
使召用共圖新政義當亟起近上疏辭免已有㫖慰諭
仍差官催促宜即就道以副眷懷慎勿固辭欽此吏部
備咨差辦事官連齎到臣欽遵望闕叩頭謝恩訖切念
臣乆安閒散重逼衰遲忽魚水以相逢值地天而交泰
雖枯荄老節同發育之深恩而拔茅連茹感彚征之亨
會遂決策上道仰答皇慈不謂血氣既衰山嵐易入至
建寧而痰𠻳大作羸弱殊常對人羞縮恐渉先貞後黷
之嫌靜思壯時江西之節束奚有寢謀四川之討伐奚
有終效今已踰七之年焉有壯猷長䇿可禆新政者哉
誠恐徒孤倚毗盡負平生使天下後世疑今日老成之
召亦有虚名無實之人賈妄索髙皆自臣始為世道累
非細且臣痰𠻳至今未脱隨在就醫動留數日飲食多
滯歩履艱難聴重視昏形衰骨立伏望聖慈憫臣情懇
容囘照舊致仕療理前疾臣林野餘年皆陛下之賜無
任激切祈憐之至謹具奏聞嘉靖元年四月初三日奉
聖㫖新政之初羣賢滿朝卿以舊德召用尚未到京朕
方延竚以俟豈可稱疾固辭宜照累次勅㫖亟來供職
以副眷懷毋再稽遲吏部知道
　　　第四疏
奏為懇陳老疾容免任寄放囘致仕事臣待盡邱樊誤
承起落有工部尚書之召所以一辭而再辭者諒非得
已而不已也顧䝉奬借臣感激知遇强力登途未數程
而痰證大作欬唾失音形貎銷落復疏懇辭又䝉奬借
未即俞允尋復改臣刑部尚書隂壑而日月依光老境
而風雲際會竭忠盡愚臣之所也不謂老至病來風寒
再作舉止加難且前辭今受頗渉於擇官而左曵右移
尤難於供事臣今踰七之年精力有不可强者矣凡拜
必人扶而起是可用之班行凡食畢即擁被而眠是可
施之臨政凡大寒大熱杜門謝客是可舉以待天下之
士夫以乞言補過輔新政萬分者耶况今朝多君子何
患不堯舜其君臣在職去職焉有焉無誠還之林野之
間亦足以少禆㢘退之俗仕處各有宜者臣實不堪就職
伏望聖明容臣囘籍致仕别選賢能以充任使臣無任
感幸頌禱之至謹具奏聞嘉靖元年四月二十八日奉
聖㫖六部皆朝廷重任近日刑部缺尚書廷臣以卿先
年曾任本部司屬合辭共薦乃有改授之命卿承召逺
來足見忠愛至情如何又屢疏辭免宜即日赴京入覲
以盡大臣體國之義慎勿固辭吏部知道
　　　議禮疏
奏為輯成論以備議禮事臣樸質無似逮事四朝常思
我明之天下蓋有歴宇宙長存者矣而羣邪簸扇逺邇
遽搖仰天號訴何至若是極也天幸篤生聖神為天地
人物綱常之主一兵不試而宗社奠安版宇如故懸命
鋒刃之人盡置袵席雖附奸養亂之徒亦得以洗心滌
慮同我泰平更始詔書中外傳誦謂太祖之開創陛下
之釐革前後並韙儷德同功焉近者所聞似渉稍異意
議禮未定吠聲傳疑好事者遂成其妄人言甚可畏也
臣聞憲宗臨御之初議上尊號近待有迎合稱慈懿皇
太后乆病只宜推尊所生傳聖慈仁夀太皇太后㫖諭
意大學士李賢彭時不可曰朝廷所以服天下只在正
綱常此舉損聖德多矣因議並尊為皇太后賴憲宗委
曲勸諭聖慈仁夀聴從及慈懿上仙又有迎合别擇塟
地彭時曰梓宫當合塟裕陵神主當祔廟禮部尚書姚
䕫等奏如前議憲宗御文華後殿召問彭時對曰只合
依正禮上曰朕豈不知依正禮好但於聖母有礙彭時
曰皇上孝事兩宫奉梓宫合塟全聖孝為宜商輅曰外
議洶洶若不祔塟人心不服劉定之曰孝子從義不從
令雖聖母有言不可從也因具本乞申勸聖母以終大
事於是百官伏文華殿號哭聲聞於内傳㫖諭退皆曰
不得命不敢退既而得㫖大行慈懿皇太后合祔陵廟
固朕素志但聖母未允朕心不安再三舉禮祈請聖慈
允諾其如前議施行衆遂稱萬歲皆謂憲宗孝隆兩宫
故能曲成此二大事内不失親外不失禮稱純皇帝彭
時姚䕫皆紀之文集中外相傳以為盛事臣竊觀今日
之禮似若未純陛下聖德罔愆從善甚勇容有不純事
耶孔子曰觀過知仁陛下情𠂻過厚大禮未恊過於孝
故也夫有不可易之禮亦有不能已之情子女之於父
母服三年無貴賤一也子為人後則服移所後之父母
所生降期焉女子既嫁則服移所夫之父母所生降期
焉不二斬也至於嗣子所得贈封盡隆所後而不及所
生豈恝然忘情哉制於禮也其致所生之情無過候問
供億之勤與伯叔父母異耳故司馬光謂秦漢而下自
旁支入承大統或推尊所生父母為帝為后皆取譏當
時貽笑後世陛下純德之主何忍襲為之臣等亦何忍
陛下襲為之愛子莫如父母聖母亦何忍致陛下襲為
之且新詔裁革皆深奸巨猾惟欲幸我有可指之隙外
資藉口内􁀡交合以害正道其非細故也中間必有不
知禮之臣逢迎其間曾不知廷臣之皆謂不可正禮也
一二臣之謂可私情也聖人治情以禮輔臣禮官持論
甚正與往時憲宗之臣無異陛下孝誠純至必能勸成
大禮與往時憲宗之請無異聖母慈愛仁至必能允成
大禮與往時聖慈仁夀之俞無異禮若未舉固無難從
禮若既舉亦無難更孝召慈慈成孝孝成禮然後上下
粲然有倫而綱常正祖宗安人心悦傳曰過無憚改又
曰一慚不忍終身慚之乎夫禮天下後世之公議也禮
不自正後人亦自正之我憲宗事二太后盡孝然議尊
議祔終不茍順從乖大倫失正禮所謂自正者也魯文
公躋僖公春秋譏為逆祀而卒正於定公所謂後人正
之者也臣衰病淹纒勢當堅乞致仕聖諭責以輔成新
政抱罪負恩於心有缺焉然政莫大於禮禮失則政亦
非古聖王之政矣謹輯成論備考禮少効報答之勤惟
陛下擇焉謹具奏聞
一書舜受堯也曰受終文祖文祖堯始祖廟也禹受舜
　也曰受命神宗神宗堯廟也禮有虞氏禘黄帝而郊
　嚳祖顓頊而宗堯名雖曰禪而為人後之意隠然其間
　當時大事皆記之矣獨不見有追尊所生之事大聖
　人所以為萬世法也
一商十二王周三王皆兄終弟及獨不見有追尊所生
　之事亦後世法也
一秦襄王夏姫所生華陽夫人所子及即位俱尊為太
　后遂開後世兩后之端劉剡謂秦襄之後當書秦亡
　師丹謂亡秦之事不足法是也
一漢宣帝故太子史皇孫所生及為昭帝後議尊私親
　有司奏為人後者為之子陛下為昭帝後承祖宗之
　祀私親宜曰悼考母曰悼后故太子曰戾史良娣曰
　戾夫人漢初公議猶凛凛也後復尊悼考為皇考遂
　開後世稱皇之端程頥謂失禮亂倫范鎮謂宣帝於
　昭帝為孫稱父皇考議者終不以為是謂不當以小
　宗合大宗之統可為戒者也
一漢哀帝宣帝之孫定陶共王之子丁姫所生定陶傅
　太后所養成帝立為皇太子以既奉大宗後不得顧
　私親立楚孝王孫景為定陶王以奉王祀禮之正也
　及哀帝即位定陶傅太后欲求尊號董宏希指引秦
　襄王並封所生所養故事追尊定陶王為帝師丹劾
　宏稱引亡秦詿誤聖朝大不道免為庶人傅太后大
　怒要上欲必稱尊號上乃曰太皇太后令下詔尊定
　陶共王為定陶共皇定陶傅太后為定陶皇太后丁
　姫為定陶共皇后綱目譏之謂帝之皇共王者所以
　皇傅太后皇丁后也然猶詔自居定陶國邸不得相見
　及又去定陶立廟京師尊傅為帝太太后丁為帝太
　后四太后府並置綱紀蕩然封號之繆未有如此者
　也臣竊論之定陶國也國安有皇又安有帝太太后
　帝太后哉及去定陶之號豈亦自知不可又從而為
　之辭然大宗既帝小宗又安有帝其立廟京師漢大
　宗七廟在爾又安有小宗帝之廟景既為定陶後則
　王也何以嗣帝定陶故有廟也景又安能祀共皇京
　師之廟養傅丁后京師者哉動無不悖史稱哀帝初
　政可紀自七月以後至建平四年二月以前封拜誅
　斥凡二十八事其十七皆為傅太后漢業卒衰尤可
　為戒者也
一漢桓帝河間孝王之孫故蠡吾侯翼之子及立為帝
　追尊河間孝王為孝穆皇蠡吾侯為孝崇皇母匽氏
　為愽園貴人後四年又立匽氏為孝崇后漢靈帝清
　河孝王曾孫迎立為帝追尊祖為孝元后考為孝仁
　皇母為慎園貴人後復為孝仁皇后桓靈之世國勢
　不支悖倫敗禮尤足為戒者也
一魏明帝制後嗣有由諸侯入繼大統不得顧私親詔
　曰禮皇無嗣擇建支子以繼大宗則當纂正統而奉
　公義何得復顧私親漢宣繼昭帝後加悼考以皇號
　哀帝外藩援立董宏稱引亡秦惑誤朝議既尊共皇
　立廟京都又寵藩妾使比長信叙昭穆於前殿並四
　位於東宫非罪師丹忠正之諫用致丁傅焚如之禍
　自是相踵行之昔魯文逆祀罪由夏父宋國非度譏
　在華元其令公卿有司深以前事為戒後嗣有由諸
　侯入奉大統當明為人後之義敢為導諛建非正之
　號以干正統謂考為皇稱妣為后股肱大臣誅之無
　赦其書之金䇿藏之宗廟著為令臣按明帝文帝之
　子甄夫人所生甄譛死文帝令郭后養為嗣事后甚
　謹潜心經籍是詔出然後為人後者定可為萬世法
　者也
一魏元帝武帝之孫燕王宇之子及即位燕王上表賀
　冬稱臣帝欲尊以不稱臣有司議燕王正位藩服秉
　䖍以先萬國表章可聽如舊式中詔所施宜曰皇帝
　敬問大王其制書國之舊典所以辯章於天下者宜循
　法曰制詔燕王其宗廟助祭不得稱王名奏事上書
　及吏人不得觸王諱以彰殊禮加於羣后晉何琦曰
　父母之尊擬則天地君親之道資敬是同父必臣天
　位之君而子自尊天性之父夫以元帝所生之父生
　不稱臣猶且不可況殁可稱帝耶此類是也
一宋英宗濮王允讓之子仁宗立為皇子及即位詔議
　濮禮司馬光王珪等謂為人後者為之子不敢復顧
　私親濮安懿王雖有顧復之恩然負扆端冕子孫萬
　萬世相承皆先帝之德濮王宜准先朝封贈期親尊
　屬故事稱皇伯譙國襄國太夫人仙逰縣君皆改封
　大國太夫人又言宣帝以孫繼祖故尊其父為皇考
　而不敢尊其祖為皇祖考天下亦終不以為是光武
　起布衣征伐而得天下名為中興實則創業自立七
　廟亦不為過止稱父南頓君為皇考今羣臣孰不知
　濮王為陛下天性至親其所以必執正議者不欲陛
　下失四海之心受萬世之議爾程頥謂所生之父至
　尊至大雖當專意於正統豈得盡絶於私恩當以濮
　王之子襲爵奉祀尊濮王為濮國太王嗣襲祭告曰
　姪嗣皇帝名敢昭告於皇伯父濮國太王則自極尊
　崇之道不獨正今日之事亦可為萬世之法當時范
　鎮吕大防等皆乞如王珪等議及太后手詔尊濮王
　為濮安懿皇吕晦謂長君臨御何必假母后令以箝
　公議之口使人歸怨謗於人主司馬光等極言前代
　旁支追尊其父為皇自漢哀帝始今追尊濮安懿王
　為安懿皇正用哀帝尊定陶共皇之意不法堯舜而
　法漢之昏主安足為榮遂皆􁁂誥而罷司馬公乞罷
　不許臣謹按宋諸臣正言極論惟恐其君一䧟非禮
　為天下後世議惜英宗不能從也然今日之禮殆所
　謂不法堯舜法漢哀者中間希指誤事必有董宏其
　人臣恐後之議今亦猶今之議古且人君不與臣下
　爭智捨衆人所非而信一二人所是重有窺我淺深
　以破壞大政所當防也
一宋理宗沂靖惠王之子寧宗以為太子及即位追封
　所生父希瓐為榮王生母金氏為國夫人以弟與苪
　襲封奉祀理宗中才之主然始終崇尚儒術廟號曰
　理此亦理之一事可為法者也
嘉靖元年四月二十三日通政使司掌司事工部尚書
俞琳等於奉天門奏奉聖㫖該衙門知道
　　　請親大臣疏
奏為竭愚悃以輸忠愛事臣俗韻寡諧世關長謝近起
舊臣以輔新政臣備在數中亦自知其不可累辭未遂
强力登途欲及餘年以効涓埃不謂至建寧而痰𠻳大
作至臨清而風寒又作羸弱轉加又有刑部尚書之轉
身不能以造朝臣報答無日矣昔者富弼家居言朝廷
利病張栻疾革遺表勸親君子逺小人史鰌生不能進
蘧伯玉退彌子瑕殁以尸諫臣義不容自黙者竊聞虞
夏君臣更相告戒商周而下亦資輔弼故有臣隣之喻
股肱耳目之喻舟楫魚水之喻上下交修而趨向正心
術純法令公人心悦天命固歴年有永有由然矣我太
祖未旦臨朝晡時而後還宫處宋濓劉基章溢等禮賢
之館胡翰許元等會食省中賜坐從容咨詢治道講論
經史宋濓性不能飲强之而醉自製楚詞命侍臣賦醉
學士歌以賜曰使後世知朕君臣同樂如此當時外臣
亦時引見論政事問民所疾苦太宗每奏事畢令楊士
竒楊榮金㓜孜等承顧問商機密漏下十五刻而退仁
宗賜士竒等并蹇義夏原吉繩愆糾繆等圖書令協心
賛輔盡誠相與言有未從具本用圖書密進念蘇杭民
力艱難供用服色減半織造宣宗每召儒臣燕見從容
咨訪曰有君亦貴有臣使堯舜無禹臯能獨治乎又喜
唐太宗善受諫曰君人當以太宗為法英宗親决章奏
厭左右干預密語李賢執阻賢曰在獨斷又常與賢并
彭時等講論時事賜言官所食果至親納之䄂中勲戚
乞恩澤堅執不與家人私蓋店房命寘之法毁其房賢
曰眞可謂王者無私憲宗初年時與李賢彭時等議政
議禮故能茂弘至道恢廓皇猷中間雖有偶惑貴近之
悔瑕不掩瑜然哉我孝宗誅斥邪佞振舉舊章復午朝
定日講開經筵時召劉健李東陽謝遷劉大夏戴珊等
討論理道革傳奉裁冗食𢎞治之政虞夏為盛商周令
主無及矣自古人君未有不由親君子而治狎小人而
亂者也正德之間羣邪鼓扇干紀亂常蔑我朝綱壞我
治體沮喪我士氣枯竭我民財人心已離天命㡬去幸
聖神入承大統釐革一詔夷夏騰懽收已離之人心囘
㡬去之天命然而數月之間天人之意似若稍異意者
格天感人之道未至則心之收者未必不離命之囘者
未必不去世容有安於亂者未值亂而願於治者顧以
值亂傳曰為君難陛下勿謂善始之易尤當計善終之
難也其道親君子逺小人是矣今正人滿朝陛下傾心
延接加意採納則邪念消躁心息驕氣平出政公布令
信慮患逺為學勤所存所行皆大中至正之道夫君子
道之所寄也大親則大効小親則小効不親則不効而
小人乘間蠧國殃人前監固不逺也似聞近時經筵少
開諸臣延接頗少至大臣亦少宣召孫交之潛邸熟聞
彭澤之朝著俱屬與科道所論馬房馬數錢粮上林苑
監内臣冐濫俱未查處陛下所慰意所托腹心以共成
嘉靖之化者何人偶亦未之思爾且太倉之儲盡無名
之冗食小民之蓄盡無名之誅求而劉瑾錢寧江彬張鋭
張雄等富倍於國華堂珍館之盛以間計者數千百間
神宫佛院之費以銀計者數十萬兩新詔之革所謂壞
極不得不革者也然革亦多矣文武小大之臣獨不聞
有壞我之革而壞革者多貴近之臣或利入官之財産
或開預事之蹊徑不知一革變則諸革盡變未宜以一
人之私壞天下之公也且神佛之所又有隨拆隨修此
等既不能免蓋者之禍又何能造修者之福梁武事佛
何救臺城道君設醮何免漠北邪説誣民聖賢所闢而
諸革之壞又未宜自我始也臣又惟移易風俗道化先
之君倡之而臣和之漢文帝身衣弋綈所幸慎夫人衣
不曳地示樸質為天下先毛玠在吏部清儉率人士羸
衣糲食亷節自勵吏潔於上而俗化於下方今習俗之
侈不獨貴近為然自朝廷以及縉紳民庶亦頗尚之奢
侈成風公私俱竭革莫先於此者還樸儉之風使府庫
有積海内殷富朝廷天下之觀陛下身先率之以立化
本縉紳民庶之觀士夫人先奉之以𢎞化基則下觀而
化約質成習渾樸之風不斲侈靡之俗盡革所謂朝廷
正百官正萬民正而天下治革之大也臣徒積効愚之
素竟孤見聖之懷罪與愧以交并膽與淚而俱落無任
忠愛願治之至謹具奏聞嘉靖元年四月二十八日通
政使司掌司事工部尚書俞琳等於奉天門奏奉聖㫖
覽奏具見卿忠愛至意該衙門知道
　
　
　見素集奏議巻五
欽定四庫全書
　見素集奏議巻六
　　　　　　　　　　　　　明　林俊　撰
　奏議十四篇
　　秋臺稿
　　　請勤學疏
刑部尚書臣林俊謹奏為勤聖學以隆聖政事嘉靖元
年五月二十二日該司禮監傳奉聖㫖即今天氣炎熱
經筵日講都免了到八月内來説欽此欽遵臣始而疑
繼而知此故事也然學緝熈于光明日新則日進不日
新則日退故曰莫止於畫莫病於自足君子有無已之
功焉禹惜寸隂傅説告髙宗念終始典于學君所自學
臣所論學要皆如是也唐太宗延文學之士更畨直宿
討論文籍夜分乃寢宋太宗年老猶喜讀書仁宗邇英
講讀未嘗少廢此故事也我太祖有觀心之亭禮賢之
館掲大學衍義於兩廡掲洪範於座右朝夕省覽太宗
視朝之暇輒御便殿閲書史召儒臣講論仁宗專意文
事留心讀書宣宗謂楊士竒等曰朕寒暑不廢書册對
曰帝皇勤學問宗社生民有賴英宗時楊榮等建議經
筵降勅勉諭曰朕即位以來弗遑夙夜永惟厥道必學
乃明爾翰林春坊儒臣分直侍講憲宗孝宗循行無改
我國家列聖勤學故事在爾孔子曰吾十有五而志于
學陛下正志學之年何可輟耶古者之教春秋以禮樂
冬夏以詩書冬夏正讀書之時何可輟耶且經筵之聴
講頗不謂勞文華之清燕亦不謂熱而平旦未與物接
其氣清明善念易開正言易入又為進學之㑹夫天下
之治不治在人君之聖不聖人君之聖不聖在人君之
學不學太祖嘗言人君一心治化之本存諸中無堯舜
之心欲施於政有堯舜之治決不可得也陛下天稟穎
異聖性精純誠於此時日親儒臣以講求古先聖王之
大經大本以開發聰明成就德性使神有所領意有所
㑹則立道有體致道有用設心措念有所持循臨人出
政有所據守自不出型範之外是謂有堯舜之心斯有
堯舜之政民無患乎不被堯舜之澤矣臣竊意經筵日
講俱不可輟或盛暑隆冬暫輟經筵而不廢日講留神
無間之實功以為終身受用之實地其間有衰老之臣
不堪久立則師臣有坐論故事尤屬謙沖近臣若暫免
自隨亦見體悉臣林野日長言猶近腐然忠愛一念實
切由衷無任勤懇願望之至謹具奏聞嘉靖元年六月
初三日奉聖㫖經筵日講朝廷急務覽奏具悉卿忠愛
至意該衙門知道
　　　止司禮監奏補應役人匠疏
奏為立剛德以杜亂原事臣聞君人者信道不篤則守
善或移析理不精則多聽易惑天下之事革之難而壞
之所以易也陛下嗣綂之初回斡大亂易若轉丸而數
月之間政令似若矛盾旁門曲徑若有所私售其間臣
莫測其然意者剛未至爾夫君德象乾易剛健中正純
粹精也執是臨人孰敢有妨我之政以害我之治者哉
臣近聞司禮監缺人應役陛下為下其奏兵部議處臣
謂此壞革之端司禮既乞諸監局容有不乞司禮既復
諸監局容有不復者哉則不特一匠役為然凡冐濫之
官旗軍勇人匠以及淨身者流無有不復者矣陛下垂
情釐革以慰悦天心光昭祖烈而歆動天下者將謂徒
名無實而大臣言官之協力一心為國當怨以贊掖釐
革者亦將謂徒勞無功矣是固壞革之端階亂之始大
法大體固未暇論不知今日中外之府庫何以繼財中
外之倉廩何以繼粟近者軍士之殺撫臣辱巡使犯有
司大槩見矣司禮讀書識事為諸監局之首而開端啟
釁顧為諸監局之先是何燭幾之暗見事之左而謀國
之疎均失之矣臣謂乞補供應決不可從惟體剛於乾
致孚於革執固於恒以不為禍始臣不勝至願謹具奏
聞嘉靖元年六月二十日奉聖㫖該部知道
　　　正違禁番貨夤緣給主疏
題為正大法以杜大奸事貴州清吏司案呈奉本部送
刑科抄出南京刑部尚書趙鑑等奏為議處賍罰事該
貴州司追問犯人蔣義山等浙江司追問犯人黄麒等
違禁私販番貨例該入官蘇木共三十九萬九千五百
八十九斤胡椒一萬一千七百四十五斤可值銀三萬
餘兩奏要不候年終先解内府收貯公用等因該本部
覆題奉聖㫖這販賣商貨已有㫖給主了欽此欽遵抄
出到部送司案查未見奉到給主明㫖祇該南京刑部
先題為分理事内開問得犯人李惠招稱廣東市舶司
太監牛榮與家人蔣義山等探聴暹羅占城等海船番
貨到岸私下收買蘇木胡椒并乳香白蠟等貨裝至南
京匿税致被盤出問罪及㕘牛榮趙文魁濮鉞違法等
因題奉聖㫖提了問欽此又查該都察院題該南京刑
部貴州清吏司見監犯人蔣義山奏為乞恩辯明分豁
陷害事義山等於廣東各備資本收買土紅木并香料
等貨告給批票到於南京被高賓陳玖計謀掜告問擬
重罪貨物入官等因奉聖㫖都察院㸔了來説欽此該
刑科㕘出蔣義山倚仗官勢貨賣土紅木乳香等物被
人告訐將前貨没官必係不法或来歴不明飾詞奏辯
事屬違㒺等因通抄到道具呈該院㸔得蔣義山等倚
官市利欺公玩法被人告發貨已入官罪何能免明有
買嘱通同牽撦掩飾誠如該科所㕘欲將奏詞立案不
行等因題奉聖㫖還著南京刑部查勘應否給還来説
欽此欽遵移咨南京刑部未見查報及查無欽准給主
縁由在巻案呈到部臣私憂過計方嘉靖之初元即有
此不意專擅之事欺公罔上納賄養奸其流將有不可
禦者萬一播諸天下傳諸四方為初政之累不細查得
見行條例通畨下海買賣刼掠有正犯處死全家邊衛
充軍之條收買蘇木胡椒千斤以上有邊衛充軍貨物
入官之條所以嚴中外之辨謹禍亂之萌今義山等倚
仗威權多買畨貨途次騷擾不言可知天幸匿税事發
治其罪而没其賍將牛榮等㕘奏提問陛下方俞正法
之請尋啟用倖之端忽又於議處賍罰本内有販賣商
貨已有㫖給主之批夫以勘報之奏未来處分之㫖何
出將謂徑批犯人之奏尤非正大之體所宜且該科不
知部院無至是㫖從何出哉無惑乎人人私駭而謀國
永憂也昔燕昭侯命藏敝袴侍者惑焉侯曰明主愛一
嚬一笑敝袴豈特嚬笑吾以待有功者今三萬餘兩之
物果一敝袴比給還罪人果賜有功比皆臣之所未喻
也况今府庫匱竭是賍既足破蟠結之奸亦足承供具
之乏而畀之匪人棄若餘水其不深可惜哉中間必有
售術之人伏望陛下大奮乾剛立斷是獄將代為營救
并請託之人下之法司明正其罪賍物照舊入官使讒
間不行矯偽無託仍望自今以始凡百章奏斷自宸衷
㕘之内閣之議令司禮一二文學老成親謄務從擬票
毋涉輕改庶詞㫖簡嚴政令純一聖化協于人心王言
震于人聽為世世頌美幸甚無任激切願望之至謹題
請㫖嘉靖元年六月二十五日奉聖㫖你每既這等説
賍物照舊入官
　　　舉大禮以成大孝疏
奏為舉大禮以成大孝事臣聞人子於親生事塟祭致
無己之情以自盡如存之敬故曰自始至終一於禮而
不茍其尊親也至矣先王制禮生有事死有思初喪即
立喪主以成其為喪既塟即立祭主以成其為祭漢成
帝立定陶王為皇太子即封楚孝王孫景為定陶王以
奉共王之祀宋英宗以濮安懿王長子繼體仁宗亦立
濮安懿王次子宗懿以主濮王之祀陛下光起親藩入
繼大統尊崇大禮已舉行無遺矣惟興獻帝之後未立
主祀久虛尤禮不可緩者宜准先朝故事擇興獻親弟
之子倫序所當立者襲封興王繼興獻後以主祀事則
義正心安情禮兼備本生之報益曲盡無遺矣所以遲
久而未決者或謂欲待前星輝祥螽斯衍盛然後分封
為興國後臣以為不然陛下之子則興獻諸孫行也以
孫繼祖是禰其祖而名實紊非禮也天子之子長則帝
次則王雖百斯男皆有封土何待一興國耶或謂宜封
親王次子嗣王暫主興獻之祀俟皇子稍長襲封真王
主其常祭暫主之王别封之以大國臣又以為不然夫
禮為人後者為之子既主其祀即為之後不容復易且
陛下大婚未舉儲貳有待興獻主祀容一日無耶雖曰
遣祭然既父正統之孝宗義不得又父本生之興獻歳
時遣官相望道路乃天子命祭而非祭之主也槩以人
後之説則精意未必感孚㝠漠未必顧饗非惟失禮之
正亦莫識鬼神之情狀矣或謂親王亦有不立後者而
無長立次繼伯以姪率用為常濮王宗懿之立立次者
也共王景之立繼伯者也興獻茂毓聖明入繼大宗顧
不得世食小宗之祀如在之神殆若有未安者或又謂
安陸龍興之地容有形似之嫌臣又以為不然昔周文
武以德厚長世豐沛出漢髙未聞復有漢髙惑無謂之
小見廢必舉之大禮以絶本生之祀謂陛下為之乎或
又謂興獻立國已久土賦甲於他藩臣又謂此閭巷鄙
俗之論天子天下為家不宜過自封殖王禄歳既有常
數矣土田僅宜十分為率錫之二分割其八分以給無
田之民則親親仁民並舉不悖是為堯舜之仁政道無
先於此者臣既老既耄難以强立治朝恐臣身一南議
者互異或緩以失時或雜以愆禮或利以害義貽聖朝
萬分一之悔故不避煩瀆懇懇言之竊謂乘未大婚之
先舉此主祀之典亦禮之序孝無大於此者伏望特勅
輔臣禮官主持正義㕘以臣言急速立後以慰興獻遺
靈副中外人心之望臣無任願幸之至謹具奏聞嘉靖
元年八月十九日奉聖㫖禮部知道
　　　奏乞致仕第一疏
奏為年老不任事寄乞容照舊致仕事臣學術素下體
質亦薄新詔之起辭至再而登途至四而後入京預草
三疏意面覿天顔堅辭不就職而退又恐聖衷未諒衰
邁而勉强就列實非臣所堪也嗣是天申有期思厠嵩
呼以仰祝聖壽慶禮既舉猶未敢陳第念衰謝之年精
神倦怠步履艱難常恐拜起蹉跌為班行齒笑而刑書
繙閱隨過隨忘朝列周旋如醉如夢昨以陪祀地壇尤覺
撑支無力追思孔子吾衰之歎正及七十之年今臣七
十有一衰既有加禮致仕之期則又過之學不加新而
識不逮舊筋力亦重有不堪者矣如蒙伏望皇上憐臣
老朽放令致仕桑榆景暮固屬於本懷而葵藿心長敢
殊於在位無任激切求憐之至謹具奏聞嘉靖元年八
月二十三日奉聖㫖卿才行老成譽望素著職司邦禁
竭盡公勤新政之初方切委任豈可引年求去宜照舊
用心供職以副朕意所辭不允吏部知道
　　　奏乞致仕第二疏
奏為再乞天恩矜憐衰朽容令致仕事臣年過致仕節
該奉聖㫖卿才行老成譽望素著職司邦禁竭盡公勤
新政之初方切委任豈可引年求去宜照舊用心供職
以副朕意所辭不允欽此臣受恩深厚揣分無能屬景
衰遲捫心如失竊惟禮七十而致仕孔戣年及而請范
鎮呂誨年未及而請司馬光年五十引去前輩後輩之
所視為準者也臣四十五引去五十五而致仕六十而
又致仕今已踰七之年力既不能禮又不可易退之懷
殆與初異矣所以七千里而決来三月而又求去人臣
委曲事君道或如是爾夫仕貴夫時者也臣此時不仕
無其時此日不仕亦無其日矣其容不熟計耶出無寸
補老馬徒敝於末途退得少休倦鳥終安於暮木伏望
皇上容臣照舊致仕使天下後世知嘉靖多君子之朝
亦有委心明分之輩進退亦兩尊矣兹幸陛下日勤聖
學日親聖政自是而不已焉以法天之純行天之健立
公大之體以防未然之欲則聖德齊天聖政合天而聖
壽亦與天無極斯忠愛之素心也無任祝願祈憐之至
謹具奏聞伏候勅㫖嘉靖元年八月二十六日奉聖㫖
朕念卿先朝舊德新政之初特先召用近引年求去已
有㫖慰留如何又有此奏宜亟出供職以副眷遇至意
不允所辭吏部知道
　　　節財用以謹天戒疏
奏為節財用以謹天戒事邇者南京雷電異常風雨暴
至拔木發屋陵廟震驚湖廣江西鎮江崇明之間江海
泛溢涯居島聚之民淪胥以沒者不可勝計父老相傳
皆謂百餘年來無此災異皇上撤樂避殿祇懼靡寧勅
諭羣臣交相警戒臣仰體聖懷日夜思過求其端而未
可得也姑以今日最急者言之昔人謂財貨譬如雨澤
天地之間僅有此數我國家聖聖相承躬行節儉天下
休息百四十年武宗承之固豐豫時也而盜國之徒乃
盡取而濫費之帑藏匱竭海内虚耗陛下承之則蠱極
而困時也雖恭儉性成足以風示天下而積習流俗尚
有未盡然者方今四疆多事水旱之報日聞軍旅之需
日急民窮無所於斂所恃以應之者内帑之餘耳然私
計所蓄不過三邊數月之儲而嗷嗷待哺之民尚無足
以副之且嵗供之費幾十倍於昔譬之治桑向一蠺而
百葉今一葉而百蠺其可不思所以為繼哉兹者大婚
有期六禮之儀固有不可易者但先朝故事内外賞犒
為費尤多若於此時一一而强舉之是謂時詘舉贏斷
不可也夫禮備而已爾物可節也賞尤可節也昔漢文
帝綈衣革履後宮不御珍飾以示朴為天下先臣願陛
下力取則焉使逺近見聞皆知朝廷訓儉而抑奢貴禮
而賤物則自王公以及士庶畿輔以及荒陲浮靡之風
翕然一變民生阜厚國用充羨而和氣亦臻臣一得迂
愚輒思自獻無任恐懼悚息之至縁係節財用以謹天
戒事理謹具奏聞伏候勅㫖嘉靖元年九月初七日奉
聖㫖覽奏具見卿忠愛至意朝廷自有處置該衙門知道
　　　論御史楊百之隂右張儀疏
奏為乞罷黜以全大體事臣素性昏愚年老龍鍾加以
久處山林事體少習近者御史楊百之追論江西之事
謂張鋭張儀隂主蕭淮告變不知宸濠之反非鋭無以
自固非儀無以自通其後隂主有無固未可知然亦不
過量事必敗又為脱禍之計此奸人之巧豈真有忠愛
之心者哉楊百之追論遺功及之非私則黯朝論大駭
而左給事中安磐劾之本出於公而楊百之之辯却涉
羅織陛下特下法司併議時本部左侍郎顔頥壽偶疾
不出臣獨采人言持正論因吏部之議而推言之盖已
明致是非輕重其間自宜伏請聖裁而智慮不及復議
法司㑹問本發即悔追回無及竊念陛下即位以來未
嘗輕逮言官如臣所奏未免失之狷急誠恐言路阻抑
咎自臣始實為聖政深累猶幸未奉明㫖伏望皇上憐
臣耄昏特賜罷黜放歸田里量處楊百之寛處安磐將
情重張儀如法提問庶國體猶全公法不紊臣不勝愧
幸之至謹具奏聞伏候勅㫖嘉靖元年十二月初六日
進初八日奉聖㫖這事朝廷自有處置覽奏具見卿奉
公守法忠誠不欺至意宜照舊安心辦事不允所辭該
衙門知道
　　　闢異端疏
奏為闢左道以正人心以扶世教事臣惟聖人之道一
而已矣非聖人之道以為道者左道也如佛老是也上
古聖神以道治天下如黄帝堯舜皆久於其位運祚靈
長百姓壽富休祥荐臻時未有佛老也老始聞於周末
佛後漢始入我中國自是求不死之藥於海上求佛經
四十二章於天竺捨身同泰師事靈素可謂事佛之謹
奉老之勤者矣然秦皇短祚漢明國亦不永梁武餓臺
城宋徽辱漠北福利不聞得禍常慘佛老之不足信亦
已驗矣臣又舉其近者言之劉瑾錢寧相先崇尚瑾作
𤣥明宮寧作石經廟皆窮極壯麗尊祀酷信莫盛此時
卒之身磔于市財籍于官而族為之赤𤣥明石經諸神
安在盖畧不聞也皇上入正大統昭德塞違今日毁𤣥
明宮明日毁石經廟又明日毁無名寺觀裁抑僧道可
禮部齋醮之禁此時天人交應風雨順節山川鬼神亦
莫不寧豈非敦崇正道疎斥異教乃更得福之驗與邇
者拜佛之禮漸勤齋醮之費滋盛前日所革從而興之
矣前日所闢又從而信之矣而海溢地震風雨卒暴拔
木發屋漂溺之慘固在此時也其槩殆可見矣孟子曰
楊墨之道不熄孔子之道不著佛老之害甚於楊墨者
也恐此風一開將至邪説暴行肆行而莫之救人心世
教其固小小哉頃者經筵進講攻乎異端發明孔子之
言與我聖祖之立論可謂曉然明白陛下舍祖宗孔子
之法誰法耶昔人有言示人以正猶恐不正况示以不
正乎國家建立學校以教民秀諸不在孔子之術者不
與焉間得孔子之似以輔世長人者無幾僧道類皆庸
流㝠頑無識縱有佛老之法亦非此輩能學况其法本
無耶方今内外公私俱匱京師米價騰涌而貴臣富室
齋醮聯絡豈非上有好而下有甚者耶夫豐財之道去
其所以害財者爾齋醮所謂害財者也而歳費不貲貴
臣富室民庶之費又不知其幾其不深可惜與伏望聖
明痛絶二教一遵我聖人之道因齋醮之費為兵民之
供庶人心正世教昌而國用亦足當此萬國來朝之㑹
為此大聖人希闊闢邪之舉華夷頌德八表同風所謂
德流行速置郵而傳命其不信夫惟聖明留意臣不勝
至願謹具奏聞嘉靖元年十二月二十二日進二十五
日奉聖㫖該衙門知道
　　　録名德以重士風疏
奏為録名德以重士風事臣近見起養病祭酒魯鐸復
為祭酒士夫相慶既之鐸以疾辭不允再辭允之屬有
司俟其病痊具奏起用陛下知鐸處鐸士風増重其知
勸爾矣臣惟治道教化為先學校教化之所由出而太
學又收學校之成功明教化成人才贊天子以出治道
者也祭酒師儒之本型範非良則器非良器故曰經師
易得人師難得上世多取德器醇厚儒學優長之臣周
成王時彤伯為祭酒漢而下皆劉向韓愈劉毅呂公著
楊時輩人為國儲賢以致用成化非細故也魯鐸約質
渾晦志尚清純道足以鎮雅黜浮學足以訂頑立懦方
今釐革庶弊正育賢成德振作士風之時况魯鐸與𢎞
治間謝鐸人品為類謝鐸以祭酒養病孝宗用吏部薦
進禮部侍郎掌祭酒事起之於家遣官以速其行重道
尊師頌美有作陛下今日處魯鐸如謝鐸則今日頌美
陛下將亦同孝宗矣夫薦賢所以為國祭酒尤賢才盛
衰所關伏望斷自宸衷㕘以内閣吏部果如臣舉亟賜
施行臣不勝幸甚謹具奏聞奉聖㫖該衙門知道
　　　杜私嫌以公大法疏
奏為杜私嫌以公大法事臣寄住本部朝房與錦衣衛
朝房相近嘉靖二年四月十四日晩臣退部回還見錦
衣衛朝房觀者如堵意必考訊强盜今早入朝始聞有
戸部主事羅洪載為因放粮責打錦衣衛百户校尉被
奏送鎮撫司究問羣校摧挫陵辱百端人言未必盡信
但臣私度主事責打錦衣官校固為過當而錦衣奏發
錦衣鞫問事體非宜恐有手下乘機報復之事况當聖
明之世又修德以銷天變之時如此舉措負陛下多矣
伏望俯聽臣言將羅洪載别下都察院究問庶法得其
平人無私議縁係杜私嫌以公大法事理謹具奏聞嘉
靖二年四月十五日進十六日奉聖㫖該衙門知道
　　　乞寢内降以正法守疏
奏為正法守懲不職以杜厲階事四川清吏司案呈嘉
靖二年閏四月十六日該校尉陳賢齎捧駕帖該太監
崔文題為分豁妄掜虚詞陷害良善代伸私忿事奉欽
依是陳泰曹浩宋鈺張奉宋鐸李陽鳯梁方小陶兒錦
衣衛都拏送鎮撫司打著問的明白来説欽此欽遵案
查先為漏網餘黨挾讐撥置内臣毆打公差人役事奉
本部送准工部咨據作頭宋鈺告稱差委城垣工所跟
隨委官陸員外看工計料有管工崔太監名下被革投
充軍匠李陽鳯梁方時常向鈺言説要科斂舖戸人等
財物不遂計稟崔太監差寫字小陶兒督領軍牢捉至
工所喝令重責二十五棍以致内損傷重吐血不止等
情告送到部咨送到司已經行提李陽鳯梁方等到官
小陶兒張奉未到續為修濬城壕等事准工部都水清
吏司手本黏送刑科抄出巡視南城監察御史劉黼題
據牌兒頭陳泰等呈稱自嘉靖元年五月十一日至今
年閏四月每日撥夫十名毎夫貼好錢五十文交與夫
頭曹浩隨拘曹浩供稱崔太監分付五城每日撥夫十
名毎夫辦錢五十文打㸃管家及掌案李陽鳯梁方等
用等因題奉聖㫖該衙門知道欽此欽遵抄出黏送到
司查提問今奉前因見得前項人犯未經審問有碍職
守呈乞施行等因通查案呈到部㸔得該司呈稱作頭
宋鈺所告及巡城御史劉黼所㕘李陽鳯等撥置科斂
等情事亦頗小忽聞奉㫖取付鎮撫司打問臣等不勝
驚駭切惟祖宗設立刑部都察院大理寺謂之法司凡
大小罪犯無不由之錦衣衛謂之親軍所以偵伺機密
察奸細鎮撫鞫訊大盜妖言洪武二十年我太祖以鎮
撫司非法陵虐燒其刑具以所繫囚送刑部洪武二十
六年申明鞫刑之禁凡罪囚俱送法司永樂以後任遇
漸加而職事仍舊見之大明㑹典者如此列聖相承恪
遵無易正德年間劉瑾錢寧等相繼擅權凡意中愛惡
輒奪付鎮撫文致成獄以遂其奸而祖宗之法大壞劇
盜四起巨逆繼作皆陛下所習聞而痛惡者天啓我皇
入正大綂撥亂世而反之正先朝之牢奸錮弊一舉而
剪除之天下方仰中興之治不意忽有此未思之舉豈
崔文有所膚愬或手假以濟其私夫法本大公罪必居
一使宋鈺所告崔文等涉虚自有反坐之律所告崔文
等果實亦有必當之條此祖宗成法在陛下亦有所不
得私者况臣等微末之臣耶今不待法司問結而輒付
鎮撫是固臣等奉職無狀祇可治臣等之罪而未可廢
祖宗之法况今風霾雨土赤日無光夫土下物也土而
上之此下蒙上之徵日君象也日而掩之此臣蔽君之
應天災之示戒甚明正上下内外省身修德之日今此
小事尚爾有拂于天萬一有大於是將何如耶誠恐將
来之變有不可測者伏願皇上念祖宗之法畏上天之
戒收回成命仍將李陽鳯等付法司從公究問歸結將
臣等禠職罷歸民畆以為法官失職之戒縁係正法守
懲不職以杜厲階事理謹具奏聞閏四月十六日進本
月十九日奉聖㫖宋鈺李陽鳯等還送鎮撫司問
　　　再乞寢内降以正法守疏
奏為正法守懲不職以杜厲階事該本部奏(云云/)奉聖
㫖宋鈺李陽鳯等還送鎮撫司問臣等聞命惶惑罔知
適從奉詔則廢法守法則違詔懸命利刃無復存身之
地然伏而思法者祖宗所以布大信於天下而詔㫖者
陛下一時之權宜也奉詔少緩罪止臣等一身若守法
少移則負祖宗負朝廷得罪于天下後世矣是故臣等
寧冐違詔之誅不敢廢祖宗之法以從陛下之命抑君
曰辟臣曰勿辟君曰宥臣曰勿宥古固有行者矣漢張
釋之為廷尉渭橋犯蹕奏當罰金文帝怒曰此人親驚
吾馬廷尉乃當之罰金釋之曰法者天下公共也而重
之是法不信於民民安所措手足乎帝曰廷尉當是也
唐戴胄為大理少卿選人詐冒資䕃太宗令論死胄據
法論流太宗怒曰卿欲守法而使朕失信耶對曰陛下
忿選人之多詐故欲殺之既而知之不可復斷之以法
此乃忍小忿而存大信也太宗曰汝能守法朕復何憂
夫釋之戴胄能執法不阿文帝太宗能從善不咈故漢
廷無寃民而貞觀之治幾致刑措國史載為美事陛下
勵精圖治方比隆堯舜舎已從人之盛而咈心之受豈
顧出文帝太宗下耶爰自正德以来權姦扇惑獄以賂
興雖元惡大懟一欲出入即奪諸法司下之詔獄比周
為姦祖宗成法為之大壊人怨天怒宗社幾危非陛下
立乾斷以綱紀於上輔臣出死力以擔荷於下豈有今
日者哉不意又有奪取刑部見問之囚付之鎮撫司以
為解脱之計恐此途一開後有重大獄情皆將扳求内
降以圖幸免誤陛下事不細而亂階再作重自臣始矣
伏願陛下恪守成法收回成命將李陽鳯等仍付本部
或都察院從公問結將臣等罷歸田里以為奉法不謹
者之戒縁係正法守懲不職以杜厲階事理謹具奏聞
嘉靖二年閏四月十九日進二十一日奉聖㫖宋鈺等只
照前㫖挐送鎮撫司問林俊等顯是違㫖著回將話來
　　　回話疏
奏為乞恩回話認罪事該校尉陳賢齎捧駕帖(云云/)臣
等看得(云云/)據法執奏奉聖㫖宋鈺李陽鳯等還送鎮
撫司問欽此欽遵隨該校尉陳賢又齎駕帖前来臣等
又看得(云云/)又據法執奏奉聖㫖宋鈺等只照前㫖拏
送鎮撫司問林俊等顯是違㫖著回將話來欽此欽遵
臣等聞命錯愕無地措躬竊惟我祖宗分建諸司各有
職統刑獄歸之法司罪無大小無不由之鎮撫司緝獲
大盜姦細訊鞫既得其情擬罪必付法司未有奪取法
司未問之囚而付之推問者此我祖宗百五十餘年成
法也一旦崔文以脫罪之私敢干内降駕帖取自刑部
而付之鎮撫綱紀大紊臣等伏思人臣以奉公守法為
職以犯顔敢諫為忠唐德宗相裴延齡陽城欲取白麻
毁之唐文宗詔左藏史盜度支縑帛經赦勿治狄兼謨
繳還詞頭自古人臣忠愛其君者徃徃如是臣等竊慕
古人思報國恩誠不忍見漏姦之崔文蠱惑希寵嫁左
道以興齋醮蕩上心耗内財扇邪俗濁亂我嘉靖清明
之治言官交劾玩視若無顧敢沮滅成法此途一開禍
亂何極臣等深為此懼申論祖宗大法之不可廢而人
愚言突力欲回天跡若違㫖罪當萬死伏望聖明將臣
等罷歸田里該司主事熊宇為因郎中員外俱差無官
署印暫令列名無預可否乞賜寛宥其李陽鳯等似宜
改付都察院究問以正事體公聖政臣等無任恐懼感
泣願幸之至縁係乞恩回話認罪事理謹具奏聞伏候
勅㫖嘉靖二年閏四月二十二日進二十五日奉聖㫖
李陽鳯等只著鎮撫司從公究問林俊等都饒這遭欽
此
　
　
　
　
　見素集奏議巻六
欽定四庫全書
　見素集奏議巻七
　　　　　　　　　　　　　明　林俊　撰
　奏議二十篇
　　秋臺稿
　　　奏乞致仕第三疏
奏為年老懇乞致仕事臣老至年踰力不堪出誤蒙召
命臣再辭不遂强而起再辭不遂强而入就職三月再
辭不遂而大禮有期臣子不敢言私繼之有雪之祈流
賊之討聖孝悲戀啓處違和而大祀之期又近臣勉强
供事凡及九月而嘉雪降流賊平聖體安大祀舉臣請
老之私可自遂矣况臣年已七十有二在朝文武無臣
之年亦無臣之衰氣短神昏如醉如夢近又加以痰欬
失音兩膝無力不能拜起萬一蹉跌豈不貽笑班行臣
一誠事君豈敢有隱臣受知四朝今日尤為竒遇心欲
盡而力委不能竟與草木同其朽腐豈臣心所欲哉伏
望聖明察臣誠悃憐臣衰邁之甚容令致仕臣林下一
日亦覆載生成之賜而畎畆餘忠尤願祈天休命無怠
於垂成經國逺猷尚咨於黄髪無任感激求憐之至謹
具奏聞嘉靖二年正月十七日進二十日奉聖㫖卿操
履正直譽望素隆經國逺猷咨詢方切况赴召未久豈
可屢疏引年求退以遂髙尚之私宜照舊供職所辭不
允吏部知道
　　　奏乞致仕第四疏
奏為衰老委難跪拜負罪哀鳴懇乞致仕事臣衰老不
任跪拜近又加以痰喘潮熱疏乞致仕荷蒙溫㫖諭留
及别催亟出臣再疏患病又蒙暫免朝㕘在部調理者
臣感激憂惶惟知有泣何為而來亦何為而言去聖明
千載之遇責以輔成新政斯其所以來而元良在御百
度咸貞根盤紐結之姦解紓而消沮以盡仁賢効用運
祚靈長嘉靖之治視中宗為過循而上堯舜無難也國
是仰荷聖裁元弼舊老皆足安其位以行其志而直臣
勁士亦足發其藴以盡其詞羣賢和朝天休載集臣若
可以言去而論者猶若未宜不知臣之私甚有不得已
者臣年七十有二血氣衰頽跪拜無力早朝之拜幾不
能起者數次部堂之拜跌者一次其他俱待人扶萬一
跌倒班行臣何面目而出臣有衰之日無健之期閉門
學拜轉見搖曵數竒遇晩無足自立清明之朝言之酸
楚臣忠愛之私容在位有間耶况代臣之任皆優數倍
之賢臣實無害言去伏望聖慈憐臣懇切至懐容臣照
舊致仕乘此天暖五月盡可以到家夏深則熱秋則瘴
冬則寒皆非老病所堪臣無任祈請懼瀆俟罪之至謹
具奏聞嘉靖二年二月十二日進十五日奉聖㫖卿清
忠大節著在先朝召用以來每有論奏朕多嘉納如何
固欲求去偶有微疾宜照前㫖善加調理痊可之日亟
出供職贊成新政以副朕眷注至意毋煩再辭吏部知道
　　　患病定奪印信疏
奏為患病事臣衰老無力兩膝拜跪難起今年正月初
二日拜文廟歸感風寒痰欬大作十二日十三日强勉
郊壇供事加感風寒痰欬又大作頭痛面腫潮熱諸證
併作臣奏乞致仕荷䝉溫㫖諭留又䝉令臣亟出供職
縁臣疾未愈力猶不能拜未敢報名謝恩赴部管事伏
望聖明容臣暫住朝房調治旬月原掌印信乞於左侍
郎顔頥壽右侍郎臧鳳内定委一員暫掌謹具奏聞嘉
靖二年二月初一日進初四日奉聖㫖卿既偶有㣲疾
暫免朝㕘宜在部善加調理以副委任至意印信照舊
管掌該部知道
　　　奏乞致仕第五疏
奏為衰老委難支持冐昧塵瀆懇祈休致事臣年七十
一兩乞致仕年七十二又兩乞致仕重蒙温㫖諭留贊
成新政者自天有命無地措躬臣非土木敢忘驅使竊
惟仕貴逢時道先量已自古舊臣有病而猶留老而猶
赴有年至而不出有終身未嘗造朝君子均有取焉臣
老猶强來病猶强至至又强仕仕既九月力不堪居禮
又當去天之道人之分又自有不得不止者夫老成朝
著表儀若龍鍾俯傴如蔡義之兩吏扶行田千秋之小
車上殿適足貽笑何謂取之臣境正如是老馬無利於
末途倦鳥徒思於舊木始末之懐累疏盡之矣臣焉敢
鑿虚駕妄竊高尚以自負有道之朝伏望聖明諒臣勤
懇容令致仕收桑榆之景與子弟道説忠孝與父老歌
詠太平皆覆載生成之德臣無任祈請懼瀆待罪之至
謹具奏聞嘉靖二年二月三十日進三月初四日奉聖
㫖卿老成名德朝著表儀去年應召來京善類相慶未
及一年何累疏稱疾求去似非大臣體國之義宜亟出
供職以副朝廷眷留至意愼勿再辭吏部知道
　　　定奪印信俸給疏
奏為患病定奪印信俸給事臣年老加衰今年正月以
来時患風痺潮熱痰嗽諸證閏四月加蛀夏五月初六
日又加霍亂初十日强出朝㕘十四日加感瘧痢腸風
下血脇痛諸證飲食減少精神耗瞶步履艱辛朝㕘管
事實切未能欲宿本部廂房調理縁諸司評議獄情終
欠安靜而少子痴僕朝房獨住亦欠周防伏望聖明容
臣朝房服藥調理原掌印信交左侍郎顔頥壽暫掌臣
又惟食食所以事事臣事既曠廢食亦難安所據俸粮
柴薪亦合暫住謹具奏聞嘉靖二年五月二十七日進
二十九日奉聖㫖卿偶有微疾宜善加調理早遂勿藥
以副朕懐印信照舊掌管俸粮柴薪不必住該衙門知
道
　　　奏乞致仕第六疏
奏為衰病淹綿懇乞骸骨事臣晩暮龍鍾形柴骨立班
行相視憐者半笑者亦半然濫厠耆舊之後危明憂治
亦屬有可思者臣獨忍言去耶第衰老候朝四鼔而起
退而視事辰而入盡申而出既出又為酬應所奪在强
壯亦甚有不堪者况臣耶十月官聨乞歸五疏其誠得
已耶而自春徂夏百疾交罹痰火上壅腸風下血左脇
刺痛左足麻木寒邪心腹諸證無時而無若過時之𤓰
經霜之弱草非世久物臣細思之臣同鄉同時無一人
在者臣四弟已喪其三先世無七十獨臣父七十有八
臣今七十有二可長存耶而肌肉内銷形容外變家人
来接入門酸楚鄉人見亦悲憐其未可言去耶臣去國
垂四十年非陛下臣無此之入容不知幸而數數然求
去老不可壯勢然也伏望特賜曲成遂臣骸骨讓賢者
路而乾綱上總泰順下交奉天德以無私溥皇仁於無
外以永絶禍始基理泰平臣無任林壑願幸之至謹具
奏聞嘉靖二年六月初八日進初十日奉聖㫖卿以累
朝耆舊新政之初特先召起典司邦禁隨事納忠多所
匡救朝廷方切委任乃引疾引年屡求休致似非大臣
體國之義鴻臚寺便徃諭朕意宜亟起供職以副眷懐
慎勿再辭吏部知道
　　　謝恩疏
奏為謝恩事臣因老衰患病具本乞休荷䝉温㫖慰留
遣鴻臚寺諭意亟起供職隨該鴻臚寺少卿胡侍到臣
宣諭者臣驟聞跼蹐無地措躬載揣菲凉何由報德縁
臣血證未痊風疾灸艾見今火瘡大發不能步履除病
痊赴闕叩謝外縁係謝恩事理謹具奏聞嘉靖二年六
月十三日進奉聖㫖該衙門知道
　　　奏乞致仕第七疏
奏為衰病淹延精力難强祈哀生還事臣素乏他竒老
無所用憂先愧集疾以勞加自惟踰七之境無復再壯
之期瀝誠祈哀六請未諒重䝉明㫖責以體國大義遣
鴻臚寺官諭意亟起供職者峻命丁寧俯躬局促誠精
力之足辦甘首領以何辭臣之情重有不得已者矣夫
人飲水冷暖自知臣老當去容不自知耶抑臣言也臣
家人父子亦憫臣老謂臣當去抑家人言也臣逺近鄉
人亦憫臣老謂臣當去抑鄉人言也臣並列之老後行
之英哲亦憫臣老謂臣當去此衆士大夫言也臣尚可
無聽耶且臣素性疎慵濫竊孤尚值今衰謝若猶拖曳
班行縻耗公庾使衆怒羣憎以不比之人數臣之辱殆
甚焉臣彼時而去豈如今日臣之道當去也况臣自夏
以来舊證未除新證再作重以足麻灸艾痰火為加下
血尤苦證奇景迫去死無多臣之勢又不得不去也伏
望皇上憫臣迫切至情容回致仕使生見鄉族没安泉
壤若輔成聖政内閣暨文武大臣言官諸臣固在時賜
延接合併為公意必不立無惑於邪説無間以匪人則
禮樂公刑罰中而政事醇天下共享和平之福以共答
嘉靖滋至天休臣去留何輕重哉無任戰懼激切祈憐
之至謹具奏聞嘉靖二年六月二十一日進二十五日
奉聖㫖耆舊在朝新政有光卿召起未久方切委任屢
疏乞休已節有㫖慰留又遣禮官宣諭如何又有此奏
宜亟出供職以副朕眷遇至意慎勿再辭吏部知道
　　　奏乞致仕第八疏
奏為衰老懇迫祈哀生還俯陳愚悃事臣老過神昏氣
力衰乏七乞致仕俱未蒙允重承慰以温言責以大義
臣伏讀兢惕無地自容有君如此其忍負之而中懐展
轉舊證新疾盖誠有不能留者謹復疏祈哀夫仕以行
道也其盛衰以氣其動息以時天之氣盛於夏衰於冬
冬天之所息也人之氣盛於壯衰於老老人之所息也
臣年過七十宜息而動是為違天所謂鐘鳴漏盡不休
者也况舉朝無臣之老而朝房假宿每疾稍加則客骸
無寄生還之念安得以不蚤哉方今聖明在上朝多君
子無害臣之去亦無害聽臣之去而將歸之言聖明納
焉自古未有不親大臣而能治者臣鄰舟楫魚水之喻
可見矣我孝宗首起舊臣尚未延接一旦天啓其衷大
學士劉健謝遷李東陽與文武之臣時賜宣召劉大夏
戴珊召尤多每幄前咨議移時方退乃歎曰豈知軍民
貧至是又問安得泰平如帝王時大夏對曰但事事皆
如近日與臺閣議當而行久之自治孝宗信用其言自
是大治今大臣如健如大夏者不少陛下宣召果如孝
宗事事皆與臺閣議當而行亦果如孝宗大治未有不
如孝宗者若徒取具觀何禆政理孝宗因治成治陛下
因亂成治者也釐革雖若有紀而妨政害治亦若可思
夫必無可指之釁方無可乘之機是固君臣所當自盡
而司禮親臣又同心其間庶内外協和大小純一是謂
大和而天地之和應長治久安無出於此伏望聖明用
臣之言遂臣之去若再淹時月恐有終焉之悔平生易
退之懐老則悖矣無任懇迫祈哀之至謹具奏聞嘉靖
二年七月十七日進二十二日奉聖㫖卿以先朝耆舊
自起用以來慎重法守屢進讜言新政之初方切委任
乃固求休退再覽今奏益見懇切忠愛至意特允所請
還加太子太保寫勅著馳驛還鄉有司月給食米三石
歳撥人夫四名應用歳時以禮存問該衙門知道
　　　辭免致仕渥恩疏
奏為辭免優渥事臣起應召命衰老乞歸疏八上荷䝉
聖明俞允加太子太保馳驛還鄉月給食米歳撥人夫
應用者生還載遂縟典複頒喜幸滋深感愧奚極竊惟
知止知足人臣之大分而賜秩賜禄金幣輿馬之賜皆
人君之大恩古固有行者矣然必年德高劭勲望殊絶
之老則賜既不虚受亦自副臣何名與此格外之辱哉
以名器則濫以物力則出自民民方窮臣何忍重困之
然亦豈臣之辭足紓其力哉盡臣心也前十數年臣起
西蜀征藍鄢征曹方若涉㣲勞陞賞金幣再辭不受明
非所以起之意荷先帝垂憐臣已致仕猶差人齎至臣
家臣始赧顔登拜臣今之起值境衰遲無力展布以仰
禆新政萬分而渥恩稠疊心豈能安所有馳驛臣謹叩
領外其加太子太保食米人夫俱乞收回成命俯遂臣
私免既老之年蹈在得之戒臣無任感戴生全之至謹
具奏聞嘉靖二年七月二十三日進二十六日奉聖㫖
成命已下不必辭該衙門知道
　　　辯李夢陽獄疏
題為别忠邪昭勸戒以圖治安事該欽差巡撫河南右
副都御史何題為前事據河南按察司呈問得犯人李
夢陽招稱原任江西按察司提學副使在任時宸濠知
夢陽頗有文名時常討要詩文夢陽不合與伊交結正
德七年夢陽與巡按御史江萬實因事互相訐奏䝉行
總制陳都御史轉委三司掌印官㑹勘按察使鄭岳因
與夢陽言語相激就不合將跟隨鄭岳門子拘送宸濠
拷打逼供鄭岳無名贓私奏䝉欽差大理寺卿燕勘問
㕘奏鄭岳為民夢陽有虧士行冠帶閒住正德九年夢
陽回還河南省城居住正德十四年宸濠差監生方儀
齎周易古註一部龍掛香一百枝前到夢陽家求作陽
春書院序文并小蓬莱詩夢陽作詩二首付與並不知
宸濠叛逆情由等情問擬夢陽風憲官挾私彈事有不
實者罪亦如誣告人流罪所誣罪三等減等徒罪節經
駁問仍依原擬呈解到臣看得犯人李夢陽本以文字
内交宸濠方在任之時已嘗附勢借威逞私誣善比擬
前律似亦相應但事未勘結且犯在革前罪猶未盡其
罷閒之後仍復通情修好受饋作詩雖未共謀有同助
逆况事已彰聞却隱情不首於法難容今臣推情引律
議得李夢陽所犯合比依謀反知而不首者律減等杖
一百徒三年縁本犯原已節奉欽依冠帶閒住今又犯
該前罪干碍行止有虧例該為民合無照舊仍發冠帶
閒住惟復照例為民或别有定奪通乞聖裁等因奏奉
聖㫖法司知道欽此欽遵抄送到部看得犯人李夢陽
與原任布政使今任大理寺卿鄭岳俱有時名同為宸
濠所忌李夢陽與巡按御史江萬實訐奏事情鄭岳兩
與善處反激其怒妄起事端宸濠乘之中傷本犯遂為
士論不齒亦坐閒廢但其居住河南與江西相去窵逺
宸濠行逆又在本犯回家七年之後似無交通知謀之
情以故司府擬杖比徒數四至巡撫始擬比依知謀反
而不首徒罪終涉過深合無仍照先奉欽依閒住惟復
别有定奪伏乞聖明裁處縁奉欽依法司知道事理謹
題請㫖奉聖㫖是既已閒住了罷欽此
　　　按張龍疏
題為稽古訓陳時政以謹聖治事巡按直𨽻監察御史
馬録題稱問得張龍犯該諸衙門官若與近侍人員互
相交結漏泄事情夤緣作弊而符同奏啓者律斬秋後
處決妻子流二千里安置緣犯在革前奏請定奪㕘照
張龍罪雖遇革緣人品卑汚不顧廉恥交結權姦中傷
善類情犯可惡若照常發落無以警戒将来伏乞聖裁
合無將張龍從重發落惟復别有定奪等因具本奏奉
聖㫖法司知道欽此欽遵抄送到部看得巡按直𨽻監
察御史馬録題稱問過犯人張龍犯該諸衙門官與近
侍人員互相交結漏泄事情夤緣作弊符同奏啓斬罪
犯在革前及㕘本犯交結權姦中傷善類乞要從重發
落一節為照張龍先任給事中選陞通政司㕘議已為
朝論不容被劾降灤州同知後夤緣内侍歴陞府同知
知府又結錢寧陞右通政節經科道糾劾倚錢寧等為
心腹力為營救恣情班行畧無愧容指倚錢寧名目誆
騙王通銀一千一百兩徐漢興銀五百兩金一百兩金
寳絛環鈎帶等項其私與過銀又不知其數所據本犯
奔競朋黨夤緣轉官黷貨稔姦變亂成法罪不止於亂
政若依擬革免委涉輕縱合無將本犯改擬比依在朝
官員交結朋黨紊亂朝政律斬秋後處決仍咨都察院
轉行直𨽻監察御史監候審決庶王法無私巨姦知畏
等因奉聖㫖是張龍依擬處決欽此
　　　正廖鵬等獄疏
題為辯明姦黨讐陷舉家性命寃抑無伸懇乞天恩比
例發遣充軍分釋情罪存憐殘生等事該見監犯人廖
鵬齊佐王瓛各具本奏辯俱奉聖㫖法司看了來說欽
此欽遵通抄到部案查先該本部等衙門㑹問得廖鵬
齊佐王瓛俱犯該在朝官員交結朋黨紊亂朝政斬罪
秋後處決妻子為奴財產入官節奉聖㫖是廖鵬等三
名各依律處決欽此監候處決間今奉前因看得見監
朋黨亂政斬罪犯人廖鵬齊佐王瓛各因勅諭差官録
囚奏要比例寛宥發遣一節為照廖鵬齊佐王瓛與已
處決錢寧納賄招權朋交黨惡罪貫已盈人神共憤而
廖鵬出入諸兄流毒兩省尤為首惡元兇先該多官㑹
問明白節次㑹審情真科道等官類奏處決即今未正
典刑已為下怫人心上干天變各犯乃敢飾詞奏辯冀
圖幸免該科各行㕘論誠為有見臣等伏覩勅諭内開
屢審情真者法難宥免及節該奉明㫖不當宥而宥皆
足致災欽此欽遵所據廖鵬齊佐王瓛法無可生天醜
其惡俱節審情真不當宥人數合無行令該司牢固監
候處決緣節奉欽依法司看了來説事理覆題奉聖㫖
是各照前㫖依律牢固監著欽此
　　　論内臣犯法當付法司推讞疏
題為私開倉厫擅放料豆侵欺錢糧違法事嘉靖元年
十月管牛房尚膳監左少監賈全奉御王太安郭文王
川長隨段仲張仲堂姜輔閻川内使任信等侵盜喂養
牛隻料豆三十九石倉官徐鈞失於覺察該本部浙江
司問擬賈全等俱雜犯斬罪徐鈞減等杖罪具奏送審
奉聖㫖是賈全等送司禮監奏請發落徐鈞等送大理
寺審了来説欽此欽遵抄出送司案呈到部看得刑部
大理寺皆古刑官虞謂之士師周謂之司寇我太祖愼
重刑獄鞫於刑部而讞於大理然後告成於天子而聽
之此成法也近者内臣有犯多付司禮似無刑部也今
付刑部又即付司禮又似無大理也竊意終非祖宗成
法伏望聖明將賈全等仍同徐鈞等送大理寺審録然
後付之司禮庶成法具存為聖子神孫萬世不易定守
臣等不勝願幸緣係奉欽依是賈全等送司禮監奏請
發落徐鈞等送大理寺審了来説事理嘉靖元年十月
十五日具題十八日奉聖㫖卿等說的是賈全已發落
了欽此
　　　平大法疏
題為平大法以召大和事陜西清吏司案呈先為建言
民患事該巡按直𨽻監察御史陳實㕘稱内使葛景盧
佐違法事情該本部覆題奉聖㫖葛景盧佐縻費廩給
占用夫船本當提問且饒這遭欽此又為乞治倚勢挾
讐陷死平人兇犯以公法令事該刑給事中劉濟等㕘
稱先鎮守太監劉寳并伊弟錦衣衛中所副千戸劉文
挾讐誣陷等因該本部覆題節該奉聖㫖劉文已有㫖
了劉寳既去任都免提問欽此又該河南清吏司案呈
皇城守衛事該犯人梅清招稱西中等門左少監李舉
用内使范寳薛安奉御劉孟陽强索贓銀等情該本部
覆題節該奉聖㫖李舉用等不必提都著司禮監奏請
發落欽此又該廣東清吏司案呈為陳情辯明分豁誣
害事該本部題㸔得内宮監右監丞李文昌長隨劉景
翬陽和史監張馳保内使甄受劉景爵李囊强索財物
合行提問等因節該奉聖㫖李文昌等不必提著司禮
監奏請發落欽此又該廣西清吏司案呈為守衛事該
給事中王瑄等㕘稱長隨李文賢於金水河内渰死家
人李優子等因該本部覆題奉聖㫖死的已相視明白
了各該官員都免提問欽此欽遵看得内使葛景盧佐
强索廩給占用夫船羅織挾騙倚勢賤買千戸劉文爭
占樂婦挾讐陷死田瀾太監劉寳聽信撥置鍛鍊害人
俱難輕貸左少監李舉用内使范寳薛安奉御劉孟陽
剝削軍士索要贓銀右監丞李文昌等承委管工强索
財物長隨李文賢禁密之地渰死人命俱屬違法律當
提問今俱奉欽依免提不必提不惟廢法長姦亦且事
難歸結合呈查處等因案呈到部臣等竊惟法立於祖
宗守於陛下而奉行於法官漢武侯曰宮中府中俱為
一體不宜偏私使内外異法所以坊官邪齊民志也今
法干于内臣至内臣之親屬者皆得饒免是法獨行於
外而不行於内陛下神化之妙左右自皆革心萬一作
姦犯科而無法以制之是教之使犯其流安可止邪夫
人情不甚相逺論細謹内臣豈無論輕縱外臣難免惟
外臣有六年之考察三年之黜陟科道之糾劾撫按二
司守巡之摧擊一干吏議終身不叙大約三數年間沙
汰而去者不下三四千人是皆内臣所無故法易犯而
事無大小又須具奏故祇見㕘論之多若偏於外臣者
實非敢輕重其間也所據前項内臣似宜各下法司明
正其罪罪之不當自宜廢不法之官不宜廢祖宗之法
而司禮奏請發落亦須獄上方下其奏與凡貴戚之臣
一無所假則奉三無私畫一不二疏戚貴賤内外皆無
越我防制之中相率遷善以罔干予政泰和之治成矣
若彼此猜疑殆非國家之福亦非内外臣之利也臣等
無任勤綣緣係平大法以召大和事理未敢擅便謹題
請㫖奉聖㫖已各有㫖了欽此
　　　論盜内府財物不當輕貸疏
題為訪獲事該錦衣衛鎮撫司題稱少監王玘等軍匠
陳俊等偷盜内府財物縁由奉聖㫖是陳俊等并任氏
送法司擬了罪來説王玘等送司禮監奏請發落未獲
的著挨拏送問守門守衛内外官軍本當查究但既無
的記日期罷張德玉等饒他欽此欽遵將陳俊等開送
前来各問罪送大理寺待報發落外該本部看得内府
嚴密之地内監親近之臣而内庫之儲付以監守責亦
専矣不謂王玘盧能韋祥霍通韋訓范誨䝉浩孫忠李
忠董鏞息堂王廷佑甄得盧良李惠張約李進郭靖大
肆姦貪串同陳俊等恣意侵盜銀共二千七十九兩紵
絲絹布共一千餘匹紵絲紬絹衣服共二百領又有金
鈕玉束等物夫一時侵盜如是平時侵盜如何一起事
發如是各起未事發何如中間侵隱又有不可以數計
者夫當正德蠱極之時嘉靖起而應亨嘉之㑹豹房等
財物天意為中興積也而道路相傳多見侵没今被該
厰訪出宜示大戒顧乃得送司禮監奏請發落夫以近
日内臣有犯不付有司猶非大盜尚為失刑今王玘等
大盜容不付有司邪成化間刑部陜西司一起内使張
来保盜昭德宮財物計贓約銀百兩問擬盜内府財物
斬罪奏奉憲宗皇帝聖㫖即押赴市曹處決掌宮太監
被累知罪人不行捕告亦發南海子充淨軍夫昭德之
財猶私財也尚示大戒内府公家之積内而大禮外而
大費皆是乎出不示大戒誠恐江河不足以實漏巵羣
盜效尤國計一空其弊可勝道邪書君曰辟曰宥臣曰
勿辟勿宥言不當徇君以為生殺惟當審輕重之中此
法官萬世訓也臣等為國守法豈容忍黙以漏大姦所
據王玘盧能等一十八員名似宜下之有司明正其罪
太監張德玊等及該直守門守衛内外官軍亦各查提
究問如律庶羣姦屏息積弊一清縁王玘張德玉等俱
内臣及係治盜臣以防耗國事理未敢擅便謹題請㫖
奉聖㫖是王玘等已各打五十降小火者發南京打更
了張德玉并該日守門守衛内外官軍已有㫖了欽此
　　　辯王元愷等獄疏
題為恤刑獄以新初政以答天戒事㑹審得三名王元
愷盩厔縣人由進士兵科給事中致仕楊儀永壽縣人
歴陞㕘政革職馬黒眼盩厔縣樂工俱西安府内王元
愷招稱乾州為民御史今死宇文鍾落職回家狂放無
度與今死樂婦劉四十三徃来姦住正德七年間宇文
鍾前來本縣仰天池等處占買莊田舉放私債及能與
衆浮沈人皆趨附又將元愷訕謗以此成讐又與今死
崔仕仁時常縱酒講論時事正德九年二月初八日在
官王進收藏妖書三本不合傳用惑衆俱係行軍破陣
驅神攝鬼起雲動雨破天兵立乾坤等項符呪宇文鍾
同崔仕仁王進各時常講解傳用惑人本年日月不等
在官田山李鋭各因强盜搶奪事發問擬充軍逃回俱
投宇文鍾跟用聽從講論妖書楊儀義男婦青梅被宇
文鍾見伊姿色誘引為妾楊儀以此嗔怪遂絶徃來又
因屈聰訐告楊儀地土姦情楊儀疑是宇文鍾主使益
加讐恨正德十三年七月内劉四十三與宇文鍾姦住
情濃說稱我夜夢見爾家照壁金龍覆罩等語本年九
月内宇文鍾置酒叫到樂婦劉鬬寳今死樂工王林唱
飲各散馬黒眼舊與王林爭婿有隙不合妄揑宇文鍾
向王林説稱爾是好漢我與銀二十兩置買什物待我
起手之日調用等情向元愷報説元愷思起前恨又不
合將袁潔王介今死焦思聰揑作宇文鍾鳩聚無賴圖
謀作亂商議駕在榆林日久城内見無人馬我等潛奪
省城甚無難事等情親來陜西報與知府劉祥差人查
訪正德十四年七月内宇文鍾弟生員宇文評在府考
試不中責打間宇文評稱説看家兄分上知府劉祥益
加怒罵宇文鍾聞知要㝷劉祥事情訐奏劉祥切齒怪
恨本月内楊儀因宇文鍾前讐要得陷害知伊親家楊
宏見任後府都督僉事却佯為好意作書恐動内云舎
親伯秀在樓觀招集亡命之徒及銀茶僧道謀為鄧滿
之舉以取滅宗之禍幸遇王黄門通三司撓散吾輩免
池魚之殃但詒金龍覆罩之祥此心尚未脱去等情楊
宏看係重事不敢隱匿只得舉首行間本年八月内崔
仕仁將扇一把題詩内云其中或有龍潛隱一朶卿雲
手上飛又一首内云炎凉蓋世惟安待六合茫茫任所
飛等項語句本月二十一日劉祥訪得王進與宇文鍾
崔仕仁妖言事情及田山李鋭備知来歴哄叫到府將
宇文鍾同崔仕仁王進講論妖言真情説出劉祥就令
田山等出首劉祥要得重陷宇文鍾重罪添作田山李
鋭各稱山為事充軍回家因慣習武藝妖人王進叫山
并李鋭在於宇文鍾家糾合商議向山言説你們好漢
從我如何又令崔仕仁以法相山有兩重天權要起反
心令山聽從及要與山法藥一丸喫用但喫了就迷心
性從伊調用王進有法常在水中藏住又知天勢各處
招下人馬要在十月中自乾地起手徃鳳翔復到陜西
圖坐秦府作宇文王及訪得宇文鍾去年因駕在榆林
時窺得守巡官俱出城曽要起手城外用王進以妖書
惑人城内崔仕仁以藥及相術惑人山等恐怕事發罪
重口首知府劉祥外為此具狀首鎮守劉太監處劉祥
亦將元愷前項告變情由稟知劉太監當差官舎人等
將王進崔仕仁捉獲王進隨身搜出妖書一本崔仕仁
原題詩扇一把又於王進家内搜妖書二本水遁尿胞
一箇弓箭等器俱送鎮守衙門究問間田山李鋭各又
不合將今死劉子玉淡聰陳連白元張勉張璠各口告
同謀元愷楊儀聞知要得輳成反逆大獄各不合乘機
元愷將今死焦杲鞏得海等楊儀将今死呂節徐三英
等馬黒眼等亦不合將王林俱報同謀本府分投差人
當將有名人數捉獲又向宇文鍾家内搜獲鎖子甲斗
牛撒袋邉箭鉞斧銅鼓等器俱行三司轉行知府劉祥
四衛掌印指揮把鉞等㑹問各不合不行查審真情以
致劉祥將宇文鍾崔仕仁王進并淡聰呂節等用刑拷
訊宇文鍾等妄招與袁潔時常講論要謀起手自置飛
誓飲血酒及到龍泉寺殺宰牛羊領衆祝天稱説佑我
動兵爭得天下江山用銀十萬重脩寺院并添脩黒虎
𤣥壇義勇武安廟禮畢置酒大㑹各演鎗演刀演馬演
弓及稱我是宇文王後代有人夢我金龍罩體等語却
又加封衆人五府六部官職省城改作順天府等項虚
情連人呈解都布按三司㑹審間都督楊宏將前書信
備由呈蒙兵部移咨巡撫鄭都御史㑹鎮守劉太監巡
按陳御史各案行三司仍併行知府劉祥指揮把鉞等
通提事内干審人犯再問各亦不合不行研審仍照劉
祥等原問招情取供呈解都布按三司掌印守巡等官
不合不行駁勘體實仍具原取供詞呈解鎮巡衙門間
本年十一月二十一日蒙欽差頭目帶同夜不收前来
吊取宇文鍾等蒙鎮巡衙門各差官將文鍾等四十八
名口并元愷楊儀等管解軍門行至中途徐三英等三
名病故餘犯轉送南京刑部錦衣衛監候間宇文鍾郝
舟焦思聰王林周綰楊氏武朝用李智在監各病故後
將各犯解至臨清通州等處崔仕仁馬萬疆淡聰呂節
劉子玉鞏得江張璠病故到京將王進等解送錦衣衛
鎮撫司監候焦杲袁一臯張勉白元鞏得海楊世英在
監病故元愷并楊儀田山李鋭馬黒眼劉四十三俱被
江彬脱放劉四十三亦故正德十六年六月内蒙錦衣
衛將王進等奏送刑部及元愷袁潔各具本奏行本部
題奉欽依移咨都察院備行巡按陜西喻御史案行本
司轉行各該掌印等官勘問間嘉靖元年二月初八日
楊世全在監病故蒙將元愷等人巻提吊到官㑹審前
情明白及審據元愷等執稱己故焦杲焦思聰鞏得海
鞏得湖楊世英鞏得江馬萬疆楊世全郝舟原係元愷
揑告袁一臯楊氏亦係告内人犯家屬淡聰陳連白元
原係田山揑告張勉張璠劉子玉原係李鋭揑告王林
原係馬黒眼揑吿徐三英呂節周綰劉四十三原係楊
儀各誣報致累身死是的問擬王進妖書傳用惑衆斬
罪王元愷楊儀田山李鋭馬黒眼俱比依誣告人因而
致死隨行有服親屬一人者律絞罪奏奉欽依各依擬
處決監候間今會審解到審得王進搜有妖書田山李
鋭各有告狀各情真罪當照例監候聽決内王元愷楊
儀馬黒眼稱寃不服臣等切詳宇文鍾黨結逆瑾因而
落職放肆無忌猖狂自恣講論時事傳用妖言情向未
卜金龍兆夢招納叛亡心迹難明味黨人題扇詩句隱
然包藏亂機王元愷楊儀私書傳報雖以田地小嫌而
為報怨復讐之舉竊恐江湖隱憂不無防㣲杜漸之意
若非劉祥之挾恨戳告劉寳之圖利妄拏則元愷之傳
報徒託空言楊儀之私書終為故紙且拏問成招俱出
劉祥之鍛鍊而同讞來歴又多宇文鍾之自招况自來
謀叛事每起於妖言今妖言是實跡亦涉於疑似使累
死俱為平人則文鍾之妖言惑衆而衆者果為誰耶是
以陜之巨室宦族始聞其事各懐狐兎蛇草之驚同為
王元愷楊儀之致怨事久論公及鄉民耆老得蒙曲突
徙薪之惠者遮路哭訴願為元愷楊儀之代死即今王
進等果又率衆反獄逃叛則元愷楊儀馬黒眼之情罪
通可矜疑臣等看得本官㑹審王元愷楊儀馬黒眼前
情俱可矜疑等因嘉靖二年六月二十三日本部尚書
林俊等具題奉聖㫖是這情可矜疑的都饒死各押發
邉衛永逺充軍係人命的還著實打一百發遣欽此
　
　
　見素集巻七
見素集跋
先大父宫保公生平著作㡬四百巻少司馬山齋鄭公
與太史希齋黄公嘗編次之諸父憲副寒谷公摘其詩
梓于衢少司馬省吾公摘其文梓于廣先考大夫採其
續稿梓于家雖地僻一隅其詩文得流布滿天下壬戌
之變往時版籍蕩在烟塵海内名公多愛之索之愧不
能應命又懼前光從茲遏佚祖不揣時詘謹録奏疏數
篇先登諸梓以宫保公忠誠肝膈之所注也全集且圖
續成之以竭力所能如所未能亦竊仰兾海内諸公有
好賢如寒谷省吾二公焉隆慶元年季夏朔旦孫男及
祖謹識
見素續集序
素翁續集十二巻我先師見素林公起廢以後作也盖
是時公已七十矣後二年乃請老又後四年遂以永逝
悲夫士有童而習之白首茫如也宦成業隳以文字為土
芻窮年彌性概無述焉而碩輔元僚所以彌綸翊贊者
竭思盡慮其於述作又未暇數數然者非有兼知之資
日孶之學而欲文行蔚其相宣功言同於不朽固甚難
矣公以直毅忠勤受知四聖自部郎臬使厯御史中丞
大司空司寇晉秩宫保而歸中間論妖僧按逆寧平蜀
寇持詔獄光輔新政天下想望風儀如赤麟青鳯莫能
為象而其出處大致昭掲日月則人皆仰之也雄文秀
句流播綺石胡然而嶽峙胡然而川注一時師匠寔推
先焉文集三十五巻詩集十四巻公令子吏部大夫愧
吾君達先已録次刻行是集出最後以别諸前刻乃稱
續集云集而續之是述作之全也夫以功成之末慮老
盡之餘年而猶矢筆成編積言累萬有他人沒齒擅門
所不能幾者公所謂獨智兼人好學不勌非與或謂公
道危履獨於事主酬世為難所為文語竒而思苦後進
或不能以誦法今觀其垂終數疏懇惻忠慕讀之可使
人涕其與群公相和答披豁𠂻素貞而婉情至而可深
思奬賢嘉善㤀巳而欲寘之懐如贈黄余三慰諸篇真
休休有容之度謂危與獨也乎哉若乃微言奥義蓄而
約於文詞則自艾軒而上遡于檀弓左榖無異趨者公
有所誦法而然矣抑平生不負文節道固有同者誦其
詩讀其書不可不論其世然則公是集也於詩書為絶
筆於世為完局盖棺事定此尤足以觀矣悲夫嘉靖丙
申冬十月初吉門人耕原王鳳靈序
欽定四庫全書巻
　見素續集巻一
　　　　　　　　　　　　　明　林俊　撰
　　五言古
　　　孔林次呉文定公韻
魯阜宿隂翳孔陵多景光乃知泰嶽下中有元氣蔵不
容道何病世代餘褒章滄桑互變滅若斧居一方玊書
䕶林木樵採誰敢傷兒孫麗千億宿壘聮近喪譬如天
之樞衆星拱其傍精神感㑹聚嗣述俱質良磬折禮讓
素金絲誰家堂我生百代後瞻奉兹始償悲谷日己夕
執役心逾長麟泣動宿感大雅傷詩亡
　　　手植檜災次吳文定公韻
物理有代謝人事多故新皇王與帝霸在眼今誰存兩
楹久夢奠手植猶廟門紀年繫衰周歴刼經暴秦九泉
絶根曲松桂非其羣李趙盛兩見鬱爾蒼雲屯由蘖百
年内左紐還舊文黙運自元化一體氣焉分鬱攸適為
虐此酷能前聞枝葉化灰燼禍比林木均猶餘根與榦
周視環百巡蘇枯諒斯在脈理闗天人剛貞候芽茁怒
長相嶙峋
　　　桐湖逸墅
壮嵗事行役吏牒相拘牽桐湖入殘夢魚鳥三十年九
峰故寒碧即事徒華顛地髙世責望在眼餘憎憐背山
構蘿屋數畆桑麻田歸来抱黄犢青磴聊夤縁葢眠襏
襫破覔勝繩鞋穿江天四寒雪獨釣歸湖船嵗熟易得
酒人閒真似仙細覔種樹訣載理逍遥篇
　　　約菴為周都憲子庚題
氣機互流轉萬有存一心操之失其要縦浪翻陸沈三
省有明訓四勿垂規箴孔聖固可學奚必回與參翠積
禍先賈鱗潛不厭深元公故遥裔結屋青松林芳泉引
自潔紛華寧見侵境偏人事靜佔畢疑書淫微言探賾
外遺緒猶未尋開境集百感鬢雪紛盈簮樸質道所貴
約守良獨任金貂付銷滅布被留至今豐亨鮮常在轉
瞬回晴陰
　　　送方思源尹丹陽
物色收来異聲名重不虚初程付淹速大造有乗除輔
邑征先耗疲民税㡬舒悉心勞撫字平野課耕鋤旱劇
苗如寄渠成水可居村農儲盡粟公府食無魚型冶還
陶士冠裳足起余化行馴雉外刃利割鷄餘尤拔鈞衡
在循良且大書
　　　送柴季常憲副滇南
脈脈客意長灑灑秋候涼川涂物色異去住何迴徨公
程歴江縣霞氣薫衣裳入門長大慰稚弱含輝光更燭
夜苦短拂曙星低横陽烏出海樹来鴈遥雙翔獨驂向
南紀夷獠曽氊鄉百年絃頌外禮則馴陸梁觀風足餘
寄一一堆中腸
　　　送潘憲副方塘用漢韻
三川阻且長巒勢相附屬離堆鑿神秀陸海開平緑庶
富甲西南時化亦云速逆閹事紛更絃柱傷太促括削
盡肌髓細政等濕束繆起靖黄巾岡火能石玊祗今枯
骨寒隱抱彌衷曲君行職持憲雅尚無狭促吾儒作用
間元公有前躅試省舊戰場荒墟㡬茅屋
　　　悼陳原習母譚孺人
夕景重苦短風燈良易滅入門慰强健周嵗非長别詎
知心内言於此成永訣西風遞惡報口淚俱殘血依依
堂背花柔情抱中絶
夙嵗在懷抱百心餘寒温比長提耳言往往資見聞督
過數在口手線兹猶存抱憂不能寐號哭連朝昏巫山
風雨夕地逺深斷魂
　　　哀陳氏姪婦
　　　　姪近婦二十三而寡矢志甚堅詩以哀之
索居重懶出白日為之長嫠啼慘前拜骨肉能不傷憶
昔弟姪行大小紛雙翔零落己可念弱草横秋霜脩保
諒有數少壮深中腸嗟哉幼婦節百苦甘自嘗織燈照
孤影淚洒衫與裳素琴蛛絲積斷簡遺篇章結托信地
所菉水雙鴛鴦豈知分命薄轉息餘空牀衣新人世隔
永訖誰祻殃斷炊屢廢食匣櫛慵晨妝蛩聲訴寒月仰
視天茫茫
　　　懷喬白巖太宰
憶别始再聚竟嵗還分離悠悠太行下望望閩海涯南
北一萬里音耗那得知商飇轉林薄故葉餘空枝索居
亦云遠貯結良未緩雲晴諒自閒去鴈應時返西窻㡬
叢竹月色共誰晩相思復相思腸盤未能飯
　　　寄題逋吏巢用棠陵復寒谷韻
囂諠覔小靜盈縮觀物化氣機晨夜馳兩曜居曽暇飛
飛江上雲中曲時羂挂棠陵賦歸来猿鳥相候迓芬菲
隱若浮要局此輕罷辭榮重逃責幽巢儗僧夏輕軒奉
嚴遊意長日不下農談易吏參水石長光價有美難竟
蔵屢枉㧞尤駕
　　　雲寄
悠悠洞前雲磊磊山上石石幽雲亦閒相與備行宅無
心隨舒巻来去本何迹所憂荒棘叢數往不可索昨我
二三友腰鎌事芟擇仰觀景象新俯入局面窄稜層幻
光怪巨靈手親擘其外萬松林允矣人世隔晦蔵不厭
深雲我叨半席嗟哉葢壤間羣有均過客
　　　次何少宰燕泉和陶六詩
　　　　還讀次讀山海經韻
艤舟候南發朋故良已疎居留人事簡吏散闗吾廬展
巻倐易忘所得信手書青編備讎校往往推盈車廨次
簷聲宻夜雨行新蔬開園動真悟脈脈濛化俱新知發
𤣥秘河洛㡬此圖川流太微渺到海終焉如
抱負良獨往諧世術竟疎出門值岐路決志歸田廬力
耕足年計几案還吾書林雨虎豹跡薄暮闗紫車老妻
念涼寂具酒烹園蔬愧乏同心人引盃明月俱隨化終
歸盡結束知安如
　　　　真想次終曲阿韻
村莊絶遥想結志惟讀書窮年枉尋覔大道渾塞如茅
茨日就剪坦坦成通衢天真宛然在直以人事疎靜觀
恍自行俗徑翻縈紆浮榮枕前夢食飽良棄餘慨兹世
縁淺酷愛山林居桑麻話儔昔臨水觀逰魚班荆信散
坐行次奚重拘所忻百代下墨守還故廬
　　　　遥情次逰斜川韻
青陽開泰運𤣥㝠勢己休凍消物候平適意斜川逰曽
城香荒忽人世真如流遥峰送晴碧野水雙浮鷗莎行
薄自念童冠偕兹邱浴沂頗情况汗漫非所儔山花動
春酌林叟相和酬乾坤竟如寄神仙能在不景短心故
長無事増百憂商芝有餘業足此寧何求
　　　　宿好次行塗口韻
長風振林木摋羽辭髙㝠委身失所托惴己曾人情清
階歴形要殘夢多南荆义魚句尚續来燕泉又生一春
晴雨節故老談盛明互歌責難外倍見台階平玊帛走
萬國土宇無師征安眠起常宴竹杖時課耕幸無幻化
術廢舉非素縈相期慎遲暮造物憎完名
　　　　餘閒次歸田園韻
幽絃故同調何山亦吾山我秃君亦蒼兩山自年年鴻
鵠有孤尚魚蔵不厭淵性偏鮮諧俗幸有先人田寄跡
混樵牧養寂城市間赤日長林下一枕黄虞前隣村半
涼落蔀屋時無烟心多枉繫念於此成華顛西隴麥就
熟雨足農亦閒時平征調簡井里居晏然
　　　去嵗大旱及春雨又霪述憂用漢酈炎韻
嵗律居以窮𤣥㝠駕當促長燈守達曙准辨看新局昨
者太無年十家九不足東西市門間老少紛相逐祗今
雲物紅溝渠斷還濁道途㡬人色閭巷多鬼録值春雨
又霪二麥渾未卜免租下殊典賑貸連鄉曲災眚孰致
之斯民自無禄長跪祝聖人如川又如嶽遺榮草頭露
老去如逝波長林結稠緑斤斧無完柯閒身寄霞外蘿
屋山之阿開池畜流水蓮實魚亦嘉腴田差嵗計習静
看南華家兒不解事浪費泥與沙瓶空轉局蹙况此乖
天和蠲租值漢詔邑里無催科
　　七言古
　　　蓉溪為御史大夫金公題次邃翁韻
蓉溪錦溪相並清益綿二美元齊名涪江東来始滙派
花月下暎雙溪明溪邉合有幽人住潁水箕山不同處
大鵬飛歇尋上征子鳯文城㑹飛去平分書屋真卧廬
萬巻亦有李嶠書小坐芙蓉問秋水花意人意溪與俱
千樹亭亭青玊立殷紅艶紫紛然集碧桃夭杏聖得知
就中别有陽和入君不見露下秋髙金氣嚴零落相對
還相妍萬卉平林少顔色皮剥葉老空自憐雪榦霜柯
僅誰識大松嵗久龍蛇跡小松直上不作難咫強後手
看親植
　　　公孫同節為張大參東軒作
大江東来直龍蓋緑平迥野乾坤大倚江茅屋徧人家
走壑迴流相映帶邇時楚望誰開園嫩紅淺碧如桃源
主人慰老懷未惬别有翠竹連江村一夜雷聲春雨入
大兒小兒青邱立豈知兒大復生孫嵗月翁同更同日
眼裏週星六十来華堂夀酒開深盃九鶴庭心感前夢
此竹此笋真竒哉同物乾坤㡬能再鄭家二夘張三亥
揷架圖書重有承堆牀袍笏渾相待君不見東家種竹
竹不長連畦接町如堵牆又不見西家種竹竹枯槁後
笋未生竹先老孰如君家之竹凌風煙碧枝菉葉青霜
前玊立長身百君子要與松檜爭孤妍曲江曲江負神
秀後行四笋髙於舊騰蛟起鳯不作難看取清隂彌宇
宙
　　　贈梧岡臧都憲總制宣大
梧岡老子真不孤紫髯渠帥看如無博帶寛衣拜天子
備邉再出軍飛狐朔方健兒名慣戰此老胸中元十萬
帳前猛将膽通身不道天山定三箭凍解風輕二月来
長城四望無氛埃細草晴川斷南牧日日祗見陽春回
君不見正德年間本安堵開邉市勇渾相誤肌推髓剥
盡行宫宣大祗今尚無土
　　　夀董頥齋郡伯宫諭中峰之叔
憶昔伯仲稱通家朝回臺馬催公衙馳道相隨各醒眼
洒洒意氣凌青霞别後分符各南服民恫吏蠧時更僕
才名留滯翁若慳膝下天酬清勝玊齠年詩格驚入神
丹籙己註黄扉人拂拭塵衣賦歸去看起虞鳯逰周麟
小江江前東山下水石烟花重無價鏡湖白老不待乞
蠟屐謝公許相惜薔薇洞裏開隙光文史亦作閒中忙
辟穀赤松問年紀種菊五栁空醉鄉八旬己過領殊福
草堂更致南飛鶴當年鑒識翁得知要共中峰開獨樂
　　　蓉川用唐子西韻
赫炎露下方解嚴一席何處謀清酣皖城春色屬名派
錦江杜老留前談過時花開花更好冶容艶迹靜於掃
開落休嗔物候遲栽培己納乾坤老川上風光故不窮
紫蘭幽桂芳菊叢書屋畨畨䕶雲錦海日夜見江潮紅
　　　蟠桃歌次李文正公韻夀邵二泉母
海山屈蟠樹如織寳甕金莖露猶滴一度春風一度花
如此風光那㑹得武陵天台雲錦堆禹糧堯韭同蒼苔
伐毛洗髓即年嵗對花食實能㡬回神仙中物世空羨
方朔三偷眼曽見春卿春色天上来夀堂夀酒當花面
遠覽近周不作難却看八座隨清歡晉國詔書下存問
許並張家福夀看
　　　喜雪次郡推可亭韻
紙帳微融春入坐耳根忽忽寒聲墮火盤零亂撒不銷
錯落牙簷珠萬顆碧蒼嶽色留年年適與一見驚華顛
望八之老能依然疎短兩鬢聊相研六一禁體容盡捐
埋名隱几樽半眠聚星細續大蘇篇
　　　雪壺次郡大夫三峰韻
燭裡簷聲失前疾陂塘宿水㸔還溢𤣥冥為化波晶丸
大門小户爭承餐人言曠瑞天上落太守見之喜還愕
窮臘不住雨頻春始幻雪村莊互驚怪青壺灑玊屑瞥
来飄散趾到顛磽阻盡變桑麻田園丁卜嵗此宜麥催
租無吏石㠙前熈春臺白梅再花踏晴野老談清嘉事
育無愁公稅足廨舎悄寂如僧衙雪壺雪壺隱微浪含
星射日光盪颺躭茶學士聖得知三白銀缸出仙釀吟
脾獨意野情深飛絲走泡同銷沈雪山亦似雪壺好古
人不淺今人心
　　　次杏岡李少司馬
太白山人聲價髙傑才敏思如涌濤水怪山精入馴擾
魚龍攫立熊羆號劔佩玊階三尺地白首風塵還作吏
陣前老将舊衙官堦下諸兒還廟器丹成九返瞳微方
赤松辟穀逰所将百藥耆英最髙夀老泉父子尤文章
江北江南一浮梗半月東鄰天借幸乞来骸骨竟何如
夢魂己過梨闗嶺
　　　五鶴行
露涼水白金氣清子夜合有聞天鳴鳯翼鸞膺入竒相
恍恍素質含星精千仞懸流慕髙潔細毛滌淨明於雪
乗興聮翩八極逰萬里長空共晴月忽逢招引入瑶池
雙松結侶風披披始信生身有前分不與燕雀同喧卑
凌晨佇立璇池下太白文章重光價揚音振翮勢昻蔵
羽族看来品盡下朝朝日日聖人前重瞳一顧一回憐
丹砂養成丰格壮錫以大鎮超群仙一琴相伴殿閩服
要與龜疇臻五福八郡蒼生夀域中玊清詔許蓬莱宿
　　　學士白菴豐先生論大禮謫漳南贈篇
君不見園中花風摧雨折明又葩又不見原上草雪虐
霜彫明又好榮枯有前分信詘亦至理茫然一寘之憂
樂淡於水漳南始識中丞孫詞峯落楮横陣雲云是清
華舊學士筆談程紀徒紛紛今日閩海頭明日金鑾殿
請君匣劔看星文後此相思不相見
　　　正郎黄柏窻論大禮謫惠陽
君不見樓前鴈決起雲中又江漢又不見堂上燕巢成
子長誰復見聖心如轉丸神理事可必君車且勿東去
日還来日白頭老母夢相憶夢相憶心自寛棃花酒熟
承滋歡
　　　寄少司馬山齋
我今㡬意山雲宿右半偏枯守牀褥異書經眼意茫如
神衰祗見年華促故林殘葉霜己黄閒庭細草烟還緑
往時意氣此安在海内交逰多鬼録憶昨新朝特起時
耇老仙班共華躅獨公風力倍强壮偉抱雄材心更屬
廷尉應推戴胄前本兵直擬姚崇續醴酒不設良自知
江上分飛兩鴻鵠公今水石開緑野我亦桑棗依杜曲
乞天强健荅昇平飽飯著書了完局
　　　四思憶韓宫保
有所思兮在長安欲往従之風雪寒引領北望投所歡
美人贈我藥玉船何以報之鏤金鞭路遠莫致心神懸
胡為清音寄煩絃
有所思兮在滇陽欲往従之水陸長引領西望涕沾裳
美人贈我紅麟脯何以報之紫駝峯路遠莫致情所鍾
胡為戚戚消煩悰
有所思兮在鄂城欲往従之風浪驚引領南望難為情
美人贈我緑玊杖何以報之紫瓊琴路遠莫致回鴈沈
胡為老淚沾煩襟
有所思兮在平陽欲往従之車無梁引領東望白雲鄉
美人贈我金尺刀我欲報之宮錦袍路逺莫致風怒號
胡為延佇深煩勞
　　七言排律
　　　夀宫諭叙菴李先生母邉夫人
慈夀堂前啐酒巵八旬三見抱曽時荘椿舊喜連枝盛
仙桂垂憐結子竒張氏齊賢推老母李家元直擅佳兒
甜餘蔗境都人識貴有藜腸里嫗知野繭車聲銀細細
木棉弓影玊差差五紋刺繡衣教補百衲勾連絮命披
畫寝翟幃光爛漫禁庭象笏步委蛇蘋蘩共致如生薦
樛葛兼垂逮下詩少伯嵗支恩故厚大官日給寵仍私
累朝誥軸年勞賜奕葉科名善慶遺循例母封同鄧國
紀言女憲續班姬月輪㡬望光長滿曦馭瀕秋晷轉遲
青鳥使傳占福履紫鸞笙引祝期頥瑟琴早藉宜家力
俎豆終開作聖基欲和南飛酬世講䦱門半面覿坤儀
　見素續集巻一
欽定四庫全書巻
　見素續集巻二
　　　　　　　　　　　　　明　林俊　撰
　　五言律
　　　皆翠亭
大雅春常住髙情酒未回午隂雙樹合晴色四山開補
竹延新徑尋芝破舊苔冠紳行樂外客去鳥還来
　　　釋鬱亭
宿留有蓬莱幽懷盡一開花香浮几席海氣上樓臺别
調歌還放迴闌月未来緑蕉行小徑約略記親栽
　　　贈族子以永
大冶陶型外名家况味存孤忠韓愈疏直氣邵州孫詔
起冠裳郡人歸禮讓門經心清獻墓殘照下烟村
　　　題畫
山崦雲猶瞑江天雨欲晴院深芳草合日落野舟横古
路曽人跡青林但鳥聲春風期載酒相對話班荆
　　　竹澗為雲從作次翠渠韻
選勝無多曲蔵身亦㡬竿秒秋猶舊瘦溽暑有餘寒世
局時来静風情老去寛潄流經洗耳肉食記長安
　　　宏路感事
石竺盤青磴重岡入紫雲神仙㡬人世雞犬亦江村井
野魚鱗次溪流燕尾分十年前盛麗斷蔀數家存
　　　武夷精舎
雲水十年卧闗山復此行迯名曽老子何面謁先生獨
手慚經濟諸公業泰平中興元有象龍起大河清
　　　夀日
　　　　嘉靖紀元二月十日宿武夷明日夀之旦余
　　　　壬申七十一云
生申良此日更始重元年離合悲歡外妻兒考妣前幔
亭飛一鶴玗洞拜諸仙鐵笛虹橋下風光也自憐
　　　屏山草舎
隱几醒殘夢披雲坐素屏鳥聲千嶂暝人語一峰青古
壁行秦篆黄庭寫道經非闗城郭懶皓首北山靈
　　　過紫溪
雨樹行青嶂晴霞覆紫溪橋分平野斷人與此山齊瘦
馬漫知道㝠鴻故不迷仙風酬素分吾老一支藜
　　　寄東湖吳少司空用邃翁韻
纓冕斷羈束江山作繫留時逢端分淺局狭姓名浮事
有回天力公如逆水舟眼看無着處一壺正中流
　　　又自韻
應㑹年垂半遷喬寵值三大鵬髙又下候鴈北還南銅
雀来青雨鍾陵度遠嵐地清無瑣事低小結茅庵
　　　多景樓次米南宫韻
江漢従東下乾坤盡北開遠山連又斷候鴈去還来石
隱回瀾柱僧傳度海杯分明樓上睫飛過越王臺
　　　謁孔廟次壁間韻
即此䖍分席依光惬下堂道風行有截教思入無疆繫
易連三聖為邦備一王晩酬天獨借數仞見宫牆
　　　題族子汝桓畫
雨葉秋将勁晴蕪此亦家浮生付雲水食口託魚蝦業
薄還官債山深自嵗華最憐霜候菊猶是去年花
　　　題九峰翁扇
掃軌籬門靜蔵舟夜壑勞漢江三澨近雲夢九峰髙寫
易松分露蒸茶鼎作濤故逰今㡬在首白一同袍
　　　贈王南渠
虹衍諸祥㑹天申啟聖辰一函修職貢萬國走王臣譜
按神仙曲風迴帝里春泰平今有象西壤淨邉塵
　　　經筵賜宴
經幄儒臣侍文華帝命申九霄懸日月諸老下星辰飲
德嘗新酒稽謀綴舊人無刑心故在首白愧冠紳
　　　地震書感
揺扤疑風至倉皇畏陸沈枕孤横老淚力乏負初心失
得人為監禨祥帝若臨斷鼇居故事倦鳥日疎林
　　　夀宫保韓質菴翁
義激申三疏時危寄一身暮齡逢聖主異寵錫純臣素
鶴精神爽青邱禮數頻誥章聮四代孫子遍冠紳
雲水逢亨際褒書領聖情四朝余一老三事汝孤卿牢
醴由天下山莊有使迎頻仍真異數魚鳥見還驚
　　　東軒
夜半見海日軒深不動塵簡編前得曉花草易為春戚
屬時天寵仙家自世人交逰驚老大松鶴倍精神
地禁春来早風柔不作寒星華當面出桑影上簾看玊
樹傳仙種金吾拜主官朱櫻承内賜擎出紫瑛盤
　　　臘月下旬值雪
一冬懷屢結三白夢長懸野色同雲外寒聲落照前赭
山容盡換凍海腹逾堅瘞璧璇壇淨明書大有年
　　　癸未元日志感
老及何能壮心多可自由感時成小出揣分合真休底
裏年華識行蔵藥褁謀一機環復外魚水夢滄洲
主少名何謝臣衰意自憐立當三代上遇晩十年前禮
樂従朝論刑書愧俸錢弼諧諸老在拄杖對青天
　　　元日書事
銀燭散青烟椒花落綺筵草堂應舊雨客舎是新年未
帖宜春勝猶傳守嵗篇西齋話涼月剛後兩回圓
　　　書感呈少師石翁
厯服靈長㑹艱虞鎮定身天休當此日國是屬何人大
手彌綸地洪鈞發育辰金鷄傳詔下枯槁遍為春
主聖開昌運臣勞効匪躬功髙元不賞道大亦難容鍾
鼎完名外衣冠老淚中慰留天地德殘夢逐東風
　　　芝草
紫玊阿房種青霞洞府英孕祥峰五癸觀象日三庚長
養元陽護孤芳弱肉爭漢庭書上瑞深谷漫蔵名
　　　教週
　　　　週子性涉醇可幸也柔懦不立殆所謂末如
　　　　之何者吾家子弟僅此耶書激之
詩禮甄陶下居然土木人㡬縁通汝慧僅未失吾真學
苦終能變心專自有神愚柔功百倍力久待知新
氣質元庸下詩書况若仇滿盈吾故懼巽懦汝終憂及
遠期前步終迷怪下流玊成在貧賤莫漫貴家羞
　　　哭三江宫傅
　　　　三江太傅翁和余詩甫成溘焉長息孤希原
　　　　緘稿来訃噫絶筆也哭四章仍元韻云
循牆深歛戢岣嶁類寒微位極公還命名完世獨歸竟
陵傳大玊台斗賦緇衣笠澤隂晴外平蕪帶逺磯
匪石心還壮如虹氣漸微别来黄鵠伴賦得紫芝歸鳯
閣傳遺表麟袍感故衣祝天酬百順烟水欠魚磯
化及形神異心多氣力微鳯銜中詔下鶴伴旅魂歸巖
菊空修譜江荷枉製衣鱸鄉還往日鷗鷺暗前磯
亡琴憐旅息絶筆寄公微脩短元前定哀榮此大歸易
名題處額就木賜時衣秋水呉蓴約湖風冷故磯
　　　送蒋子雲守南陽
節概西曹彦文章太守臨樸忠元故俗風雅自遺音探
虎時看壮懸魚跡許尋五朝稽德在如玊又如金
　　　贈王應時
窮愁收蚤遇艱大寄孤生行誼傳京國詞華動海城旅
魂天正黒枯淚夜曽明回鴈西風急含凄數驛程
北極懸深戀東行感至尊自憐臣計迫不道吏書繁力
盡還傷往心多更食存百蠶能一葉人紀信須敦
　　　送祝虚齋子師謨令南豐
接席縁終欠傳心學許同龍飛符上瑞鷄割寄南豐樸
質名家訓敦龎太古風不禁兵燹地百意念民窮
　　　贈閻泉川
事激言逾壮居夷性轉諳日将辭闕下天與看滇南卑
散蔵深地沖虚悟徃菴曲成闗造物兹意重誰談
　　　溪閣寫懷
溪閣閒烟水樵漁答是鄉諸峰㑹平野老樹納初陽魚
鳥風雲氣林邱海岳腸迴瀾寛買榜松桂亦吾莊
雨嗇麥猶短春寒薺始青過牆梅似豆應候草如蓂嵗
積瓶中記官征火處聽俯流心自領無語答川靈
　　　雲莊偶懷
石屋忘年紀霜松記十圍壮容驚變盡迂叟是真歸局
小一莊足名逃百世希山盤開野水新雨蕨芽肥
風雨睡曽着幽明重百心龍歸先有洞鹿觸故成林遺
蛻憂時遇孤廬怳夜臨更闌銷燭短涼淚落衣襟
野寂含幽意神衰著飽眠丹成淹日月樹老怯風烟里
耳聲華異山人禮數偏世坌期謝絶無路屬夤縁
立海風濤壮漫山草木稠厓虚雲一寄洞古徑通幽事
適仙翁左身隨野鹿逰仰髙名故在吾老意悠悠
　　　農夫苦
草露耕常早鷄聲曙起東星流天過白日出海翻紅櫛
髮催牛飯編籬放鴨籠一區酬事分辛苦不言功
戴星憑出入獨力强支持正苦催租急翻懸散種遲地
磽收轉薄嵗熟喜還悲稠粥猥情事来嘗未有期
　　　三慰篇
　　　　吾鄉必東子莘入臺即論事吾家汝桓救之
　　　　二君除名汝桓丞逺邑紀是篇
窮年淹散宦甫月侍清班野曠雲平出林孤鳥共還買
山曽有具涉世本無官寫易青峰下樵流識故顔
御風来海郡解珮下仙班上德乾坤大時賢旦暮還覔
音二仲徑過嶺大蘇官終局吾流分名髙不愧顔
　　　雲莊漫語
景竒山獨占吾道不終窮𤣥鶴心千里青牛地幾弓迴
瀾芳渚月歸袖舞雩風三影塘前見依然似瀼東
雲寄誰留在山深不記年樹根行暗壁石隙逗晴烟碧
雨松為蓋滄洲海化田時平慰遲暮餘日理陳編
　　　過真館
少華幽棲處青霞㡬靜功松脂傳辟穀羽服舞迴風小
有仙都觀清虚紫極宮五芝前道路荒棘桂花叢
少室秘青烟空流了道𤣥玊書方外檢鴻寳枕中篇吐
納曽留訣神仙祗謾傳晩晴看逝水篝火夢三川
　　　素洞偶成
突兀層雲上青梯百丈餘幽隂疑穴處亢爽勝樓居薄
有蒼精氣猶存古篆書質風鎪鑿外渾沌副逃虚
　　　雲莊感事
咄嗟成感遇深窈謝人寰宿鳥餘殘夢歸雲已故山衣
冠今寂寞嶺海路間闗憑藉乾坤力同時許賜環
待盡嗟何及居閒意獨申如神昭聖武無事擾庸人禮
樂都俞㑹肝腸報荅身綱常終定在虚己聽重陳
　　　寄何燕泉少宰
来盈占候燕失愛問前魚世有千金璧公猶萬巻書仙
蹤移舊國廨宇類幽居樹影閒庭月晴光滿太虚
帝宸方發曙卿月下層霄野色髙低樹江聲来去潮碧
山容露冕瘦鶴認風標相憶迴瀾夜漁歌第㡬橋
　　　再寄燕泉
老至食無味人間夢未清數更成夜寂来鴈帶秋聲海
國書難寄山堂月轉晴美人江上路伐鼓看潮生
交逰心轉結離别夢相牽南嶽應千仞東華僅隔年星
辰違聽履風景類登仙讀罷希文記髙樓思渺然
　　　招白菴豐太史口占
逈野行梧竹従天降鳯凰世誰三昧手客有四明狂後
學還蓍蔡中朝自紀綱海峰重繫戀春色又歸航
世縁深擺脫道味故相親馭鶴来仙侶烹葵預主人碧
霞尋野寺青雨濕山巾北極肝腸共清霄入夢頻
　　　雨亟溪流百丈頳山為市者失千金偶成
雷雨分霄亟溪流四望交熊應蛟並穴鶩與鵲爭巢沒
舎留殘脊沈洲見斷茅江心愁外寺虚閣且僧庖
雨積疑天漏溪髙詫陸沈頳山勞竟嵗袖手失千金豺
虎深時見風濤亂敢尋楚弓還楚得子母漫經心
　　　迴瀾
迴瀾放晴夜虚敞足清逰野曠月臨水天低星近樓村
醅隔蘿徑樵笛下谿舟挂席髙寒外心多可自由
　　　宿山
洞壑通幽徑香蒲養静菴㡬傳修白業一宿悟𤣥談老
坐瓦完愧時懷舎退慚曲闌春未暮花日尚紅酣
　　　和寄豐太史原韻
直院隨金馬清班綴赤凰忽先懷疏入竟蹈引裾狂孝
理闗名教王猷翊世綱河神風己北轉息送歸航
雷霆身獨犯風鳥夢相親似有仙留訣時傳語動人大
官黄醥酒少室白綸巾俎豆閒兵略雄心拭劔頻
　　　久雨次雪齋
阻絶㡬曽出艱虞念遠村衾裯空夜市桂玊斷晨飱如
馬風濤壮鳴蛙野水渾一晴酬嵗望脈脈重誰論
床褥動彌月簷聲不斷流何時見山色於我若雲逰瓶
粟盡窮日窠雛委漩漚不因炎德㑹風雨暗行秋
　　　次張方伯兩山登麻姑山
踏雲看直上萬象入搜羅鶴馭昔曽到仙闗近若何蓬
莱行復淺瑶草拾還多五老峰前社時時夢一過
　　　郭侍御世重以言落職兼程慰其母安人
瀝血匡時疏回腸慰母情江山連故郡昏曉戒兼程升
落等殘夢艱危剰此生精忠良柱史暫爾聖人氓
　　　春候
九十隂晴半丹青畫作殊發生良自異造化本無拘野
水梅初豆僧厨笋正酥葛巾閒載鶴獨楫老江湖
　　　秋候
萸菊感物候星河自古今最憐清欲絶重覺夢相尋范
老先憂記元公太極心虧成渾事外吾意在吾琴
　　　有懷
嵗局臨青野星台切紫墀傳心嚴虎豹辨色引旌旗主
聖臣貞㑹河清海晏時大廷興禮樂接武重臯䕫
　　　丹桂
涼入金風利香浮玊樹幽月移天上種名動世間秋炎
德文昌盛丹砂火候柔賞心慚酒分晴倚水西樓
　　　夜起
長夜睡曽著行庭思轉清城烏臨逺曙樓鴈過髙晴客
子木綿敝居人水火爭時平盛禾黍一飽答西成
　　　二泉秋月相憶并及無書次答
露重夜如沐秋髙意轉深江湖千里月吾汝兩翁心影
落巖前桂情移海上琴附書元不薄末疾故相尋
離合天為限交逰思許深秋聲行木秒月色到庭心老
大消殘局虧成托素琴小山叢桂在咫尺絶幽尋
　　　有感
野水歸雲薄林花應候新松枝留海日衣袖落京塵社
㑹聞村鼓仙班拱帝宸一邱謀老地耕鑿太平民
　　　贈周諫議兩山
少室留雲在方壺日到初地爐燒野笋麥飯薦溪魚澹
老傳封事班生得例書巻舒吾道在烟水話樵漁
野梅香正結素洞暖初開掃徑閒雲識從天舊雨来棘
籬催過酒沙鶴引登臺人意仙靈㑹披衣坐紫苔
　　　蕭侍御兩湖紆道雲荘短章為别
薜茘巢居小青驄柱史臨懷虚貪得士調絶副知音風
雅酬前話雲泥結素心酸醎浮跡外紆道故相尋
白筆簪逾勁青萍價舊髙分行八巡使特枉四程勞雞
黍延山月魚龍壮海濤乾坤無限在吾老分林臯
　　　再用前韻答周兩山
逸才追白後近作勝黄初殷篆存辛枕周篇别亥魚諫
垣時有疏政府故無書剜肉醫瘡㑹猶容竭澤漁
别况久逾積孤懷重一開梅傳疎白後山送逺青来審
像凌烟閣披衣步月臺杜門深簡出階老緑莓苔
　　　修省志喜
宣室求言詔虞廷獻納篇遇災容有此責己重無前國
步風神壮途謡雅頌傳漏聲朝百辟蠟炬引經筵
　　　除夕次山齋韻
更始三元盛窮宵一例除寓形空老大閱嵗屬孤虚海
郡傳新厯桃符易舊書浪仙勞酒脯詩草謝芟鋤
盆火沈将斷村田調正和嵗歸成局促春望未蹉跎氣
轉庭先緑年頽鬢易皤小来催大往伸縮竟誰多
　　　野出
激石溪流壮漫山草樹稠青蘿結茅屋白羽步沙洲松
子霜前落鳬翁藻面浮閒身酬勿藥土壤答真休
　　　舟過溪閣次山齋韻
小艇道仙閣逥風轉蕙蘭晴光江上月涼意竹邉壇掃
石雲常漏留詩鶴借看来麰經嵗熟一飽答清安
　　　雲莊先墓有感
枕壺開異勝揖華擁諸峯了寂生前分還真夢裡容荒
陂朝野水新塜覆髙松細響微風入神逰自有蹤
　　　偶憶
水石三逰洞風烟百戰塲羽書時道路戎馬暗江鄉射
虎弦聲疾衝牛劍氣長虧成自人事杲日照歸腸
　　　述懷
綿薄何能受衰頽轉見親身多為國瘦家頗好賢貧山
斗瞻依近羮牆夢寐真陶型心故在末俗㡬還淳
　　　送陳春官惟濬謫漳南
發生期老大飄落任浮沈到海十年夢思家一夜心小
車問字酒獨屋褁眠衾剛折還臣罪穹蒼屬監臨
　　　喜諸孫問安
展轉席曽帖起看星又闌詩篇隨老退藥物輔衰殘叔
世能完局孩孫足大歡黎明索梳洗仄枕問平安
　　　挽韓忠定公
純質先朝舊皇家一鏡亡海天懸涕泪星日照肝腸百
辟宣遺表重瞳下卹章續音雛鳯盛梧竹遍鳴陽
大老安危繫幽明竟此分易名彦國諡錫塟穉圭墳特
進三公品重頒九祭文素車前道路孤淚落寒雲
仕處聲華重交親氣味同日嚴虞六德位極漢三公經
濟匡時㑹艱危伏闕中啓衾猶宿戀華渚祝流虹
寳瑟元同調山爐此瓣香時尋參分野遥望晉平陽老
淚迴瀾月悲風緑野堂臯村吊遺跡何處是公鄉
　　　贈泮西
　　　　陳泮西夀徵塞淵周慎工數種書嘉靖改元余
　　　　起落致與偕行及是十閱月余五辭不遂君以母
　　　　老子少辭去義不可强而情不可割詩致余意
隱帙上藜烟濃書洒墨筵聲名多此地物色重當年桃
李春風面江河秋水篇右軍心畫外妙領看清圓
新桃開暖烟細栁繫離筵客久餘殘夢心髙寄老年大
方求益地短日逺逰篇相憶雲荘下叢生桂許圓
　　　篁溪為祝鳴和題
春盡笋平出溪紆徑轉長衛風㡬淇澳呉楚自江鄉葉
細含烟潤枝髙帶月涼直虚明素抱吾汝愛文章
　　　又次邵端峰韻
夢遶碧羅帶神移翠玊宮此君留壮節而我讓孤風比
德名偏重知音調許同世氛蔵伏外即始自占終
　　　篁溪野芳亭
幽意杳無際餘香襲故書祗便公事簡端愛世縁疎淺
飽炊晨飯新肥摘露蔬草亭閒隱几習靜似林居
　　　題楊乾叔西嶼
逈野雲猶暝平津日又紅南征疑化鶴西嶼寄㝠鴻飄
梗時名外青衫老袖中摧殘憶羣醉吹度一畨風
　　　屋舟夀邱
老至神猶健心多迹若浮復真懸故宅觀化卜遐邱兆
得中軍勝潜終太史收碧山還載酒梧桂自春秋
　　　夢雨為汪淮寧題
人意憂虞外天心感兆間孤燈尋短夢一雨重前山坰
野水将浸江天雲未還斗州元命脈豐儉正相闗
　　　贈陳侍御中川
羽儀應憲節文藻重儒紳山立風還勁雷行令一新草
回秦地緑馬帶帝城春萬里同仁外柔馴正逺人
　　　嘉靖丙戌自五月不雨至於七月述憂
赤焰熬焦久蒼生涕泪重黒峰曽起電渴海不蔵龍雲
漢心徒切江河帝自封發生銷落外禾黍更傷農
　
　見素續集巻二
欽定四庫全書巻
　見素續集巻三
　　　　　　　　　　　　　明　林俊　撰
　　七言律
　　　召命紀懷
新詞孤調屬更絃詔下歡聲己盛傳捧腹歌隨帝力後
渴心時到聖人前竟陵雲氣天申日大陸河清震出年
衰朽老臣叨起命一封重乞木蘭船
碧山元自屬遺人重見隂厓一例春己分居閒還宋鬼
忽逢起落是堯臣老於壮日肝腸在病入稀齡齒髮新
天語叮嚀深有涕遇竒無力答皇仁
　　　紀瑞
　　　　嘉靖更元正德辛巳四月二十二日也先是有
　　　　慶雲之瑞河清之瑞季夏月朔慶雲連現莆
　　　　之壺山者三日六日九日又現聖人出世海嶽
　　　　効靈不偶然如是也當是時方君松厓陳君
　　　　石峰鄭君山齋黄君西壺黄君后峰暨余暨
　　　　吾家守仁以永以乗凡八應起命䇿進士者
　　　　十六人壺之瑞瑞國亦瑞莆也詩為紀
重是河清應舊傳紀雲今喜到莆田瑞符翼軫真龍出
文應壺山八鳯連韶舞周風前禮樂堯封禹貢外山川
野心亦有趨陪願報答功疎愧老年
　　　題畫次韻
鴈聲平送一天秋不盡長江水自流兩字時名空短劍
百年吾道信滄洲疎松古路通仙徑落日澄潭下釣舟
醉答樵歌山月白野情無夢入拘囚
　　　偶成贈黄后峰
步入青林聽鳥聲九峰雲物為誰情逢辰更屬乾坤債
送逺真忘水陸程廨舎湖山清入畫帝鄉草木舊知名
肝腸倒盡還新詔悔少南莊是此行
　　　山莊次山齋韻
小亭孤坐欲黄昏門外雙谿帶雨渾白轉畫簾微月色
緑回荒徑重苔痕别来仙子元無夢招到湘纍尚有魂
引犢斷橋歸却晩數聲蘆竹正江村
　　　平緑亭
石林長送午風清廣漠晴開境倍明無盡烟畦隨意緑
大荒秋水帶雲平天低逈野鷺時過夢落空江鶴一鳴
不險不夷閒是福十洲占斷有誰爭
　　　召命書懷
　　　　嘉靖赴召以週隨週未子君父義不顧私抑數也
召命三申力敢辭轉於遇晩屬深思枘方㡬適循時製
絃直真煩聖主私心有温公元己病跡如樊子故無竒
秋瓜落盡曽根蒂祗恐歸時異去時
父踏征輿子據鞍相看同是出門難末縁未念懸兒女
深有餘忠入肺肝舊隱載承天上召老饕重似夢時官
窮年翠竹江村下衰鳯何心復羽翰
　　　偕雙湖逰源口
納納乾坤一草堂碧溪斜遶兩山長野心自卜黄梨塢
土俗猶傳紫橘莊入手風烟閒是福無情嵗月老都忘
道人未斷江湖夢羽扇綸巾覔醉鄉
俗諧無韻作東還源口尋来是㡬灣天與素縁酬洞壑
公留𤣥秘屬溪山著殘野屐身長健開盡巖花鬢未斑
安樂一窩眠較穩悔前名姓落人間
　　　宿海天亭
寫易臺邉五粒松古楠髙竹重誰容亭心仙液流名派
湖面青螺立㡬峰一笑却疑天上下兩翁真似夢中逢
對牀短燭商行止世事那堪老去慵
　　　丁夘橋次少師楊邃翁韻
為别仙靈嵗始開夘橋驚與燕同来遇竒幸遂髙年約
分淺翻思半路迴陽德亨時虞鳯舞山人去矣旅猿猜
羊裘未必髙天下漢将圖形舊有臺
　　　次邃翁存問述懷
鵲喜晴棲碧樹顛相門盛事應新年赤松道出羲皇上
緑野公於夢卜賢希濶茂恩看獨拄泰平竒遇屬無前
分明羔酒温存地己報徵書下九天
　　　雨紀
　　　　潤乆旱邃翁存問之三日兩紀事
井縮江渾月許深麥畦汲斷轉難任金雞詔下方瞻日
海鸛晨飛正作隂軍國四朝還宋相傅巖三日是商霖
午橋物色閒評較青杏紅櫻欲滿林
　　　敬亭有懷
柘葉鳩鳴晝作隂敬亭山近轉難尋太音己續二公響
長夢猶懸一老心身倦臺銜羈頗厭疏歸聖澤被還深
蠏螯白酒重陽候笑揷黄花欲滿簪
　　　答陳都憲靜齋
孔林瞻奉七旬年驛使公詩簡並傳異事任城天獨借
當時閩海夢長懸綱常一種觀風地道義三章伐木篇
愧老誤知猶浪出壺南山色正悠然
　　　粉團花
倦起庭心落素霞玊枝殘雪綴晴葩未投洛下姚黄本
疑有人間萼緑華雨白似欺吟鬢短風香時帶舞衣斜
品凡莫倩妝臺問幸不楊妃解語花
　　　贈劉都憲大節次韻
駒隙勞勞催短景羊歧擾擾混迷途豈知泰運逢今日
猶有山人話昔吾元禮望髙還黨籍康成老去尚門徒
清流一種斯文恨吟對庭心夜月孤
　　　贈杏岡李少司馬
算勝胸中屬有神班心玉立見長身家蔵一斗時分醉
囊散千金為買鄰壮日丹心還似舊耆年青鬢未曽新
局殘橘叟閒評校未勝瀛州九斛塵
　　　再次杏岡韻
辟穀山中自養神九還曽信後天身山人尚少乾坤債
野性還於水石鄰訪落詔書勞用舊繼離天子重更新
金貂玊馬連雲第東海如今是㡬塵
　　　贈方棠陵
敏識竒才屬化工最憐去燕與来鴻刃迎薄試剸煩利
神領真酬養靜功似有時人推仲晦頗聞法吏待元公
隂晴睫外那須計秋葉春花此意同
　　　成國公奉冊寳興獻廟贈篇
漢室元公承特遣濮園新主上殊封犀團瑣甲士分虎
麟刻輪袍馬勝龍祝冊宣時驚陟降廟庭行處識儀容
歸来燕勞應前席班綴堯天第八重
　　　謁孔廟次劉忠宣公韻
新祠古樹絶前觀入室翻應老去難萬里風雲在天地
一天星斗上迴瀾直於世道占興替深為吾皇繫治安
佇結末由今借幸禮成還覔舊碑看
　　　曲阜紀事次李文正公韻
瞻望曽應過里門一方民俗此還敦家承已惬聞詩嗣
道寄猶憐述聖孫往日書生絃誦在當時新廟典刑存
未縁接席摳趨下東魯遺風得盡論
　　　志喜次韻答費鵞湖翁
為别東華己四朝老来孤跡更虚飄身隨化國天中日
夢落扁舟海上潮布散群鷗臨杜墅文成儀鳯協虞韶
三台合與薇垣近夜夜神光燭上杓
　　　次石翁紀夢
閬風真到五城来紫閣黄扉次第開揭取舊觀還大雅
搆将𤣥思入新裁泰平有象憂仍獨淵黙無聲夢亦回
寛與蓬瀛閱人世駭塵驚浪莫須猜
　　　次少傅毛三江見懷
種桃人去感前事羅雀門閒有舊蹤獨客暮年勞駕鶴
先生今日是従龍開函玊冊傳中詔歸第金蓮出上供
當宁動容賢夢卜千年魚水賀遭逢
　　　偕鳯山訪三江謝爽約雨中紀懷
遥憶髙人住浣溪一尊相約為誰攜出門日脚雲猶薄
轉盼城頭樹己低班坐博涼便看雨並輿沾濕分衝泥
老懷尚記山荘下瘦竹黄花共短藜
　　　題内閣白玊簪
東殿晨光喜近臨文華清露沐来深繡紋細辨黄千線
巾影時横玊㡬簪秋早碧闌霏雪墮晝長頳案素香沈
發生共荷栽培力澤潤功成副沃心
　　　贈林侍御克相
灑塵輕雨候征輪風範臨歧付酒樽入手斯文煩自信
當時諸子竟誰尊官清似覺嚴成冷任棘真看簡勝繁
立馬五雲髙處望文華清夢落朝閽
　　　龍華感事
憶昔龍華㡬到門稻田流水似江村帝城山色中天見
海寺鐘聲隔㟁聞准辦黄燈傳法祖㑹留遺鉢付僧孫
題詩丈室依然在茘壁秋荒隱篆文
　　　送俞司空西湖奉使親藩
海日扶桑動曉晴兩班環珮肅鞭聲傳来寳冊宣新制
捧出銀符遣上卿褰幰五雲髙處望過家雙節畫中行
禮成定與春齊到真主垂衣業太平
　　　贈鄭雙石
素風直倚㢘為重末習真收簡作醇輔郡上煩千里寄
来賢親辦一翻人井中紫氣家家俗天上陽和處處春
後杜先張還故事幸菴元自有芳塵
　　　悼后峰
客裡蕭條此盖棺意多重是出詞難煞然些事能心慰
深有純臣作世觀俛首官齋腸獨斷失聲僧舎泪相看
乾坤一種綱常話剪剪西風老骨寒
　　　又發引叙悲
短燭西風老泪横帝城今日是歸旌故雲不辨前山色
殘楮空收後世名僅畆荒墟曽里第一行孤寺足門生
道流對此翻成俗殤夀茫茫看亦輕
　　　又次白巖燕泉二翁韻
服舎倉皇作夜聲九招誰為破愁城更無斬馬朱雲劍
空有垂魚賈傅旌鄉國老懷風自下闗河孤泪夢常傾
行囊次第收殘稿剔盡寒燈坐徹明
　　　早朝書事
蒼涼海日候初升視夜寒光月半稜馳道㡬聞飛八駿
納言今喜侍雙燈寳幢繡幄皇威重紫氣黄雲泰運増
仗外千官齊鵠立九霄儀鳯有軒騰
　　　賞五色菊
帝里應懷舊國霜晩花重此就壺觴一行絳雪扶衰白
五色祥雲捧赭黄慰眼愁容深入畫感時月令正當陽
髙年幸與耆英㑹小醉東風亦未妨
　　　經筵紀事
鷄鳴視夜意常懸亦念精神此格天避殿玊書傳諫紙
退朝銀燭引經筵氣機每出周防外聖學多收感召前
國是老臣私過計燮調還擬預更絃
　　　夀太保幸菴翁
正色乾坤舊不凡壮猷重見掃妖欃功髙物忌名為祟
主聖臣賢頌可劖嗣武直符彭老夀本兵兼帶潞公銜
麟袍玊帶朝回後穩坐溪山一畫嵓
　　　鶴降部庭志喜
鳴甸真看入輩行胎成誰養翼微長秋横玉宇天初濶
月㵼金莖露始瀼澤國何情辭舊侣蓬壺有地托仙鄉
霜松雪竹公庭淨移近梅花白處蔵
　　　懷孫司徒九峰
五鳯樓前過曉鍾班行偏信老来慵嫠啼孺怨方思有
嵗儉民流忍奏庸臘飯每懸江上夢凍梨真改鏡中容
相忘意氣當年話猶記巾裳共璧雍
坎止流行迹許同貞元㑹合兩衰翁青坪抱犢還閒况
白髪従龍有素忠計使每輸西夏棘美人時賦小山叢
乞骸舊德三温詔留畢新朝府事功
　　　登李宫諭叙菴午風亭
爀炎吹盡日尤長午近開簾納太荒莎徑鳥聲雙樹靜
石橋花影小渠香驕陽未覺風情減短夢時分草榻涼
不信紛華車馬地仙家遺着水雲鄉
微涼蔦院足幽居書帶生齊緑暎渠樹影正中還鶴夢
屏圍以外更蟲書講回赭案園初涉制下黄麻席久虚
碩果化機酬竟在一邱雲物是乗除
　　　上勿藥志喜
勿藥傳宣使下頻百僚動色賀中宸萬年宗社神為主
一統華夷帝此身卜世正逢明盛日託天長作太平民
老臣種種肝腸話口不能言意屢申
　　　次胡紫山留别
雙柿纍纍直綺筵酒回分實意長懸冠裳甚偉人如畫
賓主相忘日似年欲向驚鸞留妙訣不禁别鶴上離絃
𤣥曹舊枕𤣥湖曲信道人寰有洞仙
　　　贈陶宫保參贊留務
一行簉羽共華顛南北分飛思惘然平土近承咨禹任
居留尋進命周權山河表裏開基外版宇安危制治前
新主臨軒勞目送師貞元屬舊耆賢
　　　祈雪志喜
茂育功成望轉賖齋壇清夢落文華暖雲布野分還合
瑞雪隨風整復斜己應食甘憐嵗薺未煩剪勝漫宫花
經綸自領寒光外化出陽和與海涯
一年将換出還稀入幕従多勢尚微莫漫煑茶參速化
祗便雨麥是真機穴深許見螟蝗盡天濶時懸鸛鶴飛
喜溢九重翻繫念庇寒誰為賦無衣
　　　郊祀志喜
　　　　嘉靖癸未春明日駕詣齋宫風日和暢夜子元
　　　　祀碧空無雲月如晝天心人意固有在矣紀二詩
暖律祥颷夜轉琴齋壇烏几坐来深體元上國春齊到
祝嘏南郊帝式臨步入星辰占王氣夢回雲漢繫餘心
仰成一德明良㑹紫杖青邱許再尋
聽盡陽春一曲琴餘寒不散念還深青郊迎氣風流轉
黄道開天日照臨五色祥雲承御輦九韶儀鳯協神心
乞靈更致岡陵祝嘉靖殷休信許尋
　　　雪洲
平林一望玉生烟開盡梅花意灑然授簡兔園曽上客
吹簫鶴渚漫飛仙金鍼術妙功竒奏石鼎聮成集舊傳
聞說書巢連杜墅江青鳥白見歸船
　　　看牲次何燕泉韻
紫盖紅旗擁後先牽牲時過御階前立當仗馬開行殿
㑹應飛龍愧老年肥腯大官周禮物精明元祀漢神天
四朝海嶽沾恩施報答無由効渺涓
　　　西嶽分獻次何燕泉韻
迎氣青陽始獻春上壇雲物倍看新南郊徧祀元殊數
西嶽重移似有神風馬雲車瞻陟降金繩玉冊感前程
禮成聽得華夷頌中國真占有聖人
　　　夀元老劉野亭翁
並閱稀齡又兩春濫陪錫宴憶生申夢回紫極黄扉近
别到青山白髪頻湖海備聞勞物色雲雷重擬待經綸
野亭細酒同年話醒眼相看又醉人
　　　寄宋惟寅總憲用野亭韻
連馬𤣥湖四十春故懷拍塞竟曽申别無隻字終成簡
夢有千心亦是頻莘野蔓畦堪卒嵗汴河煙艇足垂綸
品髙命薄憑誰問世上還多飲抑人
　　　夀李梅東九十次山齋韻
度百光隂九閱旬賀筵無復並時賓都於大段眼經慣
世有先生俗許醇暮景似償清白吏耄齡還屬太平人
典刑衛武箴規在口授諸孫正及辰
　　　西臺志喜
清明作育重冠紳薦紙連登十一人亨㑹風雲元異數
聖懷天地本同仁六司並屬疲民命五郡尤懸赤子身
浮靡叔風煩就念一番道俗要還醇
　　　夀少傅楊邃翁
三南正氣開河嶽一代髙文重典謨青簡著書綸閣靜
碧山歸夢草堂孤無時詩酒酬閒况到處雲雷識壮圖
龍馬精神知健在駕風還擬踏瀛壺
　　　夀太宰喬白巖
重是崧髙嶽降神㑹靈聞此復生申古之平格天為夀
公也明良世有人位極孤卿名愈重誕彌甲子厯初新
柴車垢服甄陶外坐使醇風遍八垠
南極祥光照夀筵降神元應及申年同時姓字聞天子
一代孤卿屬地仙粹雅謝荘誰獨右公清毛玠重無前
吐吞日月喬松外瀛海三桑鶴㡬𤣥
龍飛應㑹記江南嘉靖天休矢共戡祖澤承圭元不負
師門傳印此何慚麟袍玉帶思偏厚鳩杖荷衣性頗躭
忠定年勞端毅夀典刑一老重成三
　　　夀竹田翁進階
古栢長松轉見春短篷疎雨下絲綸昭慈懿範頒殊典
資德隆階寵舊臣草野光華天地德竹田歡㑹嵗時賓
平安孫子看齊報紫籜文成萬玉新
　　　癸未生朝幸菴翁詩為夀和答并以夀翁
上筵勝日辨生朝沾醉東風一和陶官責每懸精力少
班行空說嵗年髙鴈南鴈北身猶寄花落花開夢尚遥
薄暮仙舟来逺使忽驚𤣥鶴下青霄
海日蒼涼輟視朝病坊旬浃愧甄陶因髙祗覺邱陵小
仰止真憐泰華髙虎帳令嚴看節制鶴袍名重副逍遥
南陽捷上天顔慰宴罷従容下紫霄
索盡孤懷采緑朝看花何日共隂陶頭童未覺龜毛少
詩細従添鶴骨髙約伴丹邱縁自淺泝洄銀漢路成遥
鷽鳩決起元無力薄趂風鵬上九霄
　　　三江翁歸老贈篇次韻
夹江蓮蕩問湖田夢裡還家此信然遇比王曽名故重
錫同疏傅寵逾偏放懷笠澤收竒勝結㑹香山感昔賢
靜養功深行勿藥白麻新詔起朝天
　　　喜雨
　　　　翰長陳先生魯南攜酒過余遣悶余曰何當
　　　　看雨南垣曰雨至矣既果然紀事
浃旬黄霧塞晴空四月林花尚未紅種種幽懷時事外
津津生意雨聲中桑林自信回天力雲漢終收濟物功
訂約先庚還自笑過鄰扶醉且東風
　　　贈劉毅齋禮卿留都
徐過山色上晴嵐㡬驛官河路許諳駿馬臺髙空冀北
大鴻家近愛江南清惟典客韭仍白要得蔵名䉀轉甘
莫漫公衙便好睡履聲卿月夢朝參
　　　贈倫侍御瓈溪南歸
最盛才華安避舎頗頽筋力憶登臺地嚴風紀身先告
日昃功名嵗未回南紀每懸天上夢西堂時共月中杯
昔賢心事頻相付露下秋髙有鴈来
　　　贈楊中翰承家
緑野堂深映白麻夘橋流水舊仙家金蕉自得兩山勝
梧竹平分一徑斜天上兒歸明鷺服膝前公夀照梅花
嬾雲一縷相依在秋月江門共釣槎
席虚合有君臣契詔下先酬父子情歸得校書隨杖屨
老便洛社結耆英映江晴月一舟小度鳥閒雲兩睫輕
文字唱酬翻自信傳家莫漫說西平
　　　借菴次韻為少宗伯白樓作
寫易東華舊短菴假眠煙雨續𤣥談人弓人得此何計
公姓公留住不慚藥圃花晴疎復宻栁渠風細北還南
納来萬有均成寄直下相仍且駐驂
　　　留别山齋
鄉國相忘己嵗年忽驚蒼白與華顛長才再振沖天翼
急景重催下瀨船一種肝腸懸日月百年文字愧山川
鷄聲劔履趨陪地薄記林翁放脚眠
去住乾坤一短亭午槐隂重酒偏醒雨中秦樹千行緑
鳥外閩峰㡬㸃青玊宁情深同帝德草堂人靜愧山靈
漢家魚水遭逢外乞與雲荘再勒銘
　　　夀御史大夫張敬亭翁
朝指宛陵暮帝州凌空一鶴任追逰紫霞丹竈麻姑宅
碧樹澄江謝眺樓臺老有縁居化國仙娥隨意共髙秋
慰懷蘭玊春如畫辟穀仙方莫漫求
　　　東瀛為銀臺張廷器作
簉跡仙班己嵗華滄洲老木舊名家分明子夜見初日
隱約神樓住彩霞海上獨来青鳥使人間㡬度碧桃花
萬牛莫漫移山力只赤蓬莱豈待賖
　　　上宗冊告贈賈少宰南塢
轉息山河此一新華夷重是太平民中興獨盛闗天意
大號加隆感帝親魯廟上宗周祝帛濮園殷祀宋靈神
利成肹蠁森嚴下純孝分明識聖真
　　　悼周琴川
兊澤交㳺四十年冷雲酸雨暗琴川道窮自掩獲麟袂
心許曽酬挂劒縁吏局覺来渾短夢人寰隔盡是真仙
河汾世學陶型外莫漫濂溪少正傳
　　　夀范郡伯以貞八十
南北東西果自由百年離合㡬春秋赤城候鴈傳来信
紫陌朝雞想舊逰難用轉於才作祟息縁真以夀相酬
桃花流水荒唐外一棹清風范蠡舟
　　　贈項秉仁
襄毅元樞記昔年後行梧竹上風烟縣家赤子心應副
吾道滄洲業許傳己屬典刑酬仕學未煩枘鑿計方圓
纉戎好亦孫支事先續循良第一篇
　
　
　
　
　
　
　
　
　
　
　
　
　
　
　
　見素續集巻三
欽定四庫全書
　見素續集巻四
　　　　　　　　　　　　　明　林俊　撰
　　七言律
　　　留别諸老
遂歸成喜亦成悲貯結真同在位時白壑青邱憐獨往
碧霄涼月夢常疑趨陪定記心中話契濶聊哦醉裏詩
萬國嵩呼齊玉帛兩班簉迹重臯夔
鶴袍元不戀漁蓑精力曽如老去何混迹巢由皆自許
諸公堯舜望應多直從聖學開天縦薄與斯民乞歳和
海上山靈驚往别閒身還属素雲窩
　　　留别内閣四老
曉鐘涼月動冠紳仗外仙班拱帝宸九服輿圖商令主
四朝軍國宋師臣壯猷紫殿傳宣亟舊學黄扉顧問頻
老愛太平還物象許從雲水乞閒身
手完大物謝無功開徳宣符志慮同鄂郢孕和深王氣
雲雷成象苦良工中興帝業風斯下通道王臣水盡東
一體天休平格在末由心迹寄㝠鴻
　　　留别少司寇顧梅田翁并諸賢
暮年此出重何功相悉寅僚意許同黙有生全培帝徳
薄存仁厚賛周風麗天星斗心懸北浹月官河路轉東
没首平反餘繫念不禁衰颯對秋蓬
待罪公曹夢許驚率先時共賛無刑繩違如例施操縱
衝決何情易重輕三典敢忘天地徳一心真欲鬼神盟
爽鳩千古慿誰嗣直到蘇公始姓名
　　　留别鄉諸賢
帝城南去是歸裝翹首雲天思轉長吏冗少神隨事忘
病魔催老到家忙人心未必能三代道化先須盡一鄉
麥飯魚羮酬舊隱水煙山月夢溪堂
襪材終短重何禆衰颯偏於老作期霖雨巳孤憂旱望
卿雲空見出山時天南候鴈隨將去客裏周星感又移
話别來賢心更切棘林鳩夢未安枝
　　　秋卿外直别話
解衣盤礴試新醪過鳥秋清下羽毛巳愛道人論心曲
不知僧舎是公曹暮年去住情難割後夜交遊夢轉勞
月色江聲寥寂外坐深槐露濕征袍
　　　贈江藩伯景熙同年宫保東川公子
文物東藩喜近臨故人為别意還深名家型範平看副
裕國源流信許尋安得三錢長米價秪知一粒自民心
常平舊格今誰問老愛雲莊是好音
　　　次白巖燕泉贈篇
南歸應得共秋鴻小借江帆兩月風收到枌榆還暮景
抱回畎畝是餘忠大家未信藩籬隔少室真憐臭味同
舊話老農深帝力閒身雲白雨青中
分淺遭逢巳後時餘年空與病相隨地天共喜雲龍㑹
邱壑真憐野鶴姿起賛中興曽㡬策遂歸長别可無詩
舊行假跡嵩呼下縈結心多是此辭
　　　次呉白樓巻中韻
文㑹雞鳴記往年秋山回首四朝前典刑數老今誰在
風雨重陽句尚傳禮祀放晴中夜月齋壇分碧北陵烟
直廬奎聚翻成感舊臆新悰一闇然
　　　東郭草堂話别次白巖南塢燕泉惕菴聨句韻
文華飲徳共依光野莧山薇自别腸擊轂大疏勞出祖
爨桐中散望升堂例隨芰製修初服春與花枝漏一陽
皓首薪歌無患福夜闌清夢屢江鄉
内廷辭叩重加難忍盡柔腸泪暗乾立近御爐香細細
歸隨輦路珮珊珊年踰祗覺行艱蹇才小難禁事錯盤
祖席載移公不淺山容野色助悲歡
山衣野屐四朝臣老竊班行荷縉紳午谷逃虚東海上
卯橋訪舊大江濱歳深老樹垂斑癭風細平湖積素鱗
歸去吏書無却事偃松髙桂識吾真
首白交遊重數公祖筵别後復移東出門少海天容淡
分袂西山夕照紅老去肝腸餘繫戀邇之精力失豪雄
草堂不為疑猿鶴上徳朋情積疊中
　　　寓直話别次白巖南塢燕泉聨句韻
匏繫何情出屢希調孤俗尚故應違閲來滄海應三變
數盡長鴻是四歸草野生成天地徳玉關離合鬼神幾
雙溪雲水經年别細葦新蒲暗舊磯
浹日追陪不憚勞放懷時為秃霜毫文昌夜燭三台上
風望晴看兩嶽髙巳辦壯猷當世責未酬繪句入詩豪
秋殘斷飲渾無味空有黄花對蠏螯
　　　聞自齊至楚早荒用韻志感
轉移無力愧愚公杼軸何情見兩東竟歳山農空事育
太倉官粟㡬陳紅抱愁不問身眠虎赴急真思力當熊
大統入承瞻聖制在天七廟慰臨中
　　　白浦悼章
元氣栽培語不虚二童一馬化行餘邇之静海忽凶報
昨者天津是薦書李郭交遊傾葢晩彭殤修短賦形初
倔強造物相降㑹長訣心多尚属余
燭前老泪落班班太息吾流竟此還正氣直抛存殁外
要官時置有無間輯來諫草堪垂世堆到遺書莫買山
寄取諸孤勤護植徳門天道是循環
　　　約九日飲䆳翁信宿方到紀懷
菊花端為主人開悔後重陽一日來依舊兩山同對酒
及衰雙脚強登臺天空鴈影將雲過風亟江潮帶海回
莫謾交遊論老别物情銷盡㡬寒灰
　　　贈王履約履吉二生
水月相忘坐此清緇衣空竊好賢名吳中詞伯還雙陸
洛下儒宗亦二程㡬信宫墻無路入極知水火有人爭
傳心好亦當年事三絶韋編付短檠
　　　悼樊清簡公
水水山山道路長故遊一瓣僅誰香食腸皓首平生蘖
塟骨青岡舊咏棠宿草西風懸老泪華星東閣繫幽光
却憐石馬經行外閲盡人間有許忙
　　　臨濟雨至衢尚未晴感事
村舎飄來僅㡬椽竈沈何處復青烟雨餘藥褁兒曹累
晝寂官齋老思懸一霽過闗宜有數四窮倚命恐無年
燮調陽徳方亨㑹人事天心一懜然
　　　偕祝遙緒訪武夷述懷
石林破影上漁磯九曲聨舟訪翠微白鶴不隨仙子去
青峰偏約主人歸剥來田蔗供新笋收得溪籐補綻衣
大隱山前繫長戀紫檀香火䕶巖扉
綸竿何物此危磯作者當年意亦微起落世闗閒較量
行藏吾道信依歸學工幾試屠龍技性懶真酬卧犢衣
老向仙靈話情曲碧霄清夢尚黄扉
　　　楊大正陶園用天遊韻
眼於山立寄峩峩少壯年華鳥一過再世兒孫盛梧竹
小山猿鶴共松蘿泉分藥圃頻催灌酒熟林翁不廢哦
却向柴桑話疇昔邇時花似晉時多
碧雲為幙草為䄄謀老應還自在身畎畆不忘心内事
神仙元是世間人攅眉社約雲猶懶捧腹農談日許親
最喜和陶無却事床移天外晩山頻
驥隙光陰秪自勞貂裘曽改木綿袍癖深泉石百方少
懶過山林一著髙異景每慿天作幄激流偏與石爭篙
亦知桑棗成陰地别有人間不姓陶
　　　舟至建溪諸公走价候迎附荅
日華野色動歸旌江上仙風有使迎白葛載成方外製
素琴先寄曲中聲縱懷文字飲三日寓目家山路四程
老得謝還明主賜跡孤元不為媒名
　　　四休述懷
老去官書可自由百年吾道信滄洲本無異術勞三往
竊有閒名辦四休紅雨滿江楓葉暮青霜孤徑菊花秋
抄來種樹堪長日靈草從多莫漫求
野坐山行適性真古松晴雨帶丰神雲雷本出經綸地
烟水重酬縱浪身夢熟茶聲風細細調傳琴意水鱗鱗
載回白鶴非忘世引領長天十二辰
　　　鰲峯閩佳處近輔益之境益竒賦此
荒荒人世一微塵四極坤元老化身混沌當年良未死
參寥從此重翻新雲天漏下日三足雪浪吹來海萬鱗
莫漫仙流訪蓬島紀綱物象鎮全閩
　　　夀彭幸菴孫九峯
詢謀黄髪詔應同公自西來我自東一代才猷幾司馬
兩人心迹舊㝠鴻頭顱未負移山力精血慿酬補石功
最有居閒圖報地挽回約質賛堯風
乞山積疊荷温存青社閒行亦主恩日繞蘭陂騰海蜃
雪消葱嶺夢河源辛盤細割犛心膾乳釀時傾癭木尊
聞説官髙還負責老於獨樂未開園
　　　梅與茶並開
小堂歳裏賀春來茶花梅花相應開萬木變衰寒欲盡
三陽乗候暗將催並經風雪名偏亞獨倚闌干首重回
委分東皇看繫落要門璿樹幾蒿萊
　　　舟過雲莊
木蘭有約遡回溪酒熟村莊許自擕雨住峯慿雲出没
舟行天與樹髙低寒餘野蕨生還短淺落江魚見復迷
便老一閒身却病草堂空著瀼東西
　　　贈潘憲副希周督海道浙西
山匣青萍價舊髙外臺風紀属時髦未言地接巖廊近
且得身離郡縣勞化及炎州消瘴癘威行渤海肅風濤
龍山石浦無傳箭不信書生擅六韜
　　　哀宫保九峯翁
暮年相見本無期起落新朝兩舊知悔却班行催老大
轉於床褥話分離昔懷有泪金曽鑄逺訃無音鶴尚疑
一老典刑中外望䘏恩非為郢人私
倦客平陵賦繭窩到門黄紙重如何勉隨星使瞻雲日
却憶山人就薜蘿夢易巳慿占數盡啓衾真自覺心多
景仁君實肝腸話老泪溪頭洒逝波
　　　山庄
萬松深處結茅堂雞犬相聞亦我庄巳儗鄉名還属鄭
未縁墩姓不隨王住山城府元無跡守業桑麻舊有塲
披豁荔林坐忘久角巾時帶野雲香
　　　初晴
沈㝠書巻歴陰霏忽起山堂望翠微風日隔簾花裊裊
曉嵐别樹鳥飛飛滑深泥磴脚無力緑浄沙畦蘂正肥
帶得紫笻閑傍險素屏髙處步晴暉
　　　偶興用杜崔評事韻
習静雲庄絶送迎緑陰濃處漏微明敢論素洞無餘寄
只為青山不到城幾月交親渾信斷百年吾道未身輕
檢方修藥周方外閒傍山陂引犢行
　　　夢侍經筵寫懷
老愛雲庄畢素縁覺來天上夢常懸垂衣聖主顔如舜
應籙山人骨巳仙日繞法筵宫扇引風回輦路御罏煙
夢隨賜食文華後細檢周書無逸篇
　　　賀楊宗伯月湖致仕
長鴻天外信誰留珍重山人故倦遊作雨已收雲滿洞
感秋應放雪盈頭四儒正學加尊信二傅髙情遂老休
得謝尚書還給俸轉於何處覔巢由
　　　素臺所見
蔦織蛇蟠徑路迷古松深處結幽棲鶴從縹緲歸來疾
天入蒼茫看轉低怯老不隨山屐盡懶眠真約野雲齊
邇時西澗花還發風景依然似浣溪
　　　夀太保九峯翁用夀幸菴韻
訪落新朝詔命同兩心江漢共朝東故人别社先春燕
舊客長天感暮鴻緑野開園重有約白衣給俸獨何功
典刑一老青峯下蘿屋蕭然領世風
憶昨論心古意存老酬完徳荷殊恩紀綱六職行機總
咀嚼羣經入本源輔徳盛傳新政異拜官應帶舊銜尊
陽春一曲相望地風景依稀似午園
　　　寄顔司寇梅田翁
野客重來最厚顔釡鳴時置左縣間文於老去如逃責
身為行難轉怕山桑影扶疎朝日上鶴音縹緲暮雲還
丹青未穩官衙席天上神仙属押班
　　　溪堂偶成
最陰森處一溪堂天與山人住小庄風挾潮聲來逺嶼
雨移雲氣上晴岡桑田隱約經三變野鶴遨遊領八荒
進履青壺參妙訣洞中日月此教長
　　　錫宴次韻
　　　　太老石翁楊先生少師四考加太傅力辭勅
　　　　書褒諭錫宴禮部適公誕之晨九列俱陪公
　　　　紀二詩傳至雲莊次韻
秬鬯明禋宛舊儀大烹傳賜出前墀南宫讓席承偏重
中使分庖散轉遲獸舞鳳儀呈雅樂天申嶽䧏㑹昌期
榮陪媿少耆英後飽徳同歌既醉詩
平章禮絶星辰上燮理心懸夙夜時曠典特從昭異盛
縟恩兼為誕彌私經綸嵗久四朝属版宇功深九廟知
最是保恩平格在謝歸客放赤松師
　　　荅周八厓謝閩果二詩用其韻
晦老題名石尚新故枝猶識宋時春席陰未覺年年盛
摘實翻憐顆顆勻風味僅隨秋白品市聲空鬭早紅塵
繡林延夀應無數合是溪橋一本真
誰家名果惠山堂分致應傳属大方吏部朱櫻容續譜
右軍青李未隨行玊枝裊裊臨風摘金汁油油帶露嘗
夙歳京華曽識此天留竒種遍崖傍
　　　贈太老石齋翁致仕
禮絶官僚識羽儀九重動色注東墀手扶日月中天上
志在雲雷下直遲大老忍堅違雅尚太平深切望來期
錦江烟水行藏外潞國人傳有賜詩
位極功髙謝亦宜眼中曽復見同時鄭公人國心偏重
吕相兒孫福自私憶賜黄扉麟㡬易得來青社燕先知
三楊相業圖形在共指凌烟識帝師
　　　茗川為徐子明題
憶卜城中已歳年故園雲物尚依然神清不斷愛茶癖
官痩真無食肉縁龍焙禁前收紫笋玉塵銷盡見清烟
葛溪一水來天地自在中流陸羽船
　　　食延夀紅金桃再次八厓
歳歳年年話食新歴來五百尚餘春珊瑚珠綴油幢滑
孔雀錢開寳扇勻子小離家曽錫類肉香擲地不沾塵
近來市井攘名姓風味從嘗恐未真
小園覔果旋開堂天上傳來和露方嘉惠夜煩青鳥使
素香春伴美人行分甘侯圃瓜時熟飽徳賓筵黍後嘗
最是品髙防預竊悔非苦笋遍山傍
　　　贈太老蔣敬所致仕
一柱頽流勢盡東碧天寥闊見飛鴻名於星斗歸耆徳
功在朝廷倚愫忠國史特書唐上相鄉人初識漢三公
官舟泊晩龍闗下猶記南征涕泪中
歴盡艱危宇縣新漢家柱石舊元臣翼龍雷電擎天手
刑馬山河相國身道在必行功豈計老於決去疏還陳
麟袍博取漁蓑月蕉鹿曽論夢與真
　　　雲莊菊日起巖必東諸賢過訪
有約臨滄訪翠微踏晴林鶴故相依小山叢桂花初宻
佳節重陽菊尚稀月轉半岡催送酒風回别樹笑傳衣
不禁短榻孤眠外猶起髙情數啓扉
老愛登臨足力微少林桃竹轉深依重陽物候今能減
四妙風流眼似稀把菊近隣還送酒對床有客感留衣
最憐薄晩青山色獨對床前白板扉
　　　遊鳳山
野水橋邊竹正蕃據床有客話寒暄白雲滿地僧開逕
芳草無人鹿到門海氣隔林峯突兀鐘聲催月寺黄昏
菊花況及重陽候細酒溪魚出近村
　　　宫人入道次韋蘇州韻
落盡桃花色巳衰内家紅緑遍前墀繙經㡬意能成道
覽鏡當年悔畫眉紫府疎鐘人静夜珠庭香几夢醒時
雲和不信人間曲青鳥翩翩髪正垂
　　　喜雨
属耳雷聲勢轉狂雲霓望望正江鄉鸛知天道團雙井
雀入田家住滿梁屏翳化來衣漸白爀炎消盡氣初涼
瓦盆近報村酤熟沾濕相過也未妨
　　　贈次峯次陽明韻
假寐官齋作晩晴雷陽何意動先鳴眼間世事秪如夢
海上風濤故未驚沃壤不殊忘在客好山無數重兹行
聖皇孝理崇堯舜驛使傳來是吉聲
如面人心豈盡齊危微精一属㕘稽四儒殁後留遺響
七聖途窮待指迷海邑言游今禮樂越裳職貢舊航梯
桃源此去無多路老愛相從是建溪
　　　和韓太保洪洞相憶韻
桑海門前信閲三故人山北又山南四朝蓍蔡心俱属
一壑風煙老自堪水岸碧桃花短短月庭青桂影毿毿
極知天意垂仁夀寛與耆英作盛談
　　　再次重陽韻荅汪石潭
白氣横空暑力微海鄉黄樹正依依子安詞賦今能幾
元亮風流世亦稀慰老秋容應晩局感時寒具且新衣
龍山得酒還乗興看菊西鄰一扣扉
　　　癱廢床褥一夜不能寐感懷
問野居然見異同此心江漢共朝東上天下履經維外
死别生離感慨中已悉華夷知大孝幸垂日月照諸忠
湛恩豈靳輪臺詔寛與孤嫠泪息紅
　　　甲申冬右手足忽廢彌月始復書懷
柴瘠筋骸巳自知却分右半與偷兒恐書絶筆獲麟㑹
尚想張罝獵兎時人面每憐夔一足山堂空憶樹連枝
適來藥物功尋奏約伴雲莊重有期
　　　病中憶石潭昆季
為纒末疾歳將窮過盡紛華與化工細草煙村懸抱犢
碧江秋水見歸鴻吟邉野色雲晴外竹裏棋聲午夢中
濩洛素懷深耿耿倚松無語對西風
　　　偶述
散盡輕寒與木綿踏晴隨意歴風煙新桃得酒銷春帳
老屋臨滄結素縁食荔每憐天一借服松真許訣相傳
何當石枕雲莊下讀遍南華内外篇
　　　甲申冬地震晝黒紀事
自冬積雨春仍似地震晝昏殊可憐南下奏書方幾捷
北來消息又三邉乞山不斷憂時感脱屣終抛住世縁
最苦斯生無酒量末由長醉謝焦煎
　　　望壺
老足蹣跚出轉慵故懷長寄最髙峯不妨發歳巳春草
落盡斜陽未暮鐘碧井流泉雜環珮紫霄雙劍削芙蓉
雲莊只尺移情在不及南隣地幾弓
　　　感春
老猶不斷是凡情枕上殘書結死生郭外好山頻入夢
庭前芳草絶經行風飛素雪消青髩春盡寒煙鎖畫屏
西北甲兵何日洗勉扶林野賀升平
　
　
　
　
　見素續集巻四
欽定四庫全書
　見素續集巻五
　　　　　　　　　　　　　明　林俊　撰
　　七言律
　　　東滙感事
病坊雌伏轉闗情東滙扶行景亦清立鷺野田明素雪
亂蛙塘水荅新晴人家幾待桑麻熟海賈空傳米穀平
聞説村村曽舉火出門割愛重吞聲
　　　夀從子仁卿
子梧穉竹上青煙轉瞬風光六十年服賈食家儒固在
主盟睦族義仍先車船五鬼無窮送魚笋千心有孝傳
子姓行中吾獨許勉將情事對皇天
　　　病嘆
藥力何神造化爭雨深足重轉難行老於忘事宋華子
壯不如人鄭燭生逭責乾坤良自信息縁晝夜本無情
雲莊一席棲𤣥地風起濤來蜕亦驚
　　　賤糴志喜
積旬風雨作春寒是處平流瀉激湍南野煙花愁外望
小庭月桂病中看照瘢轉見催租急舉火翻憐度日難
晨起忽聞開賤糴老懷重為放情寛
　　　世夀堂次韻
倚江巾幅拜狐南掩暎神光此盡涵夀種素風傳老大
法筵黄醥酌芳甘下來海屋籌應滿歴到乾坤玉已三
欲向周家看淳質青城路斷幾容參
　　　次喬白巖謝寄山巾
山人石屋帶雲開舊雨時時夢往來分去葛巾籠日月
配之蒲萐謝風埃獨行栗里名偏盛小製伊川式許猜
脱盡寰區與煙水不煩宿留向東萊
　　　次汪少宰咸齋用䆳翁見懷韻
竝枝花萼暎東樓夜夜神光燭上頭二陸文章當代盛
兩蘇情事古人憂夢回碧落聞孤唱清入滄浪有釣舟
泊醉葛溪秋色裏不知山月出還不
　　　病中用前韻自解
異方誰與授神樓坐久飜疑膝過頭三尺腰圍驚太痩
百心藥褁動深憂悔孤雲寄登山屐幸理風回到岸舟
最是淵冰餘日在手編曽記了殘不
　　　次張方伯兩山登丹霞
洞門有客試荷衣忽報修琴野衲歸風挾泉聲過子院
日移霞氣上禪扉仙龕一種書還異靈谷千年韭尚肥
静裏乾坤真自得𤣥談誰了俗塵非
　　　登麻姑山
老於歳月去如飛與客隨縁叩板扉汲取玉泉淘野飯
製來絲葛試仙衣辭榮忽覩擎天柱搜勝誰貽放鶴磯
隔斷塵區酬舊隱渚風沙月未相違
　　　所見
誰以無涯混有涯百年吾道大方家力難自可安巢拙
陂斗何須較轍斜筭老每憐餘景迫策羸真覺去程賖
雲中鷄犬今何處莫漫尋真嚼紫霞
　　　雲寄紀懷
短藜扶醉冒林霏線路登登轉翠微覔静頗煩神獨往
慰懷真愜老相依移來松桂生還宻羈住山雲出便歸
假寐石牀動村鼓夢回猶覺世情非
　　　送汪可亭節推報政
嘉石衡量法許平海鄉隨處絶寃聲饋鮮偶值懸魚在
入覲真憐鬻馬行九石潭邉度棃嶺獨峯江上見桐城
名公行烈來賢事碧落秋髙老氣横
　　　過訪雲莊
次第長林起曙煙跛羸扶上木蘭船水紋細皺魚常躍
野色荒涼月尚懸百丈分流入南浦千尋積翠起中天
莊前荔樹生來合叢桂花開總自憐
　　　寄金蓉溪司馬
鵠立仙班識羽儀孤忠端荷四朝知曉臨楓陛旁看壯
秋入蓉溪舊有期西夏安攘經國計内廷獻納藎臣私
浮雲野水寛閑外沙塞無塵屬逺思
　　　書懷
壯遊三辦乞閒身詔起翻於老出貧食力㡬還干筆研
竭愚猶擬荅㳙塵兩間獨復求真我一席公參對野人
雨節風時闗泰運八荒同幸泰平民
　　　二泉問無書和荅
病坊啼鳥各煙蘿相憶時時夢一過月裏仙舟誰李郭
花前詩句自陰何海門風起連魚斷秋日詩來對句歌
藥力不酬身轉痩過橋巾影落晴波
倚秋髙閣上松蘿載酒時聞有客過風月幾人似陶謝
春秋有筆罪王何年催景莫愁曽結病起詩難強為歌
十二行窩遊樂遍釣徒還擬歴煙波
　　　曉日遙憶
九逵夜色尚濛濛多少衣冠禁漏中鴈影星河天漸曙
鷄聲瀛海日初紅金貂次第傳中詔玉珮從容引上公
一徳君臣千載合老還猶擬附餘衷
　　　七十五書懷
過鳥光陰可自由稀年五度又春秋淹纒世久心多厭
樹植功疎意獨留遙望每憐平野緑得歸還記小山幽
蒼苔碧石髙閒外無據神仙莫漫求
　　　次韻荅李敘菴
風時雨節海平漫深有餘忠卜治安系出西平原屬李
名於北斗共推韓清朝世運交還泰夀母心期老更寛
愛日堂深強健在板輿花底副遊盤
　　　次韻荅喬白巖
結托青林老巳衰孤卿南北擅真才舊人特首新朝索
别夢從先故國回鐵石素心良自副菊松荒徑待親栽
最憐妙覺當年㑹巾舄無因竊後陪
　　　寄白巖少保
隨處開花又落花石巖未老結煙霞天卿舊沐四朝寵
柱國仍傳八制麻自信行藏應有分極知歸去尚無家
晉公緑野經行外痩鶴時尋一徑斜
　　　寄幸菴少保
薄有桑麻莫種𤓰月輸半俸似公衙舊傳蓬島神仙宅
重是蘭山保傅家架上軸多書尚積牀頭金盡酒還賖
先零䆳老經猷後物論煩公更建牙
　　　望雲莊有懷
江上青林識舊村亦知竟歳斷來轅短笻細路春來合
絶壁寒泉雨不渾移樹有鸎尋伴侣過家無鶴訪兒孫
夕堂老憶陪隨地芳草難招聚窟魂
　　　笑遣
老歸猶是舊林居隱几青峰一笑餘蜀漢出師元有表
茂陵封禪故無書遺榮短景從消滅素節真鋼忍破除
自是遊魂招未帖忽傳風馬與雲車
　　　不雨述憂
吹盡髙雲别一天驕陽舞禍故無前人間始信雨成玉
門外真看海化田闔郡生存懸此日幾家事育應明年
江湖老去知何用一夜西風雪滿顛
　　　和鐵橋都憲夢余過郭西韻
千仞峩峩覽徳輝地分閩粤重相違故知水斷無魚到
却望秋髙有鴈歸調絶㡬容尋杜句菊香還擬著陶衣
龍山薄與青雲近竹杖人扶力尚微
　　　次宫保質翁哭如賓韻
東閩川嶽㑹神竒及冠操存俗巳移張陸忘年君與我
孟韓知己世還誰道真自信貧能樂物候翻憐老易萎
過盡城更寒轉寂月斜孤影鴈垂垂
赤日相從一問竒短床時傍栁陰移譽流海宇今猶在
行貫神明眼復誰榆景鬢疎兒㡬抱萱庭秋重母先萎
閉門尚記征西日舉武無從老泪垂
　　　贈族弟世崇
世錫瓊林又子同廣文上考僅從東鷄聲曉度梅花月
鴈影秋隨蘆荻風驛路易聞京國信講堂偏識布袍窮
眼間通塞居前分造化無言屬至公
　　　祝篁溪鳴和惠詩次韻和荅
人世浮名紙一張覺來深戢與雲藏詎知歳儉雨如玉
到得秋收粟幾房膚使隨行懷静切老人藴結夢仍長
衾裯斗米曽論價坰野霜清子鴈翔
　　　再次篁溪韻
風望稜稜屬弛張滿前豺虎盡消藏斗間紫氣劍三尺
仗外虹光書滿房執憲每推周舉右作詩還坐景猷長
清時一第收來蚤聞説諸生價巳翔
相隨白鹿戀分張知有神仙是處藏古洞頳霞騰羽葢
絺簾初日照芝房閲來風景頻年換看到兒孫似我長
石枕孤眠晝無事海天髙鶴任翺翔
　　　教二子
一脉真源世不孤亦知混迹未迷途機圓翻信巧成拙
墨守終期智破愚㡬辨義田隨二范别尋文𣲖附三蘇
相仍仰止瞻依地留與諸孫作畫圖
　　　即景
十二芙蓉江上峯夕林秋影坐來慵雨昏素幔妨歸燕
雲起澄潭有卧龍漁父欲尋桃洞入野情不博酒泉封
一行鉅老裨新政却愧青邱是故農
　　　夀左司馬山齋六十用翁自韻
辟穀歸來值歳週夀筵春餅嚼新柔山前雲物歸青野
杖外花枝對白頭臺省望髙行再召枌榆景好足相酬
流行坎止吾儒分盤谷何勞問某邱
拄杖青邱分已踰畏途何處是停車斂浮巳付雲歸洞
習定真成水到渠忽報卿垣纒象魏秪疑仙子住樓居
董狐若問收遺稿猶喜都無封禪書
　　　梅初豆
野寺行來春已遲隔牆青子重新枝老於摘實渾無味
興在和羮屬有期東閣簷垂香外雪西湖譜續畫中詩
覔音忽感花神惠月落星横起夢思
　　五言排律
　　　雲莊紀物三十一韻
老深酬懶癖幽勝屬莊家走院溪籐暗縁邱塢竹斜野
苹時卧鹿塪井亂鳴蛙陰壑蒲初笋陂陀蕨正芽韲行
令公韮盤剥故侯瓜山柿辭殘蒂崕梅落故了砂精霜
候橘粟細雨前茶壁檜懸絲紐岡桃散錦葩藥苗䦨錯
種石乳穴粗爬海濶潮雙信蜂喧日兩衙褰幃過林鳥
拄杖落巖花鄰里鷄豚盛晨昏鸛鵲譁三陽時轉泰一
熟歳仍加事育差年計輪迴宛物華士風存梗概人語
隔煙霞兎狡何曽得魚馴漸可义抱寛餘垢納持少斷
汙邪豪興閒還覔頽齡促任賖蒼精化猿鶴緑骨幻龜
蛇末路看如砥浮生似有涯詩材衰愈退飲量晩微加
禮讓聞鄒魯懷柔憶漢巴歴危欺足繭乗醉岸巾紗風
掣垂天翼星回貫月楂無錢具鮭米與客且桑麻齋集
僧魚供膰分社鼓羓至音傳要妙大雅㑹亨嘉鬼鑿仙
龕細柴聨棧道遐規規投索莫頗頗謝紛拏學竊董生
苦詞疑左氏誇帝臨收暮局一著敢容差
　　　余仲栗約中赴海南道别
珠崖開粤鎮兵衞壯殊方鳥䑕馴諸洞蛟螭避七洋梯
航周道路卉服漢冠裳廨宇花梨柱人家牡蠣墻陶型
居士品繩引重官常蕷葉分黎飯椰盆咋蔗漿浦珠聯
象郡夷馬凑牛塲羅宻駢村市檳榔並舎嘗菓坊人面
白酒榼樹頭香業往容仙分閒貽且國章颿檣經應港
祝帛祀靈岡白浦通潮閣芳泉泂酌堂曠懷忘在客多
景勝吾鄉守静宜低屋填飢尚太倉鷄蟲曽得失鴻燕
自行藏筆勢江山助圖經水陸長長公便老住伯紀惜
歸忙天路夢千里朝恩字幾行不應船上鶴又伴北還
裝
　　　夀白巖用山齋韻
地紀臨西晉天官近北辰四朝文與武三事甫兼申龜
組英名盛麟袍峻節新腹松符昔梦海鶴讓丰神冀俗
清還淡堯風質更淳兩儀歸燮理百辟待陶鈞大雅垂
臣鑒精忠動帝宸逆鱗排内降削稿疏南巡瑞日桃分
露春煙燭晃銀仙班誰第一資聖繪中人
　　六言排律
　　　賞菊次胡支湖韻
江雨畫篷水戯夕陽蔦徑樵聲寒猿素壁長挂老鶴青
枝不鳴野客抱琴果俗秋花得句還清太無人管閒興
蕙帶荷衣道情
　　　送草忩鄭司教森
薄技繆投鼯䑕顓䝉繼祝螟蛉伯仲常眉最白交遊籍
眼殊青孤燭寒光並舎髙槐緑蔭連屏千里誤騰快足
九霄專養修翎調熟曲翻别引鼓多刃發新鉶遲回蒼
璧酬價展轉丹砂乞靈獨對可陳董策晩收尚負梁經
歳儉陶瓶屢罄徳馨顔巷初銘荏苒年翁漸迫吾伊夜
子曽停極否終丁泰運後凋不博秋零芸閣香浮書帶
風雩響泛鐸鈴騎鶴㡬纒萬貫解龜續換雙瓶紫氣腰
間劍室黄雲馬首旗亭咨目送迎例斷遙心帶鶴前汀
　　五言絶
　　　題釣臺
地盤一股出山擘兩厓開鼓枻隨漁父乾坤此釣臺
　　　題扇次兊齋
獨客迷莎徑雙松直野亭巖泉虚更落别調不堪聽
　　　題孫九峯扇次石潭
海日髙低影風舟逺近程利名剛兩字雲水一虚亭
　　　紅梅
紫霞欺素影紅玉帶青煙風雪濛濛夜金丹化鶴年
　　七言絶
　　　李文正公割内醖為二泉太夫人夀次韻
傳賜金莖第八天黄封分致夀堂前啐回玉液通仙露
莫漫人間有酒泉
玉厨金甕出黄封傳道師臣錫内供不為循常割恩賜
異香清帶子情濃
　　　讀東坡李白辯
吾道綱常有二天虚名催逼漫樓船潯陽合是江潭水
魚腹還應有墓田
口頰勞勞枉亂真謫仙曽道不從璘仙才俠格知何繫
空有詩流浪漫人
　　　題扇次兊齋
新籜剥鱗參玊笋小糟分螘過茅柴溪橋隔斷非人世
猶有山翁拄杖來
　　　口占寄王金谿
没膝泥平屬漏天尚難一刺直公前㡬驚離合闗情地
又是東華送别筵
　　　九峯扇次李文正公韻
荔帶荷裳小籜冠玉樓時聳兩峯寒白沙痩竹移情在
一曲將歸石上彈
　　　有所思口占寄楊月湖
入定僧髙元犯俗出門人老未歸山碧天抱膝空庭坐
羞見㝠鴻海上還
七二春秋幾故吾一燈長伴兩身孤最憐雨雪寒鷄候
不夢蘭陂夢月湖
　　　題畫
鬢髪滄浪老病翁小山時對桂花叢白沙翠竹逃名外
一棹江煙水月中
　　　時苗留犢次三江韻
長育明分水草餘駕回元是赴時車帶非故物留何謝
瘞鹿懸魚此例書
行李蕭蕭得代餘夀人猶識舊牛車寄來一脉明心事
杲日亭亭副大書
　　　題仙
渡海天風跨鶴還漫酬老癖與溪山綱常一種吾儒分
不放人間有許閒
地床茶竈隱晴煙洞口桃花不記年後老乾坤成底用
名家别自有神仙
　　　口占寄君俊
徳星移照入南離物色當年已自知大冶鈞陶荷明聖
太平無處不相宜
　　　簡方西樵
真主分明舜與堯追崇詔下復誰搖悔深鑄錯行藏外
秪合西山老聽樵
　　　題姚氏園亭
野晴山雀亂庭柯門巷春深長薜蘿候葉時花㡬年紀
風煙猶識卧林窩
畫欄草碧與花香隔斷煩聲日許長如此風光藏老大
平泉空愛睫前莊
　　　與何燕泉伯子和文正公韻
望家深有典刑存奕葉相仍子又孫稽古源流今得信
下方仕牒上皇恩
父學師承更祖風駒龍雛鳳自竒童宗臣未説何曽事
久在涯翁鑒識中
　　　題馬
歳經牝牡與驪黄龍脊真能隘八荒石粟心多還自信
直將汗血報君王
　　　題鴈
春去秋來蹟許忙夜清涼月夢江鄉魚蝦即少差年計
留與人間薄稻粱
　　　題四皓
一夜仙風吹紫芝道人同是出山時從今莫道安劉事
主聖臣賢正作期
　　　友古
學行焉敢望前人物化傳來局局新麗澤此心還自計
欲將河洛代雷陳
　　　酬朱孔年惠菊
畫船江雨帶風斜過盡重陽未到家憶昨龍山曽送酒
葑門今日是黄花
柴桑歸愛一身輕中路黄花到眼明不見芙蓉見秋水
最難摹索是風情
　　　和少陵六絶
畫虎心多愧未成老來空有氣從衡松根一枕羲皇夢
如蓋山雲石上生
四愁漢調猶平子嗣響酈炎格已休閲盡盆渠都是水
何曽日夜大江流
虞歌有派傳風雅漢選何名續楚騷嵇阮嗣音副人意
也難驀地拜劉曹
漢魏名家幾世人調孤無力附芳鄰殘編斷楮誰收拾
已化荒荒架上塵
九首枚生信復疑格中何必問吾誰正聲變盡愁無拙
前軰終為後軰師
陶謝風流秪兩公後來韋栁亦相雄極知作者闗名教
不混王楊譾薄中
　　　雲寄失足幾堕
老難筋力出應稀蒙宻青岡取徑微石洞雲閒喜人跡
故教藤刺強留衣
雲寄登登續往盟蒼苔路滑㡬危坑山人老分天還鑄
起傍獨髙峯處行
　
　見素續集巻五
欽定四庫全書
　見素續集巻六
　　　　　　　　　　　　　明　林俊　撰
　　奏議
　　　陳愚悃以附餘忠疏
太子太保刑部尚書致仕臣林俊謹奏為陳愚悃以附
餘忠事臣待盡海濱去京師六千餘里廷議大禮始微
有聞謹具一疏為乞霽天威以培養聖徳事未進而詔
㫖已頒臣尋中風疾手足不仁口眼失位遂就醫藥備
後事繼聞有西北之報漕輓供億恐煩聖憂臣受知四
朝敘復起廢者屢屢竟無能久於位以宣有微勞陛下
新政之召臣衰以老矣又無能久于其位力乞休致顧
䝉賜勑給役給廩歳時存問臣疏辭未允強顔登受臣
今氣息奄奄安望久居人世者哉臣自按察使乞歸已
無起望附壙臣父墓之傍備納蛻焉前項致仕恩典及
身後塟祭通乞停免以為臣存殁之安臣又倣古人遺
直遺表之義僣有獻焉夫議禮如訟見各不同包而容
之徳之大也若粉墨太辨恐未足以服其心臣伏讀明
詔仰見天地之大日月之明於斯有悔焉存䘏敘復日
候而久未聞也昔成湯改過不吝陛下儷徳堯舜於湯
何有哉伏望早降温㫖以荅幽明慰人望臣又惟古者
撻人於朝與衆辱之而已非必欲壞爛其體膚而致之
死也亦非所以待士夫也成化時臣及見廷撻三五臣
容厚綿底衣夾以重氊疊帕猶床褥數月淤血始消正
徳時逆瑾用事始啓去衣之端重非國體所宜釀有末
年諌止南巡撻死之慘幸遇新詔收䘏士氣始回不謂
又偶有此臣又見成化𢎞治間詔獄諸㫖惟叛逆妖言
強盜好生打著問喇虎殺人打著問其餘常犯送錦衣
衞鎮撫司問鎮撫奏送法司議罪中間情重始有來説
之㫖部寺覆奏始有降調之㫖今一槩打問無復低昻
恐舊典失查非祖宗仁厚之意即此二事似宜循舊臣
又見去歳以來舊臣謝遣殆盡朝著為空近聞石珤又
欲休致伏乞聖明留念既去者禮致未去者慰留與數
三大臣時加延接又有碩望如羅欽順王守仁吕柟魯
鐸輩人乞引自近以裨聖徳圖聖政臣舌梗意長授書
難盡無任懸結愛願之至
　　　附録霽天威養聖徳疏
臣衰老乞歸勞痩大作形容變盡殘息僅存常思古大
臣致仕憂同在位富弼家居朝廷大利害知無不言趙
槩集諌林百餘巻以進臣心慕焉思有以報之陛下也
近聞廷議大禮異同上干宸怒恐包荒之下舉措涉輕
為容納一欠臣安得謂在家不知乎謹昧死上言易渙
汗其大號言號令如汗之出不可反也今大禮數反汗
矣興獻大王初議也興獻帝再議也本生㳟穆獻皇帝
三議也皇考恭穆獻皇帝殆四議也魏元帝本生父燕
王賀表稱臣帝欲尊不稱臣有司議聽如舊式惟中詔
所施曰皇帝敬問大王宋英宗服所後喪三年畢始議
本生濮安懿王典禮繼以集議不同報罷祗封安懿王
長子宗懿為和國公神宗時追封舒王天下後世俱未
嘗非之今三年四議矣陛下大孝無已之情可對天地
質鬼神無愧然有禮焉以節情也禮人子有終身之喪
忌日之謂也夫㒺極之恩終身服斬無過也然終身服
斬世㡬無吉服人矣故聖人定為三年之服服終釋吉
節其情也忌日哀戀終其孝也今四議者臣反覆思之
未得其説求之天道臣不能知也然災祥之應孰多孰
寡寡足思也求之人言臣不能知也然從違之論孰寡
孰多多足思也求之祖宗臣不能知也然㝠㝠必有所
屬意在今議議是也萬一在於初議再議三議則尊祖
之孝足思也求之恭穆帝臣不能知也然㝠㝠必有所
屬意在今議議是也萬一在於初議再議三議則順親
之孝足思也又求之事亡如存之義孝宗恭穆帝假幸
俱在孝宗倦勤傳位武宗自稱太上皇武宗崩傳序陛
下恭穆帝亦自稱太上皇兩太竝居大内歳時聚㑹果
平等禮抑别禮一位大内一位故封嵗時慶賀果平等
禮抑别禮則如存之孝足思也又求之喪服之制人後
之義父則斬伯則期庶民受所後民業稱父服斬致所
專也帝受所後帝業若稱皇伯則與常伯叔乎等孝宗
意欲稱皇伯不欲稱皇伯臣不能知也古天子七廟三
昭三穆與太祖之廟而七一太祖二不祧四髙曽祖考
無皇伯之廟則嗣統之孝又足思也王天下有三重議
禮其尤重者中庸謂本諸身有其徳也徵諸庶民驗其
所信從也又考諸三王建諸天地質諸鬼神百世以俟
聖人無一不合然後動為世則彼無惡此無射蚤有譽
於天下其慎也如此武王聖人也老方受命周公始成
文武之徳制禮作樂追王太王王季其緩也又如此伏
望聖明再加周慎遲以歳月俟閣下禮官諸臣議定孝
既足伸禮亦盡合舉之未晩臣又惟人君以寛仁為徳
剛正為威保宗社安人民為孝方孝隆本生推心以𢎞
孝理之際而威懾羣議恐人命涉脆傳播四方未免聖
徳之累悔無及矣乞霽天威養聖徳公大政使至治上
達馨香發聞上悦天心下副人意幽而祖考咸格聖孝
之大無出於此臣垂絶之言無任懇切効愚之至
　　　効遺直以畢餘忠疏
臣至愚極陋無他行能徒以朴忠自結列聖陛下龍飛
之初首以舊臣召輔新政深慚衰朽不任驅馳八疏乞
歸荷䝉眷注既乃諒臣誠懇勑允致仕恩禮繁縟實踰
素分臣歸未㡬末疾遽作屬者勢轉危迫命懸旦夕翹
首闕庭無階上荅然既死餘心尤望陛下懋志聖學留
心孝理信任忠賢廣開言路持端拱之初心收嘉靖之
盛治尤願陛下保養聖躬調和元氣使前星有耀皇儲
以蕃臣生已無期徒存涕戀死若有知猶荷太平臣又
惟我國家顧念舊臣葬祭有恩向已具疏辭免身後恐
或誤䝉賜及伏乞通行停止以為臣心之安此又臣垂
終之所惓惓也
　
　見素續集巻六
欽定四庫全書巻
　見素續集巻七
　　　　　　　　　　　　　明　林俊　撰
　　序
　　　贈少廷尉黄后峰
國家承平乆禁弛慮疎三渠奸誑惑以窺伺神器瑾誅
死彬與寧固在北巡復南巡也國勢如一髪引千鈞孰
敢抗聲大義以擇肉虎口者哉黄郎中后峰疏六事偕
同官陸汝亨以進諸司響和並下詔獄為禍且不測余
諸孫以乘復疏以進廷跪廷杖死者十二人后峰幸不
死彬甘心焉變姓名亡匿僅免鬼神者固有以相之矣
宸濠叛武皇帝始下寧獄慈壽皇太后復下彬獄中外
人始席為帖上入正大統首列更始之詔復諫者官䘏
其死事誅二奸並連其黨於是后峰有南少廷尉之擢
嗚呼謂世無士非誣歟后峰倡之諸司羣和之新政訇
發重有翕然者士氣盛國家元氣亦盛識治者卜世焉
余初閲后峰疏曰是無澹菴封事日月爭光者歟分一
死與龍逄比干遊無異也為之私幸又幸不失后峰盛
名難居然哉鬼固有以破之(疑/)后峰懷負純完記覽精
博脩飾謹而進取澹無患難居昔鄒浩諫立劉后除名
其友田晝謂曰士所當為未止此也后峰當為固未止
此其浩然之氣固在無俟余告也命既下后峰謙讓慚
怍余曰新天子搜選忠賢為寃人倚命所謂千載一時
者近卿雲現壺山識者謂至人在宥莆士彚征之應后
峰時出之以茂賛無刑風發善類以發靈山嶽至寶櫝
藏余未知其可松崖諸君子曰然序速君君無緩焉
　　　大方蕃祉序
大方蕃祉圖圖陳氏也大方石峰官稱也啓祉於先席
祉於後萃祉於一家一時焉故曰蕃祉也陳世厚達處
義窮處分如彦回公徽守為烈也如居易公醇質自老
以竟被官封啓陳氏公昆季五人不圖圖存也為公壽
也諸子諸孫不圖不盡圖也有石有松紀壽也亦紀節
也有竹紀祖孫父子也荆紀兄弟也坐左者公右季方
俟軒也儒而巾衣降立旁左者伯子㑹仲子翰也抱自
西階指若顧若趨而前者誾孫也所貴於世天倫之樂
爾矣禮父子篤兄弟睦家之肥石峰不有石慶父子之
美者乎不有姜肱兄弟之美者乎俟軒不有王凝素業
之美者乎易子克家詩纘戎祖考㑹翰不有元季二方
之美者乎誾不有召公是似之美者乎石峰平粹暇整
邃中闇外廉不近名而厚不易正自侍御懸次卿貳者
乆以忠觸禍起連擢數月而至左方過家有舉孫之慶
於是乎公六十矣百順皆備其幾家幾人哉天之所助
者順也君子思以靈承於天積故乆乆故大大故備履
之上九曰視履考祥其旋元吉壽考昌大固其所也然
積非一人一朝之故而亦有小往大來吉亨之時閟宫
頌僖公也頌僖公必及魯公莊公君子有以論其世洪
範敘建極也敘建極必及斂福錫福君子有以論其時
石峰有開自先有積於躬者故厚以當新天子纉圖啓
泰以受兹繁祉重非偶然者序斯圖并其至俟焉圖者
峰湖詩者松厓山齋數君子序予見素某也
　　　緩流易退序
秦君樗菴從節甫閩憲謁我雲莊亟道所欲去之意余
意其與時消息有託而逃爾矣新天子聖神天縱承序
當陽道君子乎長君猶去意如初如水赴壑挽之而不
可回夫雲雷經綸奚居獨言去拔茅茹以彚奚居言去
其未由臆測也君曰余殆有徵諸盛替之微與進止之
幾者矣秦上世無顯者是之謂遯秦斯之謂壯壯斯晉
而明夷系焉亦其數然者宰物者其容以裒取哉余伯
氏蘭軒從簡暨余暨叔氏幘峰從熈凡三第進士蘭軒
幘峰晉六二受兹介福余六五失得勿恤象也然亦載
罹於夷垂翼下上者殆兹二紀今雖長風上征無復孤
舉之志且並影聯飛余退然其在後余斯起也伯倦還
叔斯起也余倦還亦其數然者數道寓也羊舌氏兄弟
之羙人謂處顯兩尊余兄弟並仕籍而解驂臺省曳杖
丘樊與漁流耕叟相周旋足樂也昔錢宣靖之退也地
要而時乎蚤余散一臺察踰五而還其惡敢班哉緩流
易退志吾過爾矣余曰是何擇於緩急者哉道爾矣急
為退緩亦為退勇固道易亦未害為道犯激灘抗怒濤
不寸進淪胥以溺視易退何如君笑而不答君台人台
相襲氣義余識蘭軒載識樗菴也序其然
　　　毛氏兩節詩序
國家必有世綱人紀順其天常義烈貞風固其時化使
所天不移懷二心者無立地既死猶有餘辱也夫然後
天下之為臣子為婦者定而羣正宗之百順集焉肇國
啓家其偶然之故哉余監滇南之明年為𢎞治己酉有
事文闈比四鼓閲一墨巻登落屢之意未有所决余曰
神疲矣寘几格間黎明再閲光炯彪發意大有所至抑
世德有相以然比揭曉為毛君玉問其世無顯者家亦
無足垂仁意獨為得士兆爾既進士為給事為之私慰
乆之又得其兩節之詳毛世德有是往夕之事殆非偶
然者毛為良鄉右姓洪武間從讓從征滇南留戍而夭
時劉始二十有四歲鞠孤義以長義夭魏始十有八歲
鞠孤瑀以長雨夕霜晨嫠苦相呴濡為命猶母子也魏
曰姑喪所天寡弱萬里外其誰與親姑難劉曰婦喪所
天齒尤少婦難又曰以義以命無難又曰移所天者其
不良佑也且何面目人世天固毛氏諒也鞠瑀以乞靈
於天瑀存姑有孫婦有子螽斯有地毛之鬼血食其不
存如天何哉匪石之心其不可轉也魏曰然君子謂定
從讓初戍妹之壻牛與偕既夭牛代之瑀長牛還之時
牛植有家或教瑀訟劉不可魏亦不可君子謂之貞而
世典多漏懿烈弗旌故有是惜也獨兩節然哉易節之
六四安節亨困之上九困於赤紱乃徐有説毛竟家以
完兩節以壽終孫子蟄蟄瑀被有給事封命給諫務持
大體華實芬沃逺至有階兩節之啓祉不誣㝠㝠者其
有以先告也書為毛氏兩節詩序
　　　鄭雙石赴召贈篇
士君子運同仁藏獨智有先時之退有循時之進與道
消息者也雙石於成前是之疾非身疾也而獨引為疾
今是之可非身可也而同與為可雙石之隱余無得而
知也雙石無半畝之宫數弓之田官下大夫位任卑散
祿升斗以自潤棄而違之君子謂守守藏智迨是遭際
新天子釐革庶弊搜進名賢得聖人之時檄書敦迫雙
石幡然起抱袍褁糗車馬有行色君子謂達達運仁易
遯之六二執用黄牛固志也泰初九拔茅茹以其彚征
吉志在外也雙石有獨遯之志而不失相連而進之時
前是之歸不以貧自沮今是之出其不為貧而仕較明
矣雙石有㢘特之操凝逺之資身心體認之學卑散以
默任天下之事士夫所與余老腐所畏也他日之至其
誰則禦之雙石諒不負所學負聖天子計亦不欲負士
夫負余也竊瀆告焉夫不易者道而易易者情士窮經
學古以立名於世其始不出羣聖賢之成言往行比其
用遂遼絶事負其言後反其前斯情之過也制情所以
入道雙石乗期應㑹連引同彚之賢討論其大經大法
同聖賢者因之異聖賢者革之雜者純之偏者正之未
振舉者奮勵之以上賛元僚効為德宣沛覆下之仁以
弼成正大光明之業其端在此斯雙石之素所以望雙
石也
　　　贈平厓序
尚幹之林德厚長世平厓世父雙松翁介父葵軒翁積
官大小方伯父一樗翁舉於鄉不應禮部試以畱餘造
物羊舌氏進退兩尊然者兹文服有御史封命羣從圭
組殆東京之荀陳為近平厓專志古學在諸生無知者
一日錄近作見我雲莊為之斂畏平厓惡從得哉六經
其原史子其變瀦而後洩得諸心而應之於其手汨汨
然來矣別時時念之他日以語少谷少谷不知也歸而
覔平厓自恨相知之晩來書曰平厓城中所無余曰將
閩中無爾平厓名遂起第進士又起御史裁數月忠鯁
聲遂動廷著平厓副余知其亦不負余望也世固有持
論無前者而屬事輒局寄言輒悖臨小利害輒改慮而
易素平厓固懲諸此矣東巡有事無徒清弊源塞利孔
為鷹揚虎視之威殆有百志元醇為太平地者夫惟簡
也常重網間漏夫吞舟而明察淵魚亦識治之所宜戒
也明道拾遺補闕之論神宗謂為得體至論人主當防
未然之欲神宗俯身拱手曰當為卿戒之君子治化之
本君身正者無不正者斯大臣宰相之事其獨一臺察
間哉平厓試從事焉又將不獨閩中所無而已平厓釴
名克相字
　　　叙以賢行
吾家以賢貳轉運使也乞教言於我曰有祿屬型範於
我世父諸父維莫之似而恃以無隕焉者竊有甚爾矣
記諸生偕豫齋困齋龍坡麗澤以賢方以孩􁆐玩弄掌
股間長耳方面雙眸炯若余隱度是無煙樓撞破以發
名成立踵吾家江陵者乎既之果然迨貳守瑞郡適値
華林之寇余隱度是無盪滌渠兇以靖有斯土艾軒之
尅平茶冦者乎既之果然其載貳安慶也猝值逆濠方
張之勢余隱度是無邵州之抗聲大義孤城自守顏杲
卿之牽拽平原賊進不得窺金陵退而一敗塗地為烈
也是時三數文武臣共事畫奇决勝以賢功為多而苐
庸晉秩顧若有不逮於常調進若却速之而顧若淹吾
不知於以賢何如也然朝命甫下輿論籍籍以賢之信
殆發機於此矣奚必食真封穹寄顯授然後為快耶先
是南巡之沮吾家以乘分百死羣忠後處亦以左吾家
之道其亦殆然者君子求在我屈與信數也淮南兹往
將以賢謀焉鹽筴之利自齊始官自漢始自宋而蠱至
我明正德之間極矣嘉靖釐革始駸駸然舊觀夫頳山
煮海淮南七十二萬之課利權伸縮固有移夫彼而不
恒属於此者矣夫河流萬派故道屹不可尋百蠺一葉
則亦眇之遺利以賢杜私門塞敝孔搜剔耗公之故而
一與之節使時化無干吾常以承有裕國實邊之匱以
無貽當宁内顧之憂以賢自有信抑信固在耶以賢行
　　　送孚可弟叙言
翠庭孚可以四川總憲有行謂余諸兄行同筆硯且稔
也願聞法言余曰余言惟法余亦乃法惟言夫法何為
者也夫法導民所違就而昭其畏者也是故有法畏有
畏法畏法者已畏也法畏者已畏而人畏也人畏也者
非文深立峻震之而後從也稱物平施民無犯焉爾矣
已畏也者非守墨善晦抑縮以成之也擇足而趨周慮
而動法斯行焉傳君子有已而後求人無已而後非人
余法吏也持之以今蓋未嘗一日闕焉忘斯畏也孚可
之畏無亦余同乎監司者諸道守法之地使也者吏之
長而民之程也已所弗畏民無程矣奚其畏豈惟夫民
之無畏報以庶尤得弗辭乎其罰矣奚其無畏故衆人
以弗畏入畏而君子以畏立畏其分審矣孚可之畏無
亦審此也與孚可學得之殿元公司教公守得之郡丞
公而立孤養重言動無所於茍鄉稱古君子無易一時
羣從三進士畏謹如出一人孚可歷御史憲副㕘知所
至威惠並流而卑衣糲食猶故寒士知自畏也而諏謀
於是役也谷虛川流威濟而化行法舉而程以立蜀於
是乎有餘懷矣獨畏已乎哉抑有畏者也有無畏者也
吾家邵州之抗闢也礪石視頸若兄平藍曹且鵠刻之
未竟無畏之收翠庭余畏弟逆瑾時獨不溷俗化為士
夫完人將視邵州為烈吾林固有人哉書為告
　　　贈呉師䕫
莆之呉仕族也師䕫上世再發解首其四取上第曽伯
父主事公取進士以問學名曽大父大父邑博公以孝
友著君無易風素吾不徵諸文徵諸本清穎秀發吾不
重諸其外而重諸其内師䕫含咀醲郁取第甚早不屑
屑循次大學一不利禮部拂袖去及是三舉不利又去
余追止之曰乙科亦仕正途上世楊文貞公魏文靖公
並起師儒師儒亦未可易視也子之母老矣禄仕以逮
親也化與政勞與逸殊爾成已成人一道也絃誦與簿
牒孰清對子衿與鬼魊吏語誰適呵叫敲朴揖讓而雍
容者有間也且教之職師䕫家世物世德以正士趨世
學以端士習其外取為哉師䕫吾愛也吾無隱於汝夫
學然後知不足教然後知困師䕫誠盡讀天下書盡窮
天下之理其富如武庫如撞鐘寸莛大小隨應然猶未
敢自足畫地而限與盆沼而盈者可鏡也師䕫殆將徵
前之恃以為今之償惜陰繼晷逺紹旁搜師䕫之至將
不止往日師䕫者矣師䕫官金壇去吾友邃菴翁卯橋
踰舍邃翁無書不讀無物而不格師䕫師人亦將師諸
人昔子朱子既仕始及李延平之門自幸得師師䕫幸
從翁而學焉他日之至又將不止今日師䕫者矣
　　　贈鳯山秦公南尚書禮部序
上嗣大寶之二年用户部侍郎秦公官南禮部尚書部
尚書九峰孫公率部諸君子求贈言於見素義無辭曰
斯公也吾與與也斯行也吾與處也大江之南錫文物
為盛錫大君子邵二泉公既又秦鳯山公德植而繼譽
茂而齊乃劇有聞焉乃後獲與於二泉乃見公京邸時
公登進士官户部属部尚書韓洪洞公試業考行公乃
重政乃舉乃脱疇拔僚焉後官河南提學副使眘育崇
朴罷游黜靡士乃就政乃益舉焉官湖廣巡撫都御史
激風申憲樹善而癉惡負勢者懾抱材者起含厄者無
蓋政乃滋舉焉後官户部侍郎部尚書九峰公為公謂
某曰公諳習故事疑詢刃解出入金穀平允弗傾而彌
邵於昔於余有力政乃益滋舉焉是故九峰公數數上
疏求去大為公地若避路云兹禮部尚書而南南於錫
乎便非公乎所也楊月湖公謝尚書聖天子下廷臣議
用公乎代月湖公亦難乎為代公乃宜宜乃用公乃南
九峰公與某疏歸數數私獲遂公之席終南耶夫韓孫
楊邵四老者天下之大老也或重公於家或重公於属
或重公於寀或重公於代其何以得此哉其何以得此
哉秦出少游後代有聞人則今之聞而重也固矣夫實
實而掩者蔽蔑實而揚者䛕䛕君子之所羞也蔽亦君
子之所短也今吾於言也二者其免乎慨衰以老役贈
鮮寄於文章間積已歲月乃今弗䛕弗蔽乃不敢例局
例而不言則他日二泉公謂我何以不贈鳯山公其何
辭以答是故序其所以家所以官内所以官外所以今
日之南而他日之北公行哉
　　　周貞菴奉母得告序
夏四月周貞菴念母老有故鄉之思即日疏致仕奉母
以還以終孝而酬隱也上念之許暫輟臺務奉母而南
給驛舟公廩為川涂之適時母以恩進太㳟人以上壽
賜綿帛被有存問孫鳯鳴璽書南服得偕以從君子謂
福壽老母人世曠見初貞菴起御史大理丞而南請母
南比卿貳而北也無敢有請業情事乎私母止之曰新
天子嗣服圖任更化兒不可私余亦欲北也有鳯乎在
於是貞菴遂禄仕逮親之榮無去親樂志之托請席請
澣請(闕/)　寒燠飽饑為常歲時上壽都憲拜前正郎拜
後曽孫又拜後子婦羅立官無異於家兹京而還途而
經家而至孤杖近周經軒逺覽與官奚擇哉吕榮公德
氣醇厚歸申國太夫人之教宗曽子失恃而立以大母
乎在周父子有然者吾家曲靖之母計部之大母壽九
十九余嘗許序百歲壽今太恭人亦望九之年又將許
序太恭人百嵗夀也周相先業儒貞菴世獨不收有儒效
醇質隱行往往名呉㑹間以乆乆而大固然也貞菴周
謹雅淡入可知孝出可知忠斂而寂待清而出可以知
時余兹入也幸得友因焉蓉溪翁謂公兹行於名教尤
繫不可無詩詩不可無敘於某乎属謭劣之言非以贈
君子也
　　　壽大老䆳菴楊公序
歲之冬六日少傅兼太子太傅吏部尚書武英殿大學
士䆳菴楊公七十壽之旦公高弟子白巖喬公蓉溪金
公桂巖邊公偕諸耆舊各賦詩豫致祝勤以敘乎役余
曰公功在朝廷望在夷夏以紀之無極所謂壽也公壽
然哉公少以神童薦京師讀書翰林經子辨博胸中一
秘書詞義閎深胸中一理窟而理體明習物幾迎應又
胸中一經綸道之立有如此者官外制時也經承指授
四方士褁糧而至載董秦晉學政範立材成道之傳有
如此者晉容臺再晉都臺為三鎮長城入為司徒為冡
宰壯猷谹議朝著表儀孤卿特進翊彌綸以負有文武
道之行有如此者疏正國是離煩釋重居卯橋者八年
温國獨樂晉公緑野以培植士夫㢘退之節道之樂又
有如此者聖明在御廷臣羣薦謂公不可一日離密勿
猶欲起公以載總三鎮攝六職公高尚屹不可奪上意
亦不欲煩我師臣固諒之矣温㫖存問使命有加畱有
遺用以收有完名介有閒福壽其豈徒哉余長公二歲
常愧屈於公不知公亦人數於余也同臭合響道義相
規益者餘四十年擬其大支川渤海也擬其高岣嶁喬
嶽也金焦几杖訂旬日以從青莎一棹卯橋之雲水然
夢寐良弼公有不帖席然者因壽公附焉
　　　海虞陳氏族譜序
羣分類聚凡物皆有族族皆有譜如植之族曰梅譜菊
譜茘枝之譜皆好事玩物之所庸心惟人之族譜其所
同而系其所以異有分人而無分祖有親教孝也有賢
教敬也後世有失則略略則闕有失則附附則亂有失
則誣誣則鶩贗而不可覈君子均有惜焉陳按樂記有
虞之後周武王所封析之閩候官古靈村族焉傳宋樞
密直學士古靈先生傳敬齋傳闇然傳一木傳北山為
溫州教授宋季避地海虞之塔西為海虞人至侍御君
逅凡十世世有紀君子不謂略譜所可知君子不謂附
詳所可勸君子亦不謂誣是謂信後之譜其開先足尚
其嗣述足副其闡揚彰大陳之世殆有所不得辭者而
古靈圖譜侍御意有待也嗚呼天綱人紀君子所以脩
諸身睦諸族以令問長世者也角弓刺骨肉相怨光逺
自他有耀陳敬仲之後所以得政於齊而潁川之陳慙
卿慙長嗣述重有告焉是譜有前軰楊文貞李文忠呉
文肅張翰譔敘跋複敘侍御之請余副焉
　　　侍御唐六亭奏最績
成周御史職書贊受法令秦監部漢直指唐裏行宋沿
唐増置言事著在令甲國家稽古定制内察府曹外察
司屬又得以言為職繩回掖正挈要而提綱必歷試乎
效始得内乎入稽其殿最又率外乎出惟宿望雄重積
有勞勩儲之為臺長為卿少則内乎留於是人求自副
以無負崇顯之拔湖南唐君應韶蚤受尊翁沃州之教
居然逺器成進士試大行奉使有聲遂擢監察御史監
税又有聲兩按大藩兩監試事長河南道考覈惟允薛
宣之明習韋思謙之正色彭器資之敢言無愧焉總憲
度而植風聲非其人其誰歟六載再上最諸寅寀属言
為贈余老不受役然於君尊翁有故乃言曰君臺之長
也臺之責其知所以難者乎知人難論人非難識事難
論事非難而求濟為尤難蓋事之權有輕重人之迹有
隱顯毋因事而病人亦毋因時而病事要於濟爾矣昔
趙閲道為臺官君子有過則保全䕶惜明道為裏行神
宗召對曰補闕拾遺則可二公知人而又全人識事而
又成事天下之士議屬焉端道軌贊中興君自有地程
趙有成訓幸偕諸君子細求之
　　　壽麻太夫人九十敘
某自戊戌及拜我太師李文正公之門見公順事尊府
太師憩菴翁母麻太夫人穆如也處二弟東溟東川其
翕如也太夫人愛公亦與東溟東川無異意尤屬焉久
乃知憩翁善父賢擇而繼以無難於公公善子孝體而
承以無間於母也乾坤之於六子乾而健父道坤而順
母道也六子索而成男成女兄弟夫婦道也子無不愛
其親父母亦無有不愛於其子兄友弟恭夫義婦順道
之常也惟母有所親亦有所繼禮不殊而情異焉情異
則偏偏則溺而禮乎悖斯失恃之子之益悲也善子者
致不異之情以黙符不殊之禮召慈固有所事本天施
之同以自致一本之厚公二弟而友斯太夫人所以無
因自異成兄弟之美為憩翁之慰者也公以誠結主心
以厚義孚於中外母若弟孚之所也公夫人朱氏出勲
貴成國公女抑抑盡婦以無外公之刑于而太夫人之
以慈召孝亦有所黙通其間者均之謂賢爾矣竊疑舜
僅致頑嚚於不格姦殷中宗逐一夜五起之孝已假蜂
售讒伯奇不正其終斯曽子所以不續娶也某於李知
憩翁嚴而正太夫人慈而順公孝而友公二弟有恭而
化之道義制情情從禮禮召和朱夫人婦職無有異焉
是謂和德之極太夫人薦封顯錫配上公而躋一品殆
位遇而極及兹九十而壽不杖不扶神力健爽又福壽
而極帨之晨八月晦又前日也前是公率孫曽為壽及
是朱夫人率符卿兆蕃暨諸孫曽中翰兆延為壽兩玉
煇煌六翟有燿世所誠少也公門人孤卿百君子以次
上觴有詩有敘前八十楊少傅邃翁實序及是序九十
崔大正世興以歸之某公輸之門斵者縮手然太夫人
福壽足書為母世訓足書憩翁與公一門之家法固在
尤足書故序
　見素續集巻七
欽定四庫全書巻
　見素續集卷八
　　　　　　　　　　　　　明　林俊　撰
　　序
　　　贈朱三峯興化郡伯序
夫聚方分類川精嶽氣殆有所主持其間嘗觀夫越臨
觀之美甲天下閩山澤通氣以鍾之於人方格重有異
者而封連壤接閩與越交事樞前政之翕張舊德之薰
習副目觀而酬心寄若東西家然率未有見夫純一其
趨以㑹歸其至然則化而齊其皆虛語歟嘉靖癸未莆
之守擢去朱君朝章代之君瓌衷藻質明習法比時方
以憲部正郎為卿長慎擇奉天子命慮囚於蜀同官者
曰朝章宣皇仁為寃人寄命輟而莆孰若聽畢事於蜀
惠深且廣哉君進士乆敭厯中外綽有聲稱滯以牧將
殊而大之也僅之郡乎承譬諸作室斵連抱而小之非
材宜余曰朝章其不薄守也方千里而郡寄之民父母
之有惠施之政有威肅之令手提乳保謀其所愛惡而
舍施之使官無頗政邑無冒吏而鄉無暴民人人乎士
君子之行斯之謂民之父母否將疾而仇視之是固民
之無良亦豈守之利哉郡藩臬之寄藩臬臺省之寄朝
章清才卓識其誰不與之鬱而使伸宰物者大其至也
夫郡有所事有所使有所專亦有所不得徑遂者事樞
政理物情人態以日棼吾前拂其心以平其氣落之華
以收之於實相濟非相病也涉川者貴有待行千里者
遲亦至徒取快疾然哉抑仕有學道焉取以自益亦取
為人之益通宏厰之性以無情幽澹凉寂之情莆君之
所也莆前守績學功事赫赫動人耳目有岳公季方潘
公舜絃王公存敬繼之者或弗似張公時峻視莆復之
未乆謝去嗣是或因或復口碑尚存君力副焉莆將賀
得君君亦自賀得莆蒙泉俎豆之門有公席焉淹速鈍
利知道理者之所無計也
　　　楓山先生遺文序
文本諸心而根之於道主張人文鋪敘皇極感人心而
禆治化後世抉奇搜博以繢藻雕飾為工文云文云乎
哉太子太保尚書章文懿公楓山先生自魁禮部系仕
籍幾六十年實厯不滿三載甘貧守道崇尚廉退其忠
實之操質約渾古之風固已髙出人流望在海之内外
經世大略大可用天下小可用於天下而石蘊淵藏僅
取司成之一遇棄之壯盛而收之衰憊之餘斯有志所
扼腕也然士有山斗國有蓍龜以繋獨天下之重尊信
大同焉及請老勤複武廟重違其意加其官竟許之上
在舊邸熟先生名作而即位思有以致之先生已望九
之年縟典殊恩其不能拜矣余愧屈數老於先生尤注
嚮先生亦謬余與時屬有所寄遺老之召方幸過里門
接道論而先生又殁矣老泪遺容幽明相對余之無能
已先生猶先生之無能已於余也既狀事行與立祠門
人董遵以遺文属序先生全集諸子都憲君拯以梓行
矣是集得意作也先生專志六經附博史子意所詣極
將欲起婺學數百年後㑹北山魯齋仁山白雲之派以
上接晦菴東萊之傳次之亦力追道傳晉卿景濂仲申
數大家之逸響其㫖深深可寓道其詞正正可寓心其
筆勢平典文理簡潔卒澤於道德仁義粹如若湖海平
流風激水湧以備盡文章變態文云文云乎哉
　　　端本策敘
贈宫保尚書李公秀實司教漢中上端本十六策仁廟
讀之喜將用之驛召而至上上賓宣廟試之効授以司
諫尋轉左又將用之公卒年三十七有遺寄焉昔東坡
上皇帝書柔行巽入識者謂其得告君之體夫諫有正
有諷籌義理量事勢直言讜議是之謂正而巧發潛運
是之謂諷孔子論五諫曰吾其從諷諫乎意非孔子之
言也人臣事君盡其在我聽不聽天也正焉有不利者
哉夫法語正也巽言婉而導不出乎正者也王斗正諫
齊宣舉士鮑叔直對齊桓不敢鑄鐘以昭名茅焦解衣
伏質而始皇母子如初諷微出乎正而終歸乎正者也
東方朔名善諷諌時進直言武帝猶俳優畜之所謂勸
百風一君子有弗取焉爾公之䇿非所謂正諫者乎余
獨慕二聖之善處公也唐太宗謂髙宗曰汝於李勣無
恩我今出之汝立以為僕射宋太祖得齊賢不欲爵以
官隂属太宗異時用為相夫為子擇人義不當如是孰
若仁廟知公收之勤宣廟試公用之異誠孚意感正大
明白為聖子神孫法程使守以無失將䕫龍滿朝都俞
世世堯舜之治引之於無窮不難矣追惜者公有時無
命策不盡見於行然繼之有孫充嗣君忠亮典則位宫
保長夏卿㕘留務為聖心倚注宗社根本委重位遇所
極公之行在此矣
　　　林文安公文集敘
文根諸理發諸氣而昌之以詞賁飾從施真質猶故迨
從横之習勝而渾重澹雅之體衰至搥提仁義而絶滅
之貞元啓㑹大音載完起息興衰道隆替與焉漢之盛
司馬子長以豪健鳴唐之盛昌黎退之以雄深鳴宋之
盛歐陽永叔以雅潔鳴同時班栁蘇王聯聲逓響名名
家嗣是作者日衆詞徒長而氣以弱理亦為之晦甚至
驅駕才華搜奇捕怪樸以采紛雅以俗亂藻製瓌調未
必不足譁世而賈名而稽諸典謨訓誥逺矣國朝承元
代之舊力挽古風潛溪倡之東里和之作者之盛要亦
不讓前觀太子太保文安公泉山先生生宣德甲寅去
醇樸未逺又居川嶽形要之㑹漸涵撫州尚書公之名
訓起進士入翰林積官吏兵尚書㕘其留務中有餘養
而出有餘用藏明於晦戢介於柔恢恢然有容而陽秋
内寘不可卒近完名盛福多孫子壽八十六以終諸大
老無及焉評者謂有韓范之遇萬石陽城族里之化文
富洛社之風雅殆然者先生文平氣順而一根於理謹
質學子固澄練學仲伸而氣度暇整動應繩墨如輕縑
便體嘉穀之濟實用逮其變也如立峯壯雲平流之隱
細浪可以觀人可以觀世某姻族後行先生嘗曰迂老
之文吾見素敘之抑縮以乆仲子藩伯君利瞻將鋟梓
以傳以書來速叔風弗似鋭欲參几杖以式餘年先生
不可起某亦頽然老以病方槩盛節可慕而不可學也
謹附名集酬宿命云爾
　　　莆陽文獻序
莆文物起於隋興於唐而尤盛宋海濱鄒魯至今焉而
紀述遺闕紹熈時始有軍志洪武時始有事述郡志𢎞
治時也文獻之修尚闕千百年光嶽之氣彚鍾於元人
者為道德為節槩為勲烈為文章為四儒道學以茂贊
皇猷輝發聖藴如景星卿雲轉瞬而消滅以盡其不深
可慨歟然有甚難者夫記誦弗博則搜校漏遺升落無
章亦準量决擇有未至重以參愛惡其間與欲借隻詞
而不遂者則吠聲嘵嘵市虎三告故退之不作史子瞻
病文選無法而文鑑去取亦未慊於晦翁事述郡志同
撰自相詆訾文獻之筆其未易操也乃以累吾鄭公山
齋取立齋手録參以諸家遺文并述志而類萃之人取
其尤事取其覈詩文取其純整無叛道后峯間商校必
東士逺間刪削焉閲數歲始克就編屬余為序余未見
成書要自公出賢者也三君子又賢者也書固足信矣
第不知有借隻詞不遂否乎吠聲之屬其不謂終無也
道也者求諸我爾矣盡不盡吾知之信不信又胡從而
知之司馬遷史記雄向稱良史才子由兄弟獨疎淺病
焉抑無害遷也纂輯定監戒昭為莆立赤幟今之視宋
猶宋人之視唐人也人文之盛有大書特書不一書者
矣
　　　西湖楊氏族譜敘
造化以物群有類諸形族也形分而氣別之類諸氣族
也氣引之而無窮則世疏而不可理族之譜可無作乎
夫封諡爵官姓始也系長譜始也姓苑譜諸官氏族譜
諸家然以官則略以家則失之附而不可據族之譜可
易作乎楊自唐叔虞之後伯僑封楊因楊姓而韋栁楊
杜郡姓稱焉東京楊袁並顯而清白家法楊世有人太
子中允沙村先生固安西湖之楊出上都興州右姓國
朝從善翁内徙西湖居焉二子曰興曰貴興幾傳而和
第京闈官終代藩左長史贈奉政大夫三家徽嗣家學
伯維傑仲維聰先後進士及第伯編修仲修撰晉今秩
植節砥行文字不刻意雕篆為工即沙村也季維誠亦
業嗣響貴即樹有戰功世為朔州千户奉政譜從善為
始遷之祖繼以太宗興而下凡幾世遷而上闕焉沙村
又續別子朔州貴而下凡幾世以系於譜裒輯誥勅銘
誌遺文而并附之儒術武勲傳敘有韙楊即不出東京
未後東京也沙村屬余為敘夫譜所可知譜法也歐陽
之譜自萬八世其上失詳焉蘇氏之譜自沂五世其上
失詳焉系所可詳無敢有茍爾矣六一老泉殆有矯夫
冒妄之混真抑自知其立足為是譜重者夫以一人之
身分而為千百人之身又合而為一人之心固有特出
倫類主持綱常為世族型範累葉載德奉政沙村百心
焉而譜系絶續亦以寓時化之微世責之所留念也
　　　城左鄭氏族譜敘
化與道常相因者也身不易道則政不易化世風人紀
恒必由之故族視家家視身潔齊聯屬政通化流如三
元布氣百靈効於其職而其盛可常其不常其培植滋
長要之乆以定之天如梧檟然率取材於百數十年近
者亦數十年雖天時氣數遲速早晩爾殊而堅貞槩特
固獨存焉鄭自露公兄弟倡學南湖子姓擇地成桑梓
露四世刺史肇徙楓領五世倉曹楨徙桃源至提舉朝
又徙郡學之傍衣冠聯數葉以盛當是時意氣何壯也
子司訓子靜三傳而為思益又徙府前傳廷輔傳祥官
教諭傳洛書起進士為監察御史是為大宗府前房也
二支方盛大宗雖晦晦藏戢含毓咇楙而遺經故在型
冶隱存閲再世教諭以文行名嶺南監察以治行名呉
淞獨立敢言名朝堂橋梓敷榮如芝蘭耀日梧竹之拂
晴烟二支之子姓後焉夫道恒也政化易而道無易仁
居義由勤植儉守執其恒通其變以致道也故順故亨
故乆盈虛消長造化者不能違焉故裕以治蠱蠱日深
大有而受以謙泰亦有城復於隍之戒記兒時拜司訓
容公牀下得思益公容止甚真蓋善處夫冲晦之間謙
亨有終君子美能受是宜其有後也序是譜並序其世
　　　壽左司馬山齋鄭公六十詩序
余名好士故而密新而投逺而諧協備正聲而不流俗
調如賓陳公山齋鄭公尤余副如賓純孝苦行竟以母
老歸母終亦終而孝㢘有旌鄉賢有祀潛幽有誄飽育
其妻子有餼固如在如賓也山齋孤格壯猷立方養尚
博識而善文如喬嶽具瞻樓船優於負載天下事身任
不疑左轄江藩坐忤逆濠意晦處林壑今天子更元嘉
靖言者言其忠遂連起中丞廷尉再進左司馬莊而永
毅而斷賢問秩秩倫輩上其正位本兵總制西夏中外
之人心預屬識治亦以為允公期副上知竭盡忠愫以
翼正國是而持論不回羣陰搆煽遂連疏引避貞臣道
阻業公留則已山中野服莆野水間矣夫君子去留皆
有所甚繫朝著鄉國其彀率均也慶厯聖德之頌曰惟
仲淹弼一䕫一契天下不以為過司馬君實退居於洛
邵堯夫謝聘命相從重厚之風聞於天下今天子經理
堯舜䕫契滿朝余二人起亦起歸亦歸則道大致同也
空中樓閣余安敢附堯夫而足履實地公無力君實自
副哉表律歆發以還莆鄒魯公之後又自有公昔文潞
公起平章壽八十一公壽週一甲子聖天子寤寐耆賢
用潞公故事起公於家則朝廷又復有公而范公江湖
負憂富公居家言大利害公無力二公終副哉壽之日
冡嗣泓為致賔公紀四詩余和之賓又和之余序之
　　　留餘存稿序
予友陳君留餘蚤以春秋魁天下士宦迹所至有聲世
責將頼焉領覺非之悟行急流之退之勇於艾服官政
之年髙君者惜其用之弗究為計太以早矣夫二疏之
去君子以為燭幾君㝠鴻孤引以預脱士夫駢首之禍
一作一止而亦豈徒哉近得君留餘存稿讀之為之大
快夫富貴勞人孰若貧賤之輕世肆志超物表寄霞外
與濫巾竊吹誘松桂而欺猿鶴何如也抑際遇時也績
効之建立與有命焉委分行志由之人乎哉組織文字
雄情逸思以盡發胸中之奇合溪山雲鳥而指令之與
造化爭巧日星爭麗逸流名派爭激昻要亦自有遇者
宣力應㑹間得而破裂之以未必盡如吾意如述作然
積於今為烈君熟於斯二者自我制命用弗究而具則
餘功未酬而言則以立留餘其居是矣然竊計之投散
謝榮激清而鎮躁叔世奇事終懼夫斯人之溺而無一
引手援也予同年相好出處跡相類顧若欠恕於君夫
道分與義爾矣無害我之止亦無害為君之行義江鷗
石之盟遲之今可也請追論之
　　　敘三江翁毛先生別
太子太傅三江毛公以疾疏致禮部尚書以去上留之
又疏強之又疏意懇而詞求哀焉上勞問頻復卒允而
秩數加焉見素子曰君子之於天下也無介不立易之
豫其六二曰介於石不終日貞吉夫介如石靜而堅矣
動而無撓吉何如矣無貞不恒易之乾其文言曰貞者
事之幹也貞可依焉正而固矣立不易方吝何自矣無
節則嗟節之象其辭曰安節之亨承上道也節不逾焉
順而正矣柔之得中厲無門矣毛公蓋兼有焉夫正德
之際豪猾鼓焰時也趄趄噓嘘附之有光公既不亢亦
又不羣不掘其泥不揚其波豪猾畏而敬之今上即位
剷劘淄穢公獨不染介於石公之謂乎翕翕泚泚縮者
盡怵公既不激亦又不阿不慴其威不同其和豪猾敬
而逺之今上更化搜刷垢瑕公獨不與正而固公之本
乎國統中輟親藩入繼建議昌言奉迎䕶蹕天子嘉焉
崇爵顯秩若罔聞識涎垂競赴公若凂焉承上有道公
其節哉夫處易移之時有足移之勢而三善不違一德
純備予安能無不豫其間者邪夫宗伯者典常之司也
典常者教化之源也故三禮之典非夷弗申五教之敷
非契不命至治之馨惟宗伯之慶嘉靖中興更張百度
惟宗伯是顧以翼以為一臂股乎失予又不能無不豫
其間夫公之去疾去也近醫藥節思慮以扶衰起羸師
垣之席虚以待公去猶留日也成王之頌曰佛時仔肩
示我顯德行斯皇上訪落戀故之心公念哉
　　　志喜短序
林棲谷隱閨藏屏伏其潛行難章其内美尤不易見一
旦熟姓名天子龍章下錫播士夫歌詠而幽舉之昭前
輝揚後懿門不易故而新族里山川居然生色君子徵
諸其世開之方秋官思道自取進士樹有宦績分恩父
坦菴翁母潘氏配蔣氏皆被有命服方門户一新族里
山川生色焉是孰為之思道也孰先為之翁與先世也
譬諸木然其植本固如泉然其蓄源逺頎然其長浩然
其流其參天其至海誰遏之思道天才迅發海内士幾於
無雙述作百年予畏也抑名大者爭亦大容有破我所
有而媒孽我以其無直先伐甘先竭古固有之君子知
微用晦慎引之其參天其至海何有
　見素續集巻八
欽定四庫全書巻
　見素續集卷九
　　　　　　　　　　　　　明　林俊　撰
　　記
　　　文塲脩建記
國家造育人才招徠髦儁五教虞始三物周始而比士
之法周詳焉貢院專設禮部開元始諸省崇寧政和始
閩則元祐時也凡四徙三皇廟值焉時闢時飾載革載
因明逺樓猶循其舊而道徑紆隘由者病正德庚辰樓
燬辛巳大巡汪公嗣按慨然念曰貢院選士明逺樓無
謂然哉樓災容有示之意者道徑紆隘何以示士趨哉
珊則任之諸司響和以載新斯樓厚其直闢道直而廣
之石而垣木而橋材因祠舊而悉化之新不良費而功
告成憲使沙公鵬大參宋公冕督學胡公鐸屬記夫進
賢上賞王下賢書之拜古先帝王為世道重者重士爾
矣齊桓之内政漢武之詔書猶申五罪三黜為蔽賢深
儆方是時士則猶重也易書糊名限簾圜棘士自是輕
矣然元臣貞士恢復版宇奠正宗祏而佐理太平皆是
乎在宋太祖白衣之論是意也夫士自待者正有司待
士者公上得真材而士鮮遺用風所以復古也近殆有
未然者災所以告也而士趨之示大巡諸君子意先之
夫燬者新隘者闢紆者直兼致其勤為賓興之預而告
成伊始適值聖明新天子求人更化釐革庶弊之期百
司帖帖然恐干吏議諸士奮迅崇正之學重有修諸内
者士之重一機也夫得若分失若命得則行失則斂而
寂如莘野弛張孔門之所授受士之至也蓋有不必於
行必於傳者矣噫無士也非無遇也廣大巡之意為閩
士申之是役與事藩為公書公㫤公錫公繼文公棨臬
為公昭公珊公珍公禮公昂都閫公欽公翺郡公鐸暨
朴暨令若某在焉
　　　立齋記
自余去京師四十年始得遡濟寧取道闕里夫子廟㕘
謁焉時衍聖公成菴侍上幸太學季氏翰林五經博士
立齋知節主余良勤禮恭而意乎至余曰信夫子後也
既別屬記立齋余拾餘潤夫子記謂宜初聖公偕先生
名出先聖公南溪翁自命其命字與號皆出西涯李文
正公説以告皆夫子語也余焉敢外夫子為告哉禮有
本有文立焉所以自固而中正莊敬檢外坊内無辭費
無色慢無愆於儀直而行曲而殺經而等以理七情明
十義修睦崇讓以備禮也故曰立曰無以立夫子蓋申
言之以明示教戒而交神宿戒又禮之所有事成菴既
以世嫡襲公主祀夫子立齋亦以世介襲官主述聖公
書院之祀其所以求諸隂求諸陽其在彼其在此亦安
得不自立存事之誠洞洞其敬勿勿其欲饗祖祀六十
世如生之日耶抑立天立地立人之道曰隂與陽剛與
柔仁與義皆夫子所謂立而德功言之立雖雜出老子
而無畔於夫子立齋不自尚其世不自大其身居約處
厚劬書若學子然吾見其崇德致用修辭而立誠極其
至參三才而兩斯立之成孔庭訓家法也作立齋記
　　　他石記
玉與石族同而質異有居於至美有居於至惡性不相
近則勢不相能而其實足以相濟君子貴玉賤䂥玉非
石類也然亦有待於石夫二美相攻難為力而以石攻
玉顧以易效其硬性麤質殆非玉之能堪也而日礲月
錯求之既深而責之務以完琢磨砥礪無所不至夫然
後瑕疵盡去本真自如而玉為成玉其苦之固愛而忠
之也詩曰他山之石可以攻玉石玉之幸也族子時獻
問別號於余時獻余博士兄贈侍御公季子名與字皆
玉義時獻其再字也為號他石他石在諸子尤為博士
公慰意為鄉族所寄重始教博士公而終教於我也殆
所謂玉攻玉者然亦亞鄉魁第有進士其後為郡推為
御史物情人態日棼吾前其硬性難調麤質之不可犯
深求備責蓋重有所不堪焉者而琢磨砥礪動心忍性
以有兹器完潤而澤縝密而粟固不為所值幸耶抑為
玉嘅之均之玉也而刖足而連城為遇固多其不遇亦
不為少矣玉誠安之藏璞藴石方幸伏匿於崇山邃谷
之中與天壤俱存遇非玉好也君子懷美不售獨他石
然哉獨他石然哉予獨為失玉唁爾作他石記
　　　水竹記
松水國也松江之西白龍洞之右若滙而前顧戀而不
忍去以環繞是丘又見夫二雲北峙九峯南揖以得山
之勝焉朱君朝和水竹之居遺山而取水水近也取諸
竹因所有也近則名有則又名無謂取乎哉水清也竹
亦清也有相湏之益焉其流也喻道其止也喻心易風
行水上渙以喻文也而蘇枯澤涸又可喻政折而必東
也可以喻勇於水取焉爾君子於竹擬德其根固固以
立本其榦直直以居貞其節堅堅以明志中虛也可以
語量文武兼濟也可以語材一軒養靜於風疎雨碧之
左圖右書闤闠謝絶星光月彩布散於水天之下上而
時花候鳥効職其前心與天遊景與神㑹逺峯斷靄歘
有而歘無者吾惡乎寄之而水竹固在吾寄不孤澤當
時憲來世麗澤擬德之所成就豈必親賢友益然後為
至哉抑取諸人大也君子用其大
　　　愛日堂記
臨江領邑喻為最喻諸山䝉秀特為最循其麓一望平
衍水紆徐磬折其間有稻田麥畦桑野之利步溪也黎
世居之勤力嗇施故族多厚贏以與瑞接也瑞藪盗步
溪易誨盗固沃壤非安壤也正德庚午今憲伯乾德念
齋相城之西隅負章山臨巨浸漆桐松檟薉翳蒙密猶
蒙山也菱芡茭蒲參荷葦而盛猶則步溪也而絃誦紳
冕文物具觀壤固安尤里仁之澤也考極攻位而堂於
其中以奉母太孺人愛日所以寄也方太孺人棄御史
翁念齋稱孤甚少太孺人柏舟自矢以鞠以教有前日
斯其有今日也愛日其猶前太孺人之心乎夫均之日
也有兾其長有虞乎其短情與境異爾愛子之日其朏
明其旦明其隅中其正中乎是之謂長及時而進須時
焉以出一愛也愛親其小還其大還其髙舂其下舂之
日乎是之謂短年日以髙則其衰日以近是謂日昃之
離其惡得而乆之斯一愛也人子之心其有窮乎哉念
齋起進士為名御史太孺人膺有封命有今日由其有
前日也及是念齋有廣臬之赴取道寧母官之養其不
可迎也衝衝然不以自定記愛日取志養禄養解之夫
致其樂又致其榮雖不日親側視敝敝荒瘠取菽水兒
啼烏弄顔膝間蓋亦末矣抑古者寸隂是競懼來日之
無多而日之積也不厚則其負巨任也無力而象賢濟
美又嘅夫黎之來日之不今日也則均斯堂之惠黎世
訓可也
　　　刑部陜西司題名記
刑部尚書周秋官卿也漢而下曰三公曹三公都官秋
官尚書大司寇大常伯唐制尚書一人正三品上侍郎
一人正四品上其屬曰憲部比部都官部司門部部郎
中一人從五品上下大夫也員外郎一人或二人從六
品上上士也主事二人或四人從九品開元陞為八品
宋尚書掌刑獄之政而分治於侍郎郎中員外郎元分
掌於令史而長於尚書國朝中書省既革陞尚書品正
二左右侍郎品正三改四屬為十二部又為十二清吏
司司郎中一人正五品員外郎一人從五品主事或三
人四人正六品永樂改北平司為北京司北京司革增
雲南貴州交阯三司交阯司革定為今十三司析府部
諸司兼理之循憲比都官之任而司門屬之司馬其始
惜薪司權置謂之行在既定鼎南加南京而北去行在
今部正統辛酉建也屬既專官以各程其職無情失無
獄留無奸容無怨斂體仁質義而三事修之五疵去之
以敬刑端範坊違而軌物副清吏司以贊司寇以質成
於天子而又相資仕學部稱小翰林若何文肅彭惠安
張莊簡孫忠烈今彭幸菴諸公文行兼茂剛貞並偉者
也陜西司文物和㑹成化間劉德輝王民望楊志仁栁
拱之暨予一時寅協張應奎劉承華崔應宿董萬英舒
楚瞻陳禹學後先並起若曹時中純行陳一䕫詩名又
不在位遇間題名卜從大任記輟以有今蔣原學柴季
常始歸記於予轉瞬四十年人移物換予安恃乆存題
名古多壁記今以石石不朽予安恃自恕諸君子商焉
　　　科續題名記
古公署崇階末秩皆有紀以表年系名連遷代而極於
㕔事曰㕔壁記石曰題名記義一也刑部長貳十三屬
以典司邦禁慎重民命弼教期治質獄成於天子章奏
之煩視他部乎倍夫元戎書記出自辟以俟命於上刑
惟長自擇主事之負文章習典故端慎者為之或二人
或三人遷則代謂之本科長貳恃若肘臂正若副腹心
焉在是選者惴惴然涉深涉濫涉縱涉疎漏干吏議為
部若司之辱以取自副然自十數公而後容未盡然者
甚矣人才之難也抑擇固有類亦有所循習以然可以
知人可以知長可以知世孔氏春秋義例也科題名石
己盈續石周於岐戴時亮葛仁甫諸賢請記
　　　氷檗軒記
寓懷山石雲鳥花竹之勝固有留於物者矣物留則心
去心去則物不能以終留君子省克之功其玩適已邪
取諸類以自益爾安成自衡山臂支昻之為武功延亘
百餘里至瀘江而縮謂之䝉岡王大姓世居山下勲部
正郎一卿尊甫封主政本茂翁立軒其間枕逺蒼而臨
横碧凡彞銘鼎勒山鑱冡刻巖藏壁貯之書無不備致
以畢志藏修積於躬以授於其子凡軒之前皆可寄獨
取氷檗不以物留也不物留則心留焉求諸己而已矣
夫氷出於水而寒於水寒故堅堅則清不能易檗苦寒
無適口之味然而已熱鎮燥置甘温於無所用苦寒用
焉君子負人國之大任必立有人國之大本清苦殆所
先事飫之嚼之以適道而明志也世固有熱與甘失者
未聞寒與苦失者矣抑皆卿公貴人為然山藪韋布無
事樞無民責殆若可委道無往不在也蟬蜕埃溘以孤
脱區寰苦味冷性風軌有足懷者用以自潔劉道原之
不受寒具也用以潔人汪信民教人常咬莱根也用以
垂世楊伯起清白為遺累葉載德也翁自潔者潔人者
垂世者一卿既循以自潔矣又以潔人又以垂世以充
其所大軒世存可也
　　　泰寧廟學遷記
國家人文成化建學立廟以斂才毓賢焉棲之學程之
經輔以史子擇師友而礲錯之亦專且習矣又廟吾夫
子使瞻拜於下意有所嚮精神命脈有所領㑹以為要
歸夫子終身之師也退而觀所從祀皆學夫子而幾與
得其傳及其門私淑而起者世既相後考心蹟於俎豆
之間諸子終身之友也可以端尚可以明趣可以正心
修身而運之家國天下以施夫子之所欲為次之亦不
失諸子所至廟學之設其豈徒者哉夫學之建自上古
已然至周而備秦而廢漢興禮文尚闕武帝時始罷黜
百氏表章六經置學官弟子員至唐開元宋慶厯而又
大備邵武泰寧之學趙時館所建寧宗慶元時也迄宋
迄元逮今風氣銷縮人文未副有司者常之常故廢邵
守潘侯旦既修邵三學郡丞武以泰寧廢告侯往觀曰
獨廢然哉爐峰非學所也偕戴尹冔循而西驀湖一址
舊屬於左氏者岡夷水環峯秀連疊若天造而地設則
皆曰是為吾道者留夷之鬼焉得當當之者夫子也夷
之類焉得居居之者夫子之徒也今天子崇正闢邪諸
不在夫子之道者祠毁材可因址可市以承役之小可
大闕可完腐可壯晦可飾而顯焉請於大巡徐君州曰
可董學邵君鋭曰可付之冔綱之丞珏簿珏紀之文學
傑士賢相之既成大巡簡君霄始按邵侯白之喜屬礪
石購文方是時侯有浙副按使之命具書幣邑博鋌以
二生來予老歸良憊新宫有作抑欲為來賢告也夫不
易者道必易者數君子不謂數而道固在我求之師友
已第一義又况昏惰意氣自安寡陋以冀靈山川偶值
之符為計蓋已左矣遷學有司一時之惠而夫子百世
之師探性命之源囿詩書之羣深造自得以主張國是
維繫民極步諸子而不畔於夫子斯來賢者事亦遷學
者至意若徒茍糜學廩玩愒以攘取一階甚至假巾服
以雄視其鄉為士窳蠧彼緇者流且將曰是果外形骸
以理自勝如吾大顚謹潔不私學博才敏如吾慧禮何
崇彼而抑此也為來賢商所以對抑師者責焉
　　　東昌郡城重修記
先王疆理區内夷而居險而守盛民衛國城無復易也
廣信軍顓頊始平陽堯始汾隂湯始皆帝者都周而後
有王城方城長城郡縣之城皆阻山帶河為固東昌間
齊趙魏之間一望平衍無髙阻可因土為城淳化始甓
而城洪武始髙三十有五尺廣視髙而殺週則七里而
奇池深二丈廣加其一焉門者樓者鋪者堞者釣橋者
水門暗門潛洞雲連星布川防而谷以隱流寇連越東
郡無敢入城人誦陳侯鏞造始之功繼而修無紀無紀
故無誦亦其理然正德乙亥城連湮於水守李侯珏修
之嘉靖壬午守葉侯天球承之議因贖金為費練卒為
役而輔以挽夫之羡議上撫巡報可許庸申令刻日並
修凡費金百者五役者若干而城以完告夫道安不忘
危治不忘亂謹先事之防以無遺臨事之悔大順城而
環慶無寇衝三受降修突厥不敢踰山而牧馬築與修
皆先事者而鄂土善敗易以陶歲無修費後世傳舍視
官焉望引而長如此哉而公不涉費民不涉擾東之人
可永永頼蓋亦韙矣抑城可觀政政民心也得其心斯
得其力金湯不足為固今之政與民相糾結急義効死
幾人哉城之修不可緩者斯役所以記也主是役者侯
董則范琪相則向正周璚田良皆郡僚謀則武僚吕英
鄭昌胡清與焉
　　　雪齋記
鄭正郎成昭雪齋自號欲得大書予取雪浪齋贈之蓋
坡翁書也翁愛孫知微畫活水極其變態為之銘書雪
浪齋其上刻在輔郡而傳之四方雪齋取義要不在此
書之妙殆無出於此也夫雪白之至雪而浪又文之至
成昭坐一室雲意䕶暖寒聲啓嚴始乃淅淅然脉脉然
既乃雰雰然盈盈然大空鳥盡四境俱白隱然置身於
氷玉之上亦清而極矣而噫氣時發微飈載揚玉屑飄
浮縞紋細縐亦奇而極矣物采不留真機自動其純如
皦如者如此雪齋白以明志寄素文於飛閃流晃之間
誰得而緇又誰得而閟之夫孫康氏之暎資夫雪者也
游楊氏之立忘夫雪者也子卿氏之不易節邵公氏之
不干人又安夫雪者也而灞橋寄興兎園授簡胡為者
邪抑靜有動之機雪寒之為雨之化也故與雨同功然
時則瑞過則災猶之雨然時則霖過則沴雪齋時而出
之為民物造歲黄竹負薪其感固已淺矣
　　　上杭縣廟學遷建記
澤官之制古者擇國中勝地築宫陂水為居業行禮之
處掌以三老故士知自重相師成德相觀成性相勵成
之學望一鄉而名天下天下望治焉故曰學校賢士所
關教化本源後世殆有茍焉爾茍則因因則士弛毅然
自振者幾人哉汀之上杭廟學宋乾道始建縣東也嘉
定再建又東嗣是修建徒勞訖無寧歲地卑而水禍數
也嘉靖癸未憲伯王君俊民主遷偕侍御丘君道隆相
鎮龍吉址擇才授事尹謝侯思木復侵地拓新基尹王
侯世熈職其遷事禦丞簿文學相焉董以郡乗楊侯太
古而議可於簡君霄徐君州大巡也贊以邵君鋭督學
也僦工慮材盡淫祠之故與市址之有隱若驅淫鬼以
與吾從事未足補以贏位序顯嚴景象麗壯崇正而闢
邪寓焉既成屬丁文學冕請記夫士之於學猶農之於
田農終歲勤動不若士安且習也而稽其所至士之得
道殆不若農之得歲蓋彼為一家計而此為天下計私
與公異爾私則專公則泛故雖舍焉與俱逰焉與習仰
止焉有堂瞻依焉有廟玩愒歲月往往有之農有是謂
之荒業豈學聖人之道者哉昔者莘耕巖築起而為帝
者師教訓作興遺才商學造士而子方干木呉起禽滑
釐之徒相繼而起再傳弟子無背師説有能道者學將安
折衷乎學也者道也廟與學也者器也舍道而求諸器
末矣然歆發感動之機有神而化之之道閩蜀鄒魯歸
美興學潮士文行悉皆本於擇師斯憲伯所為杭士倡
也抑新學而不新士則猶弗學也發聖儒之響以茂樹
伊傅為烈予海内士均望杭先告焉
　　　三南記
少傅楊公邃菴起神童𢎞抱絶識窮極𤣥奥為四方學
者宗師望薦紳而名夷夏公厚予幾五十年常曰知己
惟西涯已乃見素嗚呼予敢當公之辱哉卯橋倡和謂
予曰三南為我記焉公世家寧川滇南也僑寓東陵湖
南也奠居京口又江南也故曰三南夫崑崙為天下山
川之祖南條江漢北條大河山水盡之矣而導江於岷
導漢於嶓冡滇梁屬隴梁界滇太華諸山昆明諸水相
引以入於江而漢之兩源自合州漢陽與江乎合滇得
其上矣滙而洞庭楚得其大矣趨而孟瀆入於海呉得
其歸宿之處矣得其上得其大又得其歸宿之處南條
之境收拾無餘矣而宦迹所至殆北條而盡昔子長山
水之助徒寄文字之間子美忠不自見三髙徒紀窮落
之寓夫體用偏勝君子不謂學而體道於物流止盈縮
是之取爾矣山行水以馴水也髙則竭滇池通海㱔海
皆穴洩以留水也卑則疾灔澦滄洲君山孤山金焦皆
柱截以節水也斯造物之巧以前民用公㑹其巧宣其
用元猷秘策儒効相業以髙視一世上追前古宜然者
二子又惡得例論哉
　　　沂山曾氏祠堂記
廟也者亡以致存也主以棲神廟以棲主備物以薦生
之也祫有族食之象焉廟有制後世易以祠堂然祭及
髙祖則始祖先祖皆無祭子孫服盡如同路人故世姓
有始祖之祀以聯族之合謂之族祠然傳敘俱祀而禮
制踰宗子不立而宗法亂予於世祠禮不足稽而義不
足以起皆不記沂山曽氏之祠禮與義近焉曽自團練
使延世固始入閩居龍潯桐城東里傳十四世少師從
龍弟用虎知興化軍人德之留其子承務敬仲於莆居
之沂山傳四世而大宗絶鍾壺居士繼禰宗也五子時
稱五龍聯珠伯龍西湖為許白雲髙弟尤眉白方業世
其嗣姻家陳繼之禍作四龍之後連及伯龍子矩齋幸
脱於難時祠以就燬祀田亦已就質遂因居為祠贖質
田復之生太一太二太三以載蕃曽氏正德癸酉太二
𤣥孫烜燧當歲祀乎承痛先祠乆弊謀割金儲粟以為
祠倡族之長佐房之長植杜羣而和之屬綱紀於燧燧
遂割五金族共割八金累息二十金而奇積粟百十石
而奇經始於丁丑之春比戊寅祠以成告一堂三室中
鍾壺始祖也左矩齋先祖也右太一大宗祖也別其旁
二室左太二右太三小宗祖也五其主專之子姓則名
系於室之版不主不祀懼僭也小宗禮別祠別室別祠
意也力固儉無害神之依也冬至祭始祖先祖附大宗
小宗亦附寓有祫之意始祖固專祠矣立春祭先祖始
祖櫝小宗櫝大宗附寓重宗及昭穆之意先祖大宗殆
專祠矣小宗自祭其祖則諸主櫝寓各始其祖之意服
雖盡而不遷小宗始專祠矣餘各祭於寢則祠有定祖
祖有定祭族屬合而孝敬興禮曰傷哉貧也禮之權亦
法之巧以各伸其情無嫌而義自見祀必宗子宗孫禮
之經不可易也是所謂近近可記也然行以立本學以
宣用無棄人無惰業章前光而垂來慶則固一定之經
權無與焉曽共勉之
　　　三峯記
岳鎮祀以侯國而望於天子郊與焉然相都畫邑考位
以崇體勢亦取髙且重以獨制羣有自他鋭而秀峭而
莊髙流亦取自寄若九峰五峯雙峯者上虞朱君朝章
是類也三峯自天姥擘支魁特端整虞諸峯無敢抗君
若時有所授開朗神秀以獨當三峯亭而對之僑寓於
杭杭亦有三峯又亭對之金焦北固疏河轄地又三峯
又亭對之皆命名三峯移床孤坐雲物發祥表名引類
搜奇撿勝盡收之神移意㑹夢覔之間亦勞矣然鼎立
孤青流聞四逺山之靈不謂無德而寤寐乞靈亦不謂
無感也三峯訪武夷遡九曲瞻拜晦翁之精舍夕景下
墜迴憩真館三峯迨失焉凌晨孤往竟得諸隱屏右介
拱立流矚隱若為翁獨有始兀兀自訟悔不偕九峯五
峯雙峯接道論續緒聞為三峯前欠而以處髙㑹博神
交氣往容知不示我以約數公者三峯又一三峯矣記
以俟
　　　棠陵記
開化姑屬邑勢最昻峯岫雲矗土而阜阜而陵青陽應
候海棠盛花故曰棠陵夫棠花之盛麗者或儗神仙或
第十友好事常入題詠然惟名圃常有而丘陵不常有
志有亦志盛也憲伯方君思道祖靖惠父坦菴物之卜
新第焉羣山面内諸水環嚮雲物發祥凝逺丹而暎晴
碧陵之勝於是乎最思道因取號焉陵其不既遭矣乎
夫鍾淑天地囿毓人物山與水㑹者也髙明之為德行
秀異之為問學尼丘啓聖三蘇出而眉山枯舂陵紫陽
九峯栗里説者以為得江山之勝思道假重棠陵棠陵
亦假重思道僻一鄉而耀聞海内殆非偶然者思道出
口成章伸紙落筆成文字不架搆而體裁渾成天趣逸
發君子謂敏流暢澄潤善善而賢賢德聲播聞逺邇和
應友盡天下之名士君子謂逹視官如寄不飾讓不鼓
勢不謀聲名白雲在望灑灑然脱印綬去自稱逋吏君
子謂孝且髙奇哉思道容有計升落利鈍其間者哉棠
陵觀物殆有見夫開落禪代之固然者抑棠不自彰待
思道而彰思道之藴有非棠陵之所能發者記自盡畢
功焉
　　　蒲坂鄭祠増建記
鄭自三先生倡學南湖其後散處福唐潯陽鞏橋前後
二埭露四世孫肇始徙桃源開寶間肇孫瑄率福清州
萬戸内附授都統帥血食其地六傳冲逺徙蒲坂族焉
族有祠歲乆祠圮十三世孫泰一以所居東㕔事質為
祠祀冲逺始遷也祔以八世副使九世朝奉十世處士
取族重置祀田也坂去壺公木蘭伊邇有水田竹木乎
利生業裕則文事疎退然諸鄭後居殆然也十五世孫
贈大理卿公城念之城徙而少司馬山齋岳生靈秘發
祥以獨鄭乎冠予忘年讓地焉既進士懸結是祠嘉靖
乙酉以直道謝本兵遂盡撒舊祠益私地深八尋廣五
尋寢以妥神堂以序族門屏綽楔位寘有嚴族居棋置
而祠峙其中若大鎮之臨從衞壺山南拱沙溝新鑿之
水環帶而前坂別一形勝稽諸物足占矣是役也費出
於公伯氏尚義嵎偕涵偕泓乎佐力族胥助焉始事於
嘉靖丙戌正月三閲月工以成告屬記於予夫欲營居
室先立祠堂禮也而世室屋壞春秋譏之唐制三品三
廟公獨先於祠以敦本而合族也敦本致孝也合族以
致愛也有觀道焉氣節文章後先有耀㝠㝠莫不致享
而羣從子姓相慕悦以聯美後觀蒲坂將昔日之南湖
兹祠始矣
　　　永春縣廟學新建記
國家設學以居羣秀以拔賢斂才焉學學孔子也孔子
曰我學不厭誨不倦其教博文約禮强志而篤行蓋升
堂入室者七十人其最賢顔子之陋巷閔子之不仕季
氏近世規規學舍之移以兾靈山川非孔子意永春温
陵𨽻邑殆南宋人文肇開繼以晦翁北山之指授先後
尤拔者亦七十人留公正莊公夏其最顯者迨元頗失
舊觀廟學亦例視為圮士民請遷令臨海柴侯鑣以時
警也待之嘉靖甲申又警大巡簡君霄檄諸道兵平之
侯上賞士民復請遷侯曰學宫獻功之所武息文興時
哉白督學邵君鋭分巡曽君鵬暨守畫可擇地白馬山
侯意若有所授既之師生同耆民同卜筮亦同左廟右
學廡齋廨舍凡卑者髙狹者廣闕者以完度能授事徐
文學衡監之侯揔之材若傭出舉義間輔以公之贏起
乙酉厯歲週功以成告位序顯嚴見者胥悦師生具書
圖假吾族英希元以劉生興來莆請記予老謝文事然
蓋福碧坑祖蜕具在族固永民也人文之興其有愛乎
哉永之學四徙矣興衰迭運數或有然者僖公泮學之
修魯人頌禱之詞曰在泮飲酒永錫難老繼之以敬明
德慎威儀廣德心化多士服淮夷永之頌禱無以復易
也抑學新也尤在夫人之新士先志志先道道先學以
必求聖者賢者為歸澡身浴德自新而新民致類成化
以收有得士之用世道幸賴焉亦孔子徒也識之
　
　
　
　
　
　
　
　
　
　見素續集卷九
欽定四庫全書巻
　見素續集巻十
　　　　　　　　　　　　　明　林俊　撰
　　碑碣表銘
　　　明贈通議大夫都察院右副都御史樂軒姚公
　　　　神道碑
嘉靖紀元贈禮部主事姚公樂軒以尊號恩再贈都察
院右副都御史於是子工部侍郎君謨謂俊曰先大夫
邑東尚原之𦵏二十有八年承諾顯幽亦十年於此矣
意者其皆有待也著令秩三品得立神道之碑請易如
令姚於斯考世焉公諱墅字彦常别號樂軒姚故慈谿
望姓趙宋時正子九歳應鄉科竟之取解首以逝遺文
不數數見見其賀黄文潔一啟與文潔譔正子誌銘徐
肩吾謂尊信周程朱子之説正學剛志明白愈偉亦時
之傑矣公去正子㡬世祖處士公仕經父贈都憲菊軒
公悌仍世為隠母范氏贈淑人柔慈有慧子不舉女舉
焉貢士圩暨公舉自徐氏視周而過曰兩膝在是公清
姿髙格隠然山澤之癯而宏放開朗興寄孤脫又煙波
釣徒之風概故廬低短庭戺鮮潔㕔屏無疾呼叫怒之
聲視膳視祭耆流之社㑹致腆貧而周致副外若有裕
家間無宿儲逋之積其不可了也道行偶得遺金伺其
覺還之遺者欲半曰君失君得何半先世有麥舟圖時
出以見已志有戯者曰有圖無麥曰有圖終有麥意侍
郎也侍郎秀特悟頴書過目記之終身落筆馳騁上下
而卒歸於正公異之曰吾姚世徳厚神童之學未施子
姓仕未有顯起而大是兒也言之羣衆人無避或易其
言曰十年外取左証比舉於鄉遺以豸衣曰汝服此服
𢎞治癸丑二月以疾終於家夀竟六十有五踰月侍郎
進士報至公不及聞後之至皆不及見其不誠可悲矣
夫公和而介言笑真率屬事無敢於茍讀書了其大義
小學繙閱字昏者數四曰禔身應事道盡在此以自致
菊軒范淑人自盡貢士授意侍郎率本諸此也侍郎文
武出等夷董學政節鉞西陲以樹有勲蹟竟服此服俸
之餘鄉族待舉火以竟酬有麥之志三世錫命三都憲
四淑人又孰意孫淶起状頭職國史邁迹連美有今哉
配胡淑人凝重簡逺輔蠺織以不為家之落慈而有教
姚之起均頼焉而稽諸事㑹譬諸河源其濫觴固在行
而川宿而澤諸水並注播而九合而一姚有固然者斯
所以慰也銘曰
姚始諸馮因墟命氏有察中起神童是似不須其實宰
物留餘公迹云巻公行其書昏旦親側承顔恱志養豈
不匱芳新時致匍匐襄事負土而墳形柴足繭指血毛
􁡫有卜其昌落門掀赫於前斯苗於後斯穫
　　　明贈朝列大夫南京大理寺右少卿後峯黄君
　　　　墓碑
黄君伯固諱鞏號後峯嘉靖聖天子入繼起除名為南
京大理寺丞明年當入賀㣲疾犯暑以行至京師疾再
作余偕鄭大理山齋夏文選良勝陳祠祭九川諸賢為
延醫視藥時寓大理外直疾革宜移余曰移無生理與
山齋為治具息絶之永光寺殯焉士夫羣在吊者皆失
聲武流禁旅下及輿皂市賈者流皆曰黄忠臣亡黄忠
臣亡劉給諫世揚黄侍御國用疏於上特贈大理右少
卿與祭命有司助其塟事䘏其家士夫厚賻余屬子逹
族子汝儀為買田嵗得二百斛食生頼焉嗚呼君何以
得此於上於士夫人人哉方廵宣大廵榆林也國勢如
一髪舉千鈞君方以母憂在疚忠憤自激有褁屍馬革
之志服闋補武選郎中適南廵命下正墮宸濠反計君
亟疏六事曰崇正學開言路正名號戒逰幸去小人建
儲貳大畧言近者之遊為動之過願延故老以進聖學
廣忠益以開壅蔽建儲嗣以植國本削去無謂名稱以
昭大分而前者北廵西廵竭財毒衆至夫婦不相保兹
復南廵恐奸雄伺釁變生於内則欲歸無路變生於外
則望救無及願罷南廵撤行宫散邉軍盡斥不御之女
隂發宸濠錢寧劉朗叛謀又言江彬簸㺯無人臣禮而
賜以國姓封以伯爵付以提督京營外挾邉卒内擁兵
權不亂不止忠憤所激有舉朝不敢言者自分必死具
三書遺所知并布肇二弟属其後事而收拾其遺文時
陸駕部震見其疏切連名以進朝士響和疏者餘二百
人上大怒下之詔獄備極慘酷死挺下與除名左遷罰
俸各如干人震亦尋死君屢絶復甦彬猶欲甘心變服
由間道至濟寧問舟南下諸賢既得罪南廵之志遂阻
未㡬宸濠叛錢寧江彬反跡俱露而君之忠憤益彰上
知之故有是起君亦力取自副疏稽古正學敬天勤民
法堯舜保全君子大禮當明所後之義昔齊景公樂遊
海上下令言歸者死顔燭進諫君樂游海上儻有治國
安得樂此海也遂歸果有謀不納者胡銓論秦檜和議
之非詞嚴誼正朱晦翁謂與日月爭光君之疏殆過之
可謂難矣黄出刺史岸之後君素有竒志家貧力學既
進士節推徳安主事刑部更兵部轉員外郎郎中亷不
近名法謹而心近厚父大理丞公燦世蚤所至迎母鄭
宜人就養成其二弟讓先業歸之性善記異書收録之
盡文類歐詩類唐有後峯集若干巻讀書録山居筆記
未成書鄉國來賢余尤時周與君屬意嘗許君亡子孫
女今皆不嗣然亦並以有聞假以年誰禦哉抑有不相
易者配林氏封宜人與二副子不舉宜人一女舉焉適
郡庠生李某後君布子某也年四十三嘉靖壬午九月
九日以卒又某年某月某日某山以塟嗚呼余老以病
尚任銘耶抑非余無足慰後峯之幽文役焉銘曰
九峯昂昻其下有鄉有發厥靈為龍為光星精嶽祥粤
古誰似邃徳壮猷式有文武貞方失位弱水在東孰是
不回振其剛風烈膽健氣山移海立醜類蛇蟠族焉以
赤大物載奠真主龍興汛滌叢菀基理太平首拔忠賢
清我王路臣軌伊存物焉以故天日昏黒世短心長輤
紖發晨式者斯傷
　　　明琴川陳母譚太孺人墓碣
譚太孺人歸於陳贈御史復清公也舅氏木已拱姑猶
虞淵之日復清好書史不事事太孺人獨手婦政復清
不禄又獨手母政以教成二子察臺憲寰國史太孺人
被有封命嘉靖壬午壽七十六而終祔復清虞山塟云
銘曰
粤有令淑正方蹈醇奚作佳對内職是親門户尋立遭
家弗造首白為期於焉世蚤聲絶泪涸兩孤目前過庭
誰詰積書誰傳學舍甫移伯仲聯起法從詞垣鳴珂有
里載中門令惟孝惟忠礪學砥行君子攸同浮態夕霞
榮景朝露燁彼章服安此裙布從班載召並影聫飛不
朞以浹凶問斯罹鯨鱷河流豺虎峽路疾濟哀奔惟母
之故虞山蒼蒼虞水瀜瀜有𤣥斯宫有樂融融
　　　明中憲大夫貴州按察司副使龍坡林公遜齋
　　　　墓表
宣徳丙辰貴州按察副使遜齋林公歿去之今正徳辛
巳八十有六載矣公外孫子某始追表其墓曰貞臣之
墓夫振肅綱維扶掖名教狷狹自是則政是弗經解弛
無羈則人罔時畏夫以亷頑立懦之風非砥節礪行之
士鮮有副者公違凡運古秉義立方不涴自潔亷白稱
焉不淬自剛彊明著焉崇尚禮則稽校墳典家薰其徳
而鄉範其學起永樂乙未進士為按察僉事署之陜西
憲駕臺符歴荒州而臨逺鎮時維貞吏亦乃勞臣無敢
干叛不可改燭直於枉而人絶寃稱舉易於布而邉免
輸粟洮鞏之庾先發荒嵗為之無饑兵衞之胄並収武
流為之興學正色允在喜愠不形氣剛詞寡畏愛有加
焉最績聞天子特與誥遂憲副貴臬凛冰蘖之素以時
發金石之貞聲先恵流威行徼外犬羊馴擾豺虎避蔵
焉而禀命不融英氣斯戢夀僅五十四僚吏傷感苖獠
興嘆骸骨㡬不能歸妻子㡬不能為衣食數椽之古屋
撑拄可念黄氏外祖母公長女也嘗語某曰吾父在陜
憐吾貧助以二帕手書尚在前輩風韻固然者同時臺
憲公獨振響矣續郡志者以宦業例公殆未詳也公與
某同源分流金紫光禄大夫恱公公後也諱時字學敏
父贈奉政大夫按察僉事諱憲母佘配宋繼王皆宜人
子孫蟄蟄邑博純仲子邑尹世明曽孫也天不厭亷重
有顯者某敢假昭潜之筆以續有道之碑
　　　明中大夫左㕘政姜公墓表
見素子曰風其不還矣夫夫樂圓醜方附同畔異文勝
而質木乎㣲斯朴畧所以絶觀斯人不被有醇厚之澤
姜公其猶行古之道也公諱昻恒頫字也上世扈南渡
由汲入杭居蘇之崇明海上徙崑山既析太倉州為其
州人恵安其居里也髙祖諱仲和海運千户三傳至公
父贈監察御史諱顒世蚤公頼母曹太孺人以鞠以教
厭俗浮靡沉晦以収之於寂學主造詣不騖取章句第
進士出知棗强入為監察御史自北乞南知河南郡又
乞寧波皆以母老故竟去終其養服闋薦起福建左㕘
政以疾辭竟卒公義利界畛不納餽亦不修餽婣舊過
客澹若無情試禮部承費之乏至婦家猶力為郤子弟
上書不用官紙在臺諫劾李孜省邪術忤憲廟㫖杖之
於朝清理八閩戎政梳櫛蔽隐為守令立綱要以不牽
小行寅宷預落華飾吏易故臣家毋干官常兩爭師聼
徐折以一言而定親藩監舶無假日本夷之使為之歛
屈殆有以動之於先者矣居常専志民隠瀍之石梁四
明溪之堰起其敗以馴其勢嵗儲例郡而斂省而散出
時不當所入公請斂散皆由郡兵民稱以為平視事甫
已即閉闗閱書草生於庭鳩巢於樑雀集於案而飲其
硯水夫治絲無棼烹鮮無擾綏則安動之則苦人情也
簡以臨教以化斯循吏所難公優舉之而賦命弗永望
耆而逝謂之何哉嗚呼求公於人觀於身求公於官觀
於家郡志稱仁孝恬退一介不茍取與家計索然有古
君子之風可謂實録公與余並時臺省公北余北公南
余南中各有所寄而幽明不負可謂良友公配淑人某
氏二子龍某孫某某曽孫某某龍為雲南按察副使請
表郡城官山之墓噫交遊落落非余表誰耶表曰明古
君子中大夫左㕘政姜公恒頫之墓
　　　明封順天府推官林公遲菴墓表
公諱耀字彌宣以字行以遲於遇也遲名其菴方孩􁆐
大耳秀眉睛漆若肌理瑩然玉雪里人曰林有異人兹
其復出矣父潜夫翁意謂然母王氏意亦謂然比長修
榦豐頰聲應節如諧絃禮度坦坦不崖角防畛以居於
異與之處乆而真量若兼容而其中要不可犯與洪安
人相敬如賔洪名善相理内紀其政第精糲豐儉之節
以食其尊嫜暨其儕行以下逮其臧獲公輸私祀慶吊
有常儀公得以専志於學曰坐環翠樓左右圖史吾伊
無絶聲父與王異之王卒繼母龔又異之公亦母事無
間龔疾當灼艾身試灼以薄其痛龔感心動疾為之愈
龔所生弟業已分請易其業公許易業洪無難色子垠
塾孫富書課公舉其大屬洪稽其細洪稽無漏正訛警
惰居然女師故學皆有成而公邅廻郡序嵗以乆僅以
貢為廣之清逺訓導居五年以龔訃歸無復有仕進之
意精力一盡於學温裕之業以官而貧倫輩屬望重有
所不滿公心神怡曠未嘗有湮鬱邑幽之懐情事一付
於酒與伯兄寺丞翁嵗時相酬酢羣子姓侍側公豪飲
大醉瞪視良熟曰吾塾也可又謂垠曰汝富也可吾學
吾兄汝垠學汝伯瀝酒在地為笑寺丞堪太僕時所封
公封順天推官與垠之封大理評事也同日命人以為
難同時一門三封官三郎署七贈封安人孺人人又以
為難九牧端州為盛入皇明進士十一人及第二人公
祖孫四進士祖終儋州同知諱洪堪曲靖知府塾富同
年進士塾南京考功郎中富寧波知府位望並振發公
仁慈泛愛與洪故相將為厚貿易亷取浮酬有所求無
計贏縮强以應於家時無長物所友陳伯同歸女借洪
珠環直可百金既為壻家所執力不得償公竟不責償
洪亦無有私憾其宅心處事類如此故疾必禱哭必哀
盡頌遺徳者過時而悲公與洪生同宣徳壬子正徳丙
寅年七十五以卒洪卒成化丙午先二十年云孫曽與
𤣥宓宏萬仞萬里繼祖四明金蘭茁玉立可知其世石
泉之藏宫傅屠元勲誌之矣某族後行友一門善惡可
無表嗚呼物不可以終速故受以遲大所由以基也天
之報施弗爽而亦甚遼緩要不在其身者衆矣褊夫狹
子寸功薄善報預施先噫祗見其小也樹榖者責一年
樹林木者責十年之後徳則百年焉遲菴及身見之
　　　明贈文林郎監察御史崑山周公明軒墓表
贈監察御史周公諱煚字應南别號明軒金塘収宇圩
之塟三十有二年配贈孺人李氏之祔亦故矣子浙江
按察僉事君震請表其墓崑山之周自湖州來徙夀誼
翁百一十有六嵗太祖髙皇帝徴入顧問賜綿帛肴醴䕶
歸其鄉魏㕘政杞知蘓州鄉飲大賔禮致即次乞言王
太史彞紀其盛傳諱勝諱顯諱岐襲隠俱夀余紀世夀
傳公從沈空同周草庭業士有能詩聲授徒里塾病口
食弗繼行市中見權量物估徃徃用裕曰彼固利而為
吾士而舉義無害輟其業業焉臆計懸合富商巨賈必
估乃厭取固約酬其利之當則泛李孺人又善銖累乆
之事育給賔祀副三族知舊間資其布粟藥餌之繼棺
槥之給厚者至數金尤厚一人鎰金尤厚一人倍鎰尤
厚一甥納之室而謀其立公既裕謝所易業又士乎歸
謂震曰吾居貧廢士汝其承之震受命惟謹以决取進
士為名御史公與李被有後命震之婦髙亦封孺人公
三子三女五孫四孫女其卒𢎞治壬子夀五十九李卒
丁巳夀六十六嗚呼四民之業士先焉商致抑末之㣲
然三事八政正徳厚生乎等太公立國張安世立家用
此也子貢學夫子之道而好廢然則士與商通歟曰士
以明道禄殆非所求食貨交相為用末業貧者資也商
之利厚於農工而居中應㑹估不二價非士莫之能舉
也公積能散業能謝士未盡然者抑計然陶朱之術非
歟表曰贈文林郎監察御史崑山周公明軒之墓
　　　明琴川處士陳清隠公墓表
琴川處士虞山祝家峯之塟六十有九年孫察既為監
察御史請表其墓前二十年察方以進士節推南昌余
擇賢署州副焉為御史方貞敢言動引古義相悉以為
知己表祖懿為宜陳故海虞望家上世伯暘至繼芳四
世傳處士處士傳贈御史復清仍襲仁厚稱長者處士
沉黙簡亮甫冠承父區賦公無負租戸稱其平新廟學
起梁道力先公匱而不計其償姻黨周恤至棺槥為預
處士凃遺骼為収瘞所居邑治之陽一筠簾自隔羣喧
為寂又厭夫藏之未深行一徑若幽谷然轉而樓以出
風氣臨雲水閱古書而主之於静為佳子弟良父兄晩
嵗鄉望隆重為太平逸民邑大夫鄉飲大賔必禮致曲
直請質片詞開解負者唯唯避去垂絶之訓曰善必可
為登諸誌石者如此諱璇字叔維市南清隠心逺地偏
之寓見志也玉藴石珠而藏諸淵光怪殆不可冺處士
之素尤氏諧徳之輔道有相成者而詩之螽斯頗戾既
古稀子榖乎喪㡬若敖氏之鬼而枯楊生稊戴氏尋舉
稷為宗祊之慰稷復清翁也景泰甲子處士七十九而
終復清時方九齡就木猶有遺寄容知有察寰二孫鸞
鵠停峙起進士以聫綴從班善道文周二曽孫子梧稚
竹中棟羣蜂之瑞殆兆諸斯蜂芳音為近蜂有君臣禮
棟廟堂象也蜂而垂殆垂方之應棟而㑹又殆亨㑹之
祥處士太丘之陳其未可知二方無得優劣獨嘅夫處
士之前太丘或斳而太丘之後抑諸孫之所未儗表以
並告云
　　　明贈文林郎監察御史鄭公竹泉墓表
生才以出其用秘不自施以食於其子於鄭見竹泉公
焉諱胄字思䕫鄭自露倡學南湖四世兵曹阜成桑梓
龍坡仕籍聫世自堅及忠獨襲為隠興宗官終教授公
髙曽祖也父諱克脩母方氏教授濬源公女公九嵗稱
孤慧頴天出方矢志督教以無煩塾師比長脩鬚偉貌
類北人人厚待之公亦竒傑自許旁涉詩畵不局局一
詩既獨守家政猶名士相麗澤曰山林自我廊廟自公
後雖地異而友誼如故配方孺人訓導璿女門閥似而
性習不殊相安儉質相力劑和尊事下育纎巨隨應周
視其洪氏寡姉終身間承宰里斂則而供常先質枉直
迎刃而决子光瑛學成甚蚤孺人曰終鮮兄弟請納江
舉光璵光琬𢎞治壬子公哭方過毁竟卒孺人哭公亦
毁亦卒公夀五十九孺人加其二焉仁山既塟光琬薦
遂収積官監察御史公贈如其官方與江皆贈孺人余
素愛光瑛又愛其子天夀並器之光瑛竟弗収天夀収
以復落又與光璵俱弗夀豈鍾諸侍御者獨隆今進奉
議大夫湖南按察僉事賢問特起子某天夀子某某孫
曽蘭立公衍盛未艾表以待云爾
　　　明贈承徳郎刑部主事質□王君墓表
君諱琯字玉和王姓質庵其號咸通間兵部侍郎漢固
始入閩居芝山假令新縣今長樂也九傳宣教玘徙莆
之國清塘下又九傳發隨母呉避地錦園遂襲呉姓三
傳處士文傑傳贈太常博士諱禮君大父父也母林封
太孺人博士世蚤太孺人鞠有諸孤家為落謂伯氏玉
伯曰汝商仲玉榮曰汝士君及季玉某治蠱伯俠遊湖
南君求之三年乃共歸時仲學未成君外償伯負内給
仲學暇則為録竒書夜相疾讀少懈曰家待仲立何懈
仲竟取進士為南京太常博士監察御史太孺人老令
分異君獨無所私乆之凡澆欲腴狹欲廣弗協欲協皆
曲為之副伯氏屏子育私第怒釋引而還延師教羣子
弟樂賢泛愛里稱善人生正統壬戌去正徳巳己夀六
十八配定庄林氏有婦行生同年𢎞治辛酉夀六十先
卒子男七鳯翔澤鳯儀佐偁儼鳯靈孫大受大勲一貫
女二與澤皆林出餘副戴出正徳丙子鳯儀鳯靈同舉
於鄉明年鳯靈第進士授刑部主事疏復王姓歸塟君
與林後山之和公室若宿預云又三年鳯儀授亳州學
正澤聼選官嘉靖尊號恩君贈如鳯靈階承徳郎刑部
主事林贈安人戴封太安人鳯靈才猷宣茂歴員外郎
郎中年始仕為襄陽知府可占其至以受愛厚於余請
表墓道之石嗚呼相猶扇禍禮遜之風以㣲故族舊門
行義孝友亦多失其故質庵後錦園而起者表曰是為
贈刑部主事王君質庵之墓
　　　明贈太子少保進資徳大夫正治上卿致南京
　　　　工部尚書事林公竹田墓誌銘
閩之林類出晉安郡王禄入莆始祖也竹田公長樂之
林元季莆寧真始徙族益親成化丁酉公同省薦㑹益
密墓銘生故有屬及是孤玉汝靖請卒銘為副嗚呼其
可已乎公諱廷選字舜舉竹田其號五世祖萬原子昊
贅築堤之樊生光榮傳岩耕諱汶祖也梅隠諱宗理父
也皆從樊姓至公為御史奏復為林累贈祖并父資政
大夫都察院右副都御史祖妣(缺/)妣鄭配陳皆夫人公神
采充蔚而體格㣲短喪父蚤圖母乎養乙科安之為部
史堂稿所遺登正又遺鄒宗伯曰賢自大器公亦黙悟
辛丑第進士節推蘇州蘇多訟又當南北要衝貴客舟
銜尾而至公綽有餘辦陸士能者婦誤殺人以當士能
繋乆之一夕夢有告曰林尚書來乃白公來遂白意樊
為近不知竟林乎復也屬邑鄧珙終訟連逮數百人訊
乆不服公訊輒服時王端毅公為廵撫賞歎文人桒恱
賦青天謡以誦𢎞治戊申部以才堪風憲取公有母之
喪服闋授監察御史廵按廣西冦犯永安府江道梗公
相畫㕘謀預奏竒㨗有俸級金幣之賜為僉事為副使
浙江憲政優舉温處鑛徒聼歸農無問賢能時旌以特
當南䑓㑹薦自是歴深望隆按察使廣東左右布政使
江浙大理卿南京右都御史兩廣不數嵗薦陟大僚身
軍務廵撫重寄公沉毅闓朗不盡察不炫能不忌才不
事紛更而籌量懸合大政處以暇豫尤善逺禍無啟釁
廣方敝誅求盜賊充斥公一意招撫梗令方授以征猶
申戒濫殺前後擒斬二萬三千有竒璽書八奨勵四厚
賜公連五疏乞休俱荷慰留有多効勤勞才望素著之
褒公前考御史受勅兹受誥台石之封甘露瀼瀼公有
南京工部尚書之轉引疾卧家又疏三乞武廟始俞允
璽書褒異有嵗夫月米之錫是時年六十五㑹城三尚
書二都憲續耆英之㑹今上更元進資徳大夫正治上
卿公既卜魁輔猶建築堤祖祠祭田以承時祀義田以
周族屬始營妙峯夀邱陳夫人先卒祔焉男長玉汝恩
生婦王司空女與三女皆夫人出次玉潜中殤副任出
季女王出壻皆宦家孫宜杭孫女二公卒嘉靖丙戌二
月七日夀七十七良賤悲感逺邇具文以祭廵按監察
御史楊君某以聞上特贈太子少保賜塟祭噫榮矣公
好賢念故而心常近厚同年陳主事義舟過廣陵夫婦
俱歿為經紀其棺謀其塟之事鄭少司馬山齋為逆濠
構禍紆道營救攜挈其妻子以還嗚呼是無急義遺意
指天日出肺肝利害若不相識何人哉公塟某月某日
遺懿状神道碑詳焉銘曰
閩越和㑹降兹偉人秘以弗有儲精萃神口碑流聞時
維宣靖布公開誠雪寃平政臺綱有肅外朗中開盤錯
迎解有倍其才一嵗累遷授鉞其柄帝曰南夷汝徃以
静犬羊要束畫土而氓有弗用靈我師以征大捷屢登
骸骨連請勞臣伊念邕桂猶警司空引疾三疏載聞綸
書報可海嶼沙村依依水雲涉世㣲倦䘏恩縟稠肹蠁
斯見坤靈洞燭有閟𤣥堂公徳在人公裔之昌
　　　明封太淑人邵母過氏墓誌銘
邵先生二泉寳文與行皆脱凡格就平粹以獨居範型
為世儒碩余意屈心徃又以知太淑人之賢有父道焉
太淑人過姓宋宗室徐王郡馬孟玉之後邵過世隠門
邵容春叔安望實自副友倪元鎮王孟端名名士傳存
一翁又傳三益純和二翁並贈通議大夫副都御史純
和諱溥二泉父也淑人為時明翁季女年十九歸純和
五年純和卒存一又卒二泉始三嵗未㡬楊氏太姑又
卒淑人鞠於多難援曽從太姑以保孤幼邵之遺獨書
乎在􁍑為之留二泉既就學一燈共命既納顧淑人産
盡而簮珥亦去薦京闈取進士知許州歴有都憲淑人
養官所者二十有七年公無與聞而義取黙賛雨之禱
二泉齋淑人亦齋前牧母之喪括嵗俸以酬秘具猶匱
將承貳僚淑人曰吾為汝節孝廟詔毁淫祠與老佛之
居二泉奉惟謹間求淑人為右無右江臬淑人誕之旦
女賔請賀曰母賀華氏孫壻迎婦請舉樂曰母舉樂曰
遣小𨽻市一肉一菜是外門禁肅然淮陽二泉忤逆瑾
意勒致仕尋起貴州道轉戸侍淑人倦於偕二泉終養
乎乞入京又乞來寧又乞許焉尚書禮部而南淑人己
未疾二泉終養又乞上入趣視事二泉辭又乞詔有司
以禮存問以詔異數嘉靖壬午夀八十一二泉謝未舉
子淑人曰一𤣥也後告祠堂而乳焉自是時致膝間曰
吾邵脈也昌其是兒疾劇命出故篋以分遺諸孫又劇
屬二泉無毁屬顧一𤣥乎視臈月十二日也後事顧預
有相約家衆第吊客以無煩二泉復冉涇也顧尤力焉
尊號恩淑人例進尚書太夫人命誥塟祭例䘏典二泉
皆引自避君子謂亷晦可風抑有授以然墓在恵山繡
嶺去純和百步者三義重遷製棺衣而合焉癸未十月
丁酉塟得日走狀屬銘嗚呼節與慈女婦之極邵所謂
大也瀧岡阡表之諭毋殆然二泉固六一似也淑人一
女二孫俱殤一𤣥命後者也三孫女義階華珉學籍呉
汝憲秦汶其壻嗚呼物忌於完尚書固錫類為慰者也
銘曰
維邵之息不流以堙脈而出之儲精發神維邵之遺於
敓以有維孤也恃維命之守維昔罔諒有落舊門綸書
玉語盎焉春温司㑹孔棘有収若寂言賦閒居偕雛晨
夕得焉弗居造物留餘有新也後神駒赤雛㝠黙斯定
善積維逺韋蚌䨇遺其出也晩柔規懿式申國是同繡
嶺藴窿有玉在中
　　　明封承徳郎南太僕丞同四品服虛菴林公暨
　　　　配張安人墓誌銘
渾樸散量長較大至販鬻松檟猶門第矜髙吾族虛菴
公獨出凡格九牧世裔公大父儋州公國朝進士最先
大母鄭安人累貲㝡厚至公退若編氓念父潜夫翁乆
痿不竟垂成之學積嬴承匱以先義凡公私立有羣弟
為母王繼龔之慰孝友名遂孚家族宗廵按彞訪隠行
書旌善亭為勸子曲靖知府堪姪浙藩㕘議塾姪孫廣
藩布政富先後取進士公以曲靖先恩封承徳郎南京
太僕寺丞配張封安人再加同四品服仲氏司訓彌宣
公封順天京推其子垠封大理評事同日封拜與公凡
三封官一郡守兩朝衘六命婦公獨歸慶前人申撝謙
後人之戒城府不見其跡者二十餘年嵗時家燕子姓
㡬百人人進一觴為盡京推醉曰弟醉赴飲蹩􁌣而還
曰弟又醉扶以入服龔之喪耆猶致毁馮棺半舍以塟
諱焜字彌實虛菴號也安人横塘遵信翁女柔順無専
睦召肥祭必備物分家衆下上衣食以自取効至老猶
績無厭曰兒官貧兒官貧居常對子姓道洪熙宣徳時
事歴歴如掌曰後日求老人言不可得孫應聰喪母以
鞠以教以繼取進士為主事及見曲靖之温㫖存問應
聰婦黄安人之封典以髙年再膺肉帛之賜皆世所稀
先正徳丁卯公夀八十一終塟景祥前山之原繼是安
人終嘉靖癸未夀九十九與曲靖望八之孝子尤世曠
見子即曲靖中憲大夫知府娶朱贈恭人培義官娶鄭
女適廖竒逢劉本光黄紹禹孫貴瀛應聰應濟應武玉
曽孫琥昌亘杲昻曉孫女曽孫女凡八公之塟某嘗任
銘及是以安人合併誌焉銘曰
維行獨於彼空谷維徳門振振子孫維夀百有翁斯敵
維佳城景山與京
　　　明國子生華君名配張孺人墓誌銘
癸未秋之仲無錫華時禎有妻之喪先是吾友邵尚書
泉翁喪母太夫人余過錫吊焉翁以從子璣及二壻來
謝因致時禎求銘之意余曰翁冡刻遍海内顧屬於我
三生曰翁制中例謝張孺人父中順福州公時敏辱舊
於公其哀雲又辱考功乎舊通家乞靈假翁致重爾矣
時雲柴瘠靣墨杖而致状聲嗚嗚不續余悲之孺人以
哭母王宜人致毁竟逝余又憐之翁之意其焉可負也
辭其幣誌焉華貲髙好禮自曽祖而下諱荃以孝友聞
諱本盛善施稱長者坦菴諱棟試有司九弗利貢而謝
為隠人以為髙坦菴與福州髫稚同筆硯謔言締好而
時禎孺人物同比長坦菴請婦福州曰吾挈家之官呉
外母老無托請甥乎館遂館孺人娟朗静秀賔敬自將
挽拽以共居於約數嵗華裕益増張之嗇為起弟珤陳
氏婦之逆盛氏妹之歸呉存歿賴焉珤豪交而泛曰父
官也貧語陳婦為節而相焉時禎雖館於張猶意若有
繫孺人曰無舅姑之思請構石涇迎致焉於是孺人之
父母得安於官時禎之父母亦安子婦之在其側也福
州既過家故業新拓籍記了了謹奉以還而自請歸華
福州不可孺人曰舅姑乎在割以田留需為祭奉二親
鐵岸之第以自盡子婦始終之情杜斯干相猶之罅請
時禎立二副室以圖孠昌愛雲而教無靳遂文事知名
與父後先畢業南雍待選選部以須有逺至福州喪既
期猶哀曰贅殆室等吾從其厚福州之後為落時請繼
孺人曰汝請汝父及是王宜人之喪重以致殞勢亟屬
雲學屬楊氏婦内政屬時禎與雲二女之念曰秦壻疾
子殤呉則庶庶亦女也一居之厚舉手訣時禎訣雲遂
瞑嘉靖癸未八月二十一日也以上去天順甲申夀週
一甲子明年某月某日時禎營某山某位以塟嗚呼孺
人殆丈夫而女於張蠱之初六承考於華家人之六二
順以巽終吉貞吉者也母喪傷毁禮未稽孝足念也銘
曰
矯矯翔雁言顧其雌亦有飛燕並羽差池胡獨弗似遺
情酸悲昔行其野耨饁在下案舉無期熟炊有化虛幌
宵寂復真神遊同歸以盡有賁斯邱
　　　明贈奉議大夫光禄寺少卿水南馬君翠峰墓
　　　　誌銘
正徳己卯六月十有三日宸濠反江西都御史孫公燧
按察副使許君逵死之吾鄉南京戸部主事馬君思聰
以督餉至被執不食六日死㕘議黄君宏亦死江西士
民殯之僧寺八月十有六日濠平六日二子明竒自莆
至明衡自南太常至啓殯易衣冠以殮又得所奉勅於
行部承塵秘處事聞有贈有祭馬君贈奉議大夫光禄
少卿並祀忠節祠廵按監察御史唐君龍疏於朝又立
四忠碑以紀嗚呼守臣死封疆固也使臣不幸而入其
執死亦固也君義不為子陵為子卿亦不可得也夫死
非難處死為難龍逄比干夷齊死一也而餓尤從容君
子於四公之死無異論者君字懋聞翠峰其號馬迤北
衛州人仕宋為帳前撥發南渡秦州之馬鄉司巷居焉
七傳為昭二子並官判院顒東馬裕西馬裕三傳良成
為莆縣尉因居水南又三傳為亹亹生洪源君祖父父
也妣方氏君清頴蚤慧學知向趨事父母盡孝讀冦萊
公六悔足曰親在不知孝兄在不知敬悔作心圖言志
詩自見家貧納室之期已晩而祖父母喪未塟請先塟
慕劉孝子閔方格時從觀禮𢎞治乙丑第進士歴知象
山平鄉究心民隠求病利而罷施之旱澇虎患為禱民
知有應亦知有令之誠其最大復柄要所侵河渠辯逆
瑾偽校寘之法流賊熾畫地分民環堵並築浹旬而城
告成誓與民守賊無敢犯屬之民與鄰邑逃難之民頼
若更生竟以擅役左判海州用陶廵撫薦復知諸暨政
不易常而縳其鎮守狐倚私人為民戾者既入為主事
以有今之死夷坦有讓吾不知其勇也在諸生開館授
徒逺邇畢聚嘗曰讀書能沉潜咀嚼胸中自一部全書
材成黄少廷尉鞏周憲使宣黄郡伯希英周㑹魁大謨
尤知名又謂明衡曰人心本是活物常令存存不怠如
化工生物何事不可為明衡果留意孤尚從吾友新建
伯陽明公遊取進士為南京太常博士選監察御史未
踰月與朱御史淛以言落民士論韙之嗚呼君素先定
而道又行於子矣生天順壬午二月夀五十八配涵江
鄭氏封安人女一藍信其壻孫知立知譲孫女三俱幼
某山之墓既卜二子以少廷尉状請銘予徃還京師奪
於冗於老以病文例辭翠峰之死余重明衡余愛也銘
曰
成之易有開則先遇之晩有兒則傳毅状剛態於彼金
鐵吁嗟翠峰之死為烈
　　　明旌義三山郭公恪齋墓誌銘
正徳丁丑進士例歸省吾閩郭澄卿歸省偕同志左授
諸賢為社詩致我雲荘嗣是㑹若宿契比使及門則澄
卿致事狀請銘尊府恪齋之墓噫榕城寓次神宇充蔚
銘耶公終嘉靖丙戌六月三日夀六十九諱軒字瞻夫
郭自元宣義貴江右入閩一再居南街教諭崇傳福福
傳嶽仕績隠行聫世有聞嶽尤負雜博善施與焚逋劵
徳在人為多生戸部公珙恪齋父也母呉氏公貌古性
夷絶稚習戸部異之授以易禮知㫖要史子獵涉道古
今事可聼戸部既進士尹㑹稽尹嘉禾入為主事所至
挈公自隨而自盡父之孝官之亷黙輔焉承考用譽陳
孺人又善為肥家尋舉有戸部安人之喪飾後事散遺
財獨襄大事三易壌不以相猶成從父弟轔尹有竒跡
教波嗣響家學與越坡平嵩榕江稱才子第進士長長
川迎公就養屬無及見其靣一饌之新必問所從悼二
親弗逮筯為廢波治有殊績猶以剛為戒竟之為民求
節觸璫忿欲椎之民羣䕶以脫時水部王事命已下猶
坐攗摭下詔獄責幕江藩風望大振公虞禍書速就官
乆之承委校書得拜床下公宿疾為間間復亟波以藥
進舉目曰命也遂絶公冲晦有逺量學既中輟猶文事
自娯祀先飭躬課子流恵鄉族動多可書而賜服僅酬
錫章未逮後之收理然也公兩配俱陳男二澄卿即波
婦余湖郡庠生婦謝先陳出繼出二女陳儼王䕫伯其
壻墓在某山之原某向某月某甲子窆公於左虛石預
繼先陳祔姑呉保新墓云銘曰
世之綿維徳先引以大曰有年栢松刺地㸔㕘天維郭
初仕與隠卑彌尊戢以謹善積慶餘文誰領震之武慶
之風前作後述將無同道路不語時乃翁
　　　明朝列大夫浙江布政使司右㕘議石泉林君
　　　　墓誌銘
𢎞治壬戌族翠庭石泉省吾凡三第進士皆亷實才望
為時令人翠庭為察使石泉為藩少㕘省吾為大㕘穹
階屬之矣石泉年五十四顧疾以卒貧無棺僚長何道
亨為具棺無為歛為之具歛邵提學思抑為之狀而以
余誌銘石泉有㓜慧植志甚勇父遲菴公彌宣司教清
逺歸以落也責起落良勤石泉省吾既並起石泉封遲
菴如京推省吾封槐庭如廷評父子祖孫同日封拜盛
矣順天應天柄右充斥殽以五方民不可爬理石泉兩
推京政風令稜稜疏重根本固事納忠治理尤精切考
功南署有所殿最虛不容物隠然衡石之重其視浙藩
也盟神外復有所告刻錢戒布之學宫分守别出新格
不吏隨不勤館人日市一菜把羮於是豆亦於是人稱
菜林袍服手記獄案公移手稿手批答以明示無它取
畏信於下上立孤取忌其亦焉可齊也其卒正徳己卯
六月十又三日諱塾字從學號秋旦葬遲菴也夣石泉
符更號石泉母洪氏贈安人配方氏封安人方為通判
東軒公孫順謹善相以共歴艱難數歲而免於瘠以上
致滫瀡繼酒漿時其裘葛以無難石泉購書之費遲菴
曰賢洪曰賢石泉藉手内政榮境甫適而傷徃至年僅
四十一繼張僅二十七子宓娶陳女張出也尚㓜孫繼
祖所著石泉稿林氏族譜蔵於家續名臣録革除録刻
焉嗚呼士有遺用者盖亦多矣獨石泉然哉余固哀其
志也石泉獨乎哉昔裴俠守河北食惟菜鹽稱獨立使
吾家中允守鬰林也稱青菜林古固有然抑有所授也
石門白冲位壬向丙者墓正徳辛巳臈月六日石泉乎
塟方乎祔安之也張塟石泉潭坑位申而寅向銘曰
奔流絶防弱水弗東為獨為同有樹其風稽天一力矯
亦奚失鬰州允式嗣廼斯日有閟𤣥堂築於吉岡旦復
旦也於夜之長
　
　
　
　見素續集巻十
欽定四庫全書巻
　見素續集巻十一
　　　　　　　　　　　　　明　林俊　撰
　　祭文雜著
　　　祭文安公文
嘉靖紀元正月八日族子某老過我文安公之鄉不及
澆盃酒宿土固有餘心也遺子某載奉香幣小饌告以
文曰屴前峻極大江作對儲英發祥公應其㑹其所以
嶻然粹然又汪汪然即若親望之而無其際以聫屬諸
山馴衆水而入之於海以㕘育造化涵煦日星元老三
朝而典刑一世者斯誰之力歟維福孔皆維夀多有渥
恩疊稠存歿誰右某垂老斯出行李公鄉不及拜床下
顔接如徃日而絮酒薄分亦違焉幽明兩心如斯而已
耶
　　　祭上宰王海日公
嘉靖紀元春仲見素子林某道杭方修問於我上宰新
建伯海日公或告曰厭世矣於邑不自勝者累日病不
能赴也走价以奠曰嗚呼物理忌完世界恒闕王自晉
與謝相後先福履之盛古今一時矣孰不有母公母太
夫人彌百其夀公褎然舉首歴上宰長謝十餘年時望
八矣令子都憲公陽明擒王功世其伯爵玉帶麟袍丹
書鐵劵書生之極也公載際聖明載被存問載見陽明
晉司馬㕘留務伯封四世皆數月事又人臣之極也當
時右軍殆未識此委盡以留餘造化身有餘榮朝有餘
眷而人有餘思所謂無遺憾者非公誰邪某忝通家道
義薰灸悵舊徳以永違拜遺容其無日嗚呼哀哉尚饗
　　　祭曹定菴
先生淵黙渾粹内具衆羙而外落其芒繩引故步述作
巨工詩律唐響筆精晉格無累無憂廼夷廼白後収先
老官一生歴其㡬何哉一貧孤守典刑來進而型治鄉
國泰山喬嶽固有所運用其間而九十告盡亦世之所
恒少也當時完人蘭有楓山公松有公公益居以晦嘉
靖聖天子尊異老成楓山公有晉秩存問之典公闕焉
予吊楓山公又吊公道迂而寄空言噫已矣夫其如何
　　　祭邵二泉母
信詘者道變化者易乾施坤承剛柔允職孰升而困迨
剥而復孰是艱貞豫有繁福烈烈淑人於彼共姜卵葆
乳育有鳯翺翔有蹲於池有止於棘九苞髙梧於邵有
奕綸書疊複縟典載申襄母賢母亦乃淑人兒耆猶書
母耄猶績言侍百年母乃斯寂故衣手蹟在紙遺儀黑
風寒夜烏聲酸悲某忝尚書道義胸臆節哀附勤洒焉
以泣嗚呼哀哉尚饗
　　　祭太保劉文和公
惟公嶽氣星精人豪天挺奮意命詞蘓黄軰等人文翊
賛𢎞闡大猷縂方開徳滋至天休内修外防黙主遥中
帝曰師臣改容目送妖僧孽寺售術貢邪肆興土木道
路咨嗟不揆躁狂虎口餵肉宸怒上干萬頸俱縮詔獄
斯下公取獨争且讀且賀天皇聖明鬼録惟伍已乃薄
謫嘷犬狺狺我公為敵星象示變倡開直言讜詞正論
威熖為吞維時渠奸魂膽喪失黨附横從詆公益力碧
山不負造物胡尤天空鳥倦某水某邱孝皇出宸有虛
前席安車來迎逝焉以息立孤寡和知己為難春明門
外海濶天寛白馬素車疇昔藴結宿草一章愁腸割裂
尚饗
　　　祭尚總鎮
嘉靖乙酉春三月八日大總鎮逹齋尚公訃至良賤猶
疑又至見素子林某曰已矣已矣如閩何異日具酒饌
香帛遥奠公靈次告以文曰嗚呼若古親臣史游効益
鄭衆樹庸迨我國朝懐陳麥鄧盖已中外並韙矣公在
吾閩鎮静闓爽禮耆賢而下寒畯屬無格外之需而人
以無擾若亡有公者山之顛海之涯雲樵雨釣田食而
井飲伊誰之力歟閩人徳公生欲留死欲祀又兾夫繼
者肖公聲音笑貌然哉某晦處寡合且去㑹城逺顧辱
存念一介之使時及吾門無謂之作必襲蔵髙庋至入
之於綺間揮金以賛吾匱義固弗拜而意良獨領公知
我矣候問之使方遣中路訃還强疾授詞瓣香走奠噫
其何情其何情
　　　祭竹田翁文
嗚呼隂陽晝夜存殆誰記感服氣以乞靈徒招尤而取
忌慨聖儒之既逺曽神仙之足兾快一寂其大歸疾於
我其猶寄繄今之交如鬼如魅公誠不欺終畢無二慘
右門以中落待時來其蔵器才猷並施韜畧該備慕傴
僂以循墻忽澄清而攬轡授鉞東師代謀用智鋤惡奠
良植仁運義百粤奏其膚公九仙挹其遥致結社㑹於
耉流割義田於恵施落日掲其新銘青山縣其老泪亟
巨卿以候期儗壺公於縮地豈不几筵未疾為祟嗚呼
紙短詞長香幣逺使生卒交逰衰落文字寓公後於本
懐衍雲來於千嗣嗚呼哀哉尚饗
　　　告壺山
　予召命將至山見卿雲北赴之旦雷雨大作甫霽四
　山皆雲獨壺見真面浄碧如洗白雲布其下如座久
　之雲消日出光燭天人以為異
地紀山經宣播羣有某固無敢獨附而復貞有卜實山
為隣固有黙孚而冥㑹者吾老分雲允若神授而祥靈
現示俾老而出出而還竊有舒巻今惟與靈俱静以頤
養天和㑹歸皇極謹告
　　雜著
　　　别家留教
名家子植立尤難須常念天地祖宗生我不可負日月
鬼神臨我不可欺大聖大賢大儒提警我不可違收
心養性立志務學一一天理上做去久之自有受用事
但無不可對人言及對人無愧便近道適與弟姪輩戒
之
　　　題志哀
志哀志方大夫豪母潘潛懿舒梓溪筆也其紀多事常
道不易常也易坤安貞吉順承天施家人利女貞正於
内也列傳所書多女婦節為異殆不幸異爾君子寧書
其常不願書其異
　　　鷹化說
鷹鷙鳥也性善擊羣鳥伏焉既鳩化猶鷹以臨羣鳥烏
力雄素不能鷹下乘其化薄之鳩狼狽伏叢棘間以免
乃嘆曰吾昔而鷹雄氣健翮爪觜利耳矣兹鳩也力顧
烏乎後而襲鷹之故自取也嗚呼今之人失鷹之時而
襲鷹之故有不是鳩者乎作鷹化說
　　　方棠陵先世遺像跋
主木為之墓以藏魄廟以棲神主以系之依􁑮也繪形
以自志豐衰之候孝子順孫因之有感有勸有惜致濟
美自身之㣲爾矣子程子之論太嚴盖恐墮神圖象設
之二氏以立教也先世遺容士大夫多尚之予亦尚之
方思道豪亦尚之夫得之尊祀者専之想像者親古有
事奉木主以行以代主者便禮有義起方氏之先有所
感有所勸無所惜像尤宜宜故書
　　　跋沈休翁教子詩
休翁予道義厚平生得手劄特多為好事取去百一二
存爾矣近得翁教子篇于仲氏華甫閱之數過交遊翁
不可作對詞翰如復見翁我之失無能無重華甫之得
也與不能舉其詞失其簡異矣華甫告予别方暈發强
而書此兾永翁于傳也
　　　跋武定侯所藏東所詞翰
右吾友張東所詞翰為太保武定公東泉作也其意氣
横放格調清越詩始學唐竟白沙乎歸要亦河汾董常
而枯茅神怪重不可辯如千年古木皮葉剝脫孤枯老
榦屹以存斯公之名當時動海外無一日朝班者古謂
書心畫可以觀人并公出處見矣抑公卿不下士東泉
(缺/)　東所逮之今未忘亦具知其趣矣
　　　恭跋太祖髙皇帝宸翰
郭氏駙馬都尉公鎮尚髙皇帝永嘉大長公主主生珍
親軍指揮贈武定侯也抱以見上親書乳名虺能賜之
虺蛇屬能有力獸黄熊也豈詩如熊羆虺蛇之義抑有
以得其才傑命蹇之㣲未可知也古御書以賜臣下如
唐太宗李靖詔書皆手墨又有馬周飛白之賜歐陽公
記宋仁宗賜羣臣飛白曰賜書所在榮光燭天今魏沐
蹇夏諸舊家多累朝宸翰御書大字則楊萬里誠齋范
至能石湖未有親書乳名賜者裕陵廷珪故墨王平甫
藏為至寳矧是書耶抱烏號不若藏此筆保曲阜履不
若傳此書太保公裝潢十襲可以知寵可以知世引忠
孝於無斁二字發也
　　　跋李文正公絶筆巻
李文正公西涯書山鐫冡刻布在人世而流之海之内
外篆書跨越百代人無異同者行草寄謹嚴於疎越運
簡逺於郁穠而中峰筆正尤世所無蘓子瞻謂歐陽率
更書如其貌公容美若粹玉韻調平逺清廟之歌磬書
亦如其為人是巻公絶筆也猶耿耿然若不為造物詘
充養可槩占矣嗚呼公壮予出也公老以化予入也器
之不齊型範異爾矣公孫壻都諫劉君濟出以示予相
對隕涕噫其已矣
　　　大禮正議跋
聖天子握乾承統新政釐革収復人心者此詔也尊號
殆若未然夫有不易之理有難割之情壬辟舞扇固有
以待之於先者矣元臣者身宗社之重楊公倡之蒋公
毛公和之錮弊雄奸機發神應大禮受重所後不得復
顧私親然所生之情自異楊公力主程朱濮議之說蒋
公毛公和之上俞之晦義疑情日星開朗合天心而副
人意三公賀為幸而詖詞鼓妄國是為揺竟之沿襲濮
故稱帝后三老申論至待罪家居費公既召至抗聲綱
常無取自異郊回清寧後宮災上始大悟嗣是物數徒
隆主祀猶闕癸未夏又欲有加四公不可上親灑宸翰
御平臺召授臣廷和臣冕撰進又不可上心信而罷甚
矣邪說之貢惑也非睿聖宏亮之主方貞秉禮之臣其
不再誤鮮矣中間申議封還御批者四執奏者二十餘
傳諭開釋無筭揚公以水喻情隄喻禮尤為善喻它疏
不可勝紀蔣公取而輯之前後二跋稽據周詳楊公屬
某書其後夫隆所生皆衰世事書譏也魏元帝欲尊所
生父不稱臣有司議不可噫可稱帝邪漢成既立定陶
王為皇太子即立楚孝王孫景為定陶王以主國祀小
宗之緒不可廢也論者謂預養宫中與外藩入繼為異
噫人後均也無二統亦無二帝國之有帝未之前聞也
加九錫舞八佾僣踰附有藉口可無慎與我祖宗家法
具在皇上神聖天啟殆将嘅前違而亟後繼謹書以俟
　　　詹丕逺二勅跋
左正言玉山詹公在宋徽朝疏蔡京誤國出知天雄軍
所受二勅為賜天雄將領戍兵寒具及天寧夀表歸報
例恩子孫傳寳殆御書手詔飛白無異賜衣賜帶故笏
故研不足蔵者當時賜京殆不止是祖不敢認敢蔵耶
一時致力顧為借譽無窮之地京之知未及此也公諱
丕逺一十四世孫給諫泮出以示予具知其志書而歸
之
　　　三朝恩命跋
李公梧山曽祖邑博公以祖起司諫進徴仕郎封如其
官妣並配孺人勅凡四道宣徳時也司諫公偕父玉傳
公以梧山起中丞進通議大夫贈如其官妣并配并加
淑人誥凡七道正徳時也梧山再起宫保司空兼中丞
進資徳大夫再贈祖若父如其官妣并配并加夫人誥
凡七道嘉靖時也梧山珍問惟謹别録黄為巻以昭上
恩夫天語下頒名家望姓有求之數十世不可得况四
世十軸十八制未已耶本深而發以茂固然者自古褒
異耆儁必推原所始富鄭公曽祖制曰躬執義善貽乎
曽孫祖制曰樂哲廸義祚流聞孫父制曰恵和敦大篤
生碩人諸配疏封開號駿命有申攷徃視今梧山藉長
厚以樹方貞将匹休為烈以答主眷副朝望與知己一
榮焉
　　　鈍齋題辭
利與鈍什百千萬逺矣水斷蛟龍陸剸犀象善劍也觧
牛十九年刃若新發於□善刀也抑以芒缺亦有焉山
澤之儒一刀數十年鋒刃俱去截紙若鋸文然亦無見
其缺斯三者何居曰夫子第由参曰勇曰魯勇如所料
魯之傳獨得其宗鈍殆有利哉陳文學問鈍於予予鈍
者故告
　　　何石川題辭
族諸弟雲東生記石川開合正變出入毛頴之間或病
其工古文詞不入時格予獨謂不數數是篇也石川何
用明取義爾矣易艮為山為小石坎為水為溝瀆石非
小自山則小溝瀆未可言大自濫觴則言大夫含澤布
氣生生不窮土何以金哉土之精則石石故金金故水
而隂陽成氣剛柔成質仁義成性未有不由焉者或曰
石不可轉水殆可決之而東西故君子慎重
　　　雪寃紀異跋
鄭殺伯有訛言鬼至人相驚或夢之曰余殺帶又殺段
帶段果卒鄭人愈驚子産立其子良止撫之而定予觀
沈君子公紀小羊暴寃事殆信夫形入聲應皆人也而
忽焉影滅亦異矣詢之異有顧影祥父子為弟所謀之
事小羊其乳名也時方在鞠訊之而伏噫鬼有智矣夫
知君名御史辨此也記兒時邑有呉姓者亦為族所謀
暴寃尤異此直而彼不直有餘嘅焉夫幽憂鬱邑上通
于天其神氣未散見諸訴往往有之朱子謂怪不可謂
無夫子不語定惑也
　
　
　
　
　
　
　
　見素續集巻十一
欽定四庫全書巻
　見素續集巻十二
　　　　　　　　　　　　　明　林俊　撰
　　書傳賛說
　　　寄少傅費東湖公
林野共覩太平執事首被新渥起殿師垣擠而下石者
何在邪事惟無人爾矣寧之亂使皆如某沮其前如執
事沮其後如汝華永清沮其中焉有此耶置之無足道
也陽明戡定神速古今竒男子矣古者君擇臣臣亦擇
君兹遇主時也幸亟起以佐理唐虞然事在從容先甲
後甲所以治蠱而已日乃孚所謂革也幸致之意某叨
與起落又有不宜起者七旬病老班行無年似之人無
同時之舊諸老無一識面而志頺學落力憊神疲何恃
能起且强壮而歸耄老而出人其謂何今之任世道之
重者九峯白巖之渾粹堅定幸庵之貞剛皆足共事某
聼散野髙逸者流君相固有處也由𠂻之言幸示調斡
母致再乞矯令弟繼起令姪繼及第由古似無自愛自
愛
　　　寄袁閣老
鄂城邂逅去今三十有餘年竟陵再㑹亦餘一紀矣縱
浪林壑垂老復見太平新天子聖神文武元老之舊學
長徳更元一詔弊政釐革無遺奉天之詔書開元之雜
報退然後矣當此弊極非此運斡収既離之人心奠将
欹之神器㡬不可為然亦須從容慎重母已甚為也易
蠱與革與夬與解有深意焉遺老起落聖明盛事僕謬
在數中天語叮嚀引以共政速之以亟來朝拜恩而夕
登途僕之心也第年力衰邁百疾交罹初心日負而戅
直之故性猶存精神意慮非徃時比矣聼耕鑿為聖世
逸流備臯䕫稷契中一巢許僕之分也君相盛舉為僕
也為天下也僕亦欲為天下也欲為天下不足以副天
下負君相負天下也伏望搜進碩賢同心輔政致聖主
堯舜之上容僕卧病以遂本懐至祝至祝
　　　簡宫傅毛三江公
昨又承盛設某眼孔中寧有此耶老出無所用竊意共
理素風為訓儉一倡萬一士夫起而和之貴戚繼之内
宦又繼之以聞諸聖天子以及内宫相率為儉其非小
補也先生約質近道當羣奸用事獨立不回為吾道立
幟豈於此未盡脫筒先生倡誰不和者不揆盡愚萬原
責過吾人立已正君善俗外無它焉詩幸改削録恵雨
泥不及躬謝罪罪
　　　寄翠庭弟
賢弟亷聲峻節重鄉邦而望在中外半嵗三遷論者又
欲引内臺當一靣然名大者副亦大終吉以致其至又
不獨鄉族之私也老兄數日三五疏决歸當宁明聖然
事多牽制斯非素食之地進無所用委而退亦道當然
况老如是耶弟力為之老兄副意如賔後一弟幸自副
焉守仁有便録此付之亦深望者近鄉族諸賢皆可應
摽亦族中一後行可愛可愛
　　　寄陳静齋都憲
書乆缺序亦乆逋逾七筋力官責已不可辦暇此耶照
諒照諒太保劉文和公於某無半靣成化間出位妄言
甚荷提拂某得謫得還而公竟因某以去自是四十年
無北生無謝死無吊徒深貯結若甚無情兹始得暇力
執事遣奠以少致毋忘之私物誠薄意則誠厚也萬勿
増品公泉下有靈亦諒予真也
　　　寄少師楊石齋翁
某年過分淺入夏衰病逾加不謂髙階厚廪若此忝竊
也第七疏明復進恐主上見疑伏望調斡申此愚悃夫
以主聖臣良之㑹適有志用世之期况老先生榜中秪
某一人非誠不得已豈固如是數數然求去盖精力既
已無堪骸骨亦須有地而去留兩事亦須互執其機以
並張國勢獨振士風不謂留為得去為非得也且温㫖
嘉褒使某愧忸無地何徳堪此哉惟蚤賜一歸百凡遺
恩俱無敢望無任懇祈不具
　　　寄白巖喬冡宰
望之日潞河發舟日表天顔道容風範斯以逺亦斯以
終别矣豈雲水一私之故斷割無己之情所望成聖而
輔徳者滋以熱矣巻和完録上紙僅數葉且舟中揺曵
書不能工南塢燕泉二公得善書各録一本及恵寄一
本自是美事九峯幸庵二翁復和慰慰九卿諸公㑹中
幸道臆不具
　　　寄燕泉何少宰
東郭艸堂無任難别强力自制執事巖翁泪盈盈出某
安敢仰視哉幸翁泪至如雨哭有聲峰翁某不敢道别
事亦不能使已也何修得此諸公哉仙郎大是竒器文
無敢及命之㣲也幸改竄登巻或軸付能書或示雲荘
書寄數日風甚順謹告
　　　簡石齋翁
某迂僻荷君相曲全林壑再遂拜違顔範月再半途中
連雨無三二日晴臨清以北猶可濟以南水天相接土
屋官隄崩潰無㡬夏已旱所恃者秋秋又澇黍菽蕎豆
盡壊麥工種徒費民移丘阜小米石兩餘大米兩又半
蘓常米亦兩餘今臘明春何恃為之悲梗成疾幸急有
以處之莆素無盜近廣與鄰郡百三十至刼住月餘四
處兵俱潰殺死五百人賊自幸無此好作賊地非乆即
來雲荘之席何怗命薄有此鄉人渇候回家不知無兵
何以决勝欲増廵撫意若不増一風力兵備幸偕三大
老先生暨吏兵一處大禮上聖舊徳孝忠具在敬翁二
跋無遺矣不揆贅書付族子衢守有年覔便附上幸賜
刪潤三老不顓書謝内翰中翰賢世契不及書餘惟體
世道深念至祝
　　　與朱郡伯三峯論備禦
昨仙人相見謂前尤溪賊八十餘㓂永福虜人共約百
人及從永春斜宅回秪數五十三人入尤中山而伏或
謂散去一小半不知蔵何山箐中或他路而去賊風時
有不敢報恐厭報也夫銷鋒鏑弛武備秦所以亡而山
把隘堠傳箭城教兵皆宜先備所謂二百五十民兵者
退老弱収精勇利兵器立教師皆宜先處李徳裕在劍
南率二百戸取一人習戰謂之雄邊子弟昨所謂五人
者頗合人不謂之欠處也明示其下慎擇私教官有其
名不必其來何擾缺弊絶而人宜兵精而賊不南警所
謂全取勝也不具
　　　辭三峰存問儀物
承奉㫖存問殊恩天殞感愧何勝嚮者辭多受少(缺/)明
分亦見公之乏不自腴也而損以成禮又屢告矣顧滋
以厚林下閒人嵗役月米已過又嵗時許多存問安乎
夫優老之厚在文安公則可此則不可幸痛裁削為二
三兩之費不傷恵亦不傷亷章公訓俗兩意具在無快
耶如緘視入再處至祝
　　　寄楊月湖宗伯
方尾請老于湖月庄雲之間而北問時至祚宋無是事
矣區區自春有白濁病瘦削老醜有加先生因餘年以
究極程朱皇明道學始也逹子文行頗進欲畢志林野
任之適恃敏學顧落週一醇質而已方二孫近三子三
姪皆有如熊之兆老年懸結在此也不具
　　　寄汪石潭宗伯
乆乏北報巷談途論莫知所適從林丘雖老敢忘人國
一念哉既乃知有大議論正學直氣雄心壮節畢盡一
時朝雲雷而夕烟水出處完局山斗吾流二疏逺矣哉
抑明良之朝山間之席有不得暖者惟為道保愛萬萬
　　　寄石少傅熊峰
自尾班行得遂懸結純正大君子内章外晦以師表名
流銷縮羣穢相理太平深望焉治體靡常轉局勢異斯
入有積誠感悟之㡬焉國謀取上信身謀取心安聖意
决回大禮决正吾人之作用不然石老去敬老去若礪
老湖老又去先生又去何成朝廷噫斯師臣所以難處
也誰是毒者學之偏其流禍乃是攻愈衆則立敵愈堅
意理導之方决自愧去自不出亦難自留九廟在天朝
論僉合草野言無異聖心諒自追悔幸從容以答天休
滋至必不然引去未晚某亟欲舉富鄭公林下故事恐
涉猜疑抑未能終已也望先生言語文字間哉承恵二
文相思時對自觧自歸疾時作不能書地異亦不宜書
也礪老湖老洎長院諸先生幸道勤臆并謝餘惟為國
體世風寳愛萬萬
　　　答何燕泉
自執事過南某四詩奉憶寄之京又寄之鄉想到矣盛
時清静之地天為公謀也其仕其止世道世風寓焉吾
人一是外何求哉區區自去冬右半不遂筆不能把飲
食俱待人然輕塵弱草亦不須繫也
　　　寄周憲長
别乆鵞湖之㑹天也又居而近書恵再勤且辱下問迂
腐無足告書亦以遲愧愧記童丱時見藩臬諸公歉歉
然受直怠事是懼月正甫旬守廵臨部仲夏始回回復
出在公廨日甚少故下無贓吏鄉無奸民冦賊有所憚
而不敢肆今之吏縱民頑盗日以起者反本之論執事
得之素丁公得之過浙逮今詳焉政固在人長賢也既
倡之諸寅寀又賢也羣起而和之同心事事亷而勤法
正而心近厚閩将不異于故風望所至合調而同聲又
将不異于閩閩始也林屋漫愚不自知其不可朝覲地
乏正官賊或動念幸檄属操民兵嚴廵邏為閩倚命豐
先生客寄凉落時煩臨慰平素無與人事賤子亦頗父
風書來勿信餘惟多愛至祝
　　　寄楊少傅邃菴翁
西陲猶棘元老載徴仗壮猷紓急難潞公之後恒少也
卯橋魚鳥其不得私矣君相用人猶大匠之用木是任
也要非常構可勝公勝此無難也經理邊防成則羣頌
功一不成則獨當其怨然猶可也公名在四朝望實孚
于中外公台舊席虚以待乆矣天常國是决從違公也
可回則入不可回則先㡬長謝赤松完局公固辦此矣
病廢强伸中曲今故人誰也惟萬萬加愛
　　　與蔡霞山大㕘
某好賢出其性自接顔論貯結十六年湖貴之滯嘗致
不平語或不謂然福唐錢禁貴鄉徐正郎閩士夫亦不
謂然蒞莆論亦起為賢者私惜焉夫山水秪可逸人退
傅自適在官須矩度檢身心勤職業弊吏治恤民隐矧
地髙望懸尤屬瞻視今日宿書院明日宿僧舍分夜又
遊木蘭無乃不可且當辦賊之時選兵鋒計糧餉且不
暇暇及此邪民方窮竭僧租徭且不辦路亭無故罰盖
非可已耶意亟檄止専理滅賊及分守本務以副人望
近世相知秪蠟貌脂言取媚恱或巧因為利此語誰忠
告耶幸照諒萬萬此賊須如簡公去嵗㑹祝先生調漳
泉海滄同安南安安溪永徳等兵夾攻過莆仙則直追
而來此兵不足辦也附告
　　　寄楊邃□
元樞載召潞公平章一時也宸眷愈隆則人望亦愈以
重固自有處也然當仁聖之朝勤學思治之㑹得舊學
以膺上佐誠符意感晦庵西涯東山引而司馬温國無
難者夫道立之正運之和啓心沃心賛掖治理而収致
名賢與以忠而獲罪者以禆上徳副羣望回上天之意
斯吾人之作用楊石翁才而密初頗相異比憂歸得諸
鄉論書來頗悔相見又大悔且服焉亦大臣量也得舉
自代陽明引西北總制則在野猶若在朝有尹之商休
無仲之齊亂吾人心事可以白當時告諸來世矣交深
言直勿罪
　　　寄秦鳯山司徒
京師辱教愛别來又辱恵問末疾廢書謝愧愧弊郡大
旱作苦嵗五月不雨至十月未觧禱無應廣渠深渠盡
化平陸田禾枯死無復望井水一石市至七八文甚者
十七八文掬泥漿以飲多病病多不救鄉偶得一線之
泉羣起而争至殺人無忌嗷嗷聚泣日計莫謀記𢎞治
已未嘗饑藩司公帑尚富郡預備倉榖尚八萬石旁郡
及廣尚熟鎮廵聞荒節發銀一萬六千兩輔備榖以濟
事聞孝宗又蠲租以盡旁郡及廣海賈榖四至不見甚
荒今公私俱竭預備榖不滿二萬官無所濟鄰郡鄰省
盡旱海賈路又絶無能民謀者且潮汀漳延流賊垂涎
兵無足恃柰何柰何郡司災奏上幸極力回斡如例全
免以活一方仍行鎮廵議處賑濟或割内帑之財布寛
大之恩以廣我君相恤災之恵至祝
　　　柬䆳翁
自公之出山中三致書想逹矣位太髙才猷太大跡太
竒望太重皇上堯舜之聖望公弼成堯舜之治百心焉
羣邪害革國事日非名器日濫嵗計日虛民日窮士風
日以澆薄司府而下非魚肉其民則終日髙卧終嵗不
廵歴視民如子官如家者㡬人甚矣今之民之不幸也
近江之南大旱莆八月盡未雨井水石十餘錢北間又
澇何景也嚮跪門者流跡疎而情可念處亦宜輕新入
經綸莫大于是上下交徳業成元臣晉接都俞盛事抱
兹耿耿
　　傳
　　　劉母葉一節傳
劉文斌甫妻葉氏字妙貞閩人宋節度使少藴之後貞
慎而習父伯賢母許氏擇以歸歸文斌文斌之劉為永
嘉著姓自宋秀山尉以誠避兵入閩居南津三徙嵩山
石井為石井人家故裕五世獨傳父處士回始生陽山
分教文端與文斌二人分教不嗣卒文斌又獨食生瘞
死賔祭之承與酬凡公私皆葉乎相政甫叙文斌不禄
孤元興四嵗無期功强近為依官姓徳鄰可胥為䕶庇
憸狡伺釁以無利于劉葉深扄甘節里嫗無及見其靣
家之人與葉之叔季正色䦱門不踰閾授事而退雨晨
霜夜孤婺相慰藉以須其長教事事繩引不渝孤竟立
婦林婦梁婦陳及見孫曽之盛家循故以歿成化甲辰
嵗也夀七十六乙巳合文斌茶園以塟傳海江澄清洪
五孫龍鳯鶴鵬鷟鵠六曽孫曽逺逵普𤣥孫翼翼清世
揚也第進士選庶吉士為給事中有問學風節名元興
贈清官君子謂葉能節立有孤之報贊曰
家人闗雎易詩具之矣啓國隆家女婦之化理丈夫為
烈者也而樹孤垂慶矢死亮節劉之續絶葉一轉移間
耳而匪石之心屹不可改乃家如故单族化而昌藩子
以孫恩贈給事中為時宦姓葉節行並韙祀劉一節給
事之父子為報者也傳以芳世云爾
　　贊
　　　丁補齋贊
　丁補齋玉夫行古道未冠抗顔師席未室取進
　士與友皆長倍之賢予亦兄年以長質通理愧
　屈焉成化乙巳元日星變疏時事謫判逺州移
　倅郡再守州入為南儀制正郎擢副察使董學
　政南粤水禍甚酷孤同以他舟僅免予假力歸
　其喪述其傳以傳又二十年過潤同屬贊嗚呼
　贊乎哉贊曰
大雅弗作世風陸沉粤有斯人如玉如金考圖立象探
賾索隠剿說浮辭痛兹一屏三聖㣲言四儒授受近述
逺稽月将日就言階及禍一落後収居貞委分造物為
逰民寄量移士趨載屬有易其東惟夀孔促我生弗辰
我成誰壊正色剛中以伏水恠
　　　方思道祖靖恵賛
蓑烟釣父襫雨耕夫兒孫典則族里型模寵辱無闗夷
險不二有諸我山澤之姿垂厥後廟廊之器噫是謂棠
陵之先方叔之裔
　　　百嵗翁賛有序
夀萬嵗千嵗臣子祝頌之辭伐毛洗髄神仙者流皆寓
言幻說為道大蠧鍾離人百十二嵗洛中遺(缺/)
六嵗又不載致夀始末要之人生百嵗為期(缺/)　之詘
信有限為副固已鮮矣諸福以夀為首而本之(缺/)　徳
值世理亂又所謂遭也夫蒙難世(缺/)轉而(缺/)　長之運
故里荒凉林木春燕不能無寓目動心之感故夀貴於
徳而又貴於遭予於崑山得周夀誼翁一人為今僉憲
君震五世祖生於宋長於元及見我國家載清中原之
盛夀百十有六嵗於倉州得毛閒翁公一人為今太子
太傅宗伯公之祖生永樂長洪熙歴𢎞治以老夀百嵗
皆世極而錫老之榮昌後之福亦大概近之然周生世
化之餘大物三易姓而始亨㑹寓目動心殆不能無也
公少且壮且老于我六聖重熈累洽之朝親見孫宫傅
公之大科顯秩子再被有恩命龍章下錫一處士而上
卿易衘子同日又被贈今曽孫被殊廕皆世誠少翁慎
重持畏以隐名自終而義沮來奔祕不發又謹獨一事
處之厚尤難者推見至隠毛之後宜有今公孫友某賛
曰
居貞處順抱素含真飲咽元氣為時逸民躡影競塵途
軌紛錯退焉若蔵以樂其獨孤逰逺蹈寥廓輕鴻山懐
水臆箕潁之風徳時福基髙乃厚積孰是清門於焉以
立龍章下錫白衣上卿族里生色墓木知名謂命維新
謂物維故是為百嵗之翁宗伯之父宫傅之祖
　　　賈樂菴賛(南塢少宰父/)
樸質真風醇龎孤尚烟牧雪樵檞衣蕙帳唐箕潁流晉
羲皇上瓶無宿舂甕有新醸酒隠神仙雲眠宰相窮以
益堅老而不杖寄樂境於野情酬大官於私養跡也飄
浮官曰漫浪感服紫以鞶金勞錫鳩而饋醤衛武高年
山濤洪量是為九十五翁樂菴之像
　　　仵竹居賛(主事瑜父/)
巧以琢瑕迺礱有璞有璞美在東嘘面雲嘯以風有電流
迅雷藴隆掇士魁聮朝籍維勤乃功損以益征不盈數
常值計曹𣙜政孚乃革未尋拱誰仆之心多世縮疾乃
罹武之繩理所右謂生不辰既廼夀
　　　楊直庵賛(太師文敏公孫正郎易父/)
黄山之陽舊相所鄉以似以續載引而長有美直庵風
神皦厲帝曰汝賢職我外制天落之累留滯周南委心
長謝箕潁之間(叶/)皓首書淫强記博識翔售廣裒秘府
藏室遺聲逺調振響斯文拾遺有祖廣川有孫
　　　周少㕘子賢賛
長抱脩榦壮猶方格礪節摛詞浩矣七澤言潜斯鱗言
舉斯翮雨沛雲歛兹山兹石
　　　純齋汝錫賛
有瑋者器有清者神長身勁格體素含真瑟是徒工玉
也弗售榮命甫新化及誰右曰維有子而又有孫繁祉
崇慶萃兹徳門
　　　陳閒夫賛(正郎九川父/)
化速招尤棲卑負耻言賦歸來昨非今是許由一瓢元
亮䨇履息交絶逰大隠城市企嗣述於前良兾齊飛而
並峙授子一經季也先第草野朝銜蓽門珂里教孝與
忠為飛為止石表兮玉中緑衣兮黄裏樂伉儷兮期頤
寄丹青兮形似訪靈跡兮桃源納真風兮松梓
　　說
　　　世佩解
可吾仲子一蘭根植深而茅茁蚤翛然其長燁燁然其
光清特秀發立百芳其下字取世化知化物而不知亦
化於物蘭化不芳故有是說也為易世佩佩無過於蘭
其芳擇也然曰一花曰葉佀薤而長根曰土斷續則叢
生本也曰赤節紫莖髙四五尺名蘭香草曰似澤蘭葉
光潤隂小紫則榦生本也蘭易辨尚無定從况善無定
在吾恐似者售而真者遺佩非所佩矣世言謝氏子弟
如蘭恐世佩未北靣屈平之蘭亦世佩所少也退之猗
蘭操為夫子作也曰不採而佩於蘭何傷子如不傷我
不爾覯君子生不逢時其自守固如此世佩時矣擇而
守可易乎作世佩觧
　　　何承矩訓
彬陽之何予及聞董學及識司刑兩少宰公及友少宰
燕泉翁以及接承矩竊幸龜組之傳何尚之之世而文
獻為優公曰何以教吾仲方甚哉泉翁之無已于子也
方圓成象天主動以圓行也地主静以方止也動則無
息静則有常有常斯無息致道不能易也夫方不能舍
矩猶圓之不能規故規矩方圓之至盡人之道作聖之
要歸也吾人舍聖人何法哉漢律厯志規圓生矩而梓
人斵圓必始於方方成而圓屬焉矩固所先事哉静而
正動而時是為内之方以為外之圓反是殆無取焉衞
州吁好兵荘公弗禁石碏曰教子當以義方元次山作
圓器其友謂曰吾聞惡圓之士寧方為皂不圓為卿柰
何作圓器以恱孺子吾恐次山之日入于圓也翁之承
矩命名固義方乎取抑亦惡圓乎寓承矩其自龔先世
之榘矱循而上以承夫子之不踰矩静而正順利而動
故曰直方大不習無不利而聖人定以中正仁義主静
圓亦有所不廢而卒主於方終身由之聖學所以成始
而成終也何世學相成燕泉翁得李文正公日就所大
承矩問道于予氷寒青出抑無害師也作承矩訓
　　　夢竹字序
都尉京山侯崔公岱屏主方妊夢鳯止于庭化青牛意
麟也若産犢然化老僧短榦醜貌鬚覆口言忘之矣占
者曰是無𦙍嗣之祥孔氏釋氏抱送者歟青牛老氏所
乗夀徴者歟娩之夕夢大竹類鳯根若首榦葉若趐視
之真鳳矣自西而來萬葉翔舞與鳯俱下止于屋占者
曰是無清則神大則化西晉位崔所也萬葉子孫衆多
之象者歟已而果男名鳳徴字以夢竹及是儀矩閑習
學専而成可待業且冠以見于予及之予曰異哉禮春
官以六夢占吉凶熊羆男子之祥而鳳麟又祥之大慧
生聖麟趾興振振公子帝主固麟種也昔者崔陵兄弟
同日封拜稱二鳯連飛公兄弟殆然崔之鳯有種哉鳳
文羽麟仁獸竹君子才徳備特出等夷者也是而形又
是而化夢竹先屬之矣抑鸑鷟不逮九齡石麟豈先於
玉燕星精嶽氣鍾鉅人以樹勲伐現夢固多其不現夢
者亦不為少君子脩其實以符其夢竹之大非樂材簡
編材也發聖賢之藴而系其跡得跡斯得藴得藴斯得
心得心斯得性得性斯得節斯得時世有不假象而感
不依形而立不隨世而遷虚則靈中則正堅則定與時
舒巻無處不宜竹之化将人中鳳麟東海之見五畤之
獲雖真胡取耶
　
　
　
　
　
　
　
　
　
　
　
　
　
　見素續集巻十二
欽定四庫全書
　見素集
　　附録上
　　　編年紀畧
雲莊公諱俊字待用號見素晩號雲莊父諱朝字元旭
以字行號菊莊晩號聨桂逸老林之先自殷少師賜姓
迨唐邵州刺史諡忠烈藴公爲始祖傳至宋宗正寺簿
公應成與子知縣棟同登咸淳進士棟生瑞安知州登
延祐進士諱岡孫岡孫子師説仙遊縣尉公五世祖也
高祖諱圭號三復明經寧國教諭爲名師儒六典文衡
三脩國史曽祖諱豫隠徳弗仕祖諱宗登正統甲子賢
書授蘄陽學正陞揚州教授亦名師儒以母老䟽乞致
養是生菊莊公孝友端慎配黄氏夢三神人凌空飛繞
中一人手一巻授之而姙公以景泰壬申年二月十一
日乙亥午時生於聨桂里喜雀集鳴祥光騰耀公生秀
朗玉潤頴敏異常甫離襁褓即知孝敬年五歲随母歸
寧食外祖母有乳餅圎如月客試曰恰似吞皓月對曰
何不掛青天識者竒之讀書里塾九歲作聨字對十三
歲即善屬文詞成化二年丙戌公年十五郡守岳蒙泉
異之謂大父教授公曰是孫不作先生官矣四年戊子
公年十七祖敬齋病亟大母欲爲之娶辭明年大母又
病亟强之娶公以祖喪未大祥固辭不肯六年戊寅補
郡庠生七年辛夘公年二十娶方夫人知府鯉曽孫十
三年丁酉公年二十六福建鄉試中式二十三名明年
戊戌會試中式三十一名殿試第二甲二十七名賜進
士出身觀刑部政己亥二月選刑部陕西清吏司主事
治獄平恕十月伯子逹生十八年壬寅正月秩滿三載
敕進階承徳郎封父菊莊公如其官母黄配方俱安人
與白沙陳獻章講明理學獻章取至京師乆未有所處
公薦之尹冡宰旻旻爲具題尋有檢討之命二十年甲
辰公年三十二六月陞本部四川司署貟外郎事主事
太監梁方引妖僧繼曉以秘術得幸爲蓋大鎮國永昌
寺九月二十日上扶植國本䟽請斬繼曉并方言今内
而大臣次而百官以及閭巷小夫亦皆欲食梁方繼曉
之肉卒之不敢以此言進於陛下所惜者官所畏者死
臣誠不畏死惟陛下留神聽覽熟計而必行之䟽入憲
廟大怒詔下錦衣獄翼日宣加刑後府經歴張黻䟽救
並下獄十月初二日有㫖不必擬罪打三十送吏部調
邊方州判官去初三日降除姚安軍民府姚州判官人
擬之鳴鳳朝陽繪圖列贊鬻於都門三原王端毅公恕
䟽救二十一年乙巳元日星變上悟命復舊職南京管
事添注南京刑部貴州司十一月至南京計日分程率
以數刻理刑名數刻温舊業總博羣書深極造詣下至
稗官小說靡不總貫條析二十三年丁未憲宗崩孝宗
嗣位學士楊守陳太學士劉吉進士李文祥等䟽薦明
年戊申改元𢎞治正月注雲南提刑按察司副使十一
月至雲南聞御史姜綰等與守備内監蔣琮訐奏上全
大體以召太和疏己酉又上親下師古舉賢明義脩文存體
養恥興讓立信議禮正法實録宥過十四事爲不相知
者停罷分廵金滄道𤣥化有活佛歲時逺近男女會集
爭以金泥其靣盗因以起命焚之笵其金并大珠觧京
毁各屬滛祠三百六十餘區城趙州作下關橋後一十
許年民立生祠尚書劉信以按察使薦都御史童軒以
都御史薦監雲南鄉試孟密曩罕弄凌其主木邦侵地
不已干厓刁帕愈奪其姪印公撫孟密且行曰撫干厓
以先聲動之愈果送印出罕曩弄納欵諸夷咸服立隴
川州學三年庚戌推湖廣按察使督府經歴周廣榮薦
不宜乆淹外任四年幸亥公年四十陞本司按察使明
年朝覲京師道改湖廣按察使以前察使不任繁劇更
賢用公未幾推揄林都御史七年甲寅湖廣河南大雨
雪公上封事言由政刑失中外戚驕恣小人禍君子營
造王府制度過侈所致十二月次子適生八年乙夘秋
監湖廣鄉試十二月朝覲京師九年丙辰公年四十五
推江西右布政使陜西左布政使七月䟽致按察使事
不待報而行撫按䟽請得㫖准暫回原籍養病不爲例
過蘄州謁祖敬齋公祠九月抵家野服見客塟伯父静
守公營菊莊公夀藏十年丁巳公年四十六正月寓垕
墩七月寓城東草堂廵按御史朱文主事潘府教諭周
成南北科道叢蘭等交薦十一年戊午公年四十七尋
祖宗簿知縣縣尉公墓於常泰里修之給事中叢蘭等
以星變㑹薦有㫖病痊起用陞廣東右布政使辭十二
年己未莆大旱公率衆為禱爲畫荒政鄉人頼焉十三
年庚申年四十九起南京都察院右僉都御史奉敕提
督廵江兼管操江時火篩犯邉公乃强起十一月至南京
號令嚴肅營務一新而正身率物與張簡肅公敷華林
文安公瀚楊䆳菴公一清並名清約稱四君子十四年
辛酉公年五十兩乞致仕不許推户部侍郎又推南京
刑部侍郎陜西地震水涌歴考古災變之應與時政之
失以上末及華封之祝后妃之徳時儲嗣未廣内戚專
擅故䟽及云評事張芝薦公與謝鐸楊一清宜居輔導
壬戌推禮戸二部侍郎聞東宫少出閣讀書上録正人
以端國本䟽薦侍郎謝鐸少卿儲瓘楊亷副使曹時中
可居宫僚處士劉閔可布衣入侍七月大風㧞木揚沙
上災變䟽上薦賢自代懇乞致仕申乞致仕凡三䟽不
允十月江西盗起會推風力大臣廵視降勅云朕以爾
素有風力才望不畏彊禦特命廵視事聽便宜處置十
二月到江西十六年癸亥公年五十一會處地方興革
事宜行社長社正法示阜俗三義曰義倉義學義塜廵
瑞州賊首王武率其徒聽撫令扶輿行萬山中衆遂向
化罷知府王塘李復貞吳叙副使李澄以病告擬調廵
撫都御史韓邦問朝命遂以公代辭避不允寧藩禄米
納直病民䟽平其直寧庶人濳蓄異志請府第易琉璃
䟽酌大義以全賢孝謂毋渉吳王几杖之賜叔叚京鄙
之求後竟叛人服先見改立徳安縣學脩劉西澗黄山
谷墓周濓溪狄梁公陶靖節陸象山九峰虞文靖吳文
正曽南豐祠作九江濓溪書院奏改寧縣爲州録罪囚
廣廵歴别賢否定均徭物料定收糧則例毁滛祠萬三
千餘區䟽請尚書何喬新法應諡文并易尚書彭韶舊
謚䟽備糴本以復常平五月季子週生七月奔母黄夫
人喪乞免關孝字勘合十二月塟黄夫人居喪情文兼
至男女爲位之祭莆乆不行公肇舉之十七年甲子公
年五十三脩九牧墓割田以祭立書倉新居方方伯守
劉孝子閔家貧言之官人給田二十畆御史宗彛曽大
有張津薦起用十八年乙丑公年五十四寓雲莊推都
察院右僉都御史上用王璟御史饒榶劾璟薦公孝宗
皇帝升遐武宗嗣位御史聶賢給事中王承裕檢討劉
瑞等以名望薦有㫖取来京用會推兩直𨽻廵撫南北
兵刑侍郎正徳元年丙寅公年五十五江西士民羣訴
之朝乞公廵撫八月擢右副都御史廵撫江西公辭職
名廵撫二年丁卯父菊莊公卒次年塟菊莊公五年庚
午公年五十九四川盗起驛召公爲右副都御史特勅
專征三月至䕫州選擇文武賢能調發流土精兵嚴號
令給榜曉諭使自聽撫黜公孫述祠移武侯廟四月視師
逹縣遣吏何定入營招撫廵通江入巴縣五月五日至
華山猝與賊遇單車直抵其巢示以禍福賊頓首伏地
公曰撫汝示以日羅拜而去六月公駐得漢城連旬隂
雨賊違期疑沮廖惠一支擬據保寧公出師搗之戰於
門鎮子斬獲三千三百騾馬鎧仗山積降敕奬勵七月
藍鄢奔突漢中衆號四十萬公發兵蹵之播州宣撫楊
友謀復官職衙門公駁以亂階不可輕啟公家居聞劉
瑾亂政草急除大逆以已大亂䟽未上而有四川之行
以根本之賊甚於藍鄢又増續所聞擬藍鄢捷上隨上
此䟽會瑾敗復上慶幸討賊永綏福祚䟽繳進前䟽請
上還内宫擇宗室之賢養之别宫收用舊臣修復舊政
指斥新用事者䟽入用事者擬詔獄李文正公東陽曰
無某則無蜀乃止九月追藍鄢於鷄公灘綉鷄嶺大捷
斬獲三千三百收回被擄六百騾馬八千萬户府印水
晶印大銃大刀各一衣械無算㨗上乞致仕不允十月
江津告急公趨江津十二月所遣領兵副使曹祥李恕
吏何定追藍鄢於渠縣斬獲千二百人二十八日公至
江津以酉陽天全播州諸師並進六年辛未正月元日
破黨么兒等四營十二日三更蓐食銜枚扼其營圍而
燒之斬獲一千六百燒死九百收回被擄七百㨗上降
敕奬勵十七日何定追藍鄢於石登文殊斬首七百三
月綽領寺刺麻雪郎王出反平之四月上皇太后徽號
詔進公階贈祖教授公父菊莊公如公官祖母母俱淑
人配封淑人六月公遣藍廷瑞母并子與母之弟招之
十六日廷瑞率其首四十八人自投金寳寺令安宇何
定批解聽撫總制都御史洪鐘誘而執之公曰信自我
失何以示後爭之不能得㨗上晉右都御史賞銀三十
兩紵絲二表裡公以殺降非本意䟽辭八月江津方四
復盛又趨江津九月十四日戰於鷂鷹石二十一日戰
大埡高峒斬獲一萬二百而餘捷上遂乞致仕忌者謂
賊勢己衰准致仕朝論大駭科道奏留不報正月十五
日報至即日徑歸蜀人號哭追送皆失聲未幾兩川大
閧人益思公三月抵家在蜀軍祭祈禱并諸應酬文字
重慶人刻之曰西征集奏議文移十五巻楊公亷叙藏
於家四月以江津再捷奉敕奬勵賜白金三十兩紵絲
二表裡公以建邵州忠烈祠十二月推南北都察院掌
印都御史兵部尚書八年癸酉子逹鄉試中式明年第
進士授兵部武選司主事科道薦起用推兵部尚書脩
九牧父澄渚墓前後塟親族不能塟者三十餘喪婚娶
倍之又别貯穀四十餘石以歲承姻族之匱乙亥子逹
乞便養南京十一月孫及南生十一年丙子公年六十
五修祖邕公墓經紀陳孝亷茂烈喪同安蘇世浩聚衆
爲亂與當道議撫平之十二年丁丑七月水圮開先祠
公脩之見素詩選集成十三年戊寅御史王應鵬程昌
脩考亭書院致幣求記公以屬大尹邵豳買田以供書
院祭祀御史楊必進胡文静俞珊薦起用十一月子逹
初考進公階資政大夫配方封夫人十四年己夘推南
禮部尚書六月寧庶人叛三書速王陽明公守仁討賊製
佛朗機銃遣二僕間道以與陽明公有書佛朗機遺事議
借南日水軍勤王御史葉忠給事中孫懋都御史劉玉薦
總江南之師十六年幸巳孫及人生四月今上皇帝御極
敕召爲工部尚書云朝廷更化之初方將圖任舊臣輔成
新政特兹起用可即日馳驛来京以副簡用至意兩䟽辭
免㫖云卿老成舊徳譽望素隆新政之初特兹召用宜照
箭㫖亟来供職以副眷注至意吏部還差官催促啟行又
云卿名徳舊臣專使召用義當亟起宜即就道以副眷懐
慎勿固辭九月推吏部尚書嘉靖元年壬午公年七十一正
月四日公始赴召舟次鎮江聞大禮未定上輯成論以備
議禮䟽四千餘言次沛縣上致仕第三䟽四月改刑部尚
書辭不允次天津上親大臣䟽五月六日至京朝見上賜
酒饌注視入班中外交慶初九日視部事翼日命侍經筵
上經筵聼講䟽崇節儉䟽闢左道以正人心䟽舉大禮以
成大孝䟽録名徳以重士風䟽時經筵會暑傳罷及大婚
費鉅齋醮漸盛安陸主祀未舉祭酒魯鐸許養病公皆
隨事納忠上亦時有覽奏具見卿忠愛至意褒㫖七月
進公階祖父尚書祖母母封配夫人八月二十三日䟽
乞致仕上曰卿才行老成譽望素著職司邦禁竭盡公
勤新政之初方切委任豈可引年求去宜照舊用心供
職以副朕意二十六日再乞上又曰朕念卿先朝舊徳
新政之初特先召用近引年求去已有㫖慰留如何又
有此奏宜亟出供職以副眷遇至意與石齋楊公廷和
白嵓喬公宇九峰孫公交幸菴彭公澤皆以先朝耆碩
同心一徳共理太平紀綱風俗爲之改觀二年癸未公
年七十二正月上致仕第三䟽二月又連上第四第五
䟽上懇留曰卿操履正直譽望素隆經國逺猷咨詢方
切曰卿清忠大節著在先朝每有論奏朕多嘉納偶有
微疾善加調理亟出供職贊成新政曰卿老成名徳朝
著表儀應召来京善類相慶未及一年累䟽稱疾求去
似非大臣體國之義宜亟出供職以副眷留三月䇿試
天下貢士命充讀巻官四月太監崔文寵擅一時其私
人李陽鳳等犯法御史按其事併劾文下刑部文取内
降改付詔獄公執奏不遣有㫖仍付詔獄公又執奏言
奉詔則廢法守法則違詔臣寧違詔不敢廢法上怒責
以違㫖回話公舉祖宗故事以對上亦尋悟不深究公
再起救正甚多此舉士論尤快五月䟽辭印信俸給不
允六月初八日上致仕第六䟽温㫖眷留次日又遣鴻
臚寺少卿胡侍諭留二十一日上致仕第七䟽上曰卿
累朝耆舊新政之初特先召起典司邦禁隨事納忠多
所匡救朝廷方切委任乃引疾引年屢求休致似非大
臣體國之義宜亟起供職以副眷懐愼勿再辭又曰耆
舊在朝新政有光屢䟽乞休已節有㫖慰留又遣禮官
宣諭宜亟出供職以副眷遇至意七月十七日上致仕
第八䟽情益廹切上重違公志從之加太子太保寫敕
馳驛還鄉月給食米三石歲撥人夫四名有司歲時以
禮存問八月初十日萬夀聖節近公曰吾老臣也不可
不以禮爲進退乃留入賀次日陛辭賜酒饌寳鏹大夫
士祖餞都門至傾朝省立朝僅十四閱月自以暮年遭
際知遇誓竭忠勤以裨新政事無鉅細無不極言如雪
李夣陽王元凱之寃按張龍劉暉廖鎧與宸濠逆黨之
獄止内監奏補人匠陵戸投託免役畨貨内批給主内
臣犯法宜付法司皇親倚勢受獻凡事干權貴近聨戚
畹屹不可犯左右敬憚焉十一月朔日抵家十二月二
十八日有司行存問禮三年甲申公年七十三正月望
日祭告壺山三月有司行存問禮是後以四孟月上旬
行禮爲常四月公得末疾九月聞大禮持論紛然草霽
天威養聖徳䟽既具聞詔頒而止十月流賊入永春公
畫鄉邦守禦事宜賊乃退刻見素文集成凢若干巻續
集又二十巻十二月孫及祖生四年乙酉公年七十四
上陳愚悃以附餘忠䟽預辭卹典且及時政薦名臣數
人以助輔徳三月公疾向愈蜀人思公立石頌徳范時儆
記之江津諸處凢公所撫臨人飲食必祭五年丙戌公
年七十五莆大旱公畫荒政書告秦司徒請蠲民租六
年丁亥公年七十六二月初七日星墜公居里十五日
鴟鳴大成殿三日公曰吾殆弗興詣雲莊先墓告辭二
十日得疾二十二日命子逹草効遺直以畢餘忠䟽勸
上勤學親賢任人圖政保養聖躬蕃衍皇儲及再辭䘏
典四月初五夜公疾亟居之後義井霧氣如龍下上俄
而飛騰雨下如注五鼓呼逹曰吾𦵏雲莊所費不過四
五十金毋煩官府垂絶猶强作聲曰聖躬曰太子命遷
正寢戌時而逝二十日逹等遵遺命以遺表上十二月
啟雲莊不吉七年戊子六月初一日明倫大典書成有
云廷和心亦不安因寓書致仕都御史林俊與决之俊
成廷和意奏曰孔子謂觀過知仁陛下情衷過厚大禮
未恊過於孝故也夫有不可易之禮亦有不能已之情
子之於父母服三年無貴賤一也若爲人後則服移所
後之父母所生降期焉不二斬也至於所得封贈盡隆
所後而不及所生豈恝然忘情哉制於禮也其致所生
之情無過候問供億之勤與伯叔父母異爾故司馬光
謂秦漢而下自旁支入承大統或推尊所生父母爲帝
爲后皆取譏當時貽笑後世俊子逹爲南京郎中復同
主事范時儆䟽入由是南官附和者遂蠭起矣初三日
詔革生前職銜十二月十一日塟公衣冠雲莊十七日
甲申以士禮塟尊賢里大觀山少師石淙楊公題曰見
素先生公嚴重莊整矩度尺寸不踰平居手不釋巻足
不入公府鄉後學及四方執業而至者無不忘分推誠
見若饑渇其所成就多成大名在仕途屢起屢乞雅
志林壑不繫心得喪其歸也人徯其起其起也人又恐
其亟歸仕止進退以身爲中外表望者垂五十年官一
生不取堂例官紙不取封私書服䟽茹淡蕭然若寒士
作文遡先秦追歐韓本之六經理趣精純非聖之書絶
口不談蓋其踐履之學得自家宗簿知縣諸祖以上遡
𤓰山復齋逺有端緒故道倡鄉邦而風聞天下詩宗唐
杜晩或出入黄山谷陳無已間碑板流播遍四方子即
逹適週孫及南及人及祖及士及觀少司馬山齋鄭公
岳曰公孝仁端亮以清約勵躬以至誠動物以文章命
世以直言敢諫結主知寢逆藩之謀平西蜀之難望重
四朝名聞中外謙撝自下歛然若無世以爲闢邪如韓
昌黎先憂如范文正忠純如司馬君實廓清如張忠定
而好賢樂善之誠難進易退之節雖歐陽文忠錢宣靖
不是過石淙公銘公之墓亦曰文如昌黎忠如方平任
如希文敬輿蓋實録云恒痛念先公之塟適當削奪諸
弗克偹又明年逹亦以久病弗叙懼即死先公平生血
誠骨鯁以遂遏佚不傳乃按譜傳少加叙次以紀歲月
俾有考焉而筆力苦短荒迷踈漏不自知其情之益悲
也孤逹泣血謹著
　
　
　
　見素集附録上
欽定四庫全書
　見素集
　　附録下
　　　墓誌銘　　　　　　　　　楊一清撰
今皇帝嗣位之初敕召致仕都察院右都御史見素林
公爲工部尚書於其家公具䟽辭温詔褒答不允又與
推吏部尚書不果嘉靖壬午春正月公强起就道既而
改刑部尚書途間又上䟽辭再荷温㫖不允且趣其来
以五月四日入京陛見上注視乆之朝紳皆動色相慶
曰見素先生来矣立朝僅十四閱月屢䟽乞歸輙荷慰
留且遣鴻臚諭意特免朝㕘在部治事公甫出又辭䟽
凢八上情益廹上重違其志從之加太子太保賜璽書
俾乗傳以歸有司月給公廪三石歲給人夫四名供役
使命有司歲時存問公以聖恩過重又上䟽辭不允癸
未七月二十六日甲午也時萬夀聖節且近公曰吾老
臣也不可不以禮爲進退丁未同諸臣入賀庚戌陛辭
賜酒饌寳鏹以行大夫士留之不得設祖餞之都門外至
傾朝省相顧慨然曰見素先生歸矣家居踰年得末疾具
䟽預辭身後䘏典且及時政薦名臣數人以助輔徳士大
夫每遇莆人輙問公眠食起居卜其安否爲世重輕越三
年丁亥疾且革草遺奏勸上勤學親賢任人圖政保養聖
躬蕃衍皇儲及再辭䘏典遣其仲子適上之比屬纊呼伯
子逹授遺言曰吾塟雲莊所費不過四五十金毋煩官府
垂絶猶强作聲曰聖躬曰皇儲不及他事遂卒是年四月
六日也訃聞於朝縉紳交相悼惜曰見素先生亡矣達以
書授適告哀於予曰先子海内之交今惟我公一人身後之
託匪公曷頼予因憶𢎞治壬戌與公同官留都嘗謂予曰
我二人後死者當爲銘誌言無食予謹識之嗚呼孰知果
踐斯言於二十六年之後哉公俊名待用字見素其號世
爲莆人出唐九牧郡邵州刺史藴後代有聞人至宋宗正寺
簿諱應成與子知縣棟同登咸淳進士逮事晦翁得其門
人潘𤓰山陳復齋之傳棟子岡孫元進士瑞安州知州知
州子師說仙遊縣尉公五世祖也家學世承入國朝有爲
寧國教諭者諱圭稱耆儒公髙祖也曽祖諱豫祖諱宗號
敬齋爲揚州教授亦名師儒父諱元旭號鞠莊母黄氏以
公貴祖若父俱累贈工部尚書祖母母俱累贈夫人公生
秀朗比就外傅頴敏異常兒年十六即善屬詞岳蒙泉先
生時爲莆守甚加賞識年十七祖病劇祖母欲爲之娶辭
弗肯明年祖母病復强之娶以祖未大祥固辭不肯君子
已知其志向之不凢矣補郡庠生游心理學業專尚書而他
經亦多誦習學古文辭科舉業若不屑爲意成化丁酉舉
於鄉戊戌連第進士西涯李文正公見其所著作語人曰
是他日當以文名世者授刑部主事遷署員外郎明習刑
書執法不苛而卒歸於平恕陳白沙先生以薦至京公日
與講學大有所得時妖僧繼曉挾近倖梁方以秘術進得
被殊眷發内帑銀數十萬兩營建大鎮國永昌寺公上䟽
極論之請斬繼曉而黜方言甚激烈憲廟怒不可測公自
分必死料理家事待罪於闕下尋下詔獄加刑對益厲後
府經歴張黻上䟽論救併下獄謪逺方公得姚州判官黻
施宗州知州時言路乆塞臺諫噤不敢作一語由是公二
人直聲振海内人比之鳳鳴朝陽云三原王端毅公在留都
䟽乞還之以勵忠㑹元日星變憲廟感悟叙復南部丁未
孝宗踐祚廷臣交薦之擢雲南按察副使俗崇釋信鬼鶴
慶𤣥化寺稱有活佛歲時士女會集動數萬争以金泥其
靣公按鶴慶命焚之父老言犯之能致雹損稼公與約積
薪伺之果雹即止已而無驗遂焚之得金數百鎰悉輸之
官代民償逋負毁邊方諸滛祠三百六十餘區所在學宫敝
撤其材新之城趙州以所得盗礦銀四千餘兩爲工作費城
完民不擾暴客遂戢民爲立生祠事之土官奪印相讐殺
公開誠諭之多感懼送印出不煩兵逺近諸夷憚其威信
莫敢不服𢎞治辛亥用薦擢按察使調湖廣風儀整肅屬
吏歛不敢犯禁止私餽有忌之者乆弗調吏部擬爲延綏
廵撫江西陜西左右布政皆不報公素以錢若水韓見素
自期至是引疾乞休不待報徑歸得㫖准暫養病異數也
時年四十五已而言官交章論薦起爲廣東右布政使辭不
赴庚申起拜南京都察院右僉都御史提督廵江兼理操
江至南京再䟽乞歸不許時江防頗弛公悉心經畫多所
釐正正身率物與張簡肅公並名清約都人化之有唐楊
綰之風焉陜西地震水湧公䟽援古今徵應指斥時忌又
䟽乞録正人以端國本時武廟在東宫謂宜預教因薦謝
方石儲静夫楊方震諸賢堪任輔𨗳廷議屢推户禮二部
侍郎皆不果壬戌江西盗起言者以守臣不職敕遣公往
廵視至榜示盗許自新抵新昌親入賊巢渠首王武率衆
出迎擒四十餘賊自効凢有名賊首出片紙指示巨姓悉擒
之餘孽解散改廵撫更定要約處稅糧均徭役庶務一新
又建義倉義學義塜以阜俗減寧藩禄糧價値以裕民論
府殿易琉璃瓦之非至引莊公叔叚吳王几杖爲言時寧
濠雖横未有逆萌公每裁抑之或疑其過卒乃服遍歴所
至問民疾苦修治周元公狄梁公二陸及曽南豐諸祠墓
丁母黄夫人憂歸守制武宗嗣位兩京言官交章論薦得
㫖起用吏部屢奏爲右都御史南北直𨽻廵撫南北兵
刑二部侍郎皆報罷江西士夫羣䟽於朝乞還公乃擢
右副都御史廵撫公䟽力辭俄丁鞠莊公憂瑾竊柄蓄
逆縉紳多被竒禍公憂之忽有召命尋改廵撫湖廣又
改四川時藍鄢之㓂方劇公陳師鞠旅頒軍令數事將
致賊而撫之忽報賊將攻保巴縣即取道救之猝遇賊
於華壠單輿直抵其巢宣朝廷徳意示以禍福賊頓首
伏地公曰吾撫汝賊羅拜而謝約日請降既而滛雨溪
溢賊失期疑阻遂分黨將謀據州縣要害川兵脆不能
支公取將領某某等命斬以狥既而貸之諸軍股栗皆
願立功自贖於是何定者先發諸軍併力擒斬盡之自
是連戰皆捷賊衆披靡人畜死者枕藉溪溝渠魁多授
首㨗聞降敕奬勵時兩川所在皆賊衆四十餘萬公督
兵追勦凡戰皆㨗擒斬動數千級俘獲無筭已而江津
賊曹甫復起公聞報馳赴辛未元日乗賊醉無偹乃夜
半蓐食啣枚而往圍而燒之遂斬曹賊前後所得賊級
又千數百人藍鄢餘㓂復熾公督兵追勦賊勢窮促悉
心聽撫與其黨偕来總制尚書洪公誘其渠魁四十八
人執之㨗聞降敕奬勵晉公右都御史賜白金文幣公
辭陞賞不允江津餘㓂方四等收合數萬人来攻江津
公追逐大敗之擒斬萬餘㨗聞復被銀幣之賜初播州
土官楊友與其兄愛争襲已奏革其宣撫職既乃以萬
金賂瑾求復公言亂階不可啓宣撫不宜復大忤瑾意
會瑾誅乃得無事公又奏瑾雖誅權猶在近倖安知後
無復瑾者乃請朝廷擇取宗室育之宫中召用先朝舊
臣劉健謝遷林瀚王鏊韓文以脩復舊政指斥新用事
者屬公請致仕忌者謂盗已衰易與耳即可其請命下
朝論大駭科道乞留不果公歸蜀人號哭追送之未幾
而兩川之㓂復作矣癸酉甲戌予在吏部奏起公連薦
南北掌院事及兵部尚書皆不果己卯寧庶人反科道
又交薦公未用辛巳公年七十上在藩邸乆知其名故
首被召用未入覲上䟽乞親近儒臣與相可否以臻至
治且言自古人君未有不親君子而能成治者又言新
詔之革所謂壊極而不得不革者也然貴近之臣或稱
不便圖有變更不知一革變則諸革盡變未冝壊天下
公議時近倖寖有用事者故䟽及之既莅任命侍經筵
會暑罷講公䟽言學貴緝熈禹惜分隂且平旦未與物
接其氣清明善念易開正言易入不宜輙罷是時寺觀
齋醮漸廣䟽闢異端省不經之費畿輔役多民困富室
盡投陵户免役公奏處陵户以定事體近倖家人私貿
畨貨勘未報忽内批貨給主公請究請託及營救者得
㫖仍没官内監奏補匠役公謂啓釁階亂不可從皆人
所難言者内侍某寵擅一時其私人某犯法御史併劾
某事下刑部夤縁内降取付詔獄公執奏不遣有㫖仍
付詔獄公言奉詔則廢法守法則違詔臣寧違詔不敢
廢法上尋悟不深究公立朝捄正甚多而此舉士論尤
快之在仕途屢起屢罷雅志林壑不繫心得喪官皆不
及滿考閑居不忘憂國聞朝廷進一善人行一善事則
喜否則蹙然不樂遇歲旱率先請禱發廩蠲賦消弭㓂
患皆指授所司爲之或不便於民輙以直告鄉人有曲
直不能平者得其一言無不媿感去性儉約在官一介
不茍取茹淡服䟽蕭然若寒士深厭末俗侈靡欲以身
爲鄉邦表率至義所當舉又畧無靳惜鄉隣貧不能存
者歲給以粟喪助之棺衾婚嫁助之財率以爲常而期
功之親尤篤御家嚴整事父母曲盡孝誠治喪與祭一
循家禮鞠莊所遺推與諸弟一弟無子家獨裕公不與
子以姪後之人以爲難葺上世墳墓而九牧之墓資費
尢多擇地重建邵州忠烈祠割田以供族祀爲鄉先賢
修祠立後而尤好接引海内名流後進之士極力奬與
多成大名平居手不釋巻身無惰容書非正不讀作文
遡先秦追韓歐遺範而本之六經詩宗唐杜晩乃出入
黄山谷陳無已間初視之若有隠澁語乆而咀嚼悠然
有餘味焉碑板流播遍四方求者日踵於門有見素詩
集文集各若干巻梓行於世配方氏累封夫人子三長
即逹起進士累官南京吏部郎中志行克肖人比諸范
純仁云次適次週郡庠生皆文而向正不忝父風女一
孫男及南及人及祖及士及觀女十人公之生景泰壬
申二月十一日得夀七十有六墓在尊賢里大觀山子
山午向其塟以明年戊子十二月十又七日甲申事狀
出致仕兵部侍郎山齋鄭君岳詳且核摭而書之如此
所未及者著之銘銘曰
何物浮屠蠧我民彛禍水浸滛孰障而支廬居火書公
唐退之川人恃險習亂成性招莫我馴兵之不靖活我
廸我公宋忠定剴切百奏丹青炳如一夫不獲罪實在
予宋范希文唐陸敬輿不茍爲同不矯爲異無人無我
惟求其是忠信所孚斯人諒只反澆而淳植懦以起後
死有託謂我知己大書特書國有信史
　
　
　見素集附録下
