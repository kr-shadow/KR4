#+TITLE: 樂章集-宋-柳永
#+DATE: 2018-05-12 10:21:29
#+SOURCE: github.com/kanripo/KR4j0003 master 1d6cc0e4                
欽定四庫全書　　　　　集部十
　樂章集　　　　　　　　詞曲類一(詞集之屬/)
　　提要
　　　　(臣/)等謹案樂章集一巻宋柳永撰永初名三
　　　　變字耆卿崇安人景祐元年進士官至屯田
　　　　員外郎故世號栁屯田葉夢得避暑錄話曰
　　　　栁永為舉子時多游狹斜善為歌詞教坊樂
　　　　工毎得新腔必求永為詞始行於世余仕丹
　　　　徒嘗見一西夏歸朝官云凡有井水飲處即
　　　　能歌栁詞言其傳之廣也張端義貴耳集亦
　　　　曰項平齋言詩當學杜詩詞當學栁詞杜詩
　　　　栁詞皆無表徳只是實説云云葢詞本管絃
　　　　冶蕩之音而永所作旖旎近情故使人易入
　　　　雖頗以俗為病然好之者終不絶也陳振孫
　　　　書錄解題載其樂章集三巻今止一巻葢毛
　　　　晉刋本所合并宋人詞之傳於今者惟此集
　　　　最為殘缺晉此刻亦殊少勘正訛不勝乙其
　　　　分調之顯然舛誤者如笛家別久二字小鎮
　　　　西久離缺三字小鎮西犯路遼遶三字臨江
　　　　仙蕭條二字皆係後段換頭今乃截作前段
　　　　結句字句之顯然舛誤者如尾犯之一種芳
　　　　心力芳字當作勞浪淘沙慢之㡬度飲散歌
　　　　闌闌字當作闋如何時如字當作知浪淘沙
　　　　令之有一箇人人一字屬衍促盡隨紅袖舉
　　　　促字下缺拍字破陣樂之各明珠各字下脱
　　　　採字定風波之拘束教吟咏咏字當叶韻作
　　　　和字鳯歸雲之霜月夜夜字下脱明字如魚
　　　　水之蘭芷汀州望中中字當作裏望逺行之
　　　　亂飄僧舎宻灑歌樓二句上下倒置紅窻睡
　　　　之如削肌膚紅玉瑩句已屬叶韻下又誤増
　　　　峰字河傳之露清江芳交亂清字當改净塞
　　　　鴻之漸西風緊緊字屬衍訴衷情之不堪更
　　　　倚朩蘭朩蘭二字當作蘭棹夜半樂之嫩紅
　　　　光數光字當作無金歛争笑賭歛字當作釵
　　　　萬樹作詞律常駁正之今並從其説其必不
　　　　可通者則疑以傳疑姑仍其舊焉乾隆四十
　　　　三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　樂章集
　　　　　　　　　　　　　宋　栁永　撰
　正宫
　　黄鶯兒(詠/鶯)
園林晴晝誰為主暖律潛催幽谷暄和黄鸝翩翩乍遷
芳樹觀露溼縷金衣葉映如簧語曉來枝上綿蠻似把
芳心深意低訴　無據乍出暖煙來又趂遊蜂去恐狂
蹤跡兩兩相呼終朝霧吟風舞當上苑栁濃時别館花
深處此際海燕偏饒都把韶光與
　　鬭百花(亦名/夏州)
颯颯霜飄鴛瓦翠幙輕寒微捲長門深鏁悄悄滿庭秋
色將晚眼看菊蘂重陽淚落如珠長是淹殘粉面鸞輅
音塵逺　無限幽恨寄情空殢紈扇應是帝王當初怪
妾辭輦陡頓令來宫中第一妖嬈却道昭陽飛燕
　　又
煦色韶光明媚輕靄低籠芳樹池塘淺蘸煙蕪簾幙閒
垂風絮春困厭厭抛擲鬭草工夫冷落踏青心緒終日
扄朱戸　逺恨綿綿淑景遲遲難度年少傅粉依前醉
眠何處深院無人黄昏乍拆鞦韆空鎖滿庭花雨
　　又
滿搦宫腰纖細年紀方當筓歳剛被風流沾惹與合垂
楊雙髻初學嚴粧如描似削身材怯雨羞雲情意舉措
多嬌媚　爭奈心性未㑹先憐佳壻長是夜深不肯便
入鴛被與解羅裳盈盈背立銀缸却道你彈先睡
　　玉女揺仙珮(或入片/玉集)
飛瓊伴侣偶别珠宫未返神仙行綴取次梳粧㝷常言
語有得許多姝麗擬把名花比恐傍人笑我談何容易
細思算奇葩豔卉惟是深紅淺白而巳爭如這多情占
得人間千嬌百媚　須信華堂繡閣皓月清風忍把光
隂輕棄自古及今佳人才子少得當年雙美且恁相偎
倚未消得憐我多才多藝願奶奶蘭心蕙性枕前言下
表余深意為盟誓今生㫁不孤鴛被
　　雪梅香
景蕭索危樓獨立面晴空動悲秋情緒當時宋玉應同
漁市孤煙裊寒碧水村殘葉舞愁紅楚天濶浪浸斜陽
千里溶溶　臨風想佳麗别後愁顏鎮斂眉峯可惜當
年頓乖雨跡雲蹤雅態妍姿正歡洽落花流水忽西東
無憀恨相思意盡分付征鴻
　　尾犯
夜雨滴空堦孤館夢回情緒蕭索一片閒愁想丹青難
貌秋漸老蛩聲正苦夜將䦨燈花旋落最無端處總把
良宵秪恁孤眠却　佳人應怪我别後寡信輕諾記得
當初剪香雲為約甚時向幽閨深處按新調流霞共酌
再同歡笑肯把金玉珠珍博
　　甘草子
秋莫亂灑衰荷顆顆真珠雨雨過月華生冷徹鴛鴦浦
　池上凭欄愁無似奈此箇單棲情緒却傍金籠教鸚
鵡念粉郎言語
　　又
秋盡葉剪紅綃砌菊遺金粉雁字一行來還有邊庭信
　飄散落花清風緊動翠幙曉寒猶嫩中酒殘粧慵整
頓惹兩眉離恨
　中呂宮
　　送征衣
過昭陽璿樞電繞華渚虹流運應千載㑹昌罄寰宇薦
殊祥吾皇誕彌月瑶圖纘慶玉葉騰芳並景貺三靈眷
祐挺英哲掩前王遇年年嘉節清和頒率土稱觴　無
間要荒華夏盡萬里走梯航彤庭舜張太樂禹㑹羣方
鵷行趨上國山呼鼇抃遥爇爐香竟就日瞻雲獻壽指
南山等無疆願巍巍寳厯鴻基齊天地遥長
　　晝夜樂
洞房記得初相遇便只合長相聚何期小㑹幽歡變作
别離情緒況值䦨珊春色莫對滿目亂花狂絮直恐好
風光盡隨伊歸去　一塲寂寞憑誰訴算前言總輕負
早知恁地難拚悔不當初留住其奈風流端正外更别
有繫人心處一日不思量也攢眉千度
　　又(贈/妓)
秀香家住桃花徑算神仙才堪並層波細剪明眸膩玉
圜搓素頸愛把歌喉當筵逞遏天邊亂雲愁凝言語似
嬌鶯一聲聲堪聽　洞房飲散簾幃靜擁香衾歡心稱
金爐麝裊青煙鳯帳燭揺紅影無限狂心椉酒興這歡
娛漸入嘉景猶自怨鄰雞道秋宵不永
　　栁腰輕(贈/妓)
英英妙舞腰肢軟章臺栁昭陽燕錦衣冠蓋綺堂筵宴
是處千金爭選顧香砌絲筦初調倚輕風珮環微顫
乍入霓裳促遍逞盈盈漸催檀板慢垂霞袖急趨蓮步
進退奇容千變笑何止傾國傾城暫回眸萬人腸㫁
　　西江月
鳯額繡簾髙捲獸鐶朱戸頻揺兩竿紅日上花梢春睡
厭厭難覺　好夢狂隨風絮閒愁濃勝香醪不成雨莫
與雲朝又是韶光過了
　仙呂宮
　　傾盃樂
禁漏花深繡工日永薫風布暖變韶景都門十二元宵
三五銀蟾光滿連雲複道淩飛觀聳皇居麗嘉氣瑞煙
䓤蒨翠華宵幸是處層城閬苑　龍鳯燭交光星漢對
咫尺鼇山開雉扇㑹樂府兩籍神仙棃園四部絃管向
曉色都人未散盈萬井山呼鼇抃願歳歳天仗裏常瞻
鳯輦
　　笛家
花發西園草薫南陌韶光明媚乍晴輕暖清明後水嬉
舟動禊飲筵開銀塘似染金堤如繡是處王孫幾多遊
妓往往攜纖手遣離人對嘉景觸目盡成感舊　别久
帝城當日蘭堂夜燭百萬呼盧畫閣春風十千沽酒未
省宴處能忘絃管醉裏不尋花栁豈知秦樓玉簫聲㫁
前事難重偶空遣恨望仙鄉一餉淚沾襟袖
　　鶴沖天
黄金榜上偶失龍頭望明代暫遺賢如何向未遂風雲
便爭不恣遊狂蕩何須論得喪才子詞人自是白衣卿
相　煙花巷陌依約丹青屏障幸有意中人堪尋訪且
恁偎紅倚翠風流事平生暢青春都一餉忍把浮名換
了淺斟低唱
　大石調
　　迎新春
嶰管變青律帝里陽和新布晴景回輕煦慶嘉節當三
五列華燈千門萬户遍九陌羅綺香風微度十里燃綘
樹鼇山聳喧喧簫鼓　漸天如水素月當午香徑裏絶纓
擲果無數更䦨燭影花隂下少年人往往奇遇太平時
朝野多歡民康阜堪隨分良聚對此爭忍獨醒歸去
　　曲玉管
隴首雲飛江邊日晚煙波滿目凭䦨久一望闗河蕭索
千里清秋忍凝眸杳杳神京盈盈仙子别來錦字終難
偶㫁鴈無憑苒苒飛下汀洲思悠悠　暗想當初有多
少幽歡佳㑹豈知聚散難期翻成雨恨雲愁阻追遊悔
登山臨水惹起平生心事一塲銷黯永日無言却下層
樓
　　滿朝歡
花隔銅壺露晞金掌都門十二清曉帝里風光爛熳偏
愛春杪煙輕晝永引鶯囀上林魚遊靈沼巷陌乍晴香
塵染惹垂楊芳草　因念秦樓彩鳯楚館朝雲往昔曽
迷歌笑别來歳久偶憶歡盟重到人面桃花未知何處
但掩朱門悄悄盡日竚立無言贏得凄涼懐抱
　　傾盃樂
皓月初圓暮雲飄散分明夜色如晴晝漸銷盡醺醺殘
酒危樓逈涼生襟袖追舊事一餉凭欄久如何媚容艷
態底死孤歡偶　朝思暮想自家空恁添情瘦算到頭誰
與伸剖向道我别來為伊牽繫度歳經年偷眼覷也不
忍覷花栁可惜恁好景良宵未曽畧展雙眉暫開口問
甚時與你深憐痛惜還依舊
　　夢還京
夜來囱囱飲散欹枕背燈睡酒力全輕醉魂易醒風揭
簾櫳夢斷披衣重起悄無寐　追悔當初繡閣話别太
容易日許時猶阻歸計甚況味旅館虛度殘歳想嬌媚
那裏獨守鴛幃靜永漏迢迢也應暗同此意
　　鳯銜盃
有美瑶卿能染翰千里寄小詩長簡想初擘苔牋旋揮
翠管紅窗畔漸玉箸銀鈎滿　錦囊收犀軸捲常珍重
小齊吟翫更寶若珠璣置之懐袖時時看似頻見千
嬌面
　　又
追悔當初辜深願經年價兩成幽怨任越水吳山似屏
如障堪遊翫奈獨自慵擡眼　賞烟花聴絃管圖歡笑
轉加腸㫁總時展丹青强拈書信頻頻看又爭似親相
見
　　鶴沖天
閒牕漏永月冷霜華墮悄悄下簾幙殘燈火再三思往事
離魂亂愁腸鎖無語沈吟坐好天好景未省展眉則箇
　從前早是多成破何況經歳月相抛嚲假使重相見
還得似當初麽悔恨無計那迢迢良夜自家只恁摧挫
　　愛恩深
雅致裝庭宇黄花開淡泞細香明艷盡天與助秀色堪
飡向曉自有真珠露剛被金錢妬擬買㫁秋天容易獨
步　粉蝶無情蜂巳去要上金尊惟有詩人曽許待宴
賞重陽恁時盡把芳心吐陶令輕回顧免憔悴東籬冷
煙寒雨
　　看花回
屈指勞生百歳期榮瘁相隨利牽名惹逡巡過奈兩輪
玉走金飛紅顏成白首極品何為　塵事常多雅㑹稀
忍不開眉畫堂歌管深深處難忘酒盞花枝醉鄉風景
好攜手同歸
　　又
玉墄金堦舞舜干朝野多歡九衢三市風光麗萬家急
管繁絃鳯樓臨綺陌佳氣非煙　雅俗熈熈物態妍忍負
芳年笑筵歌席連宵盡在旗亭斗酒十千賞心何處好
唯有尊前
　　栁初新
東郊向曉星杓亞報帝里春來也栁擡煙眼花勻露臉
漸覺緑嬌紅奼妝㸃層臺芳樹運神功丹青無價　别
有堯堦試罷新郎君成行如畫杏園風細桃花浪暖競
喜羽遷鱗化遍九陌相將遊冶驟香塵寳鞍驕馬
　　兩同心
嫩臉修蛾澹勻輕掃最愛學宫體梳粧偏能效文人談
笑綺筵前舞宴歌雲别有輕妙　飲散玉爐煙裊洞房
悄悄錦帳裏低語偏濃銀燭下細看俱好箇人人昨夜
分明許伊偕老
　　又
竚立東風㫁魂南國花光媚春醉瓊樓蟾彩逈夜遊香
陌憶當時酒戀花迷役損詞客　别有眼長腰搦痛憐
深惜鴛鴦阻夕雨朝飛錦書㫁暮雲凝碧想别來好景
良時也應相憶
　　女冠子
㫁煙殘雨洒微涼生軒户動清籟蕭蕭庭樹銀河濃淡
華星明滅輕雲時度莎堦寂靜無覩幽蛩切切秋吟苦
疎篁一徑流螢幾㸃飛來又去　對月臨風空恁無眠
耿耿暗想舊日牽情處綺羅叢裏有人人那回飲散畧
畧曽諧鴛侣因循忍便暌阻相思不得長相聚好天良
夜無端惹起千愁萬緒
　　玉樓春
昭華夜醮逢清曙金殿霓旌籠瑞霧九枝擎燭燦繁星
百和焚煙抽翠縷　香羅薦地延真馭萬乗凝旒聴祕
語百年無用考靈龜從此乾坤齊厯數
　　又
鳯樓郁郁呈嘉瑞降聖覃恩延四裔醮壇清夜洞天嚴
公讌凌晨簫鼓沸　保生香勸椒香膩延壽帶垂金縷
細幾行鵷鷺望堯雲齊共南山呼萬歳
　　又
皇都今夕知何夕特地風光盈綺陌金絲玉管咽春空
蠟炬蘭燈曉夜色　鳯樓十二神仙宅朱履三千鵷鷺
客金吾不禁六街遊狂殺雲蹤并雨跡
　　又
星闈上笏金章貴重委外臺疎近侍百常天閣舊通班
九歳國儲新上計　太倉日富中邦最宣室夜思前席
對歸心怡恱酒腸寛不泛千鍾應未醉
　　又
閬風岐路連銀闕曽許金桃容易竊烏龍未睡定驚猜
鸚鵡多言防漏泄　怱怱縱得憐香雪窓隔殘煙簾映
月别來也擬不思量爭奈餘香猶未歇
　　金蕉葉
厭厭夜飲平陽第添銀燭旋呼佳麗巧笑難禁艷歌無
間聲相繼準擬幕天席地　金蕉葉泛金波霽未更䦨
巳盡狂醉就中有箇風流暗向燈光底惱徧兩行珠翠
　　秋蘂香引(小石調/)
留不得光隂催促奈芳蘭歇好花謝唯頃刻彩雲易散
琉璃脆驗前事端的　風月夜幾處前蹤舊跡忍思憶
這回望㫁永作終天隔向仙島歸宴兩路無消息
　林鍾商
　　長相思
畫鼓喧街蘭燈滿市皎月初照嚴城清都絳闕夜景風
傳銀箭露暖金莖巷陌縱横過平康款轡緩聴歌聲鳯
燭熒熒那人家未掩香屏　向羅綺叢中認得依稀舊
日雅態輕盈嬌波豔冶巧笑依然有意相迎牆頭馬上
謾遲留難寫深誠又豈知名宦拘檢年來減盡風情
　　尾犯
晴煙幕幕漸東郊芳草染成輕碧野塘風暖遊魚動觸
冰凘微坼幾行㫁鴈旋次第歸霜磧詠新詩手撚江梅
故人贈我春色　似此光隂催逼念浮生不滿百雖照
人軒冕潤屋金珠於身何益一種勞心力圖利禄殆非
長策除是恁㸃檢笙歌訪尋羅綺消得
　　玉樓春
心娘自小能歌舞舉意動容皆濟楚解教天上念奴羞
不怕掌中飛燕妬　玲瓏繡扇花藏語宛轉香茵雲襯
步王孫若擬贈千金只在畫樓東畔住
　　又
佳娘捧板花鈿簇唱出新聲羣豔服金鵞扇掩調纍纍
文杏梁髙塵䔩䔩　鸞吟鳯嘯清相續管烈絃焦爭可
逐何當夜召入連昌飛上九天歌一曲
　　又
蟲娘舉措皆淹潤每到婆娑偏恃俊香檀敲緩玉纖遲
畫鼔聲喧蓮步緊　貪為顧盼誇風韻往往曲終情未
盡坐中年少暗銷魂爭問青鸞家逺近
　　又
酥娘一搦腰肢裊回雪縈塵皆盡妙幾多狎客看無厭
一輩舞童功不到　星眸顧拍精神峭羅袖迎風身段
小而今長大懶婆娑只要千金酬一笑
　雙調
　　婆羅門令
昨宵裏恁和衣睡今宵裏又恁和衣睡小飲歸來初更
過醺醺醉中夜後何事還驚起　霜天冷風細細觸疎
窗閃閃燈揺曳空牀展轉重追想雲雨夢任欹枕難繼
寸心萬緒咫尺千里好景良天彼此空有相憐意未有
相憐計
　仙呂調
　　郭郎兒近拍
帝里閒居小曲深坊庭院沈沈朱户閉新霽畏景天氣
薫風簾幙無人永晝厭厭如度歳愁瘁　枕簟微涼睡
久轉轉慵起硯席塵生新詩小闋等閒都盡廢這些兒
寂寞情懐何事新來常恁地
　　西施
栁街燈市好花多盡讓美璚娥萬嬌千媚的的在層波
取次粧梳自有天然態愛淺畫雙蛾　㫁腸最是金閨
客空憐愛奈伊何洞房咫尺無計枉朝珂有意憐才毎
遇行雲處幸時恁相過
　林鍾商
　　駐馬聴
鳯枕鴛帷二三載如魚似水相知良天好景深憐多愛
無非盡意依隨奈何伊恣性靈撻㬠些兒無事孜煎萬
回千度怎免分離　而今漸疎漸逺雖悔難追謾恁
寄消息終久奚為也擬重論繾綣爭奈翻覆思維縱
再㑹恐恩情難似當時
　雙調
　　雨霖鈴(秋/别)
寒蟬凄切對長亭晚驟雨初歇都門帳飲無緒方留戀
處蘭舟催發執手相看淚眼竟無語凝噎念去去千里
煙波莫靄沈沈楚天濶　多情自古傷離别更那堪冷
落清秋節今宵酒醒何處楊栁岸曉風殘月此去經年
應是良辰好景虚設便總有千種風情更與何人說
　　定風波
竚立長堤澹蕩晚風起驟雨歇極目蕭疎栁萬株掩映
箭波千里走舟車向此人人奔名競利念蕩子終日驅
馳爭覺鄉闗轉迢遞　何意繡閣輕抛錦字難逢等閒
度歳奈泛泛旅迹厭厭病緒近來諳盡宦遊滋味此情
懐總寫香牋憑誰與寄算孟光爭得知我繼日添憔悴
　　尉遲盃
寵嘉麗算九衢紅粉皆難比天然嫰臉修蛾不假施朱
描翠盈盈秋水恣雅態欲語先嬌媚毎相逢月夕花朝
自有憐才深意　綢繆鳯枕鴛被深深處瓊枝玉樹相
倚困極歡餘芙蓉帳暖别是惱人情味風流事難逢雙
美況巳㫁香雲為盟誓且相將盡平生未肯輕分連理
　　慢巻紬
閒窗燭暗孤幃夜永欹枕難成寐細屈指尋思舊事前
歡都來未盡平生深意到得如今萬般追悔空秖添憔
悴對好景良宵皺著眉兒成甚滋味　紅茵翠被當時
一一堪垂淚怎生得依前似恁偎香倚暖抱著日髙猶
睡算得伊家也應隨分煩惱心兒裏又爭似從前澹澹
相看免恁縈繫
　　征部樂
雅歡幽㑹良夜可惜虚抛擲追念狂蹤舊跡長秖恁愁
悶朝夕憑誰去花街覔細說與此中端的道向我轉覺
厭厭夢役勞魂苦相憶　須知最有風前月下心事始
終難得但願我蟲蟲心下把人看待長似初相識況逢
春色便是有舉塲消息待這回好好憐伊更不輕拆
　　佳人醉
莫景蕭蕭雨霽雲澹天髙風細正月華如水金波銀漢
瀲灧無際冷浸書帷夢㫁却披衣重起臨軒砌　素光
遥指因念翠眉音塵何處相望同千里儘凝睇厭厭無
寐漸曉雕檻獨倚
　　迷仙引
才過筓年初綰雲鬟便學歌舞席上尊前王孫隨分相
許算等閒酬一笑但千金慵覷常只恐容易舜華偷換
光隂虛度　已受君恩顧好與花為主萬里丹霄何妨
攜手同去去永棄却煙花伴侣免教人見妾朝雲莫雨
　　御街行
燔柴煙㫁星河曙寳輦回天步端門羽衛簇雕欄六樂
舜韶先舉鶴書飛下雞竿髙聳恩霑均寰㝢　赤霜袍
爛飄香霧喜色成春煦九儀三事仰天顏八彩旋生眉
宇椿齡無盡蘿圖有慶常作乾坤主
　　又
前時小飲春庭院悔放笙歌散歸來中夜酒醺醺惹起
舊愁無限雖看墜樓換馬怎奈不是鴛帷伴　朦朧俱
妙暗花面欲夢還驚㫁和衣擁被不成眠一枕萬回千
轉惟有畫梁新來雙燕徹曙聞長歎
　　歸朝歡
别岸扁舟三兩隻葭葦蕭蕭風淅淅沙汀宿鴈破煙飛
溪橋殘月和霜白漸漸分曙色路遥川逺多行役往來
人隻輪隻槳盡是利名客　一望鄉闗煙水隔轉覺歸
心生羽翼愁雲恨雨兩縈牽新春殘臘相催迫歳華都
瞬息浪萍風梗成何益玉樓深處有箇人相憶
　　采蓮令
月華收雲澹霜天曙西征客此時清苦翠娥執手送臨
岐軋軋開朱户千嬌面盈盈竚立無言有淚㫁腸怎忍
回顧　一葉蘭舟便恁急槳凌波去貪行色豈知離緒萬
般方寸但飲恨脈脈同誰語更回首重城不見寒江天
外隠隠兩三煙樹
　　秋夜月
當初聚散便喚作無由再逢伊面近日來不期而㑹重
歡宴向尊前閒暇裏斂著眉兒長歎惹起舊愁無限
盈盈淚眼謾向我耳邊作萬般幽怨奈你自家心下事
難見待音信真箇恁别無縈絆不免收心共伊長逺
　　巫山一段雲
六六真游洞三三物外天九囗麟􁄁破非煙何處按雲
軿　昨夜麻姑陪宴又話蓬萊清淺幾回山脚弄雲濤
髣髴見金鼇
　　又
琪樹羅三殿金龍抱九闗上清真籍總羣仙朝拜五雲
間　昨夜紫薇詔下急喚天書使者令齎瑶檢降雕霞
重到漢皇家
　　又
清旦朝金母斜陽醉玉龜天風揺曳六銖衣鶴背覺孤
危　貪看海蟾狂戲不道九闗齊閉相將何處寄良宵
還去訪三茅
　　又
閬苑年華永嬉遊别是情人間三度見河清一畨碧桃
成　金母忍將輕摘留宴鼇峯真客紅狵閒卧吠斜陽
方朔敢偷嘗
　　又
蕭氏賢夫婦茅家好弟兄羽輪飈駕赴層城髙㑹盡仙
卿　一曲雲謡為壽倒盡金壺碧酒醺酣爭撼白榆花
踏碎九光霞
　　傾盃樂(散水/調)
朩落霜洲鴈横煙渚分明畫出秋色莫雨乍歇小檝夜
泊宿葦村山驛何人月下臨風處起一聲羌笛離愁萬
緒聞岸草切切蟲吟如織　為憶芳容别後水遥山逺何
計憑鱗翼想繡閣深沈爭知憔悴損天涯行客楚峽雲
歸髙陽人散寂寞狂蹤跡望京國空目㫁逺峯凝碧
　小石調
　　法曲獻仙音
追想秦樓心事當年便約于飛比翼悔恨臨岐處正攜
手翻成雲雨離析念倚玉偎香前事慣輕擲慣憐惜
饒心性正厭厭多病栁腰花態嬌無力早是乍清減别
後忍教愁寂記取盟言少孜煎剰好將息遇佳景臨風
對月事須時恁相憶
　　西平樂
盡日憑髙寓目脈脈春情緒嘉景清明漸近時節輕寒
乍暖天氣才晴又雨煙光澹蕩裝㸃平蕪逺樹黯凝竚
　臺榭好鶯燕語正是和風麗日幾許繁紅嫰緑雅稱
嬉遊去奈阻隔尋芳伴佀秦樓鳯吹楚臺雲約空悵望
在何處寂寞韶光度可堪向晚村落聲聲杜宇
　　蝶戀花(一刻六/一詞)
簾下清歌簾外宴雖愛新聲不見如花面牙板數敲珠
一串梁塵暗落琉璃盞　桐樹花聲孤鳯怨漸遏遥天
不放行雲散坐上少年聴未慣玉山將倒腸先㫁
　　又(一刻六/一詞)
獨倚危樓風細細望極離愁黯黯生天際草色山光殘
照裏無人㑹得凭欄意　也擬疎狂圖一醉對酒當歌
彊樂還無味衣帶漸寛終不悔為伊消得人憔悴
　　又
蜀錦地衣絲步障屈曲廻廊靜夜閒尋訪玉砌雕䦨新
月上朱扉半掩人相望　旋暖燻爐溫斗帳玉樹瓊枝
迤邐相偎傍酒力漸濃春思蕩鴛鴦繡被翻紅浪
　歇指調
　　永遇樂
薫風解慍晝景晴和新霽時候火徳流光蘿圖薦趾累
慶金枝秀旋樞繞電華渚流虹是日挺生元后績唐虞
垂拱千載應期萬靈敷祐　殊方異域爭貢琛賮架瓛
杭波奔湊三殿稱觴九儀就列韶濩鏘金奏藩侯瞻望
彤庭親攜僚吏競歌元首祝堯齡北極齊尊南山共久
　　又
天閣英遊内朝密侍當世榮遇漢守分麾堯庭請瑞方
面憑心膂風馳千騎雲擁雙旌向曉洞開嚴署擁朱旛
喜色歡聲處處競歌來莫　吳王舊國今古江山秀異
人煙繁富甘雨車行仁風扇動雅稱安黎庶棠郊成政
槐府登賢非久定須歸去且乗閒暖閣長開融尊盛舉
　　卜算子慢
江楓漸老汀蕙半凋滿目敗紅衰翠楚客登臨正是莫
秋天氣引疎碪㫁續殘陽裏對晚景傷懐念逺新愁舊
恨相繼　脈脈人千里念兩處風情萬重煙水雨歇天
髙望㫁翠峯十二儘無言誰㑹憑髙意縱寫得離腸萬
種奈歸雲誰寄
　　鵲橋仙
屇征途攜書劍迢迢匹馬東去慘離懐嗟年少易分難
聚佳人方恁繾綣便忍分鴛侣當媚景算密意幽歡盡
成輕負　且際寸腸萬緒慘愁顏㫁魂無語和淚眼片
時幾番回顧傷心脈脈誰訴但黯然凝竚莫煙寒雨望
秦樓何處
　　浪淘沙慢
夢覺透窓風一線寒燈吹息那堪酒醒又聞空堦夜雨
頻滴嗟因循久作天涯客負佳人幾許盟言更忍把從
前歡㑹陡頓翻成憂戚　愁極再三追思洞房深處幾
度飲散歌闋香暖鴛鴦被豈暫時疎散費伊心力殢雨
尤雲有萬般千種相憐惜到如今天長漏永無端自家
疎隔知何時却擁秦雲態願低幃昵枕輕輕細說與江
鄉夜夜數寒更思憶
　　夏雲峯
宴堂深軒楹雨輕壓暑氣低沈花洞彩舟泛斚坐遶清
潯楚臺風快湘簟冷永日披襟坐久覺疎絃脆管時換
新音　越娥蕙態蘭心逞妖艷昵歡邀寵難禁筵上笑
歌間發舄履交侵醉鄉深處須盡興滿酌髙吟向此免
名疆利鎖虚費光隂
　　荔枝香
甚處尋芳賞翠歸去晚緩步羅襪生塵來繞瓊筵看金
縷霞衣輕褪似覺春遊倦遥認衆裏盈盈好身段　擬
回首又竚立簾幃畔素臉紅眉時揭蓋頭微見笑整金
翹一㸃芳心在嬌眼王孫空恁腸㫁
　　浪淘沙令
有箇人人飛燕精神急鏘環珮上華裀促囗盡隨紅袖
舉風栁腰身　䔩䔩輕裙妙盡尖新曲終獨立斂香塵
應是四肢嬌困也眉黛雙顰
　林鍾商
　　破陣樂
露花倒影煙蕪蘸碧靈沼波暖金栁揺風朩末繫彩舫
龍船遥岸千步虹橋參差鴈齒直趨水殿遶金堤曼衍
魚龍戯簇嬌春羅綺喧天絲管霽色榮光望中似覩蓬
萊清淺　時光鳳輦宸遊鸞觴禊飲臨翠水開鎬宴兩
兩輕舠飛畫檝競奪錦幖霞爛聲歡娛歌魚藻徘徊宛
轉别有盈盈遊女各採明珠爭收翠羽相將歸去漸覺
雲海沈沈洞天日晚
　　古傾盃
凍氷消痕曉風生暖春滿東郊道遲遲淑景煙和露偏
潤長堤芳草㫁鴻隠隠歸飛江天杳杳遥山變色粧眉
淡掃目極千里閒倚危檣逈眺　動幾許傷春懐抱念
何處韶陽偏早想帝里看名園芳榭爛漫鶯花好追思
往昔年少繼日恁把酒聴歌量金買笑别後暗負光隂
多少
　　雙聲子
晚天蕭索㫁蓬蹤跡椉興蘭棹東遊三吳風景姑蘇臺
榭牢落莫靄初收夫差舊國香徑没徒有荒丘繁華處
悄無覩惟聞麋鹿呦呦　想當年空運籌決戰圖王取
霸無休江山如畫雲濤煙浪翻輸范蠡扁舟驗前經舊
史嗟漫載當日風流斜陽莫草茫茫盡成萬古遺愁
　　傾盃樂
離讌殷勤蘭舟凝滯看看送行南浦情知道世人難使
皓月長晝彩雲鎮聚算人生悲莫悲於輕别最苦正歡
娛便分鴛侣　淚滴瓊臉梨花一枝春帶雨慘黛别臨行
猶自再三問道君須去頻耳畔低語知多少他日深盟
平生丹素從此盡把憑鱗羽
　　陽臺路
楚天晚墜冷風敗葉疎紅零亂冒征塵匹馬區區愁見
水遥山逺追念平時正恁鳯幃倚香偎暖嬉遊慣又豈
知前歡雲雨分散　此際空勞回首望帝里難收淚眼
莫煙衰草算暗鎖路岐無限今宵又依前寄宿甚處葦
村山館寒燈半夜厭厭憑何消遣
　　内家嬌
媚景朝升煙光圓斂疎雨夜來新霽垂楊艷杏絲軟霞
輕繡出芳郊明媚處處踏青鬭草人人偎紅倚翠奈少
年自有新愁舊恨消遣無計　帝里風光當此際正好
恁攜佳麗阻歸程迢遞奈向好景難留舊歡頻弃早是
傷春情緒那堪困人天氣但贏得立髙原㫁腸一餉凝
睇
　　二郎神(七/夕)
炎光初謝過莫雨芳塵輕灑乍露冷風清庭户爽天如水
玉鈎遥掛應是星娥嗟久阻敘舊約飈輪欲駕極目處
微雲暗度耿耿銀河髙瀉　閒雅須知此景古今無價
運巧思穿針樓上女擡粉面雲鬟相亞鈿合金釵私語
處算誰在廻廊影下願天上人間占得歡娛年年今夜
　　醉蓬萊(慶老人/星現)
漸亭皋葉下隴首雲飛素秋新霽華闕中天鎖葱葱嘉
氣嫩菊黄深拒霜紅淺近寳堦香砌玉宇無塵金莖有
露碧天如水　正值昇平萬幾多暇夜色澄鮮漏聲迢
遞南極星中有老人呈瑞此際宸遊鳯輦何處度管絃
清脆太液波翻披香簾捲月明風細
　　宣清
殘月朦朧小宴䦨珊歸來輕寒森森背銀缸孤館乍眠
擁重衾醉魄猶噤永漏頻傳前歡巳去離愁一枕暗尋
思舊追遊神京風物如錦　念擲果朋儕絶纓宴㑹當
時曽痛飲命舞燕翻翻鳯棲鴛寢玉釵亂横信任散盡
髙陽這歡娛甚時重恁
　　雨中花慢
墜髻慵梳愁蛾懶畫心緒是事䦨珊覺新來憔悴金縷
衣寛認得這疎狂意下向人誚譬如閒把芳容陡頓恁
地輕孤爭忍心安　依前過了舊約甚當初賺我偷剪
香鬟幾時得歸來香閣深闗待伊要尤雲殢雨纒鴛衾
不與同歡儘更深款款問伊今後更散無端
　　定風波
自春來慘緑愁紅芳心是事可可日上花梢鶯穿栁帶
猶壓香衾臥暖酥銷膩雲嚲終日厭厭倦梳褁無那恨
薄情一去音書無箇　早知恁般麽悔當初不把雕鞍
鎖向雞窗只與鸞牋象管拘束教吟和鎮相隨莫抛躱針
線閒拈伴伊坐和我免使少年光隂虚過
　　訴衷情近
雨晴氣爽竚立江樓望處澄明逺水生光重疊莫山聳
翠遥想㫁橋幽徑隠隠漁村向晚孤煙起　殘陽裏脈
脈朱䦨靜倚黯然情緒未飲先如醉愁無際莫雲過了
秋風老盡故人千里竟日空凝睇
　　又
幽閨晝永漸入清和氣序榆錢飄滿閒堦蓮葉嫩生翠
沼遥望水邊幽徑山崦孤村是處園林好　閒情悄綺
陌遊人漸少少年風韻自覺隨春老追先好帝城信阻
天涯目㫁莫雲芳草竚立空殘照
　　留客住
偶登眺凭小樓艷陽時節乍晴天氣是處閒花芳草遥
山萬疊雲散漲海千里潮平波浩渺煙村院落是誰家
緑樹數聲啼鳥旅情悄　逺信沈沈離魂杳杳對景傷
懐度日無言誰表惆悵舊歡何處後約難憑看看春又
老盈盈淚眼望僊鄉隠隠㫁霞殘照
　　迎春樂
近來憔悴人驚怪為别相思㬠我前生負你愁煩債便
苦恁難開解　良夜永牽情無奈錦被裏餘香猶在怎
得依前燈下恣意憐嬌態
　　隔簾聴
咫尺鳯衾鴛帳欲去無因到蝦鬚窣地重門悄認繡履
頻移洞房杳杳彊語笑逞如簧再三輕巧梳籹早　琵
琶閒抱愛品相思調聲聲似把芳心告隔簾贏得㫁腸
多少恁煩惱除非共伊知道
　　鳯歸雲
戀帝里金谷園林平康巷陌觸處繁華連日疎狂未嘗
輕負寸心雙眼況佳人盡天外行雲堂上飛燕向玳筵
一一皆妙選長是因酒沈迷被花縈絆　更可惜淑景
亭臺暑天枕簟霜月夜明雪霰朝飛一歳風光盡堪隨
分俊遊清宴算浮生事瞬息光隂錙銖名宦正歡笑試
恁暫分散即是恨雨愁雲地遥天逺
　　抛毬樂
曉來天氣濃淡微雨輕灑近清明風絮巷陌煙草池塘
盡堪圖畫艷杏暖妝臉勻開弱栁困宫腰低亞是處麗
質盈盈巧笑嬉嬉爭簇鞦韆架戲綵毬羅綬金雞芥羽
少年馳騁芳郊緑野占㫁五陵遊奏脆管繁絃聲和雅
向名園深處爭泥畫輪競羈寳馬　取次羅列杯盤就
芳樹緑影紅隂下舞婆娑歌宛轉髣髴鸎嬌燕姹寸珠
片玉爭似濃歡無價任他美酒十千一斗飲竭仍解金
貂貰恣幕天席地陶陶盡醉太平且樂唐虞景化須信
艶陽天看未足已覺鸎花謝對緑蟻翠娥怎生輕捨
　　集賢賓
小樓深巷狂遊徧羅綺成叢就中堪人屬意最是蟲蟲
有畫難描雅態無花可比芳容幾回飲散良宵永鴛衾
鳯枕香濃算得人間天上惟有兩心同　近來雲雨每
西東誚惱損情悰縱然偷期暗㑹長是怱怱爭似和鳴
諧老免教斂翠啼紅眼前事暫疎歡宴盟言在更莫忡
忡待作真箇宅院方信有初終
　　殢人嬌
當日相逢便有憐才深意歌筵罷偶同鴛被别來光景
看看經歳昨夜裏方把舊歡重繼　曉月將沈征驂已
鞴愁腸亂又還分袂良辰美景恨浮名牽繫無分得與
妳恣情睡睡
　　思歸樂
天幕清和堪宴聚相得盡髙陽儔侣皓齒善歌長袖舞
漸引入醉鄉深處　晚歳光隂能幾許這巧宦不須多
取共君把酒勸杜宇再三喚人歸去
　　應天長
殘蟬聲漸絶傍碧砌脩梧敗葉微脫風露凄清正是登
髙時節東籬霜乍結綻金蘂嫩香堪折聚宴處落帽風
流未饒前哲　把酒與君說恁好景佳辰怎忍虛設休
效牛山空對江天凝咽塵勞無暫歇遇良㑹剰偷歡恱
歌未闋盃興方濃莫便中輟
　　合歡帶
身材兒早是妖嬈算舉措實難描一箇肌膚渾似玉更
都來占了千嬌妍歌艷舞鸎慚巧舌栁妬纖腰自相逢
便覺韓娥價減飛燕聲銷　桃花零落溪水潺湲重尋
仙徑非遥莫道千金酬一笑便明珠萬斛須邀檀郎幸
有凌雲詞賦擲果風標況當年便好相攜鳯樓深處吹
簫
　　少年遊
長安古道馬遲遲髙栁亂蟬嘶夕陽島外秋風原上目
㫁四天垂　歸雲一去無蹤跡何處是前期狎興生疎
酒徒蕭索不似少年時
　　又
參差烟樹霸陵橋風物盡前朝衰楊古栁幾經攀折憔
悴楚宫腰　夕陽閒淡秋光老離思滿蘅皋一曲陽闗
㫁腸聲盡獨自上蘭橈
　　又
層波瀲灧逺山横一笑一傾城酒容紅嫩歌喉清麗百
媚坐中生　牆頭馬上初相見不準擬恁多情昨夜盃
䦨洞房深處特地快逢迎
　　又
世間尤物意中人輕細好腰身香幃睡起發妝酒釃紅
臉杏花春　嬌多愛把齊紈扇和笑掩朱唇心性溫柔
品流詳雅不稱在風塵
　　又
淡黄衫子鬱金裙長憶箇人人文談閒雅歌喉清麗舉
措好精神　當初為倚深深寵無箇事愛嬌嗔想得别
來舊家模樣只恁翠蛾顰
　　又
鈴齋無訟宴遊頻羅綺簇簪纓施朱傅粉豐肌清骨容
態盡天真　歌裀舞扇花光裏翻回雪駐行雲綺席䦨
珊鳯燈明滅誰是意中人
　　又
簾垂深院冷蕭蕭花外漏聲遥青燈未滅紅窗閒卧魂
夢去迢迢　薄情謾有歸消息鴛鴦被半香銷試問伊
家阿誰心緒禁得恁無憀
　　又
一生贏得凄涼追前事暗心傷好天良夜深屏香被怎
忍便相忘　王孫動是經年去貪迷戀有何長萬種千
般把伊情分顛倒盡猜量
　　又
日髙花榭懶梳頭無語倚妝樓脩眉斂黛遥山横翠相
對結春愁　王孫走馬長秋陌貪迷戀少年遊似恁疎
狂費人拘管怎似不風流
　　又
佳人巧笑值千金當日偶情深幾回飲散燈殘香暖好
事盡鴛衾　如今萬水千山阻魂杳杳信沈沈孤棹煙
波小樓風月兩處一般心
　中吕調
　　戚氏
晚秋天一霎微雨灑庭軒檻菊蕭疎井梧零亂惹殘煙
凄然望鄉闗飛雲黯淡夕陽間當時宋玉悲感向此臨
水與登山逺道迢遞行人凄楚倦聴隴水潺湲正蟬吟
敗葉蛩響衰草相應喧喧　孤館度日如年風露漸變
悄悄至更䦨長天靜絳河清淺皓月嬋娟思綿綿夜永
對景那堪屈指暗想從前未名未禄綺陌紅樓往往經
歳遷延　帝里風光好當年少日莫宴朝歡況有狂朋
怪侶遇當歌對酒競留連别來迅景如梭舊遊似夢烟
水程何限念利名憔悴長縈絆追往事空慘愁顏漏箭
移稍覺輕寒聴嗚咽畫角數聲殘對閒窓畔停燈向曉
抱影無眠
　　輪臺子
一枕清宵好夢可惜被鄰雞喚覺怱怱策馬登途滿目
淡煙衰草前驅風觸鳴珂過霜林漸覺驚棲鳥冒征塵
逺況自古凄涼長安道　行行又歴孤村楚天濶望中
未曉念勞生惜芳年壯歳離多歡少歎㫁梗難停莫雲
漸杳但黯黯銷魂寸腸憑誰表恁驅驅何時是了又爭
似却返瑶京重買千金笑
　　引駕行
虹收殘雨蟬嘶敗栁長堤莫背都門動銷黯西風片帆
輕舉愁覩泛畫鷁翩翩靈鼉隠隠下前浦忍回首佳人
漸逺想髙城隔煙樹幾許　秦樓水晝謝閣連宵奇遇
算贈笑千金酬歌百琲盡成輕負南顧念吳邦越國風
煙蕭索在何處獨自箇千山萬水指天涯去
　　望逺行
繡幃睡起殘粧淺無緒勻紅鋪翠藻井凝塵金堦鋪蘚
寂寞鳯樓十二風絮紛紛煙蕪冉冉永日畫欄沈吟獨
倚望逺行南陌春殘悄歸騎　凝睇消遣離愁無計但
暗擲金釵買醉好景空飲香醪爭奈轉添珠淚待伊遊
冶歸來故故解放翠羽輕裙重繫見纖腰圍信人憔悴
　　彩雲歸
蘅皋向晩艤輕航卸雲帆水驛魚鄉當暮天霽色如晴
晝江練靜皎月飛光那堪聴逺村羌管引離人㫁腸此
際浪萍風梗度歳茫茫　堪傷朝歡莫散被多情賦與
凄涼别來最苦襟袖依約尚有餘香算得伊鴛衾鳯枕
夜永爭不思量牽情處惟有臨岐一句難忘
　　洞仙歌
佳景留心慣況年少彼此風情非淺有笙歌巷陌綺羅
庭院傾城巧笑如花面恣雅態明眸回美盼同心綰算
國豔仙材翻恨相逢晚繾綣　洞房悄悄繡被重重夜
永歡餘共有海約山盟記得翠雲偷剪和鳴彩鳯于飛
燕間栁徑花隂攜手徧情眷戀向其間密約輕憐事何
限忍聚散況已結深深願願人間天上莫雲朝雨長相
見
　　離别難
花謝水流倐忽嗟年少光隂有天然蕙質蘭心美韶容
何啻值千金便因甚翠弱紅衰纒綿香體都不勝任算
神仙五色靈丹無驗中路委瓶簪　人悄悄夜沈沈閉
香閨永棄鴛衾想嬌魂媚魄非逺總洪都方士也難尋
最苦是好景良天尊前歌笑空想遺音望㫁處杳杳巫
峰十二千古莫雲深
　　擊梧桐
香靨深深姿姿媚媚雅格奇容天與自識來來便好看
伊㑹得妖嬈心素臨岐再約同歡定是都把平生相許
又恐恩情易破難成未免千般思慮　近日書來寒暄
而巳苦没忉忉言語便認得聴人教當擬把前言輕負
見說蘭臺宋玉多才多藝善詞賦試與問朝朝莫莫行
雲何處去
　　夜半樂
凍雲黯淡天氣扁舟一葉椉興離江渚渡萬壑千巖越
溪深處怒濤漸息焦風乍起更聞商旅相呼片帆髙舉
泛畫鷁翩翩過南浦　望中酒斾閃閃一簇煙村數行霜
樹殘日下漁人鳴榔歸去敗荷零落衰楊掩映岸邊兩
兩三三浣紗遊女避行客含羞相笑語　到此因念繡
閣輕抛浪萍難駐後約丁寧竟何據慘離懐空恨歳晚
歸期阻凝淚眼杳杳神京路㫁鴻聲逺長天莫
　　祭天神
歎笑筵歌席輕抛嚲背孤城幾舍煙村停畫舸更深釣
叟歸來數㸃殘燈火被連綿宿酒醺醺愁無那　寂寞
擁重衾卧又聞得行客扁舟過蓬窗近蘭棹急好夢
還驚破念平生單棲蹤跡多感情懐到此厭厭披衣
坐
　　過澗歇
淮楚曠望極千里火雲燒空盡日西郊無雨厭行旅數
幅輕帆漸落艤棹蒹葭浦避畏景兩兩舟人夜深語
此際爭可便恁奔名競利去九衢塵裏衣冠冒炎暑回
首江鄉月觀風亭水邊石上幸有散髪披襟處
　中吕調
　　安公子
長川波瀲灧楚鄉淮岸迢遞一霎煙汀雨過芳草青如
染驅驅攜書劍當此好天好景自覺多愁多病行役心
情厭　望處曠野沈沈莫雲黯黯行侵夜色又是急槳
投村店認去程將近舟子相呼遥指漁燈一㸃
　　菊花新
欲掩香幃論繾綣先斂雙蛾愁夜短催促少年郎先去
睡鴛衾圖暖　須臾放了殘針線脫羅裳恣情無限留
著帳前燈時時待看伊嬌面
　平調
　　望漢月
明月明月明月何事乍圓還缺恰如年少洞房人歡㑹
依前離别　小樓凭檻處正是去年時節千里清光又
依舊奈夜永厭厭人絶
　　歸去來
初過元宵三五慵困春情緒燈月䦨珊嬉遊處遊人盡
厭歡聚　憑仗如花女持盃謝酒朋詩侣餘酲更不禁
香醑歌筵舞且歸去
　　長壽樂
尤紅殢翠近日來陡把狂心牽繫羅綺叢中笙歌筵上
有箇人人可意解嚴粧巧笑次姿則成嬌媚知幾度密
約秦樓盡醉仍攜手眷戀香衾繡被　情漸美算好把
夕雨朝雲相繼便是仙禁春深御爐香裊臨軒親試對
　　燕歸梁
織錦裁篇寫意深字值千金一回披翫一愁吟腸成結
淚盈襟　幽歡巳散前期逺無聊賴是而今密憑歸燕
寄芳音恐冷落舊時心
　南吕調
　　透碧霄
月華邊萬年芳樹起祥煙帝居壯麗皇家熙盛寳運當
千端門清晝觚稜照日雙闕中天太平時朝夜多歡徧
錦街香陌鈞天歌吹閬苑神仙　昔觀光得意狂遊風
景再覩更精妍傍栁隂尋芳徑空恁嚲轡垂鞭樂遊雅
戲平康豔質應也依然仗何人多謝嬋娟道宦途蹤跡
歌酒情懐不似當年
　　朩蘭花慢
倚危樓竚立乍蕭索晚晴初漸素景衰殘風砧韻冷霜
樹紅疎雲衢見新雁過奈佳人自别阻音書空遣悲秋
念逺寸腸萬恨縈紆　皇都暗想歡遊成往事動欷歔
念對酒當歌低幃並枕翻恁輕孤歸途縱凝望處但斜
陽莫靄滿平蕪贏得無言悄悄凭䦨盡日踟蹰
　　又(清/明)
拆桐花爛漫乍疎雨洗清明正艷杏燒林緗桃繡野芳
景如屏傾城盡尋勝賞驟雕鞍紺幰出郊坰風暖繁絃
翠管萬家競奏新聲　盈盈鬭草踏青人豔冶遞逢迎
向路傍往往遺簪墮珥珠翠縱横歡情對佳麗地任金
罍罄竭玉山傾拚却明朝永日畫堂一枕春酲
　　又
古繁華茂苑是當日帝王州詠人物鮮明土風細膩曽
美詩流尋幽近香徑處聚蓮娃釣叟簇汀洲晴景吳波
練靜萬家緑水朱樓　凝眸乃睠東南思共理命賢侯
繼夢得文章樂天惠愛布政優優鼇頭況虚位久遇名
都勝景且淹留贏得蘭堂醖酒畫船攜妓歡遊
　　臨江仙
渡口向晚椉瘦馬陟崇岡西郊又送秋光對莫山横翠
襯殘葉飄黄憑髙念逺素景楚天無處不凄涼　香閨
别來無信息雲愁雨恨難忘指帝城歸路但煙水茫茫
凝情望㫁淚眼盡日獨立斜陽
　　又
上國去客停飛蓋促離筵長安古道綿綿見岸花啼露
對堤栁愁煙物情人意向此觸目無處不凄然　醉擁
征驂猶竚立盈盈淚眼相看況繡幃人靜更山館春寒
今宵怎向漏永頓成兩處孤眠
　　瑞鷓鴣
寳髻瑶簪嚴籹巧天然緑媚紅深綺羅叢裏獨逞謳吟
一曲陽春定價何啻值千金傾聴處王孫帝子鶴蓋成
隂　凝態掩霞襟動象板聲聲怨思難任嘹喨處回壓
絃管低沈時恁迴眸斂黛空役五陵心須信道緣情寄
意别有知音
　　憶帝京
薄衾小枕涼天氣乍覺别離滋味展轉數寒更起了還
重睡畢竟不成眠一夜長如歳　也擬把却回征轡又
爭奈已成行計萬種思量多方開解只恁寂寞厭厭地
繫我一生心負你千行淚
　仙呂調
　　如魚水
輕靄浮空亂峯倒影瀲灧十里銀塘繞岸垂楊紅樓朱
閣相望芰荷香雙雙戲􁯣鶒鴛鴦乍雨過蘭芷汀洲望
裏依約似瀟湘　風淡淡水茫茫動一片晴光畫舫相
將盈盈紅粉清商紫薇郎修褉飲且樂仙鄉便歸去徧
歴鸞坡鳯沼此景也難忘
　　玉蝴蝶(秋/思)
望處雨收雲㫁凭闌悄悄目送秋光晚景蕭疎堪動宋
玉悲涼水風輕蘋花漸老月露冷梧葉飄黄遣情傷故
人何在煙水茫茫　難忘文期酒㑹幾辜風月屢變星
霜海濶山遥未知何處是瀟湘念雙燕難憑逺信指莫
天空識歸艎黯相望㫁鴻聲裏立盡斜陽
　　又(春/遊)
漸覺芳郊明媚夜來膏雨一灑塵埃滿目淺桃深杏露
染煙裁銀塘靜魚鱗簟展煙岫翠龜甲屏開殷晴雷雲
中鼔吹遊徧蓬萊　徘徊隼旟前後三千珠履十二金
釵雅俗熙熙下車成宴盡春臺好雍容東山妓女堪笑
傲北海尊罍且追陪鳯池歸去那更重來
　　又
是處小街斜巷爛遊花館連醉瑶巵選得芳容端麗冠
絶吳姬絳唇輕笑歌盡雅蓮步穏舉措皆奇出屏幃倚
風情態約素腰肢　當時綺羅叢裏知名雖久識面何遲
見了千花萬栁比並不如伊未同歡寸心暗許欲話别
纖手重攜結前期美人才子合是相知
　　又
誤入平康小巷畫簷深處朱箔微褰羅綺叢中偶認舊
識嬋娟翠眉開嬌横逺岫緑鬢嚲濃染春煙憶情牽粉
牆曾恁窺宋三年　遷延珊瑚筵上親持犀筦旋疊香
牋要索新詞殢人含笑立尊前按新聲珠喉漸穏想舊
意波臉増妍苦留連鳯衾鴛枕忍負良天
　　又
淡蕩素商行莫逺空雨歇平野煙收滿目江山堪助楚
客冥搜素光動雲濤漲晚紫翠冷霜巘横秋景清幽渚
蘭香謝汀樹紅愁　良儔西風吹帽東籬攜酒共結歡
遊淺酌低吟坐中俱是飲家流對殘暉登臨休歎賞令
節酩酊方酬且相留眼前尤物盞裏忘憂
　　滿江紅(桐/川)
莫雨初收長川靜征帆夜落臨島嶼蓼煙疎淡葦風蕭
索幾許漁人飛短艇盡將燈火歸村落遣行客當此念
回程傷漂泊　桐江好煙漠漠波似染山如削遶嚴陵
灘畔鷺飛魚躍遊宦區區成底事平生況有雲泉約歸
去來一曲仲宣吟從軍樂
　　又
訪雨尋雲無非是奇容豔色就中有天真妖麗自然標
格惡發姿顏歡喜面細追想處皆堪惜自别後幽怨與
閒愁成堆積　鱗鴻阻無信息魂夢㫁難尋覔儘思量
休又怎生休得誰恁多情慿向道總來相見且相憶便
不成長遣似如今輕抛擲
　　又
萬恨千愁將年少衷腸牽繫殘夢㫁酒醒孤館夜長滋
味可惜許枕前多少意到如今兩總無終始獨自箇贏
得不成眠成憔悴　添傷感囗何計空只恁厭厭地無
人處思量幾度垂淚不㑹得都來些子事甚恁底死難
拚棄待到頭終久問伊著如何是
　　洞仙歌
椉興閒泛蘭舟渺渺煙波東去淑氣散幽香滿蕙蘭江
渚緑蕪平畹和風輕暖曲岸垂楊隠隠隔桃花塢芳樹
外閃閃酒旗遥舉羇旅　漸入三吳風景水村漁浦閒
思更遶神京抛擲幽㑹小歡何處不堪獨倚危樓凝情
西望日邊繁華地歸程阻空自歎當時言約無據傷心
最苦竚立對碧雲將莫闗河逺怎奈向此時情緒
　　引駕行
紅塵紫陌斜陽莫草長安道是誰人㫁魂處迢迢匹馬
西征新晴韶光明媚輕煙淡薄和氣暖望花村路隠映
揺鞭時過長亭愁生傷鳯城仙子别來千里重行行又
記得臨岐淚眼溼蓮臉盈盈銷凝　花朝月夕最苦冷
落銀屏想媚容耿耿無限屈指已算回程相縈空萬般
思憶爭如歸去覩傾城向繡幃深處並枕說如此牽情
　　望逺行(冬/雪)
長空降瑞寒風剪淅淅瑶華初下密灑歌樓亂飄僧舍
迤邐漸迷鴛瓦好是漁人披得一簔歸去江上晚來堪
畫滿長安髙却旗亭酒價　幽雅椉興最宜訪戴泛小
棹越溪瀟灑皓鶴奪鮮白鷴失素千里廣鋪寒野須信
幽蘭歌㫁同雲收盡别有瑶臺瓊榭放一輪明月交光
清夜
　　八聲甘州
對瀟瀟莫雨灑江天一畨洗清秋漸霜風凄緊闗河冷
落殘照當樓是處紅衰緑減苒苒物華休惟有長江水
無語東流　不忍登髙臨逺望故鄉渺邈歸思難收歎
年來蹤跡何事苦淹留想佳人妝樓顒望誤幾回天際
識歸舟爭知我倚䦨干處正恁凝眸
　　臨江仙
夢覺小庭院冷風淅淅疎雨瀟瀟綺窓外秋聲敗葉狂
飄心揺奈寒漏永孤幃悄淚燭空燒無端處是繡衾鴛
枕閒過清宵　蕭條牽情繫恨爭向年少偏饒覺新來
憔悴舊日風標魂銷念歡娛事煙波阻後約方遥還經
歳問怎生禁得如許無聊
　　竹馬子
登孤壘荒涼危亭曠望靜臨煙渚對雌霓掛雨雄風拂
檻微收煩暑覺一葉驚秋殘蟬噪晚素商時序覽景想
前歡指神京非霧非煙深處　向此成追感新愁易積
故人難聚憑髙盡日凝竚贏得銷魂無語極目霽靄霏
微斷鴉零亂蕭索江城莫南樓畫角又逐殘陽去
　　望海潮
東南形勝三吳都㑹錢塘自古繁華煙栁畫橋風簾翠
幙參差十萬人家雲樹遶堤沙怒濤捲霜雪天塹無涯
市列珠璣戸盈羅綺競豪奢　重湖疊巘清嘉有三秋
桂子十里荷花羌管弄晴菱歌汎夜嬉嬉釣叟蓮娃千
騎擁髙牙椉醉聴簫鼓吟賞煙霞異日圖將好景歸去
鳯池誇
　　小鎮西
意中有箇人芳顏二八天然俏自來奸黠最奇絶是笑
時媚靨深深百態千嬌再三偎著再三香滑　久離缺
夜來魂夢裏尤花殢雪分明似舊家時節正歡恱被雞
聲喚起一塲寂寞無眠向曉空有半窗殘月
　　小鎮西犯
水鄉初禁火青春未老芳菲滿栁汀煙島波際紅幃縹
渺盡盃盤小歌祓禊聲聲諧楚調　路遼遶野橋新
市裏花穠枝好引遊人競來歡笑酩酊誰家年少信玉
山倒家何處落日眠芳草
　　迷神引
一葉扁舟輕帆捲暫泊楚江南岸孤城莫角引胡笳怨
水茫茫平沙雁旋驚散煙歛寒林簇畫屏展天際遥山
小黛眉淺　舊賞輕抛到此成遊宦覺客程勞年光晚
異鄉風物忍蕭索當愁眼帝城賖秦樓阻旅魂亂芳草
連空濶殘照滿佳人無消息㫁雲逺
　　促拍滿路花
香靨融春雪翠鬟嚲秋煙楚腰纖細正囗囗鳯幃夜短
偏愛日髙眠起來貪顛俊只恁殘却黛眉不整花鈿
有時攜手閒坐偎倚緑窗前溫柔情態儘人憐畫堂春
過悄悄落花天長是嬌癡處尤殢檀郎未教拆了鞦韆
　　六么令
澹煙殘照揺曳溪光碧溪邊殘桃深杏迤邐染春色昨
夜扁舟泊處枕展當灘磧波聲漁笛驚回好夢夢裏欲
歸歸不得　展轉翻成無寐因此傷行役思念多媚多
嬌咫尺千山隔都為深情密愛不忍輕離拆好天良夕
鴛幃寂靜算得也應暗思憶
　　剔銀燈
何事春工用意繡畫出萬紅千翠豔杏夭桃垂楊芳草
各鬭雨膏煙膩如斯佳致早晚是讀書天氣　漸漸園
林明媚便好安排歡計論籃買花盈車載酒百琲千金
邀妓何妨沈醉有人伴日髙春睡
　　紅窗睡
如削肌膚紅玉瑩舉措有許多端正二年三歳同鴛寢
表溫柔心性　别後無非良夜永如何向名牽利役歸
期未定算伊心裏却寃人薄倖
　　臨江仙
鳴珂碎撼都門曉旌幢擁下天人馬揺金轡破香塵壺
漿盈路歡動帝城春　揚州曽是追遊地酒臺花徑仍
存鳯簫依舊月中聞荆王魂散應認嶺頭雲
　　鳯歸雲
向深秋雨餘爽氣肅西郊陌上夜䦨襟袖起涼飈天帶
殘星流電未滅閃閃隔林梢又是曉雞聲㫁陽烏光動
漸分山路迢迢　驅驅行役苒苒光隂蠅頭利禄蝸角
功名畢竟成何事謾相髙抛擲雲泉狎翫塵土壯節等
閒銷幸有五湖煙浪一船風月㑹須歸老漁樵
　　女冠子
淡煙飄薄鸎花謝清和院落樹隂翠密葉成幄麥秋霽
景夏雲忽變奇峯倚寥廓波暖銀塘漲新萍緑魚躍想
端憂多暇陳王是日嫰苔生閣　正鑠石天髙流金晝
永楚榭風光轉蕙披襟處波翻翠幙以文㑹友沈李浮
瓜忍輕諾别館清閒避炎蒸豈須河朔但尊前隨分雅
歌豔舞盡成歡樂
　　玉山枕
驟雨新霽蕩原野清如洗㫁霞散彩殘陽倒影天外雲
峯數朶相倚露莎煙芰滿池塘見次第幾畨紅翠當是
時河朔飛觴避炎蒸想風流堪繼　晚來髙樹清風起
動簾幙生秋氣畫樓晝寂蘭堂夜靜舞豔歌姝漸任羅
綺訟閒時泰足風情便爭奈雅歌都廢省教成幾闋新
歌盡新聲好尊前重理
　　減字朩蘭花
花心栁眼郎似遊絲常惹絆獨為誰憐繡線金針不喜
穿　深房密讌爭向好天多聚散緑鎖窗前幾日囗囗
廢管絃
　　玉樓春(一刻蘇/子瞻)
有箇人人真堪羨問却佯羞回却面你若無意向咱行
為甚夢中頻相見　不如聞早還却願免使牽人魂夢
亂風流腸肚不堅牢只恐被伊牽惹㫁
　　甘州令
凍雲深淑氣淺寒欺緑野輕雪伴早梅飄謝豔陽天正
明媚却成瀟灑玉人歌畫樓酒對此早驟増髙價　賣
花巷陌放燈臺榭好時代怎生輕捨賴和風蕩霽靄廓
清良夜玉塵鋪桂莖滿素光裏更堪遊冶
　　西施
苧蘿妖豔世難囗善媚恱君懐後庭恃愛寵盡使絶嫌
猜正恁朝歡莫宴情未足早江上兵來　捧心調態軍
前死羅綺旋變塵埃至今想怨魂無主尚徘徊夜夜姑
蘇城外當時月但空照荒臺
　　河傳
翠深紅淺愁娥黛蹙嬌波刀剪奇容妙伎互逞舞裀歌
扇籹光生粉面　坐中醉客風流慣尊前見特地驚狂
眼不似少年時節千金爭選相逢何太晚
　　又
淮岸漸晚圜荷向背芙蓉深淺仙娥畫舸露浄江芳交
亂難分花與面　采多漸覺輕船滿呼歸伴急槳煙波
逺隠隠棹歌漸被蒹葭遮㫁曲終人不見
　黄鐘調
　　傾盃
水鄉天氣灑蒹葭露結寒生早客館更堪秋杪空堦下
朩葉飄零颯颯聲乾狂風亂掃當無緒人靜酒初醒天
上征鴻知送誰家歸信穿雲悲呌　蛩響幽窗風窺寒硯
一㸃銀缸閒照夢枕頻驚愁衾半擁萬里歸心悄悄往
事追思多少贏得空使方寸撓㫁不成眠此夜厭厭就
中難曉
　大石調
　　傾盃
金風淡蕩漸秋光老清宵永小院新晴天氣輕煙乍斂
皓月當軒練淨對千里寒光念幽期阻當殘景早是多
愁多病那堪細把舊約前歡重省　最苦碧雲信㫁僊鄉
路杳歸鴻難倩毎髙歌彊遣離懐奈慘咽翻成心耿耿
漏殘露冷空贏得悄悄無言愁緒終難整又是立盡梧
桐清影
　般沙調
　　塞孤
一聲雞又報殘更歇秣馬巾車催發草草主人燈下别
山路險新霜滑瑶珂響起棲烏金鐙冷敲殘月漸西風
襟袖凄裂　遥指白玉京望㫁黄金闕逺道何時行徹算
得佳人凝恨切應念念歸時節相見了執柔荑幽㑹處
偎香雪免鴛衾兩恁虚設
　　瑞鷓鴣
天將奇豔與寒梅乍驚繁杏臘前開暗想花神巧作江
南信鮮染臙脂細剪裁　壽陽籹罷無端飲凌晨酒入
香腮恨聴煙塢深中誰恁吹羌笛逐風來絳雪紛紛落
翠苔
　　又
三吳嘉景古風流渭南往歳憶來遊西子方來越相巧
成去千里滄波一葉舟　至今無限盈盈者盡來拾翠
芳洲最好簇簇寒竹遥認南朝畫晚煙收三兩人家古
渡頭
　　洞仙歌
嘉景況少年彼此爭不雨沾雲惹奈傅粉英俊夢蘭品
雅金絲帳暖銀屏亞並燦枕輕倚緑嬌紅姹算一笑百
琲明珠非價閒暇　毎只向洞房深處痛憐極寵似覺
些子輕孤早恁背人沾灑從來嬌縱多猜訝更對剪香
雲深要深心同寫愛印了雙眉索人重畫忍負豔冶㫁
不等閒輕捨鴛衾下願常恁好天良夜
　　安公子
逺岸收殘雨雨殘稍覺江天莫拾翠汀洲人寂靜立雙
雙鷗鷺望幾㸃漁燈掩映蒹葭浦停畫橈兩兩舟人語
道去程今夜遥指前村煙樹　遊宦成羇旅短檣吟倚
閒凝竚萬水千山迷逺近想鄉闗何處自别後風亭月
榭孤歡聚剛㫁腸惹得離情苦聴杜宇聲聲勸人不如
歸去
　　又
夢覺清宵半悄然屈指聴銀箭惟有牀前殘淚燭啼紅
相伴暗惹起雲愁雨恨情何限從臥來展轉千餘遍任
數重鴛被怎向孤眠不暖　堪恨還堪歎當初不合輕
分散及至厭厭獨自箇却眼穿腸㫁似恁地深情密愛
如何拚雖後約的有于飛願奈片時難過怎得如今便
見
　林鍾商
　　玉樓春(杏/花)
剪裁用盡春工意淺蘸朝霞千萬蘂天然淡泞好精神
洗盡嚴粧方見媚　風亭月榭閒相倚紫玉枝梢紅蠟
蔕假饒花落未銷愁煮酒盃盤催結子
　　又(海/棠)
東風催露千嬌面欲綻紅深開處淺日髙梳洗甚時歡
㸃滴臙脂勻未徧　霏微雨罷殘陽院洗出都城新錦
段美人纖手摘芳枝揷在釵頭和鳯顫
　　又(栁/枝)
黄金萬縷風牽細寒食初頭春有味殢煙尤雨索春饒
一日三眠誇得意　章街隋岸歡遊地髙拂樓臺低映
水楚王空待學風流餓損宫腰終不似
　　傾盃樂(水/調)
樓鎖輕煙水横斜照遥山半隠愁碧片帆岸逺行客路
杳簇一天寒色楚梅映雪數枝豔報青春消息年華夢
促音信㫁聲逺飛鴻南北　算伊别來無緒翠銷紅減雙
帶長抛擲但淚眼沈迷看朱成碧惹閒愁堆積雨意雲
心酒情花態辜負髙陽客
　　祭天神(歇指/調)
憶繡衾相向輕輕語屏山掩紅蠟長明金獸盛燻蘭炷
何期到此酒態花情頓辜負愁腸㫁還是黄昏那更滿
庭風雨　聽空堦和漏碎聲鬭滴愁眉聚算伊還共誰人
爭知此寃苦念千里煙波迢迢前約舊歡省一向無心
緒
　　瑞鷓鴣(平/調)
吹破殘煙入夜風一軒明月上簾櫳因驚路逺人還逺
縱得心同寢未同　情脈脈意沖沖碧雲歸去認無蹤
只應曽向前生裏愛把鴛鴦兩處籠
　　訴衷情(林鍾/商)
一聲畫角日西曛催促掩朱門不堪更倚蘭棹腸㫁已
銷魂　年漸晚雁空頻問無因思心欲碎愁淚難收又
是黄昏
　　歸去來(中吕/調)
一夜狂風雨花英墜碎紅無數垂楊謾結黄金縷儘春
殘縈不住　蝶稀蜂散知何處殢尊酒轉添愁緒多情
不慣相思苦休惆悵好歸去
　　梁州令(中吕/宫)
夢覺紗窗曉殘燈黯然空照因思人事苦縈牽離愁别
恨無限何時了　憐深定是心腸小往往成煩惱一生惆
悵情多感月不長圓春色易為老
　中呂調
　　燕歸梁
輕躡羅鞋掩絳紗傳音耗若相招語聲猶顫不成嬌乍
得見兩魂銷　悤悤草草難留戀還歸去又無聊若諧
雨夕與雲朝得似箇有囂囂
　　夜半樂
豔陽天氣煙細風暖春郊芳草燈明閒凝竚漸粧㸃亭臺
參差佳樹舞腰困力垂楊緑映淺桃穠李夭夭嫰紅無
數度綺燕流鸎鬬雙語　翠娥南陌簇簇躡影紅隂緩移
嬌步擡粉面韶容花光相妒絳綃袖舉雲鬟風顫半遮
檀口含羞背人偷顧競鬭草金釵争笑賭　對此嘉景頓
覺銷凝惹成愁緒念解珮輕盈在何處忍良時辜負少
年等閒度空望極回首斜陽莫嘆浪萍風梗如何去
　越調
　　清平樂
繁華錦爛已恨歸期晚翠減紅稀鸎似嬾那特地柔腸
㫁　不堪尊酒頻傾惱人輾轉愁生囗囗囗囗囗囗多
情爭似無情
　中呂調
　　迷神引
紅板橋頭秋光莫淡月映煙方煦寒溪蘸碧遶垂楊路
重分飛攜纖手淚如雨波急隋堤逺片颿舉倏忽年華
改尚期阻　暗覺春殘漸漸飄花絮好夕良天長辜負
洞房閒掩小屏空無心覻指歸雲仙鄉杳在何處遥夜
香衾㬉算難與知他深深約記得不
　
　
　
　
　
　
　樂章集
