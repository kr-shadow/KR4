#+TITLE: 梅花字字香-元-郭豫亨
#+DATE: 2018-05-12 10:19:48
#+SOURCE: github.com/kanripo/KR4d0485 master 9a988afb                
欽定四庫全書　　　　　集部五
　梅花字字香　　　　　　别集類四(元/)
　　提要
　　　　(臣/)等謹案梅花字字香前集一卷後集一卷
　　　　元郭豫亨撰豫亨自號梅巖野人里籍未詳
　　　　其自序則至大辛亥作也離騷編擷香艸獨
　　　　不及梅六代及唐漸有賦詠而偶然寄意視
　　　　之亦與諸花等自北宋林逋諸人遞相矜重
　　　　暗香踈影半樹横枝之句作者始别立品題
　　　　南宋以來遂以詠梅為詩家一大公案江湖
　　　　詩人無論愛梅與否無不借梅以自重凡别
　　　　號及齋館之名多帶梅字以求附於雅人黄
　　　　大輿至輯詩餘為梅苑十巻方回作瀛奎律
　　　　髓凡詠物俱入著題類而梅花則自立一類
　　　　此倡彼和沓雜不休名則耐冷之交實則附
　　　　炎之局矣豫亨在至大中距南宋之末未逺
　　　　故亦染山人之積習前後二集詠梅七律至
　　　　二百首與張洽之數相等然洽詩層見疊出
　　　　總不出幽香髙格躭寂避喧之意描摹窠臼
　　　　未免厭觀豫亨則集句為之又闢新境且屬
　　　　對頗能工巧亦勝李龏翦綃集之多集絶句
　　　　一花一石時逢佳勝存備詩家之小品固亦
　　　　無不可矣乾隆四十五年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費墀
梅花字字香原序
余愛梅花自號梅巖野人凡見古今詩人梅花傑作必
隨手鈔録而歌咏之積以歳月遂成巨編熟之既久若
有所得暇日輙集其句得百篇目為字字香其間句煆
意煉璧合珠聨亦有天然之巧者吾不知其為古作也
一日有客過我曰聞君梅詩甚佳願借一觀因出是編
披閱未竟稱竒賞羡嗟嘆久之復掩卷笑之曰君此詩
妙則妙矣但未免有家鷄鴻鵠之誚君既用功如此若
自出已意為梅賦咏又豈止百篇而已且無此議余曰
不然古人不作詩無知者千載之下吟魂茫茫一旦表
而出之見吾此作如見古人豈不愈于掩人之善矜已
之能者乎客又曰昔誠齋先生序陳晞顔梅詩有言梅亦
有妖晞顔此詩非晞顔語也梅之妖慿晞顔而語也誠
如此則君此詩亦非君語也梅之妖慿君而語也所謂
梅亦有妖信乎否乎余瞿然曰平生與梅同一冷淡越
歴氷雪笑傲山水詠春風醉明月心清香妙氣合神交
不知梅妖我耶我妖梅耶客語塞撫掌大笑於是呼僮
抱琴擕客引鶴掃餘雪洗巨觥開樽于梅邉盡醉而去
至大辛亥臘八日郭豫亨序
欽定四庫全書
　梅花字字香前集
　　　　　　　　　　　　元　郭豫亨　撰
詩為吟梅字字香騷人閣筆費評章近來行軰無和靖
誰道花中有孟嘗氷玉精神霜雪操珍珠樓閣水晶鄉
東君見借陽和力合有春風到草堂
　　(圓悟廣/翁元)　　(盧鉞/誠齋)　　　(高菊磵/康節)　　(白玉蟾/戴石屏)
左手支頥引白雲梅邉日日課新吟孤高直是難諧俗
虚白本來生自心應厭夀陽多俗態何如宋璟獨知音
要知妙境尋詩處花有清香月有隂
　　(嚴樵溪/楊飛卿)　　(李炎子/曹晟)　　(潘庭堅/徐榮)　　(竹溪/東坡)
萬紫千紅不當春花中誰觧識清真一生知歴幾多雪
百刼修來貞潔身曉檻競成香世界夜牎添起月精神
家僮不識春深淺細捻香鬚數玉塵
　　(傅澤咎/晁無)　　(陳復古/石敏若)　　(艾性夫/曹晟)　　(潘昉/于湖)
竹外踈花一兩枝裁雲剪月作氷肌天憐絶艶世無匹
人樂新英賞未遲大節可欺青女凍清交偏辱此君知
何時更約孤山去小欵梅花細說詩
　　(鄭碩/竹溪)　　　(嚴少魯/竹塘)　　(晦菴湖/陳鏡)　　(宋貫之/劉頥菴)
氷玉丰姿不可雙百花唯有此花强不禁夜雨輕欺骨
却怕春風漏洩香蕋訝粉綃裁太碎蔕圍紅蠟巧能裝
此詩更欲煩君改語妙何妨石作腸
　　(白玉蟾/和靖)　　(石屏/介甫)　　　(和靖/東坡)　　　(介甫山/陳後)
風滿虚廊月滿庭疎枝小蕚自然春故應此景難描畵
只有君詩當寫真疑是隔墻窺宋玉不輕吹笛付伶倫
雪中莫問調羮事且作花間共醉人
　　(方北山/徐師川)　　(楊适可/楊時)　　(覺範公/王沂)　　(于湖/元稹)
木落霜清畫角哀國香和雨入蒼苔祇今已是丈夫行
歳晚誰為静女媒花事又催春色老人生難得笑顔開
酒醲正覺春酲困翠羽嘈嘈喚夢囘
　　(永叔/徐榮)　　　(東坡溪/劉斗)　　(唐子西/趙光道)　　(半山/弧山)
獨對梅花賦此情冥搜欲與海争深十年世事三更夢
斜日欄杆萬古心絶色殊無脂粉熊高標不畏雪霜侵
詩成却為花拈出堪與時人作笑林
　　(徐秋巖/李義山)　　(半山/鄭獬)　　　(蕭可軒/放翁)　　(唐栢山/柯栢山)
水沉為骨玉為肌好處曽臨阿母池雪後園林應有恨
籬邉屋角立多時蚤開却被嫣紅妬未落先愁玉笛吹
要識此花竒絶處滿牕唯有月明知
　　(李堯夫/盧元贊)　　(毛澤民/曹松)　　(和靖/簡齋)　　　(後村玉/白廷)
照水無塵骨蛻仙幽姿高韻獨翛然春囘積雪層氷裏
人倚閒庭小檻前一蕚故應先臘破孤標何意競暄妍
山忩獨坐無來客更把前題改數聨
　　(王公煒/無咎)　　(田亘竒/楊之)　　(放翁仲/黄榮)　　(劉斗溪/鄭碩)
徒作佳人雅淡粧尚如逸士氣昂藏人間臘月未曽到
昨夜花神有㡳忙疎影暗香誰領畧氷肌玉骨自清凉
一枝帶雪墻頭出陌上須慚傅粉郎
　　(朱淑真/胡象坡)　　(趙虚齋/古詞)　　(陳元老/謝無逸)　　(紫巖/韋莊)
鐵作枝柯玉作英世間無物闘輕盈横空老樹雪無跡
滿地落花春薄情越女從來天下白伯夷元是聖之清
芳心暗惱慿誰訴鐵石心腸宋廣平
　　(李雲仲/吳枋)　　(王性之/竹溪)　　(趙忠逹/王梅忩)　　(闕坡/竹)
老杜騎驢入草菴酒旗斜拂墮吟鞍凡花不得沾餘馥
老眼相㸔在歳寒城角日高春寂寂欄干風冷雪漫漫
詩中還有驚人語同向樽前笑裏看
　　(謝無逸/田元邈)　　(和靖山/應鳳)　　(竹塘虚/王若)　　(紫巖國/胡安)
刻玉雕瓊作小葩濕雲黯淡雪横斜半開半落縁誰事
和影和香屬我家數抹晚霞憐野笛一泓流水度寒沙
吟邉苦思無佳句立盡斜陽數過鴉
　　(趙福元/和靖)　　(闕梅忩/程)　　(程月溪/徐榮)　　(竹塘山/應鳳)
羅綺吹香白晝明仙肌不怕苦寒侵嵐隂春物未全到
夜久雪花如許深邂逅欲成雙白髩懽遊聊慰十年心
一枝淡貯書牕下不用衣篝炷水沉
　　(毛牧逵/半山)　　(東坡振/髙公)　　(晦菴真/朱淑)　　(趙可/誠齋)
黯淡江天雪欲飛屋簷斜入一枝低禽翻竹葉霜初下
春在花梢日未西晚歳風霜從冷淡小園烟景正凄迷
平生慣是思梅苦多謝詩人為品題
　　(陸倉/子蒼)　　　(和靖/和靖)　　　(趙天樂/張介卿)　　(黄師雄/趙愚軒)
老覺山林意味長醉吟且放老夫狂清樽素瑟宜先賞
紫蝶黄蜂敢更忙洗盡鉛華對寒水祇裁雲縷想仙裝
一時傾倒春風意花氣薫人笑語香
　　(蕭氷厓/約齋)　　(石屏/半山)　　　(孫明復/簡齋)　　(誠齋/少㳺)
獨跨蒼虬下太清翹空仙袂許飛瓊從教臘雪埋藏得
盡是氷霜醖釀成茗椀香爐重問訊竹枝烏㡌稱閒行
寫真妙絶横斜影矮矮虚忩受月明
　　(王中立/闕)　　(周伋齋/南豐)　　(介甫/陸倉)　　　(竹塘/竹溪)
雪徑清寒蝶未知寒香寂寞動氷肌家為逆旅相逄處
人倚䦨干欲暮時映水全無些子艶背巖唯有兩三枝
勸君莫把離騷讀細讀西湖處士詩
　　(黎錞/翟善)　　　(山谷/李渉)　　　(放翁/李碩)　　　(吕居仁/竹溪)
一雨㸃花春到梅蟾精雪魄孕靈荄幻成五出無多巧
自是羣芳不敢開芳信已催詩興動清香知自故人來
相㸔喜有青田鶴露濕晨烟啄翠苔
　　(道謙/左緯)　　　(永叔/山谷)　　　(劉炎午/弧山)　　(闕南雲/王)
忽忽窮愁泥殺人年年行樂不辜春㸔來天下無多白
不受人間半㸃塵姑射真人氷作體秦家公主粉為身
一鈎新月涵雲影露蕋烟梢畫不真
　　(菊磵卿/石曼)　　(醉翁/鄭獬)　　　(竹溪連/趙仲)　　(張澤民/賈島)
天寒落日淡孤村占斷風情向小園翠羽啼花追昔夢
縞衣和雨立黄昏蘚厓直上雙飛屐茅店驚寒半掩門
憶得去年風雪裏江南石上對䨟樽
　　(東坡深/方惟)　　(和靖/放翁)　　　(陳起忩/程梅)　　(陳竹泉/山谷)
粧㸃山林處士家孤標粲粲壓羣葩日融西子粧樓曉
風動姮娥寶髻斜嵐氣欲飛山隔岸生香不斷樹交花
有人問我生涯事為說吟詩兩髩華
　　(曽宗目/胡宿)　　(石屏卿/石曼)　　(徐栢山/東坡)　　(城山/和靖)
崢嶸氷雪老年光的皪氷梢出短墻池水倒流踈影動
寒枝摇落暗香藏休嫌茉莉非吾配羞殺梨花不觧香
數㸃疎花人未見倚䦨偷舞白霓裳
　　(楊廷秀/紫巖)　　(李欽叔/晁詠之)　　(和靖/嚴粲)　　　(童耕叟/山谷)
玉樹分明照夕流何人把酒慰深幽如焚古鼎龍涎餅
疑是佳人狐白裘誰與維摩伴禪寂還如何遜在揚州
他年我若修花史要放梅花出一頭
　　(周弼謙/林季)　　(東坡/子羙)　　　(玉蟾/江奎)　　　(潘邠老/劉仙倫)
輕寒瘦損十分肥徹骨清香蘸水枝摘索又開三兩朶
蕭疎别是一般竒動摇臘信隨征使裁剪春風入小詩
春意自知無主惜從教横笛月中吹
　　(東坡/簡齋)　　　(陸倉山/元遺)　　(闕魯/崔)　　　(闕逸/無)
酒醒閒行小徑深梅邉春意恰相迎偏憐雪裏無雙艶
此是花中第一清寒影似傳東野貌前身想奪素娥精
人間絶品無人識莫怪離騷不着名
　　(戚秋澗/梅屋)　　(介甫/曹晟)　　　(陶開祖/和靖)　　(竹溪/吳枋)
肯把孤心受雪降天寒猶着薄羅裳人生有酒須當醉
世上無花敢鬬香幸不折來傷歳暮直須留此占年芳
寒香嚼得成詩句勾引詩人費品量
　　(紫巖/子羙)　　　(東坡/半山)　　　(菊磵/秋崖)　　　(華岳/石屏)
絶艷原非着粉團不隨凡卉競凋殘定知深院黄昏後
多在青松白石間嵐翠濕衣雲葉晚雪花當戶㦸枝寒
傍人問我詩成未字字推敲不用刪
　　(誠齋/王初)　　　(倪祖南/劉禹錫)　　(無逸隱/潘湖)　　(姚合/鏡湖)
寒雀枝頭眼擘椒尋芳因得過溪橋一生知已林和靖
晚歳論交何水曹暮雨自歸山悄悄行人相對馬蕭蕭
從來愛物多成癖獨有梅花記得牢
　　(張彦臣/李商隱)　　(永叔/介甫)　　　(環溪/李渉)　　　(翁元廣/徐止山)
任是霜凌不變心風饕雪虐長精神吟詩寄興蒼茫外
冷蕋疎香寂寞濵自是孤根非暖地獨殊羣艷占先春
三郎見此應傷感膚雪参差見太真
　　(李清臣/吳融)　　(吕居仁/康莭)　　(柯棄民/吳枋)　　(趙伯成/介甫)
陣陣寒香壓麝臍紛紛蜂蝶莫教知移來春晚二三月
問訊江南第一枝玉笛凄凉吹易徹土瓶純素貯偏宜
晴忩畫出横斜影坐看庭花日影移
　　(林和靖/半山)　　(鄭碩/曹晟)　　　(陸倉/簡齋)　　　(張榘/萊公)
依然相見故山傍老眼驚㸔意自傷幸與松筠相近歳
不隨桃李鬬新粧同心不見昭儀種入骨濃薫賈女香
獨鶴一聲山屋冷倚䦨人政為詩忙
　　(舒亶/簡齋)　　　(林季謙/山谷)　　(樂天/雪磯)　　　(黄巖老/氷厓)
天下有花無此清小忩収拾作新吟清香雅韻十分足
冷蕋踈枝半不禁併遣春風催好句且教明月伴孤斟
此時此景真竒絶立盡䦨干到夜深
　　(簡齋/放翁)　　　(竹溪/東坡)　　　(花谷溪/徐愚)　　(子羙齋/何宜)
踏破溪邉一徑苔與尋陳跡乆徘徊雲漫隴樹魂應斷
風静寒塘花正開只恐好枝為雪壓留㸔瘦影上忩來
花前獨立無人㑹漫使詩腸日九廻
　　(石屏/石屏)　　　(吕居仁/易渉趣)　　(秦韜玉/趙嘏)　　(劉滄/元廣)
竹裏人家竹外溪竹間璀璨出斜枝誰知金重紅肥處
正是花飛玉碎時春事未容桃李覺真香寧許蝶蜂知
自除和靖無知已見說梅花不要詩
　　(曽崆山/石屏)　　(東坡若/趙義)　　(曹晟/吳枋)　　　(杜東/菊磵)
儘受羣花北面降清如氷雪更無雙普陀真相來凡世
止渇將軍擁碧幢春意収香歸鼎實月牕憐影掩書缸
吟朋聚首須行樂且倒花前白玉缸
　　(東坡/後村)　　　(南豐之/鄭性)　　(醉翁明/劉公)　　(菊磵/介甫)
一枝春近故山長百草千花莫比芳慿仗幽人収艾納
不須長笛奏伊凉月娥服御無非素荀令爐薫更換香
直㸔過年開未了為花痛飲百千場
　　(林季謙/文濳)　　(山谷山/李義)　　(東坡/石屏)　　　(東坡/後村)
雪後相㸔意更深謾將一朶揷銅瓶人生此樂須天賦
歳晚知心唯月明白鶴未歸春已老危䦨倚遍酒初醒
逋仙只說香和影不是詩家莫浪評
　　(道潛/雪磯)　　　(張逄吉/耐菴)　　(東坡軒/柯栢)　　(陳月溪/劉炎午)
愛月軒忩半不糊幽香淡淡影疎疎曽迷玉洞華光老
衹愛孤山處士廬世事只如花代謝春愁全仗酒消除
無人細說吟邉事笑撚山花望太虚
　　(曽崆山/誠齋)　　(晦菴/秋崖)　　　(胡宿/邵棠)　　　(竹溪/陳摶)
花滿南軒翠竹低人間俗眼不曽窺淡烟疎雨靜相對
明月清風兩自知尚有瘦香供玉笛未教落素混氷池
咸平處士風流逺我亦兒嬉作小詩
　　(張復文/弧山)　　(王禹玉/无咎)　　(程滄洲/徐无競)　　(和靖/東坡)
茅舎疎籬月色新冷條疎朶欲無春天香國艷肯相顧
玉潤氷清不受塵心向雪中偏暴白開從霜後越精神
老來花事無消息懶性如今成野人
　　(北山/潘枋)　　　(和靖/紫巖)　　　(晦菴/于湖)　　　(湯東澗/竇鞏)
道骨雖清不畏寒道裝宜作玉人冠生無桃李春風面
好作梨花夜月㸔碩果寂寥生意寓玉肌蕭瑟粉香殘
濕雲不渡溪橋冷鐵笛一聲人倚䦨
　　(介甫民/童俊)　　(山谷/無逸)　　　(誠齋/古詞)　　　(王敏夫/盧鉞)
酥滴寒英露滴香花為句子蕋為章眼前開落人心别
雪裏幾多風味長尚有閒情尋水石欲知春色到池塘
從今桃李皆門士彈壓芳菲入醉鄉
　　(鄭縝/半山)　　　(誠齋/山谷)　　　(鄭性之/玉蟾)　　(石屏真/朱淑)
冷蕋吹香幾度春孤懐寂寞與誰論夢思洛浦嬋娟態
占斷孤山水月村只恐素英欺白髪且圖清影伴黄昏
碧䦨干外春風軟手搯花梢記月痕
　　(韓雲溪/于湖)　　(葛采隱/余樵)　　(楊飛卿/葉水竹)　　(菊磵山/李碧)
洗盡鉛華見雪肌清香異質世稱竒向來逋老題詩處
又是東坡覔句時雪後園林纔半樹水邉風月笑横枝
人間萬事花開落春到春歸漫不知
　　(東坡/和靖)　　　(方惟深/山谷)　　(桂南泉/張澗)　　(壺山一/張守)
勾引春情出院墻無人知處忽然香愁連粉艷飄歌席
亦要天花作道場風約暗香臨淺水月明疎影媚寒塘
浣花溪上堪惆悵可是無心賦海棠
　　(楊蟠真/朱淑)　　(玉蟾/無逸)　　　(李義山/鄭谷)　　(羅隱/介甫)
不見梅花鄙吝生芳時同此賦林坰不妨明月重相憶
只有春風喚得醒富貴不來頭已白江山有分眼終青
吟翁縱賞歸來晚酒盡沙頭雙玉瓶
　　(劉炎午/誠齋)　　(半山/玉蟾)　　　(秋崖中/徐敏)　　(吳菊潭/子羙)
只嚥清香飽殺儂不愁調鼎子無功檀心已作龍鬚吐
粧面回㸔粉黛空幾處酒旗山影下一川風物笛聲中
但吟清淺横斜句千載詩人立下風
　　(後村/和靖)　　　(吕申公/司空圖)　　(東坡/竹塘)　　　(方惟深/鄭子元)
脉脉悠悠倚檻清孤根何事在柴荆素衣莫起風塵嘆
檀暈粧成雪月明失路漸知前計錯尋芳更待幾時行
只今剰作驚人句盡把梅花巧琢成
　　(夏昱/鄭谷)　　　(和靖/左緯)　　　(放翁/後山)　　　(東坡大/王伯)
　
　
　
　
　梅花字字香前集
欽定四庫全書
　梅花字字香後集
　　　　　　　　　　　　元　郭豫亨　撰
兩蘃三花露短墻久留金勒為廻腸東君有意能相顧
百卉含羞不敢芳特地留為滕六伴入簾偷學夀陽粧
何當共嚼西巖雪吐出新詩字字香
　　(曹晟/竹溪)　　　(李義山/陶然)　　(朱淑真/弧山)　　(劉溪翁/劉翰)
僮鶴俱隨處士仙天荒地冷幾經年轉灣有竹無人處
淡月微雲動水邉大士定中䝉素衲謝娥行處落金鈿
客來擬說吟邉事驚見梅花第二篇
　　(盧文峯/韋莊)　　(壺山/邵棠)　　　(淮海夫/王敏)　　(後村靖/林和)
霽色畨成一叚竒小忩新月正相宜花開花謝長如此
春去春來可得知少待微酸着青子要將真色鬬生枝
老人終歳閉門坐始見清香無盡時
　　(陳子高/陳從古)　　(藴常/東坡)　　　(羅衮/隱巒)　　　(平甫女/揚繪)
山北雲衣破蕚紅開時先合占春風可憐蜂蝶飄零後
屹立氷霜冷淡中野廟向江春寂寂荒城吹角雨濛濛
偷閒把酒簪花去已作高年白髪翁
　　(鄭性之/李羣玉)　　(李九齡/潘梅泉)　　(半山菴/趙信)　　(圎悟/徐榮)
殘雪斜陽獨歩時行行僮鶴静相隨故人坐隔月千里
驛使不來春一枝亂揷繁花向晴昊碎挼冷蕋賦新詩
傍人不識予心樂自有溪風山月知
　　(宜齋/少㳺)　　　(王愛菊/張棨)　　(山谷/伊川)　　　(林季謙/元口能)
夀質清癯獨傲霜一生盡着雪衣裳未愁瘴霧重肌雪
先得春風半面籹天下從來無定色人間一味有真香
夜忩却恐勞清夢自折瓊枝置枕旁
　　(巽齋/永叔)　　　(黄巖老/舒亶)　　(林季謙/花谷)　　(石曼卿/後村)
貌枯神澤骨槎牙蕭索東風兩鬢華甘與雪霜同冷淡
醉㸔参月半横斜溪山冷落泥三尺水竹参差屋數家
自笑自吟還自得案頭摇落小瓶花
　　(弧山仁/吕居)　　(東坡吉/張逢)　　(劉斗溪/盧榘)　　(東坡瀑/方煑)
杖藜行盡幾崔嵬嫩蕋商量細細開白雪却嫌春色晚
好風吹送暗香來孤標不入千花伴潔已應無半㸃埃
為愛君詩被花惱立殘西日共徘徊
　　(鄭性之/東塍)　　(子羙隱/童畊)　　(昌黎/東坡)　　　(雪溪/江奎)
春風元自未曽知一兩㸃春供老枝酒債尋常行處有
花開只恐㸔來遲和羮宰相調金鼎天上瓊兒傅玉肌
吟罷香消爐篆冷月團新碾瀹花甆
　　(晁補之/後村)　　(蕭東之/元日能)　　(子羙/竹溪)　　　(羅鄴/少㳺)
榾柮爐寒硯欲氷舎南舎北雪猶存旋催粧額添宫様
静愛寒香撲酒樽兩岸嚴風吹玉樹一灣流水䕶柴門
閒中有意堪圖畫溪上無人月一痕
　　(竹溪/韋莊)　　　(疎寮竹/葉水)　　(于湖度/黄文)　　(羅隱/吳可)
凭欄小立撚吟鬚歳晚知君德不孤月下精神宜淡竚
雨中髙韻越清癯高唐神女蘭供澤姑射仙人雪作膚
雪壓小橋人跡斷莫將歌舞涴西湖
　　(真西山/吳可)　　(翁士特/和靖)　　(于湖之/危復)　　(趙福元/趙璧)
淡淡梅花不要糚世間顔色比應難任渠凡卉爭春艷
自計貞心老歳寒破鼻試從風處觸無人肯向月中㸔
羣芳且莫相矜笑但守平生一㸃酸
　　(誠齋/誠齋)　　　(胡安國/裴璘)　　(徐榮夫/李堯)　　(石曼卿/秋崖)
自向深冬㸔艷陽肯因冷淡怨年芳向來桃李渾無味
莫把荼䕷亂比香月冷素娥偏有態夜深青女濕微粧
無人描畫無人詠分付梅花自主張
　　(韓偓之/晁詠)　　(後村/古詞)　　　(和靖谷/羅北)　　(楊飛卿/陳藏一)
殘雪猶封宿草荄羅浮峰下小徘徊花開花落春無恙
年去年來老漸催女堞未須翻角調騷人徑欲築詩䑓
望塵俗眼那知此誤作唐昌碎月猜
　　(無咎彦/張安)　　(弧山/介菴)　　　(汪秋潭/花谷)　　(元遺山/無咎)
拆補新詩擬獻酬身閒心逺地常幽寒烏三匝月當户
長笛一聲人倚樓風本不期吹客夢花應羞上老人頭
遲遲欲去猶囘首遶着羣芳㸔不休
　　(後山/荆公)　　　(東坡/東坡)　　　(後山曙/司空)　　(趙嘏/和靖)
花骨經寒瘦不支霜溪咽絶照氷姿願教青帝常為主
只恐朝雲有去時幽興每隨流水逺暗香誰遣好風吹
老來尚費閒精力夜滴花梢露寫詩
　　(趙信菴/介甫)　　(朱喬年/黎錞)　　(朱淑真/弧山)　　(方惟深/王中可)
凍蕾含香蠟㸃勻寒梢氣象自清真人憐紅艷多應俗
天與孤標不受塵曲澗引波千嶂雪小橋流水一家春
小忩無語静相對時有暗香來襲人
　　(趙伯成/程梅牕)　　(子蒼古/陳從)　　(和靖/太白)　　　(于湖/于湖)
瘦倚疎篁半出墻霜前雪後想凄凉率先羣槁破新臘
倚頼春風壓衆芳埋玉地中成故物論花天下更無香
生來不喜同桃李故作無情淡淡粧
　　(饒徳操/陸倉)　　(玉蟾/文潛)　　　(孫志舉/韓雲溪)　　(誠齋/無逸)
春在枝頭已十分十分吟思十分清肯隨騷菊同奴僕
却說山礬是弟兄曉檻放開花意思夜忩時見影斜横
悠悠此意誰知㑹一笛晚風山雨晴
　　(王建若/石敏)　　(李炎子/錦江)　　(黄與齋/竹溪)　　(吳枋臣/李正)
綽約氷姿絶可憐垂髫相識到華顛自非水月觀音様
一見風標姑射仙墮砌尚疑粧後粉賦詩我獨愧前賢
年時花下春風夢醉擁笙歌總少年
　　(崔德符/周端臣)　　(曹南湖/山谷)　　(朱淑真/秋崖)　　(紫巖一/陳藏)
落木囘颷動屋山譙樓霜重角聲乾楚人元未知真色
范叔不應如此寒暗吐幽香穿别院起圓清夢倚䦨干
江邉一樹垂垂發借與行舟作雪㸔
　　(介甫邈/田元)　　(徐顯之/應君玉)　　(晦菴/子羙)　　　(王知之/施端甫)
石磴横斜壓樹根江南家住水雲村愛他清思不成寐
誰信幽香是返魂一鏡寒泉浸明月數株香雪照黄昏
主人政在梅深處花襯蒼苔半掩門
　　(李億泉/趙山)　　(汪秋潭/黄玉泉)　　(宋自遜/白珽)　　(東坡璉/趙仲)
玉女精神不尚粧晚風孤影弄霓裳也知造物有深意
而况笛聲堪斷腸雅有風情勝桃李自縁紅紫怯氷霜
東君若要分流品列作人間第一香
　　(文潛器/璉不)　　(朱淑真/曹晟)　　(東坡/种放)　　　(玉蟾/江奎)
自負孤高鐵石心吟魂未减昔年清更無俗物當人眼
唯有春風不世情瘦影㸔來天愛畫香葩况是雪儲精
詩人已化羅浮鶴見說梅花恨不平
　　(徐榮煒/王公)　　(王留耕/晦菴)　　(樂天之/朱復)　　(羅鄴/鄭碩)
霰雪霏霏作凍天杖藜行盡幾山顛已成白髪潘常侍
自棄明時孟浩然水墨畫圖春澹澹黄昏霜月冷涓涓
知君要見梅花賦一片心腸鐵石堅
　　(温公/秋崖)　　　(紫巖午/劉炎)　　(半山/和靖)　　　(斗溪白/葛元)
吟懐長恨負芳時我為梅花屢賦詩却恐錯穿桃杏徑
尚餘孤瘦雪霜姿疎枝似被金刀剪玉頰何勞獺􁀙醫
不為調羮應結子等閒開落只春知
　　(和靖/後村)　　　(林季謙/東坡)　　(玉蟾/半山)　　　(東坡/張榘)
閒歩蒼苔意味長穿林傍水幾平章冷將雙眼窺春破
始見檀心吐雪芳宿蕋暖含風浩蕩落花愁對月昏黄
白雲留得清閒住受用此花無限香
　　(陶然/半山)　　　(石屏/華岳)　　　(紫巖山/謝叠)　　(歐彦臣/楊㢲齋)
庭樹霜飛木葉枯天教飛雪伴清癯湘妃危立凍蛟背
青女寒生金粟膚寄我誰能如陸凱羣賢還許訪林逋
直須分付丹青手畫我慿䦨覔句圖
　　(丁謂/花谷)　　　(劉子翬/錦江)　　(蕭柬之/方元英)　　(林季謙/簡齋)
溪上春濃花正開直疑氷玉作根荄絶憐緑蕚纔先去
曽與將軍止渇來素艷已應摇雪屋錦囊今喜助詩材
斷橋深處無人見三嗅清香當一盃
　　(鮑當/宋庠)　　　(翁虚一/張安彦)　　(紫巖之/鄭清)　　(羅鄴/石屏)
此詩真似此花清擁褐空齋得細吟胸次盡空桃李氣
歳寒非避雪霜侵小瓶雪水無多子明月家山一寸心
獨凭䦨干意難寫一聲横笛暮雲深
　　(竹溪魯/嚴少)　　(王器之/李敬所)　　(湯漢/崔魯)　　　(張詠山/王程)
一樹玲瓏玉刻成雪消風暖不生塵已呼白面書生去
未怕青腰玉女嗔標致清高吟不足氷紈生澁畫難親
去年人到今年老老醉花間能幾人
　　(王建/竹塘)　　　(張籍/介甫)　　　(田元邈/岑参)　　(半山錫/劉禹)
我憐貞白重寒芳一簇輕鈿繞淡黄自入冬來多是暖
不如伊處為無香幽姿羞損嬋娟女粉面端疑騎省郎
把酒花間弄明月重來杖履且徜徉
　　(陸龜䝉/朱淑真)　　(韓子倉/田元邈)　　(石屏/叠山)　　　(後村革/汪起)
高唱離騷伴寂寥貌癯心苦氣飄颻曽教入夜月添白
疑是經春雪未消苦節雪中迷漢使玉門關外老班超
東風不管前溪水一夜吹香過石橋
　　(後村/陸倉)　　　(南豐衡/武元)　　(古詞澤/張仲)　　(戎昱石/姜白)
半屋蒼雲冷不知茅簷竹塢兩幽竒凝情金谷登樓日
依約華清出浴時隴月定知今夕恨春風摇動故人思
緑楊觧語應相笑雪裏開花恐是遲
　　(沈适深/方惟)　　(晁用叔/梅忩)　　(趙義若/臧謀)　　(梅亭/東坡)
天與寒梅作媚柔春風囘怨雪霜羞小詩試儗孟東野
好句都輸趙倚樓真態生香誰畫得氷肌玉骨不禁愁
雕鎸肝腎竟何益朝夕催人自白頭
　　(湯漢/東坡)　　　(東坡老/潘邠)　　(東坡/晦庵)　　　(王仲元/子羙)
一在梢頭一在忩半疑殘月半疑霜却憐羣卉無剛節
不媚東風祗淡粧塵世要知身是客花前惟以醉為鄉
宿酲未醒閒欹枕人與花心各自狂
　　(紫巖軒/蕭可)　　(南豐/江奎)　　　(陳朝老/朱淑真)　　(汪起莘/白玉蟾)
清淺溪邉淡粉容柔情繁白玉鈿封來尋谷口子真隱
去弔孤山和靖翁前驛迢迢波渺渺疎烟淡淡樹重重
凭欄多少傷心事盡在疎枝冷蕋中
　　(王性之/王建)　　(石曼卿/劉改之)　　(竹溪隱/童耕)　　(倪月峯/和靖)
續續題詩不奈閒戲搜綺語續花間香隨静婉歌塵起
花帶癯仙辟榖顔慣作野人多野興夢隨孤鶴到孤山
吟成不敢高聲讀應有青藜夜扣關
　　(後山/半山)　　　(後村/半山)　　　(温庭筠/宜齋)　　(紫巖軒/許東)
瀟洒春葩縞夀陽玉容歳歳陟風霜調羮莫作兒童語
結子非貪鼎鼐嘗自有松篁為伴侣㸔渠桃李敢承當
風高日淡疎林静細朶斜枝惱意香
　　(石屏/古詞)　　　(胡象坡/誠齋)　　(紫巖/張嵲)　　　(半山逸/謝無)
深院藏春春不知悠悠短笛倚風吹高人遺跡空佳句
老子今年懶賦詩雲破月來花弄影人稀景静雪消除
敲氷自換甆瓶水幾㸃飛香入硯池
　　(曹晟野/張子)　　(李鎮/鄭谷)　　　(介甫/弧山)　　　(陸倉/何稷)
清姿元不受鉛華坐掩柴扉緑竹斜萬木尊為諸老行
數枝粧㸃野人家絶憐夜氣渾如水占斷春光是此花
詩欠推敲吟未穩閒敲石火煑新茶
　　(趙福元/玉蟾)　　(曽布中/向敏)　　(弧山/耐菴)　　　(石屏英/曽漢)
玉樹交横雪後天今年春色勝常年月穿書幌漏清影
風弄花香作瑞烟錦袖妬姬争巧笑練裙溪女鬬清妍
自吟自酌無些事始信人間有散仙
　　(司馬公/李山甫)　　(崔度/東坡)　　　(竹溪溪/徐愚)　　(朱淑真/劉雲卿)
乞與雲膏洗俗腸和詩端恐不成章斬新一朶含風露
薫作九天沉水香人事自生今日意幽花還似昔年芳
兩山盡是經行處山後山前兩屐霜
　　(程伯淳/後山)　　(林季謙/王粹)　　(東坡/秋崖)　　　(玉蟾/石屏)
忍凍尋香雪裏行壓枝氷雪眼中春年年歳歳花相似
冷冷疎疎蕋更勻豈有林泉邀俗客更將風月醉佳賔
㑹須載酒孤山去疎影横斜訪舊鄰
　　(孫志峯/倪天隱)　　(子蒼/永叔)　　　(劉希夷/竹溪)　　(從古/子蒼)
孤宦殊方意自違故山幽夢憶疎籬一千里路家何遠
十二朱䦨月未移春色似人㸔又老流年如水去難追
詩家只恐和羮晚緑葉成陰子滿枝
　　(張横/方緯)　　　(陸倉佐/陳堯)　　(竹溪成/趙伯)　　(徐千里/杜牧)
滿地飄零更斷腸恐隨春夢去飛揚栁摇䑓榭東風軟
花撲玉缸春酒香驛使不來羗管歇燕釵初試漢宫粧
廵簷說盡心期事幾度凭䦨到夕陽
　　(林季謙/韓偓)　　(介甫/晦菴)　　　(周詞岑/王叔安)　　(張棨/于湖)
不受胭脂半㸃侵不堪細雨濕黄昏風吹雪壓轉强項
月淡霜清欲斷魂方士斸成金鼎汞素衣同扣酒家門
一年春事又成夢愁紫愁紅滿故園
　　(沈䝉齋/陶然)　　(東坡/竹塘)　　　(秋崖肖/沈惟)　　(放翁/斯菴)
湖山摇落歳方悲自恐氷容不入時但笑紅芳誇艷冶
渾將絳雪㸃寒枝橋邉野水通漁路城外春風吹酒旗
正似羙人初醉着淡粧濃抺總相宜
　　(陳竹泉/和靖)　　(東坡錫/劉禹)　　(秋崖/介甫)　　　(王梅溪/東坡)
　
　
　
　
　
　
　
　
　
　
　
　
　梅花字字香後集
