#+TITLE: 蘇門集-明-高叔嗣
#+DATE: 2016-06-11 12:25:34
#+SOURCE: github.com/kanripo/KR4e0183 master 26b46203                
欽定四庫全書　　　　　集部六
　蘇門集　　　　　　　　别集類五(明/)
　　提要
　　　　(臣/)等謹案蘇門集八巻明髙叔嗣撰叔嗣字
　　　　子業號蘇門山人祥符人嘉靖癸未進士授
　　　　工部營繕司主事歴官湖廣按察使叔嗣少
　　　　受知於李夢陽弱冠登朝薛蕙一見歎服晩
　　　　年自訂其詩文曰蘇門集陳束序而行之當
　　　　正徳嘉靖間夢陽以詩學倡導海内學者無
　　　　不從風披靡叔嗣獨以清和婉約為宗宻咏
　　　　恬吟自標新頴雖未嘗顯與夢陽樹幟而舉
　　　　所為拆洗吞剥之病不啻一舉空之李開先
　　　　謂何李雖似大家去唐却逺蘇門雖云小就
　　　　去唐却近王世美亦謂李何尚有廢興徐髙
　　　　必無絶響是當北地盛行之日而深識之士
　　　　俱已信其必傳迄今繹誦遺篇其冲澹清腴
　　　　實有不可名言之妙王世貞藝苑巵言評叔
　　　　嗣詩如髙山鼓琴沈思忽往木葉盡脱石氣
　　　　自青説者以為善於形容馬之駿又舉羊孚
　　　　所云資清以化乘氣以霏遇象能鮮即潔成
　　　　輝四語為其詩賛人亦許為篤論盖當時作
　　　　者如林而論風雅之正聲要當以叔嗣為稱
　　　　首固非沿流逐波者所得而比擬也乾隆四
　　　　十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
蘇門集原序
嘉靖甲午冬束在史館時蘇門髙子業由晉陽入朝京
師㑹都亭下明年束罷史職出僉湖湘憲事又明年丁
酉子業由晉陽轉湖湘為觀察使從游省署中累兩月
而束棄去行湖北子業乃病病十餘日死矣嗟哉悲夫
子業盖嘗謂束曰余生平所嚮慕兩人後渠崔子謂余
文不如詩崆峒李子謂予書不如詩詩乃不如文矣㝢
内知交非子誰定吾言悲夫已矣子業既死之三月束
乃收其遺言而敘之文有知者勿論論其詩序曰夫詩
以微言通諷諭其教温柔敦厚為主本不通於微不底
於温厚不可以言詩由三百篇迄於唐其指一也國朝
以經義科諸生詩道闕焉洪武初沿襲元體頗存纖詞
時則髙楊為之冠成化以來海内龢豫搢紳之聲喜為
流易時則李謝為之宗及乎𢎞治文教大起學士輩出
力振古風盡削凡調一變而為杜詩則有李何為之倡
嘉靖改元後生英秀稍稍厭棄更為初唐之體家相凌
競斌斌盛矣夫意製各殊好賞互異亦其勢也然而作
非神解傳同耳食得失之致亦畧可言何則子美有振
古之才故雜陳漢晉之詞而出入正變初唐襲隋梁之
後是以風神初振而縟靡未刋今無其才而習其變則
其聲粗厲而畔規不得其神而舉其詞則其聲嘽緩而
無當彼我異觀豈不更相笑也蘇門高先生子業夙稟
降嵩之精早契藏山之㫖性隣其庶學匪待興束髪就
傅受知北郡李生弱冠登朝亳州薛考功一見歎服五
言示志遂忘形焉良其𢎞麗之益異乎求聞通解之妙
曽無先覺矣既雅見推重益自貴珍謝絕品流因心師
古涉周秦之委源酌二京之精秘㑹晉餘潤契唐本宗
每有屬綴佇興而就寧復罷閣不為淺易之談故其篇
什往往直舉胷情刮抉浮華存之隠㝠獨妙閒曠合於
風騷有應物之冲澹兼曲江之沉雅體孟王之清適具
岑髙之悲壯詞質而腴興近而逺洋洋乎斯可謂之詩
也其言滿萬其年三十有七悲夫先生雅性亢潔不喜
凡庸雖跡在周行而情懽在野故其在讀書園諸作特
超𤣥乘雖屢仕通顯非其素衷是以即事賦懷每有憂
生之歎夫志士惜日達生玩世古今人情諒同斯揆矣
詩凡三百一十首文五十一首共為八巻成一家之言
刻之山堂傳諸其人明州陳束序
欽定四庫全書
　蘇門集巻一
　　　　　　　　　　　　明　髙叔嗣　撰
　　考功稿
　　　自叙曰嘉靖三年余繇工部營繕主事調補吏
　　　部稽勲已而再調考功時三原今光禄卿馬伯
　　　循為郎中鈞州今江西按察使張子魚為員外
　　　郎武城今國子祭酒王純甫同為主事海内方
　　　更化學士大夫相與講文藝之事翕然甚著而
　　　三先生皆當時號大儒余日聞所未知翰墨間
　　　作其後各以官遷替去而余出為山西叅政蓋
　　　一紀于今余于是取往日所為詩讀之凡所作
　　　裁如旦夕間爾精神􁛵怳因以太息何則余少
　　　竊不自度思建功業垂不朽之譽今已稍陵遲
　　　上睹日月之易邁下悼齒髪之將衰感古之豪
　　　士能自樹名堅莫踰金石矣豐碑彛鼎一旦化
　　　為砂礫載績史冊後至有未嘗見其書者名豈
　　　足言邪且夫同室之人銜杯酒笑語猶不能相
　　　信而欲竢百世之後邪年壯氣盛回思頗自笑
　　　此身譬如落葉隨風東西因時榮枯草木何擇
　　　焉方其吐英擢秀流詫譜牒與賢士何異何所
　　　加損哉固知亦不足歎矣時方徙居冀寧道初
　　　秋朔稍亡事因次其語載之篇首觀者知余懷
　　　所繇起云蘇門山人髙叔嗣題
　　省中春夕
纎月升庭樹柔風動四榮坐窺宿鳥至微悦觸幽情南
國流鶯滿西郊春草生歸歟假羽翼長路起遐征
　　冬至日
迎氣發陽管窮躔歷衆星我行歲一晏千里隔趨庭圭
測愁中永雲物望外停簪裳實滯跡夢寐何由寧
　　御溝魚
　　　隂陽陶融萬物一軌惟其所在有生有死故賦
　　　云爾
鯨沼滄溟𣲖龍池禁籞流錦鱗何瀺灂素水日沉浮地
接皇仁渥天容品庶優風雲終有氣綸餌始無憂江使
聞遭宋波臣或泣周詎知沕穆理得坎故悠悠
　　明月引
滿地金波迥中天玉鏡飛有烏多夜語無鴈不春歸影
徹銀河水光翻織女機何當御尊酒常此奉澄暉
　　秋夜直省中
鵲繞瞻堦樹雞栖入省臺䝉煙仙署合懸月𤨏闈開伏
枕南天逺聽笳北地哀潘生應髪變(秋興/賦序)司馬倍腸廻
為木同先伐積薪異後來無言秋夜永申旦自徘徊
　　冬夜寄友人
客地殊不樂褰裳夕望通葭灰欲變節桂魄幾乘空楚
奏今維切商歌古亦窮兎園推上客狗監數文雄留滯
無萱草扳援有桂叢何因辭世網去矣作冥鴻
　　送陳秉中之吴
燕薊子分袂吴門千里遊風期夙不殞雨散使人愁目
送青山斷心馳滄海流音容如可假夢寐一相求
　　至日懷大梁諸友
浮食變寒暑鳴玉供朝趨量力恨短弱更歲塞王途陽
候浮天紀隂風出地隅感時頻自惜盈抱無新娱澄醪
屢泛巵髙齋坐自持佳晨拘省署何似幷游時素雪交
北下青陽吝南移往歡徒駐目祗足攪歸思引領托長
謠情興何蕭條同懷在萬里勞望阻今朝萱有憂難解
桂無隱易招願為皎皎駒共食故塲苗
　　魏安福文瑞傷其師地官左君然俾為是詩
共擬丘明作誰云大雅亡時惟憂鵩集物以忌蘭芳垂
泣驚相弔興言耿不忘鳯毛空挺異雞舌但餘香恨積
涇流咽愁深省樹蒼招魂㑹有述一為訴巫陽
　　再調考功作二首
弱冠發大梁慷慨多竒志師事鳴臯子擔簦竊自異幾
窮柱下䇿頗識壁中字雖非國士才通人嘗予器始辱
狗監知終奉龍門贄弛負歸中朝持㦸備末位孤根難
為容名過易生累一官歲再移彌取簡書忌眷然懷夙
昔回首日増愧
引疾三上書微願不克諧徙官復在兹心迹一何乖軒
裳日待旦閶闔凌雲排入屬金馬籍出與羣龍偕積賤
詎有基履榮誠無階但惜平生節逾久浸沉埋既妨來
者途誰明去矣懐鳥迷思故林水落存舊涯惟當尋素
業歸卧守荆柴
　　歲暮作
旦夕兹歲改蕭條旅思多雲物媚晴宇氣候屬妍和崢
嶸新陽至故景實蹉跎感時豈不懷二紀倐焉過栖身
慚擇木望道歎伐柯如匏吾自繫匪玉孰為磨有髪日
就長心短獨若何但云畢夙志唯力豈知他
　　贈西原二首
昔予潛夷門同聲慕俊豪耳習長者風心馳亳丘勞共
家大河側一水連波濤壯齡竊邦譽㧞足叅時髦吾子
遂見知微才受虚褒傾蓋歘自值倒履趨相遭忘年當
異代終日託同遨同遨詎幾時時變忽我撓詩人咏啜
泣賢者憚餔糟送子今出居流言尚莫逃撫膺空踟蹰
念别心鬱陶芝焚良有歎膏在那無熬惜乏靈均辭為
君綴離騷
平生好篇章抗迹匹古人上望建安風退泝開元津夙
心空十載長懷莫予親家本握剞劂文思效經綸恭承
時嘉㑹中朝遘俊民興文方栖鳯著書凖獲麟置足述
作塲發藻何彬彬心賞始一遇神交邁千春將登昔無
岸言卜今有鄰分離忽廹兹辛苦何能陳晤對不可期
咄嗟動我神本抱中孚爻俄傷明夷辰子其崇爾德攄
光垂不泯
　　江翁輓章
太息懷髙士常聞卜隱年一丘伴麋鹿三葉珥貂蟬遂
啓專門業還資肯構賢藏舟稱太遽流恨向遺編
　　䆋情
涼風吹庭樹蕭然已暮秋歲運空云往客行胡久留良
時每易失微志果難求餘光儻可積但恐成山丘
　　臘日
璧昏時告遷懸象馳北陸朔風起庭隅白雪塗我屋客
遊豈不久鑽燧頻改木祗役兼秋冬餘力不遑戮辰策
幾犯星宵暝疲案牘自顧鉛刀質安能久持禄先民有
逸行抽簪入空谷我懷中園游曷云反初服
　　生日
年往望空除時來循虚至明兩無留晷吹萬有逸氣我
行淹一周兹辰適再值束髪歲更七算齒紀將二少懷
滄洲心壯損青霞志淮禽終異化魏瓠始同棄五游存
予歡三費亡吾忌逹生庶不疚乗流隨所寄
　　數詩壽顧中舍太夫人
一鳥自丹丘翩翩何陸離二儀含景氣金母來西池三
角挾上元飄颻等宴娭四牡翼䨇虬後車載雲旗五芝
結福地下采永相貽六樂列仙倡𤣥鶴整其儀七盤舞
湘君廣庭自委蛇八珍羞水玉療我忽忘饑九醖安足
重流赮方泛巵十洲尚延佇黄髪謝修期
　　代贈李使君兵備齊郡
執象流𤣥化包虎息金革還憂十二郡選屬備疆埸獨
資樽俎士折衝展竒畫陽文辨赤土隂符訪黄石坐控
負海險時蒐孟諸澤功成象泰岱洪烈歸竹帛光命祗
今辰申贈繞朝䇿
　　酬家兄秋日讀書平臺見憶之作
予在長安初授衣平臺誰共偃郊扉青天寺裏客應到
李白祠前葉欲稀旅舍再驚鴻鴈至離心常伴鶺鴒飛
亦知相望相思苦欲學仙人縮地歸
　　出自薊北門行
北望何蒼蒼黄雲亘塞長匈奴冦漢壘鳴鏑遮甘涼龍
堆坐已沒狼烟行相望將軍被嚴命倉卒備封疆出師
憂太白募士乏中黄努力一再陣沬血不相當還思關
輔險頃歲何流亡内地困蜚輓中人無蓋藏填壑力易
屈土崩患難量欲陳九折術惜非醫國良
　　初侍御廵鹽山西
漢家事邊財已屈始置鹽官佐邊實征𣙜盡籠山海利
均輸未免公卿失肉食寧知藿食憂富國不暇富民謀
朝廷經費貴取足文學當年寧見收古來猗氏稱國寳
舟車輻輳河東道頗聞大賈巧乾沒轉見疲人色枯槁
繡衣持斧出西鄰却望關山驚敵塵匡時不必資鹽筴
為訪魚鹽遯迹人
　　古謌二首
荆和當路泣良璞為誰明茫然大楚國白日失兼城燕
石十襲重魚目一笑輕古來共感歎今予益吞聲
黄河决孟門捧土安可補君子被微言擢髪不能數衆
毁積鑠金羣言倐成虎吁嗟復吁嗟有懷予莫吐
　　病起偶題
空齋晨起坐懽遊罷不適微雨東方來隂靄倐終夕久
卧不知春茫然怨行役故園芳草色惆悵今如積
　　謁海上人相
京邑驅匹馬日有塵沙顔清晨整巾幘時叩髙僧關白
日照仙閤晴雲滿空山相看偶一笑念此客身閒富貴
不可求余將從此還
　　元日時有御製詩
端冕趨三殿垂衣值七春帝歌時睹舜天樂曉聞鈞迂
謬疲郎署遭逢謝俊民欲將草𤣥老猶愧子雲身
　　初去都夜
泛舟當日落解佩及春歸病比相如是情方叔夜非煖
雲蒸海氣殘月吐洲暉今夕孤懷客誰云伴少微
　　延津縣立春
征路日纔幾客心時已煩春風花鳥處回首憶田園
　　安陽道雪中呈崔後渠先生
開歲物始和首路風猶急淅瀝冐晨雪隂藹窺春日驅
車臨故疆遊子情非一伊昔本丘樊養此頑鈍質但願
得豐年耕稼事已畢又戀聖明朝不敢安私室撫身媿
前賢巻懷良無術非公存明德吾志當誰述
　　漳河上元日寄呈後渠
落日銅臺北獨行南望頻鄴城今夜月燈火可憐春
　　行至車騎關河南界盡處與親知别
山河未可盡行處與春長驛路沙俱白關門柳欲黄親
知還自反離别各相望且緩征車發中心戀故鄉
　　登真定大悲閣
關山千餘里平分南與北臨路兩悠悠客子情何極青
山地北横白日天南落欲緩故園思聊憑最髙閣
　　途中遇樊少南便别行至安肅縣作
驅馬一相見悠悠難再逢客心春夜月官舍白溝鐘不
免微名累其如多病慵空臨南北路愧此平生蹤
　　安肅縣樓作
恬曠少有志牽拘兹無成已自宦王朝誰能離官程殉
禄歸京邑抱病滯山城憂來上髙樓農人正春耕感念
故園居蕭散中田行新泉滿深池芳草夾路生日夕為
誰歎所愧當年情吾生未四八豈遂貪華纓
　　安肅縣寺病居漢陽董𤣥亮見過時董奉使還闕
門前易水路下馬漢陽人野寺天晴雪他鄉日暮春相
逢一尊酒久别滿衣塵不憚王程急應憐伏枕身
　　謝病後初朝
舊識趨朝路重來謁帝庭出門聽曉漏立馬望春星拙
病身仍在羈栖志少寧盛時誰不戀終日憶山坰
　　簡友人始至京師
始自辭京邑終將守敝廬猶來殉寸禄今我情何如千
里門前路三年袖裏書懷君不相遇日但恨頑疎
　　寓居慈仁寺遊覽
終日仙宫掩青松繞殿遮到來長春草行坐落天花閤
上王城盡門前官路斜微身隨處是何敢歎無家
　　與王庸之飲
旅舍背都門春風酒一尊坐看芳草路回憶故山村為
客難稱意逢人未敢言留君須醉倒無奈日黄昏
　　歸自蕭氏園作
到來日已暮歸去戀柴門空自山當舍其如酒滿尊心
知柳葉長愁見桃花繁立馬一回首令人思故園
　　毘盧閤上同伍疇中諸公西望
客來常一上對此西山平向夕簷楹立憑空閣道行楊
花飛暮野雨色動春城却戀同携手都忘羇旅情
　　寒食日毘盧閤上寄茂欽
髙樓晴出帝城南楊柳千家夜雨含欲換春衣驚客久
况逢寒食思誰堪門前歸路愁心繞檻外羣峯僻性耽
憑報故人應相笑微身何事戀朝簪
　　送車氏之齊河二首(車長/葛人)
昔予與夫子讀書汳水南今纔綰縣印我乃厭朝簪落
魄時難識離魂日不堪都門春復晩須對酒頻酣
聞道齊河縣應將長葛同近關愁驛使小國想民風作
吏情如此為儒數好窮聖朝莫不用徒自失豪雄
　　飲任文選宅
敢謂齊年齒常嗟夙抱心文章知汝在交契為誰深華
屋春燈豔層城夜柝沉賴䝉終夕語客路一開衿
　　與鄒生遊香山宿僧房
遽愁春草歇驅馬春山中夜宿禪關下時將心賞同風
生近谷滿月照前湖空終愧淵明輩𤣥言對逺公
　　華嚴洞上夜作同鄒生
宴坐最髙頭馮巖散客愁俯聆玉泉響仰聎金波流伐
鼓山堂夕焚香石殿幽與君學栖遯它日更相求
　　送仲實黄門扶侍還固始
一路通淮水從親千里餘到門繫舟楫登岸啓園廬洲
富千頭橘溪深盈尺魚明光待起草且莫賦閒居
　　晩出都門登寺閣
柳葉桃花雨夜乾今年寒食在長安淹留不為依䨇樹
蹭蹬合應笑一官行出都門常日暮到來客舍已春䦨
芳菲滿眼心無奈祗上毘盧閣上看
　　送别家兄張掖門時謫開州
垂泣一相送臨途無限情功名何物是流落此心驚夢
裏窺鄉樹愁邊滯帝城終朝誰復語猶去戀塵纓
　　簡子陽廷評
終日祗緣此微官奈若何世情堪歎息身計任蹉跎客
鬢凉風早鄉心夜雨多故交誰復在無厭數來過
　　雨中簡子仁員外
積雨曠朝暮層城苦沉沉端居誰與言抱此懷人心一
為軒冕拘遂使名迹侵長愧𤣥豹姿隱霧南山岑君通
微妙理佇想開塵衿
　　送閻公甫赴保定太守
郡城三百里北望即皇都驛路客常滿征繇民未蘇門
臨白溝水山繞太行途君到為良吏平生仰壯圖
　　送别伍庫部謫居
開秋庭樹落旅館日已涼髙空氣蕭條萬里鴻鵠翔子
有江南行離别結中腸貧病憂方集無能具一觴平生
寡交遊逮此盡分張讒言亂白黒賢聖昔傍徨顧我賤
且愚如君則何傷榮名不足為憂患莫可量聖朝非棄
才大君如虞唐兹邦佳山水遨遊保樂康窮逹難預謀
願君履其常
　　被言後作
髙材多負憂潔身易招累余生本頑疎何取當年忌守
官郎署間恒若臨髙墜分過毎自驚名微久知愧中歲
反故丘三載甘斥棄秉操茍不堅出處成二致復此還
京邑長路果顛躓赫赫明聖朝賢俊駢足次懸爵待天
庭但非通時器人言敢誰尤黙黙傷夙志
　　簡袁永之獄中
本同江海人俱為軒冕誤子抱無妄憂余有多言懼昔
來始青陽今此已白露豈乏速進階茍得非余慕罪至
欲何言直以愚慵故衆女競中閨獨退反成怒追誦古
時人䝉寃誰能愬皇心肯照微與子齊歸路
　　送别永之
憐君方遷戍况我嬰愁疾一别若流雲相從竟何日平
生託交遊弱冠弄篇帙書願藏名山功期銘石室安知
事不就跌宕情如一已矣復誰陳今亦反蓬蓽
　　送别德兆武選放歸
燕郊秋已甚木葉亂紛紛失路還為客他鄉獨送君罷
歸時共惜棄置古常聞莫作空山卧令人望白雲
　　送皇甫博士重補曲周
辭邑初耽寂攻詩每晏居貧家滿坐客閉户一床書襆
被情何忝腰章意已疎問君趨府處髙興復何如
　　贈送蔡蘇州考最還郡
漢家存舊令侯國有斯人(漢法侯國人/不許備宿衞)紈絝諸生貴金
貂帝族親登朝賈誼少拜郡孟舒頻半刺官猶薄全吴
化已馴誥頒鸞紙闊板露鸐書真上最登王典中和頌
使臣才憐同舍屈情以異鄉伸臨路何如贈期君樹德
新
　　送張比部允清歸養
鼎食思歸養拂衣懽遂初深辭西署寵獨守北山居伏
臘趨庭屢鄉閭進夀餘架樓藏紫誥閉户讀丹書吴嶠
秋成橘江門日薦魚親顔老更悦取樂欲何如
　　中秋同栗夢吉飲
罷酒俱不樂開簾望北軒寒星出户少秋露墜衣繁散
步憐新詠平居想故園空庭今夜月客思豈堪言
　　送管平田先生頒封秦府歸省
五等周分國三王漢世家日聞敦帝族時見遣皇華翦
土仍鶉首疏邦自犬牙秦關通使節灞水渡征車過邑
恩難屢登堂禮更嘉何如北山客行役動長嗟
　　送太宗伯介溪公南都十二韻
露板承懽渥天書拜寵靈春官典邦禮風后佐王庭出
入登三事遭逢起一經持衡人莫眩講殿帝親聽妙思
黄華句雄篇繡補銘龍文生赤汗鸞翮奮青𠖇暫枉神
都逺同追祖帳停二京分化理八座備儀形仙櫂花催
發官途柳為青微生荷翦拂孤跡困飄零空謝伸眉日
多愁短髮星公還衆所祝强飯念朝廷
　　歲暮答許武部廷議懷歸
掩閣日愁晩他鄉歲已深未能逃世網豈是戀朝簪以
我不如意憐君同此心故園春事及歸路儻相尋
　　再移居
僦居屢傍禁垣西曲巷重渠路轉迷萬事無能心盡懶
一官何補首常低歸衝落日時驅馬起伺朝天每聽雞
濡迹自傷非宦業綸竿終有故山溪
　　送仰之侍御謫興國
别離無奈客心煩直道南遷荷主恩臨路加飱好自愛
平居握手更何言連山楚雨迷官舍隔縣鄉音認故園
君到江州定回首同遊霄漢幾人存
　　送許國華之靖州太守
零落同聲和者誰憐余今恨得交遲㮄中初已收名士
巻裏常因見好詩漢邸拜官懷綬日楚邦行縣巻帷時
政成它日看循吏黔郡生祠第一碑
　　至日省中
慣逐官僚後欣逢郊禮嘉䝉恩賜冬假拜手慶年華暫
亦休朝馬閒唯待暮鴉人言郎署好畢竟未如家
　　齋居偶題
自免知何病重來尚此身愁多長畏客官拙竟隨人日
鎻空庭印風添滿几塵山田薄亦好不去豈關貧
　　壬辰生子
客賀當長至渠生履歲和更衣起自慶醉酒坐同歌身
世浮沉甚田園蕪穢多吾今只若此知爾復如何
　　春夕同李考功道舊
下馬春庭夕明燈夜雨深人多新歲感日有故園心磨
滅名題柱凄涼賦賣金十年同省舊誰念各如今
　　送陳永和鈞改官之真定學曩府君教處
厭事嘗疑抛縣印之官又見向儒宮城臨沱水新橋在
路繞恒山舊驛通乍到士人應認姓試詢父客幾成翁
經中更廢蓼莪講坐處青氊恨頗同
　　再去都别親知
少缺經世用遭遇明時康出入在省闥仰逐羣賢翔譬
如駑馬足側畏道路長顛躓不終朝中歲還故鄉願言
守舊廬沒齒乃其常皇恩究微物明照收羣方改服起
漁樵端笏陪鵷行頑疎果難容進退益多妨猶㕘大藩
居守此國西疆華階豈不崇榮進非所望退念孤蹇跡
臨路私自傷無為世俗牽久要不可忘
　　秋日贈别諸進士
陪役忝南宮文塲收數公名加周鼎重價敵楚金同遽
向公車别先愁客位空一尊良已薄慰此路西東
别館敞秋晴離筵蕩客情致身付公等分手使人驚陽
鳥迎霜動隂蟲候夕鳴贈言何以歎虚薄愧吾生
　
　
　
　
　蘇門集巻一
欽定四庫全書
　蘇門集巻二
　　　　　　　　　　　　明　髙叔嗣　撰
　　讀書園稿
　　　自序曰老子有言知我者希則我貴夫人不期
　　　於世之知而何較貴賤耶余素弗攻於辭戊子
　　　以吏部郎中謝病歸於家開封當郡縣孔道應
　　　接稱煩余於是徙之城東田中依舊廬稍葺治
　　　以居家貧遂力農事月裁三四至城而已當是
　　　時李空同先生方盛邑子之屬出其門撰為文
　　　辭模於古人若宋蘇軾唐韓愈薄不為也余私
　　　心不能無慨慕時時竊撰一二篇庚寅歲所著
　　　獨多踰年余既上京師斯事乃罷夫本非所長
　　　而强力慕之度必取􁀙於衆然其篇留笥中甲
　　　午余分守冀南將按縣晩出文水方初冬新雨
　　　已車行村墟景色如故園余怳然太息其夕宿
　　　汾州燒燭披取笥中詩事歷歷在目低回久之
　　　夜不能寐非特憾於詩也曩者不能取容故退
　　　而耕於野丘園之樂使人忘老而余不自持復
　　　且茍焉干禄淟涊於今犯詩人胡顔之詬其知
　　　於人也蓋希矣然則余豈貴邪老子之言明其
　　　玩世也已汾州多文士暇因出是篇正之髙叔
　　　嗣題于清心省事齋
　　始至讀書園
疲薾違時好歸來踐夙懽田園深自託朋舊肯相寛挂
壁尋耕耒刈林選釣竿亦知身寂寞長冀賞心觀
　　元日同谷子延賦
雄都盛賔客車馬爭馳騖芳辰啓初年宴飲多所務不
知灌園身何為迷方誤郊館抗空壑山扉啓峻路良朋
平生歡就我今朝步城因並舍登徑為穿林度微隂原
上明片日雲中露青霞照深池白雪停幽樹共貪歲欲
新不厭日旋莫農田方在兹君豈數能顧
　　子修侍御見過時謝病
郊扉臨巨壑野日照晴空柳色春衣上波光曉鏡中當
軒留駟馬出户倚䨇童欲問朝簪懶人今卧病同
　　再同子延上方寺賦
已沗陽春遊再陪瓊瑤作首歲與君同名區踐初約芳
風散入林隂靄逓相薄微雨㸃春城流雲蕩仙閤樓當
望逺立酒共馮髙酌樹裏梁王臺水際夷門郭伊余本
孤蹤事主乏明畧偶因負郭田解印歸丘壑閒居道心
増日戀空門樂安得拙病軀放逹長此託
　　敘懷二首
生長夷門郭往來莘野路家貧無良謀躬耕有逺慕始
窮伯王畧遂覽生民故曰余本空疎當年恣髙步慶彼
鳴鶴期沗此飛龍顧亦知敝帚材早享千金誤日月不
我留撫心慚往素
伊昔迨弱冠奮足參賢豪衣褐出下國脱輓造中朝聖
期開九五河清在一朝升龍假𤣥淵鳴鳯託芳條五從
宰府辟連荷公叔招名過有瑕纇道在無矜驕猶全不
肖軀解冕來逍遙
　　空同宅海棠樹下賦(花下一壺/酒為韻)
良辰隨繫馬仰靣看名花二月芳林畔春風柔且嘉不
惜花隂薄愁窺日景斜
花覆金杯中客坐磐石下芳條媚曉堂新雨驚春夜共
拾落英妍翻空繁華謝
酒半向髙堂不知送白日隔林見花景皓月東方出欲
試暗香發彷彿情非一
暝色起花間向夕景更殊游絲挂花片燒燭坐庭隅懽
至不知醉唯憂竭玉壺
手栽海棠花庭前歲已久客來能賦詩花開常飲酒主
人龍門才今日成白首
　　酬蔚士量見過
勿以歸來早其如疾病何朝朝故園裏寂寂古城阿自
入深林牧閒當大道歌知非蔣生徑求仲爾來過
　　呈劉西陂先生將按部洛陽道出小園
喧言洛陽去皁蓋首行春尚枉柴門步應憐伏枕身柳
條簇官騎雪色沒征輪公問袁安事平生解避人
　　酬李考功茂欽寄憶之韻
别離方此歲談笑欲何時外物都相累中心只自持身
迷五柳傳手把四愁詩零落親交盡如君能不思
　　移樹道上
春園就蕪穢雜樹生䝉宻不知雨露功長養何多術婆
娑使人憐斬伐終余恤乘時聊徙植于以託吾室交生
兩相當列映直如一轉令門巷新遂放雞豚出修修原
上風團團村邊日紛吾本蹇劣兼爾抱憂疾敢學成都
桑而謀荆州橘願及垂隂成初志儻此畢
　　寄亳州薛考功
少年不識字持㦸仕金門萬事蹉跎豈自料一官憔悴
與誰言上書昨日辭天子還從闕下歸田里束縛始自
重為人激昻尚欲酬知已不悟名輕世果然翻嫌計晩
身如此便爾深林學遯栖家貧那免杖畊犁腰鎌暮向
夷門北倚杖朝過莘野西伐木手營一茅宇披榛力灌
幾藥畦篋中筆硯無時把肘後詩書坐懶題往往頑癡
衆所疑悠悠端合困明時聞君解註五千字(考功頃/注老子)宅
畔仙窟定所知此日低頭應笑我平時開口却為誰
　　晩步
出門還自笑復此欲誰親惆悵村頭樹歸來路口人風
聲兼亂葉日氣抱遊塵豈不躬畊苦東看是有莘
　　觀游人
大道通遊遨傾邑出車馬玉管移髙堂金鞭臨曠野盡
踏芳草中時歌花樹下浩蕩春思盈留連莫愁寫回看
巖石間顦顇躬畊者
　　寄憶茂欽員外
閒居已可懽况復乘嘉月山鸎日自鳴園樹皆爭發出
從草際歸行傍村頭歇臨流或潄齒倚杖乃散髪此時
正憶汝振珮趨丹闕
　　霍開府載酒見過
列坐青郊映容門畵㦸雄晴原獵騎外春草舞筵中玉
珮邀皆至金尊狎與同無將灌園意錯訝楚三公
　　少年行
死士結劍客生年藏博徒里中夷門監墻外酒家胡有
時事府主無何擊匈奴虎頸一侯印猿臂兩雕弧誓使
名王侍羞聞邊吏誅長驅隨汗馬轉鬬出飛狐蒲壘遂
破滅莎車不支吾甲第起北闕蠻邸開東都豈學嫖姚
將椒房仗子夫
　　春日行
大隄花欲然芳郊草不歇冶服誰家子良辰爭馳突寳
劍本侯家金鞭自俠窟共矜百金裝相誇千里骨雲散
懽未終月明還城闕朱門徒御稀青樓歌管發倡女盡
朱唇貴主俱鬒髮衣向車中更爥從坐上沒誰論墻東
生白首羞干謁
　　春日省臺諸公設飲不赴作
不能營世務拙病屬相尋偶隨飯牛侣遂此逃人心東
郭春復晩三歲忽于今臺臣猥垂念張燕情何深公門
隔崇重華館肅沉沉賓客盡來集冠蓋中如林恨以微
痾在芳尊不共斟抽筆對來使日夕起長吟
　　與客遊宋戴樓城門九老泉上
草屩相携處田家水郭間林風動衣帶泉色照容顔軟
草留堪坐芳花折與還春城一散罷車馬更難攀
　　答谷司僕見問
幸自返中園非關逃微禄方因疾病餘黽勉供樵牧春
至東郭田夏來北林木時從逺原上日縱平郊目野老
逢與言道書閒能讀何為共世人無事相追逐勞君問
出處日莫掩茅屋
　　與霍將軍集和大齡莊
蹔息城隅駕欣隨驃騎筵園林窺勝地談笑接髙賢花
外仍張樂林中正擊鮮晩來車馬散歸就故村眠
　　紫團山人歌贈上黨栗夢吉陳州之弟
紫團髙山槩青雲生賢吐瑞合氤氲二馮卓犖(奉世/野王)不
可睹栗家兄弟殊不羣陳州一出驅五馬令弟二十窺
三墳博物自識顯陵䇿對人能讀嶧山文今日漢家方
貴少歸來結綬朝明君
　　賦得嶧山碑送李東升明府
秦皇千載後嶧領尚遺碑斷石青山路孤城滄海湄蕭
條餘霸氣磨滅想雄辭君到鳴琴暇應多弔古思
　　與客集和氏園
惟君遊每接自余居多暇留連上客筵欵曲中園駕賦
詩芳泉側舉爵茂隂下放心安知憂携手不能罷日氣
淡將夕雲影垂方夏為農信可歡世自薄躬稼
　　曉還城休左氏莊
與君枕隄日共結東城廬日出蒼林背回看十里餘柴
門通大道村巷隔平墟主人心無事見客頭未梳累言
惟農務一飯但園蔬方當數來往肯為容籃輿
　　夏日林枋田家六言
手疏偶然辭主腰鎌率爾為農今日田園自許平時車
馬相從
雨後千家競似雲中萬木齊髙路口來過杖䇿墻頭方
挂㮮臯
芳樹不知冬夏荒城何計春秋有客今辰携手無人終
日科頭
輕屐㑹臨池上方牀好坐林間酌酒壺乾未巳賦詩坐
久忘還
斜日深林度鳥微風亂柳鳴蟬茅屋人歸水際柴門路
繞天邊
欲笑於陵逃井還輕顔闔移家顧我何營世務對君但
惜年華
　　晩過陳藎卿時寓居廢寺
不識禪宫廢來從客舍看如何種竹趣相對雨花壇新
霽開晴景微風起夏寒淹留未忍去華月在雲端
　　從陸道函間命
壯年方自顧多病㑹相乘山澤思長往榮名懼莫勝浮
雲寄宇宙野鹿返丘陵舒巻隨其適優游焉所懲從君
問季主倚伏欲何馮
　　得張子家書
晩日照餘晴荒亭暗復明歸雲度深樹飛雨過髙城蹇
劣慚當代栖遲笑此生空持一書札長歎故人情
　　東原晩望答李鴻漸
東原晩望草烟齊久卧無心出路迷閒立秋風看木落
獨行斜日聽烏啼一官已謝於陵後百畆纔開莘野西
此地故人應念我逢人昨有數行題
　　初秋谷司僕杏山别業
田廬元自接談笑竟相從是日當農暇秋風動客容開
尊臨積水解帶挂長松欲去城東陌留連聽暮鐘
　　贈别永和陳明府秉中余與秉中同舉於鄉今十
　　年矣秉中始以親老乞教馳驅江海所懷未盡遷
　　官西去遇於故園之間倉卒離顔情意吐申鬱鬱
　　無已詩凡二百一十字
十年宦未逹萬里猶一官適從何方來又陟晉山巒拊
髀忽自笑把臂聊相懽伊昔被短褐同步入長安遭時
賜顔色當年厲羽翰君獨念老親吴門彈儒冠髙堂甘
㫖薦學舍苜蓿盤遲回竟蹭蹬感激生愁酸衆中見年
鬢坐上論温寒明鐙對深夕還作故鄉看嗟我病狗馬
昨亦謝鵷鸞無才媿明主仰荷恩波寛種豆白石岡垂
竹清水灣(白石清水/皆今時名)丈夫貴適志出處預難觀寸心向
誰是逸氣徒莫干君其安小邑鳴琴到可彈石樓與永
和自古稱彫殘不見太公望神靈泣灌壇(世云石樓永/和多挾左道)
(故/引)秋風動當夜白露簷前漙一别更何所不覺起長歎
　　逢李淮安
悵别各千里忽逢指寸心明鐙不自意故國乃相尋寒
館鳴秋雨髙城結暮隂胡為疇昔願江海尚如今
　　楊州門主人
空林一葉落茅屋幾家秋對酒涼風至開簾古木幽相
看還自笑欲去為誰留正北夷門下休猜姓是侯
　　雨後有懷子延
驟雨新秋晩微晴墟落間悠然抱藜杖率爾倚柴關空
壑纔容水流雲故滿山遙知城市裏應羡此身閒
　　秋日感懷即事
盛時畏易衰修名患難立伊余心不逮年命降將集素
髮今已乖畫省昔嘗入感往慕寵靈憂來戀鄉邑咎本
懷璧招時豈贏糧及坐見白露漙行方朱火戢小人安
故丘始願終能執
　　和汝南見過
晩日留仙轡凉風勸客尊偶然擊筑伴依舊抱關門樹
落千重葉蓬吹萬里根病身一如此誰念在孤村
　　東壁偶題
皁㡌遼東客青門漢代𤓰寧知汴水上更有野人家巾
服臨秋換壺觴自逺賖閒身與逸興並向物情誇
　　九日登城樓宋故都門
佳節倚秋城朋曹晩相逐竊憐坎廪心蹔寓登臨目日
落故鄉杯霜寒遊子服百里覽山河千年看陵谷生欣
盛時康追歎亡王促帝功頽九五霸氣消百六猶能識
宫觀但見登樵牧縱酒在髙樓悲歌對喬木身同司馬
病懷異步兵哭舉頭望長天萬里來鴻鵠黙尋階除降
獨去歸茅屋
　　友人設飲病不赴
荒村猶病卧空媿故交深復有髙堂宴無如伏枕心寒
郊懸日影平楚帶秋隂向夕東城望寧知佇立吟
　　送别蕭司勲
柴門夜語罷惆悵出前林曉日孤村映秋風落木深别
來生白髮歸去換思心還復茅簷下朝朝鳥雀吟
　　逢友人
幾年别京縣昨日詠歸來本無奔踶用且養擁腫材窮
巷在東郭柴門臨路開經時到城市累月迷蒿萊傳君
渡漢口八月朝天回鞍馬落秋風賔客滿高臺相尋重
欵聚相慕屢遊陪客舍不洒掃衣冠多塵埃懽然握手
笑對靣無嫌猜方思在霄漢賔友如雲雷春天浮屠館
夜雨皇州杯鷦鷯各善賦鸚鵡皆天才看君振藻翰江
鮑力能裁聲華俱美矣懷抱何悠哉而我獨病困于今
翻自咍長鳴戀儔匹蹇步安駑駘賞心夙豈在離限兹
仍催故園乘秋景黄葉紛如摧長天隨道路落日徧城
隈贈言無終極蓄意獨徘徊
　　偶題
久為南畆客况此北忩時翻笑陶元亮應多歸去辭凉
風昨夜起殘雨夕陽移坐卧身無事茫然生逺思
　　秋夕
問年有短髮逐世無長䇿日已逺人徒秋方卧阡陌天
髙星流火夜久月生魄萬形觀此化四運愁相廹身非
塞北翁情是周南客聊齊得喪心安此留滯迹
　　感事
涼風摧髙木夜雨生秋草蟋蟀吟東壁霜露凝西顥志
士感夙心嗟此頽光早靜言執𤣥德長揖解洪寶亮乏
嘉遯節尚慕丘園道古人逝不存何用抒懷抱
　　曉起
惆悵空堂曉蕭條秋氣隂懸忩對疎雨落葉滿重林長
往懷仙事端居養道心誰知歲復晩髙志莫能尋
　　王元玉偕鄧應和見過時元玉將北上
霜落歲方晏田園空復情念君重離别邀客到茅荆晩
日農夫語秋天鴻鵠鳴坐中問疇昔無事解朝纓
　　曉出前林
理櫛聽鳴禽搴帷望朝旭快然登前林烟芳紛滿曯秋
晴帶餘隂夜雨生新綠道勝絶紛華情愜關幽獨在天
羡白雲凌風慕黄鵠賞心久已違感此勞中曲
　　簡李伯材
抱病敢稱隱端居祗自驚林臯白露下庭際綠隂生偃
蹇時方笑蹉跎歲屢征惟君重幽賞共此郊園情
　　夏夜同袁德延騎出宿村家
景落息炎氛輕策稍相試微風送林木皓月臨平地路
逺忘前期情愜隨所至田父止我宿茅屋勸客醉起步
中天空仰對明星次一貪雞黍筵三歎前賢意軒冕愁
束縛江海傷憔悴且願為老農敢謂辭髙位明發返故
墟努力看身事
　　酬左舜齊林中冬夕見寄之作二首
霜葉落漸空暝鳥飛俱罷出門歲已䦨倚樹人方暇映
月眺煙郊了自見茅舍下有飯牛朋商歌滿初夜
携手自京都歸心乃疇昔豈不戀明恩久持金門㦸今
日故園身殘歲空堂夕含情亦何言塵耒挂東壁
　　晩出曹門北道
晩日郊關迥寒冬筋骨勞不知臨曠野何事走平臯斜
路孤村引空園亂木髙歲䦨今去卧誰認在蓬蒿
　　冬日西園
泱漭空寒野蕭條只舊林登髙時送目望逺日愁心世
與身為累貧將病轉深無能學袁盎閭里共浮沉
　　西園再酬谷子延
茅屋還相見冬郊那可聞荒城連凍浦落照與寒雲逺
樹行時倚歸途到處分留君終日語猶自日思君
　　谷司僕田黄門諸公見過
山林髙士駕鷄黍野人心不避家貧饌難忘歲暮尋寒
城雲際擁晴樹雪中深誰念平生意幽栖獨至今
　　與諸公登舍右古城
積雪嚴寒當此地尋幽尚有故交能穿林斜路逢人過
旁舍髙城共客登玉樹望中梁苑盡金湯行處宋都曽
留君貰酒柴門晩何獨山隂興可乘
　　次韻田水南見過之作
夜雪連窮巷朝來片日暉故人停駟馬問我掩䨇扉自
出知誰是相看能爾稀家僮釀酒熟獵伴射禽歸草具
成賔饌木綿對客衣歲寒心不淺日暮意難違客興催
花發農功候鳥飛期君前浦泮預指釣魚磯
　　劉西陂函山二先生見過
簡畧缺世用守此郊扉居天寒草樹盡卧病情何如臺
臣存舊好宴飲及吾廬伊昔趨天階俱衘君子惠提携
文苑游出入鵷行綴良時未可忘世故身相繫安知尊
酒同歲暮荒城際無輕一日歡乖離幾更歲
　　招友人
散髮終朝偃舊林墟中無事肯相尋數家砧杵驚秋早
滿院蒿萊對夕隂多病秪堪謀藥物微官何敢汚朝簪
濁醪漸熟來同醉無限蕭條歲暮心
　　宴王禮部紹甫諸君
寒日轉髙館微晴冬朔餘窮巷多氷霜車馬盈我廬良
朋四方來各擅當年譽言論吐中堂温如春華舒枚鄒
久不存梁苑為丘墟千載得斯人燕好同其初嘉㑹不
可常古人言豈虚有酒今不懽歲晏情何如
　　將去故園時有令請告三年削籍
出身本疎慢秉志惟山潛請告及三歲拘廹時禁嚴欲
出乏明畧退處還自嫌朱紱繫我腰仰戀明恩霑不能
遂舍此安敢尚久淹且當整駕去三歎顧閭閻
　　將赴京述懷
請告有嚴程命降不遑安行子起自視當此歲已䦨出
門冐雨雪所畏非天寒上戀髙堂養下顧同生懽將乖
意方切欲去情彌難豈乏躬畊餘可以供晨餐終媿逹
人心不能棄朝冠平生亦有志臨路但長歎三年保閭
井國恩良已寛
　
　
　
　
　
　
　
　
　蘇門集巻二
欽定四庫全書
　蘇門集巻三
　　　　　　　　　　　　明　髙叔嗣　撰
　　晉陽稿
　　　自敘曰嘉靖癸巳余始出為山西㕘政春去都
　　　繇漕河泝汳歸上蘇門山以其秋杪乃履官屬
　　　歲饑奉役徃來遼沁汾潞之間無寧日踰年冬
　　　朝京師其明年歸復自汳入晉軌轍所臨殆徧
　　　焉亡不再至者復踰年乃轉為湖廣按察使可
　　　謂久矣余本農夫每造山田林壑蓄志所感慨
　　　然太息歸心萌作發為篇詠又多戎馬邊陲之
　　　警其詩率著于驛壁吏從旁書之都為一卷畧
　　　無去取觀之可以考歲月動定所繇自余之出
　　　友朋亡省記余在山西者縱記之豈復知其勞
　　　且久者虖雖余亦且忘其久何則居閒亡事優
　　　游暇豫則視日舒長今卒卒薄書朝也疲于應
　　　事夕則偃卧于室擾擾不知夢所之少暇不過
　　　玩日自解如此而豈復知時久速耶夫吾且忘
　　　我而又誰之求取觀所作篇恍不自憶雖然茍
　　　書是以視同遊庶嘗有省記余者詩凡九十首
　　　是歲丁酉仲夏望日
　　河西主人壁
不識河西逺留連夏日長主人設髙㑹上客滿中堂近
海波流異夾河池館凉回瞻京邑路雲樹極蒼茫
　　武城漕河逢張使君考功舊寮
岸折留餘照舟行稱晩風歸心千里倦行役一時同置
酒蒼波上停橈緑樹中思君如河水何日不朝東
　　歸途大名晩行
客心兾早安川途爭晩涉水宿阻風湍宵行問舟楫時
見逺村明月出荒城堞良時余幸遭青𤨏官常攝已多
絳灌毁而無金張業來往路將疲出入心獨怯夜夢守
舊閭勞懷先已愜
　　初登太行山
髙岳千重發馬鞍故園回望客心酸他年筋力知衰徤
已厭羊腸九折難
　　至蘇門山二首
髙尚心徒在良遊今始能名山無俗侣日暮亟攀登
空山暑氣少臨水夏雲多照影人將老愁心在夕波
　　權店晩行
孤城吹角罷黄昏歸馬蕭蕭向驛門衰柳更添霜後色
殘流初耗雨餘痕求田未果青山願出守仍銜紫禁恩
轉入亂峰行不進投身空館寂無言
　　十一月朔孝義道
山城風物歲將䦨行縣初因問俗安授厯漫驚違一載
趨朝尚記逐千官烟鐘動闕天微曙火樹薫庭夜不寒
久沗恩私今始悟簿書催急驛程難
　　太原縣西十里亭逢張景周憲使歸田
京國當年進謁曽柏臺棘寺舊儀形未言投劾歸田早
長羡出疆矯制能晉地彫殘非往日漢家兵火劇繁星
逢君便作東西别他日相思記此亭
　　文水縣驛壁讀王司僕德徵詩因和其韻一首
長塗無驥足短髮有漁舟感歎如同日羇牽自去秋寒
燈知客意鳴柝亂人愁屏上山川記何因認汴州
　　清源縣作
行縣時方暮山城歲弗登寒燈斜暗壁夜雪灑空庭案
上閒周禮囊中貯吕刑吏情那可道歸去幾時能
　　交城縣壁
汲黯匡君意顔延出守情慿髙無處語寒日下孤城
　　汾州憶家兄時自虞衡郎中左遷同知嘉興
憶昨䝉恩與子初雙垂印綬奉宸居賦詩春日趨朝後
把燭良宵下直餘今日客身何潦草古來人事有盈虚
江湖萬里天南北歲晏山鄉少報書
　　十二月十四日有憶子陽仲材諸人一首
去年今日共長安遣騎邀賓卜夜歡别後客身愁裏老
向來人事夢中看殘更改席歸猶懶大雪盈庭醉不寒
念此邊城獨坐語相思晴月滿林端
　　至日晉府拜朝同曹仲禮
王庭肅穆映朝暉圭景纔長暖力微此日預沾新歲酒
同時應認舊朝衣暫開宫殿倍仙仗端望雲霄拜帝闈
不到邊城時作吏向來恩遇未知稀
　　靈石山行
長路天俱逺髙山日易昏强餘疲馬意垂首戀君恩
　　襄陵縣庭
邊地人愁老寒齋酒醉醒鄉心何處見院竹一叢青
　　夜次冷泉關用吕太史韻
山寺慿鞍歇冷泉髙峯月出滿林烟非關定性人忘睡
自是驚䰟夜不眠
　　遼州上元立春城西寺同孟東漳作
山城鐙火巧逢春野寺芳筵接故人石路晴餘雪色好
花宫滿映月輪新一杯最喜同今夕再拜俄驚見此身
舊事繁華君記否神京車馬逐遊塵
　　遼州即事
羇愁日日與春増分省無功笑吏能官舍到時常是客
山城多暇靜如僧新晴滿院朝來雪佳節空堂夜半燈
最是上元無意味平時宴賞隔良朋
　　沁州次壁韻
我心纔撫壯客路遂如今鬱鬱終何事區區尚此心奮
飛羞短羽歸去慕長林願受王喬術千秋開我襟
　　分水嶺晩行
客興日無奈兵荒歲屢加少年曽許國多難更移家逺
水通春騎孤城起暮笳馮髙一回首何處是京華
　　再次權店
攝官强四月被役乃三來把炬尋山路傳餐就水隈憂
荒早頭白忍事竟心灰客姓途人記官程驛吏催梁園
即此路何戀不南回
　　褫亭聞邊事用壁間李川甫韻川甫大梁人
北來烽火震邊州春興無聊客髩秋得喪此身真是馬
姓名與世任為牛晴天亂雪吹空壑落日黄雲暗道周
但有鄉心隨處是題詩人滿驛前樓
　　送馮廷評還闕用韻
銀鞍白馬使臣尊賓從如雲晉北門滿目邊城春草緑
因君長憶帝京原
　　潞安道公衙罷
微雨潤春郭層雲冐空山訟庭方散吏髙閣閉重關緩
帶不遑息投身簿書間念昔郎署居此時曹務閒焚香
娱道心服藥養羸顔良遊忽如昨行役無時還邊州多
客愁日夕髩將斑
　　由關子嶺發兵入綿上
儒衣曽事主羽檄且徵軍敢奮一朝畫而邀百戰勲深
山連古木落日斷黄雲愁思荒村夕誅求不忍聞
　　清源縣再作時上疏乞解官
抱青朝還夕經途去復回山城仍滯雨夏館始聞雷客
病關愁得鄉心逐夢回投書報明主早晩歸蒿萊
　　奉次艾峯侍御送李叅政平㓂後擢任南陽之韻
中臺决䇿靜妖氛幙府得賢獨冠羣正有捷書傳白日
况兼寵命下青雲鳴笳喜動三關士授鉞功先四道軍
見説南行䝉上賞汾陽人勒去思文
　　汾陽道暮晴下四首俱奉和姜侍御之作
連城催暮角暑雨變新晴垂穗緑槐合將雛烏鳥鳴山
川發髙詠州邑寵廵行莫怪炎蒸歇霜華滿路清
　　孝義道曉發
新雨曉天霽餘霞抱日長平原多草樹夾路鬱青蒼下
馬文侯墓看碑卜子堂埋輪一何壯共識無豺狼
　　施同寺是日奉陪弗及
樓閣丹青上烟虹石壁重雨餘淨香界天際響疎鐘汾
水當階次綿山即近墉題詩人不見驄色亂雲峯
　　冷泉寺
露冕長林下酌泉大士家根深别有水色冷不關茶香
象浮深壑毒龍䕶淺沙煩蒸若為减客思正如麻
　　奉酬姜侍御見贈之韻
探奇曽禹穴能賦豈天台長自羞知已徒言謝上材憂
加年近老名在毁重來欲去猶増戀歸心寄草萊
　　盤陀驛再用沁州壁韻一歲中四出此路
乞歸又晩計奔命尚如今九折無良術三鑽豈夙心客
程任春草官舍即晴林便作途窮哭闌干淚濕襟
　　四月望後二日奉夀永和松山殿下八韻
圓月光仍滿輕風夏始温降神元此旦秉德自先藩玉
殿朱絃合瑤宫紫氣屯䨇童時獻藥三老遂通言汾水
連天濶綿山挿地尊儒衣得上客服冕盡諸孫齊奉千
秋曲爭持一日樽淺材何以頌抽筆愧梁園
　　秋日早起偶題
鏡中一夜恨攬此二毛増寡識時方忤多憂日不勝雲
霓發宵夢簿領迫晨興脱屣吾將往丹丘尚可仍
　　提調山西試院贈諸廣文二首
重門照月景華館肅秋隂吹角烟樓暝懸鐙夜堂深聖
代急求賢不吝千黄金辟命來四方文儒集於今芳筵
列珍殽盈尊敬子斟大國富俊豪譬木産鄧林所願獲
異材以慰如渇心朱絃曲未奏清廟樂將沉希君鑒幽
潛為我揚洪音
惟昔忘疲謬趨役嘗南宫藝林閲衆彦文事叅羣公琳
琅充天府但媿非國工親交一旦逺悽惻數年中遇子
携手歎感我夙心同廣庭曙色啓層閣銀河空出門賓
御散嘹唳聞髙鴻離觴在朝夕别路長西東何言秋欲
盡追憶無時窮
　　九月河汾書院雨雪陪諸公宴集
千山風雨集九日雪花深歲序嗟如此賓寮盛至今酒
中催夕暝樂進解秋隂醉傍龍山飲誰憐幕府心
　　贈亢思謙入㑹試因寄京師同遊
函谷投繻日靈光著賦年(王文考/十九歲)古人猶汩沒今汝遂
騰鶱神寶初開璞龍媒早受鞭通衢千里駛美價十城
連藝苑材如此離堂意杳然行收金馬績髙視碧雞篇
京邑多朋舊同聲若為傳
　　齋中檢舊集因呈孔文谷學憲
寒城朔吹動庭樹曉霜繁省齋稍無事馳情念舊園發
篋理塵帙展玩不知煩往事盈篇章幽居多苦言郡中
盛儒彦暇日遂討論敢為矜文譽要識夙所敦廣堂宴
晴暉㫖酒湛芳尊言笑一相投逍遙窮朝昏心賞不易
值素交世罕存疎簡本吾性牽拘守兹藩高車數來往
無為厭公門
　　宴别文谷先生赴祁州
擾擾時相見悠悠遽逺辭離居不可道行役且焉之歲
晏氷霜厲天寒鼓角悲軍城數杯酒官舍滿篇詩感激
多新調飄零最苦思才髙世總棄名在衆方推暫識風
塵色行霑雨露私郡齋暇北眺猶接帝京陲
　　余吾驛壁
秋日何凄冽曉雲隂復晴客行多所懷鬱鬱獨含情登
髙倦長坂涉水亂河聲僕夫不遑息投館晨雞鳴惟昔
負微尚于今遂無成田廬日榛蕪何由反躬耕寄言同
志者羞作望塵迎
　　送楊方城中允拜表赴都
新秋雨微霽山川氣蚤寒朝日照長林隂霞冐層巒咫
尺神京路追餞不可攀大君方垂裳海宇息波瀾八方
修臣職表賀集長安天門闢日月神宫栖鵷鸞甘露降
中庭色潤黄金盤跪進萬年夀夷夏靡不驩仙管奏樂
府寶饌出大官君臣髙宴㑹維時良已難盛世思夔龍
留佐虞廷端而我寄邊隅遲回亦何歎
　　發平定(以下入覲作/)
空山懸日影長路起風寒京邑方趨役邊城遂發鞍孤
心向誰是直道匪今難不是秦關客貂裘亦已殘
　　井陘道中
曉霜塗屋重寒日出林微改轍辭邊徼登車望帝畿深
山藏驛道巨壑斷村扉欲問前征侣迷津何處歸
　　得京邑書次新城作
邊城迢逓强西還歲暮征車入帝關風定塵沙迷舊路
天開雲霧認前山寄心轉切鵷鴻侣投足新從戎馬間
謾道姓名人憶少瓊書長把慰愁顔
　　良鄉壁間舊題間有虞衡家兄和句
江海飄蓬歎此身重來拂看壁間塵五年題字今不滅
兄弟相思淚滿巾
　　過真定呈周中丞
萬國朝正屬歲繁上遊要害此邦存使臣北下頒銅虎
質子西來敞玉門自是霜威清道路無須雲騎䕶郊原
宋都鎻鑰真堪寄漢代扶風未足言
　　春日同上黨栗道甫登毘盧閣
祗言逺出守何意暫歸朝僧舍春隂重神京暮色遙向
來成夢幻所歴盡塵勞須共登髙閣客憂賴此消
　　出都
驅馬臨長坂征徒動逺情官橋楊柳映客舍春鳩鳴榮
進頽前志激昻謝後生親交好相語此去偃柴荆
　　寒食定興雪中
二月鶯花少千家雨雪霏可憐值寒食猶未換春衣積
水生空霧髙城背落暉忍看楊柳色從此去王畿
　　定州道
夾岸新楊映廣津客行無緒獨愁人故園亦有千頭樹
二月中旬汳水濱
　　再次真定城别陳秉中時自京西還
經途雨雪涉冬春倉卒重過柰此身客舍留人酒甕熟
官橋繫馬柳枝新河山半折北來路烽火全驚西望塵
别去定知頭白盡邊隅誰念一征輪
　　星軺驛雨中别林八南還
驛外隂雲合窓中宿雨含深巖龍自鬬險路馬能諳短
髮星星甚長愁日日堪休將南望淚歸傍二親談
　　再赴晉陽太行山上作
祗役方如昨銜恩更此年可憐客鬢改應厭馬蹄穿萬
壑深蟠地孤城上捫天東南回眺處愁絶故園邊
　　避雨五巑山
鳴雨斷還續連山下復髙疎慵元自慣登頓為誰勞問
館投身促防崖著足牢客程憐若此終念反林臯
　　再過紫巖寺
受事方從北持車還向西青林含日影赤坂造天倪宦
味同雞肋官程任馬蹄蒼崖摩遍認隔歲幾行題
　　雨後柏井同方體易
疎館餘晴片日暉隂移髙樹晩凉微自窺水檻人將老
轉念山扉客未歸天畔緑虹臨户映風廻白雨過村稀
荒庭一醉拚君共呼取濁醪興莫違
　　自柏井還平定山行用西陂座主韻
渇汲香泉玉井瓶午行愁熱待昏星空山寂歷鳴蟬斷
􁆜水縱横疋馬經日下孤城邊氣紫地偏六月草根青
休將淺薄供時議自合深栖與世𠖇
　　飲平定孫太守宅奉贈時夀八十二
榆關月出滿晴暉留客芳尊盡夜歸本戀青山辭虎竹
甘垂白髮守漁磯藥欄傍户花香入藤樹當庭葉露微
便向磻溪問衰徤周王仍欲夢熊非
　　夀陽東寺閣憶體易
朝來携手罷夕間賞心同岸幘層樓上馮軒野寺中嵐
光冐邑里秋氣變林叢坐使客愁集非關尊蟻空
　　太安阻雨有懷都下諸友
蒼蒼雲木變川原黯黯客愁獨掩門卧聴逺舂白日靜
起看隂壁緑苔繁官名薄劣慚新侣郎署遲廻念舊恩
强欲題詩報同舍便應投劾去鄉園
　　還自鳴謙山行用前韻時體易使君亦至
塵鞅苦西東追攀日復同戍樓雨宿夜山館曉行中峭
壁排雲樹崩湍下石叢流觀亦可悦寵辱此心空
　　平定城東西交口用壁間韻
敢言觸熱倦悦此午隂長蘭氣清林薄蒲風散野塘髙
陵堪下馬怪石欲成羊可念征途侣題詩偏驛堂
　　宿八角
嚴更金柝起杪歲玉關寒行侣時相問邊程進更難歸
心惟日夜客鬢已星殘仰悟中林羽投枝亦未安
　　晩趨忻口
雲峯聊極目立馬獨愁心豈直關山逺其如雨雪深笳
聲先入夜邊氣迥生隂疇昔長征意蹉跎力不禁
　　忻口趨五臺一首
戍鼔行人斷客心日暮悲長風巻沙塞積雪滿山陲濡
迹亦何久孤蹤逺更危含情不勝道縱道知從誰
　　途經五臺山不及攀游
客路迂回甚驅車悵此分懸崖晴度日洞壑晩生雲怵
迫非吾意悲懽與衆羣終當卧靈岳夙志豈徒云
　　偏頭關傅節度宅守歲
深堂絃管雜邊聲幕府宵嚴刁斗鳴起舞更衣聊自慰
懽歌縱酒不勝情關河絶塞催寒盡烽火連山照夜驚
改歲不辭征戍逺其如客病卧邊城
　　再出太原赴石州
舊路三年倦新林二月餘行旌晉祠水田鼔漢城墟願
以烹鮮治無因害馬除往來竟何事媿爾行春車
　　仲春山行
春事殆過半客行殊未閒流雲開白日微雨㸃青山身
世本遲鈍林臯當早還烟郊草色長感此柰愁顔
　　經向陽硤
屢飯青岑下力疲路轉長投身應虎穴頓足即羊腸天
地固無外關河祗自防驅車舍此去余意戒垂堂
　　還自石州作
傍舍新泉注歸途柳葉開出無十日計行作千里廻衣
帶不遑解車輪亦已摧公私兩何補驅走笑非才
　　三月二日交城大雪
建辰開此月上已預今朝柳絮寒應未雪花晩故飄輕
盈對山榭㸃綴愛芳條若伴邊愁客經春總不消
　　鳴謙驛夏夜
閒館草生徧芳林夏氣清月華何泛灩天宇益空明懶
慢本吾性羈栖非我城投冠還舊里庶此逹人情
　　寄家兄祠部郎中時自嘉興同知量遷
自别五更歲相看千里長聞辭郡府謫欣拜禮闈郎稍
進雲霄上還追鵷鷺行趨朝日振珮直省夜焚香得罪
皇仁闊失羣予志傷氣猶負然諾力已困迎將春草邊
城緑寒雲戰地黄憂心何以見視此髩毛蒼
　　辛廷評慮囚後喜雨
周人憂旱虐漢使寵循行不睹甘霖注安知讞獄平乘
飇驅暑鬱入夜潤枯榮河漢分天澤雲雷慰物情一言
折疑事九死出寃生流恵長無極汾州比頌聲
　　省中夏日述懷
聊遣塵事營宴坐適心懽重門永日影開簾新雨殘山
城方覺暑水木湛生寒夕氣冐川澤晴霞映林巒顧懷
職司憂眷然發長歎華居豈不崇斯人詎獲安先民計
日食所戒在空餐薄俗匪足矜要使寸𠂻殫
　　賦得蟠桃核奉夀朱使君太夫人
　昔西母降於集靈東方竊於金馬蟠桃之事世以為
　妄然陳核傳之先代斯物藏於大内宋承㫖景濓賦
　焉故詠云爾
瀛丘初種處漢殿稍嘗時遺實神應守殊形衆詎知加
殽登玉案注酒比金巵一獻髙堂夀千秋樂不支
　　赴平陽之役次冷泉關
羣盗無由歇官程詎敢寧征衣犯晨露吹角動寒星匡
時悲深志逢世謝壯齡誰言關路永馬足歲嘗經
　　霍州旅次
久客顔將老逢人舌尚存欲詢干主䇿所願與誰言霍
嶽三年路汾橋十室村不堪驅馬去秋日易黄昏
　　送方體易秋日入都用韻
大壑朝霖滿邊城秋氣髙亦知王事急終念客行勞騏
驥悲長坂鶢鶋悶太牢慿君報京邑曰余返東臯
　　南關晩行
笳聲入晩不堪聞驛路山腰向此分洞壑空濛秋雨雪
巖崖突兀石生雲愁心邊馬方頻入寓目𠖇鴻定幾羣
歸興轉從今日盡將因沙塞著微勲
　　歸次南關驛作
祗役忽于今經塗宛如昨秣馬息荒林振車越重壑歲
暮滯還期客心悵不樂曰予本沉𠖇遭時乃濩落化海
異微禽蟠泥豈尺蠖方因遷斥餘始遂歸來諾逝將入
雲峯滅迹從所託
　　奉别南山瀋國殿下用韻二首
玉巵申欵宴金殿覿丰神髙視文猶古虚懷德益新飄
零敢自意迂賤許相親每憶文園夕留歡倒葛巾
再奉瑤篇至長塗慰别情文章魏陳思寵譽漢東平日
暮余吾道天長潞子城拜瞻竟無路祗有客愁生
　　沁州張源舖
去國三年意還家此日心天寒客路永日暮衆山深沙
塞人偏老風霜馬不禁如何更萬里投迹楚江隂
　
　
　
　
　
　
　
　
　
　
　
　
　
　
　
　蘇門集巻三
欽定四庫全書
　蘇門集巻四
　　　　　　　　　　　　明　髙叔嗣　撰
　　入楚稿
　　　髙君自山西左參政轉遷湖廣按察使去住所
　　　得凡十三首為入楚稿
　　量移湖南用文谷韻
歲暮邊隅客歸來見此身馬蹄穿欲盡虎穴到為鄰漳
水經塗舊湘潭去路新我生豈斷梗逐處任飄淪
　　陽曲灣作二首
閒庭芳草日分長疎雨髙槐夏轉凉一片鄉心千里目
青山無數晩蒼蒼
湖天杳杳夏吹風凉雨濛濛夜已空夢入梁園樵采路
覺來身在戍樓中
　　二月十日至尉氏
含悽去舊里秣馬頓荒城是節春將半崇朝雨再晴鶬
鶊欲作語楊柳盡垂榮楚塞杳何所嗟余方此征
　　許州城南道行酬左君舜齊招隱之句
微陽稍晴曙新雨被山川芳樹交生道春流灌注田耦
耕本夙志驅役乃兹牽未覺江湖逺投身竊自憐
　　襄縣城東即事
春晴汝岸曲夜雨襄祠東日出𠖇濛霧天垂斷續虹關
梁臨水閉馳道與山通旦夕龍輿度千城望幸中
　　龍泉鎮作
落照寫澄潭石梁水半含可憐雨氣歇復與天光涵客
路乘春景人家映夕嵐我行殊未倦彷彿見荆南
　　吕潭境上
連山望不極况復楚雲長萬樹含春色孤村帶夕陽解
鞍當古戍投袂及空堂去國日方逺懷君意敢忘
　　漢江春日舟中
漢臯微雨㸃人衣江路南衝鴈北歸寓目不堪愁逺涉
投身方自愧髙飛纜牽蘅杜多春氣船泊雲霞變夕暉
未許笠蓑同楚父來逃榮禄守漁磯
　　初泛漢江東峪使君邀飲習池
大堤兩岸春流滿峴山十里銜日晩新雨深沉洲嶼移
餘霞明滅川途逺南來鞍馬背髙城泛舟始作漢江行
總轡昨朝當寒食鼓枻今日值清明清明寒食愁江路
逢人乍問栖泊處楊柳深垂渡口喧桃花淺映村頭暮
襄陽使君乘暇日邀飲習池酒興逸然燈清夜歌管鳴
吹角蒼波魚龍出去國未覺客身輕乘流翻恨風帆疾
别君轉入江湖長明發解纜情如失
　　自承天進船暮至潛江寄郭舜符
漢渚雨聲深日暮愁客心楚山雲霧多其奈客行何時
時登岸覽風物往往張帆去超忽泱漭江流雨正添䝉
茸春樹日催發兹行豈是乘桴意欲遣虚舟隨所至生
年本自江海人終朝遂諳魚鳥事投札鄉園報所思搴
芳欣及仲春時頓忘異國勞行役但闕同心廢賞期
　　省閣率爾題寄同懷
下車春草歇掩閣夏雲深情以軒裳倦愁縁節候侵訟
庭白鶴毳廨宇碧山岑乘夕恣逰屧慿髙敞鬱衿連天
通漢水多雨暗楓林畏鵩非前志為鵬想壯心越鄉誰
不感題此繼莊吟
　　廣視堂作
兹堂抗峯首伏檻即江流夕日川新漲空天雨半收烟
虹形婉俾石壁色青幽行藥恣閒步題篇紀勝遊城鄰
龍伯國宅並羽人丘臨眺非無樂客心自有愁
　　夏日作
宴坐清煩暑闔扉映夕曛山堂聊假日水氣自蒸雲處
潔嫌新沐懷竒厭舊聞齋中無一物几上太𤣥文
　　軼稿
　　　髙君先自吏部乞病還蘇門山者三年復從蘇
　　　門山還朝逾年然後外補中間題咏頗衆今考
　　　功讀書二稿乃其自選多所不載何也括其遺
　　　編不忍棄選其優者凡五十二首為軼稿
　　銅雀妓
松栢墓已拱綺羅臺未空青㝠上駐日白雪下流風雅
曲此遺媺勞歌誰與同君王自不見閴寂無終窮
　　題馮正伯卷
太息髙蹤客誅茅滄海邊同來負鼎日共憶挂瓢年梁
父龍初卧南山豹正眠有纓濯孔性無楫濟商川才為
蒼生屈名縁赤紱牽九臯空唳羽七水但流絃僕類蓬
南轉情同橘北遷塗中曳尾地轍外涸鱗天仰視鴟應
嚇却驚䑕可憐重尋顯志賦長揖願歸田
　　檢校戎器
弱冠伏南土微才卓不羣雖懵坐勝術干戈非所聞九
域效太運六位升明君黄石埋兵畧青藜照秘文楛矢
積北闕絃琴奏南薫龍庭元刋壘虎賁久息軍如何儲
戎器還以事邊勲鶴膝非時急犀渠要日焚折衝存墨
帶多算騁皇墳願言思農扈王化在耕耘
　　病居
得坎願自息披離忌有𤯝卧痾還以嬉煩囂暫一屏孤
賤本寡儔昇平遘多幸束髮辭丘園登軀入華省王事
累朝夕非才充俄頃不堪類昔嵇自免乃今邴北顧尚
濡迹南歸徙引領歲暮詣空山耒耜方當秉
　　主客行
主人為夀客起酬今宵有酒可無憂鐙前大笑呼五白
塲中試賭敝貂裘去年奏賦驚天子今年謝病歸田里
當路徒嗟少故人寧期行道得知己慷慨翻為他人論
結交慎莫向金門
　　門有車馬客行
京城十二衢輪蹄何縱横縱横行且止金張門已盈媒
拙坐趦趄言巧通逢迎中㕑命豐饌四座羽觴傾南冠
進楚舞西瑟發趙聲辰㑹日移中昏宴及鐘鳴主恩諒
不訾殺身良為輕片辭重大吕一顧越兼城何如草𤣥
客寂莫擅英名
　　應僕
晨趨長安衢冠蓋何逶迤歸視相國第輪蹄交中逵寒
熱各有宜巧㨗來相追拊膺悲遇晩握手稱新知一顧
辭白屋片善登赤墀車馬如流水髙門象海涯主獨用
憔悴談天祗自竒閉門幾廿載無由免寒饑公孫起徒
步黔突為帝師董生獨寂寂區區苦下帷濫竽竟有合
敝帚將無施深謝彼竪子夙志良自持守兎誠言謬屠
龍豈憤遲卑髙雖異勢慶弔亦同時浮榮等過隙暫跌
若頽坻布被不覆寵禍載牛車危三年避園圃英聲千
古垂守𤣥慕二老養素吾不移逝將還舊臯耕牧潛東
菑咄嗟奴僕心多言益見嗤
　　中秋無月
三五唯今夕烟霜㫁昔歡埋輪濳泣兎掩鏡暗翔鸞風
笛金天徹星樓子夜寒客衣素已變不分向明看
　　秋思
凉風今日至鴻鴈欲南征衣緩他鄉帶心翩故國旍園
荆愁外死池草夢邊生㑹挽髙飛羽凌天寄别情
　　雜詩
窮巷寡人跡當户生芳草伊人空堂上徙倚傷懷抱獨
攝敝衣冠容色何枯槁飛鳥更我庭歛翼空山早仰視
黙含情思歸故鄉道
　　感秋二首
候羽三秋至層鱗四運移商風吹地籟兑日正天時魚
轍涸誰訴駒轅伏自悲紛傷庭木脫夢繞故園思
𤣥蟬辭夏露丹木受秋霜坎壈應懷楚離憂欲奏商勞
生嗟害馬失學歎亡羊蘭芷空山路披衿耿未忘
　　贈别茂欽
昭代富文化九葉何光華君初奮海裔應運生王家余
本孤賤者射獵夷門野偶起攀飛龍俱載入金馬結綬
自兹朝鳴玉日逍遙亨衢孰予假同升上宰朝分曹青
𤨏闥聯步黄金闕居常願接屋游每得并橜晤對無朝
曛發䝉多所聞玉壺湛芳醑寶帙散仙文相知恨不早
相與傾懷抱繾綣三年間莫喻同心好柰何忽分張念
此使人傷衘哀赴隴墓反塟歸爾鄉倉卒發皇邑追餞
難再及一臨萬里途三歎各於邑昔為連茹草今類孤
根蓬我身非吾有誰使西或東離别易永久聚散誠不
偶願言指素心努力望白首
　　送許廷議
狐嶺鬱蒼蒼龍沙出塞長千金收駿骨萬里歷羊腸雲
就親庭色星分使路光亮為汲長孺隨力䕶封疆
　　駕出
帝出南郊日言觀黄屋尊選神役風伯徙樂具雲門馳
道青陽麗齋宮紫氣屯九朝祠禮祕歸待從臣論
　　駕入
萬乘因春駕千門洞曉扉鸞旗紛旣至龍馭宛來飛日
月隨靈璽星辰撫帝璣還同受金䇿六覲紫宫歸
　　讀史二首
蕭生抗竒節立語忤當時解劍誼不辱抱關身敢辭伯
喈渉叔世髠放久流離董氏握天憲臨命何狐疑知死
亮難塞猖獗反受嗤雄傑在末位逆曵恒足悲結髪事
天子兩絶良無期全生忌衆怒庶與哲人知
傅子夜蛾感張公海燕篇撫膺慟末路發憤睹遺編憂
來每側足患至豈息肩巢由既在野沮溺亦在田逹人
貴先識懷寳乃稱賢
　　送張子魚太嶽叅議用家兄韻二首
客路情何極臨途别所親威遲駕欲發隱閔思難伸柱
始題仙侣環終賜帝臣交期無嘆逺白首肯如新
妙有丹丘建虚無楚岳寒五圖配神異七澤擅遊觀雲
卧靈為友天行帝與歡知應逢石髓留减待余飡
　　海口
海路連天極河流遶國門氣迎朝雨至川束衆流奔隱
霧行隨豹摶風坐辨鯤乘桴意何限揚楫倍傷䰟
　　晩行
去國芳春在行舟首夏臨沙痕前水耗雨氣晩山隂衾
枕容顔改衣裳節候侵不堪采菱調㫁絶滯歸心
　　讀書園始遊覽
伯成善養志沮溺無仕心惜予不及古逃禄歸空林林
空杳靜黙抗宇疏髙岑排户羣木秀浮階大壑深發書
玩農術作歌學樵音輟耕空隴上徐步荒城隂身悲離
羣獸目感歸栖禽雖微貞士操絶軌猶足尋役形多衆
患遺物無或侵儻偕彭氏老異世開吾衿
　　酬空同載酒見尋二首
負郭幽常卧移尊逺共尋觴中泛野色座右落城隂自
顧蘺蒿滿還驚巷轍深相看欲何語疲病謝朝簪
農畆遭炎暑賓遊踐逺郊輟耕元水曲暢飲即城㘭長
日蟬聲靜微風樹色交空承白雪詠顧許愧林巢
　　東郊雨中柬士量
閒居甘絶跡疎雨對芳原念欲開青眼誰還共緑尊林
烟旁舍午野色逺村昏自笑平生意無人空閉門
　　秋郊雨後
空闊容秋望虚徐步晩曛夷門新夜雨太室半晴雲犢
放前王地身閒野客羣鳥來幽興愜誰語遣相聞
　　喜蕭司勲袁比部見宿山園
上客何時見中園屏卧幽門連莘野樹路轉信陵丘共
坐深林晩紛看落木秋非君憐病侣誰向此淹留
　　刈禾了晩望
禾黍空塲圃秋風滿近田出門看曠野倚杖向髙天嵩
嶽孤烟直蓬池落日圓醉歌有鄰叟共笑夕林前
　　谷杏山宅田水南限韻賦喜雪
嘗聞洛闕呈祥日復此梁園對酒情故里衣冠時共集
豐年隴畆兆還成金尊側引瑤華入青閣髙臨玉樹生
今日正須修耒耜東郊驅犢伺春晴
　　題東門壁
試走夷門道徘徊念此身抱關空有客虚左竟何人
　　寄霍山人歌
驅車意不樂還出梁宋門馬頭逐殘景野火連孤村北
風颯颯吹郊樹明月照見村前路東方隱者昨歸去相
尋不見空相慕隔縣即同莘野田逢人只在空桑住明
時不合但漁樵少年豈是窮章句羡君苦節應多竒嗟
我支離亦如斯夙昔産業身無賴長大衣冠名未知有
如徒步謁天子無何解印歸田里方計為儒世已驚祗
言作吏人同毁畫堂賔舊走營營柴門容髩看秋水西
望夷門厭紛華東來却出寒城裏顧此栖栖何所求釣
魚牧豕適吾謀野田憶汝不堪寐把筆題詩此夜愁
　　呈枉顧諸君子
誰復臨窮巷丘園問腐儒寒醪傾鑿落野飯進雕胡開
牖連雲白穿林照日孤歲䦨總相笑何處覓濳夫
　　簡思仲
凉野轉蕭條秋林自晴朗靜看霜葉落悶聽寒蟬響朱
紱與時違素髮隨年長安得携手同常此丘園賞
　　九月六日元玉侍御汝愚都使上方寺閤
官曹雖異迹梵宇黍同遊預有重陽酒兼當故國樓登
臨殊憶昨疲病颯驚秋不借空門樂那寛北望愁
　　九月十日晩登城樓同川甫
暝色起郊關層城烟霧間千家響砧杵四顧滿雲山片
月増愁思涼風减病顔登髙情未已還共此追攀
　　元玉送至河上夜飲作
野館接芳筵客心尊酒前終知臨路别且戀對床眠近
壁燭殘夜開簾星滿天鄉園猶在眼卧此已三年
　　淇上
旅館值芳辰留連淇水濱猶憐官道柳滿目故鄉春
　　毘盧閤雪後招儀曹諸同遊
春寺朝來雪微融望已晴千家柳色淺二月桃花生白
日照仙閣青山繞帝城馮髙遲數子此際願同行
　　與仰之閣上限韻
晩日層軒上凉風散客衿登臨思不淺留滯夏將深三
十竟何事一官空此心無驚寵與辱老氏有明箴
　　贈子晉
濁酒相逢即為開憐君况是洛陽才久淹帝里誰能念
數過禪扉獨見陪四月温風吹草樹西山落日映樓臺
它鄉盡醉無不可愁見都門歸馬催
　　人日省中同正夫
官閣晴雲滿春庭夜雪沾緑尊應汝伴白髪為誰添多
病能相惜微官敢自嫌流光無柰此日日客心淹
　　重五日宴集張宅
將軍賜第敞園林上客邀懽得暫臨絃管坐消白日暑
衣冠起挂緑槐隂官曹多暇乘佳節客路長愁損壯心
須把菖陽頻送酒明年聚散倘思今
　　送許中丞捄水出撫畿内
陸海邦千里黄圖帝九圍選賢每推食佐聖本垂衣詎
意日多儆方嗟天降威流離詩在是反覆事何非(用翟/子威)
暫輟霜臺亞羣馳星路暉寵光假金節拜命出黄扉疆
埸當專制朝廷正塞違决河傷漢緒分陜壯周畿願見
功成日時來朝禁闈
　　奉和太保桂洲公二首
宫酒先頒帝右臣恩波曉逐歲華新飲同湛露詩歌雅
道合皇天嶽降申中使頗傳初釀法大官不數舊藏珍
嘉名願叶春王夀涓滴香分萬國仁(右元旦賜/長春酒)
燎火陳庭逼曉明青旂鸞輅簇春城朝吹仙管條風應
夜灑瑤宫瑞雪平天意三陽開歲始帝功一紀被歌聲
共知調燮人難頌稽首明堂布法清(右正月三日/立春早朝)
　　赴晉渡黄河
王程不可緩去此故園難晩日臨晴渚秋風動早寒山
田十畆廢蓬髩幾絲殘顧影真成笑馳驅為一官
　　將歸蘇門山題王度支誠甫潼川巻
十年出入紫宸班多病空知戀北山塵髩獨憐為客倦
道心長共野僧閒行窺白石尋初徑坐對青松守舊關
惆悵王孫不歸去潼川桂樹許誰攀
　　進兵介休
巻斾輕風發趨程落日懸重來介子縣還渡魏侯川吏
道堪頭白兵戈正眼前親交齒盡落歸計只年年
　　送馬二來視其弟遂歸上蔡
握手慘離羣白眉重昔聞星辰來暫聚鴻鴈去還分春
入荆南草天横薊北雲新豐空復客無路薦明君
　　别顧武祥
夙昔屬良友同聲豈異時謬縁驥尾託常識鳯毛竒長
價方推爾懷芳每在兹分飛意無限眷戀寄南枝
　　送劉侍御叔正周侍御時伯視學南北
二京方選士三府共推文辟下中臺動章連内殿聞春
催遒鐸振星與使軺分桃李江南地驊騮冀北羣還觀
文體變得俊答明君
　　除夕
殘歲何俱盡微情浩不窮引巵留夜色燒燭候春風旅
跡孤蓬倦離心衆草同勞歌無處語楚水正飛鴻(是時/家兄)
(使承/天)
　　歲十一月皇陵山上作
北上陪嚴祀初行詫所經龍蟠包地脈象衛列天星積
雪千山白屯雲萬樹青神霄騰寳氣夜壑下仙靈險固
合三用乾坤得一寧傳圖㑹有永探䇿授竒齡
　　鄭師周石村巻題三首
髙尚意何如窮山聞卜居神功無禹鑿人物有秦餘叠
嶂維靈境孤峰冠太虚時因費杖履觸處覓仙書
結搆依嶙峋幽深自可親雲峰連海嶠泉澗逹江津獨
立迷山鬼端居養谷神何須羡谷口君即子真身
世故攪余愁平居寡所仇有生皆白髪無地是丹丘稍
抑六龍駕還追五嶽游思君栖息地去此暫淹留
　　禁中遇雪時有詔祈之
落日長原獨客行郊園暑歇正新晴林懸宿雨千村似
禾入凉飇四野平尊酒笑從田父飲柴門靜識古人情
翻愁人擬陶元亮前徑初無五柳名
　　自西園移向城東稍幽寂
微生無定蹤擾擾誰為慮始營西郭居復戀東郊住東
郊長幽寂野逕迷行處茅宇遶疎籬空階垂茂樹是時
仲夏中林雨開殘曙無人敞深扉永日多新趣卧聽逺
舂聲起看前村路兀傲不知非翻恨來兹暮如何𤣥豹
姿更隱他山霧
　　送别袁永之
冠蓋中朝舊田園野客扉異時梁苑地今日長卿歸疲
疾馮秋徤懽娱悵逺違須知􁐴耕處一望使星暉
　　九日有懷家工部兄
無客荆扉掩蕭然病卧時荒村夜聽雨佳節曉吟詩鴻
鴈銜書少黄花對酒遲楚山萬餘里今日最相思
　　西園宴集譚侍御空同本貞二憲使
閒園一杯酒還與故人同借問茅簷下何如柏府中城
烏窺客晩野樹落筵空却愛霜林靜留懽共不窮
　　秋夕憶兄
一樹秋風落漸多髙天窺鳥暮雙過欲將逺字愁難送
正把新詩悶自歌雲外楚山移使節雨中梁苑對耕蓑
柴門此日誰憐病情極湘江萬里波
　　飲酒空同海棠樹下分得一字
庭前有奇樹含采弄春日托根磐石間垂景幽蘭室攀
條事可憐對酒情非一空嗤嘉樹傳賦爾慚抽筆
　　夏日田水南别業二首
愛此君何僻憐余逺更親上皇猶古俗中散即今人樹
繞夷門口隄横汳水濵他方炎熱及逃暑欲來頻
荷篠時相問銜杯晩暫同南風當坐滿大暑入林空勛
業浮雲外田園醉眼中前村亦咫尺歸路夕陽紅
　　陽春曲
遲日麗原野和風扇芳林棃花覆白雪楊柳菀黄金峴
北懷何極荆南思不禁睹時謝寂寞佇立吐髙吟
　　秋日
閤道凉風日已嚴空庭落木曉相添病身虚擬秋來徤
客路真驚歲尚淹北海鵬風猶未徙南山豹霧合終潛
悠悠感事徒増歎歲暮誰從季主占
　　雜詩
悲風乘夕興木落歲方晏肅肅鴻鴈征悄悄客心羡王
途悵多違三歲餘力倦興懷念故閭撫事夙𠂻見平生
素絲姿豈為𤣥黄變知我亦已稀誰論貴耶賤
　　賈令驛
䇿馬寒雲髩脚垂歲䦨深歎客行遲亦知拙病今仍出
歸去青山定幾時
　　靈石縣作
殘冬猶按縣落日稽官程閭里何蕭條荆榛正縱横道
逢流亡卒但聞悲泣聲不能舍之去且為緩前旌匡時
豈乏䇿牽迫非我情髙職久為黍曵組暫百城
　　星軺驛
萬山詰曲此孤亭逺客西行暫所經生事不堪頭早白
世情無賴眼常青深林落日慿軒望亂葉吟風隔坐聽
寄謝罻羅當日者髙飛今已入冥冥
　　南關驛壁間韻
際曉霜風急空山落葉寒微名沉吏跡久客笑塵冠改
轍登岡險尋源出路難回思髙卧者茅屋有餘安
　　還次陽武與孔文谷飲和其韻二首時冬至後
客子多苦辛塵滿征衣裳旦下太行坂車輪摧羊腸邊
戍久不歸馬毛變繁霜安知平生親合并此中堂廣筵
羅絲竹寒日懸晴光陳觴未及飲感往各自傷歲晏客
如何欣願履初陽
我心鬱不樂豈乏禦冬裳馳情多所懷無以布私腸山
川行不竟飄颻冐風霜感彼瑚璉珍胡不置明堂時俗
難與謀神寳秘其光每用攬古昔惄焉心自傷驅車復
辭去陟馬大河陽
　　七夕賦得牛女
銀漢凉風起靈妃此夕過流雲通聚語微月照凌波帝
樂無新曲仙機有舊梭應憐並飛羽忍用鵲填河
　　夜懷家兄時有七歌示叔嗣
髙梧殘雨滴凉氣晩來生一夕茅簷下思君千里情夜
蟬臨户響晴月度林明要自離居苦長歌不遣平
　　讀薛考功所註老子
雨餘長夏交動望皆成趣雛鳥發新聲殘花開芳樹濁
醪聊自斟輕葛始當御手持老子編目覩薛君註因之
懷人心况以薄世故曲几在深林起視不覺莫
　　書壁
方知日月易歸來已三年先世有敝廬遺此東郭田况
遭聖明君閭井各息肩自我解朝籍抱痾常晏眠衣冠
挂塵壁起來茅簷前有時負藜杖逍遙看晴天柴門白
日景雞犬鳴籬邊中心私自念微願倘能全安知被嚴
命尚為尺組牽不行冐時禁欲去且留連仰扳道傍樹
手種皆可憐人生豈落葉一往隨風遷亮懷逹人心萬
乘猶將捐終當復來反不愧昔時賢
　
　
　
　蘇門集巻四
欽定四庫全書
　蘇門集巻五
　　　　　　　　　　　　明　髙叔嗣　撰
　　序
　　送仲純李君赴四川建昌道少㕘序
十一年四川撫臣言四川郡縣宋某逺在西垂而建昌
接連西域孤縣一方去省城千有餘里屬麗永鹽井之
際仇殺守廵官不可一日闕且雖有之或一人攝三四
道者地逺事繁難於徧履惟上眷念遐方下吏部早選
賢才補用久之吏部言往者議省冗官也四川布政使
來朝言建昌管糧㕘議一員可裁革令兵備副使攝之
吏部諸部議南北京十三省可革官本一時之議中間
去留不能遥知惟下南京及各省撫按官勘覆明白永
為經久之規奏可下有司未報前員至今未補四川撫
臣言是其冬十二月吏部上禮部主客郎中瑜精膳郎
中伊名上可其中一人實仲純李君為四川布政使司
叅議理建昌道事序曰四方之極京師最北閩廣最南
齊魯最東西方惟闗中而四川最西自秦漢開蜀漸被
教化與中國亡異然山川縣逺夷僰猶存旤亂間作得
人則治失人則亂夫京輔之地吏多而政急其民難治
其吏輕逺方之吏寡而政寛其民易治其吏重海内亡
事遐邇寜謐吏若可省矣而變常不虞假使萬里之外
卒有旦夕之憂者當是時方思補吏以捄不亦緩於事
情乎逺方之員不可省也議者之言頗漏於是矣巴蜀
之地明興數被兵災然旤成不久四竟不擾旋作旋滅
者豈非任吏參置之得宜虖宋大夫建復官議為慮誠
深逺而又得李君以行朝議咸服仲純始為吏部司務
懋行多學號稱最良擢為主客主客又宜漸歴一紀受
是寵命故衆咸服也建昌雖逺努力為天子用於是文
選驗封稽勲考功之寮咸餞而洪承志氏張崇禮氏髙
公照氏陳太初氏王惟周氏謂叔嗣得交仲純最久則
序其事
　　送麥元實之貴州提學序
今上元二叔嗣始遊京師舉進士海内賢豪畢集禮部
叔嗣得交山東則黄徳兆劉叔正李茂欽南京鄭師周
浙江應子陽廣東麥元實七人者又集于吏部是時文
治汪濊七人者出入燕喜以文友也亡時其後叔嗣除
營繕徳兆職方叔正御史茂欽户部師周行人子陽廣
平元實行人各解去其後叔嗣相次茂欽調吏部師周
叔正元實以使事出稍疎矣其後師周為御史叔正僉
憲茂欽元實以憂歸而叔嗣則謝病去七人者益落上
十年辛卯叔嗣再忝朝籍是時徳兆以武選火罷矣叔
正繇四川謫判許州矣茂欽起家繇考功復謝病矣獨
師周自浙来子陽在廷評元實精膳四人者遇之詫而
各自驚相惜也亡何元實又以憲學之貴州矣繇厯癸
壬不出一紀間七人者浮轉愁懽殊塗異情不可勝説
回思疇曩之際俄如眩㝱爾使人愕􁀙倡言曰達人所
以細萬物而遺吾身者身且遺之而計其它虖故遇其
得衆人驚抃誇詡而未嘗喜也遇其失衆人哀戀悵惘
而未嘗憂也今吾數人數遺迹而追往事撫當年而懼
方来其心悶悶焉其貌皇皇焉其言戚戚焉怨兹㑹之
莫再而數人者且不自料其將東西分析而莫誰止也
於是抆涕不大可笑虖元實曰貴州大荒也去京師且
萬里吾誰與居而不悲叔嗣以為生人貴遭時爾今吾
與元實方撫壯立徳揚休垂光不朽視力所能匪善不
為不然與衆人何異非疇曩所以抗衆顔而特立者志
也奚必京師為近而貴州逺虖於是坐者又俱􁀙莫不
酸楚激昻是歲也徳在壬辰背春首夏叔嗣師周子陽
飲元實室餞之四人者相樂也已而相與􁀙明日麥子
遂南髙叔嗣紀其事
　　夀序
嘉靖九年開封學長某祥符學長某商水學長某二學
生某百餘人相與議于學舍曰今天子顓意徳化慮郡
國學敝則道術流遁士亡從以出故移近臣輟以領其
事甚重且寵方城公始用太子中允来治河南歲時行
視下國收才民間汰斥不可開書院拔異士次第稟食
之四方之士聆響畢輳又設春秋禮二經師集諸通是
藝者使漸習其間期于五學並盛繇是七郡之士斐然
回思于道天子之化旁流四溢烝烝向治于今二年某
等自度終亡以稱塞公盛意者如何是嵗三月二十九
日方城太夫人夀考七十始降之辰羣士又相與議曰
聞之其母賢者也其子肖盛徳焉太夫人之徳不出乎
閾竊觀方城公始舉進士于庭上擢為第一遭遇至隆
也出入内廷坐議承明之廬兄弟結佩而趨儒者以為
談先天子將建大用而試諸外自它人鮮不以為勞然
人未嘗見方城公一語者是其所得豈當世所敢望哉
此可以觀太夫人賢已則相與私于髙氏皆再拜言所
以願為太夫人夀者狀如此叔嗣讓曰諸君誠欲進夀
太夫人氏者計必選于能言以頌述其事然后休徳流
于當世垂之亡窮為後之賢母式與古圖畵所著何以
異若僕不文上亡以為颺師徳下不足以效羣士之私
心是過聽而使僕也讓不能已于是纂次羣語以告于
祝史獻太母無疆之夀辭
　　送何進士元述惠州教授序
刑部進士何元述上書言臣有親也老臣舉進士得事
陛下幸甚顧日夜思親養不能湏臾竢願得學職食其
稟冀有秋毫以報天子可之十一年八月以元述為惠
州府學教授始何君登春官髙子知其文於是何子過
髙子而問所以教人奈何髙子曰子欲易士習乎夫國
以文取士試有定程已余與君皆繇是出也變之是反
士好也人且不信夫官有條約慎取而行諸無怠然士
則固敏化矣何也吾子舉進士進士時所髙少竢之可
取尊顯然而君曰有親老矣日夜思親養如不能須臾
竢願得學職此務求已志不求外知者假令矜一官亟
趨榮顯忘父母養榮顯也計何益於身惠之士聞吾子
之行固已灑然而異它日觀所亊親旦暮趨堂下上食
稱夀愉有和色君有二弟益敦友行人莫不改歎孝弟
興而化美躬行於家非外求益也所以教人者如是耳
夫人孰不能文前言哉而行不逮嘗為世姍笑欲教人
得乎自叔嗣任朝冠于今十年觀士習益媮操行不合
古人其修於家者非也此非為師者咎乎君惟端其行
而責實化自此始何子謂客吾得惠州而甚喜恵與泉
竟接也土風不異道行裁十日相吾奉親旦暮趨堂下
上食稱夀吾以二弟從吾居也客問何子令子假三旌
之貴以受萬室之邑然而與父母月違也又逺兄弟則
如何何子以為戚髙子聞而叙之是時也餘姚錢君亦
乞得蘇學
　　送徐君崇教江陵明府序
海内之勢譬者曰如身使臂如臂使指今由撫廵而藩
臬是坐論者也繇藩臬而府州縣是役使者也然縣尤
難此譬以衆身而加一臂衆臂而加一指也為指者常
病矣一省之大凡在上治者一人於縣無不統也為縣
者常病矣是故政令不宜則病因而行之則民被其疵
因而不行則我受其罪如此病已數易則病廵撫意有
所出御史方思而矯之前者革之後者方思而復之如
此病已計三嵗終撫易一人或二人御史易三人矣藩
臬諸公大抵半易當是時縣方承其後雖冉季猶難民
性五方異宜緩治之不能不驕也急治之不能不怨也
計百里之境一人領其上百姓終日且不知吾心而能
知百姓之心乎吾朝夕奉上簿書不暇事上不暇而暇
行政乎二者均之難然民之難未若事上之難也故為
縣者順於下邪則民䝉其利而上不之予順於上邪則
上予之而民不䝉其利上予之則賢上不之予則否而
朝廷之用人也常繇之然則順於上乎吾秉道而行不
失諸已上果其人則猶我予也設非其人猶足免於罪
戾矣然則順於下乎此賢人之所以有志而衆人以為
不暇泛泛焉視之而棄之者也人臣幸得事天子雖繇
今至公卿鼎食無足異者無内外皆臣也豈以一縣而
棄之哉天子以印綬假我它人欲從旁撓之乎故上令
可行行之不可行吾不行也寵利毁譽無秋毫疑於心
政成而後去治定而賞及之則奏功乎一縣而天下且
頌之又何計難乎此吾意也凡前難之者衆人意也鄉
人徐崇敎舉進士三年始試於江陵友人既祖之則繼
之以言
　　贈山西王都司朴守中都留守司序
髙皇帝既匡中國鑒宋之失武備弗振使邊患孔棘旤
被天下也法初貴武乃易樞宻院為都督府五外設留
守司一都指揮使司而下凡武職皆加文吏一等歲天
下諸司表賀京師大鴻臚傳則留守司為首豈不欲强
國勢眎人以勇且使知王基所在耶然裁百六十餘年
兵微疲人趨于文日習末儀為儒衣冠擇地而仕以養
交游不任弓馬皆下留守司不樂其土髙皇帝奬頑勵
懦用役羣材稍百數十年遂若是中都之地周酆鄗漢
豐沛也祖宗陵墓所在沐湯所邑甚貴且嚴而人不樂
之何也眎權所在而以無事為病也人病無事而遂忘
所事此最大患不足用法山西都指揮王君朴始用武
舉科簽書是司山西地廹邉陲而走京師也近民愒于
法難以設治未可旦夕處已而君遂居八年人皆强取
以為功而君獨退然無庸人皆眩智以媚時而君獨黙
然無為人皆售材以争進而君獨鬱然久困衆以是歸
君之㢘静㢘靜非壯士節然貨利不入其心榮枯不易
其操固良將材已十四年九月天子拜君為留守司正
自山西眎留守司留守司稍優君亡所擇置欣惡于是
益見君長者雖然海内方承平君乆邉陲知士馬數道
里險易倉卒如為大將何以易子慎毋以無事自佚同
官于君之南也使叔嗣叙其言
　　贈楊方城公上山東布政左使序
上以侍從之臣政未洽于民乃歴試諸外若求輔弼則
用是而充諸臣或厭于是而有佚心故弗能于治惟方
城楊公不然公舉進士第一人為國史修撰太子中允
者七年出為山西按察司副使山西京師視為邉邑薄
之公無所變已而徙河南用以修學政久之轉山東布
政司㕘政守海右諸道督漕入都越十四年轉為山西
布政右使九年於外服益恪不懈政聲四塞吏民顒然
靡不嘉頌夫上厲精中興本漢宣用蕭望之意下徙近
臣而公覃於六藉學無所不觀文章為當世冠又不厭
為吏越望之甚逺十五年七月二十日轉為山東左使
廹次公卿之選叔嗣觀古者興國之臣皆木呐無文若
敝矣然而恒治則其人皆起民間習知疾苦所發政善
也故内外均及其季也皆文學儒生若華矣然而不治
則其人皆少貴不嫺於事所發政舛也故重内而輕外
髙皇帝定天下畫十五省設官之制曰朕有天下更行
省為承宣布政司所以承者朕命宣者代言布者張陳
之政者軍民休戚國之利病自㕘政以下皆自辟屬蓋
嘗御書其門顔其重如此山東西京師輔車之地士馬
財賦緩急以需後世宜選賢建治而或薄之然則積輕
豈一日哉公于山東西皆再履之熟知閭閻利病道里
隘塞財賦所出無不講國既賴以為重遂據鼎鉉登元
宰受鴻名而佐道治俾天下内外之勢不偏當繇此已
吏民久矚望于今羣僚感公之東咸述明徳作此序辭
以示後式嘉靖十五年歲次丙申秋八月之吉
　　贈曹堯我公上順天府尹序
嘉靖十五年九月山西廵撫都御史廵按御史言山西
災布政左使蘭施政最良事注賴之雖三年滿願留以
治疏上報可㑹順天府尹闕衆皆心儀之十月(闕/)　日
公果拜為尹始公以辛未進士為大宗伯大司馬屬聲
譽隆翕出補鳳陽府以不事權貴左遷浙江鹽運同知
無所動轉福建運使未拜起家山西太僕卿歴今官所
在不擾有去後思其在山西叔嗣幸得終始侍其治大
抵以㢘静為本一切繁浮屏去之財賦出納惟謹吏奉
行條約府中晏然無事是時山西壬癸甲連歲大饑而
省中多巨室大猾號難治公既與之休養而持法無所
縱舍吏無以為奸于是上下皆安故滿苑洛韓公言于
朝也其言云云君子以為知言叔嗣觀漢之興也承周
秦之敝髙恵之間民不勝其病公家平陽侯順時之急
師事盖公與百姓休息故當時大治于漢為元臣後世
稱賢相無繼之者公之學其繇来逺矣推是治天下可
也京尹豈足言哉雖然山西三年賴公以息肩吏民無
以留惟日夜望遂為宰輔施大恵以和四國願公無忘
叔嗣竊不自外旦夕承以為師羣寮既祖俾序其行安
敢以不文辭
　　贈陳中川公拜山東按察使序
十四年乙未中川公由山西布政司㕘政拜山東按察
使髙子受命序其行未就踰歲冬公拜河南布政右使
既履任始畢序焉客謂公已遷拜補序之不近于復乎
髙子惟侍公之日久又代之守冀寜所知三事俱盛徳
可式恐後益久遂冺不傳乃作序以示永永其一山西
甲午鄉試任西溪公為布政左使充提調當復用寮佐
一人御史决之髙子懲曩者同試南宫之事且不欲妨
衆辭去歸本鎮㑹任拜都御史遂撫山西當改辟中川
公卒引髙子同事處其上不嫌也酉月朔又八日髙子
始入院中諸事皆受成公考難亡不曉鬯每丙夜始寐
其精厲若此公少以善文四川舉之第一人登進士讀
中秘書學益閎邃為憲臣兩察學政士亡不歸師之名
髙天下然院中每屬文一篇成必折諸人髙子盖嘗刪
之數字不辠也故人服公之量試稱得人録文至京師
不至詆譏夫人茍心不相許鮮不以名相下遑恤其它
然則公之量莫可及已其二山西多豪族定襄人李仁
子希沆尚宗人女故家横山築城自衛奪民田匿亡命
縣每索逋至城下第闔門相謝且數十年嘗惡縣令使
客盗其印䧟之大辠郡中震焉莫誰何公以計縛殺仁
獄甫就而遷髙子代之因墮其城歸所奪民田三百頃
劾希沆褫其官逺近大悦故人服公之明公下車常先
徳化此細者何足著欲著其得民也其三五臺生王師
祖以私愛格殺其妻陽縊之室事聞公按之抵辠師祖
富於財萬端營之莫解既公遷也則或釋之髙子治文
書得其巻歎曰是陳公所正獄也而可釋哉使吏發王
氏婦塚診其尸如生一縣中盡駭異乃殺師祖故人服
公之㢘凡三事皆可紀且熟知之作是序
　　鄭太夫人夀序
光州鄭修之既登進士掌行人之職其冬受命禮部使
於蜀持節過邑而母夫人氏夀七十賓客咸賀於家祥
符人髙子賢言曰夫人姓尚氏與憲使公褫同祖始歸
於鄭生三子而寡貧矣夫人乃奮力勤儉躬視臧獲耕
織家繇是振布衣蔬食積餘為子師友費故修之有成
為天子使臣榮衍鄉閭也敬願祝夫人麋夀康樂無疆
觀賢子之終成也以陟於尊位次歲癸已陽和方始太
夫人加年有一于古難致之物東海若木之杖西山桃
實之觴玉山之禾以為飯丹丘之泉以為漿江妃仙珮
洛浦明璫青雲之衣丹霞之裳願資以為獻是日夫人
出御北堂堂上畵西王母圖壺觴在左賔客在右修之
乃以諸賓拜為夫人賀夫人慈顔黄髮愉有夀色雖繇
今百嵗未艾也諸賓皆拜遂為修之賀叔嗣觀古者國
家之興不獨其君子賢也盖皆有母徳云然内徳幽貞
不容贊已自予與鄭修之遊也謙抑博約以予陪役春
試始終執其禮不肯以齒先此非其修習於家者厚也
不能然者故吾欲祝太夫人于子考之雖微善言竊不
自外願從諸友後以獻期耋之夀
　　送張東田伯翔致仕文
昔漢河間相張平子居職不樂淟涊是愠故叙四愁之
詩作歸田之賦後世君子伏讀其書未嘗不嘉奇志之
髙翔而恨盛徳之終詘也江都東田先生守河南布政
左使引疾遽歸解印將逝抱素願以自潔嗣𤣥風而髙
蹈抗疏王庭兩致其辭悼行年之將邁顧與物之多違
奉職無狀中切憂危語具在前後疏中於是有詔特釋
其位未老懸車暫以逃禄初先生以南陽㕘政病免于
家杜門受業鄉里服化奄及七年絶意榮寵㑹今上協
九八以開期登十六而該輔始起家四川參政河南布
政右使尋領今官數月三遷强出巖石固已使朝廷虛
心而仄席縉紳拱手而避位然猶甘守屠羊之心不顧
飛龍之運此固逸民之絶軌盛世之貞士也昔先王圖
治旁求俊傑必崇謙退以防横流人無老成儀刑安取
羣僚在列莫止其行咨嗟徙倚咸馳空谷之情銜遵渚
之思遂因出祖使獻其文云爾
　　南山詩序
粤在癸巳九月叔嗣被役于山西繇潞安則朝于瀋國
踰年甲午二月望遂分守冀南行諸縣因復朝焉凡再
見宴禮有加然叔嗣天子外臣使事嚴恪不敢自越竊
觀于王國諸族睦悦咸蹈于禮闔郡肅如也而王國諸
臣長史宗孔南儀賓瑢賢六七人者以文相友嵗時賦
詩稱夀號為最盛若東火之仇又敦禮克讓非感化于
徳教則不轃此聖天子以道理萬邦藩國克守侯度本
支百億盤石四安皇天其錫䕃國家者亡窮縱有善頌
無以益其説愚如叔嗣也又何以言者於是瑢再拜言
曰惟王盛徳有文當垂永永與明亡極配於南山羣臣
歌頌咸藉於斯義放詩魯頌號其編曰瀋頌詩凡如干
篇視叔嗣其目
　　研岡先生集序
河南中國之樞四方之都㑹人文最盛明興沾濡王化
瓌傑挺生自叔嗣得承宴侍若空同李先生大復何先
生浚川王先生後渠崔先生柳泉馬先生有涯孟先生
研岡杜先生七公猶宗廟之有瑚璉朝廷之有梁棟士
用仰止觀其精美之藴卓犖之節敷為政事發為議論
衍為辭章著為翰墨皆中榘度以垂法式巨細咸宜物
理必該成一家言而余得交于研岡實有忘年之誼相
與考先王之道遵哲人之軌彌歴年所叔嗣始為𨽻古
之學本以説文證以鼎彛考以漢碑准以章草先生不
謂之異為辭賦之學先國風楚騷次漢樂府昭明所選
下渉盛唐先生不謂之溺為制度之學考周五官酌漢
八書及唐六典遵諸司職掌先生不謂之迂泊然自守
不養交遊不貴權勢以違于時先生不謂之愚道合則
從不合而去仕于吏部屢進屢逐補吏邉隅先生不謂
之罪可謂相得于形骸之外已先生有集若干巻衆刻
之傳於世叔嗣䝉知最深宜序左方竊見我明有天下
四海内外以稱臣妾百六十年兵戈寢息紀綱政治罔
不畫一學士大夫講為文藝比跡先民遭進今上益隆
文治禮樂修明小大顒然咸登諸用數君子生其際遂
享大名為儒宗匠若是昔在巨唐詩道中興許燕擅其
美沈宋極其至其後李白杜甫之流遂作雄詞逸氣沛
若江河上掩前古莫之與京白之詩曰揚馬激頽波開
流蕩無垠盖傷周楚之音亡而漢魏之聲離已然甫白
之開流則亦已甚作者靡不遵其軌轍慕其風猷以迄
于今羣公繼焉㸃翰敷詞不翅抗行翕然同響盈被朝
野文章之作于斯為盛後有知言必是焉觀叔嗣既守
邉隅不復奉對以究緒論録感遇之由爰及數公庶梁
宋之間聞之以勸
　　撫平録序
嘉靖十二年大同之卒復嬰城告變朝廷議將盡治以
懲以天下之兵翦此方隅無不得意而非天子之仁也
故誅其元兇矜其醜類選良臣焉以善其政布我大惠
惟邉徼之恤于是都察院右僉都御史雙嵒樊公實受
寵命照臨兹土公縁上徳意除苛用輕蕩然與士卒更
始仁恩汪濊凡境内外靡不懽賴强者寢憂弱者忘死
安其室家有其孫子疆宇大和由是考戎實修馬政興
廢舉墜摹畫精明奮兵擊敵鳴鏑逺徙奏功京師天子
大悦璽書以勞賜服嘉新吏民歌頌載諸圖牒叔嗣惟
邉塞之民與中國異本以謫戍屯諸境上扞蔽戎狄使
内亡憂惟其桀勇以為邉畧豈它之慮盖徒恐不知天
子之仁所以生息之故今大同之卒既以自亂上寛其
死懐服明徳公復申之其澤益深無不履戴邉境以亡
警功徳至盛宜有歌詩傳之無窮惟公曾大父司馬府
君當永樂辛未之歲䇿名受事出入兩朝翊贊宣皇開
府濟寜勲績爛然垂于後裔餘休永長公以正徳辛未
登朝光嗣前烈為國鼎臣文事武功異世同符歌頌之
作代有其人充盈于家榮觀誦法必取于斯知府誥遂
刋為書叔嗣謹序諸左方
　　再作老子集解序
考功薛先生既屏居亳一紀致崇於學庚寅始注老子
號曰集解余為序其書刋之甚著先生意未覃盡時復
損益丁酉乃成視余讀之義加精微要以至道協于大
中繇漢以来言老子者盖至是决矣顧世莫有與知老
子者又孰以知先生之注序曰始余少讀老子謂猶皇
帝王伯之降所言殆上皇事爾朴而不華後世弗能用
也誠竊之亦足寡營而致治壯益讀之則見與聖人之
道亡牴牾可施于世特其辭所出抑揚已甚驟不能通
愚者欲信之助以靈異繇是遂為儒家所詘置為養生
之書其徒守之至言湮晦要之古之聖人所學咸修已
治人之事或得有淺深見有純駮爾奈何絶去使世諱
言之老子之書殆於息矣余懐此意未有以明其後仕
都質之今祭酒武城王純父先生孔老所以異奈何純
父答之𥅆與尼父意同而言異彼生于周末睹文之盛
也嫉欲還之古故激言之激則不能亡過中已試言之
仲尼曰人而不仁如禮何禮云禮云玉帛云乎哉禮與
其奢也寜儉而聃則曰禮者忠信之薄而亂之首也其
激如此去仲尼之辭逺矣故尼父之書誦法萬世而聃
卒廢而為它也余藏其牘他日仕山西復質之今京尹
曹徳芳先生其言聖人之言道也猶人之名天也中國
謂之天矣彼匈奴則謂之撑犂豈有二哉特其辭異耳
天固不自知而人强名之又爭辨之故學者誠求至于
道凡支言可忘也達哉言乎盖二先生皆深于老子者
今以觀考功之注尤信易大傳曰天下同歸而殊塗一
致而百慮學者習而常聞如不見其同與一獨以其異
也遽詆訶之蓋讀其篇未訖往往已驚豈但老子邪嗚
呼難言矣百世倘有其人固自知之余何暇置譽毁哉
記二先生之語篇首復作序
　　太平經國書序
正徳十四年余以増廣生被試䇿問周禮疑信相半之
繇余方少竊聞其槩因以意對曰昔孔子之時周徳方
衰而對魯哀公以文武之政布在方䇿人存政舉之説
及周益衰孟軻氏始言諸侯去先王之籍不得聞其詳
彼所稱方冊與籍豈謂周禮耶孔子尚思興東周孟子
則直勸齊梁以王當是時不但其籍亡雖有之固不可
為耶至荀卿之徒李斯佐秦遂取經籍一切焚棄之後
世以為辠然使始皇并天下為周武王李斯有周公之
聖其時欲行周禮能乎周之興也深仁厚澤垂十餘世
聖后繼作禮樂法度莫不講明國以為敎家以為學漸
被陶融非一日也故周立為天子頒其政式放于四海
靡然信從事若畫一不竢强勉其来逺矣秦則不然以
戰鬬為功以干戈為業法令已成習俗已定方其烹滅
諸侯而六合為一也雖有周禮將安施之而况後秦者
乎何也先王之法至周始備至秦始滅去此其㑹也後
世直用秦為古耳秦不復行周禮明後世之不可行必
矣然則是書可盡廢耶何為其然也三禮莫古于儀周
公所親定者説文云禮之字從豆從曲從示示古神祇
字盖先王于籩豆神祇之間曲盡其意于是乎録其升
降等其隆殺故謂之禮此其跡也先王之意有不在是
者周易觀之彖曰盥而不薦有孚顒若先王以其誠敬
之心事神故下觀而化故傳曰聖人以神道設教而天
下服矣今夫官名之設内外之辨崇卑之度多寡之數
成周致治之具也而所以致治豈盡于是耶故善為治
者師其意而已若周禮者存之以考可也其畧云耳是
時南原王先生督學優之其年叔嗣舉于鄉後三年得
進士為考功主事始好是書聞人有異本不憚求之同
縣人按察副使田勤甫氏刋周禮集説讀其中往往引
太平經國書可觀取恨不見其全他日翰林學士姚維
東氏云有之傳以示叔嗣録藏于家後十年而為嘉靖
丙申上冬朔日刋于山西布政司
　　栗上黨集序
上黨栗道夫弱冠志學與古為匹遯迹太行之麓十年
絃誦思幽入𤣥上瞰周秦之閫奥下渉隋唐之波流著
詩若干巻歲己丑余解司封郎中屏居梁墟盡謝親友
道甫擔簦相造雞黍終日笑言甚得乃出兹編三復嗟
歎故贈予詩云髙風今重世大隠不居山遂忘年焉道
甫既連舉不第詩名益振名卿大夫想見其人稱不容
口癸巳余出守晉陽道經潞上見道甫于家總理文翰
探得彌深又贈余詩云風聲隨斗望精采若雲流投篇
相答邈不可逮余乃辭去毎持瑶章把玩忘疲嗟乎余
少而無聞長而倦學名本東家之愚夫情類南郭之喪
我曾何所知敢與斯文然于當世之士未嘗不聆言而
心賞睹形而目成也道甫之作良契余懷誠無虚奬昔
中郎倒屣於仲宣少府薦表于平正世亮有精鑒兹編
者行役之餘輒綴數語用俟哲人
　　栗陳州詩序
夫藝士才髙位卑者自古不可勝數然名茍足稱雖詘
焉豈可恨哉上黨栗道甫者余識之愛其文乙未歲朝
京師翰林編修唐君應徳語余曰道甫詩可傳復誦其
伯氏仁甫尤長歌詩思見之未閒也仁甫登乙丑進士
㑹試第三人例以父尚縣君不得備宿衛補為陳州知
州亡何遭讒口棄官築舍五龍山下屏迹不入城兄弟
講業其間人謂其負謗易白而陳州辨不肯力咸悲其
不遇余聞古之達人讓卿相之位屠羊灌園有逃之没
齒者世豈能度陳州之心耶夫懐金珮玉揖遜人主之
前誠與滅迹雲峯者不可同日語顧持操茍無悶當無
疚于衷已丙申余始得陳州詩乃道甫為之次之者讀
之終篇察其身名之際畧無所恨其所得逺矣余曩者
嘗學于斯藝思所折衷性弱復善忘不能為𢎞麗之詞
每數日裁譔一篇不喜輒棄去今益怠何足與知詩虖
慢懶相乗願自放于山林之間聊作以抒憂耳故睹于
陳州之述益感焉
　　任吏部集序
固陵先生始舉進士奉大對今上親題其文直詞絶識
名冠海内士莫不延頸願托末交余辛卯春再登上國
首奉欵曲宴語闌宵相得甚真乃投贈詩云文章知汝
在交誼為誰深既遂别去其後余遷守邉垂世故相繫
親交日疎疑莫與匹乙未春得以覲事祗役闕下先生
猶敦夙好不薄厭之感谷風之誼誦同人之言君子于
是知友道存焉時則翰林唐君應徳陳君約之司勲李
君伯華咸相綜理文藝啟發微言一朝大振余拘以外
寮不得久侍遂録先生詩謌文論總若干首用著矜式
夫李白有詩人之材而無詩人之識杜甫有詩人之識
而無詩人之度故言匪世法動迕于時余觀先生雍容
謙和聲華益逺制行以周孔為師陳詞與詩書比軌不
激而髙不刻而工治世之音于斯以備明王之佐舍是
焉適先生復不以余陋而使綴名于簡輒不避遜敢揚
大雅夫世有心賞之士𢎞麗精微茍有見於斯編其必
讃歎愉悦犂然自解又何賴于余言乎是歲蘇門山人
髙叔嗣謹序
　　内鄉王殿下謁園廟序
夫執珪結駟位由徳尊玉食瑶宫道匪人替維昔皇祖
疏土建邦模漢京放周制本支茂於百世磐石冠乎諸
劉周自定王肇啟兹土加大邑以褒稱慕小山而典學
内鄉諸國殆且百餘諸侯祭于其祖厥禮存乎有司歲
庚寅十月内鄉殿下乃啟龜以卜吉載鳶而祖行授館
不驚上食在道遂用登于某山實惟定王卜藏衣冠之
所也齋明有䖍改服而進神靈肅肅孝思蒸蒸鸞旗宿
於青山牢醴修於碧殿刋石紀美禮成而還王國諸臣
僉曰惟上稽堯典以睦九族體比象而親萬國大孝之
化洽被宇内今王䝉犯風露馳驅山川展敬園塋起感
水木一物不煩于民間百禮盡徴於士類自非純孝永
思篤志履道者孰與于此且王自喪元妃遂虛内寢后
宫之絲竹生塵賓庭之纓冕成市好古邁河間之風為
善小東平之日休懿貞範不述何觀載金石而不朽被
絃管以日新昭徳興文將俟君子叔嗣不敏家本夷門
人同抱闗之生地雖梁苑才非授簡之叟故畧為著其
大都以貽無窮云爾
　　老子集解序
亳老子所産也初老子著書言天道𤣥虚自漢以下莫
能遡其本旨咸窺見一偏説由此起故其書日離州人
薛考功先生始覃思大道之原究意天人之一折𠂻羣
言合于榘度老子之道則粲然大明書成嘉靖九年歲
在庚寅之次叙曰大道之歸一致而百慮聖人之旨同
情而異言昔仲尼之門罕言天道是以後世無得聞焉
然周易乾爻配象六龍始於勿用終於窮亢不以吉凶
告人用九見羣龍無首則吉而仲尼賛之曰用九天徳
不可為首也乾元用九乃見天則蓋剛而能柔天之道
也此與老子何異故稱吾見老子其猶龍乎夫學者獨
患天人之分不明天人之分不明則其議聖人者陋矣
自古言仁義禮樂有過於孔子者乎然而非不知天也
言隂陽剛柔有過於老子者乎然而非不知人也顧聖
人示人有不同其所言者學者之所信也所不言者學
者之所疑也故世之為老子者則絀儒學儒學亦絀老
子夫知人而不知天者近乎愚知天而不知人者近乎
誣奈何以此議聖人也或曰老子養生之書夫聖人之
道内之以養其身則夀而康外之以理乎物則順而治
聖王之事同條共貫豈有他哉作者既皆已没景響仆
絶所謂其人與骨皆已朽者神而明之存乎其人薛氏
老子集解二巻藏于家予録其副焉
　　刻二張詩集序
二張九齡韶州人字子夀諡文獻有曲江集説雒陽人
字道濟諡文貞有燕公集馬氏經籍通攷載之自文章
道熄修文之士薈萃篇題畧采名作習所目見不復知
有諸家集余曩歲得曲江集京師蓋丘文莊公録自閣
本刋傳之求燕公集亡有也後再至都始獲寫本友人
大理評事應君子陽有宋刻然不完二集缺謬亡復可
攷二公俱唐相事𤣥宗遭李林甫文獻出為荆州文貞
出為岳州叙曰夫詩之作豈不縁情哉余讀二公詩方
其登台衡執鼎鉉抽筆蘭室雍容應制詞何澤也及臨
荆南履岳牧懐人寄言託物寫心又何悽也夫士抱器
丁年曷嘗不欲感㑹雲龍道佐明主建不朽之業垂非
常之譽乎而時謬不然逺迹江海之澨放意魚鳥之區
事與願違心以迹孤况逢按劍之怒方同竊鈇之疑知
讒不免欲語從誰是以憂来無端咸宣于詩爾嘗觀文
獻在荆詩云一跌不自保萬全焉可尋又云衆口金可
鑠孤心絲共棼文貞在岳詩云誰念三千里江潭一老
翁又云平生歌舞席誰憶不歸人詞旨悲凉令人太息
然文貞特牽歸思而文獻良多懼心豈其遭傾奪之餘
尚險仄未平耶今集中載林甫秋夜一篇公酬答甚遜
得于周易避咎之道焉彼讒人者竟冺澌何在而公名
徳爛然存于終古嗚呼哲哉叔嗣遊郎署時覽公詩未
覺沉痛既渉江漢三復焉乃知意所由興復以嘗踐兹
地也因合刻之置廣視堂齋中堂據江夏山首下瞰江
漢前使君葉縣衛正夫修築嘉靖丁酉夏四月朔
　
　
　
　
　
　
　
　
　
　蘇門集巻五
欽定四庫全書
　蘇門集巻六
　　　　　　　　　　　　明　髙叔嗣　撰
　　記銘
　　讀書園記
七年春髙子署吏部員外郎被病久之注朝籍已復從
病中擢署驗封郎中三月乃上書曰臣少不知自慎身
被狗馬病遭遇陛下一拜官再徙再擢職自惟受命涼
薄曩守工部主事移疾請告者二語具前疏中今春沈
病㬥興氣湧痰結害于眠食昏瞀顛踣臣以問醫醫曰
是血衰氣逆積弱損心不治將害於躬夭絶天年臣竊
自悲傷年未逮壯抱不測之病當朝廷建治之日弗能
備用行伍獨困逆旅賓客左右過視無不憐臣為臣流
涕者伏惟敕所司亷臣病狀無他以例免歸倘天誘臣
衷不遂殞亡猶得下觀鴻化所成如遂不捄亦得瞑目
丘壑用其月放歸次月還上父母夀畢謝諸賓客不能
共往来無何則屏居田間為約每五日夕入定省輒出
以為常以書謝過視賓客不敢先以相勞自他跡不及
城府所髙子乃稱曰始吾以元年冬去父母於今吾兄
弟者三伯兄不幸以疾夭仲兄相次為工部主事非有
人侍父母者法制仕者凡有兄弟不得歸養父母今吾
以病免吾乃得侍父母孔子有言書云孝乎惟孝友于
兄弟奚其為為政余用不肖之軀拔足隴畆間幸得備
位郎署無毫髮有以稱報上者退敢自託于仲尼之意
亦惟以無事棄日時復俛取先王之書所以游神而廣
思者於此審居身之序盖將終學乎庶幾乎平生之蓄
志本兹旨以建園名冠其元門采上語列之刻石東壁
後之人其永覽焉
　　東讀書園記
出仁和門由宋曹門歴邊村隄達獨樂岡北至園出麗
景門由揚州門右轉歴蘇村後走陳留道隄達岡南左
轉歴白塔隄相國寺瘞僧所達岡中出麗景門北徑走
白塔李氏墳後歴隄如上至園凡路四初髙子止西園
西園垣廬新成然近念欲東東者大父所耕處自髙子
他時未嘗一再至甚僻逺是時坐焉文堂心猶豫召僕
問東路宋衡指地對出仁和門三十五里出麗景門右
减三里出白塔减五出李氏墳後减七然李氏墳道狹
不容車利走者又問一日往来如何冬後渉首春凌晨
往食黄昏歸正夏秋初日出往食遊息日斜歸秋春杪
晨往食游息黄昏歸於是以囊盛書以缶盛糒以柴車
載夏五月望髙子遂東父老聞皆過班白相向蓑笠交
于户起與揖讓問所以歸狀游仕孰與吾農樂多少髙
子具以得事皇帝六年兄弟結佩趋金門之下幸遭知
遇前後凡五踐省闥父母被封澤小人分過烖生身受
久病朝廷加恩不絶其官還耕於野謝父老游宦無状
安敢望公等樂父老人人則大喜咸手操雞黍為勞髙
子與之飲人人益説始西郭人見髙子自引避非衣冠
潔楚固不肯見粱肉皆具書拜函為禮髙子大厭之及
是雖袒跣人與語禮文益衰乃大喜謂可居也恨来之
晩髙子曰世以莊周所錄古巢許之徒譏堯禹薄孔公
其辭不馴雅學士大夫棄不信謂其人無有然孔氏書
載接輿沮溺諸公其姍笑仲尼已甚惡可言無其人顧
其風淳至不可用詩書禮樂之際責者余始至於野受
父老之詰乃無以應悵然久之固知周言世有斯人不
虚哉髙子既自讀書園徙而東猶䝉前號加東作記
　　定非亭記
髙氏之先盖自洧川徙云厥初漁陶於鄭門之野鄭門
者宋之順天門也明興天下久既治邑中賢豪殆以百
數而鄭門處其半咸敦誼相尚有古遺俗風髙氏又號
為雄長家為門屋特大之聚族其間人乃謂大門髙其
後衆稍分徙髙子之仕於朝白家封君曰鄭門吾祖宗
所發蹤今吾宗族處之且墳近祖宗䰟靈不無樂遊其
中今故廬或聞乃為他人有叔嗣願因今求為室歲時
伏臘上冢故留㑹親戚故人飲以長驩敬甚便於是家
封君求修如之田於其陽所謂讀書園也㑹作園亭今
上賜髙子告居之時從父老問先世事曩之賢豪之子
孫之存亡其流風滅如也異時之俗無有盛衰在百年
之際何移之易也豈其地有異乎髙子曰予登鄭門之
首循故城以西望其閭里遂直如人身首足不具父老
為予言往者盛時有老父過其下指謂人是有非字之
象焉其後多是非之興其書云然夫古先王養民必匡
其俗鄉遂各樹之長時書其人善不善獻狀於君君乃
賞罰及之其所以防民甚備逮教化陵夷猶有長者能
使鄉之人羞為不善不敢使聞之何者其行淳備感於
人深也叔嗣觀於上世嘗里人死問其無以塟時顧妻
耳脫金珥畀之夫婦猶歎終無恨色其鄰里每食相率
之先熟之家不責賓主至少年乃直懐器轢諸其釜去
今人聞所大笑之者即其風足感動於人心今復有是
乎亡久矣俗之非奈何謂地形罪乎孔子曰文末吾猶
人也躬行君子則吾未之有得矜文之末聖人不喜予
患夫流俗之言不惟其本所以定之故號亭曰定非侈
往世之風烈儻後有其人庶幾遇之
　　潞安府亭遊記
潞安改府四年甲午六月侍御艾峯先生四行郡國吏
畏民和登覽兹亭追惟有唐𤣥宗王迹繇起察興衰之
轍求用舍之塗慨然太息是時新雨飄檻微陽移庭緑
虹垂於天際餘紫生於林末開軒流目思在山澤歌以
釋情而郡守宋君圭出廣平家傳相業篇終遂寄期望
兹一時之盛也叔嗣獲從遊觀幸托名於石左㕘政分
守冀南道髙叔嗣識
　　清心省事堂銘
嘉靖癸巳余罷吏部稽勲郎中出為山西布政司左㕘
政分守冀南道始明約束踰歲禽巨盗于汾陽黜貪吏
於某州屬年榖登竟内稱便乃為堂于治所宋潞安元
錫為題其顔曰清心省事余既道滿改守冀寜殆三年
於兹邦益習土風達民志貶身自厲務為儉約趨時之
急不敢首事夫古之君子所為能悦于民者豈多為條
教以㬥其明哉茍察於身適得所止不戕於物不乏於
務而已故能與下相忘與下相忘者下斯悦之矣盖古
之以道理人者如此而叔嗣何足知之乃作斯銘著於
冀寜道之堂其辭曰嗚呼我聞毋以嗜慾殺身毋以貨
利殺子孫毋以政事殺民毋以學術殺天下後世仁哉
斯言我服而行至簡不煩銘於斯堂庶幾永存
　　樊氏堂銘
懿彼崇堂顯於東土海嶽廻環青徐左右吁何迢遰歴
世不朽也爰始發跡脱輓事主三朝擁旄千里開府分
陜是隆襟齊帶魯惟聖執象寢兵包虎披榛誅茅手營
兹宇回瞰故園消遥嘉圃王事多暇往来容與𤣥冥司
節黄鐘應序時御髙庭白雪交下逮其晴霽擊牛伐鼓
賓客稱觴賦詩笑語四海無波右文戢武故里有堂燕
樂乃舉縣榜勒名樊公是取系曰天造草昧辟王室皇
初拔劍漢為匹舞陽苗裔奮儒術立朝正色入造膝文
作經綸武作帥文章之際功難悉司馬所没民所律哲
孫聿興祖徳述辛未紀年符祖出三葉其今事如一遺
堂克搆嘉志畢陳圖采詩在今日再拜作頌載厥實
　　軼稿
　　西征記
初去都也羣友設祖東門外皆去樂安人李茂欽在户
部獨追余飲三忠祠東以漕船載時四月中晨雨微霑
人衣並河行三四里許各怳然歎息余識茂欽國子監
既登進士歴吏部相得久甚一旦舍去未期㑹面何時
回瞰雙闕在雲霧間因思曩日奉朝謁聽晨雞鳴夾立
丹陛如此且十年令人不覺涕下其夕泊張家灣月欲
望始出蒼然照水際㠶檣如樹魚商雜集歌語相聞余
身繇此逺矣余以疲謬之姿䝉國寵靈福過其量未有
秋毫補今試山西倘殺身邉垂也欲以報國者於是繇
河西務天津滄州東光觀家大人之舊治余始生八月
家大人携之東明携之黟又從之東光十六而家大人
解官十九而余舉於鄉逮於今未嘗一日習於囏也渉
世甚淺得無躓於今虖繇東光達武城臨清㑹王純甫
張子魚二人者同時考功之恭友也純甫是時拜國子
祭酒子魚行兵備副使繇臨清達大名衛輝抵舍客誚
髙子曰方今羣賢並足馳丹轂結華綬造天子之廷榮
名嘉美流光亡窮吾子何獨厭于時而棄之外亦有説
邪余對曰若叔嗣所謂福過其量者也天子㧞賢而用
輔弼必臯䕫在廷必元愷海内承風羣士向化辟如騏
驥騁於康莊而疲牛自伏楩柟登於明堂而散木自廢
彼其材大小宜也余勝帶遊朝寺曾無所踰人賴罪之
寛也尚得參領大藩儻陳愚朦之力究尋丈之用乎畏
譏議且不暇矣而何説之有五月十三日歸九月二十
三日始西渉黄河宿原武過修武上太行時秋盡山西
木盡衰葉摵摵落遂入境行澤潞沁終日走大山中水
泉交瀉深谷無底仰觀青松生嶺上䝉籠無數梁宋之
人緩歩游歴纔出城郭而已令聞此猶心生怖三晉屬
薦饑早霜殺禾百姓怨恐羣盗匿山谷且出且入或殺
縣吏而去傍縣皆震即撲㓕復作有司方議賑事余然
後知民之凋殘吏治之難也脱使趙廣漢張綱富弼張
詠三四公者處此力能治乎十月六日余上官而分守
冀南冀南者沁潞澤與遼汾也漢侯王傳郡守大吏也
賈生汲長孺若不受於官彼其立朝意不自得故坎壈
而長去然二子設用矣卒嘿嘿白首與漢羣臣何異誰
當惜之者君子要當樹名于後爾豈必皆遇于時哉故
黯與誼未為達也其明年三月甲午始作記
　　西征後記
髙子之謝病再補官而家大人年六十七益衰兄仲自
虞衡謫嘉興矣無他兄弟以娱親者於是髙子覽於大
明令曰官員祖父母父母及年七十許離職侍養適在
稽勲又掌其事曰吾得歸侍吾親足矣㑹白之朝不果
癸已春出為山西左叅政夏繇漕河遡流而南問山西
之塗曰繇原武黄河渡信宿達於澤行計之如是則得
奉吾親行易也歸而白於大人辛卯壬辰癸巳三年而
大人鬚髮白盡矣齒揺落曰吾老不能西其冬叔嗣則
奉太夫人以行既處於山西省而叔嗣分守冀南當戍
汾州分守之改戍汾也自青羊山之役始五歲而吏未
有寜居者髙子二月之間三出三入於是太夫人勞叔
嗣曰而二月之間三出三入者不以我乎始吾從而西
也謂有寜居者今二月而三出三入是公私廢也太夫
人遂有歸思矣叔嗣固不敢止踰歲二月十六日繇前
路復於河南太夫人處山西者凡四月既南髙子送之
泫然抆泣曰叔嗣罪不可解矣曩吾為郎中不能一建
明今備官於邉心非不欲奮也而智力不逮也有老親
在又戀不去欲何解其罪虖大梁東有田百畆退而思
自牧其間嵗時奉杯酒上父母以終吾身焉不亦可緩
罪虖又何求耶髙子於是虖始乞致仕
　　乞終養疏
山西等處承宣布政使司左參政臣髙叔嗣謹奏為陳
情乞恩比例終養事臣年三十六歲河南開封府祥符
縣人由進士歴任工部吏部主事員外郎郎中陞補今
官自度材能朽鈍智慮迂淺䝉受厚禄常思殞軀用補
秋毫臣父珣先任東光知縣受敕封吏部考功清吏司
主事見年七十老病間作臣兄仲嗣任嘉興府同知今
陞南京禮部祠祭清吏司郎中臣與兄俱守官局禮缺
昏晨甘㫖湯藥别無人事養每一念至心神殞越不勝
私情伏覩諸司執掌内一欵凡官員父母年七十之上
户内别無以次人丁者方許親身赴京面奏掲籍定奪
候親終服滿起服赴部聽用又查臣同縣人陜西按察
司副使郭鳳翺因伊弟鳳儀任湖州府同知同省人青
州府知府胡湘伊弟瀚任禮部司務俱近年題准放回
終養臣竊不忖獨犬馬微賤幸徼洪恩願比副使鳳翺
知府湘例如䝉敕下吏部該司查實與二臣相同别無
他礙放回原籍終養以盡一日烏鳥之孝臣不勝感戴
籲祈之至為此具本令家人髙禄齎捧謹具奏聞伏候
敕㫖
　　乞養疾疏
吏部考功清吏司主事臣髙叔嗣謹奏為久病三次乞
恩放歸調理事臣年二十五嵗河南開封府祥符縣人
由進士臣少時竊不自愛身有犬馬之病去年為工部
主事時疾狀有異卧旅舍中三月許具奏二次語在前
本中未䝉放歸其月轉臣吏部稽勲清吏司主事無何
又轉今官臣雖微才為朝廷所知伏自傷念不有少效
也其何以酬恩者故忍而至今獨寄居他人舍中鄉邦
友人皆識臣情苦自今月来前疾轉加伏枕累息瞑眩
無效自審難以供職是以昧死復請伏惟垂皇慈而展
洪恩賜臣暫歸調理則聖朝無帷蓋之廢而微躬免溝
壑之虞不勝努力思報之至為此具本令家人髙進人
抱齎謹具奏聞伏候敕㫖
　　與孔文谷書
頃過邑伏蒙臨幸頻日宴語䦨宵投分實深報徳良薄
感媿何如叔嗣朅来江闗尋亡王之陳迹探仙靈之奇
蹤况値仲宣作賦之樓交甫解佩之浦登髙送目懐古
愁心所恨不得攄情于良知聆音于大雅耳乍抵此諸
務卒卒先此布問薛西原先生竟不受召殊為邑邑未
審㑹見否頃有何篇章不惜示及鄙作栗生㸃定者一
冊附請敎兼新刻願乞大序倘肯恵及數言即十朋之
賜射虎髙作更望録至不一一
　　與李少頴書
奉辭忽一載邉邑兵凶相繼奔命西東塵勞可想此月
初於任西谿方伯處得讀手翰慰藉良厚復諭及朝夕
研岡嘿齋處追惟舊踪令人恍歎何日復一合併髙論
䦨夕以寫鬱陶也賤子少慕老莊遺情物外自以頗累
患頃牽拘多故塊然悶處事與願違形隨衆役乃知放
達之未真而結習之弗盡也仰媿古人豈不自惜老親
賤室各在故園一身行役但増離思耳種種惟故人識
之文章聲望如吾少頴淹居吏局久矣不一調何耶偶
問及外試録文集隨上清覽統惟尊鑒不備
　　答袁永之書
曩者數辱過視伐其矇蔽弭節負郭之巷舉觴茂林之
中逍遥文史夜以繼晝自惟亡侯生之奇而有虛左之
顧乏叚干之徳而辱過式之禮非揚雄之𤣥而當造門
之敬匪杜甫之舊而接出郊之驩是以臨别之日倚夷
門而長謠望天邑而太息知遯跡之亡窮寤離羣之有
限別後復收来書申之嘉言兼聞伯氏發迹並珪璋以
秀朗連驊騮於長途斯天倫之極樂也言慕容音何時
可再金門多暇持㦸自適玩覇王之明畧鑚孔墨之遺
訓勉事聖君流聲當世使僕夫得髙枕於丘中永逃名
於區外耕稼以輸王税采樵以奉親顔於時新榖既升
田家大洽肥羜烹以享神枯魚燔而召友蓑笠在户桔
橰空懸濁醪相命擊缶長歌兹亦鄙人之自快而故人
之所予也相思無窮言不盡意努力自愛還憶音書
　蘇門集巻六
欽定四庫全書
　蘇門集巻七
　　　　　　　　　　　　明　髙叔嗣　撰
　　碑志
　　山西八角堡新置守備碑
嘉靖乙未朝邑韓公既治山西冬遂行三闗十二月繇
代州登鴈門上寜武留六日歴八角所留一日校士射
去至偏頭稽兵實賞有能定法除殘士心悦勵惟冀寜
道左㕘政叔嗣僉事日乾鴈門兵備副使啟從踰嵗從
鎮西入省公察於邉害要之地乃上言提督鴈門等闗
兼廵撫山西右副都御史臣韓邦奇謹與鎮守山西副
總兵臣鐸視邉闗歴八角堡察其道里南至鎮西衛裁
一百四十東去寜武裁九十西至偏頭北至老營堡各
如之其地適中臣以考之圖乃與大同西路平朔奶河
堡荍麥川相値而地不甚險敵騎内侵路必出于此邉
人數䝉其患往嵗都御史錠建此堡議甚是其額置守
禦千户所一指揮一官軍一千四百然指揮非兵部所
擬注即缺類以空員一人强使之其權甚輕兵將不識
何以責成功且又本邉乏人臣見管隊諸職往往攝以
旗軍雖百户亦無於是守禦指揮缺即不得不用腹裏
者充之益非其人不良于用甚無益臣邦奇臣鐸謹議
宣府地方如新河新開諸堡官軍裁三四百又無衛所
比之八角相絶然尚為置守備臣謹請八角堡置守備
一人領之便因奏偏頭指揮萬山可守備十五年(闕/)月
奏下兵部其月兵部奏俱如請叔嗣謹考山西地當敵
一面其北守大同割朔應蔚渾源州屬之以南守鴈門
鎮西鎮西者岢嵐州也洪武三十三年稍置偏頭成化
二年置寜武則與鴈門而三其後正統末更置老營堡
稍大之而置八角堡實由嘉靖元年始後二年成偏頭
初領以都指揮後𢎞治十四年始移置副總兵鴈門寜
武成化初置守備老營堡正徳八年置游擊將軍一人
而八角置守備實由今始羣吏議伐石以紀苑洛公之
徳視後世其系曰聖皇臨位匡撫萬國表畫河山鴈門
南北乃立三闗以戢兵革蒞用鼎臣羣帥奉職鼎臣之
恪法令修飭吏奉條約豪族屏匿下究閭井軌敎不忒
細大齊同俱有品式嵗乃大和百穀繁植民歌于塗美
衣衍食訟獄既平士行端直嵗十二月來廵邉域乃周
三闗士馬審劾閲于平壖兵罔不克徼亭外内燧火衰
息聲彼四逺酋長柔服乃建守臣下僚是陟疆埸謐寜
惟公明徳我刋厥石以垂罔極
　　新遷賈令驛碑
賈令驛不知名所繇起置在盤陀同戈洪善之間嘉靖
十五年八月大水壞驛舍其月祁縣知縣劉鋭因呈言
驛去祁二十里而近並河民居裁百餘客来無肯安者
常止祁傳乗糗芻縣驛兩具之以應客求惟祁所出民
病不敢言且驛長諸役使皆近驛人為之善伺得其私
公亡匿傳乘雖囚係亦解縱去莫誰何前後長以罪罷
去不可勝數驛事益廢願因其壞遷之縣便當是時祁
父老皆言驛當遷都察院下其呈驛傳道察院下分守
道使都司斷事尹竭視之視之賈令東抵盤陀三十五
里北抵同戈四十里南抵洪善七十里祁居其中盛言
可遷㑹都察院結汾州獄繇祁還分守道白其狀議乃
堅决曰必得人以專其工不然不就于是屬太原府檢
校鄭鴻計其直期以畢工得代故成起以九月二十六
日成以(闕/)月(闕/)日始賈令人食于驛聞驛遷聚族將訟
之其言惑人檢校鴻遽撤其材盡歸之縣乃不果訟故
太原名善訟不虛也夫以一驛之細其事明白如此不
遷則祁民不堪而困已遷之則賈令不利而怨已怨者
其私也微斷以行之有不為言所動者誰邪繇此言之
彼其大者可慮也已
　　嘉平渠碑
惟嘉靖十四年十月朔都御史苑洛公平榆次康彥徳
之訟徐溝王知縣懷禮乃刻石以明政意始榆次縣東
泉出合流山曰小河水由馬村前西放至軍村過蜀巴
村蜀巴村彥徳居之下流百姓治渠灌北胡喬西胡喬
郝村太原右衛軍屯在徐溝者號庄子營及北闗廂村
凡五連塍交注其約春引水起北胡喬以次及北闗廂
秋起北闕廂以次及北胡喬各為長分督之以故田皆
成膏沃而彥徳田在上游也水由地中直走下亡所用
異時他村人引水至此從上或壞並渠田彥徳村人故
塞其水于是他村人約為至期餉之酒若食不免則遺
之糓尚無厭久之他村長趙文奎不忍乃訟之屯田道
屯田道聽其獄弗直靣彥徳訟之都察院下分守道治
於是分守道乃變其渠長諭他村人均出直割並渠地
界之代納其税則長亡争屬懐禮成其事踰年春懐禮
言渠事明白矣號其渠曰嘉平立石焉
　　遂成鎭碑
丙申夏四月叔嗣行夀陽方君體易同至要羅山視新
鎮訖工樓屋壯堅登之傳舍作其下街衢洞直可觀已
有樹新楹者三民曰自鎮成而遷至之家十有五矣于
是題其門刻石號遂成始山西辛壬癸歲屢弗登羣盗
萌芽而要羅山介陽曲夀陽榆次盂縣之間也東走京
師西走蜀秦其路四達盗没其中吏莫之捕相視緩罪
往往林巖蔽虧行旅百出百姓患之叅政今山東按察
使遂寜陳君子學分守冀寜建保甲之法根逐踵係竟
内盗息思制要害鎭議由是起矣㑹兵部奏欲為邉民
修堡壁併居之以為固咨下諸撫廵都察院行子學乃
援之請而都御史任西溪公可之使吏度要羅山地毁
南溝寺撤古瓦橋材木茍完復分其力三縣来役工作
子學遷去體易攝是道身督其工故有成也起以嘉靖
十四年二月成以其冬十二月夀陽主簿牟嘉續榆次
縣丞丘岳盂縣丞郝世爝牒告工畢請設廵檢司廵撫
都察院察院下其呈叔嗣以設官置吏法當奏聞緩乃
議置百長一人割三縣民壯五十𨽻之百長居官舍給
之廪為常皆如議體易福清人今按察僉事分廵冀寜
子學體易俱有文以道治民上下便之叔嗣實代子學
守其條教不墜刻石紀其事
　　汾州馬跑泉碑
嘉靖十三年甲午正月冀南道汾州王府教授所申欲
改引州城西馬跑泉水環城隂顓其利民並泉居且千
餘家恃水以富百餘年其樂改否如何也廵撫都察院
得敎授言信之符下分守冀南諸道親詣汾亟舉其事
分守道時在潞安也心疑鑿引水泉妨民生業不便呈
復議止之廵撫院以為不能身帥人徒託空言㑹冀寜
道有賊殺石州吏目遂按行冀南道徑奪其俸收吏罰
治之分守道既造汾汾士民數百餘人俱言引水無益
而馬跑泉山下郝洪里人李從恩等果狀言自父祖以
来世守其田源今欲引奪之必死亡聊其言哀痛百姓
或哭遮道訟不已分守道符下權州平陽府推官授孝
義縣丞前給事中國良往視之歸俱言地勢髙下崖谷
斷連去城五七十里工作非鉅萬不可當夏秋山水漂
發舉而棄之亡益也絶不可行分守道往眎之良信欲
上其事復止之部吏皆震惑曰必重得罪當是時民饑
訴賑分守道議以移沃野之粟救瘠土之人公私俱便
可行呈上乃得請毎地畆勸義粟三斗貯之倉使同知
蘇瓏掌其入諭民占水種田如舊於是汾父老議以分
守道止不復改泉矣然吾等老後世子孫誰復知泉所
為不改者乎諸司代去亡常安知後不有欲改泉而人
弗能止者邪則羣詣道請刻其事石又懼藏碑不固請
樹之公衙堂比余感其意叙其事刋之石叙復質直不
文後人益笑余愚也
　　大明北墅李公墓表
北墅公始自慶陽徙開封當成化之十八年蓋為儒無
所成有弟曰夢陽世稱空同先生幼異才公朂之顓學
登進士以文章名公乃稱曰士而貴蓄道徳若庻人則
惟居積不多之患于是習猗頓陶公之術遂以財雄第
宅田園極膏沃子孫皆與開封人婚𢎞治中夀寜侯横
時空同先生為户部主事也上書言其狀下獄繇是有
直聲正徳元二監官劉瑾竊政户部洪洞韓尚書劾其
罪而彈事出空同手瑾怒矯詔羣逐之已而逮繫空同
京師使者乘勢窘廹且希瑾意欲殺之甚急家人畏或
匿去公既富於財往来其間賔客游説萬端卒脫之獄
空同直聲動天下而公遂以友愛聞有子四女四初娶
真定阜平孟氏大同府知事楫之女也有婦徳生子根
散官木舉人友竹為石􁀙岔驛丞而側室陳氏生子樹
一女柳氏生三女諸孫子九某某女十曾孫子三女三
公事父母孝處親族治家教子孫有法木既以丙子舉
于鄉文翰茂美當世達士莫不交之而諸孫中用恒用
謙用觀皆為府學生女嫁皆貴族歲時上夀車蓋至里
巷為不通公好氣慷慨坐中起舞行酒客盡歡既老為
諸子異產居之曰使後世相敬也享年七十五孟氏享
年六十九卒合塟城北百岡空同先生之叙譜曰李氏
貞義公者名恩贅于扶溝王聚而𨽻于慶陽寜州軍故
居慶陽貞義公生忠號䖏士公世有達節處士公生正
為阜平縣學訓導遷為周府封丘王教授號吏隠公娶
髙氏生孟和字子育即公夢陽字獻吉孟章夭故公娶
于阜平而家大梁從吏隠公也空同官至江西按察司
提學副使先公卒叔嗣讀李氏之譜而用觀妻我兄子
姻婭之間聞其行誼特著謹撰其大事刋石墓道以告
勿毁
　　明王先生配陳氏合塟志銘
友人王子安生十八年甲戌為正徳九年厥考卒藁塟
後二十年甲午為嘉靖十三年母陳氏卒踰年十月二
十六日合塟之開封城東南神岡新阡子安追惟考妣
之徳著于同年生馬昌𦙍之狀以命叔嗣銘狀曰王氏
在元為蘭陽縣人大明興曰八老者初徙陳留縣天下
甫定詔百姓得自墾田因家于堌陽鎮八老生玊玉生
諒諒生宣宣生先生諱禄字天賜起跡田畆博學詩書
明于古今之務卓犖不羣弱冠試于有司文辭甚偉補
為開封儒學生受業京師車一之山東王懋綸諸公門
下交相推奬許以經世之材遂及諸生亦逺讓伏流譽
至今夫其徳輶所被聲實兼隆雖時弗遇人猶悼嗟故
可述已乃若峭直之性與世寡交端嚴之度疾惡若仇
然而聞善若驚視人猶已淵懿𢎞大温如春和故罕所
尤于世焉至其孝友之行可質神鬼嘗聞父疾絶河歸
視㑹履春氷奮出不死園廬遺產推致伯兄不取其豐
致身以禮屢空晏如不幸早殁享年三十有八生民弗
䝉其惠學士徒纂其業嗚呼痛哉有子康字子安舉進
士省試録其文次子賡孫男四孟言仲言季言少言孫
女三俱幼陳氏惟儀封之望粤有令徳慈柔純静克配
先生躬履井臼至㬥馬通用供㸑婦職備修庭無間言
以昌孫子享年六十叔嗣幸與子安好村墟相聞嘗拜
太夫人堂下雞黍用勞惟我母氏接侍慈顔每語叔嗣
謂王氏有賢母遂用刋石幽堂銘曰昌𦙍有云政缺道
分魁儒藝士晻沕亡聞若王先生夫婦之徳儷于古訓
其行弗忒更百後世孰知其則我銘茲石以眎罔極
　　霍上蔡墓表
嘉靖八年秋守河南都指揮軍事盧龍霍君錄其考上
蔡知縣妣劉宜人死王事事河南髙叔嗣讀其書其奏
曰給事中臣瓚言河南廵撫都御史臣璋廵按御史臣
鰲言上蔡破賊殺其知縣恩裂尸四置縣門其妻先自
罄於室武皇帝曰其贈光禄寺少卿劉贈宜人録其子
下有司治祠屋共祀事其碑曰賊斷上蔡頸無血白氣
縷縷若騰龍靣猶生其傳碑同而與奏絶異人曰霍氏
不忍其酷故傳避之碑䝉其誤始賊入上蔡城上蔡人
相與謀脱霍使一人衣冠偽走賊呼我知縣来賊則羣
執以去以其間使霍可亡去霍不肯傳皆漏不載傳不
可信要之死不可諱徒使後萬世人疑者當以奏為正
於是采上蔡遺事勒石墓上遺事上蔡始為山陽設法
省共餽私費為安邑不受富民請初富民翁獨死其妾
私其貨於養子乃逐其養子歸其貨于其族以食其妾
罷山民之為吏樵者遭宦者劉瑾奪其官起家為上蔡
賊攻上蔡城凡一日夜城破猶巷戰城卑於故蔡城而
附之故破劉宜人先上蔡一日死宜人築臺曰望夫宜
人少蔡十二嵗繼取始人以上蔡少子免賊初戕上蔡
於南門縣人收其尸上蔡少孤事繼母孝性不飲酒人
不敢干其介三仕家不益皆碑未載者十五事合前十
七事
　　明袁處士公墓志銘
袁處士公諱寳字尚資祥符人也家故髙貲始元季豪
傑莫肯為吏多臧于賈中而處士先景英者筦公家鹽
利㑹世已亂縣中人皆辟匿去景英獨計不去久之髙
皇帝已定天下三年予百姓户繇縣中故族計裁六七
家它盡乃客户景英帖為匠以此益饒知名生伍伍生
貞貞生恭信敏信取曹氏生處士及定處士年十三信
則卒亡何敏卒袁氏本據世業信敏以然諾四方客歸
之列肆東衢上既皆已卒而處士幼好弄闘鳥游嬉衖
中里父老或倚門笑曰是兒袁士衰矣處士聞則歸投
殺鬬鳥持抱母問父生時狀三年足不復出前衖以千
金往徠商吳楚間益敕行三楚秦晉江淮之良賈益多
歸之乃復振當是時袁氏同財五世子孫數十非痛以
禮折之則羣不相能而處士事其母最孝與弟定友愛
鼂夕問汝得無饑寒事率身先之不以一錢入私室族
以大和正徳中嘗詔郡國求五世不異火者有司皆計
莫如袁某家乃以羊酒先袁氏奏定當上矣而太監鎮
守府縛族子以他事欲殺之處士行千金立出之獄家
繇此困而㫄他家幾欲得袁氏肆者念處士老諸舍子
亶不分分而奪之易耳即紿謂諸子汝亶能分吾將佐
汝金為生諸子心各欲自謀果訟欲分處士詣郡聽事
叩頭屈指數吾為若取某嫁某未嘗多少為家三十餘
年誠無狀然奈何使家至身破乎争不能止諸家既分
乃置酒又要諸肆中賈客諸肆中賈客長老曰袁四未
嘗利人一物妄一言欺我皆莫利從去諸家遂敗處士
又振時猶恤諸家然前詔遂格不行它時郡縣春秋鄉
飲求客學上處士名具以狀對郡乃召以為賓嘉靖八
年十二月十九日疽發髩際卒計生天順五年十一月
二日年六十九取晏氏繼方氏繼楊氏方氏生一女鎮
平王府輔國將軍夫人楊氏生子四永爵學生永祚永
徳永清女三一歸劉承武生一叔嗣封安人一陸柬生
卜以踰年(闕/)月(闕/)日塟宋城西土橋旁晏氏方氏祔銘
曰累蹶而趨亦莫躓也既豐于家而弗利也視居則卑
徳之貴也鄉人之思卒相謂也辭以申之余歔欷也
　　大明山東鄒縣學訓導陸公合塟墓志銘
髙叔嗣有友壻陸生柬者陸生之父陸公生而甚秀異
父名曰澄他日曰聞古有陸澄則更名清字汝清七嵗
誦孝經朱氏小學少長受毛詩常知縣所通諸家之言
為縣學諸生縣學諸生文盡出其下試輙得廪膳陸公
連讓補後已貧者謂不足為儒也乃與其弟濙澤澍淳
修孝友之事躬行於家當是時陸氏同食者數十而母
族之貧者又數人大母家朱氏母家林氏盡仰給生死
之具而朱氏故一子陸公嘗求得資之為賈又為取婦
生子朱氏得不絶人由是頌陸公長者矣而郡太守至
親拜陸公之父以子孝故也陸公嘗父母病不解衣日
夜侍非口親嘗藥者不進父喪三日不一飲食母喪亦
三日諸盡放古為之終喪五年卧廬中哭數幾死其後
右目枯人益賢之無不欲知陸公者然而七舉不得第
正徳十五年嵗貢入京師天子殿試例授山東鄒縣學
訓導陸公欲之鄒卦之得不吉陸公謂人命也明年之
鄒之鄉則以其學帥人不受諸生金錢居歲餘果卒諸
生為棺衾哭皆哀陸生之母初舉人李海者取於杞之
徐氏一夕徐夢見月光入於懷婦翁臨洮知府紳謂海
汝夫婦當生賢女後海夫婦生女名曰金櫻因不肯妄
予庸人時隂求可予者而人往往譽陸公而陸公業兩
取皆早卒心亦儀李氏兩家遂為婚姻嫁時陸母年二
十矣能孝舅姑姑林病困求𤓰同輩無敢進𤓰者陸母
獨進𤓰陸公為儒而陸母自三四嵗時已通孝經列女
傳等曉詩書治家家内外皆治生三子蘭先卒東陸生
皆口授之書生二女亦先卒陸公之喪羣弟始異而陸
母從二子歸塟也貧居一敗官舍中則以其嫁時衣被
為東取于楊禎氏無何楊氏卒又為取於劉雲圖氏為
陸生取于袁寳氏其治家猶如故時人莫見其婦姑面
者陸母少嘗危疾陸公治之百方至是哭楊氏疾動卧
兩月卒於是陸生兄弟議曰始吾北涯公塟時無銘非
先人意今吾母又卒且吾陸自元儒學提舉五萬府君
二世而中衛大夫儒學提舉名三世而克仁四世而銅
陵教諭伯昻塟其地五世而鞏縣教諭貴常徴不就官
始居祥符六世而鑑以有先人七世俱盛徳是不可泯
故乞銘于髙氏陸公生成化六年三月七日卒嘉靖二
年二月二十八日其年四月九日塟年五十四陸母生
成化十三年四月十六日卒嘉靖八年八月五日(闕/)年
(闕/)日塟年五十三初陸公所取陳氏琮女楊氏舉人瓚
女兩人無子皆合塟事不載銘曰陸氏之先赫自金華
本源六世波流而他自陸公討始識厥家由上而推蓋
淵齡族二家藏之云譜所録陸氏之先儒亦世有澄也
徳明今則不朽天昌其學而身不偶宋城南偏西者公
墓三妃協徳合塟其處
　　封君黃先生墓表
先生諱錦字元美安丘宿家都人也族胄由興蓋自淮
安元室板蕩官雖常次或遺其孥處于兹邑擇土浯河
一世曰通甫二世曰大用三世曰友敬四世曰英隠淪
不仕恭竢休明五世曰泰為文林郎泰娶鍾氏實生先
生純徳懿行當世讓伏嘉言貞矩孚于閭里故可得而
述已始侍文林府君歴官五臺寳豐應山出入翊贊俾
無内顧海内稱亷服膺遺訓藏書禮器殁祭輒哭春秋
嘉辰賓客罷慶攀墓慟毁用是疾亡母鍾痼病侍藥床
褥經渉年所禱用身代遭喪悲號嘔血而瘖逮事繼母
不易其禮與伯氏裳少長友愛庭亡間言裒多益寡幹
蠱于家後奉伯氏裘書必均弗取其贏疾瘧相持奔命
江淮卒完而歸孤祐罹賊蹈刅爭捄賊義乃舍親嫟故
舊窮達弗變口鮮侈言交無私諾朋友讌好不能酣謔
僮僕勞役恒用身先惟其孝友出諸天性動不踰軌言
可貽謀享年六十有八嘉靖十二年七月(闕/)日卒子曰
祚禎祥禕禄女二長嫁張東萊次嫁劉萬鍾孫曰守中
守正守道守黙守愚守莊守銓守藩守直守謨守讓守
文守野守經孫女七禎字徳兆癸未賜進士出身春官
録其文式歴官大司馬屬佩印典職治行卓絶為諸曹
冠天子褒嘉詔先生封為承徳郎兵部職方主事辛卯
武庫火徳兆下獄奪官歸無怨色以奉大人當世縉紳
稱不容口叔嗣幸託徳兆末交誼均子弟習聞休範承
訃哀慟追慕音容誦述光烈思垂罔極刋石墓道俾後
子孫永觀于兹
　　樂安李封君誄
嘉靖六年丙戌正月十七日山東樂安李公卒于京師
春秋六十又三公始家貧棄儒為吏授饒州府司獄後
以子懋欽貴封授吏部稽勲主事服官克家作範當世
則有三原馬伯循氏之銘彰徳崔子鍾氏之表明徳髙
文歿而不朽於是乎在而嗣人思述前烈匪資一物茍
人有其辭皆將被之金石顧叔嗣頑敝復何以效其言
乎敢追而為誄曰昔在帝舜寔惟咎繇克慎典獄光於
虞朝齊美五臣庸登大理厥姓斯官末胄稱李淑問世
滋百代伊始惟公少長習詩敦禮誰謂儒行而安為史
皇授司獄于彼饒州民訛訟徤邦典為仇桎梏日滿貨
賂川流敬徳不恒物承之羞自公慎止郡邸孔修嚴嚴
犴狴生出死入天作寒暑烖盭仍集貪殘之故捄命弗
給網罹無辜恒嗟以泣人之寛猛過猶不及司獄秉徳
乃柔乃剛屏其臭腐哺其疾瘍囚曰父母眎我如傷無
或恐愓恃以不忘仲子耀文擢應嘉舉冠名春官飛歩
宰府邦降嘉禮恩洽於親丹裳玉佩璽書四陳公拜是
受寵命日新寛樂令終懸車海濱自時不造於今為甚
鄒魯榛蕪文教衰寢喪服五禮民莫以諗抑抑封君化
行繇家道偽以誠作儉于奢鄉用折衷時尠有加奉姑
惟仁友弟惟愛每思禄養而親不逮純孝永思疾用是
廢乙酉之年蓋至京師何以朂子先民有詩先民有詩
夙夜在公著之翰墨以飭汝躬臨危末命道莫先忠言
發長逝遺憲無窮嗚呼哀哉于公駟馬功在活人丙吉
不死報及其身云何封君背世湮淪天道不􁁉厥嗣以
信萬石周愼不言篤行微物必舉内行純明校徳徴古
異世同稱無曰位薄善靡與京豈乏鼎食或隤其聲天
之所與是謂仁榮身殁名劭来哲作程嗚呼哀哉
　
　
　
　
　
　
　蘇門集卷七
欽定四庫全書
　蘇門集巻八
　　　　　　　　　　　　明　髙叔嗣　撰
　　雜著
　　説直一首贈巵山先生
去十二年余以直友人之事得謗繇吏部郎中出為山
西左㕘政居嘗邑邑不自解亡與言者踰嵗冬巵山葛
君来為同官意相得也稍相親言相合亡何余入覲京
師後數月復還山西則㑹諸潞安是月首夏地尚寒夜
宿館中明燈鬯飲論議卓然聞所弗及某人賢不肖指
諸掌上不阿當世不私其交留二三日不忍舍去每念
直者嘗撓于衆君昔領郡淮安綰兵符天津淮安天津
當京邑孔道使者舟車四靣至客皆欲如所願時時興
毁怨君居數年然縉紳益稱之何以致諸彼人巧為將
迎衆或不可徧悦曲為避畏事固不可預謀惟直矣凡
望其容貌而察其言者皆知其君子故誠賢者斯敬君
不肖亦且憚而引去無私求何怨之敢如叔嗣骯􁫘無
匹于世世亦棄叔嗣然敬尚君故知君所以得天下士
譽者以此雖然有畏余讀説文説直字從十從目從□
□古隱字也謂人十目所視而亡曲隱為直繇此而乗
于心為徳余衍其説人以十目而視我于隱處茍克當
衆心然後為直夫人以十目視我于隱處其可畏孰甚
焉士茍利其身已矣而且戕人以利身茍遂其私已矣
而且毁公以成私夫戕人以利身毁公以成私矜名夸
寵賈利騁慾何不至者而視人于隱處吾誠愛君故願
君畏之也巵山先生命叔嗣以文且欲規之也作是説
　　釋訓
始許函谷先生讀論語至夫子吾道一以貫之曰聖人
之道合治已治人而一之故曰一貫當是時曾子亟曰
唯已而解於門人所謂夫子之道忠恕而已矣忠者盡
已比於治已恕者及人比於治人此其同情而異言者
也參五六籍曾孟如大匠執規矩而攷器象靡有不同
已然注者曰聖人之心渾然一理又曰借學者忠恕之
事其辭非不美而非仲尼本旨仲尼所以教人者博文
約禮之功修已安人之事耳性命蓋未多言也繇是著
論語指要顧學者莫敢當言注家或信或不信函谷為
少宰也他日以語其屬髙叔嗣乃考論語昔者子貢號
最博識嘗聞一貫矣然謂夫子之言性與天道不可得
而聞或曰夫子罕言性矣假使論語顯言性命弟子據
而書之明白如此又安得所謂不得聞與罕言者乎繇
此觀之論語所載皆所恒言可得聞者也夫子嘗曰中
人以下不可以語上也思得中行而不可他日又思其
次矣如此則其書豈有所謂語上者乎髙叔嗣曰儒者
可謂失其㫖矣聖王之道内之治已外之治人非二物
也道之分裂由黄老則其説長於治已繇申韓則其説
長於治人然治已者身無為而人自化焉故其效可睹
也治人者本末逆施法制逾多功效逾速禍慘逾近故
申韓之旤不可勝言也此繇聖人之道弗明也今之學
者不以聖人之所以修身治民者而修身治民徒以仲
尼之所罕言與賢人之所未聞者而立言何也彼其施
於用猶今之醫也亡岐倉之智而惑其遺方焉或能用
其半或有不能徒視其才爾而非其學之獲也然則聖
人之言卒亦未明也已
　　塟驘文
隂陽育物億類齊均喘息蠕動俱播陶均往来變化孰
測其因咨爾有形誰使之然卓爾垂尾修脊環連四蹄
矯徤雙目深員如鏡之瑩如金之堅禀氣中土其色孔
純資生於馬骨狀特雄少有軼才長而甚馴為家良駟
十有三年較能諸畜茂建元勲青陽受禪百草亨屯鳥
降於桑戴勝綿蠻農夫正䇿星言於田布種黍稷迎春
之先服我耒耜已事而踆霜露既下天地戒寒展力塲
圃以告成功五榖大熟厥禾億千登之倉廩維粒陳陳
曰為㫖酒乃殺豐豚速彼諸父享此百神既醉既飽和
樂無厭三春既熙士女溱溱主人出游于以遨䰟我車
既膏大道是遵鳴鑾侍御税於交甸興殫日暮總轡而
還歸塗未畢縣車逮昏𦕈黙識路指景而犇長鳴在野
穉子倚門主人下車休於其宫服勞餘齒旅力不􁁜既
儞髙足出入孔安形神茂美老而奮敡氣竭力罄不克
永生哀鳴而斃伏櫪不振僕曰鬻之我心傷閔追思田
方老馬是訓少盡其力棄之不仁乃捐帷蓋塟之髙原
嗟乎造化役汝以身予之蹄毛嘗其苦辛初縣髙價争
之市中金羈華廐何益汝躬當時所貴孰知其終才以
厲已利以為人萬物芻狗道於是存爾其息矣長反而
眞
　　權説
夫大道未形萬類糾蟠有生之羣紛紛相奸聖人憂之
窺天之象察地之理隂陽變化百物之體追琢大道張
之使縣制民之中有物曰權於是乃有君臣乃有父子
乃有兄弟乃有朋友夫婦之倫皆於是起是故宫廷有
儀吉凶有禮農耕於野賈坐乎市飲食衣服以生以死
蠻貊鳥獸跨海内外經常垂布萬世逌賴天下大治亡
物不遂有不協於是者斥為妖孽逢其災害百姓樂成
守之曰經權乃遂廢藏為虛器聖者司之歴世莫施遭
時之變衆不能治時耀其權百姓驚疑權之久藏衆既
弗知及其用之適遭非時故若為變設與經乃離夫聖
立人極道以為公變故之来弗可勝窮隨時而遷與道
相從是故或揖遜位或兵相攻或握節而死或攝羣雍
雍合於億載孚乎萬邦使預為之是謂興戎權之推移
巨細齊同辟猶圓以出規方以應矩大聖創物莫不有
祖生民之業上下棟宇几席户牖亡不得所閭閈相承
愚夫咸睹及其築臺九層畵宫百堵竒巧萬方寓意而
舉孰知工師之有規矩行有舟輿居有杵臼生民之業
種種而有孰知規矩為制之首世衰道微變故日多環
視亡權莫如之何丘軻立言思濟天下無位弗行民不
肯與權乃大墜世鮮克舉王路榛塞倀焉終古天下大
敝禍亂無數易曰聖人作而萬物睹聖人作權與道為
伍騠駃驤首周流九土鳴鑾中律奮足中舞既踐康莊
超忽囏阻鳳皇翺翔集於蓬堵驢驘鶩鵝困不得所折
足傷羽衆人肖之孰者可語
　　卜隱
世有先生韜鳴鶴之懿徳羡飛鴻之髙舉指西山以寄
言託南郊而特處製芰荷為我裳結芝蘭而為佩濯長
纓於洪流隂卿雲乎傾蓋爰乃至人詔之曰夫空谷之
音不響於時久矣逸軌榛塞至言何述焉今先生舒翼
區外抗志浮雲執圭不以曜寵列鼎不以取珍結駟不
以移歩豐屋不以怵神獨杳冥以凝道汗漫以濳眞寂
寞以熙體寥廓以捐紛吾將為子端卜居之䇿吐招隱
之歌降山父於箕嶺反老氏於流沙命耕稼于后稷受
漁釣於姜牙然後疏以仁誼之淵辟以禮樂之塗休以
六經之林栖以七畧之廬弭節三墳之表秉耒九丘之
虚優哉游哉于以自娱先生改容而稱善援柔翰以成
書
　　贈恭川李大夫詞引語
甲午之春晉方薦饑羣盗萌芽始䑕竊於深山俄狼狽
於㫄郡銅符夜分羽檄日馳御史大夫王公御史姜公
憂國忘食得賢解衣選猿臂於邉邑求驥足於幕下時
則有我恭川李大夫義形四坐勇賈萬夫帷帳畫䇿則
言發中機俎豆折衝而謀成制勝開府總四道之兵建
牙徴三闗之勇指水濟魏侯之川舉火焚介推之嶺魚
貫爭奮烏合盡殪桴鼓之聲絶京觀之事築未浹旬而
大憝就平不崇朝而一戰著績壺漿陳於竟上露布走
於邦中士女咸觀父老胥悦先是恭川久服事於晉陽
將拜職於梁省除書初下辟命載留冦恂可借河内繇
之息肩裴度既行淮西於是授首建此長䇿贊我衆績
自昔未有制全勝於一出收成功於將去如斯之巨者
也家蓄油素願勒去思之銘國有憲章當賜来朝之樂
羣寮豈有言而弗閑歟將頌功而未能者爰獻觴於出
祖敢抽筆以命詞
　　䇿秀才文二首
問韓文公王荆公文章之工節行之髙獨冠唐宋然昌
黎不登宰輔天下恨之金陵再持台鼎訕笑于今夫退
之之不為相未可量也使介甫優游下位材不究施則
世之惜王者又不但如惜韓矣人之成名固有幸有不
幸歟抑其材有宜有不宜也流俗之毁譽取舍豈盡合
中果可定耶諸君必有獨見之言
問大易有云樂天知命故不憂未至樂知其憂果何事
孔子又云四十而不惑未至四十其惑果何物且以聖
人猶然而况於吾人乎人之窮通譬如寒暑天不能以
無寒暑而人能以無窮通乎然而俗士桎梏於軒冕逸
民放達於山林皆不能見於通窮者故茍無心焉雖日
處朝廷之上而不驚茍有心焉雖日在江湖之上而不
舍請問安身之術何所據養心之法何所先諸生必有
聞於此矣顧一陳之以觀其趣
　　祭鄭虔州文
在昔先民惟名與位茍取其一莫兼其二自非大雅孰
能兩至淵哉府君曠世髙視先朝𢎞治時維休明俊乂
四集偕應弓旌試宰洪洞民嬉政成郡國交舉天子是
徴歴佐司徒撫翼皇庭處煩不厭在衆能澄乃守平凉
既踐於䕫寵命亨嘉紫綬金龜川流雨潤恵政旁施四
民弗擾一郡咸宜邦降褒禮人興頌詩君子有行與時
舒巻未老引年稱疾自免中林放達故里偃蹇古人髙
蹈方公則淺慶發厥門教成維子仲繼地官伯登御史
如珪如璋令聞不已璽書攸嘉爵服改增公拜於家帝
命再承履道不愆考徳斯馮庶幾鄉國永觀典刑天不
遺老如岳中崩嗚呼哀哉某等忝接封壤嗣人之友禮
弗登堂慕徳永久追誦光烈雖歿不朽望逺陳辭興哀
稽首
　　祭晉溪公文
嘉靖癸巳孟冬之望謹用牲醴楮幣申祭於故府主太
宰恭襄晉溪公曰在昔聖哲與道屈伸出入巻舒厥分
惟均曩者戊子愚也在逐退耕梁囿逍遥河曲捐棄餘
息猶荷天覆端笏鵷行參轡驥足時維明公秉衡在司
徊翔省闥瞻近光儀狷直不容屢傾於時大人含𢎞忘
其陋私嗟余孤賤不懲其狂天不終恤逮公彫亡䝉恩
過幸出守晉陽事方賈傅情比顔延回思疇曩感戢自
憐過瞻墟墓轅馬弗前孟冬十月官程孔亟征徒憔悴
軌路杳黙驅車汾上垂涕山側庶公精爽鑒予心惻
　　祭翟母太夫人文
嗟夫人氏禀聖含貞奉嬪髙族厥徳純明乃誕元哲作
邦國禎青𤨏紫闥出入光榮鳳誥龍章昭受命服登于
遐齡享兹景福帝曰惟良克鎮荆楚江漢咸平元哲来
撫夫人從之如曹大家伏臘晨昏其樂孔嘉江魚橘柚
鼎食崇加夫人曰歸公疏再上天子眷之錫我禄養河
東不歸弗克以往遂殂于荆邦人咸悲云我大夫大邦
是綏夫人夀考匪悲所興夫人東轅不我俾寜凡此庶
僚罔不軫懐祖祭路隅以告同哀嗚呼尚饗
　　軼稿
　　山西鄉試䇿問二首
問典謨誥誓垂布萬世帝徳王業于是乎在求之尚書
而其文可觀也我太祖髙皇帝天縱之能神授其厯草
昧初興不忘講習嘗伏讀御製惟詔則有即位諸篇惟
誥則有封信國公湯和諸篇惟書則有與元㓜主諸篇
惟勑則有諭太師李善長諸篇惟文則有即位告祭諸
篇惟䇿則有聖學諸篇不刋之典懸諸日月自然之文
沛若江河蓋與典謨無二矣昔漢武帝征伐四夷詔令
爾雅是時司馬相如吾丘壽王之屬為之視草唐徳宗
奉天罪已强悍流涕是時陸敬輿為之裁詔彼徒臣下
之代言爾然其盛若此而况出於聖祖親製者乎是宜
勍敵革心鉅儒拱手也列聖相承金匱石室藏之天府
副在有司兹願頒布學宫與六經為七人得誦法神武
聖文示百王式不其盛歟其視續七制之書集兩漢之
詔令者相去逺矣諸士子謹相與頌敡其盛可乎
問聖人立言垂訓至六經孔子之書止矣後世專門著
書者無慮數十家何紛紛若是哉要之純駁是非之間
自有不可掩者矣姑舉其大者與諸士子商之夫經莫
大乎易作太𤣥者固欲凖之也説者謂其言一本於莊
老已不免于覆瓿之譏矣然則易果不可凖乎傳莫大
乎論語後之作中説者固欲擬之也説者謂其言實過
于荀揚亦莫逃于豎屋之譏矣然則論語果不可擬乎
至若大學之書敎人之大法也後儒因之以作衍義其
二綱四目之列非所以闡其旨乎或謂但及修齊而不
及於治平者何歟春秋之書經世之大典也後儒繼之
以作綱目其褒貶鑒戒之義非所以帥其意乎或謂筆
削之間有與凡例不合者何歟願著于篇以觀稽古之
學
　　題焉文堂集後
古人不云身將隱矣焉用文之僕丘園之姿久婆娑於
人間思放達於物外爰有敝廬託於平野郊闗之外人
境都絶乃若二三朋曹欵柴闗而論𤣥焚枯魚以引白
笑陶令之晩歸歎尚子之情非㸃翰敷辭不必工拙散
在他方各成巻帙子弟門生稍自輯録嗟乎雕蟲無補
子雲始自悔于末年畵虎何成孔璋終受譏于當代號
曰焉文堂集云耳蘇門山人識
　　題刋髙氏日程後
余少好老莊之言離心事務廢日自放復以家貧干禄
京輦迂疎不進學術事功兩亡所就奄及四九之年緬
思哲人競時之訓俛而自吁然悟来者可追則又闌宵
起坐不寐茍繇是天加之年淬礪不怠將有所樹立以
自效不泯泯於斯世至於隱顯之際匪吾好所存因刻
日程以眎吾志云歲柔兆涒灘十月朔日山人髙叔嗣
書于焉文堂
　
　
　蘇門集巻八
　蘇門集後序
正位自少聞河南蘇門先生名間嘗讀其詩若文則見
格調閒逸意興端潔迴出塵表輒撫巻而歎息見其人
已而入仕宦游中外聞薦紳先生談其為人鋭情雅道
不與世隨在都署而有山澤之想若鳳儀麟遊之不可
羇思其人寔與所著詩若文似之孟子曰誦其詩讀其
書不知其人可乎位于先生有以知其人矣比位出守
維揚幸厠總漕毛介川翁屬翁乃先生壬辰禮闈優録
也坐鎮江淮文武為憲居嵗餘特召内臺將行出先生
之集命之重梓俾後生知前輩之盛則又執集而歎曰
視其所舉則知其所為舉之者聲應氣求固然也古之
豪傑之士遇知于文塲者如唐陸宣公之于韓昌黎宋
歐陽之于蘇伯子而吕東萊一見陸象山之試巻即名
知其人夫固有所辨也位雖未得見先生而先生之為
人蓋益驗於知人矣然則兹集也其傳也夫翁道徳文
章光被海内而所至不欲以文顯竊見撫臨以来百務
節省獨于此集用心焉豈惟知遇之私誠重其人也刻
既成位不揣猥庸謬識末簡如此若夫先生著作之美
則舊本已序之而我翁名世徳勛朝之士大夫仰之凡
轍迹所至之吏民頌之何止於江淮之間奚啻於當時
之近則又何庸於位之喙云
嘉靖癸亥嵗季春月吉旦直𨽻揚州府知府豫章後學
張正位謹序
　跋蘇門先生集後
蘇門先生集凡八巻後岡陳公首梓於湖省而考功讀
書園諸稿多先生先日手所自輯愼傳也水陽亢公再
梓於汴省而詩暨文廼增入數首重遺也蓋後岡為先
生海内知交而水陽則先生甲午晉闈所取省解也愷
也不佞壬辰就試南宫繆為先生所録迨今三十餘載
慨師資之日逺幸斯集之猶存披誦之餘肅然如對先
生焉蓋先生亢潔不羣雅自好修蓋其所撰述大都類
其為人一字一句莫之能易大傳曰修辭立其誠又曰
吉人之辭寡先生其立誠之吉人者哉總漕之明年為
癸亥付揚守張君正位梓之不特以其辭焉已耳是嵗
仲春之下澣日門人毛愷拜手敬識于集思廣益堂
