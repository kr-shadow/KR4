#+TITLE: 崧菴集-宋-李處權
#+DATE: 2018-05-12 10:19:24
#+SOURCE: github.com/kanripo/KR4d0181 master d7e81405                
欽定四庫全書　　　　　集部四
　提要
　　崧庵集六巻　　　　　别集類三(宋/)
　　　　(臣/)等謹案崧庵集六巻宋李處權撰處權宋
　　　　史無傳其集諸家亦不著錄惟方囘瀛奎律
　　　　髓内錄所作送二十兄還鎮江詩一首而注
　　　　其後云處權字巽伯洛陽人邯鄲公淑之後
　　　　有崧庵集宣和間與陳叔易朱希真以詩名
　　　　南渡後嘗領三衢云云其履貫畧可攷證而
　　　　亦不言其距李淑為㡬世今其集傳本已絶
　　　　獨永樂大典中有之且尋檢各韻處權自序
　　　　及其從弟處全原序邵驥原䟦一一具在所
　　　　紀生平踪跡差為詳備惟世系仍未明晰今
　　　案建康志有李處全小傳稱處全淑之曾孫本
　　　　豐縣人後遷溧陽官至朝請大夫而王明清
　　　　揮麈餘話亦稱大理少卿李傳正為淑孫即
　　　　　處全之父據此則處權實淑曾孫而家扵溧
　　　　　陽瀛奎律髓所稱洛陽當是刻本傳訛以溧
　　　　　為洛耳淑家富典籍其邯鄲圖書志晁公武
　　　　　每引以為據又精研聲律所作詩苑類格今
　　　　　尚散見諸書中處權承其世學更能標新領
　　　　　異别出以清雋之思扵詩道頗為深造處全
　　　　　序稱其齒益髙心益苦句法益老與少作不
　　　　　類是其覃思吟詠老而愈工雖原帙散佚東
　　　　　京與南渡以後所作互相糅雜不復能以年
　　　　　歲辨析而綜其大概五言清脫瀏亮畧似張
　　　　　耒七言爽健伉浪可擬陳與義在當時實一
　　　　　作手久經湮沒幸而復存亦論宋詩者所宜
　　　　　甄錄也謹採掇排比以體區别釐為六巻仍
　　　　　以原序䟦分繫前後俾將來有以考見焉乾
　　　　　隆四十六年六月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
原序
少陵句法出審言豫章句法出亞夫有唐若我宋詩人
莫可居二老先蓋其祖考源流所從来逺世父莱陽府君
少承家學尤刻苦於詩建中靖國間送張芸叟帥中
山三十韻有孝治追羊棗嘉言問凍棃之句浮休撫几
嗟賞以為發語渾厚託意㣲婉可為後學模範自是名
重京洛為郎拜州汩汩舊轍晚節益不偶至於廢放流
離度隴蜀入涪萬逮還故官北歸下瞿塘灔澦泛大江
泝淮汴多厯竒嶮益昌其詩崧庵兄世父仲子也人物
髙秀山立玉舉世父愛之早付以衣鉢在政宣時與陳
叔易朱希真皆以詩名中更兵火奔迸遇物托興亦未
嘗一日廢紹興甲子而後齒益髙家益貧用心益苦句
法益老始與少作不類然暮年頗艱出故不多見噫詩
果能窮人抑窮而後工耶審如是則詩固人所忌也紹
興己巳余與兄合并於武林者逾月將行飲餞浙江上
臨分哽愴不忍别且道家世斯文之屬後六年兄歿於
荆州蓋不獲冄見矣諸子流落湖外遺編斷藁多為喜
吟詠者持去心常慊焉陳君安民惠伯調官中都因過
余溧陽暇日語長沙佳士有劉氏伯仲廬陵人自其先
世喜與賢士大夫逰兄建炎末避地客其家其調䕶甚
至舊所藏詩文頗多或者乆假而不歸每恨不獲鋟版
與吾人共之因裒輯少日所記與十數年来摭拾得之
於親舊間者四百餘篇寄惠伯使歸諸劉氏以滿其好
事樂善之意兄嘗自叙作詩本末獨幸偶存較之今所
亡則甚夥而先後亦失次矣異時復有得焉當為别集
處全行年五十而學益落雖嘔出肺肝望古人地位終
不能到一燈弗焰愧負識别慨然雪涕書所欲言不文
其辭也淳熈六年嵗在己亥八月望日弟處全謹題
自序
處權未冠始學詩於先君一日謂處權曰三百篇詩之
祖也六義存焉至六月序篇卒之以小雅盡廢則四夷
交侵中國㣲矣詩之道豈小補哉小子識之處權再拜
服膺而退既冠歸洛則又學詩於鄉先生段處厚約亦
一日謂處權曰昌黎公作薦士詩序詩之髙下得失至
矣盡矣不可以加矣學者當於此求外此非吾所知也
處權敬佩書紳于今不忘處權固陋既不敢墜先君之
訓又不敢負段丈之教雖羇旅鞍馬疾病呻吟拳拳之
思終在是也昔人所謂目瞑知深搜吻動覺苦思與夫
鈎章棘句月鍛季鍊者自謂有焉五十年間作古賦五
古詩三百律詩一千二百雜文二百長短句一百平生
之力盡於此矣不自知其不可也異時陽翟陳叔易恬
嘗語孫正夫端曰恬歸自岷峩行六千里復見中州知
舊其氣不衰文益進者李巽伯而已汪内相藻彦章程
紫㣲俱致道皆極力推稱口之不置故一時名流勝士
翕然相與衢守張巨山嵲嘗遺處權書云近朱希真報
巽伯寄示夢歸古賦文采不減兩漢字畫逺追晉宋當
今第一流也公有此客顧不佳哉處權繇是稍得自信
而其志益確不知老之已至身世皆寓於其中而未始
語人亦難與世俗道也暇日拾掇次第粗成編綴名之
曰崧庵集後日有能敦義愛半夜走緘書俾作者序而
傳之耶或謂𤣥尚白用覆醬瓿耶則不敢知也紹興二
十有四年嵗在癸酉二月旦日崧庵惰夫李處權序
欽定四庫全書
　崧菴集巻一　　　　　　宋　李處權　撰
　　賦
　　　樂郊賦(并引/)
春雨既霽放歩於野見飛者鳴者哺於巢者㳺泳於淵
者戯走於陸者與夫行歌而醉於路者凡生物之遂植
者盖俯仰之間無不欣欣而樂也於是感焉予亦忘其
老之將至身世之所遭也而況不隕穫於貧賤既行乎
其素矣則何往而不自得邪作樂郊賦其辭曰
感餘生之幾何兮冒霜雪以盈顛邈吾廬之安在兮寄
幽夢于澗瀍駛嵗月之不留兮梗行路之且邅起臨風
之浩歎兮嗟欲往以無緣徒搔首以延佇兮復顧影而
自憐眷於越之上游兮適寓止之所便税予駕于蕭寺
兮占南嚮之明軒敞函丈之几席兮納萬頃之風煙屬
幽人之晨興兮暢晞髮而潄泉徐拂塵而啟户兮藹春
物以相鮮紛宿雲之解駮兮散朝陽於一川挺嘉木以
敷隂兮嚶其鳴而始遷念人生之行樂兮宜及時而勉
旃飫筍蕨于既飽兮破月團而自煎幅巾藜杖適野在
田或狎鷗而藉草或觀魚而臨淵或流憇以騁望或㑹
心以忘言于時逺山兮連連近水兮濺濺青秧兮芊芊
白露兮娟娟麥初芒兮燕乳桑已葚兮蠶眠喜膏潤之
及私兮庶遂逢於有年田父野老醉著道邉扶擕不去
墮幘頽然盖不減拾遺之杜曲右丞之輞川也予亦興
盡而返欣此地偏披襟脫帽斷簡絶編樽陶情而有酒
兮琴寓意以無絃惟受性之拙疎兮乏趨時之周旋委
窮達於造物兮問行藏于彼天凛嵗寒之孤操兮固久
久而彌堅擬登髙之能賦兮託餘思以終篇方俯仰而
自得兮尚無媿於昔賢
　　　夢歸賦(并引/)
予洛人也既更衰亂奔竄潛伏煙塵阻絶身世相弔遑
遑乎羇旅之憂忽忽乎嵗月之久也遲暮良苦一夕夢
歸故里顧經於目而歴于耳者憯不勝乎其悲也作夢
歸賦雖文不足采而援古知今卒反乎正庶不謬述作
之旨云其辭曰
夢故國之圮城兮陟曲隅之欹亭俯伊洛之蜿蜒兮仰
嵩少之峥嶸痛一炬之焦土兮徹雲漢以宵赬弔瓦礫
之塞路兮失厦屋之連甍蓊草木之叢灌兮駭鳥獸之
悲鳴訪吾廬之無處兮嘅遺址之已平動心目之惋傷
兮惨神沮而骨驚究此都之宏達兮匪郡國之可配也
挺龍門以䇄其面兮伏邙阜之峙其背也亘飛梁於波
上兮矯雙闕於雲外也鳴天鷄之一聲兮非煙擁乎冠
盖也思當年之行樂兮信承平之嘉㑹也想澗瀍之始
卜兮奠九鼎而初定也宅取夫天地之中兮氣得乎隂
陽之正也奉巍峩以再遷兮轉岌嶪之連乗也揭神行
而百靈䕶兮極方怒之萬牛併也世三十而年七百兮
姬公導其慶也諒輕重之在徳兮胡楚子之可問也皇
哉我朝兮遹徳事之追前聖也偉恢復之鴻業兮眷上
帝之所命也陋𤣥肅而不算兮抗宣光之與並也席成
基以永固兮膺寳運之方競也觀兹鼎之復出兮奄舊
宅而果盛也
　　　梅花賦
予衰病索居經嵗不出芳物過眼真成一夢偶作梅花
小賦以寄所懐其辭曰
伊造物之發生兮無一木之不卉顧四時之不齊兮曜
白黄與丹紫懿江梅之秀出兮儼亭亭而絶比既嬋娟
以暎岫兮復窈窕以臨水類忘言之貞士兮肖獨潔之
君子許蘭茝之僅似兮睨桃李之可鄙占嘉月與好風
兮泛幽香而未已寄美人之一枝兮想横斜于鏡裏抗
翠袖於天寒兮撫修竹而孤倚悵衰翁之揜闗兮抱㣲
疴之在體起三嗅而三歎兮魂忽蕩而心欲死
　　　悼亡賦(并引/)
予幾七十而鰥倡無和也問無應也視人世之苦無甚
于茲者一日抑淚茹悲作悼亡賦雖不足以増伉儷之
重庶使覽者知予不敢于其厚者薄也其辭曰
噫予雖老而鰥兮坐成窘獨之叟眷伊人之具美兮視
同列而未有追維琴瑟之義兮謂相從于白首忽一日
而不見兮慘四顧而無偶始來嬪于我家兮倐五十之
改嵗惟内政之克修兮躬蘋蘩于時祀施慈恵於僕妾
兮靡失色于娣姒既甘苦而食淡兮實于君而有愧何
沉疴之不解兮豈厄㑹之偶值楚切切而在牀兮亘日夜
以相繼愀皮骨之僅存兮情惻惻而不忍視訖命盡而
數絶兮奄悠然而長逝痛割裂於心膂兮隕滂沱之涕
泗譬令孽婦之久生兮曷若假夫君以永世信尤物之
易毁兮審竒花之早落抱雌如吳門之劍兮返魂無齊
人之藥顧晨夕之傍偟兮類失侣之孤鶴攬明月之入
牕兮驚風動乎簾幙淡星河之欲曉兮清露零于叢薄
悄空閨之岑寂兮想音容于冥漠矧早衰之多難兮決
非久于世者歎幽明之異路兮復何時而見也哀斷絃
之莫續兮悵貝書之不復把懐平生之好合兮竟繾綣
而難舍覬魂夢之可接兮睇長松于廣野雖涸流以濡
翰兮浩予悲之莫寫
　　五言古詩
　　　謝士特餉櫻桃
今年客閩中春山亦花鳥時果次第熟風露枝裊裊含
桃品居最朱實若自表髙人肯見分厚味未覺少絳囊
敢鬭荔木蜜虚名棗多食顔自駐此語聞本草翩翩出
谷鶯啄取定先飽故園當此時行樹映池沼散火耀隅
隈灼目看未了翳葉色逾深纍顆核更小園人挈筠籠
銀甲摘清曉勻圓入彫俎擬借麻姑爪擇佳間留玩引
杖日數遶煙塵坐流落魄斷首空矯
　　　贈劉至道
性静乃可琴徳常乃可醫二事人所難而子能兼之好
古身則潤活人功不貲未媿孫思邈何慙鍾子期俗眼
多重輕世態工瑕疵自視無所嫌安行復何疑子有賢
舅氏聞名四方馳勉矣歸問津沛然有餘師
　　　贈彭表臣才臣
我交半天下頗接金石友相逢便論心已别更迴首三
年厄兵火水陸東南走風餐近波浪露宿薄林藪廬陵
信名邦昔賢猶見取水南遇彭子門巷似無帚胷中有
涇渭如鏡不受垢呼兒具盃盤物物皆可口新青擷嘉
蔬大白釃旨酒使我忘身世不復問升斗茫茫四海内
二子可與久我昔當少年擺落謝紛糾老來齟齬事在
十常八九尚倚筆鋒勁恃此或不朽飄零欲何歸故國
生藜莠無乃造物意窮途一假手丹楓作初寒客袂不
掩肘冥冥甲子雨山逺似無有試問夜歸舟網中得魚
否
　　　同吕倅小飲
一日不作詩已覺神不王一日不飲酒更苦舌本彊梁
王自墮馬賈傅恨無狀寥寥千載後有懐意誰諒夫君
出世家偉一魁三相人物方輩出事業雅相尚笑我守
丘壑蹤跡更漫浪尚餘杯中物足以助豪放相逢傾五
斗老子未多讓
　　　送嘉仲兄赴永康宰
我兄如瓊林皎皎塵滓外不從門地初便許人物最裁
詩陶謝流射䇿晁董輩欬唾落人間一一珠無纇羣居
款名理澡雪賴箴誨坐我琅玕林清風長十倍誰令困
小官寸進而尺退前年宰滎澤與古能吏配兹入山水
國牛刀欽益淬穏借一帆風開濤上鯨背獨憐藐然孤
厭逐兒童隊夢想在東南浮雲寄心㑹定不俟𤓰及歸
奉明光對猶當念竒窮寂寞將把耒
　　　右司公致書顯上人并遺楮衾詩以贊之併簡
　　　都公
緇徒中有人籍甚初與顯是非不掛口好惡不入眼終
日但怡怡言行無可揀外相示枯槁風味殊不淺初公
如鶴長昻藏誰得管今秋忽坐脱山立不少偃顯公方
晏如隨緣自舒巻平生三事衲夏燠冬不煖大雅右司
公國器乃瑚璉頗敦方外契淵明亦親逺道術乆相忘
書來叙繾綣一被直千金溪簾浄氷蠒邀我置香茗撫
玩不忍展而我在家僧業習盡鉏剗琴書不療飢拙生
良可莞未識韓荆州不敏懐媿赧向來袖漫刺到門不
及款音問復後時當䝉貸疎懶公如驥騰驤我類鼈跛
蹇出處固不同投分悵已晚明年壑源春驅車望雲巘
載醪問竒字從公定忘返
　　　溪晴獨釣
霽景如發䝉幽人事臨眺山明乍開屏水浄新拭照百
年能幾醉萬事付一笑綸巾稱芒屩持竿坐窈窕勿謂
吾鈎直我意不在釣獨鶴何處來寒雲發清叫乃以聞
天聲和此登臯嘯我亦遺世人與爾豈殊調
　　　水梔
隂泉隱巖壑長夏發幽植深處但聞香往往樵蘇得幸
不雜薪槱論價亦何直適從支郎舍逺致居士室婆娑
復偃蹇其髙不盈尺鉛華了不御絢此氷雪質我有古
魚洗嵗久莓苔蝕注之清泠水藉以璀錯石静態自愔
愔孤芳何的的初疑雲生礎復訝月過隙膏沐露穰穰
動搖風激激忽然參鼻觀似欲破禪寂俗物多豐肥仙
姿乃癯瘠已輸白玉英更作黄金實昌陽詎足數薝蔔
誠可匹老來無所好一見心輙溺坐卧與之俱於焉遂
成癖異時張紫薇飲客盡一石放懷歌舞筵折贈無所
惜蟬蛻倐仙去樓居藐姑射三嗅哦公詩俯仰成今昔
問花花如嚬對之長太息
　　　孝感堂
孝為百行本儒訓存六經未有仁而遺禮宜權重輕哀
嚴以事死敬樂以事生豈徒天性得乃見人道成顯顯
三彭子徳事肅且馨好仁無以尚尊譽鄉有評當年綵
衣戱此日羊棗誠春秋薦霜露洒掃供粢盛新亭潔輪
奐拱木連髙甍霜松無鹿犯風樹有烏鳴不慚王謝家
芝蘭秀堦庭他年看崛起濶歩躋公卿可為風俗勸以
代門閭旌埋蛇功亦㣲獲報猶爾榮豈念不忘本罔極
通無形天人固相懸昭然無臭聲請觀妙蓮華嘉瑞非
其徴
　　　次韻徳孺晚菊
屈原作離騷採菊飱其英淵明賦歸來徑荒菊猶榮此
物有至性名因君子成豈知時節過不顧霜露凝嵗華
易晼晚芳物隨凋零艷色始獨秀馨香自孤清花似時
美女俗惡空娉婷由來品次定横議那得争公如醉翁
賢雅好違世情三噢復三遶莫逆如友生泛之黄金杯
願言制頽齡更呼門下士哦詩同倒傾
　　　次韻約之秋懐
野人不入俗裋褐分田舍由來黄犢車不受塵中駕空
牀蟋蟀邉隂牖蒲萄下適然契幽懐推枕起中夜
粲粲東籬花如為時節好冥冥花上蝶婉孌死亦抱神
仙那可求姑欲學不老去去人世間髙歩擷瑶草
　　　偶書
春事有底忙清和風已扇小雨出花竹微寒生几硯直
道毎多違修門難自厭棲遲無與言袖手看歸燕
　　　陪林茂南逰上清宫分韻得落字
百年夢一覺無事且行樂何必尋方外而求不死藥我
里足嘉處勝踐兩芒屩有來問名利掉頭告莫莫夫君
永嘉彦載酒情不薄凌晨馬首北共赴雲霞約珠宇敞
天中非煙動寥廓黄庭拜吾祖素髪炯然灼堂前繫牛
木柯葉宛如昨少陵詩之史餘光賁伊洛雖煩鬼神䕶
九原不可作我輒吟其傍窘􁷝愧穿鑿是時天已霜山
川向搖落南登駐蹕亭北上朝元閣俯仰盡形勝觴詠
得盤礴惜無羽客琴一洗塵土惡
　　　簡友生促酒
閉門傾濁醪勝接俗子語蟹螯得橙韲風味正如許緬
懐氷雪姿何由對談塵夫君腹為笥萬巻方撑拄哦詩
送歸鴻平生無漫與十年就閒曠一日看軒翥老夫衰
病餘頽然守環堵無因少年事挿花更椎鼓嵗晚場圃
休黄落溪上雨溪邉雙白鷺見影忽驚舉水天渺無際
瞑靄下前浦此時亦愁絶擁鼻吟正苦安得百斛舟載
取君家醑
　　　釣臺
先生志丘壑溪山助幽興持竿聊爾爾至樂在游泳故
人已龍飛旌車逺來聘掉頭藐不顧長揖辭萬乗人生
各有願可不安吾分是在易之乾曰遯世無悶至今堂
前竹蒼翠有餘潤我行出祠下敬謁仰勝韻愧負營口
腹馳驅違本性言歸不敢遲賣劒買魚艇
　　　題無疵庵
身無累則佚心無營故樂舍外而取内此味初不薄使
君蚤聞道觀妙契獨覺不即仍不離無止亦無作庵如
大圓鏡萬象含虛廓簷空看雲歸牕静聞雨落惟良二
千石分憂得此託藴真愜所寓俯仰成今昨
　　　潛心齋
古之學為己今之學為人始乎芒芴間擴充遂無垠克
已而復禮天下皆歸仁尼父百世師道妙聖且神天將
為木鐸故未喪斯文賢哉顔氏子至樂忘其貧語之而
不惰好學無與倫孟子養浩然卓爾踵後塵萬鍾與千
乗不肯易其身茫茫自聖哲六籍經幾秦末學更多岐
學海無問津伊川二先生身修道愈振當年從之㳺不
減洙泗濵至今士氣盛亦復民風淳柴子柯山秀言厲
即之温由來思無邪果見徳有隣潛心坐一室淡泊遺
囂紛収視而返聴自得于見聞先生雖云亡書在傳日
新得味極鑽仰恍如入室親而我先君子實預絳帳賓
我亦聞緒餘往往書諸紳多言反成蔽目擊道乃存藜
杖一幅巾蚤晚來叩門
　　　謝王敦玉惠雙兎
惟兹衣褐徒功用莫與大馳騁文字間下上無不載卓
哉昌黎公毫端跨百代傳紀何新竒不泯良有賴先生
胷次廣萬竅號一噫學成身益窮動輙與時背興憐不
肖子磨礱去瑕纇辛勤三十年所得纔稊稗遺我雖八
蹄髙義意有在想當避鶻拳岡壟如歴塊束縛諒何施
拙情甘自退筆硯行且焚重垂兒子戒方當事口腹坐
與巨觥對閉門擁紅爐大嚼資一快
　　　送森姪赴官
郴江帶郴山逶迤入平楚偉觀甲瀟湘信美非吾土阿
咸方試吏家風在儀矩此時奉親輿行李慎袢暑别離
同姓重況我老爾許勉力事勾稽逺臣觀所主
　　　招士特似表
山雲向晚留山雨凌曉濯花明紅欲墜松浄翠可握未
覺人意寛獨喜鳥聲樂平生麋鹿性避地諧丘壑復接
翁季友詩文賸酧酢蘿門邃宜歩窪樽深可酌不聞杖
屨過無乃厭磽确願承名理談煑茗破昏濁
　　　自冝興歸謁鄒徳乆不遇
客裏仍驚奔南走荆溪上繫船樓前樹偶接丈人行兹
惟天下士抱負不可狀而今年七十面睟背益盎論文
復把酒十日共清訪歸家照眸子炯炯覺神王朅來情
所親鄒子頗直諒斯文有能事筆挾風雨壯今晨叩其
門不見動惆悵我希嵇叔夜子慕陶元亮念子如清風
執熱欲何往冦退子當返子去我曷望何時芝蘭室重
見玉色釀快意傾百盃澆我舌本强
　　　行之金部既獲奉祠之請歸赴大阮之約詩以
　　　髙之
阮籍頗推咸謝安已舉𤣥盛事如昨日風流想當年嶷
嶷次對公人物藝且賢文忠命世豪植本濬其源世家
不乏人名徳見所傳郎官後來秀骨相尤卓然庭中生
玉樹池下出龍泉向來宅大憂未了粥與饘吉服事朝
請髙名動陶甄青雲要平歩一嵗期九遷人事喜倒置
正直成黨偏一笑就閒散拂衣遽言旋及門聴傳呼和
氣驩相延共止一區宅分食二頃田逺從物外逰髙謝
區中緣方須康樂屐豈問祖逖鞭人生規逺大跬歩何
足言風雨聴朝鷄結束無安眠何如一丘壑耳目清不
煩嘉禾䕃沼沚可濯亦可㳂有酒自獻酬醉操雲嶠篇
慕此𡨕㝠鴻念彼跕跕鳶賤子不適用受性愚且顓晚
忝登門逰繆稱嫫母妍眷言林下期雅尚寄所便野服
袖漫刺乗涼過東阡
　　　賦樊氏園雙花
天地有至和薰蒸效兹祥異哉桃李蹊葩萼俱作雙紛
紛承朝露一一含春陽飛來兩珍禽文采粲成章鳴集
芳樹間其音美如簧近君白玉堂奉君黄金觴君家伯
仲賢人物偉相望衣冠作嘉話何止跨一鄉永言棣華
好和樂殊未央我賦角弓詩封植詎可忘
　　　翠微堂(為劉端禮題/)
我讀醉翁文想當筆如椽東坡獨知翁謂今為飛仙偉
明後來秀文亦星斗懸一旦辭世紛歸巢月輪邉大雅
乆不作劉子藝且賢筆墨所横潰折衝遂無前向來坐
位書一日萬口傳不慙顔魯公易地則皆然身閒無事
日日渉五畆園圗書破百金花石費萬錢子真隠谷口
摩詰居輞川淵明道上醉知章井底眠風味有數子較
量誰後先君乃於其間并得四子全髙堂納日月竹樹
森以聨覽彼不盡景樂此無窮年前山若飛來倚斷西
南天灝氣濯蒼玉晴陽生紫烟固疑融結異真恐造化
偏想像山中人因之招隠篇我家居洛陽門巷伊水連
吾廬䕃清竹不受車馬喧一來升君堂撫事情悁悁交
淺言已深勝處相磨鐫却來從杖履已辦幾屐穿折簡
王夫子載醪擕嚮泉
　　　題東坡枯木
先生萬巻讀命世文之豪矯矯鸞鳳姿仰止人物髙坐
石翳白拂古繭磨衲袍玉堂揮翰手不數乘與褒前身
老畫師寓興時抽毫要在胸中竒醉筆隨秉操柘原沙
錯錯獨樹風騷騷天荒鳥不入路絶人告勞一旦辭世
紛御風歸泬寥遙知紫玉府冠佩方逰遨不然跨汗漫
騎鯨弄雲濤夜中夢見之酌公以蒲萄覺來空把巻我
心増鬱陶
　　　送翁子秀歸泉
昔從大小阮日為林下游酒熟無孤斟詩好不易酬形
影一參商書問缺置郵渇聞盛徳事仰止東家丘大阮
今養髙譽望老更収小阮遂長往嵗月已載周人生一
世間所重惟交遊而我憂患餘身事良悠悠阿戎逺來
過整整儀矩修話言極敦篤道舊何綢繆蕭寺夜寒深
風雨鳴颼颼秉燭如夢寐惝恍一夕留明發又告别行
色不堪憂贈言加餐飯心折涕泗流
　　　贈術士
君平隠於卜百錢非少多術妙語更簡數精心匪他羣
書了在口誦解如縣河馳聲日籍籍問肆肩相摩小人
惡切直先生無詭阿有時隘窮巷軒冕紛巍峩朋來競
徼福習吉理則那從而再三凟不告反嘲訶少焉一閧
散簾前可張羅要知安分者魯叟正波波
　　　叔父作夀藏
昔聞劉伯倫荷鍤常自隨又聞陶元亮自作挽歌辭人
生一大夢未了黄粱炊有初必有終此理夫何疑大阮
吾宗傑徳事見所施後凋難老質夀考當期頥開阡營
兆域預卜青烏期無乃大蚤計究竟良不癡一旦與世
辭於焉乃真歸庶幾達者觀永謝髙人嗤山川藴嘉氣
雨露竹栢滋于公更髙門駟馬來不遲
　　　將至蘭陵道中以逺岫重叠出寒花散漫開為
　　　韻
我如萍不根有往而無返天涯與地角孰能量近逺故
鄉無巢歸流落嵗時晚辜負平生心何由見嵇阮
故家洛陽隅煙林接雲岫社酒無俗期柴門有清叩傳
聞俱丘墟淒涼兵火後秖應秋夜月松竹影如晝
驚飇起羣鴈落日明孤松溪駛石齒齒樹斷山重重功
名貴及時丈夫不可慵初不繫賢愚秖繫其所逢
故人限南北昨日夢寐接朝來得素書開緘意稠叠别
時贈吳鈎璀粲猶在篋因循愧遲暮欲見煌煌業
王民墜塗炭志士懐憤鬱豈無卧龍人想待三顧出從
容命世豪肯為庸主屈英名如白日千嵗常不歿
舟子厭牽挽峻瀨凌風湍煙霏麗初日水氣生早寒鹺
物直六伯始歎生理難一月不食肉悽然對盤餐
客程方浩渺念此道里賖秋林傷客情霜葉色勝花溪
魚不論錢我飢豈無涯何當見昇平四海如一家
溪行日有趣便欲老絶澗復懐少陵作亭午氣始散客
子鬭身强尚得加餐飯弟兄杳何許不及沙頭鴈
早希馬少游下澤而款段一官聊爾爾此志亦復漫束
薪與斗米未足了晨爨人生固可憐況復更憂患
小黠而大癡耄耋均童孩當其有酒時且共笑口開淵
明真可人吾廬歸去來我今無吾廬念之寸心摧
　　　送范才元
古云七尺軀不及一尺面紛紛閲人久過眼今乃見吾
弟外門傑籍甚東周彦瀾翻倒三峽浩博横萬巻不減
王夷甫似是曹子建抱負三十年始遇相君薦聲名徹
當宁賜對金鑾殿乃不留石渠頗動薦紳歎大藩須按
察此事君亦漫遙知閉齋閣幽討在几案嵗月局上消
山水琴中玩官池本不渾慎勿驚魚亂明年麥秋殘荔
子承清宴即席洒椽筆可酢風味獻歸來佐中與密勿
膺帝眷不忍話艱難江淮尚酣戰乃翁月旦評飽學冨
文翰當年䝉賞音好我置華饌侑觴出歌舞色温微笑
粲回頭隔生死拊事臉必泫而今百無堪老大足憂患
讀書秪自誤株愚不知變平生一丘壑競此豈其慢正
可巻而懐安於素貧賤故鄉無巢歸客子鬭身健功名
要晚就婚嫁須早辦浮萍偶相值悵此臨岐餞更待南
鴈回書來警衰愞
　　　送張巨山
士為知己用亦為知己死嘉哉孔文舉特達惟薦禰寥
寥千載後此事今已矣俯仰常有懐邂逅過願始襄陽
紫㣲公操行見所履字如入草蛇詩繼餘霞綺家聲鳳
凰池盍在金門裏三年民父母政事粲可紀倦游丐閒
歸解紱如脱屣東山寧乆卧行為蒼生起要觀補衮功
左右聖天子小人不更事豈解令公喜平生萬巻書不
直一杯水頽然衰病餘所存今復幾與世竟悠悠逢人
但唯唯從公文字飲徳言方在耳胡為舍我去衣袖不
可禠離合亦偶然世事皆如此聲出已復呑相顧淚如
洗
　　　送榮茂世
戎馬絶黄流飛塵暗京畿竟成王室禍痛定不忍思衣
冠半陷沒逃難皆散之有如水衡君將命弗顧危躍馬
赤手出扼隘河之湄中途被衝突星夜西南馳回頭望
城闕􁴪隔母與妻半年無家書欲言涕先揮微身亦曷
愛所憂國歩隳倉黄偶不死定省陳苦辭汴水六七月
横泛被兩隄河渠忽中乾漕輓功莫施不劾輒加罪散
秩總厥司相次下維揚庀職從六飛衆人之所畏逺害
夫何疑春來儀真火鼠輩輕王師偉哉馬氏妹貞節不
可欺終焉兵在頸視死端如歸何慙古烈婦事與日月
埀君性根孝友而不求人知方其聞孽初對客神若痴
茹悲不敢哭上念親老悲豈惟識者悼行路猶歔欷兹
疇魏樓功叙君官甚卑幾年始見錄孰為公是非君懐
有直氣不為寵辱移朝來又駭聞白簡停官資索馬亟
往唁我心有不怡君乃笑迎我喜色見睫眉曰此造物
意巧以從其私舟楫密已辦生具亦甚微税駕不可必
茍全其庶幾我貧君不厭交契管鮑期去意尚勇决升
斗不足縻春風鼓河水立岸看解維四郊鼙鼓聲問君
此何時
　　　送程思永
恭惟文簡公雅意在人物一時推鑒裁似秉袁許術莘
莘材館盛多自東床出昌黎宰相器氣宇吞溟渤門闌
最前席褒借難具述愛賢前輩事此道今誰䘏我生獨
何後歎不及湔祓聲馳翰墨塲興盡雲霞窟古來豪傑
士可殺不可屈塗窮暫時爾被褐未宜忽之子乃名裔
秀爽開風骨尚勉激頽波典刑庶不沒
　　　送范彦覃
春風惱百物物物不禁渠水為盎盎綠栁亦毶毶舒芳
菲遽如許流光亦須臾誰令更别離此恨當何如外門
有人物照映氷玉壺茹古髯似㦸説兵膽過軀中外已
踐更能事乃緒餘主饋孟光賢郎君千里駒人生得此
樂底事猶區區兹行謁賢相袖有時政書世家治劇手
陶冶寧舍諸我老不適用飢寒出無驢論親無黨近分
義何敢疎吾兒似我拙乆已分龍猪一聞詞賦功决科
良起予山林與鐘鼎願言今則殊嵗寒茍在兹勿忘雙
鯉魚
　　　芙蓉
佳哉木芙蓉秋晚芳意足偶植華堂下似續淵明菊眷
此好顔色可玩不可觸始見開二三旋已放五六濯濯
晨風吹鮮鮮宵露浴非闗競時節庶用慰幽獨我老百
念空掃迹坐林谷猶作煙霞想乆絶脂粉欲三徑阻幽
事吟苦顛毛秃河洛未休兵媿負盃中綠
欽定四庫全書
　崧菴集巻二　　　　　　宋　李處權　撰
　　五言古詩
　　　元夕陪張使君燕集
老大於節物真成風馬牛出山赴嘉招敝袍厠英㳺簫
鼓市井隘綺羅人物稠嫦娥亦飛來餘光上簾鈎使君
民父母謡頌布政優牙旗錯綵繡康衢看遨頭夜氣燭
光滿春寒香霧浮中興太平象郡國皆魯鄒豐年入醉
鄉頒白卧道周遙知蒼龍闕宴敞華萼樓惟公班馬手
斯文擅風流行歸侍嚴宸玉堂聴更籌獨憐衰病客鬢
毛蚤驚秋頽然賔裾後報徳慙應劉
　　　簡申甫求畫
平生金石友參商幾暌阻二年更喪亂流落隨處所夫
君丘壑姿鴻鵠杳鶱舉超然有能事妙絶見心苦蒼茫
尺餘松黛色起烟雨興來灑風竹六月無袢暑又嘗作
平逺近代未可數奈何於吾儕一筆獨不與我有敲氷
練度越世俗楮煩君作横巻放意冩湘楚
　　　次韻翁子秀移竹
嘗讀東坡詩不可居無竹況此真琅玕一一温如玉得
非瑶池種阿母所愛育一日三封植近之誰敢觸山僧
不知貴遣送如薪束坐成阮家林色映兵厨醁主人何
必問抱琴來就宿此君不須多瀟灑數竿足却笑陶元
亮但採東籬菊
　　　哭駕部舅(并引/)
　　　　吾母棄諸孤一年季舅駕部公奄即泉路天
　　　　喪明哲殆及斯文吾舅徳容徳言濟以問學
　　　　郎官使節未為達官人望之已如泰山北斗
　　　　矣廢居幾二十年以沒其身平生抱負不盡
　　　　用於世然士之賢有識者咸能道其平生又
　　　　何憾焉某銜哀力貧走五千里覬一見吾舅
　　　　以訴孤苦將至其前遽聞訃音如中鋒刃不
　　　　知涕泗之横流也世亂身危茍生何益因追
　　　　想作詩哭之云
外門推望郎天啓眉幹白掲掲廊廟器仕道無枉尺仁
義允蹈之言行可法則優為君子儒彬彬見文質伊川
有夫子四海尊學術燕申鄉里化語黙世不識公時列
髙弟見獨蚤入室從容為邦問領略濟時䇿海涵而地
負光輝日充實向來坐省中能事已籍籍出入羣公間
持論頗正色皦皦活國心周召可輩伯朝廷公議喪牛
李計方得道大固不容青蠅工㸃璧知難襆被去迴首
帝閽隔嗟嗟已衰俗弗俾䝉其澤出把使者節顧未逺
親側榮耀老萊衣孝心惟惕惕温尋故時學委蛇山水
國澄清足暇裕薦延頗推擇宛彼南陽族食指居數百
衣冠日零替貧有未葬骨嘅然斥餘貲黄壤即安宅于
公已髙門叔敖有隂徳敵馬禍中原南遷例奔廹故林
無巢歸瓦礫漫阡陌艱難更道路扶病親藥石肩輿豈
乆堪命數奄兹厄銘旌瘴煙裏過者為悽惻無兒但有
孫尚可付窀穸墳墓五千里河洛兵未息招魂動楚些
路逺迷南北鯫生愧無似忘年罇俎客提擕在斯文恨
不借羽翮去春失所恃鉅痛摧肝膈銜哀赴喪所寸歩
且如棘猶期見渭陽慰我孤苦極傷心捨我去涙落滿
裀席遙知凛生氣千古猶不沒夜中夢見之話言及疇
昔謂公猶在世眼明失心疾山風忽驚起月朗清露滴
　　　食石鱗
異時栁栁州謫居食蝦蟇人情尚隨俗此道誰疵瑕窮
工見文字制作排滛哇作詩報昌黎想當劇雄誇集中
此篇亡恨不窮天葩人生一飽止何事須魚蝦我鄉實
西北柯山偶藏家土人重石鱗充饌蔑有加商論及品
次衆口時紛拏朝來有分甘珍味到齒牙籠粒坐剥雪
壺漿薦流霞此物亦易致我饑其有涯兒童還可笑逺
㟁去擕义
　　　感春
春風欲裂石春雲如鼓濤況復横來雨簷溜聲連宵畸
人早盥幘散目臨亭臯挽折户外栁吹殘竹間桃慨然
念芳物摧抑適所遭因之感時節幽憤空忉忉少年亦
棄置自引瓶中醪醉後眼生纈孤坐清吟髙
　　　聞梅
巖寺報梅開可是知時節映竹已蕭疎臨流復清絶正
須幽士賞莫縱狂僧折山寒雲霧深日暮更飛雪
　　　雨後凝秀閣口占呈子方
春雲向晚留夜雨凌曉濯花明嬌欲語栁綠浄可握化
工了無盡芳意殊未覺燒筍薦清尊此味初不惡君知
忘憂物便是却老藥百年終一炊無事且行樂
　　　陪張巨山謁清獻公祠
惟昔清獻公二年蜀中歸歸載無長物一琴而一龜龜
屬煙霞想琴寓山水思婆娑二物間徳容儼怡怡元龍
豈時輩康樂匪俗期書齋質不陋覆之以茒茨手植參
天松亭亭嵗寒姿公去幾霜露髙風猶在茲可使貪夫
亷至今仰伯夷使君挺孤潔後身盖亡疑治體簡而肅
民俗醇不疵竭䖍拜公像雅有賔僚隨置酒延公孫誠
意公所知表表孝弟里人物固未衰徳厚者流光此言
良不欺春隂澹物華藹藹原隰滋逺山出雲氣近水餘
風漪時禽屋上語野蝶筵中飛此堂歴千載盛事傳一
時凛如公在傍冠弁不敢欹庶幾飽公徳滿酌其可辭
聊以永今朝畫景方舒遲
　　　贈髙老
野寺何所有梅花如玉盆客愁浩如許我聲已載吞大
士坐丈室燠若陽谷温從來第一義入耳簡不煩不謂
兵火餘見此祇樹園仰沐方外契藹然風味存我詩如
廢井已涸寧有源又如既老馬力盡不復奔空餘浩然
氣踵見常焞焞熊經非我事詎以胎息論䝉莊豈達者
區區説鵬鯤何如栁下恵坐令薄夫敦殊方對節物凄
斷逰子魂山晚雲欲雪隂風樹雅翻不見柴桑翁此意
無語言
　　　送禪客入髙峯
茫茫人間世佛法最長乆山林坐九年面壁不掛口須
是丈夫兒懸崖能撒手為語學道人何須天下走夜寒
雲去盡横參掛南斗我已辦青鞋要聞獅子吼
　　　贈寳勝主僧
木落山重重溪長雨霏霏雲慘傷客容風饕裂征衣我
行已千里恨無羽翰飛倒帆近古寺煙鐘深翠微明軒
快逺目俛仰涵清輝上人恵休輩道眼與世遺匡床竹
火爐翛然自忘機餘生尚奔迫所遇非所依天地兵革
滿鄉闗音信稀拊膺坐長嘯嵗晚將安歸
　　　戱贈巽老
學詩如學佛教外别有傳室中要自悟心地方廓然悟
了更須坐壁下三十年他時一瓣香未可孤老禪
　　　江郎峯
壯此江郎峰何年儼而峙融結自太古造化鍾一氣屹
然居獨尊羣峰俱不至如冠劔大臣廷諍而出位大哉
天地間覆載不敢議此峰有四面面面各異勢撐空方
突兀傲世不嫵媚我昨玉山來雪罷煙収霽川平如湧
出蕩漾浮蒼翠已逺更回頭眼老猶决眥眷言須水陽
税駕得巖寺黄童與白叟追逐兩閲嵗勝踐在咫尺心
賞通寤寐塵勞不鞭後俯仰徒自媿㑹待秋風髙杖履
窮幽䆳雲深月滿山儻與神仙侍
　　　簡士特
春來雨鳴屋夜静雷破山客子嘆身世曷以舒心顔髙
人不事事結屋蒼翠間松竹不改操鴻鵠何由攀想知
於此時齋扉猶未闗短檠書史倦危坐聴潺潺
　　　讀書
西風吹雨來濯此青琅玕黄華媚幽獨秀色如可餐我
居適在野門庭已荒寒老屋四壁立生涯堪鼻酸向來
頗好飲無日無杯盤而今廢升斗百憂何以寛惟取架
上書拭几支頥觀偉哉聖賢㫖妙處言莫殫如渇遇新
汲醒然開肺肝因不求甚解㑹心亦解顔茫茫百年中
毁譽非一端要知仁與義多出貧賤間相逢勉為善世
路良獨難誰能逐狂癡凌競趨險艱何以易此樂此樂
居之安
　　　雪中赴徳孺燕集
北風夜號呼逗曉雲已罩臘雪及春來佳瑞故難料舞
空復低徊投隙乍顛倒山川若為容松竹不改操斷隴
失坡陀連峯増峻峭瓊堆與玉立南北浄相照獨鶴無
處尋田中發清叫疎梅有時見水際含微笑晏裘昔所
慕王氅可同調江練好催詩公乎今謝朓
　　　題吕季升谷隠堂兼寄居仁
莘野隠於耕傅巖隱於築叔夜隠於鍛君平隱於卜四
子隠不同抗志俱超俗夫君無所事掃迹隠於谷優㳺
以卒嵗燕居常慎獨方寸湛若水顔状温比玉白璧無
瑕玷幽蘭自芬馥插架萬籖書擁簷千挺竹時乗昃月
過自伴㣲雲宿蕭然伏臘餘尚不愧此屋豈曰不願仕
可以速則速富貴草頭露榮華風中燭止止理固明知
止乃不辱小人無藉在放浪謝羈束衰年廹飢凍強顔
隱於祿晚食且徐行分量初易足婆娑一丘壑雅趣在
松菊平生喜文字終恨窘邉幅顧聞多種秫迎寒釀已
熟更約阮仲容清談夜更僕
　　　陪約之宿東禪
倦逰得兹行頗愜丘壑性俗慮與秋澄禪心隨夜静燈
前見脩竹月下聞清磬未作故山歸空吟長卿詠
　　　北禪
老屋不知春餘花紛委雪中有忘言人截斷天下舌我
久執情見終日在談説一笑示全機春雲滿城闕
　　　送岑婿歸許昌
恨我生不早不拜蘇范岑倀倀斯文中永歎一何深世
家潁川上萬巻脩竹林相望羣玉府清風猶至今合好
一大事遺訓敢弗欽求之且彌年齊大肯見臨侍郎著
清徳温厚如球琳吐而為文章中有太古音嗣孫固多
賢玉立俱及尋近坦東床腹執禮不免簪留連嵗將晏
離索秋正隂往崇丘索志用壯爵祿心一盃須重持為
子商聲吟當復記衰懦病懶何可箴
　　　陪陳叔易汪彦章登浮翠亭
羣峰如髙馬飛雲若為馭蒼翠來無際擺脫欲仙去我
時登兹亭物色生四顧同行有君子粲笑隨杖屨樵蘇
自生理孤煙横匹素歸鳥楓樹林天髙西日暮不見髯
將軍長橋斬蛟處安得起斯人扶危正天歩平生江湖
想齒髮凋行路倘有百斛舟載酒經煙霧
　　　環照閣口占呈徳良
髙情接巾屨雅志在丘壑林疎見鳥下池静聞魚躍嵗
月已屢改風煙只如昨我知造物心遺子良不薄畏途
有豺虎駭浪有鮫鱷何如逺憂患共此吟嘯樂
　　　撫松堂(為王晉玉題/)
丈人居水南未省價髙索平生丘壑事長嘯天宇窄舍
傍五株栁宛是陶家宅舍南數畆園似與人境隔方須
漉酒巾漸喜扶老策以兹不願仕偶然似彭澤青松手
所種撫之無愧色都忘嵗月徂不受霜霰廹是身等浮
雲術也可不擇持此百年間常恐中道畫曠哉遺世情
遇我眼不白問我來何時胡為乆於客我官亦易抛行
矣勿多責方從倦飛鳥望林整歸翮
　　　雙松堂(為季舅題/)
對植是何年巖巖挺寥廓風雷已屢起霜雪終不著先
生立其中偃蹇相參錯髙標與秀氣鼎足冠伊洛想此
堂成初來賀紛燕雀醉哦淵明句衆鳥欣有託偉哉㧞
俗姿聞見窮浩博鐘鼎列珍玩圗史諧至樂小人辱忘
年髙義見嘯諾詎敢窺藩籬庶遂飫糟粕南池俯空曠
倒影如衡霍乗月抱琴過坐石幽弄作
　　　面山堂
青山不逺人人自與山逺好事或致之來赴不待挽夫
君有丘壑於此興不淺昔為谷口鄭今是竹林阮雌黄
不掛口青白常在眼官居真吏隠衙鼓自早晚常令逺
趍走俗冗盡除剗朝夕面蒼翠無事日把醆填門氣象
豪入户雲煙滿詩成足風味醉墨自舒巻我獲一日雅
甚愛王戎簡儻無絶交書定過嵇中散
　　　十月十日陪張丈奉髙雅臣徳器凌波亭小酌
漂流劇東南所厯過所聞始及廬陵郡俯仰尤不塵朅
來未敢忘事賢友其仁翹翹蕭與李㧞萃而多文蕭君
辭盖寡空林蘭自薰揚鞭捨我去意欲樹殊勲李君舌
尚在真氣凌秋旻掃門與我俱軟語迴陽春客舍甲子
雨八荒同一雲傾盖有彭子微言時解紛愛我忘其陋
肯顧羅雀門從容香積飯可口謝八珍張公丈人行氣
宇老而淳舒吴無俗姿信是徳有鄰籃輿復聨翩去指
江之津坐中皆我輩肴䔩來逡巡把盞屬形勝領略難
具陳山寒更宜逺江流復沄沄大哉開闢功孰測造化
源掛席者誰子其來自無垠躭躭載萬斛徴取何其勤
落㠶占近岸過逢慶欣欣方矜猗頓富誰信管鮑貧鳴
雁何處來冥冥初不言亦知箇中好鳴呼下其羣商羊
不覺舞漁父収微緡煙樹僅可識歸鴉喧水村我昔觀
畫圖對此猶心存怳若夢中事有懐擕酒樽客子鬭身
强身外安足論無事頗相見斯言吾所敦
　　　月夜鼓琴
清風泛寒露夜乆氣轉凉恍然幽夢覺明月及我牀披
衣起獨坐愛此數尺光興來御桐君正始其可忘山髙
既峩峩水流亦湯湯方當志獲麟故冝鄙求凰永懐嵇
叔夜復思蔡中郎妙處與心㑹樂哉殊未央
　　　次韻叔羽聴琴詩
嶧桐斵孫枝所取非老大比其爨之焦孰謂邕也過拂
拭見太古斷腹宛蛇卧持來長安市萬口莫能破愛公
胸次廣雲夢吞幾個夜堂發孤彈風月清入座髙山不
易賞白雪乆無和且樂舜絃薰毋事楚臣些
　　　退老堂
我公自言老能事如少年我公自言退人材望陶甄公
功在本朝本朝方賴焉公徳在斯民斯民寧舍旃中年
倦政幾去若浮雲旋名山占形勝築堂蒼翠巔窪樽為
壺觴虛籟為管絃招擕足賔客嘯傲窮雲烟胸中萬巻
書三峽傾詞源興來不停綴摛華筆如椽登臨出妙語
珠璣落清圓不數劉白輩一斗真百篇裴傅堂綠野贊
皇墅平泉東山謝安妓五湖范蠡船四子之於公器業
微差肩公之於四子趣尚并其全公術可活國公力可
迴天蒼生望公起天子忘公艱佇瞻丹鳳詔衮衣來陛
前三入知眷殊一䕫見任專發揮中興業開闢造化權
拯焚而救溺持危而扶顛雍容復密勿造膝陳一言長
驅巻沙漠𢷬穴空腥羶談笑九州復懽呼兩宫還四海
各安堵六軍同晏眠躋民入仁夀致主登光宣圗像冠
雲臺勒功照燕然功成了不居髙謝區中縁拂衣赤松
㳺辟榖求神仙去去蓬萊路雲螭不受鞭
　　　題周氏棣華堂
管蔡既失道周公遂相殘召公乃賦詩棠棣良可觀聖
賢尚如此末世詎得安斗粟與尺布至今興永歎汝南
賢伯仲鄉評藹芝蘭氷清而玉潔友于甚相懽鴻雁識
先後鶺鴒知急難同衣且共爨怡怡生理寛壎箎翕和
樂學海闚波瀾好爵豈終靳未用詠考槃他年表門閭
紫荆出簷端
　　　題瑞松亭
徳積固有源吉卜可無地要知青囊術詎盡黄壤計翁
族鼎七閩籍甚月旦議五車聞善訓三遷見深意父子
兄弟間接武廣寒桂世方慕朱紫此道非我貴而今二
阮賢風雅果未墜婆娑竹林下頗用文章戱諸郎赤鳳
麟唾手可髙位惟松嵗寒質似抱君子器偉此無情物
胡然效斯瑞天人理則懸聲聞在交際我行幾千里嵗
晚飄零至升亭整素冠敬仰動長喟塜木助芊芊前山
益佳氣
　　　召伯祠
我行出陜右來升召公堂歎公不可作祗令吾道傷優
哉聴訟日斯民歌樂康善教被南國美䕃餘甘棠惟公
與周公左右相成王孰知二公心千載惟蒼蒼人不學
二南其蔽猶面牆先聖垂此言下士其可忘太史述世
家源深者流長公澤亦至今風烈殊未央再拜仰公像
冠佩猶煌煌裴􁄑不能去淚落征衣裳
　　　題九江徐使君眄柯亭
庭植何夭矯蒼皮餘雨溜本非尋常材嵗月方成就偉
此蕭散姿眄睞揖孤秀慕陶築斯亭千載可同臭引杖
歩嘉䕃擕書席永晝舒嘯一徜徉清風滿懐袖更想五
老峰傑卓立癯瘦何因借羽翮接踵賔裾後
　　　次韻陳叔易三首
草碧波復緑南浦愁送君君行將何之愴指南北雲相
思無早晚生離無近逺悠悠闗塞阻杳杳音信斷青燈
挑已盡夜長方展轉
東鄰有豔婦傾城室家索西鄰有貞妻空閨守葵藿良
人萬里去豈為鉛華落君心諒不移妾命由來薄天地
終無情人生復何託
馬鳴旌斾搖雪滿闗山道白草連雲中羊腸復縈繞别
離工損神宿昔已枯槁却望南飛鴻驚弦亦虚憍祗應
馬上曲偏能冩懐抱
　　　將遊西池偶書
去年客中愁忽忽意未伸歸來媚兒曹行樂猶及辰融
怡帝鄉日浩蕩天街春物色豈不好所思難重陳婉孌
有能事朱絃妙通神從容蘭臭言事事皆可人關河一
乖隔夢想清洛濵況乃行止間愧負匏𤓰身情隨節物
改事逐風景新躊躇不自釋淥酒徒芳辛明朝更牽强
接踵肥馬塵凌波固可慕解佩良無因青翼不復來悵
望瑶池津
　　　紀鶴
青松百尺餘宛彼山之陲白鶴巢其髙皂鶴巢其卑紅
鶴不敢來下巢楓樹枝陽春一動蕩百鳥俱蕃孽綢繆
各盡力草草成藩籬卵翼與哺育不媿烏鳥慈清晨求
食去鼓翼逺奮飛斯須復來還亦有蛇鱣隨引頸鳴相
呼所憂非渇飢不日毛羽成頡頏下陂池浴之以清泠
弄影相娱嬉既乆遂不來逺舉將何之髙山與深林浩
蕩信所歸明年又當至復作今所為我為唐虞世鳥巢
何所窺亂來纒兵火殺氣滿四維人羣失安居恨無羽
翰施偶此共偷生偪仄何可辭憂患亦所同去就可弗
思網羅非爾事彈射不爾私近辭燕雀喧逺與鴻鵠期
相望在寥廓大翮如雲垂時來松樹間聴我哦此詩
　　　玉簪花
秋露日以繁秋氣日以清愛此堂下花色好香滿庭藉
之青玉葉表以白玉英微風過披拂小雨來滋榮我老
味更薄與世無復情頽然衰病餘見花猶眼明俗客不
到門取琴花前横小童為席地取酒花前傾昔人工比
物言簪豈虚名願登君子首雅與冠弁并
　　　溪橋
昔人愛仙掌歸時倒騎驢風味顧不淺豈以俗士拘我
來過溪橋效顰返肩輿異世頗同懐往者不可呼是時
秋冬交霜後木落疎人家在窈窕溪山如畫圗我老尚
羈束媿爾鶩與鳬川光媚煙景㳂戯得自如人生一世
間過眼皆空虛偶然及勝踐臨覽復起予尚當風月夕
藉地倒一壺意亦不在酒得句聊自書誰能五侯門長
鋏歸來乎
　　　聴照曠塵外琴
老全氷玉姿不受一滓塵彈琴看飛鴻自是千載人幽
蘭冩國香白雪迴陽春邈視嵇阮流不肯加冠巾絲桐
得心法二子入室親髙山與流水領畧難具陳前年出
闗意浩蕩誰能馴跌足兵火圍所遇多苦辛却來湖上
寺翳拂坐石門頗有名勝士宛然交道存寄書亦及我
匪但通寒温問我能來無媿負匏𤓰身翩然如野鶴接
羽凌秋旻過我晉陵郡促軫風露新諧和下鸞鳳幽怨
出鬼神老全殆不沒千古名知津漂流更喪亂我生乃
不辰見子顔色開慰我羈旅魂我心亦清苦久願丘壑
鄰何時舟載月一弄秋江濵
　　　翁士特李似表相過小酌分題得躑躅
我無錦繡腸而居錦繡谷春風二三月山花名躑躅芳
鮮照寒澗窈窕映修竹化工亦耐事造物能委曲不知
幾猩唇貸此色可足看久直欲燃況乃手未觸杖藜兩
幅巾人物俱驚俗方觀筆端妙更對盃中醁念昔嵩少
歩千層上雲麓政似徐熈圗冩生開百幅懐歸阻兵火
夢想如在目㑹當返昇平柴車駕黄犢
　　　家君為張丈明叔段丈處厚作詩集序小子贊
　　　之
二老學而窮超然以詩鳴雍容三百篇一一韶與韺挺
特汜水詩彊梁與古争寂寥㑹隠篇澹蕩遺心營珠璣
淪瓦礫有時應夜明過者劇千萬豈無一不盲我父實
久要早以文㑹并茲來唱無和樽酒懐平生遺篇乃見
屬悼往泯厥聲歘然奮長筆摭實無過情而今且誰託
兩族俱凋零從古作者意所務非近程徐觀百年内汚
世曷足名
　　　寄題向伯恭薌林
薌林近知名悵望江干路無因從之㳺夢魂幾飛去侍
郎天下士器識廊廟具詩似王右丞文如韓吏部勇退
不待年蒼生思謝傅幽棲新卜築日渉已成趣人物在
籃輿風流稱㯶屨身閒魚鳥近心逺烟霞聚浄几展圗
書疎簾約風露時傾清濁酒喚客坐飛絮江鱗白可膾
野雀黄堪茹懽言忘賔主脱帽方箕踞手揮玉麈尾故
自有佳處拄頰欲招隠撚髯知得句快當走尺書徑拉
王文度
　　　次韻張匡山使君郡齋對雨效韋蘇州體
坐歗凝香霧巻簾松竹青新霜戒微寒逺日朝霞赬過
午時雲族其濛見初零蕭蕭打葉響瀝瀝依簷聲幽鳥
故格磔寒蜂自竛竮椶君曲江裔句含萬古情端知意
有在復契心所𡨕至哉䝉莊言為善無近名天弢乆已
解世網詎可攖寄謝夸毗子胡然事蠅營
　　　次韻元章黄岡春雪督二姪詩課
夜雪駁羣峰春寒僵萬木山齋無所為髙卧仰看屋凍
雲飛不去就我簷下宿平生柴夫子能事立於獨蚤直
渭水鈎晚懐荆山玉陸地詎能沉世侯終必復不見林
中蘭無人亦芬馥暮年一丘壑避地歌同谷散誕水石
間清凉日三沐笑人强解事閉門作龜縮一世竟何成
萬事蛇著足二姪瑞家庭貫穿經史匵才如射虎將中
石猶飲鏃詩成出連璧墨妙粲牋幅乃知作者心求益
不求速我年及學易方究大小畜翛然對此君苦節更
森束嗟今但洋洋悼往寧逐逐願借鄴侯書盡閱三萬
軸無因訪煨燼歎惜邯鄲目
　　　雨望
寒望暮雨來隠見田中路紛紛黄雀起冉冉行人度長
林相蔽虧連岡莽迴互莫作異鄉悲百年均暫寓
欽定四庫全書
　崧庵集巻三　　　　　　宋　李處權　撰
　　七言古詩
　　　望靈石
杖藜出望江郎峯清輝秀氣在眼中當年何人運神斧
劖削碧玉成芙蓉平地崛起五千仞浮雲落日當秋空
東西南北千里間他山莫敢來爭雄英靈往往在人物
異時傑出聞數公偉哉髙厚職覆載儲精毓粹良未窮
畸予家世本伊洛四時行樂都忘慵樓臺面面得形勝
錦屏女几鳴臯嵩十年戎馬斷歸路流落江湖今一翁
平生所得在黄巻昔賢今聖獨見容青衫憔悴百寮底
猶欣收此筆硯功聲名突兀不磨滅要與此峯相始終
　　　歳晩諸君送酒賦長歌以謝之
我有經綸天下之大志陶冶萬物之雄心上書㡬欲自
薦逹君門無籍不可尋歸來撫劒星斗近老去援琴山
水深混迹漁樵友麋鹿興發時為梁父吟霧雨方寒蔽
林藪黃狐跳梁蒼兕吼歳云暮矣人白頭納履踵决衣
見肘茫茫大塊寧終久青史功名誰不朽昔賢逹觀有
至言破除萬事無過酒朝來叩關聞剥啄長鬚致簡喜
且愕滿壺傾寫清若空一釂衰顔返丹渥此物難從俗
士論古今與世收竒勲寒谷可以迴陽春澆風亦使還
其淳書生分量當飲温聖清賢濁何用分濁醪有妙理
引人著勝地乘墜且不知焉知物為貴揚雄嗜飲而家
貧𤣥嘲尚白費解紛屈原獨醒良自苦湘纍空有些招
魂一石亦醉淳于髠五斗解酲劉伯倫卧輿當道陶淵
明騎馬似船賀季真吏部有時甘盗甕丞相他年容吐茵
古人已往不復見忽然舉觴如對面窮通得䘮寓於此
旦暮方齊死生變拍浮池中固不惡麴壘糟丘仍不薄
一杯一杯復一杯身世兼忘乃真樂不可一日無此君
今吾於酒而亦云安得四海盡種秫春臺壽域長醺醺
　　　士貴要予賦水輪因廣之幸率介卿同作兼呈
　　　郭宰
吳儂踏車繭盈足用力多而見功少江南水輪不假人
智者創物真大巧一輪十筒挹且注循環下上無時了
四山開闢中沃壤萬頃秧齊緑雲遶緑雲㸔即變黄雲
一歳豐穰百家飽今年小荒人菜色斗易衾稠逮昏曉
古來善政抑兼并貧富相通俗淳好閉糴待價良忍哉
客主遑遑不相保令尹賢於鄭子産視民恐傷心皎皎
朝來戒諭甚丁寧令下翕然風偃草我今亦有在陳厄
回首田園迹如掃他年歸計一㕓氓抱甕甘同漢陰老
　　　次士特韻寄德久牧之
家山鑿龍似修眉中有伊川寒更緑吾廬亦復逺城市
舍下清流環㡬曲四時幽人共吟醉飲若長鯨盃要覆
三年芳草怨王孫定有金錢無處卜南征際㑹竹林阮
兵厨况有酒百斛夫君筆力抵萬鈞所當穿徹如強鏃
義形抗論及朝政正容凛若氷霜肅因君逺憶鄒與張
疇昔之言皆可復二士揭揭廟堂器用之艱難一䕫足
空令兩行壯夫淚回首盡向燕雲哭我心之憂正謂是
夜中興嘆仰㸔屋相思歳盡書不來念我衣單體生粟
　　　再次士特韻
愛君直似朱絲繩遇物可折不可曲三仕無喜已無愠
肯學時人走巫卜平生不作吠堯事乘矢猶聞去其鏃
至今莫可奸以私尊視正冠何太肅歸來田園不改舊
歳寒見此猗猗緑絶交未怪孔方兄有酒盈樽書滿屋
小人傾盖已䝉潤遺我珠璣不論斛使我竟夕搜枯腸
魚目非珍何敢復我今已似雲無心江湖不説虚舟覆
言乘下澤與款段蚤莫少游良易足慣㸔赤脚老婢悲
亦任索飯痴兒哭皇天其忍殺善類支離亦受三鍾粟
　　　聽彈廣陵
時風正薫彈廣陵亂世掩抑吚嚘聲孰謂嵇康敢不臣
此心炯炯難自明荒楸古墓鬼神嘯大澤深山龍鳯驚
我來聽此可無語天乎孰謂得其平
　　　普月新寮
百年均夢幻俯仰在一室况乃物外人身閑有餘力朝
來忽改作軒牖開虚寂匡床竹火爐棐几貝葉帙清風
常入座飛塵不霑席煑茗焚香淨掃除賸種松杉障西
日
　　　陪曽宏父登冷泉亭望飛來峯
何年此峯獨飛來羣山讓秀中崔嵬神刓天畫不可狀
仰視孤髙摩斗魁藴靈産此萬珍木隆霜㡬度森不摧
異僧一見乃能識擊洞果有猿聲哀靈隠之南天竺北
築亭結屋初誰媒直疑朱夏落氷雪亦恐白晝蔵風雷
檻泉清可數毛髪白石齒齒如瓊瑰參差透影㣲日下
淅瀝生籟長颸迴恍然若欲學蟬脱洗眼緑净無纎埃
已將纓塵付流水更以屐齒㽞蒼苔南豐家世有人物
幅巾藜杖同裴徊劇談抵掌共相對惜無玉酒傾金罍
　　　先仲㣲仲純仲三兄過普明寺賞雪分韻得飲
　　　字
渉春徂冬禱雨雪皇天靳此云何甚兒童曉報六花飛
失喜鈎窗猶屢審荒渠斷􁛾氷已合度鴈停號口應噤
望中玉樹散枝柯二室峯巒張素錦我家西隣有勝概
杖履清擕冒凝凛平生不作兒女歡此地適諧文字飲
濁醪氷蔬薦重味燃鼎當爐肆烹飪詩豪遽發要分吟
頼此放過新弛禁歸來老匠已先成定笑才慳弗勝任
惜哉初無田二頃徒偕雀䑕賀登稔堂堂大尹燮理才
嘉瑞應祈當奠枕書生醉飽何為者鼻息如雷但酣寢
明朝更約提石缾來試壑源最髙品
　　　短歌送范彦行(并引/)
　　　　昔司馬子微謂李白有仙風道骨可與神遊
　　　　八極之表白賦鵬以自廣實寓言也壯哉麗
　　　　矣而卒不及導引服食長生久視謂白不仙
　　　　可乎外弟范彦行風骨之異映世照人立乎
　　　　其旁覺我形穢仙事亡疑矣予流年駸駸忽
　　　　過知命蒼髯華髪把鏡自弔奔走塵土為兒
　　　　女憐殆不免于翦翦之流弟方為江外之行
　　　　予亦有吳中之役飄然南北眷不忍别賦短
　　　　歌以激之九萬里則風斯在下可不勉哉它
　　　　日相遇顔如渥丹氣塞天地使予駭歎之不
　　　　暇者必知得於此也且為停杯一笑之資云
海上芳敷有瑶草採而食之顔不老海中翕赩有驪珠
探而得之形不枯赤烏𤣥兔未同宿姹女嬰兒自相逐
深存踵息通三關升降出入無時閒九轉七返成大還
功髙行滿起人寰凌虛一舉三神山
　　　次韻德基效歐陽體作雪詩禁體物之字兼送
　　　表臣才臣友直勉諸郎力學之樂仍率同賦
朝來凍坐如縮龜不聞打窗那得知江南地暖亦有此
驚心逺自龍沙吹六一居士最能賦東坡先生追撚髭
腐儒得句亦起舞硯寒沃筆浮輕澌征塵暗天鐵馬健
衣冠南奔身世危兄弟相望音信絶梳頭紛紛滿面絲
裋褐袖手如懐氷車馬不來奚所為前年毗陵雪盈尺
蟹螯猶記左手持歸來浩歌仰㸔屋夜深凛凛粟滿肌
室中老婦㡬興嘆膝下奈此號寒兒今年造物頗垂顧
税駕仁里懽此時殺雞為黍朝夕事苦節諸郎方下幃
起㸔松竹有特操坐對溪山無俗姿劉子唱髙和彌寡
要當獨醒歠其醨已呼稚子來候門更戒黄童無掃墀
十千不向樓頭貰一蓑正憶江上披五陵之客誇輕肥
呼鷹逐獸廣莫馳五侯之第事豪侈珊瑚照耀金屈巵
豈如髙舉縱清賞鈎簾一目萬景隨亦有末至居客右
其言不讓故哂之
枯腸服氣如壽龜窮冬却掃百不知開門忽見雪滿地
縱横浩蕩春正飛入隙時欣㸃萬巻仰簷不見霑吟髭
松林冥冥起薄霧澗水活活生㣲澌清可洗心明洗目
卑且不汚髙不危殘粧如見壽陽面不食可憐姑射肌
書生長年營口腹頗似蜘蛛空吐絲身將老矣厄離亂
我生之初尚無為百篇落落或能賦一杯炯炯須重持
崆峒漫倚防身劒枉負平生作男兒回首農桑三萬里
無復貞觀開元時恭惟天子尚勤儉早集書囊為殿帷
一朝隨仗過沙漠落日風塵龍鳯姿此時燕山士如虎
寒多况乃秫酒醨肉食豈堪茹毛苦應念靴鳴集赤墀
塵沙錯落赭黃暗貂狐獨向寒風披關山寂寞草樹死
指㸃射獵方奔馳心益不忘嘗膽事望雲遥祝萬壽巵
向來竊取名器者扈聖曽無一夫隨忠臣義士憤切骨
皇天后土儻鑒之
　　　浴罷
泉湯瀹膚垢如失振衣坐覺神充實挹其寒冽事清盥
三嚥逾甘過飴蜜華清之池故有名玉蓮出水香霧生
可憐妃子汗猶濕已聞伐鼓漁陽聲我思行吟澤畔者
夢想滄浪歸濯纓
　　　次韻劉端禮兼簡王民瞻郭進道
從來膏粱鄙世胄豈知牛後與鷄口况乃末俗交道衰
時態紛紛翻覆手劉君門多長者轍俗子驅車未容蹂
斯文博約有王郎正如白二得元九子猷無事只種竹
淵明有巾惟漉酒萬鍾五斗唾不顧冷笑纍纍印如斗
我今已無田園歸身外寧論婚嫁有卞和三獻已兩刖
被褐㑹當逢一剖今君家世自汾陽漢相人物何堂堂
坐使斯民歌樂康豈弟之化如龔黄趣君移具過吟窗
羽蟲得時已飛揚
　　　謝徐獻可送款識刻
九江使君何殷勤千里遺我款識文夏匜商鐘迄周鼎
良工模刻錙銖分先秦述作知淵源相斯不紹嗟無傳
歴載數千如昨日人與寳器名俱鐫使君雅尚心絶俗
攷古稽疑如不足搜羅遐邇極聞見附益之功思更續
曽奉宣和乙夜觀萬丈光芒牛斗寒兵戈散落人間世
神䕶往往投衣冠時去事非空歎息玊軸牙籖蛛網織
載行何啻數橐駝變故紛紛豈人力煙塵翳没咸陽道
尺璧寸珠沉野草秋風吹夢入長安白髪蒼顔日枯槁
　　　夢江彦文
春寒蘋末風尤勁過雨山林都眼淨西江天來瀉明鏡
劈箭孤帆飛小艇中有丈人若氷壺氷為眸子玊作膚
黃河逆流滄海枯彷彿羡門丹丘徒僊風道骨何敷腴
煙霞之姿逺見揖弭棹芳洲招我急野人竭蹷摳衣入
酌之瑶丹飫瓊汁薦以金桃露猶濕禦㓂衣袂方泠然
岸巾笑拍洪崖肩交梨火棗開心田木鑽石盤今已穿
青鞋布襪白行纒游戯人間五百年
　　　送李巨源
我世君家居里同異時德隣飽過從論文髙摘屈宋艶
結交逺躡管鮑蹤嗟我不識丈人行喜君雅有前輩風
靖康三月虎狼去長安城中一再逢笑談未了已吹斷
五年千里一轉蓬只知兵戈事奔竄豈料樽酒陪從容
清溪照人山入座鸎聲已老春事空人生一世太草草
客舍百事尤怱怱和文已逺典型在芝蘭玊樹庭砌中
况君屢持使者節至今能聲滿河東丞相方須幕中畫
國士之顧必所䝉開元貞觀望公等天子不在咸陽宮
　　　贈葉生
帶如當風衣出水曹吳丹青古莫比一時更有劉與楊
妙手斲泥端及此葉生心匠何瓌竒異代同聲人所推
頗甘蔬飯絶肉想神物自應來䕶持花鬘珠冠寳月相
補陀寳山移海上淨缾楊柳翠鸚鵡突兀驚人煥尋丈
十六尊者初不同儼然肖貌清而雄或伏猛虎制毒龍
或飛錫杖凌虚空偉哉功刮造化窟凛發天風肅毛骨
來觀堵立萬口傳坐㸔聲名從此出
　　　賀雨
太歳治水十二龍春夏用事秋罔功半年不雨人作惡
禾苖枯槁井泉涸使君勤政首勸農憂國如家願年豐
齋居意禱天已通四山升雲野返風雨脚如麻未斷絶
簷溜連宵聲不歇競報兼并發倉廩千里歡呼舞童耋
上帝猶怒勑雨師羣龍鞭後不敢遲帝力於民民豈知
始我公田畢及私槁苖復起井泉湧更聞擊鼓歌魚夢
廟堂行拜富民侯歸作商家霖雨用
　　　次韻劉彦冲醉歌
家山回首三千里世亂身危今老矣由來客子鬭身強
敢弗加餐慎行李閩中此地稱多賢招我作隣宻且邇
二子人物夙所慕傾盖忘形到汝爾劉郎能事出世家
勝韻那知集於此人生多計纔狙公朝暮不離三四中
我今一食日還併士也乃有如此窮愛酒猶能致山簡
清談兼喜對王戎異時掉臂五侯門解紛堪作滑稽雄
如今流落百無用夜起捋鬚問蒼穹白髪蕭蕭不勝理
客舍燈花虛作喜憐君咳唾是珠璣照眼陸離光棐几
惜不當年奪繡袍枉著詞鋒誇孟勞遣我黎明擁吟鼻
寒蟬抱葉空哀號
　　　喜賊退
父母之邦豈復讎人情至此乃可憂刺史縣令方坐視
久矣肉食無逺謀崇墉可當天設險煙火驚奔無一㸃
可憐縮手俱就斃不見一夫來襲掩清晨諸家好音至
説賊回戈馬回轡玉帛子女既充牣捆載而歸乃真退
妻孥向來便伸眉將軍凱旋亦班師身長八尺劍三尺
緩帶輕裘有設施
　　　翁士特借韻見及復答之
許國以身身反辱十日呼天鬢凋緑蠻貊直倚忠信行
我心不疑顧何卜生喜柴愚惡鮀佞封侯豈謂能鈎曲
可憐論交道大䘮雲雨紛紛手翻覆望郎胸中横萬巻
日破千篇酹一斛雅好上取唐虞器多聞逺識肅慎鏃
桃李不言自成蹊家法整如官府肅四海人髙懸犢鼻
定知不作窮途哭郎君天池渥洼種墮地驚人千里足
夜光聯璧乃暗投刮膜金篦快三復草𤣥正憶揚雄宅
我今皇皇未有屋餘波豈止九里潤周也意在監河粟
　　　次韵端禮謝郭宰載酒相訪之什
賢哉令尹出名胄百里歌謡不容口豈弟父母今信之
視民恐傷如足手訟庭端可置雀羅若網在綱無雜糅
萬頃之陂黄叔度雲夢何止吞八九潘岳無事只種花
陶潛有巾惟漉酒三公九卿唾不取金印從渠大如斗
劉君語黙端可人固知十室忠信有五經腹笥貫今古
决疑索隠如瓜剖小圃風煙似洛陽翠微不减緑野堂
㑹聞激烈歌時康不負抵掌工雌黃何時贈扇乃有語
向來仁風已奉揚
　　　送庾姪親迎延平李先生家
庾郎吾家千里駒朝暮勤苦讀父書少年綽有老成態
月旦考訂評鄉閭明當别我擇賢妃(去/聲)結束琴劒誰挽
裾春空吹晴惠風暢煙草弄色和氣舒野橋融洩栁絮
合石岸惨愴鳴鶢鶋乘龍有期弗獲餞數椽政葺淵明
廬旅愁㝠思莫排遣離恨掛臆難掃除况當春晩氣暄
淑著體欲醉甘醴如修程所囑蓋養攝禮畢早辦雙飛
輿婦翁傳道世大儒習俗再使淳古初稔知賢舅繼家
學子如從之師有餘歸來阿叔待審訂義路禮門從廣
居
　　　雙溪堂晩集
北風呼雲生夕陰小松稚竹俱蕭森雙溪主人不孤斟
好文尚類肯見尋坐中少監樂登臨清談亹亹知古今
有句不吐蔵之深而令下士寒螿吟
　　　遊石橋
御風縹緲雲霞衣驂龍翳鳯相追隨三秀為糧桂為醑
玉笛送酒雙童吹樵歌已換人間世未了巖前一局棋
桃源歸路咫尺迷醉眼疑在扶桑西仙人授我長生訣
俄而夢覺鳴天鷄
　　　張元覽追和東坡詠梅要予同賦
江空月掛踈梅村生香湔祓何郎魂亭亭自是塵表物
玉質敢有煙埃昏西州風土似南國髙樹繚臺丞相園
居然志士節獨苦炯若徳人顔更温至今往往入幽夢
夢去折花迎朝暾冦来一炬半月紅傷心無處求朱門
君知行樂不可緩中聖友賢餘勿言侍郎堂西臘前破
喚取我輩㪺窪樽
　　　文度以大笏見遺竒偉特甚非鄙人所稱擬柏
　　　梁體廿句以謝然他日出處斷不負此笏老狂
　　　不衰聊供一笑云
南越巨象何壯哉齒牙脱落歳㡬枚削木混真易以埋
玩視常恐生怒猜良工到手能剪裁成此大笏莫與偕
逺隨舶賈凌濤雷論賈奚啻百瓊瑰異貺忽自王孫來
珍蔵十襲敢遽開瑩如截玉無纎埃照人氷彩滿袖懐
惟君許我王佐才我亦自負剛不摧他年致主登中台
垂紳峩弁直斗魁正色凛凛天可回帝傍奸佞須擊排
恢復洪業平泰階寫之丹青上雲臺
　　　懐陸仲仁
陸郎好古心不俗雅似王郎愛脩竹緑陰清晝坐焚香
想見人琴兩如玉尺書招我我未暇興發從君醉醽醁
秋風滿院木樨繁明月飛來花底宿
　　　觀漁
老漁取魚倍知津設網提綱疑有神船頭兀坐如鴟蹲
忽然一舉千百鱗涎沫盈筥趨早市掌握銅腥俱是利
陂湖漠漠水連天盡欲㽞為子孫計書生白首困嚅囁
世亂身危舟一葉君不見孟嘗門下客三千此日馮驩
正彈鋏
　　　闖山亭
亭臯樹林五月寒坐損秀爽披孱顔使君清雅頗好事
妙墨風流名闖山雲歸雨罷作佳色山在杳靄空濛間
煙中合還展屏障鳥外紆餘堆髻鬟踈簾捲盡一搔首
决眥盪胷如可攀江頭好山不知數供給騷人猶等閒
　　　簡柴端叟
筆端落落曳十牛老氣飄飄横九州河伯未睹北海若
魯人未識東家丘豪户但餘酒肉臭要塗秖益衣冠羞
旦評公議百年後此士斯文班馬儔
欽定四庫全書
　崧庵集巻四　　　　　　宋　李處權　撰
　　五言律詩
　　　西亭
江南形勝地列坐肆遐觀氣象天圍大溪山眼界寛逺
風來緑野返照上朱欄更待秋澄澈重尋落帽歡
　　　簡彦冲兄弟
過午時雲簇膏春暝雨簁石苔先受色桃葉復含滋客
舍居難穏家書到毎遲二公俱强飯宗社要扶持
　　　簡江二十丈
旅泊桐廬郡溪山過所傳稍寛遊子恨知有丈人賢水
落魚鰕聚林踈橘柚懸淹㽞拚宿醉卧扣月中船
　　　戱簡秦處度
淮海秦夫子相逢又十年好詩無漫與愛酒不虚傳夜
寺雲連榻秋江月滿舩不知嵇叔夜何得絶交篇
　　　簡知章
野老元同社柴門不上關喜君捐俗事令我破愁顔宿
雨生流水春雲媚逺山何當事鷄黍把酒坐忘還
　　　道夫惠詩為和五首
飯已抄雲子盃仍致麴生青梅方弄色黃鳥已無聲世
態窮尤見吾心老更明從來文字飲意不在傾城
獨醒非我事多難亦吾生將相知無種文章怕有聲且
當乘款段無復謁承明使我忘羇旅絃歌近武城
山雲談次改溪水坐來生白鳥飢逾靜蒼蠅飽不聲令
君真子産墨客陋彌明回首人間世塵埃望赤城
不恨青春去唯愁白髪生日長冝燕乳水滿自蛙聲念
我心方逝逢君眼漸明剛腸三尺劒光彩動豐城
水陸勞千里詩書誤半生山開南國翠鳥已故園聲㑹
是豺狼靜方瞻日月明牽羊今古恨洒血望占城
　　　士特倒用韻作元日復和
覔醉無千日浮家又一春閒門久羅雀貧甑自生塵我
欲論秦過君須賦洛神窮途依二阮遂欲老於閩
　　　再和
鬢絲殊覺老淚血更傷春閱世元如夢除天總是塵有
心躭傳癖無意媚錢神坐怪三衢守書来不到閩
　　　元日聞養源文少醉詩以簡之
南州新嵗換北客長年悲吾日且三省我生仍百罹谷
深雲不起樹暖蝶先知聞道山翁醉何如卧雪池
　　　同二三子歩溪上
已恨春風過猶欣夏日長鶯喧桑已葚燕乳麥初芒白
髪悲如許青鞋樂未央歸来安客舍更有北牕涼
　　　謝翁養源惠醋
已著蓮花釀仍兼竹葉醅橙和致上味蚋聚見良材政
想攅眉漉須煩掩鼻開先生元自立不是乞鄰来
　　　見懐
飄零吾老矣詩酒得斯人邂逅干戈際慇懃骨肉親錦
囊元絶俗瓊樹舊無塵歸棹荷花裏従誰問玉津
　　　陪諸友野歩
北客身將老東風又歳華山晴添氣象水暖莫津涯貧
覺他鄉苦慵嫌去路斜昇平吾㑹見時事不須嗟
淹留傷老眼放曠適閒心石淺出佳色鳥幽傳好音課
詩空自切饋酒莫辭深更説溪西寺明朝款款尋
　　　偶坐西齋陪介卿賞卿嘉話久之成詩
靜聞簷際雨宻障坐隅風竹晩葉時墮梅踈香欲空芝
蘭室自好文字飲誰同它日功名事應從筆硯中
　　　夜雪偶書
歳晩山雲合窓鳴霰雪飛方欣樽有酒未嘆篋無衣谷
杳青松健林空緑萼肥月明溪上醉應是夜深歸
　　　澹軒
野鶴元同性晴山正滿門那知有城市初不異丘樊水
靜嫌風撓花開畏蝶喧應當如是觀客至亦忘言
　　　題嚴公祠
掛席上桐廬溪山似畫圖斯人不復見吾道一何孤誰
入非熊夢真成失馬徒清風端未冺猶可激貪夫
　　　守歳用少陵阿戎家韻寄懐蕭國器
節物賴鄰家南風競剪花門無迎客犬地有噪人鴉病
眼愁中暗題詩醉裏斜亂離俱老大今夕意何涯
　　　新歳偶書呈諸友
已見王正月陳人百不知紅顔豈長好白髪已多時臘
雪㣲霑土春風小動帷丘之禱久矣何意問祥祺
　　　東亭
簷屋排空濶薫風眺晚晴閒雲連樹碧白鳥破烟明世
亂思君子身危仗友生秪應今夜月解識故鄕情
　　　桃花
照水桃花樹春風灼灼開雖非天上種何異觀中栽帝
子吹笙罷漁人信棹迴故園何處是目盡望鄉臺
　　　挽許主簿
攘攘誰逃死黄泉不獨君一官書載考五舉擅多文異
日遼東鶴當年冀北羣承家知有子翮就㸔摩雲
　　　長橋
徙倚長橋上時難得此遊水光迎目動㠶影上天浮不
見鴟夷子須煩顧虎頭今年閏八月好好醉中秋
　　　和彦冲同原仲過交溪橋頭
不識交溪路詩來錦繡重閒雲時出岫落日更明松叔
夜常為鍛淵明亦近農喜君機事息魚鳥故相容
　　　和劉逸老題羅漢壁間韻
僧房元寂寂客意遂陶陶詩筆翻雲錦茶甌捲露濤鴉
歸寒日下雪盡逺峯髙尚喜王喬近吹笙坐碧桃
　　　再和
已着詩招隠何須酒引陶胷中有涇渭筆下足波濤世
亂閉門早身閒倚枕髙何慙少陵老鸚鵡啄金桃
　　　題月山寺壁三首
故國三千里行蔵豈問天雪峯明的的水溜響涓涓指
凍無完甲琴寒有折絃老僧如木石性靜不須禪
罷雪仍廻雨僧房物物宜谿明霜落後山淨月來時泯
黙窮愁志艱難食菜時弟兄千里隔書斷鬢成絲
不遇彭夫子何因到此間無窮霜後木不斷雨中山秖
恐髙僧占多慙倦鳥還孤雲在寥廓容望不容攀
　　　題隠居
淡泊幽人趣蕭條隠者居踈簾隔花竹凈几展圖書自
向交游宻何拘禮法踈為言陶靖節吾亦愛吾廬
　　　贈彦先
此地堪營屋何山更採薇怪松拏石出好鳥傍人飛衰
相年來見幽尋亂後稀郎君似氷玉令我亦忘歸
　　　偶書譏武團練
干禄謀何拙求人計又踈祝鮀焉用佞寗武豈真愚自
乏千箱積誰令萬卷餘艾肥蘭蕙瘦饑饉竟何如
　　　橋院
淹留歳云暮旅泊似幽棲鷗鷺如相識牛羊自不迷已
煩陶令顧何必謝公携始覺吳儂健天寒更涉溪
　　　題蘭陵税官清輝亭
不謂人間世官居有此清山横猶倒影鳥過忽遺聲倦
客方躭句髙人不治名夜寒雲去盡對面月華生
　　　阻雨
小雨妨幽事徜徉所得多前期操野艇亭午出煙蘿選
勝纔如許偷閒肯重過自憐詩酒涸無句敵陰何
　　　才臣設席彦修來過仍陪表臣終日之樂豈易
　　　得也因賦
顧我非仙李知君實老彭承家羅玉樹潤屋起金贏世
路嗟多事人生戒不情歳華將暮矣切勿訴深觥
　　　彦修席上命賦何處難忘酒
何處難忘酒南州盗賊多黄巾方裂眥白日敢持戈不
見韓擒虎寧聞馬伏波此時無一盞其奈客愁何
　　　草飲招表臣才臣彦文道夫
愧匪屠門嚼且無金屈巵人生難得醉我輩不須辭山
迥雲生谷林空鳥並枝前溪天欲雪為報戴逵知
　　　清明日席上呈諸友
佳節年年好新春處處宜鶯花從自得蒲柳頓先衰事
過如驚夢愁来劇亂絲神仙端可學吾願問安期
飄零何足怪䘮亂故應宜炙手寧為盛張羅未必衰篇
章懐杜牧㳺説鄙袁絲鐘鼎山林事胷中自有期
　　　弔彦深
已秀不成實長懐事可吁寧論日下鶴遽失掌中珠擾
擾遭斯厄冥冥䘮厥軀髙堂親白髪淚眼尚青枯
　　　水閣雨中
南國寒多雨溪山晝更晴風㠶隨鳥上樵逕入雲行已
苦無饘粥猶欣見耦耕故園歸未得豺虎正縱横
　　　陪諸友赴城南妙智上人晚集
晩烟林際泊夕陽波上明天寒少佳色樹老無柔聲支
郎頗好事我輩適同行劇論不知醉感時空復情
　　　同士特似表過中峯餞似宗
舊好崔亭伯新交阮仲容招擕來白水祖餞過中峯谷
暖芊芊樹雲深杳杳鐘兵戈一分袂惆悵㡬時逢
　　　食鱠
設網機關宻磨刀意氣麄令人思洛鯉媿客問江鱸豆
麴偏相與橙虀未可無相從頻莫厭乘興不煩呼
　　　呈似表
聞説煙塵近驚奔道路長人生何草草天意竟茫茫山
鳥寒亡路溪花濕更香飄零值君子老眼慰悲凉
　　　發永豐道中
雲斷山如拭秋明水劇虚濕煙䝉翠竹瞑雨濯紅蕖茅
舍真淳俗甆甖窈窕沽何須訪摩詰便是輞川圖
　　　喜聞三十弟消息
喜得真消息仍安嶺表居深知道路逺不在信音踈荔
子應憐汝㯽榔敢笑渠一年㸔又盡兄弟意何如
　　　武林偶作
江山天下勝北客興悠哉月上千峯雪潮生萬壑雷酒
狂憐老大吟苦覺衰頽始滿平生願征帆未憶開
　　　寄朱希真
故人俱白髪念子始青袍僕色新生敬詩名舊仰髙天
寒西日瘦嵗晩北風號望望滕王閣何時共濁醪
　　　簡葉丞
傾盖鄱陽彦孤芳且寄林一官方似水五字可兼金與
世不求合開筵猶見尋何當鑄農器歸望故人岑
　　　表臣檢校東臯雨中有懐詩以促歸
旅泊愁春雨春寒更北風雲山方秀發煙樹却冥濛念
我携家客逢君足榖翁胡為在窮谷正渴一尊同
　　五言長律
　　　留別范元長二十八韻
博洽人為史循良吏得師謀謨當啟沃出處繫安危鶚
立通丹地龍章近赤墀咨詢唐典故筆削漢官儀結客
多青眼承家㝡白眉浩然無害氣汪若有容陂慎獨仍
三省操危任百罹誰嘲𤣥尚白自信涅非緇俯仰俱無
怍幽明兩不欺愛君心匪石憂國鬢成絲劵外真毫末
樊中足坦夷閉門因拂袖展巻代支頥逺覽迷千古高
懐自一時海非蠡可測豹豈管能窺能事推天禄威名
到月支孔融徴已晩安石起何遲不待南飛鴈貪懸左
顧龜向來鸚鵡賦此去鳯凰池揭揭英靈氣巍巍柱石
姿衮衣須我補霖雨更誰為賤子端何者先生頗識之
㡬年當顧盼今日倒鑪錘解榻徐生入彈冠貢子知青
蠅休㸃汚白璧漫瑕疵鍊句終乖律㸔書正闕疑地偏
如有避交淡欲無私瘦馬終千里寒灰待一吹西江如
可激畢命守軒帷
　　　次陳叔易太湖二十韻
北客何來此浮生直偶然風飈從禹穴日脚近虞淵漁
唱誰能問鷗盟我不捐燃犀怪可覩擊樹訊空傳釣石
温徐坐檣竿穏近聯波明疑練妥山凈學眉連客上三
千履軍呼十萬鋋可思江栁下秖欠舞衣前鼓柂知無
及乘查悵未縁逺中㣲隠樹闊外莽横天縹緲湘靈瑟
夷猶范蠡船健帆風作馭駭浪雪盈顛行鷺紛羣起孤
鴻杳獨鶱斷崖方怒吸淺瀬或勞牽夜泊星辰逼晴占
日月偏幽姿閟蛟室神物䕶龍泉世亂甘淪隠塗窮枉
乞憐渚花迎日笑岸草信人沿頗欲追雙槳無因共兩
舷時來如謝朓三復有餘妍
　　　大人生日
天欲斯文起時將此道隆昭明應熊夢爽㧞降神崧業
則真王佐猷當沃帝聰尊經獨韋氏識字必揚雄制作
超前輩篇章萃古風不憂時易失却怕俗多聾日月胷
襟裏江湖度量中䜛深遭璧玷施博儘金空指日風雲
㑹来時雨露䝉經綸觀世業潤色付宗工炯炯丹心壯氲
氲浩氣充檜壇休跨鹿丹鼎且蟠龍載誕佳辰及高門
喜氣融捧觴欣有祝陳頌愧無功舞鶴窺筵淨偷桃照
座紅孔庭詩禮集請訪吸川虹
　　　失題
天上石麟墮人間瓊樹芳叔孫知典禮曹植有文章桃
李蹊方盛芝蘭室更香榻先徐孺下書異鄴侯蔵載世
推能事當年亦寵光頗懐追潤色奚惜吐琳瑯末俗元
多忌冲懐竟兩忘由來髙士駕不肯少年塲鼎鼎文方
古魚魚道必昌仲山終補衮虞舜正埀裳賤子虚䝉顧
仁風實奉揚彈冠從入仕執㦸且為郎欲作蟬遺蜕差
同鼠耗倉窮途遭白眼永夜付黄粱尚齒三千客容窺
數仞墻受知心有激欲報意何長皓鶴冝風露青松飽
雪霜傾身挹東海再拜酌公觴
　　　謁翁丈四十韻
之子儒林傑斯文國士稱詞章曹植擅典故叔孫能秉
哲中逾曠撝謙外匪矜世家非冠玉人物是壺氷海内
休方駕朝端且服膺五車俱可復萬頃不勞澄活國嘉
猷告匡君重任勝側聞金作礪意在木從繩昔旅西雝
鷺方觀南海鵬青冥翻蹭蹬凌厲失飛騰制禮初煩訂
為郎頃見徴禰生宜獨薦文子要同升浪有羶供餌虚
傳被襆綾可嗟懐白璧竟與汚青蠅直作悠悠去從他
衮衮登時情尚馳突吾道豈慿陵善舞須長袖良醫必
折肱寧為棲枳鳯不作下韝鷹鄭谷成真隠蕭齋占上
層華胥久無夢款段適堪乘種柳追彭澤栽桃學武陵
池凉蛙閤閤徑暖羽􁋽􁋽得句長鬚送敲門稚子應掃
庭延墨客過寺折談僧賤子孤懐切窮途百慮烝待沽
希善賈投分得良朋戎馬來何速烽煙見未曽神傷瞻
雉尾愁絶望觚棱漠漠雖難問蒼蒼尚可憑人心無右
袒天意有中興厭世思蟬蛻傷時泣土崩漁樵甘混雜
貧病苦因仍更短猶為簿從聾也作丞依仁劇山仰飽徳
正川増舊事將誰語前非秖自懲縁危時過棧扶老漸
携藤篤義㡬虚辱温顔豈謬承醇醲須手漉撥刺頼觀
罾笑語朝曛隔塵埃肺腑凝尚期文字飲相對夜深燈
欽定四庫全書
　崧庵集巻五　　　　　　宋　李處權　撰
　　七言律詩
　　　偉觀堂
孤煙落日對銜盃此觀人間亦偉哉樹色逺從江浦合
潮聲低咽海門廽衣冠喜有承平氣賓客慚無賦詠才
城闕欝葱人望幸五雲将擁翠華來
　　　送楊充老
蚤接君家伯仲賢笑談吹斷各風烟人生俱是夢中事
歸計却須沙上田悔有論心三尺喙恨無糊口一囊錢
他時局罷樵柯爛小道誰知亦有仙
　　　送李全甫
已斵長篇餞女生君猶從我覔詩行窮途白眼何須怪
亂世蒼顔不足驚南國旌旗猶滅沒中原豺虎正縱横
蘇湖亦産人頭豆為問扁舟底逺征
　　　送景荀
丈人能事見斯文世業家風盡屬君自許旦評方藉藉
豈同時輩漫紛紛清於須水真堪挹秀自郎峯故不羣
五馬雙旌何足道便看平歩到青雲
　　　送石與德孺
坡老仇池安在哉佛家鷲嶺解飛來但令氣象侔衡霍
可要孤髙切斗魁渦處正堪承雨露浪中莫使長莓苔
明窻淨几無塵入想對詩翁墨沼開
　　　送表之
平生佳處在離騷怪我年來得此豪不信胷中横太華
試從筆下看驚濤門連止水心無競地接名山眼更髙
要是一時廊廟噐莫将劉向比王褒
　　　送徐漕
都門雪罷看楊栁濯濯風流已不羣千里澄清方有道
十年出處不忘君新詩舊自開錦段醉面向人生纈紋
我欲從公借餘地與傳名姓上青雲
　　　送谹父
一見瓊林病眼開東南秀爽力能廽須知載腹五千巻
受我澆膓三百盃可但世官從鳯沼要看人物上雲臺
歌呼枉費談天口宜及中興國論陪
　　　簡巽老
雨後緑隂無處著風前黄鳥為誰歌天為世亂相逢少
子以詩嗚不遇多行在故人能健否瘴江逐客柰愁何
典衣尚可供湯餅蚤作清凉肯重過
　　　簡彦庸兄弟
五年蹤跡似浮萍豈料全家入畫屏春去水田方漫漫
曉來山霧却𡨕𡨕可憐北客鬢毛白尚喜主人眸子青
凖擬豐年多釀酒正宜長醉不宜醒
　　　簡辨老
松杉髙下韻笙簫谷口鐘聲梵海潮秋氣作隂連蟋蟀
夜寒隨雨上芭蕉身危甚幸依賢庇吏隠何須覔句招
直待它年見鳬舄始傳仙葉有王喬
　　　簡立之
税駕居鄰古寺中髙堂永日笑言同山雲濃淡未成雨
溪竹飄蕭先得風短髪只從今嵗白衰顔無復少時紅
君家釀熟能分我一醉端令萬事空
　　　簡劉致中兄弟
祖筆摩空有賦聲長揚羽獵舊齊名頗推門第多人物
故作樓居逺世情我輩一生悲短褐君家五字倚長城
武陵欲借漁舟便春水桃花不計程
　　　簡潮公
茗椀紋楸晝不譁心如出水妙蓮華喜君活計唯三事
遇我人情似一家夜久竹聲聞雨過曉來山色看雲遮
此身去國已千里囬首中原猶暮笳
　　　簡致中温其
世情何怪白頭新豈料窮途復友仁一室他鄉春笑客
半年行路雨欺人輞川詩説王摩詰谷口名聞鄭子真
想是書機似圖畫雲峯矗矗水粼粼
　　　簡蘇二文
丈人清德冠儒林三世文章照古今節比松筠元自直
氣含海嶽故能深篋中尚有為郎被堂上寜無化俗琴
賤子飄零無死所可憐羇旅費黄金
　　　池上書所見留别益謙
池上風烟故可人倦㳺老眼厭紛紛晴雲出岫似知我
野鶴鳴臯疑是君可恨音書長契濶尚從盃酒見殷勤
新詩凖擬頻相寄獨學方當病寡聞
　　　過德孺池上二首
樹色溪光五月寒幅巾藜杖接清懽吞聲鳥自屏中過
倒影山從鏡裏看佳處唯堪著胸次平生久已付毫端
向來未築沙堤路豈信東山有謝安
誰堪秋熱與春寒北客南州有底懽酒熟但招吾輩飲
詩成莫與俗人看眼明白鳥清溪上心折黄鸝碧樹端
口誦離騷手遮日夢魂不敢到長安
　　　次韻德孺感懐
敝屣浮雲世所難誰堪走俗抗塵顔海鵬已激三千里
天馬終歸十二閑醉發杖藜雲逐逐香凝宴寝雨斑斑
林泉久假皆吾有何必捐金更買山
　　　梅二首
嵗晚怱怱日復夜老禪相對口慵開夢歸千里㡬時到
香度一枝何處來世亂飄零少供給地寒潦倒無梯媒
可憐七尺髯如㦸媿負妻孥空撥灰
可憐映竹深深見似為催詩特特開湖上林逋今老矣
揚州何遜未歸來前村欲雨鳩呼婦斷壠収晴雉應媒
幻境應當如是觀道人深悟刼池灰
　　　温其示梅詩用韻為謝兼簡士特
可喜劉郎鬢未霜能容宋玉近東墻自知老眼無春事
誰意窮途得夜光前日桃園真有路何時蘭室可無香
便須一醉經千日免作人間寸寸腸
潦倒誰憐五十霜登門可媿及肩牆銀鈎已作驚人勢
玉唾何慳照眼光春醉燈前猶縱博夜闌帳底更添香
阮生正作窮途哭漫道江南刺史腸
　　　席上賦梅
桃李何須續後開芝蘭勝韻許相陪先春莫道無深意
調鼎方知有大才南國正宜溪上路故園長夢竹間臺
騷人不為尋詩句自愛幽芳特特來
　　　和如祖弟二首
老來風味淡於秋媿負平生馬少㳺但得山雲供晚眺
何須花雨作春愁新詩未省曾多見情話端知肯獨留
政渴一盃澆磊磈書生何用玉為舟
緑樹黄鸝隂復晴春風何處不堪行野煙著草綿綿色
江日浮花灔灔明故國音書添夢想異鄉節物減心情
逢人盡説兵戈事始覺如今去就輕
　　　叔易席上
何處春光最可憐仙山亭上碧巖前窮來更覺詩堪畫
老去誰知酒可仙雲色弄晴花蘸水風光縱好柳拖煙
左思近有三都賦誰與吹噓送上天
　　　和賞卿席上之韻
翠竹丹楓共一村詩家得句轉清新已憐楚地梅知臘
更想隋河柳欲春須信成名皆志士故應行樂屬吾人
請君淬礪斑斑刄始驗儒冠不誤身
　　　席上次表臣韻以遺明之仍督其和章
一日復傾三百盃新年物色興悠哉應憐逺客此流落
故有幽人常徃來楮刻三年殊未就詩成七歩可須催
平生信筆多狂簡從此方知所以裁
　　　復次韻呈諸友
梅樹飄香酒滿盃時危風景亦佳哉横笻有客挑錢去
重擔誰家送米來雲色可憐談次改年華不奈鬢邊催
蕭郎及我親書尺珍贈霜紈費剪裁
　　　題畫巻
平生丘壑㡬欲顛誰使老來逢鄭䖍蒼須對我三千尺
黒頭聼渠十八年已有霜雪入晏座寜無風雷浮屋椽
箇中得句不敢吐可人何許心悠然
　　　次韻呈德基兼呈王侍郎
書生卧病久無衣不意臨衰厭鼓鼙鄉信畧無鴻鴈到
客愁惟有杜鵑啼誰憐弹鋏長依孟自不工竽漫説齊
我亦漂流費耘業看君文字照浯溪
　　　臨川道中寄汪守
漸逺閩中地更平土風疎爽語言輕山濃不减嵩髙翠
溪漲渾如洛浦聲忽見槐花思舉子欲求螢火遺書生
使君元是丈人行囬首鈴齋空復情
　　　奉懐養源士特似表
一坐闗山百念灰德隣詩社許徘徊靜看林鳥銜花去
寒覺溪風送雨來小阮有懐應種竹歩兵無事且傳盃
東牀坦腹真佳壻俗客多慙數月陪
　　　懐清叙
夢想平生始此廽扁舟坐穏興悠哉隂隂樹底鶯聲切
漠漠田中雨氣來亂世等閒凋鬢髪故園何處問池臺
臨風不見髙公子正渴論文共一盃
　　　初至毗陵簡巽老時有所懐也
從來語黙有千鈞亂後相逢氣益振好鳥開牕如應客
清風挽竹故留人更貧豈顧墦間祭已老猶堪席上珍
説到蒼梧淚横臆皇天萬一照酸辛
　　　觀潮二首
雪屋銀山滿上頭年年偉觀近中秋只言滄海無廽浪
豈信長江有逆流一一檣帆如過鳥時時烟雨要沉牛
青衫白鬢功名晚何日翩然范蠡舟
海舶忽驚風打頭觀瀾又破一年秋若為盡作盃中物
安得飛來枕下流豈計雙鳬兼乗鴈誰分去馬與來牛
君王大業追神禹前日黄龍已負舟
　　　送公巻赴金陵
惟曾家世頗堪論文采南豐實浚源徳必有言人望重
義形於色主威尊隨珠未可輕弹雀腐䑕從教競嚇鵷
固是相門終出相魯公泉下有英魂
　　　赴端禮之招道中偶成
月離于畢俾滂沱兆及豐年喜欲歌任有泥塗甘曵尾
更無波浪敢憑河老來酒量難酬酢閒裏詩情好琢磨
晏子方觀久而敬人間炙手又張羅
　　　道中口占呈翁養源
山行宻雨來紛紛過午人家猶掩門水寒鷗鳥亦亡頼
煙濕梅花如欲言頓忘客子懐抱惡可喜丈人顔色温
而今何計百年事乞與清詩當緑樽
　　　呈九兄
我兄少有謫仙才襟抱於今得好開珠玉盡從談次落
溪山渾入句中來弦歌小邑徒勞爾松菊故園安在哉
有客漂流無税駕願将髙義挽春囬
　　　送二十兄還鎮江
此行檢校幽棲事佳處知公故未忘新筍定應過母大
舊松想亦及人長老來對客須靈照貧後持家藉孟光
世亂身危何處是二年孤負北窻凉
　　　僕入月山介卿有詩見懐次韻答之
䑕輩欺人可奈何我今行槖已無多醉魂尚愛黄華谷
歸夢長迷白石坡壮士陸沉無籍在道人香積有經過
行朝近報仍安穏想見沙堤蹀玉珂
　　　放歩登逰囬謝表臣遺酒
毎愛前山似畫圖興來蕭散豈能無幽人著屐全忘懶
野老闗門不可呼夕照暉暉明逺水春風莽莽著平蕪
晴來已喜兒能賦軟脚仍煩送一壺
　　　次韻民瞻端禮二首
枉報新詩錦不如句中風竹韻蕭疎頗分涇渭甘從子
不較窮通豈病予避地擬求千日酒誤身何用五車書
誰人與作任公釣要使東人厭若魚
春雨既過雲未歸春寒屋下人無衣林如膏沐鵓鳩語
草已怒生胡蝶飛中原格鬬㡬時定北叟飄零何所歸
我今始悟蘧伯玉明明四十九年非
　　　次韻明孺見遺之什
世家傳子又傳孫豈較前身與後身知足已如倉庾氏
忘懐真是葛天民騎鯨又見詩無敵射虎何須武絶倫
白屋朱門果非是萬錢日食是何人
　　　次韻端禮見寄
自昔孤芳難寄林亂離漂泊却須禁春風不解廽雙鬢
夜雨何堪攪寸心薄日花光懐杜曲清流竹色夢山隂
從來玉石崑山火臭味多君肯嗣音
　　　次韻樸姪見寄
鼙鼓聲中老戰塵故山歸夢月三更交情咄咄渾無寐
學古悠悠浪得名鼇禁未容追世職熊轓何足語官榮
阿咸自是吾家秀始覺前人畏後生
　　　簡郭令
煌煌世譜未應㣲直道髙懐古所稀義徃誰能單騎見
幽尋坐想墊巾歸公庭此日棠堪憩仙路他年舄觧飛
顧我登門勤倒屣題詩媿匪謝𤣥暉
　　　逰羅漢院因㑹張良輔大夫遂留於壁
寺古天寒杖屨清閒身合得此閒行破煙獨鳥驚人去
積雪羣峯照眼明坐久泉聲醒客耳談餘茗味發詩情
張公語壮髯如㦸蚤晚掀濤看斬鯨
　　　謝養源惠茶兼陪士特清啜
仰止先生道不窮愛茶直似玉川翁靈芽動是連城價
妙手纔爭一水功賤子詩書元未飽愁腸藜莧豈宜䝉
髙齋罷酒陪清啜歸御泠然兩腋風
　　　和九兄賀二十六兄除大諌
祖德當年吐握勤諫垣人物典刑存在隂鳴鶴和有子
産嶧孤桐枝見孫王室艱難欣得士世家矜伐敢援恩
清明謇諤平生事况乃中興闢四門
　　　亨仲家兄擢居諫省詩以賀之
除書喜動薦紳顔穏上天池刷羽翰詩似少陵多教化
文從太史有波瀾王庭看折朱雲檻儒巷聞弹貢禹冠
兄弟相知夫豈敢㑹憐流落久江干
　　　和表臣遺詩招歸仙隠
客裏栖栖嘆食艱桃源也復念人間九重鵷鷺思金屋
萬里烟塵痛玉闗節物可憐梅競出浪萍長羡鳥知還
明朝䟦馬歸仙隠健筆清樽儘傲閒
　　　桐廬道中九日逢子公
三年客裏重陽節故典征衣共一杯鴈下紫茰能自好
霜前黄菊為誰開中原豺虎定何許故國池臺安在哉
山水中逢張學士慢扶雙槳不須催
　　　景荀築室偉甚詩以賛之
将老從君得所圖交情及我嵗寒餘適聞蔣詡開三逕
且喜揚雄就一區盡取風煙多種竹雅為窻室便看書
無錢可買墻西地决眥雲峯正起予
　　　中秋對月
露洗風吹未遽央登山臨水總心降明年此夕知何處
自古中秋不可雙尚倚人琴温似玉更能詩酒浩如江
披襟拄頰渾無寐斗轉参移莫下窻
　　　次韻四首寄德基兼呈侍郎公
溪流暴雨漲江同咫尺西隣信不通衰朽怕看青鏡裏
笑談猶近翠屛中侍郎客到無苛禮教授詩来有古風
五載皇皇無稅駕我途正似阮生窮
䝉塵天子尚戎衣南國旌旗正伐鼙國士傷時多刺怨
王官失路有悲啼似聞叔向方圖晉亦報夷吾未去齊
易地皆然心寸折釣竿吾欲老磻溪
書文車軌㡬時同諸道惟聞羽檄通豈較北南聊暫寓
若論賢聖且時中門前楊栁方埀雨溪上桃花尚舞風
誰見東山謝安石命賔擕妓興何窮
紫鳳天吳在短衣亂来無日不鳴鼙情随野鶴雲間舞
夢繞城烏月下啼但得交情如水淡何須婦饌與眉齊
抱琴載酒眀朝去相送無勞過虎溪
欽定四庫全書
　崧庵集巻六　　　　　　宋　李處權　撰
　　七言律詩
　　　寄吕季升
家世中朝第一流郡符那得久淹留詩情更入山水國
醉眼獨髙煙雨樓文舉定非餘子輩元龍須向古人求
磻溪莫訝功名晩今代何人有直鈎
　　　寄希真
嵗晚沉沉雙鯉魚交情可是白頭疎含香不見為郎後
吐屑頻聞賜對餘内廏給乗千里馬大官供餌萬錢厨
絲綸潤色須公等莫負平生載腹書
　　　寄益謙
青鬢追隨到白頭中間憂患兩悠悠異時果有臧倉沮
他日寜無雍齒侯舊隠重過三徑菊昔賢何在五湖舟
一杯坐阻論文酒老懶閉門春事休
　　　寄蕭國噐
路貧不在扊扅炊調苦誰聞食菜時枉道故於尋尺見
求人曷以斗升為夷吾不去齊何患叔向方來晉可知
得士則興今亦古可能只直五羊皮
　　　次韻表臣見遺喜歸
溪南渾似輞川居不啻當年卧草廬從昔金聲蒙醬瓿
至今汗血困鹽車端知将相真無種更喜才華甚有餘
及此知機同免禍季鷹初不為鱸魚
　　　自龍雲歸復次前韻
野寺經旬客寓居水聲山色是吾廬喜君能道碧雲句
招我更煩黄犢車世路從來多險阻人生何必問贏餘
况聞一諾千金重為激西江救涸魚
　　　寄八十五姪
把玩新詩病眼開家風端有謫仙才祗應魚蟹留人住
肯為溪山喚我來客舍更堪秋乍入鬢毛無柰老相催
重陽共醉滕王閣此觀人間亦偉哉
　　　陪德孺逰徐氏園池
十載吾廬信不通偶來仁里一尊同心驚人物如江左
眼淨林塘似洛中著日晶明松下雪弄波蕭瑟竹間風
澆花釀酒勤料理作記東園有醉翁
　　　送粹伯弟親迎兼簡宣卿龍圖
悲秋宋玉已銷魂忍聼陽闗共十分黄葉蕭蕭下寒日
碧山逐逐過晴雲面如濯玉想無對氣已食牛知不羣
問訊氷清懐大雅世家王謝屬斯文
　　　春晚簡德孺
人生有酒即佳辰忽忽園林已暮春雨後落花渾帖砌
風前飛絮欲沾人我如放浪陶彭澤公是風流賀季真
伊水崧雲在何處舊衣猶有洛陽塵
　　　江上望靈石
似聞環佩雜簫笙鼎立爭雄凛太清不與古今爭變化
可能舒惨屬隂晴花開玉井難求種月下瑶臺但有名
我亦生來未嘗屈敢持方寸並崢嶸
　　　題祖道籃輿亭
淵明佳致在籃輿子以名亭德不孤異代頗能同臭味
休年猶得見規模掛簷明月聊堪問入坐清風不待呼
我欲典衣供一斗興來能賦百篇無
　　　雨止送王侍郎
南州春老雨如絲刺眼青秧水滿陂樹濕黄鶯看更好
溪渾白鷺立多時寸心折盡人千里霜鬢凋殘酒一巵
我恐前身是匡鼎幸公不厭解頥詩
　　　雨後凝秀閣口占呈子方
鑿石為渠水有聲四垣惟欠竹青青壁含霽月光千丈
黛拂雲峯畫一屏香異定應來絶島茶甘初不藉中泠
主人莫惜千金費更作飛樓擬摘星
　　　妙空出示諸公詩巻次元韻
已著芭蕉喻此身木人花鳥豈知春他家定自無生滅
此物何嘗有故新美玉不羞論瓦礫明珠終解照泥塵
相逢一笑空歸去無語堪酬彼上人
　　　送杲兄
衲子誰為蓋代豪生憎汚俗紫方袍何須鑑水能知止
未必歸雲可擬髙虎穴等閒休探手龍泉取次莫吹毛
君知五祖堂中老妙處何曾掛一毫
　　　簡仁山海老用山谷贈靈源老人韻
禅闗無復老萊衣陟屺心摧怨夕暉泣血可憐猶不死
望鄉無處欲何歸仁山老子方傳法枯木堂中久息機
不見桃花并柏樹焉知四十九年非
　　　逰羅漢院途中口占
休論至後日相催乗興籃輿到嶺隈風竹盡揺花玉玦
雲山渾作爛銀堆須知此日逢僧話不減當年訪戴廽
更喜彭君真我輩溪流渡馬肯相陪
　　　送宻老
嵗寒紆錫辱西臨一笑忘言意自深怪石竒松那有價
片雲孤鶴本無心上人已了洞山偈倦客方為梁父吟
枯木堂中無孔笛侍郎今日是知音(謂向/伯恭)
　　　寄曇晦二首
道無南北本同流逺赴叢林非所求到底此生俱擾擾
從前何事不悠悠撞鐘撃鼓千人飯戴角披毛萬刼休
蚤晚相從巖下寺對床清話雨颼颼
髙僧闢館坐諸生夜久亦聞弦誦聲物外喜君能筆硯
塵中媿我漫簮纓鉢飱尚返慈烏哺囊句時為老鳯鳴
他日籃輿蓮社約秖應惠逺識淵明
　　　喜雪
剪水適從天上手綴條不作世間花柴門有客方髙枕
石鼎無人共試茶清借逺山迎馬出潤含修竹倚窻斜
令人却憶前年盛輦轂歡聲百萬家
　　　戊申春登平山谷林二堂時茂世應時同行追
　　　録之
已過平山又谷林登髙能賦興何深羣峯雪後皆浮玉
萬竹風前亦碎金尚喜日聞黄屋信可堪時動白頭吟
載逰不為壺觴事擕取君家緑綺琴
　　　和懐英雪詩
路迷應有誤隨車望眼樓髙莫可涯鶴駕鷺濤來浩渺
瑶林瓊樹出交加廣寒玉兔翻羞縮上蔡蒼鷹正怒拏
得句幽人方起舞夜寒明月在梨花
縱賞鈎簾面逺山蟹螯誰復問尖團飛花空自嫌春晩
折竹應當念嵗寒句法一如氷柱險書齋坐怪玉壺寛
固知柳絮因風起何事青天亦受漫
　　　謁王夏卿同過曼卿西軒留題
烟雲坐久濕人衣未覺城中有鼓鼙春到好花隨意折
日長幽鳥盡情啼貴公行色心方壮曠士閒居物已齊
客子不知今夕夢故鄉何處是潜溪(下村水竹全類潛/溪乃賛皇公平泉)
(别/墅)
　　　車水
挽盡溪流沮洳渾幽人晝卧懶開門諸鄰鵝鴨頓亡頼
一夕魚蝦無半存及此焦枯方有禱從而暴殄豈堪論
清漪緑竹城南路囬首吾廬正斷魂
　　　賦郭令南軒梅
世亂何堪嵗月摧髙齋始見數枝梅想他疎影横溪過
撩我清香入坐來老眼相看渾㡬許幽人獨折未多開
情鍾正屬吾曹事湔祓風霜破百盃
　　　強立許酒不至因以趣之
北里溪山翠滿門似聞小阮甕浮春憐渠世亂益風味
念我途窮多苦辛曠士可無千日醉浮生何事百年身
臨風日日香穿鼻被縛甘為甕下人
　　　雪後赴徐氏招呈德孺
梅林樓閣上嵯峨淺渌浮澌亦自波荘叟夢中非一蝶
右軍書次失羣鵝句從永柱思能苦人在玉壺寒更多
宴寢凝香歸入夜流蘇帳小奈公何
　　　雪後赴徐氏燕集
已雪猶隂更逆風斜川畧彴斷行踪瑶臺貝闕三千丈
玉樹瓊林一萬重學子經時無載酒隣僧過午未鳴鐘
華筵此地成賓主孔翠屏深琥珀濃
　　　醉後贈道夫
氷柱雪車元有聲五言早已號長城仙源迷路及春淺
盗騎解圍空月明君豈似龜将曳尾我端如鴈不能鳴
何人肯作千金貸賣藥江湖隠姓名
　　　贈王師古
安城西有慶雲鄉山秀溪明出孟嘗毎見朱門推愷悌
遂令貧士有輝光君家太尉威名逺世譜觀文德澤長
蒼狗白衣何足道古今興廢兩茫茫
　　　寒食日同賞卿歩江頭
樹含新緑花事稀友生要我寜重違信脚一百五日出
捫心四十九年非餳粥盤空家立壁松楸地逺涕沾衣
弟兄不見音書絶植杖臨流賦式微
　　　送希真入洛
一踏紅塵又五年倦㳺翻作送行篇春花秋月誰無分
伊水崧雲自有縁我比嵇康猶更懶子追元亮故應賢
因歸望訊忘機老買箇魚舟費㡬錢
　　　投建陽王宰
異時丞相柄文盟一顧曾空冀北羣鈆槧無功方笑我
箕裘不墜蚤知君詩家只説王摩詰官况誰憐鄭廣文
散盡黄金猶作客還來把酒對孤雲
　　　酬辯老見遺懐舊之什
老去何堪行路難氷霜㡬晚見蒼官鱸魚南國無張翰
妓女東山有謝安秉燭夜闌真是夢傳盃秋際若為歡
吾徒恰似豐城劔光氣須從斗下看
　　　題次真東軒
亂來身世任浮沉宴豆南州㡬盍簮十頃菰蒲秋向晚
一池烟雨夜來深詩成頗復蒙嘉賞酒熟時須共滿斟
喚取陸郎擕緑綺小凉同聼越江吟
　　　陪德久出郊
北客南征嵗欲隂經行始滿愛山心霜溪見石如清洛
煙樹参雲似故林昨日喜傳黄屋信餘生怕聼白頭吟
公歸問訊庵中老隻履西來意淺深
　　　謝翁士特惠筍
北客未識猫頭筍此來逢君欣得之出土好色已勝玉
下箸珍味端如飴口涎饞嚼笑早計食指蠕動能前知
小爐誰見親煨熟醉眼瞢騰岸接籬
　　　再到值雨
無復清池照病顔尚餘詩思發天慳西風似水初鳴葉
細雨如塵不隔山嵗熟自然民意樂時平更覺鳥聲閒
江梅㑹見花敷雪劇飲須期倒卧還
　　　偶至溪岸時當寒食書節物呈同行
風作山雲斷復飄沙平竹日影蕭蕭柔桑始葉蠶爭出
淺水無魚鷺獨翹白髪尋春悲去國朱門賜火望行朝
㳺從此地多君子乗興來過不待招
　　　止戈堂
坐見妖氛犯斗魁使君謀畧信雄哉㓂如狐兔草間出
兵似貔貅天上來門館無私千里靜賓朋多暇百壺開
他年入數中書考始識汾陽濟世才
　　　簡王夏卿侍郎
下村正與輞川同只恐桃源有路通山色直侵書幌裏花
香盡泛酒杯中使君已致随車雨丞相方来㧞木風
照席侍郎真玉樹慨然憐我坐詩窮
　　　寄徳器二首
清躭七盌愛盧全富貴千金鄙鄧通新嵗烟塵悲塞北
舊時花鳥憶回中可能春雨如秋雨合是東風却北風
尚喜張儀惟舌在百年從古沒終窮
客舍春寒數挽衣雲重雨濕不聞鼙老妻未免負薪嘆
稚子何為索飯啼南地好山青不斷故園芳草緑應齊
胸中磈磊但塵土慚愧錦囊兼玉溪
　　　後樂堂
去盡沙鷗水照空羣山濯玉有無中亂来更覺心情減
佳處猶欣臭味同喜有清樽對雌霓慚無健筆繼雄風
此行㑹見承平否嵗晚飄零已禿翁
　　　和與可見恵之詩
倚馬萬言纔一揮問年於我亦肩随才華早擅鄉評在
人物行看國士知黄巻沉酣端有志青雲騰踏豈無時
小人薄宦猶三黜方駕聊同柳士師
　　　次韻巽老
風前竹榦須料理雨後蝸涎費掃除北客經過無好語
南州騷屑少安居雄稱百萬空扛鼎功蓋三分漫顧廬
識字信為憂患始鄴侯何必萬籖書
　　　迓辨老
琳宫尚記昔年逰撲面楊花晚不収自倚釣魚終悟主
誰知射虎不封侯江湖已恨長為客風雨何須横作秋
未見故人心已醉更拚十日為君留
　　　元長生辰
力扶吾道與斯文世職家聲蚤出羣欲致昇平寜舍我
從來出處不忘君龍吟虎嘯彌千日兔髓烏肝恰一斤
已格皇天方俾夀未須騎鹿上青雲
　　　送蔡伸道
當年傾蓋便情親老去那知更賤貧松竹故園秋未老
溪山南國雨能新可憐作客身如夢尚喜傳家筆有神
咫尺重陽歸務速吹花落帽要吾人
　　　題南浦樓
此生何處是真歸俯仰人間念念非雨後溪山無限好
煙中鷗鷺自由飛隻輪雙槳成何事白酒黄鷄可息機
北客上來千萬恨故鄉囬首夕陽㣲
　　七言長律
　　　題錢德載雙清堂
誰識堂堂忠懿孫至今人物典刑存頗同陶令辭蓮社
但學龎公隠鹿門醉枕泉香分石脉吟窻樹老出雲根
喜携自有東山妓好事寜無北海樽服食方依煉丹井
躋攀莫近洗頭盆秋風百本籬邊菊夜月三號澗下猿
未怪頻穿康樂屐可須多羡辟疆園題詩我愧詞源涸
作記渠能學海翻亂後煙霞真得計靜中丘壑要重論
十年殺氣纒伊洛囬首吾廬正斷魂
　　七言絶句
　　　偶書三首
柴門如畫映山隈窈窕軒窻向水開想見幽人清徹骨
松隂翠竹竹隂梅
碧澗濺濺遶竹林欲從源水阻幽深春風想有桃花樹
更有漁舟可訪尋
朝雲漠漠雨絲勻山路清無一㸃塵桃李著花溪水滿
斷腸何處故園深
　　　雨止奉送制置侍郎王公
已晴雲氣却濛濛坐見前山沒半峯報道名卿謁丞相
不須行雨借蛟龍
　　　簡辨老
晚風吹葉滿溪流落日孤雲萬里秋徑欲五湖尋范蠡
醉擕西子上扁舟
　　　戯辨老
不獨京塵解化衣秋陽流火樹隂稀折腰為米初何有
親見淵明負弩歸
　　　舟中偶書
兩山相對似香山灘響渾如八節灘安得髙風從此去
載醪猶是菊花殘
　　　道中題梅
山家梅樹出疎籬好客慇懃折一枝直是老來風味薄
而今相遇可無詩
　　　雪中過伊南
低隂漠漠水漫漫楊柳如絲不忍看見説山前風更惡
杏花無處避春寒
　　　促夢弼釀
客舍猶尋未見書鄴侯何止萬籖餘君家釀玉推能事
得及重陽把盞無
　　　題湘園
當年此地勤花竹景物方成姓又移儘愛芙蓉照秋水
倚風懐徃亦多時
　　　赴端禮之招道中
髙人折簡苦相催要及春風把一盃花柳溪山寒食後
雲中何似雨中來
　　　次懐英韻
亂來身世羡沙鷗雪後溪山粲兩眸不用東床呼外舅
當年雅契在仙舟
　　　陪德孺逰徐氏園池
禽魚花竹靜相参溪雪融春青出藍月下醉歸休秉燭
要將清夢過江南
　　　和翁子秀夜過溪橋韻
千里無雲湛九霄月明花露滴春橋何時心緒如楊柳
笑倚春風萬丈條
原䟦
文妙物也以變故竒煙雲杳靄之有無江濤出沒之荒
忽魚鳥飛潜之下上晦𡨕朝暮姿態呈豁愈變而愈無
窮兹亦竒已而文之為物實與之俱爰自鴻荒以還厥
裁不一畫焉而神疇焉而章筆焉而信歌詠焉而荘皆
以自然之天錯綜經緯而萬物之變形焉非特不能不
為之亦莫之為而為者也然則文之由來尚矣世去古
逺人不克聖而物之精華不可以終秘梁臺之選呉興
之粹蝉嫣舄奕代有作者燦然珠琲之溢目泠然笙簫
之入耳也源𣲖雖殊終㑹于一至於枚别諸家銖考殿
最若十指然其短長洪纎卒不可得齊豈人之有能否
抑其習有工拙與建安七子時有所取李杜文章羣兒
謗焉要以其全者責之故難也雖然不更三聖無以見
集成之大不歴三變無以知一出於正者之為粹然我
朝當五季之横流質窮弗反承乾棟絶坤維摧陷廓清
之功與文俱髙崑體雖張不能柅其駕使勿馳也於是
穆伯長尹師魯歐陽永叔輩為之導流揚波而古文篇
章始得助而中興列聖相承重熈累盛先正李公淑以
文章伯為時宗主髙文大冊煉石五色天下謂之邯郸
家雲來礽昆世載其德不墜至崧庵乃復以其餘力㳺
戯翰墨之塲輩行推髙表表愈偉而其富且特出者最
見於古律詩淳淡典雅一唱三嘆如融怡帝鄉日浩蕩
天街春則鎬京繼代之作也相逢便論心已别更囬首
則伐木故舊之感也還将太古意一洗萬境寂真足以
見其文之不苟作如杜子美穿花㸃水等句姑将置之
不肯一吐其自序以三百篇為家傳之懿决非貌得之
端公既標識其次而綴語編末不鄙命予予為述文章
之妙雖選粹所集少有得其全者獨我朝之盛㡬焉耳
矣毎歎前輩之於家學守之彌謹如羲獻書如班馬氏
史如専門名家經如世将用兵行師法其率履不越蓋
如此端公方以盛名頡頄斯世毎一語出意外驚人是
能其家者今将恢壯圖挽洪流鋪張潤色以復我祖宗
之舊而挈之唐虞三代之上斯文之責實於此乎在時
宋淳熈庚子東陽邵驥䟦
