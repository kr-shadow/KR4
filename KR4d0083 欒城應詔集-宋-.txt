#+TITLE: 欒城應詔集-宋-
#+DATE: 2016-06-11 12:24:41
#+SOURCE: github.com/kanripo/KR4d0083 master 21f182c2                
欒城應詔集目錄
　第一卷
　　　進論五首
　　　　夏
　　　　商
　　　　周
　　　　六國
　　　　秦
　第二卷
　　進論五首
　　　　　漢
　　　　　三　國
　　　　　晉
　　　　　七代
　　　　　隋
　　第三卷
　　　　進論五首
　　　　　唐
　　　　　五代
　　　　　周公
　　　　　老聃上
　　　　　老聃下
　　第四卷
　　　　進論五首
　　　　　禮
　　　　　易
　　　　　書
　　　　　詩
　　　　　春秋
　　第五卷
　　　　進論五首
　　　　　燕趙
　　　　　　蜀
　　　　　北狄
　　　　　西戎
　　　　　　西南夷
　　第六卷
　　　　進策
　　　　　　君術五道
　　第七卷
　　　進策
　　　　　臣事五道上
　　第八卷
　　　進策
　　　　　臣事五道下
　　第九卷
　　　進策
　　　　　民政五道上
　　第十卷
　　　進策
　　　民政五道下
　第十一卷
　　秘閣試論六首
　　　王者不治夷狄
　　　劉愷丁鴻孰賢
　　　禮義信足以成德
　　　形勢不如德
　　　禮以養人爲本
　　　旣醉備五福
　　秋試論一　首
　　　史官助賞罰
　　省試論一　首
　　　刑賞忠厚之至
　第十二卷
　　御試制科策一道

欒城應詔集目錄終
欒城應詔集第一卷
　進論五首
　　夏論
聖人之道茍可以安於天下不求夫爲異也堯舜傳
之賢而禹傳之子天下以爲禹無聖人而傳之而後
授之其子孫也夫聖人之於天下不從其所安而爲
之而求異夫天下之人何其用心之淺邪昔者湯有
伊尹武王有周公而周公文王之子武王之弟也湯
之太甲武之成王皆可以爲天下而湯不以與其臣
武王不以與其弟誠以爲其子之才不至於亂天下
者則無事乎授之他人而以爲異也而天下之人何
獨疑夫禹哉今夫人之愛其子是天下之通義也有
得焉而思以與其子孫人情之所皆然也聖人以是
爲不可易故從而聽之使之父子相繼而無相亂以
至於堯堯舉其天下而授之舜舜得堯之天下而又
授之禹舉天下而授之人此聖人之所以大過人而
天下後世之所不能也天下後世之所不能而聖人
獨爲之豈以爲異哉夫天下之人不能皆賢而有異
人焉爲異而震之則天下皆將喜其名而失其眞故
夫堯舜之傳賢者是不得巳而然也使堯之丹朱舜
之商均僅可以守天下而堯肯傳之舜而舜肯傳之
禹以爲異而疑天下哉然則禹之不以天下授益非
以益爲不足授也使天下復有禹而愚知禹不以天
下授之矣何者啓足以爲天下故也啓爲天下而益
爲之佐是益不失爲伊尹周公而其功猶可以及天
下也蓋聖人之不喜異也如此昔者嘗聞之魯人之
法贖人者受金於府子貢贖人而不受賞夫子嘆曰
嗟夫使魯之不復贖人者賜也夫贖人而不以爲功
此君子之所以異於衆人者而其弊乃至於不贖是
故聖人不喜爲異以其有時而窮也閔子終三年之
喪見於夫子援琴而歌戚戚而不樂子夏取琴而鼔
之其樂衎衎然作而曰先王制禮不敢不及也而夫
子皆以爲賢由此觀之聖人之行豈求勝失天下之
人哉亦有所守而已矣
　　商論
商之有天下者三十世而周之世三十有七商之旣
衰而復興者五王而周之旣衰而復興者宣王一人
而巳蓋商之多賢君宜若其世之過於周而反不如
周之賢君不如商之多而其久於商者乃數百歲也
此二者所以使天下之人疑焉而不知其故也蓋常
以爲周公之治天下務爲文章繁縟之禮以和柔馴
擾天下剛强之民故其道本於尊尊而親親貴老而
慈幼使民之父子相愛而兄弟相恱以無犯上難制
之氣行其至柔之道以揉天下之戾心而去其剛毅
勇果之政故其享天下至久而諸侯內侵京師不振
卒於廢爲至弱之國何者優柔和易之道可以爲久
而不可以爲强也若夫商人所以爲天下者不可復
見矣竊常求之於詩書之間見夫詩之寛緩而和柔
書之委曲而繁重者舉皆周也而商人之詩駿發而
嚴厲其書簡潔而明肅以爲商人之風俗蓋在乎此
矣夫惟天下之有剛强不屈之俗也故其後世有以
自振於衰微然至於其敗也一散而不可復止故夫
物之强者易以折而柔忍者可以久存柔者可以久
存而常困於不勝强者易以折而其末也乃可以有
所立且此非聖人之罪也物莫不有所短方其盛也
長用而短伏及其衰也長伏而短見夫聖人惟能就
其所長而用之也是故當其盛時天下惟其長之知
而不知其短之所在及其後世用之不當其長日巳
消亡而短日出故夫能久者常不能强能以自奮者
常不能久此商之所以不長而周之所以不振也嗚
乎聖人之慮天下亦有所就而已蓋不能使之無弊
也使之能久而不能强能以自奮而不能以及遠此
二者存乎其後世之賢與不賢也故太公封於齊尊
賢而尚功周公曰後世必有簒奪之臣周公治魯親
親而尊尊太公曰後世寖衰矣夫尊賢尚功則近於
强親親尊尊則近於弱終於齊有田氏之禍而魯人
困於盟主之令蓋商之政近於齊而周公之所以治
周者其所以治魯也故齊强而魯弱魯未亡而齊亡
也
　　周論
傳曰夏之政尚忠商之政尚質周之政尚文而仲尼
亦云周監於二代郁郁乎文哉吾從周愚讀詩書歷
觀唐虞至於商周蓋嘗以爲自生民以來天下未嘗
一日而不趨於文也文之爲言猶曰萬物各得其理
云爾父子君臣之間兄弟夫婦之際此文之所由起
也昔者生民之初父子無義君臣無禮兄弟不相愛
夫婦不相保天下紛然而淆亂忿鬭而相苦文理不
著而人倫不明生不相養死不相葬天下之人舉皆
戚然有所不寧於其心然後反而求其所安屬其父
子而列其君臣聯其兄弟而正其夫婦至於虞夏之
世乃益去其鄙野之制然猶以天子之尊而飯土塯
啜土鉶土堦三尺茆茨而不剪至於周而後大備其
粗始於父子之際而其精布於天下其用甚廣而無
窮蓋其當時莫不自以爲文於前世而其後之人乃
更以爲質也是故祭祀之禮陳其籩豆列其鼎爼備
其醪醴俯伏以薦思其飲食醉飽之樂而不可見也
於是灌用鬱鬯藉用白茆旣沃而莫之見以爲神之
縮之也體魄降於地魂氣升於天怳忽誕謾而不知
其所由處聲音氣臭之類恐不能得當也於是終祭
於屋漏繹祭於祊以爲人子之心無所不至也薦之
以滋味重之以膾炙恐鬼神之不屑也薦之以血毛
重之以體薦恐父祖之不吾安也於是先黍稷而後
稻粱先太羹而後庶羞以爲不敢忘禮亦不敢忘愛
也丁寧反覆優游而不忍去以爲可以盡人子之心
而人子之心亦可以少安矣故凡世之所謂文者皆
所以安夫人之所不安而人之所安者事之所當然
也仲尼區區於衰周之末收先王之遺文而與曾子
推論禮之所難處至於毫釐纖悉之際蓋以爲王道
之盛其文理當極於此焉耳及周之亡天下大壞强
凌弱衆暴寡而後世乃以爲用文之弊夫自唐虞以
至於商漸而入於文至於周而文極於天下當唐虞
夏商之世蓋將求周之文而其勢有所未至非有所
謂質與忠也自周而下天下習於文非文則無以安
天下之所不足此其勢然也今夫冠㛰喪葬而不爲
之禮墓祭而不廟室祭而無所仁人君子有所不安
於其中而曰不文以從唐虞夏商之質夫唐虞夏商
之質蓋將以求周之文而未至者非所以爲法也
　　六國論
愚讀六國世家竊恠天下之諸侯以五倍之地十倍
之衆發憤西向以攻山西千里之秦而不免於滅亡
常爲之深思遠慮以爲必有可以自安之計蓋未嘗
不咎其當時之士慮患之疎而見利之淺且不知天
下之勢也夫秦之所與諸侯爭天下者不在齊楚燕
趙也而在韓魏秦之有韓魏譬如人之有腹心之疾
也韓魏塞秦之衝而蔽山東之諸侯故夫天下之所
重者莫如韓魏也昔者范雎用於秦而収韓商鞅用
於秦而収魏昭王未得韓魏之心而出兵以攻齊之
剛夀而范雎以爲憂然則秦之所忌者可以見矣秦
之用兵於燕趙秦之危事也越韓過魏而攻人之國
都燕趙拒之於前而韓魏乘之於後此危道也而秦
之攻燕趙未嘗有韓魏之憂則韓魏之附秦故也夫
韓魏諸侯之障而使秦人得出入於其間此豈知天
下之勢邪委區區之韓魏以當强虎狼之秦彼安得
不折而入於秦哉韓魏折而入於秦然後秦人得通
其兵於東諸侯而使天下遍受其禍夫韓魏不能獨
當秦而天下之諸侯藉之以蔽其西故莫如厚韓親
魏以擯秦秦人不敢逾韓魏以窺齊楚燕趙之國而
齊楚燕趙之國因得以自安於其間矣以四無事之
國佐當宼之韓魏使韓魏無東顧之憂而爲天下出
身以當秦兵以二國委秦而四國休息於內以隂助
其急若此可以應夫無窮彼秦者將何爲哉不知出
此而乃貪疆埸尺寸之利背盟敗約以自相屠滅秦
兵未出而天下諸侯巳自困矣至使秦人得間其隙
以取其國可不悲哉
　　秦論
秦人居諸侯之地而有萬乘之志㑴辱六國斬伐天
下不數十年之間而得志於海內至其後世再傳而
遂亡劉季起於匹夫斬艾豪傑蹷秦誅楚以有天下
而其傳子孫數十世而不絕蓋秦漢之事其所以起
者不同而其所以取之者無以相遠也然劉項奮臂
於閭閻之中率天下蜂起之兵西嚮以攻秦無一成
之聚一夫之衆驅罷弊適戍之人以求所非望得之
則生失之則死以匹夫而圖天下其勢不得不疾戰
以趨利是以冒萬死求一生而不顧今秦擁千里之
地而棄累世之業雖閉關而守之畜威養兵拊循士
民而諸侯誰敢謀秦觀天下之釁而後出兵以乘其
弊天下夫誰敢抗而惠文武昭之君乃以萬乘之資
而用匹夫所以圖天下之勢疾戰而不顧其後此宜
其能以取天下而亦能以亡之也夫劉項之勢天下
皆非吾有起於草莽之中因亂而爭之故雖馳天下
之人以爭一旦之命而民猶有待於戡定以息肩於
此故以疾戰定天下天下旣安而下無背叛之志若
夫六國之際諸侯各有分地而秦乃欲以力征彊服
四海不愛先王之遺黎第爲子孫之謀而竭其力以
爭隣國之利六國雖滅而秦民之心巳散矣故秦之
所以謀天下者匹夫特起之勢而非所以承祖宗之
業以求其不失者也昔者嘗聞之周人之興數百年
而後至於文武文武之際三分天下而有其二然商
之諸侯猶有所未服紂之衆未可以不擊而自解也
故以文武之賢退而脩德以待其自潰誠以爲后稷
公劉太王工季勤勞不懈而後能至於此故其發之
不可輕而用之有時也嗟夫秦人舉累世之資一用
而不復惜其先王之澤巳竭於取天下而尚欲求以
爲國亦已惑矣
欒城應詔集第一卷終
欒城應詔集第二卷
　進論五首
　漢論
古之聖人制爲君臣之分天子以其一身立乎天下
之上安受天下之奉己而不辭天下之人竒才壯士
爭出其力自盡於天子之下而無所逃遁此二者何
爲如此也天下之事固其賢者爲之也仁人君子盡
其心以制天下之事而無所不成武夫猛士竭其力
以剪天下之暴亂而無所不定此其類非不智且勇
也然而不得其君則其心常鰓鰓然曠四海而不能
以自安功成事立缺然反顧而莫之能受是以天下
之賢才其才雖足以取之而常喜天下之有賢君者
利其有以受之也蓋古之人君収天下之英雄而不
失其心故天下皆爭歸之而英雄之士因其君之資
以用力於天下功成求得而不敢爲背叛之操故上
下相守而可以至於無窮惟其君臣相戾而不能以
相用君以爲無事乎其臣臣以爲無事乎其君君無
所用以至於天下之不親臣無以用之以至於惸惸
而無所底麗而天下始大亂矣且彼不知夫天下之
意也天下之人皆人臣也而誰能以相從惟其因天
子之權而用之是以雖其比肩之人而莫敢抗彼見
天下之莫吾抗也則以爲天下之畏我而不知己之
戴君之威而行也故或狃天下之畏己而反以求去
其君其君旣去而天下之人孰畏而不爲變哉昔者
西漢之衰王莽竊取其人君之權而執之以求取其
天下方其執之而未取也天下不知其將取之是以
俛首而奉其所爲何者天下之心猶以爲漢役之也
至於天下在莽而其英雄之士遂起而共攻之不數
年而莽以大敗何者天下不服無漢之王莽也其後
東漢之亂獻帝奔走於草莽之中曹操出之以爲帝
王當是之時天下已無漢矣而唯曹氏之爲聽然天
下之英雄猶以爲名皆起而爭之終曹公之身而不
能以自安猶幸其當時之人皆知漢之天下已去而
操収之也是以心服曹氏而安爲之臣故孔子曰天
下有道禮樂征伐自天子出天下無道禮樂征伐自
諸侯出自諸侯出蓋十世希不失矣自大夫出五世
希不失矣陪臣執國命三世希不失矣蓋天下之位
居下而干其上之政者以爲己之享其利也而不知
天下之爭心皆將囂然而不平是以其素所服者愈
狹則其失之也愈速何則其不平者衆也故曰祿之
去公室五世矣政在大夫四世矣而三桓之子孫微
矣嗚呼公室旣微則三桓之子孫天下之所謂宜盛
者也而終以衰弱而不振則夫君臣之分可知也巳
　三國論
天下皆怯而獨勇則勇者勝皆闇而獨智則智者勝
勇而遇勇則勇者不足恃也智而遇智則智者不足
用也夫惟智勇之不足以定天下是以天下之難蜂
起而難平蓋嘗聞之古者英雄之君其遇智勇也以
不智不勇而後眞智大勇乃可得而見也悲夫世之
英雄其處於世亦有幸不幸邪漢高祖唐太宗是以
智勇獨過天下而得之者也曹公孫劉是以智勇相
遇而失之者也以智攻智以勇擊勇此譬如兩虎相
捽齒牙氣力無以相勝其勢足以相擾而不足以相
斃當此之時惜乎無有以漢高帝之事制之者也昔
者項籍乘百戰百勝之威而執諸侯之柄咄嗟叱吒
奮其㬥怒西向以逆高祖其勢飄忽震蕩如風雨之
至天下之人以爲遂無漢矣然高帝以其不智不勇
之身橫塞其衝徘徊而不進其頑冒椎魯足以爲笑
於天下而卒能摧折項氏而待其死此其故何也夫
人之勇力用而不巳則必有所耗竭而其智慮久而
無成則亦必有所倦怠而不舉彼欲就其所長以制
我於一時而我閉而拒之使之失其所求逡廵求去
而不能去而項籍固巳敗矣今夫曹公孫權劉僃此
三人者皆知以其才相取而未知以不才取人也世
之言者曰孫不如曹而劉不如孫劉備惟智短而勇
不足故有所不若於二人者而不知因其所不足以
求勝則亦巳惑矣蓋劉備之才近似於高祖而不知
所以用之之術昔高祖之所以自用其才者其道有
三焉耳先據勢勝之地以示天下之形廣収信越出
竒之將以自輔其所不逮有果銳剛猛之氣而不用
以深折項籍猖狂之勢此三事者三國之君其才皆
無有能行之者獨有一劉備近之而未至其中猶有
翹然自喜之心欲爲椎魯而不能純欲爲果銳而不
能達二者交戰於中而未有所定是故所爲而不成
所欲而不遂棄天下而入巴蜀則非地也用諸葛孔
明治國之才而當紛紜戰伐之衝則非將也不忍忿
忿之心犯其所短而自將以攻人則是其氣不足尚
也嗟夫方其奔走於二袁之間困於呂布而狼狽於
荆州百敗而其志不折不可謂無高帝之風矣而終不
知所以自用之方夫古之英雄唯漢高帝爲不可及
也夫
　　晉論
御天下有道休之以安動之以勞使之安居而能勤
逸處而能憂其君子周旋揖讓不失其節而能耕田
射馭以自致其力平居習爲勉强而去其惰傲厲精
而日堅勤勞而日彊冠冕佩玉之人而不憚執天下
之大勞夫是以天下之事舉皆無足爲者而天下之
匹夫亦無以求勝其上何者天下之亂蓋嘗起於上
之所憚而不敢爲天下之小人知其上之有所憚而
不敢爲則有以乘其間而致其上之所難夫其上之
所難者豈非死傷戰鬬之患匹夫之所輕而士大夫
之所不忍以其身試之者邪彼以死傷戰鬭之事邀
我而我不能應則無怪乎天下之至於亂也故夫君
子之於天下不見其所畏求使其所畏之不見是故
事有所不辭而勞苦有所不憚昔者晉室之敗非天
下之無君子也其君子皆有好善之心高談揖讓泊
然沖虛而無慷慨感激之操大言無當不適於用而
畏兵革之事天下之英雄知其所忌而竊乗之是以
顚沛隕越而不能以自存且夫劉聰石勒王敦祖約
此其姦詐雄武亦一世之豪也譬如山林之人生於
草木之間大風烈日之所咻而霜雪饑饉之所勞苦
其筋力骨節之所嘗試者亦巳至矣而使王衍王導
之倫清談而當其衝此譬如千金之家居於高堂之
上食肉飲酒不習寒暑之勞而欲以之捍禦山林之
勇夫而求其成功此固姦雄之所樂攻而無難者也
是以雖有賢人君子之才而無益於世雖有盡忠致
命之意而不救於患難此其病起於自處太高而不
習天下之辱事故富而不能勞貴而不能治蓋古之
君子其治天下爲其甚勞而不失其高食其甚美而
不棄其糲使匹夫小人不知所以用其勇而其上不
失爲君子至於後世爲其甚勞而不知以自復而爲
秦之彊食其甚美而無以自實而爲晉之敗夫甚勞
者固非所以爲安而甚美者亦非所以自固此其所
以喪天下之故也哉
　　七代論
英雄之士能因天下之勢而遂成之天下之勢未有
可以必成者也而英雄之士常因其隙而出於其間
堅忍而不變是以天下之勢遂成而不可解自晉以
下天下何其紛紛也彊者不能以相吞而弱者不能
以相服其德不足以相君臣而其兵不足以相吞滅
天下大亂離而爲南北北又離而爲東西其君臣又
自相簒取而爲七代至於隋而後合而爲一蓋其間
百有餘年之中其賢君名臣累累而出者不爲少矣
然而南不能渡河以有北之民而北不能過江以侵
南之地豈其百年之間南無間之足乘而北無隙之
可入哉蓋亦其勢之有所不可者也七代之際天下
嘗有變矣宋取之晉齊取之宋梁取之齊陳取之梁
而周齊取之後魏此五釁者兵交而不解內亂而無
救其間非小也而其四隣拱手遠望而莫敢入蓋其
取之者誠有以待之而不可以乘其倉卒也嗟夫北
方之人其力不足以幷南而南方之勢又固不可以
爭衡於中國則七代之際天下將不可合邪嘗試論
之姚泓宋武之際天下將合之際也姚興旣死而秦
地大亂武帝舉江南之兵長驅以攻秦兵不勞而關
中定此天下之一時也及夫劉穆之死關中未安席
不及煖兵不及息而奔走以防江南之亂留孺子孱
將以抗四方彊悍之虜則天下之勢巳遂去矣且此
唯不能因天下之勢而遂成之也則夫天下之勢亦
隨去之而巳矣且夫孫權曹操之事足以見矣曹操
之不能過江以攻孫權力有所未足也而孫權終莫
肯求逞於中國蓋其志將以僥倖乎北方之大亂然
後奮而乘其弊而非以爲其地之足以抗衡於中原
也嗟夫使武帝旣入關因而居之以鎭撫其人民南
漕江淮之資西引巴漢之粟而內因關中之盛厲兵
秣馬以問四方之罪戾當此之時天下可以指麾而
遂定矣而何江南之足以蒂芥夫吾心哉然而其事
則不可以不察也其心將有所取乎晉而恐夫人之
反之於南是以其心憂懼顚倒而不見天下之勢孔
子曰無欲速無見小利欲速則不達見小利則大事
不成故夫有可以取天下之勢而不顧以求移其君
而遂失之者宋武之罪也
　　隋論
人之於物聽其自附而信其自去則人重而物輕人
重而物輕則物之附人也堅物之所以去人分裂四
出而不可禁者物重而人輕也古之聖人其取天下
非其驅而來之也其守天下非其劫而留之也使天
下自附不得已而爲之長吾不役天下之利而天下
自至夫是以去就之權在君而不在民是之謂人重
而物輕且夫吾之於人巳求而得之則不若使之求
我而後從之巳守而固之則不若使之不忍去我而
後與之故夫智者或可與取天下矣而不可與守天
下守天下則必有大度者也何者非有大度之人則
常恐天下之去我而以術留天下以術留天下而天
下始去之矣昔者三代之君享國長遠後世莫能及
然而亡國之㬥未有如秦隋之速二世而亡者也秦
隋之亡其弊果安在哉自周失其政諸侯用事而秦
獨得山西之地不過千里韓魏壓其衝楚脅其肩燕
趙伺其北而齊掉其東秦人被甲持兵七世而不得
解寸攘尺取至始皇然後合而爲一秦見其取天下
若此其難也而以爲不急持之則後世且復割裂以
爲敵國是以銷名城殺豪傑鑄鋒鏑以絕天下之望
其所以備慮而固守之者甚密如此然而海內愁苦
無聊莫有不忍去之意是以陳勝項籍因民之不服
長呼起兵而山澤皆應由此觀之豈非其重失天下
而防之太過之弊歟今夫隋文之世其亦見天下之
久不定而重失其定也蓋自東晉以來劉聰石勒慕
容苻堅姚興赫連之徒紛紛而起者不可勝數至於
元氏幷吞滅取畧巳盡矣而南方未服元氏自分而
爲周齊周幷齊而授之隋隋文取梁滅陳而後天下
爲一彼亦見天下之久不定也是以全得天下之衆
而恐其失之享天下之樂而懼其不久立於萬民之
上而常有猜防不安之心以爲舉世之人皆有曩者
英雄割據之懷制爲嚴法峻令以杜天下之變謀臣
舊將誅滅畧盡而獨死於楊素之手以及於大故終
於煬帝之際天下大亂塗地而莫之救由此觀之則
夫隋之所以亡者無以異於秦也悲夫古之聖人脩
德以來天下天下之所爲去就者莫不在我故其視
失天下甚輕夫惟視失天下甚輕是故其心舒緩而
其爲政也寛寛者生於無憂而慘急者生於無聊耳
昔嘗聞之周之興太王避狄於岐豳之人民扶老攜
幼而歸之岐山之下累累而不絕喪失其舊國而卒
以大興及觀秦隋唯不忍失之而至於亾然後知聖
人之爲是寛緩不速之行者乃其所以深取天下者
也
欒城應詔集第二卷終
欒城應詔集第三卷
　進論五首
　　唐論
天下之變常伏於其所偏重而不舉之處故內重則
爲內憂外重則爲外患古者聚兵京師外無彊臣天
下之事皆制於內當此之時謂之內重內重之弊奸
臣內擅而外無所忌匹夫橫行於四海而莫之能禁
其亂不起於左右之大臣則生於山林小民之英雄
故夫天下之重不可使專在內也古者諸侯大國或
數百里兵足以戰食足以守而其權足以生殺然後
能使四夷盜賊之患不至於內天子之大臣有所畏
忌而內患不作當此之時謂之外重外重之弊諸侯
擁兵而內無以制由此觀之則天下之重固不可使
在外而亦不可使在內也自周之衰齊晉秦楚緜地
千里內不勝於其外以至於滅亡而不救秦人患其
外之巳重而至於此也於是収天下之兵而聚之關
中夷滅其城池殺戮其豪傑使天下之命皆制於天
子然至於二世之時陳勝吳廣大呼起兵而郡縣之
吏熟視而走無敢誰何趙高擅權於內頤指如意雖
李斯爲相僃五刑而死於道路其子李由守三川擁
山河之固而不敢挍也此二患者皆始於外之不足
而無有以制之也至於漢興懲秦孤立之弊乃大封
侯王而高帝之世反者九起其遺孽餘烈至於文景
而爲淮南濟北吳楚之亂於是武帝分裂諸侯以懲
大國之禍而其後百年之間王莽遂得以奮其志於
天下而劉氏子孫無復齟齬魏晉之世乃益侵削諸
侯四方微弱不復爲亂而朝廷之權臣山林之匹夫
常爲天下之大患此數君者其所以制其內外輕重
之際皆有以自取其亂而莫之或知也夫天下之重
在內則爲內憂在外則爲外患而秦漢之間不求其
勢之本末而更相懲戒以就一偏之利故其禍循環
無窮而不可解也且夫天子之於天下非如婦人孺
子之愛其所有也得天下而謹守之不忍以分於人
此匹夫之所謂智也而不知其無成者未始不自不
分始故夫聖人將有所大定於天下非外之有權臣
不足以鎭之也而後世之君乃欲去其爪牙剪其股
肱而責其成功亦已過矣愚嘗以爲天下之勢內無
重則無以威外之彊臣外無重則無以服內之大臣
而絕姦民之心此二者其勢相持而後成而不可一
輕者也昔唐太宗旣平天下分四方之地盡以㳂邊
爲節度府而范陽朔方之軍皆帶甲十萬上足以制
夷狄之難下足以備匹夫之亂內足以禁大臣之變
而其將率之臣常不至於叛者內有重兵之勢以預
制之也正觀之際天下之兵八百餘府而在關中者
五百舉天下之衆而後能當關中之半然朝廷之臣
亦不至於乘間釁以邀大利者外有節度之權以破
其心也故外之節度有周之諸侯外重之勢而易置
從命得其擇其賢不肖之才是以人君無征伐之勞
而天下無世臣㬥虐之患內之府兵有秦之關中內
重之勢而左右謹飭莫敢爲不義之行是以上無逼
奪之危而下無誅絕之禍蓋周之諸侯內無府兵之
威故陷於逆亂而不能以自止秦之關中外無節度
之援故脅於大臣而不能以自立有周秦之利而無
周秦之害形格勢禁內之不敢爲變而外之不敢爲
亂未有如唐制之得者也而天下之士不究利害之
本末猥以成敗之遺蹤而論計之得失徒見開元之
後彊兵之將皆爲天下之大患而遂以太宗之制爲
猖狂不審之計夫論天下論其勝敗之形以定其法
制之得失則不若窮其所由勝敗之處蓋天寶之際
府兵四出萃於范陽而德宗之世禁兵皆戍趙魏是
以祿山朱泚得至於京師而莫之能禁一亂塗地終
於昭宗而天下卒無寧歲內之彊臣雖有輔國元振
守澄士良之徒而卒不能制唐之命誅王涯殺賈餗
自以爲威振四方然劉從諫爲之一言而震慴自斂
不敢復肆其後崔昌遐倚朱溫之兵以誅宦官去天
下之監軍而無一人敢與抗者由此觀之唐之衰其
弊在於外重而外重之弊起於府兵之在外非所謂
制之失而後世之不用也
　　五代論
昔者商周之興始於稷卨而至於湯武凡數百年之
間而後得志於天下其成功甚難而享天下之利至
緩也然桀紂旣滅収天下朝諸侯自處於天子之尊
而下無不服之志誅一匹夫而天下遂定葢其用力
亦甚易而無勞也至於秦漢之際其英雄豪傑之士
逐天下之利唯恐不及而開天下之釁惟恐其後之
也奮臂於大澤而天下之士雲合響應轉戰終日而
辟地千里其取天下若此其無難也然天下巳定君
臣之分旣明分裂海內以王諸將將以傳之無窮百
世而不變而數歲之間功臣大國反者如蝟毛而起
是何其取之之易而守之之難也若夫五代干戈之
際其事雖不足道然觀其帝王起於匹夫鞭笞海內
戰勝攻取而自梁以來不及百年天下五禪遠者不
過數十年其智慮曾不足以及其後世此亦甚可怪
也蓋嘗聞之梁之亡其父子兄弟自相屠滅虐用其
民而天下叛周之亾適遭聖人之興而不能以自立
此二者君子之所不疑於其間也而後唐之莊宗明
宗與晉漢之高祖皆以英武特異之姿據天下太半
之地及其子孫材力智勇亦皆有以過人者然終以
敗亂而不可解此其勢必有以自取之也蓋唐漢之
亂始於功臣而晉之亂始於戎狄皆其以易取天下
之過也莊宗之亂晉高祖以兵趨夷門而後天下定
於明宗後唐之亡匈奴破張達之兵而後天下定於
晉匈奴之禍周高祖發南征之議而後天下定於漢
故唐滅於晉晉亂於匈奴而漢亾於周蓋功臣負其
創業之勲而匈奴恃其驅除之勞以要天子聽之則
不可以久安而誅之則足以召天下之亂動一功臣
天下遂並起而軋之矣故唐奪晉高祖之權而亾晉
絕匈奴之和親而滅漢誅陽邠史肇而周人不服以
及於禍彼其初無功臣無匈奴則不興而功臣匈奴
卒起而滅之故古之聖人有可以取天下之資而不
用有可以乗天下之勢而不顧撫循其民以待天下
之自至此非以爲茍仁而巳矣誠以爲天下之不可
以易取也欲求天下而求之於易故凡事之可以就
天下者無所不爲也無所不爲而就天下天下旣安
而不之改則非長久之計也改之而不顧此必有以
忤天下之心者矣昔者晉獻公旣没公子重耳在翟
里克殺奚齊卓子而召重耳重耳不敢入秦伯使公
子縶往弔且吿以晉國之亂將有所立於公子重耳
再拜而辭亦不敢當也至於夷吾聞召而起以汾陽
之田百萬命里克以負蔡之田七十萬命丕鄭而奉
秦以河外列城五及其旣入而背內外之賂殺里克
丕鄭而發兵以絶秦兵敗身虜不復其國而後文公
徐起而収之大臣援之於內而秦楚推之於外旣反
而霸於諸侯唯其不求入而人入之無賂於內外而
其勢可以自入此所以反國而無後憂也其後劉季
起於豐沛之間從天下武勇之士入關以誅暴秦降
子嬰當此之時功冠諸侯其勢遂可以至於帝王此
皆沛公之所自爲而諸將不與也然至追項籍於固
陵兵敗而諸將不至乃捐數千里之地以與韓信彭
越而此兩人卒負其功背叛而不可制故夫取天下
不可以僥倖於一時之利僥倖於一時之利則必將
有百歲不巳之患此所謂不及遠也
　　周公論
伊尹旣立大甲不明而放諸桐天下不以爲不義武
王旣沒成王幼周公攝天子之位朝諸侯於明堂而
召公不說管叔蔡叔咸叛天下幾至於不救二者此
其故何也大甲旣立矣而不足以治天下則夫伊尹
猶有以辭於後世也蓋周公之事其迹無以異於伊
尹然天下之人舉皆疑而不信此無足怪也何者天
下未知夫成王之不明而周公攝則是周公未有以
服天下之心而彊攝焉以爲之上也且夫伊尹之攝
其事則有所不得巳而然爾大甲雖廢而伊尹未敢
有所復立以召天下之亂故寧以己攝焉而待夫大
甲之悔是以天下無疑乎其心今夫周公之際其勢
未至於不得巳也使成王拱手以居天下之上而周
公爲之佐以成王之名號於天下而輔之以周公此
所謂其勢之未至於不得巳者矣而周公不居則夫
天下之謗周公之所自取也然愚以爲不然挾天子
以令天下此諸葛孔明之事耳而周公豈不足以知
之蓋夫人臣惟無執天子之權人臣而執天子之權
則必有忠於其心而後可以自免於難何者人臣而
用天子之事此天子之所忌也以一人之身上爲天
子之所忌而下爲左右之大臣從而媒孽其短此古
之忠臣所以盡心而不免於禍而世之奸雄之士所
以動其無君之心而不顧者也使成王用事於天下
而周公制其予奪之柄則愚恐成王有所不平於其
心而管蔡之徒乘其隙而間之以至於亂也使成王
有天子之虛名而不得制天下之政則愚恐周公有
所不忍於其志赧然其有不安之心也是以寧取而
攝之使成王無與乎其間以破天下讒慝之謀而絕
其爭權之心是以其後雖有管蔡之憂而天下不摇
使其當時立於羣臣之間方其危疑優攘而未決也
則愚恐周公之禍非居東之所能免而管蔡得志於
天下成王將遂不立也嗚呼其思之遠哉
　　老聃論上
善與人言者因其人之言而爲之言則天下之爲辯
者服矣與其里人言而曰吾父以爲不然則誰肯信
以爲爾父之是是故不若與之論其曲直雖楚人可
以與秦人言之而無害故夫天下之所爲多言以排
夫異端而終以不明者唯不務其是非利害而以父
屈人也夫聖人之所爲尊於天下爲其知夫理之所
在也而周公仲尼之所爲信於天下以其弟子而知
之也故非其弟子則天下有不知周公之爲周公而
仲尼之爲仲尼者矣是故老聃莊周其爲說不可以
周孔辯也何者彼且以爲周孔之不足信也夫聖人
之於言譬如䂓矩之於方圓爾天下之人信規矩之
於方圓而以規矩辯天下之不方不圓則不若求其
至方極圓以隂合於規矩使規而有不圓矩而有不
方則亦無害於吾說若此則其勢易以折天下之異
論昔者天下之士其論老聃莊周與夫佛之道者皆
未嘗得其要也老聃之說曰去仁義絕禮樂而後天
下安而吾之說曰仁義禮樂天下之所待以治安者
佛之說曰棄父絕子不爲夫婦放雞豚食菜茹而後
萬物遂而吾之說曰父子夫婦食雞豚以遂萬物之
性夫彼且以其說而吾亦以吾說彼之不吾信如吾
之不彼信也蓋天下之不從莫急於未信而彊劫之
故夫仁以安人而行之以義節之以禮而播之以樂
守之以君臣而維之以父子兄弟食肉而飲酒此明
於孔子者之所知也而欲以諭其所不知之人而曰
孔子則然嗟夫難哉愚則不然曰天下之道唯其辯
之而無窮攻之而無間辯之而有窮攻之而有間則
是不足以爲道果孔子而有窮也亦將舎而他之惟
其無窮是以知其爲道而無疑蓋天下有能平其心
而觀焉而不牽夫仲尼老聃之名而後可與語此也
　老聃論下
天下之道惟其辯之而無窮攻之而無間辯之而有
窮攻之而有間則是不足以爲道昔者六國之際處
士橫議以熒惑天下楊氏爲我而墨氏兼愛凡天下
之有以君臣父子之親而不相顧者舉皆歸於楊子
而道路之人皆可以為父兄子弟者舉皆歸於墨子
也夫天下之人不可以絕其相屬之親而合其無故
之歡此其勢然矣故老聃莊周知夫天下之不從也
而起而承之以爲兼愛爲我之不足以収天下是以
不爲爲我不爲兼愛而處乎兼愛爲我之際此其意
以爲不兼愛則天下議其無親不爲我則天下譏其
爲人故兩無所適處而泛泛焉浮游其間而我皆無
所與以爲是足以自免而逃天下之是非矣夫天下
之人惟是其所是而非其所非是以其說可得而考
其終今夫老莊無所是非而其終歸於無有此其思
之亦巳詳矣楊氏之爲我墨氏之兼愛此其爲道莫
不有所執也故爲我者爲兼愛之所詆而兼愛者爲
爲我之所毁是二者其地皆不可居也然而得其間
而固守之則可以杜天下之異端而絶其口蓋古之
聖人惟其得而居之是以天下大服而其道遂傳於
後世今老聃莊周不得由其大道而見其隙竊入於
其間而執其機是以其論縱橫堅固而不可破也且
夫天下之事安可以一說治也彼二子者欲一之以
兼愛斷之以爲我故其說有時焉而遂窮夫惟聖人
能處於其間而制其當然兼愛爲我亦莫棄也而能
用之以無失乎道處天下之紛紜而不失其當故曰
伯夷叔齊不降其志不辱其身而柳下惠少連降志
而辱身言中倫行中慮虞仲夷逸隱居放言身中清
廢中權我則異於是無可無不可夫無可無不可此
老聃莊周之所以爲辯也而仲尼亦云則夫老聃莊
周其思之不可以爲不深矣蓋嘗聞之聖人之道處
於可不可之際而遂從而實之是以其說萬變而不
可窮老聃莊周從而虛之是以其說汗澷而不可詰
今將以求夫仲尼老聃之是非者惟能知虛實之可
用與否而已矣蓋天下固有物也有物而物相遭則
固亦有事矣是故聖人從其有而制其御有之道以
治其有實之事則天下夫亦何一事之不可爲而區
區焉平其有以納之於無則其用力不巳甚勞矣哉夫
老聃莊周則亦嘗自知其窮矣夫其窮者何也不若
從其有而有之之爲易也故曰常無欲以觀其妙而
又曰常有欲以觀其徼旣曰無之以爲用而又曰有
之以爲利而至於佛者則亦曰斷滅而又曰無斷無
滅夫旣曰無矣而又恐無之反以爲窮旣曰斷滅矣
而又恐斷滅之適以爲累則夫其情可以見矣仲尼
有言曰君子之中庸也君子而時中小人之中庸也
小人而無忌憚也夫老聃莊周其亦近於中庸而無
忌憚者哉
欒城應詔集第三卷終
欒城應詔集第四卷
　進論五首
　　禮論
㫺者商周之際何其爲禮之易也其在宗廟朝廷之
中籩豆簠簋牛羊酒醴之薦交於堂上而天子諸侯
大夫卿士周旋揖讓獻酬百拜樂作於下而禮行於
上雍容和穆終日而不亂夫古之人何其知禮而行
之不勞也當此之時天下之人惟其習慣而無疑衣
服器皿冠冕佩玉皆其所常用也是以其人入於其
間耳目聦明而手足無所忤其身安於禮之曲折而
其心不亂以能深思禮樂之意故其廉恥退讓之心
盎然見於其面而坌然發於其躬夫是以能使天下
觀其行事而忘其㬥戻鄙野之氣至於後世風俗變
易更數千年以至於今天下之事巳大異矣然天下
之人尚皆記錄三代禮樂之名詳其節目而習其俯
仰冠古之冠服古之服而御古之器皿傴僂拳曲勞
苦於宗廟朝廷之中區區而莫得其紀交錯紛亂而
不中節此無足怪也其所用者非其素所習也而彊
使焉甚矣夫後世之好古也昔者上古之世葢常有
巢居穴處汙樽坏飲燔黍捭豚蕢桴土鼔而以爲是
足以養生送死而無以加之者矣及其後世聖人以
爲不足大利於天下是故易之以宮室新之以籩豆
鼎俎之器以濟天下之所不足而盡去太古之法惟
其祭祀以交於鬼神乃始薦其血毛豚解而腥之體
解而爓之以爲是不忘本而非以爲後世之禮不足
用也是以退而體其犬豕牛羊實其簠簋籩豆鉶羹
以極今世之美未聞其牽於上古之說選懦而不決
也且方今之人佩玉服韍冕而垂旒拱手而不知所
爲而天下之人亦且見而笑之是何所復望於其有
以感發天下之心哉且又有所大不安者宗廟之祭
聖人所以追求先祖之神靈庶幾得而享之以安卹
孝子之志者也是以思其平生起居飲食之際而設
其器用薦其酒食皆從其生以冀其來而安之而後
世宗廟之祭皆用三代之器則是先祖終莫得而安
也蓋三代之時席地而食是以其器用各因其所便
而爲之高下大小之制今世之禮坐於牀而食於牀
上是以其器不得不有所變雖正使三代之聖人生
於今而用之亦將以爲便安故夫三代之視上古猶
今之視三代也三代之器不可復用矣而其制禮之
意尚可依倣以爲法也宗廟之祭薦之以血毛重之
以體薦有以存古之遺風矣而其餘者可以易三代
之器而用今世之所便以從鬼神之所安惟其春秋
社稷釋奠釋菜凡所以享古之鬼神者則皆從其器
蓋周人之祭蜡與田祖也吹葦籥擊土鼓此亦各從
其所安焉耳嗟夫天下之禮宏濶而難言自非聖人
而何以處此惟其推之而不明講之而不詳則遂以
爲不可蓋其近於正而易行庶幾天下之安而從之
是固不可易也
　　易論
易者卜筮之書也挾策布卦以分隂陽而明吉凶此
日者之事而非聖人之道聖人之道存乎其爻之辭
而不在其數數非聖人之所盡心也然易始於八卦
而至於六十四此其爲書未離乎用數也而世之人
皆耻言易之數或者言而不得其要紛紜迂闊而不
可解此高論之士所以耻而不言歟夫易本於卜筮
而聖人濶言於其間以盡天下之人情使其爲數紛
亂而不可考則聖人豈肯以其有用之言而託之無
用之數哉今夫易之所謂九六者老隂老陽之數也
九爲老陽而七爲少陽六爲老隂而八爲少隂此四
數者天下莫知其所爲如此者也或者以爲陽之數
極於九而其次極於七故七爲少而九爲老至於老
隂茍以爲以極者而言也則老隂當十而少隂當八
今少隂八而老隂反當其下之六則又爲之說曰隂
不可以有加於陽故抑而處之於下使隂果不可以
有加於陽也而曷不曰老隂八而少隂六且夫隂陽
之數此天地之所爲也而聖人豈得與於其間而制
其予奪哉此其尤不可者也夫隂陽之有老少此未
嘗見於他書也而見於易易之所以或爲老或爲少
者爲夫揲蓍之故也故夫說者宐於其揲蓍焉而求
之揲蓍之法曰掛一歸竒三揲之餘而以四數之得
九而以爲老陽得八而以爲少隂得七而以爲少陽
得六而以爲老隂然而隂陽之所以爲老少者不在
乎七八九六也七八九六徒以爲識焉耳老者隂陽
之純也少者隂陽之雜而不純者也陽數皆竒而隂
數皆偶故乾以一爲之爻而坤以二天下之物以少
爲主故乾之子皆二隂而坤之女皆二陽老隂老陽
者乾坤是也少隂少陽者乾坤之子是也揲蓍者其
一揲也少者五而多者九其二其三少者四而多者
八多少者竒偶之象也一爻而三揲譬如一卦而三
爻也隂陽之老少於卦見之於爻而於爻見之於揲
使其果有取於七八九六則夫此三揲者區區焉分
其少多而各爲之處果何以爲也今夫三揲而皆少
此無以異於乾之三爻而皆竒也三揲而皆多此無
以異於坤之三爻而皆偶也三揲而少者一此無以
異於震坎艮之一竒而二偶也三揲而多者一此無
以異於巽離兌之一偶而二竒也若夫七八九六此
乃取以爲識而非其義之所在不可彊以爲說也
　　書論
愚讀史記商君列傳觀其改法定令變更秦國之風
俗誅秦民之議令者以數千人黥太子之師劓太子
之傅而後法令大行蓋未嘗不壯其勇而有決也曰
嗟夫世俗之不可與慮始而可與樂終使天下之人
各陳其所知而守其所學以議天子之事則事將有
格而不得成者然及觀三代之書至其將有以矯拂
世俗之際則其所以吿諭天下者常丁寧激切亹亹
而不倦務使天下盡知其君之心而又從而折其不
服之意使天下皆信以爲如此而後從事其言囘曲
宛轉譬如平人自相議論而詰其是非者愚始讀而
疑之以爲近於濡滯迂遠而無決然其使天下樂從
而無黽勉不得巳之意其事旣發而無紛紜異同之
論此則王者之意也故常以爲當堯舜之時其君臣
相得之心歡樂而無間相與吁俞嗟歎唯諾於朝廷
之中不啻若朋友之親雖其有所相是非論辯以求
曲直之當亦無足怪者及至湯武征伐之際周旋反
覆自述其用兵之意以明曉天下此又其勢然也惟
其天下旣安君民之勢濶遠而不同天子有所欲爲
而其匹夫匹婦私有異論於天下以齟齬其上之畫
策令之而莫肯聽當此之時形驅而勢脅之天下夫
誰敢不聽從而其上之人優游而徐譬之使之信之
而後從此非王者之心誰能處而待之而不倦歟蓋
盤庚之遷天下皆咨嗟而不恱盤庚爲之稱其先王
盛德明聖而猶五遷以至於今今不承於古恐天之
斷棄汝命不救汝死旣又恐其不從也則又曰汝㒺
曁余同心我先后將降汝罪疾乃祖先父亦將吿我
高后曰作大戮於朕孫蓋其所以開其不悟之心而
諭之以其所以當然者如此其詳也若夫商君則不
然以爲要使汝獲其利而何卹乎吾之所爲故無所
求於衆人之論而亦無以吿諭於天下然其事亦終
於有成是以後世之論以爲三代之治柔懦而不決
然此乃王霸之所以爲異者也夫三代之君惟不忍
鄙其民而欺之故天下有故而其議及於百姓以觀
其意之所向及其不可聽則又反覆而諭之以窮極
其說而服其不然之心是以其民親而愛之嗚呼此
王霸之所爲不同也哉
　詩論
自仲尼之亡六經之道遂散而不可解蓋其患在於
責其義之太深而求其法之太切夫六經之道惟其
近於人情是以久傳而不廢而世之迂學乃皆曲爲
之說雖其義之不至於此者必彊牽合以爲如此故
其論委曲而莫通也夫聖人之爲經惟其於禮春秋
然後無一言之虛而莫不可考然猶未嘗不近於人
情至於書出於一時言語之間而易之文爲卜筮而
作故時亦有所不可前定之說此其於法度巳不如
禮春秋之嚴矣而況乎詩者天下之人匹夫匹婦羈
臣賤隷悲憂愉佚之所爲作也夫天下之人自傷其
貧賤困苦之憂而自述其豐美盛大之樂其言上及
於君臣父子天下興亡治亂之迹而下及於飲食牀
第昆蟲草木之類蓋其中無所不具而尚何以繩墨
法度區區而求諸其間哉此亦足以見其志之不通
矣夫聖人之於詩以爲其終要入於仁義而不責其
一言之無當是以其意可觀而其言可通也今詩之
傳曰隱其雷在南山之陽出自北門憂心殷殷揚之
水白石鑿鑿終朝采綠不盈一掬瞻彼洛矣維水泱
泱若此者皆興也而至於關關雎鳩在河之洲南有
樛葛藟纍之南有喬木不可休息維鵲有巢惟鳩
居之喓喓草蟲趯趯阜螽若此者又皆興也其意以
爲興者有所取象乎天下之物以自見其事故凡詩
之爲此事而作而其言有及於是物者則必彊爲是
物之說以求合其事蓋其爲學亦以勞矣且彼不知
夫詩之體固有比也而皆合之以爲興夫興之爲體
猶曰其意云爾意有所觸乎當時時巳去而不可知
故其類可以意推而不可以言解也隱其靁曰隱其
靁在南山之陽此非有所取乎靁也蓋必其當時之
所見而有動乎其意故後之人不可以求得其說此
其所以爲興也若夫關關雎鳩在河之洲是誠有取
於其摯而有别是以謂之比而非興也嗟夫天下之
人欲觀於詩其必先知夫興之不可以與比同而無
彊爲之說以求合其作時之事則夫詩之義庶幾乎
可以意曉而無勞矣
　　春秋論
事有以拂乎吾心則吾言忿然而不平有以順適乎
吾意則吾言優柔而不怒天下之人其喜怒哀樂之
情可以一言而知也喜之言豈可以爲怒之言邪此
天下之人皆能辨之而至於聖人其言丁寧反覆布
於方冊者甚多而其喜怒好惡之所在者又甚明而
易知也然天下之人常患求而莫得其意之所主此
其故何也天下之人以爲聖人之文章非復天下之
言也而求之太過求之太過是以聖人之言更爲深
遠而不可曉且夫天下何不以已推之也將以喜夫
其人而加之以怒之之言則天下且以爲病狂而聖
人豈有以異乎人哉不知其好惡之情而不求其言
之喜怒是所謂大惑也昔者仲尼刪詩於衰周之末
上自商周之盛王至於幽厲失道之際而下訖於陳
靈自詩人以來至於仲尼之世蓋已數百餘年矣愚
嘗怪大雅小雅之詩當幽厲之時而稱道文武成康
之盛德及其終篇又不見幽厲之㬥虐此誰知其爲
幽厲之詩而非文武成康之詩者蓋察於辭氣有幽
憂不樂之意是以系之幽厲而無疑也若夫春秋二
百四十二年之間天下之是非雜然而觸乎其心見
惡而怒見善而喜則夫是非之際又可以求諸其言
之喜怒之間矣今夫人之於事有喜而言之者有怒
而言之者有怨而言之者喜而言之則其言和而無
傷怒而言之則其言厲而不溫怨而言之則其言深
而不誠此其大凡也春秋之於仲孫湫之來曰齊仲
孫來於季友之歸曰季子來歸此所謂喜之之言也
於魯鄭之易田曰鄭伯以璧假許田於晉文之召王
曰天王狩於河陽此所謂怒之之言也於叔牙之殺
曰公子牙卒於慶父之奔曰公子慶父如齊此所謂
怨之之言也夫喜之而和怒之而厲怨之而深此三
者無以加矣至於公羊穀梁之傳則不然日月土地
皆所以爲訓也夫日月之不知土地之不詳何足以
爲喜而何足以爲怒此喜怒之所不在也春秋書曰
戎伐凡伯於楚业而以爲衛伐凡伯春秋書曰齊仲
孫來而以爲吾仲孫怒而至於變人之國此又喜怒
之所不及也愚故曰春秋者亦人之言而巳而人之
言亦觀其辭氣之所嚮而巳矣
欒城應詔集第四卷終
欒城應詔集第五卷
　進論五首
　　燕趙論
昔者三代之法使天下立學校而教民行鄕射飲酒
之禮於歲之終田事旣畢而會其鄕黨之耆老設其
籩豆酒食之薦而天子之大夫親爲之行禮葢以爲
田野之民裸裎其股肱而勞苦其䈥力長幼襍作以
趨一時之利習於鄙野之俗而不知孝悌之節頑冐
無恥不可吿語而易與爲亂是以因其休息而教之
以禮使之有所不忘於其心故三代之民離耕田荷
任之賤其所有爲者甚鄙而其中必有所守其心甚
朴而亦不至於無知以犯非義何者其上之人不以
爲鄙而不足敎而其民亦喜於爲善也至於後世之
衰天下之民愚者不知君臣父子之美而天下之風
俗日已敗亂今夫輕揚而剽悍好利而多變者吳楚
之俗也勁勇而沈靖椎鈍而少文者燕趙之俗也以
輕揚剽悍之人而有好利多變之心無三代王者之
化宐其起而爲亂矣若夫北方燕趙之國其勁勇沈
靖者可以義動而其椎魯少文者可以信結也然而
燕趙之間其民常至於自負其勇以爲盜賊無以異
於吳楚者何也其勁勇近於好亂而其椎鈍近於無
知上失其道而燕趙之良民不復見於當世而其暴
戾之夫每每亂天子之治仲尼曰君子好勇而無義
則爲亂小人好勇而無義則爲盜故古之聖人止亂
以義止盜以義使天下之人皆知父子君臣之義而
誰與爲亂哉昔者唐室之衰燕趙之人八十年之間
百戰以奉賊臣竭力致死不顧敗亾以抗天子之兵
而以爲忠臣義士之所當然當此之時燕趙之士唯
無義也故舉其忠誠專一之心而用之天下之至逆
以拒天下之至順而不知其非也孟子曰無常產而
有常心者唯士爲能若夫民無常產因無常心茍無
常心放僻邪侈無不爲巳故夫燕趙之地常苦夫士
大夫之寡也
　　蜀論
匹夫匹婦天下之所易也武夫任俠天下之所畏也
天下之人知夫至剛之不可屈而不知夫至柔之不
可犯也是以天下之亂常至於漸深而莫之能止蓋
其所畏者愈驕而不可制而其所易者不得志而思
以爲亂也秦晉之勇蜀漢之怯怯者重犯禁而勇者
輕爲姦天下之所知也當戰國之時秦晉之兵彎弓
而帶劒馳騁上下咄嗟叱吒蜀漢之士所不能當也
然而天下旣安秦晉之間豪民殺人以報讐椎埋發
冡以快其意而終不敢爲大變也蜀人畏吏奉法俯
首聽命而其匹夫小人意有所不適輒起而從亂此
其故何也觀其平居無事盜入其室懼傷而不敢校
此非有好亂難制之氣也然其弊常至於大亂而不
可救則亦優柔不決之俗有以啟之耳今夫秦晉之
民倜儻而無所顧負力而傲其吏吏有不善而不能
以有容也叫號紛呶奔走吿訴以爭豪釐曲直之際
而其甚者至有懷刃以賊其長吏以極其忿怒之節
如是而巳矣故夫秦晉之俗有一朝不測之怒而無
終身慼慼不報之怨也若夫蜀人辱之而不能競犯
之而不能報循循而無言忍詬而不驟發也至於其
心有所不可復忍然後聚而爲羣盜散而爲大亂以
發其憤憾不洩之氣雖有秦晉之勇而其爲亂也志
近而禍淺蜀人之怯而其爲變也怨深而禍大此其
勇怯之勢必至於此而無足怪也是以天下之民惟
無怨於其心怨而得償以快其怒則其爲毒也猶可
以少解惟其鬱鬱而無所洩則其爲志也遠而其毒
深故必有大亂以發其怒而後息古者君子之治天
下彊者有所不憚而弱者有所不侮蓋爲是也書曰
無虐惸獨而畏高明詩曰不侮鰥寡不畏彊禦此言
天下之匹夫匹婦其力不足以與敵而其智不足以
與辯勝之不足以爲武而徒使之怨以爲亂故也嗟
夫安得斯人者而與之論天下哉
　　北狄論
北狄之人其性譬如禽獸便於射獵而習於馳騁生
於斥鹵之地長於霜雪之野飲水食肉風雨飢渇之
所不能困上下山坂䈥力百倍輕死而樂戰故常以
勇勝中國然至於其所以擁護親戚休養生息畜牛
馬長子孫安居佚樂而欲保其首領者蓋無以異於
華人也而中國之士常憚其勇畏避而不敢犯氊裘
之民亦以此恐愒中國而奪之利此當今之所謂大
患也昔者漢武之世匈奴絶和親攻當路塞天下震
恐其後二十年之間漢兵深入不憚死亾捐命絕幕
之北以決勝負而匈奴孕重墮壞人畜疲弊不敢言
戰何者勇士壯馬非中國之所無有而窮追遠逐雖
匈奴之衆亦終有所不安也故夫敵國之盛非隣國
之所深憂也要在養兵休士而集其勇氣使之不懾
而巳方今天下之勢中國之民優游緩帶不識兵革
之勞驕奢怠墯勇氣消耗而戎狄之賂又以百萬爲
計轉輸天下甘言厚禮以滿其不足之意使天下之
士耳熟所聞目習所見以爲生民之命寄於其手故
俯首柔服莫敢抗拒凡中國勇健豪壯之氣索然無
復存者矣夫戰勝之民勇氣百倍敗兵之卒没世不
復蓋所以戰者氣也所以不戰者氣之畜也戰而後
守者氣之餘也古之不戰者養其氣而不傷今之士
不戰而氣巳盡矣此天下之所大憂者也昔者六國
之際秦人出兵於山東小戰則殺將大戰則割地兵
之所至天下震慄然諸侯猶帥其罷散之兵合從以
擊秦砥礪戰士激發其氣長平之敗趙卒死者四十
萬人廉頗收合餘燼北摧栗腹西抗秦兵振刷磨淬
不自屈服故其民觀其上之所爲日進而不挫皆自
奮怒以爭死敵其後秦人圍趙邯鄲梁王使將軍新
垣衍如趙欲遂帝秦而魯仲連慷慨發憤深以爲不
可葢夫天下之士所爲奮不顧身以抗彊虎狼之秦
者爲非其君也而使諸侯從而帝之天下尚誰能出
身以拒其君哉故魯仲連非徒惜夫帝秦之虛名而
惜夫天下之勢有所不可也今尊奉夷狄無知之人
交歡納幣以爲兄弟之國奉之如驕子不敢一觸其
意此適足以壞天下義士之氣而畏夷狄豪橫之勢
耳今誠養威而自重卓然特立不聽夷狄之妄求以
爲民望而全吾中國之氣如此數十年之間天下摧
折之志復壯而北　之勇非吾之所當畏也
　　西戎論
戎狄之俗畏服大種而輕中國戎强則臣狄狄强則
臣戎戎狄皆弱而後中國可得而臣戎狄皆强而後
侵略之患不至於中國蓋一强而一弱中國之患也
彼其弱者不敢獨戰是以爭附强國之餘威以趨利
於中國而後無所懼强者幷將弱國之兵蕩然南下
而無復反顧之憂然後乃敢專力於中國而不去此
二者以勢相從而不可間是以中國之士常不得解
甲而息也昔者冒頓老上之盛惟西戎之無强國也
故匈奴之人得以盡力而苦吾中國使西戎有武力
戰勝之君則中國之禍將有所分而不專何者彼畏
西戎之乘其後也故北狄强則中國不得不厚西戎
之君而西戎之君亦將自託於中國然而西戎非有
强力自負之國則其勢亦將折而入於匈奴惟其國
大而好勇其君之意欲區區自立於一隅而不畏北
狄之衆而後中國可得而用也然天下之人皆以爲
北方有强悍不屈之匈奴而又重之以西戎之大國
則中國將不勝其困此何其不思之甚也夫戎狄之
人惟其愚陋而多怨是故可與共憂也惟其强狠而
好勝是故可以激而壯也使之自相攻擊而不能相
下則其勢必走於中國中國因而收之而其不服者
乃可圖也然天下之議又將以爲戎狄之俗不喜自
相攻鬭而喜擊中國之衆此其勢固不可得而合也
蓋亦以爲不然夫四夷之所以喜攻中國者爲夫吾
兵之不能苦戰而金玉錦繡之所交會也今使吾兵
精而食足據險阻明烽燧吏士練習而不敢懈彼雖
壯騎無所施設則其利不在於攻中國堅坐而相守
不出十年彼外無所掠虜將不忍而熱中將反而求
以相詬以爲起兵之名彼兵交於匈奴而怨結於中
國則何以自固故中國舉而收之必將得其歡心然
天下之心常畏其强而莫或収之而使爲北狄之用
此何其不識戎狄之情也
　　西南夷論
古者九夷八蠻無大君長紛紛籍籍不相統制惟北
狄之種常爲大國以抗中夏然蠻夷之俗種姓分别
千人爲部百家爲黨見利則聚輕合易散族類不一
其心終莫相愛故其兵利於疾戰而不利於遲久北
狄之人緜地千里控弦百萬侯王君長通爲一家人
畜富庶蔓延山谷之間其心常有所愛重而不忍去
故其兵利於遲久而不利於疾戰此二者其大小之
勢各有所便宜乎中國之所以待之者各有道也今
夫北狄之人伏於隂山之下養兵休士久居而不戰
此其志豈嘗須臾忘中國也然其心以爲戰而勝人
猶不若不戰而屈人之兵戰而不勝民之死者未可
知也故常大言虛喝而不進以謀弊中國蓋其所愛
者愈大故其謀之愈深而發之愈緩以求其不失也
若夫西戎南蠻西南夷之民悉其衆庶尚不能當狄
人之半而其酋豪每每爲亂不能自禁此誠無愛於
其心而僥倖於一戰以用其烏合之衆而巳故夫蠻
夷之人擾邊求利其中非有大志者其類皆可以謀
來也愚嘗觀於西南徼外以臨蠻夷之衆求其所以
爲變之始而遂至於攻城郭殺人民縱橫放肆而不
可救者其積之莫不有漸也夫蠻夷之民寧絕而不
之通今邊鄙之上利其貨財而納之於市使邊民凌
侮欺謾而奪其利長吏又以爲擾民而不之禁窮恚
無聊莫可吿訴故其勢必至於解讎結盟攻剽蹂踐
殘之於鋒鏑之間而後其志得伸也嗟夫爲吏如此
亦見其不知本矣通關市戢吏民待之如中國之人
彼尚誰所激怒而爲此哉然事不患乎不知而患乎
人之不能用昔班超處西域數十年西破龜茲北伏
匈奴及將東歸或以爲必有竒謀乃就問其計然其
言止曰察見淵中魚不祥屯戍之士皆非忠臣孝子
不可盡繩以法當是時莫不皆笑以爲不足用然及
西域之亂終亦以此故夫謀非必竒而後可用而在
乎當否而巳古者四夷皆置校尉而益州有蠻夷騎
都尉以治其事使其强者不能內㑴而弱者不爲中
欒城應詔集第六卷
　進策五道
　　　君術
　　第一道
臣聞天下之事非宰相不可盡行非諫官不可盡言
天下之人誰能必至於諫官宰相者惟其少而學之
長而欲行之終其身而不當其位不可以侵官而求
盡其意是故士大夫之間猶有不能自盡其才於天
子者也今臣幸而生於天下無事之時每一間歲天
子常詔兩制之大臣使舉天下之士上自登朝之吏
而下至於山林之匹夫咸得竭其所懷以盡天下之
利害非天子出納耳目之官而得以言萬民之情僞
非天子黜陟賞罰之臣而得以論百官之長短非天
子武力將帥之士而得以議兵革之彊弱非天子錢
穀大農之吏而得以榷財用之多少蓋天下之人必
其爲宰相諫官而後可以盡行而盡言者使之一旦
得以詳數而悉說之此有以見天子之意所以待之
者甚重而不輕也而臣何敢以無說而處於此臣常
以爲天下之事雖其甚大而難辦者天下必有能辦
之人蓋當今之所爲大患者不過曰四夷彊盛而兵
革不振百姓凋弊而官吏不飭重賦厚斂而用度不
足嚴法峻刑而姦軌不止此數四者所以使天子坐
不安席中夜太息而不寐者也然臣皆以爲不足憂
何者天下必有能爲天子出力而爲之者而臣之所
憂在乎天下之所不能如之何者也臣聞善治天下
者必明於天下之情而後得御天下之術術者所謂
道也得其道而以智加焉是故謂之術古之聖人惟
其知天下之情而以術制之也萬物皆可得而役其
生皆可得而制其死牛服於箱馬服於轅鷹隼服於
韝牛不可以有所觸馬不可以有所踶鷹隼不可以
背而高翔此三者惟其喜怒好惡之情發於外而見
於人也是以因其所忌而授之以其術至於終身制
於人而不去且治天下何異於治馬也馬之性剛很
而難制急之則弊而不勝緩之則惰而不趨王良造
父爲之先後而制其遲速驅之有方而掣之有時則
終日　而不知止此術之至也古之聖人驅天下
之人而盡用之仁者使効其仁勇者使効其勇智者
使効其智力者使効其力天下之人雖襍然皆列於
前安得仁人君子而後任之且雖有天下之善人與
之處而不知其情御之而不中其病則雖有好善之
心而不獲好善之利何者彼不徒爲吾用也而況乎
天下之英雄欲収其功而不制其心哉昔者秦漢之
際姦宄猛悍之人所在而爲宼高祖發於豐沛之間
行而収之黥布彭越之倫皆撫而納諸其中所以制
之者甚僃也玉帛子女牛羊犬馬以極其豪侈之心
輕財好施敦厚長者以服其趦趄之懷倨肆傲岸輕
侮凌辱以折其强很之氣其視天下之英雄不啻若
匹夫孺子然皆得其歡心而用其死力至於元成之
世天下久於太平士大夫生於其間無復英雄難制
之風天下之士皆書生好儒其才氣勇力無足畏者
俛首下氣求爲之用而不暇元成哀平亦欲得天下
之賢才而用之然而不知其情不獲其術賢人君子
避讒畏譏遠引而去而小人宦豎縱横放肆而制其
事此甚可憫也夫人之平居朋友之間僕妾之際莫
不有術以制其變蓋非有湥遠難見之事也欲其用
命而見其所害欲其樂從而見其所利欲其喜而致
其所恱欲其懼而致其所忌欲其開心見誠而示之
以無所恐欲其守死不去而示之以無所往此天下
之人皆能知之而至於治天下則不能用且此過矣
天下以爲天子之尊無所事術也而不知天下之事
惟其英雄而後能有大功而世之英雄常苦豪橫太
過而難制由此觀之治天下愈不可以無術也
　第二道
臣聞將求御天下之術必先明於天下之情不先明
於天下之情則與無術何異夫天下之術臣固巳畧
言之矣而又將竊言其情今使天子皆得賢人而任
之雖可以無憂乎其爲姦然猶有情焉而不可以不
知蓋臣聞之人有好爲名高者臨財推之以讓其親
見位去之以讓其下進而天子禮焉則以爲歡而不
禮焉則雖逼之而不食其祿力爲亷恥之節以高天
下若是而天子不知焉而豢之以厚利則其心𧹞然
有所不平人有好爲厚利者見祿而就之以優其身
見利而取之以豐其家良田大屋惟其與之則可以
致其才如是而天子不知焉而强之以名高則其心
缺然有所不悅於其中人惟無好自勝也好自勝而
不少柔之則忿鬭而不和人惟無所相惡也有所相
惡而不爲少避之則事其私怒而不求成功素剛則
無折之也素畏則無强之也强之則將不勝而折之
則將不振凡此數者皆所以求用其才而不傷其心
也然猶非所以制天下之姦雄蓋臣聞之天下之姦
雄其爲心也甚深而其爲迹也甚微將營其東而形
之於西將取其右而擊之於左古之人有欲得其君
之權者不求之其君也優游翺翔而聽其君之所欲
爲使之得其所欲而油然自放以釋天下之權天下
之權旣去其君而無所歸然後徐起而収之故能取
其權而其君不之知古之人有爲之者李林甫是也
夫人之旣獲此權也則思專而有之故常恐其下之
人從而傾焉夫人惟能自固其身而後可以謀人自
固之不暇而欲謀人也實難故古之權臣常合天下
之爭天下且相與爭而不解則其勢無暇及我是故
可以久居而不去古之人有爲之者亦李林甫是也
世之人君茍無好善之心幸而有好善之心則天下
之小人皆將賣之以爲姦何者有好善之名而不察
其善之實天下之善固有可以謂之惡而天下之惡
固有可以謂之善者彼知吾之欲爲善也則或先之
以善而終之以惡或有指天下之惡而飾之以善古
之人有爲之者石顯是也人之將欲爲此釁也將欲
建此事也必先得於其君欲成事而君有所不恱則
事不可以成故古之姦雄刼之以其所必不能其所
必不能者不可爲也則將反而從吾之所欲爲古之
人有爲之者驪姬之說獻公使之說而避禍是也此
數者天下之至情故聖人見其初而求其終聞其聲
而推其形蓋惟能察人於無故之中故天下莫能欺
何者無故者必有其故也古者明王在上天下之小
人伏而不見夫小人者豈其能無意於天下也舉而
見其情發而中其病是以愧恥退縮而不敢進臣欲
天子明知君子之情以養當世之賢公名卿而深察
小人之病以絕其自進之漸此亦天下之至明也
　第三道
臣聞天子之道可以理得而不可以名推其於天下
不取其形而獨取其意其道可以爲善而亦可以爲
不善何者其道無常其道無常者不善之所從生也
夫天下之人惟知不忍殺人之爲仁也是故不忍殺
人以自取不仁之名惟知果於殺人之爲義也是故
不敢不殺以自取不義之名是二者其所以爲仁者
有形而其所以爲義者有狀其進也有所執其規而
其退也有所蹈其矩故其爲人也不失爲天下之善
人而終不至於君子有所甚而不堪有所蔽而不見
此其爲人是自全之人也今夫君子有所殺人以爲
仁而有所不殺以爲義義不在於殺人而仁不在於
不殺其進也無所據依而其退也無所底厲故其成
也天下將皆安之而其不成也將使天下至於大亂
是以天下惡其難明而畏其難就人臣以是戒其君
而人君者亦以自戒曰姑爲無殺人以爲仁而姑爲
果於殺人以爲義是其仁可以全身而其義可以無
謗於天下斯足以爲無過也巳矣孟子有言曰責難
於君謂之恭陳善閉邪謂之有禮而謂吾君不能者
謂之賊且夫爲人臣而詔其君不曰必爲大人之仁
義而曰姑爲其易者以苟避天下之謗此非恐其君
不能之故歟蓋臣聞之聖人之道惟其不可以名稱
而迹求者其爲道也甚深而難成而其成也亦不若
小道之淺而無功所御甚廣而所處甚約握之甚微
而播之無極故孔子曰吾非多學而識之吾一以貫
之夫一者何也知天下萬物之理而制其所當處是
謂一矣而能得吾一者甚難故夫天下之畏之者亦
不足怪也古之聖人已能知之則行之而無疑己不
能知之則不敢以己之私意而破天下之公義使己
而不好殺人則安可盡無殺以成仁之形使己而好
殺人則安可盡殺以成義之狀蓋必有大臣救其已
甚而補其不足使義不在於殺人而仁不在於不殺
方今天下之治所不足者非仁也吏聞有以入人之
罪抵重罰而未聞有以失人之罪抵深法者民聞有
以赦除其罪而未聞有以不義得罪於法之外者此
亦足以見天子之用心矣古者君臣之間和而不同
上有寛厚之君則下有守法之臣上有急切之君則
下有推恩之臣凡以交濟其所不足而彌縫其闕今
也君臣之風上下如一而無以相濟是以天下苦於
寬緩怠惰而不能自振此豈左右之大臣務以順從
上意爲恱而豈亦天子自信以爲好仁之美而不喜
臣下之有所矯拂哉方今之制易於行賞而重於用
罰天下之以獄上者凡與死比則皆蹙頞而不悅此
其爲意夫豈不善然天下之姦人無以深懲而切戒
之者此無乃爲仁而至於不仁歟臣愚以爲輔君之
善而補其不足此誠大臣之事茍天子自信以爲善
欲以一人之私好而破天下之公義則夫大臣者猶
不可爲也惟知天子之仁義而無務其迹以成匹夫
之節使大臣得參於其間而救其所短此不亦近於
天子之道歟
　　第四道
臣聞古者君臣之間相信如父子相愛如兄弟朝廷
之中優游恱懌歡然相得而無間知無所不言言無
所不盡開心平意表裏洞達終身而不見其隙當此
之時天下之人出身以事君委命於上而無所憂懼
安神定氣以觀天下之政蕩然肆志有所欲爲而上
不見忌其所據者甚堅而無疑是以士大夫皆敢進
而搏天下之大功至於後世君臣相虞皆有猜防之
憂君不敢以其誠心致諸其臣而臣亦不敢直己以
行事二者相與齟齬而不相信上下相顧鰓鰓然而
不能以自安而尚何暇及於天下之利害故天下之
事每每擾敗而無所成就臣竊傷之而以爲其蔽在
於防禁之太深而督責之太急夫古之聖人至嚴而
有所至寛至易而有所至險使天下有所易信而有
所不可測用之各當其處而不失節是以天下畏其
嚴而樂其寛至於後世之君徒知天下之不可以甚
寛也而用之其君臣之際使其公卿大臣終日憂懼
不得安意肆志以自盡於其上而以爲畏威徒知天
下之不可甚嚴也而用之其法律之事使其天下之
官吏欺其長上得以茍免取容不畏天子之法而以
爲行惠葢其所以用之之術甚悖而不順者至於如
此夫天下之人上自百官而下至於庶民其爲數安
可窮盡而天子者以其一身寄乎其中論其衆寡之
勢則天下至衆而天子至寡論其智詐巧僞之術則
天下之衆固必有過於天子者吾欲臨之以天子之
威則彼有畏憚而不敢言多爲之隄防以御其變詐
則彼之智將有以出於堤防之所不能及是以古之
聖人推之以至誠而御之以至威容之以至寛而待
之以至易以君子長者之心待天下之士而不防其
爲詐談笑議論無所不及以開其歡心故天下士大
夫皆欣然而入於其中有所愧耻而不忍爲欺詐之
行力行果斷而無憂懼不敢之意其所任用雖其兄
弟朋友之親而不顧徇私之名其所誅􁜦雖其讎怨
睚眦之人而不卹報怨之嫌何者君臣相信之篤此
所謂至嚴而有所至寛者也然至大吏縱橫放肆犯
法而無所忌天下之所指目律令之所當取則雖天
子有所不可輒釋使之一入而不可解而後天下知
有所畏此所謂至易而有所至險二者其事不同而
相與爲用夫是以至寛而天下無頽惰靡迆之風至
險而君臣無猜防逼迫之慮夫惟能通其君臣之歡
而盡行其刑法之所禁而後可以及此也
　　第五道
臣聞事有若緩而其變甚急者天下之勢是也天下
之人幼而習之長而成之相咻而成風相比而成俗
縱横顚倒紛紛而不知以自定當此之時其上之人
刑之則懼驅之則聽其勢若無能爲者然及其爲變
常至於破壞而不可禦故夫天子者觀天下之勢而
制其所向以定其所歸者也夫天下之人弛而縱之
拱手而視其所爲則其勢無所不至其狀如長江大
河日夜渾渾趨於下而不能止抵曲則激激而無所
洩則咆㪍潰亂蕩然而四出壊堤防包陵谷汗漫而
無所制故善治水者因其所入而導之則其勢不至
於激怒坌涌而不可収旣激矣又能徐徐而洩之則
其勢不至於破決蕩溢而不可止然天下之人常狎
其安流無事之不足畏也而不爲去其所激觀其激
作相蹙潰亂未發之際而以爲不至於大懼不能徐
洩其怒是以遂至横流於中原而不可卒治昔者天
下旣安其人皆欲安坐而守之循循以爲敦厚黙黙
以爲忠信忠臣義士之氣憤悶而不得發豪俊之士
不忍其鬱鬱之心起而振之而世之士大夫好勇而
輕進喜氣而不懾者皆樂從而羣和之直言忤世而
不顧直行犯上而不忌今之君子累累而從事於此
矣然天下猶有所不從其餘風故俗猶衆而未去相
與抗拒而勝負之數未有所定邪正相搏曲直相犯
二者潰潰而不知其所終極蓋天下之勢巳小激矣
而上之人不從而遂決其壅臣恐天下之賢人不勝
其忿而自決之也夫惟天子之尊有所欲爲而天下
從之今不爲決之於上而聽其自決則天下之不同
者將悻然而不服而天下之豪俊亦將奮踴不顧而
決之發而不中故大者傷小者死橫潰而可可救譬
如東漢之士李膺杜密范滂張儉之黨慷慨議論本
欲矯拂世俗之弊而當時之君不爲分别天下之邪
正以快其氣而使天下之士發憤以自決之而天下
遂以大亂由此觀之則夫英雄之士不可以不少遂
其意也是以治水者唯能使之日夜流注而不息則
雖有蛟龍鯨鯢之患亦將順流奔走奮迅悅豫而不
暇及於爲變茍其瀦畜渾亂壅閉而不決則水之百
怪皆將勃然放肆求以自快其意而不可禦故夫天
下亦不可不爲少決以順適其意也
欒城應詔集第六卷終
欒城應詔集第七卷
　進策五道
　　　臣事
　　第一道
臣聞天下有權臣有重臣二者其迹相近而難明天
下之人知惡夫權臣之爲而世之重臣亦遂不容於
其間夫權臣者天下不可一日而有而重臣者天下
不可一日而無也天下徒見其外而不察其中見其
皆侵天子之權而不察其所爲之不類是以舉皆嫉
之而無所喜此亦已太過也今夫權臣之所爲者重
臣之所切齒而重臣之所取者權臣之所不顧也將
爲權臣邪必將內恱其君之心委曲聽順而無所違
戾外竊其生殺予奪之柄黜陟天下以見己之權而
沒其君之威惠內能使其君歡愛恱懌無所不順而
安爲之上外能使其公卿大夫百官庶吏無所歸命
而爭爲之腹心上愛下順合而爲一然後權臣之勢
遂成而不可拔至於重臣則不然君有所爲不可以
必爭爭之不能而其事有所必不可聽則專行而不
顧待其成敗之迹著則其上之心將繹然而自解其
在朝廷之中天子爲之踧然而有所畏士大夫不敢
安肆怠惰於其側爵祿慶賞己得以議其可否而不
求以爲己之私惠刀鋸斧鉞己得以參其輕重而不
求以爲己之私勢要以使天子有所不可必爲而羣
下有所畏懼而己不與其利何者爲重臣者不待天
下之歸已而爲權臣者亦無所事天子之畏己也故
各因其行事而觀其意之所在則天下誰可欺者臣
故曰爲天下安可一日而無重臣也且今使天下而
無重臣則朝廷之事惟天子之所爲而無所可否雖
使天子有納諫之明而百官畏懼戰慄無平昔尊重
之勢誰肯觸忌諱冒罪戾而爲天下言者惟其小小
得失之際乃敢上章讙譁而無所憚至於國之大事
安危存亾之所繫皆將卷舌而去誰敢發而受其禍
此人主之所大患也悲夫後世之君徒見天下之權
臣出入唯唯以其有禮而不知此乃所以濳潰其國
徒見天下之重臣剛毅果敢喜逆其意則以爲不遜
而不知其有社稷之慮二者淆亂於心而不能辨其
邪正是以喪亂相仍而不悟何足傷也昔者衛太子
聚兵以誅江充武帝震怒發兵而攻之京師至使丞
相太子相與交戰不勝而走又使天下極其所往而
剪滅其迹當此之時茍有重臣出身而當之擁護太
子以待上意之少解徐發其所蔽而開其所怒則其
父子之際尚可得而全也惟無重臣故天下皆能知
之而不敢言臣愚以爲凡爲天下宜有以養其重臣
之威使天下百官有所畏忌而緩急之間能有所堅
忍持重而不可奪者竊觀方今四海無變非常之事
宜其息而不作然及今日而慮之則可以無異日之
患不然者誰能知其果無有也而不爲之計哉抑臣
聞之今世之弊弊在於法禁太密一舉足不如律令
法吏且以爲言而不問其意之所屬是以雖天子之
大臣亦安敢有所爲於法令之外以安天下之大事
故爲天子之計莫若少寛其法使大臣得有所守而
不爲法之所奪昔申屠嘉爲丞相至召天子之倖臣
鄧通立之堂下而詰責其過是時通幾至於死而不
救天子知之亦不爲怪而申屠嘉亦卒非漢之權臣
由此觀之重臣何損於天下哉
　第二道
臣聞仲尼之稱管仲曰奪伯氏騈邑三百飯蔬食沒
齒無怨言及讀蜀志其言諸葛孔明遷李平殛廖立
及孔明旣死而此二人皆哭泣有至死者臣每讀書
至此未嘗不嗟歎古人之不可及而竊愍今世之不
能也夫爲天下國家惟剛者能守其法而公者能以
剛服天下曾子曰士不可以不弘毅任重而道遠天
下者天子之天下也賞罸之柄予奪之事其出於天
子本無敢言者惟其不公故有一人焉受戮而去雖
其當罪而亦勃然有不服之心而上之人雖其甚公
於此而亦畏其不服而不敢顯然明斥其罪故夫天
下之不公足以敗天下之至剛而天下之不剛亦足
以破天下之至公二者相與並行然後可以深服天
下之衆臣常竊悲唐季五代之亂外有執兵强忿之
臣威葢天下而以其力內脅天子天子不敢輒忤其
意意有所不恱則其上下不能自保故當此之時人
主務爲安身之政不敢以其剛心而守其公事此其
勢不得不然耳方今海內治安外無諸侯之虞而內
無執政之患然臣竊觀之於政令刑賞之際常若有
所畏而不能自必者此其故何也夫朝廷之臣無罪
而留有罪而黜此爲臣之常也故其有罪以爲當黜
則官必削以爲不當黜則無故而置之外地猶爲不
可也今有罪而推之於外反從而増其爵秩是將以
爲賞耶爲刑耶是不可得而知也蓋曰姑以鎭撫其
耿耿之意彼其失爲近臣而去也雖賜之千金而猶
有所慊然於其心且天下之罪人而皆欲滿其所懷
則爲天子安可以有所刑戮哉然而事之所不平者
又非特如此也黜之者一人則必有折而辯之者一
人以爲黜者之有所不恱乎其辯之者而使與之皆
黜夫此二人其罪果誰在以其言而黜人亦以其言
而黜之是爲黜者報讐耳是以天下雖無强臣之災
而臣下竊揣天子之心皆有所持而邀之此其弊始
於執之不剛而成於守之不公矣朝廷之事臣安得
知其有所不安者然竊怪每有所除吏民間莫不切
切口語以爲此誰人之親戚故舊而得之者每有所
措置亦莫不以爲此誰人之所欲而行之者使上之
人凡果如此則宜乎人之受罪而不服而吾亦不敢
加於人也詩云人亦有言柔則茹之剛則吐之唯仲
山甫柔亦不茹剛亦不吐不侮鰥寡不畏强禦夫人
惟不侮鰥寡也而後能不畏强禦臣故曰惟無私者
能以剛服天下此其勢然也且夫古之爲君者有所
大樂而今世不知也人君之樂非樂夫有天下而樂
得與天下去惡而獎善以快吾志今使天下有不義
之臣誅之不獲而又從而尊之尊之不足以爲恱而
又從而黜其所怨以慰其盛怒此二事者夫豈爲君
之樂哉蓋事有所不可並從而欲不可以皆得今夫
人之有所私愛而不公者是亦人之所樂焉耳然其
爲樂有所害於爲君之樂是以不若棄彼而全此也
且事之利害有知之而患不可爲者有患不之知而
可行者今欲潔然無私而行吾法之所至有罪而黜
黜而無所姑息使天下皆知賞之爲賞罰之爲罰此
非有所勤苦而難成者而顧患不肯爲夫管仲孔明
惟其爲之而巳哉
　第三道
臣聞天下有無窮之才不叩則不鳴不觸則不發是
以古之聖人迎其好善之端而作其勉强之氣洗濯
磨淬日夜不息凡此將以求盡天下之無窮也夫天
下譬如大器焉有器不用而寘諸牖下久則蟲生其
中故善用器者提㩦不去時濯而漑之使之日親於
人而獲盡其力以無速敗有小丈夫知愛其器而不
知所以爲愛也知措諸地之安而不知不釋吾手之
爲不壞也是以事不得成而其器速朽且夫天下之
物人則皆用其形而不求其神也神者何也物之精
華果銳之氣也精華果銳之氣其在物也曄然而有
光確然而能堅是氣也亡則物皆枵然無所用之夫
是氣也時叩而存之則日長而不衰置而不知求則
脫去而不居是氣也物莫不有也而人爲甚孟子有
言曰人之日夜之所息與平旦之氣晝日之所爲有
以梏亡之矣梏之反覆則其夜氣不足以存夫夜氣
者所謂精華果銳之氣也天下亂則君子有以自養
而全之而天下治則天子養之以求其用今朝廷之
精明戰陣之勇力獄訟之所以能盡其情而錢穀之
所以能治其要處天下之紛紜而物莫能亂者皆是
氣之所爲也蓋古者英雄之君唯能叩天下之才而
存之是以有求而必從有欲而必得漢武帝唐太宗
國富而兵强所欲如意而天下之才用之不見其盡
當其季年元臣宿將死者太半而新進之士亦自足
以辦天下由此觀之則天下固有無窮之才而獨患
乎上之不叩不觸而使其神弛放而不張也臣竊觀
當今之人治文章習議論明會計聽獄訟所以爲治
者其類莫不僃有而天下之所甚少者獨將帥武力
之臣往者天下旣安先世老將已死而西宼作難當
此之時天子茫然反顧思得竒才良將以屬之兵而
終莫可得其後數年邊鄙日蹙兵勢日急士大夫始
漸習兵而西夏臣服以至於今又將十有餘年而曩
之所謂西邊之良將亦巳略盡矣而天下之人未知
誰可任爲將此甚可慮也夫天下之事莫難於用兵
而今世之所畏莫甚於爲將責之以難事强之以其
所畏而不作其氣是以將帥之士若此不可得也葢
嘗聞之善用兵者雖匹夫之賤莫不養其氣然後求
其用方其未戰也使之投石超距以致其勇故其後
遇敵而不懼見難而致死何者氣盛故也今天下有
大弊二以天下之治安而薄天下之武臣以天下之
冗官而廢天下之武舉彼其見天下之方然則摧沮
退縮而無自憙之意今之武臣其子孫之家往往轉
而從進士矣故臣欲復武舉重武臣而天子時亦親
試之以騎射以觀其能否而爲之賞罰如唐正觀之
故事雖未足以盡天下之竒才要以使之知上意之
所恱有以自重而爭盡其力則夫將帥之士可以漸
見矣
　　第四道
臣聞天下之患無常處也惟見天下之患而去之就
其所安而從之則可久而無憂有淺丈夫見其生於
東也而盡力於東以忘其西見其起於外也而銳意
於外以忘其中是以禍生於無常而變起於不測莫
能究也昔者西漢之禍當文景之世天下莫不以爲
必起於諸侯之太强也然至武帝之時七國之餘日
以漸衰天下坦然四顧以爲無虞而陵夷至於元成
之間朝廷之强臣實制其命而漢以不祀世祖顯宗
旣平天下以爲世之所患莫不在乎朝廷之强臣矣
而東漢之亡其禍乃起於宦官由此觀之則天下之
患安在其防之哉人之將死也或病於太勞或病於
飲酒天下之人見其死於此也而曰必無勞力與飲
酒則是不亦拘而害事哉彼其死也必有以啟之是
以勞力而能爲灾飲酒而能爲病而天下之人豈必
皆死於此昔唐季五代之亂其亂果何在也海內之
兵各隸其將大者數十萬人而小者不下數萬撫循
鞠養美衣豐食同其丼苦而順其好惡甚者養以爲
子而授之以其姓故當其時軍旅之士各知其將而
不識天子之惠君有所令不從而聽其將而將之所
爲雖有大姦不義而無所違拒故其亂也姦臣擅命
擁兵而不可制而方其不爲亂也所攻而必降所守
而必固良將勁兵遍於天下其所摧敗破滅足以上
快天子鬱鬱之心而外抗敵國竊發之難何者兵安
其將而樂爲用命也然今世之人遂以其亂爲戒而
不収其功舉天下之兵數百萬人而不立素將將兵
者無腹心親愛之兵而士卒亦無所附著而欲爲之
效命者故命將之日士卒不知其何人皆莫敢仰視
其面夫莫敢仰視是􁧻之本也此其爲禍非有脅從
騈起之殃緩則畏而怨之而有急則無不忍之意此
二者用兵之深忌而當今之人蓋亦已知之矣然而
不敢改者畏唐季五代之禍也而臣竊以爲不然天
下之事有此利也則必有此害天下之無全利是聖
人之所不能如之何也而聖人所能要在不究其利
利未究而變其方使其害未至而事已遷故能享天
下之利而不受其害昔唐季五代之法豈不大利於
世惟其利巳盡而不知變是以其害隨之而生故我
太祖　太宗以爲不可以長久而改易其政以便一
時之安爲將者去其兵權而爲兵者使不知將凡此
皆所以杜天下之私恩而破其私計其意以爲足以
變五代豪將之風而非以爲後世之可長用也故臣
以爲當今之勢不變其法無以求成功且夫邀天下
之大利則必有所犯天下之危欲享大利而顧其全
安則事不可成而方今之弊在乎不欲有　摇撼而
徒得天下之利不欲有所勞苦而遂致天下之安今
夫欲人之成功必先捐兵以與人欲先捐兵以與人
則先事於擇將擇將而得將茍誠知其忠雖舉天下
以與之而無憂而況數萬之兵哉昔唐之亂其爲變
者非其所命之將也皆其盜賊之人所不得已而以
爲將者故夫將帥豈必盡疑其爲姦要以無畏其擇
之之勞而遂以破天下之大利葢天下之患夫豈必
在此也
　第五道
臣聞天下之勇士可使用兵而不可使主兵天下之
智士可使主兵而不可使養兵養兵者君子之事也
故用兵之難而養兵尤難何者士氣之難服也舉兵
而征行三軍之士其心在號令而其氣在戰息兵而
爲營三軍之士其心在壘壁而其氣在禦陳兵而遇
敵三軍之士其心在白刃而其氣在勝氣之所在者
毒之所向也故兵在外士氣在敵而不在其上是故
撫之而易恱予之而易足誅之而易定動之而易使
其上之人禦之以勇而驅之以智則百萬之衆可以
無足憂者及夫天下旣安三軍之士各反其家美衣
甘食優游無爲投石超距不足以洩其怒而各求其
上之所短當此之時軍中之士環視四顧而始不可
忍矣是故久於不用則其意不欲復戰久於不使則
其意不欲復役夫惟不欲而强使之與之出戰則不
樂而與之從役則爲亂此必然之勢也夫古者兵出
於農其欲動之尤難然當周之季諸侯之强天下之
民日起而操兵齊晉秦楚以其兵車役天下萬里而
後反而天下之民不敢言病至於後世平居無事竭
天下以養士卒一旦有急當得其力乃反傲睨邀賞
不肯卽去夫其平時衣食其上有難而起起而鬭死
有事而役役而盡力此其勢宜若愈於三代之兵夫
矣而當今之病方病其不然此豈非其養之之過歟
臣觀天下之兵其數莫如京師之多而士卒趦趄難
制亦莫如京師之甚何者天子在位以仁禦兵士不
知戰而狃於賞令之稍急則瞋目攘臂而言不遜此
甚可惡也且京師宗廟禁闈之所在而使不義之徒
周環布列於其左右而尚何以爲安臣聞養兵而兵
驕戾其責在將方今京邑之將所任者誰乎匹夫小
人以次當遷而爲之什伯之長此其爲名尚未離乎
卒伍也而其上之所統獨有三太尉推而上之則至
於樞密使此數四大臣者非在什伍部曲之間以日
夕訓練之者也且夫卒未親附而罰之則不服不服
則難用也今使大臣獨制其上恩意不交而德澤不
洽上下不相信特其勢相從而無以義附者則是未
可以法治也使朝廷大臣而曲躬傴僂親問疾苦如
異時出兵行陣之間此則其勢有所不給矣古者南
北軍有監軍御史有護兵諸校各有軍正正丞是以
任安胡建之徒忠信守節之士得以出入軍中獲其
歡心而後訓之以禮繩之以法有所誅滅而士卒皆
服如此而後兵可用也今奈何獨使狠戾之人自相
臨御而天子獨以貪暴無知之匹夫爲左右之衛哉
臣愚以爲宜畧如漢制設爲諸校使常處軍中旣以
撫之且漸誅戮其豪横而訓之知理傳曰晋悼公知
欒糾之能御以和於政也以爲戎御使訓諸御知義
知荀賔之有力而不暴也以爲戎右使訓勇力之士
時使故軍中之吏非其近之則不能得其歡心不得
其心則雖有法而不能用有法不能用則士不可以
勞苦而兵不可以應卒有兵不能以應卒而有將不
能以使衆此最天下之大患也
欒城應詔集第七卷終
欒城應詔集第八卷
　進策五道
　　　臣事下
　　第一道
臣聞聖人之治天下常使人有孜孜不巳之意下自
一介之民與凡百執事之人咸願竭其䈥力以自附
於上而上至公卿大夫雖其甚尊志得意滿無所求
望而亦莫不勞苦其思慮日夜求進而不息至有一
沐而三握一飯而三吐食不暇飽卧不暇煖汲汲於
事常若有所未足者是以天下之事小大畢舉無所
廢敗而上之人可以不勞力而萬事皆理昔者世之
隆㬱臣常巳略觀之矣堯舜之時洚水横流民不粒
食事變繁多灾害並興而堯舜之身至於垂拱而無
爲何者天下之人各爲之用力而不辭也至於末世
海內乂安四方無虞人生於其間其勢皆有荒怠之
心各安其所而不願有所興作故天下漸以衰憊而
不振詩曰周雖舊邦其命維新夫國之所以至於亡
者惟其舊而無以新之歟天下舊而不復新則其事
業有所斷而不復續當此之時而不知與之相期於
長久不已之道而時作其怠惰之氣則天下之事幾
乎息矣嗟夫道路之人使之趨十里而與之百錢則
十里而止使之趨百里而與之千錢則百里而止何
者所與期者止於十里與百里而其利亦止於此而
已今世之士何以異此出於布衣者其志不過一命
之祿旣命則忘其布衣之學仕於州縣者其志不過
於改官之寵官旣改則喪其州縣之節自是以上因
循遞遷十有餘年之間則其勢自至於郡守此不待
有所脩飾而至者其志極矣幸而其間有欲持自奮
厲之心然後其意稍廣而不肯自棄於貪汙之黨外
自漕刑內自臺諫館閣而至於兩制亦又極矣又幸
而有求爲宰相者則其志又益廣至於宰相而極矣
蓋天子之所以使天下慕恱而樂爲吾用者下自一
命之臣而上至於宰相其節級相次者有四而巳彼
其一命者或無望於改官郡守者或無望於兩制兩
制者或無望於宰相而爲宰相者無所復望則各安
於其所而誰肯爲天子盡力者且夫世之士大夫如
此其衆也仁人君子如此其不少也而臣何敢妄有
以詆之哉葢臣聞之方今之人其巳改官者有廉隅
節幹之效常不若其在州縣之時而爲兩制者其慷
慨勁挺之操常不若其爲漕刑臺諫之日雖其竒才
偉人卓然特異不爲利變者固不在此而世之爲此
者亦巳衆矣夫以爵祿而勸天下爵祿巳極則人之
怠心生以術使天下則天下之人終身奔走而不知
止昔者漢之官吏自縣令而爲刺史自刺史而爲郡
守自郡守而爲九卿自九卿而爲三公自下而上至
於人臣之極者亦有四而已然當此之時吏久於官
而不知厭方今　朝廷郡縣之職列級分等不可勝
數從其下而爲之三歲而一遷至於終身可以無倦
矣而人亦各自知其分之所止而淸高顯榮者雖至
老死而不可輒入是以在位者懈而不可自奮何者
彼能通其君臣之歡坦然其無高下峻絕不可扳援
之勢而吾則不然今天下之小臣因其朝見而勞其
勤苦丁寧訪問以開導其心志且時擇其尤勤勞者
有以賜予之使知　朝廷之不甚遠而容有冀於其
間上之大吏時召而賜之閑燕與之講論政事而勉
之於功名相邀於後世不朽之際與夫子孫皆享其
福之利時亦有以督責其荒怠弛廢之愆使之有所
愧恥於天子之恩意而不倦於事此豈非臣所謂奔
走天下之數歟
　　第二道
臣聞聖人之於人不恃其必然而恃吾有以使之不
恃其皆賢而恃吾有以驅之夫使天下之人皆有忠
信正直之心則爲天下安竢乎聖人唯其不然是以
使之有方驅之有術不可一日而去也今夫天下之
官莫不以爲可任而後任之矣上自兩府之大臣而
下至於九品之賤吏近自　朝廷之中而遠至於千
里之外上下相伺而左右相覺不爲不密也然又內
爲之御史而外爲之漕刑使督察天下之姦人而糾
其不法如此則天下何恃其皆賢而期之以必然哉
然尚有所未盡者蓋天下之事任人不若任勢而變
吏不如變法法行而勢立則天下之吏雖其非賢而
皆欲勉强以求成功故天子可以不勞而得忠良之
人今世之弊任弊法而用不便之勢勞苦於求賢而
不知爲法之弊是以天下幸而得賢則可以僥倖於
治安不幸而無賢焉則遂靡靡而不振且御史漕刑
天子之所恃以知百官之能否者也今不爲之立法
而望其皆賢故臣所謂有所未盡者謂此事也夫此
二官雖其內外之不同而其於擊搏羣下權勢輕重
本無以相遠也而自近歲巳來爲御史者莫不洗濯
磨淬以自見其圭角慷慨論列不顧天下之怨是以
朝廷之中上無容姦而下無宿詐正直之士莫不相
慶以爲庶幾可以大治然臣愚以爲方今內肅而外
不振千里之外貪吏晝日取人之金而莫之或禁遠
人咨嗟無所吿訴莫不飲泣太息仰而呼天者深惟
國家所以設漕刑之意正以天下有此等不平之故
耳今海內幸無變而遠方之民戚然皆苦貪吏之禍
則所謂漕刑者尚何以爲然人之性不甚相遠豈其
爲御史則皆有嫉惡之心而至於漕刑則皆得鹵莽
苟容之人蓋上之所以使之者未至也臣觀御史之
職雖其屬吏之中苟有能出身盡命排擊天下之姦
邪則數年之間可以至於兩制而無難而其不能者
退斥罷免不免爲碌碌之吏是以御史皆務爲訐直
之行而漕刑之官雖端坐黙黙無所發擿其終亦不
失爲兩制而其抗直不撓者亦不過如此而徒取天
下之怨是以皆好爲寛仁以收敦厚之名豈國家知
用之御史而不知用之漕刑哉臣欲使兩府大臣詳
察天下漕刑之官唯其有所舉按不畏强禦者而後
使得至於兩制而其不然者不免爲常吏變法而任
勢與之更新使天下之官吏各從其勢之所便而爲
之而其上之人得賢而任之則固巳大善如其不幸
而無賢則亦不至於紛亂而不可治雖庸人亦可使
之自力而爲政如此則天下將內嚴而外明姦吏求
以自伏而不得其處天下庶乎可以爲治矣
　　第三道
臣聞天下惟有權者可以使人有利者可以得衆權
者天下之所爲去就也利者天下之所爲奔走也能
是非可否之謂權能貧富貴賤之謂利天子者収天
下之權而自執之斂天下之利而親用之者也故天
下之人上自公卿大夫之尊而下至於閭閻匹夫之
賤府史胥徒僮僕奴妾以次相屬而相役至於疲弊
勞苦老死而不去緩急可以使之相救危難可以使
之相死蹈白刃赴深谷可使用命而不敢辭何者彼
利於人者固役於人也千金之家持其贏餘以匄貸
鄰里之貧民薄息緩取而可以豪橫於鄕黨刺客武
士爲之效死而莫之能制此權利之所致也臣聞天
子者執天下之權而擅四海九州之利爵祿慶賞金
玉錢幣此其富非特千金之利也予奪可否刑戮誅
滅此其勢非特千金之權也古之人君得天下之權
利而專之是故所爲而成所欲而就謀臣猛將爲之
盡力有死而無二社稷之臣可使死宗廟郡縣之臣
可使死封疆文吏可使死其職武吏可使死其兵天
下之人其存心積慮皆以爲當然是以宼至而不懼
難生而無變方其平居無事之際天子衣食而養之
以待天下之事故有事而死亦其勢然也當今天下
之人食天子之祿被天子之爵衣靑紫佩印綬從吏
卒縱橫赫奕者常遍天下一旦有急皆莫肯死者甚
可怪也往年廣南之亂大吏據城擁兵賊至而莫敢
擊逃遁奔走伏於草莽之間以避兵革之禍至使蠻
夷之人得以横行於中原人民流離方數千里幾爲
丘墟而無一死戰之吏國家每歲収天下之士士之
發於飢寒取官而去者動以數百爲輩六年之間考
足而無過則又爲之改爵而增其祿秩幸而又有超
羣抜類之才則公卿大臣又得薦之於天子而特寵
貴之翺翔　朝廷之間不出十年可以安坐談笑而
爲兩制此其爲法尚何所負於天下而士大夫終莫
肯奮而爲之用也夫明哲之君以其法邀天下之人
而其不能者天下之人反以其法邀之故邀在我則
奔走者人也邀在人則奔走者我也今世之法夫豈
不欲以邀人哉蒞官六七老求舉者五六人凡皆僃
具而無所過失然後爲之改爵而增其祿秩夫此豈
誠足以邀人哉爲法而不足以邀人則人將反以吾
法而相邀今之官吏考足而無過且有舉者則天子
寧有以却之邪是不得不從而予之矣如此則是天
子之爵祿非天子之惠而天下之勢也士大夫以勢
取爵祿是以舉皆不德其上凡今天子之權反而入
於下而天子之利變而爲輕取易得之物矣葢臣聞
之天下有二弊有法亂之弊有法蔽之弊法亂則使
人紛紜而無所執法蔽則使人牽制而不自得古之
聖人法亂則以立法救之而法蔽則受之以無法夫
無法者非縱橫放肆之謂也上之人投棄䂓矩而使
天下無所執以邀其君是之謂無法今夫官吏之法
其亦無曰舉者與考而已使一二大臣得詳其才與
不才舉者具而考足才也與之而不才也置之雖有
考不足而舉者不具其可與者則或亦與之也凡皆
務與天下爲所不可測使吏無所執吾法以邀我収
天子之權利而歸之於上如此則議者將以爲蕩然
無法則大吏易以爲姦臣聞人惟不爲姦也而後任
以爲大吏苟天下之廣而無一二大臣可信者則國
非其國矣且自唐季以來世之設法者始皆務以防
其大臣葢唐之盛時其所以試天下之士與調天下
之遷人者皆無一定之法而惟有司之爲聽夫是以
下不得邀其上而上有以役其下臣故曰惟有權者
可以使人有利者可以得衆此不可不深察也
　　第四道
臣聞聖人之爲天下不務逆人之心人心之所向固
而順之人心之所去因而廢之故天下樂從其所爲
惟其一人之所欲不可以施於天下不得已而後有
所矯拂而不用蓋非以爲天下之人皆不可以順適
其意也昔生民之初生而有饑寒牝牡之患飲食男
女之際天下之所同欲也而聖人不求絕其情又從
而爲之節教之炮燔烹飪嫁娶生養之道使皆得其
志是以天下安其法而不怨後世有小丈夫不達其
意之本末而以爲禮義之教皆聖人之所作爲以制
天下之非僻徒見天下邪放之民皆不便於禮義之
法乃欲務矯天下之情置其所好而施其所惡此何
其不思之甚也且雖聖人不能有所特設以驅天下
蓋因天下之所安而遂成其法如此而已如使聖人
而不與天下同心違衆矯世以自立其說則天下幾
何不叛而去也今之說者則不然以爲天下之私欲
必有害於國之公事而國之公事亦必有所拂於天
下之私欲分而異之使天下公私之際譬如吳越之
不可以相通不䘏人情之所不安而獨求見其所爲
至公而無私者蓋事之不通莫不由此之故今夫人
之情非其所樂而强使爲之則皆有怏怏不快之心
是故所爲而無成所在而不稱其職臣聞方今之制
吏之生於南者必置之北生於東者必投之西嶺南
吳越之人而必使冒苦寒踐霜雪以治燕趙之事秦
隴蜀漢之士而必使涉江湖衝霧露以守揚越之地
雖其上之人逼而行之無所不從而行者望其所之
怨歎咨嗟不能以自安吏卒送迎於道路遠者涉數
千里財用殫竭困弊於外旣至而好惡不相通風俗
不相習耳目之所見飲食之所便皆不得其當譬如
僑居於他鄕其心常屑屑而不舒數日求去而不肯
慮長久之計民不喜其吏而吏不善其俗二者相與
齟齬而不合以不暇有所施設而吏之生於其地者
莫不自以爲天下之所不若而今之法爲吏者不得
還處其鄕里雖百里之外亦輒不可而又以京師之
所在而定天下遠近之次凡京師之人所謂近者皆
四方之所謂至遠而京師之所謂遠者或四方之所
謂近也今欲以近優累勞之吏而不知其有不樂者
爲此之故也且夫人生於鄉閭之中其親戚墳墓不
過百里之間至於千里之內則譬如道路之人亦何
所施其私而又風俗相安上下相信知其利害而詳
其好惡近者安處其近而遠者樂得其遠二者各獲
其所求而無汲汲之心耳目開明而心不亂可以容
有所立凡此數者蓋亦無損於國矣而特守此區區
無益之公此豈王者之意哉且三代之時九州之中
建國千有八百大者不過百里而小者數十里數十
里之間其民之爲士者有之爲大夫者有之凡所以
治其國人者亦其國人也安得異國之人而後用哉
臣愚以爲如此之類可一切革去以順天下之欲今
使天下之吏皆同爲姦則雖非其鄕里而亦不可有
所復容苟以爲可任則雖其父母之國豈必多置節
目以防其弊而況處之數百千里之間哉
　　第五道
臣聞大人之道行之而可名名之而可言布之天下
而無疑施之後世而無愧堂堂乎立於四海雖一介
之事而無所不安此其所以爲大人之道歟今夫天
下之人天子誰不役其力者而天下皆不敢以爲非
此誠得其可役之名而役之是以天子安坐於上而
士大夫爲之奔走於天下大者爲之運籌畫策治百
官以濟其大事而小者爲之按米鹽視鞭箠以奉其
小職文吏爲之簿書會計詳其出內取予之數而使
天下不敢欺武吏爲之擐金被革習其戰陣攻鬭之
事而使天下不敢犯勞苦其䈥力而竭其思慮甚者
捐首領暴骨於原野而不知避何者食其祿也至於
田野之民耕田而食或生而不至市井然及其有稅
而可役趨走於縣吏之前恭謹有禮不教而自習而
其尤難者至使之斬捕盜賊挽弓廵徼疲弊而不敢
求免此豈非食地之故歟故夫天下之人凡天子之
所得而使令者皆可得而名也而臣竊怪府史胥徒
古者皆有祿以食其家而其不足者皆得計口而受
田以補其不給夫是以能使之盡力於公事而不卹
其私計葢周之所謂官田者府史胥徒之田也而今
世之法収市人而補以爲吏無祿以養其身而無田
以畜其妻子又有鞭朴戮辱之患而天下之人皆喜
爲之其所以責之者甚煩且難而其所以使之者無
名而可言而其甚者又使之入錢而後補雖得復役
而其所免不足以償其終身之勞此獨何也天子以
無名使之而天下之人亦肯以無名而爲之此豈可
不求其情哉且夫天子舉四海而寄之其臣郡縣之
官又舉而寄之其郡縣之小吏刑法之輕重財用之
多少無所不在是以掌倉庫者得以爲盜而治獄訟
者得以爲姦爲姦之利上足以養父母而下足以畜
妻子其所以無故而安爲之者爲此之故也是以雖
無爵祿之勸而可得而使雖有刑戮耻辱之患而不
肯捨而去而其上之人驅其無祿之身而遇之以有
祿之法恬不爲怪此乃公使之爲姦以當其所得之
祿而遂以爲可得而使之也如此則尚何以視天下
臣愚以爲凡人之在官不可以無故而用其力或使
以其稅而或使以其祿故夫府史胥隷不可以無祿
使也然臣觀方今天下方苦財用之不給而用度有
所不足其勢必無以及此而古者周官之法民之爲
訟者入束矢爲獄者入鈞金視其不直者而納其所
入蓋自秦漢以來其法始廢而不用故臣亦欲使天
下之至於獄者皆有所入於官以自見其直而其不
直者亦皆沒其所入以爲胥史之俸祿辨其等差而
别其多少以時給之以足其衣食之用其所以取之
於民者不苛而其所以爲利者甚博葢上之於民常
患其好訟而不直以身試法而無所畏忌刑之而又
使之有入於官此所以深懲其心而又其所得止以
厚吏此有以見乎非貪民之財也而爲吏者可以無
俟爲姦而有以自養名正而言順雖其爲姦從而􁜦
之則無愧乎吾心嗚呼古之所謂正名者猶此類也
夫
欒城應詔集第八卷終
欒城應詔集第九卷
　進策五道
　　　民政上
　　第一道
臣聞王道之至於民也其亦深矣賢人君子自潔於
上而民不免爲小人　朝廷之間揖讓如禮而民不
免爲盜賊禮行於上而淫僻邪放之心起於下而不
能止此猶未免爲王道之未成也王道之本始於民
之自喜而成於民之相愛而王者之所以求之其民
者其粗始於力田而其精極於孝悌廉耻之際力田
者民之最勞而孝悌廉耻者匹夫匹婦之所不悅强
所最勞而使之有自喜之心勸所不恱而使之有相
愛之意故夫王道之成而及其至於民其亦深矣古
者天下之灾水旱相仍而上下不相保此其禍起於
民之不自喜於力田天下之亂盜賊放恣兵革不息
而民不樂業此其禍起於民之不相愛而棄其孝悌
廉恥之節夫自喜則雖有太勞而其事不遷相愛則
雖有强狠之心而顧其親戚之樂以不忍自棄於不
義此二者王道之大權也方今天下之人狃於工商
之利而不喜於農惟其最愚下之人自知其無能然
後安於田畝而不去山林飢餓之民皆有盜跖趦趄
之心而閨門之內父子交忿而不知反　朝廷之上
雖有賢人而其教不逮於下是故士大夫之間莫不
以爲王道之遠而難成也然臣竊觀三代之遺文至
於詩而以爲王道之成有所易而不難者夫人之不
喜乎此是未得爲此之味也故聖人之爲詩道其耕
耨播種之勞而述其歲終倉廩豐實婦子喜樂之際
以感動其意故曰畟畟良耜俶載南畝播厥百穀實
函斯活或來瞻汝載筐及筥其饟伊黍其笠伊糾其
鎛斯趙以薅荼蓼當此時也民旣勞矣故爲之言其
室家來饁而慰勞之者以勉卒其業而其終章曰荼
􁑯朽止黍稷茂止穫之挃挃積之栗栗其崇如墉其
比如櫛以開百室百室盈止婦子寧止殺時犉牡有
捄其角以似以續續古之人當此之時歲功旣畢民
之勞者得以與其婦子皆樂於此休息閒暇飲酒食
肉以自快於一歲則夫勤者有以自忘其勤盡力者
有以輕用其力而狼戾無親之人有所慕恱而自改
其揉此非獨於詩云爾道之使獲其利而教之使知
其樂亦如是云且民之性固安於所樂而恱於所利
此臣所以爲王道之無難者也蓋臣聞之誘民之勢
遠莫如近而近莫如其所與競今行之於　朝廷之
中而田野之民無遷善之心此豈非其遠而難至者
哉明擇郡縣之吏而謹法律之禁刑者布市而頑民
不悛夫鄕黨之民其視郡縣之吏自以爲非其比肩
之人徒能畏其用法而袒背受笞於前不爲之愧此
其勢可以及民之明罪而不可以及其隱匿此豈非
其近而無所與競者邪惟其里巷親戚之間幼之所
與同戲而壯之所以共事此則其所與競者也臣愚
以爲古者郡縣有三老嗇夫今可使推擇民之孝悌
無過力田不惰爲民之素所服者爲之無使治事而
使譏誚教誨其民之怠惰而無良者而歲時伏臘郡
縣頗置禮焉以風天下使慕恱其事使民皆有愧耻
勉强不服之心今不從民之所競而教之而從其(與)
所素畏夫其所素畏者彼不自以爲伍而何敢求望
其萬一故教天下自所與競者始而王道可以漸至
於下矣
　　第二道
臣聞三代之盛時天下之人自匹夫以上莫不務自
脩潔以求爲君子父子相愛兄弟相恱孝悌忠信之
美發於士大夫之間而下至於田畝朝夕從事終身
而不厭至於戰國王道衰息秦人驅其民而納之於
耕耘戰鬭之中天下翕然而從之南畝之民而皆爭
爲干戈旗鼓之事以首爭首以力搏力進則有死於
戰退則有死於將其患無所不至夫周秦之間其相
去不數十百年周之小民皆有好善之心而秦人獨
喜於戰攻雖其死亡而不肯以自存此二者臣竊知
其故也夫天下之人不能盡知禮義之美而亦不能
奮不自顧以䧟於死傷之地其所以能至於此者其
上之人實使之然也然而閭巷之民劫而從之則可
以與之僥倖於一時之功而不可以望其久遠而周
秦之風俗皆累世而不變此不可不察其術也葢周
之制使天下之士孝悌忠信聞於鄕黨而逹於國人
者皆得以登於有司而秦之法使其武健壯勇能斬
捕甲首者得以自復其役上者優之以爵祿而下者
皆得役屬其鄰里天下之人知其利之所在則皆爭
爲之而尚安知其他然周以之興而秦以之亡天下
遂皆尤秦之不能而不知秦之所以使天下者亦無
以異於周之所以使天下何者至便之勢所以奔走
天下萬世之所不易也而特論其所以使之者何如
焉耳今者天下之患實在於民昬而不知教然臣以
爲其罪不在於民而上之所以使之者或未至也且
天子所求於天下者何也天下之人在家欲得其孝
而在國欲得其忠弟兄欲其相與爲愛而朋友欲其
相與爲信臨財欲其思廉而患難欲其思義此誠天
子之所欲於天下者古之聖人所欲而遂求之來之
以勢而使之自至是以天下爭爲其所求以求稱其
意今有人使人爲之牧其牛羊將責之以其牛羊之
肥則因其肥瘠而制其利害使夫牧者趨其所利從
之則可以不勞而坐得其所欲今求之以牛羊之肥
瘠而乃使之盡力於樵蘇之事以其薪之多少而制
其賞罰之輕重則夫牧人將爲牧邪將爲樵邪爲樵
則失牛羊之肥而爲牧則無以得賞故其人舉皆爲
樵而無事於牧吾之所欲者牧也而反樵之爲得此
無足怪也今夫天下之人所以求利於上者果安在
哉士大夫爲聲病剽畧之文而治苟且記問之學曵
裾束帶俯仰周旋而皆有意於天子之爵祿夫天子
之所求於天下者豈在是也然天子之所以來之者
唯此而人之所由以有得者亦惟此是以若此不可
却也嗟夫欲求天下忠信孝悌之人而求之於一日
之試天下尚誰知忠信孝悌之可喜而一日之試之
可耻而不爲者詩云無言不醻無德不報臣以爲欲
得其所求宜遂以其所欲而求之開之以利而作其
怠則天下必有應者今間歲而一収天下之才竒人
善士固宜有起而入於其中然天下之人不能深明
天子之意而以爲所爲求之者止於其目之所見是
以盡力於科舉而不知自反於仁義臣欲復古者孝
悌之科使州縣得以與今之進士同舉而皆進使天
下之人時獲孝悌忠信之利而明知天子之所欲如
此則天下宜可漸化以副上之所求然臣非謂孝悌
之科必多得天下之賢才而要以使天下知上意之
所在而各趨於其利則庶乎其不待教而忠信之俗
可以漸復此亦周秦之所以使人之術歟
　　第三道
臣聞聖人將有以奪之必有以予之將有以正之必
有以柔之納之於正而無傷其心去其邪僻而無絶
其不忍之意有所矯拂天下大變其俗而天下不知
其爲其變也釋然而順油然而化無所齟齬而天下
遂至於大正矣葢天下之民邪淫不法紛亂而至於
不可吿語者非今世而然也夫古者三代之民耕田
而後食其粟𧖟繅而後衣其帛欲享其利而勤其力
欲獲其報而厚其施欲求其父子之親則盡心於慈
孝之道欲求兄弟之和則致力於長悌之節欲求夫
婦之相安朋友之相信亦莫不務其所以致之之術
故民各治其生無望於僥倖之福而力行於可信之
事凡其所以養生求福之道如此其精也至其不幸
而死其親戚子弟又爲之死喪祭祀歲時伏臘之制
所以報其先祖之恩而安卹孝子之意者甚具而有
法籩豆簠簋飲食酒醴之薦大者於廟而小者於寢
薦新時祭春秋不闕故民終三年之憂而又有終身
不絶之恩愛慘然若其父祖之居於其前而享其報
也至於後世則不然民怠於自脩而其所以養生求
福之道皆歸於鬼神㝠寞之間不知先王喪紀祭祀
之禮而其所以追養其先祖之意皆入於佛老虚誕
之說是以四夷之教交於中國縱橫放肆其尊貴富
盛擬於王者而其徒黨遍於天下其宮室棟宇衣服
飲食常侈於天下之民而中國之人明哲禮義之士
亦未嘗以爲怪幸而其間有疑怪不信之心則又安
視而不能去此其故何也彼能執天下養生報死之
權而吾無以當之是以若此不可制也葢天下之君
子嘗欲去之而亦旣去矣去之不久而還復其故其
根之入於民者甚深而其道之恱於民者甚佞世之
君子未有以解其所以入而易其所以恱是以終不
能服天下之意天下之民以爲養生報死皆出於此
吾未有以易之而遂絕其教欲納之於正而傷其心
欲去其邪僻而絶其不忍之意故民之從之也甚難
聞之曰川竭而谷虛丘夷而淵實作乎此者必有以
動乎彼也夫天下之民非有所恱乎佛老之道而恱
乎養生報死之術今能使之得其所以恱之實而去
其所恱之名則天下何病而不從葢先王之教民養
生有方而報死有禮凡國之賞罰黜陟各當其處貧
富貴賤皆出於其人之所當然力田而多収畏法而
無罪行立而名聲發德成而爵祿至天下之人皆知
其所以獲福之因故無惑於鬼神而其祭祀之禮所
以仁其祖宗而慰其子孫之意者非有鹵莽不詳之
意也故孝子慈孫有所歸心而無事於佛老臣愚以
爲嚴賞罰勑官吏明好惡愼取予不赦有罪使佛老
之福不得苟且而惑其生因天下之爵秩建宗廟嚴
祭祀立尸祝有以塞人子之意使佛老之報不得乗
隙而制其死葢漢唐之際嘗有行此者矣而佛老之
說未去嘗有去者矣而賞罰不詳祭祀不謹是以其
道牢固而不可去旣去而復反其舊今者國家幸而
欲減損其徒日朘月削將至於亾然臣愚恐天下尚
猶有不忍之心天下有不忍之心則其勢不可以久
去故臣欲奪之而有以予之正之而有以柔之使天
下無憾於見奪而日安其新此聖人所以變天下之
術歟
　第四道
臣聞管子治齊始變周法使兵民異處制國爲二十
一鄕工商之鄕六而士鄕十五制鄙以爲五屬立五
大夫使各治一屬之政國中之士爲兵鄙野之民爲
農農不知戰而士不知稼各治其事而食其力兵以
衛農農以資兵發兵征行暴露戰鬭而農夫不知其
勤深耕疾耨霑體塗足而士卒不知其勞當是之時
桓公南征伐楚濟汝踰方城望汶山北伐山戎刜零
支斬孤竹西攘白狄逾大行渡辟耳之溪九合諸侯
築夷儀城楚丘徜徉四方國無罷弊之民而天下諸
侯徃來應接之不暇及秦孝公欲幷海內商君爲之
唱謀使秦人莫不執兵以事戰伐而不得反顧而爲
農隂誘六國之民使專力以耕關中之田而無戰攻
守禦之役二者更相爲用而天下卒以不抗何者我
能累累出兵不息而彼不能應我能外戰而內不乏
食而彼必不戰而後食可足此二者管仲商鞅之深
謀也自管仲死其遺謀舊策後世無復能用而獨其
分兵與民之法遂至于今不廢何者其事誠有以便
天下也今夫使農夫竭力以闢天下之地醵其所得
以衣食天下之武士而免其死亡戰鬭之患此人之
情誰不可者然當今天下之事與管仲商鞅之時則
已大異矣古者覇王在上倉廩豐實百姓富足地利
已盡而民未之困當此之時謂之人有餘今天下之
田疾耕不能徧而蓬蒿藜莠實盡其利人不得以爲
食禽獸之所蕃息當此之時謂之地有餘古之聖人
人有餘則務在於使人是以天下之人雖其甚蕃而
舉無廢功地有餘則務在於闢地是以天下之地雖
其甚寛而舉無遺力今也海內之田病於有餘而上
之人務在於使人不已過哉臣觀京師之兵不下數
十百萬㳂邊大郡不下數萬人天下郡縣千人爲輩
而江淮漕運之卒不可勝計此亦巳侈於使人矣且
夫人不足而使人之制不爲少減是謂狠天而違人
昔齊桓之世人力可謂有餘矣而十五鄕之士不過
三萬車不過八百乘何者懼不能久也方今天下之
地所當厚兵之處不過京師與西邊北邊之郡耳昔
　太祖太宗旣平天下四方遠國或數千里以爲遠
人險詖未可以盡知其情也故使關中之士往而屯
焉以鎭服其亂心及天下旣安四海一家而因循久
逺遂莫之變夫天下之兵莫如各居其鄕安其水土
而習其險易而特病其不知戰故今世之患在不教
鄕兵而專任屯戍之士爲賊之僃且天下治平非緣
邊之郡則山林匹夫之盜及其未集而誅之可以無
事於大兵苟其有大盜則其爲變故亦非戍兵數百
千人之所能制若其要塞之地不可無僃之處乃當
厚其土兵以代之耳聞之古者良將之用兵不求其
多而求其樂戰今之爲兵之人夫豈皆樂乎爲兵哉
或者饑饉困躓不能以自存而或者年少無賴旣入
而不能以自脫蓋其間常有思歸者矣故臣欲罷其
思歸之士以減屯戍之兵雖使去者太半臣以爲處
者猶可以足於事也蓋古者有餘則使之以寛而不
足則使之以約苟必待其有餘而後能辦天下之事
則無爲貴智矣
　　第五道
臣聞近代以來天下之變備矣世之君子隨其破敗
而爲之立法補苴缺漏疏剔棼穢其爲法亦已盡矣
而後世之弊常不爲之少息其法旣立而旋亾其民
暫享其利而不能久因循維持至於今世承百王之
弊而獨受其責其病最爲繁多而古人巳行之遺策
又莫不盡廢而不舉是以爲國百有餘年而不至於
治平者由此之故也葢天下之多虞其始自井田之
亡田制一敗而民事大壤紛紛而不可止其始也兼
幷之民衆而貧民失職貧者無立錐之地而富者連
阡陌以勢相役収太半之稅耕者窮餓而不耕者得
食以爲不便故從而爲之法曰限民名田貴者無過
若干而貧者足以自養此董生之法也天下之人兼
幷而有餘則思以爲驕奢驕奢之風行於天下則冨
者至於破其資畜而貧者耻於不若以爭爲盗而不
知厭民皆有爲盜之心則爲之上者甚危而難安故
爲之法曰立制而明等使多者不得過而少者無所
慕也以平風俗此賈生之法也民之爲性豐年食之
而無餘饑年則轉死溝壑而莫之救富商大賈乘其
不足而貴賣之以重其災因其有餘而賤取之以待
其弊予奪之柄歸於豪民而上不知収粒米狼戾而
不爲斂藜藿不繼而不爲發故爲之法曰賤而官爲
糴之以無傷農貴而官爲發之以無傷末小饑則發
小熟之斂中饑則發中熟之斂大饑則發大熟之斂
此李悝之法也古者三代之兵出而爲兵入而爲農
出兵臨敵則國有資糧之憂而兵罷役休則無復養
兵之費及至後世海內多故而征伐不息以爲害農
故特爲設兵以辦天下之武事其始若不傷農者而
要其終衣食之奉農亦必受其困故爲之法曰不戰
則耕以自養而耕之閑暇則習爲擊刺以待寇至此
趙充國之法也葢古之遺制其不可施於今者甚多
而臣不敢復以爲說而此四者皆天下之所共知而
不行者也夫知之而不行此其故何歟臣聞事固有
可以無術而行者有時異事變無術而不可行者均
民以名田齊衆以立制是無術而可以直行者也平
糴以救災屯田以寛農是無術而不可行者也古者
賢君在上用度足而財不竭捐其有餘以僃民之所
不足而不害於歲計今者歲入不足以爲出國之經
費猶有所不給而何暇及於未然之備古者將嚴而
兵易使其兵安於劬勞故雖使爲農而不敢亂今者
天下之兵使之執勞者皆不知戰而可與戰者皆驕
而不可使衣食豐溢而䈥力罷憊且其平居自處甚
倨而安肯爲農夫之事　屯田平糴之利舉世以爲
不可復者由此之故也曷亦思其術矣臣嘗聞之賈
人之治產也將欲有爲而無以爲資者不以其所以
謀朝夕之利者爲之也葢取諸其不急之處而蓄之
徐徐而爲之故其業不傷而事成夫天子之道食稅
衣稅其餘之取於民者亦非其正矣茶鹽酒鐵之類
此近世之所設耳夫古之時未嘗有此四物者之用
也而其爲國亦無所乏絶臣愚以爲可於其中擇取
一焉而置之用度之外歲以爲平糴之資且其旣巳
置之用度之餘則不復有　惜而發之也　輕發之
也輕而後民獲其利其與今之所謂常平者亦巳大
異矣抑嘗聞之嘗巳牧馬者不可使之畜豚彘馬彘
之相去未能幾也而猶且不可使今世之兵以兵募
之而欲强之以爲農此其不從固無足怪者今欲以
兵屯田蓋亦吿之以將屯田而募焉人固有無田以
爲農而願耕者從其願而使之則雖勞而無怨苟屯
田之兵旣多而可用則夫不耕而食者可因其死亾
而勿復補以待其自衰矣嗟夫古之人其制天下之
患其亦巳畧盡矣而其守法者常至於怠惰而不舉
是以世之弊常若近起於今者而不求古之遺法而
依之以爲治可不大悲矣哉
欒城應詔集第九卷終
欒城應詔集第十卷
　進策五道
　　　民政下
　　第一道
臣聞三代之時無兵役之憂降及近世有養兵之困
而無興役之患至於今而養兵興役之事皆不得其
當而可爲之深憂葢古者兵出於農而役出於民有
農則不憂無兵而有民則不憂無役五口之家常有
一人之兵而二十之男子歲有三日之役故其兵强
而費不増役起而人素具雖有大兵大役而不憂事
之不集至於兵罷役休而無日夜不息之費其後周
衰井田破壞陵夷至於末世天下無復天子之田皆
民之所自有天下之民不食天子之田是故獨責其
稅而不任之以死傷戰鬬之患天子有養兵之憂而
天下無攻守劬勞之民以爲大憂故調其財以　養
兵之用而天下之役凡其所以轉輸漕運營建興築
之事又皆出於民當此之時民之所以供上之令者
三曰租曰調曰庸租者地之所當出調者兵之所當
費庸者歲之所當役也故使之納粟於官以爲田之
租人入布帛以爲兵之調歲役其力不役則出其力
之所直以爲役之庸此三者農夫皆兼爲之而遊惰
末作之民亦不免於庸調運重漕遠天子不知其費
而一出於民歲役二旬而不役者當帛六十尺民亦
不至於大苦故隋唐之間有養兵之困而無興役之
患此其爲法雖不若三代之兵不待天子之養然天
下之役猶有可賴者皆民爲也及其後世又不能守
乃始變法而爲兩稅以至於今天下非有田者不可
得而使而有田者之役亦不過奔走之用而不與天
子之大事天下有大興築有大漕運則常患無以爲
使故募冗兵以供力役之急不知擊刺戰陣之法而
坐食天子之奉由是國有武備之兵而又有力役之
兵其所以奉養之具皆出於農也而四海之遊民無
尺寸之庸調爲農者常使隂出古者遊民之所入而
天子亦常兼任養兵興役之大患故夫兵役之弊當
今之世可謂極矣臣愚以爲天子平日無事而養兵
不息此其事出於不得已惟其干戈旗鼓之攻而後
可使任其責至於力役之際挽車船築宮室造城郭
此非有死亾䧟敗之危天下之民誠所當任而不辭
不至以累兵革之人以重費天子之廩食然當今之
所謂可役者不過曰農也而農已甚困葢嘗使盡出
天下之費矣而工商技巧之民與夫遊閑無職之徒
常遍天下優游終日而無所役屬蓋周官之法民之
無職事者出夫家之征今可使盡爲近世之法皆出
庸調之賦庸以養力役之兵而調以助農夫養武備
之士而力役之兵可因其老疾死亾遂勿復補而使
遊民之丁代任其役如期而止以除其庸之所當入
而其不役者則亦收其庸不使一日而闕蓋聖人之
於天下不唯重乎苟廉而無求唯其能緩天下之所
不給而節其太幸則雖有取而不害於爲義今者雖
能使遊民無勞苦嗟嘆之聲而常使農夫獨任其困
天下之人皆知爲農之不便則將率而事於末末衆
而農衰則天子之所獨任者愈少而不足於用故臣
欲収遊民之庸調使天下無僥倖苟免之人而且以
舒農夫之困苟天下之遊民自知不免於庸調之勞
其勢不耕則無以供億其上此又可驅而歸之於南
畝要知千歲之後必將使農夫衆多而工商之類漸
以衰息如此而後使天下舉皆使從租庸調之制而
去夫所謂兩稅者而兵役之憂可以稍緩矣
　　第二道
臣聞古者天下皆天子之人田畝之利衣食之用凡
所以養生之具皆賴於天子權出於一而利不分於
强族民有奉上之憂而無役屬附麗之困是以民德
其上而舉天下皆可使奉天子之役使至於末世天
子之地轉而歸於豪民而天下之遊民飢寒朝夕之
柄天子不卹而以遺天下之富賈夫天子者豈與小
民爭此尺寸之利也哉而其勢則有所不可何者民
之有田者非皆躬耕之也而無田者爲之耕無田者
非有以屬於天子也而有田者拘之天子無田以予
之而欲役其力也實難而有田者授之以田視之以
奴僕而可使無憾故夫今之農者舉非天子之農而
富人之農也至於天下之遊民販夫販婦工商技巧
之族此雖無事乎田然日食其力而無以爲朝夕之
用則此亦將待人而生者也而天子不卹其闕乃使
富民持其贏餘貸其所急以爲之父母故雖遊民天
子亦不可得而使而富者獨擅其利日役其力而不
償其力之所直田是觀之則夫天下之民舉皆非天
子之人而天子徒以位使之非皆得其歡心也夫天
下之人獨其有田者乃使有以附屬於天子此其爲
衆豈足以當其下之仰給之民哉此亦足以見天子
之所屬者已甚寡矣臣愚以爲當今之勢宜収天下
之田而歸之於上以業無田之農夫卹小民之所急
而奪豪民假貸之利以収遊手之用故因其所便而
爲之計以爲莫如収公田而貸民急夫陳蔡荆楚之
地地廣而人少土皆公田而患無以耕之而吳越巴
蜀之間拳肩側足以爭尋常尺寸之地安土重遷戀
戀而不能去此非官爲之畫策因其凶荒饑饉之歲
乘其有願徙之心而遂徙之於不耕之公田則終不
能以自去今欲待其已去而収其田畝藉其室廬田
爲公田室爲公室以授無田之民使天下雖富庶之
邦亦常有天子之田而又因其籍沒積而勿復鬻募
天下之丁男使分耕其中而無使富民端坐而欲収
公田之遺利使天下之農夫稍可以免僕隸之辱而
得上麗於天子而其新徙之民耕牛室屋飲食器皿
之類有　又皆得以貸於國可以無失其所夫
所謂貸者雖其爲名近於商賈市井之事然其爲意
不可以不察也天下之民無田以爲農而又無財以
爲工商禁而勿貸則其勢不免轉死於溝壑而使富
民爲貸則有相君臣之心用不仁之法而収太半之
息其不然者亦不免於脫衣避屋以爲質民受其困
而上不享其利徒使富民執予奪之權以豪役鄕里
故其勢莫如官貸以賙民之急周官之法使民之貸
者與其有司辨其貴賤而以國服爲息今可使郡縣
盡貸而任之以其土著之民以防其逋逃竄伏之姦
而一夫之貸無過若干春貸以斂繒帛夏貸以収秋
實薄収其息而優之使之償之無難而又時免其息
之所當入以収其心使民得脫於奴隸之中而獲自
屬於天子如此則天下之遊民可得而使冨民之貸
可以不禁而自息然臣以爲収公田者其利遠非可
以歲月之間而待其成也要之數十百年則天下之
農夫可使太半皆天子之農若夫所謂貸民急者則
可以朝行而夕獲其利此最當今之所急務也
　　第三道
臣聞古者建都立邑相其㐀陵原隰而利其水泉之
道通其所無而導其所有使民日取而不盡安居於
中而無慕於外利各安其土樂其業無來去遷徙之
心膏腴之鄕民不加多而貧塉之處民不加少天下
之户平均若一皆足以供其郡國之役使而無所乏
困葢今天下所謂通都大邑十里之城萬户之郭其
隂陽向背與其山林原隰之勢陂池泉水之利皆秦
漢以來所爲創置摩畫使足以衣食其民而無乏絕
者也臣嘗讀周詩公劉之一篇其言自戎遷豳之際
登高望遠以求其可居之地與其可用之物莫不詳
悉而曲盡其詩曰篤公劉逝彼百泉瞻彼溥原乃陟
南岡乃覯于京篤公劉旣溥旣長旣景乃岡相其隂
陽觀其流泉篤公劉于豳斯館涉渭爲亂取厲取鍜
夫古之君子居於其邦其欲知民之所利與器用之
所出蓋如此其詳也及觀史記貨殖列傳郡國之所
有東方之桑麻魚鹽南方之竹木魚稻與西方之五
􁅄畜牧北方之棗栗裘馬則凡一方之所有皆可以
僃養生送死之具導之有　而取之有法則其民豐
樂饒足老死而無憾及行天下覽其山林藪澤之所
生與其民之所有徃徃與古不類夫自大江以北漢
水之側三代之時列國數十楚人都於荆州其在戰
國最爲强大外抗羣蠻內禦秦晉常以其兵橫於天
下計其所都安肯用塉鹵墝埆之地而當今自楚之
北至於唐鄧汝潁陳蔡許洛之間平田萬里農夫逃
散不生五榖荆棘布野而地至肥壤泉源陂澤之迹
迤邐猶在其民不知水耕之利而長吏又不以爲意
一遇水旱民乏菜茹往者因其死喪流亾廢縣罷鎮
者蓋往往是矣臣聞善爲政者不用甲兵不斥疆界
興利除害教民稼穡収斂倍稱而獲兼地之福今者
舉千里之地廢之爲場以養禽獸而不甚顧惜此與
私割地以與人何異嘗聞之於野人自五代以來天
下喪亂驅民爲兵而唐鄧蔡汝之間故陂舊堤遂以
堙廢而不治至今百有餘年其間猶未甚遠也葢脩
敗補闕亦旬月之故耳而獨患爲吏者莫以爲事若
夫許州非有洪河大江之衝而每歲盛夏衆水決溢
無以救禦是以民常苦饑而不樂其俗夫許諸侯之
故邦魏武之所都而唐節度之所治使歲輒被水而
五榖不熟則其當時軍旅之費宗廟朝廷之用將何
以供此豈非近世之弊因循不治以至此哉然此乃
特臣之所見而天下之廣又安能僃知嘗以爲方今
之患生於太怯而成於牽俗太怯則見利而不敢爲
牽俗則自顧而愛其身夫是以天下之事舉皆不成
而何獨在此臣欲破其牽俗之風壯其太怯之氣意
凡天下貧窶破散之郡縣使皆擇善事能幹之人而
往爲之長因其去也而天子親諭以此使得稍久於
其任而察其人民多田野闢者書以爲課何者此非
難辦之事是以不待非常之才而後能濟唯其弛放
怠惰是以至此今誠少嚴其事使爲吏者知上之屬
意於此十歲之後臣以爲此必爲冨壤之區而方今
天下重征之處亦爲漸減而取諸此矣
　　第四道
臣聞天下有二病好戰則財竭而民病畏戰則多辱
而無威欲民之無貧則無疾夫無威欲君之無辱則
無望乎財之不竭此二患者天下未嘗兼有也古之
人君各從其所安而處其偏是以不獲全享其利而
亦未嘗有兼受其病者昔者匈奴之於漢可以見矣
文景之世天下治安民至老死不知征役之勞府庫
盈溢其賦於民者三十而取一可謂盛矣然而匈奴
傲慢侵侮至甚不遜輸金繒納錦繡天子之至辱也
而文景不以爲意以求全其民至於武帝不忍數世
之忿盡天下之銳而攻之闢地千里斬馘百萬匈奴
之民死者太半洗除先帝之宿耻而夸大中國之氣
得志滿意無以加矣而內自疲弊中民之家大抵皆
破無復十金之户此二者皆有所說其成功是以有
所忍而不顧而智者之論巳謂非中國之長筭矣今
者中國之弊在於畏戰畏戰固多辱矣而民又不免
於貧無所就其利而徧被其害重賦厚斂以爲二邊
之賂國辱而民困葢今世之病病巳極矣賢人君子
竭其智慮以求安其民而民常爲夷狄之所擾天子
欲使其澤下布而海內常爲夷狄之所困此其弊葢
有原矣二邊之賂不絕是以天下之賦斂雖知其甚
重而不可輕天下之賦斂甚重而不可輕是以天下
之民雖知其甚困而不可得而安也故臣於民政之
終而特備論其要云蓋方今天下之議莫不以爲二
邊之賂決不可去也獨其勇者則曰寧戰而無賂戰
不必敗而賂必至於乏困臣竊以爲此古之漢武帝
唐太宗堅忍而不顧者足以行之然亦有所犯天下
之至危何者吾民之不戰久矣用不戰之民而待必
戰之敵竊恐世俗之難之也夫古者霸王之臣因敗
而成功轉禍而爲福若反覆手之閒耳桓公見脅於
曹沫欲背其盟管仲因而信之以自結於諸侯桓公
襲蔡本以誅少姬之罪管仲因而伐楚責包茅之不
入而諸侯大服臣竊韙之方今二虜之賂雖有所不
得巳而然者然其勢偶有似夫戰國之際以謀相傾
而隂相潰者是故臣欲因而成之以潛破二虜之國
古語有之曰將欲取之必固予之昔者晉之取虞越
之取胡冒頓之取東胡石勒之取王浚此四者皆其
予之之力也夫隣國之患惟其相忌而相伺以不敢
相易是以其慮詳密而難圖今夫中國之不競亦巳
久矣彼其相視以爲無能爲者非一日也然猶未肻
釋然而無疑夫惟釋然而無疑而後其國可取今吾
猶有所齟齬於其間彼以吾爲猶有不服之心是以
君臣相親而未敢懈葢古之英雄能忍一朝之耻而
全百世之利臣以爲當今之計禮之當加恭待之當
加厚使者之往無求以言勝之而其使之來者亦無
求以言犯之凡皆務以無逆其心而隂墯其志使之
深樂於吾之賄賂而意不在我而吾亦自治於內蒐
士㨂馬擇其精銳而損其數以外見至弱之形而內
収至强之實作內政以寓軍令凡皆務以自損吾強
大之勢而見吾衰弱之状使之安然無所顧忌而益
以怠傲不過數年彼日以無備而吾曰以充實彼猶
將以吾爲不足與也而有無厭之求彼怠而吾奮彼
驕而吾怒及此而與之戰此所謂敗中之勝而弱中
之強者也嗟夫方今之事其勢亦有二而巳矣能奮
一朝之勞而盡力以攻之則其後可以大安而其始
也不免有歲月之勤能忍一朝之辱而自損以驕之
則其後可以驟勝而其始也不免有歲月之耻此二
策者皆足以謀人之國敗人之兵而有勝矣而臣竊
謂今世之所安者必其予之而驕之者也嗟夫智能
攻之以洗天下之大慙不能攻之則驕之而圖其後
未有不能攻之又不能驕之拱手以望其成功者方
今每歲委百萬之資以予人而不能使人無疑其有
不服之心罄竭四海而其終不能以成事特幸其一
時之安而欲得其間隙之際以治天下天下可得而
治哉
　第五道
臣聞御戎有二道屯兵以待其來出兵以乘其虛方
今二邊固常巳屯重兵矣而天下之議以爲中國之
兵無由而出而臣以爲不然何者斂天下之財以奉
夷狄彼求之無厭則吾之應之將有所不稱其意大
抵不過數十年之間用兵之釁不發於彼之不恱則
發於吾之不忍此亦其勢之不可逃者也方其無事
之時中國旣不得不畜兵於邊而及其有間又必將
出兵而乘其弊此二者不可不素爲之所也今每歲
發郡縣之兵以戍邊此其未戰之謀也而臣未知其
所以爲戰之術臣聞古者三代之制未有戍邊之役
六國之際燕趙最被邊患而當其時西僃秦東備齊
南備楚內僃韓魏千里之國而其四境莫不皆有所
僃則其所以備胡者安得戍卒而用之計亦不過沿
邊之民自爲卒伍以制其侵畧而巳戍邊之謀始於
秦漢內無敵國之虞而郡縣之兵材官蹶張皆出於
民之爲役其法月爲更卒巳復爲正一歲屯戍一歲
以次相承而迭相更代邊鄙之民不可使常爲兵是
以不得不驅中原之民而納之塞下以捍寇虜故其
邊戍之兵歲初而來終歲而去寒暑不相安險易不
相習勇怯不相程志氣不相企上無顧於墳墓而下
無愛於妻子平居憂愁無聊無樂土之心而緩急苟
免無死戰之意不可　得其用古之謀臣晁錯陸賈
之徒蓋常以爲言矣今世之兵皆天子之所廩食以
終其身在秦則廪於秦在趙則廩於趙不可一日而
闕非如漢之戍卒有休罷更代之期也然猶守此區
區旣往之陳迹豈不惑哉且舉中原之士而屯之於
邊雖無死傷戰鬭之患而其心常自以爲出征行役
苦寒冒露爲國勞苦凡國家之所以美衣豐食以養
我者止爲此等事也故士卒百萬端坐而食實不知
行陣之勞不見鋒刃之危而皆已自負以爲有勞於
國其勢不可有所復使此其弊在於使之不得其道
耳今夫隂伺二虜之怠而出兵以逐利於塞外此誠
今世之至計也而臣竊恐緩急之際士卒皆巳自負
而不可用且夫人之情嘗巳用其力則其心自滿而
不復求報其上士無求報之心則不可以與之犯大
難而涉大勞惟其飽食而無所試優游無爲以觀夫
人之成功而不得自効者則其氣剛銳而其心不倦
古之善用兵者惟能及其心之未倦而用其銳氣是
以其兵無敵於天下臣愚以爲方今之計內郡之兵
當常在內而不以戍邊戍邊之兵當常戍邊而不待
內郡之戍卒募內郡之兵其樂徙邊者而稍厚之不
足則募民之樂爲邊兵者以足之使二邊有一定不
遷之兵而頗損內郡之衆計其內外之數相通如舊
而止平居無事以此僃邊而一旦欲有所攻奪掩襲
則獨發內郡之卒使二者各思致其勇力以報其上
銳而用之墯而置之屯兵歷年而士無所怨其勞出
兵千里而士無所憾其遠兵入則出者得以休息而
無乘塞之苦兵出則守者閑暇而無行役之困交相
爲用如循環之無端而不可竭此眞與今世之法竭
天下以養兵守亦使此戰亦使此未戰而士卒皆怠
者其亦少異矣
欒城應詔集第十卷終
欒城應詔集第十一卷
秘閣試論六首
　王者不治夷狄論
儒者必愼其所習習之不正終身病之公羊之書好
爲異說而無統多作新意以變惑天下之耳目是以
漢之諸儒治公羊者比於他經最爲迂闊至於何休
而其用意又甚於公羊蓋其勢然也經書公及戎盟
于濳公羊猶未有說也而休以爲王者不治夷狄錄
戎來者不拒去者不追也夫公之及戎盟于濳也時
有是事也時有是事而孔子不書可乎故春秋之書
其體有二有書以見褒貶者有書以記當時之事僃
史記之體而其中非必有所褒貶予奪者公之及戎
盟于濳是無褒貶予奪者也而休欲必爲之說是以
其說不得不妄也且王者豈有不治夷狄者乎王者
不治夷狄是欲苟安於無事者之說也古之所以治
夷狄之道世之君子嘗論之矣有用武而征伐之者
高宗文王之事是也有脩文而和親之者漢之文景
之事是也有閉拒而不納之者光武之謝西域絕匈
奴之事是也此三者皆所以與夷狄爲治之大要也
今曰來者必不可拒則是光武之謝西域以息中國
之民者非乎去者必不可追則是高宗文王凡所以
征其不服而討其不庭者皆非也凡休之說施之於
中國强盛夷狄暴橫之時則將養宼以遺子孫之憂
施之於中國新定休息自養之際則爲夷狄之所役
使以自勞弊而不得止凡此二者休之說無施而可
也蓋愚聞之聖人之於戎狄也吾欲來之則來之雖
有欲去者不可得而去也吾欲去之則去之雖有欲
來者亦不可得而來也要以使吾中國不失於便而
置夷狄於不便之地故其屈伸進退莫不在我而休
欲其自來而自去也耶此其尤不可者也治休之學
者曰春秋託始以治天下當隱公之際未暇遠畧故
先書晉滅夏陽不書楚滅榖鄧夫穀鄧之不書是楚
之未通而不吿也如使聖人未欲與夷狄交通則雖
有欲至尚可得而至哉愚故曰春秋之書公及戎盟
于濳是記事之體而無休之說也
　　劉愷丁鴻孰賢論
天下之讓三有不若之讓有相援之讓有無故之讓
讓者天下之大功大善也然而至於無故之讓則聖
人深疾而排之以爲此姦人之所以盜名於暗世者
也昔者公族穆子之讓韓起范宣子之讓智伯宣子
穆子中心誠有以愧於彼二人也是不若之讓也舜
之命禹也讓於臯陶其命益也讓於朱虎熊羆夫臯
陶之不能當禹之任朱虎熊羆之不能辦益之事亦
巳明矣然猶讓焉者此所謂相援之讓也夫使天下
之人皆能讓其所不及則賢材在位而賢不肖不爭
皆能讓以相援則君子以類升而小人不能間此二
者天下之大美也然而至於無故之讓則天下之大
不善也東漢之衰丁鴻鄧彪劉愷此三人者皆當襲
父爵而以讓其弟非是先君之命非有嫡庶之别而
徒讓焉以自高於世俗世之君子從而譏之然此三
人者之中猶有優劣焉劉鄧讓而不反以遂其非丁
鴻讓而不終聽其友人鮑駿之言而卒就國此鴻之
所以優於劉鄧也且夫聞天下之有讓而欲竊取其
名以自高其身以邀望天下之大利者劉愷之心也
聞天下之讓而竊慕之而不知其不同以陷於不義
者丁鴻之心也推其心而定其罪則愷在可戮而鴻
爲可恕此眞僞之辨也賢愚可以見矣故范雎曰太
伯伯夷未始有其讓也故太伯稱至德伯夷稱賢人
末世徇其名而昧其致則詭激之行興矣若夫鄧彪
劉愷讓其弟以取義使弟受非服而已受其名不已
過乎夫君子之立言非以苟顯其理將以啟天下之
方悟者立行非以苟顯其身將以教天下之方動者
言行之所開塞可無愼乎丁鴻之心主乎忠愛何其
終悟而從義也異乎數子之徇名者也嗟夫世之邪
僻之人盜天下之大利自以爲人莫吾察而不知君
子之論有以見之故爲國者不可以不貴君子之論
也
　　禮義信足以成德論
周衰凡所以教民之具旣廢而戰攻侵伐之役交横
於天下民去其本而爭事於末當時之君子思救其
弊而求之太迫導之無術故樊遲請學爲稼又欲爲
圃而孔子從而譏之曰小人哉樊須也上好禮則民
莫敢不肅上好義則民莫敢不服上好信則民莫敢
不用情夫如是四方之民襁負其子而至矣焉用稼
釋之曰禮義與信足以成德又安用稼哉嗟夫仁人
之言其始常若迂闊而不可行然要其終其取利多
而卒以無弊者終莫能易其說蓋孔子之於衛常欲
正名而子路笑之矣冉子之於魯常欲徹而魯君非
之矣何則衛之亂若非正名之所能安而魯之饑若
非徹之所能救然而欲天下無饑與亂則非此二者
莫之能濟故夫欲取其利而取之於遠則取利多而
民不知欲圖其事而圗之於深則事有漸而後無弊
今夫樊遲欲爲農圃以富民而孔子答之以禮義信
也天下疑之而愚以爲不然若觀於孟子而求其所
以辨許行之說則夫農圃之事乃有可以禮義致而
可以信取之道何者許子欲使君臣竝耕饔飱而治
此豈非樊子所願學者哉而孟子答之以堯舜無所
用心於耕稼堯以不得舜爲憂舜以不得禹爲憂堯
得舜舜得禹而禮義流行忠信洋溢則天下之民將
不勸之耕而自爲耕不督之圃而自爲圃而何致於
身服農圃之勞而憂農圃之憂哉且夫欲勸天下之
農而至於親爲之者亦足以見其無術矣古之聖人
其御天下也禮行而民㳟則役使如意義行而民服
則勞苦而不怨信行而民用情則上下相知而教化
易行三德旣成則民可使蹈白刃而無怨而況農圃
之功哉故夫欲致其功而形之於遠則功可成欲力
其事而爲之於近則百弊起今欲君子小人而皆從
事於農則夫天下之民尚誰使治之哉
　　形勢不如德論
三代之時法令寛簡所以隄防禁固其民而尊嚴其
君者舉皆無有而其所都之地又非有深山大河之
固然而歷歲數百長久而安存者何耶秦之法令可
謂峻矣而其所都又關中天府之固古之所謂百二
者也然而二世而亾者何耶太史公曰權勢法制所
以爲治也地形險阻所以爲固也然而二者猶未足
恃也故曰形勢雖强猶不如德也天下之形勢愚嘗
論之矣讀易至於坎喟然而嘆曰嗟夫聖人之所以
教人者葢詳之矣夫坎之爲言猶曰險也天之所以爲
險者以其不可升而地之所以爲險者以其有山川
丘陵天地之險愚聞之矣而人之險愚未之聞也或
曰王公設險以守其國此人之險而高城深池之謂
也曰非也高城深池此無以異於地之險而人之險
法制之謂也天下之人其初蓋均是人也而君至於
爲君之尊而民至於爲民之卑君上日享其樂而臣
下日安其勞而不敢怨者是法制之力也然猶未也
可以禦小害而未可以禦大害也大盜起則城池險
阻不可以固而留衆叛親離則法制不可以執而守
是必有非形之形非勢之勢而後可也故至坎之六
四而曰樽酒簋貳用缶納約自牖終無咎夫六四處
剛柔相接之時而乃用一樽二簋土盎瓦缶相與拳
曲俯仰於户牖之下而終獲无咎此豈非聖人知天
下之不可以强服而爲是優柔從容之德以和其剛
强難屈之心而作其愧耻不忍之意故耶嗟夫秦人
自負其强欲以斬刖齊天下之民而以山河爲社稷
之保障不知英雄之士開而闢之刑罰不能繩險阻
不能拒故聖人必有以深結天下之心使英雄之士
有所不可解者則坎之六四是也
　禮以養人爲本論
君子之爲政權其輕重而審其小大不以輕害重不
以小妨大爲天下之大善而小有不合焉者君子不
顧也立天下之大善而以小有不合而止則是天下
無聖人大善終不可得而建也自周之亾其父子君
臣冠昬喪祭之禮皆以淪廢至於漢興賢君名臣比
比而出皆知禮之足以爲治也然皆拱手相視而莫
敢措非以禮爲不善也以爲不可復也是亦自輕而
已故元成之間劉向上書以爲禮以養人爲本如有
過差是過而養人也刑罰之過或至於死傷然有司
請定法令筆則筆削則削是敢於殺人而不敢於養
人也然而爲是者則亦有故律令起於後世而禮出
於聖人敢變後世之刑而不敢變先王之禮是亦畏
聖人太過之弊也記曰禮之所生生於義也故禮雖
先王未之有可以義起也故因人之情而爲之節文
則亦何至於憚之而不敢邪今夫冠禮所以養人之
始而歸之正也昏禮所以養人之親而尊其祖也喪
禮所以養人之孝而爲之節也祭禮所以養人之終
而接之於無窮也賔客之禮所以養人之交而愼其
瀆也鄉禮所以養人之本而教之以孝悌也凡此數
者皆待禮而後可以生今皆廢而不立是以天下之
人皇皇然無所折衷求其所從而不得則不能不出
其私意以自斷其禮私意旣行故天下之弊起奢者
極其奢以傷其生儉者極其儉以不得其所欲財用
匱而饑寒作饑寒作而盜賊起盜賊起而民之所恃
以爲養者皆失而不可得雖日開倉廩發府庫以贍
百姓民猶未可得而養也故古之聖人不用財不施
惠立禮於天下而匹夫匹婦莫不自得於閭閻之中
而無所匱乏此所謂知本者也
　旣醉備五福論
善夫詩人之爲詩也成王之時天下旣平其君子優
柔和易而無所怨怒天下之民各樂其所年穀時􁊌
父子兄弟相愛而無暴戾不和之節莫不相與作爲
酒醴剝烹牛羊以享以祀以相與宴樂而不厭詩人
欲歌其事而以爲未足以見其盛也故又推而上之
至於朝廷之間見其君臣相安而親戚相愛至於祭
祀宗廟旣事而又與其諸父昆弟皆宴於寢旅酬下
至於無算爵君臣釋然而皆醉故爲作旣醉之詩以
歌之而後之傳詩者又深思而極觀之以爲一篇之
中而五福備焉然愚觀於詩書至抑與酒誥之篇觀
其所以悲傷前世之失及其所以深懲切戒於後者
莫不以飲酒無度沈湎荒亂號呶倨肆以敗亂其德
爲首故曰百禍之所由生百福之所由消耗而不享
者莫急於酒周公之戒康叔曰酒之失婦人是用二
者合幷故五福不降而六極盡至愚請以小民之家
而明之今夫養生之人深自覆護擁閉無戰鬭危亾
之患然而常至於不壽者何耶是酒奪之也力田之
人倉廩富矣俄而至於饑寒者何耶是酒困之也服
食之人乳藥餌石無風雨暴露之苦而常至於不寧
者何耶是酒病之也脩身之人帶鉤蹈矩不敢妄行
而常至於失德者可耶是酒亂之也四者旣備則雖
欲考終天命而其道無由也然而曰五福備於旣醉
者何也愚固言之矣百姓相與歡樂於下而後君臣
乃相與偕醉於上醉而愈恭和而有禮心和氣平無
悖逆暴戾之氣干於其間而壽不可勝計也用財有
節御己有度而富不可勝用也壽命長永而又加之
以富則非安寧而何旣富而夀且身安矣而無所用
其心則非好德而何富壽而安且有德以不朽於後
也則非考終命而何故世之君子苟能觀旣醉之詩
以和平其心而又觀夫抑與酒誥之篇以自戒也則
五福可以坐致而六極可以逺却而孔子之說所以
分而别之者又何足爲君子陳於前哉
　秘試論一首
　　史官助賞罰論
域中有三權曰天曰君曰史官聖人以此三權者制
天下之是非而使之更相助夫惟天之權而後能壽
夭禍福天下之人而使賢者無夭橫窮困之災不賢
者無以享其富貴壽考之福然而季次原憲古所謂
賢人者也伏於窮閻之下布衣饘粥之不給盜跖莊
蹻橫行於天下食人之肝以爲糧而老死於牗下不
見兵革之禍如此則是天之權有時而有所不及也
故君人用其賞罰之權於天道所不及之間以助天
爲治然而賞罰者又豈能盡天下之是非而賞罰之
於一時猶懼其不能明著暴見於萬世之下故君舉
而屬之於其臣而名之曰史官蓋史官之權與天與
君之權均大抵三者更相助以無遺天下之是非故
荀恱曰每於歲盡舉之尚書以助賞罰夫史官之興
其來尚矣其最著者在周曰佚在魯曰克在齊曰南
氏在晉曰董狐在楚曰倚相觀其爲人以度其當時
之所書必有以助賞罰者然而不獲見其筆墨之所
存以不能盡其助治之意獨仲尼因魯之史官左㐀
明而得其載籍以作爲春秋是非二百四十二年雖
其名爲經而其實史之尤大章明者也故齊桓晉文
有功於王室王賞之以侯伯之爵征伐四國之權而
春秋又從而屢進之此所以助子賞之當於其功也
吳楚徐越之僭皆得罪於其君者也而春秋又從而
加之以斥絶擯棄不齒之辭此所以助乎罰之當於
其罪也若夫當時賞罰之所不能及則又爲之明言
其狀而使後世嗟嘆痛惜之不巳嗚呼賢人君子之
功烈與夫亂臣賊子罪惡之狀於此皆可以無憂其
無聞焉是故古者聖人重史官當漢之時號曰太史
令而其權在丞相之上郡國計吏上計於太史而後
以其副上于丞相御史夫惟知其權之可以助賞罰
也故從而尊顯之然則後之史官其可以忽哉
省試論一首
　刑賞忠厚之至論
古之君子立于天下非有求勝於斯民也爲刑以待
天下之罪戾而(唯/恐)民之入於其中以不能自出也
爲賞以待天下之賢才而唯恐天下之無賢而其賞
之無以加之也蓋以君子先天下而後有不得已焉
夫不得巳者非吾君子之所志也民自爲而召之也
故罪疑者從輕功疑者從重皆順天下之所欲從且
夫以君臨民其强弱之勢上下之分非待夫與之爭
尋常之是非而後能勝之矣故寧委之於利使之取
其優而吾無求勝焉夫惟天下之罪惡暴著而不可
掩别白而不可解不得已而用其刑朝廷之無功鄉
黨之無義不得巳而愛其賞如此然後知吾之用刑
而非吾之好殺人也知吾之不賞而非吾之不欲富
貴人也使夫其罪可以推而納之於刑其迹可以引
而置之於無罪其功與之而至於可賞排之而至於
不可賞若是二者而不以與民則天下將有以議我
矣使天下而皆知其可刑與不可賞也則吾猶可以
自解使天下而知其可以無刑可以有賞之說則將
以我爲忍人而愛夫爵祿也聖人不然以爲天下之
人不幸而有罪可以刑可以無刑刑之而傷於仁幸
而有功可以賞可以無賞無賞而害於信與其不屈
吾法孰若使民全其肌膚保其首領而無憾於其上
與其名器之不僭孰若使民樂得爲善之利而無望
望不足之意嗚呼知其有可以與之之道而不與是
亦志於殘民而巳矣且彼君子之與之也豈徒曰與
之而已也與之而遂因以勸之焉耳故捨有罪而從
無罪者是以耻勸之也去輕賞而就重賞者是以義
勸之也蓋欲其思而得之也故夫堯舜三代之盛捨
此而忠厚之化亦無以見於民矣
欒城應詔集第十一卷終
欒城應詔集第十二卷
　策一道
　　御試制策(問目具東坡集)
臣謹對曰臣不佞　陛下過聽策臣於庭使得竭愚
衷以奉大對臣性狂愚不識忌諱伏讀　陛下制策
凡所以問臣之事數十條者臣已詳聞之矣然臣內
省愚誠欲先以聞而後荅　陛下以所問伏惟　陛
下承　先帝之業卽位以來三十餘年四方乂安
陛下守此太平之成基平日無事端居靜慮亦嘗有
憂於此乎無憂於此乎　陛下策臣曰朕承　祖宗
之大統　先帝之休烈深惟寡昧未燭於理又曰志
勤道遠治不加進夙興夜寐于兹三紀此　陛下憂
懼之言也然臣以謂　陛下未有憂懼之誠耳往者
寶元慶曆之間西羗作難　陛下晝不安坐夜不安
席當此之時天下皆謂　陛下憂懼小心如周文王
然而自西方解兵　陛下棄置憂懼之心而不復思
者二十年矣古之聖人無事則深憂有事則不懼夫
無事而深憂者所以爲有事之不懼也今　陛下無
事則不憂有事則大懼臣以爲　陛下失所憂矣故
願　陛下雖天下無事而不忘憂懼之心　陛下誠
能用臣此言則凡所以問臣者臣雖不言可得而舉
也苟未能用臣此言則凡所以問臣者臣雖言之無
益也　制策曰德有所未至教有所未孚闕政尚多
和氣或盭　陛下思慮至此此則聖人之用心也臣
請爲　陛下推其本原而極言其故臣聞之書曰與
治同道㒺不興與亂同事㒺不亡昔者夏之衰也有
太康商之微也有祖甲周之敗也有穆王漢之卑也
有成帝唐之亂也有穆宗恭宗此六帝王者皆以天
下之治安朝夕不戒沈湎于酒荒躭于色晚朝早罷
早寢晏起大臣不得盡言小臣不得極諫左右前後
惟婦人是侍法度正直之言不留于心而惟婦言是
聽謁行于內勢横于外心荒氣亂邪僻而無所主賞
罰失次萬事無紀以至於天下大亂而其心不知也
是以三代之季詩人疾而悲傷之曰匪教匪戒時惟
婦寺聽言則對誦言如醉又曰亂匪降自天生自婦
人赫赫宗周裒姒滅之葢傷其不可吿教而至于敗
也臣疎賤之臣竊聞之道路　陛下自近歲以來宮
中貴姬至以千數歌舞飲酒歡樂失節坐朝不聞咨
謨便殿無所顧問夫三代之衰漢唐之季其所以召
亂之由　陛下巳知之矣久而不正百蠧將由之而
出內則將爲蠱惑之所汙以傷和伐性外則將爲請
謁之所亂以敗政害事婦人之情無有厭足迭相誇
尚爭爲侈靡賜予不足以自給則不憚於受賂賄賂
賄旣至則不憚於私謁私謁旣行則內外將亂　陛
下無謂好色於內而不害外事也且臣聞之欲極必
厭樂極必反方其極甚之時一陷於其中而不能以
自出然及其覺悟之後未始不以自悔也　陛下何
不試於淸閑之時上思　宗廟社稷之可憂內思疾
疚病恙之可惡下思庶人百姓之可畏則夫嬪御滿
前適足以爲　陛下憂而未足以爲　陛下樂也伏
惟　聖心未之思焉是以遲遲而不去詩云顚沛之
揭枝葉未有害本實先撥方今承　祖宗之基四方
無虞法令修明百官繕完而　陛下奈何先自撥其
本哉臣恐如此德教日以陵遲闕政將至於敗戾氣
將至於災而不可救也　制策曰田野雖闢民多亾
聊邊境雖安兵不可撤利入巳浚浮費彌廣臣以爲
地有所未闢是以民不得安其生邊境雖安而非誠
安是以兵不得徹其僃浮費日廣是以利入浚而不
能休何者自京以西近自許鄭而遠至唐鄧凡數千
里列郡數十土皆膏腴古之賦輸太半多出於此自
兩漢以來名臣賢守所以爲民興利除害溝洫畆澮
之迹往往猶在而荆棘成林無尺寸之耕狐貍豺狼
之所嘷而逃兵罷士之所竄伏　陛下所使守此地
者終無一人爲　陛下深思極慮招來流亾以墾化
其地賢才良士以爲此僻遠之處而不肯往　陛下
何不使大臣舉人而守之親召而勉勵其志屬以此
事而亦以此爲殿最之課不及十年此將皆爲天下
之沃壤臣故曰地有所未闢是以民不得安其生也
臣又聞古之制邊備者外有亭障內有屯兵亭障欲
繁屯兵欲簡繁則耳目明簡則氣勢合今者邊境之
患患在亭障之地而皆屯兵以待寇至屯兵之處兵
分力弱而不足以備禦夫屯兵於亭障之地者兵必
不能甚多也兵不能甚多則寇至必不能抗而徒棄
甲兵於無用此拙守者之計也然今之人又患夫屯
之不密而歲益増焉小屯不滿百人大屯不過數百
城壘之廣狹弱弓乏矢可以越而過者往往是也然
而前守之所成後守不敢徹非不知徹也恐後之有
敗事而以是爲過也兵法曰善攻者敵不知所守善
守者敵不知所攻夫敵不知所攻非連臂而守之也
雖連臂而守之敵尚可得攻而絶也古之善守者置
兵於要害之地則敵人不敢過而爲盜何者畏吾之
乘其背也過人之城而又遇城焉則腹背而受敵此
用兵之深忌也今國家不料敵之不敢過吾城以深
入吾地而懼敵之敢入深也夫敵之過吾城以深入
吾地是吾利也而又何患乎臣故欲収諸小屯無益
之兵而聚之大屯諸故小屯皆廢以爲亭障嚴斥候
謹烽燧以爲大屯之耳目置大屯於要害之地以形
制戎狄高城深池精爲守備使可以對敵逾月而不
陷制爲諸屯使其相去之遠近可以輕兵十日而相
救臣讀古兵書戰國䇿未嘗見有敵人敢越大城深
入而爲寇者臣故曰邊境雖安而非誠安是以兵不
得徹其僃也臣又聞人君之於天下本非有情愛相
屬如父子兄弟之親也上以其勢臨下則下以其勢
奉上二者相持而行不相悅則解不相合則叛譬如
草木之於地也託之而生判然二物也有根而綢􁁴
之交横相入而至於不可拔及其不相入也木槁於
上而根不下屬地確於下而氣不上接一夫之力可
抜而取也飄風暴雨可披而離也是以古之聖人於
其無事之時必深結百姓之心使之歡忻交通分義
積厚而不忍相棄於緩急之際昔漢之文景優裕天
下時使薄斂寛田租宥罪戾當此之時雖天下和平
猶未見其利及至末世賊臣竊命國綂巳絶而天下
之心猶依依不忍離漢者徒以文㬌之所以愛之者
深而不可忘也國家自　祖宗以來至於　陛下四
世矣　陛下之所以深結於民者何也民之所好者
生也所惜者財也　陛下擇吏不精百姓受害於下
無所吿訴則是　陛下未得以生結民也　陛下賦
斂煩重百姓日以貧困衣不葢體則是　陛下未得
以財結民也吏之不仁尚可以爲吏之過賦斂之不
仁誰當任其咎且　陛下凡所以用財者果何事乎
上有官吏之俸下有士卒之廩外有夷狄之賂此三
者　陛下未得省之之術臣亦未敢以爲言也臣獨
怪　陛下內有宮中賜予玩好無極之費此何爲者
凡今百姓所爲一物巳上莫不有稅茶鹽酒鐵關市
之征古之所無者莫不並行疲民咨嗟不安其生而
宮中無益之用不爲限極所欲則給不問無有司會
不敢爭大臣不敢諫執契持敕迅若兵火　陛下外
有北狄西戎歲邀金繒而又內自爲一穽以耗其所
遺餘臣恐　陛下以此獲謗而民心之不歸也故臣
願　陛下日夜自損以礪左右痛爲節儉以寛百姓
捐錦繡棄金玉以質素爲貴賦稅之入獨以供不得
巳之費使天下知戴　陛下之德一旦有緩急則民
尚可以使之無叛臣故曰浮費日廣是以利入浚而
不能止者此之謂也　制策曰軍冗而未練官冗而
未澄夫軍冗未練則爲無兵官冗未澄則爲無吏古
者民多則兵衆兵衆則國强今兵衆而至於以爲冗
者則是不耕而食之過也然而屯田之利是當今之
至計也然而屯田之不用則亦有說有兵而不可使
耕一也天下須兵之地無官田而閑田之鄕不須兵
二也此二患者臣嘗慮之葢亦以爲無難也有兵而
不可使耕臣亦不敢强使也計今天下之兵一歲死
亡幾何而以其數募民爲兵且屯田民自將有應此
選者則今不耕之兵十數歲之後其存者將有幾此
非屯田之所當畏者一也天下郡縣未嘗無官田郡
縣之無宮田者嘗有之而官鬻之也籍沒之田歲歲
不絶舉而積之而田皆在官矣閑田之鄕不過京師
之西雖差遠於京畿然而車馳卒奔可以不過旬日
而至有欲用之可以緩急而召雖禁衛之兵亦可以
循漢之故發郡縣之兵充之朞年而一易京師可獨
置天子腹心之軍數萬人以制四方之客軍使之獨
得不耕而食如周之環人漢之羽林佽飛之類此又
非屯田之所當畏者二也如此而兵冗之弊可以去
矣臣又聞方今用人之弊有二吏多也吏雜也吏多
之弊輕吏雜之弊重吏多而不雜則賢不肖猶有辨
也多而不免於雜旣費廩祿又不得賢也費廩祿則
國貧不得賢則事不舉均之二弊事不舉者所當先
治也如臣之意且可使審官銓曹密院三班分别天
下之官其事之爲天下之要而其地之爲一方之急
者别之以爲一等而使諸道之職司各第其吏之廉
明喜事最異者而上之於審官銓曹密院三班而審
官銓曹密院三班卽任之以此至於其餘不急之官
則又爲一等使碌碌之吏以今先後之法占之此法
旣行要以世之庸吏必將羣議而聚怨然臣以爲聖
人之爲天下不憚人之有怨心而問其怨之當否今
世之患上之人畏下太甚而下之人持上太過上以
其法御下而下反以法攻上之失是以在上者不敢
有所興利除害而惟法之聽法者上之所當用耳而
豈亦使天下之人以繩上哉此太甚也臣讀後魏書
觀其始時天下用兵武夫悍卒皆得爲吏而當此之
時吏道不雜何者其所用者皆賢而不賢者未嘗用
也及其後世患夫不用者之多怨也是以崔亮從而
更之不問士之賢愚而專以停觧日月爲斷沈滯者
皆稱其能而魏之失人自是而始故臣欲分而别之
以爲賢不肖之辨如此而官冗之弊可除矣　陛下
興庠序於久亡悼禮樂之未備思繼可封之俗欲隆
皆讓之節而訟未息深求其故歸咎在位以爲教化
不足而法律有餘是以民不知避吏不知懼咨嗟怨
讟並興而不止思所以治之不得其道臣聞善治天
下者不必有美名而有亹亹之實功不善治天下者
其名不必不美而其實空虛無益於事　陛下自卽
位以來登庸俊良力興美政以教化天下者於今凡
幾矣慶曆之中勸農桑興學校當此之時天下以爲
三代之風可以漸復然而學校旣興農桑旣勸而天
下之風俗卒何以異於慶暦之始今者　陛下又發
德音分遣使者廵行天下或以寛恤或以減省或以
均稅名號紛紜而出天下又皆翕然知　陛下之欲
速於爲治也然臣以爲　陛下惑於虛名而未知爲
政之綱也且　陛下以爲此數事者足以致治耶不
足以致治耶　陛下設官置吏其職亦有治此等事
者耶其未有耶臣以爲凡　陛下之所以分裂海内
以爲郡縣其中上有守令下有丞尉大有會府次有
職司者凡所以治此數事耳今　陛下欲寛卹百姓
以至於特命使者則是此等常爲暴也　陛下欲減
省均稅以至於特命使者則是此等皆不可使也臣
觀陛下之意不過欲使史官書之以邀美名於後
世耳故臣以爲此　陛下惑於虛名也今夫諸道之
職司是天下之綱雖然尚非　陛下之所當擇　陛
下當擇宰相而宰相當擇職司耳天下諸道凡十有
七一道之職司少者三人而多者不過四人均之十
七道者其替換迭代不過四五十人也以士大夫之
多擇四五十人而用之宜其甚足今乃不擇賢否而
任之至於有事則更命使者故臣以爲　陛下未知
爲政之綱也夫綱雖大不知舉而何教化之能興故
臣願　陛下興教化自擇職司始而天下可以漸治
矣　陛下戒愼天災震懼日食淫雨煗氣江河之失
度而思聞吿戒消伏之理推劉向之傳考呂氏之紀
夫劉向之說五行事各以類感滯於一方而不得相
通呂氏之書隨其時月而指其必然之災異其言皆
迂怪而難信安足爲　陛下道哉臣聞災異之說有
二有可得而推知其所從來者有不可得而推知其
所從來者可得而推者人之所爲也不可得而推者
天之所爲也人之所爲者不過盜賊竊發於山林戰
敗兵破而不得復盜賊竊發是衣食不足政暴吏苛
之罪也戰敗兵破是任人不明將不爲用之過也至
於天之所爲凶旱水溢蟲蝗霜雹日食地震星辰隕
墜是安知其所由來哉譬如人之將病也五臟失據
於中而變見動於四肢發於百體醫者切其脉而觀
其色曰是心病也胏病也是皆可也至於鬼嘯於梁
捐瓦於堂而動之曰是心也是胏也則可乎要以人
之神明精爽消散而不充是以邪物得而干之而尚
何擇乎心胏之間哉古之儒者其論災異則皆有此
弊也今使國家治强人民乂安和氣充實於天地之
間則天爲之明地爲之靜三辰爲之光及其少衰則
天地三辰皆將虧缺而不寧頃者水冒京城日食季
夏江河淮汴破溢爲害地震生毛水變赤色此數事
者使董仲舒劉向之徒出而論之必將指國政之一
二以爲其驗而臣以爲不然蓋臣非以爲不爲災也
以爲天地之遠而至於爲之變動此非一事之所能
致蓋天下之政皆失其中是以其氣衰弱挫沮而不
振以至於是以爲　陛下歷數天下之弊而使　陛
下盡脩之云耳非正陽之月而伐鼓救變說者以爲
非經然而要以脅隂助陽則雖非正陽而不爲失當
盛夏之月而論囚報重說者以爲非古然而要以使
犯法者無久繫之殃而民覩爲惡之速及則雖當盛
夏而亦不爲非也　陛下愍四方之未治而推其源
於京師知淫巧僭差之失度而欲各爲之節然而未
獲所以禁之術是以欲先治內則惑於何以爲京師
之言欲先擿姦則惑於不撓獄市之說今　陛下任
人使爲京兆如得趙廣漢耶則安可以不撓獄市而
拘其才如得黃霸耶則安可以擿姦而責其效各隨
其才而用之則可以至於治矣然臣以爲莫若先之
以猛而終之以寛頃者　陛下之所任皆能猛矣而
不能寛皆得其始矣而不知其所以爲繼之術是以
京兆之政大則斬戮小則笞箠歷歲百餘而終無有
一人能以仁恕爲治者故其民狃於刑戮而不知懼
然而不先之以猛臣又恐仁恕之不能折夫强暴也
陛下深探儒老之是非而至於漢文漢武治亂之際
臣聞老子之所以爲得者淸淨寡欲而其失也棄仁
義絶禮樂儒者之得也尊君卑臣而其失也崇虚文
而無實用然而道之可以長行而無弊者莫過於儒
術其所以有弊者治之過也漢文取老子之所長而
行之是以行之而天下豐漢武取儒者之失而用之
是以用之而天下弊此儒老得失之辨也昔者周公
遭變而作豳詩雖言王業之本而要以自明其身之
無罪是以謂之國風宣王北伐其事雖大而其詩非
大雅之體是以謂之小雅故夫寛柔敦厚者大雅之
風也慷慨勁正者小雅之文也以此推之則可以辨
矣三代之時財賦之用有司掌之而冡宰特因其歲
之凶豐上下而制其用度多少之節葢亦如此而巳
至於有唐正觀開元之際猶委之郞官其後四方用
兵而財用之間亦遂有權時應變之事郞官有所不
能辦故立使以主之及其末世使又不能辦則又舉
而歸之宰相是以李德裕之徒皆治其事以一有司
之職而累天下之宰由此言之則夫陳平韋質之論
有不妄矣若夫泉貨之輕重始於周景王而後有二
品之差命秩之實始於魏武帝而後有六等之號水
旱蓄積之備莫如李悝之平糴邊陲守禦之方莫如
張仁愿之築城圜法九府之名自天府太府王府內
府外府職內職金職歲職幣皆列職於周官樂語五
均之義天子取諸侯之士以爲國均則市不二價其
說見於河間獻王之禮此數事者皆非有益於當世
之務是以不足深論也伏惟　陛下諮謨國事丁寧
反覆終而復始不忍捨去故於制策之終則又曰富
人彊國尊君重朝弭災致祥改薄從厚此皆前世之
急政而當今之要務子大夫其悉意以陳母悼後害
夫　陛下丁寧激切至於如此而臣何敢不爲　陛
下申重其說今　陛下憂思天下若此其至而其功
不就者豈非無其人之故耶臣聞求賢不如變俗俗
所不悅雖有賢者將不能自立俗苟好之雖天下之
人將從風而靡昔　太祖好武略則天下之猛士出
而爲之兵　太宗好竒謀則天下計畫之士出而爲
之慮　眞宗好文而愛儒則海內無有不學以待上
之所使今　陛下公卿滿朝進趨揖讓文學言語上
可以不愧於古人而下可以遠過於近世者以　陛
下誠好之也然　陛下中夜不寐起坐而思之天下
之事所未能舉者凡有幾何府庫空虛入不支出而
不能均兵革怠惰驕而不爲用而不能制閑田滿野
民食不足而不能闢河水歲決北人受害而不能救
戎狄放肆邀取金幣而不能服　陛下治天下而至
使不察察有如此者得非　陛下所好非所當用耶
狄仁傑有言文士中不足快意要得竒才之士與共
天下乃進張柬之以代李嶠蘇味道而臣亦以爲治
天下當得渾質剛直不忌不克不擇劇易之人而任
之如漢之絳侯條侯魏之賈逵鄧艾晉之温嶠周訪
唐之婁師德郝處俊得此數人唯　陛下所欲用之
致之　朝廷之上則賢人益親置之邊境之上則惡
言不至如此人者　陛下豈不欲用之故臣願　陛
下改易所好以變天下之俗則當今之文人皆可使
爲朴直之士　陛下何憚而久不爲也臣本布衣書
生　陛下授之以爵祿而又親策之於廷　陛下罄
竭所疑以問之於臣而臣何敢不盡其中之所懷以
輸之　陛下凡制策之所以問臣者臣謹巳直率愚
意竊揣而妄論之矣才智短淺不足以上塞　明詔
無補於聰明之萬一謹俯伏待罪然臣之微意所欲
丁寧而致之　陛下者終欲爲　陛下畢盡其說臣
聞聖人欲有其富則保之以儉欲久其尊則守之以
謙欲安其佚則行之以勞欲得其欲則濟之以無欲
此四者聖人之所以盡天下之利而人不以爲貪極
天下之樂而不爲人所厭者也老子曰聖人以其無
私故能成其私由是觀之則夫欲樂其富而用之以
奢者其富必亡欲大其尊而用之以倨者其尊必㬱
欲享其逸而用之以惰者其佚必窮欲獲其欲而用
之以肆者其欲必廢是以聖人處衆人之所惡而使
天下無異辭然後全享天下之利而無所失故夫斥
弃金玉不貴錦繡非以爲愛財也畏大臣禮小臣非
以爲尚賢也雞鳴而起日昃不食非以爲集事也去
聲色放犬馬非以爲美名也凡所以深服天下而消
其爭心焉耳伏惟　陛下覽策之始以無忘憂懼之
心則又覽其終以去其太甚消天下不平之意二者
旣行則大臣之所言者舉可以漸用而無弊矣惟
陛下愼思之力行之無以臣言爲妄蓋臣之所見當
今天下之事未有急於此者　陛下幸而留意天下
不勝幸甚謹對
欒城應詔集第十二卷(終)
