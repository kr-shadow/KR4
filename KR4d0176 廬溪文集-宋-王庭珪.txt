#+TITLE: 廬溪文集-宋-王庭珪
#+DATE: 2016-06-11 12:24:48
#+SOURCE: github.com/kanripo/KR4d0176 master 52d9a5a2                
欽定四庫全書　　　　　集部四
　盧溪文集　　　　　　　别集類三(宋/)
　　提要
　　　　(臣/)等謹案盧溪文集五十巻宋王庭珪撰庭
　　　　珪字民瞻廬陵人政和八年進士第調茶陵
　　　　丞與上官不合棄官去隠居盧溪胡銓謫嶺
　　　　南時庭珪以詩送之有癡兒不了公家事男
　　　　子須為天下竒語後坐是流嶺南至孝宗朝
　　　　召對賜國子監主簿乾道六年復除直敷文
　　　　閣年九十三卒巻首載胡銓等序後附録周
　　　　必大等誌狀題跋叙述始末甚詳生平著述
　　　　頗富有六經論語講義易解語録及滄海遺
　　　　珠鳳停山叢録等書今多散佚惟此集猶傳
　　　　庭珪抱經濟才鬱而未發故雄直之氣時流
　　　　露於詩文間劉澄評其文在廬陵可繼歐陽
　　　　之後楊萬里嘗從之逰謂其詩出自少陵昌
　　　　　黎大要主於雄剛渾大蓋亦得其近似云此
　　　　　本首載古近體等詩二十五巻次載書序及
　　　　　各種雜文二十五巻其脱稿不全者則附於
　　　　　簡末云乾隆四十四年七月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　　費　墀
盧溪文集原序
昔人以文章比珠玊六經言珠玊多矣然易不過乾鼎
之卦詩不過瑱佩六珈衡琚瑀書不過璿璣玊衡蠙珠
璆琳琅玕天球而已春秋不過寳玊龍輔剥圭紀瓛玊
鬯佩橤而已唯戴記周官之書言之為詳且悉有以璧
為貴者如穀璧蒲璧蒼璧圭璧加璧之類有以圭為貴
者如土圭鎮圭桓圭信圭躬圭青圭瑑圭珍圭駔圭琬
圭琰圭祼圭穀圭端圭白圭廣圭大圭之類有以玊為
貴者如玊敦玊齍玊帛玊爵玊几玊豆玊兆玊笄玊瑱
玊簋玊璂玊璅玊瓚玊醆玊斚玊戚玊鎮之類又如服
玊佩玊祼玊蒼玊赤玊白玊𤣥玊瑜玊嘉玊之類有以
璋為貴者赤璋瑑璋圭璋牙璋駔璋大璋邊璋中璋之
類有以璜為貴者如𤣥璜琥璜大璜夏后氏之璜之類
有以多為貴者如兩敦兩圭四璉四圭六瑞六瑚弁十
有二玊璅十有二旒之類有以瓉為貴者如玊瓉璋瓉
圭瓉之類有以竒為貴者如山𤣥水蒼瓀玟衡牙衡笄
鬰鬯不琢有邸璧羡渠眉之類有以大為貴者如大圭
大璋大璜之類有以長為貴者如信圭躬圭穀圭邊璋
七寸瑑璋圭璋八寸桓圭琬圭琰圭璧琮大璋中璋九
寸鎮圭祼圭四圭尺有二寸土圭尺有五寸大圭長三
尺之類又有五徳焉潤澤以温仁之方也䚡理自外可
以和中義之方也其聲舒長知之方也不撓而折勇之
方也銳而不技絜之方也又有十一徳焉温潤而澤仁
也縝宻以栗知也廉而不劌義也垂之如隊禮也扣之
其聲清越以長樂也瑖不揜瑜瑜不揜瑖忠也孚尹旁
達信也氣如白虹天也精神見于山川地也圭璋特達
徳也天下莫不貴者道也嗚呼珠玊之可貴如此而以
文章空言配之不已誇乎盧溪先生以明經中科而宦
不達落落與時左凡憂悲愉快窘窮喜怒思慕怨恨無
聊不平有感於懐必於詩文發之紹興壬戌秋銓坐不
肯與金人議和且乞斬主議大臣二人銓削爵竄嶺表
先生送行詩有云名高北斗星辰上身落南州瘴癘間
人争傳誦至達權臣耳奏下江西帥司鞫治乆之竄辰
州時紹興己巳秋七月壬午也先生貶八年㑹權臣薨
得㫖自便先生思益苦語益工盖如杜子美到虁府後
詩韓退之潮陽歸後文也人得其片言隻字寳蔵十革
雖玊府所謂珠盤玊敷未足為珍由是觀之以文章比
珠玊未足過論先生自隆興癸未至乾道辛卯凡兩賜
對對必坐免拜玊音諄諄問勞欵欵退則賜茗藥束帛
不貲書生之榮至矣銓頃於榻前論先生人物云雖老
宰相材也盖用狄梁公薦張柬之語上不以為過然則
上之知先生深矣儻未死其見用于時殆未易量也乾
道壬辰六月長沙布衣劉君光祖與其弟紹祖寓書安
成彭君叔夏走千餘里抵廬陵乞為先生集序固辭弗
獲遂書以畀叔夏先生姓王名庭珪字民瞻云敷文閣
直學士降授左通直郎提舉江州太平興國宫廬陵縣
開國男食邑三百户賜紫金魚袋胡銓序
李杜詩多於文韓栁文多於詩世之不知者便謂多者
為所長少者為所短此殆拘牽之論而非圜機之士夫
賢哲之於世學以為主用之則行其發而為言有所謂
不得已者其將激於中而發於外者乎即是而為詩即
是而為文文即無韻之詩詩即有韻之文所以三百篇
之美刺即十二公之褒貶盖本一致如此則李杜可名
長於文韓栁可名長于詩又奚可以一偏觀耶盧溪先
生王公民瞻江鄊大手以詩文馳聲者盖六七十年其
少時志尚已高視功業如拾芥既齟齬則發而見諸紙
上皎如日星鏗如金玊芳如芝蘭浩如江河自然有一
種竒趣他人之所強勉而公則信手拈來渾然天成公
亦非有心於此是乃所謂激于中而發於外者其詩之
多於文非此長而彼短也儒林於詩乆以厭飫而文乃
未廣有友劉江伯深慨然編集詩也文也相與並行於
世然後公之所以無窮者不遺矣書銘記序諸篇嚴厲
有法而上皇帝書并盗賊兩論其經綸宏傑不减陸贄
杜牧豈徒文而已哉伯深欲余為序余喜伯深之識而
不可黙也書而冠其篇首淳熙丁未臘月甲申朝奉郎
試右諫議大夫謝諤書
紹興八年故資政殿學士胡公以言事忤時相黜又四
年謫嶺表盧溪先生以詩送其行有癡兒不了公家事
之句小人飛語告之時相怒除名流夜郎時先生年七
十矣於是先生詩名一日滿天下里之士愛先生者謂
詩之禍從古昭昭也先生不戒又欣然犯之適以濟權
臣之威成小人之名此先生之禍也亦先生之過也或
曰先生何過哉先生言直而詩工耳言不直詩不工世
無傳也世有傳矣不見媢於明必見媢於幽故庭草隨
意之詩空梁燕泥之詩飛燕昭陽之詩不才多病之詩
言非直也詩工而已耳詩工而言非直猶且小者逐大
者死况先生之詩工而言直耶先生何過哉濟權臣之
威亦稔其惡先生成小人之名未若小人成先生之名
先生何過哉未幾時相殂先生得歸又未幾上踐阼初
召除國子監簿再召除直敷文閣年餘九十耳目聰明
賦詩作文不見老人摧頺之氣朝廷想聞其風天下傳
誦其詩禍先生者何知其非福先生者乎嗟乎天人之
理其紊也或勝之其定也或正之不觀其定而觀其紊
則古之聖賢厄於小人者皆過也獨先生之過也乎先
生王氏諱庭珪字民瞻登政和八年第調茶陵丞與上
官不合棄官去隠居盧溪者五十年自號盧溪真逸少
嘗見曹子方得詩法盖其詩自少陵出其文自昌黎出
大要主於雄剛渾大云清江劉清之子澄評先生之文
謂廬陵自六一之後惟先生可繼聞者韙焉先生之孫
澹及曾孫澂及其門人劉江銓次先生之詩文凢五十
巻將刻棗以傳而太守朱公子淵復刻其詩於郡齋澹
屬萬里序之萬里嘗侍先生之杖屨聞先生之誨言者
欲辭敢哉淳熙戊申九月晦日門人朝奉大夫新知筠
州軍州事楊萬里序
欽定四庫全書
　盧溪文集巻一　　　　　宋　王庭珪　撰
　　古詩
　　　題宣和御畫
王鎻宫扉三十六誰識連昌滿宫竹内苑寒梅欲放春
龍池水暖鴛鴦浴宣和殿後新雨晴兩鵲飛來向東鳴
當時妙手貎不成君王筆下春風生長安老人眼曾見
萬歳山頭翠華轉恨臣不及宣政初痛哭天涯觀畫圖
　徽宗皇帝臨御日乆海内無事唯不忘翰墨之娛見
　者知其為御畫也臣既獲仰觀撫巻太息思宣政間
　當國家太平極治之時景物宛然不覺流涕乃再拜
　稽首而賦是詩紹興丙寅三月望日小臣王庭珪謹
　題
　　　仙人春宴曲
高樓玊珮搖春風銀槽壓雨珍珠紅天留曉月十分魄
飛光下照仙人宫瑶姬半醉撾鼉鼔綵鳯吹笙黄鶴舞
雙成翠袖織藕絲麻姑行厨擗麟脯金盤燒蠟夜未央
從妃進果蟠桃香坐上花開人未老他日重來花更好
三千年後忽相逢再約羣仙醉蓬島
　　　觀駱元直經進江南形勢圖
異時漢網疎天討邉馬來囓江南草石頭重戍豈無兵
將軍不識丹陽道至今戰骨埋秋霜傷心不忍問耆老
龍蟠虎踞昔何雄赤壁濡須在眼中潯陽江水射蛟處
旌旗拂天來向東艨艟塞川不敢下昔人曾此破曹公
横江九道波翻屋試請輕兵渡淮曲夜入長安人不知
應見畫圖心已熟他日將軍按此圖鼓行而西如破竹
　　　長沙北禪覽古(寺有吳/王女墳)
明湖漲天光春雲如粉碎吳王宫女罷吹簫象牀玊椀
今安在桃李初開映緑池緑池水暖摇花枝聞道只今
池上月照見吳王繁盛時當時粉色艶月彩今日古墳
烟草衰草衰不見吳宫事唯有月下孤猿啼猿聲哀苦
聞不得又恐清曉催黄鸝
　　　方外菴聴惠端彈琴明日赴李似矩尚書招
浮雲捲盡天無風青山銜日猶半紅誰彈烏啼夜鶴怨
平明結客長安中大顛初識韓吏部清檗亦叅裴相公
尚書意欲清邉圉手挽天河作霖雨響泉韻磬應自攜
昵昵莫為兒女語為陳古操有平戎此曲聊堪佐旗鼓
　　　遊青原呈王元勃舎人周秀實監丞
異時黄魯直嘗賦青原詩至今青原山名與星斗埀自
從有宇宙孰能磨滅之昨日從大斾上讀前人碑欲學
下一語自覺落筆遲我等如淇輩後世誰復知治君千
載人治中同一時兩公俱大手妙語仍崛竒得句未肯
吐神物懢護持光艶出月脇當留照巖扉
　　　舟次白沙
朝發螺浦湄暮宿白沙口初為夜行計有物應掣肘山
雲四面起風濤半江吼落㠶危石磯就枕不敢乆林深
鳴鶴鵲村逺聞雞狗夢覺知月明破篷見牛斗起視天
色清解䌫欲放溜浪頭聒天響掀簸入我牖蒲㠶未及
張篙師復回首渡頭有古祠壁畫雜怪醜舟人相與言
勸我酬神酒出處本細事隂晴亦常有我固不問天豈
問土木偶
　　　寄胡邦衡兼簡陳僉判黄書記
斯文乆寂寞誰應擅雕龍萬事問伯始今復得此公濤
瀾翻筆舌錦繡蟠心胷平時吐佳句逸氣如長虹制䇿
收俊異行當推選鋒元龍湖海士江夏無雙童詞彩俱
秀出春葩發青紅鏗鏘排律吕純音玊琤琮草木吾臭
味坐隔神螺峰遥聞玊荆産長松想清風安得賈餘勇
提戈譟其中且願試音響徑湏撞巨鐘
　　　向衡州生日(今右相與/公同生日)
嵯峨閶闔西風回赤霄夜半天門開昴星麒麟下穹昊
兩家同日生公台兩公為誰張與向人物堂堂真漢相
願公接武未央庭禁直金鑾對方丈
　　　張持操攜徐獻之侍郎書見訪兼出示著述中
　　　　興論諸雜文為賦詩一篇以文軸還之他日
　　　　亦録寄獻之也
君不能徒歩上書獻天子又不能移書帝城結王公欲
將筆力扛九鼎紙上有說能平戎宣和治極乆忘戰北
來邉馬嘶淮甸是時猶屯百萬師無人北向放一箭大
臣搏手知何為草間公卿兒女啼至今謀國無上䇿讀
君斷藁令人悲君家人物照青汗曲江猶識胡雛亂他
年論事要回天應向荆州尋好漢
　　　過蕭瀧廟
瀧江欲度虹為橋瀧濤舂撃蛟魚跳瀧頭有廟非一朝
瀧民猶傳神姓蕭殿脚挿入白鷺腰青原舞翠挹岧嶤
朱甍日出煙霧消碧瓦不動磨青瑤忽然飛電掣紫霄
天為借怒生竒飈遊龍揮雨洗泬寥桂花墮落香雲飄
百年古木號䕫魈鼉能擊鼓鸞吹簫官船賈舶膽欲焦
廟前泊櫓不敢摇楚詞跪奠設漿椒瀧之靈兮或可招
　　　送陳邦直知縣
道邊車馬來不休傾城出送陳太丘太丘愛民如父母
故令民作嬰兒愁各持杯酒塞行路衆人欲挽我獨不
我記殿前初射䇿臚傳高名落九州同年衮衮上䑓省
公獨執板拜督郵况兹小縣天一陬不煩細民遮道留
繡衣飛章動冕旒行必召對螭坳頭君王端問活國計
大畧要洗儒生羞
　　　贈别黄超然
我生不識黄太史猶及諸老談遺事藍田生玊海生珠
謂君眉目無乃似誰作江西宗𣲖詩如今傳法不傳衣
句中有眼出月脇宻付嫡孫人未知宗風後必喧人口
雲夢更須吞八九他年拈此一瓣香獅子窟中獅子吼
　　　寓郡齋過清閟軒與高虞卿夜話
户牖隣清閟深夜客扣闗開門見脩竹人與竹俱閒雨
竹忩外響風從屋頭還羡君屛百事讀書蒼翠間刺口
談治亂筆挾風霜寒更覽珠玊文洗我氷雪顔歸来興
未盡危坐聴珊珊
　　　趙逢源今春當赴省試以事失期乃督錢綱往
　　　　行在且欲觀母后回鑾之慶作詩速其行
去年秣馬望行宫飄然氣若摩霄鴻不學提攜百金劔
不倚能彎兩石弓徒誇讀書飽藜莧筆陣欲敵千人鋒
要登月窟取官職不使官出兠鍪中丈夫功名自有日
春闈已過落花風今當獻計隨羣吏到時萬井歡聲沸
慈寧殿前催趂班看君入賀鳴靴鼻
　　　送向宣卿赴朱相公參議
旄頭彗天天狗墮一日中原作竒禍金竿突繞都城光
鐡馬横嘶御街過邇來十年不解兵盗賊軍書急星火
將軍藩身養脇疽帝命相公期必破指揮貔虎下天來
奮臂一呼皆袒左相公元是帝股肱提師辟士收豪英
君才累試當劇郡羣兇落膽知威名麾下傳聞有飛將
一箭曾射欃槍星公謀豈止當十萬要挽天河洗甲兵
君不見河陽軍烏重𦙍參謀初㧞温處士遂令冀北馬
羣空石洪亦自河南至又不見裴晉公取淮西幕下正
用韓退之乃能夜縳吳元濟至今留得平淮碑如今相
公開幕府豈减烏公與裴度席巻江湖波浪清貂鼎勲
庸歸自取
　　　送吳叔舉主簿往清江受納秋苗
田頭作穀催入塲一半白著輸官倉廬江主簿喜懐檄
放船椎鼓開㠶檣蕭灘老農公事畢夾道歡呼羅酒漿
笑言歸去喚妻子今年租米兩平量
　　　秋夜西園獨歩
清夜遊西園竹影亂秋月穹色湛虚明林光益竒絶人
間睡正著那知此時節坐觀衡陽移頃刻風烟别沆瀣
洗天宇一飲醒毛髪氣與南山高青蒼助施設池塘收
緑净星斗轉空闊微雲㸃太清須臾亦自滅明朝問此
境勝處不可說却恐雞三號開門走車轍
　　　劉晞揚貧甚㸑烟不屬而讀書不輟作詩遺之
　　　　以激其志因叙其貧之所以然冀當塗有聞
　　　　之者
荷鋤初讀書中原已鼎沸輟耕仰太息衣食尚卒歳喧
呼傳㸃丁田廬忽湮替産盡猶索租從何出租稅迺知
天寳後信如石壕吏君門九重深旗㦸森兵衛朱轓背
相望莫肯察凋弊賴子天資高追琢自成器時能從諸
生扣門來問字長篇爛溢目春葩吐竒麗饑雖不堪煮
要自飽風味廼翁昔好事賔客常滿位小兒聽客語炊
甑忘著箅豈慮飯成糜邇來糜亦廢時能饋升斗與子
黔突喙
　　　送王舍人超武
王郎逺器冝廟堂胡為奔走天一方吳越相望峙雄壘
䨇旌再開南斗傍手攜仙人緑玊杖坐褰刺史赤帷裳
平生廣莫意萬里眼高四海無相當舎人舊班紫宸陛
天馬豈受青絲韁騎驢到部正閱歳飄然鵠舉摩天翔
嬰兒十萬啼塞路各遮馬首持杯觴忽聞半夜發輕舸
追走不及徒悲傷繡衣飛章有巨力不須州民投皂嚢
正恐君王知治狀便向劔履趨明光鰲頭蓬萊在平地
日邊除書細作行
　
　
　
　
　
　
　
　
　
　
　
　
　
　
　
　盧溪文集巻一
欽定四庫全書
　盧溪文集巻二　　　　　宋　王庭珪　撰
　　古詩
　　　和劉美中尚書聽寳月彈桃源春曉
何年鑿源開混茫桃花兩片吹紅香烟消逺浦生微陽
漁舟誤行溪水長溪回岸轉山隙光疑有綘闕仙人房
居民爭出羅酒漿花間笑語音琅琅抱琴釋子眉髪蒼
響泉韻磬鳴長廊能談徃事悲孟嘗昔時䑓沼今耕桑
又如勇士赴敵塲坐令逰子思故鄊清猿抱木號鴻荒
孤吟劃見丹鳯翔曲終待月西南廂重調十指初不忙
如見古畫秦衣裳春天百鳥争頡頏桃源歸來今已忘
彈到落花空斷腸
　　　和李巽伯少卿見懐(巽伯靖康中/以少卿使金)
騎鯨仙人本仙胄不應暴落饑蛟口長庚却復下人間
島瘦郊寒皆縮手篇章邁往無古初不共曹劉轍俱蹂
此邦雖陋江山雄異時間出歐陽九公今詩句滿江山
似覺衰容得春酒筆端獵獵生風雷胷次煌煌煥星斗
生兒了事正作癡亦恐癡兒未能了頃年敵騎獵夷門
兵拏不解誰當剖大臣薦公來洛陽舌翻波濤驚朝堂
飛龍借馬出建康北兵夜走塵沙黄是時帝坐八綺忩
擬歌風起雲飛揚
　　　寅陂行
　　安成西有寅陂溉田萬二千畝歲既乆官失其籍
　　大姓専之陂旁之田歲比不登邑丞趙君搜訪耆
　　老盡得古跡廼浚溪港𧺫堤閼躬視阡陌灌注先
　　後各有繩約俾不可亂是歲紹興十三年適大旱
　　而寅陂溉萬二千畝苗獨不稿民賴其利咸頌歌
　　之國家方下勸農之詔法有農田水利實丞職也
　　然縁是而偽自増飾以䝉褒顯者世不為怪由是
　　水利為虚名今寅陂功績崇崛丞不肯自言部使
　　者終不及省察某出城别君東門外逄寅陂之民
　　寒路涕泣言此為叙其事作寅陂行不復緣飾皆
　　老農語也冀當世有採之者紹興癸亥十月望日
　　書
安成城頭烏夜宿啼烏未起雞登木傾村入城來送君
馬首摩肩袂相屬但有龎眉不識名何物老翁出山谷
老翁持酒前致詞家住西村大江曲大江兩岸皆腴田
古有寅陂置官屬自從陂廢田亦荒官中無人開舊瀆
公沿故道堰横流陂傍秔稲年年熟今年雖旱翁不憂
田頭已打新舂穀誰云此陂㑹當復老父曽聞兩黄鵠
嗟哉如君不負丞躬行阡陌勸農耕監司項背只相望
風謡滿路胡不聽胡不聴寅陂行為扣天閽呌一聲
　　　廬陵行(并序/)
　　廬陵别駕謝公前年初下車適蕭富二盗作亂州
　　人震恐别駕提兵不閱月兩巨冦縛致麾下境内
　　遂安今當還朝州人懐之盧溪王某為作廬陵行
　　以慰其懐思之意録以為别
廬陵地控䖍與洪孤城斗絶吳楚東連年賊兵塞官路
烽火照夜旌旗紅治中來時正逢此自請按行山谷中
禾州吉水方震動縛取兩渠來釁鐘兇徒披靡拜麾下
願持田器為良農凱歌歸陳破賊狀㨗書飛入甘泉宫
甘泉侍臣知姓氏天子徃往聞其風謂當到闕問邊事
邊上如今塵不起但把長牋造鳯棲莫說渡河挑馬棰
此公淹乆佐一州安用州民遮道留州中老人錯料事
此公行立螭坳頭
　　　和程子山舎人贈高虞卿
南宫四海英俊塲閱人雖多無此郎御史傳呼主司出
遥瞻紫案金爐香簾垂咫尺斷還送閉户設棘圍髙墻
巻堆封彌充棟宇筆浸滄溟開混茫麟䑓學士喜得子
(時子山/為舘閣)如獲寳鼎聨芝房明日都城始傳榜聲名烜赫
無三張平生知巳萬不一世有若人安可失方調鼎味
薦鹽梅桃李何心並(滿浪/反)佳實論經射䇿未足論挽取
功名看他日同門笑語夜相過起看北斗挿天河凌晨
鳯閣拜座主門生來賀争肩摩一時人物盡豪傑太平
為寳非嘉禾
　　　題羅疇老家明妃辭漢圖(李伯時作明妃豐容/靚飾欲去不忍之状)
明妃辭漢出宫門豐容靚飾朝至尊至尊左右皆動色
明妃欲語咽復吞三千蛾睂塞天閽帝獨不識王昭君
顧影徘徊復良乆尚冀君王一回首當時自倚絶世姿
不將賂結毛延夀可憐朱網畫香車却來逺嫁呼韓邪
不如歸州舊村女三幅羅裙兩髻了陌上花開大隄暖
細雨春風歸緩緩寧從禁籞落胡沙長路漫漫碧雲斷
忽看漢月照氊裘淚濕彈絲錦臂韝龍眠㑹作無聲句
寫得當時一段愁
　　　送向宣卿往衡山兼寄胡康侯侍講(朱陵衡岳/仙人所居)
　　　　(公是行縁胡文招隠公/有雪寃録歴詆諸監司)
海内甲馬未盡休豪英為時當出謀天生竒才必有用
何乃相率居岩幽胡公人品今第一汗漫乆作朱陵遊
朱陵窟宅倚蒼翠此公招隠安可留九廟今誰起頺壓
四方正爾煩誅求我聞昔時元刺史舂陵地分天子憂
少陵作詩頌其事至今人傳元道州公為道州績尤偉
誰為再作舂陵謳孤城疲卒捍狂賊高論力詆庸兒羞
安得如公數十輩叅錯天下為邦侯京洛腥羶不難掃
潢池冦孽不難收願公早請尚方劔先斬佞臣張禹頭
　　　贈齊軒仲素老(并序/)
　　齊軒仲素老自安成至京師遊螺川凡十餘年暇日
　　偶過其居齊軒面東一山峰曰秀嶺烟雲草木翠
　　色依然真逸老人戲作詩招之以代東山移文
　　云
秀嶺明東城飛翠横空斷烟霞互滅没爽氣浮清旦旁
連仙人居樓殿出天半金龍蟠繡柱銀榜開琳舘齊軒
面青葱下瞰緑篠岸我嘗醉其上謳吟雜悲歎一時賢
士夫車馬共遊欵當年二學士落筆㵼銀漢曽賦齊軒
詩字字星斗爛事逐雲雨空鬼録尚可按重來兵火餘
觸目自悽惋唯有軒前山秀色還舊觀曉猿驚未已歸
袂何必挽胡為走塵埃廢此竒一段山靈亦可畏移文
定嘲玩(二學士乃伍醇父/劉偉明立名賦詩)
　　　寄黄子龎兼簡鄒徳裕
天狼窺太虗戎馬斷行路一别常萬里寄書何由數
識君英妙時亹亹見佳處當年松栢姿已有廟廊具
比常覓新作險絶聞竒句探珠滄海底秀色不受汚
筆端百斛鼎胸中九經庫高文動場屋仍傳渭上賦
豈但凌三都自使强敵怖鄒郎挺忠烈英英起門
户同逰氣槩中風雲生指頋獨念蓬室士無因陪杖
屨相望隔章水欲徃不敢渡拏舟㺯明月正恐蛟龍
怒
　　　贈康元章(并序/)
　　西昌康元章自言頃從防禦使劉紹先軍屯廬陵
　　日楊勍兇熖方熾間道走九江謁大丞相朱公陳
　　誅討之計盖勍本猾賊蔵姦宿亂日欲奮獨憚紹
　　先縮頸不敢摇賴丞相果發兵捕勍盡擒馘之未
　　幾丞相與紹先皆罷去元章亦歸耕隴上今欲裹
　　糧奔行在而有羇旅窮餓之厄為作詩以壮其氣
　　亦庶幾故人有哀之者
康郎讀書本勃窣羞作儒生酸到骨偶逢四海未解兵
氣如秋鷹眼如鶻布衣杖䇿丞相前官軍盡掃長蛇窟
燋頭爛額已論功况子當年陳調曲
　　　送葛徳裕(并引/)
　　徳裕㳂檄之豫章兼聞當督戰船徃池陽因書寄
　　别
捧檄困米鹽戴星入州府官卑強趨走出語不媚嫵坐
此觸駭機三人忽成虎况聞郡公曹士論極患苦禍福
在牙頰驕氣溢睂宇念君鸞鳯栖孰若黄鵠舉負材淹
簿領擺脫即騫翥髙興動長川挿旗催轉艣㠶經一柱
觀清風九江渚蛟龍蹙横波樓船照秋浦兹遊定有得
因之壯心膂丞相新開藩門䦨壓吳楚豪英氣槩中人
物粲可數相逢一笑樂細與論今古若問山間人披蓑
釣烟雨
　　　題秀光亭壁餞劉世臣劉仲羙(并序/)
　　余遭小人之謗諸友嘗憤惋切齒欲起而攻之㑹
　　劉世臣劉仲美當赴省試諸生設祖道于秀光亭
　　酒既行忽報小人敗績於是滿坐懽呌獻酬紛錯
　　終夕酣暢以為樂盖小人既衰吾道必盛且以卜
　　二君明春光大之兆歐陽巨明作序以紀餞筵之
　　盛盧溪老人賦詩以贈行
飛雨灑簷角車騎散巖隈臨池張翠幕衆賢會高䑓
坐中蟾宫客再占北斗魁(北斗第一至第四為魁世/臣前舉郡魁今第四名)
復有南巷阮(謂仲/美也)少年負英才兩公俱博雅胸臆天
所開明春試殿陛筆力翻風雷臚傳姓名出聲聞落
九垓今宵且盡醉須覆掌中杯朝來得好語仍聞小
人災請觀盧溪老談笑消姦回見敵未嘗却坐令敵
傾摧庸兒不量力自倒非人推舉此卜二友否極終
泰來
　　送李亨仲赴荆南辟
少年膽氣横秋煙腰間櫑具森龍泉出門萬里探虎穴
錦帶雕鞍明積雪洞庭木葉飛霜風將軍秉旄西擊戎
旌旗戈甲照湖海欃槍欲滅胡天空須君磨盾作露布
挿羽來奏明光宫
　　　麗人行(讀大業/拾遺作)
桃葉山前宫漏遲宫人傍輦持花枝君王喜慿絳仙立
殿脚争畫雙長眉欲把琵琶彈出塞結綺臨春時事改
井邊忽見張麗華忍聴後庭歌一再
　　　早行
羣雞鼓翼天欲光井上梧桐生微凉殘星爛爛或出沒
初日淡淡開青蒼楚妃䑓邊曉雲碧伏波廟前秋草黄
騷人辛苦拾何物沅有芷兮今已香
　
　
　
　盧溪文集巻二
欽定四庫全書
　盧溪文集巻三　　　　　宋　王庭珪　撰
　　古詩
　　　謝張欽夫機宜惠靈夀杖
九疑連綿青未了郴江擘出蛟龍吼雷公霹靂搜巖幽
化為鬱律黄蛇走飛電迸火出竒節黄蛇走立僵如鐡
攜看玉女洗頭盆拄上九疑探禹穴莫挑馬箠渡黄河
莫扣天門閽者訶但掛百錢時一醉從教風雨濕漁蓑
青錢學士年方少年少羞為老人調即看飛歩上蓬瀛
别有青藜夜相照
　　　魏彦成寄示桐川琅琊送行詩集奉次栁字韻
　　　　一首系于巻末
少年班玊墀美若靈和栁一麾出銀䑓風流亦不朽琅
琊古名郡屢移賢太守天子憂逺民謂公極其厚林甫
既當國不便珉與玖何如訪醉翁翁意不在酒
　　　次韻張䖍州兼呈向宣卿
賊鋒繞章南殺氣動秋色主將初無謀突出誰與敵君
門九重深羽衛森旗㦸我欲獻竒計何由吐丹臆萬言
一杯水平生㡬兩屐時雖急搜賢毁譽皆失實頃聞向
衡州姦盗俱惕息人材有如此宰相安可失
　　　和李巽伯韻贈甥劉志道
年少嘗讀書復挾琴與醫世無識真者持此將安之古
調不詠俗空嚢不貯貲結交名公卿雲間接風期披烟
對珠玊常恐生微疵向來壁上弓落杯輙自疑此事一
了了昔賢當並馳李卿句有眼妙語真而師
　　　存存閣
王郎身如椰子大胸蟠萬巻猶能載少年著足名利塲
歸來卜築紅塵外太虚為室月為燭四海諸公常所㑹
窮閻陋室天下貴駑奴豐車多覆敗坐收浮念得此生
如鍊真金豈常壊是中本自無虧成壞與不壞亦何在
請君直下賦一言要識所存當默解
　　　次韻周秀實觀李觀察勒兵
霜風獵獵吹旗旌將軍束装來勒兵白鷺洲前雲鳥合
青原䑓上山川横李侯凛凛萬人敵匹馬横行沙塞北
至尊殿上親賜名生坐閻羅官柱國提兵括冦來江西
探取賊窟如連雞軍中超距多暇日却學臨淮親校旗
中興猛士如吼虎二十八將隨光武要看麒麟第一功
金印埀腰光耀組
　　　送陸景莊提幹
驅車越荆吳轍跡走欲半是時親戚多烜赫踐華貫中
有衣繡人持斧下霄漢利權炙可熱冷語氷未泮徒乘
朱班輪呵殿嚇閭閈如儺帶面具應遭鬼笑玩而况新
失職誰肯聴呼喚坐令公困窮旅突幾不㸑蔚然鸞鳯
姿胡為雜鵝鸛我實憎此曹期君遊汗漫
　　　次韻曽育才翠樾堂雪詩
哦君翠樾堂中雪詞如劔㦸相磨切又如牛鐸應黄鍾
水中躍出㽔賔鐵因誦東坡憶雪詩城郭山川兩竒絶
翠樾堂中雪復然敢擬片詞増竄竊長安道上醉騎驢
忍凍不知蹄屢蹶争似淮西破賊時蔡州城外沙如月
將軍一箭射欃槍夜落城頭曉方滅㨗書飛奏不動塵
露布馳來迷玊闕醉翁句律號令嚴凍口何由更開說
銀杯任逐馬蹄翻斷藁殘編且扄鐍
　　　送趙逢源赴趙提㸃辟(泉司近年浸鐵成銅以/足國用使者與公皆賢)
　　　　(宗室故以/比子政云)
曩日逢君盧水頭來如天馬初伏輈忽然去作幕下士
奮袖起如鷹脫韝黄雲壓空欲成雪笑捧辟書還御闕
王孫俱是天麒麟枕中有方能㸃鐡
　　　同陳思忠訪洪覺範
尋春反向僧房卧無乃行蔵與時左起來刮目覽新詩
花壓欄干夢初破黄葉丹楓屬興深吁然莫測疑楚些
惠休島可沒已乆二百年來無此作世間何處著斯人
秀句天教出寒餓我氣未衰詞頗弱欲借鼓旗聊一佐
終朝巖下不逢人苔色應嗔馬蹄涴
　　　次前韻酬劉美中
筆勢斕斑如虎卧何止風流盖江左新詩吟出鸞鳯音
曉鶯未啼春欲破始知李白飄然思俊語天成安用些
鳳簫聲不類人間玊管定非人所作可憐洛下書生冷
雷轉空腸發清餓終日長哦學不成掩鼻皺眉相賛佐
與公並轡且西遊舉扇勿憂塵土涴
　　　贈忠㐮公二孫
乃翁精忠貫日月一門挺秀俱琅玕丹山飛來兩雛鳯
碧梧翠竹皆停鸞武陵溪邊忽相遇口角流涎誦詩句
盧溪摩頂欲作語他日雲霄還記否
　　　送安成知縣周子發(公家伯仲方持節江淮發/運提㸃荆湖刑獄公今又)
　　　　(趨朝故/有是作)
安成斗絶吳楚東妖氛未息仍歳凶公當是時宰斯邑
眼底日厭旌旗紅北兵初冦中原地驛騎符移星火至
衆方敲捶立威名公能使民歌愷悌公家人物自魁雄
弟兄蹀躞騎青驄端能經世任國事同時獻納蓬萊宫
繡衣持斧今無對虎節麟符照湖海行看三鳯接雲飛
共濟艱危熙帝載
　　　酬聶達夫惠所業
聶郎贈我長短句大盤小盤堆玊筯當年持此驚市人
破㡌蹇驢誰借譽厭聞百鳥呼春風自作綵鳯鳴孤桐
俗聞惡語敗人意胡不謁帝明光宫
　　　酬劉英臣載酒送花
去年花下探春雨鳴鞭走馬看花開今朝危坐空山裏
不識春從何處來誰云山中春亦好忽見花枝被花惱
無柰窮愁輙賦詩對酒簮花能絶倒
　　　次韻劉謙夫同年二首
子雲昔獻長楊賦詞傾江海濤翻素溪邊相遇覽新詩
陣馬迎鋒敢馳騖忽憶楓宸賜第時青袍紛紛莫知數
與客流落最多年不記紫騮花下路
蒼龍闕下同充賦偶著青衫脫寒素當年千佛共題名
勢若飛黄正騰騖此時入彀多英雄只今豈可一二數
朱輪丹轂滿人間亦有傾輈猶載路
　　　次韻張子春賦瑶林春色(余瑶林洞中以酴/醿作麴因為酒名)
花間酌酒邀明月月照金罇佳興發鯨吞霧捲百川空
醉挽酴醿落香雪便將壘麴築糟邱酴醿壓膏麥為糵
醸成忽見張公子公子家居近丹闕為余乘興誇洛陽
笑指沙頭卧䨇榼洛陽視此真草野敢辱新詩借牙頰
瑤林名字出風塵未遇知音那敢說况能大讀離騷句
痛飲雖多不為餮未識王家碧玊香髣髴東坡真一訣
誅茅本結方外人豈用禮法相分别預拂瑤林一片石
與君醉過清明節窮亦不足悲逹亦不足悅酒䦨㧞劔
露肝膽正恐不免論功業
　　　和陳柄臣見贈
北人愁聽江南曲細草新蒲幾回緑當年避敵初渡南
千官蒼黄飯不足中原亂後又逢春邊頭只道無烟塵
邇來公卿不生事此事必屬非常人我曹生長江南樂
豈料翻成風土惡湖海元龍氣尚豪贈我新詩何璀錯
拾遺後出最能文脩椽大屋今荒墳逺孫高材淹管庫
猶能落筆生烟雲山城相遇初相喜共論大梁人物美
莫學夷門抱關吏謀竊兵符椎晉鄙
　　　和胡子敦實少年行
酒酣坐待東方高臂鷹走逐城南豪彎弓射殺白額虎
醉騎歸馬雪花毛日暮黄雲動天色易水迷魂招不得
莫學并州遊俠兒徒費黄金飾韉勒
　　　暴雨初晴
馮夷聒天夜椎鼔盡驅羣龍起行雨阿香推出雷公車
惡風動掣不周柱似聞帝坐清霞宫號令羣龍收惡風
便令萬物有生意虞淵取日當春空
　　　觀李氏畫
壁間冥冥雲塞川細看幻出江湖天寒鴉雪壓凍不喧
沙尾忽有瀟湘煙黄蘆碧草鴈初下畫此千金不當價
為君覔紙一題詩詩不能工且觀畫
　　　李仲孫佩軒
我友李仲孫飭身一何介被服古衣冠昻然偉而怪開
軒蓬户中紉蘭以為佩布袍揖公卿脫幘卧江海方其
得意時天地不能礙荷鋤入深林剪薙發幽薈清芬動
忩壁蕙若連光彩君看紫綬翁腰埀黄金帯璜珩錯琚
瑀印章如斗大歩趨踏龍尾鏘然中音㑹豈如此香草
擢秀繁霜外秋風落萬木臭味乆逾在我思軒中人免
食三年艾夢寐欲見之一往清鼻界
　　　酬劉震仲
憶對秋風與公别風吹雲開露明月高談不作儒生酸
舌翻波瀾吐竒絶今朝馬首從西來笑我窮愁不掀揭
蟠泥蛟螭氣如蜺不肯一吐人安知要令光彩射月脇
五色萬丈天南垂我聞此語中夜起誰與挿翼白日馳
低心逐駑駘青衫走塵土何當大醉騎鯨魚凌烟飛過
蓬萊渚
　　　送南䑓長老(并序/)
　　夲老遊吾州數年余固知其名而未識面也忽飛
　　錫赴南諸侯之請訪余於溪上談論亹亹獵取孔
　　孟荘周之言以證彼大事此又談禪而無蔬笋氣
　　者也竒事竒事余聞南䑓古禪窟大師時之偉人
　　其徃也必不為彼寂寂故作數語以贈行
祝融峰畔南䑓路傑閣危欄上雲雨繡木泥金好佛堂
撞鐘擊鼓聞瀟浦瀛洲仙人東道主(缺/)招提境中住請
公説法也大竒要公别下一轉語
　
　
　
　
　
　
　
　
　
　盧溪文集巻三
欽定四庫全書
　盧溪文集巻四　　　　　　宋　王庭珪撰
　　古詩
　　　次韻方性夫同年見寄
禮經乆顚龎不絶僅如帶諸儒共補葺紛然莫酬對先
生隠桐廬議論有根蔕劔胸剔廢滯電眼(亦作/電光)燭幽晦
虀鹽二十年時節忽已届聲名塞天宇筆舌翻清瀬子
美蓬萊宫輝赫輙自怪文彩動人主英風特飄灑清芬
掩幽蘭四海共紉佩平生慕忠義爛漫意常在坐閱諸
公間誰與論梗槩著書逢休運一洗窮愁債駸駸度驊
騮過都如歴塊嗟予强追躡常負跛鼈態雖登龍虎科
異調愧當代才高自激烈無為逐時輩
　　　和施倅重陽日謝予送酒
東坡異時談醉鄊怒罵嬉笑成文章其中廣莫幾萬里
脫略禮法侔鴻荒初無愛憎與喜怒豈有寒暑與炎凉
後世乃與醉鄊隔糟粕始變鵝兒黄三杯危坐亦拱手
儼如冠劔侍君王淵明不飲時節改霜風九月籬菊芳
舉頭忽見南山翠便覺逸氣登羲皇揮毫落紙得佳句
流涎露頂庸何傷甕下被縳烏足取定無奚童攜錦囊
安用船頭置百斛又令口不離杯觴醉翁飲少輙已醉
胸中了了初不忘八仙脫醉尤可笑騎馬落井何其強
　　　題禾山蕭秀才卧雲菴
江南山盡頭氣狀頗英淑禾山倚天開蒼翠滿林麓扶
輿磅礴起横斷湘江曲中有隠君子結屋在深谷未放
雲出山蟠雲卧幽獨暮簷青潑眼逺靄寒山竹景色嘉
有餘幽人夢初熟起看柱礎潤山前雨應足
　　　題劉端禮歩芳橋
橋上畫欄低壓水青龍影落芙蕖底欲渡芙蕖望翠微
波面紅雲映屐齒洛浦清流古有神羅襪凌波生暗塵
東昏戯作錦地茵金蓮襯歩如花人而今此事墮𣺌漭
但有荷花開蕩漾試穿芒屩踏風煙安用紫絲連歩障
　　　余棄官累年劉元弼作詩見勉次韻奉謝
我生寡結交論議誰與質憤氣不可蟠龍蛇走鬱律少
年學竒字費力弄紙筆不讀五千巻亦慕入此室腰間
挿櫑具談兵尤縱逸時方用巨人顧我何品秩往年承
平乆出師無紀律群盗尚縱横豈但開邊失皇威振海
岱戈甲耀霜日自可掃欃槍掩耳驚雷疾故人起閭巷
宿昔登近宻聲熖動四方風雲生咤叱犬羊猶爛漫氛
氣何時畢感公贈以言欲往非儔匹此事恐不免高卧
安敢必
　　　送駱仲武
淵明不喜折腰趨寧作(缺/)笏何易于勸農使者鄙丈夫
少年新進安識渠下馬怒頰虬奮鬚指揮星火飛文符
詈辭愧語每不無諸公止欲求薦書椎斵肌骨尋高腴
公為一笑憐其愚熙朝成法字已孚堅如金石莫可渝
鞭且勿施安用蒲三年竟亦無逃逋吏民遮道相懽呼
生立叢祠傍佛區想當逸氣吞江湖與人恢䟽無怨吁
臨卭小子傲鄊閭方乘朱輪呵道衢公歸西山結茅廬
丹崖絶壁巉空虚誰能負弩當道隅終日與爾為前驅
　　　送周覺民兼簡湘西故人
蒼山凍雲埀欲雪風吹客衣冷如鐡忽乘狂醉夜敲門
不畏苦寒來訪别時朝騎馬雪中歸何處皺眉吟雪詩
若見湘西舊同舎為余傾廩說相思
　　　段居士粟菴
若人胸臆著萬巻始信此菴蔵大千維摩室中坐獅子
蓮花鬚上集人天十方國士從坐起聚此一粒空中圓
爾時寳刹現毫端跳出雲門向上闗癡兒正抱古公案
對面不納須彌山便向粟中尋世界含元殿裡覔長安
　　　題周忘機畫軸(舊聞周忘機隠於浮屠如洪覺/範之流然未見其盡也紹興乙)
　　　　(丑清明日觀於任/子嚴書室王某題)
羅浮飛瀑落九天尺素倒流三峽泉怪底晴忩起風雨
洞庭野色瀟湘煙平生江山入吾手况有對坐南昌仙
不須作此無聲畫妙畫自以無聲傳
　　　次韻李教授閔雨
赤帷使者朱斑車重簷飛盖遮日烏佛前下馬來跪爐
草木焦巻苗欲枯我亦本是耕田夫僅能識字勤須臾
吟詩閔雨作時無空勞皺眉捋髭鬚安得年豐鼔不桴
便足飽飯甘樵蘇
　　　觀徐明叔畫湘西磨崖圖(崖在湘西白鶴/峯紀官軍破賊)
衡山高出北斗邊九疑蒼梧相屬聨羣峯環走如却立
山脚插入瀟湘川朱陵渺邈迷處所白鶴噴薄飛流泉
坐看徐郎拂絹素盡驅山岳置眼前徐郎豈是真畫手
酒酣逰戱乃其天巴陵洞庭連浦溆鯨鯢蟠穴為賊淵
詔謂將軍出旗鼓樓船蹴踏驚浪喧欃槍夜落照湖水
雕弓十萬猶控弦湘西古寺最竒絶丹崖翠壁開何年
况公文章善叙事大字怪偉冝鑱鐫中書異時觀落筆
因煩吮墨圖凌煙孟公韓公毛髪動腰靫大羽冠進賢
他年中興事可考公名亦與兹山傳
　　　和介甫少狂喜文章
少狂喜文章頂戴千佛名年大意轉拙腸饑猶舌耕筆
扛百斛鼎詩當五言城儻無封侯骨止是識字氓長
安公卿中閱人如踐更扁舟茍能辦自足了一生
　　　贈劉允升(并序/)
　　紹興三年嵗在癸丑暮春三月允升自湖南李相
　　公幕府歸致相公之意因留數日洽甚作詩以贈
　　之
我家神螺峰與子隣井閈聞名初識面逸氣起天半坐
乆語翻瀾詩文星斗爛刺口論世事極能原治亂洗我
氷雪懷韻出眉宇燦遂于交逰内得此一好漢自言長
沙來幕府天下冠相公秉旄鉞英僚照藩翰辟書欲交
飛置我在門舘事繫國輕重忽逐雲雨散請君企踵待
勢若馬脫絆他年恐未免成此竒一段
　　　劉端行自建溪歸數來鬭茶大小數十戰予懼
　　　　其堅壁不出為作鬭茶詩一首且挑之使戰
　　　　也
亂雲碾破蒼龍璧自言鏖戰無勍敵一朝倒壘空壁來
似覺人馬俱辟易我家文開如此兒客欲造門憂水厄
酒兵先已下愁城破睡論功如破賊惟君盛氣敢争衡
重看鳴鼉鬭春色
　　　次韻酬向縣丞
平昔君家瀛閣老少日結交名譽早眼中忽失如此人
尚喜諸郎美風調前年寄書識英妙經歳初酬君勿誚
後㑹相逢應可期顧我形容未枯槁
　　　送叙浦令宋元老總幹
軺車昔參使者騶萬里粟帛咸括搜荆蠻小縣天一陬
却來執板拜督郵督郵偃蹇聊復爾鶴書夜逐秋風起
峩冠端恐立螭頭汗脚行當踏龍尾公家有兒纔毁齒
背誦六經如瀉水九重天子念勤勞令試禮部收英髦
願作文章驚四海他年一釣連六鰲但知工部好驥子
勿怪將軍尋鳯毛
　　　題惠崇畫秋江鳬鴈
老崇學畫如學禪中年悟入理或然長江未落鳬鴈下
舒巻忽若無丹鉛定自維摩三昧裏半幅生絹開萬里
不用幷州快剪刀斷取鐡圍山下水
　徃年見趙徳麟說惠崇嘗自言我畫中年後有悟入
　處豈非慧力中所得圓熟故耶今觀此短軸定非少
　年時筆也故詩中云爾
　　　次韻傅彦本三首
介子齎金持漢節欲斬樓蘭言剴切建康家譜不傳人
萬口謳謠同一舌仍聞載書盈㡬車指甲生花掌卧蛇
祖風凛凛世不乏笑我窮山採蕨芽
友琴安用胡公節簾捲鳴弦自清切忽聞飛語衝駭機
亦慮過時聽反舌仁風西來隨傳車揮毫落紙蟠蛟蛇
正逢乆旱得霖雨一洗槎枿皆萌芽
國歩未寧誰仗節慷慨談兵多感切當時日厭五侯鯖
子雲筆札君卿舌爭如不識金銀車亦無字畫能驚蛇
且吟老杜江頭句細栁新蒲又吐芽
　　　用前韻贈歐陽公制
埀髫與君相折節初學吟詩開又切君仍抵掌能劇談
至今濤瀾翻頰舌人生讀書須五車要當赤手捕長蛇
不然是事且略置時過松忩煮雪芽
　
　
　
　
　
　
　
　
　
　
　
　
　盧溪文集巻四
欽定四庫全書
　盧溪文集巻五　　　　　宋　王庭珪　撰
　　古詩
　　　雅歌樓詩送永豐宰鄧晉卿
潢池赤子弄庫兵犬牙蟠接䖍漳汀十年烽火照縣郭
白晝不敢開衙庭忽見青樓臨大路樓上高歌揮白羽
樓前解角看投壺終歳不聞撾戰鼔主人坐嘯已風流
小婦鳴筝樓上頭曲罷仍能雅歌舞送君此舞傳中州
　　　送董衮臣提舉(并序/)
　　湖西提舉董公館于方外幕中月餘日得報杖屨
　　之遊每聽髙論慨然有經世之志忽聞大丞相李
　　公來鎮長沙即日撰裝走臨川以迎謁謹書長句
　　叙别因以送行
小菴遂在青林裏高軒大馬從何至慨然吐論翻濤瀾
茅簷為我清風起忽傳丞相下湖東羣兇落膽先摧鋒
便欲磨盾作文檄㨗書飛入甘泉宫丞相叅謀虚位處
㑹看出竒兼破虜席巻江湖波浪清貂鼎勲庸歸自取
　　　次前韻酬董衮臣使君見寄(時公知/岳州)
少年通籍金閨裏持節荆湖已三至巴陵江水天上來
樓觀崢嶸半天起使君才氣雄山東豪曹巨闕誰争鋒
譙門髙開洞庭野鼔角震動魚龍宫此中景致最佳處
讌間不復談征虜題詩逺寄江外人政恐六丁來下取
　　　再次韻酬岳州董使君(聞去嵗妖賊犯/境即時擒滅)
西望岳陽煙霧裡聞有璽書天上至増秩何年下鳯凰
初無草動風塵起我生飄泊任西東孤軍敢犯千人鋒
郢中白雪豈容和牛鐸輙應黄鍾宫郡樓把酒題詩處
笑命騷人等奴虜不憂突境有狂夫立遣偏禆生縳取
　　　江虞仲生日(正月十/四日)
王春正月東風回星橋鐡鎻明夜開鼇山千仭接雲漢
平地五色移蓬萊公家今夕果何夕適逢間氣生英才
清都虎豹失呵禁九關轉鈕驅河魁爛柯山頭瑞煙起
太白之精天上來却來人間知幾載少日聲名震寰海
太學高文擅俊場江南刺史多遺愛江邊父老祝長年
南極年來一星在明年此夕從宸遊鼇山正出鼇頭外
新鶯百囀栁初青龍池鳯閣遥相待
　　　李真狂過盧溪盧溪慮其狂之無所歸作狂語
　　　　箴之
江南有狂客氣欲横九州朝為長安市上遊暮出簀中
思報仇皇天恐爾狂不休囚鏁置之東海頭盧溪為
脫千金裘換酒仍作商聲謳醉來騎折六龍背醒後槌
碎黄鶴樓摩霄㧞劔斫月窟何如投筆亦封侯白晝殺
人誇意氣何如煙雨卧漁舟
　　　和周通判永豐破賊
五更盾上聞磨墨夜半偏思破殘賊平明露布已成文
倚馬不知軍務劇初傳别駕下南州人如天馬徠西極
指揮猛士驅貔虎坐使威聲馳絶域單于昔渡西樓山
漢皇不閉玊門闗四方羣盗蝟毛起旌旗光拂牛斗間
回戈必定東征去鎧仗如雲光照路㨗書飛入甘泉宫
挿羽鳴鞭氣横騖公家人物世不衰况復詩名天下知
探驪得珠何崛竒更欲盡採珊瑚枝
　　　題李伯時畫馬
秃筆戯掃凡馬空人間始識天廐龍山城逼窄那得有
注目萬里生長風奚官緩牽紫絲鞚好頭不著黄金籠
時平諸番盡入貢此是玊花于闐驄
　劉偉明家蔵名畫數軸其姪時發得之以示余且求
　余䟦而以李伯時畫于闐驄馬為惠余愛其善冩神
　駿之姿非伯時不能也復䟦其後而蔵之
　　　送向豐之
君家梁苑妙人物羯末封胡咸勃窣子今二十能綴文
詩如陣馬敢馳突此去荆湖道路長要吟秋水動三湘
歸時蕉葉應黄落賸入騷人春草香
　　　和周秀實田家行
旱田歳逢六月尾天公為叱羣龍起連宵作雨知豐年
老妻飽飯兒童喜向來辛苦躬鋤荒剜肌不補眼下瘡
先輸官倉足兵食餘粟尚可瓶中蔵邊頭將軍耀威武
㨗書夜報擒龍虎(近報殺退/龍虎大王)便令壮士挽天河不使腥
羶汙后土咸池洗日當青天漢家自有中興年大臣鼻
息如雷吼玊帳無憂方熟眠
　　　再和酬王元勃舎人見寄
風電聒天雷動地老父閉門呼不起從教卷却屋上茅
偶遇時豐且歡喜閭閻比嵗連旱荒椎肌斵骨生千瘡
羽書止欲調兵食不貯别庫為私藏吾君撥亂如光武
將軍不數韓擒虎龍神自將羽林兒折箠一揮開北土
誰識江南刺史賢政平訟理仍豐年村中儻無石壕吏
吏不捉人人夜眠
　　　贈蔣山僧(并引/)
　　蔣山僧覺海持劉美中書來茶陵予以解官遇海
　　於廬陵作數語送之俾遊雲陽尋定佛果祖師道
　　塲以乞丐於衡湘間
雲陽秀湘南祖刹隐林嶠曾出老古錐今尚(闕/)　　神
駒過江來覊靮不受敲潮音震海湖乞食徧蠻徼遣子
尋故岑飛錫出泥淖端能破慳貪亦須硬觜爪定林枕
䨇溪門前風水閙一𣲖遶鍾山歸時可自照
　　　沅陵遇公美忽談道術如有所得將之桃源作
　　　　詩送之
昔年結屋並江灣見君心膽方未閒牆東月出夜扣闗
酒酣說劔翻濤瀾邇來書劔謀俱左尋仙欲鼓蓬萊柁
三寸田中已發花九曲江邊仍進火蓬萊萬里天無涯
驚風落葉巻黄沙且過桃源訪秦洞玊盤應飣棗如𤓰
　　　贈寫真徐濤(并引/)
　　世言畫工喜作鬼魅謂荒誕易圖也故傳神寫照
　　為難聞徐濤畫盧溪老子作幅巾芒鞵蕭散之狀
　　見者以為甚似作詩求之
徐生畫人不畫鬼㸃目加毛必佳士邇來下筆更逼真
勿論山僧及童子㑹貎詩人孟浩然便覺灞橋風雪起
如今儻欲畫盧溪一菴冝著深巖裏
　　　贈高伯强
高郎讀書有何好如魚蠧書終日哨㸑烟不屬長苦饑
行吟安得追風驃羣公頓網加羅搜未肯放子出一頭
先生上堂應勞苦向來白璧何時酬
　　　和歐陽叔向寺丞韻酬劉漸父
渤海赫赫東南豪俯挹前輩傾時髦有如青天白日出
平地放著崑崙髙都下官寮車可載聲稱寂不聞中外
二陸初來浪得名謬以蓴羮誇㨗對文章直要窺孔顔
不可睥睨馬與班君門九重耀晶㦸逺臣胡得來其間
清新不見庾開府寂寞詩壇將無主縱使揚雄識字竒
劉歆泣歎空自苦也知未遇何足悲時來忽睹青雲低
鳯凰孤鳴得天律百鳥束喙不敢啼先生能作鳯凰語
議論逺過袁虎子豈惟一日動朝廷留作詩人後來史
汪洋尤喜陳時議一夜稱嗟豈徒謂九衢傳寫已喧闐
氣壓五侯驕七貴螺江地古人物好迄今故老猶能道
醉翁沒後頗荒凉秀氣盤旋此環抱天恐斯文乆遂終
英靈挺出嗣家風身雖富貴異流俗兩眼觀書耳亦聰
應曽夜半參黄石神幾暗得無蹤跡我本閒愁寡才力
閉吻逢君那喘息
　　　郡齋次張參政韻呈王舎人
使君天下士豈止臨一州此州乆廢亂弄兵非䑕偷使
君醫國手頓若沈疴瘳下免北征苦上寛南顧憂壊堤
防蟻穴回瀾障東流潢汙與行潦咸可供薦羞幕府羅
俊彦巨細靡不收天生一世人異趣各有求盧溪老病
叟十年不浪遊失脚入城府本自非人謀賢侯新下車
採矚加窮搜隣里輙驚怪出門爭挽留平生江海思(缺/)
(缺/)
徑坐大孤秀猶沈百寮底朅來尉吾邦聲華愈曄暐諸
公用法律領略極不似輶軒日邊來碩採書于紙
　　　送通判周監丞
秋江水净磨碧銅秋山先作歸意濃况逢星火羽書急
立馬不復能從容船中載書三萬軸鳴鐃揷幟摇秋空
前年羣盗尚蠭午眼底日壓旌旗紅行春兼督貔虎士
破賊屢奏明光宫今年豈料煙塵起赤白提囊走邊吏
縣官飛符急索租誰能急了官中事不如置笏還縣官
頭巾脫掛西林寺詩句留傳天地間時有人來問竒字
功名正恐未免耳此役由天不由己
　
　
　
　
　
　
　
　
　
　
　盧溪文集巻五
欽定四庫全書
　盧溪文集巻六　　　　　宋　王庭珪　撰
　　古詩
　　　送趙敏卿
翩翩公子天麒麟目光㸃漆傾坐人萬里肯來尋逐客
夜夜讀書喧四鄰君今先渡瀟湘水我亦東歸聊復爾
明朝勑放巫山陽拄杖行穿赤泥尾
　　　題洪覺範方丈
曲徑通禪房闢户得佳境適從闤闠至頓覺耳根静古
木含蕭森寒梢發光景墻圍數竿竹中蔵大千境月從
天上來入林散清影爐焚薫佛香盌注浮雪茗客散羣
動息兹焉發深省
　　　次題周公予趙逢源過瑤林洞中探酴醿
桃花落盡春風顛兩翁並轡來翩然入門下馬看花發
仰攀緑葉窺青天倚檻謳吟發清唱終夕擁鼻鳴寒蟬
唐昌仙人識玊蕋借月下看乘飛煙明朝地上拾落粉
草間㸃綴如遺妍狂思玊爪搔背痒不可妄得麻姑鞭
歸來(缺/)　應拍手笑君騎馬似乘船醉後猶能作長句
半夜打門驚我眠
　　　送葉通判赴闕
乃翁共試蓬萊殿筆力翻瀾㵼河漢聯鑣並出日華門
燕罷綴行風雨散家聲烜赫今益昌高車大馬何煌煌
江頭相遇初識面握手一笑仍悲傷獨把窮愁老巖谷
喜見高年有此郎如今又作摩霄去行看鏘玊侍明光
　　　送僧祖麟遊龍㑹
大仰古禪窟秀色摩穹蒼蜿蜒屬龍㑹半壁開寳坊中
有寂寞人宴坐花雨傍杜門不說法碧眼照胡床子昔
喜行脚拄杖走四方所至螺鼔閙正作佛事忙是中不
可住令人心發狂却尋龍㑹山夜深聞妙香起望山上
月千山同一光從來逺行客終必還故鄊便當隨月歸
急掃松下房芒屩儻已具留錢辦茶湯
　　　避亂東村逢南嶽簡上人
一别湘山今㡬載盗賊縱横爾猶在北來鐡馬獵夷門
金錯旗竿繞湖海憐我避亂荒村中杖錫穿雲窮􁒐嵬
茅簷瀹茗清風生月隠霄間星磊磊高談微及古興亡
為言致禍由時宰著屐包腰却下山恐觸危機吁莫采
　　　送劉宏夫昆仲赴省試
我聞君家書滿房騎馬夜過叢桂坊乃翁危坐具燈燭
諸子讀書喧兩廊問君讀書一何苦要取高官起門戸
仰天大笑幾時歸明年雙鵠刺雲飛
　　　次韻韓朝美恵硯
詩如春風入花骨暖日晴雲入竹石退之筆力千古豪
世有文章擅東壁松忩結鄰翁乃惜坐中頗復有此客
人怪窮兒得寳歸布袖淋漓手黧黒
　　　次前韻酬羅思義
君章夢吞五色翼未羡充宗得文石逺孫詞采亦班班
復見光芒動奎壁我住江南君住北北人今作江南客
論詩争勝類摴蒱一喝成盧子俱黒
　　　次前韻酬周公予年家
君家大阮聲輝赫當年並試龍墀石小阮風流不减人
一家頓有雙聨璧共題鴈塔多名卿溪頭獨作漁竿客
身經離亂偶相逢怪我婆娑鬢猶黒
　　　次前韻酬劉大虚惠端硯
端溪之水深莫測千夫挽綆下取石溪翁採得歸不眠
夜劚鵠卵出蒼璧君從何處得此寳贈我慚非玊堂客
况無徤筆冩銀鈎墨汁徒翻老鵶黒
　　　王舎人生辰作(道書有金房四年之訣皆鑄金/為簡刻白銀編之紫筆書文也)
己巳四月二十四甲子夜半天門開是時羣星環北斗
一星謫墮人間來星精為人不易得千年孕秀方呈才
筆扛龍門百斛鼎家傳鳯閣通銀䑓螭頭獻納近日月
論事力取天顔回中興文武收髦俊願公急起乘風雷
野人指山祝公夀事業亦與山崔嵬金房難老自有訣
銀編紫筆磨松煤
　　　贈彭時卿秀才(時卿昔年上書言得失不報今/以親䘮旅于江上有窮愁之厄)
　　　　(恐墮其志故/作此詩遺之)
昔年待詔隨公車袖中獨有平戎書當年肉食無上䇿
竒才劔客何時無從來謀國忌迂儒遂令此賊稽天誅
君能再陳治安䇿親喪未舉冝何如休論忠孝不兩立
一抔之土非難圖莫但扣門來夜話長纓終請羈單于
　　　六月上澣陪王元勃舍人攜客遊青原山周秀
　　　　實通判作韻語紀一時勝集奉次元韻
使君從千騎伐鼓驚羣偷前驅嚴虎節夾道森蛇矛别
駕工五言句刮造化美筆法蟠高軒銀鈎照忩几冠盖
一時盛秋旻羅衆星尋思問祖意米價作麽生欲扣山
中人何由知彼岸殘陽下峰頂暮色藹餘蒨鳴珂出修
竹驅車轉平原登臨悲徃昔豈不多名賢獨餘姜與顔
人品亦自勝溪流水濺濺中堪理漁艇賔客隨太守風
流㡬百年山間留絶唱巨石枕横川
　　　送劉義夫宰祁陽
浯溪寒翠拖碧玊石崖硉矹凌蒼霞次山竒文走霹靂
顔老徤筆蟠蛟蛇凛如誚杞叱希烈至今傑立天之涯
公於其間宰民社切勿但取文辭誇當用忠壮出竒節
縣妖破膽莫敢譁官舟連檣泊溪口符移星火如撒沙
舊聞俗苦吏囂惡端能病政使不嘉先聲入境若元氣
顧見槎枿皆萌芽溪中古月溪上石照公清徳無纎瑕
溪流不盡石不老佳名萬古磨不窊
　　　次韻羅伯固聽琴
焦桐初不受文理弦以朱絲竒乃爾坐中忽聞太古音
寵辱頓忘那有恥官㕔曽有一日閒奏刀未覺肯綮難
抱牘兩衙鳬鴈退目送飛鴻聊一彈爽氣朝來如有約
幽林鳥語山間樂琴罷揮毫各賦詩滿袖珠璣何璀錯
晚風歸袂失炎蒸却憶氷壺此段清酒醒月白重開匣
更作松風夜雨聲
　　　彭青老往禾山讀書所寓之室曰蟄菴為賦蟄
　　　　菴詩一篇送之兼簡白雲元老
彭子擔簦行有日拄杖穿雲風雨疾主人好事家有書
巻埓石渠吞蔵室兹遊逺去栖碧山頭角未欲嶄嶄出
泥蟠谷底茅屋深丹崖青壁幾千尋白雲老元坐禪窟
笑汝猶作書生吟峰頭别打禾山鼓喚起蛟龍趂雲雨
　　　題向巨源南昌樓詩後(并序/)
　　昔年過豫章望南昌樓知其必有勝處欲一登而
　　不果今觀向巨源四詠果與滕王閣争江南臨觀
　　之美始恨昔年怱怱不獲一寄目以償所願輒作
　　數語題其後
南昌高樓在何許亦面西山望南浦壁間有客舊題詩
傾倒湖山入毫楮此公平生妙言語突過前人落霞句
簾開月出大江横定勝滕閣捲山雨
　　　贈蜀僧妙高(并引/)
　　蜀僧妙髙自峨眉出三峽為南嶽幹佛事至辰陽
　　適余竄居是邦髙數相過又將去遊江湖吳越之
　　間索詩為别
峨眉山頭古時月浮雲捲盡塵埃㓕曽隨僧宴入中京
光照九天開玊闕山月如今亦送君影落洞庭波底徹
此時看月憶峨眉山色湖光兩竒絶明月隨君却復東
千里相思共吳越問言古月與今月水鳥風林盡能說
溪邊惜别重吟哦顧我無才奈若何他日長安逢李白
再乞峨眉山月歌
　　　戴國和得潘衡墨法於意言之外今攜之湖湘
　　　　必有識之者作詩以送之
老潘膠法秘不傳君獨得之乃其天此法髣髴如參禪
忽然有省夜不眠又如神仙換骨法應手不自知其然
湖東大帥天下賢詞源如海筆如椽本是玊堂揮翰手
正要此物供磨研醉題李白三百首掃盡將軍九萬牋
老(缺/)殁來知幾年聲名始落瀟湘川君不見吕洞賔竹
絲籃子烏紗巾長安市上無人識喚作湖西賣墨人
　　　送彭秀才赴國學試
君厭江南卑薄鄊擔簦萬里趨虞庠虞庠黌舎中天起
上㳺英俊如堵墻子欲戰藝於其場亦須旗鼔能相當
但得同升博士堂看取官職如驅羊
　
　
　
　
　
　
　
　
　
　
　
　
　
　
　盧溪文集巻六
欽定四庫全書
　盧溪文集卷七　　　　　宋　王庭珪　撰
　　古詩
　　　遊貢㳺洞
竄身楚西極幽竒頗窮厯况此古道傍横天竦蒼璧何
年始開鑿工如鬼鑱刻飛空數百丈突出清鯨額那知
風雨時雲雷非窟宅事跡墮渺茫探討失圖籍豈無高
世士於此煉金液不能久徘徊上馬空歎息
　　　次韻折樞宻題向萍鄉莞爾堂
器逺無近用弦歌只暫娯從來趙魏老或為滕大夫昔
時武城宰其人骨已徂牛刀發新硎夫子輒驚吁向侯
本學道與世疑濶疎擁紬聴衙鼓庭下一事無不為赫
赫名詭衆以自殊催科雖云拙於今乃賢歟夫子儻無
言黒白共一區家有治縣譜不飲常晏如棠隂决民訟
松間讀我書飛蝗避境土野鶴馴階除堂上盛賓客不
減陳趙予新詩播京邑異世乃同途振轡若登仙身輕
衣六銖雲間候飛馭君駕何時迂
　　　寄賀魏彦成郎中
扶桑日出天開關江南太守初賜環鴛行舊班三尺脚
踏他龍尾回天顔是日奏對驚衆目措國不動安如山
為郎畫省非常調民曹金榖徒煩要江淮久鬱鸞鳳姿
一飛宜上青雲表政使埀紳坐廟堂南北封疆談笑了
君不見河南魏弱翁治行聲聞九天上漢室中興拜丞
相
　　　謝魏彦成知郡寄惠漂布
江南渡頭浣紗女年年舟上織白苧織成還自漂江沙
女手纎纎白於布水邊時有釣漁人何異淮隂漂輕絮
一飯能識韓將軍不負平生名漂母州西寒士衣百結
太守憐渠茅(缺/)　　作綀衣倒接䍦炎官火傘方張設
恨無青絲白玉鞭醉騎白馬踏江月誰知南國任公子
留待深冬禦霜雪(昔徐伸車為山陽教官太守程公見/其衣敝以新衣易之仲車因思南齊)
(任昉之子冬衣絺綌遂用其事作詩以謝/漂布亦暑服比絺綌尤精竒故復用之)
　　　題向宣卿伊山有裕堂
伊山連屬朱陵邨公來力掃衡山雲便令築堂隱其下
萬竹遶堂松作門此公文簡四葉孫竒謀逺畧世所聞
胷中磊砢著千古雲夢豈止八九吞憶昔荆湖盜初起
乞得兩郡西南奔至今衡陽道州政父老出涕猶能言
負材傑異衆所忌使者不便仍謗諠宗閔羞作南山虎
李斯却憶東門兎壁後置人誰不知傾身障簏情已具
何曽日食一萬錢猶言舉案無下箸貪嗔俱是可憐人
百憂纒身誰得汝請君聴我伊山行九疑洞庭皆可耕
清風不用一錢買時有明月窺簷楹其中廣莫幾萬里
寵辱微物安能驚自非胷懷有本趣其氣激烈何由平
安得中郎捋鬚手喚起桓伊來撫箏(桓伊嘗居此山亦/嘗與謝安有功而)
(遭謗故用/撫箏事)
　　　題劉知縣後隆堂
五季列壤爭未休庸兒崛起操鉏耰朝為呉臣暮歸楚
黥髠盜販更據州君家大傅出竒策氣壓百萬姦夫謀
一朝談笑解紛亂辭爵却歸東海頭自言其後必隆盛
慶源逺與江河流昔時楊寳所活一黄雀猶能四葉清
德傳至彪又聞何敞隂功唯治獄天遣使者賜策何其
優有如大傅安堵十萬户宜令後世衮衮生公侯
　　　贈别劉文卿(楚公/之孫)
丞相諸孫早相見子獨羈遊未識面忽騎瘦馬夜敲門
始得此郎如小阮通都大邑多豪英乃走窮山訪微賤
怱怱未暇世論文㑹看落筆知關鍵
　　　題王主簿逸老堂
人生異趣各有托年少何如老人樂老來萬事不掛懐
樂處勿憂兒輩覺疾雷破山吾不驚亦賴天教閒處著
兩部池蛙當鼓吹萬疊雲山作屏幕此時真似地行仙
拍酒何須萬斛船不愛白日昇青天不愛腰纒十萬錢
但愛百年三萬六千日日對芳樽聊自逸明日花開花
更好定知不向愁中老
　　　題羅氏餘慶堂
蒼崖翠壁前人居猶識當時屋上烏應念前人餘澤在
飛閣突出青山隅山前老父相呌呼為起里門高著櫨
葱葱瑞氣已充閭他日要容高蓋車
　　　送劉熙載赴省試
江南山欲窮地與荆楚錯君生於其間秀氣鬱磅礴文
章變骫骳聲名久渹硞至於吐言談風味亦不惡如何
生寒窘詩書對藜藿天網羅英材搜獵徧叢薄君材萬
人敵百鳥避一鶚忽從布袖中盈編出新作竒怪驚我
前雷電雜風雹行當試殿陛宏文要追琢同遊三數公
詞藝俱贍博上方集多士謀欲取京洛徑須陳治安端
不談冗齪致身青雲上去天纔一握早寄山中人庶以
慰寂寞
　　　贈劉亞稷
君家大父當元祐賦壓鄉閭在人口子今二十能綴文
已觀落筆蛟蛇走藍田出玉果不非豈知剖蚌得珠璣
乃翁高材卧林壑眼中有此光陸離炯然見子侍公側
鵷雛翠倚碧梧枝嘗聞鵷雛之生破卯出五色即欲摩
天飛陸機少年作文賦河東小鳳才亦竒自古有英物
秀發皆如斯我謂鵷雛排風整毛質翦拂始光輝尚須
硺琅玕之實飲瑶海之池然後巢阿閣集赤墀赤墀阿
閣無凡棲期子當呼鳳來歸
　　　謁王宣子舍人
埀旒畫衮雲繡裳天子擇日開明光臨軒策士必親覽
鴻文獨高翰墨場都人爭看狀元出九衢車馬何煌煌
貴名一日動天地破卵挿翼飛鸞凰螭頭獻納近日月
謂公逺器宜廟堂麟符虎節下霄漢雙旗忽開南斗傍
朝廷已知弱翁治行且大用歸巖廊江邊野老病初起
始欲杖策窺門牆
　　　張元暉生日(三月十/六日)
春風吹月昨夜圓門對新生洲渚邊紫文鸑鷟初入夢
燕公手筆大如椽赤松黄石俱長年金鈎鵲印仍家傳
劔池霹靂蛟龍吼寳氣飛精射牛斗人呼張鎬帝王師
相公元是山中叟
　　　和王宰早梅
雪裏花開氷未折如見瑶姬侍君側瑶姬國艷欲傾人
嫣然一笑頰齒白疎影横斜語最竒桃李凡姿無此格
瀛上休觀倒暈眉且看嬌黄塗半額
　　　贈歐陽伯威
歐子扶親喪﨑嶇度湘巘豈無當塗人孰肯為封傳跣
足行萬里僅能及鄉縣埋玉謀荒山此計墮瀰漫世無
郭元振一舉四十萬積微㑹衆力庶可咄嗟辦
　　　送頗姪郡學讀書
郡侯勤勸駕英聲播江濆學官得鴻儒筆頭弩千鈞金
蘭二二友執經造其門歐陽子劉子試藝咸有聞吾姪
奮袂起去若渇驥奔妙推天地假高談帝王尊入室得
妙語錄寄青溪邨
　　　還劉秀才文卷
君家邇來妙人物叔父風流更超絶中興天子搜羣材
龍虎同年收羯末我識君家鐵面公當年作賦聲摩空
君今祖襲乃復爾自出機杼成家風惠我新編盈大軸
武庫五兵森在目縱横璀璨不知名𤣥圃崑山皆積玉
文章磨治欲無瑕要如春風開百花筆端著力覷天巧
自我(缺/)發成嘉葩
　　　和通判周監丞見贈
大厦久撞壞撑拄非一支安得好柱石壯麗如昔時向
來榮盛處草木今紛㽔羣材未盡出去若馬脫羈豈期
朝無人過之輒欲私骨相不媚嫵因歸結茅茨忽逢高
軒過飄然鸞鳳姿宜在帝左右珥筆班龍墀少年厯清
貫高名誰不知胡為至下邑撫俗問民疵題詩滿巖谷
妙處有餘師
　
　
　
　盧溪文集卷七
欽定四庫全書
　盧溪文集卷八　　　　　宋　王庭珪　撰
　　古詩
　　　和趙叔清蠟梅
春入梅花邨蠟粧林影繁香肌冒寒立此意為誰存宫
額半塗黄要為出俗韻不露氷雪姿風流真素藴
　　　江亭候施倅醇翁阻水漲作詩寄之
夜雨漲溪碧天明望歸舟飛㠶出木杪浩蕩兀中流洪
崖仙人姿謂落滄海遊興盡却回棹待此霖潦收抱琴
出竹迎倒披翠雲裘風濤正可久煙波生暮愁(施肩吾/得道於)
(洪崖公/其裔也)
　　　聞郡中請賢老住報恩作詩贊之
夜郎佛刹接西土誰敢招提境中住老賢元是住山人
拄杖無心自來去山中猿鶴不須驚明朝聴打禾山鼔
鼔聲新響振人天水禽草木咸歌舞
　　　贈羅道人
　　余昔遊湖南聞羅道人而未識也忽相遇於螺浦
　　之西鬚髯如畫神鋒甚偉又出時賢所贈詩益知
　　其有以異於人也亦作一首贈之
道人渇飲石縫漿鬚髯墨黒兩頰光或云公是伯休那
又疑楚有接輿狂倒騎白鹿渡湘水獨識老翁跳玉堂
他年賣藥長安市乞我仙人不死方
　　　贈蜀僧無觀
　　蜀僧無觀善相自謂未能遍閱天下士意江海山
　　林之間必有異人行當訪之於其别也贈之以詩
師出峨眉西極天萬里一衲雙行纒朝遊名山暮滄海
不著脚踏諸方禪眼中自有識人物行盡江南山水窟
紫雲深處有神仙高馬達官無此骨溪頭惜别強吟哦
顧我無才柰若何他日長安逢李白為乞峨眉山月歌
　　　次韻胡邦衡衡陽縣瑞竹堂
牆裏圍脩竹竹間開草堂經春多夜雨入夏長新篁節
抱幽人操風敲明月璫孤根元獨立並幹兩爭長影落
龍蛇動清移枕簟凉門常對衡岳氣足傲羲皇日射玲
瓏色林疎瑣碎光雙莖非别種異物出時方海嶠名雖
久湖湘跡愈彰行當卧龍起天為見珍祥
　　　和胡觀惠詩兼致守倅招延之意
伊昔橋門盛環觀璧水春一鳴先折桂百拙誤謀身憔
悴湘江曲淹留京洛塵思歸縁竹鶴静念愧朝紳顧我
蓬蒿賤逢君海岱珍贈言多溢美秀氣發清淳本出東
臯裔元非水北人山靈回俗駕幕府盛談賓駿骨千金
重沙鷗萬里馴人生各有趣忍負接䍦巾
　　　和施倅歲暮感懷
野濶生愁興時危無定居淵明傷倦鳥張翰憶鱸魚宦
路風波惡交情勢利踈謀生成齟齬欲進復躊躇盜賊
猶猖蹶田園未墾鋤君王圖治切新下急賢書(近有詔/求直言)
　　　和歐陽廣明竹間桃花
雨罷新花明曉日竹隂瑣碎錯黄金牆頭過盡雙飛蝶
葉底巧啼何處禽玉女洗粧勻淺淡老龍脱籜著青深
柔姿敢並高標立直節時容粉面侵愛客分明莫來折
坐輿徑造不妨尋桃花落後春事已唯有清風滿竹林
　
　
　
　
　
　
　
　
　
　
　
　
　
　盧溪文集卷八
欽定四庫全書
　盧溪文集卷九　　　　　宋　王庭珪　撰
　　律詩(五言/)
　　　秋郊曉興
玉露三秋夜銀河八月凉山虛響相荅江靜練浮光雨
足園蔬茂年豐稻穟長不憂羣雀噪鳴鳳在朝陽
　　　送謝夢叟昆仲之湘江
蠟屐訪窮巷脂車戴曉星哦詩添些語望岳挿清冥烽
火連蠻徼樓船壯洞庭瀟湘多夜雨羡爾對牀聴
　　　秋夜周子康登辰州城樓
殘夜不能寐起登城上樓山銜半江月風撼九天秋鵲
已棲高栁人猶棹小舟誰云羣動息漁子正埀鈎
　　　清江留别任子嚴
　　正月過此甚遽不果尋訪及歸又以鄉人相迓者
　　衆不肯泊舟輙留數字寄别庶子嚴知我過此耳
正月下南昌扁舟過玉梁逢人問任子迷路失仙鄉吾
道今如此斯文恐未亡烏臺千載話他日自輝光
　　　送客
東門楊栁陌車騎散林坰草綠古今道馬嘶長短亭人
歸天北闕光動斗南星送客何年了春蘋又滿汀
　　　次韻方性夫同年見寄
(缺/)　　　　先朝始賜官同登進士第半著(缺/)
　倦飛鳥詞源倒急灘平生事何限話著齒牙寒
　　　用朱希真韻寄葛主簿(時權永/新縣丞)
聞道石壕吏今猶夜捉人徒煩移簿領何計靜烟塵痛
哭聲連野椎敲瘡滿身催科君正拙寧不動悲辛
　　　再和一篇兼寄朱希真
主簿四海士先生千載人羈遊厭旗鼓談笑出風塵高
卧屢違㫖(希真累/徵不赴)榮名忽中身清詩何絶妙韲臼識餘
辛
　　　溪上春日
遲日千花艷開簾雙燕飛好山晴(缺/)　逺水靜含暉細
草爭青出佳人薄暮歸此時春思亂未覺向來非
　　　送樂秀才歸新淦
夜雨漲新碧曉舟揺古堤㠶從金水落家在日梁西萬
竹遶茅屋千峯隔釣谿探囊能起死門外想成蹊(樂善/醫)
　　　春日遊鴿湖山
風起羣木末花開兩壁香山溪雲影變人靜鳥聲長紺
殿横崖起飛泉噴玉光扣門僧出定彈指下禪牀
　　　鳳停館中秋
山高月未吐吟上嶺頭看萬里雲霄靜一天星斗寒蝦
蟆出金背玉兎動銀盤唯有南飛鵲遶枝終不安
　　　和葛德濟見懷
憤氣蟠胷久開談音吐鴻雲山初濶别罇酒憶相逢暮
草黏僧屐晴江理釣篷閒居詩句僻祗自詠家風
　　　送妙空大師往郴陽省兄
逺水縈環碧秋山作劍攅取經行嶺徼飛錫下雲端風
捲湖烟靜天高雁影寒何時却回首即為掃蒲團
　　　宿唐興寺夜雨
木落羣烏起孤眠枕未安客愁金槖盡酒病玉壺乾雁
過風傳響雞鳴雨送寒平生萬感集咄咄出毫端
　　　和周監丞聞京洛關中收復四首
扈聖尊皇極真人握赤符梯船初入貢輿地夜披圖力
戰非天意賡歌奉睿謨花卿雖猛將絶世可能無
　　　又
戰壘初休馬邊烽不舉狼山河秦地壯日月漢天長劍
㦸將銷盡鈎鋤始破荒欲觀調鼎手一臠已堪嘗
　　　又
喜有官中信衣冠返舊京交馳節旄使悉罷羽林兵丹
詔從天落羣心仰首迎蕭條萬里道今日有人行
　　　又
河南新郡縣吾宋舊山川喬木應猶在遺民不記年行
人將漢月持節照胡天屬國今無恙遥知免齧氊
　　　送劉禹錫之官五羊
南海千山外東風幾驛催嶺頭梅雨歇旗尾瘴烟開蠻
徼無塵起中原有使來時應問消息㑹向日邊回
　　　秋夜
山色釀空碧砧聲鳴翠㣲自憐為逐客誰為擣寒衣居
士本無病叅軍胡不歸扁舟在吾手爾莫用危機
　　　曉行唐興寺道中寄劉美中
雨洗穹色靜雲間曉碧初峯巒爭峭拔臺殿已清虛邨
落孤煙起人家半嶺居回看巖際寺幾欲倒騎驢
　　　清軒
竹逕有佳色耳根無市聲山如畫屏立水作縠文生牕
户松風響園蔬杞菊馨夜深天更靜待㸔玉蟾明
　　　亂後過東山寺
煙塵苦未盡紺殿倚巖阿雲䕶佛世界山栖老禪和斯
人具眼目法力辟兵戈欹枕聴粥鼔誰能柰爾何
　　　和黄子餘湖南道中寄弟子黙二首
花落黄陵廟禽聲隔岸聞山川湖外逺牛斗地形分回
趂峯頭雁遥瞻嶺上雲惠連詩更好夢裏亦思君
　　　又
卷裏詩新出關中記舊聞乾坤今轉大呉楚昔嘗分霧
失朱陵峒晴開紫蓋雲仍傳九疑尉竒策動明君(時方/傳鄉)
(人營道尉董/體仁作殿魁)
　　　又和酬子餘
句法出脩水家聲誰不聞微言雖甚秘殘馥可能分筆
掃堂堂陣詞飛藹藹雲馬卿才思逸傾動卓文君
　　　又和酬子默
牛渚西江夜新聲月下聞定知終夕詠不覺曉光分儻
有罇中酒重論日暮雲山林正憔悴抵掌忽逢君
　　　頗姪明碧軒
不可居無竹開軒眼界新風摇碧玉玦雨解籜龍鱗晩
色侵書帙疎枝掛月輪客來從逕造莫問打門人
　　　和李巽伯送劉德基赴縣齋
令君湖海士置榻謂公賢綠野千峯翠朱甍萬室連客
依彭澤栁人問孝亷船他日功名逼金魚未免懸
　　　郡燕新進士胡文侍讀即席賦詩因次其韻
雁塔題名處蟾宫折桂新英雄綴行列材業濟生民榮
耀初開宴招呼如此賓鵬飛上霄漢横海脫凡鱗
　　　郭教授南牕置酒觀競渡次坐客劉時舉韻
一飲徑一石此風誰敢陪(謂劉/也)日移林影轉船劈浪紋
開銀燭自相映玉山何用推廣文官獨冷賴有酒盈杯
　　　再次前韻
殊方作異客勝日喜遊陪鼓譟風雷動㠶爭錦繡開詩
元無格律誰與定敲推折得新荷葉聊將當酒杯
　　　送郭教授(代/人)
蠻域經年住飄然見古風新編文似錦高論氣如虹杖
屨容追步箴規有發䝉方期親謦欬吾道又將東
　
　
　盧溪文集卷九
欽定四庫全書
　盧溪文集卷十　　　　　宋　王庭珪　撰
　　律詩(五言/)
　　　廬山道中寄送聶名世
邨逺孤煙起山明曉霧開人行萬松裏路過九江來此
去日千里其如腸九回淮南酒樓近玉笛不勝哀
　　　次韻楊廷秀臨安小樓不寐之什
坐待銀蟾上寒禁酒力加霜清羣動息雁過幾行斜樓
角猶吹笛天街又走車客眠終未穩人語已爭譁
　　　次韻李巽伯贈琴僧惠端
老端高世士髯李仙中人鳳吐千篇久鸞吟十弄新妙
談天地假笑破海山春物物消磨盡今年始是貧
　　　野外春日
步屧穿花徑香風吹客衣地偏窮谷暖雨過亂鶯飛草
色連空濶僧居入翠㣲田翁泥人飲數肘不容歸
　　　送向主簿
櫪馬志萬里棘鸞纔一飛薦書聞帝里綵服過庭闈野
渡生春草林花弄晩暉君家芸閣老應問我何歸
　　　題劉元弼逺菴
門徑臨官路耳根無市聲山從雲外起風入坐中清靜
趣逸天半孤吟待月生緬懷江海意溪水遶菴鳴
　　　辰州上元
留滯沅湘浦飄如雲水僧來為萬里客又㸔一年燈翠
幰褰珠箔高樓俯玉繩鼇山今夜月應上最高層
　　　用前韻酬清首座
寺寄他鄉客家居何處僧一盂鐘後飯數盞夜深燈出
井初無索斵輪還中繩擬心觀此境階級已成層
　　　早春遊孔志行園
小圃傍城郭新堂磨碧甎青楓未鑚火高栁已參天好
鳥又相語幽葩自在妍敲門時逕造不問主人賢
　　　春日攜頔子同劉養正教授遊凈國寺至李家
　　　　園
野外煙光濶僧園竹逕通栁絲摇嫩綠桃雨落輕紅處
處花如舊年年人不同自矜雙足徤著屐試春風
　　　清明日訪胡師顔(記是日/所見)
門巷倚城郭林亭占水雲竹摇碧玉玦池皺綠羅紋鸎
舌初調曲蘭芽忽吐芬牡丹雖晩發風味獨超羣
　　　入辰州界道中用頔子韻
路入荒溪惡波穿亂石跳騎驢行木杪避水轉山腰倒
掛猿當道横過竹渡橋吾生本如寄嵗晩尚飄颻
　　　憶馨鴻二孫
　　余竄夜郎日二孫纔三四歲阿馨已誦得數部書
　　兼寄書紙來阿鴻尚幼余甚念之作憶馨鴻詩寄
　　令誦之
憶汝何時見愁眉此日舒别來三換歲誦得幾多書字
稍堪拈出翁今喜有餘阿鴻纔弄筆相對想軒渠
　　　題步雲軒
身在飛煙裏如登霄漢行雲從脚下起雷忽耳邊鳴暮
碧佳人逺春紅晩照明能消幾緉屐當不負平生
　　　題昭昭閣
天意豈難訴雲烟𣺌降真倚欄瞻日月滿壁繪星辰夜
梵光生户晨炊竈見神高門有隂德當不誤儒身
　　　和余教授
詞高雲藹藹筆掃陣堂堂妙絶江南社清新樂府章窮
通元自樂身世兩相忘不下千尋海焉能得夜光
　　　和胡觀光聞蟬
地僻林逾靜山幽鳥不驚日高簾影重蟬噪栁隂輕鬢
學風前翼琴傳葉下聲士龍能作賦為爾特留情(琴曲/有葉)
(下聞蟬陸士/龍作寒蟬賦)
　　　送李彦明
　　彦明欲赴大學補試因省叔父吏部吏部余之故
　　人作詩送之兼寄吏部
叔父今誰貴中郎一世豪渡江人物盛容駟里門高冠
蓋榮吾黨芝蘭見汝曹兹遊兼問學鼔篋莫辭勞
　　　江上
倚杖江風起呼船水面開人從州觜渡帆破浪頭來月
色共千里天恩徧九垓當年送客處待㸔赤車回
　　　送楊彦昭往湖南謁陳夢肇運使
結客少年日同遊碧水邊今持繡衣斧就覔孝亷船湖
濶驚千里雲開有一天莫嗟清絶地不異泛紅蓮
　　　謫辰州
得失真何事文章妙入場隱身三十載汗簡幾千張名
落江湖外氣干牛斗傍吾衰任飄泊朝夕渡沅湘
　　　沅江上晩晴用頔子韻
急雨捎溪面蘭橈轉渡頭寒鴉栖古木晩日射危樓山
帶黔巫逺水還荆漢流晴天思無限細細數沙鷗
　　　次韻周秀實通判送段季裕還永新二首
竹下忘年友誰如藉與戎相從知理窟㑹見立竒功兩
地風烟接三呉水石窮飄蓬歲事晩何日一罇同
　　　又
州里聞名舊江湖識面新讀書元自喜擬古欲誰倫巖
穴人歸隱池塘草又春周侯有佳句持贈可娯親
　　　惜春亭席上和伍孺安酴醿
滿眼傷春色瑶花墮玉巵羣仙下來㸔皎月自相隨國
艷晩尤貴天香發每遲我方留客醉簾捲未教埀
　　　同施倅遊壽昌觀
岸曲穿叢篠山回轉翠屏烟雲摇晩霽樓殿倚空青栢
黛參天峻松脂入地靈幽尋未能及重約扣巖扄
　　　贈惠門端師
　　亂後過連嶺閭井皆空唯惠門寺巋然獨存書贈
　　端師
刼火燋鄉邑烟塵何處逃雲藏佛世界門背古亭臯徑
隱花木靜山深人物高老師具眼目法力辟兵刀
　　　齊雲閣
縹緲虚無裏嵯峨碧繞穹雲從斷山起樓在半天中暮
碧千峯雨凉生四面風更臨風雨上待㸔出豐隆
　　　清音亭
亭枕秋山窟山明水共清空林生逸響飛溜落寒泓誰
識高深意初無世俗情何當攜韻磬冩此澹無聲
　　　次韻伍孺安賦草堂瑞香
草屋簾埀地移花共宴遊艷姬香入骨熏炷錦幪頭絶
世方名立殘霞暮不收夜聲燈影亂猶(缺/)
　　　水亭
新暑池亭上竹風吹我衣殘花經眼盡好鳥傍簷飛水
面澄隂濶橘林香氣微儻容攜茗具來此避炎威
　　　遺經閣
殖財作爭府教子乃義方斗起千尋閣中藏萬丈光諸
郎一受業丹桂幾回芳他日石渠論斯文想未亡
　
　
　
　盧溪文集卷十
欽定四庫全書
　盧溪文集卷十一　　　　宋　王庭珪　撰
　　律詩(七言/)
　　　寄黃平國正字
麟閣岧嶤入紫清官居真是上蓬瀛玉壺風采想如舊
金馬文章元有聲近喜邊頭新奏捷獨憐江外正拏兵
老夫飽飯無他慮料理敲推怠未成
　　　陪周秀實通判遊歐陽炳文園晩過隆慶寺契
　　　　真亭
别駕前驅朱兩輪後車藍縷載窮賓開門叵復見此客
㸔竹何須問主人坐久風雲欲回薄雨餘鐘磬忽清新
隔牆便是城西寺應有高僧住契真
　　　和李巽伯少卿見懐
眼高四海意何如敢謂論交到濶疎春草夢池方得句
夜霜置酒復懷子初披郇國五雲字何啻劉公一紙書
銅鼓遇時思發響蜀椎須待刻桐魚
　　　次韻徐漕案部至廬陵見訪
節擁朱輪下九霄因從物外訪英豪江南正自賢徐穉
天子先應問伏滔試㸔翰林批鳳尾何如大尉飲羊羔
諸公拔劍論功業當念蕭侯轉粟勞
　　　寄程子山舍人
老泉仙翁騎列星文采風流屬此甥鳳閣初傳(缺/)　様
帝城新有能詩聲青萍出匣蛟兕吼赤手捕蛇狐兎驚
願扣洪鐘識音響暮年聊欲聴鏗鍧
　　　過劉美中新居
亂碧峯頭水拍堤白沙寒竹凈柴扉晨光破霧千山出
絶壁盤雲一雁飛牕外烟霞舒錦綺坐中談笑落珠璣
江邊野老逢人說待㸔追鋒入翠微
　　　陪元勃舍人秀實監丞遊徹見閣
薰風拂曉度長堤堤上雙紅捲使旗樓影與天俱在水
岸沙經雨不成泥他州半落青山外别浦遥分翠浪低
渡口神螺誰復識江空應只月明知
　　　登滕王閣二首
翼軫南邊第一州滕王高閣枕江流天提日月東南走
地闢山川晝夜浮午後朱簾捲斜照更深白水自明樓
當時帝子鳴鑾後歌舞重翻又幾秋
滕王歌舞今千載髣髴鳴鑾度綺牕尚有殘霞伴孤鶩
時聞晩唱下長瀧危欄傑棟臨無地翠嶺層隂落半江
欲詠朱簾捲山雨含毫自覺寸心降
　　　贈黄伯成
痛飲長齋擬八仙醉中談辯亦逃禪吟詩不落正始後
作佛定居靈運前富貴逼人應未免文章驚世始堪傳
近聞相國頻搜訪應有除書上九天
　　　寄賀劉美中舍人直學士院
明光清曉玉開關脚踏金鑾近侍班行盡九重天上路
正臨方丈海中山紫薇閣對青霄近紅藥花翻白日閒
待㸔飛龍催賜馬錦袍蓮燭夜深還
　　　出城北由山徑入徹源忽逢荷花彌望不知為
　　　　何處詢其地名曰長塘又行數里行大路出
　　　　連嶺作詩記之
山根細路遶長塘忽有荷花照水光誤入孤邨㸔青壁
却逢千蓋擁紅粧採蓮不見溪中女緩轡徒牽馬上郎
行傍綠堤將過盡回鞭小住惜餘香
　　　長沙試殿聞傅彦濟永州考試還先寄此詩(永/叔)
　　　　(出試院詩有云入/簾蝴蝶報家人)
歸馬鏘然響轡環道傍春色正斕斑吟登回雁峯頭月
覽遍清湘雨後山剰有虹蜺蟠筆下喜聞蝴蝶入簾間
花時獨鎖深深院卧聴笙簫夢裏還
　　　再次前韻
湘水清如碧玉環湘妃淚染竹痕斑此時遊宦非高志
何日抱琴歸故山雁塔共題雙闕際馬蹄同下五雲間
今朝顦顇荆湖外却望烟霄嘆未還
　　　春日山行
緩鞚青絲馬不嘶春山草長靜柴扉迸林新笋斑斑出
隔水幽禽欵欵飛雨過泉聲鳴嶺背日長花氣撲人衣
雲藏逺岫茶烟起知有僧居在翠微
　　　正月二十立春觀雪次韻向文剛
雪擁東皇下紫虛霓旌鳳馭肅前驅天將平地開銀闕
人似春氷在玉壺緑蟻飄香浮翠斚青絲傳菜出行㕑
老農慣識豐年兆正欠漁簔入畫圖
　　　再次前韻二首
馬上吟詩雪滿鬚埀鞭信馬不須驅病餘消渇澆茶枕
醉後狂歌打唾壺坐見詞鋒(缺/)武庫還如禁臠出天㕑
筆間能作有聲畫似㸔輞川摩詰圖
天公剪水落空虛似借東風暖力驅未用春禽催脱袴
寧聞沽酒勸提壺歌樓人唱郢中曲野寺烟生香積㕑
何必萬錢方辦酒一杯隨分豈難圖
　　　避亂深山䝉兄寳君寄牡丹數枝鮮妍不減平
　　　　日始覺茅簷頓有春色感歎之餘因成拙句
鄉井彫殘屋瓦頹東風依舊上池臺别來縱值時方亂
春到何曽花不開驟覺茅簷堆錦繡未消翠轂走塵埃
勿云去草草無惡今日遮藏要草萊
　　　再過東岡
物色江寒楓葉凋江邊微雨暮蕭蕭白沙翠竹舊行路
碧水朱欄新渡橋盡室當時避征戰十年閒事付漁樵
如今傑屋明人眼一笑端能覆酒瓢
　　　送元上人遊仰山歸泐潭
兩刹崚􁭢隱翠岑却擔拄杖出烟林來時飽喫東禪飯
歸去泥添古佛金絶嶺松篁青玉瘦上方漁鼓白雲深
是中不可著言句且聴半山鸞鳳音
　　　次韻歐陽叔向水中月
月從海底轉天心影落長江海共深倒卓玉輪窺白兎
平㸔波面擁黄金魄隨秋水流無盡光射寒潭曉未沈
此月已曽經照古又觀古月照如今
　　　次韻周子發喜雨
天邊旱魃凌高秋草木焦卷生百憂正欲焚山泣魑魅
忽驚暴雨交田疇牲羞奔走羣祀喜雷公怒叱萬鬼囚
何當盡洗炎熱苦坐令清風還九州
　　　和胡觀光登酒樓
李白夜登孫楚樓樓中翫月苦淹留定知公等非凡客
要是人間第一流玉勒穿花回曲徑銀槽㵼酒注深甌
遥觀翠幕張燈處小婦鳴箏生上頭
　　　和趙叔清書事
鐵馬初休淮上兵人心遥望泰階平祥雲宻遶皇居近
喜氣先從日下生漢殿風高飛燕雀秋宵星亂落欃槍
從今且覔耳邊靜半夜不聞鼙鼓聲
　　　和陳相之至日即事二首
湖海元龍氣宛然求田問舍語何緣兩京夢斷無消息
萬里人歸有歳年嶺外梅花愁欲破雲安江水逺堪憐
兹辰不預朝閶闔猶喜山間穩晝眠
南雪常時不到地嶺梅今與雪夤緣漸添化國舒長日
更卜祥雲大有年萬木寒癡猶自凍一枝疎瘦想堪憐
時聴野老談新政坐竦詩肩夜不眠
　　　新學(缺/)　　落成釋奠諸生畢集喜而有作
洗盡西江戰伐塵忽開􁨝宇照城闉一時人物風雲㑹
千里溪山爼豆新儻使將軍皆遣子定知夷狄却來賓
脩文偃武須今日鳴玉鏘金未乏人
　　　和歐陽周弼
誰念揚雄寂寞居忽逢佳士倒衣裾裁詩秃盡千毫兎
岸幘斜欹半幅綀節並松筠霜雪後唾成珠玉笑談餘
窮山避寇應愁絶付與騷人萬古吁
　　　别葛德裕主簿
官冷身閒簿領稀時從物外赴襟期慿君少緩青絲鞚
為我聊傾碧玉巵野寺石泉秋煮茗松牕雪屋夜論詩
懸知别後東風近先寄寒梅第一枝
　　　和葛徳裕别後用舊韻見寄(阿吉德/裕子也)
渝川咫尺如千里千里猶堪雞黍期旋滴銀槽將進酒
細傾金屈倒埀巵閒為洛下諸生詠突過黄初數子詩
阿吉想能騎竹馬鳳雛低映碧梧枝
　　　送裴主簿
長江歸去又騎驢依舊青山霜葉枯入眼雲山有佳句
脫身捶楚亦良圖輕裝但載書千卷後夜相思天一隅
乍喜飛鸞離枳棘莫貪為縣落雙鳬
　　　和居東邨作(山中有西/泉寺故基)
避地東邨深幾許青山窟裏起炊烟敢嫌茅屋絶低小
净掃土牀堪醉眠鳥不住啼天更靜花多晩發地應偏
遥㸔翠竹娟娟好猶隔西泉數􁀙田
　　　送鄒去非
　　去非自清江來求書徃郴陽㑹貢籍明年當赴省
　　試余宣和庚子歳作郴州考試官去非時為牓首
　　今二十一年矣
郴陽叨預校羣英二十年來一夢驚往日下帷搜俊異
見君落筆已縱横才高固可萬人敵志大欲圖千佛名
誰念先生今老矣披簔倚杖㸔岩耕
　　　次韻向文剛晁叔易遊青原
佛屋深蟠七祖山魯公竒字刻孱顔能來把釣溪臺上
安用賦詩戎馬間薄宦不知何處好浮生纔得此時閒
夕陽渡口人爭渡又趂城頭暮鼓還
　　　安成再逢黄平國
憶昨相逢氣益明投書力詆漢公卿一時末俗無高論
千古佳名屬後生魏郡初徴狄仁傑汝陽幾縛李元平
行當獻納麒麟殿㸔挽天河洗甲兵
　
　
　
　
　
　
　
　盧溪文集卷十一
欽定四庫全書
　盧溪文集卷十二　　　　宋　王庭珪　撰
　　律詩(七言/)
　　　題郭秀才釣亭
野濶江寒一雁飛碧蘆花老鱖魚肥遶欄綠水秋初凈
滿棹白蘋人未歸醉任狂風掲茅屋卧聴殘雪打蓑衣
他年欲訪沙頭路㑹自攜竿扣竹扉
　　　次韻江正邦
盧溪春水欲平堤滿徑蓬蒿竹掩扉齋館静無塵土雜
盤飱喜有藥苗肥君尋甘露峯前住人似山隂雪夜歸
江海未應終寂寞鶴書将下釣璜磯
　　　正邦聞王師來駐辭歸禾山次韻以别(時傳發/兵駐吉)
　　　　(州/)
潘才如海𣺌無堤肯顧衡茅竹裏扉閒釣一溪春水緑
尚容三寸白魚肥忽傳銅虎天邊下共探驪珠夜半歸
此去烟塵猶未靜何時馬跡破苔磯
　　　和謝倅謁縣學
玉帳高談已厭兵聊將小隊出郊坰先生文史三冬足
學士銅錢萬選青他日却登龍尾道教人頂戴佛名經
諸儒勉稱興賢意作賦摩空動漢庭
　　　和周公予遊春用前韻
曉堤春浪拍江城出郭試尋堤上坰雲脚忽從平地起
栁梢先入半天青邨深漸覺人烟好地僻苦無車馬經
日暮歸來微雨歇酒醒客去月當庭
　　　酬張公敏示古戰場賦(公嘗􁁂納文/學今再赴試)
弔古高文說戰場毫端凜凜挾秋霜自能突過今人作
不必汙為梵冊藏曽捲笏袍還聖主重攜筆札試明光
曲江故有家聲在莫擬愁詩似景陽
　　　和李彦文(名獻民嘗撰芸/齋廣錄行于世)
偶從山澤得追陪吐論風生不受埃曽讀芸齋編廣錄
固知天下有竒才愁堆青簡千年蠧忙過黄槐㡬度開
往歳聞名未相識常如弱水隔蓬萊
　　　送李成叔歸峽江兼簡蕭懋德(成叔先/之之子)
平生未見嵇中散野鶴軒昻識季昆江表今無耆舊在
中郎尚有典刑存螺川汗炙書千卷玉澗船歸酒一罇
獨羨冰清蕭處士通家能入李膺門
　　　次韻裴主簿述懷
著書尚有銀管筆騎馬元無金絡頭陶令種田非左計
漫郎作官真薄遊脫身簿領歸來好入手漁竿隱去休
老瓦盆邊可呼客興酣何用玉為甌
　　　謝直夫乘小舟訪予于横山堂兼惠佳篇奉次
　　　　元韻
謝公雅量含邱壑夙有江湖萬里情迺肯屈身登野艇
更容著帽進書生詩成絶壁烟霞動雨過晩雲樓閣明
句法誰堪敵康樂毫端應挾雪霜清
　　　春日横山堂有懷謝直夫用前韻奉寄
解道澄江元有聲東山出處更關情高吟正憶西堂夢
妙語又逢春草生沙尾斷篷埀釣逺峯頭晩日落船明
不將軍騎驚猿鶴巖谷猶傳此段清
　　　草堂東橋翫月
坐看冰輪碾太清赤欄橋下水先明光從蟾兎窟中出
人在鯨鼇背上行地隔里門無俗客樓高隣笛有新聲
此時逈絶非塵境更聽天雞第一鳴
　　　謝同年李提舉見訪
曽共丹梯步廣寒自無仙骨墮凡間君攀玉兎窟中桂
我返神螺江上山豈謂觀風經邑里猶能駐馬問柴關
鳴騶排入蓬蒿徑踏破巖前緑蘚斑
　　　和趙叔清登殷仲堪讀書臺二首
晉朝人物渡江初為郡風流只載書臨水重開數間屋
宿兵仍富九年儲英豪系出三公後磊落胷蟠萬卷餘
東觀諸郎未堪比登車不落問何如
池上開軒對郡樓當時太守氣横秋聲名已負荆州望
舟棹更為滄海浮挿架古書芸䕶蠧隔溪遊女扇障羞
仲堪沒後今千載孰謂人間無此流
　　　春曉招友人
庭前好樹宿烟浮上有珍禽啼不休花發亂紅稠屋角
栁翻新緑出牆頭起㸔霄漢知晴色旋買壺觴辦勝遊
平旦爭門人競入與君先上望京樓
　　　和周公予呈向宰
夜聞急雨洗氛埃慶澤仍從天上回寰海自應遵詔㫖
管弦何用費詩催東風漸著金絲栁和氣潜飛玉琯灰
遥想慈寧動新樂禁門清曉拂雲開
　　　次韻黄元授見訪
中興人物起紛紛應有竒才合致君仰視孰為真漢相
夜行何識故將軍且騎駿馬天邊路莫話高樓日暮雲
年少功名方入手勒移休動北山文
　　　次韻胡觀光長慶寺早起(公屢獲盜而不見/知於州郡故云)
曉天樓殿倚空虛尚見星辰落落疎鵲動高林人起後
馬嘶殘月客行初偶來作尉聊驅盜豈謂論功得謗書
但使一方無犬吠即㸔黄紙下新除
　　　和黄元授喜雨(防城之役邨落騷然冀採/此詩當更講求利病也)
天公叱起羣龍顛黒風立海倒百川黄流忽通南北港
白水自滿高低田官軍從來仰征賦農民豈解持戈鋋
雖得一雨洗炎熱夜吏捉人誰使然
　　　次韻荅劉元弼
鼓篋同登樂泮年論文誰復似徐堅向來聚散如春夢
此去逢迎應宿緣陋巷苦無高馬過新詩時有賈人傳
芒鞋竹杖俱無恙歸日猶堪作地仙
　　　次韻何倅雪詩
半夜隂風捲地來平明犬吠恐為災高吟梁苑詞方就
醉卧袁門打不開貧甚此時穿履出興闌何處棹舟回
瓊樓玉宇非人世疑共盧敖上九垓
　　　賀郡守生辰二首
月麗重離日正明星精磅礴應時生詩成五字今無敵
賦壓三都世有聲殿閣微凉風乍起門庭當晝雀爭鳴
擬將間氣為公壽編入中興頌太平
鵲印銅鈎幾世傳門中人物自超然高文大筆無雙譽
紫府丹臺第一仙㑹見黄眉三洗骨謾勞青史再編年
西林恐未容歸隱將有追鋒下九天
　　　蠟梅寄陳相之侍郎
野寺西邊雪壓梅曽陪杖履探春回重尋宻竹檀欒外
又見疎枝摘素開步屧尋花嗟我老巡簷索笑共誰來
細㸔風味依然在不是劉郎去後栽
　　　和向宰喜雨
夜聽雷車碾太清風翻急雨落平明不憂稻穟已燋卷
似見天河欲倒傾犴獄繫囚應盡洗豐年詩句喜先成
東郊南畆邨邨樂草木欣欣亦有情
　
　
　
　
　盧溪文集卷十二
欽定四庫全書
　盧溪文集卷十三　　　　宋　王庭珪　撰
　　律詩(七言/)
　　　劉美中自翰苑歸追懷平昔之遊再過唐興寺
　　　　陳迹依然輒成長句奉呈
重尋古壁舊題詩林竹蕭森上翠微但見曉猿驚蕙帳
應無山鳥怪儒衣野僧忽自雲中出閣老新從天下歸
拍手相歡同一笑可能長伴釣魚磯
　　　唐興寺再呈美中
七年三過唐興寺夢裏聞君得好官遍厯蘭臺兼柱史
近辭香案出金鑾從來呼客沽邨釀不敢移㕑洗玉盤
政恐人情賤楊栁送迎唯作故時㸔
　　　送胡邦衡之新州貶所二首
囊封初上九重關是日清都虎豹閒百辟動容觀奏牘
幾人回首愧朝班名高北斗星辰上身墮南州瘴海間
不待他年公議出漢廷行召賈生還
大厦元非一木支欲將獨力拄傾危癡兒不了公家事
男子要為天下竒當日姦諛皆膽落平生忠義只心知
端能飽喫新州飯在處江山足䕶持
　　　次韻周公子秋日書懷
酒酣下筆不能休寫盡江南萬斛愁長史果為何物漢
中軍不是置書郵又聞戰馬將休息且任浮鷗自去留
觸目西風易増感山川信美莫登樓
　　　和曹温如都監惠詩
兩脚誤隨車馬塵江湖嵗晩始謀身籬邊日醉陶元亮
牕外夜呼祁孔賓倒著敝衣迎好客急搜竒句發陽春
阿瞞豈但能横槊文彩風流世有人
　　　次韻呈劉立道宣諭二首
萬里窮民欲呌天天邊御史兩隨軒潁川大姓行當案
河隴幽囚自不寃權倖畏威先縮頸姦回未死已羞魂
江南弊冗如蜂蟻入奏猶須一夜論
使星光出太微庭馬上風雲日下生斧鉞疑從霄漢落
絲綸如被衮(缺/)榮歡迎道路初頒詔威讋姦雄不動聲
誰識張綱最年少耆儒空愧舊知名
　　　向文剛讀書齋試雙井茶有懷黄超然(雙井老/人嘗以)
　　　　(青沙蠟紙裏細芽寄人/不過二兩今復見之)
黄蠟青沙未破封已知雙井社前烘一邱風味極不淺
萬頃烟波興不窮東晉書齋頽壓後西湖山色有無中
危欄傑閣明人眼獨覺登臨欠此公
　　　二月二日出郊
日頭欲出未出時霧失江城雨脚微天忽作晴山捲幔
雲猶含態石披衣烟邨南北黄鸝語麥隴高低紫燕飛
誰似田家知此樂呼兒吹笛跨牛歸
　　　次韻謝同年劉子堅生日惠詩
　　某與子堅同年生既長同學又同預州里薦名今
　　各潦倒蟠屈巖穴因生日䝉惠詩次韻奉酬(來詩/記某)
　　(家祖夢天/上赤文)
詩詞清麗筆如神猶記同年歲在申弧矢志高千萬里
烟霄路濶幾由旬曽無紫氣衝南斗空有紅光動北辰
自顧頑才類銅錫敢期陶冶鑄成鈞
　　　和劉元弼亂後見訪
(缺/)下清談已絶塵莫嗟離亂恐傷神兵戈亦是(缺/)來事
邱壑還須我輩人吟罷細傾桑落酒歸來倒著接䍦巾
茅簷近喜聞雞犬步屧尋君去亦頻
　　　朱通判見訪病不能出以詩謝之
鳴珂傳響動比隣爭㸔題輿朱兩輪節擁兵符分半刺
道經山邑訪閒人行春號令清如水落筆篇章妙入神
應念窮愁病書客經年顦顇楚江濱
　　　和井令西山石屋感雨
漸見時平草木蘇姦蹊盜穴已洿瀦登山敢憚牛馬走
置酒誰呼陳趙予助魃旱龍初偃蹇隨軒飛雨不躊躇
雲騰石屋蒼崖峻磨刻行當候璽書
　　　次韻謝處州倅毛長吉見訪惠詩(文翰謂達/可内翰也)
有客江邊問草堂銀鞍白馬爛生光不嫌茅屋絶低小
徃坐竹隂移晩凉入洛聲名動冠蓋傳家文翰在巖廊
高風誰復如公者肯接山林氣味長
　　　再次前韻二首
邂逅忽登君子堂眼眀初識斗間光如窺銀漢纎塵靜
更酌金盤曉露凉玉座正臨天北極蓬山歸直殿西廊
野人不識昇平事但覺江邊白日長
毛公過我竹間堂贈我新詩敵夜光盛德自為南土秀
清風何羨北牕凉漳江日落人爭渡古寺僧歸月上廊
揮麈細談家世事時材無復數真長
　　　和胡觀光黄元授二首(樂天微之同試制科各/纎鋒細管筆二公同年)
　　　　(登科/故云)
兩翁忽動鱸魚興膾縷無聲雪落砧細管向來曽並試
清流可賦共誰臨好詩自昔員如彈古錦何勞嘔出心
一覽雕章知格律吹笙學得鳳凰吟
卧聽蕭寺五更風錯打當年飯後鐘不願綈袍憐范叔
獨緣蔬饌識茅容黄旗接武來招盜皂蓋行春且勸農
如此偷安欲持久荒謀誕計恐無庸
　　　讀韓文公猛虎行
夜讀文公猛虎詩云何虎死忽悲啼人生未省向來事
虎死方羞前所為昨日猶能食熊豹今朝無計柰狐貍
我曽道汝不了事喚作癡兒果是癡
　　　向宣卿生日
庭下秋風吹紫蘭蟠桃為壽菊斒斕厭分銅虎天邊郡
屢直金鑾海上山洲渚忽然生户外歳星今却到人間
願扶帝業須難老穩踏龍墀尾近班
　　　次韻歐陽叔向寺丞早春呈周子發知縣
氷底涓涓已作聲曉㸔春色上蕪城江南樓閣烟中出
檻外山川翠欲萌梅㸃宿粧凝笑靨栁摇新綠換枯莖
化權初入東風手莫使階前草亂生
　　　謝劉時昇見訪
訪我林間一病翁數椽茅屋貯清風華裾織翠來天外
揮麈談兵伏坐中回首此時増感慨出門何處問窮通
北溟待㸔鯤鵬變坳水蹄涔詎見容
　　　送别葛德濟
朔風飛雨未成晴脫葉打牕雞欲鳴此處霑襟話離别
向來傾蓋識平生尚期揮麈堅談壘不必攻愁用酒兵
北闕上書無計策誰能穿履雪中行
　　　再和德濟舊韻
小雨􁁉􁁉弄晩晴饑腸過午自雷鳴鐘聲隔岸聞香積
風味令人想麴生近報邊頭新奏捷獨憐江外未休兵
誰能馭此不羈馬縱使脫韁千里行
　　　題劉端禮達軒
昔賢曽此卧烟雲鶴怨猿驚幾度春綠蕙再遊今日路
青山如對往年人兒童共是牕間客夢寐猶懷席上塵
待得遶軒多種竹等閒來㸔莫嫌頻
　　　重陽日送李彦文之衡湘兼簡向豐之
九日君當簇馬鞍重巖細菊為誰斑吟登回雁峯頭月
㸔盡清湘雨後山莫遣音書和夢斷㑹傳名姓落人間
向郎理棹歸何晩湖水今應不滿灣
　　　用前韻酬豐之
每煩書札問平安落紙遥知筆管斑塞北未聞輕解甲
江南應得飽㸔山荒邨但有兩三户廣厦何由千萬間
他日溪邊尋我去釣船刺入蓼花灣
　　　再用前韻酬胡觀光(蔡誕自言為老君牧龍因/博戲輸一五色班龍被謫)
牧龍天上幾時還因失仙龍五色斑暫謫南昌為隱吏
㑹歸東觀校蓬山高名久已聞江表異氣今猶出斗間
下筆不休才思濶清如星漢㵼銀灣
　　　從叔君冕見訪山間自云平生躬耕釣無求於
　　　　人中有至樂令某作詩冩其蕭散之狀為賦
　　　　此篇
青鞋布襪綠蓑衣滿目秋江白鳥飛小楫扁舟乘興出
斜風細雨釣魚歸有間茅屋臨蒼巘尋箇樵夫上翠微
閒趂牧童吹短笛倒騎牛背入柴扉
　　　和劉元弼見寄
終日思詩句未成夢回春草遶池生拂雲松竹兼天盡
如畫江山照眼眀幽處園林皆可隱亂來軒冕亦何榮
即時使有一杯酒便勝區區萬古名
　　　次韻李世京惠詩
童稚情親不記春白頭相見眼猶新為文未辦送窮鬼
買宅何妨近里仁魯國儒衣原自少棘門兒戲定非真
斗間縱有衝天氣樓上應無識劍人
　　　和劉端禮避地初歸見訪
庭前喜鵲亂棲鵶知有隣翁酒易賒老瓦盆隨田舍飲
半溪雲屬野人家莫將釣手遮西日來倚危欄詠落霞
無奈醉歸燈火亂僕夫爭路頗喧譁
　　　和劉允昇夢草菴前月夜㸔酴醿
誰與東皇殿後塵更無凡木敢爭春來觀夢草菴前月
疑是廣寒宫裏人雨罷香風吹滿院夜深笑語動諸隣
詩詞要並花竒絶對此吟哦句自新
　　　和端禮惜花苦風雨之句
花逢暮境已侵尋庭值狂風不可禁已捲殘紅隨日脚
更吹嫩栁到眉心明朝藉地猶堪醉小雨籠晴未作隂
騎馬訪君春好在不勞鐘鼓報新音
　
　
　
　
　
　
　
　
　
　
　
　
　盧溪文集卷十三
欽定四庫全書
　盧溪文集卷十四　　　　宋　王庭珪　撰
　　律詩(七言/)
　　　題曹子方詩集後
　　靜常先生初以詩得名於兩蘇公每恨不能多見
　　偶於公之孫仲實大夫家見其家集輙題數語于
　　後
横槊當年知阿瞞後來誰復識波瀾兩蘇門地陪高詠
千古文章得細論耆舊只今無此語風流端要善清言
想當巧匠傍觀處洗盡人間斧鑿㾗
　　　次韻劉升卿惠焦坑寺茶用東坡韻(焦坑因東/坡始見重)
　　　　(於/時)
日出城門啼早鴉杖藜投足野僧家非關西寺鐘前飯
要㸔南枝雪裏花玉局偶然留妙語焦坑從此貴新茶
劉郎寄我兼長句落筆更如錐畫沙
　　　嚴子陵釣臺
巨石崔嵬枕碧流何人曽此坐埀鈎足加帝腹動星象
手把漁竿還故邱固異山靈回俗駕不因鱸鱠憶呉洲
當時冠劍今何在獨有高臺萬古留
　　　送劉美中舍人赴漳州二首
一麾初出銀臺路手把漳南玉獸符閭里高門容駟馬
旗旄夾道擁前驅兩科名姓驚天地西掖文章似典謨
詩卷從教傳海賈釣竿未肯拂珊瑚
漳浦城高南斗邊朱旗遥拂紫薇躔逺民初識玉皇吏
屬邑行瞻刺史天此日分攜雲際寺老僧留酌石間泉
祝公名宦何時了了却歸來作地仙
　　　次韻羅世英
　　世英昔年從學䝉嶺書齋相别三十餘年紹興丁
　　卯重陽日復相㑹於盧溪草堂世英即席賦詩次
　　韻酬之是日坐客皆預免解唯劉世臣得失未定
　　須臾解榜至巍然在選
䝉山三十年前話聳壑昻霄見此郎雲子新秔抄飯白
石泉擊火試茶香英豪滿坐驚頭角錦繡詩成出肺腸
此日此公逢此客更傳秋榜助飛觴
　　　送歐陽南卿并簡胡紹立
蕭灘傳牓到柴扉喜見高名掛棘闈二子文場初得雋
老夫茅屋亦増輝方驚絶岸孤峯出更待刺雲雙鵠飛
盧肇風流今未泯渡頭重㸔錦標歸
　　　和裴主簿九日
欲上高高嶺路微疎林蔽日尚堪依楓江水冷天初靜
桐井霜乾葉亂飛籬下採花人獨秀山頭落帽客何稀
金壺倒盡重沽酒莫惜朝來更典衣
　　　安成逢吉守李西美舍人二首
掖垣清近泰階傍新賜魚書綰郡章手把玉堂青縷管
坐褰刺史赤帷裳紅旗照日三千騎白粲連帆一萬檣
幾夜紫微躔次靜飛星今入斗南光
妙齡高義動神京獨出漢庭諸老生鳳閣縯綸朝視草
麟符分閫夜談兵猶聞豺虎縱横在已覺山河氣象清
欲㑹風雲扶帝業先令草木識威名
　　　喜楊文發生子
觸目琳瑯滿户庭又聞白母夢長庚杜家驥子誰家有
天上麒麟地上行豈但疎眉驚秀拔更期洗眼㸔飛騰
人間萬事何時足但有佳兒了一生
　　　周公予監場解官
終年騎馬上山坡鑄得中郎錢幾何解組可能留不住
扣門猶許問無他莫因時事輕悲感從此新詩更琢磨
竹徑松牕與塵隔幅巾聊且重相過
　　　和劉元弼筠亭
種竹誅茅欲傍亭亭前花草莫爭名笋根稚子春無數
枝上鵷雛晩更清翠逼衣襟添野興葉翻風雨打牕聲
何當萬木凋零後尤見青青不世情
　　　和劉元弼䆳室
竹徑潜通幾許深逺牕寒色半晴隂朱輪畫轂走何事
明月清風愜素心宴坐壺中觀慧景時遊物外拂塵襟
此君定自能留鳳更絶飛鴉噪暮林
　　　和李巽伯少卿新年憶行在二首
解賦新篇憶帝臺行宫樓殿亦巍哉應曽身作壺中客
記得春從天上來雉扇齊開香霧繞龍墀暖赴曉班催
君王神武多餘暇綵勝金花似舊裁
去國東風又一回江邨度歳亦悠哉偶逢花向山間發
更喜人從日下來破敵屢聞胡騎走急賢當有鶴書催
内中誰進春詞帖西掖須慿大手裁
　　　和謝夢叟思鄉用李巽伯韻
江頭野老哭聲哀宫殿千門安在哉御路初傳鼙鼓動
驛塵猶見茘枝來九重竒禍遽如許四海軍書重困催
家在雙龍雙闕下亂雲春思益難裁
　　　次韻謝鄭教授二首
久服才名老鄭䖍奮鬚抵掌便談天平生落盡摩霄翮
妙句新如出水蓮晩歲江湖聊可樂夜談城壘不須堅
席門窮巷蓬蒿滿安得高車忽儼然
騎馬凌風擬八仙不須三斗始朝天細聽街吏鼕鼕鼓
㸔舞歌姬步步蓮問事未應無伯始論文今復得徐堅
喜君琢句無餘跡詩到埀成却澹然
　　　和曽英發見寄二首
聞君要了官中事了事君今竟作癡陋巷端能一瓢足
虛名何用四方馳開簾璧月夜生海下筆氷蠶細吐絲
想得詩成有新句池塘草入夢中思
别後文章殊長進揮毫落紙便風生詩從平澹人難到
語不雕鐫句自清無計上書通北闕猶時蹙額問西征
憶君過我誦新作殷殷尚留金石聲
　　　和曽若虛
書生胷次儻無竒讀盡羣書未免癡學似雕龍宜獨步
才非天馬敢爭馳青編謾費千章紙白髮愁梳滿面絲
愧乏銀鈎酬雅貺含毫徒作畫沙思
　　　再次曽英發
人物風流東晉時吾家王椽本非癡見君自少能多學
厥聞如今已四馳但有香秔炊白玉不須高馬鞚青絲
西隣宻度牆頭酒日望扁舟慰所思
　　　次韻蕭明強追和芙蓉菴
茅齋深倚五雲間忽有高人夜扣關揮麈風雷坐傾倒
開簾水竹自幽閒天寒已放龍蛇蟄棊罷那知歳月殘
兵革未聞消息好且來拄頰㸔西山
　　　次韻周秀實過草堂夜話
舎北雲生天一隅短檠細雨夜牕虛銅爐瀹茗助清冷
玉麈論文愧闊疎落齒駒兒應有種(謂秀/實子)秃毫錐子尚
中書山城忽遇高軒過不避席門江上居
　　　和裴主簿栽花(來詩有獨醉/明月之語)
曉簷風雪壓前墀勒住羣花未出竒頓覺寒㕔有春色
雅宜破屋詠新詩朱簾不捲門長靜紅藥微開蝶便知
獨酌莫邀天上月恐招惡客影相隨
　　　和劉克強謝仲振
氷柱雪車詩有聲池塘春草夢初驚兩公共夾清漳住
匹馬時衝細路行遶屋好山如罨畫攻愁得酒足鏖兵
興來不用多呼客著我罇前伴月明
　　　送蘇元老自舂龍陽
雲渺蒼梧湘渚濶烟㠶初轉九疑高相逢未卒寒温語
此别更為魂夢勞江水江花自今古湖南湖北足風濤
何時捨棹登平陸却上晴天跨巨鼇
　　　次韻義夫同年見寄二首
青袍猶帶御爐煙坐覺江湖嵗月遷憶在九霄聨雁塔
恍如三尺鑄龍泉薦書飛鶚聞天上綵筆題詩落眼前
白髮郎官才力徤知公家世似韋賢
高文落紙自生烟論著傳家繼史遷氣壓千軍横入陣
詞傾三峽倒流泉賜袍初並龍墀下走馬同過鳳闕前
一落江湖坐窮困顧予何敢望諸賢
　　　和劉賓王縣尉
鼓篋同遊璧水春橋門爭㸔筆如神忽傳紫塞軍聲急
尚喜青山草色新儻有風雲起英衛可無膠漆似雷陳
况聞作尉功竒絶兵入潢池不動塵
　　　次韻劉炳先昆仲見寄
未有新詩敵庾郎徒將斷木㸃青黄峩冠不滿三尺許
拆襪仍無一寸長鵬翼端能翻碧漢芥舟唯可置坳堂
君才本自堪磨琢穎脫當如錐在囊
　
　
　
　
　
　
　
　
　
　
　盧溪文集卷十四
欽定四庫全書
　盧溪文集卷十五　　　　宋　王庭珪　撰
　　律詩(七言/)
　　　和歐陽炳文汝舟酴醿(唐降真臺有檻玉砌/焚龍火香薦無憂酒)
兩翁爛醉酴醿下擊鉢成詩豈易酬藉地想攜千日酒
尋香爭跨九花虯晩風吹雪空中落急水漂香何處流
夢覺清芬猶撲鼻如登銀檻薦無憂
　　　次韻胡次魚送歐陽景蘇鎮州教授
徃昔逢君最妙年朱霞天半已軒軒論文豈是無張說
取友何期得邴原談笑坐輕千疊嶂吹嘘誰送九重閽
不應海嶠能留滯早晩公車採至言
　　　别黄伯成
常恐微言將遂絶江南耆舊復知名身從妙喜國中出
脚踏毗盧頂上行覺我向來聞道晩識公真處大僧生
相思莫謂山川阻千里同遊聊(缺/)
　　　送同年趙季成赴行在
繫船楊栁曉鸎邊冠蓋如雲欲塞川聞道今開丞相府
(沈相/同年)昔年同是廣寒仙不須左右為公地便恐吹嘘送
上天千載一時真慶遇㑹㸔鈞力轉陶甄
　　　送劉子柬赴省
快鎖荆州從事㕔薦書飛入九重城試觀文陣英雄氣
定勝弓弦霹靂聲霜踏板橋天欲曉酒醒漁浦雁初鳴
春風漢殿臚傳近換取青袍出帝京
　　　趙逢源家有姝麗每造謁必見拒今侍令兄府
　　　　判東遊作詩為别兼以見意
高門日日掩朱扉未許傾城捲翠帷客子眼寒空過市
雪兒歌妙欠新詞華裾將曳銅駝陌破帽敢隨金馬羈
悵望碧天鴻雁影黄花應不負歸期
　　　次韻趙文卿因以送行
堤栁迎人自作隂江流仍漲綠醅深行人獨唱陽春曲
此日重聞正始音騶馭已如仙褭褭騎驢徒欲度駸駸
㸔君濶步青雲上莫學書生擁鼻吟
　　　和施通判以詩惠茶
綵筆題誇北苑春南來草木始稱珍江湖風味極不淺
翰墨篇章老更新落日清吟招惡客此時佳境屬閒人
慙無好語酬高詠東望雲山意莫陳
　　　再和(與客觀詩碾茶因/話時事再作此)
呼童急碾建溪春麗句兼收掌握珍陸納家風元冷澹
庾郎詩句自清新推之不去真何物試與偕來端可人
當面輸心多背笑愛君高義似雷陳
宻雲初識雨前春未羨官㕑送八珍正苦睡魔須料理
愧無妙語敵甘新兵分刺史千餘騎系出洪崖幾世人
麗句新詞隣大雅豈將文體效梁陳
　　　重陽日劉元弼亭席上(時坐上聽端/禮舉省程文)
不見龍山老孟嘉風流誰更落烏紗松槽旋壓初浮酒
籬菊爭開無數花清論揮犀傾玉雪高文射策走龍蛇
小兒拍手攔歸路笑挿茱萸待辟邪
　　　周德祖自衡陽相别三十餘年㑹余竄夜郎德
　　　　祖知南江寨相遇甚欵道舊興懷輒成長句
回雁峯前水拍天峯頭一笑尚依然休論華屋生前美
同在邯鄲枕上眠騎馬忽來臨紫寨傳家故自有青氈
時平柵壘無烽火灑墨成詩有幾篇
　　　九日以菊花酒寄施醇翁通判
每逢佳節憶淵明自採籬邉細菊英坐見南山横紫翠
遥聞北地落欃槍澆胷止賴杯中物快意豈圖身後名
幸有酒兵堪一舉請公談笑下愁城
　　　盛暑中黄子餘主簿攜雙井茶見訪
痛飲元非避暑方又無金盌汲寒漿忽逢佳客攜新茗
來坐竹隂移晩凉幽處小牕花木好吟餘清論齒牙香
君家句法誰能似煎出車聲遶九腸
　　　次韻鍾令(君自言借/隣僧衣著)
閒舉酒兵挑一戰愁城欲下戰方酣且烹北苑龍香茗
暫脫東禪鶻臭衫有志干時君自許無錢使鬼我何堪
江湖寂寞生涯盡對客不應容易談
　　　感雨(癸丑/)
　　天久不雨羣情焦熬郡府方索民築郛縣内惴恐
　　既而禱雨石屋山連日大澍喜而作是詩呈縣令
　　黄平國
拜起爐烟繞碧虚卧龍隨雨躍天衢道邊草木已焦卷
巖下風雷若指呼河隴豈無寃繫獄海汙防有浴川夫
君王屢詔寛徭役亦念凋氓苦未蘇
　　　和李彦文春雪
聞道江城雪似沙東風吹動曉寒加輕飄瓦屋鱗鱗宻
亂颭檣竿櫛櫛斜著地正憐新種竹漫天故壓未開花
君應對此方乗興飲似長虹吸海涯
　　　縣僚禱雨盤藤廟連日大澍次韻黄超然
(缺/)　　　　　　　　　　　　　　　　　上林抄
半空雲走挾雷聲旱妖作魃乘時起天意為霖轉眄成
莫問田疇水深淺縣前江已拍堤平
　　　再和前韻
江夏無雙望久傾高文猶帶玉堂清子雲識字終投閣
侯喜能詩新有聲偶㑹風雲蘇大旱戲將筆札慶埀成
年豐但使無公事勿慮潢池賊未平
　　　喜劉世臣仲美及第
同上青雲踏玉梯仍穿月脇取蟾枝江南魁薦星文動
蘭省名高天下知共喜秀光前日㑹爭傳真逸老人詩
萬牛回首扶梁棟可笑蚍蜉欲撼時
　　　送歐陽廣明遊仰山兼簡慈書記二首(閣中有/小釋迦)
　　　　(金幱/袈裟)
士窮不作儒生酸嵗晩聊為物外觀行脚僧從幽徑出
集雲峯倚半天寒且攜幾緉登山屐勝走高門坐馬鞍
君見堂西舊書記試求開閣㸔金幱
不畏霜風射眼酸要登峯頂作竒觀連天野水微生綠
隔岸官梅已破寒試共嵇康尋石髓要隨杜老逐金鞍
歸來山鳥迎人閙應是怪君猶布幱
　　　次韻送别曽英發
士元來訪潁川公桑下清談有素風不扣洪鐘安識響
更聞妙句豈宜䝉如君晩節猶堪奮期我高名莫大穹
此别應難問消息寄書無惜到山中
　　　和劉元弼歳除書事
吟詩輒莫歎年終歲歳年年事不同藍尾旋傾人半醉
樓頭猶聽鼓三通漸㸔暖律回春檻且任狂風掲釣篷
管有明朝好天色澹雲微雨翠烟中
　　　題譚微仲一經堂
漢儒重道獨專經唐室初増博士名韋氏起家仍相國
稚圭能說亦公卿司空城旦汚潢潦古壁遺文粲日星
異日諸郎拾青紫傳家何用滿筲籝
　
　
　
　
　盧溪文集卷十五
欽定四庫全書
　盧溪文集卷十六　　　　宋　王庭珪　撰
　　律詩(七言/)
　　　九日登鴻飛臺
拄杖扶登何處臺天高風急雁聲回疎林紅葉紛紛下
遶逕黄花細細開此地崔嵬聊試脚明年強徤更銜杯
綠罇烏帽隨時足無用白衣人送來
　　　豫章别彭養直(時謫/辰州)
茘子欲丹蕉葉黄别君南浦正凄凉九疑隔嶺共明月
萬里窮途非故鄉坐見浮雲更百態行吟秋水動三湘
金雞放赦知何日尚許生還天一方
　　　送任子嚴江西運幹
正坐懲羮吹冷韲送君那復有新詩明朝便恐隔千里
抱病何由把一巵西蜀文章自家法江南烟雨上䄛時
東湖滕閣多佳興落筆端能寄所思
　　　留别黄子黙
回瞻人在斗南邊目斷湘中萬里天驅馬又過衡嶽寺
攜家却上洞庭船江湖足了平生事文字豈徒今世傳
不共離亭一罇酒行㸔待我著歸鞭
　　　次韻郭偉節段延直見寄二首(辰溪古夜郎郡/太白嘗謫焉)
山靈未忍勒銘移空有寒鴉噪竹枝二妙相逢春霧裏
老夫將竄夜郎時傳㸔尺素雙魚尾突過黄初數子詩
不上沅江探竒絶平生誰肯一來兹
邂逅江樓初識面騎驢衝雪聳詩肩談傾坐客人如玉
蘋滿汀洲水拍天君欲摩霄登兎窟我方載月上漁船
夜郎千古窮愁地竄逐曽留李謫仙
　　　渡瀟湘江
夜聽瀟湘江上雨今朝雨裏渡瀟湘船衝曉浪漲新碧
山似畫圖非故鄉鴻雁來時應好在白鷗飛起忽成行
論詩安得杜陵老望嶽令渠賦一章
　　　自江上遊龍興至凈因寺
曉踏晴沙江上堤堤平沙盡草萋萋牆頭野杏纔先發
葉底雛鶯自在啼問道漁舟通膴水只應烟火是桃溪
深邨疑有秦人在記取來時路恐迷
　　　賀王彦恭新除湖北漕
年年新換玉麟符應為高名滿太虚紫塞新分邵陽壘
皇華初上使臣車木牛轉粟洞庭野金馬催班待詔廬
旗鼓行春真晝錦可能一訪夜郎居
　　　寄湖北總領彭子從郎中
翼軫星邊貫索疎星文夜動紫宸居追鋒急召歸郎省
持槖猶稽侍玉除六路藩臣供餽餉五溪蠻子樂耕鋤
連營十萬無饑色却入承明奉直廬
　　　春晩同石子文遊歐陽參軍園問其主人已物
　　　　故獨一老婦開門亭檻幽雅酴醿方盛開因
　　　　歎二年卜居隣巷相去數十步而未嘗一到
　　　　作詩記之
百花狼藉草如茵誰與東皇殿後塵故放酴醿教獨步
更無凡木敢爭春杖藜亦偶逢幽徑扣户何須問主人
坐久忽思歸路晩舉頭香雪落烏巾
居隣曲巷有朱扉未許牆東宋玉窺春草滿池驚晝夢
酴醿萬朶壓繁枝湘西江上叅軍宅黄四娘家子美詩
他日沅陵尋故事為余收入楚人詞
　　　送黄彦謨通判岳州(時冦盗/未平)
竒功已奏紫宸居新上南州别駕車木葉寒飛洞庭野
樓船光照赤沙湖猶聞豺虎縱横在已覺江山氣象舒
萬一潢池羣盜息回戈請為掃穹廬
　　　朱致一來守辰州先致啟書余以病未及荅而
　　　　致一壓境以詩迎之
麗譙高壘武陵西西望雙紅捲使旗玉帳靜驅千騎弩
銅符遥鎮五溪夷我遭白簡為遷客君擁朱輪把一麾
諸洞帶刀迎馬首略無征鼓動邊陲
　　　閏十二月自城東泛舟遷居城西安福寺舟中
　　　　微雪
朔風吹雪江上來急槳迎風蕩不開渡口雲藏伏波廟
山腰霧失楚妃臺移居自作泛舟樂抱甕還如載酒回
歳晩浮家寄何處兩溪春水緑如醅
　　　李郎中生日
三槐堂下清隂滿太華峯頭綠葉圓天上正開炎帝厯
人間初識嵗星年名郎早合歸華省藏室行當綴列仙
雉堞新崇邊壘壯長城不獨有前賢
　　　報恩寺避暑
風枝不動午雲蒸古寺嵯峨倚石層百丈虛廊䕃華桷
半簾疎雨斷飛蠅病餘已怯金罇酒捧立仍無玉盌冰
奈此人間諸熱惱一杯清茗屬高僧
　　　乙亥立春夜雨平旦大雪
青帝重扄夜半開先驅雷雨下天來千門萬户春風入
小院高樓樂事回但喜新年逢瑞雪不知平地有瑶臺
杜陵逺客多愁思忽憶兩京初發梅
　　　和馬德儉韻
兩蘇共賦靈芝句知是君家矍鑠翁門巷偶隣三徑竹
功名當柱五溪銅似聞四海塵初靜猶恐扁舟興未窮
螺子江邊無久滯亦宜摶翮上晴空
　　　劉時舉主簿相别三十年忽相遇于沅湘之間
　　　　古夜郎郡也郡素窘俸饋不繼埀槖而歸相
　　　　聚月餘賦詩為别
謫仙適竄夜郎道主簿歸從飛鳥邊但喜騎驢得佳句
忽忘揮麈是何年且將肚束三條篾敢望腰纒十萬錢
剩斬湘南幾竿竹他時分我釣魚船
　　　早春懷葉觀察
門前江水有春聲鷺浴沙汀照眼明詩律未堪傳樂府
酒兵聊且下愁城無窮澗草爭青出自在巖花絶壁生
忽憶江南䕶戎老晴牕磨墨聽新鶯
　　　送頔子還廬陵
　　頔子逺來夜郎省余聞其婦方卧蓐不欲久留而
　　戀戀不忍去乃令上沅湘至昔人窺九疑處復下
　　武陵溪入荆州由巴陵武昌洞庭黄帝張樂之野
　　觀開闢以來造化擘出瓌雄怪譎之處却由瀟湘
　　以歸敝廬作數語示之明日乃行
東歸未辦武陵舟送汝翻成一段愁雪㸃敝裘騎瘦馬
春寒幾日到荆州湖山天濶洞庭野呉楚月明黄鶴樓
莫苦回瞻白雲嶺是行聊學子長遊
　　　次韻葉起商楊茂之
池塘春草年年綠筆力千鈞挽莫回南國遺騷拾蘭芷
西湖體雪禁梨梅窮途言詠頗寒窘治世音聲無怨哀
一覽巨編真雅唱秀苗竒特出荒萊
　　　次韻酬祝彦直
矍鑠猶能一據鞍將軍雖老未甘閒謬攜魚目投龍頷
正類蒹葭倚玉山詞力倒傾江漢底光芒今射斗牛間
珠璣贈我應難久却恐風雷夜掣還
　　　李守拉登譙門觀修城
忽見金湯峙塞垣麗譙雄冠楚山川門開下瞰雙溪水
壁立新磨萬丈甎招撫番夷應有術折衝罇爼正臨邊
邊頭卧鼔休戈甲坐對春風理管弦
　　　次韻李宜仲見懷朱崖夜郎二逐客
不因貴賤識交情此段當令後輩傾三友一龍吾作尾
同時四海孰為兄殊方少客通南北厚祿無書訪死生
萬里歸期應可指九衢先聽賣釵聲
　　　辰州僻逺乙亥十二月方聞秦太師病忽䝉恩
　　　　自便始知其死作詩悲之
辰州更在武陵西每望長安信息希二十年興縉紳禍
一朝終失相公威外人初說哥奴病逺道俄聞逐客歸
當日弄權誰敢指如今憶得姓依稀
　　　次韻段季裕惠詩二首
久戰詞場力未衰毫端珠璧粲離離氣如八尺九花馬
人似千年五聚龜國士無雙君自有癡兒不了我先知
七年留滯沅湘道忽詠青山獨徃詩
謫墮西南海角邊是中樂事亦天全漸聞長樂鐘聲近
正遇巫陽敕放年客過茅蓬非率爾詩如錦繡益飄然
一罇豈盡平生話咫尺高樓起暮烟
　　　次韻葉起商
少年攜藝試東都一鼓無成怒奮鬚便把龍韜取官職
欲隨鵬海混程途清言自可容平子文筆誰堪荅摯虞
要使貂蟬出金鍪腐儒寧不愧操觚
　　　和向令製錦軒
大邑大官身所安欲將何術撫創殘久懷利器聊堪試
正見操刀不作難百里光華風俗美一天清澹水雲寛
剸裁大巧元無迹血指從旁袖手觀
　　　次韻酬劉遂卿
夜郎逐客東歸日傾蓋江邊側帽時霧豹隱山宜自養
弓蛇落盞莫生疑古今得失碁千局湖海飄零酒一巵
期子嶄然出頭角名場何患少人知
　
　
　盧溪文集卷十六
欽定四庫全書
　盧溪文集卷十七　　　　宋　王庭珪　撰
　　律詩(七言/)
　　　初至行在
望中樓閣入青冥疑是長安舊帝城千里荷花開世界
幾年羇旅望神京老隨丹詔身猶徤夢入華胥眼尚生
行盡沙河塘上路夜深燈火識昇平
　　　上殿退朝口號
銀臺南畔曉雲飛路入丹霄上紫薇共㸔客星朝帝座
敢將汗脚踏天扉遥瞻鳳翼差池佀近對龍顔咫尺威
自愧衣袍正藍縷晩來忽帶御香歸
　　　送王舍人赴眀州過闕二首
紫泥初出大眀宫端為朝廷知弱翁平地便開丞相府
烏臺先跨玉花驄一時治行無前輩共喜君王記自公
暫假雙旌臨近輔聊觀海日正曈曨
當年玉殿校羣材名占樞垣北斗魁曽入翰林批鳳尾
每瞻雲氣想蓬萊前驅候吏千軍肅遥望天門九扇開
咫尺龍顔應入奏紫霄東畔曉班催
　　　次韻楊廷秀求近詩
聞説學詩如學仙怪來詩思𣺌無邊自憐猶裹癡人骨
豈意妄得麻姑鞭曽似千軍初入陣清於三峽夜流泉
只今老鈍無新語楓落呉江恐誤傳
　　　胡邦衡移衡州用坐客段廷直韻
朱崖萬里海為鄉百鍊不屈剛作腸復出光芒動星斗
定隨雷雨起江湘歸期正待春回雁賀客爭持酒滿觴
笑說開元丞相宅凄凉偃月上標堂
　　　次韻張子家見訪惠詩(僕嘗為逐客故/以台州自况)
老去無才可致君強從詩社立竒勲忽逢天上張公子
應念台州鄭廣文風月何嘗千里隔江山不用一錢分
能來鼔譟助餘勇氣壓淮淝百萬軍
　　　用前韻贈别子家(西掖舍人/彦實之子)
西掖篇章自一門君能祖襲有殊勲風流前代黄花句
夢想當年紫鳳文月下長吟成獨唱壁間強韻共誰分
江頭惜别多新詠秃筆猶堪殿後軍
　　　送黄子黙湖南機宜
潢池赤子弄鋤耰天子擇日除元侯今君去為幕下士
多材應與幄中籌官弩近圍臨桂峒捷書飛入未央樓
想當磨盾作露布何異裴公取蔡州
　　　送同年趙季成知武岡軍
收科同日上蓬瀛獨我胡為顦顇生晩節見君乘五馬
前驅夾道擁千兵行聞峒窟烟霞静卧聽邊城鼔角聲
入境旌旗應動色更㸔蠻户帶刀迎
　　　歐陽彦文晩始得官為邊郡獄掾乃州里宿儒
　　　　於其行也詩以餞之
往日高名動場屋青衫未足稱平生一官曹掾當蠻徼
萬里山河列漢營顧我老無投筆志羡君今去走邊城
邊頭已卧將軍鼓早晩書來說太平
　　　送趙文卿之湖南
霜餘新雁㸃汀蘋愁絶送君湖水濱自歎老夫如病驥
早知公子是天麟渡湘懷逺烟横渚望嶽題詩雨墊巾
想見騎驢得佳句賸將收拾錦囊春
　　　次韻張子家新除浙西撫幹見寄
幕府官清比縣僚升沈何啻九牛毛蓬蒿仲蔚今多病
湖海元龍氣尚豪麗句早知何水部舊交誰記栁儀曹
相如屬思寧遲久不欲詼俳恐類臯
　　　次韻路節推瑞香幽蘭
君家蘭玉盈階砌傍有薰籠錦一端雅似高人來席上
幽如靚女出林間芳叢欲吐新芽長深谷知誰著眼觀
謝氏風流元自有更留佳客奉清歡(謝安石欲子弟如/芝蘭玉樹故自有)
(一種風味瑞香古未有獨見重於/近世遂得佳客之稱一名錦薰籠)
　　　楊文發自長沙相别忽來權邑惠詩次其韻(公/來)
　　　　(權邑官妓/逃亡略盡)
湘水東邊喚渡舟湘天欲暮使人愁豈期陶令來為縣
應念龎公不入州索我題詩今老矣㸔君下筆幾時休
論文把酒誠堪樂莫歎罇前欠杜秋
　　　次韻楊文黼
烏啼鵲噪竹生風誰過柴門訪病翁清論逼人來亹亹
夕陽歸馬恨怱怱遥瞻紫極黄雲裏却望長安醉眼中
南北車書將混一莫嗟吾道隔西東
　　　次韻黄伯思求其祖夢升墓銘跋
妙句高文滿錦囊坐驚蓬甕忽生光君家人物代不乏
文彩風流想未忘千載運中逢太史諸王殿下識黄香
江西多士傳心印又出宗支一𣲖長
　　　胡邦衡北歸先寄詩二首次韻迎之
無何真是本來鄉莫遣閒愁犯肺腸㑹見棟梁扶大厦
不將文字弔沈湘揮毫未辦銀為管沽酒奚須玉作觴
雙竹端能作竒瑞衡人宜䕶竹間堂
當年大册撼天扉聖主今呼逐客歸應是風雲乘此㑹
便令鵷鷺著行飛久埋劍氣衝星氣暫裂荷衣換錦衣
穩上丹墀踏龍尾九霞光裏望晨暉
　　　和呉思道韻寄郭德耘(思道詩有校/讐瓊殿之語)
　　德耘寄示呉思道詩某聞思道之名而未識也輒
　　和其韻以寄德耘
亂後交遊半不聞天涯淪落始逢君黔南可怪無驢養
冀北遂當空馬羣尚使高才淹管庫忽傳佳句吐烟雲
十年讐校金鑾殿依舊無氈似廣文
　　　左世勣妙年登第而飄泊遐荒十年不得調蓋
　　　　嘗以事忤權貴今公道方開始欲仕進索余
　　　　賦詩
射策楓庭最妙年九衢爭㸔若登仙乘鸞豈慕天邊貴
失馬方知塞上賢華轂朱輪多覆轍高門大屋尚修椽
如今相國開公道此語他時亦盛傳
　　　次韻酬周孟覺
㸔鑄銅人能幾何相逢重得復摩挲江山如畫風流在
城郭空驚歲月多豈謂今朝聞正始更翻新律似元和
思君夜久猶竚立月上松梢映綠蘿
　　　聞梁養源歸卧病未出作詩問之
試訪伯鸞強徤不但傳烟渚有歸舟欲聞大士一轉語
為洗南榮十日愁青壁萬尋人似玉碧雲千里月垂鈎
我如堪問維摩病獅子坐中無此流
　　　送頔子歸廬陵
西風吹我夢魂驚送子東歸無限情好往沅湘探竒絶
逺㸔衡嶽正崢嶸黄昏渡口呼船急後夜江頭望月明
能把愁心寄明月雲開時到夜郎城
　　　送黄介可
漳川螺浦共家鄉醉墨題詩尚掛牆天末異時懷李白
風流誰復數真長那知此日長江簿即是昔時江夏黄
鵬背知橫幾千里棘間何地可回翔
　　　謝同年趙季成通判見訪
一夢驚回四十年昇平樓下聽臚傳共攀玉兎月中桂
認得銅駝陌上仙忽遇旗旄行縣邑先驅貔虎訪林泉
王孫自是經綸手容我滄江卧釣船
　　　送劉克強再赴殿試
聞道田西劉克強年來猶自讀書忙生平萬卷非無用
歲晩一官聊足償曽捲笏袍還聖主重攜筆札試明光
漢庭射策推諸老更㸔公孫獨擅場
　　　頥軒
門外紅塵走客車閉門風月下簷隅南山霧雨宜藏豹
東海龍芻試秣駒竹几蒲團消永日銅爐紙帳夢清都
靈龜隱處無人識似置寒冰在玉壺
　　　題青桂亭
天上犀枝玉蘂秋何年桂子落巖幽庭前忽生兩好樹
簷外突出雙青虬九里香飄吹夢斷十分圓影暮雲收
他時合抱重來㸔不是𤣥都觀裏遊
　　　和劉喬卿雪詩(紫極真人吹/簫雪降則止)
柴門忽啓玉為關疑是新移海上山野寺僧居銀窟裏
廣寒宫在月明間老農擊鼓迎豐歳紫極吹簫近帝寰
臘後東風將解凍已㸔峯頂露孱顔
　
　
　
　
　
　
　
　
　
　
　
　
　
　
　
　盧溪文集卷十七
欽定四庫全書
　盧溪文集卷十八　　　　宋　王庭珪　撰
　　律詩(七言/)
　　　中夜起坐惜春亭月照酴醿清香郁然因成四
　　　　韻
袖手歸來避世塵酴醿對坐惜餘春靚粧不入市㕓眼
幽韻只應邱壑人醉喚江梅君益友力移亭竹我比隣
天公著意憐詩客月色西牕一夜新
　　　任子嚴凌風閣
朱簾下瞰梅花發百尺梢頭掛玉鈎人在半天攀玉蕋
山如方丈接瀛洲曽留深夜乗鸞女相對誰家却月樓
將此層軒擬東閣正緣詩興似揚州
　　　楊文發將趍行朝輒用所惠詩次韻一首贈别
欲贈初無金錯刀待慿巧冶鑄豪曹公家勲業麒麟上
國史聲名泰華高已見郎君如玉樹便為名士讀離騷
甄􁅢他日驚人去標目須經大手襃(忠襄公大節震耀/天下而行狀未能)
(詳昔甄逢能標目其先人甄濟事載之天下耳目徹于/天子赫然驚人然濟止能不汙賊而已其事至微史臣)
(猶特書之今文發以神道廟碑俱未立欲徒步有/請于朝當得大手筆以張闡其事故篇末激之)
　　　寄聶賁逺
襃勲新命日邊傳萬户重封眷愈專山海盡籠天下貨
江淮流出地中錢時平麟瑞三千歳夢恊熊祥五百年
富國自能躋壽域寧論齊相海王篇
　　　張紹祖雙秀亭
義山山下三丞相門倚山光照户庭盛事流傳千載後
寒空高並兩峯青雙崖過雨好雲氣絶壁參天列畫屏
更羡君家亭子近細聽泉溜響泠泠
　　　題竹溪讀書堂(李太白孔巢父韓準裴政/張叔祖陶沔號竹溪六逸)
竹外溪邊沙石幽欲招詩客賦臨流萬竿深鎖藏書屋
百尺清潭遶橘州千里水烟漁唱晩一堂風月暮雲收
何當挽取六君子占此佳名作勝遊
　　　扶疎堂
碧草深林遶一區何年開徑洗烟蕪晨光浮動三竿日
古木隂森十萬夫靜愛長松梢月色絶無凡卉蔽簷隅
殘枝敗葉風吹盡簾捲山尖好畫圖
　　　和曽英發見訪惠詩二首
陋巷誰過馬糞王一經題品自芬芳桃花流水春猶淺
茗椀薫爐話更長千里夙期衝雨霽十年閒事入篇章
明朝未免成離恨莫苦吟詩作許忙
宴坐壺中日月閒相逢無復話呉山如君豈是噲等伍
置我當容平子間喜遇故人持節鉞猶能跋馬問荆菅
扁舟後㑹重尋處更刺灘頭轉一灣
　　　别後再和一首
平昔高談古帝王到今春草幾時芳揮毫欲上三千牘
拆襪初無一寸長亹亹逼人逢此意怱怱下語不成章
歸來閉閣焚香坐端為思君聊復忙
　　　謁魏彦成郎中
病夫投老入城闉到處逢人說使君豈料騎驢衝大尹
政須扛鼎識竒文池生春草何曽夢楓落呉江誤所聞
更願兼收湖海士當令冀北馬空羣
　　　王主簿清暑閣
冐暑貪程作熱官何如避暑得清安輕隂畫出三湘境
爽氣能為六月寒自有薫風生屋角不須纎手捧冰盤
闌干半倚紅塵外卧聽江聲㵼碧湍
　　　段廷瑞四美堂
風月江山何處無良辰樂事古難俱其間景物從來美
此美天然畫不如莫唱黄雞催曉曲且聽青鳥勸提壺
暮雲收盡朱簾捲四者横陳獻坐隅
　　　次韻周穆卿教授兼簡黄元授司户
嘗記楓宸賜異恩同時人物亦詵詵從前百事不掛眼
初得微官便退身教授才華欺蜀錦參軍詩句似唐人
中興勲業歸公等顧我徒為避世民
　　　讀晉史偶書
夷甫清談萬事虛阮宣亹亹定何如䱥魚蝦鮓方乘獻
豆粥萍韲立可須柱石莫傾人棟宇纎兒撞壞好家居
揚州䘮敗將誰咎猶自空中咄咄書
　　　次韻贈隨上人
扣門衲子誦詩聲雙脚行纒拄杖輕何處參同得消息
便能作句吐新清高僧著意遊湖海逐客從誰匿姓名
試聽窟中獅子吼未應斷盡野牛鳴
　　　送李仲文赴省試
何人解薦相如賦(缺/)監(缺/)　　　流壯志未登龍虎榜
薦書重入帝王州烟生漁浦雁初下月滿江樓霧已收
早晩書來聞好語沙頭春晩望歸舟
　　　謝梁亷濟運使見訪
夜向天邊識使星使星光近少微明朱輪疑自丹霄落
陋巷忽聞驄馬鳴臺下霜威驚草木山間旌斾爍簷楹
慚無櫑具衣冠偉久服西都暴勝名
　　　離行在别胡舍人
幾年南畆把鋤犂尺一呼來上玉墀未有涓塵荅明主
只思耕釣樂清時著鞭不慣朝騎馬擊鉢猶能夜讀詩
回想都城春色裏㸔公談笑定邊陲
　　　生日周公予惠詩次韻
皇天何時生此漢六十年前歳遇庚不使聲名驚四海
未教文陣掃千兵如今只作癡頑老晚節猶干造化情
每辱雕章勤剪拂勝驅斗酒下愁城
　　　資深堂
至深無象本強名不可言傳著耳聽克己獨稱回好學
問詩唯有鯉趨庭㑹須絶倒聞談道更㸔鼎來能說經
欲造淵源惟此得百川終使貫滄溟
　　　清暉亭
畫簷雪壁眺前溪溪外羣峯碧四圍日上林梢増秀色
珠生潭底䕶長堤落霞孤鶩真竒境捉筆題詩無此詞
擬就江山覔佳句更須春草夢回時
　　　次韻歐陽廣明以詩送鉢盂
方丈盈前送八珍山人不是此中人試尋僧鉢齋㕑近
更喜園官菜把新秋滿城頭㸔落葉風吹酒面已生鱗
何時共過溪邊寺雪夜扁舟發興頻
　　　次韻歐陽廣明(來詩問余/遭謗故云)
半盂香飯敵猩脣羮芋菹鹽度幾春坐倚蒲團聽粥鼓
曉擎花雨供天人庾郎三韭徒多品顔巷一瓢真絶倫
邑犬狺狺尚羣吠隔籬安得近吾身
　　　次韻劉唐卿
㸔鑄銅人五百年摩挲已是落因緣洛州司馬老方遇
梁苑詞人晩見延稚子詩書聊可喜荒邨草木亦堪憐
龎公要說無生話兒女團欒在眼前
　　　雪中訪胡次魚因覽新詩次其韻(公嘗為郢/州教官)
天涯流落與誰同雅什重聞正始風文陣向來無敵手
詩壇今孰敢論功郢中遺唱人難和冀北成羣馬遂空
接屋同隣江上寺過從猶幸不怱怱
　　　和王彦謨縣尉二首(江左盛時王氏門中/高者龍鳳劣猶虎豹)
耳厭鉦鼙處處喧此時猶得卧邱園負材磥砢幾無用
舊業荒凉半不存嗟古英雄多朽骨覽君詞翰可招魂
濟川政要艅艎急樗散何因被選掄
虎豹相傳王氏門風流千載識遺昆吟詩作賦取高第
挿羽鳴弓待報恩寇賊漸平妖破膽烟塵猶起客銷魂
山城詩酒方為樂豈料西歸席未温
　　　次韻常德府葛倅見寄
武陵節鉞控湘西通守仍兼把一麾玉帳靜談千里月
銅符遥鎮五溪夷漂流欲識荆州面飢渇正如桑下兒
仰止門牆訴羇旅窮愁那復有佳詞
　　　和王彦休
　　彦休學錄相别二十年蒼顔白髮著書不倦尤䆳
　　於春秋䝉出示註解數編將欲獻於公車以佳句
　　為惠誦歎之餘輒次元韻奉贈
書成欲奏未央宫起廢鍼盲略異同巳就外車傳服氏
應曽綵筆夢文通且觀落紙驚回鳯莫歎摩天欠阿鴻
宿學暮年方發策菑川重㸔一衰翁
　盧溪文集卷十八
欽定四庫全書
　盧溪文集卷十九　　　　宋　王庭珪　撰
　　律詩(七言/)
　　　夜讀唐鑑有作
開元貞觀承平後羣盜縱横似撒沙可惜君王自神武
不知盧杞是姦邪𤓰分叛將根仍蔓鼎付哥奴禍已芽
不有汾陽功第一孰能談笑定中華
　　　次韻蔡德億年聞子規
逐客思歸正倦聞三更枝上月微昏一聲夢斷湘山曲
千古空餘馬足痕東郭雖無揚子宅西枝應有少陵邨
不須宋玉憐憔悴招得騷人幾許魂
　　　贈胡紹立(并引/)
　　紹立頃年遍遊西南諸州聞余竄夜郎冒重險至
　　沅陵由湘南以歸己夘秋預清江高薦復至安成
　　訪别道舊賦詩因以送行
憶昔烏蠻絶塞亭巴娘歌罷月三更重尋湘水江邊路
又見蕭灘榜上名此去飛騰對天陛不應顦顇困書生
將軍三戰成功後未數焚舟老孟明
　　　送項直卿赴省
逐客歸來訪里閭後生文彩益増竒低頭見子如東野
滿耳聞人說項斯果有高名動場屋行觀大䇿對丹墀
親闈日望泥金信報我仍須寄好詩
　　　劉大虛作十花詞相示復以詩來有求揮斤之
　　　　句兼簡中問僕無恙吠犬不為災次韻一首
　　　　奉酬
新詞藹藹吐春雲清似金爐百和焚白雪固宜招吠犬
真雷豈比聚飛蚊陶潜賦就歸何處李白詩成思不羣
君是廣寒修月手顧予安敢強施斤
　　　次韻董體仁叅政
雷雨何年下九天公為舟楫濟長川涸鱗亦逐龍蛇動
異氣先衝牛斗邊總謂相君扶帝力忽傳飛詔落巖前
但隨一氣洪鈞轉造物豈知然不然
　　　次韻李昌齡以詩督景賢堂詩(李廣傳云得當/單于陵傳亦云)
　　　　(欲得當/以報漢)
欲醫詩病了無方悵望黄州舊雪堂歳月易奔梭一擲
文章徒費紙千張相如賦麗終遲思李廣兵微未得當
句律年來亦如此收功何以得鷹揚
　　　宋英臣景賢堂
當塗人物盡豪英平日相逢眼自青傾蓋欲交天下士
披雲如仰斗間星向來道義多耆舊尚有風流繼典刑
更待里門容駟馬不應空頂佛名經
　　　劉君鼎主簿登第累年家貧猶待闕欲遊章貢
　　　　謁梁提刑作詩送之
收科天陛幾年餘猶似揚雄寂寞居霄漢又生新羽翼
侯門應許曳長裾暫遊嶺海非凡客却上蓬瀛行秘書
何日扁舟下螺浦㑹㸔丹詔有新除
　　　送劉簡之兄弟赴省
弟兄連牓俱高薦正遇龍飛急詔求蘭省深嚴清禁近
丹梯曽上廣寒遊豈惟一舉兩黄鵠便好同修五鳳樓
草綠江南舊行路春風歸馬控雙虬
　　　謝向提刑見訪(并引/)
　　某自貶所東歸伏辱提刑直閣千里命駕來訪死
　　生感激高義輒成長句聊伸謝懇
夜郎逐客遇生還秘閣老翁來扣關坐聽犀揮妙言語
慚非櫑具偉衣冠高名業已照六合賤子窮當隱半山
陸納家風元冷澹口將茶果薦杯盤
渡湘千里憶分攜因誦癡兒不了詩送我出門還作惡
今朝㑹面豈前期樂天獨往青山日裴相閒居綠野時
從此功名恐相逼伊山安得久棲遲(李訓王涯排陷樂/天訓等死日樂天)
(正遊洛下青龍寺有詩云當君白首同歸日是我青山/獨往時或謂白公樂禍東坡云樂天豈樂禍者特悲之)
(耳余今/亦然)
　　　送魏彦成赴召
一騎追鋒下九重手持丹詔紫泥封君王夜半應前席
郡國名高莫說功民吏不須留召父朝廷久已知弱翁
還如漢室中興相治行于今有祖風
　　　魏彦成座上忽見擒至吉水賊奉呈彦成
城上啼烏曉欲狂樓前爭㸔㨗旗黄略驅部曲千餘騎
不折將軍半段槍樂土異時為賊窟太平今日有官方
弱翁治行今如此何待天邊下鳳凰
　　　西園探梅三首
俯窺溪影忽横斜仰㸔寒梅已放花未覺東風吹水面
早驚春色到天涯年時肌骨瘦如許日暮烟雲薄不遮
折得一枝歸靜院夜深玉頰照牕紗
東閣官梅未有詩竹林斜出兩三枝臨風玉面如相識
殘雪江頭想更竒立盡小橋溪上影誰將清調笛中吹
犯寒傾倒先春色萬木寒癡凍不知
一株斜壓半簷茅索笑誰堪著句嘲風度暗香浮逺水
枝回嫩綠到新梢冰生處子精神外玉立天涯雪月交
吟處不須歌酒涴柴門誰許野僧敲
　　　次韻劉景明寄詩求近作
道邊埀栁綠隂隂馬上攜書閱古今陋巷豈無人載酒
他鄉誰是子知音鯤鵬未化風雲外江海相思歳月深
逺寄雕章覔新句窮愁唯有苦寒吟
　　　外孫劉子野遊學南安纔歸數日又告行怱怱
　　　　贈以一詩為别且以勉之
九十龎眉老舅翁暫時見汝又西東舉頭共㸔天邊月
刮目知非呉下䝉學至超然應自解詩唯窮者乃能工
太阿鍛盡山中鐵始得光芒倚碧穹
　　　送劉天遊益明赴省
兩驥騰風上九垓瑶林瓊樹絶纎埃行觀海運幾千里
坐待春驚二月雷霹靂一聲天外響婆娑雙桂月中開
老翁日望長安信報喜泥金早寄回
　　　次韻曽英發
泮水橋邊不記年後來誰復敢爭先襄陽耆舊今無在
江左風流寂不傳窮巷閉門佳客至新詩照壁夜光懸
未應晩節嗟流滯三子青袍慰眼前
　　　酬梁宰惠遊永新百韻詩(君曽攝/縣事)
聞君跋馬禾川道攀鐙遺民識轡環滿野悲風蟠蔓草
數聲漁笛下汀灣雲藏甘露峯頭寺路接青湘雨後山
觸思便能成百韻偶題僧壁不須刪
　　　謝郭運幹見訪(歐陽公有思潁/詩郭乃潁人)
窮巷俄留長者韁清風入户竹生光不嫌茅屋絶低小
來坐松隂移晩凉南國諸侯老賓客西湖六一舊家鄉
錦囊賸拾詩千首他日還思潁水傍
天馬從來不受韁騰雲注目電爭光心如銀漢纎塵靜
氣逼金盤曉露凉妙語織成文繡段扁舟刺入水雲鄉
朝天便若登仙去騶馭何人得侍傍
　　　次韻劉子方喜雪
萬木寒癡凍不蘇六花爭巧出枯株天將平地開銀闕
人似清氷在玉壺未見囓氈持漢節徒聞穿履待公車
月邊恐有瑶臺路擬欲凌空謁帝居
　　　懷故人留題
桃李無言對斜日可堪回首一凄然子雲投閣知何在
太白騎鯨已上天春蚓秋蛇留敗壁金鈎玉帶鎖寒烟
人行古木横塘路門掩長江上水船
　　　次韻王秀才
怒髮衝冠忘指瑕要能全璧始還家閉門且任蓬蒿長
落筆當令綺繡華麗句美如青玉案明珠深貯絳囊紗
愛君年少已如許他日相逢未可涯
　　　波光亭
遶亭春水縠紋生拍岸風微鏡面平日破浪花摇柱礎
影浮山翠落簷楹魚跳蓮葉東西動月湧金盆表裏明
夜久光凝收緑净冷涵星漢逼人清
　　　酴醿
百花狼藉㸃青苔始見酴醿爛漫開虢國朝天嫌粉汚
唐昌夜月恐仙來寒梅勝韻聊堪友穠李凡姿詎敢陪
便欲乘風凌倒影醉尋香徑上瑶臺
　　　和黄元授送趙敦本赴萬安宰(元授先攝邑/事故末句云)
欲救斯民病久尫想君家譜有竒方但須去惡猶去草
要使牧人如牧羊正值彫殘經寇亂還思激烈詠時康
當年手種閒桃李今日成隂總類棠
　　　和元授閔旱(時男子/皆防城)
旱魃凌空氣愈炎斷無微雨應時霑正憂龍卧深蟠水
安得江聲碎㵼簷禾黍似堪供野火婦姑猶擬共腰鎌
此時政要調元手誰作商霖慰具瞻
　
　
　
　
　
　
　
　
　盧溪文集卷十九
欽定四庫全書
　盧溪文集卷二十　　　　宋　王庭珪　撰
　　絶句
　　　建炎己酉十二月五日避亂鴿湖山十絶句
平昔無才可致君此生何處欲超羣今逢四海干戈動
猶得山間卧白雲
偶攜琴劍入山來驚覺高僧定裏回扶下繩牀始開眼
嗔人馬跡涴蒼苔
幡竿挿入千巖底鳥語飛來絶壁間洞口行人迷處所
不知鐘梵鎖孱顔
山腰危殿倚青葱知是雲峯第幾重恐有書生來問道
為慿輕打飯前鐘
竒峯削出青蓮蕚逺溜縈回碧玉環氣接混茫藏句法
不知誰與破天慳
洞裏花開透碧霄溪横三繞赤欄橋他年橋斷人迷路
咫尺山源萬里遥(三渡/橋)
昔人騎鶴嶺頭歸應有仙居在翠微絶壁蒼藤無處問
時聞清唳掲雲飛(白鶴/峯)
破臘山桃已盛開飛花無數㸃青苔莫教流出前溪去
引得魚舟入洞來(山桃/花)
巖下逢人說亂離十年眼底厭旌旗邉塵復暗江南路
堪羡山僧總不知(贈寺/僧)
偉岸稜稜似立朝巍峩冠劍想風標可憐有貌無肝膽
何用昻然近紫霄
　　　次韻贈周師禹二首
山中自有陶宏景牕外誰呼祁孔賓不敢移文約周子
升沈共作太平人
晝卧柴門打不開相逢未識濟川才那知此夜聞猿處
忽有新詩隨雁來
　　　贈李子安
窮居未有四立壁負郭兼無二頃田擬斸雲根結茅屋
不知誰贈買山錢
　　　次韻高秀才
臘盡梅花落不停笛聲孤起不堪聽且留溪影弄清淺
更㸔殘英動曉星
　　　贈松菴僧
菴在深邨翠嶺㘭狂風捲盡屋頭茅斷椽破壁何時理
卧㸔松隂月轉梢
　　　和鄭元清同遊殷仲堪讀書臺二首
晉國衣冠掃地空漁歌長在水雲中倚欄欲問興亡事
木末琉璃墜曉風
池上高臺倚碧空郡樓相對出烟中讀書太守今何在
寂寞無人繼此風
　　　梁道人借示丹經數册閱未遍輒告行歸其書
　　　　贈之以詩二首
丹經汗損幾車牛奥意難從紙上搜相見纒腰無十萬
待㸔騎鶴上揚州
夜半滄溟㸔日頭忽聞風雨下層樓却尋雙徑朝金闕
又跨蒼龍海上遊
　　　謝彭仲寛惠小茶磨并仙茅二首
踏梯割得紫雲歸琢就雙輪半尺圍晴日午牕新睡起
掌中輕轉雪花飛
夢具白雞猶不死胷吞赤鳳得長生向來未識仙茅草
誤向松根採茯苓
　　　次韻魏伯元
公榮自可不與飲子美何時得細論正遇題輿陳仲舉
豈容無禮灌將軍
　　　侯大淵惠花
揚州廟下子規啼曽㸔花開萬玉妃二十四橋明月夜
春風十里捲簾時
　　　和讀書臺入夜即事二首
池底星光箇箇添半鈎斜月吐纎纎數聲寒笛西風下
人在朱樓捲暮簾
雲捲寒蟾玉暈添嫦娥遥想鬢毛纎此時清境非人世
要望烟霄不下簾
　　　次韻盧贊元䝉田寺橋亭夜月
青版橋邊秋月明江風不動縠紋平沙頭野鶴摩天起
飛入紫霄雲外鳴
　　　次韻劉美中贈段居士
昨夜送人為太守今朝不記是何年歸來一粟菴中坐
水在瓶中月在天
　　　次韻贈慈書記
　　仰山慈書記往來安福道中數經我草堂識之舊
　　矣復辱惠詩自敘老洪之裔蓋知僕與洪雅故不
　　可不酬也感今懷昔為和三絶句兼簡大仰祖禪
　　師亦覺範同門嗣也(慈猶記在湘西寺洪/和予左字韻有云云)
探驪猶記湘西寺愛我詩如左袒軍慈也果能拈此句
定知詞筆帶烟雲
寂音尊者斷聲聞猶似衘枚未戰軍横出一枝來大仰
如今不賦暮天雲
老洪作語驚一世筆力可敵千人軍足下馬駒今復出
縱横踏破嶺頭雲
　　　次韻向文剛三絶
沈謝曹劉擬絶倫唯公詞翰可招魂新詩不拾前人語
文彩風流自一門
吏案堆塵畨故紙茶甌浮雪動吟魂長官政擁黄紬被
卧聽排衙晝掩門
詩仙句法可換骨豈但能蘇九死魂要自胷中出機杼
不須剽掠傍人門
　　　兵火之後家藏墳籍蕩然寄居江邨欲借書諸
　　　　公先寄此詩
卜築江邨翠嶺㘭喜君書室近衡茅牙籖挿架幾千冊
準擬從頭借一抄
聞道藏書埒石渠仍能一讀五行俱不妨借我遮愁眼
勝著閒牕飽蠧魚
　　　甌陽廣明病中覔酒
滿徑蓬蒿貧不病一區寂寞奈愁何杜門芳草長楊賦
可是無人載酒過
　　　胡烈臣卧雲菴
小菴深隱紅塵外雲在茅簷四角邊月落烏啼天欲曉
驚回何處夢遊仙
　　　和葛德裕寄紙覔蘭四絶句
麗句雲箋敵夜光窮兒得寳但能藏慚無好語酬佳惠
徒詠春洲杜若香
林下無人亦自芳幽姿閒澹若深藏與君坐上添幽客
勝爇金爐百和香
君家詞翰妙天下蠆尾銀鈎世所藏贈我雲藍豈宜辱
強吟春草拾餘香
兩朶幽花費詠章是中佳境若為藏何時同上瑶臺頂
遍翫芝田蕙圃香
　　　聽麟師誦經
念經衲子亂如麻心悟方能轉法華待得蓮花從口發
自牛車上覔三車
　　　荅蕭道人
喚起赤龍耕玉池鵲巢抱出鳳凰兒且㸔火裏蓮花發
十二樓前雪自飛
　
　
　
　
　
　
　
　
　
　
　
　盧溪文集卷二十
欽定四庫全書
　盧溪文集卷二十一　　　宋　王庭珪　撰
　　絶句
　　　讀唐遺錄六絶
　　　　梁祖紀
深宫三鼓夜方分梁祖唯知慮太原錯料諸兒非彼敵
斬關還入萬春門
　　　　李愚劉朐同傳
兩公罷相由諸吏提印驩呼頗自誇因謂我曹當快活
月華門外聽宣麻
　　　　楊師厚
萬炬千釭照一城彩舟猶聽棹歌聲鐵車空駕黎陽石
豈悟碑來禍已成
　　　　成汭
勞役三年成巨艦出師未戰失江陵不知雷滿和州載
始悟齊山截海名
　　　　安審信
入閣趨班最後時崇元御史合彈之如何進奉二十萬
便逐臺中乞索兒
　　　　馮道
大帝四朝咸敗事惟君賣國作功臣平生自謂癡頑老
晚節仍為謬語人
　　　次韻盧贊元江亭即事二絶句
斜日江頭春又歸半天埀栁拂雲齊流鶯向晩渾無頼
隔水飛來枝上啼
江水磨銅鑑面寒釣魚人在蓼花灣雲間貪㸔新月上
不覺小舟流下灘
　　　縣尉任子嚴出示從軍陪大將呉侯遊石峒五
　　　　絶句奉次元韻頌平賊之功云
東來騎火照松蘿野老逢迎笑語多共指巖前一方石
將軍大劍可横磨
石窟巉巖鬼不開狂童乘此起氛埃殿前兵馬何曽出
旗鼓初從天上來
錦帶雕弓銀馬鞍鳴鞭飛下白雲山回頭却望經行處
已在青蒼杳靄間
不待皇恩下九天將軍兵已入盧川姦人妄獻招安策
留客丹崖萬古傳
回師小度石門西鐵馬嘶風四百蹄不為從軍一時樂
捫蘿攀徑豈能躋
　　　贈筠州司户施文叔二絶句
高軒過我不停輪風袂飄如出嶺雲渭北江東無盡意
何時重得細論文
邨巷盡無車馬塵君來笑語動比隣兒童驚問此何客
亹亹清言來逼人
　　　送周解元赴岳侯軍二絶句
將軍欲辦斬樓蘭子欲從之路匪艱十萬竒才并劍客
㑹㸔談笑定天山
書生投筆未封侯拔劍聊為萬里遊燕頷果能飛食肉
要令豹尾出兜鍪
　　　雪中贈别黄秀才
雪欲漫山氷未澌梅花破雪吐寒枝溪橋漸見黄昏月
應有横斜倒影詩
　　　劉虞卿衣弊履穿有號寒之憂賦絶句以道其
　　　　意
江上丹楓半摇落簷間青女忽横陳可憐范叔寒如此
誰解綈袍念故人
　　　次韻黄子餘二絶句
沈謝曹劉俱一體風流文彩自難兼黄香獨負無雙譽
不管紅塵壓帽簷
秋風動地吹纎末夜雨連明攪寸心西北高樓何縹緲
信非吾土莫登臨
　　　次韻劉英臣早春見過二絶句
池草青青細吐芽夢回疑到惠連家東風未暇吹桃李
先發寒梅第一花
春至盤蔬有蕨芽紙牕竹屋自成家客來清坐不飲酒
旋破龍團潑乳花
　　　送羅孟弼(并引/)
　　孟弼吾年家子也少年高薦未第今之行朝就䕃
　　補兼謁徑山妙喜和尚
平步蟾宫脚失梯當年才命巧相違遭時何必由場屋
但著青袍騎馬歸
君到呉山莫問禪禪翁無法與君傳若從妙喜覔言句
掀倒禪牀却悄然
　　　次韻周希稷餉耕三絶句
初下車來首勸耕老農爭走道邊迎歡聲便似承平日
不待朞年政已成
夜聞催餉不成眠遥望官壺眼欲穿醉倒田間真快樂
念無田者益堪憐(東坡種麥得雪而喜復念/無田者終夕為之不寐)
莫厭行春馬足勞彈琴吟詠節彌高盡驅赤子持田器
勿使潢池煩賊曹
　　　贈寫真劉琮(并引/)
　　廬陵劉琮與其父俱以寫真名一時玉局老人自
　　海上歸嘗贈以言由是士大夫益稱之紹興己未
　　過廬溪草堂為余作隱居圖頗有勝處作三絶句
曽寫峨眉玉局真逺㸔前輩畫麒麟此翁此畫不常有
宜並銀鈎絶世珍
布襪青鞋倚瘦松我生骨相真生窮煩君畫著漁船上
刺入盧江烟雨中
畫作蕭然物外身筆端如此有風神蹇驢破帽江南岸
不是尋常行路人
　　　送風雅長老(并引/)
　　風雅長老自衡陽花藥山英鐵觜座中相識一别
　　數年訪余於安成將遊仰山謁超禪師留之不可
　　作偈送之且速其歸也
集雲回雁兩峯前木馬嘶風鶴唳天他日歸來無一事
却教誰出草鞋錢
　　　送胡紹立往高陂遊學
天下干戈未盡稀獨騎瘦馬苦吟詩窮山窟裏攜書劍
半夜不眠聽鼓鼙
　　　遊湖頭觀桃花行數里彌望不絶有僧新開蘭
　　　　若於萬花之中留三絶句書辯公房
十里紅香襯馬蹄更穿林樾訪僧扉烟長草逺望不斷
忽有鐘聲出翠微
城内僧來城外住寺邊花隔寺中籬花開花落春如許
宴坐深房總不知
方丈前林萬木春桃花面目更尖新為師拈出靈雲話
却恐桃花解笑人
　　　歐陽公制糧盡扣門索米戲書絶句送之
聞道瓶中無積粟不憂甑裏有塵埃饑時且就我索食
更恐胡奴送米來
　　　次韻趙逢源秋日溪居十絶
溪面微凉生晩風山銜落日半邊紅臨流解賦歸來句
知是柴桑避俗翁
門外仙槎泛急湍應從霄漢落銀灣歸來不記河源路
風霧凄凄月滿山
水邊樓上最宜秋天在闌干四角頭覔句正緣償宿債
著書元不為窮愁
仙人山水古今無畫妙詩工可得俱論畫已非前輩手
聲詩能作輞川圖
出水芙蓉天與工六郎何事比花紅後生不識李元禮
試聽長松引勁風
南嶺浮雲過北嶺東溪流水入西溪秋容清澹石骨露
更㸔明年浪拍堤
昔人萬里醉為鄉暮越朝燕不裹糧却怕醒來塵外出
千艘銜尾夜鳴榔
鵶翻日影弄清溪溪上危巢鳴哺兒林下西風晩來急
滿身木葉碎琉璃
千尋塔影照江清古殿金龍蟠繡楹秋色排門入蕭寺
閒來飯後聽鐘聲
　　　題畫鯉魚
誰把呉松江剪斷得此鯉魚長尺半㑹逢李白過江來
騎上青天遊汗漫
　　　適從縣門下經西湖上歸見竹間桃花盛開湖
　　　　上景物一新因成兩絶句呈向宰
彭澤門前惟有栁河陽縣裏只栽花如今夾竹開桃李
猶似當年刺史家
何處春深刺史家園林猶鎖晉朝花風烟况接西湖水
重起書齋對郡衙
　　　再次韻二絶句
牆根巨竹新生笋竹下小桃初試花竹色花光正如此
香風吹落幾千家
新竹高齋凝燕寢從教細雨落簷花青山綠水中為縣
卧擁黄紬聽打衙
　　　次韻韓宰上元二絶句
火炬銀花照眼眀亂來誰得見昇平邦君解與民同樂
海上初移不夜城
傷時此夜憶神京月照鼇山輦道平朱雀街門舊行路
星毬飛上鳳凰城
　　　和劉英臣見寄二絶句
諸葛竒才當十倍謫仙詞句滿三千我惟閉閣捫書册
掃地燒香亦靜便
胷吞雲夢欲八九日誦古書常數千撑拄枯腸只堪睡
從君嘲我腹便便
　　　幽蘭寄向文剛二絶句
西風黄葉深林下忽有新蘭動地香公子夜寒誰對語
應容幽客到書房
連夜風吹碧玉枝山深寒重得香遲窮秋故出邁往韻
要就高人覔好詩
　　　次韻黄超然
楚詞賦物取香草衆草猶須避國香一辱雕章重題品
何慚清廟薦芝房
　　　雪中遇胡烈臣歸自郴陽戲成一絶
路傍有客騎牛過乞與蓑衣作蓆眠邂逅若能相顧問
和公畫上釣魚船
　
　
　
　
　
　
　
　
　
　
　
　盧溪文集卷二十一
欽定四庫全書
　盧溪文集卷二十二　　　宋　王庭珪　撰
　　絶句
　　　衡嶽銓德觀作(并引/)
　　盧溪老人謫沅湘過此見故人胡明仲留題同司
　　諫遊山之樂悵然有懷其人復過西房聽陳道士
　　彈琴作松風夜雨聲因留二絶他日三君子不忘
　　遊山之樂必再至焉為余出示此詩
峯頭烏帽翠雲裘三百年來無此流餘論更容平子否
猶勝湛輩峴山遊
碧玉峯前雲滿徑赤欄橋畔栁參天長廊静夜松風起
寫得餘聲入響泉
　　　清江張氏活人堂二絶句
逺系長沙太守孫(謂仲/景也)家傳太守活人言刀圭一(缺/)起
人死安得聲名不出門
海底龍宫失䕶防老龍偷得返魂方聞君夜壓春槽響
攜扣柴門乞酒漿
　　　次韻謝昌國
今人不識古人心誰識羲皇太古音如望銀河九天上
聊分一勺濯塵襟
　　　雙田逢蕭國器話别
黄葉西風何處邨茅簷立馬問寒温江東渭北情無限
罇酒他時得細論
　　　和康晉侯見贈
儒生無力荷干戈亂後篇章感慨多但拏筆頭吟白雪
莫挑馬箠渡黄河
　　　雪中以酒送歐陽廣明袁叔明
小槽新壓甕頭春盛欲招呼雪閉門卧對袁郎説周易
不妨伸頸飲清罇
　　　鄱陽周師禹求清軒霧齋詩
月入柴門夜色新坐堅談壘足佳賓誰云老子興不淺
政恐元規塵汚人
細雨如烟下九垓始聞巖谷隱竒才一朝文彩驚人眼
知自南山霧裏來
　　　送彭士貴(并引/)
　　士貴好為竒偉倜儻之節今日見訪聞詔下出兵
　　征北即日上馬欲逺遊其志甚壯賦二絶句以贈
　　行
詔謂將軍急擊戎連營巳列漢旗紅須君磨盾作露布
破陣誰先第一功
大將威名震九州毛錐何補劍鎗頭但歌出塞從軍樂
莫笑居鄉馬少遊
　　　劉天錫之子八歳能作大字今年十三矣筆畫
　　　　愈進有雄徤之氣作二絶句贈之
羣兒墨汁翻老鴉爾獨落紙生龍蛇郎罷不須頻掣筆
渠今自㑹畫江沙
作戈如挽百鈞弩腕力想能回萬牛江夏當年有童子
未聞落筆寫銀鈎
　　　郊外留别友人
不及怱怱把一巵丹楓黄葉助題詩天教逺謫非無意
更上沅湘㸔九疑
　　　寄劉世臣仲美
此道陵遲久已亡後生無復立門牆遥知二子心如鐵
端為盧溪一瓣香
　　　贈無識道人
古廟香爐冷似氷向來土木弄精靈如今萬事都不㑹
却笑金剛努眼睛
　　　謝張東言
忽見蛟蛇遶壁蟠歸時星斗已䦨干山童不識回鸞字
誤認題門作鳳㸔
　　　惜春亭觀酴醿
東皇收拾春歸去獨遣酴醿殿後塵憐我寒牕賦愁寂
時㸔玉面送殘春
　　　彭青老好談禪喜作詩有謀身之語借其語激
　　　　之
未省前身是道人莫嗟求仕困無津東風動地泥牛吼
簷蔔花開别是春
未能投筆取封侯一食聊須為口謀日向晴牕研破硯
讀書當讀億那由
好詩渾厚如金玉妙質勿令斤斧侵要識筆端三昧力
夜深山水自成音
　　　漁父詞
㝠㝠江雨濕蓑衣夜上高巖宿翠微夢斷一聲烟草綠
遥聞欵乃扣舷歸
　　　曦上人頃脫塵網可謂俊哉衲僧也絶句贈之
震林獅子非凡獸脫網鯉魚真衲僧宿垢消磨應已盡
竿頭海底任横行
　
　
　盧溪文集卷二十二
欽定四庫全書
　盧溪文集卷二十三　　　宋　王庭珪　撰
　　絶句
　　　遊沅陵劉道人菴中唯一禪椅不置卧榻云不
　　　　睡四十年矣戲作二絶
一菴茅屋白雲深坐待丹砂欲變金誰信菴中人不睡
滿池春水聽龍吟
九曲江邊雲欲凈三更海上月華孤金(缺/)　　滄溟底
奪得驪龍頷下珠
　　　次韻陳君授暮春感懷
雨餘山鳥百般啼烟隔桃蹊一線微南北東西春總好
杜鵑何苦勸人歸
　　　辰州馬觀察送酒
壺頭直下開邊郡勲業誰如馬伏波還見逺孫持漢節
坐令千騎擁雕戈
倒盡隣翁老瓦缸使君忽送玉為漿昌黎對月無詩酒
絶句聊酬馬侍郎
　　　董仲儀來夜郎訪死生
雪霾鬼葬山頭路霧失鬼門關外邨不謂故人千萬里
忽攜書册夜敲門
我識君家董狀元草萊崛起跳天門揮毫玉陛摩星斗
持槖明光奉至尊
　　　次韻酬國子生趙秀才四絶句
淵明五栁非無宅子美西枝自有邨堪笑長安近時客
紛紛騎馬傍誰門
入關莫戀銅駝陌待詔行趨金馬門塲屋若歸丞相府
可無公道得推尊
羡君將入銀蟾窟容我歸耕谷口邨遥想明年春殿下
臚傳先出九重門
聖主方今舉八元何人復掃相君門迂生曲士如丘垤
回首方知泰華尊
　　　程子山侍講自靖州貶所歸相㑹于武陵怪余
　　　　顔鬢未改作四絶句示之
誤讀黄庭玉字章醉翻王母九霞觴從兹一墮人間世
獨賴寛恩謫夜郎
問我何年謫夜郎尚餘疎髮未成霜夢朝玉帝窺香案
偷得神仙不死方
欲弔沈湘乏雅章借君妙語酹餘觴已知絶倒如平子
更喜清新似庾郎
莫把蓮花比六郎六郎元自不禁霜君㸔磥砢松千尺
高節參天孰可方
　　　次前韻酬趙提幹
解作新詩似樂章交情風味敵壺觴平生閲士知多少
聳壑昻霄見此郎
留滯沅湘見此郎氣如九月雁横霜麻鞋踏雪穿沙底
賜履他年出上方
　　　謝郭景文寄魚鮓
開緘如見故人面仍喜故園風物來想見金刀落飛雪
何時斫膾共銜杯
　　　雪中喜梁養源惠炭
雪裏烏薪絶市珍能令寒屋坐生春此中有句誰能道
煖得曲身成直身
　　　江上
沅陵春盡草萋萋忽見扁舟繫栁堤誰寄愁心與明月
肯隨君到夜郎溪
　　　竄居夜郎雪中杜門數日不出忽郡中送春來
　　　　始知今日立春
東風來從幾萬里雪擁江梅未放花忽見土牛驚換嵗
始知春色到天涯
　　　寒食日孟司理送酒
兩翁俱是江南客寒食他鄉歎滯留燕舞鶯啼春未老
一罇分我洗窮愁
　　　郭仲質南牕
東風吹月下長汀牕外雞號天猝明時有諸生來問字
隔江猶聽講書聲
簷外羣山碧四圍風㠶過盡小平堤先生獨坐紗帷裏
掛起南牕月滿溪
　　　夜坐聽沅江水聲
雨過風林生夜清坐邀明月正關情漁童酒醒莫吹笛
要聽一江秋浪聲
水急灘高欲倒傾來如萬鼓遶山鳴奔流更借洞庭濶
飛浪朝宗壯此聲
　　　辰州立春清首座送生菜餅
聞道春風今日回走尋消息傍寒梅恨無纎手挑生菜
也有青絲滿飣來
　　　王巖老攜詩見訪詩未究雪下索余作詩贈之
扣門有客懷珠玉被褐長吟坐晩暉雪打牕扉忽驚起
還將破帽蓋頭歸
君歸大酉峯前住嵗晩楓丹蕉葉黄試訪酉陽巖石裏
秦人逸興未應亡
　　　初寒方葺火閣而㑹溪知城周子康惠竹簾火
　　　　爐寗公瑞惠蒲團便足了一歳無事矣作二
　　　　絶荅之
細栁將軍來䕶塞夜郎遷客正窮居火爐恰恰簾埀地
足了三冬讀我書
户外霜風入骨酸誰褰紙閣問平安正憂坐客寒無席
遺我新蒲入突欒
　　　寄贈王保躬求小山石
扁舟斗轉五溪灣湘北湘南飽㸔山袖裏雲岑皆寸碧
一拳分手亦何慳
巖蟠蛟虎石骨瘦地飽霜風山脚寒我欲借君修月手
為持玉斧劈烟巒
　　　寄子老(并序/)
　　子老自江西來赴沅州報恩謂必取道辰陽翹俟
　　久之忽得書乃趨徑路去已開堂矣奉寄二絶句
　　以當相見也
半程蹉過夜郎溪不到昌溪問路岐空使辰州亭下客
隔江招手立多時
古錦林邊獅子吼一聲驚倒五溪蠻何人來問山中景
寺在千巖萬壑間
　　　訪清首座觀薔薇
紅玉蘂攅青玉枝羣芳凈盡獨開時只應天女回軒晩
散得天花滿竹籬
花開花落春何在宴坐高僧總不知空色難謾禪伯眼
薔薇應待老夫詩
　　　贈别陳君授(并序/)
　　紹興十九年余坐詩語竄夜郎遇太學生陳君授
　　前二年上書言事忤秦太師意亦貶居是州二十
　　五年冬秦太師病死遐方未及聞聖上慨然施曠
　　蕩之恩盡放流人某與君授始獲生還感恩出涕
　　作二絶句贈别
十載投荒坐獻書忽逢飛詔下荆巫歸來好上昇平頌
已死姦諛不足誅
雷雨沅湘振滯寃皇恩普出九重天乞兒猶戀權門火
應謂死灰能復燃
　　　離辰州
逐客休嗟行路難歸鴻心在杳㝠間初驚草尾千重浪
險渡湖頭十八灘
行盡黄茅白葦叢舉頭忽見兩三峯青青盡出湘天景
如覺身離蠻蜒中
　　　尋小舟東下忽見巨艦有作
本是蓬頭漁釣客飄如行脚水雲僧誰家巨艦和州載
笑我扁舟一葉輕
　　　次韻任子嚴(并引/)
　　余竄夜郎日惠門僧祖麟徒步萬里訪生死東歸
　　過其寺見壁間題詩乃故人任子嚴見懷嘉麟之
　　義而嘘拂之也時士方以詩為諱而覩此作感激
　　次其韻
解訪江南處士廬行藏正自與時迂題詩更及夜郎客
此段如今絶世無
君是石渠東觀人小邦聊見宰官身山僧似不孤題品
衆角叢中有一麟
　　　書覺範詩後(并引/)
　　余昔年遊嶽麓識覺範於南臺因留數日酬唱詩
　　盈巨軸時侍者數人皆能詩而圓無住亦在焉别
　　去既久圓忽攜覺範字見訪悲感疇昔復用覺範
　　韻題其後
憶探驪龍頷底珠湘江同賦夜啼烏當時吟罷鬼神泣
此段如今掃地無
　　　戲贈文彦明
江淹才盡一雙筆庾信窮生萬斛愁對客安能吐佳句
牆東老駔正操矛
酒酣拔劍悲生事病起扶藜踏淺莎逆旅正如蝴蝶夢
還家試聽扊扅歌
　　　和羅思武作子房孔明二詩見贈
子房夜半叅黄石手握豹韜揮八極蒼黄忽起振長流
天地風雲皆動色
三雄戰爭海水赤欲攬英豪扶紫極南陽喚起卧龍人
至今草木生顔色
　　　次韻周孟覺記皮老人事(皮老九十餘嵗能談/熙豐以前事但稍聾)
　　　　(耳/)
百年人物已無餘况說銅人鼓鑄初欲著承平舊時事
政須此老助潜夫
何物龎眉一老翁能談慶厯至熙豐只應坐厭聽鼙鼔
到處逢人說耳聾
人壽何曽有百年再逢甲子換新元眼明重見清平日
自可治聾聽好言
　　　吉州凌波亭月夜
螺浦東邊雪浪生峯頭月出半輪明扁舟欲載銀蟾去
一聽蒼龍水底鳴
　　　贈日者張谷
　　余竄夜郎八年東歸至長沙遇日者張谷考十年
　　前所言皆不謬余雖老然壽則非君妙術所得而
　　推故末句云
夜坐吟詩竄夜郎君將何術考休祥近來偷得西華法
不敢煩君筭短長
　
　
　
　
　
　
　
　
　
　盧溪文集卷二十三
欽定四庫全書
　盧溪文集卷二十四　　　宋　王庭珪　撰
　　絶句
　　　癸未春被召東山益老來賀曰趙州八十猶行
　　　　脚以詩荅之云
八十心猶未悄然横擔拄杖布行纒都城遊徧歸來日
却使誰還湯水錢
　　　寄張正伯求木樨
九里飛香隔岸聞繡簾朱户閟清芬千林落蕋掃不盡
分我幽牕一炷雲
　　　送黄秀才歸臨川
傾蓋江頭酒一罇高樓驚坐去如雲别君無語獨長嘯
尚想清音半嶺聞
　　　夜郎東歸黄去非自雙井來惠以新詩妙畫次
　　　　韻三絶句贈别
竄逐三危山盡頭出門入門誰與遊歸來頗復見此客
下筆論詩不肯休
𣲖後江西出一枝傳家句法自新竒諸方知子善哮吼
恐是窟中獅子兒
細㸔君詩如㸔畫無聲詩裏畫何如蟠胷秀句吐不盡
落筆因成赤鯉魚
　　　贈别僧紹存
　　老存以相法隱于叢林為拈司馬頭陀話作二偈
　　贈之
住山骨相無人識何處頭陀忽扣關第一座中聞謦欬
已知輸却大溈山
踢倒凈瓶呼木𣔻華林已坐一生窮却教一座為山主
都在頭陀相法中
　　　和趙伯達二絶句
王孫疑是李長吉詩句兼如孟浩然亂後相逢初識面
便當傾廩與談天
邂逅聞弦即賞音况逢清境夜攜琴一罇相遇烟霞外
不廢江湖萬里心
　　　次韻彭青老詠雪三絶句
雪牕未怕筆頭乾能寫春江三峽寒笑指漁翁卧蓬裏
不知流下釣魚竿
天公剪水散花林試比江梅色淺深梁苑詞人能賦詠
終篇不作苦寒吟
莫倚雪車詩句好池臺草木待春風稍晴更上高樓望
要㸔餘霞散晩紅
　　　贈曦上人二絶句
學詩真似學叅禪水在瓶中月在天夜半鳴鐘驚大衆
斬新得句忽成篇
寺倚邨南澗水開終年行脚㸔山回盧仝欲洗塵埃渇
入寺却愁曦未來
　　　次韻劉惠直梅花二絶句
雪壓寒梢玉作容嶺頭相見又東風人間欲問春消息
半在竹橋溪影中
呉姬玉面如相識寒立山隈欲下來先與江南作春色
一枝傾倒向人開
　　　夜郎歸日荅葛令惠詩
七載投荒萬里餘交遊半作曉星疎門前梅栁換新葉
忽得故人相問書
　　　南嶽張道人見訪言論亹亹若有所自非鹿鹿
　　　　然者也摭其語作詩贈之三十年相見為汝
　　　　掀髯一笑考其所自也
喚起赤龍耕玉池池邊龍虎自交馳周天一轂三十輻
十二樓前㸔雪飛
　　　次韻李宜仲以詩寄龍涎
愁眉此日為君開誰道嶺南無雁回邂逅江南逢驛使
龍涎風味敵官梅
鵲噪柴門曉未開香風撩我夢驚回恨無好句酬高詠
喚起謫仙蘇與梅
謗投三篋書猶在力挽九關天可回胡不北歸陳苦語
莫貪南海戀甜梅
　　　戲向文剛生子
平生只欠掌中珠天與此兒聊慰渠郎罷新來著綵服
要令啼戲覔銀魚
　　　和曽英伯
江東渭北關心事罇酒論文更不疑馬上皺眉應得句
詩筒聊復寄微之
　　　雷秀才嘗學詩於吕居仁能談江西宗𣲖中事
　　　　輒次居仁韻二絶贈行
逐客歸尋溪上居釣竿猶掛洞庭湖忽逢雷子談詩𣲖
傳法傳衣共一途
聞有牙籖萬卷藏槐花應笑舉人忙向來閲士知多少
他日昻霄見此郎
　　　周秀才取古物作十絶句見惠如豐城臨平鼓
　　　　之類作一絶句題其後
衆寳沈埋萬古悲斬新拈出更題詩臨平石鼔無人識
誰把銅魚作鼔椎
　　　贈寫真胡生二絶句
欲貌盧溪真面目非儒非佛亦非仙莫將踏碓盧行者
喚作騎驢孟浩然
誤著儒衣到骨窮兒童拍手笑衰翁釣魚艇子今無恙
置我五湖烟雨中
　　　八月十四夜彦和置酒待月遇雨
君方置酒待月明便有微雲薄太清雨罷隂雲當解駁
且教霖雨慰蒼生
玉宇初凉江練靜夜深風雨更凄清從教洗出峯頭路
雲破星翻月自生
坐待凉蟾雨欲傾一罇相對晩風清甲兵正要天河洗
秉燭無妨對麴生
　　　觀兢渡次壁間絶句
共坐南牕待月明雲間忽見大江横釣魚船上誰家笛
吹出騷人萬古情
紅旗畫皷照江明兩岸爭㸔萬目横奪得錦標誰助喜
呼聲動地見真情
昔年買酒論文地回雁峯前雁陣横白首相逢夜郎道
不因生死見交情
心如止水貯空明還似虚舟盡日横妙語忽然穿月脇
筆端那有俗間情
　　　謝子發惠茶
打門誰送雙圓璧驚覺茅簷晝日眠便覺清風生兩腋
夢魂飛到月輪邊
　　　謁僧惠端不遇
僧扉深倚碧巖隈何處㸔雲久未回日暮鳴鐘應不語
嗔人馬跡涴蒼苔
　　　和劉端禮(時端禮/失解)
槐花又是一番黄天馬飄飄不可韁但得頃田耕負郭
肯將斗酒博西凉
白面書生鐵作肝風雨未動劍長閒何時去斬匈奴首
直取西凉盡處山
才如天馬豈能羈爭㸔雲霓筆下飛齷齪不須談細務
徤毫留對冕旒揮
　　　國材姪送林檎
嫩紅輕拂女兒臉淺緑深堆瑪瑙盤草木若能成好字
來年早寄一枝㸔
　　　贈清首座
上堂何事更論量還我珠來本自光未識飛猿嶺頭峻
兩回掀倒夾山牀
　　　和裴主簿桃花
近水淺桃不忍㸔似臨清鏡惜紅顔騎驢主簿吟詩瘦
應秃千毫筆管斑
　　　秋蘭寄知縣陳邦直
昨夜西風茁紫芽不應獨著野人家安仁未倦栽桃李
添此清香一種花
　　　和荅邦直二首
惠愛如蘭正吐芽芳風吹落幾千家明年催直金鑾殿
龍口飄香㸔百花
系出拾遺揚馬後清詞麗句復名家豈惟草木遭題品
大筆行當判五花
　　　美胡烈臣晩年生子
老蚌生珠喜可涯窮閻得寳亦堪誇如今七歳誦千字
他日端能讀五車
　　　和彭養正陳令尹
氣壓秋園百草芽風流宜在令君家但傾綠蟻伴清客
莫羡黄金刻蘚花
　　　和劉元弼見招
玉壺沽酒挈青絲及取春風花發時便把一罇留客醉
莫教紅雨洗殘枝
　　　贈相士
富貴本非吾輩事老來寧復問窮通餘齡幾許君知否
願作昇平一老翁
　　　問訊王道之病
居士病從何處起我今往問與誰俱室中三萬二千座
更許盧溪下語無
　　　贈宜春筆工
宜城一變宣城様入手便如錐畫沙但喜中書頭未秃
不妨詩老夢生花
　　　步芳園
宻栽桃李礙車輪栁下風微不動塵已辦尋春蠟雙屐
飛花滿地草如茵
　　　湖頭觀桃李四絶句
路轉烟邨萬木春邨深疑有避秦人山農出谷驚相問
不信邊頭有戰塵
朝騎一馬暮還歸盡日花間覔句遲黄四娘家誰敢道
古來惟有少陵詩
城裏池臺俗儉窮却來城外探東風曲欄幽檻趣不逺
春在郊原浩蕩中
春入千林烟雨中桃花李花能白紅一時草木披錦繡
十里吹香墜晚風
　　　茉莉花三絶句
纎雲捲盡日西流人在瑶池宴未休王母欲歸香滿路
曉風吹下玉搔頭
火雲燒野葉聲乾厯眼誰知玉蕋寒疑是羣仙來下降
夜深時聽珮珊珊
逆鼻清香小不分氷肌一洗瘴江昏嶺頭未負春消息
恐是梅花欲返魂
　
　
　
　
　
　
　盧溪文集卷二十四
欽定四庫全書
　盧溪文集巻二十五　　　宋　王庭珪　撰
　　挽詞
　　　挽劉美中尚書
公方持槖我休官握手平生出肺肝豈是尚書先著履
須知處士不彈冠文章進直金鑾殿槽櫪空餘寳馬鞍
忍㸔銘旌下螺浦再攜斗酒餞江干
　　　挽彭子從郎中
嶺北嶺南持使節湖西兼總大農錢廟堂正賴持國計
蓬島祗為蜕骨仙郎省尚虚丹禁地銘旌忽上洞庭船
衣冠不許掛神武端謂猶堪濟巨川
　　　挽王自然二首
耆舊風流絶後塵尚容晩歳接冠巾英豪取友半天下
論議常傾一座人横槊陣前工草檄結廬江上老埀綸
只今遺像髯如㦸猶足堂堂聳縉紳
衣冠南渡塞螺川始識蓬萊王自然舌捲風雷翻海岳
學窮精䘲出人天歸來元亮荒三徑老去揚雄有一壥
斗酒隻雞思欲致無因下馬拜新阡
　　　挽王夫人(周子充/舎人母)
憶昔諸郎從板輿當時人物渡江初蓬萊闕外雙飛鶴
葬㑹漳南數郡車魄已成仙歸閬苑兒方着足上雲衢
紫㣲即日趨嚴召八座無因問起居
　　　挽盧宜人二首(陳晦叔/夫人)
崔盧唐舊族譜系自名門子舍三珠樹思劉七耳孫是
行將貴顯不及問平反坐脫無凡語人傳有至言
　　　又
髙風林下閨門裏幾嵗長齋繡佛前夫子雄才尹大邑
清魂獨樂上蓬仙化為雙鶴何方客來置束芻南郡賢
㑹致送車填廣陌他時彤史亦須編
　　　挽黃忠臣二首
憶昔相逢子少年詩書從我日磨研平生極力欲推挽
世事驚人忽變遷未便嘘枯送天上忍收遺骨葬江邊
雙親白髪終身恨不見青衫落眼前
書報登科墨未乾已聞弔客在門䦨只傳金榜升華省
不得丹梯上廣寒賦就兩畨隨計吏花開一日遍長安
誰知鬼錄南宫籍却作修文地下官
　　　挽戴彦成通判
早嵗同充上國賔與君先占廣寒春青雲尚記當時事
黃土今埋如此人别駕朱幡泥飾屏縈紆茜綬帶銅銀
生前富貴無餘恨痛念堂遺白髪親
　　　挽劉公弼
弟兄詞賦喧場屋晩嵗鄉閭譽益譁窗下殘編雕草木
壁間遺翰走龍蛇蠟餘幾緉遊山屐書滿千篇載鹿車
痛惜蒲輪迎未果寢門來哭淚横斜
　　　挽王修華
督賦寧居中上科治身從此得名多不聞老父踰垣走
且聽兒童載道歌吏不捉人真快樂庭無留事足中和
邦民盡作嬰兒泣忍送輀車返爛柯
　　　挽劉英臣
累世以貲雄里閭惟公挾策似寒儒欲將那律九經庫
定勝江陵千木奴玉樹諸郎新命貴錦囊丹誥寵光殊
當時籍甚吳丞相恩澤今歸兩鳳雛
　　　挽徐子平
　　子平臨終神色不亂遣人吿別且求挽詩為賦兩篇
數椽破屋臨溪水日日讀書喧四鄰白首傳經窮到骨
清風入座静無塵堆窗史傳千張紙過隙光隂一轉輪
富貴掀天亦埃滅今時何必歎斯人
季子過徐因掛劔吾詩似劔敢欺徐才華本自輕場屋
詁訓猶堪授里閭踏雪打門人問字載殽從學酒盈車
兒童誦得平生賦不是兔園遺下書
　　　挽羅荆老
初挾儒書戰舉場弟兄旗鼓亦相當探囊聊復起人死
繫肘空餘濟世方漢苑舊嘗知姓字壺天今别有仙鄉
老龍猶抱玉函訣夜扣柴門乞酒漿
　　　挽鄭教授
仰高雖未接華裾清論時容著野夫掛劔未能臨死穴
隔江何處奠生芻淒涼陶令松三徑寂寞揚雄宅一區
挿架尚餘三萬軸傳家宜有鳳凰雛
　　　挽曽氏安人
令儀早出閨中秀少日來歸丞相家能以功名勉夫子
忍㸔旌旐起悲笳錦囊篆字金裝軸玉珮鳴裾帔有霞
贈典有加兒亦貴誥黃新墨字如鴉
　　　挽范孺人
少日來歸奉藻蘋一門冠葢擁朱輪平生未識徳公嫂
比嵗纔依孟母鄰魂返蓬萊三萬里鶴歸華表幾千春
南州高士應匍匐忍㸔靈車下北津
　　　挽瞿氏
徒身諸福夀尤豐魄返仙曹第幾宫西土夢星生太白
東牀選壻得梁鴻豈無名士當時論自有夫人林下風
來弔不知何處客化為雙鶴却飛空
　　　挽易氏
媪有才子鄰我居父老欲起髙門閭此媪不知家有無
但典髻鬟供買書今朝慟哭城南道忍送喪車入秋草
預愁來嵗寒食時不見襄陽徳公嫂
　　　挽劉子儀
鬼伯歌朝露歸魂掩夜泉起家詩禮盛折桂弟兄賢箭
落雙鵰日(是嵗二弟/預薦名)君當化鶴年阿鴻今已貴飛去欲
摩天
　　　挽歐陽仁叟
郡從簮纓貴騶僮意氣華呼盧晉公子大俠魯朱家錦
臂誇豪放銀鞍走狹斜忍尋桃徑裏無主亦開花
　　　挽張氏安人
　　夫人經亂離音信隔絶其孤趙逢源號哭走萬里至
　　西蜀迎歸榮奉二十年以夀終於其𦵏也挽之以詩
母子未相識哀號徹九穹一生何敢望萬里忽相逢綵
服舊兒戲錦囊新誥封悲歌滿行路千載想遺風
　　　挽歐陽宜人
渤海家聲赫先朝御史孫霞冠宜象服腰笏擁魚軒五
福夀尤貴兩兒名更喧惟嗟漢陽逺不及問平反
　　　挽王氏夫人(劉英/臣母)
嵗歉傾禾粟賔來剪髪鬟其人今已朽此事古尤難斜
日銜峯頂秋風想珮環出門驚弔客雙鶴下雲間
　　　挽王氏孺人
賜爵逢千載皇恩下九闗誥詞金篆字珩珮玉連環陶
母今有後萊衣不復斑哀歌堪挽紼徒有涙澘澘
　　　挽郭氏孺人
擇對真佳壻傳家好弟兄䰟飛瑶海岸風斷玉簫聲舉
案人何在埋文誰作銘潘郎今未老他日看襃榮
　　　挽聶氏孺人
隴上龎公女相家裴十娘空門叅白足佳壻得黃香木
馬風前響蓮花火裏芳彌陀真樂土環珮響鏘鏘
　　　挽露氏恭人
華胄東京舊青樓大道邊渡江離險阻舉族得安全追
賞榮身後襃封及眼前清䰟在蓬島髣髴綴羣仙
　　　挽丁陶明縣尉
東南作尉夲神仙化鶴家聲亦宛然臨欲騎魚歸海島
猶能躍馬拓弓絃花間載酒經旬日陌上悲歌隔九泉
尚有讀書臺下月夜深還照碧池邊
　　　挽劉宗望
何年來卧北山霞猶指海邊團練家手把方書妙耕種
門髙閭巷獨清華兩兒駒齒日千里萬巻牙籖架五車
風動松篁起蕭瑟不堪囘首聽悲笳
　
　
　
　
　
　盧溪文集巻二十五
欽定四庫全書
　盧溪文集巻二十六　　　宋　王庭珪　撰
　　書
　　　上皇帝書
年月日臣某謹昩死再拜上書皇帝陛下臣愚無適時
之才自少讀書好言治亂將以有為於世而官卑人㣲
大吏惡其異已每摧辱之自宣和五年罷茶陵丞隱居
江西盧溪之上窮苦困厄四十餘年未嘗一出仕今已
老矣惟遇陛下龍飛以聖徳臨御天下屈體求士埀寛
容之聽開忠直之路又詔舉山林遺逸令深者不隱逺
者不塞臣於是獲登文石之陛對天顔吐胸臆竊伏自
惟國家大事似非疎淺小臣所當言若泛論一二常事
迂闊熟爛而不切以汙陛下之聦明則終無補於世臣
是以敢不避斧鉞之誅冐進其愚忠竊以天下之事於
今為最大而不可緩者惟邊鄙未寧境土未復而已此
聖主焦心勞思坐不安席求所以經畫之術而左右大
臣共以為憂者也臣愚以謂此未足為憂而臣之所憂
者在陛下立志定謀何如耳臣嘗謂自古帝王肇造區
夏興復大業者皆有聽言之明察力行之果斷雖量時
審勢事有不同至其策畫之一定卓然有守而不變故
能信用忠謀斥去異議卒收成功國家自遭夷狄之禍
今四十年異時竭民膏血以充其賂遺割要害形勝之
地以塞其姦貪葢出於事勢之不得已而非謂其可久
用也陛下曩居潜藩負剛明之徳有奮發果毅之志海
内實徧知之今者奉慈訓登至尊適當夷狄背叛之秋
中外臣庻仰徳如天日畏威如雷霆莫不延首傾目願
聽所為誠宜赫然奮厲威權震動天下委任賢相良將
以掃除宿憤恢復中原此不可復緩之時也臣近奉詔
命來趨闕庭聞諸道途採之縉紳咸謂國家長計今已
紛紛漸無成説臣竊惑之請為陛下試陳其大略自靖
康之初迄於今日敵人多以一和字誤中國何為循而
用之猶未已也士大夫有執講和之議者非獨愚無識
其處心積慮止欲固爵位保名寵茍安目前無事而已
非有竒謀逺慮為宗廟社稷萬世計也且向來何嘗不
與之和哉我之禮日加而彼之姦日肆我之金幣日遺
而彼乃求索愈無窮一旦無隙而舉兵怙恃暴强摇蕩
邊鄙以致天下騷動今若再與之盟彼將復背盟如反
手何則金人之性本反覆無定非可以禮義馴服而我
國家以天子之尊謹守信誓不敢先動坐受其弊而已
如近嵗遣使嫚言驁侮朝廷太上皇帝薄其禮而遣歸
中外莫不忻悦使其勢果能羊驅豕突可以奮然而深
入則長驅而來亦已久矣故臣嘗謂夷狄不足深憂葢
其貪殘暴虐骨肉相賊逆天違人必不能久㨿中原滅
亡可待也第恐河洛韓魏之郊習見金人屢叛盟約本
朝惟守和議無復境土之意猝然有一夫奮起殄滅彼
國僣據中原則其患愈大其敵愈堅未易測矣今之言
和議者止於茍安往往不加慮於此臣願陛下以此深
思之與其輕信詭謀移於偏聽寧博採羣議登能庸賢
以張吾已振之威與其幸嵗月之安憚勞費罷防秋寧
謹修邊備練兵選將以俟其可乗之隙和議斷不可用
也近聞官軍既下宿州而將吏復失律此亦兵家常勢
竊慮偷惰寡謀異慮之人幸其失而喜攻之以取效於
平日而不為國家長慮後顧之計此又為危疑之機以
陛下之勇智當可以有為之勢於此亦或蹉跌則他時
變故日深一日嵗復一嵗終無如之何也况今敵勢已
斃其國未必帖定特籍其餘虐行其詭計大則恐吾乗
其勢之未固以申其掃滅之威次則恐吾削絶其重幣
以潜圖其後此正陛下經營恢復之時而非遲疑寛緩
之日伏惟聖策先定於中益務收選人材講求碩畫力
圖而謹守之然後振舉大義以掃滅冦讐仰慰祖宗在
天之靈天下之大事無過此也臣愚不識忌諱願陛下
恕其狂愚而鑒其惓惓之忠實天下幸甚臣誠惶誠恐
昩死再拜
　　　上李丞相書
年月日具位姓某謹齋沐裁書獻於某官閣下某聞天
下大亂必有英偉豪傑之士出於其時以任一世大事
當危疑顛覆之變衆人倉猝惶急鮮有不失其守而獨
能顧視若閒暇舉萬物無足以動其心者此人不特有
超世之才而其氣有以勝天下故能整齊乾坤洗光日
月成就大事無一蹉跌者皆其氣有餘於中而規畫處
置不摇於外也古之建大勲者未有不先定其謀而措
之於事伊尹相湯使君為堯舜之君使民為堯舜之民
其説已兆於畎畆之中管仲相齊欲合諸侯攘夷狄雖
霸者之業亦決於初見齊侯之日漢髙祖兵衂於楚下
馬踞鞍而問張子房謂英布(黥布姓/英氏)彭越兩人可急使
而韓信可屬大事當一面卒破楚興漢用此三人之力
諸葛孔明髙卧隆中一見先主與之論曹操孫權人物
先取劉璋資巴蜀之饒以爭天下終其身無一言不驗
厯觀前世君子遭風雲之變支傾危整奔潰氣為主而
謀輔之是以臨大事而不亂否則遇事倉惶鮮不至於
敗者國家曩時承平久武備㣲朝廷狃於宴安宣和之
末變生倉猝敵騎臨東都城門公卿大臣搏手無他策
進不能戰退不能守其計止於求和惟相公力陳攻戰
之策出身為社稷犯不測之險幾成大功是時京師甲
馬勁卒尚可以戰若席巻以出可一鼓而俘也至今忠
臣義士憤惋嘆息以謂當時若用相公之謀豈復有後
來之禍其事昭若日星今皆可覆不惟當時可用而至
今猶可用也豈非氣有以葢天下之人而謀慮有以審
天下之勢耶自憸人柄朝十年之間宰相更用事率不
過一二嵗罷黜大抵規摹一律皆出於卑陋淺近不足
以興起天下之大事由此宗廟社稷之靈啟寤聖主赫
然排羣議起相公於寂寞之濵方淮甸用師控扼上流
豈特當一面而已實安危之機也然相公之志氣已見
於靖康之初其闗天下所以治亂存亡者固非一介愚
儒所能窺測今尚有可言者皆相公之細事而猶未獲
見也豈經營軍旅之急而未暇耶葢天下之事有若甚
㣲而其勢甚大治亂之萌莫不有勢言治者必審其勢
於未形之中無使至於亂若坐觀其變而安於所忽則
恐至於不可救且今日大勢所可憂者人心最為可畏
而夷狄不與焉人心或摇何事不生其禍有甚於夷狄
人心寧而天意得則叛臣逆賊可搴旗而下夫與强敵
對壘而我之國與民不可使先困若一戰而得京師再
戰而下河北此亦用兵必然之勢也然以先困之力供
此必然之勢而欲措其國於久安有道於此惟使吾不
先困而已今諸軍大將氣色精明張五石之弩彎二石
之弓者數十萬所嚮無前可以大舉然兵久則變生事
苦則慮易大舉之後其勢不一用事者固嘗歴算周思
審其勢而逆為之計矣不然恐事至而惑忽有蜂蠆起
懷之變度其力不能任則辭而去之使他人任其責於
斯時也相公其當之乎葢慮不先定不可以應猝惟沈
識逺慮髙視世表者能經畫大勢於無形之中天其意
者亦俾相公究知天下疾苦稔熟具瞻然後當國葢此
亦大事存亡之所從出決非近日數君子之所能辦何
哉其規模狹陋不知變更所以治具卒不張闡相公即
日任其責其監數子之失亦思有以易其轍乎昔裴度
之討淮西切於餽餉皇甫鏄以聚歛勾剥為宰相而度
極論鎛姦邪苛刻天下怨之將食其肉且言天下安否
繫朝廷朝廷輕重在輔相時帝方倚度破賊而度之言
如此卒成伐蔡之功近世有王朴者為周世宗獻平邊
之策鑑唐晉之失其説曰觀所以失之之由知所以平
之之術彼民與此民之心同是與天意同與天意同則
無不成之功朴當五代衰亂之時而知出此使遭明主
其所就當如何暨我藝祖平定四方攻取之略皆如朴
言然則自古賢人君子之舉事雖行師調度之急未有
不以人心為本也不然徳宗之討李希烈宰相非其人
而陳京趙賛請稅屋架貸賈緡内怨外忿卒至於亂其
效亦可見矣今國家軍旅方興供億無涯而某乃於此
時區區言人心可畏葢畏人心則暴歛豪奪之法不
得施於今日然而兵食不足豈無説乎嘗試以江西考
之財用自有本源未嘗竭也毎有軍需轉運司飛符急
於星火止曰於諸司封樁内要若干而已至於本末盈虚
之數封樁之所從出轉運司葢懵然不知也州縣乘其
急縁之為姦無所不至不獨於此時獲免貪惏之罪而
轉運司復稱揚其才以為能辦事此風一煽人争為之
委官剗刷絡繹在道惟取空文視厯尾見在憑供帳狀
而已至於盗隱乾沒則納賂胥吏而不究剗刷之官雖
欲加意而本無才術漫而不能省也如此則雖山海之
物椎肌斵髓以供終莫能贍葢財用之失其源非特諸
路也上自朝廷主計之臣一切出於無術唯聞賣官爵
降度牒甚者至於歛僧道賣户帖此雖不得已而行官
司如能盡收其錢以濟軍興猶有所補今則徒知賣且
歛而不復檢校其虧盈則所失亦多矣厥今天下所以
大弊皆原於小人先壊其法制然後得肆其姦由是廉
恥道喪守宰狼藉獄以賄成民氣寃塞枉不獲伸則掲
梃報讐白晝殺人因以亡命遂成兇盗且天子以生人
付守宰治之使其不能自辯於刺史縣令之庭而白刅
相讐於閭里之中官司坐視而不能討天下之亂有大
於此者乎今江西盗賊所以未盪平者其釁皆如此夫
非官吏刻剥驅迫以成則不平而報讐以起也近有官
司尚不究其源常抑壓被害之家使不得訴而反為好
語以自媚於賊以此為消盜賊之術無乃闊疎而不當
於人心恐銜寃之民不逞亦操戈而起則寃愈煩而盜
賊不勝其多矣去年相公初來鎮南諸州盜賊震恐縮
頸不敢摇厥後聞有小人妄言利害獻招安之策於是
羣兇復跳聚山林而隂結州縣以求招安大抵近時盜
賊剽掠金帛皆以㗖州縣之吏及士大夫之不亷而能
遊者遇官兵捕迹急則議請招安以緩誅討且今日所
謂盜賊者非有姦雄才智之人徒操鉏耰棘矜依險阻
刼財幣耳所至聚落復有豪民為之囊槖其根株窟穴
姓名皆可識也官司若先究治州縣之吏而責囊槖之
家則一保伍之力可按圖而縛也此小盜而官不能治
恐養成異日背脇疽根忽然潰裂四出而不可救則豈
止數倍今日之力哉伏願相公視今日之弊須痛掃除
葢因循苟簡之習慮不及逺自以禍災可以無及其身
考之於古曠日持久未有能免於禍災者也雖然賢人
君子尚有可以有為之時莫急於今日過今日則恐災
稔禍變而悔之無及相公即日入覲天子秉鈞軸議論
大事自有素定之謀其計秘世莫得聞也某江西書生
天禀介拙宣和初得官湖南見上下怠玩無益於時歸
卧山間十五年矣未嘗識中朝士大夫唯是仰服相公
之勲徳赫然驚人平昔無因進望履舄今兹伏遇相公
開藩作鎮一方招納天下之士不問疎賤則採取風俗
利病閭閻所患苦者數事别為劄目隨書以獻直率愚
𠂻惟相公察之不宣某再拜
　
　盧溪文集巻二十六
欽定四庫全書
　盧溪文集巻二十七　　　宋　王庭珪　撰
　　書
　　　上趙丞相書
竊以軍國之機安危大計帷幄自有成算僚屬得預僉
謀非幕中之事固不當輕議愚獨以謂相公負中外之
望雖作鎮一方而控扼上流蔽遮江浙朝廷恃之以為
安非直藩宣屛捍一方利害而已自開幕府以來延問
民瘼講求治道無非繫天下國家所以安危雖蕘夫牧
兒皆得罄所欲言某用是輒敢有獻焉葢中原大亂於
今十年廟堂之上執政大臣訏謨獻納與夫百執事謀
臣辯士人人皆能言其弊而莫能去其害者其故何哉
豈其根堅穴深終不可去而去其害者當自有時邪葢
天之於是時也必生是人古者多事之際有能建非常
之功者必須有非常之人適當於此時然後能為國家
排難解紛驚世絶俗而後世不可及也不然何十餘年
間言治者紛紛而大臣更出迭入卒無補於禍亂大抵
風俗浸淫其弊根於崇寧以來三四十年牢不可破雷
同是非醒醉不分上下相師恬不知怪朝廷每一處置
之事一下諸路監司府縣悉委刀筆吏互翻故紙相欺
蔽偷為茍且一切之計如此而望治道之隆未可翹足
而候也茍非天生大賢君子出而任事以身任天下國
家之重取其宿弊至誠而更張之期於果斷而力行則
恐曠日持久靡靡然日入於敗亂遂致不可支持昔漢
宣帝中興魏相丙吉總領衆職外得良二千石與之共
理其術止於循名責實而治效光於前世其後張禹胡
廣持禄茍安遂成末年之禍西漢之衰議者歸咎於廣
禹此大臣不任之過也恭惟安撫相公威徳偉望鎮服
人心自靖康變故之初天下望以為相延首跂踵以至今
日者亦羣邪所忌嫉而時俗使然也天將厭亂起相公
於海濵授以弓矢斧鉞之雄藩維要地影援荆襄控制
表裏財用根本人物淵藪皆出於是其任豈不重哉一
旦入而輔佐天子指揮四方凡經濟之具盡在目中左
提右挈無不如意則今日之事可不素辦哉某伏見今
日幕府所甚急而當措意者不過曰人材也軍旅也財
用也盜賊也又其最害治者姦胥舞文以害民貪吏黷
貨以亂政此數事議者常以為今日之甚難而某每以
為甚易大率皆原於風俗浸滛之弊而疏剔之必有先
後之序惟人材不可獨後也儻得其人而用之責其功
實則其萬事莫不振舉而人人變易其思慮矣自相公
至江西一時才智之士往往見辟然古人所以招延四
方俊乂以共成天下事者其間必有國士鷙鳥累百不
如一鶚尚慮山野陋巷之間有英豪磊落自重之士未
得盡出於門下則雖有可成之功業或有悠悠之徒未
足賴也今門墻獻計之士如雲而某不度愚妄亦庻幾
憫時憂國之言或有可採區區所見謹别條具以聞儻
䝉裁擇繼此有獻
　　　與宣諭劉御史書
厥今風俗大壊上下相師恬不知怪雖士大夫常衣儒
衣道古語者皆甘心自置於亷恥之外而無髙人之意
由是天下日趨於靡敝盜賊羣起民益困窮瘡痏呻吟
之聲未息而貪殘之吏誅求剥歛海内愁怨未有如今
日之極者也非痛鋤治之其勢未可以輕革世之議者
但憂財利之不足罔慮國家之安危此豈不由風俗之
壊葢原於監司郡守之非其人以江西一路近時耳目
所及者計之則可知矣一路數千里之間未聞薦舉一
人奉法愛民能推行寛恤之詔者其所薦舉者必苛刻
險悍之夫號為能集事者相帥成風爭為剥下媚上以
圖寵擢而亷介自守者無所容於時今皆相率而去矣
前年宗祀赦書悉放建炎四年積久應寛恤事専委提
刑司徳意甚厚也至今提刑司出榜放轉運司出榜催
兩司爭為空文俱掛墻壁以此罔百姓可也朝廷可欺
乎至於比年以來御書寛恤及平反刑獄等詔則雖墻
壁亦未嘗掛頃傳大斾壓境之始紛然勞民造亭宇粉
壁榜其上視其後乃紹興三年三月書其滅裂文具雖
兒戲尚不如此去年韓少師兵駐江西半年費金谷僅
二百萬緡朝廷初許通支諸司財物轉運司執不與宻
諭郡縣一切橫歛惟務取辦急於星火聚歛之吏承望
風㫖因縁生姦百姓剥膚及髓至壊屋廬賣瓦木以應
且一縣科率不下數十萬公吏邀丐亦復稱是供軍之
餘浩浩入贓吏之家用之如泥沙不惜少有敗露則納
以重賄上下相影援寃民呌號無復雪訴轉運使方且
濶視大言自喜以謂錢流地上嗚呼以此為術其誰不
能大抵數十年以來天生此輩在世間貪鄙庸懦相習
為浮沈低昂以容姦為長厚監司或按一吏則羣議交
詆以為暴刻生事至於日侵月削而民弊於下無復有
譏之者比年江西盜賊蝟毛而起䖍吉尤甚原其所始
皆縁貪吏暴虐一夫掲梃呌呼則無告之民易為嘯聚
頃常親見吉州境内巨盜所起未有不如此也幸而一
方有茍安無事之處監司乃指為富足之地督歛無藝
又驅之使盡為盜至於師旅益起事務益繁公私俱竭
用益不足日入於敗壊然後已為監司郡守者區區救
過不給天下安危之慮豈復介懐一有調發監司移文
於縣縣遣悍夫勁卒搜括鄉村無以異於㓂盜之鈔刼
甚至官吏自行所過聚落雞犬一空民窮至此如之何
不聚為盜賊去年抛買准衣絹防秋米朝廷明降糴買
本錢而所在輒不支近者使軒按行境上轉運司方始
量頒紬絹折還卒不盡給且軍興科率出於不得已至
於朝廷自有本錢乃移易侵盜不以還民此行轉運司
使沮格朝廷實惠歛怨於民使諸道皆如此則摇動邦
本豈不深可危懼韓少師屯江西號為用度最廣之時
也然大率不滿二百萬緡而騷動一路科率之數不啻
數千萬緡班師之後各以㣲末㗖轉運司作羡餘轉運
司不復檢察其餘不知幾千萬緡為貪吏所沒可不惜
哉比者復遇閣下觀問風俗紏摘姦貪振㧞淹滯勤恤
民隱慨然若以身任天下安危不顧流俗雖將相大臣
氣熖烜赫按其姦贜振動天下究觀前世攬轡埋輪之士
特史官一時美談其所施設未必有事業偉然過於閣
下今日者也某生江南卑薄之域自審其才不能俛仰
求用於世退卧林野足迹未嘗及公卿大夫之門伏䝉
遣官屬諮訪凋弊若不吐一言使遐陬之民不被其澤
某與有罪焉
　　　與胡待制書(二幅/)
君子小人相與進退常繫天下之治亂惟大公至正之
道不行於天下則君子小人必至於並進或至於並退
如是則真偽雜揉而小人者尤能盜取先王之言時時
裼襲以自出雖明智之君有不能辨焉以是鯁亮廉介
守道義礪名節之士鮮能獨立於人之朝葢天下有常
勢此重則彼輕而輕重均於不能無弊救之不得其術
不旋踵禍亂乗之古之君子尤慎於救弊而去人於最
難夫世所謂賢人君子者至少而小人者紛紛項背相
望而出又畏忠臣義士之非巳乃相與薫釀粉飾為衊
之計磨牙澤吻先事根卻之小人幸而勝則禍止於一
時至其不勝而君子力不能任則禍至於無窮國家自
變故以來將相大臣失名節者踵相躡也其姻戚子孫
猶仕宦於朝者咸偷一切之計無復振迅以雪門外之
恥士有振腕談名節者則羣笑而疾攻之彼挾忠鯁負
材氣奮然欲有為者以時方惡人之談名節各蔵縮鋒
頴不敢見露惟恐近於名節以犯時人之所惡是以人
人變易其操以追時好遂使天下之士靡然日入於敗
亂而不敢出力以為之此名節不立而風俗之壊天下
之最大患甚可懼也非有一代偉人氣力瓌傑以身任
天下之事其孰振之自前年聞閣下執筆立天子赤墀
下入中書為舍人宏文儻議震動朝廷未幾領方面以
出中外咨嗟以為羣小人方不便而忌􁀬伺隙者衆執
事亦審天下之勢未可與之爭歟昔者范文正公富鄭
公歐陽永叔輩同時進用又有司馬温公吕獻公等雜
遝在廷亦嘗為小人讒沮以出當是時諫官列其非御
史執其不可出否則數人者爭相引而俱去近世則不
然今日一賢者出明日又賢者出諫官不爭御史不疏
衆人卻立環睨恬無憂戚於其間將見舉朝而無君子
禍不細也今者執事復除輔郡朝夕入覲天子四方靡
不屬望將以大有為也某山林野人無預朝廷之事獨
念辱侍講與執事之知最厚且與切磨論議故輙持小
人君子之説以獻惟執事不怪於浮言而益堅素志則
掃除氛祲經理中原再造王室某雖衰朽尚幸見之
史館待制執事某江南一書生嘗縁幸㑹逡巡路傍一
瞻棨鉞承謦欬之餘遽䝉誨奬存撫有加拜違以來不
敢僣問起居惟是日與田野凋瘵之甿望執事入佐天
子行寛大之令反前人之失振肅頹綱以新四方之耳
目則山林之人亦受大賜自聞大斾趨朝中外聞風罔
不傾屬竊惟執事俊徳偉望海内具瞻其餘出處自繫
時事即日入覲天子秉鈞軸議論大政進退賢愚痛革
時弊此葢天下耳目之所望而非小人之私情也某雖
退居抑嘗深念厥今天下之事日入於敗亂其弊在於
法制紀綱大壊言事不究其本所以言愈多而事愈不
立且今日所患莫先於財用則皆言薄歛則不足横取
則傷民若如此言必至於横取而後足也某以為不然
葢不必横歛而自足耳何以言之比見江西郡縣錢物
皆有總目守令之貪者盜官錢常至鉅萬大胥小吏亦
莫不然多者至數萬緡少者不下千百數轉運使巡按
所過郡縣費百千緡以啗随行之吏則為隱其失䧟之
數轉運使葢不能知也此弊行之已十數年非特轉運
使不知户部亦未嘗究也今若更張措置則雖歛十倍
於民亦無由足矣大抵由朝廷不遴擇監司郡守與不
戢胥吏之姦雖採納人言病在於不行儻擇能吏責以
必行如障囘瀾使東流也頽弊之事豈有不振者近年
朝廷給降闗子和糴江西每嵗亡慮百萬緡州縣並不
支還人户多是姦胥攬人百計情出或當職官自盜或
賓客請謁動以千萬計齎至行在催貨務並給見錢與
之且財用空乏之時不支官錢則已豈有令百姓白出
米而虚費百萬緡與遊手無頼之人豈不重可惜乎此
有以見監司郡守不為公家忠計習於茍且而使公務
俱受其弊也近者向衡州屢言待制入朝博詢時病開
納羣言知某迂儒固不足以講大事今以山間所見一
方之利病事雖㣲實繫朝廷固有可以為執事言者嘗
妄著盜賊論二篇不自知其當否敢以上凂執事幸試
觀之雖然所論止䖍盜耳頗聞郴桂之害不減於此長
沙大帥更三四大臣恬不留意若以為遐逺不足慮則
龎勛之禍亦可成矣近日殺戮巡尉害及江西統領官
其焰益熾葢非常之變也往往朝廷皆不及知執事抑
嘗慮之乎今州縣弊穴如蜂窠蝟毛今姑論財用與盜
賊所當憂者不識到闕之際可以聞於上否惟執事少
留聦明而思之
　
　盧溪文集巻二十七
欽定四庫全書
　盧溪文集巻二十八　　　宋　王庭珪　撰
　　書
　　　與黃平國正字書(二幅/)
茅齋作别行復二年瞻仰清標如在天上今夏忽聞有
館閣之除凡交游孰不共喜而僕又倍於他人也蓬萊
道山從容之樂囘視昔時州縣與俗吏庸人之校米塩
者其㑹豈可同日而語某與平國相識雖晩而一見知
公為異人果具高材為時揀㧞朝夕珥筆螭㘭廌冠南
臺指陳時弊使海内䝉福此亦平國之志而野人之所
願見也今覽所惠書益見議論高明北使之來雖叵測
汴京實大亂彼畏我之乗其虛姑為請和之議謀緩王
師耳若其狼心侈欲固多則蜀亦是其一也僕謂近時
禦㓂無策最莫甚於遣使當建炎倉猝之初不可不姑
為之今已十年在目中遣使何益徒墮賊計損國威耳
為遣使之策者非有竒謀偉議不過曰二帝在彼不可
不遣而已前年胡明仲曽論此事引魯威公為齊所殺
而其子莊公屢與齊通好春秋惡而書之其指陳利害
始終剴切炳如日星上嘉納之未幾時宰惡其議不出
已復議遣使矣不審平國曽見此疏否范伯達必有本
不可不一觀向嘗略及盜賊事正慮行朝誤聽得來教
果鑒其事因李丞相與孫䖍州佑不相能各為異論孫
欲殺而李欲招既而罷孫除張觷遂專用招安之説破
械釋死因而與之官以歆艷羣賊不數日皆解甲束手
來授官因以盜息聞於朝此豢虎狼之術饑飽適時未
肆毒耳今招安之官反令握兵巡捕被刼殺者痛入骨
髓寃無所訴異時招安之官不叛則報讐者操戈而起
所謂盜賊直須時爾平國髙見料此可以為長久之計
者哉今日事大抵皆然可為太息也比來年榖雖稔民
物虚耗州縣誅求愈急向使今嵗更遇小旱不知肉食
者何以處之每見平國慨然有體國憂民之心因書輒
敢及之如某蓬室之士興言及此正猶嫠不恤其緯也
幸勿以為笑
辱賜教仰銜眷意之厚啓緘方知平國入尚書攝郎曹
清資顯秩將逼禁近尤慰巖穴故人之望每有知識自
行都來未嘗不䝉記念顧田野一人何足以煩齒頰平
國今逢時得路當奮發之秋不可與田野之人為比况
執事本受知於趙丞相丞相居外一年亦備見天下之
事靡靡然日入於敗壊將欲救之必易其轍而後可向
來以吕某總淮西有識者皆知其必敗事而莫敢言及
今禍亂已成而後論列不亦晩乎徐穉山將江西風㟁
稜稜錄寃禁暴不避權豪數十年來無此監司也第恐
為羣邪所忌爾今若諸路盡得如此人則何憂不治此
亦執事不可不知也狂言幸恕僣越
　　　答鄧克强書
余平昔欽嚮克强鄉里宿儒遊場屋時間闗出處慷慨
論議克强亦若喜其為人矣後因盜傷先塜遭桑梓之
吏不良僕走闕下上書陳寃是時宰相公卿與臺諫之
臣皆惻然動懐爭為論列決欲究治惟鄉閭私好惡之
人忌其以布衣動天庭乃郵傳他詞汙衊之紛嘵十年
卒有公議不能加損如蟲讙鳥咋自鳴自己了無相干
亦有輔盜賊鼓唇吻教其張皇筆札欲以竒動某者葢
亦不知某之不可動也方上書理墳墓時死且不惜遑
他惜哉世俗欲以區區謗語相摇脇寧不謬乎頃得官
湖南㑹監司守倅皆庸俗人爭事不直棄官而歸放浪
山水間與漁樵雜處甚自負也而紛嘵之徒復加釀惡
語甚者至蹙額相弔唁以為失意尤可笑也此非特不
知某之心亦是世間久無我輩人驟見一二事自然怪
駭如克强平昔最相知今者䝉書鐫諭為賜甚大豈不
知感但其間責某不能隱忍如韓信胯下等事未敢以
為是信淮隂一餓夫當擾攘之時與夫所謂鼔刀僕馭
販繒之徒俱碌碌未有所奮使不遇高皇帝則數子者
遂沒齒於鼓刀僕馭販繒之間而信之事業終身為胯
下之人而止耳何所取哉且信貧無行方從亭長妻漂
母乞食時尚不得推擇為吏豈自知有拜大將軍封齊
王之事况今遭世承平與信之時異決非黥奴餓夫可
以僥倖攘臂而得志者胯下之事可為則鄙儒腐生喜
爭為之獨不見衛青汲黯同在武帝朝方青為奴僕時
正胯下比也二人者功名亦略等然武帝踞厠視青至
汲黯不冠則不見也葢青庸奴固宜踞厠見之而黯又
䝉尊禮如此則士之所處不可不擇信何足道明矣克
强又有取於陽城初若尋常庸人至其剛毅見於伏闕
之際此尤不可曉若城當徳宗多事之時不能吐一辭
以開悟人主為諫議大夫七年在職不為不久顧乃含
糊緘黙適遇陸贄裴延齡二事便伏闕爭向使城五六
年而遂遷他官不過齪齪隨仗馬俱退而已何足羡哉
幸而七年不遷畏天下議已始一開口冀以塞責此前
賢亦嘗著論議之非僕之私言也夫士於困窮之中能
秉節自高者於今已少克强今又作此論恐後生棄廉
恥欲無所不為庸懦畏怯不才之人沈黙茍活於世者
必竊借其説曰克强教我如此隱忍以就功名兹風一
煽克强亦必悔之於今所以勸僕為之者豈非見僕官
不顯赫多困厄因摇撼之使俛仰自屈以求合於世俗
之人其意非不善也顧僕不能為耳君子不論窮逹不
失其志而已夫志雖不可得之於天下豈不可得之於
一身若無位以行其所志則當求之於山林之中或陸
沈小官雖有利祿刑禍在前使不撼其闗鍵此亦窮而
不失志者也僕愚所見如此聊布腹心以當一笑
　　　與向宣卿直閣書(二幅/)
往年衡陽山中執别時方被竄蠻荒李林甫為國怪祥
無復生還之望自舊嵗䝉恩還鄉實出萬死一生之中
每欲渡湘水一見顔色而久客乍歸百事牽制前日遽
辱使車壓境枉道見訪喜不自勝衰蹇之人何以當此
厚義懐感之餘瞻望悵然輒復成二詩聊申謝意葢千
里命駕稀闊之事不可不以詩記之且留為異日佳話
亦可少警薄俗耳如聞次第遷入新居高門大第㨿衡
湘之勝浩然自得有天下之至樂彼富貴時來則為之
耳恐晩當為蒼生一起卻不得常享此樂也
經略直閣執事自七月中聞詔下除帥五羊傳者謂即
日引道遂無從遣介為賀直閣名重縉紳間屏處江湖
餘二十年以道自樂未嘗干進一日忽有此除非獨嘗
遊者喜幸無涯葢中外莫不以為慶始見公道之行也
自聞除命恨無羽翰一見顔色近有自湖南來者云直
閣方具辭免尚留舂陵葢此除出廟堂特逹之知豈容
避也竊惟直閣藴公輔之才蟠屈已久平生所藴乃四
方所瞻望世之君子莫不知之向之所以未大用者羣
小人衆而君子莫能勝也習俗之容黙相高非一日之
積驟見一人㧞俗異衆則羣聚而非之今日忽起寂寞
之濵而付以方面之寄此固有深知直閣者某尚慮其
間小人無以窺伺獨謂大剛而不容物嘗聞前輩諸老
言二廣控蠻海其地濶逺吏俗不類近地緩之則事不
振急之則無全人凡事比餘路宜少加闊略不識直閣
以為然否新叅屢言和公有補天浴日之功人雖忌之
往徃憚其正而不敢駮近數於朝列間問小人動靜老
耄矣絶無此念特受其一用公道而知以人物為念耳
此可為多士慶老者固無憂也想大斾朝夕啟行益逺
瞻奉但日聽佳音以為慰耳
　　　答方耕道刪定書
服廣譽之日良久惟是湮沈之迹未獲一瞻風采承誨
語也仰髙之心以日為嵗執事不鄙賜以教札存問勞
苦感佩亡已惠及墨刻三本皆竒作也欽夫學士生相
家而文章典雅如此彼掩公議而盜取省殿魁以為名
者其榮辱孰輕重哉久欲通書慮丞相方杜門而不敢
今方欲為之兼嘗面辱誨諭想亦不卻也去嵗大臣論
和公者非不剴切獨不見李逢吉輩忌裴晉公居百計
以沮之君子小人其勢然耳刪定負抱竒偉中外所聞
某竄居辰陽時沅靖接壤武岡孰聞動靜近者廟堂諸
公亦備知當時誣枉之狀若一㧞九霄當自湔洗况今
執政同時館閣故人豈不能辨之邦衡亦同僚皆一時
名士以彚而進正其時矣
　
　
　
　
　
　
　
　
　
　
　
　
　
　盧溪文集巻二十八
欽定四庫全書
　盧溪文集巻二十九　　　宋　王庭珪　撰
　　書
　　　答王元勃舍人書(三幅/)
判府舍人閣下某仰服駿徳偉望幾年於兹矣霄壤異
趣脩敬無階而又天禀疎介動與時違政和初嘗竊進
士第薄宦湖南不得行其志自退居林下邦邑僻陋中
朝名卿巨公遊宦鮮或至此以是雖欲一拜眉宇識風
度承謦欬有不可得日者舍人下車之初承積弊之餘
櫛垢爬痒皆當民心威驅恩收和氣翕然千里之士求
出於門下者衣袂相屬獨某未獲造謁者葢以憔悴窮
愁之久不特自棄而時人棄之亦久矣伏辱台慈遣吏
致書副以醪醴親灑教墨詞㫖謙厚如待古之有道者
捧讀驚懼至於失措顧其中實無毫髪可以仰當禮請
之意竊意必有人張飾虚詞譽過其情以欺大君子雖
然近世公卿鮮能下士舍人有時之盛名而不以驚愚
頑二千石之貴而不以驕傲賤其風流標表有足以竦
動四方激拂當世固欲行古人之道於今日而俯及疵
賤之蹤豈亦如昔人市駿骨招郭隗始以是存心者耶
某居是邦既不能修桑梓之敬於下執事而反䝉以書
禮為之先益見邦君下士之美而僕之罪戾無以自逭
也舍人朝夕歸朝議論大政進退羣材天下瓌瑋閎博
自重之士皆將願綴於門䦨之遊如某何足道哉疾病
稍痊當即戒行摳衣登堂終必圖之惟少埀察幸甚
某違去几下三易晦朔歸卧園林不敢時上起居是非
自取棄於門館伏念平昔本以愚疎與時不相值遂自
放於山巔水涯者僅二十年聲迹不聞於人一旦執事
者誤採虚名損大府禮遇之重既歸日夕惶懼無以塞
人之言又慮流俗不察便以為幡然作進身之計用是愈
益戰慄不敢
某請於門下前日遞中辱賜誨帖詞意爛然存撫之厚
恍然如在郡閣登高臺侍杖屨而奉名理也逡巡久不
敢申意似若傲慢顧舍人心事落落嘗加異顧超越俗
情固知必䝉恕察某有鄙見上塵台聽今嵗廬陵境内
初若大旱幸而晩得雨差勝他州誠徳所感千里受福
竊見一鄉之中自有豐歉不均近陂塘處全不覺旱高
田有至絶穟者視旱官往往只見路傍平坦處便謂豐
熟至於山溪僻逺之地多不及見若要一一覈實勢有
不可弊亦滋多終不能均今諸邑高下使府必自探聞
不審只可均情作分數減放否若以所見熟處一例不
減則絶穟之家重困賦稅恐不能辦也又聞諸邑官多
以旱為諱向非台㫖與行下諸縣決不敢受接旱狀伏
望博採輿論斷而行之僣冐及此非私言也伏惟幸察
久以衰殘不敢上通記室方具尺牘以自解乃䝉再賜
誨筆存問有加仰戴厚徳遂釋危慮豈勝幸甚向嘗妄
以旱事上瀆台聽伏䝉開納詢究幽隱一方受賜矣竊
謂田畆高下雖不均而一鄉之中大率亦可槩見正合
尊㫖所謂計鄉分作分數葢易此説為可行若一鄉之
内又分數等則吏縁其姦終不能均至於間有漏網亦
理之必不能免若欲賑恤貧下庶幾計鄉分以定分數
上户作一等數若干下户别作一等如此則無不均之
患也愚慮如此舍人以為如何近有行朝及湖南來者
莫不盛談螺浦治譽赫然驚人此非䛕言葢逺近之言
如此亦欲舍人知之耳向宣卿書中尤所歎服兼云十
年前曽兩見舎人於蕭山姑蘇自後流落天涯不曾通
問此公留意政務喜聞治聲重不能自已矣
　　　與周秀實監丞書(三幅/)
䝉賜教翰奬予過情伏讀赧然某湮沈之跡鹿鹿林巷
僅二十年將終老盧溪之上未嘗敢自衒粥求合於人
而人亦莫之顧也不謂監丞過聽一見輒欲將成之自
忖虚薄恐終無以上副憐念之意比者判府舎人遣吏
奉書如待異人受之慚惕恐執事奬飾大過他日不副
所聞適足累閣下此所以驚懼不得自已也王公天下
偉人與監丞俱負抱絶異之學欲行古人之道於某而
某實非其人十五年不入吉州城門矣尚冀憐恤保其
進退某近亦卧病新起自顧何人豈敢拒大府之命或
此去賤體平復瞻視稍爽即戒行李進謁門下諸凡更
望埀教
違去門墻倐然秋盡仰思名理時奉薄遊高齋論文靡
間朝夕雖扞格之資一聽發藥恍如有得以是别後尤
遽傾跂之勤無由馳謁門屏惟望使車行縣乃獲瞻仰
前日途中辱賜手筆存恤周旋久稽修謝是時竊聞郡
人有聞於州府使人憂懼者久之自惟窮困之跡所以
受知於監丞者相得於形骸之外如平日吹嘘澡袚之
賜固自感激若欲挽而出之使逐榮利葢非所望也中
間亦䝉舎人再賜手書今方修報想未加叱怒也右使
門中英彦如林豈少老僕得非以隗始之意耶聞大斾
之吉水督捕曽不淹日渠魁就誅餘黨散滅一方之幸
近日諸䑕盜間作此尤當治之於早若巡尉留心無不
可捕者頗聞諸邑似以盜為諱此豈持久之術養虺成
蛇為害愈大不可不慮也胡縣尉本寒素䝉監丞特逹
之知舎人亦惻然憫之近縁細故輒求罷去聞得權局
保全考第乃使府終始之賜舎人以嘗有意惜其功賞
未審其事體可行否尤望讃成之力成功與否乃胡子
之命獲出大賢門下亦足以光其脚色也
近䝉大斾寵賁不獲詣行館修謝豈勝感懼某雖處林
下無預人事每辱監丞顧遇之厚輒有所聞當布於執
事某自甘閒曠之久絶無外慮不意鄉人輒列狀於使
者於是令人羞悸不敢出既而諸使屬皆見訪察其論
議州縣情偽十得七八或時有悮聽隨即自明葢以詢
訪之廣也初云吾邦大不治實縁二千石之柔遂併及
執事今嘗反覆與論掣肘之由尚且疑信相半兼云此
郡非有風力莫能治今者閣下權府事願痛革前弊葢
郡人所患苦者莫甚於吏風大强與三獄之淹延若嚴
責時限立要結絶勿容以追逮證佐為辭指顧之間何
事不了又聞受納多邀阻部僚日夕飲博此聲頗喧願
使府伺察之勿使逹及於持斧也僣冒不勝悚惕
　　　答劉喬卿書
某啟喬卿外甥去秋臨行承以新詩為惠甚佳别來匆
匆已見新年想侍奉進修之外所履康勝老舅初被譴
就道懼人以為罪人而鄙斥之所至逆旅輒杜門不使
之知姓名自入荆湖界行路之人皆逆知之爭相迎問
士大夫或至相賀謂此禍非庸人所宜得自昔名士天
必厄之子厚至永而文始盛魯直至涪而詩益工况我
無二子之才而又謫輕地葢虚有其名豈非造物者見
賜甚厚而獲䝉聖朝寛大之寵邪初至宜春得一故人
書云不合暮年作詩不肯休宜得此禍又可笑迨至貶
所未敢遽入城而城中士大夫多出城見訪相勞苦州
民驚喜如異人至其邦授館如歸得一蘇氏花園枕沅
江之上夜郎牂牁之水出焉自入桃源觀晉人捕魚至
落花流水處又歴漢伏波將軍征蠻故道湖頭石室宛
然所謂武陵五溪盡屬境内以至洞天神仙古跡不可
勝數於是乃知昔人雖流竄而有以自得者良有以也
始望皆不可以及此今乃自負知未為時論所棄也近
袁季明書又云老舅猶有十六年夀嘗答之云所謂十
六年亦非不多但子之術所能知者天年之夀耳若十
六年之外在我而不在天則非子之術可得而知不審
曾見之否因筆及此亦論喬卿知我自有定處也相見
無期言不能盡餘惟力學自愛不宣
　
　
　
　
　
　
　
　
　盧溪文集巻二十九
欽定四庫全書
　盧溪文集巻三十　　　　宋　王庭珪　撰
　　書
　　　答張欽夫機宜書
某疵賤之疾平昔未獲掃相君之門雖天下士大夫誦
閣下偉才謙徳獨某無階進謁嘗恐抱終身之恨曩者
竄居夜郎七年王彦恭時出所惠書屢䝉記䘏東歸之
日道經長沙始獲進拜大丞相於服制中仰辱盻睞之
意視如門䦨舊物過於所望既而退瞻履幙且承顧接
存撫甚厚一見忘其流落之情以盡釋平生之願此幸
豈多得哉伏自拜違以來屢欲脩起居問而身賤跡疎
坐是不敢比者忽奉教墨詞謙禮勤奬引不倦顧衰朽
何以當此閣下席相門之貴平生講磨道徳佩服仁義
凡著於言行之際者皆欲仰希聖賢君子事業而不鄙
謂某可以追逐其間此葢閣下好賢喜士出於誠素心
追古人而姑從今之人其使某踴躍而不能自已也竊
惟丞相龍卧湘波天下企望霖雨久矣一旦父子接武
雲衢發舒素志海内䝉福則某亦受賜一人之數猶恨
老病不獲日承議論之末惟矯首遐想而已靈夀杖敬
拜佳惠輒成古詩一首聊致謝意更兾采覽幸甚
　　　與黃子龎書(三幅/)
自聞車騎來江西謂可以因縁少際高論以解彌年鬱
積之懷窮山無聊尚未能拏扁舟一走府下以見顔色
惟是傾嚮之誠望風増歎而已某與子龎雅沗一日之
游輒布腹心露於左右拙樸不量事體幸勿以示他客
丞相靖康初建大勲於王室至今海内屬望者獨以靖
康時事昭若日星耳中間憸人柄朝讒毁百出者亦忌
靖康之謀議當時無能出其右耳今日主上赫然排羣
議將復大用知丞相決不負國者亦攷靖康之設張耳
自大斾來江西州郡初極竦動今尚狃一切故轍豈相
公志在天下而不留意一方邪抑度時事有未可為而
反以為靖康之設張自疑耶甚為相公惜之方今敝亂
極矣試槩舉一二州縣每施行害民之事期於必辦則
號於衆曰是大使司指揮愚民無知不可戸曉至於賕
賂狼藉請托公行苛虐横歛為國賈怨軍旅所過暴鈔
官吏與賊交結若此類者不可枚舉蔵姦宿亂竊恐浸
成大禍愚謂以相公之威望略指顧行之頃刻之間莫
不震動孰敢不聽某因窮居嘗究當今州縣積弊之根
源欲作書獻相公念無路得通又跡最疎賤未嘗獲掃
相公之門不識可以進逹此書否然無固必也如度可
則續條件江西數事納於二公但使其言得行而生民
受福則某亦受賜矣實無邀丐也惟裁報幸甚
前有書并劄子獻丞相所陳雖若細事而民心切切有
望於丞相者實在乎此不可忽也若李相公鎮一路而
猶有此等積蠧尚何敢望於他人哉竊意丞相但未及
之耳此非吾儕小人之私意願遣人採聽於外物情輿
論付之千萬人口不可私也况丞相平昔舉動未有不
合人心此天下之所責望重也竊慮旦夕有以追鋒之
召則事不及行亦湏作訪聞行下警動州縣使民間曉
然知前此非相公之意其餘見徳裕書中此事惟二公
可以議若持禄偷安者見之必不以為然幸痛察之
某啟去年曾䝉福州所惠書非風義之高豈尚不忘於
寒陋之交感激之餘再三欽重又辱不鄙寄遺盛製體
裁不凡俾復觀覽别後日新之功益見天資絶人逺甚
不溺於富貴而作此寒苦書生事業其材器宏逺豈易
量度渭上見慮賦馳驟有法已見他日平戎手段恨未
及多見然嘗一臠已知鼎味矣
　　　與鄒徳裕書(三幅/)
與埶事多年相别懷抱鬱積初謂贑江咫尺可以走見
顔色因循滯留但傾想風度未嘗暫忘夏間人囘辱手
書累幅存問之情豈勝感著某愚拙有所見欲作一書
投之帥府不敢不以聞縁今州縣弊事有如蝟毛竊意
府中之客雖衆非獨不敢言亦不肯言抑又習以為常
謂不足言是不過待相公與他帥為一律子龎書中嘗
梗槩陳之若二公又不一言則相公終不及聞外事也
相公負不世之材特患不知耳知而行之易於反掌願
與子龎熱訂之某非借此以邀丐也實欲布腹心於相
公惜此事體耳䝉諒斯意幸甚
某啟近嘗布腹心䝉不鄙謂今相公門屏間獻書者如
雲言事紛紛亦豈無切中時病如某所陳亦類常談但
詢察物情今日所患苦而切切所望於相公者不過如
此而已其間六七事未敢便以為可行須委忠厚曉事
之人詢訪外議使利害粲然今天下之人仰望相公平
昔威名如何若江西利不興害不除則四方解體無復
敢望太平矣正月中山州危如累卵今賊雖出境而巢
穴未破尚賴帥司兵猶屯境上未敢復來耳若所謂召
募敢勇則費官錢作兒戲無益也聞初破永豐時半雜
永豐土人在其中此皆失於州縣前後不究治姦人劄
子中嘗論其弊矣無縁面盡
某晦跡之久終未有謁見之便惟是傾思日夕惓惓近
又傳丞相移師近藩未得其詳亦恐自此益逺門墻矣
向嘗謂徳裕必時時假檄出游歴覽江南佳山水如青
原氣象尤勝又住山老子乃平昔故人不惟獲江山之
助亦可以周覽風俗究觀利病不為無益不知曾留此
念否某所欲言於左右者胸懷切切顧紙筆不能盡耳
　　　答黄元授書
某傾稔才譽之久比與㕘識遽䝉不鄙傾蓋相懽仍贈
雅章顧以辱此獲覩製裁開益良多佩服亡已亦嘗露
拙惡不䝉指瑕而惟奬予之過愈重愧恧某與令叔次
淵同登政和八年進士科又同官於衡陽亦沗有通家
之契元授年少才髙一見知為國器清徳雅量遇事不
茍郡府所賴承諭招讒之患蓋行古人之事於今之世
豈免讒謗若元授懼讒謗則一歩不可行唯久而不移
謗亦自止近日郡政一新千里稍蘇息尤見左右用心
異於衆人細民無不受賜矣某再拜
　　　答趙季成書
自郊外之别俯仰踰半年方劇翹想盛价歸奉台翰喜
聞初即治封教條一頒邊氓愛畏忺慕久之某頃在辰
陽熟識洞溪利病自蜀連荆湖至廣西其壤地皆接連屬
鼎澧辰沅靖者甚㣲弱至武岡漸險逺荒闊而難治昔
年黃安俊叛近時楊再興叛皆倚武岡之險國家若不
治郡於此則两路皆失控扼觀栁子厚集中武岡銘則
自唐以來以為襟帶非特今日也向之請廢此者近類
輕狂幾誤邊防大事幸朝廷灼見本末不從其請若郡
得賢太守禁邊人不擾之則彼溪氓最易調服想季成
亦備察此理固不俟某之區區也
　
　
　
　
　
　盧溪文集巻三十
欽定四庫全書
　盧溪文集巻三十一　　　宋　王庭珪　撰
　　手簡
　　　答董體仁叅政(二幅/)
某違逺盛徳積十餘年矣往嵗叅政射策廣庭魁天下
多士鄉邦仰歎是時某政以詔獄初興奔走洪贑兩州
供詩帳不暇既而流夜郎萬里之外益復闊絶爾後雖
聞閣下叅預大政皆不敢僣上賀幅蓋名在刑書非自
棄也今春幸獲一曕履舄辱降顧之重曲敦疇昔不以
兩地之尊髙車駟馬儼然辱而臨之繼承燕豆之勤俾
奉笑談終日之樂示以金石絶妙之文驚耀耳目臨行
又辱名酒餼牽之恵顧衰暮何以得此感戢厚意徒增
悚惕而已
某竄居夜郎七年無復故園之念乙亥冬叅政秉國之
鈞又適當郊禮雖出聖主惻怛之誠意而赦宥之所推
行者非叅政輔賛之力而疇為之然某特鑪錘中一人
之數耳斡鈞衡者豈物物而較之以自徳邪宜叅政遜
之而不受也彼鄭賈謀歸茍罃事卒不成罃尚不敢忘
况流人賓歸敢遽忘邪䝉寵賜和章輒復次韻聊申謝
懇某再拜
　　　與劉美中尚書(三幅/)
秋末遞中傳聞進陟道山之選囘思昔日勝遊雲泥相
望矣近承惠問知館下異書已抄錄及萬巻且欲圖歸
為來嵗金地寺之㑹某今已七十餘無復榮望但得與
公相從盡讀平生所未見之書亦足滿其志願然公方
登用翺翔朝廷豈能復作林下計乎青燈夜坐舉觴道
舊當復有時未間千萬保嗇别膺殊寵不勝拳拳某再
拜
即日秋老伏惟玉堂清近視草之餘台候萬福某還溪
上餘半年久客乍歸亦粗可樂不敢上闗雲霄之念但
兩姪化去家事荒蕪然老子甘槁薄随分易足亦不較
也惟坐隔笑談為恨耳兩日方聞進登八座未果具啓
為賀又聞有出疆之命不知是否兩者皆重任即日大
拜之資也更乞為國調衛興寢榮服寵渥
某不接言誨恰十年被竄八經寒暑去嵗還鄉是時左
右已赴召持槖禁從日侍天顔相望益遼逺比聞以㣲
疾請祠榮還里第赤車駟馬驚耀州閭觀者靡不仰歎
謂稀闊盛事某沗疇昔之雅宜先諸客迎於郊外而老
大不能追逐車塵馬足之間然欲見之心殆如飢渇尚
慮賓客正冗兼私門比亦多故碎事逼人徐當有晤言
之日
　　　與王元勃舎人(三幅/)
某頓首即日殘暑尚熾伏惟郡閣燕閒神物䕶持台候
萬福某杜門茍安自得於溪山之外蓋仰泰山北斗以
為重也未縁叅覿伏祈保綏為國自重
某違去門墻適踰一年景仰之誠未嘗一日不繫於懐
頃嘗得教帖有丈夫志四海萬里猶比鄰之語熟讀詳
味莫見涯涘韓子有言志同氣合魚川泳而鳥雲飛葢
古之蓄道徳外形骸相與徃來太虚明月之中者用此
道顧僕何人哉豈非所謂誘之欲其至於是歟此身未
死祈見執事建大勲於王室得與山農野老相慶於茅
簷之下感激所發遂忘其身之窮賤作語僣率愧恧之
甚
某惶恐小禀前月初聞警報郡縣倉惶輒自驚擾洪袁
諸州或虜公私船或甲牌閉門便似失措萬一猝有非
常不知何以應之獨聞治府帖下人情非嘗輒驚非術
之素定安能如此今日朝廷又有助軍之歛蓋縁軍興
豈得已而行也言利者既已失謀頗聞諸縣奉行不一
如税田畆固有定數至於家業則明言十等戸今坊郭
所謂第戸正應此一項無可疑者若營運則無跡可驗
然止言坊郭則財力多者亦可以槩見少者所得無幾
徒為擾耳今諸縣或官吏入人家打量間架搜索有無
下至抄及賣餅菜之家如此行遣全類税間架恐非朝
廷之意家業營運獨言坊郭蓋謂逐厚利者恐有不均
之患今有田畆者即有家業有家業者則營運在其
中若使一家而納三色錢恐必至於重困何坊郭之民
獨不幸也某愚見以謂且從多處納則後日所取猶有
可繼願審思之行下諸縣使不至重擾則民户受閣下
之賜豈勝計耶僣易僣易
　　　與彭仲平親家(三幅/)
某頓首再拜上啓仲平秉義尊親前此伏䝉新拜誥命
咸增懽慶某不惟老病所拘是時適子姪皆赴試遂與
東岡皆不獲親往必䝉照察即日苦寒伏諗尊候萬福
謹奉起居不宣某頓首拜問
某頓首再拜上啟仲平秉義尊親貴眷並佳萬福凌雲
與諸甥並安聞全道已交割未聞歸信某再拜
某再拜少懇周行甫新被薦欲求見而素未拜識孟覺
來覔書理不可辭幸勿訝䝉一顧幸甚某再拜
　　　與彭郎凌雲將仕(六幅/)
某啟上彭郎將仕半年不收家書遂久不通信朱三來
承書喜聞長㓜皆安去冬朱守見覃家屋大窄遂那城
西安福寺見借舎宇明快度夏極涼於是煩惱百八未
歸既聞其歸心遂豁然其他事並不將心計較頗聞家
事多災患而家書不報老人亦忍而不問恐傷懐耳己
巳冬作書與彭彦直王十五迪洪時云昭逺欲䧟我而
進身我非凡人二沈不出三年必有大咎彦直以示同
僚端脩亦聞之莫不笑以為狂言近方知端脩死狀與
昭逺無異皆不出三年天道如是我又何憾當有歸日
矣百八娘喜無恙好㸔二外甥聞皆就學我處此殊無
所慮逺寄衫袴等已收吾二孫頗能誦書差可喜尊丈
不果别奉問不宣
某啟承書久雨乍晴喜聞安裕大小均福惠茗良荷袋
者必佳族人過省示盛事可喜示及俸錢如數領之甚
煩也過便更煩掛意近殊新開殿榜合到亦未聞人還
布答匆匆不宣
某啓上彭郎將仕諸甥已就學必有事業逺承緘啟審
聞長至所履増慶百八娘諸甥均福值節中人事之冗
草草答來价不宣
某啟白彭郎將仕東岡人至得書甚慰渇思聞新年動
履之佳尊丈以次並萬福百八娘卧蓐得女且幸無恙
百六姪病中久不得書因疑而憂之每人來不忍根問
恐傷懷耳去夏以來節次問得甚詳痛苦不可言葬畢
次女又亡今百三郎房下子弟未知事百八又素未更
練乍管家事疎脱必多數要來此已力止之我寓此泰
然無毫髪可慮之事若以為老是以衆人料我不知我
殊未也奈清亦可上學今授書為誰也尹商老亦喪妻
亦先䕶其柩歸仲質三月赴道州省老已住沅州報恩
李郎中請也
某啟承書比辰大小均安示及俸給錢如數領之甚勞
煩也諸外甥今嵗學不成次緒來春早為之所幸資質
可教過時則難致力尊丈秉義全道知城侍次致意不
宣
某啟逺承書喜長㓜均萬福但聞塲屋失意此固有時
命慎勿因此自墮當更磨琢自有發時如鄉榜雖謬然
其間亦有苦學而得者湖南運司初傳彦嘉賦甚好亦
遭黜叙浦楊憲之子得魁乃范漕之子也聞全道尚有
一半文字索金乃屬若遣陳才將錢去取是一髙念二
死一髙念二生也不知憑誰去理㑹人逺來何煩惠果
子金橘等所送景聞適㑹其中因亦甚喜仲質峽州考
試百日在路干諸司今文字巳足可慶也尊丈近上狀
不欲疊疊侍次言之不一不一
　　　與百八娘
百八娘别來思念不可言人來喜安樂殊慰逺懷我在
此安健正如東坡先生在黄州時不須憂慮所寄衣服
果子已收中都無物可囘猿皮一畨與阿儀作劇若縁
作坐蓐可得兩箇
　　　答吕知府郎中
某頓首再拜知府郎中閣下某郡民也當以民禮事太
守頃聞使車褰帷入境宜與此邦士民奔走車塵馬跡
之間迎謁道左而犬馬齒衰卧病衡茅無復生意又自
顧官卑人㣲去治府不逺不敢溷以書方此畏恐不謂
閣下遣价呼召賜以尺書詞謙而禮勤固宜整襟下拜
即戒行李一識大人君子之威儀觀道徳於前後聽言
論於朝夕以釋平生之願望實以病纔小愈步履猶艱
未可趨走侍坐於大人君子之側竊觀閣下視政以來
境内肅清吏俗畏威盜賊不起素號繁劇今若無事葢
閣下心術之素定其於古今治亂興衰是非之際應接
酬酢萬象之變皆素定於胸中不假羣言之助况大門
甲族祖宗以來英豪濟世之士常滿朝其家風淵源為
天下士大夫所師表一旦擢居廊廟宰治天下術亦猶
是也如某學術荒唐知識淺陋進何説於左右昔東漢
黄叔度之流以人望自髙州郡禮請多不至漢帝召之
或不來其言論風㫖無所傳聞而聲動於一時及其終
也死於草萊卒無一言一事有補於世而卓然可見者
由是觀之使人亦畏懼而不敢如餘年尚可茍活起復
為人即走墻屏一識天下偉人無遺憾矣伏惟幸察某
頓首再拜
　　　與彭子從提刑(三幅/)
某頓首平生困蹇拜違台矩餘三十年升沈異轍雖有
慕仰之心常若有物隔闊之暮年復因詩語竄居夜郎
不謂東歸之日適遇輶軒出使廣右龍旗虎節道經里
門遂獲瞻承良慰積年傾傃之情豈勝幸甚某頓首再
拜
某再拜竊惟提刑丈駿徳雅譽藹聞於時天子之所簡
注大臣之所推轂羣聽肅然下車之初百吏承風夷落
安堵異日踐臺省一舉萬里皆由此始非獨蒼生被其
福抑且為鄉閭士俗光寵幸甚幸甚
某再拜正初領去冬所惠台函累幅兼寄示王漕書并
文字極以為感某老朽四十餘年不調頃嵗䝉恩自便
歸老田里已足平生豈復戀此卑㣲之階王漕故人念
念埀意荷其愛厚非此公髙義某安能自經營也他日
不掛罪籍而死亦良幸耳
　　　與胡觀光知府(三幅/)
即日春霖作寒將履清和恭惟坐鎮千里民兵靜肅台
候萬福草㓂突出鄰州皆被其毒不犯治境功績昭然
㑹當有聞於朝者更冀調護以迎新寵
平生交遊久而不替如吾友觀光可屈指數也知車騎
久到臨賀方欲候袁倅赴官上狀忽承局道出於此先
辱教字問勞之勤益服髙義未遽以疎懶鄙棄之也前
年䝉召命初不欲行自顧夲疎賤豈敢學違朝㫖之人
但不可久住耳既誤䝉恩數遂乞祠以歸來教問及且
以為慶愧悚而已今年八十七矣然尚健獨未知有晤
見之幸否此心切切
臨賀接廣西湖南最為佳郡狂盜奔突如此而不敢犯
豈非威徳有以鎮服之耶某亦嘗測此盜不可輕正如
來諭近人料西北亦如此但茍目前暫安耳黄元授昔
時亦甚熟後嘗通書否一子名文昌者登第頗能文士
大夫多喜之張安國尤極力推挽元授去嵗得南安軍
文昌復得編修亦可謂榮矣
　　　與范元觀
某再拜育才齋作别三十年矣中更大亂南北否梗絶
不相聞當時同舎為鬼錄者亦已過半想執事亦不知
我之猶在也數年前鄉人王世臣自廣東歸始知元觀
登進士科入館閣韓徽猷居吉州時車從亦嘗經由適
避盜山中皆不及知頃者復聞同判長沙聲跡甚邇雖
企仰之切何由一見眉宇每思向來筆硯之遊與今盛
衰異時人事屢變令人感慨不能已也
某政和末得一官調茶陵丞值監司守倅皆庸俗某素
樸拙不能取容又見州縣之態不可為遂歸耕於盧溪
之上杜門不出已久今聞元觀方以髙才為時㨂㧞進
取美官如不忘貧賤之交時飛謠音以慰岑寂
　　　答楊文發
某去冬兩辱教帖拜意良厚新春計尊候萬福執事薦
章無患不滿平生故人方䇿足要津若一榮改則駸駸
朝列矣示及嫦娥奔月等詩寄意髙妙開發衰鈍之思
幸甚見索拙惡俟續訊當不避嗤笑錄去也
　　　與劉舜元(三幅/)
某啟上舜元省斡賢壻竊聞遷轉之榮共增歡慶長至
無緣相聚迺承惠啟四六粲然賛美過厚且審履此新
陽諸福駢集乏人寫啟為報兼迫人事草草布謝不宣
某啟相别七八年矣今春末到家獨未見舜元念之不
置忽得書聞行李已歸長途盛暑涉履無恙深慰老懷
何日一見以欵緒言安鄉之闕不惡且不甚逺久滯中
亦一可喜事也
某啟新年未獲靣慶竊知大夫之體候已安良以為喜
聞造軒館甚壯麗恨未獲倘佯其上索詩少暇即寄圃
中去嵗前略葺修邇來遊觀者甚盛䝉為明年之約人
生幾何當不爽盟㓜麟久擾侍下此兒似不癡他日當
作外家宅相新守此旬末禮上恐欲知子柬子華並致
區區
　　　與胡至文
某頓首再拜啓至文秘書賢友不記與公相别之日每
渴清言坐以馳仰比辰絳帳雍容起居萬福至文髙才
而尚沈屈人所共歎然近聞書館甚盛摳衣承教者滿
門良可喜也惟未卜面晤之期此懷鬱鬱邂逅一笑再
當有時未間加愛不宣
　　　答楊秀才
某辱惠書寄示盛文珠璧粲然獨不鄙謂老拙越數百
里而虚辱之敢不奉報蓋士患不能文而塲屋之文患
不中有司之尺度雖有竒偉髙世之才一語不中尺度
則棄不肯取此塲屋之文所以為尤難也竊覽所寄三
場詞彩議論皆有出人之見只依此軌轍益之以學問
巍科可俯而拾也文軸封納亦随所見不可自隱耳惟
冀孚察
　
　
　
　
　
　
　
　
　
　
　
　
　
　
　
　盧溪文集巻三十一
欽定四庫全書
　盧溪文集巻三十二　　　宋　王庭珪　撰
　　手簡
　　　與胡邦衡四幅
某數年前盛价自湖南憲司囘道出敝邑嘗奉書爾後
即聞被召為樞庭屬官升沈異跡不復相聞去年夏在
郡齋守倅相聚無日不談盛徳右史公深欲一屈髙軒
嘗出示囘書見所以存問僕者甚厚是時亦欲作書庻
得㑹晤又念非所以相愛固知左右未必肯來也今春
曾法師至忽辱惠教喜不自勝渠約自來取囘書久之
不至遂失修報甚負愧悚即日夏熱伏惟台候萬福相
見未涯千萬為時保重某再拜
某自去年聞邦衡以言事貶韶州中外聳瞻嘗約劉校
書作送行詩以俟邦衡之南走欲效昔人送唐介為一
時盛事既而恨邦衡謫大輕此作遂廢往時陳瑩中鄒
志完名震天下號為敢言然當時利害尚未及今日事
體之重也國危矣諫官御史不敢言而邦衡以編修官
摩天子之逆鱗折宰相而不悔決非所謂偶然者宜天
下士大夫無賢不肖皆知稱頌邦衡也斯道未衰公議
一出天子喟然思見其人邦衡雖欲散髪巖岫效僕之
閒致不可得矣
某久無衡湘人往來缺奉起居不覺春夏之徂也似聞
鼔盆之後頗戚戚情雖我輩之所鍾理非我輩亦不能
逹殊方異縣宜自釋也
某今夏耒陽僧歸衡陽曽奉狀計徹聽覽即日秋老伏
惟燕坐衡湘江山護持台候萬福某久聞青原長句未
及見淳上座來惠石本可謂絶妙好詞字復竒崛當與
平原山谷之碑爭光於無窮為青原之偉觀欽重欽重
廬陵魏守往年同在朝列必識之正宜仲之親也諸郡
方事刻剝而此公獨欲寛恤民大慰恱之江西屢傳有
召命豈人望如此耶此事終不免惟厚自保持以膺大
用
　　　與向宣卿
某比數見士大夫説直閣議論似不與胡邦衡聞者皆
有疑焉故不敢不以告於下埶事此説豈不猶用居安
福時所聞乎其源始於曽某戲談歐陽某從而和之復
増飾惡言若不熟察豈不誤大君子聽聞某嘗詢攷輿
言及其鄉里皆謂不然且邦衡進説之時内外方以言
為諱心知其非而噤不敢發獨邦衡批逆鱗於萬死一
生之中時論以為鳳鳴朝陽於今之時有如此人縉紳
先生宜少與之進亦助善之一端也他日公道顯行其
偉名直節決不在人下某非敢有欺於左右既聞此論
頗繫事體故反復言之尚幸情察
　　　與任子嚴
某昨見除目知龍旗虎節將漕荆湖竊喜故人榮遷將
大顯於時未幾聞有改除猶不失五馬之榮亦何歉也
湖南纔數月聲績已逺聞他日公議豈可掩洪相既去
尚未聞大拜物望所屬者誰歟人皆莫能言興國賊頗
侵廬陵境勢稍張而官兵未能禦郴峒亦尚可慮吾丈
必能料也便价往清江奉狀草率繼此續上記也
　　　答方性夫(二幅/)
某頓首性夫年兄相别二十餘年中更時事變故百出
莫知存亡近嵗舉子往來釣臺始略聞動靜去年劉克
強歸忽領教帖始知已掛冠冬間於遞中又領一書仰
荷年契不忘勤勤至此感歎之餘且喜兵亂以來吾二
人各未死耳日來春暄伏惟逍遥物外尊候萬福各在
一涯何由㑹見惟冀以道自重
某再拜前此既失候問及連辱兩書又適無便脩謝失
時冀䝉恕亮某自湖南歸見監司黄某等皆被朝廷擢
用而營私背公無愛民之意知其將變遂歸耕於盧溪
之上不復出仕今三十二年矣不謂性夫負抱利器仕
宦亦不震顯至此夫復何言竊聞頥養益壯蓋徳厚氣
全自應若此僕亦尚健能夜讀書自時寄聲以慰懐想
幸甚
　　　答周孟覺
某奉違之後念欲拜書非宅中專介以往其他更無别
置遂為左右所先伏審下車以來台候萬福榮考京秩
便理資考選人出火坑輔以甲科才美即日滿任當有
異除何所不可入耶奉慶奉慶徳安素出異人黄香在
漢時未有安州總屬江夏白兆山唐時已著名有李太
白蹤跡曾遊否綘帷多暇想訪古思賢之樂無涯矣所
諭疵政佛出亦無如之何但其聲籍籍終恐不免耳
　　　與楊文明
某十五年前識昆仲於丱角時既而被竄流離遐荒親
故隔絶今春歸自辰陽乗扁舟下桃源至武陵始見中
原衣冠士大夫而昆仲在焉相勞苦累日清談亹亹又
䝉新詩盈軸覽之竦然至今誦歎亡已日伺軒車慰此
久懷乃聞東山一宿不䝉見過悵恨而已
　　　答劉彦純
某昨䝉諭及令叔知縣誌銘某實以此來多病道不進
而文益衰安能發亡者幽光况令叔久在仕路當今能
文而顯名者相知不乏人也乃䝉教劄諄諄赧然汗下
然某與令叔既忝平昔雅故敢以荒拙自暌乎續俟竄
定當即錄去
　　　答楊廷秀
某去嵗獲見清矩慰十年懷想之誠少年登科未足為
左右賀一日相見詞學驟長語有驚人兹可賀也去冬
之官再經敝里失於偵伺辱留手墨追見不及家僕囘
又辱惠字何其勤也尊丈過此怱怱諭及文字適除夕
忙迫尋藁未見上元後有客子之永(缺/)專馳納政逺晤
言更宜調嗇以副瞻禱不宣某再拜
　　　與劉子柬(三幅/)
某啟上子柬都巡姪壻自承西歸未獲一面謝丈屢言
從者旦夕必出不知得何信也秋熟計侍奉安勝前月
胡丈遣人至魏公宅兼過王舜舉家問曽附子方書向
丈否報云未曽計今已逹矣臨安近事殊不及聞但聞
未拜相耳人行草草不宣
某啟承先丈大夫已畢襄事禮意周備甚盛恨以老病
不得親去挽紼即日計動履安裕和公取湖北路由鄂
渚趨闕下恐向丈朝夕必起聞欲遣人宜趂人文字未
到前早發去為佳賀叅政落致仕依舊叅政此公亦向
之所為主其用無疑也方欲作書説伊山事適彭雲翔
來門下遂併附之
某啓不相見之久承惠問甚慰所懷比辰起居佳勝近
報魏公乞致仕不允除少師建節判福州尚辭免未已
昨日得周舍人書云與吾親十年前曽半靣篤志科舉
所學必過人此公不妄許可亦喜子柬能自力謾恐知
之承惠細茗兩種皆竒絶怱怱未有佳物為報不宣
　　　答李仲孫
某知仲孫之名非一日而少同里閈識眉宇亦舊矣中
間隔闊不相見者亦多年故人劉吏部美中數談仲孫
之賢抱負所有鬱鬱未得志今年春承訪僕於溪上惠
以長牋詞源浩博瓌瑋閎麗動人耳目如天球大圭森
然炳然焜燿左右不待數琮璜珩玦之狀然後知其為
寳也某於是知仲孫之才氣有終不可掩者若場屋連
蹇校得失於一夫之目置之不足道仲孫勉之苦寒為
學自重
　　　答胡斗南
某啓聞斗南之名舊矣雖同州里及縁曽氏姻聨得忝
葭莩之好而各在一涯未嘗交際執事方少年遇天子
興大學聚四方豪英有補選甚難大江之西纔三人中
格而執事之名與焉執經登堂才譽浸聞於人當是時
某方坐詩語竄夜郎夷荒萬里之外與中原衣冠士大
夫隔絶者七年何由一見儀矩今春䝉恩東歸聞執事
以憂還里舍未及問訊忽辱長書見惠詞筆慇勤且以
先府君銘文見屬竊不敢聞命而英彦道左右之意堅
欲得之且先府君之事著矣而僕之鄙陋何能發於文
也襄事有日介者在門又慮後時遽中附納臨書不能
盡報復之意不宣
　　　與楊文黼
初春纔聞治裝偵伺不審方作送行詩未了遽聞車斾
已行悵然遺恨久之未數日忽報令兄主管病不起禍
出不測驟聞此信不覺大聲而倒想昆仲聞訃之時痛
當奈何文發方履亨途欲摩霄漢忽爾一跌而墮之報
忠襄公豈昧昧不可曉耶今一門兄弟子姪頭角嶄然
子出其後必大可倚以待也夏漸熱伏審追傷之餘起
居萬福某衰邁闕於面慰私懷極不足千萬强飯自愛
　　　與劉子方(三幅/)
某别去數日竊審起居萬福向丈書悉如前日面聞者
言之鮮矣䝉示以所獻書皆究切當時之務必有見之
者檢院進文字非書鋪所慣彼處自有一等人專管寫
此文兼識體靣只託朱公尋之必不誤也無緣再拜别
道中加愛不宣
某啓江下相别已逾月道中晴暖十一月九日到家即
日苦寒旅食佳否所幹必有美耗或未端的且一歸北
堂日夕憂念如文字一事胡丈可憑不必親在彼候今
宅中再遣僕夫力已多辦歸亦易莫若且囘以慰太夫
人之念逼冬節草草餘幸加愛不宣
某啓忽聞歸騎喜不自勝不惟慰釋親意况有迎門而
笑者喜可量耶承書具審起居萬福文字以下胡丈必
不妄言惜乎劉舎人出然仕進有命亦不以一人而通
塞也新正圖㑹見不宣
　　　答王允元
某去嵗夤緣到郡始識眉宇既䝉寵訪又貺以新丈欽
歎妙作愧無以當也承諭冲逺别開書室擁羣書掛琴
劔其志豈淺哉䝉索名以進齋牓之可乎期公於九萬
里外更進一步未見其止耳
　　　慰楊建之
某不意凶變遽承先府徽猷中大訃音聞問驚怛為之
落淚者累日遙想左右心肝摧裂何以自處伏惟哀痛
切勿過為毁瘠皆無益也某前年領中大丈書云朝夕
來宜春私心竊喜將有侍杖屨為遊山之樂去臘又得
誨字筆畫語言健爽如舊日望宜春之耗冀得㑹面不
謂紙墨未乾車軸出門而折言之愁人追思往日被竄
沅陵平生故人視若不相識惟公父子同舟見訪傾蓋
一見撫我如舊交所以愛存之意振㧞流俗之外感戢
豈可言諭老矣恨不能一至門屏撫棺哭奠而已襄事
未畢千萬抑情自重
　　　答王彦恭運使
某秋間嘗拜狀聞使車在荆南將由歸峽出辰沅想沅
陵之人夹道竦觀以為榮一時異事也囘日必泛舟由
舊路經桃源觀訪壁間題字俯仰陳跡為之憮然僕但
如漁人迷路不復見桃花源矣
　
　
　盧溪文集巻三十二
欽定四庫全書
　盧溪文集巻三十三　　　宋　王庭珪　撰
　　論
　　　盜賊論二篇(并序/)
盜賊之變不一江西殘孽歴十年而不討始用招安為
弭亂之計此養虎狼飬疽根之術也使一日出落鈴鍵
必横突潰裂四出而不可禦愚獨憂之故作盜賊論焉
　　　上篇
天下之患莫甚於大盜起而人主不知侯景嚮闗而梁
武帝不知賊徧天下而隋煬帝不知此皆前世已然之
事其轍跡可攷也今天下謀臣猛將豪俊之士奮然而
爭出者皆髙談禦戎之策侈言誕詐謂盜賊為不足憂
不知天下之所以安危治亂常繫於此昔秦既滅六國
惟慮匃奴之為患使䝉恬北築長城延袤萬里而不知
陳勝吳廣起於閭左之匹夫宣宗收燕趙復河隍威震
邊陲而不知龎勛之亂起於銀刀之亡卒然則盜賊之
起其始未必能桀大惟郡縣蔽匿以幸須㬰之安養其
芽孽䆮以成亂者非一日矣自艱難以來江浙荆廣所
在盜起然皆暴興而亟滅惟䖍州倚荒險洞窟林麓盡
為賊蹊歴十年而磐牙猶在皇帝嘗下銅獸符發襄漢
之師擒馘幾盡州縣不能撫緝厚賦深刑閭閻深苦於
是復操鉏鉤為兵嘯㑹逋殘山谷響應二千石既莫能
制且惡其鴟張而累已也欲設一竒計而莫知所出則
其計維出於招安當時江西大帥亦聽其説而甘心焉
盖其説以為不數月可以盡消江西之盜而使百官入
賀於朝此直誕漫之術可紓朝夕之患而非為國長慮
者也郡縣承其風徃徃縱賊不討悉招其渠率而官爵
之賊利其然反跳聚山谷置魁立伍而隂結官吏各稱
渠帥以茍一時之賞雖平居未嘗為冦者亦相時生心
操戈而崛起不惟能免於死而且歆艷爵祿之榮此豈
非誘民以為亂者歟今䖍州城中官兵無幾而招徠倔
强之徒帶刀劔執銅撾列刺史庭下者凡數百人羣心
凛凛常若刀鋸在頸此豈可以為長久之計者哉所謂
數百人者其故時黨伍散居大山長谷之間嘯呼成羣
椎埋鼔鑄亦自若也間不得逞時出焚剽則州縣必責
招安之官提兵追討往往暗分財物自相脣齒驟雨絶
弦莫見其跡州郡既不敢究窮其姦又且賞之以為有
平賊之功凡如是踵而起者烽壘相望蓋設法有以啓
之盜賊何時而可息也甚者盜賊雖起保伍不敢言縣
邑不敢發至於勢張而不可掩則招安之旗四出上下
相為匿以避朝廷之知而已嗚呼禍有大於此者乎愚
故曰天下之患莫甚於大盜起而人主不知雖然先事
而言則罕見從事至而言則無所及自古禍亂未有不
如此者今盜賊雖已萌尚可逆為之計顧愚無知不知
所以逆消禍亂之計徒能論天下之勢如此惟冀廟堂
帷幄之臣博採羣言使聖主知之則天下幸甚
　　　下篇
庻民所以不安其田里棄鉤鉏而樂為盜者豈非法制
壊亂而勢有以驅之使然耶何則天下之亂必先有勢
而其勢蓋常生於上之有所憚而不敢為無可觀而不
足畏盜賊之初起非有陵突郡邑之心至其久也習知
郡邑之吏庸懦不材舉動施設無竒偉可觀然後有輕
郡邑之心招安之旗一出則知上之有所憚而不敢為
者必難於戰鬬之事邀脇郡邑知其不能應則郡邑人
吏愈無足畏而招安之權常制於盜賊矣艱難以來招
安之策非不嘗試而屢招屢叛蠭起之衆益多於前漢
法逐捕盜賊責部刺史二千石吾丘夀王有言盜賊猶
有老吏二千石之過渤海廢亂二千石不能禽制則詔
丞相御史選能治者宣帝中興郡守多以盜賊課最蓋
有助云今四方未靖而以郡邑付之庸愚怯懦之人徒
為盜賊輕侮横兵刼持必取招安得官爵而後已自古
及今未聞如此馭盜賊而能圖治者也且盜賊十年之
間屠殺官吏膾人之肝焚村落掠金帛怨忿之毒流於
骨髓其間有不共戴天之讐呌號無聞忍恥而未敢發
也一日伺天時之隙情苦變生其心有所不可復忍則
操戈㧞劔以報讐為名叱咤咄嗟横行天下以發其忿
怒不洩之氣遂至於大亂此亦必然之理昔人云盜不
能亂天下而能召天下之禍者此也近時士大夫習聞
茍簡慮不及逺皆謂䖍盜已息可以奠枕此最誤國之
大者或謂賊雖未滅姑以寛朝廷之憂未為失也獨不
見唐末咸通之盜耶招討宋威妄奏大渠死羣臣皆入
賀居三日州縣奏賊故在不十日破八縣攻汝州殺將
吏而東都大震則幾為宋威之誤矣若謂爵賞可以收
賊心邪是時蘄州刺史裴渥為賊求官約罷兵未幾詔
拜王仙芝而黄巢恨賞不及已刼州兵再亂遂入陳蔡
攻䧟山東取江州轉攻潭岳西擾宣潤遍天下而勢不
可遏則爵賞果不足以收賊心矣若謂盜賊已降便可
無事邪是時髙駢崔安潛等提兵鏖擊所嚮披靡賊氣
既殱乃詣太平軍乞降詔授右衛將軍巢度藩鎮不一
未足制已復叛去轉冦入浙東踰江西破䖍吉饒信刋
山開道趨建州䧟桂管進㓂廣州自是勢益横騖有虎
噬中原之志然則盜賊來降果可以保其不叛乎若謂
賊未破而先言破賊皆近世之常事何足怪耶獨不見
唐末諸君屢奏破賊皆不實朝廷信之稍自安由是賊
得計整衆度淮破東都䧟京師入春明門升大極殿跡
其所以至此之繇特原於諸君奏賊不實其禍遂至如
此嗚呼皆前世欺罔誤國之明驗奈何取其轍而復蹈
之以為可行也哉古人有言曰殺人者不死傷人者不
刑民無所畏亂莫大焉今盜賊殺人如麻而賞之以官
蓋自古未有大亂之世刑賞失柄而能有為者也惟賢
人君子及其尚可以有為之時而圖之過是則恐災稔
禍變天下靡靡日轉潰腐遂至於不可支持然後徐起
而圖之則已晩矣
　
　
　盧溪文集巻三十三
欽定四庫全書
　盧溪文集巻三十四　　　宋　王庭珪　撰
　　記
　　　遊廬山記
江出蜀東㑹於潯陽雲濤雪浪相撞擊而下是為九江
九江之上有巨山崛起名甲天下目望之巍然髙而大
與他山未有以異也環視其中磅礴鬱積巖壁怪偉琳
宫佛屋鉤綿秀絶愈入愈竒而不可窮乃實有以甲天
下者也予往年偕計吏數取道山趾望其巔欲躋焉探
天地觀造化擘出怪譎及其至也不遇霜飊雨雹炎熇
赤日則隂霾宿祲滃然出於洞穴之中欲冲射人與夫
虺蜴蛇虎之羣磨牙澤吻而埀涎鳥道苔境之所顛墜
頹崖斷石之所覆壓有足以褫魄而奪氣凡遇是數者
不可人意雖好遊者不果力躋而寄目以償所願焉政
和七年十月七日道遇武陽聶名世自圓通同宿東林
觀虎溪蓮池明日登羅漢閣上白公草堂至上方五杉
閣馮髙而望九十六峯隱見天末不可名狀而香爐一
峯尤勝絶草堂正坐其下宜昔時隱者之所喜盤旋於
此也過西林履平地五里許至資聖菴資聖而上漸峻
㧞非數十步輒一休不可疾至歴三茅亭乃至錦繡谷
聞春時異葩怪卉層出雜見相錯如錦繡然自錦繡谷
不半里至天池妙吉祥寺去平地二十里矣是夜禮文
殊於瑞光亭拜未起而燈光璨發於欄楯之外大小幾
百餘燈明滅合散不常僧指示曰此聖燈也予不能致
詰竊意名山藴靈必有神物欲示其異以驚衆而然耶
抑草木竹石之自有光怪而為此耶或謂唐㑹昌中二
僧蔵金像於錦繡谷恐其􁀭光騰溢而出此説幾近歟
寺有貯雲菴又在絶危巒頂峭發壁立數百千仭吐雲
氣而薄星辰者皆出乎袵席之近明日離菴中由山北
下三里至佛手巖巖下清涼瑩徹可丈餘水濺濺鳴其
中有石龍首浮於泉上詭狀若欲奔動視之毛髪為寒
巖西半里登相光亭觀擲筆峯坐禪臺竹林遺趾山中
人傳數有僧見竹林寳刹於此轉眄失之故今號竹林
化寺復從巖東北下三里至寳林即唐大林寺白樂天
嘗序此地實羌廬間第一境人迹罕至古今識遊者鑱
刻未泯也寺三里道傍有飲牛池池一里至峰頂菴視
香爐峰反在其下東有文殊四望二臺老松一株極醜
怪偃於四望臺之上若張蓋然坐其下以觀浮圖之屋
穹堂奥殿負崖架空矗在天半紺碧照耀環山而四出
九江波濤雪色砰擺振撼合而東去者皆在乎履舄之
下彷徉注視目不得瞬而千萬狀之變態亦不可得而
窮也於是下峯頂十里至普照寺而寳興石盆䕶國三
菴居峯頂普照之間又下至廣嚴寺遊連枝亭復投宿
東林觀壁間記遊者甚衆不過徑上天池佛手巖而止
吾二人自謂幾覽徧山北好處因囘視江南地雄富内
坦夷數千里氣狀清淑而兹山巉突於江濱若造物者
喜設宏壯屏扞於此土使江南清淑之氣蜿蟺儲育至
是礙而不得西嘗産而為幽蘭瑞香芝英竹箭之美與
夫三脊之茅千尋之名材希世異物為瑞太平之時未
能獨當竒也尚有魁豪不世出之士埋光鏟采於其間
而求之復無有豈明天子在上皆已出而仕者也彼陶
令與十八賢者一溺於此遂終身不出蓋當時挈治世
具不得設張即思自放於山谷之間而進退卒以不汚
後世不敢少訾焉白樂天貶潯陽慕淵明之為人樂之
而不去是皆人與山相得於一時者也厥後當宗閔權
勢震赫時終不附離為進取計氣節自髙豈無待而然
耶予與名世冐風埃走數千里忘其悲憂感慨覉旅戚
戚不已之懐而驟得天地怪竒偉麗之觀則兹遊所得
時人亦叵測云既遊遂錄以記之
　　　靖共堂記
安福縣西南地最廣髙山大谷荒翳險絶往往通宜春
長沙郡界宿蠧藏姦為縣者病之紹興十四年四月南
嶺潘家峒賊突出犯永新殺巡檢勢遂張朝廷下銅獸
符命御前統制吳侯錫討之亂人大恐詭謀乞降時吳
興錢侯傑之治縣之明年也政寛人和理甚無事方治
燕居之堂見士民問人之疾憂盡得賊之株柢蹊隧蓋
弄兵不討者十有六年袁衡湘湖皆被其毒異時遣偏
裨提孤軍鼓而入他州勢不相援彼不西走山南走湖
則隂連大姓土豪張聲焰脇官兵令解去郡縣幸其無
事如豢虎狼不敢拂其心吳侯得其情悉破壊其機牙
檄諸郡兵乗障扼其奔衝親率勁卒𢷬之賊遑急氣殱
不能鬬未陣而衂大姓土豪縮頸畏罪各縛其徒以來
㑹錢侯與縣尉任君詔從間道餽軍亦擒馘有差於是
賊無噍類矣得其渠酋左證具乃磔之脇汙者置保伍
使持田器為良民無一人呌詉者夫以吳侯之智勇聞
於世遇大㓂輒克而平此草間倔强之㓂宜不足書蓋
鏖兵萬里從枕席上過師此必勝之術至於深林阻險
欲戰不得非善用兵者出竒以奪之未可驅而奮也不
然何蟠拏峒窟十有六年出沒數郡之間而官軍不能
取哉數郡之民得免於亂功大事特實始我邦班師之
日堂適告成可以閲軍實可以陳燕豆於是饗吳侯於
堂侯不自有其功而美縣令能脩其職使不淹日而破
賊錢侯不鄙陋其邑盡力於其職之所當任軍無乏事
財不橫歛而去此大慝民實徳之客有吉文李君尚義
題其楹曰靖共蓋取詩云靖共爾位好是正直坐客咸
欲志其事而以文屬盧溪王某因饗士之日落堂之成
故叙賊之所以起滅鑱諸堂上俾繼此而理者咸得安
其位而桀黠不敢復芽蘖云紹興十四年仲秋日記
　　　西峯寺重修三秀亭記
亭始作於元豐六年豫章黄魯直為前大守夀春魏侯
記一時之事名之曰三秀亭識瑞物也建炎間官兵更
戍於此而亭遂堙廢厥後二千石孰不欲復前賢之故
迹率歎息遺恨而去亦誠有所未遑耳後元豐七十有
六載當紹興二十八年秋天子以銅獸符授鄱陽魏侯
安行來守廬陵下車興弊補廢修起學官増養弟子員
彬彬文學之士盛於一時積獄滯訟迎刄輒剖耘鋤强
梗化為善類窮山長谷宿盜積數十年不討者悉縛致
麾下境内遂寧時方憂旱甘雨連霔郡人大悦謂此數
物者非太平之嘉瑞耶芝草不得専美於前矣政既多
暇明年春始攜客遊西峯尋三秀遺址在蒼松篁竹之
間林麓幽逺復得舊碑於隤垣之下字畫尚新魏侯讀
之喜曰吾家譜鄱陽夀春同出於婺源乃知前三秀主
人吾宗人也可不因其舊而新之乎蓋物之當興必有
所遇決非偶然者若峴山亭不遭羊叔子蘭亭無王逸
少則襄陽風景與從事中郎俱湮滅而無聞清湍茂林
不著見於山隂矣亭既成遊觀者輻湊兩魏侯之名當
與此山俱傳不可不記復興之嵗月紹興二十九年五
月十八日也盧溪王某記
　　　龍須山轉輪經藏記
佛在西域時逺中國僅二萬里華人未始聞其言彼方
之人聞有震旦之國負其書重譯而至者槖駝相屬也
其説使人見性成佛謂法界寳藏吾所自有是以華人
説而奉之積其書至五千四十八巻於是其徒作華藏
之居建大軸兩輪以藏此五千四十八巻於輪間者徃
往遍九州也吉州龍須山昔有異僧法登禪師自曹溪
得法來遇長者龍須於此地築菴而留之遂為登禪師
道塲後人因以龍須名其山舊無大藏經紹興甲寅長
老秉雍領衆始募置滿五百函欲建法輪而屋之㑹移
錫隆慶而以懐宗踵其席始謀建藏室於寺之西隅度
其費莫知所出有居士劉存正胡瑾張孝友聞而樂趨
之各出錢百萬以上由是施者摩肩而至以故功易成
藏之前後神物瑰偉其像設規置於他處不類觀者歎
其異未嘗覩也工將畢而懐宗示滅厥後繼住者數易
卒無以紀其成郡侯以藏經實始作於秉雍而雍前住
江西湖南所至必莊嚴佛土復俾住龍須雍即以書來
求論輪藏之雄麗求文以記藏經之嵗時問其日則紹
興甲子四月八日也於是乃為之記而究其説之所以
然夫掇拾西方貝葉之文為一大藏用法輪以轉之遂
始於傅大士然所謂法界寳藏從無始來固存不可以
色相求使凡夫忽然見道於一念項遍十方界則虚空
中法輪常自轉也昔人有念經一萬部而祖師不以為
勝有老宿下禪牀遶一匝而轉藏了或有見於此則道
之廢興不繫乎藏之建與不建也蓋此寳藏凡夫皆具
足而莫能自證如衣中寳珠必因人指示而不到曹溪
安知不失今之所以聚佛書轉大法輪以張皇其説者
蓋不為諸佛説法為凡夫説法爾此藏之所以宜建也
盧溪王某記
　　　寄軒記
武陽鄧晉卿學有本源而於黄帝老子方外貝葉之書
無所不觀軒其屋於所居之偏名之曰寄屬盧溪王某
求文以記之某因謂晉卿曰吾所以有大患為吾有身
不有其身則無患而可以有為今夫所謂身者其初未
始有物而偉哉造化特範君之形而寄之也所謂軒者
君又以造化之所寄者而寄之也身與軒且非我有則
向之所謂寄者實無所寄若無所寄安得有名此之為
物非言之所能了而欲强以言記之是屋下架屋求馬
於唐肆而夢之中又占其夢者也試為君言其崖略藏
舟於壑藏山於澤夜半失之雖壑澤不得有而人一受
其成形遂有而哀樂之以故累於有物域於宇宙之内
而不能自出也有能出乎百物之表雖死生無變於己
况得喪禍福之所介乎莊周以軒冕為物之儻來寄故
其言曰寄之其來不可禦其去不可止然則窮逹貴賤
適然相遭於一世之中直為物逆旅耳蜩甲蛇蛻似之
而非晉卿本以文學起畎畆陟進士科方將脫簿書登金
閨玉堂摩赤霄取富貴又何暇寄其身於窮陋一軒之
中蓋士生於世使其中不自得將何適而非累使其中
泊然無所繫何往而不自得所以名其軒者豈特在於
窮閻陋屋之中雖金閨玉堂亦若是而已惟磅礴萬物
翛然塵垢之外者不以廟堂江海置冰炭於胷中隨所
寓而安惟一累於進退則均為物役不知二者皆蘧廬
而不可久處蓋遊於物之内而不知遊於物之外彼遊
乎物之外者視百千萬億世界同為一蘧廬在一㣲塵
中吾將擇何地而寄耶晉卿未能絶迹於世坐進此道
以聽浮雲之去來作人如此自可不富貴倘富貴逼君
亦直寄焉耳若夫假道於仁託宿於義以遊逍遥之墟
食於茍簡之田立於不貸之圃過是而往余不能言之
矣
　　　隆慶禪寺五百羅漢堂記
廣陵浮圖氏之宫環峙於州城之西而仁山獨宏麗而甲
出寺有五百羅漢堂元符中州民孟華之所建也華賈
江湖間積竹為巨纜浮大舸絶淮汴之於河河防用其
纜嵗一入獲官錢數百萬轉鬻吳楚之間以歸華既豐
財愈於􁊴嗇而樂布施故能求得天下妙工造五百大
阿羅漢建兩楹而屋之東坡先生南遷過其下持勺水
供飬作八大字牓而揭之於是此堂亦為十方道俗動
心駭目之觀而與山中穹堂奥殿爭光輝矣正和末年
寺廢為道士之居東坡之字亦坐禁錮有僧竊而藏之
及寺復興羅漢散落民間寺僧物色得其七八像既漫
剝不治堂之梁楹亦隳紹興十三年嵗在大淵獻通守
孫公霖欲補其壞而新之初未遑也夜夢羣僧謁於庭
若有所訴覺而異之謂住侍僧秉雍軒然有才力能任
斯事故雍倡具説傾數邑檀施不三月而閲成自輪藏
之隂徙置佛殿之西廊敞七間為堂視舊所建益夥東
坡璇題宛然如有靈光異氣照應屋壁是皆可記也雍
於隆慶扶傾起廢有功於佛事昔嘗求佛殿記而余未
暇許者也今復以孫公之命來乞文以記羅漢重修之
嵗月問其落成之日則五月壬戌也予聞古之得羅漢
道者由禪定見宿因無復愁苦故此大士應物現形至
於五百各發慈祥之相以接物護世多靈顯云七月庚
(缺/)盧溪王某記
　　　西山記
出縣南十五里折而西行又十里許林壑絶險有溪水
出孤源峒中所從來逺矣西山當峒口水抱山麓其停
蓄而深者為潭溪中多亂石突怒而出水行石間汹湧
有聲溪上古木合抱而巨藤蒼然若龍蛇起立狀極怪
醜干霄而屈蟠皆數百年物也每風雨至林木震動水
石相摶觀者毛髪盡寒震掉不能久立相傳以為龍神
之所窟宅故水旱疾疫凡有求必禱之常若有答焉紹
興十一年夏五月至六月不雨苖將槁矣徧禱羣祀弗
獲縣宰向公子賁披地圖訪耆老咸言西山之靈乃率
僚佐潔誠以往視神所居蟠藤之上三峯峻峙鄉落所
謂三峯蟠藤之神氣象隂森崖壁怪偉使人凛然既祗
飭祀事有雲出於峯頂須㬰蔽日隨軒而歸衆咸異焉
日暮大雨明日又雨周被四境是嵗大穰繄神之力向
公具其事乞封爵於朝且用耆老言數十百年以來目
覩靈異殆不可悉數中更變亂潰卒四出巨盜在境神
示風霆雨電之變又出蜂蠆百怪之物卒退走之其事
詭異或者疑焉然皆近時事耆老目覩人能詳言也夫
山川皆有神司之而能出變怪興雲雨澤及萬物此固
宜在祀典䝉休顯而力請未獲若乃神之威徳實不繫
封爵之有無論神而問封爵猶論人物而問官職今之
大官大職豈盡能惠澤斯民神亦猶是也後之人必欲
昭掲神之靈貺宜有考於斯文謹書向公一時之蹟以
附安成故事俾不墜紹興壬戌冬十月一日盧溪王某
記
　
　
　
　
　
　
　
　
　盧溪文集巻三十四
欽定四庫全書
　盧溪文集巻三十五　　　宋　王庭珪　撰
　　記
　　　吉州新修教授㕔記
江西學校之盛異時獨三州得置教官而廬陵居其一
焉崇寧中始詔天下州郡皆立學官其職專以詩書禮
樂漸揉訓導其民之秀者使轉以教其鄉之子弟故民
皆興於禮義而其政易以成長吏知為政之本在於是
故於教授異於常僚每加禮而賓客之惟數十年以來
廨舎徙置不常比來復居城東雄勝樓雜闤闠且迂逺
先生晨入泮宫揖諸生而進之執經登堂頌禮甚嚴講
罷摳衣而退先生不能終日坐堂上日既昃歸其舎弦
誦之聲不接於學官非所以稱勸學興禮崇化厲賢之
意學者欲遷而近之有司終以為不急而姑置亦誠有
所未暇也紹興戊寅八月鄱陽魏侯來守廬陵物大事
叢疑未遑庠序之事下車謁先聖於學首詢學官之舎
知其晨昏往來之艱也病之或議毁學旁編氓之居以
遷之侯謂不宜有所騷動乃環視學門之外得隙地延
袤可築經工度材命廬陵宰朱君寀董其役錢出於官
工不病於民閲月而崇成人見其成而莫知其所以成
也棟宇明麗門臨通衢泮宫在其左興賢之門出其右
嚴嚴翼翼若有神物為之轉徙州人父老見而讙舞知
侯之為是舉將以教吾民使興於學也昔文翁為蜀郡
守修起學宫於成都市中蜀人大化是時郡國未有學
文翁所修起者即學之官舍也魏侯知以學為政豈於
其所當急者反徐之耶故先徙學之官舎使學者日近
教官親熏而炙之以成就其材時福唐陳君禾典教事
秩將滿而魏侯始至見侯之臨事若閒暇而衆務悉舉
乃力陳舍宇不便之所以然古之人於其所館雖一日
必葺去之如始至則陳君亦可謂賢者也夫魏侯不以
始至力未暇而緩其所當急陳君不以將去而怠於其
職俟其成而落之以遺後人是皆宜書也魏侯命記之
己卯三月朢日盧溪王某記
　　　安福縣重修學記
紹興十年冬十有一月開封向侯子賁宰安福下車思
所以化民成俗之本大懼弗能究宣始謁先聖於學惟
王宫四壁無旁屋以備登降宫之外故基甚宏大皆頹
垣壞瓦異時師旅暴起有司以軍興責吏事視學校若
迂逺而不切於治如是者十餘年侯乃進諸生告之曰
郡邑不可一日無學是於國有繫也葢隆平時禮樂教
化皆有其具所以遷揉磨礪其民使風俗醇厚孝於親
忠於君又因射鄉飲酒而識尊卑長㓜之序所以塞姦
爭之竇遏禍亂之源者有此具而已不幸殘滅於兵燼
有司又以為不急而遂廢其具教化風俗將入於敗壞
人才衰陋可遂廢乎邑丞趙君洪聞而賛之諸生退而
喜相與出私錢度外垣地増築其址推擇諸儒有行業
者六人董而作之昔韓侯邦光亦欲經畫未及為而去
至侯之來其治不米塩首用其力於學懼復失墜越明
年學成廟像一新重門繚垣堂房庖廪若經籍祭器之
藏若師儒之舎皆嚴麗壯雅冠於一時八月上丁凡邑
之士咸集薦獻頌禮甚肅侯知士可與喟然興於學乃
屬其邑人王某記之某因得考庠序之廢興以明侯之
用心而為之説曰周衰黨遂之教息夫子無大位設立
言以持世書成而亂臣賊子懼後世有國有家者由其
道則治不由則亂魯不廢周禮君子以為未可動秦燔
詩書楚人亦燔其宫漢興公卿起屠販叔孫通於魯諸
生作漢禮儀其事至茍簡猶足以奪㧞劍擊柱之氣厥
後春秋饗射無聞郡國耆儒以素木瓠葉行禮於私家縣
宰反率吏屬而觀之何其陋也終漢之世士雖通經而
不本於學至其衰也王氏小兒談笑而竊其國東京進
學之盛士三萬人以名節相髙雖姦人崛起横行天下
猶竦然畏之何哉又嘗見唐公卿大臣失節於賊而六
館之士獨不受汙然則士之漸磨由學校而出者其風
如此世之為吏者或不足以知之而侯獨知以為急治
縣而刑清訟簡民服其化將見禮義興行而先王之俗
成士皆光明秀傑足以有為於世或登朝廷位將相為
時偉人有如不試猶當礪名節鼓舞震動有以自列於
後世兹侯之所期於士他日至於是者知自教學始也
紹興壬戌夏五月癸巳記
　　　蕭瀧廟記
吉水縣之東南八十里山髙而逺險有水自西北奔注
抵山石屈折而出至是匯為奔湍江中多亂石其突怒
偃蹇巉然而出者率爭為竒狀水石相擊薄其聲如雷
霆如兵車陣馬之行悍怒鬬激觀者怖慄舟上下與石
不避則有破碎淪溺之患或謂神之威靈以驚駭斯民
古有廟謂之蕭瀧不知其始所以名者考之舊記或云
蕭瀧者湘中之二水名按地理此江與湘水無通流之
理獨江湘以南凡湍流觸石而奔放洶湧者率謂之瀧
唐韓退之貶潮陽先至樂昌作瀧吏詩有險惡不可狀
船石相舂撞之語是知所謂瀧者皆奔湍激石而多險
者也問故老皆云古宿相傳瀧之神甚靈而姓蕭鄉人
嚴奉久矣此説幾是歟古者能禦大災能捍大患則祀
之豈蕭氏常有大功於民而能禦菑捍患耶抑瀧之神
能變化能興風雷降雨澤使年榖屢豐而遂廟食此土
耶今瀧流之上有大穴若破甕側立千尺蓋神物變怪
之所潛而不可測者也廟既久梁桷隳壞鄉之進士彭
公勉率諸豪出財力易其腐敗而鼎新之一切増壯於
前是皆世賴神之庥凡有求必禱於神常有其嚮答之
者也宜其祠奉益隆余素知蕭瀧之靈公勉乃求文以
記重修之嵗月實紹興辛巳七月壬戌也復為作迎神
之詩以繫於後使鄉人歌以祀之
瀧神何年此列宫神之來兮雨溟濛雷公擊鼔驅羣龍
神之靈兮與天通十日五日一雨風物無疵癘年榖豐
瀧民事神甚嚴恭牲羞薦酒羅鼔鐘湍雖洶湧長年工
不􁀙船石相撞舂孰知此者神之功宜歌此曲傳無窮
　　　鳳林橋記
安成古為郡介於呉楚之間雖非通邑而山川城郭壯
偉宏大猶有故郡之遺風其西地最逺廣袤數百里崖
壁峭絶而水鏘然出於峒穴中江流盖發源於此而匯
於鳳林當闤閈之衝水益奔放舊有浮橋嵗久壊弗治
兵興以來吏常力屈於饋餉而愛民之政一切不可為
盖非不可為而其勢不得為也後十有二年歙溪韓侯
邦光始為安福令問民病之所急得其根穴而疏剔之
凡利之所宜興而有司簿書之所不責衆人搏手不敢
謀者悉以身任之惟恐後明年三月江流暴漲併齧其
隄韓侯始欲築石以障湍悍之勢闢隄上路廣倍於橋
規模甚偉迺掲畫圖詢於衆咸願出財力率數人造一
舟其用民錢數十萬而官不主其出入用民之力百工
各以其役來助竹木蔽川而下人見其山積於岸而不
知其材之所自出列肆無市者更饋食飲而不告姓名
以故舉此大役與大費其凡不可得而計人亦莫知以
為勞也橋長三百尺廣十有二尺下為二十舟魚貫而
浮橋心為亭其方如橋之廣而益其三分之一簷牙翬
飛突出江半名曰跨江亭江之南為屋於隄上以觀浮
梁之倒影丹雘飛動若欲凌騖大空者曰彩虹亭韓侯
始為是役以濟人又因得以休其餘閒而寓遊觀於此
煙消日明百物媚嫵邦人士女脫於兵火之餘拊檻徘
徊忘向來奔竄沈溺之憂而樂從邦君以遊至於雲破
月出萬籟寂然雌霓連蜷飛出波面水光天色動摇而
上下與夫琳宫佛屋出乎青蒼林木之杪層巒疊巘迭
髙爭秀於是溪山自然之觀偉麗殊勝因人而發遂為
此邦之絶境非朝夕徙倚者莫能窮其狀也橋經始於
三月己亥訖於六月甲辰凡六十有六日而畢嗟夫吏
權以興事不患於不成獨患於名存實亡不知輕重歛
散之所以然而旁縁百出雖成功而民已病矣後之人
考韓侯經始以方儻壞而復修則安成之人復出力而
歡趨之世享其利也人之所以樂斯橋之成而欲記焉
者非特備觀美而已故悉書韓侯之始末以記焉紹興
十年六月初十日邑人王某記
　　　上成觀三清殿記
上成觀在安成之西始建立者與其廢壊之嵗月不可
記也故基遺迹里父老人莫能言其處也獨縣圖與尚
書職方之籍有其名耳其所以名之意亦莫能詳也道
士戴知柔實里中儒家子㓜敏悟讀黃帝老子之書而
説之因棄家為清真觀道士以醫聞於世時清真在縣
之東而戴氏之鄉疾病者必賴以濟議築室而留之其
兄弟欲出貲産知柔一切棄不取獨取其荒頓之田廣
袤六畆蒔花藥為堂以居焉堂面白鶴峯有古仙人遺
蹤從兄大夫公榜之曰揖仙其後弟子劉若拙亦以醫
世其業乃以其醫之所蓄金帛益興造而侈大其居於
是其人相與言於府取圖籍故名曰上成觀作字於門
而揭之始造三清殿凡三清天中儀像所宜嚴事者飭
之皆備煥若化出夫天下之物有廢毁於數十百年之
後而復興起者非碌碌不能有材智者所能成就也昔
者金碧巍然之觀化為荒煙野草致無頹垣敗址可尋
今二道士乃能探取既廢之空名於寂寥不詔之斷版
排蒿萊起堂殿使荒煙野草化為金碧之區可謂傑然
有材智足以興事起廢而賢其徒者也不可以無記因吾友劉
太虚以書求余記其事者凡五年許之而未暇作也其請
不已遂為之記殿成之日紹興甲子十一月十九日也
　　　足齋記
玉牒趙公子亦治一室為燕居之所蓬甕蕭然自名曰
足齋余究其説曰自有生物則好勝爭奪相傾侈失其
性分莫克返于初於是喬黠卓鷙之行𧺫而相高天
下始有不足之患子亦貴公子習見宫室車服之物宜
夥今乃甘寒陋以自足是其為心必泊然無所起其於
世必淡然無所嗜行住坐卧飲食語黙不求於人無待
於外明月清風皆為己有不知天地間復有何物可以
滿吾室也昔王懐祖清潔絶倫嘗語人曰足自當止然
則懐祖未足時猶有累於世爾馬少游嘗哀其兄援慷
慨有大志以謂士生一世取衣食裁足致求贏餘但自
苦耳而援後遭光武立功萬里之外取封侯要七郡之
使其視少游寧有未足於心耶當其卧浪泊時始念少
游平生語若不可得然後知少游逺識翛然塵垢之外
非援所能企及也今君以足榜其楹而請余文以為記
朝夕逍遥寢味其下無一毫不足人意且非迫困窮而
後有得於此又可貴也已盧溪王某記
　　　重修東華寺記
佛屋徧天下大率費不貲泥金繒示瓌璚務為不可勝
者多在夫通都大邑水舟陸車珠璣象犀百貨之所萃
商官爭負挈營營然貪眸不瞬浮圖能一語傾之則罄
槖勿傿此通都大邑之有刹廟所以視他處所為最雄侈
繁麗至於荒僻窮絶之所往往土圯木撑罅漏不苴其
徒乞丐不能動人而檀那喜趨闤闠者且不肯出毫力
於此亦其勢然也東安在安福不唯去通都大邑為逺
而頽垣壞址荒煙野草至於尺椽寸瓦不留鄉人劉氏
世家貲惜其湮廢㑹青原幼宗禪師歸故鄉乃相與出
財力破麋塲芟棘區築宫而留之經始於政和元年九
月落成於五年之十月殿寢堂廡厨廪鐘魚一切視禪
林成憲所不可闕者咸置之可枚舉以數也佛像嚴具
壁張十八羅漢皆金碧飛動冠絶一時有危欄出於衆
屋之上俯羣山睨雲漢而匭經於其間者寺之華嚴閣
也挾方丈開户牖塵埃不生神明頓還者宗公之妙眀
室也初構木去江水為逺數十百人挽一材夜有大雷
電浮而出者衆益隆信之果黙有賛者耶舊基四顧磽
确宗公覽其山水為髙其址數十舉步而易置其嚮孤
峯疊巘層出雜見竒偉怪麗盤薄於煙雲杳靄之間如
有鬼神為之徒掲佳名勝槩自我而作宗公可謂無負
於兹寺矣蓋宗公本東華里中人好遊名山後為佛印
老禪師弟子方佛印名譽轟轟動四方學者千百為羣
至於住大仰金山雲居皆賴宗公垣塹佛事凡有所建
輒赫奕紹聖中出世為長老住南康鳳栖山又住廬陵
青原山二山皆天下名藍角立相望宗公厭奔走病其
徒逐逐然不知歇乃自青原飛錫來東華甘槁薄而不
去其趨尚類賢士大夫之有守而知退者余嘗樂與之
遊當衆人夸漫突梯肩相摩於世而獨能超然髙蹈放
懷嶄巖之巔眎天下之物不一動其心豈學佛而有得
者耶劉氏既出財力以與興起數十年泯滅不傳之寺
於是而屬余識其復興之年月考其初剙者與其人舊
無文字可訂特為掇宗公重見之由與吾鄉人之好善
者載之云爾宣和二年十有二月吉日迪功郎衡州茶
陵縣丞管勾學事王某記
　
　
　
　
　
　盧溪文集巻三十五
欽定四庫全書
　盧溪文集巻三十六　　　宋　王庭珪　撰
　　序
　　　王彦休春秋解序
王澤竭於不競之晩周然後春秋作然六經俱焚於秦
自漢以來採取古文逸篇往往出於菑川濟南齊魯諸
生之所掇拾唯春秋出聖人之筆時有斷闕要非後之
儒者所能竄一詞也世之為春秋學者其説蜂起解詁
論釋至數十百家類以詞氣相擊排黨枯竹護朽骨徒
為異論以相訾也孔子曰吾猶及史之闕文也彼去聖
人千百年之後取其焚餘殘脱之篇益鑿其説以出新
意失其㫖矣余崇寧中始遊廬陵郡學是時朝廷方以
經術訓士薄海内外悉用三舎法獨春秋不置博士故
鼓篋升堂無問春秋者唯王彦休以宿學老儒時能誦
説而學者終不暇習彼年復詔天下立學以是經天子
之事首尊用之於是彦休之學久湮沒而近乃出焉若
彦休者可謂能守其所學窮年而不易特未見有入
室操戈而伐之者爾惜其老矣不能以是發策決科編
次其書丐余文以冠之
　　　任氏二子字序
眉山任氏名二子曰渥曰溉而請字於某某告之曰元
氣融結為山川其蒸為雲雨其生為百榖草木之秀麗
人得之為美俊均是氣也然氣之蒸不為祥風時雨則
反而為沴物則有焦枯不遂其性故著造化不到手處
使萬物滋長膏其本而末茂者必假灌注於人焉嵗有
雪霜土膏含和為豐盈之瑞繼以時若之雨然後秀發
而輝光詩曰益之霡霂既瀀既渥故字渥曰益之取江
河之水以善利物者謂之溉溉言清也亦及物之義也泂
酌之詩其初可以餴饎可以濯罍至其終則可以濯溉
説者謂溉則無所不用也故字溉曰用之夫渥與溉皆
本於農事火耕而水耨期於有獲而後已學道亦猶是
也今君之二子才良而志堅又博之以詩書禮樂六藝
之文澆灌其心胸輔之以師友而覺乎薫蒸浸漬之為
益也所謂耕道而得道其孰能禦之
　　　衡州送行詩軸序
徃年盜起巴陵羯奴飲馬於湘水最後孔彦周曹成轉
刼衡桂之間嵗仍饑饉數百里無炊煙官府搶攘蕩然
無復紀綱獄訟賦役皆失其平至於衡陽創殘特甚而
又比得不能太守紹興五年上選能治者乃命開封向
公以直秘閣佩銅獸符來牧是邦始至之日掀其積蠧
湯沐而櫛梳之威驅恩收民獲蘇醒因索巨姦數人流
之而宿魁吏董瑜者倚憲臺暴横前部刺史二千石咸
莫能制於是郡中振慄姦夫盜兒縮氣不敢摇羣小人
不便造飛語聞於朝公果坐是罷去衡陽之民數萬遮
使者自言而相與哭於郡庭者累日抑不知前史所稱
良吏去之日攀蹬卧轍者曽有如此之盛乎予覽衡州
送行詩軸與士大夫自荆湖來者其言皆然今明天子
在上二三大臣方揀㧞良二千石圖囘中興之功輶軒
使者項背相望於道必有採此詩以獻於上辨太守之
寃以慰衡陽之人於是竊序其事而載之巻首
　　　送劉簡之序
起蓬藋登桂籍者嵗嘗數百人其不合有司尺度而被
黜者尚數千人其選亦艱哉由白屋而升者人慕羡之
尤以為榮然吏部槩以格法擬官必注簿尉而簿尉於
州縣官為最卑人往往牽於習也槩視而輕之故居是
官者嘗鬱鬱不自得也夫起蓬藋登桂籍布衣貧賤之
士孰不以為榮尉雖甚卑然進而累為公卿著勲庸埀
聲名於天下者必由此而始况如簡之者生廬陵多士
之域未冠時名動塲屋弟兄連貢於禮部取第一如拾
地上物待闕閭里時從吾遊已能擺脱舉塲故歩學古
人之文章搜竒抉怪自出機杼有以動人之耳目吾聞
宜春太守黄公賢而待士子能於尉事不乏而又侈之
以文辭之美則主人何不容於子於是洗然忘其尉之
卑且賤也可以緩歩富貴摩九霄如坦途也
　　　送劉君鼎序
劉君鼎於余同里閈蓬蒿之徑屋瓦相望少余五十嵗
而生丱角喜讀書為文常執經問字於諸老先生先生
稱之曰此竒童子未易測也余獨慮其年太少而尚奇
未必遵舉塲之尺度又數年將冠矣乃告之曰君子之
學當明道徳通經㫖自然學成而名顯於時不必務為
雄侈竒怪之文如捕龍蛇搏虎豹之為者他日復取其
近所為觀之則盡枿去牙角如騎良馬行平地駸駸無
跌蹶之虞矣自此過余書堂無虚日若將卒業焉㑹余
以詩語得罪竄夜郎别余於郊外而泣曰此别無相見
之期吾學不進而屢戰不勝將汩汩為庸人矣後八年
秦太師薨盡放流人以歸君鼎復迎我於郊外言論志
氣與其為文益増勝於前時又學不已遂登髙第授鄂
州江夏縣主簿鄂州今為上流劇鎮屯軍數萬負抱吳
楚上荆州控川峽下洞庭望九江當藩垣屏翰之任皆
國之大臣監統大將必材雄偉能張皇國威應變出竒
者然後為之今君去為主簿勿以主簿為卑而不著鞭
於其間將見材智之士負其藝於大衆之中一遇識㧞遂
以頭角自出而嶄然顯名於世者非子耶
　　　梁飬源道徳篇論序
司馬子長欲觀天地山川竒偉秀絶幽深窮怪之域覽
其氣狀發為文章事業有以驚世而絶俗者必曰上沅
湘觀九疑是知沅湘九疑之間果有竒偉秀絶幽深窮
怪造化之所磅礴其氣蒸為雲霓散為祥光五色其産
為楩柟巨材丹砂玉石古今幽人釋子神仙得道之士
徃徃相望而出余以罪謫居沅陵聞有梁君者字養源
荆楚髙人常登進士第仕至慈利令不樂從事於役年
尚强也致其政以歸於書無所不觀又讀黄帝老子釋
氏之書而超然自得於言意之表其心泊然無可繫也
嘗著老子道徳篇論㣲言奥義深探出老氏之心胸渙
如氷解凍釋垢盡鑑明凡夫庸童皆可由是以入聖人
之道而探其宗指葢其道本於清淨恬淡不爭而天下
莫能與之爭方今主上興聖統立太平之基正用此道
理天下而不以兵强然則篇論之作非有不合於時也
葢天地之平道徳之正妙體本然不煩繩削而自合耳
公卿大夫有取其書以獻焉必見重於世飬源可以出
而仕矣
　　　送黃秀才序
背衡山南走八九百里有嶺平地突起其髙不知其幾
千丈郴之為州倚嶺之北韓退之嘗謂中州清淑之氣
於是窮焉葢天以此嶺限南北而清淑之氣至是而不
得過氣之所窮而不得過必蜿蟺扶輿磅礴而鬱積退
之意其必有魁竒忠信材徳之民生其間而又未見也
余宣和庚子秋至郴考試貢士見其山川之美實然又
見州之傑士何民師宏文博學今四十三年矣近纔為
復州守其鬱積之氣尚未發見豈其抱材隠而不出者
耶黄子郴人也不逺數千里遊學吾邑民師以書先之
道其有志於學夫自郴陽﨑嶇數千里至江西誠有志
於學者也况子文行俱美郴人視子巳如沅江九肋鼈
當於鬱積窮困中遂奮發而爭竒以出可乎試以此示
民師年月日盧溪王某序
　　　送劉得昇序
占驗之術雜出米鹽世之談命者未有不本於五行星
辰以推人之壽夭貴賤賣卜長安市者其術一律也安
成劉得昇初業儒略通易經大衍之數後遇異人教以
算法可逆知未來之事其數積至百千萬億無涯涘特
凡人鮮能工之惟儒者精專而識其要故能不失萬一
於掌握中言事未嘗不效也得昇為人純孝今有先儒
墳墓之寃欲訴於當途而貧甚若朝夕不能以自活友
人劉必大彭清老諸君咸以文字勉之既挟妙術以行
吾亦知子必不羇旅憔悴而落莫以歸者也庚寅中元
日盧溪王某書
　
　盧溪文集巻三十六
欽定四庫全書
　盧溪文集巻三十七　　　宋　王庭珪　撰
　　序
　　　送劉天遊字序
古之學者必期至於道學不至道則知人不知天造物
者之賦於人也以天不以人而俗學之士繕性於人以
亡其天故遯天逐物馳鶩於人間而不知返莊子曰心
無天遊則六鑿相攘劉太虚諸孫皆俊秀名九垓者時
從余遊方冠時請字於余余字之曰天遊而語之曰昔
盧敖遊乎北海至於濛谷之上見一士焉敖自謂能窮
觀於六合之外欲友其人若士者笑之曰今子始遊於
此乃謂窮觀吾與汗漫期於九垓之外竦其身入雲中
敖仰視弗見若有喪也始自歎終日行不離咫尺而自
以為逺不亦悲乎天遊志大而心廣漠視九垓之外一
舉而千萬里非局局然有封畛者所能至也故善學者
必觀古人之不可傳不可知處始識其妙齊威公讀糟
粕之書於堂上始知斵輪之妙不可以手傳鴻濛拊髀
爵躍掉頭曰吾弗知吾弗知夫弗知者乃真知者歟學
至於此以之經世則知有不器之器不用之用無施不
可也故併書以示天遊
　　　送子野東遊序
劉子野秋試不利槖其書欲東遊謀入太學夫太學者
賢士之關也髙堂廣厦層簷飛閣矗在天半如清都道
山蓬瀛之居四方豪傑充塞其中未易掉鞅而入也子
方戰藝不得其志乃勇於是行豈非以方州科舉之弊
近嵗主司或蔑公道不若太學之公無私邪其志亦逺
矣萬一随牒一試而入焉執經升堂問道於國子先生
其門髦士以千數皆角力傑出有遷揉磨琢之益子能
擇而交之行成而名立無患有司之不公况今主上修
法度興太平退黜不㢘之吏取士之源復清孰敢黷貨
而冐禁耶自成均至於四方萬里其選舉之法無異道
也霜風動天草木黄落行矣自愛期子早歸以榮其親
　　　贈饒子序
饒子本書生挾命術遊四方去年秋嘗謂余言大江之
西荆湖之南有賢人焉以五行推步得三數人是三數
人者皆藴公輔之器瓌磊竒傑名重天下當今接翼而
起或指日而知詔除下已而果然雖深於五行者亦駭
其言之異葢不知饒子多學占驗之術兼用相人之法
察色而知之故其精如此今通都大邑豈無落魄不遇
而從唐舉相者乎他日懷黄金之印結紫綬於腰食肉
富貴者宜未忘子之言余亦以是卜子必不覉旅顦顇
而終窮困者也
　　　贈劉呈才序
吾邑僻在一隅山水亦竒絶故人無貧富皆喜教其子
弟其父兄甘勞苦日求錐刀以給之間有不肖墮廢不
能自振立自後鄉閭不好善者皆目而靳之至今以為
諺童子劉呈才與余比鄰七八嵗時能吟詩其父世名
醫有隂徳在人謂鄉閭之諺不敢求人知挈來示余已
十嵗矣指物命篇頃刻成詩間有好句不覺傾倒始驚
而譽之鄉閭聞者不惟笑子之父又且笑余之譽子也
豈人情見其樸者鄙其成狎其㓜者薄其長哉今又
日能講千言學作議論已如鴛雛五色囘翔近人自加
憐愛雖羽翮未成決非蓬艾間物也要當從良師友以
成就子之美才某人吾友也於子有鄉里之契其往從
之以是文雜束脯以進必為子動容昔金谿方仲永生
五嵗已能吟為四句詩至十二三反不如前時又七年
泯然衆人荆國公以謂其通悟受於天也卒之為衆人
則受之人者不至也子今讀書視前日益有加則可以
賢於仲永然後不孤余之譽子矣
　　　詹澹字序
諸孫姪名皆從言而字之二孫獨㓜而未字夫泰山東
魯之鎮山其雄大秀傑之氣亘緜數千里奄有龜䝉而
夫子洙泗之鄉在焉詩曰泰山巖巖魯邦所詹阿馨名
詹字之曰巖魯天下之至美非刻意力行智巧者之所
能得而常出於平易恬淡澄清廣漠之中如海焉澹然
無涯矣乾端坤倪萬象倒影百川歸之不可為量數彼
擅一壑之水以天下之美為盡在已者特未識海之大
爾莊子曰無不忘也無不有也澹然無極而衆美從之
阿鴻名澹字之曰無極詹也澹也爾其思吾所以命名
之意極其所學求萬物於一性之中將有得於心亦不
自知其至焉耳
　　　送李生序
余少年時急於進取欲與四方豪英爭得失惟恐不嶄
然以出也是時有日者李生名景嘗為言得失輒中由
是賓興州里升辟廱試禮部皆往問焉今棄官築茅屋
於盧溪之上將二十年泊然無求自足於塵埃之外無
復往時之念李生術益精言事益中雖欲髙張禄位雜
死生禍福之變以撼吾闗鍵不可入矣雖然世之英偉豪
俊有志功名之士與林棲谷隠者異趣以子之術遍求
而物色之預以告成他日以驗子之術子其行焉
　　　送卜者吳唐佐序
建安吳唐佐值鄉閭之亂覉遊江南談五行卜筮之術
寖聞于人余邂逅安成僧舍適有疑而叩之初布二十
八㝛終易卦相出入其言禍福如養由基之射無一不
中特與市肆論星禽者軌轍頗異豈吳君本儒生通易
象兼以彖繫之辭斷之而然耶今將徧歴江南窮山巨
麓有賢士君子隠於其間者假君之術以問之曰厄運
將亨明天子在上可以出而仕矣
　　　贈尤生相字序
尤子以一字言人平生此何術也其説以為書心畫也
心正則筆正昔人見顔魯公字知其為忠臣烈士道徳
君子其剛毅不屈之氣凛凛見於字畫至于庸人腐生
胸中無奇靣目可憎其衰陋之氣亦不能脱筆端此其
大略也後世占驗之書雜出米鹽尤子得之毫楮之間
加占驗之術考災福遂至於㣲妙自吾觀之必有能辯
之者矣
　　　贈劉徳素序
雍門周鼓琴能令孟嘗君歔欷而涕泣者其言有曰先
貴而後賤昔富而今貧擯壓窮巷不交四鄰今劉徳素
可謂昔富今貧而為雍門之所深悲者况火焚其室蕩
然悉無所有此尤可悲也然徳素昆弟戚屬之富而有
餘者豈肯坐視困窮亦恐徳素未肯號呼而呌之耳儻
或哀呌焉必不待聞琴聲而慼慼也
　
　
　
　
　
　
　
　
　盧溪文集巻三十七
欽定四庫全書
　盧溪文集巻三十八　　　宋　王庭珪　撰
　　啓
　　　回王舍人啓
伏䝉知府舍人遣安福縣尉持書禮至山中者竊以烏
公出鎭之三月先搜處士之廬陳蕃為郡於南州特設
高人之榻考之前古號為美談茍不得人徒成亂俗如
某本無魁梧奇偉之質適丁方隅横潰之時紆鄒陽可
曵之裾恥為遊說負虞翻不媚之骨動輙忤人由是歸
休往而不反初非高隱敢當太守之威儀正坐覉窮恐
類山人之索價豈有門闌未造介使先馳禮幣荐頒翰
牋沓至朶雲奇逸下垂蓬室之光一紙慇懃實戴荆州
之重恭惟某官名蓋天下學為儒宗以英豪挺㧞之資
躋侍從論思之列厭螭頭之注記請麟符而布宣號令
精明兵民靜肅全家飽暖無非五袴之恩環堵恬安例
獲二天之庇况兹庸品敢盜虛名非不知馮岱相見於
苻融禮勤州郡林宗一遇於元禮名動京師實縁衰病
之交攻未即奔馳而捧謁心摇雲表望極龍門厚禮已
過於陳羔報語無嫌於買菜
　　　囘魏寺正啓
被病殘人失修桑梓之役謙詞厚禮忽頒羔鴈之儀顧
匪其倫難任斯事蓋懷祖為郡不過逸少之門况孺子
閒居敢下陳蕃之榻伏念某低回暮景飄泊平生坐癡
兒不了之詩竄居蠻域迨渠魁殱厥之日初返鄉閭未
即叅承更煩呼召恭惟某官一朝傑士四海名儒金榜
射於天門早登龍虎霜威振於朝内不赦豺狼天道好
還忠精上逹旋頒紫詔寵鎭侯邦昔者烏公開藩先聘
處士何武按部首訪諸生不意古人復見今日某敢不
續扣守閽之吏一瞻刺史之天雖無補於事功庶有禆
於風俗原其無用或有可觀
　　　賀王守除直寶文閣啓(佐/)
伏審顯膺褒寵峻陟䆳嚴占北斗之魁星名傳海㝢聨
清班於寶閣身上蓬山恭惟某官識際混茫筆叅造化
橋門㧞萃號稱國士之無雙金殿唱名擢居天下之第
一諸儒仰首萬國聞風早登螭首之㘭用副龍頭之選
旋求外補未正中台輿誦逹于京師璽書來於郡國蓋
弱翁治行朝廷久已知之而黄霸功名天子以為長者
盡作中興之名宰皆縁治郡之休聲行觀一節之來益
竦四方之聽南州父老望輕車白鹿之行春北闕公卿
想曲蓋朱旗之就道某奔馳驛路阻慶門闌鴻鴈雖失
於寄書燕雀敢忘於賀厦惟兹疎緩實負兢惶
　　　回蔡寺丞啓(洸/)
伏審召對嚴宸雲漢下九重之詔藩宣大屏旌旗照千
里之疆凡受一㕓而卜棲皆托二天之所庇仰聞寛大
之令樂誦中和之詩所被仁風咸生和氣恭惟某官望
高四海才過萬人家聲冠冕於本朝人物琳琅而滿目
惟神螺之川陸控湖廣之舟車民物夥繁衣冠駢集乃
得魁壘非常之士用副淵衷異睠之求開府浹旬騰聲
遐邇與我共理其寛西顧之憂令民咸知不隔奉宣之
吏即下稱揚之詔召歸清切之司豈但漢皇之賜金竚
看弱翁之拜相某抱病鄉邑竊聽風聲遥望高牙方伏
枕而物繫其足稍能上馬即擁篲而願掃其門
　　　賀楊徽猷子登第啓
伏審令嗣學士校藝蘭闈登名桂籍士夫傳播閭里交
歡恭惟某官敎子惟以義方積善必有餘慶材兼文武
謀贊鈞衡昔隱漁樵能通天下之務旋陞館閣復運幄
中之籌詞鋒當一座之鼓旗名譽振四州之草木金門
賜第首䝉先帝之知玉帳談兵獨出諸公之右是知善
治獄者門閭可大能活人者子孫必封定國果侯信于
公之隂德於陵有子表楊氏之慶門豈惟荆楚之材多
奇固知川嶽之寶不匱可並東京之名族何慚南郡之
先賢龍虎同登盡天下英雄之異選風雲千載當國家
宗社之中興廊廟竦聞家聲益振某恨居謫籍阻造台
庭徒懷賀厦以馳誠莫獲鳴靴而下拜
　
　
　
　
　
　
　
　
　
　
　
　
　
　
　
　盧溪文集巻三十八
欽定四庫全書
　盧溪文集巻三十九　　　宋　王庭珪　撰
　　啓
　　　賀劉舍人啓(才邵/)
伏審榮膺鳯檢進立螭㘭竦觀左右之班喜用文章之
士縉紳共慶黨友增華恭惟某官連中異科早升華館
石渠蘭省遍更唐清要之官玉輅鸞旂新造漢官儀之
盛由是擢登近職得親日月之光益簡上心即正絲綸
之命珥筆赤墀之下授詞清禁之中豈惟論思注記以
盡其忠要令潤色詔誥以觀其效故得奉孔甲盤盂之
學紬太史金匱之書用記中興焜燿昇平之典協成大
議潛資翰墨之功竚陟台衡副瞻朝野某臥疾江海阻
慶門牆(闕/)
　　　回周舍人啓(必大/)
伏念政和造士同上丹梯者七百人璧水狀元並試赤
墀已五十載仰先賢之盛德又再世而登科望高門如
崛起於層霄故尺牘無階逹於記室以茅簷甕牖之士
希金馬玉堂之英宜其仰慕之勤常恨趍承之晩敢圖
高義先損誨函曲加奬引之詞俾獲攀附之托追講昔
年之好獨高前輩之風恭惟某官連中異科亟升華館
聲彩動傾於四海詞章突過於三都丹青一代之言鼓
吹六經之㫖暫丐閒於琳館恐追急於鋒車久慕高風
便欲曵裾於門廡縱聞急詔猶當傾蓋於路傍竦企之
誠敷陳莫既
　　　賀向提刑啓
伏審光奉宸恩肅將使指陞麟閣藏書之府耀繡衣持
斧之權公道遂行貴名愈白某官堂堂漢相之後挺挺
祖風之英秉直節而不回銜久寃之莫訴羣犬吠月方
虞口吻之譁多士呌閽忽動冕旒之聽朝綱復振輿論
亦伸一方斗絕之荆蠻累歲蟠拏之冦盜人猶愁瘁獄
有寃聲宜得恢博之才領此澄清之任羌夷雜處常憂
役死於兵戈老稚相攜復見太平之官府想聞謄報已
聳懽聲某臥病江干心摇雲表莫陪賀列徒切忻悰
　　　回路知縣啓(植/)
伏審光膺綸命出宰花封境内衣冠企聽風聲之美山
中父老喜聞車馬之音某官國器宏深德名高遠門地
東京之望族風流南土之翹材尚虧九仞之山聊試一
雷之士漢庭下詔先崇師帥之官言偃操刀必扳弦歌
之譽某養疴林野占籍侯邦老景侵尋餘生濩落竊有
隂雲之幸宜深賀厦之誠賴高賢之可依略病夫之苛
禮飛藤緘而先及落蓬甕以增輝感悚之誠敷陳莫罄
　　　賀趙叅政啓
伏審初被鋒車之召即日戒嚴入叅鈞席之榮羣情久
協華夷聳聽廟社增歡竊以自國歩艱難以來居朝廷
輔弼之任欲恢復者屢矣而罷去者紛然要必有非常
之人乃能任中興之事恭惟某力扶宗祐忠結主知常
係天下之安危蚤冠樞庭之宥密上前議論人驚臺諫
之風霜閫外藩宣威振江南之草木遂躋柄近必致時
康望南山之維石巖巖允符輿頌瞻北斗之台星兩兩
焜燿階符定支大厦於將傾要觀王室之再造永懷盛
事夐異常情
　　　代上万俟叅政啓
仰高千仞敢陳湖海之私承乏一涯彌闊門闌之望人
在風塵之表位如霄壤之殊既闕掃相君之門豈敢問
記書之室伏念某智不周物才無過人𨽻於仕版者幾
二十年書於課最者亦六七考徒知小謹畏縣官之
簡書豈有長才動衆人之耳目向者飄蓬湘漢祗役荆
蠻嘗從事於車塵馬足之間復摩肩於故吏門生之後
豈徒應奉記半面於開扇之時尚有孝基識此郎為昻
霄之士吹律或加於寒谷逢春决望於噓枯某官柱石
擎天忠精貫曰交歡隣國措天下於泰山之安委質本
朝任王室如九鼎之重遽抗章而解政實辭寵以便安
人望還朝泥方在冶孤根荏苒尚資披拂之榮鎩翮摧
殘更動翻飛之念方炎暉之在候仰福履之攸寧願觀
晉馬之來庭重整乾綱而作輔四方所屬萬口同音
　　　賀廣東向經略啓
伏審光被恩綸還陞秘職番禺聨帥蓋自古之雄藩旄節
宣風實當今之重寄除目一下公道始行恭惟某器博而
用無不周名髙而實亦自稱非獨能紹相門之大業常
自任以天下之奇材稽之羣言久當大用屬以癡兒秉政哥
奴弄權五百載遇時之休明小人何其未靖二十年置
公於閒散君子為之不平忽起江湖驟持斧鉞南商北
宦㑹五嶺之舟車大纛髙牙控百蠻之襟帶宜須傑士
殿此大邦儻非聖主之搜才豈復賢臣之得路聊偃息
於藩翰行入侍於巖廊力蘇疲療之民協贊昇平之治
某恨登龍之路遠顧賀燕之誠深其為忻愉未易敷罄
　　　與陳朝散啓
連甍萬室悉瞻刺史之天積粟千箱實富揚州之地當
交廣椎埋之出入係舳艫轉漕之盈虛故兹巨人展此
劇郡恭惟某斗間異氣天下奇材忠孝萃一門之弟兄
議論作諸儒之口舌宏文大䇿聳臺閣以風生姦夫盜
兒聞姓名而膽落今者盤錯已割匕箸自驚吏跡不到
於閭閻貪夫自投其印綬里無喧雀耳絶鳴枹喜聞桑
梓之邦覩此神明之政蓋何武之為二千石好奬稱進
士之賢而李白不用萬戸侯但願識荆州之面官箴有
守牆仞益髙拜伏末由企瞻徒切
　　　囘陳主簿啓(謨/)
伏審榮登桂籍暫佐花封上馬綴行方看英雄之入彀
跨驢入境聊為鸞鳯之卑棲遥聞風聲即瞻履幕某官
書讀萬巻筆掃千軍早得雋於詞塲久欽名於江表茍
非有馳騁詞章之氣當萬人之勍敵則何以飛騰霄漢
之上取一枝于桂林跂仰聲猷未遑緘問敢期謙德先
損華牋重以好詞飾其朽質光生蓬蓽兼收照乗之珠
氣射斗牛復識豐城之劒敢不因而下拜又當藏以為
榮雖銜存記之誠實重疎頑之過寧無愧惕尚賴庥光
　　　囘孫縣尉啓(楙/)
生同翼軫之野久服高名夜見斗牛之光知為異氣未
遂叅承之願闕馳欵啓之音某官學探本源聲高藝苑
鵬飛萬里初乗南海之風筆掃千軍早折東堂之桂暫
迂黄綬來靖綠林寧懷小祿之私更試大儒之效精通
博雅毎窺錦繡之文深切著明願見經綸之業某侵尋
暮景濩落餘生徒懷共月之明尚阻披雲之覩奉誨函
之先辱覺蓬室之增輝感竦交懷頌言莫究
　　　回劉主簿謝及第啓
伏審造廷待問發䇿决科豈惟黨友之華蓋亦鄉閭之
盛某官久籍時譽得雋詞塲不有孤峯絶岸之文豈預
千佛名經之選鴻都造榜收一時覉旅之遺材萬乘臨
軒喜天下英雄之入彀竚觀賢業以濟中興敢辱華牋
尚及衰朽
　　　回劉解元啓(亮采/)
伏承寵訪兼惠長牋竊審校藝棘圍爭鋒筆陣破石取
玉難逢至妙之工披沙揀金果見非常之寶里閭共慶
黨友增華某人先輩秀出儒林聲騰學海會四方英豪
而角試當一路賢能之選鋒士皆焚硯以驚降俗亦望
風而竦聽豈但讀五千巻而入此室固嘗歎二百年之
無此詩覽黄絹㓜婦之好詞真干將鏌鎁之利器非精
深律切何以至此亦氣質渾厚乃能為之蓋縁設聲律
詞賦之科于以取卓犖魁梧之士公等自奮吾儕預榮
幸無凡鳥以題門仍獲靈蛇之在握正乏雙金之報徒
為什襲之藏尚喜占星久識衝天之意粗能别寶請無
按劒之虞敢不共推月旦之評以慶得人之盛
　　　回李祖文謝解啓
竊伏一鄉之評久淹賢業始預廣塲之選列貢天朝恭
惟某人才過千人辯雕萬物學有師法識造淵源吮嗽
百氏之精華言論六經之鼔吹孰不驚降而焚硯士皆
竦企以瞻風筆掃千軍復見少陵之詠壁立萬仞可畏
嘉謨之文是宜梯身㧞脚於雲霄指日揮毫於殿陛豈
期陋巷過辱高軒粲然贈我以金刀何以報君之玉案
牋縢厚禮蓬甕生輝感愧良多敷陳罔既
　　　囘蕭解元啓
竊隣里閈每欽聞譽之髙坐隔溪山阻奉笑談之樂偶
以臨流送客假道仙鄉逆旅披風髙情傾蓋繼辱緘縢
之墜獲披錦繡之文仰厚德以增慚出奇書而命䟦顧
無雄筆敢忘雌黄某人夙藴英才晩成大器久著士林
之望屢隨鄉老之書指取巍科行觀射䇿即日炎薰在
候德履彌新
　　　頔子定婚啓
名髙異姓初非秦晉之侔再世為姻實並王劉之系事
當修好禮屬問名伏承某人小娘子淑德㓜成令儀秀
出某男某教雖以義人未之奇謂王郎子生天壤之中
才容莫稱而王夫人有林下之氣風韻素髙宜從坦腹之
言豈假駐車而語不忘雅契觖靡異詞
　　　詹孫定婚啓
不揆寒微之族素欽髙大之門宿有契緣敢求婚對某
長孫某學初聞禮志欲昻霄伏承某人小娘子㓜有令
儀早勤保訓願締絲蘿之契宜埀金玉之音察其坦腹
之在牀許以齊眉而舉案勿謂非吾偶也輙渝秦晉之
新盟毋煩更物色之自是潘楊之舊好期於德請靡有
不從
　　　澹孫定婚啓
聞公選壻謂東牀有坦腹之兒屬我問名得青桂近嫦
娥之女不揆蓬蒿之室素欽忠義之門久接英遊敢求
婚對伏承某人小娘子早從姆傅秀出閨門而某孫某
學始趍庭室無舉案方卜蘋蘩之助用為禰祀之光黙
符設席之求不待駐車而語謹因媒氏恭聽佳音
　
　
　
　
　盧溪文集巻三十九
欽定四庫全書
　盧溪文集巻四十　　　　宋　王庭珪　撰
　　　盧溪讀書堂上梁文
兒郎偉四壁徒立本為埀釣之區三徑未荒就築藏書
之室即劉令公之别館乃歐陽子之故鄉城郭猶存山
川不改化煙墟為樂土亦先人之舊廬冠蓋如雲識烏
衣馬糞之巷風流異世有青箱鳯閣之名盧溪處士江
湖散人山谷遺叟初無五畝僅如顔子之居有此一區
便是揚雄之宅豈須金椀玉杯之號况非芸輝綠野之
雄但有軒楹可延風月高冠赤幘敢貪西壁之金古井
丹砂益薦老人之壽聽余善頌助爾歡聲
兒郎偉抛梁東天開麗日照梁紅舉頭忽見金烏近更
覺長安在眼中
兒郎偉抛梁西蕙帳風清待鶴歸五色大雲遮洞口山
人不用勒銘移
兒郎偉抛梁南門外人歸響轡銜報道諸生新及第來
騎白馬着青衫
兒郎偉抛梁北溪上東臯雨初足三節灘聲夜半來夢
回寫作昇平曲
兒郎偉抛梁上宴坐圖書滿方丈戸牖門庭著筆牀文
章戲作三都様
兒郎偉抛梁下古郡江山元似畫明月清風不直錢霜
松雪竹兼宜夜
伏願上梁以後羣犬息吠怪鳥不鳴君子得輿從兹奠
枕小人安分不復跳梁樂此邱園足避風塵之地煩他
父老更高里閈之門
　　　安福縣㕔上梁文
兒郎偉西晉雄藩東吳舊壤郡樓相對猶名經史之齋
父老流傳云是大康之郡風聲未泯城郭猶存冠蓋如
雲時迓天邊之客言談彌日光餘江左之風可不高𢎞
决事之㕔遠引回廊之序山川環繞動氣象以生光民
吏爭趍拂旌旗而改觀勢若虹蜺之夭矯雄秉柱石之
瓌竒山出晴雲地增勝槩可無善頌用助歡聲
兒郎偉抛梁東畫棟飛簷出半空百里煙霞迎曉日萬
家簾幕捲清風
兒郎偉抛梁西西湖官柳䕃長堤未羨河陽花滿縣只
今桃李自成蹊
兒郎偉抛梁南鉦鼓無聲白晝閒耕罷牛眠煙雨裏夜
闌漁唱水雲間
兒郎偉抛梁北如今令尹真侯伯路人猶指縣衙庭便
是當年史君宅
兒郎偉抛梁上寅陂新築隄千丈未說秋成大有年且
看麥壠摇青浪
兒郎偉抛梁下四靣溪山如罨畫罨畫光中聽鼔聲修
梁夭矯如虹駕
伏願上梁之後風不鳴條吏無黷貨士皆升俊俗不喧
囂入其里閭而長㓜相孝慈於家行於道途而子弟爭
扶持其老戸門不閉囹圄常空強暴不至於奪攘田野
各安其教化遂成樂土協濟中興
　　　安福縣學上梁文
兒郎偉晉朝劇郡冠八邑之封疆盧水清流接三江之
襟帶秀嶺干霄而直上鳴鳯覽輝而下翔昔有儒宫甲
于江右鞠為茂草㳂值兵戈物必廢而有興功自我而
作古縣宰向公才有餘地役不勞人曾未踰時鬱有成
績舉兹寂寥不詔之典延聚卓犖非常之倫堂皇靚深
楹桷峻整豈但太平之壯觀實為治化之淵源將見鄉
邑閭巷之間咸知向善寧有公侯將相之種不出此塗
使北斗星辰以南見東壁圖書之盛樵兒牧孺亦知有
夫子之門墻賢士大夫當盡入聖人之閫閾請陳謡頌
用助歡聲
兒郎偉抛梁東峯頭日出半輪紅粉袍競集紗帷外聽
打開門鼔一通
兒郎偉抛梁西千年華表鶴來歸好在浴沂橋下水他
時城郭未應非
兒郎偉抛梁南千尋古木與天叅他日明堂雖柱石萬
牛回首轉巖巖
兒郎偉抛梁北喜有中原近消息將軍一箭落欃槍果
見圖書出東壁
兒郎偉抛梁上夫子門墻高數丈他年應記上梁人令
尹為誰今姓向
兒郎偉抛梁下枹鼔向來驚里社夜聞南廡讀書聲已
足張皇壓戎馬
伏願上梁之後民皆安堵室有鳴弦同底茂規咸升俊
造窮閻陋室能誦詩書禮樂之文悍卒武夫亦識父子
君臣之義接踵赴雲龍之㑹乘時依日月之光
　　致語
　　　乾龍節致語(時金人初犯京/闕而復守舊盟)
河千年一清慶符宗社山三呼萬歲聲動華夷惟震一
索出帝之辰當乾九五飛龍之月雷霆孚號草木生春
用煥昌朝永標盛節恭惟皇帝陛下天錫勇智生而神
靈紹寳歴以埀鴻握元樞而獨斷德動九天之上功求
一日之間蠻羌巻地而來遂空巢穴金鼓從天而下盡
掃妖氛治具頓新國威彌舉遂致四夷慕義知中國之
有聖人百辟稱觴指南山之如帝壽天聲所暨海宇同
歡遥望皇居表裏山河之壯幾多瑞氣增崇日月之光
臣等獲見太平上呈口號
紅日初生碧海邊蓬萊金殿起晴烟幾重瑞氣籠雙闕
萬室歡聲動九天百二山河扶寳祚兩階干羽舞文甎
遥聞葱嶺新都䕶願舉霞觴祝萬年
　　　天申節致語
炎精復耀天開赤帝之符蘭殿陳祥慶協青雲之瑞當
南面離明之日逢中興泰定之年紹寳歴之垂鴻廣鈞
天而張樂車書所暨夷夏同歡㳟惟皇帝陛下躬睿智
之資撫艱難之運十六載南廵之後始致太平千萬嵗
上壽之榮遂超前古士成於學兵合於農長安市鄽不
識將軍之旗鼓東都父老喜瞻大漢之威儀萬邦陶禮
樂之中四塞絶烟塵之警諸蕃慕義方物歳貢于京師
列辟稱觴天子壽齊乎箕翼臣等世工末技再覩昇平
不度荒蕪謹進口號
樂事初從天上傳慈寧宫在曰華邊慶逢誕節張鈞樂
奏舉遐方錫御筵滿殿薰風旗彩動一墀鳴玉佩聲喧
遥聞儀鳯隨韶奏報道君王壽萬年
　　　閱軍致語
秣馬練兵威行百里翔輣舞旝歡動一城㧞寳劒以衝
星擁雕戈而耀日士增感慨天助精明溝壘方興聊試
風雲之陣欃槍未滅敢忘龍虎之韜某官鐘鼎名家詩
書賢胄謂艱難多事之日非從容緩帶之時心本在於
王家職方寄於民社乃以窮秋九月講武一時紀律無
譁便識三軍之號令風聲所指今觀大將之鼓旗㑹縣
内文武之官僚列天上孤虛之圓象拓弓躍馬人驚霹
靂之聲巻甲還營時有凱旋之樂某叨居樂部不愧荒
蕪輙對帳前上陳口號
秀嶺東邊今日晴千兵繞出陣雲平長槍大劒遮行路
後虎前貔擁使旌看拓弓弦聲霹靂願回甲馬掃欃槍
山農野叟何曾識來聽秋風鼓角聲
　　疏
　　　請智老住東山疏(英鐡觜/小師)
煉金失寳須攜將分上鉗椎駐錫經年未放出手中圏
樻傳西來之祖意坐東山之道塲古郡遺區干江名刹
金輪飛動雖兵火之荐興紺殿崔嵬實龍天之回護豈
是佛堂不聖㑹知木馬能嘶智公長老問學無邊得法
有自作駒南嶽且休脚踏天下人欲嗣老英更須鐵打
新羅觜只今海㑹共聽潮音若能用舊日家風乃不辱
先師門戸拈椎舉拂本無法可言打鼓升堂看作麽生
說
　　　請如老住曹山疏
百年鑽故紙徒勞入海算沙累刼坐道塲謾欲磨甎作
鏡凡情豈異如來藏大地無非解脫門未明教外别傳
那得塵中自在要知端的須藉宗師如公長老戒行孤
高世縁淺薄心空及第選佛已勝於選官筏喻度生拯
迷還同於拯溺久處隂以休影迺騰實而飛聲果遇知
音不容袖手便好重開舊店何妨再轉法輪地久天長
祝聖主無疆之壽花黄竹翠談祖師直指之禪遠續千
燈併清衆目
　　　請簡老住報恩疏
泥牛吼處雖假真空獅子哮時孰不諦聽乃聞大士崛
起為此諸佛因縁來坐道塲請如法說簡公禪師獨秉
慧炬秀出叢林明鑑當臺靈珠在握具正法眼藏乘出
世舟航龍象蹴踏而絶羣林檀芬馨而無雜宜廣第一
義為通向上關但能提起布毛吹不須講得天花落拈
椎舉拂掃除前代舊家風打鼔升堂竚看老人出場屋
　　　高峯禪寺修殿疏
高峯寺在縣西極遠危峯絶磴之上有鳥道通仰山愈
入愈深巖谷益秀學出世法遊心物外者始樂居之初
兵火蕩為賊區佛殿頹毁金碧圖像鞠為茂草凡數十
年前住持力不能興起今長老證公自永和飛錫來此
初修戒律晚悟禪宗有材力喜作佛事侍讀胡公紫微
周公常稱歎之今欲於舊基重起佛殿遠近檀越必樂
聞而咸起信心焉故為書此而繫之以偈曰
紺殿傾頹幾十秋佛應不語阿難愁諸方檀越宜興念
共出把茅來蓋頭
　
　
　
　
　
　
　
　
　盧溪文集巻四十
欽定四庫全書
　盧溪文集巻四十一　　　宋　王庭珪　撰
　　銘
　　　遷善齋銘
李成叔志大而氣剛年尚少好學唯恐不及精悍之色
發於眉目治所學之齋名曰遷善余固異而識之知為
章貢先生字先之之子先生以危言直道不容於世江
南人師其學而慕之輻湊宜成叔之淵源有自也夫學
本於人性恐跳而逐諸物則磨揉刻琢日趨於善使不
見異物而遷為惡之心無自入焉推而上之納諸聖賢
之域可以師友千載陶冶萬物蓋積成其德神明變化
去道不遠非特出幽谷遷喬木而已茍不中道而畫廓
之以廣大極之以高明如五星北斗之麗天太山之崇
崛海運徙於南溟背負青天九萬里則風斯在下矣信
如參辰之不相比也成叔進乎此覺而能遷未見其止
其可量哉乃丐銘於盧溪王某為之銘曰
擊石出火鼔鐘得聲不鼓不擊寂無聲形人之有善物
中最靈揉以學問其識乃明跛鼈千里六驥不行玉不
加琢器何由成吾觀成叔挺挺有立學有淵源家聲爀
熠深山大澤龍蛇蟠蟄實無所遷假遷而入猶天之升
不落階級參辰殊途追莫能及
　　　惠端琴銘
老端暮年斲琴得不傳之妙其弟子祖麟攜以見遺欲
求老師塔名余既許銘其塔復取琴而銘之使數年之
後好竒慕古之士破琴而觀者知為老端之斲也
大江之西盧水之隂有三昧手斲無量音震動法窟是
為老端之琴蓋嘗求師於海中登蓬萊閬風之岑聽海
水林木之蕭森採枯桐以寄其妙絶信哉㸃瓦礫而成金
　　　琴銘
桐生髙岡斧出月窟斵而成器神出鬼没此一物也與
寳劍相㩦於盧溪之上二者皆天下之英物
　　　惠門寺鐘銘
惠門蘭若古吟峯院也院當連嶺吟峯之下治平中改
賜古名焉舊有鐘碎於建炎之庚戌於是道塲不鳴鐘
者十有七年紹興丙寅歲始鑄是鐘久瘖忽響山中林
木震動龍像輝煥召集有縁檀施雲合寺僧先來乞銘
盧溪為之銘曰
萬動俱寂如大虚空虚空無椎何物為鐘傍震萬壑高
聞九穹聲縁何起吾知所從鐘邪椎耶莫尸其功隐如
雷霆在大千中
　　　寳珠寺鐘銘
寳珠寺距安城之北四十里寺僧慧海當干戈之際誘檀越
鑄巨鐘張皇佛事以鼔舞山中之民盧溪真逸為之銘曰
蠢然𠖇頑孰與覺空中雷電忽磅礴大音希聲本無作
回禄奮怒飛㢘惡一鼔成鐘神所託劔蟠蛟螭怒牙角
六種震動天雨雹鑄此銘詩呵不若
　　贊
　　　仁山五百羅漢贊
迦葉天中五百尊目連羅㬋皆駿奔阿難啼哭佛日昏
誰為設法沙林園帝釋擁護六鑿根習氣脫盡婆羅門
仁山金碧耀人天瞻禮願見前世縁法螺一吹天上聞
還報十方羅漢恩
　　　圓通贊
太山秋毫兩微塵巨細本無不二門四方八靣開户牖
是中元有不動尊如大圓鏡萬象入如大海水百谷奔
維摩倒用那羅印用證初心豈或淪
　　　洪覺範畫贊
謂公為佛乃工文章謂公為儒乃是和尚非佛非儒是
虚空藏畫雖逼真實非真相作如是見亦未離妄水在
瓶中月在天上
　　　李伯時畫像贊
非佛非仙亦非儒者硉硉矹矹名滿天下孰貌其真非
真非假讀東坡詩乃識此畫
　　　歐陽公制贊
如馬放逸兮不覊如松磥砢兮多節偉榦如謝康樂之
眉鬚雄辯如樓君卿之唇舌其高處可以上可以下其
妙處不可畫不可說
　　　杲和尚畫贊
硉硉矹矹如祝融太華高不知其幾千丈軒軒轟轟如
驚雷唳鶴聲徹乎九天之上道在真空空即無相以相
求之如盲摸象乗機應物河岳震響眼如掣電舌如奔
浪轉大法輪說無盡藏當恁麽時有識之者箇是徑山
杲和尚
　　　鑑逹觀畫像贊
鑑大師禪學外以醫聞于時盧溪王某贊之曰
寂然其容萬法不起色(闕/)無求不怒不喜人自即之其門
如市忽然探囊輒起人死本自無生死亦何理公能起
之如月在水應物現形本無作止我復贊之亦遊戲耳
　　　路正卿像贊
森然如千丈之長松勢若摩穹昻然如野鶴之出籠雞
羣遂空使之崛起接翼鵷鴻高冠大劒立于庭中七尺
之軀萬夫之雄
　　　王修華畫像贊
不冠不束真被褐而懐玉眼如曵電光掣巖谷不為燕頷
虎頭萬里飛而食肉幅巾飄然如五栁先生寕終身為縣
令而無求於世俗揮麈塵埃之外遺物離人而立於獨
　　　劉大虚喜神贊
畫無老㓜形全神守頰上三毛端逢妙手少年角立試輙
不偶不復掉鞅名聞谷口量陂千頃才不論斗今踰八十
年其逮耉古人云用之則為公為卿不用則山谷一叟
　　　英和尚贊
十八年前見老英於花藥山忽於智公房一覩畫像戲
為之贊
吉州英鐵作觜莫貶眼只這是
　　頌偈
　　　戲調義高
　　高峯强賊猖獗長老義高以渠魁之馘獻吴侯盧
　　溪老人戲作二偈調義高少為一笑
横擔拄杖入山坐斷高峰境界一吼震動林木忽然草
賊大敗了則萬法俱空未了應湏還債本是兩重公案
如今一道俱觧
　　　答王道之
　　王道之舉雲等三重公案請盧溪下語盧溪豈敢
　　批判不得已答之曰大似昔人注本草某藥味平
　　然有毒能活人亦能殺人居士如不信當聽吾頌
雲門至死不惺惺居士仍蹉半月程未省夢中重説夢
醉來添酒幾時醒
　　　贈姪孫行深
　　余姪孫行深自㓜喜出家度牒禁閣二十年而志
　　願不衰今欲脫巾而緇其衣資用尚闕欲丐諸閭
　　里假衆力隨縁贊助乞言於余為作四句偈題于
　　疏首偈曰
頭陀未具山僧像只欠鉢囊挑錫杖我今自是在家僧
汝好將錢買和尚
　　　贈度門僧
　　度門寺僧道成欲鑄巨鐘張皇佛事于山中來求
　　予銘而冶工不預知一鼓而鐘成遂不及勒道成
　　悵恨不已作二偈贈之
眨起眉毛鐘已成不容著手勒鐘銘一鋪嶺上新功德
只欠將來㸃眼睛
半夜鐘聲殷寺廊吹螺打鼓助錚鏦不妨白日開門睡
更遣闍梨飯後撞
　　　祖麟作東山藏主以一偈送之
海藏龍宫五千巻口角流涎方誦遍不如煩此六丁神
一日與君推百轉
　　　贈行者悟本
　　行者悟本自㓜出家不食葷酒刺血冩金剛經日
　　誦未嘗退轉可謂有志學佛邊事而能住戒者也
　　盖能住戒則定慧自生今乃入恵門禪院禮拜麟
　　山主吾喜其戒行之㓗又能擇所歸依禮拜不錯
　　矣作偈贈之亦以堅其志也
出家未踏曹溪碓且打吟峯寺裏鐘(缺/)有高僧善哮吼
莫將一物蘊心胸
　　　和耿伯順贈李居士
横擔拄杖何許語那箇禪林無佛祖但見闍梨夜不眠
衲被䝉頭聽粥鼔
　　　李居士再次前韻贈之
東山寺裏逢君語問君何謂西來祖鼻孔撩天喚不譍
呼童汲水敲茶鼓
　　　再次韻呈智禪師(禪師花藥老英之弟子向遊/花藥山中數與老英夜語時)
　　　　(智公在焉今十五年矣/偶憶其語因偈載之)
花藥山中人解語何必江西尋馬祖我亦㑹叅鐵觜師
如今不打這破鼓
　　　唐興寺上方
三入唐興寺裏宿閉門風雨雲垂屋今朝披霧立山椒
始識唐興眞靣目
　　　震禪師喜談傳燈錄謾以一偈示之
僧問靈山一㑹禪不知誰與佛言論靈山㑹裏何曾說
只有闍梨獨得聞
　　祭文
　　　祭楊徽猷文
嗚呼我宋勃興承平百年金人犯順欲吞四川四川沃
壤金尤埀涎肉食者鄙幾欲棄捐丞相魏公獨謂不然
身自請行遂秉大權公見丞相首被薦延咸謂幕府得
知公賢公復知兵所向無前岷峨卭僰貨走中原控扼
關陜至今保全魏公再起羣邪所忌隂掣其肘使不得
志魏公既黜公亦退避高車大馬日鬨于市爭言知戎
以取顯位公不為彼而歸田里今復云亡尚有公議如
公竒略纔試一二使得盡用何功不濟我初被竄三危
之郊公一見我喜如舊交憐我困厄撫我良勞期我他
日一世之豪今則老矣白盡頭毛西望靈輀薄陳奠設
舉聲一號魂馳心抑
　　　祭向宣卿文
惟公負大器識忠耿亮直敢於為義所至有跡褰帷持
斧姦邪辟易不敢呼吸折節而取高位退隱湘山而放
身自樂于閒寂世之小人猶且望風而忌疾然百鍊之
鋼終不可屈雖常以是而得謗亦因是而名聲赫奕比
年以來公道仍開累任雄劇天驥呈才始見知於廊廟
年未七十遽掛衣冠於神武望松徑而歸來又踰年而
捐館士大夫咸歎息悲惋遂埋玉於高岡唯有識者知
其不亡所不足悲者謗焰已息讒人已死而公名獨彰
吠者犬耳於公何傷公平昔知我最厚憫我流落竄身
夜郎平生故舊毁書滅迹公常手札訪生死於沅湘暨
余放還公尚康强千里命駕相勞苦於盧水之陽凡此
高義古人有之賤子顧何足以當嗚呼奠此一觴淚横
臆而浪浪
　　　祭劉元弼文
嗚呼惟公平生㓜則同學掉鞅舉塲爭此頭角暮年追
思成一大錯公既不偶我復飄泊得罪于朝竄居夷落
歸來見公皤然一叟迎我西郊一笑如舊禍倚人門柳
生其肘忽然云亡不及執手問所以然莫測其咎銘旌
戒塗云是公柩有潔其羞有豐其豆哭奠過哀魂兮來
否
　　　祭劉英臣文
嗚呼公之生也當太平極治之時嘗處學校遊塲屋不
一遇于有司至於建炎之初值中原之亂離江湖盜起
戎馬交馳公嘗與我避亂東西間關轉徙實相扶持忽
以病告遂不可支公昔無恙年猶盛壯朱公吳公兩大
丞相各奏恩澤名聞于上江淮荆浙使華郡將虎節麟
符咸薦以狀嗚呼平生所遇方至於此天奪其年遂至
如是我乃秉筆卒記其事刻于金石俾公勿墜公其聽
之
　　　祭劉世臣文
惟公以明道通經為時師儒學者擔簦鼔篋自遠方來
者望絳帳而趨隅今者聞公之葬行道之人皆為出涕
而况平昔交游之久學問淵源而契義最深者乎公與
人交久而不移我被讒謗竄于九夷人莫敢顧公獨率
其友人欲出而救之事雖不成高義益彰輀車在道將
葬于高峯之岡我率子姪設祭道傍魂兮宜來歆此一
觴
　　　祭黄子黙文
惟靈生于盛世名門大族幼能自奮離羣立獨才足以
經世如蚌之藏珠文足以自貴如石之韞玉未及施用
如風轉燭所以光明盛大可貴於世者忽沈埋於千仞
之谷嗚呼子黙學術瓌竒言論俊偉方摩霄翼雲徙于
南溟者何止九萬里而已讌遊累日言猶在耳忽然云
亡此實何理平昔交游無以伸哀聊陳薄奠魂其來哉
　　　祭舅母雷氏文
雷在長安實為名門族甲天下譜牒是論儻非其匹孰
敢為婚况如夫人令公之孫唯我老舅謂真吾偶夫人
不疑遂執箕帚凡六十年康寧富壽宜我舅家必大其
後我視夫人舅家之母喪車臨岐奠此巵酒
　
　
　
　
　
　
　
　
　
　
　
　盧溪文集巻四十一
欽定四庫全書
　盧溪文集巻四十二　　　宋　王庭珪　撰
　　墓誌
　　　故資政殿學士同知樞宻院事贈觀文殿大學
　　　士聶公墓誌銘
紹興十八年某月某甲子資政殿學士同知樞宻院事
贈觀文殿大學士聶公葬于撫州臨川縣某鄉某里之
原公之子昻以公布衣時有盛名於太學而同時登博
士之堂相與摩肩于橋門璧水之上者某尚知公為最
舊當時老師宿儒英豪之士與公並時騁聲名相繼登
朝廷為顯人今皆無在者乃前期以狀泣授使者曰我
先君殁於邊境搶攘之時至今墓銘無詞以刻又因公
之壻黄君掞以來請銘乃不敢辭公平生遭遇䝉褒寵
睠賚之渥與嘗所建言行事經兵火多失其傳獨其世
次官封始終大略可考耳公諱山字賁遠淵聖皇帝改
賜名昌世為撫州臨川人自高曾以來不求仕進公雖
幼警異父以常兒畜之及稍長自能好學卓犖不羣鄉
閭先生欲共奬養成就之謂鄉校不足以發奮乃與筠
陽龔端並遊太學而兩人皆極貧包腰負篋徒歩來京
師羇旅道中諷誦不輟見者以為異人諸公博士閱其
程文而驚偉之數與太學上遊並試而常角出其上方
天子興辟雍一道德而取士皆出於學校四方英俊之
所聚而識與不識一時名士皆爭與之交公亦與人傾
倒無不至而公之名聞天下矣補太學上舍與賈安宅
等同日釋褐除相州教授又為廣親北宅宗子學正徙
編修國朝㑹要所檢閱文字近臣薦公上殿改宣教郎
除秘書省校書郎遷尚書右司員外郎以直龍圖閣為
荆湖南路計度轉運副使方天下隳於久安吏不習事
事多廢職而公為人精敏勁果於職未嘗茍其在秘書
也患羣書散亂不屬取昭文集賢史館之書各歸其庫
而標目之㑹徽宗駕幸省中閱其書如開羣玉之府而
見珪璋琮璜之狀各有次第而可數也稱歎久之由是
驟擢右司湖南去京師遠而財用狹歳久積逋不復帑
公責諸郡補發是歳漕桑萬戸而下天子以公長於理
財召為大府卿遂除戸部侍郎為大遼館伴使兼定一
司敕令又兼侍講未幾除開封尹兼侍講充神霄玉清
萬壽宫判官神州浩繁治常屈於豪右而公遇事果敢
無所回憚又嘗以事忤蔡京王黼乃復為戸部侍郎即
以徽猷閣待制出知安州已而提舉江西州太平觀又
責授崇信軍節度副使衡州安置後二年召赴闕實宣
和七年也除顯謨閣直學士知開德府值北邊有警改
差親征行營司叅謀官又改差隨軍轉運使又除戸部
尚書兼領開封尹拜延康殿學士淮南等路發運使復
為戸部尚書兼領開封尹遂拜中大夫同知樞宻院事
方議和好乃以公為大金軍前河東國信使公亦自請
行以身試不測之地而一介行李卒不返今上即位之
明年除資政殿學士提舉西京崇福宫又二年始知公
至絳州及於難靖康丙午䦌十一月十二日也享年四
十有九訃聞上震悼贈典有加禄其子孫内外親屬而
官之太常謚曰榮愍曾祖諱經太子少保祖諱榮贈太
子少保父名用之朝請大夫是時年八十七矣公娶鄒
氏封永嘉郡夫人子男二人昂嘗任鴻臚寺丞昇前廬
陵縣尉孫男五人堯臣舜臣皆某官周臣晉臣唐臣尚
幼女三人洞真適脩水黄尚書之孫掞安福縣主簿葆
真適艾慶嗣玉真適黄旦二君皆用公恩澤補右迪功
郎有文集三十巻編次歴代史門類二百巻藏於家嗚
呼士患無才或不逢時觀前世有為之士投功名之會
者衆矣一離譴逐或終身不復顯公起儒生陟禁近雖
非意遇讒值天下多事復起而膺大任人謂以公之才
而遭此時必可以任世之重而有功於天下者至是莫
不歎其志未極其用而惜其命止於斯也當時議者尚
或咎公當本兵之地而以身任河東之役此不猶愈於
畏怯囘撓而以死生禍福為一身顧計者乎受命以出
有死無霣公則有焉於是為之銘曰
公幼自奮硉矹瓌竒崛起田里名震京師上方嚮學鋤纇媷
茀雲漢昭回下飾萬物公於此時奕然有聲橋門環聴鏗鏗說
經由是取進大官大職忽離讒逐謗焰未熄天子念之訪于
江湖鋒車星發召登西樞衆方危懼公不退轉勇於徇
國遂及于難一心險夷公謀則早處此誠難後世可攷
　　　故右朝奉郎通判筠州黄公墓誌銘
維黄氏居邵武軍者世系遠矣代有顯人公諱秠字伯
瑞建炎帝相諱潛善子也曾祖諱亨朝散大夫贈太傅
祖諱景朝散郎秘閣校理充徐王府侍講贈太師申國
公父光祿大夫守尚書左僕射兼門下侍郎御營使母
徐氏吳國夫人建炎初敵犯東京僕射自河北領兵入
覲總御營使大䇿秘畫多更其才不淹旬國歩再安可
謂有勲力于再造未幾敵復飲馬於淮泗言者歸罪於
僕射貶嶺南以疾薨于某州僕射唯公一子䕶其柩以歸
冐兵盜間關梗澀至吉州遂留以葬因家焉公自㓜爽
悟不羣有志節自喜讀書業文舉進士未就以父䕃補
將仕郎為御營副使下書寫機宜文字丁父憂服闋權
䖍州㑹昌縣丞調南安軍司戸改差吉州判官轉通直
郎知南康軍建昌縣任滿通判南雄州轉朝奉郎通判
筠州待闕五年貧甚以疾終于家實紹興二十六年六
月二十四日也享年四十有九視其居如寒士窶人之
家太守黄公某通判趙公某為棺殮乃辦公生相家宜
挾貴胄氣以臨人而乃詳練州縣簿書米鹽劇務疑獄
滯訟剖决如神至於倉猝遇變無所回撓如孫吳之用
兵乗機必行無不勝者在㑹昌其年甚少知縣吳兢為
强冦所執公單車造其壘動以禍福令持田器為農民
羣冦悔悟悉解甲聽命公與吳兢聨轡而歸觀者駭歎
其在吉州也一日戍兵謀殺主將燒營以為亂太守陶
公愷素知公問計安出公語其衆推首亂者數人戮之
餘釋不問明年駐泊統制官湯尚之軍中有唱言欲為
變者公時攝郡事往謁主將收為首者數人繫于獄宻
以聞于朝尚之既更戌乃取繫獄者誅之州人初不之
驚公之設施大率如此方少年時自負其材欲由塲屋
以自奮㑹其父當國不令子弟取應慮塞天下英俊之
路當時議者未以為然厥後有持權勢熏轢天下者盜
取名器以紈袴小兒置高等壓四方髦士重官累印窮
極貴侈然後乃知公家僕射真賢宰相之所為方盛時
以公書寫機宜文字扈從之勞循資而已僕射身後未
叙復公又弗克享于壽宜其豐爵厚祿不及其身然安
知其後世不蕃衍而不卒享也哉公娶朝散大夫兖彦
章之女先公十二年而卒男三人曰畟始受公致仕恩
澤曰夏曰䕫應進士舉女二人長嫁右迪功郎尉遲孝
友次在室孫男一人恞孫女二人卜以二十七年某月日葬
于廬陵縣儒林鄉鳯凰洲劉家嶺僕射墳之次銘曰
士惟才兮幸而出乎名胄視爵祿兮若取諸其左右公
獨不然兮恥以閥閱抑寒士而爭進取有此一段兮可
以監權臣垂百世而不朽爵不耀厥躬兮天復奪之以
壽又孰知其天兮不卒大於其後
　　　故令人劉氏墓誌銘
前兵部侍郎兼侍讀廬陵胡公名銓之夫人劉氏世為
贛人故中散大夫提㸃荆湖南路廣南東路刑獄諱敏
才之女故吏部侍郎諱景之孫贈金紫光祿大夫諱揆
之曾孫夫人㓜令淑中散賢之在荆廣時欲擇對閱士
無可許者是時侍郎方為進士才譽傑出名震塲屋中
散聞而說之唯恐不得當也夫人名德靚年二十三歸
于胡氏不以其祖父嘗貴顯而事舅姑與祖母太孺人
唯謹視兄嫂如舅姑又能協于上下内外春秋祀事奠
饋必遵胡氏家法尤肅凡閨閫職之所宜執者無一事
廢墜繇是侍讀始不以家事拂其心而得盡力于學少
年登甲科以榮其親夫人之力也既入朝為樞宻院編
修官天子將擢用之㑹秦氏當國固寵怙勢一時權力
熏轢天下中外憤嫉莫敢逆其鋒侍讀上書力折其姦
至乞斬檜或諷夫人止之恐禍不測夫人曰彼方為國
言事且不謀於婦人止之非吾事也特安之而已侍讀
坐是貶新州又貶朱崖逾嶺海行萬里猝遭驚濤駭浪
之恐而蛟鰐黿鼉之怪出没左右夫人不為動色家屬
恃以為安幸而登平陸則島夷雜處於荒陋區區窮絶
之鄉亦未嘗一日不自得使侍讀飄泊海嶠十八年全
家北歸如不曾蠻風蜒雨也於是禍患不能動其心而
甘窮困間關萬里之外以全其節志節愈高名與嵩岱
等豈非夫人善自守而以相其夫子之力哉嗟夫不以
貧賤富貴累其心今學士大夫之所難而以女子能安
而行其賢於人也遠矣秦氏既亡侍讀内徙衡州夫人
歸廬陵治家事以戊寅九月十有四日終于家享年五
十有四男四人泳澥浹瀳女五人長適太和縣鄉貢進
士嚴萬全次適福唐葉昌嗣次適上饒方自厚餘在室
孫女一人相孫蚤夭孫男二人侍孫嘉孫夫人自紹興
丁巳以冬賜恩封孺人滯留海南今侍讀始湔除罪籍
進用于時贈典煌煌蓋未已也己卯七月乙酉葬夫人
于廬陵縣中鵠鄉於山之原隆興甲申上初郊加贈令
人泳亦以恩授右承務郎盧溪王某為序而銘之銘曰
男兒為國奮不顧女子知義良自許出門萬里忘憂苦
欲助髙名振寰宇空山埋玉知何處松楸叅天神所䕶
樵兒牧子不可度上有華表千年柱白鶴飛來解人語
大宋忠臣夫人墓
　　　故王夢授墓誌銘
君諱鴻志字夢授其先為東平王氏有名朴者佐周世
宗為樞宻使五季之亂子孫散徙君自髙祖以來為吉州
廬陵人祖諱九疇贈右奉議郎父諱廷俊隱於鄉閭方
熈寜元豐間太平文物之盛廬陵號多士戰藝之徒推
王氏為先登君之叔諱廷彦弱冠登第仕至江東西部
使者次叔廷老博究羣書名擅塲屋尤䆳於禮學暮年
官於嶺南㑹天子修辟雍造大成殿議先聖冕服羣言枘鑿
大臣言廷老曾進說登聞匭中自賔州驛召至京師為
禮制局檢討冕服制度卒用其議由是言禮者皆尊王
氏為宗師君幼與羣從兄弟學禮於檢討公檢討公嘗
語余曰諸子弟皆善學而鴻志尤敏悟他日必有聞時
王宫教授鄭公元輿太學名儒閱君試巻而稱賞之大
丞相劉楚公猶子巘出使七閩為孫女擇對於庠序中
鄭公獨以君為可遂娶劉氏焉㑹舍法興以職事掌永
豐龍泉縣學士嚮慕之靖康以來科舉兼用詩賦君素
不喜工雕篆之文杜門不復進取築林館於喧囂之外
以延士大夫待制劉公僴以冲遠名其堂侍郎劉公才
邵伯以詩美其高蹈之跡則其人可知也君之室劉氏
毛氏皆蚤亡㑹成都運使馬公居中北方(缺/)　僑寓境
上以賢謂公而以季女歸之子男二人曰仲約仲恂皆
傳家學誦說有法度女二人孫男一人君以紹興丙子
正月晦終于家享年七十有六卜以是年十月戊寅葬
于廬陵儒行鄉廬陂之原其孤以余雅與檢討公舊遊
又熟識其先君扶服來乞銘盧溪王某為之銘曰
議禮或失其說星分諸儒蠭起簧鼓淺聞詔君叔父詣
金馬門一時大册卒聽討論君守家學益造淵源升堂
誦說厥聞益喧不耀其章老于邱園風流未泯有攷斯
文
　
　
　
　
　
　
　
　
　
　
　
　
　
　盧溪文集巻四十二
欽定四庫全書
　盧溪文集巻四十三　　　宋　王庭珪　撰
　　墓誌
　　　故右武大夫江南西路兵馬都監西河縣開國
　　　伯許公墓誌銘
公諱仲字彦時世為汾州西河人曾祖源祖士宗皆業
儒父建贈武節郎妣翟氏贈太恭人公為人鷙勇有大
略見先世業儒不效棄去學兵法騎射絶人思立功萬
里之外紹興之初金尚雲擾河洛間大將張俊聞其材
招置麾下數有戰功授武節郎復以捍扼大江之勞轉
武德郎劉豫兵犯淮南公從都統劉寶破豫大安寨臨陣
斬其驍將司貴由是轉武功郎又轉武經大夫用淮西
出等功特轉右武大夫誥詞褒異從都統王進屯池陽
軍中機務悉以委之又統江南西路准備將領又為都
統王陞軍中訓練軍馬改差東南第七副將又為王陞
軍中第三副將改差東南第六將又改差荆湖南路兵
馬副都監復為王陞軍中第二將本軍錄其摧敵搴旗
之勞奏乞特與外任改差江南西路兵馬都監吉州駐
劄凡四遇郊禮累封至開國伯加食邑至九百户紹興
二十七年五月己巳以疾卒于官舍壽六十有一公初
補官適大丞相張公都督大軍咸集欲以觀射公挽强
弓連破的由是知名軍中叅政魏公良臣尚書張公澄
一時要人咸稱薦之公亦欲自奮以顯於時㑹敵人請
和天子亦欲養息生靈休兵革脩太平而智謀英勇之
士無所用其勇故公官爵止於此而惜乎用未極其材
也於時士大夫爭以文儒進而公晚年亦好觀書延師
儒以教子公娶張氏封恭人生一子曰汝楫以䕃補忠
訓郎㓜警悟雍容雅度不類將家子折節讀書弱冠遊
塲屋已兩與漕臺薦舉嶄嶄然視科名可掇取公之後復
以儒起家可謂榮已女二人長適忠訓郎劉允中今亡
次適成忠郎張炳孫一人曰紹祖尚幼其孤卜以某年
某月日奉公之柩葬于某所廬陵段允狀公之始末與
其孤汝楫偕來乞銘允同郡名儒而汝楫嘗執經從之
遊者也知公之詳而其言可信盧溪王某為序而銘之
曰
公初執戈敵渡湟水詔大將軍中征不軌將軍謂公材
質之美持半段槍排折馬箠嘗為軍鋒先登摩壘手斬
桀賊功不旋跬敵人退驚飯反箸已遭時罷兵英雄老
矣百有一試所出糠粃儻盡其材業胡止此今公有子
乃舉進士感發自㓜雍容閑靡兩貢南宫幾掇髙第由
是以顯夫豈不偉
　　　故歐陽縣丞墓誌銘
歐陽氏得姓遠矣文忠公譜有曰通者仕唐尤顯名通
三世生琮為吉州刺史琮八世生萬為安福縣令自萬
至鄠始居安福至公曾祖諱載祖諱瑜皆隠居父諱安
稷淹貫羣書兩與賢能之薦四試禮部將辯論而官人
以疾卒於京師公自太學跣足護其柩以歸公諱皤然
字達可天資夙悟尤䆳於經方三舎法行於郡國達可攜
諸弟入泮宫皆有聲每試輙出頭角宣和元年以上等
校定試入上等與弟廷光聨貢于辟廱明年逹可升補
太學内舍未及再試而舍法亦罷父母既没遭兵火里
巷無尺椽惟先府君所建精道堂獨存兄弟四人同居
其中衣食無異鄉人欽慕之紹興十二年該廷試授右
迪功郎潭州牧縣再(闕/)　　　　　　　　以潔廉介
特為上官所知凡一路疑獄及滯訟屈於權勢而不敢
决者悉以委公由是人爭薦之凡得七章以考未足止
關陞右從事郎在武岡時溪洞楊再興阻兵摇亂朝廷
下銅獸符發武昌兵躬討軍無宿儲守令摶手無他謀
適樞宻院刪定官方公疇為通判方公有異材宻使餽
糧不數日而賊破當是時羣蠻視方公號令如風雷邊
氓感方公恩德如再生獨太守不察機事有不可旋踵
乃以方公為侵權起大獄聞于朝羣情恼恼逹可率同
僚欲白太守辯其事之所以然郡僚有平昔遊方公門
者反背誹助成其獄此正韓退之所謂平居强笑語至
落陷穽不一引手救反擠之又下石焉者皆是也小人
之態自昔如此厥後太守卒以言罷而方公亦湔洗功
狀粲然皆如逹可之言武岡縣令素遲緩不集事而軍
須皆逹可出力及奏功則推美於令而令受其賞此尤
人所難者嗚呼事難乃見君子逹可行已臨政皆有過
人不可以毛舉故取其大槩誌之則其平生操履節義
皆可見矣余嘗見方公手書與逹可有高義絶識追配
古人之語乃知其事之信然追配古人非虚語也秩滿
就移攸縣丞忽一日聚羣子弟姪語平生若將之官而
相别者是夕得疾終于家實紹興二十有九年六月五
日也享年六十有九初娶彭氏再娶左氏男四人長不
及名次如圭如熏皆力學季尚㓜女一人適進士劉大
亮孫男一人明年十一月甲申葬于邑之北鄉南嶺之
原如圭攜其先友左君時彦所撰行狀來乞銘為之銘
曰
天馬汗血一噴千里自負其良深藏不市力方盛時誰
或縶之至於老矣骨猶駿奇如君盛年頭角軒軒使之
得路如驥騰騫邅囘晩節其氣猶全萬不一試而止於
斯其平生氣節行藝猶可託銘詩以槩見於後世而傳
焉
　　　故王氏墓誌銘
夫人王氏其先蜀人五代之亂徙居江南因為吉州安
福人有諱繪者仕南唐官為承㫖繪生謨皇朝賜本州
文學調袁州宜春主簿夫人蓋謨之曾孫而父祖皆晦
跡不顯十九歳歸于同邑劉氏諱昱字明叔方是時王
劉俱以財雄鄉里而夫人天性儉簡屏内静嚴服玩無
纎靡之飾姑窮居二十有八年病風瘍凡飲食臥起必
須人而夫人朝夕候伺靡不順適其意建炎末米斗千
錢諸豪方閉貯夫人獨語其子曰歳饑盜賊蠭起廥積
盈腐非福也乃盡發宿偫平直唯取十之一鄉閭多頼
以活明年劉大任據郭江作亂所過焚掠殆盡獨留夫
人之居滅炬弗焚厥後雖火于他盜亦有以見夫人智
慮之高而賊亦初有所激也夫人以紹興四年二月丙戌
終于家卜以十一月庚申𦵏于清化鄉洛陽山之上澤岡
其子彦弼泣語余曰吾母生平嚮重儒士而使子孫皆從
君遊非一日也若得君文銘其墓亦庻為慰先魂於土中
於是赴其𦵏而許以銘焉盖余初舉進士時至其家夫人
喜甚即具飲食令其子相欵締逮余隐居鳳停山諸孫亦
鼓箧相從於巖穴之間既而中原擾亂衣冠避地來江南者
踵相屬夫人悉能言其若某人者當是知名士也使其子
厚交之自是交逰日廣名譽䆮聞于人嗚呼婦人女子生
僻陋之邦而識量高逺如此死之日神色不亂出匳中物
區處後事皆宿有籖識無毫髪遺恨言訖儼然而逝夫人
享年七十有九後其夫之死二十有二年子男二人彦直少
年克家先亡彦弼㓜負材能紹興元年大丞相朱公安撫
江南日因軍興補廸功郎辟臨江軍新淦縣尉女三人
長適同邑許特立次適武進士校尉彭安衡次適王庭
瑋孫二人曰冀曰翼皆業進士銘曰
豪宗侈家鮮不覆墜亦有能傳至于累世孰知其天示而
弗閟婦人得之茲尤可貴蓄厚報遅必在其裔攷此
銘詩庶㡬無愧
　　　故劉元弼墓誌銘
居士姓劉氏元弼其字也諱茂實世居吉州安福祖父
時家富饒子孫悉遣就學余自㓜時與元弼聨茵席共
燈燭從師授業崇寧初三舍法遍行郡邑元弼與羣從
昆弟紆侈袂曵方履鼓篋升堂有聲于庠序間既而羣
從昆弟多貢于京師獨元弼偶試一不中即棄去不復
進取藝圃種竹結茅屋秀峰之下曰遠菴筠亭藏書萬
巻日哦其間性獨嗜酒酷好吟咏其為詩非若羇旅失
志雕刻肝腎憂愁哀怨者之所為其詞澹然適意而已
其嗜酒非若狂夫使酒罵坐與夫露頭狗竇中呌呶以
驚人者引壺觴以樂賔客而已終日寓此二物而細故
不入其達生知足者耶紹興二十六年四月十八日過
從弟家飲酒至醉而歸笑語如平時神氣不亂是夜終
于所寢之室壽七十有八娶王氏盧溪之姊也有子一
人曰飛鵬今為材進士女一人嫁王顗卜以是年十一
月甲申葬于秀峯之西古茶園銘曰
酒有何好中藏妙理詩非窮人窮乃工爾二者皆樂卒
以樂死便為勝士古亦如此
　　　故段夫人墓誌銘
故廬陵秀才李愷字彦强之夫人曰段氏其先臨淄人
至唐段成式為吉州刺史因家焉今為吉州廬陵人父
諱蕡字仲實官至承議郎方布衣時以文行知名縉紳
間南昌黄魯直有盛名於文章不妄器許嘗過其友硤
江蕭公餉家見其文拊髀驚歎後為太和令始相與深
交而力延譽之承議公既登第調筠州高安縣主簿時
蘇太史謫監高安酒稅一見異其材日與論說古人製
作關鍵手為校正國語等書承議公由是文章益進夫
蘇黄以文章擅天下而承議公乃得俎豆兩公門下賔
客之列其風流人物可想而知也夫人自幼習見其父
出入蘇黄之門言論俊偉遂能誦蘇黄之文皆略上口
而通其大意至於六經國語等書皆渉獵焉承議公愛
之選壻得李愷而歸焉其姑永壽縣太君􁁪居治家嚴
肅唯喜教子坐堂上日聞弦誦聲故其子沈博學登乙
科仕至陞朝有聞于時愷不幸學成而壽嗇夫人傾匳
具益買書縱諸子交四方賢豪以卒其業於是乃令其
子㦛負其藝於廬陵糊名數千人之中四取鄉舉㓜子
恕嘗為都魁再舉登第調贛州司戸叅軍二子皆名震
塲屋而恕先决科鄉人榮之者繄其母之賢也夫人初
以孝謹事其姑稱賢婦以賔禮遇其夫為賢妻以詩書
自教其子而識其子之所與遊者皆偉人可謂賢母婦人
之德莫隆於此故略其細行而誌之夫人後其夫二十
一年以疾終于家實紹興二十五年十二月庚寅也壽
八十有四子女十有二人男四人長曰㦂次曰悠先夫
人卒次即㦛恕也女八人適進士蕭憲曾韶蕭繼祖劉
拱辰彭椿年劉彦京曾彦謨段允孫男六人黯㸃符熈
篆簡孫女八人曾孫男二人女一人卜以二十七年正
月丙申葬于延福鄉榮岡之原夫人之姪段允字世榮
少有令名與其孤㦛恕皆嘗從余遊謂非余孰宜銘允
乃狀夫人之平生偕來以請盧溪王庭珪為銘而書之
銘曰
夫人之先以文鳴歸逢其良以儒稱遂能漸揉談六經
傾匳買書充屋楹坐令諸子拾紫青女子之事斯為榮
又能遣子交豪英試與俱來端可驚厥德既侈法宜銘
　
　
　
　
　
　
　
　盧溪文集巻四十三
欽定四庫全書
　盧溪文集巻四十四　　　宋　王庭珪　撰
　　墓誌
　　　故右奉直大夫康公墓誌銘
康氏世為開封祥符人公諱翼字南仲性孝謹通練時
務能談當時事冗穴弊源皆有本末故入仕以來所至
有聲初以䕃補太廟齋郎授將仕郎衛州新鄉縣尉當
塗交薦陞從事郎又陞儒林郎監定州北嶽廟改宣德
郎監在京廣衍倉為博州司錄知興仁府南華縣監左
右騏驥院草塲靖康改元轉朝散郎賜緋衣銀魚除開
封府戸曹將擢用矣是歳金人再犯東京公攜家自圍
城中出望江淮南走冒百死求一活而不自保也㑹張
丞相召入相遇入建康論時事知其材可用既拜相除
公知德慶府德慶所𨽻止兩邑賦入無贏餘改陞藩府
之後前政輙㑹肇慶例百色皆增於他州至是財用頓
窘公究其弊曰元不曾申明朝省一切當如舊月給減
省宜自太守始由是財用僅足而官吏請給亦不闕人
皆難之劇賊賂科起湖湘擾二廣將犯徳慶去城十餘
里列寨城中忷忷咸請避賊公曰我非不知驅羸卒守
不可恃之城以當倉惶蠭起之賊勝負未可必但守吾
城不可以去乃率州兵保甲登城列旗幟以候賊聞鼓
聲謂城中有備一夕引去州人德之繪公像于家示不
忘也自德慶罷歸年未六十不復仕宦卜築廬陵閒居二
十六年以某年某月某日無疾危坐而化享年八十有
二官至右奉直大夫文安縣開國男食邑三百戸賜紫
金魚袋公曾祖諱九齡故東頭供奉官祖諱浹故贈通
直郎父繼隆故朝議大夫贈金紫光祿大夫母趙氏累
封安康郡太夫人公娶胡氏次董氏次謝氏次嚴氏次
董氏皆封宜人先公而卒男三人長曰行簡早卒曰光
祿右迪功郎連州司法叅軍知書能文卒于官舍次曰
照祖前潭州善化縣主簿女二人長適進士李元卿先
卒次適進士曾畇孫三人寧之慶之皆將仕郎永之以
公致仕恩澤奏未下將以是年某月某日葬公于廬陵
縣儒行鄉青湖山之原右奉直大夫謝公鐸與公同辛
苦渡江知公為最詳以狀來求銘序而銘之曰
公材足以經世未始出而自媒守孤城於海嶠當兇冦
之猝來驅羸卒以捍敵志臨危而不囘賊亦引退城亦
不頺迨今無有知公者余謂世之君子非特不能知知
亦不能用用亦不能盡其材作此銘詩以寫其哀
　　　故左朝奉郎前知潯州董公墓誌銘
董氏於吉州為顯姓世居永豐縣其族繁衍時有聞人
公之曾祖諱洙擢進士第為桂州觀察推官祖諱師範
右朝奉郎考諱唐贈右中奉大夫公諱觀字坦叔㓜孤
能致其孝於母稍長慨然有志於學欲自奮以榮其親
棄貲産勿問委昆弟以養母年未冠藐然孤童徒歩入
東京聞有太學者近天子之居天下豪英俊傑鼔篋其
中公一試而入焉時方重經術往往脫傳註而得經㫖
於文字之外學成嘗與太學薦名㑹三舍法徧行海内
太學生悉歸本郡從里選以興於學公復以鄉舉貢于
禮部試不得志自是以經術教導鄉閭族人子弟皆從
之遊有以文章廷試魁天下士為狀元不數年遂叅大
政者亦公之姪也可謂盛矣宣和甲辰公始登進士第
調舒之太湖尉值丁進之亂官吏皆避匿公獨陳討賊
之䇿於提㸃刑獄馬公勒弓手與州兵㑹卒殺丁進馬
公上其狀以功循文林郎又改宣義郎秩滿道中復聞
李成鈔刼行旅百姓奔亡至江不得渡公告急於彭澤
令得舟以濟復回舟渡奔亡者渡絶而賊旗至人咸以
再生德之後知南安軍南康縣臨江軍新淦丞以朝奉
郎知潯州所至皆有治績潯州罷歸築室郡城之東有
江山之樂不復出仕遂致其政以終老焉公雖不大顯
用於時退居江上猶二十年未嘗一日慼慼于懷遇今
上即位轉朝請郎賜紫金魚袋享安佚之榮亦人生之
所難得也壽八十有六忽呼兒孫如平時訓以勿負墮
即奄忽而終隆興二年七月二十九日公初娶曾氏再
娶許氏子男二人皆曾氏所生長曰逢吉早亡次曰膺
右從事郎知融州融水縣女一人嫁進士曾彌髙孫五
人長曰伯璋逢吉子也次曰聘曰珏曰瓌曾孫八人大
猷大雅大節大亨大受大任大成大明是歳閏月九日
葬公于新淦縣揚名鄉慕善里今剛山之原其孤以興
化太守張景純狀公之行事來乞銘銘曰
公以孤藐振㧞崎嶇徒歩千里登名天衢初仕得尉邑
當太湖大盜猝起官僚四逋公獨建議卒擒凶渠有材
如此未盡發舒時莫能用宜有後歟
　　　故縣尉劉公墓誌銘
君劉氏諱彥弼字英臣世家安福之北四十里曰東岡
蓋古毛亭之地王烈之安成記厥稻馨香飯如凝脂即
此毛亭也故其俗貴重農桑不趨末業君自髙曾以來
家已富殖而好施然為士者尚微至大父時始置屋延
納鄉里宿儒使子弟擇術受業由是束岡之劉彬彬然
多儒其家矣君考諱昱尤能捐金帛買書至萬巻君自
少强敏能讀其書長而才具秀發亹亹有聞于人建炎
初江湖盜起余避亂山中君亦槖其書以相從倉惶轉
徙未嘗一日廢書不觀於是益知君才行為詳與兄之
子冀同室廬無異殖僅三年矣如其父不没鄉閭以為
難兵興歳荐饑人方閉庾廪乗民之急君獨先時平其
直出之價卒不踴歳歳如是遠近德之性和樂喜賔客
居家與待交游終日不見惰容尤能振人之窮急君之
居鄉大率如此士大夫識之者皆知其有學問獨恨其
平生以貲蓋其才故不能顯大丞相朱公以軍興制置
江南君因補右迪功郎有薦其才用權新淦縣尉提㸃
江淮荆浙等路鑄錢向公行之直秘閣知道州向公宣
卿兩公皆一時顯人咸羣薦之未及行君已得痼疾紹
興十二年九月二日終于家年五十有二以十二月三
日葬于清化鄉鴨遊原娶王氏男一人庭堅初業進士
是年與兄之孫暕俱以外姻故丞相吳公遺表授承信
郎女一人余之子曰頔其壻也庭堅以君從余遊最久
且有姻婭泣請掇其事誌之誌成人以為無溢詞迺使
刻而措諸墓中復銘之曰
士生一世兮或不遇時善積一身兮人或不知人不知
兮天知之唯天知兮必報施
　　　故彭夫人墓誌銘
廬陵段允䘮其母三年厄困不能舉挾書冊走四方為
旅人欲盡力致其孝以葬紹興十四年正月抵盧溪狀
其母以告曰葬有日矣卜以三月壬申作馬鬛于儒行
鄉樟山之岡求文以銘其壙余嘗與段之父元游並美
學校又及識其大父承議公因以知夫人之賢是宜允
之來請也夫人彭氏世為廬陵人曾祖太常博士諱齊
以文章名播海内一時公卿傾慕之至今士大夫猶能
誦大博之文至於醉墨戲藁時見於野史小說則其魁
豪風味可以槩見也祖諱說不仕父諱聞明復能文辭
終於廣州觀察推官與承議公同州里相好又同登元
祐六年進士第故夫人得歸于段氏夫人生名儒家渉
獵書傳知以禮義自飭事其親以孝聞至為段氏之婦
事舅姑如事其親承議公與賔客燕談夫人治酒食咄
諾而具其夫字元美力學淹貫羣書取官不得志夫人
導以泉石之樂卒能使承議公日與客飲酒而忘其家
之貧又使其夫不以得失累其心而終身不戚戚者實
有助焉元美先七年而卒其家益窶夫人閨屏蕭然聞
其子讀書夜寒聲出金石則喜曰我㓜聞先大博微時
如此故用以起家於是夫人又能使其子甘寒饑不以
貧富動其心而得自强於學問至於有立者歟今之為
士而不能安貧茍冒突梯失其守者多矣幽閨婦人能
為士君子之所難是其為德豈不侈大矣哉夫人生三
子長曰允有才行鄉舉異等次曰雍亦好學㓜曰亶柴
毁而卒女二人長適進士蕭安行亦以聞訃大慟而卒
㓜已先夭孫男曰荺孫女二人皆㓜夫人享年五十有
八死之日實紹興辛酉四月二十八也吾既許段子以
銘而序其事乃銘之曰
婦德弗耀閟于閨門能談詩禮乃大其傳亦既有子而
又有文升于州里頭角嶄然人不稱其子而賢其母謂
真彭大博之孫
　　　故王氏夫人墓誌銘
夫人王氏吉州安福縣老儒王遵道諱行已之女遵道
業進士有聞于州里初以詩禮論語等書自教夫人讀
數過輙成誦耳聞目染不待勤苦而成字畫亦工故人
蕭公敞素善書見夫人埀髫時學書驚曰此女可教因
授以筆法由是書益好遵道愛之為選壻得同邑劉户
曹邦傑之子大虚名敦實未冠以文行知名夫人年十
九歸之逮事舅姑内外歡忻無一異言舅姑稱之未嘗
有一日不滿之色又能以順相其夫處其家以勤儉至
於奉賔客車馬驟至則傾匳中物無吝情戸曹公初為
明州奉化主簿夫人長子曰思文始就外學日誦千言
夫人夜具短檠手自縫紉而勉之誦聲琅然響徹鄰壁
縣僚聞而歎羡常語于家以激勵其子弟而稱夫人之
賢也夫人生三子曰思文兩貢于禮部曰思問思謙皆
俊而有立女五人適士人周郁段徽柔伍稷臣朱侯度
將仕郎李翀孫男十人作肅九垓作又作哲作謀九疇
九叙九德九扈九齡女九人曾孫男六人女四人大虚
夙富學問而不樂進取二親既没年尚强不復掉鞅於
塲屋益讀書為文以自喜夫人雖好學然知古今而識
道理視榮利亦泊如也大虚嘗言吾得老於邱園以樂
其生不以富貴得失動其心者吾妻實有助焉夫人能
為小詩大虚未嘗以示人獨於余厚善時得觀之其意
亦謂此非婦人女子之所當急詩一傳於人則爭相騰
播卒掩其内行然以婦人之知書識翰墨又以教其子
孫非賢能若是乎余觀夫人子孫滿門皆頴秀而能屬
文固已知異日劉氏之後必有興者寧遠縣丞江致堯
叙夫人之行來請銘毎以賢婦稱之嗚呼可謂賢矣夫
人以乾道乙酉八月微疾忽呼兒孫環立左右戒以孝
弟輯睦勿墮家訓語畢而終實二十日享年七十有七
以丁亥十月丙午葬于安福鄉焦坑之原銘曰
婦德之賢弗暴于外良史不書惟銘可載行稱于鄉歸
宜其良階庭競秀蘭馨玉光他年駟馬車煌煌生不及
享後益昌
　
　
　
　
　
　
　
　
　
　
　
　盧溪文集巻四十四
欽定四庫全書
　盧溪文集巻四十五　　　宋　王庭珪　撰
　　墓誌
　　　故左朝奉郎劉公墓誌銘
劉氏世家安福縣即古安成郡也自宋彭城王義康廢
徙安成郡因家于郡之西隅其族至今猶繁也五代之
亂所在盜起有劉德言者率遊手之民團聚為鄉兵以
捍閭里事平以其兵歸朝聽命藝祖嘉之以兵屬諸將
以文官賜德言終于水部員外郎自水部八世而生朝
奉諱安世字世臣幼敏悟自知力學時從祖諱溥方以
能文博古為世名儒晚年魁天下特奏名毎見世臣之
文曰汝方髫齔文已可觀恨吾不見其成耳由是舉族
儒業皆從祖與世臣淵源所自也世臣自負其材謂科
名可必取毎遇取士之歳多士咸集紆侈袂曵方履望
棘門將鼔篋而入輙以近親朞服阻不得試凡如是阻
試者連更六次豈天付之才而阨其早逹非命也夫紹
興十四年始獲就試是歳掉鞅者五千人以君為榜首
十七年又以第四人薦說者謂北斗第一至第四為魁
星君平生未嘗遭黜落纔兩試而兩魁多士其材不可
敵也明年登進士第授岳州司戸叅軍獄有野夫傭僱
於大姓家父病乞歸省主人不可野夫徑去其家誣以
盜物而去獄已具君爭之曰奴以孝而省父病乃誣以
為盜衆服其說而釋之郡丞以財用不足為名議减將
校月支諸軍日守司戸之門且譁州民大恐君曰給納
吾職非丞事也亟發帑給之無一人敢呌譊者郡丞初
怒君至是反自愧作詩以贈君而稱其材後為永州教
授適丞相張魏公徙居是邦今侍郎王公宣子綰銅虎
符二公皆注意延譽之迨魏公再用欲薦之而以讒去
君亦抱疾求退矣秩滿改宣教郎知贑州雩都縣邑大
而俗獷有大駔孫氏鍾氏為害異時為縣者莫敢輙呵
君首窮治此二人而枿其根芽三年遂以無事君素有
微疾當此冗劇病益增大守為丐祠祿以歸轉朝奉郎
致仕終于家享年六十有八父思贈右承事郎母李氏
贈太孺人妻彭氏封孺人男四人格非去非勝非知非
皆業進士能文詞格非奏補將仕郎女二人嫁李大年
羅昌辰䕫州錄事叅軍竇依君之考臨終以諸子皆早
亡婚嫁未畢為憂君泣曰安世任此責願無憂厥後聚
諸孤同居貲產秋毫無私諸孤婚嫁了方及己子孫遠
近聞風負篋而來學者戸外之屨常滿其學以明道通
經為主不專傳註世俗之文有文集三十巻論語尚書
解二十卷藏于家遺命不得以佛事薦享蓋平生所不
喜也將以乾道六年十月庚申葬君于循化鄉封紫嶺
之原其孤攜奉新宰楊廷秀所撰行狀來請銘廷秀名
萬里自㓜執經帳下學成即登第益能為文以顯於時
不忘師學嘗言張魏公丞相為侍郎張子韶服友之服
今侍讀胡公為清節先生蕭子荆服師之服萬里今亦
為劉先生制服先期門弟劉承弼復與衆私諡曰清純
先生嗚呼師弟子朋友之道廢久矣忽見此舉可以興
古禮振頽俗遂併書于石銘曰
世有通儒清純靜黙不求人知名自赫奕挾藝射䇿毎
發中的三歴州縣洗手就職宰臣欲薦命制其力考其
平生勒銘于石
　　　故孔氏夫人墓誌銘
夫人孔氏世居臨江軍之新淦其族甚大不知其所以
徙異時經甫伯仲以文章居顯位名重天下世號清江
三孔遂為一世名門士大夫偉其望而爭與為婚逮崇
寧鉤黨之說起取元祐以來名卿才士悉陷黨中皆一
時俊異也於是三孔散徙不敢以譜系自矜唯夫人父
俊民實其近屬為潭州湘鄉縣尉與廬陵郭氏接境壤
知郭氏世業儒有字君建者名播州里遂以其女歸其
子景聞焉景聞既筮仕監戸部酒庫獲轉運司文解夫
人年二十三歸之入門而少長相慶喜其有孔氏家法
而無孔氏閥閱氣其祖姑老至百歳封孺人夫人事之
積年不見有茍慢之容事姑尤謹上下戚疎靡不愉悅
景聞所居當新淦舟車之衝故人賔客日至夫人宻為
具酒食咄諾而集曰此吾職也雖賣匳中物亦當為之
景聞初為某州稅官懼瘴煙不敢携家屬夫人生三子
長曰仔已能立次曰份未冠夫人日遣從師問學夜則
燭短檠置座隅聽其誦書份亦頴然異於常兒自知刻
苦磨礪以成其材景聞罷官歸是歳科塲份已預鄉薦
景聞亦驚歎息閭里識之者尚少明年試禮部遂登第
歸榮其親於是人始知其材而翕然稱譽之且歎古之
所謂賢母者於夫人皆可考也自出官堂除三郡教授
改宣教郎才譽䆮聞于時矣幼子偉早夭女二人長適
李揚次適鄉貢進士羅全德孫男五人杞梓椿柟樞夫
人以紹興辛巳七月二十六日終于家年六十有七某
年某月某日葬于新淦疇陂之原左朝散郎通判贑州
羅欽若叙夫人之行狀其孤又以景聞之命來請銘為
之銘曰
孔氏崛起震驚南斗一時聲名風生雷吼江西氏族無
出其右夫人在室世習熏揉來宜其家為婦為母以義
教子磨光剔垢梯雲取官如探懷袖夫人之榮尚攷于
後
　　　故劉推官墓誌銘
劉氏得姓遠矣而君諱洽字百禮世為吉州安福人余
幼從鄉先生劉公濟考其譜系之所自出與郭明叔内
翰嘗誌劉氏之墓皆云晉安成太守遐之後公濟以文
行為鄉里儒宗晚以特奏廷試為第一厥後諸劉益蕃
衍彬彬多文學之士君最後出尤警悟絶人讀書不常
勤忽一日閉戸經月不出日誦數千言過目輒不忘比
他人窮年盡氣勞苦而不得須臾息者力常有餘㑹新
法更用詩賦老師宿儒既殁士皆病之君獨操筆如素
習精深律切得唐以來作者之(闕/)　由是聲動塲屋三
掇鄉舉皆連中遂登紹興八年進士第調柳州推官適
太守以墨敗經略府欲選能吏以撫摩其民而部使者
咸以君為能遂綰銅虎攝州事踰一年先是郡有大姓
以賄亂政姦胥舞文廢法又承創弊之餘大獄方興追
繫接踵于道君辯其誣枉者湔滌之數日之間犴室幾
空老姦大姓縮頸遁逃柳素僻陋庠序隳廢君為興學
日延諸生登堂誦說於是州之秀民輻湊襃衣博帶如
齊魯焉轉運使李公紹祖尤加識㧞奏辟為屬官成命
下而君已病時紹興十二年十二月十六日終于柳州
之官舍享年四十有二祖諱質父諱開皆隱於閭里子
男五人曰杞力學有父風餘尚㓜有詩賦論雜文十巻
號青錢集藏于家君平生倜儻不事細謹無貴賤皆與
之遊至當官臨事剛果有不可回者嶠南吏習茍玩驟
見君所為往往羣嘲而飛謗部使者久而卒知其賢交
章薦于朝唯壽不究其材使天假之年當有著見以自
顯榮於世其孤卜以明年十一月丙辰葬于安福縣西
萬石塘之原泣叙君之始末以君為余門下士來請銘
不可不銘也乃為之銘曰
得官南走桄榔林忽從青霄墮嶇岑驥行萬里馳駸駸
出門折軸理莫尋乗風破浪違初心雲帆方張落蹄涔
為銘子墓誰知音萬里山高與水深
　　　故桂嶺劉府君墓誌銘
君姓劉氏諱章字微之廬陵宿學老儒也為人倜儻善
談前世治亂其國家所以存亡興衰勝敗所繇抵掌雍
容一座盡傾莫能與之抗其於書無所不讀而名動塲
屋後進慕之出其帳下者皆嶄然而有聞少年時與上
計吏偕至京師試不得意乃上書言治亂之事不顧忌
權貴久之㑹蔡氏用事變更治令取當世宿望大臣嘗
有功而不附己者籍其名謂之姦黨士人上書不合意
者籍為邪黨而君之名在焉天下義士歎息號黨籍為
仙籍以其所籍皆賢者也乃知賢者所得之禍反以為
榮耶君坐是不得預三舍考選宣和三年始以免解登
第調賔州上林丞㑹村民有告鄰婦殺其妻者君適權
尉事驗視以為非太守怒欲按之君爭不已忽遇赦兩釋
之由是太守始知君之賢與諸司交薦之關陞從事郎
就移賀州桂嶺縣令秩滿以疾終于容州建炎己酉九
月二十七日也享年六十有三君初娶歐陽氏再娶敖
氏子三人長曰德驥次曰德麟幼曰德象德驥德象同
登建炎二年進士第德麟嘗以才武舉至行在德象以
宣義郎終于廣州教授德驥朝奉郎通判欽州罷始扶
君之柩歸廬陵將以某年某月某日葬于某所之原未
幾德驥亦卒以治命屬其子某使來請銘不可不銘銘曰
奮身業儒崛起蓬藋晚始登科誰識此老十年之間復
見二妙三折蟾枝宜大顯耀胡嗇其年殁于嶺徼歸藏
故鄉勒銘以詔
　　　故吕氏宜人墓誌銘
左朝奉大夫前通判吉州軍州事趙公名伯璋之宜人
吕氏世居衛州之新鄉譜系所自時有(缺/)人贈金紫光
祿大夫諱持者皇曾祖也登封縣長官諱覺者皇祖也
朝請郎通判忻州諱無黨者皇考也長官有女弟適王
氏是為顯恭皇后之外舅宜人視后為表姑后愛其慧
淑欲留宫中以候其長宜人性冲淡不樂也然吕氏因
之門戸浸顯公卿貴人走幣求婚於吕氏者袂相屬于
道吕氏獨欲擇對於士人中㑹三舍法初興通判公纔
冠屢中高等馳聲庠序間吕公初見以為國器遂許以
歸焉宜人雖生於大族德性柔淑樂勤儉能以法度自
飭於閨閫上承下順無纎芥不滿其意諸吕南渡困厄
不能自救者悉力賙之無少靳方少年時以閫内事自
任而勉其失以學遂中政和八年進士第由是仕宦四
十餘年所至有聲實有助焉先任興仁府幕官適軍興
當干戈之衝遣家屬奉太夫人版輿避地于壽春太夫
人欲留宜人於興仁宜人泣請侍行太夫人道中感疾
朝夕臥起飲食醫藥獨宜人服勤左右不見惰容太夫
人稱其孝謹後太夫人去世奉几筵如事其生此雖婦
人女子之所當為然而近世或以為難宜人子男五人
曰師韓補將(缺/)　　　　女一人初適右從政郎梁杲
任(缺/)　　　　　適右直郎廣州僉判李琥梁氏三子
曰公鼎公弼公偉歸于趙氏宜人撫之如己子與師韓
同就學人不知其為甥也孫女一人曰嚴娘尚幼紹興
二十六年通判公監吉州秋試鎻院宜人與兒婦讌飲
話平生若遺訓者至夜深無病沐浴而亡八月二十六
日也享年五十有五卜以二十八年十二月十一日葬
于吉州安福縣新樂鄉嘉林大塘岡之原銘曰
吕所自出原于齊姻聫戚里門䆮輝不願(缺/)　學八姨
獨適賢士得所歸良人弱冠名四馳早穿月脇攀桂枝
江淮所至為吏師夫人端能助設施家聲千載尚可稽
盧溪今作幽堂詩
　
　
　
　
　
　盧溪文集巻四十五
欽定四庫全書
　盧溪文集巻四十六　　　宋　王庭珪　撰
　　墓誌
　　　故保義郎劉君墓誌銘
君諱冀字堯京姓劉氏世居吉州之安福其為人倜儻
簡易不為小謹喜振人之急於財物無所顧計大抵重
信義凡與之遊者久而益親莫不稱其賢曾祖諱泳祖
諱昱父諱彦直累世以好善聞於鄉里自曾祖以來始
剏書館延師儒教子弟買書至萬巻君㓜孤與叔彦弼
皆頴悟同時試入縣學升于頖宫試藝日有聞明年叔
升補内舍勢不可已君忽念母與祖母年高遂棄其籍
以歸使二老人安於寢膳無戚戚不滿之意叔亦盡以
家事委焉由是家産日益豐父殁與叔同居四十年無
異殖里人欽慕之紹興丙辰歳大旱米斗千錢君先傾
廪下其值不增遠近賴以活者萬計或貸而不能償君
絶口不復問父老至今猶能言也君之所居當吉袁之衝
徑路也方艱難時東北士大夫奔荆湖交廣者必取道
于是忽盜賊並作持白刃突出草間闌官道刼行旅者
所在蠭起君柵草屋於山間延北方流落之客贍以芻
粟經年賊平乃得行後有去為顯官者君初實不知亦
未嘗自言會前靖康宰相吳公來長沙聞北客談君之
美使人招置見君貌壯偉欲留君幕中補以官君不願
就乃薦其子暕與叔之子庭堅留吳公門下未幾吳公
罷去卒以遺表恩澤奏二子豈偶然哉君娶同邑朱氏
子男四人長曰文炳早卒次曰暕曰昉曰曄皆業進士
暕今為保義郎前撫州臨川金谿縣廵檢君常勉以學問
俾換文資暕亦自力獲江西轉運司文解未第上官諸
司咸知其才多薦之不槩以武弁遇也女三人適李震
亨王諲戴恕行皆進士也孫男三人孫女六人君得疾
數年猶健飲紹興辛已正旦日衣冠坐堂上與親族相
慶至暮飲酒如常明晨奄忽而化享年八十有七先是
紹興二十九年上以東朝壽考霈澤天下君以年踰八
十特封保義郎致仕人咸謂君生平為善雖增廣田業
未嘗有一毫欺於人與夫近世兼幷之家挾市道乗人
之急而賤取之所以驟興驟衰者異宜其天假以耆壽
暮年復享官爵以勸鄉閭之為善者歟諸孤以是年十
一月十七日葬君於清化鄉忠孝里書院之原異時永
新劉楚公嘉祐間賢宰相也永豐董侍御元符間名御
史布衣時嘗讀書于此鄉人榮之名其處為書院原每每
遊息其間而想見其人今隂陽家以為吉地遂葬焉暕
來求銘為之銘曰
急於好義良獨難望之魁然偉衣冠無心梯雲登廣寒
天予壽考仍賜官佳城鬱鬱山四環前賢讀書山水間
石上猶餘屐齒斑埋玉於此萬世安
　　　故左奉議郎劉君墓誌銘
吾邑鄉貢進士劉承弼書其叔左奉議郎諱庭直字諤
卿之行狀世次來請銘曰劉氏故家宜春自七世祖豐
城府君徙居安福豐城博學善屬文嘗有文集行於世
其後未有顯者君之曾祖璣祖知復皆隱居至父仕先
家益富饒始置書舘教書聚書至萬巻日延四方賢士
以故諸子交游日廣而學日新紹興初以詞賦取士君
與兄禹錫尤勤敏自礪數月之間已嶄然有能賦聲是
歳君幾中魁選禹錫亦同貢于禮部明年禹錫登第厥
後選舉兼試經義君復以詩學被薦明年亦登第以歸
鄉人榮之調鄂州司戸鄂於荆湖號攘劇屯兵數萬司
戸掌軍食無一人呌詉者大將頗驕肆以疑似之獄屬
州院官使咸欲迎合其意君獨執不從於是人始知君
剛而有守轉從事郎為鼎州武陵縣丞舊無丞㕔君始
創立前隔永泰渠因建大橋於其上州人皆便之未幾
甘露降于後圃海棠之上太守蘇公籍見而喜之移植
於新堂之南牓曰瑞露棠㑹教官陳元裕被召君典教
事踰年講訓有方禮部侍郎辛公次膺國子祭酒楊公
椿列薦于朝改宣教郎知臨江軍新喻縣未赴而君已
病轉奉議郎致仕紹與三十年八月一日終于家君負
材見知於當途方將顯榮於時而天嗇其壽悲夫君初
娶伍氏蚤亡再娶向氏文簡公之後也男三人宏中處
中德中女二人家有文集二十巻又作易集傳未成而
殁紹興三十有二年十二月甲申葬于清化鄉黄田廟
坑之原盧溪王某為之銘曰
一門丹桂起于白屋將大其家宜享豐福車行萬里出
門折軸萬斛之舟望涯而覆君材亦然未究所蓄誰其
尸之理必有復階庭芬馨尚多蘭玉
　　　故弟才臣墓誌銘
庭璋字才臣安成王庭珪民瞻弟也幼愽敏孝悌發於
天性胸次明白尚氣節自宗族閭里及其所嘗與遊之
人寄託以事雖蹈白刃不移蓋如古之立名義不侵然
諾者也室中空虛而常假貸以赴人之急人見之外多
事而中泊然實與事闊也少年在庠序其志亦軒然欲
有為於世㑹某登第得官湖南當宣和天下極盛之時
見公卿大臣其語偷知其將亂棄官而歸庭璋亦即日
裭舉子服芒鞋竹杖相從於寂寞之濵為余藝修竹結
茅堂草菴盧溪之上藏書數千卷彈琴賦詩日哦其間
自先人捐館三十餘年共甘苦同衣㸑雖倉猝離亂之
間相扶挾轉徙未嘗一日失也某不能治生身口所須
悉傾給于弟而庭璋每視余意之所欲為雖甚勞窘不
輒亂家事無細碎必身臨之曰不以累吾兄由是某益
得放志烟霞之外支頥散髮而無朝夕之憂也近世風
俗壞士或親在而異殖爭不平僅如毛髮比而訟鬭于
庭者於是鄉黨鄰里聚而言曰昔魯俗之衰也洙泗之
間齗齗如也蓋聖人惡風俗之漸靡於此之時能以一
槩自脩於其鄉者猶可掇而書之唐人或有取於閭巷
刺草之民况嘗為諸生而人多識之者哉於是從鄉黨
鄰里之言而書之嗚呼天固奪余之助使是子也不克
延于上壽歳止五十六以疾終于家紹興十一年五月
己未也娶劉氏男二人曰頴曰顗皆力學女一人歸于
進士劉翼卜以是年十月甲子葬于安福縣東郊從先
夫人之兆也某復繫之以銘而為書之銘曰
盧泉之南秀嶺之西各一牛眠馬鬛封之
　　　故弟漢臣墓誌
庭珍字漢臣先君居安福之連嶺生十日而從先君徙
居城南稍長與羣從同學于里中志獨軒然不喜齪齪
為章句書生歳升于州益不樂欲假他技以自振立乃
益治産趨權變以故貲獨饒交四方賔客飲酒呌呼窮
日夜不厭或探挈以去亦無所愛惜退而與閭里賤者
遊亦傾身令厭其意士之羇旅困窮不能自託與族姻
之不能自贍者傾槖振之不為後日有無計也里人有
爭者嘗面折其短人亦不以為忤而卒聽之人愛其如
此益附焉為人倜儻好義不事細謹初若豪放不自繩
而卒劘理道亦不見其失也晚年始欲棄俗事樂閒曠
得唐趙居士東湖近余竹林草堂不數十百歩地最幽
勝與西湖安成太守讀書齋相對而峙皆山水佳處蒔
花竹建亭宇泛舟湖中日夕上下不唯有以自樂實以
待余之往來使忘其老而樂於此也其樂蓋未始有涯
而庭珍不幸以紹興十二年臘月一日寢疾終于家壽
五十有五娶蕭氏生男一人頎業進士卜明年三月十
日葬于縣之翔鸞鄉裏湖之原葬之日里落族姻思之
請余誌其事余亦欲記卒葬之年月于墓故為之誌兄
王某書
　　　故弟德莊墓誌
余㓜弟庭瑋字德莊夙敏慧渉獵書傳百家之學試藝
不得志從余隱於盧溪之上築室號清隱堂旁建金蘭
館聚書延四方儒者其居在窮僻陋巷之中不干預人
事開竹徑通草堂從余彷徉未嘗不移日也享年五十
有一紹興十一年五月十七日以疾終于清隱子男三
人初娶劉氏生頗再娶髙氏生􁡰顥皆業儒女三人長適
進士劉可行次適承信郎劉暕季尚㓜庭瑋性孝友工
書有楷法風神瓌秀脩眉長髯絶類秦少游死之日畫
工貌不能似有以少游像置靈座遂逼真余乃哭其像
而誌之明年十二月二十七日葬于安福縣翔鸞鄉裏
湖之原盧溪真逸王某書
　　　劉氏二婦墓誌銘
盧溪居士王某之妻劉氏同縣鄉貢進士諱瑗之女卒
於紹興十三年閏四月三日壽六十有六一子名頔一
女嫁將仕郎彭飛居士弟庭璋亦娶劉氏同居之女以
紹興十四年六月十日卒壽五十有九父諱成制亦嘗
貢于禮部二子曰頴曰顗一女嫁承信郎劉庭堅劉故
於安成為望姓二父皆髙才碩學名動塲屋故二女幼
孤皆習知禮義及筓而歸于我家余兄弟方遊郡學貢
于京師幼弟未娶所以奉吾父母恪治閨屏甚肅使吾
父母無晨昏憂而余因得優游取官以歸榮其親二婦
黙有相焉先君子殁僅四十年余兄弟無異殖亦二婦
恭儉和柔職饋㸑於内以佐之耳自為女至於為婦以
至舅姑殁數十年飲食笑語相煖熱無一日廢也内外
族親異而伺之卒不見纎芥形於色豈釋氏所謂宿因
同於彼處没而來生此耶故其終也復相繼而逝余妻
先一年死後一年仲婦亦臥疾時家人有夢遊石屋山
二婦獨留不返(缺/)　　　日者卜地閱其圖當宻湖石
屋之旁豈偶然哉居士乃以紹興甲子十月乙酉舉二
柩合葬而銘之曰
其生也二女同居及其長而有歸也又相為姒以相其
夫故其終也掩為一墟前瞻石屋旁臨宻湖山蒼水清
宜卜此乎
　　　故李夫人墓誌銘
夫人李氏世為吉水著姓曾祖宗舜祖誠之父楙俱為
儒生隱居田里夫人幼從父兄學通句讀曉大槩稍長
因觀古烈女傳輒能誦說始末謂其父曰今之為士而
知名節者尚少古之婦人操履乃如此其節凛凛與秋
霜爭嚴可不畏慕之哉廬陵段公承議州里名儒聞而
聘之於是夫人年二十有五歸于段氏為承議公之孫
婦諱永字偉長之妻夫人性恭慎自髫丱時鄉黨稱其
孝其歸於段氏也奉舅姑如事其父母時不少異也舅
既亡姑老矣閫内事悉夫人任之凡婦事之所宜職者
靡有闕也段氏世以清苦立門戸子弟不務殖財唯心
醉舌耕乎六藝之文由塲屋以取世資其效迂而多遲
以故段氏未逹者常貧夫人獨能安於貧而樂為勤儉
自刻削不以滫瀡之養責其子而縱之使學至鬻笄髮
間物買書以延師友此其志大而所蘄不在於歳月之
間也可不謂之賢哉紹興二十一年閏四月十七日以
疾終享年五十有四後二年四月庚申葬于吉水縣中
鵠鄉北坑之原一子曰諤妙齡已預鄉薦夫人幸及見
之而恨不及見其成爾諤今才譽益進他日必顯榮以
為夫人積善之報二女長適進士李大圭次在室嗟夫
余嘗及識諤之大父行又與其羣從諸叔遊故知段氏
為詳今偉長以夫人之狀幷其弟世榮之書不遠數千
里至夜郎求余銘可不為之銘哉故為銘曰
古哲婦節磊砢能慕之自髫鬌身雖不豐後必夥我作
如是銘其誰曰不可
　　　故劉君徳章墓誌銘
君諱璪字德章姓劉氏其上世居金陵唐末五代江南
之亂舉族遷于吉州分為三派一居永新之中村劉楚
公家是也一居安福之下村一居太和之上村又名九
洲君之祖高曾以來自九洲徙居安福今為安福人曾
祖迪祖仕先父良軻皆隱居不仕君幼敏悟博學善屬
文尤䆳於易往往脫傳註而得經㫖時方興三舍君在
州縣學月試常占魁選舍法既罷君不喜為偶儷之文
掉鞅舉塲輙見黜自知力與命不諧不復進取㑹故人
李君尚義負高才而仕未顯襄漢方用兵大帥解潛知
其名招至幕府尚義約君同往潛一見知其有材可用
奏碎令監襄陽府中廬陵酒稅以試其材將有以用之
也命未下而大帥改移干戈尚擾君亦罷歸不復出日
從余林間為杖屨之遊是時敵計稍窮一二大將方勇
銳欲奮而擊之秦檜忽自金軍竄歸力主和議權傾天
下舉朝鈐口畏而和之今侍讀胡公時為樞宻院編修
官上書乞斬檜中外大悅喜聞直言胡公後得罪貶新
州余作送行詩有癡兒不了官中事之句蓋指檜也里
中有寒乞子妄意炙手權門訐其詩于朝仍以他事掛
德章之名于牒中德章無罪有司文致其牘致德章亦
貶居臨江軍當年遇赦即歸余初得罪時天子不忍誅
止竄居夜郎郡凡八年而獲自便既歸及境而聞訐者
病浸劇方欲遣人問無恙未數目而訐死矣德章迎我
於郊外握手道平生一笑如舊不復以清江事寘懷人
謂德章真高義磊落人也惜乎不見用以顯其所蘊君
娶邑中名族歐陽氏子男二人長允懷因軍興補將仕
郎次允恊積學業進士孫男六人之洋之澥之洌之洙
之溶之湜曾孫一人曰驥君於乾道四年四月二十日
終于家享年七十有三將以乾道五年十月二十七日
葬于翔鸞鄉思義塘之東前常寜令李誦以余與君雅
故而知君之詳作行狀與其孤來乞銘不可辭也銘曰
我君平生從我杖屨讀書屬文自幼敏悟我遭讒言莫
能辯數一時小人蠭團蟻附君獨不然終始出處日前
相逢一笑如故鑱君大節以寘于墓
　
　
　
　
　
　
　
　
　
　
　
　
　盧溪文集巻四十六
欽定四庫全書
　盧溪文集巻四十七　　　宋　王庭珪　撰
　　行狀
　　　故校書郎曹公行狀
君諱崇之字唐老姓曹氏曹本出於黄帝之苗裔其後
封於曹又封於邾皆以曹為姓君之高祖諱霸隆以勇
略從太宗平河東有功官至瀛州團練使因家于東京
至君之考司勲始遷于鄭今為鄭州管城縣人累世皆
右職而仕不大顯司勲諱輔字子方幼警悟歎先世嘗
有功於用武之時雖祿世於家仕於朝者不絶而天下
承平久謀臣猛將無所用其武獨感激讀書欲以文儒
起身既登進士第復以文章名譽顯于一時唐老在髫
齔時見其父以文章從東坡山谷遊名聲籍甚亦感悟
讀書不數年學問益進余崇寧初以里選貢于辟廱補
上舎升入太學遇唐老太學舊人共窻席為筆硯之友
二年時三舎法初行宰相欲變文章禁錮元祐之學專
用莊老字說談性命說虚無習為骫骳之文而唐老(缺/)
　放不鏤目雕無所顧忌其淵源家學不(缺/)
氣骨以故試輒不偶諸公博士見而惜之呼而語之曰
子之文博辯雄偉非不美也奈不合今之法度今之程
文出入諸史或誤用東坡公一句即謂之不純正有司
雖愛其文而棄不敢取子急於奉親宜少變其體以就
今之繩尺則有司何敢棄也唐老曰此文不難作也因
勉為之果頻中優等大觀三年遂登進士第調延安府
司理叅軍循從事郎秦州司工曹事改差寧州司工曹
事又改環慶路安撫使司管幹公事為耀州美原縣令
用舉主改宣教郎知耀州白水縣轉奉議郎知真定府
元氏縣宣和三年知西京永安軍使轉承議郎通判湖
州改差之火山軍又除校書郎宣和七年七月十九日
感疾而終享年四十有四是歳敵犯京洛􁧼其柩於鄭
州開元寺泗州院君娶李氏封孺人男四人長曰承祖
武功郎曰光祖保義郎曰德祖義祖未仕女二人長適
進士魏仕宗次在室孫男七人君平生喜為謌詩清詞
秀句類其父方除館職駸駸將履亨途不幸壽止於此
不獲顯用於時在延安時兼管防城修戰具知美原自
進築鎮安城等朝廷嘉之已議推賞適兵戈猝起其子
光祖等皆奔竄不能叙理其平生所為文亦多散失惟
東西晉䝉求宣和間嘗刋行於世某與君有同舍之舊
而契相好略知其大槩偶遇光祖於江西能言其家世
及歴官始末慮愈久而遂失其傳請余狀其事故略叙
其所知者如此
　　　故左奉直大夫直秘閣向公行狀
公諱子㦛字宣卿世為開封人自四世祖文簡公相章
聖皇帝其後蕃衍浸以盛大世有聞人曾祖傳正故任
國子博士贈開封府儀同三司太尉祖綬故任西京左
藏庫副使父宗琦故任大中大夫致仕贈少師妣夏侯
氏贈魏國夫人所生母王氏贈恭人公自幼慷慨有大
志見諸老先生輒抵掌論世事劇談雄辯常欲折其坐
人而諸老先生亦莫能與之爭也蓋其剛毅之氣出於
天性以故與世多不諧雖屢抑退而終不自悔也初入
國子學遇三舍法興累試入等已校定當升補政和六
年再從伯永嘉郡王宗良遇郊祀恩任公為登仕郎七
年為華州司兵曹事宣和初朝廷新復幽燕其地經契
丹之亂饋餉不繼自涿至雄霸以縣令丞部農夫挽中
州之粟實不毛之地挽不如期者以誤軍期論先是涿
縣累政以運夫亡逸失期委印紱而去時大漕陳公亨
伯吕公頥浩皆知公之材以為涿縣丞既至究知前弊
調役不均乃以戸口高下均定所役之數衆服其平允
使部伍相為保無一人逸者以餽運不乏循從事郎又
以新遷到任循儒林郎少師以公在極邊為憂令丐罷
涿以武臣為州類出童貫門恃勢不法公毎以職事靣
爭不少屈頗恚恨逮公解去沮格邊賞不為批書公委
之而去㑹部使者適至函令書印馳介送公宣和六年
轉宣教郎為中山司錄事七年冬金人犯東京朝廷以
种師道宣撫京畿河北河束路辟公為幹辦靖康元年
淵聖皇帝覃恩轉通直郎六月丁少師憂少師晩年不
樂處京師市第于宛邱未及徙居而少師捐館是歳金
再犯京師明年大亂公乃歸陳建炎二年敵侵陳蔡公
之兄忠毅公先有德於蔡蔡人借留于朝而朝廷已别
除人就起復知陳州至是金人圍陳忠毅公誓以死守
先遣公走京師求援于留守宗澤公見澤無出師意急
歸而城已破忠毅公罵賊不屈與諸弟三人皆死之公
亦䘮其外姑與一男一女乃徒歩間關收歛兄弟遺骸
而葬之訪尋骨肉之存者攜挾南渡流寓江淮間大帥
復除通判均州道梗不能赴建炎三年江淮兩浙制置
使吕公素知其材適真州經殘破官吏皆逃亡召公語
之曰此州非公莫能辦即以便宜委公攝真州事有范
瓊潰將郭吉屯駐為姦利屢欲叛去公方之任艤舟城
下人無知者公遣人呼皁吏問州治所吏對以吉暴横
必為亂乞且寄治舟中為緩急計公叱之馳馬徑造州
宅官吏稍集然百事廢弛財用乏絶卒伍縱逸不復歸
營公揭牓招之得數百輩有司以無供給為憂公謂真
州平時富商大賈所聚酒貨最為繁夥意務塲瓦礫之
下必有宿藏令人斸之人或竊笑果得酒百餘斛一郡
以為神公乃張席為屋高其直以沽郡人累月不知酒
味來飲者如市路傍始有醉人公又遣吏市麴米於他
郡益醞釀課利益爭羡而發運轉運猶謂公弗戢私醞
公乃先治㳂江二漕兵梢列肆私沽者二漕雖愧恨而
不敢復言公所至多忤監司者皆此類也視事纔幾月
而財用沛然收貯官錢以千計至七十萬不以一毫取
於民諸邑向之郭吉者初畏公威而不敢逞至是見府藏
充盈輙萌異意郡人咸知之竄入他邑忽一日吉與其
二屬擐甲胄張弓露刃直趨庭公危坐㕔事敕候兵持
劒立屏後戒之曰聞呼即出吉既至公厲聲逆謂之曰
爾欲殺我匹夫力耳何用衆為此頸吾自斷之呼候兵
出授劒吉氣沮錯愕急抱持劒者曰初無是心特耀兵
以娯公耳公曰一州人皆知爾欲殺太守今獨有持吾
檄以耀兵為解招回散亡百姓不然恐爾頭顱亦不能
保矣吉遜謝即用公言乞檄以去事定朝論偉之㑹駕
幸鎮江公以隣郡守臣當赴在所奏事吕公因薦公賜
對勞問甚久將欲大用未果寵以直秘閣還郡且令郭
吉𨽻杜充命公帶淮南東路兵馬都監管内安撫冬十
一月金復南侵建康失守公退保沙南以偽檄繳奏召
令赴在所奏事未到有㫖謂公與其餘守臣棄城事體
不同降一官與知州軍差遣建炎四年三月也即以公
知江隂軍專一主管水軍防託事公從駕還過明州金
人初退郡方闕守即改知州明年兼管内安撫使公自
遭宛邱家禍忠毅公有子沈為給事胡公安國壻從寓
湖南不知存亡丐守道州從之兼湖東兵馬都監節制
管内軍馬公從兄子諲方帥潭待次間欲往依焉聞曹
友孔彦周相繼以長沙叛李成羣盜跨江西數郡為亂
紹興元年春丞相朱公以都督恭行天討檄公權督府
叅議官時洪久闕帥丞相以公兼攝之張俊以招討使
聽吕丞相節制戍鄱陽至是輒擅徙豫章豫章新遭金
人蹂踐倉庾府庫一空而俊軍號數十萬支用不貲漕司
皆被事委去悉以屬公公㑹僚屬議所以應辦皆欲下
諸邑科斂於民公曰大軍壓境張喙待食諸邑能指期
集耶因訪得負郭大姓平時兼幷積而不散者呼而諭
之曰汝家所蓄賊至能保乎今官軍至賊不能犯公私
皆頼焉汝能輟不可守之財以貸于官期兩月執劵取
償一毫不汝欺也大姓欣然從之又有巨商為金人所
害其妻失所昔時駔儈受其貨者咸諱匿之公究得其
實悉以歸媼媼拜謝願分助縣官旬日間不擾其民而
軍須頓足俊既至公告之曰吾州井邑邱墟戍兵朝入
則居民夕避無市肆則卒伍亦無聊城東有浮屠屋數
處兼廢屋數百區可以駐師公能戢士伍我當招集市
區與相交易軍民兩便俊大怒剡牘于朝以公沮軍不
能入城亦不用公言而徑自入城矣朝廷察知俊之言
不然而公敢抗之兩置勿問未幾軍士所處不便卒如
公言徙于城東丞相奏公即真適朝廷已除授不報以
賞轉奉議郎冬十月公之道州湖東自經李成孔彥周
焚刼獨道界於二廣偶得免一時號為全盛兩轉運刑
獄鹽香使皆聚此州道實小州不能堪公始革去倉廪
受納積弊罷麴引醋息牛稅等錢以寛民力盡收禁軍
之遣令在諸司當直者提刑周隨亨占江華縣治别募
兵四百所支給一取足於江華公以狀乞移按他郡罷
募兵撥還侵用諸司鏹榖提刑頗怨憾提鹽薛公度先
欲於本州置司公力陳其不便爭止之公罷博易場監
官以冗費擾民而公度堅俾復之不從故部使者皆切
齒惡其與己敵既而成兵至安仁刼帥入其營縱兵四
掠勢逼道州衆咸欲遠避公曰守臣出境則境内先自
亂不如申朝廷宣撫司移治錦田寨百姓從之皆獲免成
兵至卒無所得賊雖以偏裨之禮奉帥于道州而實不
遜也㑹朝廷有㫖令成赴行在所久之乃解去帥亦得
自便提刑提舉挾前憾共劾公逼逐監司又誣奏公激
李成軍變降一官落職放罷是時胡公安國自湖東赴
西掖講筵之召目覩其事以書抵時宰訟公之寃反覆
甚明終不能用公知道之不可行也胡公亦自瑣闈出
乃相從隱居衡嶽山中讀書授左氏春秋學貧甚始丐
奉祠主管台州崇道觀四年叙轉右承議郎五年以祀
明堂恩復直秘閣右相張公浚以都督平湖冦薦公守
衡州是歳大旱米斛萬五千錢公分遣使臣齎金糴於
鄰州之豐稔者計本直與道路之費量其價列糶于通
衢毎升為錢二十饑民驟得賤米所活不可勝計提刑
司姦吏董璋湖南大蠧人莫能訐公捕鞫得其贓流之
嶺南湘人欣快以故諸司皆不悅謀欲去之公亦自知
不得行其志丐罷而報未下諸司與帥臣共劾公數事
皆出于誣也六年正月復拜宫祠士民相與羣聚擊鼔
于提刑司願舉留鼓為之裂提刑惶懼夜半登舟出廵
以避之逮公戒塗日闔城遮擁哭泣聲聞數里非若近
世風俗為文具備禮而已始知古之良吏所謂攀轅臥
轍者不然亦近世所未有也公既行得報落職罷宫觀
用諸司誣奏也是年轉右朝奉郎八年轉右朝散郎公
銜寃自訟久不獲伸至於始被㫖差官體究元按發五
事並無一實御史亦上章極論公剛直明敏不畏强禦
奉法守正不容於監司内外朋比而攻之奉聖㫖與改
正尋復直秘閣提㸃荆湖北路刑獄衡人思之繪公像
建祠于東城青草寺侍郎胡公寅為記鐫石于傍并刻
御史章於碑隂至今存焉皆公出後所立非有使之者
十年春赴湖北先聲入境時姦吏望風解印綬者數十
人湖北營田舊以抑配百姓人不聊生有破産不能償
者日號訴于馬前公為詢究其便利可行者使遵守之
罷一切抑配者遠近鼔舞時岳飛以兩鎮節度使兼營
田大使無敢忤其意者至是飛亦喜以為當然公按部
所至立大牓於前云久負抑屈州縣不理者立其下於
是積年無告之寃咸得伸雪㑹總領曾慥與薛弼素不
悅於公慥以職事誣奏而弼方為左司表裏附會公遂
放罷乃具奏陳而都司再行批擬又特落職復歸衡嶽
之下與侍郎胡公寅諫院韓公璜為方外之遊不復有
仕進意十一年以貧甚請祠祿自是十九年間四領宫
祠十二年轉右奉朝大夫十四年劉昉帥潭秦檜方用
事昉欲羅織士夫之之不附檜者以進身偶富人訴公
弟子率由事昉遂曲致其詞并及於公坐此貶三官遷
居衡陽之伊山乃晉桓伊書堂故基結茅以處手抄諸
書尤喜觀魯論取諸家之善為集義以己見繫于後今
行于世胡公明仲嘗過伊山名其所居曰有裕堂仍為
之記十七年叙復右朝奉大夫十九年轉右朝散大夫
二十三年轉右朝請大夫秦氏久專國柄放逐善類無
復還期暨檜死公方辯湖北之罷潭州之劾久抑不伸
朝廷知其寃悉從改正二十八年冬復起知道州父老
兒童走迎境上咸喜曰我舊使君也到任半年復舊職
改知廣州兼主管廣南東路經略安撫司公事馬歩軍
都總管未抵治所而御史復彈公乞落所復職罷免公
歸舊隱始築第于衡陽之湖東三十里徙居焉三十一
年再請祠三十二年轉右奉直大夫除江南東路轉運
副使時淮上方用兵隆興元年以饋餉功復職名繼兼
江淮都督府隨軍轉運副使夏四月都督張魏公出師破
靈璧虹縣下符離勢如破竹㑹大將失律不能深入魏
公駐維揚公乞還司因得病丐解職言者以為避事二
年春復奉祠病再作戒子姪函上納祿之請無與小人
藉口乾道元年守本官致仕八月朔丁丑命道士建醮
公精爽不亂醮罷熟寐如平常旦遂不起實初二日也
享年六十有九公娶畢氏儒林郎瑗之女先公三十五
年卒累贈恭人男二人澣見任右奉議郎前知潭州安
化縣以公病乞侍養㶅方五歳女三人長適右奉議郎
新廣南西路轉運司主管文字范揆辰次適右奉議郎
荆湖南路安撫司主管機宜文字黄談㓜適將仕郎新
定擬柳州司理叅軍侯宦孫男五人士克士允士充士
光士元皆未仕孫女四人長適左迪功郎新臨江軍司
戸叅軍宋剛仲餘尚㓜自宛邱之禍宗緒飄零公招集
兄弟之子與同席飲食教撫如己出而無擇焉公買田
業分給之推其子已授官與其猶子澐請於朝特㫖從
之立其兄儒林公之後而官其子濯忠毅洎武功有子
曰灋曰沈皆不樂從宦乃各官其一孫曰士永士行其
篤於宗族出於誠心世所稀有也捐館之日一子五孫
皆白丁人謂公其必有大於後乎平生好論人物無所
忌諱聞者頗駭而後卒如其言嘗與胡文定公談當世
士文定頗稱秦檜靖康時事公曰與檜同時被執軍前
鮮有生也獨檜數年之後盡室航海以歸非大姦能若
是乎文定既殁檜姦邪日著文定之子明仲與公追復
前說曰昔侍先君子能預察姦邪如公言者纔一二人耳
深服公逺識公初以直道不容於是晩年公議方出聖
恩盡與改正將漕江右從張魏公轉餉北征幾時趨功
名之㑹不幸魏公遭讒而公亦以病去豈非命歟其孤
以乾道元年十月甲寅葬公於衡陽縣政義鄉高塘之
原自洪州西山遷恭人畢氏之柩而合葬焉某從公遊
僅四十年所得皆事實故錄以為行狀以候世之君子
鴻文大筆叙而銘之
　
　
　
　
　
　
　
　
　
　
　
　盧溪文集巻四十七
欽定四庫全書
　盧溪文集巻四十八　　　宋　王庭珪　撰
　　題䟦
　　　䟦黄嗣深所藏宣和御筆
徽宗皇帝宸翰宣和以前京師貴人皆得寳而藏之靖
康中清都九關虎豹失呵護當時御槖往往自禁中墜
落人間斷紙竄墨粲然猶新名卿大臣識而秘之以遺
子孫為無窮之榮耀紹興丙寅三月望日臣王某謹書
　　　䟦蕭岳英家黄魯直書
山谷至黔字書一變嘗自言元祐以前字後字中無筆
東坡亦云山谷老人亦僰道舟中觀長年撥棹乃覺稍
進盖是時經巫峽上瞿塘驚湍急流岸上羣峰壁立銀
濤雪浪出髙灘數百仞從空而下奇險萬變故此老暮
年筆力有三峽倒流之勢隆興元年九月五日盧溪王
某書
　　　書漢武帝故事後
漢武帝故事班周撰劉偉明䟦以周為成哀間人又以
故事中言迎神君說鬼神事疑後人託為之余觀漢書
武帝初即位尤敬鬼神之事長陵女子神君之說及李
少君文成五利相綴以鬼神方見上能使物却老夜致
王夫人及竇鬼之貌其事異甚既久言方者亦衰天子
始怠厭方士之怪迂語然猶羈縻弗絶冀遇其真則武
帝之庸陋溺於怪物始終不移二史可以槩見偉明何
為而疑之且其文雄深簡古類西漢書非班固不能作
也固父彪在西京時已好述作採前史遺事其間指成
帝元延年號謂之今上者亦當時所記之語如此意班
固纘其父書踵而成之後人流傳誤寫固作周爾設或
成哀間别有班周能為此書其人必暴耀於當時而決
不泯絶於世曷為姓名不少見於他書而古今學者未
嘗道哉
　　　䟦錢勝夫蘭亭序後
世所傳蘭亭脩褉序本多不同其真本世既莫見而士
大夫所有皆唐供奉官數人所摸雖字畫肥瘦各異而
皆有竒處或作斷石文以為斸地得之然未易以此論
優劣也錢勝夫此本刻畫未甚訛蓋其先文僖公時所
藏數十百年前物也序尾有題唐貞觀中石本字者實
文僖之筆猶可想其風采明珠大貝不蓄於蓬葭之家
考其所藏其來甚遠非近世轉相摸者盧溪王某書
　　　䟦向文剛蘭亭序後
蘭亭真本一入昭陵世不復見太宗嘗賜諸王近臣已
非其真皆當時供奉韓道政數人所臨故其摸傳於世
者本多不同山谷老人獨取定武本謂髣髴古人筆意
山谷書法妙一世其論必精前一本向文剛得之故相
吕申公家未經大盜兵火時尚有前賢題䟦則知其為
定武本不謬今數刻並存而此本偉然絶出覽者可以
自得之
　　　䟦圓覺經後
佛與凡夫皆具圓覺而凡夫未嘗圓覺以語言文字求
圓覺則三藏十二部說不能了况裴相公圭峯老序注
其言已繁我若更下一語則屋下架屋牀上安牀愈無
益矣若一心虚明不假修證圓覺自現入於神通大光
明藏至是言語道斷佛亦不能說也吾姪孫昌朝印施
此經其發心必有所願汝唯不忘是念其報必豐圓覺
不圓覺吾亦不能知也
　　　䟦李及甫帖
軍興東南窘甚二千石惟足餽餉飾厨傳則不乏吾事
而愛民之政一切不敢為以故鮮有良吏見稱于時者
舊聞龍閣李及甫在信州鯁亮廉介不為豐侈以攫賔
客之譽賦無横歛而漕粟亦魚貫于中都能以是獨立
於今世士大夫之間其聲藹然行于四方豈不難哉因
觀趙逢源所收信州帖亦可以槩見輒用所聞於人者
書于後
　　　書傳道集後
世傳吕先生受道於鍾離先生有傳道集其書秘世或
罕見近歳轉相傳寫往往人皆有之而不甚寳惜字多
駁謬烏焉成馬者俗莫能辯因借此本於清真道士楊
應存愛其字小楷可觀為竄定百餘處尚有闕誤可疑
者不敢私意改之以俟後人是正余特哀夫蓬心蒿目
者之遠於道也蓋道不遠人讀此書則知道之在我而
已紹興癸亥中元日盧溪真逸書
　　　題華嚴寺壁
建炎庚戌之亂避地東村尋西泉故基跡樵徑歩飛岑
立巖嶂十數重至華嚴寺松風滿天泉鳴屋下使人襟
袂飄飄如遊衡嶽廬阜之間寺僧挈泉煑茗延客終日
談出世間事蓋不知海内之亂也然我輩因海内之亂
乃能窮極幽峻得此塵外奇絶之遊同遊者某人正月
日王某書
　　　書鴿湖寺壁(時十二月/五日也)
建炎三年寇犯安成王某劉英臣挈家避亂于鴿湖山
中層巒疊巘上干青霄晝夜水聲潺湲不絶如在秦人
洞中不知有鉦鼓之聲乃覺此身真風塵物表也
　　　䟦大年畫
大年貴公子也而喜作江湖山林人物窠窟畫平林遠
水鳬雁晚景使人一見如行江南斷岸水落石出沙鳥
容與波上若欲驚起此豈規規積水墨所能至邪世言
大年得王摩詰李思訓江都王之典刑故無畫工氣信
哉
　　　䟦劉伯山詩
劉伯山詩調清美不减其父升卿其源流皆出於江西
近時學詩者悉棄去唐五代以來詩人繩尺謂之江西
社往往失故歩者有之魯直之詩雖間出險絶句而法
度森嚴卒造平淡學者罕能到傳法者必於心地法門
有見乃可叅焉伯山方少年如駿馬駒日欲度驊騮前
異時於江西社中横出一枝為魯直拈一瓣香可乎
　　　䟦梁養源心經解義
經凡有呪皆諸天隱韻之音欲護清凈呵不祥則持之
而其句讀則非世間言語及有思惟心所能測存而勿
論可也昔人注心經至揭諦等字皆鑿出己意為之解
釋嘗竊疑之及觀梁居士解義鉤深索隱如下巨海取
驪龍之珠破頑石出良玉示人而人人各獲其所寳至
於說處則歸諸秘宻而不說惟不說乃真解佛所說者
耶年月日盧溪王某書
　　　䟦程子山詩後(時己卯四月望日/寓廬陵郡齋書)
余與程子山侍講俱為夜郎逐客紹興丙子春同歸自
酉陽下壺頭經桃源出鬼門關蹔寓于武陵出此數詩
已而子山還蜀余歸江南不復相聞不知胡彦卿何以
得此詩軸皆子山真蹟也覽之驚惋想見其人不可復
得
　
　
　
　盧溪文集巻四十八
欽定四庫全書
　盧溪文集巻四十九　　　宋　王庭珪　撰
　　題䟦
　　　䟦黄給事行狀藁
山谷先生文章震耀天下墨翰以石刻傳者遍九州而
其真蹟槩見於世者鮮矣雙井黄子卞家藏山谷所作
乃祖給事公行狀藳亡慮四千字落落如明珠大貝自
然可貴方作文時無意墨翰畦畛間故能如是唐顔魯
公字亦多矣而論坐位書藳尤竒亦取其自然韻出意
外爾
　　　䟦彭大博家傳
彭孟舒與祥符天禧以來名臣皆擅聲一時而官止於
太常博士余嘗慮浸久而逸其傳孟舒遂泯而無聞其
裔孫德宣出胡英彦所作家傳髣髴其平生庶幾可以
備異時史官之採擇則孟舒為不泯矣
　　　書黄山吳道人墨(已有吕辯老/胡藏之題)
離亂以來徂徠易水皆斗絶一隅比年供堂及士大夫
所用惟黄山墨爾吳道人所携亦黄山之佳者吕辯老
胡藏之皆工書蓄竒墨臧否當不妄
　　　䟦趙孝穆帖(崇寧間約閭丘宮教飯其/孫以遺趙從季孝穆孫也)
陳孟公與人尺牘人皆藏去以為榮良史書之孝穆公
在先朝時貴公子也自折簡邀客客寳之閱三世而猶
在客豈以是報一飯之恩蓋以公子聲名貴重天下而
然爾既而以遺其孫從季從季好學工文能世其家者也
故客卒不能有而復還璧於趙豈偶然哉
　　　䟦錢希白上宰相啓
錢希白自吳越入朝折節學問晚以能文章入翰苑當
楊劉力變文體號曰西崑學者病之唯希白博古能逐
追其間方投時相啓求識擢時年尚少詞雖博贍猶餘
五季文轍然不蹈襲陳言至崑體亦出自然知變而冠
絶于時非才大莫能然也
　　　䟦二蘇帖
兩蘇公醉墨斷藳不自愛惜求者輒與往時士大夫家
多有之近嵗有力者喜奪人所好藏書者至不敢示人
趙從季所藏甚富何以能然蓋所謂廉者不求貪者不
與能如是所以存久也年月日王某書
　　　䟦黄魯直帖
東坡先生嘗言山谷老人來僰道觀長年撥棹乃覺稍
進山谷自論亦然此帖真山谷書非不秀偉要是元祐
以前作
　　　䟦范文正公帖
范文正公待客意不在酒食客方入朝為諫院官折節
呼為長者蓋臨别贈言使以直道侍天子之側勿阿諛
權貴私其喜怒爾此長者之道也
　　　䟦楚老帖
佛固不可求㑹處豈容說苦作如是言為誰略饒舌乾
道乙酉冬至日書
　　　䟦劉美中書李氏先墳連理木
為士而孝於其親固未足以驚世絶俗而李氏之孝若
能動造化至為之熏蒸草木出瑞物以錫之何哉豈近
世孝子之道衰雖為士者或有愧於斯天乃表其異而
張之耶翰苑劉美中嘗推本瑞應為之說而邑令尹又
喜其在境内而褒寵之將見鄉邑之間皆相率而為孝
雖閭巷刺草之民能持一槩以自顯而風俗大變或自
李氏云
　　　䟦黄秀才詠史詩
士窮不極必不能奮厲以竒自出而力傳於世柳子厚
少年時名未大振一附王叔文遂陷於不義既廢斥材
不為世用道不行於時窮愁困顇能自力為文辭以求
别於衆人而其名卒顯焉分宜黄秀才昔嘗蹈艱險幾
危而僅脫由是感激閉戸讀書忘寢食不數年作詠史
詩至四百篇貫穿古今上下數千載間事跡粲然夫能
如是可以昌其身而無愧於人况駸駸未已欲破萬里
道爭先而疾馳未可量也
　　　題珪粹中偈後
珪粹中嘗有詩送余鄉人彭青老兼以見寄且叙云為
異時蓮社之依其詩蓋從三摩鉢底來不假雕鐫而放
逸自在毎恨未識其靣而粹中順寂圓無住携所得粹
中偈相示有感於斯人遂取昔年送青老詩題其後以
示圓當與此老更結三生蓮社爾芒鞋竹杖西出關行
盡千山與萬山黄塵烏帽不埋没丹霞選佛非選官請
君擡起幞頭脚向上猶有二四著再拜更問王老師老
師規模難摸索此粹中詩也紹興己卯二月五日書
　　　䟦謝仲振所藏秀王帖(時乾道六年/端午日書)
國朝以來士以職事相交承者謂之交代契義之重至
累世猶敦宿好近時貴顯者或忽略此事其風寖微秀
王天人也應典册啓國封為真王初筮仕時與開封謝
仲振為代於淮陽軍幕中厥後或以事至東都必先尋
訪叙舊故接慇勤通書必親灑墨英風義氣表表出常
情之外使人歎仰仲振今為右奉直大夫以祠祿居江
西藏此書以示子孫為家寳也
　　　䟦趙從季所藏吳傳朋千字文
世偁吳傳朋書一筆盡一行不斷目曰遊絲書今觀此
千文殊不然始知得名之誤也東坡云唐太宗評蕭子
雲書行行若縈春蚓字字如綰秋蛇信虚得名耳東坡
取其鄙象之不類特表而出之人莫悟爾余於遊絲亦然
蓋善書者隨手萬變安可指一物而求盡其妙趙從季
親得此本於傳朋亦其晚年筆力縱横得意時書者也
　　　䟦靈樞經
靈樞十巻扁鵲注其書多論脉而中有衞生之經說虛
皇九真隂陽之精皆出天地之外非凡目所見也侯大
淵示余此書讀之灑然益知金丹果可作而不復自疑
者蓋探出扁鵲之肺腑而取證焉耳大淵切脉論病出
人意表其亦有得於斯歟唯字多脫誤不敢以私意竄
定為題其後而歸之
　　　書李仲孫程文
士失志於舉塲不自振㧞往往窮悴齟齬喪其英氣予
少年時已聞李仲孫善屬文論辯俊偉氣豪邁獨婆娑
連蹇於塲屋中今年秋復不中選覽其程文詞鋒森然
停蓄雅健縱横磅礴豪邁之氣不减昔時非胸次吞雲
夢筆頭湧若耶奚能若是乎竊意仲孫平生蓄藴終必
為世用異時或不由塲屋以顯則當如嚴助朱買臣田
千秋馬周輩起徒歩逆旅之中言天下事發其精煒以
震耀于時必有竦動而觀者豈有司私(闕/)
　
　
　
　
　
　
　
　盧溪文集巻四十九
欽定四庫全書
　盧溪文集巻五十　　　　宋　王庭珪　撰
　　題䟦
　　　䟦盧贊元題惜春亭詩後
公負英偉絶世之姿文章流布海内而此詩乃自衡湘
北歸日過某家真逸堂夢草菴染大字于梁間至惜春
亭復留長句筆墨飛動光照林谷要當使觀者如讀杜
子美到䕫州後詩韓文公自潮州還朝後作異時欲譜
公之詩者必有攷於斯
　　　䟦王樞宻環秀亭詩
玉牒趙季成通判江州日作環秀亭於江上今樞宻王
公適至而登焉覽山川之勝據上流實襟帶淮甸長江
九派驚湍怒濤頃刻萬變見昔人用兵出竒戰勝之處
濡須赤壁若在牖外黙有感發於心賦詩壁間識者知
公有經世志不徒玩景物而已將見敵人不敢復窺江
涘而曰朝廷有人焉豈不美哉
　　　䟦顔持約詩
士負其才詞彩足以驚衆者豈盡濟世之人也哉李太
白天人也而失節於永王璘况餘子乎顔持約昔以詩
畫擅名京師雖登甲科而卒遭竄逐望嶺南走道出廬
陵始尋方外釋子談佛以自解故松菴上人得此詩於
隆慶要其詩與字亦不可棄爾
　　　䟦曹子方墓誌銘
曹子方起孤生一經蘇黄品題遂以能文章名於世一
時豪士詩人咸慕而稱之余崇寧初與公之㓜子唐老
同舎于東京太學暇日至其家盡閱蘇黄諸老先生詩
文尺牘皆極力推挽以故名益貴唐老後亦登科墓誌
叙公之行事獨至此而文辭不少槩見何哉然事跡迭
見於時賢文集中者後世亦可考也
　　　䟦王元勃鳯林橋詩
右史王元勃平生為文章力去陳言逈異常境非醞釀
而成者詩篇蓋其餘事然亦未嘗茍作鳯林橋詩尤典
雅發於忠厚其叙安福令韓君朝美之為橋而見廉平
簡易愛民之意有足以激拂當世者夫前世良吏史或
逸其行事而班班見之名士之詩者尚多有之韓君之
政後世或有攷於此歟
　　　䟦黄夢升墓誌銘
余讀歐陽文忠公集已悲南陽主簿黄夢升以文章從
公遊而卒不得志以死公嘗稱其文曰博辯雄偉意氣
奔放至於諷誦歎息而不已初謂文忠公喜稱道天下
士特以雄文善飾其說題拂之耳至於作銘乃摘取其
祭兄子之文以暴耀於世始知夢升之文實竒偉而凡
人不能道也然夢升素剛不茍合既失志鬱鬱而諱道
於人使不遇文忠公遂泯然不傳於世今得著見於六
一文集中後世不磨滅矣四世孫伯思得胡明仲重書
誌銘將刻諸石伯思學問曄曄有祖風能任斯事盧溪
王某書
　　　䟦胡侍郎撰比真觀記
安福圖經舊無此觀獨有遺址在深林窮僻之野亦以
碑刻可攷里中王氏諸豪力請建屋於其上始得今名
而榜之復得侍讀胡公之文以為記碑成龜趺璀然氣
象雄偉如天球琬琰金鐘大鏞列在東序拭目者改觀
榱桷之華豈止百年無慮其隳墮也萬一千載之下陵
谷變而壑澤不能守此碑或淪棄於頽垣斷塹之間好
事者得之决不沈泯跡其姓氏猶足以誇世耀衆而復
興於寂寞不詔之後然則此碑實為比真不朽之託也
歟
　　　䟦蘇養直贈李東老詩
蘇養直清詞麗句為前輩諸老先生之所稱此詩蓋暮
年所作李東老嘗挾書册從之遊而得之他日江西宗
𣲖後為養直拈出一瓣香者必子也
　　　書向豐之詩軸後
向豐之自㓜能作詩句律便不凡叔父宣卿愛之毎遣
從余遊余竄夜郎日道出伊山宣卿駭愕與豐之出三
十里下馬流涕而别後二十年見此詩軸於劉夢得家
夢得與豐之雅故尤能誦其詩聽之喜且悲惜其早亡
時人知豐之者尚稀使之少延當更竒麗而名顯於世
矣
　　　書汪聖錫簡後
汪公聖錫自㓜名聞於世未弱冠當廷試陳治安之䇿
以竒材動悟明主擢居第一震耀天下賜名褒稱甚寵
既貴顯與故人書札皆纎鋒細管字小楷而清勁不以
勢貌士真一代偉人也乾道己丑清明日書
　　　䟦曾世選三賢論
古之人有負天下之賢而天下翕然師尊之决非偶然
者必推其本末權其禍福之輕重以救當世之弊乃能
然耳歐陽文忠公以道德文章震耀一時昭若日星終
古不可掩也金人圍建康守臣大將不戰而降獨楊忠
襄為通判如百鍊之鋼不可屈金燕守將于堂上引忠
襄于堂下誘以好辭忠襄詬賊不絶于口毅然之氣
至死不折諸失守者埀頭喪氣敵亦駭而退厥後我國
家兵威稍震大軍已屯東京金亦畏讋秦檜忽自金舉
族以歸力主和議有異議者檜輒害之人皆股栗獨一
胡編修上書乞斬檜罷和議方其歴天階攀殿檻陳禍
福左右皆震動敵亦知國有人焉俛首聽命不復他言
然則二賢者可謂有功於國昔孔子作春秋孟子距楊
墨其功乃配於禹善乎曾世選以二士合文忠公為三
賢論其道一也三賢者皆廬陵人他日有能繪三賢之
像屋而祠之使千載之下亂臣賊子過之者猶縮項而
趨可畏而仰哉盧溪王某書
　　　䟦趙德全家大年畫
大年作寒江雪鴈不在筆墨畦畛間德全學大年筆法
如後騎駸駸欲度驊騮前他日定逼真矣紹興丙寅初
伏日觀此畫於德全家故倂論德全畫云
　　　題唐興寺壁
後七年美中自翰苑出守漳浦再㑹于此三日道舊賦
詩談玉堂天上事感今懷昔酒酣氣振躍馬而别甲子
十月二十九日民瞻書
　　　䟦錢吏部燕舉人詩
國家網羅英材必始於郡國命鄉論秀而升之太守實
任其責廬陵多士之域方昇平時掉鞅於舉塲者四千
人㧞其尤而充貢者纔四十五人厥後寖盛而州郡多
事止給牒與計吏偕至京師廢罷鹿鳴之禮乾道四年
戊子賔興之秋乃遇臨安錢侯吏部綰銅虎適至閱仕
版見峩冠侈袂爭鋒而入棘圍者至八千人㧞其尤而
升者六十八人侯乃修故事舉墜典以鄉飲酒禮設賔
主陳俎豆合樂張宴歌鹿鳴之詩叙長少焉太守即席
賦詩鄉先生胡侍講周舍人貢首劉懷英等六十八人
皆屬和州民耆老聚觀以為榮咸稱頌太守之美使此
州文物益大張闡真稀闊盛事前所未有不可不書盧
溪王某謹䟦
　　　書贈墨工戴國和
古之以墨擅名於世者皆止於其身雖其子孫不能究
其藝豈其斲輪之妙固有不傳耶潘衡去世未久士大
夫家所蓄衡手造者尚多余復何言戴國和法墨實出
於潘氏其墨固自可貴特不必以差殊校爾
　
　
　
　
　
　
　
　
　
　
　
　盧溪文集巻五十
欽定四庫全書
　盧溪文集脫藳　　　　　宋　王庭珪　撰
　　　送郭仲質教授
雪欲留君君不住散作晴天送君去滄江破臘(缺/)
　　古詩
　　　題羅巨濟翠波亭
　　律詩(五言/)
　　　和伍孺安瑞竹
　　律詩(七言/)
　　　遊仙壇欲登芙蓉峯山元弼賦詩因次其韻
欲結茅齋一兩間芙蓉高處掩柴關人逢好景(缺/)
　　　送劉諤卿赴鄂州司戸
　　　送楊文黼赴松溪主簿
　　　春曉乗舟至豫章城外
　　　送王仙老歸洪州兼懷黄超然提㸃
　　　送劉世臣赴省試
　　律詩(七言/)
　　　余竄夜郎嘗約彭士貴他日必相㑹于瀟湘之
　　　　間東歸至長沙果相遇焉士貴惠詩次韻奉
　　　　贈
(缺/)　江南一夢中覺來說夢已無蹤㑹尋湘水(缺/)　枕
上逢逐客衣冠尚繿縷故(缺/)　　　欲下非堅敵試舉
酒兵令
　　　登辰州城樓觀雪
(缺/)　　　白銀宫斷椽破壁(缺/)　　　宛積玉千頃流
水灣如月半弓江邊寒梅自竒絶何必更畫漁蓑翁
　　絶句
　　　惜春亭觀酴醿招韓宰
　　　送陳鵬舉入吉州學(幷序/)陳鵬舉自嶺南萬里
　　　　慕廬陵文物之盛欲遊學焉士或以書來求
　　　　先容於學官僕恨聞廣文之名而未識作小
　　　　詩送之以呈學官
　　　和答韓宰諸公
　　　晚春
　　絶句
　　　讀道藏雲笈篇
　　　次韻别向豐之
　　　次韻江伯任見寄
　　　送義宗住小盧山
　
　
　
　
　
　
　
　
　盧溪文集脫藳
欽定四庫全書
　盧溪文集附録
　　行實
　　　除國子監主簿誥詞
朕饑渴求賢惟恐不及一介之善罔有遐遺矧吾黄髪
之良而朕樂詢者乎爾粹然耆儒凜有直節頃以言語
文字抵忤權臣流落排拫殆踰二紀召對便殿敷奏詳
華京秩峻遷姑示襃寵尚展平生之學益思補報之忠
可特授左承奉郎國子監主簿隆興元年八月十四日
　　　除直敷文閣誥詞
勑古之所謂老者不稱其齒而稱其徳也齒徳俱高誰
敢不敬以爾少而力學長而有聞今兹年九十餘而智
識未衰行義益固錫對便坐富有嘉言庶幾古之所謂
老者綴内閣之清班賦真祠之腆禄朕之所以敬老者
至矣徃服華寵益綏夀康可特授依前左承奉郎直敷
文閣主管台州崇道觀乾道七年十二月二十二日
　　　行狀　　　　　　　周必大子充撰
公姓王氏諱庭珪字民瞻其先太原人十一世祖該避
唐末亂徙居廬陵郡六十里之何山好善樂施人號長
者偽吳順義元年龍見所居陂田間有異僧云是將為
佛寺公冝北去百里遇三白即止子孫當繁衍且出文
士長者如其言行至安成北之連嶺遇白馬一問其地
名曰大白茒稍前曰小白茒乃家焉李氏保太中龍復
見何山遂為龍田寺今金地寺是也公之在毋大父夢
赤文亘天既寤生公人知為文字之祥矣元祐間自連
嶺徙邑中公時為兒童毅然有成人風年十二三刻志
於學晝夜不息弱冠通經史百家崇寧癸未舍法取士
公一試右諸生何損以對䇿貶廬陵故工部侍郎郭公
孝友送之學一日聽公講書歸以大義告損損驚曰後
來之儁也明年貢辟雍時方錮史學禁士人說詩公獨
與故顯謨閣直學士劉公才邵吟誦自若丁父憂家事
一付弟姪居喪盡禮縣榜其里曰清節未幾芝産塋上
木生連理人謂孝友所致大觀間提舉本路學事張公
根欲薦以八行公曰此士之常乃以為異耶辭不就登
政和八年第調衡州茶陵丞邑大俗樸公擇秀民教以
學應書者歳増猾吏文雅善交結脇持横甚前令丞莫
敢治公獨發其姦言於郡黥徙之至今父老能道其事
也先是湖南田賦不均茶陵尤甚富者受田不受稅以
避力役公與令約凡執役者一毫無所需民既不病役
徐下令正其賦不悛者沒入之自是産與稅偕而役均
矣丞舊兼造船塲有部使者嘗薦公既而諉公役匠造
私器公不可且歸其章使者大怒亦㑹與守倅争公事
遂拂衣去潭帥曽公孝序挽留再三頃之宰掾倪公濤
左官來致書願交且責監司不能容一賢者其為名人
所重如此宣和末公年未五十知時事阽危無宦遊意
學道著書若將終焉邑有盧溪築草堂其上鄊人號盧
溪先生執經來者屨滿户外紹興初州賦屬邑修城期
㑹廹遽公語假令黄衡軍興民困城幸堅胡為勞人衡
告太守守大怒將劾衡公謂衡君盍輕一官全民力乎
衡即日解印綬去守聞愧甚為輟是役趙丞相安撫江
西竒衡薦於朝衡欲扳公固避乃已公雖不仕常懐經
世心事茍宜民必告於當路宣諭劉公大中李公寀皆
遣官屬咨訪利病公盡言無隠二公賴之嘗著論二篇
極言招安大盗之害洪帥李丞相竒其說未及用而去
後帥叅政張公守遂以遺逸薦於朝郡守右史王公洋
號儒宗吏師下車首以禮幣邀公虛正堂延訪政事即
學宫聴公講經一時士大夫多為歌詩紀賔主之兩賢
也十二年今敷文閣直學士胡公銓以忠言忤時相謫
嶺南親交無敢通問公獨送以詩語竒峻驚人後數年
時相知之命帥臣鞫公謗訕坐流辰州逺人素重公争
以為師武將馬羽攝郡事尤待公厚公謝曰某罪人也
將累公羽曰繇公獲譴其榮多矣更遣子受業遂登科
太上更化許公自便時年幾八十讀書益力夜對短檠
作細字率夜分乃寢今上即位有薦公者一見寤合詔
畧曰粹然耆儒凜有直節頃以言語文字抵忤權臣流
落排拫殆逾二紀召對便殿敷奏詳華特改左承奉郎
除國子監主簿公以年高力求退命主管台州崇道觀
令所在州常加存問既歸滋以道誼化鄊閭無貴賤賢
愚一接以誠平生工詩至是格力雄健興寄高逺讀者
不知其齒之宿也心畫端莊自其天性人貴珍之乾道
六年冬再召赴闕固辭上不聽勑守臣備舟車禮遣仍
以引道日聞踰年始至對内殿特蠲拜跪禮賜坐勞問
甚寵上欲留公公固乞歸於是制誥有曰王某年九十
餘而智識不衰行義益固錫對便坐富有嘉言其特除
直敷文閣復以崇道俸禄之加賜寳香茶綵皆異恩也
公䝉犯霜雪往來數千里畧無勞瘁容明年三月己丑
乃得微疾啓手足辭色不亂則其所養可知矣享年九
十有三娶同邑劉伯玊女前二十八年卒一男頔一女
嫁將仕郎彭飛孫男二人詹澹皆世其業孫女二人所
著書有盧溪集五十巻易解二十巻六經講義十巻論
語講義五巻語録五巻雜志五巻滄海遺珠五巻方外
書十巻校字一巻鳯停山叢録一巻公學無不通而尤
䆳于易少嘗師鄊先生張汝明晚自得於言意之表漢
上朱先生震文定胡公安國薌林向公子諲見其解皆
歎賞以為必傳公亦不輕示人欲獻公車㑹詩獄興郡
守議收公理掾汪公涓奮曰王君剛介勇於義一紙書
招之必來他掾變色云云自請提禁卒挾廵尉捕公守
唯唯他掾遂行至則突入公家公談笑就逮家四壁立
惟易解鐍篋中卒疑其貨也挈以去他日公歎曰天厄
吾書或謂今蔵掾家云子頔卜以十年正月丙午葬公
本縣清化鄊長賦之原使來速行狀將求銘於胡公銓
惟昔伯父暨先君與公同為政和戊戌進士故知公詳
其再召也必大適對禁中坐定上問胡銓薦詩人朱熹
王某卿識之乎必大既奏熹出處乃具言公年徳文章
在今未易多得且登第五十三年矣上曰官卑何故必
大曰斯人蚤忤上官晩復流竄官簿所以不進陛下若
哀窮悼屈厚加品秩錫之章服足以勸善上曰俟其至
議之明年公至上命寓直西清盖待以卿監去朝禮必
大嘗白丞相濟公王某百年故老扶杖造朝意欲掛其
冠神武門丞相能為上言俯聽所請而官其子非美事
歟丞相曰君言是也上必不為老人惜一子官明日又
言之丞相曰决矣已而乃不報天其或者欲公子孫自
以儒業發聞於世乎敢具列之敬俟華削謹状乾道九
年十月望日年家姪左朝散郎提舉江州太平興國宫
賜紫金魚袋周必大狀
　　　墓誌銘　　　　　　　　胡銓邦衡撰
乾道八年歳在壬辰三月己丑盧溪先生王公卒公諱
庭珪字民瞻其先太原人十一世祖該厭唐末亂徙居
廬陵郡西六十里曰何山彊為善稱長者順義初或見
物若龍出於所居田間有僧求其處為寺保太中所謂
龍復見遂名寺曰龍田今金地寺也僧謂長者自此北
行百里許遇三白即止後當繁衍有以文鳴者如其言
至安福之北曰連嶺遇白馬一問其地名曰大白茒小
白茒遂家焉曾祖著祖祥父奭皆業儒以氣節聞於鄊
元祐戊辰復徙居邑之南公生時大父夢赤文亘天寤
而公生乃喟然曰僧言其告之矣公為兒時凜然有立
既冠通經史百家崇寧癸未三舍法行公一試即為選
首為頖水講書間出新貫聴者環堵時何損以對䇿訐
直竄廬陵侍郎郭公孝友受業焉一日聽公講歸以語
損損驚異明年貢辟雝方禁史學及元祐學無敢犯者
公獨與其友劉公才邵手不停披劉公後為學士常徳
公不忘丁父憂一一如禮撫弟姪人無間言邑榜其里
曰清節亡幾何親塋産瑞芝木連理識者以為孝友之
祥大觀間提舉學事張公根薦公以應八行詔公曰此
士之常以釣爵位豈吾志耶辭不就政和戊戌登進士
第調衡州茶陵丞民俗樸陋擇秀民勸以學士皆向化
三年間應書者倍蓰猾胥文雅者勢傾一邑參政不能
去公把其宿負白于郡黥徙之舉邑稱快至今六十年
人猶誦之茶陵田稅不均富者田多稅寡以規役公語
令凡執役者邑毋得秋毫擾使安于鄊民既不病役田
復元稅由是産與稅侔役不頗矣他郡之民以事訴於
監司願得公决者相踵丞舊兼造船塲憲臺初與薦牘
乆之欲役船工造家具公却其薦憲掾怒甚適守倅亦
不相能拂衣去湖南帥曾公孝序力挽留且欲薦諸朝
不屑左司倪公濤方員外置致書願交復責當途不能
容一賢者諸司大慚濤盖政和間名士也宣和末公見
禍根已萌葺草堂盧溪之上年未四十棄官却歸教授
鄊里執經踵堂者肩摩人不稱其官曰盧溪先生紹興
初郡賦工役修城時武夷黄衡攝邑公謂衡勞罷弊之
民可乎衡白守守大怒欲械繫衡公曰民茍獲免身屈
何傷即棄去守大慚服趙丞相帥江西薦衡衡歸功於
公固辭乃止初江西盗作公著論二篇言招安之害李
丞相帥洪欲行其言㑹罷去後帥參政張公守遂以遺
逸舉先是劉公大中李公寀相繼宣諭各遣其屬諏以
時政民瘼極言以對二公服膺公未嘗入官府右史王
公洋為州令齎書幣招致且虚其堂舘公訪以闕失又
延詣學官講習一時士大夫哦詩紀其盛公常懐憂世
心紹興戊午銓以狂瞽忤時相壬戌秋謫嶺表士皆刺
舌公獨以詩送行有癡兒不了公家事男子要為天下
竒之句婉孌者告訐詔帥臣沈昭逺鞫治以聞除名竄
夜郎公至人争迎勞執經蹐門者屨滿時忠州刺史馬
羽􁒈守尊以師禮公曰加禮罪人恐與時左羽曰聞先
生之名舊矣獲譴固所願且命其子從學遂中第公歸
自夜郎年幾八十觀蠅頭字率夜分乃寢上踐阼初召
對劇剴切詔云粹然耆儒凜有直節頃以言語文字抵
忤權臣流落排拫殆踰二紀召對便殿敷奏詳華改左
承奉郎除國子監主簿力乞去主管台州崇道觀令所
在州常加存問乾道庚寅再被召固辭詔郡臣給輿檝
趣遣仍具引道日申中䑓明年冬始到闕引對免拜賜
坐問勞令少留公以老丐還誥云王庭珪年九十餘而
智識未衰行義益固錫對便坐富有嘉言除直敷文閣
領祠如故仍賜香茗繒綵士慕其榮公少從鄊先生張
公汝明學易晚益悟於理表張公蓋作易索嘗為御史
繫蔡氏者漢上先生朱公震薌林居士向公子諲過草
堂談經㫖常繼晷見所講易皆降歎文定胡公安國經
從亦欵留且云公有經濟大畧文章特其餘事爾為作
易解序引公不輕以示人欲獻之公車㑹獄起郡守郭
東集其僚議逮公獄掾汪君涓曰王君剛介勇於義若
幅楮招之必來户掾變色曰彼詆大臣可善待之乎請
部卒㑹廵尉捕之遂行至則排闥突入公談笑就逮公
之書緘鐍頗固衆卒疑竒貨挈以去公喟然曰此吾書
厄遂不獲傳公土木形骸儼然不可犯雖市井無賴子
見公亦歛沮人無賢愚貴賤一待以誠聞人善若已出
有為不善者畏公之知必慚惕自悔公學極高明尤工
詩遷謫既乆語益竒書有楷法自成一家平生治氣養
心翛然有高舉意溘然而逝享年少衛武公之二娶同
邑劉伯玊之女前卒男一人頔能稱其家女一人歸將
仕郎彭飛孫男二人曰詹澹皆志學孫女二人有盧溪
集五十巻易解二十巻六經講義十巻論語講義五巻
語録五巻雜志五卷滄海遺珠二巻方外書十巻校字
一巻鳯停山叢録一巻將以淳熙元年正月丙午葬于
安福縣清化鄊長賦之邍頔扶服乞銘銓曰侍郎周公
状自足傳信不朽焉用糞土之言頔請益䖍不懈遂銘
之銓頃于榻前論人物及公云雖老宰相才也葢用狄梁
公薦張柬之語上不以為過公儻無恙殆未易量也嗚
呼惜哉銘曰材大而剛志直而方百世之豪抑彊掖弱
蒐爾民瘼小試牛刀臯比當路豶其勢距雪虐風饕禮
經墓式高止四尺徳與山高
　　　周益公賛王盧溪畫像
嘲弄萬象雕琢太和不見詩人未老鬢皤先生九十乃
爾顔酡窮則追澤畔之吟逹則和沛中之歌人徒見其
善者機吾獨謂之水盈科盖風披而文成非日鍛而月
哦後此雖千二百歳可也彼造物者其如予何
　　　韓子蒼䟦王盧溪題宣和御畫詩
自古正人端士一飯未嘗忘君又况形於歌詠賛美聖
徳之大者今觀王某所作宣和殿御筆鵲圖詩甚於痛
哭觀圖足見憂國愛君之切深至於此爾凌陽韓駒書
　　　胡明仲䟦王盧溪盗賊論
王民瞻常以盗賊論獻江西大帥李相公盡得盗賊根
柢蹊隧大帥欲用其言而以宫祠去矣時紹興七年也
二十二年䖍兵逐刺史閉城以叛平時帶刀執檛立刺
史庭下者果響應也雖朝廷遣兵掃㓕俱盡而諸將争
上功状使當時用其䇿而禍消於㝠㝠之中則民瞻之
言亦無以取録所謂曲突徙薪無恩澤焦頭爛額為上
客歎息乆之余自嶺南歸聞其事遂取盗賊論題其後
紹興丙子孟夏望日武夷胡寅書
　　　謝諤艮齋䟦王盧溪手簡
彭君夢協出示盧溪先生舊帖末後語諸甥就學必有
事業意盖可知今觀夢協氣宇不凡論議合理文筆藻
麗志在青雲當不負老先生之觀矣紹熙二年四月二
十四日太平興國散史桂山謝諤書
　　　楊文節公誠齋䟦王盧溪手簡
盧溪先生以詩取老檜之(闕/)二沈共意出力擠先生以
榮元勲竟何成耶先生料其不三年必有大咎未幾果
若其言又四年檜亦殪古語云前車覆後車戒嘉泰壬
戌人日後五日門人楊萬里敬書帖尾而歸之其宅相
彭夢協云
　　　李子賢䟦王盧溪手簡
盧溪王先生天下之士也晚而後遇雖不顯用於時然
持正不屈聞者猶能興起於數十年之後比得安成劉
君伯深所編文集觀其詞采議論已足以知其胸中之
所存彭君夢協於公為外孫家蔵有墨蹟乃貶夜郎時
往來書問言語鄭重字畫端正可以為法矣至其自處
謂如東坡先生在黄州時又謂處此泰然無毫髪可慮
之事則又知其所守之定雖困沮無聊而不變也慶元
己未冬十月望日廬陵簿領李東子賢書
　　　楊長孺䟦王盧溪手簡
歳在乙酉秋八月二十五日大志彭君名靖字安國來
訪余示以盧溪先生王公家書十紙與曾祖親家諱安
衡字仲平者三與其祖諱飛字凌雲者六與其祖母女
百八娘者一皆先生謫居辰州時帖也其辭有云朱守
那城西安福寺見借舍宇明快度夏極凉寄猿皮一番
與阿儀作劇歡愉安適無半㸃覉人遷客之氣者山谷
先生謫黔州有家書與天民知命云吾在此甚安所居
在南寺摩圍閣閣正對摩圍峯蜀人呼天為圍屋極寛
㓗瀟灑冬温夏凉風物似江西寄荔枝二百糖獅六枚
藥橙藥橘糖霜三􁀙與孩兒甜口兒兩先生言動殆晉
人所謂將無同者耶想嚞人為之太息敬書其後而歸
之于安國朝奉大夫直華文閣楊長孺書
　　　歐陽𤣥䟦王盧溪手簡
余客族姪秉彜家贅倩彭君益謙出其曾大父夢協所
得氷霜翁王盧溪先生復往書札䟦者為艮齋謝公誠
齋楊公其子伯子藹然前輩風誼見於筆墨盧溪謫所
書兩幅尤見居艱險如平夷冝與忠簡齊名於百世也
至正壬子十一月二十一日冀郡歐陽𤣥䟦
　
　
　
　
　
　
　
　
　
　
　盧溪文集附録
