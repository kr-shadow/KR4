#+TITLE: 至正集-元-許有壬
#+DATE: 2018-05-12 10:19:50
#+SOURCE: github.com/kanripo/KR4d0508 master 45c88378                
欽定四庫全書　　　　　集部五
　至正集　　　　　　　　别集類四(元/)
　　提要
　　　　(臣/)等謹案至正集八十一卷元許有壬撰有
　　　　壬字可用湯隂人延祐二年進士厯官集賢
　　　　大學士中書左丞兼太子左諭徳致仕卒謚
　　　　文忠事迹俱元史本傳有壬立朝五十年三
　　　　入政府于國家大事侃侃不阿多有可紀文
　　　　章亦雄渾閎肆饜切事理不為空言稱元代
　　　　舘閣鉅手所著至正集本一百卷據其弟有
　　　　孚圭塘小稿序云門生集錄繕冩方畢先生
　　　　捐館猶子太常博士楨忽遭起遣倉皇之際
　　　　輕身南行書籍棄擲稿亦俱亡是其集自有
　　　　壬既沒即以淪佚無傳明宏治間其五世孫
　　　　顒刋行圭塘小稿時亦未之見故葉盛水東
　　　　日記載顒嘗言先公至正集一百卷遺失乆
　　　　矣聞楊少師嘗收有副本就叔簡少卿求之
　　　　少卿云書籍在太和有無未可知也此本不
　　　　知何時復出而尚闕其十九卷據黄虞稷千
　　　　頃堂書目所載卷數正同葢相傳祇有此本
　　　　其即楊士竒家所藏歟中如箋表傳状書簡
　　　　諸體並闕又有録而失其辭者詩十一篇樂
　　　　府八篇有孚序有稱其論天下事嘉言讜論
　　　　見至正集而此本疏稿實無一篇則其散佚
　　　　者亦復不少然觀元史本傳載有壬於㤗定
　　　　初言特們徳爾(原作帖木迭/兒今改正)之子索南(原作/銷南)
　　　　(今改/正)與聞大逆乞正典刑平章政事趙世延
　　　　受禍尤惨為辨寃復職及上正始十事諸大
　　　　端皆見是集公移類中亦足窺見崖畧而其
　　　　論特克什(原作帖實/今改正)之妹勿令汙染宫壼更
　　　　人所難言本傳顧未之及是尤可以補史闕
　　　　矣乾隆四十六年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　集部五
　至正集目録　　　　　　别集類四(元/)
　　卷一
　　　古賦
　　卷二
　　　古詩
　　卷三
　　　古詩
　　卷四
　　　古詩
　　卷五
　　　古詩
　　卷六
　　　古詩
　　卷七
　　　古詩
　　卷八
　　　古詩
　　卷九
　　　古詩
　　卷十
　　　古詩
　　卷十一
　　　古詩
　　卷十二
　　　律詩
　　卷十三
　　　律詩
　　卷十四
　　　律詩
　　卷十五
　　　律詩
　　卷十六
　　　律詩
　　卷十七
　　　律詩
　　卷十八
　　　律詩
　　卷十九
　　　律詩
　　卷二十
　　　闕
　　卷二十一
　　　律詩
　　卷二十二
　　　律詩
　　卷二十三
　　　絶句
　　卷二十四
　　　絶句
　　卷二十五
　　　絶句
　　卷二十六
　　　絶句
　　卷二十七
　　　絶句
　　卷二十八
　　　絶句
　　卷二十九
　　　絶句
　　　聨句
　　卷三十
　　　序
　　卷三十一
　　　序
　　卷三十二
　　　序
　　卷三十三
　　　序
　　卷三十四
　　　序
　　卷三十五
　　　序
　　卷三十六
　　　記
　　卷三十七
　　　記
　　卷三十八
　　　記
　　卷三十九
　　　記
　　卷四十
　　　記
　　卷四十一
　　　記
　　卷四十二
　　　記
　　卷四十三
　　　記
　　卷四十四
　　　碑志
　　卷四十五
　　　碑志
　　卷四十六
　　　碑志
　　卷四十七
　　　碑志
　　卷四十八
　　　碑志
　　卷四十九
　　　碑志
　　卷五十
　　　碑志
　　卷五十一
　　　碑志
　　卷五十二
　　　碑志
　　卷五十三
　　　碑志
　　卷五十四
　　　碑志
　　卷五十五
　　　碑志
　　卷五十六
　　　碑志
　　卷五十七
　　　碑志
　　卷五十八
　　　碑志
　　卷五十九
　　　碑志
　　卷六十
　　　碑志
　　卷六十一
　　　碑志
　　卷六十二
　　　碑志
　　卷六十三
　　　碑志
　　卷六十四
　　　碑志
　　卷六十五
　　　説
　　卷六十六
　　　誄
　　　傳
　　　解
　　　銘
　　　箴
　　卷六十七
　　　贊
　　卷六十八
　　　頌
　　　辭
　　卷六十九
　　　文
　　卷七十
　　　詔
　　　制
　　　表
　　　箋
　　　疏
　　　啟
　　卷七十一
　　　題跋
　　卷七十二
　　　題跋
　　卷七十三
　　　題跋
　　卷七十四
　　　公移
　　卷七十五
　　　公移
　　卷七十六
　　　公移
　　卷七十七
　　　公移
　　卷七十八
　　　樂府
　　卷七十九
　　　樂府
　　卷八十
　　　樂府
　　卷八十一
　　　樂府
欽定四庫全書
　至正集卷一
　　　　　　　　　　　　元　許有壬　撰
　古賦
　　慶雲賦(并序/)
　至治元年八月十一日仁宗繪像至自灤都有司備
　禮迎置萬安寺時有慶雲見百官無不見者有壬在
　班簿後獨以不見為恨泰定二年十一月十五日皇
　上御興聖宫命百官迎英宗像仍置萬安寺神馭至
　門百技貤進東南抱日五色雲見觀者驚嗟竣事方
　散有壬陪中書僚屬立衞士廡下始身見之信乎其
　為非煙非霧郁郁紛紛者也叅議王公繼學作頌志
　之二聖之靈皇上之瑞發揮悉矣有壬以不見於昔
　而見於今為幸忘其鄙陋亦作賦以紀之其辭曰
昔軒后之御九五也國當浡興伊雲其禎事以斯紀官
亦斯名皭萬世其未熄宛目擊乎瑞精逮重華之大聖
復昭格之有徵百工相和而作歌爛漫漫乎莫形匪至
理之丕應孰天休之或承聖王不作世降道傾治功鮮
効於乗水嗣徳罔至於山陵於是為霾為霧為霠為氛
或黑兆水或赤象兵喪則示白蟲則著青遂使書物辨
祲有保章氏者出而天人一致之理委太空於㝠㝠於
皇我元神功即天仁宗大孝視虞舜而不愧英宗勇智
顧成湯而無前是宜聖徳之攸著同一揆於後先時也
鼓吹雷動従官駿奔翠幢搖曳於鳳闕霓旌晻靄乎龍
津□山之木雖拱天日之表方新旄倪揮涕以哽咽盛
美觸目而俄臻爾乃萋菲葳蕤蕭索輪囷綺藻成畫繁
縟有倫錦裂繡褫紅鮮翠勻鏤金鏉玉翔鸞躍鱗動如
海潮靜如漪淪碎如衮闕密如絲棼始炳丹以紺飾倏
霞披而電分備五采以為絢變百態於氤氲攦倕指以
莫狀竭般力而徒勤豈天孫之獻技播大巧於元鈞焜
燿璇極浮動紫宸天章下賁萬物為春于以示九重之
上瑞于以彰二聖之至神螻蟻小臣今見昔聞言之不
足喜極沾巾従而為之歌曰天恒有雲兮惟慶則希軒
虞世逺兮後孰有之我元二見兮天豈我私至徳交感
兮符祉莫違千秋萬嵗兮芘我烝黎
　　迷樓賦
　予總鹺政廣陵禱雨雷塘掾曺汝霖従歸途談江都
　廢興荒煬始末周覽山川闤闠樓居之盛而又及迷
　樓焉傷而賦之其詞曰
有樂不縣積塵斷絃有美不御老醜備前於是前星晻
乎其無光少海一變而為田矣天厭隋祚憂不在敵胎
於心腹成於肘腋以五子一母列據雄鎮為可恃而不
知大都耦國為禍之尤劇方荒煬之好學接士也固莫
辨其真偽及其留麗華而怒髙熲則惡緒已暴於中外
惜猛虎之不知竟為毛間蟲之所噬黄腸甫湊金合已
賜麀聚居廬龍飛天位弛然自放於九重之上天地萬
物無一物之可畏遂肆心於巡狩傅粉深宫笑江東之
諸帝車轍馬跡將徧九州北巡榆林既讋其酋耀兵河
右黷武東陬引汴水開邗溝置離宫造龍舟伊江都之
勝麗詎一豫而一游天亦厭乎我民欲一旦而盡劉百
萬億之蚩蚩乃生項昇之巧萃倕般於心匠委財幣於
電掃按圖締構不日成之璇室愧陋摘星笑卑傾宫謝
侈阿房讓奇章華姑蘇撮土何施建章栢梁廣猶可稽
叔寶三閣華而不微軼古罔後舉莫我夷於牣靡曼於
粲珎瑰寶帳散愁而延月複有酣香而忘歸亂晝夜於
多景鬱煙霧之霏霏晶熒奪目孰辨逺邇縈紆掎足曷
明東西巢燕亦惑乎網户車羊尤眩乎竹枝弄臣肆誤
以資噱阿㜮雖習而猶疑入者罔識其所従出者莫省
其所蹊一蟻逐肉林之臭一蜂憊花島之飛蠅遭拍浮
而醉不可解舟入溟涬而維無所施又如鷦鷯不能悉
鄧林之樹小鮮豈暇窮滄海之涯俊娥熟何妥之車錫
名實來夢之兒下俚稚女孰究其姓字如侯夫人之死
者盖漫不知吁嗟獨夫心蕩神疲尚能名之可謂曰迷
昔在帝堯法官是作舜闢四門以撤壅遏明堂政令辟
雍禮樂究義資訓徳修罔覺逺不軌與不物實儀刑之
攸託三苗羲和昏迷致兵政教不迷在書可徵威儀卒
迷詩具刺懲盤盂几杖微且有銘異哉兹樓以惡著稱
謂真仙亦迷於此地何䖍通突至不迷于厥行向使中
原無叛天復假齡殆將作七千五百里之臺而盡糜天
下之蒼生矣人不知過或肆無忌苟知其非敢作而遂
觀其引鏡念頭頸之且斫觀天識圖儂之將至既灼然
而自知乃確乎其自棄盖柔終而無改過之勇厚極而
有難開之蔽迷於心者若是其大迷於樓特其細也髙
岸為谷深谷為陵樓傾土平傷哉蕪城乃為之歌曰蕪
城蕭蕭兮草離離繁華澌盡兮瓦礫不遺昔之迷不可
復兮無俾世迷
　　弄田賦
　元統甲戌有壬承乏中臺嘗與議農政因語農官上
　林隙地可規治蓺五穀若古弄田皇上幾暇監農不
　易迂而實切其説既不行且有竊笑之者噫古制之
　不復者多矣豈獨是耶感而賦之其詞曰
王政之大無以加於農乎林林總總以食為天茹飲俗
變稼穡興焉唐虞至聖命稷是先蒼姬八百年之王業
實基於生民之篇炎劉去古而未逺貽謀亦慎乎其傳
未央宫中不事流連樹蓺有地是為弄田謂昭帝幼沖
未能親於帝籍鉤盾近省姑試耕以為劇何考信之不
覈致流傳之昧實盖祖宗為敦本而設雖曰遊弄而亦
不忘乎稼穡也天下之治生於敬畏目擊之頃知農夫
之艱難粒米之不易有不惕然而悟凜然而惴者乎其
為弄也非奇技淫巧以斁常也非狗馬遊獵以導荒也
非鄭衞哇邪以塞聰也非妖豔靡曼以作矇也非以人
為翫若董賢鄧通也日底天廟土脈膏滋爰驅觳觫俶
載其時耰而人立甚險竿之□危播而子落若淵客之
珠璣人牛前逝牽石後隨又如跳丸之飄忽走索之飛
馳俄青倏覆乎畦畛何眩人之能為惡莠亂苗尤務去
惡俄穎俄栗挃挃其穫盖始于舉耜而終于銍艾莫不
可翫而可樂顧俳優之䙝狎器物之不軌魚龍曼衍之
鄙吞刀吐火之詭何足以辱天視之一睨哉若稽耕藉
有國大教王后供種太史播告秉耒一墢朱紘有耀神
倉鍾藏冢宰舉要所以勸農民供齍盛而事天地與祖
廟也三代共由之大典百王不廢之要道何周宣中興
之哲王乃不藉其千畝至形虢文公之譙則江東之未
暇又無足與挍也開元之盛種麥苑中太子侍登治並
古隆是亦弄田之遺意惜其有始而無終於惟我朝登
三邁五南郊畇畇有田千畝大臣代耕嵗事修舉而齋
宫尚稽於享醴玉趾未親於舉武是以奮庸之士拳拳
有望於復古昔周公之相成王也書有無逸詩有七月
知稼穡王業之艱難丕顯文承武之謨烈率婦子而親
觀宜詩人之播説臣願割苑中數畝之隙俾從事於播
種備春秋之遊豫洊未央之名弄然後講三推之儀明
五禮之重臣敢陋潘岳江淹之賦復有周之雅頌也
　　鬬駞賦
　元統甲戌九日上幸後苑觀鬭駞有壬適有奏對獲
　遂一觀退而為之賦曰
于嗟乎駞爾軀孔碩爾能實多龍斯夭矯山斯嵳峩生
鄯善之絶域邈流沙而迅過日三百猶跬步輕千斤之
負䭾方炎風之煽毒劇殱人於札瘥爾乃即沙滅口警
候靡譌度磧渇水口塵莫呿迹蹋而鑿涓涓盈科其或
脩程阻艱芻秣罔繼溲麫茹銜糾纒堅閉浹辰無飢萬
里不㚄校他用之凡獸兹實氣稟之尤異者也蹏不分
甲踣鐵其堅肉鞍㟪􁙧雙峯矗聨復有傑出一封巋然
力倍恒品直當萬千其穹莫扳抑之即従弭耳伏地屈
足漏空累乗駢坐奚婢塞童毳繩掣鼻自西自東昂首
噴穢呼􁘓生風翠釡之珍其忍取供流湩甘頽馬酒釀
醲墮毳紉緝褐被域中風土既習字育日豐板襁其雛
稚紫茸茸冶銅象形僅得其槩疥不嫵媚劉文適類景
純著贊論功遺大厯唐及宋紀述未備皇元御天西北
首賓天竺效貢泉渠空羣魚魚連連列廄雲屯千乗萬
騎灤水嵗巡負鼓先聲服箱後塵背錦糢糊絡珠璘霦
鈴鐸殷地旌旓盪雲開闢而下有國之有駞者未有若
我朝之殷也牧槖分職秩浮令丞負重致逺人知其能
有知其出拔之奇搏擊之精者乎苑草未凋風日清美
九重幾暇鳳輦莅止俯察品彚縦觀物理虎賁執繮兩
兩相睨騰蹙傾奔砉歘徙倚待怒氣之既盈俄侵凌之
漸邇脱羈發縦勢邁角觝始齧頸而躑躅復摩肩如委
靡乍分立以伺隙遽挑釁於駓騃飄忽若風燕盤旋如
磨蟻劃然踴躍人立對起波澒土墳雷轟電駃持久跕
跕勝負未決貂璠聲援陛楯皆裂餘勇雖鼓虚驕已竭
嗟兩雄之相戹卒不逭乎一蹶勝者植立揚揚自慊主
矜調擾望拜蹩躃天為嚂嘘賜沓繒帛嘗聞單于祭三
龍祠以是為樂龜兹觀七日戲以占耗息今始得以驗
其説鄙哉季郈介金其雞杜鄠走馬時在側微開元南
面何取於斯顧羽毛之瑣瑣瀆黼扆之巍巍而登床之
舞馬亦不過示異於宴嬉又孰若大逾犀兕猛軋虎貙
可以鼔佽飛之士激羽林之孤者哉小臣在列顧瞻震
栗悸定而懌氣塞而釋目隘而豁足痿而力歸來人間
塵土坌集袋馴白唐籠飼促織黄雀山鷓種種有敵下
里何知小兒方劇觀於海者難為水曾何辱乎目擊然
臣有芻蕘之言增渤海以涓滴大小雖殊翫物則一惟
吾皇游六藝之圃徵勝負於往昔愚臣一第非手搏而
得視試卞為期門之徒亦粗可以備顧問而陳得失也
　　三臺賦
　至正三年九月二十四日有壬偕明初馬徵君游三
　臺明初有長句既次其韻永歌不足又作是賦其詞
　曰
嵗癸未秋九月霜清寒薄天宇澄澈塗無長泥庭有積
葉髙陽子逸興作呻畢輟趣膏秣事登涉壺清露之芳
醖従白眉之佳客乃渡清洹税駕乎鄴覽山川之形勝
弔陳迹之未滅客乃指顧而相告曰子亦見夫三臺之
嶻嶭者乎氷井峙北金虎踞南銅爵巖巖中立而三若
稽作者振古所慙欲祛我銜不能縷談子亦欲聞其凡
乎髙陽子曰嘻昔有塗巷話古事及漢季小兒聞曹敗
則大喜劉蹶則顰蹙而出涕盖人心天理之所同况怒
其人而履其地因其跡而聲其罪不亦宜哉客乃言曰
吉利之生姓不自知由嵩已冒夏侯何稽舞㦸禦捕啖
葛如飴誑叔以疾拒客以泥睥睨一世岸然肆欺雖橋
何之見異卒莫逃子將之譏謂興義以寧國致羣材之
景隨爾乃刧遷乗輿地尊天卑彞倫攸斁大厦以隳及
乎袁尚既敗審配亦摧黄星斯應赤精遂微入鄴領冀
州之牧中天植不臣之基慮幾人之稱王乃居之而不
疑幾簣幾杵成兹崔嵬子午梁貫愈出愈奇三山鼇戴
雙闕鳳飛連甍複道相為蔽虧累棟山積周軒雲齊陽
宫冬熙凌室夏凄審曲面勢有巧無遺衡漳浩浩乎其
北隆慮靡靡乎其西收千里於寸眸萃萬景於一時卷
山河而匪席指風霆其在頥應劉王徐唱酬諏咨登髙
能賦家有陳思父子放志欲長若斯天道惡盈樂極則
悲撫沖弱之季豹顧婉孌之蛾眉語託人而哽塞惟泣
血之漣洏痛富貴之長違遽盡露其情狀彼一床之八
尺容幾許之繐帳要脯糒於朝晡競聲樂於朔朢分香
衣而造履組舉瑣瑣於屬纊其横槊賦詩之雄發壁弑
后之威奄忽而俱喪匪不及乎簒代丕盖定於主鬯鎖
諸妓於幽闃望西陵之莽蒼念舊寵而興悲抑茹怨而
自愴霜鴈訴秋露花泣春宰木行拱几筵有塵哀絃急
管其聞不聞事往跡存如惡不泯夫以精舎二十年之
規欲媒蘖萬年之為君不知司馬家兒已瞠乎其側而
恥於附其翼攀其鱗也徒為趙燕魏齊之張本因之增
侈重困乎吾民幸疊障之不鏟俾表惡於無垠今吾與
子效小兒之顰蹙申欺孤之公議傾壺中之清醇澆胷
次之磈磊且以酹漢室征西之將軍魏家創業之武帝
子以為何如髙陽子聞而歎曰瞞乎瞞乎如客之言則
爾之罪窮天地亘萬世而不可貰矣然誅則以心論言
不以人廢乃歌其歌曰對酒當歌人生幾何憂思難忘
唯有杜康於是引滿竭壺興盡而返回望三臺渺蒼茫
乎醉眼
　　瑞麥賦
　大名為河北大郡開又屬州之大者也皇上新守令
　之法於是哈塔錦裕嚕元臣白守忠公嚴皆以郎官
　慎選出守是州未幾政化大行瑞麥駢生或一稃而
　二實或一莖而兩岐二君寄圖徵言於有壬乃為之
　賦曰
靈芝兮三秀珍木兮連理萐蒲兮叢生嘉蓮兮共蔕是
雖委祥疊貺之可書曾不足以弭枵腹之殷雷效粒米
之狼戾睠兹澶淵芃芃大田觸凍寑生細莖揷煙四運
周厯六陽氣全冷霧免殰赫曦實堅方翠浪兮漲陸倏
黄雲兮際天乃軵我箱揮釤電旋京坻善收中有異焉
金芒蝟磔珠實蟬聨一稃二粒若子之孿一莖兩岐若
首之駢耄倪駭矚奔走喧闐念休徵之允叶盖有開而
必先即影而求其形非根我黄堂之二賢乎二賢設施
知所先後既基化於庠序尤盡力乎畎畝習福感其至
誠坤靈獻其英秀漁陽張堪壽安劉懐之美寥寥乎無
聞乃一旦而我有歸之二賢却不敢受歸之天子天子
萬壽昔聞縑史兹應昌期言之不足故永歌之歌曰天
人夐邈兮理則一機天不自為兮假人而為焉得九州
兮皆若人斯俾我黎民兮永不阻飢
　　雲莊賦(為開州監郡裕嚕元臣作/)
有趙國公子生輦轂綺靡之鄉游幽并豪俠之場名門
疏大國之封少年為列宿之郎宜其習奢麗以成性乃
漠乎與世而相忘視富貴如土苴渺神遊乎混茫遺情
萬物窮睇八荒獨於雲而有得爰挈之而名莊爾乃登
大行之孤岑立居庸之絶頂謝人境之囂湫覽天宇之
髙迴以原隰為場圃以峯巒為門屏因翠壁以作垣挹
清泉而寓井水光山色松聲竹影曉霞晚烟漁梁樵逕
丹青不能盡其美但意㑹而心領於是行水窮處坐看
起時始氤氲而如盖俄改變而為衣愛無心而出岫猶
主人之忘機泊與淡相遭空與寂相依即號究實其殆
庶幾乎午橋平泉豈不完美盛衰靡常孰裴孰李今也
自舒自卷不亡不存邈乎無何之為鄉茫乎廣莫之無
鄰方憑藉以自怡又何暇於贈君彼有見孤飛之白而
思親望暮合之碧而懐人雖所遇之或異是皆觸乎目
而融乎神者也若夫撝叱豐險起而従龍不惟呈五色
以表祥瑞因二至而示吉凶盖將由膚寸而雨天下吾
然後知是莊之有秋乃若是其豐也
　
　
　
　
　
　
　
　至正集卷一
欽定四庫全書
　至正集卷二
　　　　　　　　　　　　元　許有壬　撰
　古詩
　　紫芝(紫芝美孝子黄葵也葵之孝/格于神故嘉瑞為之應焉)
曄曄紫芝生于靈丘蒼蒼格思惟誠兹酬曄曄紫芝不
林不谷匪焯而心孰華而目絢兮皭兮著則慤兮哀哀
我思終其漠兮惟黄有子我歌不侈罔俾九齡氏振古
以擅史　　四章章四句
　　陳氏念初堂
靜觀宇宙無物無初惟繁斯棼惟逺斯疎哲人有惻乃
顔其居俾求諸一貫此萬殊源而瀰漫根而紛敷始惟
一身忍至道途繼承勿忘服盡愛俱雖千萬年亦今日
如詠祖思陶譜族有蘇猗歟陳門異世同符
　　及樂堂詩(并序/)
　惟帝降衷孩提知愛考始百行愚哲攸同性也推至
　夫温凊滫瀡承顔養志舉盡其道則能盡其性孔訓
　之三鄒書之五有一於此其陷溺為何如能盡其性
　又有命焉親幸壽考傷哉其貧累茵列鼎欲養不待
　若夫及存而禄足甘毳而又康寧期頥子獲盡道是
　豈偶然者哉舉天下之樂無以尚矣北平劉進文質
　母王夫人年九十一聰明不衰調益都判官奉板輿
　行有日請曰天既厚吾母以壽康曾𤣥且二十人又
　豐吾禄秩俾有以為養吾獲此天地間其為樂也誠
　不自禁竊取曾子及親仕三釡而心樂之語以及樂
　扁堂子可為我詩之嗟夫為親至於見𤣥孫為子白
　髪而奉母能盡其道而不可必於天者又得之誠可
　樂也文質弟繼祖俱以孝弟稱子孫詵詵慶且川至
　是皆可樂而可紀者也其詩曰
昬勞企秋伊農之貞力樹俟實惟圃之恒而圃而農有
饉有飢人靡克遂天實致之育蒙期哲撫毳欲堅匪耄
於愚則殤以鮮生願為兒養必致樂或傷不待或困藜
藿昔也拮据于長于教今也怡愉施萬一報有黄者髮
有兒者齒較年匪兹人孰謂爾諸孫白首孫婦已姑挈
曾抱𤣥永日以娛皇皇天休秩與子偕後大斯審禎祥
日來庭萱媚春綵服輝晝請歌我詩益介眉壽
　　神山避暑晚行田間用淵明平疇交逺風良苗亦
　　懐新為韻十首
田塍晚獨策及此時雨晴東畦與西疃泱泱流水聲豐
年已足歡清風復多情歸來籍草坐濁酒還自傾不用
澆磈磊我懐無不平
寢迹非絶世雅志便林丘青山足一至勝處靡不遊意
適輒忘返兹焉夏已秋遙遙目力窮青青盡田疇迷復
幸不逺歸歟無異謀
脱身豪俠窟里氓締新交愛其心無穽不較醉語譊生
兒更有教治地盡肥磽禾黍已在眼𤓰蔬早登庖愧子
良已多况敢希由巢
浮生苦無悰道近人自逺重外樂絢身遺世幾赫咺老
農初不知遑遑嵗華晚清晨負耒出日夕行歌返悠悠
千載心它人莫予忖
落日照我影頎然溪水中凉飈動絺衣勢欲凌虚空顧
之一大笑與爾將無同昔也爾何達兹焉爾何窮莫遣
山林陋乃有黄虞風
昔人植松栢暎蔚彌崇岡不為朝夕利千載當自長植
槿非不榮我圃因之荒白髮走畏途途脩馬非良桑榆
賴非晚此樂且無央
靜念少日事躁中劇揠苗欲令千載淳反之在一朝斥
鷃不自量上欲摶扶搖世態任盲俗林譏愧清謡傲骨
日已長及辰事逍遙
淵明昔歸休閲嵗才五十我年雖近似我道慙什百兼
金與尺璧敢取儕瓦礫緬焉動真想迅往孰誘亦庶幾
歸田園千年可同迹
我聞昔桃源民風近無懐兹山亦深窈中有讀書齋但
絶車馬迹不惜雲烟埋旁圍靡靡山上蔭髙髙槐聊以
永今朝得酒従無膎
我髮日以變山色日以新舉杯試問山古今閲幾人我
非山主人聊為山之賓杖可入幽險詩能寫清淳但恐
我它適山乎爾誰鄰
　　和林春野見寄韻二首
山中真可樂經旬無客來羣材足楩楠小臣甘草萊君
看倦飛鳥投林不徐徊咄爾迷途人倀倀自紆回海鷗
久已狎鸕鷀復何猜秋風看木落春風看花開既種子
猷竹亦有逋仙梅先生可休矣大夫亦賢哉髙步雲漢
濶蹣跚詎能陪尚可學采藥談笑到天台
士生如大木皆欲架明堂寧知施用處用圓吾乃方歸
來何所事琢句敷腎腸既為烟霞痼復作花月荒一壑
今已専萬景身可當山空白石爛雲盡青天長故人逺
相慰瑰辭聨夜光一展發曄曄再誦鏗琅琅貞松無冶
容老桂多古香三復如見君嵗晚誰能忘
　　送陳日新下第作吏
擢科出倅郡并闈妄司衡多士于于來含芳吐華英陳
子隼解絛氣薄秋空清衆目待一飛衆耳待一鳴如何
夜堂深乃著瞶且盲冬烘我莫逃得失子所輕一瞬二
十年鬢髮秋已驚顧我得逾分念子猶無成琴瑟况解
張奎壁韜光精昔慙有遺才今慙負登明筐篚古雖鄙
萬一志可行但期敦素志道義非功名
　　徐公渡泛舟
隆暑近莫逃泛舟涉兩舎昨辭城市喧豁若脱罟擭晨
光動清波蕩影天上下縦横亂葭葦縈紆入川溠鮮飇
不待延青山自來迓林君望咫尺雲間屋如畫世味久
嚼蠟佳境今食蔗埜人傳好語時語了禾稼村酒賤可
期雞豚亦在社伊誰從老夫一笻兩不借
　　題神山徐復初拄笏軒
小軒闢靚深有竹蒼玉立西山在吾目爽氣朝可挹此
笏本長物聊用為手飾書思非吾事時還假揮斥江左
昔偷安禄已去公室司馬慕𤣥圭坦之遂倒執滄海正
横流皇皇欲何適敢期相料理我自甘野逸勿言晉多
狂允矣狂也直悠悠千載心為爾長太息
　　贈吳吾山
世欲問窮達吾山能洞知老我不問命但問山屬誰青
山處處有子豈能擅之吾不曰吾山山英將有辭
　　謝熊堯章餽大茯苓
故人念多病投我以茯苓如拳已足貴紀狀聞圖經眼
明見異質斗大陋楚萍内儲貞玉白外皺乾蘚青喬松
薄霄漢何年摧震霆餘撥槎枿在附根精液渟孕毓幾
千載成此龜鼈形想當捎菟絲木魅驅竛竮𤣥壤發神
秘蒼雲披杳㝠予年過半百鬢髮宜星星有懐事服食
緣木思津絅筋力疲已甚始遂辭天庭一朝獲仙藥脩
餌期致靈凝酥爛冰雪作餅謝膻腥半生足驚悸坐使
神志寧三山得津梁百穀消蝗螟倒影反暘谷逝水回
滄溟羽翰生白日豈特綿脩齡報子無瓊琚永好心當
銘
　　秋蟬
秋蟬何咽咽竟日鳴不輟始隨雞唱曉遂及蛩吟月當
時出汙穢風露養髙潔於世既無求底事苦喋喋豈亦
感嵗時青林見黄葉我來逃空谷塵囂謝騷屑苦遭此
物䀨坐使幽致歇清霜行秋杪未許滕口説
　　同劉先逺盧正卿遊青山對雨
槁壤得時雨瞬息生意足白日變𤣥㝠青林出膏沐坐
觀漲横塘驚傳響脩竹開窓望陵坡麥穗一時矗凉飇
靜自生旦氣清不梏佳人可晤語鄰酒今朝熟
　　和前韻
世路分多岐人生貴知足五年紫微垣今方快休沐茫
茫宇宙間何地無松竹身隨心所樂興與雲俱矗讀書
舌尚在揮毫手誰梏萬事勿多談老子計已熟
　　得請南歸道過維揚王本齋轉運尚書大書七言
　　二句見贈擬非其倫深用悚愧即其字為韻走筆
　　賦十四首以答之
驅車出都門摇摇適故里山川雖如昔父老半為鬼釋
負誠足歡愴舊曷能已浮家一葉舟又渡淮之水
五年玷班行幾似誰不去籠禽束逺翮櫪馬窘濶步解
絛且脱羈一旦遂騰翥茫茫宇宙間何往非所寓
昔賢及壯年勲業青㝠上白髮今滿頭愁共三千丈惟
餘詩酒興欣遇時一放江湖好風物平地足波浪
醯雞既出甕始知别有天學道愧遲暮簪纓妄拘攣采
山茹得美釣水食有鮮厚養成醜繆一飡徒萬錢
髙風勵百世一篇歸去辭晉豈無文章歐公亦非私但
懐賢達人今古誰似之雲泥固懸絶涉海從其湄
抱關守常職辭富初非讓跛履忽踰涯脩途誰爾杖不
為糟丘仙當作詩壇將悠哉復悠哉我自敦素尚
兔園自可樂龍門非所望徒承素餐羞本乏食肉相山
林儘髙深消得屐幾兩悟此真不憂清吟繼漁唱
百嵗已過半一途惟有歸蘆花烟水國恰值鱸魚肥此
去狎海鷗與我應忘機敢言誇晝錦政爾羨荷衣
巨舟阻弱水不能到蓬萊乗槎亦贏糧畢竟胡為來坎
井蛙跳梁地適符其才漢江風雪裏行及賞寒梅
達觀天愈大安步地自平回頭三十年狗苟復蠅營始
知方外境風清月常明幾欲扣船歌又恐魚龍驚
淮南古名鎮厯厯舊遊地政雖無留觀來尚多故吏二
師瑚璉姿東南司大計笑迓舊將軍滿船沾臠胾
身心何疎散經日廢綴作邂逅老詩仙技癢不可遏㑹
少意自長楮盡氣未索奉上謹正堂詩仙定予噱
陳力已無效摛毫猶有神明月樓中酒開明橋上春自
知疎慵迹不是薄倖人休教街子見枉笑白頭新
心逺程不迫身閒人即仙弭楫竹西渡坐見平山烟珠
簾十里卷長街市井連可憐瓊樹月還照渡江船
　　阻風
泝流亦勞止况復逆長風百趾挽脩綆磬折嗟無功南
來㳂流者挂席髙摩空長年嘯歌坐飄飄逐輕鴻矜彼
方志得笑我為途窮寄謝順流人順境鮮克終月食常
在盈日昃因其中八方鼔噫氣誰能必天公五兩行轉
指將爾予今同但宜安所遇誰窮復誰通
　　黄華山次王鹿菴韻
吾聞林慮西兹惟羣山㑹一舎入髙寒百里見空翠雄
踞韓魏境特立宇宙内雪波驚起陸天華亂縈蔕排雲
列奇峯極目認涯際出泉如江河巖壑因横潰轉曲路
疑盡喧豗地將沸千崕與秋髙一逕穿雲細仙凡幾塵
隔跬步萬景萃攀援攻折屐馳騁謝攬轡水簾最雄偉
清響落天外淵客泣淋漓天孫織纎麗空明幾百尺振
古倦不易清氷瑤草亂白日洞天閟自非骨有仙未許
踐福地盤石几席陳魯酒殽䔩配道士山中宜宰相山
中貴泉石聽吾言吾言諒非戲
　　洪峪用鹿菴韻
穿雲驕馬瘏俯檻飛鳥還層峯爭獻奇一一青雲邊懸
泉走白虹遙岑生紫烟肺腑巧遮掩岡巒隨折旋我有
扶老笻不讓歸湖船三日得其凡一念窮其巔便將巢
雲松終嵗看玉蓮誰能共幽討未用譏流連
　　九日登鳳寧山
亭亭鳳寧山形勢若飛動胡為不飛去仙真此摶空靈
迹既不閟煙霞遂增重城居見其圖清賞時入夢今朝
事幽尋霜風肅飛鞚適與佳節㑹更與佳人共危亭構
兩翼飛雲連畫棟翠柏瀉秋聲紅樹列清供遐觀千里
近長歌百杯送洹流潄其根俯瞰清可弄陟降自忘疲
酬酢亦豪縦牛山何用悲兹方待鳴鳳
　　謝鼎珠文參議餽鯽
我生本寒素放浪居江湖得魚食便足一飽它何需胡
為走塵土甘受口腹敺餕餘分太官冷煖従膳夫弱胃
傳化難野性嗜好殊况此肉為糧南烹轉紆迂鮮鯽得
何所喣沬憐相濡癭盤勞走送犒此山澤臞香稻炊白
雪渠椀登腹腴老饕笑捫腹翻疑身至吳但愧負將軍
未能出嘉謨何以消永日融冰煮臯盧半山固可議羮
飯真良圖人間校至味更有松江鱸
　
　
　
　
　
　
　
　
　
　
　
　
　
　
　
　至正集卷二
欽定四庫全書
　至正集卷三
　　　　　　　　　　　　元　許有壬　撰
　古詩
　　代祀壽寧宫二首
昊穹儆脩徳迪畏嚴宸衷薌幣亟將敬於焉達帝聰錬
師功有素精誠假潛通通明闢晃蕩霞光破㝠濛羲娥
叱順軌敢爾好雨風感民詛作頌轉嵗凶為豐天子謙
不有㝠㝠歸太空
上京據髙寒三伏凜毛骨况在虚皇壇當空掛明月沈
沈清虛府練練水晶闕一𤣥但自守六合遂生白露冷
簫聲脆風急旛影掣祝釐肅將命承乏愧調燮醮罷不
成眠歌詩山石裂
　　拜醮疲甚有感
代祀踐真境愜心逺囂塵神仙足官府乃與人間均陟
降堂復陛拜伏昏達晨熏焚竟三日疲痛叢一身嘗聞
古有訓至諴能感神我身苟先憊我誠何由伸𤣥門守
恒式損益誰為陳君恩大如天欲報嗟無因微勞敢有
辭丕應庶可臻封香侑𤣥纁肅肅來紫宸堅心自格天
真機寧假人叶氣回洪鈞時雍變黎民萬物遂生生萬
拜甘踆踆
　　午睡
退食半日閒嬾與困相值强取床頭書披觀欲敺睡豈
知睡有魔方冊乃所萃一卷閲未終瞠目遽有閉支頥
始排遣脱腕旋擲置鼔勇時起行稍縦即如醉抗敵慙
不武隠几聊曲臂儵焉溺愈深就枕遂成寐南柯在何
許一造乃徑至憂樂忽兩忘得失混一致幾年事朝謁
雞聲坐憔悴白髮身漸衰彤闈事多愧誰能羲皇上祗
益宰予罪安肆日以偷居然氣勝志希夷心有託文過
敢援例朽木糞土墻斯語今請事
　　和虞伯生學士壁間韻
在公抱隠憂出塞得奇觀青山萬馬奔龍門忽中斷地
平豁四維天濶張一幔寄語鳴笳兒休驚暮鴻散
　　病起漫述
南烹習若性出塞勉隨俗老饕不慎口藏神畏多肉流
歠引羱杯馬湩注盈腹河魚巧伺人乗間得肆酷暝作
遂達曙腸雷殷空谷三日不能朝一餐惟可粥中年體
易虛攬鏡笑窅目今朝氣漸蘇鼔勇出衾褥翰墨試短
吟經史時卧讀朋來酒入務清話慰幽獨嗟予未聞道
結髪事千禄素餐古有譏伴食今不恧士貴早知止聖
許不逺復歸哉復歸哉瓦盂安脱粟
　　養馬户次同年馬伯庸中丞韻(時盡奪驛地/馬户益窘)
盛冬裘無完豐嵗食不足為民籍占驛馬骨猶我骨束
芻與斗菽皆自血汗出才釋鷹師鞍又服梵子轂邊聲
或𤣥象去馬便可哭朝廷播政令黎庶供力役生兒甘
作奴養馬願飼粟源源急星火金符出黄屋譬舟苟使
覆載物其能淑百年具成規受他貧敢鬻粟麥被陽阪
黍穄滿寒谷圃蔬接畛青樹果屯雲黑一朝化榛莽坐
使歌成泣我身非土梗我馬非鐵石餬口有四方従渠
安傳食
　　宿臨湘贈監縣亦誠之
北風櫓聲乾晚泊斷磯下雲岫浮脩蛾霜空入平野鳴
鴈無處尋落日不可畫重岡護巖邑百里寄民社籍甚
賢大夫居然魯恭化豐年足粳稻沃壤滿桑柘我如無
心雲底事勞候迓爛醉得詩歸江山非傳舎
　　題喬江書院
朱張挹洙泗一滴沾澬湘源逺流不沱導之日以長黄
子鼔勇出大川獨力航忍貧如鐵石悦道逾膏粱乃眷
作人地舉仆菜其荒萬簣陻偃瀦數仞瞻宫墻銖積至
山岳拮据十五霜為善名莫逃飛剡達廟堂署額等四
院職教尊一鄉衿佩來濟濟絃誦聞洋洋遂令錐刀子
薰徳皆善良食焉怠其事視此背負芒便當伐樂石紀
功大書黄且以勗後承且以風四方
　　湖南憲照磨王魯琦孝行用同年歐陽原功學士
　　韻
悠悠孤飛雲混混東逝水倏焉漠無迹何以親棄子出
門事鉛槧附耳承音㫖時雖有行役猶得賦陟屺三釜
何嗟及九原竟不起滄海拓土遲春暉寸莛靃表桓樹
風聲天下資孝理平生幾多淚盡用洒蒿里發硎試妙
割解衣睨衆史清芬播魯甸脩程肇南紀執法樹有烏
宗廟彞有蜼揚顯更勗哉孝子事終矣
　　題龍處厚所藏子昂畫馬并書杜工部詩
書具畫原柢畫寓書象形詩於二者間神功毒而亭工
詩豈暇畫能畫書或拙獨有鄭伏䖍當時號三絶湖州
松雪翁清風玉堂仙三事各臻妙前身是伏䖍世知公
書畫不知詩更雅時還寫杜詩千金莫酬價
　　天厯初布尼雅實哩子謙以翰林學士承詔禱雨
　　關中有應虞伯生學士作詩序子謙監湖南憲求
　　詩
皇威鋤䦧梗宇宙如再春關中號土膏其膏乃遽屯化
為彌天魃毒燄煽西秦父且食其子天時獮吾民弱斃
積京觀强奔劇驚麇九重動惻惻羣望驅踆踆膚使著
脩潔御命出紫宸家人不暇辭一鞭清渭濱肅肅將淵
衷憲憲孚嶽神靈湫素有物雲霧生逡巡甘澍被隴陜
宿種爭青新窮鄉轉樂土蔽野開天囷歸來拜天子小
臣事已竣乃知是為霖眷注邁等倫四道使持節冰霜
照清真何當推厚澤汪濊周九垠
　　題周元玉小像
之子身輦轂思翁在山林畫圖記真趣茅屋老樹陰北
山可娛目曲江可洗心攜従無長物萬事一張琴勿輕
三尺桐中有太古音俗耳不解聽野猿時共吟甫云避
俗駕穿雲深復深我欲問天籟翁其何處尋
　　贈吳青陽
氣在天地間正則能勝邪古人傳祝由末路攻蹈瑕亦
惟有道者擷實刋其花札瘥乃莫干祅厲况敢加融為
一脈春生生此萌芽是曰青陽子錫汝名維嘉曾桑流
暖雲東天亂晴霞神仙謝禬禳蓬萊子其家
　　游岳麓書院登風雩亭尋朱張遺躅用疎齋盧先
　　生韻
聖去書巋然道近人逺而蕪穢亦已闢倀倀曷従之大
原出自天挹彼可注兹兹山昔受度㑹遇休明時朱張
操大舟涉海示我湄孰云事游宴岡巒肅威儀行行惜
芳草我馬不敢馳百泉流𤣥酒萬古供尊彞􁀨然發深
省豈不豐我遺㸃爾見大意風雩本無為嗟哉二三子
長育駢其椅其椅君勿輕庸立丕丕基
　　泊樊田浦與楊廷鎮董仲達馬明初黎仲顒以澄
　　江淨如練為韻賦詩分得如字
幽討愜觀物遐心陋懐居衡湘佳遨遊乃是三月初泝
洄既有舟登陟亦有車東風動槖籥生意彌堪輿望望
滿花栁欣欣到樵漁嚶嚶鳴好鳥洋洋躍潛魚感觸悟
妙趣江山豈蘧廬佳人一樽酒登鮭紛腊腒詩荒甚從
獸萬里為周阹懐哉淵明語不樂復何如
　　三月三日偕廷鎮何復初仲達明初仲顒諸君淨
　　居巖流觴以崇山峻嶺茂林脩竹為韻賦詩分得
　　脩字
過雨發清朗惠風扇和柔薄言衡山來禊事兹焉脩淨
居古洞天林壑阻且幽翼然有危構篆石分清流懸鞍
出椰觴汎汎如楊舟注視幸瞥逝驚呼或夷猶我生本
無心何事非天謀佳節適我遇勝地復我留雜遝來羣
賢顧瞻隘九州于以雪滯慮于以資㝠搜但恐俯仰間
陳迹不可求誰能更校此且復隨觥籌
　　題王季卿蘭石用伯生韻
猗猗九畹蘭鑿鑿一卷石石也無俗狀蘭兮有佳色停
雲渺予望相思隔南國春風汎崇光秋雨漬寒碧三生
老毛穎談笑出香澤此兄儼在旁拜爾吾不惜尚友誰
同異守𤣥類堅白山林深復深誰哉發潛徳
　　題廖氏青山流水之間亭
泠泠澗下水巖巖天際山得一已足娛况在二者間動
靜悟至妙樵漁濟幽閒莫謂獨樂園青雲杳難攀
　　衡山回廷鎮送予至湘潭而歸緑紅専伻寄詩卄
　　韻和以謝之
老夢熟湘楚時時到南山一朝乞身歸飛墮紫翠間危
搆矗鐵壁懸瀑分銀灣朝才發琳宇夜復栖禪關直造
祝融頂歌呼破天慳靡靡薄月窟纍纍俯烟鬟窮幽不
憚險重趼寧辭艱上及天八重下視海九環羣峯各爭
奇信美無與班酒酣一縱目山鬼無容姦乃知天地間
陋哉此人寰佳人山中仙七十猶童顔投杖拾雲磴躡
屩披霜菅毒龍呪可降哀猿泪不澘勝游冠平生及此
俱投門百卉閙淑景萬壑鳴清溪當年看圖畫何殊管
窺斑云胡山下來便駕扁舟還悠悠湘潭雲回首去莫
攀珎重二百言人間豈容删
　　贈談命廖如川
憸人不知天富貴矜自有顔含真達者性命立分剖頗
訝昌黎公百代仰山斗云何銘虚中宛轉為滕口乃知
窮壤間至理不容蔀之子得所傳摘異出淵藪觀物隱
市廛萬事一揮手我方杜門坐懍懍日思咎君來諭以
理端緒解紛糅誇嚴敢厚誣居易甘墨守酧君雖無䝪
澹泊自相受他年黄鵠山談𤣥期白首
　　觀髙竹樓太祝栽松竹
栽松長及脛移竹萌附鞭竹生可坐待松長知幾年人
生誰滿百枯榮遞推遷云何守毫末欲見髙參天大史
十年計愚公曾復𤣥充器非梓漆佳城䕶封烟封殖逺
樵牧邱山為增妍他日君倦游拂袖歸林泉風聲聽蕭
瑟午陰坐清圓可憐桓司馬撫樹應華顛
　　游髙武肅公祠其孫箴竹樓請賦
青山去我屋相望三十里平生丘壑想圖障見亦喜深
居忽涉嵗命駕行復柅一朝跨欵段徑造莫吾椅維時
春始和風日助清美况有武肅祠松篁清邐迤後連不
盡岡前渟有源水當年宋火熄天兵混文軌廣武號知
兵終見墟趙壘従知大厦傾一木本徒爾投戈活遺黎
綸綍豐碑記諸郎各膚敏腰犀間金紫桂叢連夜臺蘭
孫萃繁祉太室侍祠歸追封及先妣喬木固多陰髙門
真有子憶昔弱冠初泓穎實同几爾來三十年此㑹誰
敢擬登覽何足云世美見橋梓願言播清塵家乗掇已
燬當筆無我名為君脩野史
　　和丁文苑同年同游漢陽韻
武昌黄鶴樓勢欲吞沔州沔亦有秋興萬景遙相繆我
思較二勝幽齋坐窮秋相攜得勇往兩袖風蕭颼空明
盡纎芥中流放扁舟行窩更不凡南湖頻夜投張弛各
有適齷齪徒增憂諸公酷愛客我醉聊乗流方外有青
山人間多白頭東華塵土夢今日喚醒不
　　題熊堯章擊壤同聲集
放勲昔御極蕩蕩民無名如何擊壤老乃有歌謠聲聖
徳大如天春生秋自成耕田與鑿井爾力吾何營康衢
順帝則知識嗟已呈後來寂無聞所聞多不平聖朝復
隆治萬彚遂厥生有人囿大和不屑軒冕榮自同擊壤
老歌詠流鏗鍧𤣥酒陋糟粕至樂希韶韺古詩本情性
世降體屢更能知發所樂天機自縦横世有采詩官君
詩其大行
　　和彭道原苦熱
大暑真酷吏煩虐非所當乾坤舉為爐江河沸如湯區
區晚學道自信冰雪腸一朝走畏途故山空草堂乃於
尋丈地守株待微涼扇揮腕欲脱汗浹背負芒毛穎枯
不神雲烟失淋浪紺天頑無風歊氛恣飛揚田野勢欲
盡妖魃猶専場當年崐崙丘嶻嶭冰天長倦飛一戢羽
夢寐時在傍回首望玉清岧嶤白雲鄉靜躁固不同寒
暄亦何常蓬萊水清淺欲往愁褰裳秋風明日至却恐
露為霜
　　題澹然監司畫二首
人間望明月似有山河影自非毫素真觀天機作井一
峯倚空閒下浸溪雲冷良工乃爾豪尺許容萬景惟是
澹然翁相看發深省
真龍不受羈飛縻看騰踔千里自在心秋風寒垣道蒙
莊得其天伯樂非取貎鹽車際遇難駑驥遂俱老所以
澹然翁驪黄都不挍
　　神龍卧沙圖
去年旱太甚深蟄如不知江淮今盡水行雨無乃疲悄
悄欲一問昧昧何従追明窓忽展卷晴沙照鱗鬐烟雲
洲渚深五色驚陸離淵潛亦有地天飛豈無期胡為此
局促獱獺爭相嗤清波咫尺間投足誰轉之自計彼方
爾責望人其癡㑹有變化日良工不吾欺
　　獨石和姚子中參政壁間韻
北征日見山羈懐殊不惡凉飇生兩腋鳴泉清八鑿一
卷突虛空大地貫脈絡維時霖雨行平埜注為壑特立
看奔衝千秋壯沙漠彭蠡有大孤天星幾時落遙遙阻
幽遐屹屹氣相若翠華嵗清暑挍勝誰敢謔效米欲拜
兄時人定余噱
　　題黄珏玉成字説後
五瑞慎頒爵六器嚴禮天彼美乃有雙藏輝未渠宣恥
為璞獻楚寧隨石名燕一朝遇雕琢百世無棄捐純淪
固自若隨用非拘偏取言敢溢美奇實當共全勿云鮮
不垢亦有垢爾鮮勿云堅不蹙亦有蹙爾堅洞洞劇奉
盈兢兢戒臨淵惟是器已成操持尤勉旃
　　李伯徵中丞奉東宫命作椎結請紀其故以百字
　　頌而祝之
總角習義方結髮事明主櫛縰豸且貂勤勞幾寒暑青
皇一顧中遂與國人伍區别垂鬒雲岐分戢鴉羽昔我
秋谷云爬搔淨寰宇象賢實無愧冠服儼前矩願言壽
而康三握勿為苦它年麟閣上雪鬢照簪組何用拭肝
石道貴隨所處老我任飛蓬謌詩美繩武
　
　
　
　至正集卷三
欽定四庫全書
　至正集卷四
　　　　　　　　　　　　元　許有壬　撰
　古詩
　　送孔氏五十二代孫吉夫教授
𤣥聖立人極功視天初終銀潢流華裔汨汨來無窮汗
青今亘昔碩徳代不空布韋奮私淑猶足新顓蒙一脈
况真傳豈與時汙隆清朝急象賢殊科日尊崇君來典
學政千里開盲聾臯比幾何暖歸騎仍怱怱倚門夜入
夢關山隔飛鴻升斗安足留勇退由吾衷綵衣拜堂下
一笑春沖融人間外鑠物鼠腐特無同祖訓始要道百
行源其中勉旃事聿修浩蕩揚休風
　　送李謙甫僉事赴内臺御史
乗軺正吏虐終嵗無暫閒歸興秋方濃天書忽徵還生
平心鐵石每進常自艱辛苦三十年所露纔一斑遼海
控濊貉郡邑紛愚姦伯厚號疾惡霜風掃枯菅驄馬去
何速飛鴻杳難攀聖朝達四聰虎豹閉九關封章明日
上風采凝朝班勲名屬耆舊澄清徧區寰塞垣嵗華晚
相思隔雲山惟應第一義傳布到人間
　　臺掾趙仲文家譜
維人位兩間發源自鴻蒙别生見載籍述譜聨始終兵
戈既蕩析繼續仍愚沖遂令一身後坐與途人同軒后
植本深枝葉日以豐仲衍開分土公輔懐西戎遙遙㡬
千年奄奄及吾躬逺者湮莫究來者方無窮在昔苟有
作時乃詒謀功由今勗後裔親盡情皆通歐公痛禮廢
峻語驚矇聾云何世論隘反欲操戈攻于嗟趙有子孝
誠出天衷寄言嗣述者百世延清風
　　曉出順安站望九華山
遙峯隠初日佳氣旁四馳明發甫云倦乃及觀山時輕
紫冒深翠濃淡紛相宜出奇迎馬首澗谷來逶迤横雲
半平林千里俄紛披舉頭萬象明晴光發巖姿青松沐
膏澤錦樹光陸離逺烟濕不散多露行方滋兹游諒有
樂攬轡逢吕期敢求慰詩癖政爾憂民痍
　　夜至横石驛以火照壁見李元鎮詩次其韻
行役日皇皇獨飲不成樂斜日艤斷磯横江見孤鶴我
舟月亦無風浪従噴薄人生自不歸青山豈難約
　　監試上都次楊廷鎮韻
客京已云逺出塞仍北去行路已云難隆寒况凝沍我
居豈不懐簡書苦相怖荒荒雪曉衝杳杳河夜渡風褰
裾成帷冰結髯垂素衣單僕告痡坡峻馬自住人生難
滿百太半委道路徒令傳舎吏旦夕煩視具疏理不耐
寒辛苦欲誰語嘉鮮惟及時幸未薄遲暮清朝右文治
遺賢深所懼當年收楩柟樗櫟還備數弱步勉馳驅遐
躅敢追慕淵明止一邑曼倩多掌故涓埃既無報卜築
定何處但期得真才持用拯黎庶風俗回雍熙帑庾日
豐裕區區野人心獻芹復充賦
　　試院感舊呈廷鎮脩撰栁道傳博士二考官
弱嵗事佔畢嚌道慚未飫世故不我紓飢寒迫馳騖投
身筐篋流弭耳恬衆遇仁皇詔求賢頑礦煩冶鑄墨瀋
宥已多朱服仍郡署恩隆報曷稱才短進徒遽佐部冗
莫治司言益無措適當化瑟更賔興切宸慮龍沙鄒魯
均槖籥一機寓塗抹念昔狂盛典欣再與驅馬出都門
凌寒劇膚愬顛風入虛牝萬竅恣號怒重裘力不勝毛
髮尚淒豎賢勞分已甘得友况同趣彼美關西孫洒翰
紛玉露文采照士林問學森武庫而我河東公星鳳夙
騰譽冑館尊軌範鴻音發韶濩靈臺寶鑑懸五色詎迷
誤蹇予獨何幸浹日聨髙步夜闌聆炙轂亹亹有根據
騏驥受蒼蠅蒹葭倚瓊樹得竣須遄歸天墀待鵷鷺話
柄留它年山林陪杖屨
　　任城馬氏塋三百年矣諸公有詩請同賦
漢陵鞠為墟唐冢餘茂草摸金既著稱飯含劇電掃伏
火熄無光藏兵謾機巧而况齊民流盜發宜紛撓幸存
復委去一再已莫攷任城有望族訶禁竟何道厯嵗三
百餘松楸亦安好隆替運有移諷誦日淵浩猗歟曺翰
林椽筆為摛藻勉哉求令猷來世庶永保
　　次伯庸同年遷居韻
卒嵗利深隩盛夏宜髙明相攸既兩悖塵闠仍前横况
復游道廣雜遝來冠纓有庭馬難旋有齋筆難耕衣黔
夜燎蚊腕脱晝揮蠅五畝數仞堂一朝羣美并堂後滿
姬妾堂前羅聖經俸優食可肉是樂甘曲肱故園昔手
植脩可換纎莖筋力人幾何盡用輸官程東山豈不懐
顛崖奈蒼生従知金與紫何足為君榮天下多寒士萬
間施須平可憐三十載韓子屋始成
　　送王儀伯叅政赴遼陽省用王繼學叅議韻
明良啟昌運英髦來百朋有美蚤馳譽不待文王興士
林炯清致月露秋澄澄仁皇識偉器瀛洲快先登積厚
出宜溥淵渟遂波騰霜空碧萬里見此脱臂鷹位崇節
愈勵食蘖渇飲冰中朝著敭厯東維待規箴含生澤未
洽大任須賢能途平矧車良天髙可階升我昔來京師
夜雨惟寒燈相知辱最先讌談時或承既叨升斗禄祗
覺予負丞清時猶海嶽涓埃詎能增躁進敢自省豐扗
本難勝虛名百年苦燠室常凌兢何當有羽翼髙附南
飛鵬
　　題萬安劉桂平義塾
作事驗行已當宜是謂義及物號若殊歸善實一致如
何世有人食焉怠其事萬安夘金子獨善深所愧儒風
嘅非昔挺挺以身係念兹士藏脩何異工居肆構築得
爽塏爰作長育地兹山富清淑千古藴道氣渠渠出輪
奐靄靄集衿佩登篋來不拒庖廩日有繼何民非堯舜
何水非洙泗它年見達財慎勿忘所自
　　題阿巴齊英甫山水圖
嶄嶄翠摩空繹繹寒潄玉三生痼烟霞心賞非耳目浮
雲不澤物乃此蔽空谷蒼髯五大夫似悔受秦辱應甘
老巖壑世態任飜覆小橋俯清流有路儂所熟行當具
扁舟沈竿測春緑
　　雨中呈察院諸公
雅志足衡茅軒纓非所安七年江湖上心與天水寛仲
脰倏受羈又復逾桑乾遐舉負清時就列慚素餐用兹
惄如飢并介良俱難鳳凰復我池獬豸仍我冠六龍狩
灤水屬車接鳴鑾已甘眊筆誚答効誠曷殫退食坐環
堵羈懐常鮮歡長風送雨來六月毛骨寒馬嘶􁊱菽薄
僮怨衣裳單摵摵窓紙語瀟瀟簷溜殘佳人隔咫尺積
潦生微瀾晤語遲不來浩歌成永歎獨坐念往躅挑燈
清夜闌何當放疎慵洹水求釣竿
　　子昂馬圖
良馬可喻賢百駑不一驥銅式未易索紙上時目至涓
人骨千金生者遂坐致世情好厚誣無馬談何易黧黄
别皦皦求色不求意垂耳分鹽車幾與孫陽值趙公法
曹韓拈筆出遊戲家法無不知喟然心有寄
　　劉譯史所藏山水圖
觀山有若無觀水無若有天機有無間著此三昧手衆
史疇意領輪扁子莫授秋清纎滓盡勢逺凝睇久絶壑
工窈深驚雲亂奔走浮天見洲渚擘石出林藪清游夙
所貪塵濁動相蹂江湖迹已周嵗月坐白首端居念悠
邈頓解營欲紐歸來復歸來山中有春酒
　　樺陽谷(以下十首次杜敬甫左丞山居韻/)
世途劇羊腸坦夷隠詰曲幽人甘逺引茹草倚脩竹况
公屬功成皇恩久深沐是宜拂袖歸髙與千峯矗大才
生不偶蜿蟺鍾嶽瀆勤勞五十年芳蹤竟誰續天游寄
遐心超萬立於獨有形皆土苴何物為利禄所以丘壑
中翛然脱榮辱清泉潄鳴琴絶壁立寒玉不須在箕潁
悟悦意自足行藏全兩途明哲保多福遂令樺谷名聾
瞶聞亦熟林下拜老龎何年遂吾欲
　　養浩堂
萬物備於我悟此方為儒自反戒不縮舜跖皆吾徒聖
人本無言得已寧有書後來口耳學鑽研成蠧魚豈知
非外至天地吾本初正路舎不由安宅曠弗居揠苗謂
得計蕪穢彌新畬先生積有素舒卷隨所如相業昔告
成長嘯辭公車平生動合義天下知明謨世已蒙厚澤
山林實良圖持養猶不替扁堂示區區堪輿自今古是
氣無盈虛
　　招隠亭
激波象緑野峻嶺如山陰松檜昔手植兹焉鬱成林蕭
蕭庭户間繹繹山水音以兹函丈地寄我萬里心北海
尊不空日有朋盍簪子期已云逝甘對無絃琴淮南異
趨向桂樹空清吟而我已了然但惜居未深誰能皓皓
白坐受緇塵侵寄言膠榮輩斯樂直萬金歸哉勿遲暮
蕙帳秋沈沈
　　向日齋
廊廟迹已逺葵誠殊未慵屬兹嵗律晚晴旭升曈曨靜
翕絶兆朕天濶顔無風誰鞭火馭出忽以春易冬昔年
事朝謁萬馬象魏東晨光射觚稜炫爛迷青紅九重一
洞達六合皆沖融歸來斂手坐安此丈室中丹衷老益
著翫愒嗟凡庸負暄豈菲獻調元有豐功想當俯前軒
悠悠思無窮還將金鑾事説與田家翁
　　貯月溪
小溪瀦清深萬景入涵泳幽人心無營一笑知水性善
淵耿不波相對兩俱靜誰於泓澄中復置透光鏡初疑
磨爛銀又訝琢琇瑩廣寒在水府髙下巧輝映鵠臺多
美人弄影鬭端正馮夷形莫逃吳質力已病相望咫尺
間仙凡遂遼夐子知水月乎為子試究竟魄死明斯生
川逝來者應觀變吾不知至理本素定長風吹野服恍
若醉夢醒欲辯苦難名忘言遣幽興
　　靜芳池
緑池大㡬許水氣清書堂中有荷萬柄髙低互軒昂妍
媸較顔色千載嗟六郎皭然君子徳淨洗時俗粧况復
汙不染傳清逺逾芳濂溪説天口愛惡非尋常世間凡
草木紛錯誰短長化工果何心不惜萬斛香桂棹碎聚
萍菱歌促飛觴醉來咽花露錦繡新肝腸主人少陵後
麗句分天章倡酬悉名勝吟幟來央央明年還此花未
用愁秋霜
　　比徳泉
巧中逺媒蘖脩途謝推轂放情丘園中花草紛紅緑石
泓出清泉天教潤喬木散流逺逾大百卉沾膏馥有孚
君子徳取象豈惟玉月明咽清響宛若秋擊筑江海動
能至須眉靜堪矚湛然猶我心纎埃莫能觸有時𠻳甘
寒大笑謝領餗清濁付自然奚較纓與足彼有名以貪
千載示泉辱而我方自脩貪㢘豈泉卜逝者如斯夫吾
儕更宜勗
　　代竹園
此君不可無此語聞王郎千載與侯等貨利吾久忘但
思貞勁節蕭蕭拂雲長風土奈異宜塵俗生門墻遂令
偽攝真名以人遂章未觀花吐白先喜籜隕黄坐令尺
五天化作王家堂薰風舞蒼翠陰敷酒樽凉世無鄙弱
質河廣猶能杭豳風備蠶事曲薄材最良即用較名實
初何愧叢篁平安不必報秋霜愈堅强
　　鬬槲軒
雙木老成魅偃蹇蟠蛟虯鄧林不肯往奔騰此來遊意
若爭長雄相瞠何時休怒劇雷破山勢驅海横流又如
新野戰犀象犇平疇剛風助驍勇白日山英愁前却久
未分挺立誰拘囚念兹本散材匠石棄弗收老仙一題
品勍敵真無儔八公使有此萬木應抽頭幽軒得奇觀
作氣常颼颼霜飛巨葉隕棄甲鏊窮秋救鬬不摶撠忘
懐為遲留貌此偶成詩誰令傳九州
　　肄射平
揖讓世云逺鳴鏑紛沙場百發信奇中教射誰在傍矢
鋒羨相觸墜地塵不揚周阹亦失㫖鴻鵠難髙翔大禮
肇三代名存猶餼羊侯明罔聞知士也甘面墻九京不
可作矍圃嗟荒涼詭遇羨多獲孤睽眩先張憶昔親扈
従此藝推精强一發貫雙飛萬騎空騰驤歸來東山卧
左肘生垂楊爰求寛平地用作和容堂徳成藝可游教
徳真義方方今闡文化盛治卑成康顧乃復事此不使
鞬櫜藏珎重老成意居安危莫忘
　　送蕭孚有歸廬陵(并序/)
　先公官衡陽交邵陽羅巨海甚洽巨海宋進士國初
　嘗移書文山海上欲率義以従事覺下獄幾死出不
　復輕與人接但為義倉賙族里終其身宋衣冠論人
　才不少推讓獨稱廬陵方崖蕭公不釋口且言其分
　使安南以不辱稱僉廣西憲出部内贓汚殆盡平生
　當事奮前毅然特立力行不惑人譏其過不恤也有
　壬甫弱冠在侍下數數聞其語承乏御史南臺今平
　章趙涼國公居晴溪評前御史亦謂方崖最稱盖涼
　公昔以治書分臺浙省嘗與之俱劇地抨治尤悉其
　才曰升字孚有者其幼子也今年冬過予武昌春温
　玉潤出所著多可稱予喜為善之有後者聞之有徵
　也又悲昔之不識其面而幸今之識其子也孚有歸
　請曰先公辱知若是不有贈言是升見猶未見也予
　惟士大夫平居論議若甚可信一躋人上首鼠苟禄
　相師成風若翁之力行不惑可謂特立者也孚有惟
　父行是式為孝子為忠臣有餘師矣方崖壽才三十
　八展布未究而孚有弟兄皆力學膴仕諸孫玉立娟
　好天與善不已豐乎巨海行已無愧古隠君子其言
　可書也涼公視孚有昆季不替昔好而有壬於涼公
　又厚且親是宜有以贈之詩曰
巨川有餘波喬木宜繁陰獲報期百年植徳天所歆行
秋號肅物春陽發幽深慶源肆接派玉樹駢書林扁舟
嵗年晚天涯有知音江漢霜已冰魚龍駭清吟倚門忽
入夢奈此寸草心遄返固所宜遽别情豈任世業貴繼
脩昭代無陸沈勗哉養器識毫芒竚千尋
　
　
　
　
　至正集卷四
欽定四庫全書
　至正集卷五
　　　　　　　　　　　　元　許有壬　撰
　古詩
　　入夏四旬不雨駸駸成災五月二十四日沛然一
　　犁民以為不足越五日大作盈尺喜而為詩
余髫事泓穎嘗有喜雨詩而於可喜處藐然寧真知去
年忝充賦射策班龍墀黄封醉未醒承恩倅夷儀民事
足纎悉毫髮慚無裨豐年或苟安奈此將阻飢恒暘亘
朱夏田拆紛如龜稼穡人所天播種力已疲禾苗既出
土豌花亦葳蕤曽無旬日間青青變黄萎麻黍皆寸許
蕪穢傷不治野夫指相告天欲朘我脂髙地饒甌窶潟
鹵荒其卑雨暘悉時若嵗事猶難期况兹魃肆虐枵腹
行奚疑我心焦若焚重以膏沃之何由訴真宰坐視空
嗟咨曠職咎有在斯民焉取斯又訝爽惠罰好惡遂逆
施豈知隆平世夀域開無涯一機黙運轉萬象回雍熈
神功太穎脱風雲隨指撝須臾顧平地黄流蓄如陂拔
苗驗燥濕新根生玉絲輿情尚未愜謂此纔微滋龍公
果不靳天瓢竭淋漓黄萎復青青垂死逢良醫官府洗
罪譴閭閻息流移今朝吾所喜真知匪當時胥輩言囁
嚅雨皆山神為重糈兹已具盍往酬神私搖首謝吏曹
别駕方撚髭作詩志吾喜㝠㝠何暇推
　　從賈師敬假琴
宓子尚清靜政化鳴琴間景仰固慙徳民淳幸多閒舜
桐如見假趙璧却全還未能效昔人且用樂溪山
　　哭劉庸齋
游京早識公一見辱青顧踵門常倒屣肴核往輒具公
為山北憲飛章引庸孺操觚侍益親造請無旦暮每逢
冬仲時歌詩頌初度别來未三年忽復賡薤露良材今
其椔天髙莫哀籲粹温瑚璉器秀瑩珠璣句力能勝重
逺色不形喜怒十載厯名藩在在歌五袴芳名臧獲知
豐碑鬼神䕶攬轡遼海秋澄清了平素姑蘇勞卧治春
風滿嘉樹深惠竟弗終民瘼今安愬百身寧可贖長往
不少往功在死猶生脩短自天賦但悲如伯道傷哉漫
三娶天道是耶非有徳乃弗祚城南公先塋蕭蕭白楊
路當年屢従游豈意公今祔臨哭嗟無由微官拘跬步
作歌寄予哀用作貧者賻
　　觀躬耕秋地
行郊攄滯慮目至意已適黍實敷如扇禾穗長過尺我
飢雖有涯垂涎勢已逼舉室百趾餘盻盻朝復夕有官
不療貧勞心且勞力昔賢起躬耕車従坐傳食牙緋既
通守耒耜尚未釋但期嵗有秋如坻見露積豈惟弭腹
雷庶免刺不穡宴安隠鴆毒侃也猶運甓無愧食乃安
一飽皆君徳
　　𢎞襄王希賢齋扁誠意乃弟希憲郎求賦
堪輿大無際眇已乃中處與參非此心傾欹孰撑拄虛
靈妙不測捕影竟何所念慮一發動昭晰露端緒實力
少未殫圓方亂規矩是猶虞機張括度斯釋弩充盈皆
至善毫髮絶過舉遂令天下平推極效乃許彼美三槐
裔𢎞襄見翹楚起廢學已神稽疑逆如覩扁齋資警省
實副名有取窮達命自知含光樂環堵觀乎卜醫中誼
也聞自古難弟尤可人清風振烏府談兄滕頰舌徵題
滿縑楮何年遂獵纓詩成先備糈
　　送馬州判歸冀州
維轑僻在山民朴易為理庸才獲已多得朋况兼美君
侯冀右旋髙門映桑梓天戈昔南向驍勇萃蜂螘若翁
奮臂出風霆入鞭箠元戎資出奇長江遂平履洪惟世
皇朝一命不輕委酬功嗟獨異世禄倅鄉里跂仰勞夙
心天教見吾子協恭無少疑三年事如水公餘日相従
聨鑣窮磈礧漳濵春釣魚箕嶺秋射雉為歡未云足歸
騎亦何駛人生貴有别脩程此伊始行山莫憚逺香風
簇桃李同官古所敦相思有雙鯉
　　秋丁隆興廟學釋奠
營洛奠神臯改邑民用遷睠言兹黌舎廟貌仍儼然經
筵餘敗壁土榻寒無氊儒服二三輩薦享來聨翩多儀
固未備至誠即牲牷羊存禮斯存隆殺時有權漢興未
綿蕝過魯猶拳拳聖朝尚文治新都萃英賢成均不日
建道徳行開延洋洋齊魯化坐看周八埏
　　送張教授歸省
沍陰地無春况復當窮秋霜飛白草盡野迥蒼烟浮嗈
嗈度寒鴈游子深鄉愁匪厭官冷去倚門憐白頭孤雲
西南飛行邁心悠悠鴈門接太行山川鬱綢繆朔風吹
征衣清笳動離憂臨岐復屏營君歸我仍留贈言冀遄
返魯泮行當脩
　　次髙辛甫出都城韻
余年昔未冠南紀窮迢遙胸藏史遷書氣靡相如橋長
吟洞庭野天逺風蕭蕭自知有毛質奮欲摩層霄太行
拔萬仞醉筆雄相驕云何遂局促弭耳居今朝屈信道
有在奎璧行昭昭
　　寛河道中次前人韻
人生在羇旅百感日咸集好山獨相慰馬首青岌岌地
寒春不知萬木凍僵立悲笳咽荒烟牛羊散平隰反瞻
孤雲飛鄉思杳無極青精不成采坐睹憔悴色奕棋念
往事俯仰成太息三年尚不飛負此排風翼逺意良悠
悠天耶果人力
　　灤陽早發次前人韻
行山不憚逺破曉陟危峻崖懸水成瀑雲出山有暈商
聲發寥廓吹萬氣方振艱虞復有樂詞源日加濬關河
一錦囊風霜兩蓬鬢但慚抱堅頑犀革未易皸搖搖課
脩程茫茫付天運懐哉山中人南鴻杳無信
　　謝劉彦昇惠猫及詩
含光事賤役醉夢迷簡牘贈我千兔毫獲此升斗禄鼠
輩不相貸恣飫飲河腹瓶罌藏幸堅百態互起伏跳架
嚙我書走椸穴我服君家有貍奴二子報新育買魚擬
禮迎惠然送弊屋副以雲錦篇五色爛雙目且云防内
耗寓教深含蓄竊時何足道行見赤其族珍重養生言
拳拳請三復
　　送州吏張恕赴憲司
作憲需羣材有類構室堂棟隆固勝任椳闑仍資良余
始倅郡來吏進鴈鶩行披塵鼔凡冗亂目紛厖涼恕也
居其中意氣獨軒昂一見已足懽細較兼多長身卑趣
甚髙事得常加詳柏府掲冰鑑取善及毫芒公論出莫
禦霜風肅飛章爾今蜕濁穢變化猶蜣蜋願爾勉效蟬
風露非膏粱慎勿小易盈奮臂劇怒螳養爾拂雲翮萬
里竚一翔貧者無贈金有言當莫忘
　　陳芝田寫余真對之小酌戲成
今日我與汝相看各華顛亟呼尊酒至我飲汝茫然它
年我長往酒但酧汝前悟此一大笑沽酒休論錢
　　題張圖南松風亭
吹萬不同處従知非為風有木無竅穴何聲來半空清
寒灑飛雪哀響吟老龍莫將大夫爵負此大王雄
　　劉須溪父子三人畫像
翁文幼所嗜但恨昧平生嵗晚遇圖畫眼明瞻老成季
也篤孝弟老猶従父兄世儒有若此何用羨徐卿
　　徐復初種雲堂
種雲事幽討邈與世相忘只可自怡悦更為誰飛揚出
岫本無心為霖亦何傷慎勿陽臺下朝朝従楚王
　　至正壬午二月復科知貢舉有感而作
文運如日月陰翳容有時長風倏掃蕩光彩曾何虧又
如泉始達有物或窒之一朝混混出萬古流不衰聖皇
復文治碩輔登臯䕫今年適大比充賦來無遺南宫舉
百廢部署嚴諸司主文號具眼妍媸析毫釐小臣親奉
詔肩赬力難支回思三十年試藝實在兹竊禄愧未報
鬢髮嗟已絲作者七人矣碌碌予何為但期歌有臺太
平此其基他年至公堂萬一徵予詩
　　和劉楚奇浮雲道院二十二首
名實劇形影有實寧無名義利判金羽義重利自輕真
知加定力首在明吾明之子學有得雲哉聊寓情
壘空在大澤眇已參兩間廣居闢髙明正路辭間關漠
然空中物何與吾堂顔于以况不義將無同我閒
達人本無求所求在真樂致身戒卑汙空中好樓閣秋
實成昬勞春花早刋落如何穹壤間蠻觸有兩角
昧道徇利禄醉夢迷黄粮醒眼見大意㸃也初非狂千
金等棄屣六藝供潄芳大聖有明訓知微萬夫望
進徳貴不息豈羨六十化水哉非浮雲過續無晝夜誰
令墮眢井自棄尚自詫君看一撮土振海仍載華
上天賦我形所期不愧天暝途逐利慾膏火攻相煎嵗
月難把玩俯仰已百年况復非其招紛紛亂旌旃
雞山屹堂上鷲溪走堂下天與景已豐而吾又多暇所
以村酒甘到手即空斚説似輕薄兒我豈東山謝
山川託深厚貲産無盈滿予心日休休世態自冷暖神
仙多官府禮法足條欵歸來捫吾舌談道未遽短
達觀宇宙内巨細森萬有有形既不同孰妍復誰醜來
者方無際往者不可咎浮雲爾來前爾今在吾手
淵明初無營偶爾植五栁戲作標牓之千載駭黔首吾
心不在物思古惟尚友九原如可作還肯下交不
一身要歸處萬事皆偶然道院有佳趣春風四時天不
見恃恩者中道多棄捐求魚江海濶従此木休緣
因書欲求道倏爾成白頭未免日謀食嗟來肯承羞賴
此自勞力倉箱見豐收樂哉復奚疑一壑仍一丘
淳風逺黄虞烈士薄殷周世降得㓜安奮身到龍頭可
笑植橘人未忘千户侯予身亦多事酒盡須更謀
大明麗中天春意盎萬國區區衡茅下一飽皆君徳出
門便多虞避言且避色嵗寒誰相知鬱鬱澗下柏
浮雲吾語女人謂女無心胡為曾作雨世事乃欲任我
屋本無女清泉抱幽林待女時粉澤悠悠何處尋
力田冀一稔攻書篤三餘幸有二頃田復蓄萬卷書村
樂亦云至時讀時耕鋤故人來共酌摘蔬登土酥
素位非出位得侯還失侯由來豪傑士有志難盡酬小
人願為圃得飽不得秋寧當作焦尾慎勿為焦頭
人言世間事十九不如意在理此亦常得友姑與醉清
風明月天假爾同此世宜乎歸來人涉園亦成趣
東風昨日至滿目發紅緑今也何有餘昔也何不足平
生多因人詎敢辭碌碌百年未可知且樹十年木
少年江湖行波濤足震怖歸來念同游太半已物故因
之悟已往何往更不悟忍將好嵗月漫浪付道路
年來頗好淡醉中亦逃禪開口但納酒搖尾休乞憐燎
原固熾烈難使寒灰然咄哉爾浮雲爾去吾觀天
至寶不可棄奇貨不可居桑榆既容收何慚失東隅富
貴如浮雲况不浮雲如若究雲之極須與天為徒
　　王仲方總管餽麛未能飲齕以羊乳之相従如母
　　子感而為詩
后稷字牛羊子文穀於菟聖賢天實相且示與物殊北
平詫貓乳同類宜相孚董家雞哺狗降瑞動鉅儒蜾臝
取螟子羣鳥尊鵑雛是雖萬不同皆非人力敺林廬富
叢薄春麛走山隅野人捕得之不忍烹㓜孤脱胎却幾
日未省水與芻牂羊方有逹脹乳流膏酥捫角俾字之
牂怒麛趑趍日月既積狎遂與母子俱麛逺牂必求牂
逺麛必呼只恐麛漸大跳梁莫能拘豈矜字乳功念牂
老而癯恰如伏鴨雞與牂等勤劬鴨行自入水百匝勞
跦跦人事有時窮天理終不渝感物為興悲往訓不可
誣其心非我類能免其冀乎
　　題韓醫梅齋(韓知太素脈/)
之子心太素復愛梅清妍自知心與梅同有太素天水
月影中影乾坤𤣥外𤣥相逢莫多語且醉梅花前
　　晚行周氏小園
閉門作書蠧好春都不知桃花落已半棠梨開幸遲步
屧及斜陽胡床俯清池放志欲忘返林樹月參差
　　失鶴
瀛海得雙鶴稚翎猶未全買舟偕南歸待之如二仙𤣥
縞日以長丹砂日以鮮銜筆恣攫攘學舞爭蹁蹮明初
尤愛之日夕相周旋致陰旋栽竹供飲専鑿泉為爾呼
庚癸玉燦明珠駢一朝一忽去棄侣何恝然月明照隻
影踽踽殊可憐欲鳴誰與和欲舞誰與聨豈爾不安分
適衛求超遷或遇爇琴人見爾流饞涎烏有已七日華
表如千年邏求疲僮僕徵卜勞莛篿消息竟無聞憂心
殆如煎作詩慰明初用繼亡猫篇
　　鶴去十四日而歸因次前韻
養鶴事幽討世事難求全一留若戀主一去如登仙念
之不能釋對食忘肥鮮乾坤大無際何處容蹮蹮恨無
列子術御風叱回旋雲霄勞夢寐景物孤林泉昨宵燈
有花來慶肩應駢扣門忽抱送見我鳴戛然乃知值拘
(缺/)
　
　
　
　
　至正集卷五
欽定四庫全書
　至正集卷六
　　　　　　　　　　　　元　許有壬　撰
　古詩(五言五十二首/)
　　九月五日病起至洹堂得十韻
渉旬不可風齋居夢林谷羸馬從二僮兹焉藥云勿自
慚似充隠繞屋學種菊昨看青蓓蕾倐爾爛芬馥麴生
方入務采采滿盈掬積隂蕩澄空浮暉動霜木西風何
處來披我一溪緑振衣立雙崖人間此幽獨為懽戒遲
暮騁懐亦聊復邂逅識悠然南山在予目
　　和郭子敬祭酒由田舍還城居詠雪四首
臘前白未三膏澤入土淺天意急發生滕六起罷輭初
陽力尚微着物若絲緬不資大設施勾萌曷蕃衍剪刻
竭銀潢嶒崚變瓊巘有懐願年豐幽憂頓消遣乾坤塵
垢盡山川畫圖展啜清茶自烹翫㓗簾自卷暎空似虚
無因風尤宛轉平吳非我事泛剡尚可勉當年曽從龍
天門通管鍵澤物愧無功歸來守疆畎樂土適吾鄉流
民來濟兖飢寒號里巷狂走如越犬推食嗟不能敢恨
几生蘚方將學蝟縮誰復問牛喘先生瀛洲來士林仰
冠冕樂天有追遊尋景無煩舛平生㡬乗軺用世真未
免懸車萬事足有田從不腆遺我白雪歌酖誦劇淫湎
更待新亭成琵琶聽攏撚
陵坡度髙寒溪光渉清淺郊行景有㑹詩成語無輭錯
錯路不分茫茫勢逾緬閉門笑袁安談天睨鄒衍林慮
亘中天萬玉甃疊巘全勝當野求清遊殆天遣吟鞭裊
空闊一笑驥足展虚明銀海眩爛熳白波卷濛濛疑絮
浮團團忽毬轉穴井露混茫出簷堆黽勉人寰炯不夜
瑶京豁無鍵夏翟變振鷺供正失羽畎既混九㸃齊寧
辨五星兖摶聚出狡猊曽不及卉犬老松半身濕餘潤
浹皮蘚有人發鴻音萬籟息號喘胄館隆臯比嚴宸親
衮冕五車施已多百行動罔舛俄引一鶴歸豈類三公
免良辰但賞心治具不求腆蹇予慕髙風有酒何暇湎
借公如椽筆忍凍時一撚
敷雲穹窿合㪺水河漢淺山木立清堅街塵失紅輭一
壺太素天上古孰云緬彌綸均隆汙粉澤徧墳衍浮生
多白頭何事到青巘前墜漸舒徐後驅復排遣紀瑞手
屢呵愁饑眉遽展逺勢結方陣長風忽斜卷乾坤萬彚
新陽和一機轉作賦休矜才澡徳敢不勉彼美金閨彦
石室曽扣鍵遐思寄滄洲髙情薄岱畎筆力追秦漢道
原濬鄒兖尤敦鄉黨義推愛及豚犬我如橜株駒書印
滿碧蘚斗山兹有仰籍湜走且喘日光玉潔中峩峩見
𤣥冕年髙徳彌劭心從出靡舛醉狂有棖觸容衆吾知
免學海富𤣥酒酤我謝荒腆挹彼還注兹㳙滴沾已湎
但笑繼晷吟燭盡紙仍撚
隂崖積猶深陽坡釋將淺新陽行故實剛風散輕輭枯
木吐異葩長林縈素緬兆年必大有占數辭太衍周阹
連水郭保障沍雲巘素娥列萬佾多應帝所遣來翫人
間世大地瑶席展練帨忽不收縞裙時亂卷至人無内
熱丹鼎謝九轉汙穢固云蛻消融更加勉因笑泥封闗
何如玉為鍵歐公昔守潁俗易民安畎白戰聊自娛那
知後封兖千載思附驥一吠憐學犬憶昨廣寒宫氍毺
踏翠蘚吐氣曽激昻㡬人竹筒喘廣厦侍講誦太室陪
黻冕滕說妄自信流傳遂多舛田里雖幸歸飢寒虞不
免來年遽在眼天賜一何腆髙歌時類狂淺斟未至湎
衝寒出探春栁線金已撚
　　題汪審齋霜鍾嶧琴和虞伯生韻
巖栖養貞操意適物無爽何處鐘自鳴清霜肅穹壤悠
揚林壑間融液弦徽上嶧陽有孤桐豐山絶遺響撫弄
不在音飛鴻入遐想從渠聽者稀但以心自賞竽瑟莫
求齊王門足羈鞅
　　送姪杞囬江夏
修身誠為本顧行言乃宣治家儉是主率下身當先妄
則身自棄奢則家日朘爾幸無此疾吾藥强爾痊我家
本寒素插架皆塵編先公手澤存能讀汝乃賢勿矜叔
有官勿恃家有田緩急汝或過吾詩汝韋弦
　　次韻韓伯髙㕘政見寄詠黄楊
守氣縮斯盈安歩後是前乃知黄楊木歛東遲逾堅人
言閏為厄豈識増春妍慎勿作印章標牓成竒偏
　　次韻伯髙見寄自述
索居利幽逈野性安放逐得失謝雞蟲交遊有麋鹿璇
穹豁羣隂陽光彌九服區區愧螢爝遇夜聊自燭不須
飯青菁時還斸黄獨將軍飽自笑未覺負此腹梅翁況
有寄千里及泛菊勿云秫湧貴今歳定太熟
　　食槐花
庭槐老能花色與秋俱妍凉飈動蔌蔌金屑堆鮮鮮薄言
頃筐塈湘以清冷泉薑鹽與宜之粗熟正味全芳日發
齒頰小苦見本然少陵賦冷淘每誦輒垂涎英華遂饜飫
視葉嗟更賢憶昨為爾忙計吏催先鞭一第得逾分厚
顔對葷羶歸田日藜藿老腹常便便見爾如故人況與
鮭菜聨人言有竒效益此衰暮年頭目袪昏眩手足已
踠攣健歩事林壑洞視攻簡編南柯夢已斷口腹尚有
縁養小成醜繆一飡徒萬錢
　　獨樂臺馬廷彦席上次眀初韻
旌孝矗華表承家推肯堂親逺心益邇身立名尤彰學
海觀波瀾藝圃恢封疆索居念晤語塵俗嗟未遑一日
復一月三來渉三霜山醅熟小甕我馬陟髙岡野意似
孤鶴兹焉愈軒昻同行有佳士雄辭軼班揚出網得珊
瑚舉瓢酌天漿風景迫九日林葉紛半黄百年貴四美
萬事付一觴真假悟夢鹿書愽皆亡羊我田才二頃五
畝松菊莊相望隔洹水逸興詩飛翔可憐無心雲亦復
戀太行雖慙長者車紀休偶成章簡編永無蠧桑梓曄
有光從今堂上月千載照吾鄉
　　羊脂杏花次眀初韻
枯枝凍欲折一旦駭衆目伊誰奪天巧春意閙雪屋鼎
殘幻形色能美不能馥紅糝密綴梢鉛粉薄暎肉髯薄
十斤尾昆刀㡬重玉烹炰本自勞餘事及贊育吹香謝
㢲二争妍値滕六豨魚膏適用嗟此及草木滑膩真凝
膚鮮眀新出浴近㬉虞消融移瓶避朝旭分餘成美
觀未覺雍伯俗珍賞乏炰鳳山酒雜野蔌胷酥暎多葉
熾禍不可撲結子堪作丹仍共玉環服此花幸免此相
對一笑足淄濰有古林髙臺九霄觸芳潤流萬世濟惠
逾百穀蠟言當刋華羶徳先慎獨我方事繼晷燈火待
膏沃根茂實必遂拳拳須自牧
　　冬菊次眀初韻
衆芳困摇落梅獨稱暄妍有美不自閟戰寒為兩甄成
冬在閉塞民隩愁氷天豈知宇宙内賦授藏竒偏東籬
有積雪南山失悠然挺挺出佳色灼灼照綺筵諒非
厭九日欲讓赬紫先有徒寔衆勝糠粃任在前候雖戾
月令氣欲無襄年貞姿稟黄中凍蘂含碧鮮遲速各有
時勿謂人力專嵗寒論交㳺松竹相蟬聨昔焉推三友
兹也成四賢何人譜凡品同異殆白堅淵眀不可作欲
辯真忘言荒凉著持撡自信肯自憐且幸蝶不知誰羨
鶯喬遷隠逸分遲晚障䕶香色全飡英用療飢大勝咽
雪羶頽顔定可制食蠧猶能仙
　　謝吳閑閑宗師寄鶴氅衣
逆駢欲遺世異服事繆悠恭也差可觀未是真仙儔因
服究其衷有懐小竹樓一時示蕭散千載瞻風流鄙人
冒朱紫因循成白頭衣錦不尚絅裭帶宜承羞歸來作
褐父敝緼寒無憂老仙獨不棄謂可同真游觧衣逺衣
我意重千金裘髙義固多感濁骨難崑址披之焚香坐
世慮忘囂湫神仙未能學願學王黄州
　　次韻薛夀夫見寄夏夜偶成
漏斷月未午微凉生破幃起歩庭樹影尚欲何枝依平
生愧百拙偶巧是勇歸故山差可樂更喜賔客稀為問
晝錦榮何如芰荷衣所遇苟獲安萬事皆忘機
　　避暑岳祠追和揭學士韻呈張囦亮提㸃
都門東二里有宫如上清炎氣漲人海乃見白玉京園
果出新脆氷盤眀水晶虚閒境既闢低垂氣為平連棟
深月窟𤣥林挹瓊英遺世固獨立愛客仍多情樹影正
已斜蟬聲斷復縈聽爾羽衣曲陋披子晉笙人生貴適
意何物為寵榮眀朝又城府狗苟復蠅營
　　題訾仲元孝義詩卷(臺掾訾徳眀父也/)
顓蒙錯恒品孝弟均天衷嗟彼䧟溺徒倀倀劇盲聾率
性見若人力踐由吾躬子職盡終始里仁洽瘝痌百行
既有原推擴宜無窮遂令鄉閭間寒谷皆春融天家急
彰癉華表髙摩空積善後必大佳兒行亢宗伯府試鉛
槧揚揚播清風耰鋤慮徳色汚俗應躋隆
　　八月廿日獨坐眀初齋前
醬臺秋未深雨歇風日美斗室滿琴書清晝門不啟庭
空走已永潦聚躍丁子凉飈來謖謖豐草動靡靡佳人
暮何之杖履獨徙倚素襟幸自愜孤念定無悔徑荒差
易治手鋤漸料理此不求同聲姿年已如此
　　題周伯温玉雪坡亭
玉雪取譬梅論色非論質堅白將無同磨湼孰爾釋孤
芳冠百卉歳晚見特立胚揮先天春具體未畫易詠歌
及影香萬漏才挂一西坡據形勝嘉名任㳂襲絶彼官
府誼專此山林僻栽培閱三世貞潔著一徳孫枝尤挺
出籍甚騰茂實寄聲玉雪坡未許心鐵石
　　次可行泛舟韻時吳安之遣人治具
膠榮四十年弛擔甫天放雖云在人境心逺絶塵坱況
兹游騁地秋色入四望卉木已向榮雲水自相盪窗虚
得山多臺髙知野曠清泉來汨汨節制無暴漲何須過
前川園有花可傍玉肪薦肥羜銀瀣注新釀時賡孺子
歌底用小海唱龜魚共㳺泳鷗鷺來翓□并分亦何常
小大各有量子房屈圮下髙祖隠芒碭君臣倐際遇功
業驚洽暢挺然三傑中奮乎百世上一朝事辟穀身外
物皆長乾坤任俯仰形骸貴放浪萬事雲悠悠一笑天
蕩蕩鶚謝累百薦龍戒上九亢人生㡬雨屐芒屩乃兩舫
徒令方寸心寂寂復行行吾年今如此出入必扶杖故
人念衰老千里牲酒餉自皷煙波枻永稅塵俗鞅境勝
夢且清位失道未喪誰言管城子初非食肉相興來使
陶冩形役豁惆悵苦吟尚作􁁑樂飲不為恙學易免大
過勿藥喜無妄厭厭詎可極眀河月溶漾庶足充淹留
還如李公訪
　　次韻可行記塘上草木二十四首
吾家青牛君伯仲龍矯矯不似丁令威暫來立華表鬼
神䕶斧斤風霜幾昏曉摩挲左紐文曽見陸為沼
徂徠以多賤吾圃斯拔萃逺從它山移清與幽境㑹樂
天才四十栽爾已興嘅吾年六十三方期翠成盖
長公有名言不可居無竹㒒㒒斸蒼苔森森植寒玉聲
來書幌清隂入酒杯緑何須更晚食此君足當肉
春風為花魁先路來枝南但憐結成實能酸不能甘世
味不可口根在吾何慚年年共雪月華我徑三三
蒼官昔多事乃與羣鳥隣何如在圭塘亦勝居神囷老
根已作石霜皮不成鱗不用歎不遇㕘軍能冩真
朝來花斬新暮雨墜紅濕藤蘿助竒觀羅帔層層碧昌
黎性苦隘政爾要蒙羃一笑問秋乎還能誨人奕
枯樹影在水浮動如仙槎昨日春意閙今朝雪滿沙榮
悴等兒戯老懷無嘆嗟作實助殽栐明年還看華
有木知尚時手植日向榮無忿厎用蠲聊用寓野情亭
亭矗翠葆毶毶散紅纓青裳勿異字姑以合歡行
濃緑千萬枝火齋中貫穿山人晝眠起銀海日俱眩燥
吻行可濡寒裂紋玳絢無賦繼殷元虚塵翰林院
曉凉振弱體月墮東方晞香塗漢宫額潤展華陽衣應
朝通眀殿金杯承露歸道粧豈余媚池影動清暉
司花琢清貞不揥幽人髻蕞爾草堂陰香軋百畝蕙月
露暎氷壺美芳集磑磑著我沉水鄉庭前更叢桂
披披青羅扇敷陰圭塘阿夏窗雲影薄秋枕雨聲多翰
墨聊復爾風霜其若何休教近湖石掩暎美人歌
異卉非夘生緌纓殆天就驚風振細葉宛若三市閙赤
幘不煩憎縳賣孰爾購因之記昔年聽聲趨待漏
雨後叢甲生俄成尋丈樹誰名鴈過紅綵纈無不具環
池爛雲錦吾圃遽爾富呼酒亟賞之秋光欲寒露
花仙何許來嫣然立沼上香霧羃曉粧濛濛九華帳勿
令苦幽獨就賞時策杖秉燭夜莫歸春去無羈鞅
蜜脾擣簷蔔成此佛面胎黄中色可尚況在雪裏開盜
名匪獨我伏神出芋魁幸無調鼎實聊用侑山杯
園丁功力深春榮到由枿花開月更眀溶溶白雲遏紫
實待含津囊承躬採掇莫羨鄴侯燒且浣長卿渴
人生念慈親堂階多樹萱忽隨靈椿化㝠漠俱髙鶱此
憂詎可忘肝摧不能言對花差自慰白頭還抱孫
昔人避秦亂川原多種桃我幸遇眀世栽培胡自勞看
花食其實為圃豈不遭疎懶强鞭策猶勝宅不毛
清夜游西園皚皚白雲堆東風苦愛惜不遣過墻來何
須領張徹且復傾我罍兹焉不省録寧免長姬咍
人間隠逸花開發宜遲暮三徑連松隂百繞穿葛屨秋
容淡籬落寒香入毫素掇英泛濁醪盆甌親挹注
作甘最夏果其耐招衆禽禽啄吾不惜曷酬僦地金呼
童日毆䕶青紅猶滿林禽飽人亦飽於焉獲我心
造物眷花王擇后降嘉種英華得既多加以人力壅楚
楚御衣黄遂冠羣芳寵羣芳各有匹物用矉而捧
開元得四本花本兹焉張衆色各有態世獨推其黄我
非富貴者胡為植圭塘天教風露夜受用一庭香
　　塘上草木續詠六首用楨韻
凉飈動空碧脩枝振髙青張幄却炎暉交隂可中庭不
煩位三公政爾宜冷卿南柯莫記夢陋室方為銘
幽人非浮屠日日戲桑下愛其濟世餘重緑芘朱夏昔
賢事游觀竹木萃緑野繼踵吾不能但入老農社
靈木享遐算異質禀至仁後先八千歳才是秋與春蒙
莊發揮後塵世閱㡬人吾材寔樗也賴得爾為隣
託根鄉社門逺迹闗塞上春莢羮萬錢大勝食方丈東
隅何失之收之敢髙尚歳晚澹相看萍蓬謝飄蕩
依依裊長條漠漠迷小院縈風輕作綿穿露巧為線不
復管别離招鶯更留燕㑹看成車蓋吾圃有餘羨
花部愛君子移栽未逾年生意自鬯達主人豈花仙初
日爛雲錦靡曼知幾千逺觀敢䙝翫栁隂維小船
　　和李仲山㕘政見寄韻
軟語慙炙轂直行昧抵巇一退願始足四序閉皆宜秋
鷹遂脫鞲野麋寧受羈好道苦不早晚家隆慮陲喧無
車馬至淡有琴鶴隨飛來雲錦篇賞音舍公誰詠歌樂
舜日不用望九嶷
　　次韻可行登泠然臺
輕風水無波落日景逾好憑虚思横生萬象困搜討窮
睇眼未花得意詩不草勿謂城郭近下有往來道心逺
地自偏興來無灑掃收藏千鈞弩莫用穿魯縞悠悠歎
浮雲翩翩羨歸鳥一任坐井徒譁然說天小
　
　
　
　至正集卷六
欽定四庫全書
　至正集卷七
　　　　　　　　　　　　元　許有壬　撰
　古詩(七言二十三首/)
　　許國文穆公東封加食邑告身其九世孫湖北憲
　　行人吕伯温求題
攙搶掃盡五星聚太平舜日方禺中有龍渴睡忽驚起
八荒雷雨天無功平生學術匪黄老但以清浄恢皇風
三持鈞軸一夾袋四海人物歸包籠功成勇退挽不留
洛川雲卧春冲融祥符天子當東封慶成霈澤均臣工
進封加邑恩固渥此心已逐㝠飛鴻汾隂歸來駐六龍
門闌炫耀霓旌紅老臣已分先犬馬擇相為君言至公
至今綸誥有神䕶世變不與浮雲空天章鸞錦爛五色
想見捧出蓬萊宫耳孫令器試憲屬祖徳種厚收宜豐
青氊何物且念舊至寶肯使塵埃蒙由來世守在聿修
願言什襲傳無窮
　　題南谷平章畫象
河南王孫謫仙人騎鶴來翫人間春控搏萬象筆有神
清氷寒玉誰能塵貂蟬圭衮推世臣顧乃寛博烏紗巾
良工寫意不寫身蕭然印出蓬山真它年霖雨周無垠
歸來南谷秋嶙峋烟霞為友風月賔野服坐挽羲皇淳
漢家政爾圖麒麟
　　觀漁
篙師百趾悍如獺數罟洿池圍四匝小魚幸免醉渾濁
大魚勢窘鳴撥剌健者逃生時皷勇登岸噞喁鬐折摺
老鱖空排棘刺銛巨鮎難恃腥涎滑江河出入豈不慎
鱻槁兩途纔一霎鼎宜薑桂登腹腴方丈飽餘惟小呷
任公夸誕已素知如棠況有春秋法區區口腹敢累人
養小因循成好殺蒙莊誰道絶物者我見濠梁心不恝
主人笑我何小慈乗舟更射春江鴨
　　贈相師沈湖雨
我聞西湖天下竒風景晴雨皆相宜有人厭晴太妍麗
却愛風雨昏㝠時天工一夕辨歳事紛紅駭緑春離披
先生醉卧忽驚起妙趣不許他人知竹枝蕉葉送清響
簷花簾影摇清漪乾坤一段真水墨勝處可與浦仙期
盡收清氣注雙目所遇無復差毫釐江湖汗漫二十年
短篷窗下還聽之倦游舊隠頻入夢便欲踏浪尋呉兒
西湖它日我亦往君當携雨來催詩
　　題李國瑞雪洲
逺游早作觀光客十年慣看燕山雪廣寒宫殿倚天開
晃朗瑶臺連貝闕北風吹落銀河水一夜乾坤變虚白
瀛洲俯瞰島嶼空山下皚皚成一色小臣給事曽上天
凡骨翛然清欲徹南來苦熱願恒寒每恨無氷愆歳律
今年人道定豐稔臘前三白將盈尺幽人髙卧鵠山下
起看鵠山渾不識却從山頂望鸚洲大素無垠玉無隙
此時心境忽有㑹但覺清風生兩腋忍寒不顧玉樓粟
方喜詩從天外得雖非孟浪剡溪游習氣頗有王家癖
從今便號雪洲人已具小船青箬笠
　　牧菴姚先生贈相師梅淵泉詩淵澄如止水泉活
　　有餘波梅到清香處君應風味多商徳符既為畫
　　之且求予詩云
牧菴老僊善游戲贈詩專詠君姓字夀巖喜畫今獨歩
又冩姚詩入縑素姚詩商畫真二竒有聲無聲人自知
梅君挾走半寰宇玉闗豪傑皆識之怒人及蟹世固惑
惜君真與梅無别萬里歸來舌尚存七旬向上頭無白
江湖眼力老更神品題也到山中人山人無意問利達
見君但問西湖春
　　題商徳符為梅淵泉畫清江圖
秋江千里快一㵼目盡雲林認平野眀窻展翫為釋然
況是當年身見者若人自非詩中仙定知胷次無此天
可憐衆史恣塗抺兔魚未得空蹄筌我登鶴樓望江漢
恰似夀巖圖上看有時風止水鏡平便棹酒船游汗漫
梅君收歛江湖蹤過我翠鵠烟霞中他時若見夀巖老
不妨添我為漁翁
　　東澗講主代額森宣慰為沙門㕘香山晉老有所
　　得游廣陵歸歌以餞之
聖元世臣東平王勲庸滿世笏滿床有孫稚節見翹楚
椿萱愛之期夀康人言西佛操厥柄身名幾欲見緇黄
邦楨誰忍坐朽腐才實天不淪荒唐迺聽其徒代祝髮
却為衆生變其法盍令救世行慈悲究竟世尊心不恝
愛烏自是余情真其徒況復真可人歸舟天地有明月
行脚江淮無好春題詩為向香山道山門苔滑今誰掃
人間難事龜脫筒等閒莫效俞清老
　　題玉闗雪中竹石老木圖
郊原觸目荒寒天中有清致誰能傳此君特立節素著
枯槎亦復囘春妍僵龍攖雲欲飛去翠鸞曳風寒自舞
蒼頑虎踞不記年一霄變化誰玉汝笑談萬象歸神竒
天工能畫自不知是中有隠隠佳句却彼玉闗先得之
俗師用色勢益窘林下風姿豈脂粉玉闗佳處色是空
為君重作丹青引
　　題李元敬照磨眀妃圖
臂香骨沁守宫虐金鎖重門怨銀鑰深宫有眼不識春
晝長時聽雲間樂平生所見惟監宫今朝豈期見畫工
君王知畫未知妾薄命已分如秋蓬黄沙漫漫天無窮
驚飈吹老紅芙蓉穹廬眀日又何處此生遂負南歸鴻
和親納侮號上策建議詒謀婁敬責妾身雖苦免主憂
猶勝專寵亡人國闗山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青塜至今青不歇後來却有蔡文姬千古胡笳辱哀拍
　　題咬雲莊侍御為龎允中畫山水障
山人夙有愛山癖拄笏憑闌竟朝夕市朝一日不見山
便取畫圖張素壁吾鄉好山冠河朔萬丈嶄嶄倚空碧
維時秋清宿雨收百里浮嵐手堪挹昔年皷勇踏其麓
已悔東南多履迹隆慮深處有仙境塵事無端苦相厄
南征馬上幾迴首夢寐於今悵如失題封倐爾到江湖
撲人猶覺烟霏濕恍疑着我洹水上西望太行才咫尺
題詩便當歸來萹請君光掃松間石
　　雪蓬歌贈廖楚村山長
人間塵土何地無道人自愛居江湖江湖佳處冩不盡
且復想像陳其踈有舟如葉君勿笑氣象乃欲吞堪輿
四時風景皆可樂歳晚獨與天游俱青山昨夜忽遁去
萬象一色涵冰壺眼界疑墮清虚府心境直造鴻荒初
道人箕踞受竒供但訝光恠生籧篨霜筠露籜政不俗
更欲縁飾為瓊琚湘江清碧俯見厎嶽麓倒影寒縈紆
興來不省有物我短簑獨立歌吳歈可憐翠被秦復陶
但賈憂患來攻敺莫言雪盡蓬遂廢敲雨承月仍相娛
　　寄題新建鄭同甫書帶軒
康成山中草如□世因强名為書帶雲仍取扁豈徒然
學業欲與康成配帶為書用亦所宜書不用帶腹貯之
但教長養莫除去風月無邊當自知
　　用原功韻餞陳衆仲提舉
七閩山水天下竒唐舉進士繇詹始清淑蜿蟺發有時
紹興而還不勝紀我朝混一幾百州聲教漸被無荒陬
陳家有人尤秀出弱冠衆已推名流淵珠千仭出一綆
從此光華孰能褧六年樂育席為穿眼厎諸公自臺省
五兩風順歸舟遲滿舟載文皆璧圭希聲直掃靡靡盡
正色上矗蒼蒼齊兹行小試穿楊手未許垂楊生左肘
欲論心事奈别何江海一觴期白首
　　題雲莊青山白雲圖
白雲舒卷初無心青山之青古復今雲兮於山何損益
自是幽澹攻相尋昔年下土旱肆虐有力足可為商霖
長風多事不相假悠悠歸來林壑深猶能粉澤作景物
怡悅方外供清吟雲山之人素知雲清氷寒玉眀胷襟
偶從拄笏得爽氣肯與衆吏争浮沉村墟野屋暮杳杳
風霜老樹秋森森小溪幾轉訝無路懸瀑半天如有音
雲舒雲卷目盡處一㸃隠隠浮遙岑九衢塵土沒馬首
安得此地投吾簪便當携手共歸去披雲醉踏長松隂
　　牧牛圖
峥嶸春烟四十角已任秋成在人目曉耕課足得少休
付與東風一川緑飲齕犇眠各遂天餘力猶能事攻觸
牧兒心迹兩相忘鞭策不施伊自服撝叱如羊攀角上
負渉嬉嬉似遵陸服勤縱使骨羸錐乳蚳嗣勞仍有犢
犢兮更為慎芻牧公家租稅何時足問喘燮和吾豈知
詩成聊備耕田曲
　　張騫乗槎圖
世言天河與海通浮槎歳來秋適中有人好竒贏糧從
源幾萬里吾其窮城郭何地倐此逢雲煙宫室相㝠濛
見美而識雲鬢鬆西有癡絶牽牛翁問之蜀嚴能識儂
又言張騫昔使戎乗此直泝崑崙東得石歸可夸兒童
曼倩侮世如瞽聾君平更躡虚無蹤茂陵方急開邊功
抵巇宜得博望封昔躬所無後乃樷豈非致此由鑿空稗官之
靡棟漫充千年孰抑荒唐風流傳幾時到畫工鉦可喻日聲
非容酒多且㫖殽且豐萬事不用研初終安得畢卓吾將同
　　送劉安禮御史歸棘津
昔年旅食京華春劻勷塵務窮朝曛相逢一語不暇盡
況得杯酒攄慇懃南來與君實同寅同方逾月仍袂分
人生離合劇萍水世情好惡從蕕薰羨君讀書早樹立
峨峨法冠聳惠文風霜肅物未終考已辦事業流清芬
神羊天遣觸邪佞有羝突出甘敗羣皭然公議炳星日
肯使玉石真俱焚俗方任耳眩名實牛鬭驚蟻雷疑蚊
行藏有道且有命飄然我自樂我貧親闈咫天躬滫瀡
綵衣獨速人微醺世間真樂此無比身外富貴徒紛紛
但恨多病疎麴生一尊何由傾倒君扁舟眀日應回首
日暮江東多碧雲
　　池州驛有王君陽所畫老木滕玉霄跋語二君皆
　　故人為作數語
何年髯王來此驛怒磔蒼髯挽椽筆想當奮筆一掃時
亂擁槎牙出東壁千霜百霆摧不盡坐使根柯成鐵石
誰謂毫端一寸鋒辦此人間萬牛力玉霄狂老亦可人
蛟蚪繚亂雲烟濕芳醪萬斛醉不死愈覺吐辭清可挹
當時京國俱從游滿幅持來渾不惜天涯一見眼為眀
相逢況復曽相識我今妄受車服維所至規規專一室
跫然不待足音來二妙真堪慰岑寂
　　行建徳縣民有訴作橋罹害者作徒杠行
霜餘溪湍息奔鬬農隙維時梁可構往來恐有病渉人
官著恒規誰敢後邑胥承帖來鄉里鄉民見胥如見鬼
督材斬木到坵壟致期視成敺婦子人未安行力已疲
冬無㫖蓄雞先死田家雞盡真可哀邑宰旦夕行橋來
吁嗟此役本為利誰知為害翻百倍老癃傴僂訴且泣
莫遣吏監民自力治貪問瘼乃吾事去甚痛懲尤所急
老癃又言官試聽今日所知百無一我聞此語憤填膺
不可勝誅空太息安得落落寰區間盡是龔黄二千石
　　臨江見大船宏麗異甚賦賈客樂
皷聲震蕩馮夷宫帆腹吞飽江天風長年望雲生長嘯
穏駕萬斛凌虚空主人揚州賣鹽叟重樓丹青照窗牖
斗帳香凝畫閤深紅日滿江猶病酒錢塘女兒静且姝
臂金盈尺衣六銖憑闌飯飽觀戯魚清波照影紅芙蕖
江城到處時弭楫徧買甘鮮窮所悅千里携家任去留
一生為客無離别敦農抑商昩逺計遂使素封輕得意
握籌狡儈俯承命危坐咄嗟收厚利田廬彫弊君知否
終歳勤勞莫餬口夏稅未了秋稅來三十六策惟有走
　　安航齋
清江老人心休休宴息作屋才如舟人間論險莫逾水
刳剡有藉安浮游等閒覆溺政不少有家幸免斯何求
乃知平地足波浪大厦汎汎猶輕漚争如容膝一齋小
泰宇凝寂天光收百年居險能脫險人海一葉隨沉浮
弦歌宛在水中沚竹樹不減滄江秋舟居無水陸無屋
一笑千載同悠悠若孫肯構恢萬斛欲事康濟攻藏脩
健帆風順更勉力直須擊楫窮瀛洲
　　太乙宫瑞荷為真人吕公賦
天地有水即有荷生意無盡根株多風人澤隰詠未既
一旦秀出濓溪波中通外直寓至道比徳君子無偏頗
非常之産亦時有駢花合實誰𢋫歌豈如仙壇出竒供
盆池一勺融天和初疑扣盤合蒼玉又似夾袋裁青羅
呈祥應陋朱華穠定巢只許𤣥夫過清風時來香襲人
不用船藕痊沉疴天涯太華幾時到漫說十丈髙嵯峨
當年太一乗此舟煙波蕩漾游無何此宫固宜有此瑞
老仙異世真同科便從太一共乗去奔霆瞬息窮天河
　
　
　
　
　
　
　
　
　
　至正集卷七
欽定四庫全書
　至正集卷八
　　　　　　　　　　　　元　許有壬　撰
　古詩(七言十九首/)
　　送揭立禮用原功韻
設科昉自延祐年招徠賢俊闢四門太平盛典遂興舉
當國大臣精討論賔興人人重徳行繼述在在聞王言
豈惟髦士登棫樸又恐絶壑遺蘭蓀拔幽風紀許投削
言事布韋令扣閽爾來何人眩國是舊章成憲如芟繁
袄虹飲竭北溟水欲使變化無鵬鵾亦知有時天未定
天地不老斯文存黄能永閉羽窟厎剥盡而復貞而元
子方急養且歸去四海尚賴他人昆豐扗弱歩退不勇
素餐愧我猶薇垣㑹觀桑榆酬東隅已掃姦穢空西園
車堅御良路可逺眼前未可定輊軒叔能贈言一舉手
猶勝杜老尋諸孫人間富貴土苴爾得似定省躬晨昏
　　題楊見心山水横披
季主不見長安市子誰置之巖壑裏一朝袖得白雲來
不使青山去吾几清風襲人嵐濕衣山林朝市同一機
白頭利達復何問但欲此山從此歸
　　題同年王君冕芳潤亭
我生有恨未入秦佔畢詎盡山水真每聞聒聒說形勝
矯首空美西游人樊川真隠有佳處觸目便與終南親
終南振古青未了秀色排闥寒嶙峋玉山太白峙左右
變滅萬景昏復晨一亭風物宛隔世三時花木常如春
潏流㶁㶁走庭下餘波逺溉斯為津亭中之人何所事
學有原柢筆有神英華􁐍液日著見生香不斷流無垠
陸家徒說漱六藝心得乃與造化均人生有樂在道義
此外何物闗吾身憶昔充賦來京師姓名一旦達紫宸
徒勞州縣二十載秋風兩鬢吳霜新亦知此地有捷徑
我車政爾方其輪清泉白石但無愧蠖屈時也寧非信
何年杖䇿遂一過巨觥盡洗胷中塵
　　贈李孝子和原功韻
倦游度闗如度磧草色寒與霜俱白按圖地則仍塞垣
問俗今非袵金革柔逺雄盛角兩都二十年前我曽客
李孳孝行聞里閈滫瀡怡愉躬旦夕母心憐女不忍嫁
嫁出吾門恩意隔子能養志安貧居姊遽從夫入窀穸
林宗何嘗貸五千爐韛自可來千百但知有母斯有姊
詎肻同生不同室負甥真可繼賢躅輟饌猶能光史冊
寸草幾何殫此心白雲幸免傷於役矯情一分定寡恩
大笑子亷錢置席
　　李叔儀御史榮夀堂
丹砂貯井水漬紅甘谷大菊千萬樷居民子孫受滋液
里閈接武期頤翁棗强仙人世中土飯飲但與齊民同
一家四世皆上夀夀自有種天無功乃知丹砂與甘谷
只在若人方寸中翁今又復近八十目炯巖電顔如童
田娛里娭行不杖弄孫教子春融融子賢亢宗早馳譽
法冠峨豸方乗驄聖朝推恩敦孝治鄉邑五品疏恩隆
人間盛事及養志身外名位何卑崇可憐泉壤謾極品
封薄亦勝追之豐斯堂繼今世濟美我歌翁夀傳無窮
　　送界畫林一清赴台州(并序/)
　予幼讀書江南舍書無所嗜買書苦無貲故於畫不
　能有況能别乎入京游道廣時時有見鑒論品第咻
　之積久因知古人以是名家亦豈易哉我朝傑出者
　盖可厯數十門諸品各見於世獨宫室臺閤名者罕
　聞焉宣和秘藏所見不過唐尹繼昭五代胡翼衛賢
　宋郭忠恕而已則知此藝世殆未易精也皇慶間王
　震朋者名一時今得永嘉林一清予所知二人爾天
　地間事未有無法者畫雖一藝囿於繩矩而不為窘
　束乃可語其至奮筆作氣揮霍塗抹有足以聳動人
　者語其豪宕則可而未足語乎法也若夫千門萬户
　正斜曲折廣狹髙下毫釐之間不悖繩矩寓算家乗
　除之法此畫之有合於學而有用於世者也故界畫
　有可據以締構者有但觀美而施用繆悠者識者謂
　之可以拆架乃為得法此真知畫者哉一清多藝而
　攻於此所謂囿於繩矩而不為窘束可以拆架者也
　昔以岐黄術業供侍文宗青宫出官監滄州稅改台
　州監倉副使其行士大夫餞之詩余序其首且為之
　詩曰
天地萬物有規矩大匠胸中具樓閣有人悟此謝斧斤
筆鋒乃有公輸學千門密可數椳闑萬間細不遺榱桷
鈎心鬬角矗蜂房各抱地勢分垠堮横鈄平直自乗除
髙下蔽虧相脉絡按圖考制如指掌拆架不許差毫末
林君又得髙古趣守法不受繩墨縛乃知作事貴有益
舍是但可資談謔有言贈子試静聽阿房迷樓勿輕作
後來賢者識寓戒淫昏適足媒其惡子歸好究土階圖
聖治方將復淳朴
　　題原功舅李氏遺經閣
湘瀏望族隴西李四百餘年業詩禮藏家無金惟有經
建閣儲之付孫子子孫相繼百年中閣燬而復兵再燬傳
經有人豈終廢又見翬飛矗雲起秦宫漢闕鞠為墟札
柿誰能斧斤擬清門盛舉雖偶墜詩書厚澤流未已閣
能儲經俾嗣賢嗣能復閣為經侈經存閣廢武可繩經廢
閣存族俱圮直須經閣與吾嗣綿絡百世相終始眼前
風物總天成羣山連娟迤流水親朋一樽時宴聚談笑
無非杼文史豈惟道義淑吾宗遂見善良薰晉鄙有甥
翹翹金閨彦記文髙與前賢峙三生應是魏陽元成此
宅相世濟美
　　薛子敬母夀康堂
人生有親期有夀夀而康寧世希有人生有子欲其賢
賢而復貴天何厚薛門有子號能養弃郡承歡備膏滫
謝家寶樹暎萱草萊子綵衣輝白首只今稀年又逾十
扶掖尚不勞子婦東朝敬老示殊恩錦服侑以黄封酒
春風滿堂扇里閭咨訝嘖嘖傳衆口人間福慶豈力致
積善已厯三世久聖朝浩蕩開夀域鳩杖時時□鮐耇
願推四海均此慶直見曽𤣥印如斗
　　寄黄文復
吾友黄君字文復肥遁山林探理窟髙情萬事等浮雲
獨於樹藝常吃吃枝頭能出二色花堂下羅栽多品菊
依墻㳂砌僅存苔當户繞池皆種竹非因百趾無所歸
五畝多應不容屋扁舟訪我黄鶴磯笑我人寰混塵俗
季也其徒頗好游簣土小山勞自築盆池纔貯數斗水
要看芙蕖紅暎緑常聞種藕便得花菂須再歳生意足
君言我有已試方功比如船更神速土籸和餅壓汙泥
匀埋石繭清漣沃君歸十日見毫芒薏尖出水青猶曲
杖藜百繞望已切茄才如線擎錢矗鮮粧擁盖渺何許
黄萎遽似經霜酷其徒可笑又為辭遇夜每遭蛙肆毒
新根食盡人莫知遂使卵胎成殈殰蘜灰早用蟈氏典
定見亭亭雲錦簇墨香千里忽飛采欲驗平生橐馳術
我方絶倒力為疲不覺開緘機再觸蛙耶人耶未易究
政爾隍中夢蕉鹿種蓮有道敢告君近效小成車戒覆
人間七澤闊於天㑹洗而今盆盎辱
　　謝洪憲副惠繭紙
汗牛編簡罄竹木蔡氏弊網功方興剡溪藤角㑹稽楮
文塲擅美紛相仍東方妙製中天下照眼瑩滑涵春氷
清泉縻繭融玉液不動機杼成霜繒感公分惠到狂客
欲奉瓊瑤道途隔等間肯造五鳳樓留草匡時萬言策
　　喜逢口
　灤陽驛東北四十里山有雙塜世傳昔有久戍不歸
　者其父求之適相遇此山下相抱大笑喜極而死遂
　葬於是俗因謂之喜逢口亦猶望夫之有石也雖莫
　究其世代姓氏而其言有足感人者故作是以紀之
兒寒解衣重撫摩兒飢推食孰忍訶長城與國逺負戈
一去不返當如何去時云戍東北鄙直出榆闗度遼水
白頭郎罷與影俱豈憚山川十萬里天教此地適相逢
父曰從天墜吾子笑疲樂極俱隕身誰謂情鍾遽如此
官家開邊方未已同生又别寧同死山雲漠漠風颼颼
山頭雙塜知幾秋當時不忍一朝喜今日翻成千載愁
猶勝貞女化為石終古孤身雙不得清江寒影日悠悠
行人一去無消息
　　以墨贈伯庸
春風聮轡出瀛洲兄署玉堂我倅州倅州屝屨不遑給
况得操筆攻雕鎪玉堂業攻代天語泓穎日與兄為儔
黟川妙劑大盈尺豹囊幾載勞慳收中韜光𦦨待人發
我非其人難久留黎芹菲獻意有在要助揮灑昭皇猷
政如和弓到羿手此不破筈將誰求北門草制退食後
還冩新詩寄我不
　　紫微宫松花石
偉哉元工陶萬類翻覆洪纎等兒戯即死為生草化螢
蛻鱗附翼蛇成雉紛紛朽腐還神奇况復根柯本堅緻
長林絶壑雲霧深斧斤難及幽潜地由來長育不假土
盤結層崕出羔稚香流石髓日灌潤孕秀含貞真有自
風霜陵虐知幾年坐看寒暄變榮悴一朝老極枝葉殘
太古須眉失蒼翠誰知千尺嵗寒姿幻作一拳山骨峙
紋理綢繆節目存流脂尚漬皴膚膩棟梁雖廢大厦用
礎石政為明堂備琳宫老仙好事者不憚逺途三犢致
斯珍舊說出金華欲識無由今忽遂但恨米狂未及見
太湖靈璧勞兄事摩挲清氣凜生秋猶似半天風雨至
老僧指㸃笑且言君可寓意無留意石居吾室豈吾有
曽閱嬴顛與劉躓詩成相對一掀髯大笑奇章牛氏記
　　觀刈
春耕軺軒載耜來夏耘竭力空蕪穢天時人事兩無失
一飽今知堪坐待農家到秋塞破屋此樂天今付貧倅
禾頭飽重垂拂根梓擦風聲傳銍艾月明健卒擔如飛
足繭肩赬汗流背一埸方畝積無隙更向隣翁借車載
山妻啼飢已拭淚忙呼赤脚同掃碓餓夫不言但臆對
大嚼預摇三尺喙縱横滯穗不假收西風肥殺鑚籬萊
　　覆田銅鞮宿榆社李氏小樓
市樓有階不可攀縱有風月無溪山中藏萬斛塵俗氣
擾擾歌舞羅翠鬟斯樓雖小獨全美四面青山一溪水
清風明月不用錢咫尺真須論萬里聚逺收奇景亦多
可憐騷客暫經過主人力穡寧恤此奈爾溪山風月何
　　琴峯夜月圖
有峯如琴青㠝岏有人能琴栖其間携琴獨對琴峯彈
琴調况復彈髙山趣深境勝畫難巧助清出奇天不慳
玉輪濕露軋遥碧陰氛辟易開松闗山人於時喜欲狂
清風入指傾潺湲潜蛟起舞猿狖泣石恠睥睨山英蹮
我聞至樂本無聲底用兩手紛如翾君有真琴未曽撫
倚空千尺嗟長閒扶桑大繭如甕盎我當為爾絃孱顔
中藏萬古不傳調奮臂一皷驚區寰要令聾瞶知蟻鬭
鈞天歸奏通明班山人見此應絶倒山中有約何當還
　　錢舜舉闗山行旅圖為馬良臣賦
江山信美非吾土何事飄飄無定所想因逐利利在途
逺駕車牛來服賈天寒日暮山路長羸牸鏖鞭背如堵
往來如織有底忙觸面相逢不相語琴書汨没長安道
趣向雖殊實同苦人間蠻觸方紛爭得失區區都幾許
我行四方定何為十年夢斷江湖雨披圖浩蕩發詩愁
政爾闗山作行旅
　　書事為友人賦
有梟突來居鳳池四翼濟惡喧一時面謾晝市恣攘攫
力障賢路為嶇崎燎原凶熖未易撲懸河偽辯公相欺
呼朋笑類布中外禍心包蓄將何為一朝奮出曰松者
怒挾彈射爭先之中天日月靡不照覆盆偶蔽天非私
從知貫盈敗可必曵兵棄甲何纍纍亦由遲速理有在
機來閒不容毫釐體骸能與孟青抗傳車又向窮荒馳
九重清問既下逹益者遐方皆内移君才磊落去就審
氣節不負先皇知因思鄙人昔孟浪詰難屢犯編須危幸
災仁者固不忍魯觀曽有聞人尸寄言同惡未及者早
宜改行懲吾詩
　　以畫鹿為太師夀
祁連山中有神鹿毛質千年似蒼玉芝香泉洌不肯留
來與仙人服雙轂仙人兩手握化機陶冶宇宙成雍熙
相看一笑陋昔典三公但見圖車輜洞中有天春不老
嵗嵗香風滿瑶草仙人自有長生方更開夀域均八荒
　
　
　
　
　
　
　
　
　
　
　
　
　
　
　至正集卷八
欽定四庫全書
　至正集卷九
　　　　　　　　　　　　元　許有壬　撰
　古詩(七言/)
　　題鄒福傳　(福揭曼碩學士僕能小詩/)
鄭家婢亦知讀書男子况得依名儒處身雖卑心不爾
作事欲與髙人俱服勞薪水安所事王尼為兵亦何愧
縢藏永保無羽化濁穢今真見蟬蛻衣冠巍然食君禄
婢膝奴顔恬取辱一生醉夢富貴中趣向正自慙鄒福
詩成主人手為抄肯使酤酒如王褒
　　李仲山都事號梅庭主人求詩
君不見韋表微裏行不樂拂袖歸松菊主人舍我誰淵
明百世其庶幾梅庭主人清而温觀所為主知其人嵗
寒萬木黯無色一脈獨得先天春烏臺翠栢翳幕府出
山又與栢為主含英散㸃白筆霜擢幹皆為鐵冠柱懷
歸夜夜夢故山佳人倚竹遲我還寧知要辦和鼎實蹤
迹未免留人間西湖皓月前村雪萬古清香吟不徹相
逢誰主復誰賔早脫塵凡見髙節
　　贈解辰翁次卷中韻
理世輕士如泥沙長人論人當棄瑕竹頭木屑且適用
况犀有角象有牙螺江産才聞自昔我擷其實刋其葩
歐陽昔以文瑞宋千載炫爛五色霞澹菴風節後莫比
平園才徳史所嘉只今有人淹冷職滿頭白髪纔黄麻
時無趙倫誰見怒官似鄭虔無用嗟何當汲引厲頑薄
色可變紫聲變鼃從知君子志拔茅其如深文面削𤓰
但令詩書世有嗣休羡人間燭上花
　　力疾對呉閑閑大宗師象焚香危坐而成詩
宵人本是山澤臞涉世政坐飢寒敺五年黄閤事何補
鍾作老病叢孱軀灤京歸來十浹日藥裹不可離須㬰
平生結客半寰宇未免操瑟從齊竽可人底事期不來
承慶堂深誰可呼邇來亦復詩作祟清減益見風標孤
杜門却掃難折簡豈意惠然來畫圖相看一笑但臆對
妙契未許巵言㪺清冰寒玉照林表和氣春風生坐隅
齋居頓覺俗氣逺髙致已逼沉痾蘇我方歸思劇迅矢
公自有分居方壺過從此去計必少夢中道路多縈紆
便當卷奉江湖去願得始終如蟨驉
　　謝庫庫子山學士惠藤花
有賢大隠㕓市居開國相君遺此廬相君勲業照寰宇
太祝有㕔才一區傳家不用金滿籝樹藝之外皆詩書
春花未了秋又實坐看人世均榮枯東風一夕動芳簌
老藤滿架青縈紆今朝紫萼忽爛熳頃筐采擷輸庖厨
憐予肺腑厭塵土分甘來與華箋俱予非虎頭食肉相
臠塊適足朘其膚眼明清供傾錯落老饕便可辭膏腴
薄持一飽捫腹笑報之但愧無瓊琚
　　西巖野逸歌為彰徳路總管杜𢎞道作
西巖歌歌西巖浮空千仞青嶄嶄烟蘿為縢霞為椷設
險不作殽與函黄精春荑蕃莫芟蕨香泉冽飫老饞世
鼎那復知酸醎下視野馬紛塵凡埜人心逸陶至諴誰
遣輕著從事衫方今登三五可咸忠藎連茹逺佞讒楩
楠既收足檀欃縱有黄獨何由鑱鳳池烏臺冰照銜濟
世欲藉為風帆憶昔與子同諵諵攻堅政府非鼓儳吾
歸吾郡子復監勞不暇逸神所鑒山英它日敢子詀乃
知子志因民碞西巖歌歌西巖西巖之石美若瑊我辭
不佞君其劖
　　題雲莊為韓伯順作山髙月小圖
黄州江山如有待直待坡仙發光采嵗行回首幾壬戌
二賦人間故長在當時泛舟挽椽筆奔走蛟螭泣神恠
洪音蓬蓬號萬竅大塊茫茫歸一噫山髙水深人何歸
獨有老月光不改孤峯嶄巖幾千仞下有清流鳴石瀨
蒼龍呀口一珠寒軋輪上覺天衢隘此時清致似當時
比竹誰能發天籟之人盡掃豪貴氣一片清紈收勝槩
按圖三呌臂欲飛夢香舊圃元修菜
　　題商徳符為韓伯順畫山水圖
我朝善畫髙尚書一變即至商曹南九方相馬迹固異
妙處均與造化叅韓家此圖更奇崛展看擈面浮清嵐
山疑近薄忽窈窈水若清淺中潭潭望之如仙山中人
便欲卜隣茅一菴紛紛道路何為者烟霞胡不窮幽探
人間多事行可遣村社薄酒吾能酣滿天清興屬何處
煮芹燒筍春方甘
　　瘍醫許同僉求詩
君昔市隠為逸民曾視軒冕如浮雲一朝金紫不容却
東華塵土同朝曛斯民瘡痍未能瘳我不可愈宜求君
宋清有道望報逺白岑秘方何足云
　　題郭熙小景
河陽老筆無丹青三生曾是山之英神機蓄久忽抒泄
意所到處皆天成初猶跬步營丘行久乃奔軼天衢亨
喬松大山聳物表髙堂素壁長風生有時歛束作小景
咫尺已覺凌蓬瀛人間流落惜無幾好事只訝千金輕
中郎未許虎賁擬具眼能與秋毫爭但嗟縑素日弊墜
世無其畫空留名
　　孔學文奉先世殽夫先生元符三年甄敘告身求
　　題
西江之水接洙泗三鳳嗷嗷鳴一世臨川有鳶苦相嚇
不知鼠腐鳳所棄孟也攻詆不餘力文章荀楊乃其輩
中天振古有日月黨籍豈容無仲季漢唐而下觀趙宋
最號文明致隆治君臣舉措一至此有識未免為長喟
桑田變海綸誥存巋然不與靈光異聿修世篤此縱無
聖澤自可窮天地
　　題獨照長老文殊問維摩病圖
謂予不病形如削謂予果病神自若是在病與不病間
我不自知人豈覺有來見問意固厚轉語才形已糟粕
菩薩隨者億萬計丈室之中容綽綽將謂相逢說妙法
掀簸乾坤飜海嶽不知此事到此際難舉衡嵩等毫末
娟娟其妹來散花逢場豈亦資諧謔可憐弟子神氣微
盡力去華華不落天人本非革囊穢色香一瞬俱𡨕漠
只愁丈室忽塞破億萬菩薩何處著
　　小樓對閑閑宗師象因次舊韻寄之
鼎食不解肥我臞多病亦為山林敺巾車孤舟往所適
何往不可容微軀莫言五十未為老縱有七十來須臾
今年兩耳得差勝飽聽萬籟吹笙竽閒人多事迫詩債
埜老敗興時招呼小樓今日好風色目斷天末𡨕鴻孤
一時幽興豈容負况對蓬島神仙圖篆烟凝坐共心賞
盡醉更把空尊㪺懷人未免有芥蔕處世已覺無廉隅
分江小鼎煮粟粒誅茅别墅營屠蘇逺山但藉一枝杖
中流誰辦千金壺菊籬秋香晚未減松窻月色寒相紆
我行不武分歛迹安得甘草資蛩驉
　　題米元暉山水
米家世以書名世馳譽丹青乃餘事小米觸處是天機
掃絶衆史庸俗氣家傳龍跳虎卧法分與冰紈作遊戯
亂雲重重䕶幽峭半樹紛紛立寒翠連綿欲盡不盡間
幾㸃蒼然入無際每因淺近寓深逺時出清雄變妍麗
人間流落特毫芒好事偶得宜珍秘虹光貫日爛不收
依稀尚有元暉字
　　徐復初種雲堂
翠鵠山中許道士偈來神山遊戱爾神山雖不是蓬瀛
有竹萬竿斯可矣種雲堂深六月寒幽鳥啼碎青琅玕
人間風日不到處階蘚印翠何年乾門前擺掗幾千畆
秋豪吹香入新酒主人逺在黄金臺鶴怨猿驚亦知否
我非山主苦愛山山不我厭那忍還欲言佳趣竟難冩
試看日夕空濛間
　　虎食隣豕
疲氓一豕闗嵗計翁媪旦夕勞豢視敢思口腹資禦冬
擬待今秋了租稅於莬乗夜夔其壁攫去怒嚼無餘骴
豪家有羊過千百爾不掠剰寧有畏乗虚凌弱犬亦恥
天賦爾質徒猛摰太山昔聞無苛政荒村今復増酷吏
草萊蹂踐迹未冺是我昨日攀縁地卞莊周處世豈無
畢竟爪牙何足恃
　　靜師觱篥歌
霜清萬籟于喁收老月軋露寒波流山僧具眼識野逸
醉挾楚竹來鳴秋一聲透空石盡裂剛風不掃雲夷猶
驚猿無地避清響木客為爾生新愁激揚初似士引角
嬌滑忽如鶯囀喉驪珠熒熒細縷貫冰蠶繹繹獨繭抽
傳燈應自龜年來翫世定是靈師儔昌黎不用誚髙唱
形骸放浪為真遊松陰盤石月正午諸僧舉白紛獻酬
歸眠禪榻有餘韻水聲㶁㶁風飇飇
　　題彰徳監郡竒凌和叔登瀛圖
瀛洲杳在弱水東世有舟楫無由通自非真仙具兩翼
倐忽引去如輕鴻人間塵土幾萬丈誰知乃有登瀛翁
集賢堂館去天近松雲華霧春𡨕濛景清池勝黙感觸
神遊恍惚空明中雲莊游戯實其幻落筆便有神仙風
望洋俯瞰萬頃碧振衣直躡千仞峯因知此境本非逺
此心到處皆瀛蓬眼前有道自不見𤓰棗可聞那可逢
秦皇漢武骨盡朽文成徐福欺愚蒙赤霄衝舉世誰見
仙與人道將無同翁今分節守千里未許遐想求虚空
政成但宜早解組西山儘可留吟笻人生至此即仙爾
㡳用辟榖成疲癃翁聞儂語應絶倒他日此圖當着儂
　　閔松
蹛林喬松閱千古八百里滿知幾樹越從毫末至叅天
不識人間有斤斧一朝混沌再開闢相宅龍岡來啓土
梯山航海水赴壑官署民居須棟宇工師求木破天荒
始聽丁丁就規矩樹藩板地徧郛郭萬億中才二三取
生齒日夥資樵蘇沙磧岐岡竭榛莽遂移殃福及此林
大鋸相加卧撑拄段分三尺已專車枝節紛披溢膏乳
槎牙根柢抉至泉百年運載無時住山童地赭鳥獸悲
陵遷谷變風雷怒偶憑髙閣一縱目萬竈炊烟欝𤣥霧
漸染人人服盡緇薰燎家家壁無素燧人濟世固有力
里巷亦療飢寒苦但悲明堂梁棟器及物之功正如許
貞姿勁氣養不易瞬見成灰了烹煮馬基彘槽尤可念
曰與蓬嵩同朽腐大材小用違所長多少傾欹無一柱
昆吾精鋼忍作針天孫雲錦難為屨聖人委吏雖不鄙
賢者伶官豈其伍嗟嘆不足形永歌聊為用才陳諷諭
　　題趙幹江樓風雨圖
人間蕞爾東南陬金陵李家無逺謀詞華欲繼後庭曲
不見東風空小樓當時百事尚纎麗况在畫工專末技
洪河喬嶽昧平生曲䦨幽檻窮清致石頭城下無重闗
甲馬營中有佳氣九天飛墜曹將軍盡卷版圖充上計
小兒造化吁可憐乾坤又到宣和年君王摇毫自塗抹
片紙落世人爭傳坐看南北又分裂遂使兩家同一天
偶從斷縑閱小景慨念興亡豈天定而今蕩蕩混一圖
但少儂歸理漁艇
　　赤壁
孽瞞禍水劇趙女漢火餘光能幾許蜀方傳薪嘘未然
呉偶束緼成一炬萬艘枯葦沃以膏空江如靻長風皷
九淵鼎沸羮魚龍連營炭熾膰貔虎雄圖南紀成畫餅
匹馬華容作窮鼠坡翁乗興賦赤壁爛漫天機湧毫楮
偶從雪裏冩芭蕉又似驪黄不毛舉考圖求故此其地
疾惡千年若躬睹江山蕭條嵗華晚興廢人間幾今古
買魚沽酒弔阿瞞醉和漁歌短蓑舞
　　遊君山岳州經厯善原道學正潘彦賓黄文復劉
　　光逺同行
蓬萊瀛海飛渡難世人可聞不可攀水環千里萃萬景
天下奇絶惟君山湘君南去九疑逺淚洒修竹留餘斑
祖龍肆毒赭不盡終天有恨埋烟寰長松豫章欝老翠
攢列巖壑為襌闗梵宫蟠踞肇典午烟霞金碧爭孱顔
三湘晝夜助勺水兩湖今古浮連環霜空木落快一覽
坤倪軒豁呈天慳只疑六合總是水水外不復知塵寰
滄波白鳥入滅没斜陽孤鶴才飛還洞庭龍祠縹緲見
蜃樓千尺摇青殷長風有時駕巨浪掀簸百怪愁神姦
操舟之人膽欲落回頭却羨山人間嗟予夙願今始愜
捫蘿拾級寧辭艱要窮勝事更繼晷列炬宿鳥從驚□
禪房深處借一榻清夢已滌三生煩相從四子盡儒雅
詞源萬斛傾潺湲飛吟亭中酒未醒岳陽樓上詩方刪
片帆談笑又到此淋漓宫錦倒白綸五城携手飛佩去
九霄清響流人間
　　湖南監憲布延實哩子謙昔為翰林學士奉使祠
　　天妃伯生有序送行徵詩其後
古來漕法無十令我元𢎞撫恢自天至元天子一四海
京師仰給東南田亂淮泝河畧汶泗逺□瀛莫趨幽燕
盪泥踰埭幾跋涉留連嵗月喧勞牽雲帆遼海聞自昔
東呉秔稻曾輸邊九重聽言獲大利萬艘遂發呉門船
晨興甫動望洋嘆暮炊已接蓬萊烟夜波陰火亂明滅
神姦恠狀呈蜿蜒檣摧纜斷一瞬間骸骨立腐饞蛟涎
天妃于時憫昏墊祥飇䬃䬃來雲軿漕官舟師續乃命
遂使京國豐年年禦災捍患著昔典詔使涓潔嚴犧牷
翰林學士北庭彦風骨自是人中仙候神將事盡誠慤
坐致流澤如原泉都人萬億飽紅腐豈知顆粒皆危顛
十年我亦索米者無功素餐尤赧然湘南邂逅識眉宇
繡衣大斧光相纒紀功他日有佳傳我歌敢重青瑶鐫
　　題周元玉北山堂
北山主人薄軒冕五十歸來已云晚眼空塵世但覺隘
却愛鷦鷯一枝穏有松萬壑竹千畆有菊三徑蘭九畹
四時種植常不遑組綬難縈去往返生兒京國蚤蜚英
玉磬清温明紀甗姓名籍甚在搢紳奮翼駸駸上林苑
白雲一夕忽入夢歸心如水從瓴建功名身外等土苴
􁊍瀡堂前盡愉婉惠然過我琅瓈山水陸跋涉不憚逺
論文尊酒花柳間已謝遊春曲江幰我言子歸真得計
鄙俗何知笑連蹇且求至樂在天倫但恐富貴來衮衮
　　登祝融峯
萬山南紀嶽乃衡祝融在嶽尤崢嶸諸峯羅列七十二
凜如子弟從父兄欲窮髙險破曉去肩輿困處甘徒行
不知石磴厯多少但見脚㡳雲烟生千巖競秀路忽轉
逺翠已復來相迎人間韋社天尺五兹山去天尺不盈
洞庭一勺見隠隠齊州九㸃紛營營我行正值好風景
節序今日維清明幽禽逺近鳴欲碎野花濃淡開無名
梵宫燹後僧未散鄴侯仙去山為輕危梁飛躡者誰子
等閒命與顛崕爭入春淫雨日五浹天幸有此三日晴
平生夢想偶一遂敢效韓子誇精誠刻名蘚溜盡漫泐
朱鳳不聽嗷嗷聲太山未敢小天下嵗晚好繼朱張盟
　　昭靈江樓分韻得法字
湘江腝烟動浮鴨柔櫓半天來軋軋昭靈灘上夕陽中
猶見祝融青一髮江樓酒賤花滿山萬斛好春天不恝
散人今日百事無詩籌尚畏申商法
　　徐叔清萬松嶺
山人住山手自鋤當時種松逾萬株山人仙去松故在
黑雲十丈寒縈紆十年種木昔有訓山人乃作千年圖
子孫孫子謹封植休羨人間五大夫
　　題徐叔清野堂
野堂主人堂高原萬松嶺下五畝園幾年輕葺此數仞
肯構有子仍有孫堂東書齋翳脩竹堂北水門羅清尊
城中塵土没馬首聽我策杖時敲門
　
　
　
　
　
　
　
　
　
　
　
　
　
　
　
　至正集卷九
欽定四庫全書
　至正集卷十
　　　　　　　　　　　　元　許有壬　撰
　古詩(七言二十四首/)
　　分題賦燕山雪送蘇伯脩赴西臺
居庸嶄嶄青萬疊一夕陰風出髙潔龍盤虎踞屹金城
幻作三山白銀闕山下有人方逺征斯人斯境同一清
楊華擈帳豸冠濕瓊杯逐馬軺車輕終南太華幾千里
斾旌悠悠畫圖裏踈狂豈似剡溪行要領清寒肅西鄙
不須戰白為子歌舉白浮以金叵羅兹溪他日更乗興
添築雪堂留小坡
　　贈道士楊山南
天台山南楊道士却從山北來幽燕東華塵土西風起
烟霞不見山南天明當排雲跨黄鵠歸向山南結茅屋
莫作東西南北人山南村醑春方緑
　　薌林石呉越間號至珍本宋向府物為監憲廉公
　　所得今又入其甥萬戸齊家授經郎周伯温圖其
　　狀求題
泗濱奇石大如斗巖竇盤紆開戸牖化工賦象豈娛人
故作洞天似廬阜向子得之名薌林廉家異世同此心
從知石兄頭不㸃坐見二子俱消沉人間尤物竟誰有
一朝又入湯元手勞心記姓終散落地下奇章亦知否
我生政欠匡廬行畫圖一見眼為明紛紛得失校未了
又遣石兄依楮生
　　太乙宫劉真人傳道於吕洞微真人請題其卷
洞微真人洞賓孫道眼已入衆妙門行年七十知所化
欲從靜裏觀乾坤乾坤善讓不自大四序功成各求退
膠榮固寵良近癡道貴有傳復何待天台𤣥客拜下風
有為物母無為宗桃花流水杳然去吾見老子其猶龍
曉來雨過西山麓夢裏白雲生兩足岳陽樓上袖青虵
鐵笛一聲山水緑
　　和原功早作聞雨韻
開門松竹有餘􁐍一夕龍公布膏澤玉堂學士不能眠
起坐濡毫灑𤣥液已欣卉物回春榮又念鵠袍欲令碧
右文拔茅心獨苦夜夜中庭看奎壁同年有人强任事
伴食碌碌難塞責但教有雨無遺賢一任頻移北山檄
　　孫鼎臣儀齋
孫郎踐厯專句臚衆誇音吐鴻鍾如齋居掲扁有深意
要從枝葉求根株聖人制禮本太一條分漸至三千餘
叔孫所得僅一二上下分已天淵殊可憐不聽魯生語
遂使漢治慙唐虞我元制作法隆古精鑿登用糠粃揄
孫郎習此不容釋一生朱紫攻相紆儀哉儀哉爾不忒
齋中更究周公書
　　送舒嚕存道師雲南
天戈渡瀘一文軌萬里滇雲去天咫宿師開閫張皇威
虚位幾年誰稱此西山豪傑翯埜翁毛錐大劍均策功
京華鸎燕留不住金菟逺嘯蒼山風蒼山春翠明如拭
猶帶淵龍香霧濕徼蠻銷甲已歸田襟畧囊韜貴蘇息
開邊功利古所懲通儒事業宜知兵犢丸取水盾鼻墨
好向轅門歌太平
　　李平叔雙泉圖其子請賦
髙人小數早袖手問學曾師魯齋叟一紆紫綬置臺省
還夢青鞋繞林藪西山勝處在雙泉泉碧沙明淨無垢
衡茅烟霞專一壑疎竹風霜傲千畝岡陵引勢護佳城
黍稔崇墉足春酒水邊盤石平如砥石上松陰大如蔀
當時奮力爭國是豈意人間多掣肘何如來此暫解紛
坐閱浮雲變蒼狗囊琴不皷非傲物要與知音論然否
翁今仙去名故存豈待畫圖傳不朽
　　燈花
夜如何其夜未央燈花報喜爭煌煌應將蘭心紅一㸃
傳作舉子眉間黄眉間黄時爾何若聖君待汝蘇民瘼
他時萬一負科名却教人道燈花錯
　　至正壬午六月望大都留守星公吉甫以故事率
　　其屬啓廣寒殿視或罅敝而填葺之有壬待罪政
　　府法當與觀適中使至自灤京賜留守正尊因肆
　　筵太液池上既醉留守謂不可不詩乃賦長句記
　　一時之盛而終以規諷庶幾風人之義焉
人間炎暑無地逃神仙何處追六鼇一朝凡骨忽輕舉
乃得天上㕘遊遨乗風徑謁廣寒殿不知脚㡳青雲髙
三庚清氣凜毛髪况值宿雨増蕭騷瑶臺瓊室光射目
藻井盡出昆吾刀西山形勢壮天府下土品類森秋毫
蒼龍捲水噴遥碧玉階㶁㶁鳴銀濤一簾瀑布散空濶
兩亭瓴建懸周遭驪珠跳躍奪不得千氣萬力徒相鏖
石分輦路隠巖壑松挂蘚壁愁猿猱紅蕖太液幾千頃
水仙雜遝雲錦袍宫官導我坐翠樾清風颯颯吹二毛
上林貢餘有珍果中使日下來醇醪九重殊眷在留鑰
豈期邂逅及老饕賀蘭公子素奇士習氣正愛詩人豪
自知綱轄非所任宴享適足彰吾叨世皇基構示宏
遠吾君継述當勤勞願因登覽念世訓萬年盤石隆
神臯
　　分賦天目山送馮公勵參政赴江淛省
天目山苕水出諸錢銷沈天水覆深谷為陵㟁為谷山
仍蒼蒼水仍緑天家開藩奠南服浩如泉源湧金榖重
臣分釐聮軌躅參預乃獨操度律今年杭城困回禄煨
燼遺黎將子告西湖歌兒自冰玉宵旰焦勞子所獨詩
書之效置郵速吾子行矣吾拭目苕水出天目山吾子
行矣何當還貞元朝士倒指難需子入簉蓬萊班
　　應制天馬歌
臣聞夫聖元水徳正色在朔方物産雄偉馬最良川原
飲齕幾萬萬不以數計以谷量承平雲布十二閑華山
百草春風香又聞有駿在西極權奇俶儻鍾乾剛茂陵
千金不能致直以兵戈勞廣利當時紀述雖有歌侈心
一啟何繇制吾皇慎徳邁前古不寳逺物物自至
佛郎國在月窟西八尺真龍入維縶七逾大海四閱年
灤京今日才朝天不煩翦拂光奪目正色呈瑞符吾𤣥
鳳鬐龍臆渇烏首四蹄玉後䃜其前九重喜見逺人格
一時便勑良工傳玉鞍錦韉黄金勒瞬息殊恩備華飾
天成異質難自藏志在君知不在物方今天下有道時
絶塵詎敢稱其力臣才罷駑亦自知共服安輿無覂軼
　　哀棄兒
雪霜載途風裂肌有兒鶉結行且啼問兒何事乃爾悲
父母棄之前欲追木皮食盡嵗又饑夫婦行乞甘流離
負兒逺道力已疲勢難俱生灼可推與其㚄尾莫我隨
不如忍割從所之今夕曠埜兒安歸明朝道殣非兒誰
父兮母兮豈不慈天倫遽絶天實為十年執政雖咸腓
發廩有議常堅持昔聞而知今見之倉皇援手無所施
皃行不顧寒日西哭聲已逺猶依稀
　　送蔡士安經厯次馬明初韻(士安扁其讀書/齋曰巢雲松)
紅蓮緑水地有餘埜逸不受朱衣紆游心逺慕有巢氏
雲松况復如匡廬少年攻書安甕牖華屋何心豐厥蔀
但將幽興寄髙閒萬物芸芸自芻狗朝來酒熟清而淳
雲松勸我不我分雲今作霖忽飛去松陰留此庥吾民
我初出京心口語欲作憐巢老吾土誰知咫尺玉堂游
地位清髙隔風雨
　　偶閱可行書見其印章曰洹溪釣者戱為野語
道士只合山中居釣者只合溪中漁不山不溪朝市趍
人輕爾厭重爾誣彼道士者尤迂愚妄欲躋世為唐虞
平生動為鬼揶揄况負且乗招而呼山耶溪耶盍歸歟
山有美茹溪有魚
　　醬臺行(并序/)
　僦居鄉閭即巽隅為塾以居明初馬先生塾東地多
　隙積壤其南久與垣埒穹然如臺晚涼散步時一登
　陟思有以名之而未得其宜也家人治醬醬利炎暴
　而屋近樹密相為蔽虧獨此敞豁朝暮得日乃夷其
　顛而置甕馬明初笑曰臺之名得矣古有將壇壇猶
　臺也兹非醬臺乎予方病暑無悰喜糞壤之肇錫嘉
　名也為之大笑且為韻語以識之
歸來庸夫莫吾騃一畝之宫僦非買幸多隙地可遨嬉
况復天成臺有洒質雖糞壤若可賤朽腐神奇理固在
赤曦西去凉颸生散策時還升畏壘愛之强欲加粉飾
此質何由發光采談言微中亦偶然塵且可同紛自解
聖人食品常貴醬老饕口腹尤有待熟宜烈日屋多陰
抱甕欣然得爽塏山人翫世一見之錫爾嘉名俾永賴
人疑取聲不校字畢竟此聲不容改又言間樸遂訝璞
亦似怒解仍及蟹彼帥三軍此微物比而同之豈相紿
彼雖雄貴足摧折此則適口何尤悔山人蔬蕨資用後
一飽胷中無磈磊若教筆陣戰風月便是金臺前郭隗
古來多少難具言且言彭越還為醢
　　題仇公度總管所藏李伯時六駿圖
瑶池八駿聞自昔詭異寧容按圖索唐家監牧足權奇
六駿當時最超逸虯虯孤矢騁空濶掣霓奔霆倐無迹
或牽或騎後四人有馳有驅餘五疋雄姿殊相各臻妙
攷驗知是龍眠筆開元善畫稱曹霸斷縑留世傾金璧
龍眠雖不及師承却似韓家能入室三人既逺畫亦無
九方不生驥誰識驥難卒得畫幸存主人為我加珍惜
　　和明初種竹韻二首
此君相看凜冰雪凡卉莫動心如鐵市㕓何處延清風
擇地乃得書齋東南枝不迷帶宿土蔣王應讓山中許
七竿五本惠然來天與其時適陰雨坐看翠□摇金戈
清陰已覆蒼苔窠荒寒一旦得所主不遑寧居其奈何
小庭陋室因物勝課童灌溉疲奔命來賔正待人撫視
直造不妨吾嘯詠等閒人境隔塵凡有徑㡳用開三三
世云汝醉實誑汝汝固不醉吾方酣昨非今是今始覺
汝不託吾吾汝託知心幸得白眉公助勝復有青田鶴
杖之化龍望已癡萬一結實療鳳飢嵗寒霜月安幽棲
明年出筍應甘肥人間萬事翻覆手千畝等候亦何有
七賢六逸不可呼與子相從為二友
洹溪有濤如捲雪洹溪有㟁如削鐵良時有月仍有風
㡳事㕓隠來南東佳人憐我汨塵土植物之中薦巢許
斸雲移得碧琅玕便似江南聞舊雨此君入室不操戈
清泉供飲安臼窠似賢政自要培殖草木縱妬如君何
靜觀天道悟善勝此君有善亦有命一從衛國美武公
後世詩人幾歌詠凱之作譜特其凡樂天記徳才二三
寧知一體具衆美不似柳暗荷花酣幽齋衡門楹無覺
地幸寛平根可託主人愛爾忘肉味何况其陰有鳴鶴
即爾酤我殊不癡軟飽大勝抗老飢布袍芒屩相依棲
小兒裘馬從輕肥逺林等閒一分手風月遂為城市有
直須長養拂雲長慎勿翦移如賣友
　　和明初三臺懷古
匡朝本是人中豪誰令倒海流滔滔炎劉火力盡資土
簣進欲與天俱髙谷陵變遷劇改井乃有殃池尉遲迥
狂圖一旦雖幸成惡迹千年豈容屏臨江率旅空若林
銷沉兵甲江水深只言拊手天下定不知吐哺誰歸心
當時勁敵無呉蜀蹴踏乾坤勞一足果然蔓草猶難除
傾矣天仍不為覆漢家病已深膏肓不能王人人自王
坐令流毒徧四海重為屠戮輕為瘡荀公初信退讓語
􁐍膽披肝陳覼縷夀春仰藥固可哀帝且綴旒方播許
莫將基禍尤黄星亦教遺臭為髙陵十功九錫成算在
地維遂裂天柱傾奮威死後無健者身不遭誅骨遭罵
至憎甚欲及儲胥㡳用更求臺上瓦發邱摸金將遺誰
敢擬舜禹真其兒荒涼餘址圯未盡更煩漳水消磨之
秋風蕭蕭動衰草天幸無情天不老鳩居幾換未暇哀
翻手周師戈又倒
　　和明初讀韓陵山温子昇碑
清秋行山村酒薄弔古興懷不成樂文章驗世有可悲
賢聖之君久不作青衣行酒塵再䝉草萊躍出皆奸雄
渤海智囊括幾重奪馬乃謂防山東人人欲化家為國
滄海横流無畛域老天豈亦厭生民獨使姚興應熒惑
區區圖陣成功難千年為爾一永歎前衝後躡又横出
勝負遂判須㬰間髙摶因上九萬里珍重韓山親舉趾
刻銘淪地復銷天永播殊勲窮萬年晉文浮華劇雲烟
宇文尚欲扶其顛南朝淪習尤綺靡百家陻滅一二傳
麟兒未是文中虎肆罵輕為駭人語若見蘇家大誥文
未審為金為糞土
　　元統甲戌春芝生于衡安仁馬碧山先生塋其狀
　　秀異雕繪所不及先生子熙明初乞詩於安陽許
　　有壬有壬惟馬氏世有隠徳發為禎祥宜有以歌
　　之也乃為之歌曰
衡湘清深多隠徳漱芳擷英久充積冲和一旦發禎祥
鍾作三秀備五色不生庭戸近媚人直以神光賁幽宅
亭亭小葢出半身大葢乗之如翦刻珊瑚森矗十三枝
一一分岐呈挺特紫幹堅貞戛寒玉繡絲旋繞明圓纈
先生昔藴道徳懿不肯人間輕枉尺流芳已見世有人
作善今知天可必謝家寶樹足英華咀嚼餘香輸綵筆
願言培植成休徵罔俾商山專曄曄
　　洹堂小圃黄𤓰有合歡者明初賦詩過褒可愧勉
　　次其韻以冩衷曲
我生賦才匪王佐有腹無謀仍負我深虞覆餗走循牆
營口老猶資果蓏夏畦雨潤翠色交離離結實懸𤓰匏
𤓰鍾土徳與匏異走藤滿架縈枯梢碩蕃雖出人脩葺
降瑞生祥豈人力形如連珏巧削成占云老圃其逢吉
老圃本是草莽臣兔園作師矜道尊冒榮逾分退宜勇
一飯未敢㤀吾君讀書首貴安貧賤食肉封侯非素
願平生所遇皆偶然政似此𤓰今此見黄臺不歌抱蔓
歸白頭獨善甘野栖吾君萬夀時雨雪明年更我釐
麰詒
　　和明初考定武禊帖
伏梁墨妙懲艱得但許臨摹入鐫刻可憐片石本無脛
乃逐兵塵走南北徳光不惜身為羓席卷晉物歸其家
遂令此石贗俱售何如荒煬初不有江左善書豈無人
不觀其字觀其身髙標峻誓抗塵表蘭亭宜擅千年春
夷門不見長安日却從晉主效銜璧購求又至瑪瑙亭
轉使髙人薄蕭翼力能全璧無相如天下不復知同書
中京廣陵幾秋草歸宿無真存莫保家雞野鶩爭賞音
移形蜕影傾千金更疑摹印幾千百不聞舒賦劖其陰
米狂哆然稱博古定武雖真猶不數人間真蹟竟茫茫
支機石亦淪風雨
　
　
　
　
　
　
　
　
　
　
　
　
　至正集卷十
欽定四庫全書
　至正集卷十一
　　　　　　　　　　　　元　許有壬　撰
　古詩(七言二十四首/)
　　簇蠶次明初韻
上虞雨濕密用苫旁欲風透薄代廉夫桑何暇窺青帘
婦飼已竟圓缺蟾蠕蠕掉頭與葉黏知欲作繭尋歸潜
蒿薪玲瓏三日覘婦報姑喜喧風簷亭亭圍繳仍合尖
行見絮帛周蒼黔拆曬併摘不可掩金銀堆積疑神仙
鬻銘笑我無一縑
　　構榖次明初韻
衰容逐人到髪齒方知學稼歸洹水長安索米久招愆
種粟而食今年始(闕/)　　　　　里率人以勤常早起
一耕六杷不信耳(闕/)　　　　首尾清泉淘種擇堅栗
方斗流珠無壅㡳隴分不密亦不疎牛行戒遲復戒止
何勞促促躡浮壤尺許石輪堪任使老農作勞滕口觜
邀犒吾尊有春螘黄埸細潤種及時一榖定得三千米
江南多水稼下地秧稻若針青若洗深泥分揷苦胼胝
幸汝勞耘不勞耔
　　鏺麥次明初韻
南薰掃淨梅雨天漲雲一夕黄滿川摘鮮已漸入春磨
便覺喜氣浮炊烟老農促收急星火逺客駭觀輟簡編
如爭如竊窮日力辨器利便收功全壯夫舞釤曝將槁
饑婦念餅喜欲顛風聲槭槭入箕歛刃光爍爍隨周旋
丈餘荆籠附輪脚自牽猶勝為人牽一人日了二十畝
少年皷勇方無前大車繼運入場圃幸免荷擔頳人肩
又虞化蛾迫碾治田家苦海無中邊嗟予素餐未少報
繁文署手空成胼觀農揣已發深愧顔如渥赭心如煎
便當沽酒與農飲有麥不患囊無錢
　　一百五日簡郭子敬祭酒
小桃沐露紅娉婷垂楊梳烟翠鬅鬙一百五日好風景
尋常萬事如春冰但尋祭酒時飲酒莫似左丞徒負丞
提壺多情日喚我我耳不聾難不譍
　　再用前韻
春如時女矜娉婷老夫短髪憐鬅鬙惜春乃值春見笑
好惡何啻炭與冰詩不能形欲求畫世無髙人王右丞
春毋自恃行亦暮賴有幽鳥呼能譍
　　和郭子敬春寒述懷韻
白虚光憐天無月水玉不受昆刀切東風花事尚未遑
且辦人間三尺雪𤣥𡨕功成宜勇退㡳事不與青皇别
敢將餘力抗發生坐使瑶琴聽絃折凝陰頑守晛難消
鍾作冰山横嶻㠔樵蘇路斷但僵卧土銼蕭條晨未爇
豳詩曾著二之日氣候此時當栗烈如何春已三去一
不教解凍為澄澈鴻鴈流離久斷魂犬䑕紛紜方蹀血
庇寒誰為拓廣厦効用何嘗儲木屑遂令赤子走林林
一食莫充衣百結我知老子昔乗軺躬撫瘡痍扶廢蹩
天上賢闗莫滯留夢中牧笛聞嗚咽抗章一旦達九重
吾年如此吾才竭榮華過眼固如雲惻隠根心寧似鐵
宵人投劾得過從自信飲冰無内熱曾嘘鄒律向燕谷
弱步豐扛笑癡絶吾廬受凍乃所甘深幸調元有夔卨
行看民物囿泰和肯使陰陽變妖孽山林嵗晚任荒涼
却許松筠堅老節
　　麥飯和明初韻
瓶儲方歎無一粒有穬爭先登烈日穫而脩治勞婦姑
滑軟甘香過棗栗山人不辨異味重空齋飢吟坐髙舂
一盂口分遂一飽功與薄持牢九同從今不歎魚生釡
啼飢之人亦楚楚犂鋤臼杵出艱難猶勝無功索紅腐
一人之飢猶我飢窮達有命天何疑可憐李岳苦射利
忍不分惠從施糜徽陵不灑董宣死因笑人生聊復爾
休誇方丈具八珍至美中間有鈎餌不能不食如飛仙
揣分亦不煩四籩但期雨暘致時若坐見四海均康年
君不見何平叔湯餅汗流愧盈腹又不見吉士瞻夢欲
徼禄充其􁃿豈知賦予分薄厚强顔過望那能久吾園
更有芋魁肥未許膏梁專恱口
　　次白公嚴留題乾寧寺壁間韻因以寄之
人間一棲不二雄山間寧食三斗菘夷神委命政不惡
㡳用咄咄時書空翟公苦溢遂謝客自有佳人寫胷臆
碧雲乂向瑶海飛老懷獨與秋寛窄
　　瘦馬圖
當年體如韓幹畫匹練呉門光照夜沙場鐵甲百戰功
名都玉勒千金價而今身到伏櫪時可憐駿骨寒羸錐
北風驕嘶一振鬛雄姿猛氣仍權奇盛殫其力衰忍棄
主人有徳宜終惠莫教百菣逢一菽食不盡材辱奴𨽻
明年芳草春茸茸一旦充澤如游龍龍兮雖老志不老
猶能引導齊桓公
　　李惟中學士自西臺侍御召入以未央宫瓦硯為
　　貺作此謝之
漢家作宫法紫微金鋪玉戸明華披甄宫陶瓦極能事
鈆丹細擣咸陽泥一朝神雀去不返秋風黍稷驚離離
谷陵且變此宜盡一二時出農夫犂人間購求作珍翫
洗刷篆籀分毫釐西臺執法好事者礱磨為硯尤瑰奇
體呈金璧徑尺許沼開新月才一眉堅如鐵石潤如玉
墨聲瑟瑟松風吹惠然匣送感髙義但惜所與非所宜
公才真是謫仙裔善事利器方相資嗟予蕪學忝詞館
雖有此器無能為世傳銅雀亦佳品搜刔黄壤今無遺
髙皇垂統四百載老瞞何物敢等夷愛人屋上烏亦好
况此適用逾端溪禇生毛穎賀得友坐令几案増光輝
代言揮制固多愧玉堂風月猶能詩
　　覃懷衡彦舉先生蓄李伯時九駿圖山谷題其後
　　游金陵傳觀淪失者二十年其子公輔良佐為掾
　　京師購而復得求予為詩
衡公得畫世所無江湖常與琅函俱一朝羽化不知處
扼腕拊髀時嗟吁翁有佳兒嗣弓冶直教合浦終還珠
鬼神訶護二十載絹素無損仍無汙展圖知是伯時筆
題品况有涪翁書羣龍雜遝各異態蔽虧迴折分錙銖
開元曹霸曾有此揄揚復得杜與蘇雄辭不泯畫已滅
人間駑驥方齊驅獨憐洗玉池邊月還照當時九駿圖
　題蕪湖東川夏嗣徳紅塵疎處
紅塵可厭無處無山林差勝城市居有人營葺得佳地
不求與密惟求疎天之蒼蒼豈正色野馬生物均以息
誰言是氣不是塵政自混茫無所極問之山人初不知
但言吾廬吾愛之清泉漱石風掃地纎翳不許緇吾衣
東華軟紅髙十丈烏帽衝蒙憐俗狀不教疎處著疎慵
日暮碧雲空悵望
　　送朱公衡赴曲靖儒學教諭分題得㸃蒼山
㸃蒼山髙幾千尺上有皚皚太古雪晝日無光爍不消
遂令仲通坐失律我元肅殺中有春金戈一指凝陰釋
巉巖天險成坦途區區段氏安能國百年恩徳化狙獷
文教涵濡有今日若人蚤負跌宕氣秦蜀家詔皆轍迹
子長因欲窮幽奇不是中華容不得滇庠弦誦聲洋洋
當時臯比僅半席渡瀘跋涉二十載一袍才似蒼山碧
蒼山境勝行有詩便風慰我長相憶
　　劉竹溪手植松歌
　安城竹溪劉先生兒時植松屋西今百五十年亭亭
　入雲矣曾孫志雲繪為圖徵言於予志雲孝弟著於
　鄉精藝聞于時觀其松論其世其樹徳者乎為之歌
　曰
世方植槿務速滋種松待長知幾時槿花朝開暮即落
松也動是千年期有人不作淺近計眼前便立雲仍基
當時入土等豪末灌溉培護如嬰兒爾來一百五十載
黑雲千尺寒㕘差勤劬封植已四世邱山深閟梁棟姿
樹猶如此不用歎竹溪挺特羅孫枝老夫結茒太行下
手開三徑勞鋤治有時松陰獨箕踞坐受瑟瑟清風吹
因君此卷増感慨田園荒盡不賦歸來辭
　　送呉雄甫赴肇慶經厯
　毗陵呉君雄甫蚤以藝受知當途出官福清州判官
　丁父憂不赴再調肇慶路經厯將之官請言於予予
　聞雄甫多藝尤長於龜卜即其所長歌以為贈
天生神物聖所諶廬江貢後傳嘉林三王雖異理不異
世逺誰復鈎其深楮先生者穢遷史乃欲㪺海歸蹄涔
宋元衛平等俳謔那識聖賢天地心遂令舉世信矇瞽
瓦石篿筳總能語豈知是理固有在曵尾泥塗誰探取
有人學古知造端造荆不離行李間縉紳簪纓日滿座
想像季主居長安黄麻又長端州幕緑水紅蓮殊不惡
我知枯骨初無情萬事來前任紛錯臨岐一言子識之
勿舍靈龜觀朶頥况復前賢有令躅三年一硯不持歸
　　題王公儼雲松巢公儼今為山東廉使因寄之
鴻荒無屋人巢居有屋不處端何如應嫌華麗欲返樸
擇地更取髙而孤雲兮無心偶出岫太空浩蕩隨卷舒
不為白衣變蒼狗宿留乃因髯大夫有人目得敻絶處
致身此地如匡廬龜荷燕幕皆寓爾人間大厦從渠渠
雲將行雨松且棟經營予手良拮据厯下亭前好烟水
故巢何日當歸歟
　　餞彭大年真人代祠東岳東海
登太山小天下觀於海難為水吾師分香出黼扆岱宗
東海在秩祀宸衷所及皆繁祉人間無物不沾被代祠
茂典即竣事餘力應能究斯理峻極於天濶無涘升髙
望洋竟何止莫論儒道有同異歸來試為吾舉似師毋
吾靳憤吾啓要效涓埃報天子
　　贈上人潤玉巖
雪峰鷲嶺雄振古孱顔萬仞知何處宗門秀拔見玉岩
不作山林在城府斯巖非石亦非土出自崑岡與𤣥圃
即之温潤磨不磷况復虚中納天宇人間標榜特寓爾
身猶長物誰其主吾黨楊君廷鎮甫談禪長舌能覼縷
萬法不似今有侣一真獨為吾師露又當聽我扣巖扉
清風習習生談麈
　　題劉文廷博士山水圖時方赴江西儒學提舉
山人有山不容住成均幾年司律度愛山鎮日對畫圖
一旦捲山遂同去人生有夢皆槐安我夢但在林泉間
東華塵土西江水振衣細看青孱顔揚州騎鶴天不靳
歸來仍佩文臺印滕王閣上雨晴時風烟觸目家山近
蹇予夙志在匡廬孔賔更有人相呼江山如此不勇往
空羨劉家水墨圖
　　宣政管勾黄仲綱居庸闗奉迎有長句次其韻
少年逸志輕奔走詩到居庸劇滕口往來倐尔四十年
生對青山成白首洪荒有此森崔嵬雄勢逺挾祁連來
想當草昧度兵甲立皷元氣為風雷國家不恃山溪固
汪濊龎恩均北戸此闗設險由自然中開一線朝天路
玉峯巖巖明晚晴下有琴峽流清泠梵宫新塔助偉觀
宦游陳迹傷多情平生北門與西掖何補蒼生百萬億
烏臺適值栢繁霜白簡深慙筆無力瑞雲五色從六龍
霓旌淡蕩摇祥風從官契濶又半載相見盡訝増衰容
衰容已分妍作醜碌碌尚隨人十九不須門下戀三升
賜觴已沃黄封酒
　　題金岥圖用原功韻
道人持畫來求題老子勞形日無暇今朝在告始展觀
拈筆因之自陶寫平生性僻苦愛山歸夢時到長松下
况兹金岥是仙境歌詩洋洋播華夏四時佳景列清供
千里餘青入平埜老檜長松有典刑瑶草碧桃無艶冶
何當掣脫浮名鞿六月寒泉看飛灑興來為草步虚辭
楚語猶能追變雅有山不歸空玩圖可笑吾儕無健者
蒙莊逺意寓鯤鵬危言莫究程生馬
　　題明皇按樂十眉圖次明初韻
深宫肇亂胡旋舞孝經注後攻樂譜國經由是日陵遲
蒼生憂樂忘察眉察眉文具寛大詔寤寐妖顰如窈窕
麝煤螺黛一爭妍香㾗盡是危亡兆半天錦繡明驪山
翠盤雙袖縈弓彎隋家長蛾我龜鑑兹乃十倍來承顔
三千佳麗無一可有一於人足為禍如何叢斧伐乾坤
馴致君臣盡逋播雨鈴腸斷非管絃才憶曲江曾直言
旋聞追念復入畫欲心尚未澄其原穠華滿眼一皷下
英皇不見山徒赭粧成豈欲事他人棧道君王騾代馬
歸來悽惻望都門横雲却月誰生存等閒頥指在李父
太上僅得虚名尊古今治亂翻覆手穆王更詫西王母
遂令健婦把鋤犂幾處耘耔廢十耦大慈壞壁貌不揚
斷縑示戒留餘香蜀師胡不寫淚粧九原擬問蘇賢良
　　僮屋為大雨所仆歌
豐安坊西李氏宅締構甲子逾周天我歸我里却無屋
割金僦居今七年中堂堅完遂龜縮傍舍草苃繩樞然
諸僮環處數百趾分房戢戢蜂巢聮旱乾跨嵗三百日
縱雨簷溜才涓涓伊誰賈勇恣傾瀉通衢一夕流為川
坐令闔郡若一室藩籬剖决無中邊朝來異響忽震地
連杗接棟皆傾顛抉泥出嬰幸免死庖厨竟日寒無烟
昔知將覆不早治今日至此誰之愆萬間初欲及寒士
此心已負歸宜遄家僮瑣瑣不能芘庭荒况說治其田
作詩自笑實自愧敢效茅屋秋風萹
　　嘉蓮歌次可行韻
相攸西郭濵吾洹老病宜退非遺賢平生竊慕君子徳
池上種竹池中蓮蓮兮胡獨出奇異聮房蕊簇金絲鬈
二妃同體面目異七澤移種根株連書祥史籍見厯厯
走觀士女來闐闐人言培植久方盛一泓疏鑿未及年
自知不作駭俗事兹焉誰握生發權形容敢勝周子說
胚腪又在太極前亭亭照影欲輕舉凌波微步俱清便
倦游夢不到玉井歸來老屋安一㕓小池偶爾薙蕪薉
池上敝亭木數椽酒從隣貰已多債詩取意適誰令傳
天公特與慰岑寂嘉瑞湧出如原泉夘君有倡阿買和
僮歌况復清且綿欲為表頌僣歸美奈此嬾痼誰能痊
予心真樂更多有傍花隨柳在前川
　
　
　
　
　
　
　至正集卷十一
欽定四庫全書
　至正集卷十二
　　　　　　　　　　　元　許有壬　撰
　律詩(五言八十一首/)
　　游青山十首
　至順癸酉七月三日避暑青山髙武肅公祠墳其孫
　江西省掌故箴竹樓暨湘鄉别駕髙昌海朝宗從游
　率爾成詩十首書其壁
炎氛漲畏途一舸遂憑虚埜濶天疑近江清暑自徂勝
游三日約陳迹五年餘不待秋風起文園病已蘇
地僻心逾逺林深曉更凉竹風芒屫快松露葛巾香緑
蟻新開甕金鱗旋出塘人生行樂耳何處是仙鄉
逃暑無逃處違家一舍遥柳陰清入座湖水暗通橋涉
世今成老投簪豈待招幾多蕭散意得句寫芭蕉
雅志便邱壑微行徧稻畦瘦笻隨竹去幽鳥避人啼嵗
月憐華髪塵埃認舊題山靈應見笑明日又東西
健步從幽討藍輿㡳用乗山腰縈細路石角冒寒藤物
外何蕭爽人間自欝蒸松風灑不盡松月又鬅鬙
放曠文明世徜徉武肅祠杯摇山影動坐逐樹陰移晤
語宵忘寢佳人夙有期興來真不淺吾亦愛吾詩
斜日班荆處漁梁古㟁隈人移蘭櫂去菱滿竹筐來真
樂閒方得幽懷淡自開欲知機事息鷗鷺日相陪
避俗方無䇿尋幽肯計程巖姿留曉潤泉響扙秋清撫
樹時時立看雲緩緩行樵夫頻反顧應詫誦詩聲
風烟盤古磴步步入髙寒帶月傾雲子分江試月團松
間華表出石上翠苔乾清夜聞天籟身安夢亦安
喬木如霜木今餘幾故家鳳來竹有實蟾老桂仍花地
脈符陰徳天恩照相麻寄言蘭玉輩好為䕶烟霞
　　沙湖道中
城居如坐井出郭始知春草色纔翻燒禽聲便可人逺
山來邐迤羸馬去逡廵喚醒三年夢東華足軟塵
　　田家對雪
野老能留客柴門便反闗落梅㸃衣上飛雪墮杯間地
僻偏宜竹窗幽更對山自憐真野逸瓶罄不知還
　　石山廟
行山無逺近佳處即徘徊竹雪迎人墜松風拂面來黄
冠形類鵠畫壁影留苔可惜清虚境𤣥闗扣不開
　　題彭道原拙存齋
拙存存底事大巧寓其中鳩羨巢無費鼯憐技有窮山
林留晚翠風雨罄春紅要見真知處歸舟月滿篷
　　送張大隠
相逢席未煗行邁底踆踆館閣頻虚位江湖有逸民夢
尋松菊約歸及柳梅春好在扁舟月詩家自愛貧
　　題友人山水卷其人徵索甚急故萹終及之
江湖多脚債見畫記當年千里纔盈紙三山不避船松
杉深隠屋洲渚逺浮天鯨錦須還客題詩豈望傳
　　送洪莘野赴江西儒學副提舉
西江士淵藪命子挈綱維湖海游將徧牙緋老更宜落
花三月路行李十年詩莫道榮歸了清朝樂育時
　　夜至櫓港
桴皷逺籠銅前驅列炬紅星芒寒拂地江影淨浮空聽
語漁村近連航水驛通不才慚傳食鮭菜足為供
　　荻港早行
水國宜秋晚羈愁感嵗華清霜醉楓葉淡月隠蘆花漲
落髙低路川平逺近沙炊烟青不斷山崦有人家
　　餘干州廨小憩訴牒紛紜用察掾董仲達韻
風景足溪山怱怱道路間如何窮日力不遂暫時閒虐
吏元多事吾民豈素頑萬言臣有獻虎豹九重闗
　　夜行潤陂
蕩蕩唐虞世區區蟣蝨臣露餐烏攫肉夜渡馬知津危
棧依山盡微行到水頻風霜儘䝉犯庶用答涓塵
　　髙安
接淅窮朝暮圖南興未闌松髙山寺古稻熟野塘乾畧
彴才容騎茅柴不戰寒太平真有象耕鑿徧岡巒
　　晚過韶州
世去重華逺名偕二石存溪寒清見㡳榕老亂垂根埜
色偏宜晚民居近似村曲江人已矣楚些擬招魂
　　横浦登舟
南征殊不惡樂事總相闗馬上行思句舟中卧看山盡
收烟景去滿載月明還何往不自得浩歌天地間
　　宿清逺縣北十里
黄茅叢竹下風雨夜維舟古㟁懸將墜衝波亂不流有
懷嬰世故無夢託鄉愁記取蕭條景他年説壯游
　　送山長陳京仲歸天台
廣文官號冷亦復滯留人羇思歸方愜親闈樂最真夢
闌鍾阜月詩到浙江春好在斒斕服無氊未是貧
　　游崇因寺和白巖長老韻二首
禪闗謝塵俗風景助詩才濃翠筍添竹亂紅花覆臺山
林憐獨樂魚鳥喜頻來野興真忘返方池絶㸃埃
問俗來山寺尋詩愧不才松陰拂樽俎池影倒樓臺竹
亂㕘新舊雲閒任往來回頭見城市鞍馬乂塵埃
　　次伯庸雪中見贈韻四首
雲合天無隙窻虚硯有冰畫圖山杳杳水玉夜澄澄得
句時呵筆懷人獨剪燈兎園君自到才薄我何曾
茶烟融半濕簷筯已垂冰銀漢餘波逺瑶天萬象澄春
生小甕酒寒入短檠燈安道何須見清游但記曽
占嵗欣宜麥書經貴有冰兩間虚自白四海穢皆澄茶
鼎親融水書􁳟遂罷燈燕山見如席吾與李俱曽
梅花香不減瓶口滿清冰綺戸時凝睇秋波欲共澄寒
深宜㬉玉吟苦謝孤燈嵗晚新知樂如君見未曽
　　送李理問之雲南且過家焚黄
滇池雖萬里稇載聖恩迴儋爵辭天闕携春到夜臺蒼
山寒玉潤瀘水瘴雲開更有綏懷術圜扉任草萊
　　贈吉安徐明逺用卷中偰世南趙秉彛韻二首
昭代無遐棄青年有勝游酒方彭蠡月詩又漢江秋黄
卷休停手朱衣待㸃頭贈言須自勉野水正横舟
匏𤓰能不食多事作聞人杞梓雖儲用松筠豈媚春幾
年勞涉世萬里要知津莫把窮通論儒冠不誤身
　　挽熊伯韶
琴書真可樂鉛槧復何為地有見親處山無作礪時舊
書留祖訓餘澤到孫枝却見庭前竹誰能不爾思
　　題鄒福勤耕亭
力學能沾禄勤耕或阻飢埜人都不校素分但安為心
事三春雨生涯一卷詩有師當卒業負耒更何之
　　劉太保辭翰
真主開天地蒐賢盡顯幽慈航憐病涉滄海障横流管
仲慙當國張良足運籌長歌撫遺墨老淚泫難收
　　題張方先生傳
張子生不顯九原名始揚傳銘雖可記道徳自難忘泉
石三生夢詩書奕世香人間多富貴湮没復誰傷
　　送方子敬之潮州知事
久客歸已樂青衫况有成鵬雲萬里近鯨海片帆輕儒
貴知時務人毋忽旦評請觀韓廟月千古照精誠
　　牛羣驛同雲莊治書登市樓
清秋宜縱目野曠更憑髙遂得尋詩地都忘出塞勞乾
坤同是客湖海尚容豪却被青山笑兹游已二毛
　　題司程巴拜所藏天厯宸翰
御書如日月合璧照乾坤一介名何幸千年蝕不昏清
光常在上真寶重詒孫却望橋山路孤臣欲斷魂
　　紅橋
遼海隳東障居庸洞北門紅橋一線水白刃幾人魂亡
地天時幸生祠像設存古今三世將珍重道家言
　　奏事紅禧殿賦殿前芍藥
灤京朱夏半紅藥盛開初天欲留春律花應待乗輿一
臺香霧濕千朶錦雲舒立轉雕闌影愚臣有諫書
　　臺治有榆一株巋然蒼翠愛而賦之
厯厯天河種誰移執法庭地因無勁柏爾遂似祥蓂皮
抗冰霜黑枝留雨露青誅求鑽遂者瞻望敢干刑
　臺府獨坐二首
老僧鳥寺住獨坐竟成癡草色催寒早榆陰轉午遲庭
無搒掠事案有倡酬詩但負風人意素餐非素絲
吏散階除靜時清簿領稀癡蠅旋筆坐馴雀入簾飛風
濯絺衣冷香縈縷篆微蓐收來咫尺又迫鴈臣歸
　　居庸道中次韻
翠壁懸樛木蒼松掛女蘿霜清天宇豁林瘦月明多漸
覺趨時嬾猶能對酒歌建瓴東列國休羨漢闗河
岩扉如罨畫濃翠濕烟蘿雲影和秋淡泉聲入夜多擬
賡黄竹賦還憶紫芝歌萬騎陪明發霜飛月滿河
　　中都出郊
羸馬不勝䇿摇摇西復東天低雲易雨地曠日多風寒
草分山翠秋花散野紅悲笳起寥廓回首見驚鴻
　　挽張師戰没二首御史良卿父也
全勝饒奇䇿其如不用何英雄惟有死今古亦無多名
最平蠻傳魂悲上屋歌通川祠下水千載溢餘波
齠齔聞征緬知公獨殞身西平賢嗣在太史特書新深
也非臧律天乎竟不辰忠誠來有素珍重裹屍人
　　迓憲使晚回
地偏心自適木落眼増明雲氣寒縣雪溪聲夜到城推
敲仍習氣奔走負平生膚使清如水何慙束帶迎
　　曉游宋氏園
畏景宜清曉微行出繚牆曙分烟柳色凉滴露荷香熟
果時聞墜栖禽忽見翔主人好事者新韭薦黄梁
　　秋日宿宋園
不宿招提境來親山澤臞蛩寒聲漸澁螢濕影如無糠
燭偏勞剪村醅不待沽夜深清徹骨松杪月輪孤
　　冀寧温氏五世同居
詒訓傳無替承家慶有餘一鄉推孝弟五世共田廬世
逺氣常邇根同枝可疏雲仍惟念此忍字不煩書
　　寛河道中
山行三百里吟思滿征鞍殘雪藏春信野風生暮寒闗
河南北逈道路古今難回首京華月故人空倚闌
　　赴臺回留别諸友
尊空燕市晚回首各西東千里鴈聲月一天霜信風功
名蝸角上嵗月馬蹄中窮達非難較年來句頗工
　　撒河道中
浪游成野逸詩與景無窮雲岫雙蛾翠霜棃半頰紅馬
嘶知驛近牲腯識年豐嘉我方清鬢無勞問轉蓬
　　曉發漁陽
和夢起怱怱醒心聽逺鐘風清天欲曙月淡露方濃野
逈遲良驥莎寒泣暗蛩飽嘗馳騖苦愈覺貴疎慵
　　送陳雪崕學録歸洪都
清朝誰自棄韞匵價難酬世不逢青眼吾將分白頭塵
埃無㬉席江漢有歸舟會徙南𬈑去黌池願少留
　　送孫幹卿赴武義尹
筮仕得美郡還家猶故貧一途無改轍百里定回春邑
小琴能事官閒筆有神他年淮海月應照錦衣新
　　送盧仲禮知崇徳州
昔賢榮作郡作郡復如何見説江南雨都成壟上波子
應諳浙俗我政困淮鹺它日循良傳先聞五袴歌
　　隴西田氏志節
呱呱周歳子蝺踽未亡人宰木已勝器堂萱才見春青
雲華表出白髪綵衣新滿眼桑榆福寒燈不誤身
　　過胡安常治書倚廬
涉世初何意微官本為親一朝成永感千駟等纎塵猿
鶴能留客烟霞不妬人惟應舊心友知我此情真
　　次傅殷卿助教韻二首
事業慙明世光陰逼暮年誰知天遯客却作地行仙迹
任時人笑文須後世傳洹溪足清興何用買山錢
江湖三十載今日是歸年鄉國猶為客身心已是仙境
清無世累詩好有家傳明月清風滿何曽費一錢
　　清明日登樓借友人韻六首
隠市俄三月登樓得四郊檻花栖落蕋牆竹出新梢勝
日宜尊爼孱軀怯酒殽歸耕今已遂桑扈聽咬咬
樹色晨烟重池㾗宿雨盈至音求土皷荒獵謝山棚難
字從人問新詩信口成誰家競春事柳院沸銀等
賞花辭上苑栽菊擬東籬畏病時停酒銷閒剰賦詩年
來輕節序事往見襟期㡳用歌壺缺吾方知竹枝
倦鳥方依樹祥麟已在郊開簾納山色俯檻見松梢江
水甘宜茗畦蔬美勝殽禽聲闗樂意終日任咬咬
春光時顯晦天道寓虧盈方外神仙境人間傀儡棚讀
書期自得學道愧無成俯仰吾何怨桓伊豈解箏
畫出幽居景踈梅暎竹籬歸田平子賦招隠太沖詩勲
業非無意風雲自有期春工多巧思付與背陰枝
　　牡丹始開值雨
小人傾善類怪雨妬花王國色嬌含潤天葩濕吐香太
真初賜浴孫夀慣啼粧富貴吾何羨開晴謾一觴
　　桃源雅集圖
削玉千巖合蒸霞萬樹開漁郎迷路至先世避兵來洞
裏常春色人間幾刼灰可憐劉阮輩更復説天台
　　周氏園二首
出郭才幾步芳華聚一亭雲迷花作洞路轉樹為屏老
圃烟蔬翠微行雨蘚青小車來莫厭吾自掛雙瓶
狂遊常徑造殊勝得城東木老千章合花深一逕通石
盆留宿雨竹牖度清風詩思方泉湧芳尊莫放空
　　同劉光逺盧正卿遊青山途中即事
麥秀雲初合花濃露未乾山光晴亦潤春色晚多寒嵗
月歸田樂詩書用世難䲭夷有餘酒隨處駐吟鞍
　　和正卿韻二首
十載纔三至餘生得幾來好山迎道路新雨歛塵埃澤
蔌晴方茁巖花晚尚開明朝風日好容我坐莓苔
清境至已幸可人期又來軒扉皆有竹几榻自無埃泉
脈池分過巖霏日射開君其回俗駕愛惜一庭苔
　　寓昌平縣廨謾述
畿甸三秋末乾坤萬象澄度闗初見鴈喧坐尚多蠅雲
薄難成雨霜清欲至冰居庸差可喜湧出翠層層
　
　
　
　
　
　
　
　
　
　
　
　
　
　
　至正集卷十二
欽定四庫全書
　至正集卷十三
　　　　　　　　　　　元　許有壬　撰
　律詩(五言七十五首/)
　　孔學文奉先世毅夫先生元佑五年召赴闕尚書
　　省牒求題
元佑才為盛之人獨滯留如何車下轍又到嶺南州玉
樹三枝秀滄江萬古流珍藏徵往躅重為半山羞
　　題張圖南怡顔堂
深愛形愉婉真歡寄詠歌色難非孝也創鉅奈親何堂
下餘風樹人間有蓼莪世堂求錫類莫作盻庭柯
　　神仙雨
山中日日雨松竹早知秋清響自深夜逸人無逺愁􁳟
虚聞葉落林暗見螢流對景因懷杜江村事事幽
　　六月二十一日坐田家場圃早稻已穫
楚甸禾宜稑天應急早農三登知稔嵗一葉未秋風繼
絶方晨穫嘗新已暮舂敢言憂國願一飽待年豐
　　晚凉縱步用諸生黎仲顒韻二首
隆暑晚才退東崦未惜遥穿林入田舍縁木渡溪橋有
地堪容膝何心更折腰前湖直罨畫舟子正招招
山吞紅日盡雲放碧天遥景與詩為地凉隨杖過橋胡
床時憩足束帶久忘腰不怕叢條怒山英已見招
　　立秋日次黎仲顒韻四首
青山似髙士了不染塵埃龍去留雲在鴉歸帶暝來竹
林清可掬稻畛翠如裁今日知秋至呼童拭酒杯
祝融方肆虐時序報秋清火欲凌金氣凉先入雨聲雲
間瞻疊巘松下得微行君看梧桐葉能催白髪生
流光諳代謝雅志愧輕肥年已逾知命星方識少微靜
言今日樂遲却幾年歸更荷隣家好山瓢問不違
山中何所樂日日有新詩放脚探龍窟回頭愧鳳池懲
羮尚吹冷居貨敢求奇野老從渠戇咸腓勝詭隨
　　登後山觀湖漲時陰雨忽霽
陰磴盤盤上枯藤得得來長楊半腰水老桂一身苔秋
氣蛩先覺風聲鶴欲回山雲自行雨休為老夫開
　　城中送冰
出自凌陰閟來驚暑路忙針分全璧碎鹽接斷峯長清
欲空渠椀甘宜沃蔗漿休教融作水分惠徧山莊
　　得家書戲書其後
家人怪留滯今日寄書來菡蓞實將老玉簪花又開兒
書常負課我瑟已生埃亟喚理歸棹道人心未灰
　　得請南歸送客皆乗馬予獨以病坐小車有語及
　　韓子送楊巨源問車幾兩者戲成四韻
不能陳力矣便可賦歸歟車坐但一兩人言非二疏幾
難終日俟病過半年餘莫笑無金去行裝有賜書
　　鄉人飲餞二十里外以詩留别
樹影聮金勒鄉人恱我行春羔紅玉軟官醖翠濤輕桃
李慚無分桑榆荷有情它年洹水上一一却相迎
　　同茅紹之飲野人家蔬圃二首
地僻人稀至凉生日欲西娟娟花覆井㶁㶁水循畦蔬
脆供新摘醪香出舊携蓬􁳟殊卷入岸柳奈烏栖
小店囂氛外茅茨只數間鳥啼槐潑翠蠶老椹垂殷老
境惟宜酒兼金不賣閒興來詩自得真趣豈容刪
　　觀麥
田父逢人說今年麥異常花時無冷霧實後值驕陽眩
目黄雲濶垂涎白雪香疲氓均一飽應有兩岐張
　　魏縣道中
京國行行逺江鄉處處幽崖崩和麥墜灘急帶沙流匡
世無長䇿還家是勝遊不將詩與酒清興若為酬
　　水冶
人烟仍古邑村落帶清泉修竹雲千畝垂楊翠半天卜
居多勝地沽酒驗豐年欲結雞豚社慙無二頃田
　　宿水冶孝親寺
永額僧知宋佳城石紀韓懷賢時拊髀弔古一凭䦨清
夢雲龕靜悲歌野樹寒山川豈專美東北又豐安
　　遊黄華始至其麓
槲樕連山麓霜餘翠間紅架巖茅屋小分水石渠通漸
覺烟霏重時疑道路窮升髙宜努力中止戒瘝痌
　　過南齊觀丈八石佛僧云得之耕者始見其頂隨
　　發隨出因作浮屠居之
教已由天降人猶入地求生民困狂走滄海遂横流塔
影千年月松聲萬壑秋考碑當紹聖文物正崇脩
　　善應泛舟
霜水清深處烟嵐紫翠間清風時信棹落日正宜山空
濶凝絲竹潺湲響珮環道人磐石畔崇酒待予還
　　出京寄王仁甫左丞
六龍清暑去萬騎景從時顧我何為者懷恩欲報之計
功慙傳食美盛有歌詩却憶髙唐老清風擅鳳池
　　都城大熱午日至赤城夜寒不能寐
步步髙無下炎威覺漸微山川限風氣冰炭劇天機孤
館難為客重衾更覆衣只愁清不寐無夢到羅幃
　　宿獨石孫希顔家書其壁
獨石青不老行人鬢已霜四年叨政府三度上灤陽毫
髪曽何補身心漫爾忙避賢歸有日來醉石兄傍
　　雨後桓州道中
雨後桓州道清無一㸃塵半天雲葉薄五月草芽新白
雀能知曉黄羊不畏人懸鞍有馬酒香㵼草囊春
　　即事
土屋平無脊沙岡逺似重風爐懸馬爨木臼響車舂繫
尾牛連犢謀生蟨待蛩醉歌喧帳影芳草正茸茸
　　次上京
望望龍岡樹行人欲解驂百年蝸角戰三仕鳳池㕘富
貴人雖欲驅馳老豈堪預知今夕夢的的到江南
　　省中石竹
紫垣清晝永紅藥褪方華寂寂沙礓地娟娟石竹花香
鈿金縷緑笑靨粉㾗窪細草聊相慰閒吟坐日斜
　　洪禧殿進講
日漾珠簾動風生寶殿寒明時求治䇿要道在儒冠聽
納勞前席咨嗟感從官黄封頒賜後愉恱藹天顔
　　七夕露坐因成駮雜無實之言
别况經年慣佳期此夕逢終天為伉儷一水任西東人
世非無鵲羇􁳟漸有蛩鄜州共明月應是憶衰翁
　　風雨孤舟圖宣和筆也
龍樓嫌富麗著意冒荒寒烟雨迷千樹風波恃一竿時
移毫素在身老塞垣難玩物昭前訓誰將進縣官
　元統甲戌分臺上京飲馬酒而甘嘗為作詩丁丑分省
　多暇因數土産可記者又賦九題并舊作為上京十詠云
　　馬酒
味似融甘露香疑釀醴泉新醅撞重白絶品挹清𤣥驥
子飢無乳將軍醉卧氊挏官聞漢史鯨吸有今年
　　秋羊
塞上秋風起庖人急尚供戎鹽舂玉碎肥羜壓花重肉
淨燕支透膏凝琥珀濃年年神御殿頒餕每霑儂
　　黄羊
草美秋先腯沙平夜不藏解縧文豹健臠炙宰夫忙有
肉須供世無魂亦似麞少年非好殺假爾試穿楊
　　黄鼠
北産推珍味南來怯陋容瓠肥宜不武人拱若為恭發
掘憐禽獮招徠或水攻君毋急盤饌幸自不穿墉
　　籸麴
坡逺花全白霜輕實便黄杵頭麩褪黑磑齒雪流香玉
葉翻盤薄銀絲出漏長元宵貯膏火蒸黑笑南鄉(南鄉/蕎麵)
(黑甚熟則堅若瓦石田家/元夕以代陶盞貯膏火)
　　蘆菔
牲質宜沙地栽培屬夏畦熟登甘似芋生薦脆如梨老
病消凝滯奇功直品題故園長尺許青葉更堪虀
　　白菜
土羔新且嫩筐筥薦分披可作青菁飯仍携玉版師清
風牙頰響真味士夫知南土稱秋末投簪要及時
　　沙菌
牛羊膏潤足物産借英華帳脚駢遮地(此物喜生車帳/卓歇之地夏秋)
(則環繞其/迹而出)釘頭怒戴沙齋厨供玉食毳索出氊車莫作
垂涎想家園有莫邪
　　地椒
凍雨催花紫輕風散埜香刺沙尖葉細敷地亂條長楚
客收成裹奚童擷滿筐行厨供草具調鼎汝非良
　　韭花
西風吹野韭花發滿沙陀氣校葷蔬媚功於肉食多濃
香跨薑桂餘味及𤓰荷我欲收其實歸山種澗阿
　　再用前韻答王仁甫左丞二首
寒暑催浮影功名負勝時膠榮今老矣得酒且中之才
不能匡世吾將任采詩藩籬可翔集何用刷天池
青年無可畏况到二毛時嘯傲從元亮風流愧牧之莫
談今日夢但詠古人詩已作家書去先開半畝池
　　連雨有感
秋來連日雨渾似熟梅時雲岫青才露風簷白又垂陰
晴如善謔寒燠遽交馳㑹見驅屏翳清明萬物宜
　　和友人寓居雜詩三首
譾材寧適用奇貸本難居羇旅誰相慰親朋日有書看
雲嘆舒卷閱市驗盈虚昨夜秋風起江湖好食魚
心憐無所用道愧不成章上直才熊館從公又馬坊野
風香列帳簷日轉迴廊天上歸來晚庭榆倒影長
有謀長落落無事亦怱怱一代名何用千年論始公清
風生筆硯凉月到房櫳亦有娛心處兵厨酒不空
　　上京分省有大硯乙亥嵗嘗用之丁丑又日用知
　　其美不知其奇一日滌去積墨文彩溢目背刻翠
　　濤字亦精勁非一洗濯不知也
積墨培光彩貞姿任涅磨浪花浮欲動池影淨相和有
似懷才者其如眯眼何更憐當造命不解擴恩波
　　鴈洲
我亦隨陽者還來宿鴈洲蘆花吹雪盡水氣帶霜浮書
載無餘地詩成有剰籌剡溪乗興爾不是五湖舟
　　過嘉魚和劉光逺韻二首
山寒遲見日松髪未全晞風土傳奇品烟波空斷磯驛
連江杳渺縣入樹依稀不鼓南征棹幽人不當歸
帆月隨風動篷霜待日晞水邊多酒斾山脚有魚磯嵗
晚鴻飛盡江寒客渡稀郵籖程莫校老子欲忘歸
　　禹栢圖
我家近禹栢無句敢相形逺道得圖畫故人瞻典刑江
湖雙鬢白宇宙一枝青行返大别去哦詩與栢聽
　　發琅瓈而南
閒人有㡳忙一舸又行湘風歛連旬雨花供滿路香領
春心未老浮海夢初長應有停橈者吾歌繼漫郎
　　隣舫小酌俄廷鎮同年至廷鎮即事口占笳皷響
　　春江屬予足之
行李詩連軸孤舟酒滿缸樓臺明夕照笳皷響春江不
負青山約來賡白雪腔十年心萬里今日為公降
　　泊昭靈和董仲達韻二首
宿靄空天宇微和暢物情江春灘失險山晚燒添明白
首容投紱清時正迓衡得朋多逸興無用計歸程
雨晴春似海對景未忘情逺浦孤舟小斜陽萬樹明溪
山涉圖畫風月入權衡却笑南歸鴈悠悠幾日程
　　游南嶽黄庭觀
東風如有意吹入白雲鄉一片飛來石三生結願香碧
桃開洞府蒼蘚閉丹房欲訪芙蓉主乗春夢𣺌茫
　　夀寧宫用閑閑宗師韻
𤣥教嗣蟬聮辛勤五十年祝釐縻輦轂傳句記林泉雲
氣來天上松花墜馬前懷人不可見辜負酒如川
　　曽原道中二首
幽尋老不倦春盡晚猶寒村逕窄容轎樹枝低礙冠鳥
聲山寂寞花事雨闌珊風物今朝好詩成未覺難
秧針青炫日滿眼是豐年山轉東西路泉通上下田林
深纒宿露村逺見炊烟此境須身到屏圖未易傳
　　貢院有懷省中友人
帝遣提文印科場看策勲千年徒尚友一日便思君西
掖春浮樹南宫晝鎖雲不知江海上幾句寄殷勤
　　刻題必夜發題必早諸公連夕不寢列坐假寐予
　　又甚焉觸響驚寤相顧大笑記以俚語
重門嚴鎖鑰誰遣睡魔來塵尾忽墮地鼻聲俄殷雷有
燈銀海暗無酒玉山頺莫作冬烘夢掀髯一笑開
　　陪姚子中中丞晚生
薇垣宜露坐月色淡蒼蒼黑去鑾坡樹清傳燕寢香縱
談驚炙轂批卷聽哄堂莫作思家夢春宵苦不長
　　早起觀諸公考卷
閉門如井㡳春事近如何柳色寒猶淺禽聲曉漸多三
場嚴獻納千卷困研磨有幸逢今日天開第八科
　　三場試罷小雨
京國春難雨沾濡忽有今聲連蓬島近寒入棘闈深聖
治無遺䇿諸君待作霖東君辦花事行欲宴瓊林
　　偕王師魯同年遊長春宫訪完顔真人不遇書其
　　壁真人以是日出迎
半年塵土夢常繞白雲鄉紫闥少休暇清談又𣺌茫竹
聲來别院松影轉虛廊為問師何在乗風在帝傍
　　投劾南歸宿長春宫用壁間韻呈完顔真人
清景鎖塵思𤣥闗接帝鄉松筠寒淅瀝樓殿晚微茫香
㬉雲生座鐘殘月在廊他年江海夢惟到老師傍
　　過良鄉
不見良鄉塔于今十六年我方添白髪爾自矗蒼烟風
氣連畿甸春容動雪田雲麾石無恙賴此重山川
　　旅邸夜坐書所聞
白髪自爬梳青燈翳欲無厨喧僮守嵗槽響馬求芻村
皷都無節鄉儺實有徒天風忽蕭颯清響入喁于
　　元日
詩思供行邁年華屬履端乾坤風日好羇旅夢魂安去
國天猶近還鄉路不難白鷗盟有素回首謝鵷鸞
　　問津
衰病新投紱荒寒逺問津危橋時下馬小徑不逢人紫
翠山浮夕青黄柳試春人間好風物此去屬閒身
　　尋梅
何以慰吾衰梅花秀發時晚香傳逺樹春雪避南枝林
靜來差早溪深行獨遲與君謀一醉及此未離披
　
　
　
　
　
　
　
　
　
　至正集卷十三
欽定四庫全書
　至正集卷十四
　　　　　　　　　　　　元　許有壬　撰
　律詩(五言律二十二首/五言排律十六首)
　　待泮
愁裏時時醉春來日日隂無謀能解凍有句且娛心陶
去憐儲粟疏歸詫賜金還家均一樂餘事任浮沉
　　聞泮喜成
思鄉思附翼彌日苦相稽忽報氷為水仍傳路有泥篙
師挐畫鷁河伯插金鷄去去休囘首歸途更不迷
　　買舟小甚戯成四韻
紫闥三年夢清江一葉舟遂心甘跼蹐容膝儘優㳺犬
卧須蟠足鴟蹲尚打頭伊誰乘萬斛自有濟川謀
　　訪郭子敬祭酒于稻田山居醉中作詩贈之
攬轡澄清徧豋瀛笑傲還意長殊不醉身健更當閒茂
樹疑無屋崇臺盡得山卜鄰吾有願疎懶政相闗
　　再用前韻二首
世路辭登涉鄉居事徃還莫為千日醉渾得幾朝閒溜
雪明懸筯香雲亂博山詩愁誰喚起春鳥正闗闗
雲凝猶出岫鳥倦恰知還我夢已驚覺此身惟愛閒白
留牕外雪青愛水中山俗客從今少柴門莫返闗
　　憶可行
秋征曽有約十月便歸來南國鴈已盡東風花又開酒
缸連月備詩擔幾時囘手種洹溪柳青青滿釣臺
　　臺翁旌髙年耆徳妻亦同夀
夀域開無際禔身得㝡多子孫三釡養翁媪八旬過桑
梓駢華表門庭䕃緑波風人重偕老吾為爾成歌
　　汪叔志堪老園
有地皆堪老惟鄉老最堪生涯都不校祖德幸無慚埜
景收全勝村醅取半酣吾衰今夕夢應與子俱南
　　番昜周吉甫師張君采為僮所殺吉甫擒僮殺之
　　師讐遂復子暾為應奉求賦
世有逢蒙後仍聞不義侯彛倫因盡斁滄海遂横流白
刃吾能蹈青天志竟酬悠悠千載下方識報師讐
　　淳熙御書次其韻(翰長開府公請賦/)
宴安懷鴆毒板蕩任鯨吞南土饒風景中原失本根無
人扶帝胄有句及漁村一旦天戈至潮聲遯海門
　　雲州劉氏貞節
貞節不為石龍門氣與髙一天孤倚託三子立劬勞彛
典期無斁桓楣愧有褒詠歌誰復靳傳爾在吾曹
　　東安竇敬祖妻梁氏貞節
夫人胡不辜無子且無夫舅也弗能履叔兮方待哺一
心如白水萬事在黄壚孝節闗風教聲詩播海隅
　　用王繼學韻題近仁御史雪林小影
松與雪相冝松風更細吹始知天放樂多在嵗寒時逃
世衣冠古看雲杖屨遲無縁遂終隠峩豸出京師
　　送知事王安中赴樞宻掾
辯幕忍咸腓人從奈我違苦辛容蘗蓼急緩節弦韋欲
見詩書效能教簿領稀鴻樞有公論一鶚看横飛
　　圭塘獨坐(二首/)
我屋來西圃輪蹄二里遥晚風收菡蓞秋雨長芭蕉有
酒容開口無官免折腰柴門莫堅閉恐負野人招
地僻心逾静詩多意轉長隂森穿竹逕甘脆剥蓮房魚
長已堪釣醅香先自嘗敢言誇晝錦聊復此圭塘
　　漫書
誰謂予多蹇年來儘遂心作池通活水栽竹值連隂景
物源源出門墉步步深從知非大隠有此小山林
　　有舟
有舟維老樹欲動恐傷蓮遂使成虛器何由濟大川錦
雲香捧擁煙月澹留連汎汎行無礙霜清八月天
　　新秋即事
莫踏蒼苔破茨門晝亦闗林風秋入樹波日晚摇山原
野蒼茫外煙霏指顧間更教安一榻月夜不須還
　　秋隂
秋隂冝沼上蘚翠不曽乾聽雨朝欹枕觀雲暮倚闌地
寛人自在松茂竹平安天遂閒中樂年豐酒不難
　　次可行即事韻
􁊽田秋半熟香入小磁缸霜水清浮簟煙嵐翠可牕酒
添詩癖重茶戰睡魔降笑問登山屐吾生費幾雙
　排律
　　登越臺
問俗來南海休期上越臺際天迷莽蒼㧞地出崔嵬五
管衣冠府連城錦繡堆勢吞蒲澗逺氣壓海珠摧嶺嶠
横卷石滄溟瞰一杯人驚塵世隘鳥盡碧天囘霧列蕃
中國雲摩舶上桅黒風鯨浪立紅日蜃樓開市貨煩重
譯蠻琛盡九垓緬思魋結子徒困島夷財下瀨才分節
雕甍又刼灰秋郊猨狖泣春草鷓鴣來形勝渾如昔興
亡不暇哀我行求古迹天遣度詩材誰慰襟懷惡多慚
繡斧陪薄寒收毒癘微雨净浮埃蒟醬冝椰肉頻婆薦
麝醅簿書聊棄置風景屬徘徊長笑魚龍駭遄歸皷角
催壯遊心未已東北是蓬萊
　　泰定乙丑閏正月七日同伯庸少監捧御祝香祠
　　天寳宫以苔色連修竹為韻分賦得苔字
秩祀神宫閟鳴騶甲觀來爐熏分黼扆佩玉響蓬萊八
景中天降流雲午夜開簫聲清入骨燭泪冷成堆感格
風生幕昭融月滿臺松擎𤣥鶴舞霞擁綵鸞迴介福應
駢集新詩得細裁陽坡青動柳隂壁紫凝苔天運當昭
代官寮愧譾材願持今日志庻用荅涓埃
　　史顯甫治書父慶八十夀用曹子貞尚書韻
舊植生芝樹新開種玉田庭闈盡鳬藻簪紱出蟬聮俯
仰身無愧開承世有賢明時推盛典綵服照芳筵烏府
秋如水青雲地近天郡封三品貴鄉飲一堂專夢笑非
熊異心依顧兔圓車因探(闕/)坐袍為賀正攐鉢重金攅
茘茵香錦泛蓮人間得如此何處更求仙
　　送魯子翬赴西臺御史
弱冠名先振髙風士久歆文章追古作韶濩發遺音大
器成非晚盈科貯已深旁通嗤墨守約説謝書淫下榻
驚詞匠擔簦藹子衿銀潢輸學海玉樹照儒林皷舞非
吹萬登崇匪枉尋溟鴻摶直上儀鳯瑞當今小展鑾坡
步還司憲府箴支傾堅柱石藥病富苓參元惡腥區宇
龎恩息斧砧倡言陳慷慨進疏竭忠忱遐裔隨編置彛
倫免陸沉五車勤始效衆口噤如瘖昔也勞推轂兹焉
遂盍簪主文推半席敝帚致千金行水知無事登車豈
有心皂鵰騰肅肅驄馬去駸駸此日瞻卿月他年作相
霖嵗寒情勿替分路念同隂
　　次伯庸上都寄來韻
文章君瑞世交友我忘年典璽當機要求人得俊賢一
封新獻議三黜舊繩愆甲觀通金闕山房冷石田嘉徴
應鱣集高躅看鶯遷只有傷心處歌聞相府蓮
　　遼州髙士賈師敬以延祐三年六月捐館明年四
　　月過其墓以詩哭之
山林多隠逸夫子獨超倫養志官旌孝居鄉俗化醇雪
螢嚴進學氷蘗凛持身明月過頭杖清風折角巾愛閒
誠有樂守道更誰親詩酒窮元亮煙霞痼子真甫云待
清誨遽爾掩黄塵命駕期千里傷心未六旬山英悲蕙
帳朝議緩蒲輪有子家何慮無官志亦伸百身寧贖死
三縣遂無人書葉芸香冷墳垣樹影新音容猶彷彿蹤
迹已沉淪不用招魂些書名繼逸民
　　㳺蔣山次李五峰韻
道途雖僕僕得暇即登山有樂來金地何心夢玉闗雪
餘梅噴白霜重樹留殷畎畆無遺秉郊原有敗菅泉香
龍已去松老鶴初還好作菟裘計分雲住半間
　　和王務先見寄韻
理世足英豪同書貴俊髦士生知孔孟時至或䕫臯髪
敢千鈞繫絲憐獨繭繰官瘝費料理技癢負爬搔白首
曽何補黄扉豈不遭風雲亰國逺煙雨楚山髙厭事惟
中酒忘憂謝擬騷本同多病馬偶似賦歸陶君子幸無
責故人仍見褒魚牋來傑句獸錦炫仙袍笑我徒重趼
多君㧞一毛江湖幾年夢文史半生勞道域應深造朋
簪愧素叨相期冝努力學海看波濤
　　㳺青山途中值雨
四郊將告旱一雨適投機敢恨妨窮勝方忻免阻饑鷗
邊初細細馬首漸霏霏路浥塵皆净衣沾迹尚微加鞭
投草市假館憩柴扉急吹鳴嚆過重隂突騎圍白煙映
空走銀箭滿山飛繁響傳巗谷清寒襲布韋如麻從達
曙有酒自忘歸收歛功何逺遨逰願不違地平波緑漲
枝重果紅肥嵗事了禾黍時芳及蕨薇敷腴均品物明
潤動晴暉志喜慙椽筆疎狂謾一揮
　　贈萬國卿郎中(并序/)
　廣平萬嘉閭國卿皇慶壬子為山北憲照磨燕
　山庸齋劉公實憲長長山韓從義為幕長國卿
　㓜尚未冠庸齋忠厚長者有人倫鑑謂當超軼
　逺到而不才亦辱薦焉治具棋局或休期登眺
　必三人俱而不才每與焉承㫖御史南臺國卿
　適為臺照磨握手歡甚而庸齋從義九原不可
　作矣對酒語舊未嘗不為之流涕也俄國卿拜
　御史西臺僉雲南憲改江西河南陞副使入歴
　臺院部出為浙省正郎於是庸齋之言始驗至
　順辛未秋投紱居潤絶江來揚州致先太夫人
　賻壬申八月卄七日余北歸過之感念嵗月相
　顧錯愕盖國卿山北時年甫卅五余廿六今國
　卿髪無一黒而余亦蒼蒼矣出諸公詩文曰子
　我舊過諸公可無為我紀之余惟廿年朋舊凋
　謝觸目傷心存而幸㑹合者有幾况舊且宻莫
　吾二人若則此㑹可不謂難乎可不有以紀之
　乎其紀之之言曰
昔在徒陽日俱當少壯年夙心欣所遇晚嵗守何堅幸
辱明公厚仍逢幕府賢笑歌無芥蔕出入每蟬聮㬉縱
沙堤轡寒同土屋氊宋園閒即到韓墅醉曽眠借馬僮
偕樂分羔肉每偏看山寧計路沽酒不論錢繆荷推三
益多慚共一㕓夜談常逹曙公㑹更移筵俄索長安米
尋乘建業船蟨蛩欣再合鴻鴈遽相捐秦樹和天逺滇
雲捲雨旋軺車清國步烽火静河堧善搏非攘臂豐扛
貴息肩扣門驚倒屣分路忍先鞭世事應難料人生自
有縁一心如白水萬事已華顛夜鶴應無怨春鶯任屢
遷虛名何物耳好作地行仙
　　至正改元四月十二日戊子皇帝御龍舟幸獲聖
　　寺中書右丞臣特穆爾達實參知政事臣阿嚕臣
　　有壬扈行樂三奏命右丞前特授平章政事叅政
　　進右丞臣有壬進左丞懇辭不允惶汗就列平章
　　右丞曰今日逰騁之盛恩遇之隆不可不紀也悚
　　懼之餘為二十韻以獻
宇宙承平日邦畿壯麗鄉宫中無暇逸湖上暫翺翔鳯
輦重雲降龍舟萬斛驤風霆隨桂楫日月運牙檣五衛
分翬羽千官列鴈行長年花壓㡌仙妓錦連航絨繂初
徐引鑾旂漸逺揚黎靬呈曼衍僸佅遞鏗鏘玉食傳麟
脯氷壺出蔗漿魚鳶知永蹕鶯燕逐餘香夾岸金戈翊
彌空繡幕張汀迴開瀚海天近勝錢塘翠閣峨雙島珠
簾䕶兩廂九霄披瑞靄四表覩朝陽補助資逰豫登崇
貴俊良不圖推朽質亦復被清光左轄綱維地中書政
事堂出謀慚不學好樂願無荒喻水民堪畏從橋䇿最
長濟川非所任歌詠獻巖廊
　　途中除夕贈胡謙牧
今夕知何夕征途適嵗除素飡驚曠日清議敢寧居已
驗軒容鶴真成鼎柱車静言思徃者只有賦歸歟山好
來天際塵空值雪餘幾程投逆旅一笑愧茒廬村酒磁
甌淺柴煙土銼虛承恩無報效出畫莫躊蹰良友煩連
轡髙談實起余詩成拈秃筆真是不中書
　　桂林翁挽詩(并序/)
　廬陵永豐百三嵗人曰桂林翁劉叔正者九十
　三嵗時豫章熊先生朋來記其堂百嵗時近而
　鄉郡逺而四方至于京師紀其徳歌其夀者知
　幾百首孫鶚楚竒裒為家慶集泰定甲子二月
　翁卒同郡劉春常岳申銘其墓附集後楚竒請
　發其未盡而其紀之詳歌之盛無不盡者已獨
　念翁之生也紀若詠詳且盛若是其卒也獨劉
　一銘爾其沒而不能忘者豈容無辭以寓其鄉
　人無窮之思乎嘉楚竒之學作挽詩十六韻以
　補其闕云
百嵗古云少翁年又過三杖鳩奚用(闕/)天爵復何儋足
正儒門立功深理窟探浮雲常過眼積雪久盈簮月午
琴三弄花春酒半酣(闕/)山輸逺淡鷲水挹清甘佳趣人
誰識虛名我豈堪化鄉非獨善種德見多男景迫仍安
健仙遊等笑談死生皆有得俯仰更無慙子姪紛垂白
孫曽盡出藍詩章留亹亹堂構委潭潭繼世誰能象遺
編保不蟫生存形善頌飄忽散晴嵐鄉社如咸秩先生
實可叅懷賢嗟不及飛夢大江南
　　次韻可行坐嘉蓮亭有感
懶是平生癖歸田始克勤灌園時汲井學稼曉耕雲窻
取山千疊舟巡沼四濆倦㳺當税駕勇退免移文誰識
予心樂都忘俗務殷圭塘清見底銀海浩無垠潦倒惟
營口迂疎愧致君天開方外境塵見隙中曛酒欲連宵
飲膏湏繼晷焚讀書嗟坐廢娛老却冝醺園綺知髙祖
巢由負放勲至人先大節餘事及多聞詩少慙工部鞋
多笑領軍郊原諏嵗計風露逼秋分且曳泥中尾休空
冀北羣崇臺還一上萬物正芸芸
　　送馬明初教授南歸詩(并序/)
　後至元戊寅予得請歸江夏别業明年冬㳺長
　沙明年二月安仁馬君明初來見於琅瓈山其
　人温醇其文粹精傾盖如平生同㳺南岳更倡
　迭和遂同歸江夏甫七日復叅知政事命下以
　小兒累之又同北焉至任城明初舟覆幾不免
　間闗䟦渉不忍予棄用中臺翰林薦堂除緱山
　書院山長及格擢右衛率府教授始釋褐衛官
　若胥卒皆國人明初請收書教其子弟為華學
　官屬從之鳩俸檄明初買書江南因得歸省其
　家焉過予相下將别請言吁世俗之交翻覆雲
　雨况延之館塾者其為友不又宻乎饔飱之不
　精不時也供侍之不慎不及也脯修之不腆也
　汲引之不酬也為主人者有能不犯於是者乎
　人情乆則狎狎則慢慢則隙生焉賔主至是而
　不失歡者鮮矣而明初與予十年如一日始終
　無間言有德君子哉述其槩為詩以餞之其詩
　曰
吾子昔傾盖琅瓈古渡頭袖文驚蜀錦懷寳重天球心
既同金斷膠因向漆投有邀湏共徃無倡不為酬南岳
朝聮轡湘江暮艤舟屐窮峰頂寺詩滿水邊樓訪古由
來喜尋芳到處留遂移衡浦隠便作武昌㳺坐席何曽
㬉招旌遽見求髙情安旅次遐躅又神州道路多嘗險
山川只薦愁掃雲髠兔頴鏖雪弊貂裘善誘兒何幸深
藏價未收忽看鴻鵠舉甘效蟨蛩休洹水寒偏瑩林慮
晚更幽誰知三仕已相累十春秋公道先揚善真才自
拔尤恩袍明翡翠教鐸振豼貅行役仍清淡言歸藐阻
修臨岐惟一語音信莫悠悠
　
　
　
　
　
　
　
　
　
　
　
　至正集卷十四
欽定四庫全書
　至正集卷十五
　　　　　　　　　　　　元　許有壬　撰
　律詩(七言五十二首/)
　　送黄文復歸長沙
半生湖海夢依稀但誦湘南逺寄詩先友凋殘公獨健
故園荒盡我方歸百年未滿常憂畏千里相逢又别離
他日梨江松下路西州難似此沾衣
　　次阿榮存初宣尉韻
芬華刋落著才名曽見横飛白玉城雙節自歸修月手
九天誰聽戛雲聲軒扉風露清無夢杖屨林泉澹有情
莫道東山絲竹好顛崖囘首奈蒼生
　　歐陽初心思亭
節婦能收戰骨囘肯堂仍得寧馨兒九原難作身未殉
一息尚存心不衰今古有知風樹恨乾坤無盡蓼莪詩
更將致慤明來裔亭畔豐碑待刻辭
　　南樓(以下五首和王/繼學參政韻)
江流天逺亂晴霞郭影雲深帶晚鴉長笛透空清似水
健㠶飛浪碧成花石城瓊璧神仙府畫棟朱簾帝子家
詩在好山濃翠處莫教煙霧等閒遮
　　武當宫
絳節摇山引翠幢誰開琳宇對清江雲霄路近在丹竈
松檜影寒空碧牕方外洞天今有幾人間國士自無雙
蓬萊弱水知何處且繼昌黎賦下瀧
　　雪後登南樓
徙倚危闌俯釣船空明金碧訝鈞天寒收江影澄拖練
晴動山光濕帶煙萬里青雲孤鶴去一竿滄海六鰲連
惟應聽罷南飛鴈纔信人間有醉眠
　　沙武口望武昌
煙樹蒼蒼不見城水禽驚起背人鳴舟摇疊嶂髙還下
鴉閃殘陽滅又明闗塞夢寒愁逺道江山詩瘦苦多情
好將身外無窮事都付滄浪欵乃聲
　　途中
風物過淮都入畫松筠當雪亦成叢乾坤已見來儀鳯
霖雨多應待卧龍江路梅花千樹發海天山色四時濃
圖南本自鵾鵬事不是人間不見容
　　横山有髙竹樓别業留信宿始歸
酒香牲腯主人歸正是猿驚鶴怨時梅影小池春入畫
竹聲虛閣夜催詩世間真樂無多事身外浮名只費辭他
日結茒容我隠一章先當買山貲
　　望土門山
逺峰天外碧嵯峨滿貯鴟夷信馬過堤栁雨餘黄著色
野塘氷盡緑生波十年俗駕迷途逺一片春山勝事多
却笑采詩仍習氣何如牛背夕陽歌
　　登嶽祠正陽樓用同年李伯强留題韻
青山髙處結層樓九㸃微茫認禹州煙浪逺浮舟隠隠
天風清咽角悠悠仲宣多感空能賦元亮平生不解愁
莫望長安西向笑蒼顔難繼少年㳺
　　次竹樓韻
勝地佳人邂逅逢一林行盡翠朦朧松聲帶雪清欲滴
山色到樓寒更濃眩目敢誇龍虎榜論交曽嘆馬牛風
對床醉卧誰呼起却是煙村曉寺鐘
　　送曽學遜㳺淛
平生㳺淛勞夢想羨子一年行兩迴越地春因修褉去
錢塘秋及看潮來江山清境聊乘興今古盛時無棄才
便好騎鯨窮汗漫海天東向有蓬萊
　　和同年李芳齋縣尹韻
牛刀何足展君長妙割雖多不用鋩彭澤秫隨楊柳種
河陽花帶桂枝香當時文㑹人千里幾度月明天一方
囘首茫茫又南北暮雲深處望琴堂
　　題孫幹卿父褣寓公芝圖
商山逺采竟無徴坐上天教見一莖風紀政刑真有感
乾坤嘉瑞豈徒生紫雲墮地收不起玉樹凌空長又成
此去百祥仍作頌髙門橋梓自同聲
　　和繼學見寄韻
憶昔乘風在帝傍珠璣紛落五雲鄉藍田夙擅連城價
粉署曽分滿袖香歸去山林惟魯酒興來天地有奚囊
江湖何日重攜手見説鱸魚味最長
　　送術士陳九山歸九華
常記乘軺過九華撲人濃翠濕晴霞十年空作山中夢
半世猶隨海上槎紫闥彤闈君盡友清泉白石我無家
談𤣥便約同歸隠聽罷松風自煑茶
　　安僧宣慰異竹
移竹曽教竹不知附鞭蜩腹已端倪化工談笑出七子
人力裁培無幾時地墳只疑龍獻角實成應有鳯來栖
何須辯怪如歐老留作甘棠慰去思
　　九日次趙秉彛韻
平山雲樹錦斕斑人倚霜空十二闌公館簿書常負節
海天風雨漸成寒人間有地容三徑身外何心戀一官
應被黄花嗤我軰幾時同去釣江干
　　風雨中憲司觀荷僉事鄭裕卿索詩
小金山下水雲多一片秋聲萬柄荷霞臉雨香匀膩粉
翠裙風急捲輕羅從知柏府開仙署肯放蘭舟發棹歌
珍重此時清絶景主人無酒耐詩何
　　盧仲禮知崇德州未月而頌聲作題其卷末
報政曽聞五月程君侯旬日便蜚聲良心感觸無愚哲
荒嵗施為繋死生才器每於難處見詩書真到用時明
從今早備如椽筆擬待三年頌有成
　　送書吏戴奎遷兩淛奎以學稱刻木像母事之
塵俗紛騰鴈鶩行就中金羽自低昻詩人尚得官長惜
孝子忍教途路忙像貌固知非土梗精誠隨寓是羮牆
崇卑有分君休校姓字誰沾翰墨香
　　題趙季文茶屋
山人有屋不容花自笑平生只愛茶鄒子墅邉鴻漸宅
洛陽城裏玉川家清風夢斷膏粱氣小鼎雲翻粟粒芽
不用反闗嫌俗客五侯亭館自芬華
　　挽曹士宏
煙草佳城二十秋士林能説舊風流諸郎盡得書中禄
此老應無地下憂逝水才華今古恨浮雲富貴死生羞
碑銘傳滿人間世逺勝征西紀墓頭
　　送相士周竹泉歸金陵
可山當日剩過從神目秋涵水鏡空老子醉歌曽有贈
阿戎多藝又相逢江湖嵗晚難為客天地詩豪不救窮
好羨蔣陵松下路幾時容我一枝笻
　　揚州李氏貞節
歌吹繁華市井連就中氷玉自清堅身將同穴生猶死
月不如人缺又圓宅里聲光重華表古今風教有青編
子孫堂下森蘭玉天擁春和在暮年
　　挽曹士由
孝友先生不愛官詠歌歸去老儒冠誨人昔亦非佔畢
矜式今猶未葢棺百世聲名毛頴重九原風雨鶺鴒寒
虎山囘首松楸路常使行人説二難
　　上都寄髙辛甫叅議
同隂頃刻尚留連六歲同寅豈偶然世路徃來皆傳舍
人生離合有機縁雲山煙水幾千里霜木星辰二十年
不日中秋定歸去紫垣明月共嬋娟
　　棗林閘待水
河上桅竿宻似林河中流水貴於金雲泥咫尺隔千里
道路尋常勞寸心風挾清寒猶作陣柳摇黄影未成隂
人生偪側自為爾江海白鷗何處尋
　　送劉廷正歸臨江
士行多岐首孝亷誰能千里事虀鹽良才横棄天應惜
㳺子貧歸母不嫌夜雨江湖詩更苦春風薇蕨夢方甜
眼中盡是經行處誰信而今白髪添
　　夀李秋谷平章
黄鍾嘘暖挽春留緑蟻浮香帶月篘宰相得閒纔是貴
人生有子更何求家傳文字五千卷身在神仙十二樓
記取年年好風景雪松霜檜豈容秋
　　王文煥三䘮未舉以詩道其意庻有遇焉
秋風闗塞底踆踆聽罷行藏亦愴神父祖三䘮俱淺土
詩書四世只清貧由來慕義推燕趙忍復無情效越秦
送子空言深自愧世間應有麥舟人
　　次王克繼憲副韻
莫道乘軺老不任公餘猶及事幽尋樹隂壓屋日亭午
花片撲人春向深吾道升沉真有命野雲舒卷本無心
詩豪已作狂司馬長日官曹擁鼻吟
　　主試遼省次提舉馬蒼山韻
六年陳迹重經過曽鄙揚雄賦馺娑簪紱敢陪英俊後
江湖空負水雲多當時塗抹已堪笑今日冬烘其奈何
賴是西風知客意一宵吹夢到漁簔
　　題張德潤孝行詩卷(張奉親柩遵陸家人/舟行值㓂而無怨也)
南逰具慶盡怡愉一旦歸來與影俱孝子惟知親不死
瘴江先念事多虞終天有恨何嗟及古柏無情亦為枯
萬里祖塋安厝了幾人漂泊愧黄壚
　　送朱本初住玉隆萬夀宫
春風煙水片㠶飛去去難緇鶴氅衣仙秩受來真是貴
世途行徧正宜歸眼空雲海天無際心折京塵夢漸稀
日拜旌陽憑致懇若孫方困簿書圍
　　次石中丞敗荷韻
葢敝衣空莫主張從知柔脆敢凌霜蝕殘老葉餘枯柄
放出清波泳太陽光綴落蛩秋冷淡夢寒栖鷺月微茫
但教七澤根株在一脈能傳不盡香
　　和石中丞韻(二首/)
詩似天葩散異香學如瑶海引流長小巫平日誇神氣
河伯而今見大方閲世壯心堅鐵石拂雲髙節飽風霜
休將山色論歸興囘首安車恐轉忙
西風吹夢野蓴香一舸歸來路轉長正賴韋弦調緩急
敢離規矩妄員方月明杜若天如水秋入蒹葭露已霜
好趂黄花侍尊俎明朝南海馬蹄忙
　　送翟志道歸毗陵
埋頭簿領惜蹉跎昨夜西風動棹歌豹管才呈一斑爾
鴻鐘其耐寸莛何雲封石室𤣥無恙秋染蒼江翠不波
囘首毗陵相憶處山川寥落月明多
　　九日登石頭城詩(并序/)
　金陵山水甲江南凡昔號勝絶著郡乘者徃徃
　可徴以息以游隨其所適而悉獲所欲若夫考古
　昔之廢興盡江山之形勢咫尺千里盼睞四極
　發竒胷雪滯慮非憑髙眺逺如東山之於魯太
　山之於天下則未易得其槩鍾阜雨花非不髙
　也而蔽虧隠見或得或遺求形勢之備得清凉
　寺翠微亭葢古石頭城也至治壬戌九日中執
　法石公持書郭公具酒殽登焉監察御史劉傳
　之李正德羅君寳巴咱爾文㢘公瑞阿勒呼木夢
　吉照磨萬國卿暨有壬實佐行時宿雨初霽萬
　象澄澈長江鈎帶風檣出没淮西江南諸山厯
　厯可數與夫川原之逶迤樓閣之雄麗雖一草
　一木不能逃也金陵之美斯為盡得起坐周覽
　清興横生執法公曰吾儕生承平位清要地勝
　事簡歲時休暇得與諸公聮轡以嬉豈偶然哉
　人生聚散雲萍飄忽昔者所與今誰此留而明
　年此㑹吾知其未易知也持書曰此不可以不
　紀也酒一再行二公督詩不已乃各誦所記九
　日詩率古作之傑出者相與大笑傾倒不知深
　盃之屢空也坐乆風勁不可留於是借僧室飯
　而歸夫欲考廢興之迹於一時有不得而悉者
　江山形勝固無恙也而石城之盛實甲金陵當
　佳節侍名公㳺勝地衆美具矣塵世一笑古且
　為難一日之㳺衆美遂具可謂尤難是冝有以
　紀之也顧沮縮於古人可乎精糧將見則糠粃
　在前有壬忘其陋而序其説且系之以詩曰
一江環抱四山圍酬節追歡剰費詩鴈影不隨雲盡處
秋光都在雨晴時當年玉樹人何在明日黄花蝶豈知
便駐髙軒拚醉倒絶勝無酒繞東籬
　　分行南海初發建康
聖世要荒覆載均年年分節徧咨詢一鞭殘月馬如電
萬里清秋筆有神南海雲霞先入夢西江花草更冝春
但將平日清貞操歸獻吾君效野人
　　秋浦道中
秋浦風光世亦稀謫仙仙去乆無詩天邊九梓青未了
山上五松寒欲飛結屋有心真落落乘軺無計可遲遲
懷賢對景何嗟及又見行人指翠微
　　黄花驛
疎雨瀟瀟釀早寒荒庭寂寂掩柴闗秋聲動地滿前竹
清氣襲人無數山十日已為千里客百年真得幾朝閒
雲泥蹤迹初何意底用題詩傳舍間
　　饒州光華樓
輪奐飛空四面牕臨風暫得息紛哤民生盡逐魚鰕利
郭影半涵雪水邦鴈足曳雲添暮景角聲吹月滿寒江
鄉闗何處休愁絶湖海元龍氣未降
　　曉登古步五通廟閤用察掾董仲達韻
神鬼何須較屈伸倚闌髙興薄層雲日開混沌三竿上
路入微茫一線分世故能抛皆樂土人生無用是多聞
采詩未了催行役囘首山林愧隠君
　　濛江驛
灌叢樛木亂鬅鬆敗屋疎籬罨畫中沙石漾波清練練
山林纒霧濕濛濛穿胷盡入堯天覆鴂舌能將漢語通
問俗無功深自愧采詩歸去繼王風
　　贈歐陽逕存次其韻
到處公侯倒屣迎秪縁湖海有先聲長貧正坐詩為祟
愽學誰教藝得名物外煙霞窮樂事人間花草任春榮
一聲鐵笛飄然去明月秋江徹底清
　　監試上都次栁道傳途中韻(二首/)
川原風色晚蕭騷發軔塵沙一日勞明世疎慵竟何補
長途筋力謾相鏖天邊白草寒無際馬首青山近漸髙
只恐稚圭今復有移文非我更誰嘲
嵗寒沙蹟瑩無泥客子身心付馬蹄山雪斑爛僵樹立
寒天空濶暮鴻低傷心臺上人千載想像河梁手一攜
當日是非何足較躡雲吾欲挽虹霓
　　㳺西山得疾同年焦德元以詩見寄次韻答之
好山佳客正相資仰盡危巔俯折枝泉石豈能真作疾
神靈應怪不留詩可憐隠几低埀處猶夢穿雲踊躍時
若問維摩真疾否小窻危坐自能知
岩翠霏微濕冷煙松聲浩蕩撼遥天從知勿藥本無妄
畢竟到山還有縁短壑孤雲猶悵望清風明月且髙眠
脱如謝傅攜絲竹應是參苓剩費錢
　
　
　
　
　至正集卷十五
欽定四庫全書
　至正集卷十六
　　　　　　　　　　　　元　許有壬　撰
　律詩(七言五十三首/)
　　和繼學寄分省諸公韻(二首/)
粉署凉多酒易消紫垣天近慣聞韶甘分桐乳朝承宴
香惹爐煙晚退朝行殿日華明玉藻清灤秋影熨氷綃
聖時扈從臣無䇿願棄樓船只就橋
西掖梧桐一院隂太平官府静沉沉敢叨紫綬承黄閣
曽受青燈錬赤心漳水風煙千里隔蓬山宫闕五雲深
小牕退食成佳趣恰好茶香月轉琴
　　送胡宗文教諭崇陽
教邑休辭展布難一方儀範幾人看但教多士有矜式
大勝達官惟素餐梓匠不言能辯器泮池雖小可觀瀾
聖門事業須加力更與乖崖締嵗寒
　　宿程松壑月香亭
秋興亭前秋已清月香亭上月方明人間臺榭如三島
山頂笙歌徹五更醉客日中猶未起歸舟風急不容行
新凉漸到平津閣誰信長江隔兩城
　　青山醉中題詩芭蕉葉上海朝宗折歸解恕齋元
　　帥賦詩見贈次其韻
雲片輕明界緑絲揮毫真與墨相冝翠遮湖石八九扇
清受主人多少詩老圃風霜休蠧毁騷鄉縑楮自神竒
可憐顰蹙推敲處渾似羇牕聽雨時
　　武昌出郭用解之昻御史韻
風急天髙霜信傳江村囘首思悠然雲生逺岫濃還澹
路轉荒陂斷復連交友得陪天下士此生當作地行仙
陽春白雪真難和目斷疎林一抹煙
　　青山道中呈之昻
抗走塵埃已厚顔杖藜猶未厭躋攀畫圖紅葉煙中樹
詩句碧雲天外山釣艇逺隨波上下舊㳺疑在夢中間
眼前俗慮都排遣安得浮生盡日閒
　　陽羅懷古用之昻韻
憶昔天戈執未橦眼中已見趙孤降上㳺先擣腹心地
末路敢云脣齒邦自是乾坤開盛世誰言南北限長江
登臨不用多惆悵詩滿奚囊酒滿缸
　　登陽羅祠用之昻韻
憑髙四顧水連天隔斷紅塵覺地偏風月一觴容我輩
舳艫千里記當年大江東去終歸海炎徼南窮未是邉
清世身閒亦多幸詩成須和不須傳
　　舟中無寐呈之昻
攬衣欹枕聽江聲殘夢茫茫續不成一棹觥船三日醉
幾星漁火四山明㳺心鴻鵠天邉去得句魚龍水底驚
三老長年都絶倒南州吾客乆無卿
　　詠酒露次解恕齋韻
　世以水火鼎鍊酒取露氣烈而清秋空沆􁴦不過也
　雖敗酒亦可為其法出西域由尚方達貴家今汗漫
　天下矣譯曰阿爾竒云
水氣濳升火氣豪一溝圍繞走銀濤璇穹不惜流真液
塵世皆知變濁醪上貢内傳西域法獨醒誰念楚人騷
小爐㳙滴能均醉傲殺春風白玉槽
　　詠酒蘭膏次恕齋韻
　世以酥入茶為蘭膏恕齋取雞子黄入酥治酒形色
　甚相類而味則逈絶又謂之酒蘭膏云
空房醜婦尚須求七椀何如釂一甌混沌黄中雲乳亂
鷓鴣斑底蠟香浮不教焦氏稱歡伯誰信盧家有莫愁
從此武夷溪上月好移光彩照青州
　　之昻以七月望賞月有詩已而中秋果無月遂和
　　其韻
許大明光何處收當時清景若為留世間節序空膠柱
老子襟懷在玉舟向使不為終夕醉真成虗負一年秋
更憐病客書牕下風雨瀟瀟藥滿甌
　　賴謙齋安撫以詩招飲次韻答之
平生燕越徧遨逰不似晴川剰得秋便把漢江都釀酒
要教塵世總無愁當年謬挽千鈞筆此去惟須一釣舟
三徑寒香應未减鴈霜蛩月肯回頭
　　飲淡香亭次恕齋韻
四面松筠一徑苔兩池如璧繞崇臺沙鷗狎客不肯去
野鶴横江時復來身老山林惟有屐興深江海欲無杯
蘭亭至樂有觴詠底用新粧燦落梅(欲招樂府予/止之故云)
　　淡香亭散復飲月香亭因宿焉
一日天教四美并淡香亭罷月香亭風髙漢水翻秋碧
雲盡淮山送晚青有酒便從元亮飲無琴何用子期聽
今宵大别多情月不似當時照獨醒
　　同之昻宿郎官湖太白祠飄然樓主人黎東軒年七
　　十三吹洞簫間以觴詠至四皷始寐時九月十五
　　日也
半醉飄然樓上時眼中如見謫仙詩洞簫聲挾霜飛早
𤨏闥光迷月轉遲清話一宵無芥蔕美人千載共襟期
郎湖留得黄花在一任蜂愁蝶不知
　　飲謙齋秀野園
松菊芙蓉左右通有亭都在水雲中遥峰入座輕顰翠
落葉迎人慢舞紅丘壑一區真有分弓刀千騎竟何功
我詩便為君圖取却笑王維是畫工
　　題瀘州先氏書嵒
王顛孟蹶蜀何堪何似先家復此嵒千古異端終反正
一鄉多士見司南懷歸有夢驚華髪濟美無求漫緑衫
更為諸孫申祖訓莫教喬木擅雲龕
　　次韻髙堯臣太監(二首/)
堪輿俯仰一為人水有波濤陸有塵但使寸心如日月
儘教多事似參辰平生行業非充隠到處溪山可卜隣
花栁前川寓言耳胷中自是一壷春
風月無邉物外人可能人海抗囂塵青雲華貫慙書考
白髪遺經益競辰道德幾年思尚友煙霞何日得為隣
試看老圃荒寒處湏信黄花正是春
　　分臺憶洹溪陪胡安常侍御晚坐因以寄之
洹溪西望暮山稠山影涵溪翠不流松柏相望才二里
萍蓬輕别又三秋霜臺多幸叨聮署野服何年續舊㳺
蠏紫菊黄應咫尺請君先為浣鄉愁
　　題國子生葉恒父謙甫墓碣後
逹材今古出成均恒也方期學日新甘廢晨昏思養志
忍居天地遽忘親丈夫聞道死無憾生子作儒家有人
片石青山足傳信肯教悝鼎獨稱仁
　　次韻題湖廣叅政實喇特穆爾詩卷
萬古寃公若一辭人心真偽豈容欺義當為處戒無勇
天未定時疑有私夢者覆蕉誇得鹿獵夫吹竹㑹逢羆
東隅已逝桑榆在廷尉從教愧釋之
　　題三原張周卿孝義卷
人生孝義本天𠂻踐履當由學力充風化日囘三代上
春和今萃一門中繁隂已見滋芳桂餘潤猶能及轉蓬
此去佳名藏不得涇橋明月照無窮
　　髙麗僧無外扣馬求詩口占授之
墨儒名行吾能别内外有無師自知萬里歸來仍是客
衆縁消盡未忘詩雪泥留迹鴻飛逺雪海連天鶴度遲
莫使雞林專紙貴好將新句寄京師
　　送同年趙繼清赴潮州推官
五十六人同擢第年來南北幾升沉潮陽合有文章士
吾子初無富貴心敺鱷又當勞筆陣化鵬誰信困蹄涔
君家自昔傳清節更要詒謀後視今
　　送王從義赴東平總管
東府多儒冠列州凋零今似葉經秋田廬復值連年水
牧守定懸千里憂教養政思吾子去循良當向古人求
政成自有如椽筆擬作歌詩頌魯侯
　　如上京
策騎年年徧兩京但慙無賦繼張衡出城便與青山㑹
涉世惟催白髪生新雨煙蕪皆秀色嫩凉雲樹已秋聲
尊空客散郵亭逺恰是思家第一程
　　午日過桑乾嶺
酒香蒲嫩負龍城却得溪山勝處行地入髙寒疑節換
路逢竒絶更詩成緬懷匀水湛忠列何幸清時扈聖明
眼底羇懷又無奈林間時聽子䂓聲
　　題范彦昇南野園
心閒人境自無譁誰向明時學種𤓰身外有求惟是酒
園中無地不冝花山林㨗徑難投足天地行窩便作家
莫遣雞聲驚夢覺軟紅塵土又東華
　　題昌平劉諌議祠
一卷春秋兩鬢皤丹誠貫日口懸河䇿能匡世時不用
天實厭唐人奈何自古大材多薄命而今我軰亦登科
可憐薰腐俱塵土得似髙名永不磨
　　六十里店飲友人帳内
繡箔紅飄輦路雲竹櫺清度屬車塵天牕下㵼風如水
月榻前留草作茵仙府瓊漿㪺沆􁴦太官珍脯擘麒麟
醉歸躍馬桓州道誰信繩樞槁頂人
　　宴慈仁殿周覽山川喜而有作
累朝仙帳似星躔咫尺鈞天别有天龍虎岡陵圍不斷
鳯鸞樓殿欝相連翠榆舞影交馳道紅藥飛香入御筵
蝼蟻小臣無以祝兩宫聖夀萬斯年
　　從左大夫奉命郊勞右大夫太平王野宿灤都西
　　北二十里地曰察爾吉摩多與雲莊治書同帳明
　　發疾驅馬上飲湩有作
斗帳帡幪僅二人薄氊藉草幾時温夜深露逼身如洗
天近星垂手可捫一琖寒泉均盥潄半囊餘湩了饔飱
言歸自是人無勇茅屋空閒老瓦盆
　　左大夫獵得兔
大夫銜命下天墀小試元戎短窄衣風日半寒人半醉
山川如畫馬如飛四圍逺勢周遭合一片歡聲得俊歸
小校成擒何足道豺狼多少緩明威
　　陪右大夫太平王祭先太師石像像琢白石在灤
　　都西北七十里地曰旭泥白負重臺架小室貯之
　　祭以酒湩注口徹則以肥胾周身塗之從祖俗也
　　因裁鄙語用紀異觀
石琢元臣貴至堅元臣何在石依然巨盃注口衣從濕
肥胾塗身色愈鮮范蠡鑄金功豈並平原為綉世誰傳
臺前斬馬踏歌起未信英姿在九泉
　　謝右大夫贈馬
王家騋□幾三千撝贈賔僚日屢牽方念何功勞驛騎
况承髙義薄雲天愧無詩謝如張藉只有驢乘笑浩然
不用都人行且避看山吾欲裊吟鞭
　　飲左大夫家有髙昌僧能琵琶合曲而又善謔俾
　　佐尊焉
柏霜花月勢相違紅袖何如破衲衣音響偶聞仍梵唄
談言微中寓禪機一時遂悟忘形樂萬事無過盡醉歸未
信色聲俱是幻更煩青塜弔明妃
　　和閑閑宗師至上京韻(二首/)
建瓴天下奠皇都聖祖神功曠世無灤水清浮金闕
動蹛林晴射錦雲鋪自憐簪筆螭頭近深愧盤空鶚影
孤却望居庸南去路瘠田茅屋杳荆湖
夷夏襟喉控兩都兩都形勢漢唐無埀衣已定千年治
封事仍求萬字鋪香殿晝閒雲氣合瓊樓天迥月輪孤
太平禆贊慚無䇿猶幸人間有五湖
　　至順辛未六月見文宗皇帝於大安閣後廊甲戌
　　夏重來有感而作
修廊晴旭射紅塵燕坐曽朝蟣蝨臣静憶玉音猶在耳
絶憐金地只傳神橋陵弓劍成千刼灤水旌旗僅四巡
大聖繼天春萬彚感恩無柰淚沾巾
　　奎章閣
先帝憂勞總萬機退朝㳺息不宫闈球琳璀璨開𤣥圃
奎璧森羅拱紫微圖史聖功方未已乾坤神器遽長違
詒謀有道心無憾千古中天日月輝
　　除奎章閣侍書學士中臺奏留戱簡閣中諸老
盛世真材藹鄧林天容樗散厠餘音鑾坡風月無清福
烏府氷霜豈素心空使羣賢留半席不教弊箒直千金
萬年奎壁光如日嵗晚斯盟肯再尋
　　龍岡賜燕(以下二首和/吳宗師韻)
至元新制漢官儀萬馬東西歴翠微袀服盛裝三日燕
和鈴清振九斿旂明珠火齊輝棕殿上醖珍羞及布衣
但願普天均此樂莫拘千里詠邦畿
　　謁太子宫
五雲東郭起青宫仙仗旌旗掩暎紅少海波明花萼
盛廣寒天近桂香通談經敢厠鑾坡客毓徳當延鶴
髪翁恩遇等閒過設醴玉觴賜酒注新酮(予病止酒/乃以玉杯)
(賜馬/酪)
　　龍岡侍燕和張孟功員外韻
山川宫闕古無雙列騎如花簇葆幢一𣲖簫韻來月窟
半空金碧啟天牕神仙畢至朝圓嶠寒素從誇燕曲江
聖德鹿鳴歌不盡願言懷寳莫迷邦
　　客舍漫題用前韻(二首/)
國士南金未易雙蹇駑何用逐麾幢誰家茅屋煙霞迹
也到玉堂雲霧牕鴻鴈夜寒思楚澤鱸魚秋美夢松江
羇懷正頼詩排遣曹鄶寧辭淺陋邦
夢澤山田二百雙花為屏幛樹為幢朝㳺常有雲隨屐
夜飲猶邀月入牕半世謀身憐下䇿一時飛夣過長江
愁來矯首西南望好在釣臺煙水邦
　　分臺上京徃來宿洪賛徐千户家愛其雅㓗留詩
　　于壁
樹隂清入小窻幽洗盡風沙出塞愁桑下本無三日夏
尊前忍負一庭秋山含晴靄青未了花謝夕陽紅欲流
迹印雪泥聊復爾鴈程明日又神州
　　白髪
蒲栁由來不奈秋詩斑酒秃更相讎初如春雪微微見
忽似昏星漸漸稠攬鏡甘投衰境去簪花難繼少年㳺
到家應被卿卿笑從此明牕鑷未休
　　儀真寄王可毅叅政
鶴磯衝雪别君時欲浣離愁不計盃征纜已維淮甸栁
小瓶猶揷漢陽梅江山到處渾如昔軒冕何心又此來
翠鵠峰前紫荆樹春風囘首望栽培
　　庚申除夕
燈殘香盡更躊蹰須到雞聲嵗始除青鬢明朝三十五
白雲南紀六千餘未能免俗聊尊爼豈不懷歸畏簡書
兄弟無官常在側區區養志果何如
　
　
　
　
　
　
　
　
　
　至正集卷十六
欽定四庫全書
　至正集卷十七
　　　　　　　　　　　　元　許有壬　撰
　律詩(七言五十四首/)
　　廵山次王君實户部韻
欝葱佳氣藹神都千騎熒煌日出初禾黍封墟無犬吠
風雷嵒壑有龍居清時僚佐冝尊俎明日塵埃畏簡書
最是忘歸竒絶處白蓮如畫碧潭虗
　　題林春野草堂
湘煙匀染緑蕪新著我(闕/)茅管領春竹净花深常閉户
詩成酒熟便招賔杜家西郭今誰主戴氏東池又得隣
此去不煩王録事郡庠應有買山緡
　　送李裕(天厯初曽守北門/)
兠鍪家世見儒冠投筆猶能赴急難南紀風雷旗影動
北門霜雪柝聲寒牀頭轉眼金隨盡盾鼻蒙塵墨已乾
却有人間真樂在夀萱堂上好承歡
　　題明埒棟阿平章玉溪亭次劉楚竒韻(二首/)
玉驄乆已倦沙堤丹鳯來因覽德輝富貴未閒無足羨
驅馳將老要知歸春風北海尊常滿夜雨西湖水正肥
宇宙此亭心事了古今明哲貴知幾
曽作人間濟海匏歸來端欲老西郊田皆種秫資鯨吸
手自栽松待鶴巢尚恐山川難入詠焉知圖史不為譊
髙情已分門羅雀却許儂過仗䇿敲
　　昌平觀光樓
樓前馹騎漲紅塵樓上嵐光入酒樽肺腑幾重圍上國
襟喉一路控中原帝王不恃闗河險玉帛常随輦轂奔
要看煙光凝紫翠闌干倚徧待黄昏
　　㳺昌平憩縣學歸過朱都督碑
木葉凝霜水不波偷閒今日遂婆娑清秋林壑斜陽好
豐嵗郊原樂事多秦塞已隳仍郡縣武城雖小有絃歌
却憐一片朱家石千古涇原臭不磨
　　居庸闗
老子觀山亦有縁居庸來徃涉三年清泉翠壁俱無恙
皓首蒼顔漸可憐輦路雪霞秋冨貴離宫花草晚暄妍
大夫不辦升髙賦自作移文第二篇
　　再宿洪贊徐千户家用舊題韻
四面雲山一徑幽停驂真可釋羇愁鄙人千里囘俗駕
此地兩年逢仲秋無䇿不須干北闕有懷都合付東流
故鄉莫喜并州近松柏佳城在相州
　　白志仁教授孝行(公嚴檢校父也/)
士生為學學何為百行皆由一本推竭力但思共子職
明倫方可作人師乾坤恩德心無盡宅里光輝我豈知
自是慶門流澤厚已傳書種到佳兒
　　送胡彦誠赴陜西憲使彦誠為雲南叅政朝京值
　　代俄有是命
故家喬木與雲齊奕葉流芳幾折圭滇水鵲巢鳩已據
岐陽烏府鳯還栖百年勲業青冥上一夜闗山紫氣西
驄馬繡衣行莫止秦州黄草漸萋萋
　　過宣德
一簇人家暎酒帘平沙漠漠草纎纎疎雲漏雨只數㸃
逺樹隠山餘半尖春盡詩因愁裏减地偏寒比夜來添
眼前亦有娛心事徧野酥香酪正甜
　　簡秋碧孔林管勾修殿有勞諸公請作詩美之
一檄何曽緑爾袍便馳聲譽動時髦事逢强力難皆易
官在聖門卑亦髙自是寸忱殫職守敢煩多士頌賢勞
因知天相斯文意如許靈光但野蒿
　　漁陽
天寳君王日醉眠孽臣遣此握兵權金蟆皤腹思吞月
鐵騎驣雲怒射天靈武功成㓙已盡曲江人老世空傳
撡撾聲斷千年恨荒戍蕭蕭起暮煙
　　曉過九弓嶺
長途無處避紅塵泉石相逢意便親路轉好山常在眼
林深幽鳥不驚人半空雲樹斜撑月滿地煙蕪細染春
慢裊吟鞭看青壁此行尤比畫圖真
　　曉過神山
山色冥冥驛路長天光雲影曉蒼凉荻花噴白夜經雨
黍葉半殷秋欲霜男子未應嵒穴老山翁休笑簡書忙
却憐作吏妨幽討辜負奚奴古錦囊
　　次薊州
野風吹盡舊昏祅懷古長歌慘不驕紅樹郊原秋瑟瑟
黄雲闗塞晚蕭蕭驛程三日馳千里樂事百年能㡬朝
髀肉暗消時自笑不應詩瘦沈郎腰
　　江西察院梅
不到江南十五年眼明初見玉嬋娟天寒嵗暮人如削
月落參横骨已仙既遇風霜為真賞從知花草敢争先
廣平漫説心如鐵一賦清妍逺更傳
　　中秋偕魯子翬御史飲僉憲張允謙宅張以中字
　　為韻徴詩賦(二首/)
好景天教二妙同興深殊覺酒無功月涵萬頃水雲裏
秋散一庭風露中此夕清光徧天下他年佳話獨河東不
須更上神仙去氛翳而今已掃空
良時一笑已難逢况復尊罍得侍公樹影凉篩吟席上
桂香清浥酒盃中碧雲不嘆人千里玉漏方催皷二通
怪底詩成清似水憲臺元是廣寒宫
　　偕監州諸君獵
山川談笑了官程射獵銷閒喜得朋日薄寒清人力健
草茸坡慢馬蹄輕老狐脱網還逢犬狡兔傷弓尚避鷹
政恐名藩無此樂燎毛燔肉醉班荆
　　送可與迴武昌
昔人臨别强忘情不道中年百感生洹水先塋時拜掃
沙溪新屋待經營已知肯構為賢子慎勿膠榮似繆兄
早晚君恩聽歸去鶴磯尊酒好相迎
　　贈冩真徹上人
禪師胷次玉壺氷閱盡妍媸寓典刑正法眼供三昧手
長明燈取萬殊形直教對面人忘畫却是無心筆有靈
老我莫為朝貴看雲山冝着鬢星星
　　次秉彛見寄韻
蠻獠猖狂敢弄兵細民水旱不聊生一時匡世無良策
萬里催歸見至情老屋有書甘獨善扁舟何日遂相迎
近來物理真叅透抛却浮名事事清
　　送湯同知之寧都
欝孤臺上望寧都但見青山畫不如山接越天雲有瘴
地非衡浦雁無書蘭舟夜月明雙鑑竹馬春風待二車
休把鋤奸號能治至誠真可及豚魚
　　送張伯康降香龍虎山修天夀醮用閑閑韻
官栁摇春驛路長紅雲飛䕶御封香九天箕翼開𤣥象
萬里風煙翳紫凰境勝冝(闕/)祝釐地松隂應滿讀書堂
遄歸好賦山中樂莫使啼鵑歇衆芳
　　寄題信州真慶宫用閑閑韻
五峰倒影碧摇空聚逺儲精擅一宫山上神仙司下土
人間水旱待竒功結巢盡是冲天鶴題扁猶存貫月虹
(山有晦翁書溪/山第一故云)它日煙霞最深處半牕應許住詩翁
　　寄題程氏斗山歸來亭
世途多險更多岐只有歸途最坦夷欲領溪山寧待老
試詢猿鶴已嫌遲風軒月榭時時酒茅店花村處處詩
寄語歸來亭上叟有人千里共襟期
　　送陶静隠錬師歸陽平錬師䝉古人從祖母姓又
　　因性慕𢎞景圖句曲山以歸
句曲陽平俱好山山人新捧璽書還髙風自出族類表
逺景旋移圖畫間性慕隠君真有見心於元亮更相闗
披荆早構琳宫了却伴雲霞盡日閒
　　和胡安常亷使盆池紅白蓮韻(十首/)
小瓶添水濺絺衣捧擁雙花炫碧漪霞臉勻香臨寳鑑
仙肌凝雪出瑶池便移七澤來堂下底用孤舟泛水湄
見説文園詩作祟相看吟到月斜時
不采芳華不製衣只憐幽㓗濯清漪施朱傅粉各有態
剜璧甃雲為此池羅櫗更誰懷洛浦觥船猶復夢湘湄
便當力疾酧觴詠莫待風霜摇落時
净友同心異色衣聮芳駢羙照淪漪一泓便有滄洲趣
千葉如觀太液池掌上風姿清可掬眼前煙景浩無湄
古來材大難為用不羨花開十丈時
錦服亭亭對素衣圓窪涵碧灔風漪從知城市無多地
只許鈞陶作小池月影誰移廣寒上野情真到孟諸湄
老夫更和􁁺仙句直待花邉爛醉時
水宫仙子捲霞衣摇曳香風亂縠漪對鏡舞空鸞綽約
出簾流影燕差池逺煙不隔人千里斜日猶銜玉一湄
老瓦濁醪先醉倒那知方口釣魚時
靚粧還逐紫綃衣共愛寒泓翠不漪湖石縈圍連島嶼
碧瑶翻灔似園池莫嫌髙蓋無千柄亦有浮萍蕩四湄
昨夜雨聲秋欲碎對花那忍負良時
紅粉娥娥擁緑衣淡隨姑射翫瀾漪日華動影摇書几
夜吹飄香到墨池尺地貯雲無盡處纎鱗環水不知湄
莫嫌盆盎人間隘畢竟天涯有到時
玉佩霞裾雲滿衣水奩聊共弄寒漪書齋自笑有蛙井
相府不須誇鳯池坐乆清風生兩腋夢囘明月印重湄
人間震澤空如海未是花神際遇時
曳杖看花振紵衣不慚霜鬢照紋漪葢雲擁翠浮杯面
盤露分清與硯池拍岸小山渾倒影䕶堦幽草亂交湄
老翁肯作兒童態却是青蛙得意時
西風未忍裂鶉衣且助妍華細作漪常笑孀娥專月窟
誰教仙子共雲池華峰青璧憐無路坎井蒼煙自有湄
把酒對花仍好客主人還似鄭當時
　　貴溪倪俊仲作生墓築室其傍多種竹樹扁曰慶
　　源道院日居其間以待終焉
人生七十古來稀過此誰能必後期泉下春風無盡藏
世間華屋有傾危清隂可愛偏栽竹習氣難除剩賦詩
一視死生雖曠達眼前尊酒亦相冝
　　宿遵化驛呈同行友人
簿書奔走了皇華已信鉛刀勝莫邪京國五年三出塞
羈牕十夢九還家愁眉常蹙詩頻草喜事不來燈自花
酒盡更沽君莫惜人生分手即天涯
　　秋田未登連日不飲
陋城春事易闌珊連日無由一破顔晴少雨多花不耐
量寛琖窄酒常慳渴心幾欲雄吞海醒眼應教細看山
便效淵明多種秫髙情千古自相闗
　　病後縱步
閉門十日謝紛譁驚見郊原換物華嘉糓偃風斜吐穗
老葵經雨卧開花𤓰茄健啖新抛藥杖屨安行足當車
便好偷閒了詩債皷聲明日又催衙
　　題番陽胡氏嘉樹軒
隠君夢不到槐柯獨愛楓林日撫摩百嵗故家喬木在
一門隂德善人多吳江謾假詩傳爾漢殿其如世變何
便好續為嘉樹傳慶源流溉有餘波
　　題杜縣尹義塋
生且無情死益輕豈知埋胔著前經君侯不展春風手
逝者誰寛烈火刑已辨治功書上上更推隂德到冥冥老
天報施初非逺三品諸孫已刻銘
　　題弼城鄭志道義學
禮殿巍巍俯鱔堂都教晉鄙化賢良澆風自可囘千載
善士誰云隘一鄉但念人心皆孔孟豈憂今代不虞唐
維桑與梓猶恭敬况見君家此義方
　　馬家洲望大别
煙波目盡𣺌茫間已認青青大别山山下故人應乆待
天邉倦鳥恰知還喜瞻禹柏凌雲翠却笑吳霜染鬢斑
寄語舊時詩酒伴此來真得共髙閒
　　詠可行手栽牡丹書其壁
花是星郎手自栽鞓紅玉板滿層臺臺中幾朶已半吐
天外片帆猶未來歌管春風閒繡幕門闌夜雨長蒼苔
背隂留得芳華在應待同持瑪瑙杯
　　雨中登樓(二首/)
夢囘黄鳥語間闗喚得幽人不暫閒曳杖去穿花下路
登樓來看雨中山天浮逺樹青無際雲挾長風暝不還
樂意滿懷詩滿眼小園春色正斑斑
柴門雖設却長闗客少詩多恰是閒徹地深情開月沼
可牕濃翠著雲山撫松藉草時行坐踏絮披花自徃還
午睡覺來銀鴨冷香薪旋削鷓鴣斑
　　閒居雜詩(四首/)
鬢髪蒼浪齒動摇自知冝退待誰招茶餘引鶴消春晝
酒醒聞雞記早朝肥截玉肪羮縮頸香翻雲子飯長腰
尚嫌門有徴詩客時與山人破寂寥
半山雲樹接修篁鎮日無塵到草堂瓮牖風來書葉亂
膽瓶花落硯池香壺觴自酌教微醉松竹猶存及未荒
䕶果灌園常不暇誰知閒裏更多忙
鵠山東北接郊墟郭影嵐光畫不如九十日春朝暮雨
兩三間屋古今書庭花紅礙經行處園竹青囘翦伐餘
滿地蒼苔愁踏破年來深喜故人疎
竊禄多慙號具臣歸田何幸作閒人登山臨水今非客
病酒愁花又過春夢斷紫霄黄閣逺眼明青鏡白頭新
芥薹竹笋來相續不道茅柴味更真
　
　
　
　
　
　
　
　
　
　
　
　
　
　
　至正集卷十七
欽定四庫全書
　至正集卷十八
　　　　　　　　　　　　元　許有壬　撰
　律詩(七言六十一首/)
　　和傅汝礪見寄韻(二首/)
江水舟航日夜東故人音問得常通君才能挽千鈞筆
老我惟懷一畆宫自古山林容小隠只今臺省有諸公
欲知别後詩成處都在花香竹影中
春紅園圃眩西東花下縈紆一逕通不向雷門操布鼓
要從人海見珠宫多言浪負三千牘老夢都言十八公
珍重吾宗有成訓人間何似在山中
　　雨後行小圃
一徑縈紆踏墄沙手分竹樹亂交加門庭無客恰遂懶
城郭有山尤可家江梅結實青於葉海榴發芽紅似花
盆池才著斗許水其奈聒人多少蛙
　　青山髙竹樓别業昔嘗題詩其壁詩故在而竹樓
　　物故三年矣感而賦詩
故人别墅俯青郊曽許幽人近結茅苔蘚雨荒留舊壁
竹林雲矗見新梢樓成白玉山無主鱗出黄金客有殽
悵念同㳺歌楚些風聲蕭䬃鳥咬咬
　　題竹樓墓
青㝠垂趐共傷心况是寒牕早盍簪十載故山曽有約
一朝喬木遽無因先塋在眼雲林合孤塚囘頭宿草深
千頃畝鍾何所用故人徒辦淚沾襟
　　青山書懷
不見青山又七年眼前風物故依然乾坤逆旅自無盡
松竹主人俄已仙山色逺明新雨後松聲清到小牕前
淮南種栁桓司馬白髪重來亦可憐
　　和劉光逺韻(二首/)
自笑閒人有底忙韶華無盡待詩償旗旄炫世真如夢
嵒壑留題有夜光北闕上書聊自試南方論學尚多强
故人桃李何飄忽荒却平生幾處莊
霜袍泥轍半生忙夙願而今且一償海上有樓皆蜃氣
人間無劍是龍光山林到處何肥隠德業終身貴自强
何用門前栽五栁但存松竹即吾莊
　　青山囘途中即事
風日清和眼界寛碧天無際逺浮山田疇得水雨初過
籬落有花春未還樹影半涵清淺處鳥聲多在翠微間
不因三日盃盤盡老子遨嬉興未闌
　　汪華玉為撫州經歴其父梅隠就養未幾歸孝感
　　虞伯生楊賢可有詩餞之過鄂求詩次二公韻以
　　贈(梅隠用子/貴贈縣尹)
推恩就養樂耆年教育功成本父賢松受官封仍偃蹇
梅從人隠更嬋娟子能力辦臨川幙翁喜空囘夢澤船
嵗晚過從應有日衆芳摇落看暄妍
人間官爵總虚名樂在天倫恰是榮封縣不將鳬作幻
還官自有鶴來迎山中酒已三年醖江上舟纔幾日程
我卜菟裘近仙里願從鄉社慰平生
　　和大别石壁禪師韻(四首/)
禹柏撑雲振古青老禪相對各忘形午茶香動風生席
夕磬聲沉月轉亭欲借閒田同放浪先承佳句慰飄零
漢江秋色將清徹莫負沙頭雙玉瓶
秋來大别轉青青老眼憑髙藐萬形物外尋常清濁酒
人間多少短長亭勝㳺要歴千年徧凉意方催一葉零
我羨鴟夷差解事井湄誰道不如瓶
蓬鬢從知不再青人生何苦自勞形鑿渠引水來花逕
種樹招雲䕶草亭風景冝人新領畧交㳺囘首半凋零
等閒得似空門樂一鉢蕭然對一瓶
晴川芳草勝丹青天遣南來此寓形無地避人依梵宇
有時乘興到江亭山明錦樹雲猶熾天近金莖露未零
殘暑滌除須一雨煩師傾倒貯龍瓶
　　送元景悦赴茶陵州學正
青年肯與世浮沉試用才知造詣深載籍聖賢埀道綂
此邦今古號儒林不虞政似求全毁惟斆毋忘學半心
後㑹鄙人當刮目莫教輿羽勝鈎金
　　同劉光逺過漢陽
兩郡相望未惜遥片㠶飛渡不終朝氷澌縈帶浮槎去
霜氣侵凌宿酒消何地不堪容杖屨此生端合老漁樵
前村定有叢梅發時送清香過小橋
　　陪晴江國王宴秀野園夜分醉歸
帶葉黄柑露未晞出罾鮮鯉冷添肥年來到處行樂好
夜半絶紅乘醉歸湖海自憐豪氣在星霜轉覺故人稀
嚴城小尉雖多事不問鸚洲舊布衣
　　題徐復初竹西佳處亭
四山修竹總相冝何事尋幽獨愛西萬里風來龍起舞
一輪日落鳯來栖揚州陳迹乆無夢江夏勝㳺新有題
見説主人歸不逺好開三逕徧扶藜
　　神山即事
京塵汨没已華顛恰是山居第一年松月照牕詩入聖
竹風吹榻夢㳺仙隨人乆作悠悠者處世方知綽綽然
尚愧未能忘口腹時勞昆季致肥鮮
　　和謝敬德學士見寄韻(二首/)
平生踈懶是天姿今嵗春來起亦遲好酒或如陶靖節
杜門深愧鄭當時向來事業惟供笑如此風光忍廢詩
館閤真才試枚舉鵠山陪預恐難期
淡靄輕風弄野姿江天寥廓鳥飛遲從知宇宙多閒地
誰信襟懷勝舊時夜雨不驚逋客夢暮雲猶入故人詩
山中亦有陽春曲拂拭朱絃待子期
　　得請歸出齊化門述懷
弱步豐扛遂息肩聖君恩徳大於天對廷已負三千
字伴食空縻幾萬錢野店尋詩先具酒罪人逢赦便昇
仙今朝拂袖都門道江漢西壖有瘦田
　　得請之難言不可盡因得第二聮既出都門始足
　　成之
短髪年來坐苦吟等閒添得雪盈簪百錢擲地皆成字
一芥投針適中心不是清時人棄置自縁多病老侵尋
賔朋應道予歸好幾處壺觴候栁隂
　　中書疑予行前一日既大設祖翼日又遣使具牲
　　醴追送通州走筆付使者以謝諸公
梨園樂府太官羊病乆餘醒豈易當敢學聖賢三宿去
漫沾牲醴一船香已知腹負將軍乆更笑詩酬使者忙
此去江湖足魚蠏故人天上貴相忘
　　始食蒲笋品味在竹笋上
渭川常羨錦䙀兒盤饌今朝得此竒心卷清氷微有暈
肪裁寒玉瑩無玭(闕/)鄉甘脆應無敵風味豪華定不如
好與散人供口腹休教長到作輪時
　　小酌薦以巨鯽新藕蒲笋
肴蔬鮮㓗酒清醇病戒貪饞止半醺領畧江湖新品味
洗除腸胃舊羶葷心無多事尚營口食到萬錢難報君
藜藿乳豚同一飽世間何物不浮雲
　　直沽買魚其賤十倍都城
錦鱗堆積照行庖羮膾隨冝飫老饕自是窮鄉如土賤
莫詢頳尾為誰勞小兒却恨辭官晚貪僕猶嫌索價高
因歎人心何太忍更教烹煮自輸膏
　　舟中午日憶去年此日過桑乾嶺有詩因用其韻
　　(二首/)
軒車穏出九重城一舸摇摇載月行節序迫人無可樂
詩書用世竟何成清風逺樹黄鸝囀落日滄波白鳥鳴
休吊湘纍歌楚些老夫親和扣舷聲
去年馳驛度長城豈意扁舟逐此行一笑病餘仍酒困
幾年身退為功成管花管竹心無老觀水觀山眼尚明
好在衡茅不歸去松風誰聽月中聲
　　詠陶郭
元亮子儀俱作令一居彭澤一中書中書考歴二十四
彭澤日才八十餘昔人乆速有深意易地行藏無異閭
愚哲古今霄壤隔希賢惟是賦歸歟
　　晚至舊縣
笑據胡床看落暉水風蕭䬃動絺衣鐘鳴煙寺片帆落
鴉滿雲林獨鶴歸小店旋篘醅酒軟濁波新出鯉魚肥
莫言傾倒雞豚杜此樂雖微世已稀
　　歸至郷里拜先塋
多病承恩聽避賢得攜兒女拜洹阡無親底用過三釡
有淚無由達九泉故里山川勝圖畫佳城松栢䕶風煙
立身揚顯愚何敢且幸歸來不辱先
　　出郭
萬事勞心雪滿頭還家纔得事遨逰太行雲盡清浮曉
洹水霜餘碧染秋漸老始知閒有味此囘真與世無求
溪山好處鴟夷滿况有風流老郡侯
　　謁韓諫議墳
考譜披圖總未真兩囘親得拜公墳降神生作三朝相
聚氣嘘為五色雲宅兆發靈符厚德碑銘無愧有竒勲
憑髙更欲推形勢逺樹啼鴉不忍聞
　　墨竈山次杜緱山先生韻
丹霞圍鎻翠潭潭仰面青天鏡出函解組已能辭好爵
判山還欲署新銜冷傳霜信風生谷清透雲根月滿嵒
却憶江南舊林壑幾多煙霧䕶松杉
　　􁳨峪山寳嚴寺(二首/)
擇勝何年著梵宫日窮猶未盡重重翠紅照耀三千界
屏帳周圍十二峰雪澗清泉響寒玉雲嵒喬木捲蒼龍
尚憐不盡登臨興天際危亭見五松
煙嵐融翠濕濛濛石路縈紆細入空明月百壺松影下
清風一榻氷聲中聖燈不為吾儕見俗樂誰教釋子通
兩宿豈能窮勝事山門愁見馬頭東
　　次王君實都事韻
故老凋零似曉星遣懷誰和短歌行直教松檜空雲壑
猶逐衣冠戀玉京金井夏闌氷未泮紫垣天近月偏明
可憐門下三升酒不信能澆磈礧平
五車未試髪先華稊米何能效國家已愧傅嵒陳麯糵
欲從勾漏問丹砂内官時餽雲腴釀南僕能烹粟粒芽
囘首燕都天咫尺有人深夜候燈花
　　和伯生韻贈崇真宫魏道士
身已支離髻已了夕㪺沆瀣曉餐霞人間白髪不能黒
方外青山便是家上谷荒林惟有石天台流水乆無花
崇真宫裏相逢處欲扣真詮日又斜
　　代祀夀寧宫贈蘇侍郎
粉闈長日簿書閒禮法拘人一笑難天子九重頒信
幣侍郎三日佐祠官茶餘延話風生(闕/)朝退哦詩月滿
壇但恨無縁駐清景雲璈聲斷燭花殘
　　㳺魯國大長公主園
公主乘鸞已上仙手栽花木尚依然滿階紅藥春無恙
夾道蒼松老愈堅鄒子能囘寒谷氣韓湘曽握化工權
繁華過眼君休羨華屋山丘正可憐
　　六月朔留守官進芍藥
六龍到處是陽和上苑名花得最多羅帕籠香來黼扆
玉瓶添水付仙娥開遲只是留春者養小其如玩物何
昧死一言臣有獻中陵今日富菁莪
　　得家書
别來三旬屢得書書言不盡意勤渠一瞻安字憂成喜
幾向明牕卷復舒兒學女工俱有進廩儲囊積任無虞
歸期只待秋風起一束離愁即破除
　　次伯庸韻荅王可矩左司
乾坤開闢壯神州季子重來已敝裘太古山川渾是畫
廣寒宫闕最冝秋人間濁酒難為醉海上靈槎尚可浮
深愧清時無寸補但形詩頌繼商周
　　寄趙伯寧中丞
走馬灤京獻納來翠紅鄉裏得徘徊行厨無物非君賜
相府有花皆手栽休恨相逢還判袂且圖一見便銜杯
雪林好在秋風菊應貯芳醪侍我迴
　　王致和錬師將歸四明求詩為贈
宣室年年侍祝釐鄉心空逐白雲飛壺中有宅聊為隠
畫裏觀山未是歸京國春風𤣥髪改鑑湖秋雨紫蓴肥
嵒前手植青松樹為問而今大幾圍
　　寄閑閑宗師
崇真宫裏幾徘徊底事詩仙望不來檻擁翠雲惟枸杞
庭閒清晝有莓苔平生多誤依劉至老子真如訪戴囘
善視黄花多備酒今春已負牡丹開
　　和謝敬德學士入闗至上都雜詩(十二首/)
培塿纍纍幾附庸一闗獨在碧霄中九千保障空秦塞
百二山河䕶漢宫天近馬隨雲上下峰囘人忘路西東
頻來傳吏渾相識但訝終童變老翁
眩目嵒花落又開避人幽鳥去還來山僧饋餉惟清茗
石媪衣裳滿緑苔琴峽注泉成樂奏梵書隨石盡碑材
前途定憩榆林驛㳺子休歌摽有梅
雜遝牽黄復臂蒼清晨校獵陣雲長一圍塘濼如平地
五月郊原有肅霜飲至幕庭羅酒湩周阹飛騎謝津梁
先生已得毛錐力更欲崆峒倚步光
逐兔弓良不用蹄種蕎坡峻馬能犁土山無樹逺如近
沙路有風髙又低幸遇清時免投筆却憐華髪不勝笄
寒暄南北都休校一醉當令萬物齊
凉亭雨過長蒲茸使者求魚月向東黄鼠頓肥秋後草
海青多逸曉來風庖羞水陸八珍聚琛貢梯航萬國通
射獵寧非男子事莫言丁字勝強弓
閶闔紅雲蕩蕩開天光萬象被昭囘東風清暢來三島
西日微茫認五臺沙果荆藍資上谷玉醅金斚㵼懷來
茂陵可笑徒英武歡樂當知極便哀
上苑蒼松受雪欹石城畫角帶霜吹人雖狗監知文士
世是鷹房襲小兒梵刹能司天禍福經筵時論國安危
豐扛弱步歸無勇退食多慙詠素絲
聖德如天萬彚新逺柔窮漠㑹宗親錦鞲掣紲蒼鷹健
玉輅鳴鑾白象馴北闕風雲遭泰運南宫星月有詩人
秋期應放疎慵去不望分符綰玉麟
鴈落長空迹篆沙鳴嚆驚起一行斜小車細馬醉時路
豐草甘泉到處家已解皮囊傾馬湩更搘銀銚試龍茶
玉脂響泣炰羊熟鼻觀風香野韭花
翠樓天際欝峥嶸粉澤龍岡壯帝京地勢逺連棕殿起
簷牙髙並鐵竿撑葱葱佳氣歸環極穆穆昌期見迓衡
長樂退朝容緩轡斷雲收雨半山明
長日官曹似馬曹絲桐時得事吟猱救時乏䇿當投紱
遣興成詩敢奪袍白海波隨秋雨漲黒山雲壓晚虹髙
清尊常滿朋簪盍誰道驅馳我獨勞
尚服三庚進紫綃清氷沙底未全消魚龍陸海無宫市
皷吹鐃歌有徴招自在千年蒼鹿健閙粧三日玉驄驕
最憐學士神仙福終日吟詩不造朝
　
　
　
　
　
　
　至正集卷十八
欽定四庫全書
　至正集卷十九
　　　　　　　　　　　　元　許有壬　撰
　律詩(七言五十七首/)
　　省中對雨獨坐
風土迎秋便作寒隔簾飛雨更班班可人几榻清如洗
終日情懷淡似閒牕影天開千丈闕墻頭雲放一分山
腐儒獨坐成何事寫出新詩亦强顔
　　寄秉彛
從軍苦樂不難明肯使毛錐負此生鐡騎蹴雲秋校獵
油幢敲雨夜論兵髪應瘴癘催全白詩為江山助益清
詔下凱旋今有日阿綿聞已候門迎
　　紫菊和伯生韻
天付幽妍處士花誰將朝服苦相加薇垣有露沾秋色
芝嶺無霜抗日華蠏出更冝彭澤酒笋香誰羨建溪茶
坡仙一語誰􁋼蔑只在姚家與魏家
　　崇真宫葵花
繞砌亭亭晝影閒相逢幸及未開殘紅粧洗露尤冝曉
素性傾陽不畏寒聖化薰陶等燕越仙家培植有殷韓
江山信美非吾土且向西風笑倚闌
　　宿洪贊徐千户家再用舊韻
半生塵土阻尋幽常羨幽人不識愁花卉地寒多及夏
軒扉山近鎮含秋謀身未辦三間屋濯足何須萬里流
此去此懷休戚戚好從髙士老南州
　　喜聞可與至京
鶴樓東北望燕城幾處闗河幾日程四載三囘勞逺慰
兩都千里尚難并開書報喜身常健見我應憐老可驚
咫尺對床風雨夜此懷多少待君評
　　鶴磯解舟(二首/)
年來心迹已蹉跎尚恨閒門雀未羅夢裏雲開衡岳曉
眼前水落洞庭波三山黄鶴九天去兩岸青帘一棹過
此去不煩漁父問酒闌當和扣舷歌
沙羡湖上有漁簔又買南舟意若何城逺愈觀樓閣好
天寛惟覺水雲多江山窮勝心猶壯塵土迷官鬢已皤
不怕寒燈挑夜雨羇人今入散人科
　　金口驛和董仲逹壁間韻(二首/)
不須荆棘歎銅駝且對溪山卷白波千載文章誰屈宋
一天風物苦隂何詔歸自幸猶身健賈售從疑貨未多
安得之人挽椽筆為予揮洒醉時歌(仲逹進士南臺察/掾工於書從予按)
(廣東鄙作多/所謄故云)
休笑劉才似疥駝却曽學海飲餘波老來拈筆聊復爾
身後得名能幾何彭澤田荒攜酒少漢江船小載詩多
故人若問南行事要續瀟湘欵乃歌
　　宿鴈州和黄文復韻(二首/)
乆佩葱珩從八鑾故人今始接餘歡蕭然華髪已呈老
敝矣黒貂猶耐寒嵗晚江空知己在調髙絃絶嗣音難
天涯儘有荒凉處政爾幽人興未闌
透空漁笛一聲飛天水迢迢醉眼迷萬頃蒼煙沙鳥没
半規紅日竹雞啼徇名今古有薏苡行路江湖無蒺藜
但得魚羮了心事等閒誰更析人圭
　　泊茅步和文復韻(二首/)
少日身名恐陸沉因成漂泊到而今腐儒何預世路險
故人不來江水深白鳥破煙三四㸃紫崖崩雨幾千尋
茅舎竹籬梅正發天寒日暮負登臨
一舟窮日走三湘忙毎思閒閒又忙水帶雪來巫峽近
鴈拖雲去楚天長賦歸後世知元亮干禄當時笑子張
底事鱸魚偏得味幾年沙漠飯東墻
　　茅歩和劉光逺韻(二首/)
已知行潦愧長江猶抱初心不自降半世有詩多在客
萬言無䇿可興邦霜風寒奪茅柴味澤國清傳欵乃腔
珍重湘翁招我隠已栽松竹近漁矼
片帆十里泝寒江湖海元龍氣未降萬頃風濤縻客棹
一天煙雨畫漁邦瓶梅為我香浮坐尊酒著人春滿腔
醉墨淋漓隨廢擲不煩為礎復為矼
　　發臨湘和文復韻(二首/)
霜空鵰鶚任横飛飛倦知還尚未遲商嶺老來芝可采
葛陂歸去竹堪騎徜徉方外無何境收拾人間不盡詩
坎止流行隨處樂何須三匝揀寒枝
宋鷁從人笑退飛湘君有約怪歸遲雲間鳯鳥難羅致
天上麒麟好借騎騷國幾囘悲落木君山明日要新詩
梅花樹下旗亭酒莫羨江珧與茘枝
　　登岳陽樓
半空輪奐壯巴丘消得騷人一繋舟雲氣逺攜湘雨至
湖光寒入蜀江流山川信美非吾土天地無窮有此樓
三十四年如夢過可憐華髪賦重㳺
　　君山阻風
兩日肩輿興未闌孤舟留滯亦成歡洲添沙出寺逾逺
風卷水囘湖欲乾醅蟻緑浮春破臘燭花紅落夜驚寒
天將増飾君山景要我明朝雪裏看
　　喜雪
隂風翦水夜霏霏似愛㳺人不遣歸山學湘君為縞素
霰疑淵客獻珠璣花開萬木春難畫雲壓重湖凍不飛
水玉光中棹歌起此行竒觀百年稀
　　宿澧河口和文復韻(二首/)
白頭新自日邉來却愛荒寒野渡隈澧水縈紆龍尾動
湖天空闊鴈聲哀煙霞紫府髙人去風雪青燈好夢囘
我欲長沙拚夜醉莫教名利定三臺
勝事闗心得得來繋舟長傍白雲隈已憐韓子懷孤憤
更笑陳思賦七哀楚國凋殘騷筆在君山㳺徧酒船囘
江湖儘有歡娛地莫問狂奴借釣臺
　　黄陵廟
黄陵廟下草萋萋水逺山長聽竹枝末路不求同死處
重華寧有再來時霜筠苦淚留千古野樹愁雲接九嶷
珍重韓公修廢墜却憐徼福類神私
　　泝湘日遇順風或弭楫㳺覽則風為之轉蓋偶然
　　也光逺形之詠歌次其韻以矯之
朝艤旗亭夕釣磯溪山佳處故遲遲酒清酒濁皆可醉
風北風南初不知敢效精誠韓吏部還如落魄杜分司吾
將弱水蓬萊去莫引扁舟又逺之
　　送吳彦皋歸瀏陽
可人相見惜分離屈指同舟一月期萬卷豈為干禄計
雙親正是倚門時溪山踏雪真如畫道路逢梅便有詩莫
把壯心縈一檄青冥勲業舍君誰
　　題張子玉湖山堂
洞庭湖上君山在人愛湖山不暫忘為問錢塘貯歌舞
何如騷國擅文章世間塵到尊罍少天外雲沾翰墨香
更向瀛洲方丈去囘頭觀日出扶桑
　　庚辰元日李文逺判州訪余琅瓈越三日同入長
　　沙值風雪不能進舟中兀坐因次文逺見贈韻
　　(十首/)
落魄三生李謫仙丹墀曽見掃雲煙偶無具眼甘懐璞
㑹有知音莫絶絃風雪扁舟茶當酒江湖清夢夜如年
不因同值東潭渡誰冩瀟湘水墨天
投紱歸來尉已仙山林隨處領風煙詠歌行辨三千首
陶寫何勞五十絃江水帶冰留别浦梅花衝冷報新年
子長要盡追游興不為朱陵有洞天
昔在通明䔏列仙袖香曽惹御爐煙輸贏難盡縱横著
緩急空調上下絃自信襟懷如白水却憐勲業負青年
鉛刀已試慚當俎何處龍光徹九天
憶昨神㳺挾羽仙世間遥指是非煙而今北海同樽俎
何物東山更管絃已遍九州知禹跡好專一壑老堯年
東山骨朽長沙近雲樹微茫水拍天
盧家茶椀未通仙目斷旗亭幾縷烟水調還冝緑簔舞
吳歈何用檿絲絃石瀧寒瀨如三峽澤國春風又一年
但恨清漪亂柔櫓不教都見水中天
勇退人言即半仙地偏尤喜接江煙野春殘雪開雙屐
牕午清風散七絃蓬島夢囘仍是客汨羅魂斷不知年
笑歌本自忘機事鷗鷺怯人飛上天
交逰已謝玉堂仙榾柮爐深暖不煙司馬家貧猶有壁
淵明琴在任無絃驚心華髪成衰境回首青雲付少年
飛出甕來還自笑醯雞今日恰知天
莫訝詩癯似浪仙却冝危坐看香煙山杯不畏深如海
歸路方知直似絃㳺止正當終九仞飛鳴多愧養三年
振衣便駕長風去天柱峰頭尺五天
處處江梅間水仙茅薝飛雪濕茶煙一時清興難囘棹
半夜尖寒欲折絃道路荒凉勞逺夢光隂飄忽歎華年
定知天末相思苦人在危樓月在天
琢句功夫似學仙丹爐真火乆無煙雨空野馬雲收幙
目送飛鴻手在絃客路等閒成好况水程時復問長年
後來記取論文地共對蓬牕一片天
　　天臨索録事出伯庸詩求和伯庸薨三年矣
當年筆陣掃千軍要繼先秦兩漢文孤塜此時多宿草
九原何處覔停雲紀功力疾猶能賦種德詒謀不待耘
底事房精遽淪化世間凡馬未空羣
　　送丁學録郴州用原功韻
鳯鱗臺閣愧何成鷗鷺江湖却有盟千載盛時須禮樂
六經餘事到功名我歸老境方從學子去修途莫計程
早晚春風滿芹藻肯教郴泮月空明
　　同年張雄飛僉事見訪醉後作詩贈之
鶴磯相見遽相違渭北江東苦夢思四海同年幾人在
三湘春水片帆遲踏開雲霧來驄馬驚破煙霞聽老詩
桃李正濃風日好不拚沉醉更何時
　　藕溪候雄飛飲
柳塘花塢净無埃翠霧紅雲撥不開命駕毎勞千里夢
乘軺應挂一壺來從知月下詩成苦不似山隂興盡囘
多少風光先攬得杖藜行遍滿園苔
　　贈風山書院山長何明初
青山華髪分幽栖愧子贏糧若我私竒字不知勞載酒
清標初試勝觀詩鶚林春色連紅杏鳯嶺雪香有紫芝
萬里修程先跬步春風歸騎莫遲遲
　　長沙北十五里瀏水至此折旋稍南而復北名駱
　　駝觜俗傳圓則瀏陽得魁延祜初其形嘗圓原功
　　瀏陽人果為魁人益異之今貢舉中止予實與聞
　　南㳺過此感而為詩
瀏水東來北折旋人云竒應在同年奎文一夕忽飛逺
沙觜何時再得圓背錦糢糊晴樹亂峰雲突兀逺山連
世間萬事非人力鸂鶒金沙更偶然
　　泊靳口和仲逹韻(二首/)
湘山湘水兩無塵更值陽春播大鈞心到懶時多好况
天教佳處著閒人吾生已分為農圃此去何勞問鬼神
布襪青鞋能事畢不煩華轂與文裀
囘首髙軒愧後塵從知苦窳負洪鈞山川俯仰皆陳迹
湖海過從只故人病裏酒杯能作祟老來詩筆更通神
王孫底事愁芳草政要青青當舞裀
　　過湘潭
江邉楊栁翠縈囘栁外人家罨畫開一夜東風花落盡
千年華表鶴歸來暮雲山出逺浮黛春雨水添濃潑醅
莫艤扁舟訪陳迹白頭懷抱易生哀
　　過洲頭驛和仲逹韻
一琴何用鎮相隨多事猶思遇子期好句尋常無處覔
希音今古幾人知江湖春色動杯面風雨夜寒生被池
此去衡南訪泉石蒼崖應有少年詩
　　廷鎮約㳺南岳期于渌口予先至艤舟而待因和
　　前韻(二首/)
衡湘風物要追隨忍負虞人一㑹期豈有鵷鸞倦髙舉
應憐猿鶴未相知春山暖待穿雲履夜雨清留洗玉池
不為軒車故遲暮渌江何日見吾詩
莫厭䲭夷到處隨百年光景幾相期老來仕不愁三已
閒裏金猶畏四知船尾夜寒魚撥剌墻頭春暖燕差池
碧雲囘首湘天暮不道相思剩有詩
　　深口普庵堂聽廷鎮談佛
皂葢朱旛老釋迦山林來治舊生涯清隂滿座日移樹
精義入神天雨花塵事已知皆土苴山僧誰訝不袈裟
欲將洛詠從謑語又恐春風去我家
　　次昭靈和仲逹韻呈廷鎮
十載南枝與北風而今才得一尊同人間勲業非吾事
嵗晚江湖有此翁雲岫煙波醒醉眼野花汀草負春工
勝㳺收拾奚囊滿才信詩人道不窮
　　廷鎮倦於酧和作詩督之
早據文場擅老師相逢何事倦吟詩同年今日無多矣
美景良辰忍負之衡岳半天雲捧擁湘江千里栁參差
艤舟好就旗亭醉禪榻茶煙誤髪絲
　　衡州道中(二首/)
髙明未到祝融峰一路風光已慰儂修竹老松三十里
遥岑疊嶂幾千重燒纒宿莽晝不㓕花噴逺香春正濃
莫訝藍輿隨處歇老夫行色要從容
一舎嵯峨見五峰出竒呈秀似邀儂雲深春䕶嵒姿潤
日午人穿樹影重不遣山瓢隨我去却教村酒為誰濃
少年陳迹無尋處只有衡君識孟容
　　祝融峰與廷鎮觴詠有懷原功葢嘗約同㳺而予
　　不能待其歸也
載酒窮躋最上峰嘯歌聲撼海濤風得陪五馬二千石
獨少三生六一翁為問北門紅日下何如南岳白雲中
寄詩幾欲申前約無奈人生似燕鴻
　　廷鎮三十年前為南岳書院山長今兹來㳺予得
　　侍行因成鄙句
三十年前楊洞主禹門飛去一聲雷白雲青嶂(闕/)林在
皂葢朱旛虎竹來歴問故人多不禄絶憐喬木是親栽
而今芳躅誰能繼塵滿臯比地有苔
　　贈南岳萬夀宫文天爵提㸃用閑閑韻
事才過眼都成夢心但忘機即近仙弱水風波三萬里
蟠桃花實六千年有人獨得道中樂無術敢為天下先
為我寄聲承慶老江南春在白鷗前
　至正集卷十九
欽定四庫全書
　至正集卷二十
　　　　　　　　　　　　元　許有壬　撰
　律詩(七言四十首/)
　　㑹真觀
萬壑千嵒一水通東風吹動碧溶溶彌明到處曽聮句
囘老何年此補鐘滿地暖煙生細草半天寒雨撼長松
道人不作逰仙夢岳市花香酒正濃
　　水簾洞和仲逹韻
濺珠噴沫雪霏霏怒湧雄聲動翠微一派衝開雲峽出
兩層分斷玉虹飛家山夢到黄華峪衡岳寒生白紵衣
我欲濡毫冩形勝老來才調愧元暉
　　夀寧宫用閑閑韻
當年鸞鶴記經過麗錦詞華出鳯梭京國天髙黄屋近
衡山春滿白雲多扈行屢得聮觴詠奉祀時聞響珮珂
老我一笻雙不借為言心事更無他
　　題曽原徐叔明山居
樓下田疇樓上山主人無夢到長安鮮鱗出水金三尺
修竹穿雲玉萬竿堂構弟兄皆杞梓階庭孫子又芝蘭
瓈江精舎經營處要與斯文共嵗寒
　　江民永香亭用廷鎮韻
夜不荒凉晝不譁一庭芳樹四時花髙情早慕陶彭澤
少態都忘古押衙窻雨翠寒迷竹影洞雲紅潤出蘭芽
人間多少黄塵路應被東風笑鬢華
　　鄭元翁秀野堂
屋上青山列畫圖屋前流水響循除四時花竹駢生意
一片煙霞䕶隠居嵗稔客來須設酒日長耕罷却尋書
北窻睡起扶笻出閒看浮雲卷又舒
　　張山宗知事别三十五年今始一㑹且辱惠詩五
　　首次韻答之
當時豪氣薄雲天不位三台即列仙編簡古人誰勝已
雲霄交友盡忘年流光入鏡忽成老世路着鞭何用先
緑水紅蓮行入幕休忘秋菊與寒泉
息堂堂下桂槎枒晝夜常縈五色霞宗㫖非傳小乘法
文章真出大方家受官俸少氊常冷問字人多酒不賖
老友睽離已三紀莫教容易答韶華
九萬修程負壯圖兔園依舊是迂儒偶乘逸興來衡岳
敢效髙人泛具區夜月軒扉對松鶴春風薇蕨勝蓴鱸
樹桑五畆生涯了不用成都八百株
席珍求價售明時燕石梧臺敢自竒北海尊前著文舉南
風扇底避元規尋常得句即成樂七十休官亦太遲
放浪形骸有成筭沙鷗從此莫相疑
湘水安流不肯波湘君應喜逸人過瘦如子美吟何苦
狂比寛饒飲更多百嵗儘渠為話柄四方隨寓著行窩
相逢一任頭如雪猶可相從醉後歌
　　和文復送别韻
京國逢人問楚湘南㳺誰憚道途長岳峰愛客隂為霽
沙鳥驚人集又翔夜艇載囘詩夢去春衣留得酒㾗香
天涯莫道分飛逺囘首衡雲尚可望
　　叨陞左丞原功以詩為賀和其韻
干禄初心只斗升偶隨驥尾遽鶱騰平生浪恃八乂手
老去敢誇三折肱玉案麻沾雲氣濕宫壺酒注露華澄
鳯池不是藍田縣却愧而今我負丞
　　和原功無題韻(二首/)
夢斷春風荳䓻梢月明空室見蠨蛸塵封琴岳静聞蟻
香褪被池寒折膠白髪而今嗟滿鏡烏衣何處更尋巢
赤繩知在君侯手底用持蓍䆒易爻
乾鵲何時噪樹梢著衣癡絶候蠨蛸畫圖留影鬢如漆
錦瑟收聲柱欲膠一覺十年驚蝶夢平生兩度毁鳩巢
莊周豈是忘情者不見咸恒未畫爻
　　和閑閑承賜土尊韻
百年聲譽滿方輿萬里遨逰盡坦途風月襟懐氷雪句
神仙官府帝王都御香賸馥沾書几宫醖流春到藥
壺我欲大書承慶事愧無椽筆似君謨
　　鐡笛為西曹掾孟天偉賦
夢斷柯亭月滿林却從良冶嗣遺音沉埋難蝕千年節
剛烈能鳴七竅心回老飛來洞庭晚劉翁仙去武夷深
太平不用為鋒刃吹盡人間市酒金
　　題沙木斯迪音成之去思碑
　延祐乙卯余登第倅遼州維成之公實監郡後十七
　年承乏叅議中書成之由吏部侍郎除守四明待罪
　政府成之考最擢兩淮都轉運使庚辰夏五承召過
　維揚始見其四明去思碑墨本益信昔之考最為不
　誣也俄升浙東道宣慰使都元師開治四明邦人士
　之喜當何如耶余昔同僚相得甚驩故樂道其槩而
　重之以詩曰
當時同列共(闕/)貞深幸掄材與鑑衡漕府五年書上考
海天雙節照連城春留舊治棠無恙雲䕶豐碑蘚不
生竹馬兒童應有語四明山水故多情
　　送王仲方赴彰徳總管
天門魚鑰換魚符華髪偏冝皂葢車愧我老非鄉郡判
喜君名入御屏書莫憑鄴下一時語當念民心三代初
洹水先塋滿松栢春風餘力望吹噓
　　題楊德璋崇德樓
樓頭天接玉門闗樓下河流繞賀蘭要與聖賢同踐履
不因風月事㳺觀牙籖插架三萬軸畫棟飛雲十二闌
嵗晚德符何處是階庭玉樹倚髙寒
　　春波小隠圖
楊柳煙深鶯未老桃花浪暖鱖初肥人生何日脱羈鞅
方外有天容布韋已辨筆床隨野艇更添茅屋傍魚磯
莫言大隠皆朝市猿鶴由來識是非
　　贈范堯臣赴棠隂巡檢
平生俠氣薄雲天能使聲名一日傳胷次故家兵十萬
世間新話字三千明堂杞梓憐横道小隊弓刀試著鞭
好養排風舊毛質九霄騫翥有他年
　　復科呈原功(并序/)
　自慚膚學忝與首科凡我同盟綴歐詹之虎榜問
　余何事據荀朂之鳯池適丁國是之多艱莫救文
　風之不競紫衣傳詔驚聖訓之如綸玉笋聨班愧
　天香之滿袖忍作捧書之王旦誓為乞旅之申胥
　恨無一字以解圍愈重同年之浩歎結廬在人境
　我方歸隠于柴桑臨流作釣磯公欲買田于清潁
　奎躔有赫天道好還御燭星辰先賁玉堂之元老
　宫壺雨路繼呼黄閣之舊人為北道之逺來雪東隅
　之舊耻王庭孚號政府僉謀一髪引千鈞孰能勝
　此片言重九鼎子之功夫障北川之狂瀾揭中天
　之華日因人成事遂收效于桑榆曰我能興竟踐
　言于息壤喜而不寐詩以永歌朂爾羣材好作儒
　林之晁董歸哉二老甘為聖世之巢由畧此寫心
　伏希捧腹
圖書東壁久蒙埃手障西風為掃開駝觜不縁公第一
魚羮無愧我重來栽培桃李非私已收拾楩楠要育材
心事以酧歸便得石田茅屋又蒼苔
　　糟笋和原功韻
穿林快劍截文犀沉浸誰教遽到齊玉版悦禪成骨醉
籜龍酖味失雲栖此君一譜通儀狄稚子三生是阮迷
我向楚山餔未厭等閒那肯傳氷虀
　　送盧正卿赴福建運同
桂林萬里恰歸來又遣三山二漕臺科第人材今可數
東南民力已堪哀牢盆乆待攜春去行李先期載月迴
九曲棹歌無用和好從雲谷問生財
　　時雨忽降簿書甚稀獨坐後堂王可矩右司以詩
　　見教次其韻(二首/)
翠樹雲深百鳥鳴彤闈如水嫩凉生雨聲自與詩有約
天巧豈容人强名萬里秋風黄鵠夢五湖春水白鷗盟
年來不用愁華髪尚有觀山老眼明
西㕔東閣總詩鳴天籟相闗觸處生京國故人多老病
洛陽才子獨聲名風雲幸際文昌運松栢休忘嵗晚盟
他日江湖攜手去儘渠蚊睫有焦明
　　方旱得雨九齡平章徴詩志喜
才覺驕陽氣鑠金便令璇極轉濃隂坐朝真有作霖手
伴食可攄憂國心一夕夢占魚兆恊九天雲接鳯池深
神功帝力猶能賦都雅從教愧賀深
　　送宋子與赴贑州照磨
賢勞鉛槧十年期才得春風賦式微黄牒已逾毛義檄
緑袍無負老萊衣蒲㠶和月載詩去芸閣分香滿袖歸
明日欝孤臺上望白雲應是不孤飛
　　送楊德璋降香寧夏如來寺
何年金像峙堂堂天眷方増慧日長一旦皇華逺銜命
滿林簷蔔若為香子行又遂庭闈樂詩苦寧知道路長
為向平章專問訊暮雲春樹思茫茫
　　延春門對雪丞相命即席賦
岧嶤宫禁接同雲寒壓東華十丈塵輦轂幾年無此雪
廟堂今日有斯人瓊樓影亂三山月玉樹花驚一夕春
可笑袁安不髙卧要將綿力助洪鈞
　　正月八日行香中心閣過王君實侍郎留酌
中心臺閣曉參差白髪遺民幸侍祠禮部尊開成一醉
皇州春到不多時空庭鶴舞能留客古鼎香銷未得詩
酒盡且歸君莫訝上元回首又休期
　　考官王師魯博士監試張雄飛御史皆同年也因
　　成鄙句以寫舊懷
仁皇下詔急求賢糠粃當時偶在前兩榜復科新大比
三人聯事舊同年闗山道路尋常夢臺閣風雲尺五天
但使得才今勝昔吾儕寧復歎華顛
　　雄飛喜作詩而例禁不得相見作詞調之
張子能詩擅士林無時無地輟搜尋文場咫尺不相見
春興幾多應自吟鍊字直教成白首知音豈待鑄黄金
何時尊酒論真訣要自康謡説到今
　　至公堂即事(二首/)
科目中微復盛行至公堂上寓權衡鵠袍儼雅四百輩
鵬翼扶摇九萬程椽筆雲雷平地起蘧廬燈火徹宵明
得賢要效涓埃報白日青天鑒此誠
五更傳鑰棘門開巾卷于于悉俊才萬世重儒有天在
八人承詔主文來良金政待披沙㨂真玉休教抱璞囘
早捧賢書拜天子紅雲跬步是蓬萊
　　雄飛有詩次其韻(二首/)
句句珊瑚間木難君才不愧鄭都官月中有桂天何近
春半無花曉尚寒多士文章雲五色野人心事日三竿
松㕔雅興知多少只恐毫端墨易乾
少年文戰不知難老矣常憂負縣官詩筆亂摇松月碎
席房清透栢霜寒人間跛鱉從千里海上連鰲待一竿
無奈春風笑吾輩滿堂佳客酒杯乾
　　用東曹掾徐仲禮韻
簾幙香凝晝景遲卿雲不動九天低百年塲屋重開設
一代人才入品題賦類長卿慙狗監車如伯厚笑鷄栖
欲知瑞應文明處夜夜寒芒爛壁奎
　　謝賀右丞寄蒲萄酒
幾年西域蓄清醇萬里䲭夷貢紫宸仙露甘分紅玉液
天風香透白衣塵相君不用凉州牧老子方懐漢水春
自把叵羅還自酌惜無細馬錦靴人
　　和明初蒲萄酒韻
漢家西域一朝開萬斛珠璣作酒材真味不知辭麯糵
歴年無敗冠尊罍殊方尢物冝充賦何處春江更潑醅
却笑無功戀門下􁊽田荒盡不歸來
　
　
　
　
　
　
　
　至正集卷二十
欽定四庫全書
　至正集卷二十一
　　　　　　　　　　　元　許有壬　撰
　律詩(七言四十一首/)
　　哭甥緜寄秉彞(并序/)
　至正壬午十月廿七日知甥緜死尚不知其何
　地何時也緜生吾家先妣鍾愛其女幸其有子
　鞠育勞瘁過諸孫有疾醫禱聞無不為費給不
　貲不忍其歸挈之來揚州吾妹不幸卒先妣繼
　之秉彛來赴與予同舟至九江予泝鄂秉彛挈
　緜入洪時四嵗頑健異常兒書來每稱其對客
　誦詩不聞其弱也予在上京使如洪因遣視緜
　歸言頑健勝昔歲己卯秉彞挈之過鄂年十二矣
　身雖修長而精神若不完者心竊疑而察其故
　乃知秉彛嘗與新夫人燕坐既箠之復使前跪
　至夜分不釋疾暴作仆於地數日始甦由是頑
　健之態不復矣此洪醫之言也又聞諸婢無不得毆
　之者飲食不時粗惡不堪號飢於諸僕僕有憐而竊
　飼之者必遭中傷叔母者視之頗謹尋被謗讟三事
　予亦未敢深信而鄂之目擊者多且以二小節言之
　姪女嫁王氏日舉室送于其家獠僮寅孫挹釡中肉
　汁而飲緜亦挹之未及口婢春蘭不罪寅孫獨連
　擊緜首而奪其椀此阿燕之親見者也有熟客過
　秉彞緜先與客坐王婢杜姐之小雛保兒突來坐
　緜上迫緜取茶緜意懶對客拳擊之而繼以數拳
　且捽其耳不釋雖小兒素戲其色與氣俱非戲者
　此葢習見諸人之毆不以為怪也即欲理究姻事
　方喧老夫亦被唇吻以故齧齒隱忍容今無恙不
　欲著其姓名恐遷怒嫁禍於人秉彛偕王族之將
　歸也緜旦夕泣訴於阿燕欲留武昌至言不留之
　便跳入江其言有條理不類騃者又喋喋泣訴於
　亡妻當時處之甚難百計甘㫖誘之使悦始肯就
　舟今思其言痛不忍舉似也秉彛亦知之乎秉
　彛為人慈仁寛厚在路人且不忍肯不恤其子
　乎先考妣待秉彛之厚天實知之雖無奩貲君
　子之於人取其心不取其物肯不善視其甥以存世
　好乎區區所以有遺憾者秉彞不明爾然父子之情
　豈不切於舅甥而况修短有命非人之所能為
　知此而又譊譊者念先妣盡瘁之無功而吾妹
　一脈之遂絶有不能自己者焉乃哭之以詩曰
妹已云亡又苦甥肺肝摧裂淚如傾死生固是天無爽
囂虐還因父不明兩姓世縁從此絶吾家宅相待誰成
湓江鄂渚囘頭夢滿耳猶聞泣别聲
　　盧溝橋
盧溝橋下水無聲半是黄沙半是氷老子還家欣又過
少年題柱愧何曽直教車馬通萬國不遣舟航泛一泓
送客漸稀容少駐西山寒翠晚崚層
　　途中即事(二首/)
風袂茸茸動黒貂馬行空濶不知勞天邉紫闥人漸逺
雪後青山氣愈髙一飯忘君臣豈敢十年伴食罪何逃
鴟夷傾倒休惆悵野店青帘有濁醪
倦翼翩翩下九霄投林有路敢辭遥邦畿天近春先覺
澤國風輕凍欲消牛背神光何咄咄馬頭歸興正遥遥
行人不識庭筠句茅店雞聲近板橋
　　馬上日暮
郊原嵗晚眼増明雲樹煙村隔幾層人影漸長天欲暮
烏輪未墜月先升冥冥逺意雲中鵠碌碌何功臂上鷹
旅次不遥詩未穏儘教羸馬慢騰騰
　　待泮
三分春過一分期底事堅頑尚未澌土塌且為安坐計
氷山行有自消時夢囘南浦添華髪目斷東風動碧漪
恰似杜陵悲去國終南清渭更遲遲
　　以皺皮靴贈明初
皺皮精製出龍沙曽記遼人獻宋家素質寛柔裁稱足
碎雲縈帶蹙成花不須一量煩曹操却笑三生是革華
願子亨衢服無斁我方芒屩事煙霞
　　龍虎臺迎接次焦德元韻(三首/)
昔人曽厭薛居州却聽江南領畧秋束帛丘園勞使節
五湖煙水負漁舟病來元亮欲止酒老矣子長猶好逰
早拜君王乞身去休教敝盡黒貂裘
晚風吹角入凉州塵夢驚囘恰見秋雲壑周圍皆可屋
霜溪清淺不勝舟眉宇深負元德秀欵段空懷馬少㳺
賴有三升門下酒不須輕典鷫鸘裘
自信山林已半仙山林囘首又茫然闗河䟦涉幾千里
雲水嘯歌纔二年輦路雲軿花接軫故山茅屋竹為椽
鳯凰池上恩波濶得似滄江理釣船
　　同約伯髙尚書行昌平舊邑
滿目郊原是舊逰賜環恩德若為酬臺髙龍虎擅多景
地有螟蝗尚半收紫氣浮闗黄屋近錦雲縈樹玉峰稠
山英多事今猶昔應笑重來兩鬢秋
　　友人解之昂物故已三年矣昌平縣廨壁間見其
　　為御史行部時詩感而次韻
漢江觴詠杳難期底事飛仙不少遲敗屋尚餘揮灑處
扁舟空記嘯歌時故家喬木有閥閲老境空房無扊扅
泉下有知應少慰故人獨解辨哀辭
　　偕杜叔愚王仲武章君錫可行逰馬廷彦獨樂臺
　　山居廷彦出素屏求詩為書二首時九月二日甲
　　子乆雨初霽
郊原聯轡看西城况有幽人倒屣迎一曲霜溪環老圃
幾層雲岫䕶佳城浮生少與良辰遇樂事今逢甲子晴
自笑匡時已無策欲從吾子耦而耕
獨樂臺邉孝子家耕田力學了生涯年豐不慮尊無酒
秋老行看菊有花甓峙墓垣逾鐵石山圍書屋滿煙霞
我來不結雞豚社試向清洹照鬢華
　　陳公􁄂有亭在鯨川東里米元章書扁曰蕭閒外
　　舎惜傳刻失真予既為書之且為詩曰
鯨川東里近煙村小巧翬飛棟宇新不見米顛題外舎
幾如囘老笑西鄰栁邉花塢浮紅出桑下蔬畦潑翠匀
世務驅人行有日扁舟何處更尋春
　　劉仲敬知州出其父同知公所書退之陳旱詩聶
　　夷中傷田家詩求題其後
羮墻無地不思親况此淋漓手澤新兩紙文辭有深意
一門父子盡忠臣尋常考室真能構多少籯金反速貧
大勝牙籖三萬軸轉頭都作蠧餘塵
　　劉仲敬埜香亭
薝蔔林中不學禪作亭容膝俯鯨川琅琊多景正三月
參户有春同一天風送幽花清不斷煙和芳草逺相連
醉翁樂處君應識更看流芳幾百年
　　臘日雪次房純德教授韻(四首/)
一宵川媚更山暉簫皷聲中亂玉㽔天上風雲應三戊
人間道路隠多歧春方欲動成佳節重不能擎愧老枝
蜡酒醒來風味好鼎香融水煑茶時
獵塲風勁日凝暉凍捲雲旓與翠㽔上苑花開詩一札
中天林耀㦸千歧芳叢蓄潤冝萱草亂翠先春綴柳枝
還記口脂霑賜罷馬寒如蝟踏歸時
雲合璇穹冷不暉皚皚萬斛播芳㽔慕袁髙卧寧祠竈
訪戴空囘勝泣歧面藥霑恩辭北闕宫梅攙暖破南枝
吏民飲散天無夜是我衝寒得句時
不用登臨歎落暉白虗光裏看葳㽔勞農持酒光摇面
紀瑞濡毫凍作歧三白積成千頃麥六花開徹萬年枝
土牛且莫消寒盡留暎書牕夜坐時
　　寄明初
四載周旋似蟨蛩如何遽作馬牛風年來涉世真嚙蠟
老去攜家猶轉蓬月滿醬臺應䇿杖花開洹水定從公
投閒儘有娛心處㝡憶相知一笑同
　　房純德有詩贈别求和
氷泮黄流暖不清風㠶催去笑浮生病方止酒難為别
老不忘詩似好名無惠及人冝遯世有才憐子未登瀛
鯨川漸逺洹溪近煙栁斜陽總是情
　　次館陶寄韓伯髙叅政
白頭心折軟紅塵歸去山田恰自耘千里幾囘思命駕
孤舟三過得陪君酒香梅屋春如海詩入槐莊暮有雲
好署新銜判風月只教毛頴䇿竒勲
　　城居苦多客避之野栖來者亦復絡繹閏二月二
　　十七日大風而雨始得獨坐終日乆困諠囂偶遂
　　幽寂有不可名言之樂因成五十六字
千嶂松檜一川槐槐底柴門晝不開風雨孤村無客至
煙霞逺岫有詩來課童引水澆新樹力疾扶笻踏舊苔
莫羨錢塘風物好洹溪春漲緑如醅
　　三月十九日偕明初出郭
天光明潤物華新黄鳥間闗隔岸聞嫩緑園林初過雨
老青嵒谷半封雲閒人得計惟豐嵗老境論交有此君
一壑一丘能事畢山英無事更移文
　　相下酷暑不减江南明初方思鄉以此調之
栽竹觀梅即故鄉羮魚飯稻亦尋常濕蒸著物霉生醭
炎熱攻人痱作瘡傖地翻疑在吳楚馬君寧復念衡湘
苦無一種還思否蚊蚋轟雷觜似鋩
　　題蜀江圖
誰收全蜀入丹青寫到夷陵至喜亭巫峽有猿秋寂寂
陽臺無雨晝㝠㝠蠶叢開國不平水賈客泛舟如建瓴
聖世無分南與北朝宗囘首逺滄溟
　　白公嚴檢校自任城訪予相下首謁先公塋感其
　　髙義作詩謝之
扁舟千里淡相尋不愧前人命駕心嵗晚江空豈乘興
調髙絃在有知音光増杞菊雙崖月香動松楸十畆隂
村酒未醺詩未就碧雲紅日半規沉
　　公嚴寓乾明僧舎夜坐誦洹阡新作次其韻
今日禪闗為子開絶勝凢客暫天台佳人有約寧辭逺
清興無窮未許囘取醉憑誰釀滄海忘形隨寓即蓬萊
葛藤拈起三生句萬水千山得得來
　　雄飛同年自杞縣來訪尊酒論文時雪適降
林慮寒翠滴漳濵嵗晚過從感故人天下多才寧少我
人間有雪更無塵錦囊滿貯瓊瑶句玉斝濃浮琥珀春
湘雨燕雲論嵗月白頭休厭徃來頻
　　夜坐與雄飛明初聮句就次韻
天風浩浩鴈聲乾霜月娟娟鶴影寒(有壬/)夢逺雲衢毛
質在詩成雪屋篆煙殘(翔/)十年黄閣雙蓬鬢萬古青山
一鶡冠(熙/)情話未闌雞促曉囘頭氷雪踏漫漫(有壬/)
硯池凝玉凍毫乾笑語生春頓不寒世路多岐雙屐在書
囊無底一燈殘故人相㑹須投轄老境何求不挂冠
學得屠龍將底用令人千古笑砰漫
　　入春雨雪凡三浹旬乃二月九日甲子開霽喜而
　　賦此
春風彌月六花稠誰遣東風一夕收赤地免為千里旱
黄雲應見兩岐秋隂晴何與山林事豐歉猶懸口腹憂
明日西疇有餘力傍花隨栁徧吾州
　　婢飼鴨逐鶴感而成詩
鶴長鳬短乆難齊底事身長反受飢曼倩恃才方自售
侏儒求飽欲何為九臯風露聞清唳萬里雲霄有去時
臧獲凡庸那問此只知鹽漬卵纍纍
　　有懷江夏别業
翠鵠山前鸚鵡洲眼中風物夢中逰手栽松菊成三徑
御賜詩書滿一樓勝地方將專相土老懐無奈憶并州
此身天幸成閒散陸有輕車水有舟
　　赴召入京諸公餞飲洹水橋
柳拂輿梁雨漲波謁阡行稼幾經過又為擾擾馳名者
其奈遲遲去魯何病後壺觴驚量减老來兒女轉情多
慇懃寄謝漁樵友未許塵埃暗緑簑
　　京師送馮景仲赴江西儒學提舉
保釐江右重文衡多少師儒望典刑六載成均時雨化
九科豪傑曉天星懷人南浦多新句訪古東湖有小亭
我亦從君鴻鵠舉都門楊柳正青青
　　送胡古愚致仕歸金華次其留别韻
天上故人羅祖道夢中稚子候衡門君王深憫七旬
苦忠義難忘一飯恩白髪朱衣相照映青山華屋兩生
存便尋起石為羊處却笑牛車困子孫
　　迎梅(次楚寳臣待制見寄韻/)
練帨飄飄翳縞裙雪天羅襪不生塵蓬萊宫裏才領使
白玉堂前便有春叙舊正冝金縷曲忘情誰是鐵腸人
素娥不訝吾衰老却羡詩成字字新
　　送梅(同前/)
肯將氷玉混紅裙凢卉從教逐後塵南浦只今同是客
東君何事不留春天涯逺意難為别夢裏餘香尚襲人
好在西湖湖上路白頭相見更如新
　
　
　
　至正集卷二十一
欽定四庫全書
　至正集卷二十二
　　　　　　　　　　　　元　許有壬　撰
　律詩
　　題駐蹕頌後(翰長開府公請賦/)
明良千載一相逢駐蹕原頭耀國容華表不歸遼海鶴
雲車應逐鼎湖龍元勲世豈碑傳信厚德天教子亢宗
回首西郊瞻宰木懐賢誰道涕無從
　　至正丙戌十一月廿三日瑞雪盈尺明日恭遇太
　　子千秋節稱賀于徽儀閣翰長開府公惟中右轄
　　徴詩即席賦五十六字
甲觀嵯峨拱紫宸瓊瑶一色瑩無塵前星正次千秋節
瑞象先開萬彚春已兆豐穰在來歲肯教疵癘到吾民
詞臣不獻梁園賦毓徳方期日日新
　　題武衞段指揮書林
相府深沈書若林牙籖挿架列森森千枝萬葉本根在
二帝三王雨露深椔翳斯文功利學棟梁來世聖賢心
經殘百氏紛紜出愼勿輕栖惡木隂
　　題廣平何文美養浩齋
操舍存亡貴自知一齋容膝有餘師神龍淵底潛珍處
文豹山中隠霧時要使尋常塞天地休教物慾間毫釐
相門堂構非難事希聖功夫在有為
　　用原功韻贈衡雲上人
衡湘曽聽棹歌聲夢裏雲烟畫不成京國秋風添白髪
楚鄉春雨負黄精浮圖桑下寧無愛道士山中素有情
何日霜華約歐子三人相對話平生
　　天山牛文貴母王氏貞節
皇元聲教洽無垠節孝章章萃一門百世天存遺腹子
九原魂屬未亡人有生恨不識父面罔極安能報母恩
御史作文今太史汗青應見特書新
　　省掾郝志道父潤甫慶八十五壽
滄海横流獨奠居子孫枝葉日扶疎春秋介數八十五
桑梓歴年三百餘郎署聲華聊簿領家庭隂徳更詩書
聖朝行有蒲輪召莫羡鄉閭下澤車
　　追和文山丞相題珩夫劉先生北莊詩韻既以弔
　　文且以悼珩夫之不用于世也(鄒魯望請賦/)
國勢中流待一壺策廷蚤已見雄圖北莊歌詠聲未絶
南海播遷塗又殊賢士傷心多草野神州回首遂荒蕪
千金墨蹟宜珍䕶斯世斯人更有無
　　鄭畋檢討母李氏孝節
終身氷玉凜操持已見笄年翦髪時華表撑空旌大節
蒼天福善與佳兒於陵但取居容膝徳耀惟知案至眉
珍重傳家遺稿在靜方豈是等閒詩
　　前衞張指揮母郭氏貞節
節婦天常豈過稱皇家彰善樹風聲百年偕老已無望
一子未朞今有成鈿軸金泥光暮景雪松霜栢見孤貞
板輿周覽王畿近多少春和在栁營
　　偕抜實彦卿奉使光熙門外觀荷
帝城東北水雲鄉馬上清傳十里香萬柄雨聲秋信早
一壺天影月波涼紅粧翠葢無窮意畫省烏臺有底忙
雪藕調氷鮮鯽膾人間何物夢黄粱
　　題齊河訾氏壽慶堂
椿翁八袠少三齡九九萱親不杖行已見一門鍾瑞慶
誰能多壽復康寧春融蘭玉増華彩雲矗桓楹揭姓名
不有賢郎事揚顯他年編簡若為青
　　題山隂丁錬師陽明樓追和閑閑宗師韻
人間朝徹對扶桑不比中庭月一方白日青天當正午
碧桃瑶草被餘光雲間萬象無陳迹鶴返三山有報章
咫尺蘭亭遺址在好尋仙子共流觴
　　和神保欽之御史監試上京韻二首
王室銘勲有景鍾更於韋布索英雄百年人物誰名世
萬卷詩書要策功聲教真機朔南暨文章公器古今同
棘圍見說清霜滿餘力成詩字字工
寸筳未許扣鴻鍾筆陣那無一世雄蜃海曉騰文有氣
鴈霜寒早酒無功朝廷求士方如渴道路論心久益同
安得真才出連茹一時分布徧臣工
　　和原功鈞臺寄李好古韻
延祐求賢致太平朝陽曾記鳯凰鳴百年世路傷離合
一代斯文係重輕江海相望添白髪山林高蹈奈蒼生
可人幸遇吾鄉彦袖得清風入帝城
　　追和王繼學韻贈韓久成
水貴藏魚亦貴清舟須容物又須行六經三尺相終始
一羽千金各重輕事業期人陋東晉文章老我愧西京
紫垣星月薇香裏應記霜風翠栢聲
　　題臺都事石文禮孝行詩卷
孩提失怙母勤劬三釜才登恃又無創鉅始知臺上峻
淚漫都入栢枝枯身名顯後今猶及桓表凌空本不圖
自古忠臣有原柢孝誠先著德充符
　　和黄雲川韻送盛啓宗歸長沙
陸有闗山水有波子行豪氣不消磨跳梁偶值猱升木
訛舛終明豕渡河杉栢色隨新宇盛藻芹香入舊池多
却憐萬里衝寒去欲贈綈袍愧兩娑
　　題鄱陽張文叔樂壽堂
愛日長思不我延當時毛檄亦徒然有田底用求三釡
致養惟知盡百年結屋地兼山水勝承顔天賦子孫賢
何當推此堂中樂四海人家共一天
　　題李好古浴雪齋
厨傳蕭然閲歲華守官何暇及生涯浴兒肯用人間水
束緼旋融天上花自是蒼黄時便手却成清白世傳家
勉旃好應豐年瑞更篤忠貞玉不瑕
　　題鄭州霍彬卿遯齋
諸君談易極𤣥微老子惟知遯是歸兄弟在官吾亦貴
田園成趣嵗無饑逃空已分譏迂僻充隠由來有是非
莫訝題詩人未去白頭萬事已忘機
　　題胡安道詩卷
奕世窮經只布衣諸孫毛質漸横飛故人落落悲年邁
孝子拳拳欲父歸氷雪嵗寒椿未老家山春暖蕨應肥
蹇予綿力慚推轂未忍隨人和式微
　　題朱舜咨總管德政詩卷
魏公三至福斯民今見真才繼後塵千里秋原均樂土
一時寒谷便囘春空教渤海傳龔遂爭似吾鄉待買臣
竊禄逾涯歸已晚受㕓何幸作閒人
　　次韻癸未留題獨樂臺二首
萬疊西山畫不成飛嵐馬首故相迎之人松菊有三逕
何處雲霞更五城門外清波浮石出天邊紅樹照霜晴
白頭已是歸來晚敢戀皇家禄代耕
一生奔走歎無家才到山巓與水涯無秫可供千日酒
有園須種四時花已從野老鋤黄菊更學仙人咀絳霞
老馬同歸誰忍遣幾年霜雪立東華
　　題善應郭思誠山居次杜德常左司韻
老仙不肯住城市只在西巖深處藏靜院晝閒苔不埽
小園秋盡菊猶香有田種秫如陶令生子攻書勝陸莊
便好相從結茆屋休教夢到五雲坊
　　和黄仲剛韻三首
公道會逢天定日倦游姑憩嵗寒時故人叨貴奈無位
吾子不窮方有詩士論聲光高北斗春風消息到南枝
老當益壯况未老莫和淵明歸去辭
乗流我惜經時别過坎天教數日留有路御風歸閬苑
無人看月在鄜州驚囘曉夢猶如見勘破塵縁不用愁
但使此心無愧怍孰為稷契孰巢由
知己相逢差可樂浮生多事不須論青雲場屋傳三策
華髪江湖付一尊朝暮詭言憐草賦古今癡夢笑槐根
感君高誼均同氣衰病何堪擬玉昆
　　千户蒙古敬臣棄職養母
幾年弓劔戍龍沙忍見堂萱夢裏花身老有親供子職
人生何福似君家但將綵服娛黄髪底用金符照白麻
嗟我同庚成永感洹阡風樹滿啼鴉
　　滏陽唐伯春義門
滏水悠悠照紫荆一枝枯悴兩枝榮春風能使花如舊
㽕蘖行看世有萌今古彛倫星日在田廬遺産羽毛輕
勉旃繼嗣承先訓莫遣謡傳粟布聲
　　送張囦亮錬師(并序/)
予養痾鄉廬簡出入獨謁阡不免阡距城西北餘十里
道北郭實南北孔道每為驛使識陪畱多事故出入必
以星至正己丑三月二十一日謁阡歸過洹橋數騎追
及天已星猶懼其或我識側㡌緩轡道左以俟其過前
驅已前俄聞揚言此中丞邪亟來見乃囦亮張君錬師
代祠武當馳驛而到此也明日過予出京師餞章詰曰
出京時念必過相一見虛前紙請言幸勿靳予交閑閑
太宗師與其徒多熟囦亮主京師東岳祠園杏千株人
境俱勝送客東門若自公有暇即造焉囦亮修潔能詩
見則徜徉忘返别一年矣當予避客時轂擊肩摩中天
復已暝乃邂逅相遇豈偶然哉遂不忍以疾辭贈之詩曰
杏園陳迹夢暄妍馬上相逢豈偶然每憶可人如隔
世不聞新句又經年花迎驛路飛紅雨香到朝山散紫
烟王事遊方歸有日遲君洹水白鷗前
　　和董此宇錬師寄來韻
茶餘扶杖聽幽禽荷貢清香柳送隂無秫在田猶嗜酒
有絃供耳未忘琴仙山雲霧夢纔見人海波濤晚更深
何日代祠因過我林中同看翠千尋
　　大雨後行洹堂
逺岫雲銷凍雨晴溪旁村落逕初成避人白鳥一雙去
留客黄鸝千百聲林杪浮槎懸不墜岸邊高栁卧相撑
伊誰一問田家苦土釡無烟屋盡傾
　　送蕭克復赴濱州知州次留别韻
憂民寧恤甑生塵一郡安危繫一身筐筴但知三尺法
詩書須作萬家春交游去我年年少事業期君日日新
早晚政成應峻擢直教風節過埋輪
　　用楨韻二首
城西風物擅安陽鄉社而今債已償自笑衣冠成野逸
更從花栁看時粧酒沾松露涓涓冷詩入荷風字字香
莫道年來無事業等閒成就一天涼
半畝方塘學紫陽道心未瑩賞心償蝶飛已悟三生夢
蓮褪猶存半面粧四座賓朋連日醉一朝風雨滿城香
人間政爾愁炎暑誰信吾亭有許涼
　　七月二十五日圭塘獨坐二首
我作圭塘未及年眼中生意浩無邊三秋未半荷沃若
一日不來心歉然自古人生求適意只今先務是歸田
管絃何似塤篪韻此去新詩幾百篇
西郭園亭近市㕓市㕓雖近足風烟陶家事業惟栽柳
周子襟懐託愛蓮莫向人間為白眼試從水面照華顛
悠悠千古滄浪意時上扁舟自扣舷
　　次韻可行對景書懐
觥船時泛一橋通詩壘誰能四面攻官業向來慙柱下
仙遊隨處是壺中風聲細細來雙檜波影澄澄見七松
笑傲滄洲人老矣功名付與黒頭公
　　次韻可行鄉友具宴
相望不隔一牛鳴樽俎過從見至情荷露清涵芳酒氣
松雲寒遏艷歌聲高車駟馬初無意白酒黄鷄舊有盟
醉晚烏紗從露頂絶勝前日縛塵纓
　　次可行侍行韻
卜築何如履道坊千紅萬緑浸銀塘要回衰境為全盛
却使閒人號最忙活水清圍容膝屋新篁高出及肩牆
烟霞遮㫁塵埃路纔覺山林白日長
　　游秋口趙文卿窟室次可行韻
宂居雖隘此心寛敢學温公但自安巗腹蝸廬穿窈窈
山腰蛇逕上盤盤門無魚鎖墉無鼠泥有龍蟠棘有鸞
我更巢松洹水上從教鄉里作竒觀
　　秋口小酌用可行韻
山林朝市馬牛風今日歸途信不窮犬吠鷄鳴兩村近
水光山色一尊同荻花經雨半垂白黎葉未霜先試紅
但惜親朋凋謝盡碧雲回首又江東
　　食蠃
老饕饑腹未成雷何事搜窮及互貍器潔殻鮮明錯落
鍼銛肉細出縈囘周官曽用供王祀離象還能作我膎
縱乏魚羮心亦足敢求香甲共鸚杯
　　次韻可行偕故人泛舟
駭浪船歸百技收回頭人海自沈浮幽閒時作蕩舟劇
踈懶猶能與客遊紅蓼白蘋鷗鷺國清風明月鳯麟洲
諸君更約源源會不泛黄花不算秋
　　庚寅嵗新正信筆
萬事無心綽綽然不知寒暑自推遷園池才治三三徑
嵗月俄驚八八年晚境偷安難報主瘦田謀食尚祈天
圭塘觴詠多餘力時為西山一着鞭
　　七月二十二日與明初教授同車游圭塘
一别音容嵗兩除圭塘今日遂同車竹生晚筍方無盡
荷送秋香尚有餘清景迫人宜杖屨嫩涼隨雨入郊墟
朝游夕話君休倦明日湘江託鯉魚
　　和蕭克復寄來韻
身退心閒地復優崑崙何用訪神州寧教愚婦侮季子
休作具臣如冉求田少誰供千斛酒臺高天與四山秋
幾時同鼔圭塘棹盡洗懐人兩處愁
　　次韻可行久雨松竹皆黄
誰教淫雨害吾松更偃窻前竹幾叢晚景盤桓方取友
經年培植已成功堅貞未許移天性光霽行將藉曉風
珍重嵗寒心事在却憑孤月照霜空
　　明初畜佳猫愛之甚至舟次漷逸去作詩唁之
槖方告穴又墉穿聘得貍奴小似拳膝上手摩過子女
案頭躬飼輟肥鮮初來跳戯旋牀側漸至凝㝠坐窟邊
守器保衣皆有效偷鷄溺屋總無愆論功除害均隣室
隨主還家暫客船豈意騫騰才一日虛勞調養已經年
盂存殘飯愁其餒座見餘毡憶爾眠雖豁大觀諳失馬
尚縈癡夢在含蟬詩書委積將誰䕶道路分離亦可憐
湘水魚多嗟薄分漷村犬惡恐難全空陪義甫柔為害
不及昌黎乳有傳才子多情人莫訝蓍簮今古共悽然
　
　
　
　
　
　
　
　
　
　
　
　
　
　
　至正集卷二十二
欽定四庫全書
　至正集卷二十三
　　　　　　　　　　　　元　許有壬　撰
　絶句
　　題理宗御書
中原榛莽日南國宴安時可惜揮毫處都忘采芑詩
　　鵰窩驛次伯庸韻二首
華髪憐于役青山笑不歸有詩留傳舍無杖叩巖扉
中年愁遠涉出户即思歸驛路夜鞭馬家山晝掩扉
　　分臺多暇戲書都事李雲卿案二首
事簡心常靜簾垂日正長東窻高卧起來受北窻涼
北來天地闊南望道途長塞草迢迢夢庭餘葉葉涼
　　題蘇李泣别圖和謝敬德韻二首
死節吾已矣生還又不如天王非太忍臣罪不勝誅
親友生别去子復棄遐荒只道還家好還家恨更長
　　次伯生韻二首
齒髪年年改風霜日日寒誰知台輔客恰似廣文官
酒腸時一熱詩骨自多寒智不如樗里文猶可稗官
　　題姚子中墨竹為巴延清卿監司賦二首
冷印枝枝月清含葉葉秋斯人有高節同在鳯池幽
香雪寒不飛琅玕濕晴碧化筆足清風蒼生待蘇息
　　管幼安濯足圖
吾欲髠歆髪織作幼安履復憂穢賢足遂及遼東水
　　息齋墨竹
竹仙骨已蛻遺墨宛如新明月秋無價清風世有人
　　次李沁州所寄韻八首
陽光彌六合螢燐若為功頗喜烏衣吏朝朝報獄空
繆拙遭明世涓埃竟莫増自盟惟一語休負十年燈
皇恩大無外庸瑣悉爬羅好竭方剛力年光馬注坡
量力慙叨禄懐家倦倚樓君恩如少報未老亦歸休
銅鞮古名地靡曼滿城中還似當年否吾將賦惱公
塡臆愁無迹傳家貧有胎羈懐多少事晤語遲公來
地寒饒寂寞桃李雨聲中莫為妍華惜山川有涸童
紛紛椔翳輩初亦識春風寄與迷途子康莊處處通
　　又次前韻
窮豈詩為祟愁須酒策功雨來雲氣重花落鳥聲空
安分貧猶富持身損是増卑官無長物風雨短檠燈
編簡蟬空蠧門庭雀可羅松醪今日熟一笑酹東坡
聨第陪鴻彦蜚英達鳯樓只將堅白志萬一答天休
聞道幽居好遼山紫翠中返來猿與鶴頗怨主人公
佳句不易得蠙蛛出蚌胎吾方信吾壘專待短兵來
學道當無倦拳拳百嵗中彭殤君莫較天實壽終童
思君不可見更忍障南風幸假詩筒便佳音得屢通
　　逆風挽舟竟日才一舍而止二首
人力已疲極飛廉有底狂老天相補報却作一霄涼
一勺平安水翻成灔澦堆十夫牽不止姑坐待風囘
　　水是吾鄉水四首
水是吾鄉水漳洹會一流如何容易去似我昔年遊
水是吾鄉水洹清漳自渾去鄉無百里何事混吾洹
水是吾鄉水泥沙不可烹洹溪明日至親為汲深清
水是吾鄉水初非有愛憎漳流本雄偉我自别淄澠
　　夜深酒渴光遠掃蓬雪沃崖蜜見餉此時此味世
　　無有也作二十字謝之
虀酸何足傳茶苦謾勞烹誰浣文園渴醍醐灌碎瓊
　　醉中書江樓壁
湘山春欲暮湘水清可涉佳人不我留歸帆動新月
　　待泮
昔聞輪生角今見舟在陸安得昆吾刀碎此一川玉
　　次同年丁文苑韻四首
花島晴雲不捲栁堤歸路都忘夢裡青帘摇曳柴門半
掩斜陽
長日惟閒最覺清風與睡相宜竹靜不教塵到洞深惟
有雲知
籬下幾叢黄菊樓頭四面青山最是夜蘭清絶澗泉和
月潺潺
樽俎霜餘登橘杖藜月下觀梅恰好山中酒熟先生政
賦歸來
　　黄葵
長生殿裡仙子華陽宫中女師淡淡鵞黄衫子深深鴨
緑裙兒
　　贈歌者文林燕用魯子翬韻
飛徧人間華屋來依天上瓊林任蹴舞筵花落休教緑
葉成隂
　　九日書原功壁
重陽有菊無酒塵世多忙少閒京國年年白髪湘江處
處青山
　　題木唐卿旌表孝義卷(唐卿西域人/)
橋梓天殊棣有華良心初不間幽遐何年四海無旌表
盡化忠臣孝子家
　　子昻竹石老樹圖
嫩篁烟潤翠扶踈老樹枝殘影似無下有石兄都不問
四時堅坐看榮枯
　　唐三學士奕棋圖(褚亮蘇世長蔡允恭/)
瀛洲花滿接雲霄盛世閒多早退朝喪亂歸來得真主
忍將長日用碁消
　　題鄭裕卿僉事黎花錦鳩圖
雲月空明小院春粉香清拂錦衣新莫教喚起一天雨
寂寞玉容如太真
　　黄州烏監郡勤政堂
惜因千古有良規一息因循事便隳厚養飽餘君試看
索綯須是最閒時
　　題韓國儀圖譜(億之後也當時稱桐樹韓家以/别相州韓國儀今居豫章東湖)
宋朝文獻跨隆古美盛更推韓世家㫁簡一編三百載
東湖桐樹又能華
　　游青山晚坐水濱
水光山影畫屏開萬樹斜陽兩岸苔獨坐魚矼觀月上
撲天飛雪鷺鷀來
　　和南谷平章題吕公亭韻
四海茫茫一劔飛何年游戲漫留詩多應黄鶴樓前月
曾見御風歸去時
　　琳宫詞次安南王韻十首
流雲洞闢列仙朝飛佩聲寒下紫霄天上豈知鳬是鴈
人間虛說鵲成橋
閬苑春多不惜春萬年風物一般新可憐塵土藍田路
亦有區區種玉人
雲窻畱月曙光微瑶草含風露未晞却笑天台容俗客
桃花零落又春歸
涼入簾幃夜色輕瑶臺添月更虛明一壺天地渾無迹
只有清風動竹聲
通明殿曉侍熏爐還駕扶摇返故都風景便宜收拾取
莫教滄海有遺珠
山林活計只餐霞世事茫茫日自斜謫到玉堂無好况
夜深猶草侍中麻
人人開口說𤣥闗翻使身心兩不閒老子年來惟解睡
從教海上有仙山
千金休買失船壺汲挽知須幾轆轤昨夜山房新釀熟
一瓢和月泛雲腴
神山雲矗碧天齊滄海如杯太華低非是眼高空八表
世間何物不醯雞
松筠扶翠䕶危樓涌出清寒萬斛秋回老乗風無覔處
碧天如水自悠悠
　　題趙秉彛所藏墨竹
冷雲香霧濕霏霏翠影浮空晝欲迷何處秋聲最瀟灑
玉堂風月鳯曾棲
　　洞賓像為秉彛作
三山引去幾萬里道在眼前人不知雲海從公定何日
秋風先染鬢成絲
　　織錦迴文圖
明珠金縷爛縈回香玉連環翦不開不把肺肝都織出
將軍惟識趙陽臺
　　春日漫興
竹几團蒲懶最宜不知花影隔窻移鄰翁忽報小甕熟
老子坐忘成坐馳
　　玉闗臨商德符山水
商家滇蜀得山時心與山逢手豈知兔起鶻來君試看
不從商學有餘師
　　一犂春雨圖
素餐無補合歸休但願人間嵗有秋昨夜東風能事畢
三時消盡百年憂
　　汝南郭晦夫割塋傍地為祭田有譏其非古者予
　　為解之亦取其不得已也猶僅可之意後世有伐
　　塋内荆榛為爨燎之需而自給者視晦夫益遠矣
古制圭田墮𣺌茫有家隆替亦何常孝誠未暇論多事
一片秋風黍稷香
　　和繼學南歸至鄂韻二首
梅花零落柳條青人在孤篷月在汀明日瑣窻春夢覺
祇應乾鵲擅多靈
達人去就一毫輕看徧江湘眼倍明䕫府惠州詩有様
朱崖應是不虛行
　　賞心亭
賞心亭上雙栢樹看我徃來今十年栢樹青青宛如昔
當時游子已華巓
　　蛾眉亭
一代無詩萬象塵江山消得謫仙人騎鯨一去不復返
空使雙蛾萬古顰
　　昭明太子廟
一編和璧間南金鼓動唐人著録心韓筆不推三代上
六經事業幾銷塵
　　鄱陽即事二首
蠲稅輸金冀不苛永蛇為害更加多打門悍吏如狼虎
銷盡鐶釵有幾何
禁弛池湖恤困窮小罾敝笱若為功攔江數罟横千尺
却被豪家一舉空
　　李正德御史分行廣西予行廣東相遇滕王閣醉
　　中次其韻二首
紅樹青山照轡絲江南無地不宜詩秋光如畫天如水
渾是京華夢到時
遠浦浮空凝晚色好山烘日出晴嵐滕王閣上一分手
人過梅闗南復南
　　峽江二首
賈胡輕作數年留住徧江頭賣酒樓從此木綿成利窟
主家兒婿定纒頭
見說燕雲布價添久居輕别恨厭厭明年江口好相候
定駕大船來賣鹽
　　杜子美象
刪後騷餘代有聞集成惟許杜陵人憑誰寄語沿流者
流到江西不是春
　　卧龍圖(梁儀甫所收/)
能辨人間大有年九淵誰道抱珠眠等閒莫似隆中起
雨得西南蕞爾天
　　題大别寺石壁禪師懐可堂
老可而今骨已塵只留老壁翠嶙峋可憐懐可悠悠意
多少人間未可人
　　衡山王尉因蛙得疑獄邑人圖而頒之求題
事當人力難盡處微物依憑庸有之司馬家兒誰喚起
而今真可問公私
　　鵰窩驛次伯庸壁間韻四首
居庸無壘有人烟龍虎風雲俱上天漢家談笑中興了
大勝天驕多控弦
緑蕪千里動荒烟白鳥一行飛上天落日饑鳶呌平澤
鳴䳌何處發驚弦
桑乾水面晴生烟桑乾領頭青入天勸君過嶺莫回首
歸心恐如矢去弦
濛濛山色濕非烟四野窮廬垂一天去家幾時驗明月
昨日上弦今下弦
　　和曹子貞壁間韻
桑乾高接碧天長五月松風洒碎霜馬上饋茶僧亦笑
今年更比昔年忙
　
　
　
　
　
　
　
　
　
　至正集卷二十三
欽定四庫全書
　至正集卷二十四
　　　　　　　　　　　　元　許有壬　撰
　絶句
　　過安山
家家門户瞰清流更向垂楊繫釣舟遠客多情無計住
江山雖好只供愁
　　郜信卿號洹溪以詩調之
我愛洹溪作扁題不知君已號洹溪號從君取溪須論
君領溪東我住西
　　何叟
青山何叟八十五能說王師徇鄂州子孫都不識兵革
老我但思狐首丘
　　龍眠踶齧馬圖
平沙細草好相忘同類胡為苦自傷明日雕鞍響珂月
九衢塵土要君忙
　　郭乾暉鷂子
霜風一夕淨雲林架上難羈萬里心莫怪主人留滯久
要觀神俊不從禽
　　鼠狼捕雀圖
天飛穴處本何仇口腹區區苦見求休羡蛺兒搜捕盡
又能媒汝上竿頭
　　張師善恬齋
氣機安處息飛潛虛自充盈澹自甜却是南華苦多事
才言養智便非恬
　　楊與可州判以道寓扁所居子山太監為之書
亘天體物初非寓襲取無恒自遠之但看鳶飛魚躍處
從知滕口不煩詩
　　李遵道竹石老木圖
石怪木老含秀潤翠竹却愛秋聲多一門毫素亦可念
今日李家無小坡
　　商德符枯木雙石圖二首
千霜百霆摧不盡石兄歲晚能相從山人一見竒興發
欲踞虎豹登虬龍
石非攻玉木非材半委荒烟半是苔偃蹇郊原能事畢
誰教收入畫圖來
　　自得齋
一齋風月浩無邊畢竟中間别有天若向筆端求此意
斵輪父子不相傳
　　題蘇昌齡集畫
崑山𤣥圃玉抵鵲燕石可擲不可藏我不知書還及我
又令鷄鶩側鸞凰
　　題思齋宣慰遠景圖
霜空高閤捲疎簾天外青山見幾尖不為眼前無可樂
主人心地似陶潛
　　贈秋海樓
玲瓏初日射雲烟俯看鯨波不盡天却被世人疑蜃氣
豈知詩骨自能仙
　　送盧教諭赴安化二首
官冷從知不為貧古來師道重千鈞休言邑泮才涓滴
中有斯文萬斛春
湘寒嶽翠滿烟霞橘後江梅又作花羈思宦情都莫問
好詩先出廣文家
　　題墨梅横披贈高納鄰參政
氷霜為骨玉為姿卷贈佳人政所宜莫待雲山隔南北
才憑驛使寄相思
　　臨唐馬圖
一早曹韓骨九泉圉人御筞亦茫然典刑更到傳摹後
不道房精已上天
　　胡清卿寂然齋二首
嚮晦深深踵息時天人到此總無為就中太極真形狀
說與蒙莊未必知
幽人一室靜沈沈靜室何如靜此心莫道無絃便無事
室中今日更無琴
　　上水石
真源天一氣常浮海運黄宫在上游卷石底須分頂踵
層崖千仭有懸流
　　題錢舜舉三仙奕棋圖二首
山林袒跣久忘形天地悠悠付一枰誰識旁觀三昧手
支頥無語任輸贏
商嶺仙真隠橘迴手談隨處觸𤣥機人間柯爛知多少
一老乗風尚未歸
　　清江老樹圖
霜餘澄碧晚悠悠老樹疎雲冷浸秋好段江湖清絶地
幾時容我繫漁舟
　　牛背觀書圖
蒲韉盤膝勝安輿人訝形骸與世疎却笑徙居三十乗
恰如牛背一編書
　　畫馬
惆悵孫陽世久無紛紛駑驥遂齊驅不教神物俱湮滅
猶幸人間有畫圖
　　送洪元振便養
冷掾閒闗不療貧白雲况有倚閭人從知後日千鍾禄
何似藜羮一笑春
　　翟志道永思堂
孝思非但與生俱耿耿精成永不渝看取九原身後月
蒼茫長照栢枝枯
　　二驥圖為劉仲禮御史賦
買骨千金世已竒雙龍何日下天池一鳴奮起君休惜
不似當年立仗時
　　送劉縣尹之宣寧
寒暄有地從南北郡邑無常自古今寄語長人都莫問
斯民三代一良心
　　丙吉問牛圖
肥充列鼎健充車厚養專為薄領敺千古清風梓人傳
憑誰書繼丙家圖
　　和喀喇子山韻四首
洞深春早透蘭芽窻曉雲香亂海霞萬丈紅塵飛不到
紫簫吹綻碧桃花
草芳風軟小池濱花露沾詩字字新為問杜門縁底事
人生難得是閒身
落花飛絮亂濛濛縱更繁華瞬息中見說臨池揮洒處
老懐無酒自春風
風細流蘇颺繡毬珠簾斜捲柳絲柔日長靜對爐熏坐
一穟黄雲暖不流
　　范蠡圖
平日千金土不如功成歸去固良圖扁舟若更無西子
萬古清風滿五湖
　　病馬圖
將軍功就畫堂深伏櫪低垂老病侵縱使房星天上去
涓人持骨尚千金
　　松滋唐可臣提㸃得山谷三詩石刻求和
　　　苦竹泉(在松滋竹林寺/)
竹林寺竹苦如蘗却解涓涓出醴泉甘苦就中真味在
愼毋燃竹把泉煎
　　　橙麯湯
昔有洞庭春色酒更求湯液到金橙浮花拍椀醉不得
笑殺街頭曳袋僧
　　　蓮子湯
玉井經秋收翠葢水仙分杵出𤣥霜可憐太華高千丈
辦得華磁一勺香
　　仙釋㑹飲圖
紛紛仙釋鬬高閒占㫁雲霞幾處山幸有濁醪宜盡醉
莫留言語落人間
　　米元章臨羲之帖郭才卿户部所藏
浮雲鳥迹久微茫遂使王家號擅場屋下更來重架屋
令人還笑米元章
　　余蓬山墨竹四首
興可乗雲去不還墨香傳印到蓬山胷中自可容千畝
筆下時教露一斑
天機傳到十分清曾向淇川印月明更被涼飈舞蒼翠
眼中無葉不秋聲
幾竿秋碧掠雲高風月幽林豈不遭底事一朝輕結實
山巓朱鳯正嗷嗷
老枿槎芽含古春一林寒碧自凌雲石兄不肯事攻玉
只恐他山無此君
　　稚川移居圖
墨突不黔因救世君方逃世復何之妻孥莫憚驅馳苦
會有雲霄拔宅時
　　湘瀏胡子明大匠也誦子厚梓人傳甚習為余作
　　屋葢無愧楊潛者其歸也以二口號餞之
大匠由來有相才心胷樓閣暗崔嵬山中宰相難論此
曾見山中道士來
十年鵬海漫遊遨今日鷦鷯恰有巢慙負堂堂鳯樓手
數椽纔辦葢頭茅
　　題張毅夫右司所藏捕魚圖用胡紫山韻二首
達官底事賦休休見說人間窄似舟蓴菜鱸魚亦何有
季鷹歸興不因秋
當時曾泛洞庭春碧灔瑶飜畫不眞三十年來京國夢
政須傾海濯緇塵
　　雪菴屏間有伯庸詩次韻二首
拂天松檜䕶重門恍計幽居老樹村人海紅塵漲車馬
道人庭院不能諠
禪師西遊木已拱執法南歸墨尚新拂拭塵埃驚嵗月
題詩更有後來人
　　李陵臺謁左大夫二首
馬馳如蟻散平岡帳室風來百草香羱盞泛酥皆黒湩
癭盤分炙是黄羊
李陵臺下駐分臺紅藥金蓮徧地開斜日一鞭三十里
北山飛雨逐人來
　　胡濵刺虎圖二首
夫恩山嶽已葭莩不見於菟只見夫坐視青衣辱奴隸
委身仇敵亦安乎
一誠金石可潛通何物班寅敢爾雄多少良人苛政死
夫人寸鐵若為功
　　雪中觀梅圖
西湖水月强傳神畢竟天機有未真直到一壺函太素
中間才見未萌春
　
　
　
　
　
　
　
　至正集卷二十四
欽定四庫全書
　至正集卷二十五
　　　　　　　　　　　　元　許有壬　撰
　絶句
　　上都歸口號
嬌兒幼女逐山妻爭解行裝看賜衣顚倒海圖被短褐
絶勝杜老北征歸
　　和王左丞仁夫見寄韻二首
退食偷閒晝掩門時看風葉墜繽紛盛時自有為霖手
何用無心出岫雲
未能祖道設都門聊引芳尊自解紛好把胷中浩然氣
因風吹入華山雲
　　題張陽岡竹間精舍二首
草木雖蕃竹最清竹間仍有讀書聲更觀淇澳青青意
多少英才待作成
清風萬斛屋三間要與夫君老嵗寒只有好詩藏不得
興來題上碧琅玕
　　題林和靖工部帖
梅花已入詩三昧工部今如魯兩生一段西湖心事了
先生何意擅書名
　　題臨江陳道翁所藏乃翁司理宋公差考試文移
　　時方罷科
六十年來墨尚新古今良法貴相因汗顔不敢徵文獻
我是登科執政人
　　居庸道中
萬壑清風吹酒醒居庸闗下短長亭囘頭不記來時路
馬上春山四面青
　　冩家書
纔緘復拆意躊躇迴首山川萬里餘羡殺朱陳老田叟
一生不識寫家書
　　觀野花
龍沙七月野花開淺白深紅間草萊休羡一時顔色好
疾風明日送霜來
　　中都八景和王受益教授韻
　　　龍庭瑞靄
天兵疇昔起龍庭道契成湯始葛征千古興王天府國
紅雲常䕶九重城
　　　梵宇晨鍾
鴻音杳𣺌曙光微有客孤窻枕半欹喚起十年江海夢
姑蘇城下酒醒時
　　　天橋夜月
長風吹月夜澄澄虹背光摇玉一泓題柱未酬空感慨
何人横笛起三更
　　　碑亭暮烟(扶蘇墓也/)
子道能全任殺身後來多議不求真君看易水悲歌處
風色蕭蕭愁殺人
　　　閭山晚翠
斜陽著意染閭山淡紫濃青杳靄間望眼欲窮詩未就
野雲還與鳥俱還
　　　蘭水晴波
石齒𥻘𥻘潄碧流曾基王業振貔貅坐令四海澄清了
依舊黄雲白草秋
　　　高巖異卉(牡丹一本千花/)
凍未全消草未芽雲收霞卷放千花世間久絶殷韓手
誰信髙巖有此華
　　　蕁川春色
紛紛花草簇晴烟想象江南二月天我欲重嘘鄒子律
偏教沙漠似蕁川
　　酒惡行麗正橋水濱四首時有勸余止酒者
攻愁取醉恣狂歌作惡其如醒後何畢竟濁醪功有在
醒時愁比醉時多
我生竒策三十六第一歸田次醉鄉歸計未成元有為
麴生風味忍相忘
得錢沽酒政竒事投刺向人徒强顔麗正門前好楊栁
杖藜知去不知還
天橋流水碧悠悠徙倚吟笻數過舟酒惡詩成殊不惡
淡雲踈雨漸成秋
　　次高辛甫韻四首
士衡入洛筆如神文采風流適二旬千古彈冠還自笑
一時彈得幾多塵
平生誤事多毛頴嵗晚論心有此君閉户高眠聽春雨
從知補拙不須勤
一别江南越幾秋雙瓶時夢到沙頭栁花滿店春醪熟
常記吳娃對客篘
同塵鉛槧分賢勞時泄天慳擬楚招底用譊譊更多事
他年公論有芻蕘
　　二色菊圖
嫩黄排粟㸃鉛華小鈿浮香綴紫葩因識流形生發處
一般秋氣兩般花
　　題毛女
咸陽妖鏡透肝膽三十六年愁守宫不為餐松飛骨去
脫身灰燼事重瞳
　　信筆二首
造物知余素愛山一官故調萬山間山深民朴官無事
却為觀山日不閒
掃除習氣却詩魔奈此青山怪我何說與吏人休報事
重陽詩好怕催科
　　寄友人
荒城如斗足栖遲更有青山不廢詩官况如何君莫問
一貧今似冷官時
　　九鷺圖題曰九思者
忘魚禪定野塘空撫卷時資省察功璞朴要明疑似處
休因鴻鵠又援弓
　　仙女奕棋圖
琪樹風清玉筍寒一枰相對意俱閒山林儘有無窮趣
休說輸贏到世間
　　寄高元用
兩鬢烟塵朝共爨一窻風雪夜同衾為君拈起當時語
應見相思萬里心
　　冬夜即事二首
妻融雪水為烹茶婢爇松明課績麻容得野夫成懶散
團蒲危坐誦南華
紙窻鋪月白溶溶爐火欺燈照室紅萬籟聲沈人語定
好詩都在杳㝠中
　　鞫事洪洞途中憶小兒
一旬不見小嬌兒已作歌詩寓渴思便准不才承罪狀
雙親正是倚門時
　　小園八詠
　　　葵
一串猩紅高出牆薫風吹雨為催粧主人不是愛顔色
憐爾傾心向太陽
　　　枸杞
仙根嵗久轉滋榮萬顆珠璣綴紫莖我自去家無用處
靈龍從此不須驚
　　　菊
十年干禄走天涯却愛人間隠逸花坐對短籬心語口
高風端合讓陶家
　　　石竹
叢叢翠節散芳妍淺白深紅簇小鈿博物未能聊遣興
何勞精究麝香眠
　　　牽牛
萬藤纒繞一籬秋露浥芳姿翠欲流好趂西風忙結子
幾多民瘼待君瘳
　　　鷄冠
蹙錦挼丹巧逼真恍疑(缺/)
合作傳呼絳幘人
　　　蔧
鬱鬱成叢密並畦清霜昨夜老繁枝掃除有用材無棄
正是山家打穀時
　　　水葒
離離繁穗糝輕紅裊裊長身立瘦笻老盡秋容人不顧
只應騷客識游龍
　　讀順宗實録
茅廬心事幾人知未捷何須論出師千古效顰堪絶倒
叔文高詠少陵詩
　　畫兔二首
身總機衡恃兩州披圖重為古人羞從知三窟非長計
細草幽花且占秋
五車身後未沈淪還染丹青自寫真莫效張龍輕變去
世間多少守株人
　　莊子觀泉圖
梯空鑿實寓真筌汨汨真如水有源不假尾閭常暗泄
世應無地著巵言
　　宫中魚水聚扇圖
舒卷清江懐袖間蠧殘猶作畫圖看秋風棄擲深宫裏
曾恨君恩比目難
　　行縣書所見二首
漲潦留泥糞稻畦石渠分水灌麻池醉翁社散忘歸路
行過柴門尚不知
洒水鋪穰碾不泥築場如鏡積如隄老癃已謝服勞事
暖日抱孫來䕶鷄
　　次班彦功教授韻四首
烏兔奔騰挽不囘青山還見古人來梅花都道春風早
辛苦年年最後開
詩翁下榻許頻過駑鈍無堪柰我何攜得瘦藤歸去後
小窻人少月明多
松舟檜楫緑蓑衣夢裏烟霞赤壁磯想像風光吟不得
一江烟雨片帆飛
醉吸蟾光肺腑涼江湖豪氣未能忘釣鰲滄海男兒事
安得綸竿萬丈長
　　玉樵陳君藏舊帖書法精勁有傳為宣政間許右
　　丞者辨論紛紛未得其實吾友張夢臣又譏其徵
　　租買物故及之
買物徵租未易輕且從書法看專精王嬙一見知傾國
何用區區問姓名
　　題錢舜舉相馬圖
伏波銅式久湮㣲轉覺人間具眼稀更向圖中校形似
真龍元不傍人飛
　　劉商奕棋圖
老樵柯爛不知還一局輸贏未判間滄海桑田囘首變
仙人元自不曾閒
　　林慮南樓
西山為我曉烟開正爾癃鍾造物衰更欲細看隂態度
老龍將雨出山來
　
　至正集卷二十五
欽定四庫全書
　至正集卷二十六
　　　　　　　　　　　　元　許有壬　撰
　絶句
　　謝祐之桃花折枝
天台不折一枝歸晴日明窻有所思流水亂山迷去路
按圖無語看多時
　　令狐學士金蓮圖
九天光彩動金閨輦路風香樹影齊却笑漢家恩數薄
只教天禄待青藜
　　和李惟中僉事行部十首
湯湯十里失津涯兔穴盡為魚所家援溺慙非濟川手
海天猶幸可乗槎
滔天巨浪幾千尺郡邑隄防亦漫修畢竟為魚天不忍
而今四海總安流
水可亡人亦糞田官曹日見簿書繁欲令讓畔囘澆俗
虞芮誰能作九原
聖人在上不為災巨雹從渠挾暴穨消遣閒愁須藉酒
年來多病不勝杯
林深逸足逝無蹤不遣周阹一掃空赤手於菟猶可摶
山棚誰道便無功(弓矢禁嚴乃課民納獐鹿/)
天家食貨定丕基封畛雖分貴兩宜水部大農猶可念
莫教條例及三司
露處風餐飲犢丸繡衣行部不曾閒但將一念求民瘼
休問九重深帝闗
謫仙詩筆千鈞力方救飢民席不温囘望林慮好山水
一機雲錦負天孫
昨夜狂瀾復舊流一方才免陸沉憂朝廷有道民輸力
水部微功不用謳
號飢萬口久嗷嗷撲火猶能未及焦使者眞如洞民瘼
清風明月播天朝
　　次解之昻寄來韻二首
塞垣霜露報寒深誰識羇人去住心縱有重裘且難禦
敢將絺綌受攻侵
消磨歲月雙蓬鬢收斂風烟一草堂千載是非眞可畏
墨卿無口解評量
　　題遺山樂府墨迹
銀蟾渝魄景星微閒殺天孫織錦機囘首蓬萊三萬里
綵鸞猶傍五雲飛
　　錢舜舉漁樵對話圖
水碧山青罨畫中維舟弛擔忽相逢人間話柄知多少
只恐烟村有暮鐘
　　太乙宫待張彦輔錬師不至和繼學韻二首
聨鑣日晏出黄扉目㫁長空倦鳥飛不是道人歸不早
我曹多事自忘歸
京國三年負草亭眼中空翠擁雲屏琳宫今日見秋意
風色蕭蕭月滿庭
　　右二絶句丙寅歲八月十二日作丁丑四月彦輔
　　請再次前韻以記歲月
故山林樾鎖岩扉誰遣沖天試一飛明日桑乾逢杜宇
多應徧告不如歸(時予將分省上京/)
歸去求田旋築亭醉來乗興自書屏仙人知我思家意
不遣雲山出户庭
　　題趙閑閑書東坡太白贊
謫仙人品世無倫况得坡仙重寫眞千古懐賢寓竒筆
不應更有捧心人
　　宣和乾鵲科石圖
宴安遺鴆九重虛吮墨含毫思有餘奪盡天真才小巧
苞桑磐石計何踈
　　李唐春牧圖
花鳥春風藹筆端趙黄胷次不酸寒李家却解陳三業
只畫春郊黒牡丹
　　贈眼醫杜仲文
老禪生具正法眼外物幾時能晦㝠只有阮家煩妙手
莫教為白只為青
　　陳元達鎖樹圖
極諌能教必我從按圖千載想英風都俞吁咈勲華遠
却使王臣效匪躬
　　贈梅隠
氷玉叢中著此身世誰充隠復誰真暗香莫遣輕吹去
見說人間無好春
　　題息齋竹經進而賜臣下復歸於李氏者
曾捧清風上九闗人間驚睹翠光寒不知雨露深多少
直到而今滴未乾
　　題張圖南思齋
操持有九舉其要念慮至三將反疑試看如愚坐忘處
幾多功力到無思
　　題趙秉彛所藏宋好古竹
千畝雲深幾萬竿月明留影印琅玕佳人心事誰能識
日暮西風翠袖寒
　　雪窻水墨蕙為秉彛賦
一幹勻排五七荂紫檀心緒碧雲襦世間不具涪翁眼
誰識山林士大夫
　　淵明漉酒圖
平生心事在黄虞豈意人間有寄奴歸去一巾猶漉酒
宋家冠冕定泥塗
　　神山雜詩二首
山留殘雨濕拖雲竹引鮮飈細漉人詩思清如寒水玉
休教落紙恐沾塵
窻扉九夏鎭長開一榻無塵地有苔怪底山禽栖不定
竹林風雨送涼來
　　次黎東山鳯栖别墅韻四首
風漪翠舞躬耕稻雲錦紅酣手種花杖策尋君迷不得
有書聲處是君家
松氣遠侵書几潤竹隂清過酒樽涼有兒能了家庭事
何用紛紛更五莊
七里原頭營别業三間堂下有東籬霜林不盡天如洗
都是山人未了詩
書傳諸子有萬卷産比中人無十金老瓦盆空猶不寐
霜飛月墮覺寒深
　　贈龍明初
山泉始出清如許山下塵泥變濁流要見泓澄鑑毫髪
直須窮力泝源頭
　　題廖如川雨竹
洗玉池邊秋滿苔濕雲香滴翠痕開此君豈識為霖事
惟待丹山老鳯來
　　都門柳
都門四十里青青幾度迎人幾送行老子有言來汝柳
只煩相送莫相迎
　　書所見二首
陵坡野菜緑如鋪膚受方期宥老榆菜少人多挑掘盡
有榆從此盡無膚
田園賣盡及兒孫少壯流移老病存一段昇平好圖畫
人間惟欠鄭監門
　　雨二首
雲漢方憂日藴隆神功誰辨笑談中歸人不是天涯客
一任蕭蕭夜打篷
烘衣婢子嗔篷漏挽索傭兒怨路泥口腹累人猶未免
老農方此望雲霓
　　夜次館陶二首
三老趨程不憚勞船頭坐看月輪高烟村漁火微茫外
一簇人家是館陶
浦雲林霧鬱蒼蒼水面無風晚自涼今夜蓬窻應不寐
計程三百是吾鄉
　　即事二首
幾家門繫釣魚船一陣風香燎麥烟畫出太平村落景
酒旗多在緑楊邊
遠浦客帆明冉冉前村牧笛響嗚嗚園桑葉盡蠶成繭
庭樹隂濃燕引雛
　　舊縣觀水迹二首
千里郊原大水餘偶教磽瘠變膏腴只言二麥連雲秀
不道田廬蕩已無
浩浩湯湯記去年樹梢留得辨桑田千村萬落乗舟去
直到大名樓閣前
　　出郊見柿園如江南橘林
落日郊原秋滿烟煌煌星火爛將然一時喚醒江南夢
恰似洞庭霜後天
　　同克哷和叔游西山途中口號二首
人人載酒具盤飱盡說監州昔有恩(和叔嘗/監林州)底事當途
羅几案只愁旌斾過柴門
城郭囂塵厭徃還出城依舊不能閒野人豈識予心事
只羡丹墀第二班
　　題墨竈寺方丈東壁
四圍嵐氣濕人衣五馬行秋弭節時莫遣鳴筝響空翠
恐驚猿鶴怪歸遲
　　次雪山上人韻
雲埋墨竈久無烟散作晴嵐簇馬前白石清泉有今日
黄塵烏帽笑當年
　　出山次前韻
黄葉紛紛落滿衣山僧扶袖下山時莫嫌款段非良足
老子行山正要遲
　　谼峪寄可行弟
千巗萬壑鬱蒼蒼葉正殷紅菊正黄莫訝荒遊倦囘轡
要因高處過重陽
　　遊善應宿儲祥宫次元裕之韻五首
兔絲休羡附蓬麻鳯鳥還來訪竹花昨夜山翁宿何地
水雲深處玉皇家
溪山好筞一枝籐學得襟懐淡似僧舊習掃除猶未盡
留詩聊用記吾曾
幾處青旗映小橋村醪時用慰無聊我來本是逃名姓
莫為題詩更自標
猿鶴烟霞日漸親黄扉人已作山人只應堂下潺潺水
能洗東華舊染塵
琳宫夜靜覺寒生霜碧澄澄浸月明滿耳驚湍不成寐
四山雲樹更秋聲
　　善應泛舟
郡西風物皆吾土十二年間恰兩迴不棹􁱗船醉今日
溪山渾似不曾來
　　傑古愚上人奉詔歸山
墨名儒行迹雖殊進退中間見讀書一覲清光便歸去
古人政自不曽愚
　　康申題馮致遠畫卷丁丑攜以來謁次韻歸之
世情物態日悠悠一别囘頭七八秋畢竟人間有歸處
江湖初不厭予舟
半生蹤跡徧堪輿與世求踈尚未踈可惜淮南招隠賦
不知中散絶交書
　
　
　
　
　
　
　
　
　
　
　
　
　
　
　
　至正集卷二十六
欽定四庫全書
　至正集卷二十七
　　　　　　　　　　　　元　許有壬　撰
　絶句
　　竹枝十首和繼學韻
居庸泉石勝槩多桑乾北去漸沙陀龍門鈎帶水百折
一日驅車幾渡河
草軟沙平無長泥踏歌飲别鴈行齊海青輕騎圓牌去
金犢香車翠袖啼
紅黄簇簇野花勻千騎騰驤不動塵圓帳風涼來月牖
方帷日影䕃文茵
邊民總總傒來蘇瞻望祥颷動祀姑透空何處一聲笛
渾似春風聞鷓鴣
健步兒郎似籋雲鈴衣紅帕照青春一時脚力君休惜
先到金階定賜銀
草色迎秋便㺯黄青山盡處暮雲長秋風闗塞迢迢路
望㫁美人天一方
野蔌堆盤見蕨芽珍羞眩眼有天花宛人自賣葡萄酒
夏客能烹枸杞茶
使者南來馬似龍一馳三百未高舂却笑牛車鳴大鐸
道途狹處莫相逢
有懐常擬賦閒居有筆當思頌二疏濯手清灤時一笑
少年曾寫萬言書
大安閣是廣寒宫尺五青天八面風閣中敢進竹枝曲
萬歲千秋文軌同
　　柳枝十首(同前/)
灞岸千枝復萬枝隨風嬌困力難支只知擅盡風流態
不見清霜摇落時
樹隂沙地白如霜偏拂柔條惹恨長灤水有人思翠嫵
章臺無計綰絲繮
昔時相見眼俱青未許霜風一葉零十五年來樹如此
可憐張緒鬢星星
龍岡照映兩三株恰似天河種白榆天河尚有鵲橋渡
半載龍岡無寄書
世有别離無可奈汝逢攀折漸成稀灤江却是多情樹
不送行人只送歸
龍沙五月恰飛花飄泊渾如客去家不化浮萍隨水去
恐教浮蕩有根芽
玉人金勒趂隂騎萬縷千絲故故垂行盡沙堤時按轡
袖沾飛絮口頻吹
江岸溪橋到處逢笑渠節操不如松而今僕僕黄塵道
却對長亭笑殺儂
雨後川原風色凄遠連烟草共低迷不聽黄鸝深處語
夕陽惟有亂鴉啼
越女吳兒盡識儂江湖處處可相容明朝共約梅花去
不與爭春與作冬
　　和繼學壁間韻
莫道催歸無杜鵑數聲征鴈夜如年思婦多應挑錦字
將軍休待勒燕然
　　題武寧翁氏湧翠亭
亭前山勢渾如浪勢自奔騰體自閒老子相看肯輕出
江湖却有浪如山
　　思歸
思歸不惜歲如流日望西風早作秋只知倦客還家好
不見秋風催白頭
　　次賈伯堅左司寄來韻四首
清風千里墨痕香琢出天球潤似肪已為郢歌飜白雪
更將仙杵搗𤣥霜
酒來宛國注紅香魚出涼亭薦雪肪多病浪仙都負此
空哦清句嚼氷霜
書室惟須辟蠧香鉛刀誰遣試蟇肪相思夜夜秋衾夢
菊有黄花蠏已霜
賜霑炰鳯玉脂香大笑輕(闕/)服鴈肪華髪侍臣歸有日
鴐鵝先報一天霜
　　棃花鸜鵒扇頭贈李如淵
言非鸚鵡莫譊譊力不能高忍爾庖白雪香中風日好
愼毋踰濟更來巢
　　和友人北苑馬上四首
古木隂隂覆苑牆鴈程霜早碧雲長欲知聖德如天處
最近來庭是越裳
髙榆矮栁逺參差一幕秋空碧四垂莫笑從臣歸太急
人間天上共秋期
萬事浮雲一瞬過何勞辯口似懸河北風捲雨城南去
明日灤江水又多
金蓮紫菊帶烟鋪畫出龍岡萬世圖直使王嬙到青塚
漢家當日有人無
　　代書寄可行弟十首
灤京尺素寄沙羡料理田園有事宜檢校便當勤檢校
參知行欲自參知
祠堂花木已繁隂見說栽培用力深南土常年秋喜旱
更宜澆灌待成林
叔季勤勞共相攸為予高坐蓄書樓先公遺後一萬卷
明日投簮去校讐
樓後樓前地有餘埜心常愛樹扶疎四時花木須栽徧
更作蓮池就偃瀦
漢川雲夢有租田今歲應逢大有年約束諸僮公出納
羡餘留糶杖頭錢
雙鶴廣陵來敝廬啄苔穿竹日相娛莫教忘却蹁躚態
嵗晚待渠從老夫
桂花初放小山幽更有葡萄映石榴食實折花歸有日
休教蕪穢負清秋
當年手自植栟櫚别後長添幾尺餘說與園丁宜善視
老饕歸欲食其魚
文竹移栽只五根來時無數長兒孫不因繁冗休輕翦
要使清隂過酒樽
眼花齒動鬢斑斑三十年來不暫閒多少家庭纎悉事
從今先約莫相闗
　　題善原道經歴所藏唐人曉粧圖
錦帳春寒曉起遲臨鸞無語更嬌癡勻粧未了花隂轉
已過農家爨饁時
　　贈瀏陽連平山上人(其人工裝潢/)
平山山下連浮圖長日空門力有餘却是墨名儒者行
肯來裝緝我家書
　　題吳徳輝母貞節詩卷
貞節千年詎陸沈傳芳猶欲託詞林吾衰不辦如椽筆
深負區區孝子心
　　題龍遜甫耕雲堂
滿山深鎖白英英不解為霖但可耕只恐無心忽飛去
埜人何處望秋成
　　贈五星黄見心
人心雖奥不難窺天地之心尚可推直待韋編三絶後
恰知雷在地中時
　　龍眠畫十六羅漢
西方百萬億菩薩老李偏圖十六人八凱八元無覔處
空中樓閣有麒麟
　　飛鳴宿食鴈
陣雲清落數聲寒飲啄江湖夢亦安莫到衡陽便囘去
隂山春盡雪漫漫
　　周岳甫雲山圖
丹崖千丈杳難攀雲去雲來一様間底事老禪言不悟
不觀雲氣只觀山
　　題劉光逺林禽白頭公圖
林深果熟足身謀爾復何憂亦白頭莫訝塵纓縳仕宦
蕭蕭雙鬢早驚秋
　　題鄒鍊師古齋
十二萬年餘幾年人心世道日堪憐之人欲究先天意
試看庖羲未畫前
　　僧柿林墨蘭
素紈如水汎崇光囘首春風九畹荒一自湘纍紉佩後
深林辜負幾多香
　　野園見碧桃
臉霞消盡見清眞應笑崔郎不識人鄭重莫誇天上種
深山幽谷一般春
　　昭靈江樓即事
翠幕紅旗拜嶽船凝笳疊鼓動江天千花萬栁疑無路
一㸃衡峯在眼前
　　壽寧宫白龜泉有築室祀軒轅彌明刻韓子聨句
　　於上作口號以喻岫雲懶雲二提㸃
不須聨句夜紛紜石鼎惟堪煮白雲若向衡峯問端的
空同山叟是鄒訢
　　昭靈江樓廷鎭招飲罷風雨中解舟泊西岸
伏波祠下水澄澄急雨狂風兩半醒楚峽雲歸棹歌起
隔江燈火看昭靈
　　題廖氏西山用廷鎭原功韻二首
聖時何用效夷齊修竹雲深鳯可棲政自不須勞手板
清風明月互東西
烟霞香靄隔夷庚新月斜陽畫不成萬里風來好乗便
等閒吹上碧崢嶸
　　息齋著色竹
錦䙀新出玉亭亭便領蒼寒月一庭底事清風藏不得
直教高節著丹青
　　李遵道科石二首
千霜凌轢百霆摧半是枯椔半是苔中有古春無盡意
郊原誰羡萬牛來
一卷蒼蘚頑不轉千尺冷雲僵不飛從知難勝柱石任
爾厭山林何所歸
　　題本齋用廷鎭韻
山林雨露積微涓毫末行將薄九天仁義栽培正如此
要知根柢在心田
　　題乗槎圖
環海周流不易時有人乗去欲何為如何取得支機石
更問偷桃翫世兒
　　寒江獨釣圖
梅花無影水無漪舟入遥天晚更微收拾綸竿沽酒去
又教披取一簔歸
　　僧待渡圖
落日青山遠欲無蒼烟深處有浮圖老僧不辦馮河力
却笑當年有折蘆
　　墨梅
纔别瓈江萬玉飛又從豪素見横枝春風可是無拘束
吹到人間第幾詩
　　墨蘭
騷鄉人遠未忘情莫訝無香浪得名九畹有魂銷不得
巫陽招與楮先生
　　白猿授書圖
異途邪說騁榛蕪豈識人間有廣居河不出圖龍馬逝
野猿傳授定何書
　
　
　
　
　
　
　
　
　
　
　
　
　
　
　至正集卷二十七
欽定四庫全書
　至正集卷二十八
　　　　　　　　　　　　元　許有壬　撰
　絶句
　　仲達送予至湘隂别後順風比晚行三百里悵然
　　有懐作二絶寄之
吾子才華我最知鬢毛囘首各成絲汨羅江上一杯酒
萍水相逢又幾時
江蘺杜若滿汀洲騷國春來亦可愁一日順風三百里
故人何處望予舟
　　無題
去年曾約牡丹開同向花前把一杯今日花開人不見
對花無語却歸來
　　原功題馬宣使墨蘭二幅後云寄予一笑因次韻
　　書其側且寄原功
畹香連水水連天人到湘臯骨已仙簿領如山空看畫
江南秋色正清妍
秋蘭香裏翰林家只寄新詩不寄花應笑塵纓戀京國
豈知心在楚天涯
　　題姑射乗龍圖
姑射仙人昔住山乗龍飛去幾時還只知堯舜如陶鑄
不道聲名墮世間
　　題三教啜醋圖
吾儒風味格堅頑二氏而今亦慕酸涓滴沾濡已如此
鼻容三斗故應難
　　貢院陪諸公夜話俄聞曉鐘
燭花簌簌褪春紅睡思消磨語笑濃底事東風敗人意
半天吹響五更鐘
　　催諸公考卷
添燭須教夜達晨繼茶莫遣睡欺人城南桃李城東柳
政好聨鑣管領春
　　雄飛和詩未至以二口號速之
騷壇紀律素嚴明一幟撝風到處贏何事而今苦慳恡
有人乗夜欲登城
兩㕔形迹馬牛風盡日相望杳靄中恰似蓬山三萬里
懐人何處覔詩筒
　　何國器以精藝受知出而徵入者數矣出守江隂
　　尚慮其不果行也書以贈之
華髪蕭蕭舊秘書木天圖籍幾勤劬莫教作郡江南去
天子時時幸石渠
　　過街塔原功名之曰雪竇又謂之名利闗竇言其
　　狀闗言其實也過之有感賦二口號
來徃憧憧急欲飛此闗參透古來稀老夫今日出闗去
却是罷參真欲歸
石城瓊璧聳浮屠一竅開通作要途為問幾人能不竇
更從竇外覔江湖
　　歲晚喜晴
窮冬長路遽踆踆風景彌旬暖似春造物見憐知有為
平生真是負暄人
　　車中戲作
不是車中有布乎亦非客子事狂圖却須側掛一壺酒
道路荒涼無處沽
　　贈胡謙牧
尋常公署復朝參會面何由一接談却是老天相補報
直教聨轡過燕南
　　獨樂臺用眠分黄犢草坐占白鷗沙為韻分賦得
　　首尾二字
踈慵閉户事高眠幾負郊原雨後天今日野心收不定
馬家莊上好林泉
濺濺流水抱村斜半入蔬畦半漚麻故里溪山足風物
愼毋重踏一堤沙
　　題仇公度總管首陽采薇圖
史遷怨氣因舒泄吏部雄文痛發揮盡美未能兼盡善
益知周粟不如薇
　　吳道子周處磨劔圖
長蛟猛虎不難屠大勇其惟改過乎抛却步光為善士
方知自礪有工夫
　　范寛積雪圖
岡巒樓閣鬬清妍一段空明水玉天不到閬城東向望
范家神妙若為傳
　　薛思孝夢菊堂
華胥鄉裏有東籬冉冉寒香步步迷政爾神交陶靖節
月斜霜落忽聞雞
　　題明道贊後(房希文教授求題/)
聖逺經殘道晦蒙茫茫千四百年中墓頭兩字形容盡
未可尋常議潞公
　　七賢過寒林圖為蔡仲謙運使作
竹林陳迹已無稽作者千年復有誰榾柮爐邊不安坐
天寒日暮欲何之
　　温子昻畫天王
萬年麟史著尊稱底事空門妄欲爭尺許㫁縑何足咎
古來多少盜虛名
　　李將軍畫馬用班彦功韻
真龍幻出笑談間想像初離十二閑只恐風雷終變化
九天飛去幾時還
　　寄李仲舒二首
東門暫别已傷神驛騎何堪又海門明日洹溪桃李下
春風誰與共清尊
水曹清貴治吳邦更有風烟助錦囊後夜吳松江上月
多應移照栢臺霜
　　題崔鑑泉署丞作春山隠秀扇面
半生給事五雲間慣作蓬壺富貴仙移入月輪收不住
光風浮出翠孱顔
　　米元章臨歐陽詢帖
米家神俊不可遏時學歐陽險勁書只道叔敖無少異
豈知優態未能除
　　高宗臨王羲之七月帖
帝王言道不言書况復時丁板蕩餘偶效右軍書七月
中原王業定何如
　　王右軍屏風帖宣和所收
鼠鬚􁑃紙久消磨誰信王書世不多片楮多應有神䕶
永和流播到宣和
　　高房山青山白雲圖為蔡仲謙運使賦
房山人品素高賢流出天機肺腑間一片氷紈才數尺
幾重雲樹幾重山
　　再用鮮于伯機郭安道韻題房山畫二首
亂雲斜日遠㝠濛樵徑縈紆一線通可笑無根滿林樹
春風才發又秋風
杳杳層樓出半山森森寒木䕶重闗白雲不去為霖雨
要與青山一様閒
　　題李師孟嵩雲堂
極天終古翠巍巍能聚隂陽贊化機寄與降神申甫輩
出為霖雨莫忘歸
　　甲申元日春帖
雪消春意便暄妍靜看天機善斡旋試筆鯨川記風景
青天白日甲申年
　　題羣魚圖
名品雖殊樂意均藻香蒲軟一湖春莫言惠子非知者
猶勝臨淵羡汝人
　　蘇彦良西埜堂四絶
春雲䕶雪未全消老栢垂氷冷不揺鴈柱十三絃上月
酒闌香燼可憐宵
玳筵紅袖不知寒春在歌喉暖響間我輩年來要陶寫
好將西埜作東山
蒼苔滿逕樹連村中有幽人屐齒痕此去客來宜定約
無詩無酒不開門
築堂西埜事西疇桃杏才春麥又秋愼勿下堂東向望
禺商毫末拂牙籌
　　安平孫茂實九十八不衰諸公有詩賀其高年耆
　　德
九十八年猶矍鑠百千萬事任浮沈郊原杖屨親朋酒
此是期頥未了心
　　題對鏡寫眞圖用滕玉霄韻
鏡中几上共三人為問先生孰是眞自古聖賢皆不死
楮生何足託吾身
　　題千葉桃圖
五出凡花一掃空萬重千疊裹春風連昌有竹堪為侣
底事牆頭􁎐􁎐紅
　　敗荷鷺鷥扇面
葦折荷枯水有聲埜塘斜日影伶俜鵷鸞班裏忽飛去
㸃破西山一段青
　　題和叔扇頭時坐登瀛樓
樓居高出白雲間不為求仙只為山領取烟嵐無限景
天教吾與子俱閒
　　天寧方丈題和叔扇頭
涼飈深殿度颼颼老栢踈篁已報秋弱水波濤三萬里
人間自有小瀛洲
　　陪明初行獨樂臺溪邊得口號
寒波清淺帶霜流不到溪邊不見秋疊嶂層崖三百轉
樹梢擎出月如鈎
　　次白公嚴韻謝其寄酒與柑
任城緑醑侑黄柑遠寄山中豈所堪香霧噀人醒易解
不教飛夢到江南
　　題弄花香滿衣圖
氷綃桂襡縷金裙浮動紅芳亂綵雲捲却六銖春沁骨
荀郎無復事爐熏
　　理宗書金丹詩(以下四首題翰長開府公卷軸/)
常笑秦皇與漢皇一生徒夢白雲鄉東南蕞爾垂亡國
猶說金丹事渺茫
　　杜子美騎驢醉歸圖
田翁招飲不須沽時事多憂一醉除天子乗騾蜀山險
浣花溪上分騎驢
　　竹
玉立蕭森幾百竿隂晴風雨各平安石兄節操不可轉
宜與此君同歲寒
　　虎
畫虎不成常類狗伊誰畫狗却如獅世方取貌不求實
猛獸滿山知不知
　　城樓暮靄(以下八首詠東城之景/)
樓上烟霏暝欲無樓前車馬正馳驅幽人不為晨昏迫
只看天然水墨圖
　　杏苑初春
𤣥都道士不栽桃却愛生紅閙樹梢此去東風吹不散
仙家自有鳯麟膠
　　灞蓮香雨
紛紛轂擊復肩摩有此清漣萬柄荷沈水香中宜早賞
秋聲不似雨聲多
　　洞陽午碁
琳宫寥閴子聲頻樹影初圓局幾新門外茫茫名利海
可憐柯爛竟無人
　　西圃晚眺
秋容淡淡映疎雲聊向蒼苔散屐痕欲採紫芝心萬里
斜陽盡處是崑崙
　　延翠秋晴
霜清水落靜無埃邀得西山入座來爽氣已供朝拄笏
烟光更助暮銜杯
　　女牆積雪
千雉瓊瑶琢不開隠然凹凸混皚皚皇州寒盡春如海
不似秦淮月過來
　　寒林噪鴉
樹梢斜日下遲遲啼破荒烟㨂一枝不為上林無著處
寒林宜畫更宜詩
　
　
　
　
　
　
　
　
　
　
　
　
　
　
　
　至正集卷二十八
欽定四庫全書
　至正集卷二十九
　　　　　　　　　　　　元　許有壬　撰
　絶句
　　調趙子期二首
玉堂學士日攻文不識郊原有好春得見杏花千百樹
却因東郭送行人
春來頻約趙崇文同避紅塵踏暖雲底事相逢却歸去
杏花今日雪紛紛
　　題經筵安仝譯史新刻千文賜本二首
芸閣風清晝景遲楮生毛穎侍多時吾皇游藝超今古
能事猶推智永師
隋僧變滅等浮雲七十三行墨尚新閣本重翻鐵門字
聖恩均到石渠人
　　題趙仲穆二馬圖
曹韓遺跡已無多松雪堂中見小坡珍重雙龍莫飛去
人間銅式久消磨
房星淪彩渥洼竭神物誰令畫得成幸自天閑異虞(闕/)
忍教立仗不教鳴
　　題愛蓮圖用卷中魯子翬韻二首
光風霽月不可見奔軼誰能繼絶塵看取芙渠菂中薏
一畨花發一圖新
昭昭無極發天倪底事之人路尚迷但使愛蓮知所愛
世間何水不濓溪
　　題段吉甫助教武夷山圖
千崖樓閣濕青紅一水盤迴萬壑通不為風烟有佳色
紫陽道氣在山中
　　題單父宋希賢孝友詩卷
家貧身壯贅它門有志渾如不贅人致樂致哀終子職
肯教秦法變彛倫
　　和神保欽之御史監試上京韻四首
蹛林雲霧䕶皇州貝闕珠宫逺似浮驄馬歸時人盡道
槐花開徧上林秋
灤水天家第一州赤霄樓觀紫烟浮因君記我昔此役
二十五畨鴻鴈秋
茫茫九㸃認齊州大地如舟日夜浮龍虎臺前新雨露
人間無此一天秋
醉眼曽空十二州肯隨人海共沈浮白頭不用悲陳迹
木落霜清恰見秋
　　次巴克實彦卿雪中見示韻六首
曚曨曉霧勒晨光一様隆寒兩月强欲和陽春呵凍硯
老夫持酒手猶僵
殘雪虛窻夜有光小齋清話意差强江南不寄梅花信
冷眼空看萬水僵
東華射圃接天光日日趨朝看晚强白髮無能思補報
肯矜霜簡幾人僵
曽向騷壇接步光將雖云老尚兵强莫言白戰無英氣
百足商蚷死不僵
晃朗江天炫日光玉峯寒立鬬高强自然有類昌黎筆
籍湜誰能走且僵
誰因景物競流光為學終身貴自强身立程家門下雪
從知寒氣豈能僵
　　題岳陽樓圖(為鄂諾參議賦/)
憶昔登樓得句新君山湘水共無塵而今見畫思陳迹
深愧先憂後樂人
　　題滕王閣圖
賜麻帝子久無聞南浦西山自雨雲遂使閣名傳不朽
却因駢儷一篇文
　　謝淮東廉司經歴馬九霄畫鶴見寄
騎上揚州不可招一朝蛻影入氷綃凡夫豈敢留仙驥
却遣銜書赴九霄
　　題澹然平章鷂子
西風涼動早秋天小雀何須畏杜宣見說微形多變化
好為布榖莫為鸇
　　題明初扇
廣文庭下草青青絳帳秋風一夕生詩思莫教鄉思攪
江湖華髪我同聲
　　中秋可行招飲因誦東坡明月明年何處看之句
　　座中請明初可行各和其韻予得二首皆用三疊
　　體仍命禎賦
夜來風雨不成寒似念幽人在考槃老夫老態月應道
明鏡明朝君自看
夜深風露恰知寒風在絺衣月在盤一樽濁酒對明月
千里佳人應共看
　　題明初所藏暮雲樓閣圖
倚空寒立翠孱顔樓在重雲縹緲間松下罷琴人未去
夕陽應待鶴飛還
　　題明初所藏青山白雲圖
不成蒼狗不成衣添出峯巒一段竒雲去雲來山自若
笑它前日作霖時
　　溪上樓(以下八首詠徐氏竹溪之景/)
一曲清波不受塵倚闌長日翫奫淪風烟莫道翁收盡
撞透烟樓更有人
　　竹間樓
高居已是脫卑凡况在蕭森冷翠間欲識此君清絶處
盡遮塵俗不遮山
　　扁舟亭
陸居無屋舟無水得似先生屋作舟人海茫茫我何有
且教滿載一天秋
　　藍田别墅
輞川邱壑蔓寒藤境異心同有此名見說主人惟種徳
不須石子玉還生
　　桂墩
翁家多桂鬱成堆幾度秋風幾世栽好是麟兒成宅相
蟾宫又折一枝囘
　　釣臺
石巖雲矗俯深溪下有清風動一絲我亦忘魚聊復爾
可憐温水誤昌黎
　　石塢潭
郿塢金多竟不存清堅輸與老雲根潭中鱣鮪知多少
已有飛騰過禹門
　　軍山
昔年屯聚亦偷生今日柴扉夜不扃却羡此山能領㑹
時危時泰一般青
　　題子昻竹石
坡仙戲墨是信手松雪晚年深得之兩竿瘦竹一片石
中有古今無盡詩
　　題班彦功山水扇圖
錢塘江上又秋風老友淪亡夢不通勝槩肯教同羽化
山河寫在月輪中
　　作樂導水(以下二十四首次可行圭塘雜詠韻/)
洹溪混混源頭活分得枝流入小塘怪底凝雲吹不散
管絃聲滿水中央
　　檇榼落成
一斚才空一曲隨胼胝今日頓忘疲年來懐抱須陶寫
敢笑長安衆富兒
　　栁下聽鶯
萬條金縷裊長身勾引遷喬語意新休向建章誇百轉
陶家門徑有餘音
　　舟中對鷺
禪定聨拳斂素裳豈知船上載紅粧主人有約休相負
多少魚兒要汝忘
　　荷觴酌酒
野人飲具謝玻璃自有天然軟玉巵蕩漾翠濤擎不定
有人謀笑任淋漓
　　蕉葉題詩
騷鄉縑楮寓芭蕉翠瑩尤宜運紫毫風致於詩真有助
卯君才調况清高
　　荷淨納涼
栁隂多處著方牀萬柄無塵各有香危坐悠然受清供
風聲摵摵更秋涼
　　開窻看雨
一時清響閙新荷其奈龍公不肯多窻外風光吾不校
四郊禾黍定如何
　　松隂獨釣
半世京華困鼎茵高風時復夢𤣥真可憐縁木求魚者
今日君其問水濵
　　與客泛舟
欵乃聲中動畫橈不須舟子更招招而今赤壁荒寒裏
試問何人有洞簫
　　日夕觀山
林慮千仭翠巗巗罨畫工夫在暮嵐徙倚崇臺觀未足
紅輪西北月東南
　　西堤晚眺
小亭何用赤闌橋細栁新荷緑四遭落日胡床更東望
碧天如水月輪高
　　雨中移竹
山人聚景作池臺移得龍孫帶雨栽頃刻雲開晴日上
便教隂過酒樽來
　　月下觀梅
空明雲水碧揺沙疎影尤宜竹外斜為我殷勤謝傖父
莫欵繁李玉川家
　　倚檻觀魚
魚樂江湖自不知非魚非我敢相欺巵言我不如莊惠
終日觀魚只有詩
　　繞堤種菊
紛紛紅紫厭相看老境才將蔗倒餐不向四堤皆種菊
風霜誰與共高寒
　　竹間開徑
翠寒深處覆蒼苔香霧霏霏晚自開從此一笻雙不借
尋詩迎客幾徘徊
　　水口聽琴
幽栖長物一張琴時對清流自寫心老子興闌童子去
月明懸溜有餘音
　　獨坐投壺
緑隂清晝矢鳴壺慶馬何煩用酒娛有主無賔聊一笑
却呼僮僕煮臯盧
　　登臺縱目
老眼常疑萬象低憑高逺景更萋迷只從此地觀吾圃
便覺江湖是小溪
　　調白蓮
仙姿皎潔映圓臺真見凌波恣意開却是圭塘宜産汝
朝陽東照玉成堆
　　調水芙蓉不花
南土風宜陸地蓮移根培植不能妍世間久絶司花手
却道殷韓是偶然
　　調湖石
一卷千古碧崔巍閱盡人間紫與緋老子未能兄事汝
醉來聊用掛絺衣
　　聽筝
氷絃轟列倚歌輕絃外無聲却有聲我自忘情聊過耳
幾人聞此發狂醒
　　酒間得口號二十八字
卯君為我鑿圭塘荆棘化為雲水鄉昨夜荷香新雨過
一年勞費盡銷忘
　　大雨兩晝夜僮屋盡仆惟軒前新竹綽有生意得
　　二十八字以為口號
一夜銀河瀉欲乾桑田幾似海漫漫岸頺牆仆吾無憾
栽活蒼筤數百竿
　　雨後觀竹乃有陻墊摧折者數叢因用前韻
憶昨移栽怕雨乾豈期平地水瀰漫此君於我真無負
摧折猶堪作釣竿
　聨句
　　盆菊
霜卉日已腓寒軋層空澄(有壬/)大明麗若木忽自東海
昇(熈/)照我衡茅下南金爛稜層(有壬/)密葉肥晚翠疎根
瘦秋鷹(熈/)睠兹貞淑質夙著隠逸稱(有壬/)佳名豈易得
高風邈難仍(熈/)心將東籬興迹遽華筵登(有壬/)美人遂
幽討晚歲欣得朋(熙/)誰令頳與紫亦復相依馮(有壬/)黄
裳本元吉間色詎能勝(熙/)頎然挺尋丈欹傾待維繩(有/)
(壬/)植以葛陂杖資以剡溪藤(熙/)通譜品逾百口說為爾
滕(有壬/)宗既别大小祖亦殊高曽(熙/)濃如胭脂沁潤如
酥膏凝(有壬/)鮮如翦朝霞清如裁春氷(熈/)肉色映蒙絺
體素動砑綾(有壬/)百疊甃碎瓊千重蹙文繒(熈/)鶯羽乍
出鷇魚鱗駢有稜(有壬/)亭亭矗巨杯灼灼開華燈(熈/)長
身不免弱擎重嗟未能(有壬/)摘剔留數花花損氣益増
(熙/)出竒世豈眩奪巧天應憎(有壬/)人力固云勝物性柰
失恒(熈/)平生愧學詩多識猶儚儚(有壬/)不如坐對之政
似羅豆□(熈/)真趣漸漸得香氣浮浮蒸(有壬/)微吟慰晚
節大滕哦松丞(熈/)有花思陶潛無酒思王𢎞(有壬/)南陽
飲潭水壽者如岡陵(熈/)所以遯世翁有樂在曲肱(有壬/)
傲睨風露表春花我方懲(熈/)况為養性藥服之可鶱騰
(有壬/)當年與花别待漏常雞興(熈/)縻爵夢三徑歸田薙
荒艿(有壬/)三徑幸猶存清興聊復乗(熈/)庶幾韋表微千
載驥附蠅(有壬/)客來涉吾圃老圃喚不譍(熈/)灌溉瓶屢
罄詠歌筆已蹭(有壬/)身雖老瓦託氣欲南山凌(熈/)野人
富勝事行有梅繼承(有壬/)此盟未歃血此語已服膺(熈/)
又恐遠莫移健步勞屩縢(有壬/)孤根豈幡然遂用玉帛
徴(熈/)彼蕙樹百畝妄以多自矜(有壬/)芳枝愧真堅恐負
騷人譝(熈/)真賞各有適蜂蝶徒􁋽􁋽(有壬/)詩壇戰戈甲
齊晉壓杞鄫(熈/)尚憐秋如海㪺之以斗升(有壬/)從公匄
一勺臨淵劇兢兢(熈/)
　
　至正集卷二十九
欽定四庫全書
　至正集卷三十
　　　　　　　　　　　　元　許有壬　撰
　序
　　文丞相傳序
宋養士三百年得人之盛軼漢唐而過之逺矣盛時忠
賢雜遝人有餘力及天命已去人心已離有挺然獨出
於百萬億生靈之上而欲舉其已墜續其已絶使一時
天下之人後乎百世之下洞知君臣大義之不可廢人
心天理之未嘗冺其有功於名教為何如哉丞相文山
公少年卓厲有經濟之志中為賈沮徊翔外僚其以兵
入援也大事去矣其付以鈞軸也降表具矣其往而議
和也兾萬一有濟爾平生定力萬變不渝父母有疾雖
不可為然無不用藥之理公之語公之心也是以當死
不死可為則為逸於淮振於海真不可為矣則惟有死
爾可死矣而又不死非有他也等一死爾昔則在已今
則在天一旦就義視如歸焉光明俊偉俯視一世顧膚
敏祼將之士不知為何物也推此志也雖與嵩華争高
可也宋之亡守節不屈者有之而未有有為若公者事
固不可以成敗論也然則收宋三百年養士之功者公
一人爾孫富為湖廣省檢校官始出遼陽儒學副提舉
劉岳申所為傳將刻之梓俾有壬序之有壬早讀吟嘯
集指南錄見公自述甚明三十年前㳺京師故老能言
公者尚多而訝其傳之未見於世也伏讀感慨惜京師
故老之不及見也公之事業在天地間炳如日星自不
容冺而史之取信世之取法則有待於是焉若富也可
謂能後者已
　　綱目書法序
朱子感興詩獵舉三朝而不他及其有激於歐馬而綱
目之所以作也周不綱非一日至命三家為諸侯則其
綱不復可振矣此一書託始之命意也晉史帝魏習鑿
齒已病之唐書紀武則范氏之論至矣通鑑千三百六
十二年事如指諸掌偉哉書乎其文則猶史也朱子慨
然本春秋之㫖任筆削之重主正統以明君臣之分嚴
書法以誅亂賊之心其取義大矣永新劉益友先生作
書法發明之其徒進士湖廣省照磨馮君敬修欲其説
暴於世畢抒其概噫朱子之心憂世甚至非矛盾温公
者也民彛物則之所係則因草生焉諸侯僣王則貶稱
君無正統則並書不相下帝昭烈以明正統書在房以
合乾侯死揚雄之仕莽卒陶潜而係晉皆凛乎斧鉞其
筆君臣之大義明矣他如奥義㣲㫖益友之撒覆發其
韞殆無餘焉若夫開卷之初命三家率舊文者終卷非
一義苟至當吾何異焉盖綱目成讀通鑑者有所折衷
而亂臣賊子無所逃罪矣二書可相有而不可相無者
也益友之書適而不牽㑹而不摦智周於理而力周於
文矣或謂孔子作春秋三傳且相異同朱子學孔子者
益友書法果盡合朱子之心乎予曰朱子之書主褒貶
其心易知也昔之書今之削昔之遺今之特書揆之以
始末律之以凡例舉此以見彼寓微而示顯者益友之
綜覈精矣竊嘗一二致疑沉潜反覆祗見目力心思之
不逮而足之所未至固未易悉其地之所有也然則書
法一書抑綱目之不可無者乎後之人有如左氏公穀
者操戈而出則非區區之所及知也
　　國朝名臣事略序
聖元基朔方立人極世祖皇帝混破裂而一之廣輪疆
理古職方所未半其天地之再初乎渾淪所鍾命世卓
絶之才實輩出輔成之故盛徳大業之所著自昊窮生
民未之有也然而百餘年来元勲偉績世未盡白故知
老者湮沒無幾家乘志銘不能家至而遍知也仁皇御
極勅太史傳功臣而玉堂秘奥世莫得而見焉監察御
史趙郡蘇天爵伯修輯國朝名臣事略十五卷湖北憲
刻諸梓徴叙其端有壬在京師早知伯修之學而未知
其有是編也惟其培學上庠歴史屬乆故考之也詳擇
之也審其類例倣朱子言行錄條有徴据略而悉豐而
核其四方之争先快覩者乎竊惟國朝真才雲集是編
才四十七人有齊民知名而未錄者盖朱子例嗣有所
得當續書之也若是則四方之快覩者不一伯修之學
其益昌矣又不知今士大夫用心如伯修者幾人世所
望於太史氏出於事略之外者其將有所屬乎憲長都
哩哲伯幕府李榖王大有職風紀育人材俾覩者率作
是亦韓子所謂牽聫得書者也
　　安南志略序
士為學當籠絡宇宙天之所覆宜皆知之而或窒於遐
泄於邇里閈見聞有弗深攷穹壤之外渾淪之墟尚可
知乎淵明覧周王傳山海圖以自適其胸中之竒高世
之致可想見已章亥所歩予無得而究焉其得而究則
士名者可不知乎安南見虞書漢唐来職方氏物也宋
未平納欵於我列聖容煦示王者無外而已非有所利
之也然其山川郡邑之所直風俗之所尚物産之所宜
雖職方氏有不得而詳焉載籍雜見非習其土罔克傳
信㑹而定之博洽之士病焉東山黎景高其國人也習
其土者宜莫景高若也入中國五十年采之載籍参以
所習為安南志略二十卷至順初朝廷以制作上之於
是景高之書與其名不朽矣好事者將板之世乞予序
之夫自成周九譯入貢二千五百年中雖叛服不常亦
中國徳化厚薄之所致爾我元之興不招而来厥後自
啟邊釁我則威之其来格也我則懷之此我元待安南
之大較也至於出師遣使之㫖招諭錫賚之㤙與其臣
屬始末之情狀是書一出槩可考焉景高在其國佐彰
憲侯陳鍵幕乙酉内附其國邀擊之彰憲戰沒景高抱
其屍馳出瘞之坵温懼夫忠義之湮沒也故紀録尤致
意焉其氣義又可知矣然則是書之出不獨知異域之
詳又以見人心天理之同者固不間於遐邇也其亦有
補於風化者乎
　　琴泉先生詩序
漢陽文學掾湘瀏劉嗛光逺氣豪而温學充而貞與之
㳺知若人㳺之乆知若翁翁字山甫盖今之隠君子也
昔長沙趙公平逺典型一時尤相厚善家貧有襟量士
大夫過者無不欵接藏書教子掃絶塵俗惟癖於琴平
逺號之為琴泉先生其有得於琴乎古者成人以樂養
其性情而蕩其邪穢今則無矣鄭衛嘈雜萬耳一聲聲
之正者獨琴近之故嵇康嘗謂衆樂之中琴徳最優幽
人高士養心理性舉有託焉平逺多藝尤精於是度曲
審材斵削漆絲悉身為之顧挈是號而被之則其能可
知巳天下之水泉為勝水之源也海雖大受外所輸非
其自出也今夫發而涓涓流而滔滔㣲而為溝池瀦而
為江湖以輸於海而無窮皆吾之所自出取於内而不
求於外者也而其為水也猶雨之始隕於天潔而不汚
者也易象蒙中庸時出孟子之有本皆有所取琴則何
取焉豈以其始達也歴澗谷觸崖石潨然鏘然幽響振
越和之以清風亂之以松聲山空夜聞其有契於吾琴
乎抑絲木為聲假於人以發者也泉自然者也愛而不
可挈也寓諸器而寫之泠然流出於絃徽間彼有無窮
之流此有無窮之聲聲與心㑹物我兩忘不知琴之為
泉乎泉之為琴乎山甫之為琴泉乎琴泉之為山甫乎
吾聞其人淡然無所好豈屑屑於藝者寓意自適以發
其胸中之樂爾年今七十二飲食起居如少壯時其又
有得於琴之外者乎予以平逺之交知其友之端以光
逺之子知其父之賢故喜為序之
　　宋誠夫文集序
延祐巳未贈翰林直學士諡正獻宋公誠夫偕其弟顯
夫始入京過予陋巷一見如平生出所著曰千樹栗者
視予曰京師吾郷田廬盡廢江湖二十年儲蓄歸為恒
産獨此爾閲其帙知其學已充文已成謂之曰君之産
不但與千户侯等將與萬户侯等承乏山北憲幕嵗辛
酉當大比時語同官第一人必在誠夫已而果然為御
史為左司都事皆與予同事當大廷議論不顧忌絶去
儒生拘迂懦訥氣習若老於吏牘者仕至國子祭酒而
病尋卒於位既葬顯夫出所為詩文監察御史上之臺
臺檄山南憲下所部刻之梓而俾予叙其端夫士之生
世生有聞於時沒有垂於後是不死矣而士之垂世者
未可必其必傳而不與草木俱腐也至於誠夫之文則
吾知其必傳焉待罪中書每館閣論材未嘗不為誠夫
歔欷使天昌以年則其長翰林集賢亦猶昔之意其魁
天下也不幸用之未嘗盡其材而幸得顯夫為之弟使
其文著於世傳於後又類所刪文若樂府為别集片言
隻字無所遺逸顯夫可謂能弟誠夫可謂不死矣誠夫
自選其文更千樹栗曰至治集其傳不待予叙也獨列
其守官梗槩使讀其文者知其政事之長而信其見之
文者非空言也顯夫今監察御史文如其兄二宋之名
於是益著矣
　　智子元越南行藁序
鎮陽智熈善子元以多學濟卓犖之才大徳間宿衛春
宫冀速化行其志命與時左為南臺行人轉掾史又不
樂棄去今太師秦王右丞相為南臺大夫知其才居中
書擢西曹掾皇上即位故事遣使頒朔安南行者超三
級歸不駮降故自售雜遝而薦私者亦復沸騰乆不决
乃合議堂上丞相曰智子元可欲行者與智面校優劣
衆口始塞於是子元以禮部郎中佩金符為介使以行
既反命出紀行詩藁徼言表之禮諸侯即位小國朝之
大國聘焉况天子即位乎諸侯之於天子比年一小聘
三年一大聘五年一朝况蠻夷小國乎安南先宋納欵
我不拒之天下既一彼復反覆我不銜之褒嘉錫賚不
吝也然自世祖時召其主入朝而為辭幾易世矣世一
来王且不能行而朝廷每勤行人涵容煦育大抵以見
我元之天地其量也覩子元詩其處之之道大較已見
矣今年五月二十五日掄才大安閣下予首舉子元甚
力丞相喜且云子元佛法亦通宜亟用之而下坐他有
論薦可否持乆俄丞相起遂輟凡使安南既酬美官子
元獨留滯餘一年雖然丞相不忘也一旦柄用其亦自
行其詩乎讀之竟序而歸之
　　左丞張武定公挽詩序
大徳五年朝廷有事西南夷江隂水軍萬户張公特鎮
通州年六十五在行主帥憸人且宿有隙公䇿可决勝
皆扞格不入賊圍帥急公發三矢斃三酋解其圍帥復
遁去公死之倉頭張如山負公屍歸孤漢走赴及瞻如
生𦵏京城南中疃里先塋朝廷錄其功贈宣忠秉義功
臣資善大夫湖廣等處行中書省左丞上䕶軍追封齊
郡公諡武定通人立祠奉之詔為功臣作傳漢狀之太
史而太史張起巖又銘其碑漢曰史若碑固傳信来世
而史嚴金匱碑在兆域何由周及鄙誠欲速託之多詩
公其遂名天下乎於是凡識者又請歌之聞者從而和
之積乆充溢則為别卷俾有壬為題辭嗚呼孝子之於
親其心庸有既乎親之喪雖一而喪之遇則異親有疾
視起居奉湯劑始終無毫髮悔不幸考終念罔極之徳
且創鉅欲滅况李溝感截畫之痛於終天者乎起居不
得而視也湯劑不得而奉也聴而不可聞也望而不可
見也追而不可及也則惟有知善而傳以顯於世者猶
可及爾故一人知之不若天下知之一時知之不若後
世知之使天下後世知之必其人功烈之不可冺人心
之不容自巳者是固不可力致也而不能不致者孝子
仁人之心焉古之人臣功徳在載籍者君子知之庸人
不知也有婦人小兒田夫牧䜿皆能道其姓名者豈不
以傳之者衆感之者深乎人之志發為歌詩衆聲鏗鍧
流播遐邇動盪心目淪浹肌骨文之感人易而入人深
者也託之以傳於天下後世則吾親之亡猶存矣公少
能脱人於獄南征北伐皆有功老能奮身死敵可謂忠
矣漢起家拜南臺監察御史遷内臺風采振揚號才御
史所蒞有稱以集賢直學士亞中大夫致仕有壬入京
一見相知延祐二年冬嘗為之作挽詩矣今二十餘年
而集賢之衰老益不替可謂孝矣噫天地無窮詩歌亦
無窮孝子之心庸有既乎然則武定之忠集賢之孝皆
可歌而傳者也有壬特與之為糠粃云
　　李遂初文集序
有壬總角師廬陵李秋山先生讀書零陵後識其從子
遂初於京遂初知予予未知遂初閲二十五年辱恵書
武昌始知其學之正文之粹而寕知其行之如其言乎
及来湘南士論籍甚又知其行之如其言也遂初兩為
邑教作新學宫武㫁吞學地前官不敢與角則抉而出
之長岳麓山外侮内訌勝以定力終更帑有餘鏹廪有
餘粟以貫石計各若干非毫釐不私其能積多若是耶
嘗論校職明天常以淑世作人以資用他莫重焉而世
每易之易之者非也使人易之者何哉教事不修摧廢
不葺惟既廪是徇若然則不但易之而已也其視遂初
得無愧乎江南士名者例為文能者鮮矣能者有之及
施於事猶畫工不知梓人之制繪為宫室跂翬炫爛按
圖作之則棼錯迷謬矣士有能文而施之不悖者予固
願見而樂道之况師家佳子弟乎承示文藁為序其端
讀之為竟正者益熟而粹者益昌矣盖源乎經而委乎
道宜其施之而不悖也始識遂初而不能知知而不能
得其詳得而不能振起之獨幸得序其文予其有愧於
遂初乎
　
　
　
　
　
　
　
　
　
　
　
　至正集卷三十
欽定四庫全書
　至正集卷三十一
　　　　　　　　　　　　元　許有壬　撰
　序
　　陸宣公奏議纂註序
鄿春潘仁彦賔為陸宣公奏議纂註南臺御史上其書
且薦其才可職校湖廣省調寳慶儒學正而移其書中
書下館閣校勘館閣題之湖南僉憲高昌赫公國寳尤
愛其書請予序將刻之余惟三代後賢相世有其人然
匡輔之業功於一時謀猷之文功於萬世有其業而無
其文者多矣有其業而有其文可施於一時而不可施
於後世者亦不少也至於施之當時而已效用之後世
而不竭㬭然與聖經賢傳並立於天地之間而不悖者
獨陸宣公奏議為然爾東坡以為古今之精英治亂之
龜鑑豈不信哉國寳始作邑即有聲為御史兩臺僉江
東憲移湖南聞其能政而不及叩其所得及觀是舉則
知其有得於是書深矣夫舉是書而施諸用君可以為
堯舜臣可以為臯䕫稷契況一道乎國寳以其用之不
盡也大其傳使人有是書得其位而施諸用則疲療尚
何患乎不蘇風俗何患乎不淳而天下何患乎不治其
用心亦仁矣余聞部使者率榜笞彈黜是急國寳獨汲
汲於是蓋有見於遠者大者繼今樹立其可量也哉
　　送陳季和序
大徳辛丑有壬侍先公官衡陽鄰安仁陳君季和館見
其學與之交石皷鴈峯花藥之勝時徃必俱詠歌倡和
無徒嬉也得薦待試季和又同剡乙巳余隨侍湘潭别
焉季和取李陵詩努力崇明徳皓首以為期為韻作十
詩始以責善中以期待終以惜别有車笠不我忘寄聲
長相思之語當時讀之已為悽惻丙子嵗始會京師俯
仰之間三十二年矣人生能堪幾别哉而三十二年中
江湖風雨悲歡得失不知季和有詩幾千百首能盡述
之也余僥倖逾分中間父母兄相繼傾逝追思昔同逰
時在其慶下讀書外百事不關慮其樂終吾身不可得
矣故余雖樂曠乆之會遇而又有深悲者焉季和歴邑
郡校官當陞教授教授員浮於缺數倍在昔有皓首不
調之歎至治辛酉選部以廵檢則缺浮於員始議借注
以八品借九品而當時執政且謂廵檢為流官教授在
流外戛戛靳之予時主事天官力辨於堂九品監當中
州得借孰謂八品師儒且置要荒而反不彼若乎其議
始允選部行十六年季和今借授寧都廵檢始釋褐矣
聖朝列聖崇儒今上諄諄播告在天下耳目而姦人抵
巇賢書遽罷天威赫怒罪人斯得成規治具駸駸乎復
矣以季和之賢之學髮蒼蒼而方試一命局已定格不
得施其長天下之知季和者莫予若而予又執政乃處
之若是其愧於車笠之語多矣尚欲膠榮以妨賢路乎
然而在予則誠有欿然者在季和則何慊乎哉素其位
而行抱關擊柝雖賤必敬況緑袍挾弓矢率求盜為人
除害者乎使一方盜不作作必擒民得以安其田里是
獨不可為政乎古之君子其取也亷而其效也博今之
君子其取也肆而其效也畫季和為古之君子而予為
今之人也昭昭矣於其行為之列昔日之好與夫今日
之可悲可愧者為序以餞之
　　玉淵集序
衡安仁陳雍季和奉其父翼郷先生玉淵集請曰雍先
世弈業擢第里人號所居青雲里吾翁有聲場屋世變
隠居百念蕩滌獨不能忘情於詩幸哀而表之翁其託
以不泯乎予少在衡與季和㳺獲拜先生先生頎然一
偉丈夫蕭然有林壑姿聽其言藹如也李玉溪世傳得
道先生從之㳺得其學視世聲利敝屣之不若予時甫
冠不能問且鋭於進修未知世事之真可輕也今讀其
詩而後知其人焉昔人言詩非能窮人窮者詩乃工然
窮而工者多怨悴無聊之語雖強自寛釋猶賤丈夫忍
怒形色有不可揜者今夫螢窓雪屋殘釭獨坐山莊野
館風晨雨夜他人有不勝荒寒悽楚之態先生目之所
遇心之所觸形之歌詠冲融蕭㪚無一毫抑鬱不平之
氣始終卷帙無一章投贄奔趨之詩其所造不淵矣乎
至於夣中談仁則於信道篤矣其於方外亦寓耳先生
名一霆玉淵其自號也壽八十五而終季和能世其學
先生不獨昌其詩又昌其後而詩之傳益昌矣奚必予
託而後不冺哉
　　宣政使楊公行實序
西夏楊公安扎爾布哈延祐間為行御史有大姦席勢
惡竊鉅位人重足側目擊之不報遷内臺又擊之所恃
城社禁掖媒蘖為譴出僉憲入二長右司皆有聞監憲
五道力農桑修學政勵風俗教戒家至乙亥七月上京
有東門之驚由户部尚書拜治書侍御史俄除陜西左
丞未行改同知宣政院事遂升院使昔嘗以母老棄官
歸尋監河西憲無何改陜西行臺治書侍御史夏民惜
其去有釋之者曰公之道行於此夏人被其澤行於臺
諸道被其化立於朝廷則天下受其賜河西獨不在鈞
陶中乎序其説以餞持以示予曰之人之言予懼其浮
也不頌而規予望焉嗟夫吕鉅車舞世未易一二數宣
政公自河南監憲召為户部自户部四轉至一品位益
崇而心益卑名益起而心益修可與語大理矣士之生
世官崇卑不校也顧稱與否爾然器之大者其受必大
亦其宜也故施之高者其及漙發之力者其志遠使人
器之而崇卑之效不能無别焉朝廷以西夷素獷因其
教而柔之西若南幾千里戎馬部署分職大小皆付宣
政弄兵竊發則獮薙之其任亦重矣宣政修敝舉墜人
與其能予復何規規繼今可乎宣政位雖高任雖重然
外是則所施尼矣一旦置諸鈞衡首諸風紀以厚民生
以正教化其重不百倍今日乎且昔之為憲或隘焉部
若院或拘焉隘也拘也彼之宜此之戾也亦思所以宜
於此者乎挈其綱審其機本之以至公守之以至誠吾
之所施無適而不宜矣世之修飾為筌蹄獲其欲忘其
器謹於取怠於成者衆矣宣政毅不可奪夫人知之而
予又及是者責善之道也以是為規可乎宣政曰命之
矣因是以為叙
　　贈寫真陳芝田序
翰林掲待制曼碩序寫真者稱錢塘陳鑑如父子獨臻
其妙余不識鑑如識其子芝田丙寅嵗嘗寫余真小兒
始學語乳者擕而過即指且呼兒日見惟便服像乃朝
服而瞥見識之於是知其得余之深也始余未相識人
人稱其藝又作余像始知其能雖知其能而未敢許其
至蓋余見識素淺且慮天下之大將無蹴其右者求卒不獲
又得曼碩之言始挈余信以被之為之説曰志於道㳺
於藝藝固後道君子取焉者蓋有好道而盡於藝者也
繪事亦藝也其天機之深物理之妙有非淺近之所能
窺者就繪事中人物最炫目近習工之尤難人知芝田
之工而不知其得於筆墨之外者且似者形也似之者
非形也神也形外而神内也外而最著者面也形至焉
内而最微者心也神出焉使心而見於面内而襮於外
其為道不既淵乎故有得其形矣而識者不以為似得
其神則雖眉目之有參差容色之有淺深望而知其為
某也芝田好論人賢愚夀夭貴賤有人倫之鑑故其所
造不例人之難盖相之與畫名雖異而理則一得於相
而不能畫者有之矣未有不得於相而能深於畫者也
不得於相而畫者不過為肥紅瘠黒庸史之筆爾以韓
幹之能僅得趙縱之形昔人列呉晉而下名手才三十
餘人卓然可傳又不過數人則寫照為藝豈易言哉若
芝田者盖卓然可傳者已京師三十年畫富貴人不知
幾輩得金帛積之可大富而散若土苴受知延祐至順
兩朝才被一命世知其藝而不知其為倜儻人也故併
及之
　　送劉光遠從右丞朝京序
衆星麗天而拱北辰百川行地而宗東海在人則朝覲
之義也臣所以竭事君之誠君所以豁踈遠之蔽舉係
是焉君臣之分立上下之志通朝覲之義大矣哉昔在
唐虞五載一廵狩羣后四朝周大行人掌大賔之禮以
親諸侯侯甸男衛要地有遐邇故見有䟽數焉書稱敷
奏以言明試以功禮春以圖事秋以比功夏以陳謨冬
以恊慮不獨執贄備禮而已也秦既廢古後時有聞不
常也我元之盛跨軼三代親王守分土非有命不敢朝
官守居外者行省十行臺二長官秩一品皆帷幄重臣
朝廷有大事則徽集親王大會京師陳祖訓申戒約鴻
謨大法有古不及饗勞而歸莫不感悦而安其世守行
省臺則遣使入請臣某請入賀不敢擅奏可乃敢行或
易人惟命得請率僚屬奉宴幣給繹既入見以宴幣上
太官升辭為竣事饗賚之厚薄顧上之所知何如有壬
官京師竊聞老朝官言世皇時外臣入見必問部内事
甚悉部内事有利害可罷行悉敷奏之雖不屑屑四時
而其圖事比功陳謨恊慮之意宛然隆古時也今天子
即位湖廣省臣以典故請右丞以上命行掾劉嗛光逺
以選從且行請曰嗛昔計偕而黜雖入京猶未也幸今
從右丞公入願勵不敏光遠進士除教授漢陽三年省
臣才之羅致幕下尤為右丞知㧞行輩中以自隨今湖
廣控制地幾千里其最為民害者幾事其最為法蠧者
幾條省以兵聞四方果如所聞乎猺黎猖獷飛輓方殷
亦有道柔之乎右丞明習時務老於政者也此行見天
子必有敷奏而行之光遠亦思所以助其言而推其知
乎不然人人可以從公于邁也光逺是行觀朝廷之盛
歴山河之雄亦必充然有得措之事業若夫徃來僕僕
目之所接心之所會但以􁅭歌詠挈巨軸歸曰吾文士
斯可矣則非所望於光逺也
　　擊壤同聲集序
聲在天地間為雷霆為嵔崔竅穴為鳥獸之鳴與凡細
蟲之可聞者為水之磯瀧物之戛磨雖重輕清濁和戾
之不同其出於激一也在人為言而行不與焉言有喜
怒皆激也而精者為文文之精者為詩聲而至是萬物
之聲蔑加矣康衢之謡擊壤之歌其淳未漓其朴未凋
其發於聲洪龎渾厚而自然之文實具於中及靡靡之
聲作滛哇嘈雜天下化之雖以小雅不免怨誹况騷乎
况降而益下者乎江夏熊君堯章讀書不仕喜作詩無
愁憂促廹無聊之聲彚其所作號擊壤同聲集盖言生
太平之世安於耕鑿猶野人自樂擊壤於堯天而欲同
聲相應於數千載之下也聲同矣樂有不同乎詩特其
寓爾昔康節伊川名擊壤不獨同其聲直與之同其天
與康節伊川同其天當自知之求予序因以勉之
　　壽慶集序
予至順癸酉記孫義方夀慶堂繼為文頌以章其孝者
聨編累牘義方録以寄予京師予因喜其母健而致文
日富也戊寅予南歸則其母已棄養矣其友萃為夀慶
集求序其端嗚呼昔之夀者今無所見矣昔之慶者今
為創鉅哀苦矣則斯集也非蓼莪之詩乎世有養不待
而為終天之恨者義方及養而母又夀逾九十有子有
孫若可無恨矣然孝子之心失親一也寧計其壽不壽
哉且及養而夀哀且若是則不幸不及及而不得終焉
者其為恨詎有已耶則凡世之幸而及養者可不竭力
以篤愛日之誠思其不可復者而先施哉予永感之人
追思昔時及而不及者多矣身不及矣而竊有望於人
焉書以為夀慶集序
　　大元本草序
淳樸散而後人始疾醫藥盛而後疾始熾醫藥罪乎非
也不明者之罪也醫必方方必藥而良惡之異性風土
之異宜真贗之異用必本草而後知和扁神藝藥非精
良疾不能已然則藥有本草猶辨貎有鑑出師有律其
醫書之近而尤切者乎自一日七十毒後䆒心遺經三
卷者梁之陶唐之蘇李蜀之韓宋之開寳嘉祐諸賢增
三百六十種至一千八十二種可謂詳矣然梁限於江
蜀局於西南宋畫於白溝唐雖一天下其讋翔漠一時
懐柔不能一家也則異方物産有不得而悉者已開闢
以来幅員之廣莫若我朝東極三韓南盡交趾藥貢不
虚嵗西逾于闐北逾隂山不知各幾萬里驛傳往來不
異内地非與前代虚名羈縻而異方物産邈不可知者
比西北之藥治疾皆良而西域醫術號精藥産寔繁朝
廷為設官司之廣恵司是也然則欲廣本草以盡異方
之産莫若今日也聞諸故老至元間嘗議及是而後不
果明陽朱轅仲侔述大元本草求序其首書有三綱九
目其明部屬謂舊本始玉石人部居草木後為失次萬
物人最靈乃始人部餘各有次而終以鬼㾏人部首列
内外景圖詳䟽其下舉元命之秘生死之關昭掲諸世
盖欲使人人自知有此反而求之則養生得其本外邪
何由而入扎瘥何由而至醫可不用矣其不能也則醫
不得不用藥不得不餌而吾之本草不得不明焉始則
教之以不病之要終則示之以必效之藥其用心可謂
仁矣昔人窮一經且皓首此尤難焉詩人多識鳥獸草
木之名其性若味未必能識也唐宋修書必集衆乃仲
侔自少至老獨力攻此可謂勤矣又有外部餘部以其
多産異方商賈所不售知識者少但録其名物治證而
不暇有所考覈此則予之切切者也仲侔將奉此書上
之朝廷竊意大醫使因是成書裒異方之産前代之未
聞者萃為一書則可以軼宋唐而信後世矣是之謂大
元本草
　
　
　
　
　
　
　
　
　
　
　至正集卷三十一
欽定四庫全書
　至正集卷三十二
　　　　　　　　　　　　元　許有壬　撰
　序
　　如舟亭燕飲詩後序
京師據山川形勝四方舟車之所會風物繁富古今莫
加焉北腊西釀東腥南鮮凡絶域異味求無不獲九州
風土所有土人未及一見而已飛聚於陸海矣士大夫
良時擇勝治具合朋舊叙契闊勞勤苦滌滯慮信可樂
也而牽於事役鮮克稱遂四時節令有不知而過者湖
廣省掾汝南周子嘉出詩一軸十四首盖其在京師至
順庚午嵗中秋重九會諸公如舟亭所賦也分韻者九
人學士宋誠夫嘗與余同在左司少監歐陽原功實同
年修撰謝敬徳同嵗得觧亦皆同時官京師追念昔時
未嘗得此樂也或撥冗鼓勇強謀一歡摶沙捕風左罥
右掎百端敗人意則此會之見於歌詠而子嘉什襲以
為美談宜也就九人中原功又不與詩乃追而補之者
也辛未予入京見三君不得盡一語而歸况燕會乎予
則歸矣不知誠夫輩還數數得此樂否子嘉求書其後
予雖當時不與斯會而附名卷末亦可以如原功矣
　　王濯纓集序
中原自宋播浙文教幾熄金源氏分裂之餘設科取士
士氣奄奄僅屬而吾郷登第者餘五十人聖朝戊戌之
試復其家者子孫於今頼之至元間一時名徳遂傑視
他郡學者觀感日益以盛是盖山川清淑之所鍾濟以
前軰承啓之有素非世變之所能易也若濯纓王先生
頴悟力學聲華充溢拜南臺御史僉江東道按察司事
投紱而歸讀書講道發為文章盖資之有源者也先生
歿子植仲武索遺藁得古律詩並長短句若干首走書
屬序將壽諸梓有壬毎恨弗獲親炙郷先生兩至先塋
皆衰絰從事不敢有請仲武能不泯其親之善而揚於世
可謂孝矣詩之雄渾而清健長短句之婉麗而飄逸皆
可傳者也眉山長公謂君子用心固無所私愛而於父
母之邦豈如行道之人漠然而已哉有壬喜吾郷文教
之有素而又喜是集之出吾郷之後進益有所取法矣
然非一鄉所得而私也有壬辱後進竊願附名集中是
區區之私也先生諱可與字晉卿濯纓其自號云
　　送馮照磨序
仁宗皇帝之圖治也謂仕入多岐不基於學病治為甚
排衆議出宸斷繼世皇之志始以貢舉取士盖中原自
金源氏滅貢舉廢且百年故延祐癸丑詔下天下聳動
思見徳化之盛復限吏秩廣儒用黙寓消長之機焉聖
人之心其至矣乎亦惟秋谷李公懇懇於播越在淵時
一旦爰立大議遂定上而大臣且笑且怒下而素以士
名恥不出此亦復騰鼓謗議賛其成者才數人爾士出
門持數幅紙始終綴文才十一首即得美官㧞出民上
矣彼輦金舟粟費以萬計得一命尋復奪之而吾一毫
無費也胥吏輩自執役幾轉而得禄少不下廿年始出
官而吾自鄉試至竣事才十月爾則吾之報稱宜何如
哉乙夘迄今六科内而才學名者可數也外而政治聞
者可數也昔有人取凡敗於貨瘝厥官者列於朝繼自
今有贓雖輕亦坐不叙其冒藉増年大非徳行經術取
人之初意事君欺君罪莫大焉督風紀嚴察之且言四
書賦題世已括盡宜兼五經為疑問又言首科士無宿
備而號得人今為師者教人以獵等為弟子但事套括
僥倖一中其學如此其施可知請大更張之主者雖隨
事折之而當時大臣復有不悦貢舉限秩而用事者欲
因而揺之周旋扶䕶而潜弭之一二人是頼盖設科来
列聖首詔必有因而揺之者庚申之春則剥復之機係
焉癸亥冬惴惴幾墜列聖仁明不惑邪説以有今日士
之揚揚一第者亦知其難若是而思所以報之乎吁天
下之大由是出官者幾人多岐而睨之者如堵也予亦
玷科第官且十一轉非曰能之知行之之難能懼而已
㤗定丁夘来鄂甲子進士馮君敬修為漢陽丞在府附
治且密邇二大府不競不柔上與其能而下多其恵再
為湖廣省照磨照磨秩視在朝非有聲掲於上不得也
抱利器施會計間省有事假一割恢恢乎㳺刃有餘地
也探其為學則宏而有源叩其為政則習而不拘其善
學而有得者今又代去秩益升而才益有所施矣江西
士淵藪也予恐其但知貢舉之易而不知貢舉之難敬
修歸而試語之使教者知淑人之大學者無欲速之弊
而仕者不入於可議則仁皇之心列聖之詔孔子之教
舉不負矣吾元貢舉將無愧於前宋盛時之得韓范富
歐也予與敬修同出是途故敢及之敬修毋獨為君子
而已也
　　朱本初北行藁序
韓愈氏稱嵩高張道士通古今學有文武長才以平生
攘闢之勇許與之慎而所稱若此送廖道士則又疑魁
竒忠信才徳之民迷溺於老佛之學不出求其人如不
及則知世之懐才抱徳寄迹老子法中者君子惜焉余
早聞提㸃玉隆萬夀宫本初朱君之賢觀所作輿地圖
知其問學之博考覈之精今年過我出詩文一編題曰
北行藁者盖其乙亥嵗出山乘傳至上京徃来之所作
也䟦渉數千里間山川風俗民生休戚時政得失雨潮
風雹昆蟲鱗介之變草木之異可喜可愕可歌可笑大
略皆盡盖其蝉脱聲利笑傲方外所持也専故所造也
至若高句麗之諷諭無愧樂天景州賊捕蝗行諸篇皆
拳拳不能忘情於斯世也後其家有示兒子楨詩夢寐
其兄有相依諧脊令語則父子兄弟之倫明矣張煉師
序謂老氏五千言皆治國治身之要飛騰不死之説無
一語及之䟦陳秋嵓詩謂由儒入仙道故能窮理盡性
知所先後若是則本初之於老氏其善學者乎心之所
存身之所履則未始離乎儒也若夫絶去禮學兼棄仁
義果何道哉世不乏才惟師其師學其學而不能一焉
則泥矣自吾藩籬之外沃壤通逵目如鹵莽徃而不返
卒淪於異其可歎也夫昔秋谷李公當國一見本初即
勸其反初服本初以早奉父母父歿而不忍改也使本
初用世必􁉁􁉁可觀不獨詩若文而已秋谷之長於觀
人當益信於世也平生著述尤富此一歳之作爾書其
首而歸之
　　送蔡子華序
都省握天下之機十省分天下之治然十省之屬自筦
庫而上皆命於朝非若古藩鎮僚佐得自辟也得自辟
獨掾爾而復確有定式六部宣司史外已官復掾者又
居其半雖大臣保釐才徳兼人不如式不能録之也且
已官者幸蝉脱矣復聴從事簡書者盖重其役而亦使
人益自重也人益自重則事可不率而興矣盈考優升
俾為㨗徑人亦忘其重勞焉湖廣省號重鎮朝廷必慎
擇省臣省臣必慎擇掾屬南徐蔡君子華由校官為汴
省掾天歴初當兵衝時與敏給至順壬申予過南徐始
識之今户部侍郎萬國卿實汴省郎中具為予言繼擢
湖廣儒學副提舉改徽州路知事將行省臣才之又屈
為掾曹務劇者率畀之震怖而不為之動紛紏而不為
之亂聞於國卿者見之矣古下士而下雖胥吏嗇夫雖
秩有崇卑莫不學古入官素其位而盡其事無殊軌也
漢稱縁飾若離而尚未逺今則判然矣挾兎園册四體
不自舉固不知修齊治平為分内事而筐篋剔刔自謂
足以了天下務其佔畢伊吾至目能有識手能有執亦
何從而得哉獲其榱桷而遂詬大厦濡其涓滴而遽訾
滄海尚可望其能國哉子華儒也兩屈於掾皆以能稱
事益練智益明吾知其有以服彼而自此升矣鄂士大
夫惜其及格而去也咸賦詩以贈之屬予為之序予知
其賢故不辭
　　鄧彧之詩文序
廬陵鄧彧之詩文予同年馬伯庸有序其里人孫義方
又以委予逃暑山中挾之行始得盡讀彧之有異禀承
家學濟以勤力㓜已有能詩名長復淬歛其文造益深
而出益工矣方貢舉行躁者率撏撦苴罅罝罟獵科茫
不知有他路世一以罪科善學者不爾也彧之廹養為
科業不為苴獵其文可徴其言前世决科無聞詩人一
語千載不廢盖有激焉科既格一乃心力增其已高濬
其已深以極其所至將不啻詩人一語千載不廢苴獵
偶得孰與吾得之多激有不平矣乎吾願彧之之益進
於道也進於道舍栁子之所本皆末矣彧之進未見止
故敢舉以為助他日尚能為君序之
　　江漢集序
江漢集者鄂省理幕湘瀏劉君光逺之所作也初光逺
以碩學俊才得觧湖廣俄奏除漢陽郡博士一時有不
及光逺逺甚得乃過之得而棄其業如遽廬而光逺職
師一郡既以教人又以自益其文遂昌於江漢又能脱
去科業氣習炳炳琅琅卒澤於理而能粹且潔也彼之
得乃其失也而吾之得不既多矣乎而又求益不已不
以望於人者望予予可孤其望哉夫文以明道而假乎
辭也文而不至道將焉傳故有待於成焉本於經以立
其體參乎傳而暢其支而必力於多以熟其途而後可
以語成也孔明出師令伯陳情照耀宇宙動盪古今固
不在多予欲光遠之多者多則熟熟則自得而後有以
約於寡也多而不能約於寡者有之矣未有不多而能
約於寡者也東坡言詩非甚習不工要須日作一首文
猶是也坡之名世其亦以是也哉予他日將騐光逺於
江漢集之外矣
　　送劉光遠赴江西省掾序
泰定戊辰始識劉君光逺於鄂時教授漢陽積習率牟
既廪乃毫粒不私職日以舉湖廣行省器而掾之盈考
貧不能赴調封所由寄予予待罪政府負天下寒俊其
有基可植者則未嘗不力仕籍變化朝著為速主者尤
靳非力取不可得光逺得湖廣行省理問知事中書復
聽奏可治外而實視朝著也理總一省推鞠部内事不
能决者舉資折𠂻其辨於幕人皆直之將代江西行省
又辟為掾夫官坐而治吏立而趨官九品亦有立而趨
其前者吏雖大府崇秩其勢不得不卑士不得已假途
焉坐而治矣復立而趨何哉如制七品則推封其親光
逺父母皆八十屈為掾則一躍可至他官非十年不可
其志亦可憫也哉予不能指其行獨有以朂其行也學
不間於仕不仕學優而仕仕亦學也上而致君下而理
財治獄簿書期會之際質吾之學其不戾也然後行之
則吾之學可騐而實矣光逺昔試藝幾千人中出金於
沙可謂難矣况兩得乎其仕也所至以能稱推餘力益
攻為文章其進盖未已也江西號多士可資以益學而
其流俗以健訟聞仕其地者益不可忽予願光逺入於
署則舉其事而資吾學入於家則繹吾學而待其事力
有定而業不奪昌黎廢棄時日之好無功昏㝠之逃舉
不能抵吾巇矣且言不辱於難而辱於易行不毁於鈍
而毁於鋭是又原於學而委於是者也學之不已且至
聖賢所以顯揚其親者大矣不但七品推封而已也光
逺師視予予不敢好而亦不敢孤其請序以贈之
　　周□洲詩序
詩難乎鄙人女子率爾成章詩易乎千百年文人才子
雕心劌胃白首不能已率爾成者後世無以尚雕心劌
胃而論者千創百孔漢魏而下可考也詩有時乎唐虞
賡歌後有三百篇三百篇後有騷騷之後有漢魏有盛
唐詩有地乎譜江西者雖曰人不皆江西詩皆江西四
洪徐謝詩果皆江西乎謂形異味同味果皆同乎由是
言之謂之難不可謂之易亦不可論以時不可論以地
亦不可顧人心所得何如耳宋南渡放翁後詩可數及
其季世溺於所習工者尤少而人心之詩未嘗冺也茶
陵周栙洲先生當陵谷變遷之餘胸中之藴一發為詩
惜其逸而不存也存才三十餘首莫不峻潔勁秀抑揚
頓挫風神爍爍不可掩盖脱略難易不局時地而得於
心者也其孫泉請予序一閲而為擊節三復而悲之世
無采詩官逸者不少微泉不幾於俱逸乎杜荀鶴謂妙
在一聫况三十餘首皆可傳者乎栙洲可無憾矣
　　論語衍義序
古經子傳註之未盛也人所以傳名家其從授諷誦者
淪浹肌骨終身不忘沉潜反覆必有得而後已及剖析
爛漫文益繁而道愈離學者恃有成書不求之心而悉
委之目是故傳註盛而後學者始怠呻佔畢而習者且不
可得而况有得於心者乎而况樷苗秀混涇渭知所擇
從而至於道者乎河南二程夫子出而後聖經復明子
朱子泝程源而上之挈百家紛紜之説擷其長而萃於
正四書集註精宻嚴簡信乎為萬世不刋之書也其有
機張而不示於度者盖欲學者自得引而不發躍如也
昔之註傳可同年語哉學者誠能虚心切已不以㝷常
易之則終身有不容自己者焉余觀柴君希堯著論語
衍義十三萬言本之程朱申以證據斷質明盡可謂勤
矣由傳註而有得且有以自見於世雖若架屋疊牀其
視目傳註而怠者大有逕庭矣然而傳之逺者漓其淳
言之繁者支其體希堯之先其學出於饒雙峰雙峰出
黃勉齋而勉齋則親授於朱子所貴乎後之學者因其
流而泝其源則不漓不支矣
　
　
　
　
　
　
　
　
　
　
　
　
　
　至正集卷三十二
欽定四庫全書
　至正集卷三十三
　　　　　　　　　　　　元　許有壬　撰
　序
　　送黎東山遊廬山序
余自㓜樂登覧所至有山撥冗必徃讀樂天草堂記太
白歐蘇詩知匡廬之勝恨臂不翼而飛至其下也延祐
乙夘有臨江之行舟中望五老如碧蓬懸瀑如玉虹時
以乆曠定省且同舟非一人勢不獲留私念歸日或可
一償所願而同舟益衆兼夜趨程順風下流檣飛如箭
一時懐抱不啻如逺行客過故鄉而不一少息也至治
壬戌承乏南臺分行江西遵陸南邁囬按江東路與山
左則廬山又不得而至焉自罹荼毒僑食武昌九夏炎
蒸小屋如甑矯首悵望神爽飛越越南黎公景高居漢
陽絶江來請曰徃年逃暑廬山如在天山今將從一子
一僕輕舟順流尋我舊盟秋盡而後返諸公歌詩送我
子其為我叙之噫天地間事無巨細豈造物者不厭𤨏
𤨏皆自有以制之不輕以畀人邪世謂人一飲食前悉
有定余當薄而不取豈真有是説邪抑不得於此則得
於彼二者不可得而兼之邪何余一逰之不偶若是而
景高欲行則行沛然莫之能禦也景高蚤知尊中國來
四十年著述自怡樂易好客四方知其賢朝廷優以秩
不縻以事故得厭飫於山水豈非不得於此而得於彼
者乎余不能從公㳺公其為我挽瀑布濡椽筆盡寫山川
之勝以歸誦而和之是亦從公㳺也
　　漢雋序
韓子答李翊非三代兩漢之書不敢觀三代尚矣兩漢
惟遷固為稱首雖後世論有優劣遷之後獨有固爾固
文贍事詳讀者記事摭文供文字之用至於形勢利害
事情得失有不暇考者况義理之精㣲乎宋括蒼林氏
摭其精語為漢雋五十篇長沙黃秉彞序而刻之以公
於世噫昔模印未盛世苦少書手抄率全書也天下多
書乃復有厭渉淵浩而工於數得者何哉盖林氏之書
為事而設者也為事而設則提要鉤𤣥非苟於簡也比
類釋義使異名竒字一閲可悉固見古人言辭之工焉
抑雋言味也嘗鼎一臠謂之知味則可謂之飽則不可
讀者由此而遡班史之全由此而求義理之精有得於
文贍事詳之外則秉彛公世之心為不負矣
　　性理一貫集序
理學至宋始明宋季得朱子而大明前輩言天限南北
時宋行人篋四書至金一朝士得之時出論説聞者歉
竦謂其學問超詣而是書實未覩也文軌混一始家有
而人讀之科舉行以經術取人詔首崇用又人人治之
矣然昔之讀者為己今之治者為人昔之讀者由博以
説約今之治者求㨗似約而不知所以約捆摭説經歴
歴可聴其於躬行心得果何如哉宋進士葉叔經編性
理一貫集廬陵王務先表而出之節抄以授其徒序者
謂使學者易知而易行愚竊謂易知者未必易得也學
者誠能因書而求之心騐之身則一言之得終身有餘
况要而實備者哉不然徒為决科㨗徑爾雖若愈於昔
之未睹者得不愧於讀者乎先儒有言志於道徳者功
名不足以累其心而况富貴乎知此則知務先之用心
而讀者治者為道徳為富貴從可騐矣
　　林春野文集序
貢舉未行士之力學者積厚資深發而為文章决江河
涇溝池至即盈溢利禄一啟人重得失始有欲速而求
㨗者假步蹈律寸跬模倣爨而始糴規規乎其不裕也
今試格一日之目有古賦有詔誥章表近循習多用賦
則賦當日盛上不追騷下亦不失為漢魏矣而失反有
今不逮昔之歎何哉盖昔之人有式不擬直以所學充
之後之人無學可充而惟式是擬也長沙林春野出所
著古賦有作者風文雅而潔年踰耳順所謂積厚資深
不待貢舉而後學者也視執柯而睨者大不侔矣然而
再試再黜於有司豈公明不足彼得而此失耶將論高
渉迂而今之學者為是耶抑春野之命有以使之然耶
有問余者答曰余方論文得失吾不知也
　　阮冲逸復姓詩序
子繼父以啓來裔人道之大也世不幸有無子者則為
之後者古有訓焉惟族次之當者是取宗法不明始有
以他姓繼者中土俗猶梗質抱族子褥襁中長且有掉
聲去者楚俗恬不為怪利其富厚雖壯者亦施施往後
他姓先子嘗佐永州幕永俗尤可嘆有子者亦養人子
己子復以與人若是十九時未有禁告總管樊子明禁
之樊賢而善謔曰吾永民其猶菜乎南方法異中土必
移栽而後茂是固宜禁而不可勝究也可禁其未来者
上其事不報厥後始有著令而郡邑廢格視之若無余
往来江湖求能復其自出者得塗之阮冲逸焉冲逸䘮
其父從母適人遂冒徐姓一日喟然曰父不忍棄徐無
子義也吾弟後之矣阮今無後我其歸哉遂復阮姓士
大夫美之噫姓氏之訛尚矣未有盛於今者也余嘗病
永俗之大繆憤著令之不行舉而止之未能也冲逸自
㓜從母養於人以有妻子其後徐不得已也非若世之
後它姓者也乃能奮起而復其宗阮氏之餒鬼一旦有
食使其事暴於天下則世之取非族次其先不歆者知
所適從而貪人之富忘其自出為它姓後若亦可以少
愧矣是宜書
　　春秋集義序
春秋由三傳而下世之存者可考也范氏探經而為集
觧啖趙考三家短長為統制伊川以傳考經之事跡以
經别傳之真偽皆號精當而世之讀者無幾及胡氏傳
出學者翕然宗之聖朝設科遂與三傳並用諸家之説
幾無聞焉向會試以五經發䇿至有不知名家名氏者
况有考其短長而折𠂻為書者乎且聖人之意當時門
人有所不知世傳左氏時代不一要非親受於聖人者
宜其辭勝而失誣也公羊榖梁傳聞逾逺諸家之説各
尊所聞其能盡合聖人之意乎朱子謂春秋大㫖誅亂
臣討賊子尊天子抑强藩貴王賤霸而已未必如先儒
所言字字有義也如此則傳註之説其可泥於一偏乎
豫章張君立擇諸家之論或全或略䟽於三傳胡氏之
後名曰集義擷衆長而萃於一歴歴精至觀其自序盖
欲學者因是以求諸家之全戒其厭煩務簡而取足於
此則君立所得與夫所以教人有可見矣欲觀君立之
集義當先觀君立之自序徧取諸家優㳺涵泳交暢旁
通一旦有得自知去取廽視集義心目瞭然與聞人之
説襲而取之者異矣康節云春秋盡性之書也傳註而
已乎
　　送廖如川序
日者之説尚矣自稽疑叙疇太卜列官世有見焉古之
人疑不能决則稽之蓍龜上而建邦下而宅兆買妾産
子舉聴之則其學未可無也賢如司馬季主卜長安東
市則其人未可卑也今筮法故在龜卜之學傳者無幾
世盛行而樂信者有所謂三命星數無慮數十家人欲
預知貧富貴賤夀夭謂為知命去古人稽疑之意逺矣
而君子知命果如是乎就所謂命若星數校之其精者
復無幾唐侍御史李虚中深於五行書盖三命之説也
以人始生年月所直推人先處其年時百不失一二學
者就傳其法初若可取卒然失之後之得者可謂難矣
予少自信日接其人而不之問及倀倀世途亦欲得如
李虚中者問之以决其疑不能自决者而所遇率誇嚴
虚高之徒為要請計爾武昌識廖如川其學虚中之學
也取交㳺年月日所直試之先處其年時言輙多應迂
陳之迹亦與有數焉江湖二十年若如川者盖不一二
見方將挾其術㳺四方請所以為贈者予恐世之不知
也書其槩為所至紹介云
　　送相字呉心鑑序
世以術言禍福者不知幾家在古有徴相差近理豐下
豺聲興滅歴驗唐宋而下能者迭出其説可考也何則
人賦形天地萬各不同終身貴賤夀夭則定於其賦一
時吉凶則動於其色分有定而賦實見之心有動而色
實先之能者考驗宜有合焉荀子且謂古人無有學者
不道也今乃有授人一字而終身貴賤夀夭一時吉㓙
舉能言之可謂竒已廬陵呉心鑑以此術行江湖雖十
人書同一字亦無有失者叩其説則毫釐假借欹正濃
淡節解縷折莫不中理他人效之則擊風捕影而無從
也斯術也果孰為而孰傳之耶凡人之心思慮未動鬼
神莫知凝寂無朕吉凶何有一念既萌萬事生矣故文
字者心之形也發諸手達諸目謂之書然則書之所出
不亦淵乎夫身之形在外者也心之形在内者也得之
外者有時而失得之内者若執左劵無往不合豈非内
者重而外者輕乎中庸曰至誠之道可以前知見乎蓍
龜動乎四體一字之教亦動乎四體之小者豈非心鑑
至誠所得有心察者内而驗其别乎昔人以八人為火
九禾為秀三力為州松為十八公一行有相字詩謝石
以朝字知徽宗則斯術之傳其亦有所自矣士大夫異
其術歌詩贈之予叙其首
　　静樂居士傳後序
静樂居士安南黎侯以僮阮勤乆釋而民之愛其子慧
教若己子袁氏口六主握質劑復鬻為人奴罄簮珥脱
之使為民如阮袁請傭報謝遣之景君徳載傳其事居
士曰吾憐阮勤乆不忍老之何有於仁袁六人泣訴情
哀勢廹見牛堂下一時不能已何有於義予聞而喜曰
兹其所以為仁義歟昔賢謂天地之於人物一也咸不
欲失其性奈何制服人以為奴婢乎不幸陵谷變遷則
係累者人得而奴之人方幸其不幸役其父及其子孫
而不已其亦不仁之甚也阮未老并妻子舍之非仁乎
彼一毫不㧞在族屬恝如路人而一見之頃若拯焚溺
垂槖不吝非義乎予病世之不與人為善也在官有確
乎守已勇乎為治者良吏也而世曰彼好名者也里巷
有緩已急人至傾資倒廪者與夫治橋路㪚粥藥皆仁
術也而又曰彼有心而為者在隂徳無取也嗚呼斯言
其為善之賊乎如其善好名可也有心亦可也使好善
有心而為善者無取則世之不好名而無心者不亦鮮
乎好名有心乎且取之况居士恬退不競非好名者也
有見則為非有心者也其為善不又多乎書以為静樂
居士傳後序
　　瑞竹詩序
蓂萐之生於世也代不一見華以瑞稱匪誇也竹常植
爾何哉茲所謂瑞者穹壤之間有血氣斯有知人獸是
也㝠然無知者草木是也而其生榖戒商同穎美周桑之
興劉蒲之兆苻謂無知可乎歐陽子之辨怪竹也有知
不宜生廡下無知乃能避檻而曲全其生以人暨蓍龜
蚓水參綜極言有知無知皆不可知然後可辨則辨矣
特為怪竹發耳愚於瑞竹則必其有知焉夫竹之為植
本固性直心虚節貞白氏與其似賢非常植之可偕也
矧有出於四徳之外者乎謙齋經歴監縣石首政平惠
周秩滿深居斬竹樊圃明年春附枯出新枝葉日茂當
時觀者靡不訝其不根而筍也居無何拜南臺監察御
史又數年則蔚乎成林而公復召入内臺出僉兩道遂
在南臺噫斷不復生㝠然無知竹之常也而生於已斷
禎祥脗合人力能之乎公之先世樹徳惟滋吉事有祥
竹之有知天道之有知也抑公之雅操直節以同相順
以類相應有孚而見又瑞之常以瑞名之盖無過也歐
陽子謂怪竹有知無知皆不可知然後可愚直以瑞竹
為有知將無不可續卷徴題俾相人許有壬序其首
　　經濟編序
宋亡死節卓然在天地間千萬世不可泯者文文山而
下便到肯齋李公尚論其世則文肅公經濟一編其詒
謀之大者乎文肅肯齋之曾大父也予讀其書為文嘆
曰理原於天事散於人明理治事一也岐而二之可乎
及問學敝於記誦詞章事功撓於權謀術數二者遂戛
戛不相入矣文肅師胡文定張忠獻以講求脩己治人
之事其體立故其用行其綱正故其目舉胡公以為有
經濟之才朱子以為行事如履繩蹈矩無一事不合於
理論事如絲麻榖粟無一言不適於用非溢美也家學
之正傳肯齋臨大節而不可奪前詒謀而後無忝矣益
陽劉用孚將刻梓淑世屬予序予所願不復辭也其易
學之深與夫平生歴履朱夫子志銘備矣
　　五峯文集後序
五峯胡先生文集凡五卷南軒張先生序之矣益陽劉
用孚將刻諸家塾且徴予題其端予惟世之深相知者
莫若師友先生之集南軒之序詳矣予何人哉然其引
而不發者愚不容訒也先生資質純粹根乎天性講貫
精密得之家傳於六經則沉潜反覆取道之原於百家
則參考亙訂必是之歸其涵養見於知言一書而性命
道徳之㣲無不貫其説施著於皇王大紀而禮樂政刑
之用無不該議論慷慨輝光宣著千載之下猶想見其
風采至於發言為詩抒言為文皆修齊治平之實也先
生避地衡山結廬五峯故嘗造祝融之峯以求先生之
遺躅而深山大谷雲烟草樹邈乎其不可求也獨取先
生之書伏而讀之其亦萬一私淑者乎用孚刻其書俾
大行諸世其用心亦仁矣哉
　　張雄飛詩集序
延祐首科國人暨諸部列右榜者十六人幸獲魚兎委
其筌蹄與夫不以一得為足汲汲所未至者亦各播人
耳目有不得而揜者焉唐元氏張君雄飛首科右榜有
聞者也不以一得為足益礪其學尤工於詩往往膾炙
人口佳章竒句不可悉舉拜御史西臺按巴蜀越巂足
跡殆盡西南履少陵之躅黔有契焉移南臺行嶺海窮
極幽險僉浙東憲過錢塘登會稽探禹穴天台鴈蕩之
勝舉在心目得江山之助故其詩益昌而多也夫言之
精絶者為詩然昔人有文章妙一世詩句不逮古人之
言亦有文章不傳獨以詩顯者工部三賦他無聞焉非
無文也以其所長揜之也雄飛既礪其學而詩又其尤
長者乎移僉湖南過余琅瓈山中出其藁古律詩共若
干首屬序其端愚因得以悉其多也且作邑而有恵佐
臺而有聞司憲而有為礪學又不已不獨資以為詩將
澤於道徳仁義致其逺者大者其可尚也哉吾同年之
得人可不謂盛矣乎
　
　
　
　
　
　
　
　
　
　
　
　至正集卷三十三
欽定四庫全書
　至正集卷三十四
　　　　　　　　　　　　元　許有壬　撰
　序
　　青崖魏忠肅公文集序
天地清淑之氣鍾於士而發為文章宜無時無地不得
其正也然世運有離合教法有隆汙而經術之道有晦
明之不同雖有異質不能不汨而變焉金源氏之有中
土也設科取士治號尚文而天下分裂羣言亂哤士之
氣習文之體裁有欲醇而不能不疵者也有欲實而不
能不浮者也力雖勞而趨則近業雖工而道則虧豈非
聲教有限而義理之學未鬯邪我元一文軌然後程朱
之學大明於世造詣深者蔚為名賢推緒餘為文章亦
莫不度越世習盖理勝則文在其中矣有壬於青崖魏
忠肅公之文竊有見焉公歿五十年監察御史上之請
刻諸梓屬有壬為之序而得復讀焉其送尉生之序曰
古之學者自小學入於大學自格物致知至於修身齊
家舉程朱兩先生之學以訓之又曰讀經以治心為主
不泥章句作文先大體而鄙雕刻嗚呼此公之所以為
文也公之文若賦詠凡五百五十餘首又言事一卷皆
可傳者也獨舉是者欲使學者知公所本而有所興起
焉公丁混一之會經術闡明之時其為學也主於經而
緝以勤力宜其所得若是其正也其敡歴也自編修官
拜監察御史至中執法職憲餘二十年知無不言言無
不當道無不為為無不力高風勁節人能道之則其為
文不徒文也其有得於經術者乎孫履道拜監察御史
有風采可謂無忝矣
　　晋寕忠襄王碑序
晋寕忠襄王有功三朝皇上閔勞勑詞臣銘其碑子中
書平章政事旺嘉努以碑在灤京墓道後雖永傳四方
或不知移刻諸梓為方册庸便流布徴序其端王之先
世典環衛篤忠藎至王以沉毅詳審為武皇親臣繼事
明皇於雷雨滿盈之際盤桓屯難草行露宿以濟艱貞
佐皇上於乾坤清爽之時不危不溢宜享夀考而年才
五十五未盡其報豈天將遺其子孫以未艾之福乎平
章之心不徒顯揚又欲使天下舉知為臣子者效誠致
命則君上報之之厚如此所以勸忠也於戯平章之心
其盛矣哉有壬待罪政府王實平章今兹伴食又得與
平章周旋世美之知宜有壬屬也故叙其槩不辭
　　送蘇伯修赴湖廣叅政序
至元庚辰冬趙郡蘇君伯修由吏部尚書擢西臺治書
侍御史大夫士分題賦詩以餞俄叅議中書乃彚其詩
屬予序而未暇至正壬午夏拜湖廣行省叅知政事大
夫士又分題賦詩以餞以昔序不果而責償於余也予
不得而辭焉竊惟詩有六義賦若興為之緯直陳其義
賦也因物起興興也賦尚矣而興之感人為尤易因淇
澳之竹而見君子之斐因南山之臺而見邦家之光當
時詩人非不能直陳其事而故為取譬之辭不如是則
無以暢其歎詠滛泆不能自己之意焉後世分題之作
其興之支流餘裔乎唐以來是體昉見我元詩氣近嵗
號盛是體大行每見於贈别凡歴渉封部山川樓閣略
著聞見者靡不搜舉興有未盡又從而旁羅泛及以致
其極焉其故何也朋友五常之一羣居抵掌忠告善道
於遵路摻袪之際以頌而不以規豈古人之所望於朋
友者哉然規固責善之道而詩人為教則主於温柔而
敦厚也故必婉其意而㣲其辭奨其善以輔其不及使
告者無失言之累聼者有悦懌之美則分題託興之作
其亦不可少者歟夫以伯修之才固不頼友而進學之
功惟日不足誠若有望於友者不知詩人之告伯修其
亦有説否乎湖廣地方數千里南包嶺海西控庸蜀其
士質而秀其俗儉而野畬丁洞猺喜驚而嗜鬭覊州縻
邑憚嚴而樂寛御得其道則狙詐咸作使自御失其道
逢人困於干戈重湖疲於饟餽二十年於此矣叅預地
雖底而任則首洞其弊而藥其瘵於伯修深有望焉此
非余言也盖詩人之言而有未盡者也滔滔江漢南國
之紀岐周之盛詩著於二南荆楚之衰騷鳴於百世亦
多詩之地也余旦夕得請伯修必予環而報政是邦大
夫士又重其去而因物起興以寓愛慕之私分題之賦
又將倍蓰於今日矣不又在予哉
　　送牛伯榮主簿序
有劇盗蟠穴山東剽殺有年後至元二年乃出沒畿甸
在官有通結者故得以速其避就屡更其名其究為辛
李郡邑畏縮出輙傷敗兵馬指揮使阿爾輝遇害予時
待罪政府急欲得賊有薦烏努罕者不暇察其行請於
太師丞相遣而始奏且令自擇十人與俱於是鞏昌通
渭人牛伯榮與焉伯榮字仲和儀狀甚偉善左右射通
文移掾吐蕃宣閫歴圖沙瑪軍民萬户府知事碉門萬
户府彈壓適至京烏努罕熟其勇故與共事益以刑部
求盗又益以衛士重其事也追至利州大蟲崖與辛李
遇李介胄鞬櫜前戈者二人從而腰弓矢者四人婦而
男服戎器者四人馬騎者牽者負者凡廿匹望伯榮等
罵曰若能與我戯毋怖走山險甚徑又狹且步且騎李
陟山復下伯榮射之中其馬顛李率其黨舍馬而前㦸
烏努罕右臂幾折射伯榮徹重甲貫膝骨㧞鏃而進身
被廿餘矢相與力鬭者唯烏努罕洎求盗一人餘悉遁
去伯榮射李中左額李㧞矢不出以刀斷其笴再射之
洞其背乃跽不動又斫其額腦出謂已死忽突起斫伯
榮馬始躓而絶殺其黨三人餘奔潰翼日悉就擒伯榮
驛至上京見太師陳其状太師嗟賞酌以酒推食食之
刑部議賞有欲攘功以爵其姻之在行者諷伯榮曰苟
分其功可兩得不然均無成爾不得已推以左額一矢
而聼其高下僅得潞縣尉烏努罕擢山東宣慰使賚黃
金帯以讓伯榮曰微子吾其死矣子得尉而吾逾涯子
不利吾物志吾愧爾強而受之潞京師舟車之㑹民夥
俗龎素多盗既涖官悉竄去順擅漷香河寳坻之民訴
盗以越境辭相率請於刑部刑部檄伯榮併捕至香河
盗十六人騎而待伯榮伯榮率三卒衝入斬三首逸一
人餘悉就縛郡邑㑹捕者見賊而走伯榮譙之將上其
状懇請乃已有四盗由潞境疾馳而西伯榮聞之追至
楊莊一盗射伯榮中胸伯榮突前刺以槍肩為賊持以
刀斷其首擊之鐫追刺一人幾墜射一人中背至光熈
門馬􁁄而還翼日中背者死有司得生者知其状深水
盗潜歴潞境逐得三人終更刑部上其功議超二等有
□惜者予為力争於是超一等優一資擢夀春縣主簿
官進義副尉有問伯榮以屡勝之道曰吾於韜畧無所
知能無懼而已噫孟子語孟施舍北宫黝之勇一以無
懼為主伯榮所得盖近於是者邪余嘗過潞父老言伯
榮既受代家食將四載盗猶讋不敢犯内艱歸鞏昌潞
民寢不安席至之日盗即逸去嗚呼使伯榮大其任捍
禦之功如斯而已乎予嘗薦之為中書行人俾當軸見
其軀幹悉其英勇将速其成大其施然貧不能乆於京
夀春之秩饒力辭焉夀春有民社其亦漸有所施矣方
今患盗京南白晝殺奪朝廷知郡邑之狃翫使者與衛
士屡出而未底寕弭非盗之多也不能如伯榮之無懼
也皆能如伯榮之無懼吾知其不足擒爾予既不能大
其用於其行姑序其實以聲其能以為職捕而懼者之
勸
　　張文忠公年譜序
贈平章政事濵國文忠張公薨南臺中丞張起巖銘其
碑翰林學士歐陽𤣥序其文江浙儒學提舉黄縉紀其
祠三君洎有壬皆延祐乙夘公主文所取進士也有壬
辱知尤深公之薨乃不獲致一奠之哀獨欲效片言隻
字以答知遇而奔走睽阻又不獲陪三君之列竊有憾
焉公之子祕書郎引年以公年譜俾序其端嗚呼此有
壬之志也公文行履歴具諸碑而槩諸譜矣請以躬承
一二言之公汲引後進如不及有壬初倅遼州偶免瘝
曠書來奨勉有興斯文復古治語承乏中朝公在郷里
每小有著作達左右必喜而形之書盖欲䇿其未至也
尤慎許可獨稱緱山陳公曰邇來士大夫宜亟法此老
盖取其立朝謇諤進退明决有契於心以矯時弊也朋
㳺有為御史過於自保者公曰御史士大夫之洛陽也
此而無聞無官可為矣拜詹事丞有壬迓之通州坐漕
㕔語終日其畧曰予見舉人以書攫官而旋擲其書以
官裕身而尋敗其官多矣子將不釋於用其勉之翼日
入城則飄然歸矣自是不復一接焉公以布衣入京歴
登樞要道不合即去優㳺山水若將終身關中之飢人
死殆盡西臺中丞之命一下慨然登車傾已財竭心思
活垂死無算號慟感疾以薨發於至誠有不能自已者
非勉強所能也或議其涖事大廹而疑其制行過高不
知義之所在皆當為者也國家百年培養士類其學固
足以支吾世用至於養其氣以礪其風節則若有未至
者焉風節不礪而不殉於富貴者鮮矣惟豪傑之士挺
然有見於世而頑亷懦立之機係焉若公可謂豪傑之
士矣而其乆退一出又有合於義之大者也於虖其可
尚也哉
　　劉楚竒惟實集序
廬陵劉楚竒仕京予始愛其詩未識其人識其人觀其
氣又過其詩不但標格而已也楚竒永豐世家祖桂林
翁學行冠冕郷里得夀百有三嵗其百一歳時嘗序楚
竒詩曰得道貴實楚竒服膺斯言名所為詩曰惟實集
請余序文章以理為主理以實為主天地之間照臨錯
布於其上流峙森植於其下君臣父子夫婦之秩榖粟
桑麻水火之用參於其中者皆實理也一或虚空㝠漠
則無以為世矣翁其有得於此乎且實之義非一對虚
而言者實之反也對華而言者實之棄也對名而言者
實之賔也至於篤實充實又皆是理之極致推而行之
隆古淳厚之治不外是也况詩乎楚竒氣盛放其言辭
辭而切於理其有得於實矣乎詩凡若干首他詩若文
不與焉其仕也歴教職入仕京出為湖廣儒學副提舉
後徴入為祕書即朝廷熟其賢進未已也桂林翁又戒
以勿忘其大者詩則實矣舉而措之事業則他日騰茂
實者其在楚竒矣
　　送王仲方總管赴兵部序
民生休戚係二千石漢唐之君璽書勉勵臨軒册受其
得圖治之要乎我朝責風紀辟舉慮其局隘又責内外
官皆與課其薦重其選而屡易其法銓衡執筆尚恨乏
才果乏才耶抑舉之未盡其道邪予五陪中書幕議而
待罪政府者十年天下之大固欲郡得其人而父母之
邦未免尤致意焉持論之際端揆嘗笑而言曰此若不
當知村翁坐場圃之議不在他人矣彰徳實父母之邦
三擇郡守皆與末議馮思温公勵積皆三品以監察御
史出守杜徳逺𢎞道以左司員外郎繼馮王由義仲方
以大都副留守繼杜三君皆未終更改擢公勵為刑部
侍即𢎞道吏部侍郎仲方今入為兵部侍郎驛徴且就
道郡士大夫以侯有徳於人才二年奪去借冦不克而
詠歌以餞之請序其端予昔叨参預仲方右司都事同
分省上京予得請歸田里又時相過從情好非他比雖
病辭不可釋也三守皆未終更入為顯官士民雖失望
予獨私幸昔陪末議之無愧又幸其位益起施益沛不
局於一郡而且使天下作郡者皆效吾郡守能力於政
以動朝廷速躅而進不又有激乎黄覇由潁川入為相
今六部侍郎校古制雖不同然亦華矣仲方由是而臺
而省將不為黄覇乎况公勵轉右司即中叅議中書省
事拜江浙叅政改南臺侍御史𢎞道亦轉宣徽僉院改
廣東亷訪使此其徴也仲方其益勉之哉
　　檀叔寛遺藁序
長蘆有業儒者檀其姓克裕其名叔寛其字卒七年子
建奉遺藁介教授房純徳請曰先子篤學尤致力於易
詩若雜製作且三百首里閈則知之習矣未暴於逺也
不有攸託以暴之是不知不傳獨無愧於悝鼎乎敢百
拜請予嘉其志洞其誠為筆其概曰長蘆古叅戸地饒
斥鹵我朝正鹽筴實總治於此故其繁夥轢大郡肩摩
轂擊莫不窮日力以事禺商而踽踽奮立其中讀書業
文不有所見能之乎其致力於易遺言可見所著駸駸
作者年五十九而没惜哉建也不廢其業收緝遺藁不
使片言亡逸能子哉參户比屋富饒鮮知教其子生而
貫朽殁未骨冷而不肖揮蕩為溝中瘠者可知也是藁
之傳有以見讀書為善者之有後而繼志無忝者之克
昌其業昭昭若是使觀者有所感發其亦有補於風化
者乎
　　涅陽侯傳序
涅陽侯傳衡陽馬熈明初之所著也予三復而悲之盖
有感焉夫行不足以範世言不足以垂訓功不足以及
人文不足以明理汗牛充棟可勝道哉而可傳不傳者
又不知其幾人也人且若是况物乎涅陽侯枚氏自燧
人氏而降功莫與京虞初稗官詩人歌詠舉不及焉明
初慨然筆之其祖孫之遐邇族屬之内外隠見之始終
名字之同異施用之功徴求之迹詳而覈矣予初居湘
漢間但聞其状至燕始識之特□與砞爾其族類未識
也太官若𣙜酤五十四大坊資其用尤多性不厭貧下
乘車過市細人挈箕斗出三二錢即可致大坊抒竈有
心未盡灰者貧子掇拾資其餘力焉京師百萬家不有
枚氏則辛蘇氏馬通氏不能濟其三一焉思有以發揮
其功書題於壁若冊者餘廿年而竟未有以發之也歸
郷里始識其族而明初之傳出矣湘南栗穆祝崧氏之
族自昔柄用其地江漢則狄氏盧氏羅居水滸枚邈在
中土人不知也後至元壬午始見於蘄黄山中遂乘舟
入江夏狄氏盧氏俱為歛跡主狄盧者怨焉其亦不智
哉承平乆民生日夥枚氏不至江夏狄盧氏將不赤族
乎予方欲考其從來觀明初傳始知將烹𢎞羊時枚氏
逺遁江南此盖其裔也余投劾歸明初不以余不能有
所成而見弃也方且相從教予予時出傑作以自樂予
愧於明初多矣序其傳而表之俾世之見者知明初有
文才而不試又以見夫人物之遇不遇者幸不幸焉古
今不幸而遇者多矣枚有幸而遇明初明初不幸猶未
遇也雖然是傳之出識者見之明初其亦有遇矣昌黎
先生作毛頴傳栁子且以為怪舊史無足責焉是傳也
其文之有益於世者乎觀者其毋以虚烏有視之
　
　
　
　
　
　
　
　
　
　
　
　至正集卷三十四
欽定四庫全書
　至正集卷三十五
　　　　　　　　　　　　元　許有壬　撰
　序
　　文過集序
丁丑分省予以五月二日發京師八日達上京大臣日
侍帷幄時陪論奏退則入省治常事軍國機務一决於
中而京師㽞省百事所萃必疑不决暨須上聞者始咨
報故分省簿書常簡叅議左右曹非有疑禀不至都堂
日長閒退恆兀兀獨坐間得朋㳺歌詩率爾賡和心有
感觸亦形詠歌乘興有至一二十首而無心營度一字
亦復動涉旬日七月十七日奏歸日定有司次第治行
予亦諭僮僕槖衣以俟諸生李冕掇拾謬作得百廿首
予視而嘆曰夫士之窮者乃工於詩予竊禄逾涯人不
謂窮也謂予不窮則昔人以道不行為窮方今𤣥象示
儆獠夷弄兵浙人號饑中州告水官瘝民疲財殫粟耗
而予靦顔執政道果行乎悲夫予盖窮者也窮者詩宜
工而復不工何哉彼之窮歛其心力一寓於詩予之窮
雖疲精竭神於所當為而識淺力劣卒不能為至於詞
章小技亦遂俱廢彼之窮猶有詩予之窮併詩而無有
而不工猶無也予其窮之尤者也而不工之語時託箴
諷滕口譊譊者又小人之文過也因題曰文過集以識
予過因以見小人之志又有不在於詩者焉
　　仇雲軒先生訓子詩序
大徳丁未識仇濬公哲於京見其始婚始仕仕至西臺
治書病歸遂不起繼識其兄濟公度與之交如其弟乆
益厚有壬承乏中書公度為户部後守晋寕終更有壬
亦投劾歸不揆非偶為小兒請婚公度不鄙二姓之好
遂合昔公哲嘗以子昻趙公撰亷訪公碑刻為貺因知
其先世之詳至正丙戌赴召入京公度又出大父雲軒
先生訓子三詩盖亷訪守威州先生就養時所作也南
北名勝題詠充積且徴及有壬有壬惟四十年交㳺兄
弟間先之以故舊重之以婚姻則吾二家之好有非他
人之所能及者焉而其先世之善可不知乎知而可復
訒於言乎古人之學其要在於遏人欲存天理理明欲
盡人爵從之先生詩三章其一以禄養為喜二以主一
勉之三以從禽戒之其具知古人之學者乎且言行交
謹禄在其中修其天爵人爵自至聖賢格言也先生之
訓其子亦本於是而已矣然聖人之教後於干禄先生
之詩先於禄養者何哉盖泝流而達之源也人有是禄
而不及養者有矣禄而及養喜當何如不惟子為父喜
而父亦為子喜也今之有是禄者原諸學也勉其主一
則天理存戒其從禽則人欲遏理存欲遏子可以保其
禄父可以樂其養矣諸葛孔明訓子修身養徳栁直清
戒子崇好優㳺辭雖不同義則一也亷訪公克承家學
名節焯著公度公哲為時名卿伯也治公望終江淛省
郎中季也浩公善今厭次縣尹皆有古良吏風夫豈無
所自邪諸曽仕者日起學者日進先生之澤其益悠乆
而後之如區區締附於高門者不復省崔盧李鄭販鬻
松檟之疑矣嗚呼盛哉
　　大一統志序
至元二十三年歳丙戌江南平而四海一者十年矣集
賢大學士中奉大夫行秘書監事扎瑪里鼎上言今尺
地一民盡入版籍宜為書以明一綂世皇嘉納命扎瑪
里鼎洎奉直大夫秘書少監虞應龍等蒐集為志二十
八年辛夘書成凡七百五十五卷名曰大一綂志藏之
秘府應龍謂比前代地理書益為詳備然得失是非安
敢自㫁尚欲網羅遺逸證其同異焉至正六年嵗又丙
戌十二月二十一日中書右丞相伯勒齊爾布哈率省臣
奏是書因用尤切恐乆湮失請刻印以永於世制可明
年丁亥二月十七日皇上御興聖便殿中書平章政事
特穆爾逹實傳㫖命臣有壬序其首臣聞春秋所以大
一綂者六合同風九州共貫也然三代而下綂之一者
可考焉漢拓地雖逺而攻取有正譎叛服有通塞况師
異道人異論百家殊方指意不同亡以持一綂議者病
之唐腹心之地為異地而不能一者動數十年若夫宋
之畫於白溝金之局於中土又無以議為也我元四極
之逺載籍之所未聞振古之所未屬者莫不渙其羣而
混於一則是古之一統皆名浮於實而我則實恊於名
矣且統之為言昉見於易乾之彖曰大哉乾元萬物資
始乃統天説者謂天也者形也統也者用形者也象曰
天行健君子以自強不息則又示人以體乾之道盖天
為萬物之祖君為萬邦之宗乾以至健而為物始乃能
綂理於天皇上體乾行健以統理萬邦所謂一綂萬類
可以執一御而六合同風九州共貫之機栝繫焉九州
之志謂之九坵周官小史掌邦國之志外史掌四方之
志志之由來尚矣况一綂之盛跨軼漢唐者乎是書之
行非以資口耳博洽也垂之萬世知祖宗創業之艱難
播之臣庶知生長一統之世邦有道穀各盡其職於變
時雍各盡其力上下相維以持一統我國家無疆之休
豈特萬世而已哉統天而與天悠乆矣
　　宋顯夫文集序
予卧病田廬有禁近之擢廹命就道惶汗無措而復竊
自喜幸故人宋君顯夫實直學士恊恭侍從自公論文
亦一樂也比予入京前十五日而顯夫卒矣予病亟歸
不得省其孤承詔復來顯夫已贈國子祭酒諡文清思
而不可見惜哉孤籲奉燕石集拜且泣曰此先子所遺
兄彍編次者也世父至治集公既序之敢援例以請予
序誠夫文不一紀又序其弟人之生世其可悲也夫昔
顯夫兄弟入京首與予㳺盡眡予所著睽難有作必寄
故知其長蚤且悉也及閲顯夫藁則未相識時歌詩已
嘗及予重以三十年分誼之篤序可辭乎國家設貢舉
陶天下以經術餘三十年文當日昌而名能著見者何
其指之不多屈也積儲之不厚也造詣之不逺也取而
遂竭發而自柅拘拘規倣而倀倀乎所適者欲昌得乎
惟其有所本也有所叅也該洽沉潜心有所得濟以定
力而熟之則於辭也决淵渟而灌溝澮策堅良而走康
莊庶乎其達矣顯夫登甲子科考其作未有貢舉前已
汨汨矣視誘利禄而重得失忽於播而急於獲者不有
間乎人知其才而不究其積儲造詣之有素也不竭不
柅而又有進焉故予序其集而原其得俾後之觀者有
激焉集凡若干卷文若詩樂府若干首自名燕石然世
皆信其為玉也彍由奉禮郎為丞相東曹掾彚從父之
文不使遺逸不愧顯夫之於誠夫矣籲甫襄事即謀刻
父文宋之後其益昌矣哉
　　巴克實彦卿四詠軒詩序
至正乙酉皇上軫念黎元遣使者行天下予時僻居安
陽西山竊屈指當代人物之稱者監大興府巴克實彦
卿實億中者也使車四出彦卿分湖廣持斧發硎始割
即㳺刃省縣地聲動天下未幾有太夫人憂於是贓吏
之辭印綬具舟楫將逸去者皆復歸矣朝廷考使者賞
集賢侍讀學士不起彦卿京國人家都城圖書滿室矻矻
進修居有四詠軒盖即卉物之與景遇者掇為四題俾
同志詠歌之以寫其胸中之樂而寓觀物之意焉人之
常情狃於己者媮誘於人者流世禄鮮禮能不媮乎京
師侈麗盪奔相偏有不流者乎不媮不流君子貴之況
力於學而有得者乎學有得矣物特寓爾齋居黙坐萬
象昭晰我之得者言可既乎及接於目一卉一物莫不
有契於吾心融乎中而觸乎外也若四詠所謂紅藥之
於風松之於月石之雲筠之雪皆吾胸中之緒餘爾君
子之學致力於静以應動彦卿見諸動者若是其有得
可知已非徒為景物役也擴而充之藥也松也石也筠
也非庭前之草前川之花栁乎風非光風乎月非齊月
乎雲非膚寸而施普者乎雪非洪爐之㸃化者乎人以
功名期彦卿予獨望彦卿功名之外焉諸公既賦詩徴
序其首為之説若是不失人矣
　　特進大宗師閑閑呉公挽詩序
至正六年十月七日特進上卿𤣥教大宗師閑閑呉公
薨於大都崇真萬夀宫承慶堂中朝士大夫駢呇走弔
莫不哀傷哀傷之不足又形諸歌辭諸弟子裒為卷軸
徴序其首以倡嗣音以廣其哀焉有壬交㳺三十年昔
在政府嘗奉勑賛公像有人以為仙我以為儒之語士
論不謂過也得請歸公遺雲林小影曰我不能去以我
像行是我從公于邁也今年四月赴翰林學士召甫入
京公即率其徒治具相勞旅館中既陛見將歸造承慶
堂不告以故但酒至為引滿公曰快意若是豈欲去而
留别耶有壬明日遂行閏十月再赴承㫖召至京則公
已殯於嶽祠光岳堂矣嗚呼惜哉公年十三學道十六
已㧞萃班行其師神徳真君受世皇殊眷江南初定有
事南嶽公以大弟子選行神徳代祠嶽瀆公實輔行年
二十三聲望赫赫矣始授冲素崇道法師南嶽提㸃加
號𤣥徳改大都崇真萬夀宫提㸃拜𤣥教嗣師總攝江
淮荆襄等處道教都提㸃神徳觀化制拜公特進上卿
崇文𢎞道𤣥徳廣化真人總攝江淮荆襄等處道教知
集賢院道教事𤣥教大宗師皇帝即位親御翰墨書閑
閑看雲四大字以賜年益高體日健勝目障而復明恭
迓龍虎臺歸歴造故舊戒其徒畨㳄肆設飲必盡歡坐
是得疾越八日中夜命弟子焚香中庭更衣正寢端然
而逝夀七十有八平生勇於為善不以方外自疑故凡
政令之得失人才之當否生民之利病隂有以禆益於
時者人不知也與人交終始不渝至其子孫猶周恤之
平居晏坐扣以國初事歴歴覼縷世家源派隆替顛末
按譜敷陳有不及者經乆覆扣一語不爽二親之存屢
歸為夀其没也得請襄事以能喪聞䟽封贈謚備極㤙
榮夫神仙之事不得而知吾儒闢之以其亂大倫也若
公事君而忠事親而孝謂之亂倫可乎夀傳八旬翛然
而返㝠漠與造物者為徒視無益於世白日輕舉而稱
神仙者世必有能知其孰是孰非者也其生質之異際
遇之隆言行之實則有侍講虞公道行述方將銘堅珉
登太史何事於序諸弟子奉冠劔歸塟有日請益切故
為述三十年之契以寫不能自已之情而舉其出處之
槩以導紼謳斥苦之和者焉
　　秋谷文集序
相國李韓公秋谷先生薨之廿七年子獻由叅議中書
省事拜治書侍御史有壬實中丞一日出先生文集俾
序其端昔蘇子瞻恨不及一見范文正公與其季子徳
孺同官於徐序文正遺藁以挂名文字中自托門下士
之末為幸而有壬之擢第也先生實坐主接餘光親誨
益不少視子曕之於范公則有壬之幸多矣序其敢辭
先生以雄邃之學為帝者師功勲在王室聲名滿天下
自九重以至於里巷皆以字稱才氣跌宕落筆縱横歌
詩流播荒陬下邑傳郵逆旅往往大書於壁然世知歌
詩而不知其文知其文而墓碑未出不知其功勲之大
之詳也國初因仍吏治日就媮窳士氣奄奄僅屬先生
在潜邸日夕啟沃謂儒者可與守成一旦當國即行貢
舉盖倡於草昧條於至元議於大徳沮尼百端而始成
於延祐亦戛戛乎其艱哉三十年來得人之列於庶位
者可枚指也士風之隆替治化之樞紐在焉大徳之末
丁國勢危疑神器杌隉之㑹猶操舟灧澦三峽遇排山
倒海之風而能力賛祕䇿卒底平濟非社稷之臣乎若
夫名爵掃地而削其尤錫予空帑而復其舊大官恃不
鈎檢而覈其濫宿衛依憑城社而汰其冗貴近世臣莫
敢議及乃挺身任之灼知將來之危而不恤也國家用
儒者為政至元而後炳炳有立者先生一人而已有壬
因暴其槩使讀是集者知有徳有言且以見功勲之出
有原柢也皇上追念勲徳贈舊學同徳翊戴輔治功臣
太保儀同三司上柱國追封魏國公謚文忠獻字伯徴
世濟其美詎可量也哉
　　送呉安之赴渤海縣尹序
守令皆近民令則尤近民邦本也宜培宜溉不培不溉
而又㧞之揠之能茂且碩乎委諸萎芥者是不培不溉
也委諸貪虐者是㧞之揠之也令可不擇乎為之令者
職可不盡乎人才古今為難擇之為尤難彼有軋於上
抳於下而以為不可為者復有高自標掲以為徒勞而
不足為者吁以為不可為者愞也以為不足為者妄也
聖天子勤恤民隠守令之法徴覈古今始末精到里人
呉君安之由奉使賛幕權尹渤海安之嘗掾中臺除南
臺管勾他人率階是揚揚入臺省而安之僅得令人謂
其不悦而坦然無不可為之虞亦無不足為之率將行
請言於余夫君子不計其位之崇卑貴其道之得行民
事非一良法具存主以寛慈任以定力惟義所在孰軋
孰抳令果不可為乎漢以郎官出宰唐詔郎官必擇嘗
任令者宋制非兩任令不擢監察今之令猶古之令也
令果不足為乎且令之養民猶農之養穀春種夏芸朝
撫夕視頃刻忘乎懐非善養也然農非善養而害之者
多矣水也旱也螟螣也蓼茶稂莠也水旱必備螟螣必
去蓼荼稂莠必媷盡吾力矣而後可諉之天若夫不備
不去不媷而望無飢不可得也甚者戕其根艾其葉惨
於水旱螟螣過於蓼荼稂莠天下之賤農有不忍為者
矣而乃有忍為之者可勝歎哉渤海古名地漢龔遂可
考也安之種學積文年富力強任其勞弗求其逸慎其
易弗辭其難其天下之良農乎召對異數匪朝伊夕余
雖不與考績尚能為子紀其實安之曰敢不敬蚤夜以
求事斯語於是常所往來者率為詩而余以是序其端
　　六事備要序
愚待罪中臺今衛輝路總管劉侯清臣實御史熟其賢
也愚歸郷里與汲接壤深居田野政譽盈耳既而貽書
於愚曰謭材承乏思有所矜式輯書曰六事備要幸序
其端其書盖取昔賢黄霸而下凡百人區列今日條格
六事為六卷誠有益為政之書也國家重熈累洽百度
修舉獨守令法迭為更張皇上御天尤軫宸慮於是辟
舉之法責成之訓優待之禮無所不用其極矣且今六
事根昔五事也増農桑學校常平法户口田野其有取
陸宣公之議乎農桑富之而後學校教之至於賦役虞
夏之不能免則使之均而不濫詞訟羣居之不能已盗
賊隆古之不能無化之使息上也簡之屛之次也夫然
後水旱之係於天者不常則為常平以賑之為政之本
末備矣雖然法則備矣而有在於法之外者焉周官曰
學古入官議事以制政乃不迷叔向譏子産鑄刑書其
有意乎先生人法並任任人為多天下之大事變無窮
人才之生愚哲異適非其人視成規不能行甚者隳易
之得其人法雖未至推而充之為利百倍況備若今日
其及人可勝計哉若清臣其人也又輯書取善得學古
入官之義矣取善一人有餘師況百人中大儒名相班
班可考推其道足以淑天下後世一郡云乎哉愚於清
臣有望焉使作郡皆如清臣民何幸歟或愧焉則觀是
編其亦有所興起哉是編不獨淑諸己利一郡又將淑
諸人而利天下也於治道豈小補云
　　節義集序
節義集者安成劉萬東之所輯也天地間林林總總莫
非人也比屋可封之俗邈不可復特立獨行者幾人哉
自非姿禀之挺出流俗學力之洞徹重輕鮮有自㧞於
瀾倒風靡之中者一有其人史必書之以其為之者難
而行之者鮮也萬東篤學通古今其有所激乎凡簡册
所紀迄於我朝士行女懿之有闗名教者裒而彚之詩
而歌之使讀者開卷歴歴千載之下思其人凛然如生
而諷詠其詩反覆滛泆有不悠然而得暢然而興者乎
以予昔嘗見之長沙走書請序嗟夫節義天下之大閑
也為臣者必知有君為子者必知有父為婦者必知有
夫夫豈強人為之者哉惟其陷溺崩頺而不能固也則
為之閑者可不植乎植之之道非不力也有感觸之機
焉感觸之機顧不在詩乎是集之詩有作有述述者才
五條餘皆作也作詩不闗名節非詩也三百篇之㫖盖
可考焉是集有闗名教者也喜為之書
　
　至正集卷三十五
欽定四庫全書
　至正集卷三十六
　　　　　　　　　　　　元　許有壬　撰
　記
　　懷坡樓記
天之篤生大才於斯世也其有意於世乎無意於世乎
無意於世不生可也有意於世則亦扶植之使舉其任
於天者施於世則為不徒生已而乃沮遏摧軋至窮蹵
頓瘁不斃之而不已者其亦有意乎豈瘁其躬而欲昌
其道於天下屈之今而欲信其道於後世乎不若是而
其道不昌不信乎惟其瘁之而後益昌屈之而後益信
則吾一身有所不恤矣一身之不幸天下之幸也一時
之不幸後世之幸也至於山川草木亦與有幸焉賢者
之所至山若封而高水若濬而深景星慶雲之所燭春
陽谷風之所及凡衣被其精光和氣者莫不孕秀發竒
呈芳吐華以自異於尋常草木也況人之得於覩感者
乎蘇文忠公文章在天地間後世學者無所容啄尚論
其平生忠義而迹其出處有不能不為之浩歎者焉進
盡忠論祗以賈杭之倅詠歌庸言乃以媒黄之貶翰林
駸駸乎用復出知杭又兩入而出則恵州儋耳之謫遂
終身矣其在朝廷始終不七八年倅守郡者十四年居
貶所在道路者十三年臺獄之危殆如朝露夜碇漲海
身厭毒癘所以沮遏摧軋者可謂極矣其自黄移汝也
訪黄門公於筠道興國訪太守楊元素謁李仲覧識嵗
月於璧宿石田驛南野人舍有詩仲覧力學精修登元
豐八年進士第築懷坡閣里社旁乾道間端尹王十朋
作懷坡詩淳熈間郡守林仁厚始刻公詩若十朋諸詩
於石置百疊樓下閣與樓廢石刻故在至元三年嵗丁
丑廬陵夏日孜為録事訪閣遺趾淪為民居請復於郡
郡守佐賢從之直郡東富川門外作樓三間仍榜懐坡
面勢之勝三則阻湖而環之皆山後抵於西萬屋櫛比
竒峯疊嶂之錯峙琳宫梵宇之映帶湖近而瀦水逺而
逝者莫不洞見經始戊寅十月落以明年四月廣隄而
基固之以甓又為護隄植栁百株更閣曰樓猶昔百疊
之意也夏君起家進士學道愛人不事土木務㳺觀者
也懷公而有所興起焉昔公蒞政才七日風聲所被若
歴年之浹洽所見楊元素李仲覧一二人而一郡之人
均淑於今日遂使興國山川草木並聞於天下不泯於
後世則黄五年恵儋六七年道路之所及忠義之所化
光華之所賁至於今而未息者可勝紀哉所謂瘁其躬
而昌於天下屈於今而信於後世者其益信矣竊嘗妄
意公作韓文公碑盖亦以自道也其言所能者天所不
能者人則文公之迹與公又大有相類者然文公自潮
陽歸不出朝廷而卒於家公則間闗萬死而幸得歸席
尚未暖而病遂不起此則又有甚於文公焉而其昌於
天下信於後世者則二公等也夏公請記為述其概俾
郡之士皆有所興起焉若仲覧者將軰出矣登斯樓者
勿徒為㳺觀而已也
　　謹正堂記
聖朝既平宋山海之藏舉入内帑而兩淮塩賦寔甲天
下乃立都轉運使司於楊即宋江都縣舊治為廨以總
其政廨陋且弊運使張彬拓而新之西偏隙地規為園
池踵武構築園又有堂天厯庚午三月有壬來承嵗大
旱理棼補罅再閲月始一坐堂上幕僚以堂扁無謂請
易以闗吾政而可朂後者於是取管子之文以謹正易
之為之説曰國有財用人身氣血江河泉源也聖人疾
務財者疾非其道爾古者以入為出取不苛而用不竭
塩未有賦也后世以出為入利益浚而用益窘塩為厚
利暴不可揜管氏昌之歴代和之禁網日密而毫髪不
遺矣且管氏以是而霸齊後世因之而利國而識者猶
深鄙之甚哉利源之不可啟以其一啓而不可復塞也
自董仲舒言人已病之馴至今日病可知已我朝覆燾
大極無外供億之繁有不容節者則管氏謹正之説不
能無取焉故謹於取則不擾謹於積則不耗謹於出則
不滯謹於防則不濫謹於禺商則不忒謹於周給則不
匱正之道不一而舉能謹之則國之為利無窮而民之
蒙利均矣兩淮自大徳改法世號精密歴三十年至大
厯己巳庚午之旱澇而流弊積疴一旦呈露矣則謹之
之道可不什伯哉姑摭其尤者言之昔人謂取利山海
愈於取民然山海之利非民孰取牢盆之民勞有甚焉
其或掊工本以利私逮無辜而鬻獄恣強豪噬㣲弱民
既弊矣利何取焉登斯堂者亦思所以謹之乎扁之易
也適中書從有壬之請降中綂楮弊十萬貫俾規營繕
之費併舊有為十五萬貫月計贏息沛然有餘苟以資
㳺宴而無節縱攘竊而不愧顧瞻堂扁尚謹之哉若夫
官屬之建設賦額之増减煎儲漕鬻之詳備則官有常
規此在所略
　　世忠堂記
予讀史至高祖功臣侯年表觀其誓辭則知國家未始
不欲其永世無窮也然侯者百餘人至太初百年間止
見侯五餘皆坐法亡國世禄富驕不忠以將卒致傾殄
宜哉我元肇造區夏時則有若魯國忠武王穆呼哩昆
弟豐功偉績史不勝書百年來子孫日益蕃衍蔚為名
臣非相天下則長大藩持大憲其布在四方者又四方
林立焉諸孫安圖起家襲萬夫長鎮杭十年擢八番順
元宣慰使都元帥選格文武不相入惟治戎考最始有
斯命由是而可憲可相而世之得者盖亦可枚數也太
夫人年老尋解組歸構室所居翰林承㫖野齋李公以
世忠扁其顔右室事佛養母志也天厯龍飛起為淮東
宣慰使舊制使不兼帥不與軍政以貴胄居重鎮特賜
虎符求文其堂曰不才席世澤至達官每業業不敢縱
作堂養母得名世忠俾吾子孫世守而不墜釋辭其可
予聞國初齊忠武王勲名者三人世號四傑至治間王
之孫當國獨以忠死考諸事可見已人有百行忠孝為
至其施若殊在理寔一宣慰公克孝其親其為事君之
忠考諸行可知已若夫世忠不惟其先惟其身不惟其
身惟其後先世勤勞王室繼繼承承是以有今一或有
間則斯堂孰成矧有此名惟後之人世守此忠則逓一
世可至百世而為堂之榮而與國相為無窮也書不云
乎惟乃祖乃父世篤忠貞既見之矣纉乃舊服無忝祖
考公之後尚有望焉
　　上都分臺題名記
官署題名舊制也司馬公記諌院其較著者焉世祖建
御史臺劾省院百司非違諌議宫詧實總之省若院鼎
足立臺政則省院無與其雄峻古所不及大駕嵗幸上
京則分臺從大夫二必大貴近不去左右中丞下分員
行夏涖秋還機務常沓至外是未遑也分臺舊無題名
至順癸酉始榜堂顔元綂甲戌大夫銀青公既入視事
謂榜不能容且積乆徧㕔壁不稱具瞻而上京艱石請
於上得陛財礱而畫之為十八年地并其隂為三十六
年往者兹無從徴且不勝書斷自癸酉託始今天子即
位年書之繼者馳勒其下若稽建臺昉至元戊辰責大
寄重有識共知六十七年章程具悉無庸贅及惟先哲
言官事如家居近實逺今夫齊民搆屋作器必欲終其
身及其子孫而勿壞政治之瘝有官之治其事不能如
齊民之治其家也事去手則已為嵗月計者且不多得
况有為世計者乎公之心可謂周已推此心也一事不
如法一人不得平其肯因循而不恤乎繼者又能推公
之心由三十六年至於百千年感激率興有功風紀其
可量耶而某正某邪觀者得以指議知所擇從則又司
馬公之意也斯石也其亦有補於風紀者乎
　　歸來亭記
南湖書院山長黄葵景陽奉考若妣誌銘請曰葵上世
豫章豐城人迫禄養不敢擇間闗奉二親走冷職而後
先不一紀皆棄葵以逝傷哉乎貧而不能從先塋也欲
有待而恐後之不可知也得地武陵新安原吾先子塟
焉吾母附焉地若無悔惟狐死坵首用戚戚不自安作
亭墓左扁曰歸来庶幾見吾親而致吾區區之心也乆
於庭而可訓諸後者子其哀之予不幸為永感人而重
有感於景陽也古者人始終升屋號臯某復者招雖不
復不以為具禮也然一時而已斯亭之作其復之終身
乎孝子不死其親親之出也暮則必歸雖逺而異方乆
而歴時亦無不歸也候門牽衣迎慰之樂為何如今入
門而弗見也上堂又弗見也入室又弗見也望望皇皇
如慕如疑未信吾親遽逝而不歸而必欲見之於斯亭
也亭之搆在宰木間雨露濡榮風霜變枯四時倐更景
物隨化觸目之頃有不思其親者乎朝而俟夕而俟歴
嵗時終吾身而俟僾然愾然有不見其親者乎昔太公
封營坵五世皆反𦵏於周士去國曰奈何去墳墓也古
人重是尚已延陵季子塟子嬴博孔子乃以為合禮者
禮之變也士大夫汗漫四方不覊於貧則家於仕欲有
待而馴至不塟者可忍言哉景陽是舉其亦合於禮之
變乎或謂古不墓祭而主有家斯亭果歸来乎噫精誠
在天地無往不達親於子一氣耳子所在親固在也又
豈知地之異哉彼有誣兆域訹風水委親幾千百里要
利於冥漠不可致詰之中而或馴至不塟者又士所不
齒也考諱泳涯號厓翁以文行名妣徐有懿徳景陽廬
墓芝生於亭天道章矣抑孝有大者亭不與焉𨗳豐城
之慶源發厓翁之幽光不獨歸来是亭而肯搆所在無
乎不在也既為記之且為迎送曲以益其思而致其歸
来之至情焉其辭曰
翁昔来兮豐城御冷風兮息武陵桂之山兮逶迤翁樂
逰兮遂忘歸翁飄忽兮焉往烟霞含悽兮林壑誰賞山
之阿兮松如雲松下有屋兮屋有人思翁音容兮在天
在淵望翁軒車兮心裂目穿翁之歸来兮淚柏已枯翁
之不来兮俟與死俱心終古兮不死期石爛兮翁必至
春方雨兮秋已霜我寤或憊兮我寐不忘人生有親兮
駟隙非駛比望其歸兮盍慎其始
　　慶州書院記
資水之陽為益陽昔邑今州其隂為書院慶州居其中
因名焉大徳辛丑里人莱山學録劉履㤗受命父彦瑞
而作也世傳唐相裴公度讀書其旁宋致堂胡公南軒
張公又嘗蒞止履泰父子慨先賢之過化欲後學之均
淑也殿以祀先聖廡以祀先賢堂以隆師席齋以居諸
生廨以治學務庖廥門墉靡不完美割田三百六十餘
畆資其用地㨿高爽山林叢秀盖藏修㳺息之勝地也
聞中書得署額因陞履泰為山長十一更為今山長廬
陵康震始具其故請記愚惟古作器必銘重其始以勵
其後也况若是其大者乎履泰階是為他官始不屬筆
於人不自聲其功也其在繼者哉而四十年無及是者
闕不甚哉厥初書院表章於宋者四我元綂一海宇學
制尤備郡若州邑莫不有學學莫不有官尚慮其濬𨗳
未溥而漸被未洽也凡先賢過化之地達尊之所居徳
善之所蒞及於人而不能忘好義者出規為學宫以廣
教育則為之署額為之設官秩視下州之正天下之大
逺州下邑深山窮谷増設者不知其幾區也夫以増設
之廣視宋有加人才之出宜亦倍宋自今視昔果何如
哉南軒告岳麓多士戒其専為决科利禄計晦菴記石
鼓謂博士弟子員受授皆進取之業使人見利而不見
義其捄弊格言乎國家崇學作人延祐設科以徳行正
術取士士因進取始奮於學固已可歎也科既格乃有
因而怠焉者愚於是重有感焉孔子曰古之學者為己
今之學者為人為己之學居而孝於親悌於長出而忠
於君信於友猶飢之於食寒之於衣孰勸而使然哉見
其飢寒而不知求而汲汲勸之使求者此君師之仁也
此而明雖决科不能撓其志孰有視貢舉有無而作輟
哉此而不明高科美官適足以覆其身爾昔學政不修
士無所止故宅幽阻講習其中今天下皆學居之高明
樹之官師食之既廩若履泰父子又能増設以廣教育
是邦之人何其幸歟此而不力則是寒不衣飢不食而
甘凍餒以斃也而震也又能葺學之弊闢田之荒發四
十年湮沒不稱之實皆可書也雖然書功末也有本焉
學者其慎勿忽
　　先施堂記
遼東控濊貉地數千里樂浪實古朝鮮由箕子教以禮
義田蚕織作民不相盜東京失御公孫氏威行海外管
㓜安以人中之龍蟠然歸之講詩書習俎豆三十七年
民化其徳遼金崛起遂為内地雖教不逮古而士生其
間蔚為名俊者多矣聖元建路治列聖涵育之恩守令
之化意必有魁竒忠信之人出為世用而箕管流風遺
俗或未泯也予佐憲山北遼海皆屬地也簿領是司行
郡邑觀民風有使者焉則所謂古今人習有不得而稽
者矣憲史呂文瑞嶄然有以自見一日謁曰小子不幸
七嵗無怙母氏盡瘁教育以有今日所以曠定省走下
役迫慈命也在先戮力甘瀡承歡有堂幸扁其顔用力
不敏余方賢其人問其郷又余所欲稽者遂扁以先施
且語之曰若知先施之義乎君子思其不可復者而先
施焉曽子之言盖為事親者設也人生百嵗疾病老㓜
有欲學不及者讀書至是若寐而寤若醉而醒苟有人
心寕不惕然警懼耶夫耕稼後期有望来嵗學不時積
死而後已事君蒞官接朋友畜妻子怠於前慎於後失
之此取之彼見在有餘皆可復者也極天下之事不可
復者獨事親焉愛日之誠一息或間雖欲負米其可得
乎孔門之徒曽子稱孝惟其真知篤行故見於言也峻
潔而警㧞有足以聳動感發人者子兄弟尚勉之言未
既再拜請曰若是其亟歸哉曰余以曽子之言告子矣
曽子之孝能養志者也故有在側雖無離憂而其心不
樂者然孝如曽子孟子但謂可者豈不以生鞠之徳大
無能名為子所盡但若此耳子其骨銘先施血誠養志
則二者庶乎得兼矣曽何人哉希之則是管箕之流風
遺俗顧不在兹乎既以是朂之又本其風土之所自俾
郡人有所興起焉
　
　至正集卷三十六
欽定四庫全書
　至正集卷三十七
　　　　　　　　　　　　元　許有壬　撰
　記
　　兩淮屯田打捕都總管府記
後至元丙子嵗十月制以兩淮屯田打捕總管府昉世
祖時闢漣海田募民耕以出膳材而總其治比嵗疲瘵
逃徙武斷隠地常賦用逋其令中書擇人洎同僉宣徽
院事賽音布哈徵括為籍以拯其弊於是中書檄令斷
事官韓庭院俊偕行至則得隠地為頃三千五百三十
四逃亡為户六千七百八十四逋鈔為錠六千五百八
十賽音布哈躬歴其地洞其弊既竣事後條上利病凡
建設源委供輸息耗吏姦民瘼靡不周息大較謂事夥
員少任重秩輕宜増其員精選亷慎常流以列府職用
江淮財賦都府例登正三品以重其職府控提舉司吏
卒無慮數百皆繭絲吾民户為所弊盖三之一宜汰其
半事分隣司府吏屬若所治吏不齒常秩禄且不逮貪
肆宜也宜用路州秩吏食以俸人必自惜户役已重有
司復科貧逃富困宜籍為三等九甲則賦役可均承平
乆田野皆闢嵗貢鹿麞率逺地買輸四五月至京師車
駕幸上京膳庫貯儲坐視蠧敗中原嵗輸給用宜聴折
收中書紀之四年八月奏可於是府之事率作而興起
矣盖升秩以重其體精選以重其職綱既舉而目自張
矣汰冗司去苛暴吏有常秩户有定籍人無重困物無
暴殄民力蘇矣其綱雖五其要使民力得蘇専耕種漁
獵供輸之餘有以仰事俯育則人何由而亡賦何由而
逋哉世為使奉一事行能盡事斯賢已懦者縮忽悍者
豗突貪者攫攘蠧事一也能盡事而又原䉻其弊刮劘
而振起出於使事之外者不才而能之乎中書知其才
奏除為府達嚕噶齊同時選奎章閣供奉學士扎薩克
為總管均其任和林倉提舉索諾木為同知僉山東廉訪
司事金礪為副總管民匠都總管府經歴哈達黙色為
判官枚江縣達嚕噶齊布爾罕和爾為經歴湖北廉訪
司䝉古筆且齊長夀為知事蓋楨為照磨行其言也十
二月改頒銀印國制二品印始用銀三品惟内上寺監
等用外則江淮財賦府用之以其𨽻興聖宮列聖所以
示崇極孝養之意而非他治所敢擬也淮府乃優給之
待之可謂隆矣淮府走書徴記有壬求其故至元十四
年姚演獻漣海荒田一萬一千八百十七頃既定封畛
種者有牛官給種税十四牛種皆官税其半皆復其家
水陸取禽魚以供玉食立府以率其屬屬分其治視嵗
豐歉而登降其入焉廿二年併揚州打捕總管府入兩
淮府廿六年増徐邳屯田八百頃府𨽻宣徽院嵗入粳
有白赤精鑿若雜□珠粉餅材麻菽薑濡槁屑薧腒腊
脯腵修皮革之屬屬鉅萬計他錢又不下五萬定其任
亦重矣哉國家立法未始不欲其百世無弊而不能不
弊者勢使然也法一弊人則捄之猶舟之不能不或滯
於淺車之不能不或柅於塗也善操御者亦使之行而
已至於人病已革必求明醫付之苟非其人祇速其斃
古人所以慎改作也明者知病所在投以良劑未有不
愈者也淮府其明驗歟昔有進不由道而蠧其政者朝
廷懲之精選而得諸君諸君之膺是選其亦益慎其守
哉昔之法弊矣從而變之奉盈執玉則在諸君焉勿使
後之人又有所變而凡後之人一守此誠俾永無墜此
府之有待於記也於是乎書
　　彰徳路儒學營修記
彰徳路儒學正燕九萬學録許中行貽書有壬曰九萬
軰非材其何以承學事主領敦勸郡大夫是頼嵗丁丑
秋監郡荀公以上丁祀近獻官行事待次有幕而兹薄
帷裀几榻之需嵗假於市不乾沒則褫敗之人用怨讟
大非所以事神也乃命録事任允中董役作屋不浹日
而東西建各五間祀永有次人永無撓矣明年五月又
以廟門木朽不任啓閉仍命任允中撒而一新書閣
之欹者正之周垣之缺者完之廟宫重嚴士民改觀六
月總管杜公始殿謁而塗塈剥落容光穿漏亟命安陽
縣尹趙時敏填其罅圩其墜尚懼不密復作承塵為板
凡四百方士子安昔之翫異今之厪不敢小而畧也敢
請有壬聞而喜曰善有小乎暴其小不益進其大者乎
國制有司主學風紀勵其怠而天下主者視為切已一
弊必修一墜必舉者有幾蔑教典習故常身雖至而目
不一顧者衆矣二公之善非小也善非小也而其大者
可不力哉詩人頌魯僖公能修泮宫盖嘗三復其辭以
意逆志而竊有説焉其曰穆穆魯侯敬明其徳敬慎威
儀維民之則又曰明明魯侯克明其徳又曰濟濟多士
克廣徳心詩人因其能修泮宫而頌之不言其修而拳
拳於徳者其亦有深意乎敬明克明則上之人以身為
教而進修之功至矣推以覺人人人是效而多士則又
克廣是心無所不至皆去其舊染之汚矣大學明徳新
民之事也上之所以教下之所以學其備是哉泮水諸
侯之學也今列郡之學是已學之學者皆學孔子者也
孔子天也不可階而升也而見之詩書易春秋者皆學
者所當致力可階而升者也泮水之詩明徳之要其當
致力之先者乎上以是為教則僖公不専美矣下以是
為學非魯之多士乎不是之求而或詞華之是訓功力
之是趨作為以干譽縁餙以適徑則雖高其閈閎廣舎
萬間無益也相古名郡也宋則忠獻韓公興設有成金
季兵燬國初興修尋復隳圯至元六年己巳總管王遵
重建繼之營修者時有人焉惜其不得燕九萬軰揚之
也荀公名凱霖西域人杜公名徳逺定興人二公之有
志於學士之歸美其上可書也書頌也頌無規可乎其
益進其大者哉
　　澤州高平縣河西里廟學記
在昔盛時由國都以及郷黨無不有學陶冶一世而納
斯民於至善之域其治隆俗美以是哉斯政不修聲教
有限惟澤晋城當宋文明之極而不知學明道先生之
為令也郷為立教擇秀子弟聚而教之督礪誘進學者
日盛厥後應書者至數百登科者十餘人隣邑漸被學
校大興金源百年平陽士遂甲諸道而澤又甲平陽先
生之澤至矣乎高平於晉陽寔接壤曰河西里舊有廟
學嵗乆為墟大徳辛丑里人張君汝明倡復舊規先聖
有殿二程有祠師生有舎墾荒地四百畆供祭養士君
出仕攘於豪右訟而復之敵喉當路入之邑庠假其名
不可奪而實快其私也君自酃移訴轉達并憲躬辯於
庭憲議邑庠既廩著籍有素河西里無田則無以為學
與其剥無以益有孰若兩有之為善且廣學有制此敢
廢乎遂决以歸君宰邑判州凡三代歸越七年而田始
盡復始末一紀而經葺訖工於是標疆畔嚴簿籍強暴
無得而覬覦祭有供士有養矣謁文刻石以識其故賢
哉張君之用心也世有當為而不為者有可為而不為
者當為職也而不為之矧非其職者乎可為義也遇則
為之人已奚擇而人每難之至為不義則又若易者河
西里非一人張君奮出卒復其舊是豈職之當為責之
使為者乎有壬嘉其義而考其俗因有感焉世逺教弛
俗善賽祈至假學宫以祭非其鬼瀆莫甚焉用是告其
郷之人曰明道先生繼孟氏宗主斯文其教澤人孝弟
忠信之事人道也今學修師立知所以事人則知所以
事鬼矣妖誕雜揉之事委巷不為况陳於堂堂南面之
陛乎若夫應書登科非儒大端亦教之一效耳效雖在
是而有不在是者焉先生盖有不患妨功惟患奪志之
訓矣或者矯激過高而使人過於偏採摭混殽而使人
安於陋非先生教人之道也學者其慎思之異時出才
超軼盛宋張君之善因附以不杇則是學為不虚設矣
　　彰徳路創建鯨背橋記
聖朝既平宋經畫遐邇大郡小邑枝䟽脉貫際天所覆
猶一人身焉政令之宣布商旅之通遷水浮陸馳舟格
梁濟荒陬僻壤無逺不達猶氣血周流百骸用康一或
壅塞則身為之病矣故橋梁若道路路若府州縣皆専
官董之嵗時□行而察其廢修此朝廷著令示為政之
先務也彰徳實古相河亶甲所居禹貢兾州之域也世
有廢興邑有改徙而山川之流峙形勢之雄偉津塗之
要衝有不得而變者焉我朝為路路則今制而名則昉
自石晉宋若今皆因之郡直孔道駟傳屝屨歴渉尤劇
郡北四里洹水所經夏秋受西山萬壑之流奔横駃悍
滅防嚙涘蕩然四溢官舟濟人而要需阻尼上曝下淖
負挈奔渡擠排蹴蹋㪺漏中流惴惴及溺水涸作橋因
肆掊歛聚良用惡薄覆弱搘行者杌􁂟莫不股慄嵗一
修拆民大有輸締搆之用百才一二蠧財病民不知其
幾年矣西域荀公凱霖嘗監安陽縣位卑力小有志未
就余待罪中書適赴調京師嘗語及是慨然曰使不武
長郡必作石橋余既從臾之且語之曰果成予為若記
俄陞路達嚕噶齊至元二年嵗丙子春莅事首號於庭
曰洹橋病民耄倪共知為永逸計非石不可且嘗請諸
冬官冬官可之總管馮公思温繼至而同知阿拉判官
穆爾沁暨幕屬諸君莫不恊恭賛畫乃相舊渡沙深水
濶柢難為植䟽鑿引水人用重勞東一里水磑廢渠土
性堅良面勢惟允基是締搆事半功倍相距幾舉武後
先幾年莫有迹者目力一及若發蔀物出莫不躍然以
喜地為天寕寺業世不可牟也乃召其徒以其法語之
曰佛以慈航濟渡故凡世之𢎞益於人者多若軰為之
且聞有所謂八福田者而橋梁居其一焉則是役也若
軰宜為之况而地乎惟其力之有不及也其亦難強於
而哉誠捐此地吾有司自為之福田利益其肇基於若
乎師徒聞之聚而謀曰是誠吾徒之當為而不能為有
為者出尺寸地尚可靳乎相與署劵入官約乆不畔既
得地以府帑贏息募工搆財惟石之用以尺計者數餘
二萬攻琢輸輓費勞實煩得石水冶近而易致盖昔非
産地也甓灰鉄鋌靡不具集安陽縣尹趙時敏實集其
材復董其役恪共朝夕用底於成經始丁丑二月凡四
閲月而建其陿未廣而淺未濬卑未陻而防未堅者明
年始克訖功其長亘十五尋碇基於淵兩端磩岸中作
三墩折水為四而鋭刃其西以劈水怒四環順列一脊
窮起植闌兩翼其廣可以行四車凡材假於民直有未
歸者馮公入為刑部侍郎總管杜公徳逺適来乃共發
帑悉酬之予得請歸二公率其屬請曰橋之成國家之
福民庶之力子適歸而身履之昔之言今其酬哉予亦
昔之冬履危而夏冐險者也紀功示後記宜為也况有
言可食乎天下之事成於有志一僧孑然而出儲無宿
舂植一標於荆榛瓦礫之埸而萬間金碧不日突起矣
天下之橋以雄偉名者多其徒為之孰有儋天子之爵
操得致之柄而反不彼若哉愚者不能黠者不為也其
或勵志率作而同僚嫉之上官搤之自非先之以定見
守之以定力奮不顧流議而勇於必為者鮮有濟焉初
是役之興有言韓忠獻王三守相凡渠水之利莫不修
復使橋可作則必先矣盖不可作也殊不知古人盖亦
有不及為而後人為之者未聞古人事事盡為而後人
無一可為者也昔杜預啓建河橋於富平津衆論以為
殷周所都經聖賢而不作者必不可作故也預曰昔造
舟為梁則河橋之謂也遂作橋成則知古人之立事亦
未免譁於浮議而成於定力也噫作者之難若是俾其
功勿壊而施於無窮則有望於繼者焉既為記之又採
輿人謡為之頌曰
洹水浟浟載伏載流始於濫觴俄而勝舟胡為悍肆奔
騰喧豗揚於驚濤激於堆埼伻馳孔殷商途攸出乘危
將墜濟險慮覆嵗狃日偷安斯匪今孰急其病而疚其
心豈無徒杠亦有輿梁朘民之膏視為故常膏朘靡恤
事功奚益枯株槁壤載胥及溺乃有長人職思其忠心
匪石轉詢謀復同浮言譊譊謂古有賢而不此作豈昧
於前我不爾咎爾亦匪誣利病誠切孰興孰除千夫運
斤山石為竭曽不逾時橫空嶻㠔鱗集櫛比堅猶壘玉
蜿蜿龍卧岧岧雲矗昔也江海而今堂閨傴僂絡繹晝
提夜擕凡今之人盍究所適旦播未周夕求其實有為
逺慮人即迂之惟略近效乆大可期繼今有位勿怠其
成水厭横流㟁虞善崩洹水浟浟頌聲洋洋百世而下
於戲不忘
　
　
　
　
　
　
　
　
　
　
　
　
　
　至正集卷三十七
欽定四庫全書
　至正集卷三十八
　　　　　　　　　　　　元　許有壬　撰
　記
　　扎拉爾公祠堂記
延祐丁已制贈輔國上將軍浙東道宣慰使都元帥扎
拉爾公奉國上將軍江浙等處行中書省叅知政事護
軍東平郡公諡桓肅子安僧立祠東阿黃山走書諗有
壬曰先公塟有兆祭有家别業有祠又用郷人意而永
吾孝思焉子熟我家記其勿辭按桓肅公諱呼嚕固圖
伯祖穆呼哩開國有大功略地中原首降東平封太師
國王祖達蘇封東阿郡王考圖們岱嗣封公夙著才識
世祖命攻蜀嘉定諸城降之賜金符再統蒙古軍五枝
萬人至元五年召歸擢監本屬兄扎爾呼征南萬户戰
殁丞相巴延奏公襲其職征未下州郡鎮維揚十五年
以昭勇大將軍兼揚州路總管府達嚕噶齊官制分遂
復舊職進昭毅大將軍又進昭武浙東楊震龍冦擾公
討之賊聞風降監真定河南上萬户兄子舒温真長慨
然歸之行臺薦其行除福建閩海道肅政亷訪使不為
苛刻按部肅然八番部雜民夷時時弄兵元貞初選公
為宣慰使都元帥鎮國上將軍建議立葛蠻宣撫司招
徠之錫布喇台乞即落東等畨恃險怙終躬平之部落
歸者三千户設教條明戒賞俄龍平連思婁浴暮梅求
那諸夷皆願受約束明年蠻酋羅陳羅何羅亷部其民
五十户降公領其酋入覲成宗大喜賜金織衣且官其
酋大徳二年移廣西兩江道猺獠柔梗不常靖以一之
戮稔惡者易奚晚高仙道遂深入左右江溪洞經畫明
年地州守羅光殿今羅伯牛天州守羅仲顯各率所部
降者三萬四千户司憲薦最七年以輔國上將軍移浙
東道為政益務寛簡有古長人之風焉八年丁太夫人
憂歸東阿十年正月六日以疾終年六十塟柯亭之原
子四人長佛寶東平郡太夫人邢氏出寧國路總管卒
次阿勒坦布哈早世次安僧寧國母弟厯八畨淮東福建
三道宣慰使秩通奉大夫次博囉東平郡太夫人黃氏
出今兵部尚書秩嘉議大夫惟扎拉爾氏功烈在世蓋
與國相乆長而王封魯疆習禮義之化子孫華學世濟
其美百年涵濡於是郷其土而家其俗矣其流風厚徳
人不能忘且將祭之於社况其子孫乎君子將營宫室
宗廟為先禮壊教弛王珪之賢且為執法所紏宋文之
盛文潞公始倡衆為之則知世之䧟於簡其先者多矣
士大夫家力不及者有之殖第産不及其先者何哉世
有篤於親者君子與之廟制之不存文末之從違有不
校也通奉公本之於孝而無違揆之於禮而不悖掲先
烈之休垂後昆之訓俾逺者不忘而来者可繼是維世
澤深長子孫之賢軰出亦詩書講貫之力有以𨗳其至
也既記之且為之詩俾嵗時歌以祭焉其辭曰
東平王弟王東阿歴世斗印纍紫緺有孫繼出揮金戈
祖訓豈曰予戰多結髮攻蜀何畨畨勁氣已欲推岷峨
廣陵新國撫札瘥我但以徳相漸磨兵不敢肆民為歌
世操憲綱事網羅行其無事誰犯科獠夷彼自深其窠
昔年將者猶用囮一誠格之術靡他鬼域係頸来逶迤
三為潘鎮鬢已皤眼中富貴浮雲過哭母涕泪方滂沱
一身遽逐東逝波諸郎金犀鳴珮珂玉樹晃朗交枝柯
嵗時蒸嘗藹至和奕世熾昌理不磨要見帶礪如山河
　　胡氏塋門記
㤗定戊辰春封翰林直學士亞中大夫輕車都尉安定
郡侯安陽胡公卒子彛卜地郡西北孝明原併遷祖考
妣為新塋三年安定郡夫人王氏祔彛廬墓三年護封
樹躬灌溉矻矻營治□靣瘃手胼足罹兄䘮始一跡城
願惟兆域演迤宏廓匪大厥閎曷稱山形迺求木咨土
作門塋中兩柱屹立負重若山穴石容祗刳地深入侑
搘四石皆壕餘二尋百夫挽絙梓人運機疲力竭智始
克麗柱黝堊弗施華采溢出輪奐翬跂中實堅朴渉二
年而發焉東西之廣五尋南北之深三分廣之二而高
視其廣又加尋焉有壬先塋洹水陽去僅千步嘗掲原
四瞩于胥斯原西挹太行倉翠揷天突兀綿延絺雲繪
烟右挾連岡復屏其前而洹水鈎帶乃於其北新雨塵
空山川亢爽巖姿林樾晻曖竒變亦妥靈之勝地也繚
以周垣扄鐍無施限防虧䟽樵牧是虞則有覺之楹不
容不度也昔翰林公懿行培積固宜高其門若于公之
必於天者彛由工部侍郎擢陕西諸道行御史臺治書
侍御史今起為江西湖東道肅政亷訪使未逾月改戸
部尚書天與善脗合矣而一門之作不於其家於其塋
豐其親儉其身也詩有迺立臯門臯門有抗乃立應門
應門將將言高而嚴正盖諸侯之門也卿大夫宫室制
度藐無可考况門乎况坵墓乎然聖人取綿列雅豈不
以得為而為可法後世乎人子報親心罔不至故不得
無財皆不可為悦在制不僣力復可為而不為謂孝可
乎尚書孝門有無不與焉而其心以為不若是不足以
致其尊崇嚴事之誠也視富貴自恣委坵園於茀草榛
藂而華屋麗服豐其身儉其親者不有間乎有壬於尚
書世契也識其成匪頌斯箴嗟後之人伊尚書是程弗
希而増惟恪而承節彼西山若塋斯固嗟嗟後人爾尚
知前人之艱
　　夀慶堂記
廬陵孫義方僑鄂搆堂扁夀慶奉母請書若記予聞義
方孝故樂道之夫人子愛親之心萃古今之辨未足以
喻其至故凢極天下之物者不過甘㫖輕煖口體之養
爾盖有極天下之美人之所甚欲者焉極天下之美人
之所甚欲者而吾得之則人子之心亦可以少慰矣箕
疇五福夀居其首人無知愚所共欲者也一觴相接必
用是祝况子之於親乎然天下之人欲其親者雖同而
人之得於天者則異有賢子孫富貴而夀考者固盡美
矣有賢子孫富貴而無夀以享者可勝道哉况有富貴
得不以道使白首煓煓有官婢之恐則夀雖期頥何益
焉義方之先有碩儒高祖履齋先生尤為周益公禮遇
義方業詩書不墜其世母歐陽年八十有六聰明康徤
得於天者可謂豐矣雖榮不九等之列養不三釡之禄
而其為榮為養有世之高九等過三釡所不及者其為
慶也舉天下之美蔑以加矣然則夀之為慶顧子孫賢
不肖何如貴賤貧富不與也聖朝敦老老之政求忠臣
孝子之門孫氏世有潜徳餘慶所鍾將有不能迯者矣
斯堂之扁不獨為今日之夀而已也孫氏子孫其念之
　　馮氏書堂記
君子為善窮則獨達則兼獨若隘不得已也兼則同於
人聖人之心也地有不同亦安所遇爾士有不至於窮
而亦未至於達者其在二者之間乎使善足及人而心
足自愜抑亦逾於獨善也孟子曰分人以財謂之恵教
人以善謂之忠夫分人以財有時而匱則亦小惠爾教
人以善利益無窮豈解衣推食所能彷彿萬一哉許下
馮夢周士可買書千卷搆堂蓄之以待里之不能有書
者為之約曰凢假者恣所取記其名若書目讀覺則歸
而銷其籍損者不責償不歸者遂與之以激其後缺者
隨補之士可之言曰夢周㓜失怙育於兄早從鈆槧就
令自力於學而近貧禄仕沐膠不可解也兹欲懲吾肓
而欲人人之察秋毫也懲吾聵而欲人人之聞蟻閗也
不有教之恐里之不悉而約之或渝也嗟夫事有用力
小而及人大者人每委於不知而知者安於不為士可
此舉可謂忠矣其及人之善庸有既乎昔王充閲市遂
通衆流李邕假直秘書而為名家古人困於無書而自
力如此豈有具而待之者邪士生非通都大邑富者書
不皆有况貧者乎美才在所不乏坐是困尼在士可里
者何其幸歟且假粟帛者既靡弊矣營而歸之勞且費
也書則不然淺而擷其華以為文章深而酌其源以蓄
道徳舉其帙而歸之固無恙也里之士豈有惮而不假
者乎士可歴官八品辟湖廣省掾他日位通顯其為善
不又有大於是者乎兄士啟今湖南宣慰副使觀其志
母壙述家譜人可知已他日里之士燄燄軰出不愧二
難其亦知所自乎
　　記選目
吏部治銓政而總於中書從七品下迄從九品聴部擬
注正七品上則中書自除然覈其功過覆其秩禄定其
黜陟必具於部而後登於省彚貤為籍宰相具坐始共
論校嵗一或再而不必其時部則月為一銓御史審可
乃合其僚而擬注焉謄上中書執政一二人暨叅議左
司覆聴都堂地之逺邇秩之高下用之從違按其籍而
校聴之少戾則駁使復擬其皆合也執政於手牘人署
曰准乃入奏奏可而後出命焉底留掌故手牘則歸於
私家此銓除故常大較也劉嗛光逺兩㨗郷闈職校漢
陽掾行省始入八品流内銓其調湖廣行省理問知事
也余適承乏執政獲與覆聴焉尋常手牘率為廢紙光
逺得一紙共四人而光逺在焉盖余季弟可行得之廢
紙以貽光逺光逺得之喜請曰此公署於都堂者不肖
名適與存苟著其故將遺子孫嗟夫天下之大才不乏
也年勞格行皆困於吏部而又有幸不幸焉彼三人者
因光逺遂表而出山林之士弁於時者多矣幾何而能
若三人之幸者哉其有不當廢而廢者幾何而能若片
楮之復出哉光逺業行日修登崇伊始雖覆金甌亦儒
者分内事况名在八品乎余待罪最乆弃者不能取廢
者不能起瞶聵循故常守廢紙猶望其自幸其可恥哉
因手牘而重有感又以勵光逺云
　　廖氏園亭記
予蚤聞渌江廖為右族莫徴其實同年楊全州廷鎮亦
居渌相從㳺衡山舟中語廖始悉且諗予曰廖有奉先
堂虞侍講伯生為記而記其世綵堂者則吾同年歐陽
侍講原功也其園亭之勝實冠一州表其勝則有待於
吾子焉予惟廷鎮文軋虞歐居且與廖同里其誰宜為
辭不獲即聞諸廷鎮者述其概廖世積善曰應龍雲祥
甫國初為宜山縣簿尉棄之歸力於行義多子而耆年
㓜子興元字晉福克世其業䂓郭西之山為園亭年甫
四十而卒二子麟孫驥孫嗣葺有加精舎曰渌西庋書
籍也亭曰青山渌水之間者據其勝也曰山間四時者
著其備也曰秀野者得其廣也曰流觴曰梯雲曰翼然
者紀其用而表其高出也泉出山峽貫其中𨗳而為磵
瀦而為池花卉風物之芳潤泉實為之渌之治為醴陵
始邑也户繁而渌居渌水之陽渌水東来環州而北西
山峙其右盖一州之勝萃於西山而西山之勝萃於廖
氏園亭此其大較也天下之事聞者不如見者之為詳
是記不幾喻日以鉦而或以聲為日哉然未見者地也
可見者理也宜山位不究施者達官不及晉福天不引
年有子繼志為善之徵不亦顯哉予因有以告二子焉
園亭㳺息地也而精舎有書可藏修焉張弛有時我學
用昌擴父祖之善而充之嗣葺之大不在兹乎園亭不
葺而葺矣苟為景物役而一於㳺揷架觀美手不一觸
則園亭葺而不葺矣麟孫字彦時驥孫字彦良彦時彦
良其亦有起於吾言矣
　　善餘堂記
松江儒學教授張景山宋文定公十一世孫也南渡為
荼陵人其大父名堂善餘俾有壬擴其説以勵其後易
不云乎積善之家必有餘慶説者謂天下事未有不由
積而成者所積者善而福慶及於子孫然必積累而至
非一朝一夕所能成也洪河長江㴞㴞蕩蕩輸委不竭
儲者厚来者逺故及者無窮潢汙溝澮自給不足尚何
望其逺及哉文定公一代偉人治獄多所全宥子孫世
世有聞也子孫有聞非富貴之謂也富貴得不以道重
而圯族輕而辱先謂有後可乎身白衣而詩書之訓不
息使人目之曰某也某賢之後也謂無後可乎景山博
學有文章嘗為儒學正武昌力舉其廢及格擢松江不
赴舘閣知其賢薦為湖廣儒學副提舉中書報可而畫
於新格性孤㓗一飯食不苟精軒岐之學有愬者風雨
寒暑赴之貨糈不入於心世之及人切者莫若醫明者
或失之貪否則負藝偃蹇不屑貧下明而不貪且能救
人之急予獨見景山耳故樂為之記而又為之竭其説
焉餘有二義饒裕也殘賸也饒裕則文定之見於今日
是也殘賸則所為有限用之隨盡矣昔文定公為良相
活天下景山以儒為良醫活人相為終始善餘流慶又
將權輿於今日景山併以語而族使皆為善如景山以
充善餘之餘勿使人以鐵爐步志見詬則善矣
　
　
　
　
　
　
　
　
　
　至正集卷三十八
欽定四庫全書
　至正集卷三十九
　　　　　　　　　　　　元　許有壬　撰
　記
　　靜庵記
中臺總憲分二臺西南而錯置廿二道於天下其任若
地莫不重也道之置直行省者六直宣慰者七直路府
者九而鎮有宗藩者四宣慰下皆按部省則抗矣加事
大藩則任若地益重矣有抗有事惟滇與鄂爾滇遐裔
而治聽稍簡鄂據山川之重當荆蜀之㑹人俗慓悍司
憲繩紏尤難其人髙昌相閣實理世榮由奎章閣學士
長憲湖南尋移湖北任若地益重人方觀其設施而乃
不專威刑不煩文詆治其内而外自化行乎上而下不
犯不知任若地之益重於前也燕坐有室顔曰靜庵請
記其名靜之為義淵矣乎寂然不動者其體也無極未
判不見兆朕而萬化出焉故冬不閉藏則無以遂三時
之生成夜不晦冥則無以發平旦之清明專而後直翕
而後闢持之以敬養之以無欲則酬酢事變泛應而曲
當矣一接於欲能不撓乎撓而不已則去道逺矣冨貴
利達之鬬於中聲色貨殖之眩于前鬬而能以義勝眩
而能以理遣者鮮矣善乎周子之言曰無欲則靜此入
徳之要也且事物之來紛紏膠擾白黒短長曲直之未
形衆喙啅噪簧鼓于其側萬狀顯晦鬼昧乎其前耳目
不為之變心志不為之掉者幾何人哉當是時也存乎
吾者湛然虛明猶止水不波鬚眉可燭路雖千歧而惟
正是適棼雖萬緒而惟一可理靜之功亦至矣乎故曰
不能靜者不能動惟靜者而後能動也世榮早歴華貫
在奎章予實同官尤悉其賢當廿二道最重之任而行
其所無事其有得於靜者乎推此道也鈞軸機務之繁
皆有以應之况一道乎管子曰靜而能制動靜而制動
管仲猶能為之而况不為管仲者乎
　　樂善堂記
天生蒸民其情莫不就福而避禍以福可樂禍可憂也
心非狂惑孰肯就憂而避樂然世之儚儚焉日趨於憂
而不悟者何哉私意蔽其中物欲誘其外也嘗念人生
百嵗雷電不足以喻其速所貴於生者樂爾而世之樂
者或紓朱懐金髙牙大纛而不思盡其職或拓田華第
厚殖珍貨而不思取以義或任俠跌踢意氣自負而不
能檢以法或狂誕遺世虛無髙逺而不能揆以理不盡
其職則責繼焉不取以義則怨萃焉豪而不制則敗放
而不反則亂曰責曰怨曰敗曰亂其為憂至矣聖人疏
食飲水樂在其中顔子學聖人簞食瓢飲不改其樂道
之在理之得也士之勵行者毫釐之惡不萌於心跬歩
之頃不離於正則吾一身豈不體安而氣平乎事親而
能孝事長而能弟撫下而能慈則吾一家豈不上和而
下睦乎其施於人也大而陶宇宙於泰和小而一郡邑
舉受吾惠至於窮居不見講道讀書俯仰天地亦復終
日欣欣盖所為皆善則無所往而不得其樂也東平王
蒼之言曰為善最樂此之謂也鹿崖邢公蚤著才諝歴
臺閤出典大郡歸因世居撤弊搆新宏敞合度題以樂
善徴文其中有壬佐吏部鹿崖為正郎能盡其職者也
其得為善之樂者乎晚始得子風骨可愛易曰積善之
家必有餘慶則又將及子孫而無窮為善之樂庸有既
乎書以為後人勸
　　瞻緑亭記
蘄水東橋曰緑楊蘭溪掎之清泉迤之眉山長公游訪
地也山曰鳳棲乆庵潘君隠焉居之隙悉樹以竹子西
溪搆亭其中扁以樷翠西溪子仁彦賔請于迂軒凉國
公公大書瞻緑以易其舊於是持以來請曰仁得公翰
墨為榮元老尊嚴不敢復有請願剖其義有壬伏觀公
之筆法遒嚴而又窺其取義之逺也其有取義於衛風
瞻彼淇澳緑竹猗猗之義乎竹之為植君子貴之所寓
不同焉得其外者昧其内識其粗者遺其精一碧萬竿
沐烟滌雨氷玉不足以喻其潔逃俗之士棲遲寄懐者
取焉不過為景物役爾昔之扁是也其體之不撓節之
不渝善若至矣而大者未盡焉若夫觀感之頃資以進
脩其詩人之㫖乎昔衛人美武公之徳見竹生美盛發
而為詩不徒美而已也繼之之辭曰有斐君子如切如
磋如琢如磨謂其學問自脩之進益也三百篇一言以
蔽者心法也六義多草木淇澳之竹獨以興為學者教
法也猗猗而青青靑青而如簀其進有漸而其成有至
乎所以示學者入徳進徳明且要也子貢引之而見稱
大學申之而為傳其示人之㫖益深切矣古之為學一
日在世一日不已武公年九十有五猶箴儆于國以求
戒訓其學者百世之師乎彦賔壯年進進方未已瞻其
緑則思其興之託惕然自警景物滿前不能吾役也今
以注書為風紀知薦調寳慶儒學正惟斆學半仕優則
學予尚有望焉
　　南山亭記
貴溪夏君明進既葬其親南山之陽遣子元棣走京師
請曰南山去家財五里山形廻環風蔵氣完良田下抱
清泉流潤冬夏不竭左右暎帶嘉禾脩竹竒峰怪石不
可殫數作亭其側以為拜掃休息之地一言之則榮幸
及地下矣余聞而復之曰而父卜宅兆而葬其親禮也
予尚何言然予習於葬者也試為子言中原地厚而夷
易措也大江而南山水居地七八甌窶汙邪又居半故
必慎擇其地一域之内僅一竁或二三爾否則必有水
泉螻蟻之患嵗時展省東西馳騖甚有至他郡數百里
外者其亦不得已也哉昔朝議欲天下通行扶葬之制
而區區抗論以為不可者其以是也孝子卜擇得佳地
逺近不校也得佳地又近其居若明進可以為說矣若
夫嘉木脩竹竒峰怪石亦有與於是乎人子有終身之
䘮四時變易隨地感觸况見荆榛蔓草酸風苦月有不
為之心摧肝裂者乎木也竹也峯也石也亦有可說者
乎昔人以思名亭朂其孝而益其思得名之正者也南
山之名因其地也親葬之地聞其名親斯在焉况即其
地乎即其地與親邇矣况登其亭乎况觀其扁而提撕
之助益有所感乎則南山之名其有益於孝思者哉若
是則木也石也竹也峯也不能撓吾之思矣不寜不能
撓吾之思也將由南山之扁亦有以發吾之思矣顧孝
子之心所存何如爾元棣歸以語而翁請以是記之如
何元棣曰唯書以畀之
　　一中堂記
吳君之文佐郡有特操作邑有惠政任劇有剸割之才
為兩淮轉運判官予實都轉運使俄入叅議中書其自
脩之功不知也予自政府得請南歸其子允拜予汝水
之濵以昔尹文安去思碑拜而請曰翁歴履此其槩也
維揚終更僦屋以居有堂題曰一中所以自脩而教不
肖者不敢弛也徼教言歸獻翁必樂允庶幾養志萬一
哉余善其請且知之文之自脩不侈於小成欲進乎道
義之域為之說曰一也中也聖賢道綂之所係也果有
見於二語乎將有見於一之中乎抑用力而一於中乎
若夫有見於一之中則邵子所謂一中分造化者也一
為主而中其内也用力而一於中則中為主而一其力
也之文其用力而一於中者乎中者無所偏倚無過不
及之名也存乎内者得其正發之外者無不中矣存乎
内則造次顛沛之際念兹在茲無少間斷是之謂一也
發之外則飲食起居語黙舉措無往而不合於中一其
力以致于中致于中以驗其一希賢希聖事也况淑一
家而效一官哉世之耄於鉛槧而汨於醉夢狃於薰習
而安於淺陋者未有問道於是途者也其有問道於是
途不以其道之正告之而姑就其所能使之𡨕索背馳
以終其身者則亦不仁之甚哉語不云乎可與言而不
與之言失人予於之文不失人矣
　　追逺堂記
亞中大夫彰徳路總管致任盍公旣葬之四年子承務
郎襄陽等處營田副提舉可大即其居作祠堂顔曰追
逺語不云乎慎終追逺民徳歸厚矣懿哉名也可大能
慎其終斯能追逺矣然逺非一義也况族大而逺者乎
盍氏自隋唐居上黨五季板蕩遷臨漳莫詳其世六世
祖浩至彰徳公秩然有序而上黨馮村坵壠故在地為
磴級與山髙下凡百餘畆老松五百餘株碑剥落不可
讀子孫尚四十家可大嘗往展省㑹其族而不能序其
次也臨漳田村之兆喬木古柳鬱乎蒼蒼浩生琡琡生
鉉鉉生圭仕至彰徳總管府經歴葬安陽司空原六子
第三曰居仁生渙彰徳公也守磁州有惠政盍氏之先
居上黨不知幾世而遷于臨漳自臨漳又至安陽兩塋
之族不知其幾人又舉上黨之族而計之則不可勝計
矣臨漳吾族也上黨亦吾族也舉不可勝計之族而泝
之則其始一人之身一人之身而至於千萬人勢也推
千萬人而至於一人則其為追逺至矣固不可以服盡
親盡論也説者謂追逺者祭盡其誠此可大之能者又
曰逺者人之所易忘也而能追之厚之道也以此自為
則已之徳厚下民化之其徳亦歸於厚此余所望於可
大者可大年冨力強致力於是其志可見已故予不敢
以常人望之而摭其家乗之要申以追逺之大者為之
記以復其請焉後之追逺者將取法於可大矣
　　一真堂記
達為良相窮為良醫地不同活人一也非其良則殺人
亦一也人病不同惟良醫為能知其冝故在膚而汗滿
實而瀉虛者補之髙者越之慓悍者為按摩滯痿者為
導引寒奪者為炙􁃛攣痺者為鍼刺實結者為砭不仁
者為醪醴而血氣凝泣者又有熨藥焉盧扁既逝法多
不傳行於世者獨藥與針爾又有趨其簡要獨事針刺
者其言曰藥有真偽人有貧冨地有城市田野之殊時
有兵荒寜謐之異必藥療人是求三年之艾於一時為
此言者明其術亦足療人視古毉道則未備也太師竇
先生之未遇也懐其學無所施憫人札瘥針法極其妙
施諸治療莫不即愈兵荒中活人不知其幾及見世皇陳
三綱五常之道人道旣立相安而並生其為活人又什
百千萬於針矣天下之言針者一以太師為宗而標榜
求售者皆自稱門人焉因多病得請歸首以詢醫為事
卜居上夀里有牓其門曰毉者方自喜幸俄白首儒服
携酒來行里門之禮乃老毉博文張先生也博文之師
教授鄭璵子玉者嘗館太師于家真得其傳而博文則
親傳于子玉者源之正流之不沲故施於用其效可必
也家人有病者博文診之曰此不必藥當自愈又曰吾
藥攻病無病不可用也凡毉必出藥為攫糈計且曰無
病當備吾藥可預服也有當病而不藥又教以無病不
藥者乎博文其賢矣人言博文喜用酷烈劑聞而質之
乃曰遇其疾即用其劑遇其病而不用其劑則與無病
而強之以藥者等矣予聞而益賢之有堂扁曰一真請
為之説真之為義大矣哉針法得其真則治病不謬診
病識其真則用針不忒製藥得其真則施用不悖無所
往而不一於真而又始終濟之以一心之真則活人之
功又豈下於相哉余待罪中書久盖深有愧於博文者
也書其實以為記且以識余愧云
　　筠齋記
泰定丁卯先公捐館京師先在江南者夸山水之勝勸
扶匶南且賙以地京師者則曰西山有佳地子南北無
恒産不幸罹荼毒於斯斯亦妥靈之地也亦有指以地
者而鄉里士大夫則不然其尤有意者至忿然曰子欲
子孫浮華則南欲因京師富貴則北我知者父母邦爾
荒迷中神魂無主三議鬭胷中太夫人泣而言曰我平
生作夢無一不在鄉里兒其决哉議遂决既藁殯走湯
隂拜先塋不獨苦澇而亦狹不容竁矣從教授緱君允
中改卜焉安陽城西山水靡不履歴始得武官原洹水
之陽今阡而定畫遷措皆允中為之允中學儒者也盡
去俗師荒唐禍福之說壬申太夫人歸葬得其人益詳
蓋外方内恭安命之士也戊寅予得請歸請記其齋曰
筠者余知其安於所遇而驗其才可施用束於冷局也
扁筠之義其有不可自揜者乎古今人例喜言竹居必
種植詩必記興其性若節言之備矣以言其用則簡牘
箭笴篪簫笙簧筐篚篾席䌫維縢絡之屬皆事也而其
用之尤切者筠焉記言竹箭之有筠筠竹膚之堅者也
竹寒暑一致守雖在節禦捍襲護使不能干其内則筠
之㓛焉若篾席筐篚䌫維縢絡獨析其膚爾肉則薪也
而簡牘箭笴箎簫笙簧雖膚肉俱用膚或有損則為弃
物矣人謂允中幽閒曠適託於竹而已不知允中可施
於用若竹之有筠也余不能施允中於用念其有力於
先塋記其詳以志其交之始聲其才以待世之用者焉
　　皆山亭記
昔宋之不綱也權臣握國軸以軋善類鉗天下口盡斥
異己者而人心天理詩書功力浹人肌骨有雷霆不能
怖賁育不能奪者焉當時時文弊極世因一以爲無用
之學特庸人急禄者所為爾豪傑不屑也故有假對䇿
以痛斥時政力詆權姦死生禍福有不恤者謂時文盡
弊可乎廣信熊松能信甫咸淳辛未中省以策忤賈不
預廷試賈旣敗以國子正字召辭至元後戊寅其曽孫
光來京師始奉家乗求記其父皆山亭余因得其世焉
信甫從湯文清公讀書交謝叠山以氣節相髙既為賈
擯隠居石梁山下着書誨人學者尊之稱為石梁先生
先生生應制伯韶甫丁南北始一之㑹以琴書娛其親
或勸之仕而屈以吏辭而歸石梁先生没作樓所居之
東號曰對山盖石梁在其前對山如見其親也伯韶没
子子良仲英甫作亭曰皆山亦以志其孝思而名之之
意則主于石梁焉龜山龍蟠在其東西山雙峯在其西欝
乎在其左右前後也孝子之心身之所在親之所在也
故于羮于墻皆見焉况親之所居名之所屬而日接于
目者乎自石梁而為對山自對山而為皆山皆山之望
對山對山之望石梁皆此意也而天下之山皆可感觸
雖無山之地亦猶有山焉非與世之役景物而標牓自
髙者比也余聞石梁之髙不過數十仭有泉出其麓流
而為溪灌田為膏腴者五六十里其亦有所象乎初石
梁先生以正學勁氣不屈於世而能力詆元惡召為國
子正字不就而流澤汪濊子孫蕃衍詩書世濟其猶石
梁之出泉乎而當時諛者子孫盛衰吾雖不能悉究而
亦可必其不熊氏若也熊氏自江陵遷洪曰宗尚志甫
者政和中登第仕至中奉大夫樞宻院檢討南渡後又
自洪遷廣信信甫其五世孫也居是者二百年至光則
九世矣又能章父之孝詩曰永言孝思孝思維則則熊
氏世有之矣
　
　
　
　
　
　
　
　至正集卷三十九
欽定四庫全書
　至正集卷四十
　　　　　　　　　　　　元　許有壬　撰
　記
　　五峯院記
襄垣東北六十里山曰五峯巖岫深窈環拱可畫天朝
丙申嵗僧道顏游歴憩此目擊清勝慨然屋之因山而
名焉法喜嗣居席舊無廢至政昌者遂侈其院而有加
焉累貲峙糧撤弊搆新殿寢渠渠采絢焜煌金像潔新
從神有位翼舎翬飛講筵靚深長廊結砌雨不泥屨齋
厨廩庫百器皆備里社為之改觀因其邑人從余學者
張䂮來請記夫釋氏為宏潤勝大之言以誘勸愚俗者
非一而其徒尤長於侈屋蓋其設心之專强厲堅忍死
復有繼故其成也不例人之所難且車廬冶㮚韗雕陶
范以辨民器工之事也畎畆樹藝磽腴雜殖以長地財
農之職也廢舉懋遷通異待無以資人用商之為也是
三者莫不盡力殫苦以衣其寒以飯其飢至於五畝之
宅一廛之居晝茅夕綯勤劬備至而後有以僅庇風雨
其傭隟共藩而居者又不知其幾人也今夫深山大澤
人迹逈絶之地或巉巖峭立或洲渚浮出緇衣一顧曽
未嵗月而巍巍千楹湧出於地豈所謂佛者果有以隂
相之耶將倥侗顓蒙求欲如志而甘其誘耶抑設心之
專有以成之耶佛之相吾不知以彼之求合吾之專屋
不足侈矣吾聞世有偷容避役酗酒貪縱者雖棘生蓮
產溜漫佛面而蔑不加恤政昌渾然其質而能有為如
此蓋所謂設心之專而能成其事者也即其人書其實
可無取乎曰政昇政昊皆其徒也文明者又政昌之嗣
云
　　芸窗記
瀏陽山水深秀實最潭屬文風士氣又軋湘部齊民工
巧亦他郡莫及余早獲友其傑詢凡游者遂習於聞卜
君瑞卿世居七寳峰擅溪山之勝請記其室曰芸窗者
士藏脩一室已足固無事觀美也力苟可及清潔靚深
非過也然一室帡幪不有開明晝且如夕窗有取焉故
曰窗聰也於内見外之聰明也芸香草也何居乎其以
香草之名其窗乎古人有圭竇甕牖束於貧也綾綺連
錢訹於華也瑞卿華不至侈貧不至陋而託義又有比
焉騷則留夷揭車申椒辟芷之屬昭其臭也芸兼用焉
漢種蘭臺石室書府取其辟蠧也晉室乾八畦則獨取
其臭爾瑞卿將取其臭乎抑取其用乎余因有以鬯君
之學矣夫一室取明窗其地也一身取明心其窗焉衆
緒紛紜而見於前萬事酬酢而出於中涵養不素則見
有不蔽而出有不窒乎瑞卿觀乎窗必有以求諸心觀
乎芸則不獨美其臭又將致辟蠧之用焉君之學於是
周已雖然蠧書蠧之小者也聖人正學百家蠧之天民
良知二氏蠧之生人膏血貪吏蠧之天下紀綱奸邪蠧
之是皆芸窗讀書日所講求者也士一日出而用世亦
思所以辟此乎瑞卿出五代司徒天倪後族至千餘家
世多顯人余不獲考其譜而知乃遠祖在孔門四科者
其思學之又將八面其窗伺萬物之蠧而辟之焉語非
其職以過髙難行予其悖哉為學者設也學舍是非學
也尚勉之哉
　　竹軒記
士生世析圭儋爵獲攄厥藴至於晚節進退所以収幼
壯之成功者尤不可不慎也禮大夫七十而致仕蓋憫
其勞乆力憊不敢煩以政士難進易退義苟當去浩然
莫留各盡其道矣亷恥不張乃有膠榮而諱耄者其愈
下者羅列選籍僥倖萬一於是有司逆計仕年大書其
籍曰致仕至有廷辯謂筆吏考録之悞者風俗至是果
孰使之然哉昔叨左司宰相稱吾鄉續公景明之賢擢
禮部員外郎㝷陞懷慶路總管至則值嵗大饑勸分不
足發公廩以賑國制粟弊無上文毫粒不出乃謂僚佐
之尼者曰吾任牧寄俟得請皆餓莩矣有責願獨坐又
止其租稅報下皆允天厯初郡直兵衝飛輓萬計軍興
不乏西兵入境官吏星奔獨守境土遏流竄兵罷吏民
旣安堵即投紱歸而身未衰年未及也至順壬申以嘉
議大夫禮部尚書致仕闢齋所居植竹數本扁曰竹軒
竹之為植冰霜凌虐而色不改凡卉彫盡而守益堅有
節若是故君子貴之人平居氣溢志驕纔少摧抑隕穫
殆盡遇變而不失其守者鮮矣尚書掾左曹已有聲若
司程綺源覆實儀曹之剸繁知陵州之善政人能道之
若夫遇變而不失其守時可安享而勇棄之則進退之
際明矣嗟夫富貴多憂之資也世途設險之穽也道義
不明而能保始終無悔吝者幾希鐘鳴漏盡而不止行
百里躓九十者接迹焉則身未衰年未及而退者不賢
能之乎然世有以官為家退無所於歸者尚書退有歸
守先壟課子書又天厚其生而成其志也竹之稱古今
實繁獨以其節有類故樂記之以為魯多君子之徵焉
　　絅齋記
古人不作無益几杖有銘寓戒也况施於身者乎士名
而字後復益以號沿昔汎今汗漫一軌卒不能已取不
悖理而已矣昔有名德俱盛門人後世名若慢之字若
等之即其山川若名位而稱之己不自號而人號之也
其取號者取諸山川指實也從而飾之務竒也說以自
暴玩世也擇義可訓揭之室堂者自朂也號而擇義可
訓以自朂者殆庻幾乎北庭納琳布哈登上弟倅潭之
湘隂以字文燦乃扁所居曰絅齋雖不自號而人實號
之矣於是請文以記君質美而濟以文年少而華以官
燁如其光赫如其聲吾懼其外而不知其内也觀其所
澤喜為之説曰易稱美在其中而暢於四肢發於事業
又曰剛健篤實光輝日新其德則是未始不欲著也子
思中庸末章言無聲無臭之極功六引詩而首以衣錦
尚絅繼以惡其文之著也發之豈故欲蔽其光輝而立
為異説哉誠以學為己者力求諸心知不知在人人所
不知而能鎮之人所共知而能晦之猶衣錦之美雖有
蔽之而文采日章非故蔽其光輝也致力於内不暇於外
爾致飾於外而無以繼絺繢炫燿内實緼敝此君子小
人之分内與外之間也吾聞君之為政也刋其華而力
於實泯其迹而慎於行法公乎心惠及乎人上官不知
不恤也其有得於絅之義乎彼中貪而外亷行悍而示
慈釣聲名汲汲若不及究其實蓋漠如也夫珠在淵而
川媚玉在石而山輝吾又懼君之實不能掩聞乎時而
暴於天下將不滯於一州矣雖然此特末也君以經學
起家絅之大者當自知之吾不敢贅言
　　雲莊記
至治辛酉有壬佐天官幕交一時達官竊置淑慝胸中
當横流奔衝瀾倒風靡而工部尚書約公正德人獨以
不倚稱之俄除福建閩海道肅政廉訪使有壬同時為
南臺監察御史由是契濶至順壬申有壬有事先塋正
德由河南省參知政事改西臺侍御史以昔嘗貳守吾
郡因僦居焉馹請再三竟以疾辭居相去十里許過輙
窮日不相舎於是知昔之所知才十之一二爾所居圖
書不去手讀二氏書而擷其要援筆戲作山水畫圖遂
臻其妙人終身功力旬月盡之嘗謂余曰斯土吾雖樂
而無由為經乆計房山金奉先縣山川明秀明昌間為
清暑地北瞰居庸嶄絶雄偉西則太行如畫中多古刹
琳宇在畿甸之内而窈然霄壤之異也邑南二里清泉
縈抱林木菓蔬土沃景勝予結廬其間有田有圃時時
出游歸馬上望吾廬杳靄隱見在白雲中千態萬狀不
可形喻而予心若有所得因名曰雲莊將為莵裘也子
其記之子復之曰雲之説有二悠悠太空自捲自舒邈
乎無心者浮雲也視富貴不義者取焉起膚寸而雨天
下囘生意於枯槁者雲之用也不知正德視富貴如浮
雲乎抑將自膚寸而雨天下乎正徳世出貴胄鄂摩氏
歴三臺御史十七轉為今官年方强仕雖恬淡樂閒而
世方急賢如渴望油然而作者不得辭也他日歛功而
歸撫蒼松臨清流乗白雲而徜徘乎山林房山之英必
不敢言欺我雲壑正德曰余所以取名於雲者為山中
之景物爾二說余皆不知也予曰知不知在公姑記其
槩俟他日驗之
　　存心齋記
士為學一於己人不與焉至於處不順之際則學力淺
深從可見矣夫不順之來其處之也有漠如浮雲倐如
飄風泯然若不見而不聞者或實怠缺亦罔自反委物
我混是非流而為荒唐寂滅之學為已者固如是乎復
有致力容忍如飢禁食如砭受楚堅制不動而悻悻者
故在又若懲忿而實非也欲去二弊莫若師孟子以仁
存心以禮存心愛敬此施效騐佊著横逆之至自反再
三内省不疚在人者吾何與焉尚論古之犯而不校者
顔子其成德乎若婁師德之唾面不拭不幾於矯乎呂
蒙正不問毁者姓名以為一知則終身不能忘是不能
消融以理畏避有聞寧不知之為愈也或一知之胸中
之芥蔕將不復可釋矣不知孟子處之有至善之道焉
廬陵王務先君子人也他郡知其賢以禮邀致館而師
之先廬在鄉里為里豪所吞歸則舉室皇皇别購隟地
盡瘁經葺始有以庇風雨即東室為游息所摭孟子處
横逆之㫖揭以存心俾余發其槪竊惟士為學觀孟子
反覆之精宻一有不盡謂吾仁吾禮若是足矣則横逆
為患非不幸也宜也則是舉妄人而施諸身也務先之
自反審矣尚慮其悻悻者在未能渙然而釋也務先曰
余每懷舊物不能不為之痛心鬱悒固若悻悻者在循
名惟義所以自釋也又恐用力者有不至旦夕顧瞻而
致察焉又所以自勉也予曰不能不鬱悒者人之情也
顧瞻而致察焉自反再三之謂也務先其善學孟子者
乎彼蒙於忿慾者聞之獨無開明之時乎則其悔悟而
反璧也有日矣務先則劉凝之乎為沈麟士乎予又以
是騐務先之學力焉
　　記畫
長安劉子允蓄古畫一軸女冠有承頥而行者持便面
者簪者褰者手見者袖者而六人之冠三有冐焉道士
肅迎者二人筐篚盤盂盃壺烓銚之屬錯列俎上下俎
端據質而切者一人傍有􁅾顧不去袒割而迴視者一
人扶而挹者二人黄袍若王者持杯中坐一道士捋鬚
坐王之左脫冠以簪搔者一人裸撫掌者一人坦腹而
笛者一人捽僧耳飲之者二人杖而立者一人跣而舞
者一人手籠餅來者一人一人蹲而杓飲於前一人袒
踞促索其後一人袒跣而掩臯比一僧嚙杯而舞坐王
右者一僧羯鼓一僧執拍道士掖琴俯坐者一人左杯
右筯者一人露頂右袒跏趺而飲者一人加以冠且擁
使引滿者一人坐而攫其肘者一人袒而阮者一人了
而據地假寐者一人卧而曵之使起者二人醉乗騾足
加其鬛者一人騾嗅糞不前持鞭而牽者一人乗牛者
一人徒而扶者各一人執鞭而欲争者一人牽􁘡而止
其争者一人女子垂髻攝衣奮欲鬬執鞭者一人女冠
引其臂止之者一人立觀者一人負醉女携墮履後捧
其足者乂三人為人五十王居其一僧四女人十二餘
皆世所謂道士惟杖立者少異焉地無宮室臺榭茵半
虎豹飲食之具六十有七與夫一木一石皆盡其妙余
見而訝之知其為良工筆而不知其為何人持以叩人
亦莫有能名者昔荒煬與僧尼道士女冠連席酣宴靡
所不至煬不足譏也此何王也異端之徒滿前極諸醜
䙝威儀之喪乃至於是視舎坐號呶憣憣怭怭者又什
百千萬矣古豈真有是耶抑畫師善戲而為之耶余病
不博覧無從考識因思京師舊俗鬻扇畫事率隱僻相
勝有十識其八者得一扇予時少年意謂但不屑往爾
往當日有得也由今觀之幸昔不往往未必有得也畫
歸之劉記其槪以俟博識者問焉
　　德齋記
吾鄉老成云逝繩武有待投劾歸思見其人而多病却
掃交接未洽其居密邇而隱居教授者得陸君仲容焉
仲容為人静而專授徒廿年不改業名齋以德請記於
予余固嘉其静專及見其扁又知其為為己者也乃語
之曰儒先訓德有二其曰得乎天而虛靈不昧具衆理
應萬事者言德之本然也其曰德之為言得也行道而
有得於心者脩為以復其德者也德之本然唯聖人為
能脩為以復則學者事也之名也其有取脩為以復者
乎吾為子究言之天下之達道五所以行之者三蓋五
典天之所叙雖天下古今之所共由然非其智無以知
此也非仁無以體此也非勇無以强此也知而能體體
而能强則五典之道各得其理矣是理也天之所以與
我我所以為德者故曰行道而有得於心且得者失之
反也得於心而不失乃為真得日一至月一至造其域
而不能乆謂之有得可乎雖然又不可躐等求也而有
序焉學弗能力弗篤而弗措也此之謂進德一簣之覆
以階九仭此之謂積德充實光輝而暢於四肢發於事
業此之謂成德德之時用大矣哉仲容進而積積而至
於成成而見於用而後為無負於名齋之意仲容勉乎
哉
　
　
　
　
　
　
　
　
　
　
　
　
　
　
　
　至正集卷四十
欽定四庫全書
　至正集卷四十一
　　　　　　　　　　　　元　許有壬　撰
　記
　　記遊
宋柳仲塗居蕩隂聞桂林僧惟深言林慮天平山泉石
過衡岳逺甚及同游始信不妄余幼讀書江南旣服役
狂走中外雖兩歸鄉里而憂患荒迷世故縈繞望西山
如天上不得至也至元四年戊寅嵗得請歸九月三日
甲子曁監郡西域荀公和叔始為林慮之行午出西水
門過孫平邵村芋區蔬畦星布彌望柿林如江南橘黄
時逺近蔽虧歴流寺固縣俄水冶士大夫廵徼監當官
孝親寺僧皆來迓晚宿寺沙門西溪年八十八尚能欵
客明日拜魏國忠獻韓公父諫議公墳讀富鄭公撰神
道碑銘碑亭皆完石極大而美隂有樹形若水墨畫大
塚皆甓甃兵荒中僧紀奮身捍蔽卒頼其力宅兆形勢
風水家圖為式憑髙周覧髙下隱顯與圖不異也顧豐
安魏公兆域寺煅於兵僧徒解㪚豪右伐木野人盗甓
殘毁幾盡則紀之功可念也昔魏公以大功德為宋社
稷臣兩兆寺皆勅額以之主視而一得一否亦人力之
所不能及者乎小酌遂行林州知州李祐之延率其屬迓
止州萬安寺又明日謁廟學游黄華山和叔祭其故人
不能從别駕梁思誠仲信諸生李冕約約輩陪行十餘
里至其麓皆小石槲􁂶是日大霜水皆氷人謂髙寒較
他地早一月槲葉青紅可愛路漸髙聞水聲灌叢亂石
中旣深入山益髙壁益峭路益險水聲益大峰囬路轉
掩抱重叠使人應接不暇澗皆磐石髙下為級泉流其
上懸而為練激而為湍飛花旋碧喧豗飄灑其瀦而為
泓者清澈如空纎介可見又十里抵慈明院山僧三四
輩問以古皆不知石柱刻張商英詩言髙歡清暑事蓋
清暑殿基在院西北插天峯下而亦不能必其是否也
他柱刻多漫滅不可盡讀大率多崇觀間人院之南仙
人王津母墓若祠在焉少憩遂入山觀水簾一僧前導
山民十餘持斧鍤剪椔翳掇碎石僅可投足馬不負人
且不能登陟憊極又騎不幾步又下若是者逾三里許
遂不可騎矣始見懸瀑如練於半天騎留林石間相率
牽擁而登焉樛木蒙密亂石犖确峻坂㣲徑如梯而無
級頼健卒紤練於前挽之而進因憶東漢封禪記語蓋
近似焉數問僧以僧言逺近為喜畏又三里許逾公主
闗始至加遠蓋不能進矣石屛突出四無所屬其髙入
雲曰浮圖峰金王子端詩所謂掛鏡臺者也臺前有盤
石疲甚坐其上仲信年六十懼不任登陟留之院俄亦
縢屩掖兩卒至又迷路枉里許石上望瀑北僅如匹練
濺崖飛白始濶西崖垂白亦不過丈許意昔人傳誇過
實俄從卒持氷柱長五尺許云得之瀑下盛言其偉始
欲即之發火煮酒引滿遍飲從者乃緣南崖㣲逕迤邐
而西坡極峻草石皆氷跬步惴惴至西崖下仰之目力
為極始見崖瀑飛灑㪚布踈密匀整下至澗長不知幾
百丈濶蓋百餘尺光明透澈去人尚五丈許昔人號迸
珠簾不能盡其竒也負崖坐石仲信又跼蹐以酒至力
稍甦攀援而北仲信不能從也獨遣其卒挈酒脯以從
北有巖容數十人瀑長過西而東又濃厚時如團雪投
墜連屬不斷加以動搖如玉龍飛舞他與西同兩簾皆
清寒襲人時時飛灑如細雪著人面下沾細草皆為清
氷日夕凝積或聳直如玉笋或扶踈如珊瑚蔽崖彌澗
竒形異狀不可殫紀瓊田瑶草殆謂此焉信天下之竒
觀也西崖望掛鏡臺則培塿矣兹山竒峰重叠如展畫
屏不知髙掛鏡臺又幾百尺周圍環抱而開豁其東臺
如門屏而位置偏南臺上石墜者皆方平為水波狀臺
前之山一遮一掩又不知其幾百重也始坐磐石疑瀑
之小蓋遼遠空濶掩映巖石淡然如無加以老目茫茫
故也歸途趨下差覺易僧醉喜甚捧氷如珊瑚者前行
騶卒皆折紅樹負之而趨至繫馬所且乗且步俄至院
坐山門前大磐石取山果如丹砂者與僧持氷若紅樹
羅列於前清泉泠泠過壺觴閒且漱且盥且觴且詠非
廹於暮不忍歸也和叔率州官載酒迓出水簾泉瀹茗
飲之又明日偕和叔之延判官張士謙子敬游墨竈山
寺殿東椒壁有梅軒佚老貞元癸酉嵗題字文皆竒惜
殘缺過半石柱皆宋人題名緣石磴登方丈鳴筝小酌
從者得雉為炙以侑觴題詩東壁出遂至谼峪山寳嚴
寺寺東二里支提龕琢石崖為之開元十九年蔡景撰
碑劖刻甚精寺前泉石不减黄華山門有白松皮葉皆
異巨槐廕地數畝聖燈寺在西北絶頂望之隱隱見其
殿宇僧云蓋四十里之遥舊傳聖燈誠禱則見張商英
有説後見者多自矜和叔云某官大觖人望禱亦見余
不禱也歴石磴登方丈望五松亭方丈西古松下坐磐
石得山尤佳竒峰叠嶂競秀環峙上摩穹蒼錯以紅樹
罨畫所不及午和叔治具張樂夜分始休泉㶁㶁循殿
階流夢囬清響滿耳可以消酒戊辰刻名後殿石柱夜
和叔入浴余獨乘月登陟坐盤石僧普静精觱篥終日
獻藝至是挈其徒按羯鼓笙笛鏗鍧震蕩交奏迭作月
明松影中清風䬃然山鳴谷應不知此身之在人世也
長老勝祥又進數尊而歸寢視歐謝遊嵩山見汪僧雖
静躁不同而所遇皆可樂也山之秀拔在黄華右若夫
水簾竒偉遮掩環抱重叠深遠則不及焉二山之泉皆
去山數里洑入地中己巳將遊棲霞和叔謂無大竒遂
東囘過諸翟翟曲宿下洹九日登鳯寧山山在洹水隂
峭㧞如鳯聳石為兩翼各有亭山巔又為亭亭上又架
屋兩重金泰和間作祠三神女山多古栢路尤峻坐其
巔俯瞰二亭若井底風急不可乆過南齊觀丈八石佛
有紹聖間刻石度槎牙嶺不可騎和叔徒步憊甚間闗
至善應宿儲祥宮明日登西樓和元裕之詩得鯉鯽活
躍几席前泛舟觀泉泉皆洹之洑至是突出有若歴下
趵流而清澈過之登龍祠祠下泉出尤怒飲舟中道士
又携酒俟水濵遂至醉又明日道人方擊雲璈侑觴盤
桓殿廡二人報大尹杜公𢎞道軰迓已二日不得已遂
歸往返九日游歴四百里清賞之餘則有從者弦歌馬
上疲憊則聼和叔劇談可以遣睡餘力所及得詩凡二
十八首姑録之以志歲月昔仲塗述遊有記魏公有䟦
而魏公凡三守相竟不克往予竊自幸多矣所不足者
和叔謂天平險甚且經大雨不可行栖霞又尼於猶豫
而玉泉澤陽諸山皆西山之勝未愜窮歴張本於是尚
有待於他日焉
　　漢陽府學新築宮牆記
治之要在學學之要在人師儒也風紀也我元建學徧
天下師儒教之風紀勵之大而成俗出才細而繕葺悉
任焉苟非其人細亦不舉大復奚望士為學有地地之
治不見人之謹惰漢陽學垣昔皆土築霖潦嵗圯至元
辛卯知府戎益教授劉必大易以板屋木乆又腐鷄犬
不禁天厯己巳夏僉憲楊焕謁廟嗟訝力欲繕完商工
計材費等剏作乃議甓址而瓦覆之費雖加倍校以嵗
修吏因為弊省反倍百時學廩告竭命判官夏文炳倡
率其屬教授劉嗛適至協志經營凡五閲月百堵俱興
學南地隘神人一門出入瀆甚作學門於東牆西地偃
瀦穢入泮池甃石為防池浚而廣北泄以溝牆之費悉
資他助門池則半出學廩廟有嚴而學始完矣今夫齊
民之家必閈垣扄鐍以為防也聖人南面而頽垣敗壁
豈稱王居旣廩祭養慢藏其可斯役蓋不容已也况土
而木木而甓歴數政而後討論始盡遇其人而後有成
天下之事可易言哉士子謂紀今範後子宜有辭有壬
於是因有以告吾士焉記以牆作請以牆喻子貢稱夫
子之牆數仭言夫子之道也學者必求其門入而有見
則其為學也至矣不得其門未有所見其猶正牆面而
立也與若夫糞土不可杇者聖人之誅至矣吾士其念
之哉牆縱五十丈横半之楮幣為緍四千五十瓦二萬
八千九百甓四萬二千塹二萬二千四百垔雘榱桷瓦
礫之屬稱是木工六十六圬之工三百一十築㧻之工
五百六縣尹程杰實相斯役云
　　禜門記
至元後戊寅夏杜侯來守彰德方旱禱而雨槁苖用蘓
秋大雨乃不止田將没洹之漲且及城八月四日侯禜
於城東門雨俄息翼日遂霽按祭法雩禜祭水旱也歴
代典制州郡縣苦雨各禜其城門雨而禜門古禮也長
人者以禮為政則觀感而化者深矣世之為郡邑者遇
水旱未嘗無禱而事不師古俚俗是徇以禮為政非學
於古訓者不能也侯學儒者也歴階通貴出守一郡禱
之不淫一事爾而有見其為政之大節焉士民合辭請
曰侯之雨公記之五龍廟今兹滛而止猶昔之旱而雨
也旱而雨有記淫而止無記其何以彰侯之休侯聞而
辭曰禱雨我也禱晴又我也我不職召沴而屑屑凟夫
造物者尚敢夸哉余曰昔旱而雨天也今淫而止亦天
也惟其有侯之禱則有旱而雨淫而止之天也㣲侯之
禱寧知不旱而旱雨而雨乎苟無此理則周制不著於
春官歴代不見之典制矣侯為今守惟古是師使跳巫
舞覡之風不見於吾鄉挈民視聽舉納於正以其平昔
之所存施於一念之所用而又合乎典禮之正天道不
遠矣郡之人不能忘侯而予不能拒鄉人之請書以朂
後來者
　　疇齋記
益陽袁君名其齋曰疇來徵余言余按字書疇本作□
耕治之田也象並畔之形引而伸之則為疇類之疇洪
範九疇是也又為誰何之義疇咨若余采是也兹齋之
顏也其耕治之義乎士之為學蚤作而夜思勤力而勞
心猶農之治田用天因地昬於作勞則樹藝可施焉仁
義禮智根於心養於未發之先察於已發之後除惡務
本揠苖必戒苖而秀秀而實矣傳曰五穀種之美者也
苟為不熟不如荑稗人事不齊非疇之罪也人一已百
愚明柔強况膏腴沃壤濟以勤力乎其崇如墉蓋有不
期然而然者矣博學而約取厚積而薄發余尚有望於
君焉
　　萬國良九思齋記
君子有九思思者為學之要所以審其知而肇其行也
天生蒸民有物有則聖人從容中道固不待思賢以下
臨事必思使各當理當視也思不以一毫私意自蔽當
聽也思不以一毫私意自窒正顏色則思温動容貌則
思恭出辭氣則思忠至於執事思敬有疑思問臨忿思
難見得思義皆詳慮審處以求真是之歸焉然思之目
亦非止於九而已也天下之事萬變不同此心之㣲衆
理所具耳目之官不思而蔽於物心之官則思思則得
之思曰睿睿作聖思乎思乎其聖學之要知行之樞機
乎雖然九思之目昉於夫子一時之論而實原於洪範
之五事也五事之思偏言則一事專言則貫四者夫子
因貌言視聽而推廣之且揭思之一字以為致力之地
其示人之意深矣有志於希聖者奚可外思以為學哉
萬君國良以九思名齋蓋嘗致力於思者請言於余余
嘉其筮仕簿領發無不當其有得於此者乎序其槪以
勉其進
　　晉寧路鄉賢祠堂記
治民有政化民有禮政雖不可弛聖人不急也禮則不
待親炙而有得於私淑者已惟其不得親而炙也世之
君子汲汲有事於前脩往行者所以寓淑人之機焉古
鄉先生没而祭於社鄉先生之德鄉人心悦而誠服者
其秩於祭宜哉世遠禮墜著於令有不舉者况咸秩無
文乎然其廢舉亦視所遇何如人爾鄉飲酒禮主人就
先生而謀賔介主人謂諸侯之卿大夫先生謂致仕老
於鄉里而教者大夫則就而謀之又卿大夫飲國中賢
者諸侯卿大夫猶能致禮於鄉賢之生者天子牧守獨
不能致禮於鄉賢之没者乎祭於社之制不可考附廟
學作屋而祭之者則見有之矣晉寧在河東為古今名
郡廟學罹地震仆而復建講堂西四賢堂故基獨蕪穢
不治今總管仇侯理棼舉墜勸農敦學嵗復告豐治㨗
桴鼓顧瞻隙地慨然捐俸金倡僚屬而復為堂焉經始
至正二年孟春迄功二月乃取隋文中子而下凡若干
人設主以祭前國子司業王君走書京師請記於愚愚
惟萬物並育而不相害道並行而不相悖物之所以育
者道也道之所以行者人也道之統在聖而其寄在賢
或晦或明或絶或續有不得而殫論者大抵先王承天
之道所以維人紀於萬世者禮而已矣禮之目有五而
祭統乎吉然而有公於天下者先聖先師是也有專於
一鄉者各賢其賢祀於其地者是也公於天下者以其
道被天下也專於一鄉者道之所著莫先於鄉而鄉中
人之所感視衆人為尤易由是而國而天下矣王豹處
於淇而河西善謳綿駒處於髙唐而齊右善歌曲藝且
然而况為聖人之學者乎晉當變風變雅之餘有憂深
思逺之意俗美且厚人生其間雖德之大小不同而位
之顯晦亦異要其所至有足以任斯道之寄者若隋文
中子若唐裴文忠公宋司馬文正公其出處勲德為何
如他如裴𢎞中趙元鎮之相業陽元宗司空表聖之節
操趙伯循孫明復之經術與夫金源百年以迄我朝其
行足以範世而軌俗其風足以亷頑而立懦其學足以
垂後而淑人不待親炙而有得者多矣鄉先生之功不
亦大乎生為晉人没為晉神其秩於祭宜也然其中有
從祀孔廟而又班之斯堂何哉從祀公於天下者也斯
堂專於一鄉者也使薰德而善良者益寓其没世不忘
之思非黷也昔魏杜畿為河東太守開置學官執經教
授郡中化之以多儒聞其功不在蜀文翁閩常衮下而
未聞有祠今舉而祀之可也夫以陶唐之故墟際皇元
之嘉㑹魁竒材德之生蓋鼎鼎也明其晦續其絶廓聖
人之學而任斯道之寄者豈無其人又有祀而秩之者
已侯燕人名濟字公度化民有禮其杜畿之流乎司業
名士元字善甫則郡人也
　
　
　至正集卷四十一
欽定四庫全書
　至正集卷四十二
　　　　　　　　　　　　元　許有壬　撰
　記
　　務本齋記
士盍觀夫水之與木乎水由涓滴為溝池為江河而放
乎四海漑漫功利古今不竭也木始毫末而拱把至昂
霄聳壑大可梁柱明堂細不失為椳闑扂楔無不適於
用者何哉有本而已矣士之為學其亦有所務乎士何
務曰務本論語首篇所記皆務本首章聖人言學後即
繼以有子君子務本之言誠以根本旣立如苖之於根
由是而生有不期然而然者矣務本齋者宋故衡安仁
馬亨復先生書屋也亨復從北湖姚輔之受易而歸北
湖以朱子書務本洎誠齋著務本説為贈因以名其齋
焉至元丙子燬於兵字若説皆䘮後至元丁丑孫熈明
初即故基作屋介其友乞余書京師而明初未識也庚
辰始識之長沙道同氣合遂辱留不忍去明初謂扁得
於昔記不可靳於今也愚昧於剖析而不能拂其請昔
子夏子張子游以有若似聖人曾子獨以為不可至有
江漢秋陽之喻後之學者不能無疑焉然觀君子務本
之言則其於聖人似矣人生有父母兄弟有子言務本
始於孝弟則三綱五常悉由是出仁民愛物舉而措之
爾此所謂本立而道生者猶水木之有本由是而至於
其極也若夫天下事物有本有末則又對待之言也舎
其本而趨其末者衆矣故愚因務本之説而旁及對待
之言非悖也因有警焉故孝也者敬其本也養其末也
未有事親以敬而不能養者也忠也者誠其本也事功
其末也未有事君不欺而事功不立者也書以五經為
本百家其末也通乎經則百家迎刃而解矣文章以理
為本辭華其末也未有得於理而不得於辭者也引而
充之有本則有末學者知所先後其亦有益於為務本
之學者乎亨復不幸才三十而卒子栻敬孚世其業長
茂而實遂至明初則道之生也生生無窮矣愚不能有
以益之也然竊誦大學曰自天子以至於庻人壹是皆
以脩身為本易曰復德之本也蓋修身則道立復則心
不外而善端存故務本者又當先於修身而修身又當
先於心不知誠齋之說如何何當一見而啓愚茅塞乎
　　大名路重建銅臺驛記
良二千石之作郡也其猶家乎古有之處官事如家事
然後能盡吾之心㫖哉言乎若近而實遠推而極之則
治具之大小畢張矣夫宣化養民固其大者而吾部内
闗於政者一苟不備顧不瘝吾治乎民生粟布以禦飢
寒屋以待風雨噐以適用未有闕而不求敝而不修者
也何獨至官事而若是恝哉且羣居往來自非匹夫傭
屋未有不規函丈地以肅賔者况提封千里上有王人
下有報政四方行李之往來則館舎非為政之先務乎
大名在漢為魏郡後周為州唐始號大名府而宋建北
京今為上路實河朔大郡也郡視古諸侯館人所職固
當髙閈閎厚牆垣以無憂客使而自後至元丁丑大水
蕩圯賔至率假㕓邸至正癸未九月河東亷訪副使托
迪來監兹郡視民所欣戚及事之病益民者悉罷行之
惟驛舍之圯迨兹七年事上禮賔大懼弗稱即倡僚屬
割俸金購材庀徒躬相厥役乃堂乃廡乃庖庫湢廏泊
食飲宴息之噐物巨細畢具伻來願有述也余惟古者
王使之至侯邦與夫承王命而為過賔者郊勞致館之
儀饔餼芻薪之節官正莅事上卿監之諸侯以正事出
諸侯之大夫士以君命出或戾其所止或道其所由授
館展車各有攸司賔至如歸莫不懷愛我國家際極覆
載悉入版圖舟車所通傳置交貫事雖因古而法制之
詳實過之侯甫下車興廢補敝首復驛舎知所先後矣
昔單襄公奉王命聘楚而經陳候人不在疆司里不授
館有以知陳侯之失德晉文大諸侯之館圬人以時塓
館宮室鄭僑誦焉近代有刺韶州以創驛堠而立生祠
宰萍鄉以驛傳完葺而受知天使則侯之是役可以觀
政矣孫譙記褒城驛而謂州縣皆驛者以刺史縣令任
之旣輕變易又數其於為政則曰我即去何用如此則
州縣真驛也彼視官如驛而侯視驛如家愚哲判矣故
為記其顛末以示後之為政者
　　菊莊記
安陽地稱秀麗昔人引洹水注城内為園池環城之池
晝夜湯湯民室酒壚擇竒據勝無慮數百區西南匯為
陂溪山之輸委亭館舟楫之盛麗蒲荷葭柳羽鱗貍狐
之饒益實最一郡水不修民生日蹙陂遂為陸而亭館
為墟矣好事者或事築植胥徒一假館花蹂木戕器敗
屋損供頓少弗愜有遂賈禍者故莫不恣其敝穢而已
焉余歸方事遊嬉而無所於適送客南郭歸並闉闍而
西㣲行詰曲桑榆蔽翳負城有小圃徑造焉地僅餘百
弓□㢝幽潔問守者曰此王君季貞菊莊也雜花並植
菊最多故以名時方挺翠怒長羅列滿地愛之不忍歸
秋風作花見餉十盆品色莫有同者莖髙尋丈花大徑
三寸餘蓋培漑有時芟移有法半嵗勤動而後有成信
菊之拔萃者也季貞知予同其愛介其友請言吾方慨
吾鄉風物之非昔而嬉遊無所於適也能無情乎淵明
曠達芥視軒冕乃獨愛菊屢形詠歌至與松並稱茂叔
談道有取於蓮並稱者二富貴者在所薄菊獨以隱逸
稱譜之詠之者又代不絶口其貴重可知已季貞其亦
慕古人而有見於菊者乎人生之樂隨寓可得口體居
室不與焉故不他其藝以見其志不侈其圃以納其侮
百弓之地可游可樂胥徒藐之而不屑來没吾齒莫有
睨而規之者求寡而獲豐身安而志遂是莊之德不亦
多且乆乎莊田舎也田舍穀為稱首不莊於穀而於菊
穀吾口之所切菊吾心之所樂吾口寧緩而吾心不可
不適也心適矣視如京如坻漠如也古有午橋莊築山
穿池竹木叢萃固盛德之宜居後之主者已墮屠兒墓
園之譏平泉莊之鴈檜珠栢雖曰僅存尋亦蕪絶矣富
貴田宅之不可恃如是夫九原可作吾其從晚節之老
圃乎且吾為人莊而日就荒人為吾莊而不獲一稔獨
幸得歸而時游王氏菊莊庶幾鄉賢之萬一焉記菊莊
而及鄉賢者髙山仰止吾鄉之士其勿以菊莊為嬉而
已也
　　乾明寺記
余謝事歸里有寺曰乾明主僧德訓時過余旣乃相告
曰佛居西方以七寳為宮室中華事之每窮土木之役
然茅屋越席神亦安之亦誠而已吾寺無貯儲業精者
驕荒者怠驕與怠相遭濟之以貧寺日廢矣訓視髪事
佛主講若壇信者禮施豐約不敢校歳乆積楮幣為緡
萬五千有竒乃搆大雄殿像設藻繪堂室庖湢大小俱
興經始至正甲申二月落以乙酉十月雖不足比隆傑
刹計佛亦與其誠而安之矣且訓見吾徒競錐刀如市
商惟私其身一旦捐衣鉢啓爭貽笑故就今尚健盡以
奉佛焉公不我揮故敢以告其徒福祐德成復踵門請
曰㣲師吾寺幾墜願紀於石相城故多寺由隋迄五季
有興無廢周顯德中廢省存者僅二十而無所謂乾明
者宋李囬作郡志始列乾明禪院豈宋所建耶易院為
寺又不知何時唐賜額者為寺私為招提蘭若若山臺
野色皆是也佛以清儉為宗其見勞人糜財果樂此乎
昔之佛者斷薪續牀把茅蓋頭未聞以締構雄侈為賢
也長蘆宗頤師謂梁武之禍由崇奉不能清儉所致詎
不信哉訓也居而能儉積而能㪚嗇於身而豐於佛懲
其徒而矯其弊亦賢乎哉今海内名山寺據者十八九
富埒王侯有興作猶資於衆因而利之此雖大小不侔
而得失亦判然矣佛之説髙者凌青天深者入黄泉其
淺而近者曰不貧不癡訓也其庻乎余旣聞訓之言又
重違其徒之請求其故掇其法之緒餘為之記俾嗣者
有所徵焉
　　樂閒堂記
人物之生於世安於其素而不知其樂者衆矣魚在水
獸在山不知其樂也處之涸轍縶之虞人而後知江湖
山林之樂焉釋而從之俾復其故則其為樂始真知矣
物皆然人為甚賤而服賈陸有摧車水有覆舟虎狼盗
賊風濤蛟龍之險卒然遇之號呼丐命於須臾而後知
平地之樂也而仕者又甚焉仕而達矣若可樂也而其
憂苦方叢乎其前事有必争而不容巳者不争則獲罪
君子貽誚後世争則彼方震以雷霆壓以山岳惑以簧
鼓大廷列坐十九瀾倒而欲以抔土障之當是時也思
得釋去重負歸為閒人則其樂為何如此憂也有苦焉
造謁之疲精神送迎之勞筋力晨興趨府干請坌來折
簡函丈手未及展繼者㳫至至擁馬不得前暮歸復爾寒
暑不間休暇匿避若逋逃堅閉若自錮一接賔客遂終
日不得食思得脱巾履偃仰牀第又如蓬萊之不可到
也上則不能遏矢去川决之政下則不能厭蠅集豕貪
之求憂苦雖極謗議蜂起矣夫人未嘗不知閒之為樂
而真知者寡余蓋身履其境急遽疲極而後獲閒其為
真知猶座中談虎而嘗被齧者也鄉人孫友賢受益居
安陽銅冶治卓宛之業而以清慎聞於人集賢院降劄
褒之曰樂閒沖素處士集賢握玉章司天下道教凡名
隱者率號處士又華以冠之受益因以樂閒顔其堂乞
言於余受益不游不試不險於途不困於責安於其素
而能知其樂者乎其知不知予不能知而集賢標榜之
其知其能知其樂也若是則華而不浮矣雖然受益又
當讀涪翁之文知収其餘力而就閒之説則可以永此
樂矣
　　陜西行中書省題名記
至正丙戌冬陜西行中書省平章政事托多公合其寮
寀移書有壬曰吾省據要重以控西北南三陲者八十
五年矣昔保釐長貳若廉希憲商挺賽音迪延齊皆蔚為
名臣而無託以徵及今亟求已不可得乃斷自後至元
元年得若干員刻之石識往行朂後繼敢以屬子有壬
惟陜西當天下一面名雖數更地之雄劇則古今不異
也我元天造立宣撫司以養以治中統三年始立陜西
四川行中書省至元二十三年朝議分省四川咨答轉
滯改陜西行省而四川自為省矣中更宣慰司者一尚
書省者二尋復其舊此其大較也世皇宏規遠模立中
書省總於中分省釐於外行省遵成憲以治所屬决大
獄質疑事皆中書報可而後行則為行省若甚易者然
地之所直有險易則任之所寄有重輕矣秦地形勝之
雄建瓴東夏分鎮夾輔宗子維城臣工旬宣實任其重
中統初廉希憲為宣撫商挺副之同寅行省治難為易
繼以賽音諤徳齊山川之險適足以固吾之國故地之
險夷視人愚哲朝廷慎簡宜何如哉則是保釐長贰之
善可為法惡可為戒者皆不容泯此所以有待於題名
俾後世得以指議也國家百年來法令明備遵之者福
戾之者罰若殛隨所戾而至孰敢不畏然人情有玩於
法狃於習而不知畏者於是法有所不行矣而其本然
之善則未嘗泯可觸之機則未嘗息題名一刻俾一見
之頃知某之為善使人歆慕若是我獨不能效之耶某
之為惡使人嗤唾若是我獨不能戒之耶用是為政豈
特為法之一助而彌惡遷善蓋有出於法之外者焉尚
論古之人由周而來著績斯土者軌躅相接逖聽風聲
皆吾師也若夫德於人而未忘迹於事而未熄率而踵
武其文正乎平章暨諸公竭誠踵武罔俾專美矣斯石
之刻又與人為善於無窮焉後之來者知其名之必列
於斯也可不畏乎虛其石以待之
　　𢎞齋記
人生天地間以藐焉一身參而三之亦有道乎窮雖獨
善若進德居業之富討論資攬之備大而民彛物則繁
而酬酢日用莫不總括其理而積於其身及達而兼善
也堯舜其君三代其民囿一世於太和以至鳥獸草木
亦各使之遂其生育之道天下事物紛錯坌㳫莫不有
以容之容之者何𢎞之謂也𢎞也者隘之反也此得彼
遺即隘矣雖莫不有以容之亦莫不有以别之也夫子
曰人能𢎞道言人能有知思可以大其所有之理也子
張曰執德不𢎞言有所得守之太狹則輕喜易足有一
善自以為天下莫已若矣道而曰𢎞我之力也德而曰
𢎞我之量也聖人示人用力之方才髙意廣失於辟者
亦有以充其量也承㫖開府公器宇汪汪若千頃波扁
齋曰𢎞日與儒士講學其中蚤襲宿衛歷俸常太禧宣
徽翰林宗正宥密皆有聲所以大其理守其得者已至
矣噫士大夫讀書非不博也才氣非不贍也而其成就
卒於無稱何哉患不𢎞爾聖人大管仲之功而小其器
者豈不以其不知聖賢大學之道故局量褊淺規模卑
狹功烈如彼而已乎公於是理講明已熟用力已至然
任重道遠又有毅焉曾子曰士不可以不𢎞毅於事而
求所以為𢎞者則内外交修本末兼盡他日見諸事業
綽綽有餘裕恢恢有餘地矣公命為記輯先儒緒論而
為之書
　
　至正集卷四十二
欽定四庫全書
　至正集巻四十三
　　　　　　　　　　　　元　許有壬　撰
　記
　　御史臺照磨題名記
世皇立御史臺肅天憲以正百辟上官底僚罔不各極
其選或損或益適於當而已厥初無照磨官至元壬辰
臺臣以贓入旣夥出納無適爰始奏設又慮員之冗也
乃以其職冠承發管勾兼獄丞之上遂為定制焉迄今
五十七年階是騰為達官者不知幾人而湮没無聞者
亦復不少今照磨蕭栗刻其姓名於石徵記於愚愚惟
照磨兼承發獄丞一人而三職也獨稱照磨者舉其槪
也金糓則欲燭照磨硏厲其隱失也簿書則欲乆近有
稽出入無格也囹圄則欲大而無抑無廋小而無淹也
三職克盡善蔑加焉一或不舉事因有墮矣況三悉不
舉者乎抱闗擊柝雖賤必敬況列為憲屬冠豸乘驄實
權輿於是者乎彼有居其位食其禄卑小官以為不足
為髙談計月取償華貫不待後之指議憲條森嚴有議
於今者已蕭君起家胄監已出官辟為臺郎除是職其
言曰前乎栗題名者善不善皆栗師也後乎栗題名者
栗不敢知而竊有望焉愚嘉其三職之能舉而其言復
有取也故為之書
　　緱山書院記
古王宮至閭巷莫不有學學其學者非有異事也明天
常盡人道而已若庠若序約義異稱教則均爾姬轍之
東寖不古若以鄭僑當國且有欲毁鄉校者而况重之
以秦火離之以異端斯文不喪天實相之學校開設日
興月嗣若夫書院之號則昉於李唐之麗正郡邑未有
也趙宋即老師宿儒講學之地賜額洎書若白鹿嵩陽
應天嶽麓遂為永額焉紫陽朱夫子守南康拳拳於白
鹿夫豈不知所先務哉我元戡定伊始即崇文教南北
旣一􁱲舍遂徧區宇漸濡百年而書院之闢視前代倍
百矣贈翰林學士資德大夫上䕶軍魏郡杜文獻公瑛
字文玉其先霸州人金季避地緱氏山中授徒汾晉間
學者即舊隠稱為緱山先生中書鈕赫珪聘至相因家
焉世祖徇鄂過相嘗召先生問計對以三事稱㫖且勸
上數事後皆如其言及即位徵之聞王文統當國不起
授懷孟彰德大名等路提舉學校官又不起其導中書
也則以緩刑薄征廣學納士為先其移書執政也則以
遡流求源拯百千年之禍為務所存不亦遠乎於書無
不讀讀無不記記無不究其趣者著述有春秋地理源
委十卷語孟旁通八卷皇極引用八卷皇極疑事四卷
極學十卷律呂律歴禮樂雜志三十巻文集十巻大約
明注義之未瑩補先儒之未足時出已見以袪後學之
疑中書嘗予良田千畝不受知屋下有藏金不發是雖
若小不義而千駟萬鍾其屑乎卒五十七年有贈諡之
命又十三年河南部使者請建書院廷議韙之以緱山
為額實至正辛已五月也守臣以官所度地湫隘不稱
謀於其孫封彰德路總管愚相攸坤維得故王氏萬卷
堂堂故崇且廣子孫廢撤殆盡相與裒金易之修大成
殿殿後為先生祠東西齋仍其舊又七年今郡守朱彥
亨與其曾孫中書省左司郎中秉彛作講堂以居師生
新㦸門以嚴中外始幾於完矣彥亨合其僚移書有壬
曰文獻子鄉先生也麗牲之石宜有刻文舍子其誰有
壬孩提知先生義不敢讓且讀山長馬君熈所為狀犁
然有當於心者馬君謂先生著述雖有先儒之已發而
其自得蓋十九焉槪舉其要以為的然見道之言其知
言哉先生出處大節屹然山立視榮達為何如身後祠
像之有無不校也然士為學必使後世從祀孔庭而後
為至下是亦尸而祝之非以為榮而以見其為學之至
且以淑鄉里興後人焉有壬生晚不獲親炙而幸托名
先生之碑可不因有以語吾鄉之士乎夫學其學者皆
人之所當為為子必孝為臣必忠如手之必持足之必
履宜無待於上之風厲也天降下民作之君作之師上
之人有不容已者焉方今勉勵長育明詔諄復居之有
地誨之有師而吾鄉先生貽範有書讀其書而求其心
贍其容而踐其行成德達材由是輩出則書院之設為
不虛矣有壬敢便便若是者誠欲明先生之道以淑鄉
里也惟吾士其勉之
　　總春亭記
饒樂平朱彬可取考亭夫子詩額池亭曰總春其鄉人
宣政掌故黄君仲綱諗記於余余以未識彬可辭仲綱
亟言之知彬可可人釋辭其可朱氏之先世居新安後
徙樂平之清原秀嶺髙林流泉沃壤彬可堂搆其間鑿
二池亭其上不質不華可琴可書可命尊罍以樂友生
水陸草木效竒獻秀自行自色自花自實寒暑有代謝
而品類更相發榮無適而非春池之蓮窗之草前川之
花柳無適而非道也亭號曰總春其誰曰不宜雖然華
於春者不若夏秋冬之多而悉歸之春何哉華於三時
而生意實自春始歸之春原其始也余嘗達觀乎萬物
妙觀乎一原維天之命於穆不已萬殊之所以一本也
乾道變化各正性命一本之所以萬殊也學者究其用
而未究其體悟其貫而未悟其一故於水陸草木但知
其為萬紫千紅而不知其無適而非春蓋自老安少懷
之言絶浴沂詠歸之迹熄尋芳勝日豈無他人求其領
無邉之景識東風之面舎考亭夫子其誰哉嗟夫盈天
地之間皆物也而有所謂植物者焉肖形雖異資氣則
同因植物之同而知萬物之同總春之義大矣哉彬可
為考亭疏族嘗來京師從縉紳先生游其亦有聞於此
否乎予不得而知也他日仲綱登總春之亭歌考亭之
詩然後以予言問之
　　景韓堂記
相為河北重郡牧守著稱世艱於聞周秦邈矣後蓋可
考焉若漢京房黄香唐宋景房琯數百年間指不易屈
趙宋羅彥瑰而下尤炳炳者其魏國忠獻韓公乎公前
持武康之節知相後兩以淮南之節司徒兼侍中判郡
蓋古之牧守與宰相同故黄霸潁川治最即入為相而
魏公以兩朝顧命定䇿元勲三守兹郡其重可知已夫
以千里之治移之天下舉而措之爾而宅百揆憂患之
域一旦釋重負斂惠一方則又朝廷用人弛張之道焉
流習輕外訾為徒勞膠榮朝著不肯一出國門雖自冗
員擢為方面皆為下遷倪若水見班景倩入為大理謂
之登仙流習之盭乃至是邪我元重近民之仕作法辟
舉屢議屢更必欲真得其人與之共治然卒未聞卓爾
在天下者豈風厲振作之道有所未盡邪皇上勵精圖
治一新其法内外通融凡乆在朝著者覈其才考其資
俾典郡邑河南行省理問太原朱侯彥亨擢彰德路總
管以其敡歷中外靡不著稱首膺是選也侯以剛明之
資一旦莅政百廢俱興剔蠧捄荒令行禁止由是名達
九重驛賜金段歷徵往躅不一二聞而達嚕噶齊沙喇
卜丹桑節判官馬德淳推官姜彬同寅協恭知事王大
本照磨李𢎞道畫喏平允郡以無事於是葺公署之後
堂扁曰景韓蓋景行先哲慕魏公為法徵記以訓詩不
不云乎髙山仰止景行行止説者謂景行大道也言髙
山則可仰景行則可行若魏公者非髙山景行乎凡天
下牧守皆當儀型於百世下况踵其武踐其位者乎槩
其三至合四十餘月利澤之及人如决渠浚隍柵桞廪
粟闢牙城除戎噐奏罷鹽鐡以紓民力乞國監書以基
風化皆宏遠之規非為目前苟且計者至於秉鈞調元
天下均受其賜豐功偉績史有不勝書者然愚竊疑先
儒稱其務容小人豈含糊求合於人乎蓋君子必欲充
其量而後可以有所容可以有所容而後可以施諸人
可以施諸人而吾之事業成矣雖大而弼亮三世敉寧
四方獨運廟堂再安社稷亦由是而推之爾且魏公作
郡作相無一不可為法而愚獨稱其量者誠欲諸公法
魏公必造其極而一政一令之及閭閻者在其中矣所
謂牧守與宰相等者其尚有資於是焉後之守倅觀是
扁也其亦致力於實踐哉墊巾慕郭解幘效王則前政
專美矣是為記
　　承恩堂記
皇上御天之十六年𠡠中書慎簡守令或陛辭親勉或
中書喻㫖皆錫宴敦遣曠典異數所以必其稱而期於
治也安陽吳密掾臺出官佐奉使宣撫竣事擢尹渤海
將行請言有壬時待罪中臺嘗序以餞既而朝廷遣使
覈治忽之迹而渤海之政在治列復最它治中書以聞
有金緞之賜密因扁其廨之堂曰承恩有壬既為大書
而渤海之民李信義李珎蕭克敏劉誠復諉儒者王憲
俾請於有壬曰吾明府吳君德我非一思永其傳而刻
銘戾法俟為去思則吾民不忍言其去也承恩有堂苟
因記之不惟彰君之賜而吾明府之善因附以傳顧不
兩得乎又東平韓學詩撰德政詩百首首括一事皆炳
炳在人者軼王允規十奇而過之遠矣有壬昔之序有
曰余雖不與考績尚能為子紀其實密也在邑不二年
治效有成紀實踐言記其可辭語曰君使臣以禮臣事
君以忠有壬於是有以見為治之機焉各欲自盡而已
昔有賜緋衣或百縑或衣一襲非私也亦盡其使臣之
禮爾厥後但聞有罰使以禮未聞也治不古若有以哉
皇上徵往古發言震衷海濱逺邑至遣使賜賚盡使臣
之禮矣昔人在畎畝不忘君而一飯之恩必報况恩隆
山嶽以忠報稱宜何如哉不名之堂不足以暴其恩報
之誠不於家而於公署又以垂勸於後來而臨民聽訟
之際顧瞻堂扁凛乎其陟降左右也敢易其心乎且今
能盡其職德於民名其堂慤於報而其民又能不忘令
德以示於永乆一邑之治可知已推之天下有不治乎
而天下之大一時承恩者幾人名堂思報者有幾而恩
之未逮者先儒嘗謂不患使不以禮患忠之不足盍亦
自盡其道乎密也植志不囬爵禄汨汨異時晝錦歸故
鄉其權輿於是繼踵而登斯堂者尚有望焉
　　公生明堂記
彰德屬州曰林俗淳訟寂號易治且山水可適髙堂孫
君徹徹篤由中書直省舍人來倅是州上官與其能小
民安其政山水之適則未遑也州治西北有公明亭圯
廢已乆金承安間宋黻記文名刻故在一日孫君洎其
守若僚請曰亭故遊息地今不能復其扁則可取然不
若用其全句之該也丐書公生明三字揭之州堂日視
以為儆予喜為之書既又請抒其義以發其蔀請亟而
切乃為之説曰公之為義大矣哉天無私覆地無私載
日月無私照黄帝之治天下語其輔佐亦曰公而不阿
而已周官曰以公滅私民其允懷説者謂以天下之公
理滅一已之私情則令行而民莫不敬信懐服矣則是
公之為用通三才而一之自天子以至於嗇夫板尹不
可須臾離者也人禀天地之中以生具衆理應萬事者
心也虚靈洞澈無物不燭一蔽於私蒙昧昏錯而其本
然全體固自若也荀卿於是立公生明之説其啓人至
矣蓋公也者無私之謂也無私則浄浄則明明則如鑑
照物妍媸黑白舉無遁形明也者公之發見者也而所
謂生者謂有此公即有此明猶播種於地而必出焉以
之扁堂觸目儆省而又克已復禮以立其體應事接物
以適其用不徼名以為公不仕數以為明一毫私欲無
自而入理之㣲地之逺莫不瞭然在吾目中尚何覆瞹
之有哉若夫不下比以闇上不上同以疾下分争於中
不以私害之荀卿所謂公士者諸君得之矣推公生明
之極致尊君愛民物至而應事起而辨將不盡為通士
乎諸君其勉之
　　河南省檢挍官持平堂記
河南省南控江淮西掎崤函東掖海岱以輔承京師中
土大方面也地重事劇鉛槧膠葛酬酢坌沓雖有敏者
不能必其無戾焉随事釐正不逺而復此檢挍官所由
設也夫以七品之職釐一品大府之遂事其任亦重矣
哉而弱者俯仰詭随謬愆何望強者取嫉於上陽示委
注隂實逺之終歲踆踆不安其席於是官以之曠而事
以之墮矣至正戊子春中書知管差除掾濟寧羅吉擢
任是官冬右司掾河間王國瑞繼至協恭交修翕然著
稱剸治就緒得以展布餘力顧瞻公署歲乆將壓請諸
上司出公帑葺之甫逾月煥然改觀扁曰持平余既為
大書尋復請記夫天下之至平者惟水與衡而已大而
江河小而溝池其平中準大匠取法焉石㦯磯之則不
平矣重而千鈞輕而錙銖應之以權無弗平者手㦯撓
之則不平矣今夫疆域之大事物之夥金榖也銓總也
工作也傳置也湮而欲發也泛而欲防也柅而欲行也
蹐而欲正也不磯不撓則能適於平而不磯不撓其亦
有道乎荀子曰士大夫以上至於公侯莫不以仁厚知
能居官職夫是之謂至平惟其本之以仁厚行之以知
能施於有政無所往而不得其平矣韓子曰物不得其
平則鳴檢挍不任他事専職於此一失其平不惟瘝厥
官鳴者紛起矣而况大官臨之史屬睨之可不慎乎執
玉捧盈持而勿失階是而理機務天下且平况一省乎
二君朂之且以告後來者
　　魯齋書院記
至正乙酉江西湖東道肅政亷訪使李守仁言魏國文
正公魯齋許先生為我元儒宗從祀孔子廟廷而覃懐
先生之鄉大徳間鄉人王紀作祠廟學西偏庳隘弗稱
昔濓溪為南昌丞宗濓恢設况道州其鄉乎覃懐猶道
州也故中書㕔永額為書院校職屡更祠則仍舊嵗久
且壓守臣嘗請郡巽隅地搆築未報宜亟作以副書院
名是牘上報可之符始下先生孫今河北河南道肅政
亷訪使從宣入其宅地爽塏夷曠過請地判官馮棋更
始石國英代之同知李守敬輩一乃心力市材庇徒成
祠而奉遷焉前為兩序後為講堂東西有齋峙以重門
繚以周垣西偏作屋以居校職神居有嚴講授有地書
院之名實副矣伻来屬記有壬昔長中書左司陪先生
子右轄公師敬時聞過庭餘論且讀遺書亦私淑者也
義不敢辭夫道統在天地間由開闢迄今日未嘗一日
斷絶明晦有時爾接而明之其人乎孟子謂五百年必
有王者興其間必有名世者亦舉其概爾孟子後千四
百年始得二程夫子天佑我元俾道統之傳亟有所屬
朱子卒才八年而先生生際興王之昌運得正學之真
傳接道統以淑来世任斯道以覺斯民非天意有屬而
能然乎舉而措之事業若時務五事其概也嗚呼中統
至元之盛有隆古之所未及而有志之士竊有感焉者
何哉孟子距楊墨韓子謂功不在禹下程子興起斯文
其要在辨異端闢邪説先生之立朝也當更始萬物之
際正始以理萬事端本以暢百支則其時也乃有申韓
邪說雜鶩於中其言甘而易入其功卑而易著舉世倀
倀以為開物成務如斯而已當時辭而闢之者其有所
自也卒之正言以騐正道以明使踵之者知其不容於
正途懲塞其將来盖攘斥之功出於平居講明聖學辨
别邪正之有素也其有功於世大矣世徒知道統之有
在而不知所以羽翼夫道統者又有在焉至大庚戌集
賢大學士姚公燧作祠堂記猶以未升從祀天靳築室
為言皇慶癸丑始從西臺侍御史趙世延請暨宋九儒
升從祀建書院京兆記則翰林學士承㫖程公鉅夫筆
也元統乙亥皇上勅翰林學士歐陽𤣥為神道碑與夫
制誥賛誄記銘推明道統之所在者至矣有壬晚學謏
聞無所容喙矣竊惟先生之道在人心夫何逺邇之有
間天下從祀感觸之機大矣懐之人固囿其中而猶屑
屑鄉里者豈不以鄉里視天下其感觸之機又有㨗於
桴鼓者焉王烈居鄉争田者望廬而返陽城居晉鄙薰
其徳而善良者㡬千人况道徳度越二人者乎懐之士
過先生之祠有不惕然而興者乎昔先生之教育懐孟
也制祠有曰再令董子帷前有傳授之弟子王通門下
皆經濟之名臣有壬於懐之士有望焉
　
　
　
　至正集卷四十三
欽定四庫全書
　至正集巻四十四
　　　　　　　　　　　　元　許有壬　撰
　碑志
　　上都孔子廟碑
至元二年丙子嵗七月庚午皇帝御洪禧殿太師秦王
中書右丞相達爾罕臣巴延率中書臣僚奏上都世祖
皇帝所城至元間作孔子廟仁宗皇帝修其敝增兩廡
庖館故事當刻石紀列聖崇文重道之實以詔後世石
已具擬中書㕘知政事臣有壬為文奎章閣侍書學士
臣庫庫為書奎章閣承制學士臣師簡篆其額留守臣
董其樹立制可臣有壬被詔悚慄罔知攸措洪惟聖朝
肇造區宇亭毒運用之大功並開闢而孔子之道猶天
地日月人無能名若臣之愚其何以鋪張天休闡揚至
徳若夫列聖崇文重道之實徴諸聞見或可復明詔萬
一謹拜手稽首昧死而言曰昔我太祖皇帝之應天唘
運也干戈中徴耶律楚材置左右備諮訪聞周孔教深
用嘉納知天下不可馬上治立十路課稅使副皆用儒
者國朝尊孔道用文臣實自是啟之太宗嗣位修曲阜
廟孔子五十一代孫元措仍襲封衍聖公置編修所於
燕經籍所於揚以開儒治輦曲阜雅樂爼豆祭服至日
月山王鶚以孔子像達北庭命秋丁行釋奠禮飲福均
胙歲以為常收羅儒士俾轉教授遣斷事官穆克徳山
西東路課稅長官劉中徧視儒人中者與牧守議停蠲
其役且將闢舉塲以精入仕擇筆且齊子十八人學漢
語文字漢官子參學國語弓矢擇師分四隊以教命中
書令楊惟中主其事作屋居之餼廪育之榎楚督之迄
定宗朝不輟憲宗悉除漢地河西儒戸徭役世祖在藩
邸招納儒士撝謙問答知草澤一士賢飛書走幣猶恐
失之燕廟學汨於道流奪而歸之儒増修敝陋聞竇黙
三綱五常之言聖見超詣即謂人道無大於此失此則
不名為人且無以立於世及正大位詔先聖廟國家致
祭宜恒修潔官若使若軍馬毋泊其中理訟䙝宴營造
者有罪内設國子監學外分提學教授以職教議行貢
舉法以取士督有司以主領責按察以勉勵儒籍者復
之材成者擢之分田制禄以奉祭祀以資營修以禄其
師以廪其徒而學政備舉矣成宗首詔敦勸且議貢舉
又特詔中外百司申世祖之制其畧曰孔子之道垂憲
萬世有國家者所當崇奉而曲阜上都大都又專言之
聖意所注可見矣武宗仁宗英宗文宗恪守祖訓凡大
播告必首及此武宗加號大成遣使闕里祀以太牢示
萬世無上之絶尊仁宗行賔興法先徳行尊五經繼志
述事有加焉今上皇帝三降徳音靡不懇切此徴諸聞
見班班有据者也尚論厯代之興禮樂制度莫不相因
而我朝截然首出為一王法立經陳紀大括宇宙細盡
事物不資載籍動合孔子之道非天啟大聖為斯文主
以康濟斯世而能然耶而天造草昧一元坱圠之始戡
定雖武文之用實行其中猶秋之有春藥之有食所遇
之時異所施之偏有不免爾天常人紀自然之理則無
時無地而不載焉世祖既城開平尋升上都文治益修
至元六年命留守臣顔蒙古岱作孔子廟都城東南仁
宗皇慶二年命留守臣賀勝重葺舊殿増廊廡齋㕔庾
廪庖福門閎垣墉西偏為堂廬以待國子分學田坐雲
州者六十頃五十九畝興州又十四頃以教以飬作人
之盛蔚乎首善之地矣今上當宁大臣協賛益闡大猷
使萬世之逺億兆之衆皆知孔道之可尊而祖宗功烈
有萬可述獨及此者誠以斯道在天地間一日不可無
一日而無猶天運之㦯息無以為天地矣而貽謀垂憲
舍是無大後世尊而行之其於治天下成規大法特舉
而措之爾臣聞道之大原出於天其顯者謂之文帝徳
廣運之文經緯天地之謂也天之未䘮斯文禮樂制度
之謂也刪詩定書繫周易作春秋孔子之文也彼深文
小道急近利務末效漸漬馴致貽禍國家雖以王文統
之才卒負任使世祖明斷罪人斯得况下是萬萬者乎
均謂之文可不知所辨哉士之藏修於是學者其慎擇
從自格物至於平天下皆斯道也繼自今萬億年開太
平之基以上副列聖崇文重道建學作人之意顧不偉
歟臣有壬謹拜手稽首而獻頌曰聖神立極順天應人
謀始斯臧繼體惟寅道有大原顯者為文爰出萬化兹
其大鈞金革土沸弦歌載詢考禮綿蕝徵賢蒲輪灤水
之陽龍岡作都據其上游建瓴中區乃咨守成大本在
儒國都閭巷有師有徒兹惟首善盍示逺圖咫尺象魏
作宮渠渠南面圭衮北庭詩書列聖繼明顯承弗替旣
極其稱復新其敝居以餼廩蒐以科第百年長育四海
漸被教隆化洽人有士風引而伸之萬世攸同皇帝曰
俞汝臣有壬紀載釋辭後因有今拜手稽首天子萬年
斯文斯道如日在天天地位焉萬物育焉拜手稽首天
子萬年
　　大都三皇廟碑
三皇置一廟有司以時祭享昉天寳六載我元稽古崇
德報功元貞初天下咸秩京師嵗春秋御祝香祠以太
牢宣徽供饌太府出銀幣大興府給事而太醫院主之
三獻奏名蒞事禮崇物備非唐可擬顧惟殿宇涉乆傾
圯院使休格諏咨同官合辭上請勑工部重葺寢廡齋
室應同繚垣以及墄坪炳煥俱新而碑未有紀至元三
年嵗丁丑十月壬午偕院使哈喇岱五十四經歴布延
特穆爾請於太師秦王達爾罕右丞相巴延協議敷奏
制可中書參知政事臣有壬製文奎章閣大學士臣庫
庫侍書學士臣師簡為書若篆中書移臣有壬臣有壬
不敢辭洪惟三皇繼天立極生民以來君德最神聖者
也十三卦言其功不及其德合元相春言其德不明其
功德無能名功無所歸一有形喻蠡海而管天矣醫家
者流果得而專乎徵諸掌故大德間陜西行御史臺議
名醫配祭定制禮官議開天建極者列以十人則專為
醫其可禮部韙之至大間湖廣省請名醫配享坐次禮
部議視大儒從祀列置兩廡豈一時不考大德之議而
許之耶豈以素問稱黄帝本草稱神農而亨庖始庖羲
耶而天下遂為定制矣昔在壬辰太宗皇帝慮人有札
瘥夭死也羅天下醫置太醫大使佩金符辛丑立太醫
院總其政憲宗皇帝癸丑冠以提㸃世祖皇帝中統庚
申給銀章又别置太醫院丙子合二為一戊寅冠以禮
部尚書癸未改尚醫監秩正四品乙酉復太醫院秩正
三品成宗皇帝大德辛丑升正二品帷幄重臣領之其
貴且重視同醫師秦漢而下太醫令丞不侔矣補太醫
員慮不根學試嚴科條入官階升迄長其院尚方侍湯
液諸王重臣請醫奏遣之郡邑設學置教授正録教諭
員教其術業又置提舉司其户調自為銓衡吏部不得
而可否也閭閻細民征戍病卒惠之有局待之有堂著
於格令以廣好生之德者厥惟至哉生民林林夫婦父
子君臣上下之分定飽食煖衣養生送死之具備禮以
維之刑以弼之萬世永頼可必也而四時隂陽之沴感
之為疾有夭死者已則不能必其無也於是為方技以
待之在三皇功德雖猶海之一勺天之昭昭然亦於生
民之大者歟天下祠事俾醫尸之其以是也夫用是諗
於其官若學者曰學治國具也古一而我三焉國書一
代同文之制儒以明人倫醫乃鼎足峙者以其為業重
且難故也技而進於道者也故必參造化之機窮事物
之理而又存之以仁濟之以亷者其庻幾乎内經尚已
近可訓者亦知孫思邈之論習業乎妙解百家探賾具
學醫始無滯周醫師嵗終稽其全失民有死終疾醫各
書其所以入於醫師若是其嚴也其或懵經㫖而㝠行
席世名而無實熟一方而自售偶一效以自信斃人不
刄者雖有常刑而逝者不可復矣盍思列聖崇秩建學
之意而慎之哉且醫之責在師師之責在總於上者擇
之精布之天下則人之鮮於藥者免矣班格又以銅人
圖經字漫屋摧徵考無從得請修治治其具以待其人
其知長人之責者乎京師天下原柢大官蒞之故將達
於流而暢於枝藹乎生民之遂其生也不然三皇天地
其居也元氣其神也何有於一室之修廢耶我元紹天
闡繹尚質素以基皇德其亦皇首之初乎皇帝擴列聖
好生之德開壽域續民命至和淪浹踵而齊泰矣於以
昌聖躬萬億年無疆之壽於以固國家萬億世不拔之
基於戲盛哉臣拜首稽首敢對揚天子之休命
　　勅賜經筵題名碑
世皇經營六合﨑嶇金革間首索金餘黎獻及一時經
術之士諏咨善道及正九五益崇文治至元三年十二
月遣中都哈雅諭㫖儒臣朕宜聼何書其議選來進於
是商挺姚樞楊果竇黙王鶚言帝王之道為後世大法
皆具尚書乃以進講八年許衡安藏進知人用人德業
盛天下歸之説深用嘉納仁宗御極臺臣請開經筵乃
命平章政事李孟時入講誦泰定間始以省臺翰林通
儒之臣知經筵事而設其屬焉今上皇帝法聖祖之宏
規考近制而損益之開宣文閣選中書樞密御史臺翰
林國史之臣以見職知兼經筵丞相獨署以領重其事
也其下有兼經筵官參贊官譯文官率以中書翰林僚
幕若閣屬為之而不常其員又其下譯史三人檢討四
人書寫五人宣使四人有公移翰林國史知經筵者署
之仍用國史院印章奏為著令至正七年正月二十日
知經筵事翰林學士承㫖都哩特穆爾暨領經筵事中
書右丞相伯勒齊爾布哈奏經筵啓沃聖心禆益治道甚
盛事也領知若兼之臣宜立石以記其姓名擬翰林學
士承㫖臣有壬為記御史中丞臣多爾濟巴勒為書知樞
密院事臣太平篆其額制可臣有壬竊聞聖人之道為
天地立心為生民立極為萬世開太平之基斯道之明
其本於學乎賈誼謂人君不可以不學故雖聖人亦資
於教五帝三王皆有師而求多文學古訓遜志時敏念
終始典于學不獨殷髙宗為然古今帝王之至訓也漢
之賢君祖德師經承師問道致治之盛其有以哉若天
禄石渠白虎華光與夫唐之𢎞文集賢名雖不同其討
論墳典圖畫治平皆經筵也我世皇徵用儒雅開萬世
太平之基薄漢唐而不居一本聖人之道垂裕後昆皇
上以天縱之聖留心經籍緝熈聖學治效之隆視中統
至元無忝矣臣有壬承乏經筵前後且十有五年每畨
直進説天顏怡悦首肯再四經㫖淵奥有契宸𠂻聖德
日新宗社億萬年無疆之休此權輿也講文附經為辭
若古疏義而敷繹之繼以國語譯本覆誦於後終講合
二本上之萬幾之暇以資披閲焉夫官署題名昉自近
代百司且有之況國家崇儒重道講求太平之大者乎
凡與是選莫不以為榮遇而列其姓名者不特榮遇而
已抑將勵其傾竭忠誠以格天心勿使後之觀者指而
議曰某但榮遇耳則斯石也不為觀美文具矣
　　勅賜大司農司碑
語不云乎百工居肆以成其事有其地則有以庀其司
鳩其人則有以僝其功苟判涣無統遷於異物求業之
精不可得也百工且爾況崇位重秩而亮天工者乎大
司農總天下農政其崇且重視古有加焉釐務之司宜
雄大華邃而因循卑陋不稱位秩時雍坊故相巴延之
居實甲諸第堂皇突兀宛若公𪠘重階連棟櫛比鱗集
傍可僚幕列可曹局帑庾固宻可以儲金幣棲簿書概
以官府所宜有者無一不具既歸之官雖力可請賜而
土木勝人不敢居也僦之齊民收其租入則虞烏合雜
糅日就廢壊獨有闡為公廨是稱是宜乃至正六年閏
十月二十五日大司農納克楚僧格實哩大卿哈達拉
圖喇特穆爾少卿穆爾茂蘇黙司丞班珠爾王恪經歴
庫春特穆爾都事托音奏凡地舎邸肆没入者悉歸農
司巴延之居在其中議諸中書農司宜用為廨制允其
請遂遷而闢治焉明年二月二十一日大司農僧格實
哩吴秉道大卿哈達拉圖喇特穆爾少卿穆爾茂蘇黙
司丞班珠爾經歴庫春特穆爾都事托音等覆奏廨
既得請宜紀其故勅翰林學士承㫖臣有壬文諸石洪
惟聖天子敦農務本責成其官因紀其居紀天休播後
世宜也然古人緩於頌而急於規故槃席几杖觴豆弓
矛莫不有銘以示戒也一器之㣲為戒若是則堂髙數
仞榱題數尺可以因其地以朂其思居其肆以成其事
哉帝王之治厚生而已唐虞大聖首重命稷箕疇八政
周詩生民七月皆王道之始也世祖皇帝稽古建官特
立農司雖品秩之隆殺分釐之内外時有不同其所以
敦本抑末責成實效則無以異也仁宗皇帝崇其秩從
一品位之崇也其望益隆秩之重也其任益大况一新
其廨百工有肆矣亦究其事之成與不成乎且農司之
立七十七年其設置責任之意播種植養之法綱以總
於内目以布於外者燦然畢陳宻而無隙矣責之也嚴
行之也乆其效宜何如哉今天下之民果盡殷富乎郡
邑果盡其職乎風紀果盡其察乎見之簿書者果盡如
其說乎政猶廨也嗣而居者亦思所以責其實保其完
舉其仆苴其漏乎方今農司之政其概有三耕耤田以
供宗廟之粢盛治膳羞以佐尚方之鼎釡教種植以厚
天下之民生尊卑之勢不同理則一爾卑㦯凋攰尊孰
與奉厚之之道其農政之先務乎昔韓愈取圬者王承
福之言操鏝入富貴之家有一至再至而為墟者以其
屋之歸於官也其要則曰食焉而怠其事必有天殃臣
於是重有感焉昔過其門莫敢仰視一旦為我所有而
治事其中念彼之失我之得也敬畏之心惕然而生矣
則是廨也非我龜鏡乎持是畏敬以治其事則事無不
成也於農政也何有
　
　
　
　
　
　
　
　
　至正集卷四十四
欽定四庫全書
　至正集巻四十五
　　　　　　　　　　　　元　許有壬　撰
　碑志
　　勅賜重修陕西諸道行御史臺碑
至正丁亥十一月庚戌日南至皇帝燕延春閣御史大
夫臣納琳等奏陕西行御史臺嵗乆屋弊既徹而新擬
御史中丞臣有壬文其故於石制可臣有壬承詔謹按
其状而筆其概曰臺治位今奉元城之艮隅且五十年
罅不即塓橈不即易馴玩將不可支歲辛巳都事樊執
敬言行臺據雄鎮具瞻重威廢乃若此今不亟修後費
滋甚乃移文中臺再閱歲始報可於是市材秦隴得木
山積瓦甓百需靡不具集而尋引斧斤稽而不用乙酉
冬十月中丞韓嘉訥莅止按視儲木暴露而衰朽已過
半慨然率作俄復召入累遷為御史中丞奉元無良梓
人圬者以告中臺中丞為請諸尚方擇精其藝者乗傳
而往侍御史沙巴爾李好文都事朱守諒輩得以僝其功
焉丙戌五月庀工六月中丞都斯黙色治書侍御史羅
羅至九月正堂暨幕署告成且輟且作中丞趙得壽侍
御史慶善繼之明年四月韓嘉訥復来為御史大夫八
月侍御史實喇卜至後先協恭迤邐就緒入冬而落焉
堂扁至公仍其故也袤深五尋有二尺廣九尋挟以翼
舍麗以兩厦貫以修廊屬以圎堂東西曹局各二十六
間過㕔前峙照磨所附其西位置秩秩察院若掌故帑
藏不易舊貫他悉一新庖傳廐櫪各厎堅好堂北伐土
泉湧因浚為池益以龍首渠水搆亭其上池隂東西各
為亭基城東北作屋以􁁏登覧前三其門引暎峻邃先
是出入危巷狭隘迂折民居直其衝者願輸為道倍值
酬之闢為通衢如砥如矢是役臺官總其上僚屬奉於
下舉盡恪恭毫釐之費皆出臺儲以故工不知勞民不
知擾考室度功名雖曰修而實則剏矣我世祖皇帝至
元戊戌建御史臺以清風俗以正百司而政之布報地
之逖邇有不齊焉丙子平宋明年立南行臺總十道以
按三省雲南則提刑按察司治之尋升行臺以按邊徼
邊徼既寧相地之宜以大徳丁酉四月移治京兆是為
陕西諸道行御史臺按陕西甘肅四川雲南四省總陕
西河西西蜀雲南四道亷訪司而節制於中臺焉闗中
東控中夏西南北極邊陲樹之行臺俯制部屬崇嚴之
勢立則敬畏之心生敬畏之心生兹用不犯矣此其小
者爾若夫消奸邪於未萌軋豪猾不敢喘氣使山川失
險里巷不驚臺與地亦重矣哉臣有壬考其歲月因有
以觀政焉廨弊已乆始有修葺之議又七年始有成其
不至傾圯㡬希今也堅足以待歲月宻足以芘風雨崇
足以讋部屬為政之道豈外是哉建臺八十年来中外
憲條無一不備玩而不舉亦猶是屋一有振起煥然截
然故未墜也然臺有恒言謂之風憲亦有說乎風者天
地之使也王者之聲教也故上行下效謂之風憲者法
則也周禮懸法示人曰憲法則是風之與憲二而一一
而二者也可相有而不可相無者也風主於教憲主於
法上之行下有不能效者則繼之以法未有專主於法
也我正而後責人以正我亷而後責人以亷苟不是求
一以枉法惠文從事待若束濕視若冦讐不亦昧於風
之為義乎故必先之以風而後之以憲二者不使偏廢
則吾政之修與廨俱新且於其未弊而時葺之則廨與
吾政其永無弊矣臣有壬為是說以答明詔庶乎古人
作器有銘之義也董治寮寀中更非一皆刻名碑隂以
著其勞焉
　　勅賜興元閣碑
太祖聖武皇帝之十五年歲在庚辰定都和林太宗皇
帝培植煦育民物康阜始建宫闕因築梵宇基而未屋
憲宗繼述歲丙辰作大浮屠覆以傑閣鳩工方殷六龍
狩蜀代工使能伻督絡繹力底於成閣五級髙三百尺
其下四面為屋各七間環列諸佛具如經㫖至大辛亥
仁皇御天聞有弊損遣延慶使綽斯戩輦鏹葺之又三
十二年為至正壬午皇上念祖宗根本之地二聖築搆
之艱𠡠竒凌府同知今武備卿布達實哩暨嶺北行中
書省右丞今宣政院使伊嚕特穆爾專督重修歴四年
方致完美周塔塗金晃朗奪目閣中邊頂踵鉅細曲折
若墄平髹堊靡不堅麗精至重三其門繚以周垣煥乎
一新縣官出中饒楮幣為緡二十六萬五千有竒費視
昔半而功則倍之丙戌十一月七日上御明仁殿中書
省臣奏閣修惟新不可不銘𠡠翰林學士承㫖臣有壬
文諸石臣有壬拜手稽首而言曰天地運用之妙臣無
得而名焉即其形迹近者言之風雷雨暘之散動潤烜
發生萬物者皆自上而施於下源泉陂澤之流通行泄
灌溉大田者亦由髙以及乎卑我國家興王之地俯瞰
萬國大聖人首出庶物位乎天徳引閡孳萌紐牙開闢
而後蓄而未發之氣以資始品彚自上而施於下由髙
以及乎卑故澤之流如髙屋之建瓴師之出如泰山之
墜石功烈之成登三邁五漢而下莫我儗也定都和林
造邦之基立矣太宗憲宗雖干戈間而以不嗜殺人為
心聞象教清浄覺皇慈仁之㫖有契宸衷資其說以格
蚩蚩之未格者非大示尊崇則無以為感觸之地而大
聖人礨空四海撮土八埏嚢括宇宙席巻河山之量實
兆朕於是焉臣有壬生長熈洽之世朔南名刹罔不厯
觀聞嶺北人談閣之大竊疑其夸質諸嘗行陕蜀江廣
閩淛且仕嶺北之人信天下之閣無與為比也昔祗洹
寺基八十頃一百二十院祗陀湏逹二人成之我國家
富有四海視布地之金特錙銖耳則此閣之締搆峻偉
傑峙與雪山相髙鷲嶺侔盛宜也閣始無名但以大閣
寺著稱皇上賜名曰興元之閣盖經始之日實我元順
天應人龍興之初名協乎實矣且和林自元昌路為轉
運司為宣慰司又為嶺北行中書省丙辰迄今九十一
年而列聖峻極之蹟雄都瑰異之觀無一人一言及紀
述者一旦形諸玉音刻之堅珉遲速其亦有緣乎於呼
休哉為大利益其可量也夫銘曰
鴻蒙再闢世再初聖神立極卑黄虞建邦乃握天地樞
俯拾萬國如墜枯嗷嗷赤子飢待哺后奚後我来其蘓
天戈豈欲專天誅心以不殺人自孚頋兹象教非虚無
與我異世而同符以大智慧明羣愚開極樂國􁀁寰區
祗園方欲鳩其徒乗龍遽爾反鼎湖後聖繼作志不渝
巍巍成此兠率居不宏其規豈逺模矗天拔地髙標孤
中有屹立金浮屠諸佛環擁分四隅至大修廢走使車
三十一年等湏㬰吾皇法祖恢聖謨坐令金碧新渠渠
龎恩覆幬均堪輿如閣容塔綽有餘中書有請帝曰俞
汝臣有壬其大書不蹇不磷磐石如億萬斯歲綿皇圗
　　勅賜推誠宣力定逺佐運功臣太師開府儀同三司
　　上柱國曹南忠宣王神道碑銘并序
曹南忠宣王薨六十年若乃祖乃父豐功髙烈墓道之
石咸未有紀至元六年嵗庚辰十二月己亥中書右丞
相臣托克托左丞相特穆爾布哈等以聞𠡠中書參知政
事臣有壬為銘翰林學士承㫖臣庫庫為書翰林學士
臣𤣥篆其額臣有壬承命兢惕而竊又自幸皇帝不以
臣庸劣俾參台司而王之子臣托歡實平章政事世講
誼篤當悉其家世飭其未至以章視来世矧威命有赫
其敢以弱陋辭王諱阿喇哈蒙古扎喇爾氏祖諱博綽
贈定威佐運功臣光禄大夫司徒上柱國追封曹南王
諡忠定父諱伊埒肯贈宣忠靖逺佐運功臣金紫光禄
大夫中書右丞相上柱國追封曹南王諡桓毅祖妣塔
布妣威喇俱追封曹南王夫人忠定㓜宿衛太祖皇帝
服弓矢職割烹從征屢有功竟死於戰桓毅嗣宿衛事
約爾珠太子從庫楚胡土克圖太子伐金遂侵宋以功陞
萬户尋以天下馬歩禁軍都元帥副大將察罕征討察
罕没遂代之統大軍攻淮東西諸城至廣陵戰没王嗣
職統其軍巳未從世祖皇帝渡江破宋師隆興北山還
上都賜黄金五十兩中統初詔將所部討阿拉克岱爾
琿塔罕追至河西有功二年從征額哷布格賜金箙一文
繒九三年從宗王噶必齊討李璮賊搤老僧口日夜搏
戰走之奪其錙重進拔濟南賜金鞍文錦各一黄金如
上都数四年春賜虎符銀章至元四年有事㐮陽走宋
師安陽灘賜白金衣物五年大軍圍㐮樊分戍百丈山
以犄宋師戰累㨗十年拔㐮樊十一年略地郢復奪郢
州南門堡視地勢可達戰艦於江遣色勒敏白大將自
沙蕪口入江取鄂州泝江陵復遵陸略地至鎮江十二
年擢昭毅大將仍蒙古軍馬軍上萬户權行中書省事
駐建康與右丞相巴延參政董文炳為三道水陸分進
期集臨安王以右軍取道獨松闗破東埧訾至䕶牙山
遇宋師手斬其將杜總管獲甲盾數百入溧陽界復值
宋師斬騎將二人擒禆將祝亮等四十二人斬首三千
級進拔溧陽獲首虜七千戰章歩橋斬其將吳奉使斬
首三千級進攻建平破之斬吳許兩總制拔廣徳西安
長興攻獨松闗擒谷總制至栢市擒其將張八斬首二
千級進中奉大夫行中書省參知政事十三年三軍㑹
臨安宋亡九月狥浙東未下郡縣所至納欵降趙提刑
等五百餘人追宋宗室秀王與擇於閩至福安轉戰四
十餘里殺其歩帥觀察使李世達於陣俘與擇及其子
弟監軍趙由□防禦使林徳獲印章五器仗萬計安撫
使王吉等皆望風降偏師入興化擒宋相陳文龍招降
宋官二百餘人淮兵三千人江南平十二月以行中書
省參知政事行江東道宣慰使十四年入覲進資善大
夫行中書省左丞仍宣慰使十六年進資徳大夫行中
書省右丞使如故十八年入覲賜玉帶弓矢進光祿大
夫中書左丞相行中書省事統師四十餘萬征日本次
明州而薨年四十有九是年十月吉日葬曹州濟隂縣
郭村之原初贈協謀佐理功臣太師開府儀同三司上
柱國曹國公諡武定加進推誠宣力定逺佐運功臣太
師開府儀同三司上柱國追封曹南王諡忠宣配托端
庫庫楞呼圖克台並封曹南王夫人子男二曰伊蘇岱爾
襲左手蒙古軍萬户天厯初有擁䕶功遂參預河南省
三轉知樞宻院出為河南省平章政事兼山東河北蒙
古軍大都督入為集賢大學士進銀青榮祿大夫薨曰
托歡起家同知蘄州路四轉為河南左丞由南臺侍御
史再遷為西臺御史中丞毋疾棄官厯江西湖廣江浙
三省平章政事進階光祿大夫拜南臺御史大夫改河
南平章以母老辭至元六年拜中書平章政事在政府
念母老而逺語及輙流涕南臺總十道按三省非重臣
不可復拜御史大夫且便其養也女五人適管軍總管
呼喇濟珪齊衛副使巴哈穆爾蒙古軍千户塔察爾真
定路總管哈喇遜蒙古右手萬户額爾濟納孫男女若干
皇元以仁武取天下艱難肇造與共事者惟國人耳而
國人中尤頼以濟者若扎喇爾氏則四傑之一焉王之
乃祖乃父無征不從無戰不㨗而所部之士威信素著
如臂使指無不如志天下既一俾率其部而世其職雜
居腹心之地以制四方世祖皇帝萬世之逺圗也王明
而恕謀而有斷始襲其部士皆樂為之用提兵鼓行指
期制勝其追叛河西攻堅屡下力戰㐮樊略地郢復可
謂雄偉之績矣若夫巻甲沙蕪而長江失天塹之險分
節獨松而重闗若無人之境卒使宋主面縛海隅風靡
則無沗爾祖而世篤有加焉日本之役未至而薨厥後
蹉跌貽悔識者謂使王在當不至若是也皇元屈羣䇿
以一區宇舊勞之臣耆艾熾昌者非一王暨祖考皆死
戰陣以致寧敉乃身不享之昔賢謂世徳之臣厚施而
不食其報然後其子孫能與守文太平之主共天下之
福王壽不滿其徳而二子佐列聖重熈之運皆致位崇
極王薨甲子一周矣賜銘墓道哀榮益新又立祠建康
賜祭田千畝世福盖未艾也嗚呼崇徳報功朝典縟矣
歸美報上獨不在王子孫乎臣有壬再拜稽首為之銘
曰
於赫天造秉鉞四馳芟夷蕪梗以式九圍河翕嶽喬貴
胄接武闞如奮出奔走禦侮桓毅之子忠定之孫率我
舊部朂我鋪敦帝命南伐潰㐮拔郢夷􁂞既塞我旅爰
整嘽嘽匪車舟乃陸通投鞭斷江率滸而東三軍犄角
分趣吴㑹遂起溧陽肆我禡類角崩稽首漿壺食簞廣
徳弗城獨松弗闗大㑹臨安組頸道左乾清坤夷四方
来賀蕞爾島夷乃敢不庭皇風播海長星墜營許許郊
原鬰鬰王兆焯勤崇極申以廟貎既厯五紀盍文其碑
亦惟天道遲速有時假寵九原追功未墜聿聲其休永
錫来裔
　
　
　
　
　
　
　
　
　
　至正集卷四十五
欽定四庫全書
　至正集巻四十六
　　　　　　　　　　　　元　許有壬　撰
　碑志
　　勅賜崇源寺碑
主實喇鄂爾多皇后巴爾圖言夙侍武宗皇帝被恩務
報而智力靡它作崇源寺資薦㝠福請記諸石以昭臣
妾事主之誠中書省以聞臣有壬承詔當筆即其状筆
之曰巴爾圖克哷氏年十三入宫武宗潜邸早受知遇
及正九五賜内帑楮幣俾作梵宇以踐矢言工欲庀而
宫車脫駕矣事太皇太后益著恪恭英宗熟其賢命立
太祖皇后完顔氏鄂爾多三年徙居世祖皇后凡實喇
鄂爾多譯言帳殿也國制列聖賔天其帳不曠以后妃
當次者世守之實喇則又序於諸帳之上者焉其徙居
於是也地位益榮賜賚日裕惟被恩未報是懼爰念國
家尊崇釋教嚴飭寺宇于以祐國芘民者殆徧天下女
人知力有度越如是者乎初仁皇居東宫賜昌平縣史
村田七百畝乃即賜田力事締搆為報恩地地形爽塏
閈閎邃嚴正殿位佛後殿栖經翼舍其旁武宗神御冠
其北而方丈拱於後殿西為雲堂東為香積周廟以居
其徒帑庾庖湢靡不華備作於泰定甲子三年迄功俾
崇孝僧恒照主治今恒湍繼之楮幣計緡三十餘萬不
資於官不假於人勞費亦至矣臣有壬竊聞佛之教大
彌六合細入無形顧臣固陋何足以知之而所知者則
佛以報恩為第一義故佛書有報恩經首稱波羅門子
孝養及湏闍提割身肉以飼父母𢎞衍其說以及報恩
之義厥有㫖哉夫所謂報者不獨子之於父母也若臣
之於君也妻妾之於夫也弟子之於師也凡人之於所
遇也有所得則報之不以多寡計也吾儒亦言受人一
飯之恩而不忍忘者其為子必孝為臣必忠一飯之恩
至㣲也而不忍忘之則其受人之大者可知已世有受
大恩而恬不知報一旦有事乃身先退縮不啻路人亦
獨何心哉况固藏嗇用女人之常雖知其卒無所用寧
終其身以付後之争者而不肯捐一錢則盡捐所蓄以
報既往之恩不賢能之乎斯石之紀使觀者有激其亦
可禆於世教且使學徒不專於虚寂而凡致力於人事
之實擴而充之佛之向上者可漸得矣臣有壬既紀其
實又效其說為之偈曰
佛有大方便經典演㣲妙報恩𢎞至理布教及無量含
靈皆具性感觸随所見彼姝者貴人淑秀著宫壼受恩
雖錙銖欲以山嶽報况得山嶽恩我報宜何如永矢言
旦旦幽明倐殊邈志堅事竟成傾篋力搆築山林爛金
碧奉祀極蠲潔冥冥既資祐且盡未来際佛慈無所擇
散福徧沙界皇祚綿無疆慧日光萬刼民物苟有願佛
悉從所欲凡我林林生學佛當念此為臣勿忘忠為子
勿忘孝人而忘忠孝雖在天地間是不與人䓁我願推
此道普度一切人俱為忠孝者俱到大智岸
　　勅賜順聖寺碑
昔我武宗皇帝之在潜邸也今實喇鄂爾多皇后巴爾
圖實侍左右既乃從太皇太后於覃懐武皇賔天仍事
興聖宫慎畏自持性強記詢往求故應答周悉聖母嘗
言覃懐獲歸宏濟聖業非祖宗在天之靈黙佑曲䕶罔
有今日故力事崇構資福於佛為祖宗報巴爾圖日聆
聖訓而復厚沐撫視乃效聖母報祖宗者以報聖母出
奩蓄楮幣三十五萬貫有竒買地都城咸宜坊作順聖
寺三門夹峙大殿屹立後建重屋奉聖母神御西為十
二楹連甍有閣竊自為侍祠之地東規如西而殺其後
用庋藏經雲堂香積秩秩有位周廟連屬宏麗静深際
通衢為屋三十間取僦貲以助恒費經始至治壬戌之
春欲極工緻而監者不稱凡三撤易厯十年而後有成
焜煌絢爛照耀闤闠遇者聳觀買田千畝俾永有食擇
比邱尼管旃卜主之不紀其故恐後遂湮没以告中書
庶㡬上聞而有所屬也省臣敷奏詔臣有壬為文臣有
壬詞臣也有命弗敢辭臣聞佛之教宏大精㣲其要惟
欲人同歸於善有不言而自信不化而自行之妙焉其
徒學者女人為比邱尼盖百不一二佛以女人多疑惑
執著結業纒縛不能自出不使入佛法中而憍曇彌著
卒能奉行袐教宣說㣲妙所謂身無常身命念念遷滅
代謝不足財衆緣所共無有真主其言亦淵矣乎巴爾
圖之報聖母也慤誠追慕老益不替亦善女人信敬佛
法而知所先後者乎身命奥㫖將究其極若夫舉所蓄
而傾委不靳則已有得於財無真主之言矣昔聖母御
興聖宫受二子十孫三帝極天下之養始終十五年中
間受厚恩而極富貴者不知其㡬人未聞有一人奮出
知報者巴爾圖以女人淑柔之質而能若是盖有闗於
風教宜有以紀之也皇上孝治天下事佛之宇列聖神
御在焉聖母既有所矣巴爾圖復此締搆非瀆也至誠
展布随地而見况及事親宻從殉無地乃得一睹睟容
與紫金之像白毫之光相為炳耀則孝敬之心油然而
生佛之不言而自信不化而自行者實寓乎其中矣既
述其槩若是且頌之曰
象教若海孰挹其深世玩其迹盍求其心匪今斯今罔
有不欽其屋如星其徒如林山臺野邑知㡬萬區曰兹
都城鈞天帝居寶搆突兀鬰乎相輝國帑海嶽㳙埃是
靡踽踽有人毫積絲累至於千萬猶水壑委十年營度
始盡厥美聖母在天監觀有赫兹殫之力實母之錫陸
海洶湧出此兠率東瞻徽儀殿閤咫尺肸蠁来臨神御
有侐聖孫御天治隆孝敬淑媛有請天休丕應小臣載
筆聖徳是紀以彰聖治以鬯佛㫖惟佛之㫖在神御祀
祐我聖嗣承承繼繼子孫孫子與天地終始
　　勅賜故資徳大夫御史中丞贈攄忠宣憲協正功
　　臣河南行省右丞上䕶軍魏郡馬文貞公神道碑
　　銘并序
至正六年七月丁丑集賢侍講學士通奉大夫兼國子
祭酒臣天爵言故資徳大夫御史中丞贈攄忠宣憲協
正功臣河南行省右丞上䕶軍追封魏郡公諡文貞馬
祖常早擢髙第厯踐要途始終五朝有文有政宜錫碑
紀徳庸示報功集賢院臣以聞制可命臣有壬為文臣
𤣥為書臣起巖篆其額三人皆文貞公同年進士而有
壬託知尤厚始以學士被命繼冒承㫖皆在紀述其敢
辭公字伯庸世雍古部居静州天山有錫哩濟蘇者髙
祖也金季為鳳翔兵馬判官死節贈恒州刺史廟賜褒
忠子孫因官以馬為氏曾祖烏呼訥從世皇征宋留汴
掌饋饟累官禮部尚書贈推忠宣力翊運功臣僉樞宻
院事諡忠懿祖世昌行尚書省左右司郎中贈嘉議大
夫吏部尚書父潤朝列大夫同知漳州路總管府事贈
中奉大夫河南行省參知政事追封梁郡公妣楊氏追
封梁郡夫人梁公官浮光因家焉七嵗知學得錢即以
市書十歲見燭欹燒屋解衣沃水滅之人歎其異蜀儒
張公􁅩講經儀真公未冠質以疑義数十張公竒之科
舉詔下鄉㑹試皆第一廷試第二盖以國人冠也授應
奉翰林文字承事郎同知制誥兼國史院編修官拜監
察御史仁皇乆正宸極猶居東宫近侍利燕飲得售所
請公抗言當御正衙立朝儀御史執簡太史執筆雖有
懐姦利巳乞官賞者亦不敢出諸口承天地祖宗之重
當極調攝至於酒醴近侍進御當思一獻百拜之義英
廟為皇太子請慎簡師傅下至臣僕亦宜精擇時大姦
當國公首知其盗觀國史洎同列疏其十罪仁廟震怒
罷之黨與之布列要地者皆論列黜之端人昔與抵牾
而擯斥者請拔用之秦州山移公言山不動之物而今
動焉豈在野有當用不用之賢在官有當言不言之佞
大臣皆家居待罪薦賢拔滯知無不言改宣政院經厯
月餘辭歸起為社稷署令罷襍事於泉南大姦復相左
遷開平縣尹欲中傷之退居浮光大姦死除翰林待制
泰定建儲擢典寶少監太子左賛善尋兼翰林直學士
成均釋奠陳太子視學之禮内出禮幣命公助祭除禮
部尚書祖母張夫人卒䕶䘮歸起為右賛善復禮部尋
辭歸天厯初再使召為燕王内尉仍入禮部兩知貢舉
一為讀巻官時號得人參議中書省事參定親郊典儀
充讀祝册官禮成賚金幣拜治書侍御史錫犀帯及御
書奎章閣記内廷宴服七襲金玉腰帶各一改徽政副
使拜南臺中丞今上即位召議新政賚白金為兩二百
楮幣為貫萬金織綺為端四改同知徽政院事拜御史
中丞以公疾特免朝禮命光祿日給上尊知經筵進說
必陳經史大義參以祖宗故實持憲務存大體西臺御
史劾其僚禁酤時靣有酒容以苛細黜之山東憲以孔
氏訟聞以事闗名教不行按者亦引去司憲有以貪墨
敗没入其田廬請歸曲阜陵廟從之拜樞宻副使居無
㡬辭歸復南臺中丞遷西臺疾不赴積階自承事郎至
資徳大夫至元四年三月丙午薨於光州之第得年六
十是年四月壬申葬州北平原鄉西樊以里有司以聞
有今贈諡配索氏封梁郡夫人子男二武子承務郎湖
廣行省檢挍官文子徴事郎秘書監著作郎孫男三女
二公言事剴切嘗建議國人暨諸部既誦周孔書當遵
諸誨以厚彜倫兵家子驕脆有辜任使庶人挽強蹶張
老死草野當建武學武舉儲材以備非常時雖勿用識
者韙之至於論刑則一本哀矜常言死罪遇赦且原減
死流徒未蒙殊渥當騐情寓恩内徙漢人滿百執弓矢
獵者死不及百者流條格已有禁弓矢聚衆之條又復
為此是錯綜網羅之誠恐愚民舉足蹈罪至論建徳民
妻之不首夫死者則當以必死其得用法之意乎國家
涵濡百年譽髦斯士公先世已事華學至公始大以肆
為文精核務去陳言師先秦兩漢尤致力於詩凌轢古
作大萹短章無不可傳者與修英廟實録譯潤皇途大
訓承華事略編集列后金鑑千秋記畧若干巻至順間
龍虎臺應制賦詩有玉食之賜嘗進擬藳為之歎曰孰
謂中原無碩儒乎文集若干卷臺檄刻之揚州郡庠仁
皇始行貢舉國人而下列為四色國人洎諸部為右榜
試目視左榜差優公雖右列左列及之者指未易屈焉
且其為學初不為貢舉也以挺特之資丁文明之㑹裒
為舉首馴至達官威重足以鎮薄俗文章足以追古作
議論足以正風俗設科得士不得不以延祐之初為盛
也不幸壽僅六十未究其用悲夫銘曰
元大一統六合同風南臺北莱芃生其中部族有儒文
貞伊始文貞之世翼翼廟祀後承聿修講學諸夏延畀
至公大有無摦嶄然異禀㓜不事弄濡衣撲燎智劇碎
甕益習以進益混以翰不溺不流而登於岸先秦兩漢
華咀實擷天籟泠属石湍激洌天子有詔乃興乃賔實
三其魁一推國人甫試館職倐峩豸冠以爾枘鑿安我
考槃遐心浮雲束帛空谷春坊翊賛經筵啟沃皇格於
天公司其度俊造鑑衡風紀砥柱龎恩異數川委充溢
云胡修途六十而柅旣易其名亦大其封於光之原賜
碑崇崇賜碑崇崇於赫厥銘同年之紀考信匪譝維爾
部族文貞有躅叙倫敦典益介戬穀
　　勅賜贈中奉大夫河南江北等處行中書省參知
　　政事䕶軍追封渤海郡公吳公神道碑銘
至正七年八月癸酉皇帝御慈仁殿中書省臣奏江
西行中書省㕘知政事臣吴秉彛既封其親請刻銘
以昭天休制可詔御史中丞臣有壬為文臣有壬竊
謂凡為人子孰不欲顯其親然禄不逮養雖萬鍾五
鼎有不易其風木無涯之感者矣國家隆推封之典
無間存没庻幾追其不可復者以慰人子之心所以嘉
惠臣下篤於古矣貤恩隱卒君之仁也立身顯親臣之
孝也仁孝胥盡猗歟盛哉謹按贈中奉大夫河南江北
等處行中書省㕘知政事䕶軍渤海郡公諱良字良卿
世家於燕大父諱榮父諱德信贈嘉議大夫禮部尚書
上輕車都尉渤海郡侯妣錢氏渤海郡夫人郡公早以
孝稱未嘗一日去親側禮部患疽齋沐禱於神日祝以
愈兄弟三人友愛尤篤兄貞監太寧路瑞州酒税當輸
納於府州扼山瀕海溝港沮洳方六月暑雨廹官程不
敢緩與弟用子秉𠂻偕行道出兩山間溪水卒至貞半
涉為暴流所汨秉𠂻走援用繼之皆溺死失屍所在訃
至禮部哀摧幾斃甦復不食郡公仰天慟哭而慰其父
曰兄若弟姪之不幸命也兒必得骸骨而反於是徒跣
求之暑途淫潦不逺千里泝㳂溪澗凡波流旋折沙礫
隱起靡不刔索號泣水際日益不懈物色衣屨果盡得
三尸歸至大庚戌十月(缺/)日卒於家壽五十有二配髙
氏追封渤海郡夫人繼宋氏男一即秉彛女二適崔昇
髙秀皆士族貞一女齒齔失父遂子之毎曰吾兄遘酷
禍遺𦙍止此當擇壻以嫁後適董継昇仕至江浙省㕘知
政事封隴西郡夫人孫男一庸國子生孫女一適應奉
翰林文字劉佐平生樂施與宗姻朋舊有喪葬不能舉
子女不嫁娶者悉助成之卒之九年秉彛始起家為河
間路興濟縣主簿累遷懿州知州懿附治遼陽省剸割
梗阻秉彛居七年名籍甚拜監察御史由兩部京府出典
兩郡亷一道入踐厯宥密憲臺中書遂參預行省距郡
公之卒三十有八年矣嗚呼吳氏之先其世有隱德乎
何其後之盛而報之侈也郡公發不自躬委祉後人為
善之效章矣秉彛嘗守臣鄉郡郡人念紀其善於石未
果而承詔銘其父碑夫豈偶然者哉銘曰
吳為周宗實始泰伯長沙在漢仍啓王國世逺族綿布
濩四方為士為庻或隱或章有家於燕逖聽泯泯淵泉
時出厥後以振亢宗匪爵詒謀維義手足三人遽失其
二哀哀猶子俱為湘纍翁將殞絶兒忍孑遺骼􁏍不生
猶愈暴棄矢言卒踐與匶偕至行修於家仁施於里貴
壽弗有以遺其子其子其承聲實非欵踆踆賢勞席不
暇煖酬功孔渥渤海啓封匪恩之私維報之隆邦畿土
良幽宮是宅朂爾著存視此銘刻
　
　
　
　
　
　至正集卷四十六
欽定四庫全書
　至正集巻四十七
　　　　　　　　　　　　元　許有壬　撰
　碑志
　　勅賜故中憲大夫嶺北等處行中書省左右司郎
　　中贈集賢直學士亞中大夫輕車都尉追封真定
　　郡侯蘇公神道碑銘
中憲大夫嶺北等處行中書省左右司郎中蘇志道旣
卒之十七年為至元二年丙子嵗制贈集賢直學士亞
中大夫輕車都尉追封真定郡侯明年正月丁未制詔
臣有壬銘其碑陜西諸道行御史臺中丞臣祖常為書
江南諸道行御史臺侍御史臣起巖篆其額從臺臣請
也蓋志道子天爵為御史臺都事臺臣熟其賢覈其父
之實而臣有壬待罪中書天爵右司都事是亦熟其子
而知其父者皇帝孝治天下臺臣職風教勵臣子是有
繫焉臣有壬其敢以蕪陋辭乃本其狀而筆之曰公字
子寧真定人曾大父元老金亡不應徵辟年九十卒妣
孫氏大父誠善治生妣畢氏父榮祖累贈中順大夫禮
部侍郎上騎都尉真定郡伯妣吳氏追封真定郡君公年
十四居禮部䘮廬墓側又奉母十年事葬以禮平陽姚
天福守真定舉府吏方旱從決獄而雨辨盗馬成獄之
寃辟河東憲吏入為察吏行和林楊州良家子訴直賣
三易主御史逆詐斥去公曰詐自抵罪訊之果實民而
復其里轉户部令史浙西豪民以佛為標榜相煽為姦
衆至數萬號白雲宗握印章以總其屬公私病之詔禮
部侍郎髙昉治其獄以公從京師五往返始竣事没貲
產鉅萬歸良家子女出詿誤數百人擢掾樞密選籍積
滯悉舉而行從樞密臣行邊歸掾中書尚書省立勢盛
中書掾争趨之公獨安焉尚書省尋罷乃釐其濫銓起
家承直郎中書省檢校官陳便益正愆繆黜姦贓吏覈
濫出金穀若干六曹吏為悚畏御史咸薦才宜風紀有
尼者或勸一往曰謁得御史尚何以御史為哉改刑部
主事刪條格便比傳盜有蔓及無辜主者欲盡逮力止
之盗内府金獄未具時相亟欲殺之公曰獄未具殺之
尚書省所以敗也時相怒㑹樞密院奏為斷事官經􁆣
而解軍士䕶視金銀噐又遣他往比還失之將論以盗
公曰此失耳俾償而免闗中之警和林失守和林百年
來生殖殷富埒内地至是並塞之民奔潰四去天復大
雪至丈餘畜僵死且盡人並走和林乞食時倉儲僅五
萬石米八十萬錢强者相食弱者相枕籍死優秩除吏
率難其行公毅然請往擢嶺北行省左右司郎中旣至
愀然曰天下之事復有急於賑饑者乎白其長發廪賑
之人大者三斗小六之一又贊省官為文請於朝曰和林
根本之地今倉儲無幾餓莩山積賑饑人則失軍餉專
軍餉則坐視饑死事不兩立揆其緩急已便益賑之開
平沙静差近請髙估募民致粟次募四方以先後至為
差厚酧其直民必争赴而邊儲可實朝廷從之制致粟
和林者以三月至石與五十萬錢四月至減十之一五
月至又減其一至即給直於是民果争赴而邊儲之實
如舊為考覈法使繼者不能為姦諸王汎索持法一不
與王怒使人譙公對曰府藏軍興也有司守之非軍事
誠不敢與皇子安王以衣褒之吳王予名馬受而歸其
直時酒禁多犯朝議謂法輕使然更奏論死令下三日
得趙仲良等五人酒有司論以死公曰酒豈三日可成
犯在令前當用前法設當坐亦宜復讞奏報乃決豈得
擅哉上其事法司議當用前法五人得不死即孔子廟
延士講經史率僚屬往聼夜分乃休廟故丞相順德忠
獻王建未就而薨捐俸成之邉民列公政績上之御史
而同列多異遂辭歸至京師卒年甫六十延祐七年二
月壬戌也三月乙酉葬真定縣北新市鄉新城原先塋
配劉氏累封真定郡夫人後四月卒子男五人其四夭
一天爵也國子員釋褐薊州判官厯館閣至右司遷刑
部郎中遂佐臺幕今禮部侍郎官太中大夫女三人孫
男一人昌文女一人㓜公為吏二十載始得官官四轉
皆佐幕而見諸事業若此是知士之生世官不貴大而
貴其行事不務多而務其急故下僚有浮於上官而一
事有勝於百千者君子之觀仁必於其大者焉公自弱
冠諸父析財不能止獨取薄田遺書其仕也不肯私謁
以求為御史至於和林之贊荒政則茂績也嘗觀古人
列傳或載一事或一二事足以見其人大節況著見若
是者乎蘇氏之先自行唐而欒城欒城而真定閟之者
翕故發之者闢導之者逺故流之者長至公啓矣而猶
未暢又一傳得天爵階三品始疏侯封而貤及大父焉
天爵仕日崇疏封未巳也古之人臣服寵嘉而銘噐物
者不惟章君之賜示不敢忘也天爵推恩其親恩至渥
矣而又賜銘墓碑紀休永乆其不敢忘而移孝為忠者
其益朂哉銘曰
猗嗟子寧父孰究其諝片言折獄若不能語勁氣拔距
若弗克舉不鄙郡史從讞則雨恢恢游刄匪越其俎姦
人借佛蠱我士女禮部擇人于殖于去金山稱海百萬
其旅不資贊畫曷張我武崑岡火炎委局趨附曾不踰
時我奪我予廷尉持平文智敢舞天子有法相國何怒
伊誰教言私謁進取失將千金得未一羽睠兹和林實
我天府百年生殖馳馬布野天胡怒之長驅貔虎蹂我
旄倪蕩我牧圉天雪縷縷饑食無所流民如水積骸如
堵拜郎給傳往佐其撫藩臣孔賢有善斯取總總黄□
僵卧待哺有如赤子遽得父母馳牛輓輸奔走髙估庾
廪充溢國本以固方期用世一夕今古公則不死有子
仕膴天子有詔刻石表墓於永其垂新城之下
　　勅賜故光禄大夫大司徒釋源宗主洪公碑銘
至正七年八月戊寅皇帝御慈仁殿集賢大學士臣五
十四言故光禄大夫大司徒沙門法洪逮事累朝其德
業有足稱者願刻石以示永乆有㫖命御史中丞臣有
壬製文且為書翰林學士承㫖臣起巖篆其額臣有壬
於洪公非有支許之分而其為學又異宜不足以知之
者然天子有命其敢辭謹按其事狀擇而書之公姓劉
氏隴西鞏昌成州人生有異禀九嵗入鄉校日受書累
千言輙成誦不忘年十二窺釋氏内外典有契遂辭親
禮州之興化寺武公總攝而祝髮焉又八年從金仙律
師受具戒乃發足游方謁少林法主參決心要即廓然
自得時真覺國師松堂公居大白馬寺公往依之松堂
沙門上輩負海内之望與語大見噐異留侍左右為之
發揚宗㫖周密㣲妙遂能窮極法源卒嗣其業承記傳
衣之日靈鶴翔其庭松堂喜曰是必能大吾教矣大德
中總統司請為釋源白馬寺長講號大德法主武宗皇
帝在潛邸聞其名特命住持秦州大聖壽寺至大改元
復命即秦州開演長講𠡠有司月給衣糧焉仁宗皇帝
臨御之明年宣政臣奏㫖起公住持白馬寺未幾賜號
釋源宗主驛召至京師沙囉迦八哈失首見推重請主
西山龍泉寺尋奉𠡠翻譯諸菩薩經撰大元帝師帕克斯
巴文廟碑文成奏御嘉賚甚厚遂詔公住持新建大永
福寺涖事之日三宫賜白金中宫復製紅衣以衣之英
宗皇帝時居東宮已虛佇信嚮數嘗引見既即位即授
公榮禄大夫司徒已而進階光禄加大司徒刻銀為印
食一品禄承制總選名僧校讐三藏書領江淮官講凡
三十所於是貴幸莫比矣㑹壽安山大昭孝寺成詔以
公主之大都𢎞正棲禪上都𢎞正等寺皆𨽻焉大昭孝
寺者英宗之為太子嘗至其處喜其山水明秀左右或
言此山本梵刹也後為道士有耳目屬意焉至是以鈔
二萬錠賜道士使别營搆因觀基煉石鑿(闕/)大起佛宇功
德無量欲資以慰薦祖宗在天之靈㫖意甚鋭惟公具
大善知識願力堅固簡在宸𠂻其膺是選亦可謂非常
之遇矣於是車駕臨幸置酒流盃池上丞相東平王及
公侍天顏甚懌顧左右若曰朕有賢相又得此竒人至
可樂也因手簪花其㡌諭所以畀付之意故事官寺方
丈每嵗望幸主者不敢居特𠡠大臣設宴命公入處以
寵異之他日丞相就公問所以為治之道公舉儒者經
權之論以對丞相喜曰吾今乃知公有濟世才非徒空
言而已泰定初或謀動摇壽安者㣲公慧力足以攝之
則將不得免焉至正二年今上皇帝御龍舟游幸玉泉
諸山至夀安以公先朝耆舊特優禮之初天厯中嘗賜
鈔三百萬錠以其二買田飯僧以其一視規息為國家
修建佛事其後官府稍見侵奪至是丞相托克托公以公
故奏請復之比車駕還宮復遣使賜上尊為公壽其被
遇累朝光顯如此四年春三月六日卒壽七十三為僧
凡六十有一年大臣以聞天子憫悼𠡠有司致賻備儀
衛祖送如禮既闍維門人三分其骨瘞壽安白馬及陜
西之興教寺而建塔焉公度弟子十餘人得其道者曰
允中為昭孝法主與公同日殁嗣法者以百數曰德政
主白馬曰道傳曰慧潤主永福壽安則又所謂傑然者
也公為人軌行嚴峻識度開朗其於禪乘律義既究極
無疑而於孔老百氏之書又能鈎引貫穿從横出入乎
其間故其平生論譔多涉獵經史娓娓可觀有雲麓集
十巻行於世云臣聞西方之教以空洞為實以有為為
妄儒者謂其有體而無用異於聖賢之道也惟大司徒
始能以真如三昧啟廸其徒空術旣顯及其樹大法幢
鳴大法鼓又能以才噐文辨見知聖代恩數優渥雖宋
慧林唐不空被遇之盛未有能過之者殆所謂為而未
始有為無為而無所不為者歟故觀其所與東平問答
又皆平易精實體用兼備其有得於聖賢之學者未可
以浮屠氏之説噐之也謹叙而銘之其辭曰
出世之士一􁂒不作流於空愚無有知覺用世之士一
切有為流於功利靡所底歸爰有大智見道立卓非律
非禪無適無莫白業之積始自秦中雷音振揚達乎九
重毳衣來朝當宁前席王后君公膜拜接舄爵以上卿
為帝外臣隂翊乾運密贊皇仁動言事為有典有則著
為文章載在金石壽安之山龍宫翼嚴人天畢來四聖
具瞻樹立門庭廣大堅固孰為為之以我佛故功名富
貴文字語言何有於我得魚忘筌化縁既周委席而去
生也則榮殁有餘譽殁有餘譽天子念之臬臣屬辭以
永其詒
　　有元扎拉爾氏三世功臣碑銘
昭武大將軍河南淮北蒙古軍都萬户察罕特穆爾言
太祖聖武皇帝之肇闢天地也先臣和克齊率所部為
前驅四征不庭與有駿功實察罕特穆爾之始祖也劗
金之役髙祖舒爾罕大戰野狐嶺流矢中額卒賵錦綺
萬馬四百匹曾大父特們岱嗣將世部征喀爾執訊取
大珠以獻平西夏推首功太宗皇帝命行都行省事總
烏嚕等五部族將平金賜食邑二千户憲宗征蜀日扈
帳殿出戰必㨗并晉懷洛之民懷不殺恩皆立祠以祀
而大父鄂囉齊受知世皇既襲世官又總四萬户戰襄
樊攻沙洋下郢復破陽羅渡江圍鄂招降其守從大兵
鼓行下㳂江江東浙西諸郡獨松闗偹嚴而守固隂設
伏陽樹熾山上單騎突前伏發守兵驚潰追奔百餘里
俘馘無算旣入杭分下浙閩諸郡之未下者追迫二偽
孽没於海宣慰湖北山南二道拜㕘預左右丞平章政
事行省江浙湖廣江西南二行樞密院湖北新民危疑
逃匿山澤約束勞來俄皆復業軍士俘獲生口多逃歸
有司括男女千餘人欲𨽻之官謂同僚曰新民幸依其
父母𨽻之官是重被兵也籍而復宋版之舊平劇盜周
龍張虎湖南始寧佐征交阯賊懼避匿乃梗我歸路轉
戰全師而出驛召面籌者三慰勞温至錫賚優渥復平
章政事行省江西薨贈金紫光禄大夫大司徒上柱國
江西行省平章政事追封鄭國公諡忠宣上命大父之
征交阯也即命先人托音布哈襲世官從征納延有功
以行省左丞行世官都萬户事仁皇淵潛覃懷擁䕶有
力拜湖廣行省平章政事進左丞相薨贈銀青榮禄大
夫上柱國湖廣行省左丞相追封鄭國公諡宣簡若兄
布達拉濟則又攻文事以佐其武精騎射而濟以勇右
丞兩省咸以能稱鎮虎北口單騎破敵號著巴圖賜有
金帶二行樞密院以遏中夏之震驚發私廩以振兵役
人民之野栖無食者院革仍都萬户邏紫荆闗薨於行
察罕特穆爾襲兄職不勝是懼敢妄徼請以勤有司第
念一門六葉服勞王家若曾大父而上當天造之初官
制簡古若帥若行省各正天功惟是大父丁世皇混一
之㑹父若兄仕列聖熈洽之朝雖存没爵贈已極隆赫
而所謂功臣之號尚稽寵錫敢援故事以請下有司議
曰宜乃集禮曹集賢翰林太常擬贈忠宣推忠開武協
運佐治功臣宣簡守忠翊正濟美演德功臣封諡皆如
故右丞保忠經武致德宣惠功臣江西行省右丞上䕶
軍追封夷山郡公諡榮㐮制可後至元庚辰命下至正
丙戌九月昭武扈從歸過安陽諗有壬曰伊水之東先
塋在焉世勲已銘矣今也加號三世而銘未有託君賜
不章且無以朂後敢以屬子有壬惟周禮司勲其等有
六皆銘於太常祭於大烝而六等之列戰功曰多昭武
之三世是已銘太常祭大烝在古不靳況所謂號乎古
者諸侯薨天子論行以賜諡諡以尊名古之制也功臣
之號李唐昉有奉天定難之稱趙宋因之始加四字或
六字有至十餘字二十字者皆施之於生以為結銜雖
制非隆古而勸忠勵節有取焉我元儀禮制度尤不輕
畀至治著令立廟有大節功勲在王室者許加焉皆施
之於没以冠易名天厯初一二貴臣始有生加而又有
賜大小金符刻其字於上朝㑹大宴則佩之蓋異數也
惟扎拉爾氏大賢世出殊勲碩畫與國基命蓋國之世
臣也且世臣孟子所重而公羊譏之何哉譏其以世不
以賢也苟得賢如扎拉爾氏諸孫尚何譏乎龎恩茂典
不例恒品且當畀之況見之著令者乎昭武之三世加
號禮亦宜哉昔有河山白馬之誓盟未寒侯者百四十
三人已無孑遺而我之功臣尊寵付託始終不替泝其
源而導其流漑其根而遂其實相與保富貴於無窮有
壬於是有以見我元崇德報功天覆地載之德軼炎劉
而匹隆古矣雖然席勲業之舊著閥閲之英者亦不可
恃天地之德而不自為悠乆之念也夫為人孫若子弟
孝敬而已移而為忠臣道斯盡孝敬本立則世臣者雖
百世可引也昭武於祖若父兄旣克顯之孝敬備矣後
昭武者其聿修無忝銘曰
國重世臣其重以賢泝而髙曾㳂而曾𤣥族有逖邇貴
胄則一攀鱗翕從横戈四出瀚海之西昧谷之東靡逺
弗至靡戰弗從繼體總戎挺額受矢罔俾萬春專美唐
史倬彼前烈克承以似民死而生有嚴廟祀桓桓忠宣
造攻襄樊四萬其師虎節龍章長江滔滔一葦可杭遇
無完壁迎有簞食斬闗獨松追播海涘新民按堵全師
飲至宣簡襲部鳬藻允諧平叛遼東捧日覃懷惟喬有
梓實邦之楨塞垣摧敵突騎衡行疏郡夷山錫嘉發榮
榮襄有弟忠宣有孫我先不顯曷裕後昆名非眩實於
以勸忠三世沛澤八字表功伊水悠悠象彼世澤伊闕
如礪我功不泐
　
　
　至正集卷四十七
欽定四庫全書
　至正集卷四十八
　　　　　　　　　　　　元　許有壬　撰
　碑志
　　劉平章神道碑
功臣國有史家有傳墓碑有銘史則在公惟傳若銘志
必是重托必其可脩名偉績用底不泯焉有壬在少時
知湖廣平章青社劉公已習晚識其子四川平章而不
知公墓碑之未銘也四川薨其弟為湖廣行省叅知政
事始奉家傳請銘有壬以公名績如彼而託非其可辭
叅政請益切辭既不獲且夙嘗不揆不可而喜銘偉人
乃覈其傳而筆之公諱國傑字國寳系出女真烏庫哩
氏歸我更姓劉氏曽祖諱延心金樞宻使妣富察氏祖
諱鎬金蔡息陳潁路都統妣圖克坦氏考諱徳寧益都路
軍民達嚕噶齊青難治且新造疑畏為設條約郡以治
聞進龍虎衛上將軍卒官妣鄂囉氏子四人國秀國材
皆居遼東國華早卒公其季也幼嬉即為行陣坐作狀
工騎射從攻漣海有功擢隊長至元己巳天兵南下為
新軍千户宋保障襄樊分屯萬山堡敵偵不備突至堡
兵才數百公結陣直趨衆因乘之斬首四千餘級主帥
嘉之賞白金百兩攝萬户略地荆峽深入轉戰俘生口
萬餘賞白金如初數復戰城下多俘斬賞白金如初之
半土城為藩蔽最堅作雲梯先登裹創力戰拔之錫金
符階武畧將軍敵圍乆食盡張順等潛運以入公勒戰
艦邀其歸路鏖戰五十里禽順樊城夾漢水潛杙其中
盡拔出之毁其南柵湮其隍坎墉以登拔之俄拔樊城
戰尤力呂文煥降甲戌奉詔入覲賜白金百兩錦袍弓
矢鞍勒進武徳將軍佩金虎符管軍總管我師次郢宋
壁黄家原堡公以三百人徑奪之郢將趙文義襲我反
擊走之文義敗死斬首七百餘級進武節將軍沙洋新
城皆阨塞地先以五十艘退沙洋守兵進攻新城三晝
夜乃拔賞白金二百五十兩我師自陽羅堡畢渡孫虎
臣拒於丁家洲公以選鋒當前其衆自潰逐北至蕪湖
始擢萬户是後累功賞白金至千兩維揚之役詔壁揚
子橋張都統率萬人夜㓂備嚴莫能入遲明追擊禽之
賜名巴圖國語驍勇稱也丙子維揚守帥李庭芝遁公
帥所部追至泰州斬首千餘級獲之江淮平進懷逺
大將軍入覲賜白金千兩錦袍弓矢鞍勒授僉書四川
行樞宻院事將行北有警制命公曰征者不力以其族
屬懷顧望爾卿號陳力朕視卿如子當如朕躬行也行而
敵已遁遷鎮國上將軍漢軍都元帥賜錦袍玉帶弓矢
鞍轡褚幣中統五千緡俾戍青社戊寅徵詣上京統侍
衛軍萬人北征慰託甚至公頓首曰臣粗習兵事惟血
𠂻可以報國有功諸將力也萬一蹉跌臣自當之上為
嗟嘆師次益圖大雪環車為柵穴地與士卒同卧起托克
托呼犯塞輕騎襲破之樞宻同知伯勒黙色分道追敵
敵已潰慮糧盡遇伏委輜重南奔為収其㪚亡而歸戍
青海開屯田進輔國上將軍壬午召赴京師上欲復討
日本公語稱㫖授征東行省左丞練士治械於維揚閩
盗黄華嘯衆十萬江浙為震詔公以征東士馬㑹捕直
趨赤崖砦斬黄華縶其老弱購其餘黨同官語公不盡
誅無以懲公曰黄華就戮詿誤已多况脅從乎彼方仰
我生育忍更殺之但致期使自新足矣衆果自降初朝
議恐賊不制發蒙古軍三萬濟討所過蕩然移文止之
閩民徳焉征東省罷改僉樞江淮又改四川俄復江淮
征東省復仍為左丞詣闕上方畧還維揚征東省又罷
仍僉樞江淮東南賊未殄有詔一以委公改湖廣行省
左丞湖南李萬一怙險莫制置郵為絶乘鋭平之丁亥
駐桂林治交趾軍興四㑹獠出剽急擣其柵禽之詹一
仔等冦衡永寳武張甚徵諸路兵慮饋輸不繼作屯於
衡曰清化永曰烏府武岡曰白倉未半嵗皆自歸江西
盗逾境㑹江西行院投蕭獠於陽山平懐集逋冦己丑
廣東盗出沒搤其亢夷其柵焚其積聚殱其魁閻曾廖
蕭嚴鑿山刋路搜抉殆盡樞臣請它官符上曰卿等忘
劉二巴圖耶對曰劉已授上曰前以酬功今授俾延於
世遣使持符即軍中佩之陳獠犯道連境遮擊之殺賊
過半江西盗復逾境犯郴窮追狝之土人㳂弊遵賊為
惡得其狀皆戮之龍泉獠圍禾源下令往捕或謂賊未
逾境不當行公曰休戚一體彼此何别且賊不意吾越
境討之乘其不備破之必矣簡閲夜赴麾騎兵進歩從
之賊大敗奪所掠子女二百人還其家禾源窘已數日
軍忽至民以為神皆爇香泣拜俘賊言南安鍾獠將出
剽分兵猝至其巢獠衆錯􁂚自蹈藉奔潰萬户劉兵至
賊已平矣出槖中白金以犒將士旋車桂東獠破酃縣
大肆焚掠走壁龍泉分兵三路公由中徒歩援蘿磴險
抵其巢柵勦之擇酃要地置軍以戍永賊李末子七千
殺其監郡呼圖公知賊素易官軍示以閒暇扼其出路
俾埜無所掠逃無所之乃與降獠分道而進禽而斬之
辛夘遷資徳大夫湖廣行尚書省右丞廣東獠復叛聞
公行皆自破㪚復湖廣行院公為副樞治盗舂陵盗又
遁監郡貪虐下之理死郡人稱快紀之碑初公屢有功
行省權臣抑不以聞至是行院始叙上之賜玉帶一白
金五百兩時順徳王逹爾罕以碩徳重望行湖廣平章
與公相得嘗謂公曰世間文字惟漢人之學為最惜我
不知公曰以公之聰明任賢使能即是讀書使子孫留
意經史即公自讀也王嘉納焉癸巳秋入覲上悦其來
曰湖廣地重卿宣力多漢人每以老避事國人則不然
目明身健即為不老卿亦未老將委卿大事卿還避否
公對曰臣死而後已不敢避也上曰成哇既得復失卿
盍為朕行對曰成哇指末物交趾掌中物也臣願為陛
下取之上曰此事猶癢在心豈諸人爬搔所及卿言乃
深合我意議典軍十萬公對曰十萬大費只須萬人上
曰十萬多一萬少以畨漢五萬付卿公請近臣為監上
初不許以示專任請不已乃令自擇時親王伊竒爾岱
在側公以請許之授榮禄大夫安南行省平章政事賜
錦衣一襲期諸軍㑹桂林甲午春朝廷有大故師遂寢
成宗皇帝即位命公為湖廣行院副樞分院衡陽以遏
嶺管江西賊犯攸州公擣大溪山四向捕斬賊為屏息
施容羣蠻畔辰澧民不得耕畜地葢狑獠所巢雜以猫
猺數郡騷動公以土酋攻之有功者仍出槖中銀幣為
賞應時破滅先是蠻恃山谷而吾士素弱公乃先渉危
徑刋木闢路師行千里不搤於險渠魁田知州孟千户
撒大王之屬皆就戮元貞乙未行院罷公為湖廣行省
平章五溪郡縣唐宋以土丁捍蔽廢乆賊遂肆公復之
民頼以安又以道郴衡桂茶陵接諸獠擇要地樹砦柵
卄八以扼之入覲賜玉帶錦衣弓矢鞍勒御史臺奏出
禇幣四萬緡以酬私犒之費上思州知州黄聖許叛命
公討之身先士卒突其陣賊殊死鬬張兩翼馳之賊敗
逃象山山界交趾多巨象獰獸林菁蒙宻公料地樹柵
亘數百里諸將分道入禽殺殆盡聖許逃安南撫其脅
從徙慶遠郡不能自食之民耕其隙地為五屯因以為
防奏上報可召入賜錦袍珍帽弓矢鞍勒上廐馬自是
威讋南土矣大徳辛丑召至上京灤水泛溢公董䟽導
之役和林有警命公出師將行㑹鬼國酋折節暨獠宋
隆濟叛初右丞劉深言西南夷有所謂八百媳婦者沃
壤多產可取朝廷信其言命之出師湖南北轉輸十不
致一民為竭產役夫死者相枕藉折節乃渠帥阿那妻
健黠而能兵師過其境不堪蹂躪遂叛遮深兵圍貴州
朝廷患之亟命公往蒙古侍衛親軍都指揮使額森呼
圖克副之雲南四川兵若深所統皆𨽻節制師次巴陵
賊犯貴州急深敗績倍道赴之明年雲南又數告急議
進止公謂蠻恃土產馬謂北馬不能險吾士馬既習其
險易諳其變詐使賊不知為計不憂不㨗次播州與四
川汪帥兵合賊十萬且及境令諸軍畢入賊地分部攻
擊蠻勢為沮時師行四千里天向暑糧且匱有㫖須秋
凉進發頓思播之境列營守禦申規約習戰射九日滇
蜀軍二萬入鳥蒙芒部公所統三萬及思播兵萬人與
元帥哈喇遜額森呼圖克分三道進公從中道節制諸
軍賊所至為柵盛兵堅甲以拒公以客軍逺鬬非身先
之無以作士氣崖逕斗絶即徒歩雜士卒攀木而登遇
其要害蕩滅無餘選射士列前發無不殪或設伏或縱
擊竒謀間出出槖中白金為賞四十餘戰皆㨗賊或降
或匿且招且捕喻其酋以朝廷威徳賊氣已竭以竒兵
掩襲轉鬬千里抵雲南普安路境賊不復能軍癸卯二
月己未折節就縛宋隆濟阿女等皆伏誅西南夷遂平
召入朝將佐咸許上殿禮遇隆洽賜錦衣二襲玉帶一
金鞍勒弓矢楮幣二萬五千緡御史臺又奏公出私幣
賞功酬勞銀一千九百一十四兩楮幣萬五千緡二佐
偏禆遷賚有差上御嘉禧殿顧公曰平宋至今百戰必
勝可謂竒才公奏曰非臣之力諸將之力也詔過家上
塜鄊里榮之至武昌疾甚語問疾者曰昔當世皇榻前
誓取交趾願死於陣不願效馬伏波裹尸還塟也折節
之役今上嘗預令署狀約日平賊否則藉吾家吾幸了
此不累子孫但恨不能取交趾以報世皇為終天之恨
爾嵗乙巳二月乙未薨公生甲午壽七十有二贈推忠
定逺効力功臣光禄大夫湖廣等處行中書省平章政
事大司徒上柱國齊國公諡武宣先塋在遼東㤗州普
一路不知其世次矣公之考妣以至元己卯正月合塟
於益都縣東北麻家營洱河之陽有翰林侍講學士閻
復所撰碑公祔焉娶曹氏早卒繼李氏次姜氏王氏子
三人曰托歡榮禄大夫四川平章也次某早卒次托出
今叅政也女若干適某孫男若干女若干曾孫男女若
干至元初國家將囊括四海勝國岸然東南文恬武嬉
勢不能不亡也及誘我叛臣縶我行人則其罪盈矣大
聖御極順天應人大將一出江淮版圖固已在吾職方
氏几上矣亦惟一時將帥之得人偏禆之用命際興王
之運而各有樹立焉公以雄毅之姿奮身戎行其樹立
亦茂矣哉天下甫定如大病始愈必有餘疾此才已而
彼又見人或易之亦有能斃其身者江南之既平也閩
中江西湖南黔中之諸盗廣東西之諸獠足以鼓動一
時魚肉吾民是雖餘疾非良醫未易治也公乃獨任其
責或獮薙或招徠而威名所及莫不斂迹南北萬里始
終百戰可謂多矣最後小人啟釁於承平之時敗軍亡
將於小醜之手至糜爛汗漫不可枚舉矣而又以屬公
公年七十矣乃能奮不顧身以刷國恥此又収功而尤
偉者也其怏怏賫志以逝者獨有未取交趾爾是葢有
非人力之所能為者世以為公之恨而亦以為公之幸
焉公之薨三十五年猺獠之發不知其幾朝廷議將每
難其人坐糜供億服未旋踵檄報又至則知公者其益
可思也哉銘曰
金源澤竭望族俱堙逖矣東土孰鬯厥屯薪傳不熄泉
流有洑海岱鍾竒偉人奮出王師弔伐適逄其時結髪
行陣死生以之萬山之役以寡勝衆錐穎既脫威名日
重苦同在下勞為士先乘梯於雲㧞杙於淵堅壁摧鐡
飛舟趠空我惟不出出乃即功䦧墻有警讋於先聲茫
茫青海沃壤可耕大風始息餘波猶蕩頑民弄兵有戮
有放五溪阻幽嶺嶠險邃虺蜮起伏亦恃其地僕僕掃
除甫東又西有聞即行孰立畛畦伏波矍鑠自視未憊
吾忘吾身馬革何待嗟嗟小人談笑開邉乃血我師俾
流為川不有此翁揮戈白首西南之夷幾非我有天恩
優渥下徧將士玉帶錦衣照耀桑梓歸來林下不煩綏
復匪公之志亦公之福睠兹洱陽百世其昌我誌公功
於戲不忘
　
　
　
　
　
　
　
　
　至正集卷四十八
欽定四庫全書
　至正集卷四十九
　　　　　　　　　　　　元　許有壬　撰
　碑志
　　有元功臣曹南忠宣王祠堂碑
至正元年二月乙酉中書臣僚言敕建曹南王阿喇哈
祠禮部議視淮安忠武王而祠於集慶縣官給其費且
請賜田千畝以奉祭祀制曰可既月王之子托歡由中
書平章政事拜御史大夫行臺江南臺治集慶又得躬
相厥役以迄於成貽書有壬曰子嘗承詔銘先王知先
王莫如子祠落矣願有紀也讓不可乃本其狀擷其家
世履厯勲庸之槩曰蒙古哈爾拉氏有贈定威佐運功
臣光禄大夫司徒諡忠定諱博綽者王祖也贈宣忠靖
逺佐運功臣金紫光禄大夫中書右丞相諡桓毅諱伊
埒肯者王考也勲皆上柱國爵皆曹南王身皆死於戰
有大功祖妣塔布妣摩哩皆封王夫人此其家世王沈
毅善戰襲桓毅職中統四年錫銀章虎節仍上萬户至
元十二年擢昭毅大將軍以上萬户權行中書省事進
中奉大夫行中書省㕘知政事明年以㕘知政事行江
東道宣慰使明年入覲陞資善大夫行中書省左丞十
六年進資徳大夫行中書省右丞仍宣慰江東十八年
入覲拜中書左丞相行中書省事階光祿大夫征日本
次明州而薨壽四十九葬曹州濟陰縣郭邨累贈推誠
宣力定逺佐運功臣太師開府儀同三司上柱國追封
曹南王諡忠宣此其履歴嵗巳未渡江破宋師於隆興
北山中統初討阿勒達爾琿塔罕於河西明年扈征額
埒布格于幕北明年從宗王平李璮于濟南四役皆有
竒功賜黄金金箙金鞍文錦恩數稠疊至元四年觀兵
襄陽明年圍之越六年克之始走宋師安陽灘中綴宋
師百丈山卒與䇿勲焉十一年略地江北奪郢州南門
堡獻盪舟之䇿渡沙蕪取鄂州泝江陵至鎮江十二年
與淮安忠武王右丞相巴延分道取宋王發建康道與
宋師戰屢敗之破東壩砦㧞溧陽建平廣徳西安長興
闢獨松闗前後斬首一萬五千級殺其將杜總管呉奉
使許呉二總制及騎將二人俘谷總制張知府禆將祝
亮等四十二人十三年三軍㑹於杭宋亡狥浙東降趙
提刑等五百餘人追播福安僵尸四十里殺步帥李世
達俘秀王與擇監軍趙由□防禦使林徳降安撫使王
吉分軍興化擒宋相陳文龍降宋官二百餘人淮兵三
千人江南遂平此其勲庸配托端庫庫楞呼圖克台並
封王夫人子男二長伊蘇岱爾銀青榮禄大夫山東河北
蒙古軍大都督集賢大學士次大夫也女五俱適望族
有壬惟古者功臣受封之國先建宗廟於路寢之東所
以廣孝而勸忠也諸侯之制二昭二穆與太祖之廟而
五太祖百世不遷昭穆則親盡而遞遷之自漢以來
諸侯鮮及十世身享崇爵而子孫不能保也廟制由是
而弗講矣其有徳及生民功施社稷者在朝廷則有圖
形以寓其思賢念功之意在其臣吏則有建祠以盡其
事亡如存之心亦因時制宜之義也諸葛武侯之没所
在求為立廟又請立之成都後主皆不聼民至私祭陌
上以武侯之功尚何靳於一廟豈欲黜私祭以崇正祀
邪夫所在立廟在禮若汎立之成都亦復不聼何哉至
習隆向充之請始聽立廟沔陽則武侯之得廟亦戛戛
乎其難哉皇上於忠宣既立之祠又錫之田思賢念功
之盛徳豈區區蜀禪之所知哉大夫祇順徳意克篤前
徽勸孝勸忠於是乎在皆可歌以薦者也乃為之詩俾
歌以徹豆籩其辭曰
乾元統天乗六龍宏才碩徳如雲從忠宣天挺間世雄
父菑子播昬作農帝曰來汝汝世忠奮戈無往不奏功
方城頟頟暌皇風分兵犄角乗其墉沙蕪飛渡星月蒙
順流霆擊無遺鋒義旗禮干趨獨松趙孤銜壁呉山空
萬邦玉帛四海同台司兩轄昭報功虎符龍節行江東
倭奴何物勞蒙衝魂升海隅心九重揚顯有子能始終
哀榮典冊備且隆衮裳旒冕曹南封石頭城高江流潨
新廟奕奕摩蒼穹圭田千畆畆且鍾維糜維芑紛穋穜
舂揄釋烝簋有饛醇醲載祼牲特豐備樂舞兮明禮容
神保假兮福攸降象賢濟美垂無窮
　　大元贈光禄大夫江浙等處行中書省平章政事
　　柱國追封趙國公阿勒坦哈雅公神道碑銘
江南行臺御史大夫阿爾斯蘭哈雅致政家居遣其子都
水少監茂罕奉家乗請曰老夫賴先世餘澤竊禄位有
年而吾父平章公墓尚未表非慢也顧盛滿難居功名
鮮終恒懼不克負荷遺羞丘壠君恩如天幸賜骸骨養
痾田里年且八袠吾知免夫子知我其銘之有壬讓不
獲本其狀序曰平章公諱阿勒坦哈雅輝和爾氏世為高昌
望族祖伊嚕阿爾斯蘭多木達多木達華言巨室也贈中
奉大夫河南江北等處行中書省㕘知政事䕶軍范陽
郡公祖妣伊特戩追封范陽郡夫人考諱哈喇阿爾斯蘭
多木達當太祖皇帝肇造區宇國主伊都呼發兵攻金斬
其長吏聞宻實勒有異遣將命偕察喇四人馳告行在
且具欵誠上曰果如爾言其告爾主以方物來對曰皇
帝幸生活高昌高昌身且不敢有何有方物復命輦寶
貨金織段以獻由是高昌内附因留宿衛從太祖南征
卒於柳城贈資善大夫湖廣等處行中書省右丞上䕶
軍范陽郡公妣雅克塔納追封范陽郡夫人公宿衛積勞
除塔山屯田打捕提舉不就卒於京師昭囘里第年七
十一葬城西小南莊之原贈光祿大夫江浙等處行中
書省平章政事柱國趙國公配巴爾呼塔噶封柳城郡
太夫人卒於濟南年八十四大夫時長憲山東䕶柩歸
祔子男二長大夫也次賽音哈雅同僉宣徽院事早卒
嗚呼世臣大家上有啓而下有承得以世濟其美者公
一門其庶幾乎公性恂恂而志趨超詣由近侍出官非
其志也嘗曰我先人有大造於高昌民子孫必有興我
不必爲也夫以右丞之賢明畏天之義一介往來舉危
亡之國而措之安遇知太祖天苟引年居高位享厚祿
必矣乃鬱而不發蓄而不泄至公又植而不食必再世
而後顯是盖遲速之有時非人力之所能及而啓之於
前者固已漨涌而不可遏公卒時大夫已拜南臺御史
流澤之來浩乎其沛然矣其浮雲富貴優游以老宜哉
大夫以卓越之才起家監縣為良吏入臺為材御史出
亷諸道為剛明使者入中書分南臺為天子重臣歴九
朝官二十七轉天下識與不識皆知其名而又躬服儉
素衣無錦繡居無華飾榮寵方至退然若虚文皇嗣位
聖眷益隆玉帶上尊錫齎相望至為玉刻署押以示殊
遇當是時苟假寵於上為先世要美諡作豐碑亦何求
不得顧乃自抑若不能加於其先有於其身者必遲回
以待於致事又遲回以至於今日不請於上不謁於太
常擇所宜爲者自為之視世之朝暴貴而夕礱賜碑者
有間矣二子長少監也次伊埒哈雅少監二子寳格寳
山俱宿衛内廷公生世為賢子為賢父殁而享其寵嘉出
於尋常身大官無聞者萬萬也其可銘也夫銘曰
於維趙國作徳於逸而小心以繹不柔以忮不競以亟
以承其先烈以裕其𦙍息其先伊誰實為右丞孑孑其
征屬屬其盈高昌之望曰命靡常主命不辱而天威肅
將輦其金珎篚厥𤣥黄歸我聖皇以敉寕一方大夫繩
武有逺伊邇右丞有孫趙國有子坦坦如砥矯矯如矢
維天子使靡不極所止宜爾錫爾山峙川委繄來世之
祉城西之原有樹有封刻銘豐碑百世可宗
　　大元故翰林學士資善大夫知制誥同修國史贈
　　推忠守正亮節功臣資政大夫河南江北等處行
　　中書省左丞上䕶軍追封魏郡公諡文肅暢公神
　　道碑銘
泰定丙寅翰林學士資善大夫知制誥同修國史暢公
薨十年矣制贈資政大夫河南江北等處行中書省左
丞上䕶軍追封魏郡公諡文肅又十年加贈推忠守正
亮節功臣官勲如故伯子江東道亷訪副使篤將侈君
之賜灼公之善範後之承也諗其友許有壬叙而銘之
碑叙曰公諱師文字純甫上世居汴公生洛陽大父淵
贈中順大夫上騎都尉魏郡伯配田氏贈魏郡太君
父訥參汴侯幕一府服其賢注地里指掌圖有詩名
公幼警悟貧無書手抄口誦甫十五博覧經史弱冠
謁魯齋許先生先生賔遇之髙弟若姚公端甫髙公
道凝皆相推友善中原厎定慨然有志於世上時政
十六䇿受知丞相安圖補右三部令史丞相巴延南
征選為省掾從攻揚州常州下蘇秀臨安歸装獨載
書籍無一長物編平宋實跡上之初官承事郎行樞
院都事重慶叛竭謀畫諾諸城相率内附安西王承
制改四川北道宣慰司經歴尋除承直郎潼川路治
中㧞寒畯王朝綱王伯寧韓伯昌為府史後皆至達
官修府治發地得白金五十鋌同僚分公十鋌公獨
不受以修廟學傳舎餘作酒器給公用承制改同知
保寕路事治尚平簡反側以安擢僉四川道提刑按
察司事世皇知其賢詔所至毋敢沮撓給三傳赴上至
則摘姦雪寃興學除弊風采一變有㫖若曰暢純甫不
貪佳士也其令與臺臣伊蘇特穆爾為侣遂拜監察御
史糾劾權貴憲綱肅然上所纂農書遷陜西漢中道
巡行勸農副使置義倉教栽植闢荒田農事以興俄
僉陜西道按察司事時按察改亷訪司精汰舊官獨
副使盧公處道暨公仍舊興元監軍怙勢肆虐得其
贓奏決之移僉山南道枝江嵗防水役衆往返四百
里供給尤苦公以江水安流悉罷其役伊徳呼駙馬
之徒大為民害繩其尤者流之改僉山東道入為國
子司業教育有規諸生服焉除陜西行省理問始至決
滯訟三百餘事若右丞圖們岱爾之訟家財宣使鞏士
安之箠折民齒開成同知張徳昭之利女財而奪之歸
皆强悍有恃官不能制者併置於法引疾歸遷太常少
卿轉翰林侍讀學士知制誥同修國史成宗賓天武宗
撫軍朔方仁宗淵潜覃懐而中宫屬意安西宰相知其
不可乃集館閣議以察向背公與焉即颺言曰此宗社
重事詎宜苟且衆皆黙然又曰余病矣請歸調治遂拂
衣而起仁宗入京始出視事草至大改元詔修成宗實
錄賜中統褚幣為錠一百加少中大夫請郡除太平路
總管兼勸農事歳旱當禱公曰聞先旱必裒於民天可
欺乎乃捐俸致禱不日沾足當塗民坐殺牛祈雨囚械
者六十餘人公惻然曰雨暘愆期守令責也民殺牛致
雨爾縱不愧於心尚忍聼其訟乎即破械出之舟有泝
流觸㳂流之舟致溺其人累讞不能決公亦縱之吏持
不可上其議憲司卒是公議秩米收積盈屋公曰吾家
人能盡此乎呼寒士小民恣其取去分憲至郡必謁公
曰公治内無事此來行故事爾至屬邑曰暢先生治内
何敢久留後守為之立祠於學召為翰林侍讀學士階
中奉大夫奉勅撰王勃成道記序等文賜白金兩錠不
受尋除燕南河北道肅政亷訪使視事五月歸中書遣
編修官富珠哩翀奉翰林學士之命以請趕至汴以疾
歸延佑四年丁巳秋主河南鄉試歸次襄縣西顧長安
發丘壟之歎因感疾十月朔薨於縣之傳舍某年某月
某日葬於襄陽峴山之原配伊喇氏上世遼貴族佩金
虎符萬户某之女先公二十年卒兩封魏郡夫人三子
長堆音廕淮安路判官轉將作院經歴拜西臺御史移
南臺陞都事除江浙省員外郎改僉山東道亷訪司事
入為監察御史階太中大夫為今官娶李氏子六人勉
國子上舍生年二十七卒勤劼勱勣勁皆㓜女五人次
曰騫不仕娶成氏子勣女一人次曰駿娶蒙古氏子四
人朂勍助勝篤駿魏郡夫人生騫曹氏出也至元之初
際興王之運得賢為監而文學之士措諸有政㧞出流
俗籍甚在世若魏公者混一來可數也公制行孤潔足
以俯視一世立志高逺足以上追古人天下之人莫不
驚嘆以為異人而不知者造訕騰議公亦不恤也若夫
從南征而垂槖歸得地蔵而用諸官屢辭上賜盡揮祿
入雖公小節而其胷次為何如哉高公彥敬為山南副
使移文言不可居公上者三謂公官五品先十餘年不
可犯積薪之誚渡江孰不富貴至今家僅數口寒士無
異勢利無一動其心高節清風殆不可及且兄事三十
年義雖朋友愛如同生一旦岸然其上實不自安犯此
三不義何以糾人之非即日辭去觀此則當時俗化之
美士大夫風節之高公之所以致此者可知已朝為侍
吏暮徼倖躐數級傲然為長吏為同列者聞二公之風
亦可少愧哉公作守得古循吏體執憲有古遺直風至
於立朝抗論不恤利害則其較著者也其為學宜專館
閣備顧問而中外十轉始為國子司業又出為陜西理
問入翰林才一轉官尋又出守再除翰林則老矣豈一
時人才之多邪抑當時名爵之重雖如公者亦若是而
已邪一技一能與不能操觚而專局至通貴未止者則
又有命也邪然而列聖知遇多士推服太史有錄太常
有諡加贈有號而又承家有子則天之於公亦厚矣讀
書一過目即不忘假友人宋長編不浹日反之友訝其
易公曰予舊熟之有忘者申之爾友記僻事數十驗之
應答如響為文力追古作盧公處道以為似太史公而
姚公端甫亦稱純甫實善文著述多而不存藁副使所
粹才十一爾其見於世者不專於文也銘曰
魏公之出際時浡興挾䇿見世淵儲遂騰宋木斯㧞蜀
蔓有艿簡牘既資賛益惟𢎞陶之不摦撫之不搄以隄
厥潰以擏厥弸璧求簡編土視金繒皇皇使車爰七其
乗善則爾揚愆乃爾繩學政聿修郡績載凝掌帝之制
適天之夢大議不屈長江可淜名日山重家不縷増歸
來自樂飲水曲肱有介如石有潔如氷峻如絶壁孤如
秋鷹弛張翫世中别涵澠夷考其行不渝九徴聞公之
風貪懦自懲宰木已拱恩光日昇漢江茫洋峴首峻嶒
元凱多事慮及谷陵惟徳惟神有憺威稜景而前修昌
而後承登世于千物莫我敢輘
　
　
　
　至正集卷四十九
欽定四庫全書
　至正集卷五十
　　　　　　　　　　　元　許有壬　撰
　碑志
　　河間路重修孔子廟碑
化民以學校承流以牧守治道之要者也四代庠有上
下序有東西學有左右東膠虞庠之制雖質文家之不
同所以明人倫為民極其義一也聖人得位而行其道
於天下也則亦以是諄諄語人為千萬世之計焉後之
人若不以師道自任而任於人任於人而近民者其唯
良二千石乎古有之二千石千里之師職在宣美風俗
夫宣美風俗舍學校何以哉而所為師者猶師之教弟
子循循善誘化其質而發其善不務出是而惟獄訟榜
笞是務是為師而讐其弟子可乎昔蜀有夷風文翁修
起學官由是大化閩未知學常衮設郷校風俗一變夫
以蜀閩之陋而二公一至翕然丕變况内郡熟先王詩
書禮樂之化者乎河間古冀州之域今為甸服大郡總
管非敭歴焯於時者不輕畀至元六年庚辰實皇上復
科舉之嵗户部侍郎萬嘉閭出守是郡丁文風中微之
餘士氣萎薾弦誦絶響慨然欲振起之相舊孔子廟殿
宇卑陋配侑無所於設且堂構百年摧圮不支將撤而
新之而施設有序明年為至正辛巳監郡塔布岱來起
家胄館右文其素也故其議克協剡其事以請朝廷從
之仍給楮幣若干侯復倡割其俸以佐不給僚屬和者
相屬緡合二萬五千有竒或以嵗饑請緩侯曰食可去
聖教不可一日廢况民食方棘而興作以資末技亦昔
賢救荒之一道也於是市材庇徒傭直有加盛暑躬莅
厥役吏抱牘就咨郡事口酬手署不少怠再踰月而落
焉崇加一仞廣視舊増三之二黝堊丹碧不質不華配
設有容左右秩秩翼以兩廡繚以周垣崇嚴靚深妥侑
惟稱又為精舍以處師生時課其業諸生相與謀曰完
矣美矣微侯廟其圮矣貞石之紀其可已矣乎走狀屬
記辭不獲則語之曰夫子所謂聖人不得位而不能行
其道於天下者也不能行其道於一時而能行其道於
千萬世者也尊為天子富有四海宜享宗廟萬世之祝
堯之藝祖舜之神宗文武之世室求之禹跡芒芒之中
邈乎其不可考也其或廟以某地祠以某時官無常規
禮雜不經吾夫子家而闕里國而胄監散而天下郡邑
象設有宫蔵事有時盖其立教之功人報之隆與天地
相為無窮我朝列聖致崇極之禮視古有加恪遵垂訓
設學重教皇上方圖治儒術作新士氣宜侯之疲力秖
承而不敢緩也新廟奕奕諸生在庭亦有感發而興起
者乎聖賢之道具在方冊口誦心維身體力行勿怵於
近利勿安於小成窮而獨善人且薰其徳達而兼善天
下受其賜使世之人指而稱之曰某河間士某河間士
是侯之望於諸生者也諸生其忍蜀閩之不若耶嗚呼
侯豈自鳴其功者哉春秋書興作重民力僖公修泮宮
常事不書然泮水之頌夫子乃存而弗刪豈無意乎則
是役也不記焉不可也於是乎書
　　故承務郎江西等處儒學副提舉葉先生墓碑
承務郎江西等處儒學副提舉致仕葉先生諱瑞字宗
瑞逺祖祖洽宋熈寧間廷對魁天下曾孫廷秀由邵武
徙建昌新城春秋擢第官至朝請大夫知梧州言事忤
㫖仰藥卒子逺宣教郎奉柩歸次采石而溺孫茂祖甫
四嵗母饒夫人抱以依姑趙趙居而教育之因為金溪
人中鄉貢進士舉娶趙生四子先生其叔子也幼尚氣
節致力經學以及百家皆得㫖要其為舉子業不蹈時
習或戒以希有司㫖先生曰吾為是區區而悖吾師説
乎益篤志為己之學進士公卒先生甫冠貲產悉分弟
妹而躬耕以食趙夫人卒兄弟四出先生獨力營泊久
乃幡然曰昔親在不敢離親亡矣充吾學為揚顯者不
力可乎歴甌越㑹稽瑯琊渉汶泗過潞入秦道晉以達
幽朔無所遇最後至遼東世臣洪氏以好儒聞闡義學
方難其師有以先生文行言於平章君祥右丞重喜者
及見大悦館而師焉諸子彬彬以文學濟其世美遼東
之人翕然知向學者先生力也朝廷以右丞薦授遼陽
路儒學教授再調大寧路陞將仕郎江州路湖口縣主
簿攝尉事盗久逸者皆獲之憲司檄按徳化縣疑獄即
得其情覈虚糧決滯訟縣以治聞轉撫州樂安務提領
俄請老授前官至順二年十一月二十五日以疾終於
家壽八十有五某年某月某日葬某處娶趙氏生子順
女適孔景仲繼黄氏生子升寕都州夏河寨巡檢女適
湖口縣典史杜復亨繼王氏生子大有廕宜春楊橋務
提領女適高安白沙寨巡檢孫鐵柱孫男三人縝綱繹
女三人先生年五十始出卒能致官而行其學迹徧海
内乃得返鄉里至於休致而終於正寢雖用不盡其施
而教之振於東善之淑於人者多矣遺文四十卷庸學
提要六卷周易釋疑十卷於戲博矣哉中原貢舉廢將
九十年江南亦四十年有士少時先公教之曰金源分
裂不事貢舉國家之大未有不行但遲速有時爾力學
以俟當有際也時混一才二十年故老尚多幸及從學
粗有得也尋以校職從事山北憲貢舉詔下乃弃而應
薦先生實主文遼陽科制廢乆内地有所不悉遼陽在
東僻有司一切昧於奉行先生纎悉教之盖江南内附
時年已三十餘矣習於場屋條制者也監試憲僉田時
佐曰微先生幾不能奉詔有壬既獲薦又入禮部經問
之奥䇿問之切見者莫不駴異先生在湖口方鳴金鼔
行江有壬歸省臨江遇之中流歡甚至順庚午有壬為
兩淮轉運使先生惠然肯來年八十四矣飲食起居猶
昔也手書大學中庸二書注字如蠅頭以與小兒留月
餘歸明年遂没又八年升來武昌請銘將刻之阡兹銘
也其誰宜為銘曰
於戲先生志一學醇友善行道恥為鄉人昔隘分裂佔
畢苟安四海既一我轍乃環有韞未暴賈用不售爾不
我知我不爾覯晚慕㓜安片帆遼東有命自天皋比畀
公俊造賓興墜緒孰繹紹逺選公張此東僻樂育嘉惠
侏離伊吾糾邑司征曷究我書八十五年口不藥劑視
身所遺根茂實遂旅無所容道路屏營歸來正首於戲
先生
　　故奉直大夫僉河北河南道肅政亷訪司事贈朝
　　列大夫秘書少監騎都尉高陽郡伯韓公神道碑
　　銘(并序/)
公諱居仁字従義姓韓氏般陽長山人曽祖而上兵亂
譜逸祖諱温配段氏考諱國寶配劉氏三子居真居中
季公也㓜耿介年且强仕郡守移刺曰舉孝亷二千石
事吾封部有人敢黙不聞貢之司憲緱山陳先生長憲
山東熟公為人禮致之行部必以從轉察院吏部益自
砥礪大徳間朝廷勵精圖治慮澤不下流而情不上達
也遣奉使宣撫天下故翰林學士承㫖中庵劉公分遼
陽嶺北擇掾尤慎而公在選竣事多不職獨遼陽最他
道陞御史臺掾轉中書右曹臺銓必流内官嘗試者掾
屬他轉未出官不與公起家除山北遼東道肅政廉訪
司經歴山北地近法不給傳公名貧苦特給之遼東控
濊貉萬里事簡而重同官不慎者動輒齟齬裁其鋭鼓
其懦和而屈之事以平允遷刑部主事時揚州總管兩
淮運使構獄二人號嚚訟朝議擇才而健者鞠之公承
詔偕省臺官行至即屈伏徴贓餘十五萬緡還拜監察
御史賑濟南饑吏不得作姦民實被惠改樞宻都事尋
僉河南道肅政廉訪司事按部衛輝推官者誣平凖官
劉榮伯歐詈因擊萬嵗牌破墜入以不敬械獄中公明
其枉釋之蒙古軍劉呼圖克岱爾爭畔折人兩脛醉縛舅
氏截其一耳聚徒黨縱射獵毒里閈官不能禁督執之
正其罪閿鄉郭女已妻李里豪馬賂其族誣先有約官
將奪之公至而明葉縣民王女約嫁張嵗歉欲渝約女
誓死靡他召二族諭以禮致期歸之按行至均州以疾
卒於官舍延祐七年七月四日也積階自承直郎至奉
直大夫得年六十有四平生之官不挈家為易退計捐
館日惟子希范在側希孟奔赴奉柩歸以是年九月丁
酉葬傒家里先塋配郭氏淑而能家公宦游祿僅自給
夫人躬蠶督耕家以温飫子四人希孟中書掾及格歴
工部主事都功徳使司都事中書省檢校皆有聲拜監
察御史階第四品贈公朝列大夫秘書少監騎都尉高
陽郡伯夫人封長山縣太君進髙陽郡太君希夷廕新
城尉今㔌平主簿法當廕長子孫希孟讓也希曽肇州
儒學正希范未仕女三人適張劉李皆士族孫男四人
長克勤餘未名女四人長適段氏餘尚㓜皇慶壬子有
壬以教官辟山北公寔長幕退食講誦休期登覽一日
不相釋嘗曰子朱雲誰敢相吏公監廷試有壬登前列
喜若已得沒十七年希孟具行實請銘嗚呼有壬尚忍
銘公也夫而忍不銘公也夫士修已治人不患學之不
博而患行之不逮也不患政之不達而患守之不勵也
昔緱山明經為政終始不悖髙風勁節特立一時浮華
違實依阿進熟雖累百於世世亦何望哉公始從緱山
有餘力則講習問難卷帙不去手老亦不倦所造日深
故觸事洞然盖有得也為人寛厚礪以亷恪自為吏危
言直聲在人聼訟莅事恂恂開諭而恐人之納於過也
風紀狃習徴罷號能一逮於臬枉直俱困公惟良惟情
濟以哀矜謗讟騰鼓不恤也故能矯狃習之弊而直人
之枉有古良吏之風焉至於風節毅然終始不悖其善
學緱山者乎銘曰
繄士為學匪博而華盍擷其實而刋其葩世方一軌狂
奔景從我日斯邁惟理是同蚩蚩之氓諄諄之惠惠文
束濕寕獨不愧稂莠斯㧞嘉苖培之威豈爾仇恩豈爾
私按部有方歛此徳惠胡不究用俾大而沛軺車煌煌
遽易以轜良心感觸誰不涕洏先塋既妥餘慶無畔表
世益章用朂鄙懦
　　故朝列大夫同知京畿都漕運司事王公神道碑
　　銘(并序/)
公諱述字繼先姓王氏世居順州髙祖同善生殖金季
貲饒一鄉雅不飲酒壽日人强之為釂得疾語其子慶常
曰吾已上四世皆一子吾又一爾家財雖數世用且不
匱所懼者子孫單弱爾吾聞惠澤可以徼福人貸於我
者其貸書盈篋爾於吾前燒之明日卒慶常監順州東
門歸聖朝為懷逺大將軍僉順州安撫司事三子瑜瑞
琪瑜始徙燕四子天永天祜天祿天澤天祜封奉訓大
夫大都路順州知州飛騎尉昌平縣男贈中順大夫禮
部侍郎上騎都尉太原郡伯配馮氏追封昌平縣君進
太原郡君三子長恭孝弟善治生㓜成早卒次公也㓜
自振厲宿衛隆福宫積勞除利用監資用庫提㸃轉通
政院判官中都留守司經歴同僉通政院事院罷改萬
億騎源副提舉京畿運糧提舉禮部服闋起為大都路
判官擢同知京畿都漕運司事積階朝列大夫至順辛
未十一月四日卒疾革召姻族暨凡交游貧者散金有
差得年五十八祔宛平池水原先塋配朱氏繼爼氏封
(闕/)　　　　　太原郡君男六十九年十二公生長京
國不汲汲於進起家五品迄捐館才四品嘗曰子所以
仕急養志耳封澤及親足矣又曰予筮仕來四時九族
舉在目前惟扈從北至上京繼仕中都南未嘗過盧溝
不知人間有羇旅憂天地間幸人也所得既多故取官
不敢復多取不負官而已占籍京驛為通政不私其宗
中都始城大臣長溜鑰首擢長幕一時巡幸供擬坌沓
刺割閒雅騎源出納鉅萬同僚嫉其潔欲誣構不能汙
也京府實父母邦行所無事親若疎舉無怨言始終九
轉皆以能稱交㳺多儒生禮法是咨悼世次之湮没請
於清河元公作家譜知源流之所自多而不亂逺而有
稽焉構亭蓄書畫古玩器賓至具肴酒必盡歡有壬為
冷掾中都公實推轂謝之則曰子他日陶鑄我者也公
之調後幸與焉承乏㕘議中書公已病有壬憂去而公
遂不起爼夫人遣女奴挈其孤請曰同知將屬纊猶念
念問公孤未有知未亡人聞諸族老不没惟銘知同知
者莫公若也嗚呼有壬誠知公者也公之善非一其大
則孔子所謂好禮老子所謂知止者公有之矣惟其有
則有壬之銘之也可無愧矣銘曰
千金比都鮮克自持矧家於京紛華蕩馳折節恭儉服
膺訓彛不有定力孰堅不隳人亦有宦道途駸駸束帶
立朝至於横金不出國門族華以歆養恬一室左書右
琴大賙親朋談笑而逝念我睽離垂絶不置今我來思
故人星霜過里懷舊云胡不傷禦務多賢族無急難永
利爾孤公其益安
　
　
　
　
　
　
　
　
　至正集卷五十
欽定四庫全書
　至正集卷五十一
　　　　　　　　　　　　元　許有壬　撰
　碑志
　　贈中大夫僉太常禮儀院事輕車都尉追封樂安
　　郡侯諡惠肅孫公神道碑銘(并序/)
河東山西道宣慰使高唐孫公致仕家居年七十七矣
其子亞中大夫江北淮東道肅政亷訪副使天正卒於
官既葬有司上其行實請易名於朝宣慰公走書屬有
壬曰我族蕃衍而我惟一子我幸健俾仕四方雖不在
側志樂也今則我當死不死吾兒不當死而死矣情之
所鍾殆無以自釋獨有可以垂之不朽者得所托焉吾
其遂可少釋乎吾兒昔與子游子其銘之按孫氏其先
益都壽光人諱嗣翁者金末戍襄鄧遂居洛卒因葬焉
配張氏生徳遷高唐生殖日盛徙洛葬髙唐故又為高
唐人配胡氏生居仁宣慰公也起家新昌丞平大盜知
名踐歴華要階中奉大夫累贈嗣翁嘉議大夫濟南路
總管上輕車都尉樂安郡侯張氏樂安郡夫人徳中奉
大夫山東東西道宣慰使䕶軍樂安郡公胡氏樂安郡
夫人天正字夢符妣宮氏贈樂安郡夫人繼母蘭氏封
樂安郡夫人始生宣慰公兩夢神人授白麻丈曰宣付
孫天正因名焉為人状貌竒偉嗜學頴悟宿衛於仁廟潛
邸大徳丁未立東宫僚屬擢從仕郎受文庫副使選
補太史掾監修國史掾除中書省管勾承發架閣庫宣
尉公為右司郎中例避改都䕶府都事蘭夫人卒河東
泣血奔赴毁瘠骨立䕶柩歸葬廬於墓側服除知沂州
三皇廟湫隘至三日命改作民吏難之既而規置有法
不三月而訖功臨沂縣去州逺吏得延緩為姦徙之州
左捐俸倡率以賑歳饑立法均役以革吏弊墾闢荒田
招集流亡朔朢率校官諸生講誦廣社師以教都鄙季
月舉孝弟力田怠惰游食各一人春秋行縣躬覈之臨
沂民妻徐甫二十䘮夫自經以徇有司四年不以聞得
其實上之報下旌其閭嶧州豪曹誼奪細民田凡三移
不為直郡以屬公立决之既去州人刻石思之去五年
益思之又相與請文刻石政遼陽省左右司員外郎敭
歴治效灼不可掩於是臺除僉山北遼東道肅政亷訪
司事廣寕劉大使誣承殺人辨而釋之人稱為神明俄
拜監察御史劾權近斥竄之文宗嘉其直每進見字而
不名擢江北淮東道肅政廉訪副使行部多縱弛犯科
將大懲之而一疾竟不起至順四年二月二十七日也
得年五十以某年月日祔先塋元統三年春贈中大夫
僉太常禮儀院事輕車都尉追封樂安郡侯諡惠肅配
劉氏贈恭人繼張氏贈高唐縣君今夫人董氏封高唐
縣君二子曰琮曰璋一女尚㓜嗚呼予悲夫天之生材
成之難而毁之易也又悲夫子不得銘其父而父廼銘
其子也孫氏三世同居而惠肅又能睦於族孝於親出
為良牧守入為才御史宣慰公之樂世無有也惠肅嘗
欲叙次宣慰公行實未果而在其身者一旦反以累之
以垂老之人罹兹荼毒其可傷也夫雖然得之天者吾
不得而必之修之身者苟無愧焉則期頥不為多而五
十不為少是盖有幸不幸焉君子不校也銘曰
孫源𨗳洛實猶濫觴浚而擴之滙於高唐至河東公日
底昌大惠肅承之舉以沃溉惠肅之生天兆其祥受知
仁皇受文為郎二十七年於中於外雙碑植沂百世遺
愛驄馬載驅豸冠復峩清濁自彼吾其靡他茫茫淮甸
荆棘塞之我銍始揮云胡折之易名以諡隱卒以封施
用未究子孫其逢哀哀老親遽委而去存没無愧修短
有數於昭斯銘貽訓將來父兮子兮是亦可哀
　　故忠翊校尉廣海鹽課司提舉贈奉訓大夫飛騎
　　尉漁陽縣男于闐公碑銘
先子佐永州幕祁陽監縣于闐公實同時其子赫伯舎
登乙卯進士第有壬寔同年同仕於臺又同僑于鄂一
日請曰赫伯舎不幸早孤先人功烈幾泯矣幸及故老
十得一二而墓碑未刻子其銘有壬惟世交義不敢辭
公諱喇嘛丹以字噶瑪拉丹行于闐人也于闐自漢通
中國至公始為氏焉祖諱鄂爾伯什斯巴薩哈見為諾
爾罕牧民官父諱穆爾阿里大名宣課提領至元十三
年宋平擇守令大臣以公見世皇稱曰巴圖宜邉境用
命監永州祁陽縣縣接蜀廣多溪洞頑梗所宂稍失御
即跳梁攝尹土豪羅飛素横常有功守將劉匿不上十
四年遂弄兵襲劉嘯衆至十萬公間道赴州遇賊四至
射刃七人馳出從者數十人獨周保持馬尾免守州
南門賊攻北門敗之獲其佐周遷三十人飛環而攻我
既却守將追之公偵知有伏約礟發夾擊俘戮殆盡擒
陳瑞於木皮寨賊起五月參政呼圖克特穆爾始至公率
先深入繼以大兵獲飛戮之實其皮以徇賊所署令簿
尉以次授首主帥將屠縣力爭得免命招撫得户一萬
三千出石空步匿岩穴將死者四百餘人十九年飛黨
黄如瑞稱宋年據縣西躬入降之得户一百四十初飛
欲害公公已入郡如瑞殺公假弟納蘇拉迪音姊壻堪布
及降不校也四望山界四郡林谷阻深二十二年賊賀
九六盤穴其中四省兵討之公焚山堙溪身為前𨗳詹
一子據黄羆嶺作亂兵將因欲屠之公曰脅從且免矧
良民乎我其長也當先即刑主帥許生致渠魁當免乃
赤手步入賊始未信刃槊以迓公徐進無懼色鋒儗面
尋閣兩肩公曰我以身保汝出即兵觧不信畱我以質
賊投兵羅拜曰天活我也畱從者唐正以其魁出師遂
還建議也種鳥符大水戍低城大橋棑山息饋輸鎮險
惡從之湖廣省臣貪虐意公竒貨下獄幾殆既縱復攝
邑父老爭餞飾小兒歌聲公之寃省臣誅遂已公以黄
羆嶺極高險當驛衝暑行尤困作粥食過者自夏迄秋
嵗不輟主帥憲臬屢上功輒寢調廣海鹽課提舉大徳
元年三月二十日卒桂州年五十有九治命葬祁陽北
原娶伊爾根氏先卒繼蔣氏賢而讀書事公姊如姑討
賀之役陰遣勇士張甲率五十人給兵以從後公十年
卒二子沙海布迪音出周氏蔭道州行用庫使赫伯舎出
龍氏四嵗失母蔣氏子之爲御史贈公飛騎尉漁陽縣
男蔣氏龍氏皆漁陽縣君僉浙西憲移湖北階朝散大
夫公身長八尺餘勇而有謀蹈危不慴為縣十八年人
號長者撫而活者户萬三千六百四十為鄉民長子孫
可勝計哉然壽不六十位才五品爾僉憲按黔中當蜀
有警諭土酋止還卒招鄉兵伺變守險號令精明人謂
有父風焉諸孫種學日大以蕃嗚呼天道之有知者固
自若也其有功邑民家能道之戰陳之詳則遺老無幾
僉憲自浙歸及見張甲暨老兵鄧义軰得事為詳又尋
病没甲亦老矣豈非功烈之在世天實不欲滅之而使僉
憲及聞也不愈於有善而弗知知而弗傳者乎銘曰
惟天生才惟才用殊才可大受而用或拘為邑孔卑游
刃有餘頑獷䲭張我長乃攎弦歌未洽戈㦸若林捍患
禦菑我力我心嗟嗟赤子亂豈性常獸驚波傾乃底滅
亡免胄攖鋒赤手搏虎彼心亦人其忍予侮誠感機應
厥角若崩萬命嗷嗷垂死復生于屯于戍于田于耕十
有八年惠浹政成降年不永有藴未究豈嗇於身以大
厥後民子而孫何日忘之我不公忘公無我遺
　　故僉書江西等處行樞宻院事贈樞宻副使䕶軍
　　雲中郡成毅公神道碑銘(并序/)
仁皇御極勅太史傳功臣罔俾湮滅復下令訪索遺逸
家許自陳遼州達嚕噶齊額森特穆爾上其父僉書公
行實且請易名於朝致和九年贈鎮國上將軍樞宻副
使䕶軍追封雲中郡公諡成毅妣欽察氏楊氏皆從封
雲中郡夫人乃詣有壬請銘請碑謹按太常之議而筆
之曰公諱伊徳黙色杜爾伯特氏父諱台世役宿衛世
皇徇鄂公以驍勇扈行有警必前賜白金綵段名以拔
空攝阡事征李璮以勞入侍上嘗陰視諸衛士腰帶見
公所佩精備命佩刀糾諸士息州將請督戰官宥宻臣
枚舉不允賜公虎符海月符金鞍玉帶以行宋戒嚴金
剛臺衂其鋒戰捎箕窩中流矢墮馬易騎復進大破之
所向克捷遣子納琳請城浮光召入面畫可之賜金鞍
一授昭勇大將軍光州等處招討使光既城總十二萬
户攻陽羅堡分鎮黄州立驛抵汴徙潯陽以扼江西下
南康瑞昌徳安分攻洪州章江門不克呼敵諭名將親
登城敵請入約降日公自往譙其久抗王師其守列槃
曰大江已失此堅閉畏罪爾明文示宥當即解甲為請
於帥如約受降撫州援至敗之土坊遂入撫幷下建昌
撫賊張青阻險莫制偵知賊娶賜宴所居夜趨七十里
破其柵獲青俘其族脅從軰悉縱之樂安詭降既入兵
亂出窗户退則凳几填塞里巷前却創甚竟獲其首崇
仁宜黄皆降偕它帥分道取閩約集建寕所至如破竹
三日約兵始至黄人叛公方赴贛帥府以公舊鎮威名
素著俾總江西兵往討復之麾下無敢縱掠民感徳為
生祠初湖廣兵屯樊口公言形勢不利其將鄭不聽果
為賊刼溺死公之入也得其虎符賊中奏報遷鎮國上
將軍廣東道宣慰使進輔國上將軍江西省㕘知政事
同官誣搆左遷昭勇大將軍招討使入見自明賜給豐
腆校𨽻賞擢有差為罷行省改鎮國上將軍江西道宣
慰使以直前枉移㕘閩省尋復江西往來閩廣平邵武
取漳州潮陽番禺下汀梅循惠分寕董竒樂安貴早小
洲黎徳弄兵蜂起悉敗獲之上欲立行樞宻院徴天下
省一官入議公對稱㫖遂僉書江西等處行院事院革
入朝上深撫慰議以名城休老會疾作不起至元二十
四年三月二十日也春秋七十葬定陶鐵渠原子六曰
拜特穆爾後衛親軍千户曰竒爾濟蘇特穆爾曰納琳
襲公舊部明威將軍萬户達嚕噶齊鎮建昌曰囊嘉特
能左右騎射曰額森特穆爾始監解州移遼州改同知
咸平府事封奉議大夫曰布格䕃昭信校尉同知江陰
州事饒州路判官孫(闕/)　　人公為人持重性尤敏悟
譯傳剖決纎悉曲當有壬倅遼熟監州言先烈南臺行
部過庾嶺居人往往能道公事雖驛郵移置靡不有法
昔宋不綱我師之南也曲長偏校皆將帥才况佐元氣
而握元機者乎公早以才器受知世皇謀濟其勇樹勲
赫然其生而顯榮没而崇異宜哉銘曰
皇元繼天盛徳朔基維春始艮動闢以時淳渾鍾才景
從軰出有若成毅桓桓惟朂賚恩匪私曰能是任㧞出
偏裨簡在帝心帝曰往哉息師汝監裹創摧敵城光蔽
南郡邑望風降畏不先何獨彼洪孤壘岸然我戰爾知
我名爾熟沍凝晛消顛危命續黄人鼓疑渠魁乃殱畆
棲不驚廟祀孔嚴伊閩與越指期蕩攘紛紛螳怒轍敢
臂當于蕃于宣功浮厥位原抵深茂流長實遂播美有
史隱卒有章我詩既同百世其昌
　　贈嘉議大夫濟南路總管上輕車都尉追封博郡
　　侯鄂通公神道碑(并序/)
惟鄂通公在女真為貴族世居遼東天朝混一立賢無
方敭歴華貫者接武中外廣西道亷訪使呼圖嚕既位
通顯制贈其祖鳯住亞中大夫東昌路總管輕車都尉
博平郡侯父高山嘉議大夫濟南路總管上輕車都尉
博平郡侯祖妣舒穆嚕氏妣二王氏皆博平郡夫人乃出
其家乘請銘諸碑按濟南公髙祖呼沙呼金兵馬統制
都元帥以功封澤王戰殁曽祖呼嚕内外㸃檢權樞密
院祖薩哈鎮國上將軍京西等處兵馬都元帥考即為
東昌公襲其世官穆昆從宣宗遷汴壽八十一卒三子
公以長襲穆昆義宗播蔡邑行察平僑東平主帥錄其
世時其衣廪東昌給地五千畆宅而居之承制除高唐
知州東平控郡邑五十四金谷户口棼不可理檄公稽
糾宿弊一洗為州有惠政嵗丙辰卒官年五十有三葬
聊城之柏林娶王氏先卒繼王氏子六人曰納丹珠山東
道統軍司知事曰瑞童曰慶童曰安童曰文敬曰武畧
將軍同知漢陽府事致仕曰呼圖克婁起家衡山縣達
嚕噶齊轉臨桂興安尹治最拜西臺御史移南臺歴簽副
凡六道廣西言岑雄無叛迹制為寢兵而雄竟招出朔
北辨死獄杜宗起二人寃江西折分寕若磑之害舟楫
者十所淛西賑糧虚十萬石民吏雖壞產莫償為盡釋
之彰癉罷行覆蹟屢最擢佩虎符廣西宣慰司同知副
都元帥改本道亷訪使一年棄歸中道有㫖若曰鄂通
為得用人縱年高衆不為例其勿致仕賜金段二陞正
議大夫而明哲知止去志浩然矣子托克托蔭承事郎同
知常徳路龍陽州事孫男曽女若干人嗚呼盛哉昔金
源氏奮起東北奄有中夏亡且百年世無其史故家遺
俗存復無幾稗書間見非龎失真則闇不彰好古之士
慨焉公之先由統制而下世繼樞要其豐功偉績計必
炫燿一代史之所錄不得而知之公再啟厥家至亷使
又能推恩九泉表掲世次其所以揚天休播先美者不
在於兹乎銘曰
宋綱解紐金職夏盟苗勃水沛孰遄厥成曰惟景從扞
禦輔檠云胡百年寥闐莫稱懷襄胥溺有孑維禎自天
迓續顛木斯萌錫田啟家分牧著能嗟彼文獻吾猶及
徴混混其源翼翼其承於粲繡衣脱節益貞顯隆敢専
及先乃榮大哉亭毒逝者猶生百世川至繁祉是膺勉
旃繼序監此刻銘
　
　
　
　
　
　
　
　
　
　
　
　
　
　
　
　至正集卷五十一
欽定四庫全書
　至正集卷五十二
　　　　　　　　　　　　元　許有壬　撰
　碑志
　　故通奉大夫湖廣等處行中書省㕘知政事鄭公
　　神道碑銘(并序/)
天厯二年己巳九月二十七日湖廣省㕘知政事鄭公
薨於位歸葬有期其子濤狀其行泣請曰先公子之所
知也幸哀而銘諸碑公諱昂霄字顯卿其先由滎陽徙
澤州陽城曽祖諱珪祖諱皋金季亂能扞鄉里為忠昌
軍節使贈嘉議大夫晉寕路總管上輕車都尉高平郡
侯祖妣劉氏高平郡夫人三子曰鼎征大理平江南有
功累官鎮國上將軍湖北道宣慰使領平陽太原萬户
鎮鄂討黄州叛戰没贈宣忠保節功臣金紫光祿大夫
平章政事柱國潞國公諡忠肅曰庭瑞信武將軍平陽
太原萬户其季公之父諱甫讀書勵節披荆棘為田廬
從忠肅公征蜀有功擢尹陽城十年移夏縣長子潞城
平棘改倅潞州所至有惠政進知邠州卒贈中奉大夫
廣東道宣慰使都元帥䕶軍高平郡公妣宋氏路氏皆
高平郡夫人二子公其長也初忠肅公之薨也子忠宣
公制宜襲萬戸陞樞宻判至副使以叔父信武老擇稱
者以公襲公由宿衛出鎮一軍肅然大徳間順元土官
宋隆濟糾折節阿女嘯諸蠻阻險弄兵樞府檄公從分
省進擊首破闗柵日有俘戮因糧於賊所過必掃蕩而
後已雲南四川約兵未至他將分地應接賊乗隙紛出
公悉敗之總田萬户突進始通道與約兵會五年冬出
師七年春賊平公之功居多入朝賜銀鈔金段弓矢以
明威將軍進懷逺大將軍延祐元年覃定逺大將軍三
年分戍廣西捐財賞功身冒矢石平靜江二十四寨斬
其首梁君政擢中奉大夫廣西兩江道宣慰使都元帥
右江岑世興侵掠州縣招撫寕敉復其所侵㤗定二年
復萬户職廣西徭賊大作詔左丞竒珠及公督師賜繡
段甲仗給傳符分進棼巢獲醜有㫖原悔罪者躬入險
諭徳意降洞寨八十五猺二百五十二户男女八百五
口器械數百陷賊者歸其親天厯元年拜湖廣省㕘知
政事部平陽保定兩軍屯河側子濤襲萬户改行樞宻
副使戰於偃師西兵罷入朝賜銀鈔辭不受明年二月
復湖廣㕘政賜鞍段甲仗征蜀四月抵播州石虎開蜀
道通六月歸以疾辭朝議重其去不允而疾竟不起年
纔六十兩娶郭氏皆高平郡夫人公器量雄偉讀書下
士兵興動肆焚刼公所過如無兵長萬夫餘三十年勲
名日著忠昌之精至公始疏郡封忠宣之明可知已我
元建行省為大藩湖廣控滇蜀山海阻深猺獠之所蟠
穴邊報沓至獨以兵稱戍將視他省為多而藉甚在人
者獨公為稱首故其薨也士民卒伍無不悲之夫人濤
婦范氏皆以慟絶家人倉卒但爭救母子得甦而范氏
卒不救濤奉柩歸以年月日祔陽城先塋而戍將法不
聽去濤泣欲棄官甘没齒擯斥乃得請家無贏餘麾下
致賻一無所受亦能子矣銘曰
滎陽𨗳慶至於陽城人代有聞為邦之楨忠昌啟家里
閈以寕有開必先王樹挺生惟我有臣忠肅忠宣弛肩
豐扛伊稱斯傳大江滔滔百折必東彼流有潨寔原之
逢惟柔能剛匪學莫武入而詩書出而干櫓魑魅穴空
台衡虚席天乎不辰俛仰今昔嗟嗟孝婦一慟長辭義
訓有柔兹焉益知承家得賢公其不朽佳城豐碑與世
永久
　　故征南千户蕭公神道碑銘(并序/)
吾鄉雄厚甲河北慷慨忠義之士宜生其間宋金三四
百年以迄我朝人代不乏竊思掇拾備太史採錄而四
方奔走未遑也泰定丁卯内丘尹舒穆嚕哈喇布哈奉
譜狀跽請曰吾家五世居相有功鄉里遺山之碑具焉
惟是大父征南公年少勇戰以殁暨我祖妣孝節夫人
遭家中微力振復起若忠若節灼不可誣宰木蒼蒼麗
牲之碑未刻無以稱先美寵後昆敢請里仁考信可不
諾而銘之叙曰公諱世昌字榮甫系出遼右族舒嚕氏後
賜姓蕭至金更姓舒穆嚕氏居納新至阿薩爾為郡牧使
金正隆間子孫移戍清平又為清平人郡牧生扎拉爾贈
正國上將軍正騎都尉河南縣開國子子(闕/)　　巴都本
贈輔國上將軍輕車都尉河南縣開國伯公髙祖也曽祖
托色埒奉國上將軍䕶軍河南郡開國侯祖徳亨字仲通
以小字哈凖行我元弔伐之初𨽻行將太師承制拜館陶
招撫使取磁州未嘗戮一人河南得鹿邑太康生口五
千餘人悉縱遣之復彰徳有功遷奉國上將軍彰徳路
總管兼行軍總帥府事用是得贈三世因占籍彰徳焉
考珪佩金符征南千户配耶律氏公七歳而孤容止端
重不類童子能自力學始學對屬即自知聲律九嵗主
鄂囉十三襲千户佩符征南儀質雄偉如成人已未扈
從渡江中統建元以舊職易新命三年從討李璮七旬
不解甲復宿蘄皆有功至元六年春取五河口手馘四
十餘人鉤兵及賊反曳以去㧞劍斷其臂搏戰舟中血
流没履得戰艦二資械無筭今血履故在統軍上其功
未報七年正月十七日卒於軍年二十有五夫人段氏
(闕/)　　　千户高奴女嚴魯王甥年十五嫁征戍悉從
二十三居婺二子恒始七嵗謙二嵗挈孤扶櫬歸葬安
陽建善村新塋遂屏絶華飾始終一節事姑盡孝教恒
輩學雖長有小過不少恕孫哈喇布哈五嵗母亡躬自拊育
宗族貧者周給恐後身自儉約與家人同一門三百口
肅如也至元二十二年中書以孝節旌其門大徳十一
年三月二十四日卒享年六十祔征南墓恒亦年十三
襲公舊部征交趾戍邊徼以疾歸封武略將軍飛騎尉
臨漳縣男謙精國語由河南省蒙古史除承事郎河南
省管勾奉發架閣庫擢承務郎杭州路仁和縣尹未上
卒孫男六人曰處義襲父職曰處禮處智處信處約皆
恒子哈喇布哈謙子也一名處仁起家宥府行人監修國史
蒙古史除從事郎益都路嶧州判官河南省蒙古史擢
承務郎順徳府内邱縣尹有惠政女九人皆適名族曽
孫男六人女五人皆㓜於戲征南忠義之氣發於戰陳
天不引年而止於斯使極其用所就可勝言哉夫人以
節完忠舉舒穆嚕氏之已墜享有丕祉延畀子孫豈非
天將侈其流而先嗇其源耶銘曰
舒嚕諸孫歴變再微有興子相度乃釋機鞬櫜啟行風
雲際時獮薙方狃我戈弗揮係累載途解縧縱歸後承
惟肖淵渟以施秋隼脫鞲天馬去羈五河書暝㨗書夜
飛焯勤孔昭玉山遽頽孤婺哀哀馬革在轜九源既安
一節不移孰堅可磷孰大可宜韓山嵳峩洹水逶迤永
祀益昌式此𢎞辭
　　五龍廟碑
龍於天地間為物最神乾首六十四卦獨是取象其以
神變不測時乗御天雲行雨施烝民乃粒功莫與京乎
大塞堪輿小爲蠶蠋能短能長能幽能明者神之謂也
管子曰龍水之神者也乗水則神立則雖神物其亦擇
所可依而後能神其神哉江河湖海固其家也天下之
曰潭曰湫曰巖曰洞曰池者非一必皆幽深僻險有水
可依而後居焉土人往往時見光怪不敢䙝也而又旱
暵有禱則從而祠焉彰徳路安陽縣西北五里洹水之
陽有五龍廟廟之下水黒而深洹水至是瀦而後泄其
龍居之淵乎太原元裕之效虞初書言明昌中風拔廟
樹地印有跡事頗涉怪而不及廟之建始何時其號五
者具五方為象設爾以其禱之屢孚也路達嚕噶齊荀
公凱零同知阿拉克判官穆爾沁嘗修其廢築臺其前至
元四年戊寅夏旱甚甫事請禱六月二十日甲申總管
杜公徳逺始下車憂惶無措曰不才之來丁旱之會又
數日不雨則苗盡槁人何食賦何徴責何以逭盍走靈
祠而禱諸荀公曰五龍廟效靈自昔協恭精禱神其憫
乎於是率僚屬齋沐具香幣禱焉戊子行事雲俄起是
夕微雨越翼日大作三日乃止苗之槁者浡然而興市
之閉遏者發人之轉徙者息病者以蘇訛言以寂豐凶
笑顰變乎旦夕既報祀安陽縣尹趙君時敏請刻石以
昭神貺以逺邦君之休夫龍與人異處昔鬬洧淵子產
以為吾無求於龍龍亦無求於我惟其無求則子產之
言是已為天牧以守其土以養其民以供其貢賦而嵗
將告饑人將轉死苟可弭菑當即致其拯則其能無求
於龍乎且龍之托於兹水以神其神人象而相之有年
矣應㨗桴鼓亦其宜也否則將不與搏土缚芻等哉抑
聞之雨由乎神而亦由乎人至誠貫金石信及豚魚况
龍之神人之誠有不格者乎然而龍之徳不可忘也祭
法日山林川谷丘陵能出雲為風雨見怪物皆曰神洹
水有龍龍能出雲為雨祠亦宜哉書其概申以迎送神
曲俾祀而歌焉其詞曰
洹之水兮浺瀜祠其涘兮惟其潨羗自珍兮神龍沕擇
勝兮實所宫魃之虐兮藴隆龜吾田兮槁吾稑穜將竭
澤兮及爾躬哀吾氓兮疲癃忍及喙兮弗充龍之怒兮
奮飛豐隆前驅兮屏繄後随騰清波兮淋漓沛為霖兮
鮮厥萎報祀兮孔時冷風肅兮滿旗鼓坎坎兮吹參差
荷神嘉兮無期(闕/)
膏澤施兮不屯苗其傑兮木欣欣牲之腯兮醪之醇琮
席靚深兮縈燎薰享不儀物兮享以人龍之去兮逡巡
噓雲氣兮氤氲歸九淵兮深蔵歛大惠兮芘一方時潛
飛兮則其常有扣斯應兮惟爾之臧百穀充羨兮遺秉
在田龍兮龍兮人不爾諼
　　故中順大夫同知潭州路總管府事致仕趙公墓
　　志銘
先生篤義里閈遇不識亦為具况久敬者乎大徳間衡
州有滯獄司憲移醴陵知州趙公往按始決公里閈前
軰也先公時佐衡幕挈有壬進拜問所業且命賦詩偶
不辱教公後休致終於臨川子彝敬勤著聞先公以子
妻之公殯二十餘年彝慮先塋之或不治子孫之遂楚
也慨然動營丘反周之念啟公之殯以某年(缺/)月(缺/)
日祔先塋奉集賢侍讀學士李公倜撰次行實屬銘有
壬有壬惟里閈世契重之以婚姻義不可辭乃擷其狀
而銘之公諱良輔字良卿彰徳安陽人祖諱浩國初為
郡經歴能制主帥濫殺有佛子稱妣徐氏考諱謙河南
統軍司照磨贈中順大夫漢陽知府上騎都尉安陽郡
伯妣段氏追封安陽郡君皆葬安陽孤莊公弱冠入京
當途薦為四川屯田令至甫閲月念太夫人逺即棄歸
御史大夫相威公行臺揚州選為掾及格除淮東道按
察司經歴外舅王公好禮為使法當避改鎮江路金壇
縣尹有刼制官吏短長惡子十餘人揭其名於市諭以
禍福皆不敢犯嘗賢勞歸係囚盈獄時寒食因悉縱使
歸拜掃約三日來無一人逸者告饑於郡遇大風舟幾
覆公端坐曰吾為民死不恤也風俄止得米三千石以
歸闢草萊為沃壤民用康裕朝廷以公五事告布天下
俄太夫人卒哀毁盡禮服除擢平江路推官平江獄訟
素劇夜則露香籲天晝謝賓客騐誤閲實簡牘直那百
五等之枉七十五人明張元之非故殺甲刺乙之不得
已皆獲免死時朱張二家豪震中外其徒周千户主殺
沈昌妻奴三人官莫能制公督捕竟寘於法陞新喻知
州民有犯惡逆者州僚懼罪莫發公時行部聞之曰吾
承宣不稱罪輕蔽元惡罪重亟歸執問具伏斃之獄中
有母訴其子者狥於市令母往視杖其子立母於庭戒
五百諷之曰今杖子必死子死爾何歸盍一訴官或矜
焉母果流涕懇請公初不許久乃呼子語曰吾欲死爾
哀爾母請貸爾餘杖當改過終養母子感謝而歸或問
公公曰盡法子必讎母又不可以言化吾但啟之使母
動哀子之誠子知感母之徳彼亦人也能不格哉聞者
歎服為醴陵知州時有事西南夷轉餉於播道殣相望
富室坐凋敝爭賂免行公按籍發丁壯吏不能舞其智
暑途肩運十不一至乃潜人走播得其實直集編户挾
貲就糴以輸民大便之承檄正他郡贓吏八十五人遷
撫州路治中値大饑勸分得數萬石末為建昌路同知
益勵精不怠風紀之薦無慮數十上方六十九請老加
中順大夫同知潭州路總管府事致仕公生丁未二月
某日終以延佑戊午正月甲戌春秋七十有二初娶李
氏早卒繼王氏又卒皆無子繼周氏封安陽郡君至順
三年正月甲子某日卒今從祔子七人登彛璉鼎璋琮
璧登早卒彛璉琮璧周所出也彛初娶李氏集賢女早
卒生子洙繼娶有壬妹巽真又卒生子汾今娶王氏女
三人公為人樂易世產悉推與昆弟俸入之餘時給族
黨賓客過從必治具盡懽疾革戒諸子曰吾平生不知
殖貨無以遺汝汝能自立是吾有以遺汝矣歛葬若祭
視家有無勿用緇黄俾書而手署之以付周夫人命酒
獻酬無異平時久乃嗒然而逝嗚呼達矣哉有壬求公
之故而竊有感焉士一命行志崇卑不計也他尚何别
哉近制仕州縣有績則擢風紀蓋州縣治民者也風紀
治官者也重輕既殊地亦不能無别焉今仕者必入風
紀始名為才至干謁求之求而得君子不貴也公自始
建行臺為名郎歴外郡皆著績宜握糾繩之權而薦章
數十上竟不報公亦恬不為意仕宦四十年而致仕止
四品天之靳公若是哉然而居治民之地行治官之事
雖不為猶為也顧為而不能行者獨無愧於公乎彛由
世賞而為臨川丞掾行省歴翰林編修官撫州路推官
江西行省都事諸子仕皆有途公遺署不忝矣銘曰
昔奠南紀分臬維揚濟濟乃僚靡逺弗翔胡畀一邑俾
莛而鏗赭衣纍纍遇以此誠縱使悉歸省乃樹封公不
忍而而能負公人飫於饑土豐於荒焯其緯績播之四
方無屈不伸無幽不明世知其恕不知其平母不子隱
子不母從惟因爾天以觸爾衷兹惟愷悌超黄邁龔治
棼以緩御煩以清死生之際不渝故常浮雲富貴視之
宜輕山川雄渾實惟故鄉善人輩出匪私匪同太行之
左洹水之陽鬯其百支兹公之藏
　
　
　
　至正集卷五十二
欽定四庫全書
　至正集卷五十三
　　　　　　　　　　　元　許有壬　撰
　碑志
　　西域使者哈扎哈津碑
至大己酉始建中都設留司荀公温都爾為都事有壬
為教官乙卯計偕又與其弟凱霖同旅次京師後屢合
輙道故舊懽甚凱霖以交其兄弟之久知其踐履之悉
也走狀京師請銘其祖考西使公碑夫聞善而與之君
子之心也况交其子孫而銘其父祖乎公諱哈扎哈津
諤爾根氏世西域人國去天朝逺而險非誠慤不可至
公凡兩至又與其舅鎮阿薩爾渡太祖皇帝兵壓境公
斷渡修壘堅守持久衆怨公不降懼破則殘獮公嘆曰
廢興有天我非不知但臣子分當爾也衆益澒洞將内
變遂降上按劒問抗師狀先斷其髪將誅之正色對曰
臣各為其主非罪也死不過汙一席地何恨但恐無名
爾上壯而釋之公仰瞻天表知可乗勢樹立因進曰阿
塔布實拉爾國堅盛非他國比攻之必難抜其主與臣
善請往招之制可按兵馬魯察城公单騎趨其國諭以
禍福遂舉國内附錄功擢領齊哩克昆既班師隷王實喇
邸從戰必㨗屢入奏稱㫖嵗丁巳割彰徳路為王分地
江南平益以寶慶路王邸在極西絶域遣使必慎擇其
人以公偕魯思檐木子古里沙迪音入覲計事公夙慕中
土因挈家行目疾畱豐州至燕病卒時至元五年八月
二十三也享年一百一十七嵗初公至和林元帥荀公竒
之妻以女生二子長阿哈瑪特早卒次額森一女適瑪哈
穆特荀氏繼沒皆藁殯都城西朝廷念其勞以阿薩爾為
大名路稅課提領麥砧哈檐西域名族念公之賢贅額
森其家生二子長温都爾始三嵗次克哷始三月喪母
繼張氏二子訥古伯克哷提領以至元十四年十二月
卒年四十有四藁殯大名温都爾兄弟鞠於外家攻儒
書既長益習禮訓謀於師友曰古之姓或官或封無常
也吾其從祖母之荀乎遂姓荀氏又曰我兄弟讀書學
禮無名字其可名則不敢忘吾先而字則從華可也於
是師友相與字温都爾曰平叔克哷曰和叔平叔入京
初補吏從儕類試藝官不示以目俾以意自書而觀其
優劣焉平叔獨列法家結案字綱以對主者驚異由左
司令史轉户部令史宗正府史中書右司掾除前官遷
大都路警巡院達嚕噶齊階承務郎皇慶壬子十一月
卒官選格分地監都縣聴自除拜西邸以和叔世𨽻其
邸擬寶慶路邵陽縣達嚕噶齊中書奏可官進義副尉
移彰徳路臨漳縣進保義校尉平叔之喪躬赴之瘞祖
父母殯側酬其遺逋挈嫂姪婦養于家以其職廕弟訥
古伯内黃稅使臨漳終更移安陽愛其山水思妥其先
卜地司空村有飄風旋塵為渦𨗳馬首者七衆皆見之
下馬黙禱若吾祖考宜此地當止風即泯買而為兆域
遷祖考妣考妣兄以泰定四年嵗丁卯二月癸酉葬焉
以公西來而為使也表之曰西使之阡嫂阿蘇蘇拉姪
安圖繼母張氏訥古伯相繼沒俱祔馬遷林州達嚕噶
齊陞奉議大夫彰徳路總管府達嚕噶齊兼本路諸軍
鄂囉總管府達嚕噶齊管内勸農事丙子春旱入境即
雨和叔自謂偶然而民心用是恱其來也作洹水石橋
修公廨傳舍百廢俱興娶古華氏子温都爾女特爾格壻
約爾珠善良敬戒家法秩然我元始征西北諸國而西域
最先内附故其國人柄用尤多大賈擅水陸利天下名
城巨邑必居其津要專其膏腴然而求其善變者則無
幾也居中土也服食中土也而惟其國俗是泥也和叔
則曰予非敢變予俗而取擯於同類也其戾於道者變
焉居是土也服食是土也是土之人與居也予非樂於
異吾俗而求合於是也居是而有見也亦惟擇其是者
而從焉自吾祖為使而入中國委骨於是若詩書禮樂
吾其可不從乎俗之不同理之頓異吾其可從乎於戯
若和叔者孟子所謂善變者也其俗不銘而銘其先其
俗墓近人而必逺五害此其變之小者也西使公自絶
域入中國有勞未食及荀夫人皆殯於燕提領則殯大
名平叔又殯於燕南北契濶凡幾易年始合於一繼母
嫂弟姪又相繼没其入兆域若生者之有家暮而有所
歸也使為孫子弟非和叔則九殯四置幾何而不為不
食之鬼哉世有忍同室為溝中瘠没委之而顙曽不泚
也故凡觀人之先不在子孫之富貴而在其賢不肖爾
嘗聞西域人多壽考公度越上壽至燕年已若是其馳
驅幾萬里矣計其宣力自壯至卒不衰也吁其亦異人
也哉銘曰
于闐之山美玉出焉雄鷙沈毅實生其間犀兵内牣巖
邑外環而天命有歸則取於殘大人崩厥角小人食其
簞有如此渡吾力可殚吾分不可干萬心一潰其倒如
瀾惟義所在天誅為寛伏軾棹舌扶危作安唐雎九十
惟古其難何百嵗餘驅馳克艱施不究於才用不崇於
官流澤逢涌有子有孫弗矜好爵詩書是敦仕能愛人
家能裕昆是知親親仁政所原四世一兆宰木鬱然年
雖百千祠鄉之人孰不思而指曰此吾使君之祖西使
之阡
　　故承直郎僉嶺南廣西道提刑按察司事葛公墓
　　碑
昔江南平中土人南走若水趨下家而占籍者有之銜
命仕者又倍蓰焉芬華因循忘棄鄉里至葬其親而不
歸或志歸不力子孫單弱漸至迷委又不若遂葬之為
愈也幸而歸葬漫不復省日就榛茀雖愈於迷委而孝
子慈孫為不若是恝也家致千金身為達官有所不免
况貧賤者乎惟篤於孝思的然有見者其庶幾乎進義
校尉武昌路黄岡河泊提領葛君暨其弟永州路祁陽
縣幕以至元四年戊寅嵗奉其母完顔夫人之柩歸祔
輝州孫村先塋至則纍纍不容復竁卜其南為新阡遷
祖考按察公而下凡十三墳按察公勅語俱逸訪親故
間蓋家人質於汴且三十年倍酧而得之泣相謂曰吾
先累世弗耀及大父起家亢宗所至有善政子孫宦學
不墜餘澤所被也新阡實祖我按察公而行者流離居
者貧乏不表之阡是知有善而不傳且再易世將不可
復考矣乃狀其行實求銘於予予嘉其志乃為銘之按
察公諱榮世為淇上人曾大父大父罹金季亂皆能不
去鄉里天兵之南也自奮出説郡守率郡人迎王師鄉
里賴以生全者公之考諱旺者也元帥必拉罕命招納
降附倡議置縣蘇門因署為令公任授衛輝二州提領
譏察使改蘇門主簿蘇門改輝州復提領譏察使陞輝
州判官蘇門復縣仍主簿而兼尉焉中統初經理江南
地居水陸之衝軍興駢沓儲備餉給吏之宿毒不能病
民調衛州鎮撫軍民弹壓官兼錄事三年復輝州判詔
課農桑時河北荐饑部使者頒區田法郡邑不敏於行
檄公察覈躬率野人相宜授方熟得百倍土之墝埆者
教以糞薙隣境法焉勸農課最遷蘭陽縣令耕桑學校
益著其績擢敦武校尉磁州判官雖居底僚下從而上
信也州當孔道名遂藉甚轉平陸縣令兼諸軍鄂囉平
陸號難治至即繩豪右勵游惰崇儒修教敦本易末恤
征人使居行無慮五事考備大盗黨五方横求盗畏縮
公攝尉以計擒之盡其黨擢承直郎僉嶺南廣西道提
刑按察司事猺賊方熾有司並供億為繭絲求其弊而
刮剔之墨吏有聞風而遁者俄卒於官得年五十有五
娶謝繼朱陳耶律子男七人晟徳承事郎岳鄂㩁茶提
舉晟信累功至千户晟美廕濟源王屋巡檢謝所出晟
義淮安鷹坊打捕提領某某早卒朱所出晟智陳所出
也女一人適張氏孫男十二人曰平提領也曰順江西
憲司書吏卒曰𤣥縣幕也晟徳之子也曰友直以疾廢
曰友諒將仕郎處州路縉雲縣主簿曰友聞黄州路蒙
古字教授晟信之子也曰某某曰淑益晟美之子也曰
國賓曰國瑞晟義之子也曰諾海晟智之子也女七人
俱適令族曽孫男九人女十八人公之先鬱於季世至
蘇門公崛起挈垂死之民而生之設施才具可驗也公
蹈其躅效用兵荒之餘先之以耕桑申之以學校知所
本矣惜其服政方隆而厄於壽子若孫曽孫三十人有
以知其後之必大也平也𤣥也家非千金也身非達官
也篤於孝思的然有見可謂賢已後之子孫宜取法焉
銘曰
天造未暢里將受兵有奮其傑挈之於生保我一鄉不
騫不崩攝邑未施乃啟厥後細民奠居大盗獲醜爰酬
其功擢之繩糾天胡不辰歸舟有柩舊封雖妥新阡惟
宗若尊若卑昭穆是從固以閈垣翳以栢松既表其世
亦章其庸子孫既多自南自北豈不同居勢不可一世
或再易邈將不識興言及此淚出横臆勢不可一理則
可周百世繼體四方省丘自根求枝沂源及流視此珉
石我銘不浮
　　元故中奉大夫江北淮東道肅政亷訪使胡公墓
　　志銘
安陽胡公里人也始在京相從而不相知有壬擢第歸
江南先太夫人語其狀後問之乃驚喜曰吾親亦令求
訪而不謂得於今也承乏左司員外郎公為右司都事
為右司郎中公代為員外郎先太夫人祔安陽武官塋
公亦居魏郡夫人憂倚廬相去二里許時相慰也公入
朝居中臺有壬㕘議中書省事俄為治書侍御史又同
事焉未幾公以病歸除河南江北等處行中書省㕘知
政事不行改江北淮東道肅政亷訪使一至即歸有壬
待罪中書者五年始得請至鄉里相見甚懽公嘗力疾
為具方念秋益凉病日退當日相從遊而不意天之殱
我故人遂至於不起也孤敬伯泣而請曰先子徳善匪
公誰屬嗚呼契濶之久始得合幷而遽銘其墓邪公諱
彛字安常姓胡氏雪埜其自號也世居鄢陵貞佑之亂
遷安陽遂占籍焉祖諱珍累贈嘉議大夫吏部尚書上
輕車都尉追封魏郡侯祖妣祝氏累封魏郡夫人父諱
景先累贈中奉大夫江淛等處行中書省㕘知政事䕶
軍追封魏郡公妣王氏追封魏郡夫人葬安陽孝明原
二子長則公也夙稟頴悟起家鄉校官轉大都路儒學
錄中書參議器其才辟掾府中歴儀曹省府為中書右
司掾除工部司程工部主事除河南行省員外郎省曹
有小人欲以糧傾其僚公抗捄之力居多嵗饑贊省臣
擅發廪活飢者僉河西隴右道肅政亷訪司事行部凉
州辯盗牛之寃而正贓吏之罪拜監察御史遷右司都
事計事行在所張寔者陳言伏路左乘輿之馬為驚將
誅之抗議得免上都獄有殺人之夫者賂西僧將用佛
法曲赦之公力陳其非卒正其罪陞左司員外郎尋除
工部侍郎漷州倉為水所汜作渠分其勢公所董萬人
夜忽舉火譟潰同僚惶懼公但静坐至旦繩其首衆復
安役魏郡公訃至奔赴迄襄事羸毁骨立服除拜陜西
諸道行御史臺治書侍御史太夫人迫之使行當闗中
大饑之餘甫事經畫而太夫人訃至既葬遂廬墓側手
樹松栢大作塋門甫大祥除江西湖廣道肅政亷訪使
行改户部尚書請使交至鄉里榮之户部兩遇朝廷有
大故頒諸王費鉅萬計公建議以鹽易銀賜用以足拜
治書侍御史陞御史既歸除河南不行至淮東即歸疾
革盛服趺坐教弟子家人覼縷明盡請郡侯杜公𢎞道
與之訣又作詩留别其友五人有壬其一也治命柩以
論語殉勿斂華美勿用緇黄言畢而逝公生至元十八
年辛巳十二月二十五日丙辰以後至元四年戊寅閏
八月二十七日薨於正寢享年五十有八以是年十一
月十二日壬申祔魏郡公塋娶楊氏封魏郡夫人一子
敬伯也國子生補侍儀舍人一女適侯思禮平生刻意
字學憂樂不廢其薨也鄉人皆以為歴階二品年及六
十身居鄉里弟若子皆在側以疾終於家在公為無憾
予獨以為生之難成之難世既失才予復失友其能不
為之痛哉銘曰
公昔入京蜚英妙年我從之游莫知其先尚論世契悔
言之遲天復遂之聨班鳳池憂患歸來創鉅盡瘁一線
洹水泪血相視臺閣路逺公閒我來觴詠未竟松栢遽
摧琅琅耳言巖巖耳存述美貴知子予所惇霜鶻騰秋
後邁無前人有菜色以腴以鮮小人犯蹕斧將及吭何
以生之力陳其狂坐鎮衆喧力障狂流時名即我我豈
名求分藩既重領憲亦劇匪病匪老敢忘帝力歸來里
閈詩酒自娯誰謂一旦古今異途遺辭及予字仍飛動
墓雖宿草哭猶為慟孝明之原祖考是従我銘不佞永
志幽宫
　
　
　
　
　
　
　
　
　
　至正集卷五十三
欽定四庫全書
　至正集卷五十四
　　　　　　　　　　　元　許有壬　撰
　碑志
　　故封從仕郎武昌路武昌縣尹萬君墓碣銘
愚昔在京聞咸寕萬君隆師教子季弟有孚就學其家
辱視尤厚天厯戊辰識其子國鍳明年季冬娶於咸寕
始識君而登其堂焉至元四年戊寅嵗七月戊申君以
疾終於家己卯十一月庚申葬邑北雙鴻灘湖白□諸
子請銘其碣按宋有諱思杞者齊郡無棣人為江西提
刑因占籍豐城君逺祖也至高祖炳游鄂愛滏川山水
家焉曽祖諱必大妣范氏祖諱從龍妣劉氏考諱文舉
妣宋氏君諱希孟字醇甫生七嵗丁勝國訖籙從母逃
難俘至沔州西邂逅世姻張叟説其將得贖歸則故基
餘廪舉為豪據宋夫人攜君訴官僉省鹿泉賈公方事
撫定檄主者皆復之長益刻勵奉母孝謹部使者將表
宅里固辭乃已表姊良人呉誣構下獄事急質田於君
約三年贖事俄白即請贖君急歸之母黨曰濂者田將
淪於質君曰可易契業不易創奈何棄之吾念世戚非
利之也假緡出之嵗入其租及其直即反之舅氏前進
士楊溪先生掖君於立楊溪病以二子託既卒挈歸教
育經理其家天厯己巳大旱有儲者皆閉遏以俟翔貴
君發廪平其直出入□斛不二民有李賈各棄田若山
林易穀直有成約明年春直増倍差二子始來如元直
給之邑屢災後先三千餘户户賑穀一石所識窮乏者
倍之居直火衝者再四隣煨燼而居獨巋然人謂隂德
所致郭徳方死無以斂遺之杉材其子伋酬直千緡君
曰吾與爾父分雖舅甥義若兄弟忍利之邪監縣巴延
坐誣就逮以屋居其孥巴延卒為具棺衾資其家使歸
作徳新堂儲書延蜀老儒王履佐才八年佐才捐館躬
治含禭棺斂將擇地葬之其子欲葬鄂不能止乃厚賻
之復求明師勉諸子終業且語之曰甲戌秋吾祖挈三
子十三孫避地舟居吾最孱弱後獨吾母三人歸不意
有今爾曹一乃心力庶幾無忝枚舉其名因其才而教
之後皆如其言用子國鎮官封從仕郎武昌路武昌縣
尹既受命而終壽七十二娶孫氏先公三十三年卒子
五人曰國鈺能世其業曰國鎮起家荆南宣閫知印湖
廣省行人除黄州録事曰國鍳中延佑庚申鄉貢進士
舉曰國鉉曰國銓皆儒業女三人長適李得潮次適呉
􁱴幼未字孫男六沬沂淵汶濂渭孫女四君莊慎有識度
楚俗鬼君獨不謟豪家子率汎習君獨教以詩書殖産
雖豐而衣不兼采食不重味賑災惠乏乃復不靳其齠
齔孑遺脱身來歸舉已墜於陵谷變遷之餘既復其舊
而又有加焉者其有以哉嘗患世人必官而行其志官
固行志之具也不官他果無具乎力不能及人而不能
行其志宜也力可及人也獨非行志之具乎惟能推吾
之有餘以濟彼之不足其及人不博矣乎食人之禄而
受其寄者有所不及也况従而朘之者乎君之榮於生
而昌於後宜也銘曰
仕食其職不職其憂受人牛羊芻牧盍求貪夫徇財死
易一錢周室秦越人何望焉不官我身幸裕我蔵忍乗
爾危遂搤爾吭提㩦傴僂形鵠色菜不易吾□不力吾
概災户三千户凡幾人露處嗷嗷而腹我囷昔君之來
踽踽其迹今君之老子孫蟄蟄有朱斯服由葉溉根何
以致之經籍教敦雙鴻卜吉嗣承惟賢支百伊始其昌
其延
　　故成全郎諸路醫學提舉郜公墓志銘
公諱文忠字信卿姓郜氏世居河南業為醫金亂昆弟
四人北渡河亂離自給其諱成者公之祖也占籍濟寧
尋遷彰徳因家焉妣(闕/)氏考諱(闕/)妣(闕/)氏公㓜讀書師
紫山胡公以儒為醫故所造詣視世之專門而局於其
術者有加焉擢大都路醫學教授恪盡其職太醫院知
其賢不使出而浮沈郡邑也累陞成全郎諸路醫學提
舉秩第五品太醫院總天下醫政而考覈課藝薦擇校
職提舉實握其要雍容其間以稱職聞致仕歸築别墅
洹水之陽自號洹溪野夫日與老友詩酒相娯樂至元
四年戊寅嵗閏八月二十八日以疾卒於正寢享年七
十有六配王氏子四人長曰元早卒次曰𢎞業儒出官
除(闕/)　郎利用監知事次曰中曰恪皆為彰徳路醫學
正女三人長適李(闕/)次適王(闕/)次適郭(闕/)孫男三人女
一人俱㓜以是年十一月(闕/)日祔安陽清流源先塋𢎞
請志既按其状叙其世若履歴矣他及知者湮沒可乎
公為人純和而舒徐與人交無少長皆得其懽心自其
為醫官里之醫苟能效一藝随其藝髙下皆推轂使其
不為齊民先公捐館京師歸葬之議未决公厲言主鄉
里之議不敢忘也予得請歸蓋欲載酒相從而尼於塵
事者數矣其生也不能盡平生之懽今没矣可以泄吾
悲者獨銘爾尚敢辭哉銘曰
粹其著懿厥禀引年歸曲肱枕土維稼洹可飲未予卑
均五品七十六得已甚生治世卒正寢子服官迹方闖
慶源肆日已浸清流原澤不滲銘幽宫子予審
　　故嘉議大夫廣東道都轉運鹽使贈通議大夫户
　　部尚書上輕車都尉追封髙昌郡侯哈喇布哈公
　　墓志銘
公諱哈喇布哈高昌人其先曰􁪸欲谷者助討安禄山
封忠武王數傳至克斯布哷公高祖也遼錫號阿達都
督曽大父岳弼大父亞思弼世有竒勲皆國相父約羅
特穆爾慷慨自植兄伯勒齊爾布哈柄用既隆殺西丹僧
稍監復有功左右忌而譖之不能自明乃同歸我朝太
祖皇帝待以殊禮而留為質焉傳皇弟幹真以孝悌不
殺統治中原従平河南監軍民總聽斷化行盜彌以壽
卒官公㓜奉母鄂通夫人居益都慨然趨父官所請學
父竒其志授輝和爾儒書性警敏誦輒不忘李璮叛母
夫入迯難相失公晝夜號泣從父行省薩竒蘇平賊購
獲奉歸行省器之薦入宿衛使益都立四脚山冶以勞
授金符都提舉尋譲厥弟天兵之南擢行都漕運使饋
輸以濟宋平上守成䇿大要存國體勵士節定官程厚
民生昭舊族撫新民時論韙之江南漕秫米二十萬石
由刋溝達河舟覆損十之一斛之出納復有大小之耗
責償舟人公抗言多寡有量水覆非人沒責償非宜請
獨當其責報罷時相憤嫉黜監寕海路遷江西宣慰使
改廣東轉運鹽使兼領諸蕃市舶私販之徒連萬人作
亂行省檄公暨招討使達實密捕之渠魁既殱親抵巢
穴悉招出復業條鹽法不便革之劾按察托歡姦利罷
之盗歐南喜破城殺吏衆十萬公圖上阨塞并攻取䇿
分兵搤之功最諸將占城之役護餉道遇賊歐鍾鋒甚
鋭公慨然曰軍餉重事退縮誤國可乎率先力戰矢竭
馬創格鬬踣數十人氣益厲兵寡為所執賊欲奉為主
公大罵之遂遇害至元甲申二月十九日也年三十九
屢見神異越民繪像祠之某年月贈通議大夫户部尚
書上輕車都尉追封髙昌郡侯配希台持勒氏賢操夙
著後三十五年壽七十二卒封髙昌郡夫人二子長曰
偰文質以其先出偰輦傑河因偰為氏焉守廣徳治最
諸郡累官通議大夫今佩金虎符同知廣西兩江道宣
慰使司事副都元帥十歳刲股愈母疾人謂忠貞孝萃
一家繪三節圖傳之次曰越質倫早世女一人鎮江呼圖
克哈適霍哈雅孫六人曰偰玉立延祐戊午進士朝列
大夫濟南路治中曰偰直堅泰定甲子進士承直郎同
知新昌州事曰竒徹圖廷祐乙卯進士奉議大夫南臺
監察御史曰偰朝吾至治辛酉進士承直郎枝江縣達
嚕噶齊曰偰列篪至順庚午進士將仕郎湖廣行省管
勾皆文質子曰善著泰定丁卯進士將仕郎淮安録事
司達嚕噶齊越質倫之子也孫女四人曽孫男九人女
六人公少有志節器可大受用兵理財纔一節爾而履
閲所施人視為法至於見危授命則大節可知已延祐
設科今六舉公六孫舉輒中一人唐宋監時儒家世科
未有如偰氏一門兄弟之盛天下傳為美談不知其先
何修而得此於天也觀公之行則天道可知已然亦竊
訝天之屑屑然若有意於報公秩秩然猶舉器而列置
於地者豈以科名之貴實出至公不於彼而一於此以
必天下後世之信於為善邪抑公之忠義在天地間百
世不泯精誠之至則與天一其必於天者自有在也於
戯偰氏其益顯矣某年某月某日改葬公滕州禮教鄉
清溝原使來請銘竒徹圖於有壬偰列篪於弟有孚皆
同年義不敢讓為之銘曰
惟偰輦水太古未漓其鍾為才天下之竒流祉在昔盛
迺萃今繄尚書公曰大是任純孝生知忠貞有自王師
弔伐允資餉饋六合既一守成異宜大攄厥藴以昌聖
時督漕𣙜鹺寸莛巨鐘民死而生民盜而農力戰無前
蜂蟻敢兵沒當厲賊首離豈懲嗟嗟越民廟祀無斁匪
公之異實公之徳天之報公曰惟顯哉諸孫聮科鄧林
取材東山卜吉土厚俗善帶以清溝猶昔(闕/)　慶源再
啓時出其淵刻銘納幽何千百年
　　故奉政大夫鉛山州知州兼勸農事元公墓志銘
髙平元利甫始識於京實大徳丁未春距今至元壬申
凡十六年至治壬戌承乏南臺御史行部江西利甫為
𣙜茶判官泰定丁卯先公祔安陽先塋利甫先卜築吾
鄉偕鄉人致賻惟謹今年鉛山代歸又及先太夫人祔
既襄事六月二十九日拜賻於其居郡東北張見里潔
衣肅迎喜動容體謂其居陋宻邇右丞文肅韓公别業
假屋延欵三起視其具平生歴履資格崇卑子壻性質
外家隆替若耕織纎悉悉以相告予方撰屨利甫忽召
僮急求水飲已曰我胷中躁俄左臂足不隨但云頭痛
者再僮欲扶歸已不能履若將奄奄者夫人子女皆城
居予為之撝叱僕婢分走求醫來已不及矣以九月十
八日葬張見西原其友封禮部員外郎杜愚状其行挈
其壻馬緒致夫人髙平縣君韓氏之辭曰元門一旦至
此所以圗不朽者其孤未有知未亡人是責沒雖不幸
幸適有遇志其壙他復誰託予憂患中不輕出出際若
是不少後先且告言覼縷若將有託焉者是亦果有不
偶然者乎按元氏世為澤州人祖諱寶妣齊氏考諱琇
累官承務郎樞宻院都事贈奉直大夫澤州知州妣姬
氏追封髙陽縣君五子曰(闕/)大同路行用庫使曰(闕/)兾
寧路總管府判官曰享利甫也曰孚沆州路總管府治
中曰(闕/)髙平縣務使利甫㓜侍親讀書京師通譯書國
語補武備寺史除將仕郎武備寺承發架閣管勾歴夀
武庫副使利器庫大使選補中書省史除中書省架閣
庫管勾轉奉訓大夫武備寺經歴母憂服除起為彰徳
路總管府判官京師嵗所需物郡邑例買於民其直曠
欠不給給則大半入貪吏手名為和而實白深懲其弊
先付以直民甚徳之橋道圮壞率皂𨽻應其役民輸粟
倉吏狃嵗弊取贏繩治如法横費為省郡雖家居私謁
杜絶分憲行郡或託士求舉叱之曰身苟不慎虚譽何
益而憲推廉能乃為舉首秩滿有彰徳等處鐡冶副提
舉之命未赴改奉直大夫江西等處㩁茶都轉運使司
判官茶法病民郡邑尤窘釐不便者數條課亦告登舊
弊出額取分利錢官吏恬習謂當受猶俸禄然一切却
之風紀舉堪守令遷奉政大夫鉛山州知州兼勸農事
嵗大饑出禄米五百斛倡大家賑之和者至萬石人詠
歌不能忘閒居樹藝方為嵗晚計而溘爾長往可勝嘆
哉得年六十有三夫人文肅女恭儉柔懿相家於成初
文肅與澤州公同在樞幕愛其淳慎而女焉文肅老子
㓜果能相其營葬而經理其家二子長觀音努八嵗㓜
甫兩月一女馬緒妻也噫人有死雖同而有大不同者
或牀笌曠嵗竟亦不免生者無悔逝者毒焉或遺世食
頃生者不及進一劑之拯留恨無極逝者安焉是蓋得
於天之不同而或者遂謂此愈於彼豈理也哉惟正命
全歸聖人之所取其庶幾乎二氏為宏勝誕夸嘗預告
人以聳動愚俗而静修之士原始反終亦有前知而不
亂者如利甫者其知乎方校資格有望將來其不知乎
告言覼縷若將有託焉者何也豈動乎四體有不能自
已者乎其知不知予不知也獨悲夫族屬至親無一在
側而予呌呼救療雖終無益而區區之心亦勞矣其偶
然乎其亦彼有遇乎如有所遇也則予之銘之也不容
辭已銘曰
有齡匪鮮六十又三有官不卑守爵是儋為薪火傳則
二斯男疢恒楚極逝乃笑談馮生芸芸及是斯可緒使
狂奔躅石途左豈其自知告言𤨏瑣猶針投芥銘實在
我我銘孔昭宅幽諧卜利爾後人以似以續
　
　
　
　
　
　
　
　
　至正集卷五十四
欽定四庫全書
　至正集卷五十五
　　　　　　　　　　　元　許有壬　撰
　碑志
　　教諭王孝卿墓碣銘
武卿王誠從余游一日出行實致其兄進之語曰進兄
弟不肖而得忝顔士類以自異於鄉民市商肆工者親
之教也先人徳善不可誣恐久遂泯重進不孝敢以為
請按王氏家沁州武卿縣長樂里曰現當金末從軍有
官勲子興參元帥杜公幕次曰信善治生家以不窶信
娶元氏生忠字孝卿進父也孝卿早失父元氏誓志秉
節督家人力田桑躬治絲枲平居毫釐不輕出至延師
待賔則豁然不復靳儀範􁈯族孝卿性頴悟力學不倦
土俗當冬隙羣居終夜斷麻取膚孝卿以膏火不繼焚
麻取光且斷且誦自餘手不廢卷經史百家靡不研究
下逮隂陽方技佛老之言亦致通焉事母盡子職族無
遠近嵗時交歡物禮俱至隠居教授執業滿堂郡博士
知其賢辟為邑教諭令邑民皆得矜式雖孝卿亦自喜
将階是以發其光也大徳辛丑元氏年六十七以病終
孝卿克致其哀明年妻焦氏亦殞上無恃下無助又二
年乃卒得嵗四十有八葬西山先塋子三人進其長也
初孝卿之喪母也葬祭一凖文公禮不用浮屠不恤傍
議進之喪父也恪遵遺訓有嚴無替治家儉勤遂致饒
益視昔百倍立祠華不逾制而時祭盡禮曰徳曰義皆
孝弟克家祭統謂銘者一稱而上下皆得焉進之知此
學也力人可不知教其子乎是可銘也銘曰
王世右族翕闢替隆有居沁鄙樹徳惟崇帝降而祥匪
金匪珠俾生子為儒以華以腴翁也早殖但聞其喤母
也拮据竟玉于成嗚呼孝卿生得母以為賢子死有子
以為賢父雖死猶生
　　蘄黄宣慰使昝公夫人田氏墓志銘
夫人姓田氏利路西和州長樂人故四川安撫使徳實
季女正議大夫兵部尚書蘄黄等處宣慰使昝徳威妻
田世右族曽髙上俱以武功為宋顯官夫人及笄歸宣
慰舅湖廣行省左丞治家嚴夫人相宣慰以能婦稱宣
慰早卒子榮甫一嵗不以㷀㷀子而専於慈推世賞與
諸子俾為學以世其家治家以勤老而明健談往事厯
厯可聴女紅一日不去手至順四年八月十四日卒于
武昌之第享年九十有一女一人適趙植孫男二人先
進先昇女二人先惠適鄭文監先熹未嫁以(闕/)　年(闕/)
月(缺/)日祔公安先塋文監致其外舅榮之状請曰昝門
欲傾而支絶而續者母也力痛念冲愚先子徳善多逸
吾母居孀五十年節義炳炳忍復湮没幸哀而志其壙
夫人女公卿家夫在而能婦夫没而能母執徳秉義天
昌其夀子且五十而諸孫亦詵詵矣予因有以見為善
之多獲也法三十前夫亡六十後不嫁表厥宅里脱不
幸逾三十賢者固不敢誣凡庸之情念法已不與去耄
尚逺遂分不齒予嘗竊慨與善之狹也然法不局則冐
有志於風教者亦究其本何如爾夫人守節五十年凛
凛然在世者固不係乎表之有無也銘曰
有營之豐有殖之蕃嗟未亡人若可飫温彼呱者孤不
季不昆茫茫百年敢予固存慮勝而往校利有奔彼市
道交天叙有惇天厚其報将百斯孫我銘其幽永示弗
諼
　　贈承務郎天臨路同知湘潭州事朱君墓碣銘
君諱士心字奎仲姓朱氏世為湘鄉人曽大父用舟大
父應龍宋進士父斌以子玉誠貴贈從仕郎潭州路安
化縣尹配周氏贈宜人君生宋淳祐庚戌卒延祐己未
至治辛酉十二月二十三日葬七都鹽井之原娶袁氏
繼陶氏子合班秩承務郎武昌路蒲圻縣尹兼勸農事
君贈承務郎天臨路同知湘潭州事袁氏贈恭人合班
欲揭之阡屬銘惟慤嘉乃為親而筆之君為童不喜弄
性恬淡諸弟絡繹入仕徙居湖山獨事樹蓺事安化君
不少達左右作童稚状曲意承懽安化君年八十五卒
君六十七矣哀毁踰少壮友五弟怡怡分田取其磽噐
取其敝夀七十子四孫二十二生為孝弟人没追榮六
品子曰璣曰琪曰瑾琪瑾出陶氏合班則璣瑾琪之兄
袁氏出也通國語積勞譯掾為今官賢而能政者也予
見大家類喜官而鮮克由其道惟貨是求得亦失之是
猶作墉而不堅其址楨幹一釋仆不旋踵爾安化君父
子積善于躬而合班投足正途不徑不竇以底于成葢
植於前而實於後也然予聞黄大史言吾儕衣冠而仕
豈已力哉皆自髙曽以來積累偶然冲和之氣在此一
枝耳嗚呼世之自以為能而秦越其族者亦回視其始
之一本乎亦推其原之所發而偶然在我乎予竊有慨
于世而重有望于合班者又将逺其澤于方至也銘曰
人不愧天天不逺人彼難之獲惟致之馴熄而有光邈
而益振賚恩蠭涌由葉溉根不菑何畬不耕何穫吾菑
吾耕匪今而昨天昌其門流慶未已椒蕃𤓰緜子孫孫
子鹽井之原鳯山直焉匪山而人後其勗旃
　　副使譚生甫墓碣銘
南陽書院山長廖則逢嘗斆寧鄉亟稱邑人譚生甫賢
状其行請曰世達官聞人則逢不及識而識者山林中
人也子名喜善達官聞人豈得專子之銘敢致其子朝
貴意徼銘其阡予憫其意遂從而叙之生甫名應發吏
部端潔公後早事鉛槧作稅官不樂棄去為人踔絶好
賔客娶易氏生男朝榮女懿真易氏卒葬萬善里荷曄
塘生甫夀五十卒葬溫泉鄉景龍里朝榮懿真既婚嫁
相繼卒朝貴本李氏子朝榮未生生甫養為嗣泰定丙
寅遷景龍之葬于烏江建廟立祠割田以奉祀事邑庠
摧圯獨作禮殿學庾不充割膏腴百畆入之嵗歉發廩
捐直且飲食來者徙李氏塋佳地教其子姪晚乃舉四
子此其状大較也予聞楚俗鬼殫財土木事非其事名
教所出職者且不知恤况非其職而傾財力任者乎寸
土一木訟結累嵗况百畆乎嵗歉閉廩騰直乗時為富
則損直而又飲食之不明乎義而能之乎可謂善變其
俗者已世有為此必聞諸官而表厥宅里朝貴則力拒
之然而人之稱以義者不戒而一樂善之天人心之同
然也使世有君子将出亦必不靳而與之此聖人與人
為善之盛心也其後譚也勞筋力以立其家養生送死
以答其徳者固已無愧若夫泝其源㳂其流則朝貴之
義又有大於是者焉予銘生甫而詳朝貴者所以右譚
也銘曰
應發名生甫字世寧鄉譚其氏藐督征屣俱弃櫝軼材
䪥厥肆生丙辰卒乙巳欝多美李乃嗣義之實善攸取
細克充大斯舉江有沱泝洄窒馴弗安沍則釋我為銘
理不忒本支百視此石
　　故進義副尉元氏縣主簿馬君墓碣銘
君諱顯姓馬氏世為遼山人祖罹兵亂莫詳所出至旺
娶李氏生君君少孤有志節形質魁碩不妄語笑見危
難急如在已聖朝既平金平陽太原郡各一王遼山和
順故𨽻平陽與太原接壤守臣主彼者率其徒刼二縣
民籍之民從違相半遂自為敵日千百鬭擊君甚不平
謂衆曰聖天子既定封民各有屬此王之民而為彼户
可乎録其版白諸府府畏忌不果行㑹滅薛二輩行斷
事官往訴其状尋奏復之因檄君為和順令至則興治
補弊安輯流散民甚徳之在官十年治最一路伊蘇巴
哈王嗣封與語嘉之佩以銀符衣以錦襖一蹙紋繡靴
一雙銀五十兩至元己巳調天下官君自以治蹟不下
任其銓授除榆次主簿君受命曰令與簿雖有髙下職
王事則一也欣然赴之秩滿陞進義副尉保徳州判官
民女有貧不克嫁者出俸資之戰骨蔽野為大塜收葬
之移元氏主簿丙子嵗五月十三日卒于官得年七十
九皇慶癸丑始祔于四里堠塋娶趙氏子八人長同其
母趙兵亂相失次天牧天翼天羽為儀曺掾卒天祥天
佐天輔天祐皆謹愿克家女一人適周氏孫曾四十人
於戲君逃亂孑遺而能卓然有立厯官盡忠若子若孫
蕃衍若是安知他日無挺挺髙出其先者乎銘曰
位奚崇卑克稱斯榮事靡難易惟志竟成匹夫崛起而
能回事之難者以為易處位之卑也而如崇是知非齊
民之流名豈與死而相從伊農昏勞有秋其豐植本其
茂支百是叢堅珉表阡逺君休於無窮
　　廣西憲史熊君墓碣銘
廣西憲史熊君諱文煥字用晦致和戊辰六月六日卒
十一月二日祔江夏西興鄉長樂村先塋其弟文炤介
湘隂通守納琳巴哈致其父克昭之辭曰我家三世業
儒祖澤是賴有子五人仲子文煥讀書入仕矣乃先我
而逝我哀其慧而夭也思有以異衆人之澌盡泯滅者
且昔嘗拜子金陵文而碣之則衰朽鞠子之哀得以自
舒矣葢予至治壬戌承乏御史而君為湖南奏差南臺
控十道伻來絡繹一人接對能否立判時已多其敏㨗
而期其可逺也而止於斯也君先世居鄖曾祖諱天錫
宋寳祐己未省試第一人祖諱季永咸淳丙寅補太學
上舍始遷武昌克昭為歸州巴東教諭配劉氏君在昆
季間文采郁然積勞湖北憲及格為奏差尋遷湖南陞
書吏遷廣西以疾歸遂不起年三十有五娶李氏一子
慶孫選格出官多途㧞清貴速化者科舉下即曰憲屬
一為憲吏則迤邐至中書掾出身第六品其不至者班
資雖卑亦變化易反手謂其風紀已試無施不可也然
路貢儒吏府州㧞胥史百間一得又有操觚憲司服勤
執役不知幾年始與班禄又不知幾年而為奏差而陞
書吏得惟艱哉慮居久人狎則兩道易遷從使者繩糾
郡邑望風若畏死居下盛權故疾之者衆朝議屢變選
補法至其權則勢不能輕之也但嵗以御史覆其迹而
去留之君廉介稱於人人不疾之御史不去之可謂適
用之才已夫以適用之才服艱得之役當方剛之年有
垂白之親而一旦夭卒於虖天之在冥冥者果何如哉
聞者哀之况識者乎識者哀之况父母兄弟妻子乎故
系之銘曰
寒爾衣饑爾食鑿爾愚充爾質爾禄我養我門爾髙弗
養非髙天乎劬勞豈爾愛親喜懼逾常而遄于亡於虖
百世而下曰此熊君之蔵孰不爾傷
　　贈中憲大夫河東山西道宣慰副使紐公墓表
聖朝孝治天下錫有位以及其親是與人為善也人有
殫刑不率而格於不僇之僇者葢有以觸其為善之機
焉至大中始行封贈推恩世數視職崇卑有司不謹三
格始復皇上率舊諭飾周詳久可不弊幽而泉壤昭而
家庭存沒均洽其或不慎則舉而委諸掌故之蔵人非
䘮心鮮不自勵勸懲之道於是兩盡余甫冠知河東紐
君賢致和戊辰會于江夏則已休致矣一日謂曰克讓
結髪筮仕卒勤四十年先人中憲公既疏縣封日愈恪
慎懼或失墜今弛擔世途吾知免矣而先人又進郡封
不表之阡則君親之徳不才保守之難吾子孫藐乎其
不知也子可無為我筆之夫自封典一行姦貪且為循
㢘矧素賢者其益進于忠益顯其親宜哉惟紐氏在後
周有曰因者暨子士雄俱以孝稱他無見焉晉有鈕滔
吳興人豈紐轉為鈕若鞠之為麴乎紐今著郡吳興豈
滔亦其先邪世逺譜亡莫詳所出有居汾州之孝義者
族大以蕃至用始遷介休生中憲公諱文敦厚樂易教
子以禮嘗曰吾無過人者循理安分使鄉閭稱善良差
可無愧用是沒齒志願畢矣至元乙酉六月(缺/)日卒於
家享年五十九葬城西先塋克讓守龍陽贈奉議大夫
冀寧路總管府治中驍騎尉追封介休縣子配王氏介
休縣君克讓以中憲大夫湖南宣慰副使致仕加贈中
憲大夫河東山西道宣慰副使上騎都尉追封汾陽郡
伯縣君進汾陽郡君三子長克忠季克恭克讓其次也
為掾㢘為理幕賑湖南饑活人多雪雷州李妙生三人
寃賞一資岳武昌皆劇郡為推官用法平恕其去龍陽
也州人紀之碑娶陳繼張封皆郡君嗟乎孝其親則思
榮其親孝則在已榮則在君克讓兩及其親卒完晚節
不孤聖朝與人為善之至意矣余故併叙其説俾後裔
皆有感焉孫十人曰端者方世其禄銘曰
古士所事皆竭能致惟行之恒匪率亦至世不古趨率
之始行昧厥宜有謂賢謂能伊率之久而格之多一機
混融八荒太和彼紐有子在汾之滸視誠欿然允示繩
祖
　
　
　
　
　
　
　
　
　
　
　
　至正集卷五十五
欽定四庫全書
　至正集卷五十六
　　　　　　　　　　　　元　許有壬　撰
　碑志
　　李氏新塋碣銘
李氏自宋塋邢之堯山東侯里徙西侯里地復無隙泰
定甲子其後曰之芳者即塋東一里而别營兆域焉遷
其祖考新其封樹蓋將倡百世而再始於斯也其友孔
君嘉甫以書致之芳語曰先世由宋歴金不去鄉土雖
陵谷變遷譜次莫究而兩塋之内列封秩如樵牧無擾
今隙不容竁義當改卜近而可究者自吾祖主簿始不
有紀之後世子孫不知兩塋之纍纍者皆吾先也嘉甫
故人也之芳子曰祚者昔嘗識之乃為之叙曰主簿諱
進仕唐山縣三載恩信浹人娶石氏復盡内助用大其
家子天禄中統初勸農司檄為屬官督邢民之不昬作
勞者職卑而能盡其事一子即之芳親志未終者舉為
之早以孝聞優游田里祚為太學生仕有日矣亦浩然
歸養親治生雍雍如也噫人之生於世也時有否泰家
有盛衰或斷嗣續或㪚四方世守邱壟王侯有所不獲
聖人有不知其墓者況齊民乎李氏之塋滿近遷遷至
再而不失其始可謂盛矣故系之云
李本實蘩有植在邢不椔不翳支百其榮惟是深宮瑞
慶攸并若泉盈科導之益清邇不紊叙遐不殊鄉松楸
如雲鬱其相望嗟江之南忘親訹利遼或千里迷不再
世峩峩堯峯綿綿來裔視此歌詩有永無替
　　贈僉太常禮儀院事孟格圖公神道碑銘
河間總管萬嘉閭貽書有壬曰先子太常公長千夫戍
閩海而卒其不孝孤席世德致顯融旣䟽封矣辱知我
深且樂銘人善者獨子爾逭不孝焯世德者子忍我拒
哉有壬固樂銘人善而非能辭者也夙交最歡而相期
以遠獨吾二人則是銘宜我屬也乃序而銘之序曰太
常公諱孟格圖蒙古之凖台氏大父諱某國初以材武
扈戰𨽻右手萬户駐廣平因家焉父諱呼遜驍勇善戰
從討李璮身冐矢石俘七人詢知為所驅市人即釋歸
使語其黨曰朝廷誅止首惡脅從㒺治無淪胥以亡賊
聞者多解體鄂渚襄樊之役皆著功從攻廣西創劇不
能甲遣子庫克楚代行戰死静江移師江右復遣其季
黑山戰於洪又死焉平生百戰瘢殆被體而未嘗妄殺
壽八十三而終以總管貴贈中順大夫同僉樞密院事
上騎都尉追封范陽郡伯配欽察氏生庫克楚葉氏生
公及黑山皆追封范陽郡君公勇肖僉樞先登陷敵視
死不讋為大帥阿珠公噐重宋平以功授右衛親軍百
户達嚕噶齊階敦武校尉佩銀符多致數善營造方築
都城穿漕渠指畫督役人與其能納延之叛扈戰有功
陞福州親軍千户達嚕噶齊階忠翊校尉佩金符戍興
化軍民咸德之至大庚戌九月十二日卒於戍壽五十
七明年二月葬廣平曲周縣(闕/)　之原贈武德將軍同
知廣平路總管府事驍騎尉曲周縣子再贈中順大夫
同僉樞密院事輕車都尉范陽郡伯三贈亞中大夫僉
太常禮儀院事上輕車都尉追封范陽郡侯配欽察氏
追封范陽郡大夫人二子長總管也起家山北照磨遂
讓世爵於弟歴御史西臺中臺僉副各道同僉中政院
事户部浙省正郎二茶漕入為户部侍郎改内宰尋除
今官皆嘉議大夫所至有稱次諾海襲世爵以薦陞江
浙行省都鎮撫樞密斷事官今鎮江上萬户達嚕噶齊
階太中大夫孫男四人壽安永安定安寧安女六人托
克托鼐額蘇掄索諾木適國子生旺扎勒巴哈延福提舉邁
古岱爾太祝王敏行觀音努潤努庫庫楞未行女弟元努
適右衛千户達嚕噶齊佛努生子海直登延祐辛酉進
士第公束髮行伍累積戰勞至荷符節顯其先而開厥
後兄弟皆殉國孑然養父竭力致樂在衛迎母就養以
孝聞兄子閭馬女銕木倫教養而室家之雅尚儒術延
名士以教其子故伯也以才諝亢厥宗仲也以篤慎世
其禄流慶所及甥海直亦以科第顯嗚呼士子一登仕
即捐其故習遑恤其後哉而教以鮮卑語事公卿為要
道者在所不論也公出兠鍪而貽謀之方不以彼而以
此其可訓也夫銘曰
天造朔易材武惟家及常厥邑遂移於華强力攫攘挹
波蹄涔導源詩書猶海之深子其佔畢我則服弭嗟我
不及盍及我子朱幡隼旟實為甸侯崇居不寧恪乃聿
脩䟽封范陽報若合符匪曰我能乃慶之餘宜爾後昆
世濟其德永言孝思視此銘刻
　　故資善大夫輔義公陳公神道碑銘
輔義公安南陳公薨五十年猶子正議大夫清化府路
宣撫使德潤以公菆漢陽城西馬湖地湫且隘購得善
地於鳯棲山至元後戊寅十一月吉日遂更𦵏焉狀其
行請曰先世父拔身安南竭誠内附世祖皇帝灼其忠
藎爵以上公優以禄賜圖報未究天嗇其壽而又無子
也銘其善使有聞不在德潤乎請旣切乃筆之曰安南
昉見虞書漢唐皆郡邑之唐末為曲顥所據更數姓至
李傳世差乆至龍翰不振為衆叛所圍出奔歸化江外
戚陳勝與從弟審起鄉兵平亂龍翰復國勝以功官太
尉審封快路侯龍翰卒子昊旵嗣以女昭聖妻勝子日
照昊旵卒昭聖嗣位踰年遜位於其夫陳氏遂有國追
號勝為大祖審為安國王審子肅敬為武道王武道娶
程氏生三子長即公也諱秀嵈其國封文義侯世皇旣
平雲南大帥烏蘭哈逹統師出邕桂道安南境將㑹大
兵於鄂日照懼更名光昞納欵於我光昞卒子日烜不
請自立召入覲以疾辭再召始遣從叔遺愛代朝制封
遺愛安南國王命莊椿帥師送就國日烜不奉詔廢遺
愛為庻人朝廷有事占城假道安南諭使給饟又不聽
鎮南王以大軍壓境日烜守要害拒戰屢敗之王渡江
受俘於其宮公昆弟請於武道曰聖元龍興萬國臣妾
我家昧畏天之義抗拒王師與其覆宗社而靡爛其民
孰若轉禍為福抱祭器以存先祀乎武道從之遂降進
李女於王後生宗王日烜弟益稷亦率其屬降公奉父
母北遷次邕州武道卒公從益稷入見封益稷為安南
國王封公輔義公官資善大夫佩金虎符其屬授擢有
差後復有事安南賜公弓矢從鎮南王還其國公以疾
留來賔我師破羅城日烜遁王以暑潦班師公從歸子
嘉議大夫義安府路宣撫使德漸卒於全州詔公居漢
陽至元二十四年五月以疾卒享年(闕/)娶田氏弟二
人大巘其國封明誠侯娶黎氏生德潤嶑封明智侯皆
先卒余聞昔人言交州多南金象犀其產皆竒怪而草
木亦殊異疑陽德之炳燿獨發於是物而罕鍾乎人公
生絶徼嗜學不減華人有萃山吟藁辭多悲壯豈非鍾
陽德之炳燿者耶不獨詩也君子所以異於人者以其
知天命而識時務也昔呂嘉相越逆命路博德率師進
討身與越俱亡公所得視嘉不旣多矣乎然自出疆族
黨凋落親殯未啟嗣子弗天故見於詩者其鳴不能不
悲也苟有繼其志而述其事者其悲可以已矣德潤痛
世父之無後而懼其無聞也卜厝有地顯揚有石植祠
墓側省拜以時可謂猶子矣銘曰
南交毓材有離其倫天誘其𠂻入為我臣何逺弗柔㸃
蒼旣勒光炳効順有章其節爰及子烜乃敢不庭帝赫
斯怒我師有征公其懿親謀也能淑匪亢厥宗實舉其
覆帝曰咨汝汝公汝王居之漢濱以烝以嘗嗟嗟輔義
甚禮而文踰越萬里流離一身胡導其來不昌其年孰
啓孰完猶子有賢滔滔江漢鬱鬱松栢鳯棲之原永奠
幽宅
　　司獄杜君墓志銘
先公在鄉校時獲拜緱山杜先生手録其詩挾之游江
南有壬總角嘗受讀焉承乏參議中書先生曾孫秉彛
實掾東曹先生薨有壬歸鄉里始納交秉彛父愚情誼
尤篤至正壬午九月丙戌秉彛弟秉鈞卒於京師秉彛
哭之幾絶哭已請曰吾弟公契家子也歸葬有日非公
之銘則何以釋吾父之哀而灼吾弟之善乎有壬知其
世為詳交其父又乆且深其誰宜銘秉鈞字德維安陽
人曾大父諱瑛贈翰林學士追封魏郡公諡文獻緱山
先生也大父諱處愿東昌路推官父愚以子貴封亞中
大夫彰德路總管京兆郡侯母曹氏京兆郡夫人為人
和易與物無競由世賞歴監當陞九品流官除彰德路司
獄以眀恕聞春官辟為掾疾弗克赴命再下驛次涿州
疾抵京謂其兄曰吾忍死見兄若可無恨然負吾翁矣
醫療百至竟弗起得年四十二配林氏生子伴叔年十
五卒繼師氏生女亦早卒弟四人秉直秉容秉一秉德
嗚呼父母俱存兄弟無故一樂也父貴而壽康兄兩拜
御史四僉司憲今中書左司都事為時聞人而君發軔
敭歴駸駸繼踵矣孰謂天之可必者竟不可必耶壽夭
命也仁者必有後理也今乃若是耶余之銘灼君之善
矣其能己兄之慟乎兄之慟已矣其能己翁之慟乎若
夫君之善灼矣則翁之慟可以已矣於是乎銘銘曰
有材斯萌將以為棟楹植而揠楹㦳而傾曷慰其翁曷
寧其兄太空𡨕㝠吾不得而名吾以為為杜氏子銘
　　故朝請大夫山南湖北道提刑按察副使梁公神
　　道碑銘
黄嚴知州梁廷奉其祖考山南湖北道提刑按察副使
公行實請曰先祖學積於躬孝聞於鄉忠著於官葬歴
三紀而墓碑未刻敢告有壬辱與公同里閈聞長老稱
公甚習竊有慕焉凡鄉先生一言一行固當搜攬掇拾
為淑人計况銘公乎廷之請其敢辭公諱貞字幹臣彰
德安陽人曾祖考諱立妣張氏祖諱滏妣石氏考諱璧
善居貨客有持金鍍銀貿物者直以為銀斷視之乃金
也追而歸之其信義類此少力學值金末弗克卒業而
里行家法鄉閭是則嘗戒諸子曰學所以為人子為人
臣也我生不辰有志不就汝軰能繼我志非特為孝子
將不為忠臣乎公倡諸弟篤勵進修中統庚申大名宣
撫使司推擇為左司知管明年轉中書左三部提控令
史聞父疾六日馳千二百里至家已弗及毁瘠廬墓部
符三至督起力請終制知不可奪乃檄郡加優典以勵
風俗服闋授濟源縣尹始入境從者求田婦所負水飲
馬婦難之公詰其故婦對地素艱水公曰吾無擾於民
而馬先飲其水其可乃縱馬聽其所之馬前蹴地以待
因識之旣視事鑿其地得泉甘冽民為立祠號梁公井
境有濟瀆祠謁禱絡繹民罷於奔公毅然曰禱神而擾
人奚福之有悉拒絶之貢尚醖米故事二政部輸郡以
付公民勸公辯公曰就可福民何為而辭他邑以逋耗
重責於民公獨挈贏以歸趙成訴虎食其牛乞蠲徭役
公戚然曰令不善之所致也償其價未幾虎斃於叢祠
敦本抑末禁姦戢暴力田務蠶條以諭之勸善懲惡箴
以勉之立鄉校設師弟子員集孝弟節義等事使讀者
有所興起三年間笞罰止二十七人蝗被河朔獨不入
境歉周隣郡邑乃告豐文正許公兩薦公於朝時廷議
治最者二人郡則衛輝陳侯縣則公也未終以疾去邑
人思而紀之碑至元戊辰始立御史臺上御廣寒殿召
拜監察御史官承事郎遇事輙言不事苛察不畏强禦
凡建明平反彈擊皆犂然有當於人心者八年陞承務
郎遙授中山府判官行河南等路行尚書省都事時有
事襄樊贊謨給饟公力居多十一年授承直郎代州知
州為治一視濟源而節目加詳司徒五教周禮六德六
行之訓與夫先正格言家喻而户曉之勸農以豐衣食
之本牧犧羊以助徭役之需引滹沱而磽瘠之地以饒
正昏禮而論財之俗以革禁火葬而送終之禮以厚部
使者薦剡沓上聲譽大振十四年擢奉議大夫江北淮
東道提刑按副使行省有戾於法者未踰月而三劾之
同列懷懼公處之裕如也十八年三月移山南湖北道
階朝請大夫至是凡六轉官三以母老辭不允躬請行
臺始克歸養二十二年太夫人史氏八十卒公旣免喪
遂不出大德十一年九月六日終於正寢年七十有九
十一月日祔郭村先塋弟桂楫梗樞配張氏先卒子男
一莊女一適盖某孫男二長達早世次遷也女三曾孫
男女若干有壬述公之行因有以見中統至元之治焉
治不在法而在於人官不在地而在於行臺之始立慎簡
至矣一令之賢廷見擢授非以素厯風紀而取也及其
見諸事業猶輕車之就熟路何哉用得其人而人有其
蓄隨其地措之爾公為御史治效已著乃出為行省底
僚又三年始守一州又三年乃有淮東按察副使之命
未聞以乆居朝廷為榮而亦未聞以風紀復官有司為
辱也選格之通融士風之渾厚於此可見矣自今視昔
豈不大枘鑿乎有壬傷今而思昔而又有疑於昔焉盛
時多才固不乏用公喪母時年甫五十有七至其終也
家居凡二十三年獨非遺賢乎使盡其用姑以休致為
期則十餘年中其所施設不有倍蓰於已試六轉者乎
然則廉頑敦薄於風俗蓋有補焉漏盡夜行亦有所警
矣髙風勁節豈但儀範鄉里而已哉諸孫詵詵而遷方
出守名郡慶源日浚矣銘曰
相有孝子出為忠臣官而蹇蹇家而恂恂彼有捧檄匪
親而躬聞呼走承强有弗從板蕩餘民禮義何居火親
財婚田荒畜隳陳條具約三申五令爰格其心是曰予政
九重面擢豸冠斯峩我行無事不暴不苛水能潤物豈
局故地導之而行何往不利於邑於州或省或憲安其
所遇有藴隨見惟是寸草欲報春暉爾不我從我惟有
歸昔翁不及母豈容再怡愉考終生死禮備人生此世
此外何物悠悠素心皎皎空谷侯樵侯漁雍容二紀世
豈忘公天實成美我思君子志一時殊朂哉後昆世德
其符
　
　
　
　
　
　
　
　至正集卷五十六
欽定四庫全書
　至正集卷五十七
　　　　　　　　　　　　元　許有壬　撰
　碑志
　　吟竹先生墓表
天臨儒學正顔士穎奉大父吟竹翁行實請曰大父葬
三十二年多難奔走表於墓而未能亦惟僻左未獲攸
記託其在今日乎余燭其誠序之曰翁諱奎字子俞吉
州永新人唐魯公十九世孫父某廸功郎監南嶽廟母
某氏迪功沒益勵於學咸淳丙寅以書魁湖南漕而不
仕進文山文公嘗延致幕下徳祐間文山起兵汀贑以
書來招為之感泣而竟不起築室以居寓書文山扁曰
觀遠至元丁丑故邑殘毁挈家避地百丈山鄉鄰多
從之庚辰參政劉奉命來宥過刑故衆懼俱焚公奮袂
曰人既予依則其命在予辭難其可偕進士胡㓜黄深
衣謁轅門抗論不撓劉為改容豪右詿誤且死雖素有
隙者皆隂活之南北既一徜徉里閈復泮宫倡學者與
湏溪劉辰翁中齋鄧光薦輩㳺居雲外别墅自號雲外
山人門有萬竹日嘯詠其間學者稱吟竹先生至大戊
申夏五月廿二日疾革誡子孫曰吾年七十有四過人
多矣安能仰藥求活吾所謂不可以訓汝曹當孝悌謹
飭私勿傷義貧勿廢學喪勿事佛謹識吾言吾死無憾
矣言訖而逝明年己酉十一月朔葬琴亭雙塘原配譚
氏先八年卒三子長居安士穎父也以經行為人師次
資深逢原皆業儒二女孫男八人士穎其長平生尚氣
節家無餘蓄而性好客物雖素好人欲之即與不吝歌
詩跌宕可傳酒酣浩歌舞劍以泄其磊磈之氣豈齷齪
場屋之士所可比哉宋以文陶冶一世其亡也文士不
負國家炳炳若文山輩可數也然文山有位者也若子
俞者無位而有志者也方患難中奮出活人豈忘情於
世者乎其不應文山之招知時之不可為也然其磊磈
之氣又有不能自揜者焉亦叔世之竒士也銘曰
嵓嵓魯公萬古此忠慶源其潨邈乎雲仍由枿于楨靡
任不勝天胡棄材山巔水隈余其歸哉四海一天乃誦
乃絃以逸耆年有清維河有卷匪阿傷之如何雙塘之
林鬱鬱其陰悠悠我心
　　贈通議大夫大都路都總管上輕車都尉清河郡
　　侯諡莊惠張公神道碑銘
贈通議大夫大都路都總管上輕車都尉清河郡侯諡
莊惠張公㓜與先公同師王汝舟先生先生歸黄州先
公最長為諸生服故嗣教其徒公與焉公兄諱世豪娶
有壬姑先公獨一姊往來尢數公地則班也一為師生
敬事不少怠赴徳安軍民屯田總管謁先公於鄂先公
棄代躬致弔賻鄉親師友義死生不替卒十年子宏請
諡得今贈請銘諸碑公諱世傑字漢卿先世上谷人髙
祖誠徙彰徳湯隂曽祖諱實千夫長殁於陣祖諱信有
文行贈亞中大夫彰徳路總管輕車都尉追封清河郡
侯考諱崇好施予贈嘉議大夫大名路總管上輕車都
尉追封清河郡侯祖妣李氏妣尚氏皆從封郡夫人初
製國字學者通其字率難其言公入胄監習其書又精
其言甫冠從戍北庭辟帥府蒙古吏轉河南行省及格
授同知潁州事官承事郎未終更辟中書史擢朝列大
夫稱海宣慰使司都元帥府經歴陞中順大夫淮東道
宣慰副使泰定甲子以嘉議大夫遷徳安天厯戊辰進
通議大夫同知察罕諾爾等處宣慰使司事副都元帥
佩金符至順癸酉三月日卒官壽六十九葬湯隂西百
里配楊氏封清河郡夫人宏廕忠翊校尉南陽府同知
嵩州事今河間縣尹次曰本曰敬曰紀女二皆適士族
在北庭適都木達冦邊從戰有功潁地善澇治溝洫嵗以
稔修宣聖廟作兩廡青海戎務方殷應接無滯戍卒多
鄉隣貧不能歸者贐遺之淮東經賦營繕甲東南視成
有法韓姓者毒殺其姪吏受賕誣其繼祖母趙氏汴省
命讞之趙氏得白屯田課樹藝時稅歛歸豪右隠田三
百餘頃増糧二千餘石西邊嵗饑鴻和尔部落從水牧
它徙邊民為摇請賑得楮幣七十五萬緡始遂生集構
三皇廟免公廨就祭之䙝此其為政之大槩而仁民愛
物之實也論治國者必先於齊家而仁民必始於親親
公事親孝待兄弟友愛宗族貧弗給者周之失嫁娶者
為嫁娶之此親親之實也親親而仁民仁民而愛物有
本者如是夫嗚呼稱人之善必本其父兄師友名言也
公曽大父以忠著大父以學著考以義著季父懋徳尹
二邑有恵政而世母趙氏又以孝節旌其門一門之教
有素故其造就若是之懿也銘曰
皇元肇文金篆玉書誕敷煥章漸被海隅易得者字難
肖者言心樂不融但窺其藩學惟基儒空是佔畢因其
警悟濟以定力胄徒雜遝乃獨邁倫其聲於辭宛然國
人洊更司譯始官倅郡力殫溝洫以教為政朔漠開閫
距天萬里行間幕中戰勇佐理副節淮海于旬于宣爾
賦惟期爾民弗寃屯田有方曰耕與守峙我廩庾壯我
甲胄招亡飫枵無沗使節且使其民順帝之則篤念吾
翁嵗晚弗弛生省卒賻䟦渉勞止屯膏未施偉績弗究
孰顯其先而開厥後蕩水流潤松柏彌阡茀爾子姓方
至若川
　　故朝列大夫饒州路治中王公碑銘
秘書典簿王忭奉亞中大夫僉浙東海右道肅政廉訪
司事杜秉彛狀請銘顯考饒州路治中公碑有壬㓜僑
江南聞鄉耆名願承教不得而其仕江南蜚聲騰實若
饒州公者乃熟耳考信者也返郷里與汴㳺春盎玊温
學專行修益信其家訓有素考信不戾焉乃序而銘之
公起家江淮宣閫掾除江浙行省理問知事陞台州路
經歴辟掾江浙行省擢永嘉縣尹入為工部主事宣徽
院都事出知崑山州遷饒州路治中卒職七轉官累進
至朝列大夫其在永嘉地濵海饒鹹鹺豪户若民通島
夷貿鬻官弗能制軋於運司總府前令職是失職者相
望公戒嚴條禁察尤者寘之法姦偽以息或誣張明一
為盗逮三十餘人獄具察其寃釋之同官固争公曰理
寃令職也苟失出令自坐未幾得真盗其人相率繪公
象祠之作邑七年如初至臺剡上賜官一級白金五十
兩由是入朝著尚書省方變法冬官事尤棼糅酬决惟
允有爵秩金幣之賚皆不受宣徽上玉食恃不考計並
縁為欺公毫髪不貸衆忌之奏朔漠稽部落户數以重
遠中傷之即日就道廷議優擢以老疾請郡遂有崑山
之命時覈田江淮使者暴急有司承風㫖抑民虛承江
淮騷然公沿檄分覈慨然曰民瘼極矣吾豈能愛一身
而置民死耶上不便數十事識者韙之損虛糧萬餘石
州治更徙廟學未作乃倡衆曰京師至下邑莫不有廟
以祀有學以教况賔興有詔而吾州藐藐何以克副上
意乃作殿廡門墉齋舍廩庖靡不完美以舊學為玊
峰書院又建三皇廟社稷壇除蕩田重科摧抑兼并小
民以寧上考書最饒大郡也席未暖而没惜哉平生砥
行立名風儀峻整事繼母卅年奉寡嫂至没不衰亷而
好施禄入無餘彰徳郷里廟學祭器簡闕買銅備鑄數
千里致之其設施章章若是而夀止六十有二其乞補
外時年五十餘非老病也朝官速化補外鬰滯常情怵
所利忍恥力求老死旅食而不悔者接迹也有畀之而
不受强之而力却者乎若公者其有所見乎豈内職雖
利資級浮沉底僚懲其已施知其設施之難而一郡之
專有以行吾志而及吾民乎吾志苟行資級利不利不
校也嗚呼若公者可不謂賢矣乎公諱安貞字吉卿安
陽人卒以延祐七年某月某日葬以至治元年三月十
二日里曰司空從先塋也大父以上金亂譜亡考諱某
贈奉議大夫驍騎尉追封湯隂縣子妣程氏李氏配張
氏繼閆氏並封湯隂縣君閆恭儉靖嘉訓子有法後公
十年卒二子忭以才諝聞駸駸其進矣愷其次也女二
銘曰
于嗟王公半刺考終孰導其始孰軔厥止素履不愧濯
濯進退匪難匪急惟行是即有鹺病源有汗萃寃嚴明
政舉爾釋爾愈郡疑底信軋者以振㧞之内列震來不
讋窮漠有稽我馬騑騑閔勞奚腆職也宜勉損下益上
為損之象實由肆毒我躬遑恤欲薰善良乃廟乃庠生
罔易守有沒無朽移忠由孝盍食其報清修不忒有子
實則西山巖巖洹水其南祔藏無忝五福斯斂流澤溉
浸三槐有隂我銘弗誻百世是法
　　故通議大夫江西等處𣙜茶都轉運使萬公神道
　　碑銘
公蒙古凖台民人小字萬嘉律長因為名國俗也既華
學友字以國卿其家廣平葢曽大父天造初𨽻右部分
戍地也大父呼遜從討李璮攻襄樊鄂渚皆有功贈中
順大夫同僉樞宻院事上騎都尉范陽郡伯配欽察氏
葉氏皆追封范陽郡君父孟格圖右衛親軍百户達嚕
噶齊佩銀符陞福州新軍千户達嚕噶齊佩金符贈亞
中大夫僉太常禮儀院事輕車都尉范陽郡侯配欽察
氏追封范陽郡夫人徳善履歴具神道碑公守河間有
壬待罪政府江西茶政不修擇習而健㢘而通者為都
轉運使以拯之公嘗貳其司有聲乃薦之廷議翕然既
奏可傳符至郡俄以疾卒至正二年四月二日也五月
二日葬曲周縣先塋壽六十有五明年九月孤壽安走
安陽謁銘哭不能禁拜已出行實復咽不能語有壬交
公厚望其孤巳泣又洞其慤誠益為之動遂相與大哭
乆乃始克讀其狀其善狀不能悉也公居嫡長世禄當
襲以讓弟諾海服勞宿衛除山北道肅政亷訪司照磨
兼管勾承發架閣庫以太常憂歸服除調山東道賑饑
有功南臺辟為行人俄除利用監知事又改南臺管勾
承發照磨兼獄丞拜西臺監察御史論列剴切僉雲南
諸路肅政亷訪司事麗江宣撫達嚕噶齊揚珠布哈横
甚逐同官激叛部内朝廷知之始懼而亡匿公以計誘
出罷之復其同官叛者以息行部建廟學凡二十四所
修廢驛二十二歸省太夫人京口及侍其疾扶柩至廣平
復如京師遷祖考妣合葬先塋改僉江西道又改燕南
皆以憂不起服除改河南道天厯之警行省臣與廉訪
司協議公謂潼闗守不可緩承制除河南行省郎中出
守潼闗文皇道汴録其勞除河南道副使潼闗失守夜
馳至行省發蒙古軍四千餘人又借民丁出帑資假富
室以足軍興鼓行而西遂復奪之㑹朝廷遣使退其師
還卒掠民子女皆奪歸其親賜彩段上尊初額森努爾将
兵禦西師屯彰徳約備芻粟已竭宿留不進士卒將大
肆掠公開諭以理遂移衛輝境蓋始約有備之地一郡
幾亂賴公以免擢同僉中政院事理財江浙仍有金帛
之賚改儲政院判官拜監察御史按覆諸道風采肅然
為户部郎中楮幣壅滯督焚以通之倉儲積弊立法以
覈之閩中去京遠選人間闗故事三年遣使即江浙省
銓授公以選行就除行省左右司郎中茶司復立授同
知江西等處𣙜茶都轉運使司事分治湖廣江西江浙
課以登商旅以通官庶以不擾入為户部侍郎復通州
倉糧三十萬石行蜀拯鹽法之弊人謂得宜陞内宰甫
月改河間路總管兼諸軍鄂囉總管管内勸農事首建
學宫若干楹百廢修舉胥畏民悅𣙜茶劇任知公者咸
謂必稱而倐焉長徃惜哉積階自將仕佐郎至通議大
夫配沙卜珠氏封范陽郡夫人又娶趙氏在南臺每憂無
子有壬解之曰以子之心不患無子後果生子壽安也
愿而有立室而有出公可無憾矣女四人適國子生旺
扎勒布哈江浙行省理問瑪古岱爾宿州同知王敏行一
未行弟二人諾海自襲官有聞四轉至鎮江上萬户府
達嚕噶齊階太中大夫曰達春宋氏出也公㓜有志節
襟度宏朗滑稽微中機鋒叵測分部上京它曹官莫不
舍其署雜遝相從其為人悅慕若此而疾惡若仇辭色
不能隱亦用是來議者之口焉左警巡院判官王克觀
洎其家五人相繼死為具載歸葬之道髙郵十路都萬
户府知事龍寳臣出使卒殯水濵捐金顧江道士遷其
柩歸葬曲周顯官有放其子者孫且十嵗一日過之因
言父子天倫甚至乃蹙然問曰君子有幾嵗公曰尚少
當令來拜明日挈其孫往其人撫愛不釋公曰此兒與
君有骨肉親錯愕久之乃語之曰此君之子某之子也
遂大慟奉楮幣銀酒具為謝受之還遺其子卒為父子
子今亦顯微公則天倫或㡬乎絶矣其篤行行義若此
與大權貴舊而狎不敢遠亦不近之免趨附之迹其讀
書好文葢太常教之有素而復天姿穎悟喜交儒士灼
然有見於道義故確然無間於吾徒也山北南臺暇必
相從有酒必共先太夫人棄代維揚自京口來賻南歸
過之戀戀不忍别騎送至金陵東郭始泣而歸中途宿
旅邸疲甚而寐必嘂撼使寤笑談達曙目不少瞑翼日
神觀不少昬疲京師僕僕多事亦撥冗過從又同扈上
京交㳺厚且久它人不及也銘復何辭銘曰
有紫其服有金其符賞延在身乃及友于視其不取見
其有餘紆青㡬時冠鐵衣朱逢涌孰禦載馳載驅投紱
滇池萬里接淅嘗藥視舉獲殫子職衰絰洊命禮經是
式分節河南邊聲孔劇力障其衝旋復其失兩為地官
不競不求廩􁆫而充泉擁而流惟瀛大郡實為甸侯先
教後刑學宫以修昔貳茗政衆與能事俾長𣙜司以修
厥廢軺方脂牽奄忽云逝聞者䀌傷矧予夙契子銘不
愧子善實多剛而不虛從而不阿不膠於習不流於和
有美承家其冠已峩曲周之澤發於盈科刻文樂石百
祀不磨
　
　
　
　
　
　
　
　
　
　
　至正集卷五十七
欽定四庫全書
　至正集卷五十八
　　　　　　　　　　　　元　許有壬　撰
　碑志
　　故西華縣尹楊君墓志銘
君諱伯循字循禮姓楊氏世居湯隂鶴山曽祖諱寳祖
諱林始遷安陽壽八十七妣韓氏壽八十五考諱青字
才卿善廢舉用是豐裕壽九十二旌髙年耆徳妣梁氏
壽八十九長子永福能世其業次君也起家冬官行人
除曹州成武縣主簿官進義校尉有惠政邑人紀之碑
終更人不能忘又為去思碑改濟寕路金鄉縣主簿進
寳義校尉益自砥礪風紀交薦其能民又紀之碑陞忠
顯校尉京畿萬斯南倉監支納親老不赴二親没服闋
擢陳州西華縣尹需次田里至正三年七月廿二日以
瘍卒年五十有三是年八月廿八日祔相縣固先塋配
和氏子二人長曰振次曰郁女一人未行孫堅孫甫四
嵗余始識循禮京師熟其誠慤故瑣屑皆諉之來郷里
才卿已九十餘時獨騎相過健捷如少年予今之來才
卿已逝可念而循禮適赴調歸話存沒相慰勞俄别去
行田遂不起振以總管杜公叔愚狀偕來請志嗚呼循
禮家饒羨有子且有孫沒可無憾余獨悲其祖考妣考
妣皆以壽稱循禮又鄉里稱善人者冝享上壽而僅若
是惜哉又悲其兩在貳佐見之設施能使邑民悅服薦
剡迭上使地居得為吾知其效視已試必倍得其地矣
而卒不得施西華之民視成武金鄉之民何其不幸哉
始循禮﨑嶇棄養干升斗之禄以顯親也七品法當推
恩其親格已及矣而親與身皆不待西華之民不幸孰
與循禮之不幸耶是雖人力之所不及而又不能不為
之悲焉銘曰
貳邑不卑厥聲四馳長人可為乃不獲施兩世四人兒
齒黄髮心有弗究孰為是恝西南之原萬枳維藩祖考
是從體魂孔安念子父子過從嵗久子壙我銘是亦子
壽
　　故濟寧路醫學教授李君墓碣銘
醫之為術重矣哉民蹈於辟懲復生復屬之不可覆讞
究極得其情且不忍世乃有以齊民操是權者寒温虛
實毫釐千里為之術者可不謂重矣乎周疾醫治疾養
以五味榖藥眡以五氣聲色兩以九竅參以九藏法若
是其備也書其所以稽事制食責若是其至也生民之
遂其壽宜哉我元擴好生之徳建學立師徧乎天下視
周制有加焉至元後庚辰有壬赴召道參户病暍鹺使
以教授李君之㑹薦所苦尋愈癸未再見始悉其藴久
乃出其父教授君行實請銘而又悉其家學之有自也
君清州㑹川人大父諱仁父諱琮三子曰祐曰忠曰克
讓字仲謙君也穎悟嗜學九嵗喪父人異其哀事母以
孝聞外舅張儀之世業醫有聲燕趙間從學有得醫院
檄為滄州學正陞河間路教授講席凝塵慨然曰我職
雖輕責不輕也奮然以師道自任郡守洞其學始尊禮
之由是學者沓至迄有著效天竺僧貴至司徒欲與俱
北以老母辭職教八年移真定母憂以能喪聞服除調
衛輝又轉濟寧致仕歸居參户宻邇鄉里生齒繁有以
行其施扁齋曰庸因自號云至正二年三月十九日卒
於家壽八十有三四月三日葬㑹川孝感原配張氏前
十年卒祔焉子三人曰瑞曰端皆早世曰亨之㑹也仍
河間教授孫男二秉直業儒篪早世女一尚㓜君為人
和易頎而㓗晳冠服甚都人望而敬口無調謔手絶奕
弄請求塞門貧富不二其徒多著有為國醫者士議君
為醫根儒故其造詣非淺淺者所能企及五十年人活
叵計使書其所以稽事制食庶㡬無愧者乎隂徳以活
人為大孫思邈極言隂陽報施豈誣也哉君活人多未
食其報亨有子業儒其在是也夫銘曰
軒岐奥義傳昧謏聞不根于心猶稼弗芸弗芸而薉其
喪有幾傳昧之患仆則莫起大聖垂訓灼如日星學焉
不精盲索㝠行天闢壽域官師建設其名其章遂與儒
埒紆青滔滔一命是榮孰究其職孰半其能宋清藥市
清風栁筆以而之能辭其可釋徴而在人顯而在天有
報不忒時或後先八十三年天不爾嗇孝感之原尚沛
其澤
　　贈朝列大夫祕書少監騎都尉安陽郡伯莊公墓
　　誌銘
同知順徳路總管府事莊溥授其弟封同知林州事誠
行狀諗於郡人許有壬曰先子見棄且三十年葬若祭
雖若可以為說者而納壙無銘有善弗章今不幸母復
見棄啟祔有日吾母之善不可無志也吾母不可以無
志吾父可以無志乎因吾母之祔啟吾父之壙而納之
銘銘復有託豈遲速有待而天假以今乎溥衰絰不敢
違次以請幸哀而賜之銘有壬不及識溥父交溥久知
其人在里閈知其家銘亦宜哉莊氏之先潞州上黨人
至俊徙彰徳安陽俊生榮榮生信字信甫是為溥之父
以溥貴贈承直郎禮部員外郎進奉議大夫太常禮儀
院判官驍騎尉安陽縣子朝列大夫祕書少監騎都尉
安陽郡伯貎偉而度宏喜施而不責報兄弟四人友敬
著一鄉妣張氏教毓有法故不墮凡近使鄉里稱長者
殫力治生家日充裕延師教子姪百口無間言再從子
清洎弟妹四人無所依撫育勤至為之嫁娶焉故舊喪
有貧不克舉者為擇便地具棺衾延祐三年六月二十
八日卒於家年六十有一七月三日葬安陽河次村先
塋配王氏同郡處士子文女封恭人進封安陽縣太君
安陽郡太君㓜淑慧能誦書詩婦工臻極年十八歸莊
氏事姑五十年不怠與諸娣居六十年睦如兄弟一門
事仰成不以為勞臧獲有疾必躬視之至正四年閏二
月廿一日棄代于溥官所壽八十有九是年五月二日
祔少監墓二子溥其長㓜多病鞠養尤苦甫冠俾入胄
監肄業由伴讀貢士部轉集賢掾除承直郎懐慶路推
官轉奉議大夫太史院都事陞朝列大夫為今官次本
純篤克家一女將嫁而卒孫男二曰文暉㓜未名孫女
一姪男十四人姪孫文昭登至順癸酉進士第起家承
事郎同知潞州事辟掾西臺轉中書右曹掾除工部主
事文雅廣平儒學録初溥南北蹭蹬欲養莫遂及調順
徳宻邇鄉里奉板輿以行太君亦欣然就養而年在喜
懼故惴惴欲辭歸決閏月二十日行而十六日遘疾遂
不起為終天之恨然父母教子見其有成而享其禄養
無睽離之憂壽而考終於子婦之手人子之心其亦可
以無悔乎然而人子欲親之壽寧有既耶壽不可力致
也銘其善不使湮没是獨不可力致乎銘曰
於戲祕書没三十年發身施仁鬱而弗宣其鬱其宣葢
亦有時時罔克力曷云已而幽墟一閟沒齒泣血偕
未亡人兹焉同穴茫茫昊天踽踽孝子附傳有聞親則
不死世有兄弟乃䦧于牆亦有婦姑勃豀若常一國幾
人所慕巨室夷考或虧齊民何式父為賢父母稱賢母
何以知之有子如溥嗟爾來嗣聿慎厥修以迓以續相
彼洹流
　　故漕運同知紐赫公妻伊徳氏墓誌銘
夫人名瑞童系出伊徳氏髙祖察罕太師河南武宣王
開國有功父賔咱雅遼陽行省右丞妣巴雅爾内範㳟
肅夫家奕世冨貴而削華服儉夫人質稟懿淑濟以慈
訓故成習異於人惟紐赫氏為金世臣曰鈞我元中書
左丞相子南合中書平章政事樂相風土家焉相人稱
中書家平章孫世臣中憲大夫同知京畿都漕運使司
事中憲以貴盛難昬夫人家亦偃蹇擇壻地均徳齊二
姓之好克諧中憲祖妣妣皆伊徳氏至夫人則連姻三
世矣延祐乙卯九月來歸一門千口里南北連阡陌中
憲縻於官漫不暇省需縻不貲夫人苴補移掇不使見
罅缺宿臧老獲皆慴伏中憲不幸四十一而卒夫人屏
斥華澤勵節治家坐亦有常處田園經葺有加焉初封
恭人再封威寜郡君至正四年甲申四月二十一日以
疾卒年四十有六六月三日庚申祔湯隂小韓村中憲
之墓一子禄通教不少貸每戒之曰汝父㓜沖失父母
孑然有立敭歴駸駸天遽奪去先烈烜赫繼承不墜責
其在汝矣禄通服膺惟恪懲父養不待冀得盡於母夫
人之卒禄通適在京奔歸日已兩浹矣禄通以其友陸
愷所述行實請銘予惟女徳之懿世宜有聞徵諸鄉里
昔南北分裂相直兵衝聚異合汙俗龎以偷而世變無
常風移俗易唐宋而下女節義班班可考也朱子采顔
氏一時之言而不知遺風之已殄也觀夫人之善則知
吾鄉風俗之美漸摩之久有自來矣予與中憲交知夫
人之賢且欲有以聲吾鄉之非昔也為之銘曰
奢麗敝化貴驕速亡夫也不免女也曷望脱襁怙侈世
家習禄不慎厥居瓴建其覆戚疏萬趾言不易刑制以
閒雅截截户庭我生不辰為未亡人一日未亡一門在
身有子孑遺常情溺私易愛以嚴是為大慈良人永逝
教子有立而壽不昌而事斯畢
　　元故集賢侍講學士中奉大夫徐公墓誌銘
愚交鄉人得善人徐公焉公由汴反鄉里病革但一再
見至正四年六月十五日薨夫人介其親請誌其墓公
諱奭字周臣其先武陟人曽祖考諱義金季遷安陽祖
考諱珪累贈嘉議夫夫兵部尚書上輕車都尉東海郡
侯考諱秉元朝列大夫同知建昌路總管府事致仕累
贈中奉大夫江浙等處行中書省㕘知政事䕶軍東海
郡公祖妣王氏蔣氏妣續氏皆追封東海郡夫人公由
國子生為學録除廣平路照磨掾禮部除拱衛司知事
掾中臺中書右司除延福監經歴改太常禮儀院都事
陞經歴户部主事陞員外郎拜監察御史劾臺臣不稱
者由中書省右司都事出僉浙西道肅政亷訪司事入
為中臺都事中書省右司郎中擢浙東道肅政廉訪使
以靜治聞賛僧作橋以利病渉徵為户部尚書遂參議
中書省事除禮部尚書改燕南亷訪使奏仍禮部拜治
書侍御史與言事者不合遂歸俄復除禮部尚書擢河
東山西道宣慰使拜河南江北等處行中書省參知政
事改集賢侍講學士病不可支矣三子定僧佛留胡養
皆夭養姪子亦死病葢坐是也得年六十五為人恂恂
至官事有藴即發為參議有發倉儲為功者嘗折其人
主者怒因斥為禮部其復留也實隂中之謂其虧在公
為户部界域奏令督徴而歲月可考勢不容辨日事榜
笞迄詔放始已歴官多績惜狀不見有待他日焉昔人
為鄉里掾史稱善人斯可矣及人則未也使鄉里稱善
人而致位赫奕又有及人之功焉少游斯下矣天道無
親常與善人公善人也而卒無子傷哉兄戭章佩監知
事卒弟良僉江西道肅政亷訪司事恪屯田長官陞髙
郵鹽倉副使娶杜氏繼王氏今夫人劉氏追封若封皆
東海郡夫人月日祔安陽郭里先塋銘曰
天可必邪鴻濛沆茫孰徃致結不可必邪善淫福禍可
待於立善或禍而淫或福又謂其未定之日及其定也
善已禍矣定復何益伯道殺子天道亦冝公而無子有
知無知豈所謂定者昌其名於不死失於彼而得於此
凡重嗣續在先世祀叔也有子先世之祀無止公亦可
以無憾矣
　
　
　
　
　
　
　
　
　
　
　
　
　
　
　至正集卷五十八
欽定四庫全書
　至正集卷五十九
　　　　　　　　　　　　元　許有壬　撰
　碑志
　　故承事郎河東山西道提刑按察司經歴李公墓
　　碑
愚昔玷政府里人李君惟閏實掾西曹愚投劾歸惟閏
亦至自西臺以愚稔其世而喜銘善也屬銘大父經歴
公之善乃叙而銘之公諱衎字衎父姓李氏上世居臨
邑曽祖諱邑三子一徙青一徙徐一為公祖諱信長鬛
美風儀養恬鄉里配孟氏周氏考諱成金季山東盜起
避地襄城徙潁之虹橋夭兵戡定遂率衆降北渡至彰
徳家焉善廢居致饒益自以生罹兵難靡遑問學誓有
子必業儒故伯子壑六歲遣就傅侈費不靳配張氏四
子公其仲也幼警悟洊更名師肄習精進國初慮四民
貴賤無别而郡邑誅求或苛於士也立格試藝中者復
之公年十三從兄試經童遂占儒籍尋以冐復者衆覆
試真定公兄弟復入髙等左丞張公仲謙宣撫大名辟
致幕下簡牘往徃出其意表轉山東按察書吏憲使陳
公慶夫數薦之講經議政與之竟日七年三易使禮遇
如一除將仕郎燕南按察知事入掾御史臺陞承事郎
河東經歴未行至元十八年四月日卒于京師年四十
有七祔安陽輔嚴鎮西城原先塋兄壑仕覃懐為許文
正公所與終承務郎陜西行省都事弟曰衛曰衍配陳
氏趙氏子男二曰舉以子惟閏貴贈奉議大夫太常禮
儀院判官驍騎尉安陽縣子曰實皆陳氏出女一適恩
州儒學教授王三省趙氏出也孫男三曰知善克世其
業次則惟閏也起家職校歴掾部院中書除通政院都
事改中書省架閣管勾拜西臺監察御史陞都事擢僉
都水庸田司事官朝㪚大夫曰諒女五長適劉思義餘
皆士族曽孫男二曰某曰林女四長適路無頗餘未行
公性孝在官聞親疾即棄歸名公卿未嘗吏之疑以決
乖以和涵剛翼柔故能獲乎上而不忌乎下也綴述以
發其藴詩尤膾炙人口愚觀吾鄉故家隆替李氏足徵
焉良才世不乏顧父兄之教何如公之父逃生鋒鏑力
教子儒卒致顯融雖天柅其逺未盡厥施然淵蓄之發
後先有時惟閏歴言官賛大臬僉水部積階四品實益
騰秩益峻昔之人淑其子又及其曽也廢居以裕一時
儒業以亢後世其效不既章章乎恃其厚貲納子于邪
不易世而丐于市者可不知所擇哉銘曰
時乃否泰地有險夷伊志之持孰地孰時弛擔披荆息
肩無㡬滄海横流曷云能止嗸嗸鴻鴈既奠攸居乃厚
我生乃鳩我書我書靡及有子即我獲報之捷猶劵執
左三冬用足于于棘闈伯也頡頏英聲駢蜚韞匵莫藏
禮羅尋致友皆忘年官無挾貴牙緋甫及窀穸遽從惟
取之約乃遺之豐有美孝孫籍甚其譽金紫取榮淵氷
方懼積善者人福善者天其獲惟後其難則先刻名樂
石匪譝而教嗟爾雲仍是則是效
　　故嘉議大夫東昌路總管兼本路諸軍鄂囉總管
　　内勸農事邢公墓誌銘
公諱温字孟直姓邢氏彰徳安陽人世居交口里山有
鹿崖因自號焉曽祖諱植贈亞中大夫彰徳路總管輕
車都尉追封河間郡侯配李氏河間郡夫人祖諱徳裕
承事郎藁城縣尹贈嘉議大夫工部尚書上輕車都尉
河間郡侯配王氏河間郡夫人繼郭氏封河間郡太夫
人考諱秉仁歴顯仕疏封二代致仕禮部尚書追封河
間郡侯謚安惠配蕭繼柴俱封河間郡夫人公性剛介
不屑州里入京師從中書㫁事府長以其法得專辟者
假途焉出官從仕郎仍本府知事辟左司掾除户部主
事遷檢校官檢校覈六部稽繆非健者不授拜監察御
史尋改户部員外郎轉左司都事吏部郎中左司員外
郎陞郎中吏户主銓總㑹計而括於左司悉以能稱擢
大名路總管兼府尹諸軍鄂囉管内勸農事甫三月改
河間等路都轉運鹽使課登而歸天厯初起為冀寜路
總管兵後嵗大旱癉力拯撫甘澍屢降嵗以熟管州盜
連無辜辨於制使釋者三十二人移袁州未行改都漕
運使積有羨而漕無滯遂以疾辭繼有東昌總管之命
年迫休致不起官九轉至嘉議大夫遂堅閉不復出獨
日與里翁奕他無所嗜也至正五年八月四日終于正
寢夀七十有五九月五日乙酉祔于置度里禮部公之
塋先世有塋交口至禮部始葬于是配蕭氏封河間郡
夫人先卒弟簡今奉訓大夫陳州知州起家世賞公之
讓也子一人允文娶單氏女一人未行姪女一適昭文
舘大學士韓公子嘉興路判官軏公有堂名善樂嘗屬
有壬記焉人生安於所遇無適非樂反是萬鍾千駟不
樂也饑寒不能謀旦夕而吾廩有餘粟一命可以行其
志而吾位至崇顯反而思之凡蔕芥於胷次者可氷釋
矣公席世業以裕其生致通貴以發其藴得於天亦豐
矣就令得復過是其樂未必及是也以樂名堂顧不有
見於是乎年六十舉子又畢其娶又瞑目地下之大者
也銘曰
有厚其生復駛其馳孰拂所為孰搤所施辨幕無撓典
郡惟良于鹺于委靡效弗章符竹何加桑榆云迫容膝
有堂忘形有奕伊果孔碩其實惟一俯仰百歲能事斯
畢交口之塋乃曽乃祖域茲置度實始禮部宰木公植
溘焉茲祔一支百斯既安且固
　　故集賢直學士兼國子祭酒郭公墓誌銘
有壬索居鄉里求友惟切昔在中臺中執法同年馬伯
庸稱安陽郭公之賢不絶口葢伯庸居光山公嘗主簿
其縣予雖鄉人奔走四方乃不一識至正癸未夏公自
淮西歸稻田里第惠然過予洹阡徴伯庸之言益信遂
内交焉予亦時至稻田䕃喬木登崇臺談讌樂甚尋赴
國子祭酒未㡬即引年歸徙居于城過從益數乙酉夏
大病方起乗車如稻田予謂氣體未盡復忌車馬馳簡
止之公自度無虞竟去病果復作㡬殆既愈入城又病
痢遂不起子皡奉狀請銘予其可辭吾鄉巨室不乏儒
而教授至三世者無有也大父諱文禮金鄉貢進士滏
陽平章安公兄弟皆其徒也以公貴贈亞中大夫彰徳
路總管輕車都尉汾陽郡侯配魏氏追封汾陽郡夫人
父諱維禎承家學教授鄉里後學以儒名者多出其門
試儒中選復其家因得占籍太廟為禮樂户贈嘉議大
夫祕書卿上輕車都尉汾陽郡侯配宋氏汾陽郡夫人
公諱思恭字子敬甫冠已為里社師聞成均作人負笈
趨焉故事陪堂生輸錢乃食祭酒耶律公閔公貧苦免
其輸補伴讀及格乃教徒于京其徒有以儒至達官者
為汝寜教授六年教育有成除光山縣主簿有惠政丁
太夫人憂服除移汝陽主簿辟掾河南行省調晉寜録
事剸繁有聲既代郡人請主晉山書院遷猗氏縣尹民
有爭田乆不決者至即決之訟由是簡興學勸農有古
良吏風召為國子助教學官素號難為公凡為四十月
講課誨導諸生安焉陞愽士拜監察御史出僉燕南河
南兩道亷訪司事歴雲南漢中淮西三道副使務持大
體吏畏而民安之在淮西歲餘即歸中途有集賢直學
士兼國子祭酒之召在師席三月諸生方仰以大其成
而請老疏出不可留矣既歸葺先廬治城居構亭曰斯
可以娛暮年稻里有世塋樹築充拓不自知其遽附也
夀七十有二卒以七月二十三日葬以九月二十六日
丙午配王氏累封太原郡夫人先公卒子二長曰鞏以
䕃在選籍次皡也女七五有家二未笄公歴官十四轉
積階正議大夫六在風紀得行道焉惟大司成之職彤
伯荀卿而下可考也唐以宰相兼判重可知已我朝許
文正公始正一位元長之席師嚴而道尊厥後掄擢毎
難其人予在政府衆議嘗及公而不果乃卒為之儒而
至為祭酒師席之隆無以復加而又考終鄉里在公無
憾矣予識公才二年契闊居半城居方宻邇遽又永别
倡而孰予和也言而孰予聽也嗚呼惜哉銘曰
三世縫掖恒業佔畢淑人孔多善慶斯積澤流有潨子
孫其逢種學而稔嚌道而充世有淺夫苟綰一綬棄其
素業若視芻狗仕優則學克踐斯言不刑而教朱墨自
研持憲作威患狃于隨我不爾仇爾盍我師㓜為諸生
鼓篋于于老正臯比五百其徒法容休致人貴知止鄭
穆精強留亦行矣山林市㕓或徃或來有倡必酬有酒
必陪田娛里嬉方幸得朋若堂之封乃遽子銘既貴而
夀獲正丘首藏石播辭偕是悠乆
　　故中奉大夫侍御史慕公墓誌銘
至正乙酉九月十日中奉大夫侍御史衛郡慕公終于
家子濬州知州瓉馳伻奉行實請銘有壬昔與公同官
春坊承乏叅議中書省事公又左司郎中銘其冝為公
諱完字完夫世居新鄉徙于衛五世祖兟宋丹州冝川
令曽祖諱億祖諱攄累贈嘉議大夫禮部尚書上輕車
都尉追封燉煌郡侯考諱津累贈集賢侍講學士中奉
大夫䕶軍衛郡公妣賈氏蔣氏俱衛郡夫人公年十三
而孤貧不能卒儒業習法家即有聲由府憲史掾禮部
中臺若中書右司除大都留守司都事改户部主事以
習爰書移刑部凡三年調江西省都事未行改山東道
㢘訪司經歴言衛士飼駞馬宜聚櫪以絶㪚居之擾鄉
民徳焉故事中書掾出官從六品仁皇痛懲吏弊終考
者降二等至從七品止俄以愚哲同滯俾得展陞公始
局於例止官從仕郎至是拜監察御史即超授奉議大
夫轉左司都事僉燕南道㢘訪司事盜馬牛者改用重
典録其犯在命未下以前者仍以故典決之獲生者數
十人入為中丞御史臺都事擢淮西道㢘訪副使蘄黄
囚有造偽幣及奪人木者屢赦疑而不釋讞而俱釋之
合肥有殺人而縱之者執而正其罪移燕南副使在淮
西言盜馬牛法重刑部議久不決公為侍郎始用大徳
輕典遷右司郎中又出為山東副使刮弊惠窮興學督
醫抑良為倡者四十七家皆發而良之歴左司郎中參
議中書省事江南行臺治書侍御史刑部尚書燕南㢘
訪司有錦衣之賜有司翫習以法行之得官幣汨沒者
萬餘定土風市物不鬻擲錢□賭盜訟以熾悉禁絶之
拜治書侍御史特命陞侍御史公自陳吏限從七展陞
三品亦已幸矣而又冒陞二品是倖門由完唘也不允
尋以父母殯淺土請歸治葬久始得請賜中統楮幣一
萬五千緡甫襄事遣使賜上尊召復職力請休致給半
俸終其身夀七十有七娶賈繼李皆衛郡夫人子四人
瑾瑜早卒瓚以國子員為太祝復以廕至今官皆李出
一㓜未名女三人長適留守經歴巴延次適尚恪次適
行臺御史孟撝孫一人文奴以某日祔新鄉岡上原先
塋公早孤能自樹立以亢厥宗推封二代雖先世流澤
有自亦公之恪持厥身靖共爾位有以致之也愚讀公
行實見其所列限吏顛末甚備而因有感焉古之仕者
上為公卿大夫下為下士為鄉師里胥未有不出於學
者周官曰學古入官議事以制政乃不迷學以為政道
本一致岐而二之未見其能政也秦昉用刀筆吏儒之
與吏始判然為兩途劉氏襲餘習而大臣蕭曹輩率以
是起家馴至建元故有刻木不對之語厥後封畛益分
而治益以陋我朝至元間大興文治雖一時名儒用無
孑遺然天下之大簿書期㑹之繁因仍金舊悉以付吏
任之既久趨之者日益衆紛紛弊端於焉呈露仁皇抑
之也其有激之哉且儒之與吏㓜而誦習也同出儒師特
所取有多寡之不同爾得山林之一木江河之杯杓已
適於小用矣既乃仇之何也愚與公㳺最久得其人焉
最詳不惟不仇而又有樂於吾徒焉可不銘也夫銘曰
惟古為學匪半其至已修而治業精而試猶水有源防
且無決杼而灌溉咸被其澤又如構室羣材必儲大杗
小桶遇用即輸嬴秦滅經炎劉因陋惠文彈治三尺是
究康莊共由封畛遽分吁嗟顓蒙孰拯溺焚我武既偃
文物蝟興彬彬諸儒適際休明繼者迹熄遂淪於習乃
於吾士瞠若仇敵亦惟吾士罔克自知不知學之宜其
腐之不惟腐之又詆而侮之然質之美者造詣亦異又
何有乎町畦若吾完夫葢吏名而儒行殊途而同歸岡
上之原永奠幽宅而有不亡者存視此貞刻
　
　
　
　
　
　
　
　
　
　
　
　
　
　
　
　至正集卷五十九
欽定四庫全書
　至正集卷六十
　　　　　　　　　　　　元　許有壬　撰
　碑志
　　安伯寧知府墓志銘
至正六年八月十二日丁巳朝列大夫沔陽知府安公
卒於家子承衡致其兄承規之辭以狀來請曰先子辱
友公有年矣今不幸至大故志諸幽以昭示無極者舍
公其誰幸哀而賜之銘公於有壬父執也先公為㑹福
寮屬公實都事有壬居江夏去沔陽甚邇公之政日有
聞銘復奚讓即其狀叙之曰公諱禮字伯寧起家河南
憲史歴掾中書除徽政院檢校覆料官改彰徳路經歴
入為㑹福院都事官文林郎擢户部司計出為大名路
治中陞知沔陽府蒞官以能稱其在大名沔陽尤為可
稱者至順初朝廷慎擇郡邑官有聲於京者徃徃外補
是以有大名之役元統初詔辟守令臺憲交薦是以有
沔陽之除大名王邸在焉部曲三千人若居器餼廩芻
粟或給諸官或假諸民規約有方吏不得並縁為姦王
嘗欲擊毬於宣聖廟隙地公進曰此風化所原非戲所
也王為止又嘗以行事得失問公公極言其失王怒公
徐曰王問當以正對諛以陷王不義可乎王悟改容謝
之傅尉者有罪遇原朝服出迓公叱曰汝囚伍也而與
命官列乎斥去之别駕程之沒也養子脫因冐世賞再
受命矣嫡孫安童既長乃誣以罪公釋之且歸其䕃他
如監輸租則費大省市織緞則直先給止導川之妨農
息牧地之構訟皆表表有聞此大名之政也沔地卑濕
民重網罟而輕蠶桑公程有司教以樹養之法且諭之
曰一時之勞官若强汝無窮之利官能汝奪乎期年有
成民今徳之新廟學作祭器廣生徒置書籍得學租隠
者州若縣為石二千五百有奇河南行省檄公經理徳
安屯田軍民之訟遂決朝廷遣使分道決囚公承命分
江西以平允稱此沔陽之政也二郡皆紀之石公平生
嫉惡太過故所至與物忤雖怨之者不免一一而公論
的然以公為是者林林焉晚年以霜溪自命夷猶鄉里
種花蒔果手題其軒曰歸興曰涉趣志可見已得年六
十有七葬汲縣觀頭原先塋也上世居滄州樂陵考始
占籍於衛祖考諱實徙葬焉考諱國平贈中順大夫同
僉太常禮儀院事上輕車都尉追封武威郡伯妣許氏
顧氏贈武威郡君配王氏封武威郡君子男六承規其
長也承矩早卒承權刑部令史承衡承度承量女二長適
梁桂次未行孫男三恂忱慥女二銘曰
嗚呼伯寧自古皆有死公豈獨靳其生胡晝而晦胡夜
而明晦明相禪胡虧胡成世固有久生而無益又孰若
速朽而有名伊公英英遹蜚厥聲閎於沔水張於元城
城復於隍無損公之剛水涸於陸無陻公之肅維彼黄
堂維此泮宫豐碑峩峩於以載功晚嵗歸休左右圖史
以畊以學貽厥孫子収英斂華韜光沈馨矢於霜溪永
保堅貞凄其長往嗚呼伯寧吾不知死生之相承吾知
吾銘
　　黄巖知州梁君墓志碑
予居鄂聞岳巴陵尹梁公彦升有善政且知為同里人
予㳺湘中君為船户提舉始識之粹然古君子也既而
請銘其大父按察公碑倥偬未遑越四年始克銘又三
年為至正丙戌公歸自黄巖一再見九月廿九日卒於
家以十月廿六日祔安陽郭村先塋姪友直孫楚來請
銘嗚呼銘其祖石猶未樹又銘其孫弗忍也然悉其世
熟其賢鄉人莫予若也安得而弗銘公諱遷相人也考
諱莊妣郭氏大父諱貞終朝列大夫山南湖北道提刑
按察副使妣張氏曽大父諱璧妣史氏君以祖官䕃望
江縣主簿移英山改萍鄉州稅課提領陞巴陵縣尹天
臨路船户提舉黄巖州知州兼勸農事官自進義副尉
四轉至奉訓大夫為令若守為政有可紀者焉其佐邑
也大旱致禱而澍雨應沿部使者檄讞獄而寃致平其
作邑也弭劇盜平金賦終更民弗忍其去其作郡也修
學校均鹽課足倉儲民方詠歌其惠而公浩然引年去
矣年甫六十有七配楊氏繼張氏贈恭人子男一溟先
卒女五俱適名族孫男四楚麓餘未名公有兄曰達達
有子曰友直友聞公之考既卒按察公尚無恙治命曰
遷其後我再傳則歸達之子公歸即以䕃歸友直而不
私其孫可謂善繼志矣公喜讀書寡言笑鄉里稱善人
為政綽有祖風而又有二異焉世有年逾七十而匿年
冐進者公力辭於未及之年一異焉世有不幸卒官而
道路阻修遂不得葬公引年歸躬具棺槨若預知之者
二異也不可以不書銘曰
惟按察公孫彦升治民家譜善繼承蹟著淮甸彰巴陵
黃巖惠愛尤可稱世今民帥未足憑剛者猛鷙劇虎鷹
柔復脂韋罷弗勝不絿不競政乃恒我銘爾祖惟其能
我銘彦升惟其繩繩武有要先競競侵晨餐蘗夕飲氷
繼世守之世以興
　　大元贈奉直大夫大同路應州知州飛騎尉追封
　　大同縣男傅公墓碣銘
公姓傅氏諱仁義世居代郡祖諱琪金兵馬大元帥父
諱徳貞祐兵亂徙雲中大同縣占籍禁軍娶刁氏二子
長良臣次即公也良臣三子二孫子逸其名孫蠻子下
津閭公娶張氏五子斌瑞璉瑄琦斌為河東考牧官娶
師氏二子克誠克復三女適崔李楊瑞娶張氏一女適
王璉有幹局起家奉常知印除將仕郎大盈倉副歴鄄
城縣丞武州判官南倉監支納富寧同提舉陞奉直大
夫兩淮都轉運鹽使司判官課登有金緞之賜初娶李
追封大同縣君子赫克女適今參議中書省事李述彦
古封隴西郡夫人繼潘若齊生子皆㓜卒田一子克昌
瑄娶劉子克强琦娶郭子克柔曽孫男曰元曰亨曰貞
曰禮曰智曰信曰敬女四人公性稟端莊涉獵書史不
與物忤雖匱乏不妄干人惟力田以自給以子貴贈奉
直大夫大同路應州知州飛騎尉追封大同縣男張氏
累封大同縣君祔焉判官剛直而敬慎鹺司貨利淵藪
少不慎若衣素縞行塗炭鮮有不湼者富寧民凋瘵積
弊非一日宿額酬入嵗必取盈乃能潔其身而不湼登
其額而至盈可不謂能乎人謂應州之教有素也既休
致首拓兆域礱石儀凡可以奉其先而合於禮者舉為
之介其婿彦古請銘其墓道之石余昔過居庸并塞西
北山川風土可得而稽焉惟代自昔著稱至漢地尤居
重雲中氣習大率近似慷慨豪俠之士實生其間㛰姻
葬祭之禮兼南北之宜而揚其親於不冺質諸禮而不悖
者傅氏有焉自其先兆域石刻班班可考豈獨示法奕
世而一鄉之化於一家者由是可徴矣應州力田自給
以義教其子判官敬慎自持以禮顯其親是銘之刻三
善具焉使雲中之人知立教之要以勞不以逸一也知
教子之道以義不以利二也知顯親之實以禮不以俗
三也風移俗易顧不在兹乎編修官拜特穆爾既志應
州之墓予因有考而叙其世又系之以銘曰
惟代山川據雄峻介子之裔世登俊金火一熄無留燼
吾土吾身不容殉雲中乃徂勞不僨椒聊繁衍墜復振
祖風獵獵流諸𦙍謹正於官著忠藎疏封及親秩有郡
載礱樂石欲傳信俾翁世有無窮聞平生所植徳惟慎
善源吾啟後其濬于嗟汨汨流無盡
　　故元處士徐君墓志銘
承事郎湖南道宣慰使司都元帥府都事黄常仲綱狀
其舅氏處士徐君行實請銘於予予讀之竟壯其辭自
足為銘奚復余請辭不獲則本其狀而筆之曰徐氏世
有聞人至鉉之孫祖禹刺饒愛樂平永豐里風土家焉
厥後簪紱蟬聨君諱舜臣字熈載曽大父文蔚大父體
仁皆濳徳曠寮父一龍博學能文尢深於易宋末舉進
士而谷陵變遷矣國初薦遺逸擢將仕郎寧國路旌徳
縣尹敦廹視事未期月以視親歸累徵不就卒於家娶
王氏二子君次也髫齔如成人才復敏甚侍郎談公應
斗僉判詹公載采連騎過旌徳君試君書義援筆立就
辭采可觀二公大異之年十五失父又四年失母從兄
居喪克合於禮屬時艱虞雖未卒業而應酬事物洞乎
有見渙乎無滯演析名理聽者忘倦既長益自樹立里
有為不義者必顯責之雖熟惡亦畏戢其或見絶於君
即衆不齒有過者每自恐曰徐君得無知之乎扶義墾
菑無間疏賤邑有武斷吏不敢詰它日一守至將繩之
武斷煽其黨賂行部文致其罪守素清慎君慨然偕百
餘人詣行臺言狀氣直辭激一府感動守賴以白與守
無素也守來謝君曰吾為義不為守避不與見然善善
急而惡惡亦不緩負才不少自下故所至多落落年五
十屏跡不復出鑿井種竹治具娯客客去則琴書自適
視軒冕漠如也一日顧諸子曰吾以明日晡逝矣有遺
言可書於簡凡十餘則大要訓以孝謹俾不辱其先及
期果如所言家人環泣復張目曰毋亂我言訖而絶(闕/)
年(闕/)月(闕/)日也享年(闕/)葬(闕/)娶許氏故宋提幹大琮之孫
京諭志徳之女長沙通守李公睦之外孫也其歸也舅
姑已卒嵗時有事哀誠如逮事者處士好客傾匳槖相
治不靳卒祔處士墓三子希旦希奭璉二女適方崇文
陶泰璉洎陶女他姬出孫男五澤潤清澄挺女三昔王
烈以義行稱鄉里有盜牛者至謂刑戮自甘願不使王
彦方知予嘗恐後世不復有如此人者今處士其庶幾
乎身雖不仕見之行事仕所不及與守無素能直其枉
雖古豪俠蔑如也使效一職於所當為有不為者乎世
有受人之寄於所當為而恝然不肯為視處士獨不愧
乎仲綱至順庚午進士仕而益昌於學力於為善葢有
舅氏之風焉銘曰
惟士為士拔乎齊民或出或處歸善則均云胡鄒書處
乃横議况盜虛名遂薄於世特立有人剖破封畛不事
詭遇不為充隠我無横議我不盜名惟義所在我其力
行蛇蝎可殺芝蘭可植苟適其便孰忍不力謂非我職
實善之賊積徳厚大振振繩繩况得陽元蔚乎才名太
史秉筆覈善而書千載而下知有樂平之徐
　　大興國寺碑
浮屠氏之教入中國千二百餘年歴代尊信金錮海浸
無隙可抵無堅不浹我元以不殺一天下而慈悲之說
黙有符契既建都邑即貤及其居日新月盛金碧煥麗
環拱宸極萬姓仰瞻如囿祇園兠率是宜其徒男僧女
尼莫不因佛慈悲廣上徳意思致崇極於以祈休賛化
焉蓬萊坊大興國寺者今住持大師比丘尼監藏巴所
創也寺承制賜今額請記於予按師姓常氏真陽信都
人大父榮有巧思尤善製鞍因近侍博囉進見世祖皇
帝上嘉其精藝命直宿衛從幸上京至黒峪紅寺上謂
榮曰山林延袤若此宜多良木朕已詔有司禁樵採者
四面各十里汝可留居嵗取材製鞍獻之上京勅其子
策丹濟爾噶岱代直宿衛䇿丹早卒濟爾噶岱拜監察
御史師策丹女也八嵗召入宫上憐其㓜命皇后子之
性聰慧謹恪善迎順后意日見愛信俾掌鑰司出納年十
九后上仙移事嗣后寵信尤篤年二十四奉㫖適近臣
翁吉喇特匳具之費悉資内帑歴成宗武宗仁宗三朝
睿眷益隆賚貺無虚嵗翁吉喇特仕至資徳大夫㑹福
院使然師早慕真如深懼滿盈重惟聖祖聖后天涵地
育恩徳罔極涓埃思報舍佛焉依英宗即位懇請上前
始聽出家詔役監藏官帝師受具落髪仍為易法號曰
監藏巴既契夙願遂盡出衣資藏畜竭力以圖營構闢
地鳩工掄材伐石爰作爰謀屢閱寒暑天厯初賜楮幣
中綂二萬五千緡且勅后妃藩邸將相大臣各有所輸
得凡十五萬緡平生賚貺若匳篋諸積舉以資締構之
費其費不貲矣經始某年某月迄工某年某年中樹正
殿後列法堂重門邃深周廊迴合齋庖庫庾罔不畢備
像設有嚴鐘皷有節師身率徒衆昕講夕誦寓華封之
祝年八十有六聽聰視明無異常時益謹戒律獨超覺
海滋殖福利六宫敬禮簡在宸心今上皇帝顧念世祖
舊人無幾而師巋然獨存是用錫之嘉名以昭殊渥嗚
呼休哉昔無染區區不忘其本君子有取焉若師者可
無述乎余故具列懿行著銘兹碑且俾嗣其傳者知寺
之所以成教之所以大銘曰
我觀世間人具佛性一念之微無量感應念有萬殊善
惡何分惟忠惟孝迺善念根婉婉女師究大秘奥昔聞
佛言受恩思報列聖在天澤厚仁深何以報之象教足
欽捨身匪吝構宇有赫慧日監臨臣心無斁朝仰白毫
夕禮金容願施法雨振我皇風佛力無邊帝徳廣大億
載同符爾徒克賴爾徒孔多遵是法門梵唄洋洋永報
國恩
　
　
　
　
　
　
　
　至正集卷六十
欽定四庫全書
　至正集卷六十一
　　　　　　　　　　　　元　許有壬　撰
　碑志
　　元故中順大夫同知吉州路總管府事李公神道
　　碑銘
公諱克忠字公謹姓李氏麓泉其自號也世居青州曽
大父諱松佩銀符山東東路樂鹽使大父諱楨知登州
父諱顯四嵗孤祖妣張夫人挈以避難七嵗族有為帥
者攜之入覲十四能騎射從帥征淮藝日益進帥器之
任以機警擢千夫長歴鄒滕尉河南等路管民權府招
集撫慰薄稅均役民徳之始徙滕家焉事張夫人以孝
稱定鄉里義約以篤友助就養吉州過徐徐故治也父
老迎而勞之有感泣者年七十八終於吉州官舍公㓜
穎悟自知力學業成入京年甫二十八風紀詞垣交剡
騰薦遂掾吏部朝廷遣使安南責以六事署安南國達
嚕噶齊府知事偕哈尔薩哈雅等行至元乙亥四月也
時江南未平由臨洮渡河源經土蕃涉麗水過莎車至
牂牁逾南詔善鄯金齒水陸萬餘里至其國其人外雖
恭而奉行未決移書責以大義諭以禍福取所貢物歸
土蕃梗途行雲南新開道丁丑夏始達上京上親臨問
録所經山川地里人物風土洎安南日厯國主問答上
之賜金符擢奉訓大夫工部郎中兼計議俾再徃使江
南已平道廣西差近至即得其要領己卯三月達上京
尋命復往庚辰四月挈其使黎仲佗奉表納欵九月至
京師而使事竣矣上嘉賞命為城守之長主者要一見
卒不往僅除奉議大夫同知岳州路總管府事撫字發
擿恩威并著命民藏氷初皆怨咨明年大疫得氷既愈
播之詠歌改泰州尹未期擢中順大夫海北廣東道提
刑按察副使二親不能往委貲於弟俾奉甘㫖甫一年
聲實大振思親即歸鄒滕民羇滯嶺表者三十餘人給
以食載之歸葢將終養焉廟堂熟公之能若夫均大名
傳驛之偏拯河間鹽法之弊決山東獄内之滯皆承攝
而著績者也改同知吉州路總管府事慨然曰廬陵詩
書人物之府舟便而吾親可偕此吾禄養時也抵郡㓂
盜方熾除攘之力居多葺郡學新大成殿諸生紀之石
權府捐館哀毁踰禮奉柩歸滕廬於墓側親朋勸以母
在始歸給從弟克明終其身安南盡出橐金贖歸鄉人
之陷於彼者平生急於行義類此壽五十六卒母朱夫
人夢吞天星生公卒之夕有星隕里門戛然有聲配賈
氏封隴西郡太君男女各一人男希顔廕南昌縣主簿
附省縣治人難其任而剖决如流科稅先完民有訴兒
為豪子踶死者傷有足指痕詰之曰彼豪子著履來乎
曰然曰著履安得有足指痕此必自踶而以誣人也訊
之具服辟行省掾從捕贑賊文檄旁午處之裕如身親
行間發矢命中録勲賞一等擢袁州路經歴部使者薦
其能遷鉛山州判官署兼捕盜建亭曰簡聼昭盜弭也
陞建寧路推官太君年邁不赴築亭種植優㳺仰事者
十年自號静山太君服除除松江府判官驗力定
役吏不得舞智嵗糧四十萬石痛刮宿弊致期預登省
檄封海舶漳州染癘歸陞奉訓大夫温台海運副千户
改太常太樂署令俄以疾卒壽六十有二配張氏女適
陳孫男三人稷登泰定丁卯進士第今監察御史穡廕
永嘉縣尉補江浙省行人穎先卒女一適孔遹稷以某
年某月某日遷權府而下葬滕縣(闕/)村之原狀其世徳
請銘諸麗牲之石李氏自鹽使至御史六世矣鹽使鬱
而未啟登州啟而未廓權府廓而未鬯至公鬯矣而天
復靳年造詣止此有家之隆世固有人事業之大有志
之士不能無望於公也愚謂公之樹立非炳炳較著者
乎士生用世雖主乎學苟無氣以充之所就亦淺近爾
持被入直三省顧婢子語刺刺不能休者滔滔也公
視萬里如跬步三徃返如須臾移安南書及為詩八十
韻皆激烈有氣主者要其一見將市恩邪抑求賄邪夫
以視萬里如跬步三往返如須臾之氣而肯枉己以徇
人乎故雖五品貳職亦足以行吾志苟一枉己崇秩華
貫能直人乎愚聞有功而食報未盡者在其子孫御史
仕日起食公之未食者審矣繼御史而迓續者尚有望
焉銘曰
仙李擢根有大其植幾世幾年而華而實踽踽攝府邁
種惟徳故老之思見於垂白使乎專對豪傑以之南交
萬里不測之夷曰三往返猶庭適逵帝曰汝能其俾長
郡伊誰刓惜乃竊天柄我君我知我忠我職爾何人斯
我爾私覿通守豈卑惟安所遇持節嶺海飛霜暑路岵
屺興思鄉僑偕去奉常承家惕若敬勤官不貴大貴世
有聞十年膝下萬事浮雲清廟禮樂吾可為矣倐焉長
往曷云能止嶄嶄諸孫危科是掇續聞無忝繼志尤恪
豸冠峩峩階是日升奕世流澤益肆以宏睠兹佳城松
柏有光本支百世於乎不忘
　　故浙西道宣慰司都事贈嘉議大夫禮部尚書上
　　輕車都尉南陽郡侯鄧公神道碑銘
公諱澤字潤甫姓鄧氏其先世居渤海五世祖諱某仕
金為保州刺史始為蠡吾人皇元肇造國王穆呼哩既
定蠡吾公之祖諱徳以才傑見知國王載與俱歸更其
名赫爾根承制為管領河間深冀蠡民匠達嚕噶齊以
卒父諱天瑞母康氏篤於義方之教故公㓜以孝謹稱
於鄉里稍長讀書喜賓客善議論出入兵間習知兵事
每䇿勵自許慨然有用世之志至元十一年秋王師南
伐立行樞密院衆推公才諝宜在帷幄遂辟為掾省文
檄調兵食綜理密勿大為主將所知而襄樊以南望風
俱附矣會朝廷新置使宣慰黄州等路仍絀公為令史
轉提控案牘未幾江南平授將仕郎黄州録事酬其勞
論者少之而公不以屑意也十七年秋陳桂龍父子反
漳州閩中騷動廷議以公前在軍有能名擢為行中書
省左右司都事佐其軍討平之比還進階承事郎改浙
西道宣慰司都事浙西宋故都民俗奢靡而士習巽耎
少年惡子乗時縱暴為奸利者以什伯浮言胥動上下
暌暌不相保公白上官悉取寘諸理而於扶微興壊賑
乏抑奢所以勞徕安輯之者尤汲汲焉於是齊民始有
蘇息之願矣二十二年宣慰司移治揚州公仍都事積
勞當遷方嚮大用而病於杭遂不起享年三十有九實
是嵗之九月廿三日也配張氏生子巨淵早卒次配朱
氏生子巨川起家太子司經知印累遷為江浙行省都
事入為太府度支監丞宣㣲資政院判官遷福建都轉
運鹽使朱夫人卒服除改江西㩁茶都轉運使國制三品
疏封二代公之父贈亞中大夫僉太常禮儀院事輕車
都尉南陽郡侯妣康氏南陽郡夫人公嘉議大夫禮部
尚書上輕車都尉南陽郡侯配張若朱封如其姑公始
卒時朱夫人年二十四巨川甫三嵗守節自誓朝廷嘗
旌其門年八十有賜幣至八十三嵗以沒巨淵子三人
曰洛河間路鄚州稅使曰淇曰汾山東鹽使奏差巨川
子五人洙大都留守司令史曰滈國子生卒曰淮環衛
官亦里好温筆且齊曰泌國子生卒曰涇女二人長適
河東㢘訪司知事康塤次適蓧縣主簿陳崇本初公之
沒也旅殯於杭後五十有八年為至正二年七月十有
七日始克返葬蠡吾先塋之次又六年巨川始以國子
監丞李君黼之狀請為文刻其墓碑葢巨川仕而益貧
久而後克信其志也愚交巨川久義不得辭竊惟我世
祖皇帝之定江南也網羅才俊盡屈羣䇿以成混一之
業小大不遺文武并用規模宏遠矣然當是時元勲碩
臣既皆功在彛常世胙茅土至於羈靮之勞尺寸之效
依乗風雲致位通顯者比肩是也惟南陽公結髪從軍
參預籌䇿再平㓂暴綏靖南土使天假之年積累盛大
其奇謀偉績必章章然有可稱者顧位不酬能身殞名
沒可悲矣夫雖然吾聞畜徳晦善其施必達巨川踐敭
中外聲名蔚然由其子之所立而後公之所以積慶自
躬者庶幾乎可睹也國家推恩泉壤侈以通侯之貴生
也弗食沒而彌章然則刻銘牲石以示久遠其誰曰不
宜為之銘曰
惟鄧侯潤父蠡吾之英學書學劍久知名我師大介歘
以興下馬草檄如流星䇿勛儋爵得若驚南藩㓂虐削
屢平國有新舊典重輕呉兒作姦吾是懲上官操割大
軱經幕中畫諾實發硎一朝使節移廣陵署雖易地秩
乃仍人期步武將青㝠拾級甫七隕厥登三十有九丁
頽齡令子克似業以宏起家斗食至專城南陽啟祚世
有承宜爾孫子方繩繩於躬不耀沒則榮惟畜不施抒
也亨終古有考在兹銘
　　故奉政大夫淮西江北道肅政廉訪使贈嘉議大
　　夫禮部尚書上輕車都尉追封恒山郡公諡正肅
　　布延公神道碑銘
淮西江北道肅政廉訪使布延公卒十一年至正龍集
丁亥子中書檢校官神保列行實請易名制贈嘉議大
夫禮部尚書上輕車都尉追封恒山郡公諡正肅神保
拜監察御史以愚同官中臺諉銘諸阡乃序而銘之公
諱布延字君卿輝和爾氏世家髙昌曽大父諱薩里台初
贈集賢侍講學士中奉大夫䕶軍追封恒山郡公諡
孝懿大父諱布延圖呼蘭從太祖西征殁于陣贈資善
大夫中書左丞上䕶軍追封恒山郡公諡靖忠祖妣燕
按迷失追封恒山郡夫人父愛全受知憲宗莊聖太后
尤禮之始命徙居鎮陽葢太后湯沐邑也贈榮禄大夫
司徒柱國追封趙國公諡文靖公㓜敏達事北安王奏
請悉屬之起家贑州路石城縣達嚕噶齊王封邑也時
㓂蔡五九張甚發民與戍卒扼其衝復石橋為賊所撤
者大疫躬督醫藥癘氣為息新公宇社稷廟學部使者
薦五事備五年始代人不忍其去拜仁宗潛邸一見器
之補東宫筆且齊典環衛文籍既正大寳詔御史臺除
公御史繩糾無所避紐勒歡元帥伊哷森等受賕承詔
往鞫正其罪正旦糾朝儀有二品立一品班首斥使退
不從劾罷之上行幸次大口問宰臣御史七品布延散
官正八何也對曰初任當爾乃特授承事郎擢僉河北
河南道肅政㢘訪司事陛辭賜魚籃觀音像靈璧囚李
殺劉繋獄獄卒嗾誣其兄指授文致之讞得其實釋其
兄黜汚吏四百人舉才俊皆知名移淛西道平江民岳
武斷吏不能制論以法佛者白雲宗蠧浙尤劇上其事
朝廷為奪印罷之運使李英恃鹽法貪虐發其贓部使
者牒公詣行臺行臺復屬公走中臺上已行幸又馳至
上京事聞上深嘉賞酌酒親賜且命上方賜食勅臺臣
中書擇能吏與本道雜問罪人得而淛人甦矣改燕南
道黜牧守之不才者英宗幸定興五臺皆以行部進見
賜賚優渥衛士不敢肆暴上有命公力奉焉陞河南道
副使民熟公皆延頸以望信陽囚王蠻兒輩本農家傭
嘗往来邵良甫家邵值盜主者疑蠻兒輩瘐死且二人
察其狀釋之俄得真盜光州改奉元路總管葢罷吏騰
謗聽者不察因以劇郡中公期年化行以疾去移守吉
安大旱民食蕨本且盡至有牽妻子水死者葢公自作
縣迄守二郡皆際大饑或勸分軍民或力請於上或鬻
爵募民身所不及分官往賑急甚水火為粥以食不能
自食築屋以居無所於歸極救荒之䇿誠之所至禱雨
輒應奉元黍稷穗生槁節間前後全活不知其幾縣若
二郡皆紀之碑召入遷奉政大夫淮西江北道肅政廉
訪司俄致仕歸後至元丁丑八月三日卒於正寢九日
葬真定東陽村先塋兄宗綂克哷呼圖嚕黙色仲兄昌
國州達嚕噶齊碩裕實弟奎章閣大學士趙國文穆公呼
圖克都哷黙色娶輝和爾氏封恒山郡夫人生子杭壘蔭
承務即同知諸暨州事再娶呉兒生神保國子生釋褐
歴贊憲幕有聲由御史僉淅東海右道肅政㢘訪司事
女二人長適江南行臺治書侍御史布尼雅實哩次適江
南行臺監察御史額森托音孫男三人女三人皆幼公
起家藩邸試縣小割㳺刃有餘地文穆精輝和爾書位極
清華上嘗憫公職不逮弟公矢辭誠恪益結主知要職
華貫汨汨然來矣仕有崇卑然見諸事業者崇卑不與
焉持憲為賢使者作郡稱良二千石始終一致完節退
歸所就豈淺淺者哉自奉寡薄禄入賓祭之餘買田宅
以處兄弟宗戚皆可銘者也銘曰
髙昌釐土育才孔殷旁行專落實肇我文天造動闢用
宏兹賁季也操觚譯潤芸閣叔也崎嶇牛刀甫割天眷
一顧順流注壑矯矯持斧我豈人仇縱其蟊賊力罔有
秋惟枉斯直惟當斯劉兩守大郡厄丁其㑹號饑顛連
形鵠色菜我不爾急是我爾劊一道澄清浩然賦歸左
圖右書雍容燕娯子孫詵詵兄弟怡怡七十有五夀斯
謂得疏封惟崇易名有赫究其邁種猶稼而穡鎮土厚
良蛇蟺於恒繚以滹沱中為佳城我銘不泐百世是徴
　
　
　
　
　
　
　至正集卷六十一
欽定四庫全書
　至正集卷六十二
　　　　　　　　　　　元　許有壬　撰
　碑志
　　故奉議大夫同知廣平路總管府事致仕羅公墓
　　碑
愚昔班太史中書知管差除掾羅吉請銘考廣平公碑
時應制方殷不果作至正戊子吉赴河南江北等處行
中書省檢校官道相迹其實請益恪愚早知廣平公復
覩吉之能子也其又何辭遂次其語曰羅氏上世名數
繋歸徳遷東平再遷鉅野曰忠娶張氏二子長士廉馴
行聞於里年二十二卒以子貴贈奉議大夫同知東平
路總管府事驍騎尉須城縣子配薛氏封須城縣君實
生廣平公次士賢陽穀監當官配韓氏生文郁廣平公
諱文煥字顯卿未晬失怙恃祖父鞠之資稟犖犖異常
兒人薄其孤奮勵自懲依母族委已於學㳺東平郡庠
會使者閱弟子員見解經融貫欲挈入京以未得祖命
辭明年走謁使者乃掌環衛大官也聞其名於上補環
衛掾使者使西域征宋皆從歴天官征東行省及格除
膠州判官甫至廟圮毁倡衆新之有疑獄久不決司憲
屬公果得情懐孟供億宗藩胥輩並縁假不歸貫不酬
公為録事作甲乙帳去劵刮白著之弊行用庫胥嵗率
徧擾應者必破産擇精識楮幣者十餘家以次應求輸
稅於衛糗糧百費一主辦於已庾人不敢溢収歸有具
獄盜金珠十餘人讞而疑之俄得真盜盡釋誣者小兒
啼父母以公名怖之兒啼為止終更民立去思遺愛二
碑陞順徳路經歴擢山西江北道肅政㢘訪司經歴簿
領悉就繩尺目盲棄官愛順徳風土家焉改益都路經
歴拜江南行臺監察御史皆不能赴屏居十八年目復
明起為呉橋尹塑先聖兖鄒二公十哲繪兩廡像奬學
申教里愉户懌縣西瀕御河嵗潦嚙隄為堅築百餘里
人今賴之惡子私標牓樹朋梗治罪其尤餘悉渙走民
為立生祠改武岡路推官不赴晚更號獨慎老人以奉
議大夫同知廣平路總管府事致仕至元五年己卯二
月二十三日卒於正寢夀八十有三四月廿一日葬邢
臺縣白圭鄉左賈村書桉岡之原配嚴氏追封□城縣
君繼張氏孫氏吉以世賞為汶上尉改淮東宣慰司照
磨歴秋官西臺掾除從仕郎武備寺提控案牘兼照磨
擢掾中書秩承事郎為今官嘗捧檄過邢懇欲留養力
遣之居闗中忽心悸求歸至邢公始捐館孝誠感觸庶
幾黔婁乎大父洎東平府君俱葬鉅野合蔡里白㙮保
公以地善潦謀遷未果吉恪遵遺訓而族人難之新阡
但設東平府君名石公竁昭焉公㓜孤能自樹立謂天
厚之耶間闗底僚中尼於目不大厥施謂薄之耶士一
命可行志若倅郡司録佐幕作邑民不能忘至紀碑立
祠豈人力勉強之所能致者哉况隆以壽復昌以嗣則
天之厚之者厚矣銘曰
育材企成惟古其難父訓内迪師力外殫志苟不致猶
暴而寒睠兹顛木由蘖自樹不根家學不資友助孱其
甫童克深厥慮鼓勇道遠間闗海隅一命及身我蓄遂
攄弛爾榜笞倡吾詩書化流俗易若鼓應枹惟懐附治
民事孔棘獄枉以信兒呱以寂雙碑嵳峩風雨不泐於
郡於憲畫諾資成云胡尼之遽蔽其明十有八年復浚
眢井餘光所照桑榆有炳天恩閔勞紫服被躬夀八十
三茀禄是叢於胥白圭泉深土厚以妥其靈以裕其後
鉅野之澤實唯胚渾匪流有沱泝洄一原百爾來耳念
兹弗諼
　　故亞中大夫福州路總管兼管内勸農事李公墓
　　志銘
朝廷重守令之選廣辟舉之路嚴連及之條所以必其
才也愚長翰林法當辟一人以僉都水庸田司事李惟
閏充尋擢福州路總管兼管内勸農事請使及門乃至
正戊子十二月二十八日卒於正寢得年六十積階自
承直郎六轉至亞中大夫猶子林奉行實請銘惟閏字
仲舒其先臨邑人曽祖考諱成避地襄城徙潁之虹橋
再徙彰徳家焉配張氏祖考諱衎兩試有司遂占儒籍
經承事郎河東山西道提刑按察司經歴配陳氏張氏
考諱舉以公貴贈朝散大夫秘書少監騎都尉隴西郡
伯妣楊氏追封隴西郡君二子長知善敬勤幹蠱家用
益裕次仲舒也宦學資給兄力居多由新城縣儒學教
諭轉桓州學正辟工部令史歴太禧宗禋院掾史中書
右司掾右司主兵刑掾執案牘得議可否會民有饋兄
肉而兄以它疾死者姊婿利妻弟之貲欲并吞之誣肉
中有毒官逮弟於理具獄上仲舒疑之詢得實白都堂
送所司信其枉釋者圖形祠之及格除通政院都事改
中書省管勾架閣庫拜陜西行臺監察御史陞本臺都
事擢僉都水庸田司事在通政沿檄行河葺庾補居庸
北驛户具有成績為御史持大體急先務華州獄囚誣
承强盜讞而決遣西嶽道士陷民為奴釋而民之呉中
山水佳勝水曹治焉未嘗事㳺娯退食杜門兀坐時乗
驛舟視啟閉疏壅塞錢塘之役修捍尤有法居半年以
病歸閉齋閣㓗窗几陳古書畫若將老焉福州閩海一
都會象犀珠珍之所聚宣閫蒞之風紀睨之鹺司掎之
為牧守者視他郡為尤難朝廷挈以付之知其才有素
也天不奪之吾知其不負朝廷矣福之民何其不幸耶
愚在政府仲舒實掾曹未嘗吏之也仲舒之賢故自可
重況同里衎乎其歸自西臺呉中相從歡甚愚今年中
臺歸仲舒雖病尚能杖䇿相過既而日革遂不起里閈
舊㳺彫謝殆盡愚之悲葢有甚於福民焉明年二月廿
九日祔安陽陽記原先塋配賈氏繼張氏皆隴西郡君
女一未䈂銘曰
嗟嗟仲舒㓜能讀祖父之書筐篋假途弗忘其儒不亟
不徐六轉而為徹侯大夫令聞孔敷孰􁝇厥趨維蓄有
瀦維擴有阹拮据卒瘏有嬰復孤其天也吁
　　故中議大夫同僉通政院事致仕王公墓志銘
公諱溥字亨道世為安陽盍遵里人祖考諱玘贈奉議
大夫驍騎尉湯隂縣子妣程氏老氏俱贈湯隂縣君考
諱安仁將仕郎淮西宣慰司照磨贈中議大夫禮部侍
郎上騎都尉太原郡伯妣馮氏贈太原郡君三子長諱
博仕至博平縣尹公仲也從父諱安貞終饒州路治中
愚嘗銘其碑從其子今湖廣省郎中忭請也公一子明
允纍然衰絰泣且請曰從祖考得公銘先子不敢例而
先世父辱公厚先子亦公之厚也不孝忍死執事竊有
望焉愚聞而悲之尚何辭公㓜穎敏習時務儒雅縁飾
起家山南㢘訪司書吏入掾察院轉吏部令史流弊積
久惟貨惟來而貧滯者譽之其守可知已擢樞宻掾陞
提控俾總諸曹及格授供膳司丞改大都警巡院使輦
轂民號難治乃以能稱歴太禧宗禋院斷事官知事陞
大都路薊州知州撫民以寛繩吏以嚴嵗凶請賑於朝
全活者衆除京畿都漕運判官謹出納明㑹計上官才
之改知湖州路長興州抑末敦本勵農興學終更歸以
中議大夫同僉通政院事致仕國家優禮致仕者兩沾
賜緞至正己丑十一月十八日卒享年七十有三明年
正月癸酉葬安陽司空村先塋娶裴氏封太原郡君明
允䕃禮部鑄印局使女一人適柴炭局使張吉公懸車
後請封考妣推䕃其子顯命沓至畢事考終可無遺憾
矣愚七歸鄉里銘其墓者凡九人戊子之歸公適告老
方喜得友而又為銘人之生世其可悲也夫或者欲以
倔起自足傲睨里閈淺之為丈夫也哉銘曰
吾里足賢有英而耆嗟我來暮及從其遺其遺幾人亦
復長徃踽踽予行邈邈予唱得朋又喪甫賀而弔彼蒼
䀜爽其究孰譙歸而考終貴而及親况世其禄恂恂有
人夷考其故亦曰多茀惟是懐人亂我心曲佳城之陽
洹水湯湯俾爾子孫枝百其昌
　　故正議大夫兵部尚書致仕楊公墓志銘
諸壻楊奎赴厥考尚書公喪且請志其壙以愚親而知
公也乃迹其實而序之公諱煥字文伯漢大尉震之後
先世由華州徙耀州再遷大梁金朔州順義軍節度判
官我元贈中奉大夫䕶軍𢎞農郡公諱鼎者髙祖也贈
昭文館大學士資徳大夫上䕶軍𢎞農郡公諡莊孝諱
國維者曽祖也贈榮禄大夫司徒柱國諡文懿諱澤者
祖也通奉大夫江浙行省參知政事贈宣忠守正奉徳
功臣正奉大夫中書參知政事䕶軍𢎞農郡公諡忠肅
諱敬直者父也妣圖克坦氏封𢎞農郡夫人實生公至元
庚寅以儒家子宿衛春宫奉隆福太后㫖入學肄習釋
褐從仕郎陽翟縣尹避祖諱改通事舍人轉太廟署令
忠肅公疾棄官侍湯藥者八年管勾河南行省承發架
閣庫歴籍田署令拜南臺監察御史移西臺僉江東湖
北浙東三道㢘訪司事忠肅公年髙請便養授河南行
省員外郎尋升正郎忠肅公薨廬墓側三年拜監察御
史出副閩海道移湖南又移廣西擢江西㩁茶都轉運
使居官五月年始六十八即請休致以正議大夫兵部
尚書致仕至正九年己丑六月三日卒於揚州正寢享
年七十有五明年三月某日葬祥符縣魏陵岡伯俞村
先塋配郭氏先公卒繼完顔氏皆封𢎞農郡夫人五子
長圭奉議大夫知湘潭州郭夫人出次奎次堅完顔夫
人出也次莊次塏女四人適永康簿呉瑞平原簿史翬
繁昌尉李構留司掾鄧洙孫男四鑄鐸七十三慶夀女
二曾孫男一添夀公自為小官知無不為為無不盡侍
儀賛禮成廟嘉賞有衣㡌之賜筦庫河南告饑廟堂不
避大臣之怒至得面聖卒如所請籍田請植栁為薪免
伐桑棗召見便殿有酒醴金綺之賜為御史南臺糾副
僉不法者四人方面貪暴者一人笞逐憲吏之誤罷人
官者二人其分司官亦自劾而去西臺按雲南省臣贓
悉置之法中臺言官冗吏弊民貪財蠧切中時弊狂童
馬馬沙為指揮聚惡少樹標榜妄肆笞箠治其黨四十
餘人分臺上京賜楮幣中統五千緡白金五十兩金龍
幣一弓矢刀鞍有差臺檄行水開水門造石壩以泄蔡
河夏秋之潦復舊牐六導蔡水入圭河增新牐二以達
於陳民賴其利僉憲江東發池州監郡之貪復太平西
湖之灌溉撤采石橋之阻隘移湖北適蜀有警守阨塞
鎖瞿塘不殺蜀使以逢其怒而省臣有蹈此幾致狼狽
者衆始服公之明龍陽建三皇廟修夫子廟甓漢陽儒
學宫牆百餘丈其不専於政而先於教者乎入閩貪吏
麗法者幾百人胥𨽻三百人徵賦楮幣銀段皆以千計
平反林信天之寃出南安尉之誣湖南徐萬六飢民為
盜吏當之以强力爭得不死廣西用兵連嵗疫癘方作
黜貪暴撫彫殘平寃抑雨雪大作民疾用甦𣙜茗歲課
未登剔蠧利商未幾告足而歸志浩然矣築室維揚賓
至觴詠終日談朝廷典故先正格言故家原系亹亹有
據初忠肅公之在維揚也愚為轉運使每休沐必省之
公有浙東之行愚以忠肅年髙諷之公曰俟到婺將求
汴省幕職因奉老人歸鄉里愚竊不然後果得汴幕至
汴踰嵗忠肅公始薨嗚呼人之所欲天必從之況為忠
孝者乎然事機之巧鮮有是若者愚嘗舉似士大夫以
為美談而亦論愛日喜懼不可盡望其如公也銘曰
青宫􁂎御擇罔不欽繄儒家子恂恂其心囿之賢闗植
之士林由璞而玉由丱而金是宜達財倍軼恒品釋褐
出宰受敢不審家諱有嫌稱謂斯噤抗辭既慤休命為
寢君子過厚器識可覘主以剛毅濟以柔謙三臺司察
六道分㢘細民其蘇渠魁則殱𣙜利不苛議刑不濫天
報宜豐存沒無憾嗣來泝沿原逢泉檻導而勿陻我銘
爾鑒
　
　
　
　
　
　
　
　
　至正集卷六十二
欽定四庫全書
　至正集卷六十三
　　　　　　　　　　　　元　許有壬　撰
　碑志
　　武昌路武當萬夀崇寧宫碑銘
武當均州山先名太和道流謂其峻極秀絶非𤣥武神
不足當故更名武當勝國端平甲午兵摇襄漢均民走
鄂深神徳不能忘鳴於官行武當祠於鄂為沖霄壇制
使孟珙禱於神有齊安之捷易壇為觀葢復崇寧額也
我元至元庚寅升武當萬夀崇寧宫地據雄峻鶴山亘
其後大江朝其前雲闗扄深石磴梯危大殿髙堂傑閣
危亭長廊縈帶通樓環匝百神胥宇羽流栖息壇壝鼓
鐘學館庖廥轇轕錯布仰觀樓閣玲瓏在五雲中絶頂俯
瞰萬間鱗集煙靄蔽虧若洞庭觀波濤目為之眩而山
川形勝闤闠盛麗金碧丹雘髙下相輝玉京十二樓不
得而見之此亦人境之洞天也泰定甲子又改作玉皇
閣髙凡十二丈深廣相若由甲午迄至正甲申一百一
十一年壇而觀觀而宫若葺故若建新幾人幾日幾工
幾木而甲申之五月戊午掃於一炬洞真明道沖妙真
人住持提㸃兼領諸宫觀事羅君大震職宫事餘四十
年勞瘁已至時當弛擔而彼所謂刼運乃丁其㑹常情
體解氣沮方偕其徒曹大坤等以已貲率衆力任其復
而威順王實鎮是邦主贊尤恪重起兩廡甲子樓三十
一間以其下内半為雲房嵗丁亥三清殿成深廣十尋
髙九尺如舊制三之一又建𤣥天上帝殿聖像侍從供
器靡不僝功而又作亭礱石以紀綸綍運機為藏以待
禬禳餘凡締構日以就緒矣昔閣之成嘗屬予記亡友
𤣥教太宗師閑閑呉公亦屢為言時待罪政府多事因
循遂至今日乃己丑八月書來告其掇捨煨燼有成仍
命予志夫所謂刼運者吾儒有所謂數也天地且有數
人力之盛神靈之託有能出天地之外者乎其成其毁
有不必究者已𤣥武之祠昉宋真宗我朝至元己巳龜
蛇見於髙梁河以為𤣥武之祥為築昭應宫於武當之
山若増而髙矣是宮之名雖主𤣥帝而巍然南面朝五
帝者實主玉皇𤣥帝五帝之一也若夫北方七宿為水
之神寓形龜蛇者世飫聞矣主之大者盍鬯厥㫖玉皇
禮家所謂昊天上帝也以形體言謂之天以主宰謂之
帝以功用謂之鬼以妙用謂之神主宰者不離乎功用
而能妙用者也日月之運行風雷之鼓舞山川之流峙
人物之生息皆功用之著者闔且闢於斯徃且來於斯
視之而不見聽之而不聞則有妙用存焉先王之有天
下也以為萬物本乎天故祀帝於郊圜丘以體其形蒼
璧以象其色樂九變以著其數猶曰維天其右之其之
為言不敢必之辭也不特此也羣祀亦然或求諸隂或
求諸陽不可方所徴形狀索也自神仙好樓居之說行
遂有作崇臺傑觀以俟之者嵩呼之聞巨跡之見真若
可以形聲相接而像設濫觴於此矣其始也施之羣祀
其卒也於上帝亦冠裳而宫室之矣聖人以神道設教
上智昭昭無幽不通下愚蚩蚩既顓而䝉孰為民彛孰
為帝衷可使由之而不能使之知也今號於衆曰帝以
主宰言其不啞然笑者幾希孰與樹中天之華構揭上
帝之髙居使瞻而仰之者舉首加額曰上帝臨汝無貳爾
心由是而舍惡從善之心油然生矣是宫之建顯命靈
躅祝釐芘民者固自有在而使民觀感日遷於善聖教
之助不又多矣乎銘曰
岷江東涘鄂城西壁疊巘嶟嶟崇宫屹屹天闗失守灰
飛瞬息剥𦙍碩果復根定力嘘蜃倐樓琢璇俄室三華
屹崪九光赫奕雕梁龍矯文瓦鱗集棟吻雄鼇䦨腰䳄
霓疎櫺綺結飛簷翠濕碧霞騰虛流雲洞闢屛翳擁幢
豐隆列㦸桂漿釃素蕙肴蒸碧靈霜清厲廣樂翕繹瑶
草肥露玉華酣日紫芝已甲蟠桃行實祥鸞朝朝瑞麟
夕夕𤣥龜左顧靈蛇右翼山川開朗神人愉懌物具阜
康世允寧謐丕冐神休永奠人極
　　伊尹二程祠碑
嵩古伊川郡隋唐為伊陽縣我元仍金為州至順庚午
知州李徳恭即縣舊治西偏建義學因地伊川祠二程
夫子後至元庚辰幕官鄭文曽以祠卑隘又以伊尹之
伊葢原於是謀諸守倅擴一祠合祀而倅州張𢎞贊之
獨力當縣治中為堂三楹中像伊尹左右列二程工未
迄者嵗壬午判官李禎収功焉翰林待制呉炳牓曰伊
尹二程之祠𢎞請記其故於石夫聖賢廟祀當通祀者
人不得而專也當專祀者人不得而通也通以道言專
以地言若夫位不同時復不同合而祀之亦有說乎道
同也地復同也則位與時在所不論已上古聖神繼天
立極道統之垂尚矣堯舜禹湯文武以君兼師而接道
統者也周公位雖隆盛臣也孔孟又位不及周公至於
道統之接則均焉周公而前以道自任者伊尹爾處畎
畆之中樂堯舜之道既而幡然任天下之重以斯道覺
斯民一旦相湯伐夏救民任道行道與周公等韓愈氏
原道言周公而不及伊尹何哉不獨伊尹也若臯陶傅
召之為臣皆接夫道統之傳者而皆不及之葢歴序往
聖冐於其君爾孟子後千四百年而有程夫子出得不
傳之學於遺經辨異端闢邪說使聖人之道煥然復明
於世孟子之後一人而已是雖叔子序伯子之言而叔
子之道不異也兩夫子者有以接乎孟氏之傳所以繼
往聖開來學其功又不在伊尹之下者焉禹稷顔子跡
至不同孟子以為同道況伊尹二程道既同矣地復偶
同則合祀一室禮亦宜哉學者希賢希聖行道而使天
下被其澤守道而使後世有所述孟子曰近聖人之居
若此其甚也是祀不獨崇祀而已焉
　　有元故中奉大夫陜西諸道行御史臺侍御史宋
　　公墓志銘
至正庚寅九月十七日已巳侍御史宋公薨於滑之里
第子訥走伻致辭曰先公將屬纊遺筆曰吾身後當求
銘於安陽許公公實知我慎無以他人為封有日訥不
敢違次敢以狀請昔公嘗介識者徴文不果為至啟手
足猶惓惓於愚愚惟知生者弔知死者傷弔傷皆致命
辭公父子雖不一接而皆知之銘不倍百致命辭乎公
諱崇禄字夀卿其先由衛山陽徙滑白馬縣永寧鄉中
東保林子里先塋在宋胡寨世不可考改卜里西原為
永寧阡曽大父諱殷妣張氏而上皆葬舊塋大父諱徳
仁累贈嘉議大夫禮部尚書妣孫氏追封京兆郡夫人
始葬新阡父諱宣累贈中奉大夫河南行省參知政事
䕶軍京兆郡公妣孟氏封京兆郡夫人公甫冠入京為
故相康軍國左丞何聰山器重掾中書除同知樂平州
事他境事難決者行省悉屬公復松江豪民曹孟炎瞿
陶等匿田租四萬五千餘石錢三萬餘貫活常州饑民
二萬餘户正饒之貧民代大姓輸納之苦調處州路推
官甫閱月決囚數百平反陳明六曾崇三之寃擢江淛
省都事嵗旱疫死者殆半沿檄入閩預収鹽課勸誘疑
者得米三十八萬餘石以賑入為户部主事升員外郎
節濫賞斥冗食言生財裕國之道樽節金穀以百萬計
時議汰冗員公方自以冗辭中臺奏為都事屬省部事
稽滯無筭臺奏遣御史檢治柄臣不悅因中傷公既直
前枉復職以親老辭擢燕南㢘訪使有文綺之賜罷監
縣之巧斂者一郡守之不法者二出清州民張仔等四
十餘户之産於僧寺言斷事官之録囚失宜蒸収之敗禮
傷化時論韙之災異封事言尤剴切遷潭州路總管三
月決滯訟九百餘事用刑尤慎若保定黒驢之盜糧父
白於吏潭州蔡千一之殺牛妻出其皮律同自首公皆
釋之改都漕運使潭民詣闕請留者三十餘人拜江南
行臺治書侍御史改山南道亷訪使威令行以親老歸除
户部尚書不起親喪毁瘠踰制作新塋立世徳碑葬宗
族貧不舉者十四喪服除除㢘使四川復改江西皆以
疾辭畎畆中言時政七事闗陜旱荒起為西臺治書侍
御史賜金緞以寵其行言荒政七事進中奉大夫侍御
史時方限吏銓衡乏人請展吏至三品以通滯才未幾
力請休致臺臣奏給半俸分給宗族及凶喪貧乏者年
八十五言民瘼十事葢未嘗恝於世也疏封及親立石
先塋構亭曰介夀日閱載籍事可法者手抄成帙纂東
郡志十六卷紀史奇蹟十五卷出師表附録二卷公私
宴皆不造㛰姻喪葬風雨必往肅賓客終日不倦教子
孫以孝㢘節儉勤學睦親未病以所愛杖散親友薨之
前二日取家傳歴履手自刪定付訥疾革櫛髪整衣端
坐而逝享年八十有八是年十一月二十一日壬申祔
永寧阡娶張氏追封京兆郡夫人生子謙世賞累官奉
訓大夫上都萬億庫提舉先公卒繼張氏封京兆郡夫
人生訥國子生戊子㑹試終塲臨州儒學正女二人長
適邢臺縣尹李熈能盡歸道次適李寧早寡守節養姑
孫男五人孝祖大名府史希祖領鄉貢南樂教諭彰祖
廕太常禮儀院檢討衎祖鄉貢進士復祖甫冠女三人
一有從餘在室曾孫男女各二皆㓜洪範五福一曰夀
言有夀而後能享諸福也有廩禄為富無患難為康寧
樂其道為攸好徳順受其正為考終命揆公自丞相掾
踐歴中外至第二品中間退居者十三年懸車後又二
十年優㳺鄉里著述自娯廩禄終其身夀濱期頥蓋五
福之備者也而追榮前人孫曾繩繩又有出於五福之
外者已銘曰
浩浩昊天仁覆閔下俟於戩穀獨靳弗假翼而兩足角
而去齒在理惟恒亦任厥委盈天地間總總而蠕有賤
有殍有夭有鮮伊得其備百萬而一天豈而私天實而
徳質今有人籍甚東郡根以天資濟以學問貳郡佐幕
作牧持柄裕財濟饑獄寃以雪白頭畎畞敢忘帝力知
無不言言無不悉校其忠藎不間仕已乃知在官當行
肯止懸車養恬恂恂鄉閭春誦夏絃左圖右書天祚其
誠夀幾其頥鄉為矜式士有質疑有亭翼然人去亭存
藏萬卷書遺爾子孫書固公遺盍求公心我銘不浮公
頌爾箴
　　故處士劉君墓志銘
諸生劉瓚昔從予政府葢欲蛻齊民而顯其親也俄以
親老辭歸其父處士卒拜而泣曰瓚不仕無以顯其親
志吾親之善使不泯獨非顯乎且瓚身自執事而後行
故敢以凶服請余聞而悲之按鄉貢進士張冕狀處士
諱士亨字希賢世居安陽孫平里祖父諱望配李氏父
諱成配曰張曰李曰張曰程五子處士出李氏次特聚
光祖尚絅處士矻矻力田父母年八十夙興必先省問
而後治事未冠任家事衣敝食糲引洹水溉田樹畜以
滋嵗入視舊倍蓰重然諾慎取與貨人不急徴遇親戚
子弟必教以孝弟勤儉年踰耳順始構亭植竹為娯老
計宻邇城市未嘗輕入孫平田多膏腴視它里直十倍
嵗時歌鼓嬉㳺習俗好侈處士深自摧抑不為所移子
弟有衣華服見者駭曰吾家素質何用此伏枕彌日衣
者懼棄其衣始與語集賢檄為孝節處士至正庚寅八
月十四日卒夀六十有四娶朱氏先卒繼娶趙氏子四
長瓚也次璋瓊璣皆讀書女三適張吳郭孫男三尚㓜
是年十一月庚申葬孫平里新塋嗚呼世俗欲顯其親
者不過以仕孝子仁人之心不在是也修其天爵人爵
從之顯在其中矣不量已力遺親遠出徼一命而卒不
可得雖或得之而父母之産為之蕩然瓚幡然歸養怡
愉以終其天年人道得矣瓚之得此處士之訓有素也
銘曰
力足以力事而獨施於田善足以淑人而獨及其子不
事王侯是為處士編氓蚩蚩何敢與齒矧兹有託處士
不死
　
　
　
　
　
　
　
　至正集卷六十三
欽定四庫全書
　至正集卷六十四
　　　　　　　　　　　　元　許有壬　撰
　碑志
　　先太夫人歸祔志(生乙/丑年)
太夫人姓髙氏世家彰徳祖諱穆爾監衛輝路考諱榮
承事郎萬寜縣尹太夫人㓜淑懿祖妣王夫人愛過其
女擇配極愼乃歸先尚書公家故饒田畜而我素貧安
若習焉事姑宋夫人以孝聞周睦姻黨舉無間言先公
爲小官間闗世途實多内助同官家芬華相矜獨罄簪
珥延師買書嘗曰吾教子苟成當富彼百倍人但勵志
安貧瀆貨其效應後自見也先公好客究力營給有佳
飲食必蓄以待平生不私一錢聞親識有私藏者謂子
女曰財出夫子私將焉用此態世多我不能為汝曹當
戒也子女雖愛教不姑息故女克敬戒子不至辱其先
者慈訓有素焉長子有恒治生於外太夫人總於内先
公居家手不釋書迄終身無纎累一妹適集賢直學士
狄文忠南北間闗語及輒流涕因為有恒娶其女尤好
施予逺近姻族或飬於家或資以生里巷病窶猶拯焚
溺故舊有喪飲食爲廢後有聞率不敢告見人憂患汲
汲督諸子營救臧獲小過必揜衣履瑣屑每躬爲之諸
子止之曰彼亦人也吾以此消日爾其仁厚慈恕葢出
誠性至於女工精敏又諸族所希見有壬爲兩臺御史
封恭人湯隂縣君左司員外郎進髙陽郡君兩淮轉運
使加髙陽郡大夫人至順二年五月廿六日棄代於揚
州夀六十有七嗚呼天乎乃至是乎有壬始官南北雖
不在側而改官加封報不間歲尊慈殊慰以爲酬昔言
矣承乏詹事中議轉左司員外郎右司郎中又移左司
皆在側也侍先公終正寢襄事居鄂服除有恒忽去世
季有孚入㑹試而有壬廹赴淮漕叔有儀弃經筵檢討
獨任家事尊意懸百口累不肯出有孚登第歸居家待
次乃甚喜有出意即迎至揚有儀從焉有壬召叅議中
書省事具舟將北太夫人鍾愛㓜女擇歸有日臧獲病
者十人乃語有壬曰汝妹事吾寤寐在念北則迂矣且
病者留之誰託挈之舟隘暑蒸此幸屋大宜夏有儀又
善事我汝當扈從上京京師屋難得汝先往求之别不
兩月妹事畢病者復計我至京扈從適歸事當兩濟况
使來三月不亟行恐尀測時往還諸公亦旦夕從使者
聒聒相勉謂堂上起居康勝處事明當而有壬冐榮不
孝遂輕信焉去才四十五日而訃音達上京矣嗚呼天
乎果至是乎昔南臺同官言親年逾七十無兼丁溺官
榮違奉飬者可禁指其隣有任江西父病念其子而殞
者有壬時同署焉孰謂一旦身當之邪呼天不聞呼地
不知知是而懲而卒罹之豈非冐榮之過遘此大罰乎
棺槨衣衾雖有儀能盡美而有壬為子病不得嘗藥終
不得視舉尚名為人邪古人謂勿之有悔如有壬之悔
非死不能巳也有壬及事祖妣夫人獲奉考終後廿年
父兄繼失荼毒雖極而夙夜堂上身心有屬今仰而望
之無一人在上矣追念配徳實四十五年生五子二女
有恒大理軍民總管府知事繩繩夭長女適編修官趙
彛將同入京先廿五日卒病其基此乎㓜安貞將歸人
者後廿四日卒天禍我家何其酷也孫男二寳山燕山
女四明年五月十六日祔安陽武官原先公之墓初太
夫人妣武氏若外祖考諱清外祖妣石氏皆老吾家萬
寜公無子沒海南求其柩歸俱𦵏江夏治命當反鄉里
謹奉而襄事焉敢述先徳且聲不孝之罪傳為子孫戒
焉嗚呼痛哉天地有窮而此恨無窮也
　　亡兄大理知事公志(公生於乙酉年四/月十六日甲寅時)
公諱有恒字可乆彰徳湯隂人曾祖諱信祖諱毅贈亞
中大夫彰徳路總管輕車都尉髙陽郡侯祖妣宋氏髙
陽郡夫人考諱熈載從事即㑹福院照磨兼管勾承發
架閣庫贈嘉議大夫禮部尚書上輕車都尉髙陽郡侯
妣髙氏封髙陽郡太夫人先公為貧仕禄入甚㣲亷淡
樂道不知治生公㓜從至鄂種學緝文通蒙古書未冠
即奮勵任家事稱貸廢居傋水陸艱苦當途薦茂材除
太寧路學正擢大理路軍民總管府知事驛符偕勅至
公謂逺出不能為榮不若治生以為飬也由是不復留
意於聲名矣先公之喪哀毁踰禮去大祥二日卒於鄂
天厯己巳二月二日也疾革曰我才四十五數何短也
事母再一二十年不為多也今不得事母矣嗚呼痛哉
先公年甫强仕即得公力遂㫁家事毎當赴調公輒代
行山川﨑嶇旅食蕭索不知也佐湖廣省理幕再至鄂
公習風土便薪米因葺居焉有壬應舉厯官奔走無寧
歲仰事之重非公不能出也先塋襄事侍太夫人居鄂
囷庾之積鮭菜之㣲莫不有備己巳庚午之荒一門老
㓜賴以無餒公氣和而中剛斟酌世故曲折詳盡儉於
自奉而豐於親朋早夜克勤内外秩秩娶李氏先卒一
女小茶靜慧絶異繼狄氏集賢直學士文忠女無子先
公嘗令飬弟有儀子寳山公既卒太夫人遂命後之初
有壬登第季有孚方學公曰汝能繼兄當作雙桂堂有
孚果登至順庚午上第有壬為兩淮轉運使遂叅議中
書省事加恩二代皆公之願惜不及見也我彰徳公自
潁來相積善未享先公太夫人承以碩徳乃五子二女
公其長也在親左右之日校有壬為多古人生願為兄
之意蓋有契焉顧奔走四方廢温凊定省萬鍾千駟果
何有哉公之遂此天厚之也然以孝友天至而不終子
職使太夫人髙年反服又若天之甚薄者天可問乎使
公夀考則一門老㓜可坐而無慮吾兄弟放浪四方可
無内顧之憂而公之所以成就者可勝言哉公為子而
能子齊家而家齊視食焉怠人之事者有間矣人之生
世不獨官可行志也天降酷罰太夫人奄逝以至順三
年五月十六日祔安陽武官原先塋公從懼其善之泯
也忍痛輟泣而志之蓋至哀不復文也
　　亡妹趙宜人志(丙/申)
泰定丁卯二月先公尚書府君諱熈載捐館京師既祔
先塋太夫人髙氏視諸孤居鄂是歲十二月妹宜人諱
巽貞從其良人翰林國史院編修官趙彛自洪州來弔
彛官京師宜人疾作不能亟歸有壬為轉運使揚州太
夫人篤於愛母子不能離且以有壬室未有繼年髙目
力不洞妍媸宜人亦謂我溷兄乆願擇嫂以報至順辛
未遂俱至揚俄得卜趙門趙居金陵侍太夫人得畢其
願焉未幾遘疾五月一日卒於揚州年卅有六有壬暨
弟有儀輟哀治事棺槨之美衣衾之傋傾城府官吏士
民哀送儀衛之盛太夫人見之割不可忍之愛而亦為
之稍釋焉惟許氏為潁著姓大父彰徳府君諱毅始徙
湯隂淳徳起家先公仁孝太夫人懿徳克生賢女而我
祖妣髙陽郡夫人宋氏柔静淳淑貞節著聞宜人及事
之起卧與俱故性行尤相類㓜不㳺戲未筓尊穉衣履
皆出其手先公太夫人在撫州更病獨宜人與弟有孚
侍勞苦備至迄平復始解帶既歸趙太夫人如失左右
手事姑安陽郡太君得懽心其客我也念違養不釋口
質簪珥為貲以寄寒暑履物不絶待介婦有禮視前室
子詵詵自㓜及冠人不知為異出趙族大口衆老臧獲
尤難御稱無異辭先公以宜人質美輯女教書授之宜
人為婦為妻為母舉無悖也彛官七品得封宜人今名
日起官日大宜人宜均其榮而一旦先逝天之忍乃若
是邪一子緜緜實生我家得竒疾太夫人屏絶家事盡
瘁保育幸愈而健有壬罪大惡稔太夫人暨㓜妹相繼
傾逝逾月彛至哭曰相我者世不復可得矣太夫人嘗
子我我制雖緦心不緦也同舟至九江以神主暨二子
去嗚呼痛哉命果至是邪抑醫藥之誤邪將金陵之行
觸新暑疲起居以致疾邪兄不能盡友愛而乃以移禍
吾妹邪窮天地亘古今之恨萃於一身矣明年某月某
日葬安陽原從其先塋彛請志之嗚呼予尚忍志予妹
也夫沈痛隕絶書其㮣而刻之
　　亡室髙陽郡夫人趙氏志(丙申七月/一日生)
亡妻趙氏諱定永平樂亭人其先在金累世擢科號進
士趙家曰充者登大定廿五年第終盧龍縣尹子震至
寕間及第蔚州軍判軍判之孫兼善倜儻不羈日本之
役諸兄為省僚慨然從行大風舟敗冐白刃救兄出掾
憲司行省與長官齟齬輒棄去為景州教授而卒嘗曰
吾力學為校職使人稱先生是不墜先業志願畢矣介
直嗜酒嫉佞若仇故所遇不合娶戴氏生夫人端靜柔
懿舉族異之嘗有象過門鄉鄰空屋蔽垣諸女即僵走
邀看夫人才十三竟不一出時大家以詩禮名者聞之
為其子求昏先生曰吾與世偃蹇栖栖獨三女而此女
最賢且術者言當郡國封若世雖大若子未可知也其
家恚而謝之有壬未昏走四方辟山北憲憲使庸齋劉
公有人倫鑑與先生厚一日招飲賀曰府尊屢書為君
擇昏君之昏未昜擇也今眞得矣毋慊不告此實府尊
意不可失而此昏尤不可失也先生亦欣然曰吾得婿
矣况庸齋媒世無有也好言遂合皇慶癸丑五月乃歸
於我毎以未見舅姑為恨南臺覲省有日而督召復北
夫人至垂泣眞意有不可揜者先公太夫人入京始得
行婦禮女工復盡巧緻太夫人稱善事焉平居服澣補
弊一縑不自用時有賜給悉留以獻先公之喪夫人力
疾莅事送厝所十里不車幾斃焉歲時祭祀寢食必廢
主饋未嘗以涓粒私其子視予妹如兄弟奩珥有需傾
委不靳與娣姒居無間言入吾耳始封恭人當進縣君
皆以讓吾祖妣宋夫人夫人素多疾天厯二年九月十
七日卒於鄂年三十有四太夫人如失愛女有壬為服
齊衰期焉初先公既棄諸孤㓜妹未有家夫人誓言當
盡簪珥奉之以養姑志以恤其無父勿使人謂兄不如
父也嗚呼斯言丁寕猶在吾耳也夫人孝慈敬勤宜享
福祉而夀乃止此邪歸凡十七年未嘗逺相離惟應舉
來江南渉十月為最乆相從歷九官山川䟦渉貧乏辛
苦毎同焉官任雖劇俸薄食衆夫人衣飾毎不給未嘗
少動於心予為轉運使禄入稍優而夫人不及見矣夫
人生失五子一女卒後又失一子予年將半百憂患纒
繞夫人有以知我之心為何如哉一子燕山能讀書矣
女順茶姆謹視之繼夫人趙氏子之如己子夫人可無
憾矣至順二年六月追封高陽郡夫人明年月日𦵏安
陽武官原從先塋禮也為之志曰
惟性于貞胡嗇以齡兮惟孝于姑乃貽以荼兮其儀可
母子弗覩兮拮据成室不同適兮佳城埋玉夢則髣髴
兮目存耳言終不可諼兮
　　擬毁璧(己/酉)
女弟諱安貞生戊申十二月廿九日㓜多疾太夫人高
氏疲心殫力調䕶有成為人寡言笑坐終日不見喜愠
食飲美惡早晏自㓜不計口先尚書公訓以女教警悟
强記遂通其說又能楷書組繡裳衣各致其美見諸嫂
理家即善握算父兄禄入悉付之出内無毫髪失慈訓
日益性習俱至故女徳近備焉生最晚太夫人尤篤愛
至順辛未春在揚州卜擇始諧柔日將届而趙氏姊卒
太夫人復遽見棄妹素孝敬值此荐㐫哭出輒殞時又
大疫遂成疾十日而卒六月廿日也明年五月十六日
𦵏安陽武官原先塋昔黄太史為女弟賦毁璧因抒其
意以極吾哀以志其墓焉玉在石兮多瑕得維瑜兮成
復嘉可聘享兮禮天弗一試兮胡毁旃濟美兮世艱女
懿兮亦然撫育兮既堅姆傳兮既賢歸之易兮才違擇
之過兮後時嗟嗟父母兮終始難之厥施不爽兮誰復
敗而孝敬有素兮母姊長辭時雖不疫兮亦將自摧侍
媵在室兮奩儀夙傋留之益傷兮棄復無地江之水兮
東流淮之山兮幽幽旅鴈嗷嗷兮窮猿啾啾汝來何愉
兮汝去何尤洹之水兮先塋相之土兮先里汝竁有位
兮父母孔邇不婦於人兮終女於家是亦汝志兮我徒
爾嗟瓊芝月露兮與汝俱㓗汝兄泪盡兮哭汝以血
　
　
　
　
　至正集卷六十四
欽定四庫全書
　至正集卷六十五
　　　　　　　　　　　　元　許有壬　撰
　說
　　蘭庭芳字説
冠而有字字依乎名禮也我朝肇造渾厚真淳之氣粹
然古初名且强贅况字乎語隆治首唐虞臯夔稷契有
字乎有而不傳乎臆說知其無也然則字之興也其亦
淳之漓而文之盛乎我元太祖皇帝聞周孔教而基文
運我太宗分四隊教子弟而一文教至世祖立胄館廣
學校而盛文治百年來薰陶淪浹氣習不能不變也名
而又字宜哉昔兩承乏御史國人同官者或未字同官
必相與加之否則皆若有缺然者文治之漸溥矣乎而
夏圃蘭蹊蚤以通才歷華貫擢湖廣行省正即行臺監
察御史圖烈圖敬夫擷其名蘭以氏之推蘭之徳曰庭
芳以字之徵予說以自淑焉卉之嘉而清者惟蘭見於
百家詳於離騷而又以芳稱入其室乆而知其芳者見
其蓄也漸之則芳者示其益也不為不服而不芳者守
其恒也變而不芳者憂其至是以託興君子之不遭也
其曰庭者則謝車騎謂芝蘭玉樹生庭堦義焉士君子
道徳植於身教令行於家而後功業及於天下傳於後
世不但一家一時而已也盡吾之誠極吾之力於吾所
當為名之聞不聞不恤也况實之所在名固從之則字
尊於名矣夫儋人之爵當得為之時而或一毫未盡則
字之為飾古人不我誣矣且天地之間義理無窮人之
為學造詣有限一藝一善皆足以流芳一時一章一句
皆足以資口給語其至則君子病焉庭其近也芳其㣲
也由近而逺由㣲而著其亦培其根以遂其實乎公羊
氏謂名不如字其在吾庭芳矣
　　　中南字說
番陽洪紹祖介其鄉人高本齋請曰紹祖之先由樂平
徙餘干十一世矣所居生聚蕃盛人名為洪方兵燬大
父留畊主簿遷城北嘗戒曰洪方祖基九轉至我且近
先塋慎勿棄也先子西清教授復徙安仁甫述事而没
惟祖訓不敢墜泰定甲子經葺始完遂歸焉前池後阜
松竹映帶居山之中面山之南因以中南代名願誨不
敏予聞而復之曰古人既名則加以字而字則取義於
名聖人以立名而字從之鯉之為魚回之為淵參而在
與由而在路若稽載籍戾是者鮮若服祖訓力堂構紹
祖名斯稱已而中南何居乎山中之居因地為之不得
已也吾又因而字之字名之賔也身之章也豈好竒務
新自同於山而以不同於人為美乎夫不同者山也同
者人也可同而可不同者理之所在也彼逰方之外哆
然標榜吾儒不取焉君世儒力學予重違其請取其中
而略其南而後有以告焉夫中主於不偏天理之極致
也大如天地小至一室而各有中君子修身止於至善
之地也君其致力於此使處心行巳之際無一毫過不
及之差或南或北不恤也苟為不然則自西自東自南
自北吾不知其稅駕之所矣所謂我知天下之中央燕
之北越之南則將合蒙莊惠施之喙且不能喻矣君其
思之
　　彭宗建字說
斗天樞機也屈平叙名字攝提孟陬首言其貞廬陵彭
季斗父既名之師劉岳申以宗建字之其有取於斗乎
禮子冠父宿戒賔冠三加祝而字之字之則責以成人
之道矣師猶賔也父師之道盡矣成人之道則在宗建
焉亦致思其義乎斗在天中酌斟元氣平分四時自娵
訾歷𤣥枵杓之所直生長收藏莫有戾者學者象之根
於心者明修於家者至大本既立以之齊家而家齊以
之治國而國治猶斗之建隨其所指周制各當而歲功
成焉建之義章矣宗建入京探其學知其為成人勉而
擴之且至聖賢况其下事功哉詩曰維北有斗不可以
挹酒漿則非所望於宗建也
　　約約思永字說
西域約約大父嘗持憲數道世賞在約約以年未及學
未充也日種學績文非儒生不交紈綺氣習濯刮殆盡
予與其外舅和叔監郡㳺時從過予俾賦詩毎俄頃成
且清麗不苟暇日請曰約約侍下風不有撃其蔀使服
膺以卒其業與不及門承教等耳昆季為華學率以思
冠其字先生幸字之予觀世之人習於近而不究其逺
狃於短而不求其長天下之通患也若世家子則此疾
尤痼薰染性成知飽暖而不知有饑寒知富貴而不知
有貧賤目前之利不知為身後之害一時之樂不知為
百年之憂謂金幣可長有也用之如泥沙謂權勢可長
恃也挾之以驕縱年邁家替日暮途逺輕則饑寒之戚
嬰其身重則傾覆之禍及其族雖跬歩不能前矣葢不
知思永之過也書不云乎慎厥身修思永言身雖謹而
所思者不永則亦淺近而已矣故必謹其所修審其所
思為逺大悠乆之計則學成而行立矣故從其昆季之
以思為字也而以思永字之叙其槩若此俾思而有以
自朂焉
　　丁愼之字說
中書總天下機務帷幄佐史之屬鱗次於其下譬為巨
室棟梁柱石之大勝其任矣椳闑扂楔之細亦莫不各
致其良不以細而易之也一或非良雖傾覆不職是而
損敗之患馴及其大矣國制諸國之人各有部以總其
族衛戍之餘又各入其人於中書中書禄之秩視行人
而又優其年老號諤徳齊譏門以嚴省署從直以擁䕶
宰臣備傳遽以宣布政命出官七品階是樹聲名至達
官者多矣予待罪中書分而畨直殆徧其徒從予最乆
者西域扎瑪哩迪音愼而寡言若詩書漸習之有素者乎
得請歸洹阡馳傳過再拜請曰細人事公之日最多習
公之言誘人使為善者非一竊有感焉世西域而生中
國又得親公之教敢不思所以自勵者幸憫而訓之字
得服以自勵則是事公於終身也予素愛其人不言得
乎凡今華其短裾飛其駔乗事上則為便嬖使外則如
達貴視齊民如草芥豗突撑觸謂人莫敢我復者滔滔
也乃能斂其鋒銳求所以自勵者且服役幾年所直幾
官而獨有見於吾輩其可進也哉於是即其人之長字
之曰愼之且語之曰若知愼之為義乎立身之要道乎
愼於言而言無過愼於行而行無失無所往而不愼則
無往而不得其志不但官日盛名日著將見日進乎善
而為成徳之君子矣愼之其益慎之哉
　　名張䂮說
襄垣張生質厚而氣清年甫二十負笈來㳺居三年餘
人日刮目余將北乃再拜請曰小子侍有日未有以名
惟古子命於父禮也民生於三義無二焉幸訓之名生
敏者也猶器之利者焉遂以䂮名之而以景耜字之且
為之說曰士之立身行道齊家治國其本在學農之用
時因利裕家富國其要在器故是之取而為生道焉耰
鉏鎛銍皆有用於農而耜也獨見取者誠以發堅破埆
俾播種有所施未有先於是者則是耜之器農也不亦
重乎使其鈍不勝任將焉用哉詩所謂有略其耜者取
其利也人之敏者亦然人矇已見人後已至業修徳進
乃亦有秋矣然而耜之利不用則無功性之敏不勤則
無成悠悠歲月一暴十寒恃巳易能舉為不足學望而
未見且謂巳能猶惰農不昬作勞舍利耜而不用雖利
何以哉故聖人謂孔文子所以為文者以其敏而能好
學也况前輩言後生才性過人者不足畏惟讀書尋思
推究者為可畏爾䂮也不患其不學而患其弗思也不
患其不行而患或止也䂮乎勉之
　　名元氏子說
君子不器以器待人予其戾哉器有受貴而切於用者
有受賤而緩於用者人而至於體無不具用無不周則
善蔑加矣未至於是為器之受貴而切用者不亦可乎
夫斞所以受糓也人以食為天世之貴者復有加於是
者乎較多寡均出入大而太倉㣲而田家皆不能闕非
切於用者乎惟人之身亦猶斞也君子小人初無異焉
顧所受何如爾實之以道義文學猶斞之有糓焉發而
為忠孝推而為事業猶斞之出糓以活世焉無以實之
是空斞爾若夫納之以異端邪說充之以私慾凶慝流
而為荒唐出而為毒螫降衷均善甘迷厥初則是以斞
而受糞穢曾楲窬之不若也元君廷幹乞名其子予既
以斞名之又為之說若是俾斞也知所擇云
　　余孝友政卿名字說
降衷根性匪由外鑠明善復初則有待於學焉古之君
子惟是是力它不暇也惟名猶服身之章也君子愼之
而所心不存焉賢而敝緼不害其正不肖而華不絅其
瑕冉耕曰牛匪嘉也而孔門稱徳操以德字德有何哉
然士之有志者因其名之嘉思有以稱則亦有益於學
焉稱諸口書諸手惕然自警不愈於几杖􁆭盂之銘乎
東魯余君名孝友字政卿居家不愧其名推而從政不
愧其字其亦士之有志者乎他日君之子孫其母以是
為諱也諱之言力之行勿使如退之者出舉名仁為人
之說則又善矣
　　名馬氏三子說
予友馬明初請名其三子說明初名熈從火其考諱從
木祖從水取五行終始相生之義次當從土故名其孟
曰塈字以世完仲曰塾字以世修季曰墾字以世勤古
子生父名二十冠則賔字之予不能拒而名之又為賔
以字之乃為賔祝之辭祝之曰塈乎而伯子也世其家
不在而哉則凡舉其廢者不力可乎塾世其儒墾世其
業各有望於汝也家也儒也業也豈人各一事而已邪
析而言之家貴以勞儒貴以學業戒其惰合而言之責
以勞者不知儒與業乎責以學者不知其業與家乎而
戒其惰者不知家與學乎兄弟異體而同氣三人葢一
人也一人必兼三人之事而三人必若一人之身則馬
氏之後必大矣
　　名賈氏三子說
愚㓜僑鄂知叅政鹿泉賈公有大恩徳於鄂人入京又
知中書大叅元播公雍容寛厚眞公輔器詢其世叅政
子也中書子彦𢎞為安慶總管繼述有聞安慶之子曰
棟字士隆今知陵州以愚悉其世也請名其三子且曰
吾祖之諱從水棟則從木木之後義當從火葢以五行
更生所生之行轉相承也字書訓燁為火盛火生於木
木盛於春象其徳為孝名孟以燁字以惟孝南方揚煇
執衡司夏為禮名仲以煇字以惟禮煴也者以火伸物
也伸於資力力不自致有志以帥之名季以煴字以惟
志賈氏鹿泉而下今五世矣上而四世兩至宰執兩為
郡守而士隆年富膴仕所至籍甚前武未可涯下則三
子也其承亦重矣哉孝原百行燁必待孝禮首四維煇
必待禮有志事成煴必待志孝也禮也志也推是三者
家有不昌世有不濟其美者乎三者不力徒曰我門大
它不我敵則有柳先生鐡爐歩志可不懼哉愚於三子
聞而知其高見而知其曾交而知其祖若父故名之不
辭而於取義也以規不以頌
　
　
　
　
　
　
　
　
　
　
　
　
　
　
　
　至正集卷六十五
欽定四庫全書
　至正集卷六十六
　　　　　　　　　　　　元　許有壬　撰
　誄傳解銘箴
　　賈冀安王誄
元統乙亥七月制追封太傅冀國賈忠隠公為冀安王
翰林行詞盡哀極榮子和哩台泣血拜命謄詞别卷於
以揚先休礪臣節有壬與之㳺為之誄曰
自古有死死懼無名機来萬形惟一於貞迅霆卒發䘮
匕失據有幸而免有不幸而遇結髪事君靡勞不親而
媢疾不聞梟獍肆毒麟鳯斯伏侯自貽伊酷鬰抑幾時
其信無涯牖下弗臧黄壚恧而天休煌煌躋公而王昔
人之幸勝歟今天之始定歟彼蒼悠悠吾何訊乎子力
構穫孫復詩書彼譖人者天不可誣噫嘻哀夫忠隠
　　復菴白先生誄
先生名篤學字志仁復菴其自號少倜儻既乃從名師
取端友益淬礪其行業而為儒尤以孝稱致表厥宅懿
行休聞闇而日章用薦為教官師道以立其子守忠為
丞相掾予熟其賢知其家學之有自也庚辰赴召道任
城先生挈其季子守信過於水滸年已八十若五十許
人徳容粹然益有以見其有諸内者守忠為中書檢校
封奉訓大夫禮部郎夀八十二卒於任城之第墓中有
銘士大夫有輓予識先生而又知其子之深也其忍不
有以列其遺懿乎乃為誄曰
先生世秦問道至魯冠仁服義生今學古落其芬華紹
厥遺緒㳙㳙之積川決孰禦孝原百行以是著稱曰惟
子職胡異我閎上匪下私樹之風聲畏名名即易俗俗
成不卑職教有儼臯比先覺覺後顧不在兹夷考其善
豈卒不施推恩男爵儀曹是宜有徳有齒無競無遺其
光莫熄其堅莫澌嗚呼哀哉鳧繹之蒼蒼汶泗之湯湯
實維講學之鄉胡為一旦宰木雲慘而宿草露荒悠悠
我思其能不傷然謝家之芝蘭玉樹方蔚乎其相望吁
嗟先生是為不亡嗚呼哀哉
　　馬栻傳
栻字敬孚姓馬氏楚王殷之後也六世祖􁰡始居衡州
安仁考灝没逾月栻始生母熊依外氏躬教以書八嵗
歸族利其産將擠之於淵若有捽其背訶之者始免外
祖卒無所依乃復業國初賦役繁虐避於郴族有武斷
者誘之歸嗾吏繫之歎曰財累人若此苟致力於學誰
能奪之以田入武斷及僧寺復如郴益肆力於學問大
姓黄妻之外舅金利母趙宗室女工文辭課栻業遂精
進亂後無書六經四書史漢李杜韓栁歐蘇皆手抄性
至孝顛沛奔走必與母偕武斷者死始奉母歸授徒山
中僧歸田不受母卒居䘮君子以合禮稱黄氏卒再娶
黄氏生子熈年已四十九榜書室曰棲碧山房因自號
碧山居士世味澹然惟教子是務或謂君老而子業科
文不可恃也不若為小者近者曰吾兒當師天下士以
昌其學君之言不敢知善飲喜客醉輒歌歸去来辭人
不測也嘗語熈曰學可恃財不可恃利吾財害吾身未
有利吾學而害吾身者也又曰立志以上等人自期僅
得其中期其中斯為下矣又曰辨疑析理必先難者難
者解餘破竹耳又曰人惡言相加能受而不校者福也
平居見饑者必輟飯食之故又語熈曰人能即此而推
之仁不可勝用矣年七十八以疾終有漫録二十卷棄
肋四卷熈學邃而長於文君子人也孫塈塾墾皆業儒
贊曰士砥行立名惟篤於自信毅不可奪者能之貪夫
攫人物卒卒恐後有舉而委諸人者乎學以成巳父師
有不能致力者焉若夫孑然自㧞於蓬藋之中翹然躋
隆於松柏之表非生質之美濟以定力能若是耶栻以
遺腹子間闗連蹇而卒為醇儒其訓子之言可書而誦
也太史公謂巖穴之士名堙沒而不稱非附青雲之士
惡能施於後世有壬不足附以施於後世然其行若言
則可傳必矣可不傳乎
　　惟一解
有為軒岐之學者黄其姓鑑其名明善其字世儀真仕
鄂家焉資其藝習其来乃諉余曰鑑不敢墜世業而性
喜道師鍊師談君自然若有所得師以惟一號鑑幸勵
以辭吁君精於醫道不在醫乎不通乎天地隂陽非醫
也通乎天地隂陽矣道有加於是者乎且受之而師何
哉不而師問而余問也請益切援韓子告文暢師例為
之解曰惟精惟一聖人傳道心法也是未易言也而師
語子固不在是也其亦示其慌惚有象有物者使子守
之不失以為一耶將使始終信之不令他適以畔其道
耶余皆不可知以余知者告子書曰徳惟一動罔不吉
以徳而言踐履之實也主一而言操徳之要也實者得
於心要者致其力而中實樞紐乎敬焉主一無適之謂
也識察之真操持之久不二以二不參以三推乎一本
而萬殊之理通明乎一理而萬事之分立一之道於是
乎至矣若夫他又有所謂一者君其問諸自然
　　可齋解
庚辰春約同年揚全州廷鎮逰衡山期於渌口廷鎮至
不爽日且與其里人江珍伯俱既歸復送予湘潭廷鎮
曰珍伯有書室額以可齋希一言以暢厥㫖又詳其居
處以曉余齋有廷鎮銘剖析無餘藴矣言不必復贅也而
珍伯請益堅乃謂之解曰字書反叵為可而有數義正
言之可者否之對也旁言之可者僅可而有所未足之
義也書之試可乃巳者不可曰可也而馬少㳺所謂鄉
里稱善人斯可者則又自足之謂也珍伯之可將奚取
訓其自足之謂乎士唯學不可以自足外乎學則患於
不知足肥甘輕煖不足於口體聲音采色不足於耳目
富貴利達不足於心志其有命而儌倖萬一滔滔者皆
是也珍伯出從縉紳先生逰退則屐焉而山舟焉而溪
杖焉而田園泉石之清姸亭榭之靚深不惟自樂而亦
以樂人客至雅歌琴碁寓於物不膠於物隨其所寓未
嘗求備焉可謂自足者矣老子曰知足不辱珍伯其有
見於此乎則亦庶乎其可矣
　　頥樂堂銘
琅琊劉瓚文瑞官第四品其翁封秘書少監年今九十
二母田氏彭城郡君八十有六余同年張内翰夢臣名
其堂曰頥樂記序歌詩稱道瑞慶者至矣求余言無所
容喙然彼頌也予掇諸公之棄為銘以規文瑞之後焉
銘曰
民之鮮能夀臻期頥偕老而夀亦孔之㣲康寧備福子
復顯融乃髙我門乃疏郡封曰頥取象口輔是形何以
養之滫瀡惟馨口體之奉兹惟小哉自養有徳厥慶乃
来三釜及樂矧均華貴匪爵之榮伊徳之契抵巇偶獲
謂已當爾作墉不基旋踵斯圮翁之有夀大實畀之翁
之有樂子實致之不寧唯今尚論其繼支百来仍欲悉
昌熾導其適從惟公是則無源不流無稼不穡墜懲燎
毛慎劇履氷匪頌而翁唯朂爾承
　　王安新録事白屋銘
懐慶録事安陽王君安新既入仕尚扁其室曰白屋郡
人許有壬為之銘曰
士未一命圭竇蓽門曰惟白屋名實斯存彼淺丈夫青
紫偶及旦髙其閎夕華其室古有晏子湫隘惟寧爰得
爽塏卒不願更我樂我土我安我居青衫自新吾則故
吾惟此一屋仍昔之白屋既昔屋名胡庸革我思古人
於子見之清風百年視此銘詩
　　介軒銘
鎮陽石君事親孝親終遂不仕自號介軒余嘉其志為
之銘曰
悔吝無憂三公不易士志於斯是為定力尫攘徇欲猶
水流溼孰柔能強孰懦能立我非世違轉則匪石萬鍾
何加鼠腐遑惜人虞其過謂義為激我銘其軒方勵不
及
　　達齋銘
姜君善輔世賞為監當官仕優而學扁齋曰達予既書
扁且銘其右以朂其不及焉銘曰
古士為學力於巳充而達而號何哉爾從質直好義察
言觀色卑以自牧始終務實師也有疾聖人藥之曰求
必聞似是實非鄒書亦云道在不離兹古之人勉於得
志而達而號宜求諸身色取行違乃陷於聞有誠有偽
學貴明辨道修徳孚天下兼善
　　巳千齋銘(為莱山書院山/長張子玉作)
逸足駿奔不息可追有髙戾天我則數飛為山未成幾
萬其簣宿舂之途贏糧以嵗世雖千載地雖千里我力
於斯不遠伊邇孰柔不立孰愚不移達或未遇魯乃得
之由千而萬唯一於敬我銘於齋希賢希聖
　　時敏齋銘(為龍敏/夫作)
寸隂是惜終食無違大聖且爾我何人斯一間或易將
抵其巇一息苟怠有乗其機泝流之篙力豈容弛為山
之簣進不可止易著自強詩稱不已念兹在兹作聖兹
始
　　節愛堂銘(為呉真/翁作)
道千乗國節用愛人惟束於位其膏以屯斯道之要吾
實洞燭不爽於邦以潤於屋揆入制出嵗常有餘飫我
臧獲及我農夫一堂之春陶冶餘慶身修家齊是亦為
政
　　滋溪書堂銘(為伯修蘇/參政作)
聖遠教㣲道寓方䇿􁍑而求之舍㧞則獲維書維道維
地維人弗肩我力曷裕我昆睠兹貽謀不邇伊逖一徑
别墅三楹考室四世營度制弗加崇簡貤牘増山儲海
容不寧遺安利博且厚徳基以植仁宅以構復壁玩物
營塢積金蚩蚩之人亦獨何心滋溪湯湯有源有委進
於盈科不海不止立本於書亦監於溪美哉斯室支百
攸躋
　　守約齋銘
孟傳孔道三聖以承孟舍何人乃謂似曽因之養勇無
懼為主擬非等倫氣象是取不能必勝是亦得要守氣
一身寧久無暴反身循理是為守約猶網在綱猶機度
括循循善誘亦惟以禮推而施博能事畢矣
　　彰徳路刻漏銘
燕呉秉彛守相舉墜理棼朞月就緒身施於政殆無遺
者器闗乎治復有資焉惟相地劇民夥晨昏有禁鐘鼓
之吏候驗以臆公私趨事遲速無節過悞滋敝吏則非
矣亦由無所考質而至於斯也資糧屝履前政是急正
儀審漏有不暇焉呉侯懼事之墮人之痌也旁諏其制
則而治之八壺既陳一刻無忒屬銘於郡人許有壬以
彰其勩以朂其繼以永其制吁可以觀政矣銘曰
在昔觀漏水而制器也實惟羲皇開物混茫蒼姬秩職
挈壺始彰興居無節瞿瞿刺狂沿襲曠代不胥以亡損
益戾貞寒暑乖方制昧洪殺景差短長爰折其衷咨冶
孔良金壺儲精玉虯引吭委於尾閭原於天潢盈科線
出激電矢卬允符儀晷無間雨暘流珠適用聚柝靡亢
析因夷隩安時吉康昏明示信率猶天常信則民立我
治以臧焯茲永憲嗣罔不蘉
　　亦山堂銘
贈江淛行省參知政事北山徐公吾鄉之耆英也叔子
漢臣掾中書以兄周臣入為參議改他官名與秩日起拜
御史出僉兩道皆有聲周臣卒無子棄官歸經理其家
且以子後之先塋久不治樹築有加表碣儀物礱石林
立凡周臣賫志地下者舉畢之可謂能子弟矣遷浙西
道以母老不赴日相過從承示伯生虞學士所為亦山
堂記乃知漢臣抒義北山而自號亦山請益唯謹漢臣
孝於親弟於兄根本既立而又有伯生之文蔑以益之
矣辭不獲乃為之銘曰
繄士為學奚假外求世美克濟厥徳允修家有餘師巗
巗在前重厚其體振古不遷含雲蓄雨利澤由施在人
取象子孫以之止而有容器車攸出皇皇乗軺以嗣以
續吾翁此山吾亦此山於羮於墻有儼堂顔師不在人
乃在吾翁義不在山乃在吾躬隐鄙捷徑産戒興寳跬
歩或違壑譏峰誚朂哉繼志毋虧一簣山亦子名人亦
子畏
　　四友齋銘
董君復初作小齋植松竹梅菊扁曰四友徴言於予復
初出華族當盛年躋膴仕而能取卉物之清貞芳潔以
寓其閒遠沖澹之趣其有所見乎京俗方締築栽植扇
為芬華予知復初之不流於㳺也為之銘曰
惟士取友責善輔仁况有損益慎擇在人古稱四友班
班載籍或文或行或正或昵悉資於人豈物之求物有
芳貞君子是猶貞猶吾操芳猶吾徳惟警則至惟玩則
忒故觀於松也則知秦封之汚觀於竹也則懲晉狂之
非梅當致商書和羮之用菊當繼宗賢晚節之詩則是
四物豈特為吾之友實足以為吾之師苟不是求而酣
娯之於其側則花中十友駢集於其室雖多亦奚以為
　　剛齋銘
地官主司觀君志能扁齋曰剛諸公剖析幾盡安陽許
有壬發其未盡之義銘之曰
惟士尚志志統乎氣曰惟至大剛實與配陽健為美隂
柔則戾君子小人一反而異世方同軌笑言嘔嘔害則
鼠竄利則水趨惟是為人流弊何極居而䘮徳出而誤
國聖人有嘆未見其人慾焉得剛一語萬鈞桂林佐幕
已見行事豈曰吾非吾剛未至珍重鄒書異辭同義直
養無害充塞天地
　　求志齋銘(為徐君/如周作)
相古先民學有體用用行舍藏時止時動動非人為止
乃天謀隠不放言唯志之求厥求伊何於以守道達而
兼善我志允蹈𤣥聖有惻未見其人伊吕不生斯理豈
泯眇身堪輿道無不在物兼本末養交内外曰惟顔子
亦庶乎此顔何人哉希之則是
　　懋徳銘
遼省參預尚虞仲字其左轄之子邁格曰懋徳懋徳介
其友翰林國史譯掾呼圖克布哈希請其說於予予惟
書言懋徳者六四主乎君而二主乎臣虞仲其汎言乎
亦有適乎予昔長中書虞仲實西曹掾今亡矣無從問
之希顔請不已乃為之箴曰
予懋乃徳舜嘉伯禹懋敬懋昭實為湯語畢之於康冏
之於穆一稱其績一資其朂至於懋官盖試以庸六事
雖異而辭則同今也懋徳將焉適從惟士為學勉則有
功況得於天虛靈不昧以其衆理以應萬事力苟不勉
得且失之惕乎其戒確乎其持修而能復毋間一息進
進有積是為成徳勿言懋官但修天爵人爵其從来不
可遏伊虺畢冏事君允諧嗟嗟後覺爾尚懋哉
　
　
　
　
　
　
　至正集卷六十六
欽定四庫全書
　至正集卷六十七
　　　　　　　　　　　元　許有壬　撰
　贊
　　文文山畫像贊
有壬早慕文山公風節與其孫富㳺嘗序公傳而未拜
公像意其雄傑峭異若太史公疑張子房為魁梧竒偉
也富弟容奉圖求贊始遂瞻拜乃温其如玉焉然其栗
而㢘者不可揜也仁者必有勇公之謂也贊曰
精金不蝕貞玉不磷昆岡火炎乃流乃焚不流不焚孰
為乎真摧折百至而力不衂間闗萬狀而氣益振走淮
之心有如此水我人我民我疆我理獨有入海萬一振
起天實厭宋臣力竭矣慨慷就俘氣言愈厲談笑燕市
取義得義一言一動足為人師若曰父母有疾不可以
難愈而不藥則百世之訓彛厚顔鄙夫偷生一時死何
所遺壤腐氷澌公乃不死孰得失之可疑見諸圖繪固
秋霜烈日之梗槩而景星鳯凰足以慰後世快覩之思
也
　　勅賜呉宗師畫像贊
特進上卿𤣥教大宗師臣全節生至元六年己巳越後
至元四年戊寅年實七十集賢臣援其師開府儀同三
司上卿𤣥教大宗師留孫例奏圖其像勅通奉大夫前
中書參知政事知經筵事臣有壬贊曰
宻用襲常大方無隅淳和内融光華四敷挹之其淵持
之若虛執道紀以御衆有世不能喙其心而但迹其膚
學硏古先業豐詩書人以為仙臣以為儒盖遁迹於清
浄而㳺戱於世途竹宫桂館玉佩霞裾天威不違顔咫
尺餘五十載扶正議引善類隂芘於衆庶有當軸之所
不如而見之祝釐者特其土苴之餘當杖於國益健而
腴昔李少君自謂七十嘗見老人之大父豈誣人而自
誣而松喬之有筭方自此而權輿將從猶龍於反景日
室之山握青筠而與五人者俱顧帝心之簡在示殊渥
於繪圖豈望仙乎恍惚殆旌賢之遠橅天子萬年臣敢
不竭報以一愚也哉
　　澄上人龍賛
今上皇帝躍淵桂林報恩寺時釋師澄實住持宸翰超
詣師有功焉皇帝即位之三年召入朝恩數隆渥可謂
希世之遇已有壬奏事明仁殿始識之將歸出墨龍求
贊有壬既榮其遇而復有感於龍也為之贊曰
九淵神龍屈信惟時有天者隨龍不自知其屈也獱獺
皆得而嗤亦莫得而我危其信也飛在天而雲行雨施
萬國咸寕而一物不遺怨不爾報徳必爾追是盖善善
急而惡惡緩又天心之仁愛而實寓至公之無私使子
髙而有知九原之下寕不深愧於我師也耶
　　杜緱山畫像贊
淵乎衷粹乎容謂秋而栗復春而融慨見盎其莫形惟
至和之積躬方淫哇之沸土發希聲於鴻濛工而去華
博而有宗帝憫悾恫挈臯比以付翁爰暢而聾爰豁而
蒙雖用世之不充而流澤其未窮有孫亢先峩豸躍驄
貤爵疏封實大且豐若夫羨盛徳之萬一非敢為里巷
之私盖以示天下之公也
　　贈陳謨贊治功臣金紫光禄大夫太尉上柱國追
　　封趙國公諡忠襄鄂摩克公像贊
宻雲未雨佳木未實蕩而戕之伊誰我戹然澤之蓄者
其時出柢之深者其枿植維鄂摩克為國之望盖有拯一
時之烜赫漲於昔而涸於今又孰若昔之嗇而今之溢
秩登三公封疏大國靖言思之實昌以徳子孫孫子千
載一日
　　贈光禄大夫司徒柱國追封趙國公諡宣定鄂摩
　　克公像贊
鴻濛剖世坱圠啟春結繩易俗羔羊肇文控弦悉材載
筆惟人帷幄不出謀猷是詢器可受大天胡遘迍厚徳
所泊孫而復身恩崇地官益著人倫裕後無斁有說有
振
　　廬陵劉須溪父子三人畫像贊
讀其文於生識其貌於死接其子弟於世而拜其父兄
於紙求兄以弟求父以子雖無丹青盛美彰矣况翁之
文方流傳而無止也
　　白澤圖贊
白澤像世謂可厭不祥雲莊侍御為龎允中提舉圖之
余為贊曰
有生賦形孰操其鈞或偏而漓或正而淳是吹萬之不
同而受化之所因曰神斯龍曰靈斯麟復有在理靡常
舉世無羣慌惚有無而不可致詰則又精氣之奇變非
牢豢之可馴禹鼎象姦而或遺齊諧志怪而未陳奔走
魑魅清敉户庭桃茢無功巫覡不神見諸圖繪其績且
爾况一旦突出而得其真者乎
　　淮曹知事劉之彦出其先畫像五世三軸求贊五
　　世祖諱撝字仲謙號南山翁金石州刺史
匪鄉而化匪先而傳窮經起家披荆力田其所以魁多
士開来裔者夫豈偶然惟積之深猶水有源故椒聊蕃
衍之中見四世八桂之蟬聨滿床之笏亦無足羨者書
香一脈常不斷而緜緜人皆知其為劉氏之祖而不知
其為渾源山水之仙也
　　髙祖諱汲字伯深自號西巖金翰林應奉曽祖諱
　　侃字雅川豐王府文學祖諱從政字直卿昭信校
　　尉監海縣稅
猗與先生芥拾危科聲華四馳赫奕鑾坡曾未衰暮飄
然巖阿敝屣聲利沖融太和放辭粹古沛如決河世崇
義方其遺孔多子能襲桂林之芳孫復衍慶源之波觀
眉宇之清温風度之逶迱而一門慈孝之氣象盖百世
而不磨若夫丹青所不能寫者則有西巖之歌
　　父諱亨字仲通鄧均總管府經歴
氣邁而和學叢而治際時可為用復我違宰邑佐府百
未一施乃昌以年田娯里嬉子克紹家夙夜思勵遺訓
有嚴流祉未替我先之積我徳之泰我官之卑我後之
大
　　僧格實哩監司豸冠像贊
任法象服制敬惟欽直盖所性觸非其心有敬主内有
頍著外仇視佞人徳遇善類勿謂至堅佞則爾摧勿謂
至柔善則爾維我昔斯峩人與其稱烱如清氷玉壺輝
映秩秩憲紀矯矯藎臣風霜示肅閭閻以春惟其有不
觸之觸使邪自正而屈自直此其所以為大過人也
　　興子初憲副林下小像贊
處讙求寂處煩慕清惟適之安亦人之情寂而求讙清
而慕煩彼宵人者何適而安我一而安汝廹之移遇不
可釋我儲汝施乃身車服乃心田野并介重輕雖用猶
舍悠悠浮雲矯矯遐心杖藜幅巾招鶴抱琴此而痼癖
彼而僂俯清泉白石實聞斯語
　　興子初豸冠像贊
昔有神物朔方孕精臯陶作士且不自明正邪紛糅孰
究其極爰資爾靈以别淑慝法冠象之讒佞斯伏北庭
之英實稱其服不假堅銳濟吾之私彼獨何心惠文治
之有鏘葱珩若若者綬嵓廊步趨周折左右化霜為雨
易秋以春勿但要跪坐敬事而以自神也
　　赫僉事豸冠像贊
有美且鬈屹乎其標美錦夙製璞玉用雕西南之勞江
湖之遥氓□陽春姦摧巨猋賜環伊邇天衢趣軺又將
頍太室以肅大禮峩螭首以懾百僚草木之微遂其繇
條于嗟豸兮其騶虞之招乎
　　超爾子淵御史畫像贊
玉琢其章春融其天栗而孚尹温而塞淵刷羽天池蜚
英青年歴三臺而一節行無事以繩愆入為養志之子
出為匪躬之賢而况伯仲叔季簪笏後先韋之舉代揚
之并居不足以比其盛而陳之難為馬之最良又以見
世美之蟬聨其冠峩峩觸不直而咋不正夫豈恃銳而
無前惟大體之是存肯束溼而恒弦將康濟天下之民
而易之以珪衮貂蟬也
　　自然贊
自然者錬師談君號也君始從𤣥教宗師閑閑呉公學
出提㸃武昌𤣥妙觀其徒黄明善為請贊閑閑余友也
其取必端明善謹飭士也其事必賢雖不識知其賢矣
夫善言自然者莫若猶龍氏其言天法道道法自然天
也道也自然也不離而三矣乎天外無道道外無天天
也道也一自然也始於天而終於自然所以明其如是
而後為天與道也一而三三而一其示學者指歸乎於
戲賢矣哉是盖不可以禬禳小數言也贊以辭不自然
矣豈不自然而亦有自然者乎乃為之贊曰
蒼蒼生覆孰識其機日往月来其誰廹之沖漠無朕氣
行理隨林林與三而孰自知心也其天身也其人不求
其心不取諸身惚兮有物恍兮有象舉以授子巳涉勉
強伊小數兮將無同白日生羽翰兮子其余從勿以功
成事遂待百姓之皆詗
　　趙仁卿同知畫像贊
出而趠厲居而淳渾積勞皈章不緇不磷從容懸車矍
鑠八旬逢涌之澤各逮於褆身兹非仕宦之老成郷里
之善人乎
　　蘭石贊(為憲史童/安卿作)
揚揚其香漸漸其質香無人而不歇質振古而不易肯
紉佩以寄怨孰攻玉以自泐清貞相資允矣二益培我
馨徳堅我定力蘭與石與君子是則
　　呉明徳畫像贊
謂山澤臞青胡為紆謂聲利徒標乃爾孤將同荷衣浮
㳺江湖抑欲拾芥易紫若朱仕耶隠耶并與介與子盖
審於知命而浮湛出入於兩途者乎
　　可與畫像贊
直而有容剛而有制汎而能别儉而能施承家則獨肩
其難施政則獨手其墜既優厥兄亦勝其季即兄季間
兄又為不武之最弭耳而苟祿張口而待飼岸然其上
但縮恧而增愧也
　　孫吾與畫像贊
士林之英胄館之髦書香世澤禮薰樂陶就道負笈希
光沃膏培其已實增其未髙有渟未抒有銛未操匵韞
不售賈用㑹遭將聲聞於天而一鳴於九臯也
　　蔡仲謙運使雲林小像贊
氣清而神完外癯而内腴御暴嬰難持志無撓剸繁治
劇㳺刃有餘身已瘁於剔歴友方樂乎樵漁經費需才
鋒車突如曾未期月山積海輸鳯池訏謨其席屢虛吏
垢待刮而民瘼仰蘇清泉白石雲樹茅廬胡為乎歸與
　　房先生畫像贊
昔主并試得俊曰房因梓之良悉橋之昻梓植日茂袍
青鬢蒼橋也昻藏兩表郡庠告老賜緋八十四霜生違
接歎沒瞻餘光有作滿家有述繼芳伊作伊述汾流與
長
　　如愚先生畫像贊
仇侯公度守晉寧政成而歸燕燕其里也復命典大郡
力辭於未及之年平生慕古人假古物以寓其意又自
號古愚聞於時一日貽書有壬曰吾友胡助亦古愚也
兹以古愚獨歸胡而更曰如愚客有工繪貌余惟肖徼
子一語其勿吝夫名而字古也復冠以號今也滔滔雷
同焉得而避之昔有同姓字於一時若杜子夏者未聞
易而避之也字且不避况字之外者乎何獨公度介然
自别於胡哉始聞而疑之即其號求其志而後有以見
公度之力於進修而其志有在也末世滋偽聖人發古
愚今愚之嘆以其挟私妄作又不若徑行自遂之為疾
也如愚顔子也聖人與言有聽受無問難盖其真積力
乆觸處洞然但見其不違如愚退省其私則見足以發
明夫子之道然後知其不愚焉公度慕古人者也非古
之愚者也慕古人而師顔子有餘師矣自古愚而為如
愚自如愚而為不愚得之於心有不可名者也號與字
云乎哉贊曰
謂其不愚黯乎其外謂其果愚皦乎其内以為古之愚
則思不暗昧而行不自遂生乎今之世尚論古之人而
無愧左圖右書以㳺以藏淵而時出絅而日章樂不可
名號孰爾臧殆將造夫心齋坐忘之鄉者乎
　　白菊坡昆季畫像贊
檢校白君公嚴自號菊坡曰閒雲者其從兄公博也曰
秋山者弟公固也廣陵李容璋繪為一圖境宇幽夐風
致閒逺使人有超然物外之想安陽許有壬為之贊曰
雲飛太空不閒而閒有黄者華坡香露寒涼風作秋萃
清乎山之三子者敢問所安盖託物以成趣雖異稱而
同觀泄友愛乎壎篪寄襟抱於㳺盤觀無心之出岫豈
一時之怡顔東籬之下悠然之見曠千載而相闗若夫
雲之澤物菊之夀世山之興寳其無愧淵明伯仲之間
者乎
　　張天師畫龍贊(為董此/字作)
吁嗟靈物時屈時伸其隐徳也淵潛自珍肆有獺而笑
有獱及乎茫洋𤣥𣺌變化無朕孰名其神方在天而滃
雲雱當旱而作霖雨於以蘇百萬億之生民也
　　崇文監丞姚貢夫畫像贊
豐腴而清睟和而貞皦皦貴介巖巖老成聲華藏室藉
甚在庭及乎珥筆督刺躍驄按行不以觸噬而示力不
以發擿而儌名曾日月之幾何固已騰茂實而蜚英聲
圖書東觀英纒次登自公退食衣若不勝曰豈巳能世
澤是膺昔我牧闇先生實主文衡徳沛淵泉言炳日星
是宜名父之有子亦子之克慎於繼承崇徳象賢尚亢
宗跨竈而莫之與京也
　　雪樓先生程楚公小像贊
有壬昔来京師雪樓先生楚國文憲程公在翰林嘗一
再見之奔走四方不得日侍筆硯而知先生與議貢舉
之有力也至正丙戌十一月諸孫世京奉小象示有壬
俾贊其左不敢以蕪陋辭也贊曰
楚郢故墟有樓巖巖世半不知修阻孰探由公著稱嘉名
遂洽乎朔南公㓜為學演迤泓涵曾未施抒勝國已戡
楚材晉用乃能獨挺夫楩楠持憲中外人革鄙貪掌帝
之制音叶韶咸和不徇物剛不来讒引年勇退秋風片
帆塵空萬事之擾擾雲䕶一室之潭潭松隂入坐爐熏
自參宛清揚其如在耳肅肅乎名談昔舉貢之始行一
廷議之二三天荒盡薙乎薉茀鵠袍倐忽而朱藍顧區
區之不才至襲公之氷銜雖拜圖懐人希彷彿於萬一
而度徳量力秪足以重沙礫之慙也
　　達實宻彦修雲溪小像贊
厭膏梁之腴而采山釣魚舍鮮華之服而博帶長裾拂
朝市之塵而居巖壑之僻刷貴介之習而為山澤之臞
自非重於内而輕於外得其精而遺其粗孰能栖神於
澹泊㳺心乎詩書長松䕃庭春酒在壺人間富貴之樂
有及此迂疎者乎政恐不免於用世而亦將為一琴一
鶴之徒也
　　馮公勵集賢山居小像贊
難進易退士行大較用世不免塵纓遂縛而吾心豈忘
乎山林吾身實寓乎臺閣爰因紈素想象真樂華貫已
至迷途云覺風波有涘崦嵫復薄幸天假以夀康俾進
退之綽綽䇿枯藤而徜徉觀浮雲乎寥廓平生之歡遂
於今日人間之景聚乎一壑按圖大笑與汝無怍謂余
不信有如此鶴
　　沖𤣥輔道凝素𤣥教真人成存劉公畫像贊
珠冠錦裳陟降帝傍雖祝釐有命燁乎其章而松姿鶴
骨邈與世忘人知其跡託之禬禳不知其胷中之天自
有雨暘烈烈祖師昔友國殤厥宗五傳師也允臧訏其
濫觴實源吾鄉維桑與梓必恭敬止况交㳺之契且卅
霜挹春温而接餘光者耶
　　濵州知州蕭克復畫像贊
小漢從華族姓日蕃世遠寖泯流風故存矯矯總戎出
際聖元餘慶之抒至於𤣥孫善源渾淪璞玉粹温紈綺
席世詩書是敦奏刀歴宰神遇劇繁坦履優績爵弁以
鶱黄金横帶有朱其轓一朝政成肯蕪我園又將邈乎
命巾車於林慮棹孤舟於清洹也
　
　
　
　
　
　
　
　
　
　
　
　
　
　
　至正集卷六十七
欽定四庫全書
　至正集卷六十八
　　　　　　　　　　　　元　許有壬　撰
　頌辭
　　瑞𤓰頌
積善餘慶吉事有祥天人之理一也天不人不興人不
天不徴太和薰蒸禎祥類生草木無知而有知者寓焉
故蓂莢不出於昏朝而瑞芝不産於亂家也惟我外舅
奎章閣大學士翰林學士承㫖中書平章政事涼國公
迂軒先生雄才邃學典刑一世元勲績茂照映古今嘗
擊大姦聞者褫魄天監丹衷竟履康吉天厯初爰立眷
注百度修舉引年歸金陵使者召賚相望於道而公之
志不渝矣勤勞五十年非優老有禄伏臘殆窘宰相能
貧大節斯見醇和之懿蓄而必發至順壬申後圃之𤓰
同蔕者五禎祥所出近在户庭方退然不居而多士已
刻之石侍御史河東郭公記之矣盖公之克享天心感
格有自福夀子孫綿綿如𤓰瓞者此其兆焉有壬以諸
生擢科公實坐主行非鮑宣過辱桓公之知既厚且親
是用再拜而獻頌曰
太和氤氲旁薄堪輿槖籥潛寓無感不孚景星慶雲連
理同穎形殊氣一機捷響影有蓏者實烝在樊圃黄中
萃美駢瑞惟五珠聨璧合植物知仁靈貺效質匪天自
人惟公植徳惟心其田秉鈞執法垂五十年位極人臣
有籯不金角巾歸第一鶴一琴公曰斯禎天子在上休
嘉克叶聖徳之暢篚包歸美老成是諛抑而弗宣頌聲
載途其頌伊何伊公之休子孫綿綿百祿是遒刻珉惟
肖傳信有史甥也作歌用播遐邇
　　陳廷玉偕妻黄氏為母刲股頌
倥侗顓蒙均是降衷其至孰同夫忱婦俱有格斯孚三
而一符我膚之朘我天之全豈名而然彼獨何其誶語
勃豀不其恧而
　　致慤亭辭(為梁彦中/助教作)
茬之山兮幽幽茬之野兮沃以柔欝佳城兮其下慘風
樹兮瀟颼炳精忱兮徹天淵以不亡兮視所天故隨地
以感觸兮矧狐兔荆棘之荒阡爰作堂於佳城兮直宰
木之隂森時思以安所止兮神恍惚其降臨繄我誠之
自存兮惟致斯著著存不忘乎心兮夫安得不至於永
慕彼較禮之嘈雜兮謂或墓而或家顧反虆之無文兮
初何有乎紛譁使兹亭之無作兮豈吾慤之不致維兹
亭之既作兮庶益勉其未至貽謀既底乎法兮啟厥後
於日大亦善源之流祉兮川方至以汪濊霜秋兮雨春
紛亭臯兮来諸孫塗茨兮敢墜其始百世兮敬事無止
　　弔淵明辭
憲史孫居敬藏淵明圖徴題無隙且及於予余惟是圖
豈不以淵明風節超絶流俗千載之下想見其人而求
其象耶然世方倀倀膠沐聲利顧委心去留富貴非願
曽捧心效西墊巾慕郭之不若矧彷彿風節之萬一徒
使縑素之象偕走塵俗九原有知其不樂於是也審矣
述古人弔莊之意即歸来辭韻而弔之曰
睠斜川兮山川故存人安歸邈天淵之寥廓徒敞怳以
增悲究清規於既邁仰髙躅其莫追屬典午之訖籙慨
國事之日非匪懐寳而迷邦懼塗炭乎朝衣方滄海之
横流蕩皇綱而湮微顧世忽宋臣妾飛奔揚戈飈回坌
塞天門屹然砥柱中流獨存道伸時屈浮沉一尊彼祼
將之膚敏強重甲之厚顔斁彛倫以攘敓舉外恬而内
安玩陵谷於反手恝天歩之間闗芬華劇於飄風灼穢
跡以留觀班紛紛兮何拯豁羣往而獨還賴紫陽之健
筆揭忠義之表桓吁嗟先生兮固遺世而天逰始絃歌
以資貧亦未免於有求及不樂而徑歸信知命而無憂
羗羲皇之上人曠今昔兮誰疇惟流行而坎止𣺌六合
之虗舟世求肖於毫素視蟻垤為嵩丘盖知逐其聲而
遺其實遂合汚而同流日挾走乎世途雖力憊而未休
已焉哉先生来歸定何時祥麟威鳯世固難久留清魂
悠悠無不之斷縑傳失真況與論襟期彭澤秫田在蕪
穢誰或耔吾將摶元氣為先生之象磨崑崙刋先生之
詩酌清風而薦明月洞萬古臣節而無疑
　　哈噶斯哀辭
哈噶斯取父字姓丁字文苑于闐人與予同登乙卯進
士第倅固安州掾左司除禮部主事予佐吏部故㳺從
為多改秘書著作拜監察御史又與予同官南坡之變
梟獍黨與列據津要文苑喀喇子山暨予實同列遷戸
部員外郎予在左司計事率相見俄僉浙西道㢘訪司
事遂間南北予居武昌適移湖北新制憲官各色止用
一人長憲者同出西域即日引退臺報不允文苑曰無
例且退持疑文冒進可乎堅卧不起予跧居絶人事獨
相往来鵠山楚觀之絶頂𣑽宫琳宇之僻地荒域廢壘
村居野池靡不至焉時絶江登大别宿郎官湖賦詩談論無
虚日一日把酒相屬曰人生離合有數君閒我退機適相投
但恐造物見妬不終遂此先子監祁陽縣有惠政潛徳未彰
子亟銘之予不獲辭焉未幾予除兩淮轉運使文苑移山北
邸報同日至山北置大寧白霫地去京師東北尚八百里陸
不可挈家水縈紆餘五千里扶病擁㓜殆不能為謀予官揚
州﨑嶇来過曰我非瀆於進也主上新政不敢不行而老㓜
累我且都而杭杭而鄂鄂又山北有力且疲况貧乎鄂不可
留揚米貴亦不可居杭吾樂之榖又差賤且其人徳我吾謀
定矣迺命諸子買舟而東獨挈一僕乗傳而北予留之飲
三晝夜而後去酒中嘗曰我作事素勇今殊猶豫何也
予戲之曰人改常不佳君豈厭世耶迺大笑曰昔温公
記宋子才暴謔其言偶驗吾不信也因出臂示其堅實
曰斧吾撃亦不死也於戲今迺真死矣盖時方大疫暑
行至東平主僕皆病歸抵淮安卒於舟中至順元年六
月念三日也郡大夫率其國人菆之予既為位哭遣人
省其墓告其家子穆蘇迎柩歸艤舟餞别之地哭為
之慟監縣公葬祁陽遠不能祔予欲蜀岡買地處之木
屑曰杭西山先人所愛因可守也遂謀葬焉母子力不
能舉漕司暨他官府若嘗往来者共賻之得褚幣中統
餘萬緡既襄事餘可經理其家淮東憲長達爾瑪嘗同
官閔其貧請賻於朝不報初文苑為固安𨽻京號難治
民劉奉益横甚賽祈烹五十羊聚羣不逞震動里閈執
而發其椎埋焚剽數十事度不解逸去反肆誣構詔大
官雜問禁中辯析明直劉置於法築堤堰三百里河以
不害兩道凛然折強暴如拉朽蜀兵未戢按部直要衝
布置施為若老於用兵者統兵省臣薦其有將帥才可
治邊事云内外持憲知無不言制吏輩噤不得出一語
平居論事慷慨歴落一坐盡傾遇則奮發勇往無前長
於觀人某邪某詐黙以相告後輒多驗作歌行豪宕如
其人古詩清粹皆可傳也延祐初朝廷始以科舉取士
天下之大才五十六人出官四方或懦於施或汚於賄
厯歴在人得免詬議如文苑者無幾而天復中道畫之
於戲惜哉予昔銘監縣公謂其多善未報當在文苑今
文苑夀才四十有七賫志以沒此又何耶豈天又厄其
身而大其後耶天道是耶非耶余益感矣嘗獨坐閱同
年錄十六年間為鬼録者十七人矣尚忍以區區聲利
置胷中乎或者視為四海九州之人恝然無情予不忍
也木屑將狀其行實求予為銘而其狀不至為之辭以
發其槩且以寫予哀云
天之生才兮亦孔之艱前不知其幾世兮後復幾年何
林林之百萬兮獨靳於賢器方適用兮陶復不堅雲未
雨而掃蕩兮華未實而摧殘豈繒繳之在天兮惡有翼
之髙鶱㝠㝠之中兮孰司其權昔君之北兮歌乎水壖
今君之来兮丹旐翩翩藥膳匪良兮道路迍邅妻子暌
隔兮良友棄捐我哀曷忘兮我言曷殫西山蒼蒼兮唯
所便安玉樹森立兮澤流有源冀伸於後兮以報其前
破不可完兮逝不可旋唯生無愧兮雖沒猶存修短有
數兮吾其舍旃馬革牖下兮非蟻則鳶九原有知兮其
然不然
　　歐陽生哀辭
歐陽達老年十九侍父翰林學士原功入京為内舍生
學已有成越三年以疾卒至正改元春歸葬瀏陽先塋
原功以書来曰兒旅襯行幸哀而辭之使與閩詹同不
朽存沒可無憾余方悼亡不暇自哀而忍重達老之哀
耶昔詹舍朝夕養將以為父母榮志未遂而死昌黎之
所以卒詹志也原功為名學士無假達老之榮達
老可無憾而原功不能無憾也余於原功為同年
情義尤篤在江南聞其慟至於傷棄官挈柩歸有詔
止之遂菆僧舍一年今年治行有日又有詔不得行不
得已遣家人䕶之歸其哀不能釋也予忍悼亡之哀為
之辭以釋其哭子之哀於此不用吾情惡乎用吾情辭
曰
天髙兮地卑㳺氣紛糅兮物萬不齊何盜而夀兮何仁
而夭豕苓遂帝兮荃蕙化而為茅生之姿兮孔休生之
業兮孔修志有樂兮離無憂養父京師兮以藏以㳺生
之疾兮良苦生之沒兮道修以阻不忍委兮嬴博曷遄
歸兮湘楚湘水兮楚山鳥羽墜兮虛舟還薊雨兮燕雪
髪日白兮衣誰斑橋卬兮梓頫椿色悴兮桂纒宿莽伯
魚無椁兮童烏有文嗚呼哀哉我思古人
　
　
　
　
　
　
　
　
　
　
　
　
　
　至正集卷六十八
欽定四庫全書
　至正集卷七十
　　　　　　　　　　　　元　許有壬　撰
　詔制表牋疏啟
　　命相詔視草
上命眷命皇帝聖㫖洪惟祖宗遺大投艱于朕雖繼志
不忘乎夕惕而圖功未底於時雍方今承平日乆玩愒
是懲中統至元而後暨朕踐阼以來播告申嚴良法具在
而所司廢格上下因循馴至吏弊日深黔黎益困豈總
於上者不專其任應于下者不能不戾歟若稽隆古之
規惟重一相之選事機有統治具斯張中書左丞相伯勒
齊爾布哈練逹古今敭歷中外忠貞乆孚於王室寅亮
已著於天工揆諸輿言實予良弼今特命為開府儀同
三司上柱國録軍國重事中書右丞相監修國史領經
筵事董正百司修明庶務以端政本以厚生民易風俗
之澆漓振綱維之弛縱首隆倚注力事率興表獨運於
泰階新羣聼於涣號敢有隔越奏請中書政務者以違
制論於戲凢我有官君子食朕禄而治政事者其各竭
爾力殫爾誠以資佐理以副朕求治之至意故兹詔示
想宜知悉
　　贈攄忠宣力崇徳守正功臣太師開府儀同三司
　　右丞相知樞宻院事西域親軍都指揮使上柱國
　　圖固勒布哈追封永平王諡惠穆制
東藩扈戰駿功已效於玅齡上爵推㤙䘏典宜増於沒
世况生子方隆於柄用而易名可緩於褒崇具官某質
禀竒英器推雄厚載考家聲之舊實基天造之初武校
蒐田念民饑而反斾秩隆内帑節國用以豐財報上以
誠隨地而見致九重之遣使續萬命於更生蠢兹朔漠
之震驚敢煩天討允矣天庭之練習實在戎行破勍敵
而言旋辭厚賞而弗受讜言方進良材遽摧緬兹遺烈
之若存爰質彛章而弗愧師垣進職示國家酬徳之公
異姓追王為臣子立功之勸
　　永平王妻大都格加封永平王太夫人制
疏王封而隠卒既砥礪其臣忠從夫貴以發滎用規繩
於婦道某夙生淑徳早配名門起家從儉素之風教子
盡憂勤之力金幣昔觀其峻却遺訓克承衮珪今致於
奮庸世勲益著傳芳有自錫命是宜伉儷雖均鶴髮擅
人間之福幽明何間鳯毛炳池上之輝
　　賀天壽節表(遼/州)
氣新天宇惠風廣吹萬之仁電繞斗樞華旦應重三之
數祥開泰運慶衍洪圖(中賀/)欽惟皇帝陛下允武允文
克勤克儉柔遠自形於干羽守成專務於詩書綏萬邦
屢豐年寰宇適泰登之世釐百工熈庶績賢才又大比
之時躋民物於春臺納乾坤於夀域洪纎被澤逖邇騰
懽某等職守一麾心馳千里録陳金鑑阻從稷契之班
頌刻玉杯願祝松喬之筭
　　册皇太子賀皇帝表(遼/州)
主鬯承祧一索首推乎出震顯謨啟後兩明足繼乎重
離位正前星恩均率土(中賀/)欽惟皇帝陛下武能靖亂
文克守成奄四海之大以作君為萬世之計而傳子𤯝
災肆赦典刑薄五宥之恩賦稅寛征仁政寓九條之詔
纂鴻休於祖訓詒燕翼之孫謀神噐有歸皇基益固臣
某等幸叨下郡莫罄歡誠日重光月重輪盛徳已昭於
雅奏書同文車同軌寰區永底於隆平
　　賀登寳位表(山北廉/訪司)
出震承祧夙著重華之至行體乾繼統誕昭萬世之常
經品物皆春神人胥慶(中賀/)欽惟皇帝陛下聖由天縱
敬克日躋尊太后稱太皇首明孝治任舊臣遵舊典益
固皇圖深仁溥五宥之恩新政布七條之詔人心同乎
舞獸神噐安于覆盂綱紀修明規模宏遠臣某等叨居
憲職幸際昌期日之升月之恒永接無窮之緒天所覆
地所載悉歌有道之期
　　賀太皇太后加尊號表(山北亷/訪司)
位正三朝極今古隆親之道文加二太見聖明報本之
心慶集慈闈光増縟典(中賀/)欽惟尊號補天著績夣日
開祥賛燕翼之嘉謨際龍飛之昌運為天下母挈神噐
而置諸安契上帝心有大徳而得其壽惟原柢之深茂
宜位號之崇尊臣某等忝列清班阻陪盛禮徽音徽徳
幾年深教育之恩文子文孫萬世繼怡愉之養
　　賀改元表(山北亷/訪司)
躬成大禮煥十二章備物之儀數紀初元張萬億嵗太
平之本寰區均慶寳厯用彰(中賀/)欽惟皇帝陛下輝光
日新智勇天錫行封贈而勸臣下率興稷契之心蠲租
稅以厚民生隆復唐虞之化無匹夫不得其所謂至治
誠在此時名與實符事皆道恊臣某等班違拜舞職忝
澄清和氣祥風舉世咸陶於元造秋霜烈日微忱敢竭
於精忠
　　賀正旦表(山北亷/訪司)
春首四時鳯厯正三陽之序王大一綂鴻基衍萬世之
休懸政不愆履端伊始(中賀/)欽惟皇帝陛下中和致理
仁孝承先乾坤咸囿乎雍熈謨烈益祗于承顯奮英斷
而端本風霆寓生物之心乘大明以御天日月焕敷文
之治惟憲綱之力振尤祖訓之恪遵運際期昌恩均率
土臣某等叨陪烏府阻序紫宸豐以禄榮以官懼莫効
毫釐之報長如川峻如嶽願益恢宏遠之規
　　承召病不能赴謝表
具位臣許有壬謹言准中書省咨為臣有壬辭職欽奉
聖㫖節該依舊勾當裏行者欽此伏以政府無功方擬
復兔園之業使華將命洊令聨鳯沼之班撫已多慚陳
情有請臣有壬誠惶誠恐稽首頓首竊惟乾坤定而貴
賤位上下辨而禮義明或令或行有綱有紀惟臣有聞
召不俟駕之義惟君有在病而予告之仁是盖察臣子
之至情于以示天地之大徳古而歷舉今亦多聞如臣
有壬者猥以寒微冒登科第夙蒙殊渥兩參預於中書
遄奉徳音遂綱維於左轄固辭不獲黽勉以承若臨淵
而履氷猶挾山以超海侵尋十載已昭績用之弗成瞻
望九重乃宥迂疎而不責况以持身未至訓弟有乖不
能儀刑于一家詎可輔毗於大政謝事以退明日遂行
不謂遽徹宸聰遠承天寵紫衣傳詔既灼示於新恩白
首拜嘉俾尚仍於舊貫臣有壬自辭職以來行藏雖
決憂畏彌深思先臣松梓之墟復興至念以微臣蒲栁
之質因致沉疴是以聞命戰兢仰天惕厲捐身固係乎
臣職乞骸盖屬乎君恩精力日衰報効弗加於犬馬材
能軰出都俞方恊於鳯麟固宜揣分以避真才求醫以
延殘喘瀝忱至此負罪謂何兹盖伏遇皇帝陛下克寛
克仁無偏無黨經筵時御講明法祖之宏規聖學日新
揚厲光前之偉績神武而不殺廣大以有容春育海涵
天覆地載無一夫不被其澤使萬物各遂其生以至樗
櫟之材亦均雨露之潤伏望益推曠蕩遠燭隠㣲察臣
戅直而勿欺憐臣衰憊而實病放歸田里俾為盛世之
逸民感寓聲詩願繼康衢之順則臣有壬無任瞻天仰
聖激切屏營之至
　　册皇太子賀皇太后箋(遼/州)
聖資備徳徽音允著於思齊謀重詒孫盛典式遵於燕
翼得名既正錫慶惟均(中賀/)敬惟尊號寳厯承祥銀潢
衍派以天下之本在太子佐聖君之治於内朝建嫡以
定人心為億兆姓生靈之計主器而安宗祏啟千萬年社
稷之休是雖睿筭之難侔實自慈闈之有助臣某等職
叨一郡歡倍羣情孝奉怡愉至養已兼於逢吉模恢宏
遠皇圖益進於無疆
　　賀皇太子箋(遼/州)
主噐莫若長子宗祧衍奕葉之休繼明以照四方化日
恊重光之象誕膺顯命永視宏規(中賀/)欽惟皇太子殿
下睿哲在躬妙美居質夙著問安之孝宜承監國之權
甲觀開祥和順英華備至徳青宫翼善左右前後皆正
人民生咸遂於春臺國祚益培於磐石臣某等忝分西
郡阻賀東朝定本正名已接萬年之統上賢尊徳行躋
三代之隆
　　正旦賀皇太后箋(遼/州)
祥開寳厯陽春均播於人間位正宸闈至養巳隆於天
下有生咸遂無物不新(中賀/)敬惟尊號勤儉聿修仁明
夙著禀懿行而符坤順嗣徽音以致泰和靖難守成黙
賛吾君之治奉先廸後永為聖代之規徳與日以俱升
慶如川之方至臣某等沗司外郡阻賀内朝五福躬全
乆底期頥之夀萬年天啟益隆洪逺之圖
　　賀千秋箋(山北亷/訪司)
大鈞播物四陽應節於中和少海澄波萬象涵休於潤
澤慶闗宗社喜溢神人(中賀/)欽惟皇太子殿下性禀慈
仁躬行孝弟本既立而天下以定名一正而神噐有歸
機務總裁賛聖明之政教言辭告誡聳臣庶之觀瞻接
大統於無窮囿寰區於至治臣某等職叨持憲賀阻班
庭監國撫軍九有方隆於付託參天兩地千齡允洽乎
雍熈
　　擬韓堅降授後謝表(守東通州明初有擬謫韓/堅制戯而甚佳因亦擬此)
年月日臣某降授炎州團練副使火山軍安置者臣伏
以天道分消長之斯違天者盖不可逭水利在通塞之
際行水者是宜有辭顧坤隂素禀於冥頑而春陽遂稽
於融釋平生清苦嘗與蘗俱僻地孤貞肯隨羔獻魚已
負而未使之出狐既渡而益肆其妖馴致其來非自作
於不靖好生之洽乃特見於惟輕薄示鐫移盡寛爍鑿
兹盖伏遇皇帝陛下正位凝命順天應人知其頗重厚
而無心况亦因喜怒而致罪長萬里厚三丈未至於斯
緩三尺削數階已適其抵然單辭乃往聖之戒而旁逮
非釋巳之私解釋東風何遥遥而不至沍連北陸故皎
皎以自持罰也各有所歸臣乃獨受其坐身投遠裔其
何以辭言出至情亦所不免始凝而至初心雖悔於履
霜不宻之愆餘忿敢形於雨雹昔我履者甚若臨淵今
身及之殆如入甕火山熾烈已甘凘燼之無餘凌室深
寒尚冀收藏之有待
　　修喬江書院疏
道無遠邇猶水泉之行地中時有晦明如日月之在天
上盖人心或昧於物欲而天常豈間乎智愚建學使教
育之有歸立師使知覺之有自若稽隆古徧閭巷與國
都爰及聖朝由路府而州縣惟鄼鄙聼衆以興廢故庠
序視人而有無斯民本尭舜之民何地非鄒魯之地喬
江書院者經始宋季再建國初臯比之座既虛伊吾之
聲遂絶星霜變易宛有故基風雨傾頺鞠為茂草義士
窘於獨力學者嘆其無從主領黄文復先生以篤古為
人師以興廢為己任買田築館弗遑寧居問道傳經漸
知矜式一簣不止則九仞有終丈席僅完而萬間未構
十室必有忠信况連袵之成帷衆流可為江河㸔盈科
而放海將見風移俗易薰晉鄙而皆善良義重利輕化
齊民而出俊傑共成盛事側佇羣賢
　　霸州創建老泉書院疏
霸州即文安縣在今畿甸之内老泉蘇先生主簿是邑
湖廣儒學提舉李元鎮先生世居此土欲即其地創老
泉書院以祠三蘇割己田二頃以奉祀事然先聖殿廡
師生堂舎規模粗定未底落成且欲買經籍作樓庋之
而其費不貲當世公卿好義君子必有能相其成者伏
以尸而祝社而稷盖以章盛徳之人術有序黨有庠是
又育英才之地且君子所過者化寒暄未變其流風况
文章可得而聞星日照垂於奕世故必有追古淑今之
舉庶可為移風易俗之基睠此文安近居畿甸在昔有
宋作簿曰蘇邃學雄辭冠當時而獨立髙標餘韵儼今
日之猶存權論何嫌乎說兵辨姦有係於匡世一門忠
義前後無倫二子聲名遐邇同著彼黄有東坡之位而
筠立子由之祠天下知侈於幾區大老獨遺於此土典
實明時之缺責其吾軰之歸湖廣儒學提舉李元鎮先
生倜儻俊才浮沉冷職著書早徹於宸聽作事無愧於
古人栖棘懐賢發三百年之浩歎維桑感義念六七世
之故鄉慨然任草創之勞茫乎若綿蕝之設披荆棘構
祠宇雖負郭二頃之巳捐市典籍闡黌宫正為山九仞
之伊始宏規須倣四書院多助必藉諸名賢道域既恢
義塾斯啟寒泉秋菊薦眉山父子之堂春誦夏絃興皇
元俊造之士共成盛事肅竢芳題
　　上右丞相啟
伏以統百官以掌邦治方求連茹之征報一飯而辭大
臣况遘采薪之疾在心有藴因言以宣竊惟涉巨川必
待於烝徒構大厦不遺於小木是以公卿之論道貴乎
陪貳之得人非藉真才曷毗大政苟有知非而求志亦
當行恕以包荒恭惟右丞相閣下大手補天竒功盖世
負兩間之重大佩四海之安危豈惟救弊於一時盖欲
躋隆於三代奮庸實效名爵重而倉庫充報主誠心天
地知而鬼神祐勞而不伐謙以自卑是猶海嶽之髙深尚
待㳙埃之増益為國家而下士寜辭吐哺之勞使山野
之陳人復與在廷之列有壬初無學術忝與科名本期
州縣之服勞馴誤省臺之遴選承恩逾分苟禄招愆三
玷兩司人已疑其辯幕四叅大政身遂致於負乘在中
書且二十年來㳺辭知幾百軰毎念出言之傷易常切
自懲然逢持論之失平又循故習守法不回而忤物未
免齊家多愧而佐政何禆慚伴食之無功幸投劾之有
故斂裳宵逝養病野栖鳯閣朝元夢寐押班之上相鶴
書赴隴收羅委地之棄材領清誨之渠渠重㣲懐之耿
耿勿藥未占於有喜趨朝寧免於後時顒望髙明俯垂
矜察小人乘君子之噐自虞慢藏之憂大賢立邦家之
基願頌有臺之樂敷陳語淺皈倚心長謹奉啟以聞
　
　
　
　
　
　
　
　至正集卷七十
欽定四庫全書
　至正集卷七十一
　　　　　　　　　　　元　許有壬　撰
　題䟦
　　恭題太師秦王所藏手詔
文宗皇帝手詔今太師秦王中書右丞相持以示臣有
壬俾識其後臣有壬恭讀盖以兩都門禁遇有夜啟舊
惟牙符申以織文不具而啟當以大辟所以嚴禁衛也
臣有壬昔參議中書實出御劄而小臣數奇不一月憂
去追恨不能有一字之補而切有說於今焉伏念人君
之責在乎得人聖人有金城得人之謂也惟太師在天
厯初當汴兵衝參謀秘䇿與奪如神使乗輿達京中原
不驚今年六月又討不軌其難有甚於汴者其功豈但
䕶一門謹啓閉而已哉宸謀淵深申畫周防古聖人重
闗擊柝之意也若夫任得其人則又君逸臣勞之大節
焉臣有壬故敢書此以助聖君賢相擇人之萬一云
　　恭題太師秦王奎章閣記賜本
文宗皇帝逰心翰墨天縱之聖落筆過人得唐太宗晉
祠碑遂益超詣盖其天機感觸有非常人之所能喻者
開奎章閣書製文刻石閣中摹本出天下聳觀揭如日
月雲漢之賁萬物也當時霑賜非殊眷不與太師秦王
中書右丞相奉賜本俾臣有壬識之臣有壬竊惟帝王
之徳業雖不係乎書然寸心之微衆慾攻之不惑聲色
則荒㳺畋萬幾之暇誠絶衆慾深宫静几寓意乎書心
正筆正出治之源於是乎清矣況記文所謂崇徳樂道
頌祖訓戒守成遠不軌不物所以陳王業貽孫謀者本
末周宻帝王之道盡在是矣誠厯代之大訓也
　　題歐陽文忠公告
文與道一而天下之治盛文與道二而天下之教衰經
籍而下士之立言力非不勤也辭非不工也施之於用
卒害其政者與道二焉耳昔蘇子以韓愈配孟子而以
歐陽子為韓愈天下以為知言後世不敢有異議者韓
也歐陽也推而逹於孔子之道也歐陽子曰三代而上
治出於一而禮樂逹於天下三代而下治出於二而禮
樂為虛名又曰我所謂文必與道俱嗚呼此歐陽子之
所以為文而先儒謂自荀楊以下皆不能及者也有壬
㓜讀其書即知好之見其紆餘委備容與閒易初若易
入望洋而嘆而後知其大且至也翰林直學士兼國子
祭酒𤣥原功其後也登延祐己邜進士第名能為古文
潁州後子孫㪚而四方能世其學者原功耳出所藏至
和元年五月告身示有壬曰太師為龍圖閣直學士尚
書吏部郎中留守南京時罹太夫人憂服除以舊職起
此其告也陵谷變遷巋然獨存傳而至𤣥𤣥也歴胄館
奎閣奉常太史幸不至墜世業子吾同年其為我識其
左又曰子以參議中書省事母憂去官服除亦以前職
召古今事有相契者其併記之有壬早讀歐陽子文得
與其後同年而又相好故敢以謏聞識之若夫徳業之
不究而以迹之粗類者委之豈原功私我之深遂忘其
擬人以倫而傷其知人之明耶將原功警我以希賢之
學耶警我以希賢之學也則不敢不勉
　　題鄭裕卿孝行詩卷
庾黔婁為孱陵令父易在家遘疾黔婁忽心驚即日棄
官歸家時易疾始二日余童穉誦故實及此雖未有知
而竊有感焉年十三在鄂休日從諸生出嬉惕然有動
於中意太夫人當暴疾有青竹立牖下必䇿竹徙倚亟
歸視之果䇿竹以立言疾狀甚苦藥數日始愈於是益
信黔婁之事為不妄以語人或信或否甚者謂索奇近
名遂不以語人第默求之以徴人心之所同然者棗強
鄭郜裕卿為仁虞掾扈從桞林至大辛亥正月廿九日
忽心悸意其母疾告上官得歸二月五日抵其家則母
疾已不得語但泣下頷之是夜棄代倘非至情感觸奔走
一見裕卿之恨窮天地亘古今其有已耶嗚呼銅山崩
而鐘應春木花而栗芽物之以類相感者其捷且爾況
子之於親乎子之於親身雖二而氣則一焉身親之身
也親有疾痛身雖不知而心為變理之常也惟其篤愛
日之至念厲先施之血誠跬歩之頃不忘其親則氣之
一者無所往而不在矣其終也羮且見之牆且見之齋
且見之而況其生乎彼陷溺其心者則不然亦惟有是
心者為然耳裕卿為三臺御史僉憲三道皆有聲生能
養其志而沒能及其生其亦可以無悔乎朋㳺知其事
將播之歌詩俾余為之序嗚呼黔婁已矣裕卿無母且
廿五年吾母見棄亦五越嵗矣尚忍舉以為言耶其忍
泣以書者庶後之觀此其亦均有所感焉
　　題牟成甫作鄧平仲傳
余昔漕淮掾廬陵曹汝霖出其父士𢎞先生志銘存沒
贈挽序文歌詩因得其人焉士𢎞識遠氣豪博學強記
僑錢塘宋餘黎獻名伏一時者皆稱其有史才最後鄧
憲使善之袁侍講伯長直以宋史期之而士𢎞亦自任
也陵陽牟成甫嘗作鄧平仲小傳濟邸事略寄士𢎞備
紀述汝霖又以寄京師請識其末余既悲其年之不昌
史之未成也而重有感焉國家得宋而天下始一三百
年道學之明家法之正人材之多文物之盛三代而下
無與倫匹其國可亡其史不可亡宋之史我之責也人
亦有言列聖復有成命而宋之亡也又非與秦漢以来
國亡而文不足徴者比天下之禆官野史碑銘家乗亦
既蒐致史館而因循六十餘年何哉竊惟混一之初故
老具在此可乗之機而釋之當時士大夫不得不任其
責焉大徳初余讀書江南猶及見之從問往事歴歴可
稽距今又四十年而彫謝無餘矣接父兄緒餘有志如
士𢎞者豈易得哉匹夫奮臂而出欲負千鈞之重非有
烏獲之力不敢也儋人之爵而職其事者乃不勝一匹
雛可乎士𢎞沒矣宋史將遂巳耶天下之大寕無其人
不論其職不職也固將釋吾悲而有望焉有為者出則
今亟焉猶可及也過此則風聲習氣日以幽邈殘編斷
簡日以廢墜雖有太史公出亦不免疏略牴牾矣有為
者苟出成甫此作當有取也士𢎞之志其亦可書者乎
　　題潭州李肯齋手書
衡陽郡學實肯齋李公故宅開雲樓設公像垂魚正笏
有壬㓜讀書其十嵗時從師友拜樓上尚論風節詠歌
追思三十二年學已乆不知公像無恙不也故人陳君
季和入京出公手書乃其復司農進直寳儲帥湖南時
與其幕陳季文書也時國勢一髪引千鈞急賢宜何如
方且斥公十年用復未究已傾而維湖南特一繩耳不
待瀛封命下其不能國盖昭昭已見矣宋之起公公之
死宋無益一時之存亡而有功萬世之名教公之一起
其功亦豈淺哉使起公早用公盡如公者皆得效其力
則古無亡國矣是則天焉一書之㣲憂國之深敬君之
至不怨不尤可槩見也宋逹官位重任劇箋奏書簡幕
下士例為之而公之使人謙抑若是君子哉季文名億
孫衡之安仁人登咸淳戊辰第為全州推官公辟之幕
潭城陷從公死公書謂能道人心事真知人哉季和季
文從弟也
　　恭題胡震宧所藏今上御書
布衣臣豫章胡震宧奉九霄二字示臣有壬日震
宧㳺桂林實得侍今上皇帝筆硯及見始作字時
落筆如宿習每精意審訂然後奮臂一掃不復潤飾此
則書以賜震宧者也臣有壬齋沐伏觀而竊有感於揚
雄氏之言也雄之言曰聖人矢口而成言肆筆而成書
盖天縱之聖不求成文放口而自成文不求成訓恣筆
而自成訓書以為訓有道焉字畫之寓有訓焉宸翰健
剛端重渾然天成書家疲精力矻矻嵗月有所不能而
性天超越一趨徑至非聖人肆筆而成書乎而九霄二
字又有訓焉唐高宗為飛白賜近臣皆有比興其賜郝
處俊曰飛九霄假六翮豈聖衷有見於震宧故不他書
而擷此二字以賜之耶震宧其益進於學益勵於行養
六翮以待一飛其勿急急於小成也
　　䟦髙宗小楷學記
宣和父子皆能書而建炎小楷乃學記一卷治亂之機
於是可見矣
　　䟦忠武王花押
右淮安忠武王署押二紙皆薦魯郡文忠李公之底也
昔王以雄姿大畧濟以至仁取勝國兵不血刃歸槖不
貯一毫勲徳塞宇宙其恊賛畫諾亦惟有一時之傑蔚
乎其左右前後也文忠之子季凱請識左方竊惟聞王
之風當斂袵肅拜况親見其心畫哉王國之貴種而落
筆雄偉若老於翰墨者昔嘗於掌故簿領中間一二見
見輒捧玩不忍去手况李氏家有之哉前剡舉文忠為
樞宻叅議後者舉為江西宣慰使皆不果用舉者與舉
之者若是當時亦復尼而不行耶文忠終於江浙省叅
知政事為時能臣王之明又可見矣季凱其什襲之
　　䟦雷天益所藏先公詩
先公在江南嘗語有壬曰我讀書鄉校時同舍最乆而
最相得者雷起龍先生先生才甚敏學甚苦浮沉里閈
今老矣嵗時話親故必及之聞之熟故知之悉至元戊
寅有壬得請歸鄉里其子志天益者出先公手書詩一
首乃嶺南和先生所寄之作也鄉思友義即詩可見伏
讀哀感五内摧裂先公所作散逸甚多既録之東岡小
藳而歸其本於天益俾存世好焉先生後更字伯通學
充而不試者也
　　䟦晦庵寄馬㑹叔十一帖
鶴山馬侍郎嘗有言曰時無孔子子朱子不當在弟子
列觀十一帖則侍郎之賢愈逺愈彰而子朱子交友之
篤疾惡之誠論薦之公進退之審可槩見也謂其徒持
咫尺書干監司州郡朝至暮獲如取諸懐以陵篤縉紳
者果何人哉百世之下邪正益判矣
　　䟦甲戌混補公據
有壬㓜讀書衡陽師蘭埜呉先生先生諱剛中字景和
勝國咸淳甲戌湖南混試終場萬七千八百餘人取合
格二十六人先生試賦天地大徳曰生通榜第二賦則
魁也宋末詞賦尤工嘗誦其賦中朝士夫間殆如孫昌
𦙍冠子言於鄉士其不怫然却立者鮮矣當時題名有
石補入太學人給以據兵火之餘石且不存况擄乎第
二十二人劉先生與詩子楚材獨保其據如新而第八
人歐陽先生則有壬同年原功之父也原功既題其後
又介陳剛以屬有壬吁宗之賢書盖絶筆於是而其文
獻有足徴者焉南來訪先師子孫於衡陽士子已無知
者而幸歐陽之有後劉之有徴也二先生則彰彰矣若
吾師軰不幾於泯泯乎歐劉同為瀏人而原功又為太
史使二十四人不泯若二先生亦必有道矣
　　題楊廷鎮所藏首科䇿題
仁皇肇行貢舉親䇿多士人賜印題今全州總管臣宗
瑞既擢第請請卷官集賢學士臣孟頫謄諸砑綾以仁
皇之親䇿臣宗瑞之所對重之以臣孟頫名世之書信
楊氏子孫世守之寳也臣有壬實階是玷前列十五轉
遂待罪執政追思廷對時文運之亨如日方升不圖才
三十年遽至廢格雖姦人藉進士瘝墨者若干以簧鼓
上聽而不才適在政府封繳不武匡救無術有愧於七
科五百三十七人者多矣尚敢以瘝墨者為辭哉而亦
何面目復觀聖䇿耶讀卷臣世延等識于後莫不哀嵗
月之飄忽君臣之奄棄世事之多變也哀則哀矣無愧
也臣有壬則兼之矣謹書其槩而歸之
　　題趙繼清覆瓿集後
同年趙君繼清昔與計偕人已翕然稱之盖學之固有
者也有壬佐天官幕繼清調湖廣省照磨叅議中書調
國子助教皆與議末廿年中凡三見之不乆輒去故於
文墨言未嘗及丙寅嵗在右司見其覆瓿集讀未竟取
以南去甲戌嵗又見之始得盡讀文若詩凡六十餘首
然後見其舂容寂寥之各適其當而益知其學之固有
而有能進也予拙且懶仕復多劇非迫諸人觸諸心不
獲已不執筆積以嵗年存尚滿篋况博贍敏給十倍者
乎則此集也其示人之一斑乎然而文貴傳不貴多余
之貪於繼清者盖欲見大方之家而極其學之所肆爾
它日請之其尚勿吾拒也夫
　　題李元鎮堯山樵唱集
大徳丙午冬識文安李元鎮先生于鄂予落魄京華元
鎮召入同邸忘年市飲無虗日朋㳺唱和少年技癢恐
後元鎮但轟飲不言時出一章硬語老氣見者盡傾尋
去翰林㳺呉楚閩海殆遍承乏按南海聞元鎮治舶事
海資山積但攜一猿一鶴而歸過横浦驛見所留詩思
其人而和之予仕京七年元鎮在江湖元鎮兩入京皆
值予出人生難合有如是哉提學湖廣年望七十予亦
髪蒼蒼而視茫茫矣握手驚喜亟出堯山樵唱集曰子
知我者當有以議其端噫交㳺二十五年始得其帙之
全而知其為詩之多也惟其讀書有見故其言醇進退
明故其氣勇土視貨利無一錢不蹙眉故其意適江湖
之日多仕宦之日少故其體放元鎮少慷慨有氣節善
騎射早官江南棄而讀書山中深造厚積入可以備頋
問出可以為捍禦惜其壯而不用用而不盡今老矣才
五品冷官豈天欲昌其詩而厄其官邪昔鄭谷梅聖俞
皆為都官雖若過之在元鎮猶未用也予恐觀者不知
故叙其生平大槩而區區交㳺出處因以見焉
　　䟦海朝宗玉枕蘭亭
永和癸丑迄至順癸酉九百八十一年蘭亭一帖臨摹
展促殆千萬億化身矣本來面目寧不變乎朝宗所藏
校予所閲盖唐臨之佳者也第世無呉卒不知綱之果
似芮否也
　　䟦納琳文燦詩
士子持所能得一第為能事畢矣髙昌納琳布哈文璨
則不然迨守湘隂歸汲汲問學猶未第時予嘉其有志
於逺到也出詩一帙求言甚切無已則復之曰三百篇
後作詩而世傳者可數也評詩而世服者可數也後學
望洋罔知所止愚敢以所聞進曰學曰師曰識曰力而
已學以聚之師以傳之識以别之力以终之四者不廢
一旦自得有不期然而然者矣故曰學詩如學仙時至
骨自換夫見彈而求鶚炙見卯而求時夜已太早計矧
彈卯未見者乎君見矣其力求之少陵復起不易吾言
　　義首座自號仁峰題誦連軸為之䟦曰
韓子送文暢師言其謁吾徒來請其心有慕焉天寧首
座義公既名義又號仁峰而又謁吾徒來請則其有慕
也審矣吾徒亦有以告之乎仁乎義乎其亦慕其名而
遺其誠乎而亦煦煦孑孑同其育乎揮之進之予將究
子於名號之外矣
　
　
　
　
　
　
　
　至正集卷七十一
欽定四庫全書
　至正集卷七十二
　　　　　　　　　　　　元　許有壬　撰
　題䟦
　　䟦賀宏逺墓志
永新賀宏逺沒其鄉人馮君敬宗出草廬呉公所為誌
誌其童時能直叔枉疾不應科擬其文不愧中者司帑
教邑舉能有為天苟引年當樹立大有可觀此誌者之
不能不悲也予獨愛其事親而能娯失母而能䘮無愧
於心矣無愧於心壽不足悲也敬宗諸書以慰其子又
出其詩跌蕩清麗讀之如見其人予所謂不足悲者又
不能不為之悲焉
　　䟦鄭氏蘭亭
蘭亭序世言右軍醒後更書數千百本莫有及者一手
且爾則知後之木石傳刻者不能不失其真也余南北
所見無慮數十手而同者纔一二豈昭陵本世不可傳
所摹皆醒後書耶抑後之善學者自為之耶晚得鄭氏
所藏本為差勝然不敢作退之大言姑書以俟知者
　　䟦髙本齋詩藳
仁皇懲吏百司胥史聽儒生為然而儒實者不屑為為
者率儒名也承乏所寓即扣實者果無幾天機鼔動盖
欲一掃宿弊且戛戛若是則人材之難不間于大小也
予㓜僑鄂見掾於省者多俊偉士人望而重之由是而
分藩持憲者相繼而見三十年來望之者日益輕僻居
時見朋㳺盛言本齋高君之賢扣之儒實者也而又飄
然謝去扣而實者益無幾矣將行出詩稿求書其端觀
其詩益知其實詩之長行之潔諸公序之悉予獨有感
於本齋者為書所見而期之
　　䟦周益公而下廿四人寄馬會叔四十七帖
周益公而下廿四人四十七帖皆簡鶴山馬公侍郎者
也侍郎與晦庵友善徳望伏一時簡所稱非溢羙也而
廿四人者林栗京鏜在焉尺牘徃來人情有不能免焉
者非有私於子我之私也鏜後大拜而侍郎止法從予
因有以見宋之不綱焉陵谷變遷國不能有其圖籍而
馬氏傳守遺墨寶襲如新至侍郎𤣥孫之子武昌郡博
士泰之又能表襮於世可謂賢矣泰之之子孫其尚保
之哉
　　䟦張子湖寄馬㑹叔侍郎三帖
唐以書取士書以法晉故多造精玅宋人不及唐者不
獨人不専習大抵法唐欲泝洄至晉而有未至焉李建
中後蔡蘇黄米皆名家南渡稱張子湖朱子稱其不把
持愛放縱九原不可作無從一問不知書法果如斯而
已乎是三帖皆與同年鶴山馬公者也吾同年劉壽翁
不能忘情者有以哉
　　䟦劉莘老書金剛經
劉忠肅公出處大節王嵓叟奏劄可見其平生剛鯁豈
徼福於不可致詰之地者其貶所書佛經豈昔人所謂
逃禪者乎觀者勿以日誦十部一語遂疑公也若夫是
經之玅古今贊述備矣予雖未學佛長人豈欺我哉
　　題舊寄高元用小詩
至大已酉予旅食京師與洛陽高君元用共爨以食天
大寒嘗複衾而寢有兩鬢煙塵朝共爨一忩風雪夜同
食之句君笑曰此他日話柄也俄皆用茂異調校職元
用餞予北而後南焉予赴遼州倅遇便郵繼以為君拈
起當時語應見相思萬里心為四句寄之後雖踆踆南
北有便必書而迄無報章每念一日見之當詰其後其
弟元博佐興國幕謂予忘也謄以見寄予㳺長沙其子
萬里持以來拜倒指二十六年元用奄逝亦十八年元
用長予一嵗相從時才二十四沒時才三十八余癡頑
閒話視元用所得不既多乎鄙言散四方人裂弃不少
而戱語片楮什襲如新盖敬兄執弟也敬父執孝也孝
弟萃一門有不熾而昌者乎予方悲元用之不壽而有
喜元用之有悌有子焉元用不死矣
　　題劉氏族譜
長沙劉彦恭奉家譜請言由其本求其支茫洋棼錯殆
不可知精索締視則某先某後皦乎其各有合也士大
夫家貴知其族及蕩於兵宰相世系之隆子孫有不知
其自出者况齊民乎士大夫家能有其譜者百不一二
也彦恭之先世有聞人考明徳業進士有聲早卒彦恭
相其弟某㓜沖于成譜之蔓衍後又可知己歐陽子用
太史公史記表鄭𤣥詩譜畧上起髙祖下止𤣥孫多而
不亂逺而無窮彦恭其亦究此乎予嘉彦恭能子故進
之士子講學此其先者也彦恭勉之
　　題劉先生所藏予青山詩
元統癸酉七月予避暑江夏青山髙武肅祠有十詩書
以遺友人劉君光逺同年歐陽原功既為䟦予京師歸
光逺又請予自題其後癸酉距今七年年非甚逺而予
中間待罪政府最乆上負聖天子下不能推毫髪利澤
於人又不能自安其身於伴食之地當其鬭横議而孤
立也若乘小舟而渉大海若抱漏瓦而沃焦釡蹂拂百
至氣奄奄靳屬者屢矣原功學士議事常在列盖親見
者也當是時也思青山之逰其可得哉賴天子明聖大
臣包荒不加以罪釋之使歸得見舊跡為幸多矣既以
自幸又因以自勵焉詩非佳也光逺不投之江為我藏
醜乃什襲之則凡後有所作其敢苟哉非欲持是又以
求售也覬其頗工以歌頌太平於山間林下不徒為山
水之役而已也昔約原功㳺衡湘原功歸而予在政府
今予歸而原功在翰林光逺其里人見當為我申之約
苟踐詩當百陪青山矣姑書此以俟
　　題歐陽逕存詩
訥庵中執法口歐陽逕存不釋謂能候人脈審貴賤吉
㐫無爽予既識而徴之益信其術之異一日論方技及
星命學則又所精者屬有采薪憂推原精㣲指授湯劑
所苦尋愈談𤣥養生皆號有得雖己訝其多能而直以
術者待之最後出所著詩文一帙丐一語表其勤文古
而法詩清而腴始知其為儒而㳺於方技者也噫世以
一人之毁譽一時之見聞遂以為盡其人其不合者衆
矣逕存所著當代名筆叙之詳矣予特哀其不遇而以
為長育人材者勸庶有合焉逕存曰吾老矣將歸賣藥
鄉里不復出矣予曰世之如君者可勝道哉觀是或有
激也逕存曰唯
　　題羅善先赤壁賦
漢嘉羅慶善先予為淮漕時掾也儒雅縁飾翹然如野
鶴之在雞羣嘉木之在蓬藋衆人遇之不忍也除建寧
照磨地官辟掾善先曰與我跼蹐凡穴培植一級豈若
安吾一命盡吾所當為者哉即日歸待次維揚予嘉其
去就之審而復自喜昔者遇之之厚之明也予南歸迓
予召伯埭從至儀真日且浹予將泝江出東坡赤壁二
賦四軸前賦則困學鮮于公書後則松雪趙公書請曰
先公在江南名勝争内交此二公駢竒合羙以奉先公
者也公沒慶昆季在㓜賦遂失㳺金陵見之王氏家上
書先公字如新不覺泣下加其原直而得焉徼一語記
之後子孫將不敢墜失予聞知書者我朝字畫趙松雪
號獨步至於行書困學實轢而過之松雪於是極力頡
頏而世之議者盖自有優劣焉二公皆一時書學宗匠
也乃共書二賦以奉羅公其所與可見矣公名光錫字
漢臣號玉泉子少力學負氣節至元間為尚書省都事
轉兵部郎中與時相不合即退居西山耕牧自怡構亭
玉泉扁曰拄笏其寓意有在也㳺江漢呉越終于江南
予嘗悲世家子先世丘隴有不得保者况圖籍乎父沒
而不能讀父之書手澤存焉爾况父之字在其上者乎
手澤在焉字在焉委之他而不恤則亦忍哉禮遺書藏
之廟孝子仁人之所甚重者也若善先者可謂孝矣孝
而移忠吾又知善先之能顯其親矣能顯其親視字之
在書者益彰彰矣善先其勉之
　　題莆田黄氏族譜
宗法廢而族姓之辨興氏族之志立無乃違其原柢而
即其支流乎經殘禮壊其亦愈於已乎人一身其來尚
矣少而至於多近而至於乆則不得不分分而益多以
乆至親盡而為途人勢也使多而不紊久而不迷則圖
譜之作可少哉唐宋士族亡其宗譜名門右族莫究世
次宋歐陽公因采太史公史記表鄭𤣥詩譜畧依其上
下旁行作為譜圖百世不易之法也雖其言稍過於激
議者取其大可也而乃指擿詆訐猶法家括索真少恕
哉武昌水陸提舉莆田黄君出其族譜自晉晉安守元
方而下迄於今簪纓世家絶無而僅有者也世逺系紊
固或不免視世之漫不能究其先者有間矣諸黄自叙
其譜者元豐而後濟濟有人因其語而有以與之夫世
之能世其世者世其徳也非爵禄之謂也富貴烜赫未
必華其宗而謹徳力學不墜世訓者休光可百世也惟
其發之於既盈不期而至不得已而出措諸事業而不
悖揆之世訓而有光其庶幾乎若夫少不齒仕流為憤
恨以譜圖為入仕急務非所望於黄氏也提舉試以語
諸族人將有感於予言者也
　　䟦胡安常所藏坡字
坡公論顔魯公書謂古今之變天下之能事畢矣而天
下後世之識者不能有異辭匪服其人服其公也坡公
此帖盖有得於魯公者鮮于伯幾以為魯公争坐之流
其真知者哉六一翁辨瘞鶴銘不類羲之筆法而類顔
魯公知此則知坡公此帖有契於魯公也思陵以㝠合
天矩觸塗造極歸之通儒而世之以優孟為孫叔敖者
又不可同年而語矣
　　䟦盍正甫所藏元裕之諸公手簡
正甫提舉所藏前軰墨迹元公裕之姚公公茂王公以
道杜公善甫凡四家皆與其先世手簡也三復之餘竊
有感焉若元公之學王公之才杜公之逹固無間然矣
九原可作吾其從雪齋乎
　　題歐陽同年叙祁母傳
古列女無傳傳列女自漢儒始厥後述者凡一言一行
可儀表閨門者悉紀録之以備史氏之采擇其或史氏
采擇有所不及則亦託於名能文辭以附傳後世若祁
母劉氏之有傳是已余雖未見其傳而讀歐陽同年叙
可悉其為人未嫁則履前言以修内行既嫁則承宗事
以謹婦道不幸而兩失其所從則樹碑表墓以究其再
世弗克為之志平居訓其子若婿則曰富貴不可以驕
人唯力學為立身之本璽書復其家則曰往役義也不
可以苟免嗚呼可謂賢矣先公為女教一書以婦徳為
首若劉氏之言之行亦吾家書之不可少者哉故録歐
陽序藏之而提其要若是云
　　題許彦栗琴道書院卷
右琴道書院記䟦賦詠凡十三家抒其深發其蔀各有
説焉末及予拾其遺者諗之曰昔桓譚善鼔琴著書十
六篇號新論末篇曰琴道未成但有發首一章肅宗使
班固續成之則是知琴道者莫譚若也然光武令譚鼓
琴好其繁聲宋𢎞青之至謂鄭聲亂雅非中正者則譚
之於琴道如斯而已乎予方無從質疑而得彦栗焉而
不知彦栗之於琴道也琴而道乎道而琴乎判而二乎
合而一乎譚謂琴通神明之徳合天地之和若然則道
蔑加也繁聲果能累之乎必有所折衷也昭氏之鼔琴
也昭氏之不鼓琴也譚不及與之語而有望於彦栗焉
　　題蘇伯修治獄記
世之為爰書訊鞫者亦知有所本乎典謨尚已西京號
隆治而廷尉府盡用法律吏賢如兒寛謂不習事不署
曹然而決大獄也雖以張湯之愎不能不博古義者其
亦不能違所本乎予觀伯修叅議治獄記而重有感焉
伯修儒也為御史南臺録囚湖北寃者信罪者得為右
司都事治夏秋冬官其重在秋其畫諾平允宜哉愚復
入待罪掾抱案議三事一謂居停盜或寓其物若它罣
逮捕吏乘隙攫其財不可揭以不得舉他事當聽其家
人告一謂囚有指逮而他治不即追捕致盜逸獄滯當
定其罪一謂辜限有定制不當用近例破成法法司可
之以布中外乃伯修為吏部尚書時所陳者也於是益
知伯修之賢且能丁其會則為之身有所見則言之在
朝哀矜根諸中欽恤見於外不有所本而能之乎昔譏
儒不習事今尤甚焉譏者非也來其譏者何也使皆如
伯修人皆譏之乎國家患條格樷冗莫知適從有勅刪
修伯修今叅議中書實在其列是書之成尚有望於伯
修也愚昔叙名臣事畧以為有出事畧之外者盖以史
期之今也又有望於條格之外者焉可與言而不可與
之言失人伯修以為何如
　　䟦首科貼黄
皇朝貢舉啓于太宗定于世祖申議于成宗而決行于
仁廟乙卯首科得五十六人而臣有壬忝其一殿䇿復
玷前列中實駭怍賜宴玉堂知貢舉乃讀卷平章政事
臣李盂讀卷叅知政事臣趙世延集賢學士臣趙孟頫
皆坐禮方洽呼臣有壬前平章指叅政而語有壬曰始
子䇿第高下未定叅政言觀此䇿必能官請寘第二甲
吾不許寘上復掇下者至於再三又指集賢曰學士見
吾輩辨不已乃立請曰宋東南一隅每取尚數百人國
家疆宇如是首科正七品取多一人不多也乃從之吾
謂此卷何人而使吾數老人争論終日拆名後當觀其
面目吾非市恩掠羙也使子知其難耳子其勉之臣有
壬謝而復坐然亦莫究其詳焉得請南歸監察御史臣
宋褧行部過鄂出廷對卷讀卷官擬進貼黄凡廿九帖
而臣有壬在焉始知以䇿切於救荒也視貨校直益重
悚懼切惟愚縁階是十五轉遂待罪政府曾不能報其
萬一而國家百年論議二十年已行之盛典一旦廢罷
數竒罹蹇適丁其會尚欲膠榮靦面見天下士哉聖賢
在上一時為覆盆之蔽者亦已就殛文運其不逺復乎
復不復未可知而七科已得俊傑不少必有能収功桑
榆非與臣有壬憒憒苟禄嘗試無效縮手而歸者比御
史甲子進士也方年富力强顧不在兹乎臣有壬衰且
病矣山林之下獨有拭目盛事詠歌太平爾
　　臣有壬題此卷之明年朝廷更化科舉取士詔中
　　書省集議舉行召臣有壬復叅知政事既視事問
　　所謂集議則具案故在而其為集也如摶沙然及
　　其集議不啻聚訟今丞相爰立其議始决臣驟由
　　西臺都事入為翰林侍制㑹試御試臣有壬洎臣
　　褧實皆與聞其燕而竣事焉回思始題卷時可謂
　　幸矣山林之下詠歌太平此其時也故再叙其概
　　於後云
　
　
　
　
　
　
　
　
　至正集卷七十二
欽定四庫全書
　至正集卷七十三
　　　　　　　　　　　　元　許有壬　撰
　題䟦
　　䟦顔魯公墨蹟盧侯帖
顔太師風節傑出千古脱翰墨未盡善思其人撫其蹟
猶當寳襲齋沐九頓首而後展視况畢天下之能事者
乎世譊譊有真偽之辨苟稱太師予即寳之况仲謙尚
書所藏盧侯帖其為真蹟昭昭無疑者哉松雪翁以平
生見十六帖為幸其所稱馬病帖則予得之又獲觀此
帖是亦幸之又幸者也
　　䟦陳尚庭告
唐天寳三載開江縣尉陳尚庭誥一通一時擬官者四
十九人湮沒不稱者多矣而署銜於首者李林甫也林
甫之惡千載不磨雖欲如當時選人之湮沒不稱不可
得也吁可畏也哉
　　䟦東坡墨蹟鄭君帖
書家論字必晉次則唐有不收蘇黄翰墨之説可謂大
言矣退之以羲之為俗書則晉亦不必收矣觀坡公黄
州醉中所作孟倅鄭君帖其豪宕奔放有醉中意度再
三諦視一㸃一畫無可指議其精而入神者乎彼不收
者予不敢有辨予苟有得當什襲寶之
　　恭題仇公度所藏奎章閣記賜本
天厯二年文宗皇帝作奎章閣徴集儒雅講求太平見
諸記文憂深思逺御製若書龎奥勁麗而又鑱刻精至
信一代之文寶也墨本頒賜止及大臣皇上繼明思有
以擴大訓示百僚始及朝著之有聞者而加用二璽焉
此則懐慶路總管臣仇濟為户部郎中時霑賜本也屬
臣有壬識其末臣竊惟帝王之文如二典三謨于以垂
世立教帝王之書如二曜五星以定時成嵗豈炳炳琅
琅務聲音采色者哉文皇詞翰於是備矣於戲休哉
　　䟦臨川黄孺人訓子詩
先公患世不教女輯女教書草廬呉先生序謂可與朱
子小學並行邵庵虞公亦為後序行于世雖歌詩有戒
然載巴陵𤣥子韓世孟一詩豈不以臨難死節有闗世
教乎臨川呉母黄孺人訓子詩所遇則異易地則皆然
先公官臨川黄甫四十詩則作於十年後惜先公之不
見也或者謂臨川王介甫後高尚成風故黄氏能致盛
名予竊疑焉東萊吕先生言江西人物盛衰觀人文者
將於此乎考以几案間有江西諸賢書札為喜諸賢不
獨介甫也若以臨川宜歸介甫臨川無晏公乎黄氏勵
婦節形諸言者若是其為士者宜何如予不知今江西
人物視東萊時盛衰呉綬歸為我問之邵庵
　　恭題至治御書
英宗御極練覈圖治㧞惡木深固之柢取豫章大材以
梁棟一世時則有若東平忠獻王獨運亭毒君臣千載
之遇魚水不足以喻之也一日侍便殿信手拈墨筆作
古錢形而以朱筆分脈理為肉好執規矩為之有不及
者上覽之大悦取朱筆書皮日休詩我愛房與杜魁然
真宰輔黄閤三十年清風一萬古於其側盖以王為房
杜也今慶老福徳亦侍側即以賜之福徳裝潢什襲後
至元庚辰以歸王之子今翰林學士承㫖開府儀同三
司臣都哷特穆爾開府以示臣有壬俾識其後臣有壬
於是見至治之治其有以哉王偶拈筆不作它象而獨
作九府錢法非以其流布濟人有功於世乎上不書他
語獨書詩人誦房杜之句非有契宸衷將責以貞觀之
治乎則是㳺宴之頃未嘗有忘天下之心焉史稱房杜
不言功持衆美効之君王汲引士類一善不遺其有得
於是乎使天假以年則唐虞都俞吁咈賡歌之風藹然
一堂之上矣豈特房杜而已哉噫君臣相遇古今所難
及其相遇而天復中道盡之此有志之士不能不痛悼
也嗚呼惜哉王之功業不終天實為之然痛悼之餘復
有為王賀者𤣥齡後有遺愛如晦後有隳構今開府繼
志述事益光前烈房杜有所不及矣積善之家必有餘
慶誰不信矣夫
　　䟦雅勒呼正卿所蔵鮮于伯機詞翰
鮮于伯機詩予知之已四十年吉甫段君嘅言人知其
書詩則知否相半予方自幸在知者之中而夷陵監郡
雅勒呼正卿知之雖晚愛之甚篤正卿素言晉後雖有
書終不能如晉唐後雖有詩終不能如唐予謂詩發於
人心天地無窮人心無窮不當主世代計也書又藝之
藝耳正卿不屈也及其觀伯機書則謂真十七帖觀其
詩人謂軼蘇州入彭澤矣若然則晉唐而後書復有晉
詩復有唐矣予非好勝竊喜因正卿之言使不知伯機
之半行皆左袒且以識吉甫之嘅焉
　　䟦重刋羊祜碑
堕泪碑在天地間與元氣相為無窮昔之亡也有不亡
者存盖立徳立功立言有一於此足以不忘况備之者
乎太傅之未就交辟也郭爽以為今之顔子其徳之著
見者若此委質而後大勲偉績史不勝書其功懋矣若
論三年之䘮欲革漢魏之薄而興先王之法以敦風俗
其於立言盖有儒者之風焉使及門孔氏其殆庶幾乎
陸抗謂樂毅諸葛孔明不能過未足以盡之也李商隐
因韓子淮西碑有言湯盤孔鼎有述作今無其器存其
辭辭之精絶者不託於器且不可泯况徳之浹人肌骨
者乎昔大傅造峴山言自有宇宙便有此山予謂但有
峴山便有太傅且人皆因碑而傳是碑由梁迨今至於
四刻則因人以著不亦異乎訪舊文而刻之石由京師
而致之峴首者編修官楊伊志卿也
　　䟦檢討鄭取新刻千文賜本
智永書千文真蹟皇上覽而善之命刻諸石摹本所及
盖殊渥也而經筵檢討臣鄭取以侍從之請亦霑賜焉
竊觀宸翰精玅高出古今天光日華賁飾萬物而猶取
法古昔此大禹之不自滿假也昔有使臣下用拙筆以
取容者自言我於興代方外之人一藝之精掇拾殘缺
俾襮于世何懸絶若是耶在藝且爾則於往聖續民命
壽國脈之大經要訓有不求者乎此經筵之所以緝熈
日新也是帖之不泯非智永之幸斯文之幸也斯文之
幸天下後世之幸也
　　䟦蔣善夫義士傳
予入京早若將作同知任瑛之獄尚書右丞博巴之死
皆及見者也任犴狴固宻而能出之天下大索窮山絶
壑鶻巢之地亦斫木標榜姓名而能周䕶脱之可不謂
能乎博之罹禍也親故皆避去而能收其骨而葬之可
不為難乎此蔣伯祥善夫得稱義士而揭翰林所為作
傳也或曰掲之傳蔣也觀其所主竊有疑焉予曰不然
智伯不仁豫讓感國士之遇至以死報列之刺客識者
不能無議於太史公焉則善夫之得稱義士亦可無愧
矣若夫出良家子女於異域罟擭陷阱之中又其義之
炳炳者也子曰吾之於人也誰毁誰譽如有所譽者其
有所試矣此非聖人善善急而惡惡緩之明訓歟
　　䟦張開府宗度牒
沖真明逺𤣥静真人張徳隆收從父開府公宋咸淳三
年度牒一通曰景定四年者是嵗之所頒也曰新法度
牒者紹興間所行綾紙新法也開府年二十五受此為
道士歸我朝際遇列聖綰玉章致極品此牒其起家之
所由乎昔趙宋天禧間天下道士萬九千餘人迄熈寧
之末登降不一未嘗及二萬人以古之為民者四則多
矣以天下之大生齒之繁當尊隆其教之世而其數若此
謂之少可也盖覈試之科嚴披度之條宻游惰不得苟
容其中厥後國日蹙財日匱因而利之遂與泉幣並行
矣因而利之其勢不能不濫而得人乃有開府者則又
㧞乎其萃千萬人不一二見之者焉牒之制度綾紙縝
宻印署周詳宛然官告也我國家富有四海言利之徒
屢以是撼執政予在左司熟聞其説利不足道也若夫
搤游惰而不使濫其亦切於為治者乎天厯初始行其
法今雖不廢而奉行未至條目未悉有志於治者將於
是有考焉
　　䟦神徳真君畫象贊
昔開府儀進上卿張公之觀化也朝廷贈䘏之典士大
夫哀挽之詩與夫刻銘豐碑揭示永乆者莫不各臻臻
其極天厯己巳追封神徳真君又祠而祀之矣初開府
年七十仁皇詔圖其象勅詞臣為贊識以皇帝寶像若
贊亦刻之石矣沖真明逺𤣥静真人徳隆真君從子也
哀慕之心猶以為未足復圖其象裒贊文若始終綸誥
為一通請識其後以寓羮墻之思焉夫黄老之教主乎
清净古之為治者有資焉其流而為申韓者以其忍也
忍於其親况於他人乎羽流之學以哀不入心為逹人
而無哀果名為心乎真人為從子孝思若是忍與逹不
能累之也夫不以忍而施之人不以逹而蕩其心則所
謂道者顧不在兹乎若曰其所謂道道其所道非吾所
謂道者不敢施於真人矣
　　䟦紹興獄空詔
紹興庚辰大理寺奏獄空賜詔奬諭時敷文閣待制贈
少師開府儀同三司張運為寺臣以明決平允著稱而
思陵用適其材故能致效若是焉愚讀前後刑法志有
曰三代之盛至於刑措兵寢者其本末有序帝王之極
功也夫所謂本者非好生之徳洽於民心兹用不犯于
有司乎思陵渡江當南北分裂之餘干戈騷屑之際雖
未能恢復中土以底兵寢而三十餘年之間屢見空獄
其有得於虞書之㫖深矣今沖真明逺𤣥静真人徳隆
者待制五世諸孫也真人從父開府公登一品清貴羣
從亦至郡守其待制之流澤乎詔嘗刻于石陵谷變遷
有力者取以墄塔真人購而得之殘缺已半而詔本收
藏如新石乃不如紙者以張氏子孫之賢也張氏子孫
仕而有職于刑者其尚取法於是哉
　　題陳璧家藏簡齋墓誌後
靖康板蕩思陵踽踽東南中原士大夫有能自㧞以從
其君於間闗流離之際丁急賢之會収録宜何如然用
之而未至者人也得之而復失者天也簡齋陳公既叅
大政尋以疾辭遂至不起用世之學不究其施豈非天
乎君子於是有以見勝國之不能復有中土也世知其
詩之工而不知其心之苦若向來萬里意今在一窻間
之句予毎三復而悲之墓誌有不能盡者焉
　　䟦米元章臨李北海毒熱帖
海岳公臨法書用盜狐白裘手非随人作記者也學孫
叔敖不得不曲盡其似耳然其本來優態還掃除净盡
乎盖狐白裘亦有發覺時也因觀臨李北海毒熱帖澷
書若是不知識者以為何如
　　䟦張宜相所藏織成宣和御書清净經
唐安樂公主出降益州獻碧羅為花鳥大如黍米眼鼻
觜甲皆備瞭視者方見之陸龜蒙紀錦裾謂其禽鳥花
卉諦視條段斬絶分畫縝緻不可狀雖不可見想像不
過乎景物精絶而亦疑其夸也若夫字畫見諸織組者
大率僅能成字而筆意則未易得宜相張君藏織成宣
和御書常清净經一卷筆意之精不失毫髮機軸之異
又有不可勝言者面文背質判然二文而吻然一層不
知當時之工何以施其巧於機軸之間也因知碧羅錦
裾非夸而又有不及者雖然竒則竒矣特一物爾而余
因是深有感焉宣和間萬事已堕清净經謂神好清而
心擾之心好净而欲率之遣其欲而心自净澄其心而
神自清嗚呼斯言足以為國矣知而不能踐徒從事組
織之末祗増其多欲爾故余不暇論組織之工而深有感
於是焉是卷出沒之詳同年歐陽原功叙之詳矣其己
夘冬與予同觀盖庚辰冬也
　　䟦戸部主事觀音努新刻千文賜本
智永真草千文散落世間存者無幾雖秘書所蓄亦有
可指議者南北盛傳在京師則有田氏家藏墨蹟七十
三行為最佳田氏圖書散失翰林直學士伊囉斡齊桑
莭購得之不敢私有以獻于上上覽而悦命移刻諸石
間以墨本賜臣下翰林應奉觀音努霑賜焉觀音努得
之亦思七十三行中所謂堅持雅操好爵自縻之言以
報聖恩之萬一乎勿徒為翰墨觀美而已也
　　䟦兵部主事大都所藏周濓溪而下十二先生畫
　　象
右濓溪而下至東萊十二先生畫象兵部主事大都子
正得諸石刻移繪緝素俾有壬識其後將朝夕瞻仰以
自朂者也盖自聖逺道塞百氏紛起十二先生者出豁
其晦合其異一歸於正而道統之傳有在焉三代而下
功業文學之人史册相望若十二先生則代不一二見
天生大儒皆萃於宋三百年於戲盛哉子正景行先哲
當求其書而讀之讀其書矣又求其人於心則庶乎其
有得也
　　䟦干尚書封二代碑
右禮部尚書干公封贈二代碑銘翰林學士承㫖歐陽
𤣥原功之筆翰林學士承㫖張起巖夢臣篆其額有壬
實為之書而記其碑隂者則今翰林直學士黄溍晉卿
也干公夀道與予四人延祐首科同年進士夢臣則大
魁焉夀道子旟來京師録本請識其後干之世徳碑銘
具矣予不容贅而獨列同年者非敢夸首科得人之盛
盖悲夫五十六人凋謝無幾而予五人者乃得聨名于
一石亦盛事也旟歸持奉夀道夀道必以為然
　　題樂天醉吟先生傳池上篇
香山白公勇退於強健時享閒居之樂者十八年吾鄉
魏忠獻韓公慕之作醉白堂東坡蘇公作記謂公道徳
髙於古人非溢美也又嘗謂其出處老少粗似而東坡
之號實本於忠州之詩盖又慕之深者也公年五十八
分司東都有今日是長歸之句終身不渝其言彼稱其
文章精純不欲一披恐回其心者適足以成公之志而
自襮其愎焉愚少年讀醉吟先生傳池上篇既慨然有
擺脱塵俗之想世故牽縶因循老大年五十七始投劾
歸少公分司時一嵗謂可酬夙志矣而立志不武又兩
入京翰林中臺凢十八月膠榮賈謗公之罪人也六十
二歸作圭塘西郭雖交㳺構築之盛不及池上而松竹
荷栁雜植之蕃或庶幾焉今年六十四校公作傳時少
三嵗老態已可掬况風節道徳之懿敢彷彿其萬一哉
每圭塘風清日美飯飽茶餘朗誦二文一過亦閒居之
至樂也可行出嘉紙請書為軸因試陵子善總筆喜為
之書
　
　
　
　
　
　
　
　
　
　
　至正集卷七十三
欽定四庫全書
　至正集卷七十四
　　　　　　　　　　　　元　許有壬　撰
　公移
　　言監察御史李謙亨等量移
雷霆震怒终不廢於生成雨露沾濡初何分於美惡
况沛九天之厚澤固宜一視而同仁凡仕清朝舉承
殊渥豈容餘潤獨限遐陬欽惟今上皇帝以上聖之資
舉曠世之典被服衮冕躬祭太廟制作鹵簿聳動
神人大禮告成有生胥慶推恩臣下罔有崇卑内外
四品以下職官普減一資至於至治二年以前入役者考
滿入流日皆與優減天休所被踴躍難勝若有在官得
罪而情或可矜者亦宜量加湔濯祭綂所謂明惠之必
均也比者監察御史李謙亨成珪以言事得罪欽蒙宸
斷竄之千里地面獲全首領幸已莫量但各人適際昌
期舉行盛事倘均沾漑益見恢洪若蒙發還原籍准復
量移近裏薄示從寛不惟使之得以自新抑見天地父
母之徳宏大難名遠邇無間也
　　風憲十事
照得延祐三年六月欽奉聖㫖作新風憲一欵監察
御史㢘訪司官凡利害可以興除軍民休戚切於時
政者各宜盡心敷陳以憑采擇又至治改元詔書天下
之大機務惟繁博采輿言庶能周悉自今内外七品以
上官有偉畫長策可以濟世安民者實封呈省㐲念卑
職一介寒微屢叨甄録凡偉畫長䇿之可采豈淺才末
學之所知既博采於輿言且下詢於百職況叨言責敢
竭愚誠嘗謂天下之事非一設官分職各有攸司而官
職之中風憲尤重所以糾百官之非違示百官之軌範
故其用人也必當極天下之選而於行事也必當盡天
下之公奉法持衡毫髪無間然後可以責人未有已所
不能而責人之不至者邇来風憲之司或已有成法而
不能奉行或雖有舊規而事當損益庭荒田治盖所未
聞故不敢他及而以風憲十事具陳如左
　　　取補書吏
書吏名役至輕所係至重補用之法屢有變更所以不
憚煩者必欲得人而後己也然而改法愈宻得人愈難
事壅法隳其弊益甚至使外而郡邑内而朝廷語及此
徒無不顰蹙豈天下果無其人而立法終於不善邪盍
亦究其所以然者夫天下之人才本難而憲司之事權
實重事重則庸人力不勝任權重則小人挾以營私紀
綱之廢職此居多苟能依例令管民文資正官從公保
舉廉訪司官覆察相同面試中程然後補用如有不應
元舉覆察考試正官首領官黜退該吏斷罪勒停則亦
何患無其人哉今則所舉大率非强有力者不得覆察
者符以虛文甚無謂者面試之日皆與符同公堂秉筆
落紙成文者葢百無一二也考試之官初亦豈有私意
不過謂人身事辛苦至此忍使流離奔走不遂而歸意
則佳矣奈國事何後來者又復如此久久相因是使憲
司不終於得人也使其對面依例必試雖元舉覆察已
完而其不實者則皆不逐而自退矣豈不革一切之弊
哉至於敗缺往往有之而所謂黜斷者絶未聞也人亦
何憚而不因循故常哉補用之法以此為綱始終相維
但必行之人自得矣若夫節目之損益亦有不容不及
者嵗貢儒人雖有明敏之資而遽為未試之事殆未易
也今後須要年三十以上覆察完備先歴路吏一考三
臺典吏雖案牘素所習學而資質既有不同工拙遂致
迥異其應充書吏者亦合先歴路吏一考然後試補官
既獲用彼遂達材亦將樂於趨事也奏差名役雖有稍
輕今皆轉補書吏始由州吏取充較之路吏所歴既淺
所進亦優合於嵗貢不盡路吏内舉察取用依例試補
書吏若是則曰綱曰目交相維持申明舊綱叅酌新目
補用之初責以必試若有敗缺將元舉官吏必罰無恕
人各有警而人才自得矣
　　　㑹議還司
照得作新風憲詔書各道分司若不徧歴百姓利害官
吏貪㢘豈能周知除㢘訪司使守刷按置司去處餘擬
每年八月中分巡至次年四月中還司如不依期出巡
及廵歴未徧托故廽還或依期還司不曽徧歴及應結
絶之事而不結絶者聴總司申臺區處竊惟外郡遠邑
小民茹苦含悲而不能赴愬汚吏竊時肆暴而恬然自
安者憲司之官非身踐其地心誠求之盖未易周知也
朝廷立法謂舊制日月拘迫不能徧歴改擬八月中分
巡四月中還司所以責其郡邑必徧而事務必辦也今
則毎至分司之時總司依時分道發印而各官因循宿
留非半月兩旬不能出户總司未免催促遂至構怨生
隙妨害公事至於文移之往来自有遞鋪必曰重事亦
自有額設差乗驛往来或者又有必須議論面相可否
之事須要經手諳知首尾之人則書吏固其人也今則
每遇㑹議公事司官必領吏屬躬自還司驛馬祇應之
勞費郡邑官府之送迎嵗月因循事務廢弛一行之間
所失若是之多也又每遇詔赦不問條欵拘該如何指
稱未奉通一例囬還直候申禀明䧏方行出司雖有明
白赦前應追㑹者亦漫不省視至於體覆體察之事與
赦文了無相干一切付之不理此尤不可不論者且以
已往通例考之即可見也今次遇赦不過照出先奉例
文稱說合無比依前例一體施行省部擬議大率皆准
舊格至於再四重重相因豈有假此為名遂謂無事設
若一二新事舊例所不該者候奉明降至日施行與其
餘盖無相妨也推其所由一則妻子在家急於看視二
則辭難避事翫廢嵗月因循苟且培飬資品而已百姓
之利病官員之貪㢘盖漠如也夫外郡遠邑望司分之
来若飢渴之待飲食一事未畢飄然而歸其失望為何
如哉况有已經論告之人未曽究問者挾恨報讐適足
以重吾民之害耳彼得以為辭者止謂無事而虛費祇
應使其果無一事但監臨州郡所以消貪邪䕶疲瘵者
不能盡言祇應之費其有幾何况㑹赦而可行者不可
勝計除出司不依期及不曽徧歴已有明文外今後凡
㑹議公事重者止許差書吏還司其分司官理宜禁止
若遇詔赦亦合止於所分州縣聼候通例按行其餘合
辦公事至四月中依例逥還庶免曠弛
　　　文案稽遲
風紀之設振肅綱維宣明風化鎮遏奸邪為重至於刷
磨案牘特簿書期㑹之末然而刑獄之重輕金榖之出
納舞弄於巧宻之内包括乎繁冗之中故照刷之時尤
宜介意且諸司文案憲司得以治之遲者督之使行錯
者釐之使正隨其輕重而施其决罰雖一檢一劄之失
行十日半月之稽緩盖必較而不恕也至於憲司之事
錯者遲者何限首領官雖有檢舉之名分司廽還亦有
照刷之說而常人之情無所警畏習於故常狎於情好
終於付之不問而已苟以照刷有司之法待之將何所
措手足耶有總司立案候分司出廵施行之事分司囬
日或以還司日近或以廵歴不曽到彼或轉行委官却
行卷連囬牒總司明年出司又復如此搬卷往来有至
二三年者本司如此而欲責有司之遲慢可勝嘆哉夫
書吏權重上下之所共患而莫究其所已然者請因是
論之夫分司之出也官吏三四人而已為之官者使皆
熟於案牘精於事情則為之吏者雖欲髙下其手舞智
作奸其可得乎其有髙坐堂上大小事務一切付之於
吏可否施行漫不省録事權之重欲不歸之於吏不可
得也為吏者雖欲避之亦不可得也况有所見之不同
書吏所執雖是而不能抗官長之勢其不詭隨者鮮矣
竊照按察司設立書吏當時議論事事周悉但用非其
人不能無弊遂以為冗員革去今欲去事務之稽違削
書吏之權重莫若每道依舊設立書吏四名廵行之時
分道而出賛畫公論扶持紀綱還司專一分輪檢舉照
刷文案其三臺察院亦合各設一員並於各道并行臺
察院考滿書吏應任提控案牘及儒貢書吏兩考之上
選充一考之後依例入流如此則案牘免稽遲之患而
書吏之權不削自輕矣
　　　薦舉官員
為治之要在乎得人取人之道必當極天下之公論而
後能盡天下之人才薦舉之法固取人之急務然舉之
苟不以道恐復有遺才之恨今日之事試以四事論之
舉之未盡善者有三而導之使競者則有一焉所謂未
盡善者一曰五事舉人之弊五事之目因循雖古實則
虛文户口之増不過析居放良投户還俗或流移至此
彼减此増之數夫何能哉江南之田水中圍種齊魯之
地治盡肥磽雖有真才五終不備遼海之沙漠莽蒼巴
蜀之山林溪洞龔黄繼踵能使田野闢乎欲盗賊之息
者有盜匿而不申求訟詞之簡者將應理之事亦付不
問至於賦役則上下貧富品答科沠自有定規盡能奉
行亦分内事况實效茫然凋瘵日甚惟其必以五事全
備取之則誰不巧飭紙上且例文明謂所舉但有敗闕
罪及元舉察官今敗闕者何限而黜責未聞宜其翫習
苟且非恩不舉也今後莫若令監察御史㢘訪司官凡
路府州縣官各舉所知不必拘以五事明言其才能事
政著明實蹟以備采擇嚴其同坐之科必罰無恕則人
才將自得也二曰不明所長之弊夫人才古今所難人
各有能有不能不可强其所短而廢其所長也比年以
来每見所舉之文一槩無非可居風憲言路之人若夫
治民用兵理財聴訟主文叅幕考工明術者世豈無之
見於薦剡者盖百無一二也今後擬合各言所長至省
部籍類以憑采擇庶銓用之際各適其材三曰連名舉
同之弊監察御史舉人之際多挽同列連署滿紙同署
之人復有論薦亦復要之雖有素不相知之人未免委
曲順從殆如答禮盖以平日往復之有素也夫人之相
知各有淺深必欲同銜實乖公論今後擬合令單名薦
舉果有同識其賢亦合别具薦狀庶革牽聨之弊其一
事𨗳之使競者比見薦到五事備㢘能官員憲臺既已
除擢後又與之呈省遂營求升等减資且始言薦之
以其可居風紀激勵貪濁俾居清要則是已賞之矣又
圖升减不惟有礙選法實𨗳之使競也今後擬合將已
經臺除者再不升减其已經省部升减之人憲臺若欲
除用須待再舉無瑕然後甄録庶少抑奔競之風
　　　亷使頻除
分職之在外者莫重於憲司用得其人則一道之間功
效有不可勝言者况廉訪使職長一道權總副僉分司
總司皆聴處决是以其職尤難其人苟得其人可不假
以嵗月使之盡展其長乎今天下二十二道闕者盖十
常六七徧歴精選僅得㡬人而到任未幾尋復改授夫
天下之事非責之專任之久未易有成也朝廷定制内
任以三十月外任以三周嵗為滿雖有明敏過人之才
至於本末之後先輕重之緩急布置施為各有條序固
非急遽之所能盡也語曰苟有用我者期月而已可也
三年有成夫子大聖周嵗之月但能僅布紀綱至於治
功必三年而後成子産相鄭一年而謗之三年而頌之
今之所用果何人哉苟得其人則又或一年或半年或
數月紛紜改易席不暇暖家貲盡於遷移筋力疲於道
路公務益隳紀綱不振職此故也夫省臺所職雖有不
同機務重輕亦未易别大扺事體相需同欲致治而已
今憲臺選用官員所至之處吏屬尚未盡識而省部論
擇復與改除其省用者臺亦如之遂使一人之身一嵗
數遷一或不除皆置不用人才固難而用之如此將何
以責其成效耶今後廉使既得其人部省不請改用須
待將滿却聴選除庶三年之間一道之事得以盡其所
施也
　　　逺道闕官
天下之大生民之衆撫之以郡邑綱之以憲司可謂治
具畢張矣而遠邇之間有不容不辨者各道司官除㢘
使守司刷按置司去處其副使僉事分道出巡所至詞
訟填塞公務紛紜推問不公審斷獄刑照刷文卷㸃視
倉庫及體覆體察一切公事一有缺員則巡歴未至之
地必有受其弊者今所至闕官或令副使僉事守司而
按治州郡皆不暇及况腹裏邊逺事勢不同腹裏時有
闕官郡邑官吏猶或有所忌憚設有縱恣不法而禮法
之民有苦而已若夫邊逺地面山川溪洞之險阻徭黎
夷獠之𡨕頑撫字或乖利害不淺官吏憑恃險遠率多
貪汚漁獵繭絲無所不至非持憲之人監臨彈治使之
有所警畏殆未易靖也今年廣西一道至今闕官令經
歴權攝司事廣東海南福建悉皆闕人盖是已除者托
故不来而到任者不久即去迹其所由亦各有說人情
孰不欲身之安佚以遂其仰事俯畜之心哉今則不擇
其地之逺近人之便否一概授之雖嚴其不赴之罪亦
無以作其必往之心也江南三省接連及廣海地面二
品至七品官員可任風憲者豈無其人若將各道分相
近地面官員有政績昭著曽經薦舉者遴選銓除庶人
皆知勸可無闕官之患
　　　冗食妨政
憲司設官置吏雖大小不同而人各有職豈有無事安
坐贅員冗食不能少禆治理又復有蠧於政事者哉且
司官首領官責任之重固不待言譯史則標譯文字譯
寫表章書吏則按行照刷審理推問奏差則往来傳逹
實為行人以至典吏之微亦各有事而通事之設本為
蒙古色目官員語言不通俾之傳逹固亦切用之人然
而今日各道監司大率多通漢人語言其不通者雖時
有之而二十二道之中盖可屈指而知也則是所用之
時常少而無用之時多虗糜廩禄又與出身日無所事
不過挾司官之勢陵侮吏曹俯視官府擅立威權恐喝
有司囑託公事附帶買賣影蔽富民誠以安坐而食無
所用心故其為己營私既專且精也舉世皆知書吏握
事權重之弊而不知此曹雖不握事權而事實由之故
其為害若輕而實重弊難盡除去其太甚今後莫若令
譯史兼之各路亦合一體照磨雖曰職官皆重慎㢘恥
架閣承發付以典吏紙劄祗候遂為專司餘則無所事
而安坐冗食亦合减去令知事兼之今各道照磨闕處
不少未聞兼之而有失懼者也或謂寺監三品清閒衙
門皆設照磨通事此可减乎曰風紀之司一事之微皆
當極天下之公論天下冗員不知其㡬風紀之司皆當
建白整頓縱不能此忍自畜之哉或者又謂欲此闕安
置人員尤非公論孰謂風紀之司而有為此論者乎倘
蒙詳酌議行亦有補於風憲
　　　銓除御史
監察御史前代八品之職國朝官制為正七品選格内
任一考與升從六外任兩考方進一等握筭計資毫髪
不貸至於憲臺除用歴御史者即除各道僉事正五品
職内轉臺為都事必授副使正四品級非戾於選法也
誠以御史非百職之可比庶務之利病皆得而敷陳百
官之奸邪皆得而糾劾朝廷使之位卑而言髙者盖御
之有道也人之常情望其所未至則必奮發激勵勇於
趨事刀鋸在前有所不顧位卑禄輕則易於棄去無患
失之念去就既輕作事必勇若厭其所望滿其所欲則
必委曲周旋保全遮䕶今也四品五品率皆除之甚有
資歴已及三品而浮沉其中彼果何望而奮於立事耶
故事之来也含糊模稜目曰老成鈐口縮頭號為持重
廹晚景者顧影而自惜計子孫者留意於將来因仍改
除遂為得計今後莫若先儘縣逹嚕噶齊縣令有治迹
治次及内外六品七品才徳堪充之人其資品髙者不
必銓用庶無患失之心又比年以来每將集賽人員除
充是職夫聰明敏逹者固亦不少而事務生踈者不能
無焉亦合精選上等知識而明敏剛直能勝其任者為
之庻幾適用於憲綱不為小補
　　　贓罰賑濟
近承奉臺劄淮西河南㢘訪司將贓罰錢賑濟飢民奏
准今後若有賑濟没俺文字休交動支切謂民以食為
天遇時有阻飢之患國以民為本救荒實為政之先聖
朝子育黎元鰥寡孤獨給糧養贍災傷水旱蠲稅賑恤
至矣然而州縣非才奉行不至不幸有水旱之不時細
民實獲其惠者未之見也而况經費不貲帑藏有數嗸
嗸仰給卒無以應之遂至鬻子賣妻輕則為道路之流
民重則為原野之餓莩救之之道當如拯水火之焚溺
也夫㢘訪司所収贓罰錢物始則實出於民皆濫官汚
吏掊尅聚歛之與其他用不若歸之且各處人民必見
已飢而後陳報未有逆料將来而敢預為申請者也若
待明文恐有不及如蒙詳酌若有賑濟附近道分擬候
明降其餘遠道有司錢榖果有不敷許令支用庶望飢
民不至失所
　　　農桑文冊
農桑生民之所天有國之大計人無智愚皆知其為重
且急也世祖皇帝内立大司農司總挈天下農政各處
正官嵗時勸課無成效者御史臺按察司糾察究治又
立行司農司勸農司分地管領為是農桑已見次第併
入按察司添設僉事二員後欲减省臺官一同奏准㢘
訪司事多依舊存設在後節次奏准管民官提調㢘訪
司體察未聞廢弛延祐七年四月大司農司奏奉聖㫖
節該㢘訪司為農桑兩遍添官交依舊管行每嵗攢
造文冊赴大司農司考較夫責之㢘司者盖以勸課官
知所警畏初不係文冊之有無文冊之設本欲嵗見種
植墾闢義糧學校之數考較増損勤惰所以見㢘訪司
親為之然養民以不擾為先而害政惟虛文為甚農桑
所以養民也今反擾之文冊所以責實也今實廢之各
道比及年終令按治地面依式攢造路府行之州縣州
縣行之社長郷胥社長鄉胥則家至户到取勘數目幸
而及額則責其報答之需一或不完則持其有罪恣其
所求雞豚盡於供餉生計廢於奔走人力紙札一切費
用首㑹箕斂因以為市卑職向叨山北憲幕盖親見之
而事發者亦皆有按可考以一縣觀之自造冊以来地
凡若干連年栽植有増無減較其成數雖屋垣池井盡
為其地猶不能容故世有紙上栽桑之語大司農嵗總
虛文照磨一畢入架而已於農事果何有哉况分司所
至去處公事填委怱怱未畢已廹程期豈能一一㸃視
盤量兼中原承平日久地窄人稠與江南無異若蒙詳
酌奏聞依舊廵行勸課舉察勤惰籍冊虛文不必攒造
民既無擾事亦兩成
　
　
　
　
　
　
　
　
　
　
　至正集卷七十四
欽定四庫全書
　至正集卷七十五
　　　　　　　　　　　元　許有壬　撰
　公移
　　封贈
照得延祐七年改元詔書封贈之制本以激勸臣下比
因泛請者衆遂致中輟今命中書省從新設法議擬舉
行毋致冗濫竊謂勸善懲惡有國之大經宣力輸忠人
臣之常事然必勸之有道懲之有法而後可以使之身
無遺力心無遺忠苟為不然雖刑罰日嚴終無以格其
為惡而進其為善也朝廷舉行封贈使為臣者一身之
貴上及祖父母父母下逮妻子天下臣僚孰不感激奮
發思報萬一勸之之道可謂盡矣至於但犯取受之贓
并行追奪雖有至愚無知見其父母已受之恩一旦奪
去苟有人心豈不慚痛懲之之法不已至乎則是勸善
懲惡未有逾於是者也朝廷此制初行在京官員七品
以上就任申請悉被恩榮普沾存没至於亟陞亟請再
贈再封者有之而外任職官例皆任滿給由方得申請
適遭中輟不及沾被欽承詔㫖再許推恩中外臣隣莫
不欣戴延望逾嵗未蒙舉行或親衰耄慮不及於生榮
或身廹暮年恐莫酧於孝思希望之情固不能已如蒙
仰遵明詔俯憫下情早賜頒行不惟臣下普被天恩抑
且勵忠勸孝其於政化實非小補
　　丁憂
至大四年三月欽奉詔書官吏丁憂已嘗著令今後許
終制以厚風俗朝廷奪情起復蒙古色目管軍官員不
拘此例竊惟治道必以教化為大經人道必以忠孝為
大本教化不施雖有刑政不能為善治忠孝無取雖具
形體不足為全人而況忠出於孝則是孝又百行之大
者焉欽惟聖朝以孝理天下稽考典禮除蒙古色目各
從本俗其餘居官著為丁憂之制將以美教化厚人倫
為治之要道也所謂奪情起復者盖有道徳行藝可以
範世謀猷材畫可以經邦天心簡眷人望素服或邊臣
宿將久諳軍政智謀韜畧可任邊寄似此必用之人謂
之起復誰曰不然其或碌碌凡庸如馮翼霄才無過於
常人行每乖於清議徒以謟侫憸邪亦復冐膺起復實
玷風教宜明白奏聞除上位知識必用之人取自聖裁
其餘人員并遵舊制其於治道不為小補
　　吏員
欽奉聖㫖節該漢兒吏道從七品以上休委付者教授
秀才并職官内取的令史依舊例委付者又憲臺奏准
監察御史廉訪司依保守令例每嵗各舉諳練刑名者
一人注充推官竊謂一綂萬邦治雖多術大經要道首
在得人論材有長短之不齊立法貴變通而無弊故求
賢擇善必自多門而趨事赴功庶臻成效欽惟我朝建
元以来百度修舉惟科舉條目議而未行出官之制大
率由吏而貢吏之法必以儒通吏事吏通經書然後補
用在後奉行不至試補之間多不依法遂使賢愚混淆
政事敗闕仁宗皇帝勵精圖治痛懲其弊而一新之由
吏出身者限以從七不使秩髙權重得以縱恣設立科
舉取人以徳行為首試藝以經術為先求賢之方視古
無愧但科舉未行之時以吏取人實學之士亦未免由
此而進一概限之不無同滯且名器之設所以陶鑄人
才鼓舞為善者也各衙門通事知印宣使奏差之類勞
佚懸絶而出職反髙又得陞轉獨於吏員待之既殊遏
之又甚自非特立堅守之人亦何勸而為善耶目今中
縣以上銓衡有乏材之嘆郡邑多闕官之所又欽奉聖
㫖嵗舉推官一人推官從六品職必精曉刑名洞逹事
理慈祥豈弟歴練老成之人方可任此不廣其途亦難
選舉夫吏弊蠧政固不為少但科舉未行之前儒皆為
吏其貪虐鄙俚之徒限之固宜而廉慎儒雅之才恐遂
併棄合無自頒行科舉詔書日為始以前該降吏員量
許陞至三品以後入役者從五品止庻賢愚無同滯之
患官府有得人之效
　　糾副使哈扎等
士居下位猶殫心力於公忠權貳一司已極班行之清
要苟守已或乖於彛憲則原情尤重於常刑況郡邑毫
釐之私莫不扺法而奸邪什百其害乃欲治人論劾不
明勸懲何在近奉臺劄江西守省體覆各道聲迹至海
北廣東道體察得本司副使哈扎蔡衍不公等事謹按
哈扎者心本貪邪才兼詭譎敗事何限黷貨無厭風聞
肆威龍斷罔利有司之所罕見邑胥之所不為先任海
南道副使延祐三年十一月到任隨時出司照刷石康
鹽課提舉司文卷所欲既厭將分司印信分付隨行書
吏於延祐四年二月稱病徑歸今除本道於至治元年
二月到任至治二年七月二十日遽爾托病出廣其蔡
衍者腐儒散材凡庸小器素無令望屢玷清班至治元
年十一月到任奉公守法之微效未見營私違禁之實
跡已明於至治二年閏五月十一日亦行稱病出廣若
候聲跡通行具報縁各官俱已離職誠恐憲臺不知或
加選擢實玷公論伏乞顯示黜斥用肅憲綱
　　丁憂委差
分職用才貴無天工之寄丁憂著令盖俯從孝子之心
故雖重任之在身并許居家而终制至於取受被問之
際經值親䘮亦聼服闋方行歸問所以重百行之源明
彛倫之大既章孝治且將有以資其忠也近奉臺劄江
西守省糾察非違等事至臨江路體知本路至治元年
閏五月内承奉江西行省劄付發下太寧先生春秋計
料刋板其儒學提舉司不照係已經國子監校正文字却
行移文令某人校勘其某人者先任太常奉禮郎在任
值䘮還家丁憂斬焉衰絰之中被襟受委開設官署臨
局督工瑣屑校讐往来造請忘不文之訓違讀禮之經
當寢苫歠粥之時豈趨事赴功之日殊不思見任官員
之事尚許辭謝既已離職居憂乃復應此無名差遣其
於典禮乖莫甚焉宜令合干部分定擬今後凡丁憂官
吏各衙門不得差委違者原委官司并受委之人各坐
以罪庻少革澆薄之風或可補孝治之萬一
　　陳酉娘
臨江路新淦州人廖所瞻娶祖母之妹陳酉娘為妻有
司以其成㛰二十七年生子復孫又是各姓中書省送
禮部議終是各姓未有服制成㛰年遠生子見孫難議
離異今来謹按刑統戸㛰律云父母之姑舅兩姨姊妹
及外甥女女婿姊妹并不得為㛰姻違者各杖一百并
離之議曰父母舅姑兩姨姊妹於身無服乃是父母緦
麻據身之尊故不合娶及姨又是父母之大功尊若堂
姨雖於父母無服亦是尊屬母之姑堂姑并是母之小
功以上尊已之堂姨及再從姨堂外甥女亦謂姊妹所
生者女壻姊妹於身雖並無服據理不可為㛰并為尊
卑混亂人倫失序違此為㛰者各杖一百雖㑹赦各離
之竊謂治雖多術正俗是先教有常經明倫為急况夫
婦係三綱之重故經典著有别之文愚民雖出於無知
明法不可以少貸苟行姑息恐愈澆漓其廖所瞻娶祖
母之妹父之尊姨陳酉娘為妻在律明禁其娶姨在經
深惡於烝上其為尊卑混亂人倫失序也至矣朝堂每
議為例事理率皆酌古準今稱停平允然後施行今若
以為終是各姓未有服制則豈父母有服之尊而已以
無服娶之為妻者擬合斷離以勵風俗況江南倖薄成
風利其親戚之富多方承繼不問尊卑無以禁之則是
不惟無救於既往之非又將大啟於方来之隙其於風
化所係非輕擬合明立禁條違者斷罪離異庻於世教
有補
　　蒙山銀
竊謂生財有大道豈小智之所能餘利不在民非為國
之先務況有利輕害重人所共知法弊事隳下不堪命
者若不懇陳其責有在蒙山銀塲提舉司嵗辦課銀七
百定辦納不前將提舉陳以忠斷罪體究得本處銀塲
在亡宋時官差監塲十分抽二歸附後至元廿一年撥
糧一萬二千五百石辦銀五百定後節次添撥糧至四
萬石至大元年撥屬徽政院每嵗辦納不前往往於民
間収買囬爐銷煉解納盖縁歸附以来近五十年本處
地面却能幾何所用礦料必取於坑洞薪炭必取於山
林銖兩而求尺寸而伐以有限之出應無窮之求其地
産不已竭乎加以言利小人如陳以忠先為連年虧額
自願每糧一石減鈔十兩折収輕齎三十兩承認額辦
因此致令徽政院易於准言濫受此職不數年間却又
陳言欲行添及元數公然欺罔雖曰不准而前後數年
每糧一石巧立名色収至六十兩稍或不從則以輸納
遲慢監鎻箠楚山野之民畏之如虎斬木伐屋典賣妻
子者比比皆是本人所畫之計不過為身所行之法惟
務害衆為是本處坑谷已空薪炭已竭人力凋弊已甚
侵漁已極逃移者衆連年虧兌蹤迹顯露計無所施勉
强支撐中實憂悔既任其責欲罷不能是以又將興國
地面銀塲恊濟煽辦移江西之害及湖廣之民及言寧
州等處可以煽銀請於所屬改撥户糧造此妄言苟延
殘喘鄙夫患失無所不至間之居民欲食其肉欽惟聖
朝富有四海視此微利何啻毫末奈何容一介小夫之
奸欺為數郡細民之荼毒使其害及閭閻得利十倍邦
本所係猶不可為而況所得不敷所費者哉先以行省
所委體勘官瑞州總管史朝列等計料所費每銀一兩
該鈔一定一十三兩虧官損民不便今銀一兩雖曰止
該官本十四兩然因礦炭盡絶燒煉不前俱係爐户用
錢収買輸納已是添答鈔兩至於納官之時官吏庫子
人等百色所需并帶納折毫諸班唆剥及官吏多答鈔
數収受輕齎轉行買納其弊百端由是較之則每銀一
兩本官十四兩外爐户又加一倍之費方能了辦民之
所費皆其脂膏若謂此非官帑所出視如不費則父母
之於赤子果有間乎近年以来坑洞日以深遠每入取
礦則必篝火懸繩横穿斜入竇穴暗小至行十餘里□
石之壓塞水泉之湧溺其為險惡盖無可比加以山嵐
毒氣旦夕攻侵枉死之人不可勝數興言及此誠可流
涕耳目所及敢不力陳若以為國有常額難議除豁朝
廷所用必不可無莫若革罷提舉司衙門將所撥糧四
萬石折収銀七百定依江東諸郡金課例每年立限從
有司徴収解納則是每糧一石折収銀八錢七分五釐
每銀一兩該免糧一石一斗四升二合八勺官不失額
民不被害囬視剥其脂膏流無窮之害陷於坎谷殺無
筭之人而所得不償所費者其為利豈不百倍哉方今
政令一新次第拯治於斯之時若謂設立已久恢辦有
常憚於更張因仍循習則蒙山民瘼日甚一日未有涯
涘也窮苦之極其害且有出於經理田糧之外者卑職
親究其事義不容黙如蒙早為講究施行疲民幸甚
　　薦呉炳陳繹曽
竊見處士汴梁呉炳業專聖學文造古人特立不渝真
積力久忘情軒冕守道衡茒勢利不足以動其心貧屢
不足以累其志又江南陳繹曽博學能文懐材抱藝挺
身自㧞乎流俗立志尚友乎古人放志山林富貴浮雲
但人既不自鬻恐後日或有遺賢如於文翰之職内不
次徴用不惟攄其素藴抑亦可以砥礪流俗
　
　
　
　
　
　
　
　
　
　
　
　
　
　至正集卷七十五
欽定四庫全書
　至正集卷七十六
　　　　　　　　　　　元　許有壬　撰
　公移
　　辯平章趙世延
㐲以公論昭明見朝廷之政治正人伸雪乃風憲之振
揚苟有見聞豈容緘黙竊見光禄大夫前四川行省平
章趙世延先任御史中丞倡率監察御史奏劾奸臣特
們徳爾不法一十餘事及中丞多爾濟等按問特們徳
爾下總領蔡雲因馮開平身死公事過付張五十三許
與特們徳爾中綂鈔一千定本人受要說事錢二百定
招證明白徴贓到官其特們徳爾幸得脫免追印罷職
因此懐蓄忿怒至延祐七年復入中書盗弄威權專務
報復陷害忠良無所不至將中丞多爾濟并蕭拜珠織
羅誅殺又以溫徳亨嘗贊其事坐以減死之罪為平章
趙世延遠任蜀省令人誘說伊房弟胥益兒哈呼將赦
前千名犯義虛妄事情排陷陳告差人勾喚赴都對問
行至中途遇赦釋免又行差官催促到部令伊門下心
腹人尚書達爾瑪實哩非法鍜煉勒要招伏鎖發前去
三不刺復還大都凌虐枉禁前後三年意逼自裁本官
剛明自負不為匹夫自經溝瀆之事其元告人自知誣
妄不敢面對因此在逃根勾不獲為本官患病奏奉聖
㫖保管在外刑部議擬胥益兒哈呼訐告房兄趙平章
逐項事理俱在革前元告人在逃百日之上依例革撥
改正蒙中書省聞奏令還家養病兹者欽遇聖天子登
極之初眷念忠良枉罹刑害如多爾濟蕭拜珠温徳亨
等首降徳音特與昭雪其平章趙世延即與中丞多爾
濟等一體中外共知理宜辨正況本官廟堂偉器柱石
良材省臺出入垂三十年敂瘁焦勞幸脫虎口似此老
成盖未易屈指也江南行臺已嘗辯明如䝉奏聞擢用
允愜輿情
　　辯廉使劉藻
繩愆糾繆固為憲治之常美化移風尤係人倫之重故
經典著子為父隠之訓而法律有許相容隠之文誠以
教化乃刑政之原而名義又教化之本使其干名犯義
訐證皆實其於治體所傷已多況有是非未分曲直不
辨抱沒齒之寃者乎聖朝明詔天下著為定例承宣奉
行者其可忽邪㐲見前淮東道廉訪使劉藻皇慶元年
因揚州路包辦酒課不便本官力言議減瓶花價錢遂
忤衆意本道滿濟監司受訖酒户趙勝中統鈔三百定
經宿却行齎至公㕔喚到與錢人趙勝等取問指出上
下官府錢一千五百五十定内劉㢘使下家口周来安
鈔五十定就令趙勝等具狀首告此時并無劉㢘使名
字為周来安出外本官自行根喚送官省臺委官追問
狀外逼問供指曽令周来安將鈔一百定過付本使収
受未見虛實將劉㢘使監収之後纔將周来安勘問勒
指伊使本人不禁苦楚符同强証將劉㢘使抑勒招承
追贓到官事未結正欽遇原免延祐三年奉使宣巡撫
歴淮東耆老士庶幷趙勝等列名陳辯及淮東宣慰使
孫通奉等洞知情偽皆為辯白於今有十餘年尚未改
正竊惟劉藻敭歴有年報効無愧凡平居之自守亦衆
人之稔知不幸枉被贓誣名節掃地含寃無訴垂老可
憐假使元贓果有即係奴證其主不惟有傷風化抑且
違别詔條甚非朝廷美教化厚風俗之初意況兼元狀
初無本官名字即係節次狀外展轉供指數目即此二
端則是非判然矣如蒙憫其無辜特與照勘改正庶幾
誣構得明而公論有在也
　　自劾
竊謂君親無將既載必誅之訓路馬不齒又昭有罰之
文況惡逆亘古之罕聞宜臣子戴天之不共如元惡特
實等狗彘之所不伍梟獍之所不為富貴薰如自不勝
其飽煖鬼神奪魄俾偶遂其凶邪雖養豢之極深曽冦
讐之不若履霜失辨留虎自防致大行之暴崩實溥天
之同憤傳諸道路盖不忍言不惟詩書歴代之未聞誠
為國家百年之大變卑職等風聞未審心摧已深春秋
之法人得而誅風紀之中責斯尤重豈敢顧影自惜背
義忘恩但以乗輿未来控愬無所欲論列而上達念通
進之難期兼同惡方布滿要津恐無益而徒唘他釁是
以含忿忍恥度日如年庶覲清光少攄積恨兹者欽遇
今上皇帝奮出宸斷張皇天威肆諸市朝大伸邦憲神
人稱快億兆騰歡使綱常復明於今日乃社禝無疆之
福然元惡特實身為臺端妹為君偶其同惡之賊或寒
微致相或宿衛承家休戚既同安危攸寄今擢髪不足
以數其罪虀粉不足以報我仇止戮其身未快人意擬
合將各賊照依古法盡誅本族其妹難居宮閫仍壊室
汚宮以戒非常之變其餘但犯知情人等以次論罪卑
職等為耳目之職任糾劾之司有所不知與知而不能
得其詳及有所待而不即言皆合黜退
　　糾中丞等
人臣之惡莫大於無君春秋之義尤嚴於與國故漢誅
梁冀而其故吏賓客免黜者三百餘人朝廷為空誠以
惡逆之人無罪可擬其惡人之徒雖有輕重不同而在
所必論者也先王立法壊其室汚其宫而瀦焉宫室何
知必壊必汚而後已以逆惡之所嘗居也居且若是而
況官為臺察出其門下者乎元惡特實其罪彌天今雖
誅戮門下人數在百司且不可其在風憲如中丞某者
自宣徽院與之周旋繼而援引入臺由侍御遞陞是職
比者本賊為惡之後將本官呼召馳驛前赴上都盖親
聞其事矣本賊既為知院幸而出臺又於九月二十一
日盛其鼎烹赴宅相賀惡逆如此忍猶媚之經歴某諂
諛輕薄素非歴練阿附進用遂掌憲幕監察御史某某
某皆非風紀之才徒為本賊牙𤓰而已其為門下衆所
共知具呈聞奏區處施行
　　遼王
嘗聞書曰惟辟作福惟辟作威言天子可以作此也朝
廷仁厚相承匹夫但犯死罪有司再三詳讞必待奏可
乃敢施行宗王同姓為國藩屛任之固重至於生殺之
大柄雖匹夫有罪亦不敢僭而況親族貴重出於匹夫
萬萬者哉近按托布哈太子等嘗與惡逆此在聖上躬
斷者尚且會集宗親共議處置比托克托遼王擅殺親
族巴哩雅等實違太祖皇帝大法不聞有所處置内外
無不憂疑若不早正其罪則號令倒置威權下移祖宗
法度有所不行啓將来之釁實闗宗社之大計者也卑
職忝居言路義不容黙
　　索諾木
嘗聞有功不賞有罪不誅雖唐虞不能治天下如奸臣
特們徳爾蒙蔽先朝專權政府包藏禍心離間宗室妄
作威福誅害大臣使先帝孑然宫中以致賊臣特實等
乗釁為逆其子索諾木與其事兼本人隂險狡獪陷害
臺諌附凶黨惡罪不容誅已經糾呈聞奏今奉命乃令
杖决物議喧騰非示極刑曷伸邦憲乞賜早正其罪仍命
詞臣聲逆賊等罪惡昭告天下以快元元之心天下幸
甚
　　班丹等
嘗謂倿人不遠實妨日月之明早辨或虧必致氷霜之
漸近者奸臣特們徳爾之子班丹因取受李文郁等鈔
定事覺奉㫖追問徴贓到官徼幸遇免及刑部尚書不
達實哩徽政院使哈扎爾巴哈等俱經斷罷追奪竄逐
得罪朝廷之人理宜屛棄況班丹之兄巴爾濟蘇之欺
君弟索諾木之為逆俱已誅戮籍没家貲觀音努亦以贓
杖一百七十一門之内父子兄弟險愎惡凶無所不為
今班丹既以不叙布達實哩哈扎爾巴哈等各曽經斷
追奪流徒當杜門不出悔過思愆兹乃出入宫禁密近
清光􁆟蹇軒昻靦然無愧聖天子即位之初親賢論道
思致太平而此等奸凶豈宜在側其餘似此犯贓經斷
之人即係一體宜從憲臺照勘聞奏屛黜實防微杜漸
之一端也又班丹弟索珠見任翰林學士同修國史朝
廷實録理宜嚴密其父子凶惡如此豈不載紀而令其
弟在中親與其事甚非所宜亦合明白聞奏廢黜及無
令出入宫禁天下幸甚
　　特們徳爾門下等事
竊謂刑賞者人主之大柄有國盛衰之所係也故刑一
人而天下服賞一人而天下勸者當其實也苟有功不
賞有罪不誅滔滔横流日復一日其禍有不可勝言者
矣書曰惟辟作福惟辟作威此言天子之事也臣而盗
弄所作雖當猶至於害家凶國況顛倒錯亂岸然横恣
者乎聖朝混一區宇以来言大奸邪必阿哈穆特僧格之
徒如特們徳爾者兼諸人而過之今治化更新之日其
人雖亡其流毒遺惡傷國體而妨新政者何限無以變
之則其流害恐未易竟也至若平章王毅右丞髙昉等
備位臺輔而以短少糧數倉官所職之事追奪所受宣
勅尤公論之不愜者其門下同惡之人先因本官事發
一一斥逐其再入中書䑃朧奏啓一一徴還濫授驟升
非其才而忝要職者有之各人含其私恩必不能盡忠
於國昔梁冀既敗故吏賓客免黜者三百餘人朝廷為
空盖古今之共怒者也特們徳爾之惡死有餘辜儌幸
獲免雖是非邪正播告明白而天下之憤尚未少泄擬
合剖棺戮屍將妻子家屬遷徙遠方以謝天下應被誅
譴人數從省臺委官一一照勘有寃抑者即與昭雪沒
亡者加以褒贈流竄者即與徴還黜罷者即與収録所
追王毅等宣勅即與給付門下之人在風紀者其不可
用固不待言其㪚在大小庶司職役者合照節次糾彈
姓名幷延祐七年取回各人文案内數目及當時見在
兩都就用續用各人員取勘見數明示黜降其大師監
修國史僚佐通事譯史掾史宣使人等無非以賄得之
擬不叙録職官取充者止理舊資本府役過日月不與
准算則天下之人皆知公論之有在天網之不漏是非
邪正由是益明而奸邪之徒亦知所懲戒矣
　　惡黨論罪
近為特實惡逆狗彘之所不伍梟獍之所不為歴代之
所未聞天地人鬼之所共怒止戮其身未快人意合依
古法盡誅本族壊室汚宫遣逐其妹其餘但犯知情賊
徒等苐論罪已嘗論列除特實之弟并子已行誅戮外
其餘一切未蒙施行民心疑駭不滿所望竊謂國家有
非常之變必以非常之法治之如特實者身為臺端兼
領數職妹為君配已正位次先帝待之情過骨肉其餘
各賊皆累世富貴義同休戚而集賽官員又腹心股肱
之托其赤子特穆爾微賤匹夫位極宰輔子女玉帛房
室田圍不可勝數榮遇眷養無以復加縱不報効忍為
冦讐自古宫闈之變未有若是之慘者興言及此痛心
隕絶待以常法可乎且尋常殺人罪必處斬各賊所犯
當何法以加之若苟且如此更無施行不惟神人歉望
威刑失宜繼今以往何以為國區區臣庶之心亦知大
臣必稟命聖上而聖上英斷必有以處之然而不可緩
也為今之計當一振威怒顯示大刑凡與特實同謀之
人皆合盡誅其族拆毁居室瀦為洿池其餘不係同謀
而但犯知情隨者等第論罪其家屬籍沒若留京師亦
非所宜合竄放遠惡地面女子分配彼中流囚男子在
彼居作永不放還特實之妹係是禍根勿令汚染宫壼
即日逐出從朝廷議擬區處應係各賊門下人員盡數
照勘顯示黜斥如此則刑法適宜奸邪知畏神人稱快
國祚永康矣聖上踐祚之初首宜以服人心安百姓為
務此事既行則人心自服而百姓自安矣
　
　
　
　
　
　
　
　
　至正集卷七十六
欽定四庫全書
　至正集卷七十七
　　　　　　　　　　　　元　許有壬　撰
　公移
　　正始十事
竊謂春秋王即位大一綂而謹始也盖為政莫大於謹
始未有不正其始而能善其終者也欽惟今上皇帝以
聖神之姿嗣大厯服凡在有生孰不忭躍思見一新之
治夫繼政之間聖聖相承帖然無事猶必厲精更始思
有以聳動天下之視聽況處大變之後者乎自非舉綱
撮要因事制宜則必迂緩不切何補於治卑職忝當言
路不敢煩瑣謹以十事切於新政者具列於後
一曰傅翼太子盖聞太子天下之本擇人傅翼實有國
之急先務也賈誼謂選天下之端士使與太子居處出
入生而見正事聞正言行正道左右前後皆正人不能
毋正又曰太子之善在於早諭教夫心未濫而先諭教
則化易成此古今不易之至論而治安長久之上䇿欽
惟今上皇帝春秋鼎盛萬年發軔之始天地祖宗社稷
之佑太子金玉美質天性聰明泰山磐石之基也當此
嗜欲未開心術未定之時首宜選擇正人端士以傳翼
之教之以祖宗寳訓并漢人文書使知創業之艱難治
亂之成迹培養徳業習與性成則本一正而天下定矣
二曰選擇長官盖聞家之隆替在於主家之人官之廢
興係乎長官之責如中書之總機務樞密之握軍政臺
憲之司風紀為之責者可謂重矣當於䝉古人内選擇
老成歴鍊敦厚公忠者用之苟得其人又宜久於其任
責之以必成則天下之事庶乎有濟世祖皇帝時為臺
省官有終其身者故當時之治視古無愧其六部二品
衙門行省行臺宣司為首官員俱合一體委任雖然此
特末耳請以其本言之國家每用大臣未嘗不難其人
盖以儲蓄培養之無素也深山之木必參天而後勝大
厦之棟梁此豈一朝一夕之所致哉若急於用而以拱
把之木為之不惟摧折不堪而傾覆被害者多矣培養
之道無他在乎學校而已世祖皇帝用許魯齋為國子
先生當時䝉古生員教育成材者何限至於集賽鷹房皆
知所謂三綱五常今之學者不過粗識文字又復廢之
使乳臭之子驟膺重任禮義廉耻視為何物惟欲保其
富貴又安知君臣之義隳事隕身乃其宜也今後擬合
令蒙古人員子孫弟姪必須入學培養教育使之有成
而後量材授職他日必有出類抜萃之才出為國家之
大用其至下者亦必知君臣之義此似迂而實切於事
者也
三曰宫禁通籍盖聞千金之子坐不垂堂萬乗之尊豈
宜無備故深居九重宫室宿衛嚴肅周密者盖以預備
非常為祖宗社稷萬年計也周官小宰治宫禁之法而
刑綂闌入罪有等差我朝立國寛厚相承凡有朝賀雖
臧獲之徒皆得直至廊廡縱觀行禮平居無事大臣奏
對之時親隨吏卒皆得入内雖恢洪無外大示寛容而
小人何知不可不謹其司門禁者惟視衣服之美惡而
出入之朝士惡衣捶楚交下卒𨽻鮮服往来自如貴賤
無分一至如此且禁之為言禁也禁人而使之不得至
也今一切不禁而禁衛之設果何為哉擬合截日令省
部約㑹合干衙門參酌漢唐之制立通籍之法其於事
體闗係最重
四曰削去兼領軍職盖聞總攬威權乃人主之事臣下
責任豈宜使之有出位過分者故太平則注意宰相有
事則責成將帥世祖皇帝立中書省以總機務立樞密
院以治軍旅治民者不與兵事治兵者不與民事其所
以防閑之道截然有不可犯者邇来漸至紊亂如元惡
特實既為臺端又領軍衛雖包藏禍心固不易測而恃
威藉權實由乎此常人之情手有鞭杖則思箠擊無是
物則無是心也又如欲擊人者空拳赤體雖欲奮作人
得以制一旦被之以鎧甲授之以兵仗則無所不至矣
擬合照勘各衙門官員凡兼軍職領各衛者皆與削去
以消奸宄於未萌且為無知小人之福
五曰太平武備盖聞有文事者必有武備又曰有備無
患夫天下之患莫大於無備山居有虎狼之患則髙其
垣墉富家有盗賊之患則堅其扄鐍而況為天下者乎
備之之道若治兵爾夫折衝禦武使四海為一兆億晏
然雖大奸雄不敢輕發者獨係乎此而已承平日久恃其
無用卒日以惰將日以鈍將帥襲其父祖舊部例皆膏
梁乳臭之子聲色是務朘剥是習至有不能挽弓者士
卒非老病則㓜弱非影蔽則僱代器仗之顛倒不知況
所謂搏鬭撃刺之法其軍户消乏鄂囉官不知存恤管
軍官日復侵削困苦疲弊無以供軍需應屯戌者滔滔
皆是也天下無事則已一旦或用則何以哉擬合令樞
密院講究拯治教習之法先自五衛次及天下屯戌去
處必使官知調度士知戰鬭不可因無鼠而養不捕之
猫此太平之先務也
六曰逆賊妻妾盖聞有非常之變必有非常之法治之
比者元惡諸賊蒙朝廷恩寵雖海嶽不足以喻其髙深
而集賽之設又腹心股肱倚托無疑者一旦如此赤其
九族未足以雪天下忿怒之萬一欽惟今上皇帝奮雷
霆之斷盡殱梟獍襁褓之子殄滅無遺京師萬民鼓舞
忭躍但各賊妻妾尚未區處各賊存日同享富貴其夫
所犯盖歴代之所未聞天地人鬼之所共怒不以非常
之法治之譬猶被萬斤重物之擊而以寸莛報之擬合
將同謀諸賊妻妾一體論罪或流竄遠方分配流囚其
諸人索要為妻仍享富貴一旦又遇禍變視夫家如傳
舍狃翫誅戮恬然自安使綱常掃地痛宜禁止索者奏
者俱坐以罪庶幾刑罰輕重適宜
七曰頒詔以正前赦盖聞令出惟行不惟反此常道也
不得已而處天下之變必欲泥於古而蔽於常則亦不
通之甚矣比者各賊惡逆傳聞四方震駭物聽既而詔
告天下除殺祖父母父母妻妾殺夫不赦外其餘如謀
反大逆奴婢殺主皆與釋免百姓聞之不得不為之疑
也豈知各賊雄據兩都或握兵權或操省印或在憲臺
布滿要地號令百姓乗輿遠在數千里外朝廷一有輕
舉則居庸之闗不守矣當時危急之勢易於反掌雖惡
逆授首在理可必而兩都生靈先肝腦塗地矣聖上沈
機遠謀宸斷有待不欲輕發貽害百姓故以寛恩而釋
其疑使惡逆之徒有以自安不至狂肆或生他變及神
機之發誅殛元惡特煩一介之使爾此自古聖王之所
不及也然而先行詔書已徧四方百姓不知將謂謀反
大逆奴婢殺主皆可儌幸獲免擬合再詔天下使知惡逆
之授首以大慰衆心其有謀反大逆奴婢殺主者亦合
復追入禁為萬世綱常之助
八曰特們徳爾家産盖聞刑賞者人主之大柄有國盛
衰之所由也近籍没特們徳爾家産生前所授諸王各
人等鈔物金銀不可勝數其為奸惡不待縷陳姑以刑
賞大節論之其殺實勒們伊勒哲伯當其罪者矜夸為
功至於拜珠多爾濟賀巴廷天下皆知其無罪盜弄威
權致之必死監察御史索約勒哈迪黙色觀音保李謙
亨成珪雖以言事忤㫖而其子索諾木為治書觀音保
又嘗發其劉司徒事是以父子表裏媒蘖使四人竟坐
誅竄則嫁怨於上又復隂黨逆賊特實致先帝暴崩皆
特們徳爾為之張本也近奉聖㫖免其抄籍聖上厲精
圖治之初刑賞大節尤當得宜擬合依舊斷沒其諸子
家産先因事發獲免之後分張别居足見預為三穴之
計合依哈克繖子例一體籍沒仍將家屬遷發遠方以
謝天下
九曰籍沒以補經費竊謂臣下奸邪既正誅戮閭閻疾
苦首宜講求邇者巨貪宿惡以次誅鋤籍沒其家動以
萬計是為蒙蔽奏請無補經費監察御史建言明立卷
冊撥付省部以助經費果有特奉賞賜經由中書明白
奏稟然後放支欽蒙允許近為特們徳爾惡跡敗露籍
沒其家本人之惡盖不待言其家人之富又天下之所
共知者雲南吐蕃之殺奪中書宣政之掊克賣官鬻獄
濫賞冐支其目雖多無非朘剥生民膏血而致之者因
是而行惠民之道是亦惠而不費者也聖朝富有四海
豈待區區鹽價方得豐裕舊價毎引添至(闕/)
　已極矣本人要功言利再添一定致令其價翔湧百
姓一日而不可無者坐令艱食鹽課因而恢辦不前又
江南無地人户科著包銀每户額納二兩折至元鈔十
貫雖曰驗各家物力品答均科解庫鋪席殷實之家固
不為無而貧下小户何可勝數所開鋪席本錢有不及
一定半定者例以無田地有營運科約實為不堪至治
三年之數欽蒙免徴而其額故在特們徳爾及諸子并
已籍沒實勒們伊勒哲伯哈嚕哈克繖實壘伊哷雅阿扎
爾巴哈等家産又至大四年三月十八日至今應係賞
賜臣下斷沒錢物田土房屋人口盡追還官計其總數
共有若干撥付省部収掌却將特們徳爾續添鹽課剙
科包銀放罷不惟民力少蘇又且各處鹽課易辨昔梁
冀敗収其財貨减天下稅租之半㪚其苑囿以業窮民
古今稱美今化瑟更張之時天下方拭目以待此其大
者也
十曰樽節無益之費盖聞去奢崇儉乃能化民節用愛
人可以裕國朝廷之於財用盖一日而不可闕者雖自
古極治之世亦莫非取之於民但取之有道量入為出
故國無匱乏民無疲困中綂至元之初南供大軍之需
北給防守之費方且廩有餘粟帑有餘財江南既平江
淮之財用庫藏之蓄積暴露於外未聞一毫無功之賞
一錢不當之費至大以来賞賜不貲造作不節與夫其
餘一切蠧財之事不可枚舉而經費始有不足之患矣
故累年以来每以錢糧不敷為患益求所以生財之道
至於囊括繭絲不遺毫髪亦復不足者何哉特用之不
節耳民惟邦本本固邦寧財用不節害必及民聖上踐
阼之始當近年多費之餘承其弊而革之詔告天下但
凡係官工役造作停罷此蠧財之尤者而先去之得節
用之大者矣天下生民不勝幸甚宜令中書省講究凡
如造作之蠧財者皆明白條具逐項撙節依世祖皇帝
用財之道則四海家給人足此新政之最切者也
　　辭治書兼侍書學士咨文
卑職學非出類才不兼人補報毎慊於初心叨冐敢過
於素分中臺承乏已懼不勝禁籞執經益無所取惟揣
度之自審故去取之輙陳編簡前言或許細微之掇拾
氷霜要地難容迂懦之因循如蒙止供侍書之職庶免
瘝曠之責
　　同王左丞請代咨文
嘗聞佐天子理隂陽中書實機務之本列庶位招俊乂
執政須才徳之人非天下之所共推則公議恐未盡愜
當惟某等才踈學淺徳薄望輕偶際明時誤承重任或
叨承弼於兩府或昌參贊於歴年雖竭力致身冀涓涘
之有報而鞭駑操鈍终致治之無禆比者災異洊臻黔
黎告困究其責任首在漢人既莫亮於天工又久妨於
賢路尚兹保禄豈止汗顔宜從都省聞奏選人替代放
歸田里公道幸甚
　
　
　
　
　
　
　
　
　
　
　
　
　
　
　至正集卷七十七
欽定四庫全書
　至正集卷七十八
　　　　　　　　　　　　元　許有壬　撰
　樂府
　　水調歌頭(題蕭獨清/山水勝處)
山水據全勝消得獨清人神仙定在何處此處可尋真
山有蓬莱氣象水有瀛州風物人是葛天民翫得紫芝
老吟盡碧桃春　四時花千日酒一溪雲回頭下望濁
世無地不紅塵憶昔乗軺江右目斷丹霞翠壁㡳事走
踆踆今日送君語聊為自移文
　　二(胭脂井次湯/碧山教授韻)
它山一卷石何意效時粧天生偶然斑駁蘭麝不能香
甃作陳家宫井澆出後庭玊樹直使國俱亡故邑久眢
廢陳迹草茫茫　嘆人間才璇室又阿房麗華鬒髪如
鑑曽此笑相將一旦江山瓶墜猶欲夫妻同穴甚矣色
成荒五色補天缺萬世仰媧皇
　　三(即席贈河南/廉使髙辛甫)
徒陽記同署三十四年過朝臺暮省蹤跡贏得鬢雙皤
相别又逾一紀百嵗都能幾見塵事日蹉跎今夕復何
夕旌節照山阿　笑年来洹水上試魚簑迂踈久厭城
市其奈故人何浩蕩雲山烟水寥落晨星霜木如子已
無多邂逅一樽酒忍負醉時歌
　　四(和鄭彦/章韻)
春来久無雨都作艶陽天天公素念民事其忍穢良田
鞭起九淵濃睡散作兩間膏澤生意發天然聽得老農
語大有是今年　玊堂深金闕近亂雲烟乾坤放眼無
際何物不鮮姸休把聖功收歛要使人心滿慰萬事此
為先我老歸農好宜買潞河船
　　沁園春(送鄉人髙子/翔次来韻)
放眼蕪城北盡淮堧東馳海門歎故園遥隔闗山岐路
好懐深負風月乾坤邂逅佳人笑談清致所見而今勝
所聞江湖樂任提鷴挈鷺翳鳯騎麟　世間富貴浮雲
也莫校箕山與渭濵想抱闗擊析心期賢聖耕田鑿井
上有華勲休道官卑休嫌俸少且喜詩成句句新君歸
矣問故園桃李幾度青春
　　二(寄題詹事丞張希孟綽/然亭用王繼學參議韻)
俯仰乾坤傲睨羲皇優㳺快哉看平湖秋碧浄隨天去
亂峯烟翠飛入忩来鴻鵠翺翔雲霄寥廓斥鷃蓬蒿莫
見猜門常閉怕等閒踏破滿院蒼苔　人間暮省朝臺
奈烏兎堂堂挽不回愛小軒月落夢驚風竹空江嵗晚
詩到寒梅兩鬢清霜一襟豪氣舉世相知獨此杯京華
客問九街何處堪避風埃
　　三(次希孟韻召至通州以病歸時齋/詹事丞亦堅卧不出因并呈之)
坎止流行行止非人何勞用心羡枝巢居士泥塗軒冕
時齋老子城市山林富貴何常榮枯逓轉惟有髙名不陸
沉他休問只清風一榻多少黄金　神仙方外難尋更
可笑牛山泪滿襟且清尊素琴半庭花影芒鞋竹杖十
里松隂歸去成辭閒居留賦梁父安能抱膝吟迷途者
聽雲間髙唱誰嗣鴻音
　　四(夀可行弟次/其見夀韻)
天相吾家篋笥無金詩書有人看發揮胷臆辭鋒凛凛
薰陶氣質韋佩申申師友淵源賢才衡鑑胄館光華近
帝宸男兒事便盡輸心力難報君親　讀書第一當勤
只孝弟書中是大倫況人生為學百年在㓜田家得計
一嵗惟春科占龍頭名髙鴈序好與皇家作鳯麟都休
問是地鍾河嶽天應星辰
　　五(夀同館虎賁百/夫長鄧仁甫)
十載炎方同飲江漢同為轉蓬恨尋常㑹面當年無分
三千餘里此地相逢宇宙英奇幽并慷慨肯事區區筆
硯中男兒志要長鎗大劒談笑成功　轅門醉卧秋風
看落日旌旗掩映紅愛朔雲邊雪一聲寒角平沙細草
幾㸃飛鴻湖海情懐金蘭義氣莫惜瓊杯到手空君知
否怕明朝回首渭北江東
　　六(次班彦/功韻)
旅食京華蜀道天難邯鄲夢回笑白衣蒼狗悠悠無定
黄塵赤日擾擾何為長鋏休彈瑶琴時鼓倦鳥誰教强
去来衡門下幸良辰良友同酒同詩　功名少壯為期
奈身外升沉自不知算人間難得還丹大藥山中儘有
老樹清溪蕙帳雲空石田苔滿應被山靈怪去遲春来
也向故園回首歸去休迷
　　七
弱冠離家浪走人間餘三十年奈救時才短虛塵政府
讀書功少深負經筵風月西清氷霜柏署一嵗中間漫
幾遷君恩重便不教覆餗直許歸田　豐碑髙表洹阡
又飛上呉頭萬里船把家傳圖史拂除塵蠧舊栽松竹
収貯雲烟大别嵯峨鵠逢縹緲盡在先生几案前閒人
事但登樓小酌閉户髙眠
　　八
老子當年壯志凌雲巍科起家被塵囂拂耳鏖成重聽
簿書眯眼攻作昏花天上歸来山中絶倒部曲黄牛鼓
吹蛙閒官好判園丁牧豎一日三衙　平生幾度天涯
恰艤住飄飄泛海槎向竹林苔徑時来教鶴山泉石鼎
自為烹茶庭下花開樓頭雨霽儘着春風笑鬢華功名
事問西山爽氣多少烟霞
　　九(飛吟亭和/白玉蟾韻)
少日飛騰湖海奇胷風雲壯圖把人間逺道看為咫尺
眼前實地認作虛無釃酒中天振衣千仞塵世烟霞有
幾區君山下見洞庭清淺欲問麻姑　故吾只是今吾
已深愧當年大丈夫悵川流不息真如逝者天風髙舉更
有誰歟鼎鼐何功江山多幸長鋏歸来食有魚神仙
事笑臨卭道士還在洪都
　　十(次張孟/功韻)
撃楫中流躍馬長途今非向年嘆故人萬里江東渭北
流光幾度鴈後花前鬢影星星人情落落恰念蘇家
負郭田空惆悵負清泉白石布韤行纒壺中浩蕩瑶天
問清濁何須較聖賢想塵埃狂走難逢一笑扶摇直上
且任孤騫飯有魚羮儲無甔石何必千金學計然君知
否但東山醜婦也自嬋娟
　　十一(次王仲武/為夀韻)
彼夀而康鴈自能鳴樗還不材且光華老景春風秋月
消磨舊夢暮省朝臺倚伏相尋窮通素定軒冕於人果
儻来神仙遠有桃花流水便到天台　雲林都是親栽
幸登覽猶能矍鑠哉但携琴載酒時時遊戱逢山見竹
處處安排諌議無功催科無政爛醉何妨卧客懐承平
日看英才用世多少臺莱
　　十二(賦鶴奴次/馬明初韻)
頂有丹砂服具𤣥明云胡作奴想風霜搏撃不如一鶚
雲霄變化復愧雙鳬爾雅無名山經不志多識慚予問
學孤今知汝肯自為卑下甘事勤劬　蠏奴魚婢然乎
笑多士文人善矯誣愛汝從仙侣毎能謙抑日陪食飲
惟取殘餘赤壁飛来雲龍放去守舍應門屬𦕈軀無多
語似王家便了有約休渝
　　十三(賦酪次/明初韻)
有物龎然乃牝而犁山川舍諸為老饕營口因踈黄稚
平心酬徳忍怠青芻方丈無功萬錢増害茹飲方將效
穴居桃林媪幸日輸甘湩香泛流酥　老饕笑問長鬚
汝今似桐官不是奴更題封誰調聰明徳祖和漿且浣
消渴相如火候沖融春膏濃結常遣韋囊似瓠壺將軍
腹問果誰相負吾欲明書
　　十四(臨清舟中即席次/韓伯髙見贈韻)
草木無情不問寒暄開時便開只黄花多事偏憐隠逸
白頭何補願避賢才老友相逢清談絶倒休校劉郎去
後栽尊中物勝它年千里漫寄寒梅　神仙合住蓬莱奈
老去思兒忍不回任耿莊槐老休為癡夢梅家酒熟且
浣愁懐渭北江東暮雲春樹何日扁舟更此来公知
不便連朝觴詠能幾徘徊
　　木蘭花慢(秦淮次湯碧/山教授韻)
問東来何處控呉越壯江淮愛十里縈紆水雲圖畫鼓
吹風雷回頭下臨無地盡朱樓迢逓倚天開酒斾髙懸
别浦繡簾低拂長桅　踈狂常與世情乖勝地却須来
漫懐古長歌後庭花落斜日潮回傷心舊時明月照凄
凉亡國恨無涯為問水邊鷗鷺人間幾夢庭槐
　　二(至大戊申八月廿五日同踈仙萬户㳺城南㢘/園園甲京師主人野雲左丞未老休致指清露)
　　　(堂扁命予二人分賦長短句予得清字皆即席/成章喜甚牓之踈仙其甥也後更號酸齋云)
渺西風天地拂吟䄂出重城正秋滿名園松枯石潤竹
瘦霜清扁舟采菱歌斷但一泓寒碧畫橋平放眼奇觀
臺上太行飛入簷楹　主人聲利一毫輕愛客見髙情
便芡剥驪珠蓮分氷繭酒注金瓶風流故家文獻况登
髙能賦有諸甥清露堂前好月多應喜我留名
　　三(次韻馬廷/彦山居)
羡山人結屋腰碧澗面丹崖問桂有餘香槐多擁翠誰
種誰栽幾年力田勤學是慶源先世有人開樂地夏弦
春誦浮雲暮省朝臺　半生奔走負山齋何地不塵埃
歎老病才歸鄉隣幸恕不忍擠排白眉故人多事似東
門偏更道賢哉但有黄雞白酒老夫不倦頻来
　　四(次韻薛夀/夫見寄)
笑余生多癖非酒病即書囚任世態翻騰亥訛成豕沈
變為尤中條有亭無恙論三休吾更早宜休方外青山
故在鏡中白髪新收　天風鏘佩下瓊樓心事付東流
向一壑雲深三年夢熟八表神逰淵明苦無多語只髙
標千古邈難儔老子新銜自署醉鄉談笑封侯
　　五(和杜徳常/中秋韻)
歎流光如水又分破一年秋奈妬雨癡雲良宵佳節不
遂登樓山川滿前圖畫幸故鄉無復有新愁風物催成
老境乾坤付與雙眸幾年京國苦淹留今得賦歸休
況天柱峯頭清輝好在氛翳俱收身閒更逢全景是腰
錢騎鶴上揚州明日霜天紅樹絶勝蘆葉汀洲
　　六(次白公嚴/為壽韻)
記青年充賦曽射䇿對嚴宸便暮省朝臺才離筦轄又
掌絲綸狂愚豈勝時用幸扁舟歸去早知津一任無錢使
鬼猶能有筆通神　交逰萍水百年身襟袂幾回分
正雪後花前江東渭北嗟我懐人澶淵召棠成頌肯推
揚餘韻頌莊椿老矣甘心伏櫪天衢行看翔麟
　　七(和鄭彦章暮/春即事韻)
問東君何意来幾日便言歸悵衰病襟懐媗姸景物正
欲相依狂風不知人苦遣萬紅千紫一時飛却見楊花
才思閒来縈絆晴暉　可人應試紵羅衣底事鴈書稀
望故里闗河雲林杳靄烟水霏微多情已無聊頼更扁
舟孤負鱖魚肥想見洹溪松竹緑隂籠滿苔磯
　　六州頭歌(次馬明初/韻書所見)
軒昻仙侶風度似吾儕凡鳥軰雖累百總輿臺敢偕偕
何處風絲客昧平昔恣豗突形迹異天壤隔遽相排老
眼渾如無見雲霄遠未便時乖笑朱蝥肆螫自喪亦多
哉我出塵埃浩無涯　有傍觀者同氣類公好惡挺身
来行不義宜自斃坐虺頺任奸回萬事如翻手吾方此
外形骸　来汝鶴吾有語汝無哀誰遣乗軒烜赫令此
軰眼不能開付恩讐一笑漫且啄苺苔休面三槐
　　二(次明初/為夀韻)
避賢解組三見太行秋慙晝錦猶遠勝敝貂裘翫滄州
霜水清如玉窮霄壤忘物我恢幛塞無牖户底綢繆自
笑平生事業如今日頗善為謀有静中至樂何處更天
㳺已分淹留醉鄉侯　有江湖客翰墨友凌元白壓曹
劉論文暇陪杖屨事觥籌共藏修世態誰能校輕骯髒
重伊優　吾有政鋤藥圃治瓜疇說與愚夫樵叟既相
好豈但相猶任多言莫及野渡有孤舟天地沙鷗
　　蘭陵王(賦古劒用/吉善甫韻)
昆吾鐡神物千年不滅時出匣摇蕩碧空閃閃寒芒電
光掣細看時是巨闕三尺斜明隙月新豐旅憚爾醉歌
也勝毛錐校平側　沈埋土花碧向堅石寒泉重礪霜
雪一天星斗昏無色因起舞為樂崆峒試倚螭魅膽寒
石自裂免豐獄羈紲　勲業幾英傑是曽馘奸邪腥漬
餘血方今四海邊塵絶佩服處閒伴金魚寳玦只愁靈
化雷雨暗水雲國
　
　
　
　
　
　
　
　
　
　
　
　
　
　
　至正集卷七十八
欽定四庫全書
　至正集卷七十九
　　　　　　　　　　　元　許有壬　撰
　樂府
　　摸魚子(鳯凰臺次湯/碧山教授韻)
自蕭韶九成來後岐山猶是隆古嬴顛劉蹶相枕藉幾
度狸號鰌舞堪笑處又蕞爾鍾山一霎神光吐鶴汀鳬
渚問呉徳何徴紫霄輕下天意竟誰許　江山好老子
狂吟箕踞千年考信無據多情只有秦淮月還照故宫
焦土昏復曙浸寒暑悠悠老盡梧桐樹從今計取阿閣
成巢朝陽應瑞椽筆為君賦
　　二(中都餞荀平叔/都事赴大都)
正荒寒似逃空谷佳人又話離别風低白草天無際漠
漠平沙如雪心欲折看落日飛鴻一線明還滅長歌激
烈把湖海襟期闗山風物取次付弹鋏　毛錐子千古
鑽妍搜刔誰知更比鳩拙仲宣不作登樓賦閒殺一天
秋色珊佩玦羡公去鳴騶醉上長安陌予懐轉結怕紫
塞寒深碧雲暮合酒醒見明月
　　三(登洞庭廟連天/樓和劉光逺作)
問樓頭幾多烟景長風千里吹送洞庭島嶼留殘雪依
約玉龍飛動天故縱要老子南来添得詩囊重遥山翠
聳更淡淡斜陽蕭蕭落木感慨古今共　人間世何處
祥麟威鳯繁華一枕春夢江湖無限閒風月待我往来
吟㺯君莫痛看起舞紛紛踏破中霄甕深杯自捧便喚
起湘纍汨羅江上沉醉是奇供
　　四(賦玉簪用/明初韻)
笑人間珪衮何物此華良貴天與倚闌瘦立亭亭玉刻
畫一生清苦人有語道不出藍田豈是真才具山人告
汝正蓬鬢蕭踈不勝冠冕真者亦投去　洹溪水洗盡
眼中塵土天葩静看齊吐氷壺凉月天如水塵柄肯論
夷甫翁醉舞任蕞爾寰區共訝山中許搔風沐雨且受
用清香古今多少富貴草頭露
　　五(賦鷄冠花/用明初韻)
笑山人木鷄心事年来歛嘴藏距幽花細草聊娯目小
圃更無閒土膏澤溥豈天為司晨偏與鍾奇古無人起
舞對寂寂園池蕭蕭風雨竦立為誰怒　三生夣猶繞
户鄉棲處昂然㡬欲掀舉挼丹蹙錦頭顱好葉葉舊時
毛羽天已許待海日升時飛上桃都樹人間凝佇看吐
白東方却来平地千載不容腐
　　六(次明初/為壽韻)
筭驅馳三十餘嵗只將光景虚度野雲本是無心物辦
得幾多霖雨還自許量綿力觕才猶可松筠主天方見
與把村落溪山風煙朝夕著在最佳處　青年志萬一
容禆當宁何慙與噲為伍歸来千仞岡頭看却笑甕天
飛舞方學圃要摘我田蔬共和淵明句譊譊醉語道咫
尺重陽登髙落㡌休競汨羅渡
　　七(次郭子敬祭酒/同賞牡丹韻)
記花王舊時名品共傳姚魏黄紫洛陽種治䧺天下何日
移根来此青鏡裏任淡抹濃粧莫挽春衫比人間四美
更天遣舒郎等閒一賦千載共心醉　清平調漫與東
風料理繁華能擾天紀沉香亭上無人恨流入錦江春
水安故里又何似吾儕聊復尊罍耳清歌且止怕檀板
無知多嬌不耐驚得綵雲起
　　八(洹堂盆池紅白蓮開余適卧病城居六月一日/始往一觀落者雖多開者方未已喜而賦此)
笑當年柏臺蘭省四時風景孤負歸來幸得身無事底
又匆匆朝暮心口語是傳癖詩癯常把芳辰誤夜来風
雨早練帨雲飄紅衣霞捲香滴翠杯露　司花手無限
芳妍留住凝粧為我延佇姑仙綽約如氷雪次第相從
微步天不妬便失却東隅儘有桑榆路人間塵土看太
華峰頭花開千丈吾老尚能去
　　九(明初賦摸魚子夀余既次其韻而可行/塘成和之成什衰病枝癢亦足為十首)
買陂塘旋栽楊柳歸来此是先務它鄉故里都休校舊
雨不如今雨鴻在渚笑爾尚南飛吾已安孤嶼黄花解
語道人老宜秋身安耐酒此正有真趣　鑾坡路大手
深慚自許超騰又悖鍾吕但求閒淡如元亮却恨詩多
奇句傾緑醑底須按樂天池上霓裳譜休論往古有三
日重陽約君同醉老子築西圃
　　十
買陂塘旋栽楊栁閒官宜治閒務老天助我攻清淡兩
月不遭泥雨規别渚更累土為山留土分為嶼鄉人共
語歎百嵗陻蕪一朝䟽闢此去日成趣　江湖願自是
平生心許元英誰羡陳呂石渠細流鳴琴筑清似我家
詩句杯引醑便收拾松風寫入絲桐譜區區學古愧竊
禄無功投閒有分猶患不如圃
　　十一
買陂塘旋栽楊栁年来於此承務涼臺燠館吾何有聊
芘一時風雨洲映渚向一片烟波鼎峙嵯峨嶼盤空硬
語挽三峡詞源千軍筆陣不盡樂閒趣　當年志為國
微軀曾許青雲仍際觀吕從知弱步難勝重夢斷九天
臚句時飲醑趂四序栽花綴作園池譜長歌弔古悵
安得良田茫茫萬頃種玉闢𤣥圃
　　十二
買陂塘旋栽楊桞田園忙勝官務放魚種藕常無暇移
竹又當新雨由近渚駕一葉扁舟時復還吾嶼花香鳥
語況心上無營眼前多景絃外有琴趣　尊罍小能費
人間幾許荷香惟欠仙吕天光雲影清難寫盡日撚鬚
無句池作醑要醉上通明傳取鈞天譜西山翠古任列
壑争譏攢峰竦誚難及野人圃
　　十三
買陂塘旋栽楊栁塵凡皆與停務半生醉夢人間世翻
覆㡬回雲雨歸有渚似真到三山縹緲紅雲嶼忘懐笑
語任白鷺驚飛蒼苔不掃此去便無趣　斜川路宇宙
茫茫何許綺園肯附諸吕悠然一見南山後便覺世多
塵句持此醑論心事中間異姓還同譜迂踈好古因蓺
菊栽松滋蘭植蕙荒了種瓜圃
　　十四
買陂塘旋栽楊柳散人不理他務桞栽近水先應緑底
用等閒霖雨遵北渚看雙檜盤空倒影摇烟嶼千言萬
語只今日投簪經年閉户便自得天趣　真男子報國
誰如張許論交仍負嵇吕我今但要閒陶寫幸免鏤章
雕句村甕醑此真是交梨火棗傳家譜庭樹空古有野
鶴時来衡門不鎖清徹地仙圃
　　十五
買陂塘旋栽楊桞歸農未免多務一亭四序饒風景且
說夜来春雨香濕渚愛新樹依稀敷影連三嶼黄鸝不
語怕曲几團蒲坐忘方定驚破静中趣　功名事却笑
平生自許誰調陽律隂吕而今且向東君問舊句豈如
新句開臈醑要醉喚石湖重緝寒梅譜榮枯自古趂九
十韶華六旬餘力終日醉吾圃
　　十六
買陂塘旋栽楊栁清風浄掃塵務栁隂已見踈成宻又
聴緑荷敲雨鷗戲渚奈倏爾翻飛飛過崔嵬嶼形神自
語豈世事相縈機心未息物我不同趣　池亭小收歛
風烟来許漁歌何愧鍾呂水紋瓦影相娯悅髙詠退之
佳句荷酌醑有一曲滄浪不犯人間譜悠悠振古問誰
似吾儕攻迂習淡為水廢塲圃
　　十七
買陂塘旋栽楊栁眼中已辦歸務桞成修幹蓮成實均
沐老天恩雨憐小渚敢氣象侵陵海上紅雲嶼神仙有
語任涓滴蹄涔茫洋鯨浪各自適歸趣　星星鬢鏡裏
衰容如許西風又動商吕九原宋玉悲何及付與短歌
長句飄汎醑縱不到箕山也是曽通譜由今視古看晝
錦堂前霜天老月千載照韓圃
　　十八
買陂塘旋栽楊柳田家小小成務一年清景君須記大
勝草烟花雨氷沍渚把一片玻瓈圍䕶瓊瑶嶼鈎簾獨
語是天富吾家地輸清供種種出奇趣　桑榆樂造物
而今已許一竿自惜歸吕圭塘欵乃烟波曲却屬腐儒
章句尊有醑是波也神湯世與詩同譜誰能復古且池
上觀梅爐中煨芋燈下治書圃
　　水龍吟(過黄/河)
濁波浩浩東傾今来古往無終極經天亘地滔滔流出
崑崙東北神浪狂颷奔騰觸裂轟雷沃日看中原形勝
千年王氣雄壯勢隆今昔　鼓枻茫茫萬里棹歌聲響
凝空碧壯逰汗漫山川綿邈飄飄吟跡我欲乗槎直窮
銀漢問津深處入喚君平一笑誰誇漢客取支機石
　　二(題賈氏白雲/樓次牧菴韻)
結樓髙倚晴空人間何限思親處白雲誰遣等閒出岫
悠悠来去本是無心寧知下土有人延佇悵荒烟衰草
九原難作空目斷邱陵樹　見說大鵬變化趂扶摇又
摶雲路朱簾畫棟闗山綿邈夢魂良苦兩字行藏百年
忠孝致君榮祖待更區屏翳溥為霖雨繼商家傅
　　三(至順癸酉九/日秋興亭賦)
一亭飛出層霄昔人似為登髙辦雙眸千里茫茫宇宙
滔滔江漢一片秋光青山紅樹斷雲斜鴈想人生塵世
難逢開口但酧節何多歎　細數年年今日娯清歡半
因羇宦邇来心事無慚猿鶴更齊鵬鷃華髪新添黄花
任笑烏紗頻岸且一尊傾倒不須醉後把茱萸看
　　四(趙伯寧中丞代祀/淮淛過維揚徴賦)
五雲飛出蓬萊天香㪚滿人間世龍翔鳯翥千齡一遇
明良慶會節鉞重来士民騰喜山川増氣想四方地遠
九重心切都要見閭閻事　寤寐天顔咫尺裊秋風一
鞭歸騎昔年勲業烏臺倚重紫垣虚位自顧踈庸資身
無䇿敢論經費但儒酸不改作醎充賦助和羮味
　　五(喜雨用鄭/彦章韻)
四郊禾稼如雲方驚數日甘霖小吾皇有徳老天能事
非因人禱一夜風雷𤣥雲撩亂銀河傾倒問田家消息
今年氣象更催得秋成早　壓盡東華塵土湛氷壺九
重清曉晴光漸放瀛洲波定御溝聲小緑野春回黄扉
晝静篆煙縈繞願魚羮有飯避賢歸去向山林老
　　六(甲申七月廿六日偕王/居仁王仲武小酌洹堂)
洹堂半月三来小庭日見添佳致蒼筤踈瘦黄葵髙潔
玉簪清麗林影波光新晴景物嫩涼天氣對溪山如此
田園歸去除詩酒渾無事　爛漫鄉鄰雞黍比當年鼎
烹加味古今都說浮雲春夢功名富貴何事迷途直臨
老境纔尋平地把塵寰休問菊花行綻請重来醉
　　七(次前/韻)
此身就健宜閒莫教七十才休致招讒賈怨聲名烜赫
文章䧺麗三紀紅塵一簪華髪消磨豪氣有清泉白石
實聞吾語吾衰矣無多事　世故真如嚼蠟數年来已
知無味尋常有句人為宰相閒方是貴洹水秋清無邊
風月無窮天地看奮髯箕踞蒼苔濁酒為青山醉
　　八
平生人海風波謗書盈篋從文致歸来結構且圖跧伏
敢求華麗朝暮娯人水聲山色栁隂花氣笑彤闈紫闥
浮沉十載更幾載成何事　好是西成咫尺秫田風已
飄香味安排小瓮從今不怕鄰翁酒貴更築詩壇從君
逰刃周旋餘地但有人来問金鑾舊話便昏昏醉
　
　
　
　
　
　
　
　
　
　
　
　
　
　至正集卷七十九
欽定四庫全書
　至正集卷八十
　　　　　　　　　　　元　許有壬　撰
　樂府
　　念奴嬌(中都送韓岩/夫歸大都)
南鴻過盡正龍沙嵗晚嚴凝時節朔吹翻空沙石走一
夜坤維凍裂宇宙茫茫山川杳杳千里飛隂雪停驂囬
顧壯心未信如鐵　京國十月先春杏桃無數破煖應
開徹此去佳㳺知不負醉裏雕鞍南陌糞火爐邊簡書
叢裏肯念飄零落故人欲問此情正待君說
　　二(賦/螢)
更闌人静正滿天晴露半庭斜月時見飛螢三四㸃樹
影依稀相隔暗地偷明微形自照冷熖明還滅有時分
亂殘星流下天闕　應念造物多情翻騰變化腐草還
成物多少黄萎隨土壤争似超然飛越我正清貧寒窻
寂寞頼爾成勲業案頭乾死也勝零落霜雪
　　賀新郎(登滕王閣/用稼軒韻)
陳迹空鳬渚悵繁華等閒一夢便成今古佩玉鳴鑾人
如畫何處為雲為雨只明月還生春浦帝子當時無窮
欲奈浮雲回首渾非故天有意肯輕許　江湖襟帶雄
呉楚更翩翩三王文采儷章駢句一旦飛来韓家筆才
見龍翔鳯舞漫千載懐人延佇豪傑紛紛今誰在笑世
間華屋争寒暑瀛海遠去無侣
　　二(次呂叔泰/南城懐古)
故壘空如渚杳無蹤朝臺暮榭燕歌趙舞為問人間繁
華夢幾度邯鄲炊黍只燕子春来秋去太液勾陳何由
辨似咸陽一炬成焦土興與廢竟誰主　滿川芳草迷
烟雨悵平生楚騷心事更堪羇旅野水芙蓉香寂寞猶
似當年怨女長嘯罷中天凝佇滄海桑田尋常事附㝠
鴻便欲飄飄舉回首後又千古
　　滿江紅(次湯碧/山清溪)
木落霜清水㡳見金陵城郭都莫問南朝興廢人生哀
樂載酒時時尋伴侣倚闌處處皆樓閣對溪雲試放醉
時狂渾如昨　沙洲外輕鷗落風帘下扁舟泊更寒波
摇漾緑簔青箬為向九原江總道繁華何似今涼薄怕
素衣京洛染緇塵從新濯
　　二(次李泌州/見寄韻)
徙倚危闌愛四面嵐光翠濕回首見踈雲黄葉遠林平
蹟老眼都迷秋遠近壯逰已徧天南北有一官更比在
家時添幽寂　人間世天涯客喚李杜招元白問鳬因
誰損鶴因誰益有酒直須拚醉倒古今長短嗟何極笑
韓非孤憤若為多常填臆
　　三(同/前)
一夜繁霜便染得乾坤澄寂秋滿眼蕭蕭雲樹淒淒風
日山色偏供羇旅恨年光肯為英雄息只寒華不減舊
時香天應惜　官況薄勞耕織詩律在森戈㦸更山城
容我清尊瑶瑟不是皇家勞結網姓名底用人間識喜
使君時有一箋来雲烟濕
　　四(和郭子敬夏/日村居韻)
一曲清溪収拾盡風聲月色還自笑六旬將近數椽方
葺已分封侯非燕頷儘教有地争蝸角筭人生難得是
清閒吾今得　離離黍芃芃麥覩此景皆真樂更葵花
未謝榴花仍發繁劇只因詩有債迂踈却喜門無客問
小亭盛暑不容人今秋月
　　石州慢(次張凝/道韻)
足跰塵囂目厭紛華擾擾蜂蝶撃壺未了長歌又聽陽
闗三叠平生湖海可憐牢落新豐蓬山回首烟霞隔鵬
鷃不同天任焦明蚊睫　愁絶停杯為問羲娥幾度東
生西滅俯仰金臺陳迹千年誰接天空秋老倚闌南北
悠悠暮雲汀樹人長别想見苦吟時滿呉江楓葉
　　二(送牛農師赴/石州學正)
少日襟期不信儒官能把身誤長歌拂袖南来眼底雲
霄平歩黄金㪚盡三千流落京華區區又上并州路官
冷坐無氊任虀鹽朝暮　今古男兒萬里封侯休嘆雲
萍羇旅我亦倉皇明日携書北去居庸闗下蕭蕭風振
柝鈴酒醒夢覺君何處畫出斷膓時滿斜陽烟樹
　　金菊對芙蓉(宿程松壑月/香亭次韻)
曉夢初迴餘醒未解月明猶掛踈桐在月香絶頂穏駕
天風喬松勁竹髙寒地還容得幾朶芙蓉霜空放眼水
㾗褪碧山色添濃　休問衰老詩窮把烟嵐奪取也是
豪雄問今来古往誰異誰同老懐陶寫惟絲竹有捧觴
林下丰容傍人任笑踈狂不減我輩情鍾
　　齊天樂(天津橋/次韻)
深宫傅粉江東主肥鮮養成嬌嫩軟北望中原自分秦
越儘付馬蹂車碾神州天遠笑六代封疆一毫無展更
著荒淫月明瓊樹照同輦　長虹誰架千尺要等閒盡
跨人海深淺名襲東都侯封違命嬴得興亡流轉年光
冉冉又走馬南来片時宫苑獨依闌干夕陽鴉萬㸃
　　滿庭芳(偕詧士安馬明初/登荀和叔廣思樓)
沙路無泥栁風如水嫩涼偏入吟鞍廣思樓上雨後看
西山回首炎氛千丈便長嘯跳出塵寰青天外斜陽淡
淡倦鳥竟飛還　郊原秋色裏望窮霄壤倚徧闌干問
神仙何處獨占髙寒樓下悠悠洹水為㡳事不暫休閒
吾衰矣休將舊手遮日上長安
　　二
槐院風清蘚堦塵静日長鎮掩衡門葛帷藤簟石枕竹
夫人不作南柯癡夢要来往月窟天根花隂囀間闗幽
鳥啼破一牕雲　起来盤膝坐松風鼎沸花雪浮春便
洗除胷次多少凝塵更喜秋原有秫快準備小甕清尊
東籬下黄花香裏顛倒白綸巾
　　三(庚寅正月十六日/夜獨酌戲成韻)
學本迂踈才非明哲天恩偶聽歸田良辰美景相遇更
欣然細數人生行止或城市或在林泉都評過忘形適
意惟是在尊前　只今頭盡白但憐飲量不似當年甚
糵痰媒渴無事招愆時有親朋来勸學康節微醉為賢
先生笑偶當乘興又作飲中仙
　　玉燭新(題李伯瞻一/香圖次韻)
清風林下寺愛三友聨翻世無能四凌波仙子香魂散
此地是誰招此萬紅千紫惟礬弟梅兄二子堪共領嵗
晚髙寒来成花部新史　佳人玉潔氷清縱彷彿肌膚
異香難似醉吟無次花應笑彼此消融渣滓春空鴈字
不帶到江南情思還自笑今日相看袁家有姊
　　玉漏遲(同前次張/夢臣韻)
雪晴天似水風清月白蕭然三子天巧難名鏤玉鎪氷
無泚却是同心異種解歛聚山林髙致誰不喜花中隠
徳人間真味　邂逅粲者相逢似瓊珮霓旌九霄飛墜
移入銅瓶付與野人􁦵几滿意按香嚼蘂有濁酒微吟
相繼休喚起明日此觥重洗
　　望月婆羅門引(偕王仁甫左丞賈伯堅左司朝罷/過李廷秀參議因觀盆梅遂成歡)
　　　(酌廷秀求詞/醉中賦此)
紫宸朝罷東風吹到謫仙家貂裘抖擻塵沙一室牕明
几浄人境獨清華有息齋名畫殿帥髙茶　主人意佳
道分手即天涯何事相逢不飲戚戚嗟嗟黄封旋拆有
鵞腊雞朐與兎羓公不飲辜負梅花
　　二(雪夜宴沙班良甫家/時為湖南宣慰使)
人家十萬春風先到使君家天公更助芳華盡把樓臺
粉澤瓊樹映横斜要歌宜白雪暖借流霞　呉姬趙娃
亂銀燭影交加不放行雲歸去敲碎紅牙可憐杜老肯
飛送江頭只岸花争似我夜醉長沙
　　江城子(次/韻)
懶於沙鳥拙於鳩為無求得無憂㡳事踈狂却效子長
㳺畢竟無求何用出求不得亦宜休　西風真解釀羇
愁試登樓望南州黄葉踈雲摇蕩一川秋更被誰家多
事笛吹不盡思悠悠
　　二(飲海子舟中班彦功/招飲斜街以此答之)
桞梢烟重滴春嬌傍天橋住蘭橈吹暖香雲何處一聲
簫天上廣寒宮闕近金光朗翠岧嶤　誰家花外酒旗
髙故相招儘飄摇我政悠然雲水永今朝休道斜街風
物好才去此便塵囂
　　行香子(同李元鎮晚/酌張氏小閣)
碧月香雲小院重門辦詩愁多是黄昏梨花淡淡桞絮
紛紛對古銅爐神品畫靚粧人　半醉多羞一笑欺春
有丹青描寫惟真秋波側媚雲岫輕顰是蘂珠仙巫峡
女洛川神
　　鷓鴣天(次韻李沁/州寄酒)
滴困檀槽碎玉聲青州合喚沁州名髙風未論陶元亮
豪氣應吞阮歩兵　明老眼慰浮生人間勢利一毫輕
羇愁如海都消盡細和清歌帶月傾
　　二(同/前)
甘滑端能壓蔗漿芳華初不藉山薑可憐太白分餘瀝
遠與文園浣渴腸　青𤨏闥白雲鄉百年誰與校閒忙
何如常對松岩老萬事悠悠付一觴
　　三
縷篆烟消月滿簾青綾香減夜寒尖鵲橋誰駕銀河渡
蚪漏應將海水添　天漠漠恨厭厭不成鴛夢睡空甜
一春多少相思恨瘦得腰肢分外纎
　　四
伏臘歸寧已愴然天涯回首路三千倦遊久賦王孫草
寫恨應歌相府蓮　天也老月空圓鐡心難受夜如年
麝媒閒殺春風手想像顰蛾更可憐
　　南鄉子(醉書月香/亭桂几)
老子分漁樵說著登山氣便豪天外長江流不盡迢迢
脚㡳青雲歩漸髙　兩手敢辭勞右有深杯左有螯我
似淵明多一字陶陶明日黄花笑二毛
　　二(贈軋二絃胡/琴髙才甫)
錦瑟思華年底用嘈嘈五十絃兩線清絲千萬調能傳
句句分明字字圓　髙藝擅華筵多少新聲出自然更
著趙娘歌宛轉相聫消得詩人筆似椽
　　三
山水緑相紆好箇依山傍水居不是隆中髙卧處茅廬
直挽岷峨入壯圖　匡世䇿全踈只合歸来坐守株鄉
里小兒從笑我非夫却勝携人共泛湖
　　四
波漾石粼粼浮磬依稀類泗濱回首林慮千萬丈嶙峋
不效脩蛾一㸃顰　幽討日方親林下何嘗見一人便
把清流都洗盡緇塵領取羲皇以上春
　　五(次可行/韻二首)
薄宦苦營營半世長亭復短亭一旦結茅當疊障雲屏
朝暮隂晴幾様青　濁酒瓦盆盛農父無才却有情好
雨知時公到此安寧話到盆空月可庭
　　六
小隠遠民廛草舍三間栁作椽圍繞佳城才二頃山田
便覺胷中綽綽然　世態自争妍老我壺觴業自專地
濶天寛容醉舞回旋又似偷閒學少年
　　七(和明初鶴/飢韻四首)
淅米劒頭炊枵腹雷鳴出險詩詩客眼髙輕視鶴如鷄
終是鷄羣有等威　供飼不如期奈此瓶儲告盡時也
勝劈琴饞俗子充飢窮餓相從更怨誰
　　八
沙礫不堪炊華表髙歌乞食詩不為啄腥甘趂逐羣鷄
為伴書癡老竇威　萬里在襟期㑹見青雲奮迅時吐
故納新元有術偏飢奉瘞佳名却付誰
　　九
暑室困蒸炊呼鶴前来聼咏詩鶴告不餐空碌碌隨鷄
諸僕無恩但有威　雲海夙相期忍使清齋十二時主
者不才今遣汝調飢騎去揚州定屬誰
　　十
塵夢黍方炊白鶴空中漫誦詩飲啄適時争得似山鷄
敢效妖狐更假威　曽與老仙期衛國遭逢彼一時千
六百年才不食無飢我欲推窮倩阿誰
　　臨江仙(瓈江萬梅方吐而予来長沙風/雪十日晴復大霜有懐而作)
十日惡風三尺雪繁霜又滿人間梅花誰與問平安玉
肌清似削争奈許多寒　夢繞琅瓈江上路竹籬茅舎
青山莫教芳酒滯歸鞍黄昏無限月待我倚闌干
　　踏莎行(贈相/士)
黄鶴樓前胭脂山上敲門有客来相訪自言閲遍世間
人要觀塵俗酸寒狀　闗塞氷霜江湖風浪歸来幸得
身無恙君言雖應我方慚山中道士何勞相
　
　
　
　
　
　
　
　
　
　至正集卷八十
欽定四庫全書
　至正集卷八十一
　　　　　　　　　　　　元　許有壬　撰
　樂府
　　鵲橋仙(同李雲松宣慰過思/齋宣慰值出書其壁)
雲松仙客箕山道士来訪思齋老子思齋何處未歸来
想只在翠紅鄉裏　風清月白橙黄蠏紫一巷笙歌紛
起良宵不遇負佳賓都不念人生有幾
　　二(贈可/行弟)
花香滿院花隂滿地夜静月明風細南坡一室小如舟
都歛盡山林清致　竹簾半捲柴門不閉好箇暮春天
氣長安多少曉鷄聲不到江南春睡
　　三(贈相師/周可山)
春秋七十江湖萬里老子閱人多矣兩朝名勝一囊詩
道渾似當時袁李　紅塵陌上白雲堆裏擾擾浮生行
止我非燕頷虎頭人但詩聖酒狂而已
　　四(宴胡安常/侍御家)
清香華屋黄葵紅葉正是新涼時節文園久病不勝杯
辜負殺一庭秋色　珍殽紛錯玊醅芳烈醉倒江湖狂
客涼天佳月即中秋更有箇今年閏月
　　五
心閒勝貴身閒勝富已往而今始悟来言精力未宜閒
此俗子便宜推去　秋風鷄黍春山杖屨盡是幽人樂
處儘教鬢雪飄蕭總不礙銜杯琢句
　　蝶戀花
九陌千門新雨後細染穠薰滿目春如繡恰信東君神
妙手一宵緑徧官橋栁　樓下蘭舟樓上酒沙暖蘋香渾
似来時候說與可人知信否傷春更比悲秋瘦
　　二(以變白方/贈朱亮卿)
聞道卿卿僝愆損花落深閨無限傷春恨天上靈方吾
不靳為君細染三生鬢　鑷白從今閒玊笋坐看丰姿
潦倒還髫齓洞裏桃花應錯認劉郎乃爾添風韻
　　三
一片白雲迷楚岫風捲青秧迤邐波紋皺馬上推敲詩
未就回頭不覺雙山堠　漁父樵翁常邂逅問我何求
無事空奔走我固蒼黄慚二叟少年有志還知否
　　四
萬象森森天漠漠吹徹殘更聲咽梅花角牕外月明無
處著暗螢沾露隨風落　夢裏詩成渾忘却起傍屏山
涼透紗厨薄静中悠然心自樂蓬山不用乘黄鶴
　　五(丁亥正月十三日/親朋治其醉中賦)
老子行年過耳順蓬鬢蕭踈人道猶風韻領畧風光元
有分賞心又喜燒燈近　薄雪初消寒欲盡詞館久閒
時得陪英俊莫訝連朝為酒困東君已是傳花信
　　漁家傲(訪畢雪/亟不遇)
木落寒林山骨瘦湘江風細波紋皺何處携琴何處酒
惆悵乆亂鴉啼斷烟中桞　茅屋蕭蕭連甕牖半簷寒
旭閒清晝歸路梅花香滿袖詩未就青山笑我空回首
　　二(歌圭塘四/時四首)
氷盡泉香雲縹緲韶華隠隠浮林杪酒在葫蘆魚在沼
清晝悄好音時復来黄鳥　管領風光心未老衰顔却
怕清波照有酒可斟魚可釣能事了東風一曲漁家傲
　　三
窻影脩篁摇翠葆墻隂幽徑連芳草驀地雨来荷葉閙
香更好亂煙浮動紅雲島　稚栁千條絲嫋嫋栁邊宜
著蘭舟小世態紛紛何足校収桂棹嗚嗚且和漁家傲
　　四
露洗璇穹青杳杳年光紅入灘頭蓼翠盖撑烟吹半倒
霜信早一奩寒影磨清曉　早是軒扉塵不到好山更
與供登眺酒債積多詩債少翻水調西風幾叠漁家傲
　　五
落日崇臺寒力峭登臨恰似尋安道有竹何人能徑造
吾不誚相逢要遂掀髯笑　雙檜淩空龍夭嬌有知定
訝人枯槁珍重嵗寒氷雪操君自寳老夫但和漁家傲
　　太常引(武昌/别墅)
胭脂山下老農家看雲樹翠交加香透小窻紗是昨夜
幽蘭放花　引泉澆樹破苔移菊更種故侯瓜一笑有
生涯便休嘆清霜鬢華
　　二(用同年歐陽元功/韻贈相師陳壺秋)
年来詩筆尚能神但無奈舊時貧天地一閒身且不在
青雲後塵　壺秋眸子野人心事相對好敷陳山酒正
清醇要茅屋朝朝是春
　　三(速可行/治具)
小齋瀟灑頗宜貧清有竹静無塵俗子不敲門只風月
烟霞是隣　古瓶清雅寒梅踈瘦昨雨忽紛紛尚有一
枝春快報與南㕔主人
　　四(同/前)
忍寒搜句意何如政因我腹焦枯茶竈火慵嘘髙陽侣
元非姓盧　佳章聨叠新醅寥落飛夢繞兵厨新釀取
来無要親與梅花餞途
　　五(至正辛未春環樞堂海棠開偕溤公勵參議陪/紫清夏真人飲其下今年范發事務方殷欲尋)
　　　(舊盟跬歩牽縶堂西潄芳亭甃方池種芙渠連/嵗約觀而皆不果六月初日禱雨一過則紅衣)
　　　(落盡翠房森矗矣口占/長短句奉紫清一笑)
潄芳亭下小方塘清㪚水芝香回首翠成房忍不待佳
人奉觴　紫垣朝暮紅塵車騎遮斷白雲鄉老我重尋
芳又渾似今年海棠
　　六(次王居仁/為夀韻)
進為卿相退為仙歎今古少能全抛却祖生鞭且占取
烟霞洞天　遥峰罨畫清流潄玉故里好山川黄菊正
鮮妍便沽酒休論幾千
　　七(登樓/觀栁)
雪消春氣恰和柔先到栁梢頭數日不登樓笑青眼窺
人尚羞　清明近也老夫耄矣其忍負歡㳺飛絮便生
愁儘都變浮萍去休
　　八(烏克莊杜徳常寓所二松/可愛醉中賦此以贈二君)
二松如葢偃中庭向朱夏作秋聲摇影動踈櫺掩映得
苔㾗轉青　西清博士西臺御史相對又雙清咫尺到
蓬瀛休認作藍田縣丞
　　九(丙戌次舊韻/寄紫青真人)
道宫城市勝林塘松竹滿芰荷香煮酒出丹房記相見
怱怱一觴　雲萍飄忽仙凡懸絶翻手又殊鄉何日潄
餘芳看華髪詩人許棠
　　十(再用舊韻/寄紫清)
詩成春草夢池塘相憶託𤣥香常記飲仙房笑一舉曽
蒙十觴　百年行止幾畨離合吾老且吾鄉聊與領羣
芳漸開到江頭野棠
　　十一(圭塘/四首)
圭塘種藕已多時貼水曉星稀生意一朝回便萬柄紅
酣緑欹　連宵驟雨透空繁響清絶不容詩對境寫襟
期要無愧□夷子皮
　　十二
幽人早起赴池亭看初日照娉婷風盖露珠傾又勝似
前時雨聲　水沉鄉裏錦雲深處雙檜揷天青一葉釣
舟輕似野渡無人自横
　　十三
四堤楊栁接松筠香破水芝新羅襪不生塵笑畫裏淩
波未真　紅雲飄緲清風蕭䬃半醉岸烏巾不是葛天
民也做得江湖㪚人
　　十四
雲舒霞捲萬粧濃倒影水天紅池轉小臺東又一種娟
娟玉容　仙肌綽約奇芳清遠浮動水晶宫一笑對衰
翁好同赴廬山社中
　　清平樂(登北山閣/感懐賦)
鍾山髙處又結層樓住山自蒼蒼江自去萬景一時収
聚　平生湖海詩豪更傾五斗香醪不信人間好句不
教驅入霜毫
　　二(瓶/梅)
膽瓶温水一握春如洗斗帳怯寒呼不起嬌滴粉雲香
裏　誰教淺笑輕顰恰如鏡裏傳神不用瑶天雪月
眼前瓊樹常新
　　三(避暑神仙/詠桂樹)
堂前雙桂雲潑交加翠天老金柔花尚未且愛清隂滿
地　秋風一旦花開天香吹㪚亭臺却被花神見笑先
生未必能来
　　四(和可行梅/竹韻二首)
平生愛竹到處縈心曲一日相違人便俗栽滿水邊茅
屋　誰知嵗晚空山佳人能慰荒寒莫論和羮結實且
看髙節停鸞
　　五
賞梅觀竹不暇鑱黄獨白玉吹香連碧玉富殺山人林
谷　幾年行路艱難眼明今日重看便結嵗寒心友休
教夢到槐安
　　六
天寒日暮百繞梅花樹萬斛清香藏不住都在一花開
處　可憐月堕霜飛不知踈影来時誰報雲川老子翠
禽先在南枝
　　七(題郭思/誠山居)
西巖仙老身在蓬莱島竹月松雲塵不到况有清風自
掃　霜溪淺碧摇沙烟村落照明霞說與門前鷗鷺仙
家又是漁家
　　憶秦娥(和希孟張/中丞韻)
山人笑人間不識山間妙山間妙嵐光浮動半江殘照
　移文莫待山英校烟霞曽結三生好三生好白雲深
鎻葛洪丹竈
　　二
山瓢飲太空為幕雲為枕雲為枕松聲萬壑月明風冷
　人生未老宜先省塵寰儘有清閒境清閒境孤雲野
鶴杳無蹤影
　　三
山花舞巖姿能笑禽能語禽能語百年心事一犁春雨
　神仙䕶短多官府老人只解為農圃為農圃乾坤休
問幾畨今古
　　四
山鷄唱少年中夜心悲壯心悲壯世間何事不来眉上
　迷途未遠奚惆悵五湖烟水春摇蕩春摇蕩誰知平
地怕天風浪
　　五(送牛農/師二首)
春山碧詩成馬上應相憶應相憶盧溝橋畔晚雲如織
　人生有别休多惜但悲後會知何日知何日暮雲心
緖斷鴻消息
　　六
長安陌東風楊栁花如雪花如雪青條無數為君攀折
　少年剛道輕離别臨岐未信心如鐡心如鐡舊懐新
恨滿梁殘月
　　菩薩蠻(寄都下/友人)
慿髙日望金臺路黄沙盡處空烟樹嵗晚足蕭踈雁聲
無夜無　簿書臨俗態人道儒酸在何以慰相思半年
無好詩
　　二(宿造口用/稼軒韻)
月明江濶天如水夜深殘燭縱横泪㡳事不求安世間
多好山　一杯君且住萬里人南去倡汝莫要予山寒
無鷓鴣
　　三(寄中書/諸公)
三司笑面鞾紋皺鹺官憔悴非詩瘦紅袖寫烏絲誰曾
夢見之　淮鹽真是白染得須成雪何處有神仙能教
白復𤣥
　　浣溪沙
脩黛横愁苦愛顰頳霞亂玉更宜嗔嗅香挼蘂奈何春
　織就回文難會意寫成離字亦傷神他年不及卷中
人
　　二
花露濃沾桂棹香桞風輕拂葛衣涼放歌深入水雲鄉
　荷葉杯中傾緑醑𤓰皮船上載紅粧都堂何似住溪
堂
　　三(㳺善/應)
崖上留題破紫烟巖前瀹茗挹清泉爛㳺三日酒如川
有水有山髙士宅無風無雨小春天人間真見地行
仙
　　㸃絳唇(病中/偶成)
酒病詩愁好春三月常辜負開門春暮新緑迷雲樹一
片飛花綰住㳺絲舞東風妬等閒吹去㪚亂隨紅雨
　　二(次呂叔/泰韻)
雲海茫茫何人尋得春歸處年年遲暮不遂春歸去何
日真歸歴歴江湖路舟横渡青山無數醉吸荷心露
　　如夢令
墻角黄葵都謝開到玉簪花也老子恰知秋風露一庭
清夜瀟洒瀟洒髙卧碧紗窻下
　　二
為問蕃釐道士今日瓊花開未老子偶然閒要向花間
㳺戲㳺戲㳺戲莫待清隂滿地
　　三(饒徳明學士収踈/齊詠竹二首求和)
誰把清風領受尋得嵗寒三友霜月玉亭亭恰似老夫
詩瘦詩瘦詩瘦無奈碧雲懐舊
　　四
嵗暮天寒時節滿意相看氷雪不遣野人歸誰慰此中
清絶清絶清絶天上一方明月
　　五
桃李東風不耐好在西山如黛䇿馬看山来政爾青青
相待無奈無奈却被暮雲妨礙
　　六
一片蒼苔鑿破百折清泉分過長日午隂圓自挈胡床
来坐斯可斯可從此閒身屬我
　　七
昨夜庭梧隕翠詩思尤便爽氣無事要生悲可笑宋家
多事衰矣衰矣但校隣翁酒味
　　八
火榻只疑春早紙帳不知天曉枕上問山童門外雪深
多少休掃休掃収拾老夫茶竈
　　九(次郭子敬/韻四首)
三日瓊瑶飛灑天巧豈容摹寫佳客不曽来有酒定從
誰把文雅文雅應笑珉多玉寡
　　十
老子風神清灑好句自然傳寫立雪賦梅花更折緑條
成把閒雅閒雅莫道吉人辭寡
　　十一
門外雪花飄灑坐上烏絲方寫秋露白泠泠更著玉人
親把三雅三雅取醉莫論多寡
　　十二
有淚緑窻偷灑有恨錦箋難寫消瘦不勝春玉骨都無
一把風雅風雅正值文君新寡
　　長相思
夢揚州到揚州明月長街十二樓珠簾不上鈎　為誰
憂為誰愁愁得春風人白頭見花應自羞
　
　
　
　
　
　
　
　
　
　
　
　
　至正集卷八十一
元史許文忠公列傳
許有壬字可用其先世居潁後徙湯隂有壬㓜頴悟讀
書一目五行嘗閱衡州浄居院碑文近千言一覽輙背
誦無遺年二十暢師文薦入翰林不報授開寧路儒學
正陞教授未上辟山北㢘訪司掌書登延祐二年進士
第授同知遼州事會闗中有警鄰州聴民出避棄孩嬰
滿道有壬獨率弓箭手閉城門以守卒獲無虞州有追
逮不許胥𨽻足跡至村疃唯給信牌令執里役者呼之
民安而事集右族貪虐者懲之寃獄雖有成案皆平翻
而釋其罪州遂大治六年己未除山北㢘訪司經歴至
治元年遷吏部主事二年轉江南行臺監察御史行部
廣東以貪墨劾罷㢘訪副使哈只蔡衍至江西會㢘訪
使苖好謙監焚昏鈔檢視鈔者日至百餘人好謙恐其
有弊痛鞭之人畏罪率剔真為偽以迎其意筦庫吏而
下搒掠無全膚迄莫能償有壬覆視之率真物也遂釋
之凡勢官豪民人畏之如虎狼者有壬遂擒治以法部
内肅然召拜監察御史八月英宗暴崩於南坡賊臣特
克實遣使者自上京至封府庫收百官印有壬知事急
即往告御史中丞董守庸守庸謂宫禁事非子所當問
有壬即疏守庸及經厯多爾濟巴勒監察御史郭額森
呼圖克阿附特克實之罪以俟十月特克實伏誅泰定
帝發上都御史大夫聶赫先還京師有壬即袖疏上之
及帝至復上章言特們德爾之子索諾木與聞大逆乞
賜典刑其兄弟勿令出入宫禁中書平章政事王毅右
丞髙昉横罹奪爵而四川行省平章政事趙世延受禍
尤慘皆請雪寃復職繼上正始十事一曰輔翼太子宜
先訓導二曰遴選長官宜先培養三曰通籍宫禁宜别貴
賤四曰欲謹兵權宜削兼領五曰武備廢弛宜加修飭六
曰賊臣妻妾宜禁勢官徴索七曰前赦權以止變宜再詔
以正名八曰特們德爾諸子宜籍沒以懲惡九曰考驗經
費以減民賦十曰樽節浮蠧以紓國用帝多從之泰定元
年初立詹事院選為中議改中書左司員外郎京畿饑有
壬請賑之同列讓曰子言固善其如虧國何有壬曰不
然民本也不虧民顧豈虧國耶卒白於丞相發糧四十萬
斛濟之民頼以活者甚衆國家舊法毎以積分次第貢
以出官執政用監丞張起巖議欲廢之而以推擇徳行
為務有壬折之曰積分雖未盡善然可得博學能文
之士若曰惟徳行之擇其名固佳恐皆厚貌深情專意
外飾或懵不能識丁矣議乆不決三年六月陞右司郎
中其事遂行已而復寢獲盗例有賞論者多疑其偽有
淹四十餘年羣訴於馬首有壬曰盗賊方熾求疵太甚
緩急何以使人但經部使者覆覈者皆予官俄移左司
郎中每遇公議有壬屢争事得失汛掃積滯幾無留牘
都事宋本退語人曰此貞觀開元間議事也明年丁父
憂天厯三年擢兩淮都轉鹽運使先是鹽法壊廷議非
有壬不能集事故有是命有壬詢究弊端立法而通融
之國課遂登至順二年二月召參議中書省事未幾以
丁母憂去元統元年復以參議召明年甲戌拜治書侍
御史轉奎章閣學士院侍書學士仍治臺事會福逹嚕
噶齊旺布藉丞相勢宿衛東宫其行頗淫穢御史劾之
旺布藏御史大夫家有壬捕而遣之九月拜中書參知
政事知經筵事帝詔羣臣議上皇太后尊號為太皇太
后有壬曰皇上於皇太后母子也若加太皇太后則為
孫矣非禮也衆弗之從有壬曰今制封贈祖父母降於
父母一等盖推恩之法近重而遠輕今尊皇太后為太
皇太后是推而遠之乃反輕矣豈所謂尊之者耶弗之
聴中書平章政事察爾特穆爾挾私憾奏罷進士科有
壬廷争甚苦不能奪遂稱疾在告帝強起之拜侍御史
會汝寧捧胡反大臣有忌漢官者取賊所造旗幟及偽
宣勅班地上問曰此欲何為耶意漢官諱言反將以罪
中之有壬曰此曹建年號稱李老君太子部署士卒以
敵官軍其反狀甚明尚何言其語遂塞廷議欲行古劓
法立行樞宻院禁漢人南人勿學䝉古輝和爾字書有
壬皆争止之重紀至元初長蘆韓公溥因家藏兵器遂
起大獄株連臺若省多以贓敗獨無有壬名由是忌者
益甚有壬度不可留遂歸彰徳已而南遊湘漢間至元
六年召入中書仍為參知政事明年改元至正有壬極
論帝當親祠太廟母后虗位徽政院當罷改元命相當
合為一詔冗職當沙汰錢糧當裁節如此之類不一而
足人皆韙之轉中書左丞二年囊加慶喜八及博囉特
穆爾獻議開西山金口導渾河踰京城達通州以通漕
運丞相托克托主之甚力有壬曰渾河之水湍悍易決而
足以為害淤淺易塞而不可行舟況地勢髙下甚有不
同徒勞民費財耳不聴後卒如有壬言先是有壬之父
熈載仕長沙日設義學訓諸生既殁而諸生思之為立
東岡書院朝廷賜額設官以為育才之地南臺監察御
史茂布喇實縁睚眦怨言書院不當立并搆浮辭誣衊
有壬并其二弟有儀有孚有壬遂稱病歸四年改浙江
行省左丞辭六年召為翰林學士既上又辭監察御史
累章辨其誣俄拜浙西㢘訪使未上復以翰林學士承
㫖召仍知經筵事明年夏授御史中丞賜白玉束帶及
御衣一襲未幾復以病歸監察御史達蘭布哈衘有壬
時長短之奏劾甚力事尋白十二年盗起河南聲撼河
朔間有壬畫備禦之䇿十五條以授郡將民藉以安十
三年起拜河南行省左丞朝廷遣將出征環河南境連
營以百數一切芻餉皆仰給之有壬從容集事若平時
然十五年遷集賢大學士尋改樞宻副使復拜中書左
丞時以言為諱有壬力言朝廷務行姑息之政賞重罰
輕故將士貪掠子女玉帛而無鬭志遂倡招降之策言
多不載有僧名開自髙郵来言張士誠乞降衆幸事且
成皆大喜有壬獨疑其妄呼僧詰之果語塞不能對轉
集賢大學士兼太子左諭徳階至光禄大夫有壬前朝
舊徳太子頗敬禮之一日入見方臂鷙禽以為樂遽呼
左右屏去十七年以老病力乞致其事久之始得請給
俸賜以終其身二十四年九月二十一日卒年七十八
有壬歴事七朝垂五十年遇國家大事無不盡言皆一
根至理而曲盡人情當權臣恣睢之時稍忤意輙誅竄
隨之有壬絶不為巧避計事有不便明辨力諍不知有
死生利害君子多之有壬善筆札工詞章歐陽𤣥序其
文謂其雄渾閎雋湧如層瀾迫而求之則淵靚深實盖
深許之也所著有至正集若干卷諡曰文忠子一人曰
楨
