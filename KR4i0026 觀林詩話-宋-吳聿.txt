#+TITLE: 觀林詩話-宋-吳聿
#+DATE: 2016-06-11 12:26:39
#+SOURCE: github.com/kanripo/KR4i0026 master 3c0b52cc                
欽定四庫全書　　　　　集部九
　觀林詩話　　　　　　　　詩文評類
　　提要
　　　　(臣/)等謹案觀林詩話一巻宋呉聿撰聿字子
　　　　書自署楚東人楚東地廣莫能知其邑里陳
　　　　振孫書錄解題載此書亦云不知何人案書
　　　　中稱衣冠中有微時為小吏者作三角亭詩
　　　　有夜欠一簷雨春無四面花之語獻其所事
　　　　異之使學果後登第今為郎矣云云案曾三
　　　　異同話録載此事稱為余子清之祖仁廓則
　　　　子聿葢南宋初人故所稱引上至蘇軾黄庭
　　　　堅賀鑄下至汪藻王宣而止也其中如辨陸
　　　　厥中山王孺子妾歌誤用安陵君一條李善
　　　　文選註已先有此論聿抒為新得葢偶未及
　　　　檢又引摭言趙牧學李長吉歌詩一條摭言
　　　　無此文葢記杜牧之語而誤杜為趙又誤增
　　　　學李長吉歌詩一句亦為疎舛巻末録謝朓
　　　　事三條不加論斷殊無所取核其詞意似乎
　　　　欲解王安石歐陽脩倡和詩中吏部文章二
　　　　百年句而其文未畢或傳寫有所佚脱又誤
　　　　分一則為三則歟聿之詩學出於元祐於當
　　　　時佚事尤所究心如謂黄庭堅論黄獨為土
　　　　芋而云或以為黄精者乃指蘇軾詩人空腹
　　　　待黄精生事只看長柄械句而不欲顯名又
　　　　陳師道所稱但解開門留我住主人不問是
　　　　誰家句乃蘇軾蔵春兩絶句之一託云古語
　　　　又蘇軾不向如臯閒射雉人間何以得卿卿
　　　　句世譏軾誤以如臯為地名聿謂親見其手
　　　　寫㑹獵詩不向乃作向不又軾嘗名賈耘老
　　　　之妾曰雙荷葉世不曉所謂聿謂其事載泉
　　　　南老人集取雙髻並前之義其名出於温庭
　　　　筠詞澠水燕談稱張舜民題蘇軾老人行役
　　　　詩乃蘇轍作王闢之誤記軾梅花詩用返魂
　　　　字乃用韓偓金鑾宻記中語説者誤引蘇徳
　　　　哥及聚窟洲返魂香事皆查慎行補註蘇詩
　　　　所未及又如黄庭堅與恵洪詩實用陳平傳
　　　　解衣船而刺宻句相謔洪作冷齋夜話乃以
　　　　欲加冠巾自解與庭堅自稱從王安石得古
　　　　詩句法及安石詞揉藍一水縈花草句乃追
　　　　用所見江上人家壁間絶句諸事亦他書所
　　　　未言至於引郭義恭廣志證陸龜䝉詩蕙炷
　　　　字引尉遲樞南楚新聞證僧詩氊根字引隋
　　　　書禮志證古詩長跪問故夫句引許慎説文
　　　　證衣亦可名不借不獨草屨引南史邱仲字
　　　　傳證唐詩半夜鐘引宋書證吳融誤用虞嘯
　　　　事引世説新語庾亮事證著屐登樓引元結
　　　　自序證歐陽修黄庭堅誤讀笭箵字引潘岳
　　　　西征賦證晁錯之錯可讀七各切引江淹襍
　　　　擬詩證東觀奏記誤稱沈約引顧愔新羅圖
　　　　記證松五粒非鬛引歌録證殷芸小説誤解
　　　　蜻蛚引西京襍記駁賀鑄詞誤用玉硯生冰
　　　　以及駁蘇軾誤以白居易除夜詩為寒食詩
　　　　以長桑君為倉公以左傳小人之食為小人
　　　　之羮諸條皆足以資考證在宋人詩話之中
　　　　亦可謂之佳本矣乾隆四十六年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　觀林詩話
　　　　　　　　　　　　　宋　呉聿　撰
漢武栢梁臺群臣皆聨七言或述其職或謙叙不能至
　左馮翊曰三輔盜賊天下危右扶風曰盜阻南山為
　民災京兆尹曰外家公主不可治則又有規儆之風
　及宋孝武華林都亭梁元帝清言殿皆傚此體雖無
　規儆之風亦無諛佞之辭獨叙叨冒愧慙而已近世
　應制爭獻諛辭褒日月而譽天地惟恐不至古者賡
　載相戒之風於是掃地矣
謝靈運有蘋萍泛沈深菰蒲冒清淺上句雙聲疊韻下
　句疊韻雙聲後人如杜少陵卑枝低結子接葉暗巢
　鶯杜荀鶴胡盧杓酌春濃酒舴艋舟流夜漲灘温庭
　筠廢砌翳薜荔枯湖無菰蒲老媪寳藳草愚夫輸逋
　租皆出於疉韻不若靈運之工也
陸龜蒙鄴宫詞云魏武平生不好香楓膠蕙炷潔宫房
　可知遺令非前事却有餘薰在繡嚢或疑蕙不可焚
　然事見廣志云蕙草綠葉紫花魏武帝以為香焚之
華亭船子和尚詩少見於世呂益柔刻三十九首於風
　涇寺云得其父遺編中一詩云歐冶銛鋒價最高海
　中收得用吹毛龍鳯繞鬼神號不見全牛可下刀涪
　翁屢用其語
語言拘忌莫如近世淺俗之甚王仲宣贈蔡子篤詩云
　我友云徂今人以為語之大病矣余嘗誦飯牛歌長
　夜漫漫何時旦謂人曰此豈亦寗戚䜟語耶
嘗見尉遲樞南楚新聞云薛昭緯避巢賊亂遇舊識銀
　工邀食有一楪氊根數十皴之語乃知王中令所遇
　食蒸豚僧詩所謂若把氊根來比並氊根只合喫藤
　條亦自有來處耶
李義山云小亭閒眠微酒銷山榴海栢枝相交韓致光
　云深院下簾人晝寢紅薔薇架對芭蕉皆微辭也
庾信鴛鴦賦云昔有一雙鳯飛來入魏宮今成兩株樹
　若個是韓馮盖符中切半山蝶詩云豈能投死為韓
　馮乃皮氷切
鮑當有清風集行於世時號鮑清風嘗以孤鴈詩上一
　鉅公亟稱之故又號鮑孤鴈又有貧女吟云貧女臨
　水粧徘徊波不定豈敢怨春風自無臺上鏡深有古
　意幸不遇賞音使有所遇又將為鮑貧女耶
陳平傳言解衣臝而佐刺船涪翁與洪覺範詩云脫却
　衲衣著蓑笠來佐涪翁刺釣船似惱之太酷而覺範
　自以為我欲收斂加冠巾之意所謂欲盖而彰也
錢昭度詩云伯禹無端教鮮食水中魚盡不知休陳無
　巳云誰初教鮮食竭澤未能休便覺語勝
東坡和辛字韻至搗殘椒桂有餘辛用意愈工出人意
　外然陳無已十里塵沈不受辛亦自然也
陸韓卿中山王孺子妾歌云安陵泣前魚本龍陽君事
　誤以為安陵君
涪翁論黄獨為土芋而云或以為黄精非也盖謂東坡
　云詩人空腹待黄精生事只㸔長柄械不欲顯名之
　爾
東坡幾思壓茅柴禁網日夜急盖世號市沽為茅柴以
　其易著易遇周美成詩云冬曦如村釀竒温止須臾
　行行正須此戀戀忽已無非慣飲茅柴不能為此語
　也
華亭並海有金山潮至則在海中潮退乃可遊山有寒
　穴泉甘洌與惠山相埒穴在山麓泉鍾其間適與海
　平而半山和華亭令唐詢十詠寒穴泉詩乃云高穴
　與雲平盖未嘗至其處也毛澤民作泉銘叙半山詩
　云泉當因此詩以名世然予以謂因半山詩以増重
　於世則此泉之幸若後世好事者欲憑此詩以考寒
　穴所在則失之逺矣非泉之不幸歟
涪翁讀中興碑詩云凍雨為灑前朝碑楚辭云使凍雨
　兮灑途故張平子賦凍雨沛其洒途舊注云凍雨暴
　雨也巴郡暴雨為凍雨
譚賔錄載唐率府兵曹叅軍馮光震入集賢院校文選
　注蹲鴟云今之芋子即著毛蘿蔔又温庭筠乾􁌄子
　所載不同云蕭嵩以文選是先代舊書欲注蹲鴟云
　今芋子乃著毛蘿蔔未知孰是
沆瀣王逸楚辭注云北方夜半之氣唐劉商白角樽歌
　云或謂輕氷盛沆瀣注云海氣也
婪尾酒出佛圖澄傳婪尾者最後飲酒也東坡除夜詩
　云不辭最後飲屠蘇是以樂天詩以婪作藍云三杯
　藍尾酒一楪膠牙餳皆更嵗之事而東坡詩有藍尾
　忽驚新火後遨頭要及浣花前之語自注云樂天寒
　食詩云三杯藍尾酒當是誤記
梅聖俞詩莫打鴨打鴨驚鴛鴦之語譏宣守笞官奴也
　陳無巳戯楊理曹詩云從來相戒莫打鴨可打鴛鴦
　最後孫又與宣守詩云肯為文俗事打鴨起鴛鴦皆
　用此也然起鴛鴦三字亦有來處杜牧之云織篷眠
　舴艋驚夢起鴛鴦
酉陽雜俎稱庾信作詩用西京雜記事旋自改曰此呉
　均語爾恐不足用今本作葛稚川集劉子駿文
每疑古樂府有長跪問故夫之語一日讀隋志至冊后
　之禮皇后先拜后起皇帝后拜先起乃知古婦人亦
　伏拜也
陳無已䟦舊詞云晁無咎云眉山宮詞盖不更此境也
　予謂不然宋玉初不識巫山神女而能賦之豈待更
　而知也予他文未能及人獨於詞自謂不减秦七黄
　九而為卿掾三年去而復還又三年矣而鄉妓無欲
　予之詞者獨杜氏子勤懇不巳且云所得詩詞滿篋
　家多蓄紙筆墨有暇則學書使不如言其志亦可喜
　也乃寫以遺之
古語所謂但解閉門留我住主人不問是誰家者此語
　東坡題藏春兩絶之一全篇云莫尋群玉峯頭路休
　㸔𤣥都觀裏花但解閉門留我住主人莫問是誰家
　盖無巳託為古語耳
曽逢邍老於仕宦所至以嚴憚稱近有客舉一聯云他
　日諸侯不敢客如今到處欲為家曰此逢邍詩也二
　十年來仕於州縣者鮮有能詩乃知此老風力外有
　别勝處
杜牧之云杜若芳洲翠嚴光釣瀨喧此以杜與嚴為人
　姓相對也又有當時物議朱雲小後代聲名白日懸
　此乃以朱雲對白日皆為假對雖以人名姓偶物不
　為偏枯反為工也如涪翁世上豈無千里馬人中難
　得九方臯尤為工緻
嘗見東坡手寫㑹獵詩云向不如臯閒射雉人間何以
　得卿卿世所傳本乃作不向如臯遂以為東坡誤用
　如臯為地名特未嘗見原本耳
半山云不知太乙游何處定把青藜獨照公乃上元夜
　戲貢父詩貢父時在館中適與王嘉所載劉向上元
　夜天祿閣遇太乙降事相契故有此句然此事前人
　引用已多特半山用得著題耳
前軰作桃花菊詩雖多而未見㧞俗者楊元素云清香
　舊已親陶令紅艶新能惑阮郎張敏叔云但令陶令
　長為主莫遣靈均錯認伊然世復盛傳一聯云陶令
　歸來驚色變劉郎去後笑開遲亦未為勝但陶令歸
　來劉郎去後乃切對也
唐人夏日詩有炎風生白羽畏日隔青油想見歊煩之
　景不在林樾之下也
孟郊集有四嬋娟篇謂花竹人月也誤見顧况集
程文若在官喜抄書嘗云古人以是為風流罪過予以
　李義山舉白奕棊兼把釣不離至教事顛狂之語作
　對云舉白顛狂不離至教抄書罪過要是風流
東坡詩有云絶勝倉公飲上池誤以長桑君為倉公
王武子多四言詩間有五字句余最愛抱甕拙勝巧
揚州僧坊有谷林堂乃東坡命名必至其所然後知其
　名之當棗㨿詩云下窺幽谷底窈窕一何深魚動起
　重淵鳥驚奮高林谷林之名盖出此耳
楊元素勸酒詩云何必口辭山簡醉但教心似屈原醒
　此語殊有味也
秦太虛用樂天木藤謠吾獨一身賴爾為二作六言云
　身與杖藜為二影將明月成三真竒對也
樂天云眉月晚生神女浦臉波春傍窈娘堤涪翁用此
　意作漁父詞云新婦磯邊眉黛愁女兒浦口眼波秋
　然新婦磯女兒浦顧况六言巳作對矣
杜荀鶴詩句鄙惡世所傳唐風集首篇風煖鳥聲碎日
　高花影重者余甚疑不類荀鶴語他日觀唐人小説
　見此詩乃周朴所作而歐陽文忠公亦云爾盖借此
　引編已行於世矣
九原檀弓一作九京涪翁兩用之云九京喚起杜陵翁
　又云百不試埋九京
東坡名賈耘老之妾為雙荷葉初不曉所謂他日傳趙
　徳麟家所收泉南老人集記此事云兩髻並前如雙
　荷葉故以名之荷葉髻見温飛卿詞裙拖安石榴髻嚲
　偏荷葉
五大夫秦爵名也封松為五大夫非特為五株松也近
　有題范文正所植鄱陽驛中六松云青青六大夫此
　殊可笑
都下舊無紅梅一貴人家始移植盛開召士大夫燕賞
　皆有詩號紅梅集傳於世以半山北人初未識渾作
　杏花㸔為冠後東坡見云何待北人太薄
半山云牕眀兩不借榻淨一籧篨揚雄方言紗作曰履
　麻作曰不借崔豹古今注草履曰不借許慎説文云
　綥或作綦帛蒼艾色詩縞衣綥巾未嫁女所服一曰
　不借常所服御而人皆易有者皆可謂之不借不獨
　屨也然半山所指乃草屨耳
半山詩有用蔡澤事云安排夀考無三甲又用退之語
　對云收拾文章有六丁東坡詩有用屈原事云豈意
　日斜庚子後又有鄭康成夢對云忽驚嵗在已辰年
　皆天設對也
秦太虚與花光老求墨梅書云僕方此憂患無以自娯
　願師為我作兩枝見寄令我得展玩洗去煩惱幸甚
　涪翁和昊字韻梅詩云夢蝶真人貌黄槁籬落逢花
　曽絶倒雅聞花光能畫梅更乞一枝洗煩惱謂此也
秦太虚云僕有梅花一詩東坡為和王荆公嘗書之於
　扇有見荆公扇上所書乃月落參横畫角哀暗香消
　盡令人老兩句涪翁又愛其四句云清淚斑斑知有
　恨恨春相從苦不早甘心結子待君来洗雨梳風爲
　誰好白玉臺詩中氣格髙者乃能及此耳
涪翁云江南埜中有一種小白花木髙數尺春開極香
　野人號為鄭花王荆公嘗求此花栽欲作詩而陋其
　名予請名曰山礬野人採鄭花葉以染黄不借礬而
　成色故曰山礬海岸孤絶處補陀落伽山譯者謂小
　白山余疑即此花是也不然何以觀音老人端坐而
　不去也此題花光補亭二絶句䟦翁作水仙花詩有
　山礬是弟梅是兄亦謂此也
太虚梅詩末云安得健歩逺移歸亂揷繁花向晴昊乃
　用蘇端薛復筵簡薛華醉歌兩句
豫章諸洪作詩有外家法律然不多見於世舊傳龜父
　遊烏遮塔示師川詩云華鯨喚起曲肱夢行徑幽尋
　小雨乾風吹龍沙江流㫁日下烏塔松隂寒氷雪照
　人徐孺子手提玉麈對西山安得洪崖入瓊藥令我
　蜚出六合間
玉父寄兄詩云六年作别書頻至一月相從袂又分船
　宿綠波浦邊雨客行烏泥岡上雲陳留風俗尚可道
　襄陽耆舊空復論鴻飛冲天鴈翅短付與燕雀聊同
　羣
涪翁䟦半山書云今世惟荆公字得古人法自楊虚白
　以來一人而巳楊虛白自云浮世百年今過半校他
　蘧瑗十年遲者荆公此二帖近之往時李西臺喜學
　書題楊少師題大慈院壁後云枯杉倒檜霜天老松
　烟麝煤隂雨寒我亦生來有書癖一囘入寺一囘㸔
　西臺真能賞音者今金陵定林寺壁荆公書數百字
　未見賞音者
澠水燕譚記張芸叟奉使遼東宿幽州館中有題子瞻
　老人行於壁者聞范陽書肆亦刻子瞻詩數十首謂
　之大蘇小集芸叟題其後云誰傳佳句到幽都逢著
　胡兒問大蘇莫把文章動蠻貊恐妨談笑卧江湖此
　乃子由與坡詩佳句二字本云家集坡亦有和篇所
　謂欲問君王乞鑑湖是也
東坡云醉眠炫紅綠此乃㸔朱成碧顔始紅換骨句耳
鹽官倪清素寳東坡墨蹟數軸如䕶眼目縣官數以勢
　力刼之卒不可得取試經行中語自牓其所居薄命
　佳人之館
衣冠中有㣲時為小吏者作三角亭詩有夜欠一簷雨
　春無四面花之語獻其所事異之使學後果登第今
　為郎矣
東坡愛玉女洞中水既致兩瓶恐後復取而為使者見
　紿因破竹為契使寺僧藏其一以為往來之信戲謂
　為調水符作詩云欺謾久成俗關市有契繻誰知南
　山下取水亦置符古人辨淄渑皎若鶴與鳬吾今既
　謝此但視符有無常恐汲水人智出符之餘多防竟
　無及棄置為長吁此當與擇勝亭俱傳於好事者為
　推論也
南史丘仲孚喜讀書常以中宵鐘鳴為限乃知半夜鐘
　聲不獨見唐人詩句
董慶夫云石懋敏若頃在都下除夜作詩云索米長安
　久倦遊寂無盃盎洗牢愁嵗除借問除何事除盡朱
　顔與黒頭人以為有昔人减盡風情之䜟明年果卒
　懋有橘林集行於世可讀者皆汪彦章詩也
暢當詩有云酒渇愛江清餘酣潄晚汀軟沙欹坐稳冷
　石醉眠醒四句皆説不覺煩也
呉融云嘯父知機先憶䱥季鷹無事已思鱸按虞嘯父
　為宋武帝侍中帝從容問曰卿在門下初不聞有獻
　替嘯父家富春近海湄帝望其意氣對曰天時尚暖
　䱥魚蝦鮓未可致尋當有所上獻帝撫掌大笑謂為
　知機可乎將子華别有所據乎
唐人有訪呂逸人不遇詩云到門不解題凡鳥愛竹何
　須問主人余甚愛其用意然觀其意乃大不重其人
　耳
昔人有言人有三百四病馬有三百八病詩病多於馬
　病信哉高子勉能詩涪翁與之詩云更能識詩家病
　方是我眼中人此亦苦口也
王立之云潘邠老望漢陽詩云兩屐上層樓一目畧千
　里説者云著屐豈可登樓予以為不然殷浩王胡之
　徒秋夜登武昌南樓門亟道中屐聲甚夥定是庾公
　俄而率左右十許人歩來非著屐登樓耶亟道今所
　謂胡梯是也
唐教坊記云平人如以容色選入内者教習琵琶五絃
　箜篌箏者謂之搊彈家杜少陵詩有絃管罷搊彈之
　句管非搊彈之物或改為絃管罷吹彈或改為絃索
　罷搊彈然皆非本語
一僧問王茂公云凡花皆經歳復開東坡何為獨於梅
　花言返魂香耶茂公云以梅花清絶能醒人非餘花
　可比故耳遂引蘇徳哥及聚窟洲返魂香事為證僧
　來從予借二書驗之皆與梅花了不相關遂憾茂公
　之欺余為言其事見韓偓金鑾宻記出内廷詩有玉
　為通體尋常見香號返魂容易回之語其題云嶺南
　梅花一歳再發故作此詩題於花下東坡云返魂香入
　嶺頭梅僧遂釋然
劉向列女傳以為式微之詩二人所作一在中露一在
　泥中衞之二邑也或者以為聯句始此
有題金陵永慶招提壁云余從師川問句法師川舉近
　詩云人言春事巳我言未遽央試向後湖去菰葉如
　許長
半山酷愛唐樂府雨打梨花深閉門之句
山谷云余從半山老人得古詩句法云春風取花去酬
　我以清隂
半山嘗於江上人家壁間見一絶云一江春水碧揉藍
　船趁歸潮未上帆渡口酒家賒不得問人何處典春
　衫深味其首句為躊蹰久之而去已而作小詞有平
　漲小橋千嶂抱揉藍一水縈花草之句盖追用其語
李光祖元亮兄弟數人皆雋才元亮作弔項羽賦追古
　作者世稱其詩有可憐三萬六千日長作東西南北
　人之句特鼎中之一臠耳
陸龜䝉有篷傘詩云吾江善編篷圓者柄為傘所至以
　自隨清隂覆一墠自吾為此計蓑笠義若短何須詣
　亭䕃風雨皆足緩此三家村擇勝亭耳
元次山自序云帶笭箵而畫船注丁郎桑荒切今韵中
　不收歐文忠公與涪翁皆於清字韻押
温庭筠記狐書兩篇其一詞曰正色鴻濛夀神司化代
　穹施后承光負懸設嘔論吐萌垠倪斮截賜㕁曲䨴
　(音/隊)霒(乙林/反)霾(音/埋)曀雀毁龜氷犍馳御窟孽尾羣禾祙
　祙􁚉􁚉㳷(音/冺)用祕功以嶺以穴抱薪伐櫟莽野萬茁
　順律則祥拂論惟孽壯虛無有頥咽蕋屑肇素未來
　武尋輪轍其二詞曰五行七曜成此閏餘上帝降靈
　歳旦涒涂蛇蛻其皮君亦神攄九九大大束身天除
　何以充喉吐納太虛何以蔽倮霞袿雲袽哀爾浮生
　擲此荒墟吾復浩氣還形之初在帝左右道濟忽諸
　題云應天狐超異科筞人道後文繁雜不載事見乾
　􁌄子東坡喜錄鬼語便是人道不到處信哉
半山酴醿金沙詩云我無丹白㸔如夢人有朱鉛見即
　愁孫思邈云茍丹白存於心中即神靈如不降其用
　事精切如此
東坡在湖州甲寅年與楊元素張子野陳令舉由苕霅
　泛舟至呉興東坡家尚出琵琶并沈冲宅犀玉共三
　面胡琴又州妓一姓周一姓邵呼為二南子野賦六
　客辭後子野令舉孝叔化去惟東坡與元素公擇在
　爾元素因作詩寄坡云仙舟遊漾霅溪風三奏琵琶
　一艦紅聞望喜傳新政異夢魂猶憶舊歡同二南籍
　裏知誰在六客堂中巳半空細問人間為宰相爭如
　願住水晶宫天帝問盧杞願住水晶宫願為人間宰
　相杞對曰願作人間宰相遂不得仙今呉興有水晶
　宮之號故云
楊元素疏論半山云臣竊見唐賢多以所為之文見其
　人平生行事如蓍蔡之不謬如李紳作閔農詩當時
　文士稱其有宰相器韓愈稱歐陽詹亦曰讀其書知
　其慈孝最隆也近世丁謂詩有天門深九重終當掉
　臂入王禹偁讀之曰入公門猶鞠躬如也天門豈可
　掉臂入乎此人必不忠後果如其言臣聞王安石文
　章之名久矣嘗聞其詩曰今人未可非商鞅商鞅能
　令政必行今覩其行事巳頗類矣願陛下詳其言而
　防其志半山晩年所至處輙書牕屏間云當時諸葛
　成何事只合終身作卧龍盖痛悔之辭此乃唐薛能
　詩句
沈休文鍾山應西陽王教一首五章第四章用兩足字
　韻上云多值息心侶結架山之足下云所願從之遊
　寸心於此足一章纔四韻而兩韻同一字又陸士衡
　擬古一篇用兩音字前云思君徽與音後云歸雲難
　寄音東坡一詩用兩耳字云二義不同故得重用又
　涪翁有一詩壓兩朋字云大府佳友朋歸鳥求其朋
　又有一詩用兩扁字韻責任嫓和扁持斲問輪扁自
　注云復有此一韻事異似不類出此也
雞鳴高樹巔古縣錄詩也而陸士衡陶淵明皆用之士
　衡對用虎嘯深谷底淵明以對犬吠深巷中
古人五字往往句有相犯者如潘安仁王仲宣皆云但
　愬杯行遲曹子建應徳璉皆云公子敬愛客李少卿
　云行人懐往路蘇子卿云征夫懐往路左太冲云綠
　葉日夜黄張景陽云宻葉日夜疎古詩秋草凄以綠
　又秋草萋更碧謝𤣥暉又云春草秋更綠如此者衆
　不可枚舉
西征賦惡謔博字韻一聯云成七國之稱亂翻助逆而
　誅錯李善註云錯七故反今協韻七各反然今時人
　讀晁錯為鼂錯七故切則以為不識字矣
何邵贈張華云在昔同班列今者並園墟華答卲云自
　昔同寮寀於今此園廬今之酬和者如此人必以為
　笑資矣
江文通效李陵等雜體三十首内效休上人怨别一首
　有日暮碧雲合佳人殊未來之句後人便以為休上
　人語其末又有桂水日千里因之平生懐之句唐東
　觀記又以為太子家令沈約詩所謂文通錦割截殆
　盡矣
鮑明逺升天行云九籥隠丹經李善云易緯注齊魯之
　間名門户及藏器之管曰籥以藏經而丹有九轉故
　曰九籥此可笑也天門有九故曰九籥涪翁云九籥
　天闕守夜义是也
世所傳一日㸔除目終年損道心之語乃姚合武功縣
　詩也
唐人多作五粒松詩有以五粒為鬛者大歴時監察御
　史顧愔新羅國記云松樹大連抱有五粒子形如桃
　仁而稍小皮硬中有仁取而食之味如胡桃浸酒療
　風然則松名五粒者以子名之也
贈人詩多用同姓事如東坡贈鄭户曹云公業有田常
　乏食廣文好客竟無氊又贈蔡子華云莫尋唐舉問
　封侯但遣麻姑為爬背涪翁和東坡詩云人間化鶴
　三千嵗海上㸔羊十九年陳無已贈何郎中云已度
　城隂先得句不應從俗未忘葷惟徐師川贈張仁云
　詩如雲態度人似栁風流尤為工也又半山與劉發
　詩云何妨過我論竒字亦復令公見異書則又用彼
　我兩姓事
杜詩云江蓮搖白羽天棘夢青絲世不曉其用夢字余
　考之盖蔓字訛而為夢爾何遜王孫遊日碧草蔓絲
　是也天棘天門冬也如蘹香而蔓生或以為栁誤矣
樹萱録云杜工部詩世傳骨氣高峭如爽鶻摩霄駿馬
　絶地又唐人謂李賀文體如崇巖峭壁萬仞崛起又
　摭言載趙牧效李長吉歌詩自謂蹙金結繡而無痕
　跡
東坡詩有灔飜白獸罇中酒歸煑青泥坊底芹謂貶謫
　者設也續仙傳載一神仙詩有灔翻王母九霞觴謫向
　人間作酒狂之語盖用此耳灔一本作踏
殷芸小説載馬融列傳云融善鼓琴吹笛之聲一發得
　蜻蛚出吟有相和蜻蛚蔡邕月令章句云以為蟋蟀
　馬融長笛賦有洛客舍逆旅吹笛為氣出蜻蛚相和
　李善云歌錄曰古相和歌十八曲氣出一蜻蛚二古
　曲則殷芸所載一何謬甚亦可笑也
丁晉公築毬詩世稱盡形容之妙如半山觀棊詩云旁
　觀各技癢竊議兒女囁諱輸寧㫁頭悔悞乃搏頰亦
　曲寫人情之妙也
東坡王平父哀詞云已知毅豹為均死未識荆凡定孰
　存雖拘詩律易楚為荆然古人多以荆楚二字互用
　如後漢臧洪論云可謂懐哭秦之節存荆則未也亦
　不云楚而云荆也
陸龜蒙謝人詩巻云談仙忽似朝金母説艶渾如見玉
　兒杜牧之云粉毫唯畫月瓊尺只裁雲半山美似狂酲初
　啖蔗快如衰病得觀濤涪翁清似釣船聞夜雨壯如
　軍壘動秋鼙論用事之切半山為勝也
諸晁酬和栁字韻詩至三四反不困盖篇篇可觀世巳
　乏知音何勞問迭栁尤為工也
孫興公天台山賦有赤城霞起而建標瀑布飛流而界
　道之語為當時所推後庾信數用其語作瑋禪師碑
　云遊極箕張建標霞起又襄州鳯林寺碑云干霄秀
　出建標霞起比至徐凝作廬山瀑布詩云一條界破
　青山色盖亦用瀑布界道之語乃爾鄙惡
鳯之九苞一曰口包命二曰心合度三曰耳聰逹四曰舌
　屈信五曰彩色光六曰冠矩朱七曰距鋭鈎八曰音
　激揚九曰腹文戶涪翁和蕭元禮詩云歸鳯求凰振
　九苞自注乃云苞尾也未詳
鮑昭云傷禽惡弦驚倦客惡離聲㫁腸聲裏無形影畫
　出無聲亦㫁腸盖以此也
樂天云近世韋蘇州歌行才麗之外頗近興諷其五言
　詩文又高雅閒澹自成一家之體今之秉筆者誰能
　及之故東坡有樂天長短三千首却愛韋郎五字詩
　之句然樂天既知韋應物之詩而乃自甘心於淺俗
　何耶豈才有所限乎
顔魯公云夕照明村樹僧清塞云夕照顯重山顧非熊
　云斜日曬隣桑杜牧云落日羡樓臺半山云返照媚
　林塘皆不若嚴維花塢夕陽遲也
杜牧詩喜用縆字半月縆雙臉如日月縆升日痕縆翠
　巘孤直縆月定
牧又多以竹雨比羽林栽竹詩云歴歴羽林影又竹岡
　森羽林大雨行雲萬里積芽茁羽林槍又雲林寺外
　逢猛雨林黒山高雨脚長曽奉郊官為近侍分明􁫒
　􁫒羽林槍
一日璉公與予書紙尾批云比雨過庵前後竹萌戢戢
　取以充庖頗覺有味因誦東坡我與何曽同一飽不
　知何苦食雞豚之語時敏聞同槃亦云白湯澆飯肥
　腯腯喫肉一把骨相與大笑噴飯滿案因書及此庻
　知庵中亦不寂寥也
樂府有風人詩如圍棊燒敗絮著子故衣然之類是也
　然或一句託一物耳獨楊元素荷花借字詩四韻全
　託一物尤為工也詩云香艶憐渠好無端雜芰窠向
　來因藕㫁特地見絲多實有終成的露搖爭奈何深
　房蓮底味心裏苦相和
文忠公詩有春深桃李作絪緼又欲晴花氣漸絪緼(一/作)
　(氤/氲)皆麗句也絪緼厚貌今四聲韻緼烏昆切赤之間
　色
錢伯瞻有侍兒妙麗為一時衣冠家桃李之冠故時人
　號花王即東坡涪翁賡和蓬字韻詩所謂安得春笋
　手為我剝蓮蓬者也名倩奴坡與涪翁詩皆曰青人
　詠云
西京雜記云以酒為書滴取其不冰以玉為研亦取其
　不冰賀方回詞云羅帷映月玉硏生氷似失契勘
李覯㤗伯江西人作非孟子書有高世之論無盡讀其
　所作新成院詩記云昔讀盱川集嘗聞㤗伯賢新成
　文刻在往事野僧傳氣格終驚俗光芒冷貫天田翁
　不知價祗得十千錢盖僧云時以十千潤筆耳
予家有聽雨軒嘗集古今人句杜牧之云可惜和風夜
　來雨醉中虛度打窻聲賈島云宿客不來過半夜獨
　聞山雨到來時歐陽文忠公芳叢綠葉聊須種猶得
　蕭蕭聽雨聲王荆公深炷爐香閉齋閣卧聞簷雨瀉
　高秋東坡一聽南堂新瓦響似聞東塢小荷香陳無
　已云一枕雨窻深閉閣卧聽叢竹雨來時趙徳麟云
　卧聽簷雨作宫商尤為工也
東坡詩有饜小人羮者盖用潁考叔之語小人有母皆
　嘗小人之食矣未嘗君之羮然初不云小人羮也
反語其來逺矣晉宋間尤尚今都下有三畨四畨語亦
　此類徃過宛丘道中逆旅壁間見畫一婦人鞵様下
　題云不信但㸔羊子解便須信道菊兒姜雖是鄙語
　亦殊精絶
余在都下嘗對客語古人詩集中可採而不見傳記者
　甚多如杜牧之一絶句題下注云李鄂州愛酒性地
　閒雅(一作情/地閒雅)此亦可用坐有新第者問予情地閒雅
　可對甚予答云可對性天高明旁坐有解其意者為
　之絶倒
南史載謝朓長五言詩沈約常云二百年來無此作
又顔黄門記劉孝綽當時既有重名無所與譲惟服謝
　朓常以謝朓詩置几案間動靜輙諷咏
又談藪載梁高祖重陳郡謝朓詩曰不讀謝朓詩三日
　口臭
　
　
　
　
　
　
　
　
　
　
　
　
　
　
　觀林詩話
