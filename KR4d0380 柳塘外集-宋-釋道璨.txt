#+TITLE: 柳塘外集-宋-釋道璨
#+DATE: 2016-06-11 12:25:05
#+SOURCE: github.com/kanripo/KR4d0380 master 39b8b1b3                
欽定四庫全書　　　　　集部四
　栁塘外集　　　　　　　别集類三(宋/)
　　提要
　　　　(臣/)等謹按栁塘外集四卷宋釋道璨撰道璨
　　　　字無文姓陶氏南昌人咸淳間嘗主饒州薦
　　　　福寺所著别有語錄故此以外集為名釋氏
　　　　以佛典為内學以儒書為外學也其詩邊幅
　　　　頗狹未能脱蔬筍之氣而短章絶句善用其
　　　　短者亦時有清致如題水墨草蟲陳了翁祠
　　　　和恕齋濂溪書院諸作未嘗不楚楚可觀沙
　　　　中金屑固亦不容捐棄矣雜文中送一侍者
　　　　序一首乃為日本僧作考宋史外國傳所載
　　　　自太宗時奝然入朝後屢有倭僧奉貢迄南
　　　　渡不復見僅紀其國舟飄至内境數事至嘉
　　　　泰三年以後遂絶不復書此序作于淳祐戊
　　　　申稱其去國六年一日東歸計其來日當在
　　　　淳祐三年殆求法東來非充貢使故史不得
　　　　而載之非漏畧也集凡詩一巻銘記一卷序
　　　　文疏書一巻墖銘墓誌壙誌祭文一卷宋以
　　　　來諸家書皆未著錄
　　　國朝康熙甲寅釋大雷始訪得舊本釋元宏燈
　　　　岱因為校正鋟版書雖晚出而核其格意確
　　　　為宋末江湖之體不緣贋造考吳師道禮部
　　　　詩話已載其題蘇堂竹一首則宋代實有其
　　　　人疑當時名不甚著僅彼教自相傳錄故閲
　　　　數百年始見于世云乾隆四十三年月㳟校
　　　　上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校官　(臣/)陸費　墀
欽定四庫全書
　栁塘外集巻一　　　　　宋　釋道璨　撰
　　五言古
　　　陪山泉登芝山和文正公舊韻
培塿視崔巍眼髙如許哉舉頭天在上四靣景皆来漸
老成多病㸔山又一囬盡供詩世界霽色為君開
　　　水月軒
江水清無底江月明如洗開軒浥清明道人清若此春
風不摇江面波春雲不載江頭雨天地無塵夜未央照
影軒中惟自許我來風雨夜漫漫水月俱忘無表裏笑
拍䦨干問阿師水在月兮月在水
　　　題物初蕙蘭
花短秋意長神清顔色少筆端有西風國香來未了
　　　仙巢海棠洞
領客坐花隂飲客酌花露先生自家春八荒一牖户凄
其望前修一枝閲世故鶴車來不來東風吹日暮
　　　野水横舟
望之一葉輕即之萬鈞重天風吹不去世波摇不動送
盡千帆飛濟川已無夣月冷蘋花秋此興白鷗共
　　　月窟(三題為徐/竹堂吟)
鑿開渾沌竅豁見天地根舉瓢酌桂漿引足蹈崑崘湛
然一精明身外無乾坤我欲從之遊雲深入無門
　　　蘭溪夜泊
我泛淅西船夜泊蘭溪岸篷窗坐不眠縣鼓鳴夜半橋
上趂墟人徃来徹清旦辦此朝夕勞不博一日飯複氊
睡正煖閉户有人嫌夜短
　　　贈觀妙道士
妙處不可觀可觀非是妙杳杳無方所冥冥無朕兆我
觀三十年力盡不能透及其㑹心時忻然惟一笑碧桃
開晚花黄鸝囀春晝大哉衆妙門老子親傳授
　　　題源虛叟廬山行巻
胸中有廬山筆下有廬山窗下有廬山眼中有廬山别
山十七年見山一日間韵險落鬼膽語妙破天慳永懐
㸔山人恨不同躋攀摩娑青石硯負山良厚顔天風幾
時来乗之欲西還
　　　題於潜西菩兼山閣參寥受業
青山在屋頭易見甚難識如玉有碎氣如土有正色平
生萬里眼付此千丈壁雲行山欲動雲深山更碧動止
同一機兼處貴自得心外無青山身外無周易安得識
山人倚䦨論未畫
　　　題㑹稽孫竹閣望梅亭
梅梁在屋東梅溪在屋西舉頭東西望古意入雙眉彼
溺猶已溺彼饑猶巳饑皇皇聖人心萬世同一機誠明
與物欲方寸分町畦火然而泉達擴充無邉涯禹亦何
人哉勉之宜及時
　　　和雨崖吳提刑奉母夫人雨中登魯公亭
白髪照黄花薄晚散幽歩何年乗五雲來自三神嶼膝
下千載人冨貴等儒素西風天地秋細雨江城莫酒酣
拍闌干憂時起愁緒懐哉平原公孤忠乃吾與重此一
臂力日月容易去
　　　喜雨呈梅石趙都大
久旱天地焦酷出秦法外一雨中夜來漢兵起豐沛萬
物皆吐氣昭蘇脫厄㑹憂國有天人愛民如子軰心香
徹九關化為雲靉靆生意一萬里直在方寸内老農相
與言曉晴坐牛背
　　　寄題瑞昌簿㕔景蘇堂墨竹(有序/)
　　　　東坡以黄移汝别頴濱於髙安過瑞昌亭子
　　　　山題字石嵒㸃墨竹葉上至今環山之竹葉
　　　　葉有墨㸃王北麓主瑞昌簿移植㕔事扁其
　　　　堂曰景蘇盖簿㕔東坡夜宿地也
一葉復一葉世道幾翻覆一㸃復一㸃書胍要接續親
見長公來一節不肯曲見竹如見公北麓能不俗囬首
熙豐間幾人愧此竹翰墨直枝葉㸃化到草木長公有
深意此事付北麓
　　　和卧龍招隱吟(孔明卧龍在南陽朱/晦菴卧龍在廬山)
武侯與晦翁千載兩名流各以一臂力能鎮百世浮神
游天地間或為山阿留心期有佳人駕言寫幽憂水流
崖華開山空明月秋桂樹影團團乳鹿鳴呦呦薦菊秋
盈筐酌茶花滿甌両翁來不來徘徊駐歸騶
　　　和梅邊汪提幹
我夢稽山隂茂林映修竹鑒湖八百里眼看不盈掬管
領天下清此樂梅邊獨幾欲驅車去雲根夜同宿山空
秋月明安期未可卜蓬萊水清淺褰裳同徃復徑謁蔡
少霞不待青童覆共草新宫銘調髙語圓熟
　　　和童敬重
空山木葉下坐觀不二門茶香舌本甘直探天地根兩
袖江海風眼前見夫君十年戎馬間未發詩與文逐禄
士之常一亷减萬想六經在日用論説漫深廣躬行能
尺寸光燄長萬丈世波易溺人外此無保障
　　　潛上人求菊山
具郎號菊山秀色已衰朽潛郎號菊山清香滿襟袖天
地一東籬萬古一重九絶愛陶淵明攬之不盈手後人
不識秋多向籬邉守璨璨萬黄金把玩豈長久西風容
易老回首已如箒因潛憶具郎有淚如苦酒
　　　送愿上人過雪竇兼呈弁山
去年無準死今年癡絶䘮二老百世師一去空天壤玉
磬與天球滿耳皆新響堂堂萬鐘鼎横列乳峰上愿也
天台來雙眉擁青嶂要見乳峰人不作行役相碧樹明
秋花吹香上藤杖長松四十圍懸水一千丈到門相見
時為我問無恙
　　　雪菊(并序/)
　　　　山泉圃中有雪菊雪盛乃開今嵗雪止再作
　　　　猶未開也山泉有詩次其韻
大雪凍不死秋風吹不開許大天地間受得一氣獃生
意在根本肯趂陽和回要從梅兄游一笑霜雪堆六花
巳飛舞槁悴如根荄下有返魂香英英死不摧老仙造
化手妙處能奪胎喚醒萬黄金桃李皆奴儕對花酌老
仙髙致誰能陪東籬有佳人萬㱔招不來
　　　坐圓常江天軒聽謀西江示衆語
三洲相接連斷處直如割中洲二十里平沙浄如刷雲
開天四垂雨晴山一抹緑波三萬頃乞與漁翁撥納之
窗戸間道人巧㸃綴我來不忍去倚䦨腕欲脱草青烟
冉冉栁静浪聒聒天風駕滄海奔突不可遏忻然見此
翁句險眼能活遡流欲從之水深春岸闊
　　　紀夢
我不識靈溪夢向溪邉去溪遶屋頭流橋通溪上路軒
窗水靣開水清石無數煮茶僧請詩茶香竹當户花箋
暈淺紅霜毫脱毛兔引筆信手書波峭含韻度置筆喜
語客眼明失沉痼夢覺秋滿床殘月挂庭樹病眩二十
年萬花舞深霧夢中能楷書以我心念故人生孰非夢
百年等是寓便欲驅車去傍溪縳茅住但恐秋雨來溪
深不可渡
　　　贈明侍者
好詩無音律至文難言説學之無他術先要心路絶兀
坐送清晝萬事付一拙如是三十年大巧自發越萬象
赴陶冶百怪乞提挈興來忽運筆妙處無前哲古來翰
墨士外此别無訣明也江南來俊氣方烈烈乗潮觀海
門入越探禹穴湏從言外參莫向紙上竊此方吾必秘
為子輕漏洩慎勿語俗子只可自怡悦
　　　吳太清有逺役以詩寄别次韻
宇宙入八窗芙蓉製衣裳両眼挂萬古深柱書傳香筆
端膚寸合要作天下凉餘事亦演雅簸弄正未妨顚倒
走百怪陸離羅衆芳氣焰壓牛斗何止萬丈光笑他兒
女曹白道空茫茫秋風三尺劔塵土壓下方斫却月中
桂及此鬢未蒼我欲援北斗酌以椒桂漿文章於此道
太山一毫茫洙泗到伊洛波瀾正泱泱多少遡流人褰
裳復回翔孰知方寸間一葦直可航勉哉吳夫子此事
當毋忘
　　　蹋雪下雲居山宿崇壽寄草堂
别山三十年見山雙眼碧山靈喜我來一笑作戱劇縱
横萬花舞變亂山顔色圭璧㧞地起自在羣玉國去興
紛莫留下足深沒膝凍合坡長短石礙路剞側躋攀脚
未穏失勢落數尺平生江海屐常患天地窄立處貴穏
宻取道貴徑直只要緩歩行不在多用力秪以到為期
半途肯休息湏臾到山趾坦途隨意適回看行路處倚
天立青壁極愛山上雲長年抱幽石耐得許多清一夜
遥相憶
　　　和郭澹溪
秋氣入我窗秋風吹我裳可人溪上來語妙齒頰香餘
味徹肝肺散作六月凉苦吟有天知不知正無妨譬如
藂生蘭無人亦自芳明珠遺我把爛爛照乗光疾風駕
滄海世波正茫茫老氣盖九州老眼隘四方黄塵暗長
淮蒹葭色蒼蒼醉草馬上檄舉瓢酌天漿雲開帝星明
妖彗収光芒長江砥様平鷗鳥水泱泱照影東湖濵矯
首看横翔釣竿拂珊瑚凉意滿歸航到海得明月寄我
毋相忘
　　　送西苑徑上人見深居馮常簿求寺記
西苑寶峰麓占地寛一弓梵放殷青冥與峰相長雄鬼
域何方來包舉歸提封樓鐘不敢鳴僧趨鄰寺鐘徑也
鐵石姿直欲箋天公天髙不可呌虎豹守九重六年長
安道徃來如飛蓬雲開日正杲死草生華風青山復入
手盡埽狐兔踪魚鼓發新響松桂還舊容掘地尋泉源
鋤荒理菊叢桃李一家春萬古無異宗玉色十丈煇秀
潤淨磨礱大書付誰氏千載深居翁他年來讀碑病眼
摩朦朧為碑三夕留卧聽寒巖松
　　七言古
　　　和蕭太山韻相士李月齋
心明於月過於月廣寒有殿無城闕不須更服九轉丹
目光射人如月寒凌烟閣上公侯像未必肩如山字様
玉川地上蟣虱臣未必文章非此人口眼分明天不夜
輸與月齋擅聲價
　　　和滄洲尚書送坦上人
貂蟬換却章甫冠十年出入鵷行間天門九重虎豹惡
手攜諌䟽歸掩關白鷗浩蕩滄波闊冷看諸公治三窟
庭院無人春日長尚記向來頻徃復平生眼裏無機雲
建安餘子不足吞剔起枝葉見根本(滄洲/語)上人將底詶
公恩
　　　題饒徳操關子長紫芝詩軸
郭家墓田土花碧輪菌紫芝大盈尺淋浪雨淚種得成
不識春風生長力晴雲練練依遥岑霽月烱烱懸崖隂
苦心實竹誰賞識青山重叠黄泉深兩翁落筆九天上
發煇潛徳光千丈此巻長留天地間靈芝萬古常無恙
　　　送誠上人
長安城頭秋日黄長安道上秋風凉游子念親從定起
一衲巻雲歸故鄉七月八月吳楚路十里五里東南疆
遥知子母相見處籬落黄花吹晚香我母今年六十四
千丈白髪應滄浪石田茒屋歸未得西山幾度明斜陽
因送君行發深省天地闊逺愁茫茫他年相尋君勿忘
楊栁當門水滿塘
　　　題善住閣
閣前溪水聲潺湲閣後山色空巑岏取之不得舍不得
善住道人如是觀浩蕩春風滿天地飛絮㳺絲無定處
去無所至來無踪善住道人如是住有所住兮成守株
魚止濼兮鳥栖蘆無所住兮成漫浪空中迹兮鏡中像
道人一笑璨琳琅住不住兮吾巳忘閒倚䦨干春晝長
眼看白鳥浮滄浪
　　　題和山推蓬看梅
沙頭寒聲入蘆葦沙際暝烟濕㣲雨踈花明在樹梢頭
吟身卧在船蓬底相看一笑大江横白鳥不飛天似水
逃禪英骨閟九原楮郎有神呼得起倔強横枝不受屈
玲瓏孤標浄如洗春風滿面吹不開氷雪滿身凍不死
嵗寒心事誰得知大似和山隠君子我有扁舟簔笠盟
落在吴頭并楚尾挑燈今夜不成眠免得相尋來夢裏
　　　寄題趙山台蓮花方丈
四壁縱横都十尺門對若耶溪水碧畵䦨漠漠吹香風
緑窻練練浮秋色中有詩家白玉顔飲露沐芳度朝夕
當軒大坐眼波横只許詩人來入室
　　　和鄭半溪
詞林丈夫安晩氏筆端有口吞餘子阿戎在傍横㸃頭
萬言不直一杯水文詞於道秪毫芒枉勞平生兩鬢蒼
落花植實願自(缺/)
　
　　　和騰可趙司户
可人久别喜逢迎分坐南窗曉放晴竹所多時無此樂
梅兄一笑讓渠清字如晋様神饒韻詩比唐人語更精
雋永韋編有真味更湏分我一杯羮
　　　賦張寺丞樗寮
樗寮先生千載士草木有誰同臭味外無刀斧斫削㾗
中有氷霜不老氣紅紫紛紛滿上林我自無心趂桃李
蘇秦張儀自縱横寵辱不驚魯連氏梁棟峩峩入阿閣
我自無心為杞梓杜喬李固自黨錮網羅不及徐孺子
故家喬木百世隂有此孫枝能蔽芾落去英華植本根
深培不朽聖賢事犧尊青黄互翻覆眼看世事如醒醉
願言善保丘壑姿留取清風在天地
　　　樗寮生日
長庚流煇千丈強斗南夜氣浮耿光晋唐以前舊人物
翩然乗風下大荒平生厭官不愛做自歌招隠山中住
後園明月手自鋤多種山前老梅樹嵗寒心事梅花清
滄浪白髮梅花明有時指花對客道此是吾家難弟兄
上國春風醉桃李過眼紛紛付流水禁得清寒耐後霜
幽獨何曽有如許今年枝間著子無黄金作顆應纍纍
想見日長庭院静時時繞枝如哺雛摘来不用供調鼎
且喚麯生相管領等閒一醉一千年莫遣東風吹酒醒
　　　和余山南僉判清溪觀荷
東風已老南風急浪蕊浮花和露泣翠袖盈盈波上來
相向羙人如玉立軒渠一笑俱動容彼此一様氷雪踪
明珠散不論斛斗清溪化作驪龍宫大江以東北山北
時様新糚皆失色古心一寸誰得知江上晩來數峰碧
普天之下率土濵容著不盡胸中春濓溪愛花我愛葉
難將此意輕語人探尋勝處到深杳兩眼眈眈天地小
不離枝葉見花實紅白紛紛跡如埽膝間不著無絃琴
酒中清濁時自斟興寄超然八方内身在水流香世界
緑雲冉冉撥不開樂地可中能許大中通外直真絶竒
一語能覺千古迷二百年後誰傳衣清溪滚滚通濓溪
　　五言律
　　　和陳東廬提幹
髮白為憂時思家日念歸渉春問行李隔嵗理征衣夜
雨繙書屋秋風把釣磯叮嚀舊僮僕拂拭蘚痕微
　　　和吳山泉知府
亂來誰訪古杖屨竹邊聞小立真堪画閒談亦自文長
翁千載語中允百年墳寂寞廬山下幽尋獨有君
　　　和馮叔炎梅桂二首
色香俱第一知己是華光風味嫌膚淺精神貴歛藏一
生雖抱獨千古却流芳若論調羮事還他一日長
風露透枝葉團團翠滿坡但教秋思足不必月明多騷
在誰招隱山空自放歌故家射科手折取莫蹉跎
　　　和致軒送余魁
眉睫功名氣筆端天地春孰知心念苦秪與聖賢親味
淡有真樂眼髙無古人金鸞行夜直坐聽漏聲頻
　　　哭馮深居常簿
泛宅江湖上蕭蕭兩鬢皤秪知衣可典不厭客來多文
富家安有名髙實若何身前身後事令我起悲歌
　　　致軒趙使君領客及妻子入山即事原韻
戴家湖上宅近市有山林雨足四郊潤雲低盡日隂竹
踈和翠减松老受春深留得行窩住樓頭午漏沉
　　　和致軒趙使君午日讀騷
君王愛不均不信問江濵却是一江水能知千載人仲
連寧蹈海百里忍之秦先死依蘭芷還他不二臣
　　七言律詩
　　　西湖除夜
又來上國看新元細嚼梅花嚥冷泉阿母在家年六十
孤兒為客路三千身居東海滄波上心在西山落照邉
碧户朱門楊栁岸不知歸日是何年
　　　送松岡黄提幹
人物如公豈久淹極和平處極森嚴無心為禄長思去
直道從人肯避嫌學務躬行惟恐失貧於未仕不言亷
書邉大有閒田地有口從今只學鉗
　　　和恕齋吳提刑秋陽菴居
截斷人間名利塵横塘深碧䕶新墳昏明不定霜天月
開合無心竹屋雲風雨對床差可喜乾坤萬事不堪聞
栽松種竹閒功課却為憂時一半分
　　　和鄧講書
楊栁隂隂水一涯無邉天地入忩紗土階過雨苔生潤
竹逕無人草自花聖處工夫期我立吟邉生活頼成家
夜來夢泛滄浪水兩袖清風釣岸沙
　　　賀恕齋除兵部侍郎
面無老色氣精明南海歸來住未成不道山中無宰相
要從恕上做功名雲屯萬騎西風急月浸三更夜柝清
謀國定知有長筭鵷雛不樹向南旌
　　　和謝君澤題弋陽桃花寺并弔鄭盤翁
一曲清　十二䦨分明常在画中安千年藥竈和雲暖
五色丹光徹夜寒魂夢不來懐好友山居能久是蒼官
葛翁顔色紅如染不信桃花樹上看
　　　和楊在軒劑院
箭下曽親一鵠來一簔風雨霅川回近詩不逐唐聲變
燕服多依晉様裁竹屋逢僧閒煮茗梅邉領客慣行盃
終當夜直金鸞去要試平生倚馬才
　　　和君澤謝主簿
掉臂紛紛桃李塲聲名暴耀急收藏春風未解瞻顔色
落月長思滿屋梁大學十年心獨苦天門一䟽日争光
弟兄千載詩書澤染得人間草木香
　　　和耕道趙制幹與賈秋壑同科
家近芝山傍淡湖城居清似隱人廬凌煙閣上同年在
光範門前一字無信口語言多得忌謀身術數不嫌踈
人生要是閒中好軒冕何湏苦見拘
　　　和謝君直新除史舘檢閲
久矣常峩豸角冠未應上綴史臣班名髙自是難推去
才大如何愛得閒齋閣不須垂絳帳精神留取上蓬山
散人夢落滄浪外白鳥冥冥去不還
　　　和山泉喜雪
髙下隨風自在吹縱横萬里急還遲園林頃刻生春意
天地中間有此竒深入重城垂縳處不持寸刃令行時
夜來竹外生盈尺凍損梅花人未知
　　　和春谷趙泉使賀端齋趙憲使喜雪
蕊宫仙子下明湖剪水桃花更滴酥潔白十分天下瑞
光明一片剡溪圖園林春到何嫌早閶闔雲開不待呼
方寸去天纔尺五笑他上界覓元都
　　　和菊隱陳知縣西庵有感(并序/)
　　　　半語未嘗及詩仙翁去逾年矣豈以此為欠
　　　　事故為余修末後供邪余平生夢中所作詩
　　　　文不能退憶一語而此詩能記六句吁亦異
　　　　矣返念夙昔感慨生死泣然書之
輕雲巻雨過簷牙楊柳池塘合亂蛙四壁月華春夜永
一年風物此時嘉詩當淡處工差退心到平時語不誇
睡眼醒來人不見杏花散影滿窗紗
　　七言絶句
　　　上安晩節丞相三首
相國歸來卧舊山功名雖好不如閒向來北望中原眼
送在滄波白鳥間
清於獨鶴瘦於梅小袖春衫晋様裁推出柴車人不指
前身曽住洛中來
日食何曽費萬錢只將苜蓿薦春盤俸餘不用肥奴馬
留買青山取性看
　　　迎晦静湯先生
向來九虎守天關巳是無心便出山宇裏春風閒不得
又攜桃李種人間
　　　寄無聞知侍者
手把黄花語後期孤山雪後早梅時春風不管人無信
又要吹香上北枝
　　　題水墨草蟲
蜻蜓低傍豆花飛絡緯無聲抱竹枝憶得西湖烟雨裏
小園清曉獨行時
　　　過桃花寺懐東叟
主人去後客來過丹竈重重鎻薜蘿滿院碧桃花寂寞
春風不似舊時多
　　　踈山問竹
坐對青青仔細看别來且喜尚平安山中嵗晚風霜惡
不易孤標耐得寒
　　　立秋
碧樹蕭蕭凉氣回一年懐抱此時開槿花籬下占秋事
早有牽牛上竹來
　　　睡起
青青岸草緑於袍雨後江流數尺髙庭院日長春睡足
幽蘭花底讀離騷
　　　秋思
草根無數候蟲鳴月在梧桐樹上明庭院無人過夜半
自攜團扇繞階行
　　　國祥齋中晩坐
罏香燒罷欲黄昏風雨瀟瀟嬾閉門聽得踈鐘林後發
上方道士正朝元
　　　過舅氏宅
墻頭楊柳老無枝門外新泥淤舊泥因看兒童騎竹馬
憶曽隨母北歸時
　　　超師房
巖桂花開滿院香青莎葉底有鳴螿人家只在西林住
鷄犬聲中又夕陽
　　　悼延慶教僧
燈火青青照夜堂誦經辛苦早年亡白蓮花發秋池上
誰住池邉舊日房
　　　送薛野鶴子侄過洛陽秋壑制使
笙鶴孤雲宿子圍冩詩阿買巳能詩舊時先友今誰貴
紅葉花開有牧之
　　　和南屏湯司戸
望斷南屏眼力窮吟邉不見玉璁瓏日長十二䦨干外
誰共庭槐一院風
　　　寄題髙大清東村
浮花浪蕊易飄零看著桑麻眼便青荷鍤歸來春晝永
案頭重讀相牛經
　　　和蔡提幹二首
新吟痛快底能加八月秋風萬里槎海上詩家無行軰
分明春雨一池蛙
落盡燈花獨倚䦨四簷風雨夜漫漫也知憂樂先天下
不是推敲字未安
　　　和吴山泉萬竹亭
風流不减晋諸賢氷雪精神巳凛然嵗晩莫教氷雪盛
聽他明月下青天
　　　陳了翁祠(諱瓘/)
一窗南日照芳祠憂國空存兩鬢絲更化早知成紹述
平舟悔不用元龜
　　　和恕齋濓溪書院二首
滿目青山滿面風誰云太極在圖中晦翁去後僧來少
苔滿空堂曉日融
洙泗淵源水一溪蘚花緑遍考亭碑白雲散盡青山出
一巻通書未冩時
　　　和題洪内翰埜航
學海無邊心自謀天風滿櫂去還留慶源以後波瀾小
老却湖邉月一舟
　　　題信國墨梅
太耐氷霜老玉關北風滿面不知寒無邉生意天難泄
春色教人紙上看
　　　病起和徐處士并寄致軒二首
卧聞開到碧桃花病起情懐屬自家報到春風無可得
呼童洗鼎煮新茶
讀易年深眼易花尚餘心力到詩家日長更有幽憂病
臨罷蘭亭品建茶
　　　讀陸雲西志供定城墓有感書呈子勉總幹三
　　　　首
汲水傷多井水渾刈葵放手損葵根不能誤國寧歸去
無愧忠宣直下孫
到家差晩兩眉顰直氣輪菌吐未伸却恨青山埋骨早
不教眼見洛陽人
一艇東來公已仙午天花柳為誰妍深培根本存生意
把握春風有阿連
　　　和淵明祠
一寸歸心酒得知門前官道是危機道傍也有人歸去
不似先生真個歸
　　　和慶兄覽鏡
清癯骨相瘦觀流詩不能工滿靣羞鏡裏新愁無一㸃
却因吟事上眉頭
　　　和紅梅
姑射真人笑臉開肯將顔色涴香腮仙㳺曽向桃源過
引得春風上靣來
　　　懐舊業
雲滿空階書滿床開門對面是清江多時不看梅花影
閒却中庭月一窗
　　　投筆
無心檢㸃筆頭春踈嬾從教到十分留取半生揮翰手
崖前無事學耕雲
　　　為鄧子煇賦拙齋
歴盡風波學得獃全無伎倆口慵開門前不厭頻來客
要學聰明莫入來
　　　釣臺
漢室興亡一聚塵山河社稷幾翻新獨餘七里灘頭水
只屬嚴家不屬人
　
　
　
　
　
　
　
　柳塘外集巻一
欽定四庫全書
　柳塘外集巻二　　　　　宋　釋道璨　撰
　　銘
　　　硯(并序/)
　　　　姜叔堅臨川人其祖平圓公客所收古硯平
　　　　圓遺物也求銘銘曰
秀潤而文剛方而温䟽徳之澤浚道之源波及天下無
斧鑿㾗誰其似之我思平圓
　　　又
外持正内守堅傳千古文章之印述百聖道徳之言極
滄海於一壑𣺌太華於一拳寳之哉淵古源
　　　琴(并序/)
　　　　澄古泉所蓄琴盖治平巳已惟廣斵後一百
　　　　八十五年江西某銘銘曰
我英考在御四年聲教之在天下百世如一日和而不
失其正樂而不失其節猗歟盛哉
　　　鳯咮硯
鳯咮一鳴百鳥不敢啼春風矣周旋翰墨林相與鳴世
之盛者文章鉅公也某也無文胡為乎相從哉
　　　鏡
明不察浄不滓物以萬來我以一視以我為隱乎吾無
隱乎爾
　　　石鏡(并序/)
　　　　石鏡之義我友逺無外一序足以盡之矣他
　　　　説不必可也而况於銘乎或謂無外之文不
　　　　可無偶何惜乎銘銘曰
謂石即鏡光從何來謂石非鏡本來無埃惟石與鏡於
無自性無自性中外明内瑩雲磨雨洗蘚駁苔封顧鏡
者誰問取太空
　　　無學寮
行亦學坐亦學無不學無所學如是學名無學
　　　書儲
去聖云逺大道荒蕪爾豈逺哉存乎其書開關啓鑰回
向心初不見一法在門外者其斯之謂乎
　　　功甫
安襌縳念不足以為工晝誦夜講不足以為功休心歛
念不足以為甫寒焉而衣饑焉而食無為也無不為焉
無不為也無為焉時乃功懋哉
　　　飲緑閣(并序/)
　　　　閠藏主結閣湖光山色間請銘予摭東坡語
　　　　扁曰緑飲又從而為之銘銘曰
謂緑可飲山髙奈何山果髙哉嫩緑浮波夜雨新霽曉
光融液翠如潑醅不壓自滴倚䦨一笑和風薫人呼吸
嚥嗽百體皆春松在屋頭竹在屋角招之斯來汝酬我
酢踏月打門客何人哉我醉欲眠君去勿來
　　　薦福刻漏(并序/)
　　　　坐禪為入道要門緩急後先必中度然後久
　　　　之而不動予作院以是為先務寺距譙樓數
　　　　里而中隔重關風雨晦明遲速疾徐付之一
　　　　夫之手予病甚比丘净智自鑑湖山中來為
　　　　置滴漏為壺五為籌二十有四鳴鼓以限更
　　　　為丁寧以節㸃滴凡吐納抑縱之具以偹緩
　　　　急有度起卧有節予之病至是而辭去予嘉
　　　　之為飛樓百尺東序南向而貯焉施雖微而
　　　　所關也大此予所以不易之也予一再來湖
　　　　寺自門至寢無數室並不書而獨書此可以
　　　　覘予心之所存矣銘曰
一㸃一滴神動天隨機括自行操之者誰翕張夜旦盈
縮四時千嵗日至毫髪不移燈寒夜短月老雲凄咨爾
學人無怠無疲熾然作用一物不為坐以待旦何思何
惟勿廹而激勿荒而迷勿拘而泥勿肆而支八萬塵勞
我其巳之十二時辰我其使之辰乎辰乎去速來遲更
籌有語勉而勉而
　　　寳林土地堂鐘
　　　　形氣斯立神物憑之噐云敝矣於神乎何有
　　　　淳祐甲辰比丘某祗領院事作新更始與神
　　　　為謀作􁏐之噐斯古而陋宣威乞靈大懼弗
　　　　稱製而新之昭神貺也銘曰
外圓而正中虛而剛有扣斯應厥聲孔揚聲來耳邉耳
徃何處神而明之與聖為度
　　　瘞筆墖(并序/)
　　　　孤竹氏之后渭川為盛徙居臨汝者勇墨戰
　　　　其鋒甚鋭不以一毫挫於人而毛人氏實為
　　　　其嚮導淳祐癸夘禇君將有事於華嚴大集
　　　　厥衆以邦之彦氏知言能黙者以相其役前
　　　　旌載征深入法界崇山大海不知其幾千萬
　　　　重過之砥如也下城一百一十縱横君長五
　　　　十三人明年師還飲觶䇿勲夷傷者十八九
　　　　楮君勞之務與休息鑿崖邑而處之胙之以
　　　　西域土田為繭絲焉然慮其室廬瓦合嵗久
　　　　易毁無以昭後世故序其事而繫之銘
海可竭山可移我此法界無壊無虧謂予不信天實臨
之
　　　雲谷軒(并序/)
　　　　谷以虛心而能受雲以無心而去留閲世遇
　　　　物之道無易此也彼外立墻塹内存城府孰
　　　　非雲谷之罪人哉軒中主人當作是觀也銘
　　　　曰
有窈者谷中虛而通虛而能應通而能容英英飛雲周
行太空從龍來歸洩洩融融白衣蒼狗初無定踪世變
如雲頃刻不同瞻彼空谷伊剡而東我將去之與雲相
從
　　　雪廬(并序/)
　　　　謝太傅戴安道皆鏡湖剡溪髙士也東山山
　　　　背鏡面剡草木蓊翳則上人縳屋其下扁曰
　　　　雪廬有志於道傳風節者也銘曰
甕無蟻浮釡有魚逰大雪塞門老屋打頭我思古人剡
溪之上一榻支離萬世榜様鐘鼎山林奴隷諸公平生
心事白鳥冥鴻士生世間標準天地舍道與節將何憑
恃太傅舊廬有山可鋤則公居之與古為徒梅兄在前
竹君在後嵗晩相看爾癯我瘦客非可人莫來打門我
方擁被有耳不聞
　　　見山樓(并序/)
　　　　嘉熙三年予同故人雲太虛游東山借榻謝
　　　　家池舘得士曰傑笑雲盖負一字宗之左劵
　　　　者築䄛曰見山而請銘予方汲汲問醫未暇
　　　　後十年來京師時笑雲散席稱心留衆菩提
　　　　寺復理前請又明年九月乃克銘銘曰
望之兮孤危即之兮坦夷存乎中也澤而腴發乎外也
華而滋纎濃榮枯雖順乎四時髙明博厚儼萬古而不
移此盖吾心之常分不待智者而後知采菊東籬悠然始
見何其逺且背而嗟夫淵明逺矣吾不及見望其形儀
月在屋梁秋在䦨干援北斗兮為盃酌長江兮為酒而
招以楚人之詞待其跨白鶴御冷風翩然而來也以斯
文告之
　　　倚林(并序/)
　　　　不偏不倚聖人之大中也以法為林則周旋
　　　　舉措皆此中矣何以倚為哉實際理地一塵
　　　　不立於林乎何有上無攀仰下絶已躬於倚
　　　　乎何有倚林徴説於予故銘而復之
長林際天煙晞翠膩於焉婆娑大有樂地心法之妙等
彼十虛於林何有倚者誰歟有美一人冺其觀照曰有
曰空二俱不受寒棲瘦坐一種平懐孰談真如清風徐
來
　　　竹林(并序/)
　　　　員其外虛其中學道之要如是而巳逺取諸
　　　　物近取之身此古之善學者也慶上人方致
　　　　力於斯道而以竹林自號其得員外虛中之
　　　　㫖與乃為銘曰
泛應等受故圓其外去有即空故虛其内我此境界非
外非内唯道人慶證此三昧吸清飲翠嚼雪囓氷㧞俗
千丈不過常情我將與君青眼同横相隈嵗晩母寒此
盟
　　　雪嵒(并序/)
　　　　崖頭雪峯出入諸老間時欽山以英邁俊發
　　　　之氣實從其㳺他日道行天下與二老相伯
　　　　仲猶醍醐飲人無二味也欽侍者尚友千載
　　　　自號雪嵒而請以銘銘曰
夫奯與存百聖之師邃也褰裳溯流從之後千萬年道
如白日一即是三三即是一雪覆寒崖面目儼臨則而
象之徃哉惟欽
　　　歸雲(并序/)
　　　　雲無心物也巻舒出沒萬有不同何嘗寓意
　　　　其間哉歸以無心安知不以無心出耶銘曰
山澤氣昇充塞天地飛揚滅没頃刻萬致道人出處雲
行太虛度也無心彭澤之徒膚寸聿興澤流天下彼自
有人我則不暇龍湫月老雁宕雲深歸與歸與實獲我
心
　　　越臺(并序/)
　　　　越臺𨽻南海趙陀僭帝時築也庸㳒界家於
　　　　其下故號焉丁未春法界東征屬銘於予秋
　　　　八月乃克緘寄銘曰
昔在尉陀築臺瀕海陀去臺存俯仰千載劫火熾然亂
雲飛揚巋然無恙如魯靈光或曰蓮陀漏於從網抔土
未除澤穢天壤厥監不逺何以號為猗歟斯言我不敢
知遺臭萬年流芳百世存乎其人臺烏足議越山青青
越臺峩峩瞻望弗及懐哉如何
　　　絶岸(并序/)
　　　　以静觀動道在其中滄海横流斷岸壁立盖
　　　　觀者有取焉天台湘絶岸既謁序於故人定
　　　　勝叟㳺四明日又屬銘於璨後四年來徑山
　　　　乃克銘曰
道在天地如柱如砥世故嬰嬰波流風靡逺不可極在
天一涯誰其似之語溪斷崖髙不可及拔地千尺誰其
似之武昌赤壁萬竅並號倒海拔山彼方愕愕我則閒
閒百川沸騰駕空沃日彼方摇摇我則屹屹静以觀動
於道庶幾瞻彼絶岸悠悠我思
　　　初叟
惟叟曰初覺上人字之天童老滅翁序之江西璨子銘
之初之於人猶稻麻布粟一日不可逺離終身所當佩
服今夫安口體之娱從耳目之欲而昧夫厥初者甚樊
籠而逾桎梏是以仲尼作易致謹於不逺而復春江縮
波秋山落木去枝葉而歸本根收横流而返溪谷是理
之周流天地備於吾身者夷町畦而畧邉幅返而觀之
充乎有餘泛而求之惟日不足謂予不信叟其問之天
目
　　　雪岡(并序/)
　　　　余居徑山日頴雪岡自天竺來訪留一月常
　　　　以雪岡謁銘後六年雪岡應部使者命出世
　　　　住靈源予將有事於四明共載而東乃銘曰
維雪伊何其明皎皎維岡伊何其髙矯矯維髙維明道
體現前渺無方所洞無中邉即之斯逺向之斯背是故
昧者望崖而退彼美一人睨視周旋不起於崖徑登其
巅嵗晩江湖千丈玉立彼美人兮瞻望弗及
　　　梅莊
白雲繞屋青山當户中有玉人自娱嵗暮熟鋤明月深
種春風不暴其力不計其工玲瓏踈花槎枒老樹有香
可濯有花可茹霜雪貿貿生意無邉我寒徹骨我富薫
天外無町畦内無屏蔽所蓄者何乾坤清氣
　　　竹澗(并序/)
　　　　予來白雲既銘梅莊又銘竹澗專天下之清
　　　　者莫甚二物而盡入我翰墨東征筆硯毋乃
　　　　太清也歟銘曰
道有本源表裏不二髙人太虗深入九地仰觀俯察備
於吾身神而明之存乎其人暴長易折驟盈易涸勿矯
勿流斯為善學必清而徳必直而躬必平而心必虗而
中毋茂枝葉毋立涯涘固本浚源聖賢之事波澄沙晩
風髙露寒我將從君於以考槃
　　　樵廬(并序/)
　　　　南昌賔上人號樵廬既謁序於其季父臨武
　　　　令尹而又請銘於予予曰序即銘也又何加
　　　　焉賔將北歸必欲予銘以復臨武故不得辭
　　　　銘曰
道若大樹直大徑正枝葉茂宻斯為大病卑弱支離迂
曲紛披云胡爾耶末盛本衰必利而噐必竭而力刪繁
去蠧其根斯植母釋爾負毋惑他岐急急歸來夕陽已
西山在屋頭泉流屋下門掩西風燈寒深夜一物不為
大用熾然如鳶飛天如魚躍淵昔在曹溪道用斯顯執
柯伐柯其則不逺
　　　寤窗(并序/)
　　　　天台廬寤窗持隂陽造化之學方行天下使
　　　　天下昏迷困頓於利害得䘮之途者知所覺
　　　　焉其有補於世道也大矣鶴林先生銘之樗
　　　　寮先生書之豫章僧璨銘之
天地一窗古今一頃云胡世人漫不加省困於名塲昏
於利境長夜弗旦大夢弗醒我觀乾象其文有儆小大
洪纎有操其柄開闔翕張俾正性命如枹在鼓如像在
鏡神而非誕辨而非騁惟虛故明惟定故應孰能如此
心㑹神領雲破月來梅花弄影
　　　秀嵒
瞻彼秀崖渾然天成曷為有哉隂陽未形英華外發至
剛内凝與秋争髙與春争明風動籟作雲開霧閉善説
般若不談一字胡然而天胡然而帝聽法而來雨花滿
地
　　　是亦樓(并序/)
　　　　栁塘兄名東閣曰是亦樓而請題於樗寮寺
　　　　丞張公予江海歸來多宴其上藏天下於天
　　　　下是焉得之銘曰
太山峙雲滄海流天極其至也一滴一拳極小同大極
大同小細入無間大無邉表我登此樓兩眼横秋日月
一螢天地一漚世間小兒蒼黄鞅掌呼之斯來卧於其
上
　　記
　　　勲節堂記
昔我先桓公仗節南方任居天下之半晋室存亡且懸
於其手勲名獵獵塞乎天壤社稷之臣也三傳而靖節
先生出冲澹静晦薄彭澤不為視榮枯得䘮不值一杯
酒天地萬物舉而納之詩巻中北牕清風與乃祖勲名
並行天壤千載之人也至今柴桑栗里雲仍猶有存者
朱門碧戸竹房茆舍屬耳皆伊吾弦誦聲西華榮先兄
早有志四方隘髙平舊廬將徙義豐夜夢訪靖莭祠有
紫衣者逆謂之曰義豐土薄水淺不可以族相與前行
至所謂蔡家坪指舊基曰可大可久應在兹乎明日即
其地視之山趨水揖與夢相見無異葢其曾太母宋夫人
舊宅而從弟得一業也即得一謀之一言而决程工度
役合岐夷穽不數年飛樓華屋突兀後先如畵圖居之
二十年生計視前日益裕像紫衣神祠之扁其堂曰勲
節昭示子孫母忘乃祖風烈開慶巳未賊犯江西榮先
合大姓子弟數千人避地廬山黄石嵒予時主開先寺
實相依為命秋九月訪榮先於西華留兼旬榮先偕予
乗下澤車出入桑疇松塢間手遮落日寒風冽冽吹面
耄氣矍鑠不少餒使得志推而逹之天下其成就何如
哉雖然士生世間遭時遇變以勲以節表見於當時亦
其所甚不得已是故歛膝危坐愛惜分隂此余先桓公
運動四海也虎符龍節照映日月公志寧有是哉一琴
五栁他無餘資此靖節之氣行乎萬物表也觧印裂冠
巾車徃適當其機耳盖桓公非有意於事功靖節非有
意於髙蹈易地而居之安知桓公不為靖節靖節不為
桓公哉榮先若子若孫皆有志世學榮先其升諸堂而
語之曰朝升夕降於斯㑹賔友於斯誦詩讀書於斯遥
遥兩翁是則是傚其或醉名淫利而不自覺也隨流合
汚而不自返也蕩心滅性而不自悔也兩翁有靈洋洋
在上
　　　歸元庵記
學道無他術欲歸元而巳人之未生寂然本無既生矣
強名為有百骸潰散有者安在無者自若也認無為有
營營生死周流而不息佛制八萬四千法門不過使人
歸元而已學者求乎元也死者歸乎元也歸元性無二
方便有多門所謂八萬四千云者是豈得已哉去薦福寺
後數十百歩崇岡蜿蜒來自風雨山至是偃然平伏湖
開山闢橋平岸整浮洲回嶺與湖水相周旋澄湛明潔
如圓鏡兩塔離立如筆在架雉堞横列如屏罳如歩障
飛櫩華屋奮迅出雉堞上如揖譲升降而相顧盻者目
力所及境界甚闊頃有囊括封樹開穴營巢若已固有
之事聞有司部使者東嘉陳公金華王公察其狀覆巢
破穴舉其地歸諸寺予再住山之明年斵石為墖者三
而屋其上舉無住壊衲曹源三老遺骨藏其中左則待
住山人之來者右則待衆僧之遷化歸焉或問予爾氏
之學以無為宗今乃塔百骸於已散豈前所謂認無為
有耶予不答已而歌曰山色兮陸離湖光兮敷腴納天
地兮庭除付萬古兮湏臾元者何物歸者誰歟孰為有
耶孰為無乎
　　　錦屏山記
錦屏山在嘉陵大江上奔突馳驟如飲江駿馬中偃傍
聳如翔鳯展翅少土多石蒼黛如染松檜出石上盤屈
偃蹇與他山不類二小峯倔起絶頂離立不倚昔人著
亭其巔全蜀萬里皆䦨干上物由二峰而下青攢碧擁
斜抑展衍列為横嶂山半有佛屋曰廣夀軒窗臨水風
颿雨楫巴歌漁唱浮江上下者皆寺僧圖畵唐大山令
袁天綱刻字崕石云此山磨滅英靈乃絶寺東有洞曰英
靈本此淳熙間漢中信師古為之銘安史亂天下杜少
陵展轉兵戈間扁舟入峽避地山中甚久長歌短吟韶
頀人間日月不能老狂冦犯闗異時名山秀水率為鬼
域倚天青壁亦豈獨無恙少陵復作結茅恐無地矣悲
夫䕫日菴家在山麓别山十五年念山如一日嘗命牧
溪為圖屬予以志非識山之真者不如是之切也世波
方怒未知税駕安得横江大艦同君西上婆娑隠約山
之勝處朝㳺城南暮遊城北裁錦屏之雲以為衣煮玉
堂之玉以為食朗誦少陵驚人句張白眼而望青天哉
　　　雙竹記
淳祐癸夘歸自浙右税駕白雲為雜華也精舍小室僅
容几硯賔客徃來無地寄足冰雪相看唯此君數軰耳
夏六月壊垣石砌間青鞭横出可六七尺趨伏几前若
驚蛇起蟄而垂首下飲者予甚竒之秋聲西來風枝下
隕而中折若勇士赴敵而斷首不悔者予甚惜之無何
鞭折之上雙竹並起髙逾尋尺不偏不倚若蒼龍聳壑
而矯首上翔者予甚異之嗟夫物不受變則材不成人
不渉難則智不明蒹葭蒼蒼白露為霜此博物君子所
由賦也予漫㳺江海咫尺九洲盛年壯氣可沮金石天
下之士見而竒之猶是青鞭之横出也學道得病千里
來歸向來心事十忘八九天下之士聞而惜之猶是鞭
之中折也収歛英華頓挫精鋭用晦飬明以植所學横
翔捷出安知不如二竹哉夫記實録異考徃騐來春秋
法也是鞭是竹與予出處大畧相似畧而不書是貽主
林之愧
　　　景福寺輪藏記
七均師於無聲五和主於無味大經本於無文言語文
章聖人不得已而有之門人弟子尊而為經嚴而為律
支而為論聖人之道於是衡决矣嗟夫三傳作而春秋
散九師興而易道微何獨後世哉函以秘之藏以蔵之
輪以轉之介胄之士又從固守之使學者求是道於周
旋轉運之間學聖人於口耳文辭之外此桑林大藏所
由作也後世遂指為竒貨仰給以為口體之養鄭聲亂
雅滔滔者天下皆是也作法於凉其弊猶貪使桑林知
此其不自悔也幾希景福有藏知山本覺建也曰景福
門臨孔道徃來如織而晝突無煙過者病焉吾挾越鳯
遺書以適四方所售竭於此盖為㳺衲一飽之地固非
貨殖自封如前者云也嗚呼視其所以觀其所由覺也
其庶幾矣雖然陽張陰翕無非經也霜晴雪明無非律
也百鳥鳴春候蟲鳴秋無非論也天地一函盖也日月
一機軸也玲瓏八靣峭峻一方豈曰藏之云乎桑林徃
矣吾不得而見之矣西山多隠君子覺持此語而問之
是耶非歟
　　　重修寳華寺記
拙庵盛時登其門者皆天下竒士南昌祖標其一焉予
遊四方見前輩長者必問標無恙予固知其為南昌望
人未知其為寳華徒也歸自長安道經是刹留累日門
庭靖深鼓鐘明亮居然宿師老衲之故家也問其廢興
巔末則曰寺基於唐昌於五季世異事殊隨葺隨毁嘉
泰間景昕始建轉輪藏經太傅劉公嘗記之若堂若寢
若佛屋若天像若僧堂鯨閣盖成於祖標祖機伯仲絲
忽無内施毫釐無外入也予曰是故標公舊業耶吾固
疑之矣吾聞之頃在江湖一錫之外無餘資費安從出
則曰機標世家周氏饒於財然知止為居不貪為室雖
力竭於是無靳色也嗚呼賢而多財則損其志愚而多
財則益其過予行天下歴觀人物不以財而損益者寡
矣二師何絶人哉淳祐甲辰予客臨川其徒師可師璨
以記見屬時方有事於華巖未暇明年冬北歸舊廬復
使來告予曰祖機之智慮周物祖標之内外篤實而又
皆能斥財興役可書也然吾竊有請焉林居而野處木
食而澗飲異時所向大乗氣象藹如也今也丹楹刻桷
安居暇食而吾道不及昔者其本安在
　　　重修普濟寺記
豫章城東出少折而北平原沃壤極目無界限林隱岡
伏聚青叢碧有寺曰普濟顚末無志可考今額治平天
子所賜予西歸時常過之門庭闢殿廬飾像設尊嚴鐘
閣歩廊從衡數十楹皆堅壯新好内與外稱時徳莊以
短褐肅客因訊之曰予來自京師道經諸刹皆山荒地
老龍象丹青有愧色是刹獨異乎昔者所見豈寺之事
力足以給寺之費歟曰非也抑冨家大室勇於為善出
力以相繕修之役歟曰非也昔我先師辛勤半世始有
此殿未潰於成賫志而沒徳莊寸積銖累勉卒先志又
二十年盡竟衆役絲忽無外入也嗟夫拓厥父基號稱
賢子弟者或弗克搆德莊既能述父志又盡發所積斥
卑陋傾覆為髙明𢎞大可表也巳昔人嘗謂伐徳之斧
斤莫如財利若世衰俗降民溺於貨風靡波流舉天下
之能扼其衝者予遊四方見役精神於貿遷化居者鮮
不聚怨植仇羣不逞之徒日夜盻盻焉窺瞰其室一旦
瞑目牖下紛争豪奪甚至露不及掩并覆巢穴者有之
此無他無義理以勝其貪與吝故也徳莊專静好修一
足不出戸庭非佛書不讀堅忍精苦制行如頭陀視天
地萬物無一可撓其心者於貨利乎何有是故殖之無
心而人不以為貪用之有道而人不以為吝心和氣平
靣無驕色而人不以為怨予然後知義理之在人心而
師友講學之功無與焉有子志𢎞妙空皆㳺四方亦既
有聞而歸矣妙空别予七年書來西湖屬記寺之所以
成與乃祖之所以立因感士之髙明英偉者或不免伐
其徳於貨利之斧斤固不若沉黙淵静者見理明為善
果為可書也毋念爾祖聿修厥徳予於妙空不能忘言
　　　竹軒記
霍山住雪竇之明年以架僧堂餘日廣明覺竹軒而表
章之叢竹小山蒼然相向異時明覺㗳然一榻之上此
君盖親見氷霜面目髙潔嚴冷一見知識充然有抱道
者氣象予嘗徘徊軒中想見明覺偶來閒坐時摩雲萬
峯青入箕踞仰觀天地而不知其大俯察毫末而不知
其小怡然縱目自以為知我者誰凛姿孤標㧞俗千丈
第不知當是之時所謂我者又果何人也方與霍山議
論及此天籟𣺌𣺌自西北來風枝露葉蕭然成聲遂相
視軒渠一笑而罷而今而後居此軒也對此竹也仰止
古人於千載之上清風一叚凛然眉睫間其或耕於空
言戰於強辨内焉無所主也外焉無所視也如明覺何
如此君何
　　　踈山砌路記
北塔去寺五里而門臨通衢北抵郡治南至金溪傍趨
建邑皆由是崇岡蜿蜒中斷復起白石巉巉與足為仇
行者病之三百祀矣徳霑住山之四年衆倍多而庶績
咸理寺僧崇璉斫石他山躬率力役風雨不廢逾年竣
工其直矢如其砥平如也由通衢至墖所岐徑縈迴逺
殺通衢之上二僧謀諸耆舊用竟厥役穹者夷隘者闢
露裾不濡雨履不塗信歩意行足不擇地睨而視之盤
旋如垂虹之下飲也跂而望之夭矯如盤龍之上翔也
昔持地菩薩平地待佛佛告以當平心地心地平則世
界地一切皆平由是悟入二僧之勤可謂至矣無文老
子不應乆黙斯要也不然石豈得無言乎
　　　處州麗水縣寳溪濟庵記
建水自慶源龍泉掠寳溪而下出清田入蜃江達於海
三衢支江循遂昌松陽而東者亦㑹與寳溪二水交值
犄角不相下奔放湍急浪起欲立舟嬰其鋒飄蕩傾覆
如敗荷如壊葉祟或憑之人舟胥溺嵗率不免居民病
之斲石為七級浮圖樹溪上以壓之祟無所逞其技舟
行安穩如平地結菴塔下遇庚申甲子士女羣集誦法
華諸經各遂所願欲上人師善者捐藥石田為常住若
稻穀若麥若豆嵗收若干春秋二甲子飯誦經者以濟
其先善號同叟吳氏子昆弟六夭者四其季以貿遷永
嘉善不忍其先為若敖氏之鬼故托祠塔下香火可以
不朽善歴參諸老乆同予遊别十數年訪予東湖上誦
所以然請書之予笑語之曰至柔而剛至弱而强水之
性也為祟所憑威福之柄倒持於其手所謂强於剛者
安在依附憑託操竊播弄以舞其怪此鬼神之情狀也
昔也何來今也何往善持此語扣塔而問之曰石茍有
言豈惟公之先由是而昇昔之逝於川者可以濟愛欲
河可以濟陰入坑可以濟生死海坐五色蓮花對紫金
天人師說極樂法彼竊勺水以自多者將請命於其手
矣公之施猶覆一簣於平地為山九仭實自此始精藍
日以盛福慧日以興凡溺於聲利溺於嗜好溺於貪毒
忌嫉者皆將誦經而悟聞經而覺翛然如醉斯醒恍然
如夢斯覺豁然如困迷途而出孔道也公之濟豈不溥
哉
　　　慈觀寺記
予舊家柳塘上左腋有寺曰慈觀隱然隆起聚青叢碧
在西疇南畆間廢興顛末無誌可考其東北隅地勢下
趨平曠舒緩置番湖彭蠡為提封開户縱望數百里無
寸碧風寒而氣不聚敗屋數十椽傾欹顛仆與老竹相
俯仰僧之居焉者面目無生氣予兒時極厭其卑且陋
東游海上三十年而歸視昔所見卑陋益甚而未有志
於興起也予眩既甚無四方萬里志欲庵先壠且買田
度僧世守松檟開慶巳未予赴開先晨興入室問先妣
無恙與柳塘兄擁爐附火予曰墓庵有田異時必廢於
子姪之手若興慈觀廢寺奉先可與寺乆兄未知所以
對先妣卧榻上遽曰慈觀廢甚將安興乎某對曰自門
至寢欲皆新之先妣曰役大費廣恐非汝所及汝生長
柳塘果竟是役亦吾所願者予他日有營輙視先妣意
可否遂度材賦工明年建兩廊庫堂又明年建山門又
明年修佛殿即舊法堂東序營夀祠以祀笑翁無準癡
絶三老受業師杞室與焉柳塘兄命家人侍先妣拈香
周視殿廡軒眉一笑又五年法堂始崇成中為普陀巖
石肖觀音大士像樗寮張公大書清淨願海揭諸楣間
欲再奉板輿以㳺不可得矣悲夫予為不敏所驅早而
從釋去母四十餘年近而數十里逺而千里外一飯不
能忘母是故洒埽應對欲進乎學不敢違母教也視聽
言動欲由乎禮不敢辱母慈也巻舒出處欲合乎道不
敢負母望也尊皆行之死而後已求無愧於吾母而已
矣升㣼利天三月而返佛之於母未嘗不極其至而後
之為僧者乃曰吾佛子矣母猶路人也嗚呼天下豈有
無母之國哉納萬世學者於不孝之域是豈佛之所以
為佛哉予行年五十有五築室竹下方塘一弓在竹外
纔數步風行竹上水光竹色俛仰低昂往來户牖若供
予清事者予適焉得侍祠以老予志畢矣初番陽彭氏
妙信餉予白金百二十兩斥其半買田於寳椉常住餘
興是役又竭四方之餽以成之絲忽不求施也寺之徒
二宗旋永超予亦度徒奉蒸嘗矣虗名誤予不能遂為
寺留朝而香夕而燈諒予所以興寺之意吾徒其勉諸
　　　崇壽寺記
馬祖大寂禪帥轉江西法輪度知識八十四輩歸宗居
廬山百丈居分寧大梅居四明南泉杉山居九華得法
上方散處殘山剰水間皆托其師以名後世建昌崇夀
其一也創始於有唐中興於政和大廢於紹熈晦庵朱
公鎮南康日檄池陽無沔任起廢事時寺廢已乆尺土
寸地豪家挾為已有牢不可致無沔奔走臺郡衣無完
縷食無完粒五十年盡復舊業自寢至門凡叢林所宜
有者悉備門臨孔道衲子絶江涉淮泛沅渡湘者必過
焉鼓鳴飯香衆集如雲將迎至今無倦色予行脚時常
過之長松大石曾見馬祖皆充然有知道氣象西北用
武征調繁興江淮間無不廢之寺此獨完美無恙時開
慶元年秋狂冦偷渡江許伏黄州十一月襲夀昌犯興
國窺南康豕突深入建昌當賊衝受禍甚烈無沔遺跡
尺寸不復存夏四月王師逐北江以南無寸失知山覺
煇収合餘燼縳茅集徒誓圖恢復冬十月予致開先事
寓柳塘覺煇欲行化四方求予言勸發予嘉其志果而
未信其遂也後五年予自義豐登歐阜蹋雪下山借榻
山中則其門屹如其廊翼如其堂寢館庫沈沈渠渠堅
狀如昔而𢎞廣則倍於昔矣予環視大駭謂覺煇曰役
如是其大也材如是其良也工如是其精也異時四方
之施果倍而入乎覺煇曰吾之助得二人焉公安師祐
一十二百緡黄龍崇元二百緡餘則竭吾廬之入殫吾
地之出無他也佛未有殿僧未有堂吾將復即公安而
圖之予去覺煇遂行又明年訪予則曰殿已立矣問祐
所授則獲不補忘也覺煇寒瘁堅勁如枯株槁木語言
無枝葉而定見逺識有非口誦詩書者所能及方衆役
未興首建旦過後架疏通明潔若治已室或謂其急人
所緩笑而不答嗚呼其中所存是豈易與凡子道哉予
往來閩浙寺之徒多與之游寺焚之三年永訥始歸自
海上又二年一再過予柳塘請記寺之所以重建予心
許之今年復自廬山來東湖申前請留數月不去予既
書而受之且告之曰天下事無不可為者蔽之一言公
而已道䘮俗壊人懐侈心利欲之波溺肝挾肺如飴蜜
羣居共處講明履踐利外無他營江南山色間十寺九
廢使無明信因果之士誰克有成今一寺數百楹使他
人為之窮二三十年之力不可辦而覺煇崇壽成於七八
年之間其受於人者僅如前所云不過以崇夀興崇夀
耳豈有他道哉訥持予說歸復而師且告而徒曰宫庭
復古矣鼓鐘復古矣佛香僧飯復古矣爾師爾徒可無
憂矣然時不古道不古人心趨向又大不古是則可憂
也憂之如何如馬祖大寂禪師而已矣
　
　
　
　
　
　
　
　柳塘外集巻二
欽定四庫全書
　栁塘外集巻三　　　　　宋　釋道璨　撰
　　序
　　　送一侍者歸日本序
淳祐戊申春予自西湖來四明既哭笑翁老子遂訪樗
寮隱君於翠巖山中留十日復歸徑山初夏日夲一侍
者聞予西泝踉蹌來送别至江滸夜漏已二十刻又明
日矛抵舟次夕陽在西嶺矣一握手别色黯然見於面
目且言去國六年首見癡絶老人於靈隱來育王侍笑
翁老師且三年翁今不作莫知所向茅屋石田在扶桑
若木間已辦艅艎解維在朝夕予念其請之勤而詞之
悲也因謂之曰子踰海越漠萬里西遊昔也何所持而
來乎曰無有也駕風御潮一日東歸今也何所持而去
乎曰無有也猗歟㫖哉無有之義斯言足以蔽之予雖
巧為之説無以尚也子歸國中建大法幢擊大法鼓升
大法座而以無得之法普告大衆育王有靈必將為子
㸃頭曰如是如是
　　　橘林詩集序
端嘉間予漫遊閩浙橘林挾貧攜病實與偕行山程水
堠風亭月驛予方欠申思睡而橘林擁鼻苦吟聲與候
蟲俱切予常笑謂之曰速貧致病不在此乎未幾病甚
辭歸後五年㑹於臨川詩與貧病俱長又明年而死矣
淳祐丁未予客徑山其季沾上人得遺稿於西行季雖
流傳失次不無遺恨然皆未炫珷玞之良玉也噫忍貧
而學詩詩工而身死詩之不虛如此九原不可作予言
何益哉悲夫
　　　雲太虛四六序
四六詞人難能之伎變為傍疏尤詞人之所甚難能者
蓋體格貴勁正意味貴暴白句法貴蒼老使工於詞學
為之不失於優柔綽約必流於怪僻詭俗未見其能也
亡友雲太虛用力於此積三十年勁正而婉婏暴白而
停蓄蒼老而敷腴叙事無剰詞約理無遺意紆餘不牽
合簡切不窘束蓋太虛以氣為根本學為枝榦詞為花
葉此所以兼詞人之能而無詞人之失歟太虛之赴中
峯也以其手編寄予於徑山既沒之明年屬四明觀物
初擇其工緻精粹者付其孫訥刻梓以惠後學雖然太
虛嗜教有味學道有聞能詩有聲今予獨取其四六以
掩其大者太虛有靈未必不以是見罪
　　　周衡屋詩集序
詩至於唐風雅已不競元和以後體弱而徘氣憊而索
聲浮而淫詩道幾亡矣天台周衡屋學唐三十年積詩
三百篇頃見故人南叔凱於南湖為予説衡屋咄咄不
絶口吟今觀其詩益信叔凱之不吾欺也或謂衡屋年
益日髙詩益日冨而功名之途日盖左豈非山川英靈
之氣取之傷亷隂陽開闔之機發之太盡故造物乗除
之理厄之至此邪予曰不然南溪之上有秫數十畆有
菊數百夲有書數千巻衡屋未窮於詩也養性使全養
心使正養氣使直養吾胸中之清明者塞乎天地之間
然後發而為吟則唐季諸子將北面稽首於衡屋之下
矣菊田方君方柄兹能事衡屋東還試舉似之
　　　潛仲剛詩集序
詩天地間清氣非胸中清氣者不足與論詩近時詩家
艷麗新美如插花舞女一見非不使人心醉移頃則意
敗無他其所自出者有欠耳仲剛生長藕花汀洲間天
地清氣固以染其肺腑久從北澗遊受詩學於東嘉趙
紫芝警拔清苦無近世詩家之弊晩登華頂窺鴈蕩酌
飛泉蕭散閒談大異西湖北山但惜北澗紫芝不及見
也自風雅之道廢世之善詩者不以性情而以意氣不
以學問而以才力甚者務為艱深晦澀謂之託興幽逺
斯道日以不競風月三千首自憐心尚在顧予病長學
落不得與吾仲剛講明此事
　　　營玉澗詩集序
詩主性情止禮義非深於學者不敢言大歴元和後廢
六義專尚浮淫新巧聲固艷矣氣固矯矣詩之道安在
哉然當時君子要未必不學特為風聲習氣所移迷不
知返耳數十年東南之言詩者皆襲唐聲而於根夲之
學未嘗一日用其力是故淺陋而無節亂雜而無章豈
其所自出者有欠歟予友瑩玉澗早為諸生游塲屋數
不利於是以緇易儒胸中所存浩浩不可遏溢而為詩
夲之禮義以浚其源參之經史以暢其文遊觀逺覽以
利其器反聞黙照以導其歸由千煆萬煉以歸於平易
自大江大河而入於短淺輕不浮巧不淫肥不腴癯不
瘠吾是以知有夲者如是而非前所謂不學者所能也
予常謂惟儼詩不傳於後世而托名於歐陽一序叅寥
詩可傳者十數解藉東坡一語而盛行世無二公孰知
玉澗者雖然玉澗豈托人以傳哉
　　　韶雪屋詩集序
雪屋入天童室已叅活句晩入康山宴坐絶頂一足不
印人間地乾坤清氣盡入其手無怪乎詩之清而活也
予與雪屋未即一日雅大雪沒屋行吟梅花樹下甚想
見其人頃㳺吴越間見所刋兔園集反覆閲之不無毫
髪遺恨欲告雪屋未能今觀此編前之遺恨者毫髪不
存豈雪屋晩年所見亦與予暗合邪詩至於清而止於
活清之失也癯活之失也放此近日詩家大病無他學
不勝才氣不勝識理不勝詞故未得其真先得其似耳
學也氣也理也難與今之有唐聲者言也雪屋大肆其
力於是三者久故清不癯活不放黎然有當於人心嗚
呼微雪屋吾將誰與論哉
　　　仙東溪詩集序
癩可結庵鶴鳴峯下山谷扁曰東溪打頭老屋猶在松
聲竹色間斷崖流水至今尚有詩家氣象予東岡走三
百里别予姚江上後四年予來京師東岡居乳竇予書
招之至再又三年乃來學益老養益正予之欠焉者猶
故而病則長矣秋九月東岡以師老東歸白雲愛之而
不能留也東岡世業儒同産皆佳士伯氏澄古潭挾其
所負其失也放季氏玉秀巖矯兄之枉其失也介東岡
行乎二者之中予於三者莫知去取而欲學未能東岡
徃矣未有期矣予謬而正之者誰乎予跌而挽之者誰
乎一堂秋雨四壁白雲步晩雪於東岡候春風於梅塢
屋山佳致毋謂不堪持贈而忘予寂寞也
　　　送然松麓歸南嶽序
南岳去江西千餘里去浙三千餘里士之遊江西已少
㳺浙絶少予來江湖不獨少見見之亦不滿人意嘉熙
庚子然松麓偕廬陵頴鈍翁訪天童三夕遂别不暇盡
記所藴然逆知其為佳士後七年相㑹徑山學問聲實
已與年俱長明年侍記又明年掌記盖沅江九肋鱉也
松麓有大志不修細行遇事如暴風迅霆不可禁遏移
頃則風休雨霽不見涯涘屬文不凡為歌詩有紀律故
先無凖喜之無凖沒省親西上予語之曰他日登山與
子相勞徘徊其處問可行藏於蒼煙白鳥莫有能為予
言者方孤悶不自聊南昌東溪以詩集來清整麗密思
致風度俱不凡欣然與可酬酢所謂孤悶遂亡去豈可
有靈以是慰吾牢落邪不然何東溪詩來與予不自聊
者適相偶也或問詩以何為宗予曰心為宗茍得其宗
矣可以晉魏可以唐可以宋可以江西投之所向無不
如意有夲者如是難與專門曲學泥紙上死語者論也
風來一陣藥花香可晩年所進亦豈在紙上哉東溪曽
從吴越諸公遊出語波峭吾見其進未見其止更於所
宗者留意他日能事當不在可下
　　　送省東岡歸白雲序
千人之諾諾不如一士之諤諤予持是説閲士天下所
謂諤諤者絶不多見竊自歎曰魯國男子何其少耶抑
予之不敏士之高明英特者不可得而見歟嘉熙庚子
乃得省東岡於四明和而嚴粹而正明目張膽直詞正
色常見於茍合詭隨之際盖得我心之所同然者東岡
亦謂予風味略相似所欠者和與粹愛之猶伯仲予之
行已有物輒敢與諸任齒東岡之教居多三年予病眩
有事於臨川苦於天開圖畫者有開石門有南康翁俯
仰三年石門死南翁死今子又舍我而西舊家江南吾
亦從此逝矣嶽雲湘水間逸駕無久留方行海上使天
下知嶽之有人無徐徐其行也一舸東來經豫章而下
近水樓臺在白鷗洲渚之上秋花繞屋老竹當户而中
有絃誦聲者必吾廬也能艤舟而問無恙乎
　　　送一怡雲序
物之無定姿者莫甚雲散之則充塞天地歛之則不膚
寸飄忽變没頃刻萬狀嗟夫天下之事孰非雲哉異時
陶𢎞景隱約山中下視江表君臣紛紛逐鹿驟起倐滅
不啻如浮雲由是無志當世觀隂陽消長之變察草木
臭味之良參君臣佐使之義謂時君沉痼已不可療民
之疾苦獨不可療乎其曰怡雲者非悦夫雲也今怡雲
主人後𢎞景五百餘嵗而生形跡不同而氣味相似是
故閲世如雲視身如雲用草木金石之精起人疾痛死
生如反掌吾今而後知是理之在人心同一陶冶𢎞景
不能獨有也予十年病眩百藥不靈行當荷鍤從公採
藥白雲間矣公其無謂只可自怡不堪持贈
　　　送訥蓬寄坦竹州卜築序
隱居以求其志士之甚不獲已智不勝尤才不勝忌風
髙波險天湫地隘故自放於殘山剰水間不然千楹萬
礎何地不可寄此一息哉吾友訥蓬寄坦竹洲二公負
才挾智不忍與衆角借樓讀書於南山之下雖敗簷老
壁充然有廣厦萬間氣象然謂入山未深猿鳥尚少又
營别業於巘雲深處將築室數十楹儲書數十巻蒔花
藝果自娱歳寒予方東走西馳悵悵天地間未知税駕
不謂湖上青山先入二妙之手二君尚氣節交遊多名
士視黄金如糞土夫豈無人一菴不足憂然隱身易隱
名難異時鳴騶入谷鶴書赴隴山空月明水流花開所
謂主人者或不在焉北山有靈吾懼其未必不移丈也
　　　送源虛叟歸蜀序
自蜀學盛行於天下蜀士之明秀膚敏者袂屬而南前
輩長者予不及多見頃於癡絶老人㑹中得有四人焉
曰沂艮岩迂亷谷定勝叟逺無外蓋所謂明秀膚敏者
無何艮岩死勝叟又死予哭之哀去京之三年亷谷又
死予哀之甚於艮岩勝叟也渝江源虛叟蓋癡絶之所
愛四君子之所敬予之所畏者一錫西來徧參歴叩久
游癡絶之門以才得忌而遂登雙徑周旋二老間冷煖
自知猶漱井也上天悔禍蜀道稍通歸袂翩翩挽之不
可或謂虛叟見道明白如五紽之素横機迅疾如百煉
之金保䕶固惜曽不少試其伎挾之以歸何果於自閟
也耶予曰不然寒暑之節龍蛇之蟄不積不施不屈不
伸深培厚蓄大有為於斯世也虛叟其以是哉然予竊
有憂焉蜀之遺老纔二三人短景滅沒夕陽在山此正
蜀學隆替通塞之時也艮岩諸君子不可復見虛叟又
自是而西疏通蜀學之淵源發揮諸老之遺響其遂付
之誰乎哉此予所以憂也此予所以重為虛叟惜也
　　　送清奚翁序
余汗漫遊四方十有七年才疏意廣學道無得當世竒
士則盡得而友之造物者亦悉舉以見遺不惜也嘉熈
丙申得清奚翁於南閩明年㑹於永嘉又六年會於臨
川又三年㑹於錢塘其才之美衆人未識予獨先知之
嗜學工夫吾見其進未見其止也常竊論之古之學者
以學成已今之學者以學厲己百金謁書肆閉門而讀
之自以為吾業已足大言濶步傲倪叢林間謂世不我
若倒行逆施弗恤也傷亷害義弗恤也得罪清議受誅
名教弗恤也人語之則曰吾能學矣吾能文矣世之議
者亦曰彼文學人也可以不論嗟夫率天下之人而禍
文學者非此輩耶予生也幸受教師友不可謂不畧涉
其瀕然中隘近燥語直近訐簡事近傲所以為吾賊者
莫甚三物平而氣養而疾既奉面訓於先圓照低一堦
退一步又受筆語於先癡絶今而後知用力矣奚翁學
優而不燿氣直而不回此予之所以甚知也深懲痛艾
以求無愧於前之所云者亦能一日用其力乎仲尼不
云行有餘力則以學文
　　　贈開圖書翁生序
書學厄於鍾繇衛夫人輩大壞於王氏父子極弊於禇
薛歐虞萬波横流舉天下莫之能遏先秦古書遂流為
符璽印籕之學世變使然可與識者論翁生越人少以
古學自負秦彛漢鼎之制鳥書蟲篆之文精考熟辨積
三十年不退初志其用心亦難矣然時不好古士不師
古以風帆陣馬為痛快以插花舞女為姿媚翁學雖古
孰肯過而問哉淳祐己酉自越來杭登徑山留兩月乃
行以所得江湖歌頌謁序予謂曰序不難予有一印號
無文其間字義詭然如蛟龍翔蔚然如威鳳躍也翁生
識之乎曰不識予曰果若不識則可與論學矣
　　　石門進禪師語録序
進禪師中葉縣之毒活䧟石門山中帶累二十人同入
地獄天人怨怒火焚其廬土燥石焦草木百年無生氣
樗寮寺丞請命於天子為開地獄門貸其過惡於己失
人之後住練溪仁翁得瑞巖才公公所抄師末後欵案
於故紙堆中大書深刻暴揚其惡於叢林予讀而歎曰
此老受於人者毒施於人者亦毒其言如刃上蜜如酒
中鴆如塗毒鼓如生鐵蒺藜當時中毒而死者亦豈二
十人而已掩耳而去赤脚過溪其毒亦發於草鞋絆樹
榸之時吁可畏哉才公受毒最深宜不能掩其惡練溪
果何所為而暴揚之殃害乎人未有了日此予之所甚
憂也
　　　能侍者編無準語録序
圓照之道如春行天地萬物咸被其澤華而為草木動
而為蜚鳴媚而為山川盖其迹之可見也冩生像真巧
狀妙似又其迹之相似者也嗟夫以迹而觀春色造物
已不幸矣即其似者而觀之又何其大不幸也然傳者
久在薰陶坱圠中化機生意染肺腑故華而草木動而
蜚鳴媚而山川狀其夲真無二無别因告之曰似則似
矣無乃包裹春風耶
　　　宗門㑹要序
宗門書自傳燈後傳記日出學者既不能盡見亦不暇
周覽閩人朋介石為書曰宗門㑹要根以統要參以五
燈逺而古宿之代别近而諸方之拈頌旁而佛鑒大圓
之法語八方珠玉一展巻而燦焉在目其惠後學不淺
矣予嘗侍無準癡絶二老語及近世叢林有書曰類要
頗便覽考二老作而曰古人活意寄之言外今指為實
法類而編之他日必有指為故事用者古人有靈當不
瞑目今觀此編初不區分類次博而不煩約而不畧惜
二老不見之耳大抵宗門之答問抑揚皆自根夲而逹
枝葉善觀者當從枝葉而及根本今有人焉未展巻時
機動眼活則古人性命皆懸于陳案舊牘何地可着手哉
介石朝勘夕較積三十年始為成書檢閲編摩其子徹
侍者實侍其側揚雄草𤣥而童烏不與後世惜之徹乎
何止較昔人三步
　　　西湖髙僧傳序
唐之世僧有列傳皆出於太史氏手國朝太平興國中
常詔賛寧修僧史及歐陽子修唐書盡去僧傳山林氏
名自此不復入史館宣和間覺範傳髙僧凡録於傳燈
者不復登載西湖佳山水自隋唐以来抱道避世者多
隱約其間僧無董狐舊聞放失之矣東嘉復休菴頃寓
天竺取其姓名著於耳目者三十二人為傳為賛以詔
後學後三年敬節菴始刻之孤山其尊德樂道之心與
休菴無二揆也雖然國一鳥窠以道鳴萬世孤山慈雲
以教淑天下功在斯文若掲日月而槩以髙僧目之已
非諸老所望若鏡清閣大慈若欽山又逸而不書論者
於此不能無遺憾焉予出也晚不及同休菴㳺今又痼竒
疾發潜徳之幽光已不能畢兹能事矣訪遺徳於林丘
摩斷碑於草莽奮筆端之鋭而表章之以成一世之大
典天下豈無人乎哉
　　　大光明藏後序
橘州在大慧門如孔門游夏晚以憂患徙天台寓紫微
陳公舘舍取傳廣續三燈閲之自七佛至大慧凡若干
傳各疏其説於左方目之曰大光明藏凡其師友之淵
源證悟之深淺機圓之向背闗鍵之堅密異時宿師大
衲剖擊不破者皆支分條解之若指諸掌巍巍乎其大
有功於名教也然以文章斧斤開知見户牖論者固不
免以此議之矣予嘗反覆觀之其説辨而正其理微而
著其出入經史子傳深而逺道明而學不修者無以知
其詞之所出學優而道不勝者無以知其理之所存故
觀之者如身在上林目炫紅紫造化春色不知何自而
來奚自而去所謂知見户牖由是而開者又幾何人哉
然則公之低徊未路寂寥遺書既不見恕於論者又不
見知於學者此予所以重為之太息也
　　　空明頌集序
外不見有法内不見有我此空嵒所以得名然名字一
立則空即有矣短歌數十丈長句三兩言實其有也空
崖道人軒渠而言曰大般若六百巻重宣複演數千言
其所詮者性空而己文字語言何嘗與空為礙哉爾乃
無説我乃無聞謂此故也諸君遺我以無言之言公當
贈我以無文之文空兮有兮烏乎論
　　　無岸序
嘉熈已亥夏五月海若作惡江失故道不由西陵而徑
奔蔡市吞食沃野日數百尺拔山轉石莫能己也予客
長安常徃觀焉狂瀾驚波逆走横擊大哉偉觀因得以
發吾胸中磊磊掀天地者目送萬里神宇仙去駕長風
排閶闔凌厲萬化與造物㳺而後知寛閒之野廣莫之
鄉皆非方外物回視前日之物我兩立町畦私為大可
陋也無岸盖無物我者也平坦處孤危深浚中淺近盖
自得於心而常以告人者雖然泛濫之流方且滔滔天
下無岸當障而東之使大川三百支川三千咸復故道
鼓棹迷源不失趨向吾將斫額而望曰法海有人
　　　頑極序
聰明智慧者不可與適道頑鈍木訥者乃可與語道回
之愚參之魯而佩洙泗左劵以此也不然言語文學當
時豈無游夏輩哉越人彌頑極早受頑之見於下竺古
雲晚聞頑之道於天童癡絶予久與之遊麤見其略外
和内嚴如春在雪中是此頑也圓轉委折如水行地上
是此頑也落花植實如冬歸木杪是此頑也至其所以
為頑予不得以語人頑極不能以示人也舞智憑愚賊
夫頑者方天下槖籥一頑奴𨽻衆巧頑極烏能久閟其
頑哉予因於聰明日勝月負而學頑已晩他日操戈而
入室頑極何以待之
　　　方石序
刦石一方介然特立圭角森嚴女媧無以措其手四隅
平正匠石無所投其刃未有天地已有此石矣吾常摩
挲而語之曰能方而不熊圓者執而不化能圓而不能
方者流而忘返皆非所謂道也非方非圓而能方能圓
歴劫常堅者不在兹乎方石㸃頭曰敬聞命矣
　　　即山序
聖道髙逺如泰山如喬岳有望而弗見者有見而弗升
者有升而弗至者登東山而小魯登泰山而小天下則
周旋俯仰者在其中矣仰之彌髙鑽之彌堅見山而不
見我也心外無法滿目青山見我而不見山也上無攀
仰下絶已躬所謂我者又何物耶天台雁宕之前岷峨
衡岳之後舉目為白雲青嶂所迷舉步為懸崖絶壁所
礙者幾何人哉開道以來之引手以招之即山他日幸
無壁立萬仞
　　　瘦岩序
淳祐戊申二月隆上人自靈隱訪予於徑山以瘦岩謁
序時五峯新霽春在千崖萬壑間晩色晴光與天地中
和氣蕩摩霄漢大哉偉觀於是可以論瘦岩矣何以言
之秋老霜飛樹凋葉零山蒼蒼而翠落石巖巖而露骨
異時消彌剥落今日華滋秀媚之機也道學損益之效
於此又何加焉消彌其敷腴剥落其浮靡而空洞其中
外則華滋秀媚者不可勝用矣予方以是義告隆執筆
未下天風忽來飛花冉冉入室几硯管城翁奮髯而言
曰此第一義也隆擊節曰吾得之矣
　　　海翁序
海於天地間大包無外昔者達觀逸游之士咸至焉泛
靈槎而上霄漢踞龜殻而食蛤蜊者心與海為侔身與
海為准而二子或未知也海翁家在東國百千大海納
在一眉睫不待登科從汗漫已徹海之源底矣來遊大
唐受釣竿於徑山老子所謂大身衆生盖其掌握中物
也世路迫隘吾將乗槎東遊矣翁歸國中為問津者北
道主人聞滄茫廣漠外逐文魚而畧扶桑膾蒼龍而索
明月必予無疑者翁倘問訊行藏當質之眠沙鷗鷺
　　　洪崖序
洪崖在西山右倚天青壁鳥飛不度昔者藏真翁燒藥
其間藥成仙去遺力著草木華滋膚腴至今猶有仙者
氣象而翁之精神未必不已隨混沌死矣恭惟郍受活
人書於海上諸老歸隱嵒下山上月明夜凉如水酌清
泉命楚歌而些之待其跨翰雪精騰躍崕上不惜引臂
推而納諸萬仞之下使之起死還丹在此而不在彼則
石橋一灣丹井千尺必將懽喜賛歎踴躍相命曰不謂
仙人去后有此主人西山未寂寥也
　　　古泉序
太極未分時醴泉發西域清冷香冽猶醍醐甘露迦葉
以上皆秘密惟謹不以飲人後五百世濁惡界中甘澤
不降大海枯竭人將渴死達磨大師始開鑿疏導决之
東流被無臂人以漏巵汲之器器相傳五世為夜半有
力者負之而去驟步疾走泛濫溢出於是離為兩脈列
為五𣲖滔滔汩汩横流四達與百川四海同為一味天
龍鬼神修羅蚊䖟隨其器量悉得充足然後涉其瀕而
不識其源者徃徃皆是四明蒙上人負一鍤遊四天下
窮其夲源經三大阿僧祗刦無尋覓處反覆求之忽於
脚跟下沸涌而深不盈尺澄不見底清冷香冽醍醐甘
露無二無别或問飲者如何蒙曰死
　　　無照序
予辰興宴坐無垢軒有號無照曰慧者踵門來見曰久
不奉教予曰夜來一雨今日便凉又曰今夏多幸獲此
同處予曰昨日有人自山下來言蠶麥大熟又曰體中
安樂否予指青衣曰置來十餘年矣已而出紙求無照
序予謂之曰尤嫌少在
　　　止堂序
止止不須説已是草深一丈殊不知春禽晝啼秋蟲夜
鳴户牖閫奥六通四闢蓋覆之不得穿鑿之不得止止
一字又何地安著哉震風凌雨不動如山大坐當軒聞
萬象熾然説法此止堂現行三昧也若曰寂如遥夜萬
籟不動湛如古井一波不摇難與論止矣何故止堂止
處雷轟電掣不如此説即彼自説
　　　梅峰序
少林一枝到庾嶺遂分南北一花五葉由是大盛三傳
至大梅早得春信於江南道中深入四明落花植實自
娱歳晩已而七花八裂終不免老龎之口僅存核子散
落叢林根荄芽蘖日滋月茂至今數百年動人春色猶
滿眼也塋侍者生長江南山水間色香枝葉無所嗜好
獨向百雜碎處微見少林庾嶺所傳消息生機活意盎
盎千崖萬壑間如春風行空不見其迹大梅老人於滅
盡定中軒渠而言曰咄哉此郎逼我太甚
　　　竹洲序
一擊忘所知須是田地穩密方可進此一步打風打雨
説短說長脚根下浮偪偪地人不足議矣竹洲道人久
在江湖間深究本根之學雖未常東敲西擊而忘之一
字已無著處是故八風浩宕而不屈其身萬波横流而
不失其節我欲從之兮路絶隔秋水兮共明月
　　　別峰序
天下無二道聖人無二法有别乎仰而觀之則高而無
上睨而視之則大而無外同且不可得烏乎别善財失
之於未離覺城之時而得之於已登妙髙之后何其與
此峰相見之晩也别峰道人要識是峰但心無所著生
無處所徐步經行間忽然踏著吾將普吿諸人曰徳雲
比丘者即比丘是
　　文
　　　薦福法堂上梁文
伏虎師受戴叔倫之施奄有湖山古塔主為范文正而
來大興禪學如洪鐘巨鏞聲滿天地如景星霽月光照
古今懐哉若人慨焉孤悶起百年之已廢豈一飯之可
忘無文長老為母還鄉信縁住持平日不談世故或謂
其疎隨分畧振叢林姑試所學一日必葺三年於兹顧
瞻數仞之危堂曽經諸老之説法應菴萬菴不可作矣
松源曹源其誰嗣之尚論祖室之興衰大懼宗門之顚
覆寥寥千載耿耿寸心花雨諸天笑空生執之失度草
深一丈惜長沙散去太奢用埽除建立之機為開示悟
入之夲孰曰修造而非提持是用作歌未能免俗
諸老難追兩眼空活意生機無恙在一堤楊栁萬絲風
(東/)
一印無文手自提不住語言文字相佛來也放一頭低
(西/)
(原闕/)
(南/)
垂手不能空費力頗怪春風多事生梅子飛來花五色
(北/)
面力全無難近傍客來探水有烏藤與伊㘭折歸方丈
(上/)
春染湖波緑如畫岸花汀草長精神伏虎門庭非昔者
(下/)
伏願上梁之后國家閒暇佛法興隆有太原見雪峰底
作畧乃登此堂有趙州驗茱茰底眼目乃陞此座舉頭
數屋桷山僧不敢放憨背身著草鞋衲子盡教逞俊
　　　感山依雲閣上梁文
展開􁩻下之溪山地誰云狹放出眼前之境界樓不在
髙收天涯萬里於一覧之中卧世界小兒於百尺之下
此舉出人意表何為合住其中花外日長明千聖不傳
之事茶邊夜永看一漚未發之機同經異論者揖之使
行演雅使騷者麾之使去盇維摩室中無非大士而曹
溪門下不許俗談作四方上下之歌頌北道主人之意
一片閒雲卧此中語客興隆乾道士月明樓上有疎鐘
(東/)
案上遺書有紀談只作語言傳誦去懸知老子不能甘
(南/)
碧桃丹杏已成蹊一笻海上横行去回首方知劍氣低
(西/)
雪徑樵歸能領客共倚春風十二䦨眼中各自看山色
(北/)
我欲借樓看萬象說與堂堂雲卧翁莫道丈人無輩行
(上/)
舉世炎炎苦長夏清風樹下有高風賣與時人誰著價
(下/)
伏願上梁之後主賔皆一時名勝笑譚極千載風流雲
散月明弄畫䦨之花影泉香火活候湯鼎之松聲入此
門來莫作境㑹
　　疏
　　　佛成道
大定如如木槁灰寒於六載明星燦燦雲開天霽於一
時與天地生靈同證同修故萬世古今無二無别㫖哉
聖學允也大成伏願刦濁界昏益竪光明大藏天荒地
老常轉清净法輪
　　　禳火醮青疏
仰瞻乾象凜竒禍之可憂内省臣心實吉祥之所舍密
移造化僅在須㬰伏念臣某娱侍偏親居連季氏俯見
屋廬之成就庶幾母子之安居赤日當空咸謂天星飛
墜垂光下燭深疑熒惑流行舉室震驚反躬祗懼與物
周旋而豈無謬戾去天咫尺而並在鑒臨或因土木之
妄興輒犯乾坤之大禁九關在望百拜陳詞伏願察伏
櫪之悲鳴念營巢之辛苦陽張隂翕運回天轉地之機
弟應兄呼罷曲突徙薪之役
　　　明州翠崖火后過日夲國化修造疏
大宋軍州三百餘所惟四明多是名山雪峯弟子一十
四人獨老參號稱上首室廬在翠山桃源之上聲價列
天童玉几之間雲門大師曽揚錫而來篤素先生實埋
玉於此頗怪鬱攸之不恕未信梵刹之難興萬里浮海
於東幸有化人之國一舸泛潮而徃便成古徳之居佛
法不隔絲毫境界何分彼此釣竿直拂珊瑚枝不同汗
漫之遊赤手抉取驪龍珠要了莊嚴之事好風吹去即
日歸來
　　　求僧疏
出嶺二十年居無所定短髮三千丈老不饒人卧聽窮
鬼之揶揄羞見少時之行輩手植青松一萬樹肯退大
心氣壓黄梅七百僧只消四句念此道墜地乆矣謂後
世無人可乎以圓覺為伽藍便與麽去盡大地是自已
作如是觀現比丘身了丈夫事
　　　正續入内化裝佛藏疏
雲樓月殿寺疑天上移来金榜玉章額自日邊降下前
佛後佛同時出現大藏小藏從此流通要見放光動地
之祥須藉旋乾轉坤之手素冨貴行乎冨貴無邊刹境
在毫端是莊嚴即非莊嚴萬兩黄金也消得
　　　徑山化楞嚴㑹香燭疏
水雲普㑹踞圓覺而住持口耳俱忘用音聞而修證九
十日内不離是定三千年事祗在於今平等發心接續
光明之種大家出手發揮知見之香
　　書
　　　上方侍郎蛟峰書
比禀違後為慈親請田事見實堂又留兩日乃絶江省
洪氏女兄桃花峰下徘徊玉溪栁塘間三月初方還鄱
鋒車促覲屢見近詔正人登庸固可為天下國家賀然
驟失賢父毋又極為西民惜也度闗紫氣已行復輟豈
山川鬼神隂留潛尼以遂斯民所大欲耶某伏奉公移
以上藍缺住持事俾舉所知敢不循名考實以求無負
侍郎主張佛法之意已見之甲牘矣明老領鵞湖於大
壞極弊之時百廢具興内和外恱惟恐其不留而飜然
引去寺僧申邑邑申臺此侍郎曽出公帖留之矣明老
去意不可奪託某申懇乃已今之為住山者多彌縫鑚
刺深根固蒂惟恐不盡其術若僧若俗又惟恐去之不
速於此可以觀明老人品矣侍郎求僧於數百里之外
某以妄人應舉不特有愧侍郎亦愧此心也荒荒眼底
求一可人如某意者不可得而況侍郎兩眼空一世乎
此所以舍明老外不復他舉也
　
　
　
　
　栁塘外集巻三
欽定四庫全書
　栁塘外集巻四　　　　　宋　釋道璨　撰
　　墖銘
　　　天池雪屋韶禪師墖銘
曹洞諸老以真履實踐與道為配溢為語言葩燁流麗
如花透春色真積力乆機動籟鳴有不自知其所以然
者雨洗淡紅桃萼嫩風摇淺碧栁絲輕眼正句活汔傳
洞宗正印甚矣未易以語言觀也嘉定間凈禪師唱足
菴之道於天童懼洞宗𤣥學或為語言勝以惡拳痛棒
陶冶學者肆口縱談擺落枝葉無花滋㫖味如蒼松駕
壑風雨盤空曹洞正宗為之一變天池雪屋禪師時在
侍傍親證是三昧已而横㸃頭曰吾宗不如是吾祖不
如是也吾其紹述宗祖乎宴坐天池十有八年仰觀俯
察謂道滿天地間陽舒隂慘秋明春媚皆道之所存點
染融化活弄死語精神百倍而俗眼少有識之者師諱
正韶番之干越人父謝母柴少從雄峰法慈祝髪遊吴
越受心要於天童歴登諸老門以印其所得親老還江
南復侍香列岫掌記疎山聲名獵獵不可掩文昌趙公
必願以天池請出世山高雲深衆不及百而職分甚修
居七年寺燬師不亟不徐尋復舊觀疏通玲瓏悉出心
畫口授無或不强人意築菴山阿鑿池引泉環以幽花
細竹夷猶其間以遂所樂端明厲公文翁為扁曰明月
景定元年四月庚子示寂夀五十九臘四十度弟子若
干其徒奉師靈骨舍利及火後頂骨牙齒不壞者墖於
明月菴後若鳳狀師行請予銘予行天下凡三十年多
交天下名尊宿獨欠識師東遊海上嘗閲師兔園集誦
其語想見其人自京還番數交訊番去廬山不逺欲見
莫能來開先可以一見而師滅矣師蕭閒凝逺有晉唐
人風味工歌詩託物寄興陶冩其胸中至樂意在言外
觀者不具眼乃以詩家目之是見師杜清機也道䘮千
載託於語言紛紛末流能以語言發揮道妙者不多見
僅僅有之而世之識真者又絶少淡紅淺碧眼固正矣
句固活矣使居今之世不目為詩家也幾希此予之所
以為師太息也銘曰
洞學𤣥㫖日行太空大於丹霞盛於芙蓉大休足庵扶
持正續似地擎山如石涵玉天童長翁初無寸長無寸
長處萬象耿光雪屋空寒春行萬里㸃染風華散在百
卉大癡小黠萃於一門我行芳草汝入深林所同者道
不同者迹捉象捉兔各全其力為師滅度指北為南精
神照人明月一庵
　　　石霜竹崖印禪師墖銘
昔東山以白雲之道陶冶天下學者開福寧寔捷出其
間沉濳博約所挾不下三佛而枯瘁寒瘠剥落華滋如
冬在木杪老拳謹握老死不輕售宻語圓悟似明月庵
果再傳而月林觀出以行配道方行吴越間開福之門
益大以肆竹崖印師其嫡也師諱妙印豫章進賢萬氏
子無適俗韻受僧學於邑之龍塘紹曇年十六受僧服
杖錫行四方時去乾淳未逺江浙多名宿歴叩其廬留
龍門光癡鈍頴浙翁琰㑹最乆用心良苦而不遂其大
欲乃見月林於平江靈谷入室次月林問如何是祖師
西來意師答云值甚破燈盞月林可其言而竒其器朝
煆夕鍊異時所得尺短寸長悉亡去無影像載道而歸
無二月公住南臺致師分座已而復首衆岳麓舍人張
公嗣古以長沙谷山請出世劬躬苦節有古住山人風
味六年侍郎余公嶸遷住石霜湖南自無二散席衲子
悵悵無所歸宿至是雲集如水赴壑未幾建之開元瑞
之黄檗南岳福嚴洪之翠崖寳峯聘命交至率謝不徃
徙高安洞山行道如石霜時樞相賈公似道鎮九江虛
東林屈師為廬山重入院不兩月即去歸卧舊業金樞
陳公韡守潭州首以龍牙起師未領事易石霜法道復
大振長松片石皆長顔色盡發所積築庵曰紫霞為藏
焉修焉之地侍郎楊公為之記時丞相趙公葵燕居里
第招師論道無虛月寳祐二年秋退居紫霞明年示寂
手書四句偈云六十九年一場大夢歸去來兮珍重珍
重八月二十三日茶毘牙齒數珠不壊舍利陸離五色
相激射墖於紫霞庵側度小師四十餘軰其徒惠隆以
師四偈語走數千里求較於雪竇江西復來番請予銘
予周旋諸老間竊聞議論謂月林制行純白視天地萬
物皆自已思天下之人一夫不聞道猶已負之故善巧
方便誘之趣入而皆粹然一出於誠其徒未得其真取
其似焉者嚼飯餵嬰伊阿煦嫗如田翁村媪謂是足以
盡先師之道或者反是則曰身不必修行不必果理欲
界限不必嚴誑言偽行於其師之道不啻如氷炭師與
二家無所依違謂天下無事外之理住山二十年所至
一日必葺而不廢唱道非不慈也而斷之以義非不善
誘也而臨之以正機之峻而發於用也大行之力而信
於人也深此其眞得月林之心歟數十年來二浙無江
西尊宿予㳺京師屢以師道望白之有位者方將令行
吴越而師則滅矣悲夫銘曰
道若大路孔平且直躬行實踐無徃費獲發為機用如
劍斯劃溢為棒喝如電斯激厥維伊何躬行之力彼昏
不知以舌為的身違行戾舞誑肆惑竹岩曰嘻其究安
宅持規挈矩崇道尊德涖衆行已如臨萬敵矯矯一節
始終不易後五百世古道顔色於月林門一直千百用
不盡施究則無極謂予不信有如此石
　　墓誌
　　　中沙張公先生墓誌銘
慶元嘉定間大理司直竹齋裘公萬頃以清風亮節聞
天下里之人士耳濡目染多篤行好修表倡後學某生
晩不識見聞所及者盖四人焉竹堂徐公應科北山王
公申之竹嵒傅公梓中沙張公祥龍是四君子皆學修
行立識不識皆以先生稱之昔者省女兄桃花峰下一
再登竹堂竹崖門獨未見北山客有以謬語誦於公者
辱印可雖不識猶識矣中沙先生則少嘗執弟子禮者
也先生字仲符新建樵舍人父某母某世以書種相授
受先生少頴悟不好弄從昭州司法參軍王公若氷學
精敏自强工倍師逸挾所學遊郡泮屢魁諸生郡博士
期之以逺先生亦自負一科不難取而命不勝其有衷
甲場屋間屢戰屢北氣不少貶受徒講學五十餘年夜
誦曉講以道徳性命為根本以語言文字為枝葉一時
從遊多心領神㑹去而與偕計者有人翔太學者有人
蟄而不奮者亦不失為名勝士庭槐放花必躬率子弟
欲背一試以發其所積為有司者多以新巧為程度學
深文老賈用不售而歲月逝矣究心易學手集諸儒訓
説遇自得處則疏於左方為歌詩有古作者風味竹齋
謂其字字入律天風吹松篁爛熳翳溪光山樊亦多媚
素面團春香尤為知丞髙公所愛敬寂寞短章舂容大
篇韶頀人間洋洋盈耳間誦釋氏書於金剛蕩空破執
之學若有所得晩於竹堂北山諸老倣洛下舊制以文
字飲為真率㑹滄浪白髪鮮明相照映笑語流麗花氣
揚春醉帽傾欹皆可入畵不數年竹堂死北山死一老
雖無恙然驪駒在門僕夫整駕矣寳祐戊午七月二十
七日卒臨終索筆書五言詩八句感時傷事辭甚切至
娶楊山萬氏先二十七年卒子三人頴灝頃女二長夭
次適王夢龍孫男四學子惠子閔子敬子孫女四二出
適二未笄諸孤以是年十二月二十二日𦵏於大木清
塘之先壟治命也先生得於天者清自幼至壯至老嗜
書外無他營氣行萬物表權門貴家一足不印其地善
善惡惡不以好惡亂其真困頓隱約取分造物固甚亷
然有詩文可以名後世有子孫可以昌遺學是取於造
物者已多矣奚其亷平生著述有大易集解四巻金剛
經大義一巻星源紀行集鄂渚集家居雜咏皆手澤也
端平丙申某將求道四方别先生竹屋下先生以序送
之其言有曰勿泛而求也勿迫而索也勿拘而泥也勿
肆而誕也嗚呼是豈得於紙上者哉海上二十年一舸
來歸欲持所得於諸老者復之先生而先生不可見矣
悲夫惟先生修名實行大書深刻當屬之於當世聞人
璨也何敢頴等書來謂受教於先生之深者莫如某知
先生之深者又莫如某具銜列爵又先生之素不願聞
也璨不敢辭銘曰
取於學也冨取於世也亷一彼一此輕重懸異於亷乎
何嫌清塘之源草木穠纎鬱然有詩書之氣過者具瞻
　　壙誌
　　　誥封贈孺人先妣吴氏壙誌
贈孺人吴氏豫章進士陶躍之之妻迪功郎灨州灨縣
丞叔量之母生於淳祐戊申二月戊子没於咸淳丙寅
正月庚子冬十月戊申叔量率諸孤扶𦵏同里陽和山
叔量哀荒廢筆硯命弟住持饒州薦福寺僧道璨書嵗
月納諸壙曰先妣諱某年十八歸我先君恭順勤儉其
天性則然先君少自負氣行萬物表御事應物不以毫
挫於人年過三十始大悔艾以和易剛赴人患難蹈水
火不自惜鄉里族黨有鬬能以片言析曲直無少長貴
賤皆翕然歸之先妣與有力道璨兄弟稍長先君授之
學四方賔友來栁塘以先君為的殺鷄為黍燒松煮韭
客至輒辦先妣無難色且曰賔客不來門户俗唐書雖
典可贖也道璨少也魯去從釋氏先妣留莫可則曰既
服僧服當盡僧業今之似僧而非僧者酒祟之汝宜戒
伯兄叔量早有聲塲屋以工深多不合有司尺度從主
一張公洽晦静湯公巾受晦翁書而讀之與功名相忘
與仲弟萬均各築室栁塘上相去數百步風暄日暖先
妣間一徃來諸孫前後相追隨媻姍歩栁塘中如畫燒
燈夜坐子孫環侍幾坐不能容待擁衾就枕乃去數年
如一日伯兄登丙辰進士第歸拜堂下先妣無喜容歲
丁已先君没明年仲弟没稚子幼女長短成列先妣見
輒涕下區畫其家事某先某後某緩某急口授指畫無
倦伯兄除先君服調灨州縣丞欲將母之職適璨致開
先事而歸不忍母適千里外執不可無何璨又為番守
忠齋孟公之約招之東湖兄弟相望數百里之外庭闈
無兼侍寢食不自安明年冬璨謁告入閩訪樗寮張公
即之不忍别膝下乃白泉使溪山謝公奕燾檄伯兄入
治幕以便奉養先是天子有事於明堂詔子大夫父母
贈初品服伯兄請於朝奉詔歸省而洪氏女兄自桃花
峰來時先妣病在胸膈厭厭卧榻上子自逺歸誥從天
下踉蹡出户外病若辭去既拜受服屬親戚羅拜止巵
酒加餐强飲面無老色乆之謂伯兄曰吾病且間爾初
仕毋畔官離次番毋留且返灨乎伯兄次番謁溪山具
扁舟絶湖欲從豫章而上次魚門水縮不可舟巡北掠
西舍舟而徒歸問安否偶膈疾再作遂留侍湯藥起坐
言笑如常而食事日減迄不可為道璨逺在千七百里
外後二十七日乃聞訃天乎痛哉夀七十有八子四人
長叔量娶萬氏次道璨次萬鈞娶楊氏次萬里奉祖妣
命繼伯父女一人妻山谷洪甥諸孫進士庭桂孫男女
七人曽孫男女四人治命合𦵏梅山先塋拘隂陽莫能
異也道璨不肖漫遊四方未能忘母十年還江南志在
疾病醫藥一脚出浙遂無相見期巧相避乃如此天髙
不可叫奈何尚記七八嵗時與女兄仲弟俱疾疼先君
出未返兒女咿嚶滿室先妣入視醫藥出理門户事待
夜篝燈製衣履朝夕樵然無寧晩節末路子女各植立
而養不能久天可荒也地可老也母恩不可報也道璨
無母可恃江南其能久留然狐死正首丘終當縳茅陽
和岡矣謹書嵗月誌諸壙又當求立言君子表諸墓
　　祭文
　　　赴開先告先人墓文
半生病眩已無心涉世矣薄遊人間父命不可違也一
鉤明月甫退還東湖雙磵兩峯又居焉入手去家不逺
省母差便可以一行矣尊聞行知不負所學矣敢不自
勉仰報親恩
　　　祭逢原兄
族兄逢原宣義没已三月𦵏且有日矣住持廬山開先
華藏禪寺弟道璨不得奔走㑹𦵏謹具香茗專遣徒弟
惟康奠於几筵曰栁塘之族二十年來日盛且大敏事
足以應一鄉之緩急好事足以來四方賔客如兄者可
屈指也我乗天風歸自海上迫於愛母挾病遊人間兄
告之以當用晦以養明毋勞心以害明愛之至語之切
如兄者又可屈指也滿船明月甫退還東湖又拾枯松
煮廬山清氣兄既喜其出又甚惜其行江澄烽浄一舸
東歸侍母不一月而還山之檄交至兄僵卧榻上骨見
衣表驟焉語離泫焉出涕居者行者皆不能為懐别去
兩月僕至而問則曰病且篤矣兄至而問則曰死且殮
矣嗚呼惜哉子女已立門庭已張田園已植兄死無憾
矣八十之老母生不得養老不得送謂之無憾可乎哉
若夫和以全手足和以安尊幼和以保門户和以却外
侮破爾我之籓籬成一家之桃李兄之所以望於後人
者想死不能忘言也死不及語殮不及視葬不及送璨
也與兄幾若忘情者矣栁色映門竹色入座欵我於堂
送我於路問我於老母之庭他日歸來兄可復見乎悲
夫
　　　笑翁和尚奉安先世祠祝文
為王父尸職在冡嫡大經大法萬世遵守也祭非其人
其鬼不食反經合道聖人有取焉天禍我家宗師既斬
蕙殽蘭藉於豆於登有齋季女懼弗克任鬱彼西寺敞
厥祠宇爰奉神靈於焉奠居資冥致嚴歲有定製所以
反經合道之大權奉先追逺之大孝也猗歟休哉尊嚴
像設足以正吾之視於爍鼓鍾足以正吾之聽惟視惟
聽乃正厥性夫如是則西日明邊大花深沼猶外物也
靈兮欽哉
　　　靈源叟祭母(代/)
生其夭夭死正其命豺虎無所容其喙鋒鏑無所投其
刃母之取於造化已無欠者矣問道四方漫遊忘返身
經大亂而不省不幸大故而不知源於吾母有大欠焉
前秋西泝需伴九江人或有言吾母已不相待天涯獨
哭且信且疑兹焉得書乃知屋頭青山稚松已長而源
也方得的訃有聲徹天有淚如雨不足以泄此悲也然
自蜀復以來二十年間全蜀之人有首領之可保有墓
之可尋如吾母者幾何人安不及養病不及問聞訃十
四年之後望哭一萬里之外如源之為子者又幾何人
哉狐死首丘此計以决省白髪於堂上披宿草於墓前
且有日矣蜀天遙遙蜀江迢迢蜀山可磨我恨難消
　　　祭無準和尚
徑山堂上佛鑒禪師入湼槃之明年叅學某追慕不已
百拜具奠為文昭告曰維師道徳其大無倫如天行春
不見其㾗斵封破執隨根利鈍峻不設險平不落地刋
陳出新浚道根源少不病簡多不病繁望重當世眇視
一已量包天下不遺一士璨也未至師徯其來亦既至
止師謂不才相從三年思意千萬從行侍坐朝夕無間
耿耿自好師置不論嗷嗷羣吠師若不聞暴氣増眚嗜
書廢道定氣捐書持養之要大哉明訓皎如日星重提
復命告戒叮嚀我省癡翁乆留建業歸來問安喜泛眉
睫曰我出處子合叙之九天遺奏子合具之死生在前
談笑自若察其所安如三禪樂去年春莫徃哭鄮峰孰
云今年又哭師終朞年之間併送二老如此哲人天奪
何早守其所學尊其所聞敢不自勉仰愧師門
　　　徑山兩浙祭笑翁和尚
嗚呼道在叢林名在天下公論在衲子藐焉後學何敢
睥睨其籓籬哉然觀其進退出處措注設施則萬人之
傑一世之師也忿教嫉邪議論不恕如雷霆無心於搏
擊而有歉者適自嬰之得謗大如屋孰曰不宜向非智
識之高明植立之徑正難乎免於今之時矣嗟夫嘉定
遺老十存二三而師又長徃有志之士不如凛其衆芳
日無羣艾歲長謂惡不必戒善不必為此論一勝朋千
百而從之聖人之道其不大壞而極弊也幾希簠簋五
峰之蒼翠俎豆雙磵之漣漪合萬象兮配享師庶幾兮
來儀
　　　祭先師塔
問修途而載征望松楸而墮淚歲行十祀矣春入林端
宿草漫漫芟夷藴崇西歸第一義也嗟夫先師靈骨異
時覓之於閩山浙水之間矣洪波浩渺白浪滔天果在
西山原上哉雖然無事外之理無理外之事萬行門中
不捨一法盖謂此也挈挈此劍來刻舟求劍自不容已
耳
　　　祭癡絶和尚五章
嗚呼師乎法施如雲雨道鳴如雷霆上而天子下而庶
士皆能知之至於有古尊宿之道三世之論者或未知
焉曹源門户荒寒寂寞老臂獨支卒使之廣大髙明福
庇天下雖道盛如松源不以易其素一也氣正而嚴不
以辭色少假學者我從我違不爾暇顧二也僵卧一榻
泰定清明説偈書贊終日無倦色侍僧以遺頌請則麾
斥不顧而以月望自期三也嗟夫是豈志滿氣揚嘗試
為之者所能及哉常謂勢可以服衆而不可以服善類
之口力可以得位而不可以得善類之心今夫方丈其
居絢采其衣彼信矣此或不服此服矣彼或不信師不
求信而人信之不求服而人服之故其髙卧玉山望之
者如渴養疴雙徑從之者如市此其必有不依勢而立
不恃力而行者矣遵秉遺言服役大事煇也何幸身親
見之然隳此大法之幢滅此大法之炬壞此大法之棟
梁天下將安仰哉悲夫(煇石堂/)
佛法至密菴謹嚴縝宻如金匱石室過者不敢仰視三
傳至師暴白宣明若掲日月天下皆得而見焉肆口而
説縱筆而書或辯而放或徑而約謂其平易則斷崖絶
岸不容趨歩也謂其峻峭則通塗坦道不禁徃來也猗
歟㫖哉自先大慧以來未有盛於師者也是故六座道
場不足為師榮三奉明詔不足為師聖甫登徑山即入
滅定不足為師惜也雖然去年哭佛鑒今年哭老師天
下大老并哭之於期月之内自是而徃眼中有淚其將
為誰哭歟吁(衆寮/)
道無方所不可名狀何以求之視師所向我乘天風來
從海上師與佛鑒二甘露門説法徑山一音普聞如海
流天如山吐雲萬里去國得師如此願言從之至死不
二曽不期年相繼而逝茫茫客路孰訓孰箴豈不懐歸
波險岸深斐哉斯文莫冩我心(日本能侍者/)
侯門相迎歡聲如雷去年嵗晩方見師來聚頭相送苦
淚如雨今年嵗晩又見師去凡今諸老幾何人哉如此
送迎能堪幾何悲風滿山愁雲滿目雖欲不哭焉得不
哭(門祭/)
老氣盎而白髪練而一笻秋色師來何遲靈骨燦而征
車爛而一道悲風師去何之修途遙遙税駕何時瞻彼
玉山悠悠我思(含暉亭祭骨/)
　　　祭育王無極和尚
嘉興開禧間先空叟唱江西之學於玉几師是時年盛
氣鋭振厲其間如文逺之在趙州耽源之在南陽也嗟
夫空叟墓田松桂參天矣國中大刹歩武而升方行吴
越發揮家學屬意於師者極不淺也爛遺墨之鮮明羞
衆香之芳烈塔中有靈幾何不愴然動色也哉傷今懐
古憂心如焚誰其似之江東暮雲
　　　上人祭父
嗚呼生不能承歡於膝下死不能寅奉於几筵某之罪
何如哉然法界海慧照了諸相生死别離如夢不實吾
父之訓也異時常以是説質之東南宿師老衲矣嵗晩
庭闈深譚密語千里逺來之本意也一簪華髪而相見
無由秋堂夜深而寒蛩亂泣今夕何夕尚忍見哉雖然
綵衣縞服曲盡禮儀非謂養生送死也煙笻雪笠漫浪
江湖非謂情忘義斷也迎之而不見其首隨之而不見
其後曰父曰子各不相知子道畢矣衘哀茹苦瀝血矢
詞昭其禮也
　　　笑翁祭余參政
公自草萊一飛冲天滚滚功名逾三十年身在廟堂心
存佛寺觀其規模衛王是似出殿豐沛遭時孔艱惠化
傍宣春在花間越人纍纍白骨重肉如冨鄭公作青州
牧皇皇衮衣東歸里門扶杖父老咸告子孫今來相公
昔我鄰舍爾賈於途我耕於野罷爭休訟母致甘棠恐
妨相公凊温萱堂天子曰都東民已化盍歸乎來宰我
天下玉音方至奄息已灰山頺梁壞疇能不哀嗟我何
人受知一世出幽歸隱曽無二致問其安否訪其衰遲
易簀之後何能念之瀹茗矢詞神交言外攜手同遊大
寂滅海
　　　無凖祭開首座
才忌大竒徳忌大美端嘉之還士䘮以此嗟夫元光之
死予哭之慟曽日月之幾何忍復以哭元光之淚而哭
子乎青松成隂稚子至止老我未死尚期見之
　　　無凖小師祭老彰
石之窪木之癭乾坤變化各正性命既僂而躬復䘮其
明天地之大也公獨竛竮斫輪老子巧於造化花自短
長春無髙下伊彼棠棣偏其反而却立東風哀此一枝
　　　祭幻庵
住如幻境界修如幻法門學如幻三昧幻菴用力於此
其已乆矣是故周旋給侍於圓照癡絶二老之間觀法
如幻也低徊婆娑於萬衆之底觀心如幻也支離磅礴
於一榻之上觀身如幻也入如幻世間示如幻方便作
如幻佛事所藴未竟而翛然長徃何哉薦如幻詞具如
幻供修如幻化幻菴其吐之乎
　　　祭實上人
愿而質柔而栗觀身無常根道甚力與貧相忘與死相
敵嗟哉斯人亦豈易得今亡矣夫吁可歎息
　　　東谷祭李寺丞
昔先正樂菴持文獻正印發明道統仁言膏澤至今猶
在天下封胡羯末世守舊學崐山之陽堂堂萬鐘􁏐也
公猶力學好修有乃祖風烈白髪千丈而不易其壯青
衿一命而不華其色蘋渚借之而不留雲陽望之而不
至淮海風高邊城月冷授之以政試其所學逸軌未駕
而九原不作噫樂菴詩書之澤何其斬歟老我城寺十
有餘年秋堂風露夜􁩻燈火與公相從葢通家也遺像
山立英風凛凛揖之而不前語之而不應平生兩眼不
識有淚却立几筵澘其如雨
　　　祭南康昇老宿
玲瓏峩峩可礪可磨虎跑涓涓可濯可淵公遊是中愛
忘其返臨碧倚青婆娑嵗晩大江之南人物凋零如殘
秋葉如欲旦星嗟公老成夫豈易得譬彼嵗寒後凋松
柏生耶死耶果何有哉莫雲低徊悲風徐來
　　　天童祭鄉人
曹源正派滙于甬東濯淵之頭角者皆至焉兄赤稍鯉
也鬛翻風而鱗横海翔青冥而上河漢方且有待天風
不來海波不揚困苦枯瘠殆涸轍之不如矣已矣乎以
斯人也止於是乎
　　　祭安危峰
仰止雲霄多士如牆兄於其間捷出横翔挺特自將豪
放自許白眼自横清貧自處紛紛交道如馬牛風槩觀
等視僅有危峰豈無他人狎比親眤彼疆此界自為區
域相彼三瀘宅西北隅風寒不毛有此人歟訃音東來
初疑是夢載問載詢失聲悲慟我慟伊何非愛與私為
朋友慟非君而誰曰夀與才天不併授得隴望蜀鬼見
失笑歴觀古人鮮不若兹猗歟危峰又烏足悲
　　　祭明州􁂙上人
微雨西風黄花時節異時常哭迂兄矣徃者不可再見
方且惻然入念兄與迂伯仲也亦與此時長徃何哉嗟
夫其生若浮其死若休兄既不可免矣酌以寒泉薦之
秋菊吾其可免乎
　　　同叅祭明晦室
知進非難知退不易知難與易有道君子師來東南位
望方峙逾年謝去與病為侣視其進退如盈科水盈而
後進有礙即止我觀今世力挾貨取僥倖一得忍死不
已聞師之風其顙有泚道之與時得此失彼古猶病諸
師乎宜矣峩峩鄮峰特立不倚用舍進退曽不與是貽
厥後人有此焉耳
　　　孚藏主祭夀無量塔
道術行否係乎時出處乆速懸諸天翳我季父得位與
時方且大鳴厥道而天固嗇之何哉孚也不敏何足以
知之尚記指其從師俾其得度疇昔於我三致意焉大
地平沉十三年矣望東南雲揮天際淚無頃焉望之薄
遊五峰磅礴數載剪拂松楸有志未遂木杪秋枯風露
増感十里問途拜省塔户宿草漫漫而狐免自馴老屋
荒荒而烏鳶不下右繞一慟聲震林薄恨不俱殞也雖
然博厚高明深固幽逺刦灰載揚而不然世波横流而
自若有大窣堵蓋若此也挈挈此來鞔峰之下拂拭其
題碑樹藝其宰木不幾於藻繪明鏡而滓穢清明者歟
悲夫
　　　祭徑山滋都監
慮淡兮寧氣和兮平老竹兮同夀羸鶴兮同形常隻肩
兮任重竒禍巧發兮莫之或攖卧一榻兮澗東挂眼長
松兮足了此生水流兮花開山空兮月明嗟樂地兮如
許何大夢兮弗醒桂漿兮孔清蘭藉兮孔馨㱔公兮不
來煙渺渺兮雲冥冥
　　　祭樗寮張寺丞二首
我登公門年二十餘公曰可教進之座隅睠焉顧之若
撫其鶵垂三十年愛我甚初省我還南久留敝廬前年
候公桃源之居公健猶昔我眩欲扶喜極而感言與涕
俱阿母訃我我車載途四檐夜雨燈寒漏徐忍以别言
長揖而趨居者行者心憂焚如歲晩僕回楷字親書曰
母既葬無留東湖亟其來柬慰此闊疎駕言相從亦豈
躊躇公乃仙去曽不待予公也天人清明氣腴視死生
際雲行太虛而我何為抆淚盈襟歛不及臨令葬是圖
涓吉得報即命我車遥想雪村石徑縈紆梅花自老病
鶴自癯主人不來慰藉誰歟我病崖壑竹瘦松枯公今
徃矣寧久世乎手把芙渠從公凈都苜蓿䦨干花茗芬
敷夢公不來嗚呼悲夫
乙丑冬省公於一别十年之後我喜公健公喜我來軒
眉相向喜不自禁也周旋纔七十日而先妣訃來揮淚
别公而歸負土種松幸未即死從公桃花源上行矣有
日公乃不能忍死相待何歟噫入不能侍母出不能見
公天地雖大璨也何所依歸哉公視天地如傳舍視名
位如芻狗視身世如露電視死生如夢覺住而雲凝去
而風休宜也聞訃後時既不能㑹葬矣瞻儀形於几席
撫馬鬛於松楸此志甚堅且確也名為住山人俯仰不
能自用今年春就巢西山下我車東征秋以為期自二
月來疾發胸膈晝不能飯夜不能寢今十閲月矣零露
曉裝落日晩炊既非呻吟疾痛者所能而都臺招隱檄
至再四扶病此來僅數十日而遽曰謁告咸以為不可
前之堅且確者至是遂回且奪矣嗟夫出公門三十年
寒而衣之病而藥之饑渴而飲食之契濶而訪問撫存
之公之於我猶父之愛子母之念雛也而公死生之際
璨乃若此是所謂胸中有義理者乎傾東海不足以洗
愧矣雖然公之神在天下猶水行地中寺有祠宇案有
神主箧有畫像典型儀度又何必逺求東海之濵哉璨
自病來氣血凋耗形神枯悴亦將槁死岩谷麾斥八極
從公復遊人間三生固未艾公雖死於璨未相忘然前
不云乎傳舍芻狗露電夢覺公知之深察之審矣夫豈
梏於情義淪於生死膠轕鞅掌若是云乎哉璨之行天
下從師友所叅所學亦豈膠柱調絃若是云乎哉酌以
寒泉薦以秋菊吴越千里如對面目
　　　諸山祭雲大虛
才不與氣合不足為士學不與道合不足為士具是四
者而欲得志於天下雖聖賢不能為盖天之所必惡人
之所必忌也太虛負才髙明挾氣正大始而博之以儒
學中而參之以聖教終而約之以至道故其發而為文
則渾而厚變而為詩則雅而正溢而為駢儷則華而滋
犯天之惡而不顧取人之忌而不恤是故住山雖榮而
不貸其苦取名雖冨而不療其貧涉世雖艱而不緩其
死由是而言食不知㫖太虛之鐘鼎也衣不及完太虛
之文繡也髪不及華太虛之夀考也士焉若此可以為
士矣峩峩小峰翠壓江湖乃翁由是聲徹九天道行四
海太虛居之不數月而遽訃告曰惡曰忌不施於翁而
獨施於太虛吾又未見天人之能惡能忌也雖然能貧
太虛之身而不能貧太虛之道學能嗇太虛之福而不
能嗇太虛之才氣能夭太虛之夀而不能夭太虛之詩
文翕之而愈張抑之而愈揚吾今而後知凡為仕者惟
恐天之弗惡人之弗忌耳犯惡取忌太虛勝天之勝人
者不在兹乎揚西湖之清風挹北山之爽氣繪太虛於
斯文落遺哀於百世
　　　祭毛提刑
哭公以淚邪我淚無痕哭公以文耶我言無文念我與
公相從十有九載愛之至念之篤殆非手足之可倫亟
見亟别深談密語此是而彼非心同而論異又非爾汝
之可分公所禀者直氣所藴者正學入而峩豸出而衣
繡孤忠耿耿大肆力於拔山轉石下不愧吾民上不負
吾君奈之何晴天霽日開闢清明而遽於尺霧寸雲駕
言遄歸面無愧色所志聖賢所忘險易歌行風賦妙語
紛綸閉門養疴焚香讀易别去逾年千里九書告予甚
諄諄也我僕未返我書未到何訃音之忽聞哉忠藎未
究孤憤未白子舍未立想賫行於九原越山如染越江
如練公不可作我不可徃黯黯憂傷心其如焚公雖死
矣不死者存求公於死生存没某也亦幾於失言然情
之所鍾自不能忘言
　　　祭珏月窻
浙江以西人物可數秀如公者不偶如許人或有言公
胡止斯祟之者貧賊之者詩公聞曰嘻毋悖毋咈成吾
所學大哉二物眼不識冨口不絶吟西湖秋晩茂苑春
深緩歌短章孰非至道賞音者誰北澗遺老今雖亡矣
夫豈眞亡精神照人明月一窗
　　　諸山祭靈草堂
蔚然盛年偉然令器如鶴之羸如驥之肆賦之於天秋
明春媚得之於天霜凌雪厲十年出處奮不贖躓一襟
才學挫鋒敵鋭半榻白雲四窻秋意與病相壘與死為
地所喪者命不喪者氣所隕者身不隕者志士生世間
標準道誼羣以百千得以不二厄哉吾黨失此善類情
之所鍾云何不祭
　　　彌頑極祭豐提刑
名場宦海逺兮如天公試家學鼓行無前貴不識驕困
不失正出不厭煩處不惡静雷迅風烈膽落肝回西民
何幸得公之來雲愁煙昏悲動田里西民何辜速公之
死繡衣玉斧頃次神京我客徑山欲送弗能霜旌雪幢
逺還澤國我客西湖欲迎弗克半生受知公德孔揚一
埃未報我心孔傷種子得松種石作玉東山墓田我將
歸宿春風庭院一䇿重來公乎不見嗚呼悲哉
　　　下竺諸公祭雪航
在昔寳紹師尊道腴公於此時如追風駒降而嘉淳山
寒水枯公於此時如水濼魚以行勝言以節勝位是人
所非非人所是以布易帛以菴易寺棄人所取取人所
棄口不識味身不勝衣視生如浮視死如歸南澗有蘋
北澗有薇以羞我勤以冩我悲
　　　祭下竺信閒雲
昔我先師以行配道天下信之而鬼神避之兄也密在
近侍入乎目而著乎心者無餘藴矣後三十年發其所
積風動當世鳴鐘曉講燒燈夜讀冬不知寒夏不知暑
雖老猶壯也秩秩賜職燁燁賜號煌煌賜衣天子休命
對揚無忝矣某也幸少同受經長同問道晩同住山欹
傾老墨拳拳忍死之托也嗟夫兄不作矣飾空言而廢
實行矣尚任放而廢修潔滔滔末流孰扼其衝哉此吾
道之所以可歎也此師門之所以可憂也
　　　法眷祭信閒雲
皇皇兩竺為天下度堂堂二老皆如伯父寛如汾陽嚴
如西平一家桃李各自典型昔升此堂雨花濯濯今升
此堂愁雲漠漠哀哉二老誰其似之大哉吾宗誰其起
之
　　　珂上人祭父
嗚呼吾父其果死邪去年嵗晚侍師入京告别庭闈是
時甚安且强也去家不數月而或以訃告眇焉一身逺
數百里外西向獨哭且信且疑向之安且强如此未信
病且亡遽如許也吴江楓落一航來歸二父在庭阿母
在堂諸昆在序而吾父獨不在焉是果死矣嗚呼天乎
何為果於奪吾父也不死於珂未入京之前而死於珂
甫去家之後又何為果於離吾父子也珂也少命不夭
不可以見父身不武不可以贖父學不進不可以報父
自是而徃養而育之者誰與顧而復之者誰與瀝血失
聲矢辭薦羞風悲日慘天昏地愁
　　　祭靈鷲果南澗講師
我昔遊長安見公飛來峰下挾病負貧轍煩車殆公授
之舘餉之泉石納之圖畫中倐而來忽而逝公不以久
數而厭且怠也緑蓑青笠西還大江之南今七年矣量
如太山之納雲氣如春風之著物公風度儀軌耿耿心
目間也去年秋伯氏還京師公以書來感慨激越與昔
者徃來書詞大異既讀而疑曰老子遂將厭人間世乎
何其言之决不幾何時前之疑者遂信然矣嗚呼悲夫
口不必講而心法合於契經衆不必多而光燄壓於靈
竺貨不必殖而揮金冨於猗頓天地大矣如此人品百
年能幾見哉尚記昔者侍坐時升降進退眼中無凡子
韻如叔凱清如小山雅如貫卿和如養直顒額卬卬應
接不暇今三子者已不可作小山深入台雲璨也眩甚
亦將槁死江南澤中今北道主人亦不復見矣遥想北
山下疏通石户自若也玲瓏臺觀自若也鮮明松桂自
若也一世人物能復如昔者之盛乎殮不知何日葬不
知何時塔不知何地長安故人既不我若天地濶逺欲
問無所也我哀無聲我言無文山中猿鶴聞斯斷魂
　　　毛提舉燭湖菴焚黄文
宿草兮漫山悲風兮滿林大化兮更張春色兮下臨山
光兮翠浮湖波兮碧澄休命兮未央山髙兮水深
　
　
　
　
　
　
　
　
　
　
　
　
　
　
　
　栁塘外集巻四
