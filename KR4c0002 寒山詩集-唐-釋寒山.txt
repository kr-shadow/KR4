#+TITLE: 寒山詩集-唐-釋寒山
#+DATE: 2018-05-12 10:18:59
#+SOURCE: github.com/kanripo/KR4c0002 master 3ec69286                
寒山子詩集序
　朝議大夫使持節台州諸軍事守刺史上柱國賜緋魚袋閭丘胤撰
詳夫寒山子者不知何許人也自古老見之皆
謂貧人風狂之士隱居天台唐興縣西七十里
號爲寒巖每於兹地時還國清寺寺有拾得知
食堂尋常收貯餘殘菜滓於竹筒内寒山若來
即負而去或長廊徐行叫喚快活獨言獨笑時
僧遂捉罵打趂乃駐立撫掌呵呵大笑良乆而
去且狀如貧子形貌枯悴一言一氣理合其意
況而思之隱况道情凡所啓言洞該玄黙乃樺
皮爲冠布裘破弊木屐履地是故至人遯迹同
類化物或長廊唱詠唯言咄哉咄哉三界輪廻
或於村墅與牧牛子而歌笑或逆或順自樂其
性非哲者安可識之矣胤頃受丹丘薄宦臨途
之日乃縈頭痛遂召日者醫治轉重乃遇一禪
師名豐干言從天台山國清寺來特此相訪乃
命救疾師乃舒容而笑曰身居四大病從幻生
若欲除之應須淨水時乃持淨水上師師乃噀
之須臾祛殄乃謂胤曰台州海島嵐毒到日必
須保䕶胤乃問曰未審彼地當有何賢堪爲師
仰師曰見之不識識之不見若欲見之不得取
相廼可見之寒山文殊遯迹國清拾得普賢狀
如貧子又似風狂或去或來在國清寺庫院走
使厨中著火言訖辭去胤乃進途至任台州不
忘其事到任三日後親往寺院躬問禪宿果合
師言乃令勘唐興縣有寒山拾得巳否時縣申
稱當縣界西七十里内有一巖巖中古老見有
貧士頻往國清寺止宿寺庫中有一行者名曰
拾得胤乃特往禮拜到國清寺乃問寺衆此寺
先有豐干禪師院在何處并拾得寒山子見在
何處時僧道翹荅曰豐干禪師院在經藏後即
今無人住得毎有一虎時來此吼寒山拾得二
人見在厨中僧引胤至豐干禪師院乃開房唯
見虎迹乃問僧寳德道翹禪師在日有何行業
僧曰豐干在日唯攻舂米供養夜乃唱歌自樂
遂至厨中竈前見二人向火大笑胤便禮拜二
人連聲喝胤自相把手呵呵大笑叫喚乃云豐
干饒舌饒舌彌陁不識禮我何爲僧徒奔集遞
相驚訝何故尊官禮二貧士時二人乃把手走
出寺乃令逐之急走而去即歸寒巖胤乃重問
僧曰此二人肯止此寺否乃令覓房喚歸寺安
置胤乃歸郡遂製淨衣二對香藥等特送供養
時二人更不返寺使乃就巖送上而見寒山子
乃髙聲唱曰賊賊退入巖穴乃云報汝諸人各
各努力入穴而去其穴自合莫可追之其拾得
迹沈無所乃令僧道翹㝷其往日行狀唯於竹
木石壁書詩并村墅人家㕔壁上所書文句三
百餘首及拾得於土地堂壁上書言偈並纂集
成卷但㣧棲心佛理幸逢道人乃爲讃曰
菩薩遯迹　示同貧士　獨居寒山
　自樂其志　貌悴形枯　布裘弊止
　出言成章　諦實至理　凡人不測
　謂風狂子　時來天台　入國清寺
　徐歩長廊　呵呵撫指　或走或立
　喃喃獨語　所食厨中　殘飯菜滓
　吟偈悲哀　僧俗咄捶　都不動揺
　時人自耻　作用自在　凡愚難值
　即出一言　頓祛塵累　是故國清
　圖冩儀軌　永刼供養　長爲弟子
　昔居寒山　時來兹地　稽首文殊
　寒山之士　南無普賢　拾得定是
　聊申讃歎　願超生死
　　　　寒山詩
凡讀我詩者心中須護淨慳貪繼日廉謟曲登
時正驅遣除悪業歸依受眞性今日得佛身急
急如律令
重巖我卜居鳥道絶人迹庭際何所有白雲抱
幽石住兹凡幾年屢見春冬易寄語鍾鼎家虚
名定無益
可笑寒山道而無車馬蹤聮谿難記曲疊嶂不
知重泣露千般草吟風一様松此時迷徑處形
問影何從
吾家好隱淪居處絶嚻塵踐草成三徑瞻雲作
四鄰助歌聲有鳥問法語無人今日娑婆樹幾
年爲一春
琴書須自隨禄位用何爲投輦從賢婦巾車有
孝兒風吹曝麥地水溢沃魚池常念鷦鷯鳥安
身在一枝
弟兄同五郡父子本三州欲驗飛鳬集須旌白
兎遊靈瓜夢裏受神橘座中收郷國何迢遞同
魚寄水流
一爲書劒客二遇聖明君東守文不賞西征武
不勲學文兼學武學武兼學文今日旣老矣餘
何不足云
莊子說送終天地爲棺槨吾歸此有時唯須一
畨箔死將餧青蠅吊不勞白鶴餓著首陽山生
廉死亦樂
人問寒山道寒山路不通夏天冰未釋日出霧
朦朧似我何由届與君心不同君心若似我還
得到其中
天生百尺樹翦作長條木可惜棟梁材抛之在
幽谷年多心尚勁日乆皮漸秃識者取將來猶
堪柱馬屋
驅馬度荒城荒城動客情髙低舊雉堞大小古
墳塋自振孤蓬影長凝拱木聲所嗟皆俗骨仙
史更無名
鸚鵡宅西國虞羅捕得歸美人朝夕弄出入在
庭幃賜以金籠貯扃哉損羽衣不如鴻與鶴颻
颺入雲飛
玉堂掛珠簾中有嬋姢子其貌勝神仙容華若
桃李東家春霧合西舎秋風起更過三十年還
成苷蔗滓
城中娥眉女珠珮珂珊珊鸚鵡花前弄琵琶月
下彈長歌三月響短舞萬人看未必長如此芙
蓉不耐寒
父母續經多田園不羡他婦揺機軋軋兒弄口
㗻㗻拍手催花舞搘頥聽鳥歌誰當來歎賀樵
客屢經過
家住緑巖下庭蕪更不芟新藤垂繚繞古石豎
巉嵓山果獼猴摘池魚白鷺㘅仙書一兩卷樹
下讀喃喃
四時無止息年去又年來萬物有代謝九天無
朽槯東明又西暗花落復花開唯有黄泉客冥
冥去不廻
歳去換愁年春來物色鮮山花笑渌水巖岫舞
青煙蜂蝶自云樂禽魚更可憐朋遊情未巳徹
曉不能眠
手筆大縱横身才極瓌瑋生爲有限身死作無
名鬼自古如此多君今爭柰何可來白雲裏教
爾紫芝歌
欲得安身處寒山可長保微風吹幽松近聽聲
逾好下有斑白人喃喃讀黄老十年歸不得忘
却來時道
俊傑馬上郎揮鞭指柳楊謂言無死日終不作
梯航四運花自好一朝成萎黄醍醐與石蜜至
死不能甞
有一餐霞子其居諱俗遊論時實蕭爽在夏亦
如秋幽澗常瀝瀝髙松風颼颼其中半日坐忘
却百年愁
妾在邯鄲住歌聲亦抑揚頼我安居處此曲舊
來長旣醉莫言歸留連日未央兒家寢宿處繡
𬒳滿銀牀
快搒三翼舟善乗千里馬莫能造我家謂言最
幽野巖岫深嶂中雲雷竟日下自非孔丘公無
能相救者
智者君抛我愚者我抛君非愚亦非智從此斷
相聞入夜歌明月侵晨舞白雲焉能拱口手端
坐鬢紛紛
有鳥五色彣棲桐食竹實徐動合禮儀和鳴中
音律昨來何以至爲吾暫時出儻聞絃歌聲作
舞欣今日
茅棟野人居門前車馬踈林幽偏聚鳥谿闊本
藏魚山果攜兒摘皐田共婦鋤家中何所有唯
有一牀書
登陟寒山道寒山路不窮谿長石磊磊澗闊草
濛濛苔滑非關雨松鳴不假風誰能超丗累共
坐白雲中
六極常嬰困九維徒自論有才遺草澤無藝閉
蓬門日上巖猶暗煙消谷裏昬其中長者子箇
箇揔無裩
白雲髙嵯峨渌水蕩潭波此處聞漁父時時皷
棹歌聲聲不可聽令我愁思多誰謂雀無角其
如穿屋何
杳杳寒山道落落冷澗濵啾啾常有鳥寂寂更
無人磧磧風吹面紛紛雪積身朝朝不見日歳
歳不知春
少年何所愁愁見鬢毛白白更何所愁愁見日
逼迫移向東岱居配守北邙宅何忍出此言此
言傷老客
聞道愁難遣斯言謂不眞昨朝曽趂却今日又
纏身月盡愁難盡年新愁更新誰知席帽下元
是昔愁人
兩龜乗犢車驀出路頭戯一蠱從傍來苦死欲
求寄不載爽人情始載𬒳沈累彈指不可論行
恩却遭刺
三月𧖟猶小女人來采花隈牆弄蝴蝶臨水擲
蝦䗫羅䄂盛梅子金鎞挑筍芽鬪論多物色此
地勝余家
東家一老婆富來三五年昔日貧於我今笑我
無錢渠笑我在後我笑渠在前相笑儻不止東
邊復西邊
富兒多鞅掌觸事難祗承倉米巳赫赤不貸人
斗升轉懐鉤距意買絹先㨂綾若至臨終日吊
客有蒼蠅
余曾昔覩聦明士博逹英靈無比倫一選嘉名
喧宇宙五言詩句越諸人爲官治化超先輩直
爲無能繼後塵忽然富貴貪財色瓦解冰消不
可陳
白鶴㘅苦桃千里作一息欲往蓬萊山將此充
糧食未逹毛摧落離群心慘惻却歸舊來巢妻
子不相識
慣居幽隱處乍向國清衆時訪豐干道仍來看
拾公獨廻上寒巖無人話合同尋究無源水源
窮水不窮
生前大愚癡不爲今日悟今日如許貧揔是前
生作今日又不修來生還如故兩岸各無船渺
渺難濟渡
璨璨盧家女舊來名莫愁貪乗摘花馬樂搒采
蓮舟膝坐緑熊席身披青鳯裘哀傷百年内不
免歸山丘
低眼鄒公妻邯鄲杜生母二人同老少一種好
靣首昨日㑹客埸惡衣排在後只爲著破裙喫
他殘䴺􁏨(上莆口切/下郎斗切)
獨卧重巖下蒸雲晝不消室中雖暡靉心裏絶
喧嚻夢去遊金闕魂歸度石橋抛除閙我者歷
歷樹間瓢
夫物有所用用之各有冝用之若失所一缺復
一虧圎鑿而方枘悲哉空爾爲驊騮將捕䑕不
及跛猫兒
誰家長不死死事舊來均始憶八尺漢俄成一
聚塵黄泉無曉日青草有時春行到傷心處松
風愁殺人
騮馬珊瑚鞭驅馳洛陽道自矜美少年不信有
衰老白髮㑹應生紅顔豈長保但看北邙山箇
是蓬萊島
竟日常如醉流年不暫停埋著蓬蒿下曉月何
冥冥骨肉消散盡魂魄幾凋零遮莫齩鐵口無
因讀老經
一向寒山坐淹留三十年昨來訪親友太半入
黄泉漸減如殘燭長流似逝川今朝對孤影不
覺淚雙懸
相喚採芙蓉可憐清江裏游戯不覺暮屢見狂
風起浪棒鴛鴦兒波揺鸂䳵子此時居舟楫浩
蕩情無巳
吾心似秋月碧潭清皎潔無物堪比倫教我如
何說
垂柳暗如煙飛花飄似霰夫居離婦州婦住思
夫縣各在天一涯何時得相見寄語明月樓莫
貯雙飛鷰
有酒相招飲有肉相呼喫黄泉前後人少壯須
努力玉帶暫時華金釵非乆飾漲翁與鄭婆一
去無消息
可憐好丈夫身體極稜稜春秋未三十才藝百
般能金羈逐俠客玉饌集良朋唯有一般惡不
傳無盡燈
桃花欲經夏風月催不待訪覓漢時人能無一
箇在朝朝花遷落歳歳人移改今日揚塵處昔
時爲大海
我見東家女年可有十八西舎競來問願姻夫
妻活烹羊煑衆命聚頭作婬殺含笑樂呵呵啼
哭受殃抉
田舎多桑園牛犢滿廏轍肯信有因果頑皮早
晚裂眼看消磨盡當頭各自活𥿄袴瓦作裩到
頭凍餓殺
我見百十狗箇箇毛鬇鬡卧者渠自卧行者渠
自行投之一塊骨相與啀喍(上牛皆切/下士皆切)爭良由爲
骨少狗多分不平
極目兮長望白雲四茫茫鴟鵶飽腲腇鸞鳯飢
徬徨駿馬放石磧蹇驢能至堂天髙不可問鷦
鵊在滄浪
洛陽多女兒春日逞華麗共折路邊花各持挿
髙髻髻髙花匼匝人見皆睥睨別求醦醦憐將
歸見夫聟
春女衒容儀相將南陌陲看花愁日晚隱樹怕
風吹年少從傍來白馬黄金羈何須乆相弄兒
家夫聟知
羣女戲夕陽風來滿路香綴裙金蛺蝶挿髻玉
鴛鴦角婢紅羅縝閹奴紫錦裳爲觀失道者鬢
白心惶惶
若人逢鬼魅第一莫驚懅捺硬莫采渠呼名自
當去燒香請佛力禮拜求僧助蚊子叮鐵牛無
渠下觜處
浩浩黄河水東流長不息悠悠不見清人人壽
有極苟欲乗白雲曷由生羽翼唯當鬒髮時行
住須努力
乗兹朽木船采彼紝婆子(紝音壬佛經西國苦樹名/其子根枝俱苦喻衆生之)
(惡)行至大海中波濤復不止唯賷一宿糧去岸
三千里煩惱從何生愁哉縁苦起
黙黙永無言後生何所述隱居在林藪智日何
由出枯槁非堅衞風霜成夭疾土牛耕石田未
有得稻日
山中何太冷自古非今年沓嶂恒凝雪幽林毎
吐煙草生芒種後葉落立秋前此有沈迷客窺
窺不見天
山客心悄悄常嗟歳序遷辛勤采芝术披斥詎
成仙庭廓雲𥘉卷林明月正圎不歸何所爲桂
樹相留連
有人坐山楹雲卷兮霞瓔秉芳兮欲寄路漫漫
難征心惆悵狐疑年老巳無成衆喔咿斯蹇獨
立兮忠貞
豬喫死人肉人喫死豬腸豬不嫌人臭人返道
豬香豬死抛水内人死掘土藏彼此莫相噉蓮
花生沸湯
快哉混沌身不飯復不尿遭得誰鑚鑿因兹立
九竅朝朝爲衣食歳歳愁租調千箇爭一錢聚
頭亡命叫
啼哭縁何事淚如珠子顆應當有別離復是遭
喪禍所爲在貧窮未能了因果塜間瞻死屍六
道不干我
婦女慵經織男夫懶耨田輕浮耽挾彈跕躧(上/都)
(牒他恊二切跕屣也下/所倚所買二切舞履也)拈抹絃凍骨衣應急充腸食
在先今誰念於汝苦痛哭蒼天
不行眞正道隨邪號行婆口慙神佛少心懷嫉
妬多背後噇魚肉人前念佛陁如此修身處難
應避柰何
丗有一等愚茫茫恰似驢還解人言語貪媱狀
若豬險巇難可測實語却成虚誰能共伊語令
教莫此居
有漢姓慠慢名貪字不廉一身無所解百事𬒳
他嫌死惡黄連苦生憐白蜜甜喫魚猶未止食
肉更無猒
縱你居犀角饒君帶虎睛桃枝將辟穢䔉殻取
爲瓔暖腹茱茰酒空心枸𣏌羮終歸不免死浪
自覓長生
卜擇幽居地天台更莫言猨啼谿霧冷嶽色草
門連折葉覆松室開池引澗泉巳甘休萬事采
蕨度殘年
益者益其精可名爲有益易者易其形是名之
有易能益復能易當得上仙籍無益復無易終
不免死厄
徒勞說三史浪自看五經洎老撿黄籍依前住
白丁筮遭連蹇卦生主虚危星不及河邊樹年
年一度青
碧澗泉水清寒山月華白黙知神自明觀空境
逾寂
我今有一襦非羅復非綺借問作何色不紅亦
不紫夏天將作衫冬天將作𬒳冬夏遞互用長
年只這是
白拂栴檀柄馨香竟日聞柔和如卷霧揺拽似
行雲禮奉冝當暑髙提復去塵時時方丈内將
用指迷人
貪愛有人求快活不知禍在百年身但看陽燄
浮漚水便覺無常敗壞人丈夫志氣直如鐵無
曲心中道自眞行密節髙霜下竹方知不枉用
心神
多少般數人百計求名利心貪覓榮華經營圗
富貴心未片時歇奔突如煙氣家眷實團圎一
呼百諾至不過七十秊冰消瓦解置死了萬事
休誰人承後嗣水浸泥彈丸方知無意智
貪人好聚財恰如梟愛子子大而食母財多還
害己散之即福生聚之即禍起無財亦無禍鼓
翼青雲裏
去家一萬里提劒擊匈奴得利渠即死失利汝
即殂渠命旣不惜汝命有何辜教汝百勝術不
貪爲上謀
瞋是心中火能燒功德林欲行菩薩道忍辱護
眞心
汝爲埋頭癡兀兀愛向無明羅刹窟再三勸你
早修行是你頑癡心恍惚不肯信受寒山語轉
轉倍加業汨汨直待斬首作兩叚方知自身奴
賊物
惡趣甚茫茫冥冥無日光人間八百歳未抵半
宵長此等諸癡子論情甚可傷勸君求出離認
取法中王
世有多解人愚癡徒苦辛不求當來善唯知造
惡因五逆十惡輩三毒以爲親一死入地獄長
如鎭庫銀
天髙髙不窮地厚厚無極動物在其中慿兹造
化力爭頭覓飽暖作計相噉食因果都未詳盲
兒問乳色
天下幾種人論時色數有賈婆如許夫黄老元
無婦衞氏兒可憐鐘家女極醜渠若向西行我
便東邊走
賢士不貪婪癡人好鑪冶麥地占他家竹園皆
我者努膊覓錢財切齒驅奴馬須看郭門外壘
壘松栢下
嗊嗊買魚肉擔歸餧妻子何須殺他命將來活
汝已此非天堂縁純是地獄滓徐六語破堆始
知没道理
有人把椿樹喚作白栴檀學道多沙數幾箇得
泥丸棄金却擔草謾他亦自謾似聚砂一處成
團也大難
烝砂擬作飯臨渴始掘井用力磨碌甎那堪將
作鏡佛說元平等揔有眞如性但自審思量不
用閑爭競
推尋丗間事子細揔皆知凡事莫容易盡愛討
便冝護即弊成好毁即是成非故知雜濫口背
靣揔由伊冷暖我自量不信奴脣皮
蹭蹬諸貧士飢寒成至極閑居好作詩札札用
心力賤他言孰采勸君休歎息題安餬䴵上乞
狗也不喫
欲識生死譬且將冰水比水結即成冰冰消返
成水巳死必應生出生還復死冰水不相傷生
死還雙美
尋思少年日遊獵向平陵國使職非願神仙未
足稱聮翩騎白馬喝兎放蒼鷹不覺大流落皤
皤誰見矜
偃息深林下從生是農夫立身旣質直出語無
諂䛕保我不鑒璧信君方得珠焉能同汎灩極
目波上鳬
不須攻人惡何用伐已善行之則可行卷之則
可卷禄厚憂積大言深慮交淺聞兹若念兹小
子當自見
富兒㑹髙堂華燈何煒煌此時無燭者心願處
其傍不意遭排遣還歸暗處藏益人明詎損頓
訝惜餘光
世有聦明士勤苦探幽文三端自孤立六藝越
諸君神氣卓然異精彩超衆羣不識箇中意逐
境亂紛紛
層層山水秀煙霞鎻翠微嵐拂紗巾濕露霑蓑
草衣足躡遊方履手執古藤枝更觀塵世外夢
境復何爲
滿卷才子詩溢壷聖人酒行愛觀牛犢坐不離
左右霜露入茅簷月華明瓮牖此時吸兩甌吟
詩五百首
施家有兩兒以藝干齊楚文武各自備託身爲
得所孟公問其術我子親教汝秦衞兩不成失
時成齟齬
止宿鴛鴦鳥一雄兼一雌銜花相共食刷羽毎
相隨戲入煙霄裏宿歸沙岸湄自憐生處樂不
奪鳯凰池
或有衒行人才藝過周孔見罷頭兀兀看時身
侗侗繩牽未肯行錐刺猶不動恰似羊公鶴可
憐生氃氋(上徒紅切/下名孔切)
少小帶經鋤本將兄共居縁遭他輩責剰𬒳自
妻踈拋絶紅塵境常遊好閱書誰能借斗水活
取轍中魚
變化計無窮生死竟不止三途鳥雀身五嶽龍
魚已丗濁作䍲羺(上女奚切下奴/溝切胡羊也)時清爲騄駬前
迴是富兒今度成貧士
書判全非弱嫌身不得官銓曹𬒳抝折洗垢覓
瘡瘢必也關天命今冬更試看盲兒射雀目偶
中亦非難
貧驢欠一尺富狗剰三寸若分貧不平中半富
與困始取驢飽足却令狗飢頓爲汝熟思量令
我也愁悶
柳郎八十二藍嫂一十八夫妻共百年相憐情
狡猾弄璋字烏䖘擲瓦名婠妠(上一丸切/下奴荅切)屢見枯
楊荑常遭青女殺
大有飢寒客生將獸魚殊長存磨石下時哭路
邊隅累日空思飯經冬不識𥜗唯齎一束草并
帶五升麩
赫赫誰􁜝肆其酒甚濃厚可憐髙幡幟極目平
升斗何意訝不售其家多猛狗童子欲來沽狗
齩便是走
吁嗟濁濫處羅刹共賢人謂是等流類焉知道
不親狐假師子勢詐妄却稱珍鈆礦入鑪冶方
知金不眞
田家避暑月斗酒共誰歡雜雜排山果踈踈圍
酒罇蘆莦將代席蕉葉且充盤醉後搘頥坐須
彌小彈丸
箇是何措大時來省南院年可三十餘曾經四
五選囊裏無青蚨篋中有黄絹行到食店前不
敢暫迴靣
爲人常喫用愛意須慳惜老去不自由漸𬒳他
推斥送向荒山頭一生願虚擲亡羊罷𥙷穿失
意終無極
浪造凌霄閣虚登百尺樓養生仍夭命誘讀詎
封侯不用從黄口何須猒白頭未能端似箭且
莫曲如鈎
雲山疊疊連天碧路僻林深無客遊逺望孤蟾
明皎皎近聞羣鳥語啾啾老夫獨坐棲青嶂少
室閑居任白頭可歎往年與今日無心還似水
東流
富貴踈親聚只爲多錢米貧賤骨肉離非關少
兄弟急須歸去來招賢閣未啓浪行朱雀街踏
破皮鞋底
我見一癡漢仍居三兩婦養得八九兒揔是隨
冝手丁防是新差資財非舊有黄蘖作驢鞦始
知苦在後
新榖尚未熟舊榖今巳無就貸一斗許門外立
踟蹰夫出教問婦婦出遣問夫慳惜不救乏財
多爲累愚
大有好笑事略陳三五箇張公富奢華孟子貧
轗軻只取侏儒飽不憐方朔餓巴歌唱者多白
雪無人和
老翁娶少婦髮白婦不耐老婆嫁少夫靣黄夫
不愛老翁娶老婆一一無棄背少婦嫁少夫兩
兩相憐態
雍容美少年博覽諸經史盡號曰先生皆稱爲
學士未能得官職不解秉耒耜冬披破布衫蓋
是書誤己
鳥語情不堪其時卧草庵櫻桃紅爍爍楊柳正
毿毿旭日銜青嶂晴雲洗渌潭誰知出塵俗馭
上寒山南
昨日何悠悠埸中可憐許上爲桃李徑下作蘭
蓀渚復有綺羅人舎中翠毛羽相逢欲相喚脈
􁀧不能語
丈夫莫守困無錢須經紀養得一牸牛生得五
犢子犢子又生兒積數無窮巳寄語陶朱公富
與君相似
之子何惶惶卜居須自審南方瘴癘多北地風
霜甚荒陬不可居毒川難可飲魂兮歸去來食
我家園葚
昨夜夢還家見婦機中織駐梭如有思擎梭似
無力呼之迴靣視況復不相識應是別多年鬢
毛非舊色
人生不滿百常懷千載憂自身病始可又爲子
孫愁下視禾根下上看桑樹頭秤鎚落東海到
底始知休
丗有一等流悠悠似木頭出語無知解云我百
不憂問道道不㑹問佛佛不求子細推尋著茫
然一埸愁
董郎年少時出入帝京裏衫作嫰鵝黄容儀畫
相似常騎踏雪馬拂拂紅塵起觀者滿路傍箇
是誰家子
箇是誰家子爲人大被憎癡心常憤憤肉眼醉
瞢瞢見佛不禮佛逢僧不施僧唯知打大臠除
此百無能
人以身爲本本以心爲柄本在心莫邪心邪喪
本命未能免此殃何言懶照鏡不念金剛經却
令菩薩病
城北仲家翁渠家多酒肉仲翁婦死時吊客滿
堂屋仲翁自身亡能無一人哭喫他盃臠者何
太冷心腹
下愚讀我詩不解却嗤誚中庸讀我詩思量云
甚要上賢讀我詩把著滿靣笑楊脩見㓜婦一
覽便知妙
自有慳惜人我非慳惜輩衣單爲舞穿酒盡縁
歌啐當取一腹飽莫令兩脚儽蓬蒿鑚髑髏此
日君應悔
我行經古墳淚盡嗟存没塜破壓黄腸棺穿露
白骨欹斜有瓮缾掁撥無簪笏風至攬其中灰
塵亂𡋯𡋯
夕陽赫西山草木光曄曄復有朦朧處松蘿相
連接此中多伏虎見我奮迅鬣手中無寸刃爭
不懼懾懾
出身旣擾擾丗事非一狀未能捨流俗所以相
追訪昨吊徐五死今送劉三葬終日不得閑爲
此心悽愴
有樂且須樂時哉不可失雖云一百年豈滿三
萬日寄丗是須臾論錢莫啾唧孝經末後章委
曲陳情畢
獨坐常忽忽情懷何悠悠山腰雲縵縵谷口風
颼颼猿來樹嫋嫋鳥入林啾啾時催鬢颯颯歳
盡老惆惆
一人好頭肚六藝盡皆通南見驅歸北西逢趂
向東長漂如汎萍不息似飛蓬問是何等色姓
貧名曰窮
他賢君即受不賢君莫與君賢他見容不賢他
亦拒嘉善矜不能仁徒方得所勸逐子張言抛
却卜商語
俗薄眞成薄人心箇不同殷翁笑柳老柳老笑
殷翁何故兩相笑俱行譣詖中裝車競嵽嵲翻
載各瀧涷
是我有錢日恒爲汝貸將汝今旣飽暖見我不
分張須憶汝欲得似我今承望有無更代事勸
汝熟思量
人生一百年佛說十二部慈悲如野鹿瞋忿似
家狗家狗趂不去野鹿常好走欲伏獼猴心須
聽師子吼
教汝數般事思量知我賢極貧忍賣屋纔富須
買田空腹不得走枕頭須莫眠此言期衆見挂
在日東邊
寒山多幽竒登者皆恒懾月照水澄澄風吹草
獵獵凋梅雪作花杌木雲充葉觸雨轉鮮靈非
晴不可渉
有樹先林生計年逾一倍根遭陵谷變葉被風
霜改咸笑外凋零不憐内紋綵皮膚脫落盡唯
有貞實在
寒山有躶蟲身白而頭黒手把兩卷書一道將
一德住不安釡竈行不齎衣祴常持智慧劒擬
破煩惱賊
有人畏白首不肯捨朱紱采藥空求仙根苗亂
挑掘數年無効驗癡意瞋怫鬱獵師披袈裟元
非汝使物
昔時可可貧今朝最貧凍作事不諧和觸途成
倥偬行泥屢脚屈坐社頻腹痛失却斑猫兒老
䑕圍飯瓮
我見丗間人堂堂好儀相不報父母恩方寸底
摸様欠負他人錢蹄穿始惆悵箇箇惜妻兒爺
孃不供養兄弟似冤家心中常悵怏憶昔少年
時求神願成長今爲不孝子丗間多此様買肉
自家噇抺觜道我暢自逞說嘍羅聦明無益當
牛頭努目瞋出去始時曏擇佛燒好香揀僧歸
供養羅漢門前乞趂却閑和尚不悟無爲人從
來無相狀封䟽請名僧䞋錢兩三様雲光好法
師安角在頭上汝無平等心聖賢俱不降凡聖
皆混然勸君休取相我法妙難思天龍盡迴向
︻我今稽首禮無上法中王慈悲大喜捨名稱滿
十方衆生作依怙智慧身金剛頂禮無所著我
師大法王
可貴天然物獨一無伴侣覓他不可見出入無
門户促之在方寸延之一切處你若不信受相
逢不相遇
余家有一窟窟中無一物淨潔空堂堂光華明
日日𬞞食養微軀布裘遮幻質任你千聖現我
有天眞佛
男兒大丈夫作事莫莽鹵勁挺鐵石心直取菩
提路邪路不用行行之枉辛苦不要求佛果識
取心王主
粤自居寒山曾經幾萬載任運遯林泉棲遲觀
自在寒巖人不到白雲常靉靆細草作卧褥青
天爲被蓋快活枕石頭天地任變改
可重是寒山白雲常自閑猨啼暢道内虎嘯出
人間獨歩石可履孤吟藤好攀松風清颯颯鳥
語聲􁞋􁞋
閑自訪髙僧煙山萬萬層師親指歸路月掛一
輪燈
閑遊華頂上日朗晝光輝四顧晴空裏白雲同
鶴飛
丗有多事人廣學諸知見不識本眞性與道轉
懸逺若能明實相豈用陳虚願一念了自心開
佛之知見
寒山有一宅宅中無䦨隔六門左右通堂中見
天碧房房虚索索東壁打西壁其中一物無免
𬒳人來借寒到燒輭火飢來煑菜喫不學田舎
翁廣置牛莊宅盡作地獄業一入何曾極好好
善思量思量知軌則
儂家暫下山入到城隍裏逢見一羣女端正容
貌美頭戴蜀様花燕脂塗粉膩金釧鏤銀朶羅
衣緋紅紫朱顔類神仙香帶氛氲氣時人皆顧
眄癡愛染心意謂言丗無雙魂影隨他去狗齩
枯骨頭虚自舐脣齒不解返思量與畜何曽異
今成白髮婆老陋若精魅無始由狗心不超解
脫地
一自遯寒山養命餐山果平生何所憂此丗隨
縁過日月如逝川光隂石中火任你天地移我
暢巖中坐
我見丗間人茫茫走路塵不知此中事將何爲
去津榮華能幾日眷屬片時親縱有千斤金不
如林下貧
自聞梁朝日四依諸賢士寶志萬迴師四仙傅
大士顯揚一代教作時如來使造建僧伽藍信
心歸佛理雖乃得如斯有爲多患累與道殊懸
逺拆西𥙷東爾不逹無爲功損多益少利有聲
而無形至今何處去
吁嗟貧復病爲人絶友親甕裏長無飯甑中屢
生塵蓬庵不免雨漏榻劣容身莫怪今憔悴多
愁定損人
養女畏太多巳生須訓誘捺頭遣小心鞭背令
緘口未解乗機杼那堪事箕箒張婆語驢駒汝
大不如母
秉志不可卷須知我匪席浪造山林中獨卧盤
陁石辯士來勸余速令受金璧鑿牆植蓬蒿若
此非有益
以我棲遲處幽深難可論無風蘿自動不霧竹
長昬澗水縁誰咽山雲忽自屯午時庵内坐始
覺日頭暾
憶昔遇逢處人間逐勝遊樂山登萬仞愛水汎
千舟送客琵琶谷擕琴鸚鵡洲焉知松樹下抱
膝冷颼颼
報汝修道者進求虚勞神人有精靈物無字復
無文呼時歷歷應隱處不居存叮嚀善保護勿
令有點痕
去年春鳥鳴此時思弟兄今年秋菊爛此時思
發生渌水千埸咽黄雲四靣平哀哉百年内腸
斷憶咸京
多少天台人不識寒山子莫知眞意度喚作閑
言語
一住寒山萬事休更無雜念挂心頭閑書石壁
題詩句任運還同不繫舟
可惜百年屋左倒右復傾牆壁分散盡木植亂
差横甎瓦片片落朽爛不堪停狂風吹驀榻再
豎卒難成
精神殊爽爽形貌極堂堂能射穿七扎讀書覽
五行經眠虎頭枕昔坐象牙牀若無一堵物不
啻冷如霜
笑我田舎兒頭頰底縶澁巾子未曽髙腰帶長
時急非是不及時無錢趂不及一日有錢財浮
圖頂上立
買肉血􁝘􁝘買魚跳鱍鱍君身招罪累妻子成
快活纔死渠便嫁他人誰敢遏一朝如破牀兩
箇當頭脫
客難寒山子君詩無道理吾觀乎古人貧賤不
爲耻應之笑此言談何踈闊矣願君似今日錢
是急事爾
從生不往來至死無仁義言旣有枝葉心懷便
險詖若其開小道縁此生大僞詐說造雲梯削
之成棘刺
一缾鑄金成一缾埏泥出二缾任君看那箇缾
牢實欲知缾有二須知業非一將此驗生因修
行在今日
摧殘荒草廬其中煙火蔚借問羣小兒生來凡
幾日門外有三車迎之不肯出飽食腹膨脝箇
是癡頑物
有身與無身是我復非我如此審思量遷延倚
巖坐足間青草生頂上紅塵墮巳見俗中人靈
牀施酒果
昨見河邊樹摧殘不可論二三餘榦在千萬斧
刀痕霜凋萎踈葉波衝枯朽根生處當如此何
用怨乾坤
余見僧繇性希竒巧妙間生梁朝時道子飄然
爲殊特二公善繪手毫揮逞畫圖眞意氣異龍
行鬼走神巍巍饒邈虚空寫塵跡無因畫得志
公師
乆住寒山凡幾秋獨吟歌曲絶無憂蓬扉不掩
常幽寂泉涌甘漿長自流石室地鑪砂鼎沸松
黄栢茗乳香甌飢餐一粒伽陁藥心地調和倚
石頭
丹丘逈聳與雲齊空裏五峯遥望低鴈塔髙排
出青嶂禪林古殿入虹蜺風揺松葉赤城秀霧
吐中巖仙路迷碧落千山萬仞現藤蘿相接次
連谿
千生萬死凡幾生生死來去轉迷盲不識心中
無價寳猶似盲驢信脚行
老病殘年百有餘靣黄頭白好山居布裘擁質
隨縁過豈羡人間巧様模心神用盡爲名利百
種貪婪進已軀浮生幻化如燈燼塚内埋身是
有無
丗間何事最堪嗟盡是三途造罪楂不學白雲
巖下客一條寒衲是生芽秋到任他林落葉春
來從你樹開花三界横眠閑無事明月清風是
我家
昔年曽到大海遊爲采摩尼誓懇求直到龍宫
深密處金關鎻斷主神愁龍王守護安耳裏劎
客星揮無處捜賈客却歸門内去明珠元在我
心頭
衆星羅列夜明深巖點孤燈月未沈圎滿光華
不磨瑩挂在青天是我心
千年石上古人蹤萬丈巖前一點空明月照時
常皎潔不勞尋討問西東
寒山頂上月輪孤照見晴空一物無可貴天然
無價寳埋在五隂溺身軀
我向前谿照碧流或向巖邊坐磐石心似孤雲
無所依悠悠丗事何須覓
我家本住在寒山石巖棲息離煩縁泯時萬象
無痕跡舒處周流徧大千光影騰輝照心地無
有一法當現前方知摩尼一顆珠解用無方處
處圎
丗人何事可吁嗟苦樂交煎勿底涯生死往來
多少劫東西南北是誰家張王李趙權時姓六
道三途事似麻只爲主人不了絶遂招遷謝逐
迷邪
余家本住在天台雲路煙深絶客來千仞巖巒
深可遯萬重谿澗石樓臺樺巾木屐沿流歩布
裘藜杖繞山迴自覺浮生幻化事逍遥快樂實
善哉
憐底衆生病餐甞略不猒蒸豚揾蒜醬炙鴨點
椒鹽去骨鮮魚膾兼皮熟肉臉不知他命苦只
取自家甜
讀書豈免死讀書豈免貧何以好識字識字勝
他人丈夫不識字無處可安身黄連揾蒜醬忘
計是苦辛
我見瞞人漢如籃盛水走一氣將歸家籃裏何
曽有我見𬒳人瞞一似園中韭日日𬒳刀傷天
生還自有
不見朝垂露日爍自消除人身亦如此閻浮是
寄居切莫因循過且令三毒祛菩提即煩惱盡
令無有餘
水清澄澄瑩徹底自然見心中無一事水清衆
獸現心若不妄起永劫無改變若能如是知是
知無背靣
自從到此天台境經今早度幾冬春山水不移
人自老見却多少後生人
說食終不飽說衣不免寒飽喫須是飯著衣方
免寒不解審思量只道求佛難廻心即是佛莫
向外頭看
可畏輪廻苦往復似翻塵蟻廵環未息六道亂
紛紛改頭換靣孔不離舊時人速了黒暗獄無
令心性昬
可畏三界輪念念未曽息纔始似出頭又却遭
沈溺假使非非想蓋縁多福力爭似識眞源一
得即永得
昨日遊峯頂下窺千尺崖臨危一株樹風擺兩
枝開雨漂即零落日曬作塵埃嗟見此茂秀今
爲一聚灰
自古多少聖叮嚀教自信人根性不等髙下有
利鈍眞佛不肯認置功枉受困不知清淨心便
是法王印
我聞天台山山中有琪樹永言欲攀之莫曉石
橋路縁此生悲歎幸居將巳慕今日觀鏡中颯
颯鬢垂素
養子不經師不及都亭䑕何曽見好人豈聞長
者語爲染在薫蕕應須擇朋侶五月販鮮魚莫
教人笑汝
徒閉蓬門坐頻經石火遷唯聞人作鬼不見鶴
成仙念此那堪說隨縁須自憐迴瞻郊郭外古
墓犂爲田
時人見寒山各謂是風顚貌不起人目身唯布
裘纒我語他不㑹他語我不言爲報往來者可
來向寒山
自在白雲閑從來非買山下危須䇿杖上險捉
藤攀澗底松常翠谿邊石自斑友朋雖阻絶春
至鳥􁞋􁞋
我在村中住衆推無比方昨日到城下却𬒳狗
形相或嫌袴太窄或說衫少長攣却鷂子眼雀
兒舞堂堂
死生元有命富貴本由天此是古人語吾今非
謬傳聦明好短命癡騃却長年鈍物豐財寶醒
醒漢無錢
國以人爲本猶如樹因地地厚樹扶踈地薄樹
憔悴不得露其根枝枯子先墜決陂以取魚是
取一期利
衆生不可說何意許顚邪靣上兩惡鳥心中三
毒虵是渠作障礙使你事煩拏舉手髙彈指南
無佛陁耶
自樂平生道煙蘿石洞間野情多放曠長伴白
雲閑有路不通丗無心孰可攀石牀孤夜坐圎
月上寒山
大海水無邊魚龍萬萬千遞互相食噉冗冗癡
肉團爲心不了絶妄想起如煙性月澄澄朗廓
爾照無邊
自見天台頂孤髙出衆羣風揺松竹韻目覩海
潮頻下望山青際談玄有白雲野情便山水本
志慕道倫
三五癡後生作事不眞實未讀十卷書強把雌
黄筆將他儒行篇喚作賊盗律脫體似蟫蟲齩
破他書帙
心髙如山嶽人我不伏人解講圍陁典能談三
教文心中無慚愧破戒違律文自言上人法稱
爲第一人愚者皆讃歎智者撫掌笑陽燄虚空
花豈得免生老不如百不解靜坐絶憂惱
如許多寳貝海中乗壞舸前頭失却桅後頭又
無柂宛轉任風吹髙低隨浪簸如何得到岸努
力莫端坐
我見凡愚人多畜資財榖飲酒食生命謂言我
富足莫知地獄深唯求上天福罪業如毗富豈
得免灾毒財主忽然死爭共當頭哭供僧讀文
䟽空是鬼神禄福田一箇無虚設一羣秃不如
早覺悟莫作黒暗獄狂風不動樹心眞無罪福
寄語冗冗人叮嚀再三讀
勸你三界子莫作勿道理理短𬒳他欺理長不
柰你丗間濁濫人恰似黍粘子不見無事人獨
脫無能比早須返本源三界任縁起清淨入如
流莫飲無明水
三界人蠢蠢六道人茫茫貪財愛媱欲心惡若
豺狼地獄如箭射極苦若爲當兀兀過朝夕都
不别賢良好惡揔不識猶如豬及羊共語如木
石嫉妬似顚狂不自見已過如豬在圏卧不知
自償債却笑牛牽磨
人生在塵蒙恰似盆中蟲終日行遶遶不離其
盆中神仙不可得煩惱計無窮歳月如流水須
臾作老翁
寒山出此語復似顚狂漢有事對靣說所以足
人怨心眞出語直直心無背靣臨死度柰河誰
是嘍囉漢冥冥泉臺路𬒳業相拘絆
我見多知漢終日用心神歧路逞嘍囉欺謾一
切人唯作地獄滓不修正直因忽然無常至定
知亂紛紛
寄語諸仁者復以何爲懷逹道見自性自性即
如來天眞元具足修證轉差迴棄本却逐末只
守一埸獃
丗有一般人不惡又不善不識主人公隨客處
處轉因循過時光渾是癡肉臠雖有一靈臺如
同客作漢
常聞釋迦佛先受然燈記然燈與釋迦只論前
後智前後體非殊異中無有異一佛一切佛心
是如來地
常聞國大臣朱紫簪纓禄富貴百千般貪榮不
知辱奴馬滿宅舎金銀盈帑屋癡福暫時扶埋
頭作地獄忽死萬事休男女當頭哭不知有禍
殃前路何疾速家破冷颼颼食無一粒粟凍餓
苦悽悽良由不覺觸
上人心猛利一聞便知妙中流心清淨審思云
甚要下士鈍暗癡頑皮最難裂直得血淋頭始
知自摧滅看取開眼賊閙市集人決死屍棄如
塵此時向誰說男兒大丈夫一刀兩叚截人面
禽獸心造作何時歇
我有六兄弟就中一箇惡打伊又不得罵伊又
不著處處無柰何耽財好婬殺見好埋頭愛貪
心過羅刹阿爺惡見伊阿孃嫌不恱昨𬒳我捉
得惡罵恣情掣趂向無人處一一向伊說汝今
須改行覆車須改轍若也不信受共汝惡合殺
汝受我調伏我共汝覓活從此盡和同如今過
菩薩學業攻鑪冶鍊盡三山鐵至今靜恬恬衆
人皆讃說
昔日極貧苦夜夜數他寳今日審思量自家須
營造掘得一寳藏純是水精珠大有碧眼胡密
擬買將去余即報渠言此珠無價數
一生慵懶作憎重只便輕他家學事業余持一
卷經無心裝褾軸來去省人擎應病則說藥方
便度衆生但自心無事何處不惺惺
我見出家人不入出家學欲知真出家心淨無
繩索澄澄孤玄妙如如無倚託三界任縱横四
生不可泊無爲無事人逍遥實快樂
昨到雲霞觀忽見仙尊士星冠月帔横盡云居
山水余問神仙術云道若爲比謂言靈無上妙
藥必神祕守死待鶴來皆道乗魚去余乃返窮
之推㝷勿道理但看箭射空須臾還墜地饒你
得仙人恰似守屍鬼心月自精明萬像何能比
欲知仙丹術身内元神是莫學黄巾公(巾一/云石)握愚
自守擬
余家有一宅其宅無正主地生一寸草水垂一
滴露火燒六箇賊風吹黒雲雨子細尋本人布
裹真珠爾
傳語諸公子聽說石齊奴僮僕八百人水碓三
十區舎下養魚鳥樓上吹笙竽伸頭臨白刃癡
心爲緑珠
何以長惆悵人生似朝菌那堪數十年親舊凋
落盡以此思自哀哀情不可忍柰何當柰何託
體歸山引
繿縷關前業莫訶今日身若言由冢墓箇是極
癡人到頭君作鬼豈令男女貧皎然易解事作
麽無精神
我見黄河水凡經幾度清水流如急箭人丗若
浮萍癡屬根本業無明煩惱阬輪迴幾許劫只
爲造迷盲
二儀旣開闢人乃居其中迷汝即吐霧醒汝即
吹風惜汝即富貴奪汝即貧窮碌碌羣漢子萬
事由天公
余勸諸稚子急離火宅中三車在門外載你免
飄蓬露地四衢坐當天萬事空十方無上下來
去任西東若得箇中意縱横處處通
可歎浮生人悠悠何日了朝朝無閑時年年不
覺老揔爲求衣食令心生煩惱擾擾百千年去
來三惡道
時人㝷雲路雲路杳無蹤山髙多險峻澗闊少
玲瓏碧嶂前兼後白雲西復東欲知雲路處雲
路在虚空
寒山棲隱處絶得雜人過時逢林内鳥相共唱
山歌瑞草聮谿谷老松枕嵳峩可觀無事客憩
歇在巖阿
五嶽俱成粉須彌一寸山大海一滴水吸入在
心田生長菩提子徧蓋天中天語汝慕道者愼
莫繞十纏
無衣自訪覓莫共狐謀裘無食自采取莫共羊
謀羞借皮兼借肉懷歎復懷愁皆縁義失所衣
食常不周
自羡山間樂逍遥無倚託逐日養殘軀閑思無
所作時披古佛書往往登石閣下窺千尺崖上
有雲盤泊寒月冷颼颼身似孤飛鶴
我見轉輪王千子常圍繞十善化四天莊嚴多
七寳七寳鎭隨身莊嚴甚妙好一朝福報盡猶
若棲蘆鳥還作牛領蟲六趣受業道況復諸凡
夫無常豈長保生死如旋火輪迴似麻稻不解
早覺悟爲人枉虚老
平野水寛闊丹丘連四明仙都最髙秀羣峯聳
翠屏逺逺望何極矹矹勢相迎獨標海隅外處
處播嘉名
可貴一名山七寳何能比松月颼颼冷雲霞片
片起匼匝幾重山迴還多少里谿澗靜澄澄快
活無窮巳
我見丗間人生而還復死昨朝猶二八壯氣胷
襟士如今七十過力困形樵悴恰似春日花朝
開夜落爾
逈聳霄漢外雲裏路岹嶢瀑布千丈流如鋪練
一條下有棲心窟横安定命橋雄雄鎭丗界天
台名獨超
盤陁石上坐谿澗冷凄凄靜翫偏嘉麗虚巖䝉
霧迷怡然憩歇處日斜樹影低我自觀心地蓮
花出淤泥
隱士遁人間多向山中眠青蘿踈麓麓碧澗響
聮聮騰騰且安樂悠悠自清閑免有染丗事心
靜如白蓮
寄語食肉漢食時無逗遛今生過去種未來今
日修只取今日美不畏來生憂老䑕入飯瓮雖
飽難出頭
自從出家後漸得養生趣伸縮四肢全勤聽六
根具褐衣隨春冬糲食供朝暮今日懇懇修願
與佛相遇
五言五百篇七字七十九三字二十一都來六
百首一例書巖石自誇云好手若能㑹我詩眞
是如來母
丗事繞悠悠貪生早晚休研盡大地石何時得
歇頭四時周變易八節急如流爲報火宅主露
地騎白牛
可笑五隂窟四虵同共居黒暗無明燭三毒遞
相驅伴黨六箇賊劫掠法財珠斬却魔軍輩安
泰湛如蘇
常聞漢武帝爰及秦始皇俱好神仙術延年竟
不長金臺旣摧折沙丘遂滅亡茂陵與驪嶽今
日草茫茫
憶得二十年徐歩國清歸國清寺中人盡道寒
山癡癡人何用疑疑不解㝷思我尚自不識是
伊爭得知低頭不用問問得復何爲有人來罵
我分明了了知雖然不應對却是得便冝
語你出家輩何名爲出家奢華求養活繼綴族
姓家美舌甜脣觜諂曲心鉤加終日禮道埸持
經置功課鑪燒神佛香打鍾髙聲和六時學客
舂晝夜不得卧只爲愛錢財心中不脫灑見他
髙道人却嫌誹謗罵驢屎比麝香苦哉佛陁耶
︻又見出家兒有力及無力上上髙節者鬼神欽
道德君王分輦坐諸侯拜迎逆堪爲丗福田丗
人須保惜下下低愚者詐現多求覓濁濫即可
知愚癡愛財色著却福田衣種田討衣食作債
稅牛犂爲事不忠直朝朝行弊惡往往痛臋脊
不解善思量地獄苦無極一朝著病纏三年卧
牀席亦有眞佛性翻作無明賊南無佛陁耶逺
逺求彌勒
寒巖深更好無人行此道白雲髙岫閑青嶂孤
猨嘯我更何所親暢志自冝老形容寒暑遷心
珠甚可保
巖前獨靜坐圎月當天耀萬象影現中一輪本
無照廓然神自清含虚洞玄妙因指見其月月
是心樞要
本志慕道倫道倫常獲親時逢杜源客毎接話
禪賔談玄月明夜探理日臨晨萬機俱泯迹方
識本來人
元非隱逸士自號山林人仕魯蒙幘帛且愛裹
踈巾道有巢許操耻爲堯舜臣獼猴罩帽子學
人避風塵
自古諸哲人不見有長存生而還復死盡變作
灰塵積骨如毗富别淚成海津唯有空名在豈
免生死輪
今日巖前坐坐乆煙雲收一道清谿冷千㝷碧
嶂頭白雲朝影靜明月夜光浮身上無塵垢心
中那更憂
千雲萬水間中有一閑士白日遊青山夜歸巖
下睡倐爾過春秋寂然無塵累快哉何所依靜
若秋江水
勸你休去來莫惱他閻老失脚入三途粉骨遭
千擣長爲地獄人永隔今生道勉你信余言識
取衣中寳
丗間一等流誠堪與人笑出家弊已身誑俗將
爲道雖著離塵衣衣中多養蚤不如歸去來識
取心王好
髙髙峯頂上四顧極無邊獨坐無人知孤月照
寒泉泉中且無月月自在青天吟此一曲歌歌
終不是禪
有箇王秀才笑我詩多失云不識蜂腰仍不㑹
鶴膝平側不解壓凡言取次出我笑你作詩如
盲徒詠日
我住在村郷無爺亦無孃無名無姓第人喚作
張王並無人教我貧賤也㝷常自憐心的實堅
固等金剛
寒山出此語此語無人信蜜甜足人甞黄蘗苦
難近順情生喜恱逆意多瞋恨但看木傀儡弄
了一埸困
我見人轉經依他言語㑹口轉心不轉心口相
違背心眞無委曲不作諸纏蓋但且自省躬莫
覓他替代可中作得主是知無内外
寒山唯白雲寂寂絶埃塵草座山家有孤燈明
月輪石牀臨碧沼虎鹿每爲鄰自羡幽居樂長
爲象外人
鹿生深林中飲水而食草伸脚樹下眠可憐無
煩惱繫之在華堂餚饍極肥好終日不肯甞形
容轉枯槁
花上黄鸎子􁞋􁞋聲可憐美人顔似玉對此弄
鳴絃翫之能不足眷戀在齠年花飛鳥亦散灑
淚秋風前
棲遲寒巖下偏訝最幽竒攜籃采山茹挈籠摘
果歸𬞞齋敷茅坐啜啄食紫芝清沼濯瓢鉢雜
和煑稠稀當陽擁裘坐閑讀古人詩
昔日經行處今復七十年故人無來往埋在古
冡間余今頭巳白猶守片雲山爲報後來子何
不讀古言
欲向東巖去于今無量年昨來攀葛上半路困
風煙徑窄衣難進苔粘履不前住兹丹桂下且
枕白雲眠
我見利智人觀者便知意不假㝷文字直入如
來地心不逐諸縁意根不妄起心意不生時内
外無餘事
身著空花衣足躡龜毛履手把兎角弓擬射無
明鬼
君看葉裏花能得幾時好今日畏人攀明朝待
誰掃可憐嬌豔情年多轉成老將丗比於花紅
顔豈長保
桂棟非吾宅松林是我家一生俄爾過萬事莫
言賖濟渡不造筏漂淪爲采花善根今未種何
日見生芽
出生三十年當遊千萬里行江青草合入塞紅
塵起錬藥空求仙讀書兼詠史今日歸寒山枕
流兼洗耳
寒山無漏巖其巖甚濟要八風吹不動萬古人
傳妙寂寂好安居空空離譏誚孤月夜長明圎
日常來照虎丘兼虎谿不用相呼召丗間有王
傅莫把同周邵我自遯寒巖快活長歌笑
沙門不持戒道士不服藥自古多少賢盡在青
山脚
有人笑我詩我詩合典雅不煩鄭氏箋豈用毛
公解不恨㑹人稀只爲知音寡若遣趂宫商余
病莫能罷忽遇明眼人即自流天下
　　　　三字詩六首
寒山道無人到若能行稱十號有蟬鳴無鴉噪
黄葉落白雲掃石磊磊山隩隩我獨居名善導
子細看何相好
寒山寒冰鎻石藏山青現雪白日出照一時釋
從兹暖養老客
我居山勿人識白雲中常寂寂
寒山深稱我心純白石勿黄金泉聲響撫伯琴
有子期辨此音
重巖中足清風扇不揺涼冷通明月照白雲籠
獨自坐一老翁
寒山子長如是獨自居不生死
　　　　拾遺二首新添
我見丗間人箇箇爭意氣一朝忽然死只得一
片地闊四尺長丈二汝若㑹出來爭意氣我與
汝立碑記
家有寒山詩勝汝看經卷書放屏風上時時看
一徧(巳上詩除拾遺二首老僧相傳/其外切依古印本排比次第耳)
　　　　豐干禪師録
道者豐干未窮根裔古老見之居于天台山國
清寺翦髮齊眉毳裘擁質緇素問鞠乃云隨時
貌悴昂藏恢端七尺唯攻舂米供僧夜則扃房
吟詠自樂郡縣諳知咸謂風僧或發一言異於
常流忽爾一日騎虎松徑來入國清巡廊唱道
衆皆驚訝怕懼惶然並欽其德昔京輦與胤救
疾到任丹丘跡無追訪賢人隱遯示化東甌唯
於房中壁上書曰
　余自來天台　凡經幾萬迴一身如雲水
　悠悠任去來　逍遥絶無閙　忘機隆佛道
丗途歧路心　衆生多煩惱　兀兀沈浪海
漂漂輪三界　可惜一靈物　無始𬒳境埋
電光瞥然起　生死紛塵埃　寒山特相訪
拾得罕期來　論心話明月　太虚廓無礙
法界即無邊一法普徧該
本來無一物亦無塵可拂若能了逹此不用坐
兀兀
　　　　拾得録
豐干禪師寒山拾得者在唐太宗貞觀秊中相
次垂跡於國清寺拾得者豐干禪師因遊松徑
徐歩於赤城道路側偶而聞啼乃㝷其由見一
子可年十歳𥘉謂彼村牧牛之子委問逗遛云
我無舎無姓遂引至寺付庫院候人來認數旬
之間絶其親鞠乃令事知庫僧靈熠經于三祀
頗㑹人言令知食堂香燈供養忽於一日與像
對坐佛盤同餐復于聖僧前云小果之位喃喃
呵俚而言傷哉熠謂老宿等此子心風無令下
供養乃令厨内洗濾器物毎澄食滓而以筒盛
寒山子來負之而去或發一言我有一珠埋在
隂中無人別者衆謂癡子寺内山王僧常參奉
及下供養香燈等務食物多𬒳烏所耗忽一夜
僧衆同夢見山王云拾得打我瞋云汝是神道
守護伽藍更受沙門參奉供養旣有靈驗何以
食𬒳烏殘今後不要僧參奉供養至旦僧衆上
堂各說所夢皆無一差靈熠亦然喧喧未止熠
下供養忽見山王身上而有杖痕所損熠乃報
衆衆皆奔看各云夜夢斯事乃知拾得不是凡
間之子一寺紛紜具狀申州報縣符下賢士遯
跡菩薩化身冝令號爲拾得賢士(自此後常使/淨人直香火)
(供/養)又於莊頭牧牛歌詠叫天又因半月布薩衆
僧說戒法事合時拾得驅牛至堂前倚門而立
撫掌微笑曰悠悠哉聚頭作相這箇如何老宿
律德怒而呵云下人風狂破於說戒拾得笑而
言曰無瞋即是戒心淨即出家我性與汝合一
切法無差尊宿出堂打趂拾得令驅牛出去拾
得言我不放牛也此羣牛皆是前生大德知事
人咸有法號喚者皆認時拾得一一喚牛云前
生律師弘靖出時一白牛作聲而過又喚前生
典座光超出時一黒牛作聲而過又喚直歳靖
本出時一牯牛作聲而出又喚云前生知事法
忠出時一牯牛作聲而出乃獨牽謂牛曰前生
不持戒人靣而畜心汝今招此咎怨恨於何人
佛力雖然大汝辜於佛恩大衆驚訝忙然因兹
又報州縣使令入州不赴召命盡代人仰因此
顯現寺衆徬徨咸歎菩薩來於人丗聊纂實録
貴不墜爾兼於土地堂壁上書語數聮貴示後
人乃集語曰
　東洋海水清　水清復見底　靈源涌法泉
　斫水無刀痕　我見頑嚚士　燈心柱須彌
　寸樵煑大海　甲抺大地石　烝砂豈成飯
　磨甎將作鏡　說食終不飽　直須著力行
　恢恢大丈夫　堂堂六尺士　枉死埋冡間
　可惜孤標物　不見日光明　照耀於天下
　太清廓落洞　明月可然貴　余本住無方
盤泊無爲理　時陟涅槃山　徐歩香林裏
　左手握驪珠　右手執摩尼　莫耶未足刄
　智劒斬六賊　般若酒清泠　飲啄澄神思
　余閑來天台　㝷人人不至　寒山同爲侣
　松風水月間　何事最幽䆳　唯有遯居人
　悠悠三界主　古佛路棲棲　無人行至此
　今跡誰不蹋　旋機滯凡累　可畏生死輪
　輪之未曽息　嗟彼六趣中　茫茫諸迷子
　人懷天眞佛　大寳心珠袐　迷盲沈沈流
　汨没何時出
拾得自閭丘太守拜後同寒山子把手走出寺
跡隱後因國清僧登南峯采薪遇一僧似𣑽儀
持錫入巖挑鎻子骨而去乃謂僧曰取拾得舎
利僧遂白寺衆衆方委拾得在此巖入滅乃號
爲拾得巖在寺東南隅登山二里餘地聊録如
前貴示後人矣
　　　　拾得詩
諸佛留藏經只爲人難化不唯賢與愚箇箇心
搆架造業大如山豈解懷憂怕那肯細㝷思日
夜懷姧詐
嗟見丗間人箇箇愛喫肉椀楪不曾乾長時道
不足昨日設箇齋今朝宰六畜都縁業使牽非
干情所欲一度造天堂百度造地獄閻羅使來
追合家盡啼哭鑪子邊向火鑊子裏澡浴更得
出頭時換却汝衣服
出家要清閑清閑即爲貴如何塵外人却入塵
埃裏一向迷本心終朝役名利名利得到身形
容巳顦顇況復不遂者虚用平生志可憐無事
人未能笑得尓
養兒與取妻養女求媒娉重重皆是業更殺衆
生命聚集㑹親情揔來看盤釘目下雖稱心罪
簿先注定
得此分叚身可笑好形質靣貌似銀盤心中黒
如漆烹猪又宰羊誇道甜如蜜死後受波吒更
莫稱冤屈
佛哀三界子揔是親男女恐沈黒暗阬示儀垂
化度盡登無上道俱證菩提路教汝癡衆生慧
心勤覺悟
佛捨尊榮樂爲愍諸癡子早願悟無生辦集無
上事後來出家者多縁無業次不能得衣食頭
鑚入於寺
嗟見丗間人永劫在迷津不省這箇意修行徒
苦辛
我詩也是詩有人喚作偈詩偈揔一般讀時須
子細緩緩細披㝷不得生容易依此學修行大
有可笑事
有偈有千萬卒急述應難若要相知者但入天
台山巖中深處坐說理及談玄共我不相見對
靣似千山
丗間億萬人靣孔不相似借問何因縁致令遣
如此各執一般見互說非兼是但自修己身不
要言他己
男女爲㛰嫁俗務是常儀自量其事力何用廣
張施取債誇人我論情入骨癡殺他雞犬命身
死墮阿鼻
丗上一種人出性常多事終日傍街衢不離諸
酒肆爲他作保見替他說道理一朝有乖張過
咎全歸你
我勸出家輩須知教法深專心求出離輙莫染
貪婬大有俗中士知非不愛金故知君子志任
運聽浮沈
寒山住寒山拾得自拾得凡愚豈見知豐干却
相識見時不可見覓時何處覓借問有何縁向
道無爲力
從來是拾得不是偶然稱别無親眷屬寒山是
我兄兩人心相似誰能徇俗情若問年多少黄
河幾度清
若解捉老䑕不在五白猫若能悟理性那由錦
繡包眞珠入席袋佛性止蓬茅一羣取相漢用
意揔無交
運心常寛廣此則名爲布輟已惠於人方可名
爲施後來人不知焉能㑹此義未設一庸僧早
擬望富貴
獼猴尚教得人何不憤發前車旣落阬後車須
改轍若也不知此恐君惡合殺此來是夜义變
即成菩薩
君不見三界之中紛擾擾只爲無明不了絶一
念不生心澄然無去無來不生滅
故林又斬新剡源谿上人天姥峽關嶺通同次
海津灣深曲島間淼淼水雲雲借問嵩禪客日
輪何處暾
自笑老夫筋力敗偏戀松巖愛獨遊可歎往年
至今日任運還同不繫舟
一入雙谿不計春鍊㬥黄精幾許斤鑪竈石鍋
頻煑沸土甑乆烝氣味珍誰來幽谷餐仙食獨
向雲泉更勿人延齡夀盡招手石(一作拍/手去)此棲
終不出山門
躑躅一羣羊沿山又入谷看人貪竹塞且遭豺
狼牧元不出孳生便將充口腹從頭喫至尾
　無餘肉
銀星釘稱衡緑絲作稱紐買人推向前賣人推
向後不顧他心怨唯言我好手死去見閻王背
後挿掃箒
閉門私造罪準擬免灾殃𬒳他惡部童抄得報
閻王縱不入鑊湯亦須卧鐵牀不許雇人替自
作自身當
悠悠塵裏人常道塵中樂我見塵中人心生多
慜顧何哉慜此流念彼塵中苦
無去無來本湛然不居内外及中間一顆水精
絶瑕翳光明透滿出人天
少年學書劒叱馭到荆州聞伐匈奴盡婆娑無
處遊歸來翠巖下席草翫清流壯士志未騁獼
猴騎土牛
三界如轉輪浮生若流水蠢蠢諸品類貪生不
覺死汝看朝垂露能得幾時子
閑入天台洞訪人人不知寒山爲伴侣松下噉
靈芝毎談今古事嗟見丗愚癡箇箇入地獄早
晚出頭時
古佛路凄凄愚人到却迷只縁前業重所以不
能知欲識無爲理心中不掛絲生生勤苦學必
定覩天師
各有天眞佛號之爲寳王珠光日夜照玄妙卒
難量盲人常兀兀那肯怕灾殃唯貪婬泆業此
輩實堪傷
出家求出離哀念苦衆生助佛爲揚化令教選
路行何曾解救苦恣意亂縱横一時同受溺俱
落大深阬
常飲三毒酒昬昬都不知將錢作夢事夢事成
鐵圍以苦欲捨苦捨苦無出期應須早覺悟覺
悟自歸依
雲山疊疊幾千重幽谷路深絶人蹤碧澗清流
多勝境時來鳥語合人心
後來出家子論情入骨癡本來求解脫却見受
驅馳終朝遊俗舎禮念作威儀博錢沽酒喫翻
成客作兒
若論常快活唯有隱居人林花長似錦四季色
常新或向巖間坐旋瞻見桂輪雖然身暢逸却
念丗間人
我見出家人揔愛喫酒肉此合上天堂却沈歸
地獄念得兩卷經欺他道鄽俗豈知鄽俗士大
有根性熟(下五首與前/長偈語句同)
我見頑鈍人燈心柱須彌蟻子齧大樹焉知氣
力微學咬兩莖菜言與祖師齊火急求懺悔從
今輙莫迷
君見月光明照燭四天下圎暉掛太虚瑩淨能
蕭灑人道有虧盈我見無衰謝狀似摩尼珠光
明無晝夜
余住無方所盤泊無爲理時陟涅盤山或翫香
林寺㝷常只是閑言不干名利東海變桒田我
心誰管你
左手握驪珠右手執慧劔先破無明賊神珠自
吐燄傷嗟愚癡人貪愛那生猒一墮三途間始
覺前程險
般若酒泠泠飲多人易醒余住天台山凡愚那
見形常遊深谷洞終不逐時情無思亦無慮無
辱也無榮(此下與寒山詩大/同小異語意相渉)
自從到此天台寺經今早巳幾冬春山水不移
人自老見却多少後生人
平生何所憂此丗隨縁過日月如逝波光隂石
中火任他天地移我暢巖中坐
嗟見多知漢終日枉用心歧路逞嘍囉欺謾一
切人唯作地獄滓不修來丗因忽爾無常到定
知亂紛紛
迢迢山徑峻萬仞險隘危石橋莓苔緑時見白
雲飛瀑布懸如練月影落潭暉更登華頂上猶
待孤鶴期
松月冷颼颼片片雲霞起匼匝幾重山縱目千
萬里谿潭水澄澄徹底鏡相似可貴靈臺物七
寳莫能比
丗有多解人愚癡學閑文不憂當來果唯知造
惡因見佛不解禮覩僧倍生瞋五逆十惡輩三
毒以爲鄰死去入地獄未有出頭辰
人生浮丗中箇箇願富貴髙堂車馬多一呼百
諾至吞併他田宅準擬承後嗣未逾七十秋冰
消瓦解去
水浸泥彈丸思量無道理浮漚夢幻身百年能
幾幾不解細思惟將言長不死誅剥壘千金留
將與妻子
雲林最幽棲傍澗枕月谿松拂盤陁石甘泉涌
凄凄靜坐偏佳麗虛巖曚霧迷怡然居憇地日
(以下/缺)
可笑是林泉數里少人煙雲從巖嶂起瀑布水
潺潺猨啼唱道曲虎嘨出人間松風清颯颯鳥
語聲關關獨步繞石澗孤陟上峯巒時坐盤陀
石偃仰攀蘿沿遥望城隍處惟聞閙喧喧(此首係别/本増入)
