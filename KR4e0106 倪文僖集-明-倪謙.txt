#+TITLE: 倪文僖集-明-倪謙
#+DATE: 2018-05-12 10:20:02
#+SOURCE: github.com/kanripo/KR4e0106 master 0e1efcc6                
欽定四庫全書　　　　　集部六
　倪文僖集　　　　　　　别集類五(明/)
　　提要
　　　　(臣/)等謹案倪文僖集三十二巻明倪謙撰謙
　　　　字克讓號靜存上元人正統己未進士及第
　　　　官至南京禮部尚書諡文僖據李東陽序謙
　　　　所作有玉堂稿一百巻上谷稿八巻歸田稿
　　　　四十三巻南宫稿二十巻又有奉使朝鮮之
　　　　作為遼海編别行於世今皆未見此本凡賦
　　　　辭琴操古今體詩詩餘十一巻頌贊表牋箴
　　　　銘一巻文二十巻蓋謙所自編於生平著作
　　　　汰存六分之一者也三楊臺閣之體至𢎞正
　　　　之間而極弊闒冗膚廓幾於萬喙一音謙當
　　　　有明盛時去開國之初未逺前輩流風餘韻
　　　　往往而存故其文步驟謹嚴樸而不俚簡而
　　　　不陋體近三楊而未染其末流之失雖不及
　　　　李東陽之籠罩一時而有質有文亦彬然自
　　　　成一家矣固未可以聲價之重輕為文章之
　　　　優劣也乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
倪文僖集原序
文一也而所施異地故體裁亦隨之館閣之文鋪典章
禆道化其體盖典則正大明而不晦達而不滯而惟適
於用山林之文尚志節逺聲利其體則清聳竒峻滌陳
薙冗以成一家之論二者固皆天下所不可無而要其
極有不能合者故君子觀人之文不必識其面聞其論
議親見其所施為而其器識材用之稱乎此或宜乎彼
斷斷乎其可别已是雖殊世異代操吾説以求之無所
不得矧耳目所接風聲義槩之在天下方盛而不可冺
者哉東陽辱青谿倪先生舜咨為同年交最深獲見其
先文僖公樂與天下士誦公所為文舊矣公居南京有
火厄手掇舊稿數帙以出青谿復力檢得之雖頗散佚
尚多不能盡録公既沒青谿乃取公所自編訂者為三
十二巻刻梓以傳東陽始得而備見之作而歎曰我國
朝定鼎開基奄有六合光嶽之氣全得于天自髙皇時
宋學士景濂諸公首任制作而猶未得位文皇更化楊
文貞諸公亟起而振之天下之休養涵育以暨英廟之
初富庶之效可謂極盛矣而劉文安諸公出焉逮于憲
廟其用猶未已也時則有若文僖公相與先後揚厲其
名大著其在景泰間應制賦詩中官常立俟以進自餘
碑板金石之文雲涌川溢沛不可禦嘗奉使朝鮮即席
命筆略不搆思國人皆縮頸吐舌駭歎不能已及歸梓
其作為編至于今存焉盖公之雄才絶識學充其身而
形之乎言典正明達卓然館閣之體非巖棲穴處者所
能到也故雖中歴巇險晩登通要不得盡見于用而其
於典章道化關一代之盛以為後觀者如此豈非不朽
之事哉昔孫盛作晉春秋傳之外國後有購者於遼東
得之宋孫甫作唐書甚自珍惜嘗火後歸問其書他不
復顧斯文出處與此正同然二氏之書卒不見于世者
謂其子孫不足以繼之也公修英廟實録未及終青谿
繼入翰林以成事告校諸前代其班馬氏之風乎且青
谿為學士為禮部侍郎尚書趾美承閥當代所僅見行
業之著其於公益有光焉後世稱江東倪氏之盛者殆
不獨文之為重而文其徴也是固不可以不傳已公諱
謙字克讓學者稱為静存先生己未進士及第官至南
京禮部尚書致仕卒贈太子少保文僖其賜謚也文有
玉堂稿百巻上谷稿八巻歸田稿四十二巻南宫稿二
十巻通為巻百七十則裒為家集青谿與其弟工部主
事阜軰共藏之而遼海編别行于世云𢎞治癸丑秋八
月一日賜進士出身中順大夫太常寺少卿兼翰林院
侍講學士經筵講讀官兼修國史晩生長沙李東陽序
欽定四庫全書
　倪文僖集巻一
　　　　　　　　　　　　　　明　倪謙　撰
　賦
　　早春賦(景泰四年正月二十六日應制/)
叙曰孟春者四時開闢之端生育之首天地交泰萬物
亨通古先哲后政令所行罔不因時之宜故於是月下
寛大之書行慶賜之典所以體好生之盛德也肆惟皇
上臨御之四年為景泰癸酉時維初陽盛德在木皇上
既於元旦受萬方朝賀中外畢集拜舞稱慶固已合人
心之驩戴矣復於辛日祀上帝於南郊風塵屏息瑞日晴
麗又有以致天心之昭格焉迺者滌垢掩瑕行慶施惠
裁成輔相叅賛兩間四海臣民咸遂生育其法天體德
之心與古先哲后實同一揆是以和氣薫蒸充塞宇宙
條風應候惠日暄妍庶草蕃廡物無疵癘鳥獸魚鼈罔
不咸若則自天降康豐年穰穰從可卜矣臣猥以菲材
職司文翰伏覩盛美不勝忻忭謹拜手稽首而獻賦賦
曰繄日臨於營室兮開六合之朗晴呈山川之秀麗兮
發草木之光榮散瑞靄之氤氲兮布和氣之淡蕩表盛
世之休徴兮信豐年之氣象惟斯時為何時兮屬句芒
之御辰斡一元之氣機兮囘八荒之蚤春睠龍精之戒
旦兮正青陽之司候攝提指乎孟陬兮玉律中乎太簇
既配仁於四德兮復屬木於五行乾坤坱圠以無垠兮
動植樂育於生成漏暖信於梅枝兮見天心之來復窺
韶光於栁眼兮驗百卉之囘綠劃殘凘之已泮兮増太
液之清波倐積雪之盡融兮欝瓊島之嵳峩鴈嗷嗷以
思歸兮羌呼羣於水曲鳥嚶嚶以將鳴兮欲遷喬於幽
谷蟄蟲闖其啓户兮紛蠕動而翾飛潜鱗躍以上氷兮
競鼓鬛而揚鬐探上林之桃杏兮含無窮之芳意况御
苑之蜂蝶兮亦聮翩其遊戱感萬物之暢逹兮乘淑氣
以陶鎔想春光之九十兮塞宇宙之冲融仰聖皇之御
極兮邁唐虞之盛德亶體元而居正兮茂對時而育物
開明堂以布政兮居青陽之左个乘鸞輅而駕倉龍兮
慶賜行而𢎞播躬郊壇之祀事兮格精誠於昊蒼修祖
廟之肆享兮通肹蠁於先皇為萬民而祈榖兮曰農事
之當布懸象魏於觀闕兮謹昭宣乎憲度施政教以順
序兮渙號令以維新運堪輿之妙用兮法造化之深仁
恩波溢於海㝢兮祥光被乎四表惠溥及於鰥惸兮澤
旁覃於胎夭在日月之所照兮及舟車之所通具顱圓
而趾方兮孰不涵煦於覆幬之中顧微臣之膚陋兮徒
竊禄而無補聖德奚以名言兮惟頌歌而蹈舞歌曰震
宫初動時孟陽兮木德惟仁萬彚昌兮惟聖天子開明
堂兮流慶施惠法天常兮玉燭和調日舒長兮世躋春
臺俗醇厖兮河海清晏邁虞唐兮四夷賔服來享王兮
小臣作頌肆揄揚兮伏願聖夀億載無疆兮
　　聽鶴軒賦(有序/)
予友郭君彦理曩在南京嘗持聽鶴軒巻索予為賦予
時偕計北上迫於試期不獲遂所請今從親至京復出
此巻示予展視則已為華胄勲衛公所先姑亦效顰於
末非故與之角貴不爽舊約焉耳其詞曰
弭余節於瀛洲兮陪羣仙以遨遊聆天風之下上兮落清響
於髙秋靜余武以延竚兮愛餘音之斷續覺塵耳之頓豁兮
澣寒泉於一掬恍羣真之禮極兮鏘珮玉其琳琅疑鈞天
之廣樂兮律恊應於宫商道逢余之故友兮序汾陽之
世譜爰傾耳以告余兮斯乃胎禽之送語曰予嘗豢此
兮儼真素之芳容匪吾子之見賞兮孰能得夫予心之
所同嗤粉黛其駢列兮紛搊筝而擊筑拂梁塵以遏行
雲兮適足蠱心而蕩目嘅風雅於中古兮曽一聲之莫
遺引圓吭以振羽兮若大音之正希繄生物之有聲兮
形氣軋以相成繁噪者亂吾慮兮哀怨者傷我情惟伯
趙之與鵹黄兮肆頰舌其無餘憐燕鴈之來徃兮歎梟
獍之不可與居彼雝渠之急難兮羌不可道也罹鵶鴞
以嘵嘵兮又杌臲而莫之好也豈若吾之仙客兮出青
田之世族形厯世以屢變兮夀千齡而不足飬圓顱之
渥丹兮曵裳衣之𤣥縞飲瑶池之玉液兮啄𤣥圃之瑶
草席威躭之遺慶兮䇿南征之故勛匪子晉而莫馭兮
豈士衡而得聞夜警露以長鳴兮旦冲霄而礪翼訪逋
老於孤山兮夢坡仙於赤壁心孚契以蘭臭兮結新盟
於嵗寒時興逸而起舞兮發㸑尾之清彈徹塵馬於寥
廓兮駭窻鷄之辟易諒知音其既覯兮願療此烟霞之
痼疾予聞已以蹶生兮嘉物理之善窮昔孔聖之耳順
兮貴聲入而心通彼鳴臯而聞于天兮固無微而不灼
在隂而子和兮信可縻於好爵睠閶闔其尺咫兮宜排
雲以上呼跨黄樓之六翮兮斫蟾窟之桂株待震霆之
起蟄兮露嶄然之頭角簉鵷鷺之清班兮接鳳凰於阿
閣斯時也余將與子共遊樂於靈囿兮重聽夫白鳥之
翯翯
　　瓊花圖賦(有序/)
后土瓊花世傳天下惟一本金完顏亮至揚州掲之而
去自是遂絶後人以八仙花代植故處金貢士伯玉求
吳中書希純畫此花索題其上故為之賦
元造運兮無停羣彚勃兮生成曽物物以雕刻乃自色而自
形何瓊芳之毓秀擅穠華於廣陵繄幽魂兮久逝恍喚起兮
如醒爾其煤麝揚芬毛錐脱穎意匠方𤣥天機乍警剪瑶
島之纎雲印碧紗之清影柔柯澹兮相依宻葉蔚兮交
暎紛總總其繁英訝晩粧之閒靚盖能駐春色以常存
斡化工而自騁者也當其結根后土破蕚蕃釐氷鬚綴
粟素臉凝脂粲玉容兮照眼藹天香兮逼肌鮮颷動揺
歩宓妃於洛浦零露厭浥醉阿母於瑶池疑𤣥圃之仙
卉儵六丁之夜移羌地靈兮所鍾豈人力兮能為頓使
羣英失艶千葩奪竒諒寰㝢之獨歩意東皇之見私遂
令江都之名勝境因物而猶垂也乃若遷客追懽騷人
繼訪雅韻争裁髙吟競爽唐昌觀裏浪誇仙女之逰無
雙亭畔素愜醉翁之賞想神物兮禁訶夀千齡兮無恙
奈邊騎之方來掲本根而長徃待息體於遺蘖終禠魂
於槁壤覽物理之興衰嘅予情於俯仰彼靈區兮猶昔
望媺人兮不還繼芳蹤者誰子惟見聚窈窕兮八仙匪
託跡於剡素將孰識其孤妍噫吁兮麒麟之生異乎犬
羊鸑鷟之翥爛乎文章是皆出則應瑞見而靡常顧兹
瓊芳之㧞萃抑亦和氣之醖釀雖噐車兮莫儷殆三秀
兮可方然而鳥獸草木信希世而呈祥者矣則夫公卿
將相豈有種而流芳也哉
　　種德堂賦(有序/)
吏部考功郎中永豐彭先生嘗出其曽祖雪崖先生種
德堂巻示謙知雪崖系出宋御史中丞公之後以醫活
人子及孫世其業至先生昆季發身科第列職中外先
生冡嗣公鼎貳縣東莞羣從盛而且賢君子謂為種德
之報也縉紳大夫著為文辭述之備矣先生不以謙為
不敏特命賦之不敢以蕪陋辭謹製斯賦以復賦曰
永豐之邑潭西之濆有隱君子雪崖先生之居為宋御史
中丞九世之孫抱遺經而不售外聲利如浮雲廣善藥
之貯儲濟斯民之遘痻有翼其堂扁曰種德方寸之地
是為阡陌俾綿綿之若根見芃芃其允植收所穫於百
年譬有秋於力穡者也爾其載芟載柞固為善畊使無
良疇厥功曷成或耘或耔固為善藝使無嘉種厥生曷
冀必大田之既戒復鎡基之待時始東作而可興羌耒
耜其能施然而或水旱之相仍或螟螣之蕃滋孤終嵗
之勤動乃求餔而得飢孰若此德根于性天匪有假於
外求第反躬而自全茍栽培之日厚藹生意之勃然顧
後艱以無虞恒豐腴而有年想其蒔之以仁播之以義
易以禮樂壅以孝弟振聲華以若苗懐忠信其如穗以
謙遜為溝洫來淵泉之善類以明决為耰鋤去稂莠之
私偽豈助長以戕生惟直飬於浩氣亶心逸而日休順
所天而無媿誓秉志以終身諒食報於來世猗歟先生
古賢為儔靈繽繽以上征澤津津而下流有孝子而不
匱更孫枝之好脩擅家學以專門克紹述於箕裘逮曽
𤣥而益大信復始於公侯彼曽者何合浦雙珠伯天曹
以考功仲王門而曵裾擢科第以聮芳敭中外之美譽
彼𤣥者何藍田羣玉長佐邑以哦松季待價而韞匵皆
懐瑾以抱瑜方以似而以續繄此德以既菑嘉肯播以
相承卭天道其不爽宜後葉之迭興昔三槐之隂連與
五桂之芳騰由本固而末茂實異代以同徴爰引長而
弗替將蔓延而曷勝挹前哲之髙風悵九京其莫作緬
遺範之可師允有開於後覺胡愚黔之蚩蚩致牛山之
濯濯既蕪穢以就荒抑何望於能穫念揄揚於世美託
文辭而永垂紛篇章以有述粲璣琲之陸離舉陶旊之
窳缶敢厠陳於鼎彞摛毫端之覼縷寄仰止之遐思
　　竹塢精舍賦(有序/)
竹塢精舍者蘇之崑山錢君景和藏脩之所也景和家
食時嘗愛竹有嵗寒之操環植舍外森然有淇澳湘水
之勝其清尚之志可見矣景和兹膺剡薦起為侯門師
範乃以是徴題於予予嘉其請之勤也遂援筆為之賦
崑山之麓有林蔚然結重隂於十畆㵼靈籟於九
天露葉低囘翔紫鸞之夭矯霜竿離立倚翠袖之嬋娟
羽葆張兮待月碧玉煖兮生烟逗薫風以脱綳冐夜雨
而行鞭時有曠達之士避俗之賢託之為友望之若仙
闢精舍以相狎日盤礴於其間或膝其琴或手其編坐
芳根以對奕藉蒼苔而肆筵拊琅玕以吟嘯髣髴汎湘
浦而入淇園也一日舍之主人逰樂之倦隠凡而息夢
一瑰特君子長身秀眉青衿翠幘俯而揖拱而立曰天
下之物可愛者多矣何獨於竹而見溺乎將謂其色堪
玩則葱蒨者孰若粉黛之妍晳其聲宜聴則鏗戞者孰
若管絃之繁急清標之芬豈勝麝蘭之襲稚筍之味寧
似肥鮮之適乃棄彼而不御顧於兹而致懌子之意其
亦有所擇乎否耶主人曰不然吾之愛夫竹以其有徳
也彼其羣而不黨直而不撓虛乎有容㓗然自髙溪壑
幽閒足以遂其性霜雪嚴沍不能變其操此子猷所以
一日不可無而七賢六逸恒於是乎逰遨也若乃葩華
穠膩艷冶哇滛雖可愜情而快目適足䘮志而蠱心疇
似此君之冷淡與之交嵗乆而彌深哉君子曰子之於
竹可謂真能愛矣既知愛之慎勿害之彼元之也與之
何仇忍刳其腹以建黄州之樓此子陵也與之何疵竟
剪其支以繫桐江之絲或操之為籩篚或辱之為帚箕
固因材而見取抑豈此君之所宜子尚戒於斯可也主
人矍然曰天之生物必資於用藏噐於身待時而動使
伶倫之有求亦不一徃奏九成而來儀鳳乎於是君子
軒然大咲爾汝忘機倐風雷之破壁化為龍而奮飛遂
􁑞􁑞以驚寤但見翠華之滿衣
　　觀泉賦
當春日之載陽兮栁裊裊以垂絲暢冲襟以抒冩兮陟
層臺而自怡雲冉冉其出岫兮風飄飄而吹衣睠翠巖
之石罅兮縣瀑颯其雙馳恍銀河之倒㵼兮訝玉龍之
競飛神爽忽焉飛越兮人世㳫然以如遺慨古今之禪
代兮少日壮而老以衰惟兹流之噴薄兮亘四時而不
移嗟人生其如寄兮徒擾擾將何為傷余懐以興感兮
足踟蹰其忘歸
　辭
　　夀諼堂辭
覽名區之殷庶兮紛甲第以次鱗中華榱之肯構兮藹
庭户以藏春挹穠英之餘馥兮曰叢諼之攸植介慈闈
之夀考兮頼憂㤀而樂集繄媺人之克孝兮羡嘉卉之
標竒豈移根於𤣥圃兮抑接畛於瑶池凉露潄其芳潤
兮晴吹梳其翠葆鍾淑秀於𤣥造兮毓靈芬於富媪惟
蟠木可共譜兮必瑞芝可連苗期後天而不老兮凌三
光以同凋將倚檻以載觀兮頻緩頰以微哂齡胡慕於
籛鏗兮卜胡問於詹尹嘅莊椿以早謝兮羌三釡而莫
將鼓坎坎以承懽兮舞蹲蹲仍自傷雖物理之難齊兮
實顯融於不朽也盡愛日以寧親兮固將夀兹諼於同
乆也亂曰諼之敷榮厥得地兮緑葉黄華紛表瑞兮能
忘親憂樂罔既兮眉夀無疆俾昌熾兮立朝有子珮玉
珊兮宸翰昭囘誥竚頒兮諼燁増輝親觧顔兮華堂永
固巋乎並南山兮
　　梅月辭
嵗冉冉以將晏兮肅萬里之氷霜山林黯然消瘦兮草
木薾其摧傷何天意之有偏兮獨儲美於孤芳先百花
以競放兮早有得於春陽粲珠璣之錯落兮挿繁英於
晴昊當六雪之繽紛兮羌迎寒而索咲骨稜稜以屈鐡
兮膚淡淡以凝脂振江妃之瓊珮兮浴王母之瑶池逗
微風以馥郁兮度暗香而襲人蹇獨立而無偶兮净不
染乎纎塵睠江南之乆違兮别幽姿而莫親悵驛使之
空來兮誰寄余一枝之春繄若人之神妙兮㧞紫亳於
秋兔灑蒼松之翠烟兮為傳神於縑素忽披圖而宛見
兮儼横影於孤村罥蟾華於南枝兮照萬古之氷魂慨
月姊與花神兮洗鉛華而相暎豈藐姑射之仙子兮整
靚粧而臨鏡入華光之三昧兮得補之之不傳炯清光
於眼底兮覺化工以無權余愛之而不能舍兮首屢徃
而囘顧聊滌余鐡石之心腸兮效廣平而作賦
　琴操
　　風木操題文學江先生風木圖
有樹芃芃兮山之阿樹枝欲静兮天風多風不停兮柰
爾何兒有禄飬兮為親怡親不待兮將何為感皋魚兮
淚空垂我語天風兮莫吹彼樹上烏彼烏能反哺啞啞
引其雛嗟嗟我生兮不如烏
　古詩四言
　　君子之騘(有序/)
君子之騘别李公也李公以國學儒彦入憲臺為御史
宦轍所至有聲時望攸屬祇奉綸音緫理畿内學政錢
唐倪某故作是詩以贈云
君子之驄載驟載馳駕言行邁孰授之維曷云能維帝
命是將蹇蹇匪躬矧敢怠遑豈無他人式舉憲綱不如
君子德音孔彰文化久孚善政亟布海隅江左謳歌載
路山有松柏澤有蘭苕皇畿千里濟濟譽髦敬敷在寛
哲后明訓爰嗣鐸響有鍧其振相彼小子侯國之琛因材
長育其成若林時雨沃之仁風薄之睠言歸只天子樂之
　　君子之騘四章章八句
　　慈烏(有序/)
慈烏憫孝子也四明宋子昇早䘮父頼母訓以底成立
而母亦繼歿後遷西夏追慕不忘作堂扁曰思訓錢唐
倪某為體其意而作是詩焉
慈烏在林爰返其哺哀哀母氏棄我弗顧慈烏在林載
飛載集哀哀母氏棄我弗䘏人孰無父我獨早孤人孰
無母我獨告殂昊天悠悠降此大咎憂心憧憧疢如疾
首朝躋於堂淚交我頤夕降於堂淚漬我衣我績我蠶
我書我詩惟母之訓云何弗思蘭山蒼蒼鄞水湯湯心之
思矣曷惟有忘蘭山岌岌鄞水湜湜心之思矣曷其有極
　　慈烏六章四章章四句二章章八句
　　萱堂(有序/)
萱堂夀賢母也詹事府簿趙君有母夏淑徳著于宗族
嘗夢感錦帨生二子伯曰敏以科第起家為校官仲曰
政即府簿也有孫八人一領鄉觧君子謂為積善之澤
云今年夀屆八十康寧無恙府簿君禄仕於朝欲迎飬
未獲懸念不已予嘉其孝為作是詩俾寓歸光溪以為
賢母初度之頌焉
彼茁者萱于堂之域母氏戾止心乎孔懌其懌維何錦
帨告祥邕邕雙鳳斐然有章名之逹矣以顯以揚彼茁
者萱于堂之背母氏戾止心乎孔慰其慰維何孫枝詵詵
元兮愷兮洵美且仁亦有克子踐廼後塵彼茁者萱于堂
之階母氏戾止心乎孔諧其諧維何齒聿云耄淑德柔嘉
享有壽考自天降康永錫難老豈無天禄為養匪薄豈無
旨酒式燕以樂孫子若兮母兮噱兮夀考無期等喬岳兮
　　萱堂四章三章章十句一章八句
　
　
　
　
　倪文僖集巻一
欽定四庫全書
　倪文僖集巻二
　　　　　　　　　　　　　明　倪謙　撰
　古詩五言
　　金臺詠
憶昔燕昭王招賢築髙臺千金市駿骨郭隗乃良媒方
延樂毅至復數鄒衍才猗與劇辛輩衮衮彈冠來得道
信多助英風颺九垓芳躅久淪謝遺趾猶崔嵬落日伏
狐兎清霜披草萊悠悠覽陳跡仰止情徘徊
　　逰正陽門
兹晨值休沐髙歩城南樓徘徊俯層構一覽八極周吾
皇馭宸極善繼𢎞逺猷羣工樂趨事神功不日收萬雉
切霄漢八窻干斗牛提封億萬里賦貢走夷酋増崇天
府國偉冠帝王州抽毫未能賦微吟紀斯逰
　　送同年李進士郁歸省
憶昔挾長䇿同上黄金臺排雲呌閶闔競吐琅玕才日
華麗五色星采聮三台春風曲江宴爛醉流霞杯香衢
控玉勒飛葢相追隨長歌激層漢此樂真快哉遂令名
與姓一日傳九垓鵠立侍通明恍若登蓬萊我約赴星
期袖拂天香回君思定省曠又向家山來觧后遇金陵
傾寫懐抱開交深志逾合敬久情不衰欣然叙疇昨共
酌葡萄醅未諧投轄歡且復張帆催飛飛白雲逺淼淼
清流洄到家親意舒喜色知盈腮升堂奉甘㫖拜舞應
徘徊豈惟邦家光實為閭里輝私恩既云遂公義未可
乖渉川藉舟楫調鼎資鹽梅我将駕大舶臨風遡長淮
朝陽菶菶枝髙岡遲鳳喈聊兹一分手離思那能裁
　　題竹蘭古石
湘皋風雨深磊磊石應長芳華散幽馥寒玉揺清響彼
棘何夭夭託根乃同壤千古仲尼心援琴動遐想
　　畊樂翁
春風動阡陌萬彚俱欣欣負郭數頃田及時畊且耘朝
帶西疇雨暮拂東皋雲芃芃長禾黍不辭霑體勤婦子
事晨饁羹藜芼香芹日入荷鉏歸逺下牛羊羣山村四
五家鷄犬聲相聞秋成共收穫遺秉何紛紜但見倉庾
盈孰知塵世氛瓦盆注新緑暢飲縂成醺醉來歌擊壤
此樂寧可云嘅慕鹿門老永懐盤谷君斗酒欲相勞銀
魚未能焚
　　陳氏終節堂
挺挺霜崖松泠泠古井泉伊人秉貞㓗可以况清堅芳
齡二八餘于時移所天白首榖同室豈云中道捐結帨
甫六載矢心期永年遺息方在哺顧影常悲憐從兹屏
膏沐孝養志惓惓蔬食每不足姑嫜飽肥鮮殷勤脫簮
珥為粥簡與編幸侍二親老繼復歸重淵艱苦已備嘗
家立子且賢髙堂坐華旦綵衣舞蹁躚抗節世多有孰
保終始全景行人所欽青史容無傳
　　永思堂為錢唐朱彦明賦
椿萱嗟已零棣蕚繼凋喪永佩過庭言無復倚門望始
頼伯氏存亦祔泉臺塟子立復何依旦夕增悽愴皇皇
沒世悲耿耿終天悵願言守厥身名宗庶能亢
　　山水畫
蒼山疊秋旻巖壑欝蕭爽虚亭閴無人古道絶来鞅雲
迷逺近村樹隔東西瀼安得濯塵襟中林恣幽賞
　　送陶進士希文南還
丹穴有鳳雛夐出風塵表振羽凌紫霞翩翩五雲繞一
朝覽徳輝下翽梧岡曉和鳴叶九奏快舉愕羣鳥方冀
巢阿閣更許浴靈沼何為鎩其翮相違向中道依依送
将歸開尊冩襟抱靈物孰能遺嵗寒宜自保嗤我本潜
鱗尚逐魚在藻終當入蓬瀛相從拾瑶草
　　石蒲畫二首
齒齒水中石翛翛石上蒲清風一披拂踈翠自紛敷宛
若避世人悠然山澤臞坐疑碧溪月移影在庭隅
青蒲翳拳石秀碧浮東海龍骨自紏纒霜鬚更瀟灑九
節信通靈四時常不改不遇九疑仙中流復誰採
　　題畫金蘭
柔毫奪化工冩此湘皋榮猗猗轉光風粲粲敷金英此
君靜相倚嵗寒同結盟珎重置座隅將况交友情金以
堅利斷蘭以揚芳馨
　　王母儲氏貞節詠
盛年結䄜時擇配良偶諧將期共白首遽云中道乖大
義徃從之豈復惜餘骸仰思親在堂俯痛子在懐茹蔬
保貞㓗蓬首仍無釵從一志靡移寧如枳逾淮竭力奉
姑章孝養誰能儕青燈課兒學賢希參與柴夀今過古
稀徳光詎終埋赫赫頒旌書昭昭下天階綽楔表髙門
榮寵垂無涯千古共姜節清風與之偕
　　贈趙生文愽西還
昔我占科名所學慚未充一朝拜官爵謬厠詞林中吾
子鴈門俊鼓篋㳺泮宫不辭負笈勞千里來相從自視
尚昏昏何以啟子䝉嘉子志勤篤館置幽軒東篝燈誦
經史午夜聲渢渢問辯恣研討物理靡不窮操觚事修
辭吐語超凡庸磨瑕刮其垢文藻尤舂容由子性明朗
有若金在鎔荏苒經二霜所得亦已豐矯首懐故都歸
思何匆匆再拜别我去嚴城動晨鍾時當秋氣凉一葉
飄井桐到家展省餘事業宜専攻况子宰臣後鄉里稱
儒宗賔興諒不逺髙折丹桂叢偕計上春官朝端㑹重
逢黽勉崇令徳庶俾聲光隆
　　薩編修母挽詩
桑榆景西頽耿耿即𤣥夜八旬逾二齡溘然遽殂謝平
生遘多艱辛勤靡偷暇姑病謹扶持為禱北辰下豈惟
侍湯藥甘㫖極豐腴䘮塟禮咸備夫孝名與俱夫亡屏
膏沐家貧恒晏如詩書課遺𦙍喜踐青雲衢雲衢豈不
好所傷隔逺道封章未及榮玉軀已難保翩翩南飛烏
憂心惄如擣淚灑玳山原流丹漬秋草
　　中村别業和草廬先生韻為臨淮尹彭光賦
憶昔中村居名流盛詩賦百年何所餘合抱當時樹良
疇盡膏腴豐年詠多稌况負邑城南相違一舍許桑麻
遂敷榮牛羊樂孳乳纍纍近古墳宰木烟雲昏日落䨇
鍾畔惟應狐兎蹲欲持一杯酒徃慰千載魂承家有賢
令餘慶知長存尚期守兹業綿綿在兒孫
　　陪祀三陵倡和詩(時正統丁卯長至也/)
　　　出都城用曉字
嗣皇謹時思烝祀烈祖考攝行遣貴戚分陪及微眇陛
辭赴三陵出郭天乍曉員精升暘谷晴暉散林杪况當
一陽生便覺春意早仰顧天夀山巍巍倚天表
　　　途中遇風用色字
蜚廉西北来長途肆狂愎鞭駑渡清河凛冽勢轉亟揚
沙眯䨇眸舉袂頻自拭豈容披襟當正藉貂裘敵行行
抵山陵薄暮殊未息且須就村舍把酒慰寒色
　　　入山用林字
同寅二三友聯鑣陟嶔崟欝欝龍虎地蒼蒼松檜林愛
日麗中天寳殿光流金三陵若鼎峙永鎮坤維深聖靈
仰在天何以致居歆䖍恭相明祀精白惟此心
　　　謁陵用間字
閟宫閴清穆三后奠此山吉蠲致孝享玉陛聯清班祠
官獻爵帛秩秩儀度閑髙明以承祀儼若臨天顔列炬
爛有輝髙暎河漢間禮成夜逾半䇿馬行當還
　　送郭儀
風雅三百篇刪定自魯叟齊韓毛鄭流箋訓非一手千
載何適從異説互紛紏不有紫陽翁疇能撤其蔀至理
煥以明昭回粲星斗坐令三代前温柔見敦厚郭生英
妙姿好學志不茍執經逺相依羣疑藉分剖媿非萬石
鍾何由啟撞叩所喜務研精不間辰與酉展巻鷹隼視
落筆龍蛇走乃知牣其中必在勤斯有京華歳将淹思
親重翹首别我向恒陽升堂娱父母戲著萊子衣滿獻
椒花酒再拜慶履長敬祝期頤夀方今際休明麟鳳在
郊藪期爾與之㳺此意還知否新春景暄妍和風散虚
牖毋為中道捐虧簣同培塿
　　題蘭寄潘景瑞(有序/)
浦城潘君景瑞為吾應天教授節菴李先生之壻也景
瑞為舘甥時嘗與予講學於玉兎泉東書樓之上情好
甚洽尋以遭乃尊鴻臚府君䘮扶柩還閩遂爾别去邇
来十有餘年矣每一思之未嘗不引睇南望也適其姻
婭余正術考績来京始得詢其起居之詳然予聞之古
人之交友有曰金蘭契者盖取易同心之語也兹正術
歸無以為景瑞贈因求中書希純呉先生作為墨蘭并
題數語於上託正術以寓景瑞庶以附於古人交契之
義而伸久别之忱云予之所望将必有徴於他日也
叢蘭在幽谷濯濯氷雪姿霜筠共貞操楚楚琅玕枝光風
汎踈頴白露凝華滋清芬被百草豈為無人知我欲結
為佩采芳薦彤墀怊悵隔澧浦路逺莫致之悠悠十年
别迢迢千里思含情托毫素永固同心期
　　清心軒為徐彦澄賦
至人本無欲賢者能寡之天真洞軒豁靈臺果何疵彼
㢤夸毗子汨汨務外馳𤣥珠濁水昏寶鑑凝塵緇疇能
濯與拭粲然發光輝南州孺子孫克已恒自持冀令方
寸間清如湛漣漪心清萬理明酬應靡不宜寜知衆欲
攻伺隙抵我巇勉焉慎毋間素魄當空垂
　　題畫龍
蟠泥伍魚鼈疇能識其神一朝雲雷便奮躍飛天津葉
公豈真好劉累安可馴蒼生望已乆為霖沾八垠
　　題畫虎
錦文何斑斑電目復煒煒日落嘯空山百獸皆披靡横
道正磨牙在阱乃揺尾威彊勿終恃君子貴循理
　　䨇節行(為華靖賦/)
曾姬正青年嫁作朱家婦三嵗䘮移天一女方在哺(一/解)
辛苦奉姑嫜育女已及笄貳室得賢婿絲蘿幸有依(二/解)
夫婿亦云亡呱呱遺弱子子母共居嫠矢心如白水(三/解)
子今長能孝慰母與外姑䨇節厚民彛咄㢤首䑕徒(四/解)
　　送楊侍講還陜省墓分韻得把字
我舟故鄉回君帆亦南下相逢白下橋襟懐倍傾冩金
陵最佳麗逰覽時並馬攀蘿抉幽僻歴磴窮清雅暫㑹
忽云别解袂若陶瓦迢迢咸陽道烟雲䕶松檟展墓伸
孝思椒漿奠瓊斚君能濟時艱非可閒逸者北轅宜早
旋努力支大厦㑹食玉堂杯明年殆同把
　　題墨梅
歳晩霜風嚴萬木僵欲折胡為此粲者孤髙挺竒節瀟
然出世姿不受塵土湼繁英揷晴昊瘦骨欺寒雪華光
寫其真照眼色清澈渾疑藐姑射羣仙振環玦和羹他
日事老幹且屈鐡肯學桃李花徒媚兒女悦
　　集陶挽王守正主事(編修㒜父也/)
東方有一士委情在琴書清飊矯雲翮婉孌憇通衢覉
鳥戀舊林息駕歸閒居歩歩尋徃迹浪莽林野娱有子
不留金嘅然念黄虞校書亦已勤出則陪文輿荏苒歳
月頽指景限西隅一朝長逝後壑舟無須㬰誰云其人
亡至徳冠鄉閭生有髙世名過此奚所須幽室亦已閉
精爽今何如千載拊爾訣言盡意不舒
　　題四景畫
春花正堪賞春酒復可沽駕言䇿䨇蹇挈榼携奚奴溪
橋縱閒適風斾遥招呼暖香襲襟袂粲然桃李株梵宇
隔雲林亦可尋浮屠歸来錦囊重想多明月珠
竹軒啓蓬扉中有校書叟扶笻抱古桐来覔賞音友蓮
塘花亂開香氣入户牖扁舟蕩蘭橈載送百壷酒山僧
出古寺杖鍚競奔走何如俯清流咲飲拍銅斗
幽亭閴𢎞敞占勝居崇岡杖藜三五叟相携此徜徉俯
視木葉緋醉暈朝来霜行旅渉逺道閒僧歸上方溪漁
有至樂一葉雲水鄉撫景淡忘返遥岑留夕陽
六雪花正落積玉髙峻嶒山城絶過客古寺無逰僧孰
云石徑迷有木尚可蒸孰云水脉縮有魚尚可罾擎盖
沽酒歸擬欲澆淩兢寜知下帷士頓忘寒氣增
　　送曹冕中書南還省親三十四韻分得青字
宣尼古大聖訓子重過庭韋賢漢名相傳家惟一經顧
兹燕翼謀在昔有典刑引之乃弗替世徳流餘馨昻昻
千里駒逸足追風霆姿儀更清澈儼若鸞鵠停嚴君領
縉紳雅徳崇朝廷延師務啓廸編簡對踈螢奥理善研
析牛刀初發硎藻思復敏贍髙屋方建瓴掄材向明時
染翰依槐㕔聲譽藹儒彦有耳無不聆時望孤雲飛思
親恨無翎暌違在南國幾易堯階蓂封章徹當宁詔許
諧歸寜翩然戒行李祖帳開離亭驪歌遏行雲酒傾䨇
玉瓶西風掠眉鬢去去亦易醒况當秋欲深瑶空霜露
零草木屬揺落華澤凋顔形獨餘東籬菊粲粲呈修莛
黄花正堪采稱觴介遐齡想當敞華讌賀客聯歌伶矯
首向中夜光射弧南星綵衣舞蹁躚絳蠟揚晶熒大斗
酌春醑孰辨渭與涇為樂未渠央至孝薄紫㝠南橋北
山梓並秀何青青聖皇御宸極垂拱負扆屏渇賢屢側
席藥籠需參苓東風扇微和春意回林埛鳥聲碎花塢
草色迷烟汀此時宜北来滄江稱揚舲忠孝貴兼盡行
㸔承寵靈
　　聴秋為過庭章賦
大塊氣一噫觸物皆有聲胡為琅玕枝遇之聲更清况
當秋髙時商音屬金行萬葉脱如剪昻然挺孤貞髙人
抱幽獨種之周四楹時還洗塵耳宴坐聴琮錚緩若朱
絲絃疾若銜枚兵珊若珮環響鏗若宫縣鳴聴之乆不
厭神爽心和平隠几得真趣萬慮何所縈我欲夜相造
為踏凉月明披襟挹天籟䨇耳定須傾
　　梅菴為楊祖順禎賦(子海府學生/)
林逋去我乆孰能愛孤芳諒匪髙世懐視此徒倀倀江
南春欲回萬卉亦已僵老幹正屈鐡繁英傲氷霜北来
當嵗寒翹想恒彷徨寜知此菴内忽挹君子香丰姿逼
人清粲粲玉雪粧貞白以自守耻登桃李塲豈惟吐竒
芬結實味勝常和鹽薦鼎鼐需賢聞有商
　　賀李尚書夀八十(大學士李賢父也分韻得景字/二十二句)
煌煌夀昌星午夜光現丙瑞應列仙儒八旬娱蔗景素
馳長者譽忠厚著鄉井積慶鍾俊良髙歩蓬莱頂經綸
濟明時内相鈞軸秉老仙荷推封錦誥凡四領何異尚
父榮猶存武公警名位接三台禄養豐五鼎威鳳来虞
廷偉甚儀觀整適當初度期九夏日正永綺席延南薫
璧月耀東嶺盃分春酒滑碗送氷漿冷兒孫迭稱觴酳
饋祝噎哽金紫萃一堂貴盛疇與並仁者夀而康遐筭
超溟涬辟榖有飛丹誰慕陶𢎞景
　　題朱用浮孝友巻(有序/)
用孚與兄用章客淮揚用章病用孚極力調䕶請於天
乞以身代用章臨絶口占詩一律言渉佛老遺言願世
為兄弟既卒歸其䘮上谷交㳺嘉其孝友賦詩美之故
予亦有是作
韡韡常棣華粲粲紫荆樹睠彼柯葉榮由兹本根固嗟
哉弟與兄同胞均乳哺形從一體分何異手足顧京城
繕甲兵淮南歌尺布澆風日逾扇紾臂視如路疇能念
天顯二惠忻僅睹承懽共克諧幹蠱胥逺騖凄凉伯氏
塤天涯遘沈痼姬旦彼何人仲也心切慕懇懇捐此身
乞代仰天呼髙𤣥弗見察大夢竟難寤絶筆脱塵凡遺
言激衷愫瞑目頼有依旅櫬䕶歸祔友愛本因心至性
天所賦砥柱屹頽波古道獨回泝厚德聞四方輔世非
小故千齡孝友名可以垂竹素
　
　
　
　
　
　
　
　
　
　
　
　
　
　倪丈僖集巻二
欽定四庫全書
　倪文僖集巻三
　　　　　　　　　　　　　明　倪謙　撰
　古詩五言
　　山行畫
喧煩厭塵事思此丘壑清二老有夙期杖屨山中行穿
雲入翠微漸覺路不平深林不受暑夾道如相迎長風
萬里來振作濤籟鳴新凉灑襟袂滿耳俱秋聲况携三
尺桐可以宣幽情横膝發孤響古調餘咸英豈無考槃
叟巖棲此迯名相過叙情話濁酒時與傾興味自相賞
共結泉石盟
　　曉行畫
鷄鳴衆星沒駕言即長途靡靡事行邁從以兩僕夫㶁
㶁溪水流欝欝隴樹敷日髙門未啟隔渚烟村孤逸蹇
樹兩耳健於千里駒長鳴度溪橋野色迷平蕪問君此
何之觀光上皇都將彈貢禹冠不受終軍繻丈夫四方
志致身乃良圖懐玉勿自衒所貴待賈沽豈若鄉井兒
齷齪惟守株
　　橘齋為劉傅賦
端居抱冲素一室無塵汙至道契軒農獨與世好殊后
皇有嘉樹移植當庭隅氷霜氣逾厲華葉紛榮敷清隂
覆衡字悠然懸一壺香侵擣藥杵色暎燒丹爐豈云擬
侯封冨役千頭奴摘枝飲泉水坐使沉痾甦活人藹春
意寧讓緩與盧蘇仙去世乆惟君乃其徒何當造君廬
一掬從君需頽齡為予制白髪還成烏
　　題蕪湖陶氏所藏淵明歸去來辭圖
淵明歸去來初非薄五斗悠然獨徃意寓興詩與酒三
徑有菊松門垂五株栁清風北忩下羲皇以為友大書
晉徵士千載名不朽至今一篇辭諷誦在人口良工得
其意模冩出妙手後人能寳藏什襲若瓊玖傳家豈不
美所貴徳世守勉焉繼髙風名宗庶無負
　　題小景二首
秋山秀而髙秋水湛以碧山空水脉縮冉冉霜葉赤孤
村賣酒家長橋逺行客古寺數聲鍾斜陽在東壁
蒼蒼嘉樹隂髙閣臨江渚水光暎山色長夏不知暑幽
人繫小舟來此坐容與嘯傲滌煩襟誰能送清湑
　　陪錢學士飲郁景章宅有詩見遺次韻
憶昔随驥尾早承君子知同朝篤交義何殊鳳鳴岐寧
知信素履世路多艱危章公既觸穽錢公亦逢巇而我
復嬰禍三人各分馳雖云居患難志節同堅持諒是松
柏性不畏霜雪欺天道乃好還光輝今若斯司制起永
叔典樂咨后䕫疲駑驂末乘敢辭筋力衰公皆國楨榦
允為天子毗㧞茅誤及茹自揣夫何宜喜兹展清讌深
杯安足辭乆别重歡聚豈伊人力為慷慨發髙興示我
清新詩陽春本難和聊叙衷腸私
　　金蘭為華徳題(父守正號怡蘭/)
蕙蘭被幽谷緑葉何紛披紫莖擢芳㽔英芬吐清竒豈
同凡草伍自與修筠宜終嵗抱貞獨不求人見知所以
君子心對之情自怡誰將丘壑容涅以黄金泥光輝燭
人目粲粲生華滋外貌雖可奪至性終不移
　　九月十日王祭酒鷄鳴山登髙分韻得日字
昨朝屬重陽隂雨何濛宻今晨忽晴霽仰面見白日浮
雲喜盡斂四野青山出司成重佳節招邀登崒嵂遥指
鷄籠巔兹焉遂閒逸極目騁遐矚一覽風景悉仰瞻寳
公塔俯憇瞿曇室坐聽頴師琴泠泠鼓清律張筵對黄
花酒泛金尊溢况我八九人俱是清閒秩緬思陶淵明
東籬興髙率周雅詠鳳凰唐風歌蟋蟀若復不盡歡轉
盻流光失勝㑹苦難常後繼安可必明年知誰健莫厭
杯行疾
　古詩七言
　　賦得天上麒麟歌夀盧大海(時正統改元除夕前/二日大海即廷佐初)
　　　(字/也)
麒麟本是天上物頭角峥嶸光五色紫皇案前頗馴擾
雷祖跨下尤竒特碧蹄蹀躞凌紫霞毛骨凛凛無纎瑕
忽然掣斷黄金鎖來降江南盧氏家多君生來最清澈
逸氣英英稱敏㨗碧玉煖發藍田烟氷壺冷浸瑶空月
横經早向芹宫逰文光夜夜摩斗牛佇㸔破浪出南海
一枝折落蟾宫秋秪今嵗轂行將暮喜遇佳辰是初度
畫堂日煖篆烟長南極流輝照庭户流霞滿酌琉璃巵
玉管鸞笙次第吹碧桃花底東風軟𤣥圃天中白日遲
神龍出圖龜出洛丹鳳翺翔入阿閣靈物紛紜感盛時
豈可將身老丘壑白駒疾去不可呼及時汗簡當涵濡
知君固是麒麟種姓名擬向麒麟圖
　　䨇桂軒為侯給事臣賦
君家軒前雙桂株何年移植來庭隅深叢勁榦互盤錯
凌雲欲礙西飛烏秋髙木落萬山瘦不與凡卉同凋枯
鮮飊輕逗翠雲捲漙露微漬丹霞敷朝來海色在庭戸
照眼宛似柔桑扶又疑沒水走象罔同根綰出青珊瑚
借問此種塵世無云曽歩月飛雙鳬霓裳笑舞緑隂下
珠宫貝闕開銀鋪吴剛假斧競斫取灝氣夜肅砭肌膚
素娥斂袂不暇惜但剰一片氷輪孤竒葩穠郁良可娱
歸路夐絶非人途共言持此獻閶闔捫參直上天閽呼
天顔一見喜曰都騰芳挺秀無纎汙勑培藝圃近槐棘
作我梁棟知非誣紅光争射斗牛粲逸氣並吐虹蜺粗
仙標沐盡鳳池雨天香瀉入龍涎爐世人仰望起歆慕
似隔弱水瞻蓬壺我聞此語吁嗟乎冷然恍若餘醒甦
始知在人不在物乃比連枝二丈夫郄林燕山世已徂
百年佳聲猶合符大噱絶倒驚奚奴大噱絶倒驚奚奴
　　敗荷鶺鴒扇面為盧大海題
蒹葭滴露芙蓉死畫舫嬌娃摘蓮子蓮房摘盡雨盖枯
幾柄猶存夕陽裏鶺鴒羽翼何輕盈隨風下上雙飛鳴
幾回謔浪學沙鳥並立蓮塘如有情烟寒水冷秋無際
畫史揮毫豈無意入手㸔來倍感傷閒倚南薫咏棠棣
　　題周中書璿畫松贈戚貢士文湍
東吴才子天池客染翰從容在西掖不嫌墨汁汚朝衣
愛向溪藤寫寒碧淋漓元氣何老蒼筋蟠骨立龍蛇僵
腥風灑地鱗甲紫震雷裂石鬚髯張夭矯拏空形獰惡
一見驚人前復却持鑱欲劚千歳苓警露疑聞九臯鶴
英標自是梁棟姿頭角峥嶸應有時歳寒且為厲貞操
待用明堂非爾誰
　　捕魚圖為夏得中題
烟渚蒹葭撲晴雪蓼花暗染猩猩血七月八月江水深
戱藻穿蒲飽魚鼈大船小船髙揭篷罾罩競入洄流中
碧濤徐捲手初舉錦鱗翠鬛翻秋風箇箇肥鮮真可愛
石火争敲煮鮭菜收筒欲向浦口歸携筐擬就沙頭賣
船尾兒牽阿母裳瓦盆酒熟爺試嘗母笑持飱兒待哺
渾家共樂雲水鄉盡日忘情對鷗鳥萬事無縈貧亦好
却嫌富貴有危機此身甘伴滄浪老
　　竹坡為丁文暹賦(能畫/)
君家不種閒草木數竿碧立藍田玉此種知從何處移
若非湘浦應淇澳隣近時從一借看只疑誤入篔簹谷
幾回欲傍曲䦨行履痕恐破莓苔緑由來士俗不可醫
多君標格真清竒碧忩半啟靜相對雅懐幽絶誰能知
鷓鴣飛去月當戸鳳鳥不鳴雲滿墀淡烟低抹翡翠羽
仙風擊碎珊瑚枝有時轟雷走巖壑繞地龍孫迸頭角
一夜新梢出短墻錦綳樸簌林邉脱渾訝團團葆葢張
轉驚葉葉金刀錯四簷寒影不勝清滿耳秋聲無處着
披襟但覺塵慮消豈容俗客當闗敲香殘琴罷趣閒逸
賸掃百幅鮫人綃只今紛紛何足數歳寒宜結冰霜交
莫恠頻過縱吟賞玉芽為我還須燒
　　蘆灘水禽圖
清霜乍落邉風髙鴻鴈南征吹羽毛長天飛盡楚江晚
衝烟幾㸃投衡皋山骨孤竒水痕落晴沙一片平如削
虞機良少菰米多任爾從容飲還啄飲啄知誰伴寂寥
黄蘆白葦聲蕭蕭危梢半折蘸寒碧雪花不向波間消
收拾秋容入毫素應使弋人何所慕夜月西樓過數行
秪恐隨羣破汀霧
　　王舜畊山水為繆行人樸題
烟嵐萬壑吐復吞雨過汎漲溪流渾野橋山店夜初曉
杳靄不辨東西村嘉樹蒼蒼迷近逺白雲滚滚銀濤捲
苔封古道閴無人未放曦輪上孤巘舜畊王翁八十餘
眼明能㸔細字書醉揮老筆元氣俱風景似是圖匡廬
多君長才擅専對好山覽遍芙蓉翠㸔畫駪駪憶曉行
詩成正攬皇華轡
　　江村晚景圖為趙汝宏題
建炎六龍飛渡江江南有水分天潢王孫脫駕向何許
風景獨憐閩海傍東列二老峯南峙五馬山鳳凰胡蝶
相縈環金鰲突兀翠釡覆文筆立掃雲烟間王孫來此
躭幽獨深入江村結蘿屋扁舟一葉傍漁磯醉裏浩歌
山水緑日落不歸去曲肱篷底眠絲網髙晒蘆花邉西
風欲下海鷗渚明月正堕蛟龍淵王孫已逐江流去今
見雲仍玉堂署百年世徳動遐思毫端寫出滄洲趣玉
堂老仙來索詩詩拙不似斯圖竒多君自是神明後文
獻風流知在兹
　　題竹林圖
徃年京城少脩竹好事移植今頗多我屋庭前四五箇
鮮飊披拂青婆娑愛此渾如水蒼玉坐對清標良不俗
倚闌吟賞趣無窮洗盡胷襟塵萬斛紫芝山人人品髙
風雨落筆聲瀟瀟渭川千畝籜龍骨并刀剪入蛟人綃
初疑帝子雲中下葆蓋霓旌翠堪把復疑流水潄雲根
中隠徂徠逸㳺者山人山人爾多才今我一見心眼開
此境人間在何處便欲躡屐凌蒼苔洞簫石上吹一曲
月明定引鸞皇來君不見蕭郎慣貌湘浦秋後來獨歩
文湖州近代商集賢更數柯丹丘意匠經營斡天巧却
羡妙墨追前脩太史知從何處得掛向虛堂净如拭不
須買地費栽培置身常在篔簹側竹兮竹兮歳晚節愈
堅先生之徳亦復然武公化去已千載為爾重歌淇澳
篇嗚呼為爾重歌淇澳篇
　　山水畫為祝給事題
連峯起伏如蟠龍幽壑下浸馮夷宫溪深水逺足魚鼈
時有孤舟垂釣翁人家幾簇依林薄共食溪鮮有真樂
黄鳥啼殘碧樹枝白雲鎖斷青山脚籛鏗之孫冩作圖
筆法不讓方方壺當時清隠宛在目萬朶芙蓉浮太湖
我亦有居環水竹西風吹老千竿玉披圖日夜憶江南
夢繞溪頭舊茅屋
　　題渝川鄒貴彛墨竹(有序/)
渝川鄒君貴彛購得墨君一幅筆勢精巧甚有生意蓋
古蹟也君寳愛之示子索題其端予素愛竹而未得種
竹之法移輙不活因覩是圖不覺起予之歆羡也遂賦
此以歸之
平生愛竹漸成癖幽叢每欲從人移當軒一本頗失養
隔歳頓令枝葉萎長鑱劚去良可惜月夕風晨秋寂寂
鄒君過我出此圖爽氣飄飄生兩腋渭川淇澳千萬竿
瀟湘兩岸烟水寒天生勝境不能往咫尺盡向毫端看
老幹新梢生意足籜龍怒角抽寒玉髣髴風雷起平麓
只恐髙飛穿我屋看罷殷勤捲付君持歸逺到清江濆髙
堂素壁時掛此何須别種篔簹雲君不聞此君一日不可
無栽培灌溉胡為乎不如似君冩數挺舉杯吟對聊相娛
　　萬里江山圖為唐縣史賦
先生之巻不盈尺中有萬里江山圖展圖心目頓開豁
一葉况見烟波徒嗟我平生好逰覽夢魂長夜飛江湖
微官覊絆不能徃悵望漢廣峨眉孤畫工毫素得真趣
簸蕩海若并天吴三峽濤痕繞白帝九疑翠色連蒼梧
安得乘風破巨浪飽帆瞬息追奔烏宜君得此重愛惜
青藜夜光驚僕奴珍藏什襲豈無意寧止供玩資吟娱
問津非欲近星渚梯雲應擬㳺清都詩成莫動海天想
且對西山傾百壺
　　題成侍御清風亭歌(有序/)
侍御成澹菴善為竹寫真嘗築亭於故山小金峯下滄
浪池上效雲林子友石生篆籕法作萬竹於亭壁入其
中爽然若清風之襲人也字其亭為清風而屬予賦之
雲林之子骨已塵九龍山人亦復徃今日滄浪有澹仙
篆籕獨追秦漢上結亭正傍小金峯素璧虛白四座空
醉揮堊帚掃萬玉烟梢葉葉含清風清風翛翛石牀冷
夢入壺天吹不醒興來吟斷碧池秋身上瀟湘水雲境
紅塵不受暑不侵籜龍滿壑幽且深墨華盡帶科斗跡
翠袖疑傳環珮音亭中有書兼有畫牙籖如鱗揷髙架
業成射䇿謁九重一日四海聞聲價鐵冠執法寳殿東
衣繡更騎青海驄霜臺黙坐對古栢嵗寒標格將無同
澹仙為我同年友十載論交託詩酒我欲從之訪此君
因風問訊平安否
　　題山水畫
蓬島烟消翠光濕巨鰲不動蛟龍蟄壺天地暖自長春
瑶草琪花俯堪拾重樓信是仙者居十二玉䦨臨碧虛
吹笙時下子晉鶴命駕或上琴髙魚瑶池宴罷剛風起
歸馭飊車凌弱水一羽飄飄瞬息間飛度洪流三萬里
塵氛溷溷非我徒借鵬正欲尋麻姑手掀星斗遡廖廓
何用坐守燒丹爐
　　脩竹仕女
芳閨倦繡清晝長小園踏碎苔花香鳴璫閒過碧筠塢
驚起玉枝雙鳳凰雲鬟半軃嬌無力含顰似怯蓮金窄
欲將瑶瑟吊湘靈翠䄂生寒彈不得幾回脉脉立斜曛
林下仙風吹茜裙應恨韶華若流水嵗晚青青輸此君
　　何太守雲山圖為江侍讀賦
米丞墨妙非等閒百年復有髙房山只今竹鶴何太守
意營慘淡能追攀連峯半露蒼龍脊雲起溟濛翠光濕
小橋流水緑通村野艇無人閒傍石清溪萬頃净不波
溪上茅屋空烟蘿巖穴誰云遺逸多惟有叢桂山之阿
嗟我平生偏愛畫敗素豪縑不論價近得四幅旋失之
却嘆通神皆羽化玉堂老仙之愛與我同朝回對此心
神融便欲因君買東絹為乞援毫圖華嵩
　　萬里江山圖為浦友謙賦
乾坤渾沌二氣相盪摩盤古未出浩刼渺渺知如何一
從髙下奠清濁山岳峙立流江河至今山作漾沙勢水
載厚地無停波百川萬折競趨海連峯迤邐堆青螺嗟
我閒情本好逰一官束縛如繭窠天生好景在人世未
得放棹窮經過老彭翛翛江海客胷蟠造化誰能識醉
握毛錐寫作圖萬里分明歸咫尺風雨溟濛元氣俱林
靄隂森鬼神泣令我披圖思爽然恍若掀篷倚秋壁髙
者何為如削玉峨眉熊耳通巴蜀低者何為如伏象灔
澦瞿塘雪濤漲逺如羣龍飛上天近如萬馬奔飲泉深
壑幽沉積蒼翠淺渚洄洑涵清漣巫峯十二凈可摘瑶
篸散擲䕫門邉漢皋春晩客遺珮湘浦曉凉人刺船山
長水逺望不極滿目但見浮嵐烟鍚山浦君最瀟灑不
愛黄金偏愛畫得此何殊席上珍白璧眀珠喜盈把君
不見平生李謫仙千載馬子長足跡所到皆文章芳名
不逐草木腐直與山水爭輝光寧知此興亦不淺撫巻
為君歌慨慷還君之畫停我筆呼童捉酒澆詩腸
　　陳貞女詩(未嫁夫亡自縊而死/)
陳家有女年正芳修容毓秀居蘭房詩書女誡過目誦
保抱諸弟淑且良父母生平最鍾愛明珠在掌門楣光
一朝許為舒氏婦夫壻賢美年相當通名納采幣行乆
及時待叶于飛祥宦逰浙上甫堪羡客死淮隂殊可傷
蓬山願結連理樹丹穴竟作孤栖凰含悲扼吭氣頓絶
從一以歿禮所防寸心貞烈貫金石萬古大義扶綱常
玉環擊斷痛莫續寳劍悮分終共藏始知至性本天賦
况乃茂族由冠裳英靈颯爽骨不朽鎮重富媪摩穹蒼
事君携貳返不逮泯滅何異露與霜更生有傳我欲繼
作詩聊為先揄揚
　　題李瓊司訓先生廬山圖二十二韻(有序/)
京庠司教萬載李先生清雅愽物士也嘗得顔夏官廬
山圖一幅甚保愛之間索予題其上廬為古之敷淺原
也自崑崙分支南為衡岳東南為五嶺東北為廬山其
景最竒絶古之幽人逸士徃徃遯跡其間予毎慕之而
未嘗親歴其地有愧於子長者多矣披閲之餘賦此以
塞其意云
我聞匡廬鎮南服云是禹貢敷淺原崑崙支脉逺分析衡
岳五嶺遥相連大江西來浪翻屋萬古眤立洪濤前層巒
疊嶂數千仞五老香爐凝翠烟金輪紫霄蕩白日鶴鳴雙
劍摩蒼天氷簾一片㵼空濶元氣噴薄銀河懸昭明舊隱
在何處中有古寺名開先潄玉之亭最奇勝飛瀑正注神
龍淵棲賢谷西白鹿洞李渤讀書今幾年濯纓枕流雙螮
蝀突兀共跨清波眠陶潛醉石亘長磵逺公東林開白蓮
平生慨想不一到夢繞落星湖水邊五羊顔君南海客胷
中丘壑誰能光興來潑墨冩此景妙奪造化天無權青山
蜿蜒欲飛去滿壑浮雲紛擘綿澄江浩浩渺無際但見萬
里乘風船漁村樵徑徧林麓有路宛逹諸峯巔披圖可望
不可即似隔弱水觀蓬𤣥先生鑒别稱儼然寳惜不啻瓊
瑤鐫髙堂素壁時掛此頓使襟懷塵慮蠲朝來索我賦長
句愧乏大筆揮如椽何當把酒呼李白共和六一山髙篇
　　題畫海東青歌
有鳥横絶來海東白日片雪飄天風決雲萬里過榆塞
歛翮誤投虞網中三韓五島渺何許此地胡為遭紲籠
將軍得之不敢畜愛䕶獻入明光宫神姿矯矯託縑素
特立似與銀瓶同劍鋒新淬勁翎整玉花細縷竒毛豐
星眸瓊吻水晶距英氣滿鞲真俊雄常思霜鵝上霄漢
肯爭腐䑕趨蒿蓬聖明端拱罷逰獵雖有長技誰能窮
何當為爾解絛鏇看擊凡禽摩碧空
海東青鶻屬鳥之鷙者中國所不産出遼海之北東海
之西濟喇敏之地夷人徃徃以之入貢武定侯郭公鎮
宣府時軍校有舉網得之者公乃獻之於朝而命工畫
者圖肖其狀其子聦請題於予故為賦短歌如右云
　　題李白應召圖
仙人本在九天上謫向人間特豪放酒酣詩思捲滄溟
吐出燄光髙萬丈名花歡賞宜新聲玉環正倚沉香亭
翰林供奉在何許天子呼來猶未醒清平調進詞偏美
白璧青蝇生暗毁采石江頭恨不窮明月沉沉浸秋水
　倪文僖集巻三
欽定四庫全書
　倪文僖集巻四
　　　　　　　　　　　　　明　倪謙　撰
　古詩七言
　　應制寗戚扣角圗歌(景泰三年閏九月十三日/)
齊桓有國東海頭賢聲藉藉聞諸侯㑹盟㰱血霸中土
能以大義尊宗周當時左右賴良弼弓旌不惜頻招求
君門萬里孰能達猶有隠淪甘飯牛寗生驅車臥牛下
夜叩牛角商聲謳南山白石發髙興坐歎堯舜逢無由
短衣至骭老貧賤壯志功名行且休公聞歌聲加敬禮
知乃異士非常流一朝振拔置相位宵旰與之圗治謀
功光賜履保民社麟筆曾經宣聖修攘夷匡世豈不美
惜假仁義無𢎞猷何如聖主建皇極釣渭畊莘俱見收
羣賢致主邁三五寧有耆畯居林陬𢋫歌響荅在庭陛
永固皇圗千萬秋
　　三顧圗
炎精煽餘耀赫赫樓桑村寧知大耳兒乃是隆準孫東
都九鼎忽傾側羣雄盻睞孰敢捫當塗朶頥獨凶悖刼
遷入許將豪吞將軍仗鉞正宸極飛羽桓桓萬人敵間
闗荆楚功不建拊髀幾囘増嘆息一朝氷鑑稱臥龍三
顧枉駕來隆中奮髯躍起翊天步契分交驩魚水同興
復遑遑竭心膂赤壁東風飛一炬遂令鼎足地三分立
國西南拓疆宇出師表八陣圗忠烈智略古所無渭南
乃逢狼顧徒兩敵相遇非天乎英聲義氣垂千古仰見
遺容膺獨拊王佐堪追伊吕儔若論管蕭安足數
　　山水畫
碧山在水江無波小舟一葉如飛梭山光壓舟載不起
滿目排空横翠蛾中林可是揚雄宅路指巖阿放舟入
問字須教酒剰携誰識先生𤣥尚白苔封蘚蝕一徑㣲
緑蘿古樹環荆扉隂嵐漠漠每入户空翠濛濛常濕衣
夜來一雨經林藪添得江聲滿前浦開門萬壑緫浮雲
吞却山根猶未吐幽隣雅好能無同一簇人家居瀼東
危橋策杖從小童來往惟應桑苧翁嗟哉臥龍躭隠約
何似為霖徧寥廓君不見伊尹當年畊有莘三聘幡然
起丘壑
　　題松鶴圗
髙堂屏障開見此古君子昻然塵外姿何日傳畫史蒼
苔緩步雙足髙楚楚臨風梳羽毛引吭清唳向寥廓聲
振林木驚寒皐千年頂上丹砂重素翮翩躚欲飛動青
田路逺可思歸赤壁江空曽入夢骨清本是絶粒仙棲
息合居雲水邊半谿新漲瀉寒玉一樹古松揺翠烟寫
真舊數薛少保此筆人間亦應少子晉瑶笙杳不逢雙
雙影落緱山曉披圗愛爾非凡禽萬里常存瀛海心人
寰一夜忽超越碧漢徒傳空外音
　　萬壑蒼煙巻為鄒允達賦(并序/)
金陵鳳凰臺之西有勝地焉鄒君允達先塋之所閟也
塋之外嘗闢别墅以當山水之㑹有古松數萬株望之
欝然相繆若蛟龍蜿蜒拏雲攫石交綰爭奮入其中翠
濤滿耳蒼雪灑衣林霏澗靄爽人心目不知塵氛之侵
暑氣之及而身之在人間世也允達樂之恒避諠蔵修
其間聞秋官郎中周公善繪事乃請為髯叟寫真既成
因命之曰萬壑蒼烟要予賦之乆之未有以復也今春
㑹試來京謂予曰此圗必得子詩與之争蒼古可也予
媿其意勉為一歌書以為先容若予者豈能發後凋之
竒然允達英邁有氣節磊落不羣觀其志尚足以知其
人矣歌曰
君不見泰山之巔蟠老龍髙葢偃蹇排寒冬參天自是
隔風雨胡乃坐累秦人封又不見匡廬之崖霜雪盛馬
鬛麈尾枝交暎已從方士資養生更向桑門作談柄何
如鳳臺之西千萬栽一一長身封緑苔貞姿髙潔負竒
氣磥砢緫是明堂才乍疑森森劍佩羽林客怒髮衝冠
鐡衣澁又疑翩翩雲罕紛前驅翠葆碧幢攅列㦸大株
小株鱗甲堅正直豈畏藤蘿纒露滋雨洗浄如沐但見
萬壑揺蒼煙道鄉之孫我之友愛隠松闗與松偶城市
紅塵沒馬深誰解尋盟嵗寒叟秋官放筆寫作圗墨華
滿紙煙糢糊經雷蜕骨縮人癭拔地怪柯編虎鬚披圗
浩歌對君酌素雲絶勝蒼煙壑上苑霏㣲煙更多來遊
好控巢松鶴
　　山水畫為李考功題
倚天壁立青芙蓉蜿蜒起伏如逰龍夜來驚雷挾飛雨
化作白雲千萬重白雲如波起平地樓臺不辨金銀氣
但見蒼蒼玉女峯離立分明露羣髻山深寂歴天欲秋
重重緑樹臨溪流無人復歌小山隠惟有桂樹枝相樛
披圗似是房山筆元氣淋漓墨華濕并刀剪取滄溟波
方丈蓬壺歸咫尺天官李卿家上饒早謝舊隠登清朝
看山莫憶釣逰處且作䕫龍匡舜堯
　　題母子虎圗為許寛序班賦
南山薈蔚何蒼蒼深叢巢穴虎所藏負嵎長嘯百獸恐
時取黄犢充饑腸雌雄乳孫并哺子引向人間聊戲耳
世人只謂勢生獰寧識馴然有如此良工意到筆法精
長縑掃出扵莬形松根激石怒濤捲疑有獵獵雄風生
我愛此圗深有補猛惡猶知依父母何事人間梟獍徒
面目雖人不如虎
　　溪山琴意圗
我生雖有煙霞癖玩水窮山記疇昔一從為宦步青雲
閒却登山雙短屐忽驚尺幅堕我前㠝岏翠岫浮嵐煙
清溪雨過碧波漲石罅㶁㶁皆流泉濃緑隂森擁髙樹
樹杪晴雲如擘絮誰向磯頭結小亭占斷溪山最佳趣
亭中有客藉紫苔抱膝長嘯襟懐開瑶琴宜鼔水雲操
已見蒼頭携到來轉軫何當彈一曲坐想餘音振空谷
遊魚出聴鶴鳴臯雲根細和泠泠玉幽人適興山水間
白雲靜與人俱閒溪居疑隔鷺鷗渚殘照滿崖猶未還
慚予謬應賓興舉竊禄無能報明主看畫悠然憶釣遊
思繞江鄉舊衡宇
　　雪擁藍闗圗
西方有佛名浮屠形神寂滅乆已殂何年委此趾與顱
流傳震旦惟其徒唐宗信重如璉瑚遥自鳳翔迎至都
韓公抗䟽􁃻伏蒲願投水火斥其誣忤㫖謫逐瘴海隅
迢迢逺道勞馳驅于時嚴冬雪載塗藍闗秦嶺雲糢糊
老成有子字清夫冐寒慰勞驚相呼作詩示意嗟可吁
衰朽之骨其收吾一身不惜萬里徂人心復正賴公扶
曾聞頃刻金花敷詩聮湧出此則符湘乎仙乎知有無
至今畫史寫作圗
　　滄浪㺯笛圗
江楓翻緋松葉青江水湛碧迷煙汀隔江好山開翠屏
閒漁罷釣舟為停船頭晏坐景清絶手把湘臯紫筠節
老龍吟秋吹一闋響遏行雲山石裂天吳驚起風捲波
紛紛亂落梅花多安得桓野王岸上來相過便呼拍浪
兒獨速舞短簔相與三㺯滄浪歌
　　商山四皓圗
商山鬱嵯峨中有三秀芝四皓此避秦採擷充其飢清
泉白石境幽曠長日消盡松隂碁嬴網髙張正流毒𠖇
鴻矯翼安能覊一朝軹道口銜璧萬方耿耿炎精赤據
床嫚罵溺儒冠巖穴深藏甘斂跡誰知袵席間以愛迷
至公國本將遂移母后計亦窮偉哉留侯建竒策禮幣
直走商山中翩翩乃偕來願為太子死赤帝見之驚公
胡至於此把酒相看意慘悽黄鵠歌殘泪如水一出重
九鼎漢業安如山拂衣不受萬鍾禄為樂孰似商山間
髙風杳邈仰圖畫名與兹山同不刋
　　金人五馬擊毬圗
長白山髙連海東混同江深盤黑龍金源立國素彊獷
拜天射栁毬場中毬場如鏡灑油築不使砂礫碍馬足
何處飛來兩三騎窄袖輕衫緊粧束錦韀玉勒黄金覊
相攅都來二十蹄毬星一㸃下還上杖月半灣髙復低
毬驚杖奮隨手脱臂轉身翻競拏攫過馬渾疑飛彈侵
睡龍可信明珠落奔騰便㨗勇莫當縱獵忽來遼海傍
揮鞭一舉指燕代南瞻赤焰無精光百年世事如流水
古蔡城西歎多壘竹屋凄風吹斷煙千載幽蘭抱香死
當年意氣掃地無乃知恃力非良圗披圗懐古増慷慨
端拱修攘真逺謨
　　觀奕爛柯圗
野樵撥雲來翠㣲深林曲磵探幽竒息肩暫憇古崖側
忽遇兩髯閒奕碁佇立相看未終局斧柯已爛何其速
自是壺天日月長却驚世上流年促
　　吳廷暉山水為陳秋官題
扶桑冉冉金烏飛翠連萬朶迎朝暉瓊雲捲絮互吞吐
玉女峯頭應晒衣山深似是蓬萊島弱水無波自環繞
五粒松枝千嵗桃中有仙人拾瑶草流泉百尺垂晴虹
髙閣下瞰馮夷宫幽亭隔渚對深院赤䦨逺見危橋通
眼前佳景看不足更愛漁舟兩相逐安得投閒㺯水雲
來侣魚鰕友麋鹿
　　題健兒牧馬圗
龍河四月春始囬健兒縱牧沙埸隈坡陀草軟茁新緑
騰驤風逸皆龍媒羣飲團圝藉鞍䩞湩酪分嘗紅入面
四弦彈出塞外聲醉起蹁躚舞胡旋聖皇恩露覃遥天
宴樂休養能生全只今銜尾盡入貢日見赤墀千萬牽
　　題竹石山鳥
楚江暮雨迷蒼梧淋漓緑玉煙糢糊巢深何處宿鸞鳳
聲斷不聞啼鷓鴣一竿濕重欹踈翠山骨巉岩露鼇背
孤倉特立此栖身何異幽人獨沉晦昻頭緘啑常忍飢
羽毛應待朝陽晞明看旭日放新霽一任長空萬里飛
　　紼謳三疊(并序/)
鎮朔將軍總兵官武强伯楊公將畧兵威深仁厚徳足
以服北塞而惠邊人忽爾中道傾逝哀慕何極靈輀載
道返𦵏京師乃作紼謳三疊俾執繂者歌之以助哀云
燕然燕然髙揷天上摩日月含雲煙屹如砥柱鎮北鄙
殘敵睥睨不敢前具瞻方為人倚賴一旦傾頺嗟變遷
嗚呼謳兮謳聲切霜雪入樹皆僵折
洋河洋河水潺潺銀漢下注來人間潤滋邊地足生植
循山激石波囬環洪深正資人飲潄奔流入海何由還
嗚呼二謳兮謳益愴豼貅百萬精神䘮
上谷上谷連朔漠戍樓清切鳴鼓角英威逺振邊塵空
天驕聞風盡膽落皇天不弔心孔哀將星夜殞何蕭索
嗚呼三謳兮謳已終重城萬里來悲風
　　朱繡衣母陳孺人夀詩二十四韻
東風二月春無涯堂背競開萱草花倚門喜聴噪簷鵲
忽報逺道兒還家逺道見還自何所玉関紫塞迎風沙
兒從前年持憲節邉城遍歴臨荒遐嚴霜凛凛拂繡斧
攬轡膽落青驄騧幽障雲收絶烽火深戍日落鳴寒笳
威宣徳洽境寧謐馬肥豐草兵無譁豈不懐歸養阿母
載驅四牡歌皇華流光荏苒嵗兩閲細數歸期忻及𤓰
昨來受代整朝佩銀河水暖回仙槎龍樓入覲五雲曉
天顔有喜承褒嘉下堂阿母重迎勞問兒乆别時何賖
誰知説帨正初度母子懽聚人爭誇况樹髙門表貞節
命服煌煌榮翟珈童顔紅暈體康健緑鬂未改如堆鴉
夀筵𢎞敞襍尊爼鼕鼕畫皷聞頻撾繡衣新換綵衣舞
香雲藹藹籠烏紗新婦將孫拜堂上桂枝挺秀蘭抽茅
幕開黄雀自堪饌氷泮白魚還可义才聞王母致碧藕
又見小玉供胡麻更看伯婆年八十一門雙節無纎瑕
晚膺禄養享胡福人生至樂誰能加我觀南極吐光耀
賦罷南陔空歎嗟何由升堂祝母夀玉盃春酒傾流霞
　　周秋官山水畫為李貟外題
江村杳靄路不分野人作伴鹿與麕五月六月雨三日
千山萬山皆白雲平堤漫漫江水緑翠樹重重覆蘿屋
苔封石徑絶行蹤持鑱何處尋黄獨糢糊潑墨掃煙鬟
前代畫手稱房山郎官意匠得其趣嵐光不散迷孱顔
多君生長山水窟到處愛山常拄笏寧知皓首出榆闗坐
對燕然惟咄咄天台鴈蕩浙水東夜夜家山鄉夢濃
有待拂衣歸舊隠與君林下㑹相逢
　　烟竹為鄒侍郎賦
美人遥隔瀟湘渚一望琅玕翠如許欲往從之路阻長
兩岸㝠㝠足煙雨雨餘滿林秋氣清緑烟常向滄江横
日髙不辨鷓鴣影風細時聞鸞鳳聲萬竿玉立何瀟灑
誰把霜毫為君寫逺水平吞青草湖寒雲逈接蒼梧野
老仙公退居南宫愛此湘皋氷雪叢莫嫌嵗晚鎮相對
為與此君標格同
　　夏景詩意畫為于景瞻題(并序/)
前府軍于君景瞻謫居上谷予亦繼往卜隣幾四載矣
今春同荷恩釋南歸故鄉出陳興祖所畫唐髙駢山亭
夏日詩意索題予閲之宛然湖山甲第故家景物乃若
煩興祖先為之者而君得之良不偶也君之歸水光山
色朝登夕眺固已飽餐有不待觀斯畫而意興自足但
欲就君軒楹之末平分半榻招黄鶴而邀飛仙歌逺遊
之篇舉流霞之觴一洗千古塵土胸臆不知肯著老夫
否因詩以訊之
柳花飛盡春歸後翠屋重重嘉樹茂日長庭院梅雨過滿地
濃隂間白晝參差池館倚碧空臺榭半臨湖水中曲欄飛棟
落晴影分明倒浸馮夷宫誰言緑暗紅芳歇一架薔薇染猩
血棕櫚葉戰起薫風萬斛沉檀座中爇珠簾掛在珊瑚鈎暑
氣不侵樓上頭嫩涼細細透白苧天吳供與人間秋衝煙白
鳥飛頻到躍渚鮮鱗俯堪釣抱琴逸士許登臨倚檻幽人從
笑傲荆關妙手真絶奇毫端冩出無聲詩清漣傑構照雙眼
佳境似倩夸娥移深深門逕紅塵隔此地寧容車馬客剡
水閒居賀監家輞川别墅王維宅君辭舊隠西河濱幾
載看家慿四隣只今歸去手親理聖恩已許為閒人踏
花旋掃湖邊路霧閣雲窗總如故嘯歌聲落雲水鄉
水伯山靈亦驚顧蹇予自斥青𤨏班與君住對燕然山
枯魚縱壑馬脱馽放舟同向江南還何時訪君帆獨掛
來賞湖山避炎夏置身俱在圖畫間奚用重看古人畫
　　題赤壁圖為錢景和賦
坡仙豪氣隘八荒馽羈天脱神龍驤思如百川赴東海
嬉笑怒罵皆文章天門萋菲多鬼蜮放浪逺投雲水鄉
江山如此良不惡况有赤壁臨滄浪天存此景似相待
新秋灝氣傳清商老仙載酒赤壁下煙波萬頃一葦航
是時東山月始出浩歌棹雪迎流光清風徐來水波靜
毛骨颯爽生微涼慿虚浩浩不知止空明坐擊淩蒼茫
水天一色粲星斗恍若有路通銀潢座中何人吹紫玉
嗚嗚怨泣孤舟孀倚歌相和豁襟抱拊景慷慨悲興亡
山川千古留霸跡東望夏口西武昌昔當曹瞞順流下
舳艫千里旌旗揚臨江灑酒氣何壯傲睨已滅孫吳疆
東風一炬悉灰燼廟筭豈料輸周郎只今英雄果何在
惟剰山色摩青蒼寓形宇内海一粟日月苦短江流長
遊挾飛仙不可得有酒且共澆詩腸江風山月不須買
匏尊相屬樂未央洗盞更酌醒復醉枕罍頽臥夫何妨
後此時維冬十月重繼斯遊從雪堂仙䰟化去邈千載
獨遺二賦鏗琳琅我曽奉使向荆楚扁舟載月經蘄黄
醉呼坡仙酹赤壁招魂擬欲憑巫陽横江尚見舊孤鶴
掠舟西去蹁𤣥裳愧無詞賦續髙興夢想風流今幾霜
良工意匠有深趣筆妙不讓顧長康平生於公想興慕
愛貌此景歸毫芒一朝眼底且驚見彷彿坐我尊爼傍
始知人生貴適意何用屑屑嗟行藏
　　雙松圗為陳叔謙賦
幾年逰宦紅塵陌處處垂楊䕃華宅東風吹春入綺園
名花旖旎饒顔色東家錦幄籠牡丹西家紅藥圍雕闌
髯松偃蹇挺孤秀詩人移植庭前看陳生好事者家有
琴月樓繞樓不種閒草木從人貌得雙蒼蚪彈琴玩月
有真趣嵗寒對此情夷猶披圗一見之如向徂徠野天
風颯颯毛骨寒恍訝奔濤座中㵼却嗟舉世愛妍華得
似陳生憐醜䰩抽毫為生賦思與神俱清何當登生樓
試鼓三尺氷洗我平生塵土夢刁蕭聴作松風聲
　　孤凰吟(并序/)
吕氏為趙氏婦四嵗䘮其夫方當盛年能守志不易以
養其姑育其子趙氏賴以不墜其節堅其孝篤誠世所
鮮及者矣朝廷既旌其門君子又多為詩文以美之吕
氏之志足以白于天下矣故予為作孤凰吟以述其志
云
鳳皇巢丹穴雙飛復雙棲生雛甫三嵗鳳去竟不歸孤
凰失偶鳴聲悲欲随鳳死念雛饑况鳳遺老母風雨巢
傾危葺巢養哺母與雛誓言不逐他鳳飛母健喜有託
雛成毛羽竒海水可竭山可移孤凰之志終不虧百鳥
慕節孝上達天帝知天帝旌其巢千古萬古聲名垂
　　送徐泰士亨知羅田
我帆纔向清源落君舟亦來閘河泊客邊相見喜無涯
握手交驩叙疇昨自驚别君數載餘不知出處今何如
為言已預烏臺選一官左授羅田除聞君之言為君惜
無乃多財被時疾明經鄉校舊無雙射䇿君門曽第一
時遭詆訾妄見疑覆試禁垣文益竒真金百鍊愈精徹
燁燁四海聲名馳從此材華日増重宜侍清班居法從
何為猶以富生嫌造物於人真戯㺯龍媒逸步遊天衢
局促乃同轅下駒牛刀小試衆稱屈感事撫時増歎吁
此去羅田亦不惡百里熈熈事耕鑿得官且足為親榮
臨治應須究民莫君毋自餒當自寛人心感化知非難
好敷仁惠及封内自有美譽聞朝端緑楊兩岸揺晴色
氷滿官河留不得丈夫壯志貴逺圗九萬從兹展修翮
　
　
　
　
　
　
　
　
　
　
　
　
　
　倪文僖集巻四
欽定四庫全書
　倪文僖集巻五
　　　　　　　　　　　　　明　倪謙　撰
　古詩七言
　　題張中書子俊畫孤舟讀書圗為吳宗起賦
昨夜滄江雨初歇兩岸山屏翠煙疊江空浦極悄無人
但見小舟横一葉舟人所適非取魚危坐船頭惟讀書
音聲琅琅出金石馮夷起舞黿鼉趨蘭橈不舉随流去
渚北汀南無定處只知兀兀了殘編不覺亭亭倚髙樹
知君自是隠者流孤篷短棹輕王侯經年對語手中巻
鎮日忘機沙上鷗澹古先生青瑣客揮毫日儤金門直
忽看高興落江湖却向烟波寫真逸王摩詰張志和畫
意詩情相蕩摩樵青篷底喚不醒西塞山前春雨多
　　上國觀光歌為沈侯官司倉用賓賦(能畫/)
袖有五色筆囊有萬言䇿筆可補造化䇿可干明辟纔
聞皐朔詣公車又見嚴徐向都邑奮志遙從上國逰扶
搖九萬摶脩翼日月明三殿虎豹守九闗玉帛㑹諸侯
梯航來百蠻金張甲第亘紫陌䕫龍禮樂嚴清班光華
眼底觀不盡致身已在青雲間不慕綰金章不羡乗丹
轂自分草莾臣但足升斗禄東葛方容就督郵南閩復
許煩捜粟清曉君門開謁帝趨明光天仗建羽旄簫韶
儀鳳皇玉階稽顙荷恩出海嶠行覧三山蒼携壺送子
都門道晴日輝輝照芳草酒闌征斾逐薫風回首蓬萊
五雲繞
　　風雨歸庄圗為錢景和賦
隂雲蔽空如墨堆長風入林聲撼雷木葉驚飛水波湧
忽送一天山雨來山翁行行在中路急歸逺向溪橋度
破傘髙擎稚子扶杖瘦泥深不能步到家入門呼老妻
快燒榾柮烘我衣
　　雪後山行圗為前人賦
深山雪後岩壑空槎牙古木號嚴風長溪流澌凍欲合
野徑時有行人通青騾裝重征途白三子懐氷凛寒色
鄉園何處渺覊愁嵗晚天涯猶作客前村有酒不惜錢
泠氣直透三重綿
　　湖口石鍾山為庫部王郎中恕賦
彭蠡之口兩石鍾上下壁立金芙蓉何年鼓鑄出爐冶
造化融結當鴻蒙山靈昔聞訴真宰帝令䟽鑿驅鬼工
雕鎪險陋向山麓空洞穴隙紛玲瓏鳴聲底用事撞擊
自有巨浪乘長風何殊張樂洞庭野大音迭奏聞金鏞
五老分明俯垂聴鑑鍧撼蕩馮夷宫爾来世歴千萬古
至今追蠡懸髙空坡仙當年適臨汝沿洄南去路自通
平生好事此足見放棹特過湖水東明月夜抵絶壁下
怪石正與風濤衝噌吰鏜鞳互響應寓目始得窮竒蹤
此景居民乆應識口不能道嗟漁翁詩成援筆歎且笑
漢人語簡唐人庸我皇曽此戮鯨鱷攀崖上登山閣中
龍香落紙灑宸翰滄江夜夜光如虹憶昔皇華使荆楚
奈予王事方匆匆天生佳景不一到悵望思逐南飛鴻
王君舊隠此㳺衍要我作詩抒素胸不知夙願可償否
汎月來逰追長公
　　五龍圗為胡監丞題
我曽讀易披韋編乾龍飛躍當天淵神物變化不可測
千古惟聞爻象傳忽驚波濤捲虚壁真見羣龍紛糾纒
分明五色照雙眼崢嶸頭角爭蜿蜒鬚鬛獰張紫㦸竪
睛瞳閃爍金鉦懸前拏後攫爪牙露左巻右舒鱗甲堅
居中夭矯更雄健簸㺯明月驪珠貟飜身怒擊海水黒
嘘氣暝結隂雲𤣥揮霍疑驅鬼神㑹淋漓訝與河潢連
乗潮欲掣鉅鰲足鼔浪正湧飢蛟涎鯨鯢䘮膽深竄伏
鯤鵬矯翼遙騰騫陽侯馮夷駭且怖一吸愁將空百川
望中慘淡白日晦淒風颯颯來狂顛恍惚長空灑飛雨
霹靂破山揮電鞭噫嘻好手豈易得經營筆底何精專
竒形異狀恣揮寫直與造化工相宣想當盤礴何處見
禹門西上春風前僧繇已矣所翁死絶藝信足追前賢
古來好龍惟葉公君今志尚亦復然髙堂懸此靜相對
坐覺窗户生雲煙嗟哉粒食民所天旱暵每憂民瘠捐
便當叱起作霖去四海常令歌有年
　　母子虎圖為前人題
昔年曽侍朝元殿虎豹守闗龍馭輦鳳皇在藪麟在郊
濟濟四靈俱入獻聖皇端拱垂衣裳大韶擊拊諧宫商
至和感召及羣物鳳儀獸舞争趨蹌就中於莬引三子
炳炳文章妥其尾馴然拜跪伏闌圈天子見之心亦喜
一從宦轍走西東幾年不復見汝容良工筆態巧為此
將汝置之圗畫中目光射人威百步意氣揚揚甚虓武
一聲長嘯岩壑間疑有淒風振林藪舉頭髙為城掉尾
長為旌生獰雖可畏猶識子母情一兒顧其母一兒跳
且舞一兒當母前相向得其所怡怡不見怒與嗔但覺
哺乳恒相親磨牙吞噬向百獸乃能骨肉全天真君不
見魏家良將初授鉞子肉遺之甘飽啜又不見廣武城
頭翁就烹一杯欲索分其羹何事人心忍為此争如物
性仁恩明更憶𢎞農施化理斕斑渡河還負子胡為倉
卒棄吾兒天豈無知天不畀人言虎猛我言虎良母慈
子愛藹乎一堂曾參之養閔子孝對此為君歌慨慷
　　張廷端畫楚水推篷墨竹為鄭簿賢題
長竿半入空短竿如臥龍張氏之子筆意工題作楚水
推煙篷篷窓所見僅如許外此目力焉能窮想當倚棹
湘江渚密葉翛翛翠含雨中有鈎輈鷓鴣語隔岸何人
吹紫簫彩鳳迎風欲飛舉鄭䖍之清如此君嵗寒髙節
夐出羣并刀入手為持贈截取湘臯半畆雲
　　學士杯歌(并序/)
冬官陳進之雅好客予嘗訪之於官舎留予飲出一金盞
觴余形如珮環甚巨曰此盞予新制未有名也今得先
生至而始試之其遂名曰學士盃進之不善飲而好勸
客連飲予數盃酒酣彊予作學士盃歌因援筆以荅其意
歸與親朋觴酌間舉此杯歌此詩亦醉鄉之一樂也
精金百鍊方在鎔煖光爍爍飛晴虹一泓傾瀉紫液凍
鑪錘妙手資良工員不從規方不矩形若珮環深幾許
麯生歡伯每相投却付尊罍為伴侣冬曹陳君真好竒
製此絶勝金屈巵我來擎出便斟酌云是新成曽未持
謂余玉堂仙素有江湖量錦袍濕淋漓曽醉宫壺釀此
人正與此杯宜滿勸頻斟不容讓乃錫以嘉號名曰學
士杯杯惜以予辱予亦因杯頽何如喚起謫仙李一飲
一石襟懐開今君棹酒船歸向三江口髙陽有舊徒總
是文章友舉杯吸盡甕中春吐出新詩千百首
　　淮之水輓山陽友義畢居士
淮之水去悠悠公逝矣不我留乗雲至帝鄉上挾飛仙
逰俯視下土方孰軫蒼生憂萬金不惜濟窮匱古亦罕
見今無儔淮之水波湜湜入人深公之徳身榮章服維
民則子登甲科務學殖夭之報施寧有極淮之水流無
已公之名垂後世髙風杳邈徒仰止嗚呼九原安得起
一為哀歌歌義士
　　為易太守題日本僧所作田廬圗
在昔尋仙聞祖龍欲度弱水求瀛蓬徐生樓船載男女
滄溟逺汎將焉窮海洲駐節不復返至今有國扶桑東
君民舉國奉夷教詩書亦沾鄒魯風聖人在御重柔逺
梯航萬里車書通來賓重譯貢方物授館致餼恩優隆
史臣筆底曉詞翰丹青繪事兼能工始知文化洽殊俗
意匠彷彿荆闗踪禮曹郎官青𤨏客溪藤數幅陳南宫
召之放筆恣揮灑風景寫出江南同野橋百尺跨溪水
旗亭一簇依林叢長途䇿蹇過行旅隔岸騎牛來牧童
居民比屋事耕稼郊原禾黍方芃芃豈其經行寫所見
家山想是勞形容郎官出守分虎銅携圗謁我幽軒中
為言此畫非所重以出逺人聊見崇為君乘興寫長句
日華正照東窗紅
　　題松隂假寐圗歌
雲山萬叠深復深山根碧磵清人心幽人長夏忽來此
避暑坐愛蒼松隂坐來睡渇目雙瞑誰計斜陽在東嶺
如雷鼻息和泉聲風捲松濤吹不醒滿襟凉思寐正濃
吟魂縹渺随天風不知清夢向何處但見據膝身如弓
華胥覽遍神應悦樂聴鈞天情更惬邯鄲只恐熟黄梁
漆園渾訝飛胡蝶南柯或為太守公腹上忽見生長松
仰天大笑堕驢後逰仙或臥蓮花峯天官筆韻含飛動
此幅尤為人所重披圗堪歎古今人往事悠悠皆一夢
　　送楊洗馬京闈較藝還朝
先生自是文中豪魁名燁燁馳清朝早登翰苑閲中秘
尋入宫坊居上僚京闈多士如雲集聖主親煩司黜陟
經幄初辭講讀班詞垣暫輟絲綸筆乗傳南來半月程
深院下簾秋氣清掄材晴案寸心白批巻夜窗雙眼明
譽髦簡拔皆精確尺璧明珠光爛若佇充庭實獻彤墀
喜動龍顔承寵渥
　　泰山春雲圗歌
泰山雄跨齊魯東自古以來稱岱宗造化鍾神揷天表
文人日觀羅諸峯氤氲元氣互吞吐時見層雲生盪胸
觸石而起膚寸合頃刻瀰漫横太空曽不崇朝雨天下
坐令四海歌年豐惟我藩垣老方伯仰韓素與茲山同
百萬蒼生屬摩撫熈熈共陟春臺中天瓢在手慰民望
一心黙㑹神明通欲雲而雲雨而雨川嶽効靈無不從
仁恩洋溢洽東土嘘枯起瘵甦疲癃遙望春雲蔽岩壑
官舎坐對心神融頓使移來在忩几筆端意匠資良工
山藏雲氣自嶻嶪雲連山色常溟濛只今春雲滿瓊島
悠揚日護蓬萊宮乆待公來作天瑞輪囷粲爛昭時雍
㑹當乘之起東海直至天門之九重文明有象衆咸睹
五色夾日随飛龍
　　大藤賊謠(并序/)
東莞陳君敏任廣西平南訓導成化改元春大藤峽有
賊焚刼縣治擄君及妻王妾孫十數口去駐鹿兒山王
訴於賊言夫親老乞釋歸養取銀收贖賊從之乃屬夫
曰但贖女以出縱贖吾出亦無顔見人也比賊起營入峽堅
執不行王與孫皆被害君收其遺骸𦵏之鶴塘縉紳表
曰賢烈兹君來教京衛武學予聞其事傷其抱節而死
足以勵婦徳也為作大藤賊謠以哀之
天地有沴氣鍾此大藤賊峽深路復險慿恃為窟宅禀
性若豺虎吞噬乃其徳官軍不能制時出冦城邑成化
改元乙酉春賊入平南燒縣門人財驅刼如豕奔羣聚
鹿兒山下存嗟哉儒宫陳廣文傳經講習師道尊一家
妻女十數口同時被擄罹妖氛厚邀金帛贖性命殺人
為戲輕雞豚陳君有妻王義不受賊辱訴賊釋夫養父
母語夫㩦金將女贖一身自分不茍活夫女得歸甘暝
月賊入峽紛起營迫王去堅不行賊怒殺之妾亦殞生
二婦並貞烈照暎氷壺清千秋萬春揚令名安得上帝
遣六丁下剷疊嶂如砥平賊失所恃無欺淩夫婦相保
民永寧
　　悲哉雙鳳皇吟
東莞陳公世珍從戎於亷重義䡖財樂於周䘏人以徳
公稱之成化改元秋城為廣西流賊所破公與妻胡氏
皆被擄驅至大䖝埠孫貴㩦金徃贖遇他賊奪而殺之
賊議欲釋其一公夫婦哭讓不忍舎遂皆被害其子平
南訓導敏求得屍歸𦵏之亷城鶴塘兹敏來教京衛武
學言其二親死於非命為之傷痛不已乃作悲哉雙鳳
皇吟以哀之
悲哉雙鳳皇雙棲復雙翔雄鳴雌應之雝雝向梧岡覧
徳一出為世祥翼覆百鳥無羸尩豈知羣梟夜突出肆
侮驅逐離故藏山深醜類多搏啄毛羽傷何異魯郊麟
頓踣遭鉏商雙鳳皇良可悲雌雄相讓不忍離雌為雄
死雄亦隨眼中見義不見害肯圗茍免虧天彛雙鳳皇
悲㒺極洒淚向天天亦泣鳳幸有孤雛文采備五色恨
不磔梟罔其奈弱無力含痛負鳳歸瘞之鶴塘側鶵兮
儀舜韶逺向天池集帝憐鳳義䘏鶵孝㑹有天恩下褒
鍚雙鳳皇悲罔極
　　𤣥都看花詩意圖
播州司馬南遷客萬里歸來頭尚黒𤣥都觀裏看花遊
千樹新桃好顔色劉郎初來花滿庭劉郎再來花盡零
隆替都來十四載眼中故舊如晨星撫時感事詩成後
佳句流傳在人口人生得䘮等浮雲義命於人宜自守
嗟予去國亦有年披圗懐古心汒然贏得閒身老林壑
一任晴春花競妍
　　夏太常半壑秋聲竹
太常夏卿鳳池客曽向鰲峯揮翰墨興來愛寫青琅玕
頃刻毫端生秀色眼中此幅尤絶竒籊籊縂抱冰霜姿
大竿凌雲勢直上小竿枝弱形斜欹大竿小竿如玉削
飄蕭葉葉金刀錯西風昨夜入中林恍覺秋聲滿岩壑
疑君皷棹遊湘川兩岸修篁搖翠煙蒼梧望斷滴風雨
筆底閑將幽思傳又疑推篷向淇澳漪漪滿地瞻新箓
醉將筠管掃煙梢似惜佳人在空谷當年湖州妙入神
意趣所到皆通真免起鶻落有遺法異世接武卿其人
念我平生性孤潔重此清風與髙節展圗一見爽心神
凉襲衣襟灑蒼雪掛君髙堂絶㸃埃紫簫好備伶倫裁
月明試㺯參差琯應引和鳴栖鳳來
　　十六日與學士錢公亞卿章公㑹飲於崔都閫宅
　　　賦此以謝
龍蟠虎踞金陵邑佳麗繁華稱自昔萬户笙歌多宴集
况乃更遇燒燈夕崔侯好客慕三益繡幕髙張展瑤席
邀我三人飲瓊液三人宦跡乆離羣一朝㑹合交歡忻
我侯好武兼好文明時仗劍期策勲華燈照座凝火雲
麝蘭杳靄揚清芬欲歌湛露過夜分只今四海無兵戈
聖主在上玉燭和年豐時泰黍稌多彈絲吹竹宛轉歌
迴風舞䄂紛婆娑東君手持金叵羅如此不樂將如何
　　訪盧大叅莊所次錢學士短歌
東郊遊賞情難盡獨有盧莊占佳勝不辭路逺訪幽居
門枕膏腴麥苗盛我公自是天池鱗讀禮暫為林下人
繞廬緑樹作儔侣入户青山成友賓烹鮮命酒忘歸去
村徑還諳舊來處好鳥留人不住啼垂楊馬首蒼煙低
　　題竹夀太常李先生立之
乙未五月十二日乃是太常先生之誕辰肯堂獻夀寫
緑玉薫風滿座清無塵髙堂四壁懸長幅我獨愛此看
不足眉夀應期衛武同滿勸霞觴詠淇澳先生美質玉
粹温步玉早登金馬門只今容臺挺髙節葉葉雨露涵
天恩一片嵗寒心千古簫韶意老去終為清廟器虞廷
九奏鳳來儀好恊至和鳴盛世飄飄正帶淩雲氣
　　萱草圗為吳元玉題
吳家堂前春日杲光照幽蘭與萱草蘭萱開作黄金花
母心忘憂顔不老阿母看花開夀眉香風滿座春晝遲
金鰲突兀出滄海扶踈掛罥珊瑚枝花前稱觴獻阿母
膝下佳兒綵衣舞佳兒已作水部郎喜看禄養榮三釡
佳兒與佳婦日日娛堂前萱花倚慈竹色與蘭争妍一
片心如寸草㣲仰視白日當空懸阿母年年在好花嵗
嵗開慈顔比花花不如秋霜不到堂中來曽聞鄒衍谷
吹律和氣復何似君家壽域中萬彚融融光奪目為母
一奏長春曲
　　題月夜鳴琴圗為莊知州賦
空山無人秋夜凉銀河熒熒流月光蒼龍百尺落松影
松梢露滴沾衣裳幽人中夜耿不寐起抱絲桐幽思長
坐據苔石不知泠横膝對月調宫商山髙水深趣未巳
誰其知者同徜徉七絃不盡太古意下聼獨有仙娥嫦
調髙餘響振山谷啼鳥驚起争飛翔夜深欲鼓廣陵散
斜月半落山蒼蒼呼童抱琴且歸去浄掃白雲眠石牀
　　題山水圗為董英賦
煙嵐溟濛山萬疊根蟠古檜虯枝結滚滚流泉何處來
激石穿崖浪飛雪竹林古洞深復深石牀露泠莓苔侵
洞口幽人横素琴彈出步虚雲外音兩髯並坐如黄綺
山風吹衣淨如水閒讀黄庭一兩篇滿地白雲飛不起
山深地僻人跡稀惟許仙家依翠㣲何當來訪赤松子
濯我塵纓臨石磯
　
　
　
　
　倪文僖集巻五
欽定四庫全書
　倪文僖集巻六
　　　　　　　　　　　　　明　倪謙　撰
　律詩五言
　　顧維周以詩見寄因次其韻兼柬楊景通
憶别過梅暑今看近麥秋秪將詩遣興還藉酒澆愁氣
吐雙龍劒文成五鳳樓可同楊伯起相對説予不
　　送張都運還治
鳴珮曉朝天修程著去鞭馬蹄經海上鴈影落淮堧日
照千岩雪風飄萬竈煙梅羮待調鼎早晚謁甘泉
　　徵聘圗
避世非吾願恬居乃士操從知丘壑陋孰與廟堂髙天
上來纁幣林間集鴈羔祗應謝田里接武向夔臯
　　李文璧輓詩(號九川子年四十八卒/)
已矣九川子臨風増惋傷俄成蕉下鹿竟作井中桑宿
草秋迷塜陳編夕在床四枝丹桂好雲路看聫芳
　　題竹送吳僉憲赴湖湘
方岳選才良重煩出建章湛恩承曉露直節􁏠秋霜衣
繡過江表乗驄到漢陽臨岐無以贈交意托瀟湘
　　送王克敬南還(乃雪坡公子母舅也/)
舅氏頭全白賢甥鬢亦蒼百年消幾别兩地詎能忘歸
興臨江渚離情在渭陽贈言欣滿卷珠玉照行装
　　題廬山景
竒絶匡廬境芙蓉翠萬重雲迷白鶴觀日照紫煙峯虹
影懸晴瀑雞聲透曉鐘何當謝覊束林下散閒蹤
　　胡司訓輓章(子拱辰任御史號養拙病耳𦵏蛟峯/)
懸車多晚節振鐸仰餘風獨抱濂溪拙誰醫長史聾文
鵷(缺/)　　白璧瘞蛟峯潜徳書新刻虹先照墓松
　　贈姚惟聰江湖逸興詩
壯歳常為客飄飄類轉蓬山河千古在登眺幾人同雲
樹邊沙緑煙花入沛紅倚篷彈古劒目極大江東
　　寄上海李仲潚知縣
上海有賢令九江文獻家長材刀中窽清譽玉無瑕吏
靜常封印民安早放衙謳聲聞百里傳誦到金華
　　賀劉中允父壽六十號松溪
我愛松溪叟賢聲聞海東耳從今嵗順顔勝去年紅好
客酒多貯陶情詩自工遙知榮禄養夀與大椿同
　　送滑志庸楚府良醫
行人去武昌藥籠共詩嚢醫國馳清譽傳家有異方雨
中淮水白雲外楚山蒼到日懸壺處應添杏幾行
　　希顔子林琚廷振挽詩
不折非為夭君名久益新學徒希四勿年僅越三旬南
斗銷豐劒西郊踣魯麟斯文天已䘮寧不為沾巾
志希顔氏子天不假之年徒抱為邦器曽無買槨錢卿
雲嗟易散白璧恨難全慶遺賢孫子儒風百代傳
　　送憲掾趙綱歸南昌
江南方溽暑何事獨言歸赤日齊紈扇清風越苧衣櫓
聲鳴鷺渚㠶影掠漁磯萬里青㝠闊行看一鶚飛
　　輓壽官趙公韞(九十應詔賜冠帶有榮/夀堂翠雲軒號聼鶴)
榮夀人何在芝蘭播徳馨軒雲迷冷翠壠樹聳新青漢
詔優加級姫文特與齡九臯遺怨鶴清唳有誰聴
　　次韻羅都憲歸老詩四首
解却都堂印紅塵百慮休鄉心中夜枕宦况五湖舟已
遂林泉樂寧忘社稷憂菊松三徑裏相過有羊求
故園風景好歸去樂無疑濯足臨清泚充腸茹紫芝金
章違世寵黄髪繫宸思㑹逐蒲輪起調元晚更宜
脱簮辭上國歸斾掠匡廬恩已俞封疏名猶載璽書西
山朝氣爽南浦暮雲踈笑指門前路幽清水竹居
年未周花甲翩然拂袖塵髙風追往哲全節見斯人栁
映陶庄晚棠遺邵陌春嗟予亦散吏惜别向江津
　　秋林寄傲
林下日夷猶蕭蕭黄葉秋乾坤雙白眼杖屨一蒼頭笑
看烏鳶嚇閒陪鹿豕遊閉門展書臥髙枕亦何求
　　畊心軒
有地纔方寸多君用意耕町畦無限隔壠畆自寛平但
覺荒蕪墾寧容稂莠生百年惟種徳孫子樂西成
　　愛溪詩為江右劉仲穆賦
環溪風景好遺愛在兒孫載酒船猶繫垂綸石自存常
教髙栁䕶忍使别流渾無限羮墻感難忘㒺極恩
　　胡大寧挽章(病目/)
涵素嗟何在逃名自得名據梧常瞑目䇿杖每怡情詩
筆遺殘稿儒林冷舊盟無慚郭有道曽誌鳳西塋
　　和同年話舊韻
浮生嗟命蹇宦海足風波去國憂方切還鄉幸已多新
恩來紫禁故道復黄河君徳知難報華顛敢謂皤
禹門桃浪暖奮鬛早随波流水年華速浮雲世變多播
遷依塞月湔滌挽天河但惜成衰老清霜入鬂皤
清風來綺席尊酒緑生波訪舊情偏感論心話較多
浩懐魚縱壑佳㑹鵲填河信是同年友蕭蕭髮共皤
諸公抱竒節砥柱障頽波致主勲庸盛匡時事業多麒
麟在靈囿龍馬出滎河我獨真駑劣妨賢媿鬢皤
　　盛竹莊處士輓章
早嵗辭淞渚移家住帝鄉六龍方在御羣鳳喜鳴陽翽
翽翔霄漢㝠㝠避稻梁閒招扳桂客細和考槃章神采
無瑕玉詞鋒百鍊鋼著書常滿案種竹已成莊山水供
藜杖煙霏護草堂竒才追屈宋髙臥傲羲黄驚坐名何
重趨庭教有方鳳毛看擢第玉樹復聫芳共羡家聲振
由來慶澤長從知心匪石其奈鬢如霜夢熟邯鄲枕寒
生薜荔墻秋風來弔鶴夜雨泣棲凰碩徳俄凋喪深情
益惋傷髙山空仰止清泪欲沾裳
　　送許太守赴南安
翰苑才名重容臺秩望清幾年頻薦鶚五馬忽專城紫
禁分符去華軒露冕行文星南斗避卿月上江明想尚
雍雍治寜求赫赫聲文翁敦教化黄霸務寛平撫字心
無倦綏和政有成嶺頭梅早發回首寄瑶京
　　胡宗肅世徳堂
肇跡由媯汭傳家自越州萬支原共本一派轉分流瑗
族今承宋陳封逺紹周鄧林多杞梓卞匵賸琳璆蘭茁
階庭秀麟從藪澤逰宦門足詩禮儒業守弓裘省觧名
方顯師資望更優阿翁榮薦秀夫子樂林丘方伯難兄
貴科名令器收青雲聫濟美懿徳允垂休循理全中得
為仁豈外求學皆敦古訓行總肖前修厚澤何能斬芳
聲孰與侔綿綿若𤓰瓞翼翼著謀猷喬木光閭里恩波
下冕旒子孫欽厥世復始見公侯
　律詩六言
　　送蔡明逺南還二首
三秋故國久别一臂京華乍交天上丹葵向日林間野
鶴辭巢酒汎菊英晚酌碁落燈花夜敲歸去滄江嵗晚
北風為送船稍
嚴裝歸興非淺對酒離情不堪寒飈正吹客袂暮栁難
挽征驂薊門煙樹新賞禹穴神竒舊探明發相望何處
落花芳草江南
　律詩七言
　　寄金陵諸舊遊
書劒天涯惜解攜偶從霄漢躡雲梯文章幸瀆宸眸覽
名姓親勞御手題天近玉堂人語靜曉趨金闕珮聲齊
舊逰多在長安外幾上髙臺望眼迷
　　午日内賜扇并綵縷
五日垂紳侍曉朝明時恩賚喜親遭彤庭新賜藍箋扇
繭館初分綵線絛綺席瑛盤堆角黍玉壺金盞出葡萄
醉歸馬上仙風軟猶覺天香襲錦袍
　　題畫
平生幽僻愛林泉客裏看圗思渺然松磵水流花自落
草堂人去鶴空還湘潭暮靄連蒼黛廬阜晴暉散紫煙
野渡扁舟能借我擬從江上訪坡仙
　　和少保揚澹菴遊九龍池詩韻
神物何年去復還共留靈迹此池間怒吞海氣雷奔壑
淨潄雲根雪滿山時雨每添新漲濶晴嵐常映碧波閒
仰懐先帝登臨日悵望垂髯不可攀
　　竹軒為宋以臨賦
琅玕特立繞茅簷清逼幽懐稱養恬風細珮聲來靜几
月髙鸞影落踈簾碧窗煙細茶翻乳曲逕笞深筍迸尖
何日抱琴容直造倚闌吟嘯一掀髯
　　送李檢討紹還安成
詞臣榮着錦袍歸便覺文星闕下稀驥足方將開道路
鵲聲先已報庭闈闗河杳杳多秋色桑梓依依映夕暉
曉殿論思專有待早來同候掖垣扉
　　送袁尚寶忠徹致仕還鄞(善相/)
明時深沭寵恩偏老賦宜休世共賢青眼閲人聊戲耳
黑頭為宦已皤然公卿出餞東門祖童僕歸耕負郭田
方文蓬壺應咫尺醉逰莫惜杖頭錢
　　送章進士綸畢姻還永嘉
咲帶爐薫出曉朝故園歸去賦桃夭瑤池阿母初通信
銀漢天孫已度橋龍虎榜中春擢桂鳳凰池上夜吹簫
香閨可似張京兆眉黛殷勤手自描
　　龍眠書舎
四簷古木數椽居一㸃寒燈半夜書載酒豈無人問字
到門時有客巾車碧山雨歇朝吟後石榻雲開午夢餘
聞説昔賢勤學處或從長白又匡廬
　　山水畫
披圗塵眼一時醒巖磴渾疑舊日經深樹雨餘雲滿壑
危橋波漲草連汀山屏晚稱支頥對瀑布晴宜洗耳聴
林下豈無髙士隠欲㩦藜杖叩柴扃
　　哭同年施修撰宗銘
多士同傳玉陛臚可憐先聴獨先殂空留姓字題宸翰
無復絲綸翼聖謨渺渺白雲鄉國逺𠖇𠖇長夜旅魂孤
老天速奪知何意泪灑西風只痛呼
　　送陳侍講中還南院
曽向鼇頭壓俊英詞林載筆久馳聲紬書舊沭蓮金寵
校藝今推藻鑑明寳殿香随雙珮逺玉壺氷映一官清
辭朝不用傷華髮衮職彌縫重老成
　　觴月樓
午夜清輝萬里同開樽邀玩綺樓東金波散彩明虚牖
緑蟻浮香注碧筒汗漫神遊銀漢表風流人在玉堂中
寒芒吸盡襟懐爽吟就翩翩氣吐虹
　　送胡進士拱辰宰黟邑
鳬舄翩翩下九重青年膺詔宰花封滿城桑柘春風煖
百里絃歌化雨濃枳棘暫㸔鸞翽翽梧桐終聴鳳雝雝
宦逰况是頭俱黑好掬清泉淬劍鋒
　　送陳侍郎璉致仕還東廣
丹扆彌縫重老成那將白髮謝時名夷䕫禮樂兼能典
韓栁文章㝡善鳴冠珮曉辭雙鳳闕柴桑晴望五羊城
黄金寵賜知多少賸與鄉人樂治平
　　寄盧廷佐(謝赴京時惠帶/)
石頭城下一分襟路入金臺别恨深鄉夢空憐終夜到
夀觴還意去年斟已從元服加三祝好向明忩惜寸隂
自是臨岐情㝡宻故將束帶表同心
　　栖雲
悠悠出岫澹㤀機斂迹相依與世違輕絮乍開風滿榻
素濤低捲月當幃肯教碧落從龍化惟許深巢護鶴歸
㝡是蘧蘧迷曉夢秪疑莊蝶繞身飛
　　壽少保楊澹菴(二月二十一日/)
南極呈祥瑞氣飄鶯花二月慶良朝曉瞻台座星偏粲
春入沙堤雪已消彭祖夀齡方七袠阿衡事業重三朝
化成喜際明離盛金鼎塩梅正倚調
　　萬竿煙雨圗
誰研清露染霜毫掃出瀟湘萬玉梢滿地蒼苔穿稚笋
一溪流水浸香苞風雷夜撼龍蛇窟煙雨寒傾翡翠巢
疑是南郊駐嚴蹕霓旌羽葢五雲交
　　詠内閣雪山呈少保楊澹菴
玉署朝摶白鳳羣瓊山重疊望中分補天想煉媧皇石
行雨疑籠椘岫雲雕琢豈勞經妙手品題何幸及斯文
太平有象遺蝗滅應有謳歌處處聞
幾疊氷崖擁禁墀玉堂吟對喜相宜銀屏恍自雲中敞
瑶島應從海上移爽氣晴連鳷鵲觀涷痕融注鳳皇池
鼎調深仗阿衡力寜惜嵳峩暫效竒
　　和少保楊澹菴内閣雪山詩韻
絶憐嘉瑞喜親抔頃刻參差勢自繆天姥淡横銀抺額
麻姑全露玉搔頭六花令屬𤣥㝠布一簣功由内相收
終潤土膏流素液南郊綵仗已鞭牛
　　賀馮郎中宗勗陞秩
九年嘉績著工曹超擢還應服舊勞天上承恩看委佩
風前節役聴鳴鼛冬官經術明周禮水部詩名逼楚騷
清操只今知愈厲海鵬終見拂雲髙
　　送姜太守濬赴廣南
喜分符虎荷優除作守勞君萬里餘花發玉京朝趣駕
雲開銅柱晚停車蠻津水煖漁投罟僰道風暄客趂虚
好布天恩化殊俗九夷雖陋亦堪居
　　送蕭編修鎡歸省
曉辭丹陛散鳴珂詔許南歸喜氣多栁外行裝青雀舫
花邉供帳紫金荷月明華表應聞鶴雨過春山正擁螺
展罷孝思還戀闕綸闈載筆候編摩
　　巫山圖
壁立巫山奠蜀中綵毫幻出萬芙蓉嵐光映日三千仭
黛色參天十二峯峭拔連屏秋競爽參差羣髻晚偏濃
不知神女今何在空説陽臺夢裡逢
　　雪坡為顧維周賦(鎮逺侯子/)
六出紛紛費剪裁侯門深積靜無埃一簾梅月朝猶在
滿地梨雲晚未開坐想琪花敲玉斚行看珠履散瑶臺
雅懐對此多清賞司馬應專作賦才
　　禱雨恒嶽五月一日發真定途中有懐(甲子嵗/)
使節晨持出北門迢迢古道入荒村日烘槁壌似霜色
風盪殘沙成浪痕解渇僕夫求茗汁療飢野婦劚藜根
行看至禱通恒嶽海内均霑雨露恩
　　禱雨恒嶽甘澍應期喜而有作
恒嶽巍峩神所都肇禋靈貺喜潜孚九重正切桑林禱
一雨先回麥隴蘇生意駸駸盈海宇驩聲藹藹遍農夫
有秋總已資𤣥祐却歎乾封是矯誣
　　和韻送習侍讀祠東嶽
東行泰岱屬祗祠擬介蕃釐在此時丹詔早從金闕下
青綾還向玉堂辭巖巖魯望千峯秀蕩蕩周行四牡馳
脩祀靈壇看應禱祥飊將雨到階墀
　
　
　
　
　
　
　
　倪文僖集巻六
欽定四庫全書
　倪文僖集巻七
　　　　　　　　　　　　　明　倪謙　撰
　律詩七言
　　竹雪軒為陸元泰賦
六花萬㸃撲琅玕清逼幽軒稱倚闌雲母屏風金佩冷
水晶簾幕翠翹寒初驚衮衮凌髙節渾訝翛翛舞素鸞
吟興頗同袁令尹徑来不問主人看
　　送曹子琛還句曲(弟義吏部員外郎/)
在原常誦鶺鴒篇視弟親勞到日邉叙話夜牀忻對雨
思歸秋斾逺衝煙家隣𢎞景燒丹竈地接茅君種玉田
莫厭西風霜入鬢刀圭好乞駐流年
　　送賀司訓懋赴應天(本學人也/)
儒職清髙荷美除南還榮養有誰如官居魯泮諸生表
家近秦淮半里餘前絳雨霑新背笈北堂花擁舊肩輿
懸知講罷歸来晚綵服烏紗慰倚閭
　　分題得泗亭懐古送友别
艤棹閒登泗上亭殘碑猶載舊時銘鹿亡自合歸隆準
蛇斷何為泣素靈芒碭山頭雲漠漠沛豐城下水泠泠
大風急起歌臺莫舟子開帆未肯停
　　洒墨軒
幾載臨池事偃波𤣥霜一握手輕磨揮毫逺法宣王皷
掃素曽籠逸少鵝飛絮落花春欲老問竒載酒客頻過
只愁殺盡中山免芳草纍纍筆塜多
　　送宋尚寳懐赴南京
拜官南去沐恩休清貴明時第一流逺道髙風秋氣肅
長江霜落水痕收職司御璽雙龍紐身近皇家五鳳樓
從此兩京佳麗地扁舟來往屬遨逰
　　送殷主事謙書最南還
海上星槎夜入河天門獻績沐恩波鳳麟終合歸靈囿
龍虎猶歆擅甲科寳殿雲開辭負扆石城雪霽想鳴珂
臨岐為有同年舊笑看豪曺意氣多
　　次韻荅内弟姚秉常
儒冠何物是生涯揷架牙籖理復斜月桂好分天上種
霜毫應發夢中花文章著述逾千首經史㝠搜近百家
愧我無能居散地遲君高㑹際亨嘉
　　行人成君始終寄江夏胡先生詩二首用韻寄荅
乘舟仙客漢川回枉示封題手自開鳳髄龍團勞逺寄
建溪顧渚不須猜㪺泉旋煑軒轅鼎酌酒且停鸚鵡杯
甦息蒼生知有志鳴珂蚤晚日邊來
人生萍梗受風吹踪跡分飄底用悲碧海鱗鴻傳錦字
清秋鸞鵠見氷姿為師喜有胡安定知已豈無鍾子期
鈴閣玉堂清切地抽毫來與共論思
　　徐進士父挽詩
思親有堂橘有軒苔封石徑無塵諠持竿随處坐臨水
抱罋或時行灌園服鳥三冬止蘿屋鳳鶵五色翔薇垣
逺道奔哀泪如雨莫向月明重聴猿
　　筠川書屋為清河太守致仕李君賦
一川寒玉水沄沄晚節髙風對此君藜杖醉吟三徑月
角巾閒步九臯雲碧窗燈影穿林見石榻琴聲隔岸
聞治郡功成身早退賢名千古重斯文
　　雲我軒
素濤一榻洗煩襟兀坐相忘契誼深入户往來如有約
随時舒巻共無心端期捧日丹霄上還擬從龍碧海潯
欲訪岩棲不知處曉猿夜鶴伴秋隂
　　夀醉畊老人(七月四日/)
老向青山友鹿羣養髙林壑不求聞一壺常醉床頭酒
數畆閒耕隴上雲碧漢夀星晴晃曜玉爐香篆暖氛氤
郎君綵服承懽好為問秋光到幾分
　　藺學士輓詩
碧山泉石賦歸休俄共耆英地下㳺老去葵心猶向日
病餘絲鬢豈禁秋南宫閲巻思甄拔東閣揮毫憶校讐
媿是門生情倍感無從雙涕奈横流
　　陳恭侍郎父靜誠先生輓詩
九霄雲盡六龍飛啓沃深勞補萬機鳳駕屢過諸葛徑
魚竿獨慕子陵磯朝端勛舊俱丹轂馬上山人尚白衣
完璧莫傷歸夢早聖皇諭祭古今稀
儒門奕葉舊簮纓髙步風雲際聖明剪刈羣雄資翊賛
奠安四海屬經營生前節義辭髙爵歿後哀榮冠列卿
媿我鄉人生最晚清風時仰靜誠名
　　國子吳檢討先塋四景之二
　　　楓橋月落
吳江楓落水通橋斜月將沉斗轉杓兩岸秋聲隨籟發
半篷寒影帶波搖漁舟乍起吹殘火估舶爭開趂早潮
幾度吟詩憶張繼鐘鳴山寺夜迢迢
　　　寒寺鯨音
招提遙隔闔閭城夜半蒲牢吼地鳴度嶺微分山市曉
穿林偏帶野泉清髙低夐徹三千界次第頻連百八聲
獨有思親情倍感烏啼月落夢魂驚
　　松月軒
偃蹇長松拂四簷瑤空移上海東蟾金波湛湛光浮榻
蒼雪霏霏影入簾老鶴驚寒時振羽怒虬終夜自垂髯
幽人對此渾㤀寐一任更深漏轉籖
　　和王廷器檢討夕讌李揮使東軒詩三十首(并序/)
承示傑作捧誦之際若寠人子入市睹寳貨駢集不覺
目眩心掉然業已許和故不揣駑劣廢一夕之寢强成
其數録奏廷器翰長宗大揮使非敢言詩第欲踐言云
耳
賓主論文對酒巵燈前傳令影交馳香雲拂座元無定
華月窺簷似有私李廣雄韜予所慕王維佳句世同推
明時幸接丹霄羽致主黄虞敢共期
坐對雲屏不啓闗恍疑蓬島在人間錦衣華胄多君武
玉署清資羡客閒取醉漫勞新酒勸諧歡頻用巧辭訕
秪應義重能延欵不放花驄歩月還
繁絲豪竹㺯新聲絳蠟光分綺席明投轄已拚厭此夕
飛觥何惜到殘更酒酣風月胸中滿詩就雲煙紙上生
憶昔洪都髙客賦獨誇王勃最先成
詞源浩瀚瀉三江百斛龍文筆可扛藝苑雄才君獨步
吟壇勍敵我須降銀絲細斫吳中鱠玉管新畨塞外腔
昭代行看樹勲業隠居誰羡鹿門龐
逺寺昏鍾已罷撞錦袍黒髮映明釭清歌聲度黄金縷
法酒香浮白玉缸笑語送鬮人隔座豪呼博塞月盈窗
良宵懽㑹惟三益此樂人間信少雙
為問潜陽幾日歸談𤣥渾訝泄天機醉狂始覺醒來好
今是方知昨已非莫向蓍龜占否泰且從裘馬共輕肥
深情能保如膠漆青史陳雷繼有輝
開軒待月費吟思詩律曽推一字師宴樂盡拚今夕醉
功勲須及少年時名駒未試誰能識良賈深藏世寡知
但使酒腸寛似海何妨連進紫金巵
奎壁方中北斗髙謫仙醉着錦宫袍庭松月浸蒼龍骨
檻竹風梳紫鳳毛杯送赬霞歌宛轉爐圍紅玉坐周遭
賞音可羡徐東海一曲氷絃動譽髦
寳鼎龍涎散碧雲劍横秋水自隨身月華墮地明如晝
火氣當筵煖似春飲酒每歌魚在藻感時又遇鴈來賓
醉中和得迎仙曲鳳琯吹將向玉宸
座上金蓮徹夜開故人相遇且銜杯一庭霜月醒殘醉
萬里風雲入壯懐分閫佇看持節鉞調羹須是用塩梅
結隣若許通幽徑不惜移樽日笑陪
千金結客重交逰詩酒相忘不解愁汗簡細評科斗篆
仙闗疑接鳳麟洲馮驩客裏須彈鋏王粲吟邊獨倚
樓誰似此軒幽絶處髙歌取醉倒瓊甌
貂裘坐擁不知寒月轉瓊筵捲幔看羌笛且教停折栁
瑤琴謾聼鼓猗蘭圗形擬上麒麟閣執法休論獬豸冠
豪客新詩三十首錦箋書就墨華乾
將軍能武復能文書重羊欣白練裙韜略已看推巨擘
旂常行見紀元勲肯將節操炎凉改賸有聲華逺近聞
况是東軒多勝賞新題時與故交分
石屏積翠喜淩霜遺戒誰曾效賛皇九曲峯巒爭起伏
四時松竹共青蒼開軒久玩情偏爽把酒閒吟夜正長
醉後不禁喉吻渇霜柑細嚼紫香囊
子喬飛舄下西清來聼古桐絃上聲玉椀香雲傳茗汁
金盤丹魄薦芝英鳳麟燄吐烏銀屑牛斗光騰寳劍精
却羡主人能飲客酒行只用兕為觥
碧天孤月起東林人在重門畫閣深吟賞每招諸友共
清幽不受一塵侵瓊巵爛醉罏頭酒彩筆親題漢上襟
坐久但聞香貫腦涼煙如穂裊檀沉
金猊添火爇香塵酒入歡腸不醉人竒石喜看三仭玉
早梅誰寄一枝春紫檀鐡撥繁聲急彤管雲箋麗句新
散步虚庭霜月泠清風嫋嫋動垂紳
封侯萬里建旌旄今見班超骨相髙小帳金杯淹翠袖
長檠絳蠟照緋袍今宵痛飲寧辭醉他日攄忠肯憚勞
㑹使燕然重勒石功名端的冠時髦
琅玕玉立俯清渠嵗晚珊珊繞燕居客到閒從林下飲
詩成多向節問書九天風月瞻光霽一氣隂陽驗慘舒
賓主交歡何所似依依緑水汎紅蕖
滿注葡萄甕裏春開軒劇飲見天真菲才自愧登金馬
壯節君看剖玉麟燈下呼盧人影亂庭前貫葦月華新
吟壇强和驚人句夢入池塘覺有神
姓名早晚出金甌秉燭何妨入夜㳺舞曲有腔頻换譜
酒杯無筭不論籌閒中運甓思陶侃醉裏彈棊笑奕秋
逸豫每能存惕厲行藏随處沐天休
賓主相看共眼青喜聫冠珮侍彤廷多材俱羡成竒器
馳譽爭誇正妙齡鳳斚深浮千日醖鸞刀細簇五侯鯖
及時懽賞真明達莫待霜華短鬢星
碧落驚寒鴈影踈東忩月上捲簾初已成霧雨南山豹
須化風雷北海魚午夜偏能娛盞斚三冬知不廢琴書
明朝我試來相訪一榻清風醉夢餘
胸襟瀟灑更䟽通燕喜應知有古風一曲清歌畨子夜
百壺春酒醉新豐更收殘漏霜初下雲度輕綃月淡籠
千載南樓傳故事庾公髙興與今同
斗室幽清自不羣日華常映海東雲麝煤入鼎浮香篆
蛇腹横琴散斷紋每喜三冬頻㑹友誰云一飯敢忘君
却憐月夜霜華泠涷捐琅玕瘦幾分
碧海鳥沉莫景昏東君娛客管絃諠年豐已卜經三白
陽長方當㑹一元鶴髮喜瞻南極粲丹心常仰北辰尊
貂裘綉褥圍爐坐誰道連床席未溫
佩玉鳴騶總俊賢詼諧探賾更鈎𤣥酒開臘蟻清歌送
菜簇氷絲玉指傳榾柮煖煨霞滿座闌干醉倚月當天
蘿闗一徑殊幽僻絶勝王維舊輞川
良宵踏月逺相尋翠壁踈篁助細吟度曲不須敲象板
賞音惟許操瑶琴佳人慣索纒頭錦公子閒抛買笑金
宋玉髙堂曽有賦麗辭傳誦到如今
酒酣耳熱臉生紅劇辯髙談四座空繁弱笑彎何慷慨
豪曹獨拊自英雄清音嫋嫋頻吹竹爽氣飄飄欲御風
醉倒秪應同枕藉日華還待出籬東
夜永銅龍滴水遲玉壺春酒送青絲鸞笙細咽渾忘醉
鱸鱠分嘗慰所思虎衛將軍偏愛士詞林仙客每留詩
何當一拜髙堂上夀母親稱百嵗巵
　　送古亷李祭酒南歸
立朝四十有五載名節赫然聞九州請老許從今日去
効官真與古人侔喜看羣弟上封疏即詔有司供驛舟
聖主虚心思舊徳乞言還見起林丘
　　覽秀舫分題得番陽湖
番湖風靜水無波此日曽乗畫舫過萬頃天光澄素練
一拳山色湧青螺朗吟赤壁蘇仙賦閒和滄浪孺子歌
佳勝經行宜縱覽應知清興倚篷多
　　送張驛丞
明時作宰向雷塘薄宦那知謫逺方身事不須驚寵辱
人情何必歎炎涼一雙白璧元無玷百尺青松老更蒼
萬里澠池終奮翼重登朝著詎能量
　　扈從謁陵十詠(正統戊辰春二月也/)
　　　駕出都城(二十六日壬午/)
鑾輿曉發帶春曦韎韐桓桓起六師御路塵清森虎韔
神臯風暖掣龍旗寢園祗薦存周典原廟修祠陋漢儀
濟濟公卿扈仙蹕不才何幸亦追随
　　　沙河駐驆
曉駐旌旗遍野紅貔貅百里衛行宫山連北極三千仞
身在中堅十二重散騎徐牽金絡馬將軍齊帶寶琱弓
八珍已進天厨膳甲帳彈碁啜紫茸
　　　御營啓行
御營五夜發沙頭滿路金蓮散不收天外長風驅鉄騎
海東初日耀戈矛花香逺逐龍涎噴草色低承鳳輦游
聖徳神功彌宇宙萬年玉刻護松楸
　　　寢園祗謁(二十七日癸未/)
翠樹重重寶殿開五雲常日繞蓬萊纔趨玉座函香進
忽報黄麾導駕來下輦還須中使引合班不待禮官催
鼎湖悵望飛龍逺空抱遺弓泪滿腮
　　　恭陪大祀(二十八日甲申/)
人間節序屬清明天上時思軫聖情法從班連庭陛肅
粢盛香拂几筵清禮嚴陟降終三獻孝格幽明在一誠
此日微誠陪祀享只歌潛頌答昇平
　　　侍閲軍容
聖皇閲武禁門西翠葆葳㽔簇仗齊雲擁旗旛輝日月
雷轟笳皷振山谿材官結隊皆羆虎寳馬成羣盡駃騠
勲業由來輸衞霍却慚簮筆侍金閨
　　　銀山從獵(二十九日乙酉/)
日上千峯紫霧消銀山蒐獵按鑾鑣露香芳樹攅紅錦
風淡長楊軃翠條逈野鳴鞘圍萬馬層空飛箭落雙鵰
從官誰道相如吃賦就淩雲氣獨飄
　　　龍池錫宴(三月一日丙戌/)
水殿筵開對碧峯大官頒賜拆黄封方壺縹緲環三島
靈瀑鏗鏘噴九龍在鎬昔聞同豈樂奔流今見總朝宗
幸逢上已當修褉分得恩波似酒濃
　　　輦道回鑾(初二日丁亥/)
三陵辭罷啟髙牙振振還宫輦路賖上將方移行殿壘
前茆已駐曲河沙九天日馭臨黄道萬乘霓旌擁翠華
時喜昌平賢父老爭持牛酒進官家
　　　北郊迎覲(初四日己丑/)
清道龍驤已載途甲光映日似銀鋪百年禮樂逢昭代
萬古山河壯帝都朝士蕃王齊覲謁黄童白叟競擕扶
詞臣歸從鑾輿後惟聽嵩髙振地呼
　
　
　
　
　
　
　
　
　倪文僖集巻七
欽定四庫全書
　倪文僖集巻八
　　　　　　　　　　　　　明　倪謙　撰
　律詩七言
　　卧雲重題居處謐巻
一枕悠悠卧翠微白雲滿地掩柴扉迎風疑化蒙莊蝶
汎月誰収玉女衣有夢終同𤣥豹隠無心遥接紫鸞飛
欲分半榻陪怡悦莫道紅塵未息機
　　賀盛叔大陞御醫
醫國神功奏十全新承雨露日華邉清資喜到金閨籍
素問多傳玉版篇曉月禁垣雙佩入春風都市一壺懸
幾囘欲覓燒丹處紅杏林深虎正眠
　　聶司訓玩芳亭
玩芳亭子泮之涯身在毘陵即是家促席翠煙浮絳帳
倚闌紅雨濕烏紗秋香籬落陶彭澤春草池塘謝永嘉
莫向西風歎消歇雪横墻角看梅花
　　次盧廷佐寄来詩韻
青春去後幾時囘銀漢仙槎待子來卞玉且為蔵匵器
蠡舟終是濟川才秋風北渚歌遺珮曉日南山詠有臺
忽睹雙魚傳尺素吟看懐抱鬱難開
　　宣聖五十五代孫孔克愚輓詩(徙錢塘/)
闕里移家住海鄉系分沂泗逺流芳壁中舊簡存蝌蚪
墻際邊宫識鳳凰放鶴亭空湖雪冷採芝歌斷野雲荒
百年一枕錢塘夢瀰瀰寒潮送夕陽
　　同王侍御飲東郭草亭(并序/)
侍御王公滿績書最四月六日謙持酒往賀至則棘寺
沈先生草窓劉先生内翰徐先生憲幙陳先生已先至
置酒東郭草亭之上侍御遣人来速遂往同罄一歡退
而賦此以紀其勝
楊卿亭子郭之東此日能来笑偶同緑酒旋移花底榼
玉珂遥駐栁邉驄雅懐喜遇王文度末席叨陪太史公
醉後聨鑣歸去晚麗譙猶帶夕陽紅
　　送彭状元弟純正還安成
阿兄喜中龍頭選難弟能諧鴈序情天上客床方對雨
沙邊官棹已開晴黄花籬落家千里紅葉闗河路幾程
歸去寧親知有暇書齋良夜賦秋聲
　　送楊編修假御史職僉兵兖州
天書晨下紫泥封奉使旬宣向兖東深仗干城當閫外
足知兵甲在胸中蓬萊久載詞臣筆海岱俄乘御史驄
萬里封侯談笑覔旂常行見䇿元功
　　題劉季康緑筠書屋
半畝多栽緑玉叢小軒深結路斜通踈林細雨兒孫長
髙節清風父子同鸞影常時翻簡帙珮聲良夜入簾櫳
鄉人相訪應相訝只道秦淮是剡中
　　世醫堂
一家醫術妙通神心地俱懐利濟仁肘後方書傳父祖
囊中藥物備君臣丹砂夜伏芙蓉鼎紅杏春鋪錦繡茵
試問白頭無恙客幾多先世受恩人
　　送蕭都憲啓出鎮山西
緋袍金帶拜恩光玉節青驄入晉陽疆域廣輪連朔代
土風勤儉自虞唐三秋碧漢西飛鶚五夜威弧北射狼
邊務方殷君暫去歸朝還擬振臺綱
　　宴仁和聶廣文東軒次劉邦彦韵(景泰辛未/)
東軒曲宴薦南嘉㝡喜斯文㑹一家青珮執經時問字
蒼頭隔竹午敲茶床邊酒熟開銀甕窗下香清繞碧紗
醉後髙歌雙耳熱月鈎從上紫薇花
　　逰寶石峯次邦彦韵
積雨初收日已髙湖光㶑灔欲平橋幽禽繞樹畨歌舌
細栁沿堤學舞腰山水盡為金相窟衣冠曽是紫宸朝
登臨不用懐前古儘放春醪入翠瓢
　　過嚴先生釣臺
深隠層臺把釣鈎獨將名節傲王侯故人大度符髙祖
夫子清風邁許由已有衣冠盈鳳闕何須軒冕换羊裘
客星自落桐江上千古猶能姓此州
　　水竹幽居為唐克敬賦
移家久傍賀蘭山卜得幽居水竹間氷鏡光涵丹鳳尾
翠雲隂護白沙灣雨濤夜皷溪頭漲風籜晴抽谷口斑
有待叩門叅玉版小舟乘月㺯潺湲
　　途間贈王都憲公度
禁垣憲府厯亨途慷慨當朝翊廟謨大節一生存正氣
元兇萬死有餘辜邉塵汛掃收戈甲國計常充送舳艫
勲業豈徒垂太史丹青麟閣看新圗
　　劉司訓産雙生子題蘭桂同芳巻分韻得徐字
明月雙擎掌上珠蘭香桂馥藹庭除為竒為偶數无定
寢地寢床歡有餘昨夜紫光方照室今朝佳氣又充閭
行年四十非為晚賦命應知有疾徐
　　和許太常彬宅賞芍藥詩韻
零落殘紅逐砑光君家庭院有餘芳花凝曉露胭脂濕
葉逗薫風蜚翠香低傍畫闌爭逞艶逺勝砥柱獨囘狂
只疑昨夜嘉賓散遺却尚書紫荷囊
　　送吳司務天爵從蔣都憲巡撫貴州
萬里巡邊佐憲臣春風一鶚振青雲榮循舊是江東俊
溫石今空冀北羣百粤停驂消瘴雨五溪飛檄靖妖氛
化行徼外恩威布應向明時早䇿勲
　　劉醫官原博輓詩(號草忩能詩/)
蚤繼簮纓賦蓼蕭竒材雅望重清朝國風共許千年在
劔氣俄驚五夜消濟物參苓遺藥籠傳家珠玉富詩瓢
春來緑遍王孫草堪歎吟窗閟寂寥
　　挽葛節潤(并序/)
予與句容葛節潤節文兄弟交非一日矣皆文雅篤行
誼節文商於江湖客死陜右予哭之前年予過句容嘗
主節潤今别甫二載其子濂來京始知其已於去嵗卒
矣又得不哭之慟乎故賦此以寄予情之哀
君家兄弟玉連枝何事霜風數見欺客路舊憐歸襯逺
鄉闗今痛訃音遲一朝永訣成千古兩地相違僅二期
有酒莫澆原上土鳳毛相對不勝悲
　　送徐瑄御史按蜀
繡斧分巡出鳳池使星五夜拂參旗岷峨江水元通楚
卭筰民風舊近夷諭蜀豈勞司馬檄入夔應憶少陵詩
臨岐不盡同年意佇看澄清體睿思
　　送鎮江錢醫官
拜官歸去沐恩偏醫國功應奏十全藥自赭鞭知異品
方從金匱得真傳錬砂尚仗爐中火摘橘還分石上泉
為想江城春市裏杏花如雨一壺懸
　　景泰壬申九月初六日經筵講退蒙召至文華殿
　　　皇上負扆而立面垂顧問賜楮幣一千貫復遣中
　　　官賜雪花梨及鮮果一籠荷恩感激賦此以識
中官宣召入文華虎拜丹墀沭寵嘉雙玉不移留獨久
重瞳屢顧語尤賖内庭翠楮裁雲葉上苑仙梨釀雪花
仰荷恩頒深感激天光輝赫照貧家
　　送周徳元還崑山以文學舉阻於例而歸
㝠鴻風便偶髙騫路阻雲程尺五天故國迢遙足歸夢
禮羅踈濶竟遺賢莫言張翰蓴偏美須信相如璧自全
寄語山靈勿相拒草堂已賦卜居篇
　　題畫贈平江侯南京鎮守
久鎮清泉著廟謨召還仍命守南都金龍灑翰新頒勑
銅虎臨戎再剖符萬井蒼生霑霈澤一心清節湛氷壺
分攜辱在相知後聊寫㣲情寓畫圗
　　送李保章宗善
太史三年謁帝廷言歸秋日正㝠㝠霜霑行李城南路
風引征帆泗上亭金闕雲霞朝倚漢玉衡牛斗夜占星
重來洗耳談天術漏咽巖扉擬共聴
　　送張節之主事赴南臺
悵别音塵十五年青雲科第愧盧前兩京兄弟誰能及
一榜交親子獨賢曉日朝端雙珮委薫風江上片帆懸
官曹見説清如水賸有新詩白下傳
　　送吳中進士知清流縣
除目新頒出鳳樓榮看宰邑向清流莫言虎榜三春客
只博花封百里侯天上聖心需撫字海濱民力困誅求
君家宦業多循吏㑹見功名指日收
　　送童軒給事還南京
金榜香名擅甲科夕郎三載近鑾坡青年賈誼才華富
素悃匡衡諌䟽多兩袖天香丹鳳闕一㠶春水白鷗波
錦遊鄉國真堪羡把酒臨岐柰爾何
　　江湖勝覽為王景和賦
萬里江山一短篷壯遊随處豁雙瞳三湘洲渚推敲外
百粤風煙笑傲中赤壁夢回秋月白金臺望斷夕陽紅
京華刮目驚相見非復東吳舊阿䝉
　　謝定㐮伯郭公登惠馬
渥洼神駿齒初齊惠我來從紫塞西素鬛梳風流電疾
玉花照夜白雲低千金未許論髙價萬里何當試逸蹄
從此朝天騎去稳不愁風雨汨塗泥
　　題竹
金壺素楮墨淋漓寫出扶踈帶雨枝湘浦啼痕秋作㸃
淇園翠色晚含滋窗前把酒閒吟處篷底停橈獨聴時
滄海新波添幾尺長竿欲繫釣鰲絲
　　詠寶劍贈董侍御
身佩吳鈎百錬鋼芙蓉出匣耀寒芒斷蛟直欲趨東海
斬馬何勞借上方怒斥姦邪驚落膽氣淩豪俠澟飛霜
平生致主憑三尺星斗遙看夜有光
　　劉詹事宗器挽詩
先生亷介著孤標步玉登金志不驕久擅文名髙一代
曾揮史筆記三朝胄筵徳望追前哲宫尹清班接上僚
委蜕翛然成永訣芳魂空賦楚辭招
　　寓宿大勝寺詩次韻(景泰七年冬至陪祀三/陵與地官楊亞卿同賦)
清曉聫鑣駐寶林禪房花雨坐來深上卿酌酒陪髙論
老衲焚香話夙心供食頻分香積飯聞經時渡海潮音
不因修祀承朝命此地何由共盍簮
　　題周秩教諭哭兄詩巻
見説君家好弟晜伯壎聲斷幾朝昏紫荆堪恨花先隕
義竹空悲節自存鴻鴈秋風吹别思池塘春草役吟魂
詩成要識情深淺衫袖重重是淚痕
　　送胡克容上舎南還
挾䇿聊為上國遊故鄉歸去屬深秋黄花佳景多清思
青鏡流年正黒頭科目從知非力取功名須信待時收
相如珎重連城璧他日重來價定酬
　　送柯狀元歸省(新改尚寶少卿/)
宫花六見落㕔槐鄉思臨風不易裁舊業暫容辭翰苑
新銜却喜換符臺名從黄甲掄魁早身約青春作伴回
綵服寧親多樂事秪應清夢繞蓬萊
　　西池草堂為周儀賓英璧賦
西池池上草堂幽門對波光一鏡秋卜宅也知同杜甫
觀魚聊復似莊周懐人髙興歌沅芷玩世閒情狎海鷗
白藕作花真可愛家聲無忝紹前修
　　挽何忠節和何太守澄韻
碩徳長材素有餘豺狼寧意與同居萇𢎞不化千年血
蘇武空傳萬里書義重丘山惟自守光爭日月許誰如
皇家錦誥褒忠節奕奕雙桓在故閭
　　題楚府于教授菜圃巻
躬曵長裾也自嘉却從老圃託生涯漢隂抱甕無機事
涽(缺/)蹲鴟有嵗華紫芥放花晴舞蝶碧茄成子雨鳴蛙
閒來如作氷壺傳露夜黄韲謾自誇
　　送韓暘布政致仕還越
陽春到處輒回蘇老去辭榮乃丈夫已負盛名垂汗簡
只餘清節湛氷壺歸田早辦歐公録賜地應分賀監湖
鶴骨松姿行益健幽尋不必倩人扶
　　輓薩侍郎琦(䘮子/)
翰苑編摩二十年容臺典禮荷喬遷為臣報國才須盡
哭子還鄉病已纒四尺孤墳嗟自掩一椷遺藁竟誰傳
可憐宦逹俱成夢追憶平生倍愴然
　　送周先生分教崖州
(缺/)崖南涉(缺/)中洲此去傳經是勝遊月映珠光渾有淚
雲連蜃氣摠成樓莫言土俗兼黎獠㑹使儒風變魯鄒
有待化孚趨覲日恩波重沭鳳池頭
　　夀徐溥編修父六十號荆南漁隠
荆溪之南有漁叟手理釣絲今幾霜秋風擁簑蘆葉老
春雨放棹桃花香六旬華髮介繁祉七月綺筵生嫩涼
玉署賢郎致遥祝夀辭為寄水雲鄉
　　和内閣李學士賞花詩(并序/)
文淵閣前花砌舊芍藥三本頻年萎不自振天順二年
首夏五日敷榮暢茂開成深紅淺紅淡白三色者八朶
重樓累蕚粲然奪目閣老冡宰李先生置酒邀院長彭
吕林李劉錢六先生共賞予亦幸聫席末㑹者八人適
合花數冡宰以為花既異常名亦不可襲舊宜製佳號
以寵之乃名淺紅者曰醉仙顔劉先生以為合用玉堂
盛事為名以别凡品遂名淡白者曰玉帶白葢以表冡
宰之榮賜也予竊名深紅者曰宫錦紅亦用李供奉故
事冡宰乃作詩一章連和九章以倡筵開獻酬賡詠盡
醉乃散翌日諸先生和章次第皆就予才愧踈拙勉和
十章敬用録呈教正乃幸
青宫出閣正年芳禮蕝先當習太常翰學八人期㑹合
宫花一夜巧鋪粧珍羞旋簇筵前綺金印初封肘後黄
獨樂爭如能與衆共將髙詠送清觴(是月八日東駕文/華殿開講先期三)
(日諸學士相㑹習儀/而此花適開故云)
玉署藏春發舊芳細推花數象綱常八枝相應攅新朶
三色齊開逞盛粧嫩葉飜風梳鴨緑香鬚傾日撚鵝黄
菲才何幸承清賞到手寧辭㶑灔觴
三種天葩各獻芳䇿名容可襲凡常錦拖宫様袍初製
玉琢瓊華帶始粧放蕋競當炎夏赤託根終近省闈黄
顔紅更愛羣仙侣霑醉瑶池阿母觴
少年曽探杏園芳今見名花憶往常綵襭蒸霞濃有態
玉盃擎露淡無粧華筵懽賞傾醽醁佳句賡吟寫硬黄
氣運隆昌吾道泰靜觀物理謾傳觴
兆協文明夏始芳昔賢何乃視為常鳳池培得千金種
鰲禁堆成百寶粧近侍曽聞亞姚魏品題今喜頼蘇黄
調髙春雪知難和引興還須釂巨觴
四朶圍金昔吐芳八花簇錦勝閒常梅詢謾説薫香袖
何晏徒勞傅粉粧地切清華依日月氣鍾靈異本𤣥黄
不須逺論韓公事千載能無慕此觴
太史揮毫紀異方意同麟簡不書常數符元愷知呈瑞
㑹集夔龍為洗粧内省花容真富貴詞林才氣總驪黄
吟安獨愧偏踈拙舉白堪浮緑蟻觴
省藥元超百卉芳幾年寥落喜歸常士逢聖主垂情眷
花被天工着意粧壺譜雅歌鳴魯薛詩盟髙㑹及江黄
太平宰輔仙儒軰自合公餘醉玉觴
藝苑英華久潄芳連篇捧誦句超常不資詩伯風騷體
爭慰花神錦繡粧玉液滿斟恩露渥紫㣲髙應徳星黄
時和已卜豐年象後樂何妨各盡觴
勝日追陪與宴芳㑹開真率具家常暢懐内酒頻斟酌
照眼仙姿任㸃粧寶篆當筵焚吐白玉瓶堆案拆封黄
明年此際期重盛問訊花神酹一觴
　　清溪蘸玉便靣為孫廷璧户侯題
玉枝半落水晶宫泠浸琅玕翠色濃照影疑翻丹穴鳳
騰身驚化葛陂龍淩波仙子煙中度解珮湘妃月下逢
一握清風欣入手灑然涼意滿襟胸
　　送支立司訓京闈較藝畢還毗陵
麟經褒貶䆒宣尼較藝京闈屬命題深院下簾朝品藻
明窗批巻晚然藜桂香偏喜從人折日色寧教過眼迷
鄉榜已開公道顯此行清譽許誰齊
　　贈朝鮮陪臣工曹判書朴元亨還國
曾於文字久相知賦敵楊雄思不覊楚國包茆頻入貢
虞廷彩鳳喜來儀東藩地逺山川隔北闕天低雨露垂
歸去觀光知有得襟懐應負子長竒
　
　
　倪文僖集巻八
欽定四庫全書
　倪文僖集巻九
　　　　　　　　　　　　　明　倪謙　撰
　律詩七言
　　夏日遊宣府李揮使北園席上步于景瞻韻二首
　　　時天順庚辰六月也
野花園草競芬芳坐愛南薫透葛涼飲量任開千日醖
醉魂猶到五雲鄉原思自信貧非病杜甫誰知老更狂
倒着接䍦渾不省路人爭說自髙陽
綺席風生酒氣芳清酣何必按伊涼得朋自喜皆同志
為客寧愁在異鄉歸思空懷𢎞景逸行歌堪嘆接輿狂
舉頭瞻望長安近一片丹心獨向陽
　　和韓都憲詩(有序/)
予昔奉命校文京闈精於去取一秉至公權臣有因子
故不獲售其私者大為所恨遂妄生媒蘖中以奇禍必
致死地以快其忿時則有都憲韓公持正不阿力為脫
解始得減死謫戍邊城感刻無極嗚呼悲夫頃者公亦
奉敕臨邊喜獲二天之庇權臣積惡貫盈殞于非命報
亦烈矣惟公知予誣枉之詳荷䝉惠顧復以詩見慰殊
增感愴謹步嚴韻二章豈敢言詩聊以泄不平之氣與
夫懷徳之衷云耳
身嬰縲械出君門逺謫窮邊淚暗吞觸禍只應當薄命
含汙何以雪沈寃未言息壤宜投杼欲訴旻天惜戴盆
感荷力全垂死際拊心恒愧莫酬恩
肯為權姦啟倖門禍機陰中只聲吞南冠獨受羈囚苦
東海誰明孝婦寃直道不容還似柳小才見殺已如盆
丈人何幸憐枯鮒呴沫時沾勺水恩
　　再和前韻荅韓都憲
昔承詔獄下黄門五百嚴刑氣若吞虐熖相陵將致死
皇威雖近敢稱寃女生不見門懸帨妾殞空憐坐皷盆
幸得投荒離虎口北行深荷九重恩
邊塞窮居蓽作門舉家脫粟强須吞千金劒利甘遭折
六月霜飛苦抱寃墮地何殊星化石洗天惟待雨傾盆
安能釋繫歸田里沒齒衡茅頌聖恩
待漏曾陪紫禁門氣豪雲夢羨胸吞持平難解姦臣忿
忍恥常懷逐客寃望眼空懸棲鳳閣澡身欲借洗頭盆
喜逢伯樂能知己朝夕能忘國士恩
　　錦衣獄中有作追錄於此
不才自保一生無禍中陰謀恣矯誣貢院本期登俊造
圜扉何意齒囚徒通宵不寐更三皷終日相親火一爐
聖徳好生疎禁綱肯令寃濫及非辜
　　次韻于景瞻百様嬌(即麗春花也/)
雕闌頻倚暗銷魂其奈風前百媚存春醉半醒霞暈薄
曉粧初罷粉香温淩波仙子嬌相倚解珮江妃笑欲言
宜化彩雲歸閬苑紛紛凡卉敢同論
羣芳穠麗不沾埃六月纔從塞北開玉頰争妍偏惹恨
錦苞凝艷半含胎雨滋巫峽行雲倦風引昭陽侍宴囘
可是多情憐國色殷勤分種客窓栽
　　次韻于景瞻秋懷五首(有序/)
承示秋懷之作五章宦情羈思讀之凄然然予岑欝之
衷寧獨異此顧亦未之發耳因步嚴韻聊以自泄詩成
快吟數過不覺感傷淚下盈掬是則四時之景惟秋可
悲豈非古今所同然者乎
暝雲寒雨暗亭皋范叔誰憐為解袍涉世逢屯宜自遣
謀生多計亦徒勞小窓字畫臨羲獻孤舘詩箋究鄭毛
圖史相親如故友窺人況有月輪髙
塞垣榆落早驚秋鴈影砧聲總是愁客裡詩情元亮酒
天涯鄉思仲宣樓抵金書信憑誰寄畫虎功名付道謀
身墮窮邊俄二載不知何日大刀頭
蕭瑟西風送晚涼千山揺落寄他鄉烽烟時警深邊戍
燐火宵明古戰塲蝶夢悠揚雲杳杳萍踪飄泊海茫茫
久知身後名無用莫羨杜陵黄四娘
百雉孤城夕照明班超空動玉關情尖峯刺眼呈秋劒
靈籟傷懷鼔夜笙陟險自憐鹽驥苦知機不及海鷗驚
中宵睡醒煩憂集卧聽朝雞戒曉聲
愁邊得句口能占荼蓼親嘗味轉甜風挾塵沙欺病目
雷驅山雨撲窮檐秋來倍覺丹心壯老去頻看白髪添
喜決天池無限水不令轍鮒一毫沾
　　和胡鍊繡衣昭君詞
昭陽常向夢中歸無羽何由得奮飛愁壓眉山慵對鏡
病消肌玉不勝衣傷心白草呈秋色極目黄沙起夕霏
真使妾身能制敵漢家良計孰云非
萬里空看漢使歸羞隨驕子効于飛穹廬馬湩初嘗酒
寒磧貂裘為換衣憂思釀成雲黯淡啼痕散作雨雰霏
琵琶苦調和羌管舉目堪憐亊事非
旅鴈年年去復歸此身䧟敵若為飛心情流水趨滄海
世亊浮雲變白衣出塞哀笳聲裊裊當筵甪旋舞霏霏
陽關北望傷神處蔓草寒沙道路非
遼鶴猶能故國歸越禽亦解向南飛坐看絶塞時彈鋏
起視明河夜攬衣無語暗傷情脈脈長吁空結氣霏霏
君王早辯圖多偽何至紅顔委命非
鳥聲愁聽不如歸此地忻無杜宇飛玉漏寧聞催曉箭
翠裘空念警宵衣銀釭蘭燼嘘晴熖石鼎茶烟颺煖霏
眼盻宫車勞望幸囘思往事總成非
　　遼陽張敎授升謫寓隆慶為社學師以詩見寄次
　　　韻奉答
新篇詞藻發春榮逺慰羈懷見舊情道比曾參猶受謗
迹同康伯且逃名一窓晚黛供吟笑滿座春風属化成
隨遇悠悠皆自得莫論隆慶與襄平
　　和韓都憲秋夜雨有感
欹枕無眠夜氣深綿綿積雨異商霖空階滴瀝侵雙耳
孤館蕭條攪寸心短熖此時惟對燭清聲何處忽聞砧
離懷賴有詩能遣坐擁寒衾謾自吟
　　乙酉元日立春試筆時五十一
年華荏苒鬢如銀甲子今朝過五旬成化新正初改歲
大鈞元日正囘春九原先壠關心切千里鄉山入夢頻
只待河開便歸去江村耕釣老吾身
　　次金太守伯玉詩韻鄉舉後同赴京道中阻凍故
　　　云
歲晚官河守凍時宦途能起昔年思多君久荷分符寵
嗟我中遭失路悲故里相逢成老態交情閒敘展愁眉
如今有子俱登第更羨賢郎早出奇
　　書懷
世情宜假不宜真齏臼功名只剰貧垂老獨憐丹悃在
相知空歎白頭新青蠅積毁能銷骨騂犢分甘足養身
長嘯碧山寧負我何如歸去作閒人
　　樂清軒詩為沙士清題
門枕清溪畫不如杜陵新卜浣花居蘭英繞砌清宜佩
柿葉垂簷綠可書磬折奴顔羞媚世羽輕仙骨欲憑虚
洛城多少行窩内爭候堯夫駐小車
轂擊蹄奔耳不聞一軒幽僻離塵氛吸殘竹葉杯中月
夢斷梅花帳底雲古畫品髙煩客定新題韻險向人分
年來久抱濂溪拙誰讀宗元乞巧丈
日出城東未啓扄捲簾山色送遥青萍池水煖魚留子
苔徑風暄鶴墮翎甪里高歌垂釣檻子雲晏坐草𤣥亭
只愁秋晚秦淮上太史應占有客星
不是詩仙是酒仙逍遥物外閱流年絫山移得雲根石
鑿沼分來竹裏泉袖手厭談當世務閉門閒著養生篇
支笻幾度尋幽徑疑入蓬萊小有天
竹床髙卧靜無譁誰識城中隱者家棋局不收蒼蘚石
綸竿常占白鷗沙短籬帶露惟栽菊碧椀抄雲或飯麻
安得青囊醫國手為君痼疾起烟霞
斂跡銷聲樂道真牀頭釀熟味偏醇還巢社燕如歸客
窺榻寒蟾似故人落落乾坤雙短鬢悠悠泉石一閒身
如今老我投簮紱結箇茅茨作近隣
平章風月信多能佳趣秋來分外增鵷鷺行中無夢到
鳳凰臺上有詩登梅窓㸃易研溪露棐几躭書費剡藤
已覺胸襟忘物我蕭然渾似了禪僧
抱膝長吟倚樹根肯為形役䘮吾存采芝客去方欹枕
看竹人來又叩門春晩落花薫几席夜深華月沁琴樽
人生出處多關繫何日相從與細論
　　章方伯尚素家山十景之四
　　　隄流圍玉(有圜隄如帶上建游息亭/)
游息閒亭結搆低縈迴流水漾玻璃圜橋有象清環璧
帶玉無瑕淨繞隄五夜光芒粲星斗三秋氣熖吐虹霓
渚蓮汀蓼供吟賞雅稱幽懷取次題
　　　江旭浮金(江東通桃花渡西通舜江/)
桃花渡接舜江潮景態朝來未易描一片綵霞扶日上
萬條金縷逐波揺龍門鯉化翻朱鬛蛟室人歸弄絳綃
滿目晴光觀不盡乗槎思汎海天遥
　　　月湖放棹(有賀知章故宅/)
幽居新搆月湖傍湖上烟波正𣺌茫客棹每依鷗鷺渚
漁舟常寄水雲鄉輞川應許王維老鏡水曾容賀監狂
他日塵纓端可濯閒將一曲和滄浪
　　　雪嶺歸樵(有白鶴山/)
薄暮深林雪後天野樵歸擔聳寒肩踏殘白鶴山頭雪
斫盡青松嶺上烟短笛數聲離谷口長歌一曲到窓前
清音入耳忘塵慮閒詠丁丁伐木篇
　　和胡大寧悼亡詩韵
瓶沉簮折事希奇造物年來頗見欺白髪幾莖添短鬢
青燈一㸃照孤幃棃花夢斷春歸早桃葉歌殘月上遲
昨夜有人彈别鶴隔墻粘弄不知誰
　　和髙仲顯送弟敬宰吉水
出宰花封羨季方煩君逺送到江鄉青山影落朝移舫
白雨聲喧晩對床滿耳絃歌聞魯邑一襟風月付奚囊
歸來莫放秋容老有待登髙把菊觴
　　挽刑部劉尚書(有序/)
南京刑部尚書劉公顯孜忽感奇疾兩疏於朝始得予
告瀕行予往候問見其體羸神耗心竊憂之不意力疾
登舟至嚴灘而沒感念疇昔為賦此詩以致哀挽之意
云
半世臺端著繡衣晚居司宼肅刑威匡時有術君恩重
執法無私士論歸抱病乍囘疏傅轍招魂忽傍子陵磯
海邦畿甸存遺愛望絶蒼生雨淚揮
　　賀盧廷佐父母同壽
鶴髪雙親壽考同五花鸞誥拜恩封武公盛徳歌淇澳
僖母髙年頌閟宫冠簇驪珠明翡翠袍呈鷺綵繡芙蓉
光榮共享兒孫養千歲冰桃薦酒紅
　　謝嚴克勉送蛇酒
酒浸蚺蛇醉骨香麯生風味信非常捕難曾記宗元說
釀美應傳白墮方萬里緘題來桂嶺一尊分惠到茅堂
感君仁惠扶衰病有意相攜入壽鄉
　　和郁景章寄魏冡宰詩韻
世事於心了不關杏花春雨墮紅斑著書覔句情偏樂
賣藥修琴意自閑林下白衣供酒至山中黄耳寄書還
獨憐擾擾塵勞者費盡機謀在世間
　　次韻奉學士錢公原溥
昔陪勸講侍文華共秉丹衷輔國家只以讜言資啟沃
肯將曲學騁浮誇幾年客路隨芳草今日庭磚踏舊花
何幸南畿重聚首同年契誼自堪嘉
　　次韻奉亞卿章公大經
志務忠誠肯務華直言端不顧身家名髙四海人爭仰
望重羣僚世共誇節向疾風知勁草文從麗日見奇花
愧予亦得陪清會細讀新詩字字嘉
　　次韻奉謝總戎成國朱公
手提虎旅鎮京華自是元勳世將家徳澤深為黎庶感
忠勤頻荷璽書誇爵分茅土傳千葉陣挾風雲演六花
武畧文謨匡社稷明良會合際亨嘉
　　寄甥徐州衛蘇寛揮使
一别賢甥歲易徂每思把酒看昆吾十年道路秋雲滿
千里音書旅鴈孤牙帳風清知校武柳營月白想投壺
對牀夜聽蕭蕭雨有約重來覔二蘇
　　柯詹事孟時輓詩
平步金門上玉除龍頭妙選振芳譽瑶編毎進青宫講
彤管時紬石室書陸贄有才人共仰賈生無命席空虚
舊寅大半傷凋謝目斷閩天淚滿裾
　　松坡竹塢二莊處士輓詩
白茅山下有雙墳云是莊家好弟昆已共舁棺還故里
曾同賣藥在都門懷金客去寧求報種杏人存盡感恩
喜見鳳麟為世瑞綿綿餘慶屬兒孫
　　黄楚祥院判母輓詩(有孫中舉/)
歌殘黄鵠撫遺孤玉立兒孫盡璉瑚醫國術髙龍授訣
掇科名顯鳳棲梧堂前零落忘憂草林外哀鳴返哺烏
苦節清風垂閫範百年無媿下從夫
　　贈韓都憲永熙致仕
指麾詩將耀天戈百粤蒼生屬撫摩藤峽渠魁皆勦絶
蓬門士女盡謳歌膽摧素仰韓忠獻威震今聞馬伏波
名遂功成歸故里碧山之樂奈公何
　　送周司寇廷玉獻績赴闕三首
弼敎南䑓正五刑滿腔春意藹仁聲紫苔翳雨封嘉石
綠柳凝烟繞貫城已建于門容駟馬還聞鄭履進孤卿
精神拜舞龍顔喜寅亮天工屬老成
秋臺司寇老尚書滿績今看覲玉除白鷺洲邊揚去舫
蒼龍闕下整朝裾上卿雅稱三台列元徳偏宜八座居
喜有陰功傳燕翼薇垣鰲禁接芳譽
幾年憲部總刑章此日朝天促去裝只以寛仁輔堯舜
肯為刻覈事申商九重入覲當清曉一葉驚秋送早涼
昨對紫垣瞻北極泰階兩兩正騰光
　　送崔冡宰克讓赴闕
徳尊望重有誰如來典南銓數載餘位冠六卿周冡宰
官聨八座漢尚書寸心向日傾葵藿萬里朝天振佩琚
喜動龍顔逢舊弼疇咨應見席頻虚
　　九月八日蔣宗誠請冶城登高分韻得將字
冶城佳節近重陽絶頂登高景倍常極目青山皆繞郭
放懷綠醑正盈觴塞鴻江上涵秋影籬菊尊前散晚香
燕客喜逢詩社友一壺寧待白衣將
　　一碧軒為盛錕題
北塘一水接清溪萬頃波光望眼迷星斗不分天上下
烟濤常拍岸東西暖鋪翡翠平如掌冷浸芙蓉綠似荑
愛此結廬成小隱沙鷗來往共幽棲
　　梅揮使冰玉軒
一軒瀟洒絶紛華四壁圖書趣自嘉清氣逼人冰欲泮
堊光滿座玉無瑕何殊天上神仙宅不比人間富貴家
獨坐長吟詩思好篆烟閒爇度窓紗
　　歐齋為陳杰主事賦
歐公昔以齋名舫今日君將舫作齋翠岫入窓嵐氣潤
綠楊當户鳥聲諧烟波自覺閒情遣尊酒渾敎俗慮排
日上舵樓眠正穩野鷗沙鷺共忘懷
　　送盧大參廷佐赴官
喜遇清和四月天逺從郊外送行韉論心義重車難輓
惜别情深酒謾傳夾道黄雲翻麥壠幾村綠水沒秧田
懽聲想沸東西浙應荷天恩廣布宣
　
　
　
　
　
　
　
　
　
　
　
　
　
　倪文僖集巻九
欽定四庫全書
　倪文僖集巻十
　　　　　　　　　　　　　明　倪謙　撰
　絶句五言
　　題花鳥畫
芳園散香風春色遽如許幽鳥寂無聲名花嬌欲語
　　題小景二首
碧水搖荻花金風剪桐葉山中有幽人坐待東林月
𣺌𣺌平湖水烟波接太空栁汀垂釣者坐裊一絲風
　　題畫
移家白雲深靜枕清溪曲日暮門不開茶烟颺蘿屋
　　題花卉翎毛
簇簇海棠枝雙雙白頭鳥何處聞一聲春風瑣窻曉
　　家慶堂為吳宗政賦四首
廣堂播光風踈簾散香霧中有孝親人承懽在階阼
升階拜家慶載笑親心樂莱衣戯舞餘大斗時復酌
酌酒介期頥絲竹亦駢列但願瓮中春消盡頭上雪
雪消夀自延善積慶由天試看浮世上誰得似渠賢
　　題四景畫
水深不可厲欲濟川無梁不有榜舟子踟蹰空㫁腸
青青不改色江水自清深寄語同舟客休生敵國心
山中怡白雲危冠坐清秋亦有幽棲志朝簮未許投
孤蓬載晴雪棹破寒江玉何處赴佳期林踈認茅屋
　　為江隂伍敎諭題葡萄三首
滿架延秋蔓虬鬚拂靣長草龍珠帳底偏愛午隂凉
秋冷驪龍卧髙垂頷下珠紫駞銀罋裏遙想出天厨
玉露承金掌溥漙下碧虚内園知此味應賜馬相如
　　風雨歸漁
江樹風力斜江波雨聲急孤篷有歸漁清寒壓蓑笠
　　水仙畫二首
媺人有所思江皋靜無語翠袂含香風翩翩欲輕舉
南國水中仙芳姿皎氷雪羅韈暗生塵盈盈歩明月
　　把釣
幽人倚孤松垂釣滄浪波逰魚未吞餌水風吹綠蓑
　　朱買臣
樵夫荷雪檐太守懐金章世事多反覆貴賤安可常
　　魚
蘋藻綠依依鮮鱗躍處肥江湖宜適意切莫近漁磯
　　竹
懸崖見一枝露葉青可數宛轉逗回風翩翩翠鸞舞
　　梅
孤根春意動忽放八九花莫将稀踈看清香浩無涯
　　山水小景
蒼蒼雲外山磊磊磵中石古道無人過長橋浸寒碧
　　題蒲石
拳石浸清漪靈苗亦自竒虎鬚真可捋相近莫相疑
　　劉主靜學士題墨梅見寄因次其韻以復四首
故人天上客遙寄一枝梅問是誰知已鰲頭舊大魁
一斥投邉裔寒肌瘦似梅下簾秋院裏猶想共掄魁
咄咄坐終日何心復賦梅惟應學弓馬塞上縛渠魁
蓬莱春日暖金鼎待鹽梅早踐台衡地調元酌斗魁
　絶句七言
　　留别盧大海
同居泮水采香芹契合金蘭獨有君只恐一㠶江浦上
離襟愁對夕陽分
　　秋雨有懐盧大海
秋雨蕭騷思不禁小窻無寐擁寒衾只愁靜院空階裏
滴碎相知鮑子心
　　聚禽圖
花容相映鳥相呼無限春光在畫圖可愛爭棲傍修竹
不知誰是鳯凰鶵
　　題畫
誰向山中友鹿羣書聲清夜隔溪聞石田茆屋如堪借
我欲来耕隴上雲
　　墨竹推篷圖
倚風争舞翠雲翹半啟篷窻酒暈消薄暮欲投湘浦宿
隔江誰弄紫鸞簫
　　題竹
露葉凝香翠欲流月華凉浸一庭秋恍疑阿母停鸞馭
玉節𤣥旌散不收
　　小景為馮副使賦
春山春水足追逰滿目韶華興未休說與蒼頭多載酒
景逢佳處即停舟
　　寄趙永祥楊景通
退朝兩神帶天香時復凝思入故鄉白屋近来曾到否
素軒修竹長應長
　　次韻狀元梅
暗度寒香散碧虚百花頭上噴驪珠看圖却憶臚傳罷
醉促前訶過紫衢
　　蓮塘水閣畫
曲曲闌干面面風危樓半堕水晶宫清香何處濃薫酒
一色芙蓉十里紅
　　生子報内叔
畫樓日暖鵲聲乾俄見深閨已報安偏喜呱呱供一笑
朝囘頻揭綉簾看
　　月梅
兔魄移從海上来玉龍水底誤疑猜夜深鱗甲驚飛動
萬顆驪珠脫蚌胎
　　夀萱堂為陳用文賦
花前舞袖膝前歌酌酒看花笑語和但願憂忘春不老
花開常近北堂多
　　怡親堂四時詩為臨川程潜麟賦
深深簾幙䕶香雲臉暈丹霞酒半醺試學兒啼供燕喜
春風笑語隔花聞
白紵新裁換越羅仙郎能舞又能歌晚来侍寢頻揮扇
但覺凉生枕簞多
堂上筵開晚未收霜柑初破洞庭秋婉容膝下承顔色
不借萱花為解憂
冰下寒魚入饌鮮紅爐畫閣火頻然靈椿不改青青操
自是春秋過八千
　　畫楳
紫毫喚醒老梅魂人在孤山月下村從此春風消不得
玉容猶帶雪霜痕
　　西湖圖
湖上嵐光紫翠濃髙低䑓閣畫簷重鄉山滿眼不能到
何日歸看九里松
　　題風烟雪月四梅
想見氷姿照素袍數聲横笛漢江皋如今不逐春風落
慿仗中山紫兔毫
一笑羣仙齒粲然霏霏玉骨鎖寒烟蹇驢踏雪曽相遇
流水㫁橋山店邉
東君私許冠羣芳萬斛明珠夜有光朔雪紛紛莫相妬
六花爭似五花香
孤芳宜託歳寒交尚白何須費解嘲五夜不禁清到骨
半痕斜月掛晴梢
　　題竹
誰剪脩篁百尺梢獨餘翠篠半含苞不妨紫鳯飛来晚
認得烟菆有舊巢
一夜凉颷轉素商鳯毛月下影回翔玉枝瘦損知誰似
却憶夷齊在首陽
　　題畫
散步林皋帶夕曛忘機飛下海鷗羣緣溪古樹半黄葉
隔岸好山多白雲
　　題海棠蓮桂梅花四仙子
酒酣紅玉暈香腮幾樹紅葩一笑開滿地綵雲春夢裏
只疑神女下陽䑓
盈盈羅韈慣凌波低首無言斂翠蛾欲約水仙㳺洛浦
臨風誰唱采蓮歌
雲鬟翠袖玉搔頭緩步行依桂子秋記得霓裳羽衣舞
飛神曽向廣寒㳺
一别江南幾度春折梅誰寄隴頭人詩魂不作羅浮夢
何事冰姿照眼新
　　小景畫
雨後来登水上亭殘紅柔綠滿前汀道人不是怜春色
為愛芙蓉萬朶青
　　題夏仲昭墨竹
曽移緑玉到簷齊幾度詩成節下題偏愛小窓明月夜
紫鸞飛落翠雲低
　　寄仁和聶司訓
縞帶隨車去莫攀詩名重見動江闗畫舡醉倚芙蓉露
吟到西湖第幾山
　　畫菘菜
秋末園蔬己着霜青青偏愛晚菘香沙鍋爛煑和根咬
誰識淡中滋味長
　　雙鶴
綠樹寒泉雪羽明引吭時送九皋聲飄飄兩腋迎風舉
我欲乘之上太清
　　題山水畫
溪上長橋對水扉野翁来往澹忘機白雲隔㫁人間世
塵土何緣得上衣
　　寄鄒廷璋(號南湖醉漁能畫嘗作謁陵圖未完/)
幾年書劒客京鄽掃盡溪山水共烟今日南湖應改色
翠篷添隻醉漁舡
掉頭不顧拂塵衣駭鹿驚猿去似飛我在京華仍舊好
毎看殘墨思依依
　　枯荷脊令
秋冷池蓮葉半凋夕陽飛並影蕭蕭幽禽尚有相親意
却嘆淮南尺布謠
　　題過廷章所蔵錢惟心墨竹石
籜龍葉戰風泠泠滿耳秋聲生翠屏便好參差裁綠玉
九苞鳴鳯在虞廷
　　辛未八月初四日奉天門朝見口號
端笏晨趨玉陛間御爐香細繞龍顔嵩呼拜舞朝天罷
寶殿東頭綴舊班
　　初七日選預經筵謝恩
經幃啟沃賴賢才何憶虚名及草莱仰荷聖恩天廣大
願傾末學報㳙埃
　　十六日文華殿進講易象禹謨
緋紫鏘鏘集殿庭君王負扆坐横經儒臣講說通天聴
聖學光眀似日星
　　講罷賜宴
御宴宏開左順門玉壺瓊液滿金尊經年鄉國勞奔走
今日新沾雨露恩
　　題葡萄二首
密葉風生夏日長草龍珠帳晚生凉主家留客琅玕簟
何用氷壺出蔗漿
鱗甲紛披照眼低鼎湖去後更誰騎却疑劉累真能擾
夭矯長髯到地垂
　　草蟲二詠
蛻殻清髙寄碧柯寜知螳背已操戈人生得意須回首
近日呉園露更多　　　　右螳螂捕蝉
清秋趯趯草蟲鳴殘蝶猶翻粉拍輕促織不知緣底事
微軀時起觸蠻爭　　　　右秋蟲殘蝶
　　牧牛圖
怪雨盲風撼栁梢便騎老牸返前郊任将破笠輕掀去
莫捲江村屋上茆
弄鶵牧豎倚陂陀閒縱芳村綠草多殘喘只今誰復問
古槐隂處痒頻摩
　　題刻絲蓮花水草
渚花交映玉芙蓉綵縷粧成錦一叢自是天孫機上手
當年刻楮未為工
　　題枯木竹石
天上曽乘泛斗槎歸来閒置海東涯波濤洗出金鰲背
葉葉琅玕擁翠華
　　雨竹
九疑清夢隔烟螺湘水悠悠别思多滿眼翠華秋色晩
倚風誰唱竹枝歌
　　題畫贈王都憲公度四首(有序/)
都憲戅菴王公奉勑総督京輸撫循畿甸直節英材著
於中外還朝未幾使車復南嘗得小景一幅因析為四
詠題其端以識别聊以寓同年企慕之私耳詩云乎哉
髯龍偃蹇負竒姿紫甲苔封屈鉄枝歴盡冰霜心不改
後凋應向歳寒知
翠屏屹立聳嶔崟不受纖塵半㸃侵絶頂去天惟尺五
蒼生深係仰韓心
暫解簮纓憇翠微公餘清適澹忘機此身雖在江湖逺
魏闕心懸只尺威
銀汞遙飛石罅危望中一道玉虹垂九重天上多恩澤
常注汪汪萬頃陂
　　喜鵲
辭却星橋路已賖飛鳴猶占海門槎不知来報緣何喜
昨夜銀缸也著花
　　傅說
審象旁求傅野賢商宗一夢格皇天為霖束取巖前板
已築王基六百年
　　題夏仲昭墨竹
雲鎖秦樓鳯不歸慿誰重把玉簫吹太常㳺戲容䑓上
翠羽分眀拂硯池
　　紅梅
仙子朝元下石壇却留丹竈付雲看玉蚪偷得三千顆
瘦骨清癯耐歳寒
　　捕魚圖
雙飛紫燕掠春波綠渚芳洲次第過試問舡舡爭舉網
不知誰箇得魚多
　　題奚官調馬圖(㓜年在學中作/)
不是奚官不敢騎自緣龍骨世間希瓊林宴罷逰春陌
應使人誇匹練飛
　　貢院撤棘黄學士以詩見遺步韻以復
命題當避歴科同細檢經書啟素櫳夜半錄成分次第
魯論先得祭于公
考校新增八子同三千文巻集窓櫳五經搜閱分詩禮
兼判春秋十二公
従知内外乆扶同防範其如限一櫳得謗成讎俱不計
已将盟誓付天公
共說前科志操同肯交闗節透簾櫳飛章交搆徒為爾
美諡玉成文介公
　
　
　
　倪文僖集巻十
欽定四庫全書
　倪文僖集巻十一
　　　　　　　　　　　　　明　倪謙　撰
　絶句七言
　　仲秋丁祭禮成分胙見及因成小詩二絶錄奉掌
　　　教王先生
陪祀成均振佩琚年年鼎肉餕神餘誰知萬死投邉裔
亦荷分膰到謫居
庶品頒来出豆籩親嘗深仰道如天此心若也含微玷
舉筯能無媿聖賢
　　八月二十日夢與二美人共飲席上各請賦詩余
　　　得一絶醒而忘其首句因足成之漫紀於此
蟬鬢雲鬟逞麗妝鬱金香噴紫羅嚢平生未識紅鸞字
願借春纎冩數行
　　于景瞻以閨情和予夢中之作少寓熱中之意因
　　　效顰以復十首
幾回搦管不成章空把鹽枝挿路傍封臂絳紗何日解
菱花一夜恐飛霜
又逐殘雲過女墻曾陪歌舞在昭陽如今羞見纒頭錦
空惜餘音繞畫梁
湖山石畔好燒香銀漢無波玉露涼低蹙翠裙深下拜
細将心事訴穹蒼
落月流輝照屋梁又看紅日上扶桑若為化作山頭石
望見夫君志亦償
千金不惜買文章永巷秋深灝氣涼若得重瞳親一顧
含羞誰引駕車羊
又逐鳴鳩到耳傍青春背我去堂堂谷風自昔歌葑菲
涇渭相形益可傷
偏訝愁隨一線長肯同桃李競新妝此心非石安能轉
自保堅貞比衛姜
一刻千金孰與償瑶琴無復鳯求凰妾心有似池中藕
雖㫁柔絲綰更長
已甘抱節比枯篁曾薦青奴一夜涼就使秋風能再熱
敢辭辛苦侍幃房
只愁金剪割離腸恩寵難慿苦不常已媿短檠墻角棄
何時遊鰈海東洋
　　青山白雲圖
蒼蒼萬壑暝雲浮誰伴深林鹿豕逰眼底鄉山故無恙
一㠶孤負五湖舟
　　鷺絲畫
白雪毿毿好羽衣藕花洲渚恣鳴飛自緣肌骨生来瘦
豈是魚蝦不療飢
　　次韻董廷器閨情(有序/)
昔周之國風為孔子所刪定其間男女夫婦之詩殆居
其半盖男女者三綱之首萬事之先人情之所不能無
者後之君子或去國之逺或不得於君則多託之以寓
興望夫壻之不来冀君王之眷顧悵年貌之衰謝欲才
用之及時也讀者弗察類以房闥狎昵之私視之豈足
以知詩人之㫖也耶若碧溪董先生所示閨情之什盖
有以近之矣率爾和去辭媿弗工覽者能以此意求之
則思過半矣
栁絮飛時雪作團亂人心緒正漫漫侍兒呼取添衾褥
道是輕盈不禦寒
黙倚雕闌數鴈行雙眉蹙破逺山蒼不如後院閒消遣
去送秋千喚女郎
逺道回車未肯膏為圖名利逐兒曹歸期望㫁門空掩
坐對梨花月影髙
片片飛花逐水流園林綠暗不勝愁㫁腸無計留春住
人老東風燕子樓
鳯幃抛却綺羅香一别天涯有底忙幾陣黄梅窓外雨
飄瀟潤浥藕絲裳
白汗凝珠拭素巾壠頭麥熟又嘗新鎖窓倦繡停針線
蛺蝶飛来最惱人
栁岸涼風透葛蕉心旌愁絶正搖搖蘭舟去後知何處
新水空添沒㫁橋
破愁曾借步兵厨一枕渾忘醉夢餘鸚鵡無端却饒舌
鬢雲低挽獨躊躇
逺寄寒衣手自縫泠泠涼雨滴踈桐孤燈相伴坐来乆
不覺忽聞山寺鐘
髙栁清秋咽露螿聲聲應是怨凄涼妾懐敢向何人訴
只禱虚空爇夜香
散歩苔階晚飯餘月華如晝列星踈碧天多少南征鴈
若个能傳萬里書
昔賞黄花到夕陽奉君懽飲罄壺觴如今九日人何在
縱有香醪不忍嘗
壁燈炯炯夜籠紗霜氣生寒隕素華坐擁繡衾清不寐
數殘更㸃思無涯
愁緒無期毎自来翠蛾雙鎖遣難開夫君不學衡陽鴈
一去如何忘却回
香滿金猊火滿籠燈花報喜結芳叢阿鬟向我忻相賀
眀日歸期却又空
鴛鴦戢翼兩心安此願何時得了還空慕青青松與竹
歳寒不改舊容顔
　　題小景畫
白雲紅葉已驚秋蘿屋涼生境倍幽長嘯碧山寜負我
不勝清興繞滄洲
　　題鷺絲畫為龎地官賦
羽儀偶别鳯池行暫落蘆花野岸傍回首凌風忽飛去
碧天空闊海茫茫
㓗白清脩立釣灘雲程遙待逐鵬摶漁翁不識孤髙性
漫作沙鷗一様看(自仲秋丁祭而下皆寓宣時作/)
　　二月初四日夜夢中作
庭前昨夜起秋風落葉瀟瀟萬木空獨有此君顔不改
依然無恙月眀中
　　題王孟端碧梧竹石
朝回曽據鰲峰石薤葉淋漓草制多一别掖垣成白首
鳯凰棲老碧梧柯
　　題畫寄楊尚書宗器
一卧林泉絶世埃柴門深傍碧山開故人遙在青雲上
常夜頻勞入夢来
　　墨梅和苗學士韻王牧之筆為謝景眀題
姑射仙人去不還臨風玉雪想容顔王喬袖有長生術
喚醒冰魂楮墨間
海月初髙瘦影斜淩寒璀璨吐冰花一枝懸向髙堂上
玉樹從来屬謝家
　　題米南宫雲山圖
雨聲入樹密如烟雲氣埋山白似綿釣罷歸来掩闗卧
不知春水到門前
　　金蘭畫為王司成題
幽獨元無富貴心誰將花葉染黄金援琴試鼓宣尼操
惟有靈均最賞音
　　題懸崖墨梅
深冬崖畔一枝懸幾㸃踈花鬬雪妍五夜影横清澗底
抱珠疑是老龍眠
　　畫龍
夭矯拏雲出海深九霄常抱濟時心何當捲却滄溟水
去作人間六月霖
　　畫虎
雄視耽耽夾鏡眀空山日落恣横行壁間只作尋常看
一嘯風生百獸驚
　　題漁舟小景
山色浮嵐水拍空釣舡閒繫緑楊中飯鐺旋爇蘆柴火
一股炊烟散晚風
　　觀蓮小景
髙閣涼生五月秋芙蕖萬柄出清流披襟獨倚闌干坐
為問先生可姓周
　　易洞為丁無咎賦
羲皇卦畫本天然首賛何勞擬太𤣥獨抱遺經深洞裏
不知幾度絶韋編
　　為郁景章題竹和張廷端韻
從敎桃杏逞春酣獨立江皋分所甘誰把紫簫驚宿鳯
凌風毛羽綠毶毶
　　題赤壁圖為太守金伯玉
赤壁江空水接天舉匏揮翰憶坡仙如今只有東山月
曽照當年載酒舡
　　題懸崖竹
晩移孤棹過湘川翡翠晴搖兩岸烟吟倚㫁崖清不寐
一枝涼影月中懸
　　又題竹石
昔年視草上鰲峰日照琅玕翠影重一别鳯池今十載
枝枝猶帶露華濃
　　題竹二首
扶疎林外幾枝存猶有清隂落酒尊莫惜烟梢半摧折
春風爭看長龍孫
蕭森緑玉楚江潯積翠凝烟自滿林試看嵗寒冰雪裏
青青方見一生心
　詩餘
　　臨江仙題觀泉圖
檜壑泉垂朝雨後冰簾一片誰收兩髯閑坐古磯頭回
頭頻指㸃飛雪灑清秋白羽停揮涼意透冷光晴射雙
眸夕陽不盡古今愁伯牙絃上趣曽遇賞音不
　　菩薩蠻題小景畫
短篷載雨隨流下木蘭畫槳無人把兩岸碧波平羣山
似馬行浮沉飄一葉逺水長天接欹枕愜吟情有詩成
未成
　　滿江紅題把酒問月
靈籟無諠良夜永冰輪初上秋如許金風薦爽素波清
泳白玉䑓髙天咫尺褰裳覽眺吟懐暢便浩歌把酒問
嫦娥遙相向如漢水葡萄釀似鯨吸江湖量乾坤兩白
眼任渠豪放想是長庚来采石金鑾乍别青藜杖待更
闌抱阮好歸休林雞唱
　　明月棹孤舟題月下撫琴圖
露下天壇秋月皎閒来此豁舒襟抱細拂冰絃閑調玉
軫彈曲廣陵仙操思入𡨕𡨕塵慮掃繞十指鶴鳴鸞嘯
流水髙山子期何在不見賞音人到
　　好事近題踏雪圖
江路曉風清滿地亂堆瓊屑謾䇿蹇驢閒步採梅梢香
雪小橋流水不知寒春意已潜泄望隔岸何處有珠宫
瑤闕
　　漢宫春題半身停簫仕女
金縷裁衣更腰繫霓裳内家粧束蛾眉淡掃髙綰烟鬟
凝緑隔窗遥見倚東風海棠春足還堪恨被遮羅襪凌
波步蓮雙蹙一枝楚江寒玉露纎纎十指春兼輕掬秦
樓何處悵望鳳鸞追逐何當拂琯啟朱唇暗留芳馥想
只待賞音佳伴為吹箇洞天仙曲
　　次韻鵲橋仙賀費彦昇夀六十
莊椿甲子費壺日月厯象也難推候瑶池阿母向西來
特地把蟠桃薦酒竹梧標格鶴鸞風采但見年年依舊
稱觴莫道我来遲喜和得陽春添夀
　　踏莎行題扇
湘竹披烟剡藤裁雪斂舒蹙就棕櫚摺動揺一握展開
時半彎恍訝瑤空月赤日低焚火雲髙結人間何處逃
炎熱便将入手不停揮涼風滿靣真清絶
　　浣溪沙題夏景
紫燕營巢語畫梁海榴噴火散清香困人天氣日偏長
夹道槐隂張翠幄滿池蓮艷鬬紅粧薫風殿閣送㣲涼
　　喜遷鶯詞贈南京太常少卿莆田陳公赴戸部侍
　　　郎之召時李立之少卿尚留南寺
帝城清曉見彩鳯銜来九重丹詔寵溢弓旌光生輪帛
云有聖恩宣召偉器惜居閒散雅望合登樞要典三禮
有一䕫自足何須雙妙爭道舊曾向粉署蜚英乆矣推
清操政貳民曹班聮常伯看展經邦才調趣駕曹參乍
别前席賈生初到敷奏處聴薫絃阜物世躋熈皥
　　小重山題斑竹白扇
十二江妃白練裳微風吹不散郯藤香斑斑清淚灑英
皇離魂㫁金珮冷瀟湘暑氣正探湯堪憐一握入手相
将翩翩鳳羽近人翔全慿仗付與透襟涼
　　晝錦堂送都憲髙公致仕
黄甲髙登烏䑓峻擢其奈親老誰将幾載白雲入望攪
亂柔腸一杯菽水懐桑梓兩封章奏達巖廊吾皇道争
似此人忠孝暫許還鄉懽聲心事遂便卸却朝簮整頓
歸航一水家山咫尺況遇秋涼都門出祖離觴灧畫堂
獻夀舞衣長兹歸也好看椿萱並茂喬梓同芳
　　沁園春送程司馬還新安
能武能文禄位功名始終保全想身依鳳闕親承恩露
手提虎旅汛掃蠻烟鎮守南都命參機務司馬兼收将
相權也只為把險艱厯徧足疾纒綿一封疏乞歸田俄
優詔遙飛下九天許暫返柴桑優游泉石勉親藥物頥
養天年當宁思賢人惟求舊早晩徴書来日邉從今去
遇家山風景且莫留連
　
　
　
　
　
　
　
　
　
　
　
　
　
　倪文僖集巻十一
欽定四庫全書
　倪文僖集巻十二
　　　　　　　　　　　　　明　倪謙　撰
　頌
　　聖徳格天頌
臣聞皇天無親惟徳是輔徳者格天之本也迺者正統
四年自春徂夏亢陽作慝靈雨不降溝澮乾涸来牟萎
瘁蒔挿有後時之憂西成失有秋之望皇上惻然憫之
曰天有數之適然在人宜盡理之當然迺祗承勑厲反
躬自咎减膳徹樂省寃恤孤下寛大之詔停不急之務
兢兢業業罔間晨夕遂致聖徳潜孚達於𡨕漠天心降
監霖雨應祈以和召和捷於影響天人感應之機何若
是其速矣乎昔成湯旱暵七載宣王饑饉荐臻桑林自
責雲漢興憂乆而方解孰若我皇有感即應較之商周
實為過之臣才謭薄不足以美盛徳告成功恭沐休澤
曷容以黙謹拜手稽首而獻頌頌曰於惟聖君父乾母
坤昭事上帝子育黎元謂天盖髙視聴伊邇至公無私
惟徳是與數有適然或愆其期人事既修天即應之顧
兹春正逮於夏月亢陽作慝川澤以竭溝塍龜坼来牟
瘁枯藴隆蟲蟲嗟我農夫蒔挿後時茂兹荑稗倉箱既
空室家奚賴皇曰於乎斯人何辜耗斁下土寜丁我軀
迺益䖍恭兢兢業業鼎珍不舉宫縣以徹既省滯寃復
䘏惸孤衆務斯復民力用甦懐柔百神惕厲祗若仁慈
潜孚達於冲漠帝謂聖君予懐明徳監視四方宜沛爾
澤迺叱天公迺驅豐隆阿香推車巽二起風虐魃誅殛
啇羊鼓舞月離于畢甘霖斯溥土壤優渥禾苗勃然仆
者以起萎者以鮮三農懽忻康年可必全吾所天伊誰
之力迺知彼昊明徳維馨以和召和若響隨聲昔有成
湯暵乾七祀禱於桑林責以六事亦有周宣赫赫炎炎
雲漢見憂八章屢言睹兹持乆天心始回惟我聖君有
感立隨於惟聖君徳與天俱超軼商周比隆唐虞於惟聖
君徳與天一蕩蕩難名巍巍莫述成功盛徳用告神眀臣
拜稽首謹揚頌聲以似以續歳書大有臣拜稽首天子萬夀
　表箋
　　請建皇儲表(南京禮部/)
伏覩成化十一年六月十八日欽降禮部勑書朕皇子
年已六歳尚未有名恁與翰林院㑹議定擬来聞如勑
奉行欽此臣等聞之不勝踴躍懽慶以為國家離明有
繼主器有託誠宗社萬年無窮之福也臣等竊以貽謀
燕翼周武所以詠豐芑預定太子漢文所以尊宗廟自
古聖帝明王君臨天下未有不以蚤建儲副以為宗廟
社稷萬世之計者也肆惟皇上嗣膺大寶十有二年矣
向嘗建立儲闈不幸早薨今東宫乆虚前星斂耀中外
臣民遑遑仰望已非一日一旦恭聞勑㫖知華渚之虹
流喜斗樞之電繞孰不以為皇上必遄降徳音即定大
本以之正位於少陽而尊居於鶴禁也哉然渉月經時
不聞明詔臣等心如焚灼踧踖靡寜乃敢詢謀僉同合
辭上請伏願皇上念承祧之重塞窺覦之端俯徇輿情
特賜明㫁立皇子為皇太子以定人心以隆邦本綿社
稷乆長之慶紹祖宗統緒之傳庶以惬中外羣臣之心
慰四海萬民之望宗社幸甚天下幸甚臣等言狂計愚
實出忠愛干冐天威不勝悚懼待罪之至
　　冊立皇太子賀表
某官某等伏覩成化十一年十一月初八日冊立皇太
子詔諭天下謹奉表稱賀者臣某等誠懽誠忭稽首頓
首上言伏以震器承祧衍本支於萬世離明繼照溥恩
澤於八方正一人之元良罄兆民之懽戴恭惟皇帝陛
下聖由天縱徳與日新承祖宗積累之洪休撫國家靈
長之景運是以祥開宫壼篤生龍鳳之姿慶錫穹蒼允
協麟騶之應遂定天下之大本懋隆宗社之昌圖臣某
等職守南京忻逢盛事仰前星之瑞世祝聖夀以齊天
　　賀皇太后表
伏以長樂慈闈至養孝隆於聖主重熈景運厚澤慶衍
於神孫恩被臣民懽騰海宇恭惟皇太后陛下寛仁雍
肅柔順温恭賛先帝之勤勞母儀四海翊嗣君之徳理
子恵羣生遂宏宗社之逺猷聿定儲副之大本承祧有
託垂裕無窮五百歳而聖人生適符其數億萬年而邦
本固實啟其祥臣某等職守南京忻逢盛事睹前星之
拱極徳協重華仰坤元之配天功齊厚載
　　賀皇太子箋
伏以明兩作離光繼四方之照洊雷居震器承萬世之
安慶洽邦家懽騰逺邇敬惟皇太子殿下聰明天授濬
哲生知龍鳯之姿卓冠乎羣倫天日之表首出乎庶物
性全孝友而仁愛心具恭敬而中和是宜欽膺冊命而
正位春宫也臣某等職守南京忻逢盛事仰前星而敬
拜祝夀筭以千秋
　賛
　　處士程用中賛
蚤罹繹騷避難奔走長際聖明喪厥父母墓封崇以若
堂面哀毁其如􁈭祖構克承而孝行聿彰閫絃弗續而
恩義彌厚知樂顔堂生也何憂丘首得正死也何負嗚
呼此其所以為忠壮之孫伯苻之後者耶
　　周亞卿畫像賛
堪輿鍾秀篤生偉人文名應乎列宿徳譽冠乎朝紳爰
竭丹悃受知紫宸允惬乎中外之望付託以東南之民
無隠不燭有言必陳邦計資以充羨黎庶樂以拊循容
之舒也温其如玉澤之溥也盎然如春身厯事乎四朝
行不染乎一塵誠所謂國之柱石帝之股肱民之父母
世之鳳麟者也
　　嘉慶堂賛(并序/)
昔宋吏部尚書夢得葉公髙宗朝以節度使致仕歸老
霅溪其後子孫散居包卞二山之下殆今千數百家若
惟讓者是已惟讓之先有堂曰嘉慶元季厄於兵燹惟
讓即舊址募工伐材而搆之屹復故規惟讓尋遷寓京
師遂與堂别而此心未嘗忘之也乃徴學士大夫珠玉
紀咏乎斯堂以其子順天庠生寛嘗從予㳺欲贅一言
予閱其所修世譜而知葉氏嘉慶其来尚矣尚書之後
有暘谷者隠居行義不慕榮進闢田治生家以豐裕嗜
賙䘏窮匱人目為長者生均茂克肖其志當元政失御
歳歉人飢嘅然曰吾豈可忍視一鄉之瘠而俾一室獨
肥乎即發廩濟之大疫殍死盈道又為斵槥掩埋之生
伯森荐經亂離克守世業不墜生子謙獲際聖明海㝢
清寜益修植徳善務於繼承子謙所生則惟讓也慷慨
有大志嘗曰吾家世以詩書之澤相傳豈可自我而廢
乃涉獵經史恢拓前人舊産積遺書修譜牒有子五人
皆敎以義方碩徳令聞蔚為包山之望斯堂之構特其
光前垂後之一端也觀其嘉慶之實若此其名不亦宜
乎予嘉斯堂存而復亨也謹拜手為之賛曰
有翼其堂包山之陽制實輪奐名亦允臧厥名伊何是
曰嘉慶奕世相承彌逺彌盛嘉之為義衆美所儲慶之
為義積善之餘爰求慶源肇自逺祖老成典刑為宋室
輔遂有暘谷均茂繼之既𦵏人死復濟人饑是慶之嘉
其澤日侈孰衍其流伯森父子逮惟讓公克孝且賢肯
堂肯構有光於前豈惟光前垂裕爾後尚培其基以峙
不朽公侯復始跂予望之有如不信視此賛辭
　　楊貢知縣待漏像賛
外之睟也冰清玉澤内之充也海匯山積自黄甲以䇿
名致金閨之通籍奮鵬程於九萬近龍顔於咫尺道在
經綸志覃忠赤端笏峩冠垂紳正舄接曉班於鵷序向
巖廊而鵠立此其九門未闢而待漏於左掖者也
　　貓互乳圖賛(并序/)
太僕少卿錢唐王公家畜二貓一狀類獅子一斑類玳
瑁各産四子銜置一棲互乳不擇盖和氣之應也公嘗
繪為圖其子中書廷瑞出以示予予覽而異之遂為之
賛賛曰大鈞播物元氣渾淪惟人克全物乃駁昏嗟嗟
二貓形質有異生子互乳不相猜忌捕嚙䑕輩貓性所
知胡於他産一視同慈匪貓之慈盛徳之應以和召和
表兹家慶家孰無貓孰若我卿父父子子藹乎中庭信
及豚魚昌黎所紀千載北平允儷厥美伯竒履霜閔損
御蘆人反不然盍視此圖
　　尚寶宋君士皐像賛
猗與宋君衣冠偉如梧竹其標金玉其軀氣清神融陽
燧方諸美質令望圭璋瑾瑜學問富蓄山藏海儲文辭
豐縟雲斂霧舒發身名科春榜鄉書列職近侍紫垣玉
除肆夏以行采齊以趨禮以為衛敬以為輿孫志守謙
輝光不踰方物發謀應務有餘圖書滿家以味道腴琴
瑟在側塵慮以祛正而不阿通而不迂彼美若人君子
之儒二恵競爽鳳鶵龍駒接武瑞世其在此歟
　　兵部尚書徐貞襄公像賛
容莊而肅氣温而穆惟徳章只鳳羽之文麟趾之仁為
世祥只用逷蠻方曰来享王振乾綱只守備南畿叅賛
戎機勤靡遑只位長夏卿作帝股肱弼元良只鍚予便
蕃宸章屢頒被寵光只境宇寜謐功存社稷紀太常只
清白一節孰可磨涅允貞襄只仰瞻遺像為國悽愴我
涕滂只積之孔厚保艾爾後衍餘慶只
　　鹿千户鏞行樂像賛
系宗五鹿職典千兵徳容外睟才略中弸彼交匪敖其
儀不忒兎罝好仇羔羊自得
　　李靖菴像賛(又號大虚散人/)
癯然山澤之儒而味乎道真泊然聲利之途而超乎世
塵心存希夷抱先天而獨玩神遊溟涬與太古而為隣
吟發浩浩之趣醉懐拍拍之春是盖将戲弄日月於費
壺淩歴甲子於荘椿者也噫此其為太虚山中之散人
也耶
　　徐醫士季東先生像賛
長身而美髯氣充而神全少適情於湖海晚遯跡於林
泉非禮弗為而寡合者人以道自樂而所契者天心惟
尚千古之交手不釋百家之編傳世學於青嚢精藥性
於赭鞭治病能生死而骨肉察理則造微而入𤣥斯人
也雖其聊試工巧而為當代之名醫實則不求聞達而
為在野之遺賢百世之下髙風邈然
　　訥菴陳士謙像賛
良玉在璞盛徳若愚遨遊湖海浮湛里閭洗箕潁之耳
讀洙泗之書松雪書法馬夏繪事筆之所工金石遺文
鼎彛古器家之所儲放懐少陵之詩髙隠子雲之居抗
志物表逰心太初兹非在野嘉遯之賢斯文博雅之儒
也耶
　　李太常立之父像賛
坦乎性情肅乎儀形著徳容也岷山崢嶸江水淵泓秀
所鍾也存心有恒待人以誠持敬恭也周䘏孤惸舟捐
槖傾義是從也遺子金籝何如一經致登庸也宸翰褒
稱命服光榮貤恩封也貴而不矜名重鄉評仰髙蹤也
子孫衣纓奕世其承何天之龍也
　　鄒宗伯宗盛待漏像賛
徳懋學邃神清氣豪早擅文於甲第遂司武於兵曹其
律已也著氷檗之聲譽其修職也致夙夜之勤勞是以
克篤忠藎荐荷寵褒方圻父九伐之法是典遽伯夷三
禮之柄是操職踐容臺之長位居宗伯之髙幞頭革帶
象笏緋袍獻納待九門之漏明良慶千載之遭斯人也
觀其累朝委重奕世濟美豈非國之麟角家之鳳毛也
耶
　　約菴柴永春像賛
挺梧竹之髙標適江湖之清意雖泰不驕以義為利視
人無間於物有濟樂悠悠之性天存坦坦之心地噫斯
其為約菴之風致也耶
　　李太常宗周陪祭像賛
得繕性葆真之㫖負稽古考文之學宗黄老之𤣥虚典
夷䕫之禮樂心之靜也千頃之陂神之清也九臯之鶴
早踐容䑓之尊繼荷清卿之擢敭厯兩京以肅雍而相
祀事厯事五朝以寅清而承寵渥觀其齊明盛服有孚
顆若其詩所謂温恭朝夕執事有恪者歟
　　友竹張志確像賛
謂為窮也則與翰林諸老酬唱於較藝之宫謂為達也
則與考槃碩人寤寐於山磵之中盖其身雖隠而道則
顯外雖約而内則豐學之博也著於賦詠擅髙岑之妙
才之良也形於翰墨奪鍾王之工徳之孚也則授徒而
户屨滿孝之篤也則養親而甘㫖充所友者青青數竿
之竹所託者𡨕㝠萬里之鴻觀其結社吟壇詩琴壺奕
悠然胸次之灑落作賔鄉校衣巾杖舄肅乎禮度之雍
容此其人其真得曾㸃舞雩詠歸之樂而不改顔淵簞
食瓢飲之風也耶
　　封兵部主事愛竹盧公像賛
此愛竹翁之像也靈䑓丹府廓然太古之天修髯美姿
灑若物外之仙其立志則耿介而不茍其操行則正大
而不偏處事惟仁義是尚交友務始終克全是以敎子
為國家之用致身荷錫命之専備箕疇之盛福享荘椿
之永年觀其赴郊逰詞客之㑹居鄉飲上賓之筵望而
慕之者孰不以為香山之老洛社之賢也耶
　　羅都憲公服像賛
鐡面霜威足以懾姦囘緋袍象笏足以肅敬仰早結當
宁之知荐擢外䑓之長激濁揚清伸寃理枉横鵬鶚於
秋空擊豺狼於草莽是以郡邑賴其澄清而朝廷優其
爵賞斯人也其髙明之識剛大之氣盖得孔門賜也之
達孟氏之養者歟
　　畫士汪孟文小像賛
其為氣也􁁺然而清其為人也慤然而誠蚤遊心於畫
苑遂馳譽於墨卿天機超越意匠經營此所以筆端造
化咫尺有萬里之勢胸中丘壑磊落成一代之名也歟
　　學士錢先生像賛
性姿清粹風神秀朗文能華國馳翰苑之名學足致君
進經筵之講籍籍書香之傳楚楚鳳毛之長撫夷却金
著使節於南交牧民遺愛建生祠於東廣天挺三呉之
豪人歆一代之仰兹非所謂有大設施者由其有大涵
養者歟
　箴　銘
　　存養軒銘為周文彬作
烝黎克生曰彼天厥形惟肖理賦焉心為神明性體全
純粹至善豈有偏仰惟亞聖覺乃先懼斯戕賊操靡堅
昭晰大訓垂七篇存之毋似雞犬然養之勿若杯與棬
修身以俟惑罔牽天命我立聖可肩惟周力學務一䖍
不舍不害志愈專服膺弗失匪外遷俯仰無怍希先賢
　　守謙齋銘為馬駩作
天道虧盈曰謙是益惟人時憲宜守勿失牧已以卑承
物以虚尊而有光卑不可踰處髙斯危履滿斯涾慮以
下人邦家必達相在兹宇持之靡忘無往不利終焉允
臧
　　寜靜齋箴
周尚文甫以寜靜為窒慾之方而徴題於予予慮其未
知要之所在也故為遺之箴曰
心處於中也甚微而欲攻於外也甚衆譬彼冦攘俟隙
而動使扃鐍之靡固将轇轕以畢乗禦匪有道曷云能
勝所貴君子惟寜惟靜豈槁木兼死灰若止水與懸鏡
洞然其明浩乎其虚雖紛接之不足吾隨應而有餘物
莫能遷事莫能亂理欲之幾於焉以判嗟嗟寜靜曰敬
是持厥要為主始克勝私古我聖賢從事於此墨卿司
訓用勵厥始
　　存素軒銘為鍾廷玉著
人之一心皎然虚白是為太素純粹靡忒外物交誘其
中乃移一為欲染本源竟緇汨汨而生貿貿而死禽耶
獸耶相去無幾庶民則去惟君子存持循固守仁義是
遵務克已私用反天理刮垢滌汙日新不已如彼日月
出雲以升始非加損今非有增惟一惟靜存存弗失掲
銘座隅式警晨夕
　　夀山石銘(有序/)
尚寳司卿蹇君伯榮太師忠定公長子也君初度日其
子時澤時潤嘗獲竒石以獻背文隠起曰夀誠夀徴也
君因命曰夀山余為銘曰
山之夀文隠籕翠峰㠝岏聳竒秀堪輿闡秘介耆耉俾
彌爾性永同乆山之夀後天朽
　　坦齋箴為呉敏宗政著
道若大路人莫不由矢直砥平曾何阻修行之以仁蹈
之以義踐之以信運之以智八荒洞達無往不然斯善
履坦以全其天昧者弗循妄存官府出門有礙自貽伊
阻枉者弗遵私立畛域乃騖他岐為間茅塞人欲滋熾
冐險履危心勞日拙其存幾希乾坤之徳曰惟簡易自
昔先民心同天地彼君子兮坦然此心永保頁吉而戒
是欽
　　馬升雲逵字箴
維人有身長與稚異首服既加㓜志斯棄字言孳也名
義所生大賓攸命爰責其成錦衣馬公桓桓貔虎秉國
憲綱兼資文武篤生震器秀眉王膚麒麟之乗鳳鸞之
雛升也其名雲逵其字木生地中易象之義君子觀象
厥徳是修至於髙大積累之由乃躋顯榮如木之發接
武青雲亨衢九達迺賛宸畫茂䇿華勛勒銘鼎彛圖像
麒麟是為亢宗亦曰善繼襲組傳珪子孫弗替崇階峻
級不已其升詢名考義拳拳服膺
冠而字所以責成人之禮也錦衣指揮同知馬公有子
曰升聰敏好學材器雋偉冠而字以雲逵盖取義於易
象也鉅卿宗儒從而發揮之已無餘藴尚容置喙其間
哉然雲逵嘗納交於予則是朋友有箴規之義也故本
易象言之
　　尚士亷字箴(有序/)
孟子曰可以取可以無取取傷亷㢘者士君子守身之
節操也然非心清而欲寡則見義不明處事不審其於
所取烏能保其不傷亷哉盖禮義亷耻國之四維亷耻
立則士習美而民俗厚國之綱維於焉以張而天下治
矣故士莫貴於亷士之不亷猶女之不頁繼有他善奚
足尚哉金䑓尚君名清賓為製字曰士亷嘗與予同舟
南下朝夕促膝而談欲予演繹其字之義而體諸身也
予聞古有訓亷之箴因推是義乃為箴以朂之箴曰
先民有言貨悖而入者亦悖而出君子臨財勿事茍得
亷於所取由心之清心茍昧理溪壑豈盈故分所當得
雖舜受堯之天下不以為泰使或非義則不取諸人以
一介富春七里灘洛陽三尺雪視利祿如敝屣凛千古
之髙節胡椒八百石錦障五十里徒斂怨而召禍菑害
逮於一已咨爾士亷貴審厥從蝉蛻汙濁蘭雪清風為
鑒孔昭朂哉夫子敢布訓辭用告侍史
　　白石硯銘
良玉生烟中含太𤣥是為吾田以筆耕其間用資吾之
所欲言
　　木枕銘
木之質堅如石中凹自成匪雕􁂣以藉吾首薦寝席賴
爾安眠體舒適
　倪文僖集巻十二
欽定四庫全書
　倪文僖集巻十三
　　　　　　　　　　　　　明　倪謙　撰
　記
　　故叅政胡公祠堂記
正統五年夏四月某日致福建叅政事廣徳胡公卒卜
宅兆於井亭峰東黄姥嶺之原即地構祠以祗奉祀事
既成其子英衰絰走京師謀名公誌刻以歸𦵏繫牲有
石屬予為記俾後之奉祀者有所徴也予謝蕪陋不獲
命惟胡氏逺有代序自宋安定先生諱瑗敎授蘇湖家
泰之如皋後徙寜國復徙桐川之東冲代有聞人至菊
隠公諱士通晦迹弗仕公諱廙字致恭菊隠之長子也
年十二而孤母陳敎飭謹備口授以經書皆克通念曉
析比長遣補州學生肆力問學大有攸進母殁號慟毁
瘠廬於墓者三載永樂初升太學擢工科給事中居職
蹇諤有諍臣風節攝通政司事懋著忠亮簡在宸衷仁
廟紹統陞交阯按察僉事尋以位不稱徳留公緫䑓憲
未行進拜都察院右副都御史大振風紀疏滌寃滯持
三尺無所低昻激揚紏覈直言無忌䝉恩賜誥追贈祖
父如公官大母及母皆為淑人出為福建叅政拊安孤
老剪鉏强滑濬福州城河以通舟楫至今人賴其便正
統改元盈秩至京陳詞乞骸骨上俞其請遂以所居官
致仕公有材畧尚氣節賙人之急出貸力猶棄秕稗務
道徳猶嗜芻豢嘗奉命入蜀取材見貧民親喪不舉諭
令儉𦵏多助給之建伏波将軍祠程明道先生道南堂
以敦風俗晚年惟以睦宗戚娯賓友課子姪為事一旦
遘疾且革神色不亂手書二詩呼諸子示戒而卒嗚呼
公以深淳之行乗時奮庸敭厯中外懋著嘉績宜其生
致顯褒殁垂令聞而又篤生克子以承厥宗可謂濟美
矣宜畀以詩詩曰
胡氏大家舄奕繁衍徳積而昌及公斯顯始居侍從喉
舌是司屢疏論建受知於時擢揔䑓憲風裁聿肆出莅
閩藩式靖以治既老而休益礪晚節進退以道是謂明
哲溘然永逝實維考終爰卜幽宅黄姥之東山有松柏
是䖍是斵迺堊迺髹作廟奕奕孝孫来享卬盛豆鉶陟
降堂止惟公妥靈我作銘詩麗牲是刻億載萬年承祀
無忒
　　瓊林宴歸記
正統四年三月初一日皇上将臨軒䇿試禮部所進士
百人是日以頒䧏徳音詔移次日及日上御奉天殿䇿
以六經治道之要将親覽焉讀巻官自光祿大夫柱國
少師工部尚書兼謹身殿大學士楊榮而下十有二人
提調等官自資徳大夫正治上卿禮部尚書胡濙而下
二十有六人各共乃事惟謹其進士裒然舉者各陳所
見以對揚宏休而謙與四明章繪預焉明日各詣國學
領進士巾袍履笏始釋褐又明日皇上衮冕御正殿廷
設鹵簿百官朝服侍班鴻臚臣引進士至廷陛傳名放
榜時洞庭施槃魁天下士謙第三人賜進士及第繪第
二甲前列進士出身明日賜状元進士朝服冠帶楮幣
有差勑光禄具醪饌賜宴禮部命太師英國公張輔主
宴讀巻等官咸在焉實月之初五日也眀日拜表謝恩又
明日乃詣國學舍菜先師禮成而釋服時進士皆天下
俊造攸萃旅寓京師惟繪以貲富徙實家安定門外宴
之夕霑醉而歸鄉閭好事者榮之為肖其貌於毫素繪
喜其状之酷似且有警也装禠成巻題曰瓊林宴歸以
謙同年屬記其事謙仰惟聖朝之待士禮意至厚恩榮
至渥夫豈䙝其寵靈哉盖将感發其心而望其裨賛國
家之理也士子服是殊遇寜不惕然思竭報稱於所施
乎謙觀是圖知繪之圖報也切矣盖士之績學未出窮
經考古監前人已行之迹孰不喜其成而憤其敗賢者
樂與之齊不肖者羞與之齒吾茍得時行道必為此不
為彼此恒志也及一旦遭際聖明踐履亨衢確然不易
厥志者固多然囿於榮利日負而月忘之以至於萎薾
者亦有之矣繪用是大愳左右是圖莅政之隙時展而
閱之必曰皇上優待我者若是繪宜如何報也以此自
警則必為此不為彼之志惕然常存非榮利所得而易
予知其勛名徳業将與古名臣埒上不忘殊遇下不負
科名必矣茍謂是圖将以誇示於人人是豈知繪者哉
繪字尚素今主冬官水曹事有聲其以斯宴曰瓊林者
宋毎宴進士於瓊林苑盖仍世傳之舊云
　　重修豫讓橋記
距趙城南幾十里水自東山来横亘於道古有橋架水
上以濟行旅即戰國義士豫讓死所也代乆傾圮於水
裹足經是者咸病焉知縣事呉橋何君友聞於正統辛
酉由進士出宰於斯興踣起廢有為有守歳甲子秋八
月嘗出按行至水涘爰仰遺烈惕然懐感乃稅駕諭父
老曰若知夫豫讓之所以義乎昔臣事智伯感其國士
之遇及智伯為趙襄子所滅壤地三分家無噍類而讓
以死報之挾匕首入其宫中塗厠以冀得志於襄子也
至被覺獲幸得釋又漆身變容吞炭變音違妻拒友必
欲成其志去伏此橋下俟襄子出而圖之復被覺獲竟
斬其空衣而死屢仆屢起畧不少變雖未得扼其喉揕
其胷而一念之加於襄子者固已盡矣此其義何如也
讓既死於此橋其靈爽将不亦依於此橋乎今頽缺㫁
壊民病於涉無讓猶将舉焉矧有讓之烈乎昔南國愛
甘棠不忍伐以召伯生憇於此故也則夫死於此者能
不加愛而忍視其廢乎大義耿耿誠足為委質事人之
法吾将表其跡以風厲吾民也爾謂何若父老咸稽顙
曰諾於是首捐俸資裒輿情所樂助計得錢若干緍乃
募工甃橋以石中劵水竇上隆旁殺廣二丈長倍之髙
一丈五尺為祠堂橋西以妥其靈費不在官役罔及民
踰月功以成告是年冬君朝㑹京師過予家屬記其事
予以君一舉得三善焉夫追復古跡俾前人之遺烈以
彰義之發也俾行旅之濟涉以便恵之及也俾斯民之
趨向以勸仁之推也一舉而三善具可謂能知為政不
有過於鄭僑也歟代之理人者非法令所急不皆加之
意君獨急法令所緩若此非賢而有才殆将有不暇也
君在壬戌癸亥歳嘗修建中鎮伏羲媧皇三廟又嘗修
宣聖廟以暨城墉壇墠罔不完固其規畫率類此務民
義敬鬼神君有之矣因併記之以告於後之人
　　墨莊記
人恒以田為荘未嘗聞以墨者盖田衣食所藉以出故
莫不竭終歳之勤以為廪庾之積絲枲之儲至有連阡
陌跨郡邑而不以為多者利之所在故也至於墨饑不
可以為食寒不可以為衣而宋静春劉先生之家乃聚
書千巻謂為墨荘若與田疇之富者争雄迨及後人宣
泰居新淦覽岡復能修其業而不少墜不已迂乎殊不
知田之多者人力或有不齊旱澇蝗蝻或有不時則秋
成之穫也失望而況厚藏者大盜之餌沃壤者勢家之
資茍子孫孱弱而不能守之以義其不轉為他人之有
者鮮矣故當静春之時其富埒封君固不知其幾家今
能保其舊荘而獨存者果何人也而惟先生之荘無人
力之擾旱澇蝗蝻之虞無大盜之窺勢家之欲而子孫
緝遺編理陳帙致使其墨越數百載而無恙其所穫果
孰少而孰多耶然莊之所以無恙由畊者之相仍也聞
宣泰之曽祖伯昻嘗畊乎是而得河南文學祖永誠繼
起而畊之父與夀復起而畊之今之畊則宣泰也朝畊
以舌暮畊以筆以精神為畚鍤以心思為耰鋤墾其荒
蕪芸其稂莠而義理之生森然日以滋長宣泰穫而有
之含咀其英華佩服其仁義則世之膏梁文繡舉不足
以動乎其中矣楊子曰耕道而得道其斯之謂歟由是
而知宣泰所穫於墨者固已斂諸方寸而為子孫之耕
夫豈不又有餘地也哉兹宣泰来㳺京師徴言為記予
故為舉其異於以田為荘者以告他日倘得南翔過君
之荘肯許暫畊其間願執耒耜以從
　　愚菴記
貴州都司龍里衛指揮使鳳陽儲君廷用嘗即所治之
隙構為燕息之所顔其楣曰愚菴徴言為記予惟天之
賦於人者曰仁曰義曰禮曰智謂之四徳而人所同有
者也全而盡之則為聖為賢否則反是至若愚者智不
足而戅有餘蔽於氣禀之偏者也廷用卓犖有為敦詩
說禮志希聖賢之道其肯以愚自居哉矧受朝廷分閫
之寄雄鎮一方出提戎旅則運機决䇿開闔若神坐守
疆圉則休兵䘏民寜謐安堵又非愚者之所能也以是
名菴厥義何居予嘗思栁宗元之序愚溪有曰甯武子
愚不可及智而愚者也顔子不違如愚睿而愚者也皆
不得為真愚然則廷用也其可謂之真愚哉夫釣聲以
鈎譽鼓力以射利智者以為巧而愚者拙於是也奔競
以冒險狡獪以欺天智者以為長而愚者短於是也是
智也乃穿鑿私智非吾所謂天賦之徳也是愚也乃顔
甯之愚非吾所謂氣稟之偏也廷用之愚其在於是乎
然猶未也孔子曰聦明睿智守之以愚老𥅆曰君子盛
徳容貌若愚愚而至是則於聖賢之道幾矣予亦世之
所謂愚者因記廷用之菴也遂書此以偕勉焉
　　重建陽春橋記
昆陵東南大郡也統邑凡四而無錫為大邑有水貫邑
城中道陽春門以出盖由京口入淛江演迤八百里名
曰運河以通餫餉者也今作石梁跨河上曰陽春橋因
門以名之俗曰跨塘按錫山誌陽春門外初無橋有路
自顧橋偏門出下塘達景雲泰伯垂慶延祥四鄉至元
末偽呉據平江重築錫城而偏門廢洪武戊辰邑民黄
龔等始於門外數百步許架木為之燥濕迭更木易朽
腐兼水勢衝囓風雨震陵橋不能支厯載以来隨葺隨
罅涉者告病焉正統初永嘉項侯来宰是邑見而憫之
欲甃以石以始至而未暇也適冬官亞卿廬陵周公廵
撫畿甸及境顧謂侯曰是橋當水路之衝飛檣走箠者
畢集於是夾岸而居者齗齗焉不特四鄉之民所由出
入也傾圮若是可不圖所以堅乆者哉侯曰唯此吾志
也乃率邑丞王鄭主簿鄴各捐俸資倡之士民慕義樂
助者翕然遂命耆宿馮伯全等董厥事鳩工伐石革故
鼎新興役於正統丁已某月日畢工於戊午某月日費
緍錢若干石甓若干相距若干尺其崇若干脩若干上
夾欄檻可以馳方軌下疏斗門可以通千石舟由是川
行者如履平地不復知有一水之隔矣衆感侯之恵咸
欲書其事於石屬言為記古者辰角見而雨集則除道
天根見而水涸則成梁橋梁之政王道之攸繫也項君
之莅錫邑以仁厚存心均徭薄賦省身㓗已無非豈弟
之化而又能成亞卿之美興百世之利作橋梁以濟病
涉王道之端仁者之心於是有徴焉可謂急所先務而
善於為政者矣予故備其顛末登載於石俾後之經是
橋者知其利之攸自也君名伾字如僉發身名科有學
行秩垂滿當遷遽引年而退君子與其不媿古人云
　　慎軒記
松江宋君孟顒居華亭南梁闢一室􁍑圖史其中為藏
修所匾曰慎軒去年冬挈其子潜来遊京師未幾治任
将歸翰林檢討錢君原溥與孟顒有鄉好而雅重其為
人乃干永嘉謝廷循甫圖其所謂慎軒者而屬記於予
以贈予嘗思之人之一身所以運用乎四體者心也所
以管攝乎一心者慎也慎也者豈非修身之要乎夫事
物之来也紛紜轇輵畢集吾前茍不接之以慎其不為
之誘奪於中也者幾希是以君子所遇雖有險夷而險
夷一致其慎所居雖有隠顯而隠顯一致其慎慎而若
是則中有主不可得而誘奪矣盖險者畏途也夫人而
知慎之惟不忽於夷則無適而不慎矣詩曰用戒不虞
是已顯者眀處也夫人而能慎之惟不忽於隠則無時
而不慎矣詩曰不媿屋漏是已然無適無時而不致其
慎固為美矣使或有初而鮮終亦何益哉故昔臯陶陳
謨必舉慎厥身修思永為言慎而思永則修身之道備
而天下國家之本立矣孟顒讀聖賢之書倜儻而尚義
言無妄吐行無非踐□□若臨淵履冰而恐䧟墜也故
名軒以慎而自警焉則於險夷隠顯其必知所用力矣
予恐其慎於始而或忽於終也故重以思永之說孟顒
果持是慎乆而不息則私欲以遏天理以存道有不在
於是乎此固翰檢之意予特申而記之也尚慎之哉
　　巴湖草堂記
崑山徐公孝氏嘗誅茅結屋以居居之南二里許有湖
曰巴城因扁其居曰巴湖草堂主客主事夏君存良其
鄉契也為之請記於予且曰巴城邑之巨浸也望之鬱
然有桑柘蒲栁之隂就之粲然有菱芡芙蕖之榮近湖
皆沃壤曠夷宜稼掬湖水以灌之歳入恒倍公孝朝出
耕暮歸輙偃仰是堂樵歌漁唱之往還烟蓑雨笠之出
没渚禽林鳥之翔翥皆在堂外而為公孝所有又其麻
枲足以衣秔稻足以食果蔬足以實豆籩魚鱉雞豚足
以備鼎俎凡可以贍其生者皆無事於他求公孝居而
樂焉客至則擊鮮呼酒以適其適酒酣浩歌杜子美卜
居之篇盖将自附於浣花滄浪之勝者也幸一言以記
之予惟君子得遂隠處之樂者必在於治平之時康衢
之老出作入息而不知帝力者有唐堯之在上也子美
以文章名海内然遭天寳安史之亂干戈播遷殆無寜
歳雖營堂於成都然居未三載而入梓及閬復居成都
居未一載竟卜戎渝而出峽矣堂之敝也噫誰與葺之
公孝際聖朝明盛之時四海寜謐里無桴鼓之警門無
追呼之及而迹無轉徙之慮日與田夫野老優㳺逸豫
以暢叙其隠遯之懐則子美之不能得者而今得之詎
非公孝之幸而斯堂之遭乎雖然地不自勝因人而勝
前乎子美浣花之溪固自若也一得子美遂流聞至今
而名益彰前乎公孝巴城之湖亦自若也今其美既專
於公孝矣則巴湖之名将不因公孝而有聞於後世乎
公孝抱徳不試其清節雅操賢於人也逺矣尚恬然自
守毋使外誘得以奪之而輕於去就可焉不然吾恐草
堂之靈得以移文而拒之矣遂不辭而為記
　　處夢軒記
聖朝勛貴大臣鎮逺侯顧公有冢嗣曰維周别號雪坡
警敏英偉博涉經史攻翰墨喜吟咏畧無紈綺之習嶷
然圭組之器廟堂之具也予雅重之而樂與之㳺暇日
嘗過其第坐余軒中圖書四壁脩廣不踰尋丈睹其楣
間扁曰處夢予疑而問之雪坡曰人之處乎世殆若處
乎夢也予昔生於貴陽比長寓於桂林尋移家金陵今
又居於金䑓也其間憂喜相仍聚散靡定窅然而失倐
往倐来而不可把玩以今思之曷異荘生之蝶淳于之
蟻而鄭人之鹿哉抑豈特予為然彼微之為草木舒翹
吐英非不穠郁可愛及其凋謝澌盡則向之可愛者非
夢乎巨之為江河奔濤激浪非不澒洞可愕及其風恬
水落則向之可愕者非夢乎髙之為山烟雲之興方彌
滿岩谷而忽泯於無迹也則向之興者非夢乎大之為
天雷電之作震耀宇宙而忽寂於無聲也則向之作者
非夢乎故以今日視往日則往日為一夢也以今時視
往古則往古亦夢也今之視往固知往之為夢後之視
今惡知今之不為夢乎故凡物之有形者皆有變也皆
有變則皆為夢矣雖天地且然而況於予乎予用是視
處斯世若一大夢焉吾子以為何如予曰噫卓矣哉雪
坡之見也人生百年瞬息其忻戚得喪倚伏去留紛出
於吾前也皆非吾之所有也狃於造物莫知其然而然
也彼昧者不知出此汨汨然營營然務求惬其所欲勞
其形以殞其生孰能以夢處之若雪坡者乎若雪坡可
謂達觀之士矣雖然非吾所有者不可不以夢處之吾
所有者不可以夢處之也茍吾所有者而亦處之以夢
不幾於老荘之虚無釋氏之寂㓕乎吾所有者何性也
是性也具於吾心藴之則為徳行之則為道建之則為
事業昔孔子於富且貴也視如浮雲浮雲者夢之類也
及其寤寐常存行周公之道則恒夢見周公焉周公之
道何道也即吾心所具之性也周公盡之故能參天地
賛化育道行於當時澤覃於後世此孔子所為拳拳也
雪坡生熈洽之朝荷纉承之託行将珥金貂襲茅土以
翊佐皇明之運其以所藴建為事業必矣尚惟孔子之
道是存是行寤寐之間夢見周公則䇿勛樹績隠然為
國名臣而不媿乎聖賢之徒矣詎非善於處夢者乎雪
坡忻然曰吾子規我以道敢不黽勉從事幸為述之以
記斯軒之壁於是乎書
　椿桂堂記
順天府學敎授梁君䃤嘗持一圖示予予展觀之有堂
曰椿桂之堂堂之内外男女衣冠秩秩如也予驗其人
君曰此予家慶之圖也堂之上衣緋横金坐於左者大
父憲使復菴府君也衣綠繡翟坐於右者大母夫人王
氏也左立侍者長伯父宗吉隠居不仕者也右立侍者
姑梁氏喪夫守節䝉恩旌表者也西軒之内坐而對奕
者二伯父宗儀舉賢良三伯父宗㑹為給事者也堂階
之東倚屏坐而鼓琴者四伯父宗止右春坊右司諫坐
而聴琴者五伯父宗幹縣令也堂階之西坐而觀畫者
六伯父宗常縣令立而觀畫者予先父宗仁縣令也先
父在時偕諸伯父奉侍大父母於一堂之上天倫之樂
友愛之情藹然可掬鄉人慕之相與名其堂曰椿桂盖
取馮道贈竇禹鈞詩語也先父繪而為圖藏於家歳乆朽
敗長兄矼懼遂湮沒以書抵䃤使更新之而是圖用成
敢干一言為記予嘗觀世之名宗右族開於先者有矣後
之子孫不能以皆盛盛者有矣不能以皆賢此豈人力
所能為哉天也聞諸梁氏系出宋相克家其家溧陽自
封縉雲侯汝嘉始後有克昌子居簡嘗為宋漢王郡馬
奕世載徳簮紱相繼深培厚積慶源綿衍故復菴起而
承之以儒業奮身自縣令擢憲使亷能之績著於官惠
愛之澤及於民篤生七子一女兩居侍近粲然聫壁之
輝三宰百里昻然鼎足之峙一則待詔公車一則端居
求志而處閨閫者亦能堅守從一榮沐褒旌一門昆季
並霑恩祿是雖本於家敎之懿天資之美以臻顯融謂
非上天儲祥委祉鍾於徳門豈能致如是之盛且賢哉
且復菴夀踰九十而諸昆令名燁然中外靈椿之老丹
桂之芳信不讓於古矣昔荀季和有才子八人時號八
龍以比古之元凱節婦女子也毅然有丈夫志厠伯仲
間雖謂之梁氏八龍可也今也椿桂驚秋俱已凋謝䃤
以髙材實學克世其家然而位不滿其徳天将復興梁
氏歟椿桂之䕃盖無窮也遂書此為後徴云
　　湖山清趣記
淮安大河衛户侯周大用氏河南固始人也繼承世勛
以有禄位雖居武弁雅志詩書嘗作别墅於城西擅林
壑之勝其北若青芙蓉萬朶獻秀几席之上則有鉢池
之山焉其南若鉛光一鏡浸淫欄檻之外則有西湖之
水焉大用毎當治事之隙則載酒約朋往遊其中或哦
詩鼔琴投壺博奕以適其適前顧後盼但見草木之䓗
蒨禽鳥之和鳴樵歌漁唱之往来野馬紅塵之不及恍
然如度弱水居蓬瀛不知身在人間世也其為趣也不
既清乎因題其别墅之楹曰湖山清趣大用以董漕至
京謁余求記惟夫趣之清者由心清也心清斯趣清矣
人心本清也然多役志於物欲溺情於富貴而汨没於
聲利縦處埃壒之表豈能祛其塵氛之懷乎惟君子之
心湛如水之無波瑩如鑑之無疵事物交於前而不能
動也紛華接於外而不能誘也雖居城市之煩其清自
若況即境之清乎以清心即清境清趣之發有不可云
諭者矣大用其有得於斯乎抑聞之孔子曰知者樂水
仁者樂山大用之清趣在於湖與山也固有合於仁知
之心矣矧大用以乆勞於外今年請以子代謝事而歸
退将佚老於是兹歸也笑傲泉石之間採美釣鮮怡情
髙尚所謂知者之樂仁者之夀将不兼有之乎他日倘
得如君休官南下道過淮瑌訪君别墅分風月於半榻
清趣之妙其亦肯以告我否也姑為記以俟之
　　南安府重修廟學記
學校王政之本也君子欲化民成俗必由於學故古之
王者建學居民以敎學為先務觀諸家塾黨庠州序國
學之設可知矣自元入中國學校未盡備聖道榛塞肆
國家誕啟文運四方萬里海隅塞徼莫不建學立師以
迪民彛作士氣迄今治平幾百年風俗還醇賢才足用
盖已追復隆古之盛矣然而奉宣敎化作新學事則有
賴於守令焉及觀郡國之間民俗有美有惡士風有盛
有衰相去倍蓰不啻何哉良由為守令者有屈力單慮
祗順徳意有視為簿書所不責漫不加省以致然也若
南安郡守金公伯玉其知祗順者乎南安舊有學嵗乆
屋敝景泰三年秋公受命来知郡事甫下車祗謁孔
子廟顧瞻殿廡荒陋弗足揭䖍妥靈堂舍傾圮弗足講
學行禮以為端本澄源之地摧壊若此容可後乎即圖
撤而新之乃捐俸貲為倡寮友及郡縣慕義者咸樂助
之於是鳩工庀材並手偕作廟殿講堂饌㕔門廡以次
完告壮偉閎耀煥然改觀自經始至落成以月計者若
干何其用心勤而成功速也公述職来朝徴言為記将
勒石以示乆逺予聞君子之治民也有政有敎政則導
民使不為惡敎則化民使入於善也敎民必始於學而
學有儒師之教為之守者盖亦提撕䇿厲而已公治南
安首新學校以䇿厲多士将成善敎以為善政之本焉其
視文翁之治蜀韓子之治潮誠不異也諸士子弦歌爼
豆揖讓於其間可不勉於學乎學之為道在窮經考古
而經者堯舜姬孔之道所由寓也於此講求佩服得於
心而守於身使才之成皆能任天下國家之事而無難
徳之立皆能臨禍福死生而不變則士氣自兹而盛風
俗自是而美一郡之人咸歸於道徳禮義之域而治功
成矣夫如是則居於是者不惟不負國家建學之意抑
亦不負賢守脩學之意茍徒誇記覽騁文辭以釣名干
禄而已是豈上之所望哉故為記之以告其郡人且以
為他郡勸
　　順齋記
天地之道萬物之理順而已矣在易有之震上坤下其
卦為豫震動坤順有動而和順之象故其彖傳有曰天
地以順動故日月不過而四時不忒聖人以順動則刑
罰清而民服予嘗求其説矣日月之行景長極於南陸
短極於北陸而分至啟閉之序為不失四時之運春生
夏長秋歛冬藏而析因夷隩之時為不爽何則順乎氣
也使氣有不順則變異生之矣經正於上而庶民興善
於下是以刑清而民服何則順乎理也使理有不順則
乖戾及之矣在天地聖人非順且猶不可况乎君子之
身其可外順以為動乎順之為道率性而巳夫喜怒哀
樂未發性也發皆中節則謂之和和者順之至也是故
天下之大日用之繁物之所接輕重長短至不齊也身
之所遇休咎通塞至不一也要皆以順處之雖大行無
所加不可枉道以從人也雖窮居無所損不可違道以
干譽也安分而樂天行法以俟命是以其心休休無入
不自得使或鑿智以自私逆理而妄作是猶卻步求前
倒植求茂烏能有所達哉古之聖賢大行者有若大舜
伊尹傅説周公者矣窮居者有若仲尼子淵者矣觀其
漁于澤耕于野築于岩而不以為辱君天下相天子而
不以為榮烈風雷雨而不以為變䟦胡㚄尾而不以為
戚畏于匡厄于陳蔡居于陋巷而不以為憂非頽乎至
順奚能無適不安若此哉故所接雖不齊而順之則齊
所遇雖不一而順之則一非順之齊一也道齊一也是
則君子之順動可不以聖賢之道自勉乎禮部右侍郎
兼左春坊左庶子餘杭鄒公宗盛嘗讀程子所作動箴
而有得於順理則裕之㫖顔其室曰順齋而屬予記予
少與公同逰應天府庠知公為深盖公為前詹事府少
詹事贈太子少保文敏公之子也文敏公以宿徳舊學
受知仁廟先在青宫遣公讀書京庠諭之曰用心學業
俟長用汝比文敏公殁上特命有司營墓建祠春秋祀
以少牢公感朝廷期待在於纉承先業奮然肆力經史
志掇巍科仰副恩意宣徳中貴游子弟援例入國學以
規進取咸謂得計獨公不願務學益顓果於正統戊午
領鄉選明年登進士第觀政兵部大司馬鄺公素知重
公薦授職方主事精敏有為秉操㢘介門無私謁俄轉
員外遷郎中尋擢亞卿進今秩清徳雅望為時名臣其
於動箴之言深有取焉者良由其平日動必以順而無
一毫外慕之私者也制行之美學術之正於天地聖賢
之道可謂無愧矣嗟夫玉音在耳世徳彌存而公佩服
纉承一惟理焉是順其於君恩親徳又何負乎君子登
公斯齋觀公斯名足以知公之所養矣是為記
　
　
　
　
　
　
　
　
　
　
　
　倪文僖集巻十三
欽定四庫全書
　倪文僖集巻十四
　　　　　　　　　　　　　明　倪謙　撰
　記
　　環溪清趣記
去新喻邑東百里有谿曰梢溪水自葛嶺百丈仙峯而
來東流數十里匯為一湖復溢流而東入于清江程氏
潜鱗之居正㩀湖上門對仙峰翠色森然可掬水勢縈
廻環其屋趾臨水靣山有幽絶之勝毎溪流遇雨烟霏
盡斂波光嵐影掩映澄徹漁歌樵唱之往還錦鱗白鳥
之飛躍潜鱗視之意趣為之清焉因扁其居曰環溪清
趣頃來京師徴予文以記余以謂天下之物至清者莫
踰於水觀其湛然瑩潔萬境俱涵清可知矣彼黄若河
流濁若行潦者清何自而得哉殊不知為泥沙之所汨
汙穢之所雜耳使渟泓之乆則清之本體固自若矣人
之一心虚靈不昩萬理皆備不異水之清也彼仁義梏
亡天真斵䘮者清何自而得哉殊不知為私意之所蔽
利欲之所昏耳使存養之乆則清之本體固自若焉君
子知心之誘於物也扵是已私務克天理務明以清其
心心既清則意趣之發尚何往而不清哉潜鱗居占梢
溪之勝環溪之間無非清境即其境之清有㑹夫心之
清而清趣發焉於是藏脩容與悠然自得則誦詩讀書
耕道獵徳莫匪清之資也援毫鼓琴投壷愽奕莫匪清
之宣也把竿弄舟枕流潄石盟鷗放鶴採芹種蓮莫非
清之適也心逰鴻濛之外志超埃壒之表查滓為之消
融邪穢為之蕩滌其意趣之清何如哉雖然外以清感
則内以清應斯固潜鱗之賢矣然猶有待於外焉使舍
是溪吾之趣將有所不清乎要必環是溪清如是之市
朝亦如是不以境遷不以物變然後私無所容而清無
所間徳豈不益造於成乎潜鱗詳雅好文好為江湖之
逰予慮其出或異乎共居也故終之以恒清之説潜鱗
其亦有領扵吾言矣乎遂為之記
　　江山好處亭記
太平為郡在南京之南百里之逺右枕長江有山焉曰
采石有磯焉曰牛渚江自西南來合湘沅漢沔之水直
走磯下姑孰之溪則自西而横入于江驚湍駭浪晝夜
衝齧有聲磯之南正值天門東西二梁中束一水蒼翠
脩曲宛若蛾眉舊嘗為亭磯上以占其勝矣去蛾眉之
左下坡數級地勢頗卑而坦夷幽曠山益近而竒江益
近而駛其地尤勝有非蛾眉所得而擅者舊亦為亭於
此名江山好處元監府鴻吉哩氏易名觀瀾嵗乆傾毁
景㤗三年豐城李侯若虚來守是邦政平訟理民安物
阜嘗考尋遺跡以為是亭乃郡之絶景自昔騷人韻士
若温嶠袁宏謝尚李白崔宗之諸賢皆嘗於此登眺而
吟嘯者也豈惟政餘吾軰可以藉是消煩而釋意邦人
嵗時亦得以遂逰觀之樂也容可坐視其廢乎乃捐俸
貲為倡命廣濟寺僧脩惠募材重建亭成太守與客携
酒肴登而落之凭亭逺望則烟嵐之杳靄雲濤之洶湧
風帆沙鳥之往來長鯨巨鼉之出没仙𣑽之廬漁樵之
居舉接扵欄檻之外千態萬貌景象無窮有以使人心
開目明神爽飛越於是揚袂引觴曰樂哉斯亭因復其
名曰江山好處屬記於予予以謂花鳥本平時可娯之
物也然感時恨别者見之適足以驚心而濺淚郡之江
山信可樂矣使為守者化未能敷於下為民者政未能
安於上外有責於人内有愧於已則登斯亭也觸物興
懷無非悲傷感慨之境孰見其為可樂哉今太守涵煦
休養措斯民扵袵席而民親愛之不翅父母上下之間
心孚意洽盖無適而非可樂者况目當江山之好處哉
是宜太守之樂其樂而使民同其樂也亭之復古詎不
宜乎
　　尊聞齋記
人之一心本高明也而每溺於汙下者私意蔽之耳誠
能撤其所蔽則人欲净盡天理昭晰其脱凡近以逰髙
明自有不期然而然者焉然理欲混淆要必愽學審問
以廣所聞所聞既廣則理無不窮知無不致而理欲判
然矣扵是恭敬奉持尊其所聞一惟天理是循得不進
高明之域乎且夫學者之所欲聞者何聖賢之道也聖
賢往矣而道惡乎聞然其精神心術寓於典籍抑亦即
其典籍以求之耳典籍乃經傳子史百家之言積之充
棟載之汗牛其扵道徳性命之原禮樂刑政之本脩身
理人國家天下治亂安危之故靡不具載于焉講誦而
通悉之所聞得不愽乎聞貴乎能愽而尤貴乎能尊不
愽以求之則淺狹固陋無以通古今而逹事變不尊而
守之則泛濫支離無以體諸身而適夫用愽聞而至於
能尊則道在我矣在我者重則在外者輕天下之物舉
不足以動天性之真煥然呈露其髙大光明也為何如
哉在易有之艮上乾下其卦為大畜象曰君子以多識
前言往行以畜其徳兹非尊其所聞之謂乎彖曰剛健
篤實輝光日新其徳兹非髙明之謂乎聖賢之道不外乎是
而已矣曽子守約動求諸身而曰尊其所聞則髙明矣
宜其獨傳聖人一貫之妙至漢董子又引是為武帝告
此其所以為漢之醇儒也歟朝鮮任元濬子深甫嘗名
其讀書之齋曰尊聞盖有得於曾子之言而志乎聖賢
之道者矣頃以使事羽儀天朝以予嘗使臨其國也謁
文為記予聞子深以明經領鄉書擢甲科第一人仕至
其國典農少尹文章名於時才徳見於用能尊所聞之
成效歟尊而不懈其進未可量也嗟夫國家詩書禮樂
之化洽於四表而朝鮮越在海東不亦漸溉尤深故其
士君子皆彬彬好學窮理盡性不畔聖賢之道若子深
者焉是誠可尚也已故不辭而為之記為子深者尚若
董子其亦以是而道其君也哉
　　狎鷗亭記
朝鮮王城之南十數里有水曰漢江其源出自金剛五
臺二山而㑹為長江西流以入扵海予昔奉詔往使其
國嘗至江上登樓讌詠又放舟江中泝沿為樂見其涯
岸𢎞闊波濤浩𣺌風帆往來沙鳥上下襟懷軒豁景趣
無窮恍若置身滄浪漢沔之間而忘其身之寓於東方
也别來數載毎遐想江臯風致未嘗不神俱往也天順
改元之冬朝鮮吏曹判書韓君名澮者承其國命來陳
封事君舊闢别墅扵漢江之涘搆亭其間而未之名也
以余嘗駐節經逰知其勝槩伻來問名於余因徴言以
記余為名之曰狎鷗而復之曰鷗水鳥之閒者也㓕没
江海之中飛翔洲嶼之上非人可畜之物也而胡為能
狎之乎然色斯舉矣翔而後集鳥之見幾者如此故海
翁旦之海上鷗之至者以百數以其無機也及欲取而
玩之鷗乃舞而不下以其幾動也惟無機心則鷗自相
親而可狎矣君長身玉立儀度秀偉仕於藩國著甄别
公明之才使扵天朝謹服順敬畏之禮則還國也柄用
方隆何暇鷗之狎乎不知萬物之情必無機心而後相
感萬事之理必無機心而後相成不可使有一毫私意
寓焉機心誠無矣則立於朝也人莫不樂與之親登斯
亭也鷗莫不閒與之狎至扵富貴利禄固將漠然無所
繫於已豈非道之髙者乎亭以是名盖亦宜也昔宋韓
魏忠獻公亦嘗名亭以狎鷗歐陽文忠公贈詩有曰險
夷一節如金石勲徳俱髙映古今豈止忘機鷗鳥信陶
鈞萬物本無心忠獻得詩喜曰永叔知我中外雖不同
而人心則同古今雖有異而吾道不異故予之望扵君
者殆亦若是不知君之心謂予為能知否倘以為知則
幸以斯言揭諸亭中以為記
　　西村耕隠記
去浦城縣西五里許有里曰上相里邑人李君公器世
家焉公器有屋數十楹環植以竹背負羣山岡巒起伏
而臨大溪水勢縈廻溪之南則有夢筆之峯西岩之山
以相映帯溪左右皆民居相接雞犬相聞蔚然成村公
器有田數百畆扵斯土皆膏腴公噐恒負耒躬畊其間
視世之榮禄泊如也公噐居而樂焉因以西村畊隠自
號頃者其女兄之夫潘君廷瑞被醫學訓科之薦來京
受職乃寓書抵予屬為之記余嘗念夫公器先君子節
菴先生為應天府學教授時公器年方弱冠質清氣和
性敏悟篤事詩書習舉子業文思贍逸予與之朝夕講
明麗澤之好甚洽也自其侍父滿秩去遂爾乖違逮今
幾二十稔以其所素得而涵蓄之乆意其志扵繼述將
必奮身科第接武亨衢以出効世用顧乃違吾所望遁
跡谿山從老農學稼以自附於沮溺之徒豈其然哉徐
而思之則知古之賢人君子閒居之際未嘗無所事也
若吕望之事於漁百里奚之事於牧買臣之事於樵而
畊則伊尹之所事者也當其有所事也身固隠矣一旦
聘於成湯獵于西伯贖于秦穆舉于漢武則皆釋襏襫
棄綸竿却鞭笠捐柯斧幡然而起嬰軒冕之榮服文繡
之華論道經邦以佐成覇王之業功著當時澤流後世
囘視曩時則渭水漁翁虞原牧豎稽山樵叟而莘野之
農夫也是豈終扵隠耶公器智不足以營商賈巧不足
以為工技其所守者先君子之田廬也匪事於耕将曷
事乎於是春而舉趾夏而耘耔以服勤於南畆之間耕
輟則取先君子所遺之書細讀熟玩以樂堯舜之道秋
而刈穫裒其所入于以偹甘㫖之養奉賔祭之需皆可
以無求扵外而自足時不我用則藏噐以養晦時乎我
用則行道以濟時巻舒屈伸惟時是視公噐之志寧不
在於斯乎由是言之則公噐之所謂隠盖所以基乎顯
也於古之賢人君子之所存殆同一轍矣遂書以記之
廷瑞歸試以余言訊之其必以予為得其心乎
　　瑞竹菴記
廣東左布政使臨海侯公仲勲其先君子樂菴先生之
没也塟于城東白竹山之原宰木已拱矣景泰已亥春
墓林之中有竹焉忽發一筍挺然秀出初不知其為竒
也及夫枯籜乍觧嫩葉始敷數節之後則岐為二枝偕
榮並奮干霄直上見者驚訝于是咸以為異焉曰此侯
氏之瑞也因名其墓菴曰瑞竹之菴頃者方伯丁艱起
復來朝京師乃以是徴言為記予聞之記曰嗜欲将至
有開必先天降時雨山川出雲是則祥瑞之來未有有
其兆而無其應者也侯氏之瑞不生于他所而生于其
親託體之墟非其世澤所積之厚而靈秀之發自不能
已歟不鍾于他卉而鍾于嵗寒之節非其子孫之生既
盛且賢而物之同徳者感是氣而先兆歟是竹也不著
乎他異而著乎兩岐之美非其家兄弟友恭夫婦好合
無乖戾之風而象之有見于物歟信佳瑞也夫徳者無
形之理藴于中而難見者也理既盡則雖不求天知而
天自知之必假夫有形之物出竒效異以彰顯之而使
之易見焉故韓昌黎作董召南之詩謂其孝慈之行惟
有天知而為之生祥下瑞焉此之謂也方伯以明經登
第為名進士拜刑科給事中為良侍從擢叅廣藩再擢
今秩為賢方伯徳之修于身刑于家而施于民者已無
不盡以故上天生祥下瑞假其墓林之竹以彰顯之而
又昌其後扵無窮也夫豈偶然之故哉由是厥應不爽
將見方伯之名位夀考固同是竹之堅貞而子孫之森
然傑立抑同是竹之駢茂者矣遂不辭而記之
　　唐張中丞廟肇祀記
常之無錫縣西錫山之麓舊有唐御史中丞張公廟一
區廟之前有泉一泓乃宋崇寧間道士盧至柔所鑿丹
篆瓴甓甃而為井假公之神以主之凡有疾疫禱公請
泉飲無不愈代著靈異具有顯跡錫民錢守常謂公生
能捐軀為國没能禦患救民考諸祭法能禦大菑捍大
患則在祀典之義合鄉耆白于有司以為公死節睢陽
已有廟祀而公闡靈兹土受惠獨厚顧無報祀禮典缺
然願春秋致祭以答神貺有司具其情逹諸禮部以聞
朝廷許之實天順元年四月十六日也命既下有司恪
遵詔㫖毎遇春秋二仲享祀如儀錫民得遂所請莫不
躍躍以喜僉謂宜伐石以記其事守常爰請予言記之
盖公諱廵鄧州南陽人登開元進士第由太子通事舍
人出為清河令調真源令安禄山反至徳元載起兵雍
丘討賊移守寧陵拜主客郎中河南節制副使二載賊
攻睢陽急乃入城與許逺共守遷御史中丞臨機應變
出竒無窮守凡十閲月前後大小四百戰斬將三百卒
十餘萬力竭城䧟為賊所害詔贈揚州大都督宋建炎
間加封忠靖王元至正間累加䕶國忠靖威顯洪濟景
祐真君之號嗚乎自古忠臣伏節死義以身徇國者有
矣然未有若公之烈者也觀其以疲卒守孤墉抗強虜
援絶食盡人知必死衆議東奔公曰睢陽江淮保障若
棄之去賊必乘勝長驅是無江淮也于是忍死以待隣
兵之捄豈料其終不救耶可為扼腕而痛恨者也及城
䧟見執慷慨就義視死如歸忠烈之盛何以加諸人孰
無死死而得所則雖死猶生也故曰死有重于泰山公
之謂矣使當時無公以扼其衝賊席巻而南肆其兇毒
生靈受害可勝言哉是則蔽遮江淮保全王室公之本
心也東南之民知公之心感公之恩廟而事之思有以
報此錫山所以有是祠而肇祀于今所以不容已也然
公錫福于民愈乆愈著者由公剛大之氣充塞乎天地
而不散貫徹乎古今而不泯故随其所在有叩必應無
非一氣之感通也况錫民積誠以奉公公得不鍳其誠
而錫以福乎自是民之于神以我粢明與我犧羊而享
祀不忒則神之扵民将俾雨暘以時百穀用成菑害不
生物無疵癘抑亦黙佑于無窮矣斯舉也守常倡之合
于禮而務乎義可嘉也已是用記之俾後之人知祀事
之所由始
　　順聖川新城記
去宣府城西南百七十里有川曰順聖水泉流潤厥土
維沃壤厥草維繇地宜字牧自國初以來以邉兵之強
實資馬力爰擇斯地廣為蓄牧剏城堡建室廬為處凡
一十有七厥惟舊矣歴嵗滋乆廢弛蕩然肆皇上光復
寳祚之三年為天順己卯脩舉馬政遣工部主事孟淮
至宣府經理其事時鎮守太監王受鎮朔將軍總兵官
武强伯楊能恭承上命偕詣是川考求遺址議以為川
之東西相去百有餘里地界遼隔遇警何以保障且舊
堡湫隘無水亦難乆居宜於川中别築大城為便廼請
於朝詔報曰可遂相與恪遵睿㫖度鮮原觀流泉興築
新城悉心規畫命萬全都指揮使李顯鳩其工守備蔚
州都指揮僉事趙瑜保安衞指揮僉事焦玘董其役扵
是陶甓庀材雲委山積版鍤蝟興並手偕作惟二公軫念
人力數往撫慰用是士咸感勵役不告勞而工不待督
凡為城毎面相距以歩計者三百有六十城之崇以尺
計者三十有二址之廣為尺二十有五其顛為尺殺扵
址者八隍之深以尺計者十廣為尺三十有五城為門
三南曰永盛東曰錦雲西曰寳順門為樓十有二楹城
之中為室廬五百楹他如神祠倉庫與夫董牧㕔事靡
不完繕經始於天順庚辰三月七日而五月某日乃訖
工僉謂宜琢石勒文以垂示乆逺顧以屬謙辭不獲命
乃言曰易有之王公設險以守其國書曰惟事事乃其
有備有備無患國家以宣府地隣漠北而兵馬為邊藩
大務于以興仆起廢修復舊典甚盛舉也太監公以典
廐内臣武強公以元勲世胄英名勇畧為鎮守總戎扵
斯乃克恊心恭命度土地之宜畫長乆之䇿高城深池
以設其險斂兵歸牧以有其備外無所虞内有所恃馬
盛兵强疆圉嚴輯由是以戰則克以守則固尚何冦侮
之足患哉則夫為國屏翰以永億萬年無疆之休於斯
見矣古昔作靈䑓閟宫皆形諸詠歌以著厥美矧邊城
之重者哉謙不敏既紀其成績復系以詩其詩曰朔方
之墟為古兾幽維兹宣府雄殿北陬廼命重兵乃簡智
勇咨以武強元戎是總亦有中貴來自禁庭布徳宣威
邊塵肅清牧馬有川是曰順聖震驚之餘斥弛維罄天
子曰嘻宜復舊規爰命冬官汝往視之維我二公相度
地勢慮時有棘逺莫能庇以詢諸衆衆謀僉同匪舊可
仍盍新厥墉列䟽以聞帝曰俞哉廼作崇墉當川之隈
登登憑憑廼築廼削樓櫓既宏室廬斯拓于以囿牧馬
息以蕃于以域武士嬉以安天子神聖廟謨却顧桓桓
二公匡國之歩不日告成永固塞邊守在四夷天子萬年
　　計邊亭記
國家之事以邊備為重而備邊之道以計謀為本計不
出于素定而欲臨事有為伊何能及故孔子之行三軍
必曰好謀而成而孫子之著兵法必首之以始計是知
自古用兵行師未有不本扵計謀者也况乎莅邊鄙之
地統士馬之衆臨出没之敵而欲使吾食足而兵強守
固而戰克寇不敢窺敵不能犯以靖疆圉以藩皇國可
不資扵計謀乎備邊固本于計謀然非明智之識弗能
運也非剛健之才弗能行也故必炳物情扵幾先如燭
照鑑茹而不疑中肯綮扵事㑹如矢激衡决而不滯然
後兵出萬全而動無遺䇿矣兹非善用計謀者乎宣府
大同屹為西北要藩壤地相接以其北距沙漠也朝廷
皆宿重兵命武将以鎮禦之至扵養兵之方制敵之略
又命䑓憲文臣經營籌畫共集大勲誠以事莫重扵邊
備故也都察院右僉都御史姑蘇韓公恭捧璽書來莅
塞垣宣府大同盖總理焉二處憲院之後各有亭一區
公往來聽政之隙退息是亭扵邊務機宜熟思審處以
求合乎至當而後行焉因顔其扁曰計邊所以著其志
也公負明敏之資經濟之學廉直之操器宇魁梧襟韻
高爽早以明經第進士擢侍御史出貳臬司入長内憲
撫循江右休聞聿昭正色立朝風稜峻整皇上知公更
事中外特達有為以為邊藩重寄惟公可任乃召至便
殿靣垂奨諭特加厚賚而遣之前此命官希闊未聞實
異數也公佩皇上知眷殊恩勞心焦思篤盡忠悃於邊
城隘口靡不親歴道路險易敵情虚實靡不究知布徳
施惠興利除弊戎政一新以至申練習之訓明斥堠之
望謹要害之防嚴扞禦之法廣儲偫之備凡可以内脩
而外攘者次第畢舉月未及朞邊塵晏清頌聲載路皆
出扵是亭之所計者也豈非所謂有文事者必有武備
不出環堵之室折衝千里之外者乎嗟夫謀之運也惟
明智者能成之計之行也惟剛健者能决之公之才識
信兼備焉是宜收效之速也昔周宣中興賢臣畢輔詩
人美之有曰文武吉甫萬邦為憲又曰不顯申伯文武
是憲吉甫申伯克全文武之才者如此三代以還縉紳
介胄岐為二途而文武全才世不多得乃今于公焉見
之尚何媿扵古哉則自今以始抒朝廷北顧之憂為萬
里長城之託功存扵社稷名垂扵竹帛固有属扵公矣
公嘗謂謙曰吾嘗名吾亭曰計邊盍為我記之謙不敏
請以是言揭諸亭壁
　　宣府新建義學記
國家内自京師外及郡縣莫不建學立師選秀民為弟
子員而教養之至于邊衞則未始有學也宣徳中嘗建
衞學矣而未之能徧也若萬全都司所統衞所凡一十
有九惟都司及開平衞有學又皆以教屯營子弟而有
官䕃襲者不與焉兹非缺典乎都察院右僉都御史韓
公奉命巡撫宣府大同總理邊務驅馳戎馬徧歴塞垣
武備既飭輙隆文教顧惟邊藩介胄日相尋扵干戈而
儒服爼豆之事漫不知講用致學術不明節義罔識遇
事難處臨敵寡謀慨然以作興教育為已任乃檄宣府
大同都司及各衞所守臣置學延師以教䕃襲子弟使
無一地而無學無一人而弗學兾以養成其材而備國
家之用盖達為政之本者矣其徳不亦甚盛矣乎宣府
文昌祠側有隙地焉可以營學公乃發羨粮積貲募工
簡材命萬全都司都指揮使李顯都指揮僉事江山經
理興剏始于天順辛巳四月十七日中為堂曰申義左
為齋曰時敏右為齋曰日進為師生訓肄之所以間計
者各五堂後為宅二區以䖏其師以間計者各九崇垣
四周高門外伉䂓制煥然罔有不備以是年某月某日
告成至于束修書札筆墨凡百所需皆給扵官名曰義
學前刑部員外郎李衍平陽知府楊轅謫宦扵斯聘以
為師諸生來學者百二十餘人廵按監察御史朱君鉉
躬奨厲之扵是是學衣冠彬彬絃誦洋洋儀度之盛殆
與庠序埒矣嗟夫古者文武非二道将出征受命扵祖
受成于學出征執有罪反釋奠扵學以訊馘告古之制
也故詩人美魯僖曰既作泮宫淮夷攸服矯矯虎臣在
泮獻馘此之謂也然受成獻馘莫不在學其故何耶盖
欲先禮義而後勇力耳後世此制乆廢士皆乗時以赴
功名之㑹而無禮義以為之本以愽陸之賢身都將相
功存社稷而不學無術卒僨其宗况其下者乎今公追
復古制嘉惠後學萃武弁子弟而逰歌扵斯教之以詩
書六藝之文孝弟忠信之行成徳達材明體邉用使皆
知聖賢之道君臣之義以淑其身将見其朝益暮習日
改月化忽不自知其造乎髙明之域而就逺大之器文
武全材名臣良将胥扵是學焉出見義而能勇臨節而
不奪用無不宜任無不效則外蕃不足服而邊患不足
殄矣此則公之所期待者也繼今以往為國育才咸能
以公之心為心俾是學相承而不墜遺澤之被其有窮
乎是用勒諸堅珉以示扵後使知是學之興自公始公
名雍字永熈姑蘇人以進士起家為監察御史轉廣東
按察司副使遷今秩相其成者鎮守宣府御馬監太監
王公受鎮朔將軍總兵官都督同知陳公友守備長隨
張公遐副總兵官都督同知董公斌總理粮儲户部郎
中馬君馴也
　　大同新建義學記
子思子曰脩道之謂敎烝黎有生莫不各具仁義禮智
信之性父子君臣夫婦兄弟朋友之倫率而行之所謂
道也然不能盡率其性而合乎道扵是聖人為之裁制
品節使其仁親于父子義盡于君臣禮别于夫婦智睦
于兄弟信實于朋友不過教之順其道而已茍逸居無
教則必肆欲妄行而民性天倫皆斵䘮而昏斁之矣是
以古者建國君民斆學為先非可後也矧武臣子弟皆
將服官政典兵戎出死力以衞國家捍疆圉使不務學
則徳業不脩材識不充而不知君臣之義統馭之方教
之又可後乎用是都察院右僉都御史姑蘇韓公奉命
廵撫大同邊備既飭即以教育武臣子弟為事乃相度
城中隙地而建義學焉中為申義堂左為時敏齋右為
日進齋髙其閈閎崇其樊垣區域幽深制度宏壯衣冠
萃止絃誦斷然誠足為講學育才之地也公嘗謂謙曰
斯學之建雖創意自予至於材之所出工之所役經營
區畫勞心殚力以底于完美者實有頼于總兵官彰武
伯楊公焉盖公乃頴國武襄公之猶子將畧本于世授
威名振于中外而又崇儒好學兼資文武是以能急先
務志與予恊而成此學也盍述之以示後謙聞干羽舞
而有苗格泮宫作而淮夷服自昔懐逺之道必本扵文
徳之敷而不專恃乎武力之競者也今斯學之建文事
武備交修不怠豈惟足以格服逺人于以教成將才出
為國用假以嵗月其必明倫盡性徳修識充皆足以受
閫外之託折衝之任則夫今日盖藴干櫓扵禮樂藏甲
胄扵詩書而伏至險扵大順者也長顧却慮訏謨逺猶
志不出扵一時而為經乆之規不在扵一身而為邊防
之計若二公者豈非以安社稷為悦者乎由是知非公
之知本達變不能以作新斯學非彰武之樂道有為不
能以恊成公志惟二公徳同道合心孚形契是以謀無
不臧動罔不吉其致斯學有巍然煥然之盛也不亦宜
乎是用告扵後人使知興剏之自天順壬午四月十一
日八月十五日則始訖工之年月日也
　　丹陽新建七里橋記
成化元年秋八月某甲丹陽瀆口新作石橋成以其去
縣治東七里也名曰七里橋明年致仕户部尚書邑人
沈公固具事状寓書京師以記見屬按丹陽為鎮江属
邑有運河焉上通京畿下通蘇松浙閩交廣凡乘傳遞
供漕餉修職貢上于京師者舟楫往來率由扵斯而珥
瀆則運河之支流也水達珥村􁇢入于金壇溧陽之境
水口舊嘗横木為梁以濟不通元延祐間僧祖袾易之
以石材惡工盬旋就傾圮仍横獨木于上毎值霖潦暴
溢或霜雪凝凍濘滑為甚牽挽之夫負載之徒冐險而
進者少不戒于足輙致墜溺嵗不知其幾良可憫悼縣
尹蔡侯暏之惻然興嗟曰此民患之切者而廢不見治
非有司之缺尖歟欲易以石而計費浩穣都察院右副
都御史劉公奉璽書拊循畿甸亦嘗欲建是橋而力未
及侯以白于公公曰吾志也即斥公帑羨儲白金三千
兩以助厥費侯扵是設法規畫捐俸貲之入致勸募之
方定罰贖之科廣裒財用乃庀工徒積灰石礲硺甃砌
蹲鴟為趾環券為竇犬牙交錯務底堅良以正月甲子
始事閲八月而功告訖橋之修一百二尺有竒高三十
一尺有竒廣得髙之半而竇之高二十五尺上設欄楯
蛟蟠螭結制度精緻所費以億萬計由是往來者如履
康莊無復墜溺之虞者矣尚書公寓書有曰兹橋之成
邦人歌頌都憲與邑宰之徳者載路咸願刻石以紀其
績垂于無窮謹磨堅以俟惟橋梁之役古者毎嵗當天
根見而水涸之時則治之有民人土地之常事耳今丹
陽為諸路㑹通要衝之地橋以濟人厥繫重矣長民者
往往坐視其廢而不加省劉公總憲一方能恤民病之
急首為佽助蔡侯力任其責措置有方一毫不以勞民
不數月間成此鉅功除此切患夫豈可以有司常事槩
論哉昔子産以乘輿濟人孟子譏其惠而不知為政若
公與侯其惠而知為政者矣是宜書之以永邦人之思
劉公名孜字顯孜萬安人素著徳望今擢南京刑部尚
書蔡侯名寔字以誠鯨川人有治劇才所行善政為多
是役特其一端云
　　京口運河䟽濬記
鎮江為郡瀕楊子江通江有河曰運河與江北𤓰洲相
直凢蘇松江浙閩廣之人舟出扵江者率由是徑而易
達然自京口牐至常郡奔牛􁇢一百六十餘里間地勢
高隆河形淺狹止利小舟之行其漕運鉅艘與夫官民
帆舶俱從夏港渉大江經圌山始克有濟水道迂逺暗
沙險阻不時風濤發作輕則檣傾楫摧重則覆溺戕生
或遇冦盜動罹刼害且並河之田一遭旱暵則水脉枯
涸不能浸溉坐受饑斃公私病焉景泰間郡長吏欲事
䟽濬具䟽以聞詔廵撫工部尚書周公忱相度事宜勘
計工費䟽入而公以謝事去天順間總督粮儲都憲李
公秉繼廵撫于斯詔下覆實以行公始圖經費以舉是
役尋召還朝後廵撫都憲崔公恭奉命踵至以為便國
利民莫切扵此遂與郡守林公鶚申度前議自新港至
奔牛舊河則䟽濬深廣京口吕城舊牐則脩甃頽缺别於
郡城㓕度橋増置一牐用以瀦水潮汐洪大則開牐放
舟㣲小則閉牐車􁇢庶水有所蓄舟楫通利田畆沾沃
永為民便所用衆材則于浙江嘉湖二郡取之徒役匠
石則扵蘇松常鎮四郡庀之議定乃事興剏裒材用鳩
工徒嚴期約刻日咸集分官各司其役至于規畫勸督
則身親莅焉趨事惟勤並手偕作舉鍤如雲斸土如山
其河狹者拓之淺者鑿之務底深廣使多受水其牐舊
則立其崩頽補其刓缺完復前規新則下木為樁實甓
為基絫以灰石固以鐡鍵制度如式務底堅緻以時蓄
泄常使水與牐平不致盈縮以某年月日興役某月日
役止其為費木以株計若干石以方計若干鐡以斤計
若干役以工計若干初役之興也下民頗以為勞逮今
十數載間水常瀰漫非獨舟楫得渉安流頼免風濤冦
盜之虞而田畆得資浸溉大享豐穣之利益思前人之
徳不置咸欲刻石以紀其績丹陽尹蔡侯寔因民之情
乃具述䟽濬設置顛末屬言為記惟濬畎澮距川禹之
績也自井牧溝洫之制廢而後河渠之説興古昔能濬
河導川者史不絶書則水之為利誠為政之先務也功
之鉅者其費侈利之愽者其勞多然不一勞者不永逸
不暫費者不永寧故扵是役李公不䘏其費志圖興舉
于前而崔公不憚其勞力任其責于後則卒潰扵成者
崔公之功也不亦能急先務者歟故今遺惠在人豈惟
起人無窮之思而偉績在世其必郡乘載之國史書之
與古能濬導者同垂名於不朽矣遂書以畀之使刻焉
　
　
　
　倪文僖集巻十四
欽定四庫全書
　倪文僖集巻十五
　　　　　　　　　　　　　明　倪謙　撰
　記
　　富春清隠記
新淦嚴君陵岳世居邑之仁和其先洪武中以富室徙
實京師故今居上新河修廢舉之業秉禮好義敦尚儒
素子三人曰誠曰徳曰祥皆謹飭有士行卓然樹立陵
岳以其世系盖出于漢之嚴子陵也因以富春清隠自
號富春者原其世居之所自清隠者宗其世徳之所尚
也夫君子抱道懷竒固欲以兼濟天下非獨善也時不
可道不行始飄然逺引甘與木石居而鹿豕逰豈得已
哉彼子陵者道可以匡時澤物而才華是閟也徳可以
軌世範俗而聲跡是剷也身可以紆朱拖紫而羊裘是
着也手可以秉鈞持衡而綸竿是執也其意何居盖謂
西京之末諛佞茍容名節掃地當建武初羣龍滿朝足
以為治所乏者名節耳於是抗志青雲思有以振之蟬
蛻囂埃之中自致寰區之外所以助成王化者深矣卒
使東都名節相師成俗雖國歩艱虞羣雄角力咸朶頤
漢鼎而莫敢動伊誰之力歟若謂其不仕故人無心於
世而甘于隠者抑亦觀其跡而未察其心者也故其桐
江一絲清風千古在常人景仰歆慕尚不容已矧陵岳
為其後人也耶陵岳生當熈洽之朝太平無事之日安
分樂天無求於世雖居㕓市之中而取予不茍志不營
利其恬静幽逺之趣殆不異于巖棲谷遁者焉則其謂
之清隠者盖亦師子陵之心而不泥其迹者也其不可
謂世之逸民歟陵岳介其友沈廷庸徴予為記遂為之書
　　友松記
姑蘇施侑廷樂甫世家洞庭東山乃予同年状元宗銘
之從父也讀書好禮鄉稱善士嘗以友松自號頃㳺京
師謁予静存軒中觀其投刺題曰友松予怪其所友物
而不人則曰吾學孔孟之道者也孔子曰無友不如已
吾於是求勝已者友之而有合于孔孟之道者不易得
也惟松也嵗寒後彫孔子亟稱焉是以友之也曰松之
有合於孔孟之道者安在曰吾觀世之人脅肩謟笑面
而不心者多矣而是松也蒼顔鐡色不媚於世其所謂
正顔色斯近信者乎世之人翻雲覆雨枉已徇人者多
矣而是松也露滋雪虐不知榮悴其所謂富貴不能淫
貧賤不能移威武不能屈者乎世之人噐小材薄緩急
難恃者多矣而是松也扶顛持危梁棟不撓其所謂不
可小知而可大受者乎世之人見利則趨見勢則附者
多矣而是松也挺㧞林立無所阿比其所謂矜而不爭
羣而不黨者乎其有合於孔孟之道者若是是則君子
也是則大丈夫也故予與之定交嵗月既乆情分益宻
雖陳雷之膠漆愈郊之雲龍不是過也予聞而嘆曰嗟
乎自五交三釁之説興而友道幾絶昔大舜與木石居
其殆是乎則廷樂之于松其真得勝已之益者矣其亦
善學孔孟之道者矣遂援筆為記其語云
　　石室小隠記
山川竒特夐絶之壤深藏逺秘人跡所不能到固宜讓
猿狖􁊁鹿以為宅使其與人境相接乃棄辱於樵童牧
豎得以躑躅輘轢焉夫豈君子之所忍哉故古之幽人
畸士遇有佳景必薙蕪畚穢以出其勝亭焉臺焉以當
其㑹從而逰觀嘯傲以暢其懐非志敦高尚者孰克與
于斯常之宜興有東山别墅焉乃蹇律伯度之所居也
去西南十五里有石山山有一洞洞前多脩竹竹隂有
一磵自山之陽而來注於慈湖磵外平疇彌望有逺山
皆屏列拱揖于前真佳景也洞為崩土堙塞棄辱有年
矣居人雖多莫知其為異也伯度顧而惜之命工除拓
於是深得數十尺廣得文餘高得幾丈恠石玲瓏石笋
下垂竒絶始露豈天藏此固有待於伯度耶伯度搆屋
數椽竹間名曰石室小隠士林諸公以細草春香小洞
幽之句分題賦詩以詠其勝亦有序而記之者矣僉憲
羅公與伯度交契復為求言於予予以謂隠無有大小
也出處茍合乎道又何朝市山林之擇哉故君子非不
欲仕衒玉求售則喪其所守矣隠居求志席珍待聘孔
子有取焉伯度生當國家治化隆洽之時身躋太平之
域不知帝力之我及穴山而居臨水而亭延脩竹之清
風聴流泉之嗽玉覧遥岑之凝翠使石室之勝棄於昔
而顯於今忻而逰倦而憇逍遥卒嵗以怡天真客至則
相與談詩書而究道徳以觴以咏以絃以奕其隠居求
志之樂雖考槃碩人豈是過哉此其心盖泊然以道自
守而無求于世故能攄幽發竒日與之娛若是使或有
累於物則寂寞之濵不能一朝居也是知伯度豈非高
尚之士也歟宜諸公之咏之也彼世之處士顧藉隠逸
以盗虚名索高價致貽林磵之慚愧烏可與伯度同日
語哉因僉憲之請為記之若此倘石室肯分半榻當命
駕而宿留焉雖老矣尚能為伯度一賦
　　劉忠愍公祠堂記
人臣負經國濟時之學者必有長慮却顧之見存愛君
憂國之心者必有忠言讜論之陳幸而其言得行則足
以防涓流之㣲杜履霜之漸而禍患消弭國家寧謐不
幸其言不用而身以危其言卒驗而治以紊此忠義之
士所以痛哭而流涕也翰林院侍講安成劉公球字求
樂其學邃於春秋登永樂辛丑進士第授禮部儀制主
事文行卓然為學者所宗少師東里楊公尚書毘陵胡
公雅相敬重正統初薦入翰林預脩宣廟實録書成授
前職入侍經筵有啓沃之益嵗癸亥殿庭有雷震之異
公上䟽條陳時政得失凡十事以進言皆剴切最要者
欲上總攬乾綱不使權移於下敵衆乘釁宜為禦遏之
謀䟽入用事中璫見之慮見削奪深以為恨日夜聚議
必欲殺公以鉗言者之口尋假他事下公錦衣衛獄嗾
司刑者加以非法公竟死獄中自是縉紳䘮氣言路聲
塞權璫益無忌惮專恣日甚司刑者怙勢作威薫炙可
畏公乃於其家附其子以為厲逾六年己巳秋敵果犯
順權璫挾上北廵大臣懇留不聽六師出境遂以失律
誤國死於亂兵司刑者亦為廷臣捶死於朝朝野稱快
公之言至是驗矣若公之心一出忠愛知有後患恒為
國憂故披瀝肝膽懇懇為朝廷言之兾以感悟上心收
權立政思患預防以興太平之業使用其言固國家之
幸也卒扼扵權璫言廢身危徒使其言中若蓍蔡夫豈
獨公之不幸也哉朝廷念公以忠諫没追贈為翰林學
士賜諡忠愍遣官諭祭于家復命有司肖像於郡之忠節
祠足以慰公之靈矣然未有特祠祭公者公之子廣東
叅政鉞浙江副使釪乃市地邑治北搆堂三楹龕扵中
以奉神主翼以祭庫表以崇門室于後居子孫以奉祀
事以至齋庖之舍咸具焉郡侯許公聦邑侯唐公寛繼
至皆給材助金以相其成祠始于成化戊子冬十一月
而明年春三月乃訖工鉞以書抵京屬謙記其事于石
用垂不朽夫表揚忠義以樹風教守令之職也不敢以
蕪陋辭謹為之記繫之以詩曰人臣事君其道曰忠茍
利扵國不有厥躬侃侃劉公有學有操横經講筵引君
當道天忽示變為戒孔昭宜修徳政菑其自消訏謨逺
猷乃具入告犯諱觸姦禍機是蹈謂公必斃我柄斯專
豈意假手斃尤烈焉泰山鴻毛等扵一死磔䑕踣麟快
彼惜此帝念忠讜曰我良臣䘏以渥典幽憤以伸爰配
鄉賢五忠一節爰作斯祠式專對越公歸來只顧兹烝
嘗公神在天千載耿光我作此詩永歌公徳子子孫孫
承祀無忒
　　太平蕪湖縣重修廟學記
學校乃三代治民之具所以明彛倫淑人心厚風俗而
興賢材是以後世率循莫之或廢况我國家化民成俗
尤必以是為先務任承宣者顧後于是奚可乎哉蕪湖
為太平屬邑有學在治東南一里許宋元符間始建國
朝永樂初盖重修焉景泰天順間嘗補苴罅漏僅而克
支至是嵗歴滋乆風雨侵凌蟲蠧毁剥棟敗榱傾日入
于壊成化丙戌徳郡陳源來尹于斯謁廟周覧嘅然興
嗟遂以増崇脩飾為任廼市美材傭良工經度而侈大
之易其朽腐正其傾欹加瓦甓以厚其庇覆施丹青以
新其䵝昧殿堂齋廡悉復舊規復以師生合食之無所
也建㑹饌堂三楹于堂左以藏息之無居也建學舍四
十二楹于堂後舍後則建觀徳㕔于射圃以習射學前
則建題名碑于靈星門外以書科第氏名他若神庫官
廨門墻道路湢庖靡不完具邑佐陳侯侍御邑人黄譲
實賛其役于是廟貌儼如學宫偉如蔚為東南之冠教
諭長樂謝文禮訓導豐城黄樂金陵石正嘉侯興作之
勤不可使無聞于後乃命學子賫状來京取文以記其
成惟夫庠序者國家之元氣也風化于此焉係人材于
此焉出必宏大其居斯足崇祀聖賢作興士類使頽敝
弗稱何以修奠獻之儀極教育之美哉惟侯克知乎此
甫當下車輙有事焉盖得為政之本而深體國家化成
之意矣不其賢乎自是儒師俊乂得以雍容其間教化
行而風俗丕變徳業成而人材軰出孰非賢令之功也
哉即是一節觀之善政之多可知矣是宜書也故為之
記復繫以詩俾多士歌侯之徳其辭曰扵惟宣聖立人
之極垂教萬世道存六籍國家興治惟道是宗徧祀寰
宇煌煌學宫凡我秀民咸萃于學不有能官孰知振作
惟我賢令廼聖之徒嘅此頽敝曰新是圖載經載營廼
葺廼構煥發奎光規越于舊于焉講肄絃誦渢渢匪侯
嘉惠化基曷隆邦人載瞻益端趨向興賢育材奮庸相
望噫侯為政敦本所先絃歌武城無媿昔賢來學無窮
世仰丕績我作此詩永歌無斁
　　長春夀域記
夀星所直之墟南極所臨之野有長春夀域焉肇扵鴻
濛之初開于混沌之後不見于禹貢之制賦周禮之職
方而隠然于八荒之表其地宏曠無町畦疆界之限其
土夷沃無險僻磽确之陋其氣淳厖其風温和其日舒
長其景暄妍是以四時長春如一日焉彼其赤曦酷烈
爍石流金而域中之春自若也清霜嚴厲摧枯隕籜而
域中之春自若也朔風號寒堕指裂膚而域中之春自
若也故物之生其間者草木則有紫芝蒼松蟠桃大椿
而荆棘烏附之屬不茁焉鳥獸則有威鳯祥麟蓮龜巢
鶴而蝮蠆梟獍之屬不育焉人之生其間者則有黄髪
兒齒孺色台背後天不老而終古長存随大化以遨嬉
與太初而為隣者焉昔嘗造其域者若廣成彭鏗李𥅆
擊壌之叟海濵之老茹芝之皓皆逍遥其間近若香山
睢陽洛社至道之英則亦渉其境者也柰何世路﨑嶇
恒相背馳遂至視之若神洲之不可到仙源之不可尋
良可慨已今有一翁盖生且長扵是域而不自知者也
其為人也呼吸元氣之精飲漱太古之醇神融而貌澤
身康而足輕方曈緑髪睥睨物表泊然外其形骸而不
為其所役者也嘗挾陶朱之術土苴金玉散以濟饑帝
以章服華之扵已若不與也有桂五枝芳馨襲人將以
一寄之月窟而移獻帝傍此其志也翁徜徉玩世逢人
不道姓名人鮮知者有爛柯樵子過而識之揖之曰吾
嘗觀子奕于長春夀域中相别固無恙乎予適過而驚
曰長春夀域中乃有斯人耶疑其年而問之曰彼何人
斯樵子曰此人顧其姓昂其名世隆其字閱甲子三百
誕彌之祥嵗舍𤣥虎朱明届孟蓂莢始抽時也予聞而
異其人遂為之記
　　和州儒學重修記
和州之學舊有尊經閣在􁂻星門外前俯市河左通城
塹右瞰廣衢水道環繞舟楫可行象古泮宫之制也嵗
乆閣廢地為豪家所侵築垣作室垂四十年致水道隔
絶宫墻湫隘成化己丑太守萬州陳遜貳守㑹稽董錫
相繼下車協心為治顧而病之欲有事焉未暇也閲又
明年惠敷化行利興廢舉始以其事達之董學御史陳
選遂復其地而通道于其上學門之前為他地所隘亦
買而開廣之伐石跨河甃泮水橋正接王道而達于河
南夾道樹松柏百十株又甃小橋其傍以便來往岸南
復買地百十丈以通左右而達于廣衢建泮宫育賢二
坊翼於兩端學門庳陋則撤而高之倉庾傾圯則構而
新之凡築墻以堵計者三百甃街以丈計者二百于是
廟貌尊嚴靚深學宫恢𢎞敞爽林木蔽虧水波縈廻地
雖復而壮偉逈過于昔矣費甚鉅皆資募助而不取于
官役甚大皆事傭僦而不勞于民相其役者則有節判
龍㳺徐㥠吏目博興劉澤賛其成者則有訓導浮梁許
英遂安洪思琳工始于成化辛卯孟冬而畢于次年壬
辰季春僅六月焉亦可謂成之速矣和之耆老暨學之
士子咸謂斯役也不可無文以紀其事儒學生焉永賢
乃來徴言于予古昔堯舜禹湯文武身任君師之責以
井田封建肉刑為治以庠序為教治化之盛非後世可
及周衰聖王不作孔子有徳無位于是身任師道之責
獨取先王之法載諸六經以教後世不過推明民彛物
則之道而已凡有身者用之則修悖之則戾有家者用
之則齊悖之則紊有國者用之則治悖之則亂有天下
者用之則平悖之則頗肆生人得由斯道而不化為異
類者誰之力與是以萬世遵承衮冕尸祝崇事於學校
禮之宜也故先王之法井田可廢封建可罷肉刑可除
惟學校則歴代相因而不可後其不以此與國家建學
興化所以盡君師之責也然欽承徳意以教學為先非
賢守令則不能今和之為學敝隘已乆莫之誰何一旦頼
陳董二侯開拓修建煥然一新其振起斯文嘉惠後學
至矣可不謂之賢乎諸子于斯尚潜心孔子所示之學
窮經考古明體適用端正心誠意之功盡民彛物則之
道近足以修其身而齊其家逺足以治其國而平其天
下斯善學孔子者也如是則學有所本道徳明秀殆見
出于科目者皆實材用于朝廷者皆真儒豈非斯學之
光乎是固國家建學與諸公興學之意也故因記其成
併書此為諸士勵焉
　　皆春軒記
常郡太守吉水龍君遵叙嘗扁其軒居曰皆春人因以
皆春居士稱之士友雲間郁君景章嘗為兹軒之客而
坐于春風中者乆乃來屬予一言以記將以為居士贈
而置諸兹軒予聞諸易曰復其見天地之心乎天地之
心何心也心乎生物之仁而已矣故大哉乾元萬物資
始乾之仁也至哉坤元萬物資生坤之仁也一元之氣
渾淪旁礴資始資生未嘗間息雖則窮冬積隂若無春
矣而一陽來復生意已兆此天地之心于斯而可見也
至于三陽和氣充周萬物咸暢勾萌甲拆翾飛蠕動盈
覆載間莫非春矣是時也無一地而無春無一物而非
春兹非天地之皆春乎人之有身天地之所賦也以一
身視天地則天地為大吾身為藐囿于形矣以道視天
地則天地此心也吾此心也形可囿乎人能心天地之
心則天地之塞吾其體天地之帥吾其性乾父坤母民
胞物與凡與吾並生于兩間者孰非吾之所當盡心者
乎是以君子同物我于一視洞八荒于一闥自一身之
微而達之天下之大靣背睟盎膚革充盈一身之皆春
也父父子子兄兄弟弟一家之皆春也老安少懐各得
其所天下之皆春也飛潜動植各遂其生萬物之皆春
也人孰無此心也然性以情窒理以物蔽于是方寸之
間自為町畦利于其身隔形骸而分爾汝利于其家隔
藩墻而分比隣尚何望民物之皆春也哉雖然萬物向
榮而一物獨悴則天地非全功滿堂燕笑而一夫獨泣
則君子非全仁春未易皆也孟子曰茍能充之足以保
四海亦在其善推所為而已矣遵叙天資淳厚襟懐洒
落學問該博才識明敏容人之量宏愛士之誠慤而表
裏一致焉其名軒以皆春者盖能以天地之心為心而
欲充其仁者也故其以名進士拜監察御史知蘇之嘉
定縣擢知徽州府今知常州所至推其所為治官如家
愛民如子布徳施惠逺邇周浹被其澤者洋洋然熈熈
然若逰春沼若登春䑓非由其一身拍拍皆春何以致
随其所及而物物皆春如是哉用是上而廵撫重臣嘉
其循良下而田里細民感其恩徳推是心也豈惟一郡
皆春而已不日大用是承上佐天子對時育物有不能
致天下皆春也歟是用記之以俟
　　瑞芝亭記
成化八年六月二十九日福建布政司左叅議盧君廷
佐䘮其先君子愛竹翁於金陵君聞訃即日觧任匍匐
奔䘮囘家拊棺慟絶愛竹翁嘗得夀地于城東之櫟山
廷佐乃扶柩于斯斸土穿壙親執其勞用朱文公灰隔
法以塟𦵏畢廬墓側増培丘壠手植松柏悲號不輟人
不忍聞然有母老在堂每念母時一歸省省已復詣墓
所乆之山培日髙松柏日茂欝然成林墓左右忽有芝
叢生甚衆蔽于茂草初不知也中有如盤盂者突出草
際始覺而視之大小得十二莖有紫色者有金色者有
五色者予嘗往訪之目睹其異嗟嘆良乆因名其所居
廬曰瑞芝亭而為之記曰人子之事親貴乎生能養而
死能塟也竭盡心力而無所不用其極者乃子道之當
然初非過分之事也然孝徳之至可以通神明一念之
誠可以貫金石况草木之微者乎此芝草之生有以見
廷佐孝徳之感也廷佐平時事親孝謹其居官也父母
已受封凡得一佳帛一美味不敢服嘗必寄歸以奉親
及居父䘮不忍親在泉壌居廬泣血親培土樹松又時
歸省母以致其孝遂致叢芝煜煜産于墓塋至十二莖
之多豈偶然哉夫芝草無根世不常有乃天地至和之
氣所鍾秀此所以為瑞也廷佐執親之䘮惟知盡其所
當為而已抑孰知至孝感通昭格于天天得不生此瑞
物以表異之乎且不于他所而生于墓塋其為徴應盖
昭昭矣昔易延慶䘮父廬墓側手樹松柏旦出守墓夕
歸侍母紫芝生墓西北繼生玉芝十八莖人以為孝感
所致以廷佐方之其事正同于以見天鍳孝誠不以古
今而有異也延慶之孝頼太宗文皇帝采入孝順事實
以垂訓萬世廷佐之孝有能舉以上聞得不昭之為世
勸乎雖然能孝于親未有不能忠于君者也廷佐舉進
士拜兵部主事陞郎中進今職廉名素著行将服闋趨
朝朝廷求忠臣于孝子正欲得廷佐其人以為用吾知
廷佐以孝徳推扵有政其事業之恢𢎞徳位之崇顯可
以預卜矣遂用記之以俟
　　康寧窩記
勲業著于朝廷者必䝉優待之厚恩功名戒乎滿足者
必保終始之晚節故大臣得君于上全名于下荷聖恩
愈乆而不衰者其感激思奮敢不佩服聖諭銘諸座右
以示終身而不㤀也哉此南京叅賛機務兵部尚書兼
大理卿程公康寧之窩所以名也公本新安名族移家
河間早擅文名擢登進士列官禁近者乆兩佐雄藩再
領羣牧遂進都憲出鎮東陲入長秋臺肅清邦憲尋進
司馬賛畫兵謀敭歴中外聲望赫然已而蜀夷不靖特
命正位夏官總師西伐不數月夷境削平上甚嘉悦旌
以兼官未幾以南京為祖宗根本重地遂勅公南來鎮
守公早夜精勤百度修舉逺邇畏服中外晏然奈染足
疾慮妨政務具䟽力求閒退盖思以滿足為戒焉皇上
念公勲業之盛注倚方篤深欲勉留重違其意乃始曲
從特降璽勑有兹特允卿所請命還鄉里従宜調治尚
其勉進藥食用臻康寧疾若脱然去體其母乆安於家
之諭其所望于公者深矣公拜勅懽忭厥疾頓减朝廷
之于公何其優待之厚若是也哉公感恩眷乃取勅中
康寧二字名其所居之窩朝夕瞻仰如對天顔其喜辛
為何如耶夫皇上冀其康寜而復起者優待之至也公
功成名遂而身退者保全之方也君臣之道交相盡矣
雖然公出將入相材兼文武出則定疆圉安社稷入則
靖邦畿保萬民輔弼四朝為國股肱心膂畨畨國老不
可一朝而不在位者則公斯去也其果長往而安老於
斯窩也哉昔宋文潞公彦博請老致仕再起平章軍國
重事後請老復以太師致仕公雖抱㣲恙而年未周甲
况日臻康寧誠如皇上之所望矣尚若潞公復幡然一
出以𢎞脩大業待乎年至則歸老斯窩尚未晩也公卿
大夫多為詩以詠美其所謂康寧窩者予僣為之記且
以訊扵公云
　　金壇尹汪君瑞麥記
瑞應之來豈偶然哉皆一心之感召也心極其恭敬則
能體信逹順凡所施為自然各當於理治之所及羣黎
百姓莫不各得其安以至氣無不和而四靈畢至無非
是敬之功效也是知一心恭敬豈非感召之本歟故曰
修已以安百姓又曰致中和天地位萬物育此之謂也
觀于金壇縣尹仁和汪君仲和瑞麥之生有以知其然
矣仲和乃繡衣公之仲子翰林脩譔伯諧之弟也明麟
經登壬辰進士第成化甲午拜前職先是凡天下縣尹
吏部率取太學生年深待次者授之往往以乆淹仕途
而考覈既嚴慮致廢黜驟得臨民心無固志而多為身
謀惟圖一已之私便不顧生民之休戚欲邑之治不可
得也朝廷知其然近乃詔擇進士之有治才者選補之
治有異等則㧞入為臺憲扵是人人以科目自重砥礪
名節而縣令始皆得人斯民始皆得所若仲和則尤卓
然者也仲和之為金壇也有學問以為之本有義理以
養其心有廉潔以固其守孳孳然以徳化民而不尚刑
罰課農桑以養之興學校以教之䘏其饑寒捄其疾苦
均其勞役而順其欲惡盖其存心處事一惟以恭敬為
主而無少惰慢是以民翕然向化而懽然愛戴逺近和
洽協氣薫蒸發為嘉祥去年二麥大收其中一莖兩穗
者遍扵四野是非仲和一心恭敬其何以感召瑞應之
若是哉夫天之于人一氣相通此以和感則彼以和應
不啻桴鼔聲響之捷者也仲和為縣方朞月之間政通
人和上下充塞遂致嵗豐麥熟兩岐呈秀家有足食之
喜民獲養生之樂而邑以大治一何感召之速哉其為
徳政之徴盖彰彰矣一邑士民暨縉紳君子皆發為聲
詩以侈其美績庠生周昱裒為一帙來請言為序昔張
堪守漁陽而麥秀兩岐其民有樂不可支之歌今諸君
子歌詠乎仲和者如是則與張堪誠異世而同符也將
見觀風者舉以上聞必蒙朝廷旌異之典太史氏録之
必續于循吏之傳不日入陟憲臺大其設施則徳化所
及當不止一邑而已也遂為叙諸篇端以俟
　　句容龍潭新驛記
驛站之設所以通朝廷之使命待四方之賔客陸給以
騎水濟以舟供其廪餼而便其馳騖者也是以上徳以
宣下情以逹而庶事以濟為治者其可後乎句容龍潭
驛邊臨大江與江北儀真相對凡自北越江而南者必
首抵於是盖江南第一驛也自洪武初年設立然以其
岸江而迫近于水頻年以來為江濤衝齧岸日崩圮遂
及是驛亦淪于水居者無棲身之地來者無止息之所
驛丞新昌劉謙白其事于直𨽻巡撫都憲畢公公顧而
病之曰是惡可廢而不復者哉乃為擇地而重建焉于
是相度其宜陟巘降原躬行閲視得隙地于嵗積倉之
西蟠龍山擁其後大江横其前方山逺峙以為印山水
拱迎風氣完固誠悠乆不㧞之基也乃與應天府尹魯
公府丞白公謀之而協專委通判李公董其役知縣濮
公庀其材始工于成化乙未九月是年某月之某日訖
工迎勞有堂燕室有寢享有内庖乘有外廐主吏有第
役夫有區周以高墉表以重門措置有方程督得宜民
不知出材之費工不憚趨事之勞棟宇一新軒昻輪奐
規模勝舊逺矣謙以新驛之成不可無文以紀于石乃
述其事造予而請焉予以謂凡事之興剏不有以倡率
之則繼承者難為功不有以繼承之則倡率者無所託
况乎傳徳澤布政令必事乎驛誠為政之所當務者也
今是驛也荒廢無存頼都憲公相擇其地俾事興作而
倡率于前于是通判李公知縣濮公仰副指畫得以繼
承于後一旦易廢為興起壊為成制度宏壮有足為江
南列驛之冠矣是則非都憲公無以啓剏始之功非李
濮無以任營為之力上下相資始終相濟自是江濤不
及形勢便安至者如歸永無後艱其為利也寧有既乎
遂為登載于石使後來者有考焉
　　麻城縣新建南門橋記
麻城縣湖廣黄州之屬邑也其縣治黄河之南漢江之
北四通八達之地城南有水一溪曰黑龍池春夏則水
潦泛漲秋冬則水縮凝沍前人嘗架木為橋梁以通往
來以其高而且危也啇賈樵牧驅車馳騎與凡邑民之
由扵此者稍有不戒輙邅堕溺人多病之知縣事胡公
琮舉丙戌進士先知江陵有善政巡撫巡按交章薦其
材能召試果優等拜監察御史尋以詿誤復改知麻城
下車以來勤于撫綏矜䘏疾苦修舉廢墜不朞年間一
邑以治顧木梁非經乆之計欲易以石乃捐俸貲為倡
命僧人真亮䓁募財召工伐石扵山以建之下列三券
髙一丈有五尺長十有三丈廣二丈有四尺凡用石以
丈計一萬有竒石之灰以斤計十萬有竒鐡以斤計三
千有竒米以石計五百有竒傭工之金計之以兩二百
有竒經始于成化乙未之夏落成于丙申之春宻築深
甃堅緻完好殺髙為平易危為安人不知材之出工不
知己之勞穹然若長虹之亘空而巨鰲之卧波也于是
行旅無堕溺之患往來有坦塗之便矣方伯李公正芳
邑人也偕邑之僚属暨士大夫僉謂不可無文以記其
成請予為記惟橋梁不脩昔人以為過乘輿濟渉賢者
以為譏是故知為政者之當務也况縣令為親民之職
貴在聚民之欲去民之惡則人心感悦親愛若父母政
化所及盖有不言而信不令而從者矣胡君之令麻城
惟其心一于愛民視民如子故凡其所欲者必與聚所
惡者必與去即是一橋為民之病思以利之雖費穣工
鉅為之不憚其餘從可知矣宜乎斯民愛戴有以服從
其化也雖欲不治得乎若胡君誠有為之才大用之噐
而不愧古之循吏矣方伯諸君慮後之人享其利而不
知其所自也謀有以志于石可謂不忘本矣故為之記
　
　
　
　
　
　倪文僖集巻十五
欽定四庫全書
　倪文僖集巻十六
　　　　　　　　　　　　　明　倪謙　撰
　序
　　贈貳尹俞君重理嘉定序
餘杭俞君貴芳為嘉定丞九載矣秩滿上天官吏民遮
道留不能得則相與謀曰昔事耕作體足沾塗横吏漁
獵寧䘏有無俞君為政而吾力已蘇矣昔事蠶織繰車
夜鳴狡𨽻呌呶雞犬不寧俞君為政而吾業已成矣煦
寒哺饑子惠孺􁿗自君之來民有父母鉏强植弱莠去
苖登自君之來禮義以興其有功徳于吾民者若是今
以盈考而去雖不忍舍如王制何曷若借請于朝庶得
以乆安吾民于是合四千餘人拜䟽乞留詔可之陞食
知縣禄俾仍舊職既得請其民咸歌舞于道嗚呼為俞
君者果何以得此于民哉傳不曰民之歸仁猶水就下
獸走壙是則仁者誠出治之先務治民之大本也世之
莅民者率多酷刻以為能壠㫁以罔利其民視之奚啻
宼讎不旋踵而為其所訟者有矣安望其致存愛去思
之感哉今俞君乃能使民如就下之水走壙之獸咸歸
仰于既去之後則其存而見愛從可知矣豈非行仁之
明效也耶雖然官恒怠于宦成山或虧于終簣尚宜不
變所守卒成嘉績吾知吏民之頌将不異于前日而聲
聞日以大矣同鄉士友在京者榮其行需言以贈遂書
以復云
　　贈孝子王維學序
一氣運行于兩間而人物以生此性此理未始不同也
觀夫虎狼之仁蜂蟻之義豺獺之禮睢鳩之别其靈固
亦有同乎人者以其得於禀受之一偏惟人也全備萬
物之理而盡其天賦之性是以與物並生而獨靈扵物
也或名為人矣而彛倫之本乃不能然曽物之不若盡
其理矣雖物亦可以孚而格之何哉同此氣也同此氣
斯能感之矣若侍御王公維學少䘮父事母盡孝家無
贏餘母辟纑易書以勸維學維學遵教厲志登進士第
任四川道監察御史母老不任進道分禄以養之母尋
殁號痛頓絶奔䘮而歸徑抵塋域既襄事廬于墓側蔬
食水飲晝夜哭不絶聲靣黔骨立見者憐之墓前有陂
曰洋萍鳬鷖逰狎其間翔集悲鳴若助維學哀者遇人
不驚擾張羅可盡得人不忍捕之宰樹新植未拱舉手
可折鳥鵲舍叢薄遍巢其中童豎愛䕶不忍傷咸以為
維學孝感所致郡上其事朝廷嘉之詔旌為孝子表其
門以勵風俗維學致御史事已數年矣重荷宸恩至京
廷謝比還鄉友方亮需言贈之予惟孝者百行之本萬
善之原也能盡乎孝者則可以動天地感鬼神而况于
人乎况扵物乎惟維學孝親之心始終如一故其精神
所感不惟化乎人而又格乎物也然人心不可以偽欺
而物情不可以偽得徴諸人物之協見其一氣所感之
同維學之孝信乎為可嘉矣聞其風者得不興起乎哉
　　送王廷噐宰湖口序
金華王君廷噐初拜九江之湖口令瀕行過别于余曰
人始入官如入晦室乆而始明兹将往宰一邑子亦何
以贈我應之曰予不敏何足以知之雖然嘗聞之矣昔
宓子賤為单父宰過扵陽晝曰子亦有以送僕乎曰吾
少也賤不知治民之術有釣道二焉請以送子夫投綸
錯餌迎而吸之者陽鱎也其為魚薄而不美若存若亡
若食若不食者魴也其為魚也博而厚味子賤善而行之
而单父以治君能體乎斯言是亦子賤而已矣君試往
治必有駢接而迎吸之者是則所謂楊鱎也求味之美
烏可得乎尚速其邑之耆老宿賢而求夫所謂魴者以
咨其民所疾苦惡欲之方而建革施利以順迪其性所
謂厚味者良在于是吾知斯民必皆欣戴其化信服其
令莫不曰賢大夫誠我父母不然何知我之悉也何愛
我之至也何使我安其居而遂俯仰之樂也而一邑翕
然以理矣将見治績有成而聲聞騰播譬之行非為影
也而影自随呼非為響也而響自應矣則夫聖朝之旌
擢豈復外扵君乎昔曹參相齊延問蓋公而齊國大治
用是道也廷噐曰敢不承命遂以是贈之
　　送趙維静宰肅寧序
常熟趙君維静初授河間肅寧令同庠士友盧信偕鄉
人徴言以餞且曰維静務學明理始由髦俊貢之天朝
而升諸太學世業儒醫扵琴書之隙恒雜究丹書脉訣
之秘故在京師藥人之疾累收竒效焉予曰醫之為術
盖惜夫人之不知所養以夭閼其生扵是投以藥物起
人于阽危而躋之仁夀之域其用心亦仁矣推是心以
往則所以治人之道孰有外于是理者哉縣令者扵民
最親而休戚所係甚重一邑之内民有病者多矣或鰥
寡孤獨疲癃殘疾者有焉或流離轉徙操瓢嚢為溝中
之瘠者有焉或蠶食于豪右強奪扵横吏而疾蹙其首
頞者有焉其氣也欝而不和其聲也呻吟而不平若是
者固将望上之人之藥之也為民父母者果克盡夫湔
滌之方則其痾瘵寧有弗瘳者乎維静以仁存心則其
藥物固已富矣兹而往療肅寧之民必能窮其受病之
源酌其緩急之宜絃歌禮樂以導之務農力本以利之
鉏強扶弱以綏之公平慈愛之化淪浹于其肌膚骨髓
之内由是欝者舒呻者歌而疾蹙疲瘠者舉脱其舊日
之患而安於袵席故曰上醫醫國此之謂歟殆見嵗終
稽事其獲夫十全之效也必矣維静儒者也而醫乃其
餘事予以其有合扵治道扵其行也故喻之以醫
　　送李教授赴廣州府學序
天地之氣混淪磅礴流為江河峙為丘嶽昭為日星而
幽為鬼神莫非是氣之所為而人得之以生則所謂浩
然者也然而有義氣焉有血氣焉義氣者集義所生故
沛乎有餘血氣者失其所養則欿然而餒人能自反而
縮以養成此氣則充塞無間亨否所不能移威武所不
能屈而扵天下之事行之勇决舉無所疑懼矣若李君
道逺殆善養是氣者乎道逺宜章望族也生而警頴不
羣篤志問學以骯􁰞自用年甫弱冠輙領鄉書登貳榜
第分訓廣西之武緣固已見其理明而氣充矣及秩滿
陞秦府教授又數用直言諫諍觸發禍機竟罹譴謫雖
徙戍邊陲而不悔焉其執徳不囘盖非亨否所能移也
去年春麓川陸梁大司馬總師南征耳其名奏置幕下
數與計事乃畫平蠻八策上之悉懸中事幾甚見噐重
尋命賫兵符如車里徴師進討俾自将之于是直擣賊
砦渠魁授首大司馬出内帑金帛犒賚有加其忠烈振
奮盖非威武所能屈也比班師上其功天子嘉之擢拜
廣州府學教授夫文武非二道也詩曰在頖獻馘是則
學校固為爼豆之所而射御之習孰謂不扵斯而講之
乎道逺既以其剛大之氣著而為事業矣扵兹往也復
以其浩然者發而為文章俾羊城士子則而象之皆有
以充其所得而成其文武之噐則效之及人者不亦逺
乎聲華事業之著将來又未艾也兵部鄺亞卿為其硯
席友且與締姻故其行也屬予序以贈之
　　贈兵部司務金君序
朝廷政事所出之地士得簉朝列者君子以為榮予友
金君伯玉待次銓曹試優等名在首選拜兵部司務亦
榮也已予扵伯玉有可賀者三事應天郡庠天下首善
之地士歌鹿鳴而起者不乏逺者姑置之自定解額以
還至扵今士凢六舉皆随牒外補惟戊午所舉四人為
伯玉為張君子誠為鄒君宗盛為予伯玉今占朝籍宗
盛主職方事予承乏詞林獨子誠振鐸安吉曠扵古而
萃扵今殆非偶然之故者此可賀者一也初伯玉之藝
不售也卒業賢關染翰綸閣所主之舍隣火竊發炎灼
畧無餘儲人為不堪伯玉抱琴言嘯自若漠然無顧惜
顰蹙之態談者謂非有所養不能以予數年之推反不
如祝融一夕之能譽也有大涵養必有大設施此可賀
者二也昔郴江鄺公尹應天時伯玉在庠序有名公甚
加愛禮遣子從之逰今公位少司馬而伯玉賛治於幕
府往而有合必矣此可賀者三也盖制軍詰禁以紏邦
國者夏官之職政事所出莫大焉君抱涵飬之材重之
以司馬之知而佐政斯地伸其謀議展其底藴下其膏
澤赫然著厥嘉績可期矣君子之所榮者良在扵是豈
徒以日近清光位望華峻而然哉如是則事業日建寵
擢荐躋後之數是科得人之盛有不指君為稱首予不
信也予與君業同庠舉同年仕復同朝合三同而挾三
可賀雖欲黙烏得而黙諸
　　送山西林叅政之任序
聖朝統馭萬國分天下為十三道有藩司統郡邑以治
民有都司統衞所以典兵而又有憲司統兵民以總察
三司鼎峙列扵方岳維持紀綱保障乎國家者也皇上
宵旰圖理躋世平康而其所託一靣之寄獨委以三司
七八大臣其責任之重何如哉是以匪得宏才舊徳之
士未嘗輕以畀之也比天下藩憲之位多奏缺皇上集
公卿大僚扵廷各舉所知擇堪是寄者秋官大司宼金
公首以貴州司郎中林公文載名上聞皇上擢公為山
西布政使司右叅政命下同寅諸公偕中朝大夫士咸
以為宜爰謁文為其行贈予惟叅政之名創于唐紹于
宋盖以施諸相職者也我朝以是移之藩臣豈非示隆
重之意扵岳牧哉公由進士出知鄭州滿績入遷郎署
宏才舊徳著聞朝廷今擢居是職當山西一面之託責
任重甚果何以統治之乎嘗聞蒲夏平陽堯舜禹之更
都栁子所謂有茅茨采椽土型之度温恭克讓之徳師
錫僉曰疇咨之道百獸率舞鳯皇來儀扵變時雍之美
昌言儆戒之訓無為不言垂衣裳之化故其人至扵今
儉嗇善讓好謀而深和而不怒憂思畏禍而怡以愉者
也方今堯舜在天子位雍熈之化洽扵四海者乆隨所
向而易于為治矧猶有三五遺風之地者哉公往而統
治于是承宣徳澤善政亟施以為郡邑之表率誠易易
也必使是民日以平康綏靖其即堯舜之民矣則公無
忝扵岳牧之寄若然殆于相職匪特承其名行必有以
踐其實嗚呼可不勉哉
　　送崔太守赴萊州府任序
郡守統治千里􁱨臨數邑田里之旄倪士女恃之以安
其生朝廷之政令徳澤恃之以致諸民而郡守中立其
間必屹若砥柱植若楨幹而後足以副上下之所恃夫
事幾之無窮其源泉之混混也衆務之交集其捄度之
陾陾也使不有以自立将順流而東之投土而難憑其
曷能恃乎上下哉故郡守之任朝廷以為重當有所補
必預有所擇也比山東萊州府知府闕聞扵廷皇上詢
擇其人于公卿大夫時主户部事克讓崔君賢名素著
而受知于少保尚書武英殿大學士楊公者乆公首以
君薦乃授君為是郡守地官寮寀諸公華君翹舉爰要
予言贈之惟東萊禹貢青州之域地負山海利擅鹽鐡
太公用之而富人管仲資之以興覇號為盛強盖自古
記之矣君得有而拊之則政令徳澤旄倪士女皆恃君
之身以安以治果何以副厥望哉盖君為順徳之廣宗
人登丙辰進士甲第理河南司實閲六載果敢有為而
材徳優厚以是理僻瑣之郡雖事幾無窮衆務交集猶
屹若砥柱植若楨幹能為上下之所恃矧當盛強之地
者哉其克副所望也必矣或曰今之萊非向比也民之
流移者殆半是不然夫昔漢王成不嘗治膠東乎膠則
萊之屬也其流民自占至八萬餘口治有異等賜爵關
内侯其故何耶盖以成勞來不怠可恃以安其生也君
誠若砥柱楨幹足以為民恃則其自占又豈有異于成
哉治成之地而能不與之異吾知朝廷爵秩之賜亦不
與之異矣
　　贈長史楊先生致仕還呉序
郕王傳楊先生以年髦謝事将還故里審理李公合諸
僚佐設供張祖道都門外咸顧瞻徘徊胥與感念曰先
生徳及我軰厚今一朝辭位而去情何以堪雖欲留行
弗可及已乃謀授簡于予俾序以贈先生而抒其情曰
先生嘗與子同官固所知也子烏得無言乎予曰先生
學端行潔器量宏深莫測端倪儀矩斬斬然而言論容
接則盎如春陽之煦物也故居扵鄉䣊而人薫其徳立
扵朝廷而士宗其學史館編摩受知于聖明講筵啓沃
致重扵藩邸天下大夫士聞先生之名者不問識不識
亟稱曰厚徳君子厚徳君子云走生也晚幸嘗從先生
之後而先生之盛名在人耳者有不待予置喙于其間
而蕪陋之言亦不足為先生増重也諸君固要之予度
不能辭乃為之序曰先生吳人也素有隠操洪熈改元
始以求賢起江東授翰林檢討預脩仁廟實録進編脩
再預脩宣廟實録進修撰正統辛酉皇上以弟郕王當
就傅擇宿徳儒臣于翰林得先生命為之輔未幾陞右
長史朝夕納誨多所禆益踰四禩先生以年至求去上
俞其請王若曰賢傅即舍予去予将何以考徳而問業
乎䟽奏留之更踰二禩而先生年七十有六矣求去益
果王勉留者再四而先生之志訖不可奪遂蒙恩得賜
歸老焉予聞凢去就出處何常惟義之歸先生弹冠而
起拂衣而還進退從容無所愧怍何往而不得其義之
安乎今之歸貌雖異乎壮老而家山釣逰之跡則固宛
如昨也身雖渉乎隠顯而道義之具于一心則不因之
而少有變也故曰士窮不失義逹不離道噫所謂厚徳
君子微先生其孰與歸審理君曰是可以抒予情矣遂
録之以識别
　　神京詠别詩序
神京詠别者何詠神京之景而别薛凖宗禹假之以泄
其思而抒其情也天下之景多矣獨有取扵斯景者何
神京王氣所鍾靈秀所發壮帝居而拱宸極是豈他景
比况㳺于是而别于是固不得而外之也景之目者何
居庸疊翠玉泉垂虹瓊島春雲太液晴波西山霽雪薊
門煙樹盧溝曉月金臺夕照是也予閱之而歎人之不
可以無友而友道之有益於人也奈何曰詩之為教經
之以賦比興緯之以風雅頌今是詩託比興於景物而
因以賦其事得三經之㫖然其音節和平出扵輦轂之
下非風非頌大抵皆雅音也夫比焉興焉賦焉者率有
意義豈不謂居庸之翠由積土之厚所發欲子積中發
外之似之也薊門之樹由培本之固所達欲子培根達
枝之似之也瓊島之雲歛散之無時盧溝之月盈虧之
有候欲子體其變體其常也太液之波澄澈之無涯西
山之雪皠粲之無滓欲子師其量師其操也以至玉泉
之虹盈科而行金臺之日容光必照又非欲子之法其
有本乎諸君子輔仁之益麗澤之資良在于是不然則
諷咏之可也直言之可也何特規規扵是而不寘乎宗
禹可謂端扵取友矣宗禹為今應天府丞公之子年富
性敏學行勤慤受父母命畢親迎禮扵京師将還親所
宗禹往哉尚體咏歌之義益進其學脩其行䇿名薦書
以濟厥世美将見偕計而來簉羽朝列則今日詠别之
地豈非他日立身之地乎勉旃無負遂以是冠諸羣玉
云
　　鄒處士輓詩序
東吳處士鄒公公敏有二男子一女子男子之長曰亮
南京秋臺司務次曰順北京冬官主事女子之夫則顧
行人􁀙也公用是㳺歴兩京名重公卿大夫間所至皆
倒屣驚座今年夏自京師南還亮所未幾俄以訃聞凡
朝野之士邇者遐者䟽者戚者行相孚者齒相埒者靡
不浩歎惋惜發為詩歌以哀輓之所以哀者哀公之徳
腆而食報廉也哀公之鼎養豐而遽不禄也哀公之夀
甫逾六望七而即止不前也哀公之老成典型後死者
失所儀範也可哀者不一而足大篇短章川溢雲委予
聞之而心悲誦之而涕霣也主事乃装褫成帙挾之以
歸將使引柩者之歌之也嗟夫自虞殯紼謳而後有黄
鳥以哀三良有薤露以哀田横今之輓詩即其遺韻靈
輀在塗以是詩歌而引其紼吾知匪直宗族之姻聞之
而慟悼雖㑹塟之人莫不惻怛也匪直㑹塟之人為然
雖行道之子莫不悽愴也匪直行道之子為然雖天地
亦必為之結隂而雲烟為之改色也禽鳥為之悲鳴而
泉壑為之凄咽也孔子曰䘮與其易也寧戚噫則是詩
之助其戚也不已多乎作鄒處士輓詩序
　　艮菴文集序
文言之成章者也道理之無形者也道非託于言其理
不能自明言非載夫道其文不能行逺周子曰文所以
載道也輪轅飾而人弗庸徒飾也况虚車乎六經之文
唐虞三代帝王之道所載孔子之聖所删定萬世祖之
不可尚矣戰國秦漢而下學士大夫躡塵嗣響者代有
聞人然求其言不畔道文不悖經者漢則董子唐則韓
子宋則歐曽及濂洛諸子元則虞邵菴焉上下數千載
間文章大家不過十數人斯亦難矣盖文運與世運相
關文章之盛者世道之盛也肆帷聖朝汛掃區宇奄踐
唐虞之藩域光岳之氣扵斯復完逮今治平幾百年鴻
儒碩士濟濟挺生匪惟侍從之臣恢張皇度粉飾太平
者其文超軼前古而奉將帝命者亦足鳴一代之盛焉
若成君始終是已君生十五年即用志古學自先秦兩
漢魏晉唐宋近代諸名家之文靡不沉酣咀嚼茹其醇
吐其疵於經不悖於道不畔然後肆筆而形於言觀其
所著有金匱襍書百篇理筌三十二章記序箴銘賦説
等作共若干首亦云勤且富矣論辯明切辭㫖雋永若
岩竇出泉迤邐而不窮若武庫兵森然無所不有若入
宗廟見三代虎蜼瑚璉之器信非虚車而可行諸逺者
也君家常之無錫登正統己未進士第今拜大行人咨
謀宣度足跡殆徧海内齒方壮強而又資之以博洽其
學之進也未巳晚年才氣益老勒成一家言俾董韓之
緒及君而不墜斯寔予之所望也不鄙謂予同年屬序
其集故不佞而書其端
　　周同知輓詩序
嗚呼此為哀輓同知建寧府事周公之什也予讀之不
能無感扵衷焉公第永樂乙未進士入翰林為庶吉士
擢廣東道監察御史扵南京激揚弹壓威望赫赫豪黠
欺負之徒靡不聞風斂避而獨與今湖南房尹張先生
過從相得也盖先生與公同出越之山隂予時年甫十
餘授業先生講下獲拜公風采公一見詫曰是子殆不
凡遽脫烏紗加予首顧予咲曰子異日名位當不在吾
下此其子有也予㓜稚未有知識不知公何見而云爾
也然恒識扵心而不㤀後先生通姻於公而公之子鈍
魯數往來先生之門而予亦嘗識焉乆之公以滿績去
得郡以治先生以文學起家尋宰百里邑自是聲跡不
得相聞接繼予偕計北上承乏詞林日獲交天下士每
遇閩人頌公之徳者如出一口念公賞鍳之明果不予
妄宜其洞燭民隠而能得其心也及公觧官歸故鄉遣
鈍補邑庠弟子員遂領鄉書㑹試禮部不偶卒業太學
一日過予家獲胥晤焉私恠其被服縞素徐而詢之始
知公扵正統乙丑某月日已物故矣相對為之於邑兹
鈍歸㐮葬事太學呉匯合羣彦咸為詩歌以悼公欲予
序其端嗟乎以予受知于公言猶在耳尚忍執筆序公
之什哉然諸君哀發于情悲傷惋惜固本于公碩徳令
譽感人之深而然由今出於鈍之友而觀之是公之徳
譽由鈍而益以彰也可不謂之孝乎矧鈍青年秀質學
行䆳美已起而接踵芳塵簮笏之傳也可占不墜而魯
繼是亦将嶄然而出吾知公雖死猶不死也嗚呼仁者
必有後其信有徴哉俛仰今昔遂抆泪書之簡首
　
　
　
　
　
　
　
　
　
　
　
　
　倪文僖集巻十六
欽定四庫全書
　倪文僖集巻十七
　　　　　　　　　　　　　明　倪謙　撰
　序
　　虞山歸隱圖唱和詩序
虞山歸隱圖者為琴川陳君性孚而作者也性孚少有
隱操讀書虞山中杜門却掃不求聞逹邑長吏亷知其
名以賢良方正薦舉之出為衢之江山丞有惠政及民
聲績兼茂無幾念蕙帳久空草堂誰葺而白雲猿鶴之
無侣也將歸而終隱焉以償初志乃抗疏遺榮奉身引
退不翅驚鴻駭鹿之難覊也行人成君始終喜其行之
勇决手繪是圖復為詩以發其志凡善性孚者迭從而
賡之成君子以予職文翰且識性孚也既索予和更需
弁以言辭不獲命輙為叙之若此性孚歸哉倘遇幽人
畸士於清泉白石之側席落花汎羽觴取是詩擊莭而
歌之殆必有賞音者矣遂書以歸焉系以所和詩曰虞
山繞衡茆蒼蒼開畫圖君昔杜門隱其處詩名磊落聞
江湖賢良一鶚忽膺薦披腹直上天閽呼與其丘壑徒
守株孰如致主追黄虞白駒無復歌空谷耿耿丹衷志
匡國為丞捧檄莅江山社稷人民歸所属撫字常懷豈
弟心光明徧照逃亡屋徳化由來易感孚黎庶謳歌總
懽服故園花樹滿晴川歸夣夜夜飛吳天絲蓴玉鱸味
偏羙幾載長竿閒釣船式㣲賦罷喜欲顛上疏乞身通
御筵詔書方報紫宸殿㠶檣已拂滄波烟到家野老應
争席拄頰㸔山日西夕翠靄深藏水竹居黄埃夐絶輪
蹄客君不見人生弱草棲驚塵古來賢逹今幾存惟有
芳聲照青史何用躑躅依權門此去留君君不止琴瑟
離堂為君理曲終强和歸來篇展巻揮毫自知媿
　　贈魏克明還南康序
刑部尚書南康魏公年甫六袠餘得疾乞致政朝廷素
倚重公勉留視事請益力廼賜璽書褒嘉給路費以優
其歸歸一載而竟卒訃聞天子悼惜遣使諭祭命有司
營塟事恩至渥也公冡嗣克明率二弟詣闕祗謝將還
鄉人寓京師者徴言贈之惟尚書公厚徳雅望為時名
臣功在社稷澤在生民行績在太史振聲騰茂天下所
共聞垂芳無窮與霄壤相敝天不憖遺俾年未躋上夀
以死雖若可憾然有五子十二孫蘭茁玉立以承其家
而克明雋偉敦茂尤其白眉者焉天之所遺其在此也
嗟夫代之為理官者厥後多不揚匪直不揚亦多至乏
繼豈其獨不利於子孫哉任情倚法而髙下其手雖足
快一時之私不知怨戾所積天監孔昭適足成身後之
累尚書公一念之仁隨地而著為御史嘗便海民魚課
活西民時疫為布政使民流綏輯以子之地旱致雨以
沐之為亞卿平江右盗兵不血刃為尚書整飭邊備戍
士安利至其用法平恕特緒餘耳所至惟知殫誠盡職
初豈計後之盛否何若而為之然天報厥徳不能不加
厚於公宜克明鸞停鵠峙稱其家兒昆季皆賢從以孫
子也克明昆季朂哉胥以繼述為念修身慎行以迓承
遺休務學敦禮以光大遺業出而掇科取士則思遐躅
是蹈否則亢宗紹統為一邦之望族而㒺貽李勣訾房
杜之嗤其孝不亦大哉朂哉克明昆季
　　送連州朱太守赴官序
嘉定朱君廷玉拜東廣連州太守瀕行進士潘君時暘
其鄉人也徴言贈之惟連州介楚越間僻在嶺表前古
例為謫地凡獲戾於朝者輙寘之若唐劉禹鍚韓愈宋
張浚軰可見不惟夷視其民而且輕視其牧何待連之
薄若是也肆惟聖朝以四海為一家中國猶一人雖遐
陬絶域拊之咸同赤子矧近在南服之連者乎用是大
剷積古之弊選授民牧率與中州郡縣等開科取士登
庸其俊良亦與中州才士大夫不異其民竊自奮曰朝
廷待連若是其厚吾軰寧容自薄哉故力本務學習尚
醇慤逮今蔚為佳郡所謂齊變至魯魯變至道者歟廷
玉為守於是葢出於材選者也廷玉通伏氏經論秀扵
鄉登名太學天曹試所藴㧞寘上第遂得守連而連非
昔日之連也夫朝廷既不夷視其民而其民又能勇於
遷化豈不為易治乎以連之易治而能宣布皇上恩徳
以文翁教化為先不騁材於期㑹以陽城拊字為心不
衒能於催科彼非木石孰不感恱愛戴服從使君之令
者哉天曹以連授君固謂君能盡是道者矣君其朂諸
尚體朝廷待連之意
　　贈國子學正王先王赴官序
南京國子監學正致文王先生受任將行客有徴言為
之贈者予嘗辱先生知雖蕪陋固當有一言識别况重
以客之請乎先生世家湖之歸安蚤從翰林編修孟簡
周先生㳺問學大有成就宣徳己酉選浙江鄉試明年
㑹試登貳榜不願就職去游南膠癸丑㑹試復登貳榜
乃就儀真教諭丁艱起復改山陽通績九載進今秩先
生端雅凝重言動有則望之栗然就之温然盖道徳充
牣於中而睟盎自見於外者歟先生之在江淮以師道
自重設教有定規奬進無倦容隨其資之髙下使皆得
底成立故江淮士風丕振不下昔之蘓湖而逺邇衿佩
仰其光縉紳譽其賢殆以為胡瑗之復出也瑗之教蘓
湖也科條備具從㳺者數百人慶厯興太學取其法著
為令召瑗為太學官其徒益衆太學至不能容禮部所
得士瑗弟子十常居四五伊川謂從其學者醇厚和易
之氣望之可知今朝廷進先生于太學豈非以昔之待
胡瑗者待先生乎先生兹往六舘之士靡不動色相慶
不特講下弟子為然薫其徳漸其化則醇厚和易之氣
油然自生而從㳺之衆簡㧞之多不待智者而可知矣
夫成已所以成物聖賢大學之道不外乎是而先生盡
之能事畢矣故予於是行所以序先生道徳之實若此
若夫功名逺大之地進膺可期然先生素不以是累於
心而予亦不敢以是瀆言之也遂書以贈
　　送王景和還金陵序
王君春景和字也其先潞州人厥祖以茂材舉因至南
京家焉景和與予居相隣比而少予一嵗總角時常各
挾書冊就鄉塾師講授以故相知有素其後稍長君以
幹蠱遨遊四方而予宦寓非京音塵違越者頗久一日
訪予静存軒中即其容則莊重修㓗儼乎其有儀也聆
其言則詳雅確實燁乎其有文也叩其所歴則羅浮武
夷三峽五嶺江漢河淮然後知其得於游之助也多矣
夫夏蟲不可以語氷井蛙不可以語海何哉所見者隘
也景和足跡無所不到其目之所接耳之所聞不特踐
前人陳跡而動懷賢弔古之心其日與四方賢士大夫
伍而漸漬薰陶之益亦已深矣則所見烏得而不廣哉
予亦有好游之癖然縻於職業不能暫離頃因使至恒
陽不久而返未嘗一騁眉睫以豁平生襟抱安得不因
景和致予之健羡也耶景和念尊甫士能甫定省久矌
過予言歸乃酌之以酒而歌曰江東之雲兮日暮多我
思羙人兮鍾山阿喜一遘兮在帝畿嵗聿云暮兮胡遽
言歸髙堂有親兮違定省雨雪載塗兮風色凛凛轅已
駕兮不可攀美人復向兮江南還篋有綵衣兮尊有春
酒我亦有親兮安得相從君同祝千萬夀歌竟酒酣遂
抗手而别
　　謝欽院判醫效序
太醫院判士謙欽先生聖朝之名醫也僚友院士莫不
服其業之精理之明而縉紳大夫以至委巷士女莫不
竒其效之神也醫至於是亦至矣夫人具血氣之軀喜
怒哀樂熾於中風寒暑濕蝕於外差失所調病於是乎
侵焉輕賊其形重戕其生雖至親莫能復而孝子莫能
代也而醫也投以匕劑輙能安其危全其親而遂其孝
欲致人之弗感得乎此冬官亞卿王公所以有報於先
生也公夫人病寒熱積數日不觧舉家惶惶以先生有
鄉曲舊好趨告急焉先生往胗之藥一再投而疾徐以
瘳公曰何其神也先生曰寒熱者客邪也所以害乎元
氣者也吾之藥内以䕶其真元外以祛其邪氣調和遏
絶使自遁焉彼剛峻之劑非不快於一時而不知元氣
抑已傷矣昔之善醫國者亦然養民以徳所以䕶元氣
也禦寇以兵所以祛邪氣也是以伊傅周召培植六七
百載之商周蕭曹房杜能培植三四百載之漢唐率用
此道若商君之醫秦勁悍猛鷙不貸毫髪痛剗而力鉏
之其國富兵强甚為快也然四肢枵然而大命以隨適
所以蹙之也公為朝廷良相用因以是告焉公驚曰先
生之徳匪惟夀吾室家而又有所厚望於吾敢不服膺
乃授簡属叙以為謝予特為書之使天下皆知先生非
直良於醫也
　　贈張行人詩序
句曲張君仲書正統乙丑科進士也觀吏部政逾年拜
行人司行人夫行人之官肇自周禮大行人掌大賔之
禮及大客之儀以親諸侯小行人掌邦國賔客之禮籍
以待四方之使者此其職也歴代以來職無定名我朝
尤重其選銓授必以進士誠以其將命萬里專對四方
君徳之宣國體之重於焉以係可不慎擇其人哉仲書
以詩經取高第爰當專對之任信無忝於厥職矣雖然
適數百里有惘惘之色入直三省有刺刺之語此人之
恒態也則出使於外無幾㣲見顔面若殷員外者幾人
兹觀仲書受是職將銜命以出乃獨躍躍自喜而不䘏
其他其志果安在歟予有以知之矣豈不謂在廷庶僚
限於職守多專而不咸惟使臣周咨博訪得以廣上之
聰明逹民之利病使天下受其賜况乎當茂年負美質
轍跡所到探竒覽勝觀風考俗益足宏其學識廣其聞
見以為輔理弼亮之助宜其躍躍自喜也仲書其亦有
志士哉由是迹其所至所謂若健者升梯舉足愈多而
身愈髙矣使遇韓子於今日則必將以稱侑者稱君予
言何足增君之重也朝之大夫士凡善仲書者相與賦
詩為贈謂予同鄉且厚是以屬為序云
　　贈嚴正學序
予友嚴君正學為安慶通判可誠公之季子也公丞上
元時正學與予同被選入應天府庠未幾朝廷遣侍御
史稽理學事以正學非邑民弟子不許正學退即官廨
攻舉子業年茂性敏而嗜學聲名籍籍也予暇日輙徃
訪之正學居一室圖書四壁與之談吐論英辯或時取
壁上琴為予鼓一再行意度洒如也善為詩有思致一
時知名士多樂與之㳺嘗當大比挾所得入試不偶遂
棄舉子業篤志古學㝠捜博覽於書靡不通䆒其志盖
不安於凡近也後侍父官安慶父卒歸鄉里藩省大臣
知正學者争欲使出門下遂就承事浙藩事畢謁選天
曹予見而諗之曰以君之才則明逹而敏以君之學則
博洽而䆳固大用之資也何乃屈節於是哉正學曰君
子非不欲仕又惡不由其道茍得其道於崇庳何計焉
承事雖㣲猶可假是而行所學矧吾先君子亦嘗為之
者矣吾固不得而辭也觀其所負之大而甘所就之小
若此其賢於人也逺矣兹得典傳儀真過予要一言以
别夫位尊而徳薄者雖不與毁期而毁自至何則非其
所當得也惟徳位相埒然後謂之宜今正學徳浮於位
譬猶以合抱之木備榱桷之用見者必􁂚眙動容交口
稱譽必求宜得之地以處君則髙位厚祿之晉承可以
逆知於他日矣予與正學相知惟素而義不容黙也遂
序其出處之槩以致望焉行矣正學其尚懋慎之哉
　　贈李郎中陞秩序
都水郎中李君孟陽行在工部尚書友直公之子也尚
書洪武末任北平布政司叅政太宗皇帝舉兵靖内難
留尚書守城及登大寳擢冬官亞卿深被寵眷遷至大
司空正統戊午卒于位皇上悼惜錄其功遣官祭𦵏賜
一子官授孟陽工部虞衡主事葢特恩也孟陽姿貎碩
偉器識宏逹雖所職在山林川澤之事而朝廷以其長
於規畫凡將作之經營繕治悉以委之以故三殿之告
成百司庶府之翼正城墉之完固攄忠效謀寔與有勞
焉比滿九載適都水郎中缺員中外廷臣咸以為匪孟
陽莫勝斯任奏名于朝詔踐今職縉紳君子榮其績之
成而位之進也需言賀之惟上天眷佑我國家不惟挺
生竒才以匡翊景運於前必篤生賢子孫以承藉於後
所謂世之不顯厥猷翼翼是已然朝廷於有功之報優
其祿重其位以待其嗣人者豈徒然哉盖以前人之徳
望之也昔周宣命仲山甫必曰纉戎祖考王躬是保命
召穆公必曰無曰予小子召公是似未嘗不以世徳勉
之今尚書舊為大司空而孟陽復陟冬官正郎則纉之
似之固朝廷所望於孟陽者也孟陽為政既焯有成績
由是益加祗慎夙夜盡心以圖報俾仰不負於天子俯
不忝於前人則名位之進也未巳世職之承將不有見
於他日哉庸書此以為之賀
　　贈國子學錄耿先生序
先生河東人也洪武中厥祖以閭右起實京師占籍應
天之江寧故先生入京庠為博士弟子性資警敏清洒
不羣於書過目若不經意輙記不忘著為文辭説理詳
盡爾雅宏暢不尚竒詭博士甚禮敬之而同儕皆遜弗
逮也予少先生十有二歳時亦在弟子列書舍與先生
為隣誦聲琅琅日相聞予方治毛氏詩思義弗得多就
先生問焉先生和厚從容剖析必盡底裏不少靳嘗䄂
所為文質之先生詫曰此非稚作也汝能是乎盖與之
也不數載先王領鄉貢上春官登貳榜第得分教河間
東光自是仳離而鄙吝萌於予心者多矣先生教有成
法因人材質髙下而𨗳廸之故小大皆有所就而足以
為國家用垂滿以憂去官起復調永平其為教不異東
光時也兹以盈秩來朝天曹課厥績最等陞國子監學
錄而予承乏詞林鳴玉曵履復得與先生聯班於朝豈
非幸歟夫太學賢士之闗皆天下已成之材所萃止也
非厚徳碩學之儒曷足以表率之哉先生始為一邑師
而教有成繼為一郡師而教益振則厚徳碩學固已馳
譽於時矣今而為太學師也豈不宜哉將見表率於上
而諸生效法於下其争相磨濯得不彬彬為盛乎同庠
仕於朝者榮之屬言為賀予必申以夙昔之好者以見
先生善教之有素也先生名純字惟一姓耿氏云
　　贈仁和聶教諭赴官序
大年聶先生臨川故家子也軀幹魁梧學有源委材器
雋爽不覊以儒紳奮嘗分教杭之仁和迎母就養先生
傳經講道之餘歸率子弟奉巵進羞為母夀母心樂焉
諭先生曰汝父之殁也汝猶在腹及汝之生也聶氏墜
緒不絶如髪不圖今日享汝禄養而孫枝滿前死無憾
矣後果殁於學舍朝廷嘉其貞節下詔旌表先生解官
歸𦵏制終改教常郡通閲九載績滿來朝擢授仁和教
諭予初不識先生湖海之士持先生詞翰至京師者予
每見之鏘然韶鈞之鳴軒然鸞鳳之翥未嘗不誦而愛
之而以未得胥覿為歉侍御成君敬之常郡人也兹主
於予家先生需次天曹時或過之因得叙數年相聞之
好以償其歉予亦間造其舘視巻軸之積几上者森如
束筍又以見人之有求於先生者不獨在外為然也夫
朝之公卿鉅人知先生者不為少矣使稍汲引之則掉
臂於石渠昻首於蘭臺必獲大展其抱負乃以限於資
格不皆加之意至於有意如予而又力不能為也於先
生之去能無介然乎雖然仁和昔先生孝奉貞母之地
也先生躬行以表率之諸生感化靡不惇行孝行則其
為教有不徒事呻吟佔畢而已今復往也向之及門猶
有存者匪惟樂其業之卒成而後進之士得先生而啓
廸之得不同歸於造就乎予於是雖可為先生惜實足
為先生慶也矧先生材名徳譽章章若是文學之任豈
足以久稽之耶杭之縉紳凡寓京師者屬言為贈予故
不容以黙也
　　續譜翰選序
宣聖承堯舜禹湯文武周公之統而無其位嘅道不行
於當時也廼載之於書以詔來世由是人極以立綱常
以正凡厥有生得並立两間而不淪於禽獸之域所謂
為天地立心為生民立命為往聖繼絶學為萬世開太
平者也聖人有功於天下後世若是其遺徳餘休得不
愈逺而愈盛乎故天地不壞聖賢與之同流而不壊人
類不息聖胄與之同存而不息觀諸孔君唯伯之所譜
益可徵矣唯伯别號若菴素士宣聖五十七世孫也系
本東魯自四十二世挍書郎檜後唐同光間避難航海
始家温之平陽實為南孔之祖五十五世克愚隨父文
學翁任為西湖書院山長因徙家於杭實若菴之曽祖
也故若菴今為杭之仁和人南孔舊有家乘克愚嘗續
之矣若菴承父司封員外郎希徳之命重加校錄始於
校書而終於五十九世彦澤支分沠别昭穆秩然學士
大夫從而見之者莫不仰聖澤之深長歎後賢之傑出
咸著為歌詠以美之若菴彚為一巻題曰續譜翰選一
日手是巻造予謂曰諾闕里之裔孫也㳺學京師頃得
㑹大宗衍聖公彦縉於城東明照里第惠以太祖髙皇
帝戒諭石刻本及魯司冦像手植檜銘金絲堂記各一
通屬諾來拜林廟諾不敏將有事焉欲携是以為合族
之華願一言弁其端惟能言其祖郯子見稱若菴遡流
窮源修明世系豈特能言而已哉其致人之稱頌也宜
矣然詩有之曰無念爾祖聿修厥徳若菴誠唯世徳是
求保有家聲而勿墜則克肖象賢信不媿宣聖之子孫
矣若菴尚念之哉是為序
　　贈武學教諭葛君致仕序
京衞武學教諭葛君維鎮以年踰六十請老于朝詔許
之將歸四明之慈溪予同年王君用節與君有僚友之
契爰屬予言以贈昔孔戣年七十三上書去官韓退之
謂曰君尚壯奚去之果戣曰吾年至一宜去吾為左丞
不能進退郎官唯相之為二宜去退之歎其賢奏䟽乞
留以謂戣守節清苦議論正平筋力未衰不宜茍順其
求不留自助也夫以戣年當致事又處重難此其去誠
宜也而退之尚亟留之今葛君之年甫逾六望七不若
戣之多葛君之職事簡望尊不若戣之難而清節正論
不减於戣不知葛君負何宜而去也使遇退之必見惜
請留烏能使其遂所願哉雖然三揖而進之一辭而退
士之節也老馬為駒不顧其後詩人於是而興刺焉葛
君於永樂丁酉舉明經于鄉登宣徳丁未春選分教閩
之晉江秩滿而遷京衞身任師道二十餘禩文武之士
材成而徳立者中外相望其善之及人也廣矣故倦羽
必思故枝潜鱗必樂深淵道既行於當時名圖全於晚
節若霽斯行若潦斯止亦其宜也是以不待年至而辭
榮以歸則其身雖退而徳實進矣由是而觀葛君之去
豈為無所負乎君之歸角巾藜杖逍遥徜徉指童子釣
㳺之迹尋海鄉鷗鷺之盟邦之人必相顧歆慕以為香
山之老洛社之英世果復有斯人也不亦韙乎用節喜
曰吾子之言可謂得其心矣盍為我書之遂録如右
　
　
　
　
　
　
　倪文僖集巻十七
欽定四庫全書
　倪文僖集巻十八
　　　　　　　　　　　　　明　倪謙　撰
　序
　　贈湖廣道監察御史沈君序
沈君廷器予同庠友也登正統戊辰進士第觀政邢部
逾年以材選拜湖廣道監察御史或謂予曰廷器擢䑓
憲職之雄峻清要者也衆人以為華廷器不色喜若慮
夫任重責大之為難稱焉予曰否廷器學贍才充端厚
勤敏其在刑曹不數月而疑獄健訟咸能斷决郵罰麗
事與老于吏者齒兹居六察正其宜也又何稱之難其
必心存敬慎而著于色也夫器之受物也小者易盈而
淺者易溢御史臨制百司紏䋲不法威望凛然彼喜事
者受之則驕矜自恣徃徃至於盈溢不以其器之小而
淺乎廷器知朝廷假我以重柄者固將望我匡濟於治
化也是以臨事而敬慎存焉由是器度宏深惟思致力
於内而不知有華於外也功名事業得不茂建於天下
乎然廷器之存其敬慎也何若亦唯中正是持而已盍
觀臺端之栢乎孤根特立挺㧞直上故能貫四時凌霜
雪蔦與蘿非得附麗固不能以自立也善乎周書有曰
無依勢作威無倚法以削勢我所有也法我所用也茍
不惟理是循而喜怒予奪率附麗以行其私必至於作
威以削是蔦蘿之類也故必介然持其中正蹇蹇諤諤
無所依倚而不異於栢則節操之貞風采之振人心之
懾服從可知矣敬慎之存其在是乎予以廷器實棟梁
之具也故伸之以臺栢之説廷器其以予言為然乎否
耶
　　赤嶺雲松圖詩序
襄陽均州學正鄭師禹先生篤信誠孝人也滿秩來京
嘗手一圖示予且曰夏世家莆田里之澄塘去澄塘二
十里許至安樂里柯山西南有嶺焉曰赤嶺先大父諱
天麟行億十八之𦵏地也以世父諱元行兆二世母李
祔焉而大母陳别塟糓城山之燕尾峯夏與堂兄蕃失
怙皆㓜比長蕃登宣徳庚戌春官貳榜第司教淛之慶
元改青之博興夏之繼武則於正統己未沿牒湖襄宦
轍背馳各天一方而松楸之祭掃缺然頼有兄子熊克
承父志修厥嵗事亦第乙丑貳選以出司教江右石城
則祭掃於焉益缺矣雖恒命子姪之家食者攝之然如
在之誠終莫能致欲乞假一歸用展孝忱而蛇豕横道
又莫能逹則此心歉歉殊無已也兹又當外補因繪赤
嶺雲松為圖隨寓展觀雖弗克躬掃墓田庶其雲松常
接乎目而得以少慰其心也先生與夏有同年之雅其
尚畀一言以道夏之志也乎哉余聞孝子於親之殁睹
其詩書桮棬不能舉之飲之者以其手澤口澤之存故
也夫以餘澤之存且不忍忘况其體魄所藏之地而忍
忘之乎是以古者士去其國則哭于墓而後行盖哀丘
壠之無主必有返國之期也先生晜季子姓席祖考遺
徳皆以文學起家聮輝競爽有光先烈誠士林所罕得
然而丘壠之違欲主守而未得圖返國而未能也自非
先生狀其景物常存於心目之間抑何由而寓其思乎
予知其每一披視則崇封峩峩儼乎其若堂也宰木森
森欝乎其林立也蘋蘩椒荔肅乎登兆域而陳薦奠也
則其身雖去國而精神血氣固已黙相感通於赤嶺之
下矣詎非善致其孝者乎先儒有曰不忘先塋孝之大
者也先生以之予既道其志復系以詩使時歌之以泄
其思詩曰白雲兮英英蒼松兮亭亭紛瀰漫兮散復凝
蹇蔽虧兮先塋先塋兮何所柯山西南兮赤嶺之下競
懷祿兮逺鶩君胡為兮心獨苦念遺體兮親支親何在
兮悠然以思駕言返兮故國路阻絶兮何之圖之成兮
宛可識君之睹兮伊驩匪戚皇風大振兮沴氣清遲歸
展兮明日
　　贈黎先生赴西安教諭序
大量黎先生臨川故家子少孤篤志務學不懈比長授
經於翰林吉士傅太常先生之門學益端䆳宣徳初來
遊南京即以能文鳴今冡宰南齋魏先生時為太常卿
名徳鉅儒學者師尊之見先生所著輙加稱賞先生因
拜門下就正所業南齋深器待之予時為郡庠生甫冠
鈍志于學先生不鄙忘年而與予友每聆其論議亹亹
令人灑如也一時從之逰者屨集于户雖武弁之士亦
執弟子禮聲聞燁然居數嵗乃絶江而北去㳺淮陽淮
陽之士執經而受業者視南京為益盛也無幾又絶淮
而北去逰都城都城之士執經而受業者視淮陽又益
盛也正統己未予偕計上春官始與先生㑹于京邸方
頼其資予所未至而先生被知己之薦徑赴池陽文學
矣今年先生績滿來朝盖相違十載而復㑹嘗得其雅
齋集觀之大篇春容短章峻潔浩乎江河注而波濤之
衝激也肅乎堂廡立而亷隅之整飭也其氣盛其才充
故其辭日昌固可追古作者而無媿顧予學殖荒落徒
勉然以應四方知己之求雖欲刋謝浮藻一歸大雅而
力不能也於先生得無健羡乎夫以先生績學之有本
授受之有自萍寓两京尚能致從逰若是其盛况乎受
朝廷之命任分教之職其為盛也當何如哉宜其作成
多士出登科第而最績書于天曹也兹膺明陟得衢之
西安教諭西安之士沐先生之教彬彬成就將不異於
池陽也又可知焉嗟夫今之為師者率患教之難施才
之難成往往以課殿被黜然於先生則惟見其易其賢
過人不亦逺乎兹將赴官雖久欲相資而不可留也故
予贈之以言然必道夫夙昔之好者以明先生善教之
實為予所素知也是為序
　　贈應天通判蘭君赴官序
予嘗慕古之為人牧者不徒績著於當時而名譽之美
又能流聞於千百世而不冺果何道以致是哉迹其行
事率務孳孳愛民不矯亢以為㢘不苛刻以為能而循
良之政為可尚已以矯亢為㢘則甑塵釡魚非不能釣
名矣而實惠不及於民徒㢘也然一錢之選百紙之受
者何害其為亷以苛刻為能則蒼鷹猛虎非不能集事
矣而遺愛不懷於民徒能也然蒲鞭示辱征科政拙者
何害其為能詩云豈弟君子民之父母盖必豈以強教
之弟以恱安之則是愛民如子而民愛之為父母矣績
惡得而不著名惡得而不逺乎以今而求循良之牧若
蘭君景清固其人也君為蜀成都之蕳邑人自太學釋
褐通守湖廣之常徳以憂去官起復改南京應天聞君
之在常徳未及朞而去其民之食力於家者懐其徳而
靡忘士之官㳺於外者頌其美而不寘竊意君為郡未
幾而感召之速若是豈所謂能釣名而集事者耶及君
辱臨敝郡始獲瞻拜下風挹其徳容則端重而不浮觀
其矩度則舂容而不廹聆其言議則又温厚而不伐也
然後知君為豈弟君子而非矯亢為亷苛刻為能者比
也感召之速宜矣哉且應天京郡也其民五方之人事
繁且劇初通守之缺也所司馳傳以請皇上命吏部慎
簡賢者授之吏部即以君應詔是則銓衡之知君又已
久矣夫以外郡而遷内郡地不同也而民固同自逺户
而視近㕓民不同也而心固同君兹徃也孳孳之愛循
良之政必以治常徳者以治應天則應天之民懐其徳
士頌其美者寧獨異於常徳乎然則君聲績之益茂在
此行矣予也喜劉寵杜暹劉寛陽城其人之為吾郡也
故樂序以為贈而深致吾民之慶焉
　　冶亭登髙詩序
九日登髙厥有故事而南京詩社諸君子每嵗九月九
日携酒殽登城南之雨花臺更畨作主以為樂惟正統
已已以朝廷有事不果登今年八月十六日恭聞太上
皇帝鑾輿還復臣民惘不忻忭於是大司空周公之子
仁俊作主折簡速賓欲尋舊盟適值隂雨以雨花臺泥
淖不可徃改登冶亭盖冶亭在城内朝天宫通明殿後
冶城山上近且易陟故也至九日伏遇聖天子徳音涣
頒大赦天下恩澤誕敷人心恱豫仁俊以為聖化維新
理宜胥慶今日㳺樂云胡不可遂約㑹於道錄至靈胡
公文珪所是日所速之賔二十有八人至者則尚寳宋
士皋黄門劉有融翰檢王之深進士陶元素揮使彭大
用士人徐時用江文初賀存誠蔣主忠嚴克企張廷桓
張志確金彦端李啓明葉廷玉吳宗啓方元服以及道
錄𤣥義李明善萬宗賢時天已開霽諸君褰衣登山拾
級而上亭左右草木䝉宻後有竹林森茂於樹罅間俯
視居民萬屋鱗次石城壁立縈廻勢若飛鳳西瞰長江
若匹練在地東望鍾山又若蒼龍起伏黄金殿閣隱映
紫翠中佳氣欝勃皆接於几席之上諸賓列坐亭中僅
而可容仁俊持殽捧觴以享賔酒數行而止請自亭而
降仍至胡公所則已張筵以俟復以次序坐笑語歡洽
酒行無算或謂今逢菊節乃無黄花可對非負美景乎
胡公亟取一盆置堂中諸賔益喜更迭傳令舉觴不如
令者浮以大白藹然斯文之樂也酒半仁俊起曰勝㑹
不常豈容無述盍舉唐人獨在異鄉為異客每逢佳節
倍思親遥知兄弟登髙處徧挿茱茰少一人一絶分韻
賦詩一紀一時之勝可乎諸賔曰諾皆即席賦成而韻
獨不及予意欲予為首叙也日將夕諸賔皆霑醉散去
其不至者仁俊亦遣人投韻索詩翌日詩皆就仁俊積
為一帙示予予讀之則曰先正有云士當先天下之憂
而憂後天下之樂而樂諸君子昔也遭時多故則懷忠
憤之誠可謂先憂矣今也萬方歡慶斯講㳺觀之好豈
非後樂乎然諸作鏗鏘要眇冲淡和平不惟在位者類
皆能言之士而韋布丘園者赤足以鳴國家之盛焉於
是而知岩穴之間有遺材者多矣惜予力綿弱不能以
汲引之也姑因序其什而深致意焉且予承乏詞林者
久兹得請歸省幸獲從諸君子之後明嵗北覲此㑹不
可復得是用紀其勝而不辭
　　南京禮部尚書王公輓詩序
太宗文皇帝龍飛改元之初首賜進士曾棨等四百人
及第出身有差復簡㧞秀異之材二十有八人入翰林
為庶吉士盖所以上應乎二十八宿也今南京禮部尚
書臨川王公實與焉賜閲中秘書日勑大官具食夜給
膏火費萬機之暇上每躬課其業嘉待優禮倍萬恒品
所以儲養造就為後日宻勿賛襄之具也公長身美髯
昻然朋行中上獨異之已而擢翰林修撰陞侍講進學
士職上累北征沙漠公必從行逮仁宗昭皇帝宣宗章
皇帝尤見寵遇陞公禮部侍郎入内閣叅預機務正統
間修國史為總裁開經筵為講官彌綸啓沃厥績維懋
國家以南京為根本重地鎮静碩畫必藉威望老成之
人於是命公南來公至是甫及二載而溘然下世矣可
痛矣夫謙有二親在堂得請歸省適值公喪啓行還塟
時公卿大夫士執紼而送者數千人謳吟哽咽發為詩
歌行道聞之莫不掩泣公諸子乃録其可知者得若干
首聫為一帙而命予序之嗟夫國家以公為四朝老臣
實維文廟培植以遺後者故都邑之重惟公是託所以
宸衷無南顧之憂者有公在也今公已矣國失所倚而
人失所望則凡有知者孰不泫然哀之乎哀不能已而
胥著於言于以見非一人之私情乃天下之公義也故
為叙于篇以備史氏采錄之一端云
　　贈天文生萬英序
雲夢萬君英字世才通厯數星官之學今年秋當道薦
其名于朝上命禮部欽天監試之術果精習獲補本監
天文生交㳺者咸榮之徵言以贈惟星厯之學尚矣以
厯數言則自伏羲畫八卦以象二十四氣炎帝分八節
以紀農功黄帝迎日推䇿乃使羲和占日常儀占月車
區占星氣大撓造甲子𨽻首作筭數容成綜斯六術考
定氣象建五行察發斂起消息正閏餘述而著焉謂之
調厯而後世本之然以聖人之智其於天地之理隂陽
五行之運日月星辰之紀考驗推測無有不盡其立法
倚數固宜歴萬世而不忒也然傳之稍久其應輙差自
堯舜三代及漢唐宋以來歴未嘗同何也盖天地之數
妙不可測者常在於毫眇之際而其象與氣推移贏縮
亦有時而不齊積以嵗月則不能無差理固然也聖人
不能使歴無差而能因其差而是正此歴所以屢變也
以星官言則自黄帝創受河圖始明休咎降及髙陽乃
命南正重司天北正黎司地堯則命羲和岀納日月考
中星以定四時舜則在璣衡以齊七政夏則昆吾商則
巫咸周則史佚諸侯之史則魯有梓慎鄭有禆竈齊有
甘徳魏有石申皆掌著天文各謹圖驗其巫咸甘石三
家後代宗之而相傳至今者也肆惟聖朝祗若天道治
歴有法而無所差忒觀天有器而無不脗合所以前民
用而授人時占吉凶而審災祥者亦已備矣自非性識
明逹深究古學豈能極占歩之妙哉英較試其術既已
精習而無沗所薦則推氣數以驗天常觀天文以察時
變必能舉其職業矣職業能舉祿位由是而進焉英聲
茂實能不著聞於觀臺之間也哉英益勉之庸書以俟
　　贈陳編修歸塟詩序
景泰紀元之春予與黄門司馬先生自朝鮮使還至遼
陽聞編修陳先生奉命來祀北鎮祀畢詣盖牟啓父櫬
迎母歸盖尊甫姑蘓人宣徳間謫戍於是以殁而母因
寓焉故也予乃偕黄門聮騎往盖牟致祭墓下升堂拜
其母期同還朝而先生啟竁未及遂抗手别不數日先
生至京暫厝父櫬都城外奉母居官舍當是時先生即
欲歸塟以入仕未久不敢言私既逾年先生書滿考稱
天曹奏賜勅命當贈父如子官母封孺人先生曰是可
以言歸矣䟽其情以聞詔許之舁櫬及母發舟而南同
寅諸君子咸著為歌詩以詠别謂予宜序不敏何敢僣
於斯竊聞宋魯之犒贈也乘韋先而吳鼎後是以不辭
嘗觀世之故家令族不幸而遭遷謫者多矣徃徃星馳
水逝一去而不返其能故國之復者幾何人哉先生當
門祚中衰之秋父母昆弟越在海東而先生巋然若魯
靈光獨存京師蚤莫淬礪肆力問學大有所就竟以明
經領薦䇿名進士為第一甲第二人拜官翰林入侍經
幄卒致父櫬返于祖塋母氏歸于舊廬龍章寵鍚光賁
存殁故國既去而復歸門祚既衰而復振骨肉既離而
復合非由先生之克子能若是乎先生之歸也襄厥大
事敬恭桑梓孝親之念可以無憾矣然皆上之賜也肆
惟皇上富於春秋懋隆聖學而先生為經筵講官以啓
沃為任固不宜以久去也故曰君子不以私害公不以
家事辭王事尚式遄其歸以副同寅諸君子属望之意
可焉是為序
　　賀曰温孫先生夀七十序
國愽豐城竹軒孫先生有子五人謙識者三人也謙為
童子時嘗從春坊諭徳臨江黎先生㳺獲拜今致仕都
憲公曰良先生與公同謫宦居南公遇物豪暢器度𢎞
厚謙心慕之盖都憲竹軒之次子也謙在京庠時獲執
弟子禮於教授曰讓先生講下先生善於啓廸深承奬
勵謬領鄉書以出謙心徳之盖先生竹軒之季子也謙
在翰林時獲與侍讀曰恭先生聮官先生先逹老成亷
介方古謙心敬之盖侍讀竹軒之中子也三君子材徳
聞望中外相埒餘二人雖不識畹蘭崖桂之華珠聮璧
合之美當不異也矧曰儉先生仕不出鄉又早世曰温
先生初不仕謙不之識也固宜使曰温先生亦岀而用
世材徳聞望詎後三君子哉先生有子約以禮經登鄉
選升諸太學循例南歸省侍其親時教授先生主客禮
部謂兄今年七十九月十日其初度也乃篤愛兄之誼
屬筆於謙俾叙寓歸為兄夀謙聞曰温先生性孝友好
施予重然諾長身脩髯言黙可則甞歎世降俗媮乃合
邑之好禮者三十餘每旬為叙倫㑹崇儉任真去奢革
偽為逺近所稱道是知先生雖不一試以澤潤生民而
徳之薫沐於鄉邦者亦已深矣然則先生臻是夀者乃
天因其材而厚之者也譬則蒼松翠栢有棟梁之資隱
於窮林䆳谷不為匠石所採錄俾得以歴寒暑全天年
固其理也先生之夀豈異是也哉越是以往由耋耄而
臻期頥有不可以限量之矣謙媿無文承命不容以黙
遂書此為千里賀
　　貞節堂詩序
貞節堂詩者乃縉紳大夫為王君允母孺人劉氏而作
也孺人年及笄歸王君雲年二十有六而寡生二子允
方五嵗信方三嵗上無舅姑下無童僕㷀㷀孑立飲蓼
茹荼誓守其志躬勤紡績以撫諸孤允年七嵗即授以
經遣入郡庠為博士弟子員鬻簮珥市典籍以資其學
視其勤惰時加奨勵故允業成名立登正統乙丑進士
第拜福建道監察御史今孺人夀躋七袠康寧無恙此
貞節之堂所由以立而縉紳大夫之詩所由以作也予
聞之易曰貞者事之幹也又曰貞固足以幹事夫人之
遇事所以頺墮不立而失其素志者不貞故也知事之
為正堅固確守無所移易是以謂貞君子處事莫不當
然而况婦人從夫之義者乎在恒之六五有曰恒其徳
貞婦人吉傳曰婦人貞吉從一而終也夫終守從一其
徳恒矣此所以為貞也孺人以盛年婺居甘心窮約教
育二子自鬒髪以至種種守其從一之義近五十年志
操堅確凛然如秋霜烈日其徳之有恒如此謂之貞節
不亦宜乎彼有徒慮餓死自失其身以淪於禽獸之域
者聞孺人之風媿死無地矣昔衞之共姜守義甞作栢
舟之詩以明其志當是時隂教行于閨門先王之澤未
冺夫子取之所以為世勸也諸君子詠歌孺人之節大
篇短章極相推羙使觀風者采之以附栢舟之什而傳
誦于天下後世其於共姜又何逺乎肆惟國家禮教興
行表厲風俗凡閭閻士女有能守義若共姜者輙旌其
門若以孺人之節上聞予知旌門之典不旋踵而及之
矣矧御史君身躋顕融躬致祿養蹇諤之操著于臺端
朝廷乃推所自將必鍚之宸章寵以命服以為孺人榮
又以見天佑善人其理不爽死者有知寧不含咲於地
下乎嗚呼御史君之名由孺人之教而有成孺人之節
由御史君之孝而益著是皆可書以為世之為母為子
者勸也用是述于篇端
　　贈御醫孫先生醫效序
少保兵部尚書于公之壻錦衣衞千户朱驥患傷寒疾
既愈而復作勢日向劇頼希賢孫先生治之而愈驥感
其活已且念其術之良也徵予言以彰之于聞昔漢張
仲景本内經難經之旨著金匱玉函經及傷寒諸論其
論六氣之所傷最為詳備晋王叔和纂岐伯華陀等書
為脉經叙隂陽内外辯三部九候分人迎氣口條陳十
二經洎三焦五臓六府之病尤為精密二氏之書誠千
古不刋之興也後之學醫者莫不本之近世以醫鳴者
曰劉守真張子和張潔古李明之軰號稱醫道中興守
真子和攻伐邪氣多用宣洩之法潔古明之䕶養元氣
加多補益之功盖皆明夫氣運之變而通於隂陽之化
者矣今之言醫者莫不宗之先生之為醫也精究張王
之書深傳劉李之妙其攻疾也䧟陳克敵若韓彭之用
兵其養病也綏輯拊摩若蕭曹之治民辯証於指下取
效於目前隨宜應變未嘗十失一焉異乎世之泥古守
常者矣是以先生之醫著聞京師凡嬰疾者必徃求治
屨集户外至不能容而先生應之亦未嘗以貴富賤貧
而有所擇也夫疾既愈而復作他人治之孰不以為難
也在先生則易易焉其術之良豈不於是而可信乎惜
予言不足以彰先生之美而盡驥感徳之情也先生浙
之仁和人世業醫永樂初侍父居太醫院今為御醫其
學得於家傳尤多云
　　贈河間太守王君赴官序
京衛武學教授銅梁王君用節因薦擢河間府知府或
有言於予者曰河間大郡也宻邇京師頃者邊塵犯順
震驚畿甸河間之民倉卒駭散輕去城邑頼天兵掃除
逺竄漠北其民稍稍引歸喘息未定心迹未寧王君兹
徃不亦難於理乎予曰不然駭散者非其民之罪也守
土者之過也使守土者能捍禦以為之保障則民有所
倚而不懾矣至乃奉身先逸民有不從之者乎惟其如
是故朝議以為保障其民惟王君為能故共薦之而王
君者由進士起家為刑部主事以事解官大臣交章論
薦復起而任教職學術之正足以啓廸乎後人材識之
優足以建立乎事業今奉命出守雖當乍散復歸之餘
從而推誠布公宣徳振惠以修内政興治補弊思患預
防以禦外侮民有所倚必帖然而寧謐矣譬則良醫之
治羸病而投以參苓之劑慈母之字孺子而審其惡欲
之方病寧有不瘳而子寧有不安者乎吾見其易而未
見其為難也昔漢朝歌盗賊充斥鄧隲舉虞詡為之長
故舊弔之詡咲曰不遇盤根錯節無以别利器及到官
設法擒戮境内獲平後遷武都破敗羌衆招還流亡假
貸貧民開通水運家給人足一郡以安故艱虞之際正
志士立功之秋而謂王君難之乎子徐待之英聲偉績
不久振聞於都下矣或者無以對未幾用節啓行諸同
年仕於朝者咸岀祖以餞之予亦在列因舉與或人言
者為監察御史張君孟弼吿孟弼請遂述之以贈用節
於是乎書
　　贈蘇郡太守汪君序
大江之東郡之大者以姑蘇為稱首户口之版土田之
籍視他郡奚啻倍蓰故生殖富而愬訟繁其財賦之上
供于京者以億萬計然欲使其民禮教興行姦宄屏息
遂俯仰之願無征科之擾非有𢎞傑之材為之守煦之
以仁制之以義繩之以禮約之以法而由之以誠未見
其政善民安而悅服於心也故凡為守於是者恒遴選
其人焉比者蘇守以缺聞皇上博簡羣材而得地官正
郎汪君清夫遂以授之清夫為隴右義武王世顯之後
自金入元代有顯人與予同登己未進士第居地官之
署十有四年矣材有猷為而不為威武懾觀其當皇上
臨御之初敵擾邉闗奉命與將臣率兵遏之還守京城
躬擐甲胄不避艱險尋命入陜選領鄉兵入援事定還
朝或邊粮之當積或餫道之當理必命清夫徃治咸稱
厥任其材之𢎞偉著于朝端久矣今俾岀守一郡人多
為之惜予則以為宜也何則盖清夫先君子宗賢嘗通
守淞郡有能名清夫寔侍左右淞與蘇地若齊魯然土
風民俗固所素諳者也以𢎞偉之材而居素諳之地仁
義之施禮法之布一岀於誠而無偽政有不善民有不
安予不信也矧近之為蘇守者前有况公後有朱公况
之治也以剛果朱之治也以簡静而皆臻于理清夫兹
徃將為况之剛果歟抑為朱之簡静歟昔趙廣漢守頴
川以威名聞韓延夀繼之以禮讓化及黄覇代之務以
篤厚因其迹而大治今之蘇殆不異古之頴川而君繼
二公之後將不異於覇也審矣他日政理有成聲績兼
茂其致璽書褒美入於廟廊又豈異於覇乎尚慎旃哉
凡同年而升者燕餞其行謂予載筆于朝属序以贈
　
　
　
　
　
　
　
　倪文僖集巻十八
欽定四庫全書
　倪文僖集巻十九
　　　　　　　　　　　　　明　倪謙　撰
　序
　　贈都憲王公詩序
都察院左副都御史王公公度二親相繼早世皇上御
極之初嘗推恩賜勅贈其父為給事中母為孺人矣又
三年復賜誥加贈父為僉都御史母為恭人公思欲録
黄燎告丘隴時奉勅總督江淮漕運撫廵畿甸郡邑属
頻嵗河決為患水旱饑疫相仍民生寡遂公勞心焦思
方務築塞賑䘏未敢言私今年為患者已息相仍者已
蘇時漸康復嵗之秋仲還朝議事始䟽其情上陳乞歸
展墓皇上若曰朕倚卿以國計之重民務之殷而卿眷
念桑梓孝誠可嘉事畢卿其速來以副朕望於是錫楮
幣為道里費俾乘傳歸以寵榮之恩至渥也陛辭朝之
公卿偕同年諸君咸賦詩為贈而授簡於予以敘之予
以謂君子盡心王事不以私而害公者急君之義也報
本反始必先公而後私者厚親之仁也孟氏曰未有仁
而遺其親者也未有義而後其君者也忠孝盡於君親
而仁義之徳著矣非公之謂乎公之先湖南人移家河
州早逰庠序以明經領薦陜藩擢魁春官為名進士拜户科
給事中進僉憲再進今職其在朝也數上書論天下事當
鑾輿北狩權姦誤國則奮大義以快衆心及外蕃犯順提
兵追擊拒扼邊闗則揚天威以挫勍敵其奉命以出捄
災䘏患還定安集則化凍餒為飽煖轉呻吟為謳歌民
頼全活者以億萬計有優為之材而又有剛大之節果
何為能然哉盖公性資英邁識逹政體其浩然者有以
充於中故表然者有以著於外也是浩然者在天為景
星為卿雲在地為醴泉為朱草在物為麒麟為鳯凰人
爭快睹之而鍾之於人則為雄偉不常之器皆是物也
公得於是者獨厚是以發為事業磊磊落落功施於
社稷澤被於生民豈惟天下想聞其風采而名之傳
諸後世垂諸簡册可得而泯也耶公之歸展敬親塋龍
光輝赫照映泉壤邦人必皆歆豔歎慕以為西河
之間前此未有也于以見皇上體人子之心而遂其孝
而公之德實足以承之所謂非閭里之榮邦家之光者
也故予樂為天下道之若夫遄歸就職仰承睿㫖此公
之志也而詩已具矣茲得而畧焉
　　送王公珮歸侍詩序
太醫院士松月王先生正統間以老謝事其子公珮自
淞來京代之先生獲歸佚於鄉余時恒於士大夫所㑹
公珮接其儀度言議雅愛重之以為若公珮之才宜就
儒業以出足為天下用乃覊於醫曷克展邪及其卜鄰
甚邇朝夕往還益洽然後知公珮㓜從内翰楊廷端先
生㳺學有授受為亞卿周公侍御趙公郡博孫公所器
待咸欲舉入郡庠而公珮亟以代親為事不果其孝可
嘉矣公珮攻書喜吟詠毎偕二三友過予静存軒中篝
燈夜酌輒投壺聨句以為樂酒酣竒語疊出拊掌諧笑
興意洒然胷中抱負何如也見予鄙作必加賡和頃刻
數十篇不厭睹其詞鋒差差余固斂鍔之不暇也景泰
改元公珮隨王師往平閩寇而余亦乞假歸省遂爾闊
别明年予還朝又明年閩師始班公珮以功授醫院幕
職食其禄不事其事乃復胥晤暇即尋盟過從情好固
不異於疇昔也茲公珮念二親衰暮久曠定省得請于
上翩然戒歸余性木鈍不能俯仰與世諧頼公珮不鄙
棄予今其歸矣則酬暢之樂誰歟望之及思公珮始之
遺外功名甘就醫業者既為親而出今之登名仕版思
盡榮養者復為親而歸一念之孝始終在親予敢以朋
友私分怊悵於其去乎於是舉觴餞之而歌以侑觴曰
南風之薫兮三泖波九峯無雲兮欝其嵯峩君茲歸止
戲綵服而進春酒兮親亦怡止髪皓而顔酡燕喜之樂
兮奈爾何朝家需忠賢以翼理兮惟孝之求豈容君兮
抱道不試而逺逰車載脂兮馬就服君來朝兮吳淞不
可以久留歌竟在坐之賔咸歌詠以餞之命予序之然
必及夫交誼者以見公珮與予斯文之好若此也
　　贈内翰戚文湍序
古人論不朽者以立言與立德立功並稱故君子道明
于已而不獲見諸行事則必立言以垂後若史氏之職
是已三代以上之史即詩書春秋皆經聖人所刪定不
可尚矣秦漢而下其英君誼辟之盛德大業賢臣名士
之豐功偉行與夫一代典章法制之施理亂汙隆之跡
使後世得以究其顛末詳其是非逮仐久而彌彰者不
有頼于史筆之存也耶使無載言之筆雖功髙德懋孰
為傳而有聞乎是惟言不朽乃功德所由以不朽宜其
稱之並也以立言為職者其重且要不亦明甚矣乎今
之史職在翰林曰脩撰編脩檢討朝廷於是職必慎簡
甲科文學之士以充而餘姚戚君文湍獲拜翰林編脩
葢出於慎簡也文湍自㓜侍親宦途夙承家學性精悟
不凡年十五六時操筆為文章雄詞麗句已纍纍不窮
比弱冠其辭益騁若百金駿馬追風絶塵逸氣横出盖
其得於天是以過於人也予毎期文湍之才足以魁多
士居翰苑而無媿其後出領秋薦果登進士髙第選翰
林庶吉士被擢為史官竟如予之所期但少歉於魁名
耳茲文湍既陟清華禁近之地任立言要重之職則纂
述鴻猷鋪張盛化褒功贊德著於簡册以傳信於天下
後世者固朝廷所望於文湍者也而無識者類以閒冗
視之尚曷足與議也哉顧予學殖荒落亦嘗職立言而
不知所以言以今觀之増愧於文湍者多矣然則文湍
善培積而不已其嚮往可勝既乎太醫院士滑志庸君
郷人也榮其拜命來需贈言予與文湍交最久知最深
故喜一道之以見朝廷用賢當其才而且為吾黨賀也
　　贈刑科給事中王君序
給事中言官也以諌争封駁糾劾為職在昔諌議拾遺
補闕即其任也古者諌無官工誦箴諫瞽誦詩諫公卿
比諫士傳言諫庶人謗於道商旅議於市上自公卿大
夫下至士庶工商無弗得諌者漢唐以來諫官始有定
員以天下之政四海之務得失利病萃於一官使言之
其任不亦重乎是以天子深居九重而耳目所及罔不
周知者由諫官以言之也為是官者必練習憲章明逹
治體有長慮却顧之識存忠君愛國之誠衮職有闕
則犯顔而不難大臣有失則直指而不忌誘以厚利而
不動臨以白刄而不懼然後為有以盡其職也易曰王
臣蹇蹇匪躬之故斯之謂已雖然進言固難而納言尤
難鴻惟皇上言路大開納諌如流為言官於今日者豈
不足以行其志乎瀘川王君廷鑑夙負異姿先君子耕
樂處士朝夕躬課以詩書比長博延名師訓廸故其學
有授受正統戊午領薦而起兩辭教職不就卒業太學
業益充博景泰辛未擢進士髙第今年秋拜刑科給事中
君之在太學門下從㳺之士甚盛乃相率來徴贈言於
余余惟有官守者脩其職有言責者盡其忠官守言責不
得以相侵也然使當責者拱黙而不肯言不當責者又
侵官而不敢言將何以善其治乎君抱充博之學有用
世之志兹獲任言責之重際納諌之君則昌言論列而
効蹇蹇匪躬之節盖千載而一時也蹇蹇之節著則言
之行者道之行也由是善治裨於國家風采振於廷端
尚曷讓古之諫臣也耶昔宋歐陽脩余靖蔡襄王素為
諌官當時重之謂之四諫余於今固有望於廷鑑矣遂
書以為之贈
　　劉侍御輓詩序
嗚呼此為吾亡友敘珙劉君自新哀輓之什也然縉紳
君子哀吾自新者抑何若是之多耶盖以自新早失怙
恃克篤志力學攻苦毄淡不以祈寒暑雨少懈遂以詩
經發觧于蜀登正統己未進士第拜官行人九載榮滿
薦授貴州道監察御史奉勅諭蜀山都掌夷寇遷秩甫
半載髙位厚禄未及晋承而遽以疾卒此其為可哀也
自新魁岸磊落為行人將命四方擅專對之譽為御史
深入賊境曉以禍福諸寇悉降不煩師旅其才畧為甫
見𢎞猷大志未及盡展而遽止於斯此其又可哀也自新
嘗言吾先世以來多不得壽不知吾齡之延否也乃以
山岳名諸子今自新甲子果不及週年僅五十有一其
命矣夫此其尤可哀也自新之可哀者若是則凡縉紳
君子篇連牘累所以悼惜之者安能已於言耶言之發
也人情所同又安得而不多耶予與自新同年舉進士
交契甚厚其子山敘郡薦為陰陽正術以其為世宦之
家也山頃來京授職乃以諸作輯録成編徴為之敘嗚
呼吾尚忍序君茲什也耶雖然世固有躋華陟要者矣其
官資非不髙也壽年非不長也至其材德畧不為人所
稱甚則詆訾交集在生前且不免焉况身後乎由是觀
之則吾自新雖不得隆貴壽於生前而所以壽身後之
不朽者固有頼於是編也故不辭而序之使傳焉
　　清風林詩引
出南京朝陽門外四三里有俞氏文貴居焉文貴維揚
人居於是數世矣父彦清偕母氏年垂八十具慶在堂
文貴有兄文顯文德文德任南京留守左衛百戸皆敦
睦有行誼豐於貲畜賢而好禮家林有竹數千挺望之蒼
翠蓊欝賢士大夫樂與文貴㳺者恒造竹所嘯詠時或
天風徐來柯葉披靡觸撓參錯播而成聲恍若登有虞
氏之廷聞鳴球之戞擊趨文石之陛聆珮玉之珊然也
挹之者汙濁為之䟽瀹煩囂為之滌蠲不惟悦人之耳
而又爽人之神也因名曰清風之林文貴商於湖海心
未嘗不在是林也頃來京師慕太常卿夏公墨竹妙天
下乃持縑素求圖其所謂清風林者而時展玩焉將徴
名能詩者題詠其上以寫其適介秋官員外錢君原博
屬一言為之引惟夫風大塊之噫氣也不自為聲而聲
生於物之所激不自為形而形生於物之所遇故風一也
簸塵沙則為狂鼓濤浪則為怒汎蘭轉蕙則為香是皆
因物而有變也至於竹中虛外直有冬夏不易之節中
立不倚之操物之至清者也惟竹之清也故激之而成
聲遇之而有形而風也亦從而清焉是以人之挹之悦
乎耳而爽乎神徒知風之為清而不知因夫竹之清也
且天下之物可愛者多矣而文貴於竹而植之而圖之
而詠之而獨加厚焉何耶吾知其心必窮逹不移其守
得失不渝其志羣居而不附麗特立而無比周於竹之
清實有契焉者觀人之親其徳者無不愛而接其儀者
無不悦是何異於竹風之相值也耶此文貴所以不他
之愛而獨厚於是良有以也詩曰維其有之是以似之
其文貴之謂乎昔者吉甫作誦穆如清風今諸君子皆
能言之士詩之作也固亦若是文貴披是圖也詠是什
也不知清風之在林歟抑亦清風之在詩歟其所得當
益深矣是為引
　　贈揚郡太守王君赴官序
昔太史公傳漢循吏謂其能奉法循理不尚威嚴故得
列於是予嘗思夫代之為理者法而能奉則承流宣化
以盡職而非法者有所不為矣理而能循則持㢘秉公
以守身而非理者有所不行矣如是則徳化漸洽而民
心悦服又何待威嚴之及哉凡假威嚴以為治而強民
之從者皆不足於理法者也内之有不足而惟外是假
欲臻治理之效不可得也及效之不臻而乃誣民曰難
治豈理也哉揚之為郡介淮海之間自唐以來天下繁
盛之地稱一揚二益人民之夥物産之殷逮今猶然乃
江北一都㑹也比者郡守以缺聞少保髙先生其郡人
也欲得循良之守以惠彼民而素知大理寺副王君宗
貫賢薦之天曹奏于上擢補是缺宗貫陜右三原人中
辛酉鄉試登戊辰進士第選翰林庶吉士日親炙館閣
耉老成人所聞所學皆康時之略聖賢之道尋拜官大
理剛毅頴敏著于有為屢平反大獄執議不回無少阿
懾今都憲蕭公時為棘寺卿毎以第一人稱之其足乎材
立乎志者若是宜為少保公所知而擢守大郡也夫揚
固大郡也頃因水旱相仍民多告病使或為守者矜智
挾私而立威以逞其何以堪之今乃得材足志立之宗
貫焉則夫斯往承流宣化持㢘秉正惟理法是循是奉
葢可知矣其徳化容有不洽民心容有不悦而治效容
有不臻者乎由是豈惟將受國家増秩賜金之褒他日
儻傳循吏又當不後於古人矣君將赴官内翰劉君偕
縉紳徴言以華其行故述期望之意為贈
　　丹陽董莊睦氏族譜序
睦氏之先望出魯國五季時有睦三府君始自真定來
擇練塘之南句曲山之左居之是為丹陽董莊之睦嗣
武畧將軍鎮江衛副千户良佐念其先人武畧府君嘗
脩輯歴世譜系未就而沒茲承叔祖伯林景曦二公之
命詳加考訂以睦三府君為始祖其後有遷毘陵者維
揚者茆山者彭橋者甕城者朱巷者石漂者市居者黄
土橋者坊前者凌口者合之為一十九代析之為一百
四十二枝逾五年始克成編一開帙間則上下五六百
年之乆昭穆世次粲然有倫俾後之人知本所自出而
篤尊尊之義知支所由分而盡親親之恩其用心亦勤
矣豈非敦本厚倫之士乎譜既成自序以見志復徴予
言予以謂三代世家自得姓受氏有五宗之法以統族
属故列國皆有本系秦漢以來天下無世卿國滅宗散
其法遂廢於是以門地相髙而譜牒始興隋唐之時盖
家有譜及五季喪亂相仍散佚者多自是知其本者鮮
矣宋興惟歐蘓二氏之譜著稱於世遂為後人之法焉
夫世系之自非譜何由而明昭穆之别非譜何由而叙
族属之繁非譜何由而合是宜良佐汲汲於家乘之修
而追成先人之志也其孝可嘉矣然其為譜斷自五季
而下其上也不敢妄引而強合焉是為得實亦可見其
先世所積之厚故逺而益盛若此也良佐之賢既能承
先志以成斯譜為後人者繼繼繩繩皆能心良佐之心
以光其族則蕃衍昌大未可涯涘續是而書者又容有
窮乎遂為識其左而歸之
　　潞渚驪歌序
景泰六年八月定襄伯郭公奏臣生三月父喪母守節
教臣獲底成立至正統初母喪遺言與父合葬南京祖塋
属有同産兄病不能往權厝西山俄兄又喪七年南征
麓川十四年北征留鎮大同景泰五年召還往返備邊
久未歸葬臣得禄思親不勝哀痛幸賜回遷葬以副遺言上
憫其情許之詔工部為營葬事遣官諭祭有司給驛舟
歸其喪陛辭將行縉紳交㳺胥與餞於潞河之渚咸賦
詩為贈凡得若干首合而命之曰潞渚驪歌盖取古逸
詩之義也謂予辱葭莩之末宜敘簡首惟人生大節忠
與孝耳子盡孝於親仁也臣盡忠於君義也仁義脩而
君子之徳立公世家臨淮大父營國威襄公從太祖髙
皇帝削平宇内為開國元勳男尚貴主女侍椒房一門
貴顯世莫與倫公為戚里貴㳺器宇瓌傑材識英邁而
能折節事學書無所不讀發為詩文清竒雅贍膾炙人
口是盖有得於天而非積習所能及也自洪熈初宿衛
禁庭立朝幾二十載才不少試既而仗劍臨戎南征北
討始克展其將畧累樹戰功用致茅土䟽封河山入誓
時族嗣侯方有酎金之失公不藉梯媒復起而得之龍
章褒錫貤榮祖禰非忠盡於國曷能爾乎茲復拳拳以
繼述為心念母夫人顧言力襄大事不逺千里奉其體
魄祔於祖塋非孝盡於親曷能爾乎忠孝兩全大節以
立君子之徳莫有逾於此者矣然朝廷於公顧遇至渥
今日遂公之孝者又將望公之忠於無窮也昔周宣王
之命仲山甫有曰纘戎祖考王躬是保命召康公有曰
無曰予小子召公是似自古繼體之君所望乎世臣者
盖若此君子不以私害公然則公也豈宜久於去哉予
諗于公公曰唯唯
　　贈吏部侍郎俞公賜告序
太子少保吏部左侍郎嘉禾俞公以疾在告上䟽願歸
故里調治詔許之諭之若曰朕久留卿冀疾有瘳而卿
固願歸治卿歸宜慎疾自愛務近醫藥疾愈速來輔朕有
司其月給米十石初公得疾上數遣太醫來視予善藥
逾年不愈公始欲歸上䟽不許又逾年疾如初乃再上
䟽至是始賜告官其一子為給事中俾侍疾南歸公何
以獲朝廷眷遇之隆若此哉盖公以醇實之徳博贍之
學正統中侍皇上於藩邸講明正心誠意之方敷陳堯
舜周孔之道朝夕納誨輔成聖徳故皇上於嗣統之初
進公鴻臚寺丞尋擢少卿累遷至今職方倚公贊理𢎞
猷共興善治公亦竭忠盡瘁展布其才奈何沴氣侵而
疾疢作矣孟子曰湯之於伊尹學焉而後臣之髙宗命
傳說曰予小子舊學於甘盤自古聖君哲后未有不資
於學以成聖者是以皇上緬懐舊學恩意惓惓勉其留
厚其去而望其來也使公無恙豈宜一日去左右哉宜
其眷遇之隆若此也抑予聞之昔秦少㳺卧病汝南直
舎髙符仲携輞川圖示之曰閲此可愈疾少㳺得之喜
甚即於枕上引之怳然若與摩詰入輞川數日疾良愈
公之歸故郷山川歴歴在目睹先世丘隴之所覽童子釣
逰之跡其心之喜殆有甚於少㳺之觀圖者矣疾寧有
不愈者乎尚勿藥早來以仰副睿諭之盛心是縉紳之
所望也太子少保兵部左侍郎俞公偕諸君子篤僚舊
之好屬筆於余以為贈於是乎言
　　贈逹先生赴襄陽教授序
先生括蒼之宦族也始祖哈麻仕元為鎮江路逹魯花
赤髙祖志公為撫州路同知曽叔祖兼善進士及第死
節封魏國公諡忠介祖彦廣仕國朝監察御史陞湖廣
僉憲父文有隱徳不慕仕進日以詩書教子姓以故先
生之學得自家傳深有源委永樂庚子以詩經領薦浙
藩登甲辰春官貳榜第來教應天府庠宣徳初大理卿
西昌胡公撫廵南畿大興學校増廣生員謙甫髫年預
在選列獲𨽻先生講下執經問難啓廸良多方􁅭卒業
於朝夕而先生以滿考去矣後聞先生擢教新淦再擢
鎮江所至勤於誘掖士子彬彬造就鎮江乃其始祖宣
化之地卒葬於此丘隴所存先生因卜居焉先生有三
子曰顯曰褒曰鎮皆秀敏克家而顯之子曰頴曰毅性
亦聰悟俾二孫俱入郡庠紹儒業今年再以滿考來京
將辭老歸於鎮江遂休致之樂天官卿謂其耳目聰明
筋力不衰而年且未至不允奏補襄陽教授不日陛辭
將行括蒼新淦以及鎮江諸縉紳慕先生之徳咸徴能
文者為序以贈應天諸君子以謂吾輩可無一言矧子
職文辭又在門墻桃李之列欲黙得乎謙惟以門弟子
而為文以贈師果理乎哉抑觀古之人於其師言動之
詳必謹録而識之不特孔門為然則文以贈之盖亦理
也先生性温厚坦易執禮恂恂然甚恭遇義舉則毅然
不讓為文不事絺章繪句必傅於理教人隨其資禀高
下訓諭之皆有所得存心介特一毫無所苟取此其槩
也故其三歴名邦前後三十餘載道化日孚徳譽日廣
豈偶然也哉則夫先生斯往襄陽士子固知坐於春風
中矣謙不佞因述先生言動之槩為贈用附於古人謹
識之義云
　　盤泉詩集序
詩者言之有音節者也言之有音節一皆本於自然而
不容已焉若康衢之謡擊壤之歌二南之詠是皆髫童
野老委巷女婦逹其情之所欲言者初豈有意而為之
哉以今觀之雖學士大夫反有所不能道何耶由其被先
王教化之深而發乎天性之真者自然而成音也後世
之為詩者養之未至而欲模擬古作極力馳騁排偶聲
律風雲月露以為工牛鬼虵神以為竒而古意索矣惟
陶韋之冲逸李杜之典則膾炙人口世争傳誦之以至
於今豈不以其音節自然有得於風雅之遺者乎盤泉
先生名實字篤恭姓李氏盤泉其别號也先為豫章人
九世祖始徙豐城先生生而長身美髯居家孝友早從
鄉先生朱至貞逰刻志問學授徒於鄉不慕榮進永樂
中郡守以秀才薦起之理刑憲臺拜河南盧氏丞持身
㢘謹有惠愛之政後謝事歸以夀終平昔喜吟詠毎有
所得輙形於詩詞逹而止不事絺章繪句然惟以自適
多不存稿其子太平知府若虛掇拾遺墨僅得若干篇
彚萃成帙凡古選歌行近作絶句諸體畧備所謂存十
一於千百者也以予有同年之契屬為校定既刻諸梓
復俾予序之予觀先生之詩冲逸而不窘廹典則而不
竒詭有和平自然之音無模擬馳騁之態盖渉陶韋李
杜之蹊徑而上追乎風雅者也考其所詠或酬答親友
或紀述宦逰或寫已懐或勉子徳無非天理民彛之懿
而其操履之端學術之正涵養之厚居然可見得不有
傳於世乎孔子曰有徳必有言於先生信之矣若虛以
名進士出守大郡文章政事卓稱於時嘗荷推恩贈先
生為兵部主事茲復圖其不朽者如此是則仁人孝子
之用心矣遂忘其謭陋而序於篇端
　　贈夏文振序
易曰上古結繩而治後世聖人易之以書契百官以治
萬民以察盖取諸夬夬揚于王庭其用最大也故周官
保氏掌養國子則教之六書書必同文漢制太史試學
童能風書九千字以上乃得為史又以六體試之課最
者以為尚書御史唐則有明字之科墨試説文字林通
者為第古之重字學也盖如此詔令之出政事之紀道
徳功業之載制度文章之述率惟字書焉是頼可不重
乎使作字者或體有未精義有未究而弗得其法則其
所書非謬必俗烏能布諸簡冊而傳諸天下後世哉是
以國家慎重其選凡貴逰子弟能攻字書者俾入綸閣
以精習之俟三載業成授之以職盖即古昔教試之遺
意也崑山夏文振氏乃今太常少卿仲昭先生之季子
也先生早以髙文碩學登進士第入官翰林以精字學
選書聖製太宗文皇帝愛重其書嘗面加奬諭示為人
法於是先生以善書名天下文振秀頴超特篤志儒業
讀麟經究褒貶之㫖暇則操觚染翰傳其家學體義兼
精波磔有法字畫遒美無謬俗之弊今年秋時當大比
以侍父官舍不獲還鄉就試上章乞習書翰苑以便孝
養試之入第詔允其請交㳺咸以為榮徴言以贈惟夫
自古專門名家匪獨經生學士為然字學亦莫不然也
故以王逸少為父而有獻之以歐陽信本為父而有通
以米元章為父而有元暉以趙孟頫為父而有仲穆世
遂以二王大小歐陽二米二趙並稱茲非名家者乎今
先生既以善書名天下而文振復起而濟厥美不日業
成致有禄位于以粉飾絲綸黼黻皇猷以揚于王庭則
南橋北梓聨芳禁闥世之稱詡者夫豈獨專於王歐米
趙也耶庸書以贈
　
　
　
　
　
　
　
　
　
　
　
　倪文僖集巻十九
欽定四庫全書
　倪文僖集巻二十
　　　　　　　　　　　　　明　倪謙　撰
　序
　　贈都督趙君叅戎宣府序
正統己巳秋邊塵弗靖今戸部侍郎楊公時為翰林侍
講奉勅假御史職往山東糾率義旅以備非常尋召還
朝與予論及山東帥臣亟稱都閫趙君良佐之賢不容
口敦詩說禮善於用兵有折衝尊爼之風予心識之未
幾良佐来京備禦胥晤於侍郎公所目其儀度則詳雅
而不矜肆耳其言議則忠信而不回遹探其氣略則振
邁而不萎薾盖將才也始信侍郎公之言不誣景泰甲
戌秋朝廷知其賢賜勅俾協贊果敢營軍務君制馭有
方兵校悦服今年秋宣府左叅以缺聞朝廷謂惟君可
當斯任遂擢署後府都督往補之鎮守懐來永寧等地
實遴選也夫錐處於囊其末未有不見鐘考於簴其聲
未有不宣君惟抱負之在内者有素故其材美外見聲
譽外宣自有莫之能禦者是宜峻擢之加有以簡在乎
帝心也盖君世家鳯陽曽大父某從太祖髙皇帝起兵
削平海寓累功都指揮同知伯父徳勝官至大都督封
梁國公配享仁祖廟庭父某任都指揮分閫山東君㓜
嗣為指揮使用太子太保吏部尚書王公薦亦陟父秩
其傳珪襲組固有以見其世澤之逺而振㧞有為克光
先烈則君之所自致也今往叅機畫發謀出慮詰戎慎
守内衛京師俾同磐石之固外禦侵侮俾絶烽燧之警
此則國家所望於君者然也爾公爾侯河山帶礪所以
酬君之勛伐者得不有見於他日乎君陛辭戒行縉紳
咸燕餞之而屬予為之序行矣良佐尚懋之哉
　　故工部尚書周公輓詩序
天啟國家興隆之運必篤生俊偉非常之材以輔成鴻
業若詩所謂降于卿士實惟阿衡保茲天子生仲山甫
是也故其存也人仰之去也人思之歿也則又皆哀傷
悼惜有不能自已焉孔子曰吾惡夫涕之無從孟子曰
哭死而哀非為生者是哀者豈有所勉而然哉情之感
者深則哀之發者甚也昔子産之歿鄭人為之巷哭叔
子之歿西州為之罷市盖以是夫廬陵周公當太宗文
皇帝龍飛之初策名進士與曽棨等二十八人進學翰
林為庶吉士授刑部主事進員外郎越府長史奉勅廵
撫京畿擢工部侍郎進位尚書歴事五朝幾五十載璽
書褒異信任日隆懇以年至乞身歸老歸再逾年以疾
卒訃聞上悼惜命有司營葬事再致諭祭賜諡文襄公
卿大夫相與哀於朝農工相與哀於野商旅相與哀於
塗而東南之民相聚而哭有失聲者焉公何以得此於
人人哉盖以公負博贍之學温純之徳卓越之材所謂
俊偉非常者也平生事業皆煥然可述而廵撫之績為
特著所至鋤強植善興利除弊其理經費常賦既足而
餘糧充羡以之賑饑奉公天灾流行而民不憂利役繁
興而民不擾脩廢舉墜百度惟新而民不知所出功施
於國家惠洽於黎庶豈惟東南列郡仰之如神明戴之
如父母而公卿大夫莫不挹其仁風而景其賢範焉故
於其謝事尚惋惜公以為何可一日舍斯民而去既其
去也東南荐饑無術以救尚望起公以為必有通變活
民之方豈意公之歿乎宜乎哀之甚也哀之而有言言
之而成章公冢嗣仁俊輯而錄之屬謙為序嗚呼上天
生公實以資於國而國家用公足以盡其材髙位榮名
保全終始豐功盛烈垂休史冊可無哀也而公卿大夫
猶哀之甚何邪誠以公為國之股肱民之山嶽老成凋
謝不可復得而情之所感有不覺其詠歎之深焉皆為
國哀之為民哀之而非出於一人之私者也哀不於私
情而益有以見公之徳之盛詩既就編遂欷歔而為之
引
　　都門送别詩序
君子之去國也哭於墓而後行所以傷丘隴之無主也
一旦得返故園復守塋域以盡餘齒得不為人所慶幸
哉淮南羅禮文甫文節其字草亭其别號也以文學名
淮海間士大夫識與不識皆知之曰草亭先生儒者也
多遣子弟從之㳺文節古貎癯然而惟道腴是味惇徳
飭行清約自守俄有以疑似之迹誣之者文節弗與辯牽
於吏議謫戍遼陽文節長嘯就道畧無愠容遼陽地邊
奚霫女直斥堠彌望鎮禦皆猛將獷卒日尋干戈以備
不虞聞文節名咸尊敬禮下之罔敢辱以属凡有邊務
輙就與謀議文節為籌畫悉中肎綮則又皆曰草亭先
生吾師也居遼數年其道益顯聖天子臨御之秋大沛
恩澤凡臣民坐累戍邊者悉復其職業文節䝉是㤙獲
觧戍過闕祗謝南歸東甌襄武王孫錦衣揮使湯公讓
與文節有斯文舊好合縉紳賦詩以壯其行積之成什
題曰都門送别詩而以首簡授予予以謂貧賤得之不
以其道惟仁者為能安之是以處困而亨阨窮不憫盖
無入而不自得也文節横罹非辜自樂境而渉畏途在
他人鮮不至於怨天而尤人矣文節乃能隨遇而安悠
然自得非確然有守能若是乎宜其徳之孚於人也昔
漢管㓜安嘗避地遼東操尚聞於海表以司徒華歆薦
遂徴還郡文節徳孚海表獲宥而還殆無媿於㓜安以
公讓為知已寔有過於華歆用是交相詠歌以貺行李
為公讓者豈無意於文節也邪文節斯歸展墓而入其
樂可知顧其装槖珠聨玉綴行色粲然可謂不落莫矣
遂不辭而為之序
　　髙氏世譜後序
名宗鉅族莫不以賢子孫而盛以乏賢而微其所以盛
者由其積徳累善慶澤深長奕世濟美繼繩而不墜也
四明髙文正氏其先汴人始祖瓊仕宋真宗朝景徳初
契丹入寇上幸澶淵瓊扶輦渡河卒摧醜虜康靖宋室
授檢校太尉封衛國王諡烈武功既著於朝廷有子十
四人皆教以詩書至仁宗嘉祐英宗治平之間登用羣
賢輔成盛治徳復深於天下其開於先者如此故其後
賢振振疊出陟武階升文資建功樹業者前後相承與
宋終始宋祚已訖族属散居四方而寓居四明者為特
盛有號唯菴老愚者嘗譜其世次始自烈武至文正凡
十四世越四百七十年昭穆之序秩然有倫文正寶而
藏之以求予序予聞昔范匄歴陳其族而魯叔孫豹以
為保姓受氏世祀之不絶不若立徳立功立言之不朽
髙氏之先功徳之隆固已光啓後祚為子孫者允能立
徳立功立言以亢其家則不朽之實得不益逺而益盛
乎尚懋之哉遂以是書於後
　　張怡筠夀像序
冬蜡月初吉内翰錢先生携酒肴過余為夀且持怡筠
肖像展示余曰此姑蘇張君廷義之容也廷義世居閶
門西積徳尚義嘗輸粟賑饑奉勅褒旌受命服之寵昆
季五人行敦雍睦二親早世祖父夀九十餘康寧在堂
胥極孝養罔或違缺余雅重其為人頃以此像詣余請
益曰年近知非之嵗願有言以教我余與廷義交莫逆
無能為教敢轉以請亦將以為廷義夀焉余以謂廷義
徳進知非固已覺今而悟往矣余方混混於是非之途
亦欲就先生而請益顧何以為廷義告哉雖然荘周氏
有云身非我有是天地之委形也人生寓形宇内耳目
鼻口雖堯舜無不與人同獨全其性分所有而積中發
外之容則夐然與人異耳故君子道徳之藴畜於已者
既盛則英華暢逹其睟於面盎於背施於四體者亦皆
出乎自然而無所勉夫豈常人所可及哉今觀畫工之
貎怡筠也置身翠壁叢篁間峩冠褒衣坐閲經史風采粲
然于以状其抱石之介全竹之貞所謂不惟得其形似
兼得其神氣性情者也余雖未識廷義即是而觀豈非
有徳之士乎有徳者必得其夀将不如石之不可磷竹
之不改色乎昔蘧瑗行年六十而化宣聖七十不踰距
尚父八十陳丹書衛武九十著抑戒年彌髙則徳彌邵
廷義希是以勉其為徳也寧不與年偕進乎余敢以是為
廷義告第余尚少廷義數嵗也庸安知余言之非非乎先
生以為何如
　　慶孫母董太夫人壽九十序
太夫人董氏乃奉天翊衛推誠宣力武臣特進光禄大
夫柱國㑹昌侯孫公之尊壼聖烈慈夀皇太后之母也
皇太后誕育聖躬纉承丕緒康靖家邦復正宸極功徳
隆盛亘古罕倫皇上志篤尊親爰伸公義於嵗首端月
之良恭率羣臣拜上徽號大孝聿昭輿情允惬而太夫
人髙夀適當九十身際太平之昌運目睹曠世之盛典
心益怡樂體益健強耳目聰明飲食加進盖不知閲世
五百四十甲子矣太夫人有子五人曰繼宗嗣會昌伯
以翊戴功進侯爵曰紹宗曰顯宗曰續宗俱錦衣衛都
指揮曰純宗指揮女六人孫男十人曰璉指揮曰瓉曰
珍曰玹曰璘曰理曰瓏曰瑀曰瑛俱千戸曰璟尚㓜孫
男女十人曽孫男女六人諸子若孫皆謙恭謹厚孝養
備至慶太夫人夀躋九十日擊鮮釃酒以次捧觴升堂
為夀太夫人亦樂為之釂恩光慶澤萃于一門噫何其
盛哉拜慶之頃不鄙命謙為序以致頌禱之意謙惟本
大則末茂源深則流長故有非常之徳必享非常之福
也太夫人出自名門來嬪華族克相君子内行純備徳
善既厚祥祉自臻用致篤生母后備任姒之聖訓成子
姓著陰樊之賢翟茀在堂金貂繞膝肴核旅陳絲竹迭
奏富貴尊榮登于壽考洪範五福太夫人寔全備焉豈
非古今之所僅見者乎稽諸禮九十者日有秩君命使
人受飲食不離寢天子欲有問焉則就其室以珍從所
以致尊養之義也此隆古禮待人臣之老者若是况在
母族之至親者哉是以皇上於太夫人眷賚便蕃中使
存問者不絶於道尊養之義匹休往聖而又加封誥命
極其優崇有端淑恭慎慈懿静專徳著閨門儀于宗黨
之褒大哉皇言固有以深知太夫人之所積者矣皇上
推睦族之仁諸子若孫克盡承歡之孝太夫人之夀算
延長自是越百年而往誠不容以數計之矣其享非常
之福也不亦宜乎謙敬拜夀筵無能為辭嘗聞閟宫之
詩有曰俾爾昌而熾俾爾夀而富黄髪台背夀胥與試
俾爾昌而大俾爾耆而艾萬有千嵗眉夀無有害謙不
敏敢誦是詩以致頌禱云是為序
　　贈南京禮科給事中白君序
常之白君廷儀以詩經登丁丑進士第逾年拜南京禮
科給事中内翰王君廷貴合同鄉之士謁余言以贈余
以為今之六科即古之門下省也其属歴代不一有侍
中給事黄門侍郎納言諌議拾遺補闕諸職掌獻納諌
正奏覆審駁之事若給事中者秦漢以來專掌顧問應
對以有事殿中故曰給事中隋唐以後始移門下以省
讀奏案駁正違失至國朝並廢省職設為六科毎科有
都給事中左右給事中給事中凡三等不惟職司封駁
而諌正糾彈之任咸歸之則是以一官而兼衆職矣職
分者事寡職兼者事劇則今之給事中視古不亦重乎
南京國家定鼎之都也百官有司咸備自鑾輿北駐天
下奏章悉逹帝所而南京六科無事封駁科務稍簡於
是毎科特存給事中一員以總之雖不事封駁然或朝
廷政事有闕失皆得以諌正大臣百官任非其人皆得
以糾彈也則是以一人而具衆員矣員衆者事易員獨
者事難則南科給事中視今不亦尤重矣乎廷儀當英
妙之年負敏贍之學一出而角藝文塲輒能䇿名甲第
蜚聲于時及謁銓部職清地禁復登近侍之列則茲往
南科居兼職獨員之重亦将何以舉之乎盖廷儀宦學
相承世父叔瑜嘗由永樂甲申進士改庶吉士亦拜禮
科給事中父道英以鄉進士任大冶教諭則廷儀憲章
之練習詩書之講貫耳濡目染得於家庭者有素矣余
知廷儀茲往諌正糾彈必能慎重自持進竭忠讜務禆
治理以舉其職豈若窮鄉新進世務未更之士立名好
異觀望喋喋以撓政事者哉昔司馬温公嘗謂言官當
以三事為先第一不愛富貴次則重惜名節次則曉知
治體以廷儀之賢殆無愧於斯言也名位之進此其基
焉可不勉哉是為序
　　贈南京兵部侍郎李公序
昔有周既定都豐鎬復營洛邑以朝諸侯是則東都西
都之制從古為然我太祖髙皇帝龍飛淮甸削平四海
以金陵形勝甲于天下爰定鼎建為京邑城闕之壯廨
宇之華制度周宻䂓模宏逺逮我太宗文皇帝入正大
統益加修飾翼翼濯濯罔不大備永樂中車駕北廵肇
建宫闕廨宇於行在設官授職悉如京邑至正統中乃
革行在為京邑而以京邑為南京於是兩都之制始定
朝廷以南京為國家根本重地凡六卿之缺必慎簡宿
徳重望之臣以任之盖將以鎮安宗社而彈壓乎人心
也况六卿之中司馬尤重㕘畫戎機申嚴武備又必得
逹時知變之材然後可恃以無虞也簡任之際可輕乎
哉肆惟皇上光復寶位綜覈名實式序在位而於南都
六卿尤注意焉進退之間務在得人故今一時所任皆
老成忠義之士今年南京兵部右侍以缺聞皇上命簡於
吏部而僉議惟南京通政㕘議李君為宜朝廷遂擢以
是職齎牒畀之然必以君為宜者盖以君之祖某嘗以
誠篤之學髙明之識事我文廟自侍從登銀臺拜禮部
侍郎著聲於朝而君以名進士起家給事黄門亦登銀
臺文學政事無忝乃祖則其名位固宜繩其祖武也且
其歴官既久徳聲尤著既負宿徳重望之雅復懐逹時
知變之材則司馬之任非君宜任而孰宜乎嗟夫世宦
之家父子祖孫固有俱顯逹者矣未聞祖孫歴官名位
相埒若李氏者也是固本其世德之昌而國家化育人
才之盛亦於是而可見也可不勗勉厥職以圖無負於
縉紳之所望朝廷之所恃乎初君拜命未幾伏遇萬夀
聖節拜表詣闕將還通政張君允中相率賀之以予亦
嘗為僚也屬叙以贈君名震字用初永平人
　　贈浦城醫訓潘廷瑞序
浦城潘璧廷瑞乃江西撫州太守至善公之孫鴻臚少
卿文錫公之子應天府學教授節菴李先生之壻也節
菴以髙文碩學厚徳雅度表儀京庠為多士所愛慕余
時親炙講下深承禮待異於諸生而廷瑞居節菴貳室
與其内弟公器皆妙年負英資篤志問學節菴遣從余
同忩友王文通習舉子業獲連硯席而二君不鄙膚謭
就相資益乃朝夕相與講明經訓之奥商訂文義之疵
相得甚驩由是節菴凡有曲謙酬勞文通必召余與偕
後鴻臚病沒廷瑞以憂去節菴秩滿公器以随侍去遂
爾相别然相憶之情恒惓惓也正統中余以領鄉書北
上成進士承乏詞林雖與二君南北相違而音問往還
相續毎開緘見其手札宛然如接顔面也意期二君必
褎然取科名以出然皆孑立無他兄弟備養用是力學
以侍親若將終身焉廼者邑之醫學訓科缺員而廷瑞
嘗旁通醫經脉訣著活人之譽僉以為宜乃薦其名於
朝廷瑞因趣装來京始獲胥晤宦邸以二十載相違之
久而遂一旦相叙之情其樂為何如未幾廷瑞就試醫
院中式詣銓曹奏補前職别余南還不可無一言以贈
乃告之曰士君子出膺時用者率皆逺去鄉戸仕於外
方廷瑞之拜官也獨能守其丘隴田廬之舊一可慶也
列于庶位者率皆身親案牘政務惟繁而廷瑞之蒞職
也獨能施其醫藥利濟之仁二可慶也挾是二可慶者
以㳺于鄉容可慆慢以怠事髙滿以凌人乎尚益恂恂
恭慎謙巽自守以常保是慶庶身修職舉徳成名立以
無忝父祖家聲顧不韙歟此余因疇昔之好用敢致箴
規之義若是歸見公器為我謝曰明天子在上可以躋
禄仕為親榮矣廷瑞瞿然曰敢不承教遂書以識别
　　送延平教授吕先生序
延平閩之大郡也山水為東南最其靈秀所鍾大賢君
子疊見往昔若中立楊先生者北從明道程先生之學
於頴昌升堂睹奥號稱髙弟及歸明道語坐客曰吾道
南矣後先生倡道東南及門之士潛思力行任重詣極
者則有仲素羅先生仲素傳之愿中李先生愿中所傳
則考亭朱夫子也故論道學淵源必以濂洛闗閩並稱而
閩學之盛莫逾於延平也今天下之士讀聖賢之書者
悉以程朱之説是宗況延平為諸儒講學之地流風餘
韻猶有存者士生其間其感慕景仰希蹤前哲得不倍
於他郡乎㑹稽吕先生公愿乃宋相頥浩十一世孫也
先君子任南京大理少卿學端行髙以古道自居先生
侍側熟聞義方之訓宣徳間以春秋領鄉薦中春官備
榜授鉅野教諭秩滿陞淞庠教授所至以啟廸賢才為
務霑化者道融飲徳者心醉士論翕然歸之茲以丁艱
起復遷教延平淞庠縉紳暨門下嘗從㳺者要余贈之
以言余以謂道喪千載而二程夫子始紹其統以傳於
龜山豫章延平則所授業者也二先生毎當講誦之餘
危坐終日驗於喜怒哀樂未發之前而求所謂中盖以
天下之理胥由此出既得其本而存養益熟然後觸處
洞然泛應曲酬而發必中節矣此其學之所得者如此
故其接後學答問晝夜不倦隨人淺深誘之各不同要
之以反身自得為本也先生司教於諸儒毓徳之邦而
摳趨者又皆感慕景仰希蹤前哲之士使操於已而化
誘於人者誠以二先生為法則道學復明士風丕變茫
茫墜緒得不振起於今日也耶行矣先生予日望之
　　贈華亭知縣楊君赴官序
余被命在東閣重修天下郡志偶閱淞郡所上志書見
其登載名宦不數人而於上海則紀楊尹之績曰尹名
昕字某温之瑞安人以進士舉於鄉升太學景泰二年
來為上海推誠感物以㢘自信人不忍欺母以就養終
昕奉柩歸葬邑人爭賻之不少顧百姓有哭於道而且
歌曰楊中堂楊中堂來何遲去何忙又歌曰楊知縣為政
淡然民自便各里聚錢六七萬饋送楊侯侯不盻云余
以謂古之人於去任之際有選一大錢受紙百畨以徇
民情者今君乃更一毫不取其㢘潔之操殆有過於古
人矣心竊多之時學士錢先生與余同預纂修席相聨
也先生華亭人於上海為鄰封余因舉楊君之績諗之
先生亟稱其賢不置曰是信然也况吾郡之志乃太守
葉公所脩公治行卓越慎許可侯親為其属使其績果
無可稱公詎肎虛譽之哉然後知君之績盖實録也居
無何君以服闋來京適華亭尹以缺聞學士乃舉侯前
績逹于吏部曰淞民素慕楊侯使華亭得侯為理民望
愜矣吏部遽以君奏補是缺邑之縉紳皆喜相率徴言
以豔其行惟國家之治天下以安民為本而守令之承
流者以愛民為先愛民之道以㢘為要持身㢘則心無
所蔽而燭理也明情無所徇而處事也公既公且明民
心恱服其愛之也莫加焉求民不安不可得也昔君之
治上海民固已歌頌其㢘今往華亭清節將自是而愈
厲華亭之民又容有不安者乎楊君往哉余恐兩邑之
民有相爭於境上者矣雖然士之㢘猶女之貞固當然
也世惟有行虧於閨門節隳於宦途而後貞㢘之名始
重朝廷於是褒旌及之禄位加之所以為世勸也君立
志之堅始終不替朝廷将必寵之以顯秩而太史将大
書特書與古㢘吏同垂名於信史矣豈特郡志載之而
已乎楊君朂諸遂用書為之贈
　　贈姜先生典教固始序
鄱陽姜貴憲先生早侍叔父鄧州學正志逹先生在宦
途漸濡家學時今内相李先生執經就講學行出倫輩
貴憲因與先生獲連硯席有麗澤之益先生尋以所業
擢魁河南登進士髙第累官吏部尚書翰林學士入秉
鈞軸而貴憲因叔父觧任南還卒業饒庠屢逰塲屋不
偶今年始膺有司之貢來京師試髙等入太學方得與
先生胥晤叙平生歡契分藹如也未幾以母老在堂陳
辭願就教職得禄以養母詔許之試復髙等拜河南光
州固始教諭先生雖欲留之而志不可奪也瀕行交㳺
大理廷評浦君偕縉紳需言以贈余以謂相業與師道
勢若相懸而事實相資也相為天子用賢於朝廷師為
天子育賢於學校學校有所育而後朝廷有所用師道
有所立而後相業有所成是知學校者賢才之源朝廷
者賢才之流也以位而言固相崇而師卑以功而言則
育難而用易以難易崇以卑易易其事正等耳貴憲之
於内相昔未仕也其業則相資於一已今既仕也其道
復相資於國家夫豈偶然者哉肆惟聖朝以深仁厚澤
化成天下雖山陬海隅莫匪聲明文物所洽矧當中州
之地乎貴憲出自儒宗富於徳業今往踐師席正已以
率之盡心以廸之材雖有高下也教則因其所資道雖
有精粗也語則量其所及将見士子歆慕感發充然無
不有得材成徳立嶷然無不可用不日彬彬接武而出
擢於科目揚于明廷以待國家任使寧不有資乎相業
之成也耶師道之重若此故於兹往特舉相業之等者
以明之貴憲尚懋之哉
　　贈劉少尹赴應天序
太祖髙皇帝定鼎金陵是為南京以集慶路為應天府
太宗文皇帝駐蹕北平是為北京以北平布政司為順
天府兩京二府有尹有丞其秩尹視六曹丞視九卿並
以方岳及侍從之臣居之所以重其任也稽諸古周官
有内史掌治京師漢分置左右内史後更京兆尹左馮
翊右扶風是為三輔後漢都雒置河南尹以三輔陵廟
所在不改其號唐都長安為京兆府以河南為東都又
増太原為北京是為三都並以親王為牧置尹以貳之
各以少尹通判府事宋都汴為開封府牧尹不常置牧
以皇子領尹以文臣充又以河南應天大名為南北西
京皆置留守其後武林建鄴亦建行宫武林視汴都建
鄴視三都並係執政從臣以充歴載以來罔不以是為重
誠以畿甸之内輦轂之下百官軍民萃焉四方萬國瞻
焉匪得聞望素著為縉紳所推服者以居是任曷以壮
國本而慰民情也哉朝廷授任之際必慎加簡㧞而未
嘗輕以畀人為是故也刑科掌科事給事中劉君洙茲
被擢為應天府丞盖出于慎簡者也君廣信之貴溪人
尊甫先生嘗典維揚嚴郡姑蘇三學之教啟廸有方士
風丕變君随侍左右過庭之訓漸濡有素用是徳崇業
廣以書經舉江右鄉試為第一人登景泰辛未進士第
拜給事中封駁章奏無所違失出使暹羅渉歴鯨波不
避險艱布宣聖徳得将命體使還進掌科事未幾擢丞
應天夫府丞古少尹也給事國侍從也以侍從而居少
尹固為宜矣况君簪筆螭頭觀風海外其徳望素為縉
紳所推服也哉則茲往也尚念朝廷簡㧞授任之意若
是其重展布𢎞材以贊庶理俾朝廷之基業益以固京
畿之黎庶無不安則國本得不頼之以壯而民情得不
頼之以慰乎予郡人也喜吾民之得所頼也於是合諸
君子餞君之行而僣為之序
　
　
　
　
　
　
　
　
　倪文僖集巻二十
欽定四庫全書
　倪文僖集巻二十一
　　　　　　　　　　　　　明　倪謙　撰
　序
　　順天府鄉試錄後序
國家立賢無方廣延英乂於開科取士不惟簡拔於學
校凡貴游民秀兵校史胥皆得抱藝來試誠欲盡天下
之才慮有遺珠之惜也士生斯世抑何幸與天順已夘
秋適當大比太學及畿内士就試者幾三千人盛矣哉
順天府以考試官上請皇上以命臣定之臣謙因頓首
受命恭詣試院悉心簡閲以承休徳得文之合矩度者
一百三十五人遵定額也鄉試錄成故事宜為後序臣
惟人君之馭天下未有舎賢而能治者粤昔賢才之盛
稱稷契繇益周召畢榮其謨訓功烈亘古鮮及者由有
堯舜文武之君作之於上也我國家自太宗文皇帝建
都於斯氣運隆昌克生多士列聖相承甄陶教養蓋已
有年故自永樂開科以來所得之士出學校而登天府
者豈惟一時扶景運翊鴻猷佐成太平之業迄今允頼
其用焉則今日所得者又有以匡賛億萬年之祚於無
疆也匪作之有道其何以致是哉然考試惟取其文所
藴由之以得何則文者徳之華也如山焉上有丹砂者
下有金上有陵石者下有錫如水焉圓折者有珠方折
者有玉孰謂觀於外之文不足以知其中之抱負乎故
䇿名是錄者皆抱負之卓然者也肆惟皇上崇儒右文聘
召遺逸躬親萬幾懋圖治理聖徳之隆超軼堯舜文武
矣凡在四海之逺尚皆作於聖化矧京輔之近者哉譬
則日之升暘谷先被其光江之流峨岷先霑其潤則人
才獨盛於斯宜矣諸君子由賢科以升幸遇大有為之
主行將角春官對大廷釋褐登朝可不勇於自勵乎先
儒謂豪傑之士由科目以進所謂豪傑固不以一得而
自足也天之賦於我者大矣充之盡其道養之得其義
足以運隂陽而順四時輔天地而遂萬物道濟天下而
不以為徳澤被後世而不以為能寵辱臨之而不驚利
害迫之而不變若是者豈徒然哉由其不安於小成不
誘於近利故能就大器而立逺功也夫然後可謂豪傑
之士矣可以與稷契繇益周召畢榮並驅而爭先矣使
得魚兔而忘蹄筌以是自足而不知所以自重人將誚
之曰古今人不相及者若是是豈不孤皇上求賢之盛
心也耶願與諸君子共勉之
　　潞河讌别詩序
皇上復辟改元之初以太常少卿陳贄先生久典眀禋
祗慎共職賜誥命以寵榮之追贈其考吏曹郎中公如
其官先生尋以年逾六袠上疏乞身上謂其精力尚强
勉留視事越眀年重憫其老詔始許其歸適其子給事
中世用奉命使海外國因得侍行朝之縉紳莫不咨嗟
歎慕以為朝廷得優老之道先生遂退休之志而給事
遇偕行之榮於是相率載酒殽設供張讌饑潞河之湄
又各著為聲詩以頌其美酒既行有議者曰先生年未
七十學問老成居容臺清華之地逺政府繁劇之勞豈
容去乎或曰先生素安恬逸遺外聲利與其峩冠鳴玉
之檢束孰若杖藜製芰之逍遙也與其驅馳埃壒之間
孰若嘯傲烟月之表也此其去也余曰不然君子幼而
學壯而仕老而休皆順夫自然之理而已是以七十致
仕載於禮著於令古今所同在上者不强以事以盡為
君之仁在下者不貪其位以盡為臣之義君臣交致其
道進退各得其宜斯為美也議者之言豈知先生者哉
且君子全名為難全節尤難常情孰不思有立於壯盛
之時鮮有不少變於晚暮之日若先生者早以眀經薦
授杭郡文學造就有方為藩臬重臣所器待請總脩浙
省宣廟實錄秩滿來朝選入翰林為待詔日直内禁進
典籍再進五經博士文章著述傳播四方用薦出㕘廣
藩當海冦繹騷盡心拊綏民多感化未幾入居奉常㕘
總禮樂著寅清之譽敭厯中外始終無疵可謂能全名
矣茲又知止足之戒不待年至奉身引退可謂能全節
矣名節兩全不易所守賢於人也不亦逺乎則先生
茲去不特可為縉紳之楷式而鄉邦賢士大夫歆其風
槩子弟接其儀刑抑又足以敦化而善俗矣其為世教
之益不既多乎詩既成題曰潞河讌别咸欲余言以弁
簡端遂不揣而為之叙先生字維成餘姚人别號䝉軒
云
　　贈于永亨南還序
錢塘有惇本厚倫之士曰于君永亨乃前少保兵部尚
書公之子也嘗與其弟故府軍戶侯景瞻同謫戍塞垣
永亨遇宥南還而景瞻獨留馬營永亨不勝白晝㸔雲
之思兩度居庸來視之天順已夘收其先人遺骸歸𦵏
西湖之堧既襄事復念其弟不置北走數千里度闗直
抵上谷與胥晤於宣城寓館友愛之情藹然可掬雖二
蘇夜雨對牀之懽不是過也總戎都閫大臣見其克篤
恩誼雅推重之而凡相知者又莫不歆慕其徳而嘉羡其
賢也永亨茲慮先塋久違歸興浩然於是前錦衣戸侯
楊君廷玉合素所交善携酒殽往餞之余亦在座酒乍
行余執爵而諗之曰人之處世也適樂土者情所欲涉
畏途者情所憚也君已脱畏途而安樂土曷異鴻毛遇
風而巨魚之縱壑也在他人語及舊游必掉頭搖手而
不之顧矣君乃往返於斯至于再至于三而無所憚鴒
原之情果若是其深矣乎永亨曰嗟乎余自幼賴先人
教育以底成立撫愛不翅所生况先人無他嗣𦙍惟余
與景瞻耳余幸荷恩庥獲返葬先人少申罔極之報至
念吾弟獨謫於斯忍一日而忘於心耶是以亟往亟來
惟見有可樂而不見可畏見有可欲而不見可憚也尚
遑䘏其他乎余聞而歎曰噫使天下皆曽閔也則孝友
之名不聞惟於父母兄弟之道有不足而後孝友之傳
始立觀永亨孝於親友於其弟如是謂為惇本厚倫之
士非耶視古史傳所稱可以嫓美而無媿矣遂連飲以
數爵余亦樂為之酳瓶罄顔醺抗手而别
　　北園讌集詩序
天順庚辰夏五端陽日余被謫來宣城僦屋以居有公
事則出應驅䇿否則杜門守靜以經史自娛宣府前衛
有揮使李君者親賢嗜學辱枉過余數要至其家欵待
甚至遣弟經從余受進士業家有園一區在城北門外
六月十有七日李君以時炎酷請余出為避暑之游忻
然命駕偕行者則有故刑部李文盛錦衣楊廷玉朱尚
徳府軍于景瞻皆謫寓於斯者也乃聨騎出北郊循城
之濠折而西行僅一里許至園所下馬入園則董揮使
弟珩單揮使弟祥士人姚寛王敏及李君君弟紳經皆
已先至園周四十餘畆南面堅墉北負羣山翠屏環抱聨
屬不絶有泉出山址自西而來流過園前以入于城引
之灌畦中樹桃李數十百株蓊然成列外多榆栁高皆
數尋園舊無亭榭君預於林隙張幕除地設几席具壺
奕以俟於是解衣盤薄往來行遊或䕃茂樹或閲嘉蔬
玩山挹泉惟意所適還至幕下則翠隂滿地坐而行觴
餚續芳鮮酒注清冽擇佳實撼樹而隕之浸泉以進坐
久出而投壺觥籌交錯笑語歡洽但覺凱風徐來煩歊
自逺恍然若墮廣寒之窟而濯清泠之淵也一何快哉
既而飲酒樂甚景瞻索余賦詩余亦要其同賦更唱迭
和斐然成章弗計工拙座有為吾慮者曰先生昔居館
閣當以藻繪為業今既罹司冦之議為放逐之臣所宜
省躬緘口庶逭官謗何詩之為余嘆曰夫子愛我良厚
然亦非所慮也昔栁宗元蘇子瞻之謫嶺海也率放浪
山水間賦詠不輟蓋儒者他無所能惟藉文辭以宣煩
而導滯耳矧今四夷向化邊塵不驚而荷戈與祋之役
未見及已則余與二三遷客得以遊於此啜清泉足以
沃熱中之懐醉醇酎足以釋戀闕之思吟風弄月消遣
襟抱何為不可使時有警其能然乎由是而知是遊也
莫非聖徳之賜幸而是詩偶為好事者所傳四方之人
有以想見邊亭塞垣人心暇豫有如此者豈不益驗國
家太平之盛也哉衆以余言為然相率屬和或自有作
比日暮盡醉乃各上馬歸眀日聚詩得若干首遂次第
成什而冠以是言李君名紱字士章濠梁宦族淳雅有
士行克篤孝友好客之心本其世徳云
　　詠雪唱和詩序
雪之為物當隆冬寒沍之時鍾嚴凝清肅之氣其為形
有霙分六出之奇其為色有瑩白無瑕之潔其為徳有
潛消疫沴平治險穢之仁其為功有潤澤土膏覆滅遺
蝗之大故雪以時降自昔稱為豐年之祥而騷人韻士
愛其形色而重其功徳者於雰霏雨集之初晴開委積
之頃往往見諸賦詠以形容而頌美之若宋之謝恵連
唐之韓昌黎宋之歐陽永叔蘇子瞻黄魯直諸賢皆有
大篇其他律絶尤多而永叔守潁州約客賦詩至禁體
物語以見其巧子瞻繼之所謂汝南先賢有故事醉翁
詩話誰續説當時號令君聴取白戰不許持寸鐵者是
也余被謫來宣城閒居無事嵗十一月六日曉起凝雲
欲同天意釀雪揮使李君士章置酒於家速予與前秋
官潘君時暘錦衣楊君廷玉朱君尚徳府軍于君景瞻
高尚董君士珩為破寒之會華筵乍啟羽觴競飛俄六
雪繽紛交錯蔽空而下近則穿簾承幌覆屋凝階逺則
冒隴䝉山縈林羃徑頃刻之間萬里一白士章喜曰茲
非國家之瑞乎不宜無述也於是予與諸君彼此唱酬
各成詩二章于以叙一時之清歡追千古之高興雖不
能效歐蘇二公禁體物之巧至於拊景寫懐而寓夫愛
重之意者則不異於昔人也既而雪止酒闌客皆散去
予退而僭書所詠并序所由於巻以貽士章庶見士章
以文會友之美而諸君之作即各具於左方詩曰
六花庭院舞㢘纎吟賞金杯酒共拈素練漸㸔埋屋角
瑤篸俄訝擁山尖香生石鼎茶初熱暖拂銅爐火旋添
醉後風狂天已霽玉塵飛捲下南簷
遷客何勞賦式微開尊對雪啟重扉鉛華有暈輕盈墮
雲母無聲自在飛酒敵清寒須縱飲詩賡高韻却忘歸
羇懐總為高情散義氣如君古亦稀
　　知菴稿序
姑蘇韓公永熙正統壬戌以眀經登進士高第拜監察
御史按巡河上大振風紀鋤强制暴裁處得宜館閣諸
先生亟稱公年富才優超越倫行舉其河上所為數事之
善以語同列予時在史局親聞其論已知公長於政事
而未知其能古文也後公進位都憲出鎮江右得公所作
西江詩選序觀之見其議論宏博始知公長於古文而
以未獲多見為憾焉茲予謫寓宣城公奉命來理邊政
目其剖決庶務隨刃而解規畫事要口占以授書史幾
於腕脱其機警天成非人可及不鄙出其平昔所作知
菴藁見示俾序一言然後幸睹全集閲之連日不厭歌
詠其詩則衆體咸備咀嚼其文則詞致高逺秩然其有
倫粲然其有光渾渾其無疵滔滔其不窮所感者無非愛
君思親之懐所談者無非經國䘏民之圖蓋公浩然之
氣養於中者既盛故其所發英偉洒落而光眀正大雖
詞林之老於文者未易方駕也豈非豪傑之才聖賢之
學者乎夫政事文章非二道也公之文章得韓文公歐
陽文忠公之矩度公之政事有陸宣公范文正公之志
節然政事非韓歐不施而文章非陸范不能也各舉其
盛者而言公蓋兼而有之矣嗟乎古之君子其學也内
以脩身外以治人所學彌高則所治益修而成功益崇
是以建立於世則天下被其澤今之所謂儒者幼而學
之仕則棄之故從仕數年比之進取之初固已大異矣
安能有所樹立而厭滿生民之望哉公立朝為才御史
居臬為能按察登臺為賢都憲臨邊為名方鎮所至政
聲赫燁澤被生人艮由其學有所本不以既仕而棄故
著於文詞者如此其美而又極其富也其傳於世也尚
何疑哉公齒方壯强徳業之修藻思之運日新月盛媿
予言不能文姑承雅命引諸篇端以復至於續集尚有
俟於大手筆也
　　送應天府通判林君叙
宣徳中始建萬全都司儒學於宣府及今幾三十年矣
一時游於斯者固多英俊之士而䇿名科第嶄然露頭
角者則有林君孟暘孫君良佐為傑出焉良佐尤非孟
暘比良佐中春官貳榜就陜西咸寧學諭以行獨孟暘
不安小成必欲取進士高第以償素志每戰輒北益礪
不衰孟賜不特精舉子業尤工古文辭善筆札所謂莫
邪為鈍鉛刀為銛卒不能與主司合非命也夫然夜光
結緑自有定價宣城人士歆其徳範珍其辭翰莫不爭
相愛重行孚於鄉亦云素矣今年選期當及天官卿不
恤其志槩使就試寘諸前列遂拜南京應天府通判職
司馬政孟暘於此蓋有不得而辭者矣雖然進士出身
之階耳得與不得惡足為孟暘輕重哉或者以為孟暘
之志得進士則立朝著登法從足藉是以行道今居京
輔子黎民有不足以行道乎吾知孟暘之志亦遂矣夫
問國之富數馬以對是知國之强弱虛實兵之勝負盛
衰胥此焉繫豈細故哉是以國家於天下郡邑廣為孶
牧任之必擇其人専其職久其任而責其成功所以求
國馬之蕃息也欲致蕃息豈無故歟嘗觀衛文公秉心
塞淵而致騋牝之多魯僖公所思無疆而致駉牡之盛
大抵立心深逺者措之事業無適而不善也馬政云乎
哉若孔子為乘田則牛羊茁壯及其相魯則强公弱私
政化大行百里奚爵禄不入于心故飯牛而牛肥及其
相秦則顯其君於天下可傳於後世一皆是心之所為
也孟暘行誼著於鄉問學邃於已徳性温厚用志逺大
兹往南都以是心而莅政臨民則善教之所感仁聲之
所及必翕然從化樂然敬服而皆畢力於乃事矣致國
馬之蕃息也何有哉若夫牧事有成朝廷寵以峻擢隨
所任而善其事業又於異日見也不誣矣孟暘將赴官
平昔交善者徵予言以華其行予應天之編氓也遙為
吾郡得人賀用為序以贈之
　　泉口竺氏族譜序
昌筠竺君自什伍長以軍功累陞宣府左衛副千戸讀
儒書性朴固才良行端事凡有窒於理者弗肯為也總
戎大臣以鈇鉞來鎮上谷者皆敬禮之延置幕府與籌
邊計俾署行軍斷事裁決得宜言輒見聴未嘗依勢作
威倚法以削也年甫逾六旬以老謝事家無餘資簞瓢
屢空惟以清白遺子孫此其志也嘗出宗譜一帙示余
要一言以叙竺之先本姓竹後因避仇乃加二畫而為
竺後漢竺晏嘗為擬陽侯此可考見者也南宋時有九
十者家富族盛始居紹興上虞之牛步稱牛步竺世九
者分居嵊縣之靈峩稱靈峩竺世十者分居眀州之泉
口稱泉口竺今寧波奉化之泉口是已九十一者生一
子諱廷振理宗時貢元廷振生二子曰奇一奇二奇一
生二子曰尚一教諭尚二處士尚一生五子曰與一教
諭與二處士與三教諭與五處士與六學正尚二生一
子曰與四學錄其與三教諭本尚一子出繼尚二後歿
塟本里厲家山者昌筠之曽大父也諱顒生處士歿塟
本里金雞山者昌筠之大父也諱大􁀙洪武中謫戍上
谷卒於保定藁塟宣城東今以昌筠貴誥贈武略將軍
宣府左衛副千戸者昌筠之父也大􁀙自離鄉井間闗
轉徙艱苦備嘗而能篤意於宗譜慮後世子孫昧其所從
來不知出於奉化之泉口也乃自述其世系之詳復為
圖以眀之時昌筠尚幼舉以授之其有望於昌筠也至
矣昌筠果能成立不負所望什襲保蔵裝輯成帙所至
携以自隨復加増修罔有遺缺使若趙伯魯之簡不猶
斷港絶潢而何據以窮其源乎茲焉頼是得以知其上
世宦業之傳書香之襲其來者逺則昌筠今日仆而復
興微而復盛而克紹簮纓之美者豈非世澤之深長也
耶嗟夫杞宋之文獻不足孔子惜之魯國之分器不守
春秋譏之今竺氏宗譜大􁀙作之於前昌筠述之於後
父子一心傳守弗失可謂克盡尊祖敬宗之孝者矣竺
氏之子孫抑何多賢也歟昌筠旦暮將晝錦南歸持是
以往訪其泉口宗族墳墓之所在百年之系離而復合
足華其宗而慰其祖矣是為序之
　　北庄雅集詩序
宣府前衛戸侯張銓孟文甫有庄在北城外五里許土
壤膏沃嵗入頗豐足以供賓祭之需山勢蜿蜒環抱如
拱如揖其前則有栁河川水自西而來縈迴東注瀉如
玉虹湛如素練而此庄實據其勝蓋佳境也天順癸未
正月望日適當元夕帝京火城金吾弛禁上谷雖居塞
垣而邊塵不飛蕃方無警傾城士庶亦皆燒燈張宴以
樂太平之盛蓋佳時也時孟文置酒在庄上請予往遊
偕行者則有吾同輩謫宦諸公以及儒宫士友皆文雅
之流而無介弁之雜蓋佳賓也既至籩豆具陳盞斚交
錯物備水陸之品座無絲竹之諠蓋佳會也夫以佳境
遇佳時合佳賓而預佳㑹則觴酌笑談歌咢欵洽得不
暢佳懐也耶於是酒酣耳熱諸君子多有所作盡醉乃
散翌日孟文來需予言以紀斯㑹之盛予以為君子所
遇不同貴乎無入不自得今吾輩寄身邊野皆順時安
命略無離憂旅戚以自隕穫况孟文尚禮好客雖在軍
旅不忘爼豆殆有祭征虜之風焉情分之相契燕樂之
相親宜乎諸君子爾汝之相忘發為詠歌不自覺其懽
然而成什也嗟夫良辰易徃盛筵難再則斯㑹也可無
述哉因叙所由於羣玉之右
　　高昌家乘後序
高昌家乘者乃宣府前衛指揮同知高公偉所修者也
偉生於遺腹譜佚不傳得元奎章閣學士虞文靖公所
撰高昌王世勲碑為據始有統緒輯成是譜今其孫寧
亦生於遺腹嗣為本衛指揮同知以戰功陞指揮使於
其家乘自祖偉而下既已續書欲子一言以序考之高
昌有國居西北輝和爾之地在元魏時有名曰布克汗
者生於木癭遂為其國君長寔高氏之始祖也傳三十
餘君在唐時是為伊囉勒德濟其子格埒勒德濟徙居交
州又傳百七十餘載在元時是為巴哩珠阿勒坦徳濟伊
都呼伊都呼者其國王號也舉國歸附太祖仍為伊都
呼卒子諤格勒濟徳濟嗣卒子茂穆爾徳濟嗣卒子和
爾齊哈喇徳濟嗣卒子納琳徳濟嗣封為髙昌王卒子特穆爾
布哈嗣卒弟齊吉嗣卒兄子布逹實哩嗣卒子華善嗣
在我國初舉國歸附為立高昌衛拜為高昌衛指揮同
知仍統所部賜以世襲誥命卒子偉嗣即修譜者也累
調宣府前衛卒子永早歿而寧嗣嘗觀自古有國之君
易世革命澤微流逺子孫降而為庶者不為少也今高
氏肇自木癭較之人迹鳦卵之事尤為神異所謂麒麟
蛟龍之生異乎犬羊魚鱉蓋天實啓之而非偶然之故
也是以奕世載徳有土有人彌逺彌盛至厯千數百年
之久而傳珪襲組澤流無替始雖本諸天而所以培植
承藉之者未嘗不存乎其人也寧字太清美軀幹英毅
沉雄勇於有為而讀書好禮循循雅飭用能保蔵是譜
重加修定敦本厚倫仁也尊祖敬宗孝也不賢而能然
乎其光前而燾後又寧有涯乎為不辭而書其後
　　送太常李少卿獻績朝京詩序
國家大事在祀與戎而祀事之奉所以報本反始達天
子之孝敬交神明而通肸蠁和隂陽而遂萬物事無大於
此者况南京為國家根本重地天地山川社稷之壇墠
在焉高皇之陵廟在焉厯代帝王國學先師及開國功
臣之祠宇在焉與夫祀典當事之神時有所祭月有所
薦皆𨽻太常所掌自非清徳雅望精白一心者惡足恪
承祀事而致神眀之昭格哉逺者不暇及姑即正統間
言之若冢宰魏公雍言鄭公學士金公皆以𢎞材碩學
為卿於茲豈惟禮備樂和祀事脩舉一時道徳文章蔚
然為士林所歸重諸公既去繼之者鮮用儒流是以内
乏格神之徳而時不順成外無及人之善而士不歆仰
寥寥久矣聖天子嗣統之初首嚴天地百神之祀適南
京太常卿佐以缺聞詔簡儒臣補之於是天官内閣重
臣咸謂翰林侍讀李君立之為宜遂以應詔乃輟經筵
史事與地官正郎陳君同擢為南寺少卿君勤慎端介
脩眀禮樂嚴恭祀事罔有怠忽其精白一心誠足對越
神眀而無媿者也未幾陳君召還為地卿而季爵夏君
又以大理少卿轉秩而來諸君皆起進士𢎞材碩學伯
仲頡頏道徳文章士林歸重頓復曩時之舊地因人而
勝不其然哉兹立之三載書滿獻績詣闕縉紳多為詩
以餞其行夏君以予與立之有舊寅之雅屬叙簡首予
以謂翰林太常皆士君子養徳之地也翰林以文字為職
太常以禮樂為任皆無政務之累者也以其餘閒沉酣
載籍窮探聖賢之奥博究古今之變足以極其學力之
所至立之之學之徳昔之養於翰林者已久今之養於
太常者益大由是而置諸密勿之地其經邦𢎞化豈不
能堯舜其君民也哉君之往正當國家願治之時羣賢
彚征之日館閣諸老又皆君之知己為朝廷倚毗以天
下為己任者君往參焉以輔理宣澤流溢四海使予沾
溉餘波仰觀聖君賢臣之事業於蓬藋之下雖衰朽荒
落亦能勉效漢之王褒宋之石介作為詩頌以詠歌太
平之盛不徒老死丘壑而已也相見故人為我謝焉
　　容臺别意詩序
舜命伯夷為秩宗命䕫典樂今之太常即其任也命皋
陶作士明刑以弼教今之大理即其任也夫典禮樂以
事神眀刑以治人而必各専其任者其亦因其材徳之
所宜歟仁和夏君季爵以進士拜官秋臺擢丞大理進
南寺少卿丁艱起復轉南京太常其居大理也訊鞫詳
審讞決平恕嘗著眀允之效及居太常也精嚴祀事統
和神人復著寅清之美是則古人各専其任者君則兼
舉其職矣其材徳之施固無所不宜哉蓋君博綜羣籍
該通典故謹持三尺練習憲章故能隨地而著其績也
兹者朝廷澤覃四海寛刑肆赦以承天意恒慮斷獄或
有未中而南寺正卿久缺念公昔在大理奉法守正風績素
聞遂擢為正卿俾輟禮樂之司仍踐明刑之任則其已往
之效簡在帝心有可見矣命下將往視篆同寅李君立
之暨諸寮屬感君徳誼相率賦詩以贈合而命曰容臺别
意屬弁以言惟夫上天眷佑我國家生賢輔治濟濟其
盛然文學吏事各負所長鮮有能兼焉者也兼之者僅
見於君斯非天獨厚之以為一代之良弼乎今朝廷慎
於用法亟於求賢而惟公是擢公仰副從欲往俾庶獄
一清將見人心悦服和氣自臻躋世隆平致君堯舜隠
然為時名臣而擅皋陶夷䕫之美於今矣諸君之詩珠
聨玉綴頌其徳業榮其恩眷非直叙其别意而已予故
為序之以附於大雅崧高烝民之什云
　　湘江春雨竹巻引
古之善寫竹者唐則蕭悦宋則文與可元則趙松雪李
息齋諸人皆能以藝名世以予所見不過獨幅數竿而
已未有相連數十幅相聚千萬竿若是巻之富者也若
夫湘江乃多竹之地延之以洲渚潤之以風雨其山迴
水繞之勢淋漓潺湲之態亦未有若是巻之曲盡其妙
者也蓋姑蘇夏公仲昭以進士起家學贍才高精於書
翰拜中書舍人時錫山王孟端與公同官以墨竹妙天
下公從而師之盡得其傳下筆輒臻其妙韈材日聚遂
擅出藍之譽四方之人得其一墨競蔵去以為珍玩後
公遷吏部郎官出守瑞州入為太常少卿名徳日重公
每自靳意有不合求之或不可得遇嘉朋契友雖不求
有得意筆則舉以遺之予舊辱公愛嘗記與公遊武定
侯家圃見其卓石甚奇語予曰聞子使朝鮮得其佳楮
肯見遺乎予曰諾歸遺二畨越數日乃作墨君遺予下
帶坡石細視之乃圃中所見也公笑曰吾豈欲楮乎特
為米芾圖石丈也其風致高邁如此今為同寅李公宗
周作湘江春雨圖後序云宗周雅好書畫適興琴棋與
予徃來甚久索予墨君未能酬之又云今年夏公事頗
簡雨久不出故為作此則公與宗周情契允合重其清
尚故揮毫命意致多且妙如此豈易得哉一開巻間莫
非篆籕波磔之法其水石隂森枝葉茂密恍若倚烟篷
而弄水雲度三湘而望九疑不覺神爽飛越塵襟蕩滌
則是巻留於天地間尚何讓於古人也哉計公平日所
作似此巻者當亦無幾公兹已物故此巻誠何可得宜
宗周之寳愛之也間出示求題其端慨念疇昔為之惘
然
　倪文僖集巻二十一
欽定四庫全書
　倪文僖集巻二十二
　　　　　　　　　　　　　眀　倪謙　撰
　序
　　送都憲高公歸養序
人子之事親也能以父母之心為心則可謂之孝矣故
古人之於養親必曰忠養曰養志者忠謂盡其心志謂
體其心也能心其心則啜菽飲水足以為懽不能心其
心雖日用三牲未足為孝此大舜之心所以惟欲順於
父母也南京都察院右僉都御史貴溪高公上達以進
士起家累陞前職家有二親賴一弟侍側為養故公得
移其事親者以事君既取科第以為親榮又能脩職以
濟時用致朝廷雨貤恩封褒顯乎親其亦遂人子之至
願矣公受恩感激竭智殫誠以圖報稱英聲茂實燁然
著於兩京朝廷知公材可大用委任日隆公亦克肩重
負仰承上意其建功立業固駸駸而未巳也奈何弟忽
殂謝二親衰老年近八旬無人備養二親之心豈不欲
公之在左右乎然人臣之道不以私害公是固難於啟
口也公之心豈不欲輔成盛治乎然人子之道不以義
掩恩是固堅於引身也故公之始也備以三宜退者上
疏自陳欲乞致仕上方倚注不之許終也備以親衰老者
上疏再陳􁃻乞歸養上嘉其孝乃許之蓋公所存惟以
父母之心為心必求歸養以順之不得其請而不止是
雖禄之天下有弗顧繫馬千駟有弗視矣其肯貪榮慕
利忍遺其親於衰耄之日乎此其為心真仁人孝子之
心矣視彼分羮而不之䘏絶裾而不之顧者詎非公之
罪人也耶茲歸也率其婦子拜二親於堂上會聚之頃
恩光耀於里閭懽聲溢於房闥不知天壤之間復有何
樂可以加此者也南京刑部大理諸卿佐咸歆艷其行
命予為序以贈於是乎書
　　送少宗伯章公歸省序
天地有正氣得之者為正人正人之生也心術則正而
不譎學術則正而不曲處事則正而不僻事君則正而
不阿道之所在則任之而不辭義之所激則勇往而不
憚志節堅峻可與泰華爭高氷霜爭嚴莫非正氣之所
為也古之正人吾不得而見之矣今見一人焉章公太
經是也公學端邃有氣節登正統己未進士高第授禮
部主事陞郎中立朝謇諤以骯髒自用拳拳以愛君憂
國為心匡時澤物為志遇事敢言多所禆益景泰中上
言十四事剴切懇至備􁐍忠欵朝廷惡其峭直逮寘圜
扉天下聞之莫不重其人而危其身公怡然處之曽不
以死生禍福少動其心也所謂正人非公其誰歟天順
初英廟復登宸極嘉公忠義詔復其官尋擢禮部右侍
郎調南京禮部召至文華殿面加奬諭賜白金文綺而
遣之其簡在帝心可見矣未幾賜誥贈其祖父皆如公
官祖母母皆淑人既而遷南京吏部所以致恩眷者甚
厚今上嗣統之五年復擢南京禮部左侍郎其倚注於
公者日隆重也兹公念自出仕以來未得一歸其鄉先
壠久違慈幃曠省具情以聞詔許之趣裝戒行南京諸
公卿咸出祖以餞以予為公同年士也屬贈以言惟夫
忠孝臣子之大節也公之事君惟思勉竭公義不敢少
顧私恩是以至是始言而朝廷從之忠孝為兩盡矣肆
惟朝廷方用正人以輔理興化如公者豈宜久去位哉
展省之餘還斾早來以副朝廷之望可也公為閩王審
知太傅仔鈞之二十二世孫舊居浦城始祖賁生太尉
務始遷樂清南閣宋之時若楶若得象若淳諸宰執皆
其世徳之顯者也公蓋無忝先烈云
　　慶興寧尹劉君夀六十序
予友劉君士達初知浙江麗水再知湖廣耒陽今知郴
州興寧三宰名邑皆在江南故凡遇考績述職必得便
道過家省丘壠會親戚故舊以叙鄉情去嵗冬當㑹朝
之期北之京師今春朝罷受勑還治歸經故里適士達
夀届六十三月十三日其初度也於是親知咸為之喜
為醵㑹以賀之其内弟戸侯胡君彥奎謂予與士達相
知尤厚宜序以言正統間予與士達同遊應天府學年
皆弱冠朝夕相與講習討論麗澤之好甚得也時司教
者則有詠菴張先生提學者則有昚菴彭先生皆吉人
與士達父祖同鄉里視士達如子姪深愛厚而期待之
士達學日有名二先生問其所與友未嘗不以予言也
二先生於予亦加愛厚焉士達之故也後予賴二先生
之所奬厲出登仕路承乏詞林而士達遂得百里以治
二先生亦未嘗不為予與士達喜也予二人在仕路幾
三十年士達年已六十予年亦五十有八矣媿予以未
成之學誤遭時用曽無寸長少補於世自宜引退而歸
而士達方展其材智布宣聖天子徳意以及於民不啻
大鵬遇扶搖摶其勁翮良驥適康莊騁其健步予得不
敬羡之哉夫治民與治身初無二道也治身者不撓天
真以順乎理不伐天和以養其氣則身無不安而自得
乎夀治民者不拂民性以順其欲不擾民業以養其生
則民無不安而各全其天士達之治其民所至能使其
民無不安者一皆推治身之道以治之也是以不特夀
其身而又能夀其民也孟軻氏以君子大過人為善推
所為豈不信哉士達為縣既久民情世故更厯老練無
所不知行將滿績趨朝必有大用之擢其所設施夫豈
後生小子可及晚年聲華事業倍於少壯之時也審矣
若夫夀年之永士達固有自得之道有不待予言之祝
焉
　　贈祭酒王先生獻績序
國家之治本於賢材賢材之用取于太學而太學之教
主於祭酒蓋天下之士學業有成膺科貢之選者始得
升于太學太學之士教育有成登銓曹之選者始得列
于有位是則太學者賢材之淵藪祭酒者師儒之綱領
也故國家鼓舞一世之人材尊賢使能俾釐百工之績
而盡君道之責於上祭酒甄陶一世之人材舉賢薦能
俾周百職之用而盡師道之責於下是致萬事以理四
海以治而兆民以安者祭酒施教育材之功也其任豈
輕也哉自非學行足以表於人徳望足以服乎衆者未
易以勝斯任也若毘陵王廷貴先生豈非學行之兼備
者乎先生神韻清粹博極羣書志操淳雅辭藻俊㧞蚤
自京闈出領鄉薦景泰辛未㑹闈高擢殿試賜進士及
第為第三人入翰林為編修陞侍講進左春坊左庶子
載筆史館纂叙鴻猷勸講經筵緝熙聖學尋擢學士於
南院文章之富傳播京邑蔚然為士林之宗其學行徳
望企仰於人也久矣一旦南京國子祭酒虚席朝廷素
重先生名特擢居之先生恪盡乃心端嚴自持正已率
物左繩右矩動遵禮則訓督諸生悉遵成規諸生得於
觀法皆改行遷善一趨於正出應任使者莫非有用之
材而又増修黌舍煥然一新用是師道以立儒風以振
而士習以美昔人謂韓文公為祭酒國子監不寂寞其
先生之謂矣茲滿三載獻績於朝朝廷爰念舊學必留
侍左右以為輔弼則褒封進秩之典有不及於先生乎
先生匡時澤物之志有不著於朝廷乎王荆公贈胡安定
之詩有曰先收先生作梁棟以次收拾桷與榱於是行
見之矣翰林舊寅南京太常少卿李立之諸公相與餞其
行而屬予為序庸書此以致望焉
　　困志集序
樂清章公大經予同年進士也平生性鯁介負氣節景
泰中為禮部儀制郎中上言時政缺失十四事皆闗國
家之大計格君心之大猷不意批逆鱗觸忌諱詔下錦
衣衛獄三木囊頭五百殘膚備嘗楚毒頌繫三年人皆
為公危幸而不死公茹荼如飴無所怨悔惟形諸賦詠
以自適積久成帙題曰困志集天順改元英宗皇帝復
登大寳遇赦得釋上知公忠義召至文華殿深加奬慰
特擢禮部右侍郎閲一年拜南京禮部賜以金幣未幾
遷南京吏部復轉南京禮部左侍郎予悞䝉聖恩獲厠
僚末日得接公緒論間出是集見示予捧誦之則見其
發諸肺腑協諸聲音者皆和平怡懌凡以寓夫愛君憂
國之誠思親懐舊之感而絶無怨悱抑鬱之態焉故曰
在心為志發言為詩觀公是詩忠孝之志可知矣嗟夫
君子之事君固以行道為事是以自古忠諫之士無非
欲致君堯舜措世隆平而道因言以行也初豈暇為身
家計哉使其有所顧計則畏縮而不肯為矣惟公炳炳寸
丹孶孶為國是以披肝􁐍膽直言無隠冒鼎鑊而不避
當雷霆而不懾果何恃而若此哉不過恃區區之忠義
耳故公甘就羈囚與死為隣而夷險一致安危一節使
他人處之將褫魄喪氣無聊之甚矣何暇寤歌嘯咏以
抒寫其胷中之耿耿乎孔子曰素患難行乎患難君子
無入而不自得焉公之謂也公之諫疏已有學士錢公
叙之矣不鄙欲予一言叙是集嗚呼公之大節著于國
家聞于天下夫人而能知之至於處患難之高致則未
之知也使得是集而睹之其仰慕又當何如是用叙之
使傳於世
　　同年唱和詩引
正統己未科進士僅百人至成化甲午三十六年間物
故者已過半而仕於南都者惟禮部左侍郎永嘉章公
都察院右副都御史淳安胡公而已寥寥若太白之配
殘月吁可歎哉去嵗朝廷復起侍讀學士雲間錢公於
翰林悞起予於禮部禮部翰林皆在禁垣之東官署相
近而胡公憲臺乃居直北太平門外相去殊逺欲會頗
難故錢公章公與予三人以近得數㑹焉况予三人皆
嘗中遭坎軻一旦咸荷天恩出畏途而就夷曠相與聚
首於此視百人為後死私竊慶幸又幸代遭聖眀職清
務簡公退之暇遇凡有所燕會予三人未嘗不偕會輒
作為詩歌更唱迭和以為驩蓋君子不以外之所遇為
戚忻而視中之所存為何若茍中無所怍雖在畏途亦
無入而不自得使有所媿雖處安榮尚何足以為樂哉
故予三人者惟其志同道合俯仰無歉是以發諸聲詩
雖云暢叙燕樂之懐無非寓夫感恩圖報之意與鳴國
家太平之盛也錢公收拾衆藁錄為一帙其門人内翰周
君宗勉儒士劉君振之偕自海虞來訪于翰林偶從几
上見而閱之宗勉欣然操翰編成若干巻而振之遂欲
刋梓以傳噫予三人一時唱和豈有意於傳哉而二君
忠厚之意不能遏也遂叙此於簡首
　　贈都憲張公巡撫寧夏詩叙
士君子能建大功樹大名於天下者由其材識志節涵
養有素故舉而措之無難也使或養之無素一旦授以
重柄寄以重地烏能鞏固疆圉輯寧邦家也哉故曰有
大抱負者必有大設施詎非然哉巡撫寧夏都察院右
副都御史張公騰霄保定淶水人也自父祖以來皆事
儒業祖領鄉薦拜慶府長史父舉進士拜職方主事公
生於宦寓器識英偉少承家訓學問充足登景泰辛未
進士第拜山西道監察御史正色立朝志操卓特遇事
敢言風裁凝重竟忤權要謫戍廣西其所養有可見矣
今上登極宥復其官重立臺端清操逾厲甫二年擢福
建按察使又二年擢都察院左僉都御史巡撫兩廣又
二年改任南臺眀年仍改僉都督運淮上尋命巡撫淮
揚等處又明年仍改南臺甫三月而寧夏之命又下矣
蓋公所至撫綏有方剖決無滯嚴而不苛寛而不弛處
事當乎人心舉措合乎公論是以士民感悦動致成功
朝廷知其材名徳望久矣故一聞陜西巡撫憲臣有缺
上以為更事老練無逾公者遂排衆議而特用之此其
所以有是擢歟夫寧夏東接延綏西連甘肅邊防之重
鎮也背負賀蘭以為屏蔽南面黄河以為環衛其險足
恃易曰王公設險以守其國况乎邊鎮可不恃險以為
守乎然自外蕃構逆頻年侵擾境用靡寧興師進討累
厪聖慮柰其出没無時兵至則竄兵退則集非不為我
兵所摧而襲故蹈常終不知戢夫禦戎之䇿以治内為
本治内之道在於明斥堠阻要害勤哨掠察姦細精簡
練備儲偫利器械蓄威養鋭以逸待勞凡若是者固皆
公胷中物也内治既脩則以戰則克以守則固曷慮外
侮之不戢哉公往撫軍膺斯重柄必不以險為可恃而
以内為當脩運籌帷幄折衝尊爼而兵備無不飭可知
矣自是敵騎潛蹤邊亭卧鼓參旗井鉞廓然太清則疆
圉容有不固邦家容有不寧者乎所謂北門鎖鑰萬里
長城非公其誰也如是實足以仰答皇上之知遇而大
功之建大名之樹有不於是行見之也哉南京六部諸
公卿榮公之行咸賦詩以贈而命謙叙簡首云
　　松岡先生文集叙
永樂二年太宗文皇帝選狀元曽棨而下進士二十有
八人為庶吉士上象二十八宿儲養於翰林出中秘書
及古法帖使之誦習親臨課試期之曰文必如韓歐字
必如羲獻禮待優異儒者榮之後果成就皆為名臣宣
徳中宣宗章皇帝遵永樂故事亦選進士若干人為庶
吉士儲養之意禮待之優皆比二十八宿樂安姜先生
實與是選先生宣徳癸丑曹鼐榜進士也天分既高而
又得閱秘書以博其學日從閣老文貞文敏文定三楊
先生及泰和臨川二王先生游聆其議論觀其製作浩
然有得故其為文舂容詳贍和平典雅一以韓歐為法
詩則清新富麗有唐人風致宣廟時召試於文華殿愛
其所作特加稱賞每一篇出膾炙人口遂著名於翰林
四方來求者屨滿戸外宣廟亟欲用之授以檢討而宫
車上賓矣英宗登極命纂修宣廟實錄叙事有法咸稱
其有良史才書成受燕賚進職修撰日以文字為職業
所作益富然體素孱弱竟謝病歸其鄉歸未幾而竟卒
其所遺文稿甚多子鄉進士京收蔵于家久無知者去
年秋先生門人淮安太守袁潔士瑩就京錄得三百餘
篇慮致泯沒乃親加校正編為十一巻先之以文後之
以詩總題曰松岡先生文集以予與先生為舊寅相知
也走書來京求序是集刻梓以傳未盡錄者俟續編也
嗟夫道者無形之理文者有形之器也無形者茍非有
形者以載之則道何由而見乎故文者載道之器文不
載道雖工無益也載道之文六經不可尚已自亞聖七
篇之後至唐而有韓子宋有歐陽子皆能發眀斯道振
起衰陋一趨於古其時號文章家非無栁子厚李翺籍
湜王臨川曽蘇之流至論大家正脈未有過於韓歐者
也是以朝廷獨重之先生之學本於六經貫穿乎諸子
百氏生際文眀亨嘉之運光嶽氣完之日資諸老漸濡
之益荷朝廷作養之厚是故胷中所蓄理足而氣充筆
端所運意新而辭達今觀是集升韓之堂嚌歐之胾其
材之辯博若入萬金寳蔵左携右取而用不窮其勢之
步驟若馭千金駿馬長驅逺騖而力不竭追大家而接
正脈有不在斯文乎誠不負朝廷之所期矣使其獲久
於世則視草北門代言東閣足以潤飾絲綸而無愧而
事不可必如此此固士君子之所共惜者也然其一生
精力所寓頼士瑩而有傳焉亦足以慰先生於地下矣
其與李漢集昌黎之文同一厚於師者也漢自為韓序
士瑩顧謙以屬予第慨當時舊寅皆已物故存者惟予
一人此予所以不得而辭也故叙其儲養之故以見朝
廷待之有在云先生名洪字啟洪松岡其别號也
　　贈司訓方先生之淮上序
人非生知豈宜不學學豈容無師生而不學則無以通
古今識事變必至於擿埴而索途面牆而居暗也學而
無師則業無所授惑無所解必至於孤陋而寡聞茅塞
而榛蕪也是以古人為學莫不有師况乎承祖宗勲業
之重荷朝廷貂珪之榮茍不從師而授學焉將何以成
就徳器出謀發慮建立事功而匡輔國家也哉此國家
於元勲世胄必為立師以教之而世卿之家亦必延師
以求學也元服方先生世家錢唐徙居金陵學邃而才
清行端而徳茂黟國莊敏公前為平江侯守備南京時
聞先生名延居家塾遣其子今嗣平江伯陳公志堅師
事之執經問難開牖良多尋薦之於朝特授訓導之職
館於其家有年後平江伯嗣爵登朝青年偉器為朝廷所
重奉勑佩征蠻將軍印鎮守兩廣先生與偕軍機戎略
多所裨補已而淮上官軍疲於運餉念公祖恭襄侯理
漕遺恵欲得公繼繩祖武連章奏達於朝皇上乃召還
移鎮於淮公至區畫得宜漕運通利國計充足官軍便
安頌徳者如出一口是雖公材識過人所致然先生平
日造就引翼之功亦不可誣也自公總戎淮上先生留
居金陵恒往來其間今年夏公乃具舟遣使迎先生至
淮以居蓋冀朝夕相親得聆誨益也其始終典學之心
夫豈沉酣富貴者所可及哉先生挈家將行告别於常
所來往於是陸君志學與先生有斯文契好來需言以
贈其行嘗讀韓昌黎師説有曰道之所在師之所在也
是則公之師先生者豈不以其道歟今公之董漕也徳
合天心而致河渠之盈溢忠契聖心而致簡任之専倚
恵洽人心而致逺近之歡愛其聲華事業為日盛矣而又
崇儒重道迎先生以求其所未至焉他日豐功偉烈表
表樹立足以紀旂常而銘鼎彞者可量乎哉予知先生
茲往名固重於九鼎矣是為序
　　贈浙江㕘議盧公赴官序
古人有云士之致逺先器識而後文藝是雖以器識為
先文藝為後使其器識既優文藝復美其致逺也得不
益有以建立事功負荷爵禄也哉此予於盧君廷佐有
以見其人矣廷佐予同庠友也素知其為人美姿儀寡
言笑沉毅而莊重寛裕而有容立心正大居家孝友處
事詳審裁制得宜其器識之過人也早遊京庠博學能
文材藻英贍領薦而起登進士高第其文藝之超衆也
故其授兵部主事陞郎中持廉秉介清譽籍然嘗奉勑
選軍河南䇿應闗陜師行有紀秋毫無犯擢福建布政
司左㕘議縉紳咸以小其用為惜廷佐忻然自足慮弗克
稱到官不憚險僻遍厯郡縣以撫綏之時值嵗荒饑民
將相聚為亂即為開倉賑濟施以恩恵遂皆寧謐未幾
以父憂去官民愛慕挽留不可得奔喪回家塟畢廬墓
側者三載手植松栢旦暮悲號有芝草十二莖生於墓
傍人皆以為孝感所致南都公卿多為詩文美之服除
當詣闕念母老在堂不忍去左右將有終養之志然其
賢名素聞於朝特改授浙江左㕘議即其家起之廷佐
不得已辭親赴任所喜幸者道里便近音問易達甘㫖
易將可以少慰其衷焉今夫覆杯水於㘭堂之上則芥
為之舟何則其器小也惟滄海則萬川歸之而不見其
盈尾閭泄之而不見其虚夫夏蟲疑冰井蛙疑海何則其
識小也惟鯤鵬則扶搖九萬而徙於南溟廷佐器識之
大固不異於滄海鯤鵬而又文藝美孝徳著昔㕘閩藩
當饑饉之際尚能拊安其地今往浙藩乃康靖之時其
撫安之效有不倍於往昔乎吾知其事功之建立也必
益大爵禄之負荷也無不宜尚何逺而不致乎南京禮
部司務徐鉉閩人也思公遺愛合諸縉紳屬筆於予以
為贈於是乎言
　　前通議大夫都察院右副都御史陳公輓詩序
喜怒哀樂皆人情之所發也然發而尤迫切者惟哀為
然若孔子於舊館人之喪則惡夫涕之無從於顏淵之
死則不知慟哭之至是乃出於至情而不容遏也今觀
縉紳諸君子於都憲陳公之歿發為聲詩以輓之所以
哀其志之無成遇之不幸傷痛迫切至不忍讀兹非出
於人之至情而不容遏者歟公諱价字維藩别號退叟
其先為河南光山人元未徙蜀之銅梁家焉自幼穎異
學識過人弱冠領鄉薦登進士第知臨湘縣選擢山西道
監察御史陞江西按察僉事進副使遷貴州按察使召
拜右副都御史此其厯官也其為縣令也遺愛在人至
今思之其為御史也清刷京畿諸郡文巻巡按河南辯
出積年寃獄人稱神眀也先犯順撫安郡縣民皆安堵
其在江西也聴斷眀決獄無滯囚豪猾屏跡風裁凜然
其在貴州也土官懐貳奏發其姦宣布朝廷威徳遂致
革心向化夷獠猖獗坐制息滅邊境以寧其為都憲也
勅巡寧夏英宗皇帝召至文華殿面加奬諭賜以楮幣
今上登極遣賜白金文綺甚厚及錫以副都御史誥命
封贈祖父母父母如制此其政績之槩也及其移巡陜
西也時值頻嵗旱饑親行賑䘏固原州土民滿俊夷種
也?起逆謀據石城山以叛公慮其與河套達兵毛里
海通為患非小宜急討之乃與總兵官㑹議進兵俄得
巡撫延綏都御史王鋭使報會期同進公以方略已定
勢不可止惟囑其趨行䇿候為上遂謝其使而行兵去
敵巢不逺遇敵與戰殺傷甚衆忽狂風起西北塵坌障
天彼此莫辯兩軍俱潰遂退駐蔡祥堡議復進戰間得
報朝廷遣都御史項忠等以京兵來會因退駐固原以
俟協謀再舉比項公至旋致克平王鋭兵竟不至且怒公
異已乃奏公貪功失律取敗以避責徵還勘驗無狀猶
編管貴州此其被謫之由也公在謫中但分咎自責惟
以詩酒自娛於得喪不計也嘗省侍其親於鄉遭母喪
哀毁感疾竟不起嗟夫迅雷不及掩耳故兵機以速為
神也公料敵勢方合當及其未固而破之緩則滋蔓難
圖矣使不為風塵所撓不旋踵而撲滅之矣不幸天不
見祚遂有以來詆訾之口非命也耶卒之年僅六十大
志未獲少伸而含垢以歿則夫縉紳諸君子感傷之深
痛惜之至又烏能已於言哉是宜形諸哀輓其情迫切
有如是也其子南京兵部主事揆裒集成帙屬言弁首
予與公同己未榜中人也嘅念公平生事業敭厯中外
表表奇偉雖晚遭坎壈而裨補於國家著聞於天下者
固不容掩也公論久而自定天道好還安知積隂之不
霽乎遂抆泪為序以寄吾哀
　　夀南京刑部大司冦周公七十詩叙
南京刑部大司冦周公以永樂丁亥降誕距今成化丙
申蓋七十年矣南京諸公卿大夫皆喜其享有夀考作
為聲詩以賀之屬予言叙首簡余以謂公自入官以來
輒司邦憲詰姦刑暴眀法慎罰者四十餘年厯臺省之
光榮荷朝廷之眷顧禄位之進有加而無已信任之専
有隆而無替豈無其故哉良由公存心忠厚仁恕公平
直而不阿寛而有制惟求厥中而無所枉抑是以刑清
民服而人皆仰戴豈非一敬慎之徳以為本哉徳之厚
者福之厚也是以公厯世四百二十甲子而精神炯炯
容貌悦澤色若孺子步履輕便健若壯夫高夀之徵不
於是而可見乎昔司冦蘇公式敬爾由獄以長我王國
以蘇公之司獄惟在乎敬慎故能重民命以延國命已
之夀命亦由之而有永也公之敬獄不下蘇公夀命之
永不亦宜乎不特此也至其諸子又有若荀龍之盛而
且賢長子伯常任翰林編修為經筵講官以文學嚮用
次子綋領薦鄉書以科名登進森森蘭玉亦皆克承家
學將接武而起又有諸孫若干人環侍膝下世澤之長
不於是而可驗乎昔于公為獄吏所決人皆不恨後起
屋高大其門曰吾為獄吏多有隂功後子孫必有顯者
令可容駟馬高蓋車至定國果為丞相公之隂功不下
于公子孫之顯不亦宜乎公既有致夀之由又有裕後
之本則自兹以往年彌高徳彌邵屹然為國老成人不
翅砥柱之峙中流泰山之凌霄漢朝廷有所倚賴縉紳
有所表率其福夀之來有若川方至日方升殊未已也
予也辱公愛厚不可無一言以賀詩曰樂只君子邦家
之基樂只君子萬夀無期敢誦是詩以為公祝焉
　倪文僖集巻二十二
欽定四庫全書
　倪文僖集巻二十三
　　　　　　　　　　　　　明　倪謙　撰
　書
　　與岳内翰季方書
向者區區逺使湖湘得聞先生榮登黃閣遥為斯文之
賀後回南京復聞先生播遷關陜重為斯文之感然身
雖困而道自亨跡雖晦而名益著其於進退豈不綽綽
有裕哉浮雲白日始翳終明是以先生有此還召始信
公議之在人為不冺也大用之承翹足可俟尚當一出
匡時澤物竟其所施匪特慰區區之望實足慰天下之
望也區區不幸被權姦陰中以禍謫居塞北如墜陰崖
窮谷日與魑魅雜處命途多舛一至於此小兒岳回言
獲奉顔靣保養康勝無異平昔忻躍不勝又言居母子
之戚重蒙寄聲幾欲裁書奉慰不果昨者令婿蕭秀才
到來荷以椒厯垂惠益感厚情兹因回便客邉媿無可
將薄有閩扇二握用以侑緘暑炎惟善節哀保玉
　　與王都憲公度書
向㑹武昌重蒙款曲不意别後又多更變然得歸安故
土順時養晦且為閣下喜也甞憤豺狼得志輒肆吞噬
雖能屈公而不能屈世之公論雖能病公而不能病公
之名徳抑豈知其旋復摧殘亦不自保是知於公欲屈
而反伸欲病而反腴之也天下之人識與不識凡談者
皆欲公起萬口一辭有若被人負貸者然近聞朝廷果
特起公始臨西陲仍督餫餉光復舊物柄用益隆人心
稱快若負獲償天道好還如是得不深為閣下賀乎區
區不幸因秋闈主試杜絶倖進觸忤權姦被其陰害謫
戍邉鄙命蹇途窮一至於此然而見害者俱殞絶首領
天報甚烈雖所報不專在予然罪惡貫盈固可見矣困
中安分樂天頼庇茍安不足為道因便敬奉素楮少叙
鄙懐薄有粗帕二方用將逺意關山限阻不能趨接風
采所冀大展宏猷澤利民物使區區逺荷餘光是所望
也臨楮翹企不勝惓惓秋凉惟為國愛玉
　　與定襄伯郭康濟書
逺違旌棨歲華忽已兩易行間重承盛餞眷愛厚情懐
念不忘養拙林下百念灰冷遂久缺奉謝使者南來累
辱存問其為感媿何可勝言恭審起居清勝甚慰馳仰
然久慕墨妙未蒙慨然倘不以暗投為惜使得增小軒
之重閒中日與相對則足不待移而已置身巖壑中何
樂如之不識能終償鄙願否也人回媿無可將宣毫二
貼奉助揮洒伏暑萬萬為國愛重
　　與吏部章亞卿論考察書
　　　既奉詔㑹各堂上官同考矣復欲獨疏退人故
　　　書止之
甞聞天下之事合衆人之見者則論議所至或無大相
逺任一已之智者則聪明所及或有所未周而况斷决
之果則事得以定于一更變之數則人得以售其私亦
自然之勢也頃者朝廷慮兩京庻官不職行考察之典
南京進退之柄乃舉而歸之閣下其委任之隆至矣非
閣下徳望素為朝廷所重能致是乎孟子有云左右諸
大夫國人皆曰賢曰不可然後察之見賢見不可然後
用之去之則是既合衆人之論尤加一已之察則進退
鮮有不得其當者矣違衆而獨察則不惟不能周切恐
所及反中仇人之計矣區區杜門卻掃休閒里閭竊聞
閣下寵任隆重進退百工不勝雀躍然人才全備古今
所難第望閣下洪度優容去其太甚合衆人之論而無恃
一已之察斷决之果而無事更變之數則事定于一而
私無所售上足副朝廷委任下足致人心帖服災變可
弭而和氣可臻徳望益隆而寵任益篤不然誠恐衆怨
紛然羣輕折軸可不慮哉以閣下大公至正之心固不
慮此然區區辱在同年過蒙愛厚不得不為閣下過慮
故敢以狂斐之言私布於下執事如芻蕘可採望於後
舉少回執意停思可否可止則止幸甚惟閣下其審度
之皇恐干冐不宣
　說
　　贈趙履正字說
刑部主事姑蘇趙公常理有子曰貞及冠學士金先生
常字之以履正然未有為之說者其外舅憲正俞君需
言以申其義考之於易貞者乾之一徳於時為冬於人
為智文言曰貞固足以幹事貞正也貞固之足以幹事
者知正之所在固守而不去則萬事依之以立如板築
之有楨幹也然其中徳多言以利貞貞吉利永貞者不
一而無非欲人之守其貞也知而守之所以為智茍徒
固守其貞而所履有不正則是非不謬於他岐之惑者
鮮矣烏足以言智乎是以君子不徒守之於已必將履
之於事彼其周道如砥其直如矢吾從而履之無反無
側王道正直吾從而履之一舉足也惟正是履不枉於
蹊徑一跬歩也惟正是履不陟於町畦日用常行無所
履而不出於正斯為善守貞矣則何事之不立何行之
不達乎在履之初九曰素履徃无咎信乎素位而行徃
而無不善也履正年甚富質甚敏篤志於正心誠意之
學内有所承外有所規欲交底於成立之地尚顧名思
義俾正之所在知而守之而加夫允蹈實履之功他日
掇科躋仕著於事業則正聲勁氣不變平生之所守者
良可期矣履正其勉乎哉故說
　　錢昱起東字說
日者陽之精也附天而行運動不息循環無端然地處
於天中為其所隔故出地則光昱而為晝入地則光斂
而為夜至其出也常在於東東動也陽氣所動也是以
制字之義日在木中木若木也日所升降在下為杳在
中為東在上為杲詩曰杲杲出日是也夫日必起於東
而没於西無南徙北易之忒是其所出有常所也必登
榑桑而至虞淵無越度失次之變是其所行有常序也
其麗東也容光必照是其有常公也其既徃也必復於
東是其有常信也然其所以有常者豈非實理以為之
主乎理乘氣而立氣由理而行道之體因是而可見故
孔子觀川流之不舍晝夜而歎之曰逝者如斯噫逝者
果何物哉所以明道體之本也然道無形而難知故狀
於水之易見夫豈特水為然日亦猶是也觀於日之有
常與夫水之不息而道之體為可識矣有志於道者可
不致力於斯乎古杭錢生昱由先世徙為京民以頴秀
之資選入京庠為博士弟子員比冠賔字之以起東盖
欲其體道於是也夫道原於天而具於人心所謂秉彝
恒性是也大焉君臣父子之倫是道無不寓小焉起居
食息之故是道無不存道不可離如此為之昱者尚於
日之起於東也旦旦而察之實用其力自强不息而無
一毫之間斷體其有常所則操存是心不俾其出入之
無時體其有常序則率履不越不俾夫彛倫之攸斁體
其公則明盡渣滓而不蔽於私欲體其信則至誠篤實
不役於偽妄然後表裏洞徹光輝宣著道積厥躬而日
造髙明之域故他日掇科躋仕藴之為徳行發而為事
功又何所不宜哉昱也勉旃毋徒負其名而忽其實也
遂如其請著是說以貽之
　　丁氏五子字說
清江丁嘉謀世居邑之蛟湖徳善行誼著於鄉井子姓
皆讀書習禮克守家法不墜以兄貴居京師逺來省視
天顯之念和樂之情藹然可挹然嘉謀及兄有子五人
胥未有定名乃偕造予為請且欲制字而伸其說焉予
惟世之名宗茂族所以能彌久彌盛者由世澤垂衍於
無窮也為後人者誠能濬之而益深導之而使流然後
通達而無滯焉可名其伯曰濬而字以勝通夫澤既濬
而通則水深流長而未已也使其末流之積也不大則
將支離而難收微弱而莫振必使如海之停蓄承受而
無所不容可焉可名其仲曰海而字以勝容澤之積既
若海之有容則浩瀚無津𢎞廣之勢自見隨風渙散天
然之文自成可名二叔曰浩而字勝𢎞曰渙而字勝文
也浩乎其𢎞矣渙乎其文矣又必於湍急之處而觀其
瀾焉於此觀之則澤源有本益可見矣可名其季曰瀾
字曰勝本是知濬者所以施其功海浩渙瀾者所以底
其盛然功之所由施盛之所由底者非徳則有所不能
也為五子者尚聿修厥徳以為衍澤之本則丁氏之興
盛容有涯涘盍胥與勉之哉是為說
　　贈李彦昭字說
物之昭明者莫如日日者太陽之精也運行於天而其
機不停出地則光煜為晝入地則光斂為夜當其出也
羣陰盡伏六合輝朗無容不燭無逺弗及逮夫麗中天
臨下土光芒炳耀莫容仰視及其入也雖淪於虞淵之
下而星月晶熒莫匪光之借也故每旦發於暘谷而進
進不已焉時或為雲霾所翳薄蝕所干其本體昭明固
自若也修徳君子可不於是而知所勉哉夫人之有心
猶天之有日心之虛靈不昧具衆理而應萬物猶日之
光精不虧而照萬方也然天賦是理於心局於氣質而
有不同焉其心之精粹而無疵者常明之日也心之昏
駁易昧者干翳之日也而本體昭明實未甞息故必因
其所發而遂明之以復其初可也易曰明出地上晉君
子以自昭明徳其此謂歟誠能克其氣質之偏不奪以
外物之誘則所賦之理森然畢具而無少欠缺昭晰洞
徹而無所壅蔽初何異於常明之日也歟姑蘇婁東馮
景輝之壻李姓而昪名未有字而問於予予曰昪日光
貌為字之曰彦昭而伸以自昭明徳之說昪復問昭之
之要曰盍稽諸大學昪曰唯遂書之
　　風憲說贈監察御史沈時宜
沈君時宜以進士拜福建道監察御史于時賀客滿座
或問予曰内外百司庻府官資率有定名至若御史何
獨又以風憲稱也予告之曰聲教被物謂之風懸法示
人謂之憲故風行於上而物動於下憲振於此而人肅
於彼職專法令者若可言憲矣不可以言風典司聲教
者若可言風矣不可以言憲惟御史於天下之失得生
民之利害官吏之賢否可美可懲可興可革可紏可旌
皆得以言於朝廷而决於一已其風之及者廣而憲之
持者嚴是以獨舉而歸之御史也然風也憲也若何能
廣且嚴乎曰風之被也有所不率必輔之以憲曷慮所
及之不廣憲之示也有所或昧必導之以風曷慮所持
之不嚴二者盖交相用也且風被於物時乎長養則當
借吹嘘而使之榮時乎肅殺則當施揚厲而使之枯不
可膠於一定之迹憲持於已以吾之中中天下之不中
以吾之正正天下之不正不可狃於一偏之見若是則
風憲之能事可畢矣時宜世宦之胄也篤志績學以科
名顯庸於朝躋華陟要職居風憲道之大行兹惟其時
使物之被其風已之持乎憲誠不膠於一定而狃於一
偏豈非吾所望於時宜者哉或者唯唯都指揮李公聞
予言而善之因請書之為時宜贈遂錄其說
　　松泉子說
天下之物飛潛動植洪纎髙下至不一也莫不皆有理
存焉茍徒以物視物而不以理視物其不為物所奪者
幾希誠能以理視物則凡觸於目而感於心也皆足為
吾養身修徳之助昔小雅詩人之陳善納誨也有取於
鶴魚檀穀玉石之物其意以為誠有必著之機理無一
定之迹善無全美之類惡有相資之功盖以理視物而
非以物視物也然則陶君曰忠以松泉子自命得不有
合於詩人之意也耶且松之為物堅勁峭拔歴氷霜而
其色不變此其體也及著之於用則能棟明堂而不撓
柱大厦而不顛泉之為物淵泓澄澈貫四時而其流不
竭此其體也及著之於用則能滋稼穡而有秋成雲雨
而澤物曰忠之學將務明體以適用其有取於松泉也
寧不在是乎若曰席其凉陰飲其甘洌躭林壑之幽趣
是乃物其物矣非知曰忠者也盖曰忠為晉都督交廣
荆江八州軍事長沙桓公侃之逺孫世家臨江新淦公
有讀書臺洗硯池及陶母墓陶篺陶窰遺跡具存公甞
謂人曰大禹聖者乃惜寸陰至於衆人當惜分陰豈可
逸游荒醉生無益於時死無聞於後是自棄也世傳以
為名言曰忠為公後人尚以斯言自朂則其徳成材達
而著於用也當不異松與泉矣曰忠甞介中書舍人姜
君孟圭過予徴言是為松泉子說
　　凌昉字用端說
錢塘凌君士亨之子昉將冠而未有字其交善盧君廷
佐來問於予俾及其宿而命之予告之曰日始旦之謂
昉盍字之曰用端夫日太陽之精附天而行者也其出
也必始於東當其浴於咸池拂於扶桑光明漸著逮乎
麗於中天四海之大罔不畢照然日之行固有所始君
子之為學也豈無其端乎故為山必本於一簣而流水
必進於盈科未容躐等而凌節也是以灑掃應對小學
之端也而為精義入神之權輿格致誠正大學之端也
而為修齊治平之張本登登之築至於百堵千里之行
由於跬歩茍或謹始而怠終務本而遺末豈能若日之
明從微而至著哉此君子所以貴乎自强而不息也廷
佐聞予說而善之請書之為用端勉遂為之書用端貌
豐氣和白晳可念且篤志力學年方弱冠攻於書翰作
為詩文材藻英發予每誦而敬愛之盖其世父尚寶司
卿士昌公以善書登進而尊甫復以詩書教授鄉曲用
端天資固美然得自漸習亦有素信為名家千里駒也
使其為學因予說而加勉不以始終有間不日策名甲
第嶄然露頭角而出濟時用其所至果可量哉其所至
果可量哉
　　孫時相字說
太醫院御醫錢塘孫希賢先生有子名佐年茂質美篤
志力學從翰林編修岳先生游先生嘉其志雅器重之
因其冠也字之曰時相其同舍士友為之請說於予而
致勉焉予謂代天理物而居斧扆之尊者君也助理萬
物而居端揆之任者相也君垂拱仰成於上相正百官
均四海以承令於下於是事合於一綱紀不紊而治功
以成古之有國者莫不皆然黄帝舉風后力牧謂之六
相虞舜舉八元八愷謂之十六相伊尹仲虺湯之相也
周公召公成王之相也漢之賢相曰蕭曹丙魏唐之賢
相曰房杜姚宋宋之賢相曰韓范富歐此皆勲業著於
當時而聲名流於後世者也然其行實載於經布於史
册皆可考而知時相績學以待用仰師古人尚友前烈
抑將何所取法乎甞觀韓退之之論周公有曰當時天
下之賢材皆已舉用姦邪讒佞欺負之徒皆已除去四
海皆已無虞九夷八蠻在荒服之外者皆已賔貢天災
時變昆蟲草木之妖皆已消息天下之所謂禮樂刑政
教化之具皆已修理風俗皆已敦厚動植之物風雨霜
露之所沾被者皆已得宜休徵嘉瑞麟鳳龜龍之屬皆
已備至夫周公相業若是則古今之相豈復有過於周
公也哉此時相之所當取法者也果能以周公為法斯
不失人臣以道事君之大節而致主於黄虞三代之盛
漢以下不足道也雖然用與舍屬諸人者也學存諸我
者也在我者不可不力而毋徒自諉可焉時相勉乎哉
　　贈蕭廷器字說
孝陵衛指揮使蕭君名瑋字曰廷器君以命字之義未
達請予釋之予乃為之説曰石之美者謂之玉玉之美
者謂之瑋玉人得是美玉於是琢以為珪為璋為瑞為
璧為球為珮為節為琬為琰為琮之器所以著其用於
宗廟朝廷之上也然器之為用必貴乎玉者以玉有温
潤而澤之仁縝密以栗之智廉而不劌之義垂如墜之
禮叩之其聲清越以長其終詘然之樂瑕瑜不掩之忠
孚尹旁達之信玉之為徳若是古人用之所以象其美
也故鎮圭以合諸侯以恤凶荒用其仁也齊有食玉用
其智也牙璋以起軍旅用其義也國君相見以瑞相享
以璧用其禮也鳴球佩玉用其樂也邦國玉節用其信
也琬以結好琰以除慝用其忠也兩圭祀地黄琮禮地
用其能達於地也四圭祀天蒼璧禮天用其能達於天
也圭璋特達用其能達於徳也此器之為用所以必貴
於玉也今夫執玉而謂人曰吾欲以為珪璋人必曰可
何哉周於用也執珪璋而謂人曰吾欲以為琮璧人必
曰不可何哉局於器也廷器將門之胄也美風儀攻書
史精騎射膂力過人承父祖之勲烈守國家之陵寢孝
盡乎繼述忠竭於勤慎材美瑩然固八尺無瑕之玉也
培養厥徳全其在璞之質以立其體則以之用於諸侯
而仁見焉用於軍旅而義見焉用於相見相享而禮見
焉用於結好除慝而忠見焉隨其所用而無適不可是
之謂不器詩曰左之左之君子宜之右之右之君子有
之吾有望於廷器焉若昔孔子謂賜為瑚璉之器是局
也廷器勉旃尚毋局於器哉是為說
　　王鍇廷堅字辭
人生而名命於父冠而字命於賔禮也古之冠禮元服
三加與夫命字皆有辭今此禮廢已久非好古君子孰
能行之左府都督分閫遼陽太原王公於其冡嗣鍇之
冠也能舉三加之禮鍇之外舅前都閫陳公為命其字
曰廷堅既行其禮可無辭乎乃為追補字辭以朂之曰
屹屹之臺崇構九成基惟堅也彌久弗傾煌煌之輿逺
道千里材惟堅也彌勞弗毁矧兹鍇鐡西方之精孕靈
太白粲然光熒厥性從革曾不少變鉅鞴洪鑪貞姿百
錬淬鋒清泉斂鍔越砥水斷蛟龍陸剸犀兕不缺不折
堅莫與儔清霜紫電凛凛横秋君子浩然以志帥氣直
養無害充塞天地磨不可磷涅不可緇物莫能屈介然
自持咨爾廷堅勿渝雅操尚顧斯名唯實之蹈
　　贈劉氏二子字說
髙陽劉公普觀其先自永樂間來居京師惇徳樂善世
承詩禮公有子二人長名福次名祥福精推歩之術居
欽天監為天文生祥尚輸粟之義獲榮冠帶之賜二難
秀敏瑩若連璧首服既加賔甞字福以順卿字祥以達
卿而其義未白貢士姚秉常為請予說以發揮之稽諸
禮有云福者備也備者百順之名也無所不順之謂備
言内盡於已而外順於道也忠臣以事其君孝子以事
其親其本一也上則順於鬼神外則順於君長内則以
孝其親如此之謂備唯賢者能備能備然後能祭也孔
子曰我祭則受福是知福之受於已者豈非本於能順
乎道也哉順卿勉之尚於凡百云為罔不順之於道則
福即此而在矣禮又云天不愛其道地不愛其寶人不
愛其情故天降膏露地出醴泉山出器車河出馬圖鳳
凰麒麟皆在郊棷龜龍在宫沼其餘鳥獸之卵胎皆可
俯而闚也則是無故先王能修禮以達義體信以達順
故此順之實也董子曰和氣致祥是知祥之萃於世者
豈非本於信實之達也哉達卿勉之尚實體此信於身
則其所發自然中節達無不順而致乎祥矣為二子者
一則仰觀俯察究天地之秘一則忠君孝親服朝廷之
寵皆能挺拔自振出乎流俗者也况佳名美字本諸禮
經余特略述梗槩以告若夫意義之全則祭統禮運備
焉請考於斯而躬踐之庻名實相副而為知禮之君子
矣秉常既欲佘言則忠告善道固所當盡者也遂為說
以貽之
　　李克靜字辭
予自上京束書南歸買舟潞河得與金臺李君安共載
君亦欲南遊為貿遷之圖盖皆為名利所役而然者也
舟中閒敘因論及其名與字而詢於予曰安之有斯名
也賔實以克靜字予殆今不遑寧居未知所以為靜而
能稱斯名也欲底安靜其道何繇予以謂字必有辭所
以著其義而示規戒焉古之道也安而字曰克靜其得
繕性之道矣於是辭而告之使勉焉辭曰
人生而靜天性自然渾然在中不倚不偏泊乎無營是
曰安宅天君以寧虛室生白感物而動欲斯有遷馳騖
膠擾日戕其天所貴未發黙加存養夜氣清明無物不
長致省於動在審其幾必慎諸獨察乎隱微閑邪存誠
敬以直内知止能得物莫能累惟克靜甫尚保爾真不
聞不睹以全靈醇事變紛攘沉靜以待目無全牛迎刃
而解我辭爾告古訓可徵爾服我言毋忝爾名
　　贈江氏二子字辭
金陵江淑政浙西舊族也其先洪武中以貲選來居京
師遂有籍於是以徳善修其身以禮法治其家以詩書
教其子閭黨稱忠厚誠篤之士必曰淑政也淑政有二
子長曰勇字克禮次曰容字克寛夙承過庭之訓皆端
謹信慧怡怡孝友入其門藹然春陽之和煦也且善勤
生治産以致養㫖甘􁊍瀡之奉罔不充給可謂克家之
子矣交親者咸愛重之於是倪公仲仁為請於予曰二
子克禮克寛得字於既冠之日為已久矣然其義則未
聞也兹欲一言釋之以致勉不識可乎予以謂冠必有
字字必有辭禮也今既失是於前追而補之不愈於終
失乎乃為之辭以告庻使知進徳之方以盡交規之義
厚之道也辭曰
人之為徳貴乎有勇茍無所主必至妄動暴以傲物剛
以凌人一朝之忿亡身及親所以孔子戒乎血氣自反
而縮養以理義見善力行禮為之防勇而無禮實亂厥
常嗟嗟克禮尚思自厲以禮制心勇斯合義人之為量
貴乎有容茍有所蔽狹乎厥中窒而不通拒而不受自
暴自棄甘於汙陋所以孔子美乎能寛豈惟得衆萬善
歸焉不辭細流海斯成大朝盈夕涸溝澮之隘嗟嗟克
寛尚廓其天籓籬不隔八荒洞然我作此辭用進厥徳
朝斯夕斯服之無斁
　　陳孺人質素說
掲陽鄭君秉貞之妻曰陳孺人潮陽故家女也孝奉姑
嫜相夫教子咸盡其道淑行確實不事華靡宗族賢之
皆稱之曰質素户科給事中蕭君龍其壻也為之請說
於予聞諸易曰無攸遂在中饋貞吉詩曰無非無儀惟
酒食是議盖婦人伏於人也事在饋食之間無所敢自
遂焉况可有非議乎有非有儀非婦人也况可有文采
乎夫質者文之素素者采之質質素者婦徳之本也故
天下之物必先有質而後有文使婦徳而從事繁文則
趨於巧餙而非室家之所宜矣此其所以貴乎質也繪
畫之事必先有素而後有采使婦徳惟務采絢則流於
浮藻而非閫閾之所尚矣此其所以貴乎素也婦之徳
有四古者九嬪以教九御曰徳曰言曰容曰功徳必貞
慎而後謂之質素有所矯偽則非也言必信慎而後謂
之質素有所虚誑則非也容必婉娩功必精緻而後謂
之質素有所曼冶纎麗則非也昔者先王之教始於閨
門關睢麟趾之化播於二南所謂窈窕淑女歌其徳也
害澣害否歌其言也曷不肅雝歌其容也為絺為綌歌
其功也有勤儉孝敬之美無慢易驕侈之習其質素為
何如孔子刪詩列之國風之首豈非垂法萬世而為閨
門之所當法者乎婦人之行不出中門固有不可得而
知者然即宗族所稱以求孺人之實其於四者之徳質
也素也必能兼備而有合於詩人之所歌者矣用為說
以貽之
　　殷氏五子字訓
禮生必有名冠必有字人道之當然也名命於父字加
於賔所以致成人之望也甞觀冠禮賔告之以字之辭
曰爰字孔嘉髦士攸宜宜之於嘏永受保之古人之於
字致其屬望也如此今人之於字貿貿而受汎汎而稱
有不知義之所在者多矣尚安望其能宜哉殷氏兄弟
景禧景和居金陵新河有年矣務徳嚮義為邦人所重
有子五人教以詩禮舉止詳慎景禧子名冕名晟名昂
景和子名顥名昱亦既冠而字矣親善胡某嘉景禧景
和之有子也來告予曰殷氏之子冕曰廷貴晟曰廷章
昂曰廷振顥曰廷秀昱曰廷哲賔既加以美字矣然未
知所以為宜也願示以宜之之道使知獲福保守之方
則幸焉諸君子之用心可謂愛人以徳者矣言何靳夫
字必有訓詁而後義理明人必資訓迪而後徳業進乃
為訓以貽之所以釋其義而厲其徳也其辭曰
冕者冠也肇自軒后有覆有旒加之於首天子所服既
美既華端冕于廷貴莫與加人有天爵是曰良貴冕也
克修人爵自至晟者明也乃日之光照臨下土無逺弗
章人有明徳光輝彰著明明在廷以匡百廢章則為賢
昏則為愚朂哉惟晟勿昧厥為昂者舉也自下而升如
彼鳥羽振舉騫騰庻事孔殷惟才克理致用於廷提綱
振紀才適於用資學乃成朂哉惟昂百廢自興顥者清
也清英之氣氣鍾於人乃為秀異昱者明也陽明炳烈
氣鍾於人乃為明哲惟秀與哲勿䘮厥良揚于王廷邦
家之光字乃名孳允為嘉美所望諸子體之而已體之
云何惟身是修孝悌忠信仁居義由本之詩書文之禮
樂斯為成人何愧何怍廷斯可用蔵器待時實與名稱
惡有不宜所望實深斯為無負神之聽之錫爾純嘏
　　席氏三子字訓
姑蘇包山右族有席氏焉晜弟三人長名敏誠次名敏
惠季名敏政皆未有字也敏惠游於京師獲交金陵之
士於是沈君廷庸為之問字於予予為字敏誠曰以忠
字敏惠曰以仁字敏政曰以徳廷庸以為相規以善朋
友之義也乞為訓辭為其晜弟朂乃告之曰真實無妄
是之謂誠純一不雜天理流行天地萬物無非實理人
之一心與天同體心有未盡則渉偽虚事皆無實小人
之趨是以君子必貴以忠忠實不欺誠存於中嗟嗟敏
誠宜忠是力心主於忠斯無不實分人以財是之謂惠
見困必矜遇窮則濟民胞物與其本實同豈以彼此有
間於中心或有偏遂生畛域喜戚何加秦越肥瘠是以
君子必貴以仁心存惻隱萬物皆春嗟嗟敏惠宜仁是
務一視同仁惠斯能布法制禁令是之謂政政者正也
率必以正正之馭物如彼準繩觀感而化無為而成道
茍弗行心何有得本之則無恃末何益是以君子必貴
以徳徳以臨民有耻且格嗟嗟敏政宜徳是崇家亦有
政孝友睦雍惟爾三子尚隆厥義夫豈逺而欲之則至
存之在我體立用行朝斯夕斯黽勉勿忘
　　說梅箑
草木具貞白之操者莫梅若有識皆重之王君牧之善
寫其真趙君伯顒甞求其一枝於箑翰林諸公見其可
重咸排葩剔幹着筆於上以寄興伯顒慮棄捐於秋風
也乃裝褫成軸復有發揮之者梅亦逢矣夫當其寫是
梅也本以餙箑而已初無圖傳意也及再經品題遂為
士林竒物以傳然則士君子不求有功不得已而功成
不求有名不得已而名立有異是梅者乎予於是乎有
感
　　王徳明字說
金陵王公士英其先錢塘人也厥祖洪武中以富室徙
京師遂家於斯公敦厚謹愿惟禮義是蹈鄉稱善士有
子曰晟性資純篤端重寡言克遵義方之訓年踰弱冠
未有為之字者鄉貢進士甯君廷用為請於予予為字
之以徳明而為之說曰晟者日之明也日乃火精衆陽
之宗秉乎氣機運行於天光輝烜赫而明無不照者也
當其出於暘谷升於扶桑麗於中天凡在下土無不炳
煥者明之至也日固至明然入於虞淵則昏昧矣隱於
豐隆則晦㝠矣烏睹其為明乎殊不知地雖能隔於一
夜至於平旦則明雲雖能翳於一時至於開霽則明盖
明者其體而蔽者其外也外曷能虧其體哉人性之徳
亦猶是也性受於天虚靈不昧萬理咸備其體本明也
然不能不蔽於外誘故物我相形利欲相攘顛倒是非
混淆黒白而淪於闇矣君子當加刮磨之功因其心之
所發而遂明之若孺子入井之事感而惻隱之心發則
推之以盡乎仁而仁之徳以明蹴爾嘑爾之事感而羞
惡之心發則推之以盡乎義而義之徳以明以至辭讓
是非之心隨感而發無不擴充而禮智之徳以明則外
誘不能蔽而厥初為能復矣由是天理流行本體明徹
尚何異於日乎易曰大人者與日月合其明斯之謂也
聞之晟愉色惋容事親克孝甘㫖備供念劬勞之徳無
可以為報也本浮屠法不飲酒茹葷者三載雖於禮有
未合而其志則可尚矣予字之以徳明者固望其推孝
親之心充四端之善日用之間惟理是循而不蔽於外
則徳無不明而用無不當矣徳明尚觀日之象致其學
力以明其明徳於已哉是為說
　　贈楊氏二子字辭
楊氏之先山東青州益都人也洪武間來居金陵今為
江寧人兄弟二人長曰銘次曰芳皆通敏有才識勤於
治生克隆友愛雍然以和鄉黨皆稱美之有字銘以徳
新字芳以徳馨者字義則未知也其所友善者來問於
予且求言以為之勉予謂名必有字字必有辭古之道
也乃申辭以訓之曰徳之在人具於一心均禀同得衆
理森森或拘於氣或溺於欲茍不知修必至亡梏所以
大聖惟我成湯銘之於盤自警不忘其盤伊何沐浴之
器其銘伊何日新不替身之有垢皆知洗為心之有惡
洗反不知所貴君子日新其徳猶潔其身去其邪慝舊
染既去靈臺凈蠲日新又新動皆以天銘乎銘乎尚加
修復净潔身心如恒澡浴勉旃弗怠勿間始終是為君
子表裏冲融華之在物芬芳馥郁冉冉襲人其氣可掬
所以蘭茝空谷自芳宣尼鼓琴靈均佩囊不以無人其
芳不吐保其天真人自見取物芳以華人芳以徳明徳
惟馨非在黍稷人之為徳本無不明私欲蔽固乃始晦
㝠狡獝姦回日流汙下穢惡彰昭掩鼻不暇所貴君子
在明其明刮垢磨光朗然太清本體既明應物咸當美
在其中馨香外暢芳乎芳乎尚與天游徳充有本其芳
自流勉旃弗怠勿入於昏是為君子香名逺聞惟爾二
子卓然有立早暮交修在乎務徳我作此辭用訓爾成
實茍克踐何愧斯名
　　侯完字以全說
侯氏仲良江右人也生子曰完年當弱冠既加首服賔
為字曰以全其友史信為求字之說於予天下之物完
則為全器缺則器不全故肉好完則為全璧輗軏完則
為全車惟人也以形而言則四肢五官百骸九竅有一
不完固不得為全人以理而言則四端五典百行萬善
有一不完又豈得為全人哉故氣禀於天者既有以全
其形矣則理具於心者可不思有以全其性乎盖性分
之中萬理咸備純粹至善渾乎天真無少欠缺本皆全
也及其隨所感而發也乃或寡仁鮮義蔑理無智孝薄
於親弟缺於長忠虧於君信爽於友而始有不全何哉
利欲之私蔽之耳故君子克去已私動無非禮以義制
事以禮制心使其操存久而涵養熟則天理復還而性
真以全初非昔不足而今有餘也於是體備用周汎應
曲當左之無不宜右之無不有其為全人又何異肉好
完而為全璧輗軏完而為全車也哉雖然世之人於物
不完者非全器形不完者非全人夫人而能知也至於
性行不完者非全人則有所不知也故舉以為以全告
以全尚惕然以思吾之一身頼父母全而生之矣其務
全其性行以無忝此生斯之謂孝以全其朂之哉
　
　
　
　
　
　
　倪文僖集巻二十三
欽定四庫全書
　倪文僖集巻二十四
　　　　　　　　　　　　　明　倪謙　撰
　跋
　　跋趙松雪東坡像贊
趙松雪在翰林文名重當世其游戲翰墨特餘事耳而
類非人之所及盖其人品甚髙興意所至自然絶倫今
觀其寫東坡遺像并書山谷贊辭識者謂其白描類李
伯時楷法類姜堯章斯固然矣抑亦論其跡也原其心
其殆有尚友之意乎嗚呼公為石泉作此石泉已矣而
持信能保藏公已為之感歎今持信何在而公亦仙去
流傳於世乃為朱氏所珍襲予安能無所感哉然而公
之遺墨固無恙則知公之名寧獨重於當世也
　　書趙松雪人騎圖後
右趙吴興人騎圖自云得意筆距今相去百有餘年而
神采精明勢能飛動若坐松雪齋中睹其抽毫落紙時
也非有神物黙相奚能不為炲燬螙蝕若是豈易得哉
前後大夫士更相詠賞已盡厥美詞翰清古宜與此圖
並傳皆不易得也尚祕重之
　　跋泉坡先生書
自漢張芝創為草書筆勢流動縱放不羈遂為學者所
宗至晉王氏父子以善書名天下而逸少乃謂我書比
鍾繇當抗衡比張芝猶當雁行其重芝如此然論者謂
逸少書飄若浮雲矯若游龍子敬書如丹穴鳳舞清泉
龍躍世遂稱為字聖今觀泉坡王先生為艾崇振氏書
虞邵菴風入松辭一闋俊邁飄逸不窘邊幅整整斜斜
真有羲獻氣韻其得宗家之典刑也耶盖先生道徳文
章著於事業者赫然為昭代之名臣胸中所養浩瀚端
䆳故形於翰墨清灑神妙不求工而自工者如此崇振
寶而重之其知所好尚哉
　　跋巙子山墨蹟
康里子山在勝國時官至翰林承㫖浙省平章風神凝
逺制行峻潔其遇事英辯法家拂士弗能過之博通羣
書刻意翰墨名重當世史稱其片紙之存人爭寶之不
啻金玉此跡乃其所書漢延淑堅與李文徳書也觀其
筆畫遒媚轉摺員勁信乎為可寶也虞邵菴以謂清慎
明哲之所寄興諒固然矣臨淮彭茂宰博雅好古其襲
藏乎此者盖亦尚友之意乎
　　跋徐氏西成圖
吴興徐君孟珵躬畊畎畆不求聞達因以畊樂自號舊
得古畫一幅而悅之蓋狀田家刈穫西成之事也畫不
著作者氏名而筆法甚精孟珵常徵文學宇文君記之
學士張公浮屠純一師詠之矣然其畫歲久粉素朽剥
孟珵因其子士權仕游京師更命錢塘夏君臨之而仍
冠舊圖記詠於其上示予徴言昔宋馬和之甞作詩經
圖傳於世予觀是圖彷彿大田良耜之篇是圖或出於
和之歟不可知也夫農事生民之本天下之至勞者也
彼世之貴富子姓生於豢養孰知稼穡之艱也若是孟
珵父子用是重繪此圖而冀其久存豈徒以為陳玩而
已乎無非欲使子孫之觀之者居畎畆之間則當知効
此而不惰食朝廷之禄則當知致此之不易也其詒謀
之道逺矣嗚呼賢哉
　　跋李瑢書
右朝鮮國王李裪第三子安平君李瑢所書予甞使其
國所得者也夫以三韓逺夷而能工於筆札如此于以
見文化之無外也敬奉内翰錢先生共賞鑒之
　　跋瀬東送别詩後
右得全詩二十首作者十二人乃倉使浦君廷玉曾祖
之遺物也廷玉辱與予交甞曰珎曾祖諱仲淵其先髙
昌人發身科第仕元為嘉興路同知卜居建康之溧陽
州後陞湖廣廉訪使州守林公輩繪瀬江送别圖成賦
詩為贈聨成一帙元季兵戈搶攘中遺失不知所在國
朝正統初訪求得之然圖與前後章皆已裂毁所存者
僅此殘墨而已予聞之因閱諸作多以塲屋為惜簿書
為勉似未第而作掾於憲司者殊與廷玉之言不類姑
置弗論獨惜夫長篇短章珠玉輝映皆可傳誦然甫及
百年輒已零落使無廷玉之賢購求而表章之則此終
為覆瓿之具而先徳不幾於湮没乎傳曰莫為于後雖
盛弗傳良有以哉遂為題其後而歸之為浦氏子孫者
尚什襲而藏諸可也
　　書司馬温公告身後
右司馬文正公授龍圖閣直學士告身一通公十二世
孫給事中恂之所藏也公之在宋朝正聲勁氣天下共
知今觀所降之勑詞極襃奬豈惟天下知之而受知於
君亦深矣惜其垂老入相僅八閱月而卒不獲竟其所
為然已變為嘉祐治平之治嗚呼世豈復有斯人乎九
原有作吾願為之執鞭
　　書宋權通判婺州軍州兼管内勸農事司馬儼擬
　　　轉朝散郎告身後
此宋權通判婺州軍州兼管内勸農事司馬儼轉朝散
郎之告也儼為温國文正公之孫今刑科給事中恂之
十世祖給事公重裝褫成巻出以示予予因歎夫名宗
舊室何處無之然為子孫能保其先世手澤者曾幾何
哉今給事公豈惟保守不墜而又克繩祖武其賢矣哉
文獻足徵於斯見矣
　　跋孔唯伯所藏夏日紀興詩石本
右駙馬都尉永春侯王公夏日紀興詩六首從而屬和
者六人錢塘孔公唯伯得其石本裝褫成巻出以示予
不惟見逢掖之士方袍之徒類皆能言而聮姻帝室者
亦足以暢其性情之正焉國家文運之盛槩可徵矣尚
寶藏之
　　書聶廣文懐坡堂巻後
士有曠百世而相感者有同世而不相知故孔子去周
公若此其逺而寤寐時或見之莊生與孟子隣壤平生
不一接識使莊生知慕孟子而求就正焉將必聞道而
不至於寓言以詭世矣故前修往哲能致懐慕於人者
由其志同而道合也志同道合雖曠世且懐慕之而况
於親炙之者乎仁和學諭臨川聶先生甞以懐坡名其
退公之堂復為文以記之蓋慕蘇長公之為人也長公
文學政事足以名世其進用也論思密勿不自知其在
於紫微玉堂其遷謫也間關轉徙不自知其在於瓊崖
儋耳盖其嬉笑怒罵莫非文章之發而視得䘮為一致
天下之物果足以動其心哉先生博學能文慷慨有氣
節甞以緒餘淑諸人而未得一試於用則其所以懐坡
者殆得孔子寤寐周公之遺意夫豈徒以長公兩為是
郡與先生兩司教鐸聲跡之同而已耶孟子曰是尚友
也先生以之
　　書重建司馬温公祠堂疏
司馬温國文正公葬陜之夏縣晁村而其子孫居於越
者因隨建炎南渡故也公著資治通鑑一書明治亂正
綱常以幸萬世其功與霄壤相敝故佐食孔子廟庭天
下共祀之矣至於掲䖍妥靈專廟而祀又其子孫追逺
之孝所當然也越故有廟久廢公十世孫庭芳欲重修
建而力未贍將援衆力之助以成之於是乎公之遺子
孫以清白而子孫世守其清白皆可見矣讀公之書仰
公之烈者孰無敬慕之心哉刑科給事中恂如庭芳子
也持疏詣予故薄言徃助視予力之所及焉
　　跋耶律楚材贈劉陽門詩
有元起北方庻事草創法制未備至太宗始立中書省
以耶律楚材為之令當是時用事者皆諸蕃降附武獷
之人獨頼太宗信任楚材故稍得以儒者之道匡捄其
間使無楚材惡能立其國乎觀其贈劉陽門一詩藹然
憂國䘏民襃賢嫉惡之語豈非一代之賢相乎詩後題
庚子乃太宗即位之十二年楚材執政已十年矣先是
國令凡失盜者令民代償民苦之多亡命所謂黎庻逋
逃殆以此歟是年楚材請悉以官物代還盖其心一以
安民為本故見陽門能安民而發此以賞之所謂唯仁
人然後能知仁人也陽門諸孫廷瑞浸潤詩書家業昌
盛嗚呼仁者必有後豈不信哉楚材作是詩之明年太
宗崩幸臣專政言不見用又四年竟以憂卒惜哉楚材
後封廣寧王諡文正予甞使朝鮮過廣寧見其墓在城
北三里醫巫閭山之麓云
　　跋赤壁圖後
宋神宗元豐二年東坡為李定舒亶所搆欲寘之死頼
王安禮申捄得貶黄州二賦之作乃在黄之四年他人
之遭遷謫必抑鬰無聊之甚矣而東坡方且與客為赤
壁載酒之游吟覽江山傲睨物表其休休之樂若無入
而不自得世之榮辱豈足以動其中哉錢塘劉君廷瑞
甞以東坡後賦求陳君士謙狀而為圖復求侍書蔣先
生以楷法書于後今去東坡幾四百年讀斯賦也觀斯
圖也當時風景宛然在目盖廷瑞志慕東坡之為人非
取翰墨之工以資玩好而已也覽者當知之
　　書陳祭酒贈楊編修序文後
翰林編修宗器楊先生榮膺勑命襃贈其親得請還咸
寧燎黄展墓此序乃南京國子祭酒陳公所作手書以
贈先生者也先生甞卒業南監在公講下故公知先生
甚深特加器重是以序文述先生峻却太守之女力辭
都憲之職二事為詳謂可以戒貪得厲廉恥而抑奔競
先生志節之髙固不止此二事然此二事衆人所共知
故詳言之其所不知者可類見也先生予畏友也素以
克篤之學負海内重名秋闈春榜俱擢第一殿試賜及
第持身正大處事明决足以當大任而不疑然恬於進
取故富貴不能以累其心也夫君子惟知在内者重故
視在外者輕茍或持志不堅則雖能謹於暫未有不忽
於久者先生自寒素以至通顯堅守一節終始如一非
其燭理明而知幾審能若是乎易曰介于石不終日貞
吉先生近之矣
　　跋嘉𤓰圖後
福建道監察御史句容張君孟弼大父諱觀洪武五年
夏六月甞有嘉𤓰䨇實同蔕産於家園以獻於朝上顧
甚悅薦諸太廟特加錫賚親為文讚之伏讀聖製有願
爾世世家和户寧有志子孫封侯列公雖千萬世休忘
勸農之語復有草木之祥生於其土亦惟其土之人應
之之諭大哉言乎是雖皇上謙冲不有之盛心抑以見
瑞應之臻非偶然者夫溥天之下莫非王土况句容為
國家祖鄉當建國之初而和氣薰蒸靈物是生固足兆
宗社綿綿之慶矣然不於他壤而獨茁張氏之園豈非
天監厥徳有足以與國匹休者乎皇上既歸其應而又
稱願之實張氏千載之遇也今其子孫自觀以來食指
數千詩禮相承簪紱相輝蔚為盛族而孟弼又以正聲
勁氣著名臺端玉音所襃於是益驗猗歟休哉孟弼予
同年進士其在廷也不啻鳳麟芝草人快睹而景慕之
嗚呼張氏之瑞豈獨嘉𤓰也耶
　　跋王㑹圖後
右王㑹圖一帙乃新淦崔溪萬石長席氏緝簡所家藏
者也緝簡頃游京師出以示予觀斯圖所繪四裔人物
竒形詭狀被服紋罽飾人人殊種凡二十有八咸有名
識其拳髮深目或繫帛或手器或耳環者有十類曰芮
芮曰滑曰渇搫陀曰獅子曰胡密丹曰白題曰于闐曰
周古柯曰呵跋檀曰龜兹其用帛裹髮或𤣥或素者有
五類曰河南曰武興曰靺曰宕昌曰鄧㱏有加帽戴冠
若蓮花豹尾者亦五類曰波斯曰百濟曰新羅曰倭曰
髙句驪其躶而以帛絡臂者有三類曰北天笁中天笁
曰狼牙脩其被髮者髙昌以花帛掩踝者天門也以豹
皮抹首者建平蜑以虎皮䨇尾飾首者蜒也最前一種
冠纓籠巾朝衣寛博翼以二侍類大酋長者縑素朽敗
失其名識考之唐貞觀三年閏十二月天下太平逺方
諸國降附甚衆中書侍郎顔師古請如周史集四裔朝
事為王㑹篇寫圖以示後乃命閻立本圖之當是時突
厥突利可汗入朝前類大酋長者豈其人乎且太宗之
為君也削平僭亂統一中外其功固鉅矣為師古者正
宜引君當道夙夜兢惕以保王業若周公退遜於越裳
召公戒謹於旅獒斯為美耳奈何以是圖侈蕩君心而
啓其好大喜功之志也耶卒使十漸之失不克終而遼
海之役勤兵於逺師古不得逭其責矣今去有唐幾千
年要之是圖非當時立本之筆乃後人模臨無疑然筆
精墨妙非龍眠居士輩不能作雖有殘缺不害其為可
寶也緝簡尚珍藏之
　　書研山圖巻後
此巻有米顛研山圖及其所自述後圖拜石事并系論
說又圖馬式并述滕困學所記則梅花道人也米顛之
書似與後筆相類豈皆出於梅花歟最後有即之扎子
則親筆也黄門司馬先生出以示予一展玩間獲見四
賢之髙致宜傳好事用廣見聞
　　跋宋克温所書趙松雪蘭亭十三跋
右宋克温所書蘭亭十三跋正其中年得意筆也夫趙
松雪以善書獨歩當代而於右軍蘭亭石本至為之屢
跋而不已使其得見未入昭陵之跡其愛慕當何如說
者謂羲之為字聖信不誣矣克温亦以善書獨歩國初
然必書其所跋者其愛慕松雪有異松雪愛慕羲之也
耶劉君既康得其刻本裝褫而寶藏之是又愛慕克温
者也
　　跋米家書畫巻
米元章天資髙邁書法入神畫有竒思元暉博學嗜古
能世其業作畫草草而成不失天真書亦臻妙論者謂
宋之有元章元暉猶晉之有羲獻也元暉紹興中拜兵
部尚書髙宗眷待甚厚賜御書右文殿碑又詔書道山
堂碑其見重如此元章墨蹟余甞見之而元暉之筆則
未睹也錫山應先生忽持此巻見示謂為元暉真跡題
曰米家書畫昔山谷贈元章之詩有滄江夜夜虹貫月
盡是米家書畫船之句先生尚保藏之余恐光怪之發
將亦不可得而掩也
　　書葉秀實傳後
自古嘯聚之盜其初也率皆焚廬舍恣殺掠以脅人之
從及其後也攻城邑僭名號蔓延而不可制當烏合時
使得材武者草薙而禽獮之厥患頓弭不然必至興師
用兵始獲摧破其黨雖卒歸殄滅然生人罹其殘毒禍
亂相因而起而國隨以亡者不少焉若漢之張角唐之
黄巢宋之方臘盖若是已蘇之昆山有妖僧提㸃者
在元季時聚徒焚劫勢日猖獗有司莫敢誰何公傷鄉
人被其殺虐奮不自顧率敢勇士掩捕之皆就顯戮使
是時微公禍有不可勝言者其陰功厚徳何如也僧既
死公甞戲作舉火文以狀其惡公五世孫與中今為山
西叅政贊戎邊閫録是文以傳於世予於是而歎唯公
陰徳之厚故能鍾慶於後賢唯與中之賢故能表章乎
先徳皆可書也
　　書朝鮮權近應制詩後
朝鮮陪臣權近可逺當洪武丙子夏被徵來朝奏對稱
㫖我太祖髙皇帝嘉其篤實恩禮優厚命隨班文淵閣
及宴游都市以寵異之累命二十四題俾之賦詠復親
洒宸翰製律詩三章以賜後近祗捧還國追感天恩之
渥遭際之隆謹用繕謄附以已作珍襲永為家寶國王
聞之為鋟梓以傳不朽甚盛舉也吏曹判書擥為近之
孫有事天朝以謙甞使于其國也出以見示屬綴一言
竊謂自古帝王有作惟大舜甞為勑天之歌臯陶于是
乎有明良之詠乃元首股肱相與責難于一堂之上未
聞疎逖之臣得預于此者也惟皇祖以天縱之聖削平
海宇悉土悉臣仁同一視雖若近之為陪臣者亦得以
霑龍章之賜伏讀彊無詐習不納逋逃載修禮義之句
大哉皇言誠得撫飭藩邦之道者矣聖徳之盛固已軼
於有虞古者列國皆有詩惟吴楚缺焉盖巡狩陳詩將
觀得失以為黜陟時吴楚不承威令黜其詩者所以深
惡之也仰惟皇祖命近陳詩詢朝鮮開國之由遷京之
故與夫邦域之所届道路之所經固不以夷而外之也
而近也敷析詳明音韻諧暢可謂能言之士矣聖治之
盛抑又過於有周良由朝鮮自箕子以八條之教化導
其人而詩書禮樂霑濡聖化者久故其國克知畏天恪
謹侯度而士皆好學用不乏賢則所以維持鞏固相與
延國祚於無窮者固於是編見之矣真世寶也三復敬
歎而書其後
　　書黄學士鐃歌鼓吹曲後
余甞被命在東閣纂修天下地志欲採當代人物以見
其郡邑之所産然名公鉅人建功立業者莫詳于國史
乃發内閣秘藏因得拜觀累朝實錄而太祖髙皇帝創
業垂統之跡制禮作樂之典具在然其所作之樂用於
郊廟而隷太常者則皆譔新曲而協雅調用於朝㑹燕
享而隷教坊者則皆譔新辭而用舊調至於戎旅啓行
凱還之際所以揚武徳而振國威者其樂則未之見焉
豈朝廷惟務偃武修文而未遑及之歟故迄今用於戎
旅之樂雖協舊調抑亦有其聲而無其辭耳翰林學士
金城黄廷臣先生甞撰鐃歌鼓吹十六曲以備紀我朝
太祖太宗之神功聖徳辭意𢎞壯音調鏗鏘誠可施之
戎旅者也使朝廷於啓行凱還之際舉而奏之豈不足
以補戎樂之未備乎若先生可謂有志於禮樂者矣莊
誦之餘敬識其末以俟
　　跋李揮使紱所藏莊生說劍圖
書曰后從諌則聖拒諌者未有不䘮亡者也然人臣進
諌其道有二有直諌有諷諌犯顔不諱之謂直婉曲開
導之謂諷直諌施之明主無有不從况諷諌乎諷諌施
之庸主且不敢必其從况直諌乎趙文王好劍士莊子
欲諌止之先治劍士服往見以投其好徐以天子諸侯
庻人三劍為諭以開導之文王雖庸亦能從之而罷劍
士昔齊宣王好貨好色好勇孟子皆因其情充其善以
格其非莊子之意亦猶是也故曰巽與之言能無說乎
若莊子者可謂納約自牖而得諷諌之道者矣此畫筆
意精工狀出當時說劍情態甚妙殆非李龍眠輩不能
原其所以作此者以見臣得進諌之道君有納諌之美
者也豈徒資玩賞而已哉雖然莊子為人大扺以全身
逺害為髙而不肯用於世今乃從悝千金之請騁遊說
以蹈危機何也其亦寓言也歟
　　跋定襄伯郭登畫
定襄伯郭公康濟乃開國元勲營國公英之孫以貴戚
入侍仁廟為勲衞累立戰功疏封伯爵其天分極髙自
幼折節務學博洽羣書為詩文有竒氣尤工書翰甞從
鶴城金文鼎先生遊先生善繪事師董源黄子久公目
得心解落筆輒自不凡府倅馮君得此幅見示意必中
年所作觀其簡淡蕭散意趣髙古真可與鶴城頡頏孰
謂矯矯虎臣躍馬提兵摧鋒破敵者乃能弄粉墨於毫
楮間有如是之妙也耶盖其襟韻閒雅故形於遊戲者
自與庸史不同能武能文信一代之竒材也矣然公亦
自靳少與人作故知之者鮮用是馮君欲予言以彰之
抑亦愛重其人者歟
　　跋趙魏公書文賦
趙文敏公書法妙絶當代以予所見其石刻散在天下
者不下百數十本而墨蹟流落人間者稱是所見者若
此所不見者尤多也論者謂其人品極髙故其形於筆
端者自臻神妙雖然亦由於積習所致也古人有云筆
秃千枝墨磨萬珽不作張芝即索靖盖文敏天分既髙
又加之以積習宜其書法逺過人也此本文賦乃山陽
畢廷璽家藏故物觀其行書筆意皆自羲獻中來而融
㑹變化極其精熟誠不易得也嗟夫書法士之一藝耳
非積習則不能以致精况事有大於此者乎
　　跋英國公張懋先世遺墨巻
太保文安忠僖侯張公文端終年甞作二絶句用隷古
書之以示其姪英國公廷勉有收綸罷釣媿懶讀書之
語盖侯弟兄鼎立享有茅土為國虎臣豐功偉烈垂邁
當世世之人惟知其為驍雄武勇之士孰知其中之所
存乃能知止足好文學形諸韻語若學士大夫之所為
是豈常人所可及哉宜其以功名始終也廷勉謹識而
珍襲之其與無恤保懐中之簡者曷異亦賢矣哉予於
此有以見故家之文獻矣遂書以歸之
　　跋趙駙馬所藏朱文公墨蹟
晦菴先生著書立言垂訓萬世當時筆削裁定之際其
稿奚翅充棟今欲考求其折衷去取之故雖片紙隻字
有不可得顧其與人往復書簡乃於士大夫家往往見
之觀駙馬都尉趙公所蓄斯帖豈惟筆法精熟其道髙
徳盛詞氣謙恭藹如接春風顔靣於几席之前抑何幸
哉後生小子以才性自負者睹此老成典刑自足折其
驕矜之氣是亦所以為教也公不寶金玉而寶此是知
崇儒重道者不亦聖賢之徒也歟
　　跋劉尚書劉氏文獻後
南京刑部尚書萬安劉公顯孜甞以其劉氏文獻集示
予求題予閱之有曰子清者公之髙祖也平冦賑饑所
活百千萬人吴文正公銘其墓趙文敏公鄧文肅公掲
文安公贊其像曰桂平者公之曾祖也受業吴文正公
之門為淇州學正劉岳申序其行甞建義塾文正記其
事曰桂寧者公之曾叔祖也好施重義克肖先志虞文
靖公銘其墓此其文獻有足徵者矣嗟夫前數公者皆
一代道學師儒文章宗匠也常人求一識靣且不可得
况望得其詞翰之多稱譽之至若劉氏者乎世徳之懿
為當時所重有可見矣尚書公謹錄以藏粲若明珠百
斛光彩奪目信為傳家之寶也歟然觀其奕世積徳先
後無間餘慶所鍾厯百數十年至尚書公之身而始發
焉文靖之銘所謂天將遲其獲以厚其報茍食其報則
其獲必倍於斯驗矣先正立言不茍如此世之怠於為
善者當天之未定輒曰天道無知盍於劉氏乎觀之
　
　
　
　
　
　倪文僖集巻二十四
欽定四庫全書
　倪文僖集巻二十五
　　　　　　　　　　　　　明　倪謙　撰
　跋
　　書抱呆子集後
盈天地間凡物之有聲而鳴者皆軋於一元之氣使然
若雷之轟鍧風之刀蕭水之砰湃木之吟號獸之吼鳥
之嚶蟲之噪其聲之發為氣所軋雖欲不鳴而不可得
也他若竅於竹縆於絲虚於金冐於革其為聲也雖假
於人以鳴謂非軋於是氣不可也惟人也得是氣而理
寓焉情鬱於中則聲必發於外其音響節奏長短疾徐
亦皆出於自然而不容不鳴者也故其為聲可歌可誦
可喜可愕上而朝廷學士大夫鳴國家之盛下而委巷
肖夫女婦自鳴其情者何莫非是氣之所為乎此君子
所以貴養其氣氣得其養則聲之鳴者自不渉於凡近
矣金陵孫政秉忠甫先世以武功官揮使至君食禄不
事事雅志恬靜隱居鳳臺杏花之村工繪事喜吟詠其
所徃還非帯笭箵之翁則負襏襫之叟蕭然物外與世
相遺胸中茍有所得輒形諸聲詩文辭以鳴其情之所
欲言幽清閒淡脫塵絶俗盖有莊生逍遥屈子逺遊之
趣焉非其浩然之所發耶秉忠甞録以見示題曰抱呆
子集抱呆其自號也君子即是集而觀之固足以知其
所養者矣
　　恭題寵榮録後
永樂中太宗皇帝北巡仁宗皇帝監國時則有春坊庻
子進詹事府少詹事鄒濟職輔導侍左右敦厚純誠端
慎和易文詞雅贍才徳老成啓沃匡贊多所裨益上䆳
於聖學好文重士於公心志契惬眷顧特厚恒有詩及
手札以賜公殁上登極追念舊徳賜誥祭贈太子少保
諡文敏其子南京禮部尚書榦繕寫為副彚為一帙名
曰寵榮録鋟梓以傳出示臣謙且告之故曰先人所得
宸章凡八紙第一紙為丁酉冬至朝賀畢上遣中使陳
昂賜肴羞十卓于家并賜此詩第二紙己亥春隨侍皇
太孫五皇孫朝京陛見文廟喜曰這老秀才還好時為
善陰隲書新成未頒特賜一本留月餘遣還上遣中允
黄琮賜醃鹿五隻内醖五十瓶至滁迎勞并賜此詩第
三紙有進讒誣搆者文廟曰這老秀才是朕所除者置
不聽上聞之喜賜此詩慰安第四紙上因皇孫進學孝
愛賜此詩褒勞其後四紙一則索書一則答問安一則病中
寛慰一則諭祭者也臣謙聞之沐手捧誦伏睹聖製有賢良
作輔翊及鼎鼐得其人之句慰札則云卿之苗裔余為
提挈必不使墜入蓬蒿之流諭祭則云勑有司建享堂
置墳户歲時致祭嘉愛之情顧後之恩䘏終之義藹然
溢於言表三復仰歎聖徳如天所以待公者若是其重
公之事上以道所以得君者若是其深皆可見焉觀之
當時寵遇之隆君臣道合哀榮終始者盖惟公一人而
已猗歟休哉嘅今宫車上賔公亦侍游霄漢而天葩麗
藻粲然具存公之子孫固宜保之於億萬年矣然天下
後世得是録觀之則知仁廟資賢樂善之誠形諸賦詠
其與帝舜明良之歌成王敬之之頌夫何異歟榦起家
進士兹果不墜蓬蒿致位宗伯清慎端介紹休前聞為
時名臣克副上之所期於昭在天之靈其必有知而忻
慰矣自今子孫尚繼承家學出為世用以無墜先業無
忘聖徳哉謹拜手稽首而識其後
　　跋楊文貞公書途中詩留别李勉菴
正統四年少師楊文貞公奉命歸省于廬陵途間多有
所作至清河手書以遺太守李公信圭詩雖止十一首
而其重交情感今昔念君親重死節乃具見焉不獨辭
致髙逺而字畫亦竒逸心志之存可識矣公文章為世
所重未甞輕以示人而以遺清河則清河為公所重又
可識矣今為清河子冬官副郎遇所藏豈非李氏之家
寶歟公之詩有東里集傳於世以今考之十一詩皆無
焉豈其録刻者早而晚年者有未及歟有若是軸者存
後人得以徧采而續刻之庻無遺珠之惜也
　　跋王文端公論李勉菴文手墨
太保王文端公與郡守勉菴李公同鄉相友善文端在
翰苑者四十年文名滿天下勉菴甞典文衡然以厯官
郡縣故文名殆為政事所掩耳今觀文端評勉菴之文
謂皆有理趣非茍作者則勉菴之作豈飾輪轅者乎又
舉歐陽文忠公三多之說告之予以謂三多以讀書多
為本書讀既多文不求工自工矣所謂讀書破萬巻下
筆如有神也二公以是相規益其有得於文忠者深矣
豈不足以見其淵源之所自歟勉菴子冬官副郎遇敬
父之執寶藏是帖于家其賢也已
　　跋盧廷佐所藏先世田叟醉歸圖
姑蘇盧文義先生好古博雅家藏法書名畫甚多此巻
畫騎牛醉叟筆意精工因無題識漫不可知故說者不
一或以其冠帯謂為田畯或以其㡌插牡丹謂為洛陽
賞花者未知果得作者意否大抵時和歲豐穡事有成
少有所給老有所養故於春時祈年制為酒食以相燕
樂而田野之間有此醉歸之叟也其亦摹寫太平之氣
象歟夫農衣食之本天下之至勞者也今觀此叟陶然
醉飽而得此一日之樂豈不可喜孰知其沾體塗足而
竭彼三時之勤為可憫乎此君子所以當知稼穡之艱
難也先生珍藏此巻意良在是其子愛竹翁暨孫福建
叅議廷佐相繼什襲手澤如新其克承世徳者哉
　　跋香山九老㑹詩
廬陵香山乃王公恒安所居成化庚寅秋恒安弟益安
自河南歸友竹周公偕弟仁迪遜菴陳公徃賀至則㑹
恒安及弟利安子姪省孚墨庄劉公於在春堂凡九人
年逾八十者二人八十者一人逾七十者一人近七十
者五人益安開筵以齒序坐皆蒼顔皓首笑歌為歡友
竹首為七言詩以倡序以紀之八人者皆屬和金舂玉
應鏘然成什誠一時之嘉㑹舉世之鮮有者矣友竹之
子琬繪而為圖刻梓以傳而屬題其後昔唐白樂天甞
於香山履道宅為尚齒㑹預者九人今友竹之㑹地名
人數皆與之同豈偶然哉樂天作詩有曰除却三山五
天竺人間此㑹更應無誇美如此孰知今日友竹之㑹
遂與相埒安可謂此㑹之更無哉况樂天㑹上皆拖紫
紆朱之客而友竹諸老不過三四世家宗族世姻鄉閭逢
掖樂道髙隱之賢尤為難得其視壤叟芝翁又何異哉
但不知此㑹此夕太史曾奏徳星之聚否也予與友竹
數十年前甞遊冶城登髙賦詩為樂闊别既久復見其
有兹㑹之樂知其賞心樂事雖老而未倦也故喜而為
之書
　　恭題永樂四年御賜新進士魯穆還鄉勑
國家之於賢材鼓舞作興奬厲而振拔之則賢材孰不
感激思奮砥礪名節以祈不負於知遇也哉伏覩永樂
四年太宗皇帝賜進士魯穆歸榮之勑玉音諄切始終
以聖賢之學勉之又以自滿自怠戒之其期望於臣穆
者至矣為臣穆者果能不負聖諭由進士拜官福建道
監察御史陞福建按察僉事超拜行在都察院右僉都
御史厯官中外三十餘年氷蘖之操始終一節受知列
聖宣宗皇帝賜誥有廉敏剛方焯有風烈之襃英宗皇
帝賜祭有卿以先朝進士久厯風紀允操廉潔之譽則
知臣穆頼聖化之所陶成亦已深矣今臣穆有子臣崇
志克篤前烈世躋其美亦由進士拜給事中陞南京太
僕寺少卿超拜應天府尹清聲雅操接武芳猷寶藏是
勑出以徵題詩曰豈弟君子遐不作人又曰世之不顯
厥猷翼翼其魯氏父子之謂矣莊誦之餘謹拜手稽首
而書其後
　　題三舍劉氏族譜後
自五宗九兩之法廢學士大夫能知其先者有氏族之
志存焉唐初惡故家以門地相髙乃取其說一槩而非
斥之至唐衰而譜學亡矣宋歐蘇二家始為世譜後有
作者咸宗焉故程夫子甞曰管攝天下人心收宗族厚
風俗使天下不忘本須是明譜系立宗子法又曰宗子
法廢後世譜牒尚有遺風譜牒又廢人家不知來處無
百年之家骨肉無統雖至親恩亦薄是知譜牒之修其
可後乎南京太常少卿安成劉公紹和博學慎行篤於
宗族取先世譜牒而續修焉始於南唐工部尚書適其
後三世孫以下相繼皆補成均鄉人遂目為三舍劉氏
傳至三世孫南壽始為之譜十五世孫塤嗣修之又四
世至紹和復續之自宋元以及我朝厯年五百有餘厯
世二十有四由根達支泝流窮源昭穆世次一覽具見
其所以收宗族厚親恩者實頼於兹可謂能尊祖敬宗
不忘其本者矣末復作簪纓一志其有望於後人者豈
淺哉夫不有作之後將何述不有續之前將何傳今劉
氏作之續之世有其人得不傳述於無窮哉後之人繼
繼繩繩皆務學修徳以光昭先烈庻不負紹和之所望
矣遂題其後以告其宗人
　　書王亞卿救災奏疏藁後
孟子曰有安社稷臣者以安社稷為悅者也夫社稷之
安者由民安也書曰民惟邦本本固邦寧是以古之大
臣以安社稷為心者無不以安民為務視民之饑寒困
苦必求有以安之不惟身任其責又必聞之於朝以冀
言之必行非安社稷之臣抑何能若是哉予於今南京
户部亞卿王公見之矣公於成化九年為刑部侍郎時
奉命總理河道因見自京師抵揚州頻年旱饑臨清武
城至徳州又有黒氣之異民多流亡雨澤少降具疏言
狀乞朝廷遣祭山川之神祈禱雨澤及詔廷臣講究弭
災䘏患之䇿皇上覽其所奏惻然興嗟即下詔盡蠲山
東稅粮順天被災處所亦量減免仍發倉儲出内帑以
賑濟之仍遣禮部侍郎劉吉祭告東岳鎮東海之神凡
其所言一一舉行皇上敬神䘏民之心如是是以天心
昭格災沴頓消遂致畿甸山東之境雨暘以時歲大豐
稔粒米狼戾民食以充天人感應之機何若是其速也
哉嗟夫上有願治之君則下必有興治之臣惟聖明在
上聽言如流憂民之憂而仁覆四海故公道合計從得
行其言而惠洽羣黎也仁人之言其利不亦溥哉盖公
登進士第入翰林居棘署出典大郡任藩伯擢都憲而
進今官學博才宏清方慎密故所至政善民安蜚英騰
茂而又知無不言言無不納用致冀北山東百萬蒼生
咸遂生息而邦本由之以固所謂安社稷之臣非公其
誰歟予知公將來之徳業日益大矣三復之餘敬書此
以識其後
　　書玉亭題名記後
南京翰林院後舊有亭環植以竹侍讀學士雲間錢先
生學富才雄以文章鳴海内服外夷及居閒於家朝廷
念其舊學復起用於南院先生至號其亭曰玉亭因念
我國初至今掌院事者氏名無紀實為缺典乃稽故牘
題其氏名刻石置亭中使後來者有考甚盛舉也謙於
成化丙戌夏甞奉命南院視事未行而遷禮部則南院
者謙亦甞授任於斯者也南京太常少卿西蜀李公立
之安成劉公紹和皆輟翰林講讀而來相與嘉刻成而
徃落之併識歲月於後云
　　題白鶴山人傳後
韓昌黎甞稱燕趙古多慷慨豪傑之士如郭隗樂毅荆
軻蔡澤之流皆其人也今觀白鶴山人豈非襲其遺風
者歟山人名瑄字韞輝仕至尚寶卿大司徒夏忠靖公
之子也山人雖世居楚而實生燕趙間好俠而任氣有
朔方之餘習少馳馬試劍喜論兵志欲有為於世而落
落與世難合甞三上章欲募兵北出祁連不果乃去而
西遊華山南望匡廬越洞庭上衡岳返櫂黄鶴磯下泝
襄漢以歸博物洽聞不下司馬子長所至感今懐古慨
念時事輒形論議發為詩辭浩瀚而洪放皆鑿鑿可行
世寡知者獨兵部王亞卿知其人甞薦其有經濟才時
不能用山人益韜晦晩求南都便祿以養母然山人負
其竒崛不少屈節於人用不用一付於命故作白鶴山
人傳以見志予讀之而為題其後曰
平生磊落負材雄爭向明時惜未庸白鶴不知髙幾許
山人氣節擬相同
紛紛肉眼笑狂迂誰識經綸志有餘莫道山人無膽氣
也曾三上靖邊書
　　題韓公大傳後
天佑國家莫先於生賢佐故必有命世豪傑之才出際
文明之景運𢎞太平之盛業初非偶然之故也若右都
御史韓公鍾淳粹之秀氣全英毅之美質文章政事之
兼優文事武備之並懋四方頼之以平王國頼之以定
勲業炳炳照映今古非上天生是異材以保佑於我國
家也歟觀學士錢公所作公之大傳可以見公之為人
矣公生而姿禀異常幼已為人所竒矣及長而甫冠輒
領鄉薦登進士髙第拜監察御史陞廣東副使擢都察
院右僉都御史巡撫江西改山西副使召陞大理少卿
尋復右僉都御史奉勑巡撫大同宣府陞兵部右侍郎
出為浙江左叅政未幾拜左僉都御史督征兩廣蠻冦
尋陞左副都御史提督巡撫兩廣加賜綵幣以勞之聞
父䘮守制勑陞右都御史起復總督兩廣軍務開總府
於梧州得便宜行事久之引疾乞退上初不允乞休不
已乃賜致仕此公厯官之槩也其為御史也辯寃獄平
冦賊能聲蚤著巡撫江西也均徭役定歲辦賑饑民劾
不法其居臺端也事有枉抑者輒固諍之多得伸雪其
鎮邊方也廣儲蓄却强敵嚴軍法軍中震慄其征南也
提兵擣賊大藤峽破之餘寨悉平威名大振其竒謀妙
筭舉無遺策廣人為立平蠻碑以紀其績其他籌畫悉
合機宜此公政績之槩也且其胸次軒豁機神明敏藻
思英發沛然莫禦心地坦夷不設城府誠命世之豪傑
也非天為國家生之而何哉昔尹吉甫作蒸民之詩以
美仲山甫既備舉其徳復備舉其職是即山甫之傳也
然必歸之於天故曰保兹天子生仲山甫今考公之傳
與山甫之徳業不異則其生也何莫而非天乎公久勞
於外雖暫居閒而朝廷之上四海之逺無不仰公勲名
望公復起入而保王躬補王闕以𢎞濟大業此固山甫
永懐之心而亦公之志也故吉甫作誦以慰之予固非
吉甫比然知公永懐之心有素故題公傳後而亦以是
慰之
　　跋錢宗嗣醫者滿腔生意畫冊
右畫一冊乃金太守伯玉及善繪者為名醫錢君宗嗣
所作者也其畫有山水花卉禽鳥總題其端曰滿腔生
意來徵余言予以謂生者天地之大徳也人得是理以
生所謂仁也仁者以天地萬物為一體民胞物與一視
無間惻怛慈愛無不欲其同生並育於天地之間然欲
行吾之仁惟醫為然故醫之為術濟人利物起死囘生
施其藥石之功躋之壽康之域其生意何如也宗嗣於
此觀其山水滃然而雲霞舒森然而林木茁無非生意
之流通觀於花卉禽鳥發榮之暢茂條達飛翔之悠然
自得無非生意之動盪即物理之生意有感乎滿腔之
仁心其生意之勃勃果孰能禦之哉是則繪者以是畫
為宗嗣贈乃所以為其仁心之助不特資其玩好而已
也
　　憂樂格言為夏都憲題
莫之為而為者天也莫之致而至者命也君子純乎天
理故能樂天知命雖處貧賤亦坦然蕩蕩無入而不自
得小人不知乎此所以雖處富貴而其心常戚戚歟古
之人至以萬乘之君不如陋巷之窶夫為言其垂訓也
至矣都憲天台夏君甞得前人所書格言一方足以警
於其心也裝於巻端而求題其後君執法憲臺茂建功
業悠然東歸無所係累此其能樂天安命也可知矣宜
其珍重是書而不之棄也豈非知言者哉
　䇿問
　　鄉試䇿二道
問禮教導民於將然刑罰禁民於已然者也是以古昔
帝王之治天下尚徳緩刑率有導民之典以故教化興
行世臻熙皥在唐虞三代其載於經有可考見者歟肆
惟我太祖髙皇帝條成大誥三編太宗文皇帝纂集為
善陰隲孝順事實宣宗章皇帝采輯五倫書列聖相承
前後一心無非勸善警惡導民歸於禮教而已其亦有
合於經歟三誥五倫其終始以何條善孝二書其終始
以何人歟五倫君臣之道則詳其目父道而下何為畧
之歟三誥三書其理亦有相通否歟諸士子服膺聖訓
有年其悉陳之毋泛毋隱
問洪範八政以食貨為首盖食者民所急貨者民所資
而政莫先於養人故也方今上供京師之食率仰給東
南餫餉軍民相兼漕輓止藉一渠之達使渠水充滿則
舟行通利而粟可致矣設或水淺舟膠則有起撥之費
水溜舟覆則有償納之費及登岸抵京又有僦車之費
歲復一歲欲軍民無疲困也得乎稽諸古有請糴近粟
可省漕卒而後果便者有江淮之道各自置船而免傾
覆者有諸州囘船給鹽以償其費者有引泉便漕舟通
而陸費省者可得聞其設施之方歟其法亦有可行於
今否歟方今通行四方之貨曰銀曰楮曰錢銀出山川
所産歲有常額市有定價惟錢楮出於國家鑄造使相
兼而行則利柄歸上而民亦便矣今則楮日加輕有停
滯之弊錢日加重有盜鑄之弊銀日加散有消耗之弊
日復一日欲國用臻富足也得乎稽諸古有言不惜銅
愛工而盜鑄自息者有設質劑之法而民以為便者有
出内帑收授而㑹子自重者有赴平準倒折而子母相
權者可得聞其措置之術歟其法亦有可行於今否歟
夫窮則變變則通通則久治法之所當然也伊欲水陸
無虞費無浮浪而人力以甦輕重得宜物無翔貴而國
用充羨必有其道願酌古準今以對將采而獻之於上
　對
　　味澹對
無欲丈人與味澹叟相遭於廣漠之野丈人曳杖逍遥
外物不撓而人世若超叟曰此有道之士也吾可與之
定交乃周旋追陪携手同歸髙坐劇談鈎𤣥索微言投
氣合泊然忘機丈人指其軒中之扁而問之曰人之吞
㗖必待調齊入於唇吻然後可味至若澹者歠焉漱焉
若吸風飲泉雖已下嚥而莫辯其然叟之味之請聞所
言叟曰走之願納交於丈人者實以為知我今顧廑問
厥情曷左盍試為我陳之而走也敢先𤨏𤨏乎丈人曰
口之所别其味有五曰酸曰辛曰鹹曰苦以至曰甘澹
非其數生於五行洪範是譜鹹生於水苦生於火金木
酸辛甘則生土薄乃爽神厚傷臓腑酸多敗脾辛多損
肝鹹苦甘多心肺腎殘初雖不覺久而療難孰若此澹
吾心所安不燥不濕匪熱匪寒惟兹是味他總不干誠
為滋益氣血之良劑保養壽齡之大丹意必有在於是
也叟曰此所謂味五味之澹者也人具是形固當調攝
保玉以全爾天年雖然似陟乎方外之習有我之私也
走之志未止於斯
丈人曰君子於味所存以正所嗜以常常則可久正則
允臧彼醯醢淋漓烹飪精鑿禁臠侯鯖山珍海錯雖可
以塞爾饑腸充兹大嚼然致之匪易得之亦艱茍庖人
之弗繼將必俯鉉朶頤顧鼎垂涎是以動色於炙染指
於黿寧知禍福於是糾纒孰若此澹味得天下之正而
恒在日用之間至美不和純質以全一飽之外曷足以
累吾之天叟之意其在是乎叟曰此所謂味飲食之澹
者也孟子曰飲食之人則人賤之為其養小以失大也
請言其大
丈人曰人之一心衆欲所攻物交於物乃引厥中是以
耳悅淫哇目好冶容鼻臭蘭茝口嗜肥穠四體所務安
佚是從驕奢宴樂鴆毒厥躬彼其居列粉黛筵開綺羅
食前方丈笑擁笙歌醬酒藿肉刲羔宰駝沉湎敗度其
存幾何出則鮮衣怒馬寶鞭玉勒牽黄臂蒼遺鈿墮舄
百萬呼盧千金結客嗜欲無厭終豈貞潔至有非分妄
求貪多務得富擬封君田連阡陌忘身殖貨珠貝駢集
髙明之家鬼瞰其室孰若此澹有典有則音在黄鍾色
惟尚白環堵之宫聊以容膝韋布自煖藜糗可給掬月
吟風枕流漱石一榻之外舉為長物中有真味匪言能
悉若是何如叟曰此所謂味澹薄之澹者也武侯曰非
澹泊無以明志此亦儒者之素行耳願聞其它
丈人曰作徳者逸作偽者勞順理優裕逆情鬱陶富貴
在天窮達有命恬澹自守何事奔競爾其爝火乍舉羣
蛾競集醯甕一開蠅納自溺走利絲毫奔祿寸尺是以
衒玉求售投刺願識趦趄囁嚅患得患失囚首䘮靣奴
顔婢膝吐露肺肝指誓天日初若可信久寧有實爾或
美宦是躋志盈計得聲勢誇詡驕蹇可挹恃其矯劇惘
不怍其心迹其至位髙則嫌勢均生敵疑軋懼逼承間
伺隙既擠於井復投以石此固世所常有與穿窬其奚
擇敦若此澹無營無求與造物者游載沉載浮若不繫
之舟隨寓而安萬慮以休樂天知命夫復何憂其味之
雋永雖太羮𤣥酒而莫之與侔若是何如叟曰此所謂
味恬靜之澹者也夫君子孰不欲仕又惡不由其道故
孟子比之墦間之乞盖甚之也然知命樂天非體道之
君子不能走甞從事於斯矣更聞與進
丈人曰䆳古之初是曰大朴其民顓蒙其氣渾噩無思
無為不雕不斵觀其動止則茹毛衣革穴處巢居卧則
呿呿起則吁吁鼓腹而游含哺以嬉俗雖鄙野至徳自
如觀其飲食則燔黍捭豚抔飲汙尊簣桴土鼓致敬鬼
神禮雖簡陋天真自存逮夫繩結既舒風氣漸闢人文
日宣寖勝厥質遂至瓊宫瑶臺榱題數尺籩豆簠簋錦
衣玉食物我相形利欲滋殖故智者攟摭而兼取愚者
株守而窘迫變詐旁午譎獪百出攘敓紛拏庻獄狼籍
試一味之舌本遭螫欲挽太古伊何能及孰若此澹天
君泰然身處今世心游古先衣茹雖非毛革而與葛天
無懐之民比肩居處雖非巢穴而與渾沌赫胥之子周
旋古澹是嗜世味徒妍彼夸毗之勞擾殆猶蠛蠓之過
前若是何如叟曰此所謂味古朴之澹者也夫唐虞三
代而上其天地日月即此天地日月也則知其人之心
獨非此心乎走誠願學焉丈人盖先得我心之同然者
矣雖然尤欲聞其古味之實
丈人曰人匪生知孰容弗學具載方冊博文守約知其
味者貴乎能嗜嗜其味者貴乎能樂蹊徑一差大道叢
薄故四聖爻象帝王謨典詩之性情春秋襃貶樂則神
人以和禮則上下以辨洙泗問答濂洛講明大彌天地
炳若日星逺徵近取拳拳服膺施之于家則長幼序措
之于國則教化行布帛菽粟是為典刑彼莊老𤣥虛楊
朱仁義申韓刑名管晏功利蘇張縱横范蔡辯議不韋
吕覽太公史記以至憤世嫉俗幽人狷士放言髙論殆
千百計非不馳騁古今發揮理致豐縟美新駭聞驚睇
膾炙人口膏馥可味然以之輔世植教迪民成治致逺
恐泥其流也不能無弊孰若此澹在乎聖言揖堯舜於
寤寐接丘軻於几筵蔬食水飲簞瓢陋巷而得所樂之
自然飽經飫道含英咀華而忘魚兔之蹄筌若是何如
叟曰此所謂味理趣之澹者也得之矣然猶未也史談
曰儒者博而寡要勞而少功豈其然哉豈其然哉必有
至當歸一之論幸畢其說
丈人曰厥有一物生天地先張主人物萬化出焉代明
日月流峙山川飛潛蠕動發育兩間存乎吾心之中則
純粹而混融虚明而宣通不偏不倚至正大公推乎其
前而弗究厥始推乎其後而莫知厥終不以桀跖而有
嗇不為堯舜而加豐但全之則為聖為賢失之則為狂
為蒙是為古今之㑹事物之宗故舜禹之精一執中所
以執乎此也湯武之建中建極所以建乎此也周公之
思兼三王思乎此也孔子之一以貫之貫乎此也易書
詩禮之所載載乎此也洙泗濂洛之所明明乎此也則
叟之所以味之者容非在於此乎於此玩味涵養本原
刮垢磨光性真皎然存天理於流行之際遏人欲於未
萌之先自强不息終日乾乾茍無二以無襍可希聖以
希賢此冲澹之極致而莫有出乎其前者也以是聞於
叟何如叟勃然改容避席跼蹐而言曰此所謂味天真
之澹者也至矣盡矣其靡有加矣斯固走之所願聞也
走端居守道存吾心養吾性以事乎天猶懼坐井而未
有所明今得聞丈人啓蔽煥然若執熱而濯我以清泠
也謹再拜稽首以為終身味
　上梁文
　　應天府學門上梁文
應天為京兆之大府儒學乃首善之名區枕秦淮而引
清溪風氣於兹而融結左鍾阜而右聚寶山形相向而
拱迎梵㙮凌空卓東南之文筆江潮通海湧朝夕之詞
源是宜庠序之聿興雅稱衣冠之萃止前修侈靡古跡
留竒宋學士之聮句金舂泉題玉兔吴皇象之斷碑鼎
峙號紀赤烏英俊來遊進其徳而修其業師儒樂育誦
其詩而讀其書深究濂洛關閩之傳上泝禹湯文武之
道共沐菁莪之化雨皆成樸棫之良材濟濟多士之克
生落落名賢之迭出月宫攀桂雲路跨鰲魁京闈而冠
甲科文章追班楊董賈登臺省而榮斧衮政事邁韓范
富歐際文運之大亨仰先聖之遺澤惟是廟堂之空闊
夙恢門闕之崢嶸櫺星居朱鳥之中離火當文明之運
兹焉取象偉矣開祥奈何風雨之震凌遂致材木之摧
腐不有改作曷聳觀瞻兹者恭遇府尹魯公府丞白公
台郡儒宗昆陵宦族斯文山斗善類棟梁顧此一門之
當為欲圖千古之不朽撤其撓棟易以貞珉府推王公
既協謀經始於其前府判宋公復互力贊成於其後掌
教耆碩克符厥志分訓諸彦各罄乃心士希賢賢希聖
聖希天予何人也窮則變變則通通則久吾豈匏哉相
與效修泮之魯侯不惜召剖璞之荆卞乃感地不愛寶
嶽則效靈琬琰出乎崑岡瓊瑶臻乎泮水斷來山骨全
無斧鑿留形移至雲根猶帯峯巒餘潤斷鰲足以立四
極巍然數仭之髙表杏壇而啓重扉浩若千金之費崇
素王之廟貌飾夫子之宫墻雲漢昭回上擎天而下鎮
地樞軸旋轉闢則乾而闔則坤壁立閑吾道之大防矻
峙障廻瀾之砥柱精黌改色逢掖増輝從古所無迄今
始見任使風吹日炙管教地久天長十年百年千萬年
垂衍無窮大書特書不一書揄揚罔既念我昔為游歌
之所可於侯無贊頌之詞請激昂工匠之歌聽敷唱兒
郎之偉
梁之東泮池春水禹門通好待一聲雷奮蟄錦鱗箇箇
化蒼龍
梁之西雲路攀蟾信有梯禮樂丹墀期射䇿胸中文氣
吐虹霓
梁之南四書六籍貴沉酣占却鰲頭春宴處恩波新賜
淺拖藍
梁之北燦燦三台星拱極人才培養頼賢侯要使公卿
從此出
梁之上門闕重輝新氣象於昭黙佑在天靈此去俱堪
登輔相
梁之下絃誦洋洋宣教化席珍待聘應時需美玉良金
無定價
伏願上梁之後學顔志尹家稷人臯歲拔真才接武賔
興之選朝多名宦比肩進士之科鳳凰臺來今日之鳳
凰龍虎榜集盛時之龍虎藴明體適用之學輔弼朝廷
收致君澤民之功翊扶社稷儒風丕振聖道益尊
　
　
　
　
　
　
　
　
　
　
　
　
　
　
　倪文僖集巻二十五
欽定四庫全書
　倪文僖集巻二十六
　　　　　　　　　　　　　明　倪謙　撰
　神道碑
　　明故奉天翊衛宣力武臣特進榮禄大夫柱國武
　　　强伯楊公神道碑
昔我太宗皇帝慮北邊遺患頻嵗親征朔野清肅宣宗
皇帝亦嘗北伐殱夷殆盡自是息兵思得熊羆之士不
二心之臣固守要害保乂王家時則有若潁國武襄公
洪勇略不世出朝廷乃拜為遊擊將軍禦邊獨石尋佩
鎮朔大将軍印鎮宣府公凡出兵必與其猶子武强伯
能彰武伯信偕戰輙有功用致羣醜竄伏威震中外天
下稱邊将之武者必歸楊氏後洪卒能佩鎮朔将軍印
鎮宣府信佩征西前將軍印鎮大同東西掎角保障邊
陲深為國家所倚賴天順庚辰閏十一月朔能亦卒年
五十有二訃聞上震悼為輟視朝遣禮官諭祭致厚賻
命冬官營宅兆其弟倫扶柩歸京師以是年十二月某
日葬阜城門外釣魚臺原謙嘗為誌納諸壙矣倫茲伐
石樹碑墓道復欲謙為之銘謙荷公愛厚無可酬徳不
朽之圖其奚敢辭謹按狀公字文敬姓楊氏能其諱系
出太原霍山王宋有諱輈者官楊之六合因家焉曾祖
諱政陜西漢中衛百戸祖諱璟嗣皆以潁國貴贈柱國
昌平侯父諱琳以公貴封榮禄大夫後軍都督府同知
季父忠以彰武貴封驃騎將軍後軍都督府僉事初潁
國嗣父職調開平二弟與俱自陜來宣寓居城南而公
生公㓜荘重異常兒從耆儒魏禋宗講學習孫吳兵法
膂力善射宣徳中嘗還漢中展墓督府稱其孝潁國欲
玉其成貲遣使遊公乃之齊魯吳楚之墟親賢取友智
充識博比還潁國益竒之正統甲子春從潁國出戰以
克列蘇敵棄輜重走擒獲塔喇海等二十餘人以功陞
開平衛所鎮撫有族姪開平指揮使宗㓜疾不任事潁
國欲易以公䟽聞詔許更代於是公任指揮使宗任所
鎮撫戊辰冬與敵戰灤河三岔口敗之擒獲竒徹赫等己
巳春擢都指揮僉事秋從潁國與敵戰大同聚落店追至
拷㧯山敗之擒獲珠卜丹等奪囬所掠人畜尋從左叅
將都督朱公謙與敵戰懐安城東敗之擒獲蒙克都勒斡特
穆爾親解詣京上嘉其功賜以金幣冬從潁國還朝有
金幣之賜時敵擾邊地詔公追勦遇敵紫荆倒馬二闗
連戰敗之擒獲伊竒喇斯等奪囬所掠人畜景泰初元春
擢都指揮同知賜以金幣尋拜遊擊將軍禦邊宣府錫
以戎具金幣甚厚夏戰敵八里溝及荆子村敗之擒獲
省洪大使等秋還朝擢都指揮使冬詔仍充遊擊將軍
統神機京兵辛未春丁毋夫人陳氏憂尋擢後軍都督
僉事充左叅將鎮宣府夏進都督同知尋充左副總兵
錫以誥命甲戌春召還總神機京兵天順改元春以迎
復功擢左都督賜以金幣尋命總兵宣府賜以金幣夏
大同有警詔禆将徃彼㑹兵禦之公奮然請自行戰敵
磨兒山及石灰站敗之擒獲綽和爾等奪囬所掠畜衆
秋進爵武强伯食禄一千石乃上疏欲乘敵弊舉兵殄
之上不許賜勅奬其忠勇戊寅春賜以誥券加封奉天
翊衛宣力武臣階特進榮禄大夫勲柱國制辭有剛毅
忠良驅敵振軍之褒秋諾延來欵塞言敵且入冦公欲
以狄攻狄給以礟火諭使夜斫其營果大敗之俘獻所
獲於朝上善其䇿夏敵擾大同復請進討敵聞公至悉
驚遁秋戰敵新河口敗之擒獲努色爾尋徃獨石戰敵
韭菜衝追至保昌州敵勢窮蹙悉棄輜重遁詔發兵䇿
應大同敵聞公至退去乃還兵保境敵聞公還復入公
復馳徃敵又退乃耀兵境上駐逾月敵竟不敢復入而
還初公師行中夜有星如盂墜城中光燭地如晝衆咸
為公憂師還未幾公果卒卒之旦猶力疾坐㕔事籌邊
日昃而逝言不及家事公沉毅警敏善用兵號令嚴明
秋毫無犯有食民一瓜者輙寘以法駐營則寂若無人
欲養馬力常與士卒同步寒則給以衣裘病則給以肉
糜遣醫調視死則給槥祭葬之用能得士死力所至成
功北兵讋憚至以楊爺呼之處事詳慎嘗墾隙地鬻蔬
粟以供公費盡革軍衛科擾弊築室數百區以居河南
戍兵省其僦屋資順聖川牧地建議興築二大城措畫
有方工不逾月奏免徴償軍士物故馬疋人徳其惠律
身㢘介燭理明析剖决愬訟深中下情重文教朔望則
詣廟學謁拜督厲生徒性至孝侍膳問安不離親側敦
睦宗姻不遺故舊傾身下士㤀其勢分故卒之日宣城
為之罷市逺近號痛如失父毋雖女婦童穉亦皆哀感
非公恩徳曷以致茲雖古名将不是過也夫人蔣氏卒
先公八年繼王氏子一人禄早夭女二人贅龍門所千
戸弟王英嫁龍門衛指揮使張祥公無嗣以倫襲羽林
右衛指揮使銘曰
隂山燎揚久未撲鍾毒蓄謀繁種落弱則欵附强弗若
潛伺乍集肆兇虐我皇赫怒整於鑠稱戈立矛靖絶幕
爪牙有将雄膽畧奕世虓武秉忠恪委以北門司鎻鑰
授鉞擁纛鎮雲朔乘障以待騎且彍有或嬰之疾擊斮
纍纍勁敵俯就縳生俘死馘氣沮索孑遺餘孽遁遐邈
邊烽息燧靜鳴柝威行塞外疆圉拓民安國奠境清廓
章徳昭勲儋顯爵鐡券金章誓河嶽長城萬里副攸託
憂抒北顧心孔樂今無與儷古可角凌烟宜並褒與鄂
營頭星堕光明爍乘雲上征返㝠漠訃聞當宁色驚愕
悼惜褒䘏㤙典渥螭蟠龜負石堅確載徳墓門媿筆弱
吁嗟九京不可作千秋應有來歸鶴
　　故定西侯蒋公墓碑銘
公諱義字惟忠姓蔣氏揚之江都人髙祖諱三公曽祖諱
八公祖諱從龍皆贈定西侯父諱貴封奉天翊衛推誠
宣力武臣特進榮禄大夫柱國定西侯食禄二千石追
封涇國公諡武勇母李氏封夫人公生而頴敏自㓜言
動不凡倜儻好學讀書過目輙成誦克通大義尤厭飫
左氏春秋有㑹心者相與究遺經之奥論古今之變雖
對談竟日未嘗有倦色聞其言者皆心融而意惬也性
剛毅人有忿爭不能平者率曰公正人也盍往質之公
為據理折其是非咸悦服解去無有後言平居恭慎自
將嚴若不可犯及至接人則謙和樂易畧無貴游習好
為歌詩有思致篤於教子俾從明師講藝周人之急義
所當予捐百金不吝茍非義雖一毫莫得也故友金姓
者父䘮不能舉公憐之為市棺資以金帛有趙姓者貸
公金三斤久弗能償或曰必致於理始可得公嘆曰始
吾濟其急今虐之仁者固如是乎即焚其券言者大慚
人以是益髙公之徳量其行多類此正統己巳武勇公
為冢嗣當襲爵以足疾辭進子琬襲焉越三年賜誥封
公為定西侯天順改元春公有疾時上命琬祀神武當
瀕行諭琬曰吾父起戎行積勲伐以遺我後人汝膺重
爵宜朝夕䇿厲思繩祖武報國㤙以忠臣良將自期吾
死瞑目矣脱有不諱汝其識之比琬還而公已卒是年
六月二十九日也春秋四十有四娶王氏封夫人有懿
行子男五長璟蚤卒次即琬學博而行篤克世其家琰
瑾瑜皆㓜女四武强伯楊能永康侯冢子徐昌東勝衛
指揮使張璵㑹昌侯冢子孫璉其壻也孫女四嗚呼國
家之興天必生雄武不常之材以佐成鴻業慶流子孫
與國匹休非偶然也武勇公早從義旗征交阯靖沙漠
鎮松潘平麓川經營四方兵罔弗克豐功偉烈冠于當
時著于信史公席遺庥藴才徳正當大究厥施如李西
平父子纉令聞而亢厥宗乃以疾廢甫荷侯封而又遽
止於斯也惜哉武勇公制葬於榆河鄉義井里之原公
之卒上遣官諭祭命工部營葬事以卒之年八月十九
日祔于墓琬懼潛徳未彰乃奉文學金君鋭所述事狀
請予銘其墓碑孝子之志也銘曰
猗嗟蔣公涇國世勲盟重帶礪有赫前聞公宜紹休為
國方召千里龍媒淹于櫪皁天病厥形弗病厥徳既武
既文動合矩則澹若儒素左圖右書忠信為佩仁義為
輿繼志象賢是曰克子蘭茁其芽復濟世美爰繩祖武
屬之聞孫公拜列侯推封寵㤙赤芾葱珩煌煌命服下
夀未躋溘焉不禄玉瓉黄流必以類應禄夀是膺盛徳
斯稱為善者懼謂理莫徴天乎孰知夀之以名帝聞曰
咨汝予世胄祔其先人官為營甃矗矗墓門我銘其石
賢者之蔵過車宜式
　　登仕佐郎應天府隂陽學正術薛公墓碑銘
公諱富字仲徳姓薛氏京口人髙祖某仕元為萬戸父
士明毋羿氏公㓜聪敏志學博通載籍尤精星厯易數
之學洪武丙寅以明隂陽徴至京因家江左永樂初應
天府復設隂陽學府丞王公諒薦公堪任學事詔授正
術公在官恪勤厥職寅畏小心候時諏日罔有差忒公
學務簡府長吏知公㢘濟事輙屬公禆賛為多公存心
忠厚導人為善有不善務為掩覆人稱其長者句容縣
令受民囑隠開河事覺上命覈實府以屬公公勘他所
以復令得釋上将北巡糧運甚急府推俞某恇怯不能
督轉屬公公直抵江北給饋不乏府尹向公瑶深器重
之被薦預修永樂大典校正範圍術數皆精確諸司
盗課鈔事覺朝廷命追償闔府官無得免者獨公不預
嘗署經歴司事屬徴丁鹽鈔萬計假貯江寧邑㕔代者
至公慮有失僦民庫貯之甫移去邑夜火焚罄鈔得無
恙若有神預告之者咸歎公為盛徳所致内局織工製
造盬惡屬公追償公不忍加刑衆工相戒曰勿宜累長
者悉輸完其仁恕率類此以老謝事蒙賜勅命進階登
仕佐郎正統己未十二月七日以疾卒享年八十有二
生元至正戊戌六月四日公為人謙和樂易言行端慎
温然君子也人皆樂親之居家孝友弟道𤣥早卒拊其
孤璘同已生蒞官清介一毫不妄取於人故卒之日家
無餘財配蔣氏有淑徳有子曰玉璘琦瑜玉欽天監主簿
瑜嗣應天隂陽正術有孫曰謙誠誼讓諫謹詳謙天文
生讓亦嗣正術墓在江寜安徳鄉岡墓村原葬幾二十
年矣而墓石尚未刻璘深懼潛徳冺沒而昆季又相繼
謝事茍不及今為之將有無窮之憾乃述履歴之槩偕
諸子來乞銘可謂篤追逺之孝者矣嗚呼人道無親常
與善人若公者非所謂善人乎故身被榮名夀考以殁
而子嗣之子殁孫復嗣之簮纓相襲者三世後未可量
也天之所與盖於是而可徴矣銘曰
降𠂻自天兮公乎惟克全兮履道於平平兮專門之學
為世用啓厥先兮以似以續流遺澤其永延兮彼君子
兮茲其阡兮
　　明故中奉大夫山西布政使司右布政使謝公神
　　　道碑銘
公諱佑字廷佐姓謝氏世居安慶桐城之清淨鄉
曽祖惠一號添錫祖住慶值元季世亂有乘時入
鄉刼掠殺人者公從容諭止解其所縳而縱之
賴全者衆世稱其有隂徳逮入聖朝天下平定即
鄉之朱清渡葺舊廬以居樂善好施鄉人號為
心善先生父永富毋王遘疾刲股和粥愈之人謂
之孝子妣錢氏有懿徳生二子長俛次即公也公
天姿雋爽幼有巨志父早卒家貧賤躬紡織以
拊之嘗牧牛田野間毎袖書於牛背上讀人咸異
之甫成童縣尹欲舉民秀増廣學校生員時贈知州章
公某封員外郎黄公子清俱為庠生共舉公族長之子
以充族長度子弗堪集族子弟問孰願為皆黙然公獨
應曰吾願往毋惜之為泣下公慰母曰兒得為秀才不
愈於牧牛乎遂補庠生寓員外公所拜為師員外公教
之習字肄業公遽知用功日進一日竊朱書欲求生富
貴須下死工夫十字於几員外公忽見陽斥而隂重之
教諭冷公暄初至選公聪敏者數輩注意訓迪日授書
數千言公讀不過二三十遍輙能背誦冷公深期待之
諸生遇假日多事佚遊公獨理課業於史志諸書無不
博覽工詩賦及駢儷之文不泛交際遇益友必執贄以
求講訂知州公愛如已子供其所費不靳習詩經患無
師傳賴南昌朱孔脩先生引拜吉水尹司正先生得經
義百餘篇以為式自是融化成文越三載經書豁然通
貫宣徳乙夘遂領京闈鄉薦正統丙辰登進士第觀政
刑部邑自國朝開科以來無登進士者登進士者自公
始舉邑咸歎慕之丁巳授本部陜西司主事讞獄公恕
己未秋以疾辭歸辛酉疾愈赴京壬戌春調戸部四川
司主事蒞政有能聲命賫官銀萬鎰赴遼東糴粮以實
邊庾陞署本部廣西司員外郎景泰改元賜勅褒美贈
考如公官妣封太安人妻封安人迎太安人就養官舎
己巳秋北騎入冦以公有風力改監察御史奉勅出鎮
大名練兵保境以為京師聲援公至修城垣造器械拊
流移訓士卒號令嚴明百度振舉軍民帖然事定還朝
陞署本司郎中復奉勅往督山西邊儲接濟大同宣府
事還與實授未幾陞廣東布政使司右叅政天順改元
復賜勅褒美加封贈其父母如制追念先徳求前禮部
侍郎羊城陳公璉為文表諸墓尋陞河南左叅政戊寅
陞山西右布政使公蒞官慎勤存心仁厚凡所設施務
使民沾實惠前後志操始終一致兩主提調科塲士類
悦其公道成化丙戌年方五十有六苦風疾具䟽懇乞
致仕歸家杜門養和不干世務奉觴夀母樂其天倫為
人器宇軒豁脫畧覊􁁍絶無町畦發言談笑一座盡傾
好評論人物窮其底裏人多服其至當作文雅淡詩有
唐人風致書簡得歐蘇體有宦逰稿蔵於家晩於祖基
作室為佚老所鑿池養魚開圃蒔𬞞周垣植以嘉樹客
至則開宴堂中觴詠為歡或散步園池以為適己丑太
恭人以夀終公哀毁喪葬一依文公家禮不用釋老二
教鄉人化之庚寅春至邑中訪故舊首謁文廟次造員
外知州二公家分惠俸金以酬舊徳越數日還鄉而風
疾復作矣以四月十六日終于正寢享年六十其生為
永樂辛夘十月十五日配朱恭人性貞淑婦道母儀為
閨門式先公十五年卒側室丁氏亦先卒子男二長瓉
娶太守章公女卒次瑾娶監察御史方公妹謹厚克承
其家皆朱出女三一朱出二丁出適周道吳希道章顯
皆宦族孫男一孟祥孫女三瑾已卜卒之月二十六日
葬公於祖塋馬公觜之原茲來京師奉太守公所述行
實請予為銘将勒石樹於神道太守與公自㓜連硯席
同寢榻講學幾十載先後俱登進士第又為姻家厚善
親愛莫加焉則所述信而有徴可知矣遂取而次第之
而繫以銘銘曰
精金在鑛良玉在璞煥乎成文必假追琢公負異質如
玉如金刻志力學允為國琛間氣所鍾超出凡伍維嶽
降靈生茲申甫䇿名甲第獨步無前歴職郎署聲績卓
然經國保民才兼文武擢長雄藩累承褒詡位居方伯
為古諸侯吏畏民愛徳孚惠周入為輔臣縉紳望屬以
疾引年克知止足優游林壑遂其髙情千載疏傅接武
令名甲子數窮公亦永邁甘棠之思廣存遺愛勒銘神
道式著徽猷青史有録茲焉是求
　墓表
　　明故懐逺將軍指揮同知李公墓表
皇上嗣登宸極改元景泰薄海内外誕布維新之命謙
奉詔使朝鮮道次遼陽塔山時北兵潛㓂境上守禦塔
山定逺衛指揮同知李榮率兵追勦敵悉遁去謙見其
威武心甚偉之比使還榮泣告曰不肖先考懐逺府君
齒未半百輙已不禄卜葬塔山之西痛惟潛徳弗彰恐
遂湮泯先生職文翰幸畀一言以表諸墓道再拜以請
謙嘗偉其人世徳之美可徴矣奚容辭按懐逺公諱旺
姓李氏古邳石蘭社人也曽祖諱五祖諱九世父諱駒
俱贈懐逺將軍指揮同知父諱紹興世父勲績從太宗
文皇帝舉兵靖難懋立戰功累陞應天衛指揮同知公
襲厥職沉毅有勇畧凡遇敵必先登䧟陳無所恇怯永
樂間數征迤北公輙與焉宣徳戊申調興中征哨擒獲
敵兵牛馬人口朝廷嘉之賚以白金楮幣布帛庚戌調
寜逺衛守禦中左千戸所剏建城郭經度規畫不憚劬
勩卒底成功善拊士卒皆結以恩信及今人思悼之正
統十三年九月六日以疾殁于正寢春秋四十有五配
董氏劉氏子男二人長即榮次顯女二人妙能妙連董
所出也女一人妙明適百戸蘇友嫡嗣全劉所出也嗚
呼國家蓄羆虎之士列在疆圉所以保邊防而遏冦暴
也公材識超邁果敢有為能使敵畏其威士懐其惠其
賢於長城也逺矣天誠假之以年其屹立東藩折衝萬
里足副所託曷為奪之速耶然有子克踵遺躅勇烈綽
有父風豈惟保厥餘庥爵秩之崇将日進而未巳也可
卜矣為子孫者尚益紹隆於弗替哉是為表
　　明故贈金吾將軍錦衣衛都指揮使李公同室太
　　　夫人郭氏墓表
公諱觀音保姓李氏其先西域人也曽祖穆爾古祖衮
古嚕在勝國時任西寜州同知遂家西寕父都爾蘇母
吳氏都爾蘇有弟二人曰納木喀嘉勒燦當元季兵亂邊疆
多事納木喀移家陜西之華隂居焉洪武初舉族同弟珠
嚕歸附國家太祖髙皇帝嘉之授納木喀鎮撫職俾鎮西
寜納木喀殁子英嗣提土兵累征迤北逹冦茂建勛績朝
廷與之分土錫爵㑹寜伯仍鎮西寜公沉毅有謀雖不
事事凡軍旅之務英必咨問於公公與之商畫皆懸中
事機故英所至克㨗為時虎臣公之力居多焉公性質
直與人交開心見誠無所隠伏遇事有違理者必面斥
之不少貸故人皆親愛而敬服之公次子文方數嵗嶷
然如成人公嘗指謂其母曰是兒骨氣英英非凡材也
大吾家者其在是乎可善教之恨吾不及見也盖春秋
四十有三而卒時永樂丙申某月日也子四人長玉早
䘮次即文次通次贇孫男十人鐸鏞鉉釗銓鑄鋼銘鋹
鑑孫女六人指揮使魯鑑祈瑛陳雲其壻也餘未行太
夫人郭氏西寜人也自㓜端靜柔惠為父母所鍾愛及
笄歸公逮事舅姑早暮恪勤孝養婦道克脩主中饋相
祀事皆身執其事不以假人綜理内政秩有倫緒待婣
戚御婢僕曲周㤙意及公謝世即屏膏沐誓守厥志拊
訓諸子恒以繼紹家聲不墜先業為勉諸子遵承慈訓
無日敢怠而文膂力善騎射尤好書史叔父㑹寜俾侍
左右以備任使洪熈改元隨㑹寜征勦黄逹實有功宣
徳改元進貢來朝入見宣廟奏對稱㫖明年特授西寜
衛指揮僉事四年㑹寜召還擢文陜西行都司都指揮
僉事代之鎮守尋召還擢都指揮同知俾𨽻錦衣衛北
征有功擢都指揮使賜之誥命推封其三代故公贈金
吾將軍錦衣衛都指揮使郭封太夫人文之配張氏封
夫人寵眷優渥時人榮之景泰甲戌正月十三日太夫
人以疾卒春秋八十有一文銜哀具疏以聞詔許歸葬乃
匍匐歸以某年月日葬之西寜城北八里車卜魯川之
原既葬還朝天順改元春以翊戴功累擢前府右都督
佩征西將軍印鎮守大同懼潛徳弗彰乞予為文以表
諸墓嗚呼國家并包總攬惟賢才是用忠勤能効而爵
賞隨之李氏族著西疆世篤忠欵用致析圭珥貂爵崇
五等績亦偉矣公上承世澤克加培植而不食其報以
殁然慶鍾厥子龍章褒贈賁于身殁而郭亦已親享其
榮則亦何憾之有哉矧為之子者材武出倫方隆柄用
功業之建日進未巳則其所以榮親者又寜止於是耶
故為表之以俟
　　明故奉議大夫周府長史張公墓表
洪武丁夘二月十五日周府長史張公以疾卒于官歸
葬邑之三溪地邨山之原越七十一年為天順戊寅其
孫端被薦來京始克奉狀謁予文以表諸墓按公諱鳳
字景翔號白羽生其先光州固始人後唐間有為太師
梁國公者隨王氏入閩後有為將樂簿者因家焉故今
為將樂人曽祖諱日宣祖諱徳昭宋朝奉郎父諱本元
元統癸酉進士仕至福建儒學提舉母蕭氏提舉少從
外祖宋進士廖公遊廖公之學私淑龜山之傳授受有
自故公所得本於家庭明易書詩三經子史諸書靡不
通貫元末盗攘行省署公為本縣尉公防禦有方盗不
敢犯國朝天下甫定開設學校公以經明行脩首被薦
為本府儒學訓導公以師道自任勤於啓迪凡經其陶
鑄者咸克成材時延平有濠梁唐公鐸廬陵胡公子祺
相繼為守二公皆賢牧皆禮貎公子祺至為公立傳托
爾和為兵部尚書薦公孝行適諸王初封就國選賢為
輔遂擢周府長史公在藩八年開導匡翼無所違失毎
以春秋進講發明尊王賤伯内夏外裔之㫖甚悉王輙
稱善深加敬待盖春秋四十有八而卒配汪氏先公十
年卒生男一曰基女二適李宗亮吳恭繼楊氏後公五
年卒生男一曰某女一適湯某孫男一即端也公儀觀
秀偉性資和厚篤於孝友事親克致色養撫兄遺孤不
異已出應物一以至誠臨事務存大體嗚呼士君子克
積學飭行以足於已則隨所用而無不有以自立觀公
為尉為師為傅咸卓然有立如此不由其學行之足乎
已歟惜不及下夀而賫志以殁此其為可嘅也今有令
孫将由薦逹進有禄位則餘澤之承有不在茲乎遂為
之表
　　明故昭勇将軍萬全都指揮使司都指揮僉事致
　　　仕李公墓表
孔子謂文莫吾猶人也躬行君子則吾未之有得孔子
豈未得於躬行哉盖以誨人不可事虛文當務實行也
去古既逺世降俗漓若漢萬石君陳太丘淳謹長厚化
行家邦為世欽仰豈非所謂躬行之君子哉余至宣府
聞致仕都指揮李公敦徳服義子孫秉禮能循古道雖
名武弁儒紳猶或難之茲非萬石太丘之倫歟而今則
已矣惜哉公諱徽字子素姓李氏鳳陽臨淮人祖諱濟
元行樞宻院判元季世變鳩兵保境天兵臨濠梁率所
部歸欵從太傅徐公取蘇州授廣信衛鎮撫洪武初征
閩建寜将樂松溪克之改正千戸調守階州贈明威將
軍指揮僉事祖妣陸贈恭人考諱庸嗣授秦州衛正千
戸討平陽河州迤西巴撒川及七倫族諸畨冦擢指揮
僉事尋擢陜西都指揮僉事妣時封淑人兄諱循嗣授
平凉衛指揮僉事謫交南攻破吉利册安老慈麻太原
蠻寨復職殁于化州無子永樂丙申公嗣之改宣府前
衛甲辰扈蹕北征宣徳戊申從陽武侯薛公戰敵古北
口敗之俘獲人畜什器甚衆有白金文綺木綿楮幣之
賜庚戌敵冦青邊口追擊敗之奪還被掠人畜尋奉勅
哨備開平明年命領神機兵巡邊乙夘詔守青邊口數
年敵不敢犯正統丁巳上命大司冦魏公出視邊政薦
公才堪任劇進署都指揮僉事掌萬全都司印政修事
舉戊午綜理兵屯勸課有方時朝廷發京儲實邊命鎮
逺侯顧公督運自居庸抵大同毎三十里為堡士卒接
逓鎮逺舉公董役公病推輓勞困米積不前建議糧在
道者皆隨處收貯為便疏聞上從之人賴甦息鎮逺嘉
其材識解腰帶以贈癸亥詔守柴溝堡明年從叅將楊
公戰敵伊克穆蘇敗之獲其人畜什器實授昭勇將軍
都指揮僉事己巳年五十八即上章謝事以子紱代之
君子賢其能知止足也門居十年以天順己夘正月十
一日告終于家年六十八遺言勿作佛事生於洪武壬
申六月一日公樂易寛仁沉毅有謀其北征也糧竭士
饑比餫餉至驟得飽食多脹懣死公集米帳下節約分
給所部不死一人百戸韓榮拾遺甲部卒誣以盗上怒
將斬之公為訴其情於安逺侯栁公轉聞于上得貰死
榮徳公再生朔望輙焚香向公所拜禱之其戰伊克穆
蘇一卒失馬危甚公呼載馬後從者因脫䭾馬乘之得
出後卒偕父詣公泣謝公不以為徳也毎出兵必囊藥
以療病卒多所全活公既謝事適敵大舉入冦守將統
兵出戰獨都憲羅公城守督令嚴急柝聲不絶公謂宜
靜防之都憲用其策城守無虞敵既退我軍多遺神鎗
銃礮於戰所公謂宜收取以備軍實至今沿邊得資其
用公之力也嘗有客寓粟數百斛於公家值雨濕浥公
為宻補所損不使客知天性孝友父早䘮事母務得歡
心湯藥必親嘗時新異品必奉母而後食必咨而後行
母殁哀毁與弟衍恩誼冞篤衍卒語及輙悲慟樂施予
姻黨婚䘮有不能舉者出貲周濟喜書畫遇善本捐金
購之好延納賓客親賢善交晏憲僉彦文瞿長史宗吉
謫寓於斯公皆執弟子禮從之講學故公行業過人逺
甚毎從大将出師必延公至帳與叅籌畫退而未嘗語
人迹其徳善可謂無媿於躬行君子矣配董氏封淑人
前指揮某之女懿行純備子六長即紱宣府前衛指揮
僉事以戰功陞指揮同知階懐逺將軍次縉紳縝純經
縉卒經習舉子業女四嫁指揮周賢楊琳楊俊一未行
孫男女四紱以公卒之年二月七日葬于宣城東馬頭
山祖塋而墓上之石未有文以刻乃奉鄉貢進士林孟
暘所述事狀請予為表其幽潛嗚呼徳厚者流光徳薄
者流卑故視其子孫之興替可以占其世澤之厚薄今
紱昆季質愿雅淳飭徳厲行不惟强於武事而又力乎
儒業非公厚徳之所敷遺能致然耶則夫聮珪襲組以
光大其宗可識矣是用原其徳而為之表
　　明故萬全都司都指揮同知文公墓表
公諱𢎞廣字同仁廬之合肥人也祖考諱道國初從龍
而起累立武功積官永平衛指揮同知考諱郁改富峪
衛基徳流澤日厚日瀼鍾慶於公魁梧剛勁閑武畧善
騎射性資軒豁落落有竒節洪武戊寅嗣官改興州中
屯衛再遷宻雲及廣寜二衛所至不乆皆有成績著能
稱永樂庚寅扈蹕北征勞績居多賜文綺二表裏楮幣
八百緡壬辰改宣府前衛壬寅復扈蹕北征奮勇前驅
為宣廟所器識宣徳丁未四月因進馬入見文華殿特
見嘉奨擢指揮使賜白金二十五兩文綺二表裏命掌
衛印公祗承其基徳興仆起廢兵政一新士卒恱服七
月從大將出塞俘獲逹兵鴻和特穆爾等獻于朝賜白
金三十兩文綺三表裏楮幣三千緡九月馹召至京奉
勅往使迤西伊伊斯康等國辛亥復奉勅往使迤西額爾
巴拉等國䟦渉險阻俱歴三嵗始還克將上命㒺不服
從正統丙辰朝廷以其乆勞使事威望著於逺裔賜勅
俾統精兵三千分守柴溝堡地當北騎出沒要衝公練
兵息馬多設方畧以謹備之敵不敢犯屹為宣城保障
十一月擢萬全都司都指揮僉事辛酉聞敵近塞公統
精兵出境遇敵戰閔安山俘獲逹兵托和齊等獻于朝
擢都指揮同知賜白金五兩文綺二表裏壬戌嬰疾不
起公有家在宣或勸之還家療理者公曰我受命守邊
死于此分也胡可為自便計耶家人不從强舁以還逾
二日竟卒實是年十二月二十七日也春秋五十有七
生於洪武丙寅九月二十日配李氏婦道母儀著于閨
閫天順壬午某月某日卒次配吳氏馬氏方氏方亦卒
子三人長曰瑄嗣官宣府前衛指揮使歴樹戰功陞萬
全都司都指揮僉事分守柴溝堡克踐先烈次曰珍曰
珤女二都指揮陶忠孟璽其壻也孫男三人錦錡鎮孫
女一人公生於世禄之家而能秉禮好義端方不阿事
親孝處弟曰昌通逹克篤友愛撫羣從曰瑀璇璣不異
所生家庭雍睦馭士卒結以恩信盡瘁王事未嘗退憚
惜乎用之未竟而年之不假也悲夫以卒之明年正月
二十六日葬公于城東不食之原而墓上之石乆無文
以刻瑄懼潛徳弗彰奉事狀再拜以請乃為摭實而表
其墓曰自古明臣良將際國家亨嘉之運以出布徳宣
威攘逷奸宄以佐成一代盛治績著當時慶流後裔何
其偉也公雄傑武勇負材不覊受知朝廷委以邊寄用
能懾服邊庭懐柔絶域功崇業懋身荷寵榮視古人何
多讓哉昔博望通道西域漢徳昭宣於逺李牧坐鎮北
庭邊馬不敢南牧若公者可謂兼之矣嗚呼是為表
　　故中書舎人曹廷端墓表
廷端諱冕號可齋姓曹氏廷端其字也其先由汴中徙
濠梁宋南渡遷句曲族蕃盛因名其地曰曹庄有諱萬
四公者始遷茅山之百社村生三子分東屋西屋中屋
三𣲖廷端東屋𣲖也曽祖伯逹祖道銘俱贈吏部尚書
父義南京吏部尚書致仕毋某氏封淑人廷端姿表明
秀如玉雪可念風猷醖藉自幼端重無童習見先生長
者於道執禮甚恭咸器重之性闓敏夙承家教篤志問
學尚書公欲博其材遣從祝給事中顥授進士業沈郎
中為忠習書不鄙從予攻詩皆有造詣又遣通外國文
字能精譯其義著為文辭則舂容一本諸理不戾於榘
彠詩歌則清逸有巧思粹然成音字畫則端勁遒美甫
弱冠老成者多自以為弗及也挾所得将奮身科第適
朝廷選能書者給事館閣廷端在選中年雖少被服素
潔絶無貴游氣在公恪勤迺事無怠退則延名士講學
賢聲藉甚未幾擢鴻臚屬秩滿進中書舎人入直文淵
閣恭巽和厚舉止閑雅出入有常度不愆於儀諸閣老
先生深相敬愛禮待有加凡朝廷髙文大册内外制誥
四裔君長詔諭多其手筆潤飾綸綍朝臣荷誥勅推恩
其親者得廷端書輙喜幸以為榮居清資幾二十年士
譽翕然歸之尚書公以疾卒于家訃至廷端號慟幾絶
遽奔䘮歸體素癯弱遂積哀成疾不起年甫四十天順
八年正月初三日也距生洪熈元年正月十五日廷端
性孝友事尚書公盡色養客至承順左右共子職無惰
容處朋友克全交好不以始終有間賙人匱乏傾貲不
吝有在患難中者雖逺方必緘金附寄以濟慰之其好
義如此不善飲而樂欵客至必觴酌盡驩論議古人賡
酬篇什情興藹然士大夫樂從之遊若聶文學大年詩
名重當世亦折輩行與為友更唱迭和葩藻疊出動連
百數十篇不止四方賫巻軸求其作者充積几案森如
束筍家多蔵古圖畫朝退宴坐一室時取而展玩之以
自適或焚香瀹茗鼓琴一再行或散歩庭除觀花卉生
意或倚闌黙坐延清風而待明月髙懐雅趣超塵絶俗
不知軒組為何物也故廷端之卒人皆惜其氣禀過情
故造物靳其夀歟所著有可齋集若干巻蔵于家廷端
元娶李氏董氏俱卒繼陳氏無子以弟之子某為後以
是年月日祔葬某原祖塋其從兄上舎廷明介朱侍御
良玉奉童内翰大章所為事狀請予表其懸繂之石予
於廷端辱有一日之長義不可辭乃為論次如右而復
為之言曰長山䆳谷必産良木名宗世閥必生英材嗚
呼若吾廷端其可復得也耶尚書公有豐其殖載徳委
祉固應發於廷端也而仕不厚禄廷端殖學禔身立志
逺大固應致於耆艾也而年不中夀抑命矣夫抑命矣
夫然其材名徳業表表著聞文獻相承克濟世美異於
弗堂弗構者萬萬嗚呼廷端此其為足以不朽矣源深
者流必長穫而食之不逮於今有不在於後乎是用焯
其遺芳掲諸墓道尚有考於來者
　　故監察御史張先生墓表
承翰張先生有用世之雄才而弗究厥施以殁此世之
人所以共惜之也惜其人則必求其志節之懿而表著
之斯不徒惜矣先生諱金陵姓張氏字承翰以字行世
居吉水文昌鄉西團生而氣質警敏不凡九嵗就學讀
書過目成誦作詩對輙有竒句攻舉子業師逸功倍先
生長者皆器異之比長長身美髯丰度英爽音如洪鐘
言動磊落頎然偉丈夫也宣徳壬子中順天府鄉試明
年中㑹試乙榜當外補召試内庭與梁楘等十數人同
被選留俾冠帶進學成均盖養成其材將大用之也凡
遇瑞應慶賀必製詩賦以進輙蒙賜賚正統改元仍中
㑹試乙榜以母老就職得授應天府學訓導在任以師
道自重樂於啓迪親之者懽然若挹春風瞻霽月也先
生善屬文援筆立就作詩歌藻思清逸論者以太白樂
天擬之一時文價大振求之者屨接外戸時總戎襄城
伯李公尚書損齋黄公南齋魏公深相推重恒延訪之
乙丑秩滿被選理刑内臺踰年拜南京河南道監察御
史激揚清濁風裁峻然都御史周銓所為不法㑹同官
劾之或有危之者曰吾用盡吾職耳他非所䘏也尋果
為銓黨所排左遷栁州雷塘驛丞銓亦竟死於獄安逺
侯栁公總戎廣西以象州屢為猺獞侵擾民無寜居㑹
藩臬重臣議起先生署州事先生為立信設法掲榜撫
諭猺獞解散民遂生業景泰甲戌上計京師藩臬方交
章薦知太平府事遽以母䘮去官矣遂歸家守制先生
舊有背疽已愈比服闋復發竟不治卒實丙子八月十
六日也春秋五十有六遡其生為洪武辛巳三月二十
三日先生在成均時號儲菴在内臺時號柏菴所著有
南京文稿吟稿人瑞軒集蔵於家曽祖道益元延祐進
士祖安禮鄂州學正父伯頴號勿齋舉進士累官翰林
脩譔母劉氏娶曠氏卒繼鄧氏子四峻嶙崘峒嶙卒女
二淑寜卒沛寜在室俱鄧出初葬櫪山越八年遷葬河家
源南塘山天順癸未二月十二日也先生為人豁逹豪
邁坦易無城府與人交傾倒盡底裏樂周人急雖千金
不惜人有患難必極力拯救之事親篤孝愛待宗族鄉
黨有恩義先生在京校謙在弟子列受教良多深辱知
愛奬許今不可作矣仰惟厚徳曷勝永嘅峻來京師泣
謂予曰先君之墓已有僉憲王公銘之矣然懸繂之石
未有文以刻敢以屬墓表於先生無能為役則掲徳振
潛當效執筆第媿文辭蕪陋弗克揄揚而義又弗容讓
也乃為之表曰先生早以材選嚮用有待俯就儒禄為
養孝可嘉矣峩薦臺端不畏彊禦毅以彈擊舉職忠可
尚矣然官雖挫而志不撓雖抑而名益振視彼首䑕脂
韋媚世取寵者賢不肖何如耶使天假之年必蒙簡㧞
以酬平昔國家儲待之意而竟止於此抑命已考其平
生忠節信足垂家聲而遺世軌故特表之以示其後之
人
　　友義居士墓表
友義居士者何淮南畢公文徳其人也友義者何公平
生惟義是務公既殁淮之士君子不忍復稱其字以其
樂施於人乆而不變故私諡之曰友義也其為義者何
公貲甲於鄉不擅其有以周人之乏不憚其難以赴人
之急此其為義者然也義舉甚多未為悉也試言其大
者正統初朝廷募民輸芻粟助邊公嘅然應詔致從子
瑛授職千戸身膺冠帶之榮丁已徐淮大水民饑發粟
二千石販之己巳朝廷命将南征士阻淮漲不可渡乃
造巨艘二於清河口濟之民有李氏婦以舅借隣牛死
欲賣身以償即代償之天順癸未黄學士廷臣謫廣沒
妻孥扶柩歸葬陜之蘭陽甲申夏舟阻淮上不能歸巡
撫王都憲公度吊而憫之詢可任其後事者淮之父老
咸曰非義士文徳不可乃以託公即請籍實館于家買
地葬之市屋居其妻孥財物俾不失所成化丙戌民饑
粥子女者衆悉以善價收育立合券約嵗豐還之鑿義
井十餘口以濟汲置義阡三區以便葬造橋四座以利
渉設義學清平坊以教貧家子弟施藥餌圓明寺以療
人疾疫婚無以娶者錢帛之死無以歛者棺衾之其汲
汲為義若饑渇之嗜飲食惟恐不及於是義聲溢於淮
甸雖販夫野婦皆知公之篤於義也尤好崇飾祠宇若
淮之雷聲殿杭之紫陽院正殿頽壊費鉅皆公為新之
又新三官祠紫霄紫極二官𤣥妙觀徐節孝祠東嶽行
祠真武諸像或塗金或範銅用財不計亦義舉也四明
陳祭酒敬宗記其事甚悉淮陽髙少保世用序其恩慶
之堂謂公寛惠行善如楊旬竇禹鈞平量助䘮如李珏
郭震西蜀江少師時用亦云人之累貲鉅萬而貪得無
厭見人疾苦未嘗興一善念以周急之是乃守錢虜耳
視公所行得不汗顔乎時以為確論公諱徳姓畢氏文
徳其字也以字行宋司農卿世長之後至和間有曰公
叔者蘇文忠公嘗遺以手札今蔵于家祖震始自姑孰
徙淮父昇名士母叚氏公幼頴悟讀魯論未竟輙曉其
義師大竒之經史多所渉獵性孝友父蚤世母病醫莫
療毎夕爇香于臂禱北辰願以身代病即愈與兄文貴
同㸑五十餘年一錢尺帛不以自私治家雍肅咸遵禮
度其事先盡孝敬處宗族以和待賓朋以誠馭奴僕以
恩子玉敏而好學遣遊邑庠以明經中景泰癸酉鄉試
登天順丁丑進士第授文林郎知曲陽縣毎貽書戒以
守官律身之道玉遵其訓有亷濟名公一日疾革語子
姪曰人之負髙貲者貴積而能散也吾無益於世惟樂
賑施庶以行吾志焉汝曹勿厚自殖宜脩徳以承之能
用以義斯善矣勉之勉之遂卒成化四年七月十三日
也享年六十有五逺近聞之皆驚悼曰義士己矣自郡
大夫而下赴吊者皆哭盡哀配程氏繼濮氏皆有淑徳
子一即玉娶裴氏女一適楊倫孫三永逺亨孫女二長適甘
棠次許徐茂玉卜以次年正月初三日葬公鉢池山之
原已得錢學士原溥之銘納諸壙矣茲復具事狀再拜
遣使者來南京謁予文刻石墓道為不朽圖予與玉有
斯文之雅而公之卓行不可不著之為世勸也乃不辭
而大書以表之曰茲惟友義居士之墓其平生義之形
者乃其仁之發也其施恩於不報之地者盖自有報者
存也嗚呼君子哉若人尚徳哉若人
　
　
　
　
　
　
　
　
　
　
　
　
　倪文僖集巻二十六
欽定四庫全書
　倪文僖集巻二十七
　　　　　　　　　　　　　明　倪謙　撰
　墓表
　　奉政大夫廣東按察司僉事顧公墓表
成化七年辛夘三月三日廣東按察司僉事顧公以疾
卒公無嗣其兄倫弟信卜以是年九月二十八日祔葬
公吳縣楊寳山祖塋奉雲南大理知府丁太初所述行
實乞予文以表於墓按公諱儼字廷望姓顧氏曽祖泰
祖至善封中書舎人父叔恭中永樂乙未乙榜任河南
淇縣教諭母張氏季父叔謙任禮部精膳主事公之先
蘇之吳縣人洪武中中書以富室徙京師因家金陵公
幼負美質器宇魁梧有志于學早從里中師遊輙能詩
賦工書法若老成人人皆竒之既長侍主事公京師從
翰林侍讀學士士謙張先生學學大進累試京闈不偶
乃歸教授鄉里逺近來學者屨滿戸外正統戊辰廵按
御史齊公聞其賢以經明行修薦于朝召試優等授嘉
興縣學訓導教人有法士多成就登名甲科景泰乙亥
丁内艱服闋至京適朝廷選儒臣以充臺憲公與焉拜
陜西道監察御史以績最賜勅命階文林郎贈教諭公
如公官母室皆孺人公持㢘秉正糾擊不避人嚴憚之
嘗廵視京倉善於立法盗息弊革奉勅清理福建軍政
邊軍多有以詭名來擾者逮繫妻孥隣里累年不絶公
究得其實罪其姦而雪其誣民始獲安沙汀民叛賊殺
不辜公偕鎮守内臣領兵抵其境誅其首惡餘黨悉平
還朝陞廣東按察司僉事時廣賊方熾公至即往髙雷
諸處招撫叛民新㑹楊江有賊數萬總戎趙公輔檄公
勦之公提兵五千直擣賊巢斬首千餘級追復被擄男
婦千餘人牛馬什器無算總戎上其功蒙朝廷銀器采
段之賜公在軍中不解甲者累月冐矢石犯霜露以勞
致疾乞歸田里遂致仕還吳中公性孝友早䘮父迎母
就養官舎奉侍甚備少嘗鞠於伯父賢伯父卒無嗣毎
思及輙悲泣主事公嘗遘疾幾危公刲股煮液以進遂
愈公兄弟三人極相親愛無間爾汝交友以信義相與
所得俸賚輙以賑施故舊賓客晩結屋城東時㑹鄉耆
故友燕談為樂或携尊出遊登山臨水把酒賦詩澹然
㤀歸世事一不以掛懐抱人皆髙之卒年五十有五生
於永樂丁酉十月二十七日配張氏生女一適梧州知
府徐汝暘之子吳庠生楷以兄子鎮為後嗚呼仕無所
茍者君子所守之正用無所局者君子所藴之備也茍
焉而仕則知進而不知退局焉而用則優此而短於彼
又何足尚也哉廷望之為儒臣也以薦為憲臬也以選
以勞休致也以疾仕無所茍如此守之正也可尚已司
教則能以善淑人司憲則能以法繩姦以武戡暴用無
所局如此其藴之備又可尚已所可惜者用未究而遽
退年未耄而遽止祀未續而遽尼得不重昆弟宗族鄉
黨之哀也耶使無是石以紀其徳履之祥而垂之無窮
将恐百世之下有不得以考而知矣故為之表
　　故竹隠盧公暨妻包孺人墓表
封兵部主事愛竹翁䘮其父竹隠公母包於姑蘇權厝
淺土景泰甲戌始得吉壤於吳縣横路橋側彭華鄉之
原亟欲歸葬屬有疾乃命其子鄉進士雍還吳以是年
二月八日合葬焉予嘗為銘以誌其墓矣今成化甲午
雍為福建布政司左叅議丁父愛竹翁憂展墓於鄉追
思祖徳欲立石以表于墓以予親契甚厚知其家世為
詳復以文見屬予義不容以不敏辭乃為之表曰竹隠
公諱成甫字文義姓盧氏吳之舊族也曽祖榮祖名俱
有隠徳父鎰國初知福州永福縣㢘勤惠愛遺徳在人
公丰儀秀麗廣顙脩髯器宇不凡人望而敬之孝于父
母篤於學業有志用世㑹永福府君殁獨任家事遂隠
不出以永福號竹軒因號竹隠閒居以經史自娛雖佛
老醫卜之書亦皆博渉好蓄古法書名畫縉紳多與交
往至輙出求賞鑒所得評䟦翰墨為多臨財㢘介無所
茍取有傭者劚地後圃得金數餅以獻公曰爾所自得
何預我為悉推與之有司聞公賢舉為里正公剛直無
所偏徇有爭訟者不赴有司而赴愬於公公為剖析是
非莫不信服委督區賦民相戒曰不可以吾輩事累長
者率爭先完納無敢後鄉飲延為大賓公儀度有容觀
者歆慕嵗荒民乏食公極力區畫以賑給之賴以全活
民感其徳相率圖公像於神祠事之子清附籍南京時
迎公就養公至雍方五六嵗公愛之抱置膝上拊之曰
汝父甚孝幼年時官府督匠急家人皆避匿汝父獨挺
身出見官被捶楚不少怨母病焚臂香以禱其孝如此
汝能如汝父之孝可也見雍秀異教以篤事詩書曰亢
吾家者必此孫也今果如其言惜公不及見也包孺人
同里著姓唐集賢學士融之後諱妙音端重貞靜動循
儀則事舅姑以孝姑殁居䘮哀毁嵗時奉祀皆躬執其
勞治家有法待宗姻撫卑幼咸得其宜一旦遘疾召諸
子婦訓之曰居家以和睦為本慎勿多言搆非以生離
間吾死無憾又曰聞孫雍讀書有進宜遺書勉以忠孝
大節可也公之卒在宣徳壬子二月十八日享年六十
有六其生為元至正丁未九月六日孺人之卒在正統
辛酉三月十一日享年七十有六其生與公同年之十
月二十日生四男三女十孫男二曽孫嗚呼詩書之族
所以彌乆彌昌者由世徳之積也故徳厚者流光徳薄
者流卑一自然之道也盧氏之先世徳相承者乆至永
福則推以及於一邑竹隠又推以及於一鄉積之厚矣
故其流澤至廷佐之身而始發䇿名進士歴官大藩有
為有守㢘稱焯著用致貤恩於親父子顯榮光昭前烈
况其徳業之建名位之隆日進未巳則貤恩於祖又可
待矣予用是表之於墓使人知盧氏流光於後者實厚
徳之報也夫豈偶然之故也哉是為表
　　明故前奉政大夫湖廣按察司僉事成公墓表
天順癸未三月初五日予同年友錫山成公敬之以疾
卒於鄉春秋六十有一既葬邑之某山某原十有二年
矣其季子邑庠生約今秋來應京闈鄉試謁予以墓表
為請予嘗記公殁後其伯子繪以教官守制起復來京
知公與予同年契厚求為輓詩序屬調官赴任期迫不
能待而去今余心缺然則斯請也敢不為一述以償其
伯季意乎公諱始終敬之其字也姓成氏别號澹菴曽
祖榮七祖玉山父彦文俱隠徳弗曜母夏氏以永樂癸
未九月十八日生公丰神秀異長身美髯嶷然不羣髫
齓時日記千言過目不㤀比長六經子史無不通貫又
解音律多藝能攻舉子業以資進取深於理趣以儒士
應宣徳乙夘鄉試中式登正統己未進士第觀政内臺
拜大行人使陜右禁茶又使賫經於楚蜀所至咨詢民
瘼凡道途所經古人陳跡及名區勝境輙形賦詠語意
温雅力追古作襟度灑如也風憲缺詔銓司遴選擢公
河南道監察御史時朝廷方重軍伍選御史優於材畧
者十二人分廵天下以理之公居第一俾清軍政於四
川比至播叙諸州苖冦叛逆勅督官軍策應兵部尚書
靖逺伯王驥深入冦境擒除黨類築城叙州選練士卒
守禦民賴保全還朝北兵犯邊復勅領兵紫荆闗䇿應
㑹昌伯孫忠敵悉遁去還陞湖廣按察司僉事敏於疏
决獄無繫囚臬事有未當者多所舉明以直言為當道
所忌休官還家怡情泉石畧不以得失掛懐抱結屋數
楹如舟名曰錦江舲以示知止之戒又作海嶽軒於横
山别墅花竹環繞分泉注於軒前名曰導泉暇則枕流
漱石詠歌不輟以自樂所著有澹菴文集金匱理筌紀
行集澹菴詩集行于世配杜氏虞氏子男二長繪任教
諭次約性女二劉清臣馮泰時其壻也孫男二嗚呼君
子抱道於己而致用於時固思以濟乎民物也然時之
所遇則有通有塞一惟順理以安之而道之全於我者
自若也是以進退用舎無與於己其囂囂自得抑何往
而不樂哉吾友敬之學博而材清志髙而氣直早有得
於聖賢之道一旦由科第出以効用賢勞使職肅清憲
度兼優武畧叅預戎機道已及於民物矣抑且見幾知
止拂袖而歸開幽曠之軒亭樂林泉之雅趣置利禄於
土苴寓情性於篇什是則萬鍾何加一簟何陋其髙風
逺度豈不真知輕重大丈夫哉雖其材未盡施夀未盡
享若有不足然所以遺於子孫者則有餘矣况其文章
之瑰竒常存光燄於世乎予故為述其行蔵之槩於墓
石後有聞公之風而致夫懐仰者未必不有徴於斯文
也是為表
　　恩榮官張廷端墓表
嗟吾廷端汝何為遽止於斯耶千里故山來視其子子
秩垂滿将膺超擢汝何為而不待耶遺素殘墨流落人
間至寳横棄畧不自惜睹物思人將使吾何時而忘邪
盖廷端精於墨竹名著當時評者以為夏太常後一人
而己仲子任南京禮部鑄印局副使自吳中迎至京南
京公卿縉紳求其寫竹者轍交於門廷端性豪放酒酣
興發輙肆揮灑凡巻軸及屏障間皆其筆也見者驚訝
如在林澳予與廷端交最久情最洽以久别復㑹尋盟
叙好意氣藹然乃出一長巻煩布湘川之景洲渚縈迴
萬竿林立以為傳家珍玩然非一朝可成時造予部後
春亭中為之曰此地隔諠避俗可放筆也予時舉盃以
助其興不似平時豪飲竊窺其容己有病態矣竟不能
成巻而去去數日忽報廷端以不能加餐藥不奏功而
卒物在人亡此所以増吾之傷感也歟廷端頴敏闓爽
卓犖不覊早失怙與兄廷言同鞠於舅氏鄒自牧延師
教之長自樹門戸奉孀母四十餘年嘗遊學邑庠期以
科第進不偶援例赴京入國學例止滯留京師國戚太
傅㑹昌侯孫公昆季好賢禮士乃延於家塾誨其羣子
弟相處凡二十年廷端言論侃侃多所規益侯昆季甚
加禮待為買屋居之成化初又為乞恩授冠帶榮之其
契愛如此晩思故鄉翩然來歸日以詩酒與鄉人娛樂
甲午冬來金陵若學士錢公太常少卿李公劉公祭酒
王公皆故人也相與延欵為懽論文賦詩以暢叙雅懐
殆無虚日蕭然與世事若不相渉也識者髙之其所著
在京則有玉河稿肯堂稿在鄉則有蔵春園稿江南釣
磯稿蔵于家卒于成化乙未八月一日享年六十有二
生於永樂甲午閏九月二十日廷端常熟人諱緒廷端
其字也以字行初號夢椿太師楊文貞公諸公皆有詩
文嘉其孝别號肯堂曽祖樂常祖億之考以大號友竹
妣鄒氏配楊氏有賢行生三子四女子曰憲娶程氏曰
懲即局使娶吳氏卒曰心習舉子業娶顧氏女之壻曰
鄧雷舉人王銳鄒鶴王堂孫男四循環健登孫女四其
一擇配安州楊太守子恩餘在室懲扶柩歸卜某月日
葬海虞積善鄉郁澤里祖塋以予其父執也自為狀衰
絰蹐門請言以表于墓嗚呼有志之士孰不欲以所長
成名於世然無所取重而託後無聞者多若吾廷端雖
斂其才而不獲少試然以墨君精妙見重於世後有睹
其竒蹟皆從而仰慕之此其名又安得而泯沒之哉使
廷端獲用於世則其成名於後未必有過於是也嗚呼
廷端其亦足矣吾故抆泪而表于其墓使世之仰慕之
者併以得其為人云
　墓碣銘
　　義官梅軒華公墓碣銘
景泰五年東南大侵餓莩盈路朝廷詔發倉廪以濟有
不足則勸助於民錫山梅軒華公首輸榖千斛於官得
賜冠帶階九品之榮退檢租簿凡累年逋負者以萬斛
計曰民饑如此何忍責償一筆盡勾不復索復貸佃粟
千餘石不取其息鄉人感戴皆舉首加額曰願公福夀
自是梅軒髙義之名振逺邇成化二年十一月八日公
年八十以夀終諸子卜以五年正月某日葬於某山之
原欲樹碣墓上為不朽圖乃介予同年友王公敏行具
書幣賫鄉儒鄧倫氏所述行實來乞文刻諸石孔子曰
君子喻於義嗚呼公所謂好義之君子歟是以表其行
以聞於世按公諱佐字仝亮姓華氏别號梅軒生而魁
岸凝重不好弄年雖幼如老成人從學於鄉先生余子
温性資頴異先生偉其不凡比長即幹父蠱父喜曰吾
有託矣悉委以家事休閒自適公遂偕二弟仝恱仝紹
日課童僕服田力穡以殖業家日起乃一新其居凡奉
祀養親延賓教子之所皆位置堅樸為久逺計人艷其
能遭母䘮哀毁骨立人稱其孝延明師於塾以教子姪
暇則與談理道資其麗澤宗姻間待之恩禮兼盡不致
失驩賢聲日著邑長吏舉督區賦仁恕公平大家牛車
小家擔負爭先樂輸公充其儲而民徳其惠時廵撫工
部侍郎周公既知公端介命為總收深加禮待好施予
嘗建石梁五甃通衢數千尺以便行旅所費不訾感外
祖徳則搆亭立碑表其墓念大母及母二族無後則建
祠奉其祀皆盛徳事也於家事綜理尤宻律身嚴謹外
内斬然整齊有氣節一毫不挫於人人有過輙面折不
貸鄉人有訟率走白於公聴其一言而解其為人信服
如此晩年以後事為意一日語弟姪曰合族同居固為
美事異日恐不能保吾見他子弟因貲致訟者多矣孰
若及吾生前為汝處析不亦可乎皆謝不敢乃取田廬
帑蔵奴婢均析之付家事諸子優游燕居與知己觴詠
為樂朔望則焚香誦佛書而己一日得疾諸子以醫藥
進卻之曰吾年至此巳矣何藥為汝等但能謹身飭行
不墜家業死無憾遂卒公系出宋戴公子考父食采於
華因氏焉春秋時華督其裔也南齊有孝子寳家錫山
十八世至榮仕宋徙汴又三世至原泉隨宋南渡復歸
錫居梅李鄉隆亭里又七世至璟宋徳清茶園正捴領
則公之髙祖也奕世衣冠為邑望族曽祖燧祖得昌又
徙興道墓塘里父脩文有隠操母陳氏配鄧氏子三人
芝蘭藪女一適顧雍孫七人威立本節朴質敏女六人
曽孫二人銘曰
胄啓於宋公族之宗逮齊孝子始居錫峯後徙不常復
歸於錫代多聞人衣冠舄奕噫惟梅軒偉乎其容慷慨
好義古人之風折券捐貲惠周於衆䆳古孰儔南陽樊
重散給昆弟均一不偏遐則誰匹茂陵文淵家事勅斷
質成感恱河内向平太原王烈東漢髙士今復見之章
服有曜稱徳惟宜大耋令終自天錫類身去名存聞于
世世
　　京庠生黙菴陳克遜墓碣銘
克遜諱讓姓陳氏黙菴其號也其上世為雲間人洪武
間徙(闕/)石曽祖子真始移家來居金陵今為上元人祖
思聰父廷輝皆不仕克遜自幼好問學聰悟不凡比長
入京庠為増廣生進徳脩業勤厲不懈試優等補廪膳
生以家去學逺夜宿學舎兀兀焚膏讀書殆忘寢食工
文辭說理精確同舎生以為不能及累以尚書舉於鄉
輙不中人為之咎主司克遜則安於義命未嘗少挫其
志也性孝友朔望必歸省侍母有疾刲股愈之父母相
繼卒居䘮哀毁幾滅性遇忌日及正旦冬至輙不茹葷
躬詣墓所祭奠事其兄某敬愛兼至拊兄子祥如己出
為人端謹和厚交朋友有義氣重然諾取與不茍介然
以節操自持隆於事師不以家儉而廢其禮提學憲臣
以古之為教先徳行後文藝命教官舉諸生中有徳行
者以示勸教官首疏克遜孝友之實舉憲臣甚優禮之
由是克遜之名益重於縉紳間矣克遜不為崖絶之行
遇人無賢愚皆温顔以待人樂親之執經從游者甚衆
相與剖析疑義教之作文曽無厭倦恒哀親不逮養冀
取科第沾一命得國家褒贈之寵以為親榮今秋舉又
不中鬱鬱不得志因致疾卒於學舎可哀也夫卒時神
思不亂區處後事甚悉成化辛夘十一月九日也春秋
三十有八生宣徳甲寅四月十九日配南氏有賢行自
克遜病毎夜稽顙北辰求以身代又刲股為糜以進卒
不効嗚呼士負學術之美志行之髙者宜得貴顯夀考
理必然也今克遜不幸不獲一遇以究厥施而中年夭
折又無一息以繼世果天道之無知耶抑天之未定也
耶然孟子以令聞廣譽為良貴韓子以生而不淑為非
夀死而不朽為非夭由是言之克遜為貴而夀矣克遜
之卒也聞者皆痛惜之其友陳士行為經紀其䘮與其
兄擇是月十六日葬之神䇿門外石砲山祖塋復伐石
樹墓上欲予為銘以彰其聞於後世予素重克遜既哀
其賢而不幸且慰其心於溟漠也畀以是銘銘曰
孰俾其業之豐而身之窮孰俾其徳之隆而厄之逢志
不一通竟賫以終視天瞢瞢莫知彼穹嘅顔殤與跖夀
盖今古之攸同援筆灑淚抒九原之幽憤來萬里之悲
風
　墓誌銘
　　故新建榮僖侯夫人趙氏墓誌銘
天生瑰竒之才建非常之業盖必有賢嫓相成於内焉
若新建榮僖侯夫人趙氏是已夫人世家河間交河性
恭順有識量父某母王氏嘗竒之曰是息必貴非凡子
耦年十七同邑李公士中聞其賢聘為子婦遂以歸玉
玉即榮僖也侯幼從戍營州左䕶衛在具慶下夫人執
婦道事舅姑盡孝敬洪武已夘文廟靖難兵抵太寜侯
即歸順隨駕南征夫人與别曰丈夫乘時奮庸當以身
徇國毋畏危自幸而懐内顧也侯是其言遇戰疾力故
積有勛績以底平定遂由總旗四轉至指揮同知夫人
在戎戍艱苦備嘗處之晏如也宣徳己酉侯又以功四
轉至伯爵膺誥命階勲奉天翊衛宣力武臣特進榮禄
大夫柱國食禄八百石追贈三代夫人獲再封焉時家
既貴顯夫人克謹禮法閨門雍肅毎訓子孫必先以起
家辛勤之道下逮媵妾有螽斯之美均視嫡庶合鳲鳩
之徳至疏戚長幼處之罔不順適正統辛酉侯先下世
至是而夫人亦卒矣實丁夘五月二十三日春秋七十
有五子男七長曰英襲任府軍前衛指揮使次源早卒
次海次賢次良亦卒次春次奉女四府軍前衛百戸范
逹其長壻也餘未行孫男七竒端佐倫儔仁使孫女五
曽孫男二瑾璹曽孫女二以是年某月某日祔于榮僖
之墓而英持其僚友都指揮僉事掌府軍前衛事李聰
所為狀來請銘嗚呼志不以窮阨而動行不以亨豫而
渝卒相君子就大勲享厚禄作則垂裕其賢可書以銘
曷辭銘曰
虓虎之雄克奏膚公孰翼成之由賢在中享有茆土龍
章錫封貴富夀考徳福並隆安仁之原是為幽宫體魄
永託流慶無窮
　　勅封孺人亡妻姚氏墓誌銘
嗚呼此為吾妻姚氏孺人之墓孺人諱守真以景泰庚
午閏正月初五日殁于南京年僅三十有二距所生為
永樂己亥四月二十九日殁後兩月予自朝鮮還朝始
聞其訃乃為位而哭祭之以文曰昔我聞爾出自名家
故講姻好我取進士赴京請命南還與爾結姻爾叔父
用歸于我同舟北上寓居官舎邇來盖十年矣爾父早
䘮爾母來視母子歡聚于此亦已九年我仕朝著爾賛
家政勤苦卓立甘守淡泊與我志同和厚於親戚惠睦
於鄰里衆口一辭皆稱曰賢生子女六人乳養保抱艱
辛萬端然有浹旬而卒彌月而卒不及晬而卒虚勞愛
育痛切于心今存者男得倪岳女得淑靜而已爾於前
年産後天癸不至詢諸名醫僉云有兒食乳者不為疾
去嵗春初忽感熱嗽累治數醫綿延弗瘥秋來國家多
事人心惶惑誠恐爾生驚憂病益増劇故急遽之間遣
爾與爾母還家料理想爾喜見親屬病必可痊我徐圖
便差來視不意奉使東行比還即得凶問聞之頓足搥
胷傷痛無極况聖恩錫我勅命爾封孺人三月八日拜
受天寵正宜永享光榮何為不待而逝命之凉薄一至
此耶夫生必有死此固常理然不及下夀而青年夭折
永違偕老之願此所以為可深痛也豈心思抑鬱之難
療耶抑療治之不及耶抑大數一定而不可逃耶言與
泪俱不勝哽咽奠此一觴聊伸我心嗚呼哀哉祭訖翌
日上疏乞省祭詔許之撤位而歸爰卜是年十二月二
十日舉柩祔葬江寜縣新亭鄉祖塋之次燎黄以告孺
人有徳容性聰敏通書史大意克謹婦道父諱友直其
先杭人也移家京師占籍上元博雅好古為時聞人母
王氏貞靜慈淑孺人之賢母氏之教也叔父曰友聞兄
曰愷弟曰恒曰恱恒為應天府學生銘曰
孰畀之淑也噫曷奪之速也噫從爾姑於茲麓也噫尚
歆承命服也噫彼蒼者天茫不可告也噫
　　明故奉訓大夫戸部員外郎王公墓誌銘
戸部員外郎王公年五十忽感竒疾奏乞養痾于家詔
許其歸歸家檢方服藥優游十有一年而卒時景泰癸
酉十二月七日也春秋六十距所生為洪武甲戌正月
二日公諱鎬字子京生而豐秀動止異常童長老咸器
之被選入州學授博士經學大進甫弱冠以禮經中永
樂甲午京闈鄉試上春官屢辭乙榜弗就入國學卒業
業益成宣徳已酉拜戸部主事居官㢘慎勤職業性凝
重不妄言笑處事精宻吏不敢為姦用是利澤下流人
沐其惠秩滿書最朝廷錫勅褒之封贈父母妻室大司
徒雅重公奏遷補員外郎缺聲績兼茂物議以為得人
正統丙辰聞父䘮歸躬負土成墳手植松柏哀號柴毁
人不能堪有芝生墓側鄉黨謂公孝感所致欲賦詩頌
公公曰草木何知力謝絶之服除仍舊資司徒方倚重
公竟以疾去公家法嚴肅以力本務學訓厲子姓晝耕
夜讀日有程課故璽以明經登進士拜戸部主事公之
教也嗚呼若公之材使不困於疾克盡展焉則利澤所
及益廣禄位所進益崇矣而遽止於斯不亦可慨也夫
然慶鍾後人足紹前烈抑亦可無遺憾矣公先世汴人
隨宋南渡自髙祖允恭而上皆居建康譜逸世系無考
至曽祖永福始遷和州故今為和州人父仲文樂善好
施以公貴封戸部主事母湯氏封安人配陶氏有淑徳
亦封如母子男三長即璽次璟瑜女二適陸顯宋俊孫
男六世榮世昌世美世俊世傑世顯孫女四公之卒璽
解官歸将以年月日葬公郡西歴陽鄉祖塋乃奉吏部
考功郎中陳君亶所述事狀來請銘為之銘曰
學䆳而端行方以完治世之賢中道遘痻弗究所存竟
止莫前奕世濟美允蹈遺軌簮笏有傳茲蔵體魄我掲
其徳永固萬年
　　卧雲處士居公墓誌銘
卧雲處士者句容之耆彦也正統庚申秋予省侍南歸
嘗游其邑過處士見其子邑庠生輔侍側循循執禮閨
庭肅如知其徳之刑于家也退遇邑人事有未白多就
處士求直無不恱服又知其徳之信於鄉也心竊重之
嵗丁夘秋輔以明經中鄉試歸處士已得疾逾月竟不
起矣惜哉實是年十月一日也春秋六十輔以明年正
月十日葬處士移風鄉小干村原尚未刻石誌墓景泰
甲戌輔㑹試春官大懼潛徳弗彰爰奉監察御史張君
紳所為狀徴予銘歸納諸壙予素重處士者銘奚辭按
處士諱安字處謐性閒曠逺聲利偃息一室霏簷汎榻
皆無心物也因號卧雲祖仁父廣咸讀書有行義母李
氏處士幼有鉅志嗜問學樂與儒者游所交皆天下知
名士或勸之仕曰以漆雕子若從游聖門尚未能信於
斯吾何敢矧羣賢滿朝吾得沾沐徳化耕鑿食力以盡
吾齒為太平逸民不亦可乎君子知其志之髙尚矣平
居言笑不茍持身甚嚴闢家塾以教子弟小有過輙加
誚責以故皆馴謹無外騖嘗謂弟莊曰父母生吾兄弟
三人長兄敬早世惟吾與汝在恒恠世人䦧墻生忿良
由為異姓所惑也尚戒於斯又諭諸子曰吾與汝叔生
既同胞死當同穴宜表曰難兄難弟之墓此吾志也汝
曹識之故邑之名有家法者必曰北郭居氏處士宅心
仁厚拯人饑寒䘏人患難惟恐不及前後賴其舉䘮婚
嫁者甚衆嗚呼易有之曰不事王侯髙尚其事又曰履
道坦坦幽人貞吉書稱惟孝友于兄弟施于有政今觀
處士被褐懐玉不求聞逹而慕仁好義率其素履篤乎
孝弟於易書所云盖無媿矣雖抱道不試種而未穫然
教子登科将躋顯榮食其報者不在茲乎處士配陳氏
有淑徳子三人長曰範次即輔次曰轔女一徐禧其壻
也銘曰
與雲為徒樂山澤抗志不降徳茂積身雖云晦譽籍籍
惠愛在人永無斁甲子一終反窀穸慶垂厥嗣光舄奕
欲知幽潛視此石
　　明故贈刑部主事劉公墓誌銘
永樂辛夘二月日贈南京刑部雲南司主事劉公以疾
卒越四十年是為景泰庚午以子讓貴始受勅命又三
年讓為閩藩叅政因拜表闕廷始自述狀謁予為文誌
諸墓讓之言曰讓䘮先考時兄敬甫六嵗讓甫晬皆未
有所知識比長先祖及母嘗道先考行實以誨讓讓謹
識不忘茲賴遺庥獲有禄養而先考不及見痛恒在心
重惟先考賫志早䘮而潛徳卓行皆宜表見於世乃使
鬱而不彰不孝之罪也先生讓故人幸矜而賜之銘将
歸燎黄追而納諸壙予不獲辭按公諱浩字孟然世家
永平灤州之七里河其先有諱君榮者仕元金牌萬戸
君榮生天麟襲父爵守大興州天麟生彦和值元季兵
擾失其官偕毋避亂真定之井陘彦和生通甫通甫有
五子曰士中士舉士員士興其季即公也遷居滄州故
今為滄州人公生有美質慎舉止寡言笑自幼即知嚮
學通甫常拊之曰吾家世為武臣至我父子中經亂離
隳厥遺勲今遭際聖朝偃武脩文四方底定汝尚以文
進用毋墜先業乃遣入鄉校讀書洪武丙子偕鄉先生
孟鐸赴京講讀御製大誥受楮幣之賜回家益力於學
入州庠從學正宋經授尚書晨窓夕檠志不少懈逾年
經愛其篤學補廪膳生兩赴秋闈鄉試不偶修徳講學
持操愈厲平生不解飲酒不近博戯專力儒業於秤斗
較錙銖市利俱所不識因積學過勤得疾經嵗不起竟
卒年方三十有二通甫葬之龍堤北三嶺原毎閱公所
業輙仰天大慟曰天乎何奪我愛子之速耶我何以生
為親隣聞之莫不灑泣通甫拊教二孫遣讓入州庠紹
公志語人曰吾行不媿天既折吾子此孫必将顯吾宗
也恨吾老不及見之今讓登進士第拜秋官擢叅政其
言有徴云嗚呼公舊為簮纓家功徳及人者久遭世多
故門祚中衰公積學種徳将起而振之亦其時也而青
年夭折此天之莫可致詰者使世為善者觀之不幾於
怠乎然慶鍾於子致位顯融公雖則不獲禄位於生前
而榮享褒䘏於身後為善之報信不爽矣是宜系之以
銘銘曰
命雖夭名則夀骨已化徳不朽約於身豐廼後龍堤峩
峩土深厚茲焉是蔵啓厥佑我銘明之永垂久
　　陸母王氏墓誌銘
太學生陸通孝于父母得請寜親於家時率其婦若子
列拜稱夀承顔養志恪脩子職親心甚樂也逾三年通
治任北還太學辭親以行而母疾遽作即解任召醫躬
侍湯藥疾日轉劇臨終謂通曰吾為婦弗逮事舅姑力
勤儉以相汝父克有今日及午刻吾逝矣滿眼惟汝一
子所望出為時用宜砥厲名節毋貽祖宗羞庶足光門
祚也汝其慎哉言訖氣息奄奄而卒盖景泰乙亥九月
十九日也春秋六十有八洪武庚午十一月十一其生
之曰通哀毁持䘮将以明年三月十六日葬于城南牛
首山文殊嶺祖塋之次乃緘翰林編脩戚君瀾所述事
狀走書數千里來謁銘予與通為同庠友又同里閈素
知其孝又知母賢銘奚辭按母姓王氏諱澂字本清舊
為姑蘇著族洪武中家以閭右徴遂移實京師為上元
人曽祖諱徳仕為安仁尉祖諱興二父諱文貴母吳氏
文貴無子惟弟一子少鍾愛毋甚及筓為擇嘉壻得同
里陸友誠曰王陸載郡乘□相垺遂納諸甥館友誠善
治生母助理于内産業益豐裕日致滫瀡滑甘以養父
母皆手自烹餁不以假婢使後文貴卒母謂其夫曰妾
父承宗系之重不絶如綫幸從弟已長欲俾自立以紹
王氏宗祧可乎友誠賢其言盡推所有與之惟取荒頓
朽敗者自給久之業復起雖家無贏貲而吉凶賓祭之
需未嘗告乏由母之能節縮也平居寡言笑御下寛肅
有矜䘏心嘗有賈媪寘貨物于母去而暴卒物主索之
急媪子莫知所寘不能償母召而歸之媪子徳之為稱
頌于人人用是里䣊皆知其賢云子男一即通博學多
材以庠生升太學躋顯融有日矣孫男二曰貞曰崧貞
早卒孫女四銘曰
子也克孝婦也盡道母也知教徳也允蹈前培後紹爰
食其報勒銘𤣥兆百世有曜
　
　
　
　
　
　
　
　
　
　
　
　
　
　
　倪文僖集巻二十七
欽定四庫全書
　倪文僖集巻二十八
　　　　　　　　　　　　　明　倪謙　撰
　墓誌銘
　　大明故平羌將軍甘肅總兵官西寜侯宋公墓誌
　　　銘
國家以神武戡定區夏允賴羆虎之士佐成鴻業於是
錫爵酬勲俾傳罔極然出自閥閱者恃崇髙而昧學識
備員尸禄者為多求其席父祖遺勲荷國家重寄輙能
懋騰聲績者予於西寜侯宋公盖僅見也公諱誠世家
鳳陽之定逺曽祖諱晟膂力有威重當我太祖髙皇帝
龍興初隨父兄來歸從下江南定中原東征西伐勲名
日盛拜僉右軍都督府事出鎮甘肅太宗文皇帝臨御
陞後軍都督府左都督尋授平羌將軍充總兵官遣廷
臣即軍中進封西寜侯世父諱琥駙馬都尉尚安成公
主襲侯爵仍授平羌將軍總兵甘肅祖諱瑛駙馬都尉
尚咸寜公主亦襲侯爵北兵擾邊扈駕將兵往平之沒
於戰陣追封鄆國公諡忠順父諱傑襲侯爵典宿衛禁
兵克篤勤慎母蕭氏中都留守蕭某女貞靜有淑徳公
幼聰悟好讀書性孝友軀幹魁頎雋爽及冠美鬚髯善
騎射有勇畧景泰初侍父居京師壬申往視别墅於涼
州冦入境掠牛馬長驅而北者公時率家僮出獵遇之
連發三矢殪三人敵駭散驅其所掠而還邊人驚歎曰
真将種也甲戌還京痛祖死節承父命還南京祖塋具
衣冠以葬乙亥春侯疾作馳書召公夏五月公兼程至
京泣拜侯床下侯曰吾忍死待汝今及見吾目瞑矣越
七日而卒公哭踊幾絶殯殮如儀上遣賜祭營葬公扶
柩歸葬祖塋罔不周慎秋九月襄事詣闕謝恩詔令嗣
爵毎侍朝上顧其狀貎甚竒之謂可屬大事不數月命
署右軍都督府事政如素習尋賜璽書命出鎮甘肅授
平羌將軍印充總兵官公至鎮夙夜惴惴圖紹先烈訓
戎兵拊士卒謹邊防明斥堠革姦弊公賞罰秩然武備
修飭封疆完實一日閱武教塲忽中風疾亟舁歸而氣
已絶矣時天順丁丑十月二十一日也享年三十有一
訃聞上悼惜為之輟朝配田氏旗手衛指揮田忠女克
營公䘮戊寅扶柩至京擇地都城北某庄之原以葬請
命於朝上遣有司諭祭營冡壙卜以今年某月某日葬
焉嗚呼公本貂圭世胄宜為驕侈所溺乃能折節務學
養成其材是以甫嗣侯封遽登樞府總戎西陲月未一
朞即收安輯之效使天假以年則外服羌敵内固邊境
屹然為國保障當與古名將垺矣大厦方建梁木中摧
不亦可慨歎也夫公無子以弟讓嗣封讓乃具事狀請
予銘其墓予與公有過從之雅其塾師錢司訓景和予
故契也素聞談公家世行已為詳忍無言乎遂為之次
第而系之以銘銘曰
神龍飛天雲駿奔闔闢再造乾與坤桓桓虎臣識所尊
慷慨仗䇿歸轅門揮戈崩角孰敢捫率師奮伐車啍啍
秦隴底定戎旅屯甘肅出鎮作屏藩分茆錫爵功首論
食邑西土傅後昆雙麟並出玉潤温嗣侯尚主通天閽
繼世守邊臨浩亹振揚丕烈光炳煇廼父禁兵司虎賁
鑾輿扈從陪金根惟公挺生志髙騫長身玉立虬髯掀
胷蟠豪氣雲夢吞好文能武勇畧存國家倚任錫寵恩督兵
樞府肅不喧眷顧西陲古煌燉往佩將印平羌渾威行
徼外控諸畨奕業濟美古莫倫邊塵不驚靖塞垣武備
甫飭嗟沉淪聖皇悼惜䘏典惇命雖夭折名節完靈輴
歸來萬里䰟白璧下瘞城北原我銘掲休刻璵璠令徳
億載永弗諼
　　故錦衣衛指揮使徐公墓誌銘
天順改元之春皇上自南宫復升宸極維時錦衣衛千
戸徐公暘從總戎中貴衷甲挺刃以防不虞事定以功
陞指揮同知賜白金文綺越三日召暘至武英殿勞之
有曰朕在南宫卿毎仍共事逹忠欵不避艱危朕念不
忘其陞暘為指揮使子孫世官倍賜白金文綺俾御用
監寫經日給大官酒饌越明年夏病暑六日卒于澄清
坊甲第實戊寅六月十三日也享年五十有二訃聞上
深悼惜之公字孟暘姓徐氏暘其諱也浙之鄞人其先
世家於杭十世祖某宋承事郎某生諤舉進士尚書省
幹官諤生天佐臨安府監稅天佐生天民國史實録院
校勘官丞相江萬里表知安吉州辭不受歸以琴自樂
琴得東嘉郭楚望天台劉志方之傳與守齋楊少師三
衢毛敏仲製紫霞洞譜傳世徐氏琴自天民始天民生
企宋承節郎元世祖既平宋遣使召天民時已卒促企
入覲世祖聞琴歎曰騰格哩浩爾齊華言天下樂師也
俾授完顔夀曲為製完顔譜命官不受歸隠檇李南陽
村企生徳符舉茂才兩浙鹺司大嵩塲管句製琴史雜
言曲調卒於鄞縣大白里因占籍焉曽祖和仲通春秋
編宋史要言鄞學訓導文廟潛藩時以琴召見受重賚
及即位和仲已卒召其子惟謙及孫守真俱至南京克
傳家學賜第北安門外扈從來京仁廟嗣統拜惟謙右
順門待詔未幾惟謙守真相繼卒公之祖父父也宣廟
知公世琴命𨽻錦衣共事御用監正統九年皇上選公
寫經賜楮幣以琴直南薫殿景泰初以年勞拜府軍衛
鎮撫轉錦衣尋調留守壬申鼓琴稱㫖復轉錦衣甲戌
陞副千戸兩轉至今職簡在上心眷注方殷孰意其遽
止於斯也耶哀哉公居家孝友樂善好義質直無隠伏
與人交全終始性頴敏軒豁博渉羣書工律詩書法尤
精不嗜酒退直偃息一軒左圖右史幽清絶俗客至焚
香瀹茗談古今理亂論人品得失亹亹不倦或乘興取
琴鼓一再行襟度洒如予毎造之塵慮未嘗不瀟然滌
也公感上知遇一念忠愛貫乎金石雖風雨漂揺曽無
少變其氣節不亦可尚也夫公妣吕氏生公及昭其衆
弟曰琳璉玟瑶配田氏循婦則子二長甫東駕隨侍舎
人次用皆能業琴與書以承公教女一武功左衛指揮
男王宣其壻也甫用以故鄉逺不能歸乃擇地都城朝
陽門外某村之原卜以卒之月二十六日葬焉乃奉刑
部郎中錢愽所述事狀請銘墓石予與公交久且厚為
知已而刑部之狀又可按不誣謹取其忠義之著世所
共知者銘之其辭曰人囿於氣數固有定修短與奪孰
云非命已乎孟暘侃侃忠敬憂國忘家罔知危阱卒翊
龍飛底于康靖皇曰賢臣功莫與並寵數方隆一僨不
競豈其定者有司其柄夀止於斯延後有慶勒銘堂封
百世可證
　　奉訓大夫鈞州知州項公墓誌銘
公諱嶷字伯髙姓項氏浙江金華人也世居溪下界通
濟橋曽祖某祖夀欽考文昌俱隠徳弗輝妣李氏慈惠
淑柔文昌於洪武二十五年以貲殷富移實南京占籍
應天之上元居龍江復成橋樂施予多以棺槥助䘮賙
䘏貧困不望其報公天資淳厚器宇凝重自幼不好逐
里中羣兒戯舉止老成長幼咸異之嗜讀書不待督勸
而勤永樂間以民秀選入應天府學為弟子貟習毛氏
詩學日有進弟曰富克幹蠱以治其家公養親有託克
畢志問學晝夜恒居郡黌率朔望休假乃一歸省為師
友者皆推重之挾所得屢遊塲屋不偶不以病有司務
學益力宣力五年貢于春官升北京國學迎親就養十
年秋丁母憂權厝都城之南服除詣銓曹正統四年奉
命隨監察御史按廵廣東有能名六年使還釋褐直𨽻
真定府通判在保定易州山厰督合郡官夫採運薪炭以
供國用公㢘勤端慎子惠下人待以誠信課工必均其
力輸納必寛其期用是樂於趍事國用無虧人不告勞
九年春丁父憂官民保留例不許扶柩并啓母櫬歸葬
金華婺女鄉馬海坂之原服闋工部尚書陳公恭總督
易州薪運具奏保公㢘濟十一年冬乃轉山東青州府
判仍舊督運十四年移山厰於滿城事甫新創規畫得
宜景泰四年滿九載秩五年以最績陞河南鈞州知州
公宅心平易孶孶愛民民皆恱服毎懐止足之戒天順
改元春有事來京陳辭請老遂獲休致之命聞者賢之
公體貎豐碩冬感寒𠻳喘逆醫久莫療以明年月日卒
于京師春秋六十有五距所生為洪武某年月日室俞
氏同郡醫族女貞孝靜專克遵婦道子男二長曰銘先
公一年卒娶劉氏次曰鍾娶某氏女三皆未行嗚呼公
朴茂沉篤表裏如一待人温然可親處事介然有守外
無鈎距内無畛域信乎君子人也謙自垂髫讀書社學
即被公所知時大理胡卿廵撫南畿興學廣士公言謙
於卿召為府學弟子貟遂遊公講下承其誨益則謙今
日得踐仕階者皆公之賜也安敢忘公大徳乎鍾以逺
不能歸乃奉母命擇地城南東臯村之原卜以是年八
月日葬公來問銘於予謙傷公夀不附其徳誠為可憾
然其平生始終惟謙知之為詳也非謙銘之而致有遺
徳不亦尤可憾哉乃敢不媿蕪陋以謙所知次第書之
俾銘刻石蔵諸墓銘曰
徳藴厥躬若玉在璞才充於用若鐌之削不殫民力趨
者自樂循良豈弟恤乎民瘼辭榮引年制行之卓允矣
君子不負所學存者實豐胡夀之約永蔵斯丘土厚水
渥斵石揚芳其辭也確百世垂休後者其作
　　明故大中大夫山東參政左公墓誌銘
公諱璒字世瑄姓左氏世為江右南城宦族以明經中
永樂甲午鄉試登戊戌進士第觀政都察院辛丑拜浙
江道監察御史壬寅丁父憂起復改湖廣道正統戊午
陞廣東左參議景泰辛未九載秩滿陞山東左參政癸
酉以目疾乞致仕天順戊寅得疾終于家實五月某日
也公少聰悟好學甫七嵗補郡庠弟子貟成童母嬰疾
阽危徒跣走禱于華盖山比殁哀慟柴毁既冠從鄉先
生前御史聶宗尹受春秋經先生見其端厚頴敏曰此
吾鮑宣也以女妻之父嘗患背疽時年八十衆醫已莫
療公已出仕喪耦適以續姻還乃禱于天願以身代忽
遇逺醫至療之獲愈人以為孝感為御史時嘗奉命按
治陜西平反寃滯繩糾貪墨風采甚著代還受勅命進
階文林郎封贈父母及室時都御史顧公佐總憲臺綱
振威望獨器待公凡疑獄難决者必以屬之尋督處州
銀冶趨利者衆恒㺯兵爭敓公痛繩以法莫敢犯嘗有
虎為民害公捕絶之復奉勅考察浙江官吏激濁揚清
旌良斥暴輿論允惬其在廣東時清理軍政姦偽莫售
嘗往瓊崖招諭黎猺悉聴約束漳潮冦發公以兵擒首
亂者罪之餘皆釋去廣冦黄蕭養勢日猖獗公即率兵
還討又往廣西徴兵造船以禦之冦平與有功績滿復
受誥命進階大中大夫封贈如制其在山東時總督民
賦公徴輸有藝賦足而民恱甫二載謝事去其居鄉里
比嵗薦饑公發粟以濟全活者甚衆鄉人徳之公寛裕
仁讓和易可親以清約自持不為斬絶之行歴官中外
幾四十稔所至興利除害惠澤在人毎思世人節誇辭
而寡實行因號訥菴以自厲所著有訥菴稿辭㫖温醇
務於析理又嘗編次晦菴刪定古文孝經及春秋要旨藏
於家春秋七十曽祖諱明叔元三公府從事祖諱彬卿
平樂州學正父諱彦彰贈監察御史廣東參議母周氏
累贈恭人室聶氏早卒繼白氏贈封皆恭人子一人曰
贊登進士任吏部稽勲主事白出也孫男一人孫女三人贊
将歸卜以某年某月某日葬公城北黄湖山之陽奉其
同邑國子慱士房令所述事狀來請銘嗚呼若公文章
政事表表著聞而功名始終克全晩節其徳若斯銘何
媿乎銘曰
干霄之木節勁匪曲棟此厦屋也大鈞之柷八音禪續
厥聲穆穆也繅藉之玉瑩無纇蓄終返初匵也老成範
俗胡然不禄景仰賢躅也黄湖山麓𤣥兆所卜銘用振
其馥也
　　明故奉天翊衛宣力武臣特進榮禄大夫柱國武
　　　强伯楊公墓誌銘
天順庚辰閏十一月朔鎮朔將軍總兵官武强伯楊公
以疾卒于位傾城駭痛市為之罷逺近無間老稚婦女
皆哀慕如失父母訃聞上震悼惜之為輟視朝一日遣
官諭祭命有司營葬事賻䘏其家公無嗣其弟倫自京
師來奔䘮扶柩還京卜以是年十二月某日葬阜成門
外釣魚臺原從母兆也乃欲為兄不朽之圖丐謙銘其
墓石謙辱公愛厚義弗容讓謹稽其世系勛伐徳善之
跡為序而銘之公諱能字文敬系出太原霍山王宋有
諱輈者官揚之六合子孫因家焉髙祖順不仕曽祖政
漢中衛百戸祖璟嗣政璟皆贈柱國昌平侯父琳封後
軍都督府都督同知妣陳氏贈夫人督府昆弟三人伯
洪昌平侯追封頴國武襄公季忠封後軍都督府都督
僉事督府其仲也洪武中頴國嗣百戸調官開平偕二
弟來宣府督府實生公於城南寓舎公端重和厚早知
嚮學習武事勇畧過人宣徳中督府命公省先塋之在
漢中者公獨走闗西展奠盡禮挈族屬還聚宣城督府
喜公之孝正統初頴國知公材器不凡俾客遊江淮吳
浙以博見聞還留侍帳下甲子春從頴國戰伊克穆蘇
生得戰士二十餘斬首倍是獲其畜衆什器拜開平衛
所鎮撫初公有族弟智歴官開平衛指揮使殁子軍家
奴嗣亦殁姪宗嗣幼疾頴國欲以公易之丁夘秋疏聞
詔能嗣智職宗嗣能職戊辰冬頴國遣公出境詗敵遇
於灤河三岔口先登生得若干斬獲有加擢都指揮僉
事己巳秋從頴國哨大同遇敵聚落店追北至栲栳山
生得二人奪回被掠人畜什器尋從左參將都督朱公
哨懐安戰敵城東生得一人親械詣京有白金文綺之
賜冬勅召頴國還朝公從之賜以白金文綺時北騎入
冦勢猖獗甚即命公督兵征哨戰敵紫荆倒馬二闗左
右臂中二矢生得若干斬首有加奪回被掠人畜甚衆
景泰初元春擢都指揮同知賜以白金文綺尋勅充遊
擊將軍提兵宣府廵邊賜盔甲弓矢佩刀銀盃文綺楮
幣夏戰敵萬全右衛及西八里溝矢中左股生得一人
斬首有加秋還朝擢都指揮使冬詔仍充遊擊將軍統
神機京兵辛未春居母夫人䘮奪哀擢後軍都督府都
督僉事命充左叅將鎮守宣府賜以楮幣夏詔洪充宣
府總兵官掛鎮朔大將軍印能進都督同知仍充左叅
将信進都督僉事充右叅将信公從弟也一門三將同
鎮邊陲時人榮之壬申冬命充左副總兵癸酉夏賜誥
封贈父母妻甲戌春勅召還朝總練神機京兵天順改
元春迎上復辟擢左都督賜白金二十五兩綵幣二表
裏尋奉制諭充總兵官掛印鎮宣府賜白金五十兩綵
幣四表裏夏大同有警詔公選精兵付禆将討之公願
親行賜勅奨厲命統前兵戰敵磨兒山及石灰跕生得
六人斬首十五級及奪回被掠畜衆秋進爵武强伯食
禄一千石時敵饑敝公欲乘機出勦詔慮輕敵勉使持
重不果戊寅春錫以誥券加封奉天翊衛宣力武臣階
特進榮禄大夫勲柱國制詞有剛毅忠良能驅强冦之
襃秋諾延衛來報敵將入冦公欲以狄攻狄給礟火俾
夜斫其營果如公計破賊已夘夏敵近大同公引兵赴
之至皆驚遁庚辰春城順聖川工不閱月人無告勞秋
敵入洗馬林公追及於新河口生得一人尋獨石有警
公出兵勦之戰敵韭菜衝追北數百里至保昌州敵勢
迫皆棄輜重遁獲其畜衆什器師還俄大同警報即引
兵往敵已退公還兵保境敵聞公還復入公復馳往敵
又退乃耀兵塞上敵遁不敢復入逾月師還奏罷軍士
官馬徴償官仍為給補獲免者數千家仲冬廿六日公
自閱武回偶感寒疾醫誤以氣治病六日遽卒悲夫卒
之旦猶力疾籌邊務及昃而逝無一語及家事公先往
大同時丙夜兵將發有星如盂墜城中光燭地有識為
公憂之至是卒驗云公英敏詳慎慷慨好義平居循循
然遇敵則勇氣自奮善用兵號令嚴明師行整肅有食
民一𤓰者輙置於法與士卒同甘苦遇寒凍者則出私
帑市皮裘衣之病則給以肉糜遣醫療視死則棺殮祭
之必歸其䘮故人畏威懐徳樂為效死北兵敬憚至以
楊爺稱之雖古名將不是過也修築邊城斥堠得法敵
不能犯擇地蒔蔬鬻供公費盡革科擾之弊築室數百
區居河南戍兵樂得其所持身㢘介深逹下情有愬訟
者灼見情偽咸服其明性至孝視膳問安不離親側未
嘗輙入卧内惠睦宗姻嘗出貲嫁族之孤女不遺故舊
交全終始下賢禮士人樂親之盖春秋僅五十有二而
卒距生永樂己丑十一月十五日配張氏先公八年卒
藁葬宣城今遷柩合葬繼王氏女二長適宦族王英次
適龍門衛指揮使張祥銘曰
天佑國家篤生英賢降神鍾靈節彼燕然偉器雄姿視
前無古將畧世承允兼文武乘時奮庸懋建武功由禆
及專遂躡父蹤乃總元戎乃酬閥閱鐵券金貂虎符龍
節邊庭畏卻保我塞疆惟忠徇國罔敢或遑桓桓虎臣
為北藩屏威徳昭宣永息邊警國有輔翼人有怙依而
不永年其誰不悲誰能不死貴遺休聲猗嗟武强芳流
汗青釣臺之原深閟𤣥宅掲徳振華為刻此石
　　故驃騎將軍萬全都指揮使司都指揮使李公墓
　　　誌銘
公諱顯字君謨姓李氏山東濟南泰安州人曽祖諱先
贈明威將軍蔚州衛指揮僉事曽祖妣陳贈恭人祖諱
旺前淮南樞宻院副樞洪武初歸附從薛右丞常國公
徐丞相西平侯宋國公定逺侯頴國公等征伐四方靡
不克㨗累官大同左䕶衛指揮僉事祖妣戴封恭人考
諱榮嗣前官改大同左衛妣張公自幼齡䘮父優給以
禄永樂庚子嗣前官宣徳庚戌從楊武侯城獨石赤城仍
從恭順侯出塞燎荒廵邊乙夘選領騎兵沿邊廵哨正
統丁巳從總兵官都督方政遊擊將軍楊洪廵哨徹爾
山斷頭山等處尋以刑部尚書魏原選統兵駐札沿邊
樺皮溝等處廵哨癸亥從左叅將石亨統騎兵出塞偕
弟茂茂子瑄遇敵金山戰勝有功甲子擢指揮同知賞
白金絹布茂瑄皆陞大同左衛千戸己巳用薦陞指揮
使守備大同再陞署都指揮僉事尋加實授截殺敵兵
斬獲有功景泰初元陞都指揮同知賞以銀布復遇敵
兵戰勝有功辛未陞署都指揮使天順改元詔加實授
尋奉勅充右叅將分守西路未幾調萬全都司掌印視
事辛巳冬十月十三日以疾卒于位公性樂易和緩不
立町畦凡事務從寛厚有長者風容貎不踰中人而沉
毅有膽畧善用鐵义遇敵不懾所向必克識見超卓文
移山積剖决無滯發摘姦隠吏不敢欺勤於任事恒日
昃不暇食不告劬勩用是在官無逋責在下無稽怨臨
邊有中貴將臣臺憲公事之皆合其志寮屬雖多公處
之皆得其情治家雍睦交朋友克全信義御臧獲有恩
中懐坦然未嘗營利卒之日家無餘貲其賢可知矣公
疾革諭子英曰吾疾殆不起矣汝當祗承世緒宜以忠
君孝親為志善事季父友愛弟昆教子孫以詩書習武
事雄宦逺方吾不得見矣子在汝所其善拊之言訖厭
厭而絶享年五十有七距生永樂乙酉八月六日配張
氏大同左衛千戸張忠女善助有淑行側配黄氏子女
四人長即英大同左衛千戸次雄廣東潮州衛千戸女
一嫁錦衣衛百戸朱逺俱張出次俊黄出孫男三人玟
琦珷孫女六人俱幼英以今年某月某日奉柩歸葬大
同白羊城西祖塋賫公事狀衰絰蹐門泣請為銘以誌
諸墓謙被謫來邊荷公待以客禮矧目擊盛徳於公也
無能為役則銘公之墓尚奚庸辭銘曰
世澤之延有開必先源深長也轉坤旋乾大明麗天來
祼將也爰佐有䖍摧攻無堅武惟揚也戎階屢遷奕葉
承傳功用償也嗣龍受旃簮紱蟬聨業彌光也噫公早
年日薄虞淵克自强也受命廵邊廼息烽烟兵威張也
名日以宣進握將權竭忠良也分閫萬全委任益專勤
靡遑也厚徳宜綿夀阨不前咸盡傷也如彼力田穫在
後賢允繁昌也峩峩新阡掲芳有鐫永寜斯蔵也
　　守備塔山指揮使李希仁墓誌銘
正統己巳冬余嘗奉詔往使朝鮮道經塔山時遼東新
被冦鈔敵勢猖獗數入為患守備指揮同知李希仁率
兵勦殺追北出境敵窮迫棄輜重遁去獲其人騎而還
予目擊其事嘉其年壯志鋭勇於敵愾為作逐北歌美
之是後敵望風畏懾莫敢逼其境他方有警希仁輙提
兵往援戰屢有功朝廷重之擢為指揮使天順六年以
驍雄奉勅簡㧞統兵禦敵希仁率精騎五百遇敵義州敵
有衆三千希仁以為彼衆我寡非力戰不能破乃令士
卒下馬各執刀銃免胄親冐矢石歩戰而前無不一當
百敵大潰斬其酋哈逹巴圖等一十二人俘獻于朝上
録其功方議襃擢而大用之而身不待矣可嘅矣夫其
弟顯頃來京師奉事狀謁予泣拜以請曰先君之歿賴
先生嘗賜之銘予先兄辱先生愛厚不幸亦殁幸哀而
重賜之銘予顧希仁才畧膽氣表表出倫恒期其建功
立業為國保障必將銘鼎彛荷貂圭有不難致者孰意
其遽止於斯也尚忍銘其墓哉雖然知希仁者莫予若
銘奚可辭按狀希仁諱榮李其姓希仁其字也世為古
邳人祖諱興洪武初從太祖皇帝削平僣叛以戰功歴
陞應天衛指揮同知父諱昭幼嗣父職克自樹立志節
英偉累從太宗皇帝北伐後備禦遼東有功嘗受内帑
之賜宣徳庚戌新設定逺選公董治衛政尋剏塔山復
推公築守公規畫有方不逾年城郭完繕公廨府庫甲
兵悉皆充備希仁嗣守斯土綽有父風遇戰身先士卒
不避艱險慷慨臨敵勇氣自倍未嘗挫衂以故聲振邊
鄙凡論邊將之威武者必及於希仁也希仁性至孝父
卧疾半載晝夜侍湯藥衣不解帶比殁毁瘁成疾事毋
夙興必先啓而後視事得佳味必奉母而後敢甞與弟
顯友愛無間志忠篤昔駕在北庭毎旦具衣冠登城向
西北泣拜誓欲雪憤好問學樂施予公餘手不釋巻賙
人之乏拯人之貧䘮賻以棺槥獨老贈以粟帛人徳其
惠善拊士卒樂為効用凡有警各城皆清野入壁獨塔
山耕牧自如十數年敵絶窺覘境用寜謐希仁之功也
卒之日士卒哀悼如其父母北使過者亦皆拊膺大慟
設奠乃去其徳義感人有可見矣希仁生洪熙乙巳五
月十三日卒天順癸未八月十日春秋三十又九娶白
氏金州指揮使白能女繼娶孫氏徐氏周氏子五人永
寜永宗永宣永宜徐出永安孫出女五人以卒之年九
月四日祔葬塔山城西祖塋銘曰
鷹揚鳳翽而孰畀其全兮山頽玉折而孰奪其年兮太
微郎將澹其餘星躔兮華表海鶴何時歸來乎故阡兮
子孫孫子尚彌永其傳兮
　　靜菴徐處士墓誌銘
徐處士昱字季東别號靜菴金陵之隠君子也其先為
姑蘇茂族曽祖谷祥祖仁皆以徳善著吳中父子宇先
生洪武間以儒醫徴入太醫院始遷京師故今為金陵
人先生碩徳雅望為時所重與蔣恭靖公齊名其所交
與皆名賢鉅夫處士夙承家教日侍燕談得於耳濡目
染以故學䆳行端動止不茍少欲愽觀天下名勝吳越
閩海多所遊歴所至親賢取友其識益充遊力既倦乃
歸構一樓扁曰怡晩棲跡其中有終焉之志庋列圖書
自聖經及諸史百氏靡不貯儲日事披索以自怡得異
書必手自抄訂嘗曰聖賢之道在是吾終日求之思以
體諸身也或勸之仕不應尤精於醫得家傳之秘治人
疾無弗愈者酬以直不受曰吾既不試此亦可以濟人
耳豈計利哉人徳其惠爭為詩文以頌之士林諸賢聞
處士名多與内交蕭山魏冡宰公臨川王宗伯公雅重
處士聞其及門躧履迎之或造其廬講論彌日冡宰已
歸休年九十餘猶貽書不絶嗚呼處士抱道於已而無
求於世若此可謂隠君子非歟處士儀觀脩整性度矜
嚴與人不妄接待人必以誠居家孝友奉父母得其懽
心事諸母伯兄敬愛老而彌篤家饒於貲樂周人之急
生二子曰垕曰圭皆有樹立方將以家事付之不幸相
繼夭䘮垕遺子鎮處士拊愛甚至歎曰吾行不媿天遽
奪吾二子何也抑昌吾家者在此孫乎乃闢西塾延師
教之鎮亦英畯好學駸駸有成配余氏早卒終身不再
娶垕娶劉氏卒繼魯氏圭娶顧氏皆以貞節自守女三
人某某其婿也孫女二人俱幼養子育之以恩不異已
出處士恬靜寡欲人期其必登上夀然春秋僅七十有
五而卒以故咸悼惜之處士生於洪武辛未八月初五
日卒於成化乙酉八月十一日鎮將奉柩以是年九月
某日於江寜縣萬善鄉燕湖村之原啓俞氏竁合葬乃
奉其師鄉進士陶古淵所為狀來乞銘嗟夫古有特立
獨行之士不用於世則不能自見於天下匪得史氏表
著之惡能以傳於後哉然則今之特立獨行非處士其
人乎顧予雖不足以表著之或賴是可以傳於後此所
以不可以無銘也予何辭銘曰
噫嘻處士敦古學也全醇保和還太檏也銷聲閟彩蹈
遐邈也𤣥酒在卣玉不琢也雖約爾躬澤流渥也委順
歸寜其蔵確也我銘無媿辭庶用昭其卓也
　　故靖菴處士李公墓誌銘
金陵有清修㢘靜處士曰李靖菴者年六十有七以成
化三年五月九日卒于正寢其季子觀予門壻也奉僉
憲王公所狀事行及其姪孫應天府學生寛續述來請
銘按處士諱詠字太素姓李氏靖菴其號也先世姑蘇
吳縣人髙祖道復元世祖朝為平章政事翰林學士承
㫖曽祖春山明宗朝為監察御史祖成之父文正入國
朝俱不仕洪武中以貲富徙實京師占籍應天上元處
士生而端慎詳雅有志於學祖父暨兄時芳皆擅鑒别
攻琢寳玉異能入事尚方永樂宣徳間累蒙聖恩優復
其家家日饒裕處士用是得休閒自適從謝儒士孔昭
遊博渉文史兼得其畫趣聞冬官華主事某講易有得
由是潛心於易手不釋巻與劉中書某論書法遂善書
志尚恬退不慕榮進於世味紛華勢利之習畧不掛懐
抱謙巽自守與物無競惟日以圖史資撿閱得昔人詩
文未刋者必手自抄訂好蓄古彛器物恒置座右以供
玩喜吟詠趣有所得多於詩發之所著有醉吟稿少遇
方士陸致中口授鉛汞龍虎丹訣毎欲脫屣塵凡棲跡
太華山以太華有太虛臺因號太虛散人作太虛散人
傳及古朗月歌招隠辭以見志構一樓以居扁曰此樂
凡佳客過從必開樽談笑豁舒情興為文記之暇則或
䇿蹇或肩輿登山臨水以遨以遊竟日忘返事親盡敬
養預買地為夀蔵人稱其孝嗚呼若處士者雖居市㕓
之中然安分樂天無求於世其特立獨行夐與流俗自
異故其生也為無忝其殁也為無媿盖有隠遁不汙之
節焉可嘉也已處士生於洪武辛巳九月十三日配臧
氏子四晉娶徐氏益娶周氏節娶尹氏觀娶倪氏女二
適潘衢石城尹羅瑄孫男四瓊璨玘瓀祔葬鳳西鄉先
塋其葬之日則卒之月十九日也銘曰
所樂者道而不逐物遷所甘者澹而不嗜物妍所牧者
卑而不為物先嗚呼茲非尊尚之賢委順天年是曰歸
全焯徳有鐫永安斯阡
　　故艾菴陳先生墓誌銘
金陵有儒醫曰艾菴先生天性淳厚居家孝友讀書寒
暑不輟世業醫克究家學父菊隠翁為太醫院士永樂
中車駕北廵仁廟監國翁當扈從先生請於仁廟乞代
行不許因留侍左右日見親寵多所嘉賚好種蒲養以
盆池竒石供清玩一日梅雨中置蒲軒外忽一叟冐雨
至揖曰聞子幽清來共賞之乃延入座話若脫畧世故
者久之辭去竟不通姓名先生異之他日雨叟復至先
生待愈恭叟曰醫貴有恒於子見之五月一日宜候我
虎踞山吾有以教子至日疾不果往越三日去則叟莫
知所適矣惟於寓所得書一函歸啓視之皆方書秘訣
也由是洞明要㫖藥人疾一匕輙愈人皆以其遇異人
故京師有一貼之稱且心存濟利未嘗責報大司馬靖
逺伯王公少宗伯羊城陳公吳郡金公皆有贈言推重
好古今法書名畫嘗捐金購之景泰中居燬於火先生
惟抱歴世遺像自烈熖中奔出他一無所恤喜賓客座
席常滿談笑生風嘗以出自相門世胄扁其堂曰培徳
以自警曽學士鶴齡為之記宣徳辛亥䘮母哀毁還葬
四明蔬食者三載菊隠歸老南京先生善於奉養膳羞
藥物無不順適其意扁其軒曰蒲术張學士士謙記之
正統癸亥菊隠殁反葬母塋毁瘠彌甚平居惟務教子
俾人治一經書聲琅琅不絶後奉詔優老以長子代一
日得疾神色不亂瀕殆索湯沐浴浴罷服深衣就寢奄
然而逝可以見其所養矣先生諱愷字仲和姓陳氏别
號艾菴世家考亭宋有曰升之者相裕陵封秀國公諡
成肅弟申之昭化軍節度使子澤補京秩以言青苖謫官
四明子孫因家焉曽祖澐元四明驛丞祖杞考伯俊號
菊隠以名醫徴詣京故今為金陵人母韋氏娶張氏繼
孟氏二馮氏子男三長鍾娶梁氏太醫院士克紹世業
次鋼娶金氏乙酉貢士次鏡娶丘氏壬午貢士科第聨
芳時人榮之女一適貢士髙敬皆張出女二適夏官鍾
郎中子宏士人杜原慶皆馮出孫男四淮濟清洛孫女
四幼先生夀七十有九生於洪武庚午七月六日卒於
成化戊子三月二十九日以其年某月日葬某原鍾等
奉金太守伯玉所具事行謁予為銘予雖不識先生而
聞其為清雅惇行之士且其子皆以明經舉於鄉將成
進士躋於顯榮足知其家教之有方矣銘何辭銘曰
猗嗟艾菴行脩而業專猗嗟艾菴遇異人而得異傳故
其醫之良也藥無不愈而懐仁逺利世重其賢諸子詵
詵承家擢第所以衍遺澤而迓恩封者固可待矣尚奚
憾焉
　　收菴先生墓誌銘
牧菴先生諱景字克企收菴其號也以成化五年秋七
月二十三日卒其孤以是年某月日葬于江寜安徳鄉
麻兒村祖塋以謙居連里巷於先生有平昔之雅請司
訓方君元服狀其世系行實來乞著銘于其墓謙家食
時嘗辱先生知愛去仕於朝懐徳不忘近者歸休而先
生以七十獲升賓筵賦言為夀方幸往還接笑談而薫
道徳豈意遽捐舘哉先生之銘宜得名筆顧予言曷足
為先生重然其孤請之勤元服之述覈而信謙於先生
之徳為所素知尚安忍辭乃按狀為序而銘之叙曰先
生姓嚴氏世為姑蘇人曽祖亨甫隠徳弗曜妣潘氏祖
道通處士以醫業起家徙居金陵妣顧氏父尚節先生
傳家學以名醫召為太醫院士擢梁府良醫妣沈氏先
生資性過人好學不倦通周易嘗習舉子業有志用世
竟以攻醫而止讀書不數遍輙能記至老不忘於素難
靈樞傷寒諸書對客談及了辨如響故其醫為精永樂
中朝廷詔太醫院選名醫子弟讀書以備用命趙友同
吳敏徳二先生教之先生方弱冠在選中得於授受益
探閫奥二先生獨愛之曰是子不羣他日必以儒醫鳴
也後先生果以儒醫鳴都城求治者衆先生不避寒暑
不問富貧皆往治輙取神效於是擅名大方學者皆裹
糧來從先生悉以所學授之學成不忍舎去先生為人
氣岸髙狷介方直不從俗取容毎嵗春暮人家多掃壠
先生祖壠未登有來召者皆不赴其動必以禮若此平
居讀書手不釋巻喜吟咏嘗學詩於雲間許士深先生
得其法凡有所作援筆立就語意清粹膾炙人口學士
周公功叙結詩社於金陵先生預焉詩筒酧唱多出人
意表同社敬服喜賓友至則命子具壺觴為樂尤能賙
䘏匱乏愛好人倫兄弟四人兄克昭先卒拊其孤踰己
子與弟克勉克明友愛彌篤有以族衆求分者貲財任
其所取一無所問曰非吾志也晩剏一室扁曰頤老左
圖右史日玩索其中或經旬不出克勉新居市橋西不
半里許時時一往情話而返去年忽遘痰喘疾劇而平
者再今秋復作先生度不可起遂戒家人治後事果卒
享年七十有三生於洪武丁丑九月二十二日配陸氏
有懿行先四年卒子男二曰縉善幹蠱綸勤問學皆賢
而克家女二嫁同郡顧旻趙驥孫男三俱幼嗚呼自世
教衰士之敦古道者鮮矣波頽風靡之餘有如牧菴行
誼志節屹若砥柱特立於世豈非古之遺民也歟銘曰
東漢風節陵實啓之髙尚其事惟後之儀猗嗟牧菴世
承令徳抗志物表先民是則早肆于學愽極羣書醫精
理明由師碩儒儒者於醫存心利濟名燁有聞學徒雲
詣素藴之發一寓於詩居家友愛伯壎仲箎制行端方
髙潔自守樹徳務滋休儲厥後麻田之原有封若堂過
者其式君子之蔵
　　進階亞中大夫荆州知府張公墓誌銘
公諱嵓字廷瞻姓張氏其先君灌州宋仁宗時國子丞
叔完徙青州五世孫贈太常丞泰來又徙汴太常子至
儀扈從南遷始居上虞今為上虞人至儀十一世孫與
賢迪功郎奉化丞與賢生原道原道生九功宜春教諭
宜春生孝先則公之父也以公貴封當塗知縣母俞氏
公幼從宜春府君學性資頴異志復懇篤學大有成遂
以詩經中永樂癸酉鄉試登春官貳榜授寜國宣城教
諭九載秩滿以少師楊公薦知太平當塗縣攝廣徳州
事秩滿以績最賜勅封父如公官母妻皆孺人時太平
寜國徽州三郡交章保公知府事不許擢公南京雲南
道監察御史未二載陞鎮江知府又三載丁當塗府君
憂去官服將闋陞公知泉州命賫憑與之未幾又改荆
州三郡通歴九載當滿考去公亦上疏請老官民連疏
保留詔増秩三品還公於荆尋念母老復以疾謝事不
許乃援詔書例竟棄官歸歸四年卒成化四年七月二
十三日也享年七十生於洪武某月日公在宣城以師
道自任色嚴而氣和望之可畏即之可親立教條嚴課
試誨人不倦指授為文皆有典則士多成就登名甲科
嘗出俸貲倡好義者創尊經閣庋經籍備士子觀閱修
治殿廡講堂齋舎不以擾有司非公務不至縣門令丞
敬憚之在當塗一更宿弊懾姦以嚴字民以惠縣以大
治毎春時輙親歴畎畝勸民耕稼乏牛具種子者為助
給之旱則為文自責以禱神修築圩岸陂塘以瀦水凡
利民者無不力為屢致嵗豐有瑞麥之異靖逺伯王公
率師南征麓州所過州郡憚於供億多竄匿道由太平
郡守憂之公曰吾能辦之乃使人諭民無恐集各縣徒
役分具芻糧别以旗號迎犒江上將士咸恱有軍士掠
民牛畜以去公陳于靖逺即斬以徇諸軍肅然民賴以
安在内臺不事苛察務持憲體嘗監操京衛軍馬督察
城禁劾其將官弛縱軍令以振有婦人被誣謀殺親夫
繫獄十八年不能决公訊知其枉即奏出之在鎮江以
地隣當塗民素知公比至抑强扶弱勤於拊字逺近恱
服在泉州俗多狙詐頗尚威嚴州有大道衆惑於怪廢
阻不由公即闢而通行仍植樹以䕃過客士大夫服公
識正作詩頌之有市河久塞前守以役巨憚為公設法
浚之遂通舟楫毁尼僧菴百餘區改為社學延師教民
子弟尼僧悉勒歸嫁郡有土豪糾結肆虐鄉邑莫敢誰
何藩臬亦不能制布政石公屬公治之公親書一票遣
卒召之曰來則良民不來且有罪豪曰此公忠信㢘潔
不可犯也即赴府見公諭令改過許其自新遂稍戢斂
既而石公至索其人公復召之豪見石公大悔曰我以
公召故來若石布政何來也石公以其罪惡深重終為
後患卒命公杖殺之鄉民戴香路側豪黨潛走京師奏
公上命法司遣官詣泉體勘事皆無染抵豪黨罪移置
口北在荆州郡王府下人多出擾民公以正繩之無敢
恣肆公剛毅有守歴官三十餘年未嘗營産業才髙識
逺治劇有餘所至以興學為務太平當塗二學頽毁公
為新之鎮江學僻居委巷公奏遷之在荆泉亦然政暇
詣學講析經書督厲諸生尤盡心刑辟詳於訊察務在
得情獄無寃滯持身㢘潔一塵不滓退則靜處一室焚
香觀書蕭然若物外人為文古雅詩尤清逸字法歐虞
時應人求舉筆立就爭寳傳之配趙氏有婦徳生一子
一女子曰玢女嫁㑹稽章懌側室某氏生子璥馬氏生
子某孫男二洙泗孫女一曽孫女一以卒之明年十月
葬官様山原玢走京師奉山東布政使葉公冕所述公
之行實乞予為銘予於公素所知識銘尚何辭遂取所
述叙次之畀之以銘銘曰
君子之志行道濟時茍得其位大布厥施於惟張公道
明學䆳所養既充用無不備横經師席士類以興作宰
近甸燁然政聲入陟都臺憲綱以立曰范曰張邦之司
直出典大邦所至愛人曰召曰杜有脚之春居有異績
去有遺愛氷鑑玉壺名聞中外方究厥用俾贊化機去
就明决浩然言歸今之名臣古之循吏功徳在人懐思
罔替公則逝矣有不逝存流慶之逺貽于子孫
　
　倪文僖集巻二十八
欽定四庫全書
　倪文僖集巻二十九
　　　　　　　　　　　　　明　倪謙　撰
　墓誌銘
　　進階亞中大夫山東按察司副使致仕眘菴先生
　　　彭公壽藏銘
先生名朂字祖期姓彭氏别號眘菴出唐定安王吉州
刺史玕實宋御史中丞思永十二世孫也居廬陵山口
至六世祖司農少卿少英從信國文公起兵勤王始遷
永豐之潭西故今為永豐人曽祖貴徳號雪崖累科不
第遂隱於醫名其堂曰種徳祖景忠克紹厥志父叔敏
累贈奉政大夫吏部考功郎中母黄氏封太孺人贈宜
人先生素有異質㓜不好弄七嵗入學日誦數百言即
曉大義嘗隨鄉老入寺禮佛獨不拜寺主琇師強之斥
曰佛乃祼跣何拜為師大竒之考功遣從里中碩儒曽
以南學不數載於經書悉通貫作為詩文詞理淵永沛
然莫禦年十六龍泉劉思文聘為塾師永樂甲午年二
十五以書經中江西鄉試明年登進士第釋褐觀政獨
念親老家貧奏乞教職就養詔許之授南雄府學教授
九載秩滿赴吏部㑹宣廟登極求賢試以唐相房杜姚
宋優劣論擬宋真徳秀進大學衍義表過梓宫感懷詩
中首列補建寧教授盖少傅楊公榮舉之也在官幾九
載聞父喪歸正統元年起復適朝廷設風憲官提舉學
校少傅復薦之召拜監察御史賜勅提督南直𨽻郡邑
儒學幾九載聞母喪歸起復冡宰王公直薦之陞吏部
考功郎中侍郎趙新惡先生不附已奏其學行雖優踈
於吏牘宜黜為府同知上不允乞歸田里不許遂求補
外僅得山東按察副使時議少之先生裕如也居四載
年六十有四以老乞致仕不許巡撫山東刑部尚書薛
公希璉為之陳乞乃許之時景泰癸酉嵗也今歸休十
八年年八十有一弟昂領舉累官唐府伴讀娶阮氏封
孺人贈宜人繼謝氏二李氏封孺人繆氏封宜人吕氏
子六鉉鐸鈍鋼鑰鐔鉉清苑縣丞鐸國子生鋼府學生
女六適王誠明馮長勲周京岳秀蕭襄夏超孫男六洪
潤澄濟淮湖濟縣學生曽孫男五先生在南雄時勤身
脩職端介自守得一美衣食必先寄親諸生惟事記誦
陳文僥倖乃令各置經書熟讀講解教其為文選陳綱
等二十人躬誨以導多所造就學舊有神女祠能作禍
福先生初至家人詹暴死衆為禱神而甦乃積薪焚之
平其地為厠布政司委同禮部主事彭孚恂督修郡縣
志書所至不受餽遺應聘考雲南鄉試入廣南府界
有稱臨安府生者以黄金為贄拒不納至則黔國沐公
晟都帥沐公昻及布按二司禮待甚重請主文衡出題
餘不預乃知前生故遣嘗試也在建寜前此尸教者多
以貪酷被黜學規久弛先生至一新教條率之以正士
氣勃興嘗奏褒崇先賢朱子其詞謂孔子刪述六經垂
憲萬世集羣聖之大成朱子註釋六經裒集諸子集羣
賢之大成今朝廷於孔子闕里春秋廟祭設官教其子
孫以爵貴其嫡嗣乞於朱子建寧舊宅祭其祠教其子
孫蠲其徭役䟽上公議韙之又建尊賢堂祀建之先儒
若胡安國蔡九峯真徳秀耆民許崇道以醫畫得倖權
貴與生貟游亨有隙時按察副使王増在分司遘疾疑
魔魅崇道即以亨居近童五郎祠入誣増惑之收亨父
叔七人株連者四百餘家先生因官吏聚揖對之辯其
誣増忻然盡釋逮者嘗歴考浙江湖廣鄉試士服公明
著書傳通釋有益後學在南直𨽻不猛不苛甚得大體
教人必倍誦經書史籍而後較其藝勸導有方士樂甄
陶人材軰出嘗辯嘉定民朱行等三人非謀殺建平陳
良二等十五人非強盜衆服其明劾罷教諭周子葛温
彦澄訓導劉瓛胡溶徐善同揚州知府李貞安慶知府
陳泰郡縣悚惕修葺各處學校及漢五更桓榮大司農
朱邑呉將周瑜宋儒胡安定歐陽永叔朱晦菴游定夫
元學士危素高郵守李齊等墳祠士知尚義奏毁天下
叢林寺觀停給僧牒及勒年少僧尼還俗禁剏寺菴修
設齋醮又乞免徵户口鹽鈔賑濟飢民粮買陪孳牧馬
牛考校守令宜以逃民多寡為殿最無舉人教官宜考
不通經降用取人宜開觧額多見采納在考功凡赴選
官曽犯公罪者舊皆降用先生白於堂謂宜依不降律
雜流官犯罪者不論功績即於原授資級降先生又白
宜從當陞資級降皆如其議吏役歴滿叅問重歴初無
定規先生奏乞定為條例在山東車駕北狩奉勅操練
軍馬固守城池簡民兵飭軍器屢抗攘外安内之䟽循
行郡縣無不親歴以洗寃澤物為己任所至懷賢吊古
多形賦詠有勝覽詩集及著各郡通誌藏濟南府學先
生歸江浦張公瑄常熟程公宗相繼來為郡守皆先生
門下士也時來謁見絶無私囑惟以均徭决獄愛民利
物為勉二公佩服皆為良吏先生歴仕幾四十年囊無
餘貲以遺子孫詩書業業與布衣時不異成化改元詔
進階為亞中大夫優游桑梓清徳雅望為鄉邦所重先
生内無城府與人交以誠信坦易可親先生常得吉壤
於里之東陂烏臺山乃為壽藏於斯欲謙為銘以誌命
子玹具葉教授孟明所述行實來寓謙所謙昔嘗授教
講席先生不以謙為非侣過蒙奬許辱知愛甚厚恒念
無能為役兹承嚴命敢以不文辭謹按狀序次之繫之
以銘銘曰
大江之西山川融結靈秀所鍾挺生賢哲得氣之正美
姿異常龍泉淬礪凜乎鋒鋩學愽而精履行純篤少為
儒宗講道鄉塾為親而出名科是登俯就儒禄咸以孝
稱横經皋比一洗陋習教鐸再宣士多成立惟昔先賢
有功斯道修祀追崇光我名教手秉憲節施教益洪時
雨所及藹乎春融義行如秋稜稜面鉄無枉不伸有姦
必折言茍見用道由以行逺由辰告雝其鳳鳴入司黜
陟執徳不回曽謂神駿而可紲覊出登外臺清操愈厲
海表澄清澤亦逺被翩然解組進退從容時行時止合
道之中垂槖而歸全名保節氷鑑玉壺一塵不涅國之
楨幹士之範模俯仰無媿聖賢之徒樂丘斯營逹觀一
世載徳貞珉用詔來裔
　　承徳郎應天府通判林公墓誌銘
公諱春字孟陽姓林氏其先台之寧海人曽祖某洪武
初以戎事遷居金陵祖某又遷山西太原府古䕶衛父
本榮又遷代州至公又遷萬全都司龍門守禦千戸所
至宣府乃定居焉公生於太原性資頴異有志於學比
來宣府時縉紳儒碩謫居於是者衆公往從之資其講
益入萬全都司為弟子貟習尚書精究典謨訓誥誓命
之旨博覽羣籍學日宏肆為程試之文深有理致尤工
古文辭鄉人多持巻軸求之家有其作精於書翰師蔣
廷輝黄養正鎮邊重臣若都憲羅公亨信李公秉侍郎
劉公璉參政葉公盛皆雅愛之深相推重景泰庚午應
順天府鄉試中式㑹試中副榜當得校官不就入太學
放依親歸參政舉同纂修都司地誌搜考訂定善於序
述持身端慎遨遊公卿間惟以禮接一言不及外事有
事逮繫者多賫重賄要其借重解釋力謝絶之雖以禮
遺以金帛者亦却不受人皆曰士居貧而能有守若此
真難得矣復入太學從翰林學士吕文懿公卒業志期
必舉進士文懿嘗嚮予道公之學之才之美予已知其
人而未識也天順中予為權宄所陷謫宣府嘗至學中
見少師楊文貞公扈從北征詩刻石堂上碑陰刻吏部
尚書王文安記公所書也予初以為養正書問之乃云
公書又於他處見其所書已作甚多歎曰名下無虛士
信哉未幾公乞假歸始獲面晤言温氣和薫然君子也
鄉人素愛之延請者無虚日多速予以陪公能飲至數
斗不亂酒半必握拳啇射呼笑為懽意度洒如也後别
去意必舉進士竟不成待次吏部僅授應天府通判専
理馬政人咸為之惜公曰始仕得六品京官於吾足矣
所患職弗能稱耳及至官以清節自厲攻駒考牧恪盡
乃心公平不苛民受其恵無敢干以私者每行縣較閲
止食公廩一毫不取於民蒔蔬公廨隙地至則摘以自
給其廉如此或有笑其迂者公曰我儒者誠迂若楊伯
起則古之迂者也我願學焉初考獻績於朝吏部以最
聞詔嘉之錫以勅命進階承徳郎贈其父如公官贈封
母妻皆安人再考復以最書政聲日起性酷好書每暇
輒磨墨伸紙揮汗呵凍寒暑不廢字體清勁遒麗得之
者皆珍襲之予幸被宥還復得與公胥晤南京相處者
六載每造公必留飲至醉呼笑之樂不減疇昔今年暑
氣最熾公中暑毒適當開科屬理場屋事勞遂成痢疾
不能食予往視之言論尚如平時不數日竟卒嗚呼孰
意其遽止於斯哉公為人外雖和易而内實剛毅處兄
弟友愛交朋友誠信接寮寀敦睦居官孳孳愛民廉介
之操乃其素志不以始終有變故其卒也貧無以為殮
裒積衆賻僅能舉其喪歸其制行可見矣公生於永樂
辛夘七月九日卒於成化辛夘九月五日享年六十有
一配朱氏子男四澤娶田氏潤娶宋氏浹泗㓜女二淑
蘭適士人袁寛淑蕙在室孫男四熈煇炫熠孫女一公
之卒也予吊而哭之澤等泣拜曰不肖孤遵先人治命
將扶柩歸宣府卜以明年月日祔葬城東祖塋先生辱
交先人最厚墓上之石敢以累先生嗚呼予曷忍授筆
銘公之墓乎雖然予不銘當孰銘者乃為之銘銘曰
己乎孟陽才高當世而徳重一鄉己乎孟陽五十為郡
而六十告亡志方行而未大恵已洽而皆瀼一塵不涅
賢聲振敭顯陟不待噫其可傷予發其潛使後之過者
知其為廉吏之藏
　　勅封承徳郎兵部主事盧公墓誌銘
公諱清字茂林姓盧氏姑蘇呉縣人也高祖諱榮曽祖
諱名祖諱鎰國初知福州府永福縣考諱成甫母包氏
公自㓜孝友出於天性年六嵗時包有疾公依依母側
憂泣不食醫至輒向之拜泣醫為感動昆季四人公齒
居三凢事知敬讓二兄永樂中貟外張公某承旨取匠
於蘓限里報數成甫時為里正不忍以平人槩報懼責
避匿官索之急公時年十五即代父赴官致被箠責怡
然不怨恐人以為難年十七即能幹蠱挾貲往遊陜右
翰林檢討呉公公祖母弟也居官南京公貿易還因往
省之滯留者久之藝聞知者遂以名薦入尚方辭不克
釋因寓於京公寛和公正守備太監羅公深愛重之工
作之事悉令總任命協賛南京工部郎中王公用督理
衆工咸有成緒嵗癸夘歸省於呉值母有疾焚香於臂
以禱母疾果瘳後以身縻於官不獲歸養時迎二親就
養京師後父母相繼歿於呉中痛弗克歸襄大事茹哀
成疾乃命子雍還呉合葬之於横路橋側彭華村之原
公性鯁直正大無所囬曲人有過即面折之有相爭者
就質於公以理諭之無不聴服釋去宅心忠厚尤仁慈
雖無嬴貲而好施不吝嘗見隣人死不能殮公憫之脱
子珥飾市棺濟之有貸財不能償者輒焚其劵嘗有所
識貧病為市藥予之時懷錢陰付其家為調攝費不使
病者知後病者覺感激嗚咽又嘗遇人河側置所賫入
浴浴罷賫為人竊去乃他人物也懼不能償泣欲投溺
公問其賫幾何為解囊金如數與之遂解其溺其人感
悦而去又嘗造屋隣家有病者來告曰脊衝吾家病因
所致公即為解造家人難之曰業已成矣奚改為公不
答已而病者相繼死始來謝罪其長厚多類此時置米
及錢戸側遇丐者及門輒分與之一日不與即不樂也
丐有受恵多者恥復經公之門如路有病行井有病汲
者皆為出貲甃砌尚義之心如一日尤矜物命飲食未
嘗妄殺見籠禽鳥必買放之篤於教子以雍秀敏遣遊
京庠督厲其學雍果有成舉進士為兵部主事以最績
進階承徳郎天順甲申朝廷推恩封公如雍官身雖顯
榮不踰素履徳積益懋郡大夫禮重之每鄉飲必延為
上賓公儀容秀偉美鬚髯閑于禮度揖讓有容觀者忻
羨成化壬辰六月二十九日以疾卒享年七十有七生
於洪武丙子五月五日公平生蠲潔好脩心地坦易絶
無城府處事一以道義交朋友誠信和洽克全終始未
嘗吐剛茹柔鄉黨中稱公厚徳者無間言故卒之日人
皆哀之曰善人已矣配張氏有淑徳克内相以成家封
安人子男五雍熈泰和皥雍今為閩藩左叅議有廉能
名㤗皥早卒女三適沈銘唐良杜元吉皆士族孫男二
禮裕孫女二長適翰林院編修倪岳次㓜雍奔喪歸卜
以是年十一月二十八日葬公於江寧鳳東鄉連城橋
側櫟山之原自述狀屬謙為墓銘謙辱公愛甚厚公有
疾謙時往問候疾革語謙曰以後事累子言猶在耳痛
哉銘謙固宜為念公徳善愧筆弱不能盡發其懿然知
公者無踰謙又公命也其奚敢辭乃撮其槩為銘銘曰
公本宦族有聞於呉以材藝舉始居南都出入尚方承
事靡忒上下服欽匪材伊徳古者鄉教六行為先公罔
不有天性則然孝友於家睦婣於族任䘏於鄉久而彌
篤履仁蹈義康莊是從漢之長者周之可封教子登庸
榮養有禄恩錫自天煌煌命服為善納祜天報孔昭公
不自有其心囂囂秩秩賔筵肅肅禮度儀觀偉然見者
興慕櫟山之壤為公樂丘公所自卜溘然長休度徳與
年庶亦無憾遺恵在人懷思永嘆流慶之原來其繩繩
其盛無替將誰與京嗚呼善人其藏在此昭譽無窮死
而不死
　　蔣務本先生墓誌銘
先生諱主孝姓蔣氏人以其所居齋名稱之曰務本先
生自號樵林居士其先魏州人五世祖安中金國子助
教以直諌不聴棄官隱居揚州之儀真明醫道以傳子
孫高祖埜山處士曽祖靜隱公元揚州路醫學教授
祖伯雝元進士入國朝用薦為翰林修撰辭以疾出為
陽丞考用文徙居句容龍潭妣王氏用文累官太醫院
判遂家南京以文學徳行歴事三朝卒贈院使諡恭靖
恭靖生四子長主善太醫院使次主敏次即先生次主
忠先生世其家學以儒醫鳴凢抱奇疾莫能識者經先
生胗視無不愈急於捄人有求輒赴雖雪夜炎天不辭
而亦不責其報有疾之家必以先生為歸活人不可勝
紀先生性敏質淳好學不倦博通儒書故於醫為精以
内經乃先秦以上之文辭理古奥疏其義以示學者或
勸之仕曰仕者將行道以濟時也非吾所能吾雖業醫
庶徳可以濟人奚必仕為喜吟詠祖杜少陵虞邵菴氣
邁神壯每酒酣輒誦楊鐵􁌹八陳圖斬蛇劒二賦擊缶
為節以自適正統初與蘇雪溪劉草窗沈崆峒王金粟
及弟主忠結為詩社後諸公淪謝復與賀存誠張友菊
諸君子相唱和所著有務本齋詩巻及樵林摘稿若干
巻藏于家愛臨古帖得李邕趙孟頫筆意尤精鑒古凡
彛鼎圖書皆能别其時代久近真贋多蓄為玩而亦不
留意焉篤於友愛上事兄姊下撫子姪曲盡恩情家庭
之間怡怡如也理家惟尚質素男婚女嫁悉有定規墳
塋祭器無不周備房幃整潔絶無華飾曰我等不畊蠶
而得飽煖可不為天地節無益之費乎至遇孤貧則周
恤無所惜沐其恩者甚衆襟度洒落於月夕必焚香鼓
琴作文王楚歌之曲一再行音韻激烈聞者感愴自製
有樵林操人多傳習之子誼有異姿年少能文章先生
訓使先本後末曰本不立文雖工不取也後誼舉進士
授杭州府推官貽書戒之以儉曰不儉則不能廉試看
貪官皆由不儉故也又曰昔范文正韓魏公趙清獻吕
夷簡皆嘗為是官盡心刑獄後皆以名節顯汝宜效之
故誼居官有廉能名成化壬辰八月十四日以疾卒享
年七十有六生於洪武丁丑三月十五日配史氏獨醉
公瑾先生女子二曰論次即誼女一適浙江按察司僉
事呉璘孫一紳誼等卜以是年月日葬先生於都南城
鄉祖塋條述世系行實來請銘其墓嗚呼先生之清材
碩學淳徳雅度當於古人中求之今不可得矣則夫表
幽潛以垂世範其奚可辭謹據所述叙次之繼之以銘
銘曰
温其如玉兮厥徳孔脩卓乎物表兮先民之仇彼有位
兮澤或不流嗟先生兮繫人戚休先生去兮孰恃孰求
後車過兮尚有式於兹丘
　　通議大夫南京户部右侍郎黄公墓誌銘
成化癸巳二月二十四日南京户部右侍郎黄公以疾
終于位南京吏部尚書廣宗崔公與公舊嘗聮官相知
甚深既為經紀其喪復狀其爵里行實命其子謙以誌
文為屬將扶柩還閩㳙年月日葬於其鄉獅子峯之原
而納諸墓予與公同進士舉至是盖三十有餘年矣辱
公愛厚而哀公之逝誌也固宜其敢以蕪陋辭黄氏世
為閩之延平將樂人九世祖伯固舉宋進士授建昌尉
累官四川安撫制置使兵部侍郎卒贈少師諡忠簡八
世祖讜舉進士授通奉大夫自通奉以下俱隠居不仕
至公始顯曽祖徳字子實妣傅氏祖貴字彥高妣楊氏
考崇字宗允妣蕭氏以公貴贈祖考皆通議大夫南京
户部右侍郎祖妣妣皆淑人公諱琛字廷獻生而聰敏
過人博學強記善属文尤長於詩宣徳壬子年二十中
福建鄉試卒業南京太學月試常居前列祭酒陳先生
深禮重之正統己未中禮部㑹試廷試賜進士出身授
户部四川司主事陞本部貴州司貟外郎山東司郎中
景泰癸酉陞江西左叅政尋陞左布政使丁母淑人憂
服闋改浙江左布政使在任幾一月陞南京户部右侍
郎仍食從三品禄三載秩滿將入奏績入朝俄奉勅往巡
四川賜誥進公階以其官封贈二代及妻出巡㡬二年
召還然以高年勞王事精神漸衰猶力疾事事不懈是
日自部歸覺體重不佳至夜不起公卿大夫聞之驚愕
曰天何為奪公之速哉皆吊哭盡哀公之在户部也時
尚書淮陰金公濂號知人妙揀僚屬一時所得皆天下
之選公在稠人中尤耿介有為最為所器重嘗檄監商
舶税於揚州督輸芻束於天津八衛及河南諸郡清理
糧儲於蘇松等郡所至皆赫赫有能聲在蘇松尤著蘇
松自工部尚書廬陵周文襄公奉勅巡撫得便宜行事
所在公庾積有餘粟凡有興作輒以取給費出無經豪
民猾胥因而得為姦利部使者往往為威富所敓不能
根究公至稽覈嚴明搜抉私隠一裁之以法無毫髪寛
假豪猾憚懾宿弊以蠲時論韙之其在江西也有姦民
數百輩嘯聚贑州山谷間剽刼為民患公直抵賊巢擒
其首惡數人置諸法餘悉不問盜遂屏息公歴官中外
年力精強有志事功於民情吏病靡不究悉以嚴察見
稱人不能欺及長户部也庶務雖劇乃更御以寛簡凡
事總其大綱餘悉責成所司吏或有撓於公輒不貸也
論者以為得大臣體其巡四川也兵荒之餘民甚凋弊
公所至布宣上徳問民疾苦考察官吏失得興利除害
旌賢善黜不肖不憚險逺䟦履山川雖偏州僻邑賑䘏
撫綏無不周歴由是政令一新民用安裕公為人性樸
厚坦易内無城府外無矯飾與人交一以忠信言温而
氣和遇事剛决則毅然不可犯持身廉潔服御儉約衣
無華靡食無兼味出入敝輿羸僕所居㕔事僅容旋馬
與物無競同官尚書鳯陽陳公俊至無室廬公即他徙
以所居讓之好施與僚属有被誣之京貧不能行者即
以白金若干兩助行喜接賔客言論欵洽忘其勢分有
不知官資之崇貴也其平生立心行已真率負義氣類
若此卒年六十有一生於永樂癸巳十月二十日配陳
氏屡封至淑人無出側室李氏生子三人長即謙國子
生次讓早卒次謹女一人未聘銘曰
閩山之英劒氣之靈挺生我公為時巨卿先世有聞逺
自忠簡公襲其芳亦以儒顯侃侃居位經國如家出藩
入輔聲績懋嘉周宣帝仁遑遑靡及公也劬瘁而民則
逸靖共匪懈夙夜在公一徳終始惟懷朴忠其心休休
其介如石蹈素履夷噫孰與匹方隆倚注弼是仔肩曷
不憖遺俾也命延哀訃上聞䘏葬有制我作銘詩永聞
于世
　　儒士蕭先生墓誌銘
先生諱瑄字廷璧姓蕭氏其先江右廬陵人洪武間徙
閭右來京師遂移籍江寧縣今為江寜人曽祖文興祖
友富考學讓妣王氏生子三人伯琦仲即先生季瓉皆
能世其家而先生資稟尤異聰悟不凡學讓甫不授以
他業惟遣從明師習舉進士業學既成三舉經明不就
三試京闈不偶開門授徒從游者雲集多所造就先生
事親孝處兄弟友愛甚篤家庭之間雍雍如也與人交
不立町畦坦坦和易縉紳大夫聞其賢多願與之交長
者車轍日交集其門先生材高識卓通逹當世之務長
於料事每論成敗得失後皆如所言故人有疑不能决
窒不能行者多就質焉先生為之剖析開明罔不切當
退皆信服敬慕之雖屢為場屋所抑然用世之志未嘗
少衰嘗曰使予得効一官必能粗舉職業不在人後志
不克遂奈何先生身居畎畆而心恒憂國愛民閒中嘗
條陳時政十數事幾萬餘言以在草萊不果上然頗傳
誦於人守備南京總兵官成國朱公雅好賢重士聞之
亟遣人禮致先生先生往拜之公一見驩若平生恨相
見之晩時餽遺於其家其為人所重如此先生雖不仕
而教授於鄉足以自得良時勝日與文人墨客逰名山
奥壤賡唱迭和適意斯文足以自樂胷次洒然畧無所
係累也今年盛暑中先生偶得微疾猶能與人對奕然
醫者誤視連下之遂至亡陽而歿實成化癸巳六月八
日也聞者靡不驚悼曰先生所至未易量也而遽止於
此何耶皆痛哭惋惜之享年四十有九生於洪熈乙巳
九月一日先生無子兄琦為治其喪以是月十三日葬
安德鄉大井村先生與予素所知厚而墓上之石雖不
忍銘然非予孰當銘者適琦以中書舍人羅仲祥所述
事狀來請遂銜哀而為之銘銘曰
文行蔚然為時名儒車可致逺柅於通衢養高林泉以
道自娯雖隠其跡迺顯其譽璞碎乎玉淵隕乎珠咎將
誰執非命也歟百身莫贖扼腕欝紆勿怨勿尤以慰幽
墟
　　勅贈承徳郎南京工部主事呉公改葬墓誌銘
南京工部屯田主事呉珵元玉未第時先君子以成化
改元乙酉嵗三月十五日卒于京師葬崇文闗七里舖
東臯村之原翰林學士丘先生為銘誌其墓盖十年矣
嵗甲午元玉獻績赴京念親越在異土乃起櫬遷歸南
京改卜地於安徳門外石子岡賈家山之原擇是嵗十
月某日葬焉乃自為狀復求予銘誌之按公諱逹字道
通姓呉氏别號思菴呉江人呉之得姓原於泰伯呉江
之呉則其故國遺𦙍也自高祖夀七而上世逺譜逸莫
可考壽七遭元季亂諸昆散亡獨與兄壽六存世平收
復遺業惟餘耕牛一金蟾一乃析以居壽七取耕牛以
金蟾遜兄鄉人咲其呆遂稱為呆宅壽六為蝦蟆宅壽
六子姓洪武初謫滇南在呉江者猶盛夀七生榮一榮
一生真一真一生彥銘則思菴之曽祖祖考也榮一有
巧思嘗觀梓人造梵刹悉能諳其榘度隣有顯忠寺將
建榮一謂僧曰吾能為爾建之僧殊未信及召集羣工
示以成規果致結構堅美業梓者咸忌之榮一卒時取
閭右實京師衆梓遂以真一舉因移籍上元家於金陵
思菴早喪母周甫八嵗又喪父育於繼母周比長精書
數傳世業以高藝聞永樂初執役於尚方㝷扈蹕北上
洪熈改元奉命還南京營繕弗果正統初復召北上占
籍順天之大興時剏建府部百司公署當道俾敦匠事
掄材度工審曲面勢盛極精當績成勞勩居多同儕衒
求者多得授官思菴獨退巽不伐恥於干進而天性直
易樂善好施遇人之疾厄艱窘及貧無棺具衣衾者雖
家無贏貲必極力以濟強為之備間以自己所置送終
之具與之居東有長渠橋圮獨力為之以至修井甃路
皆助其成以便行汲所部工有老疾者援例白當道釋之
或持物來謝固却而去平日讀書知大義嘗舉古人言
行之善者與人言亹亹不倦以子珵聰頴遣從明師講
學資給不乏嘗謂之曰吾家蝦蟇泒有登元進士者入
國朝不仕年百六嵗卒吾𣲖有祖姑嘗許歸鄉之士人
未行而士人卒者誓不再適以終其身吾家世尚節義
爾當勉於忠孝勤學厲行以無墜先緒可也天順己夘
珵中順天府鄉試㑹試辭乙榜不就期中進士以為親
榮而思菴下世矣惜哉逾五年己丑珵始中進士拜前
職以績最受勅贈思菴為承徳郎南京工部主事配連
封太安人子男一即珵女一適儒士張瓛孫男二襄裒
孫女二長適周經次㓜珵告予曰先君藴徳器於身而
不及施晦跡衆技中而世罔知不肖既得禄為養而竟
不待使又不得歸葬故鄉何痛如之故兹改圖望先生
矜而賜之銘以伸不肖之心使先君子雖無聞於今庶
有聞於後此則先君子之幸而不肖之志也予聞其言
而哀之畀之以銘曰
君子之心求盡在已得喪之逢不為戚喜嗟嗟思菴徳
厚才良所見試者徳藝之長度能第功孰出其右彼躐
取榮我獨退守樂天安分歛晦不施力之所及見義必
為所取者廉所遺則腆有子奮庸日躋貴顯一世之短
為報實長褒贈幽壤没世有光首丘故山孝子之志我
銘其藏因詔來嗣
　　中都留守司正留守徐公墓誌銘
公諱顯隆字文盛徐其姓也世家鳳陽曽祖諱逹從太
祖起兵平定天下為開國元勲封魏國公追封中山武
寧王祖諱膺緒驃騎將軍中軍都督府都督僉事考諱
景弼左軍都督府都督僉事曽祖妣孫封中山王夫人
祖妣朱妣毛皆封贈夫人公姿容秀朗舉止詳慎雖生
貴族而克知嚮學馴雅温恭無驕蹇之態年二十二襲
授府軍右衛指揮僉事處事勤敏綽有政聲守備南京
豐城侯李公賢深器重之委總教場操練軍馬嚴約束
精訓習號令明信士皆畏服修舉廢墜聲威振起天順
丁丑恊同守備鎮逺侯顧公興祖薦之於朝言其知識
超卓武藝精熟莅事公勤律身廉介乞加奬厲詔調南
京錦衣衛治事錦衣典朝廷禁旅職任親密公剸理繁
劇善於裁决無不允當材能益著成化庚寅中都留守
司留守缺貟詔兵部推選兵部以公應詔遂擢公署正
留守事留都所統八衛吏牘民詞日填委於案公剖理
無滯境宇晏然属時亢旱公率所屬官吏父老齋沐致
禱於城隍神祠雨澤隨㴻逺近霑足遇秋穀不登民乏
食公憫之為請於朝田租悉皆蠲免民徳其恵朝廷眷
待専重凡祭告皇陵必命公行事公感上知遇夙夜寅
畏竭忠圖報奈何底藴未及盡展而體玉微和遽感風
疾即具䟽乞閒詔仍囬原衛撥醫治療回南京未幾竟
以是疾卒於大功坊第實成化甲午十一月二十七日
也享年五十有二生於永樂癸夘二月二十四日配唐
氏龍江右衛指揮彬之女有淑徳執婦道子男二鐸襲
南京錦衣衛指揮僉事娶濟川衛陳指揮女繼娶武安
侯鄭公姪女鉞授承仕郎娶鷹揚衛胡指揮女孫男一
世恩孫女三長適本衞千户劉夀餘㓜鐸等卜以是年十二
月二十一日祔葬公於祖塋奉進士陶元素所述行實
來請銘為之銘曰
惟我皇祖龍飛濠梁曰有魏國同起帝鄉奉命徂征所
至必克四海削平功居第一上公錫爵加以王封河山
帶礪垂裕無窮曰子曰孫繼居督府赫赫元勲奮揚厥
武篤生我公英毅出羣長嗣父職官居府軍乃登帥壇
總師教練乃陟錦衣公勤無倦留都缺守簡命往充案無
留牘訟簡囹空雨澤愆期有禱輒應奏免田租以全民
命在官數年恵政實多所施未究歸歟養疴嗟公之生
王門戚畹與國匹休世承貴顯公徳之懿寛厚温純不
驕不縱服義懷仁公行之良尊禮儒碩持盈守謙動循
矩則國方倚任何遽云萎遺愛在人其誰不思欝欝橋
陵公祖陪葬公祔於兹我為銘壙
　　旌表孝行龎公墓誌銘
公諱景華字宇春别號松雲世為呉之松陵人曽祖積
之祖昇甫父彦恭俱有隠徳洪武間以產殷徙京師占
籍應天今為上元人居長安街西彥恭號安分平生行
履見侍御金公庠所撰墓誌母呉氏有懿徳公㓜有至
性彥恭殁方九齡即知哀毁母孀居守節慈訓有方屏
膏沐躬儉素粥簮珥以市書籍遣公就學里塾歸則課
其所業公佩慈訓力學不懈人以為非是母無是子也
比長為娶婦徐氏服從姑命勤於紡績織絍家因以饒
孝養豐腆母心安且樂焉宣徳戊辰母嘗得疾阽危公
湯藥必親甞夜則稽䫙北辰以禱差而復作乃刲股為
糜以進疾果瘳又嘗作痢刲股如初復甞糞甜苦謂其
妻曰糞苦母不死矣果復瘳甞至龍潭江滸時大風舟
多覆見有溺水起附舟底者十六人公即捐金購人駕
舟往救之賴以全活又丹陽道上有井夜行不知者多
失墜公見而病之為命工鑿石為欄以䕶其拯濟多類
此天順戊寅春隣火爇近所居乃籲天曰吾母老矣願
天留此終餘年頃之風反火息人皆以為孝感所致母
壽九十餘有司以其事聞天順己夘詔旌其門曰孝行
復其家丁役成化初纂修實録嘗采其行跡以進母至
九十有三而終公號慟痛絶衣衾棺殮悉合於禮太史
安成彭先生為銘其墓葬鳳䑓門外安徳鄉王家山之
原與父合窆遂廬墓側朝夕哭奠有強盜十餘人欲發
其墓聞其哭聲曰此孝子也遂各遁去有慈鳥集於松
栢靈芝產於階砌搢紳多為詩文美之成化丁亥府尹
王公弼江寧丞廖公世清欲舉其孝廉不果乃以賔禮
請預鄉飲鄉人墓之成化乙未二月二十六日以疾卒
卒時取紙筆述身後事以遺諸子享年六十有五生於
永樂辛夘三月十五日配徐氏有貞行克勤内助子男
四拯娶張氏撫娶朱氏撫卒朱守節拱娶梅氏掄娶王
氏掄以儒士薦供事南京禮部将授以官孫男一祐孫
女三長適陳某餘在室諸子卜以是年三月十六日舉
柩祔葬祖塋奉禮部印局使張懲所述行實來請銘嗚
呼人之行莫大於孝景華孝於親者如是其於子道盡
矣是宜朝廷旌之為世勸也可無銘乎銘曰
生事葬祭事親終始孰能盡之曰龎孝子嗟嗟孝子發
於一誠病不惜軀葬則守塋謂天莫親乃息延燎謂人
叵測乃止強暴烏棲芝茁瑞應畢臻拯危濟難孰非此
仁至行上聞有詔旌表雙桓在門于以勸孝嗟殞其壽
不殞其名曽閔雖往公襲其馨玉山之藏既安且固過
者式之孝子之墓
　　陳御史母太孺人徐氏墓誌銘
成化十一年乙未六月二十五日南京陜西道監察御
史山陰陳直夫喪其母太孺人徐氏於官舎先是成化
丁亥直夫以公事赴京復命未歸而先考居蘭處士卒
弗及親殮痛恨罔極今又以考滿赴京太孺人適七十
且受封七月七日其初度直夫亟歸將為壽而太孺人
已病直夫獲侍湯藥日増劇竟卒哀哉所幸者得親棺
殮歸稍遲則又抱處士之憂矣兹將扶柩歸山陰啓處
士竁合𦵏於黄龍尖山之原奉南京工部呉貟外元玉
所述狀來請銘直夫少從予遊有舊好嘗升堂拜母予
固當銘按徐諱某其先真定人父得中任杭州右衛百
户太孺人年十四歸處士今贈文林郎監察御史處士
娶未數月代父戍交阯時交阯不庭道梗遂止寓廣西
梧州北流太孺人日躬紡績以給後處士召還乃隨居
京師家益落太孺人佐以勤儉得弗墜處士性剛方與
人寡合雖齟齬於時卒無一事罹法網者皆太孺人有
以相之也處士夙喪母事繼母盡孝養母憚京師苦寒
將挈所生兒輩還杭自便留弗從太孺人罄簮珥服飾
之積以資其行直夫奉太孺人扶處士柩歸𦵏時母尚在
未幾亦卒太孺人連遭大故易戚兼至又具棺殮𦵏兄
喪之不能舉者平生惟簡靜寡言咲不好華飾無故不
踰中域閨庭肅然宗䣊婦女相觀而化者為多家無贏
貲而好濟人之急盖其心所樂也祀事之供必蠲潔親
賔之御必豐腆季子直夫少頴異處士俾就學直夫亦
克奮厲所與賢人君子過其家必親治具以延欵之處
士弟早喪所遺兒女教育婚嫁無異已出直夫既拜官
每諭之曰吾幸已見汝成名矣汝宜檢身心持清白毋
怙勢作威以古人之風績自期庶能常保此名以光汝
祖汝父於地下吾受汝養心亦少樂吾雖無翟母之賢
汝可不以方進自勉乎直夫所以侃侃自立不徇流俗
者皆太孺人有以教之也太孺人生於永樂丙戌閏七月
七日享年七十子三人女一人長子曰雄早世娶董氏
守節二十餘年終于家生女二朱欽莊晏其婿也次曰
勇娶楊氏生女一尚㓜次曰壯即直夫娶章氏繼徐氏
贈封皆孺人生男一曰忠女嫁錦衣千户王福銘曰
嗟太孺人安於固窮相夫令終教子奮庸婦道母儀懿
徳兼隆封勅之華禄養之豐易約為泰不知在躬訓厲
之切惟孝與忠惟慶之積源泉日東從夫龍山同掩幽
宫過車宜式賢母之封
　　明故奉政大夫修正庶尹荆府長史司右長史孫
　　　公墓誌銘
公諱本字仲立先世浙之錢唐人大父仁父榮皆有隠
徳洪武中以貲殷徙實京師遂為上元人公生而姿容
俊雅性敏悟蚤喪父事母盡孝有司以俊秀選入京庠
問學懇篤經書子史靡不研究尤長治易嘗構一軒軒
外植梅因號梅窗讀易别號養正取易蒙卦義也學者
多從之遊宣徳乙夘登鄉選明年中春官貳榜授閩之
武平縣學訓導喪母扶柩歸山路崎嶇備嘗險阻竟抵
先壠以𦵏起復改教浙之嚴庠勤於啟迪各因人材高
下以施教士子多所成就秩滿擢湖之安鄉教諭一以
嚴之教法教人賴其甄陶出而効用於時者為多景泰
癸酉東廣秋試藩臬聞其學行聘主文衡一本至公去
取允當號稱得人秩再滿擢荆府右長史公慎勤密夙
夜匪解責難陳善獻可替否禆盖良多歴事兩王深蒙
眷顧善處僚屬咸相敬讓撫䘏軍校莫不感悦在藩府
一十七載人皆稱曰賢相焉嘗蒙恩典鍚以誥命贈考
如公官贈妣封妻皆宜人公自以位既通顯年復衰累
章乞致仕王不許成化乙未冬命使於京師舟還在途
忽遘疾子大有侍行至儀真遂卒實七月十日也訃聞
王深震悼數為墮淚累遣官賜祭恩禮隆厚享年七十
有三生於永樂癸未二月二日子一即大有恩授七品
義官女二長適南京工部郎中潘傑次適嚴州守禦所
千户趙瑛卒孫女四長適蘄州庠生陳大經餘俱㓜公
為人學博行醇心平氣和持身以禮接人以恕平日於
貨利淡無所好惟好蓄書籍累千數百巻不已喜吟詠
操觚染翰吟風弄月出人意表每遇佳音良朋宴樂則
浩歌以自適胷中洒如也其在嚴陵有居諸集安鄉有
呵硯集蘄陽有仕學稿藏于家公樂蘄陽風土嘗卜其
地大原里木麻保之原以為壽藏今大有將舉柩𦵏於
是而傑為之壻今年省公於蘄適公有北使之行擬待
公回而遽爾永訣乃述公行實請予銘以誌於墓予與
公少同硯席薫公徳誼有素自涉宦途㑹面無幾今則
不可復見矣感念疇昔則墓上之石固所當銘也乃為
之銘銘曰
操行端介謹步趨學窮彖畫味道腴抗顏師席為世模
輔導藩王忠藎輸名與董賈可並驅坦然方寸恬以愉
斯其允為君子儒青山是處可寄居勒銘貞石永不渝
　　中議大夫賛治尹建寧府知府浦公墓誌銘
公諱鏞字廷用姓浦氏先世蘇之長洲人考諱浩原舘
甥於金陵蔣文徳家遂為金陵人蔣卒再娶毛氏生公
穎敏端重不事遊嬉長補應天府學生讀易有造詣為
文典實詳雅為同儕所敬讓領景泰庚午鄉薦登甲戌
進士第拜南京山東道監察御史公忠信明决樂易㢘
謹動循憲度都憲河南軒公古曹李公皆重之有疑獄
必命公讞公不事姑息不憚權勢有知縣某受賂民訟
之持刑者欲出之公覈實其事必寘于法不少貸有守
備内官欲用官舟同事者倍與之公減數内官邀公㑹
公曰吾為御史知執法耳奚㑹為卒不往三年績最推
恩封父如其官母蔣毛室周倪俱孺人尋丁外艱服闋
改南京廣西道理鹽法田土及各衛馬冊等務皆得其
當衆皆悦服巡視鳳陽倉粮去姦懲貪抑強植弱辨理
寃抑風聲凜然歴任幾九載威徳兼著戊子陞福建建
寧府知府公興學校課農桑正風俗一郡大治庚寅嵗
饑民有掠食者上司捕之公曰皆吾赤子也毋庸捕即
加賑䘏民皆感悦屯軍有欠税粮者將鬻妻女以償公
為損已俸償之夫婦感泣乙未考績北上同寅以公用
白銀數錠為贐公使糴穀以賑民饑却不受公廉公仁
恕多此類明年還治民皆欣悦以為得蒙終恵不數日
疾作皆奔走祈禱竟不起時成化丙申八月四日也距
生永樂己亥正月廿八日春秋五十有八先娶周氏繼
倪氏生子三長禎娶姜氏次祥卒次祺聘潘氏女適士
族顧讓孫男一瑄女二㓜兹者喪自閩還卜以明年月
日葬公江寧新亭鄉徐墓村先塋之次其子禎等衰絰踵
門奉工部主事建安龔沆所述事狀來請銘予與公同
遊京庠知公實深公問學淵𢎞善書能詩操行端確平
生所著有公退稿若干巻以公之材器抱負正宜為時
大用以展布底藴而僅止於是甚可惜也予也奚忍銘
公之墓哉雖然使予不銘則無以傳於後而信諸逺也
遂不辭抆淚為序而銘之銘曰
驊騮綠耳騁乎康莊龍泉泰阿粲其鋒鋩材器健利公
也可方峩峩豸冠曰范曰張翩翩五馬曰龔曰黄逺大
是期賫志莫償嗟徐墓原有封若堂流澤之逺俾熾俾
昌
　倪文僖集巻二十九
欽定四庫全書
　倪文僖集巻三十
　　　　　　　　　　　　　明　倪謙　撰
　傳
　　通判嚴公傳
公姓嚴氏紹興餘姚人也諱誠字可誠性敏嗜學授業
於鄉先生庸菴宋公之門為入室弟子公長鬚秀眉儀
度詳雅占外可知其内嘗詣邑倉納米為叅政羅公所
竒留承事藩省公􁃻􁃻以父兄早世而身係母與外姑
之養辭叅政曰君子抱道於已以見世也得禄為養以
成孝也曷庸辭公度弗可違乃就隨事効勞無纎芥稽
慢藩長貳嘉其恭慎咸以逺大期之事竟謁選得播州
驛丞時外姑已殁奉母之任公善承順顔色母安其孝
不知道之險逺也未幾母終於播舁櫬歸葬服闋調丞雍
丘滿陟淶水巡檢獲造偽章者三人擢北京中兵馬副
指揮發摘姦伏冦竊聞風斂跡改丞上元邑竇村民被
刼民與隣村有隙因誣其為盜繫獄公至察知其枉辯
出者一十八人咸扣顙曰活我者公也都憲李公採木
徽州郡檄公率徒二千往役拊綏得宜逮終役徒無逸
者都憲勞之曰使董役皆若嚴丞何事不濟嘗督官粟
抵清源入倉主者要賂公不聴怒欲譴公公以事理面
折之其人媿而止朝廷嘉公政有成績賜勅贈父宣義
郎上元縣丞母孺人室孟亦受封公感激曰吾無以報
君上也滿秩請老於朝不許陟安慶通判郡有余忠宣
公廟嵗久剥陊頺敗公謁祠下慨然曰表忠節以厲民
守令職也即命工葺之并鏤補其文集刻板以傳属邑
懷寧學舊無文廟立為剏建以疾卒於官年七十有一
公為人和厚易直行端方敦信義在上元時與長干僧
月山交善常以白金寓公所僧病且革公具以還僧曰
吾無可托以後事累公僧卒公備為治喪𦵏餘物付其
弟子知覺公明敏有才局性惡狡獪而䘏良善故當兵
邏則以嚴察舉職居牧民則以豈弟著聲急所先務逹
為政大體視財利泊如也有三子曰肅威方嘗誨之曰
吾歴官四十年恵澤皆歸於民所餘者惟約素耳吾無
所遺以清白遺爾輩爾惟勉之肅克樹厥家威今卒方
攻儒業負器識起紹先烈為儀真馹丞太史氏曰公始
以力學養親為志固無意於世也一旦遭時賢汲引幡
然効用展其村智卒致仁愛結於民名聲昭于時恩榮
及其親有古循吏之風焉偉矣哉故為傳之以聞于後
　　忠義子傳
忠義子名鍾姓張氏滁州金牛墩人也父瑀任山西行
都司都指揮使生四男鍾其仲也居家孝謹習孫呉兵
法慷慨有志畧膂力絶倫善騎射正統己巳北兵擾大
同總兵官定㐮伯郭公登召募敢勇士以充先鋒鍾年
十八仗劒詣軍門應募定襄見其驍雄英邁甚奇之曰
薛仁貴岳鵬舉之流也即留寘帳下有警即率以殺賊
景泰初元庚午正月從定襄出塞遇敵沙窩先登䧟陣
奮不顧身敵奔潰生禽其酋諾海齊等獲其車馬什器
及奪回被掠人口三月敵臨大同駐城北陽和坡從總
兵官武清侯石公亨出城擊之敵敗走追北至石佛寺
等處生擒其酋呼察等而還四月復從武清赴京率遊
兵前哨行至沙河村遇敵三路入冦偕父及叔瑄兄鉞
將兵五百人與敵接戰敵衆四集縱擊我軍我軍不利
皆退走止遺鍾父子四人鍾恃勇躍馬衝入敵陣引滿
左右射無不應絃而斃敵衆披靡俄所乘馬中矢仆鍾
墜地乃舎馬步射殺百數十人矢盡遂為敵所圍敵憤
其勇抜刀斫去其左手曰汝復能射否鍾猶用右手揮
石以擊之敵益憤劃其手指盡開身被十七創瑀調兵
復戰敵引卻乃載鍾回大同道路之人見其痛楚無不
涕下霑襟翌日創甚而卒時是月二十四日也得年十
九𦵏之城東王覇村原城守總戎以及大小文武士咸
扼腕悼惜廣靈親藩哀傷其志親御翰墨篆書忠義二
大字以賜復為詩挽之大夫士從而歌詠之者甚衆初
沙窩石佛寺之捷兩上其功詔兩陞鍾為大同右衛所
鎮撫比報下而鍾已没至是定襄復上其死節之事詔
憫之陞鍾百户鍾無子今以弟鎮繼其職尋積其功定
陞正千户云史官曰謙承乏詞垣日凡天下忠烈貞義
盛徳大節足以厲世範俗者皆執筆論議具載國史若
鍾者毓徳將門盡瘁王事遇敵愾而不懾蹈白刃而不
䘏忠義凜然千載猶有生氣使玉其成功業之懋必偉
然為世名將矣不幸鋭氣方張遽遭折䘐嗚呼其可使
之無傳哉用是特為著之以備采錄詩不云乎彼蒼者
天殲我良人可悲矣夫
　　茂國剛毅公傳
茂國剛毅公諱彬字質文姓李氏鳳陽定逺人曽祖福
祖榮昭世篤徳誼為鄉善士父信有材畧勇鋭絶人從
太祖皇帝起淮甸平定天下積功至明威將軍濟州衛
指揮僉事洪武己巳以老謝事公代之時年二十九磊
落有大志辛未率所部兵從穎國公征北畨歴諾延雅克
山追襲其酋昻吉實哩至洮兒河身先士卒多所擒獲
復歴黒嶺寒山磨鐮海子及黒松林熊皮山追襲其酋
烏梁海擒獲有加太宗皇帝居潜聞其驍雄召見與語
竒之遂隆眷注明年遣巡視宣府沿邊諸城起信為遼
東都司都指揮使癸酉遣相度宣府城基明年率兵築
之并築徳勝口城乙亥又築萬全保安城明年征哨泥
河營黒松林至哈喇還駐兵廣昌己夘靖難兵舉公為
前鋒首率兵攻克薊州遵化進指揮同知繼攻克雄縣
漠州進都指揮僉事已而戰真定拔永平下大寧剗埧
上取廣昌明年鏖白溝攻濟南累樹竒勲進都指揮同
知其冬破滄州明年斫敵單橋擊衆藁城追奪順徳畧
地定州勲績愈懋進五軍都督僉事冬戰楊村中傷上
亟遣醫療治賜藥物俾還北平公不自餒願力疾隨軍
自効上嘉其忠勇諭之曰卿其暫輟戎事之勞歸輔世
子居守壬午上渡江正位宸極命䕶中宫至京念其勞
績居多癸未永樂改元定功行賞封奉天靖難推誠宣
力武臣特進榮禄大夫柱國同知右軍都督府事豐城
侯食禄一千石子孫世世承襲錫以誥券追封三代
自曽祖至父皆豐城侯曽祖母湛祖母王母張妻周皆
封侯夫人由是倚任益至甲申夏鎮守江西秋召還明
年送趙王赴北京還往捕皁君山冦丙戌南征交阯命
充左叅將有白金文綺之賜率師入境水陸夾攻直擣
賊巢禽獲魁黨俘獻于朝悉平其地戊子凱還加禄米
五百石尋命勦平東海倭冦明年總督操江㝷往長河
禽賊李法良械京庚寅𠞰捕福建海冦頻年為國弭菑
除害耘鋤海内不避險艱未嘗少息上深嘉奬錫予稠
疊一時將臣無與為匹壬辰佩征虜前將軍印命充總
兵官鎮守甘肅有白金文綺寳繈之賜至鎮振揚威武
邊塵清肅甲午召還扈蹕北征邊塞明年鎮守陜西丙
申召還扈蹕還京尋佩征夷將軍印命充總兵官鎮守
交阯在鎮七年逺人畏威懷徳莫不帖伏境宇清謐壬
寅年六十二卒于位交人市為之罷相向號哭如喪所
親訃聞上震悼為輟一日視朝厚加賻贈勅有司歸其
喪遣官諭祭賜𦵏宛平縣西安里之原追封茂國公諡
剛毅加封三代祖考皆如公爵妣皆封夫人子賢嗣封
賢卒孫勇嗣太史曰天開一代之祥必於興王之地篤
生豪傑龍騰雲蓊出佐景運共成王業若漢祖開基蕭
曹陵勃皆由豐沛以從光武中興鄧賈呉岑皆自南陽
而附策功錫爵為時虎臣非無意也我聖祖提三尺起
淮甸一時從龍而興者大抵皆濠梁之傑也積功累勲
率皆小𨽻化為公侯尚何異于古乎今觀茂國之父奮
跡濠梁既以勇畧從定天下致位閫帥而公繼之復從
義旗清内難豐功偉烈卓冠當時卒致生拜侯封殁進
公爵大國榮名上及三世非天實生之以為興王之佐
而何視漢豐沛南陽之豪不足多也公為人儀状奇偉
襟度宏逺深沈果敢端靜有謀忠誠以事上恩信以服
下小心畏慎有功不伐有勞不矜用能深荷主知信用
日篤凡有大事輒以屬公咸克有濟信為一代之名將
矣公謝世已久子賢孫勇世爵相承一徳惟肖皆典兵
柄有聲於時流慶之長於斯可見矣公之勲伐具載國
史然世之人或未之知也故為著之以補家乘之缺云
　哀辭
　　八趣陸先生哀辭
冽彼甘泉兮㳙㳙其流山環水縈兮境深且幽中有隠
者兮巢與由淡無營兮焉求溘泠風以上征兮魂杳杳
其逺遊頫人寰以超忽兮遺小華亭之故丘石田兮雨
愁書榻兮陽收白鶴怨兮雲慘清露滴兮松樛烟竈不
午兮月亭已秋雪壓梅坡兮霜摧橘洲悵八趣之寂寞兮
懷斯人之好修鋤間之詠兮歸田之謳林壑收聲兮孰
唱孰酧瘞白璧於印墓埂之原兮風木颯其蕭颼予將
掬寒泉以為酒兮采秋鞠以為羞薦芳馨以一酹兮路
阻絶其無繇徒臨風而永慨兮託楚些以寫憂嗚呼有
子躋顯融而荷推封兮行寵賁乎天庥
　　肯穫李先哀辭(并序/)
先生地曹主事朝陽之父也得年七十有五而終于正
寢不可謂不壽然朝陽善於厥職朝廷方將賜勅以推
恩其親而先生之碩徳雅度宜享其榮而遽爾即世此
朝陽之心所以致其痛憾而予與朝陽為同升亦不能
不為之永慨也於是乎哀之以辭辭曰
繄羲和之于邁兮杳一去而難追少者忽然壯兮老冉
冉其瀕衰睠往古以逮今兮孰長存而不死惟脩徳以
全歸兮庶名稱於沒齒顧碩人之制行兮外聲利如浮
雲躭六籍以明道兮推所存而淑人善俯察以仰觀兮
入靈臺而應召曰慈顏之違養兮詩百篇以自悼羌以
老而辭禄兮竟拂衣以言歸喜鶵鳳之覧徳兮翥舜廷
之羽儀封章指日以寵頒兮胡溘然而弗待樹欲靜而
風不停兮寧不致人之永慨餘耿耿之清操兮固百世
以揚芬衍綿綿之慶澤兮將裕流於後昆逺莫致乎生
芻兮徒前修之慕也托楚聲以寫哀兮惟令子之故也
噫
　　已山先生張公哀辭(并序/)
已山先生張公諱逸伯安其字也世居句容為右族曽
大父進甫大父仲明皆隠徳弗耀父穀賔洪武初家園
嘗產嘉爪一蒂駢實以獻太祖高皇帝親製賛以美之
命史臣宋濂為之頌人咸謂為善慶所鍾無何雪叔父
穀恭之枉於朝以寃死家徙崇山先生在行既而徙赤
水母殁於沅執喪哀毁年逾弱冠篤志問學聞白撒王
子立魏仲高素史李白祐河陽潘子安南平趙弼皆有
學行往與交游雖顛沛中講習弗厭叔父穀善嘗道病
危甚先生馳禱於天願減已壽延之病果愈篤于教子
遣子諫從明師游業成舉進士為監察御史以廉能稱
暮年思故土挈眷東歸弟伯啓滯留中道先生僑寓上
新河遲之越三暑矣景㤗壬申以諫貴勅封文林郎福
建道監察御史諫得請歸省始克迎先生還鄉既還之
明年以疾卒盖春秋八十有三矣臨卒猶命諸子釐秘
器為二以待弟其孝友盖如此跡先生平素遇事必勇
於義持身必本於禮嘗單騎開諭羿蠻兵息變弭糜藥
食療征卒生死肉骨以至受王成遺孤之託資姚彧寡
弟之生全敬一承宗之祀皆行誼之卓卓然者他未能
悉數也且喜吟詠不為茍作著家範以誡子孫終日危
坐如對大賔華靡之物不加於身非聖之書不接於目
高風雅範起人歆艶故先生之歸夷人號泣遮留遺庄
委舍無忍毁敗其盛徳感人有可見矣先生卒君子因
所號稱之曰已山先生嗚呼詩稱綿綿𤓰瓞以謂周人
之生先小而後大也況一蔕駢實豈非子孫蕃大之祥
乎然返遭顛踣疑若有兆無應今觀先生既徙復歸身
荷恩封享有夀考而子孫貴盛聚族同㸑者八百餘指
是知祥瑞之臻示之於中微而告之以終吉固已黙定
於先矣天道不爽豈不信哉謙先生郡人也與御史君
同年契好曏歸省時嘗拜先生於江上獲瞻風采今㡬
何時而遽聞即世寧不重謙之哀也耶乃為辭以抒余
哀辭曰
吁嗟已山三峯􁦛崒摩青冥堪輿敏秀蜿蟺旁礴元氣
凝丹砂石英名材奇產寧獨勝篤生偉人魁梧傑特著
美稱耕道獵徳詩書講貫務研精好仁樂義若飢嗜食
渇飲氷阨窮不戚安命順理困彌亨雖在蠻陌忠信篤
敬亦可行既老而歸不忘厥初樂所生封章褒錫命服
寵被承恩榮繄天報施處高聴卑信有徵宜膺遐筭軌
世範俗瞻儀刑胡云一疾崦嵫景迅不我停首丘義壠
全歸得正没以寧緬懷高風矢辭不多寄哀情吁嗟已
山終古仰止同垂名
　祭文
　　祭施修撰宗銘文
曩予與君道里隔越名聞相接比聆罄欬闈棘始設是
締交之由肇也桂籍名儕鹿鳴宴開喁喁嘻嘻懽咲孔
諧是鄉薦之同領也多士坌集鏖戰未息予亦後君脱
穎而出是春試之同升也金榜題名禹門激浪聨騎道
周聴臚天上又黄甲之同登也冠佩煇煌寵恩浹洽通
籍金閨聨班瑣闥又玉堂之同任也然而稔數年之交
合四同之義則取友天下若予與君者果孰繼哉予以
姻事未畢别君逺去今式遄歸而君遽不穀疾不及視
棺不及斂痛裂肝肺曷其可贖惟君於徳也修於學也
力使天假以年則成世鉅儒為時名臣不辱矣乃豐其
名而嗇其夀然則造物者噫何酷哉玉碎瓦全固君子
所為痛哭也韓子云生而不淑孰謂之夀死而不朽孰
謂其天然則君之死可謂不朽且淑矣靈將載途用返
故鄉勿震勿驚丘首是藏清酒是酹永訣于兹號呌慟
悼不知所辭嗚呼哀哉
　　祭兵部徐尚書文(晞/)
望重澄江位崇台輔名埒鄼侯量儕叔度始為冬官焯
著才賢繼進郎署兵曹是遷簡在宸衷深䝉寵異命掌
司徒居根本地爰念舊勞曰逺匪宜尋召還朝益隆倚
毗蠢彼夷酋俶擾南紀師行薙平轉饋千里凱奏陛廷
聖席屡虚嘉厥丕績擢任尚書鸞誥推恩上及三代子
復有官才亦超邁光前裕後自古鮮儔富貴夀考厚徳
之由霜露見侵移疾在告訃音忽聞罔不哀悼國凋元
老天不憖遺縉紳趨吊霣涕交頤矧託葭莩情慟尤切
敬酹一觴哀哉永訣
　　祭楊文定公文(溥/)
惟公學行端邃忠誠自然聖王之佐命世之賢早占鄉
闈繼登甲第豹蔚彪炳鸞停鵠峙編摩翰苑彤管是操
屢承顧問深沐寵褒擢正詞垣黼黻絲綸功在社稷澤
被生民掌帝之制聖心攸注尋遷太常用旌殊遇學士
再陞武英之殿尚書禮部益隆宸眷帷幄論道孤階特
承長庚爛若公輔以升一柱擎天獨公夀考天實憖遺
以殿諸老總裁國史名聞四朝經筵啓沃位冠百僚玉
帶緋衣童顔鶴髪長養人材務勤簡拔凡百君子望公
無涯胡不萬年重我國家舘舎忽捐千古永訣孰宣皇
猷疇補衮缺天子震悼䘏贈倍常辱在侍從寧不䀌傷
輸誠以辭公其歆止舉奠臨棺霣泪曷已
　　祭副都御史丁公文(璿/)
惟公氣鍾秀淑挺生金陵横經庠序徳譽早鳴齒方弱
冠膺薦以升春闈得雋策名俊英入承清問對揚明廷
六龍初馭圖治勵精公踐甲科燁然有聲拜官冬曹載
經載營惟職是盡顧禍乃嬰謫戍逺徼順受以行心志
筋骨勞苦曷勝實天玉汝増益未能詔求遺賢公首被
徵峩峩繡豸重沐寵榮發摘姦伏激濁揚清風威凜若
振國紀經麓川繹騷炎方靡寜公往按治備諗賊情歸
報天子赫怒整兵擢都憲臺公復就征王師壓境厥角
盡崩氛祲掃蕩凱還于京錫賚有加貳憲繼陞維彼貴
藩罔或不遵輯寧邦家雙鬢已星立朝侃侃縉紳
儀型忘身盡瘁為疾所縈上章歸政皇鑒厥誠投
老故鄉將保餘齡胡不憖遺大命以傾天喪斯文
國失老成士乏所仰民忘所憑某生公仁里挹公
德馨承訃告哀怛然神驚拊棺心裂拜像涕零江
東千里發紖有程恭致一奠爰逹幽㝠俎體匪充
籩實匪盈豈伊物腆情因以形公來格思勿昧􁌄
靈
　　歸杭祭祖塋文
某以不肖早事儒業發身科第獲仕朝著列職禁垣實
維先世積徳累善慶餘所鍾爰念移家南京已六十䙫
塋域荒涼越在故鄉久違祭掃引睇南望曷勝怵惕兹
幸得請言歸桑梓敬趨墓下芟治蕪穢増培舊封謹以
牲醴庶羞式陳奠獻嗚呼木必有本水必有源人之有
身厥由乎祖報本反始禮所由先伏惟尊靈體魄永託
萬年安固尚垂黙佑庇我後人謹告
　　祭河南王副使文(鈺過武城時祭其墓/)
惟公學問該博器質穎異横經序庠發身科第預皇上
簡拔之選登翰林清華之地藻思英發天章輝麗史舘
編摩著述升班馬之堂經筵啓沃獻納挽程朱之轡抱
經綸有用之才負剛大不撓之氣朝野久振乎賢名緩
急足勝乎重寄嘗輟講而即戎盖文事而武備爰擢貳
憲暫辭文陛大振風紀盡祛姦弊未彌月而施政輒闔
境而蒙利何嬰疾以難瘳遂出人之不意始傳聞而悸
心終得實而隕涕予兹任復朝端舟次河際悵蒼海之
珠沈顧黄壤之玉瘞清醑式陳微情攸繫于以見死生
之交于以伸僚友之義靈其格斯予亦行忌嗚呼哀哉
　　祭妻叔友聞姚公文
惟公器宇魁梧丰姿洒落誦詩讀書克事問學和以處
衆信以待人履道坦坦藹然陽春徳為世重行足人法
薦書起公遂登師榻循循善誘啓沃實多教有義方子
躋賢科身將命官子將得禄情未一伸胡逝之速故鄉
何許委順於斯聞訃倐至曷勝痛悲匪物之豐惟情之
切一奠寫哀繼以嗚咽
　　祭劉狀元文(􁄂/)
昔公挾其所得掉鞅文場早有聲於鄉解乃復藏修於
家而多士從游已如衆山之宗岱是以一出而遂魁天
下臨軒之策見其學術光明而正大既入官翰林大放
厥辭議論敷陳則又瑰奇而古怪盖由其材之藴於已
者明敏而氣之得於天者豪邁故每纂述為副總裁則
刪定筆削繁簡適中而是非不貸嘗主典夫文衡去取
惟公而世家被黜者反交章而見害卒之邪不能干正
志不少挫而廷議克伸聖明是賴果使用盡其才也則
可為士之榘矱國之蓍蔡奈何英魂杳邈遽爾翛然而
夀不登於耆艾䘏典是褒諡加文介禮實異乎常僚恩
盖逢於希代靈輀戒途謦欬如在聊寓情於一觴重吾
儕之永慨
　　祭劉秋官文(玭/)
功名事業貴全始終中道毁折祗係其逢當正統初甲
科高擢學有家傳深探茟削牛刀小試出宰於莆獨承
旌異徳化以孚大比京闈入司文柄藻鑑精明得士為
盛尋進乃職敭於秋曹嘉績維懋復膺寵褒才優行端
著聞有素白璧青蠅乃罹罣誤迢迢遼海駕言東征安
分樂天孰知辱榮執經相從至者如雨俾各有得如飲
河䑕荏苒嵗月謫居六朞恩典方及嗟公已歸士之升
沈漫不可料豈謂如公獲此非報位既弗逹命亦匪延
莫可致詰悠悠昊天旅櫬南歸祔于先壠一望愴然淚
雨如涌潔觴薦爼用慰爽靈同年之誼死生之情嗚呼
哀哉
　　祭母舅何公文
噫維我母䘮在孩提賴有舅在如睹母儀辱仕中朝家
累是隨扶持左右得所怙依中道顛沛累卵之危周旋
拯濟易險為夷解網歸來復承咲嬉為别未幾獲毒遽
罹飲恨而終怒觸山摧厚徳未報痛莫可追越在南服
夢想神馳敬陳一奠情寄此辭
　　祭墓文
維我祖宗世積徳善錫福垂裕啓佑後人致有男岳發
身科第繼入翰林授職編修獲沾禄位兹者歴官三載
乞假歸省追念聲容莫覿瞻望封塋曷勝哀慕謹以清
酌庻羞敬伸薦奠伏惟尊靈來歆來格
　　祭姊夫吏部主事徐公文(昱金華武義人/)
惟公夙負材器秩授天官典司封爵有聲朝端仕路方
亨遽思勇退解組歸休不貪名位優游林􁒽以道自娱
高風清節可敦薄夫負郭有田耕食自足泊然無營敻
拔塵俗維我有姊早歸於公偕公東歸思慕曷窮昔我
來杭片帆東下竟逹武川獲伸情話回首未㡬我姊淪
亡豈意今日又聞公喪子雖先傾有孫克繼女亦有家
心無累係壽踰八十令終歸全路阻莫吊心焉怛然東
望傷神淡烟殘日再覿無期百酸交臆遥致一奠式表
寸忱靈爽如在其來鑒歆
　　百日祭蕭延璧文
惟公有才有學有識有謀累試不偶一疾遽休志無一
成孰不痛惜日月不居倐臨百日君每期我許用朝端
今果見用君已盖棺使君生存其喜必倍今焉知否九
原茫昧慨念交義永隔死生特陳一奠以告幽靈
　　祭定襄伯文
惟公間氣所鍾天挺人傑炳炳文謨桓桓武烈博極羣
書一覽即徹形於述作日光玉潔旁通六藝種種精絶
器宇豪邁魁梧宕跌開國元勲世承閥閱翩翩貴介材
氣卓越早以國姻宫闈進謁糾糾雄姿龍馬蹀躞帝曰
虎臣留侍禁闕帶刀宿衛忠勤罄竭蠢兹麓川蕞爾狂
孽一旦興迷肆行冦竊皇赫斯怒整旅遏滅受命徂征
兵柄手挈乃佐元戎耀武蠻粤深入賊境擣其巢穴磨
楯走檄越江飛楫牙旗所指靡不摧折我武維揚百蠻
畏懾賊窮送欵南徼有截奏凱還朝天顏夷悦位進都
督寵冠朝列乃眷西顧雲中守缺乃簡於衆公宜受鉞
推輪往鎮虎符龍節威宣萬里雷轟電掣外蕃狡凶邊
城犯刼帝詔親征齊驅駟驖軍聲沸騰瀚海為熱六龍
所臨視敵如蔑豈意權姦矯制駑劣車駕蒙塵行營渫
血敵來誘我臨城詐譎公欲潛師可還聖轍敵覺而遁
謀成詐泄義胆忠肝可貫日月敵抵近郊敢恣猖獗公
率壯士短兵交接斬馘無筭追奔逐北人畜邀回蔽滿
山垤敵遭敗䘐於焉􁁊蹶邊陲以寜和議始決露布以
聞獻俘報捷論功第一時無與埒乃進伯爵茅分土裂
金書鐵券垂裕後葉赤心籌國言極剴切擾地有龍飛
天網設神謀妙筭機智明澈古有孫呉公為超軼事定
召還帝嘉勲業命守南都境宇清帖胡為左右已進䜛
説西土居閒著書不輟我皇馭極夢想賢哲虚席以俟
總理戎牒人望所歸輿情允愜出入相將方召穆契六
師奮張四裔震疊遽謂老成不臻耄耋封侯賜諡䘏典
輝煜靈輀南來瞻望哽咽聚寳之山風氣完結妥魂於
斯千古永訣敬陳一奠情深物褻宰樹棲風助我悲啜
　　祭王司冦文(槩/)
繄國家之用賢惟老成之倚仗顧董正於五刑乃於公
而是望何司冦之朞年遽溘然而凋喪失股肱之才良
動縉紳之悲愴念當公之早歲登甲第以發身陟秋臺之
郎署體欽䘏之至仁持三尺之法律俾枉雪而寃伸致
刑清而民服為明時之鳯麟尋擢叅於湖藩繼暫佐於
汴省既正位於外臺振憲綱而肅整復召居於棘寺挈
廷評之襟領終進位于六卿冀調元於台鼎荷聖心之
眷注若臯陶之任専錫三代之寵誥沐雨露之恩偏年
未㡬乎六袠命已掩乎重泉竟賫志而長往不憖遺於
彼天嗚呼國有黄髪則謀議審朝多君子則治道隆如
公等胡厭世而委蜕在我輩徒抆淚而捫胷孤櫬返乎
冀北一舸下乎江東敬臨風而致酹盖上為朝廷之痛
惜而下以盡僚友之私衷
　　祭少保吏部尚書兼文淵閣大學士彭公文(時/)
稽古之學濟世之才出登科第為天下魁入官翰林文
名早著薦居内閣深承恩遇侍帝左右近日月光遂進
侍讀入長春坊繼遷太常職兼學士黼黻皇猷典司内
制薦承寵擢天官亞卿尋居司馬秉持鈞衡乃陟崇階
位大冡宰表率百僚平均四海保䕶太子進秩三孤為
國元老輔翼匡扶眷命益隆三公之少寅亮天工經邦
論道朝廷委任方切倚毗云何一疾泰山其頺縉紳驚
惶天子震悼䘏典褒揚加封易號諡曰文憲贈以太師
哀榮終始疇與等夷猗嗟我公名位已極所乏者壽人
争惋惜爰命祭𦵏聖恩惓惓魂歸故里丹旐翩翩舟次
龍河言還有日凡我同儕孰不傷䀌敬陳一奠聊表素
情靈其歆格有淚如傾
　　祭太常寺少卿贈禮部侍郎學士林先生文(文/)
於惟先生鍾靈毓秀學問淵𢎞徳性温厚早領鄉解名
重南金掄魁甲第入官翰林史舘編摩纂述精確進侍
經筵緝熈聖學敷教中秘師表近臣清名雅望推重縉
紳儀舉雍容特立朝著淳然可親瓊林玉樹待人處已
惟誠是存汪汪之度莫測其津朝之正人世之君子雖
老彌壯遽思知止懸車桑梓益樂壽康豈意一夕善人
云亡天不憗遺為範鄉邑哀訃逺聞孰不悼惜某等嘗
與先生昔侍同朝魂今逝矣杳不可招遥望南天閩山
迢逓一奠寄哀爰伸舊誼
　
　倪文僖集巻三十
欽定四庫全書
　倪文僖集巻三十一
　　　　　　　　　　　　　明　倪謙　撰
　方外
　古詩五言
　　題辛冲和雲谷軒
浮雲起巖石靉靆能成霖乃棲崖壑間結兹數畆陰變
化寧有跡巻舒本無心若人守雌者内觀趣彌深茅盖
隱𤣥關逈絶纖埃侵終朝味道腴何必嬰華簮心逺境
自僻豈必巢雲林淵黙養沖和兀坐萬慮沈古人若逝
水孰能遺至今長生有真訣休沐容相尋
　　題畫送姜惟寅
山人住蓬萊瑶草俯堪拾茹之可長生紅腴好顔色一
朝駕蒼螭凌雲朝紫極天門笑相遇已注真仙籍别我
下江東何以慰相憶囊中九轉丹還應乞餘粒
　　贈濟川航上人還京
深山多白雲散漫隨飊風滄海有浮萍飄泊無定蹤人
生四方志況乃為禪宗江湖足行脚幽勝靡不窮昨來
挈詩瓢長吟度居庸浮杯桑乾水振錫燕然峯老我居
楨陵一笑忻相逢跏趺共情話萬事回頭空邊城落日
黄朔吹號寒冬拂衣歸舊隠南邁如驚鴻嗟我誤儒冠
何由脱樊籠臨風起深羨離思徒冲冲
　古詩七言
　　魏尚書墨竹為靳上人賦
我昨移棹遊湘皋瀟瀟西風吹鳳毛嫩涼輕透白苧袍
推篷把酒歌離騷仰觀勁節排雲上緑玉交加靜相向
落籜宜裁漢祖冠翹枝欲化壺公杖羲和鞭日秋陰清
扶疎影重㺯晩晴耳邊忽聞鷓鴣語鈎輈格磔林間鳴
朅來乆作瀛洲客夢想竒遊知未得偶從精舎見圖畫
墨花尚帶江雲濕上人愛此如拱璧重是司冦尚書筆
此君何可一日無幽窗坐對心神懌
　　題彭道士山水畫
黄冠本是仙者徒慣寫萬壑雲糢糊酒酣袒跣倒墨汁
興意所到成狂呼長林蔽虧知逺近野水㣲茫疑有無
包藏元化在􁀙臆不讓前代方方壺平日相聞不相識
往往縑藤睹真跡定應縮地術通靈雁蕩匡廬移咫尺
空山無人耕白雲但見家家横屋脊我欲尋幽一問竒
不知誰是揚雄宅
　　郭熙山水圖為丁道録烱然題
仙家洞天三十六地脈獨數華陽靈我師佩印主其所
霧閣雲窗常不扃支鐺𤣥夜煑白石飛檄白書鞭轟霆
茅君禮罷月如水控鶴直入秋㝠㝠玉皇聞師司下圡
召赴彌羅紫霄府命臨真境向蓬萊玉佩霞琚綰簮組
舊遊為别今幾春時憶家山魂夢苦危峯飛瀑正當門
閒却長橋跨溪滸郭熙畫手稱良工運毫命意趣不窮
當年應預寫句曲深林䆳壑何其同我師得此如拱璧
索我開圖着詩筆賦詩看畫思飄飄何須更躡王喬舄
　　正月十七日謝省長老過訪
碧峰老師八十餘松姿鶴骨清且臞春來自負足輕健
徒步訪我新樓居憶昔我師年正少詔選來宗法王教
法王返斾向西天北上京師覲天表大齋修建沐恩輝
給牒復許江南歸歸來黙坐守空寂深隠禪闗依翠微
久向山中厲清苦雙舄何曽入城府念我如乘雪夜船
逸興翩翩孰能阻感師意氣真古人平生交契老益親
年華迅速四十載愧我蹤跡猶紅塵我昔歸休樂泉石
曽向山中候巾舄只今復握南省章路阻雲峯隔秋碧
師精易道妙入𤣥神機深得一行傳吉凶悔吝掌中見
談鋒落口鏘流泉坐倚南牕話情舊洗盡胷中塵土垢
雖無清供出伊蒲喜有名言破孤陋興闌别我還碧峰
手内却嫌扶短笻出門一笑不返顧飄飄兩袖揚春風
臘高逾八今望九知與須彌同不朽待我來攜一瓣香
敬祝我師千嵗壽
　律詩五言
　　送羽士吴道璇
穏著飛雲履還乘犯斗槎蓬壷拾瑶草勾漏覔丹砂野
嶠應看奕仙源或飯麻何時拂苔石聯坐讀南華
　　松隠為羽士吴碧山賦
老樹不為棟山人應共潜瘦枝横鶴骨密葉洒龍髯翠
色侵孤榻秋聲落四檐蒼精宜駐景服食定能厭
　　寄珍上人兼柬聰公
南國違支遁于今已十秋紺園成久住白業自精修思
演林間梵待歸江上舟遥知聰侍者清意滿高樓
　律詩七言
　　送暿上人見中住延慶
一襟歸興下林丘方外芒鞵足勝遊碧漢有聲聞錫過
滄江無浪見杯浮蓮花漏滴祗園晩貝葉經繙石榻秋
談柄宗乘應大闡賸馳清譽滿南州
　　靜菴為定上人賦
把茅為盖静為銘斷盡塵縁養性靈花雨曼陀時散彩
林開簷蔔自多馨蒲團定起雲生衲石鼎香消月滿庭
已覺禪心如止水須妨投礫試清泠
　　春谷為神樂沈道士賦
和氣薫蒸徧九垓谷中風景勝蓬萊夭桃艶李能紅白
舞蝶遊蜂信往來别有壷天行日月全無世路接塵埃
從今解得尋君處夜夜丹光燭上台
　　姜羽士涵碧軒
天上五城十二樓此樓直接鳳麟洲翠華當户山如馬
碧影涵窗水似油鶴氅乘風寧受暑鸞笙吹月㝡宜秋
飛仙弭節神清爽安得相隨玩白鷗
　　題畫送姜惟寅
久别相逢白玉京仙官欲陟太常清十年夜雨瑶池酒
二月春風紫禁鸎江上魚龍迎桂檝山中猿鶴候霓旌
夢梅猶抱烟霞癖接武天衢好致聲(夢梅者予舊友趙/惟寧也)
　　送宗華上人主杭普福寺
佛印相傳属恵能蕭然塵外一高僧逺歸天竺湖邊寺
暫數長干㙮上燈紫竹秋巖和月卧緑蘿春徑撥雲登
何當躡屩分清賞共指雙峯話葛藤
　　送戒璇住蘇州定慧寺因得省祭
妙年奉檄主禪闗杖鍚寧親故里還宰樹近連祗樹緑
衲衣新換綵衣斑丹青勢出煙霄上鍾磬聲傳紫翠間
選佛場開花雨散方袍來㑹有諸山
　　贈濟川杭上人還京
殘冬分手向郊埛路入重山挹翠屏上谷已遊秦郡縣
燕然曽訪漢碑銘朝來清供蒼龍鉢雪後歸裝白馬經
行觸禪心總詩趣吟成莫惜寄邊亭
庭松偃翠月如銀一錫南飛邈莫親芒屩正侵邊地雪
衲衣不染塞垣塵道傳乾竺機縁息詩擬湯休句法新
回首居庸暮雲隔天涯誰念未歸人
　　松鶴軒為丁羽士賦
長松幾箇傍簷楹老鶴如童靜不驚劒氣晴衝蒼雪冷
丹光夜燭縞衣明九臯聴徹神偏爽五粒餐來體自輕
間向爐中添艾納一琴相對有餘清
　　答趙惟寧羽士恵詩次韻
詔許休閒故里歸聖恩深念侍儲闈黄金腰下慚横帶
白玉堂前憶賜衣世上面朋秋露薄眼中心契曙星稀
新詩慰我情偏厚沐手吟觀向夕暉
　　夏仲出郭歸遲暮投山寺而宿與無垢瀞上人坐
　　　話漫興賦此
僧房宴宿境幽偏野衲巖棲不計年木食草衣脩净業
薫爐經巻伴枯禪雲生坐石諸縁㫁月印寒潭一性圎
曉起揚鞭入城去南山回首羃嵐煙
　　七月四日避暑天界禧上人西菴(號天祥/)
西菴避暑逺尋盟洒面松風夾道迎竹塢披襟毛骨爽
石床欹枕夢魂清庭前樹古知僧臘林下雲閒識宦情
大地蒼生望霖雨憑誰呼起鉢龍行
　　草堂歸隠為大覺住持渶性源瀾性海賦
相攜無著與天親卓錫誅茅遂隠淪世外不生塵土夢
山中共息水雲身煙霞閒伴初歸客猿鶴歡迎舊主人
悟得真空諸念寂草堂風月倍清新
　賛
　　無際畫像賛
廣顙豐頥鼻頭埀下是誰露一毫端覷著非真非假道
印古拙吟坐蜀山逮下徵以鳯詔遂逺覲乎龍顏開解
脱門守毘尼藏住法席之宗師為緇素之皈向匪獨自
利兼欲利他遊如來寂滅之海等功徳恒河之沙莫從
幻相深求要識箇中風味一輪浩月澄江萬古長空無
際
　　張仙神像賛
六星煌煌燿斗極降精委靈著竒蹟神司若禖福寰域
好生之仁合天徳手挽長弓姓可識子囊纍纍冨儲積
有求必與無所惜盍觀睂蘇得轍軾格不可度矧可射
凡百君子尚翼翼
　　維摩賛
維摩在昔以滅為樂四大増損百病俱作有身是累私
智所鑿一性真如無病無藥咦法門不二任人行撒手
超然登正覺
　　九霞道人范𤣥宇像賛
鶴骨之清松姿之古翠羽衣裾𤣥雲步武烱神明其内
腴澹冲和其外睹樂奏六律至音資以諧和法受五雷
元氣属其吞吐其飛神也仙洲鳯麟其訪道也名山龍
虎遂致進經籙之清階主真人之紫府觀其鞭笞鬼魅
則羣邪伏藏叱咤風雲則甘霖沾溥此其人盖誠格高
穹功施下土壷公之儔旌陽之伍其自號曰九霞者豈
其餐日精於東華觴瑶池於西母者歟
　泉銘
　　天馬山幽谷菴玉乳泉銘(并序/)
太平之當途有鄉曰歸善有山曰天馬境深地僻人跡
罕到其東則有天王山峙其左其西則有黄渺山環其
右又有老目山拱其南大現山擁其北四顧盤互為靈
秀所萃結居民濮氏據山之西而家焉濮之祖甞睹山
東最勝之處而愛之曰此地宜建佛刹非凡民所當處
也乃搆草堂三間其上莊嚴佛像名曰幽谷菴延僧以
主香火既而物故繼者乏人有宗受上人者號心印杭
之仁和人自㓜出家西湖之靈隠禮韜光真如海為師
授禪教遍遊名山參禮耆宿嘗憇錫大報恩寺景㤗間
去逰當塗濮之彥曰㫤一見上人若有夙契遂敦請以
主斯菴上人方倦行脚顧其地真足棲禪遂從其請於
是翦榛蕪拓舊址重建佛殿三間左右廊廡禪堂庖廩
十間象設供具靡不完備丹雘金碧照暎山谷蔚然為
一佳刹也第所恨者山高而峻石堅而頑乏水以給僧
衆每取水直抵山下澗邊㪺汲相去一里有半山勢陡
絶肩不可擔用筒背負祁寒暑雨踐氷霜觸炎熱犯淋
渫艱辛萬狀成化甲午經歴李公玉衡精於地理嘗至
山中上人語以乏水之故公指山左石上而告之曰此
中有水何不鑿之上人乃焚香禱於佛殿及山神隨其
所指而鑿焉施工至二丈餘果見水泉湧出甘冽香美
泛溢而上足充菴給鄉人聞枯石得水奔走聚觀嘖嘖
歎異上人於是介玉衡來京謁予請賜泉銘并乞名以
紀其事將傳示永逺予為名其泉曰玉乳而記之曰人
必資食以養生食必資水以烹飪故一日無食則餒一
食無水則廢是則水者日用之尤切而不可缺者也況
乎斯菴也食指頗衆粥魚齋皷開口待哺而苦於無水
艱於逺汲若之何而不告病乎一旦遇李公而指示之
遂能得清泠於山椒出雲液於石窟汲之者謝險阻而
就平易自是絶負筒之勞去陟降之苦果何由致此哉
實出上人戒行精専誠意感孚是以山神効靈佛力垂
佑假乎李公以發其秘也豈偶然哉是不可以不記繫
之以銘曰
水行地中實維土脈石也燥剛水何由得繄維幽谷山
骨厚堅飲啜之養乃資澗泉里半有餘方逹澗滸負筒
逺汲登降良苦衡也今璞天牖其衷獨具神鑒啓窒為
通石竇發祥源源不息豈伊山靈泄兹髓液積誠所感
金石為開地不愛寳潤澤後來汲者免勞飲者獲濟匪
由上人曷臻斯異昔八功徳移自竺西今穴此孔將無
與齊石中得泉詎非玉乳錫名作記永示千古
　
　
　
　
　
　
　
　
　
　
　
　
　倪文僖集巻三十一
欽定四庫全書
　倪文僖集巻三十二
　　　　　　　　　　　　　明　倪謙　撰
　方外
　記　序　説　跋　茶榜　塔銘
　　海天秋月記
京口姚道宗氏務神仙學有蜕世出塵之志始受業於
朱公可名之門繼從姜公可常學五雷法雲中𤣥濟張
先生予識也深於丹學之秘道宗復從而師之常與遡
迴遨泳海上尋安期羨門之屬訪方壺懸圃之佀時值
秋夜海月麗空皓彩奪目恍若置身廣寒清虚之府而
挹桂子之天香也因以海天秋月自況一日𤣥濟先生
偕道宗黄冠羽衣謁予舘下袖出是圖徵記其事予惟
天包地外地處天中天地四方莫非海水所通其大無
窮其深叵測月則陰精與天同運而不及有體而無光
其盈虧也以受日之光多少逺日則光滿近日則光盡
海惟深且大故月之出没望之皆在於海夜當夕陽既
收列星有耀水天相薄遐邇莫辯狂濤洶湧萬變惶惑
吁可駭畏也已逮氷輪挾潮東升纖翳不干影落淵㡳
上下合璧激盪動摇金輿翠旂隠現鯨波之上常夜之
月莫不皆然惟九秋之夕天高氣清萬境澄澈兎魄光
明於斯特甚幽隠畢燭洞察毫末珠胎蚌母含英孕華
魚龍黿鼉蜃樓蛟室但見踴躍後先光恠明滅此海天
之月所以宜於秋也道宗以此自況其意豈不以為海
天之月亘古今而常存者也然吾心之明不猶秋月之
光乎心之處形氣之内不猶月之運於海天乎盖欲探
陰陽之機體兩儀之妙保鍊其形氣明其性真而遺世
獨立後天不老者也其意不亦逺乎夫學道易守道難
羽流有是言也道宗立志若是可謂善學者也尚宜信
守弗懈他日九轉功成殆見坐泛仙槎遊遨斗牛銀渚
上倘得顧兎不死藥不識肯以刀圭見遺否也遂書以
記
　　翠松記
茅山玉晨觀住持希安杭錬師方外士也山中多古松
盤薄而偃蹇翠色高寒凜然若辟穀仙人癯然離立之
狀希安愛之因以翠松自命而徵記於予予觀古之離
塵絶俗之士莫不寓意於物而未嘗累於物故烟雲月
露林壑水石變化儵忽流峙無窮凡可以適性情之正
者則皆取以自近至若草木之微其芳㓗孤高生意暢
茂尤易以感人之情而為人所愛若靈均之蘭蕙小山
之桂樹子猷之竹淵明之菊和靖之梅茂叔之蓮樂之
終身不厭至形於詞詠以寫其情之數子者其天分之
高興寄之逺類非汙陋之士所能窺其萬一初非物於
物也獨松也未聞為人所愛而希安取之其寓意得不
有類於數子乎哉盖松物之夀者也其翠色貫四時而
不變歴嵗寒而後凋注沆瀣之華薄日月之光白鶴棲其
顛清泉沃其根靈飈時至聲振笙籟希安遺世獨立錬
精保形朱顏若童其比徳將無翠松之似乎宜其㝠契
於心而見取之深也希安兹提㸃觀事而斯觀相傳為
展上翁開基歴周秦漢晉至人高士往往於此登真至
梁陶貞白即其地建昭真臺以藏諸宗師丹經寳冊唐
改紫陽宋改今名寔霞外勝地也希安少慕𤣥學親得
以文杭公暨長春劉真人所指授故造道深詣不惟力
樹宗門繼前修之道徳而寓物自適之趣復有類於古
人是豈汙陋所能窺哉或曰千嵗之松下有茯苓食之
令人夀昔偓佺食其實能飛行如走馬希安所取容或
在此予曰審若而言乃假於物而累於物非知錬師者
也不可以不記尚俟見希安而訊焉
　　愚樂記
江陰鄧太初氏有道之士也能用五雷法劾治鬼物及
禱禳皆有竒應成化四年夏禱旱黄州巴河市致𤣥帝兩
現像於霞光之中秋禱旱羅田亦現霞光五色雨皆大
澍人以為神異争敬事之甞以愚樂自號頃遊京師介
羅田尹徐君士亨謁予因請記其所號愚樂者予聞而
疑之孔子曰知者樂未聞愚而樂者也夫愚者氣質暗
劣之謂得賦之偏者也菽麥之不分是非之不明膠柱
調瑟見刖廢屨瞢瞢然若擿埴索途而莫知所從也昧
昧焉若塵鏡晦蝕而莫知所茹也是故學者必刮磨克
治以捄其偏學問思辨致其知也篤行踐其實也人一
己百人十己千功施倍也然後氣質之愚始可化而為
明焉今顧以愚為樂是乃安於愚而不知學也其可乎
哉況太初能旋乾轉坤駕風鞭霆無不如意愚者固如
是乎或有在坐者曰太初非不學者也其將學顏氏之
子乎顏子學於仲尼聞其言不違如愚人而已及其退
也居陋巷之中簟食瓢飲不改其樂是其愚非真愚而
樂乃真樂太初之愚樂其在是乎或曰太初非學顔氏之
子也太初老氏之徒其學老氏者歟老氏之言曰我愚
人之心也哉沌沌乎俗人昭昭我獨昏昏俗人察察我
獨悶悶愚何加焉然又必曰我獨異於人而貴食母夫
無名天地之始有名萬物之母乃大道之𤣥徳也頑鄙
無知獨貴𤣥徳則全純抱樸虚無自然而有感必應此
其所為樂乎予聞二人言疑尚未决乃折衷於士亨士
亨曰二説不同後説近是遂書為記以復太初太初其
亦以為然乎否耶
　　送道士徐得振歸虞山序
姑蘇常熟之虞山有壇宇曰三元凡修真樂道之侣多
栖跡其間道士徐得振者則其一也得振年富質敏慕
老子法遂遺棄人間事從主致道觀鍊師李啟陽逰兹以
尚未給部符至京請授既霑聖恩飛舄南還鄉友吕志
祥輩要予文以贈行太史公曰道家之術以虚無為本
以因循為用凡人所生者神所託者形形用則竭形勞
則蔽形神離則死死不復生離不復合故聖人重之由
是言之則知世之宗其教者是盖合其離生其死固形
存神後天而不老者歟自柱下史以道徳五千餘言唱
之於前而後和之以莊列其流寖逺其言愈熾今其琳
扎琅函至於充棟自匪得於真傳曷能闖其門徑哉歴
世以來高人竒士克臻厥妙者載在仙史不可謂無矣
意所行必有其序所造必有其方得振歸於虞山逍遥
物外潄石枕流吞煙霞而飲沆瀣不知紅塵野馬隔方
壷於㡬重也尚即其書而索其理因其人而驗其實一
旦心領神㑹九轉功成將恐若緱山之鶴長揖而謝世
矣得振勉諸試歸而叩之於師亦必以予言為然
　　神京别意詩叙
祭天神祀地祇享人鬼兹國家之大典也然其鐘鼓玉
帛之將升降擊拊之節自非廉靜寅清妙解鍾律精閒
儀度之士以賛相對越於其間烏能來肹蠁而致蕃釐
也哉維寅姜先生出自姑蘇名族性資警敏神情高亮
早謝塵俗寄跡老子法中國家建天壇於都城東隅即
其傍萃多士而居之俾執天地百神祀事而維寅寓焉
樂之奏和而有倫禮之行秩而不紊盖其心志専一而
恒存乎敬者然也所謂廉靜寅清之士非歟正統初太
常列卿以其才行邁等擢居典佾服勤効勩年所多歴
今年春乃具䟽薦之於朝進授南京太常寺賛禮郎先
生既受命治裝將還中朝縉紳所嘗交好者咸繪圗賦
詩以叙别彚次成帙題曰神京别意謂予於先生尤舊
属首叙焉嘗憶正統庚申予得請南歸謁先生於涵碧
樓上掀睂笑談焚香煑茗彈琴賦詩意氣相得己而出
嘉醖觴酌握拳呼射劇飲懽甚天忽阻我以雨遂與連
榻數夕倚闌聴竹潺潺作碎玉聲恍然如入方壷圎嶠
不知身在人間世也自抗手一别于今十年每念斯樂
未嘗不神俱往也今先生名重薦書位列清選復得展
良晤於官舎叙好平生喜慰方殷而先生遽回轅南指
矣予之心詎能釋然乎雖然予有二親在堂朝廷方崇
孝理不日辱賜封勅其必容一省覲而歸可卜矣先生
往哉尚俟我軒楹之側春日載陽碧桃始花予將於是
而尋盟焉姑書此以先之若夫職業之脩禄寵之厚此
固先生所素能而宜得者有不待予言之贅也
　　贈萬全都紀蕭錬師序
萬全都司道紀司都紀志淵蕭錬師居宣府朝𤣥觀主
盟𤣥教為傾城所嚮慕暇日余嘗往訪之見其方丈之
室中列𤣥像事之以香燈鍾鼔甚嚴而壁間所懸復有
方巾褒衣耆宿畫像疑為世間得道高士之流而祇事
亦謹詢諸錬師曰此何人斯鍊師曰此吾所生之父景
行居士也吾世家錢唐少慕𤣥學洪熙改元年十九辭
父母出家於杭之長春菴投禮都紀靖和袁公為師宣
徳二年去遊龍虎山進謁正一嗣教四十五代張天師
蒙傳授五雷祈禱大法四年北上京師聞鄉先哲履和
養素崇教𢎞道闡法通靈周真人居大徳觀乃詣受教
䝉傳授靈寳齋法八年鎮朔將軍總兵官永寧伯譚公
奏請開設萬全道紀司蒙朝廷授以前職今嵗吾年五
十有五矣逺離父母已三十餘年而晨昏甘㫖之養未
嘗得一日侍於其側以申其孝念欲回杭省侍奈為卑
職所縻而不能遂也不幸吾母早世吾父年已八十慨
慕容儀耿耿于懐乃寓書族人為圖父像轉寓吾所庶
㡬得見顔面雖不能承懽養志諧膝下之娯而獻夀稱
觴亦聊以盡客邊之奉此像是也予聞之躍躍以喜曰
世之所謂道家者流率以割恩斷義為髙而遊乎方之
外率以鍊形存神為事而超乎物之表不知此身者何
自而生欲鍊存形神乃割斷恩愛而忘此身之所自是
自絶其本矣尚足以為人哉尚足以為道哉今鍊師雖
寄跡老子法而立心制行顧與吾儒之道不悖謙沖而
簡靜踈通而質直拳拳焉不忘其親而畫像以事之将
欲報其恩著其愛而姑為是不得己之為者是亦孝子
之至情也使其果獲侍親之側其孝當何如宜其於道
有得而異乎尋常忘本之徒萬萬矣予於是賢之為延
譽於人人而同具秉彞者亦翕然賢之屬序以贈夫樂道
人之善君子之道也故為書之不辭
　　五臺山倡和詩集序
五臺山在雲代之間峯巒有五巍然若臺故以名焉在
昔相傳為文殊示現之地往往有神光之異號為靈山
又名清涼山栁宗元送文暢逰五臺所謂將與文殊不
二之㑹是已其巖壑雄秀林木茂密凢幽絶之境多為
僧寺所據金碧樓殿輝映山谷靈踪古跡所在有之世
之緇流素士慕兹山之勝而躡屩來逰者肩摩踵接日
有其人然未聞有能形諸歌詠以傳於世者豈其僻居
一隅而聞人韻士未有一駐足者歟抑雖有作者而無
好事者以傳之歟千載寥寥惟宋相張商英提㸃河東
刑獄時曽遊於此賦律詩六章載在清涼傳遂為古今
絶唱雲中僧覺同師雖學佛氏而善楷書喜吟咏靈區
奥壤多所涉厯亦嘗來逰是山登覽之餘詩思煥發乃
取商英所作倚其韻而和之既而來遊吳㑹南過金陵每
遇作者輙舉似之亦皆為之屬和積而成帙題曰五臺
山倡和詩集由是兹山名勝抉幽探奇捜羅殆盡矣豈
非兹山之遭也歟師既鍥梓以傳徵言為弁天下名山
大川乃天地清淑之氣磅礴而鬱積其靈秀所感降而
為人則生聖賢命世之英若尼丘之尼父崧髙之甫
申是已鍾而為神則成仙佛幻化之境若崆峒之廣成
句曲之茅君補陀之觀音五臺之文殊是己未易徧舉
然其事載於詩書其跡紀於志傳必待考而能知非若
聲詩得於諷誦之間而易足以感乎人也覺同師知其
然乃於五臺若有夙契特取古作載賡迭和廣傳於世
豈惟使天下之人歌詠之頃有以知兹山之勝大士之
靈抑欲感發其心咸懐嚮慕同趨覺路而入不二之門
者也其志不亦大乎是可嘉也遂為題於簡首云
　　無聲詩序
金陵羽士丁惟正従其師道紀曹公於雲間其神
清以腴其氣夷以和其道得𤣥虛之奥其趣脫塵凡之
陋嵗嘗還金陵訪故舊親戚往來不厭頭戴華陽巾身
被鶴氅衣或飛雙舄於呉門之墟或杭一葦於江濤之
上人望之飄飄然神仙中人也性好詩兼好畫遇良辰
佳景觸目感懐輒形諸詩詠思致髙逺辭旨俊逸真不
喫烟火食語其所交與皆方外名流儒林奇士賡和唱
酬以抒寫其胸中之妙略非世絆可得而羈紲者凡士之工
於繪事者必具楮墨請其著筆人亦樂為㸃染以投其
好所得甚多葢其所寫不過以狀古人詩意初非庸史
俗工研丹塗鉛競華騁麗者可比也間嘗出以見示則
見其峯巒起伏烟雲變滅長林古木山村野墅與夫寒
汀逺渚酒船漁艇之景燦然溢目所作非一人所圖非
一境莫不各極其閒雅之趣探造化之妙焉惟正請題
於予并求序引予為題曰無聲詩葢以詩中之妙有畫
畫中之妙有詩詩乃有聲之畫畫乃無聲之詩也惟正
時取是畫而閱之開巻之間莫非詩意則其所可歌者
不以口而以心所可聞者不以耳而以目意之所㑹將
不手舞而足蹈乎且仙家者流多隠跡名山洞府靈區
奥壤之間市㕓之喧鮮得而溷焉惟正雖遊戲人寰而
其襟想固超埃壒之表是以愛夫丘壑泉石之勝於豪
端萃而玩之則其境與心融殆必従赤松招偓佺偕安
期羨門相與神遊於閬風𤣥圃之中瀛洲蓬島之上者
矣又豈常情所能窺其萬一哉惟正聞予言乃劃然長
嘯有若鸞鳴鶴唳徹於烟月之空嗚呼惟正其有道之
士乎哉遂為書此以為無聲詩引
　　九峯禪要序
世尊大法自迦葉二十八傳至菩提達摩流入震旦乃
𢎞教外别傳之㫖謂不立文字單提直指可以見性成
佛此禪學所由始也達摩之後六傳而至大鑒大鑒之
後五傳而得臨濟若今黙堂照禪師則臨濟二十四代
之法裔也師父母早亡年十三志願出家入蜀山遇衲
頭正和尚遂師事之尋往道林叅無際宗師深得𤣥奥
後禮潔空和尚於銀光言下有契乃蒙印可退隠九峯
之東印者數十年叅究𤣥機精進不怠脫然頓悟心境
圓融畧無滯礙故其形諸提唱凡升堂示衆及詩詞歌
偈等作一一無非發明向上大事俱従真實踐履及肺
腑中流出即非擬議而成直而不俚顯而無跡真救病
之良方甦旱之膏雨濟生死苦海之舟筏也門人圜太
虛以師平日所說亡佚者多近即其僅存者編集成冊
題曰九峯禪要将鍥梓以傳以求予序予聞單傳之道
以靜黙為本師於接物之際乃費辭説致多如是何耶
殊不知師説而非說非說而說覽是録者誠能不即文字
不離文字扵其言意之表恍然有得始信本來面目各
無差别斯不負師喫𦂳為人處矣茍徒事尋行數墨譬之
蜂鑚窗紙欲求出路何可得哉師形若虎踞音吐洪暢剪
髪留髯其長過臍世夀七十有五說法三十餘春門人
四十餘衆示寂東印闍維得舍利甚多可謂善於智識
者歟予瞢於斯道而来意􁃻悃不可無辭以復也用是
勉為書此以貽夫世之禪學者
　　航上人字濟川說
僧録右街闡教古心堅公有上足弟子曰戒航字濟川
者姑蘇琴川人也夙有至性警悟不凡精究内典而於
儒書亦多窺闖喜吟咏作為韻語清新洒脱無蔬筍氣
故名動江湖有能詩聲嘗典大隆福寺書記及主維摩
寺比者躡屩振錫来逰宣城将窮探塞北山川之壮風
景之美以著於詩遇吾黨之士則樂然相與而不相逆
兹非於吾道有慕而墨名儒行者耶間嘗以詩為贄謁
予上谷寓舍一見若平生驩方自困於塞雲朔雪之墟
忽接詩僧清話以沃塵襟不啻空谷足音之喜也乆之
告予曰吾師嘗名吾曰戒航禪林耆宿有字吾以濟川
者敢請一言明其義以淑吾身予弗容靳乃告之曰書
云若濟巨川用汝作舟楫葢航者兩舟相並之謂周禮
大夫方舟是也川則泉流注海之謂夫水天下之至險
者也使非舟航其何以濟之航固濟川之具然篙師柁
工不慎其操則有檣傾檝摧之患而不能以有濟矣要
在張帆正舵順其所適雖有巨川之險奚足慮哉其達
於岸也何有人之濟乎世亦猶舟之濟乎川也私欲之
害亦猶巨川之險也使或肆情縦欲而不慎其操則有
䧟身溺徳之患而不能以有濟矣要在正心誠意不惑
他岐雖有利欲之害奚能及哉其造夫道也何有詩曰
無然畔援無然歆羡誕先登于岸此之謂也上人學佛
者也而有慕吾道故舉吾儒之說以告誠如古之人黜
其畔援歆羡之私以濟乎斯世而曰不造乎道未之有
也上人年茂性敏勇於精進觀其遺世逺引超塵脫俗
固知黜利欲之害矣其能造乎道也審矣遂為說以贈
之
　　䟦宋梵僧僅師畫犬
昔支遁好養馬人有譏之者荅曰愛其神駿聊復畜爾
然則僅師畫犬得趣其亦有遁之道歟後乃畫觀音易
舊作葢亦知非所當好矣韓昌黎嘗言浮屠氏善幻多
技能觀此畫信然宣城士范原博家蔵此畫上有米元
章所題真跡可謂二絶皆不易得也
　　茶榜
緩火炙活火煎鼔隂陽於槖籥前浪平後浪湧沸江漢
於釡鬵非闗煮䝉頂之露芽自是瀹蓬壺之瑶草丹丘
子服此而輕身換骨玉泉公飲之而返老還童湖海交
游因效采蘋之獻壇場凡聖幸鑒傾葵之誠仍須七碗
平分畢竟一塵不滓渴睡漢従今喚醒長生藥何用别
尋看取冷淡家風賸掃三冬之瑞雪高超清淨境界同
挾兩腋之清風請嘗試之乃所願也
　　故性天皎禪師塔銘
師諱如皎字性天四明鄞邑周氏子也母金氏師生甫
七嵗患腸癰醫剥生蟾蜍以治師見愓然曰物我皆命
也忍害之乎奪而放之父母奇其幼慈曰必佛種也病
愈乃命出家里中觀音院禮正菴中公為師洪武壬申
正菴擕師至京請祠部得度為僧時年二十因掛錫天
界尋受具戒奮然有志學佛首叅僧録左街善世兼鳯
山住持同菴簡禪師同菴一見器之命處侍室遷典蔵
鑰復依南隱正公究明楞嚴經㫖講讀晝夜不懈因而
過勞得咳血疾或曰與其劬神若是孰若禮教外單傳
豈不省力師聞之即徃方丈叩决同菴舉拂子示之師
茫無領㑹未幾同菴謝世值正菴主饒之景徳師隨侍
偕徃舊疾増劇不能安禪欲還天界養病正菴曰吾方
賴汝匡輔汝若去吾獨處此無益也遂退席偕還疾尋
愈聞古拙俊禪師居繁昌乃函香而往重乞開示古拙
命叅無字話頭於是復回天界發憤究竟誓不出山禁
語千日永樂丁亥㑹古拙奉詔㫖天界山居終老師幸
親炙一夕夜靜推簾見月驀然觸破同菴舉拂子因緣
嘆曰原來佛法初不離見聞也翌日詣山居見古拙入
門不作禮震威一喝古拙曰皎上人今日冷灰豆爆莫
是貧人得寳麽師曰寳即不得得即非寳曰憑何恁麽
師即趨前問訊退位义手而立古拙曰父母未生前畢
竟作麽師屹然一默良久古拙曰還我向上句子語未
絶師以衫袖幪首趨出少選古拙師與無相玉峰同飯
玉峰問古拙曰皎知蔵適來酬對若何曰見牛矣未得
入手也因飭師曰此亦大事要得徹底風光正好用功
在師因呈偈云午夜推簾月一灣輕輕踏破上頭闗不
須向外從他覔只麽怡怡展笑顔古拙閱之以掌撫師
背曰此正是持不語底人也汝既得之且可去水邊林
下頤養道胎亦以性天二字述伽佗為之助喜云皎然
心地冷如霜肻為時流錯較量性即是天元一體旃檀
不刻也馨香師承印可遂侍正菴同入南山卜築陽林
􁀙以居俄正菴示寂少師勛國公復卜居左為塋乃飄
然度嶺至西坑别築菴名圓覺居之時甲午冬也自此
影不出山者二十年至坐死闗千日宣徳壬子武林請
主虎跑不應明年祖堂幽棲復固請之不獲已一出據
猊提唱學徒雲集未久倦於槌拂拂衣歸隱日與圓明
大宗隣宿往還酬唱優游卒嵗而已正統癸亥三月初
示疾至十六日集弟子垂誡曰文章佛法空中色名利
身心栁上煙惟有死生真大事殷勤了辦莫遷延復問
云死生既大汝等且道如何了辦衆不能答徐云我今
無暇為君說聴取松風磵水聲言訖而逝師存日嘗自
壘塔於菴左隴之陽越七日其徒翕奉全身瘞焉師以
洪武甲寅七月二十三日生世夀七十僧臘五十所度
弟子若干人師儀狀魁偉性格清奇度量含宏威檢堅
峻口不言人過失徒衆越度者惟以氷顔示之待其自
化有犯之者怡然不與較兼涉外典書有晉意平日漫
成偈語無非發明祖意以示人其孫祖傳既為結集行
世復狀行業懇乞予為塔銘可謂不忘祖徳克篤繼述
之孝者矣用是悉取所述於狀者序之而系以銘銘曰
單提之學直指性原鈍根沈滯孰究生前惟性天師徳
本宿植大事懇求遍叅知識始投鳯山繼謁繁昌精進
不懈如百鍊鋼言歸故山苦行益篤緘口内觀如枯槁
木慧月當空了然頓悟如徃鷲峰親見慈父把茅盖頭
深入南山足不踰閾冷坐死闗揮塵幽棲聊復出世松
偃山房林泉増媚斂跡繭蔵人則向依如大海水衆流
自歸觀化従容飄然隻履苦海航摧法門棟毁有巍窣
堵英山之陲永示來世觀此刻辭
　先少保文僖府君自游庠序即負重名平生制作極
　富成化庚寅回禄之變岳方歸省于家倉卒之際挈
　一笥以出及歸他已無及由是先世所蔵蕩然一空
　惟先君文藁幸在笥中得存岳即收拾散亡今為百
　七十巻鈔錄數本與諸弟共蔵之其間有經先君手
　自校訂者得詩若文八百九十篇别為三十二巻謹
　用刻梓以傳噫自先君棄不肖今且十有五年而始
　克就編稽緩之罪誠無所逃因拜紀刻完嵗月於巻
　之未俾後有考云時𢎞治癸丑秋八月朔也資善大
　夫禮部尚書不肖男岳百拜謹識
　
　
　
　
　
　
　
　倪文僖集巻三十二
