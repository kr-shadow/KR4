#+TITLE: 淡然軒集-明-余繼登
#+DATE: 2018-05-12 10:20:17
#+SOURCE: github.com/kanripo/KR4e0222 master 000d9cbb                
欽定四庫全書　　　　集部六
　淡然軒集　　　　　　　别集類五(明/)
　　提要
　　　　(臣/)等謹案淡然軒集八巻明余繼登撰繼登
　　　　字世用交河人萬厯丁丑進士官至禮部尚
　　　　書謚文恪是集分奏疏二巻序記三巻誌銘
　　　　及雜文二巻詩一巻繼登卒後其友人馮琦
　　　　選而刻之繼登當神宗朝以災異屢見上疏
　　　　極陳一切誅求開採之害民者又請神宗躬
　　　　郊廟冊元子停礦税撤中使時將討播州楊
　　　　應龍因請罷四川礦税以佐兵食復上言近
　　　　者天地人皆不和怨毒凝結臣子不能感動
　　　　君父故天地人皆以非常之變警悟陛下不
　　　　可恬不為意云云語皆切中時弊其疏具載
　　　　此集中詩文則應酬之作未免失于刋削然
　　　　大抵平正淳實無萬厯中佻薄之習亦尚不
　　　　　失典型也乾隆四十五年五月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　淡然軒集巻一
　　　　　　　　　　　　　明　余繼登　撰
　䟽
　　修史䟽一
為纂修正史事臣惟正史之體紀表傳志悉備紀志以
載國家之政典但稽考於朝廷即可備史臣之纂述列
傳以載一代之人物必博訪於四海乃可協衆人之公
評伏蒙皇上先允輔臣陳于陛之請勑諭儒臣纂修夲朝
正史以垂啓佑又允輔臣王鍚爵等之議行令郡國購
求海内典籍以備纂修德意甚盛臣以庸愚濫厠副總
裁之末自二十二年八月内開局以來日與諸臣在館
繙閱中秘副録搜求故實將以次輯為志表帝紀等書
無容别議惟是自開國以至於今二百餘年間祖宗道
化之隆國家人才之盛應運而興光映後先其應載列
傳者不可勝數矣苐人衆則其勢必渙時乆則其事易湮
若全憑秘録之隠括則志其畧未志其詳欲兼採野記
之紀聞多傳其疑非傳其信苟非聞見之博安能紀述
之公伏乞勑下禮部移文直𨽻並各省提學官轉行所
屬各府州縣地方其有碩輔名卿德業彰著者首先輯
録此外有立朝大節生平卓行表表在人耳目者不拘
官秩崇卑一併收采至於名儒良吏孝子貞婦與夫隠
逸方伎之流可備紀載者逐一查訪或詳録其家乗或
博詢之鄉評務要明白開具當時行事實跡編成書冊
送部備考若有生不齒於時歿無聞於後者不許徇情
濫褒致淆公論定為期限載入考成庻臣等得以藉手
次第編摩不至躭延嵗時虚縻廪餼矣奉聖㫖禮部知
道
　　修史䟽二
為俯循職掌敬陳修史一二未定事宜伏候聖裁以昭
大信以光大典事臣惟代之有史攟摭故實偹載册書明示將
來用垂法戒非一人之書而天下之公也非一時之書
而萬世之公也故是非虚實之間子不得私諸其父臣
不得私諸其君而後可以言公今諸臣奉命纂修首先
帝紀行且就草矣臣竊即帝紀而言有不可不自為一
紀者有可不必為紀者不可不自為一紀者建文君是
已可不必為紀者恭穆獻皇帝是已夫建文之號當復
諸臣詳言之皇上已允行之矣然附載太祖髙皇帝紀
之末終覺未妥臣嘗考閲實録思成祖所以改建文五
年為三十五年者盖縁即位之初欲以子繼父為名不欲
以叔繼姪為名故為是權宜之舉耳非有明詔革除之
也乃後修史者不逹聖祖之意遂於建文元年以後書
其年而削其號並削其行事之跡故此數年間獨紀靖
難事而不紀所靖之難為何事若有所曲諱者今幸已
復其號似當搜羅故牒採集傳聞詳載當時所用之人
所行之事别為少帝之紀是是非非明白無隠則靖難
之兵有名聖祖之心益白夫以聖祖所不自諱所不必
諱者而臣子乃欲強為之諱非以天奉聖祖也且事須
有實直道難枉今野史所記已多失真若不及今明為
之紀令後世以乆憤之心信傳疑之語則史臣之失職
不足惜如聖祖何臣謂不可不自為一紀者此也至獻
皇帝積德累仁篤生神聖遂垂萬世不㧞之基然其發
祥之長亦不過如德懿熈仁四祖止耳四祖不紀而獨
為獻皇帝立紀豈惟臣子之心不安即皇上之心亦必
不安豈惟皇上恐獻皇帝在天之靈亦且有踧踖不自
安者矣况紀號獻皇帝而所書者乃𢎞治正德之年紀
名為帝而所載者乃藩王之事皇上以為於義於例當
耶否耶且自古由藩封入繼大統者非一人試考史書
未見有為其祖父作帝紀者彼非不能紀不欲以私害
公耳臣竊以為四祖事只宜附見於太祖髙皇帝紀之
前獻皇帝事只宜附見於世宗肅皇帝紀之前或别起
一例亦宜與列聖帝紀有别庻使名實不紊體裁不淆
不然以獻皇帝之子孫臣庻欲紀則紀矣如天下後世
之公議何臣誠不忍使萬世之下有非議聖朝者謂可
不必紀者此也凡此皆非臣下所敢擅定者伏乞勑下
輔臣㑹同總裁纂修諸臣商議允當上請聖明裁决行
令載筆之臣有所遵守天下後世頌皇上之至公無私
如天如地真有髙出尋常萬萬者而於正史為益光矣
　　捐俸以資賑濟䟽
臣等近接邸報見九卿大臣辭俸助賑荷蒙皇上俯從
其奏且明諭五品以下不許辭臣等竊思人臣之立朝
也若詔禄計官固分厚薄至同憂共念何間崇卑况以
勢所不及而言四品以上俸資雖厚豈能遍數州數郡
之民以勢所可及而言五品以下禄入雖㣲亦可活匹
夫匹婦之命值此甚災之日又當極匱之時皇上憂民
且為旰食宫闈憫旱皆已助貲凡在臣工敢安常禄且
臣等職居禁近既未嘗厯郡邑睹艱難情狀而繪鄭監
門之圖官守閒曹又無能親職事得黾勉勤勞而效富
青州之䇿執經累歲啟沃無由待詔頻年優游何補即
無事猶當奪禄豈詘時乃可素餐因此不自揣量願捐
俸薪以佐㳙滴伏乞聖慈勑下該部淮照在京堂上官
一體辭捐則臣等愚心不愧愚分少安矣奉聖㫖准捐
俸戸部知道
　　捐俸助工䟽
兹遇皇居鼎新工力浩大閣部諸臣各䟽捐俸以濟工
役臣職列閒曹乆叨歲俸在無事之日尚且深愧素餐
豈興役之時乃敢坐安常禄即較大臣之俸不無厚薄
而原臣子之心何分彼此願照例捐俸一年少資工費
宦跡靡定安敢遠及歲時禄入有常竊欲少輸㳙滴伏
乞聖慈特勑戸部將該支俸銀扣解工部收貯應用以
見臣子不敢安常之義不忘趨事之忱奉聖㫖戸部知
道
　　火災䟽一
為遇災修省恭請聖明臨御講筵並獻愚忠以備採擇
以回天意事兹者乾清宫災臣伏睹皇上明降手札思
愆咎之未盡深引過以自責是皇上警懼悔悟之心至
真至切數年以來臣下所欲得之於皇上所不能必得
之於皇上者而天出災變以感動之矣夫皇上英明果
毅具堯舜之資近乃不樂讜言似未擴其舎已從人之
度者特聖心偶未之悟耳一旦翻然猛省惕然覺悟必
不敢復以莫違之成心忽難諶之天意是舎舊圖新之
大機也昔人有言臺諌所不敢言者講臣得言之臣待
罪講幄叨糜廩禄平時既無能啟沃主心遇變又不能
陳說悃欵不惟負皇上抑且負天故敢少竭其愚臣講
臣也猶憶供事之初皇上時御經筵非寒暑不輟日御
講筵非風雨不免因竊自思以皇上至神至聖豈二三
儒紳片時講誦即能有補於萬一而皇上留心問學如
此者毋亦謂親宦官宮妾不如接賢士大夫之雍容處
秘殿深宫不如居廣厦細旃之歛飭躭醉飽醲鮮不如
味聖賢理義之雋永樂聲色諛佞不如聞格言法語之
砭箴乎是故自古人君講讀日勤則志氣日清而處事
咸得其當講讀日懈則志氣日隳而處事多失其平皇
上何不反躬自思以今昔而並觀之也昔講讀時昧爽
臨朝者陛下也今嵗不一御矣夫人君象日日一日不
照臨人且駭異十日而不見日將翹首東望不勝抑鬱
無聊之思為人臣子而終歲不一睹天顏其瞻天仰日
之心當何如者此猶其小者耳下不見上則所為上交
者不得不憑章奏而章奏又有時而不行上不接下則
所為下交者不得不憑批答而批答又有時而不下苟
有煬竈之奸中扃外閉如國事何知皇上在御必無此
事儻聖子神孫中剛明稍有不及皇上者而引今日為
故事則權不旁落政即下移是皇上作法也豈以明聖
而慮不及此也昔講讀時遇旱步禱者陛下也今不一
至郊矣夫郊祀不親已非古人昭事之意豈有目睹天
心譴怒至於焚燬宸居震驚聖躬視旱災為孰切者猶
然不一詣郊壇深陳自怨自艾之誠以祈天佑而僅止
於遣官恭代豈以代者之恭即能謝天譴而冋天怒乎
未可必也此時而不親郊更無望親郊時矣昔講讀時
時享齋居者陛下也今不一入廟矣臣竊度之方被災
時皇上所望於九廟神靈之保護者豈不甚切而九廟
神靈所為黙佑於𡨕𡨕之中者豈不甚力幸無事矣乃
惜咫尺之勞不躬詣祖考之前一申報謝豈惟皇上之
心不能自安即列祖在廟之靈不能不望於皇上也昔
講讀時推心以委大臣坦懐以任羣臣而今不然矣中
有所主輔臣不能申其説意有所移九卿無能捄其敗
言疑其私人疑其黨大寮既因之而虚位庻官亦因之
以另推自古未有堂陛隔絶如此其甚者也夫皇上養
士二十四年於兹矣豈生於今者盡懐私植黨而無一
可信可倚者乎亦薄於視士矣夫國家事如人一身血
脉有所不周則必有壅閼痿痺之患今上蓄疑以待下
下懐疑以事上至令腹心之臣惶惑而不敢斷耳目手
足之臣逡巡而莫知所措陛下誰與治天下乎非所以
示一體之誼成泰交之風也昔講讀時起用建言之臣
優容直諫之士而今不然矣言官而言既怒其言而顯
斥之不言又怒其不言而槩斥之當事者斥不當事者
亦斥用者既斥斥者不許復用故兩月來無敢以言進
者其心豈真以朝無闕政可遂相安於無言不過畏陛
下之積怒不敢言耳夫不言極易事耳然人臣之利非
社稷之福也今修省之日正不諱之時臣恐在朝之臣
爭欲發憤懣効忠誠而言未必悉當詞未必悉婉皇上
儻復厭其煩怒其激則諌道從此遂塞而陛下之善念
阻矣惟陛下辨言之公私以為從違因以辨人之公私
以為用舎不可槩以為言耳而槩視之也昔講讀時亦
曽懲一二宦寺而罰止逺遣罪不株連今何如矣疑心
一生視左右盡若可怒怒心一起視左右盡皆可刑鞭
朴之惨滿前徴逮之使載道夫此輩豈不欲委曲承順
少得皇上之懽心其逆聖意而被嚴譴者攝於威也夫
攝之以威則愈不及而愈見其難堪寛之以情自無不
及而自見其可恕惟皇上布大德赦小過治有罪釋無
辜使人不懼死孰不感恩當死而生感恩必甚由是肘
腋􁂎御其愛戴皇上當有甚於皇上之自愛者矣陛下
亦何憚而不為此也凡此皆行事之偶失而其原皆起
於聖志之未清其本皆由於聖學之乆廢故臣惓惓以
勤講讀為修省之要務也然臣不獨言之惟望皇上行
之且亟行之夫聞之而能行行之而能亟於行是真能
悔悟者也人情初悟初悔皆能奮勵而漸乆漸怠不免
忽忘故臣願陛下之亟行之也昔秦穆覇國之君漢武
多慾之主而秦誓之書輪臺之詔載之經史為後世美
談皇上儻不以臣言為迂而力行之則天下萬世頌明
天子者為禹為湯而髙出秦穆漢武之上矣
　　火災䟽二
為感時効忠敬陳致災之由伏乞聖明省覽改圖以消
天變事兹者乾清宫災聖德謙冲引咎自責羣臣仰體
聖心備陳修省之要矣臣復何言臣備員講幄執經而
事陛下毎覽經書所載古昔帝王即當太平無事之日
而戰兢惕厲恒如天之無親而民之罔懐者何若是其
凛凛也盖知君者天之子也君雖尊常當畏天天者民
之天也民雖㣲常能動天故曰小心翼翼昭事上帝又
曰天視自我民視天聼自我民聼今歲一執珪璧事上
帝而陛下不親也天授陛下以大位而嵗時虛之不一
御也第諉之曰調攝夫果調攝也明明在上必自知之
不然天無怒乎先後進言諸臣皆天生賢才為世用者
陛下槩以為私而斥之且禁錮之矣恐間有忠肝義膽
憂治危明之士抑鬱而無所告不免仰天而歎也歲額
歲増孰非民力有司請損之而不可得不得不厚歛以
充之嚴刑以迫之彼窮因之民鬻妻鬻子而無所告不
免仰天而嘆也左右􁂎御一逆聖意動加鞭朴鞭朴不
已必致死亡彼當垂死亡之時而無所告不免仰天而
嘆也罸奸懲惡法何可廢彼其株連漫引之衆誣服於
拷訊之下而無所告不免仰天而歎也天以天下臣民
付之陛下乃監觀四方日聞嘆息愁苦之聲天無怒乎
天之怒陛下不以言其儆戒陛下亦不以言時出敵國
外患以譴告之而陛下不悟也又出水旱盜賊以譴告
之而陛下又不悟也於是舉紫宸太㣲皇上萬萬年所
深居靜攝優游逸豫之地一旦付之烈熖之中天之怒
亦甚而其仁愛亦切矣伏願陛下敬天之怒體仁愛之
心惕然思翻然悔悟急下罪已之詔深陳既徃之愆改
絃解網與天下更始則不俟崇朝而臣庻騰懽帝天悦
豫两間交㤗和氣薫蒸變災為祥其事甚易而其效甚
速也今宸居既燬行且鼎新陛下不以此時收拾人心
遽欲糜其財而勞其力恐易動之勢成而難諶之天復
有大可畏者矣皇上聖神當自明知而臣猶敢喋喋者
亦講誦陳説職掌當如此耳
　　火災自陳䟽
為因災省咎自陳不職乞賜罷斥以回天變事兹者昊
天威怒宸居蕩焚皇上自引咎愆臣寮各陳瘝曠况如
臣者猥以謭陋洊沐寵榮八載講帷廿年清秩雖從
諸臣之後屢陳勸講之章而天聼彌髙清光愈遠執經
而待志欲効夫㳙埃倚席不談功何禆於尺寸且行能
淺薄不堪領䄂詞林兼學術空踈安望總裁史局素食
真慚廪禄赤紱實玷班行深知䇿足之不前自分乞身
之已後希賜罷免用戒踈庸豈惟深荷皇恩亦可少答
天譴奉聖㫖余繼登着照舊供職吏部知道
　　患病疏一
為患病不能供職乞恩放還以便調理事臣以一介草
茅荷蒙皇上簡置詞林晋侍講幄以至今官二十有一
年矣臣雖至愚極陋亦思竭㳙埃之力以仰答天地之
仁臣之志也縁臣七八歲時父母連䘮兄長先亡將養
無人飲食失節以是平生善病壯年尚可支持四十以
後病即委頓毎延醫診視謂臣氣血两虚病不在肢體
間當早屏居攝治不治將深臣竊意不然故數年來每
遇病疾瘡瘍但註籍服藥痊可即出未敢言去自今年
春復病内傷飲食減少臣猶自忽略謂可幸無事至三
月三十日忽爾頭目眩痛手足酸軟痰壅胸膈两肋如
割復延醫診視皆言是元氣乆虚痰火綢結表裏皆邪
觸處悉病茲欲東補西攻無此妙劑惟有謝事歸田從
容補養元氣或萬有一分之愈臣始悔臣過於自信不
早聴良醫之言以至狼狽如此也然無及矣夫人疾痛
則呼天呼父母臣早失父母陛下天也是以不得不哀
鳴於陛下之前况臣職厠講筵非養病之地佐司邦禮
非養病之官若使床褥呻吟尚縻廪禄則臣心愈不安
而臣病愈深危亡可旦夕見也伏希天恩憐憫廣開好
生之德即放生還早就醫藥倘延一日之生即皇上一
日之賜也奉聖㫖余繼登係日講官著在任調理供職
吏部知道
　　患病䟽二
為患病益深調理無效再懇天恩放還以延殘喘事臣
先以病乞歸奉聖㫖余繼登係日講官著在任調理供職
吏部知道欽此臣伏睹綸音感極而泣即強自奮勵延醫
治藥比常加倍服食期在必愈豈知脾胃乆弱藥餌難
調服藥既頻脾胃益弱始猶不能運化湯粥今併不能
運化藥劑矣臣始嘆欲強者心不能強者命不得已再
乞憐於君父之前臣資雖蠢愚性非懶惰自入仕以至
於今二十餘年間未嘗告假一日告病一日以偷安里
中豈以今官階漸崇職任漸大又有修史諸務顧欲托
病以求安豈人情哉况臣厯正三品俸㡬二年二個月
苟可勉強支持需以歲月或得徼皇上之寵命為祖父
之光榮為人臣子孰無是心而臣亦不能待也此又豈
人情哉陛下可以諒臣之病苦矣臣伏枕氣結詞不能
逹千祈萬懇惟望皇上慈悲憐憫早賜生還而已臣即
不能報陛下愿臣子子孫孫嵩祝聖壽於無疆也奉聖
㫖余繼登着遵前㫖調理供職吏部知道
　　恭慰䟽
萬厯二十四年七月十三日臣等伏聞仁聖懿安康靜
皇太后崩逝大小臣民無不哀痛號呼情如䘮妣矧皇
上至孝因心合萬國以奉長樂之懽二十餘年矣一旦
違養其悲痛又當何如者恭惟皇上一身宗社臣民之
主所係至重又况靜攝之時豈宜哀傷之過伏望仰遵
遺詔少抑聖情以慰海内之心以成天子之孝臣等下
情無任惓惓奉聖㫖覽奏慰知道了禮部知道
　　自陳䟽
為奉職無狀乞賜罷黜以警曠官事臣一介草茅待罪
禮曹逓病逓起碌碌無所短長已一年餘矣頃以科塲
之事臣部儀制司郎中張世才為科臣指摘雖科臣忠
厚䟽中明言左右堂不及知若為臣開罪者但臣備員
堂官豈可盡諉曰此尚書郎中事而與已全不干涉乎
彼時不敢有言者懼涉庇護之嫌且以是非聽部院以
處分聽朝廷耳今世才已蒙聖恩薄示調罰矣如臣獨
靦顏以無罪無事自居豈人臣難進易退之義哉夫人
或可以恕臣而臣則不可以自恕况同部而不與其事
同事而不與其罰均之無可解者伏望皇上擴天地之
量寛雷霆之威將臣特賜罷免以為苟禄曠職不善調
停者之戒别選賢能以佐邦禮臣雖竄身田里養疴林
泉皆皇上之極㤙而㣲臣之厚幸也奉聖㫖余繼登着
照舊供職吏部知道
　　謝羊酒鈔錠䟽
為恭謝天㤙事萬厯二十六年四月日伏蒙聖恩以臣
三年考滿欽遣御前答應牌子李虎齎賜原封鈔二千
貫羊一隻酒十瓶到臣私寓臣謹焚香望闕叩頭祗領
訖伏念臣章句凡儒草茅賤士遭逢聖主叨厠詞林執
經講帷何有沃心之益備員卿佐深慚典禮之司虛縻
未効一籌荏苒已驚三載自丼幽黜敢望明恩乃荷聖
慈特加寵鍚發内庭之鏹楮勤中使以傳頒醇醪分玉府
之珍肥羜出大官之畜儒紳増重蓬戸生光敢不竭駑
力於㳙埃仰以答鴻仁於天地奉聖㫖覽奏謝知道了
禮部知道
　　覆謚法䟽
為觸事陳言懇乞聖明採納以明公論以定國是事祠
祭清吏司案呈奉本部送禮科抄出京畿道監察御史
喬璧星題臣不佞待罪西臺十有三載緘口咋舌非不
可悠悠待遷顧臣言官以言為職者也持禄需次臣實
耻之屬者一二時事義激於𠂻輒敢不揣黭劣敬為我
皇上陳之試垂聽焉一議謚法夫謚以易名最號鉅典
二百年來清議韙之故有謚在百年之後者有在數十
年之後者有倖獲而數罷者皇明臣謚類鈔可鏡已邇
來人心不古毁譽失真彬彬實副盛名者雖十九乎然
亦有阿附江陵而謚者矣有春部多疵而謚者矣近有
行事差可其心孔艱而謚者矣又有謚與人不相符合
者矣諸如此類更僕難數要之姸媸溷淆褒貶錯亂何
以風宇内而勸來許耶謂宜勑下禮部除世逺論定者
無用别議外將二十年以來獲謚諸臣開造書册送九
卿科道衙門矢心天日逐一評品親註某也應謚某也
應奪某也應改某也遺漏應補各臚列實蹟封送該部
類奏恭候皇上予奪務俾真正純白之士胥被華衮之
榮而負慝作偽之徒不得售其欺世盜名之計誅奸雄
於既徃勸生者於方來鼓舞世道之一大機括也臣愚
謬謂謚法之當議者如此等因奉聖㫖該部㸔了來説
欽此又該禮科署科事左給事中羅棟等題為循職掌
采公評摘舉缺謚名臣以彰幽隠以昭激勸事臣等伏
惟公諭著而後國典重羣議定而後臣鑒明我國家磨
礪臣工意至深矣生也髙下其官品有爵以馭幸死也
軒輊其人品有謚以易名爵有時窮而謚無時窮故謚
為至重爵猶可奸而謚不可奸故謚為至公謚者行之
迹也大行受大名細行受細名非獨以彰往昔亦將以
勸來兹據大明㑹典内一欵大臣應得謚而遺漏者不
論逺近許科道官從公舉奏近該京畿道御史喬璧星
條議謚法大約感時觸事見易名之典重故不厭精詳
追慕前修見盖棺之論定無嫌博取皇上勑下部議寮
采参訂於下而是非不謬聖明獨斷於上而與奪無私
在斯一舉矣惟議謚關禮科職掌安敢無言臺臣議舉
其近者臣等請併及其逺者謹以故老之所傳説史乗
之所紀載有勛績最茂品格最髙昭昭在人口吻間者
二人兵部尚書兼右都御史伍文定太子太保兵部尚
書毛伯温是也文定少喜談兵長多竒節當宸濠發難
之日倡義先登遂傾其巢穴挺身奮擊立盡其鯨鯢戰
不逾時而元惡就擒社稷幾危而復安文定之功伐萬
世猶憑之矣伯温聲著西臺名留全楚當交趾作孽之
秋餘勇可賈深入其險阻先聲所讋遂易其狡心兵不
血刅而酋長乞降荒服已擕而復附伯温之威名四裔
亦畏之也考其當年文定與王守仁實共死生伯温與
韓雍可稱伯仲今守仁得諡文成韓雍得謚襄毅二臣
寂寂獨至今未補竊以為折衝禦侮甲胄有勞之謚法
當亟議矣學問甚正出䖏甚明彰彰在人耳目間者二
人吏部左侍郎張元禎南京刑部右侍郎吳悌是也元
禎識洞本源接濓洛關閩之正脉動成爻象陳禹湯文
武之訏謨雅受知於孝廟獨不合於宰臣入仕垂五十
年在朝僅九閱歲士大夫想望其風采比於祥麟瑞鳳
非虚譽也吳悌接統象山遡淵源於立大玩易涑水妙
進退於觀時由循吏而抗節西臺避權貴而屏居里第
入仕三十餘年閒居二十餘載士君子評論其氣象擬
於嶽峙淵澄非過情也考其當年元禎與羅倫共相規
切吴悌與羅洪先妙解静修今羅倫得謚文莊洪先得
謚文恭二臣亦寂寂至今未補竊以為勤學好問避逺
不義之謚法當亟議矣其他若都御史魯穆希心𤣥曠
羔羊之節乆而不渝兵部尚書郭宗臯敦尚風節薑桂
之性老而愈烈僉都御史楊繼宗天植忠孝尤確守四
知之家法大理寺卿夏時正學成恬澹乃超慕孤山之
髙踪刑部尚書李遷厯宦途四十年而家無長物禮部
侍郎田一儁居詞林二十載而人無間言大理寺卿陳
恪之清修絶俗尚寶司卿孟秋之髙潔邁羣中允郭希
顏以忠諌殺身庻吉士鄒智以直言貶職御史劉臺之
執持風紀中允張元忭之不愧科名以上諸臣合於例
而應得謚者或循例議補格於例而不得謚者或破格
議與似亦未可靳也夫明興二百四十年以來海宇為
一天下如此其廣也而臣等所舉甚狹俊乂在列人才
如此其多也而臣等所舉甚寡豈其責備太過而故以
褊淺狹隘之心靳名賢華衮之榮哉亦為知識有限不
敢以揣摩疑似之見輕國家命名之典也大抵知人實
難而定謚尤難之難舉生平之行業總括於一二字之
間以一時之議論流被於千百世之逺可不慎與不然
則俄而議與又俄而議奪若吳時來之已事雖快人心
亦傷國體不若慎重自今日之為得也皇上量同天地
明並日月伏乞勑下禮部以臣等聞見所已真者與採
取所未備者仍照臺臣之議開具書冊分送九卿科道
等官博加咨訪必羣議盡恊如權衡尺度之分明衆口
具調如醎淡甘苦之齊一然後議覆上請施行則功德
既已湮沒者倐然著迹於千古聲名既已澌滅者煜然
生色於九原豈獨為昔日之諸臣榮乃實為今日之諸
臣勸也於世道未必無關繫矣等因奉聖㫖謚法乃國
家激勸大典以彰前賢以勵後進以定萬世之公論這
所奏着禮部從公看議訪實具奏以憑裁奪亦有謚之
美惡未當其人查來俱改正行欽此欽遵通抄到部送
司案呈到部㸔得朝廷立謚法以助刑賞之所不及其
來乆矣古人嚴於懲惡故名曰幽厲即孝子慈孫不能
改焉其後則善惡並謚瑕瑜不掩如鄭羲之謚文靈蕭
瑀之謚貞褊非善者謚而惡者不謚也夫善謚以善惡
謚以惡故人不敢借公典而儌私恩流弊至今賢者予
謚不肖者不復予謚故人存倖得之心競肆鑚求之計
以致易名之典不足為礪世之資今二臣先後具奏或
明指其人或暗指其人或主於予或主於奪無非集思
布公之意第以一二字而槩一人之生平以一二人而
評四海之人品聞見未廣妍媸易淆有私其所好好而
不知其惡者有私其所惡惡而不知其美者又有中無
定見隨人口吻以為短長者心各有主喙各争鳴使非
盡付之公評何以能調乎衆口合無依二臣所奏恭候
命下容臣等將萬厯元年至今凡諸臣已得謚者盡行
查出開冩文冊分送九卿詹翰科道諸臣令其虚心詳
議若應謚而未謚者除科臣羅棟所䟽姓名開具分送
外其餘人衆難於徧查者果諸臣有真知灼見不妨明
白開列如某當謚即明書行事如何公正心術如何粹
白某不當謚亦明書行事如何謬戾心術如何奸邪只
許指實條具勿拘對偶勿用浮詞勿以私好而過為褒
奬勿以私惡而過為議評勿如矮人觀塲而隨聲附和
候通送到部類集具奏某官應予即明註係某官所議
至應奪者亦然統候聖明裁奪儻所議不當日後被人
指摘得實者將原議官一併議處庻予一人而衆皆知
榮奪一人而衆皆知辱賢奸不淆於身後勸懲可禆於
將來矣再照議謚係本部職掌類奏係言官條陳伏奉
明㫖着禮部從公看議訪實具奏以憑裁奪夫類奏則
不須㸔議看議則不專類奏應類應㸔竟當何從予奪
所關嫌怨易起更乞聖明酌定先下臣等遵奉施行奉
聖㫖依擬行令九卿等官虚心詳議應謚的准與補謚
若已謚的果於羣議不協方許改正追奪毋得過於苛
求以傷朝廷錫予之典其議謚類奏係你部裏職掌以
後還照舊行
　　請補禮卿䟽一
為禮卿乆缺懇乞聖明亟賜簡用以重邦禮事臣惟國
家設置六卿分曹而治均不可缺而禮部所司則朝廷
之典禮藩府之名封諸司之文移四裔之朝貢由至重
至鉅以暨至繁至𤨏無日無之一日缺人則一日廢事
非代庖者所能獨勝也自本部尚書范謙於二十五年
十月内病故至今㡬九月矣廷推上請未蒙㸃用然猶
有署部事左侍郎劉楚先與臣二人辦理尚且支持為
難今楚先又奉欽依回籍閒住止臣一人在部臣識既
庸愚才復短淺且年來多病氣血耗傷又當日撰講章
恭進睿覽即使勉強驅䇿不免支東遺西顧此失彼臣
今不早言坐待部務廢弛彼時陛下罪臣亦已晩矣况
廷推諸臣皆在朝在野資深望重之賢伏乞皇上念禮
曹非缺官之地宗伯非乆缺之官欽㸃一員掌管部事
庻倡率有人諸司振飭庻事不至停閣而典禮以次舉
行矣
　　請補禮卿䟽二
為部務繁重攝理非宜再懇聖明簡用正卿以重典禮
事臣竊惟國之有禮猶墻之有幹也部之有尚書猶衣
之有領也不植其幹則無所約束而禮不立不振其領
則無所提挈而禮不行故自古帝王及我祖宗即至聖
至神亦未有能廢秩宗之官者誠重之也今本部缺尚
書㡬一年矣當臣初署印時即具䟽以請未蒙批發竊
意皇上自有聖裁當無俟臣下之煩凟者乃兩經㑹推
伏候至今未得欽命臣實惶懼臣至愚極陋素望輕㣲
又自去年三月患病至於六月血氣耗傷形容憔悴夫
望輕則上下有所未孚病乆則精神有所不及日復一
日漸恐廢閣且查舊例禮部尚書未有兼講讀者非不
欲兼以其有章奏之查覆文移之裁決事至繁鉅勢不
能兼也夫尚書不能兼講讀之事臣待罪講讀當日撰講
章進呈御覽而顧能兼攝尚書之事乎故署印可暫必
不可乆也况四裔使臣其以進賀入貢至者歲時相望
逺人不知聖意所在但見終年竟歲缺尚書不補將妄
意堂堂天朝無一人堪為宗伯者傳之四方豈不辱朝
廷而羞天下之士夫耶伏乞天恩亟㸃尚書主管部事
庻司官有倡率之人事務無廢弛之弊朝廷收㑹通之
效愚臣免瘝曠之愆
　　考察自陳䟽
為自陳不職乞賜罷斥以重計典事萬厯二十七年復
當大計羣吏臣備員卿貮例當自陳伏念臣草茅寒賤
遭遇聖明待罪講帷循資而至今職分量乆已逾矣竊
自惟學術空踈才識短淺不堪佐禮况堪代庖此人人
所共知也疾病牽纒氣血耗損形容憔悴手足重遲此
人人所共見也臣之不職無能逃於衆人之耳目况能
逃於日月之照臨哉是臣曠職最甚幽黜最宜伏乞天
恩特賜罷免以明臣愚瘝官之罪以示清朝計吏之公
臣即歸老林泉苟延殘喘皆皇上恩德也奉聖㫖余繼
登直講署禮學行素優著照舊供職不准辭吏部知道
　　覆雷火䟽
為廵視事祠祭清吏司案呈奉本部送内府抄出兵科
等衙門左給事中等官桂有根等題臣等本日黎明同
赴慈慶宫㸃閘工程接得燕山前衛指揮僉事于大朝
手本禀稱本月二十八日晩刻落雨太廟内雷擊槐樹
火光直出本監員役用水灑滅等情到臣臣等親到被
擊樹下㸔驗樹上火燃形跡及地下灰木數塊是的臣
等奉命廵視皇城則禁垣以内事體均當舉奏竊意今
春多方乏雨麥秋早稿我皇上竭誠祈禱雨澤皇意肫
肫為民百官萬姓莫不感激誦德乃比日隂雲聚散不
時膏雨將沛未普昨晩電光閃爍雷聲迅烈且擊破太
廟内大樹一株就中火起則雷霆之所震動九廟之靈
將必悚然不寧我皇上驚聞之際亦必有惕然軫念者
矣第雷火起自𤣥𡨕臣等何敢以恍惚之説上煩聖聽
盖嘗得之古籍有云隂陽和而後雨澤降天人孚而後
隂陽調皇上臨御以來敬天法祖何所不極兹者雨暘
愆期雷霆迅發可徒委於氣數之適然而不思以修省
圖回也乎臣意慶賞刑威總關天心而匹夫匹婦均屬
天鑒我皇上聰明睿知儻乗萬幾之暇穆然深思求所
以整肅綱紀登庸衆正休養元元則聖明上格天眷自
是雨暘時若年榖順成國家有道之長端在是矣伏惟
聖𠂻裁察等因奉聖㫖太廟雷火擊樹上天仁愛示警
朕心深切惕然遣官告祭奉安及修省事宜便着擇日
具儀來奏禮部知道欽此欽遵抄出到部送司案呈到
部伏念臣等典禮之臣奉職無狀不能叶和神人致雷
火示警祖廟震驚聖心兢惕罪在臣等復何敢逃除祭
告奉安擇日另行具題外其合行修省事宜相應照例
題請恭候命下嚴行各衙門大小臣工痛加修省自本
月十三日為始各青衣角帶於本衙門辦事停刑禁屠
俱三日本部仍行文南京禮部令其傳諭諸司各修職
業共圖消弭臣等竊惟修省有文有實而弭災以實不
以文彼青衣辦事停刑禁屠修省之文也請以修省之
實為皇上陳之易曰雷出地奮豫先王以作樂崇德殷
薦之上帝以配祖考故天子主天地宗廟之祀此禮之
至重者我皇上不親郊廟積有歲時矣毎常遣代諉以
靜攝九重深宻靜攝與否臣下不得而知祖考鑒臨知
之必真果常攝而常代也宜無不可者不然祖考之神
寧無望於陛下乎合無今次恭請聖駕親詣太廟祭告
以慰安祖考之靈此修省之實也祖宗之心欲聖子神
孫本支繁盛故定為十六歲成婚之期遵行至今未之
敢越今皇長子睿齡十八已越期矣選婚一事於二十
六年十二月既已告之祖考乃遣官候㫖日乆未報祖
宗之神寧無望於陛下乎伏乞特遣中使選擇淑女以
備演習禮儀舉行吉典此又修省之實也天下者祖宗
百戰所辛苦經營之天下也人民者祖宗二百餘年所
培養生息之人民也民安則天下安天下安則祖宗之
心安近來奸民妄窺朝廷時獻礦税皇上戒之以勿擾
而此輩不能勿擾非樂於擾民也不擾民則無所得利
且恐伏欺罔之誅耳今海内蕭條民窮徹骨椎骨吸髓
何能乆堪乃撫按言之而不聼科道言之而不聼大小
諸臣言之而不聼各䟽言之而不聼合䟽言之而不聼
至引祖制以折人言祖宗時豈無礦課然有則開無則
止不以累民亦豈無税課然税有處課有額不許𤨏及
民間常用之物徃牒可稽也若信亡頼之小人違士大
夫之公議使祖宗之人民恇擾而不寧祖宗之天下危
殆而不安祖宗之神能無望於陛下乎今三春亢旱四
海飢荒皇上焦勞祈禱而丼霖未渥怒霆先震天與祖
宗之意可知己伏乞明詔大臣條上恤民事宜奏請聖
裁稍布寛大之恩用甦閭閻之困以明示我皇上遇災
思咎畏天畏祖宗之意安民安天下之心此又修省之
實也夫霆怒氣也火兵象也人怨於下天怒於上循理
度勢必有窮苦之民㺯兵於潢池之中者民情既渙聯
屬甚難禍亂已形收拾不易此時而猶泄泄然循修省
之彌文欲以應變而回天豈可得哉奉聖㫖是奏内事
關朕躬的己知道了祭告奉安暫遣官恭代你毎大小
臣工各要恪修本等職業實心匡濟時艱共圖消弭以
回天意毋得徒飾虛文
　　皇長子婚禮䟽一
為大禮踰期未奉俞㫖敬竭悃誠再申懇請事臣等因
皇長子年已長成例當舉行冠婚大禮於二十四年十
一月内循職掌按故事具䟽上請伏俯候㫖未敢聒激
至踰三月乃敢於二十五年二月内復申前請至今候
㫖又踰月矣夫使事在可已臣等雖至愚昧何敢仰凟
聖聽顧禮有不容不舉而時有不可再遲者此皇上所
明知也皇上神聖於國家典故無不覽閱亦曽見祖宗
時有皇長子年十六歲而不冠者乎不選婚者乎臣等
職司典禮若復緘黙不言儻皇上責臣等以何不敦請
致令過時之罪臣等即百口亦無以自解矣因此不避
煩𤨏齋沭申請伏乞皇上萬幾之暇少賜省覽或特降
玉音或將前䟽批發令臣等遵奉擇日舉行上以慰九
廟神靈之望下以順四海臣民之心臣等不勝惓惓懇
祈之至䟽上不報
　　皇長子婚禮䟽二
為仰遵明諭俯循職掌懇乞聖明早選淑女以備舉行
婚禮事臣等於本年五月十六日伏覩聖諭内閣覽卿
等所奏俱已悉知皇長子言及冠婚祖宗禮制天倫親
情朕豈不欲早得傳行但念皇長子素禀清弱所以遲
緩者正要培養豐厚誠愛重之意今春至夏朕屡召皇
長子暨諸皇子問察習學之功見皇長子氣質比與去
歲漸加充實且書倣對句頗有進益朕甚嘉悦皇長子
欲先行三加冠禮次及冊立選婚朕思今未正名封而
行加冠之禮冠服不便前已有㫖况二宮不日落成待
煥然一新行此大典庻嘉禮有所天下傳聞以便臣民
具瞻若其束髪之冠湏待選有婚儀擇日冠巾與婚笄
同行此亦舊制也諭卿等知之欽此臣等莊誦綸音罔
不舉手加額踴躍嘆服仰見我皇上天性至愛睿慮周
詳慶宸居之落成在邇大禮之舉行有日矣臣等伏思
冊立冠婚典最𢎞鉅一切儀章猶可從容備辦惟是選
婚一節則非旦夕可就者盖民間女子年近十五多已
婚配如都城遴選未必相當須博求於比直河南山東
諸處差遣徃返動經數月習􁌫禮節又歴多時及今圖
之猶慮延緩儻不預選一旦兩宮告成有誤吉期皇上
責典禮之臣何不早請臣等即百口無以自解者用是
罄竭悃誠齋沐上請伏乞聖慈允俞亟賜差官選擇務
得賢淑以光大典至於合用冠服儀伏等物亦乞勑各
該衙門先期造辦俟兩宮既竣方新九重壯麗之觀而
三禮並行式慰四表臣民之望則主器得人國本永固
和氣畢萃於庭闈喜頌交驩於海宇其為宗社無疆之
福莫大於此矣奉聖㫖知道了
　　皇長子婚禮䟽三
為選婚奉㫖未荷允行仰懇聖慈蚤賜遣官以求淑德
以光大禮事先該臣等於七月内題為仰遵明諭俯循
職掌懇乞聖明蚤選淑女以備舉行婚禮事奉聖㫖知
道了欽此臣等竊念思出慈父命由大君皇上既知禮
之必不可復遲時之必不可復緩自將特降諭㫖不俟
臣下喋喋矣乃㡬及三月未蒙傳示皇上萬㡬雖煩必
不遺忘至此無亦以典禮重大必待敦請再三然後行
之以示慎重之意耶夫二宫落成行此大典聖諭宣布
昭如日星近見工科都給事中韓學信題為大工繁鉅
工程不宜延緩懇乞立限責成以圖節省以肅禁近事
該工部覆奉聖㫖是着内外總理提督等官上𦂳催儧
毋得故為延緩冒費錢粮欽此竊料在工諸臣既奉嚴
㫖孰敢不夙夜從事仰副聖心是大工之成已可計日
乃選婚之事尚未差官自今及春為時㡬何臣恐勢將
無及已臣繼登自知誠不足以格主言不能以動天故
两請簡用尚書庻藉德望之臣可効賛襄之力而稽延
日乆㑹推無期若有所待而自諉有所諉而不言此人
臣不忠之罪臣不敢也故敢罄竭愚悃仰祈天聼臣等
典禮之臣以行為職不但以言為職故不但望皇上知
之實望皇上行之伏乞恩命蚤賜允行博求淑質用備
嘉耦使輪奐聿新之日聖駕還御之時即首舉冊立冠
婚諸大吉禮則宫闈之樂事併於一時而臣民之懽聲
騰於四海矣臣等曷勝激切屏營稽首頓首千祈萬懇
之至䟽上不報
　　皇長子婚禮䟽四
為欽奉聖諭事萬厯二十六年十一月二十七日臣等
於文華門接出聖諭朕惟冊立分封東宫及諸親王此
乃祖宗訓章大典嫡庻長幼一定自有次序縁因皇長
子禀質清弱氣體未充况皇后年在妙冲又屡遭不諱
大難故不得已遲緩少俟耳非有别意亂危家國昨者
大行皇妣之服已滿雖無三殿其二宮不日落成皇長
子齡已過期體已充足爾該部便具選婚舊儀來㸔其
冊立並加冠禮少候二宫落成之日行朕又思三皇子
五皇子六皇子七皇子俱已長成若再少待恐又費一
畨事不若亦於二宮完日一並加冠分封庻免煩擾内
皇三子皇五子年歲稍長待分封之日可着出閣講書
親近儒臣朝夕訓誨以開蒙塞禮部知道欽此欽遵臣
等隨查大明㑹典大明集禮諸書但載皇太子納采問
名以後諸儀其選婚舊儀未經開載竊惟納采等六禮
俟選有淑女之後容臣等開注上請今先將選婚合行
事宜酌議開列恭候聖裁計開一請聖諭一道曉諭官
民人等有女子年十四至十六容貌端莊性資純美者
報名在官以俟選擇一行欽天監選擇遣官選婚吉期
一先期遣官以皇長子選婚告奉先殿行翰林院撰告
文光禄寺備祭品如儀一請欽遣司禮監官二員給與
勑書二道以便行事一本部遵奉聖諭出榜張掛京城
内外官民之家先將淑女花名報官待選次咨都察院
轉行直𨽻八府並河南山東南京鳯陽淮安徐州等處
地方官預將淑女報官以待遣官次第選擇一各處選
中淑女令其父母伴送到京所在有司給與應付脚力
一各官開送到日本部照例題請欽命司禮監官赴諸
王館選擇一諸王館選中女子恭候命下備查各父母
身家有無違礙具揭報部轉送司禮監查照仍行欽天
監擇吉具題進内㸔選恭候欽定命下施行一行各該
衙門先期備辦婚禮合用物料奉㫖是其選淑女着在
裏八府及南京河南山東刷選其鳯陽淮安徐州免其
刷選
　　皇長子婚禮䟽五
為欽奉聖諭事先該臣等開具皇長子選婚事宜上請
奉聖㫖是其選淑女着在裏八府及南京河南山東刷
選其鳳陽淮安徐州免其刷選欽此已經出榜曉諭及
通行各該衙門欽遵外今㨿欽天監手本開稱擇到本
年十二月十三日卯時遣官祭告奉先殿十六日午時
遣官前去選擇等因前來所有原奉欽依欽遣司禮監
官二員伏乞欽定給與勑書二道分投前去各該地方
選擇縁係欽奉聖諭事理未敢擅便謹題請㫖奉㫖刷
選淑女自着在京城内外及裏八府差官刷選南京河
南山東罷寫勑與他
　　皇長子婚禮䟽六
為欽奉聖諭事先該臣等於萬厯二十六年十二月初
九日題請欽遣司禮監官刷選淑女奉聖㫖刷選淑女
自着在京城内外及裏八府差官刷選南京河南山東
罷寫勑與他欽此欽遵臣等即通行曉諭移咨都察院
轉行五城御史及裏八府令將官民之家逐一用心體
訪以副皇上慎重大禮之意今㨿中兵馬等司開報各
淑女名氏造册呈送到部料八府淑女亦應節次報官
伏乞欽命司禮監官二員先自京城次及裏八府分投
選擇縁係欽奉聖諭事理臣等未敢擅便謹題請㫖奉
㫖京城淑女少待裏八府報到之日一併差官刷選
　　皇長子婚禮䟽七
為欽奉聖諭事先該臣等於本年二月初八日題請欽
遣司禮監官將五城報到淑女先行刷選次及裏八府
等因奉聖㫖京城淑女少待裏八府報到之日一併差
官刷選欽此已經劄行各府將報名在官淑女造册開
報前來以憑題請差官前徃選擇續㨿真定府於本年
三月初五日呈報淑女一十八名順德府於本月初七
日呈報淑女二十四名大名府於本月初九日呈報淑
女三十七名順天府於本月十四日呈報淑女一百四
十七名保定府於本月二十一日呈報淑女一百七名
永平府於本月二十二日呈報淑女十五名河間府於
本月三十日呈報淑女二十八名廣平府於四月初十
日呈報淑女三十一名各文冊俱已到部相應題請伏
乞欽遣司禮監官領勑前來將五城及裏八府報名淑
女一併選擇務得淑賢以光大禮縁係欽奉聖諭事理
臣等未敢擅便謹題請㫖不報
　　皇長子婚禮䟽八
為選婚候㫖日乆未報懇乞聖明蚤賜遣官以昭大信
以釋羣疑事臣等因淑女報名在部两次題請遣官未
奉明㫖大小臣工不能無疑多向臣言欲各具䟽催請
者臣等伏念我皇上方以憂旱祈禱焦思動火若復章
奏紛紛不無煩擾不若臣等循職掌䖍誠申懇我皇上
至聖至明知時之不可再遲禮之不可再緩必有毅然
允行者矣况我祖宗家法以十五歲選婚十六歲成婚
非無謂也盖以人年十六則情竇日開防閑日難是以
即欲保愛其體尤欲曲體其情故立此一定之制俾聖
子神孫萬世遵行而不越耳皇長子睿齡今已十八越
期亦二載矣皇上天性至愛與列聖同符可獨深愛之
而不深體之耶况人主舉事不但仰法乎前尚當顧慮
其後今諸皇子已漸長成以次當婚矣不知至期將從
十六成婚之舊制乎抑十八尚爾延緩如今日乎欲如
舊制情恐有難於或異欲如今日勢恐有難於盡同不
知皇上於清夜燕間之暇亦曽念及於此否也今士庻
之家睹其子之成立即至貧窶者猶思稱貸以遂其室
家之情為嗣續之計父母之心不約而同豈以我皇上
見皇長子之氣體日充而不思蚤得佳婦以遂關雎之
願以衍麟趾之祥也况及今刷選得人猶須按舊制演
習禮儀非數月不能閑熟比及閑熟两宫已告成矣此
時若再稽遲豈不有悮明諭三禮並行之期臣等典禮
之臣何所逃罪且在冊淑女嫁既不敢選又無期不無
喁喁仰望之心今連日風霾雨澤欲降而不降天心欲
囘而未囘皆是屯膏之象伏望皇上斷自宸𠂻特遣中
使及時選擇上以完國家吉慶之典下以釋臣民猜疑
之心臣等曷勝惓惓祈懇之至二十七年閠四月十七
日上二十日傳奉聖諭昨禮部奏京城並裏八府報到
淑女京城的着司禮監太監宋坤八府着司禮監監官
邵從仁各供事該部知道
　　皇長子婚禮䟽九
為遵明諭循職掌懇乞申飭督理諸臣早完大工以舉
大禮事萬厯二十六年十一月二十七日臣等於文華
門接出聖諭朕惟冊立分封東宫及諸親王此乃祖宗
訓章大典嫡庻長幼一定自有次序縁因皇長子稟質
清弱氣體未充况皇后年在妙沖又屢遭不諱大難故
不得已遲緩少俟耳非有别意亂危國家昨者大行皇
妣之服已滿雖無三殿其二宫不日落成皇長子齡已
過期體已充足爾該部便具選婚舊儀來㸔其册立並
加冠禮少候二宮落成之日行朕又思三皇子五皇子
六皇子七皇子俱已長成若再少待恐又費一畨事不
若亦於二宫完日一並加冠分封庻免煩擾内皇三子
皇五子年歲稍長待分封之日可着出閣講書親近儒
臣朝夕訓誨以開蒙塞禮部知道欽此臣等恭繹綸音
於二宮落成而曰不日非謂以歲月期也於皇長子而
曰齡已過期亦非謂可以歲月待也乃自奉諭之後又
一年矣淑女之選已欽定矣臣等毎隨諸臣閲視工程
見两宫雖有次第尚須修飾今天氣漸寒若再耽延又
待明春則二宫之落成豈但不日而皇長子之年齡益
復過期何以慰我皇上明㫖所云少待之心乎伏乞嚴
諭在工諸臣上𦂳督理催造使工程早完一日則我皇
上早還御一日早行冊立之禮以培宗社之安早舉婚
媾之儀以衍本支之慶且諸皇子早得分封各具冠服
隨皇長子趨拜於前此宫闈極歡極樂之盛事而普天
臣民同歡同樂之至願也䟽入不報
　　辭尚書䟽
為異常恩命自揣難勝懇乞聖慈俯容辭免以安愚分
以重邦禮事本月初十日該吏部題為南北大僚多
缺㑹推候㫖日乆懇乞聖明亟賜㸃用以全國體以圖
治安事奉聖㫖陳蕖陞戸部尚書余繼登陞禮部尚書
趙煥改南京吏部尚書郝杰改南京兵部尚書参賛機
務寫勑與他葉向髙陞南京禮部右侍郎臧惟一陞南
京兵部右侍郎未㸃的另推來欽此臣繼登不勝感激
不勝惶懼伏念臣窮鄉下士弱植淺𠂻學術原自空疎
性資又復迂拙荷蒙皇上㧞置講帷十有一年矣空懐
犬馬之心毫無啓沃之益曠官奚補竊禄足羞不意我
皇上以两年不輕授人之宗伯而舉以畀臣豈以臣尚
堪驅䇿冀効鉛刀一割之用乎臣近年以來氣血因多
病而日耗精神縁乆病而日衰特以承乏署事未敢乞
身勉強目前已慮不支冒進崇階益復難任况同推諸
臣以資則先於臣以望則重於臣而臣獨以寡昧之才
得之能自安乎且宗伯班高南省主典神人今天災地
震人變物妖踵報叠至人神怨恫禮樂廢壊風俗薄惡
教化陵夷此何等時而可以不肖之臣肩三禮之任哉
臣聞德薄而位髙者危力小而任重者仆與其既危既
仆然後從陛下乞有罪之身孰若知止知足蚤自控辭
於君父之前也伏乞皇上俯鑒愚𠂻收回成命俾臣仍
以舊職勉効馳驅庻上不傷陛下知人之明下亦遂愚
臣審已之素臣曷勝惓切仰祈之至奉聖㫖卿器重學
醇講帷著績簡司邦禮出自朕衷宜遵成命供職不准
辭吏部知道
　
　
　
　
　
　
　
　
　
　
　
　淡然軒集巻一
欽定四庫全書
　淡然軒集巻二
　　　　　　　　　　　　明　余繼登　撰
　䟽
　　請朝賀䟽
為時届中秋天増聖壽恭請聖駕臨御以伸臣子嵩祝
㣲忱事臣等竊惟人主之尊即天也天覆幬萬物故萬
物無一日不願望見乎天人主覆幬羣工故羣工無一
日不願望見人主從皇上深居以來無論常朝之規已
成曠儀即萬壽朝賀亦皆傳免然曰静攝則安養為重
不敢以禮文而輕勞起居也自我皇上御樓受俘大小
臣工仰瞻聖體充和遥聆聖音清逺莫不懽忻讃頌以
為静攝之效如此由此可望以時御門復視朝之舊典
矣乃以時漸溽暑又復暫輟今聖壽之期正值中秋之
候不暄不寒至清至爽天下諸司暨四裔朝賀使臣梯
山航海而至者咸思快睹天顔拜舞祝頌於廷伏望皇
上至期一御文華殿朝見羣臣俾得遂其瞻天祝聖之
私則於聖躬未為甚勞而傳之郡國以及蠻貊無不懽
呼歌詠誦勵精之志如日方升祝岡陵之壽與天同乆
矣
　　年終彚奏灾異䟽
為彚奏灾異事祠祭清吏司案呈節奉本部送禮科抄
出巡撫寧夏等處地方賛理軍務都察院右副都御史
楊時寧題稱寧夏衛於本年正月初五日已初二刻地
震有聲從西北方動起徃東南方去訖又該廵撫山東
等處地方都察院右僉都御史尹應元等題稱登州府
文登縣於本年正月初八日未時地震自東南而起西
北而落二十一日寅時地震有聲房屋揺動自西北而
起東南而落福山縣萊陽縣亦於正月初八日午未時
分地震房屋揺動又該廵按福建監察御史徐兆魁題
稱漳州府於本年正月十六日藥局内不知何故響震
一聲局内火藥一萬零八百斤盡從聲中燒去局有一
枯井己乆不用上有二大石盖壓亦飛三百餘步一落
韮菜巷陳舉人書房長三尺半厚八寸一落吳儒士家
長四尺厚一尺藥局碎毁㸔藥三人屍飛局外周圍居
民房屋五十六間盡倒壓死男婦連前三人共二十九
名口傷者更多又該廵撫遼東地方賛理軍務兼管備
倭都察院右僉都御史張思忠題稱海州参將營中軍
潘一元督造鳥銃等器於本年二月十四日辰時在爐
正行打造内鳥銃一杆鳴有大聲至午時方止錦州大
福堡於本年三月初九日戌時城門上東西椲杆頂上
起火許乆方落又該總督薊遼保定等處軍務兵部尚
書兼都察院右副都御史邢玠等題稱寧逺興水縣堡
鎮逺臺於本年三月初九日夜一更時分本臺椲杆三
根頂上起火齊鳴初十日午時孤山臺新石嘴臺椲杆
起火齊鳴又沙河堡狄家臺椵木衝堡黄土臺俱於初
九日酉時分椲杆上起火聞有響聲乂該南京守備等
衙門司禮監太監等官邢隆等題稱金川門馬草塲於
本年三月十五日邜時大雨雷電交作本塲草堆上突
然起火將經手馬草一堆計五萬盡行燒毁訖又該巡
撫甘肅等處地方賛理軍務都察院右都御史兼兵部
左侍郎田樂題稱西寧道古浪地方於本年五月初六
日戌時分本城東門樓大鐘連鳴三陣毎陣約有十數
餘聲又該巡撫山東等處地方督理營田提督軍務都
察院右僉都御史尹應元等題稱兖州府委千戸髙鎮
逺等監造軍器有鐡匠李彦𢎞等爐内打造神鎗已成
於本年五月十七日入爐煆光至本日未時分爐内閧
然有聲取出用錘打造其爐猶鳴二刻方止六月十一
日未時省城地震自東南起徃西北去訖又該提督雁
門等關兼巡撫山西地方都察院右僉都御史魏允貞
等題稱平陽府臨汾縣於本年五月二十三日申時地
震從西北來東南去㣲聲河津縣於五月二十五日未
時地震自西北起東南去有聲蒲州於六月十五日寅
時地震浮山縣於七月初一日未時地震有聲如雷自
東北來西南去並無揺動官民房屋又該整飭薊州等
處邊備兼巡撫順天等府地方兵部左侍郎兼都察院
右副都御史李頥題稱喜峯路於本年六月十七日午
時喜董四十一號臺上層東角雷震一聲火光大作將
神器房揭㪚火藥火箭盡數噴出炸倒墻垜其木料俱
未燒燬又該提督軍務巡撫浙江等處地方都察院右
僉都御史劉元霖題稱紹興府蕭山縣明月坊居民賈
大經家於本年六月二十九日起更時分竈前並水閣
板上透出鮮血約髙尺許洒開血跡拾數處凝於板上
地下者約血一二升之數又於中堂香火前地板上亦
出血一搭樓板亦透血三四處洒開血㸃無數凝於樓
板上約二三升之數一刻方止又該總理河道提督軍
務兼管漕運太子少保工部尚書兼都察院右副都御
史楊一魁等題稱碭山縣於本年七月二十八日因黄
河水漲縣治被淹士民俱避於隄上又該巡撫大同地
方賛理軍務都察院右副都御史房守士等題稱大同
鎮神機庫於本年九月初九日辰時忽從庫内響聲如
雷將庫頂五間擊碎甎瓦亂飛牆壁一並翻裂傾倒黒氣
升天自辰至已方散並無火光烟臭將磁缸一百箇内
盛火藥九千一百五十一斤三兩藥線三萬七千一百
一十一根盡數飛化無存本庫竹簍内盛貯硫黄一千
八百七十四斤一十二兩絲毫未動滿城房屋動揺震
塌鄰近官民房屋一百二十六間震死宗室充熒一位
逺近軍民史景鶴等九名口震傷男婦王保等二十五
名口庫内地基䧟裂乂該整飭薊州等處邊備兼巡撫
順天等府地方兵部左侍郎兼都察院右副都御史李
頥等題稱喜峯路琵琶稍六十四號臺忽於本年十月
十六日午時天降大雪驀從西北樓角旋風大作響聲
震地即將旗杆刮折樓内上層火光四出隨有左右鄰
臺齊救不及將本樓火藥火箭燒燬鎗砲鉛子等噐見
在軍兵人口俱各無傷等因節奉聖㫖禮部知道該部
知道欽此欽遵陸續抄出到部送司案候在巻今照年
終相應一併類奏案呈到部臣等切惟和洽神人宗伯
之職今尚書經歲缺人臣等消弭無術灾異之來明示
失職之咎敢不思咎省躬勉自䇿勵復思皇上為天之
宗子惟天於皇上其仁愛為最深亦惟皇上於天其感
格為最速乃類奏之章無歲不上諭戒之㫖無歲不下
而今歲四方所報二氣舛錯之状視徃歲殆有甚焉者
豈皇上所為格天之道不在於脩省之虚文歟書曰天
視自我民視天聽自我民聴天之髙逺也而視聴皆寄
於氏是民者弱而不可忽者也今近自畿輔逺及郡國
百姓之苦於徴調苦於催𣙜苦於織造苦於開採之類
者各欲以情仰訴於皇上而不可得計惟有仰天而訴
耳天不言故出此變異以告陛下也夫人情愁苦之極
欝為無聊無聊之民昜動難安昔漢臣徐樂以民困而
主不惜下怨而上不知為有國者之大戒今民之苦極
矣又加以旱䁧之灾十室九空萬一有揭竿斬木之夫
乗之而起易動之勢一呼百應誠可寒心故臣等每接
奏報寢食不寧若尚欲修舉故事泄泄然以空言而囬
天意豈不難哉伏望皇上敬天之怒畏天之威勅下大
小臣工以愛民之實心為應天之實事事有便於民者
明知之明與興之有不便於民者明知之明與除之下
勿過疑乎上有所顧忌而不言上勿過疑乎下有所寢
閣而不報繹大學入悖出悖之㫖勿倡施奪之風體有
子民足君足之言深察相關之義當此履端之候共存
寛恤之心俾四海九州各安田里而無嘆息愁苦之聲
則人心悦豫天意感通有不反灾為祥者臣等請服欺
罔之罪矣歲所上繁詞套語皆皇上所厭聞者故臣等
不敢復凟宸聰敬以天人相與之説進惟聖明留意焉
奉聖㫖今年灾異頻仍朕覽類奏仰承上天仁愛之意
深用驚惕你毎各衙門大小臣工都要痛加修省盡心
修職以祈時和民安毋事虚文
　　止礦税䟽
為播酋猖獗益甚蜀地殘破可虞懇乞聖明慰民心寛
民力以佐兵食以保方隅事臣等昨接邸報見四川巡
按御史趙標報稱六月二十一日楊應龍提兵八萬攻
䧟綦江縣城逰擊等官盡皆殺死等因臣等不勝驚駭
應龍蕞爾小醜即數年肆虐未敢逺離巢穴乃一旦親
率苖蠻深入内地至於攻屠邑城殺戮將士此必有川
中小民為之嚮導為之内應者故敢仗羽翼而狂逞無
忌耳維此小民皆陛下之赤子也不為朝廷用以討逆
賊而反為賊用此豈樂於從逆哉盖蜀之民若極矣採
木則有砍伐之苦拽運之苦採礦則有供給之苦賠累
之苦榷税則有搜括之苦攘奪之苦皇上以為不忍加
𣲖於民而姑取之於地也不知人固愛財地亦愛寶礦
砂不足不得不求足於民故歲進之礦銀什七皆小民之
脂膏而差官之私槖不與焉此勢之必至者也皇上以
為不忍加𣲖於民而姑取之啇賈也不知商賈不通則
財貨不流物價沸騰則百姓困敝京師且然何况遐方
此又勢之必至者也愚民何知既已䘮其樂生之心計
無所之遂謂不若從賊或可延旦夕之命耳楊酋性本
強悍而又益以無聊之民則其勢日盛蜀民乆已怨恨
而况附彼方張之冦則其毒日深今陛下聞綦江之殘
破重慶之危急必不肯坐視而不救夫救急非可以虚
聲恐喝也勢必須兵兵行必須餉今何處徴兵乎欲調
之貴州而貴州已敗傷矣欲調之陜西而强敵積怨日
不忘報秋髙馬肥防禦為急顧此失彼恐非完計欲調
之廣西雲南湖廣諸省而兵政廢弛之乆所在無兵若
驅烏合之兵以救燃眉之急未有能濟者也欲俟東征
之兵則劉綎所將半多楊姓恐皆逆族且綎不能禁其
沿途之生事而乃欲仗之以成事即綎亦自知其不可
其以病告非得已也又何處得餉乎欲發之官帑而買
辦之需萬千無措年例之發什九未給欲取之本省而
府庫空虛閭里蕭條公私無遺上下俱困欲取之隣省
則處處開礦處䖏抽税民生處處憔悴民心處處悲愁
思亂之民而復加以重征之擾是為楊酋敺民也故我
皇上即日責樞臣以發兵日責計臣以轉餉日假督撫
之臣以便宜然無米而炊難望療饑徒手而搏難以赴
闘此亦聖明之所洞見也夫兵非天降餉非神輸皆民
力之所為也為今之計莫若收拾我之人心解散賊之
黨與停止四川之礦税取囘原遣之官民使開山鑿石
之軰盡為稱干比戈之徒賠礦給税之餘悉佐秣馬厲
兵之費寛我無知之衆赦其脅從之誅則羣情慰悦士
氣歡騰既喜轉禍又幸更生將人自為戰家與為敵或
可少須時日以俟大兵之集乎不然恐目前之禍不止
綦江而已且古之禦㓂者嘗不足而示之以有餘故虞
詡増竈道濟量沙今敵人不惜金帛以約結中國之人
其絡繹道途潜伏都城者不知其幾而我今日以匱乏
而開礦明日以匱乏而抽税彼敵人聞之將謂中國果
空乏如是豈不益生輕侮之心益肆憑陵之志哉且皇
上方將捐數十百萬之餉以救此方之倒懸而何愛於
數萬之礦税况皇上曽念貴州方用兵免其𣙜税今四
川屠戮之慘危亡之狀豈但貴州知聖慈必為之動念
也臣等書生不知兵事主憂臣辱故敢獻其愚慮如此
伏兾俯賜留神地方幸甚臣民幸甚
　　覆楊止菴䟽
為文體日壊士習漸移懇祈勅諭儒臣申明祖制尊聖
諭闢邪説以維世道人心事儀制清吏司案呈奉本部
送禮科抄出南京通政使司通政使楊時喬題臣聞世
道泰人心正則尚行世道否人心邪則尚言是以孔子
致知躬行先行後言為學以理言道别無新竒異説楊
墨慕孔子為儒者師不知仁義之理以為我兼愛為言
孟子以作心害政作政害事等於洪水猛獸闢之然此
其為害猶在外不關心身似於淺近闢之無難家語先
子與孔子同時未必的乃其説指人身𤣥牝為竅致虛
守靜專氣致柔為功其後流於燒煉採取飛昇符術則
老氏以為外道者也漢後佛氏興其説主戒律輪廻因
果慈悲福田利益其後指人心虚靈為竅单傳直指見
性成佛作上乗不修善不為惡無障碍無人我相為功
視前戒律諸法則釋氏以為外道者也自二説興人反
向於内求養生者得之收攝心身其實無修身存心治
家國天下之功與孔子異宋儒所謂以之養生愈疾則
可以之為道則不可若以為道則所為似是而非彌近
理而大亂真者也凡漢唐宋君臣惑於飛昇燒煉採取
輪廻因果福益恒至於殞身敗國此其為害亦粗淺能
惑庸衆自单傳直指一入則賢智髙明者先惑深信然
猶幸其學老者名老氏學禪者名釋氏不與儒者混為
一途又推尊孔子在二氏上不敢以敵言又不敢借孔
子語文其説至宋張九成参釋宗果禪始有欲改頭換
面説向儒家其後則有参宗果徒得光单傳直指忽悟
此心之無所不通遂以一悟入聖不俟修為階級最稱
易簡直㨗宋儒程顥程頥張載朱熹憂之始力闢之程
頥表章六經四書朱熹註之傳註者自孔子傳周易彖
辭象辭始朱子法之一隨其原文章句之原字解釋之
明其㫖趣非别立一意如今時驅聖言以就已意者也
洪惟我太祖髙皇帝首以傳註頒庠序訓士成祖文皇
帝首集經書大全羽翼傳註令士非此不言不行凢有
一言一行及於老禪者即不録即有釋老之宫之人則
亦居於方外令其於山林焚修不與於名教以故二百
數十餘年議論正道德一風俗美紀綱肅士人發為文
章及科試文字皆渾厚正大可謂盛矣正嘉間始有因
養生悟二氏之説竟如所謂改頭換面説向儒家者顧
猶言孔子不敢直認為釋老而亦未常以其説攙入於
文章數年來始有直以釋老之説為孔子之説又以禪
老在孔子上直攙入於文章如科舉文字者又以傳註
為支離而其言惟以講為學㑹衆聚徒即是不事修為
階級以知為道血氣心知即是不事躬行循理一切皆
歸於禪老後學皆不以經書為本領内則心無所主外
則其言不歸於禪老則歸於莊列子史文體遂壊矣所
慶者今諸士皆從幼學時誦習傳註先入漸摩者尚正
猶之不差自今不習傳註為始後數十年將有内而心
空外發於文行於政事者皆空文字亦空流弊有難言
者歴年禮臣題覆科道部寺諸臣屢䟽正文體端士習
蒙聖諭勅下改正仰見遵祖制崇聖訓至意昨丁酉今
戊戌郷㑹試諸臣試録前後序皆言此意欲尊孔子闢
邪説猶未見士子翕然信從則新竒異説方興喜新好
竒樂異者衆亦清本澄源者未講也臣謂清本澄源者
則以先進者後學傳習之師世教者使民興行之機兹
無論他所即今南都所稱先進世教有大可慨者則原
任参政羅汝芳是也汝芳臣郷先逹聰明才辨英發世
稱才士性度温和寛厚與物無忤世稱長者早講學師事
顔鈞其志行相似世稱理學養生師事方士胡清虛談
燒煉採取飛昇僧𤣥覺談因果福益尤精於单傳直指
人心見性成佛上乗以慈悲不計校無障碍無我人相
為聖學方士禪流尊為教師臣嘗慕其風度且善養生
愈疾及聞其守寧國日集諸生㑹文講學民訟者至則
令其趺跏公庭歛目觀心學佛自慈悲為善一時士悦
之僧道徒歸之不吝庫藏里甲供餉餽贈故歸者如市
及庫藏侵缺推官李惟觀征里甲代償撫按謝登之等
参論凡政務法紀悉寛吏書通同為奸貽害蔀簷於時
臣里親監生戴珍為南陵縣丞初官被訪珍以金帶篋
銀餽贈即受而服之珍固感之每為臣言臣心偕里人
薄之及後守東昌参政雲南置印公堂任吏書門役共
用票牌混發百弊以生賫捧入都則科道交章論之及
歸請托上官先後名守沈子木林烴許孚逺前令黄道
年以其煩數厭之㳺南都諸臣尊禮嘗以私干尚書傳
希摰毎見士夫輒言三十三天憑指箕仙稱吕純陽自
終南山日寄書至子從丹師斃於廣自言其日左右欲
見即出於時名賢如周世選為通政李三才為主事親
聞之晩與藩府徴逐飲食致譽甘草㳺揚州處聲樂之
所其徒稱為聖之和江省撫按訪問地方人才於参議
徐用檢乃講學心交則以混於聲色報参議王問臣從
㳺談𤣥則以有民訟之報儒臣羅洪先者移書非之鄧
元錫痛哭規之見存也江省名賢録至不公者亦不録
忽世有以理學臣刻録者既非其行即所謂學亦借孔
子言仁孝言心性實則専於燒煉採取直指人心見性
成佛證聖敢以禪學在孔子上䆒其歸則楊墨為我兼
愛老和光同塵釋慈悲不著相又輕施好奪違道干譽
正孔孟之所深闢者也特以於養生有可取爾今天下
好言養生因其以養生即為聖學其説自由自便其功
易簡直㨗不待於孔子修德改過徙義工夫一講即在
孔子上所以世或從之近南都有稱之為師作祠祀之
以祖述憲章名之作為文字刻之南都士大夫居此宦
此有學行者甚衆必不為所誤特恐此説一起將來者
不知而門戸開標榜立將任情興為悦樂執意見為操
持以賄賂干請為通逹黨同伐異為輔仁以行誼禮節
為土苴以清議公論為妄語宋儒所謂本以利心得來
學者亦以利心向之利勢相尚士習漸移文體益壊漸
入清談後難拯維凡有識者皆懼之而主此説者不顧
也臣至卑下素矢天日不敢輕出一言議一人乃言及
世所謂理學者大非忠厚頋為世道人心計竊附不直
則道不見之誼言之顧臣言輕㣲不足信舊在南京兵
部左侍郎許孚逺大理寺少卿李三才寺丞張鳴岡皆
賢可問也前此撫按科道諸臣参䟽在省掖者可查也
乃臣又有僣陳焉孔子之教本與老釋異趣請今諸臣
講學惟遵孔子為科式文字惟遵傳註若以養生為老
則曰老釋則曰釋若唐宋名臣哲士裴休富弼劉器之
張九成者談禪而不混於儒亦可法者也如此乃孔子
與釋老各不相混一斯聖祖崇聖訓闢邪説初制可復
天下皆知尚躬行不尚空言世道人心以維也惟在聖
明勅下禮部一申明之間爾若臣鄙妄無所逃罪又不
敢自恕也等因奉聖㫖禮部知道欽此欽遵抄出到部
送司案呈到部㸔得南京通政使楊時喬所䟽大意在維
世道正人心而所指清本澄源者在闢邪説所指為邪
説之魁者則原任参政羅汝芳也汝芳於萬厯五年講
學於都城之外為科道所劾我皇上禠其職令致仕去
矣不意其徒目之為聖人尊之在孔子之上不俟奏請
輒建祠於南京都㑹之地招集徒衆哆口肆談故時喬
有感而為此䟽今汝芳已死無可論者但䟽中闢邪崇
正之論有關世道臣等敢竟其説惟陛下裁擇焉竊惟
堯舜在上契為司徒所為教民者人倫而已三代迭興
庠序學校之教亦不越此孔子萬世帝王之師所以告
君者不過君臣父子夫婦兄弟朋友之逹道知仁勇之
逹徳修身治人治天下國家之常經實理實行原無他
竒周末楊墨之言始盈天下孟軻憂而闢之唐尚佛老韓
愈憂而闢之宋有单傳直指一悟入聖之論程朱諸儒
憂而闢之我太祖法古帝王興道致治既設太學以教
於京師設鄉學以教於天下又懼學者惑於異説無所
適從頒布經書集註於學宮俾之講習我成祖復擇諸
儒論説有禆聖經者纂為大全以羽翼之故成𢎞以前
學者各守其師説而無詭異之談仕者各守其官箴而
無詭異之行心志既定邪偽難惑正德之末始有倡為
異學者大槩用佛氏之㣲言以愚惑人耳目厭常喜新
者多徃從之一入其門則共相㳺揚共相推挽欲名則
得名欲利則得利以是智愚賢不肖靡然景從所至千
百為羣髙談渺論曰吾學直㨗不煩修為曰吾道廣大
無所障礙公然謂傳註為支離謂經書為糟粕謂躬行
實踐為迂腐謂人倫物理為幻妄謂紀綱法度為桎梏謂
禮義亷恥為虛偽惟一了此心則市金可攫處子可摟
蕩檢踰閑皆為率性總謂無傷反道亂德敗俗傷化此
正古人所必闢者而新學小生轉益信從崇尚之或雜
入於講義或明入於文章名曰新説諭之不從禁之不
止遂使二祖所表章者㡬為偽學所廢閣聖明之世豈
宜有此大蠧且今天下兵日弱財日匱民日窮法紀日
弛政事日廢正頼真實任事之臣振飭而維持之而此
輩習為詖謬壊人心術異日逄世不以空言塞責即以
虛文罔上欲其修政立事任重致逺胡可得哉臣等職
司教化每切隱憂詳時喬所䟽服其有見敢此覆請恭
候命下容臣等移文南京禮工二部查時喬所指私建
祠宇在於何處即為拆毁勿誤後人仍移文都察院轉
行直𨽻提學御史及各該巡按徧行各提學官地方中
但有罷閑官員山人方士學佛學仙者聽其於山林空
寂之處各修其業有於通都大邑中聚徒至數十人者
即行驅逐其不由撫按具題擅立書院祠宇者即行禁
約併禁坊間所刻離經叛道新説諸書不許鬻賣士子
行文務依二祖所頒示集註大全為主而参以蒙引存
疑諸書各闡理道勿襍禪機提學校文務取不背經義
純正典雅者童儒仍用新説者不准入學生員仍用新
説者徑自黜革至於郷試㑹試行文知㑹一體遵行有
仍前不遵者容臣部及該科指實参治庶異説漸熄聖
學自明士心既定士習自端國家將來或可收得人之
效矣
　　陜西山異䟽
為邊鎮孤懸灾兆異常懇乞聖明預飭文武邊臣修省
戒備以保疆場以弭天變事祠祭清吏司案呈奉本部
送准廵撫陜西等處地方賛理軍務都察院右都御史
兼兵部右侍郎賈待問咨稱該巡按陜西監察御史吳
楷㑹稿萬厯二十七年八月三十日㨿臨鞏兵備道副
使荆州俊呈㩀臨洮府呈本月二十日據狄道縣申稱本
月十八日城東五里地名毛家坡官路北山髙二百餘
丈午時崩裂一半長一里其下衝成一溝山南舊有居
民耕地忽湧出大小山五座約髙二十餘丈等情到府
該知府王曰然即親詣其地拘集土民問其縁由有本
地居民吐稱未崩之先毎夜山下火光四出其内有聲
如雷稍稍又聞有鼓樂之音如此者十數夜至十八日
遂有此變縁係異常災異理合呈報縁由到道等因轉
呈到職職一見之不勝駭愕夫山主於靜動且非宜况
於崩乎又况髙者䧟入於地而卑者湧出為山乎考之
載籍沙鹿兆變應在於韓之役陵谷變遷詩憫西周之
衰皆咎徴也方今聖明在上宜禎祥叠見而顧有此咎
徴誠可惶懼且臨洮何地也宻邇邊方畨民雜處土塉
風寒五榖少植加之以災沴頻仍民不堪命正項錢糧
既多逋負今且無市而徴税無洞而包礦民情洶洶相
率逃竄似此災異非常其患不淺等因㑹稿到職案查
先據該道呈報前來㑹題間今准前因該職㑹同巡按
陜西監察御史吴楷議照變不虛生灾必有應洮鎮北
接松山西衝邊徼近聞敵人窺伺為謀叵測徃雖仰仗
天威掃空松山大獲竒㨗然和雙被剉毎懐報復經此
大創蓄憤必深其王之來豈真送佛僧哉善後計當早
圖見灾尤宜省懼除職等痛自修省及嚴行各該將吏
更加戒備外伏乞勅下兵部議請天語申飭大小邊臣
奉行惟謹或可以消灾變於無形而保疆場於孔固再
乞聖明軫念邊方災民特罷礦稅以蘇孑遺無敺而資
敵人此尤職等之上願也為此除具題外理合移咨查
照施行等因到部送司案呈到部臣等不勝驚愕此變
異之應恐不止陜西之一隅而消弭之道恐不止邊備
之一事也臣等稽之徃牒惟唐垂拱二年新豐縣露臺
鄉忽湧山出髙二十餘丈此其咎應載在史冊我皇上
所明知也説者謂天氣不和而寒暑隔人氣不和而贅
疣生地氣不和而堆阜出方今星躔失度水旱降灾迅
雷震擊火光時發太白晝見甚且經天此天氣不和之
極矣鑿山開礦裂地求砂坤元苞孕之氣發洩而無餘
造化含蓄之精流鑠而不韞以至地不能固脉而山崩
金不能生水而川竭坤不能奠維而地震此地氣不和
之極矣閭閻窮困復加之以必不能止之誅求帑藏空
虛復責之以必不能供之珍寳言利之小人蟻聚剥民
之中使鴟張徒役枕藉於巉巗流離悲號於道路民命
危如累卵世變紛如亂絲東師未起瘡痍西蜀復遭鋒
鏑都城之姦細潜伏畿輔之盜賊公行識者寒心忠言
逆耳中外太隔上下不交此人氣不和之極矣戾氣凝
而不㪚怨毒結而成形無怪乎贅疣堆阜之突然而出
也夫山者髙而在上地者卑而在下山忽崩而成溝地
忽起而成山陵谷變遷髙卑易位是隂乗陽邪干正下
叛上之象推理度勢必將有草野奸雄乗民之怨斬木
揭竿起而與國家為難者夫天下幸無事耳一旦有事
則藏怒蓄忿之民易動土崩瓦解之勢立成是皆羣臣
所屢言者特陛下不垂清聴丼羣臣者陛下之子也臣
子之誠不能動君父故言愈數而聼愈厭陛下者天之
子也天以此非常之變感悟陛下尚可恬然不以為意
乎漢臣董仲舒有言國家將有失道之敗天乃先出灾
害以譴告之不知自省又出怪異以警懼之尚不知變
而傷敗乃至此天心仁愛人君而欲止其亂也伏願陛
下體仁愛之心切傷敗之懼急為社稷之圖早建國家
之本忍難割之欲察導䛕之奸蠲無藝之征罷流毒之
使擴轉圜之度備臺諌之員通臣民之情開壅閼之路
然後勅下臣工共加修省俾各守正奉公輸忠報主安
民厚下積餉練兵寜綢繆於未事之先勿周章於多事
之日庻乎豫悦人心轉回天意若復泄泄然以天變為
不足畏人言為不足惜恐天怒人離變故百出追悔已
晩收拾甚難勿罪臣等今日不言也
　　皇長子大禮公䟽
為陽律已回普天稱慶仰懇聖慈明示大禮吉期以便
遵行事臣等近年以來屡承諭㫖有曰皇長子齡已過
期體已充足者有曰擇吉冠巾與婚笄同行者有曰其
冊立並加冠禮少候二宮落成之日行者有曰三皇子
五皇子六皇子七皇子俱已長成一併加冠分封庶兔
煩擾者恭繹綸音仰度聖意必謂今歲夏秋之間二宮
可以落成耳不意工程浩大尚有一二修飾未完者而
大工又暫停矣今兹一陽來復歲序將新臣等稽之祖
制揆之明諭有萬萬不容再緩者盖祖宗以來舉行婚
禮必於春時而欲行冠婚以正始必先冊立以正名由
今及春為時幾何而綸命尚未渙發儀章尚未豫備誠
恐臨時遲誤非所以仰體聖懐光昭令典也况淑女之
選已經數月皇長子睿齡明春十九知我皇上天性至
愛其於室家之願必有惓惓更切者臣等受國厚恩義
難緘黙不敢不請又不敢連章累牘致煩天聽故敢合
辭以請伏願明勅該部選擇吉期明勅各該衙門製辦
冊寳冠服儀仗等物俟元正之後首舉冊立之禮隨舉
冠婚之禮並舉諸皇子分封加冠之禮諸禮並舉百福
駢臻此宗廟社稷之大慶而中外臣民之大願也
　　黒龍王廟復命䟽
為欽奉聖諭事先該禮部以金山黒龍王廟丼霖應禱
加封廟號潭名立碑紀功題請遣官前徃潭所相視碑基
奉聖㫖是着侍郎余繼登吕鳴珂去欽此臣等遵㫖於
二十六日蚤陛辭西行一路隂雲四合細雨淋漓比至
祠下天日開霽近祠村民聞臣等至皆扶老擕幼擁列
道側懽呼向臣等言今春不雨麥已將稿榖種未布百
姓已無生理幸頼皇上慈悲為民䖍禱至誠格神時雨
應祈旬日以來麥盡吐穗榖盡布種有秋可望其感戴
皇仁如天如地真有莫能名言者臣等竊喜我皇上一
念為民真心遂能感神感民至於如此充此心也即堯
舜熈皥盛治無難致矣進至廟中見真人張國祥率朝
天宮道士正在廟中建謝雨齋醮臣等祗詣龍神起視
祠宇見正殿三楹建在山頂廟貌整嚴規制工麗問之乃
萬厯十三年我皇上臨幸後所重修者臣等因同國祥
上下相視廟前至廟門隙地一叚深一丈五尺濶五丈
三尺廟門外右為向下階級門左隙地一叚止深一丈
二尺八寸不足立碑建亭又下一層有三碑亭並列其
中一碑乃成化二十二年二月憲宗純皇帝御製碑碑
身髙四尺二寸濶二尺一寸下靣石座計四層共髙四
尺九寸左靣一碑乃萬厯十四年三月皇上為聖毋慈
聖宣文明肅皇太后製禱雨龍潭靈應碑碑身髙六尺
五寸濶二尺六寸石座髙二尺三寸濶三尺五寸右面
一碑亦同時我皇上御製禱雨靈應碑碑身碑座俱與
左一座同碑亭三座各方一丈五尺又下一層左為龍
潭右為隙地一叚深三丈濶二丈八尺此處立碑建亭
正與皇上先所立碑亭在上一層者相對况龍王廟在
上龍潭在旁足仰稱我皇上紀述功德之意此去又下
一層即為大門門外不逺即為潭水所滙處以南又皆
僧舎佛殿去廟潭稍逺不堪作基臣等謹具述所㸔視
據實開奏伏希皇上宸斷如果前地相應立碑乞勅下
工部募工礲石擇吉建立奉聖㫖工部知道
　　冊立䟽
為陽春在邇恭請蚤示冊立冠婚之期以便舉行事臣
等待罪禮曹今典禮之大莫有過於冊立冠婚者夫冊
立公典也公則宜公言之故臣等曩隨九卿科道合䟽
以請未敢𤨏凟天聼伏候綸音又踰月矣縁係臣部職
掌安敢緘黙以誤大典敢披瀝上請惟陛下垂聴焉夫
禮者聖王縁人情而為之者也禮有所當行者聖人不
能違夫時情有所當體者慈父尤當念其子今皇長子
親則皇上之元子也冊立社稷之本也婚禮人道之始
冠禮成人之始也三禮並舉我皇上明諭於一年之前
而臣等不能將順於一年之後猶可以為人臣乎且臣
等在部歲見宗室中有當封當婚者按例而請臣等按
例而覆皇上無弗與者夫不吝推㤙於宗室之子而顧
不早推恩於皇長子臣等知其必不然也數年以來君
父之成命未頒臣子之懇請屢格幸於去歲渙發德音
欲於冠婚之時先行册立之禮聖見髙明聖裁允當確
如金石炳若日星九廟神靈萬邦黎庻日望此舉乆矣
乃典禮臨近之言雖申於計部而選擇吉期之㫖未明
示於春官臣等竊以天下有大本願皇上早定之國家
有大禮願皇上早舉之朝廷有大信願皇上早踐之勿
更諉曰姑俟兩宫之成也盖皇上所御即為紫宸發號
施仁無所不可既不必候三殿又何必俟两宮若明春
三禮既舉待两宫落成之日皇上還御之時佳兒佳婦
趨拜於前豈不尤為宮闈極樂之事哉臣等於二十六
年題行各該衙門造辦錢糧未知完備與否儻或躭延
豈不有誤吉禮伏望皇上特降明綸行臣等衙門早擇
吉期務及春和舉此盛典宗社幸甚天下幸甚
　　火灾修省䟽
為禁地火灾頻發天心震怒未回懇乞聖明痛加修省
以盡消弭之實事十一月二十七日尚寶司等衙門被
灾一時焚燬無遺臣等不勝驚懼竊意我皇上敬畏事
天必將遇灾而懼側身修省以仰答仁愛乃伏候數日
未見傳示豈以為此常事不足以動聖心與夫人君事
天如子事父母父母之怒大而發聲小而徴色人子皆
當敬慎以承之安有兩宮三殿之後餘威猶震餘怒未
囘復此譴告而恬不為意者臣等以為災異可懼也災
異而不知懼則無可懼矣伏乞亟降明諭申飭大小臣
工同加修省諸可以收拾人心挽回天意者望皇上俯
賜施行則宗社生靈不勝幸甚臣等考之傳記火之神
曰欝攸言火之不可欝也火欝則必燃猶民之情不可
欝也人情欝則思亂皇上積年累歲不接見羣臣下之
情欲逹於上但憑章奏乃章奏又有時而不發上之情
欲通於下惟憑批答而批答又有時而不下即皇上聖
神孰敢有擅自稽畱者然積乆生玩積玩生奸萬一有
煬竈之夫釀成釡鬵之勢則君臣之情得無有欝而未
暢者乎皇上之開礦也此不忍加𣲖小民之心豈有貽
累小民今無論供給之費奔走之勞令民失其農業即
煎銀不出至於賣沙賣沙不已至於包銀日復一日俾
富者貧貧者死彼其貧苦無聊之情欲仰訴於皇上而
不可得也得無有欝而未暢者乎有店則有貨有貨則
有稅是皇上欲稍取之於富商非欲取之於貧民也乃
一官出而相隨者至數百人此數百人者又各相隨數
十人姦民趨利如蠅聚腥引類呼朋布滿宇内無一日
而無抽税之人無一物而非可稅之貨即今商賈不行
百物騰貴貧民無所覔食束手待斃當今水旱灾傷之
時何以堪此彼小民不堪情狀欲仰訴於皇上而不可
得也又無有欝而未暢者乎巡撫者天子所使拊循一
方者也廵按曰代巡所以代天子循行一方彈壓奸邪
肅清吏治者也議及礦税動被詰責此猶詰責而已至
於百姓所以安於田里而無嘆息愁苦之聲惟恃有守
令在乃一拂羣小即被誣奏皇上不察有無即累逮之
囚繫之諸臣力救而不聽小民赴訴而不聴夫皇上之
威雷霆也逮則逮繫則繫矣然逮不當其罪繫不服其
心彼其情得無有欝而未暢者乎行取諸臣皆有功於
地方皇上以為才而召之闕下者也乃以為可用而召
之又不用而覊之諸臣䟽請稽而不報彼既無民社之
司又無官守之寄米珠薪桂進退維谷即人臣之義遲
速惟命而諒其一念効忠之忱得無有欝而未暢者乎
夫匹婦含寃足動天意萬人所欝不火而燃所以通其欝
者是在我皇上而已伏望景然覺悟銳然改圖於臣下
章䟽可行與否一一批發勿更畱中以滋衆人之疑於
礦脉之細㣲者以漸封閉之於税貨之𤨏屑者一切停
免之於官民之不遵明㫖生事害人如打死平民打死
生員者按法而誅之假撫按以便宜之權勿輕損其體
面待守令以付托之重勿輕至於折摧行取諸臣及時
考選使各吐其胸中之竒以共濟艱難之運則人心既
鬯天意必囘有不轉禍為福者臣等丼伏欺罔之罪矣
　　告病䟽一
為乆病陡發不能供職懇乞天恩憐准休致以延殘喘
事臣年來多病愈病愈衰愈衰愈病自本年六月感患
痰𠻳延醫胗治服涼藥不效服熱藥不效服發㪚之藥
亦不效然猶抱病視事未敢一日偷安註籍其憔悴狼
狽之狀皆臣同官司屬及滿朝諸臣所共見者自十一
月十七日遂支持不前始註籍調理醫官錢藩等皆謂
自來痰𠻳未有延至半年以後者此其病根己深非旦
夕藥餌所能取效見今痰涎壅盛晝夜不得眠卧以至
脾虛不能化粥喉啞不能出聲自卧病至今昏暈者二
次矣雖視息僅存而肌肉全消伏枕竊念禮曹非養病
之地尚書非病卧之官况今大禮在邇必得年力精壯
者方可周旋臣病已深臣力已竭矣伏乞聖慈憐臣真
病真情毫無假餙特准休致囘籍安心醫治儻得延一
日之生皆我皇上天地大恩也奉聖㫖卿偶疾准暫假
調理痊可即出供職吏部知道
　　告病䟽二
為痼病難痊治療罔效仰懇天恩慈悲憐憫早放生還
事先該臣以患病乞休奉聖㫖卿偶疾准暫假調理痊
可即出供職吏部知道欽此以臣病困之極皇上猶不
肯遽棄賜以暫假望之供職臣伏枕誦讀感激泣零誓
當捐糜以答髙厚旬日以來博訪諸醫加意調治縁臣
自六月以來無日不服湯藥藥非對症脾乆受傷今湯
藥到口旋即吐出夫使病而受藥猶庻幾望痊可也今
不能受矣是臣病之愈無日臣命之盡有期仰惟我皇
上至仁如天不忍使一民一物或失其所况臣舊侍講
讀忍獨令臣呻吟委頓坐斃於旅舎床蓐之間哉伏乞
開天地之心憐准回籍調理俾臣少存視息不隕滅於
道路臣即死亦當效銜結於地下也臣不勝千萬哀懇
之至奉聖㫖卿㣲恙易愈宜善加調理痊可即出供職
不准辭吏部知道
　　辭印務䟽
為天恩甚重臣病甚危懇乞聖慈准辭印務以便調
理事該臣以患病再䟽乞休奉聖㫖卿㣲恙易愈宜善
加調理痊可即出供職不准辭吏部知道欽此臣伏枕
叩頭感激流涕思皇上之恩如天如地而臣愚之病益
熱益深藥餌不進粥食不消骨瘦如柴命危若露呻吟
苦楚之中竊念臣卧病一日則廢一日之職業患病日
乆曠廢日多即今新春伊邇大禮舉在目前臣病若斯
安能勉強憂愁恐懼病勢益増伏乞聖明垂憐准臣辭
印務得専意調治儻得萬一少痊當遵㫖供職不敢負
恩德也奉聖㫖卿偶疾未痊宜加意調攝印務不必辭
稍可即出供職吏部知道
　　告病䟽四
為乆病調治不痊勢漸沉篤哀懇聖慈乞賜骸骨生還
事臣於二十七年十二月内䟽乞回籍飬病與辭印調
理俱未蒙我皇上俞允且諭臣加意調攝稍可即出臣
即犬馬亦知戀主乃臣安心静養又一月矣藥餌滿前
入口即吐醫人環視無計可施病日益沉粥日益减是
臣典禮不效無力囘天陛下幸寛臣之罰而天實降之
罰也今己無痊可之望矣不得不忍死哀鳴於君父之
前臣聞古者君之於臣也壯則用其力老則逸其身病
則䘏其私臣病甚矣惟陛下憐而惜之耳盖臣報主之
心敢不自勉而趨事之力實已不支夫使臣力可驅馳
當此多事之時曷敢言去今臣病勢至此陛下即畱臣
亦不過呻吟牀褥虛糜廪禄而已果何益哉伏乞天恩
准臣回籍養病别簡才賢代臣之任賛襄典禮勿因臣
病廢之身而乆稽吉慶之典則臣感戴恩德生當效祝
誦之忱歿當圖銜結之報臣氣結魂悸語詞無倫不勝
恐懼懇祈之至䟽上不報
　　告病䟽五
為患病日乆職業日墮憂懼交并勢漸危困懇乞天恩
早放生還事該臣於本年正月二十四日以乆病調理不
痊具䟽乞休未蒙我皇上批發臣竊自傷犬馬之誠不
能上逹於天固其所也然天雖至髙而凡人疾痛愁苦
未有不籲天而訴者以萬物皆覆於天舎天無所可訴
耳使臣可以勉強支持何敢𤨏凟天聴第臣病根已痼
難於遽痊瘦骨已枯難於復肉呻吟床褥曠廢職業非
人臣所宜是以既有性命之憂復有官守之慮中心煩
灼痰火填壅飲食不思眩暈時發故敢復以真病真情
仰訴於皇上之前查得先年原任本部尚書于慎行羅
萬化俱以患病乞歸並蒙我皇上俞允慎行雖少延殘
喘萬化竟殞身道途今臣病體實與二臣相同而勢之
狼狽尤為過之伏乞聖慈准照二臣前例將臣放歸田
里俾得遂首丘之願臣即今生無以報陛下願生生世
世誓竭捐糜之報也臣不勝戰慄隕越仰天祈懇之至
奉聖㫖卿疾不妨在任調理痊可即出供職不准辭吏
部知道
　　辭俸䟽
為遵例辭俸以便調理事昨臣以乆病乞休奉聖㫖卿
疾不妨在任調理痊可即出供職不准辭吏部知道欽
此臣伏枕捧讀感激流涕盖恩為重命為輕敢惜狗馬
之軀不竭㳙埃之報但臣查得大明㑹典内一欵凡内
外文武官員患病三箇月之上俸糧截日住支臣自萬
厯二十七年十一月二十五日註籍扣至二十八年二
月二十五日已滿三月而臣身尚骨立不能離床伏乞
勅下該部將臣俸糧照例住支使臣得少逭虛糜之懼
安心勉就醫藥萬一尚望痊可之期也臣𤨏凟天威不
勝惶恐戰慄之至奉聖㫖卿疾宜安心調理痊可供職
俸不必辭該部知道
　　告病䟽
為病體萬分難支哀懇聖慈憐准致仕以保餘息事臣
於萬厯二十七年冬患病屡䟽乞恩回籍調理俱未蒙
我皇上俞允臣感激天恩義不忍恝於本年四月初三
日扶病見朝初四日謝恩勉強進部理事然氣血耗損
痰𠻳如初肌膚俱銷精神太减行稍逺必須掖持坐稍
乆即覺潦倒此舉朝大小臣工所共見共憐者臣何能
盡欺衆人而敢上欺陛下也延至本年五月十四日忽
感洩瀉至今服藥不效而臣二十七歲之子又復夭折
情關骨肉寜不痛心尫羸病軀堪此摧剥因而神思恍
惚語音失常委頓床帷時覺昏憒禮曹今當多事之日
而臣病卧私室不能倡率司官以致諸務稽延間或舛
錯則臣之罪愈大臣之苦愈甚矣伏望皇上憐臣真病
已久容臣致仕回籍别簡名流以賛邦禮則臣生保殘
息死且不朽矣臣非病極勢廹何敢輕凟天聰惟皇上俯
賜俞允臣不勝恐懼戰慄伏枕叩頭千祈萬懇之至奉
聖㫖覽奏知卿感傷致疾宜寛心調理痊可即出供職
不准辭吏部知道
　
　
　
　
　
　
　
　
　
　
　
　
　
　
　淡然軒集巻二
欽定四庫全書
　淡然軒集巻三
　　　　　　　　　　　明　余繼登　撰
　序
　　送查紹亭叅藩山東序
不佞方束髮時海寧紹亭查公已通籍為名司理竊意
以彼其才自顯庸也乃遲回者餘二十年始以憲大夫
備兵津門又二年始晋叅藩政督東方漕務夫才賢而
偃蹇阻抑不得馴致高位則不能無少望往往傳舍其
官日冀得代去公沉抑乆比再起家僅以次逓遷不越
常調顧能屈能伸彌抑彌奮方其治津門也當南北舟
楫往來之衝又水旱為災能精心經畫為一方圖便計
裁省驛傳優䘏窮簷奬進良吏禁戢靡宕妨生椎埋作
奸之徒日鰓鰓然即理其家務無以踰此故兩載間亷
頑貞淫起敝維風俾下邑大夫行公之意得各舉其職
而無一切牽纒之患于公行依依不忍舍詣不佞請詞
竊按山以東古齊地地連畿輔轉山東粟由汶濟而達
京師其勢甚便故國家之視齊猶外府然齊故大國即
史所稱車轂擊人肩摩何其盛也當其時南支楚北支
燕西支三晉軍興之費無歳無之而猶號富强於天下
今臨菑瑯琊猶故也山海魚鹽之利無改于昔也計歳
所輸縣官費者不及昔之什一而户鮮蓋藏民稱凋敝
安得所謂家殷人足如古昔者乎農民畢命耕作猶不
能滿歳額煩使者執簿書繩之比歳㐫至捐内帑佐百
姓之急而一二不逞尚嗷嗷以時詘為辭嘯而過市掠
富人粟此何以稱外府也夫督賦者主在足賦賦税不
充見謂溺職然以取盈之故而䖺䗤其民令顛頓溝壑
若逋逃潢池此其憂不獨無賦之患矣賦者不從天降
鼂錯所云生于地長于時而聚于民力者也蓄其力不
違其時使人懐樂生之心則野無貧民國無逋賦故催
科撫字兩者勢若相盭而機實相須也予獨怪漢武帝
日事征伐以虛海内于時諸臣不能輕徭薄稅與天下
休息顧希上意指籠天下鹽鐡出告緡令以重困百姓
卒之上未獲其利而民不聊生至今令人於邑非之故
治賦有道横征暴歛藝極無經者舛也纎取倍計竭澤
而漁者拙也促期煩㑹急如逋亡令貧民稱貸商賈牟
利計之左也驅游惰之民墾生榖之土出山澤之利適
徵㑹之宜如是而已昔人有言知取之為取而不知予
之為取夫能知予之為取者可以富民可以富國可以
操大柄而盈縮天下之元氣是皆公之所素裕者方公
守安慶也逆卒稱亂大璫肆螫呼吸之間成敗立見而
公不難宻謀顯訟以熄其燄而折其威此其鎭定之才
剛毅之氣乆有大過人者又何難從容持籌而調停均
節于無事之時也
　　贈林大夫丹臺三載考績序
今之校士者猥云吾取人以才耳不必盡以尺矱繩之
予竊謂不然夫才者材也將以適用也不尺不矱何以
適用不適于用何以言才此義不明而才之名為齊給
爲便利才之流為夸誕為蕩悍晚近世士性能稍異往
往溺其末流樂其名稱薄經常而競恢憰裂官常而恣
胸臆曰吾非常之才安可繩以尺矱也夫信如才而可
以齊給便利夸誕蕩悍稱也則古之宣慈惠和明允篤
誠者何以稱焉又何孔子之所嘆以為難者而今滋多
也故宣慈惠和明允篤誠才之質也齊給便利才之末
也夸誕蕩悍才之賊也予嘗持是說以語同志獨曾直
卿氏以為然比直卿典試而所首舉者為漳南林君林
君之文固温醇爾雅守先民之尺矱者也予謂直卿能
得才即直卿亦自詫林君才未幾而林君以次出典深
州直卿言州牧之職其率屬也如守其親民也如令筮
仕而典州者難畿輔諸郡部使者之所㳫至彼此異勢
愛憎異情是非易淆毁譽忽變筮仕而典畿内之州者
尤難予謂直卿意難林君乎以林君之才何難恢憰其
詞以解于世俗之耳目薄而不為也夫不肯越尺矱而
為文乂安肯越尺矱而為政以尺以矱于治奚難焉深
人杜君榮者予同年友也為予言君始涖事察謡俗問
所疾苦􁄭積蠧省供億罷法令之妨民者行之踰月吏
抱牘受成無敢短長民不畏吏㑹歳饑君周行阡陌間
發倉粟以賑之緩征弛役釋禁輕刑一意與民休息行
之踰年百姓安于田里無愁嘆之聲無流離轉徙之志
爭相戒捐其小忿不以煩君爰書訟庭無事君乃進文
學弟子與陳說經術剖析疑義俾不悖所聞歸之大道
又以月旦屬諸父老為分别禮義科指出敎民簡易册
頒布之俾歸各訓誨其子弟以風易閭里行之三年民
化其訓樂其業訟獄衰止桴鼓不鳴青衿之子彬彬然
質有其文舉其鄉者倍于往昔于是部使者疏君治狀
上之功曹主爵者奏君最按令甲得封其尊人如其官
璽書既下㑹其尊人來省視君為具法服陳制詞帣鞲
為壽融融樂也予間以杜君語語直卿因共嘆君之治
大都在平法令振困乏清犴獄興敎化斯皆有司之尺
矱無他奇也而君次第推行之期當于民心而止卒令
事集民安名尊而親顯彼其竝時之吏以才名自蓄者
其精神之馳騖豈不欲陵君而出其上而一敗僇辱豈
獨其性殊哉彼亦窺見世之一二揚詡為吏者用小治
辨或好氣敢往輙得意去故不勝苟且之心而縁餙伎
俩以庶幾于一快遂至此極也而耳食者猶然扼腕而
惜其才以是為才才豈人祟耶國家亦奚頼若是才也
者而用之也昔成𢎞之間禁㒺疏闊居官者寛然行其
志而毋務狥其名日計不足歳計有餘民以太和海内
殷富今能吏日多奸軌日起法網日宻民生日窮至勤
主上操三尺以申令之而宣慈惠和明允篤誠之士猶
不得與齊給便利夸誕蕩悍者較軒輊則才之名誤之
也治行如林君而以高等褒顯其所風者大哉㑹杜君
來徵言以賀用次前語歸之
　　送憲大夫彭秀南擢浙江大叅序
秀南彭公備兵津門幾三載以治行最擢浙江叅政行
有日矣郡邑諸大夫服習公訓而惜其别也走使來徵
贈言予竊意津門在京師宇下為咽喉要地今倭夷猖
猘闌入朝鮮破其國走其名王朝鮮不能支將乘矯汛
而犯津門有急則京師恇擾公治津門久諸所擘畫如
䘏民饑清獄訟詰奸宄飭武備一切出令布憲皆惠民
實政故數歳以來旱蝗為災民半菽不給而溝壑鮮瘠
萑苻無警戎器既除卒伍不譁當此之時使公持籌於
上諸大夫禀仰畫諾循令而從事則人樂為兵兵樂為
力滄瀛之間隱然藩籬之固奈之何移公而浙也浙與
津門地有輕重勢有緩急主爵者謂何令公釋重而趨
輕舍急而就緩乎已而自念主上天覆宇内何知南北
即以輕重緩急言人情毎難所重易所輕備所急畧所
緩難則圖備則無患易則弗慮畧則弗圖弗慮弗圖乃
足虞矣公雖去津門而整齊振刷之具固在天子又僴
然念重地之急也特置文武才幹之臣廣召募精訓練
以坐鎭之即有倭患而倉卒足恃浙故嘗創于倭䖍劉
特甚雖其人勇悍能奮脰不顧然徤者應募而北壯者
老幼者生未嘗見冦欲其聞戰聲頓足犯白刄斷死於
前難矣何者未嘗訓之無以作其氣也公為監司能布
恩信稽尺籍伍符得士卒心兹借公而南欲公即所已
試者而効之南乎况我之所重敵或難之我之所輕敵
或伺之我之所急敵或避之我之所緩敵或乘之公在
津門而備其所急則重地重公在浙而備其所緩則輕
者亦重輕者重而重者益重矣顧予之私憂過計而欲
倚重于公者不在倭而在盜蓋倭如豺虎然豺虎窺垣
有垣可扼艎􁀙既備漂忽難前獨今海内虛耗家鮮蓋
藏歳一不登枵腹待食者十室而九待食而無以得食
則待斃不能坐而待斃則轉而為盜矣蒼赤盡為蟊賊
鉏䥳悉化為戈鋋一夫䲭張千人蟻聚萬一有冀幸之
夫乘間而用之此奸雄之資而亂之始也計浙與三輔
何異正昔人所謂無亂形有亂萌是不測之憂也予計
誠過敢以質之于公願公以叅伯之重南而銷越之民
萌旋復以中丞之節北而銷三輔之民萌則南北長無
事矣公有意乎予將計日俟之
　　饒陽令閔君考績榮封敘
閔君汶令饒陽之二年通前令上高時計滿三載當報
政主爵者上君治行中賞率乃按令甲下璽書褒予之
贈其兩尊人暨其配如其官璽書下饒陽饒人士介同
年王君來徵贈言不佞竊惟士方未遇無不自意安有
屈首受書而不能取顯庸累歳月之勞以榮其親者乎
然今之資適逢世者何限至有紆青紫積歳時而父母
不沾一命者則為吏之難也夫吏治難而令尤難令難
而畿輔之令尤難畿輔宻邇輦轂部使者數倍于郡國
賢者易以騰聲不賢者易以蒙詬無論不賢者請言賢
者共事而吾處其名則不賢者忌共賢而吾處其上則
賢者亦忌賢者忌則陽與而隂敗之不賢者忌則浮慕
而計壊之上意不吾嚮則因其不吾嚮而明言以毁其
功上意吾嚮則因其吾嚮而㣲言以毁其名此猶其相
與者請言其上者上有所欲急而吾偶緩之則指為廢
格上有所欲緩而吾偶急之則指為廢令彼之所緩此
或急之彼之所急此或緩之而吾以應此者應彼應彼
者應此則一事而彼此之喜怒異民便于急上或緩之
民便于緩上或急之而吾從上以拂民或從民以拂上
則一事而上下之毁譽異㣲文小例動皆纏牽而欲三
載之間孚下獲上送往事居一無所失以完吾名難矣
故曰畿輔之令尤難吾不知閔君治上高狀乃王君則
道君之治饒者矣君治饒競絿剛柔一無所偏主而一
主于至誠先民而後身先實而後名在饒再閲歳妻孥
不以入官舍蔬食浣服蕭然如旅人民有陷文罔者毎
曲意矜之不得已而後致之法即置之法而情常溢于
法之外甚至狴獄累繫亦歳給米糈生活之獨胥役為
奸利即窮治無少縱細至筆札之㣲亦日有程稽勿令
得剥削吾民邑有三功臣田租額故輕于民賦猾民利
其輕而擅其利數世矣比均田令行民賦稍寛矣復欲
以其租竄入民田中百計經營至抱牘走闕下君力持
不可為分别所以異卒令不得逞其奸邑故下濕水則
田為沮洳水去則沮洳者為腴田田無定額豪者往往
私其腴田而匿其賦以賦累窮畸民君亷得其狀為大
搜伏田凡得田若干頃邑常以水故卒移養濟院于學
宮之左而移演武塲于邑數里外廢而不講者更數令
君喟然曰兹胡以稱右文而無忘武備哉乃捐月俸為
擇近善地易置之而又以其暇延禮逢掖士為剖析疑
義校諸騎射于農隙以示威衆銷萌之意王君述君治
狀不具悉其大都若此夫邑故僻壤無行李之往來故
君無境外之交以借資而釣譽其精神之注厝獨孜孜
于便民之事又巧宦之視以為不屑為者故民受其利
而人不忌其名身居其實而上不疑其偽以日月得上
功有司寵施其親世之所難而公得之易兹可不謂榮
幸哉漢世政尚綜覈吏治蒸蒸盛矣乃其所尊寵者不
在趙京兆之流而在潁川渤海彼潁川渤海固敦本尚
實崇禮厚俗無他竒也主上哀憫元元抑矯䖍吏而痛
繩其墨者其意指猶漢法也君既以舉職當上意博榮
施則無難於畿輔之令當無復有難君者華紱恩綸固
未可量矣王君曰有是哉請書之為異日左劵
　　邑侯馬瑞河交奬敘
邑自清宇林侯之後缺無令者亦越三時握篆視事付之
隣邑之貳蓋數年之煦育不勝三時之朘削矣晚得馬侯
以趙博士擢令吾邑趙與吾邑俱畿内地侯固稔知邑之
地瘠民貧賦重而役繁也而又當亢旱之後朘削之餘百
姓嗷嗷朝不及夕甫下車即問民疾苦竭心思求便計乃
條為十八議上之郡守監司暨諸直指使者予之者十九
不予者十一不佞聞而嘆之此十八議者謂不便于民耶
則民便之矣夫令也令一邑苟利于民專之可也矧論定
而議議而復請請而復行顧猶然有不予也者此何以説
也如必惠自上流令不得議則令可嘿嘿無事已乎又安
所稱令也卒之不予者不勝予者未半載而奬予之檄交
至於是諸搢紳士洎父老子弟來徴贈言不佞竊惟智者
不逆上以任譽志士不嘗試以徇名侯計以紓民之困
而不計上之予否是令之職也非以博名高也不慕名
高者不樂諂言不佞安敢以䛕詞進聞之聖人舉事必
藉于權而成于斷權者事之幹也斷者事之機也權一
者能制計定者難惑請言令令者如大將建旂鼓以令
衆而左右進退惟其指使而不敢越之謂也故令行則
治否則廢雖然亦難言矣令以一人坐堂上而利口機
械之徒伺吾好惡而圖以竒中欲興利而言利者進欲
除害而言害者進欲利害一切報罷而為無庸有事之
説者進人情變態莫可究詰故能操利害之柄則令行
科條煩蕪書䇿稠雜而能不沉于辯不溺于辭則令行
勿朝鼓瑟而夕改竽勿議事擊鷙而當事首䑕則令行
勿與知之者謀之與不知者敗之則令行其言是其人
非則用其言詘其人其言公其心私則察其心并詘其
言則令行有擅行不顧擊斷無諱牟利于身而結怨于
百姓者必無赦則令行夫叢藉人以神神去而十日枯
矣虎藉狐以威威行而百獸畏矣是故其威内扶者不怒
而民畏當機立斷者不勞而成功故曰致治有常利民為
本從政有經令行為上而上之知不知無與焉此勞人
之特操而賢者之上願也不佞又聞之竭言不讓忠也
聽言不二明也忠無隠情明不拒物侯儻不以予言為
過計繇此以議功名于世其所至非不佞所能量矣
　　邑三尹邢晉川交奬叙
今仕宦自長令而下若丞貳簿幕上之人即見以為冗
𤨏而無當于用歸功奬能十不一二而嚴譴苛責十常
八九彼見上之凌折之也其亷者捄過不贍碌碌奉其
職其卑者幸旦夕無事為囊槖計耳此無論上之人薄
視之即其人自視亦以吾冗瑣耳惡能勝其任而愉快
也嗟夫人之才品豈縁官秩而顧以崇卑為賢愚哉博
平邢君既受牒為吾邑簿予識君邸舍君曰某有先人
之敝廬足蔽風雨不腆薄業力耕其中足以自老必不
敢以官為利以自㸃也予謂君曰夫才品在人有限不
可强致而所可自靖者心此心不㸃則是非毁譽榮辱
得失舉無以撓其中執此以往即盤錯重鉅無足為難
者况舉一職效一官也君既視事而精勤舉職亷平不
苛能不媿其言蓋簿縁河設職主河不主民事然署不
在邑而在邑之别鎭鎭去邑遠舟楫之所徃來商民襍
處于是有舍其職業不理而理閭閻之爭訟者鎭有榷
稅輸之郡者歳數百金皆簿為之徴輸緩急之間不能
無所染指故往往不為河決溺其職去則為豪奸挾其
短長以敗噫兹豈官之罪哉君至一切謝絕民事云自
有主者獨日夜行河率其徒役􁀙􁀙然視隙岸而繕治
之毎當秋夏之交至舍河上督畚鍤力與河敵河即暴
發不至没禾稼為運道梗君又悉輸稅之苦曰古之税
者㕓而不征今有有其貨而有其税者亦有無其貨而
有其税者甚至有無其貨并無其人而有其税者吾力
不能為商人請命忍漁之哉故年來市㕓空虛而逃徙
不至盡者君之惠也君所為精勤亷平類如此久之而
部使者奬予之檄交至奬多媺詞大都如前所稱説者
邑諸君子欲從予受詞往賀予惟古人有言賞異等罰
不肖舍是無以治天下然今賞罰之權提衡于部使者
部使者在昔㣲行閭閻察吏治得失耳目皆以自任而
後漸寄之監司郡守監司郡守倦于伺察而漸寄之私
訪之奸耳目自任則部使者為政寄之監司郡守則監
司郡守為政寄之奸民則奸民為政部使者為政是是
非非百無一失焉監司郡守為政十不失五奸民為政
則是非淆亂不可知矣蓋奸民而操上之權將睥睨長
令隂詗而陽持之其視丞貳簿幕蔑如矣彼小民見其
易危一不當即羣起而嘵之亷近堂卑法日以削夫既
樹之秩庶務之所倚辦而其勢至使上之人輕之下之
人又輕之以至不敢自重則安可不藉一賞以示吾之
獲上使人不敢狎視而思易踰也諸君子所為賀君之
意其在斯乎若君之心則固不以官為利者而又何利
其名也
　　贈學士陸敬承先生視留篆序
高皇帝定鼎金陵倣古𢎞文麗正遺意置翰林院延天
下名儒若青田龍泉諸君子日侍左右相與闢草昧之
路諸君子逢時遇主亦各輸所志黼翼鴻猷樹豐功而
垂休問故雖宸極北御百數十年留院之長無所事事
至比于隠丈人而天下視之如鼎彛鍾吕崇重而莫敢
望焉豈非地以人重所從來久遠哉予往歳偕宮諭陸
君試士留都循故事讌於瀛洲之署升堂四顧恍然若
有數君子者揖讓於前而庶幾遇之也君之言曰今天
下諸司間曠幽寂無如留院最者吾得長是署吾意將
甚適焉予漫應之曰君自適其適宜無不可苐吾儕無
樂君有此適也君曰何故予曰君朗識淵𠂻博聞雄辯
與之髙談竑議扢古酌今纚纚洋洋靡不各究其指能
令聽者虛往而實還故吾儕視君為友為師為蓍為蔡
安可令君一日圖南而自適也蓋又一歳君晉秩學士
綰篆而南長留院事竟如往歳所言夫閒曠幽寂之司
吾儕不欲處君乃世固不能舍君豈君意自適其適而
主爵者莫能違耶抑君以前上書不報近有所陳説又
未甚尊行其言遂欲屏跡而南自處於若進若退間耶
君往矣勿以守空篆苐坐私闗吟卧自如亦勿徒尋六
朝遺跡躡空觴咏以悠悠為愉快夫天下變故毎若於
卒來天下事功亦嘗苦於卒辦藏智蓄謀計當有待則
當機應變用始有餘方青田龍泉諸君子伏在田間世
疑於不用然其心未嘗不願宰天下垂功名于竹帛也
主上神聖何難歩武高帝今適深居静攝未遑覽君之
疏耳如一旦清燕之暇取君先後所陳説者紬繹之而
概於中有詔召君處以啓沃賛襄之地君出所未用者
以濟艱定傾與青田龍泉諸君子比績而争烈當自留
院起矣君戊子所舉江右士某君某辛卯所舉南畿士
某君某來索贈言予不􁌫於詞姑述先與君語者稍次
苐而歸之
　　賀劉諫議母胡太孺人貞節序
予貳禮曹主在褒揚海内婦人女子之節烈者以惇倫
勵世厚俗維風今國家道化所翔洽最久亡論郡國歳
所上貞女節婦事後先相望即都門之内薦紳之家數
月來有幽閨姱節者二焉一為馮太史母劉孺人一為
劉諫議母胡孺人劉孺人别有序胡孺人者幼􁌫女訓
十五而歸贈君又三歳而舉諫議君二十九而贈君死
孺人於時不難以一死相殉而顧諫議君㷀然也乃大
痛曰死易耳誰其撫此者以續劉氏不絶之脉而報夫
子於地下也於是謝妍華攻苦食貧日夕督諫議君於
學比諫議君成進士讀中秘書至今官臺使者具孺人
事疏聞於朝下之部部覆如其言得俞㫖表厥宅里孺
人益太息曰未亡人始望不及此其及此天也吾徼天
之幸以報夫子足矣而忍自以為名哉聞者益賢孺人
適李君蒼泉將鳩里人為賀徴言於予予惟婦節難在
士夫家尤難田婦野女澹泊素甘心無二慮士夫閨閤
其於紛華靡麗狎目薰心一旦寂守空閨母子形影相
弔悠悠歳月歴數十年而介然漠然無盛衰之感此非
心堅金石者未可易言故曰難也孺人伯姒居尊官顯
榮赫奕獨孺人單門弱息歴百艱以有今日人見其老
綏禄養晚載榮名無弗為之艶羨者而詎知其至難至
苦匪易致者哉夫天人之際交相為報天之報孺人惟
諫議君孺人之藉以報國家亦惟諫議君孺人身兼教
育之事彼其自幼至今家庭之間所為諄諄訓誨者舍
貞之一字當無他說矣夫從一靡忒不以生死易念婦
之貞也純一不二不以利害易操臣之貞也諫議君幸
得身為近臣出入禁闥於天下事無所不可言且值多
所可言時上至衮職下至民生利弊知無不言言無不
盡勿抗厲以為高亦勿避忌以為能使吾不負言之名
而天下受言之利此善行孺人之志而報主上之職分
也審如是則所為光顯孺人者又有出於貞節之外者
矣
　　送馮用韞學士奉詔歸省序
萬厯癸已秋馮君用韞晉宫詹學士視翰篆䆮䆮嚮用
矣㑹其尊人仰芹先生以河南大叅入賀萬壽還移疾
乞致仕用韞聞之即具疏請歸省視天子嘉其意予五
月休沐加賜金幣俾乘傳以歸予造用韞問曰君胡為
乎歸也曰家大人歸矣吾安能勿歸曰君家大人胡為
乎歸也曰病矣安能勿歸予曰君家大人能自二千里
外望闕而趨陛辭而往頃得一再奉觴見其飲食笑語
不異往昔此不病明甚無亦謂君家累代仕宦而今又
父為叅伯子為翰長德業聲譽皆世所指目艶羨故鑒
滿盈之戒而為是止足之計乎予竊謂不然夫滿盈若
器器有可以斗升量者以斗升注之則滿盈滿盈則足
足則止不止則溢江海之大利盡萬物萬物得之以滋
以生故衆流歸之百川灌之不見其止亦不見其滿盈
人之器量亦猶是矣先生江海也昵而就之城府不設
肺肝畢見徐而察之則澒洞淵泓蓋渟之無窮而資之
無盡也夫天下無事即中材亦可以自効天下有事非
卓犖之才難與應卒今饑饉薦臻羽檄交馳不可謂無
事矣君家大人既身負其竒自宜畢智竭力排難解紛
以樹尺寸報累葉之寵榮奈之何當五十有五之年抱
十不一試之畧猥自託於止足之說遽求便安以自遂
其私也夫世惟需才而才之用世各有所重才非大用
者以退為世重知進而不知退則敗名才可大用者以
進為世重知退而不知進則無功君家大人果才盡而
退乎抑有才而不盡用姑以退為名乎不挾其才而進
以就功乃挾其才而退以就名豈以其所重在此所輕
在彼也且君家大人進則君即欲歸無可指以為名而
國家于君父子兩得其實用退則君之歸適得借以為
名而君家父子獨享其榮名彼榮名之不可滿盈也猶
之禄位也欲以避禄位乃以就榮名與其退而就榮名
有其名而無其功孰與進而就禄位有其名兼有其功
也用韞曰子得其一耳穿楊之射百發百中猶貴善息
吾弱冠登朝一蹴而至金紫即家大人不歸吾猶懼弓
撥矢鉤也而况家大人病也予曰夫所謂弓撥矢鉤者
以末勢言也君雖顯庸乎而守閒曹弄柔翰虛言無用
今漸柄用矣是方其調弓均矢時也而即虞其撥且鉤
乎且天之不易生者才也人之不易得者時也非功無
所施才非時無以建功才如利刃不試則鈍時如隙駒
既往不復君行矣勿謂少壯為可常勿謂歳月為可愒
奉詔而往奉詔而還俟君他日功成名遂然後奉身而
退稱君家大人百歳之觴為詞林盛事當自有紀述之
者無俟予言矣
　　奉贈夢翁李老先生榮晉南少司馬序
夢池李公撫畿南久廷臣以公名賢屢推轂公屢報罷
戊戌冬始晉少司馬佐留樞事行有日矣真定徐令藁
城錢令以予為公宇下士具公治畧來徴贈言蓋予反
覆公事而嘆公之難服主上之明也薊保晉三鎭為京
師屏蔽自欵市至今獨薊鎭猶苦未寧耳晉不被兵保
鎮益無患無患遂無備無備遂無兵公意敵可猝來而
兵不可猝整備不可猝辦故始至鎭即簡將練卒補乘
飭具節約浮冗修理亭障經營於久廢之餘而振起其
積弱之勢此公之難也趙魏六郡民鮮蓋藏暵旱艱食
不難轉徙為盜縱之則亂急之則愈亂公為諭諸長吏
察疾苦省勞役發倉廪勤賑䘏不驚不擾徐為措畫而
萑苻無警田里皆安此又公之難也中使銜命開採戒
令勿擾公禁之不得抗章攻之不得引身避之又不得
力難坐制其横勢難坐視其横一操一縱其道委蛇不
令喜不令怒卒使我無其跡而民受其惠此又公之難
也邊臣守禦三韓間兵連不解羽書狎至方調兵朝鮮
又調兵津門兵固公所素練也然練之則足分之則不
足自海上戒嚴敵且生心公以其足者分以備倭而以
其不足者留以自備日討軍實日辦軍資以義激其行
者而以恩撫其居者令行者無怨居者無虞此又公之
難也貧民半菽不具而軍興轉輸百需取給焉百姓嗷
嗷所在思亂公為躬厯郡邑拊循而慰安之减騶從損
供億未至咸不聞有公至者既至而德意所流温於挾
纊乃始懽然幸公之至也故即力盡不勝役財盡不勝
求而嘆息愁苦之民卒無呼譟而起者此公之力也又
公之難也方公疏上忤上意衆謂且得罪去而上知公
信公推心不貳委任不疑晉公副都御史再晉今官浮
言不能揺讒言不能中蓋海氛未靖畿輔重地不可一
日無公故留公必海冦既平始晉公秩以酬公勩故曰
主上之明也或謂知公不宜令之南置之散地予謂不
然天下有變自外起即至猖獗有所限隔而防禦之易
自内起即至㣲眇易於嘯聚而削平之難防變於未變
則從容暇豫而其圖易防變於既變則倉皇舛錯而其
勢難今倭雖去屬國雖安而奸人以利事惑上聽者紛
紛四出此范文子所謂内憂不可謂無事也留都根本
地長江上下悉為盜區數年來所為防倭計者其畧可
睹已識者有隠憂焉公既身當其難而拮据於多事之
日必能圖難於易而計畫於未事之先所為用公者意
在斯乎則益服主上之明矣
　　贈劉斗墟叙
世之仕宦於時者孰不思自顯庸也以顯其親此人情
之必不能無者而豪杰之士或不然蓋人不可狥則身
有所不暇計法不可撓則榮親有所不暇及若吾邑侯
斗墟劉公其人也公守合州值有採木之役公主在集
事而虞在擾民卒之民不擾而事集㑹忌者讒之子直
指公見直指白所以不擾狀無少遜謝直指恚甚何物
守乃强項如是即以擾聞上怒逮公赴詔獄公毅然就
逮緹騎卒冀賂稍折辱之公曰守惟無賂故逮逮則逮
耳守故無賂也㑹州民數千百人隨公攀號争醵金錢
為道里費公悉却不受逮者為感動善視之比獄具不
如直指言守得釋僅鐫三秩既而起黃安令再令吾邑
一以愛利為治行比邑人有亡其馬者謂吾邑人盜買
也且指與盜通然邑人實不買馬令某遣人逮邑人且
急索賄邑人罄所有賂之不能滿其欲計無復之遂雉
經死令某怒未已復逮繫其子并欲逮子家屬公曰買
馬無左驗而株連不已是吾民可魚肉也父母之謂何
執弗予令某愈怒為汚衊語中公或曰某豪有力能毁
譽人公將滿獨不能忍一人以徼寵于先人公曰吾知
有吾民耳終不以一命隳吾守卒不予兩臺監司即不
惑于蜚語然無肻薦公者久之隣州獲買馬者并獲盜
事始白比邑所遣人論如律臺使者益知公寃服公執
争露章薦公遂得以考最追封其先大夫如其官余子
曰當公之抗直指也慮不顧身矣而身卒以顯其撓豪
令也計亦不顧官矣而顯卒逮親事有因敗而成功因
毁而成譽者類如此總之公無心也公之心誠于為民
而已善乎曽舜徴之贈公也曰吾輩居恒抵掌謂天下
事任真心為之靡有弗效即未必效也而真心終不可
化夫惟真心也故不可化如可化是是非毁譽之心非
真心矣予聞公在合州州民失火比屋延燒公直趨火
所祝曰民無知勿災民罪在守守當其災民懼焚守争
挽守去守固不去曰欲捄守當捄火民争呼捄火天為
反風火乃熄歳甲午郡邑旱甚榖價翔涌人心皇皇公
布衣蔬食行祈于郊㑹有言某所龍神是洪武初遡河
而來者神最靈有禱輒應公為文禮請之將至郊公郊
迎時從禱者數百人見有蛇盤伏道側共提擊之公以
為神止勿擊令左右盛水于盎祝之曰果神也入此水
吾得禮奉之祝畢蛇蜿蜒入水中四顧舁者無驚怖狀
既至郊壇置神座前有頃復蜿蜒繞神身據神兩肩下
視人移時乃去遂大雨遠近霑足及境而止境以外旱
如故嗟夫公之真誠至于格神天感風雨而乃不能動
人猶令倐伏倐起也豈人勝天哉卒之天報善人非天
卒勝也真心效也公今晉工曹入留都竊意天下之至
蠧財至不可詰者無如工役之事彼閭閻脂膏出之民
者十入之官者五出之官者十入之工者三夫出之民
而入之官者此公所習知其出之官而入之工者不知
公何以為計而節縮之也公之行也予不能與邑之父
老子弟攀卧留公特表公居官之槩以當輿人之誦不
敢飾一詞焉
　　送馬瑞河邑侯擢守霑益敘
邑侯瑞河馬公治吾邑幾兩考矣察三輔治行無如公
最諸往來境上問謡俗者無弗知公賢兩臺諸使者無
論奬予之檄即露章而薦無虛歳乃並時之吏率用積
次得遷去而公獨鬱鬱守一官不得調有疑之者間以
問予予曰不調固宜夫仕尚巧而公拙是安得調問者
請其狀予曰巧吏尚嚴酷為能務以刑罰繩下而公依
于豈弟日煦育之至笞箠不妄加人巧吏急于簿書期
㑹緩于民所疾苦公所孜孜在為民興利除害徃來阡
陌開通溝瀆務多積貯以備惡歳廣賑貸之本巧吏朘
民為儲峙以飾供億或為境外之餽廣交要譽而公獨
捐俸餘新學宫置學田治塗建橋建久長之利巧吏多
陽浮慕其屬而隂把其罪冀移過以自解公一以至誠
馭下吏務在成就安全有不當上意者調護之尤謹巧
吏視上官意嚮有可中其欲者不難瘠下以肥之公屢
迕當事忍于甘誚讓而不忍厚算苛求以剥取錙銖之
利巧吏或偽增戸口收取異等之效公再審編輒覈䆮
耗减孱弱不憚損其戸數巧吏先文法後敎化公按里
為社社立三老羣鄉之子弟訓誨之表貞闡幽示民為
善之路公之政不能具述要皆世所厭薄不為者大較
拙矣問者曰如子言誠拙然巧者勞拙者逸勞者罔功
逸者有成拙者竟勝久之公以積勞晉霑益守于是問
者詫予謂拙勝言效予曰否以公之賢上之不得被徵
召為䑓諫次之不得入郎署纔得一州又萬里外蠻夷
之所錯處是不免為巧吏所揶揄安與較勝哉問者曰
不如子言霑益荒服非如畿輔在宇下也北望長安君
門綿邈吏治得失非如三輔郡縣朝布令而夕上聞也
部使者兩歳始得代文罔疏闊非如畿内直指持斧四
出耳目繁視聽廣也而又貨財之所出囊槖難厭部落
易凌人有忿心往往起而捍吏則見謂夷人之性易動
難安輒用斬殺束縛從事夫夷非易動也使民有不安
其處者易動之勢也主爵者計以為用武徤吏不如用
良吏公久以循良著稱故推擇為牧使安之耳矧霑益
眎建昌若東西家然在公實為便地何言拙宦不如巧
且吾聞之巧者恃人拙者恃天人不勝天則巧不勝拙
故拙者勝嗟夫仕宦之路如轉轂然巧而拙乎拙而巧
乎予不敢知然予偶覽輿圖見霑益之南有地曰交河
者以盤江蠟溪合而名之也宇宙之大為交河者無幾
乃公起家交河而今之典州又得交河則公于吾邑視
若朱氏之桐鄉戀戀不能忘而造物者又或若象公意
擇此地以畀公令顧名思舊不忘以交河之治治霑益
也是天之置公抑又巧矣公之行也邑搢紳來徵贈言
予因論次與問者之説歸之以質諸公而為公别
　　贈大中丞見泉魏老先生六載考績序
魏公見泉撫晉以來滿再考矣此近日撫臣所未有也
朝臣以公名德廷推公可大廷尉可佐院務可南北卿
貳者數數然也不報公念其尊人封中丞公年踰大耋
疏乞歸養苦情苦詞即令伯之表不切於此亦數數然
也不報或遂謂公素直道屢抗章言事上心恚公故以
此覊公予曰非也公自西臺躓而復起屢遷而至今官
此上知公也知而用之用而覊之必不其然蓋所為中
格而不報自有覊公者非上意也然所為公計即未可
知所以為晉人計則善矣晉故邉鎮敵人昔所蹂躪自
貢市以來寢戈息燧惟欵是恃士馬日以凋殘垣墉日
以圮廢轉輸日朘以供苞苴將吏日偷以待遷擢彼此
相倣後先相襲若謂固然恬不知怪自公之鎮而墨吏
望風解印綬去不則改心易慮從公於道又不然則已
露章彈之矣公以身律監司監司以律長令長令奉意
指各治其郡邑各詢疾苦各務節嗇務本尚實興廢起
敝閭閻有恬愉之樂田野無愁苦之聲此公之有造於
晉也烽煙雖不作而公防邊愈至日討將吏而訓練之
簡其不任者易置之士馬羸弱者易之器械朽敝者治
之城堡墩墻之當創理者繕修之於是鎮始有將將始
有兵兵始有騎乘器具要地始有城邊地始有墩堡垣
墻無事則為桑土之圖有事足為守禦之備此又公之
有造於晉也世之偽儒謬為詖說以釣竒炫世相習相
煽自南而北俾新學小生日漸惶惑而沉溺公為創立
三祠祠其鄉之先哲羣諸士於中親為論説勒之石示
以惇倫尚實之是崇虛騖詭之非諄諄諭其子弟令子
弟歸諭其父兄務使邪說以息學術以正敎化以興風
俗以醇濳移黙導而無其跡此又公之有造於晉也公
剛腸疾惡見司餉之臣有以出納干公議者不難按蹤
跡紀奏之怨有所獨歸而無所避勢有所反噬而無所
辭使此為覆轍後為殷鑒膏脂不屑越於貪人金錢得
霑被於邉戍此又公之有造於晉也全晉課税名為公
費實皆私蓄公意費一也用之公則公用之私則私故
不以稱使客而以飭武備不以資問遺而以充軍實實
樹鎮戍藩籬之固隂省帑藏徵發之需此又公之有造
於晉也予嘗泛觀天下之人才士十一清士五十之一
直士百一然才者未必清清者未必直即清矣而或至
絶物直矣而或至陵人是又譬之嶮崖瀑泉無所用之
矣公清操直節世所共信而為國為民一念發於真誠
故所至舉職不徒以亢厲為高即拜疏移疾閉閣待命
而一切庶務不廢經營自入晉至今無二慮此又人所
不可及者公在晉久人多為公怏怏而晉人戀公如孺
子之慕慈母惟恐失之故曰所以為晉人則善也予不
善䛕人公亦非受人諛者因晉藩臬諸君子之請而摭
公撫晉之槩如此主上方勵精理道與衆更新諸沉抑
外寮者漸以登進今司功氏列公治狀必且褒勞加秩
以驛書召公無疑予以為公在外能扼公之身而不能
扼公之澤不下於民在内則諫有所不必聽言有所不
必行至於力所不能及不知公有何轉移調劑之方予
且觀公之後矣
　　贈斗墟劉侯考最遷秩敘
古今談吏治者莫盛于漢然觀班史所載循吏如黃次
公朱仲卿輩寥寥纔數人耳又皆以愛利敎化為務噢
咻如慈母然無它奇也其當時之吏如奉職盡節直法
行治以摧折擊斷為名使豪强重足而不敢犯豈不稱
其任而愉快哉乃不得與前數人者比績而竝列以是
知吏道所尚在彼不在此也今俗日趨于偷吏日競于
法即使民有所赴而然有所畏而不得不然亦非太平
之原父母之誼矣吾邑劉侯聰敏識事發奸摘伏批郤
導窽常有餘才而不盡用其才一主于仁愛化導以安
全愚民方下車時或有言邑吏舞文能上下其手以出
入人罪者猾役與吏為奸没徵税以自腴而責償于善
良者奸民飛詭善隱田租者游民不能自食或䑕竊以
幸旦夕之命者輕薄惡少無市籍商販作務而鮮衣媮
食不難聚黨剽刼者左道之徒百千為羣以誑惑愚俗
者侯曰以吾力去此如從竈上掃除耳第民者從教而
不從令善治民者使民見德而不見刑于是每詣學宮
與博士坐堂上羣諸弟子考德問業親自飭厲間問民
所疾苦及吏治得失有盡言相正者不為忤輒謝不及
後當自改不以顔色拒人恐不復聞吾過也諸生有明
經飭行者欣然奬借不啻已出以勸誘其餘度邑之村
聚為社社凡十八推長年有行者為之長取高皇帝諭
俗六言而演其義俾聚其社之人訓誨之即窮鄉僻處
亦時躬莅其社自為講説勸以為善防奸節用殖財之
意又鄉置里正父老得平決訟詞有訟者俾各就其父
老平之其處議兩造稱平即聽其决始而飾詞相加既
而内悔願自省改者率置不問以是善者愛信之頑者
瞿然而願化向惟見利今知有理義矣向惟骫法今知
耻矣裕于財者稍稍能出粟周其鄉之貧乏矣羣盜大
者就擒餘漸戢而改慮矣言左道以恐喜人意者俗且
疑信叅之矣嗟夫筐篋刀筆吏之所為兢兢也即弟子
師且倚席不談而侯獨以禮義為簿書以敎化為期㑹
使民興于行誼者日以衆多是不當與次公仲卿諸君
子埒哉諸君子遇漢盛時皆增秩贈金或入為公卿侯
今亦以考最贈其先大夫如其秩而又新擢南水部郎
寖以貴顯不可謂不遇矣邑兩學博暨諸弟子來徵贈
言侯之種種善政難具述兹特表其化民成俗者如此
　　贈郡丞杜充菴考績敘
郡丞主郡國盜賊凡萑苻出没及椎剽為奸利者皆得
督郡邑賊曹掾以時察之蓋佐其守以禁奸銷萌綏靖
一方也而郡國大者則又置閫帥一人率其屬以威不
軌而備非常于以佐守丞之所不及吾瀛固畿輔大郡
也楚充菴杜公丞吾郡三年矣行將具治狀奏績闕下
而閫帥時君率諸武弁求所為華其行者以不佞郡人
使為之詞不佞竊嘆古之弭盜易今之弭盜難漢神爵
間渤海盜起命龔少卿治之移檄罷捕盜吏諸持鉏鉤
者皆為良民勿得問比解散則又假以倉廪以慰安牧
養之用是盜賊悉平訟獄衰止異日秉政者用慘礉為
務立捕盜條例盜起不發覺發覺而捕弗滿品者以溺
職論坐課累守上及監司當其時即欲罷捕盜吏不虞
縱冦乎持文法者不以廢格詔書議其後乎幸勿束以
文法矣主錢榖者能聽出倉粟假之乎即令許發廪矣
又安所得粟乎故曰難也公四令大邑所至以亷平取
効不愉快于武健以燿聽睹蓋成進士十餘年始以積
勞擢郡丞公亦無褊心不少望益修其亷平之政為條
敎頒行民間諭以勸善防奸之意下吏仰畫諾奉約束
無敢假徼游名恇擾百姓者百姓亦凛凛服從其敎化
即有不逞朝發而吏夕禽之數年來歳屢祲小民安于
飢寒無作奸犯科以扞文罔者齊魯晉魏中山之間民
傷于旱所在蠭起無敢潜入郡地為冦掠者則以公之
恩威所為讋服者素也於戱儻假公以便宜之權渤海
之治奚難哉渤海政成漢主親召見晉水衡都尉職親
近以示褒顯主上數下恩澤詔書捐内帑分賑窮瘠又
慮飢民去為盜賊患苦百姓惓惓嚴飭有司無使滋蔓
其垂意吏治民艱何啻漢宣公以考最詣闕下儻按考
功書見公精勤舉職當必有顯擢以酬前功而責後效
者矣昔王生敎龔少卿即上問治狀不可有所陳説宜
止曰主上之德當其時吏民富實安于田里故所為對
宜止此今郡中無所積蓄歳稍稔民猶食半菽一遇水
旱不徙則死夫飢寒切于身慈父不能有其子此公所
明知者萬一陛見時得賜清問當極陳疾苦情狀無徒
如王生所置對矣
　　賀崔友泉榮薦叙
予同年易憲副君選嘗言其邑侯崔公之賢也曰公通
才朗識無隠弗晰當幾能斷然亦惟是利于民者始為
之於民弗利不苟變常便於事者始為之于事弗便不
輕易法威以束胥吏而不以槩齊民惠以寛􁏁嫠而不
以及奸宄色笑以禮諸生而不以假左右予嘗一再㑹
公於長安旅舍聆公言論丰采而知君選之言不妄也
自公宰邑以來而悉公治行騰在薦剡者無歳無之久
之以積勞晉秩郡倅分署予邑之别鎭未兩月而廵按
侍御陳公即露章薦之蓋猶以肅寧日治效也鎭諸君
子將稱觴賀公而命予修詞予謂公先主治民今主治
河治民者嘗苦其不足治河者嘗苦其有餘民不足則
窮而為害河有餘則溢而為害故治民者當撫摩之嘗
勿使至于窮而治河者當隄防之嘗勿使至于溢至于
順其性則一也公既治民而效矣又奚難于治河哉或
者言函牛之鼎不以醢雞郡倅視令誠尊然令之職兼
倅之職專兼則得游于職之内專則不得越于職之外
以公之才而使束于行河一事他不得與焉是縳孟賁
之手而觀其鬬羈騏驥之足而觀其走也無以自表見
矣予聞徐沛淮泗間河水横流城邑為圮黎民其魚督
河者皇皇然無以為計儻晉公崇秩使主其事得以自
見其奇當必有良䇿異謀成宣房之功以紀績太常者
又不止清一帶之流為部使者所薦揚而已敬以是復
諸君子之請且以俟之異日
　淡然軒集巻三
欽定四庫全書
　淡然軒集巻四
　　　　　　　　　　　明　余繼登　撰
　序
　　壽陸年伯七袠叙
方小子登之讀中秘書也海内兄弟執經而敬業者三
十有一人又十四年為萬厯庚寅而諸兄弟列在交㦸
内者纔六人耳此六人中兩尊人稱具慶者又纔三人
三人者宫諭陸敬承馮用韞少司成楊貞復也貞復家
東粤道里遠故楊伯氏不能時來獨陸馮兩伯氏能來
陸伯氏之來也以就養而馮伯氏之來以官予小子竊
自意陸伯氏業儒不就而就敬承之封此其為人必㳺
心自恣放浪形骸之外馮伯氏少年登第數歳而至臬
大夫為大夫者已十餘年此必以體貌相加遺盱然峻
也既而隨諸兄弟脩子弟禮謁見兩伯氏則陸伯氏貌
甚莊諸兄弟亦以莊見嚴問則諾對則起三爵而壽三
揖而退儼然以賔禮遇之暨見馮伯氏則驩然若舊藹
然若父子家人舉白而浮信心而語盖畧分忘形而又
能令諸兄弟畧分忘形也小子則退而私嘆謂兩伯氏
者皆壽徵焉何者以予私視今之人未有不志于功名
者也然有得有不得得之則操操則慄慄慄慄之形毎
睢睢而矜觀聽不得則侘傺而不平不平之發恢恑憰
怪謷乎其不可制此豈其性然哉遇以時異性隨遇遷
適人之適而不自適其適故態不同摠之滑和非長生
安體樂意之道也陸伯氏以靜為其性自為儒為封君
貴人少而壯壯而老有得有不得而無適非靜無適非
靜故無少年侘傺之情無謷乎不可制之態無封君貴
人之氣勢馮伯氏以動為其性升而沉沉而復升意無
不得而亦無適非動無適非動故内忘得失外忘町畦
兩伯氏之性不同皆自適其適者也自適其適則性得
性得則天全天全則和豫通而不失乎兌日夜無郤而
與物為春故曰皆壽徵也今年陸伯氏滿七袠敬承將
具舟楫迎養長安舍中諸門下士亦將介敬承為伯氏
壽敬承所舉武闈士若干人來乞言予小子何知長者
姑述夙昔所為壽徵者復之若馮伯氏長予小子五歳
耳尚未及稱壽則請俟九十為卿士時予小子然後為
抑之詩以祝之
　　賀御史大夫帶川劉公八十壽敘
莊皇帝臨御之四年東西邊期大舉深入京師戒嚴有
詔特開制府于通州起前左都御史兼兵部左侍郎帶
川劉公于家統諸路入援兵馬公至明號令申約束壁
壘旌旗精彩皆變敵偵我有備逡巡退去諸援兵解散
而公亦乞身歸矣公歸二十又二年為今萬厯辛卯公
春秋滿八十鄉之薦紳先生將飾羔鴈以賀而授簡小
子登使修酌者之詞予小子髮始燥時公已宣力疆塲
議功名于世今予小子髮且種種亦竊妄意公老矣比
戊子之夏予小子以使事過公里候公起居見公齒髮
形神無異壯夫又里中人言公毎以歳時馳逐角射擊
狐兎以為娯因嘆卓犖非常之才造物所獨厚其精神
意氣與常人殊盖常人之精神意氣常不足而非常之
人常有餘夫以不足而覬心于有餘故用之而常見其
不足惟有餘故隨其所用皆用其所餘而不見其不足
公生平敡歴十七治戎國家歳苦邊則借公防邊苦倭
則借公勦倭其節旄所指東自遼海漁陽西北則上谷
雲中又西則榆林南則浙西七閩暨粤之東西大小百
戰親執桴鼔立矢石間或躬擐甲胄身先士卒或以寡
擊衆以弱卒抗方張之敵或彎弓橫戈以殿大軍衆或
股慄失色而公精神益壯意氣益閒數遭口語或以功
為過而公一不介意亦未始一語自明一聞詔命即怡
然就道跡公所厯無論南北山川風氣燥濕異宜即馳
騖于鋒鏑出没于波濤揺撼于是非毁譽成敗利鈍之
中在常人不勝其憧擾憂勞之態而公處之夷然不因
以滑和不因以虧其生則公之精神意氣猶槖籥也豈
非造物所獨厚以為社稷之衛者哉肅皇帝最知公屢
承特簡兩起公于衰絰之中而授以兵柄故嘉靖之季
公之勛庸最多自西敵欵闗邊圉無事世無用于公而
公亦無求用于世今敵人敗盟䖍劉内地天子􁃊然西
顧勤拊髀之思廣羅才杰期以宣助國威安固疆圉予
意求嘗試之臣不若求已試之臣用新進之臣不若用
老臣秦之伐楚不收功于信而收功于翦漢困先零廷
臣無踰充國者公功在邊疆名在天下今之敵國固耳
聞而心攝之矣主上儻還公舊任令得用其所有餘者
一戰成功班師奏凱著續王朝立威塞外此正公鷹揚
時也何憂邊患哉詩人頌君子無期之壽而先之以邦
家之基夫常人之精神意氣不足故不得不斂之以自
壽其身非常之人不直自有餘毎用其所餘以建功立
業令邦家奠安而身名俱泰此大臣之壽而詩人所謂
無期者也予小子不􁌫于詞敬以是為公壽而復諸薦
紳先生之請
　　壽甘母吳太孺人序
甘侍御維藩予禮闈所舉士也侍御始為令滿三載得
封其母呉為太孺人乂五載入為侍御史又三載而太
孺人壽滿六袠于時侍御方北按兩闗南按楚王事鞅
掌不及以時歸為太孺人壽獨心怦怦懐循陔陟屺之
思焉今歳辛卯太孺人六十加一侍御方被命按呉得
以其便抵里中稱膝下之觴而侍御君同門友官都下
者咸欲介侍御為壽從予受詞予惟人子于母苟可自
効其力無愛也然實無可効者何者子之願親不過曰
福曰壽天下之壽考福禄視其親之徳耳則是福壽者
親之所自有也人子何所庸其力為人之子而于親之
福與壽一無所庸其力于是不得不兢兢然立身行道
蘄以榮名奉其親故人子之榮親以名其壽親亦以名
昔雋京兆毎行縣有所平反則母喜不則怒不食京兆
欲就母名故為政不殘今去漢乆遠而雋母之賢人能
道之此榮其親以名者也魯侯宜大夫庶士于是詩人
歌燕喜而頌壽母今去魯逾益久遠而魯壽母之名不
衰此壽其親以名者也夫曼倩為京兆即多所平反不
能出京兆外魯侯雖主一國然地不越數郡其所宜大
夫士亦且有限而二母藉之聲稱當時榮施後世今侍
御所按部自燕趙暨于呉楚大郡數十其身所平反何
限藩臬之吏郡邑之長禀仰畫諾其所宜者何限諸所
宜所平反戴恩徳而頌太孺人者又何限太孺人身不
出閨閣而名聞九重德載制詞舉手加額祝千萬年壽
者半海内是侍御所得効于太孺人者以視古二母不
知其何如然予私意曼倩賢者獨史不載其母之年魯
母誠壽而詩所稱率多媺詞無事實侍御儁才今且駸
駸嚮用其遵用慈訓以膏澤蒼生者日以益盛太孺人
視履强健日見其子廣錫類之孝錫庭闈之光者無已
時即垂之史册播之歌頌恐又二母所不得兼者矣侍
御歸帣韝上壽其以予言為太孺人誦之太孺人將訢
然舉君之觴又將北向而舉二三君子之觴
　　一崑李封君七十壽敘
曩予分校禮闈得永春李開芳伯東氏制義讀之温醇
爾雅甚愛其為文比見其人則温温大雅盖望之而知
其為君子也夫文士之文直文耳考其人即如其文者
百不一焉以此重其為人伯東官度支精勤舉職司農
胥役視諸庾為外府歳時私其餘無常數伯東不欲以
民之脂膏填谿壑節而弗與三載積羨幾萬石留以遺
代者伯東不難以身為怨藪而名日起予以此益重其
為官予既久與伯東交得悉其家世始嘆伯東之砥行
不獨天性然也盖得其尊人一崑先生之教多焉先生
博學工文詞以明經久待銓次廼能絶意仕進獨與其
弟少崑先生日奉其母太夫人温凊朝夕融融然適也
先生家素裕為義田以贍族人至親戚閭閈之寒欲衣
飢欲食窮之欲周者皆歸先生先生以緩急資之無恡
色至于自奉則簡澹朴素結社觴詠之外無所紛華夫
天道損有餘益不足而人毎席有餘之資以求滿其所
不足先生辛勤鉛槧即博一官未足以償其初志顧重
親而輕功名輙棄去不就華衣美食極聲色之娯亦富
人常態廼儉于身而厚于人天以有餘奉先生而先生
欿然自處于不足之地故今伯東有聲郎署先生以伯
東貴冠服煒然稱封君而太夫人猶健無恙仲子舉于
鄉將與伯東接武競爽庭闈燕喜福履融鬯則天所以
益先生而先生不知也客歳秋伯東從里中來言先生
今年滿七袠盖予悉先生生平而後知伯東之所以能
官因先生之教伯東而知先生之自為壽夫人之長生
者非能續之使長也謂滿其生之數也太倉之粟歳歳
灌輸至多矣然不積則不盈假令人人如伯東滿三載
積至萬石又安有窮時財賦者國家之命脉也人身之
精神命脉賦予有限以有涯隨無涯則日靡日損而流
貫有所不浹先生既以節嗇之理為身又以節嗇之理
教子盖深于有餘不足之說者形不勞曷敝精不用曷
竭觀今天之所為福先生知其所為壽先生者矣老氏
云修之于家其德廼餘由此言之先生之壽固未可量
也請以是藉手伯東而佐先生之一觴
　　王母張太孺人八十壽叙
先是直𨽻按臣言臣所部有文安縣孝子王某者生甫
朞月其父某棄家去不返孝子長有識輙自傷曰天下
豈有無父之人哉吾不難殉吾父獨奈何無以奉吾母
也既受室纔數月即辭其母往踪跡其父逾八年貧無
資困者數矣頼有天幸不至殆卒感異夢得與其父俱
歸今事雖往宜旌之以勵薄俗天子是其言為表其閭
而孝子之名遂大顯孝子有丈夫子六人其少者曰贈
觀城公觀城公四子兩舉進士兩進士者今户部郎中
應霖尉氏令應期也户部君主度支久大司農以為才
推擇司遼左餉户部君有難色予謂君難遼左耶君曰
臣子之職事不避難吾何有于遼左苐遼邊地去吾鄉
遠勢不得奉吾母偕行吾母老矣吾安能無陟屺之感
也予甚服其孝因知君有太孺人云君去遼之明年為
萬厯辛卯太孺人春秋滿八十太孺人有壻御史中丞
蒲汀姜君語予曰自不佞為王氏壻與户部君兄弟同
研席者十餘年太孺人以子畜之今幸得以便歸登堂
為壽敢徼一言于子予因問太孺人閫儀狀姜君言太
孺人性勤儉又至孝事其舅姑暨其繼姑甚得其懽心
予因嘆婦人之德不難于勤儉而難於孝婦人之孝不
難于事舅姑而難于事繼姑彼子如伯竒賢如閔損不
能得之于繼母而太孺人能得之于繼姑甚矣太孺人
之孝也昔萬石君馴行孝謹而諸子孫皆孝以孝聞于
郡國王氏自孝子以孝為子孫率太孺人遵用其教以
事其尊人而户部君兄弟皆化于孝夫孝之道可通于
神明神明所祐則家其用昌身其用寧故太孺人行年
八十坐視其子孫之成立而形神不少衰非偶獲倖致
也天生户部君兄弟立身揚名以報孝子生太孺人以
生育訓誨户部君兄弟而又使壽考康寧得身食其榮
以報太孺人是太孺人之身天所保艾不限于司命者
世之談母儀者操一機杼吝一黐糈即斤斤焉侈其勤
儉而冀壽考之來如持左劵以方諸太孺人蔑如矣此
大小之辨也太孺人之壽也户部君兄弟各從官所出
禄餘市甘脆純綺以進而伯季在膝下者率其諸孫曾
舞綵于堂進百歳之觴又㑹中丞君過里中執爵而就
子列煌煌乎華觀哉使邑之父老子弟望廬而嘆曰天
之報施孝子如此則太孺人之壽所為風者大矣
　　封給諫雙橋劉翁暨配范太孺人偕壽敘
雙橋劉翁家世業儒翁少以儒名試輒利久乃弗利翁
益下帷發憤誦讀不問生業范孺人操作佐之至朝夕
不給淡如也不為輟業翁性質直諸所為事親交友一
禀于至誠有田若干畆饘粥所資庚戌大蝗所過無遺
穗翁整衣向蝗祀之蝗飛去不為害其至誠能動類如
此翁有子今左給諫濟滄君讀父書頴悟過人翁撫之
嘆曰造物令吾售也不至今日至今日弗售也命也吾
有子能竟吾志吾尚矻矻胡為乎㑹莊皇帝御極詔博
士弟子年高有行誼者予冠服郡即以翁應詔牧伯為
致章服如制翁既脱博士籍乃一意督給諫君于學而
范孺人日從㬰之給諫君遂成進士讀中秘書有聲于
諫垣歳辛卯典試東方士便省其兩尊人依依子舍不
忍去翁孺人覺之促之行曰若起諸生歴清華居耳目
之職官以諫為名當日取天下事為主上别白言之以
庶幾報萬分一奈何以老人為念且兩老人健善飯又
吾家望長安如在宇下若苐徃吾當乗春和就養長安
舍給諫君乃還報命今春仲遂具板輿迎翁孺人于邸
舍㑹給諫君滿一考最得封翁如其官母范為太孺人
時翁七十加二孺人亦如之里中諸大夫宦于朝者欲
介給諫君為壽而不佞修酌者之詞予惟士方俛首佔
俾未有不欲自致顯庸者致之不得而求得于子則渉
世久長故父母而食子之報者百一耳人情久抑而不
得遂一旦得于其子不怙勢以凌其鄉人即聚物以自
愉快其不然而不以是兩者累其嗣人又百一耳為人
父母而不得食子之報人子無可奈何于天食子之報
而累及其子人子無可奈何于親翁孺人雙白同榮親
見其子之成立躬睹制詞身披法服生平蒿目而不得
致者自其子得之而意常有以自下郡大夫賓禮之學
宮辭不往時或有所造請猶引諸生禮避匿之兢兢然
若恐開罪于鄉之人貽給諫君累者給諫君竭鍾釡之
入供為㫖甘而翁斥甘㫖之餘周其閭里居處服御深
自貶損無加于為諸生時是造物嗇翁之前豐翁之後
而翁居嗇以嗇居豐亦以嗇老氏論嗇謂之重積德而
要其歸以為長生久視之道翁其得老氏之㫖者乎老
氏又言修之于身德乃真修之于鄉徳乃長修之于國
徳乃豐翁之居身若鄉其大較可睹矣幸出其緒餘以
訓誨給諫君使毋以貽父母憂而避德怨毋以避德怨
故而諱謇諤倡衆正之風矯羣枉之路令服給諫之能
者誦庭闈之教則翁之德嗇于為身而豐于為國其所
為壽者大矣
　　李母程太宜人八十壽敘
納言李君有母曰程太宜人者當君為令時封太孺人
後為納言晉今封封三年為萬厯辛卯太宜人壽七十
有九矣諸大夫與納言君㳺者願舉百歳之觴而授簡
不佞登使為之辭不佞與太宜人同梓里閨閤懿行知
之頗詳盖有合于壽理者四焉太宜人之歸于贈叅議
公也不及事其舅姑獨得事其大母臧孺人當其時臧
孺人春秋高而叅議公有一弟一妹尚幼叅議公又為
諸生習博士言不問家人生業閫以内咸倚辦太宜人
太宜人躬勤機杼操井臼上奉大母下贍食指外佐叅
議公于學内撫育其弟妹畢其婚嫁甚得臧孺人懽心
臧孺人嘗執其手謂曰孝哉婦也吾無以報婦願婦有
婦如婦孝也夫婦德莫先于孝孝者百順之原而福之
基也是宜壽叅議公博學能文一試輒受廪于庠然數
上有司數不利心不能無少望太宜人常持時命之説
寛釋之叅議公學無輟業卒以明經入貢者太宜人力
也夫為人婦者日望其夫子顯庸耳安計其時有利有
不利哉太宜人甘心隠約無觖望信命樂生外物不以
滑其和故其天全而神無卻是又宜壽太宜人仁心為
質能䘏窮賑急下至臧獲大不至笞小不至詈納言君
始綰綬時即諄諄戒之曰若未仕時見吏務為嚴峻者
毎於邑非之意恨不自為也今若乃自為之矣其麗法
求中勿令人更於邑非若哉納言君遵用其教兩宰劇
邑嚴而不殘兩邑之人聞之亦無不舉手加額誦太宜
人仁祝太宜人壽者夫仁生理也人所歌舞天必從之
是又宜壽太宜人生而端重幼習女紅不妄笑語以此
為婦則為母儀今老矣日惟靜坐一室性尤簡澹無所
紛華即家人無敢以諠譁之色靡麗之服見者昔人有
言端慤凝靜者天福之夫天亦安能屑屑然日求端慤
凝靜之人而福之哉天下之理陽主動隂主靜順之則
吉逆之則否太宜人之端重靜之體也靜則有常是又
宜壽故曰有合于壽理者四焉故今行年八十而耳目
聰明手足强健不杖不扶望之者知為壽徵也諸大夫
曰信如子言皆太宜人所自為壽矣納言君獨無所為
太宜人壽者乎曰有之方納言君之以治行徵也宜入
為臺諫㑹有齮齕之者乃得郎署踰年而晉今官夫納
言誠尊重然宣德達情主在修故事胸臆約結有竒安
施又遷轉率不越其曹人或為君怏怏而君顧甚懽予
間問其故君曰吾嘗讀靡盬之詩嘆為人臣者之不能
為人子也藉令吾得拜臺諫東西南北惟主上所任使
吾欲順吾親而舉吾職吾又安得行吾志而奉吾親哉
今吾官不出長安長安望吾鄉一水洋洋不數日可達
吾思吾母即奉而北吾母思吾鄉即奉而南吾母甚適
也母心適吾願足矣官之冷煖奚計焉予聞君之言若
此此即君之所為太宜人壽也夫母之于子欲聚廬而
處者情也欲違親而仕者勢也非其情也非其情而强
抑之以令其子人子亦非其情而强抑之以從其親于
是有循陔之思有陟屺之懐猶澤雉蓄樊神雖全不王
也納言君之母子寧有是乎既以禄養又以志養故曰
此君之所為太宜人壽也太宜人之自為壽不逆其理
納言君之為太宜人壽不逆其情由此言之太宜人之
壽非不佞所能量也
　　奉賀李母程太宜人八十壽敘
凡人情有所德則思報報則祝祝願不已則冀望以不
可必得之福人思以此自報其所天報人者亦思以此
報人之天母者子之天也詩曰欲報之德昊天罔極德
無極報之之心亦無極故子即至愚靡不欲其親之千
萬年壽者夫人之壽以百歲為期其不能千萬年亦明
矣而人子必以冀其親者心無窮也報人者亦然故詩
人之頌魯侯曰萬有千歳眉壽無有害夫德魯侯則亦
祝魯侯壽已耳而必及其壽母亦若欲其母之萬壽無
害者何也則思報人之天者也友人納言李公筮令于
齊與校文之役所得齊魯諸名儁往往輒成進士公亦
輒以所得于慈訓者教之仕則公于諸士師之乎實子
畜之故諸士眎公亦師之父之而其眎公母程太宜人
亦猶其大母也今年春二月太宜人春秋滿八十時公
門下士于君泰寰方為西臺侍御史而何君乾室適以
大計至于是兩君思為太宜人上萬年之籌而過不佞
使為之詞予念兩君皆嫺于文奚不自為一言以發祝
願希望之心而顧俾予代為之言也又念魯侯宜大夫
庶士則感德而思報者惟大夫庶士為甚乃壽母之頌
不出于大夫庶士而出于詩人之口豈以詩人之詞能
揚徽美備采擇而垂無窮之問哉故詩雖不具言魯母
作如何壽而至今百千餘年魯夀母之名尚藉以不朽
慚予小子何能為役獨念當太宜人設帨之辰有聞人
顯者稱門下士與諸子若孫鞠􁦪奉觴祝壽考而頌萬
年則李壽母之名當藉二三君子而傳之百千萬年與
魯壽母並稱燕喜矣予客歳之春曾從諸大夫後升堂
而觴太宜人述太宜人母儀内則有合于壽理者甚備
故兹不具論而論兩君所為感德思報祝願冀望之意
如此以先諸酌人
　　賀姜母劉太孺人七十壽敘
世所指吉祥善事無越富貴壽考故人情于此㒺弗希
覬者然一有希覬即屬非望惟人子舉以冀其親而人
不議其非若曰此必至之情不容已者也獨奈何親之
于子而亦以是冀之也子幸而成立日望其為達官貴
人即貴矣日望其富厚以自腴又日望吾壽考安寧焉
而久食其報見世有富貴熏灼者不勝其艶羨焉而舉
以責望其子子不得則閔閔然如農夫之望歳焉繇是
不肖者率溺志其中即賢者亦不能不貶損其志以就
親心之所欲而蘄奉一日之歡則教之失而俗之靡也
自予與蒲汀姜君並官交㦸之内知君有母劉太孺人
又知太孺人母儀甚備姜君無它兄弟獨子耳婦人之
情無弗憐愛獨子者溺于愛則疎于教而太孺人兼用
愛勞以佐義方之訓君既釋褐服官政又時時以約已
便民之意砥礪其志節勿使沈于俗而浸淫于富貴利
達之中不愛紛華以示意指而勸其亷故二十年來亦
有禄入以給滑柔而甘㫖無加味也用御史晉今封寵
榮光大而翟䄖不恒御也獨聞君為長令能以愛利為
行則喜聞君為御史惠文所至聲稱燀赫則喜聞君守
廷尉輔法而行多所平反則喜聞君槖中蕭然不以黄
金歸介壽則又益喜人見太孺人年開七袠髪不加皓
而加澤貌不加癯而加腴以為是姜君能以禄養致然
而不知其是能以職養者也君惟以職養不徒以禄養
故能守其榮名厚禄以奉太孺人故能順適太孺人之
志令優㳺于榮名厚禄中而載其恬愉以究于高年夫
曼倩由母為良吏而雋母以曼倩顯孟博由母為賢人
而范母以孟博顯以太孺人方之奚媿焉此皆不爵而
榮不禄而富不久視而壽而况太孺人又富貴壽考如
此其備也恢乎天壤盖無幾矣予不嫺于詞不能談壽
理姑因諸大夫之請而妄意太孺人所為壽與姜君所
能為太孺人壽者如此
　　壽邢槐忩年伯七十
不佞之成進士也與文安邢公照同籍因公照識其尊
人槐忩先生先生世以戴氏禮教授于鄉鄉之學禮者
皆出先生之門先生賦質醇粹為文典贍自視取一第
如取諸寄乃門下士多以資逢世公照亦舉甲苐官行
人而先生猶然守博士籍也可不謂命哉公照為行人
滿三載例得貤榮先生先生不應守舊業如故久之乃
以明經為博士又以博士高等為定陶令令定陶未朞
月㑹意有所不可輒自免歸郡守監司相與挽留之竟
去不顧時公照方以度支郎督餉寧武聞先生歸意或
有它恙亦移疾歸侍食飲而先生固無恙也又時時督
公照出公照出之明年先生春秋滿七十㑹公照奏最
晉封先生如其官諸與公照厚善者欲以言賀先生而
先生門下士大理少卿姜君來徵言不佞竊聞古人有
言人之性壽夫性者生也人生而具耳目心思口體則
亦有耳目心思口體之用如耳之聰目之明心思之智
慮口之言四體之便利皆性也然愚者不能用智者能
用而又極其用不能用者無所貴壽極其用者自汩其
壽夫唯在用與不用之間者為能達生而年壽得長焉
夫聽不能聰視不能明心思不能慮口不能言四體不
能便利此其與木石何異世亦奚賴若人者而用之也
故無所貴壽智者聰明馳騖意慮經營率足以從其所
欲欲無涯而用亦無涯迷而不悟役而不休智殫力竭
未老先衰然後鑑形羞貌興啜嗟之思焉譬之大尊酌
多而速盡此自汩其壽者也先生之才睥睨一世即不
遇于時而亦不欲因貴于公照志將有所用也卒之訓
士士服治民民安窮經之用庶乎見一斑矣悠悠世路
曷其有極濃艶薰灼亦復如是故上不見齟齬内無所
屈抑而一旦飄然掛冠如棄腐鼠兹可為庸俗道哉耳
不極聴乃有餘聰目不極視乃有餘明心思口體不極
用乃有餘間今稱七十人古所稀矣髮不加短而益澤
形不加癯而益健此非有所增益也為能滿其生之量
也然先生以能用者自用以不極用者寄之公照與諸
門下士以大其用自用者可以不極而寄諸人者則無
所不極是先生以不極之用壽身而以無所不極之用
壽天下也先生嚴不佞不敢以䛕言進敬論先生所為
壽者如此以先諸酌人
　　誠齋許公母邱太夫人九十壽敘
邱太夫人者憲大夫誠齋許公母也方公為侍御時真
心直道侃侃不撓予心慕之然猶未悉其能孝比讀公
陳情疏而後知太夫人之賢與公之孝也太夫人舉三
子公為中子以嗣其仲父後久之嗣父舉一子公為訓
植之底於成立為諸生而嗣父亦以公為令最封如公
官嗣母稱孺人太夫人固猶然未沾一命也既而公之
昆季先後不禄太夫人無所恃以為養公乃疏言其狀
乞身侍太夫人上憐而許之公得復為太夫人子㑹公
被新命備兵津門於是備板輿迎太夫人於宦舍而太
夫人壽適滿九㐮郡伯陳公暨諸長令為公屬吏者欲
以時為壽而命予修酌者之詞予惟人情嚮其利則見
德見德則祝祝則欲其長久而安寧故人子思壽其親
德人者思壽人之親其心曷極然壽非人力所致也天
實司之天之所福在德所視聽在人人孰不各愛其子
而太夫人不難以其賢子為人後此其心天鑒之矣天
以公畀太夫人而太夫人乃俾其為人之子天終欲以
公畀太夫人乃復為公嗣父而生子公嗣父無子而有
子然後太夫人無公而有公夫既與之以賢子必與之
壽考以食其子之報此天道也况公自為令至敡歴藩
臬所至有惠愛為德於民民之戴德思報者靡不舉手
籲天祝公百年祝太夫人千年天之所報未有不永者
也人之所願未有不報者也今太夫人九十耄矣聞從
闗中來歴遠道犯風日而起常蚤卧常遲無倦容無難
色盖天之所厚氣王神全壽考之徵已見於此非可以
尋常夀筭拘也予考古之奉母以養者在漢有雋曼倩
曼倩為京兆毎行縣還其母輙問所活幾何人即多所
平反母喜笑為加食不則母怒為之不食彼雋母誠賢
然喜怒之異情也加食與不食之異度也雖以訓子不
無滑和公之亷頑貞滛禁奸剔蠧惠毎寓於威之内德
常行於法之先出以飭治入以侍食太夫人聞之當欣
欣色喜日為加匕著甚適已此又公之感人格天而為
太夫人壽者也太夫人坐邀綸命之賁期頥當未艾矣
予為公宇下士不敢以飾言進直述太夫人必得其壽
之理如此以復諸大夫之請且以質之於公
　　寗封君六十壽序
昔人有言水之性清土者汩之故不得清人之性壽物
者汩之故不得壽夫人生也有涯而物無涯貧思富賤
思貴富貴思永久思而不得則戚得則復患失之於是
相刅相劘以至耳不可聽目不可瞻筋骨沈滯六臟百
骸抑鬱失宜則汩之者之害也是故惑人棄生以狥物
賢者節物以貴生節物者非能離物而能不汩于物則
後泉先生是已先生少業農農之外無勤也暇則與野
老田夫斗酒相歡自以為樂也有子登甲第官禁近歴
水部大夫而業不遷也再沐恩綸官視其子稱尊貴人
不以為華也禄入得日具甘膬給縠紵而蔬素無改於
舊也令子假道歸問寒暄依依膝下則譙讓之不欲以
私恩稽王程也兩具安車虛子舍以待則黙不應以示
不如田野之逸樂也世之逰心滛思艶冀而不可得者
彼且為土苴彼且為浮雲彼且為駢拇枝指而一不入
其靈臺則孰能汩之者嗟夫萬物章章以害一生生無
不傷以便一生生無不長故神不汩則王精不汩則凝
氣不汩則充耳目不汩則聰明筋骨不汩則堅强六臟
不汩則賅而存今甲子既逾而志慮歩履無異少壯則
節物之功而貴生之效無異術也繇此以往即耄耋期
頥猶近言之矣先生滿六㐮時令子方壽先生而不佞
登則敬述先生之所為壽以授諸酌者
　
　
　淡然軒集巻四
欽定四庫全書
　淡然軒集巻五
　　　　　　　　　　　明　余繼登　撰
　雜著
　　恩命録叙
納言李君言其先大夫舊川公之賢也曰先大夫博學工
文詞毎試輒冠諸生諸生治博士家言者皆推轂先大夫
為盟主先大夫性嚴重督不佞光于學一語不合譙呵立
至以是不佞俛首受書兢兢焉不敢自後於常人先大夫
數竒數上有司數不售晩乃以明經薦闕下喟然謂不佞
曰吾拮据詩書之業蘄得一當以議功名於世而今已矣
小子勉之于時不佞已舉于鄉顧不利于春官暨博一第
而先大夫不及見矣益用惴惴思所以報先大夫者惟庭
訓是遵是力兩宰巖邑再徙而至今官天子不以奉職無
狀八載之間兩承恩命皆先大夫遺教也古人以及親而
仕三釡為榮不佞既不及以升斗之禄奉先大夫又不及
當先大夫之世徼一命章服以華其躬所恃以為先大
夫寵榮者惟是天子之訓詞在今將授之剞劂以光昭
來嗣唯子一言以引其端某竊聞古昔之制父得貴子
子不得貴父即有瑰意琦行之士不獲資適逄世亦泯
泯汶汶沕闇而名不彰當其時人子所為報其親者亦
至禄飬而止不幸而仕不逮親禄不逮飬則終身怦怦
抱風木之悲焉今制凡一命以上能其官者滿一考皆
得以其貴貴其所生故非甚不肖者未有不克自砥礪
冀幸人主之一言以内遂其私今之人子未仕則奉親
以菽水仕則奉以禄不及禄則奉以榮名世之談者猥
以名非賢者所先昔者孔子論孝不越揚名以顯父母
至推本所由顯揚者曰立身行道夫能行道而後能立
身身立而後名揚名揚而後父母顯名豈易易者哉上
之人操其權而不以假人下之人藉上之權而不可以
倖致上不假人而名始重下不可倖得于上而名愈重
故凡為人父孰不思徼子之重以為重而情或不能就
乎其名凡為人子孰不思藉上所重以重乎親而名或
不能就乎其情納言君為郎官即名其親為郎官為大
夫即名其親為大夫舊川公身未離泉石而載觀制詞
所褒予令人主惜才有生不同時之恨聲照海宇光賁
𤣥扄人父所不可必得者而公能得之于子人子所不
可必得者而納言君能致之于公即孔氏所稱顯揚者
非耶夫人子之情至無已也然此身無可以自效者不
能不有所假夀年假之天禄與名假之人主自天者非
力所及而自人主者可以力致力所不及者末如之何
矣力可致者願與君共朂之
　　雙夀榮封詩叙
洛陽孫子源成進士者十四載由邑令入為廷尉平為
冬官尚書郎而其兩尊人尚健無恙也子源又得以其
貴貴其兩尊人如其官子源既有淮上之役將歸而修
定省之儀諸與子源㳺者多聲之歌詩介子源以獻諸
酌者予小子得受而讀之短咏長言瑟瑟然纍纍然散
如霏玉雜如繁絃鏗鍧焉如出金石即意别調殊摠之
徵實以覃思按節而成響揚令徳之輝而効齊年之祝
也夫詩言志也言生於情則真情生於愛則驩驩愛之
心不洽而欲歌以言之雖工不情不情不驩不情不驩
之言孝子不以事其親貞士不以贈其友盖言之難也
子源洛人請言洛事夫以賈生之才又逄明主乃卒鬱
鬱不得志弔屈賦鵩身且不勝其幽憂拂抑之悲安能
娛親蘇季子綰金印擁車騎揚揚過里中氣勢燀赫稱
得意矣然始固不禮於親故其言曰貧賤則親戚輕易
之其心豈尚有望乎由斯而談藉令其時有播為歌詩
以誇頌者父子之間未必融融樂也子源尊人故業儒
即以儒督誨子源非如蘇氏之親好生業而厭薄經術
子源弱冠舉於鄉才豈讓賈生然不敢以才自豪意常
有以自下者兩為令人稱其廉平為廷平時佐其長有
所平反持身如持玉守職如守瓶子源服膺庭訓猶然
若是其尊人之質行可知已夫江海能下而百川歸之
人能下而百福歸之故今年已望七而雙白同榮躬食
子源之報無已時昔人有言美意延年此之謂矣即河
洛當天地之中人生而淳朴宜其夀考然取與子源尊
人比指當不多屈也故能令聞者愛若父母慕若芝蘭
愛慕之不足故咏之咏之不足又長言之忽出縱發皆
出真致斯所謂言生于情情生于愛者耶子源行矣歸
而坐兩尊人于堂發函出諸大夫所為詩歌一闋為上
一觴生人樂事何以易此予小子既無能佐子源之觴
又無能為歌詩以厠諸大夫之什姑述所為忻慕之意
而引諸巻端如此
　　楚客唫稿真蹟䟦
贈侍御華景先生性嗜書博覽載籍無所不窺尤究心
騷雅之業及鍾王書法片言隻字務合矩度比自鄧州
掛冠歸益與諸大夫觴詠自樂篇什日富先生歿三十
餘年而先生季子京兆質卿始檢諸蠧蝕之餘勒諸貞
珉以傳不朽間以一帙寄予方予與質卿讀書秘館見
質卿工詩能作數尺字竊嘆服謂質卿能乃今觀于兹
刻則質卿之能皆先生庭訓之餘也質卿有子方齠齓
即能為儷語作字復矯健不俗則張氏之于詩于書亦
若裘氏冶氏世專其業矣先生之詩調若筆法諸君子
已有定評登不敢贅敬綴數語于末簡如此
　　交河縣志後序
萬厯戊子予以使事過里中邑侯馬公持所為邑志示
予期相與訂成之予數披閱見其搜羅今昔無間細大
良工心誠苦矣苐嵗年既邈文獻無徵以三二君子之
見聞而捃摭二百年之典故父老傳聞不無疑誤乃稍為
刪繁就簡以庶㡬古史闕文之義巻列為七帙釐為二
將授剞劂侯既為序矣復命予序之盖予覽志感事而
有杞人之憂三焉予聞諸長老云𢎞正以前俗尚敦朴
士以質行相髙野無惰農市無滛工啇賈無綺靡之奉
下不敢干上少不敢僣長今何如矣美衣媮食即誦法
孔氏者猶然無論啇賈農棄業為賈賈棄業為㳺食輕
􁋷之適聲伎之娛即無擔石者猶然無論豪富一語不
合不難奮脰一朝生忿不難忘身貪忮好氣即詩禮家
猶然無論市井甚者子凌父弟凌兄小人凌君子富凌
貧少凌長俗至無禮而恬不知怪轉相效焉世變江河
莫可挽也此一邑之田以畆為畆比邑之田或三之是
以邑之一而當比邑之三或二之是以一而當其二按
田以賦按賦以徵貧者不得不鬻田富人邑無富人不
得不鬻之比邑之富人今大較以邑田計之土著者十
四寄籍者十六以膄田計之土著者十二寄籍者十八
以賦役計之寄籍者十一土著十九比邑之豪日操其
贏餘以盡邑之腴田邑之腴田日盡于比邑之豪如百
川之入閭尾不復返也此二邑諸色目生齒日繁用夏
日難雄心漸熾少年無頼不作家人生業三五為曹㳺
閒徵逐或貫酒呌呼為歡而持左道以恐喜人意者能
令人信其説而不信度忍背公而不忍背其師説諸色
目與諸無頼合而黨與盛諸無頼與諸左道合而黨與
愈盛故䲭張之雄不以捄死而以作奸鼠竊之盜不于
村落而于城市忽焉鳥散忽焉烏合問之則衆不可問
不問則漸不可長久之將河決魚爛而莫可收拾矣此
三語曰明者睹未形故具獨睹之識者多摧虺之計而
弭未形之患者非駭鳥之機今觀侯之治行如興學校
明教化以導民均田畆平賦役以惠民减課稅以通商
民嚴保甲以禁奸民此其平易近人無赫然矯䖍之竒
率人所視以為不足為者而繇其道能使民安其業而
閭閻無愁嘆之聲究其歸將默化潛移擴然大變其俗
而使民不可與為亂驟而舉之不為急循而行之不為
緩朝令夕效而人莫能名其利一時行之百世頼之而
人莫能識其端又念此法行則民安此法不行則民不
得安我為政則法行即我不為政而利害碁布明如列
眉有能尋端而復故者焉則法行厚于惠下而薄于徼
名周于計目前而深于慮久逺此其意豈獨成一邑曠
闕之典而為是觀美者哉家大人纎嗇治生家政有經
矣猶然稽其管鑰籍其出納以遺後之人為貽謀計侯
之意亦若斯與昔人有言前事之不忘後事之師也予
不佞妄意作者之志而漫綴數語末篇以告夫後之司
牧者
　　夀萱圖叙
世之至艱至苦者莫如人母矣彼男子得以經營四方
衣食其妻子婦人以夫為天不幸而偕老之願不終而
又無素封之業丹穴之利則所恃以撫諸藐孤者舍機
杼之外無勤焉即勤矣未能必其子之成立成立矣又
未能必親見其成而身食其報故曰至艱至苦也故人
子于母念無可為報者惟有居則積學仕則奉公兢兢
無敢踰越冀徼升斗之禄尺寸之榮以奉母一日之懽
既得遂其懽心則又惟有稽首籲天願其母夀考康寧
庶㡬得常沾禄養永享光榮而已予與崔侍御徳嚴交
知其母太孺人之賢若太孺人者所謂至艱至苦者也
太孺人事封君甚謹封君自五十即善病病兩載竟不
起於時侍御纔弱冠又有四弟兩女弟齠者齔者孩提
者傫然也封君性故豪不治家人生産而藥餌所需復
减其産什三太孺人于時即欲以身殉封君而顧諸傫
然者環膝下啼且號也輒又自度㣲未亡人誰其撫此
者於是抆泪易慮攻苦茹荼日夜就機杼軋軋不休以
督侍御于學而哺飬其諸孤也盖又數年而徳嚴為博
士弟子以至成進士令渭南入為侍御其令渭南也得
以考最晉太孺人今封而諸子女亦得以時畢其婚嫁
兩季復有聲于􁱲校間太孺人喜而後可知也曰吾始
望不及此此可藉手以報夫子矣而機杼之勞猶昔也
盖昔以供衣食而今以供施予豈其有文伯母之思乎
抑不以既貴而忘艱苦之習乎故曰賢也太孺人今春
秋六十有三諸大夫有繪圗為夀者徳嚴以示予中為
萱旁翼以松以竹以桂夫萱有母道喻太孺人也松喻
其操竹喻其節也桂有子道喻侍御兄弟也予既從諸
大夫後得與稱觴之役因略述太孺人之所宜夀者如
此而復為四歌以佐酌人萱之歌曰旭日上兮扶桑照
君家兮髙堂堂有萱兮翠為衣萱有蕐兮金為粧挺孤
莖兮特秀羗獨異兮羣芳日映萱兮有曜萱永日兮無
疆松之歌曰北堂有松兮何孤孑勁色亭亭兮真竒絶
新霑兮雨露舊歴兮氷雪鬼神護兮虬根深霹靂行兮
霜皮裂君不見五大夫兮久摧殘三貞女兮寒烟不滅
竹之歌曰有竹有竹兮檀欒兒孫茂兮根孤盤聲蕭颯
兮秋風急影凄清兮夜月寒五色丹書來彩鳳千尺翠
羽舞青鸞睠森森兮勁節報嵗嵗兮平安桂之歌曰有
叢者桂甘露零兮枝分為五列萱庭兮言采其實栗以
馨兮酌言薦之以永遐齡兮
　　吳氏榮恩録叙
南川吳君博綜百氏于書無所不窺好攻古文詞片語
隻字不襲今人口吻以是有聲藝苑亦以是不利于南
宫久之乃出倅邊郡詞人大都不屑吏事而君能竭心
佐理治有異等之效兩臺使者交薦之滿一考得以例
贈其尊人如其官君將以所得制詞授之剞劂題曰吳
氏榮恩録而問序於予予惟人主不假人以名有以假
之皆恩也人臣得假上之名以為名皆榮也然為人臣
者不得以名為榮為人子者不得不以名為榮何者為
人臣而以名為榮則有希名之心有希名之心則有希
名之事盖事至希名無所不至矣無論名不可以倖得
即可以倖得奚榮焉若為人子而不得以禄及其親則
不得不以名榮其親彼仕宦而兢兢然潔身修業尺寸
不敢踰者非獨人臣之誼宜然亦冀徼天子之恩命以
為其親光榮也故人思自榮其親必不肯自辱其身而
家多榮親之子則世多奉公之臣此其道兩相成也吳
君郡倅耳郡倅而徼榮于上者百不得一而吳君得之
如操左劵此無他無希名之心也心不希名則事不近
名不近名而名隨之故足榮也嗟夫今之吏治病在餙
名而餙名之甚者莫甚於疆塲之吏是往往餙偽為真
以博天子之湛恩殊榮如取諸寄噫人孰無心彼其心
不知遂以其榮為榮否彼其親亦不知遂以其子之榮
為榮否然使為人臣子而盡如吳君也人貌榮名當無
媿矣
　　梓文昌戒言小引
易叅伯君選梓文昌化書於晉中以訓晉人予觀九十
七化中有似有者有似無者似有者可信似無者可疑
夫欲化民成俗而使觀者謂有謂無半疑半信非所以
示訓也若曰姑為是神道設教以感動愚氓偕之大道
則何若取其事之所必有理之所可信者明白告詔令
人憬然覺悟而曠然一變其俗哉暇因採其中五章俾
臨令常君付之剞劂予與常君曽從臾李叅幕創建文
昌祠於吾鎮之南復為是梓布之亦以吾地士風澆漓
俗尚薄惡仰愧神言俯多鬼責蘄縁是以牖之也於戱
人各有心心各有主予與君聊盡其心耳是非從違則
各在其人吾輩安能知之
　　廣嗣一助小引
淡然子曰天地之大徳曰生此天地之仁也亦天地之
心也人得天地之心以為心故心即仁仁即人孟子曰
仁者人也仁人心也人能保守此心使滿腔子皆惻隠
之仁則生理全具如榖之有種果之有核未有不生者
也惟不勝其嗜欲之私瘠人以自肥戕人以自利則仁
心喪失生理牿亡如種已腐核已壞即日培灌之而使
之生不可得矣予觀稗官小説見古之人有以仁心為
質者生育之祥輙隨以應彼其一念偶發何嘗有心于
求報此亦可驗心即是仁仁即能生其機不爽也因録
數十條梓之布之人人為廣嗣者之一助
　　秋塘遺草小引
伯兄秋塘聰頴絶倫下筆言語妙天下善談謔輙傾坐
客坐無伯兄衆即為之不懽其豪宕如此亦竟以此敗
予生也晚不及記伯兄顔色與其行事聞諸鄉先生言
猶厯厯如睹一日過馬君汝調語及伯兄汝調出其家
所藏伯兄五言近體三首七言近體四首小令二首讀
之再過不覺潸然嗟夫以伯兄之才既不能渉文石之
階議功于世又不能修竹素之業流譽無窮而自令淪
落以死盖不善用其才而反為才所用也亦足悲矣予
因是欲索其餘者校而輯之而二十餘年不得一語久
恐逸去乃出諸書笥繕寫之以付梓人夫睹文豹之一
斑者即知其大于貍故為數言引其端令吾後世子孫
知有伯兄也
　　應天府鄉試録後序
萬厯十九年秋八月復當比士于鄉上命諭德臣可教
往試應天士而以臣繼登輟講帷事副之既竣事當籍
奏臣宜有言序諸末簡臣竊自念臣可教所為訓告諸
士者至切矣臣即有言何加焉無已則請以人臣事君
之義與諸士相正可乎諸士誦法孔子孔子語事君者
多端而其言莫要于勿欺然勿欺亦甚難矣何者人臣
受事職任不同自賛化調元暨展采錯事有能謀國如
家不愛其情處國如家不愛其力者是之謂忠世主願
以為臣矣若夫自賛化調元暨展采錯事之間無一事
不可與君言無一念不可與君知斯之謂勿欺非純徳
不二心者不能也故曰難也臣嘗謂天之生人材質有
限不可强至而所可自靖者心原繁有言臣無二心天之制
也無論君臣分義必不忍欺即儋君之爵食君之禄不能極
身無二盡公不還私顧一心以計國家之利害復一心以計身之
利害是二心也兩心者不可以得一人殆難與事君矣此
無他榮身肥妻子之念横于心而為國家之念分也主
上勤求治理屢下責實之詔期與大小臣工一徳一心
共臻太平之路徳意甚盛然謂今之世而無不欺之臣
臣何敢過誣天下之士大夫謂今之世而盡不欺之臣
臣又何敢過信天下之士大夫為人臣子而至以欺名
自扞文罔則將開人主不信之端夫既無能積誠于下
以感孚人主乃俾人主不信其臣是始焉自懷二心終
令主臣二心也主臣二心其患有不可勝究者有臣如
此罪滋大矣諸士方俛首受書也見古之人臣有敢為
欺蔽者不扼腕而非之乎曰吾獨不為耳聞今之人臣
有務為欺蔽者又不扼腕而非之乎曰吾獨不為耳諸
士今離奥渫而與計偕行即登對大廷為天子使且身
自為之矣其務精白乃心勿為醜飾勿為偽善勿令天
下復有以諸士之非人者而非諸士也留都豐鎬舊京
其江山靈秀是地所自有無俟臣言都人士融浹棫樸
之化文章藻麗為宇内嚆矢此諸士所長亦無俟臣言
故臣直以人臣事君之義為諸士申告之臣非敢謂諸
士獨少此也懼涉世之始志趨弗堅榮身肥妻子之念
或得以易其生平如是則見利必溺見便必奪是欺之
階也故先為不必然之説以堅其志而導之趨耳皇上
明如日月威如雷霆臣下有隠情飾貌罔上行私者即
遠在數千里外猶如目見三尺之法時加警焉一時臣
工滌心改慮凜然思易其絃轍此諸士所明知也藉令
萬有一得僥倖於文法之所不及生還鄉里然令父老
子弟指而目之曰夫夫也是為臣而欺其君者良士羞
以為友肖子羞以為親即戴面目視息於世詬彌甚耳
寧死不願諸士有此行也臣才品最下經術至踈又守
在閒曹無所短長欺不欺何所可見獨兢兢守勿欺之
訓時自檢飭尚得趨歩時賢厠執經之末况諸士才力
十倍于臣有如當官効職去智與巧直立而不撓素白
而不汚行不毁方守不易操一禀不欺以報主上聖主
當自知之無憂弗任矣臣待罪詞垣久行藏何敢預期
然姑與諸士約自今日始有如臣之服官而或沉于欲
渉於欺以干清議諸士無以見臣臣不佞願與諸士共
圖之矣
　　武舉録後序
臣繼登往試士留都嘗誦所聞人臣勿欺之義以盟諸
士今上不以臣為不肖復命副左庶子臣琦典試郡國
材武士臣念今西夏叛人誘敵内訌兵連三時不解而
東南山海之隩釁伏朝鮮方思與大邦為讎主上深惟
疆場多事俞司馬請廣制額蘄得沈雄智畧士以布列
行間收盪平之效徳意甚盛顧臣豎儒也安所得方畧
以訓告諸士請即所盟留都士者與諸士盟臣聞舅犯
有言繁禮君子不厭忠信戰陳不厭詐偽斯言出而使
詐之説倡介胄之士遂以欺為所不諱臣竊意忠信詐
偽此不可兩存不可兩用者也若詐偽可用于戰陳則
是戰陳之間無所用于忠信而君子之懷忠履信者獨
可用行禮不可用行師乎又何以云師貞吉也或者又
言詐者詐敵非詐民也夫詐在心不在敵與民若于敵
可詐于民可不詐遇民即不詐遇敵即詐則是一人之
心乍偽乍忠兩存兩用此必不然之説不願諸士之聞
之也臣嘗謂人心之欺至難制也而尤難制于功名之
際然功名亦有分矣功為實名為虚實者難成虚者易
就難成故人思以偽成易就故人率以偽就諸士試觀
草昧之初熊虎之士必不二心之臣彼豈獨以法網不
可欺為是凛凛哉豪傑之乗時翼運者志固以功為名
不欲以名為功此其人即令之欺不欺也承平漸久剛
毅之氣銷為愞熟愞熟之習化為譎詭謂不飾名則無
以見功不見功則無以牟利智巧之夫於是有以名為
功者以名為功有三端有舉事㣲當偽而増之名曰功
者有實無其事偽而飾之名曰功者有已僨其事偽而
覆之亦名曰功者此三者皆得利去是以始而為其事
者為嘗試久而習其事者為固然始而受其欺者不能
知久而知其欺者不能問臣足不履邊陲何繇悉邊事
試以意與諸士度之自古有斬首捕擄數十百級而我
士馬所失亡十不及一者乎有敵衆數萬䦨入邊地浹
旬矣我無能以一矢相加遺遂還軍去不擄掠者乎無
寧惟是方款市時固言乗閒暇修備也今既二十餘年
矣諸所修備能加于往昔乎尺籍伍符無减于昔司農
按符籍而輸餉不乏也何一有緩急而輒稱召募豈卒
伍遂空如是乎如是則内帑所嵗輸者又安所出入乎
夫自上視下下或可以欺上自下視下下必不可以欺
下諸士當明其不然矣以是心而欲應主上拊髀之思
宣力疆場建天山瀚海之勲胡可得哉夫欺非愚人之
所能為也其能為欺者必智者也智以決勝則無不勝
智以料敵則無不敵乃心思智慮不用以勝敵而以罔上
此臣之所未觧也無論聖天子明見萬里之外無所容
欺即或念邊臣苦暴露功疑惟重繇此而剖符延世亦
為世所姗笑有餘愧矣諸士執鞭弭而來也十六皆世胄
也其先世皆所稱豪傑翼運以功為名者也故名至今
不衰而子孫亦世食其報此非食其名食其功也詩人
言無念爾祖肇敏戎功故臣願諸士之繹思矣且天下
無事功或可以名圗天下有事功必不可以名立即今
叛人據堅城不下何可欺曰已下東師覆沒不返何可
欺曰未覆此必不能矣嗟乎爪牙士上所伏以固圉銷
萌安靖四方者也乃一旦東西顧皇皇然若無所可寄
則三載一舉士謂何臣實耻之此無他機械之智工而
戰守之畧踈也是欺之流弊也今天下積弱極矣所貴
為材武士者謂能轉弱為强也強弱在氣厲氣在心有
如將以一心鼓士氣士以一心自鼓其氣則激水之勢
可以漂石射石之矢可以沒羽而謂不能敵愾奏公臣
不信也諸士慎勿欺哉宣力効忠紓皇上兩顧之憂臣
竊有厚望矣
　　汾陽縣儒學記
萬厯二十有三載中丞魏公撫晉之明年請改汾州為
府設汾陽縣以附之移州學為府學而汾陽建學設官
如制詔可於是中丞公檄冀南道分巡叅政麻君督同
知白象知縣蔡成已相郡東闗㢲隅得地一區闊八十
丈長四之一諏日鳩工飭材庀具中為大成殿五楹左
右廡各二十楹南角房各四楹北角房各三楹大成門
三楹外為名宦鄉祠各三楹又外為櫺星門坊者一門
外東西坊各一右為明倫堂五楹其上為尊經閣東西
齋房各七楹居仁由義門各一儀門一東西號房各十
楹儒學門三楹後左為敬一亭三楹右為啟聖祠三楹
又後教諭訓導宅各十六楹前為泮池其城雉對峙者
為青雲坊一費取諸撫院酒課暨脩府支剩餘銀夫役
取諸民壯於百姓無與焉計物與價計工與直價無溢
值工無曠日經始於二十四年七月至明年三月而工成
費金錢二千四百有竒役竣麻君以中丞公命徴予為
記予既紀其嵗月而復申告多士曰學以明倫自三代
至今未之有易非不欲易以窮理盡性此其本原化民
成俗此其要務不可易也子夏老於西河非汾人所嚴
事者乎彼以文學稱於聖門而其所謂學者不越父子
君臣朋友之事後乃有髙談性命妄稱頓悟者其流之
弊至謂人倫為幻景謂惇倫為鄙事此學之大蠧而兩
觀之誅所必不赦者汾士生於賢聖之域服習賢聖之
訓天性醇朴必不惑志於邪説此無足慮然不慮其有
惑志而慮其無定志也以子夏之賢不免入聞聖道而
恱出見紛華而恱而况於後之人孔子十五志學至三
十始立四十始不惑不惑始定立未可以言不惑也是
豈旋致而立效者也青衿之士羣聚學宫誦讀孔孟其
志孰不欲為孔為孟乃紛華靡麗與接為搆又薾然靡
執矣此不定志之故也故曰隠居以求其志求志者求
定其志而已諸士方隠居之時學宜無先於此者志於
道徳志於功名原無兩志盖道徳虚位功名實用用之
而正功名亦道徳也孔子思東周顔子問為邦何嘗厭
薄功名彼以功名為可厭薄者為世之一切以就功名
者言耳自予通籍而静觀功名之士或趨勢或趨名或
朝附勢而暮附名隂為勢而陽為名此其人百巧百慧
自佹必得卒之有得有不得總為世所指笑惟志定之
士不然目無勢心無名㢘不言貧勤不言苦忠不言已
效公不言已能世或信或疑或巧排而思中官或沉或
升或齟齬而不通惟獨立行一意而不變若中丞公是
也諸士觀其訓士與其服官者而其志可識矣夫士也
既已俛首受書自異於凡民奈之何志不素定以至隨
時上下如波流草靡宛轉無一特操哉此士之耻而教
之不明也予謬典三禮職司教化憤邪說之汩士而士
無真心一志為國家分猷念者故思與諸士共圗之詩
曰視民不恌君子是則是傚予不佞無足為視者諸士
而思則傚有中丞公在矣中丞名允貞大名府南樂人
麻君名溶寧國府宣城人及諸有事茲役者法得並書
於後
　　忻州城記
忻州於古為陽曲外控雲谷内蔽全晉最稱要害而地
勢平曠無河山為之闗閡有警則憑城為守城僅築土
為之易於潰壞至嘉靖之季敵人無歳不至忻父老子
弟時苦蹂躝蕭然不支矣議者屢欲甓以磚石而蒿目
瘡痍之民不任力役又官無見緡議輙寢比和議成益
復因循二十餘年郊無壘州無城城無守禦之備垝垣
敝甲以待市而不虞其變萬厯丙申巡撫中丞魏公行
部至忻慨然太息亟令主者揣厚薄度崇卑量經費凡
既具矣與督府王公合䟽以聞報可則先斥酒稅數干
金為經費而部使者治兵使者暨郡守以下各蒐其贖
鍰若大盈庫糧銀佐之力因戍卒食因月餉費出自公
物給以直上不煩科徵下不虞賠累經始於某年某月
訖工於某年某月城髙四丈二尺石基八尺周一千九
百六十丈樓櫓埤堄靡弗壯麗役兵壮三千人糜金錢
二萬六千七百有竒工竣署寧武道事叅伯易君具始
末請紀其事盖自予通籍見封疆之臣無嵗不報修築
之功無人不受修築之賞至於足稱金湯足資保障者
可指數何其飾名之易飾備之難也中丞公實心任事
恥以虚名邀功其下吏亦實心應公罔敢以虛文塞責
撫晉以來日尋隙漏日思補苴所為繕墪堡脩亭障者
所在皆然豈但忻之城忻民頼之已哉敵奉約束邊人
釋戈負耒孰不謂可幸無事獨公凛凛焉設險固圉若
敵旦夕且至者豈故過計衆人之見常在事後忠臣之
慮常在事先無事不知備事至不及備是終無備也有
備無患與患至無備者功相萬矣公之心敢自謂吾已
興起吏治拊循士民簡練戎伍輯寧疆塲可以不待城
而固遂博安静之聲遺後人以艱乎城中故有白鶴觀
剙自唐開元間每二月望羣鶴戾止因以得名見元遺
山記中兵荒以後不復至者踰三百年城成而羣鶴如
期復集觀上中丞公紀異詩有胎禽候月雉堞連雲之
句夫羽族飛類得氣之先則忻民獲奠枕之安享緩帶
之樂此其一徵已茲城為瑞當與和龍白鹿同符詎獨
可名其觀哉古者慶祥即不必備述而一切工築無巨
細必登於國史予從史氏後當備書之是役也專理者
為太原府同知賈一敬分理者為忻州同知邱允升太
原右衛經歴柴貢總理者為太原府知府趙彦忻州知
州張堯行法得並書
　　鄢陵令何君徳政碑記
侍御陳君嘗言鄢陵令何君之賢也其言曰予按中州
嵗大祲人相食胔相鬻也主上憂念特發内帑賑之而
有司且有私以自腴者獨鄢陵所積榖至萬餘石何君
又周行境内視民空乏者發倉榖為粥食之不足則繼
以帑金繼以俸繼以勸分矻矻然窮日夜力若視其家
人子弟之阽于危亡也是嵗豫之地道殣相望而鄢陵
無野殍則何君之力也予心識之意其人必負有材諝
者踰年而君以髙等入為西臺御史比與君晤則貌無
過㳟言無過詞恂恂真誠君子也退而竊嘆天下事惟
真誠者為之而材諝自負者不與焉彼有所負必有所
飾以自見上好耳則飾聽上好目則飾觀意無不飾則
心無不用固不若真誠者不自負亦不自飾而一心於
民事者之有益于民也昔人謂救荒無竒策言用竒䇿
者不可用以救荒而救荒者以實意行之固無所用竒
耳則何君之謂也又踰年而鄢陵之士大夫父老子弟
列君治狀請為文勒石以垂不朽其言救荒大指如陳
君言其他言君天性亷自奉無所紛華即雞豚蔬菜至
瑣細也亦自蓄自植不以口腹煩民也訟者至庭諭而
遣之再至再申諭之申諭不改而後加法焉憫其以無
知罹憲網也榜嵗賦之數使民周知之為匭于公使自
輸之恐猾役漁其利而民受其弊也决獄停法予掾吏
輕平者其深文巧詆之夫輙斥不用懼奸吏傷官法也
北之溱洧南之潁以邑為壑民苦不得耕君督民為隄
防躬行畚鍤間卒變沮洳為良田貸種具俾以時耕作
謂水不障則桑麻不植于野野蕪曠民乃菅也新學宮
周貧士置鄉塾明教化勤卹孤寡表揚節孝謂此師帥
之任所以端風化之原示導民之路也種種約已裕民
諸政皆材諝之士所視以為不足為不肯為者而君殚
心為之亦以令之職當如是非以為徳也彼其時民亦
安之不見徳也君既去而後知邑不可無君則思思之
不已則思紀君往事之蹟以為後事之師夫民心至神
飾偽以動之則亦以偽應之其偽應也若感其既往也
若亡固不若操其誠以託業于民者能使民之久而不
忘也人有持餌以語孺子者曰若徳我我飼若孺子必
應既食而復欲其徳我不可得也父母日乳哺之未有
以為徳者比離懷抱疾患痛癢切于身始呼父母而思
也以舍父母無所可呼也思之至也鄢陵之于君何以
異此今之吏治病在于不誠如積榖良法也乃取於民
者金也而以之上聞則曰榖據其上聞無不有榖也而
比其散也則無榖下明知之不敢言上明知之而不言
此以為利彼且復然前以為利後且復然至于民饑欲
死即有金錢無所得榖坐視其流離顛踣而無䇿以蘇
其困則胡不引何君之事觀之也陳君按部時一嵗中
斥鍰金萬三千為郡邑糴本此誠心愛民者故于君之
實政亟稱之而亟薦之夫誠可以動人亦可以率人君
且出按郡國矣有如以此心覈羣吏某也誠某也否寓
鼓舞于激揚人將洗心以象意指惠之所及者大矣豈
獨被于鄢陵之民何君某曹州人己丑進士陳君某唐
山縣人丁丑進士
　　光禄寺續題名記
光禄寺舊有題名石前光禄卿吳郡章公所置也嵗月
既久標題已遍今光禄卿維揚李公礱石續之而問記
於予予惟光禄所司自郊廟饗祀王人膳羞暨於羣下
廩食朝使讌賜盖重且鉅亦煩且細矣人情恒謹於重
鉅而畧於煩細見謂清卿不當親細事輙諉曰自有主
者不知至難詰至不可詰至為弊竇者即在於至煩至
細之中夫吾既為之長貳乃以清貴自逸令民脂民膏
日屑越於弊竇而莫之省憂職守之謂何聞有蔚公者
在光祿三十年無一事自諉無一物自私有弊必覈有
詰責必引咎自歸當世賢之聲稱至今嗚呼由前而觀
有不為蔚公者亦有不能為蔚公者可指數已然此其
斤斤舉職者耳昔屠蒯語晉侯曰味以行氣氣以實志
彼人主斟酌元化調劑羣品者惟有此志而志實于氣
氣行于味大哉味乎所飬係之矣故周禮膳夫飬王后
世子饋食膳飲皆有定品而其式一掌於太宰又王日
舉食膳夫授祭品嘗食王乃食以天子之玉食何所不
足而太宰乃為之式其左右便嬖豈曰乏人而膳夫乃
為之主膳為之嘗食古人所為防㣲杜漸意深逺矣此
職漸廢而大官膳羞至易為金錢説者遂謂金錢之可
㑹也猶愈於膳羞之不可㑹是未逹於古人之意者矣
夫王人之饋食必有職之者不於外必於内内寺之愛
君不如外臣彼且從君之欲安敢為之節彼且逄君之
欲又安肯為之節無以節之而惟欲之適欲亦何厭之
有誠令舉周官之典脩膳夫之職定品物之式明嘗食
之義甘瀡醲鮮不縱其欲飲食醉飽必適其宜則以物
飬性不以性飬物不鞔其中不滑其和君志清明君身
强固由是執珪而饗上帝吉蠲而親祖考御明廷而讌
賜羣臣清廟明堂之頌作鳬鷖既醉之風洽叶氣薫蒸
宇内太和此其效豈獨斤斤舉職者比哉李公慷慨有
大節方按畿輔時以直道結知人主再起而至今官鹽
梅之具其所素蓄茲舉也倘亦有調鼎之思乎彼美惡
懲勸之説前記已詳不具論論其大者以望公并致望
於同事諸君子
　　林天廸𣙜稅清源記
予薦鄉書出大宗伯文恪公林先生之門先生伯子天
廸能文章明今昔之故為民部大夫聲藉甚甲午嵗大
祲司農告詘上詔廷臣策之天廸應詔陳便宜娓娓千
餘言天子以為辨令𣙜税清源踰年而清源族賈願藏
於市稅入溢徃額㑹得代乃更為圗歌頌之復謀鐫之
石為後事師以予善天廸介門人江選部請紀其事予
惟清源海岱都㑹五方之輻輳而萬貨之藪也語云翡
翠盛而貞姬惑士君子處泉貨之境盖難言哉且其俗
儇黠纎薄非若愚氓之可紿也其駔儈偵夫影射乾沒
非一耳目之所能及也𣙜斯地者亡論墨夫即自處潔
矣而闗市之征人各為政縱潔其身何禆國計故箕歛
隕名薪束招謗所從來矣天廸何術而得此於清源哉
江子曰鄙人何知嚮其利為有徳彼熙熙攘攘以利來
也以利來必以不利往往則見謂厲已而詛來則見謂
利已而懽情固然耳使君之𣙜清源也甫下車即宣言
于衆凡吾所以來務在利若曹耳往昔清源𣙜額纔四
萬今已倍於昔化居蕭條又十倍於昔嵗有登耗必欲
按籍而取盈人且望望然去之皮之不存毛將安傅今
與若曹約第闗無闌入貨無悖出法外無征已又宣言
於衆廉賈五之貪賈三之貪生奸奸生弊與其懲于既
弊孰若禁于未然今而後闌入者罪無赦悖出者罰有
差衆聞而色喜復相戒使君神君乎無自速戾矣於是
逺者近者推挽而至者錙錙銖銖罔敢作奸犯科竿牘
不及門筐篚不及境稱使君平者如出一口予習天廸
不知其𣙜清源能若此劉劭曰清節之流不能𢎞恕大
抵不廉者嗜利不平者嗜名㢘以名取每以夷自視而
以蹠視人其究也民無所措手足故不平之害甚于不
㢘天廸世禄之家不患不㢘患不平今能平矣予與天
廸㳺見其含毫濡墨蔚為聲詩意謂文士耳今乃為能
吏説者每謂文人不習吏事授之握算不知縱横以今
觀于天廸非然哉
　　金龍四大王靈應記
萬厯戊子予承乏祗役周藩四月二十六日偕大行林
公寅賓陛辭南發五月二十一日抵大梁行册封禮二
十三日北旋先是過封丘封丘疫甚至市空無人予不
忍再經其地乃取道陳橋以歸是日日晡見有孤舟維
于野岸輿人指曰此渡處也予登舟促之觧纜舟人漫
應曰暮矣請俟明日再促之寂無應者僕人告予河濵
故多盜此野渡非停泊處予曰可覔一民居予將寓宿
焉既而日漸暮咫尺不辨東西數里内無居人左右益
惴惴予觧之曰盜者不過利人財耳予一介行李原非
宦㳺在汴纔兩日又餽遺無所受彼中役人當自知之
奚虞盜為遂假寐舟中詰旦舟既發聞波濤撼舟舟與
水敵湱然有聲聲漸猛如鐡騎千羣銜枚而疾趨也如
萬章之松怒飈吼而為濤也又如雷霆震發而巖崖摧
裂也予異之以問僕人風乎曰恬無風也逆流乎曰順
流而下也予益異之問濟乎曰未也數問對如前時舟已
向危予訝問故僕人含泪而前曰事不濟矣予曰何故
曰舟已膠柁已折如斬諸維舟具俱沉波中矣予念舟
之所恃以行者柁也急流中而柁折奚恃以濟僕人將
言而囁嚅者三予詰之曰舟人祈予禱于神而未敢言
也予笑曰孔子不云乎丘之禱久矣予生平有愧于神
正宜投之濁流不然神與予何讐與魚鼈何親哉左右
皆泣泣下沾襟予復笑曰若勿恐予為若禱乃具衣冠
將望禱焉舟人曰此自有神無庸望禱也導予至神所
神可尺許為武夫狀而容甚雅予再拜祝曰予小子以
使事既竣道于河以歸逄神之怒舟膠不渡予小子罪
也然以予小子之故而震驚龍節豈惟予小子之罰亦
惟神之罰惟神其圖利之禱畢坐舟中憶杜子美曽有
詩云蒼茫不曉神明意若為予今日設者因自檢此心
所繇以獲譴于神者不可得獨望汴中曽戯為二絶云
驅車過夷門懷古三嘆息可憐虚左賔獨有竊符䇿又
云朱亥誠勇士俠氣薄秋雲何事䄂中椎不椎秦將軍
豈以口語遭二俠怒耶審若是神亦不能為之辭矣復
意神者聰明正直而依人者也故非人不因遂召舟人
謀之一舟人至年七十餘與之語聵甚不能辨予曰再
召一人來曰尚有一人在河中拽舟矣予大訝之問他
篙師何在曰舟人十二祥符令攝去其四五人疫一人
病一人老其壯有力者一人即拽舟者也予令之上謂
之曰汝奡盪舟乎在中河何為其人叩頭太息曰知無
能為然不敢坐而待溺予問曰此中有他小舟可取以
濟乎曰有然甚逺恐不能待予曰予不能待能飛渡乎
第徃取之其人浮水登岸而去時按中州者同年王公
世揚所遣送役亦在舟中恐甚向予泣甚哀予慰之曰
命也泣可濟予將泣泣不可濟即泣奚為其人抆泪而
去予兀坐有頃舟忽震動座㡬傾予意此舟破矣恐怖
顧左右問曰誰運舟者乎曰老者病者力不能執楫誰
其運舟曰舟行乎曰行矣予起視之舟果望陳橋行如
有挽之者前之水聲不復聞矣舟中老人跪語予適禱
于大王大王有靈舟今果不操而發予問大王何神曰
金龍四大王也予地舊有此祠然不知其靈應若是此
時操舟無人舟秪自運雖發而甚遲去岸不半里而中
隔一洲洲長可八九里日將午前所遣舟人以小舟至
予登小舟波浪頓息水平如掌鼓枻中流亦一竒觀也
湏臾抵岸岸側維一巨艦旁繋一小舟乃憲副趙公燿
所夙戒者其遣役言久已泊舟於此候渡奚為自上流
發也既而詰其故乃祥符輿人令艤舟於彼以省陸行
之勞而舟人不敢違也予既望陳橋進發因憶未出都
門時每心念黄河之險比登途一二相知者言河當夏
秋之交誠險而難渡今無難也暨至河果不踰時而渡
心頗易之及歸遂為數輿人所誤㡬塟河魚腹中天下
事險不在難危不在大類如此􁒍然自失者久之既過
里中乃伐石于山勒其事于祠下以紀神庥且以諗夫
後之人使知易不可忽而小不可畧也
　　新建天津葛沽鎮兵營記
萬厯壬辰倭入朝鮮破其國走其名王殺擄其民人據
其城邑狡焉有内訌之勢議者謂津門咽喉要地倭乘
汛颺帆則患首津門津門被患則畿内恇擾大司馬竭
心而謀博採羣議乃徴諸近衛兵屯海上又奏遣大將
京卿各一人募内地少年子弟可為兵者得數千人練
習之以益壯軍勢時倭不犯東北者百數十年屯守不
設營壘盡廢宿兵於斥鹵之地又盛夏癉熱滛雨日侵
衆無所棲息疫癘時作人情大擾巡按侍御劉公䟽言
其狀乃得罷遣諸衛兵獨留募兵三千餘人統以偏帥
以備不虞於是巡撫大中丞劉公備兵副憲梁公郡守
劉公懲前慮後議於天津近地剙立營堡屯諸募卒而
推擇予邑侯劉君俾經理其事守乃由天津而東往來
海畔覽其形勢周視審度得地于所謂葛沽者東去海西
去津門大約各五十里地既適中而形復髙敞侯為相
方畫制命日量工以授諸佐者遂略基址稱畚築具財
用費取諸撫院積扣民兵工食之餘不以煩有司工役取
諸饑民之應募者不以煩閭里始于癸已仲春至季夏
而訖工中為帥府左右翼為兵營稍上為中軍㕔事繞
以長隄環以潮水而又演武有所觀兵有臺箭垜旗墩
碁布星列巍然津門之支輔海邦之重鎮矣事既竣邑
侯以中丞公命俾繼登紀其歲月盖竊嘆諸大夫此役
有數善焉可以賑饑可以省費可以圗目前之安可以
免日後之擾可以為久逺之計可以禦外患可以銷内
患夫濱海之民頻傷于嵗至無以為生而春夏之交尤
甚今懸直而招俾得以日工博日直以日直充日食比
及終事麥已有秋是以數千金之費而活數百人之命
也故曰可以賑饑凡役出於徴𣲖者五不當一出於平
常召募者三不當一惟貧民則所餘者力所急者食急
于得食必不緩於用力彼因力以就食吾因食以就功
役無曠日工不踰時故曰可以省費且新募之兵非貧
無資即豪有力者可以猝聚而不可以猝散不可猝散
而欲使之散不能猝散而又不能使之常聚此近憂也
帥以訓之營以聚之則雖未見聚之利而亦無散之害
故曰可以圗目前之安今之倭夷尚伏海島不能逆其
必來不能逆其必不來彼如不來聚兵何為萬一或來
兵將復聚與其散而復聚毋寧聚而不散盖散而復聚
者不習而擾聚而不散者不擾而習故曰可以免日後之
擾夫營未建則安之難營既建則給之難今既已擇海
濱髙敞之地立為屯營以妥其居何不擇海濵閒曠之
地畫為屯田以為之業使彼時而耕耨時而畋漁時而
肄習彼能自給庶不煩餉於官官不給餉庶㡬常得其
用始為募兵漸為土著故曰可以為久逺之計小人出
力以衛公家必不如自衛其家誠令屯營之卒各有恒
業以漸廣其居室畜其妻子聨為什伍結為婚姻常則
相親變則相恤即一旦倭至將家與為敵人自為戰非
徒以徳上也將以完室家而全其親戚也此其與烏合
之衆談敵而心怯望敵而色戰者功相萬矣故曰可以
禦外患今餓寒困窮之盜所在實繁假令奸人乗之以
弄兵潢池則一夫大呼千人立致于時欲借見兵則急
不可用欲募新兵則緩不及用孰與聚數千訓練之卒
於近地將與卒相習卒與卒又相習用之即調發不用
即罷遣猶足待緩急而懾奸宄乎故曰可以備内患嗟
夫古之為備者常在事先今之為備者常在事後備在
事後誠無益于事然先事之後後事之先也事未來而
不能備事既過而不知備將何時而備乎備而無用不
愈於用而無備乎今兹之役備之道也然亦難矣何者
天下之事毎難于創始而易于鮮終盖有事則有擾易
人亦易慮故非前之人以後人之心為心將以事不在
已也而諉之非下之人以上人之心為心將以事在已
也而玩之非後之人以前人之心為心又將以事不由
已也而敗之如此則功何能立又何能立而不廢哉予
因紀其事之始末而抒一得之愚以告夫嗣來者中丞
公名東星山西沁水人副憲公名雲龍廣東瓊山人郡
守公名敏寛山西安邑人侯名冠南江西廬陵人分委
者為縣丞秦應光魏鰲典史劉守學千户宋璞百户韓
繼業王守成吳承勲法得並書
　　饒陽令楊公遺愛記
饒陽當滹沱之衝滹沱善氾氾則東西所適無定勢壞
人廬舍沒禾稼百姓患苦之嘉靖丙申大梁楊公為邑
令喟然嘆曰河可防防河河不可防吾其防邑居乎或
謂公民不可與慮始澤門之謳公獨不聞公曰大人舉
事勞民而利民則為之勞在一時利在百世則急為之
等勞耳自我則事半而功倍自後人未可知也見民之
害不能祛已不任其勞而以遺之後人令職之謂何乃
以次第就役先為隄于隍之内外而後為隄于郭門之
外蜿蜒八里澗一丈髙視澗加十之五隄既成督民雜
樹其上者以千計公役民以時均其力而不亟其成故
民無怨公者而亦未有以徳公也當其時所為徳公而
播諸輿人之誦者可指數已嵗丁酉饒不雨自春徂夏
禾盡槁公為齋沐歩禱于方臺龍祠禱畢雨大至槁者
起嵗以有年戊申秋大蝗食成禾立盡公諭民捕蝗發
倉粟易之所發纔六百蝗遂滅不為災饒故編有羣長
諸費之所取給公自奉約减斥去不用嵗所省常費凡
數百緡饒十九社社長倚賦役為奸利公㢘得其狀召
諸社長各按田而賦按丁而役按賦役而籍按籍而徴
諸長蹜趾無所售其奸饒民故食啇鹽富商挾貲而結
貴勢挾貴勢而撼有司有司散其鹽于民厚其直而急
其徴期民大困公乃教民煎斥滷為鹽鹽既成遂為白
之監司嵗輸鹽課而罷諸商人邑無頼不治家人生事
又不能仰食糠竅徃徃作奸犯科公令户為之長長得
察其户之人户之人無常業者長以告治其人有而長
不以告治其長人無逰食盜賊屏息公之政不能具述
即此種種豈不稱便利哉然政之所以移風易俗者則
利在目前而治隄防河則利在數十年之後目前為徳
顯數十年後為徳遲顯則沐其惠即思歌誦其徳遲則
不見利故不見徳也比公去饒十餘年而嵗饑民相聚
伐隄樹為薪食其皮始思公曰非公吾安所取資乎又
二十年而河水大溢水囓隄邑民日夜荷畚揷集隄上
力與水敵城得不損始大思公曰非公吾其魚乎始思
建祠祀公報公徳則相與鳩金錢治材木月累嵗積度
費已具則列公治狀暨所為祠公者言之今邑侯閔公
閔公曰有功於民則祀之此長令事乃勤苦父老吾為
若成之又明年公子今侍御㢘峰公為畿内督學使者
民又益喜其小人曰方公為吾民歸也吾固祝天報公
公果有子其君子曰我有子弟公昔教之公今有子其
世世有大造于吾邑盖公先治饒時時進諸生訓誨以
性命之學曽掲一聮于學宫期以参賛天地體認聖賢
有不及者復為惜隂歌勵之嘉靖乙未肅皇帝南狩道
真定當道者才公檄公主諸供應諸中貴索例外不得
大訽詈公正色拒却之公度忤中貴人或中以他事即
拂衣歸邑民臥轅下留之不可曰吾為爾民歸歸無所
恨故邑人言若此猶若以一邑私侍御公者而不知侍
御公非一邑之私也未㡬侍御按部過饒饒父老故嘗
逮事公者爭逆侍御公於隄下願望見顔色指曰是先
公所築乎指隄之林木曰是先公所樹者乎盖諸無能
名公而所為名公者獨以此言輙泣下侍御亦泣予同
年王君為予道之如此嗚呼盖公所為樹徳于民者今
始見之亦猶之西門公之渠矣昔者鄴苦河患西門豹
發民治渠引河水灌田而殺其勢民苦治渠之煩而不
睹其利也百嵗後害除利興民以富足乃感而思之曰
是賢君之法式不可更也鄙人有言已嚮其利為有徳
饒民于公何以異此然豹之治鄴以術而公之治饒以
實心史不載豹有賢子孫而侍御公能世公之業益恢
而大焉則公實勝之矣孰謂古今不相及哉奈之何今
之牧民者多不利民而自利即知利民率不能計久逺
而圗近利其心亦以有近利即有近名彼沒世之名吾
何利而為之故陂池溝渠之務闕焉不講而屑屑然務
于卓詭炫燿之迹民安所恃以攸暨哉而又奚惑乎去
後之思寥寥也若公之不有其名而名與澤流無窮已
時豈不毅然行古之道者而可概見耶語曰前事不忘
後事之師予故因閔侯之請而採拾饒人之不忘公者
志之貞石以諗夫後之君子公名東山閔侯名宗舜王
君名命
　　重修河間府管河㕔公署記
運河自山東入郡界逶迤而北至于天津上下盖數百
里儲峙之所灌輸朝貢之所往來冠盖之所絡繹至衝
要也舊以郡倅一人專領其事然郡去河逺不便臨視
故别設分署於郡東南百二十里交河縣之屬鎮曰泊
頭者以其地臨河且上下行河道里均也或曰此水部
分司後司移張秋乃置府署焉無可稽已㕔事大堂南
嚮前為儀門門外折而東為鼓樓即為大門門前為董
家店巷巷下為大河於義為宜於勢為便自隆慶戊辰
大同張公謂大門稍逺不便肅客乃市民居拓其址别
為大門于儀門外置寅賔館于大門之北而鼓樓之門
遂為虚設至萬厯戊寅鳳翔袁公又謂天下公署未有
為門不臨街衢而居於樓之内者乃益市民居于鼓樓
之南别為大門樹棹楔于門之外而皷樓遂塞矣至萬
厯丁酉浙衢趙公以㕔址久日漸低下滛雨之後水無
所洩墻垣棟宇日就圯壞欲遂撤而新之乃出修宅嵗
費幷請於部使者黄康兩公又得河灘公費若干計可
三百金度基市地鳩工飭材中為正㕔三楹後為後堂
三楹左右為胥役房前為儀門門右為土地祠左稍南
為寅賔館西嚮又前為大門門左為州縣館折而東移
棹楔於臨衢榜曰畿輔河防堂之西稍後前後為宅者
三前為門其又西為書房者前後亦三或葺其舊或創
而新力役于衆費出于公經始于丁酉年六月至次年
五月而訖工既落成具始末徵言以紀嵗月予竊嘆近
之仕宦者以奔走逄迎為能以筐篋刀筆為務玩嵗愒
月職務且廢不講况官署乎公計以為自今為則材物
未大敝壞尚可得什之五及今不為則存者愈少自我
為則工力未大糜費尚可省什之五自後人為則糜者
愈多故不惑羣議不避衆喧而竭蹷為之卒之功成而
民不擾身居其勞而居後人以逸公亦何所利哉公之
先人中丞公以精勤舉職為世名卿公習見家庭之訓
故居官所至不敢自暇自逸此其一事也觀治居而所
為治河者可知矣使世之仕者而皆視官如家視官事
如家事若公也者則天下可㡬而理哉
　
　
　
　
　
　
　
　
　
　淡然軒集巻五
欽定四庫全書
　淡然軒集巻六
　　　　　　　　　　　明　余繼登　撰
　誌銘
　　明通奉大夫光禄寺卿少洲馮公墓誌銘
莊皇帝之壬申歲三月二十又一日光禄寺卿致仕少
洲馮公卒子子臨輩以其年十一月二十日葬公于堯
山之原越十五年公仲孫琦官太史始以公仲兄海浮
先生狀來請銘登謝不敏而重違太史之命乃按狀誌
而銘之狀稱馮氏之先世為青臨朐人高祖思忠徙家
遼左自遼左復歸於青則公父憲副公始也憲副公有
丈夫子五人四登科第竝以文章政事擅名於時東海
馮氏遂有聲稱於天下公諱惟訥字汝言别號少洲正
德癸酉憲副公為蕭令生公於蕭公生有竒質風神秀
徹既長開敏沉毅辨悟絶倫名起齊魯間一試輒受廪
領嘉靖甲午鄉薦登戊戌進士庚子除宜興令宜興多
大猾持吏短長善逋賦有逋至數十年者公至刺諸猾
摶擊之按籍而攝逋者逋賦大集以數萬計輸之郡郡
守大竒之謂令纔弱冠耳乃老吏不如邑中咸惴惴無
敢以少年易公者矣公嘗督諸生就試江隂廵江使者
某以其間行縣至邑陽怒不候已而隂有所覬公若為
弗聞也者弗應也使者愈怒摭它事中公調魏令㑹邊
警㳫至烽火徹郊關畿南震恐公計久逺調經費為城
雙井鎭以備之未幾遷蒲守魏人擁車下不得發乃為
更定牧馬法而去蒲劇州多宗室紛遝難治公治之甚
容與暇嘗晉博士弟子俾執經問難為剖疑義士爭奮
勵舉於鄉者視昔三倍之乙巳晉丞維揚攝守事揚當
孔道繄公是頼而公尋以外艱歸服闋補松江遷南京
户部員外郎郎中壬子丁内艱復補北駕部出為陜西
僉事分廵隴右兼督學政在鎭五年武備文教種種毖
飭邊圉無事陞河南右叅議分守河北壬戌擢浙江提
學副使公念兩浙士風為海内嚆矢廣布條教以示左
質右文之意士習翕然咸歸於正癸亥陞山西右叅政
即自其省為按察使公既秉憲一以彊明裁之吏民見
者語次尋繹皆得其隂伏凜然無所受私三晉號曰神
君丙寅陞陜西右布政使秦中多豪强馳騖閭閻錮屯
田之利令籍不得稽公乃以法按其豪大搜諸伏田得
萬餘頃事聞受白金文綺之賜戊辰轉江西左布政使
藩司總錢榖日入以巨萬計吏弊蝟集公為立抽名驗
收之法額外無毫髪餘羨宿弊頓袪江右歲輸諸瓷器
及它經費甚夥皆當出於民又吏縁為奸公私困耗公
乃議令民畆出一錢以給諸務而諸絶簿書盜財物者
率以輕重受刑遠近稱便焉辛未入覲闕下精覈下吏
能否無所依違天官郎亟稱之曰諸方伯考覈言事鑿
然有執不存兩可者獨馮伯也是歲諸方伯去位者過
半公名益起縉紳大夫咸以公輔期之而公請老之志
堅不可挽矣䟽上天子惜之特進光祿寺卿予致仕云
既歸始搆室墾田習静逺囂為終老計而天不愸遺不
踰年逝矣公天性孝友歴官所至皆奉太夫人以行即
倥偬夜歸必徐候户外問寢食然後退其奔䘮也徒跣
數千里外柴毁逾禮兄弟之間自相師友友愛備至教
育諸孤無異所生以至宗戚閭黨緩急皆以時周之咸
得其歡心交遊遍天下悉當世聞人相與考徳問業各
取所長然性嚴重不可干以私仕宦三十餘年圗書詩
巻外無長物無疆外之交束脩之饋督浙學時大學士
袁公遣官致書謝而不發其介如此幼服庭訓用亷平
為理所至吏民畏而愛之在魏有徳政碑在蒲在隴右
咸有去思碑在江右則士大夫嘆服謂二百年所未見
若小民又人人肖像於室飲食必祝矣公雖精于吏治
而雅志如儒生生平嗜書無所不讀每政暇即手一巻
不置博涉而深思閎積而約取發為文章温醇爾雅古
詩取則建安近體在天寳大厯之間所著有風雅廣逸
楚辭旁註選詩約註漢魏六朝詩紀文獻通考纂要唐
音翼杜律删註馮光祿詩集若干巻行於世公祖諱振
父即憲副公諱裕竝以公貴累贈通奉大夫陜西布政
使司右布政使祖母李氏母伏氏竝累贈夫人配熊氏
四川右布政使祐之孫累贈夫人先公卒繼魏氏肥鄉
縣令升之孫累封夫人子三長子臨縣庠生娶李氏光
祿卿用敬女次子䝉縣庠生早卒娶張氏凌川縣簿鑑
女繼娶劉氏衡府引禮仲進女次子節府庠生娶劉氏
庠生生儒女繼娶趙氏天祐女女二長適漢中府同知
李尹耕之子一本次適衛輝府知府李用和之子延綬
子臨熊出餘俱側出孫男二長珣臨出縣庠生娶張氏
庠生燦女次瑋䝉出聘庠生周杜女孫女四長臨出適
開封府知府宋伯華之子庠生繩武餘尚幼俱䝉出曾
孫一銓曾孫女一俱珣出史登曰立功立言古今勝事
志士杰人畢力而思趨者也然狥俗之士往往不顧才
質之有限官無崇卑必蘄卓詭業無工拙必蘄表炫至
強役其心以争兼能之勝􁀙􁀙然用力日勞所至日詘
公少通仕籍循資累級數十年始長藩司而一旦棄去
如脱屣結髮攻文詞凌厲作者而冲雅和平無一切瓌
竒競勝之氣舉世所共艶羨者一不入其心故操之無
所強而出之常有餘不求聲而名我隨不務勝而人我
歸可謂有道者矣是宜銘銘曰祠于閭碑于衢是至徳
之孚而寔公之麤風雅既瘉爰示之模是不朽之圗而
寔公之餘生與道俱殁與化徂堯山之墟有阡而訏過
之者趨曰明光祿大夫
　　慶府右長史棘亭王公墓誌銘
棘亭王公以慶府右長史致仕歸歸二年而卒卒三十
年而公子大理左丞世揚以侍御馬公狀謁繼登請銘
公墓道之石繼登梓里後學又與大理君同奉軒對誼
不敢辭謹按狀志而銘之狀稱王氏之先本山右人其
先世有諱貴者自山右徙居廣平之李排營村遂為廣
平人貴生柔柔生玘玘生友友生臣臣攻文章有大志
竟以諸生齎志而殁娶于張有二子次即公也諱允武
字殿邦别號棘亭公生而敏恵才質過人長厲志讀其
父書為文儁朗多奇氣既𨽻學官毎試輒冠其曹性嚴
重不與羣曹伍即其曹亦帖然咸服之顧數試數不售
晩乃以明經入太學嘉靖庚戌謁選銓曹除江西南康
府通判南康地故瘠薄而俗善逋賦毎郡吏督賦者至
黠者輒醵金錢前為夀一入其賄即噤不敢復有所問
以故賦恒逋多者或至八年公㢘直不受私謁既視事
前行金者徘徊門下不敢入公乃召諸逋者按緩急為
期日而遣之諸黠凛凛以次輸賦無敢後期者部使者
奇其能疏聞于朝為下璽書褒予之㑹守缺即以公攝
守事時粤西狼兵入内地剿倭者所過横甚百姓患苦
之以次當至南康郡人甚恐公乃預為檄檄其渠率曰
以爾剿倭奈何乃自為倭今與爾約餽餉不時罪在有
司餽餉時而爾横如故惟爾罪三尺法具在吾知用吾
法耳率己前聞公名既得檄頗懼而戢其下公亦勑屬
邑為具以待竟過南康無敢縱者郡瀕湖盜賊之所出
没舊有遊徼船若干艘嵗時繕治郡任其費而主者任
其勞守備某匿其費而責繕治于郡公持不可某恚甚
譖公于巡撫都御史都御史怒公廢格為停公月俸公
乃徐條故事暨所為侵匿狀上之都御史内媿公卒褒
公治行為江右第一饒萬年令某以朘削機兵月糧為
機兵所訟讞者受賕右令而重繩諸訟者衆兵怒遂㰱
血以叛饒郡戒嚴時直指徐公方行部至饒倉卒無以
為計適公以它務至徐公喜曰王别駕來事其濟乎即
令公停它務而撫亂兵諸亂兵聞公來亦相戒無動王
公治我吾屬當無患矣前讞者謁公為地公不應既繩
諸亂首而令亦論如法衆心始安直指益奇公即以公
署萬年事公更約束嚴稽覈省一切煩費鹽米瑣屑一
取給于南康壯兵某訟其隊之長而所株連甚衆公心
察其寃為争之御史竟反其成獄萬年民為歌以誦之
詳見翰編浮梁金公所為去思碑中公治萬年凡六月以
考績赴闕下民攀㽞不可得則相與圗公像尸祝之公
既以最聞名益起復移公景徳鎮董陶事公愈孤立行
一意自貢額外諸造為滛巧以賂遺權貴人者槩從禁
絶嵗省工費數千百緍景徳人徳公如徳父母浮梁尉
某以巡徼至鎮而縱其徼卒有所剽取于民民不勝忿
鼓譟圍尉將甘心焉尉恐避匿公署中公為尉慰民民
乃解散去庚申陞兩淮鹽運司副使公日講求利弊擇
通商恵民便利國家者佐其長次第舉行之或有諷公
為囊槖計者公峻詞以謝其人慙而退都御史鄢某以
嚴相私人得總海内鹽政大以賂聞鹽政壊亂淮商黄
某鳩金數萬將逆諸境上公㢘得其實亟置諸法淮揚
鹽賦甲天下都御史視為外府比至無所得大恨公㑹
公遷慶府右長史猶未釋恨嗾所厚善御史伺公隙無
所得竟以老落公職致仕時年五十七耳公既歸杜門
謝客布袍蔬食無異寒士又踰年壬戌秋七月三十日
以疾卒距生𢎞治甲子十月二十三日得年五十有九
初配都氏嘉靖某年隨公游太學卒于旅舍贈宜人繼
趙氏能以勤儉佐公㢘者今封太宜人子男二長對揚
娶胡氏都出次某即大理君娶某氏封孺人女一萬秀
適醫官龎朴俱趙出孫男四三省三樂三槐三聘俱邑
諸生孫女二人古人有言㢘吏可為也而不可為夫㢘
者任氣多亢厲不能忍人難與共理其不然者又無能
引當否至耗廢官事此安可為也公歴官所至常祿外
毫不以自汚非賓客不御酒肉騶從敝陋不治郡人見
前導不問而知為公也豈不㢘然無務凌人常有以自
下者蔽人之過且調䕶之甚厚推其㢘平人不忍欺故
能片詞而銷兵民之變此非可以口舌争也仕而俎豆
于郡殁而俎豆于鄉有由然矣嗚呼若公者亷而可為
者耶是宜銘銘曰亷于財或短于才公才恢恢以剸以
裁如郤斯開亷于身或以矜人公則恂恂若芒若芚飲
人以醇世競于貪貪以趨炎而公獨亷以㢘見嚴故終
仕而淹淹公之位不能淹公之世是生哲嗣為時廉吏以繼
公志摭公遺迹銘之貞石納于幽宅俾子孫承藉世其清白
　　明資德大夫南京兵部尚書贈太子少保晉菴戴
　　　公暨配田夫人穆夫人合葬墓誌銘
萬厯丙戌秋前資徳大夫南京兵部尚書晉菴戴公卒
於家守臣以聞天子為悼惜詔太宰予贈宗伯予祭司
空子𦵏于是贈太子少保祭二壇遣官營𦵏如令甲公
子太僕丞紹科軰將以嵗戊子四月二十日藏塟事而
以納言李公狀來徴誌若銘按狀公諱才字子需别號
晉菴其先景州人五世祖曰榮者當文皇帝時以富民
徙實滄州遂為滄州人榮生慶慶生宣宣生臣俱以公
貴贈資政大夫都察院右都御史兼兵部右侍郎宣配
馮臣配蕭俱夫人戴自徙居以來世孝弟力田為徳于
閭而發祥于公公生而頴異沉静始就外傅即端重如
成人年十二試于郡郡守姚江吳公大奇之曰此公輔
器也聲籍籍起嘉靖癸卯舉于鄉明年甲辰成進士授
行人巳酉擢户科給事中庚戌之秋京師戒嚴時事
起倉卒軍需匱乏大司農請一切加諸道賦公抗言今
畿輔山陜諸郡連嵗苦募兵市馬甚勞費矣而復議増
馬江南諸郡每先期輸納料銀又豫輸機兵民快一嵗
已皆目前權宜之計而復議増賦是竭澤而漁以重困
吾民也部議竟格不行已巡視光祿糾覈伏蠧條為四
事上之嵗省大官金錢十二壬子轉史科右癸丑轉本
科左以内艱歸服闋補工科左尋陞兵科都公以倭夷
猖獗閩廣用兵無虚嵗乃疏陳三事曰亟勦滅慎防守
馭客兵言言中窽下所司行之公之在諫垣也毋務以
鷹擊毛舉為名髙然數引當否恥趨和承意久之陞南
京太僕寺少卿公亦無少望循行郡國精心牧政踰年
以外艱歸服除陞都察院右僉都御史巡撫甘肅甘肅
新用兵無見車騎即羸卒乗亭障者半菽不給公至撫
其瘡痍而乳哺之首為請帑餉墾荒田興水利乃次苐
簡兵將習擊技飭烽堠敵至輒遭創去而紅栁林鎗竿
嶺之㨗甘鎮向未甞有也敵既數不利逺去則以其間
建學明教振廢省刑種種具撫甘議中公撫甘五年斬
首捕獲數十百人修築墩牆以千百計招徠降口若干
奪獲羊馬器械無筭而公亦以積勞晉副都御史巡撫
陜西五郡父老及諸畨夷卧轍攀留有謌者誦者感而
泣下者肖像而尸祝者於戯此足以知公矣公甫至陜
有秋防之役即移鎮原州儲芻粻守要害比及瓜期既
撤防套敵兵忽入延綏殺總兵郭江執副總兵時鑾以去
科臣列失事狀詞連公夫敵所出入定邊瓦楂諸路非
公所轄地言者誤及公耳公不自明也詔公歸就覈明
年隆慶丁夘公事大白仍以原官巡撫河南三月入為
大理卿己巳陞刑部右侍郎尋轉左公再為法官持法
平亭所定買休賣休諸律著為令庚午八月宣大總鎮
臣以諜者言東西諸番當大舉入寇京師戒嚴莊皇帝
飭大司馬修戰守具詔諸鎮整兵待援乃起前都御史
帶川劉公守通州提督援兵而改公户部左侍郎兼都
察院左僉都御史督理餉事公言敵情叵測徴發貴豫
請令密雲諸處司計之臣悉心經畫益廣儲蓄俾應援
兵馬在所闗支如取諸寄此與輦輜重而追勞軍者功
相倍也既而敵偵我有備旋解散去然天子益心重公
遂以其年冬陞都察院右都御史兼兵部右侍郎總督
陜西三邊軍務公三涖陜益熟其地利弊某帥勇某吏
賢亟露章薦之某帥貪殘若選懦不任事某吏墨亟劾
罷之某費冗亟節之某餉宜増亟増之某屯田鹽法可
以佐軍需者亟議之某路畨衆所窺伺亟檄鎮兵防禦
之某城隍墩臺可修浚者亟以時繕治之而其大者曰
永安堡堡在靖虜之北中衛之南曰裴家川者腴田可
萬頃民苦乏不得田作公為相度地形築牆建堡疏于
朝更今名且請以固原守備某督兵營田以苑馬寺少
卿兼僉事某移靖虜整飭兵餉而秦隴之間屹然成巨
鎮矣㑹俺酋欵闗乞貢市莊皇帝採議臣言報可而河
套吉能者俺酋枝屬也援例以請下羣臣議公言東西
各為雄長授職宜均通貢宜隨俺酋進入為便若互市
則陜西重鎮既不可招之内地甘肅畨囘開市已久又
不宜令強敵混入以滋禍階惟延寧二鎮頗為近邊然
䦨出之禁甚嚴亦不宜因市啓釁互市第可行之宣大
不可槩陜西也有㫖切責公公卒主延寧二市且疏改
延綏市于紅山闇門之外復寧夏清水營舊厰以備不
虞乞樁朋馬價以充市本列卒環市以攝衆心故逺人愛
如冬日而畏如怒霆竟公在事無敢一譁于市者天子
亦以酬功之典進公兵部尚書兼都察院右副都御史
總督如故兩嵗中又陞俸者一白金文綺之錫六今上
念公久勞邊事乃命以原官掌南京都察院事未抵任
改南刑部又改兵部參賛機務公按江防緩急為飭兵
卒部署方畧巡鹽御史某奏改浦子口五衛𨽻御史節
制公言南畿各衛分列六營以藩籬根本統領則以内
外守備巡視則以科道其來已久一旦改𨽻御史使堂
堂六師下同郡伍非建制意也事遂寢葢公習掌故持
大體伉厲守髙時方倚以為重而公以繼妣劉夫人之
憂歸矣狀言方公争互市時或諷公第開四市如貴人
指延賞可立竢公正色曰市之利害籌之熟矣狥下而
謾上便身圗而不計國是有臣如此將焉用之謝絶其
人去公既去鎮喜事者卒開甘肅之市令畨部交惡為
國家生一邊隙葢十餘年而公之言竟成左劵云嗟夫
天下有任事之臣有喜事之臣喜事者機圎志鋭見利
而不見害故甞試暴施卒之利一而害百任事者老成
持重審較利害每却顧重發故多利而少害若公者所
謂任事者非耶公家居久督撫臺省交章而推轂公者
六七公大都言公經濟長才不宜久棄林壑而公顧以
老無意于世往嵗西人内訌主上厪西顧憂未始不念
公言效而公逝矣惜哉公長身嶽立望者知為正人君
子居常恂恂飲人以和至當大事決大議則天動星迴
而公不可奪也性至孝居䘮柴毁過禮甘恬澹薄嗜慾
仕宦四十年自奉甚約終其身無世俗聲色之好闔門
養重無一語撓守牧權亦無尺一走長安道中輿論髙之
先是太僕君念公老謀歸侍食飲公貽書止之曰勉修
職業老人善飯無恙勿以為念一日坐齋中室無人忽
布几焚香嘿有所禱俄呼四縑充犒左右驚入問故不
答又某姓者夢羽旄鼓吹𨗳從甚都公乗肩輿出翌日
遂卒易簀時惟言生無益縣官死勿請卹而已時萬厯
丙戌九月二十五日也距生正徳甲戌十一月十有三
日得年七十有三配田氏佐公起諸生供養姑舅得其
歡心篝燈侍公夜讀比公貴身膺綸命而勤儉益甚獨
好施内外姻族以及臧獲無弗戴徳者事具維揚陳公
堯誌中先公三十五年卒卒于嘉靖壬子十二月初三
日距生正徳甲戌年八月初一日得年三十有九累贈
夫人繼穆氏凝重婉嬺事繼姑劉能先意承志撫太僕
君如已出公馳驅王事而無内顧憂者亦以内徳茂也
先公十四年卒卒于萬厯癸酉九月三十日距生嘉靖
甲午年五月十六日得年四十累封夫人兩夫人之卒
尚在淺土今將祔公于城東祖塋之次合𦵏焉官所營
兆也子男二長即太僕君娶于常贈孺人繼張封孺人田
出次紹庭娶于劉穆出女四田出者適生員張繼周吏
部主事王顯仁側張出者適舉人張惟曜儒士馬惟斷
孫男三世懋世愈科出世悳庭出孫女三俱科出銘曰
古之大臣謀不先身動不狥人維社稷是計用康乂民
葢嘉隆之際若戴公者庶古大臣之倫矯矯戴公質有
其文爰自瑣垣暨于開府柔亦不茹剛亦不吐上帝
曰咨維遠人弗靖蹂我疆圉女其予撫女式遏亂畧以
保釐西土公八載于征蹇蹇匪躬四方來同及彼畨戎
莫不率從帝用是大賚念茲戎功嗚呼生而顯庸殁而
追崇匪私公以恵允徳克終公之好逑嫓徳儷美先公
而歸以身蓐螘東城之原鬱鬱佳里以庇爾孫子百千
萬紀
　　明行人司行人贈承徳郎兵部主事芹泉馮公暨
　　　配蔣太安人墓誌銘
芹泉馮公諱惟重字汝威貴州副使閭山公仲子也馮
氏之先青州臨朐人洪武初有思忠者徙實遼左之廣
寧閭山公既顯念生子當置齊魯禮義之鄉况家本齊
也因携其五丈夫子復歸臨朐卜居郡城家焉公生而
敏慧十嵗能文有雋譽方居遼時已為廣寧諸生既徙
家即復為郡諸生郡諸生聞公名競走問業公人人為
剖析疑義無弗滿意去者閭山公官留都公從而南講
業青溪一時名公如許石城邢雉山輩與公遊者皆遜
謝以為不及名益日起嘉靖甲午舉于鄉歸從家醼時
廣寧苦兵閭山公顧念先人丘壠臨食而嗟謂諸子誰
其展視者公請行間闗烽火中逾月始得達竟芟荆蔓
築垣立石而還戊戌舉進士授行人㑹肅皇南狩簡命
公往告湖湘湖湘暑濕盛夏癉熱公日夜馳驅風雨罷
勞不少休至廬而病疽發于背同年張公董公來視疾
謂公宜急歸就醫藥勿令卒有不可諱以憂子父母公
毅然曰使臣不任及于踣頓廢天子成命死不償責懐
首丘而虧死職之義滋貽吾父母憂耳疾且亟猶思經
營役事遂卒于廬狀稱公豐頥修幹望之儼然雖整峻
自持不失尺寸而真率洞夷不為崕㟁嶄嶻之行工詩
善書才睥睨一世而意嘗有以自下者是皆不宜死胡
遽死也公既死而蔣太安人以節顯蔣太安人者故清
河令蔣公女也初蔣公讀公文奇之既見公矩歩便旋
益大喜謂此真快壻遂以太安人歸公歸逾月而閭山
公將南遷獨難太安人曰吾方謀歸故鄉獨奈何令新
婦長去其鄉土太安人顧無難色急装為行于是歸計
遂決公之行役也太安人留守官邸生今憲副君子履
遣使馳報公未至而公卒矣太安人聞訃一慟而絶絶
而復蘇蘇而顧視憲副公羸然襁褓也復大慟曰嗟乎
死易耳如生者何又何以慰死者吾其為死者撫生者
令死者復生生者不媿以明吾志耳乃勉就食飲携憲
副以歸閭山公㢘吏家無餘貲而公之使也又一切饋
遺謝不受比䘮還發槖中裝蕭然無有也太安人乃斥
簪珥藏𦵏事至自操作以給饘粥日撫憲副君而泣稍
長遣就外傅歸則躬秉機杼伴夜讀一燈熒熒母子形
影相吊也憲副君成進士太安人喜且泣諭之曰若大
父若父以清節顯吾與若幾不能自存而卒再世官者
若大父若父所遺也若毋以宦時忘吾與若幾不能自
存時則毋忘若大父若父所為矣憲副君泣受教故自
令方城入為職方出備兵雲中兢兢以㢘平為理則太
安人之教云太安人性簡重自少無所紛華既稱未亡
人服食益自貶損與家人語未始不稱先君而繼以泣
也憲副君既上書闕下言母守節狀詔旌其門衆方賀
有令名太安人獨泣曰夫子不幸吾忍而就此吾獨何
心忍以夫子之不幸為吾名乎憲副君為職方得贈父
如其官太宜人如今封製法服以進太安人服之望闕
謝輒却不再御及孫琦官太史以使過里中從憲副君
拜堂下起率孫曽前為夀太安人喜為一舉觴已而慘
然不懌曰惜哉不使若父見也言與泣俱葢黄鵠之悲
四十年如一日焉公生于𢎞治十七年正月七日卒于
嘉靖十八年十月二十八日享年三十有六太安人生
于𢎞治十六年十二月二十八日卒于萬厯十年十月
五日享年八十有一父即閭山公裕祖振竝以公弟惟
訥貴贈布政使妣皆為夫人子即今整飭易州兵備山
西按察司副使子履娶宋氏封恭人女二一適石太守
繼芳一適石茂才茂元孫二長琦右春坊右諭徳兼翰
林院侍講娶姜氏封孺人次珂聘李氏孫女三許聘張
元豸遲一梧蔣𢎞𦙍曽孫女一俱幼憲副君以太安人
卒之明年正月二十二日啓公兆合𦵏而以太守宋公
狀來乞銘予謂方公盛時兄弟四人俱以文章科第擅
名海内公獨未究其用以死死數十年而公子憲副君以
才名為衆所推轂行將秉鉞建旄議功名于世而公孫
太史氏方且執經㫋厦負鼎鉉之望此公諸兄弟所未
有也或言太安人有餘于年故能辛苦立門户長子孫
葢天之報太安人如此嗚呼太安人之餘于年正天之
報公所不足于年者也是為銘銘曰謂天有知乎公乃
死謂天無知乎太安人乃不死公其死矣太安人可以
無死太安人不死公可以死嗚呼公有子子復有子昌
公之緒百千萬祀公乎太安人死而不死
　　明奉政大夫寧國府同知中里崔公墓誌銘
中里崔公諱良貴字徳卿安平人也安平故博陵地博
陵崔氏有聲于徃代明興居邑西黄城里者謂之黄城
崔氏八世祖有文明者生岡為岢嵐學正岡生徴徴生
翺翺生輔輔生儒儒生仲誠號河濱即公父也崔自學
正以來世有隠徳為鄉里所推重邑大夫或賓之學宫
以至于公生而頴秀少從其伯父學即能厲志誦讀伯
父喜曰此吾家千里駒也年十四補邑諸生學博李君
奇之念其貧數却其餽遺且以嵗時資給焉邑令王公
有所善閩人吳生者以博學著稱來省令令為立校舍
俾正講席選諸生髙等通經術者受業其中公與焉學
日益進每試輒冠其曹而數困于有司乃奮發曰夫士
也安有不博極載籍而能取髙第者乎于是下帷專精
經學旁及子史百家以至禆官星厯無所不闚嘉靖甲
子舉于鄉再試春官不第時公大父母父母並春秋髙
而公又貧至不能具甘㫖因嘆曰俟河之清人夀幾何
乃投牒銓曹得永夀諭永夀山邑俗薄于藝文先博士
率倚席不談朋徒媮怠公至為聚徒衆陳敦學之宜諸
抱墳䇿來就業者彬彬始盛既而視篆武功適有修城
之役公為量功命日平板榦程土物越月城成不愆于
素又為定婚姻之禮曠然一變其俗適督學曾公過武
功課諸生談説經義無稱者公從旁代説甚悉曾喜曰
説書不當如是耶因命公主正學書院公益以奬進人
材為志日次其程品而劘其徳業曾公雅重公時倚公
以校文之役所成全為多故一時麗正學者咸争自祓
濯號稱多才嵗庚午公分校留都士所甄錄又獨多才
公名益起遂以其年冬陞國子助教尋以病請告歸既
還職值今上臨雍受金衣之賜公在太學數年能以精
勤舉職丁丑陞户部四川司主事監督草塲草塲嵗報
納數多商人擅為弊藪往往結猾胥與共為奸主者或
不及知即知又格于中貴人為地不能問公視事首汰
胥役骫法者塞諸弊竇干請者懐刺不敢入諸商凛凛
無得虚入以牟利由是怨聲嘵嘵至為飛語以恐喝公
公曰吾求不溺吾職安得復卹吾私乎比終事行一意
如故司農卿以公㢘難干以私推擇公𣙜清源闗税公
既行怨者恨公不置嗾其鄉人某給事疏公前督草場
時受賄有跡有詔覈實以聞覈者言崔某實以嚴賈怨
給事所指無事實然猶調公外任得衛輝通判主督賦
公益自奮約已奉公舊所稱常例咸謝絶之文諸邑田
一禀於至公大搜伏匿郡人懾服署輝縣事值嵗旱公
精心祈禱為民請命澍雨輒應人以為至誠所致又二
載陞寧國府同知㑹守缺以公攝守事一切公費悉為
條記毫不入私槖癸未入計旌下吏能否酌去留錙銖
不爽大吏某以私忿將甘心某令公持不可竟賴以全
其介如此隣郡有大俠某前後二千石不能制操江吕
都御史檄公治之立伏其辜公雖輔法而行然折獄平
恕時稱無枉部使者以為能諸司理所讞有不當者即
改屬公公一一湔滌之無所顧于時大江以南稱賢郡
丞者首推公而共事者皆目攝之矣乙酉秋公入賀萬
夀聖節又滿一考當報政㑹病留滯都門前攝公者于
丙戌計吏時摭它事中公主爵吏素知公賢止鐫公二
秩而公遂拂衣歸無意于世矣方公之病也予省公旅
舍公言予病如斯惟有去耳予謂公心事磊落敡歴已
久衆方信嚮公何遽圗歸計公曰如命何葢公精于命
數者未幾卒如公言則人之成敗利鈍豈不有命哉公
生于嘉靖丁酉八月十二日卒于萬厯庚寅某月某日
享年五十有四父河濱翁仲誠以公貴加封承徳郎户
部四川清吏司主事母王氏封太安人配王氏封安人
子二長敏増廣生娶庠生王嘉臣女次敬附學生娶庠
生彭居安女孫男三廣旭廣昕廣旦俱敏出孫女三二敏
出一敬出公天性孝友禄入雖薄常傾囊以周其昆季自奉
則食無重味室無侍姬既歸日伏在牀褥猶時課二子
于學或召所善故人與對飲為歌詩相娛樂自少至老
手不釋巻所著有仕餘稿中里遺草方公之家食也教
授里中四方士從之遊後多去為達官狀公者太常王
公亦其一也公二子將以公卒之明年某月某日𦵏公
子某處而以公治命請銘于予予與公同舉于鄉知公
頗詳謹按狀志之而系以銘銘曰處己若愚抱璞以居
處世若迂擇地以趨家不必腴而志不逾仕不必膴而
行不汚是之謂君子儒而異于世之夸毗者歟
　　明贈中憲大夫大理寺右少卿青崗傅公墓誌
　　　銘
萬厯癸巳春少司宼仁泉傅公以其先大夫中憲公狀
請予志而銘之葢中憲公生二十有五年而殁殁之日
猶處士也殁後數十年始以司寇公貴累贈中憲大夫
大理寺右少卿故稱中憲公云司寇為侍御時督畿輔
學政適當路者欲汰海内士如永嘉故事令嚴甚而公
不為動試士如故繇是郡國督學使者咸以公為式即
有一二媚子欲奉意㫖希寵榮者亦羞縮而不敢肆予
心壯之乃今有命何敢辭按狀傅氏之先當唐季世有
樞者為臨江教授始卜居清江之石頭七傳而生雱宋
政和八年進士以工部侍郎充和金通問使授朝奉郎
尚書考功貟外郎又五傳而生棻建炎間為髙安丞遂
占籍易俗鄉之珠湖世多文學之士載在郡乘又十三
傳而生偉洪偉洪生孔川孔川生崇聖崇聖生成號青
崗翁娶於漆而生公公諱舜字汝華别號紹崗公幼而
聰頴其族伯郡丞公嘗試以對句即應聲作對語語輒
驚人郡丞公大奇之比就塾師受章句即奮志佔畢至
夜分不寐父母以公賦質孱弱每憐而誡之不欲竟其
業㑹漆孺人善病病則日夕侍湯藥奉起居必安而後
己緣是輟業又縣有繇次及青崗公公聞之曰吾即少
幸識握筭奈何當吾身而勤吾父吾奚賴焉即挺身代
往轉輸吳城時族叔敖朋役以疾歸公兼理其事既竣
役解槖中羨金分之無私藏焉其質行如此從伯質早
卒三子幼不任管鑰以付其僕僕有黠者匿其籍而盜
鬻其田田鬻而稅存公㢘得其狀發其奸僕乃懾服公
復校其産而籍錄之諸僕遂縮趾不敢肆三孤成立公
之力也公内行修飭事諸父昆弟恭謹孝友情意篤摯
而少年負奇不難以其身為人解紛排難舅氏漆翁其
人長者為宗人所陵搆公曰我在而人皆藉吾舅可視
其魚肉之乎即往居間衆素知公曲聴其請事乃釋聞
族人里人有空乏者輒請於中憲公各以緩急周䘏之
有貸子錢者量力所能辦假予之未甞以無為解諸所
假予者又薄其息而緩其入以是人皆嚮之司寇公言
生也晚不幸不睹公之行事其得於傳述者僅僅若此
意若重自傷者嗟乎睹一斑而知豹即前所云為徳于
閭者足以知公矣公卧病三月不起乃執劉㳟人手以
兩尊人弱子為託而卒時嘉靖巳丑秋八月也生在𢎞
治乙丑四月十八日配劉旌表節婦以司寇公貴累封
太恭人自有誌子一即司寇公萬厯乙丑進士歴官刑
部右侍郎娶廖處士啓熈女封孺人贈恭人繼娶胡通
判汝融女封恭人女一貞仲適來蘇劉孟仲栢舟之操
不愧其母孫男四鉉縣學生娶庠生吳一性女釗縣學
生娶呉汝振女繼娶胡顯楚女鈳娶文通判似韓女釴國
子生娶劉廷用女繼娶呉知府一惺女故大宗伯文端
公孫也孫女三菊貞適敖訓導鏜子庠生淺常貞適王
僉憲許之子庠生淑俱廖出金貞字陳侍御邦科子某
胡出曽孫慶鉉子甘鈳子聘陳主事良材女曽孫女潔
貞史氏曰書載傳巖之叟為時霖雨有功于生民甚大
珠湖之傅豈其苖裔耶何千餘年而代有聞人也以中
憲公之賢假令資適逢世當必有表見者即渉世不長
而跡其行誼亦可以長世矣太恭人撫五月孤竟底成
立又能誦其先人之義以訓誨之俾守遺範著功名于
當代積徳于六十年之前而食報於六十年之後若左
劵然修之于鄉其徳乃長人可不務修徳哉萬歴巳丑
九月卜𦵏公於烟霞祖塋先是太恭人之卒司宼公為
疏請于朝得並予祭至是司寇公請告歸始欲備闡幽
之典乃始為志而銘之銘曰人亦有言唯義盡齒斯言
而信公胡以夭死人亦有言唯徳及世斯言不信公乃
昌其嗣嗚呼齒所寄也嗣所庇也盡其齒弗及其世毋
寧嗣也公之嗣人為時名臣寵命三申賁公之窀是不
死者存而何必于其身
　　明奉政大夫南京刑部郎中豐溪閔君墓誌銘
葢正嘉間吾郡以仕宦顯於時者任原閔氏為最著自
予通籍己不及見閔氏之顯者獨于稠人中識豐溪君
君儀貌閒雅進退不失尺寸前問之知為水東先生子
也心竊自念古稱世祿之家鮮克由禮不盡然哉既而
君移官留都又移疾家居荏苒數載而君以訃聞矣異
哉予雖不深知君然以所睹君之外豈遽若是已哉又
越嵗君之子鑑介同年友張選部以狀來請銘按狀閔
氏之先上海人由上海徙家任丘自宗禮始宗禮生彞
彝生琦琦生定定生槐楷楷官南京禮部尚書琦定皆
贈尚書琦配王定配卞皆贈太夫人槐舉𢎞治乙丑進
士官按察副使以子煦貴贈通議大夫兵部侍郎配顔
氏封太淑人煦即水東先生君之父也累官資政大夫
刑部尚書配李夫人以嘉靖壬寅五月十四日生君諱
陞字思充别號豐溪君生而朗慧始就外傅即勤于誦
習衆咸以大器期之㑹水東先生巡撫山西時有斬首
捕虜功詔進一階予世賞即以君受廕時君年十有四
耳君雖就廕而誦習不輟博覽載籍尤工書法為時所
重隆慶辛未除後軍都督府都事五府惟後府號為煩
劇君名家子習今昔之故凡一切門衛之闗防符驗之
稽發文移之考覈若其所素習者日以精力佐其長事
無停閣壬申督餉于邊便省其兩尊人萬歴甲戌晉右
軍都督府經歴聞其母李夫人病即以病自免歸日侍
食飲嘗湯藥踰年夫人卒哀毁骨立䘮𦵏如禮既禫除
當赴闕念水東先生春秋髙依依不忍離子舍乃疏請
終養陪杖屨晨昏温清者又三年而水東先生卒方先
生之疾也君毎夜祈天願以身代比卒哀毁如䘮李夫
人時人服其孝壬午服闋復除後軍都督府葢君先佐
後府有聲故主爵者以幕篆畀之君益為釐奸剔蠧積
弊一清君雖一意効職然念其先大夫尚藁𦵏乃從闕
下上書以請上嘉其有邊功予䘏典如制于是君乞恩
歸啓李夫人之兆合𦵏焉丙戌正月晉宗人府經歴四
月晉南京刑部廣東司員外郎明年丁亥晉四川司郎
中南中諸曹多稱閒局獨爽鳩之屬主讞獄或時治爰
書君所受讞咸輔法而行不任已喜怒為重輕不狥人
愛憎為出入一時稱明允焉南土卑濕入夏癉熱君北
人久居為所中遂以疾乞休庚寅春疾復作忽召鑑等
語之曰吾生平無以踰人但謙慎㢘勤不忝先人耳若
軰勉之毋堕家聲也諸子異其言然謂君方壯年又素
健可期勿藥而君竟不起矣是年七月廿八日也距生
得年四十有九娶謝氏都御史淮女贈孺人先卒繼李
氏叅政玳女封孺人子男五銓官生娶馮氏知縣治孫
女早卒鑑廪生娶屈氏都給事中伸孫女繼王氏監生
良翰女欽娶韓氏同知塏女俱謝孺人出銑聘田氏叅
政樂女李孺人出鑾側室李氏出女三長適通判胡思
恭子庠生守寅次適舉人于登龍子知章俱謝孺人出
次字前兵部尚書郭公乾孫茂然李孺人出孫男二洛
濟俱銓出狀稱君恬淡寡嗜欲自少不親聲妓與人讌
飲未嘗及于沉酣于族人之貧者能以緩急周之有紛
輒為之解故其卒也逺近親踈無不悼惜嗟夫以君之
才行豈不能自致青雲而所得乃僅僅若此如天道何
然鑑也多才而諸子競爽則天之報君者尚未艾也鑑
等將以壬辰二月某日𦵏君于勑建祖塋之次予為志
其大而系以銘曰祿以世乎君乃仕仕浮于祿乎視君
履位弗當才胡以止夀弗配徳胡以死公侯之後復其
始不于君乎于君子
　　茂才槐徵王生墓誌銘
王生卒其父鶴程君走書於予圗所為不朽生者嗟乎
嗟乎予方冀待生以不朽而生乃待予以不朽哉悲哉
葢毎想像生生平而泪淫淫交睫筆閣而不得下也悲
哉悲哉造物者何以生生又何以死生哉生之先為饒
陽著姓奕世載徳以至於今其先有名讓者得遺金於
路擕以適市大呼里巷中卒得其人歸之人服其義祖
文學舉嘉靖庚子鄉薦令延津清介方嚴有恵政延人
俎豆於學宫官行太僕丞父即鶴程君命嘉靖甲子與
予同舉於鄉者剛毅有其父風生幼時祖太僕公竒之
曰此子神情雅亮當是後來之儁因名曰亮芳字以槐
徵葢取王氏槐堂之意也萬厯戊寅鶴程為生求婚於
予予許以次女字之時生纔八齡耳嵗丙戌予女歸生
生亦時時過予舍擇言而發擇地而蹈粹衷雅致有先
民之矩焉久而察之即造次未見其有疾言遽色者予
心異之戊子試有司為博士弟子庚寅鶴程遣生來受
學於貞復楊先生由是恒止予宦舍毎自楊先生所來
輙充然若有得者日坐斗室中手一編伊吾不輟予嘗
謂生流水不腐户樞不朽久坐久視皆能傷人非所以
疏鬯形神而導引和氣也生頷之然亦飽食後散步中
庭而止其沉静如此生家饒裕而自奉甚簡澹食無兼
味衣不重帛一切聲色不入其心質任自然無所矯飾
性至孝母李卧病閲嵗生日侍起居奉湯藥寒暑無倦
容比卒朝夕哭奠號踊數絶寒猶寢苫嘔血不已思慕
之極至黙禱於母期以夢寐相見而自屏於静室以俟
聞者悲傷其志焉生資性聰敏為文多奇氣而居嘗恂
恂意有以自下者接人以禮遇臧獲有恩即宗人至桀
傲者亦望之而内愧折服也語曰天道與善人以生行
事所謂善人非耶乃素彊無疾一疾而逝遂不可捄藥
所舉三子相繼而夭今所存者兩弱女耳嗟乎既促其
生又絶其世天之報施何如哉痛哉痛哉生生於隆慶
辛未五月十有五日卒於萬歴壬辰十月六日得年二
十有一耳卒之日識與不識無弗流涕即村婦羽流亦
且有憑棺而哭者嗚呼此可以知生矣鶴程將以癸巳
嵗三月十五日𦵏生於祖塋之次因誌其槩而系以銘
銘曰謂仁不匱而祖良吏謂才必試而生國器豈造物
兮忌完胡大命之奄至吁嗟乎倐來若寄倐去若棄閴
閴重泉千秋永閟俾也不亡太史之誌
　　潼川守橋南胡公暨配周宜人墓誌銘
潼川守橋南胡公以嘉靖戊午卒于官後十年隆慶丁
夘而公子應辰舉于鄉至十五年萬厯壬申始卜地于
馮家岡蕆葬事明年癸未應辰舉進士官户部主事滿
考贈公為奉直大夫配周為宜人既而應辰由户部晉
四川按察司副使乃手叅伯吳公明卿狀請志公暨宜
人墓而銘之憲副君予禮闈所舉士也誼不得辭按狀
公諱希瑗字子翼别號橋南其先世有烈者仕元為襄
陽守占籍通城之白馬鄉後由通城徙居大冶自夀二
始夀二生道貴道貴生守高守高生文瓉文瓉生玉堂
玉堂生逺是為公父東泉公胡氏世隠于農自東泉公
始業儒以儒名娶于孫而生公公生而羙丰儀頴異秀
發比就塾師日記常數百言邑有宜山令周公者見而
竒之許字以女即周宜人也周公有人倫鑒公以此喜
自負益肆力于學為文有竒氣補邑諸生每試輒冠其
曹名大起嘉靖丁酉舉于鄉明年試南宫不第去游太
學諸海内名士交驩公者咸自引以為弗及即公自視
亦不出諸名士下也歸而愈自奮周宜人復從㬰之乃
深入白雉山中携其弟常州公希寅與宜人弟憲副公
大烈以經術相授受無間寒暑比兩公先後得雋而公
猶不第壬子當計偕東泉公語之曰若第也不至今日
至今日不第命也若不能俟若命又安能俟吾年乎公跪
受教明年癸丑復不第乃投牒銓曹授四川巴州知州公
為具冠服謀奉兩尊人就養宦舍比歸而東泉公已先逝
矣公大慟曰兒所以隠忍徼一命者謂何而翁弗逮也號
而絶絶而甦哀毁骨立人服其孝服闋補四川潼川州潼
川地衝而土磽民貧甚苦供應公曰吾安能瘠吾民以稱
過使客也厨傳廪餼一從節縮民甚便之俗故善訟吏縁
爰書為奸利公列兩造于庭片語輒得其隠情是非立決
吏抱牘受成事無能上下其手黠民懐訟牒徘徊公門
不敢入訟為之清州有鹽井鹽有税課富者擅其井而
匿其課貧者井已前廢無所得課課嵗以逋公里設一
長俾按里而稽井按井而賦課逋課乃集時重建三殿
采木使者期㑹甚嚴有謀伐孔廟前數百年大木以應
令者公持不可擇胥吏有幹局者董其役廟木不毁而
所得材木較比邑獨先御史某者罷家居勢張甚諸豪
奴怙勢凌轢其鄉撓守牧權公察其尤黠者䋲以法無
所假借諸奴遂戢公在潼川踰嵗其善政不可殫述其
槩如此兩臺使者交薦其賢期大用而公病病三月而
卒卒之日州人為罷市巷哭涕泣送輿襯還此足以知
公矣周本宦族宜人祖父皆仕宦于時其歸公也資送
頗饒宜人顧淡泊無所紛華若素居約然者性柔恵處
諸姒間下逮臧獲無尊卑少長各得其宜公上春官遊
成均讀書山中宜人潔醴精饌以奉其兩尊人能順適
其意如公之在側也即公亦謂吾有婦在猶吾在兩尊人
側也其一意本業不以家累分其念則宜人之力多矣宜
人既以身任子婦之事又諸所舉子女皆躬親乳哺之勞
積瘁成疴遂疾作乃謀為公置副室公不許第廣延醫
藥竟不起先公三年卒公生于正徳癸酉卒嘉靖戊午
得年四十有六宜人生正徳丙子卒嘉靖乙夘得年四
十子男五人賓廪生娶尹氏曹氏繼汪氏廪早卒定娶
許氏宸即憲副君今更名應辰娶袁氏封安人寀廪生
娶黄氏女四一適尹榛餘殤孫男四允淳定出允忠允慤
寀出同祖應辰出孫女十人向露劉子楨吳正經尹士
翹向日鳴蕭世聘李勝薦其婿也餘尚幼銘曰學也而
時不能待祿也而親不能待仕也而身不能待噫嘻胡
公其真不能待耶抑將有所待耶有子而昌先徳用光
三十年後雙玉偕藏噫嘻此公之所為有待者耶
　　南京刑部尚書行菴陳公誌銘
大司寇陳公諱其學字某别號行菴登州蓬萊人也陳
之先為寧國宣城人其五世祖靖獻公迪當建文時為
太子少保禮部尚書靖難兵起抗節不屈與其配管夫
人并六子七孫同日死幼子珠生甫五月乳母芮潜置
溝中得免至八嵗為怨家所訐文皇帝特宥其死詔戍
撫寧尋徙登州遂為登州人又三傳而生鼎即公父大
竹公也登𢎞治乙丑進士為給事中以疏劾權璫繫詔
獄嘉靖初用言官起家累官應天府尹㢘介剛正所至
有聲稱以公貴贈都御史母某氏贈夫人公生有異質
博聞強記為文切理一剷浮靡之習嘉靖某年舉于鄉
甲辰成進士授行人諸士或廣交修名公獨沉静自守
閉門不事趨謁太宰許公松臯嘗語人此君悻直大有
乃父風節丁未選湖廣道監察御史糾彈不避權貴緹
帥陸炳倚勢作威縱諸校乗塗繹騷道路以目至自立
錢法禁民間錢不得行民為罷市又使其私人徐某結
京山侯元專擅鹽利以撓鹺政人無敢言者公數其罪
亟攻之有詔下徐某獄而責炳元各對狀事雖得釋而
權奸凛然敬憚之戊申巡按兩淮鹽法兩淮鹽利甲天
下弊竇百出公㢘得其窽要為四事上之悉報可公在
維揚職以内無言不行職以外無事不言如請增通泰
之堰清過淮之税减餘鹽之價值禁江滁之私販種種
皆一時實政而總兵李某縱容羣盜則有疏奉御王某
騷擾驛逓則有疏于吕梁二洪夫則疏其額設之濫于
河漕二大臣則疏其遷轉之非詔皆允之庚戌陞陜西
按察司僉事鎮慶陽復陞榆林叅議敵人憚公威名歛不
敢縱公亦嚴為之備五載秋防邊境無事而所繕修邊
堡兩鎮賴之某年陞兵備肅州副使時哈密諸夷倡亂
公躬擐甲胄出嘉峪闗三百里直抵燉煌防其猖獗邊
闗恃以無虞陞本省叅政守花馬池秋防者三無飲馬
之寇其為敵所懾服若此尋陞山西按察使晉左僉都
御史巡撫大同是年適諳達烏紳入犯左衛公督將軍
劉漢等親冐矢石并授方畧斬首捕獲甚多遂遁去癸
亥陞右副都御史巡撫陜西適北兵入中部洛川等處
公督叅將孟鸞大敗之斬首百餘人先是韓藩初建嵗祿
纔六萬而宗室日繁漸増至十二萬嵗額不及其半積
逋至六十萬至是奉國將軍融燸等百四十人至㑹城
大譟公不為動徐檄藩司借帑金四萬七千分給之又
疏請留贓罰鹽鈔年例課税諸銀以賑其急并列其狀
得㫖悉如公議而廢融燸為庶人既而融燸不受詔逐
逮者且執平凉知府祈天叙毆之百姓恇擾競言諸王
子反卒之不動聲色戢亂而正法者公之力也某年以
本官總督南京糧儲公條上三事皆切漕務至請本折
兼收民尤以為便尋陞户部右侍郎兵部左侍郎總督
陜西軍務以考績陞右都御史兼兵部左侍郎總督如
故敵兵大舉入花馬池等處號二十萬公提兵禦之斬獲
三百七十餘人㑹别部偏將有亡失士馬者詞連公公
歸待勘事既白即以原官總督宣大諸軍務適丘富等
入犯宏賜堡公督趙總兵迎戰敗之斬首一百七十有
八議者以公久歴封疆乃詔理京營戎政復陞南京刑
部尚書以積勞三上疏乞罷政上憫其勞特予致仕公
自藩臬至制府身不離塞垣先後擒獲至九百有竒招
䧏二千三百餘人奪獲馬牛器械甚衆修完墩臺凡二
千四百餘座繕修濠牆凡八十四里又五萬四千餘丈
修築營舍凡六千餘間加一品俸廕子姪各一人賜金
幣者九聲聞敵國名在海隅而退歸田里絶口不言兵
事門巷蕭然課耕課讀之外無一切聲色之奉若初未
嘗顯貴者耕入有餘則倡族人剏大忠祠以祀靖獻京
兆兩公其又餘則市學田以周士清風篤行望廬者式
焉兩臺使者薦剡無虚嵗天子嘉之予月米特賜詔存
問萬厯二十一年正月十日以疾終于正寢距其生某
年得年八十有竒配王氏封夫人先公卒子一人登庚
午舉人真定府棗強縣知縣娶梁氏封孺人孫男九夢
琛官生娶王氏夢瑋庠生娶郭氏夢璁夢珍夢琦夢璡
夢瓏夢璟夢珩咸業儒孫女四諸所嫁娶皆名家先王
夫人之卒也已詔司空營𦵏公訃聞天子悼惜俞宗伯
請命合𦵏致祭如例仍贈謚恭靖哀榮之典終始有加
焉人豋將以某年月日開王夫人之壙庀䘮事而手公
行狀俾予志之予與公素昧生平而髙山在前久切仰
止敬廣詢故老博採故實志其大者如此而系之以銘
銘曰矯矯靖獻壯節凌虚一死自誓百口為屠天遺其
𦙍帝憫其孤再遷海上以備執殳公侯之後必復其初
亦越三世陳宗以訏直哉京兆舍命不渝司寇繼之益
𢎞令圗猗歟司寇蹈道而趨守高似拙直已若迂峩峩
冠豸觸彼城狐風生白簡勇伏青蒲于藩于臬載馳載
驅望髙分陜功著防胡獲醜執訊玁狁于除一月三捷
王愾用紓崇墉言言邊陲宴如公不言勞歛而若無維
帝念功晉理戎樞爰正八座于彼留都人期秉軸公志
懸車東山歸卧奚以自娛朝耕暮讀左圗右書醇源既
竭維醨則酺疇哉邊臣身不處腴疇其若公家無贏餘
疇哉世宦衆不苦漁誰其若公為徳于閭先民矩矱後
世楷模哲人其萎天子悼吁易名營兆皇恩載敷寂寂
𤣥堂妥公之軀史氏有銘用比鐘鐻以闡豐功以敦薄
夫
　　葉夢林暨配常合𦵏誌銘
嘉靖之初徳郡洞菴葉先生以進士為名諫議而吾邑
中水常先生亦以進士為侍御史兩先生舉同籍仕同
朝相得至驩也諫議有子夢林公者今陽城令敬愿父
也生而頴異年十四即補博士弟子有聲稱諫議最憐
愛之而是時侍御長女亦以婉嬺貞静為戚黨所重諌
議為夢林公委禽焉是為常孺人公固名家子乎而雅
自歛飭躬素士之業聞常富於財心不謂善比孺人歸
服御簡淡無所紛華始喜曰此真吾婦也公性沉重居
室無惰容與常孺人相敬如賓事諫議及母張備極孝
養遇疾病相與調湯餌浣厠牏或共禱於天祈以身代
以是危疾輒安比先後殁執䘮哀戚甚悼歛𦵏如禮人
服其孝公一兄四庶弟兄殁遺兩孤姪事寡嫂謹撫二
孤如所生各隨其質而成立之與諸弟極友愛每以嵗
時相聚㑹飲食笑語懽洽彌日名其㑹曰天倫而孺人
為具醪糒豐儉適宜且處諸娌姒間人人得其懽心無
後言公處已莊而遇人恭謹意常有以自下者故與物
無忤即下至臧獲不加譙呵曰彼亦人子也公既久躓
有司而陽城令兄弟試輒利公進而語之曰夫立身行
道揚名以顯父母孝之大也吾葉自上世以功名顯至
予而中衰命也夫孺子勉之是當續若祖矣乃謝去舉
子業鑰鍵綱紀之司一委諸常孺人兀坐一室發古今
載籍讀之遇格言懿訓即書揭於壁久之壁皆滿而常
孺人亦樂聞古孝婦貞女之行以自淑及陽城令舉進
士公喜曰是竟予志已晚年冲夷閒曠慕陶靖節之為
人其所作夢林漫稿亦畧似之陽城令奉庭訓治邑多
恵愛㡬滿一考行且有恩命逮公而公不逮矣疾且革
執孺人手若永訣者孺人先抱㣲恙公既卒哀痛特甚
越三日亦卒公生於嘉靖三年五月二十日卒於萬厯
二十三年十二月十六日孺人生於嘉靖三年六月十
五日卒於萬厯二十三年十二月二十日享年俱七十
有二子敬愿即陽城令萬厯壬辰進士娶曽氏陜西苑
馬寺少卿鑑女繼石氏黄州知事岱女程氏江西右布
政使珤女堵氏處士一松女敬思廩生娶王氏武安簿
宷女女三一適庠生張近思一適趙守基一適鴻臚序
班丁庚薦孫女五敬愿生者一許聘庠生趙見熊敬思
生者四長適庠生李之盛次適瞿𦙍榮其二尚幼敬愿
軰將以萬厯二十五年某月某日合𦵏公夫婦於州南
祖塋之次而以方伯静泉程公狀來請銘程公舉嘉靖
壬辰進士耆年碩徳海内無兩所言當不妄予謹按狀
誌其畧而繫之以銘曰父為大諫青瑣趨于繇髙第宰
名都維公齠年讀父書居豐履約恬以愉内行謹備稱
醇儒亦有淑配名家姝如賓之敬老不渝生也同室死
同徂𤣥堂鬱鬱風氣殊雙玉偕藏妥其居我銘於石詞
匪䛕昭徳闡幽為世模
　　嘉議大夫巡撫山西都察院右副都御史臨江李
　　　公墓誌銘
大中丞臨江李公卒之明年其子重光軰以公弟西江
公所為狀詣予言先大夫仕宦㡬三十年其治行在人
耳目卒以微文詿吏議至不得徼䘏死之典為地下光
榮惟先生誌而銘之先大夫死且不朽予辱交公兄弟
不敢辭公諱采菲字君采别號臨江其先江西新喻人
永樂中有戍瀋陽中屯衛者遂家於河間髙祖榮榮生
瓊瓊生平定知州銳瓊鋭俱以公伯父叅戎公貴贈昭
勇將軍都指揮僉事瓊配張鋭配髙董俱淑人鋭兩子
長即叅戎公某次涵即公父也公生而警敏十嵗能屬
文總角為弟子員明年廪於庠嘉靖辛酉舉鄉試第八
人與其祖鋭先後辛酉同名第又同人咸異之乙丑成
進士授行人丙寅冊封徳藩隆慶丁夘齎莊皇帝即位
詔於留都江右及廣之東西戊辰今上為太子復齎詔
於畿之南山之西車轍㡬半天下于餽遺無所受事竣
丁内艱庚午服闋選四川道監察御史辛未清戎闗中
萬厯甲戌巡按西域所至俱以風裁稱而在粤尤表節
義興學校不獨用威嚴也丁丑掌河南道大計外吏汰
斥惟精既乃陞陜西副使分巡河西河西地隣敵公所
為安邊固圉計者甚備戊寅陞山西行太僕寺卿兼整
飭寧武兵備踰年以外艱歸公之行也兩地人皆遮道
泣留其得人如此壬午起甘肅行太僕寺卿未㡬陞山
西布政司叅政分守冀南道越四日改冀北時款議久
疆事刓敝公為積芻餉簡卒乗常若有意外緩急之虞
者從容愉愉邊境無事屢荷金幣之賜乙酉以積勞陞
按察使視事如故丙戌陞本省右布政使戊子晉左布
政使巳丑以考最得贈其祖父如其官祖妣妣皆夫人
即以其年陞都察院右副都御史巡撫山西公在晉久
於閭閻疾苦長吏賢不肖邊闗隘塞夷情向背如燭照
數計故諸所措注無弗當機宜協輿情者先是礦徒張
守清聚衆豪里中公恐其久而獷悍也編其衆而什伍
之㑹大璫祀五臺者有所要求於張意弗􁁊歸為上言
守清作奸狀上間以語輔臣聞者因劾公縱冦殃民詔
公歸公歸而代者捕守清于獄訐之無事實竟死獄中
又二年行邊者復言公撫晉時曽以公帑充私遺坐是
落公職夫撫臣握兵柄力可以制强敵顧難一礦徒哉
第撫臣以撫為職者也業已撫之而復殱之此喜事之
臣公不為也至於以境外之交束修之饋為公罪則其
罪益薄矣葢事有所不可已而罪有所欲加勢有所必
至而謗無所與分公亦安之而已公家居日惟教耕教
讀一觴一詠以自適若初未嘗顯仕者又數載而卒是
乙未八月二十四日也距生嘉靖癸未三月二十八日
得年六十有三配趙氏累封夫人子男四重光娶段氏
諸生承光女重慶庠生娶伏氏安陽簿士毅女重熈庠
生娶王氏萬泉令藎臣女重華庠生娶朱氏廬州司理
世祿女先公卒孫男一人道基重光出孫女八人重光
輩將以丙申年某月某日𦵏公于新卜之阡予既志其
畧而復微著其事於銘銘曰李氏之先出自江右北遷
於瀛遂稱華胄李起戎籍後興於文誰其興者曰平定
君平定有子仍奮厥武桓桓參戎闞如虓虎至公兄弟
益振厥宗巍科接武公則其龍筮仕太行敷宣王命暨
冠恵文能平其政清戎秦徼按部粤方繡斧所指春雨
秋霜丁丑之春大計吏治公覈羣品衆受成事遂為怨
府遂為禍梯一麾而出分憲河西延鄜之區是循是拊
餉盈于庾士騰于伍既遷寧武則以冏卿備兵兵飭考
牧牧成再起僕臣于彼張掖世需公才乃晉參伯兩冀
之任維公宜之兩冀之民惟公綏之酬公之庸進公于
位秩長憲臺宦仍朔地終畀公晉以慰晉人右轄左轄
錫命重申三載承宣曰民父母升華中丞保釐西土人
望方繫煩言載興為市之虎為樊之蝇公曰噫嘻惟有
歸耳以㣲罪行臣願足矣優游容與樂彼林泉欣欣易
簀終其天年公生矯矯長身玉立人言台鼎需次以入
撫臣尊貴未究公才方期論定遽返泉臺鬱鬱佳城于
瀛之野我銘公石俟知公者
　　明太子太保平江伯贈少保謚武靖萬峰陳公墓
　　　誌銘
萬峰陳公卒之明年其子𦙍徵暨長孫啓嗣以太原守
徐君維楫所為狀來請銘狀稱陳氏之先系出有虞自
胡公封陳以國為姓陳公子入齊遂雄山東六朝時有
入金陵者復為金陵人後從金陵遷濡須塢又卜𦵏神
龍鄉大蜀山之陽故又為合肥人始祖瑄以功封奉天
翊運宣力武臣特進榮祿大夫柱國平江伯卒贈平江
侯謚恭襄五傳至太保兼太子太傅贈太傅謚武襄公
圭即公父也娶張夫人而生公公生而英邁不羣自武
襄鎮粤即随侍行間習兵事及地里險易聲望蔚起嘉
靖乙夘襲祖爵丙辰僉書後軍都督府事戊午管禁兵
侍直庚申充總兵官鎮守兩廣時逆賊張璉偽稱號所
至攻城屠邑殺掠甚慘三省繹騷公㑹提督張都御史
臬調發漢達兵及諸土目十餘萬約江西南贛福建三
巡撫兵為掎角躬擐甲胄親抵賊巢前後擒斬璉等一
萬四千三百八十名級獲賊屬一千九百奪囘被虜男
婦八百八十招降一萬五千餘人得偽飛龍傳國之寳
一器械馬牛甚衆露布嵗凡十二上肅皇帝嘉之賜白
金文綺晉太子太保廕一子錦衣百户公用兵務在明
號令嚴法紀使人不敢犯有土兵強市人物者即馘以
狥土酋凛凛至斬其兵以謝過乃已賊既平議者謂近
賊之民陽順隂逆不除之無以善後公力持不可議乃
寢所全活凡數萬人是時倭勢張甚諸將遇者往往不
戰而潰公先所擒斬倭至七百七十餘名顆倭畏之比
兵行度嶺倭有前據嶺者衆謂此殘寇也勝之不武不
勝且損威公曰吾提大兵盪巨寇顧避小醜不擊耶麾
其兵進距嶺一舍止令諸軍蓐食接戰倭偵知為宵遁
去隆慶庚午僉左軍都督府事旋提督神機營時營制
新定公請置協理立備兵所為區畫甚悉未㡬復充總
兵官提督漕運鎮守淮安萬厯甲戌掌前軍都督府事
方公之鎮粤討賊也深入山箐為瘴癘所中遂患痺疾
每舉發至廢朝謁因請假調理又十年以疾終于正寢
是戊戌八月二十七日也距生嘉靖壬辰三月二十四
日得年六十有七訃聞天子為輟朝治䘮𦵏予祭十五
壇贈少保謚武靖葢備典也公性孝每公退必先詣張
太夫人問起居始就私室凡賜予及嵗祿租入悉以歸
太夫人室無私藏待諸弟妹親族恩義篤至俟公舉火
者至數百人元配崔夫人駙馬都尉京山侯元女繼柴
夫人太醫院吏目英女子十四人𦙍兆勲衛娶張氏英
國公溶女繼吳氏恭順侯繼爵女崔出先公卒𦙍徵錦
衣衛指揮僉事娶李氏安國公偉女𦙍嘉娶孫氏恩榮
官清女𦙍芳娶栁氏安逺侯震女俱柴出𦙍望𦙍暐𦙍
美𦙍光𦙍大𦙍豐𦙍隆𦙍禧𦙍祉𦙍吉俱側室出女十
一人寧晉伯劉應元錦衣衛百户徐維揚成山伯勲衛
王允㢘錦衣衛千户黄時謙錦衣衛百户王椿順天府
生員王懋賞真人應襲張顯祖其壻也餘未字孫男五
人啓嗣襲封平江伯啓奕兆出啓善啓慶啓徳徵出女
孫十四人孫壻則新寧伯勲衛譚懋勛武定侯勲衛郭
應麒錦衣衛千户蔣紹周慶都伯子杜惟孝寧逺伯仲
孫李懋忠餘尚幼𦙍徵輩將以某年某月某日歸𦵏應
天府欽賜大寧山祖塋之側啓崔夫人兆合𦵏予為叙
其大者而系以銘銘曰陳自恭襄起江東開土肇建平
江封聫蟬奕葉稱亢宗公也紹之業彌隆桓桓武畧如
彲熊入典禁旅出總戎創倭滅寇成膚功捷書飛奏愜
宸衷駢蕃三錫酬其庸俾公灌輸佐司農長河巨艦泛
秋風千倉萬庾靡弗充維公所至咸靖共蠻烟瘴雨瘁
厥躬十年抱疴頥天冲優游返真歸太空天子聞之為
悼恫贈賵易名恩始終大寧賜域形穹窿官與營之祁
連同史臣載筆銘公宫千秋萬䙫無終窮
　　明文林郎河南道監察御史南濱陳君墓誌
　　　銘
陳君諱登雲字從龍别號南濱順徳府之唐山縣人萬
厯丙子舉於鄉明年丁丑成進士與予同籍予始識君
於儔人中見其論議慷慨有烈丈夫風謂此少年英氣
耳徐叩其中則古今善敗犂然畢具下筆滚滚數千言
可立就問何以能爾君曰吾少病痞百療㒺效為家大
人憂竊自念痞者否也可以通否惟窮理乎因下帷日
發諸載籍讀之更無他念葢二載而病如失遂有今日
予笑曰固不聞書能療疾君既以此治身矣今漸服官
可以此治人乎君亦笑曰吾志也誓必不負予壯其言
戊寅除鄢陵令君至鄢見細民苦於豪強文法舞於奸
吏冗費無節賦役不均田野荒蕪學校頽廢河水為患
流亡載塗嘆曰此一邑之病也首黜積役數十人捕所
謂五虎者置之法躬履畎畝度境内田為三等賦役以
是為差變大班坐月為㑹銀嵗所省以若干計令訟者
得以墾田贖罪所墾嵗百餘頃為建屋宇置器具牛種
以招復業者來者既衆復教以種植桑榆以益其生業
洪溝青泥諸河為扶溝所壅嵗溢為災即力争於部使
者卒令隣封毋得壅激而河患頓息斥俸餘捐贖鍰新
學宫給學田興除之外一意以教化為務詳見繪徳吟
仁編及政事紀畧中癸未拜監察御史君為御史初按
遼左次按晉後按中州按遼時適當大閲上罷遣大臣
以屬君君為悉心稽覈條上安邉十事而其所特疏者
在議賞功之典大畧言首功之賞給發不時貧軍不能
枵腹以待不得不鬻之富人富人挾其貲以冐功累級
多貴至叅遊者此其人力不能禦敵智不能謀敵而冒
濫名器混淆體統役占軍士糜費俸給邊鎮之蠧無大
於此在晉在中州值嵗大饑晉人猶以木皮草根雜土
為食中州則父食子夫食妻以人肉為市以鴈糞為糧
矣君皇皇然為請蠲請賑請弛山澤之禁請借留都之
儲天子手其疏惻然動念為發帑金數十萬以至宫闈
寮宷咸捐貲捐俸佐之而君亦自清贖金得萬三千為
郡邑糴本至今為豫人利葢遼左之冐功如人有痼疾
牢不可破而晉與中州則譬人病尫羸奄奄待盡非急
扶其元氣不可復生故君先其要者如此若夫約己率
屬激濁揚清則君丰裁嘗有餘勇不能殫紀焉矣君居
西臺先後侍經筵監㑹試主計吏筦京畿壯懐直氣霜
肅風行有觸必言有言必盡如疏論陸冡宰羅宗伯徐
冏卿胡都諫鄭戚畹多人所不肯言不敢言者無所避
忌予謂君立朝以正直忠厚為本茲不太甚乎君曰不
見吾冠乎觸邪吾職也若事闗宗社禍伏隠㣲吾知而
不言則吾痞將復作死矣豈必機穽之間斧鉞之下能
死人哉君獨立行一意大率若此信陽王太史素不識
君見其祈天永命疏嗟嗟嘆賞謂為隆萬以來名臣奏
章第一忌君者争欲甘心於君而主上明聖竟無㣲譴
加君者君㡬滿九載推少京兆廷尉丞俱不報君度不
為世所容即以假自劾歸君所居當孔道行李徃來慕
君名多就問者君雖抱疾猶喜肅客每語及時事意有
所不可輒不勝憤至強起坐榻上語刺刺不能休以是
病轉増予嘗貽書戒之謂身既隠矣自宜杜門謝客不
當復問理亂黜陟事君是之而不能從也病劇猶口占
云一死寧堪惜終懐世道憂謗從直上起官恥曲中求
因索竹葉茶啜其半以其半酧地曰天下事盡付此盃
中矣遂卒是萬厯丁酉六月二十五日也距其生嘉靖
庚戌七月二十八日得年四十有八耳君嚴於飭吏治
而厚於恤民隠急於崇節義而勇於折奸雄使竟其用
則其敢為敢當之才不囘不撓之氣將大有所樹立而
有志未就竟鬱鬱以死葢君之少也痞在一身通塞之
權自已操之故塞者能通而君病已君之仕也痞在世
道通塞之權不自已操故塞者卒不能通而君病死柱
石王君狀君謂君憂國憂民死而後已信哉君性孝友
聞太公訃水漿不入口者三日哭泣幾至喪明事太孺
人能先意承志陳之先本柏鄉人張姓其姑有適陳氏
者無子以太公為子遂從今姓君既通籍言於太公請
歸其宗太公以受陳父恩不許君不敢復言乃搆祠堂
一區置祭田二百畝擇近屬二人主祀事又割腴田百
畝贍其族以報陳復置田三百畝付工本牛隻銀百以
報張匾其堂曰景范葢慕文正公而思效之也至其所
置義倉置學田置義塜種種厚施不可枚舉嗚呼君豈
一於謇諤者哉君父志大封文林郎鄢陵縣知縣母施
氏封太孺人配張氏封孺人子二誥廪生娶柏鄉魏上
舍大用女司馬槐川公之孫女也詔娶内丘庠生喬國
英女女二俱夭孫女一許聘南宫周太守友程子某誥
輩將以嵗己亥某月某日𦵏君於泜水之陽而以狀來
請銘予謹抆泪為誌其大者而系以銘曰矯矯陳君雄
才邁衆性惟伉直心則空洞志厲鷹鸇政成鸞鳳鸞鳳
伊何加恵窮民視彼痌瘝不啻切身冬日比愛乳哺稱
仁鷹鸇伊何澄清攬轡有輪斯埋無器可忌白簡生風
烏臺樹幟世尚媕阿疑君若刻讀君之疏孰不動色太
史有評可稱遺直上競貪殘下苦彫瘵以拊以循繄君
是賴小民有編何慚遺愛道之將行君痞乃痊道之將
廢君命弗延於人何尤行止惟天自君大還時政日秕
使君而在徒益其痞吁嗟陳君可以死矣
　　陜西布政使司左布政使雲田寗公墓誌銘
寗公卒其子元桂以大司馬懐棘王公狀來請銘予與
公同舉進士同宦於朝公齒少於予而一旦溘焉已矣
反覆公狀蓋泫然隕涕焉公諱化龍字文明别號雲田
保定新安人祖志本父節俱以公貴贈封中大夫山西
布政使司右叅政祖母龎張母吳俱淑人公生五嵗始
能言比就外傅一意問學十一能文十四補弟子貟十
八廪於庠萬厯丙子舉於鄉丁丑第進士戊寅授中書
舍人已卯册封周藩辛巳以考最封其兩尊人壬午陞
工部都水司貟外郎視慈寧宫養心殿諸工程夙夜勤
事有上方膳醴之賜旋以大慶恩加封其尊人如其官
甲申督理京城街道卽以其年𣙜税荆州公至荆主在
禁奸節費通啇惠民比得代課無溢額槖無私裝荆之
人士為詩歌以頌之丁亥督修胡良巨馬二橋日與中
貴人處調停節縮不激不随工竣賜白金文綺晉虞衡
司郎中加俸一級公主虞衡一切規畫厝注誠心為質
為大司空所倚辦聲稱藉甚己丑陞山西按察司副使
備兵赤城赤城宻邇邊疆青巴圖安圖諸部環其外而
史車二夷處其内為邊陲重地公為明約束嚴號令懲
偷惰之習清虚耗之蠧凡所經理悉綢繆大計謂龍門
要衡獨石隔逺禆將一人難於兼制白於部使者増叅
將一人分守其地庚寅史車二部逸出塞議者紛紛遂
至易置諸將吏乃移公潼關公無㡬㣲見於詞色卽候
代猶日督將士嚴兵保境若冦至者未㡬史酋率所部
冦龍門公督㳺擊杭大才與戰於唐子衝擒酋女所捕
擄斬獲甚衆詳見督撫䟽中公旣至潼關念關地據黃
河上㳺控制三省秦之襟喉急以暇日塹山堙谷練兵
積餉關若益雄而盜賊屏息壬辰陞山西布政司右叅
政理屯糧覈逋負滿三載陞陜西按察使適當計吏其
臧否一裁以至公盟於神誓不欲以愛憎為毁譽戊戌
陞山西右布政使己亥陞陜西左布政使以便歸省抵
家而疾作遂卒時己亥年又四月四日也距生嘉靖己
酉十二月一日得年五十有一耳公小心勤慎所至以
精勤舉職敡厯藩臬不越秦晉熟知其民風吏弊邉事
敵情使其不死卽當秉中丞之節以大造於彼民也而
公不逮矣惜哉先配王氏累贈淑人繼楊氏累封淑人
子元桂生員娶楊氏元材殤女二一適戸部尚書髙公
燿子某其一殤元桂將以其年十二月某日塟公於邑
西三臺之原啟王淑人兆合窆焉予為志其畧而系以
銘曰宦非不逹厥施未究年不稱天未為公壽胡賦之
良胡折之驟胡是厚積而乃儉受三臺之原鬱然靈秀
以妥公神以昌公後
　　明交河簿秋潭孔先生墓誌銘
先生諱宏緜字某别號秋潭宣聖七十三代孫也父廪
生承布母某以正德己卯十二月初七日生先生始就
外傅儼如成人稍長一意攻舉子業居常不見有媟䙝
之容聲稱藉甚顧數試數不利久乃以明經貢闕下游
太學太學諸士皆嚴重先生多樂與交者隆慶壬申投
牒銓曹除吾邑簿簿為河設其分署在邑東五十里泊
頭鎮河運之濵故自行河外一切錢榖刑名事皆不得
與舊官是地者厭其閒曹徃徃取民間細事訊之責其
贖鍰又鎮在徃昔猶有啇賈貿易歳輸郡税者數百金
皆簿司徴納而徴收之際率多取其羨金以為常然非
其職矣先生蒞事日惟以河為務春勤修築秋謹隄防
閒則閉門習静不越俎以自潤諸淺夫役故有例金悉
謝絶之人服其清邑志謂其噐宇清雅内行修潔不受
民詞不取啇貨不受常例蓋實錄也然性端方不能為
媕阿之態邑令某喜人䛕已謂先生亢恨之遂以大計
落職一時士民譁然為之不平先生歸年日益長家日
益貧至不能繼饔飱予毎為宦東土者道其亷亦間有
賙之者不數數然也然先生處困而亨猶日手一編以
終其身云先生卒於萬厯戊戌十二月廿五日春秋八
十配王氏繼顔氏再繼王氏子聞博娶張氏聞貫娶某
氏皆先卒女一適嵗貢生王雲鵬孫貞憲娶孟氏貞惠
生員娶任氏貞慤娶孟氏曽孫男尚賔一尚幼貞憲等
將以卒之明年四月某日葬先生於祖塋之次而以其
遺言走京師徴予為銘予讀其書而悲之為志其概復
系以銘曰潭之水清以潔秋之潭清且洌吁嗟乎先生
之號實先生之節世人巧宦先生守拙洙泗之裔其流
自别吁嗟乎水可飲蔬可啜先生之名不可㓕
　　撫治鄖陽都察院右僉都御史蒲汀姜公墓誌銘
中丞姜公諱璧字完卿别號蒲汀順天文安人世以孝
弟力田為德於里里長老言此其後當有興者及公生
而馴謹長而篤學以三禮起家領隆慶庚午鄉薦明年
辛未成進士卽以其年令樂安萬厯丁丑入為河南道
監察御史戊寅出按兩淮鹽法旣報命以外艱歸癸未
服闋出按中州以疾歸丙戌起原官廵視京營戎政復
廵視京畿兼掌河南道事大計羣吏公在西臺先後十
三年始進大理右丞尋轉左晉左右少卿辛卯春晉僉
都御史撫治鄖陽壬辰秋有言公速化者詔改公留都
公以太夫人老不復出又三年疾卒於正寢是萬厯丙
申七月三十日也距生嘉靖庚子二月一日得年五十
有七初樂安有大俠王彦飛者聚黨橫里中操赤白丸
報讐以睚眦殺人它令莫敢問備兵使者行縣索之弗
能得公至召諸賊曹語之曰若軰受賕縱奸辠當死能
縳王自贖當貸若辠衆恐願自効卽共為具飲王中酒
伏健兒急縳之公度已得王又虞有道刼者預勅尉率
徼卒逆之刼者猝遇尉悉駭走遂逮彦飛至庭論旣具
立斃獄中而為教散遣其曹悉勿問衆咸凛凛在邑五
載威惠大著詳見去思碑中其按淮上也主在杜干請
剔積蠧富啇倚請託為奸利者無所容其私奸啇張國
用劉威軰各以輕重伏罪時淮揚饑奸民以其間競為
私鑄錢法大阻啇販不通百姓嗷嗷㡬釀大亂公檄所
司禁私鑄而亟發金錢萬餘倉粟數千賑之始以事聞
所全活甚衆於時黃水入淮淮大溢總河大臣與撫臣
相掣肘而有司行河者率委之倅貳又有議罷范公舊
隄勿修而别開支河者公䟽言倅貳權輕不如專任守
令大臣事權不一難責成功宜罷總河以其事歸撫臣
便又河口外高内下開支河則引倒流之潮闢私販之
路不若修范公廢堤使内水不出外水不入外不損鹽
竈之地内不傷耕植之田䟽凡數百言皆鑿鑿可行者
部覆如公言後事竣有白金之賚中州宗室最衆而禄
最不給或有言宜開宗學以恤貧宗者下有司議悍宗
㯛樒軰指是為宗正􁀙㮮罪鳩其黨羣擊之因聚衆稱
亂人情洶洶公時方在道聞之卽疾馳入大梁捕其謀
主袁東魯數人令武卒列伍備非常始䟽陳其狀有詔
辠首惡而釋其黨中州宴然公嘗言治大猾宜緩急則
謀洩而昜脱平大衆宜急緩則黨固而難安真名言也
河南贖鍰歳額四千後漸倍之公曰此膏脂也非刑罰
嚴峻何至是卒䟽如舊額睢陳東連曹徐西接亳潁故
設有兵廵道弹壓盜賊久而罷至是有議復者公言増
官則増費若改清軍道兼屯鹽而以屯鹽道移駐睢陳
則事專而費省議雖寢識者是之公之主大計也䟽言
五事曰急先務精考覈禁營餽懲貪酷慎委署雖未盡
用其言而無私毁譽無狥造請時服其公矣開府鄖陽
當恇擾之後推誠布公寛之如理亂䋲而不欲操之如
束濕薪地方方賴公敉寧而公中口語歸矣公旣歸猶
有踪跡公撫鄖時事者見一切鍰金皆儲以待餉議者
始息公事旣白念太夫人春秋高堅不復出實欲承歡
膝下以娛其餘年乃公卒而太夫人猶無恙也公之卒
也太夫人傷之踰月亦卒嗚呼痛哉公豐儀偉貌鬚髯
如張望之者以嚴見憚而中無城府飲人以和蓋油然
其可親也不如其貌公嘗誦伯淳言掇拾短長以希直
名有所不能蓋終身以為則焉父師吕封河南道監察
御史前母董贈太孺人母劉封太孺人配王氏卽狀公
者王少叅夣巖妹子四䋲武國子生娶王氏揚武廪生
娶王氏俱按察使緘孫女經武娶馬氏叅政允登女俱
王出允武聘楊氏憲副應中女側張出女五一適井郡
丞濟博子國子生拱極一適王大尹惟㡬子舉人陞一
適郭都事可楨男庠生茂勳一適紀憲副誡孫生員于
彛俱王出一許聘緘孫元翰張出孫男五長銓䋲武出
聘誡曽孫女次鎬鏞揚武出鎬聘杜僉憲允繼女次鏜
鐸經武出孫女五尚幼䋲武軰將以二十六年二月二
十九日葬公於祖塋予為次公之生平誌之而系之以
銘曰古人言治奉職循理何必鷹擊乃稱豸史夸者死
職深文巧詆烈士狥名沾沾自喜公之為令父母孔邇
執簡西臺開府南紀所至輕平務持大體不競不絿毋
隨毋詭毋或骫法以縱厥宄毋或洗垢以索厥痏公不
陵人人乃公毁人之毁公公運之否以公厚積儉受乃
爾於人何尤天固若此鬰鬰佳城公焉寧止太史有銘
公其無死
　　贈懐逺將軍後泉王君墓誌銘
王君後泉卒之明年其子國正畧述君生平求銘君墓
道之石君予郡人國正又予武闈所舉士不能辭按狀
君諱宗威字子重後泉其别號也其先吳常熟人有忠
者從高皇帝於行間以功陞正千戸後𨽻籍於河間瀋
陽中屯衛之前所忠生瑁瑁生銓銓生大海大海生機
機生椿椿生燡娶於張生二子長卽君也自君高祖以
下世襲其職咸有能聲而産漸落寞君氣禀剛方任事
㡬四十年生事益减而介然不易性孝友弱冠失怙事
母曲盡色養鄉里稱之少孤廢學恒以此為恨督其子
於學國正遂舉辛卯鄉試第一壬辰舉武進士授指揮同
知把總烏龍溝君就養子舍以疾歸終於正寢卒之日
但云吾家世清貧有兒幸成立其令以清白持身勿負
國恩也語不及他是萬厯二十四年三月十四日也距
生嘉靖十年五月廿三日得年六十有六初授武徳將
軍以子貴進懷逺將軍配崔氏繼黃氏子二長卽國正
今為舊州守備娶程氏次國祚娶劉氏女一適千戸曹
世勲俱黃出孫男五紹元維元綸元緒元𦙍元孫女一
國正將以二十五年八月二十二日葬君於祖塋之次
予為志其大凡而三嘆息焉士大夫博極載籍名能文
者視武胄為麤人之極致然徃徃利令智昏官以賂敗
辱其身及其子孫者不少矣君目不知書而能以貧苦
自將儉於身克昌厥後豈獨武夫卽文士有厚愧哉是
宜銘銘曰世之武弁借言使貪貪人罔極嗜利若甘徒
令世秩敗於貪婪君之户侯傳之先世居官守法罔敢
或替以暨於君自守彌勵操其清白以啟嗣人能俾世
業愈逺愈振美哉君子慎勿厭貧哲嗣矯矯堅持清操
懷逺貤榮食貧之報我銘君石為貪者告
　　明錦衣衛户侯連山王公墓誌銘
連山王公卒其子朝英軰以鄉進士胡君狀來請銘按
狀王氏之先世為應天江寧人有政者當高皇帝時累
功至宣府左衛正千戸遂為宣府人政生順順生謙謙
生鳯鳯生琳俱世其爵琳生紀紀生鐸卽公父也母孫
氏生子三公其季也諱元春字文明别號連山公生有
慧質聰敏嗜書為博士弟子文多竒氣有聲黌校間籍
甚王氏世以武顕而公父隠於賈治産積居與時逐視
諸賈人最為饒益嘉靖中歳苦兵帑藏告匱大司農計
令諸富民出粟以佐軍興無應者公父慨然曰國家方
用兵吾以為有力者當從事行間富者當輸財如此而
後事可濟也乃捐貲以佐軍費久之益厭薄賈道挾公
走京師入粟為錦衣户侯而公亦入太學得交海内知
名士相與問業名益起顧以數竒數試數不利錦衣公
卒仲兄鴻臚公秉家政公益得肆力於學未㡬鴻臚公
亦卒公以身拮据門户頗廢業㑹恭妃誕生皇長子以
覃恩授公錦衣衛百戸公嘆曰士固有志今已矣豈非
命哉始輟業博覽稗官小説習音律或與鄉先生結社
為詩以自娛以消其卓犖雄竒之氣狀又稱公事親孝
能以色養病為侍藥為請禱目不交睫衣不觧帶没而
哀毁柴瘠人咸稱之公卽乆益富而不矜誇勢能之榮
好行其德數散所積與貧交䟽昆弟服藥而效卽按方
製劑施之人人見野有暴骨卽為立義冡埋胔掩骼聞
民間痘為厲卽修神祠以祈福祐其趨人之急振人之
困類豪俠者而範身矩矱少或踰檢卽終夜不能安寢
其謹畏又若此公素健偶病痰治療罔效遂卒時萬厯
戊戌正月二十五日也距生嘉靖已亥四月十一日得
年六十配楊氏封安人先公卒子三長朝英保安州廪
生娶胡氏舉人守譲妹繼都氏次朝擕娶潘氏舉人大
綸女繼周氏長治丞萬金女次朝彦娶景氏四川副使
嵩女俱楊安人出女二長適逰擊李同子繼祖楊出次
聘總兵董一元子用賢側室戴出孫男五長道正餘俱
幼朝英軰將以其年七月十有三日啟安人之兆合葬
焉而予為之志其槩如此因系以銘曰公幼業儒志在
公車卒業太學才傑相於荷天之寵拜命金吾有志未
竟詩酒是娛富不自雄為德於閭非禮勿履擇地而趨
公之嗣子能讀父書意公食報其在斯與鬰鬰佳兆帝
城之隅百千斯年公妥其居
　　封工部主事龍川公墓誌銘
封工部主事龍川先生姓易氏諱經文字濟甫世為河
間之肅寧人先生大父晟父琚皆隠處弗耀然世有質
行人稱長者琚三子長卽先生先生生而天性孝友稍
成立兩尊人老二弟幼弱家益素俯仰咸倚辦先生先
生又業儒計無所為養者乃開鄉塾抗顔嚴規條訓誨
里中弟子藉其修脯以供甘膬給飦粥又屢值嵗祲脫
粟之食日或不繼至損張安人衣釧佐之先生猶旦暮
持一編與諸生相劘切晏如也先生博學彊記為文一
禀於濓洛闗閩之說雅不欲獵異釣竒以趨時好故毎
試有司輙不售卽不售而先生志愈銳學愈力曁先生
有子登瀛成進士官虞部郎迎養子舍而先生猶守博
士籍習故業孜孜不輟曰吾不欲以兒子貴貴我也又
閱歳先生得風疾手足少廢始喟然嘆曰吾卒阨至此
乎吾無如吾命何乃輟業受今封日進虞部君戒之曰
吾荷國恩無以報汝勉之吾性廿食貧毋以廼翁故敗
官常也虞部君奉命惟謹故兢兢守三尺數載如一日
云先生與張安人相敬如賔先生疾安人日侍湯藥不
少懈萬厯甲申冬安人卒先生意忽忽不樂比歸襄安
人葬事不數月先生不起矣時乙酉年十月十六日也
距其生正德辛已六月一日得壽六十有五先生有丈
夫子四人長登雲蚤卒次卽虞部君登瀛次登高武學
生次登仕邑諸生孫男七知簡能亨健通從孫女二先
生卒之明年登瀛等將以二月十九日啟張安人之兆
合葬焉而以狀來徴銘狀稱先生真率坦夷與人交油
油然無崖岸嶄截之態而行履皭然不為非義自少及
壯曽一距奔女再距嫠婦獨抱魯男子之行鄉人至今
誦之嗚呼先生其有隠德者耶固宜其子孫之振振盛
也是宜銘銘曰先生于于行與道俱貌則若癯中則甚
腴芒如醇如𤣥覽條除世好者竽弗貶以趨美色可娛
而志弗渝抱一若迂守貞若愚於戯此先民之芳矩而
世之醇儒也歟
　　鳯翔令王君墓誌銘
王君諱命字欽甫别號鶴程真定饒陽人嘉靖甲子與
予同舉於鄉然而未識也萬厯丁丑予讀中秘書始識
君於長安見君壯懐慷慨有烈丈夫之風焉明年君求
予次女為子婦予以地里遼逺未應而同年劉君兩峯
輩關説百端至卧予寓所要之不得已許其請自是㑹
君愈數愈悉其為人君負氣自豪意不可一世予謂君
君子知天下之不可上也而下之時舉禮自卑尊人之
道砭君君始不謂然而後乃折服也君善飲飲如長鯨
之吸川大白數十可立盡予謂君爛腸之藥胡可常也
久之而君亦不復雄飲矣君家頗裕而自奉甚簡淡然
亦恡不以施人予謂君損有餘以補不足天之道也行
道有福君深有味於予言漸損貲以周其鄉人若君者
可與並為仁者也丙戌春予女歸君之子王生亮芳未
幾君遣生來予宦舎從學於貞復楊先生生聰明沉静
日兀坐一室讀書之外無所嗜好予笑謂君此千里駒
也當不至如君久淹公車矣戊子生入為博士弟子踰
年君繼配李孺人卒娶趙氏女為妾趙慧而善媚既蠱
君遂恃寵無忌間竊君所藏金賂諸臧獲既久而中外
臧獲無非為趙者生懼傷君意不敢以告但乘間言古
云朽木不可為柱卑人不可為主父何不立繼也君頷
之旋以語趙趙大恚恨始厚賂諸臧獲為魘鎮符不效
則市毒置食中以毒生與予女予女食少但病卧得不
死生食多病遂甚不能言然猶能於床褥間頓首指口
求飲趙禁不與飲遂死既死而君不悟也趙喜得計益
以厚賂潜納他人彌月子為子而君不悟也君弟順菴
君為君備道其事而君猶不悟也比趙死前事悉露檢
視藏金悉歸烏有蓋君始悟而悔恨已無及矣先是君
舉三孫皆相繼夭至是遂無嗣君才髙既不售亦無意
仕進㑹有言惟積德可以育子惟仕宦可以積德者君
欣然投牒銓曹除鳯翔令因搜其家餘金槖而之官比
履任一主於節愛盡减諸供應不以煩民直指行部至
僅具廪餼且自言邑民貧甚令不能加賦以飾厨傳令
當罷去直指大駴既而廉君治狀語諸守巡曰令古人
吾儕當共調䕶之俾行其志君以此益展意自信邑之
驛騎每為徃來者所倍取或倍索其直折辱之君乃置
籍於座右按牒而給竟無敢多索一馬者歲所省凡若
干金郡邑歲時公宴舊皆倚辦里甲猾胥因而乾没其
中君省見年諸役悉令歸農而計費授直平市之民所
省復若干金公用器具一切出入司之者不敢問時苦
賠累君白於守自掌其籍計籍以出計籍以入終歲不
損一物所省復若干金而站糧之新𣲖丁力之加𣲖者
悉從豁除矣兩造具君但判其曲直不科贖鍰薪俸所
入别貯之日詢民之耕不能具牛種織不能具機杼者
貧不能婚嫁者逋官租久繫不能償者咸以多寡周給
之俾各安其生業邑有尼以妖滛敗俗君為逐之出境
而詢問風俗表揚貞節禮敬士夫作新學校以端導民
之路邑之審編舊必浹月既竣而告者紛紜以為常君
裹糧躬歴諸郊隨民所聚以次審之八日而畢民不費
一錢無不歡然服其公者郡東雍水所注毎暴漲行旅
阻絶君出槖中金辦材鳩工旦暮徃督之未兩月而石
梁成詳見剏橋碑中大都君視民如子稍有痛癢即思
為爬搔之撫摩之視官事如家事靡利弗興靡害弗除
薄於為身而勞于為民苦于厚下而儉于奉上葢三載
如一日關以西語循良者必舉君為高第戊戌入計即
騎乘皆自其家備之蕭然僕𨽻數人而已既而鐫君秩
一等陜之藩臬士人皆錯愕從役為之號泣予詣君問
故君曰吾不能善事上官負罪實多大人長者時或見
原獨恤刑使者移檄治衣費可五十餘金吾妄意使者
奉命恤民非以剥民也未有以應不意其不大人長者
也今牒具在疏言於朝當與兩敗矣然寧人傷我吾無
傷人吾實以拮据病困縁是得歸幸矣予聞而喜曰君
心如是當有佳兒君既歸竟不能遣諸胷中意忽忽不
樂疾遂作予聞遺書慰君曰君勿以功名介意夫利澤
及人之謂功聲聞長世之謂名此兩者君已得之於鳳
民無庸介介也比書至而疾已篤至八月六日遂卒距
其生嘉靖癸巳享年六十有六耳傷哉予聞君家食時
滹沱大溢水没城城不浸者數版饒民皇皇無以為計
有婦人呼於市曰必王春元祭之時饒有兩王春元問
主名指曰君也君聞殺牲為文登城望祭祭畢而水落
迄不為災或以問故婦曰渠東斗星也翼日復問其婦
懵然不復憶矣人咸異之又君治鳯時秋禾正茂忽有
蟲如蠶而微小色正黒縁苖食之徧四境皆然百姓奔
告君祈君極救君即為文率衆禱于神詰朝而蟲跡如
掃竟亦莫知所徃鳯士民為圖頌之君嘗以治邑勞瘁
成危病醫藥罔效夜夢梓潼神告之曰服補心丹乃愈
覺以語醫醫言非對症藥已之既復夢如前即和而服
之遂愈嗟乎精能感神而不免惑於一婦誠至格昆蟲
而不能稱過使客豈非命耶君父文學舉嘉靖庚子鄉
薦令延津有惠政民至今尸祝之母胡孺人先配李氏
繼李氏子一即予壻亮芳娶予次女女二一適翟縣簿
子生員復初一適李縣簿子生員一翰先君卒孫男三
皆先君夭孫女二君之疾也君姪亮芬日侍湯藥兹將
以其年十月十八日葬君而以易叅伯狀來請銘予為
抆泪志其畧而系以銘曰君先大夫作宰延津大有惠
澤洽于延民穆兮廟貌崇祀方新君世其學家聲益振
行務修潔心秉真醇高標特植杰士之倫筮仕疲邑覃
布深仁室無魚懸野有雉馴夙夜况瘁民爾忘身民之
怙之如慕慈親彼人惎哉乃逢其嗔西子匪妍隋珠匪
珍徒令循吏齎志沉淪嗚呼人世石火輕塵富貴有極
孰能千春君今已矣不愧蒼旻甘棠遺愛爰有貞珉我
銘君石告彼譛人
　　贈觀城縣知縣友溪王公暨配張孺人誌銘
贈觀城王公卒於嘉靖四十一年卒二十餘年始以仲
子應霖考最贈今官又十餘年而公配張孺人卒時應
霖已入為户部郎中而季子應期亦以進士令尉氏于
是二子謀于某年月日啟公之兆以孺人合塟而以公
壻都御史姜公狀請誌與銘按狀王氏文安故姓世居
邑西之孫存舖七世祖敬賢生彦禮彦禮贅於相公庄
某氏遂移家居焉彦禮生珣珣生原以孝行稱自有傳
原生甫全即公父也以正德九年某月某日而生公諱
宗寳字國重别號友溪性端謹幼如成人不妄笑語長
而蒼顔修髯望之知為長者家頗饒裕然自奉簡淡獨
好予樂施出於天性宗族多賴以舉火者壬子歲饑出
粟百餘石賑其鄉人庚申再饑再賑如前縣令為表其
門曰隂德學博徐宗堯者清謹士也以遷秩去至不能
具資斧凂公為貸子錢二十金竟出息代償之蓋好行
其德類如此庚戌敵入近畿邑令温君欲繕城隍為守
禦計而檄公董其事公為量日程工度功與費日行諸
築者而抶其不率者三尹某因役興意欲有所侵漁公
執不可比竣事費以大省役不後時而人無于思之歌
咸憚其執且服其才云公嘗語人自吾先世以行誼著
聞而數傳以來無顯者吾視諸子才其將興吾宗乎乃
為擇良師督之學時都御史方困諸生中公見而竒之
曰世安有如生而長困阨者乎即延與諸子共研席時
時資給其費竟以女歸之張孺人素嫻姆訓貞静有婦
德及笄歸公事姑趙及繼姑劉能承順無違咸得其歡
心公有所欲施或時不給不難斥簮珥以佐其意即諸
子就外傅孺人實從臾之公既卒孺人進諸子誨之曰
毋以汝父故廢汝學一切家務吾當拮据為汝任之汝
輩能稍自樹立吾將藉手以報汝父於地下諸子跪受
教争自淬礪兄弟竝舉高科為循吏俾没者存者被其
榮光享有禄養皆孺人力也孺人之疾也仲子適以督
餉過家率諸兄弟暨孫曽男女環列榻前視湯藥躬含
歛者數十人嗚呼此積徳之報亦希覯哉公生卒已前
具享年五十有二孺人生正德十三年某月某日卒萬
厯二十二年某月某日享年八十有三子男四應雲冠
帶把總官娶趙氏應霖庚辰進士户部山東司郎中娶
紀氏繼娶時氏應期己丑進士河南尉氏縣知縣娶羅
氐應兆武生娶邢氏女四長適省祭官裴松次適姜公
璧即狀公者卒未進士廵撫鄖陽右僉都御史次適武
生紀銖次適邑廪生張邦治孫男七體乾軍門効勞官
體恒體升武生應雲出笏國子生䇿邑庠生應霖出箴
邑庠生應期出簡應兆出孫女十人曽孫男六人曽孫
女十二人聘字不具述銘曰相庄之王為德于鄉厥修
既良厥祚乃長婦也壽康子孫繁昌煜煜龍章以闡幽
光鬱彼𤣥堂此焉偕臧太史有志没世不忘
　　封承德郎户部主事方公墓誌銘
封户部主事方公卒其子僉憲君端既葬公於邑南原
祖塋之次暨入都乃手一狀授其同年友登曰端生而
愚直不善狥世善忤世兩官遐荒又以嚴命不遑寧子
舎以至親老不及養没不及訣端得為子哉而猶人哉
幸子誌而銘之庶幾不朽者以少紓人子終天之恨予
憐其志許之狀稱固始之方所從來乆逺矣唐末自固
始徙閩之莆田入國朝自閩復還固始者則其祖指揮
使勝也五傳而至貢士贈户部郎中完完三子仕進士
都轉運使仲舉人伸諸生即公父也母范孺人夢有金
甲神人冉冉至其室者紅光隨之覺而生公公諱志充
字某别號某以端貴封今官公幼孤從其伯父轉運公
學日記數百言試以聨對口占響應無窮者如聲徹九
天歸北鴈啼殘午夜度南䳌月印中天風雨信鳯翔千
仞帝王徴兄弟奏塤箎君臣作徴角皆非童稚語其聰
頴若此轉運公大奇之曰而父宜第以夭其天年不及
第竟其志者在孺子乎公益自負下帷發憤無暇晷為
弟子員有聲黌校中然為文自出意見不欲局曲守經生
言且意氣激烈出於天性讀史至秦丞相檜㦸手大詈
言我當武穆時必擁兵長驅復兩京還二帝安肯俛首
班師受制於賊臣偶督學使者試武穆論即奮筆言檜
者宋之賊臣天之順子也武穆者宋之忠臣天之逆子
也其議論種種類是以此屢上有司屢不第晩始得廪
於庠公雖不售而愈益發舒人有過必靣折之又不能
忍不平之事有詹某者為群盜主邑人畏而避之公直
白於令君按治如法賈禄輩若干人法不當重坐為吏
所故入不能自理公為昭雪之卒從末减邑有舊軍户
絶而尺籍存者歲苦勾攝以公陳其害得减其額河北
民有乞灑糧於河之南者撫臺主其議公上十䇿極言
不可狀議遂寢公故倜儻而内行醇備事孀母以色養
至九十齡如一日推負郭田與其弟姊妹有嫁而貧者
夭者生為之養殁為之葬撫其遺孤而教之成立族人
有貧不能自食者出粟周之歲以為常公不自殖生出
子母錢擇善賈者使逐什一之利而時入其息以供施
予曽以倍直市危貢士居後危卒公給之棺復迎入故
居而殯之公力健能投石超距嘗遇盜發即奮長矛鳩
衆逐之盜駭走終公之世無敢竊發其鄉者鄉人德之
嚮其利者至為生祠祀公部使移檄奬予先後無虚嵗
嵗已夘公以明經需次將貢闕下時端為行人㑹以
大慶恩當貤封公非公志也讓不欲居或有勸之者乃
就封嘆曰大丈夫不能資適逢世議功名於時而顧因
兒子以為榮榮亦辱矣其立志如此嗟夫以公之志令
得出入禁闥何難以諫死職不然而當疆塲一面馬革
裹尸其素所蓄積也又不然而膺民社之司亦必能抑
强扶弱俾百姓安於田里而無嘆息愁苦之聲乃令泯
泯汶汶以老胡以生之又胡以抑之僉憲君習於庭訓
居官愛植節即百折不易古云是父是子不誣矣公生
於正德十一年二月十八日卒於萬厯二十三年二月
十二日享年七十有九配熊孺人有婦徳詳具别志子
二靖鴻臚寺序班次端即僉憲君今起官廣東孫四一
魁靖出一元一寧一清俱端出一元邑諸生銘曰文如
豹兮力如虎睥睨一世凌千古壯志未伸氣未吐吁嗟
所就竟如許越有仲子擴其緒慷慨恥與喁喁伍天其
以是篤公祜南原佳城封若斧千秋萬􁱵於此處後有
知公眎斯語
　
　淡然軒集巻六
欽定四庫全書
　淡然軒集巻七
　　　　　　　　　　　　　明　余繼登　撰
　誌銘墓表墓碑　行狀　傳　述　贊　議　䇿問
　　封安人易母張氏墓誌銘
張安人者封工部主事龍川易公之配工部主事易君選
之母也安人生而沉靜端重不妄笑語自垂髫如老成人
女紅外無他嗜好父母心異之為擇佳婿乃歸封公易故
宦族封公又日佔畢習博士言不問家人生業家益索事
無巨細倚辦安人安人躬機杼操井臼拮据奉舅姑下逮
兩叔姒為捐嫁時衣粧以佐凶嵗至併日而食無恡色人
皆難之兩賛封公襄舅若姑之喪含歛如禮封公數上有
司數不售或不勝憤恚安人色益恭意愈和徐指君選謂
曰君屈首受書窮年兀兀卒厄若此竟君志者其在是乎
因日夜從旁督君選於學毎篝燈夜作與俱勤苦君選遂
成進士拜今官迎安人于宦舎未㡬天子霈大慶恩安人得
封今號君選乃治法服加縠紵然安人不恒御蔬食布
素無異疇昔見之者不知為貴人也獨性好施君選既
貴諸凡俸入咸置安人槖中以順其意賑貧䘏孤常若
不及安人素彊無疾先是封公病痿安人日夕供湯藥
侍起居至目不交睫無怨色諸戚黨以請貸至者又人
人為設食飲給道里費以厭其欲竟以是委頓不支矣
時君選方有大石窩之役忽心動急治裝歸歸之日而
安人疾作君選為問醫藥禱神祠求以身代竟不起君
選哭甚哀水漿不入口者數日哭輙絶絶而甦甦而復
哭乆之乃收淚謂曰登瀛不孝天降割于先安人已矣
無可言矣惟是濳徳之光不可泯敬以累君乃口授始
末娓娓數百言不具志志其可述者安人生嘉靖壬午
年十一月十三日卒萬厯十二年十二月初十日得夀
六十有三子四登雲蚤卒娶王斗女登瀛即君選丁丑
進士娶胡忠女登髙武學生娶饒陽庠生李希曽女登
仕邑庠生娶饒陽庠生劉郊女孫男六知聘饒陽庠生
郭周南女簡聘邑庠生趙天柱女能亨健通孫女二一
適揚仲舉一尚幼併知能皆登雲出簡健登瀛出亨通
登髙出君選將以安人卒之明年乙酉三月念五日葬
於城之東郭祖塋之次遣使来督銘嗟夫風之下也俗
日以澆世有起家寒賤者不殖貲以耀閭閈則席勢而
報睚眦彼好行其徳以亡其業者即丈夫不數數然也
而安人養舅姑順夫子且至周人之急以殞其身嗚呼
仁矣是宜銘銘曰子為王臣身沐㤙綸宜其組紃維此
組紃匪曰華身以佐吾仁安人之仁靡疎靡親靡施弗
均施予則均身則食貧噫嘻安人
　　明勅封安人方母熊氏墓誌銘
憲大夫方君手其母熊安人狀以授史登曰傷哉端之
奉母命違親而仕也母健無恙也廼端備員貴竹纔一
嵗而母殁矣母殁而湯藥含歛弗及親也端猶稱人子
哉傷哉母殁矣其苦心貞行有不可殁者願得子言以
誌而銘之夫誌者識也識載閨美以闡徃烈而垂来訓
史氏職也何敢辭狀稱方氏自固適莆繇莆復入於固
祖有登景㤗癸酉郷書官寧州守諱興者有舉戊辰進
士官都轉運使諱仕者有郷進士諱仲者簮纓不絶為
固始著姓而熊安人家亦以科第節義相望于時安人
父諱傑邑諸生博學能文為督學使者所器重娶於寗
生安人安人生而婉嬺有慧性幼即端重不好戲見諸
弟妹戲者輙正色責之諸弟妹畏而事之如事寗孺人
稍長授以内則輙記不忘父心竒之以語寗此吾才女
也當為擇婿熊之父時教授于鄉諸從㳺者甚衆封主
事公亦執經在弟子列日誦常數百言頴悟過人熊私
謂寗欲覔佳婿無如方氏子才者寗前問之知為主事
公曰君常欲竒貴此女何自迺與方氏子方氏母蚤寡
家又貧不可熊曰安有才如方子而常貧賤者乎因自
以其意語主事公公歸告其母范孺人范曰人各有耦
吾寡婦人家四壁立彼熊名閥非若耦也熊聞之笑曰
吾妻才子耳非妻貧子也貧亦何病范不能具六禮獨
出二釵為聘遂委禽焉年十五而歸主事公一意食貧
自操作以佐緩急旦夕執饋事范孺人甚謹篝燈勤女
紅伴主事公夜讀主事公即以是年為弟子員肆力于
學安人復從㬰之凡七試有司七報罷年四十始廪于
庠時公伯叔成進士薦鄉書者先後逝去公以身為門
戸累稍廢業遂蓄姬妾厚自奉養以紓其抑鬱不平之
氣安人不忍傷其意曰苟巾櫛有侍酒醴無乏夫子之
愛吾之愛也無㡬微見于詞色退而獨䖏一室日日督
兩子于學每誨之曰若輩不能竟廼父之志是大負若
外祖熊而吾無所望于方氏矣兩子跪受教競相砥礪
憲大夫遂舉萬厯丙子郷薦登丁丑進士官行人即封
主事公為行人已又晋今封母得稱安人云安人即受
封而意念愈自下終其身無滑柔之奉錦綺之服其天
性勤儉蓋如此憲大夫之官兩京也每奉安人以從及
陟貴竹戀戀子舎不能去安人以大義督過遣之比行
而安人卒遂不及訣此憲大夫所為抱終天之恨者也
余子曰予嘗讀詩而有感于栢舟之婦云以彼心不可
轉儀不可選不知何以遘閔于時而其發為詩歌者不
過以古人自朂而止焉聖人以為貞靜之極也故識之
變風之首以示天下後世之為人婦者安人非栢舟之
婦而有其苦以身訓子以人事夫不專夫室之愛者四
十年不及于怨詩曰我思古人實獲我心非幼習内則
有概于中能然哉是可以風矣安人生於正徳已夘二
月四日卒於萬厯已丑四月十日享年七十子男二人
靖太學生娶某氏端即憲大夫端貴州按察司僉事娶
易氏封安人孫男二人一甲靖出娶某氏一元端出邑
諸生娶某氏孫女三人長適傅壽官子某次適彭鴻臚
子國學生某次適李方伯孫國學生某俱某人出憲大
夫將以卒之明年正月某日葬于邑附郭之南阡從其
姑范孺人之墓也銘曰胡譽之芳維婦順之章胡嗣之
昌惟母徳之良猗歟安人于歸于方和鳴鏘鏘無胥忮
胥戕于何不臧鬱鬱崇岡閴閴𤣥堂以俟而夫子百嵗
之後庻幾偕藏
　　明封太孺人劉母張氏墓誌銘
劉母張太孺人卒於家其子大理丞士行聞而拊膺大
慟曰天乎吾獨不得與母氏永訣親含襚藉幹之事乎
為位以哭伏地而不能起也方大理為御史按部郡國
每得以其便歸視兩尊人最後遂戀子舎不忍去太孺
人讓之曰吾與汝父披章服優㳺禄養秋毫皆上恩也
汝不以時効尺寸報主上恩徳顧依依為兒女態意何
為乎且吾兩老人健又有汝兄弟五人在居者以色飬
仕者以名養汝其行矣大理君跪受教乃北上獨時時
遣問起居比聞太孺人病方杜門圖請告而訃音至矣
太孺人病亟時命諸子舁之中庭視衣被復進諸子婦
各為誡詞已而名呼大理君曰兒乎令兒全忠令兒不
得全孝矣意若悔督其出者故士行聞之而重自傷也
既奔歸慿棺長號如不欲生封公曉之曰古之孝者毁
不滅性汝不計窀穸事而過自摧毁不念吾老人乎大
理君乃稍就飦粥以次庀䘮事而走狀來請銘狀稱張
氏為東明著姓父某娶於某而生太孺人太孺人生而
簡重父母憐愛之為擇佳配既歸封公事舅姑小心婉
順甚得其懽心時劉食指漸繁家漸落太孺人自計舅
姑老矣豈可使有米鹽𤨏屑之慮乃身自操作而前計
口授食拮据應之不遺餘力比諸子知嚮學則佐封公
督教之勵其勤者而抶其不率者不専以煦煦為愛時
或篝燈治絲枲伴其夜讀曰自予為汝家婦見汝家好
行其徳是數當有顯者汝輩勉之隆慶庚午大理君舉
于郷喜而後可知己萬厯丁丑大理君成進士授長洲
令奉太孺人以行或以俸餘置珍錯輙却不嘗曰吾性
甘蔬食不習此味也稍欲為市紈縠輙止不許曰吾身
安布素不習此服也時大理君涖任未㡬大有能聲太
孺人乃謂之曰吾老人逺來視汝治狀耳汝能其官吾
復何憂吾當去汝勿以饔飱故乆溷汝也大理君不能
强遂歸吳中錦綺衣被天下諸戚婭聞太孺人歸謂當
有竒異飾玩爭來聚觀則猶去時裝耳乃皆相顧嘆服
大理君以清白自矢䖏膏脂而不以自潤者固義方有
素實慈訓力也壬午冬大理君以計吏入長安㑹三載
考最得封其父如其官太孺人受今封於是函制詞製
法服過里中為壽太孺人為一舉觴即緘之笥中不再
御親執筦鑰督課臧獲不異疇昔或有言太孺人今貴
人何為乆自勞苦則應之曰若不聞文伯母之言乎且
吾樂此不知勞也大理君既拜御史南按淮揚西按晉
太孺人每誡之曰御史奉天子三尺不患無威患過威
耳威過則傷人必多昔雋母聞其子多所平反即喜不
即怒不食汝其有意俾吾為不疑母乎吾當為汝加七
箸矣大理君唯唯承命故所至輔法而行得以稱名監
察者則以太孺人為之母也太孺人信鬼神報應之說
不恡施予日焚香拜天者三暇則誦佛號以為常蓋數
十年不倦也至其晚年壽愷多子孫或以為事神之應
然由前而觀固不在是矣太孺人生於正徳已夘某月
某日卒於萬厯癸已某月某日享年七十有五子男六
人懐恩娶陳氏繼李氏懐惠娶某氏繼李氏懐恕即大
理君娶張氏贈孺人繼趙氏封孺人賀氏懐志娶王氏
繼苗氏懷愚娶孫氏繼李氏懷慈娶王氏繼盛氏女三
適邑人唐惟精韓進國郝九臯孫男十三人某某出孫
女若人曽孫男若人大理君將以某年月日葬太孺人
於某予為志其大凡而系之以銘曰予聞之志富貴不
與驕奢期而驕奢至嗟太孺人處貴若寄處富若膩内
則既備乃俾哲嗣一行作吏惟母儀是視比敬姜與雋
母其徳靡愧鬱鬱髙原芳靈所閟太史有銘用彰厥懿
　　明陜西臨洮府通判贈承徳郎户部河南司主事
　　　平村陳公暨配李太安人合葬墓表
大名守陳君守大名之數月或有言太安人不禄者訛
傳至都下主爵者已推擇他姓代君而太安人實無恙
也君聞大不懌意非吉徴即欲投劾歸侍太安人主爵
者旋覺其誤乃上章謝而慰留君太安人聞之亦遣人
謂君若勿歸吾當就若以觀若之治郡也太守君聞太
安人來喜則為具板輿迎之郡出理郡事入上食驩然
樂也又數月而太安人疾作竟卒于魏嗟乎彼言者訛
耳乃竟信耶豈非數哉太守既扶櫬歸將開贈户部主
事平村公之兆合葬焉而走使謂登俾表其墓道之石
按平村公之先山西屯留人父曰倉倉父甫甫父驤世
載其徳為郷人所信嚮公生而賦質不羣始就外傅即
端重如成人不與羣兒伍里人李公明逺者有女心奇
貴之不輕以字人聞陳氏子賢乃以歸于陳即太安人
也太安人為陳氏婦以婉嬺事舅姑得其懽心公讀書
好深沉之思每手一編下帷濳心不問家人生業閨以
内外皆倚辦太安人太安人晝總家務暮篝燈辟纑佐
公夜讀以為常公為文根極理道不剽取模擬以逐時
好蚤以文雄里中然上有司輙不利太安人常持義命
之說寛解之公八試八不就而學無輟業者太安人從
臾力也乆之以明經入選除陕西鞏昌府通判太安人
随而西公居官亷太安人即操作以助其亷公性峭直
日詢民所疾苦而耻媕婀取媚于上治鞏昌三年竟以
失上官歡調臨洮臨洮邉郡郡與諸番部以茶馬為市
賈人徃徃用利㗖郡監者監者受賕則噤莫敢短長聞
公至憚其亷直懷金錢勿敢入則又㗖諸猾胥與為計
公伺得其狀悉置諸法于是胥吏人人惴恐即番夷咸
囓指稱神君矣然公在臨洮所為事上官者如鞏昌無
加禮以故先後佐郡七年不得調公喟然謂太安人曰
吾其歸矣能從吾隱乎太安人即日製隐居服以進力
贊公歸部民争攀轅留之不能得公既歸杜門養重造
請干謁一切謝絶布袍蔬食與太安人甘之獨日夕督
諸子于學太守君遂以丁夘舉于郷丁丑成進士方試
政司農署中聞公疾急以轉餉歸圖省視既歸公立譙
讓之曰柰何委質之初即以内顧分公家念也命以孥
行既行未及受篆而公卒比禫除授户部主事滿三載
乃贈公如其官太安人封如今稱云陳君之官户部也
太安人不徃守大名又不徃乆乃以訛言故徃徃未㡬
而卒異哉訛言蓋若或啟之令太安人得終子舎太守
君得躬含歛乎予與陳君同出少宗伯富順李先生之
門習其人行不取合義不苟容予每肅然嚴事之比其
守大名予適以使事徃來其境則候人不夙戒厨傳不
加飾此其亷方質直何譲平村公然平村公坎軻而君
顯者時有利有不利也陳君守魏魏方大祲餓莩枕藉
于路太安人時戒君發倉粟賑其饑者掩其胔魏人徳
太安人如慈母比其卒也咸號呼如䘮厥妣焉噫假使
平村公而在所為訓誨太守君者亦如斯而已蓋太安
人習見平村公所為服官者故猶能遵用遺訓以廸成
太守之治哉凡此皆其大者予故因陳君之請而表之
曰此明循良吏陳公夫婦墓若媺言細行生卒世家誌
所具載者可無論矣
　　明處士張君暨配葉氏合葬墓表
嘉靖丙午蜀内江張處士汝茂卒越四十四年為萬厯
己丑而配葉卒于時處士有孫應慶試春官不第投牒
銓曹得饒陽學博聞葉訃誼不得還視䘮則為位哭既
而手其從兄給諌應登狀詣登請表其墓道之石按張
自楚亭徙内江數傳有文習者富而好行其徳郷人稱
之文習生旻旻生自簡自簡生洪粹洪粹三子長俊早
卒仲傑即處士汝茂其字云季位張氏業至文習而大
至洪粹而中落乃逐什一之利賈于江油之平夷遂家
平夷時處士已嶄然露頭角當就外傅而平夷故僻地
無所受學乃入粟為什邡功曹䖏士性伉直不能俛首
事上官上官有所苛責即自奮曰丈夫志四方安能役
役牛馬走耶遂棄去仍之賈率諸賈人鑿山取鉛引水
為溪以通鉛木至今人賴之處士又自計夷地僻陋俗
以貲相雄長不事詩書不可以訓誨子孫乃復自平夷
歸内江内江故業已為里豪所得䖏士欲復取之乃為
具召諸豪言所欲諸豪故難之曰能倍與我直即可得
處士曰諾即倍出直諸豪相顧愕然無以應故業復完
㑹弟位貧不能自給即割所復業予之䖏士有二子全
念念尚幼乃督全于學全既補弟子員而處士遘疾不
起執全手與訣曰爾母有丈夫志能其家爾亦能自立
吾無所恨獨爾弟幼耳處士既殁全治舉子業不問家
人生事而先所積貯又為前倍值取業故日空虗葉力
秉家務以纎嗇治生自奉甚薄而嵗時賔祭則務為豊
腆婚嫁䘮葬僅取成禮而娣姒宗黨有急即不吝傾囊
周之待諸子若孫嚴而視諸臧獲有恩念卒復收其遺
孤撫育之蓋諸子婦孫曽數十人莫不兢兢一禀于勤
儉者皆葉之教也先是處士在平夷時建大士廟于山
間廟成夜夢大士遺以羣鯉至是孫應慶試有司葉復
夢大士廟中一鯉化龍冲霄去寤而喜曰兹其在慶孫
乎是嵗應慶果舉于鄉戊子應慶當與計偕葉觴而送
之命以早沾一命以慰吾老人時葉已踰九十然健善
飲應慶既行為己丑元日子孫猶上椒酒為夀共娛樂
入夜而疾作逾五日逝矣方處士之賈平夷也折劵棄
責平夷人徳之故處士没而相率千里匐匍來㑹䘮暨
葉没而平夷人之子孫亦如之嗚呼兹非人富而仁義
附焉者能然哉世言鬼神報應之説皆空虗無事實而
大士之夢若影響不爽此何以稱然載觀處士夫婦之
士行女徳則張氏所為振振多賢子孫者又在此不在
彼予因表之曰此明䖏士張君暨其配葉氏墓俾張之
後人有所觀感砥礪而不墜其先徳云家世生卒已備
誌中兹不具
　　明通議大夫户部左侍郎及公墓表
徃嘉靖中吾邑蓋有户部左侍郎及公云公名宦字士
顯别號二河予為童子時猶憶邑諸父老子弟嘖嘖稱
公長者若走卒之誦司馬君實也自公捐館舎且四十
年矣比予與公仲子户部君同官于朝見公所舊遊處
其薦紳先生問知公有子咸津津然述公功徳願交驩
户部君則又竊嘆公之長者蓋不直為徳于閭而已萬
厯戊子予以使事過里中㑹户部君先已致其事歸與
予言因嘆公飾終之典闕焉弗備以予典紀載乃授予
以狀使表其墓道之石予受狀讀之則皆童所習聞暨
縉紳所稱述者種種當實不爽也狀稱及氏為交河著
姓上世以來率孝弟力田含采弗耀自齊東丞善始通
仕籍由齊東而下又四世始生公公生而警敏授書塾
師一再目輙成誦既授廪益肆力于學不問生業名日
起正徳癸酉舉于鄉明年甲戌成進士㑹簡諸進士茂
異者為省臺公與焉授兵科給事中公即未試理人而
明習時務之要諸所條上引當否指切利弊都御史寗
杲討賊無功懼嚴譴乃掠細民為賊欲因以為功公劾
罷之敵入邉邉將某亡失過多公疏其狀因言禦敵之
道要在選將練兵罷債帥杜倖進之路娓娓數百言為
時論所韙嘉靖改元言者請遣廷臣覈諸邉鎮錢糧侵
盜者已得請尋詔止宣大二鎮使者勿遣衆論譁然謂
二鎮侵冐視諸郡獨多不冝廢詔長奸以累平明之治
宜簡諸臣有才望者急徃按之乃共推擇公偕侍御俞
君集往公先後疏劾朔州總兵張輗報中引鹽虧納數多
故令人潛燬永寧場一百一十餘萬委小民脂膏為煨燼大
同鎮守太監馬錫監倉劉景前總兵朱振侵費不貲都御
史楊志學曲法狥人耗損邊計于是下輗等御史逮問籍
振等沒産償贓請託不行聲震中外然竟用是不得久在禁
闥以兵科左給事中出為寧國府知府寧國俗故浮詭公
用愛利為行而一稟於至誠民不忍欺先是巡撫應天副都
御史吳廷舉言髙淳故困養馬今又代養蒙城馬三百有
奇宣城五縣無髙淳養馬之苦而嵗侵髙淳蕩田之利宜
均役以甦民困既得俞㫖而五縣豪何隆輩鳩衆大譟至
二萬餘人公以身當之為開陳禍福且急白都御史御史
移檄省諭衆乃解散時微公則衆怒叵測流禍未巳卒定
養馬議正隆等誅治諸臣首事之罰而公亦調守懷慶然
寧國人徳公至比屋尸祝之公至懷慶以外艱歸起補鳳陽
公治兩郡如治寧國狀壬辰陞浙江按察司副使時海寇
劫掠並海諸郡縣官軍禦之多失利惟公檄指揮楊淮并
勅諸賊曹所擒斬八十餘人㑹有為俘冦居間者公執
不可其人大恨恚嗾御史謝君蘭列諸路玩冦狀連公
詔公解職聼覈久之覈者言公實有斬獲功御史所指
無事實起公陜西副使尋為其省参政以内艱歸服闋
補湖廣参政歴山西按察使左右布政使公勤于舉職
而拙于取名厚于恤民而薄于養交入仕三十餘年兩
遭口語循資累級不越恒調嵗乙巳始入為光禄卿未
幾以副都御史提督操江長江盜區徃徃傷敗行旅公
諸所擘畫皆飭備銷萌要計又廣募射師分教材官健
兒而時以身督肄之江淮戍卒多善射自公始丁未晉
户部右侍郎尋轉左㑹邉地用兵諸嵗餉若軍興諸費
一切取資内帑又禱祝土木嵗費不貲大司農金錢不
能給公佐其長綜覈均節盈縮有度諸屬咸倚以受事
公在戸郡久天子器重公將大用之而公以疾乞歸䟽
再上始允其請比歸四日而卒訃聞詔予𦵏祭如例公
雖公亷不可干以私然性惇厚篤于故舊身為列卿猶
步行里中與鄉里卑賤者鈞禮居處節儉禄入以分給
族黨殁之日家無餘財嗚呼此公所由以永終譽而殁
世不忘也俗之敝也士有起奥渫躋通顯者率凌轢其
鄉人甚或魚肉之卑人以自尊瘠人以自肥卒之骨未
寒而讎者起子孫不得聚廬而䖏者比比矣聞公之風
寧無媿乎予故表之以告鄉人期與後進之士繼公而
興者有所則傚而砥礪焉公家世生卒已具少宗伯孫
公誌中若長男萬言官大興主簿仲萬祺南京戸部主
事季萬祥有聲諸生中將繼公起諸孫十人謙訥朴皆
邑諸生讓慎恪檢楨櫓樞曽孫六人受益昌運傳芳景
運承芳翊運𤣥孫逺森森未艾則誌所未載者故特列
之以見天之報施善人如此
　　馮仰芹墓表
予初與今少宗伯馮公用韞讀中秘書聞其尊人仰芹
公負高世才睥睨宇内時公以副憲侍養蔣太安人家
居也竊妄意是必負氣難近比公再起入都門侍公于
其子舎則一見如舊識久而杯酒相洽出肺腑相示遂
定為忘分之交自是公去為臬為藩不常遇然遇未嘗
不飲飲未嘗不歡最後公以河南参伯入賀萬夀至則
已決去志矣因侍酒從容言世方需才豈可令公有留
才公笑曰盈而溢天之道吾懼其盈也未㡬以病自免
歸于時宗伯方以宫詹翰長侍上於講幃䟽請歸視上
予假五月宗伯歸日為具侍公與賔客諸故人飲意甚
適不欲出再䟽乞侍養上不許又見公健善飲無恙乃
北上獨時時使人伺公安否越嵗聞公戒飲則怦怦心
動又數月聞病卧遽以急請上允之瀕行復為公請封
上復允之蓋異數也宗伯乗傳晝夜馳五日抵家而恩
命亦以是日至宗伯視公于榻前道上恩徳父子相對
感泣公時疾已篤然猶笑語如平時又三日逝矣是萬
歴丙申嵗八月十八日也得年五十有八耳公天才縱
横無所不可文不煩思而數千百言援筆立就未習為
吏而初令固安當畿輔大邑理繁剸劇迎刅而解目無
留牘庭無滯訟訟者不得盡其辭猾吏不敢縁以為奸
治邑有暇樂延見士大夫問民所疾苦或晉諸儒生論
析疑義第以私請則無所假借久之亦無敢干以私者
輕裘緩帶温然儒生而胷中甲兵有韜鈐之士所不敢
望者固安素苦盜捕盗又苦無兵公曰是不難為盜何
難為兵乃籍良家子懸賞格令捕盜以故盜發輙得所
稍不得或失之旁邑終公在邑桴鼔不鳴其為大同僉
憲也值敵新欵以公主市所為操縱張弛動中機宜嵗
時犒賞不如式則責主者如額則止額以外即敵百索
百不應敵首有以裘馬來角射者公連發連中盡入其
裘馬敵駭愧又徐出其所負者以計還之敵又大喜過
望以是公在事數年為少参為副憲敵終讋伏不敢動
滹沱易水之間畿南重鎭久無警士卒銷以供役使屯
輸糜以稱過使客公備兵其地省費節冗簡兵清餉士
始有尺籍伍符兵視諸軍獨壯而鎮為益雄生平不離
杯酌于天下事若不經意者而排難應卒決疑定傾當
機立斷方在大同奸吏有縁法馬新舊間减軍餉以自
私者一軍盡讙甲而譟於司餉者之門公聞故呵殿入
顧曰此罪在吏吾為若治之足矣即抵吏於法出新法
馬以給軍軍乃安其在秦州盜嘯聚山谷間以數百計
公曰是不制將不可制先馳檄諭之而遣兵隨其後盜
大駭為解散去嵗辛夘彗星見訛者言主在易州有王
氣上且舉兵加誅焉争相恐動一日譁曰兵至矣皆出
走不可禁司空郎項公懼就公問計公不應苐呼酒與
飲吏民見公無他轉相告語走者始歸束鹿人有以妖
言聚衆者衆且千人吏索賄不得紿令曰此相聚謀反
耳令恐請兵徃討之公曰何至是為檄逮其渠首而散
遣其徒各歸農竟不煩兵奸民有䟽言易州礦金之利
者章下兩臺兩臺檄公議公曰生財有道未有取給地
下者且採而不得則為費大採之而得則為害大况鑿
山坑谷不能無傷地脉陵寢在近誰敢任之事遂已公
自為令以至大吏所至務舉其職獨居家則不問生業
好行其徳出於天性為諸生試于臨淄雪夜歸有侯生
者迷失道堕谷中呼衆求援衆若弗聞也者公獨援之
出乗以已騎而徒步掖之生得毋死長安周媪醉遺所
鬻珠於公舎旦日召而還之嵗饑斥所藏粟以周貧者
曰吾不能使路無饑人能不使廪有餘粟也嚴馭僕𨽻
不令横里中而嘗寛其所不及所繫玉縧環頗愛重為
吏所觸碎所蓄善馬日行可數百里為卒斃悉置不問
其襟量又若此蓋公坦中曠度如谿如谷探之無迹出
之無盡取則若逄過則若化仕宦七年至憲大夫不為
速以非罪被糾彈不為恚定變故于頃刻談笑間不為
功勇退于急流之時不為慕戀能圓能方能勞能逸不
以一善自執而人亦無能執一以名公者孔子曰鳥吾
知其能飛魚吾知其能㳺獸吾知其能走至於龍吾不
能知其乗風雲而上天公其猶龍乎夫世之人徃徃强
其才所不逮以求滿其心所欲至及其不競而後悔其
弗勝也晩矣惟豪傑之士嘗操其有餘于身而遺其所
未足者於後公父芹泉公官行人而殁百不一試而餘
所未足者于公公固有所用之矣然亦十不一試而餘
其所未足者于宗伯公宗伯公以異才蜚聲詞林以正
學結知明主其用公所未足以禔福生民當未可量矣
公諱子履字禮甫閥閱始末已詳載狀志不具論謹述
其槩表之貞石曰此明慶歴間才大夫仰芹馮公之墓
以俟後之欲知公者攷焉
　　勅封太孺人崔母劉氏墓表
侍御崔君豪爽不羣官西臺侃侃自許彈劾無所避其
母劉孺人心念之侍御因自計居官而溺其職與舉其
職而憂父母無一可者乃以病自免歸歸三年孺人促
之出侍御不得已為强起既起而孺人病病漸危復令
其伯子趨侍御歸時侍御已有中州之命聞之心動即
陛辭欲南馳㑹有事當建言者為留三日比歸而太孺
人已先卒遂不及訣矣侍御撫棺大慟絶而甦曰吾竟
以一官累抱終天之恨也悲哉侍御兄弟既蕆葬事乃
以狀來乞表其墓按狀孺人本馬姓先世從其外氏姓
因稱劉然劉與馬皆長垣右族也孺人始習女紅即愛
惜筐篋遺絲棄縷無弗掇而藏之者生而端重然智識
過人家人事有不可了者立能決之父喜撫之曰令汝
而男也吾無憂矣年十八適崔封君封君大父母父母
俱在堂其丘嫂李氏又蚤逝孺人以次婦秉家政執婦
道恭謹無違禮祖姑若姑呼之未嘗不在側也孺人侍
姑側即幼叔幼娣勿敢以狎侮見也旦暮滫瀡必具具
必潔也篝燈侍封君夜讀無少倦也封君既入邑庠為
諸生有友問業者未嘗不為具以俟也崔之食指繁俯
而畜之各如其意所欲得無後言也嵗饑至自操作以
給食用或脫簮珥繼之人弗知也封君每不能忍不平
之事輙從旁解之勿令宿怒也侍舅姑疾廢寢與食湯
藥非親嘗不進也比相繼卒縁毁成疾力疾襄事以至
感掉眩之症終其身弗瘳也姑所遺子女暨嫂氏所遺
女撫育婚嫁不啻已出也眎伯子次子當賈俾就賈侍
御當學俾就學賈者不課其入學者則時督課之不少
縱也侍御以壬午舉于鄉癸未成進士孺人曰是能竟
乃父之志已喜而後可知也侍御司理平陽奉孺人如
平陽每語以矜得情戒任情即雋母之訓不加嚴也司
理隨部使者按部十九在外孺人自執管鑰不使外言
入内言出也侍御入為今官再按郡國復戒以問民疾
苦而利養之察吏臧否而激揚之毋徒自為威重為衆
所駴視也孺人仁親戚有急不恡施予且時佐封君出
贏餘以貸里人不責其息也自少勤力即貴猶日經理
諸米鹽𤨏屑之務或勸之當逸者曰我自樂此不為勞
也性簡淡無論冠帔華服不以自御即髙髻長衣為時
俗粧者不敢見也時以善惡决人成敗信天道於人報
應不爽故每誦天長人長之語訓誡子孫即毫髪錙銖
毋令負人若曰逆人􁃽天恐其為自作之孽也大都孺
人為婦則身兼子婦之事故能與封君以逸其為母以
心兼愛勞之念故能貽侍御以名封君大父嘗嘆曰有
婦若此吾家其興乎由今以觀孺人真有大造於崔者
也狀所載凡數千百言兹獨表其槩如此曰是崔賢母
劉孺人之墓以為後之女士法焉侍御名景榮其他家
世生卒誌已悉可勿載矣
　　明勅封承徳郎吏部騐封主事近山成公墓碑
魏有積徳累善君子曰封吏部主事近山公者姓成氏
名宦字縉甫近山其别號云近山隠于市而稱吏部公
者從其子憲副君貴也憲副君既以萬厯乙酉葬公再
越嵗始請言銘公墓道之石予與憲副同舉于鄉頗知
公者曷敢辭按成氏之先山西澤州人祖朴始遷長垣
其後子姓訛而為程公命憲副君請于朝乃復為成朴
二子長者曰磊磊八子最少者曰岱是為公父凝所公
凝所有大志嗜酒不問生事人有負者相習為具飲凝
所凝所飲輙醉醉即曼聲長歌不問所負以為常以是
業益落乃督三子于學三子者公及伯官季宰也公始
學書不成去學賈賈于齊魯陳杞宋趙之間賈輙售家
人俯仰暨季學皆倚辦于公公一無所恡又比嵗水漂
没生業資斧遂空然公倜儻不侵為然諾四方賈者皆
信嚮公湏公畫便計爭利于市者得公一言立解游道
日廣貲用漸饒公既漸饒于貲又再膺封命乃益厭薄
什一之利買田為富人力耕其中度有餘則益為徳于
閭察親識諸黨貧者以次衣食之殁則為給槥櫝又好
建橋梁葺神祠于是渌河有橋姑婦有廟它治塗修像
無虗日顧躬自儉約嵗時伏臘賔宴之外無一切華衣
媮食之奉泊如也憲副君言嘉靖乙夘秋公收責濟寧
適季薦賢書報到即取所收劵焚之比憲副君舉于甲
子又悉焚家所藏劵兩地之人至今誦義夫受大者不
取小天之道也世顧多藉子弟之勢以腴已而瘠人若
公之折劵棄責庻㡬知道者矣憲副君又言公事親孝
待昆弟友奉凝所公及母文繼陳得一佳味必躬至膝
前跪而進之藜藿自甘而滑柔未始不備也每遭大䘮
身自經營不以累伯季而棺斂含禭無弗如禮就養都
門未越月聞陳疾冐暑兼程而歸歸而陳已病困謂公
曩母錢安在蓋陳曽脱簮珥令公出息人多不時與息
公即代償其息曰息具在請以周陳宗陳笑而頷之從
父佐醉忤尉尉怒將笞之公時垂髫即詣尉言伯老不
任笞請代受笞尉壯其言為釋去後佐與凝所䦧于墻
衆莫能解公徃泣涕解之佐感悟遂為兄弟如初諸生
李某任誕數窘季公徃爭之强李卒不能有加于季而
罷伯寢疾公時病痿猶强起問疾及經理其䘮不少勌
嗟夫公之敦倫睦族蓋天性然哉何少而能然老而彌
篤如此也憲副君又言王生某者挾禁方惑人云能使
藥物為黄金公獨不為動久之術不售客死憲副君令
南陽南陽豪楊某數為奸利扞文罔憚令嚴隂行千金
為公夀公大怒將捕豪豪懼而逃去終令時不敢歸南
陽賈客某以金若千寄公貿他所期來則償之比至封
識宛然客嘆服而去憲副君兩為令入為天官郎出為
藩臬公每戒之曰爾為清白吏我有餘榮不怨爾貧也
憲副守其庭訓居官所至兢兢羔羊素絲之節語曰明
明求財利惟恐不足者庻人之事也乃公見利若驚眎
不義若凂即懐獨行之􁎾者猶或難之矧服賈者哉邑
博士高公行誼賔之鄉社固謝不徃守相長吏鳴騶而
至者咸願交歡公公逡廵退讓語不及私獨聞有𨽻罪
籍者或為脫之而人不能知馮丞者侮諸生諸生言其
不法于使者使者欲斥去丞公言去丞如諸生何使者
悟而止蓋公性仁厚即臧獲小夫不譙譲人或加以横
逆如弗聞也者而過之獨面折不能容人之過里中無
賴至不敢見公或因而改行比公卒至有為位以哭者
嗚呼豈古所稱王彦方之流歟憲副君當備兵北平過
里中謀請告侍公公曰疆塲事重吾且以是觀爾之能
趣之北上明年公忽夣邑大夫召之飲又田間傭某亦
夣有謁公者車騎甚都比晚瘍發于足竟不起易簀之
際正襟危坐諸子環泣請命曰人生夣境耳吾已得其
佳者夫何言時萬厯甲申十一月十三日也距生正徳
丁丑七月十二日得年六十有八配朱贈安人繼王封
安人俱有婦徳朱安人先公四十年卒卒于嘉靖乙巳
得年二十有八子三人長即憲副君遜朱出娶趙守才
女封安人卒繼娶武尚嚴女封安人次蘧廪生娶靈夀
教諭侯華女次道己夘舉人娶省祭官陳守時女俱王
出女二適李□陳光範孫男六遜出者其徳邑庠生娶
生員陳應瑞女其行邑庠生娶稷山尹殷煉女其節聘
舉人李檖女其業聘户部主事夏濳女蘧出者其學聘
河南學憲李化龍女道出者其功孫女三一許聘沂水
尹宋炣子某遜出一適生員蘇民慕子延祚蘧出一許
聘稷山尹殷煉子某道出曽孫男一士彦聘生員李和
行女曽孫女一許聘生員蘇延祜子俱其徳出予聞古
今善計然之術者推陶朱公彼其能聚能散變化不居
故足述也公身自治生或伏或起而能不責于人分散
于貧文族黨此何讓朱公乃朱公衰老聼子孫修業徒
能累息鉅萬耳憲副方為國家樹鴻鉅之業而其它子
若孫或待詔公車或占籍博士濟濟有聲于藝苑寖以
嚮用後禄未艾此亦聼息于子孫而所就業𢎞逺矣銘
曰賈操利權其事戔戔公賈而亷亷賈五之積居任時
業日以滋公富不溢䖏厚居實為閭里率若芒若屯内
行則醇彌老彌惇好行其徳而無徳色望廬者式自公
發祥子孫其昌莫之與京龍章有耀身食其報仁義斯
效魏博之間有丘巋然曰成公阡
　　明封文林郎河南彰徳府安陽縣知縣北岡劉公
　　　墓碑
新城劉給諌在諫垣伉直不阿遇上有秕政下有私黨
不難糾舉而釐正之聲稱藉甚予以為吾燕趙士天性
固然也比得約齋傅公所為封君劉公狀讀之則知劉
君之為名諫議者蓋庭訓之力焉狀稱公諱宗伋字子
中别號北岡其王大父英生大賢大賢生鉞娶於王而
舉丈夫子三公其長也劉世以力田貲雄里中然未有
業儒者比公生岐嶷不羣始令就外傅能為文即多竒
氣傾其疇伍以數竒屢試有司不售忽憤曰雕蟲小技
壯夫不為遂棄去學武武通孫吳兵法騎射絶人嘗試
武闈步騎九矢皆破的以所對䇿有忤時語竟不錄公
益憤曰以語言文字棄壯士世事可知己復棄去聞房
山有異人治黄老家言遂徃從之問脩心煉性之㫖每
跏趺上方山雲居諸寺雖家務不廢功亦不輟時給諌
君已有聲黌校間公喜盡發所藏書畀之復令從海内
諸名家㳺考徳問業以益其所不逮隆慶改元給諌君
以莊皇帝登極恩貢闕下丙子領順天鄉薦丙戌成進
士公益喜曰吾不做知吾子必做也給諌除安陽令欲
奉公徃公固不徃乆乃跨蹇入鄴從田父野老問令治
行何若既得其循良狀始至宦舎慰之曰汝以此治安
陽是不負君父不負所學矣安陽嵗𣲖舊多寛於勢要
而倍於小民給諌君審其弊悉更正之公聞益大喜曰
為民父母欲其鋤豪强而利民非欲其畏豪强而病民
也汝能如是吾復何憂吾當去汝勿久溷乃翁為也遂
歸安陽令滿三載封公如其官嵗壬辰令以髙第入為
給諌給諫憫時事之多艱也憤言責之不得其職也數
抗章言事纔數月以田孺人憂歸再起入吏垣署科事
愈益發憤諸人所不能言所不敢言者極言不讓或者
曰直木先伐子不虞憂子大人乎給諌曰此家大人意
也吾不言溺吾職矣何以見家大人㑹給事某者意有
所阿奉䟽指正人為邪給諌忿曰邪正之淆治亂之闗
也遂極詆其背公狥私狀以此忤執政已而大發執政
諸不法人咸危之賴主上聖明僅鐫秩調外任便過省
公公迎謂曰汝不愧諌職真吾子也何官不可為勿以
乃翁為念人以此益服公嗟夫忠臣烈士何時無之其
以父非劉公徃徃牽於内顧之私不得行其志者多矣
若公真能為父者故曰劉君之為名諌議皆庭訓力也
公偉貌修髯童顔鶴髮飲於鄉㩀賔席望之儼然若仙
性剛直每面折不能容人之過見强有力者務以氣陵
之出其上至良弱則善遇之或捐貲以周其困乏或和
藥以救其疾苦晩年敬神崇祀𤣥帝暨闗真君若謂人
有愧於心即有愧於神明其志操如此公生卒世系狀
已詳不再具謹摭其生平之槩書諸麗牲之石而系之
以銘曰新昌城督亢里吁嗟劉公生於此慷慨慕義古
杰士有志不就老以死公之不死在公子
　　壽官槐菴霍公行狀
同年友霍君雲程出守衛源纔兩月其大父槐菴公卒
于家公長子贈南京比部郎美資先公九年卒太守君
為嫡長孫承父之重聞訃徒跣歸將以其年四月二十
六日蕆葬事乃手叙公生平乞銘于立言君子使史某
為之狀按霍在春秋為姬姓之國其後以國為氏西漢
時兩司馬最顯後世子孫散處三晉靡得而詳已在井
陘者自鰲始鰲生友剛友剛生英英生尚徳尚徳生朝
用以輸粟拜爵朝用三子初娶于部生岳繼娶于楊生
岱及崑岱字邦鎮即槐菴公也公甫二嵗父朝用卒母
楊弱齡而寡孱然撫前孤携兩孺子日呱呱泣含氷茹
荼朝舂夜紡力持門户公稍長使就外傅又為娶于張
生比部公而公業猶未就乃嘆曰人生榮進有命安能
俛首受書以薪水勞吾親乎去貸子錢為賈賈清源間
積居與時逐賈輒售息三倍家用益饒上奉楊孺人下
資比部公于學比部公為諸生有聲稱試輒髙等時太
守君雖嬰孺已嶄然露頭角公大喜謂張孺人曰顯親
揚名不于吾身其于吾子孫乎益斥其餘為徳于閭族
人寳者以非罪係有司貧不能自理公為出貲營解之
竟得末减又族人某者竊公財逸去公若為弗知也者
不問也里人蔡强孫定輩或貸公粟或負公租公度不
能償皆召至對衆折劵焚之曰諸公强食吾不爾責也
里有貧不能葬及無子孫可任葬者公為立義塜給槥
櫝葬之由公而葬者高萬岳宗仁輩凡若干人公出㳺
見有被髪而過其前者熟視曰若非郝氏子耶是奚為
者追尾之比出郭已雉經林木中矣急為解脫慰而遣
之邑城西當晉孔道毎秋水至行李為梗公曰此不隄
防後其沼乎立出粟百餘石錢五萬募工為長隄百數
十丈行者便之公好行其徳類如此萬厯改元以恩詔
拜高年爵一級邑大夫採士論賔公鄉社公不數數徃
日惟課諸孫學或弄其曽孫以自娛樂晚好奕客有過
從者即對奕窮日夜力嘗曰奕之為用大矣動静無定
形强弱無定勢得失無定局善奕者以奇勝智不足與
權變勇不足以決斷者難與言奕嗚呼公豈獨精奕哉
通于理矣公性儉約惟事母楊孺人時時擊鮮刺肥上
食餘非奉賔客不具鷄酒蔬食自安澹如也每太守君
宧㳺即多予金錢曰以助爾亷太守君兢兢奉意指所
在以清白稱太守君由南中報政闕下南中諸名公聞
公行誼多聲之詩歌因太守君為公壽者太守君歸夀
公見公老意留侍食飲適㑹有衛源之命公曰孺子仕
益進報稱益難乃公即老尚健善飯柰何以老人故緩
王事哉急行毋留太守君跪請所由治衛者公曰若不
憶孔子適衛所以語冉子者乎執此以徃即所為報國
也太守君遂行公庭中故有古槐大五圍枝葉扶疎公
愛之時偃息其下因自號槐菴一日至其下顧而太息
曰樹猶如此吾其老矣時公無恙衆不謂異也未㡬而
疾作且疾且愈愈而復疾子孫為致醫藥却不嘗疾革
之日語不及私惟丁寧子孫無廢耕讀無忘忠孝及戒
慎無厚葬而已是萬厯庚寅正月二十八日距生正徳
壬申四月十四日享年七十有九娶張氏治家勤儉嚴
而有禮于隆慶乙已卒繼娶梁氏子男四人長即美資
廪生以子鵬貴贈南京刑部署郎中事主事娶李氏封
孺人美中壽官娶許氏美才武生娶郝氏美珠娶郝氏
繼王氏孫男七人女五人美資出者鵬即太守君萬厯
丁丑進士任河南衛輝知府娶李氏贈孺人繼康氏封
孺人䳟武生娶梁氏繼盧氏女一適徽州府同知于翰
男縣學生克念美中出者鶴鶚俱諸生鶴娶吳氏鶚娶
李氏繼畢氏女三適于第盧志吳邦祥美才出者鷺娶
高氏女一適許遇美珠出者鵲娶盧氏鷴未娶孫男二
人鵬生者仲熊鷺生者伯龍曽孫女七人一適李教明
一適高維岳一適武之柱餘尚幼太史公有言天道報
施善人夫報施之理至微渺矣然徃徃有之楊孺人秉
節植孤㷀㷀耳施不及梱外槐菴公即躬行仁義至死
不倦然積著有限徳不越于闤闠乃天報之以多子孫
且貴顯矧大人資適逄世利澤加于海内者哉由此言
之太守君方再世而昌霍氏之澤未艾矣
　　明通議大夫巡撫順天都察院右副都御史鳳山
　　　王公行狀
大中丞王公卒其嗣子繼先將乞銘於立言君子而俾
子為之狀予與公同舉于鄉頗知公者安敢以不文辭
公諱致祥字徳徴别號鳯山其先山西忻州人祖斌戍
上谷因占籍于龍門衛數傳至鎮以拳勇聞從昌平侯
行邉䧟陣先登用斬首捕虜功累官指揮僉事階明威
將軍再傳而生永永三子其仲曰司勲公懋懋生磁州
同知金即公父也以公貴封文林郎兵科都給事中娶
於張封太孺人舉四子公其季也感異夣而生故命名
曰祥公生而竒異幼而聰頴再周嵗能誦書七嵗能屬
文十二嵗補弟子員廿而舉于鄉是嘉靖甲子嵗也辛
未登進士第壬申授鳯陽府推官每讞獄必列兩造於
庭推求其情不獨以笞捶定之爰書成手中吏抱案受
事無不凛凛讋服者全椒人羅鑑家井有四尸莫詳所
由死凡易五主垂四十年以羅織抵法者甚衆公一訊
立雪其寃江北稱神在郡五年其所平反大都若此矣
萬厯丁丑徴為兵科給事中時諳達欵塞邉臣無繇徼
捕獲功而競以修築為功上急就以博名下虛應而脫
罪旋修旋報旋報旋圮甚有未報而圮圯而復報者甲
兵化為畚鍤士卒疲于力役公䟽言其狀請戒邉臣毋
塞責毋貪功毋廢肄習毋减糧餉娓娓數百言上嘉納
之戊寅陞工科右給事中己夘奉勅閱視薊遼等處邉
務于一切邉吏之能否邉備之修廢無弗精覈諸所紏
舉咸當輿情詳在公奏䟽中庚辰陞本科左給事中册
封宣寧藩府以便過里中為兩尊人壽依依不忍離子
舎㑹陞兵科都給事中兩尊人督之曰此豈爾家居時
耶公不得已乃就官公既周歴邉闗習知情偽居職知
無不言言皆中窽壬午以外艱歸甲申服闋復補兵科
蓋以公練習邉事也公再入兵垣首䟽諌止内操極陳
可憂四事大畧言宸居嚴宻不當使刑餘小人日操干
戈習為戰闘萬一悍夫失馭震驚乘輿如高廟太后何
又非所以端好尚也奏雖寢然未幾内操旋罷公與有
力焉㑹張都御史請罷互市以省大費公䟽言中國既
許之和必許之市既許之市必予之價此覊縻之術非
如市道交易相與區區較錙銖也今通市十五年矣一
旦無故而罷不顧今日之利而預憂後日之害以後日
未萌之害而棄今日已效之利于計非便上是之他如
議増西河之餉議析土司之争議内殿叙功之濫議思
順撫勦之宜詞多不具載丙戌陞太僕寺少卿戊子春
陞本寺卿禁奸剔弊冏政肅清是年秋陞都察院右僉
都御史整飭薊州邉備廵撫順天公念薊昌畿輔重鎮
内衛京師外控强敵悉心經營事事為備長昻伯暈大
等入犯石門即發兵邀擊創其渠帥史夷挐出頼等慕
田峪戕殺官軍即發兵奮擊多所斬獲以故北山伏寇
日窺伺而不敢縱暇則量工計費繕完缺廢計在鎮凡
修築新舊邉墻一萬四千六百餘丈墩臺四十餘座積
省工價諸費六千五百餘兩辛夘報政以母老身病陳
情乞休當事者重公勞積久不報㑹有言者公求去益
力乃加右副都御史致仕公既去而總府都御史蹇公
閲視右通政穆公先後疏公經文緯武省費籌邉有撫
綏保障之績詔賞銀三十兩紵絲二表裏時西事甫寧
東師復出識者方欲委公以鎻鑰之寄公乃于癸已正
月而病病數月逝矣予聞諸易醫官云公在鎮時得奇
疾每早坐堂皇上擘畫諸務比已退食兀坐一小齋見
四壁皆奇神異鬼跳伏萬狀公黙念此静室安得此是
吾疾也及午漏下呼茶茶已輙愈申刻復坐堂皇上擘
畫諸務至暮歸卧丙夜即寒顫顫已輙汗汗已復愈葢
十二時中已亥病餘則動履如平常病一年而人不覺
其病亦無能名其病者予問易云此何病易云病在肝
心二經此神魂不交故也葢公生平小心周慎極思審
慮故及於此予嘗貽書戒公去機心省煩念以養天和
而蕃後嗣公不以為忤且有知己之感比公勇退予意
可以息心長年矣竟不三載而卒則猶以前疾也惜哉
公生於嘉靖甲辰十二月廿二日寅時卒於萬厯癸已
五月六日已時得年五十先配劉氏禮官志誠女贈孺
人繼馬氏大同府通判宗孝女封孺人公無子以仲兄
遂平令之子繼先為嗣娶張氏監察御史濓之孫宜興
縣丞廷松女也女一未聘公既卒繼先疏聞于朝天子
念其有封疆勞詔予祭葬如例繼先將以甲午年某月
某日葬公于宣城北栁河川祖塋之次而具公行實予
為之狀其畧如此繼先又言公事親孝事無巨細無不
禀命飲食衣物時請所與務得其懽心與伯仲共㸑終
身怡怡人無間言御家嚴訓諸猶子以禮儉於自奉而
樂於周施此皆善事而乃嗇其年又嗇其後何也當公
疾革時嘱太孺人兩兄以繼嗣事猶能勉舉三爵俄呼
左右促裝若將赴召者遂暝嗚呼異哉併狀
　　沈庫部傳
庫部沈公諱某字邦重别號鵞山學者稱為鵞山先生
其先浙之徳清人後𨽻武功籍為都人公生有慧性聰
頴絶人八嵗能屬文文多奇思十三廪於庠名動京師
一時學士先生號有人倫鑒者靡不以國士目之矣嘉
靖丁酉舉鄉試第六人甲辰上春官闗西王懷野先生
得其文大竒之擬為舉首比閱所試巻先後不相應例
不得舉蓋忌公者當糊名時故錯亂其號以扼公故耳
王先生抱巻扼腕者久之始以瞿文懿公為舉首是時
公雖未舉而聲名籍甚顧重於舉者越癸丑公成進士
乃竟為文懿公所得文懿見公即以公徧賛諸同舉者
曰此名士吾愧先之是不當在弟子列是年秋除夏縣
令至即揭一聮於門屏以清節自厲邑當省㑹孔道舊
令民蓄馬以資傳送徃來者多虐馳之斃則責償於民
不給則僦民馬或從民貰馬費愈煩而民愈擾公曰官
馬則官蓄之安能疲吾民以稱過使客也更令蓄之官
歲省民財以數千計諸邑贖鍰嵗入率以金錢公曰金
錢易乾沒耳不如積榖便兩臺是其議下其法於諸路
遵行之比嵗祲所在有粟所活饑民凢數萬人奸商有
為宗室訃請徙解州鹽課於内地者衆知其非是莫能
抗兩臺下公議公曰是欲憑藉宗室以撓國課也為極
陳所以不便狀事竟寢乙卯冬山西地大震壊城郭暨
官民廬舍㡬盡奸人因為訛語民日數驚皇惑靡定公
為䋲其訛言者而撫慰其驚者人心稍安乃始鳩工度
材裁其緩急而先後葺治之民不知勞夏得復為完邑
時嚴相墨諸計吏因以餽遺為名而厚取以自潤公獨
無所染有行李蕭蕭一擔輕無人知是覲京行之句聞
者髙之公治邑屢以治行薦屢報聞乆乃入為武庫司
主事夏人相與軹車扳留不得則相與尸祝之武庫職
司出納最為弊竇最難覈甚乃有私其竒贏以為利者
公為精心畢志察其隱而剔其蠧大司馬方倚公為重
而公逝矣入仕僅五嵗耳得年四十有三公殁十五年
而長公涵舉進士又五年拜侍御史出按雲谷秦閩有
聲稱又數年遷守歸徳數月自引謝病歸歸十餘年而
都人士列公行誼上之督學使者使者下所司覈之如
所言乃涓吉祀公於學宫又明年而史某為之傳史氏
曰沈公以文章政事著稱世見其顯者也予稽之月旦
乃知公惇倫睦族折劵棄責葢廪廪篤行君子焉顧晩
第而蚤逝未竟厥施其建立雖足稱述纔一斑耳長公
冠惠文威行郡國不可謂不遇矣亦方壯而伏十不一
試嵗月漸邁尚未得用其所未足豈天道哉然嚮使當
長公為待御時爼豆公於宫牆即曰事非勢成誰其信
之今屏居林壑久勢無所可倚矣而輿論誦公者如出
一口此足以知公矣古人有言名不虗立士不虚附觀
於沈公益信於戲士安可不務脩徳哉
　　濵石唐先生傳
古人重行誼故士生其時斤斤以孝弟為務澣灑羣牏
細事也而郎中令躬為之兄弟讓封至於違詔逃疾而
不顧今之治博士者不然談經術而騖高曠習虛華而
薄本根一不得志于時其侘傺不平之氣直欲舉身世
棄捐焉語以家庭父子兄弟之常狃以為兒女子事鄙
夷而姍誚之矣然古人所重乃在彼不在此幸而有質
行如濵石唐先生者安可以弗傳也先生諱喬選字彰
能閩之莆田人生有異質長而博聞𢎞記嫺于文詞為
弟子高等毎試輙冠其曹先生雖以文名閩中而不以
文自雄介介然以䋲墨自律醇謹無與比事父榕原公
暨母黄孺人百劬不倦務得其懽心原榕公晩有目𤯝
先生旦夕侍飲食扶杖履呼之未嘗不在左右盖十餘
年而忘其疾也則以先生為之目也伯兄某早卒事其
嫂朱甚謹撫其姪遇恩如所生祖所遺腴田悉推以與
之嫂與遇相繼卒又撫其孤建建父子得底于成立者
先生力也先生之内行醇備大都若此嘉靖丁酉嵗先
生試于鄉憲大夫劉公得其文大奇之擬為舉首㑹直
指嫌其不出于已也欲稍後其次劉持不可曰不第一
者還生文竟携以出先生即不魁省試而名日益起反
重於魁省試者諸大夫爭識先生屐屣到門願與交懽
或延致為弟子師先生教人必先之以徳行而後與辨
析經義一時請業者無論文學彬彬率多砥行士矣先
生嘗客鄭憲副所有富人子抵法當坐携金錢私遺先
生求為地道先生驚曰某豈有遺行耶何至此其人慚
懼逸去聞者益嚴重先生先生十上有司不售㑹伯子
今憲副君守欽舉于鄉先生謂曰使吾當售也不後孺
子孺子勉之吾將隱矣遂謝博士籍更號曰澗松而益
飭躬端範以訓誨其諸子率其鄉之人盖先生殁十三
年而憲副君成進士又一年得贈先生承徳郎户部主
事又四年晉奉直大夫户部員外郎憲副君居官所至
奉三尺法亷頑貞滛無敢越尺寸者皆先生之庭訓也
予與憲副同對南宫知先生頗詳故述其生平之槩作
濵石先生傳以著先民之行事如此以覺夫世之澆漓
者若家世生卒别具誌中不具載
　　大父䖏士公述
大父處士公諱信其先越人永樂中有祖士賢北宦於
燕始占籍於河間之交河家於縣東五十里所謂泊頭
鎮者士賢生珉珉生誠誠三子大父其嫡長也大父祖
父皆仕宦而身獨隱於賈賈而亷名聞逺近大父面多
麻人因以麻子稱之聞其名者無不争就貿易大父好
客客至人人各如其意所欲得以是人益附之貲日饒
裕然自奉儉布衣蔬食無所紛華獨好施予出於天性
見人饑不啻已饑也見人寒不啻已寒也食飲錢布隨
所見輙施甚至解衣衣人以為常其施也不知倦其既
施也不知徳有指揮某者以襲官待次都門久資用竭
鬻衣裝為道里費行至鎮貧不能前大父見而憐之曰
安有人若此而貧賤者乎招之至食之衣之為資給而
遣之不問其為誰氏也踰數載有達官騶從至門者大
父驚以為誤比入門向大父拜大父愕然迎拜曰公不
吾識乎大父噤不能應曰吾昔公所濟窶人也今為指
揮使轉運道此一謝徃施耳陳品物於庭甚盛大父遜
謝不敢當為治具欵之厚犒其從者飲至暮卒不能致
一物嘆息而去竟亦不問其為誰氏也其施不求報大
都類此大父二子伯恩博學工文名振一時扼於數不
得第第以選貢生為東昌幕居職五年清苦如一日盡
减父産卒於官遺孤繼登纔八齡越三十年而繼登官
太史乃作而嘆曰予幸襲大父餘庇官以史為名主紀
載善人君子以垂世立教顧獨令先人之徳闇沒而不
彰豈不悲哉恨生也晩不及大父之世且早孤不及詳
訊先大夫以大父之行事第聞諸鄉長老稍道其百一
如此又不敢飾一詞以誣吾祖謹次所聞為處士公述
以傳示我子孫俾知所考而感動取法焉
　　大中丞湯公小像賛
而貌則頎而度則祗而金玉其姿赤芾朱衣端居逶迤
意瑰而行琦變化維時雖則維時而無詭隨三吳而綏
三楚而釐所去見思知公者猶云未䆒其施嗚呼噫嘻
　　程太常像賛
黄金爛如朱服燦如止則于于行則徐徐爾其外腴而
中虛者耶爾其夙夜匪懈尺寸不逾者耶爾其八年將
作功成而不居者耶爾其九載京卿棲遲三署處世其
若迂者耶世競名而弗趨世競巧而獨愚於戱兹其為
聚所先生吾將以之為模者耶
　　春秋議
准禮部手本該兵科給事中王士昌題為麟經離析多
歧聖學幾晦懇乞聖明亟行釐正以範後學以光同文
盛治事移文本院要行詞局専門春秋精硏校勘一切
傳註令後學作何遵守其牽合附㑹引用非㫖者應何
刪革主司命題應否擬定等因到院准此議得春秋一
書聖人垂勸戒于萬年嚴褒貶于一字即及門髙弟莫
賛其辭豈後世俗儒可異其說况國家既以明經取士
自當以經文命題主司不宜因題有限舎聖經而别為
傳題合題以難士子士子亦不宜因題立意背聖經而
姑習傳題合題以合主司且傳以說經非經也不可為
經即不可為題况合之義不過曰比合曰牽合比合成
題已非立言之意牽合成題益失作者之心又甚而捜
羅隱僻杜撰新詭使治經者以濫漫之功妨正業典文
者以疑似之㫖失真才即在當時衆謂無據傳之後世
人將謂何合無以後試士只以聖經為主其傳題合題
盡行禁革以昭聖世章表至意或者謂屬詞比事春秋
本教傳題合題相沿已久未可驟革至于近所穿鑿如
與傳句影響相似實不干涉者傳本兩語相合却摘一
語搭兩股或四股者傳本正說却乃揑増反說一股配
合者本論春秋前後事却强引春秋時事當之者隱兩
本股却暗出兩傳搭股者兩股無胡傳從左氏及他說
合者諸如此類必冝痛加禁革使主司無逞臆于經之
外士人得精心于經之内其于經術不為無補若試題
擬定一節恐非事體未敢輕議
　　倭事議
人臣處國家之事當合衆人之聞見酌敵人之情形不
可專信一人之言專執一人之見今東封之事試虚心
以思倭既受封何以無謝恩之使冊使方還何遽有渡
海之倭清正曽言已殺矣何以又云提兵釡山曽言已
焚矣何以又云屯聚倭封之後與朝鮮俱我屬國即朝
鮮失禮何不請命天朝而遽興問罪之師均此海也我
冊使之徃来何難倭衆之徃来何易均此倭也今之来
何易昔之撤何難既屯釡山又據梁山不擄掠不殺戮
意將何為則沈逰擊之不足信昭然矣而又試思倭能
再來我兵不能再出不惟有始無終孤小國之望且自
示虚弱令遠人有輕中國之心非䇿也是宜急圖桑榆
之功蚤為戸牗之計除各鎮邉防之兵不可調各省防
海之兵不可調各䖏防礦之兵不可調此外有某兵可
以應援某將可以將兵先調六千人或萬人分為二枝
毎枝選正副將之謀勇俱備者領之儲半嵗糧徃為聲
援總設監司一人以察其勤惰而禁其騷擾又眀諭朝
鮮使臣云天朝已許發兵矣可歸語爾國王亟集爾精
銳聚爾糧餉期以半歲之後當因糧於爾國以訓練爾
國將士則朝鮮聞我之不棄其國也必奮發之恐後倭
衆聞我之不棄朝鮮也當疑畏而不前以後倭如恭順
亦可逆杜其異日窺伺之心倭果跳梁即可少防其目
前侵陵之患若曰少發兵不足以創倭然戰雖不足守
則有餘况又可陸續徴調以俟進發也不然兵非一時可發
糧非一時可辦朝鮮非一時可到日復一日動諉曰㑹議曰
行勘緩則任已急則責人中外異心旦夕易慮萬一驕倭覘
我無謀乗彼無備蚕食而進則朝鮮之疆土日蹙兵力
愈弱全仗中國以威四方令兵宿于無用之地財殫於
無盡之谿猝有不虞從中而起蕭墻之憂憂方大矣
　　東征議
朝廷之典莫重於賞罰賞罰之行當明其功罪今東征之役
在經理楊鎬方報以為功在賛書丁應泰又劾以為罪
事係軍情地隔異國既難遥度安可臆言將欲大服其
心必湏詳覈其事合無遣風力科臣一員徃同監軍司
道諸臣吊取各項文冊逐一清查原兵若干見在若干
損失若干原馬若干見在若干倒損若干陣死若干病
亡若干陸續運到糧料若干用過若干見在若干陸續
觧到金錢若干費過若干見在若干攻戰有無勞績斬
獲有無詐冐將吏有無逗遛功次有無攘奪糧芻有無
冐破餉銀有無侵欺講和有無實跡軍機有無失誤身
至其地面親見其情形真偽莫逃耳目難掩衆既公証
其是誰敢獨飾其非功罪既眀賞罰必當惟允惟平不
枉不縱賞一人而千萬人知勸罰一人而千萬人知懲
内可以鼓舞邉臣之氣外可以懾服倭衆之心矣謹議
　　東事議
功疑惟重罪疑惟輕所以慰安將士之勞振揚朝廷之
威者聖意已定然必特遣科臣查勘者亦以功罪眀而
後可以議輕重且令提功罪之衡操輕重之權者在上
不在下也據督臣撫臣二䟽則科臣徐觀瀾已囬矣夫
呪詞乃呪丁應泰者與科臣無干何為而遽囬哉且呪
詞不掲於賛畫初奏之時而掲於㑹勘之日科臣不囬
於乆居王京之日而囬於將勘之時此其中必有縁故
但事在異國勢難遥斷科臣雖囬諒亦非逺似當仍令
科臣隨所駐之處㑹同總督經理監軍諸臣各秉公心
勿執偏見速為勘明具奏至於有功當從優敘有罪當
以功贖宜静聼皇上䖏分無滋煩議以躭日時則人心
自服國體不䙝士馬早得觧散免致他虞朝鮮蚤得安
全無所顧慮矣
　　朝鮮撤兵議
竊惟人臣於國家事知之必真然後議之斯當見之必
親而後知之斯真况兵事至重尤非可以㝠㝠決者今
督臣經理在朝鮮有年矣其倭之再來與否兵之應撤
與否見之既親知之亦真自當究利害之歸剖可否之
宜為明主别白言之若徒引其端而使皇上自決諉其
責而令九卿㑹議使他日無事則已有事則曰此主上
所裁決我何罪也又曰此某人所㑹議彼自有任其責
者我無罪也逆計巧圖以求免後咎餘責此工於謀身
非忠於謀國者古人有言兵難踰度百聞不如一見故
臣愚以為撤兵一事只宜外決於督臣内決於樞臣而
不當決之於九卿至於供餉則臣愚以為此必不可者
自東事軍興畿輔齊魯之民嵗加餉銀數十萬椎骨剥
髓剜肉醫瘡即奉明詔停征有司尚有不奉行者百姓
之苦極矣又加以旱灾䖝灾助人為虐閭閻嗸嗸無所
得食木皮草根一時俱盡流離轉死不忍見聞即我皇
上發粟賑之稍為甦息而至今村無人室無烟如此景
象皇上以為尚可加徴以給異國否也况數年以來朝
鮮之衆死於倭者不啻强半以其半而耕一國之田自
有餘粟何煩中國兵士留戌者無所事事且戌且屯亦
足自給又何煩中國漢趙充國將萬人屯湟中而坐困
先零班超請兵䕶西域不湏中國斗糧而咸服諸國彼
獨非人臣乎何古今遂不相及也若必欲朘貧民之膏
血以轉輸於藩籬之外恐財盡不能勝其求力疲不能
勝其後此孔子所謂季孫之憂不在顓臾而在蕭墻之
内者故臣愚以為此必不可也謹議
　　䇿問
問古稱天地生財只有此數不在官則在民今閭閻窮
乏帑藏空虚將以為在官耶在民耶不在官不在民將
何所在耶夫在官則散之在民則歛之不在官不在民
不知大司農又何以為計也朝廷之上如漏巵不堪嵗
出而不得不散百姓之家如懸磬不堪嵗入而不得不
歛斂者不能越子例之外而散者日聞増于例之中無
事既發帑金為糧芻之用有事又請帑金為召募之資
夫須糧須芻則有兵有馬臨時何為又煩召募待召待
募則無兵無馬平時何為屑越糧芻乃下之請發於上
也則必得上之清覈乎下也則必不得嵗復一歳長此
安窮漢時文學諸生議鹽鐡均輸持論甚正則理財之
䇿亦諸生所宜留意也其各陳所見盡言以對
問古者四民各安其事不易其業故道徳一而風俗同
末世則有三㳺之民矣可指而言之與此三㳺者荀子
所謂徳之賊而亂之首也至孟子所深距力闢者乃又
不在三㳺而在楊墨豈惑世誣民三㳺淺而楊墨深與
漢興表章六經罷黜百家似矣前數家者果悉黜與否
與漢晉以後佛氏轉盛比之三㳺楊墨其害又孰為淺
深與唐之韓子宋之程子朱子或昌言攻擊身任禍殃
或辨析毫芒推極流弊是猶能閑先聖之道以異端排
之也至于今而不然矣治佛氏者髙持其説而欲踞吾
儒之上業儒術者卑視其學而甘出佛氏之下豈以聖
學大明之世海内之廣竟無有如孟如荀如韓如程朱
其人者哉又何以令後之視今也夫崇正闢邪其責在
士君子其事在師儒諸士行將為士子師矣所以迴既
倒之瀾闢既榛之路者何道而可其究言之以觀所學
問周禮大司徒以荒政十二聚萬民而又有廪人詔穀
以治嵗之豐㓙其為民計者至詳矣其略亦可言與今
不幸有方二三千里之水旱民即轉死流離甚者人且
相食豈荒政之未講而廪人之職猶有所未備與抑或
有他故與天灾流行無代無之漢臣有矯制發倉以濟
饑民者今即有其人亦有粟可發否宋臣有知青州而
活流民至五十萬者未聞煩内帑也今一有賑濟動請
帑金豈古人之法不可行于今而舎請賑外無可為計
與幸主上天覆不愛金錢漕粟以活溝中之瘠而銷潢
池之變然説者謂饑而後請請而後賑枵腹之民不能
忍須㬰勿死以霑徳意故捄荒不若備荒備之之説無
如古常平倉法義倉法社倉法此數者亦可行于今否
與數者之外抑或有他道與諸士之来也于饑民情狀
亦既耳而目之矣兹欲使海内黎庻樂嵗終身飽㓙年
免于死亡何䇿而可其酌古度今各以意詳著于篇以
覘濟時之畧
　
　
　
　
　
　
　
　
　
　
　
　
　
　淡然軒集巻七
欽定四庫全書
　淡然軒集卷八
　　　　　　　　　　　　明　余繼登　撰
　詩
　　送邢小槐戸部
寒蟬吟落葉凉秋忽已徂鴻鴈紛南飛游子懷故廬如
何我故人嚴裝方戒塗憶昔結殷勤與子兩相於披心
見情愫慷慨意有餘何以喻綢繆譬彼雙飛鳬天風起
蘋末同心而異趨一鳬厲羽翰翺翔向天隅一鳬悲其
羣翹首相鳴呼豈無盈樽酒遲子以須臾對之不能飲
涕下沾我裾㑹合知有時柰此音徽疎千里若比鄰斯
言安得如願言加餐食努力恢良圖上以報天子下以
慰離居
　　獨酌
花下倒新篘明月來相對醉忘花影重却疑月影碎
　　壽米坤泉戸侯七十米二子伯舉武進士仲舉進
　　士
秦隴推名族燕京領佽非家貧緣愛客宦薄為知機曠
達今誰竝壽年古亦稀仙郎文武彦榆景自光輝
　　壽少司徒王見峯公七十公原以終養家居者
葵藿原傾日桑榆轉慕親祗緣寸草意早乞老萊身靜
久忘簪紱情恬愛角巾朝端曾讓徳閭里盡歸仁叅伯
誇難弟中丞有嗣人無營神自王不競性彌醇駿譽推
三達鶴齡始七旬莫言今白髪遂爾厭紅塵世事多新
態君王憶舊臣應知虗鼎席佇見下蒲輪致主心仍壯
匡時道益振東山髙卧起曵履上星辰
　　瀛洲亭對雨
五月苦炎熱瀛洲亭亦然千林忽過雨雙溜看飛泉萍
翠無停梗荷珠不定圓新凉生坐席庭草盡堪憐
　　短歌送亷菴之狄道
少年與君友君氣薄青雲胸藏六甲術書著五千文壯
年慕君義與君結婚姻君志不得遂坎坷難具陳近日
共君醉燕市知君磊落猶如此晩拜一官狄道丞西去
鄉關數千里前年敵騎入臨洮殺氣慘淡陣雲髙鬼火
燐燐遍原野至今談者猶魂銷惟君聞之氣轉豪壯懐
直欲凌雲霄請纓寧肯讓終子大將或恐非嫖姚送君
行飲君酒丈夫金印須懸肘馬頭皂葢且輝光腰下呉
鉤正鳴吼飲君酒贈君詩一語一杯君莫辭金城迢迢
在何處日行日遠遙相思相思但望關山月猶似長安
對酒時
　　讀史(二首/)
王孫昔未遇垂釣在江干腰下鹿盧劍夜夜衝星寒朝
受丞相知暮登大將壇壇上隆凖公回席願交歡嗟哉
絳灌徒怒髪自衝冠拔城始授邑捕冦方拜官譬彼南
溟翼萬里振羽翰枋榆有斥鷃搶地但仰觀世事良若
斯志士空長嘆
公孫年六十猶是孝廉身射䇿偶見收遂為侍從臣主
愛詐亦忠赫赫侯平津長孺不解事區區論積薪淮陽
久不調壯志竟沉淪空令千載下為爾泪沾巾
　　哭泊陽王丈(六絶/)
君是當年王子喬忽乗鸞鶴上雲霄蓬壺自有神仙侣
空為英魂賦大招
湛湛清心玉不如姓名蚤已薦賢書可憐九待公車詔
依舊青衫未破除
與君偕計上燕臺裘馬縱横亦壯哉君志未酬今已矣
壎篪獨奏不勝哀
樓成白玉白嵯峨欲借修文君柰何回首鄉園頻灑淚
故人零落已無多
恠君日日拚沉醉只愛沉酣不愛醒今日澆君君醉否
悲風吹雨晝冥冥
白馬青袍事事新君家兄弟更無倫那堪一夜西風惡
鴻鴈行中少二人(君仲弟先君數月卒/)
　　上已日崔侍御招飲東郊同劉太常涉河游覽時
　　　李太僕王給諫病不能從侍御索詩戲成二十
　　　韻
三月天正和良辰當上已有客期修禊招擕幾知己連
轡出東郊頓覺異城市髙亭何巋然磐石下碨礧野曠
天欲低雨過林如洗極目衆峯青入座羣芳紫林鳥驚
窺人睍睆良可喜春光倐强半好景能復幾當杯且莫
辭不見王與李感此三嘆息浮白更酌醴欲濟無方舟
肩輿涉河水水上敞髙軒孤峙河之涘軒側聞流泉可
以潄醉齒何處送行人笙歌亂人耳行者君自行止者
吾仍止去住亦何常悲歡竟誰是游覽未終竟斜陽已
移晷䇿馬悵還歸髙興殊未巳停杯問主人何日重來
此
　　山中
遥望西山岑白雲日歸去驅馬向山中不見雲宿處
　　游荷花池(二絶/)
一雨過荷池池花嬌於女莫便輕折却或恐作人語
白鷺白於銀獨立池荷下風吹葉乍翻疑是弄珠者
　　贈用韞
以予送子意知子别予心嘿嘿兩無語黄鸝鳴上林數
日不見君疑似經年别忽道别經年相思渾欲結行雲
豈不駛何如車上輪征輪已不見猶自望行塵予歌皇
華章子咏停雲什問子來時期何似行時急
　　甘紫亭侍御買妾戲贈(二首/)
明珠買麗質光映使君家試問閨中貌何如檻外花無
慚金是字偏稱玉為珈寵極無人妬良宵自破瓜
才子近乘鸞深閨比合歡醉憐眉月映舞愛髩雲殘倦
倚鴛鴦枕嬌扶獬豸冠喜聞夫壻道昨夜夣徴蘭
　　魏見泉中丞寄詩見懐書此奉答
懷人西望隔天涯喜得緘書慰所思紙上韜鈐方叔畧
(公寄有撫/晉事宜)扇頭珠玉惠連詩羡君指畫消烽燧顧我蹉
跎感歳時心事慚為知已道年來雙髩欲成絲
　　夏日病中得家信(二首/)
近得南來信園林已就荒有星猶是客無日不思鄉簷
樹夏偏茂茅軒午正凉何能生羽翼一枕卧羲皇
日日說歸去蹉跎直至今宦情諳始淡鄉思病逾深不
羡桓生馬寜須疏傅金一樽堪自適花下可長吟
　　許少薇奉常請告歸壽尊人賦贈
東陽有逸老雅尚在沉冥狂詠曾譏鳳貧帷毎聚螢瓢
聲猶厭聒鼠味肯知腥憤發窮三傳謀貽但一經仙郎
真漢俊髙步涉虞廷起草推長䇿伏蒲犯怒霆奉常酬
壯績朝宁仰儀刑豈敢薄鴻路其如戀鯉庭陳情頻抗
疏予告喜揚舲子以卿為月親看壽是星椿萱榮暮景
岡阜祝遐齡莖掌擕金露華筵倒玉瓶齊年俱鶴髪雙
杖竝鳩形誥下鸞新紫符來烏自青循陔思久渴舞綵
意方寜菰米秋偏美蓴羮晩更馨君侯誇養志明主待
祈靈海内況多事能容愛獨醒
　　送鄭大夫晉明備兵川南
岷峨西南一片石巉巖久與人寰隔洛瀘潏泊萬仞流
嵐煙瘴雨紛相射漢家丞相曾廓清至今梟獍猶充斥
兩川幕府稱驕兵一夫裂眦爭脫幘驅逐大將如嬰兒
妖氛黯澹天無色縱横漫說釡魚游跳梁尚懼荓蜂螫
滅寇虗言壯士規借籌還仗書生力大夫胸中富碩畫
司馬署中聲甚籍朝來受詔明光宫慷慨夕出長安陌
春明門外羅祖席大夫此行何赫奕腰下雕弧月一彎
袖中寶劍霜三尺馬蹄踏徧棧雲黄嶺猿啼徹江天白
虎符應令魑魅愁神羊坐使豺狼辟吁嗟乎巴人夷女
盈路側滿眼瘡痍盡蒼赤標柱休言漢將功理繩且效
龔生䇿何時刀劍易犢牛頓見干戈易麻麥
　　戲柬劉効忠兵憲
當年意氣請長纓笑領銅符徼外行朔漠烽烟朝入塞
漢家都䕶夜談兵荒城日映旌旗色古戍風傳刁斗聲
回首空閨人寂寞流黄機上月華明
　　宫怨
屏帷向月夜窓幽坐對星河黯自愁獨有齊紈伴寂寞
凉風又到殿西頭
　　送寗雲田徃荆州
青絲雙控五花驄遥指荆南意氣雄兩岸曉煙迷逺樹
片帆落日掛晴空雲連吳㑹千山合水入巴江一派通
君去正逢秋色好仲宣樓在月明中
　　送丁勺原侍御左遷潞安司理(二首/)
樽酒論心日憐君意氣賖一麾辭漢闕五月向天涯匹
馬孤城暮荒村落日斜賈生餘涕淚空自灑長沙
春明門外路去去復盤桓不是悲行役其如吾道難風
塵雙客髩道路一征鞍獨有青龍鋏時時馬上彈
　　題沈節婦巻侍御欽華大母也
矗矗山上石青青石上松托根既以異貞幹凌蒼穹不
隨春色榮肯隨秋風靡春去秋來自歳年年年勁節常
如此吁嗟乎沈母之操無乃是結髪事良人夙夜奉姑
嫜燦燦紅羅襦上結雙鴛鴦殷勤不惜理蘋藻此生自
分能偕老人事從來錯迕多連理摧殘何太蚤上有垂
白親下有呱呱子嗟哉夫子心九原應不死夫君死兮
何敢生夫心不死何敢死朝供菽水暮和丸一旦紅顔
為君毁有兒作賦能凌雲自言持此報夫君平原未竟
生前志長吉忽修地下文獨撫遺孫心最苦指點遺經
泪如雨凉月娟娟照素幃嚴霜片片棲寒杼黄鵠歌成
倍慘然夜夜愁聞綠樹鵑幽谷倐回白日照璽書贏得
君王憐六十年前相永訣記得托孤言更切兒今有子
已髙騫鵠立中朝稱俊傑豸服歸來稱壽觴北堂大母
年方耋赭然顔上丹猶是盈盈雙眼血皭然心上冰飛
作蕭蕭雙鬢雪三春桃李競妍華後彫惟有貞松節吁
嗟乎石可泐松可折沈母之名不可滅
　　紀夢(萬厯丙戌六月初九日夢中所得句不知何/謂漫錄于此)
相望潮水濶相思潮水深相思不相見愁殺望潮心
　　十月一日
滿天霜露下平蕪纍纍荒墳入望孤一陌紙錢空墮泪
寒衣知到九泉無
　　春日郊遊
連騎出郊甸翛然林壑間開樽依綠樹移坐對青山晴
色當杯墮孤雲與意閒塵襟聊自適薄暮更忘還
　　題費國聘市隠園(四首/)
避寵辭燕市為園在漢陰剪茅旋結屋種竹已成林泉
石生幽興琴樽愜隠心風塵吾愧汝空自說知音
大隠在城市清幽獨羡君鑿池堪受月架棟欲棲雲冠
掛神羊影身藏霧豹文偶諳心所好不是為離羣
幽意誰能識閒門且自扄荒涼仲蔚圃寂寞子雲亭以
爾心能逺因之地亦靈騷人時問字太史漫占星
十年丼澹泊三畝隔讙呶宦拙難招隠文成半解嘲才
名髙漢署心事足衡茅前代稱禽向憐予獨繫匏
　　九日柬用韞
為問梁園客其如佳節何繁花當戸好秋色向人多忽
動龍山興髙吟藍水歌倘君能汗漫載酒欲相過
　　陸敬承有臺曰來爽暇日登之漫賦(四首/)
登君來爽臺直北見宫樹春條敷其華韡韡團朝露秋
風撼霜柯零落非其故倐忽陰陽移榮悴猶朝暮人命
良若斯胡為苦馳騖不如飲君酒豁然抒情愫志士愛
修名達人貴真趣
登君來爽臺東望平津宅髙門臨交衢軒車填廣陌大
命忽以徂寥落非疇昔芳樹摧為薪空庭惟鳥跡盛衰
更何常華豪竟奚益不如飲君酒長歌浮大白世事難
具陳壯士腕空搤
登君來爽臺南望長安道車馬何紛紛輦路無宿草懷
璧意自衒彈鋏食難飽名利無終極紅顔鬱枯稿攘攘
競歳時凄凄傷懷抱不如飲君酒與君共傾倒一醉空
百憂當生以為寶
登君來爽臺西望西山岑飛泉流陰壑初日照陽林岩
棲者誰子容與山之潯蟬蛻遺世累放志獨髙吟我欲
徃從之雲谿阻且深不如飲君酒洗盞更復斟古人有
遺言金門堪陸沉
　　寄李汝培太僕(四首/)
悵别春明路忽驚歳月除龍門何日御鴈字近來踈慷
慨汲公疏寂寥楊子居巫咸憑借問天意竟何如
西去風塵惡南歸道路賖主恩憐太傅不遣到長沙江
上秋濤水瓊臺春日花知君能自適無夢到京華
自是天難問誰云宦易工紅顔辭露冕白日卧秋風蹔
跨揚州鶴聊閒鮑氏驄君身非阮籍肯復泣途窮
君已將身隠誰能為國謀投珠悲按劍積羽詫沉舟莫
嘆塞翁馬恐驚海上鷗難兄有令弟相對可忘憂
　　贈道士
玉皇香案吏貌古帶煙霞世上應無住壺中别有家掃
松烹白石和露煮黄芽絶勝風塵客依依老歳華
　　楊公亮出叅閩藩歌以送之
楊公亮磊磊落落偉丈夫修眉大顙仍虎鬚一日千里
名家駒胸中奇字幾千巻片言落紙紛明珠三十挾筴
上公車賦成咄咄淩子虗平明簪筆直金馬午夜燃藜
校石渠昻藏難入今人格骯髒不受時名趨自向人間
丼匏落懶從天上借吹嘘吁嗟楊生亦太迂生也工瑟
世好竽世人何賢生何愚漢庭誰復憐才子風塵直向
天一隅青絲雙挽白玉壺送君醉君三百觚酒酣慷慨
歌烏烏浮雲黯淡天糢糊欲行且復留須臾勸君更勿
賦歸歟有舌尚存亦足矣有腰不折胡為乎男兒墮地
蓬桑弧南北東西惟所如况君有手龍可屠春霖一灑
七閩蘇流波不返白日徂容易白髪生頭顱試乗六傳
清炎海猶勝扁舟老鑑湖吁嗟乎若雌若黄何時無為
牛為馬從人呼安知此行非良圖豫章之材廊廟需竟
看還子承明廬
　　李夫人
魂耶夢耶迫而察之恍忽兮其不可即
近耶逺耶予實要汝奚徘徊其若疑
泣耶訴耶胡不前令予心其轉悲
　　休洗紅
休洗紅洗紅紅不鮮休棄妾棄妾妾堪憐妾命薄如水
嫁得游俠子游子夜夜游不歸賤妾獨上流黄機織成
袨服與郎着殷勤願得郎心樂郎心不樂妾安託
　　長歌行
舞腰細歌聲長調緩聞激羽音飛繞畫梁玳瑁席翡翠
妝斗轉銀河樂未央
　　短歌行
洗大白歌短歌歌短調更促樂極哀轉多白日暮朱顔
皤曦輪不迴君柰何
　　送蕭以台使秦兼歸省
君家仲氏昔校文躡履曾凌華嶽雲華山道士久雲卧
月明彷彿挹清芬君今持節秦中去此去經行華嶽路
白社原分大國茅青驄遥度長安樹華下王生心相知
燕市曽為華嶽期擕手應知能汗漫振衣寜復畏嶔巇
玉女盆頭香霧緲仙人掌上祥煙繞崒嵂誰誇衆嶽雄
顧瞻頓覺三秦小羡君兄弟真壯游洞天福地足夷猶
應有新詩紀勝蹟風雨夜夜山靈愁金馬嗟予久寂寞
關門虗負王生約自憐斥鷃本卑棲何以大鵬游寥廓
太華削成勢獨尊諸峯羅列似兒孫遥望鄉關杳何在
漢江親舎白雲屯十丈蓮花如船藕昔日靈根今在否
君擕幾片為親夀令親夀比華山久
　　臨髙臺
臨髙臺髙臺髙嶔岑前臨大道俯瞰長林誰其築者千
黄金我來眺望惻焉傷心西不見樂毅南不見劇辛但
見浮雲蔽白日日華黯淡為之陰長空誰布雲為陣我
欲問天不可問怒拭寶劍拂塵埃劃然一吷陰雲開
　　送蕭桃源(二首/)
君才寜一尉飄泊此微官為吏折腰苦逢人强項難誰
憐轅下駿真是棘中鸞别後桃源路春風走馬看
黄河天上至淮甸此浮沉怒浪羣峯小驚濤大壑陰此
行聊荷鍤漫道解鳴琴何日宣房曲長歌嗣漢音
　　午日夢公亮
自向樽前别纔于夢裏逢嗟君歸海嶠忽已届天中舊
俗看懸艾浮生嘆轉蓬長安當令節惆悵憶揚雄
　　君馬黄
君馬黄臣馬青二馬交馳君馬停臣騎青馬間以驪逐
電横行向安西為君臣呼韓破郅支斬樓蘭滅龜兹十年
踏遍陰山雪萬里歸來汗流血馬上將軍成大功閒飽
苜蓿嘶秋風
　　送張洪陽宗伯請告還公有閒雲館葢舊業也(六/首)
去住原無繫行藏意獨真乞身歸白社揮手謝紅塵濟
世慵為楫涉江聊采蘋秋風張翰興端不為鱸蓴
抱疴甘澗壑久客厭承明叢桂宜招隠滄浪好濯纓雲
光簷際落山色座中清何限雲山意堪輕世上名
世事何須問真心但不違閒雲如有約此日幸同歸薜
茘裁初服鳬鷗共釣磯故鄉風物好轉覺宦情微
選勝章江側聊開仲蔚園煙籠南浦樹日永北堂萱倚
檻風生户當樽月滿軒幽期誰與共野老共忘言
直氣千秋壯髙風百世師此行真獨往何日是前期蘿
逕堪龍卧梧岡想鳳儀莫將報國志容易逐年衰
世買燕王駿公焚學士魚物情今若此天意竟何如歳
月青陽逝年華白髪疎空令芸閣吏寂寞賦閒居
　　陳肖平擢守大名且得長孫短言贈行兼以志喜
　　　(二首/)
邢臺今輔郡此去况專城人望使君至當如澶水清何
心縈紫綬雅志在蒼生肯讓循良傳獨髙漢吏名
為郡恩光重充閭樂事繁人方思杜母君喜抱蘭孫五
馬原稱駿一毛亦是鵷于公有徳政應大里中門
　　題栢溪沈翁畫竹大宗伯龍江公尊人也
嫋嫋淇園竹青青歳寒後世上繁花豈不妍此君真與
栢為友栢溪老翁標格奇愛竹愛栢仍愛溪溪邊栢下
一壺酒醉墨寫出琅玕枝琅玕枝墨花落一竿兩竿勢
如削瀟洒團欒何太工神品不與凡竹同風雨一夜化
龍去隨翁直上蓬萊峯長留數莖化不得至今日日生
清風清宵明月當軒墮寒影逼人侵四座凉颸颯颯入
簾間隠几靜聴聲珊珊渭川千畝轉覺俗只此數竿看
亦足恠來宗伯徹骨清朝回對之豁心目尚書省近太
微垣天邊雨露滋靈根邇來生意潑潑發春深或恐長
龍孫
　　贈王四槐憲長(四首/)
北風烈烈聲怒號寒天滿目飛蓬蒿健兒皸瘃馬蝟毛
書生那有封侯骨都䕶休言出塞勞
歳暮陰雲黯欲奔黄沙漲天白日昏天關虎豹如雲屯
莫言長别辭金闕且喜生還入玉門
男兒出身常事邊何如歸種洛陽田寶刀卸却但髙眠
且喜手中銀不律羞殺跨下鐵連錢
寒風吹折薊門柳勸君但盡杯中酒赤膽空言大如斗
向來枉費張君舌此去好閉陳生口
　　方擴甫至涿鹿聞貴陽之命不及一晤而去書此
　　　道悵惘之懷
黔嶺盤江客路長君才豈合老風霜上書北闕忠為膽
驅馬南天瘴是鄉銅柱何時標粤地竹符此日走蠻王
相逢咫尺還相别離恨應隨到夜郎
　　奉送少司空李棠翁老師之金陵(四首/)
留都吳建業常伯古司空禮樂歸宗匠經綸屬國工曉
雲隨去馬秋月聴征鴻時有懷君夢清宵入漢宫
衆望歸台鼎王言作朕虞積薪嗟自漢乗傳且游吳勝
可探三島閒堪賦兩都秣陵餘王氣懷古見雄圖
去去辭金馬行行向石頭臺髙曾宿鳳官古舊名鳩南
北皆榮遇江山足壯游獨令桃李士日夜望仙舟
昔校陪京士曾看吳苑花今叅𤣥武部還泛大江槎世
路疲行役風塵老歳華栖筠原重望日下看宣麻
　　送史應之給事使汴(二首/)
暫輟明光草遥分大國桐雙旌來日下四牡向天中寳
劍含秋水金函耀彩虹梁園如有賦枚叔未為工
去矣游何壯嵩墟本帝京河山千古勝帶礪萬年盟芳
草迷周澤祥雲擁汴城夷門久寂寞何處問侯生
　　送方戸部之金陵(二首/)
十月燕山道瀟瀟風正寒故人從此去偃蹇寄微官世
事憑誰論天涯好自寛相看惟涕泪聊爾勸加餐
官是度支吏人稱畫省郎此行非落莫吾道足徜徉地
勝當龍虎臺髙有鳳凰知君能汗漫賦就莫相忘
　　費國聘入賀還蜀(二首/)
别久情偏洽歡多别轉難風塵堪墮泪霜露好加餐路
入蠶叢杳山當鳥道盤錦官千萬里何處望長安
吾黨論英妙惟君意氣雄入朝歌讌鎬獻夀競呼嵩名
以游燕大文從諭蜀工憐才明主意遲爾建章宫
　　重修乾清宫奉慈駕還御制題
閶闔重新接紫微九重天子奉慈闈雲連畫棟開金殿
日射雕楹敞玉扉仙鳥翩翻迎綵仗爐煙繚繞上霞衣
遥知定省承歡處夀曜弧南映曉輝
　　過燕子磯
燕子磯頭山色幽燕子磯前江水流磯上老僧無一事
年年此地看行舟
　　登鳳凰臺臺上有石甚竒前為陳光祿移去竟沉
　　　江中
李白游白下曽為鳳臺吟鳳去幾千載臺名直至今我
來登此臺秋色亦已深髙臺久荒涼古木尚陰森但對
驄馬客不聞彩鳳音游覽未終竟斜日下髙岑好雨從
西來涼氣襲我襟臺上有奇石聞向江中沉利令石可
移惻焉感予心
　　恭題𤣥兎巻應制
𤣥霜搗就化仙姿躍躍今看在圃時喜向天門標上瑞
還從月窟應昌期精涵水徳由來異色借煙光覺更竒
染素知逾千歳質披圖擬薦萬年枝
　　恭題大閲圖應制
我皇神聖能繩祖威靈赫奕超千古嶺表烽銷瀚海清
猶自憂危思耀武三月三日天氣和五雲髙捧翠華過
地動轟雷奔鐵騎麗天晴日照金戈轅門此際軍威震
伐鼓鳴鉦聞逺近七校爭誇貔虎姿十干正演龍蛇陣
縱横叱咤逞豪雄角射當塲技盡工健兒慣使千斤弩
俠少能開六石弓健兒俠少紛馳逐夾道旁觀俱讋服
冠軍原不讓嫖姚扛鼎何須羡賁育桓桓赳赳壯皇威
妙畧英風播九圍久聞關塞鐃歌唱坐見邊庭羽檄稀
太平日日謀桑土戰士人人沾雨露天下雖安未可忘
吾王一豫真為度只今將卒如雲屯禦敵年年更苦辛
九邊願普投醪惠萬載常歌挾纊仁
　　恭題畫鹿應制
匹練開仙籞良工賦象竒甡甡看逸態麌麌見靈姿太
液泉明處長楊木茂時試觀町疃迹知是戀恩私
𤣥圃深鍾瑞宜春舊擅名異毫畱墨潤黝質照人明飲
渫形何適眠荃性不驚宛然靈囿裏神物表休禎
曾見白環異仍畱寶繪傳錫名徴百祿閲世已千年苹
野娱嘉客蓬山伴列仙銜花金令爽獻夀傍琳筵
本是仙家畜今歸冊府藏冰紈呈寶籙星毳散瑶光晴
樹紛供翠秋芝細吐芳上林無羽獵羣友任徜徉
　　送盧東麓祠部廷杖為民南還
燕山雪花大如手層冰欲裂陰風吼車輪摧折馬不前
盧郎此日東南走盧郎爾去莫銷魂爾力猶能叩天閽
幽谷不回白日照星辰亂落紅塵昬紅塵昬浮雲馳嗟
哉世事竟堪疑精誠自分山可移山鬼竊笑精靈窺漢
庭不聞賈生痛澤畔誰憐屈子悲盧郎盧郎爾何為上
帝待爾以不死爾歸且韜胸中竒慎勿狂歌嘆五噫
　　吳太華憲僉買燕姬赴蜀賦贈(二首/)
燕姬年十五弱質不勝春得侍吳郎寢何言宋氏隣舞
餘嬌欲盡粧罷態逾新行路應相問兒家疑姓秦
别母辭鄉國躊躇誰忍分愁看桃葉渡泪點石榴裙月
貌嬌夫壻風流屬使君若經巫峽路或恐化行雲
　　游崇真觀
偶來游玉宇不為覓金丹塵世紛挐苦人生休暇難聊
同羽客話暫卸侍臣冠石竇流泉出泠泠入座寒
　　有感
皇都色未曙車馬已喧闐俠客紛擕彈妖姬慣數錢王
侯羅甲第戚里鬬繁絃不似股肱郡蕭條絶暮煙
　　過江陵故宅
髙門餘故宅荒逕但新蘿巷僻無車馬庭空散綺羅樹
殘微有葉池淺不生荷富貴皆塵土豪華那足多
　　病中
病多偏易懶獨坐漫躊躇即死不稱夭倘生真是餘一
身原自幻萬相總成虗何事拚微命依依老校書
　　長門怨
長門寂寂不勝春忍聴君恩處處新亦有黄金堪買賦
羞將寵愛託詞臣
　　村居
寂寞村齋裡春深日覺遲藥殘呼僕劚背倦倩兒捶户
外鳥啼樹井邊犬護籬地幽無客至閒檢杜公詩
　　長信宫
可憐長信已春回總是無人花亦開莫道天街常寂寞
入簾猶喜燕飛來
　　聞蟬(二首/)
髙槐遥借隔林青樹裏鳴蟬乍可聴記得年年當此日
一般流響過閒庭
午夜枝頭時飲露斜陽葉底慣吟風兒童最愛聲清切
愁殺悲秋白髮翁
　　自君之出矣
自君之出矣羅幔為誰熏忍見博山上蛛絲結網文
　　恭題百子圖應制
宫中多樂事百子競歡趨知是燕禖應欣看龍種殊人
人階下玉隊隊掌中珠共訝冰為骨還疑玉作膚嬌癡
原不妬遊戲總堪娛約臂黄金串纏身錦繡襦螽斯徵
瑞慶麟趾叶禎符長信渾無事閒聴歌鳳雛
　　夀徐封君翰檢端銘之父
憶昔年當齠齔時與君諸弟相遊嬉君時文章光陸離
淩雲有賦衆所竒投分未登孺子榻論交已受季方知
三十餘年疾如駛予髪種種已如此君今頭顱可知矣
聞君年開六袠餘骨格清竒鶴不如教兒已作鳳池客
擕室同向鹿門居君今不樂將安須春花發繁紅秋樽
湛芳綠鳩杖雙擕靈夀笻紫簫共度長生曲何必懷金
紆紫謁帝廬又何必求仙問道訪茅屋如此五年願亦
足
　　送髙儀部謫中部令
聊沽燕市酒送子向延安南省名逾重西人膽欲寒一
鳴成斥馬百里暫棲鸞但保丹心在無嗟行路難
　　元夕送常亷菴北上
浮名驅子去慷慨向瑶京寶月照離思春星伴客程綠
樽聊共醉青眼定誰明自愧楊中侍無能薦長卿
　　送寗雲田備兵獨石
中朝節使行邊日猶是單于欵塞年劍氣夜寒青海月
笳聲秋斷赤城煙北門尺堠遥連晉上谷層關逈抱燕
聞説漢庭論保障黄金雀印待君懸
　　夀何封君
罷郡歸來二十年採芝劚藥老林泉斑衣亦是山中相
野服真成河上仙馴鶴時看陪杖履冥鴻久已破雲煙
嵩峯尚有王喬在明月應來證太𤣥
　　送易君選守兖州
驂驔寶馬逐風塵喜報除書歳歳新北闕雙符分紫綬
東方千騎擁朱輪人從水部知何遜帝為名邦借寇恂
有日黄金飛漢詔看君露冕自行春
　　望夷門(二絶/)
驅車上夷門懷古三嘆息可憐虗左賓獨有竊符䇿
朱亥誠勇士俠氣淩秋雲何事袖中椎不椎秦將軍
　　賦得雙塔寺
寳塔參差揷帝都琳宫對聳玉浮圖慈雲擁處輪疑轉
明月懸時影不孤白馬雙雙來異域黄金叠叠起靈樞
莫言久已成灰劫猶有胡僧夜拜膜
　　送徐肖及請告南還
去年我别君河橋樽酒醉斜曛今年君别我古道雙旌
紛婀娜歡㑹何少别離多把袂相看淚交墮君厭承明
廬翻然賦閒居歸雲一萬片片片隨君車白雲親舎知
不遠游子天涯今始返十年曵裾亦已遲一旦抽簪未
為晚與君交結與君親仲氏吹篪伯氏塤羊質笑我終
難達龍性知君不易馴長安華轂者誰子儘教繁盛常
如此豈無肝膽向人傾世路悠悠幾知已君嗤腐鼠腥
髙步入青冥頓覺客游惡能使客心醒亦知富貴等朝
露可柰兄弟如晨星世間萬事無不了白日紅顔空自
老君辭榮祿何其早莖露調來丼旨清􁀙鞵踏破雲林
曉送君行為君道君歸預把山石掃有日尋君易水濱
十日平原共傾倒
　　送慈谿潘學博
薄宦向何處東南甬水邊春風開綘帳寒色上青氊博
士原潘岳諸生得鄭䖍廣文官舎靜明月好談𤣥
　　夀石介峯母太夫人時介峯新有操江之命
鳳誥翟䄖出漢庭慈雲冉冉護輜軿金仙原註長生籙
寳婺今連執法星春色喜看萱草綠東風頻想茘枝青
中丞新領吳門節大有江魚薦醁􁚐
　　送許靜峯備兵清源
古人朂明徳今人惜離居離居豈不惜明徳良足圖烈
風吹征衣送君城南隅君行向清源坐擁雙熊車清源
何壯哉交交名利途帆檣下大河車馬紛長衢厨傳日
豐盈田野日荒蕪昔予疲行役過此長太吁對食不能
餐單車屏前驅今豈異昔時民或益以瘉憲府自崇䆳
安能顧田廬誰為灑春霖一使勞者蘇君負彩鳳姿况
握竹虎符行當念窮黎寜復甘華腴先哲有遺言示我
以良謨詩人戒戎作大易謹衣袽君行慎勉旃于以慰
區區
　　遇齋毅庵文所小飲敝居遇齋能談𤣥修賦贈
天涯宦跡許誰親且喜開樽對故人浮白尚餘年少興
談𤣥欲駐老來身須知塵世生原幻莫道丹經訣是真
今日與君聊盡醉仙家幾見有詞臣
　　劉効忠再起備兵陽和
不有唐馮在誰論魏尚功君才堪秉鉞此去復臨戎塵
淨龍城月煙消狐塞風亦知燕頷相未合老隆中
　　送張端叔大叅之大梁(四首/)
何意明光客驅車出薊門漢庭誰補闕梁地爾叅藩中
外皆王事風塵總聖恩寸心期不負此去更奚論
河橋三月暮春色曉氤氳黄鳥方求友青樽却送君魂
銷燕市酒心折太行雲兄弟飄零甚天涯忍更分
無以贈行役看君空泪垂向來惟令徳此後但相思古
道存交誼深情悵别離連床風雨夜何日是前期
蒼茫望不極天上落黄河君向中原去應從此地過孤
身真浪跡九曲盡風波莫仗懷忠信艱危世路多
　　夀陳太常母夫人
青青堂上萱鬱鬱堂前桂萱兮正芬蒕桂生何蔽芾秋
風生桂枝馨香為國瑞托根在天墀雨露時其霈雙承
雨露恩持以獻堂背雨露日以繁萱花日以蔚孤根比
大椿挺挺八千歳
　　朱太史養淳冊封周藩
昔予祗行役驅車向中原中原饑饉餘氛祲日以煩白
骨亂如麻黯然銷神魂朱門鬱蕭條哀哀諸王孫君今
復持節翩翩過夷門不知周遺民今有幾家存况今旱
為虐五月黄塵昏知君負經濟雅志念黎元當其授簡
時應為廢朝飱莫以董賈筆虗負鄒枚言願賡雲漢篇
歸來達至尊
　　元日飲用韞宅遇雪兼赴劉工部之約(四絶/)
子雲拙可嗤佳節甘蕭索喜得同心人相招共相樂
故人交如蘭故人酒為薏交深酒更佳何妨為君醉
醉來興太狂六博閒笑語風雪解畱人門外深幾許
踏雪覔劉郎相看成一笑不如王子猷空返剡溪櫂
　　寄友人魯生同原(四首/)
獨愛同原子昂藏一丈夫蚤迯博士籍急返步兵厨六
袠身方健百年事易徂鸘裘何用惜好付酒家胡
不受儒冠誤知君意頗真心能識故我名已讓他人謝
傅登山屐陶公漉酒中只今吾愧汝碌碌尚風塵
生事今何若棲遲林壑間有時或藥圃無日不禪關謀
任巢鳩拙身同野鶴閒已堪稱大隠何用覔商山
試問清狂興年來更有無花前曾索飲醉後更呼盧惟
我論交態從人詫酒徒何時重把袂肯使社盟孤
　　鄒南臯給事之金陵(二首/)
萬里投荒後孤忠自許時君恩猶未報直道竟誰移諫
艸匡生疏封章賈傅詞倘能存國是敢惜此身危
牢落風塵裏艱危此一官薊門春色暮白下法星寒何
意時名大翻悲吾道難逐臣雙涕泪不為别離彈
　　夀俞進士父
六十龎眉叟雅如陳太丘閒情看畏壘生事獨滄洲自
是形疑鶴何須杖有鳩君家鄰海嶠歳歳自添籌
君有謝家玉新彈漢吏冠一經今若此百歳總為懽涉
屐江天濶開樽雲水寛自應常駐世何事問還丹
　　寄敖嘉猷
近得山中使遥傳錦字書云披萊子服肯問蔣生廬菽
水貧非病鶯花樂不虗安仁躭寂寞一意賦閒居
　　送黄層城先生還蜀李座師壻也(二首/)
翩翩黄叔度瀟洒絶塵襟自是風流况兼之蘭蕙心標
清疑片玉價重愧雙金無柰别離急相思錦水深
君年方弱冠萬里事游燕去矣乘龍客飄然跨鳳旋壯
懷淩北冀歸興落西川别後如相憶春風待着鞭
　　送張伯任都諫閲視
開城古雍州漢家朝那地迢迢控畨夷可斷匈奴臂一
從和議成關門久不閉無復念軍興祗聞增歳幣壯士
卧干戈邊城罷烽燧豈不息戰爭難免銷精鋭藩籬不
復施邊人日窺伺去年戎馬來縱横太淩厲酸風捲寒
雲三軍同日斃所過無雞豚哀哉肆吞噬天子頻西顧
疆吏盡更置君從掖垣中叩閽數言事刺刺悉邊情一
一當上意藉爾青𤨏賢出作行邊使行視昔戰場白骨
尚委棄四野無人煙那能不隕涕誓將廓兵氛何以壯
軍勢君其賈餘勇時方待髙議好上金城畧永垂秦川
利丼學汲公戅寜顧漢庭忌國論寄通塞仕途隨險易
得君借前籌膚公奏今歳
　　送王孝甫大理閲視延綏(二首/)
黄金裝寶劍白羽借兵符知爾多邊畧終能贊廟謨榆
關空築塞鐵騎不捐軀試問延州將嫖姚今有無
自昔成和議于今二十秋祇聞增市馬誰復問椎牛月
色臨關逈笳聲入暮愁君行看塞上何處有貔貅
　　何克齋侍御謫武昌
何君生人秀意氣本豪宕通達類賈誼伉直似劉向排
雲叩天閽一日章三上鳴馬輒見斥安得復立仗謫宦
向三湘猶勝居一障君王自明聖小臣罪當放但願袞
無闕無令竈有煬自合走踆踆敢云心怏怏春日春明
門開筵設祖帳武昌形勝地此行遊亦壯近聞饑饉餘
民物半凋䘮君到若行春應為心悽愴監門圖流民兹
事誰能量志士戀禁闥達人多慨慷直木忌先伐願君
慎所向
　　范太史冊封
承明使者漢仙郎金簡遥浮漢署香蘭社分茅開胙逺
蘿河如帶指盟長隴雲曉動旌旂色磧月宵生劍佩光
聞道邊庭資保障好將徳意結賢王
　　顧實甫宫贊予告南還
五月下潞河輕帆渡淮水如何蓴鱸思不待秋風起
勸君一杯酒聊以永今夕明日見雲停天涯望行跡
折柳聴啼鶯鶯聲坐來歇酒罷慘無歡孤舟向天末
君來何太遲君歸何太早祇恐再見君容易各衰老
相如慣消渴常此乞閒身好擕金掌露歸醉玉山春
解驂日已暮歸舟夜半昏舟中聞吳語疑是到閶門
豈不欲留君留君君不住翻羡檣上烏日得逐君去
君真無罣礙我自愧塵俗誓將結芒鞵從君踏盤谷
　　田夫謡送馬瑞河父母之霑益
田夫無外事惟有佃其田腰鎌與荷鋤兩兩相比肩偶
爾理田器相擕向市㕓忽聞城市言官長近已遷行當
舎我去不復久留連倉忙到縣門車馬已駢闐驚愕語
同軰兹事良已然自從官長來于今五六年年年納租
後家家飽粥饘雞犬夜不驚村舎常安眠積穀為我賑
逋賦為我蠲時有三老來化誨為我宣兒童各長成恩
徳及􁏁㾓信是田家樂賴得官長賢自謂長若斯閭里
得生全今去欲何之惝怳心若煎去從官長去不知何
時還來時不預料囊無送劉錢徒爾卧轅下相將車牽
牽聞説官長去行行向南滇滇南萬餘里道路太綿延
中復經巫峽崯﨑摩蒼天况當五月時赤日赫如燀田
夫有圓笠不敢獻君前但願加餐食以慰心拳拳尚來
福吾民勿此長棄捐僕夫早嚴駕五馬何翩翩雲樹隔
行蹤有淚如迸泉
　　送楊貞復宫洗請告南還貞復聞乃弟之變
十年强半卧林丘又向君王乞書游六月炎蒸愁客路
一帆煙雨送行舟鴒原夢斷悲青草鵻栩吟成嘆白頭
萬里瞻雲情自切承明肯為故人留
　　魏懋忠開府晉中
當年直諫幾人存此日偏承明主恩開府北來熊作軾
大藩西去鴈為門青萍曉拂霜全落赤羽朝飛檄正繁
千里塞垣歸保障一身多病更休論
　　婉兒怨戲為敬承作(八絶/)
粧成泣秋風含情泪如雨不信妖艷姿空房翻獨處
揮泪問新人雙蛾今幾許何事郎憐新新人能越語
新人能越語舊人能燕歌燕歌音調悲宛轉叶雲和
不惜玉交枝勸君金叵羅君恩别處新賤妾當如何
皎皎河漢側離離秋月影揚輝出海嶠流光照金井
捲簾望月色月斜知夜永夜月為誰明幽懷自耿耿
幽懷自耿耿愁思鬱不發長嘆倚屏帷坐見雙星没
紅顔能幾時歳月去倐忽有寵莫令極寵極愛將歇
　　放歌
余雲衢汝亦堂堂七尺軀二十脫頴薦鄉書三十挾筴
上公車玉堂金馬此何地容汝久玷承明廬從汝執經
已三載天子不肯臨石渠吁嗟乎汝既無封侯骨拜相
鬚汝又不能投筆逺擊西月氐請纓生縳左單于漫言
虎可繡龍可屠屠龍繡虎竟何益况汝冥頑一技無逐
隊隨行成底事羞作昂藏一丈夫汝不見海上駼轅下
駒一旦受君牧與芻為君萬里爭馳驅少府金錢原膏
血太倉粟米煩徵輸念汝何功敢竊食十六年來真如
鼯如此素餐神所忌去夏一病幾長徂即今不死亦借
住鬢髪衰殘成朽株汝今不去將安需豈合中朝偶權
貴好歸田畔逐樵漁衛河之滸茅可誅且營菟裘為汝
居貴何須誇趙孟富何須羡陶朱過眼富貴總石火從
今且自脱樊笯三家市裏堪沽酒五畝園中可荷鋤免
使短才汚齒頰肯教烏帽笑頭顱諸公自是時稷契懶
人但放歌唐虞歸去乎歸去乎不然天厭人亦厭臨崖
勒馬將焉如
　　飲張質卿太僕宅和質卿韻(二首/)
七載君髙卧頻年我夢思雲霄今再合樽酒得相隨故
態醉仍見深情恒不疑傳來白雪調非是四愁詩
百年能幾别一别動經時此㑹真當醉那能常若兹興
縁諸子發衰自二毛知慚愧賡髙唱君言盡色絲
　　和敖嘉猷雨中仍用質卿韻(二首/)
經旬雨不絕兀坐鬱愁思溜斷聲方歇雲來陣復隨沼
深容我瀨天漏令人疑何事君髙興揮毫猶賦詩
身衰逢亂日官冷是閒時行止今難定干戈復若兹壯
懷逐歳盡歸夢有誰知雨共窮愁泪瀟瀟擬散絲
　　和敖嘉猷夜坐仍用質卿韻(二首/)
暝色歸庭樹蟬聲逗客思澹雲行欲盡明月坐相隨肉
食慚何補珠投暗自疑君恩無可報深愧素餐詩
炎蒸愁夏日獨愛夜凉時聞有閬風苑泠然當若兹閒
身孤鶴伴秋意草蟲知久坐生情思援琴理廢絲
　　夏日張質卿招飲有詩見示次韻奉答
故人良讌㑹懽樂愜素心所以衝炎熱連騎相追尋滿
斟不能辭感君情意深酒酣發雄談琅然金石音人生
有離合譬彼晴與陰㑹合不盡懽離後思難任
　　聞警(四首/)
烽火傳西夏干戈又早秋已聞百萬盡未解九重憂戰
血腥原草笳聲咽戍樓賈生餘涕泪獨向塞垣流
輸輓千羣至年年説餉師魂飛直北羽心折海東麾六
郡良家子三河俠少兒匆匆煩召募祈父亦何為
權總周連帥爵懸漢徹侯瘡痍猶未復征戰幾時休已
仗上方劍須梟回紇頭王師今老矣空抱杞人憂
天兵疲塞外敵騎滿秦中已歴夏秋月能無尺寸功前
軍誰破虜大將只和戎何日妖星落捷書報漢宫
　　曾直卿敖嘉猷張質卿馮用韞過小齋夜坐質卿
　　　有詩見示次韻奉答
久雨清煩暑新凉入小齋偶然逢上客相與話幽懷酒
換東西市泥深前後街且堪留一醉談笑雜齊諧
　　敖嘉猷以詩索飲次韻招之
君如時問字不憚徃來頻斗酒家藏久園蔬市取新正
堪同酩酊無復嘆沉淪聚散吾生事那能長比隣
　　代敬承悲婉兒
日長命何促秋霜殞修嫮嬿婉方及辰幽明忽異路以
兹去倐忽翻恨來遲暮花落不重榮佳人難再遇亦知
粉黛姿原非金石固無奈死别離泉臺永不寤誰能召
冥魂一為話情愫獨立盻庭柯無言怨芳樹
　　袁太史封楚藩
為銜恩命出明光驛路迢迢向武昌禮樂共瞻周太史
聲名曾冠漢賢良楚筵酒設黄金縷郢曲吟成白雪章
何事錦雲隨地落乘流知欲賦瀟湘
　　敖嘉猷以詩招飲次韻奉答
景物悲揺落凉風又報秋偶逢仙客召同散旅人愁綠
潑皆新釀白頭總舊遊殷勤莫惜醉明月在西樓
　　又次嘉猷韻
逢君不惜醉非是酒腸寛屈指憐吾黨晨星漸漸殘有
懷聊共適相慰且加餐追憶當年别能無此日懽
　　嘉猷賦得明月過齋頭次韻
以我相思渴對君懷抱傾十年惟此夜萬籟復秋聲况
有齋頭月照人冠上纓此時不共醉憂國浪如酲
　　七月七日八日敬承用韞招飲時敬承將有留院
　　　之行同諸丈賦(二首/)
當日追懽處依然花滿亭只今惟七子河畔看雙星月
色浮樽白林光入座青興來渾欲醉誰忍獨為醒
秋風隨步屧樽酒日相親祗以離情惡翻令懽㑹頻暫
留惟促席不忍是征輪借問長江水何如天漢津
　　和用韞七夕(五絶/)
歳歳天孫此合懽月明雙照淚痕乾深情已自託雲雨
翻向靈禽借羽翰
秋淨雲霄冷絳河黄姑織女夜相過鵲橋𣺌渺平如掌
不似人間風浪多
露冷天髙榆影秋􁅔􁅔新月上簾鉤無端雲漢看牛斗
添作深閨一夜愁
星橋雲擁彩鸞歸莫遣龍梭罷夜機聞道西征諸將士
秋風猶着舊時衣
斗轉天街夜漸深從他男女自穿針拙人懶乞人間巧
且向良宵醉二參
　　九日同魏懋忠馮用韞登顯靈宫玉皇閣(三首/)
祈靈漢帝有仙壇閬苑秋陰碧殿寒宦海幾人同對酒
天涯九日此憑欄黄金臺向荒城沒白玉珂從古陌看
回首紅塵悲莽蕩紫雲深處欲驂鸞
瓊宫故是仙家地佳節相招此共遊古木蕭蕭松露冷
長空片片海雲秋風塵忽老陶濳菊樽酒聊登庾亮樓
秩散正宜同汗漫何妨落日更淹留
玉皇髙閣俯人寰畫棟丹梯靜可攀雙闕參差連漢殿
千峯迢遞接燕關樓頭秋色當杯墮檻外晴雲入座閒
松菊故園何處是蕭條三徑未能還
　　彭太史冊封便道歸省
騑騑四牡詠皇華河朔逶迤驛路賖已自西清分使節
還從南斗度仙槎金函啣鳳疑青鳥綵袖擕雲映紫霞
恠得髙堂人並健彭年原自是君家
　　唐太史封鄭藩
青門柳色散晴烟太史風流擁節年恩詔曉從三殿出
使星髙傍兩河懸虎牢狐嶺開懷句豹袖羔裘憶鄭賢
到處王侯應授簡詩成不讓栢梁篇
　　七夕
新月依稀夜向闌女牛此夕若為懽人間謾道相逢易
天上猶然㑹合難河水盈盈情脉脉機聲軋軋露漙漙
可憐何限别離者遥望仙橋掩淚看
　　送張質卿太僕(二首/)
北風吹大陸此去躡層氷忽斷羣中鴈其如棘上蠅别
筵頻勸酒深夜共挑燈仕路從來惡﨑嶇真可憎
驄馬經行處曾清海上氛人猶談往蹟名乃掛彈文心
事憑蒼昊閒情付白雲送君無限意聊與醉斜曛
　　劉柱翁雙夀
廿載人髙大隠名鹿門紫氣映東瀛靈萱特並莊椿茂
玉樹雙聨竇桂榮伯氏南宫行曵履仲方北闕正持衡
金陵江鯉仙莖露併入瓊筵佐夀觥
　　陳南濱侍御奉母南還
浮雲西北馳越鳥東南飛壯士各有懷何為常依依况
有白髪親日夕望庭闈陳情叩天閽君恩許暫歸板輿
親扶將滿路生光輝到日敞華堂開燕及芳菲春風發
朱英照君舞時衣君良悦情意其奈心知違嗟我同門
友漸看雲㑹稀今復惜君别何以効涓微處士忌磽磽
願君聊息機珍重報國身努力奉春暉
　　送馮用韞學士歸省
君王方問道學士乃寧親綠野看雲近黄金結綬新更
緣瞻岵意得慰倚閭人綵服皆宫錦猶餘漢苑春
壯年能解綬拜命即辭榮盛事歸橋梓私心憶弟兄傳
符明主賜樽酒故人情别後長安道應增鳴鴈聲
自與君為友知君真可師亦慚非逺志謬欲託深期握
手忍分去停杯悵别離無由生羽翼相望但相思
知君非久别無柰亦分違從此風期阻漸看雲㑹稀南
鄰想髙士東壁望餘暉莫向碧山去依依戀舞衣
　　送王太初之金陵
匹馬西風出禁閭皇恩新拜大鴻臚有官何必中丞節
無地不堪君子居南北那非明主賜往來可柰故人踈
秣陵舊蹟時登眺慷慨應傷六代餘
　　芝陽丈候補都門賦贈
孤臣來絶徼久客滯長安酒典鷫鸘服塵生獬豸冠途
窮感嘅易金盡結交難惟有匣中劍西風洒泪彈
　　芝陽被謗後撫臣疏其有功于滇仍乞補滇以酬
　　　其績乃竟得鬱林書此為别
凄凉傷歳暮飄泊又春初裘敝因除目骨銷是謗書莫
緣臣節苦便與世情疏迢遞蒼梧道新恩未可虗
　　夀葢吏部母
髙堂為夀日游子在京華豈不榮鸞誥誰其侍鳳珈見
萱即憶母陟屺倍思家遥望稱觴處白雲映紫霞
　　山行
初晴山路滑澗水正泠泠秋老樹多紫雨餘巒倍青參
差髙下寺迤邐短長亭村酒不能醉寒風吹更醒
　　送王伯楨叅晉藩
世事真堪噱王生又外藩浮沉原宦跡陟黜總君恩霄
漢天誰問風塵道自存所憐白首别黯矣各銷魂
　　得續橋社長書寄贈(二首/)
相離當歲晩相憶又秋初聞鴈悲游宦懷人念索居客
情無復道清興近何如自是嵇康懶年來音信踈
近得緘來信憐君生事閒楸枰敲落月桐韻志髙山舊
帖臨池補新詩閉户刪堪嗟為客者碌碌鬢毛斑
　　題江長信霧靈山圖
𤣥武之精化為石墮地幻作霧靈山去地不知幾千仭
巉巗砐砢絶人寰中有廣硎之水黑峪之關天為薊門
設屏蔽不令邊人飲馬于其間誰哉當關胡乃失守藁
厭人血谿量人首妖氛慘淡塞垣墟敵騎憑陵壯士走
一戰深慚正正旗三捷敢欺明明后西臺御史李汝培
鐵面皂囊何雄哉封書暮入明光殿戰地朝看驄馬來
江君故是埋輪者乘驄直抵關山下空壁蕭條餘釡鬵
藏尸縱横遍原野怒氣勃勃起神羊寒威凛凛入彈章
至今六月山頭雪猶是當年簡上霜於戲江君誰貌汝
豸冠繡服猛如虎只今東有倭西有虜潢池處處鳴桴
鼓願君攬轡一澄清掃盡欃槍報明主
　　贈唐憲副母夫人夀
君家慈親世難得白髪蕭蕭仍健食江鷗海鶴比精神
霞帔雲冠照顔色有子今為外臺臣黄金為帶朱為輪
已向虞廷稱萬夀還從孟母祝千春
　　送劉効忠巡撫延綏(四首/)
開府須人傑維垣屬列卿符分竹虎去軾擁畫熊行號
令嚴刁斗威名變斾旌羡君還自愧白首竟儒生
宦是劉生拙崇階亦漸躋廿年淹塞北千騎向延西小
范誰堪並大名君與齊丈夫多遠畧早晚破回奚
誰云邊塞地城郭近來空聞道延州將猶稱列郡雄此
行期破敵慎勿但和戎好使麟臺上書君第一功
青油明虎帳紫塞控龍庭漢馬嘶卿月邊人識將星英
雄頭未白事業簡須青莫道書生老猶堪一勒銘
　　五十口號(二首/)
五十今朝是凄凉感歳時浮榮仗馬似生事蠧魚知老
覺年來甚病惟歸去宜主恩慚未報容易鬢成絲
初度逢揺落庭柯葉正飛歳華已不待心事復多違久
宦慚金馬應還理石磯生平何者是敢道去年非
　　逐婦行送陳從龍侍御
莫逐婦逐婦令婦悲試問婦何悲妾亦有所悲不緣寳
悵閒鴛枕不愁艷質妬蛾眉妾有一寸丹日織五丈素
織作不辭勞何事君不顧君不顧兮妾無緣妾無緣兮
妾何言當初擬與同生死寜知棄擲今如此妾豈願學
隨風花妾豈願作覆盆水隨風花逐水流覆盆水不再
收妾意與君相綢繆何無何有為君求君不悟兮妾心
憂出君門沾妾臆欲行不行長嘆息莫言去婦無顔色
倘君尚欲當窻織應知去後能相憶
　　送常對水(二首/)
三十年前曽聚螢與君清夜坐談經蹉跎愧我頭先白
濩落看君綬始青此㑹且拚酩酊醉明朝何處短長亭
天涯朋舊憐星散厭對驪歌不忍聴
太原亦是先王地質樸猶餘太古風君去好擕循吏傳
政成寜讓晉陽公桑麻處處深山裏絃誦家家明月中
何日仙鳬飛漢室都人應避五花驄
　　甲午元日憶用韞
他日逢元日開樽我對君此時吾謝客翻恠爾離羣懶
醉長安酒空瞻海嶠雲弟兄寥落甚嗒矣坐宵分
　　王伯楨入都志喜
世間萬事難具陳伯楨乃作外臺臣仰天大笑去不顧
抛却金紫如埃塵吾輩亦是奇男子肯令行止由他人
世間萬事誰能保伯楨復走長安道囊中白簡久糢糊
腰下黄金尚美好光陰去去如流水六七年來復如是
當日英雄安在哉空令姓字汙人齒路人共指關西子
七尺骯髒猶如此春花正發𤣥都觀暮雲空鎻平津里
伯楨與君别來久窮交醉汝一杯酒胸中磊塊能澆否
陶令當年懶折腰陳生有日終開口飲君酒為君歌所
得漫言比仲多西夏豺狼雖授首北海魚龍未偃波中
原白骨莽相望赤子恐弄池潢戈丈夫報國須少壯問
君意氣今如何
　　戲柬用韞
問君山中何者好君言無事常却掃朝看小婦理新粧
暮督侍兒尋舊草有時舞綵奉親懽頻沾餘瀝醉更闌
錦帳酣眠不覺曙何能清夢到長安
　　純之丈以予十六年官六品貽詩見笑次韻解嘲
宦久成衰相官閒趂病身方慚趙氏璧敢嘆漢家薪愚
拙應輸我才名實讓人浮榮今已足有志在垂綸
　　夀譚中丞母
慈母丸熊舊仙郎符虎新去持開府節歸慰倚門人榴
火當樽艷荷香入酒醇添籌從漢沔獻祝指峨岷早逐
潘家馭休回王子輪願將稱夀意散作錦江春
　　客有説予學禪者戲答
不諳貝葉編且傾竹葉酒醉中有真趣真言吾何有
　　聞四槐丈至
纔憑尺素慰相思忽報輶軒已在兹握手乍看疑是夢
論心久語却成悲君才豈合長林壑此意聊將付酒巵
南北于今多戰伐即看明主問非彲
　　連日同四槐丈飲沈御史園有感
昨日看花花滿枝今朝花已半離披因憐聚散渾如此
始信衰榮亦若斯令節正當三月候相逢况是七年時
共君痛飲不沉醉即使重來未有期
　　夜月同伯楨飲直卿宅兼訂㑹期
弟兄三十輩今得幾人存偶逐冏卿騎同傾學士樽人
占星聚里吾喜月當軒此後經旬約期君不負言
　　題李納言萱庭日永巻
滄洲縹緲接青冥中有仙家萱為庭庭前一夜春風起
春日曈曨照堦戺森森萱葉何青葱裊裊萱花吐金紫
共道此花應有神託根日與松芝隣松柯如石芝如菌
芝為顔色松為身可比崑崙老桃樹一度花開三千春
　　送莊太史冊封
楚客才名天下聞封茅直向粤南分千年帶礪歸宗子
萬里鶯花屬使君獨秀峯含桐葉色七星岩動劍鋒紋
壯遊處處堪乘興賦就應淩五嶺雲
　　寄王清泉刺史
故人多逺識早已宦情微林壑但寥落酒樽無是非心
輕五馬貴人羡一鴻歸予亦風塵倦秋來思振衣
　　五憶詩
　　　魯應紹
應紹忘年友憐君老一經興酣時卜夜談劇每移星昔
詫𤣥言白今嗟墳草青望廬思笑語雙泪為君零
　　　王公招
旅邸相逢日開樽尚自親誰知生别後遂作死離人疾
病工為祟文章竟誤身故園臺榭盡零落不勝春
　　　常子仁
子仁吾黨彦雅志在公車詞賦金同擲丰標玉不如龍
年忽冉冉鶴夢竟蘧蘧幸有佳兒在猶能讀父書
　　　克孝
吾宗老伯氏今世葛天民有酒即拚醉無財不厭貧可
憐泉壤下猶是孝廉身諸子近蕭索相㸔更愴神
　　　克敬
最憐克敬弟戅直無它腸不戀儒為籍却躭酒是鄉醉
能消日月病乃入膏肓誰復為吾益思之倍慘傷
　
　
　
　
　
　
　
　
　
　
　
　
　
　
　淡然軒集巻八
