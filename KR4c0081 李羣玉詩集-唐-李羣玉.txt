#+TITLE: 李羣玉詩集-唐-李羣玉
#+DATE: 2018-05-12 10:19:05
#+SOURCE: github.com/kanripo/KR4c0081 master d72a9b91                
李羣玉詩集
　　　進詩表
草澤臣羣玉言臣宗緒凋淪丘山賤品幽沉江
介分託漁樵伏遇
皇帝陛下運屬昇平率土歡泰沐雨露亭育之
化在薫風長養之間願同率舞之誠逺逐越常
之貢頃以鼔腹勛華之代怡情林阜之隈涵泳
皇風殆忘仕進以至年踰不惑痾恙暴侵但慮
寒餓江湖之濵與枯魚涸蜯爲伍瞑目黃壤虚
謝文明是以徒歩負琴逺至輦下謹捧所業歌
行古體詩今體七言今體五言四通等合三百
首謹詣光順門昧死上進伏以卿雲在天草木
五色廣野之氣燭爲祥煙熈熈含生盡躋壽域
白日亭午物無斜隂而方今風后提衡庶尹咸
乂言語侍從之列皆嚴徐班馬之倫凡在墨客
詩人歌詠聲明文物不暇何議諷刺興於筆端
臣所貢前件歌詩以居住沅湘宗師屈宋楓江
蘭浦蕩思揺情蕪纇之餘過於飄野天文不到
徒窺星漢之髙滄海攸歸豈阻潢汙之陋然則
爨桐不爆俄成曲突之煙埋劔無光永作幽泉
之鐵巴濮下調塵觸天聦螻蟻之微伏待刑戮
謹拜表陳獻以聞無任焚灼隕越屏營之至臣
羣玉誠惶誠恐頓首死罪謹言
　　　延英口宣勑㫖
卿所進歌詩異常髙雅朕巳遍覽今有少錦綵
器物賜卿冝令領取夏熱卿比平安好
　　　薦處士李羣玉狀(大學士僕射/令狐相公綯)
右苦心歌篇屏跡林壑佳句流傳於衆口芳聲
籍甚於一時守道安貧逺絶名利當文明之聖
代冝備捜羅俾典校於􁱘洲佇光志業臣等今
日延英巳面陳奏狀伏奉
聖㫖令與一文學官者臣等商量望授弘文館
校書郎未審可否謹具奏
聞伏聽
勑㫖
　　李羣玉放懷丘壑吟詠情性孤雲無心浮
　　磬有韻吐妍詞於麗則動清律於風騷冥
　　鴻不歸羽翰自逸霧豹逺迹文彩益竒信
　　不試而逾精能乆幽而獨樂念其求志可
　　以言詩用示縶維俾之刋校可守弘文館
　　校書郎
　　中書侍郎兼户部尚書平章事臣令狐綯
　　宣奉司勲郎中知制誥臣鄭處約行
　　　　　　　　臨安府棚前睦親坊南陳宅書籍鋪刋行
李羣玉詩集目録　癸巳九月溥寓收
卷
　歌行古體
　　烏夜啼　寄短書歌
　　昇仙操　王内人琵琶引
　　醒起獨酌懷友　競渡(時在湖外/偶成此章)
　　雨夜呈長官　小弟艎近書來
　　贈方處士　秋怨
　　盛春　山中秋夕
　　登楞伽臺別羽客　盧溪道士
　　　湖中古愁三首　別狄佩
　　　古鏡　我思何所在
　　　送蕭綰之桂林　感興四首
　　　留別坐中諸侣　大雲池泛舟
　　　送友人之峽　寄鄭判官(兼簡空/上人)
　　　靜夜相思　江樓獨酌懷從叔
　　　登章華樓　騘馬
　　　贈方處士兼寫別　湘西寺霽夜
　　　傷思　送鄭京昭之雲安
　　　送處士歸別業　微上人話金山
　　寄巴丘故人　東遊投從公貟外
　　洞庭驛樓燕集　滄洲
　　送鄭子寛　九日登樓觀舞二首
　　惠石廪方及團茶　宿鳥逺峽化臺
　　岳陽春晚　漢陽春晚
　　奉懷沈正字昆仲　湘中別成威闍黎
　　別尹練師
卷中
　今體七言
　　長沙春望寄故人　金塘路中
　　自遣　送于少監
　　韋明府致石鯽鱠　獲顧長康月宫眞影
　　玉眞觀　辱于中丞書信
　　送崔使君禱雨　重經巴丘
　　湘隂江亭寄友人　哭郴州王使君
　　九日楊公臺宴集　和張舎人送秦練師
　　送陶少府赴選　寄張祜
　　寄長沙許侍御　望月懷友
　　和呉中丞悼笙妓　薛侍御處乞靴
　　九子坡聞鷓鴣　從叔祭廣利王廟
　　紫極宫雨夜愁坐　盧逸人隱居
　　江樓懷關中親故　請告歸留別同館
　　寄友二首　桃源
　　題王侍御宅　聞湘南從叔朝覲
　　漢陽太白樓　送客
　　澧陵道中　校書叔遺暑服
　　贈魏三十七　酬崔表仁
　　旅逰畨禺獻凉公　長沙元門寺畫壁
　　出春明門
卷下
　今體五言
　　新荷　初月二首
　　石緒　雲安
　　石頭城　湖闊
　　失鶴　雪霽聽笙寄杜中丞
　　陪裴大夫登北樓　登蒲澗寺後三首
　　早鴻　旅泊
　　半醉　晝寢
　　晚蓮　留別湖南幕府
　　宵民　吾道
　　　與三山人夜話　春寒
　　　廣江驛餞筵留別　桑落洲
　　　杜門　封貟外郡齋雙鶴
　　　經費拾遺所居　送秦練師
　　　送遷客北歸　陪崔大夫宴
　　　送房處士閑遊　贈花
　　　洞庭風雨二首　臨水薔薇
　　　中秋維舟君山(看/月)桂州經佳人故居
　　　池塘晚影　青鷁
　　　傷小女凝兒　客愁二首
　　放魚　嘲賣藥翁
　　蓮葉　洞庭乾二首
李羣玉詩集目録終
李羣玉詩集卷上
　歌行古體詩
　　　烏夜啼
層波隔夢時一望青楓林有鳥在其間逹曉自
悲吟是時月黒天四野煙雨深如聞生離哭其
聲痛人心悄悄夜正長空山響哀音逺客不可
聽坐愁華髮侵旣非蜀帝魂恐是恒山禽四子
各分散母聲猶至今
　　　寄短書歌
骨肉萍蓬各天末十度附書九不逹孤臺冷眼
無來人楚水秦天莽空闊翔鴈橫秋過洞庭西
風落日浪崢嶸三年音信凝顰外一曲哀歌白
髪生
　　　昇仙操
嬴女去秦宫瓊簫飛碧空鳯臺閉煙霧鸞吹飄
天風復聞周太子亦遇浮丘公叢簧發天弄輕
舉紫霞中濁丗不乆駐清都路何窮一去霄漢
上丗人郍得逢
　　　王内人琵琶引
檀槽一曲黃鐘羽細撥紫雲金鳯語萬里胡天
海塞秋分明彈出風沙愁三千筞嬪推第一歛
黛傾鬟艶蘭室嬴女停吹降浦簫帝娥淨掩空
波瑟翠幕橫雲蠟熖光銀龍吐酒菊花香皓腕
翻
　　　醒起獨酌懷友
西風靜夜吹蓮塘芙蓉破紅金粉香摘花把酒
弄秋芳呉雲楚水愁茫茫美人此夕不入夢獨
宿髙樓明月涼
　　　競渡時在湖外偶爲成章
　　電逝三千兒綵舟畫檝射初暉喧江擂鼓
鱗甲動三十六龍銜浪飛靈均昔日投湘死千
古沉魂在湘水緑草斜煙日暮時笛聲幽逺愁
江鬼
　　　雨夜呈長官
逺客坐長夜雨聲孤寺秋請量東海水看取淺
深愁愁窮重於山終年壓人頭朱顔與芳景暗
赴東波流鱗翼俟風水青雲方阻脩孤燈冷素
艶蟲響寒房幽借問陶淵明何物號忘憂無因
一酩酊髙枕萬情休
　　　小弟艎南遊近來書
湘南客帆稀遊子寡消息經時停尺素望盡雲
邊翼笑言憑夢寐獨立想容色落景無來人脩
江人天白停停倚門念瑟瑟風雨夕何處泊扁
舟迢遞湍波側秋歸舊䆫竹永夜一凄寂吟爾
鶺鴒篇中宵慰相憶
　　　贈方處士
白衣方外人髙閑溪中鶴無心戀稻粱但以雲
泉樂赤霄終得意天池俟飛躍歳晏入帝郷期
君在寥廓
　　　秋怨(一作悲)
瑟瑟涼海氣西來送愁容金風死緑蕙玉露生
寒松所思在㝠碧無因一相逢登樓睇去翼目
盡滄波重虚䆫度流螢斜月啼幽蛩踈紅落殘
艶冷水凋芙蓉歳暮空太息年華逐遺蹤凝情
耿不寐攬涕起踈慵
　　　盛春
春情不可狀艶艶令人醉暮水緑楊愁深牎落
花思呉宫新暖日海燕雙飛至愁思逐煙光空
𪷟滿天地
　　　山中秋夕
抱琴出南樓氣爽浮雲滅松風吟天簫竹路踏
碎月後山鶴唳定前浦荷香發境寂良夜深了
與人間別
　　　將遊羅浮登廣陵楞伽臺別羽客
清逺登髙臺晃朗縱覽歷濯泉喚仙風於此盪
靈魄冷光激逺目百里見海色送雲歸蓬壷望
鶴滅秋碧波瀾收日氣天自回澄寂百越落掌
中十洲點空白身居飛鳥上口詠玄元籍飄如
出塵籠想望吹簫客冥冥人間丗歌笑不足惜
朅來羅浮顚披雲練瓊液謝公雲岑興可以躡
髙跡吾將抱瑶琴絶境縱所適
　　　盧溪道士
曉發潺湲亭夜宿潺湲水風篁掃(一作/拂)石瀨琴
聲九十里光奔覺來眼寒落夢中耳曽向三峽
行巴江亦如此
　　　湖中古愁三首
涼風西海來直渡洞庭水翛翛木葉下白浪連
天起蘅蘭委皓霜百草一時死摧殘負志人感
歎何窮巳
昔我覩雲夢窮秋經汨羅靈均竟不返怨氣成
微波奠桂開古祠朦朧入幽蘿落日瀟湘上淒
涼吟九歌
南雲哭重華水死悲二女天邊九點黛白骨迷
處所朦朧波上瑟清夜降北渚萬古一雙魂飄
飄在煙雨
　　　別狄佩(梁公玄孫/旅于南國)
翠柳不着花鳯雛長忍飢未開丹霄翮空把碧
梧枝聖人奏雲韶祥風一來儀文章耀白日衆
鳥莫敢窺苑柳不自言凡鳥何由知當看九千
仭飛出太平時
　　　古鏡
明月何處來朦朧在人境得非軒轅作妙絶丗
莫並瑶匣開旭日白電走孤影泓澄一尺天徹
底涵霜景冰輝凛毛髮使我肝膽冷忽驚行深
幽面落九秋井雲天入掌握爽朗神魄淨不必
負局仙金沙發光烱隂沉蓄靈恠可與天地永
恐爲悲龍吟飛去在俄頃
　　　我思何所在
我思何所在乃在陽臺側良宵相望時空此明
月色歸魂泊湘雲飄蕩去不得覺來理舟檝波
浪春湖白煙光皓楚秋瑶草不忍摘因書天末
心繫此雙飛翼
　　　送蕭綰之桂林(時羣玉/遊豫章)
蘭香佩蘭人三弄蘭江春爾爲蘭陵秀芳藻驚
常倫粲粲鳯池裔一毛今再新竹花不給口憔
悴清湘濵一朝南溟飛彩翮不可親蒼梧雲水
晚離思空凝顰我亦縱煙棹西浮彭蠡津丈夫
未虎變落魄甘風塵大禹惜寸隂況我無才身
流光銷道路以此生嗟辛萬里闊分袂相思杳
難申桂水秋更碧寄書西上鱗
　　　感興四首
子雲吞白鳯遂吐太玄書幽微十萬字枝葉何
扶䟽婉孌猛虎口甘言累其初一覩美新作斯
瑕安可除
昔竊不死藥奔空二姮娥盈盈天上孤艶㓗栖
金波織女了無■長宵隔銀河軋軋揮素手幾
時停玉梭
洞房三五夕金釭凝𦦨滅美人抱雲和斜倚紗
䆫月沉吟想幽夢閨思深不說絃冷玉指寒含
顰逹明發
鴈口銜邊秋寒聲落燕代先驚愁人耳顔髮潜
銷改凝雲蔽洛浦夢寐勞光彩天邊無書來相
思淚成海
　　　將之呉越留别坐中文酒諸侣
秋色滿水國江湖興蕭然氛埃歛八極萬里淨
澄鮮涔浦縱孤棹呉門渺三千逈隨衡陽鴈南
入洞庭天早聞陸士龍矯掌誇山川非思鱸魚
鱠且弄五湖船暝泊逺浦霞曉飯蘆洲煙風流
訪王謝佳境恣洄㳂霜剪别岸柳香枯北池蓮
歳華坐揺落戚戚感流年明朝即漂萍離恨無
由宣相思空江上何處金波圎
　　　大雲池泛舟
九月蓮花死萍枯霜水清船浮天光逺棹拂翠
瀾輕古木　了無煙靄生游鱗泳皎㓗洞
見逍遥情漁父一曲歌滄浪遂知名未知斯水
上可以濯吾纓
　　　送友人之峽
東呉有賦客願識陽臺仙彩毫飛白雪不減郢
中篇楚水五月浪輕舟入暮煙巫雲多感夢桂
檝早迴旋
　　　登冝春醉宿景皇寺寄鄭判官兼簡空
　　　上人
曉發碧水陽暝宿金山寺松風灑寒雨淅瀝醒
餘醉夜中香積飯𬞞粒俱精異境寂滅塵愁神
髙得詩思皎皎滎陽子芳春冨才義漲海豁心
源冰壷見門地碧霄有鳩序未展聮行翅但笑
一尺繩三年絆騏驥摧藏擔簦客鬱抑胷襟事
名業兩未從臨風嘿舒氣一身眇雲嶺中夜空
涕泗側枕對孤燈衾寒不成寐粮薪極桂玉大
道生榛刺恥息惡木隂難書劔歌意揚鞭入莽
蒼山驛凌煙翠越鳥日南飛芳音願相次
　　　靜夜相思
山空天籟寂水榭延輕涼浪定一浦月藕花閑
自香
　　　江樓獨酌懷從叔
水國發爽氣川光靜髙秋酣歌金樽醁送此清
風愁楚色忽滿目灘聲落西樓雲翻天邊葉月
弄波中鈎芳意悵揺落蘅蘭謝汀洲長吟碧雲
合悵望江之幽
　　　登章華樓
楚子故宫地蒼然雲木秋我來覽後事落景空
生愁霸業没荆棘雄圖成古丘沉吟問鼎語但
見東波流征鴻引郷心一去何悠悠晴湖碧雲
晚暝色空髙樓迢遞趨逺嶠微茫入孤舟空路
不堪望西風白浪稠
　　　騘馬
浮雲何權竒絶足丗未知長嘶清海風蹀􁮗振
雲絲由來渥洼種本是蒼龍兒穆滿不再活無
人崑閬騎若識嶠躍怯寧勞耀金羈青芻與白
水空笑駑駘肥伯樂儻一見應驚耳長垂當思
八荒外逐日向瑶池
　　　贈方處士兼以寫别
天與雲鶴情人間恣詩酒龍宫奉採覔澒洞一
千首清如南薫絲韻若黃鍾吼喜於風騷地怱
見陶謝手籍籍九江西篇篇在人口芙蓉爲芳
菲未落諸花後所知心眼大别自開户牖才力
似風鵬誰能弄升斗無營傲雲竹琴帙靜爲友
鸞鳯戢羽儀騏驥在郊藪鏡湖春水緑越客憶
歸否白衣四十秋逍遥一何乆此身無定跡又
逐浮雲走離思書不窮殘陽落江柳
　　　湘西寺霽夜
雨過琉璃宫佳興浩清絶松風吟晴灘竹路踏
碎月月波蕩如水氣爽星朗滅皓夜千樹霜崢
嶸萬巖雪後山鶴唳斷前池荷香發境寂涼夜
深神思空飛越
　　　傷思
八月白露濃芙蓉抱香死紅枯金粉墮寥落寒
塘水西風團葉下疊縠參差起不見棹歌人空
垂緑房子
　　　送鄭京昭之雲安
君吟髙堂賦路過巫山渚莫令巫山下幽夢惹
雲雨往事幾千年芬芳今尚傳空留荆王館巖
嶂深蒼然楚水五月浪輕舟入蘋煙送君揚檝
去愁絶郢城篇
　　　送處士自畨禺東遊便歸蘇臺別業
啞軋暮江上櫓聲揺落心宛陵三千里路指呉
雲深蓴菜動歸興忽然聞㑹吟南浮龍川月東
下敬亭岑多君詠逍遥結蘿碧溪隂髙籠華亭
鶴靜對幽蘭琴汗漫江海思傲然抽冠簮歸歟
未去寂還許應追㝷二陸文苑秀岧嶤懷所欽
惜我入洛晚不覩雙南金江左風流盡名賢成
古今送君無限意別酒但加斟
　　　法華微上人盛話金山境勝舊遊在目
　　　吟成此篇
江上青蓮宫人間蓬萊㠀煙霞與波浪隱映樓
臺好潮聞梵音淨海日天光早願與靈鷲人吟
經此終老
　　　洞庭入澧江寄巴丘故人
四月桑半枝呉𧖟初弄絲江行好風日燕舞輕
波時去事旋成夢來歡難預期唯憑東流水日
夜寄相思
　　　自澧浦東遊江表途岀巴丘投貟外從
　　　公(虞)
短翮後飛者前攀鸞鶴翔力微應萬里矯首空
蒼蒼誰昔探花源考槃西岳陽髙風動商洛綺
皓無馨香一朝下蒲輪清輝照巖廊孤醒立衆
醉古道何由昌經術震浮盪國風掃齊梁文襟
即玄圃筆下成琳琅霞水散吟嘯松筠奉琴觴
冰壼避皎㓗武庫羞鋒鋩小子書代耕束髮頗
自強艱哉水投石壯志空摧藏十年侣龜魚垂
頭在沅湘巴歌掩白雪鮑肆埋蘭芳騷雅道未
消何憂名不彰飢寒束困厄黙塞飛星霜百志
不成一東波擲年光塵生脫粟甑萬里違髙堂
中夜恨火來焚燒九迴腸平明梁山淚縁枕霑
匡床依泊洞庭波木葉忽巳黃哀碪擣秋色曉
月啼寒螿復此棹孤舟雲濤浩茫茫朱門待媒
勢短褐誰揄揚仰羡野陂鳬無心憂稻粱不如
天邊鴈南北皆成行男兒白日間變化未可量
所希困辱地剪拂成騰驤咋筆話肝肺詠兹枯
魚章何由首西路目斷白雲郷
　　　洞庭驛樓雪夜燕集奉贈前湘州張貟
　　　外
昔與張湘州閑登岳陽樓目窮衡巫表興盡荆
呉秋擲筆落郢曲巴人不能酬是時簮裾㑹景
物窮冥捜誤忝玳筵秀得陪文苑遊幾篇雲楣
上風雨沉銀鈎
　　滄洲
童兒待郭伋竹馬空遲留路指雲漢津誰能吟
四愁銀壷傲海雪青管羅名謳賤子跡未安謀
身拙如鳩分隨煙霞老豈有風雲求不逐萬物
化但貽知己羞方窮力命說戰勝心悠悠不然
蹲㑹稽鈎下二五牛所期波濤助燀赫呈吞舟
　　　送鄭子寛棄官東遊便歸女几
八月湖浸天揚帆入秋色岷峨雪氣來寒漲瀟
湘碧子眞冥鴻志不逐籠下翼九女疊雲屏於
焉恣栖息新詩山水思靜入陶謝格因醉松花
春追攀紫煙客相逢十年舊嚬笑等歡慼一飯
玉露𬞞中腸展堆積停食不盡意傾景悵可惜
雲水一分飛離憂洞庭側迴車三郷路仙菊正
堪摘寄謝杜蘭香何年別張碩
　　　長沙九日登東樓觀舞二首
南國有佳人輕盈緑腰舞華筵九秋暮飛袂拂
雲雨翩如蘭苕翠(一作緩如/祥煙泛)婉若遊龍舉越艶
罷前溪呉姬停白紵
慢態不能窮繁姿曲向終低回蓮被(一作/簸)浪凌
亂雪縈風墜珥時流眄脩裾欲遡空唯愁捉不
住飛去逐驚鴻
　　　龍山人惠石廩方及團茶
客有衡嶽隱遺余石廪茶自云凌煙露採掇春
山芽珪璧相壓疊積芳莫能加碾成黃金粉輕
嫰如松花紅鑪爨霜枝越兒斟井華灘聲起魚
眼滿鼎漂清霞凝澄坐曉燈病眼如蒙紗一甌
拂昬寐襟鬲開煩拏顧渚與方山誰人留品差
持甌黙吟味揺膝空咨嗟
　　　宿鳥逺峽化臺遇風雨
孤鶴長松巓獨宿萬巖雨龍湫在石脚引袂時
一取驚風折喬木飛熖獵䆫户半夜霹靂聲髙
齋有人語
　　　岳陽春晚
不覺春物老塊然湖上樓雲沙鷓鴣思風日沅
湘愁去翼滅雲夢來帆指昭丘所嗟芳桂晚寂
寞對汀洲
　　　漢陽春晚
漢陽抱青山飛樓映湘渚白雲蔽黃鶴緑樹藏
鸚鵡憑髙送春目流恨傷千古遐想禰衡才令
人怨黃祖
　　　將離澧浦置酒野嶼奉懷沈正字昆仲
　　　三人聮登髙第
春月三改兎花枝成緑隂年光東流水浩歎傷
羇心酌桂煙嶼晚鶗鳴江草深良圖一超忽萬
恨空相㝷上國刈翹楚才微甘陸沉無燈假貧
女有淚沾牛衾衡嶽三麒麟各振黃鍾音卿雲
被文彩芳價傾詞林夫子芸閣英養鱗湘水潯
晴沙踏蘭菊隱几當青岑明日洞庭上悠揚掛
離襟停觴一摇筆聊寄生芻吟
　　　湘中別成威闍黎
至哉彼上人冰霜凛規則遊心杳何境宴坐入
冥嘿解空與密行名臘信崇德吐論駕秋濤龍
宫發胷臆羣迷行大夜浩浩一昏黒赤水千丈
深玄珠幾人得持杯挹溟漲至理安可測寧假
喻芭蕉眞成嗅薝蔔松聲掃白月霽夜來靜域
清梵罷法筵天香滿衣襋何方濟了岸秪仗慈
航力願與十八賢同栖翠蓮國
　　　別尹練師
吾家五千言至道懸日月若非函關令誰駐流
沙說多君飛昇志機悟獨超拔學道玉笥山燒
丹白雲穴南窮衡疑秀採藥歷幽絶夜卧瀑布
風朝行碧巖雪洞宫四百日王籍恣探閱徒以
菌蟪姿緬攀修眞訣塵籠罩浮丗遐志空飛越
一罷棊酒懽離情滿寥泬願騎紫蓋鶴早向黃
金闕城市不可留塵埃穢仙骨
李羣玉詩集卷上
李羣玉詩集卷中
　今體七言
　　　長沙春望寄涔陽故人
清明別後雨晴時極浦空顰一望眉湖畔春山
煙點點雲中逺樹黒離離依微水戍聞踈鼓掩
映沙村見酒旗風暖草長愁自醉行吟無處寄
相思
　　　金塘路中
山川楚越復呉秦蓬梗何年是住身黃葉黃花
古城路秋風秋雨别家人冰霜怯度商於(一作/村)
凍桂玉愁居帝里貧十口繫心抛不得每迴迴
首即長顰
　　　自遣
翻覆升況百歳中前途一半巳成空浮生暫寄
夢中夢丗事如聞風裏風脩竹萬竿資閴寂古
書千卷要窮通一壷濁酒暄和景誰㑹陶然失
馬翁
　　　送于少監自廣州還紫邏
鳴髙山水似麻源謝監東還憶故園海嶠煙霞
輕逸翰洛川花木待回軒宦情薄去詩千首丗
事閑來酒一樽明日中書見顔范如應通籍入
金門
　　　石門韋明府爲致東陽潭石鯽鱠
錦鱗銜餌出清漣暖日江亭動鱠筵疊雪亂消
飛筯底散絲繁灑拂刀前太湖浪說朱衣鮒漢
浦休誇縮項鯿俊味品流知第一更勞霜橘助
芳鮮
　　　䂓公業在淨名得甚深義僕近獲顧長
　　　康月宫眞影對戴安道所畫文殊走筆
　　　此篇以屈瞻禮
五濁之丗塵冥冥逹觀栖心於此經但用須彌
藏芥子安知牛跡笑東溟主公吐辯眞無敵顧
氏傳神實有靈今日淨開方丈室一飛白足到
茅亭
　　　玉眞觀
髙情帝女慕乗鸞紺髪初簪玉葉冠(公主玉葉/冠時人莫)
(計其/價耳)秋月無雲生碧落素蕖含露出清瀾層城
煙霧將歸逺浮丗塵埃乆住難一自簫聲飛去
後洞宫深掩碧瑶壇
　　　辱綿州于中丞書信
一緘垂露到雲林中有孫陽念驥心萬木自凋
山不動百川皆旱海長深風標想見瑶臺鶴詩
韻如聞渌水琴他日縱陪池上酌巳應難到暝
猿吟(渇疾漸加/酒戸日減)
　　　送崔史君蕭山禱雨甘澤遽降
謝公一拜敬亭祠五馬旋歸下散絲不假土龍
呈夭矯自然石鷰起參差預聽禾稼如雲語應
有空濛似霧詩巳向爲霖報消息潁川徴詔是
前期
　　　重經巴丘(開成初陪故貟外/從翁詩酒遊泛)
昔年髙接李膺歡日泛仙舟醉碧瀾詩句亂隨
青草落酒腸俱逐洞庭寛浮生聚散雲相似往
事微冥夢一般今日片帆城下去秋風迴首淚
䦨干
　　　湘隂江亭却寄友人
湘岸初晴淑景遲風光正是客愁時幽花夜落
騷人浦芳草春深帝子祠往事隔年如過夢舊
遊迴首滿追思煙波自此扁舟去小酌聮文杳
未期
　　　哭郴州王使君
銀章朱紱照雲騘六換魚書惠化崇瑶樹忽傾
蒼栢下醉郷翻在夜臺中東山妓逐飛花散北
海樽隨逝水空曽是綺羅筵上客一來長慟向
春風
　　　九日巴丘楊公臺宴集
凄凄霜日上髙臺水國秋深客思哀萬疊銀山
寒浪起(一作/去)一行斜字早鴻來誰家搗練孤城
暮何處題衣逺信回江漢路長身不定菊花三
笑旅萍開
　　　奉和張舎人送秦練師歸岑公山
仙翁歸卧翠微岑一葉西風月峽深松徑(一作/澗)
定知芳草合玉書應念素塵侵閑雲不繫東西
影野鶴寧傷去住心蘭浦蒼蒼春欲暮落花流
水思離襟(一作/琴)
　　　送陶少府赴選
陶君官興本蕭踈長傍青山碧水居乆向三茅
窮藝術仍傳五柳舊琴書跡同飛鳥栖高樹心
似閑雲在太虚自是葛洪求藥價不關梅福戀
簪裾
　　　寄張祜(祜亦未面頻/寄聲相聞)
越水呉山任興行五湖雲月挂髙情不遊都邑
稱平子只向江東作歩兵昔歳芳聲到童稚老
來佳句徧公卿知君氣力波瀾地留取隂何沈
范名
　　　寄長沙許侍御
三年文㑹許追隨和徧南朝(一作/江南)雜體詩未以
(一作/把)緩毫還郭璞乞留殘錦與丘遲竹齋琴酒
懽成夢水寺煙霞賞對誰今日秋風滿湘浦秖
應搔首詠瓊枝
　　　望月懷友
浮雲捲盡看朣朧直出滄溟上碧空盈手水光
寒不濕流天素彩淨無風酒花蕩漾金樽裏棹
影飄颻玉浪中川路正長難可越美人千里思
何窮
　　　和呉中丞悼笙妓
麗質仙姿煙逐風鳯皇聲斷吹臺空多情草色
怨還緑無主杏花春自紅墮珥尚存芳樹下餘
香漸減(一作/滅)玉堂中唯應去抱雲和管從此長
歸阿姥宫
　　　薛侍御處乞靴
越客南來誇桂麖良工用意巧縫成看時共說
茱茰皺着處嫌無鸜鵒鳴百里奚身悲甚似五
羊皮價敢全輕日於文苑陪髙歩贏得芳塵接
武名
　　　九子坡聞鷓鴣
落照蒼茫秋草明鷓鴣啼處逺人行正穿屈曲
﨑嶇路更聽鈎輈格磔聲曽泊桂江深岸雨亦
於梅嶺阻歸程此時爲爾腸千斷乞放今宵白
髪生
　　　涼公從叔春祭廣利王廟
龍驤伐鼓下長川直濟雲濤古廟前海客歛威
驚火斾天呉收浪避樓船隂靈逈作南溟主祀
典髙齊五嶽肩從此華夷封域靜濳薫玉燭奉
堯年
　　　長沙紫極宫雨夜愁坐
獨坐髙齋寒擁衾洞宫臺殿窅沉沉春燈含思
靜相伴夜雨滴愁更向深窮逹未知他日事是
非皆到此時心羇棲摧剪平生志抱膝時爲梁
甫吟
　　　盧逸人隱居
棊局茅亭幽澗濵竹寒江靜逺無人村梅尚歛
風前笑沙草初偷雪後春鵬鷃喻中消日月滄
浪歌裏放心神平生自有煙霞志乆欲抛身狎
隱淪
　　　江樓閑望懷關中親故
揺落江天欲盡秋逺鴻髙送一行愁音書寂絶
秦雲外身丗蹉跎楚水頭年皃暗隨黃葉去時
情深付碧波流風凄日冷江湖晚駐目寒空獨
倚樓
　　　請告南歸留别同館(中元作)
一點燈前獨坐身西風𥘉動帝城砧不勝庾信
郷關思遂作陶濳歸去吟書閤乍離情黯黯彤
庭迴望肅沉沉應怜一別瀛洲侣萬里單飛雲
外深
　　　寄友二首
野水晴山雪後時獨行村路更相思無因一向
溪橋醉處處寒梅映酒旗
花落輕寒酒熟遲醉眠不及落花期愁人想憶
春山暮煙樹蒼蒼播榖時
　　　桃源
我到瞿眞上昇處山川四望使人愁紫雲白鶴
去不返唯有桃源溪水流
　　　題王侍御宅
門向滄江碧岫開地多鷗鷺少塵埃緑隂十里
灘聲裏閑即王家看竹來
　　　聞湘南從叔朝覲
長沙地窄却回時舟楫駸駸向鳯池爲報湘川
神女道莫教雲雨濕旌旗
　　　漢陽太白樓
江上晴樓翠靄間滿簾春水滿䆫山青楓緑草
將愁去逺入呉雲暝不還
　　　送客
沅水羅文海燕回柳條牽恨到荆臺定知行路
春愁裏故郢城邊見落梅
　　　澧陵路中
别酒離亭十里強半醒半醉引愁長無端寂寂
春山路雪打溪梅狼籍香
　　　校書叔遺暑服
翠芸箱裏疊䆍　楚葛湘紗淨似空便着清江
明月夜輕涼與掛(一作/致)一身風
　　　贈魏三十七
名珪字玉淨無瑕美譽芳聲有數車莫放熖光
髙二丈來年燒殺杏園花
　　　酬崔表仁
昨日朱門一見君忽驚野鶴在雞羣不應長啄
潢汙水早晚歸飛碧落雲
　　　旅遊畨禺獻涼公
帝郷羣侣杳難尋獨立滄洲歳暮心野鶴飛栖
無逺近稻梁多處則恩深
　　　長沙元門寺張璪貟外壁畫
片石長松倚素楹翛然雲壑見髙情丗人只愛
凡花鳥無處不知梁廣名
　　　出春明門
本不將心挂名利亦無情意在樊籠鹿裘藜杖
且歸去冨貴榮華春夢中
李羣玉詩集卷中
李羣玉詩集卷下
　今體五言
　　　新荷
田田八九葉散點緑池初嫰碧纔平水圎隂巳
蔽魚浮萍遮不合弱荇繞猶踈半在春波底芳
心卷未舒
　　　初月二首
灔灔流光淺姢姢泛露輕雲間龍瓜落簾上玉
鈎明桂樹枝猶小仙人影未成欲爲千里別倚
幌獨含情
凝顰立戸前細細向姢姢破鏡徒相問刀頭恐
隔年輕輕摇逺水脉脉下春煙別後春江上隨
人何處圎
　　　石緒
古岸陶爲器髙林盡一焚熖紅湘浦口煙濁洞
庭雲逈野煤飛亂遥空爆響聞地形穿鑿勢恐
到祝融墳
　　　雲安
灘惡黃牛吼城孤白帝秋水寒巴字急歌逈竹
枝愁樹倚荆王館雲昬蜀客舟瑶姬不可見行
雨在髙丘
　　　石頭城
霸業隨流水寒蕪上古城長空橫海色斷岸落
潮聲八極悲(一作/皆)扶拄五湖來止傾(一作吾家/永止傾)
東南天子氣掃地入函京
　　　湖闊
楚色籠青草秋風洗洞庭夕霏生水寺初月盡
雲汀櫂響來空闊漁歌發杳冥欲浮䦨下艇一
到斗牛星
　　　失鶴
瑶臺煙霧外一去不迴心清海蓬壷逺秋風碧
落深隳翎留片雪雅操入孤琴豈是籠中物雲
蘿莫更㝷
　　　臘夜雪霽月彩交光開閣臨軒竟睡不
　　　得命家僕吹笙數曲獨引一壷奉寄江
　　　陵副使杜中丞
月華臨霽雪皓彩射貂裘桂酒寒無醉銀笙凍
不流懷哉梁苑客思作剡溪遊竟夕吟瓊樹川
途限阻脩
　　　長沙陪裴大夫登北樓
巖嶂隨髙歩琴樽奉勝遊金風吹緑簟湘水入
朱樓朗抱雲開月髙情鶴見秋登臨多暇日非
爲賦消憂
　　　登蒲澗寺後二巖三首
五仙騎五羊何代降兹郷澗有堯年韭山餘禹
日糧樓臺籠海色草樹發天香浩笑波光裏浮
溟興甚長
行盡﨑嶇路驚從汗漫遊青天豁眼快碧海醒
心秋便欲尋河漢因之犯斗牛九霄身自致何
必遇浮丘(一作揚帆赴飛/鳥一濟日邊舟)
南溟吞越絶極望碧濛鴻龍度潮聲裏雷喧雨
氣中趙佗丘壠滅馬援鼓鼙空遐想魚鵬化開
襟九萬風
　　　早鴻
木落波浪動南飛聞夜鴻參差天漢霧嘹唳月
明風野水蓮莖折寒泥稻穗空無令一行侣相
失五湖中
　　　旅泊
揺落江天裏飄零倚客舟短篇纔遣悶小釀不
供愁沙雨潮痕細林風月影稠書空閑度日深
擁破貂裘
　　　半醉
處俗長如病看花亦似秋若無時復酒寧遣鎭
長愁漸覺身非我都迷蝶與周何煩五色藥樽
下即浮丘
　　　晝寢
筠桂晚蕭踈任人嘲宰予鳥驚林下夢風展枕
前書正作莊生蝶誰知惠子魚人間無樂事直
擬到華胥
　　　晚蓮
露冷芳意盡稀踈空碧荷殘香隨暮雨枯蘂墮
寒波楚客罷竒服呉姬停櫂歌涉江無可寄幽
恨竟如何
　　　將之畨禺留別湖南府幕
本乏煙霄志郍隨鴛鷺遊一枝仍未定數粒欲
何求溟漲道塗逺荆呉雲雪愁㑹登梅嶺翠南
翥入炎洲(一作/暮雪)
　　　宵民
大稚無憂怨宵民有愛憎魯侯天不遇臧氏爾
何能慘慘心如虺營營舌似蠅誰於消滑地一
鑒玉壷冰
　　　吾道
吾道成微哂時情付絶言鳯兮衰巳盡犬也吠
何繁輕重憂衡曲妍蚩慮鏡昬方欣耳目淨誰
到翟公門
　　　與濮陽夏侯呉三山人夜話
靜談雲壑趣髙㑹兩三賢酒思彈琴夜茶芳向
火天兎裘堆膝暖鳩杖倚床偏各厭池籠窄相
看意浩然
　　　春寒
撥火垂簾夕將暄向冷天悶斟壷酒煖愁聽雨
聲眠處丗心倐爾干時事索然春光看已半明
日又藏煙
　　　廣江驛餞筵留别
別筵欲盡秋一醉海西樓夜雨寒潮水孤燈萬
里舟酒飛鸚鵡重歌送鷓鴣愁惆悵三年客難
期此處遊
　　　桑落洲
九江寒露夕微浪北風生浦嶼漁人火蒹葭鳧
鴈聲頽雲晦廬岳微鼓辨湓城逺憶天邊弟曽
從此路行
　　　杜門
且詠閑居賦飛翔去未能春風花嶼酒秋雨竹
溪燈丗路變陵谷時情驗友朋逹生書一卷名
利付春冰
　　　池州封貟外郡齋雙鶴丹頂霜翎仙態
　　　浮曠罷政之日因呈此章
瀟洒二白鶴對之髙興清寒溪侣雲水朱閣伴
琴笙顧慕稻粱惠超遥江海情應攜帝郷去仙
闕看飛鳴
　　　經費拾遺所居呈封貟外
雲卧竟不起少微空隕光唯應孔北海爲立鄭
公郷舊館苔蘚合幽齋松菊荒空餘書帶草日
日上階長
　　　送秦練師
紫府靜沉沉松軒思别琴水流寧有意雲泛本
無心錦洞桃花逺青山竹葉深不因時賣藥何
路更相尋
　　　湘隂縣送遷客北歸
不須留薏苡重遣丗人疑瘴染白如蘖愁熏頭
似絲黃梅住雨外青草過湖時今日開湯網冥
飛亦未遲
　　　九日陪崔大夫宴清河亭
玉醴浮金菊雲亭敞玳筵晴山低畫浦斜鴈逺
書天謝眺離都日殷公出守年不知瑶水讌誰
和(一作/製)白雲篇(近見去年聖/製黄菊聮句)
　　　送房處士閑遊
採藥陶貞白尋山許逺遊刀圭藏妙用巖洞契
冥搜花月三江水琴樽一葉舟羡君隨野鶴長
揖稻粱愁
　　　贈花
酒爲看花醖花須趂酒紅莫令芳樹晚使我緑
樽空金谷園無主桃源路不通縱非乗露折長
短盡隨風
　　　洞庭風雨二首
面南一片黒俄起北風顚浪潑巴陵樹雷燒鹿
角田(在青/草北)魚龍方簸蕩雲雨正喧闐想赭君山
日秦皇怒赫然
巨浸吞沅澧西風忽怒號水將天共黒雲與浪
爭髙羽化思乗鯉山漂長抃鼇陽烏猶曝翅直
恐濕蟠桃
　　　臨水薔薇
堪恨復堪傷無情不乆長浪揺千臉笑風舞一
叢芳似濯文君錦如窺漢女粧所思雲雨外何
處寄馨香
　　　中秋維舟君山看月
汗漫鋪澄碧朦朧吐玉盤雨師清滓穢川后掃
波瀾氣射䌓星滅光籠八表寒來從雲漲逈路
上碧霄寛熠燿遊何處蟾蜍食漸殘棹翻銀浪
急林映白虹攅練彩連河曉冰輝壓樹乾夜深
髙不動天下仰頭看
　　　桂州經佳人故居二首
種樹人何在攀枝空歎嗟人無重見日樹有每
年花滿院雀聲暮半庭春景斜東風不知恨徧
地落餘霞
桂水依舊緑佳人今不還秪應隨暮雨飛過九
嶷山
　　　池塘晚影
風荷珠露傾驚起睡鵁鶄月落池塘靜金刀剪
一聲
　　　青鷁
獨立蒹葭雨低飛浦嶼風須知毛色下莫入鷺
鷥叢
　　　傷小女凝兒
哭爾春日短支頥長嘆嗟不如半死樹猶吐半
邊花
　　　客愁二首
客愁看柳色日日逐春深浩蕩春風起誰知歷
亂心
客愁看柳色日日逐春長憑送湘流水綿綿入
帝郷
　　　放魚
早覔爲龍去江湖莫漫遊須知香餌下觸口是
銛鈎
　　　嘲賣藥翁
斸盡春山土辛勤賣藥翁莫抛破笠子留作敗
天公
　　　蓮葉
根是泥中玉心承露下珠在君塘上種埋没任
春蒲
　　　洞庭乾二首
借問蓬萊水誰逢清淺年傷心雲夢澤歳歳作
桑田
朱宫紫貝闕一旦作沙洲八月還平在魚蝦不
用愁
李羣玉詩集卷下
李羣玉詩後集卷第一
　　　仙明洲口號
長愛沙洲水竹居暮江春樹緑隂𥘉浪翻新月
金波淺風損輕雲玉葉踈半浦夜歌聞盪槳一
星幽火照义魚二年此處尋佳句景物常輸楚
客書
　　　送蕭十二校書赴郢州婚姻
蓬山才子即蕭郎綵服青春卜鳯凰玉珮定催
紅粉色錦衾應惹翠芸香馬穿莫雨荆山逺人
宿寒燈郢夢長領取和鳴好風景(古樂府有鳯/兮歸故郷)
石城花月送歸郷
　　　送隱者歸羅浮
春天杳杳日遲遲路入雲峰白犬隨兩卷素書
留貰酒一柯樵斧坐看棋蓬萊道士飛霞履清
逺仙人寄好詩自此塵寰音信斷山川風月永
相思
　　　獻王中丞(時有除拜)
登仙望絶李膺舟從此青蠅點遂稠半夜憤吹
牛斗動二年門掩雀羅愁張儀㑹展平生舌韓
信那慙跨下羞他日圗勲畫麟閣定呈肝膽始
應休
　　　贈元緩
相逢在緫角與子即同心隱石那知玉披沙喜
遇金蘭秋香不死松晚翠方深各保芳堅性寜
憂霜霰侵
　　　中秋廣江驛示韋益
莫惜三更坐難消萬里情同看一片月俱在廣
州城淚逐金波滿魂隨夜鵲驚支頥郷思斷無
語到雞鳴
　　　九日越臺
旭日髙山上秋天大海隅黃花羅粔籹絳實簇
茱茰病乆歡情薄郷遥客思孤無心同落帽天
際望歸塗
　　　中秋越臺看月
海雨洗烟埃月從空碧來水光籠草樹練影掛
樓臺皓曜迷鯨目晶熒失蚌胎宵分凭檻望應
合見蓬萊
　　　長沙開元寺昔與故長林許侍御題松
　　　石聮句
墻隂數行字懷舊慘傷情薜荔侵年月莓苔壓
姓名逝川前後水浮丗短長生獨立秋風暮凝
嚬隔郢城
　　　傷友
玉棺來九天鳬舄掩窮泉蕪没池塘興凄凉翰
墨筵短期存大夢舊好委浮烟我有幽蘭曲因
君遂絶絃
　　　法性寺六祖戒壇
𥘉地無階級餘基數赤低天香開茉利𣑽樹落
菩提警俗生真性青蓮出淤泥何人得心法衣
鉢在曹溪
　　　東湖二首
晚景微雨歇逍遥湖上亭波閑魚弄餌樹静鳥
遺翎性野難依俗詩玄自入冥何由遂蕭灑髙
枕對雲汀
雨氣消殘暑蒼蒼月欲升林間風捲簟欄下水
揺燈逈野垂銀滅層巒掛玉繩重期浮小檝來
摘半湖菱
　　　三月五日陪裴大夫泛長沙東湖
上巳餘風景芳辰集逺埛綵舟浮滉蕩綉轂下
娉婷林榭回葱蒨笙歌轉杳冥湖光迷翡翠草
色醉蜻蜓鳥弄桐花日魚翻榖雨萍從今留勝
㑹誰看畫蘭亭
　　　龜
静養千年壽重泉自隱居不應隨跛鱉寧肯滯
凢魚靈腹唯玄露芳巢必翠蕖揚光輸蚌蛤犇
月恨蟾蜍曵尾辤泥後支牀得水𥘉冠山期不
小鑄印事寜虚有志酬毛寳無心畏豫且他時
清洛汭㑹薦帝堯書
　　　湖閣曉晴寄呈從翁二首
嶺日開寒霧湖光蕩霽華風烏揺涇柳水蝶戀
幽花蜀國地西極呉門天一涯輕舟欄下去點
點入湘霞
　　　其二
髙秋憑逺檻萬里看新晴重霧披天急千雲觸
石輕湖山四五點湘鴈兩三聲遥想潘園裏琴
尊興轉清
　　　飯僧
好讀天竺書爲㝷無生理焚香面金偈一室唯
巾水所交信方外三二空門子峻範照秋霜髙
標掩僧史清晨㓗𬞞茗延請良有以一落喧競
塗栖心願依止奔曦入半百冉冉頽𪷟汜雲泛
名利心風經是非齒尚爲情愛縛未盡金仙㫖
以静制猨心將虞瞥然起綸巾與藜杖此意真
已矣他日雲壑間來尋幽居士
　　　哭小女凝兒
平生未省夢熊羆稚女如花墮曉枝條蔓縱横
輸葛藟子孫蕃育羡螽斯方同王衍鍾情切猶
念啇瞿有慶遲負爾五年恩愛淚眼中唯有涸
泉知
李羣玉詩後集卷第一
李羣玉詩後集卷第二
　　　贈回雪
回雪舞縈盈縈盈若回雪腰支一把玉秪恐風
吹折如能買一笑滿斗量明月安得金蓮花歩
步承羅襪
　　　將之京國贈薛貟外
黄葉下空館寂寥寒雨愁平居歲華晏絡緯啼
林幽節物凋壯心咄嗟不能休空懷趙鞅歎變
化良無由所思杳何如側身望皇州蒼烟晦楚
野寒浪埋昭丘趙壹賦命薄陳思多丗憂翻然
羡魚鳥暢矣山川遊薛公龍泉姿其氣在斗牛
南冠束秀髪白石勞悲謳圭衮照崇閥文儒嗣
箕裘曠然方寸地霽海浮雲舟澧浦一遺佩郢
南再悲秋呌閽路旣阻浩蕩懷靈脩莫奏武溪
笛且登仲宣樓亨通與否閉物理相沉浮天子
坐宣室夔龍奉謀猷行當賜環去豈作遺賢羞
　　　送魏珪覲
木落楚色深風髙浪花白送君飛一葉鳥逝入
空碧猗歟白華秀傷心倚門夕不知雲漲遥萬
里看咫尺蕭蕭青楓岸去掩江上宅離觴有黃
花節物助淒戚瀟湘入􁥀桂一路縈水石烟蘿
拂行舟玉瀬鏘枕席多君林泉趣躭翫日成癖
長嘯凌清暉襟情當雪滌登龍屈指内飛譽甚
籍籍未折月中枝寧隨宋都鶂日余吞聲地舉
足傷瓦礫見爾一開顔温明乃珠璧春風到雲
嶠把酒時相憶荳䓻花入船鷓鴣啼送客颺天
與瘴海此去備㳂歷珍重春官英加餐數刀帛
　　　始忝四座奏狀聞薦蒙恩授官旋進歌
　　　詩延英宣賜言懷紀事呈同舘諸公二
　　　十四韻
兩鬢有二毛光隂流浪中形骸日土木志氣隨
雲風冥黙楚江畔蕭條林巷空幽鳥事翔翥歛
翼依蒿蓬一飯五放筯愀然念途窮孟門在歩
武所向何由通徴諸太易言物否不可終庶期
白雪調一奏驚凢聾昨忝丞相召揚鞭指冥鴻
姓名掛丹詔文句飛天聦解薛龍鳯署懷鈆蘭
桂叢聲名仰聞見烟漢陪髙蹤峨峨羣玉山肅
肅紫殿東神飈泛鍾漏佳氣浮筠松自顧珉玞
璞何縁侶圭琮群賢垂重價省巳増磨礲天子
棲穆清三台付夔龍九霄降雨露萬國望時雍
巍巍致君期勛華將比崇承天四柱石嶷若窺
衡嵩日見帝道昇謀猷垂景鍾寰瀛納壽域翔
泳皆　百神儼■亭佇將告成功吾徒事文
藻驤首歌登封
　　　同張明府遊樓水亭
草色緑溪晚梅香生縠文雲天歛餘霽水木籠
微曛垂釣坐芳嶼幽禽時一聞何當五栁下酌
醴吟庭筠
　　　引水行
一條寒玉走秋泉引出深蘿洞口烟十里暗流
聲不斷行人頭上過潺湲
　　　穆天子
穆滿恣逸志而輕天下君一朝得八駿逐日西
溟濆寂寥崦嵫幽絶跡留空文三千閉宫豔怨
絶寜勝云或言帝軒轅乗龍凌紫氛橋山葬弓
劔冥昧竟難分不思五絃琴作歌詠南薫但聽
西王母瑶池吟白雲
　　　七月十五夜看月
朦朧南溟月汹湧出雲濤下射長鯨眼遥分玉
兎毫勢來星斗動路越青冥髙竟夕贍光彩昻
頭把白醪
　　　廣州重别方處士之封川(乆約同遊羅浮/期素秋而行)
楚國傲名客九州徧芳馨白衣謝簮紱雲卧重
巖扄長波飛素舸五月下南溟大笑相逢日天
邊作酒星
　　　其二
十年一雲雨常恨輝容隔天末又分襟離憂鬢
堪白願回陵潮楫且著登山屐共期羅浮秋與
子醉海色
　　　南臺𥘉晴望寄韋秀才
荆臺蘭渚客寥落共含情空舘相思夜孤燈照
雨聲
　　　北風
病髪乾垂枕臨風強起梳蝶飛䰟尚弱蟻闘體
猶虚瘦骨呻吟後羸容几杖𥘉庭幽行樂静凉
景翠筠踈
李羣玉詩後集卷第二
李羣玉詩後集卷第三
　　　醉後贈馮姬
黃昏歌舞促瓊筵銀燭臺西見小蓮二寸横波
回慢水一䨇纎手語香絃桂形淺拂梁家黛瓜
字𥘉分碧玉年願托襄王雲雨夢陽臺今夜降
神仙
　　　廣州陪涼公從叔越臺宴集
一徑松梢踏石梯步窮身在白雲西日銜赤浪
金車没天拂滄浪翠幕低髙鳥散飛驚大斾長
風萬里卷秋鼙玉鈎掛海笙歌合珠履三千半
似
　　　留别馬使君
俱來海上嘆烟波君佩銀魚我觸羅蜀國才微
甘放蕩專城年少豈蹉跎應怜旅夢千重思共
愴離心一曲歌唯有管絃知客意分明吹出感
恩多
　　　洞庭遇秋
塵愁老來顔乆與江山隔逍遥澄湖上洗眼見
秋色涼波弄輕棹湘月生逺碧未減遥客情西
望杳何極
　　　游玉芝觀
尋仙向玉清獨倚雪𥘉晴木落寒郊逈烟開疊
嶂明片雲盤鶴影孤磬雜松聲且共探玄理歸
途月未生
　　　將欲南行陪崔八宴海榴亭
朝宴華堂暮未休幾人偏得謝公留風傳皷角
霜侵㦸雲卷笙歌月上樓賔館盡開徐孺榻客
㠶空戀李膺舟謾誇書劔無歸處水逺山長歩
歩愁
　　　湖寺清明夜遣懷
栁暗花香愁不眠獨凭危檻思悽然野雲將雨
渡微月沙鳥帶聲飛逺天乆向飢寒抛弟妹毎
因時節憶團圎餳飡冷酒明年在未定萍蓬何
處邊
　　　移松竹
龍髯鳯尾亂颼颼帶霧停風一畒秋待取滿庭
蒼翠合酒尊書案閉門休
　　　歎靈鷲寺山榴
水蝶巖蜂俱不知露紅凝豔數千枝山深春晚
無人賞即是杜䳌催落時
　　　中秋夜南樓寄友人
海月出白浪湖光射髙樓朗吟無緑酒賤價買
清秋氣冷魚龍寂輪髙星漢幽他郷此夜客對
酌餞多愁
　　　九日
年年羞見菊花開十度悲秋上楚臺半嶺殘陽
銜樹落一行斜鴈向人來行雲永絶襄王夢野
水偏傷宋玉材絲筦䦨珊歸客盡黃昏獨自詠
詩廻
　　　同鄭相并歌姬小飲戯贈
裙拖六幅湘江水鬢聳巫山一叚雲風格只應
天上有歌聲豈合丗間聞胷前瑞雪燈斜照眼
底桃花酒半醺不是相如怜賦客争教容易見
文君
　　　秣陵懷古
野花黄葉舊呉宫六代豪華燭散風龍虎勢衰
佳氣歇鳯凰名在故臺空市朝遷變秋蕪緑墳
塜髙低落照紅覇業鼎圗人去盡獨來惆悵水
雲中
　　　人日梅花病中作
去年今日湘西寺獨把寒梅愁斷腸今年此日
江邊宅卧見瓊枝低壓墻半開半落臨野岸團
情團思醉韶光玉麟寂寂飛斜月素豔亭亭對
夕陽巳𬒳兒童苦攀折更遭風雪損馨香洛陽
桃李漸撩亂回首行宫春景長
　　　黄陵廟二首
小哀洲北浦雲邊二女容華自儼然野廟向江
春寂寂古碑無字草芊芊廻風日暮吹芳芷落
月山深哭杜䳌猶似含顰望廵狩九疑愁絶隔
湘川
黃陵廟前莎草春黄陵女兒茜裙新輕舟小檝
唱歌去水逺山長愁殺人
　　　北亭
斜雨飛絲織晚空踈簾半捲野亭風荷花向盡
秋光晚零落殘紅緑沼中
　　　送客往涔陽
春與春愁逐日長逺人天畔逺思郷蘋生水緑
不歸去孤負東溪七里莊
李羣玉詩後集卷第三
李羣玉詩後卷第四
　　　寄友人鹿胎冠子
數點踈星紫錦班仙家新様剪三山冝與謝公
松下戴浄簮雲髪翠微間
　　　江南
鱗鱗别浦起微波泛泛輕舟桃葉歌斜雪北風
何處宿江南一路酒旗多
　　　荅友寄新茗
滿火芳馨碾麯塵呉甌湘水緑花新媿君千里
分滋味寄與春風酒渇人
　　　峽山寺上方
滿院泉聲山殿凉殿簾微雨野松香東峰下視
南𬈑月笑踏金波看海光
　　　秋登涔陽城二首
萬戸砧聲水國秋凉風吹起故郷愁行人望逺
偏傷思白浪青楓滿北樓
穿針樓上閉秋烟織女佳期又隔年斜漢夜深
吹不落一條銀浪挂秋天
　　　釣魚
七尺青竿一丈絲菰蔣葉裏逐風吹幾回舉手
抛芳餌驚起沙灘水鴨兒
　　　酬魏三十七
静裛寒香觸思𥘉開緘忽見二瓊琚一吟麗句
風㳅極没得洪文李校書
　　　贈琵琶
我見鴛鴦飛水上君還望月苦相思一䨇裙帶
同心結早寄黄鸝孤鴈兒
　　　落㠶後賦得二絶
平湖茫茫春日落危檣獨映沙洲泊上岸閑尋
細草行古查飛起黄金鶚
水浮秋烟沙曉雪皎㓗無風影澄澈海客雲㠶
未掛時相與緣江拾明月
　　　贈妓人
誰家少女字千金省向人間觸處㝷今日分明
花裏見一䨇紅臉動春心
　　　贈人
曽留宋玉舊衣裳惹得巫山夢裏香雲雨無情
難管領任他别嫁楚襄王
　　　山榴
洞中春氣䝉籠喧尚有紅英千樹繁可憐夾水
錦歩障羞殺石家金谷園
　　　鸂䳵
錦羽相呼慕沙曲波上䨇聲戞哀玉霞明川静
極望中一時飛滅青山緑
　　　沅江漁者
倚棹汀洲沙日晚江鮮野菜桃花飯長歌一曲
烟靄深歸去滄浪緑波逺
　　　題金山寺石堂
白波四靣照樓臺日夜潮聲遶寺回千葉紅蓮
髙㑹處幾曽龍女獻珠來
　　　戯贈魏四十
蘭浦秋來烟雨深幾多情思在琴心知君調得
東家子早晚和鳴入錦衾
　　　和人贈别
嚬黛低紅别怨多深停芳恨滿橫波聲中唱出
纒綿意淚落燈前一曲歌
　　　宿巫山廟二首
寂寞髙堂别楚君玉人天上逐行雲停舟十二
峰巒下幽佩仙香半夜聞
廟閉春山曉月光波聲回合樹蒼蒼自從一别
襄王夢雲雨空飛巫峽山
　　　傷柘枝
曾見雙鸞舞鏡中聮飛接影對春風今來獨在
花筵上月滿秋天一半空
　　　題櫻桃
春𥘉携酒此花間幾度臨風倒玉山今日葉聲
黃滿樹再來惆悵不能攀
　　　惱從兄
芳草萋萋新燕飛芷河南望鴈書稀武陵洞裏
尋春客巳𬒳桃花迷不歸
　　　紫極宫齋後
紫府空歌碧落寒曉星寥亮月光殘一群白鶴
髙飛散唯有松風吹石壇
　　　春晚
思郷之客空凝嚬天邊欲盡未盡春獨攀江樹
深不語芳草落花愁殺人
　　　喜渾吉見訪
公子春衫桂水香逺衝霏雪過書堂貧家冷落
難消日唯有松筠滿院凉
　　　索曲送酒
簾外春風正落梅湏求狂藥解愁回煩君玉指
輕攏撚慢撥鴛鴦送一杯
　　　山驛梅花
生在幽崖獨無主溪蘿澗鳥爲儔侶行人陌上
不留情愁香空謝深山雨
　　　重陽日上諸宫楊尚書
落帽臺邊菊半黄行人惆悵對重陽荆州一見
桓宣武爲趂悲秋入帝郷
　　　書院二小松
一雙幽色出塵凢數粒秋烟二尺鱗從此静䆫
聞細韻琴聲長伴讀書人
　　　勸人廬山讀書
憐君少雋利如鋒氣爽神清刻骨聦片玉若磨
唯轉瑩莫辤雲水入廬峰
　　　言懷
白鶴髙飛不逐羣嵇康琴酒鮑昭文此身未有
棲歸處天下之間一片雲
　　　聞笛
冉冉生山草何異截而吹之動天地望郷臺上
望郷時不獨落梅兼落淚
　　　曉宴
金波西傾銀漢落緑樹含烟倚朱閣曉華曨
間調笙一點殘燈隔羅幙
　　　將遊荆州投魏中丞
貧埋病壓老瓉岏拂拭菱花不喜看又恐無人
肯青眼事湏憑仗小還丹
　　　二辛夷
狂吟亂舞雙白鶴霜翎玉羽紛紛落空庭向晚
春雨微却歛寒香抱瑶蕚
　　　題龍潭西齋
李羣玉詩後集卷第五
　　　中秋寄南海侍御
海静天髙景氣殊鯨睛失彩蚌潜珠不知今夜
越臺上望見瀛洲方丈無
　　　戯贈姬人
骰子廵抛裏手拈無因得見玉纎纎但知謔道
金釵落圗向人前露指尖
　　　大庾山嶺别友人
篔簹無子鵷鶵飢毛彩凋摧不得歸誰念火雲
千嶂裏低身猶傍鷓鴣飛
　　　石門戍
到此空思呉隱之潮痕草蔓上幽碑人來皆望
珠璣去誰詠貪泉四句詩
　　　文殊院避暑
赤日黃埃滿丗間松聲入耳即心閑願㝷五百
仙人去一丗清凉住雪山
　　　南莊春晚二首
連雲草映一條陂鸂䳵雙雙帶水飛南村小路
桃花落細雨斜風獨自歸
草暖沙長望去舟微茫烟浪向巴丘沅湘寂寂
春歸盡水緑蘋香人自愁
　　　懷𥘉公
不見休上人空傷碧雲思何處開寳書秋風海
光寺
　　　龍安寺佳人阿最歌八首
團團明月面冉冉栁枝腰未入鴛鴦𬒳心長似
火燒
見面知何益聞名憶轉深拳攣荷葉子未得展
蓮心
欲摘不得摘如看波上花若教親玉樹情願作
蒹葭
門路穿茶焙房門映竹烟㑹湏隨鹿女乞火到
䆫前
不是求心印都縁愛緑珠何湏同㤗寺然後始
爲奴
旣爲金界客任改浄人名願掃琉璃地燒香過
一生
素腕撩金索輕紅約翠紗不如欄下水終日見
桃花
第一龍宫女相憐是阿誰好魚輸獺畫白鷺鎮
長飢
　　　病起别主人
益媿千金少情將一飯殊恨無泉客淚盡泣感
恩珠
　　　火爐前坐
孤燈照不寐風雨滿西林多少關心事書灰到
夜深
　　　古詞
一合相思淚臨江灑素秋碧波如㑹意却與向
西流
　　　投從叔
可惜出羣蹄毛焦乆卧泥孫陽如不願騏驥向
誰嘶
　　　惱自澄
常聞天女㑹玉指散天花莫遣春風裏紅芳點
袈裟
　　　讀賈誼傳
卑濕長沙地空抛岀丗才巳齊生死理鵩鳥莫
爲災
　　　寄人
寄語雙蓮子湏知用意深莫嫌一點苦便擬棄
蓮心
　　　寄韋秀才
荆臺蘭渚客寥落共含情空館相思夜孤燈照
雨聲
　　　春日寄友
晴氣熏櫻蘂丰𪷟雪滿林請君三斗酒醉卧白
羅岑
　　　題竹
一頃含秋緑森風十萬竿氣吹朱夏轉聲掃碧
霄寒
　　　　野鴨
鸂䳵借毛衣喧呼鷹隼稀雲披菱藻地任汝作
群飛
李羣玉詩後集卷第五
　　　　　　　臨安府棚北大街睦親坊南陳解元宅書籍鋪印
　　　　　　　　　　　　　　　㤗興季振宜滄葦氏珍藏
