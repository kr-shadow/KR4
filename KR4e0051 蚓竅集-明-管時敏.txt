#+TITLE: 蚓竅集-明-管時敏
#+DATE: 2016-06-11 12:25:21
#+SOURCE: github.com/kanripo/KR4e0051 master 5811a9c2                
蚓竅集序
　　唐人有言文章實小技於道未為尊此非知
　　言者也夫道之顯者謂之文故道以文而傳
　　而文所以為載道之噐也道不違乎人人之
　　為文而違乎道豈足以言文㢤况乎聲音之
　　道與政通於其清濁髙下疾徐促緩而道之
　　升降政之美惡俗之隆汚係焉盖審音足以
　　知政聞樂足以知徳
皇明受
天命一海内光岳之氣渾融純全灝灝噩噩之文
　　渢渢乎其音播之宇宙時則
　楚有舊學之臣曰雲間管公時敏輔翼庄賛開
　　陳啓沃凡二十五年而
　賢王仁厚明恕寅畏㳟儉之徳聞於天下公自
　　紀善超左長史属余来備貟陪位得日聆其
　　緒言餘論間出示所自作詩一編古製近體
　　通若干首舂容乎其意度鏗　乎其節奏追
　　琢乎其文章其言麗以則其思深以逺其義
　　葩而正温柔敦厚不迫不切方諸古人亦未
　　多讓顧自謙曰蚓竅集夫古之人脩於身者
　　不必施於政事施於政矣無待見於言語然
　　徳之發於口者為言盖和順積中而英華發
　　外自有不容已者公立身行事實踐其言故
　　發為文辭和平中正其可傳於来世也較然
　　矣而公之所可以垂不朽者則不在是也
　賢王侈公之徳欲夀其傅命刻諸板余不敏僣
　　序其朔云
　　永樂元年歳次癸未春三月望日奉議大夫
　楚府右長史山隂胡粹中序
　　全菴記
　　　　前浙江按察僉事安成周子冶譔
　　　　中　書　舎　人廣平程南雲篆
　　　　中　書　舎　人姚江柴蘭書
　　記曰父母全而生之子全而歸之可謂
　　孝矣至若全其所受於天者以為徳焉
　　固天民之秀出者歟奉政大夫
　楚府左長史致政管公命其菴居曰全者
　　其有得於斯矣公字時敏松江華亭人
　　㓜而頴異九歲能詩父母所鍾愛比壮
　　儀觀偉然㝎省之暇即研精竹素授詩
　　於敬思劉先生習其舉業學古文於㢘
　　夫楊先生且作樓曰冝逺延納執友資
　　其藻礪若袁景文鄭本初鍾伯紀倪元
　　鎮錢思復錢慶餘皆其人也當元之季
　　閉門講授其志固有存矣
國朝洪武六年以六科取士郡守㢘潤以公
　　應
令至則以外艱免九年徴拜
　楚王府紀善出入
　禁邸者五年寅畏小心未始有過
上有事郊廟太常輙承
誓命俾從豆籩之執十有四年從
　主君之國恭謹疆力事不避難自紀述譔
　載以至出内命令必盡乃心寅入酉出
　　雖祁寒暑雨未甞暫還私苐毎朝進見
　　退食之餘坐直廬中綜覈一切倦即倚壁
　　假寐少選復然二十餘年常若一日
　主君察而噐之三十一年㑹左長史缺
　奏以属公既陟元僚總理庶務益得展其
　　素藴乃鞠躬盡瘁求所以報
　恩竉而荅知遇者無或弗至盖知無弗言
　　言必當理事無苟從必由於義歸羙
　君上而未甞有自矜之色故
　主君亦推心聴納國以善治作式藩屏人
　　寡過焉在職十年公亦年登七十乞致
　　其事以歸田里
　主君閔其勞効居多不忍其去已親製詩
　　一章以道其意命王世子特書忠勤良
　　佐四大字以褒之命諸郡王咸賦詩以
　　羙之命右長史　中㑹稽胡公作忠勤
　　良佐之傳合為臣軸以賜賚子無算且
　　請命於
上留置本國祿之終身歲中宴饗接以賔禮
　　風晨月夕引見不時遣賜珎饌繼踵於
　　庭公雖耆艾視聴不衰容色晬然不忘
　　啓沃
　主君愈親重之退而深惟曰吾待罪陪輔
　　㡬四十年得全四體以從先臣皆
　主君之賜吾沒世不䏻忘也乃十扵郡城
　　之東不二舎而逺曰黄屯山者以為息
　　焉之所且築菴其側命之曰全而属子
　　冶以記其篤於
　君臣之義而通夫晝夜之道者如此初公
　　年及知命未有息子
　主君為之悒然及從討蠻宼於銅鼓用公
　　之畫悉破斬之諸将以四鄕隣於宼壤
　　欲殄其衆公進言曰是雖荒裔亦人類
　　也柰何草薙而禽獮之
　主君深以為然咸得不死護衛指揮使蔡
　　春退而嘆曰公以一言活數萬人之命
　　其必有後矣越數年果獲懸弧之慶
　主君聞之大喜錫名延枝教育於宫中洎
　　抵于成室以戚畹永樂十四年
　奏爲伴讀於是父子咸有祿食吉月而朝
　　父先子後榮遇無比而克退讓以濟羙
　　焉盖人之大倫有五克盡其道於一二
　　者猶鮮今公恱親以信於友得
　君以達其道昆弟無故夫婦偕老而有令
　　子以繼其志其徳於天而具已者厚矣
　　皇極所謂嚮用五福者公尚有焉惟公
　　眠食加愛以保期頥使大夫國人皆有
　　所矜式固
　王君之至意亦士林之所深碩也子冶不
　　佞内交於公也後而於令子有忘年之
　　契庸拜手次其所聞見者為之記若夫
　　公所自著曰蚓竅集秋香百詠還郷紀
　　行者已並行於當世云
蚓竅集卷一
　　　　　　　　　　雲間　管時敏　撰
　　　　　　　　　　　西域　于　鶴年　評
　四言古詩
　素堂
湘水之涘衡山之陽有美一人於焉構堂維榱維桷
匪雕匪斵不尚其華爰𣸪其朴堂之翼翼人之諄諄
匪謀自適爰以飬親于時興止于時甘㫖朝夕弗違
惟親之喜委順在天窮逹是宜居易而行心毋外馳
奢則蠱情儉以養徳用戒後昆服之無斁
　来徳堂為中都國學分教林敬伯賦
木之有本其幹乃強水之有源其流乃長吉士好脩
徳日以茂徳為本源克昌厥後猗歟林氏奕奕名門
維祖維禰曰子曰孫匪徳之来曷𥙿其昆斯堂翼翼
以示将来保而勿射維徳是積我言爾銘于堂之壁
　　毘陵薛泓自號淵泉求銘其室
五行在天惟一生水水之有本原原于始瀦之斯止
孰曰匪淵道之斯逹孰曰匪泉盈科後進弗停十息
維静維深厥本乃立弗澄則濁罔覩山嶽弗撓則清
毫髮乃眀撓之澄之清濁辨焉匪水若兹惟人亦然
心而弗澄百欲是興身而弗撓一私靡擾昔在聖賢
觀厥川海以近取譬道無不在允爾泓父逝者若斯
我告爾銘永言服之
蚓竅集卷二
　　　　　　　　　　雲間　管　時敏　撰
　　　　　　　　　　西域　丁　鶴年　評
　五言古詩
　　白馬篇
白馬行且嘶玉勒錦障泥揚鞭羽林郎宿衛通金閨
一朝赴邊急轉戰玉關西長戈揮白日髙旌卷彩霓
驅山填火井累石起雲梯烽舉星芒亂弓開月影低
分符降赤勒飛箭㝎吽黎㓛許韓彭並名與衛霍齊
主恩諒可報國難詎難擠孰甘局郷邑門巷閉蒿藜
　逺逰篇
御風日萬里逍遥登逺逰竦身青冥表瞬息四顧周
目力隘八極壮志局九州泰山小封垤滄海眇浮漚
俯視澒洞間萬彚等蜉蝣浩歌挾洪崖長嘯訪浮丘
廻飊欵閶闔謁帝十二樓酌我𬗋霞觴遺我青鳯裘
授以長生訣歷刼三千秋從兹謝流俗大塊同悠悠
　評曰(飄飄然有/輊舉之意)
　　少小從行伍二首
少小從行伍而今作飲徒愽錢尋劇孟買劔問風胡
結伴軍中戯嗔人醉後扶黄金三萬鎰誓娶陸家姑
少小從行伍千金辦武装日騎官廐馬夜宿酒家娼
知已寧論死臨危肻畏強蠻夷知姓字不敢犯封疆
評曰(任俠之状/儼在目前)
　　銅爵妓
銅爵髙臺上西陵古墓邊君恩徒自重妾貌竟誰憐
羞掩歌時扇愁登舞後筵惟餘漳浦月三五夜空圎
　　二隱圖
溪上放舟廽山中負薪暇一笑偶相逢於焉遂清話
寧知有秦晉况復論王覇回首總忘機青山夕陽下
　評曰(題二隱圖者多矣無若此詩如親/與二隱接談者結句尤為脫灑)
　　星夕
牛渚清且淺鵲橋西復東黄姑仙駕動天女錦機空
别淚零清露離魂慘驚風如何一水隔一㑹一匆匆
　　監生王廷采分教中都國學植槐于庭扁曰槐
　　軒求題
虚星孕良木植彼文苑中教雨既沾漑枝葉何青䓗
常刑庶無犯守護克有終嵗乆已云茂欝然若雲從
諸生儼成列弦誦怡清風伊人抱良材樹徳匪爾同
當知進修者亦由滋培功
　　秋夜
不寐耿長夜攬衣徒歔欷隂蟲吟近砌涼飊動踈幃
素抱殊未釋清懽念多違豈惟南飛鵲兹夕無所依
　　寫懐
朝廽憇公舘殘陽坐来暝踈雨過髙林華月出東嶺
流光晨復晡朱顔豈吾永故園歸何時悠然發深省
　　病後喜雨謝同寅紀善貝季翔見過
夜月忽離畢今晨雨滂沱秋聲落庭樹水氣沒池荷
豈云三伏中感此涼意多神清體自適頓然釋煩痾
眀當謁公舘仰謝數經過
　　曉起
直舘曉晴初官清逺塵俗怡然對簡編庶矣忘榮辱
遙峰擁歸雲髙城澹微旭落盡凍青花江南雨新足
評曰(秋夜至此四詩/有選人風致)
　　聽松樓為國學林敬伯賦
涼飈度中林長松發清響震蕩岀巖巒蕭騷納天壤
初疑繁絃作復訝驚濤上倐爾若崩奔悠然亦平廣
大音本無聲至理奚有象復動陽始生姤静隂已徃
逹人居髙眀㑹茲適真飬心静聴轉聰慮屛神逾爽
豈彼㕓市間啾啾局塵坱好招陶隱居山中一清賞
　　和陸伴讀闓過梅根
江行愜素懐遐覽匪逰冶開蓬望九華隱隱白雲下
素波眀逺川青天入平野烟樹澹欲無風泉斷還㵼
囙知渼陂舟差勝習池馬斯逰樂未央我輩胡為者
　評曰(辭嚴/意新)
　　過蕪湖望天門山
揚帆下蕪湖梁山在吾目大江從西来天門勢如束
川日波上眀野樹烟中緑良朋有佳製每媿貂難續
顧兹欲忘言何以慰心曲
　　和呉教授晚泊大信阻風
樓船遡流上髙帆阻長風大江浩無際一氣何鴻濛
回望天門山峩峩相長雄洪濤走其下屹立西與東
不有浮海歎豈無濟川㓛大鵬度寥廓斥鷃守卑樷
物理固有定世事徒匆匆張燈啓華筵一笑杯酒中
　評曰(辭氣雄渾/襟懐曠逹)
　　上慈母磯
危石立江中揚帆泝流上潮迴慈母磯木落和尚港
野闊風㬌眀秋净天宇廣西望淮山青持杯愜吾賞
蚓竅集卷三
　　　　　　　　　　雲間　管　時敏　撰
　　　　　　　　　　　西域　丁　鶴年　評
　五言律詩
　　逰寳林寺
金碧絢樓臺禪關向此開水分雙澗出雲擁萬峰来
古佛遺香火殘僧話刦灰黄塵吾老矣何幸一徘徊
　　獨坐
獨坐茅堂上長吟不下牀亂書堆几席踈雨過陂塘
野燕衝簾入汀花度水香應須存晚計次第學畊桑
　荅友人雨中見寄
雨聲連曉夕牢落閉幽扉屋漏頻移榻江寒更覔衣
野烏飢自下水鳥濕還飛爾亦忘機者終同理釣磯
　　過田家
偶過呉家墅殘陽半掩扉逺汀低樹宻小徑襍花稀
新酒浮篘釅鮮鱗墜釣肥年来任踈懶一醉即忘歸
　　郊居二首
移家雖偪側只此足幽居茅屋三間小春田廿畝餘
人来論稼穡自學杷犁鋤東舍催租急烹雞酌小胥
春城俯平野草色静柴門魚蟹舟中市桑麻屋後村
遣兒招社飲為客置盤飱老計䏻如此陶然付一尊
評曰(獨坐詩至此共五首以恬澹心造清淳/語是䏻安其所遇無慕乎其外者欤)
　　贈洪山龍門海禪師侍者真浄
祝髮名真浄從今浄已真誦經當作佛持律定過人
江月空中夜山花物外春龍門多寳蔵種種是竒珎
　　送宗師還玉泉寺
省師何處去古寺玉泉清山笠披雲過江船趂月行
拈香叅祖塔乞食到王城此去傳心印應知道可成
　　和季翔夣與海禪師看牡丹之作(師時以事/京栽松)
道者栽松去何因㸔牡丹相思春獨苦孤夣夜初殘
子已空中見師應㝎裏觀歸時當記取饒舌問豐干
　　其二
太息東巖叟艱危命若絲當知成佛日還有受魔時
短髮蕭蕭落孤心耿耿持可堪江樹晚千里動遐思
　　夣逰洪山寺
不到東巖閣重来又一年無縁能離俗有夣只棲禪
客坐茶香裏僧行竹影邊夕陽天未晚幽思滿歸韀
　　從征古州蠻廻途紀驛二十三首
晨發渠陽郡歸心一惘然離家今五月為客巳中年
暮雨行人裏春泥去馬前洪江眀日到沽酒上官船
　　　右發靖州
行行過若水古驛在江臯自是登舟險終無䇿馬勞
山雲含宿雨灘石漏奔濤此地如能隱塵煩或我逃
　　　右洪江
夜過安江驛停舟不敢行亂山蔵月色暗石皷灘聲
千里從軍事中宵感客情不眠聊伏枕天白更孤征
　　　右安江
早行今㡬里又說次潼安古驛烟中入前山雨裏看
江廽逢斷洑水落見危灘濁酒雖非嗜聊持破暁寒
　　　右潼安
江口何年驛過逢𣣔雨天居人張夜火使客換春船
雲起崇山外江通溆浦前鸕鷀灘已過今夕解衣眠
　　　右江口
歸舟春水疾舉棹即辰溪岸轉山疑動江分路𣣔迷
乾坤千里客風雨五更雞自愧如萍跡飄飄未㝎棲
　　　右辰溪
武陵溪上驛囙紀武陵名樹列千旗勢江喧萬鼓聲
生苗今向化落草乆無兵好載桐艚酒㳂山看晚晴
　　　右武溪
王程不敢緩四日下辰陽古木将軍廟春波使者航
城依山勢險江納雨聲長莫上觀瀾閣傷心在異郷
　　　右怡溶
今日行兹驛如何是北溶雲濤千數里烟樹萬餘重
江黒留春棹林虚動夜舂驛官應被酒出迓甚踈慵
　　　右北溶
天設非常險舟航豈易過大風掀逆浪暗石起盤渦
行路難如此垂堂意若何榜人殊可恠不住唱蠻歌
　　　右清浪
歷險過髙都都前景色殊江廽千石盡岸斷一山孤
自昔無危道于今即坦途宵征從此去舟子亦懽呼
　　　右髙都
勝地古桃川尋真亦偶然今来江上客未遇洞中仙
碧樹收新雨青山羃逺烟不知何處路迷却釣魚船
　　　右緑蘿
大鎮開戎衛雄城雉堞連仙人曽鑄鼎
帝子復停船夜雨燒燈後春雷起蟄前邊隅今巳靖
佇聽凱歌旋
　　　右府河
江上龍陽縣遙遙百里程青山雲外小白鳥雨邊眀
臘酒沽應熟春薑種已生驛人䏻雅致髙閣榜臨清
　　　右河池
擾擾天涯客悠悠武口船年光雙鬢裏春事百花前
浮世身如寄還家夣屢牽眀朝過湖去風熟片帆懸
　　　右武口
已遂南逰興歸帆過洞庭浪花風裏白汀草雨中青
一點麈無染千杯酒亦醒好将江叟笛吹與老蛂聽
　　　右眀山
洞庭八百里勢與兩湖通日月蒼茫際乾坤混沌中
青山僧寺雨白浪客帆風浩蕩論胸次
王師小戰㓛
　　　右城陵
飬鴨人何在猶傳飬鴨䦨野烟青草晚江雨緑波寒
表驛名因勝充庖味可餐兹禽應解語豈敢學彈丸
　　　右鴨䦨
曺公兵敗處今識在嘉魚赤壁三分後烏林百戰餘
橋浮春渡闊舟泊夜江虚千古英雄事悲涼太史書
　　　右石頭口
桃花江上驛春水賣新魚滿尺銀堪比千鱗錦不如
因歌悲客裏毎食感王餘評曰(形容至此不惟出竒/可謂一飯不忘君矣)
江海親朋少誰傳一紙書
　　　右魚山
武昌歸已近今日過簰洲沙泊春廽鴈江喧晚浴鷗
白芲梅欲盡青葉柳初柔鶴駕来天上新晴慰逺逰
　　　右簰洲
衘命来金口郵籖報驛程好風行十日殘月上三更
商舶停初稳漁燈照更眀同袍一尊酒珎重逺相迎
　　　右金口
江驛行初盡今晨到武昌宦情如昨日春色是他郷
烏鵲知人喜駑駘怯路長家童應念我戴月候舟傍
　　　右夏口
　評曰(從征詩廿三首各因其山川險易風景明晦首首不/同是得紀行之法緑蘿河池眀山三聮皆有聲之畫)
　　江行二首
夜度繁昌夾雲帆萬斛船㟁燈踈樹裏江笛晚風前
水急潮廽渚江空月在川年年来復往華髮漸盈顛
行行㡬百里又過十三磯宿鴈逢沙落驚鳬帶水飛
山寒花寂寞江晚樹依稀自笑無家客他郷亦當歸
　　病足二首
移榻西軒下翛然意自清焚香終日坐好鳥隔牕鳴
文墨容踈懶賔朋失送迎自慙猶禄仕那得此身䡖
老為身多累官因病暫閑春餘啼鳥裏興盡落花間
莫遣詩排悶聊慿酒破顔開牕看晴色一片白雲還
　　齋居直舘
直舘齋居夜心無一慮縈茶烟籠燭暗花月進窓明
老去頭雖白官閒夣亦清明朝當署祝早起候宫城
　評曰(敬謹之心/不遑寧處)
　　送僧景怡住持黄梅四祖寺
杖錫雙峰去登登向白雲焚香禮祖罷說法與僧聞
蘿幌清風入松門碧靄分若無行脚念終老逺塵氛
　　丁丑仲春聞兄勉翁囙門後從軍不知戌所有
　　憂而作
書劄望平安那知報急難宦途嗟我隔親塜念誰㸔
烟瘴南州熱風沙北地寒鶺鴒原上淚雙䄂㡬時乾
評曰(友于之愛急難之/憂流出肺腑)
　　贈僧龍翼雲
形迹無拘礙飛行遍九垓騰空那假錫度海不湏杯
花落千峰雨松喧萬壑雷老人應聽法一日㡬多廽
評曰(與諸僧詩用其本色語作我/佳麗句是化乳酪為醍醐也)
　　雲谷為武昌奚瑄賦
空谷幽人意閒雲静者心石圍芲下奕泉荅竹間琴
鶴影蒼巖逺雞聲碧樹深雖云住城市何異在山林
　　侍宴
封内春祠罷宫中胙宴開席從廊署設樂自殿庭来
中使廵筵過千官被酒廽樂邦瞻盛事紀述愧無才
　　次季翔韻送陳僉衛琰征大庸蠻
将軍名将種承
詔討南蠻虜命危如卯兵威重若山斬酋花石下焚
寨柿溪間一月聞三捷長歌奏凱還
　　題蔡用強石城山房
絶境羣峰合幽居一徑分巖花和雨落林鳥隔雲聞
門熟呼猿果書香辟蠧芸不因徴召起終是逺人群
　　題脩江向自誠静樂軒
深巷無車馬衡門盡日扃古苔迷曲砌春草滿閒庭
雨笠嫌蘇戴風瓢厭許聴香消清晝永自閱太玄經
　　觀孔雀朝
竒鳥當晴午團團展羽衣翠分雙扇舉金擁一屛圍
綵鳯宜偕舞文翬敢並飛東園非有召何幸覩
恩輝
　　過烏沙夾荅諸僚友二首
暁過烏沙夾秋風萬斛舟青天雲際鴈白浪水中鷗
兄弟皆良㑹江山足勝逰行行紅日近佳氣靄
皇州
黄石磯頭酒烏沙夾口舟暮雲随逺鵠秋水泛輕鷗
賦詠陪前軰經過念昔逰風㠶能借便只尺是
神州
　　入都門
下馬入都門熈熈㬌色温水朝滄海闊星拱𬗋宸尊
麟鳳千官集熊羆百将屯鴻臚早通籍稽首謝
君㤙
　　早朝
宫城猶下漏禁鼓巳催班初日眀三殿清風肅九關
臚傳仙仗裏香裊御爐間幸際隆平日承　恩拜
聖顔
　　出都門
天上還家日沙邊解䌫時亂山含宿翠飛鳥戯晴絲
野眺偏宜逺江行不厭遲正期逰汗漫何幸值雍熈
　　發新河次韻
自忝王門禄頻年此地過秋風迴逺道暮雨宿新河
白浪鷗邊小青山鴈外多客杯相慰藉一酌總恩波
　　廻從經陽邏
陽邏行将近淘金過淺灘草痕秋更碧江氣晚逾寒
■世情尤拙還家跡易安客愁雖似海未敵酒杯乾
　　舟中寫示蕭雷二伴讀
拜秩辭亰國揚帆放使舟微茫烟外樹浩蕩雨中鷗
詩美青山對杯空采石謀應将柁樓興一望楚天秋
　　過采石
水急灘難上行行欲曙天人家多賣酒客路暫停船
采石荒祠下黄山古塔邊經過人易老搔首一茫然
　　曉發雷港
月暗投寒港天眀發暁途鷺應尋宿侣鴈已誤更奴
霞暎㳂汀􁑯霜枯倚㟁蘆彭郎磯尚逺隱隱一山孤
　　小孤山
一柱千尋直孤根萬丈深雲間盤翠䯻天外墮瑤簮
東下潮聲㫁西来水勢臨古祠詩滿壁過者若為吟
　　和呉教授夜飲二首
短鬢燈前白衰顔酒後紅光隂百年内談咲㡬迴同
禮樂雍熈日衣冠揖譲風吾儕逢盛際何得在蒿蓬
出水鱸魚白經霜柿實紅一杯今夕㑹四座故人同
佳句多新意清談有古風勸酬須盡量不必問飄蓬
　　曉發涇江
月黒天難曙涇江曉發遲艫聲和雨合帆意待風吹
小酌杯仍醉冥捜句頗竒黄花如有約開及到家時
　　次陸伴讀風雨舟中
客路三秋雨江帆萬里船驚鷗離急浪去鳥沒荒烟
白日長歌裏青山薄醉前新詩雖寡和緩筆待重編
　　次韻過𣪚花洲
赤壁軍回處曽扵此𣪚芲跳魚驚過艣落鳥立行槎
山逺雲連樹江清水見沙風帆今日便應送早還家
　　送程彦眀歸揚州分韻得愁字
離人江上發歸思滿芳洲客路烟中樹春帆雨外舟
青山千里别白首十年逰應有璚花詠還将慰逺愁
　　題長史胡去華畫竹
阿翁能愛竹又與竹傳神萬户不湏等一枝尤可人
渭川烟外晚湘水雨餘春終日宜相對應忘徑造頻
　　寓菴
身世寧非寄浮生任所如心惟無滯礙跡故得安舒
孔席何曽暖莊舟本自虚百年霄壤内豈異一􁐣廬
蚓竅集卷四
　　　　　　　　　　雲間管　時敏　撰
　　　　　　　　　　　西域　丁　鶴年　評
　五言長律
　　洪武丙子三月三日千秋節
芳年臨上已令節慶
千春曆紀天開子杓廽月建辰四城佳氣合三殿曙
光新禁鑰通關早宫壷轉漏頻駕從星户入樂向露
臺陳中使催班急西駒立仗馴燭樓晴吐日香几暖
霏塵柳色籠雕輦蘭薰􁐂繡茵虎貔雄武弁鵷鷺肅
朝紳王室分封盛宗藩展禮親南山齊獻夀四境共
稱仁勝事宜修述才踈愧小臣
　　分題得三槐亭送鳯陽知府李文為弟極刑還
　　郷
鳯翥群山秀龍飛此地靈昔人曽種樹今日尚名亭
宻葉生仍細踈花落更馨音聲来静夜精魄孕虚星
雨入霏琴薦雲屯黯硯屛秋隂連古市凉吹進空囹
舊應三公兆今㸔五馬停麟符榮不忝燕寢夣俄醒
郡事非螻蟻原情在鶺鴒從容辭組綬蕭𣪚向林扃
縹軸詩成什銀􁂭酒滿經歸装勤去僕離曲厭歌伶
戀闕心應赤還家鬢尚青民今思召政誰復犯齊刑
郡乗歌宜載朝紳議可聽老夫将直筆為著去思銘
　　送武昌太守王徳芳入　覲
今代論多士如公復㡬人風姿珠樹皎文采鳯毛新
禮樂名家子衣冠上國賔撫綏民若子發擿吏如神
桉牘從今簡閭閻復古淳儒宫儲萬卷市肆集千緡
黍稌村村雨桑麻處處春賢聲清有跡善政美無倫
客願依劉表人思借㓂恂歌謡登郡乗論議動朝紳
逺過龍河上終歸鳯沼濵
天顔恒眷顧國政毎諮詢何幸遭逢盛應知属望頻
行當調鼎鼐特為展經綸
　　題右長史富春胡去華乃父清之處士墓誌銘
　　後(處士為里人誣訴于/賜金還郷以葬<折 t="33"/>京而卒)
傷哉胡處士西淛舊知名卓行超前輩髙風起後生
白雲營别墅華表卜佳城剰有林泉樂渾無寵辱驚
野情聊自適世累忽相嬰地逈風烟暗天高日月眀
雖興埋玉歎終荷賜金榮旅櫬他郷發哀歌故里迎
猿啼桐水夕鶴唳黙山晴子富春秋學人題月旦評
焚黄時可待衣錦晝堪行銘碣祠前立圭田墓下耕
束芻吾欲致酹酒若為傾回首松楸路凄然一愴情
　　送進士萬嵩㑹試
聖治開文運賔興屬俊材考官千里至多士四方来
鶚薦逢三載麟經占一魁荆人無抱璞郢匠足掄材
喜及簮花宴榮從擢桂迴擬登龍虎榜又上鳯凰臺
志氣凌層漢文光近上台青山迎去斾緑水滌行杯
良驥終騰足神魚豈暴腮好風當側耳佇聴禹門雷
　　七夕飲謝氏偪側軒
偪側軒中飲彬彬列儁髦上庖行盛饌大甕出新醪
香靄雕盤霧茶鳴石鼎濤主人䏻倒屣我輩復同𫀆
詩險才應捷杯長興愈豪良時偏易邁嘉㑹豈頻遭
有幸陪清賞無慚賦老饕厭厭歸已夜河鼓在林臯
　　送進士奚瑛服闋赴　亰
一日豋科第三年讀禮書治装辭邑里抱藝謁宸居
慈母偏憐若難兄更戀渠花香㽞别席草色暎行𥚑
帆掛春波外樓凭夕照餘老懐雖悵望有喜聴嘉除
　　哭先師樗隱先生
　　　先生姓劉名儼字敬思以樗隱自號世業儒
　　　為錢塘人元世不仕隱居西湖之上
　　　天朝代元徴入　亰修禮樂書方輿續編既
　　　而授廣東市舶司令而疾卒敬賦長律以哭之
痛哭劉夫子如今隔九泉感恩惟我在卓行許誰宣
漢向猶今系梁紆復後賢家聲俱溢耳才望孰齊肩
百氏遭漁獵羣經費討研大鏞知在序巨筆信如椽
美玉雖居璞眀珠必媚川薦章何懇懇束帛竟戔戔
東壁星辰表西清雨露邊班陪黄閣老各厠玉堂仙
禮樂皆新制方輿有續編宣麻應内命行李忽南遷
漢節衝蠻雨黎歌入瘴烟客庖魚米賤啇舶象犀聮
省檄官将調郵書訃遽傳龍蛇雖起起鸞鶴㝎翩翩
有客書銘碣何人給墓田禺山雲若慘谷水月空圎
雨泣悲鸚鵡風魂託杜䳌哲人其逝矣小子獨凄然
膏馥多沾丐愚蒙頼勉􁇁斯文因泪沒吾道亦迍邅
踵接才雖劣心䘮禮自專毎傷釃酹爵况忍讀哀篇
感激千愁外號呼百拜前不知雙眼淚何日㫁潺湲
　評曰(如一之義之䘮之哀白首/不忘豈泛泛師友之言㢤)
　　髹几
髹几承
㤙賜書堂便老臣始知離廕室終得近華茵簡牘從
多積尊彛可間陳色侵書葉冷光暎墨花新坐次移
来稳吟邊倚處頻芸香微隱霧梅影暗横春赤舄應
難儗烏皮詎可倫量心知並㓗鑑貌信能真獨對懷
殊遇相依媿此身賦成青玉案欲報諒何因
　　行馬
行馬非行馬如何作馬稱門䦨知警蹕道路失蹺騰
外侮威能禦前驅任莫勝足分如鼎峙骨立更鋒􁁓
洞户金星暎雲衢𬗋電凝圖形那是獸附尾諒無蠅
曺植驕矜减楊彪貴顯増陪臣日趍謁有頼一懐兢
　　送僧智益逰淛
鐡佛千年寺髙僧始得名褁香叅祖塔洗鉢出王城
水向三江渡山投兩淛行馬嘶天竺去虎過石橋迎
問法心應切逰方道可成歸来當結社細與話無生
　　丙子秋八月偶書
今夏既無雨兹秋復亢陽雖云流大火未覺應清商
午近風偏熱宵分露不涼四郊禾未秀一圃菜全荒
雲起江光赤塵飛野色黄井深添汲綆江淺駐歸航
解渇思茶椀銷愁仗酒觴蹉跎厭城市蕭散慕林塘
頭白憐郷逺心丹願
國康老懐無以遣捉筆偶成章
　　題伴讀董時貢所蔵山水
公舘多清暇林泉愜所探人家如谷口風景似江南
㫁逕荒深蘚崩崖老巨楠鯨波通海去鳥道與雲叅
江艇維晨渚巖扉掩暮嵐雨田收赤黍霜圃摘黄柑
未築清風屋先尋白石庵醉来休荷鍤老去願投簮
許我閒身在從渠俗慮躭偶然忘世累聊復謝林慚
　　和陸伴讀涇江曉行
歸舟浪花白行旅鬢毛蒼天上
君㤙􁉤江邊客思長鷗迎廻渚集鴈逐㫁雲翔山黒
猶含霧林紅已被霜雨懐辭白下風憶過青陽酒盡
懽寧極詩新興未央茲行須紀勝後㑹莫相忘
　　和呉教授過潯陽
三旬辭幕府千里歷星霜水鸛和鳴艣風烏逐去檣
還家趍鄂渚歸路過潯陽山立雙峰峭江分九派長
雲泉髙噴薄烟樹逺微茫若葉寒仍緑蓀花晚自芳
守臣甘徇國遷客重離郷簡冊遺風節琵琶㫁淚行
濕嵐郵傳外冷月戌樓傍老境頻過此懐賢易感傷
(白居易尚書左遷江州司馬/李子威狀元出守江州盡節)
　　九月廿五日值余初度諸友以詩酒見夀扵舟
　　中賦五言長律一首以謝云
老去逢初度那知在客邊清歡當此日嘉㑹勝常年
古鼎名香爇髙臺絳燭然仙庖能具饌官舫盛張筵
新果豋槃美佳肴入筯鮮慶行承綵帕夀祝荷華篇
北斗長生外南山爛醉前交情何鄭重禮貌極周旋
一府官僚盛千秋
國主賢願同金石志永以保貞堅
　　永嘉裴季和家有竹居典簿中都國學種竹數
　　竿想像故園之意
客舍仍栽竹殷勤憶故園亂枝交窄逕輕篠拂卑垣
曙色烟凝几秋聲月在門殺青編汗簡浮碧注山尊
斸筍供春祀行庖︻夕飱髙人頻駐屐俗士竟廻轅
雖與山林逺終無市井喧晉賢名未泯唐逸興猶存
彷彿龜山路依稀鴈蕩村南歸遂幽息投老更何論
蚓竅集卷五
　　　　　　　　　　雲間　管　時敏　撰
　　　　　　　　　　西域　丁　鶴年　評
　七言古詩
　　墨牕為越人趙撝謙賦
女媧立極斷鰲足羲畫之先無刻木始觀鳥跡製文
字夜鬼哭天天雨粟篆隷變化生八分行草復作何
紛紛六書古制既茫眛載籍况遭秦火焚後之作者
不可數形聲寥寥眇千古更論得法神妙間自信臨
池心獨苦君居於越文獻邦家蔵金石書滿牕磨穿
青州老未巳萬斛巨鼎疇能扛呉興宗人巳物故淛
河東西誰獨步君今有志繼絶學砥柱中流見孤注
剡溪百畨冰雪光玄霞一斗松煤香滿堂賔客㸔揮
灑風雨颯颯龍鸞翔我嗟塗鴉手如棘屢𣣔從君問
竒畫君還許我載酒来我捧千鍾勞君筆
評曰(意古辭工諸長/篇中惟此為最)
　　尹母行
雲間尹母年十七嫁夫三年夫病卒舅姑在堂兒在
褓自分㷀㷀守空室家貧何以為生理紉縫得錢奉
甘㫖門外春風自徃来寒心一寸如灰死評曰(寫出/尹母)
(鐡石/肝腸)東家議􁇢張綺筵西隣通媒續㫁弦有山可移
志不改冰霜凛凛心逾堅孤兒今年三十五教飬成
人應門户舅姑百歳俱夀蔵華榜旌書照郷土九峰
三泖清且竒栢舟泛泛淞之湄吾郷風俗有如此終
古不愧尹母詩
　　李哥行
覇州李哥年十五出身本是娼家女誓死願作良人
妻不願随群學歌舞白頭阿􁣰不見容籍我花名入
官府李哥有志不得酬終夜號咷淚如雨兒今未免
從毋命母也湏當聽兒語浄洗容顔不食葷一釵一
裙只荆苧唱歌得錢贍阿􁣰此身不敢辭􁅪苦東城
酒樓花滿烟五陵公子羅尊爼衆中一少忽相嘲李
哥出門氣如虎益津縣監䡖薄兒不惜黄金買同處
阿􁣰貪金不顧兒暝地甘言宻相許縣監夜半排闥
入李哥拒之閉其户大言痛詈汝監邑汝何不知民
父母手操白刄不容狎縣監慙惶走無所覇州太守
聞且驚吾州此女深可取有子讀書舉秀才年逾弱
冠未婚娶通媒六禮議成􁇢一州歡傳得貞婦後来
賊兵犯覇州李哥與夫遭賊虜賊見李哥美顔色但
言殺夫不殺汝李哥得言即誓死與夫同死河之滸
烏乎李哥節義俱赫赫聲名振今古我今聞之多慨
慷激烈悲風起林莾他年觀我李哥行賊子奸臣靣
如土
評曰(李哥之行固有可取不遇士大夫爲之發揮/亦與草木同腐巳至正之变忠臣節婦豈特)
(此耳是所遇/有幸不率也)
　　稼村贈郷人孫原璘
我家三里汀前住茅堂政近桃花渚學經不眀欲歸
耕佃得官田廿餘畝有書盡賣買農具甘作東屯種
田父侯疆既足把犁鋤餉婦尤能載筐筥田中蟊稗
日自除牆下蠶桑春可取秋風禾黍既登塲冬日雞
豚復盈圃全家衣食幸餘饒老稚那知有􁅪苦東隣
擊鼓送農官西舍烹羊祀田祖且喜征科一事無况
是豐年好官府縣吏催租不下郷半夜無人打門户
官粮輸足私債無一村帖然如按堵自信扵焉老此
身豈謂年来繫簮組汨汨黄塵沒馬頭白水青山竟
虚負羡君學稼如老農乆抱長材隱家墅奉親菽水
喜平安教子書詩識今古我今不蠶亦不耕素餐厚
禄知何𥙷㡬時上䟽乞東歸白頭相尋願爲侶與爾
擊壤歌堯年五日一風十日雨
　　春江捕魚圖
玄真坊中老孫子老去今年不知㡬緑蓑短短僅遮
身自小求魚足生理魚倉蟹舍小蓬門一帶編隣住
江涘昨夜青山得雨多門前三尺桃花水大家漁具
都上船水靣紛然若浮蟻小兒捩柁立船梢老婦供
炊在蓬底大繩屬網絶中流東船纔下西船起須臾
兩船相向開来徃風波疾如駛前船得魚先上城後
船廽篙刺沙觜此賔此主尚杯盤樵青已卧蘆花裏
醒者垂鈎醉者眠東去西来随所止不欠官家魚稅
錢榮辱從来不干已我家江南山水間烟樹叅差絶
相似作客天涯未得歸一見此圖心獨喜俸錢㡬時
當買山小築茅堂三泖尾白頭方是謝官時也學漁
家從此始
　　題胡長史雪舟卷
萬里漫漫凍雲黒六花飄飄朔風急富春江頭行依
稀汀鳥沙禽飢不飛此時先生乘一舸擁鼻長吟蓬
底坐白鶴氅衣寒半披東西㳂洄随所之須臾雪深
風轉大結䌫歸来且髙卧妻兒凍餓甘守貧升斗不
思千故人東方日出徴書下縣官扣門来勸駕
　　仝将軍歌
仝将軍壮且武前年去年殺兩虎受賜黄金百兩歸
釃酒椎牛宴同伍意氣驕矜不可當自謂千人何足
數今年搏虎東城下虎亦慿陵肆其怒一抉将軍雙
目睛可憐竟作荒郊土烏乎勇不可恃利不可取汝
不侮渠渠敢侮汝不見東海之濵釣魚父白頭龍鍾
八十五
　評曰(語有/規戒)
　　題蔡将軍春擊毬圖
中都五月炎光薄旭日曈朧射金閣無風無雨好端
陽鼓聲鼕鼕動城郭
諸王閱武出東華打毬又是常年約宫扇齊分五色
雲天人坐擁青絲幙虎士嚴屯千衛兵毬塲千步平
如削綵門逺處放毬来萬夫馬上俱欣躍半輪缺月
地中生一點流星天際落衆皆努力向前趍苦心獨
取仍難掠武昌将軍稱絶竒膽氣從容有經略等閑
一擊過毬門四面騰聲總驚愕中官傳
㫖催賜金一沠鐃歌半空作百萬人中奪綵廽人生
獨有從軍樂從軍樂樂何如
賢王豈事為懽娯太平武備不可無乃知将軍美丈
夫雄才勇略應時須他年選将防邊隅論功直與衛
霍俱畫象麒麟徴此圗
評曰(徤筆縦横有與蔡/将軍意氣争雄長)
　　患足行
晚朝騎馬歸風雨忽蕭瑟中塗雖泥濘馬稳幸無失
到家下馬燈火眀妻子見我懽相迎開筵舉酒飲未
已刁斗城頭𫾣二更我因良馬蒙
君賜長恐官㚢踈餧飤寒槽芻粟夜頻㸔恩極那能
有全寐促燈下堂催上芻泥滑失脚嗔人扶倉黄不
知骨巳折始信人間無坦途烏乎生死固有時禍福
豈無命塞翁塞翁勿復論卧㸔楊花風不定
　　桃花歌次韻荅季翔
春来㸔花湏及早莫待韶光去如掃年年花發看應
遲㡬多狼籍𬒳風吹今年無風亦無雨千樹桃花紅
爛吐香塵繡轂動逰人流水瓊筵出歌女天氣艶陽
三月時倚闌吹徹王叅差百壷送酒莫停飲秖恐落
花辭故枝落花飄盡春無迹著意㽞春花可惜花開
花落一畨春與君莫作傷春客㑹須日日醉花前不
放閒愁到酒邊有花可㸔酒可飲但願以此終殘年
　　敬賦天馬歌
昔聞天馬不易得房星降精産西域雙蹄並截白玉
光一身渾染玄雲色雄姿非駻亦非騋八尺乃是真
龍媒天生權竒特神駿烏騅赤兎皆凡材風尾蕭蕭
耳雙聳萬里騰驤塵不動畨臣重譯貢中華黄金論
價如山重太僕飬之十二閒立仗暁聮鵷鷺班在廷
畫史皆國手乃為寫真傳世間當今
聖主修文徳逺裔窮荒俱混一不用勞師圍太宛年
年擬獻三千疋
　　敬賦白鷹
臣聞名鷹不易得衆中竒者色純白金眸星轉雪為
翎玉瓜風生觜如㦸天然逺自海東来論價可䡖雙
白璧鷹師調飬水食勻臂擎不敢離朝夕十月平原
百草枯野馬山牛俱辟易出籠一脫紅錦鞲随人指
顧無虚擲嗟㢤此鷹殊可惜奮擊真如萬人敵
吾王育之豈為事逰田要激猛士于疆埸
　評曰(天焉白鷹結句/皆磊落稱題)
　哀鴈吟
　　　隣有貞婦痛夫以刑死日夜號泣誓不再天
　　　余嘉其志為賦哀鴈吟
哀鴈復哀鴈雄雌不相違三春北去秋南歸年年稻
梁充汝肥汝肥曷巳時安知矰繳不汝随一朝弋雄
孤其雌雌孤殊可傷夜夜啼秋霜楚天空闊雲水長
誓不更逐群侣翔花間滿春塘不媿鴛與鴦
　　鷹鷄行
白日中庭忽風過鷹攫鷄雛半空堕誰家失之無䖏
尋家奴拾得如拳大毛血淋漓殊可傷性命幸脫飢
鷹膓山妻叮嚀勤餧飤愛護真如孤鳯凰錦毛漸長
雙冠聳可愛花隂闘時勇我雖老饞不爾烹留取年
年作雛種
　　射鹿行
雲夣澤中冬信早十月清霜凋宿草此地猶存古獵
塲周遭百里青山繞
吾王一歳一遊田麝香名馬青連錢𬗋絲垂韁黄金
勒紅錦裁鞍白玉鞭騎来獵塲世稀有馬首忽驚山
鹿走老麋皷勇獨當前群䴠甡甡總随後􁂍弓滿引
與月同白羽出挿生腥風廻身連發踣雙鹿左膘右
髃毛血紅妙手穿楊古無比嘖嘖懽聲溢人耳林深
伏虎莫敢行木末窮猿號不巳笳皷喧闐催解圍千
萬人中得雋歸行庖吹香出翠釡從官縷割誇鮮肥
大府分封鎮荆楚農隙年年須講武太平武俻不可
無萬載千秋作藩輔
蚓竅集卷六
　　　　　　　　　　雲間管　時敏　撰
　　　　　　　　　　　西域　丁　鶴年　評
　七言律詩
　　姚氏野春堂
野外茅堂不掩扉堂前風日散晴霏梨花門巷清明
近春水池塘燕子飛每約隣翁同社飲更從田畯勸
農歸眀朝我亦尋春去小試東風白苧衣
　　宴徐氏樓
高宴徐家池上樓座中賔客總風流東城美酒休辭
醉南國佳人自解愁晴日逰絲當户落暖風香篆近
簾浮歸時不用山公馬短棹春波正滿洲
　　荅呉髙士見寄
青鞋布襪木綿裘合是山中隱者流舉世可無劉越
石薦賢誰是吕婆樓秋風泖蟹年年上春水沙鷗日
日浮好為携琴幷載酒三高祠下放扁舟
　　和内兄金士㢘清明日荅張應辰見過
雨晴江路少塵沙有客尋春到水涯風細㳺絲低著
草日斜歸鳥亂穿花青山㡬處無新塜喬木何人是
故家倩得盤逰春髻子東風日日好将車
小雨䡖風寒食後一春惟酒是生涯過江不用歌桃
葉出郭先宜看杏花亂後此身猶是客醉中随處即
為家白鷗信我忘機事擬買滄洲一釣車
　　清眀感懐二首
十年宦學楚江濵老㬌垂垂上此身挿柳忽逢三月
節看花又過二分春青山風雨多新鬼白髮江湖少
故人東憶墓田千阜下可堪回首一霑巾
客裏逢春百感生况聽風雨過清眀楊花總是離人
恨桃葉都非舊妾情小引酒杯還易醉苦吟詩句却
難成不知誰是窮途者哭似當時阮步兵
評曰(使去國懐郷者見之/豈不蕭然有感于衷)
　　山水圖
青山何處躡崚嶒我擬幽棲乆未能深谷雨来雲正
合大江風作水如崩林中短屐行相引渡口孤航喚
欲譍今日未醒塵土夣披圖長嘯媿孫登
　　山水便面
宣和便面何從得畫史當時属有才𬗋翠峰巒天上
落青紅樓閣樹頭開羣賢似向蘭亭會一老疑從栗
里来評曰(畫外/之畫)安得從容隨杖屨䡖舟日繫水雲隈
　　人日偶興
宦逰江漢十經春白髮東風鏡裏新千里此身長在
客一年今日又逢人雨中柳色黄猶嫰氷後湖光緑
更匀藩府官閒如化國不知誰是葛天民
　評曰(以人日為化日府僚属為/葛天民可謂善變者矣)
　　禮部頒王府文官
誥敕次審理王敬徳韻
𬗋誥恭迎被寵光驛亭初日正蒼涼官坊錦織雲霞
爛
御榻文成雨露香九五飛龍當盛世太平鳴鳳在朝
陽羣公拜舞
天威近舉首紅雲是建章
　　元日和季翔韻
嘉節金門慶履端無風無雨萬人歡通班新例行中
使導駕常儀忝從官列仗纔廽燈影曙嚴兵未觧甲
光寒宴䦨歸去恩榮甚醉挿宫花上錦鞍
　　御賜西馬
金門蹴踏五雲開七尺權竒信是騋近自天閑頒賜
下逺從西域貢将来雄姿共擬千金價駿足争誇萬
里材昨日錦鞍新鞴出殿前立仗總駑駘
　　叅侍平靖州諸蠻次季翔韻
親王承
詔討南蠻三月星霜㦄險艱萬斛樓船上秋水千羣
鐡騎蹴寒山孔明謾說安夷俗馬援應慙入漢關十
二妖酋今盡縛皇華又報捷書還
　　軍屯十萬坪
玉帳秋臨十萬坪石家銅鼓夜無聲千團毒霧開山
寨萬竈炊煙起野營自信丹心能報國誰知白首厭
談兵中官催草征南捷龍燭生花剪更眀
　　丙寅元日軍中次季翔韻
羽仗森嚴午夜陳千官行殿慶新春四時佳節逢元
日甲子豐年見上旬鵠立乆叨居侍史鹿鳴今喜宴
嘉賔凱音歸及燒燈候一路東風火樹新
評曰(徂征有苗古所為難王師一出諸/酋授首非長于廟略能若是乎)
　　侍從朝亰還國舟中簡府僚
諸王入覲試功初
恩及吾　君慶有餘
聖語自天稱國稳臣心何地愧才踈四夷率服英風
逺九域同仁化日舒幸遇太平全盛際不妨白首曳
長裾
　　欽賦大将征囬
聖念蒼生重拓邊王師奏捷凱歌琁千營列栅天籠
野萬竈連山地湧泉(軍渇/遇泉)魚海于今歸版籍狼荒從
此靖風烟華夷一統文眀日共祝
吾皇億萬年
　　觀射柳贈陳僉衛琰
将種傳家属妙齡端陽射柳在
王庭馬㸔飛鞚如追電箭訝離弦若迸星度内等間
知中白眼中端的肯撩青含風細葛
君恩賜自咲吾儕字識丁
評曰(丁字甚/有風刺)
　　軍中寄潭府紀善楊應庚
奉使君初過武昌從征我已上渠陽雞聲風雨同為
客馬首雲山各異郷千里還家驚臘盡百年依世幸
身強相思恐有平安字好寄南来鴈一行
　　寄淞上友人
憶昔都門把臂時殷勤索我送行詩客邊頼爾能相
慰別後令人有所思芳草暮雲愁忽忽落花春雨鬢
絲絲東歸艇子如堪買㝎擬尋君泗水湄
　　送兄勉翁自鳯陽廽淞
把酒燈前醉復傾别離無限異郷情一身千里乆為
客百歲㡬時長見兄春雨園廬青草遍暮雲丘隴紫
芝生白頭遂我東轅日數畝圭田淂耦畊
　　題胡長史所蔵風晴雨嫩墨竹四首
記淂東林臘月栽虚懐今對畫圗𨳩碧雲何䖏忽飛
到蒼雪無聲欲墮来尚覺暮寒生翠䄂不驚午萝斷
瑶臺故園茅屋蕭蕭裏若箇家童掃石苔
萬个琅玕遶舍栽拂檐金翠曙光開尋常每萝鸞笙
下彷彿遥驂鶴駕来千尺洋州休製韈一竿嚴瀨獨
登臺白頭天與歸欤便短策行吟石逕苔
移得篔簹谷裡栽柴門蕭爽曉慵𨳩林慙我向當年
　　國醮禮畢送張真人還山
真人黄籙脩三日
聖主丹衷息萬機白玉印封
天表進𬗋霞衣惹
御香歸雙龍直向雲中見群鶴遥臨日下飛大禮已
成還舊隱耆山草木亦光輝(于時龍/見鶴来)
　評曰(全篇雄麗/真是唐律)
　　贈僧白庵
白庵道人脩白業一毫曽不染緇塵淨如片月真空
性閒似孤雲㓜寄身馬為䭾經行較逺鵝因聴法飬
偏馴東林縱有蓮花釀肯作攢眉入社人
　　靈鷲僧勤無逸奉使日本回授官聞欲見舉寄之
天宇寥寥一錫飛忽聞承
詔赴　􁂍闈山中書札三年别海上梯航萬里歸賈
島文章終釋褐曹溪弟子孰傳衣白雲出岫無心䖏
老我滄江理釣磯
　　題王秉正雲林清隱
青林白谷水雲郷隱者深居一草堂百道松泉當户
落四時花雨入簾香門前車馬紅塵逺座上琴書白
日長滿目故家風景在不須重畫輞川莊
　　春暉堂江夏雷道夫典儀奉母之所
綵衣五色絢晴光鶴髮康強在北堂結子蟠桃千歳
熟宜男諼草百憂忘孝奉慈親知愛曰忠承嚴訓要
傾陽晨昏定省無違飬誰得居官不離郷
　　竹鶴圖為醫士仵惠道題
此君風致極蕭閑合與胎僊共一班千歳影迷蒼雪
裏九臯聲在緑雲間平安莫謾傳書去徑造休教報
客還掛向芝房無點俗長年相對恱清顔
　　贈别郷友孫汝逹
故人契闊㡬經春千里停雲入夢頻下榻豈期今日
㑹分金寜忘昔時貧乾坤白髪詩名在風雨青鐙酒
量真别後音書煩見慰莫令目㫁楚江濵
　　附録汝逹見荅
　交契驚踰四十春每䝉存恤意頻頻能將宦逹安
　醇厚不鄙迂踈䖏賤貧青眼緫知郷義重蒼顔尤
　見道心真從今相别希相遇秖自懐思谷水濵
　　題陳士良棲霞軒
泉山一室閟丹霞舊是希夷道者家曉曰綺窓生五
色春風珠樹吐三花迎仙毎服青綃帔引夀時湌赤
水砂莫效昔人成痼疾從容好為誦南華
　　訪洪山海禪師用季翔韻
今朝立春風物熈東巖閣前尋逺師烟霞丘壑舊逰
處金碧樓臺新􁀌時東風官馬去何疾落日家童行
欲疲我亦清齋不飲酒與爾結社同幽期
　　送倉使楊宗彝廽沔陽
鴈䳱行中見孤鳯采采五色之羽翰平生自是抱竒
氣老大何曽辭小官新詩千首不起草生紙百畨能
寫蘭眀朝掛帆渡江去花落沔陽春雨寒
　　送長史司吏呉永中役滿還廣東
早春公舘柳條黄清暇題詩送掾郎白髮簿書官事
了青山風雨客程忙船從杜若芳洲發酒向桄榔小
店甞歸及墓田寒食後碧雲東望思茫茫
　　送瀘州判官孫彦搏
新除貳守向瀘川西上長江萬里船行李莫辭為客
逺判花政喜得君賢官塩歲汲千家井火米時收五
月田緩帶從容有佳興寄詩細寫薛濤牋
　　送李雲仲之蓬莱丞
蓬莱縣裏神仙宅今日之官獨爾清張鷟文章多中
選李紳才業乆知名沙門風雨龍腥過海市樓臺蜃
氣成報政重来應有約上林三月共聽鶯
　　送僧溥天淵東歸
千里孤雲一錫飛西来問法候傳衣㡬聴絶壑猿聲
過又踏空山虎跡歸離垢已應無黒業随縁只此是
玄機半霄峰下棲禪處莫待巖花老石扉
　　送寳曇應禪師逰峨嵋廻金陵
峨嵋峰頂絶崚嶒不離塵凡不易登太古雪消丹壑
裏普光天在白雲層神鐘日報齋堂飯聖火宵眀佛
殿燈六載下山非苦行怕人云是再来僧(師是義斷/崖再来)
　　送廬山福上人
東林卓錫㡬經春瀑布源頭自在身陶陸舊為方外
友宗雷元是社中人過溪一咲千年事浮世重来㡬
刼塵江上相逢又相别野花何處問通津
　　和鶴年丁先生宿東巖韻兼呈洪山海禪師
借榻東巖第㡬層山中主者佛圖澄浮榮過眼寧非
夣清苦前身本是僧齋罷雲扃時聴講詩成雪屋夜
懸燈虎溪有約仍三咲自媿爲官老未䏻
　評曰(于孤苦中翻出一叚清/致亦足少慰窮愁矣)
　　和季翔韻簡洪山海禪師還山
八載歸来說苦空禪心只與舊時同賣将薪去誰家
事種得松成㡬許工雨露無私霑
帝澤山林有道振宗風半霄巖下行吟處秋色還歸
杖屨中
　用季翔韻題胡長史所蔵東坡墨竹
剰水殘山雪後時韈材貌得嵗寒枝歸来内署曽持
燭忘却南溪有賦詩岷谷秋隂雲冉冉湘江春碧雨
差差展圖如在千竿裏六月涼飊灑鬢絲
　　謝賜虎肉饅頭
彤弓親射東山虎細臠籠炊賜百官昨日雄威猶可
畏今朝和氣已成團庖丁尚慮風生机倀鬼應驚雪
在盤賸種官田千畝麥屯家犬豕夜平安
　　題脩江王玠西山舊隱圖
君家舊隱知何處遙隔脩江𬗋翠岑金碧畫圖聊慰
藉烟霞丘壑待登臨水花凝露魚依渚山葉鳴風犬
吠林布襪青鞋歸及早莫教猿鶴怨驚深
　　觀音蓮
不假淤泥一點栽五銖衣似藕絲裁碧雲幢下分眀
見白月輪中自在開根向旃檀新植得種疑鸚鵡舊
衘来當知五十三叅外示現應須有善財
　　雙竹
■立亭亭並出林不於千畝竸繁隂雲霄毎引鳯凰
下風雨或作蛟龍吟夷齊同隱髙節在皇英對泣遺
恨深評曰(形容/逼真)何當分箇漁竿去獨釣渭川烟水潯
　　紙被
萬杵霜藤練色勻卷舒一幅净無塵梨花夜暖雲迷
夣柳絮春寒雪滿身未怪青綾䏻見妬也勝臼㲲尚
欺貧五更聽徹金門漏得似山林晏起人
　　木芙蓉
渚宫仙子耐清寒笑倚西風臉渥丹絳節三朝瓊作
珮霓裳一曲翠為盤夜霜漁屋燈前見秋水人家畫
裏看可惜繁華易惆悵錦官城上夕陽踐
　　月中桂
上界誰将此樹栽廣寒髙處古香来根從天地分時
種花在山河影裏開白兎守株依貝闕青鸞衘子下
瑤臺不知斫盡呉剛斧天上浮雲變㡬廽
　　燈花
不假天工雨露栽銀缸火暖自然開兩莖朱草含烟
秀一朶紅雲度水来春色半浮珠蓓蕾風情中結錦
胚胎眀朝喜事殷勤報莫遣芳心一寸灰
　　和左長史史秉賢詠炭
大櫟山中斬不存青山白屋坐来温晴生五色雲霞
氣春活千年鐡石根積雪深時神獨王繁星迸處勢
如奔吾生違道難依世三斗逢人亦易吞
　　松牕聽雨為西安楊公圭賦
草堂千箇種長松好雨時来𬗋閣峰聲到風枝驚睡
鶴勢廻雲壑起潛龍暮樵隣父歸應濕晨汲家僮出
更慵且喜官閒清兩耳逢人莫說大夫封
　　白雲􁨀
　　　富春胡清之隱居蓆帽山甞名其室曰白雲
　　　􁨀既殁其子去華不忘其親乃繪為圖以寓
　　　羮牆之意故為賦詩以慰其孝思云
蓆帽山人隱澗阿白雲深處有行􁨀忽驚仙化從龍
去猶想神逰與鶴過門外海濤翻白石屋頭山雨落
青蘿太行千載如今日目斷孤飛淚更多
　　寒食
三月東風大放顛今年為客倍凄然杏花時節偏聴
雨寒食人家不禁烟千里故郷愁共逺一春白日夣
相牽天涯草色青青處秪憶千山墓下田
　　次韻寄洪山海禪師二首
杖錫西来住此山道塲新構未曽間寳鐘鯨吼神功
在金刹翬飛佛運還大法固應超物外勝縁初不離
人間千年香火今重見只在圎機一轉關
履跡經年不下山山中清事属僧閒日髙香積齋初
𣪚雲滿松牀定未還佛法三乗天廣大禪心一月水
中間㡬時撥芋灰邊坐細話無生第一關
　　季翔弟惟學自嘉禾来武昌省毋及其還也賦
　　詩為别乃翁清江先生有文集行扵世惟學婿
　　于沈氏云
烟波樓下上行艖小暑董風擬到家二陸弟兄尤俊
偉三蘇父子總才華評曰(用事的/當得體)親闈正舞衣多綵
甥舘應占燭有花媿我蓼莪詩乆廢况堪頭白尚天涯
　　對雪
半年南國不雨落一夕北風吹雪来城中米價政爾
貴江上梅花空自開騎驢朝士曉未出射虎将軍夜
不廽寒齋獨坐更愁寂飢鳥下啄青莓苔
　　呉善存侍父勤翁来府中教書復還郷迎毋
逺侍而翁入講帷又迎阿母向慈闈江亭駐馬梨花
發春水行舟燕子飛三接恩光新禮幣一門經術舊
儒衣重来具慶髙堂上夀酒頻頻送夕暉
　　大别山
南紀名山壮楚關虎蹲龍伏大江灣登臨興在風雲
外䟽鑿功存宇宙間二水合流通漢沔一峰特立控
荆蠻澗毛清薦虚祠下惆悵何人繼克艱
　　黄鶴樓
黄鶴西飛去不廽青山髙棟自崔嵬當年賣酒人何
在今日題詩客又来舟繫城邊官柳發笛吹江上野
梅開白雲只在闌干外安得乗之遍九埃
　　北榭
舊家行樂小亭臺珠箔青山罨畫開花月當時人已
𣪚柳風今日燕還来舞鈿猶委宫牆草步障曽過輦
路苔一代繁華易銷歇白榆霜冷鴈聲衣
　　吕仙亭
道人高坐朗吟亭古蹟因知此地靈劔氣飛来湘水
白笛聲吹入楚山青階前丹棗何年熟枕上黄梁㡬
日醒快我登臨塵事隔摩挲蒼蘚讀碑銘
　　石鏡亭
武當祠下仙人鏡纎塵不染絶晶熒㸔来終夜似眀
月知向何年曽隕星天上孤鸞還舞影山中百恠敢
逃形偶因登覽坐良乆清光照人如夣醒
　　􁅪未初度和季翔見夀
日華初上萬年枝官滿雄藩未許辭初度今朝猶是
客老来多累又添兒黄花醉我留連酒白雪驚人唱
和詩珎重同袍交契在十年一日共襟期
　　題史仲愚舍人終南山色圗
長安壮觀是終南千里秦川盡蔚藍過雨丹青開絶
壁浮空𬗋翠結層嵐八關地設東西險三谷天分混
沌含待得錦衣歸去日看雲好鑿石為龕
　　重賦胡清之白雲􁨀
幽居逺在白雲隈絶逕縈紆長𬗋苔芝草齋房春雨
閉松花牕户晚風開漫疑世外神仙侣誰識山中宰
相材今日披圗重感嘅海天何處鶴飛来
　　江夏劉名才及子陟皆以醫鳴于時鶴年丁先
　　生徳其愈病索詩贈之
大隱為醫在市㕓千金祕訣自家傳昔時曽起龍歸
海今日還将鶴引年舊煉丹爐留宿火新開藥圃灌
春泉一門父子神仙似何必壷中别有天
　　題醫士張孟安懶􁨀
青年與世似迂踈一室全勝水竹居雲到榻前應共
宿草生階下不教除任從野老常争席無奈隣人數
借書賣藥飬親甘㫖備何曽頭過一旬梳
　　哀鶴年先生女兄月娥死節
　　　月娥帥娣姒女婦共十人死于水葬蕪湖之
　　　黄池里父老題曰十女墓金華戴叔䏻先生
　　　為銘詩
姊也從容賊䧟城全家殉節萬人驚魚龍應護貞魂
在犬豕難虧大義眀世上千年名不泯水中七日面
如生至今合塜黄山麓霜月蕭蕭夜共清
　　題審理正蔡原輔練林墓圗
藩府同袍十二年練林那忍見新阡親闈夣逺風烟
外旅櫬
㤙深雨露邊表石雖無翁仲貴居廬已有子孫賢哀
余東望千将淚老去何時灑墓田
　　哭鍾伯紀先生
杖䇿来從淛水東飄飄意氣欲淩空曽經捫蝨談天
下㡬向聞雞起夜中魯酒也須佳客共商歌直與古
人同所知已逝音誰賞絃絶秋鴻膝上桐
　　和謝鶴年先生見夀
秋色南山曉共妍今朝初度㑹羣賢清尊談咲同為
客白髮風流半是仙目覩鳯麟當盛世齒随犬馬待
餘年過情佳句煩稱道自愧迂踈敢浪傳
　　叅侍赴
　　京廽國
聽漏曉辭
丹鳯闕停舟晚傍白鷗沙雲歸林麓迷樵逕潮落江
汀閣釣艖秋後青天無過鴈霜餘紅樹有啼鴉年年
何幸叨陪從秪愧西風兩鬢華
　　黄石磯阻風
老我平生江海量此行不覺為銷魂黒風怒若千鼉
吼白浪顛如萬馬奔行客㠶檣廽浦溆居人烟火失
朝昏千金亦有垂堂戒况是餘生荷
主恩
　　題陸伴讀闓所蔵范寛山水
華原真蹟人間少不是故家無此圖百谷泉聲猶噴
薄萬山雲氣欲模糊年深更覺精靈聚價重寧論性
命俱退食從容頻借㸔此身何必到蓬壷
　　陸氏滄浪漁隱
子是天随㡬葉孫家蔵釣具至今存秋風鱸美時供
饌春水鷗閒日到門泛宅豈殊居甫里放舟莫擬入
桃源濯纓濯足都休論且對青山倒一尊
　　定齋爲張孟安賦
知止應無俗事關焚香清坐對南山舊栽靈藥須頻
採新註丹經不用刪芳草池塘春水滿落花簾幙午
風閒此中半席䏻分我老去逍遙杖屨間
　　送監生馬駿赴　亰
黄鶴磯頭上驛船柁樓撾鼓下晴川客行二月梨花
後人别東風燕子前
𬗋極龍飛居九五滄𬈑鵬擊起三千只今豋用俱才
傑好著勲名及壮年
　　題齊安董昇松雲軒
幽居長松一百箇滿室白雲終日飄影連遙漢集龍
氣音合清颸諧鳳韶采苓道者毎相過結巢仙人還
可招涼隂六月不知暑坐看甘雨傾天瓢
　　過龍泉山
夾口青山四面来山重拱挹水縈廽千年勝地龍泉
湧一日佳城鳯穴開佛子嶺頭雲擁樹仙人石跡雨
生苔嶽靈應為長呵護五色光生𬗋翠堆
　　華亭錢全慶餘先生奉别廿餘年甞辱垂問因
　寄謝之
郷里衣冠獨老成秖将清白度平生著書巳續雲間
志賣藥寧逃世上名斗酒長歌心自適孤燈細字眼
逾明愧余竊禄
王門下千里何勤月旦評
　　敬和
　書堂新成
華構新成講席深河間禮樂重推尋南榮日晷三冬
近東壁星光午夜臨黄卷聖賢常對語青燈
兄弟乆潛心
金枝玉葉承家訓都在青年惜寸隂
　　過皖城弔余忠宣公
元戎百戰守孤城千里蚍蜉絶援兵堡鄣有方文且
武簡編無愧死猶生神来遺廟乗雲氣鬼哭空江襍
雨聲尚憶李侯幷逹帥一時忠義属科名
(逹兼善狀元為淛東元帥死干海/李子威狀元為江州太守死于郡)
　　奉寄茅山道士求香茶
茅山歲歲摘先春礞石霏霏磨作塵玄露十分和得
細𬗋雲千片製来新頰車味載䏻消渇鼻觀香傳即
嚥津若得清風生兩腋便從羽節訪羣真
　伴讀周庠求題其師叙南游克成先生雙溪草堂
聞道雙溪似瀼西草堂小築足幽棲楊雄竒字知誰
問杜甫新詩漫自題滿座荷風魚躍浪一簾花雨燕
争泥白頭無意蒲輪召只恐文光動壁奎
　　題謝生草塘書舍
芳草横塘隱者居長年閉户只觀書門前水煖生科
斗座上芸香辟蠹魚力學豈知清苦處夣吟多是黑
甜餘宣城風致于今逺為愛雲仍玉不如
　　閱耕軒(乃郷友陳景祺員外父傑翁軒名也)
瑤溪一曲繞田廬日對耕耘自讀書淳俗無虞那佩
犢豐年有夣每占魚頃筐敬饁朝烟裏短杖徐行夕
照餘㝡愛後昆勤播穫始知經訓在菑畬
　　荻港雨行
昨朝楚㟁喜秋晴今日呉船雨裏行人事天時何可
測青山白水總關情乆知􁋼與沙鷗冷那得身如野
鶴輕怪底石尤風太惡空勞百丈進脩程
　　早朝和呉教授韻二首
大廷禮樂遵周典盛代衣冠邁漢儀一統河山開景
運九州民物樂清時遲遲化日行黄道郁郁卿雲藹
赤墀蟣蝨小臣無以報萬年
宗社祝鴻釐
月轉西城禁漏遲千官隊隊入朝時班陪冠珮聮鵷
序樂奏簫韶覩鳯儀雨露極知
㤙似海草茅深媿鬂如絲䕫䕫何敢忘
君敬一寸丹心在緝熙
　評曰(以治世之音討/清朝之盛豈賈幼鄰之流亞欤)
　　次韵有懐周府奉祠宋季子
故人為別動經年况𣸪祠官久不遷白髮交游惟我
舊清時文物尚君賢怱怱過萝随胡蝶旳旳歸心在
杜䳌無限相思千里外暮雲春樹兩茫然
　　送頋謹中赴　蜀府紀善
憶昔論交並黒頭那知一别歲如流暮雲春樹㡬千
里風北枝南二十秋宦海有時思往萝醉鄊無䖏著
閑愁慰情書剳煩頻寄老我年来倦倚樓
　　送曹公啟
金聲楚楚見雄詞玉質温温識令儀春水鵞羣當墨
沼曉星雞語㫄書帷忽驚滄海遺珠久始覺青雲薦
剡遅今日鵬程應九萬別情不盡送行詩
　評曰(黄文獻公語曰文章莫難于詩詩莫難于唐/律今觀集中五七言律軆製嚴整或間出新)
(語亦𣸪清復豈非淂/文獻所謂難者欤)
蚓竅集卷七
　　　　　　　　　　雲間　管　時敏　撰
　　　　　　　　　　西域　丁　鶴年評
　七言長律
　　審理正蔡原輔遣子還天台省親
郎君烏帽越羅衫文采温温自不凡大父髙堂垂鶴
髮阿翁上府署氷衘閒情白日佳山水雅操清霜古
檜杉公舘揮毫知有暇客庖食蟹喜無監宦逰遍歷
長途轍歸省俄揚極浦㠶水暖船頭魚潑潑泥融江
尾燕喃喃彩虹遙貫詩連軸𬗋氣髙騰劔在函行李
異郷過赤壁㸔花故道入黄巖國人共識張曽子隣
叟争迎阮阿咸拜舞重闈通逺問平安須早寄魚緘
　　題藍山簿天台陳仲素先隴圗
孝子之官萬里途臨行貌得夀蔵圖赤城親舍雲多
少黃葉人家路有無雙石效竒華表立一峰㧞秀錦
屛紆地存牛跡曽眠處山擁龍形正向隅燁燁靈芝
生百本森森喬木長千株青天忽下過門鶴白日仍
飛累土烏有客束芻将適越無人掛劒更歸呉年登
老圃收松子秋薦思亭採木奴入里上官知下馬卜
隣故老候歸鳬榮知衣錦風雲遂恩及焚黄雨露殊
且喜子孫供祭掃不愁翁仲沒榛蕪哀余東望干将
下寒食梨花酒一壺
　　題典儀柳以臨九鸞白雲圗
清郎今是
楚儀官鴈蕩雲山畫裏觀山似青鸞来九箇雲非蒼
狗變千端倚門斜日楓林晚拄笏髙烛草閣寒庭樹
鷄鳴思問寝江庖魚美阻承歡桂因招隱烟叢老萱
解忘憂露葉溥溪上樵歸風且便源頭童汲雨初乾
烏犍耕後曽秋穫白鶴歸時及晚餐東里遷居逢孟
毋西隣醵社祀丁蘭天邊見鴈歸心切月下聞蛩旅
夣殘
𬗋誥㝎應来絢爛綵衣重得舞盤桓板輿前引行花
徑竹杖旁随過藥䦨春酒髙堂介眉夀更圗家慶後
人看
　　九曲山房為寧波史孝子賦
四眀髙士好山房雲磴烟林隔渺茫小逕到門通窄
窄流泉繞壁聴浪浪幽居宛似清風屋别墅渾勝華
子岡漁入誤迷源口路樵歸分坐石邊牀傷烏群集
慈親墓吊鶴雙臨孝子郷芋栗早收防歲歉蘋蘩預
採備秋甞故交天上青雲逺髙隱山中白日長秫米
夜舂催釀酒松花曉折常焚香自知栗里多栽菊誰
復成都别種桑念我故園三泖上㡬囬落月夣荒涼
　　和韻過彭澤懐靖節先生
官船晚泊潯陽郭把酒長懐靖節賢腰折竟辭彭澤
米眉攅寧種逺公蓮歸来松菊開三逕老去柴桑受
一㕓晉代衣冠誰避世劉家社稷自書年雖云富貴
非吾願已有清髙獨爾傳千載令人弔遺跡好山青
立縣門前
　　射虎行
　　　鄂城之南山有虎為害其威暴甚獵者咸莫
　　　敢攖
王聞之挽弓上馬一發斃之民皆稱慶禦災捍患古
　　　人所重臣職在紀述不敢不書時洪武丙子
　　　仲冬既望也
黄草玄冬多虎踞青山白日少人行
君王勃起英姿奮衞士前驅猛氣横弓挽蛇皮如月
滿箭飛鵰羽若風生弦開應手神應助鏃貫當心鬼
亦驚腥血濺時班尾折倀魂落䖏錦毛傾逰兵警衆
銅龍吼歸隊催程鐡馬鳴一路塵埃天已冥千營燈
火夜初明從今境内無驚擾犬豕村村樂太平
評曰(除害衞生寫出仁者之勇/可見筆鋒與矢鏃爭銳矣)
　　敬和畫碧桃詩韻
風流畫史惜年光寫出宫桃異衆芳深淺舊紅渾改
色䡖盈新碧倍生香佳人金谷顔如雪阿母瑶池鬂
已霜不與杏花爭艷冶肯随栁絮効顛狂靚粧姑射
花鈿小緩歩飛瓊玉珮長勾引流鶯窺翠幙留連戯
蝶繞華堂題詩細詠情何極呼酒相㸔醉不妨帶露
一枝尤瑩㓗絶勝湯餅試何郎
評曰(詠物詩形容精緻至此非自家/筆頭上有五色花者不䏻也)
蚓竅集卷八
　　　　　　　　　　　雲間　管　時敏　撰
　　　　　　　　　　　西域　丁　鶴年　評
　七言絶句
　　脩竹芙蓉
水僊小隊自成雙裊裊霓旌引翠幢一夜湘君頭盡
白西風離思滿秋江
　　題玄真詩意圖
千峰雲氣涌如泉逺樹微茫斷復連秪有大夫橋下
路青山都属釣魚船
　　畫扇
南州六月暍欲死一見新圖眼遽眀何處長林雙樹
下矮牀茅屋聽秋聲
　　題秋江漁釣
蒹葭霜落水無埃野艇維堤晚未開為愛青山不歸
去橋頭遮莫大夫来
　　題倪元鎮先生小㬌
泖上相逢記昔年風姿曄曄似神仙如今看盡渾疑
夣春樹雲林一惘然(先生自號雲林生)
　　墨桃花
武陵仙子絳綃裳愛向春風試艶粧一自别来顔色
改可堪憔悴見劉郎
　　墨竹
喚取官奴秉燭人韈材休惜為傳神不知誰鼓湘靈
瑟千里秋風别恨新
　　題僧翠竹蘭若
斗室秋隂不受塵箇中只許著閒人欲知一體俱無
象莫認青青是法身
　評曰(語有/悟入)
　　贈别
草色青青漢水新異郷聽雨怕逢春客懐不是今年
惡頻向東風送故人
　　題中書舍人朱孟辯墨竹
楚楚郎官玉雪温朝回緩步出
金門揮毫寫得縣崖竹都是中天雨露痕
　　侍從如
　　亰道經廬州見桂花
山路秋花若箇栽天香逺迓馬頭来中官折入
君王手不負西風一度開
　　贈洪山霖蔵主
上人典蔵東巖閣閱盡西来貝葉書秋水蓮花千百
億一蓮花上一真如
　　送聞侍者逰方
習得僧儀巳絶群龍門宗㫖更多聞飄然一錫諸方
去踏遍青山萬里雲(侍者龍/門髙弟)
　　叅侍征南道中
一溪水清石可數千峰雨来雲亂行馬蹄踏踏秋風
裏無數好詩吟未成
竹寨驛前山水清官船夜泊近行營客程一月秋隂
裏誤聴湍聲作雨聲
秋行一月多逢雨路入南荒總是山烟火人家何處
覔鷓鴣啼在石林間
　　書松雪翁墨蹟後
呉興翰墨人閒少白壁黄金價盡低今日鷗波亭下
路王孫何處草萋萋
　　詠菊八首
花神百斛釀秋香滿注流霞九醖觴令節無如天上
好願稱千夀慶重陽　右𬗋霞觴
黄金地上有名花開向千秋冨貴家不比夀安紅與
𬗋紛紛只解競春華　右黄牡丹
越娘初試素羅裳愛向秋風學靚粧一夜不勝瓊珮
冷晚香亭舘有新霜　右白西施
盈盈宫額半塗黄不減花前舊様粧笑殺阿嬌金屋
貯香衾寒怯夜来霜　右黄西施
不逐春紅淺復深千枝小朶爛於金若教開作翻堦
艶辜負風霜百煉心　右金芍藥
秋水池頭㸔闘鵝霜毛零落粉香多不知滿地誰收
拾剪作寒花照碧波　右剪鵝毛
一簇竒花上苑栽綵雲堆滿辟寒臺應将重價論千
餅買斷秋光二色開　右𬗋金團
花比宫袍一色黄上林開處占中央臨軒長荷
君王賞帶得天家雨露香　右御袍黄
　　紀夣
小宴初䦨罷玉笙東風庭院好春情流鶯啼過樓東
去一樹梨花正晚晴
　　過應山縣
百里郵亭路更遙馬頭黄葉亂飄蕭兵餘何處尋遺
跡千古清風渡蟻橋
　　題米南宫畫
碧樹𪷟𪷟雨氣含亂山重疊大江南短橋何處人家
近多是當年海嶽庵
　　題墨梅送弟同生廽淞兼憶兄勉翁
汝初髫齓我離郷今日驚㸔過我長老去可堪為汝
别楚雲呉樹鴈行行
歸去看花似見兄碧雲紅葉暮山横東流黄鶴磯頭
水不盡秋風送弟情
大兄一别經三載昬眼裁書兩淚含為說白頭千里
外時時心在𬗋芝庵(先隴也)
　　京中懐季翔
百壷佳醖透隣香出水新魚滿尺長阿母微醺孫在
抱芙蓉湖上好秋光
官柳烏啼曙色催滿衣風露早朝廽歸期想在重陽
後為報黄花緩緩開
　　夣成
大溪溪上清風屋小草幽花分外香白鶴一羣飛不
定萬株松下讀書牀
　　題郷友胡士文所蔵小景
十年不見故園春盡裏題詩半古人老去風流渾減
盡東風花鳥易傷神
　　郷友顧謹中以山水圗題詩見寄依韻荅之
九點呉山夣裏青逺烟踈樹晚冥冥何時買得螭頭
舫秋水菱歌泖上聴
　　牧牛圖
四海熈熈大有年青山牛牧夕陽前誰知六國黄金
印不及秋風二頃田
　　江夏奚翁自號竹隱既殁其子瑄寫竹隱圖以
　　寓孝思因題二十八字以慰其意
孝感坊中孟氏隣為親寫竹倍思親百年霜露凄其
意不獨當時泣笋人(瑄居孟于㳟/孝感坊側)
評曰(用事親切措辭淳雅諸/絶句中此為第一詩)
　　江行
人家近水磨茶香江影船頭古塔長縦有琵琶舊時
月肯将清淚落尋陽
千里江行快雪晴白銀為海玉為城舵樓髙處看山
興又比常時分外清
催舟三日鼓鼕鼕千里江程百丈中兩岸青山看不
盡此行未厭石尤風
三江風起白鷗飛逺水征帆一片歸恠底黄塵涴吾
足白頭未得上漁磯
　　枕上
卧病兼旬不下牀小庭花落燕飛忙禁中文墨如山
積不道閒時日許長
一簾飛絮晚悠悠春去光隂肯暫留可恠飛来雙燕
子替人閑說許多愁
　　飬鴨
一羣花鴨東湖上朝放春波晚自来添得癡兒書懶
讀持竿一日看千廽
　　季翔小疾在吿聞編所作因寄一絶
花竹林牕筆硯清初秋一雨便涼生錦囊平澹詩千
首近日新編㡬卷成(季翔有詩/名平澹集)
　　題唐馬圖
立仗纔廽脫錦韀奚官騎出飲清泉眀朝若從長楊
獵應試君王七寳鞭
　　題寧波樂節婦卷(其夫觀儺/船溺死)
歲俗儺船渡未休孤燈白髮㡬多愁至今九浹江頭
水不盡當年妾淚流
　　出郭
二月東風雨脚頻杏花消息未全真今朝出郭看晴
景野色江光總是春
　　和鶴年先生訪𥙷衲和尚詩
半霄峰頂擁丹霞兩䇿登登豈憚賖老衲倒穿迎户
外山禽啼上石楠花
　　丁丑七月叅侍舟中
水邊踈草度螢光天際微雲過鴈行坐待海風吹月
上舵樓髙處不勝涼
夜雨前山曉未開午潮孤渚晚初迴東風不住吹三
日無數江帆出夾来
蘋末涼風起白波一生情事負漁蓑老来偶得看山
便日日江行不厭多
　　寄陸伴讀闓
朝廽不放寸隂閒十日工夫畫一山我有越箋光若
練待渠清暇寫荆關
南軒瀟灑紙牕明曲几方牀事事清暇日相過不騎
馬幅巾野服杖藜行
　　題畫
我家住在澱湖東風景依稀似畫中白首曵裾歸未
得鷗波千頃属漁翁
　　黄州畫史王炳文自號臨臯漁隱
短棹煙波學釣徒秋風舉網得鮮鱸㡬時說與吾郷
味爲寫坡仙赤壁圖
　　題寧波胡公鼎雪巢
虚白巢中徹夜眀寥寥孤鶴夣難成竹爐火暖茶香
裏人比梅花更自清
　　江夏奚瑛以進士出宰武城其兄瑄作鵠山秋
　　思圖寄之索題爲賦絶句一首
每懐難弟有難兄貌得家荘寄武城千里鵠山秋色
裏異郷多少故郷情
　　荅僧南洲冩梅見寄
廿年不見老花光寫得繁枝逺寄将一自斷橋相别
後暗香㡬度月昏黄
龍門寺裏梅千樹開遍山南水北荘今日老禪頭巳
白寫来無色更無香
　　題呉教授所蔵郭奉祠子虚墨梅
郎官逺寄一枝春寫得冰花箇箇真黄鶴山房眀月
夜暗香踈影屬詩人
羅浮道士是前身愛冩江南雪裏春今日香魂招不
得看花一度一傷神(子虚巳殁/𥘉為黄冠)
　　題陸二闓墨梅
青禽枝上月如霜夣覺羅浮欲斷膓却憶故園池舘
裏看花一月不燒香
　　題銷寒梅圗
日影纔将一線加綵毫呵凍染冰葩直教消盡南枝
雪却向春風看杏華
　　題奚瑛鵠山書屋
黄鵠山家城裏居一城金帛赱商車老夫獨數賢兄
弟閉户韲鹽讀父書
　　書山谷道人詩帖後
詩因得法䏻追杜書自名時巳配蘇今日尚餘真蹟
在月眀滄海見珊瑚
　　雲林先生小景爲李至剛叅議題
故家池舘錫山阿門逕寧容俗士過清閟閣空詩社
𣪚蛛絲牕户落花多(清閟閣先生蔵書盡之所落/花蛛網先生詩會中題也)
　　呉農四時歌
家有田廬泖水東門前九朶翠芙蓉隣翁報我田官
至眀日花朝候勸農
浜北浜南雨一犁隂隂桑柘鵓鳩啼木龍閑掛茅簷
下百畝新秧已挿齊
種得紅芒與白秈五風十雨似堯年髙田無旱低無
潦多辦今年賽社錢
東隣社鼓接西隣酒滿槽頭稻滿囷官稅巳輸私債
辦白頭甘作太平民
　　題葛稚川移家圖
逺從勾漏覔丹砂服食長年髩不華從此上昇當㧞
宅何勞䟦渉又移家
　　彈琴小景
自曵長𥚑兩髩斑乆忘流水與高山而今重理絃中
操　天賜殘年半日閑
　　題鄞江蔡胄松牕讀書圖
門外黄塵隘客車林中白日静吾廬一牕松影清風
裏讀盡家傳萬卷書
　　嘗榴
錦苞擘破萬星攅顆顆紅堆碼碯盤若得美人纎手
送尊前一洗腐儒酸
　　嘗柑
牙盤滿貯洞庭霜入爪霏霏細霧黄老去風流渾忘
却擘来三日手猶香
　題奚瑄雲山佳處
羣峰競秀遶儂家流水當門石逕斜閉户不知春已
去白雲滿地落松花
　　　　　■所撰陸仲益㫁事墓銘其子闓求
　書于後
平生忠義氣如雲諸子鵷鸞又出群喬木故家今絶
少清風千載玉堂文
　　森玉軒爲醫士徐璉賦
武昌髙士能醫俗萬箇琅玕繞舍栽一逕清風容直
造掃門聽我珮聲来
　　過池陽
青山㦄㦄過池陽秋水蒹葭露巳霜文選臺荒千載
後西風吹雨墨猶香
　　錢家灣夜泊
千里江程百丈中磯頭日日浪掀空客杯易醒愁難
寐半夜推蓬數問風
　　夜泊鸌港
去去歸程泝急流打頭風起又維舟不因采石千罌
酒那解青山萬古愁
　　晚宿盤塘
旅行今夜宿盤塘江路無如此驛長詩句到家吟未
了載将山色上歸航
　　次韻青山夜泊
滄江木落水多灣一月舟中飽㸔山明日到家牽世
務閒情猶在白雲間
　　辛巳中秋
客邊歳月去如流夫婦他郷共白頭今夕一杯湏盡
飲人生能得㡬中秋
　　棄瓢圖
■瓢棄後耳纔清寵辱人間總不驚今日箕山吊陳
跡千岩風水自秋聲
　　題畫
柴門春盡動鷗波樹色山光雨後多老去無官䏻自
在醉眠江閣聽漁歌
三泖東頭浴鵠灣我家政住水雲間一從失脚黄塵
裏不及蕭然此老閒
　　畫雞
蚤歲書窓共寂寥㡬聴風雨夜蕭蕭曵裾今向
王門老猶頼司晨朔朢朝
評曰(五七言律至晩唐氣漸衰靡不可為法人所/共知惟絶句詩至晚唐所作尤為精緻而知)
(者極少宋人不得其門而入元人惟龍麟洲/范清江虞青城得其三尺餘者或日一至或)
(月一至間得之而不純今觀集中諸絶句/詩俱有法度豈非甞私淑扵三公者乎)
蚓竅集卷九
　　　　　　　　　　　雲間管　時敏　撰
　　　　　　　　　　　西域　丁　鶴年　評
　六言絶句
　　墨蘭
青草三閭亭下蒼梧二女祠前欲采幽芳寄逺月明
秋水娟娟
楚畹光風曉泛湘臯泫露秋零我欲紉之為佩幽懐
挹此芳馨
　　題墨梅送友人
黄鶴樓中玉笛看花吹徹春聲一别故人何處江南
月落參横
　　應山道中
櫟木千株葉落梅花一樹香来從騎休吹羗管山中
野鶴驚猜
蚓竅集卷十
　　　　　　　　　　雲間管　時敏　撰
　　　　　　　　　　　西域　丁　鶴年　評
　五言絶句
　　畫菜
白白霜根嫰青青雨甲鮮蒼生無此色四海正豐年
　　重九呈兄勉翁三首
異郷重九日難得好懐開細把茱茰酒殷勤勸一杯
千里同為客驚心節序催遙思故園菊今日為誰開
白頭難會面今日况重陽第恨長稱夀年年在異郷
　　初度日復呈兄勉翁三首
客裏逢初度艱難老弟兄一杯稱夀酒多少故郷情
勸酒重持杯杯深喜不辭願将今日意同保百年期
黄花開未了緑酒釀来新頭白䏻歡聚吾郷有幾人
　　送樂長蔣法宏母憂南還
昨日郷書至萱花悴北堂東風兩行泪逆水到清湘
　　江行三首
晚過三江口江空水急流船頭燈火起只尺是黄州
野色含江薄沙痕帶水長東風無白浪容易下蘄陽
　樹微茫裏江流浩蕩間舵樓烟雨重不見九華山
　　江霧
著水飛䡖雨随風灑暗麈棹歌纔只尺不見棹歌人
　　夜坐
髙齋坐来乆中宵月上時家僮初睡覺驚報早朝遲
　　小景
薄宦鬢成絲郷山入夢思抱琴松下者政似在家時
蚓竅集卷十終
　跋
　右永樂中楚府刻本管時敏蚓竅集十卷半葉十行行二十字
　詩以古今體類次前後有土風精喜越谿艸堂文水道人諸印
　審是義門何氏故物卷六第六葉第二十葉義門據別本摹寫
　持以校四庫全書著錄本實遠岀庫本上如卷三從征古州蠻
　迴途紀驛二十三首此本大題後繫以小題如右發靖州右洪
　江右安江等皆小題也蓋刊時先詩後題故以右字識之庫本
　旣悉删右字而原詩序次仍而未改於是前首之題未有不誤
　爲後一首者此一事也卷十重九呈兄勉翁詩此本三首俱全
　庫本脫第二首又初度日復呈兄勉翁詩三首庫本全脫此外
　二本詩題亦時有岀入如卷五之患足行庫本改作折足行之
　類未易縷指此二事也提要稱丁鶴年與時敏皆爲楚王所禮
　重故幷其評語刻之又云時敏又有秋香百詠還鄕紀行見周
　子冶所作全菴記知所據本有評語又有全菴記與此本同然
　庫本無之者則館臣之過矣此三事也觀於此三事則此本之
　善不待煩言而解時敏初名訥後以字行華亭人與袁海叟交
　善俱以詩名洪武九年徵拜楚王府紀善進右長史丁鶴年是
　時亦客居武昌嘗有詩送時敏云楚王獨數蘇從諫齊士誰過
　管仲才(見海巢/集卷四)其推重如此此集亦岀鶴年評隲彼二人之交
　誼可於此覘之矣海寧趙萬里
