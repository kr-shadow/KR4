#+TITLE: 野古集-明-龔詡
#+DATE: 2016-06-11 12:25:23
#+SOURCE: github.com/kanripo/KR4e0080 master 3f38f17b                
欽定四庫全書　　　　集部六
　野古集　　　　　　　　别集類五(明/)
　　提要
　　　　(臣/)等謹案野古集三巻明龔詡撰詡字大章
　　　　崑山人父詧洪武中官給事中以言事遣戍
　　　　五開衞詡遂𨽻軍籍後調守金川門燕王簒
　　　　位詡變姓名遁歸賣藥授徒以自給正統巳
　　　　未巡撫周忱薦為松江學官不就又薦為太
　　　　倉學官亦不就嘗語都御史吳訥曰詡仕無
　　　　害于義但恐負當日城門一慟耳成化己丑
　　　　始卒年八十八明史附載牛景先傳是集乃
　　　　崇禎乙亥其八世從孫挺所刻前有李繼貞
　　　　序稱刪其十之二三盖詡詩格調在長慶集
　　　　擊壤集間其傷于鄙俚淺率者繼貞稍汰之
　　　　也要其性情深摯直抒胸臆律以選聲配色
　　　　彫章琢句誠不能與文士争工律以綱常名
　　　　教之旨則不合于風人者尠矣末附上周忱
　　　　書及王執禮張大復等所作家傳墓誌諡議
　　　　像贊等篇又有年譜稱詡族姪紱所編于建
　　　　文四年稱傳言乘輿遜去于正統七年稱舊
　　　　君還京先生作落葉吟見意按紱之作譜在
　　　　成化十三年楊應能事應乆己論定不應有
　　　　舊君還京之語且落葉一詩本無明指安知
　　　　非别有託諷而顧據此斷為惠帝出奔還京
　　　　之作亦未見其然此譜于康熈乙巳挺得本
　　　　于其族弟維則故崇禎乙亥原刻總目不與
　　　　墓銘家傳等並列觀是一條其真為紱作與
　　　　否猶在兩可間也疑以傳疑姑並存之而己
　　　　乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
野古集序
世之罵疎俗粗鄙者類曰野而目方直廉介者類曰古
余生草野間所交與者黄童白叟而已是故蹤蹟罕涉
乎勢利之途談論不越乎耕牧之事衣冠不隨乎時禮
貌不狥乎俗與夫一言一動舉不諧人耳悦人目而適
人意也或者以野罵之或者以古目之余聞而竊自揣
焉罵我野者誠得我實不足深過而目我古者虛譽過
情非余所敢知也於是兼取二字以命其齋庶為晨夕
接目警心之助以求去其野而馴致其古己耳然余平
生好吟所成就僅百餘篇其鄙俚迂誕直所謂吳歈巴
唱也他日不恥貽騷壇作家之笑録以成編因齋名而
題之曰野古集區區之心非敢以自擬也傳有之曰詩
言志余之命意措辭之拙固懸絶於古人而野人拳拳
之意或可少見矣天順癸未八月中秋日逸老龔詡大
章自序
野古集年譜(青縣教諭龔紱撰/)
　鈍菴素履潔白至性忠孝以髙年夀終雖誌傳班班
　可攷而循年紀事之譜尚爾缺然紱㓜辱化誨長荷
　薫陶親承遺教其容不文已乎乃稽其行事纂其言
　之發於忠孝者附之歲年之下述譜如左
洪武十五年壬戌
　是歳十月十一日生先生於岳州考諱詧字叔言蘇
　之崑山人於洪武十一年戊午中文學科選授岳州
　儒學正母王氏宋參知政事王綯裔孫諱慶恂之孫
　女生先生時年三十三歳
洪武十六年癸亥
　先生時年二歳家於岳州㑹陞州為府州官偕入京
　改調岳守見上問以民風土俗懾不敢言而叔言奏
　對詳悉上謂其有敢言之風遂遷兵科給事中乃家
　於京果良於獻替尋轉都給事兵科
洪武十七年甲子
　先生時年三歳春三月叔言以言事獲罪謫戍五開
　衞胥靡以行母王氏與子女先逮至湖廣㑹赦得還
　鄉里與叔言㑹於塗相號泣以别獨㩦幼子女三人
　東歸道喪其二所存惟先生一人時國禁方嚴戍者
　不得與親屬偕叔言至五開不久而卒遂塟其所
洪武二十年丁夘
　先生時年六歳與母氏居二保從塾師沈以中遊學
　性通敏過目成誦讀書即求悟解一日師出外羣弟
　子輒為迷藏戲而先生獨凝然莊坐畧不寓目其頴
　異如此
洪武二十四年辛未
　先生時年十歳遷居邑之春和里從西齋林先生遊
　通春秋經義每讀書至夜分必呱呱泣母覺發曰汝
　何泣先生曰人皆有天倫之樂而我獨無人享寧居
　而我旦暮有仳離之苦是以泣耳於是母亦為之泣
　是時五開以叔言物故勾補伍者無虛日先祖奉政
　公與其從兄瑀閔其寡弱隂賄用事得緩其行
洪武二十八年乙亥
　先生時年一十四歳㑹勾補伍者益急乃去補戍遼
　陽充五開衞卒屬築城先生當運磚見主者憒於所
　事乃疏其方畧挾書從事主者異而禮之
洪武三十一年戊寅
　先生時年一十七歳北方有事兵亂戍卒皆亡先生
　亦亡冬十月詣闕請補近衞以衞王宫上嘉其義撥
　厯城侯盛庸部下調用(一云此建文二/年庚辰冬間事)
建文三年辛巳
　先生時年二十歳從征淮隂後敗績亡歸守衞王宫
建文四年壬午
　先生時年二十一歳守金川門六月十三日乙丑成
　祖靖難兵至金川門谷王橞以門降先生操戈相向
　再擿之不中亡之郊外見宫中火起傳言乗輿㢲去
　即投戈大慟歸鄉里變姓名為王氏竄伏江隂海虞
　之間
永樂四年丙戌
　先生時年二十五歳授徒於言城周敬修氏有寄聴
　泉沈兄孟舟曰君比參星我比商相思縮地恨無方
　十年湖海同漂泊兩地情懷一感傷㑹面未知何歳
　月論心安得共盃觴幾迴雲樹窮吟目千里悠悠思
　更長
永樂五年丁亥
　先生時年二十六歳題枯枝凍雀圖有曰歳寒風雪
　滿山林獨戀枯枝思不禁愁絶紇干興感處不知臣
　子獨何心
永樂六年戊子
　先生時年二十七歳寓居常熟馬字昌氏母王氏獨
　居崑山有客中思親詩其一曰才看黄落梧間葉又
　見青歸栁上枝慈母鬢毛紛似雪小兒方寸亂如絲
　其二曰烏母含飢守故巢烏兒折翅墮林皐相呼相
　應空相憶夜冷霜清月正髙
永樂十年壬辰
　先生時年三十一歳夜歸古婁逢陸漁隠話舊曰十
　年湖海共飄零無異紛紛水上萍今日客中欣邂逅
　故人情重眼猶青其過東易遺老故居有曰仙客騎
　鯨去不回墨池吟事久塵埃我來再拜庭前樹為憶
　先生手自栽遺老沈姓以中其字先生童子時師也
　至是淹忽己久身後寂寞悽然感悼不覺涕零為詩
　以誌之
永樂十二年甲午
　先生時年三十三歳避居琴水上時母氏年六十五
　歳獨居崑山適吳文恪公訥自海虞來教崑庠送以
　詩曰嗜讀先生舊典謨十年窓下自吚唔恥隨兒輩
　營青紫樂與英材作範模朝醉言城江上酒暮餐崑
　學圃中蔬送君不得隨君去垂淚空憐返哺烏後文恪
　以事止不果行
永樂十五年丁酉
　先生時年三十六歳與友人袁宗魯别幾二十載十
　月望日一旦邂逅琴川寓舎追論疇昔不勝慨嘆既
　而寄懷有曰竄伏江鄉二十年艱難生計總無便童
　汪非怯當年事為有慈親在故園其寄友人有曰音
　書何處覔鱗鴻二十年來杳不通槽櫪有誰憐老驥
　江湖無不羨元龍皐魚風木君心苦仁傑雲山我興
　濃欲問相逢定何日只今萍梗正西東
永樂十七年已亥
　先生時年三十八歳其述懷有曰自嘆㣲軀一羽輕
　去留無定似逰僧病隨春草年年長愁逐秋潮夜夜
　増定省久違思老母心胸日塞念良朋何時得泛歸
　吳棹重讀父書親夜燈
永樂十八年庚午
　先生時年三十九歳客居湄水之上寫其隠事有鐵
　心行云我有胸中一塊鐵贈君煅煉成寳刀不斬狐
　狸及鼷䑕要斬南山白額長橋蛟視蛟如蚓虎如猫
　心不為動力不勞功成畢竟藏諸韜肯將割肉供君
　庖縱教埋沒不復用終使神光夜燭斗牛髙
永樂二十年壬寅
　先生時年四十一歳詠採薇以自况有曰周家之粟
　苦如蘗首陽之薇甘若飴弟兄風節有如此千古此
　情誰許知靖節東籬醉黄菊四皓商山採紫芝孰云
　世代有先後彼此未必殊襟期君不見太朴日散趨
　澆漓流風餘韻無復遺世人但識癡頑老若見此圖
　應解頤
永樂二十二年甲辰
　先生時年四十三歳客居琴川娶周氏素慎為妾
洪熈元年乙巳
　先生時年四十四歲仁宗即位詔諭羣臣解建文被罪
　臣禁寛恤軍政秋八月同季仲怡箎徃玉峰夜宿新
　塘阻風雨客有吟唐人縱然一夜風吹去只在蘆花
　淺水邊之句步其韻有曰一帆同載孝廉船夜泊新
　塘聴雨眠為動故園桑梓念不知清淚落腮邊仲怡
　亦和之曰楊栁磯頭繫客船打篷風雨夜驚眠西風
　不管情懷惡又送濤聲到枕邊
宣徳二年丁未
　先生時年四十六歳館琴川陳南野氏有客中思親
　詩曰憶昔離家三十秋轉眼少年成白頭一身湖海
　尚萍梗每愁不肖貽親憂遙憐朝暮依門處不見兒
　歸應淚流淚流有時亁思念無時休無時休常抱怨
　兒非不思歸自是無歸便太行回首見孤雲千古懷
　英共悲戀舉頭問天天不言何時得遂平生願奈此
　日月何匆匆急如箭北堂日夜切歸心杜宇無勞苦
　相勸
宣徳四牛己酉
　先生時年四十九歳母王孺人年八十一歳有哀親
　年邁曰一生子職苦蹉跎深愳慈親八十過若論兒
　心思罔極再加八十未為多友人季仲怡以慈烏返
　哺圖求題援筆曰主人庭樹緑森森返哺時來慰母
　心顧我北堂違菽水負恩深痛不如禽冬十月有詔
　恩清理戎籍其老弱不堪逺配者悉附近衞差操久
　捕不至者出首著伍免罪是歳都御史周忱撫吳
宣徳六年辛亥
　先生時年五十歳春三月都御史周忱均田額躬行
　畎畝夙知先生賢至是徧物色之得之於琴水上親
　造其廬問以當世事宜手條二十餘事上之忱以語
　久無供具隨行請食食以草菜而退忱以所陳事次
　第推行吳民至今便之
宣徳七年壬子
　先生時年五十一歳自靖難以來軍政督急促補五
　開缺伍縣受文牒至四百七十至是有司奉詔例清
　理軍伍乃遂以先生為老弱無嗣近附鎮海戎籍有
　歸婁江詩昔年曽住婁江上看到園林㡬樹春今日
　歸來風景異梅花猶識舊時人(其/一)廿載江湖逐梗萍
　故園花木總凋零歸來獨有窓前竹不减猗猗舊日
　青(其/二)
宣徳八年癸丑
　先生時年五十二歳後四月初七日母王孺人卒先
　生哀毁踰禮幾至滅性其病後有詩曰一病纔甦似
　酒醒却思遺體忽心驚幸生不必論諸事得寐何須
　問幾更己覺壯心隨日減久拚華髪滿頭生痛憐念
　母恩無極淚雨何時可得睛
宣徳九年甲寅
　先生時年五十三歳友人康友竹為寫畫像其自題
　有曰十年不見康友竹一日客裏驚相逢江湖落魄
　總相似生意不殊心事同為施丹青造化筆寫我山
　林枯槁容鐡冠布衲草為履抱琴瘦僕行相從寒風
　兩鬢吹蓬鬆雪中古木霜中鴻風流敢託歸來翁一
　團清氣蟠心胸功名不羨褒鄂公莞爾一笑浮雲空
　今年五十已過二六十相將在眼中君今還西我歸
　東一聚一散真萍蓬他時何處可得復相遇為我添
　箇尋詩笻
宣徳十年乙夘
　先生時年五十四歳其歸田園有曰客中常憶鄉闗
　好每恨歸來苦不早十年世事付春夢數畝田園沒
　秋草今朝始得返吾廬𤣥髪驚看半成縞痛憐慈母
　卧泉闗灑涙含悽向誰道老妻沽酒慰暌離弱息呼
　翁覓提抱胸中感慨幾多情一夜燈前盡傾倒十月
　娶淑新周氏有買妾詞冗不載
正統元年丙辰
　先生時年五十五歳自丁未以來猶客寓海虞陳氏
　至是東歸别諸友有曰一别故園三十秋此生漂寄
　似萍浮奔馳自念多身累憔悴誰憐久客愁舉世但
　知新締好維君不忘舊從遊相思後夜知何處明月
　清風隔古婁歸而與族姪彦中話舊有曰廿年逃難
　海東陬徃事重思淚欲流最是夜深何處笛為予吹
　徹許多愁(其/一)備厯艱危十載前此身常與死相連誰
　知痛定重思痛毛骨於今尚凛然(其/二)
正統二年丁巳
　先生時年五十六歳春築室於邑之北郊虞浦上藝
　卉木蔬果題所居曰野古齋日與伯父珩季父琚咏
　歌其中有田三十畝力耕自給而於聲利紛華泊如
　也其相依彦文(諱/理)昆弟以居有曰早歳飄蓬晩得歸
　念叨同族逺相依難兄難弟心無二全孝全忠志不
　違既遇仲淹終見䘏不慙伯玉老知非一菴己副棲
　遲計聊托耕耘代蕨薇秋八月二十四日偶憶前事
　言之痛心有口號曰三十年前萬歳橋村莊投宿記
　今宵當時老嫗知安在淚灑西風百里遙先生自注
　曰彼時余寓其家有老嫗甚有憐恤我意待之過厚
　其萬歳橋界於常熟無錫江隂三縣之交時壬午秋
　日也
正統三年戊午
　先生時年五十七歳海虞郭令聞先生賢常不逺百
　里來訪之秋七月遺以粱肉親過野古齋談論竟日
　而去有謝郭公令詩
正統四年巳未
　先生時年五十八歳廵撫周文襄公忱欽其才節兩
　薦之為淞江太倉學官不就以書辭之其畧曰詡性
　愚識淺徳薄才凉加以寡弱一身愁苦亂其方寸不
　忠不孝誠天地一罪人耳今也年幾六十旦夕之人
　一死之外無他顧也乃者執事謬以千慮一得之見
　謂可以居民上便欲置詡於後生模範之地則豈其
　所願欲者哉若今致仕都憲海虞思菴吳公稔知不
　肖之為人試以質之必將得詡之實矣夫庠序乃名
　教之地以詡處之則名教何在是以寧死敢咈執事
　愛厚之意决不敢須㬰離此以貽名教之羞古語曰
　君子愛人以徳不強人以所不能倘或不棄則向之
　所言或一一行之則執事之賜不既厚矣乎忱訪訥
　(思菴/名)訥以恐負城門一慟之語告之忱乃止秋八月
　滛雨浹旬作苦楚吟以遺當道民有發粟之惠(思菴/嘗謂)
　(先生曰以子之才何不仕先生曰詡/仕無害於義恐負徃日城門一慟耳)
正統七年壬戌
　先生時年六十一歳舊君還京有落葉吟寓意曰落
　葉復落葉堦前積漸多雖知無返期未能忘舊柯誰
　知舊柯心己萌新葉意新故情不同能不我遐棄作
　書報新葉且莫誇逢時西風一朝起此情當自知
正統八年癸亥
　先生時年六十二歳水潦彌日著癸亥民情詩
正統十年乙丑
　先生時年六十四歳妾周氏淑新於宣徳十年來歸
　賴其奉事之力者十霜是歳十月八日卒距其生永
　樂癸巳四月三日得年三十有三其哀淑新詩曰東
　風拂拂從東來名園草木俱花開花開豈無數日好
　爭柰晩來風雨催半隨流水半塵土舊枝一别無時
　迴人生處世亦如此對之能不令心哀可憐吾家歳
　寒婦十載衡門共母苦昨朝猶見奉衰翁今日誰知
　卧黄土綵雲一斷杳無蹤愈逺思之愈悽楚一宵耿
　耿不成眠數盡譙樓五更皷
正統十一年丙寅
　先生時年六十五歳春三月十七塟淑新於所居之
　側其詞曰噫惟汝家於烏目之西兮其氏為周方九
　齡而義養於陸兮又十四而歸我於婁時余齒居百
　之半而又四兮紛白雪其盈頭汝能弗以枯楊之荑
　而芥蔕兮安命分而曽無怨尤痛吾抑而癢吾搔兮
　饑我食而寒我裘以余後之寂寥兮畜幼息而誓以
　守吾松楸嗟日居而月諸兮瞬息頃而十越春秋柰
　天命之不與兮志雖鋭而莫酬遭余時之不料兮抱
　疾疢而幾乎一周孰謂汝之慼而廢其寢食兮竟伏
　枕而弗瘳雖顛沛而心弗為之亂兮所云云者無非
　善後之謀感吾生之既邁兮方仗汝以遂其優游胡
　為棄我而逝兮忍不能為數載之留豈吾不徳而致
　汝於斯兮折而夀之不脩彼里閭之知與不知兮誰
　不為之涕流矧余感汝義誠切兮痛曷時而可休瞻
　鹿城之故原兮為吾母之樂邱汝其從吾室而後先
　兮侍吾母而仙遊惟汝事之既畢兮我亦免夫身後
　之憂茍素行無愧而可樂兮夫何間乎明幽俟予命
　盡而為九泉之歸兮㑹一笑而相求長歌之悲過於
　慟哭兮我恨悠悠嗚呼淑新兮其知此否嗚呼淑新
　兮其知此否歌已遂刻於石以志其壙云
正統十二年丁夘
　先生時年六十六歳友人史君實畫採薇圖遺之題
　其上曰採薇千古説夷齊風味還同我甕虀珍重故
　人知此意逺緘詩畫慰窮棲義孫周寳生
正統十四年己巳
　先生時年六十八歳憶朱輔有曰家山杳杳同千里
　行李蕭蕭各一身憶昔相逢淳化鎮異鄉人念異鄉
　人其自註曰輔安慶人常客吳與余善前壬午秋相
　遇於淳化鎮於今幾四十載矣追憶其事不覺泫然
景泰元年庚午
　先生時年六十九歳其自題曰余每咏昔所歌金陵
　妓雖老不覺墮淚惟沈誠學張文翔可以語此意也
　哀哉其詞曰佳人二八婉清揚客寄金陵歳月長邂
　逅東吳舊親識慇懃一一問家鄉(其/一)石頭城下水瀠
　迴曽為郎君把一杯今日偶從船裏過含情不覺首
　頻回(其/二)
景泰二年辛未
　先生時年七十歳自題其居曰居臨流水縈紆門對
　青山突兀四時風月雲烟總是吾家舊物但知安分
　休休不作書空咄咄且喜盈樽有酒何羨滿床堆笏
　君不見朝來簷日暖融融笑看梅花坐捫虱
景泰三年壬申
　先生時年七十一歳有趙縉者以御史按吳虐民罔
　上歌風犬行以刺之其略曰白日都無戀主心黒夜
　絶無防盜意必當為人擊死棄中流帷蓋終無可埋
　地
景泰四年癸酉
　先生時年七十二歳老妾周氏素慎事先生久除夕
　以詩贈之曰汝今事我三十年昔為少壯今皤然東
　西南北幾遷變勞苦飢寒深可憐深可憐念之能不
　心煩悁自知命分已前定肯學吹笳輕怨天昨發一
　言堪賞歎勸我無勞思後患但令歡笑樂餘年管取
　緝麻賣錢供爾魚羔飯魚羔飯不媿梁家孟光案適
　然義孫周寳拍手起舞為我歌青天阿翁大笑不覺
　七十三年又在今宵五更換
景泰五年甲戌
　先生時年七十三歳是歳大潦吳中大饑有民風詩
　略曰一經水旱便流離風景蕭條思慘悽到處喚春
　空有鳥連村報曉寂無雞頺垣棄井荒蕪宅苦調哀
　音凍餓妻更有社公同寂寞年來不復享豚蹄(又/)鍋
　無粒粟竈無薪只有松楸可濟貧半賣半燒俱伐盡
　可憐流毒到亡人葉文莊公盛稱其碩徳奥學巍然
　鄉邦之重所為詩有杜荀鶴時世行風致與流俗輩
　所為空言無補之音不同者即此也時崑山令鄭達
　敬賢士徃徃與其簿造先生之廬而問以救荒之策
　有詩以紀之曰承恩降自九重天困苦崑民幸保全
　一念逺追前哲美同心尤藉簿公賢惠加寒素聲名
　重榮及蒿萊景色鮮慚媿草廬無供奉惟慿一縷博
　山烟
景泰六年乙亥
　先生時年七十四歳春過幹山弔鐵崖先生墓有詩
　曰松江西來澱湖涘九峰厯厯皆相似中有一峯髙
　入雲鐵崖先生卧於此先生學正天才髙經濟文章
　重三史吳㑹依歸足俊才竊比闗西號夫子方當元
　社將屋時羣雄在處蟠蛟螭英材無不被籠絡節義
　未免為文姬惟有先生不受羈放情歌酒隨游嬉拘
　拘士輩笑狂蕩明哲保身元不知君不見惓惓狀頭
　書李黼可念良工心獨苦無言混俗儗陶潛有仲即
　憐期蔣詡栁娘牢䕶守宫紅秋娘未負楊州杜我來
　尚感百年心再拜荒原一抔土與彦中子姪夜話有
　曰偶與諸郎説素心燈殘始覺到更深欲將舊事重
　提起怕惹哀情轉不禁壯志有懷徒感慨老身多病
　但呻吟宗風振作歸而輩勉力休令負寸隂
景泰七年丙子
　先生時年七十五歳夏四月十六義孫周寳病腫死
　哭之曰義孫十歳頗聰明日夜惓惓望有成豈意永
　辭從學路那知頓絶讀書聲我生禀得殊孤獨爾命
　由來也薄輕石上三生如果有公孫願得叙餘情夏
　秋大旱作丙子民情觀風者採焉
天順元年丁丑
　先生時年七十六歳自題小虞浦草菴有曰我家玉
　山下正壓虞溪隈門可羅鳥雀徑惟周蘚苔媿無濟
　時䇿髙位讓羣材安貧復守賤分外奚求哉甕頭白
　酒熟籬下黄花開為招陶淵明共歌歸去來
天順二年戊寅
　先生時年七十七歳縣令鄭達卒於官先生以詩挽
　之曰不知有巳能忘勢破屋時勞肯見過亹亹笑談
　霏玉屑雍雍慈恕藹陽和無能野老䝉知久失所窮
　民感惠多千里湘潭歸櫬逺痛為吾道泪滂沱
天順四年庚辰
　先生時年七十九歳四月十三塟義孫周寳於崑城
　祖墓之旁乃為詩以銘之曰生既隨公公死亦隨公
　公生死不相離情深江海同爾今寧爾居為我守空
　槨待得公公數盡來與爾復叙舊歡樂富貴夀不為
　厚貧賤夭不為薄何必羨人間萬户侯何必慕遼東
　千歳鶴噫煉鐵本鑄劍鑄就却成錯兩眼望爾爾不
　歸一日幾回清泪落義孫者為先生義養進安所生
　寳方二歳而進安死先生育之如子迨能舞象即聰
　慧絶人教以書史經義過目輒成誦且能領㑹意㫖
　深器異之竟以病死僅十歳其生為正統丁夘三月
　之八日也
天順五年辛已
　先生時年八十歳精爽不衰如壯夫之飲食所適無
　逺近必步或勸稍就舟楫曰天生我足何用哉每夜
　讀書至二鼓燈下看細字不少瞬而五經子史能全
　巻背誦如水注尤善記國初典故至於文移案牘皆
　能腹笥之不遺且周知百物之名然孜孜好善言必
　忠信孝友以教後進子弟後進子弟之嗜學力行者
　咸之先生之門而取則焉冬十月十有一日為八十
　誕辰畫史張文著為祝夀圖鎮海指揮使彭城武政
　倡羣賢為詩其上誠學沈魯叙其略曰夫仁者壽固
　無異議而得夀之由或異可無言乎或謂先生幼厯
　艱虞勵苦志善醫藥而不飲酒節食慎疾所以致遐
　齡如此之徤是殆見其粗而未見其末耶先生早居
　戎伍躬執戈矛以為童汪之役身雖弱而功則可紀
　其為宣尼之所韙者盖亦有自矣况年與徳進學有
　日新其為詩也寓少陵之史筆其為文也繼賈傅之
　經世而風教名節又拳拳不忘於言則與輕浮謔浪
　之嘲咏風月而不惜廉隅得喪者其為朝菌與莊椿
　又安知小年大年之相逺奚啻若是耶
天順六年壬申
　先生時年八十一歳其書懷有曰少壯方當弱冠年
　曽揮血泪玉堦前而今省着當年事不覺長號向老
　天(其/一)阿婆蓬鬢白如銀八十年來未嫁人説與旁人
　都不信至今猶是女兒身(其/二)
天順七年癸未
　先生時年八十二歳清明日偕八九伴弔御史李樂
　菴劉龍洲易蓮峰陳信卿諸無嗣之墓其謝同遊有
　曰少罹多難可悲憐漂寄如萍六十年不道歸來頭
　雪白又隨親友弔前賢夏五月作夀藏於鹿城視塋
　之昭同邑沈魯記之其畧曰先生少籍戎伍身厯多
　艱年逾八十而好古之心彌篤忠貞孝義之談日不
　虛口後生小子獲聞先生之謦欬莫不悚然佩服以
　警䇿於終身盖亦古之遺老能引後進以遵道者世
　豈多見其人哉李唐司空員外生壙中歳時集客嘗
　曰吾豈須㬰處此耶既卒承家乏嗣而外孫為之世
　守今先生亦然先生於司空氏顯晦不同而志操則
　一後之人有觀九原而追慕髙風若趙孟叔孫之武
　子文仲為歸者㑹當有能記諸牘簡於是同邑縉紳
　士錢昌談懋周珙顧鑄朱泰安夏㫤唐益馬成孫瓊
　陳錦葉盛武政張翔駱㢲陳翊周滙相與咏歌成巻
　外孫周雍與紱繪圖於前最後進士鄭文康陳徳容
　跋其尾
天順八年甲申
　先生時年八十三歳自題其居為逸老菴沈魯記曰
　鈍菴先生早罹世故遯跡於窮途涸轍者五十餘年
　而後歸老桑梓築室虞浦之濵題曰逸老俾余記之
　余以先生年逾八秩身厯多艱始憂巳之不能一朝
　居其室終憂民之不能一日遂其生僅留餘息于纊
　之未屬而猶汲汲皇皇日不暇給奚其老之能逸乎
　先生憮然嘆曰子未知余哉昔余先人以直道不詘
　淪沒羈旅吾欲執鞭從之而不可得垂髫隸戎伍補
　黒衣之缺以衞王宫方事之殷而遽焉倒戈束手徒
　涕泣而不能為之致命犬馬識其故主念之悲不能
　已如昨日嗚呼傷哉痛也其如吾情何日來衰老逾
　甚恒恐意荒而無益於事惟綴葺文字整頓名物切
　於日用者衆以為逺急於有生者人莫之行吾則舉
　而告之不厭其凟而俾有為者得以盡其力不肖者
　亦知所自勉庶幾伐檀之詩無媿乎不力而食所謂
　畏天命悲人窮者則吾未敢自處也是以人跡吾行
　以為紛然煩擾而吾質吾中則所存者未易形言生
　得遂吾性死不失乎正終身服役奔走之不自恤而
　宴然安處於晚節末路有餘裕者庶幾真趣之可適
　吾何為而不能自逸哉昔者蔡中郎之留心漢典趙
　太僕之温故軻書二子卒老於行猶不免於當世吾
　則聲利不入於耳榮辱不驚於心以終吾餘日其為
　逸又何如耶余作而言曰先生之逸其亦大異乎人
　之逸魯連之髙元亮之節究其歸初不異矣而蔡趙
　豈能望其廬而闖其户哉末予小子稔聞先生之言
　而得其志之所在遂述其槩記諸逸老菴之壁
成化元年乙酉
　先生時年八十四歳夏大水郡别駕邢姓者以民瘼
　相諮為苦雨謠以貽之曰今日雷明日雷雷聲未絶
　雨即隨三月初旬作雨始六月終旬猶未止田中水
　増五尺髙南風吹作如山濤更兼海潮挾湖水衝盡
　岸塍無可抵嘉禾萬頃爛根苗百姓寸心如火燒晝
　夜踏車敢辭苦不憂擂破牛皮皷天公倘有哀憐心
　陽春早賜驅羣隂不然我民必當死天公惻隠何安
　此我今粗述民間風願達仁明太守公有時肯布萬
　全䇿我民感激情何窮我民感激情何窮
成化三年丁亥
　先生時年八十六歳其有感曰羣峰叠叠水滔滔跋
　涉都忘舊日勞惟有不平常記得時因感觸便長號
　又一首虛名浮利總無求安分隨宜樂四休更覺近
　來疎懶甚日髙三丈未梳頭
成化四年戊子
　先生時年八十七歳自題於夀藏圖卷後曰八十七
　年龔逸老鶴髪雞皮就枯槁我將奉我血肉軀瞑目
　全歸返洪造諸生為我作夀藏生怕鳶烏啄我腦藏
　既完非草草不儉不豐都道好一朝符到即奉行拂
　袖浩然歸去早不須銘不須表無徳無功安足道獨
　抱惓惓一寸心惟善仁親以為寳眼底浮雲付等閒
　屑屑無煩較多少
成化五年己丑
　先生時年八十八歳年雖髙而聰明不廢矍鑠徤步
　出入未嘗乗輿馬勞物力一旦小有不安顧左右謂
　曰吾將逝矣早跋涉艱危勞苦萬狀瀕九死幸獲全
　遺駭於今日復何憾因為詩以别親知其寄親友曰
　鬼録吾知久有名但須符到即時行只慙知己無能
　報一一煩公為致聲其寄所親有曰近百衰齡瞬息
　過己知枯葉待辭柯只慙未報陽春徳暖日和風受
　惠多辭世有曰氣短痰深夜不眠語言伸縮總無便
　屈腰只欲將扒地仰面何曽怕見天㸃㸃黒花生兩
　眼紛紛白雪被雙肩一生事業風中燭虚度春秋九
　十年正月二十八日癸未正陽整衣端坐口誦大學
　首章而逝有白氣起屋極上衝霄漢人以為忠孝所
　感先生諱詡字大章别號鈍菴所著有野古集又有
　因革事宜大抵闗風教道民情好惡惻怛忠厚有少
　陵憂恤之心焉是歳閏二月十七日壬申紱與彦中
　叔父縉紳二弟經理襄事塟先生於鹿城先塋之昭
　沈魯銘其墓曰早罹世故多危疑中更困伏幾不支
　雖有利器將安施詩書之樂慰我饑文章節義慰我
　悲年垂九十志不移嗚呼先生後進師門人私諡曰
　安節先生以諡議刻之墓道
欽定四庫全書
　野古集巻上
　　　　　　　　　　　　　明　龔詡　撰
　五言古詩
　　送徐氏兄子牧之司訓青田
凉颷動林柯零露淒以白曰予感衰暮撫景重悽惻况
居憂病中復送逺行客惟子方妙齡精進有餘力窮經
期致用雲海奮鵬翼安知時命竒失意主司格分教赴
青田吳越千里隔雖云官卑冷禮數抗侯伯州縣非不
華奔走泚訶責知子素明達榮辱判胸臆一朝别我去
毅然無難色相見知何時雲樹杳南北願遵姬孔教麗
澤競晨夕清風與髙節當立萬仭壁尤宜戒垂堂少慰
二親憶栝蒼古名郡文憲富資益幸寄北飛鴻啟我久
茅塞
　　題賔月軒
悠悠軒中人皎皎天上月良宵忽邂逅敬待兩無䙝素
心期共明雅質願同潔但求保終始何暇計圓缺來亦
不須迎去亦不須别淡交有餘情莫與世人説
　　分金圖為廷悦賦
古人交有道貴義不貴金悠悠千載餘猶見管鮑心洪
水方湯湯羣生困凶歉溝壑同胞人君其幸相念
　　田家詞
浮雲終日行雨㸃不曽絶自從秋分來罕得見日月禾
頭半生耳蝗囓莖梗折一愁官賦急二恐衣食缺哀哉
田野情言之淚流血
　　南野先生哀輓
彭澤去千載誰念田園蕪卓哉南野翁乃是斯人徒讀
書通大義恥逐章句儒修身事三省惠人期八厨雅性
任真率襟懷恒豁如東皐樹嘉木西疇藝名蔬適意任
所之殽酒隨籃輿兒孫奉賔友歡聲溢庭除每從㣲醉
時擊節歌唐虞顧我朽腐材不異櫟與樗謬據西齋裀
曽不鄙迂疎星霜二十周始終心不渝暌離幾寒暑雲
樹勞嗟吁復憐身後窮棺食預為儲如此綣戀情寧與
管鮑殊方圖去茅塞時得親髙居徳業望規箴優游共
桑榆如何志未遂頓隔幽明途載瞻湄暘原痛切心如
刳臨穴當兹辰忍奠一束芻淚為知巳流老眼誰云枯
　　落葉吟
落葉復落葉堦前漸積多雖知無反期未能忘舊柯誰
知舊柯心己萌新葉意故情雖不同能不我遐棄作書
報新葉且莫誇逢時西風一朝起此情當自知
　　梅花
風雪方嚴凝乾坤發清氣馨香逺彌佳顔色淡逾貴一
聞鳴玉聲已醖調羮味衆芳當避路讓他出頭地
　七言古詩
　　鐵心行寄沈誠學
我有胸中一塊鐵贈君鍛鍊成寳刀不殺狐狸及鼷䑕
要斬南山白額長橋蛟視蛟如蚓虎如猫心不為功力
不勞功成畢竟藏諸韜肯將割肉供君庖縱教埋沒不
復用終使神光夜燭牛斗髙
　　萊菴先生歌(先生姓周字敬修/芝川人隠君子也)
先生雅志樂田野結屋東皐事耕稼不比當年捷徑人
暫託終南待髙價不憂丞相嗔不遭官長罵不騎馬旁
人門不低頭出胯下白梅翠竹繞屋栽歳晚吟觀樂清
暇粗衣糲食飽暖休容膝茅􁆆只三架窓前書巻聖賢
心林下漁樵今古話一出一處聴自然一死一生隨造
化從今寄語郭景純莫為顔含占易卦
　　觀梅圖
先生雅操如氷玉不愛繁華愛幽獨有足不踏公家門
有口不食非義粟却來山水最竒處賸種梅花搆吟屋
霜林雪逕常獨遊竹杖芒鞋巾一幅疎影暗香詩一聨
千年膾炙無人續鶴骨久仙吟夢寒畫圖尚爾清人目
君不見湧金門外西湖邊花栁富貴人争傳年年二月
三月天士女嬉游多畫船望中一㸃青青然為識先生
名更妍
　　山居讀書圖
先生好遁藏幽谷考槃自樂忘榮辱朝看黄鶴天際飛
暮見白雲簷下宿霜後班班􁇖葉紅雨過青青書帶緑
螢窓雪案聖賢書不惜勤劬終歳讀每當心領神㑹處
如見孔顔真面目信知名教有樂地何羨輕裘與粱肉
　　飢䑕行
燈火乍熄初入更飢䑕出穴啾啾鳴囓書翻盆復倒甕
使我頻驚不成夢狸奴徒爾誇銜蟬但知飽食終夜眠
痴兒計拙真可笑布被䝉頭學猫呌
　　續白額行
白額白額猛且雄居然據我林之中白日出林取人食
饞口大開如血紅搖頭掉尾似得意流血滂滂無慘容
遂令自古南山下大道盡日無人縱一朝忽與獵夫遇
宻網強弓繞林樹白額計窮無所逃四足如豚縛將去
雖然搖尾乞人憐積惡過深寧汝恕却憐三四假威狐
遁跡潜形在何處
　　稽山送别圖為陸則明賦
越山青青越水白古來勝景多遺跡離人話别不勝情
徃徃圖之贈行色陸君來此成清遊行行直上稽山頭
若耶秦望翫未己興盡忽泛山隂舟盍簮士友逺相送
為寫新圖託規諷惓惓忠孝逺相期此意須知愛君重
君今快着祖生鞭明年應轉東南轅擬沽濁酒候江上
共拚一醉春風前
　　瘦馬圖
有馬生來異骨骼老病多年伏槽櫪皮肉消盡精神衰
無復長驅騁材力憶昔爾當雄壯時一食或盡粟一石
鞍韉既被不着鞭千里脩途如咫尺安知今日乃如此
欲比駑駘豈能得有時自悼一長鳴奴隸無知謂求食
殘芻敗草隨意與半饑半飽度朝夕哀哉爾馬誠可憐
伯樂無人誰汝惜生時識者既寂寥死骨豈復千金直
　　老鶴
骨節稜稜氷玉清羽毛翩翩霜雪明不隨神仙去紫府
與我共結林壑盟寧甘饑渴守我分飲啄肯與羣鷄争
竹間花外每獨步風前月底時一鳴有時向我展翼舞
似欲和我吟詩聲君不見弋媒狥食良可耻衞國乗軒
何足榮願言與爾共卒歳不必雲霄馳逺情
　　雲鷗歌
白雲閒似白鷗閒鷗在清溪雲在山道人家在溪山間
日與雲鷗相徃還雲無期兮鷗不約自信溪山有真樂
好爵未足攖我情俯仰雲鷗無愧怍雲耶鷗耶不可忘
等閒為爾開壺觴醉來雲散鷗亦去一榻清風夢正長
　　題畫竹石寄馬字昌沈養明(并叙/)
　二生於余有從游之舊别久不能為情近陳羽伯以
　寫竹石見遺因賦此寄之
國風興淇竹易繇云介石我思千載人時能踐其迹武
公之徳不可忘周公之辭何孔章乃知在意不在畫無
鹽底須脂粉粧馬生沈生我湜籍頗知好古循規則椎
鑿不斵太古心霜雪寧凋歳寒色别來又見秋風凉相
思之情江水長為書古道用相勉願視竹石同羔墻
　　自題畫像并送康友竹歸慶安
十年不見康友竹一日客裏驚相逢江湖落魄總相似
生意不殊心事同為施丹青造化筆寫我山林枯槁容
鐵冠布衲草為履抱琴瘦僕行相從寒風兩鬢吹蓬鬆
雪中古木霜中鴻風流敢託歸來翁一團清氣蟠心胸
功名不羨褒鄂公莞爾一笑浮雲空今年五十已過二
六十相將在眼中君今還西我歸東一聚一散真萍蓬
他時何處可得復相遇為我添箇尋詩笻
　　送琴士吳先生南歸
先生犖犖真竒士瑩若氷壺貯秋水茫茫宇宙一閒身
南北東西任行止平生知已只桐君出入與俱忘汝爾
每逢佳境得幽趣輒發長歌奏清徴南窺禹穴抵吳宫
洗盡少年筝笛耳先生所寳清如此凡塵不受纎毫滓
却視營營世路人一生何殊負塗豕我從南園一見之
笑談如在春風裏金蘭投分即弟兄交親何必生同里
君今别我甬東去湖海後期那可擬倘因雲樹寄相思
㑹向江頭候雙鯉
　　題朱舎人畫南軒放鶴軒壁墨竹
郎官歸自絲綸閣醉向髙堂寫林薄修篁挺挺石蒼蒼
細雨濛濛烟漠漠坐令咫尺見千里信爾胸中有邱壑
南野老人真好竒舉酒屬客要題詩座中英彦六七輩
文彩照耀光陸離文雄畫妙兩絶作悦目洗心良可樂
吁嗟老我駑鈍姿浪跡江湖久淪落邇來謬據西齋裀
知己歳寒欣有託清風明月幸平分時得吟觀伴孤鶴
　　懷東莊
我家瀟洒同三徑車馬不聞塵土净白雲流水互濛回
翠竹蒼松相掩映甕有新醅架有書果蔬自足供盤飣
老妻甘與共清貧勸我不須干趙孟十年作客南野堂
麋鹿未忘山野性惓惓雖荷故人情食粟每羞才不稱
西風昨夜動林柯浩然忽起歸來興殷勤為我報東君
好着梅花待吟咏
　　謝孔昭畫山居圖為存誠賦
大山峩峩氣凌衆小山拱揖如賔從流泉一派入溪遙
古木千章含雨重碩人自愛考槃樂風光不减元公洞
盤中苜蓿長闌干松葉釀成香滿甕詩書萬巻聖賢心
一生自足供我用世間名利等韁鎻豈肯垂頭受羈鞚
不到城中知幾年稚松尚憶移根種憐渠世路苦奔馳
得失總成蕉鹿夢我生雖久在樊籠每向江湖羨鱗縱
明當拂袖賦歸來風月烟霞幸分共
　　觀泉圖
蒼壁倚空如削鐵一帶寒泉噴飛雪只疑天上漏銀河
萬古千秋流不竭若有人兮清且狂平生泉石存膏盲
科頭箕踞翫不已塵慮一洗無毫芒老我飄蕭同野鶴
税駕每懷山水樂願得相從杖履間濯纓濯足隨清濁
　　梅花三公圖為龔紱朝美賦
何人善寫生下筆極精妙一枝早發擅魁名三鳥安棲
得公號㸃染雖人為活動等天造應知寓託有深意不
作纎竒取時好之子嗜文學致澤期逺到一朝無心得
此畫無乃開先露機兆鼎鼐調和時氷霜歳寒操願言
有志事竟成吾輩宗盟幸輝耀
　　詠紙被
紙衾方幅六七尺厚軟輕温膩而白霜天雪夜最相宜
不使寒侵獨眠客老夫得此良多年舊物寳愛同青氊
不論素􁀙出南海豈羨文錦來西川受用將圖此生過
争柰義孫要與阿翁相伴卧阿翁夜夜苦丁寧莫學惡
睡驕兒輕踏破
　　織機娘詩
織機娘織機娘豆花籬落風露凉連宵織得幾疋布一
疋不知多少長豈知東家新婦性拙慢惟解貪眠飽餐
飯生憎爾曹吚􁲆不肯休看渠晚歳衣裳問誰辦
　　風狗行
風狗風狗名為猘舌吐涎流尾垂曵狂奔迅走不知歸
惡勢横行無所忌行人萬一為渠囓失療死亡知必至
鄉村城市一經過誰不丁寧戒迴避白日都忘戀主心
黒夜全無防盜意必當為人擊死棄中流帷盖終無可
埋地
　　詠湯婆長句寄談勿菴勉之共發一笑
歳晚江鄉雪盈尺小齋不禁寒氣逼先生獨卧不成眠
兩脚渾如水中石今宵何幸得温温伸去縮來隨意得
非闗被底别藏春深藉湯婆有餘力此婆生來名阿錫
紡織無能有潜徳緘口何曽説是非謀身不解求衣食
寂寂無聲伴到明不作驕癡取憐惜君不見此婆有妹
名青奴骨格玲瓏如姊黙不容暑氣侵肌膚亦與先生
舊相識只因寒暑不同時棄捨塵中倚空壁
　
　
　
　
　野古集巻上
欽定四庫全書
　野古集巻中
　　　　　　　　　　　　　明　龔詡　撰
　七言古詩
　　甲戌鄉中民情長句寄彦文布政
景泰五年甲戌歳正當南畝耕耘際忽然驟水漲江湖
汹湧浩漫良可畏更堪滂沛雨兼旬大岸小塍俱決潰
田家男婦犇救忙力竭氣窮無術備沈竈産蛙雖古聞
今實見之非漫記東隣西舎咫尺間無舟不得相親慰
况逢缺食方阻饑女哭兒啼割心肺哀哉此情當告誰
上有青天下無地悲悽喑嗚無一言兩眼相看只垂淚
官倉儲積豈無粟有司吝出牢封記千年汲黯今無人
誰與皇家壯元氣縣宰懼難佯風顛飽食閉門經月睡
一朝謀定人不知半夜攜金逺逃避郡侯坐視付不知
但挾娼優日酣醉狥私掘去抵湖堰横流自此無能制
甫差周倅問疾苦攫去白金如土塊府公唯責舊負逋
不問蒼生問魚膾按察徒懲小小疵曲狥鄉情舎姦弊
便宜太保幸見臨香火滿城人鼎沸羣姦媚事靡不為
溷浴都將布衣􁅧令行雖僅免輕徭薪米從兹價増倍
勸諭賑給浪得名偽錢糖粃成何濟雖擒妖人許道師
多少無辜枉遭累一夫一婦皆王民鼓弄如何等兒戱
昨來輕發激變語聞者至今猶戰悸功能人茍得專殺
法律底須存八議萬一有失忠義心宵旰深憂豈㣲細
乃知不學無術人隘陋終同斗筲器婁城老卒張文翔
不忍憸邪肆欺蔽片言出口禍即隨從此無人觸奸吏
只今所在皆凶荒未必不繇斯道致朝廷若不懲此曹
無日可回天地意嗚呼我民今年性命已難保明年豈
有全生計老夫殘喘不足惜横死深哀後生輩昨夜虚
齋聴雨眠轉輾不能成一寐起來賦得民情詩惠政思
君録相寄
　　　右拙作奉寄彦文布政賢侄相公庶幾得審鄉
　　　曲真情非敢招人過也此輩無活人手段但有
　　　殺人手段是詩萬勿示人毋使老拙復作張文
　　　翔也然老拙餓死有日恐不久於世他日歸省
　　　之餘幸致一樽酧我於溝壑中耳是年六月望
　　　日因人便書此以告别
　　歸自雲間道經澱山湖與竹莊同賦
澱山水深清到底俯視魚蝦逰鏡裏老夫偶此棹孤舟
不是鴟夷載西子徃還不覺數日留三􁆢九峰都遍遊
船中有酒有知己不醉忍使湖山羞興闌我欲婁城還
回首馬鞍金碧堆未知何年復到此重與湖山酬一盃
　　山亭鼓琴圖為顧宗術賦
嘈嘈市喧不到耳衮衮臺省那經心悠然獨坐草亭下
一曲為鼔瑤芳琴瑤芳琴傳太古不比近來新樂府子
期去後誰知音髙山流水元無譜
　　丙子夏秋苦旱呈鄭明府
北山有雲不為雨南山有雷空作聲田疇龜裂稻苗死
農夫日夜形哀鳴前歳滔天遭大水去年疫癘人多死
甫能今歳可圖生旱魃為灾又如此嗟哉我民何罪愆
罹兹荼毒連三年老夫作詩問造物天乎天乎何以然
　　題葉義士討賊鷓鴣天詞後
為元叔季綱維絶天狗下䑛生人血草萊隨處起戈矛
人命輕如冶中雪姑蘇城東淞水南有巍佛廬名福嚴
中潛秃虺二三輩怒嘘毒氣光炎炎時逢毅哉葉君子
不是世間文墨士智謀勇烈出萬夫竟取凶狂付殊死
一從歌罷鷓鴣天民方帖席得安眠至今聞者比昨日
毛髪如竹猶森然春去秋來百年久精爽不隨骸骨朽
玩寇髙駢劉巨容地下相逢忸怩否繇來五世得賢孫
善保忠孝𢎞家門人見黄河浩浩入東海誰信發源萬
里來崑崙(五世孫與中/守獨石有聲)
　　庚辰苦雨謡時五月至六月隂雨兼旬所在禾苗
　　　浸沒殆盡憂民感時殊無好况不能措一辭以
　　　寫悶六日僅得片時晴霽七日又雨為作此謡
重重叠叠隂雲痴疾風驟雨常淋漓横流潏㶁晝夜響
不息大塍小岸日欲傾倒無能支為問天公如何不肯
暫時霽得非恠我噤口不作詩老夫今日作詩矣天公
自合生歡喜早賜暘光照四方丁寧農夫作急為我車
出田中水爛苗或有迴生理但得官租不負民不饑敢
惜妻孥飽糠粃
　　續賦苦雨謡
今日雷明日雷雷聲未絶雨即隨五月初旬作雨始六
月中旬猶未止田中水増五尺髙南風吹作如山濤更
堪海潮挾湖水衝盡岸塍無可抵嘉禾萬頃爛根苗百
姓寸心如火燒晝夜踏車敢辭苦不憂擂破牛皮皷天
公倘有哀憐心太陽早賜驅羣隂不然我民必當死天
公惻隠何安此我今粗述民間風願達仁明太守公濟
時肯布萬全䇿我民感激情何窮
　　王君澤以白叠扇求詩
王郎手持白叠扇過我草堂求作歌作歌鄙俚豈足道
巴唱吳歈争不多此扇骨格能抱節配以楮生如玉雪
巻舒自我付等閒用舎繇人不須説冬則守寒歸篋笥
夏則招凉解炎熱君不見齊紈出入君懷袖晚景可憐
中道絶我歌此扇止於斯莫羨團圓似秋月諸君諸君
聴我歌昔人解此唯東坡一朝飽喫惠州飯富貴一場
春夢婆
　　題山居讀書圖
寒泉古木山之隅塵土不到幽人廬清風一榻酒㣲醒
坦腹自讀羲皇書門逕蕭然寡輪鞅易安隠約柴桑居
平生心迹許誰共展圖令我思歸與君不見諸公衮衮
登雲衢車馬甲第争紛如無勞肉食已自愧進退况復
懷次且又不見百年光景過隙駒邯鄲一夢俱成虛彼
常不足我有餘㝠鴻髙舉誰能拘
　　姑蘇夜泊
闔閭城西越溪北扁舟夜泊官亭側人家燈火亂明星
二鼓市諠猶未息衰翁轉輾不成眠厯想山川感今昔
賢愚成敗非一人後世徒能記遺迹城頭烏啼霜氣寒
江心水澄月色白沾衣幾許牛山情都付漁翁一聲笛
　　追賦陸烈婦歌
　　　烈婦沈氏琴川人夫死自盡繇其家世貧賤無
　　　人齒録鄉人張有定為余言之故為賦此
陸家有子賤且貧一生家住琴川濱唯能擊鼓與吹笛
更無餘䇿堪資身其妻本是田家女目不知書心却古
蓬頭垢面破衣裳樂與夫君共甘苦夫君卧病忽經年
瓶無粒粟囊無錢晨昏何以給饘粥一飽十饑誠可憐
眼中骨肉猶行路况彼鄉鄰肯相顧徬徨悽楚只天知
嘿嘿更無人可訴一朝乞得斗升歸濟急庶以全燒眉
不道抵家日將暮夫命已逐殘雲飛躃地號天幾絶氣
祭畢隨將死相繼誰知村落婦人心有此堂堂真節義
老夫聞此十餘年每嘆丈夫多不如芳名未免久湮沒
春秋大筆何人書君不見豪兒剥民恣封殖輸榖公門
僅千石如何反得義民名華表旌門炫金璧(時入粟得/名義民旌)
(表/)
　　為周徳元題陳如隠畫梅
若人情氣蟠胸次素與梅花共心事茍托松滋與管城
寫出孤山早春意不知前代有華光自許今人無第二
千花萬蘂信心手妙處不縁香色泥君不見逋仙宅畔
一枝開雪凛風寒見髙致誰知清曉角一聲已醖商家
鼎中味
　　題印上人所藏趙子昂楊亷夫二公墨蹟巻
馬鞍之山殊峭拔秀麗蒼然壓吳浙暮靄朝嵐聳畫屏
古檜長松挺髙節豈無超然出塵土託跡幽深守孤潔
林泉賴此増光輝不負清風與明月吁嗟世變罹兵戈
一時盛事隨消歇蒿萊滿眼鎖寒烟牛羊就牧狐狸穴
見山有院人不知一記惟存趙松雪孟張屬和久寂寥
膾炙幸聞仙伯鐵二公自是文場豪墨妙詞鋒總竒絶
月潭何處得此巻寳愛深逾古環玦老夫為爾賦長歌
待補山中名勝缺只疑二老㝠㝠中撫掌相看笑粗拙
　　秃奴詩戲寄沈誠學
東村二八張小姑髩髪油油如漆烏朝朝不惜五更起
對鏡千梳并萬梳争似吾家阿奴秃落落數竿刪後竹
一生不費膏沭資日出酣紅睡方熟君家有婢亦如此
何幸少年猶有齒夜寒聊取代湯婆殊勝當年玉川子
　　題阿翌寫墨梅
翌生寫梅不寫迹不用臙脂唯用墨乃知鐵石歳寒心
粧㸃何須事顔色君不見牝牡驪黄付等閒無鹽應笑
西施白
　　梅花莊詩為朱明仲賦
先生卜築吳城曲䞉種梅花繞吟屋自期歳晚供詩料
豈慕平泉與金谷花開時節天正寒雪花亂灑迷林巒
杖藜引鶴飽幽翫不與梨雲同夢看歸來袖手寒窓坐
石鼎有茶爐有火神交不覺兩忘情誰是梅花誰是我
　　自述和沈誠學壯遊詩意
先生卜築江之皋屋廬歳久渾無茅薄田數畝書一束
耕耘誦讀忘疲勞旁人笑我謀生拙不道胸中藴竒絶
幾多明月與清風一一難將向渠説年去年來春復秋
隨宜無喜亦無憂眼中富貴等螻蟻一㸃不使靈臺留
風雪行看歳寒至破褐從教露雙髀待得春來生意迴
還我一身和暖氣
　　為彦中題畫
青山之青如佛頭白雲化作寒泉流世間塵土飛不到
眼中景物俱清幽若人自是好静者豈非五栁先生儔
每托琴書寫髙興脱屣樂從魚鳥遊却笑時人苦不達
但知聲利孜孜求無異貪程夜行客漏盡鳴鐘猶未休
君不見小虞塘西玉峰下一菴已遂吾菟裘共論心事
肯相過斗酒當為山妻謀
　　採桑曲
桑柘雨晴如緑雲誰家女兒茜紅裙採桑纎纎露玉笋
低首不肯觀使君採之採之弗容緩爭柰筐深未能滿
只愁歸晚正蠶饑不道使君欲腸斷
　　偶題逸老菴
居臨流水縈紆門對青山突兀四時風月雲烟總是吾
家舊物但知安分休休不作書空咄咄且喜盈樽有酒
何羨滿床堆笏君不見朝來簷日暖融融笑看梅花坐
捫虱
　　題王樸菴隠居圖
王君隠居臨漆浦物雅風淳真樂土杖履時來看故人
滄浪日聴歌漁父盡力耕桑事衣食飽閲詩書驗今古
老夫平日荷知已放棹頻過竹梅所(王氏/軒名)琴樽動輒數
日留忘却人間有官府憶昨别君滄浪邊東西魂夢勞
相牽時馳歳去已堪惜物在人亡猶可憐賢郎孝友出
天性對此遺澤號蒼天㸃隨淚落樹梢雨聲助嗚咽山
中泉我今看畫題一篇含愁閣筆増悽然無繇得與同
遊賞鶴歸華表知何年(樸菴昔以此畫求詩留余室久/矣不幸而卒聊賦此寓哀悼云)
　　續鐵心行
男兒心腸硬如鐵婦人䜛言如火烈置之壚冶鼓風搧
須臾硬鐵柔如線長鍼持出砧砆上火星四出誰能向
一椎重兮一椎輕聲聞逺近錚錚鳴椎後復燒燒復椎
或鋤或钁隨手成乃知男兒有慾心易軟豈能不惑常
保骨肉之深情我願丈夫心如金莫如鐵一迴鍛鍊一
迴堅彼火灰寒自當滅
　　寓意
天上雙星有常處夫為牛郎婦為女東西相望自年年
只隔天津一泓許耕田匪易織亦勞不得從容相慰語
傷心一掬淚如珠灑向人間作秋雨
　　竹枝歌
朝見浮雲飛出山暮見浮雲飛入山浮雲自是無心物
郎既有心胡不還
　　題雙松圖
豫章楩楠中梁欐未免匠石斤斧尋嶧陽桐梓作琴瑟
塵匣空恨無知音何如君家兩松樹飽含風露垂清隂
輪囷雖不獲世用老氣自足雄山林長空六月灑蒼雪
清絶不受塵埃侵夜來月出東山岑影落萬丈寒潭深
道人大醉發長嘯直疑驚起雙龍吟
　五言律詩
　　客中秋夜
仲秋纔十日此夜已三更蕉葉兼梧葉風聲雜雨聲故
園初斷夢逆旅未歸情無那庭堦下蛩音響到明
　　寄陳存誠
南野先翁業東皋素隠亭玉森三逕竹翠展一池萍水
接清源活山隣古洞靈舊遊憐别久深荷眼終青
碧蘚常封逕紅塵不到門處卑謙徳厚用拙道心存制
作追前古窮探到本源每思燈火夜時得耳髙論
　　民風
潮挾兼旬雨登時水横流鯉從床下躍鷗向枕前浮措
手知無地將何望有秋野翁如杜老日夜為民憂
　　題西疇草堂
閒人無俗事幽境有清娛樂與禽魚共情隨草木俱琴
樽花外席茶筍竹間厨世路輕肥客相逢莫問渠
　七言律詩
　　吳淞漁隠為陸大用賦
吏人家住吳淞上不着羊裘只着蓑紅蓼白蘋隨處泊
清風明月任情歌鬱林有石家聲舊甫里無官野興多
昨夜秋風吹客夢問君鱸鱠味如何
　　新秋
夜來絡緯知秋早一片新聲出槿籬鱸鱠夢迴無限興
羅紈題就不勝悲思親腸斷雲飛處憶友心摧月落時
無柰江山苦留客故園歸計尚遲遲
　　漫興
辛苦寒窓理舊編不知黒髪變華顛壯心日就如灰冷
瘦骨年來似石堅詩句偶成還自和酒杯得趣與誰傳
功名事業君休問都付青春美少年
　　秋興二首
井上梧飄一葉秋天邊復見火西流炎威乍熄人皆喜
寒氣方來我獨憂及早好修江上屋趁時宜補篋中裘
却憐兒輩疎狂甚攜酒方登賞月樓
眼底年華次第過此身未老鬢先皤形容憔悴已如此
事業蹉跎將柰何徳薄敢辭知已少患深轉覺一身多
秋風忽起江東興謾託蓴鱸發浩歌
　　和唐陸龜䝉鵁鶄詩
自是禽中隠逸流雕籠寧似舊汀洲菰蒲夢憶雙飛曉
雲水愁憐一望秋素質豈招今日累文章翻致此身讐
他時倘獲山淵惠好學髙飛海上鷗
　　訪倪道士不遇因寄以詩
芒鞵竹杖皂綸巾來覓烟霞洞裏人何處去尋騎鶴侣
山隂負此好鵞賔風飄桂子香逾逺雨洗苔花色轉新
為寄短歌申後約不妨多釀甕頭春
　　季仲怡江上閒居
白沙翠竹凈無塵歳晚棲遲寂寞濱小艇繫門輕似葉
鮮鱗出水白如銀兒童笑語能留客鷗鷺分飛不避人
我亦未除山水癖載書願結米家隣
　　漫興
草座麻衣苜蓿盤雖貧未足害清歡堦前嫩草抽書帶
溪上新篁長釣竿陶亮日從親舊樂龎公獨遺子孫安
閉門著得書盈篋未許旁人得借看
　　竹林深處為九我賦
知君素抱歳寒心晚結茅茨向竹林書幌色侵蒼靄重
釣船隂鎖緑雲深溪山李白三杯酒風月嵇康一曲琹
自欲杖藜時直造囊中恨乏買隣金
　　九我欲買山結室以贈賦詩却之
問山屹立幾何年閲厯應從太古前巖穴晦明遲旦暮
松蘿濃淡任雲烟昨看猿鳥迎新客今見狐狸卧舊阡
自信命非金石固不勞重費戴符錢
　　述懷一首
自嘆㣲軀一羽輕去留無定似遊僧病隨春草年年長
愁逐秋潮夜夜増定省久違思老母心胸日塞念良朋
何時得泛歸吳棹重讀父書親夜燈
　　丙申九月十六夜寓琴川客館夢亡徐氏女兄
月冷霜悽夜未終偶然相見夢魂中從容尚説平生話
清瘦還如舊日容生死固知難再㑹幽明何幸得重逢
覺來無語空垂淚恨煞穿雲曉寺鐘
　　張觀復先生哀輓二首
昔年幸獲叨文㑹今日那知死别離我輩正懷瞻北斗
先生何忽跨南箕濟人誰施囊中藥傳世空遺篋裏詩
道路行人盡流涕况予深荷叔牙知
先生徳業超流俗逺近咸推君子儒蜀郡未消司馬渇
彭城已發范増疽雖無好爵書華表却有芳名照海喁
今日九泉歸𦵏處澗聲嗚咽助欷歔
　　寄俞處士
湖海歸來味道腴甘心寂寞卧衡廬玉堂金馬無新夢
竹几芸窓有舊書方寸净圓秋月似一身閒逸野鷗如
歳寒老我思三益正恨離羣久索居
　　寄寫竹金端石
湖海聞名已有年欲求識面苦無縁每於筆底觀秋意
已信胸中有渭川萬蘀起雷思老可一枝垂露想坡仙
草堂久矣無顔色願乞飄蕭數葉烟
　　雜興
歳晚歸耕學老農無拘無束甚從容詩朋酒侣時時㑹
牧䜿漁郎處處逢風月每酣清晝夢塵埃不涴緑苔封
有時醉顧山妻笑我欲唱歌卿和儂
　　送羅孟維歸越中兼柬陳正菴
論心未盡又分襟唱徹離歌酒漫斟杖履數陪尋徃蹟
鄉闗無那促歸心楓林晚映烟光薄江水秋涵鴈影深
他日相思隔吳越便風須寄短長吟
　　夜宿淮雲寺二首似用上人
朝來玉阜向芝川暮轉婁城百里懸僮識我心寧悼苦
馬知人意不須鞭青青隴麥迷殘照靄靄江村鎖夕烟
甫到淮雲星月爛扣門驚破老僧禪
偶來借榻淮雲寺愛爾禪房事事清烟穗繞屏香漸爇
雪花浮鼎茗新烹蘿窓有月還生白簷鐸無風或自鳴
他日逺尋蓮社約也須沽酒慰淵明
　　秋日苦雨
九日江皋秋向深農家刈穫苦多隂誰知此日祈晴意
即是前時得雨心野鳥正呼泥滑滑途人方嘆水涔涔
何當盡掃頑雲翳獨使陽烏普照臨
　　詠松
亭亭獨立秀穹林得地何愁枳棘侵老節定經千歳久
直根應透九原深塵埃不染憐渠貌風雪難移信此心
却怪祖龍封爵汙不平時作怒濤音
　　農樂軒為陸安道賦
耕耘雖苦非為苦貧賤堪憂未足憂老婦一生甘食藿
稚孫十歳解騎牛官租已畢知無事鄰社相邀慶有秋
絶勝眼中金與紫施施難免乞墦羞
　　趙氏雙桂軒
趙公二子美無度雙桂名軒擬弟兄已信結根同得地
更憐交葉總含清肯隨桃李争顔色要與松篁一性情
笑煞田家紫荆樹却從憔悴復重榮
　　寄懷袁兄
雙丸逓走疾如梭老色駸駸可奈何白髪盡從愁裡得
青春都向客中過壯懷久息營為嬾徃事難忘感慨多
珍重故人知我意停雲回首付悲歌
　　郭公輔輓詩
古婁樽酒憶相違瞬息那知徃事非生死可憐客易别
交遊轉覺老成稀謫仙此日騎鯨去丁令何年化鶴歸
老眼一泓懷舊淚隨風散作雨霏霏
　　和寓菴登山韻
情親酒㫖復餚佳又煮䝉山石上茶黄菊賸開如有意
青山無價似容賖狂歌感舊聲逾激醉筆題詩字半斜
歸卧草堂成一覺已無魂夢到京華
　　遊南園
最愛南園風致好不妨日造兩三回漫燒玉版供茶椀
旋網銀梭薦酒杯清興豈因春去减新詩不待雨來催
自憐南北東西客可得長叨杖屢陪
　　宿姑蘇半塘寺贈覺師
平生不到半塘寺今夕方來借榻眠水緑山青塵外境
風清月白雨餘天穹碑三復知前事廢業重興憶老禪
珍重覺師能繼武不教松檜减雲烟
　　和張文翔在獨石見寄(文翔諱翼太倉人/時為言事被謫)
長思逺道正綿綿南北暌離思慘然明月照人千里共
愁雲迷目萬山連恨孤慈母衡門倚痛念難兄白日眠
我亦為君知所戒唯慿一嘿免招愆
　　送張先生辭順徳館西還
春雪初消栁尚疎行人揮涕問前途忘憂已謝霜餘草
返哺空歸月下烏歳月無情雙鬢老乾坤有恨寸心孤
文情付與湄溪水相送歸舟過尚湖
　　歸自琴川春暮偶成
一身南北勞奔走不覺眼中三月殘水流花去送春色
風挾雨來生晚寒缺食小民方困苦憂時野老正辛酸
聊成短述歌時事或備風謡得採觀
　　移家小虞浦上二首
清風明月小虞濱鶴髪蕭蕭一老身自信胸中無一事
得居林下作閒人無錢無粟未妨樂有酒有書誰道貧
滿野閒花并野草無非都是自家春
歳晚移家寂寞濵茅菴一箇僅容身昔為風月舊交友
今作溪山新主人白髪被肩渾忘老清霜到骨不知貧
年來學得邵康節拍拍滿懷都是春
　　陳氏印溪書堂(時琴川陳公範為/師甚方正博文)
印溪源委逺而深溪上書堂隠竹林日究周情并孔思
時鳴㸃瑟與回琴千之自得為師道申國能全愛子心
舉世不知慈大小惟圖厚積滿籝金
　　寄張文翔
一自婁城别醉顛嫦娥不記幾回圓放舟久負青竜(嘉/定)
(地/名)約對鏡空悲白髪年既賀晚成揚子宅不圖先着祖
生鞭肯來逸老菴中話當問髯狂(謂誠/學)借酒錢
　　夜歸東莊
夜來覓棹返東莊遙望東莊道路長書畫滿船風與月
蒹葭兩岸露為霜荒雞逺唱如人哭潮水東歸似客忙
更念田家勤苦甚晨炊燈火已煌煌
　　歸自海上
久别故人邀酌杯趁潮遙自海濵逥風吹蘆葉響如雨
浪打船頭聲似雷友病尚淹勞夢想詩成未穏費敲推
候門稚子正相望極目馬鞍金碧堆
　　甲戌民風近體寄葉給事八首
疫癘饑荒相繼作鄉民千萬死無辜浮屍暴骨處處有
束薪斗粟家家無只縁後政異前政(時改周/公法)致得今吳
非昔吳寄語長民當自責莫將天數厚相誣
昨過任溪南北村百家能得幾家存春秋旦暮常愁餓
父母妻孥半病瘟荇粉磨成連濁土榆皮剝盡到深根
相逢無復人形狀兩頰何曽斷淚痕
釜可生魚甑有塵此言今日始知真極貧只為無恒業
大患皆因為有身顧義恥隨偷作伴惜名樂與死為隣
西風昨夜催寒信凍殺街頭多少人
賦得田家苦楚吟一畨歌詠一傷心妻孥命賤等黄土
薪米價髙同白金四隅常有盜賊警百里寂無雞犬音
相逢父老聚頭哭淚滴洪波到底深
自憐鬚鬢白如銀不道今年遇此迍數畝薄田俱付水
百般老病盡隨身念渠漂泊無家者與我同為失所民
終夜憂吟聲不絶半因憂已半憂人
一經水旱便流離風景蕭條思慘悽到處喚春空有鳥
連村報曉寂無鷄頽垣廢井荒蕪宅垢面蓬頭瘦損妻
更有社公同寂寞年來不復享豚蹄
驟雨狂風日夕并海濤奔湧勢如城一朝稻付深淵沒
不復人從大道行官府乏儲難畫策田家無計可求生
老夫亦是溝中瘠莫怪歌聲似哭聲
田疇不見見江湖烟火人家大半無薄熟豈能周晚歳
實徴安得副官租豸冠素解矜民瘼奏牘終能達帝都
昨日喜聞停免政不憂鞭撻爛皮膚
　　千墩夜泊上鄭明府
扁舟夜泊千墩浦耳内都無鷄犬聲到處試從村老問
無人不頌宰官清一年秋賦相將畢兩月春田次第畊
惻隠願加時賑給莫勞安撫問民情
　　陳安止孟東輓詩
幸接芳隣竝早孤如魚同隊長東吳余豈逺作逋逃客
公已髙登貴顯途故里菊松三逕在歸舟囊槖一錢無
澄思七十年前舊淚眼何曽為老枯
　　送郁老友歸芝塘
細雨弄晴三月天故人辭我歸芝川墻頭燕子語留客
溪上栁花飛撲船小姬拍案調新曲野老揮毫書大篇
(沈誠學/有序)最是落紅如惜别隨風㸃㸃墮樽前
　　春江别意圖送友人
江上春風拂栁絲畫船撾鼓送君時壯行賴有詩盈軸
拚醉何辭酒滿巵風月自今勞逺夢溪山從此起遐思
交情别意知多少惟有青山䞉得知
　　過虞家宅
廿載流光快擲梭虞卿宅畔重經過白頭野老都成鬼
紅粉村娃總作婆官賦孰如今日重人家不似舊時多
夕陽野草花橋路不覺徘徊發浩歌
　　送王公亮之桂林
春雨初晴春日暄行人話别水西軒一壺易盡辭吳酒
萬里難留適越轅壯志豈愁南海障寸心惟念北堂萱
客中情緒多傷感莫向瀟湘夜聴猿
　　寄淮安杜可久可平兄弟
顧我容顔今老大憶君兄弟更辛酸别來十載又廿載
厯盡千難與萬難舟檝幾遭風浪險竹松多受雪霜寒
武陵橋上今宵月千里相思不忍看
　　題東峰菴為王庭美賦
東峰境界無塵土華扁未寒前日盟茶話偶來留坐久
功名頓覺等閒輕春風秋月(馬鞍山東/西二亭名)副吟賞夜鶴曉
猿無怨聲主人焚香讀經罷多少青蓮南海情
　　自况
短髪被肩霜雪如怡然自樂易安居不圖時譽貧辭富
豈謂來生老讀書(嘗見一老人年九十手不釋/巻人問之曰讀來生書耳)無愧自
然成快活多財未必見贏餘眼中役役蝸蠅輩過眼浮
華總是虛
　　送陳説菴先生歸尚湖舊隠
攜取舊書歸舊隠匆匆惜别意如何自憐野老愚䝉甚
每荷先生啟益多客夢逺懸親塜樹鄉心長憶尚湖波
自今良㑹知何日翹首虞山付短歌
　　過任陽有感
任水灣灣南北流人家多住竹林幽舊堤不見尋梅舫
遺趾空聞夢鶴樓漠漠草萊將薄暮離離禾黍已深秋
可憐當日歡娛地不道今成滿目愁
　　前此承與中約同諸士友登玉峰弔祭宋先賢衞
　　　文節公祠有感
衞公名徳久傳芳祠宇荒凉付夕陽地絶掃除多積蘚
逕通樵牧半無牆不縁著績薫穹壤安得懷賢奠酒漿
流俗但能知諂媚強將夫婦塑城隍
　　寄淮安陸仲孚
康王宅畔舊比隣樽酒相違二十春俗態已翻千百様
故交今失幾多人一般有累丹心苦聞是無兒白髪新
若遇便風如見憶鯉書無惜寄歸頻
　　送陸徳深歸河陽
江上一壺新熟酒擔頭數巻聖賢書也知無計留歸棹
未卜何時過草廬子弟匆匆方惜别烟波𣺌𣺌正愁予
到家暇日遙相憶尚為先生候鯉魚
　　别沈克懋
十載西齋瞬息過不堪雙鬢已成皤每驚春鴈添歸興
常見秋風發棹歌久客何君知我厚暫違憐我望君多
匆匆莫訝輕分手争柰婁雲入夢何
　　别俞景明
多君積學富才賢文采風流屬少年拙句每成勞屬和
苦心無訴賴相憐離樽忍醉江頭酒别鶴愁聞月下絃
歳晚有情如見憶雪中當泛子猷船
　　和屈季恒寫懷韻因以餞之
　　　季恒詩云青雲望斷哭途窮白首從戎碧海東
　　　詩酒盟寒嗟㑹少田廬業廢嘆囊空虛名徒爾
　　　為身累徃事真成與夢同後夜相思在何處海
　　　天明月照孤篷其兄孟東和云念汝親情豈有
　　　窮那堪遙隔海西東致身雲路知無分寄迹窠
　　　巢嘆一空花蕚庭前徒自好琴樽客裡與誰同
　　　愁來不覺垂雙淚長向鴒原望轉篷友人袁宗
　　　魯和云丈夫雖困豈終窮天使丁寛載易東義
　　　重念遺鄉國逺理明心豁海天空琴書此日分
　　　攜去詩酒何年復與同他日老予思誨益烟波
　　　𣺌𣺌望歸篷
四十餘年吾道窮一身南北又西東家山杳杳徒勞夢
事業茫茫總付空自謂此情唯吾有豈知今日與君同
題詩不盡相思意目送悠悠泛海篷
　　和安止歸田
相逢莫嘆二毛侵共喜羈禽返故林因與對床談徃事
不知擊節起長吟簮纓已果平生願桑梓今全夙昔心
好約明春真率㑹看花酌酒更彈琴
　　吳塘夜泊懷屈季恒
孤舟夜泊吳塘渡兩岸秋風響荻花寧海驛潮開畫舫
古婁城戍咽悲笳雨聲一夜不離枕客慮萬條都在家
甫睡又成懷友夢逺隨征鴈過南沙
　　晚自崑城歸北郊别墅
獨步出城光景暮村居處處起炊烟團圓未見月離海
厯落已看星在天别墅牛羊歸逐逐逺汀鳬鴈下翩翩
茅茨一㸃青燈在知是老妻猶未眠
　　和安止秋日見尋
匆匆歳月去如流又見凉風起荻洲眼底故人年未暮
就中唯我鬢先秋壺觴漫託耆英㑹山水寧辭爛漫遊
聞道北莊饒勝槩宦情得似野情否
　　送袁兄宗魯入京
少小論交至老成悲歡離合幾闗情桑榆正擬同幽賞
書劔那知復此行膝下苦違頭白母囊中况乏孔方兄
孤鸞别鶴愁無限謾託瑤琴訴月明
　　苦旱
狂風日烈迷塵道不奈為災旱魃何病草渇心思化雨
涸鱗翹首望恩波湫潭靈物空為禱田野農夫彊作歌
若箇解伸探月手煩君為我挽銀河
　　題金耑居為陳羽伯畫竹居圖次張觀復先生韻
明月清風境界寛不栽凡卉只琅玕庭除䞉有三湘意
枕簟能無六月寒時見啄苔來縞鶴每驚拂石舞青鸞
故人詩畫俱清絶可得頻過一借看
　　閒居即事
幽居景物自清妍入眼經心事事便暑氣漸消秋近候
凉風欲動雨餘天庭除千葉舒紅槿盆盎雙頭吐白蓮
更有芭蕉尤可愛最宜濡墨寫長篇
　　與袁葛二兄泛舟至婁東
風滿孤篷雨灑窓故人同載下婁江緑疇南北連千畝
白鳥髙低去一雙濁酒任斟那計數野歌隨意不論腔
紀行豈是無新作正愧曹鄫淺陋邦
　　漫成
逺慕淵明自把鋤從渠兒輩笑迂夫生憐花鳥如兒女
酷愛溪山似畫圖不飲幸然無酒債好吟長自負詩逋
年來尚覺疎狂在折簡應知未易呼
侯門深鎖曳長裾相府尤慚進謁書破甕有虀聊當肉
直鈎無餌豈圖魚清風皓月終歸我紫綬金章總付渠
謾喜工師求大木不曽回顧道旁樗
自愛閒居雅趣多不容塵土涴松蘿幽深彷彿元公洞
安樂依稀邵子窩或武或文燒藥火非商非徴採樵歌
年來久息趣炎夢冷笑飄飄赴燭蛾
　　田家苦楚吟(己未秋作/)
極目滔滔水横流不分髙壟及低疇徃來客子嗟無路
刈穫農夫恨乏舟爨下鯉魚聞撥刺枕邊鷗鷺見沈浮
官家不信民風苦方擬騰書賀有秋
　
　
　
　
　
　
　
　
　
　
　野古集巻中
欽定四庫全書
　野古集卷下
　　　　　　　　　　　　　明　龔詡　撰
　七言律詩
　　寧親堂為闕是賦
事親常欲使親安羨子能行世所難既失形聲求視聽
更於服食謹暄寒設令貽辱牲牢養爭似無憂菽水歡
棠棣有詩昭古訓更須同氣好相看
　　哭金縣丞(名華蕭/山人)
患難歸來僅兩春少聞官長愛斯民適逢被水連三嵗
始見憂時只一人正是羣黎交頌徳如何二䜿遽亡身
老夫雖未沾私惠公論難忘淚滿巾
　　並漁圖
方舟何處兩漁翁滿眼溪山樂趣同得失總歸談笑裡
功名都付等閒中鬢毛不是縁愁白面色常因醉酒紅
去住問渠誰得似行雲流水任西東
　　溪行
一溪沓沓通潮汐兩岸蕭蕭響荻蘆水鳥傍人來復去
山嵐入座有還無夷猶魯望烟波棹黯淡元暉水墨圖
對此不勝懷感慨便宜拂袖老江湖
　　和屈寓菴冩愁韻
　　　寓菴詩云荒凉舊業嘆無成憂患其如百感并
　　　滄海十年羈遠戍薄田三月廢春耕荷衣舊製
　　　秋雲薄蓬鬢新添曉雪明正是愁懷消不得更
　　　堪牀下亂蛩聲
底事中宵夢不成一身無那萬愁并飄零蹤跡隨蓬轉
澹泊生涯費舌耕短蠟燒殘寒漏永慈烏啼斷月華明
年來多少傷心恨都付梅花曉角聲
　　過顧玉山舊宅二首
阿瑛舊宅綽山前父老猶能話昔年樓閣儼如真洞府
主賓渾似小神仙花時不絶笙歌宴門栁常維書畫船
肯信只今無片瓦平蕪漠漠鎖寒烟
當時富貴號無前屈指繇來未百年好事主人金粟老
能文館客鐵龍仙歌兒舞女花間席茶竈筆牀湖上船
今日我來都不見數家田舍起炊烟
　　屈季恒輓詩
東吳南越乆暌離凶聞傳來尚可疑一死果符沈海夢
(季恒當除南海丞日/前一夕夢沈海中)此生無復到家時季方忽動元方
哭管仲空憐鮑叔知最是數行題壁字一畨吟咏一傷
悲
　　舟中有作
楊城湖口暫經過沽酒無錢可奈何白水煮魚嫌味淡
濕薪炊飯苦煙多落帆且入三乂港脫險方離萬頃波
東望小橋烟栁外喜聞漁父一聲歌
　　寄沈誠學
黄童白叟真吾徒田園荒蕪身自鋤不知黑髮變華髮
誰問今吾非故吾時逢知已話半日每對好山傾一壺
世間萬事不足道醉鄉即是神仙都
　　登虞山寄朱孟祺
此日虞山試一登四觀佳致翠層層近城市店多沽酒
傍水人家半下罾紅葉幾村秋老樹白頭何處晚歸僧
分明一段江南意借問王維畫未曽(孟祺善畫/山水有名)
　　亡内女兄徐氏哀輓
一從夫死誓終天甘守貧寒八十年名姓自期書太史
風聲未肯讓前賢苦心只有孤燈識清夢惟慿獨鶴憐
如此正宜為世表不䝉旌異為無錢
　　芝塘道中即事
北望寶芝三十里村墟六月雨餘天一灣流水一灣竹
兩岸埀楊兩岸蟬謝老乆荒先世宅平章猶記古時田
浮生始悟真如夢一度經過一愴然
　　王氏玉立亭詩
愛君玉立亭子好三世傳來今百年挺挺尚存先氣槩
依依不改舊雲烟並當恭敬三槐樹(王氏有/三槐堂)獨任文章
老鐵仙(元楊廉夫先生/有玉立亭詩)今日我來重醉酒不勝瞻仰嘆
前賢
　　送馮翼夫廣文先生分題得魯橋瞻岱
一肩行李惟書劍北上神州道路長迤邐渡沂遵魯望
迢遙仰嶽辨齊疆濛濛欲雨春雲重鬱鬱凌霄晚岱蒼
便好舉身登絶頂曉看紅日浴扶桑
　　馬鞍山下陳氏故園
主翁乆作黄泉客後事無聞繼者誰竒石總為他有物
翠萍空涸舊存池埜花蜂蝶春遊處荒草牛羊曉牧時
念昔經營良不易山靈應笑世人痴
　　歸自婁東寄張文翔
憶昨訪君婁水曲輕風寒食小桃開形容客况慿詩句
消遣春愁藉酒盃白髮千莖雖似雪丹心一寸未成灰
交遊獨有君知我都付無言一笑迴
　　寒家况味詩三首
迷途役役可哀憐誰悟膏明取自煎花為可簮遭屈折
草因無用得新鮮分無求外時時樂物不貪竒種種便
從此閉門甘寂寞一囊羞澀任無錢
人道先生貧可憐先生自幸省憂煎詩無俗氣篇篇好
菊有清香朶朶鮮尚友古人誠我志折腰兒輩豈吾便
老妻莫管瓶無粟自有韓康賣藥錢
辛勤種植本堪憐齒為辛勤易惱煎瓜瓠及時肥更好
芥菘得雨嫩而鮮傳家枯淡一生樂隨分羮蔬四季便
說與兒孫休羨肉阿翁囊裡素無錢
　五言排律
　　種園有感
憶昔經營始年華已覺衰衆人皆笑晚獨我不嫌遲橘
記移根處梅思種核時竹松培得所桃李值隨宜夏恐
蒿萊没冬憂霜霰欺備乾深積水防踐宻編籬不憚揮
鋤倦寧知抱甕疲願為經乆計恥作茍安期已見花盈
樹行看子滿枝乃知功既至自有效相隨助也徒為害
忘之亦可悲
　六言絶句
　　歸自琴川哀義孫
誰信八旬之老反哀十嵗之孫最苦歸來元亮稚子無
人候門
　　題畫
千尺虯形矯矯四時翠色蒼蒼但見氣雄林壑不知飽
閲風霜
　五言絶句
　　田家詞(選六/)
積絲方滿寸累尺漸成端持入公門裏何人著眼看
有女年方長其如家食貧鬻為豪右妾不得嫁比隣
烈日曬皮膚皮膚似漆烏郎君矜白面應笑種田夫
種田良不易盡力費耕鋤入囷方為有在田猶是無
縣吏打門急聞聲心膽寒受荆因脫袴露出去年瘢
舉網秋江上鮮鱗尺許長丁寧莫輕食留薦里胥觴
　　傷田家(選二/)
布穀催春種南村又北村可憐逃竄盡能得幾家存
布榖催春種千聲復萬聲一身無託處安敢話歸耕
　　南園十詠為南野先生賦(選二/)
　　　紅藥翻階
嬌態殿餘春芳名艶花譜樽酒暖風前僛僛為君舞
　　　碧梧夜月
清暉流玉宇繁陰覆金井露警鶴鳴餘先生酒初醒
　　陳䝉允徳東莊八景(選三/)
　　　悠然處
採菊見南山佳興與心會淵明千載餘高情付吾輩
　　　秋水亭
碧水涵秋空幽花映竒樹茅亭四面開是儂釣遊處
　　　清風逕
自别東莊來嵗月易成乆披圖懷此君清風想依舊
　　偶成
故人久不來意趣未能愜但見空庭中紛紛走風葉
寂寞嵗云暮古樹嚴風號自知非范叔何敢望綈袍
　　題宋鄭清之畫雙鳥為顧宗術賦
紫翠湖山傍枝頭閙雙鳥長憶夢中聞西谿竹牕曉(宗/術)
(别號/西谿)
　　丙子暮春偶成咏落花
雨後殘霞褪風前碎錦飛自知春已去敢恨蝶來稀
　　為𤣥明村楊俊齋題周徳𤣥畫
玉笛吹殘夜聲聲太古情美人何處覔霜月正凄清
　　題小畫二首
我本林下人城市少蹤蹟有癖愛看山時來坐磐石
山中無俗事林下有閒人我亦無媒者歸來願卜隣
　　題畫竹
渴虬迸石出下飲清冷湍想當揮灑處逸興滿毫端
　　題畫梅月寄淮陰陸仲孚兼柬杜可平
江夜月微明梅花瘦影横念君千里外多少嵗寒情
　　題雙鵲圖
道人心已靜得失久忘情寄語枝頭鵲無勞送喜聲
　　題畫小景
古木晝陰陰山高流水深翠苔磐石上誰識坐來心
　七言絶句
　　客中思親(三首/)
才看黄落梧間葉又見青歸栁上枝慈母髩毛紛似雪
小兒方寸亂如絲
江山不阻還家夢筆札難窮感舊愁回首北堂心最切
可憐無計買歸舟
烏母含飢守故巢烏兒折翅墮林皋相呼相應空相憶
夜冷霜清月正高
　　題畫
竹樹􁁉􁁉過雨青沈烟一穗繞雲屏道人無復封侯夢
自讀浮丘相鶴經
　　閒居四景
吾家烟樹水南村盡日觀書靜掩門地僻喜無車馬過
春風正滿緑苔痕
門巷蕭然午睡餘紛紛鳥雀噪堦除明牕凈几無閒事
自錄農桑務本書
偶栽佳菊傍幽泉嵗晚泉清菊更妍掬飲掇餐聊適意
不圖却疾制頽年
林下漁樵平日侶雪中梅竹嵗寒交幽居賸得春風力
不放紅塵過小橋
　　題冩竹贈陳九我
記得淇園帶雨移春風又見長孫枝夜來月映南州榻
一段高情孰許知
邂逅相逢酒一樽清風明月滿柴門長安道上塵如海
不到江南水竹村
　　題畫
生綃一幅冩烟蘿燕尾蜂腰曲折多最愛小橋楊栁外
可能容我著漁蓑
　　題畫竹贈袁宗魯
落花飛絮自紛紛嵗晚相看獨此君却憶西齋明月夜
滿牕清影共論文
　　鸚鵡
身繫雕籠翠羽摧故山千里夢中迴如何性識誇靈慧
不悟能言是禍媒
　　燕
春風茅舍兩烏衣花徑芹塘任意飛自與主人相識舊
不唯鷗鳥解忘機
　　鷺
愛爾翩翩白雪衣水雲深處伴鷗飛不應既出風塵表
猶有窺魚一㸃機
　　畫鳥
曉來微雨濕花梢何處飛來拂羽毛正好安棲莫輕舉
野人張網在林皋
　　梅花
好處非關竹外斜自縁能向雪中華若隨桃李爭春色
縱有清香未足誇
氷雪姿容鐵石腸毅然孤立拒風霜高情却怕行人折
不放横枝易出牆
　　梅實
慣經巖下朔風寒青子纔成已帶酸正味不諧時俗口
未經沾舌已眉攅
　　趙松雪竹石
舊宋王孫元學士草堂心事玉堂身筆端冩出江南意
落日西風為愴神
　　雜詠
狂瀾萬仞湧銀山坐見傾危瞬息間舟子慣施僥倖術
滿張風幔意如閒
　　白髮二首
斗星初轉建寅標已見春風在栁條堪嘆髩邊新白髮
不隨牆下雪俱消
鏡裏容顔奈老何流光瞬息易蹉跎却嫌白髮無公道
偏使愁人分外多
　　墨竹贈陳存誠
雨梢風葉夜颼颼長憶溪堂下榻留清氣逼人眠不得
吟詩直過五更頭
一别知心幾許時每因風月寄相思定知詩骨秋來瘦
應似霜餘翠竹枝
　　畱侯
已聞赤帝收秦鹿又見烏江刎楚猴一㸃報韓心已遂
重輕宜不較封留
　　題畫竹石二首
憶移蘭棹過茗溪溪上天寒日欲西歌罷竹枝風正急
亂雲生處鷓鴣啼
霜清木落九秋天十里寒江罩晚烟記得故人舟泊處
釣竿生在石崖邊
　　歸婁江
昔年曽住婁江上看到園林幾樹春今日歸來風景異
梅花獨識舊時人
　　懷季友梅(并序/)
　　　時有司以仲怡博識敦請預修大典訪採物産
　　　地名韓墩有棃風味極美誠異種也仲怡謂收
　　　入郡志則常嵗當貢獻不無貽患百姓遂削而
　　　不書甚愜士論予故於卒章及之
知已堪憐㑹面難久無魚鳥問平安遙知風雪虛齋裡
人與梅花共嵗寒
舉世唯知婦寺忠茘枝興嘆只坡翁羨君識鑒追前哲
敢不低頭拜孟東
　　雙竹圖為陳止菴賦時余歸玉峯是夕寓其館
難弟難兄一樣清襟懷同抱嵗寒情夜來醉倚南州榻
愛聽風前珮玉聲
　　田園雜興(選六/)
十載飄零東復西故園花木總成谿歸來但覺清貧好
有舌何曽肻示妻
風吹鶴髮短蕭蕭數首新詩酒一瓢愛看前村風色好
不知行過竹西橋
稚子囊書僕抱琴梅花香裡獨清吟人言恰是西湖景
只是先生不姓林
厚味何如淡味長充庖不羨大官羊老妻昨夜挑新菜
釀得黄虀滿甕香
草菴新結傍清溪種得梅花與屋齊結實未圖調鼎鼐
嵗寒聊取作詩題
布被稜稜似鐵寒一宵詩夢屢更端覺來愛煞窗前月
送我梅花瘦影看
　　題畫
不向東華踏軟紅却來江上汎孤篷水光山色知多少
都入先生笑詠中
　　閨怨
枝頭花落減春光遊子歸期正𣺌茫啼鳥數聲驚夢斷
一庭芳草又斜陽
春來日日望郎歸轉覺天涯信字稀回首又驚三月暮
東風門巷栁花飛
玉容花貌日摧頽夫婿他鄉未卜歸一㸃妾心何所似
精金百鍊不成灰
　　陶子巽惠扇以詩酬之
昨荷緘書問起居清風一箑意何如報瓊只有言相贈
燈火新凉好讀書
　　夏暑
一寒一暑自循環無伐天和付等閒却笑世人因苦熱
就凉爭欲倚氷山
　　題畫
每憶家山樂事多小橋烟栁蘸晴波只今已辦歸休計
問字誰當載酒過
　　秋况
嵗晚天寒木葉稀敝廬無恙尚堪依如何苦戀魚羮飯
孤負黄花待客歸
　　秋日寄袁宗魯
此身憔悴如秋葉每見凉風只欲飛想得故人新酒熟
應培黄菊待儂歸
　　詠菊
曽見陶公拂袖歸晚香佳色傲霜威過時只抱枝頭老
不學狂花到處飛
　　林和靖觀梅圖
頽然醉貌古衣冠酷愛梅花冒雪看疎影暗香吟已就
但知詩好不知寒
　　暮春有感
客邊情緒苦多違光景那堪過眼非不覺此身忙裏老
忍看春色雨中歸
　　歸莊圖為俞景明賦
青山緑樹映波光有客歸來趂野航柔櫓數聲歌一闋
知君應是和滄浪
　　永思亭為宗善賦
源發岷峨可濫觴滔滔東注接扶桑最憐之子思親念
箇樣淵深箇様長
　　周廷悅以畫梅二幅求題將勉其義子馬綱
玉妃曽服丹霞釀氷雪雖寒暈自紅不似陌頭桃與杏
强誇顔色媚春風
　　題周豫怡園(選二/)
　　　栁堤鶯韻
搖曳春風綠萬絲笙簧朝暮語鶯兒誰知孝子傷心處
不見停盃側耳時
　　　竹塢棋聲
對客圍棋萬玉中子聲剝啄度春風仙翁久出巴山橘
遺蹟難忘手澤工
　　題時苗留犢圖
去官留犢記當年爭道沽廉未足賢自已不能嫌勝已
幾人歸去汎空船
　　陳允徳湄溪新詠(選二/)
　　　栁塘春水
湄溪新水碧如苔溪上埀楊夾岸栽詩酒畫船來住慣
眼明鷗鷺不相猜
　　　綠蔭黄鸝
過雨溪山古木齊亭臺清閟綠陰迷黄鶯亦似憐佳境
飛去飛來不惜啼
　　風浪漁舟圖為族孫以行賦
巨浪打翻高岸石狂風吹折古松枝漁郎要整絲綸釣
好待風恬浪息時
　　記會稽周士翔先生遺語二絶句(并序/)
　　　余憶十載前假館常熟南野陳氏頻年與㑹稽
　　　周士翔先生徃來聨榻士翔嘗語余記其先翁
　　　有言當元末閩中某城遭陳友定之亂兵圍久
　　　之有城主忘其姓名固守不下城陷被執友定
　　　謂曰汝不知有天數耶其人曰我但知為臣死
　　　忠為子死孝固不知天命為何等物也遂被害
　　　又有一人亦忘其姓字殺父讐於既赦之後憲
　　　司執之問曰汝不知國家有赦耶答曰殺人賊
　　　國家之法有赦人子之心不赦也竟致於理嗚
　　　呼士翔當日之言歴歴在耳今士翔仙去久矣
　　　昨夜忽夢見之既覺因憶舊言為賦此以紀之
　　　非惟先哲之忠且孝得以不冺抑亦足以為名
　　　教之一助云峕甲戌二月七日也
不知天數為何物忠孝唯求死即休只此一言才出口
遂令亂賊永含羞
父讐不報活何為樂府曽聞太白詞(李太白/瀆漉篇)人子不從
天子赦片言千載有餘師
　　民風絶句寄葉給事(選五/)
昨見城闉未死人青蠅千萬已周身憐渠父母初生日
憂暑憂寒幾許仁
塗松市上漆溪濱多少嗸嗸丐乞人不道孤舟風雪裡
老夫亦是一饑民
鍋無粒粟竈無薪只有松楸可濟貧半賣半燒俱伐盡
可憐流毒到亡人
年年村鼓響鼕鼕知是田家樂社公不道今年逢社日
但聞人哭水聲中
鄉村疫癘肆流行死者如麻實可驚天獨憖遺應有意
要令操筆冩民情
　　重到湄溪廷悅求詩爰題二絶
勝境森森古木齊孤禽曽借一枝棲重來何處尋知己
不是湄溪即印溪
怡園不到已三年鬱鬱常勞夢寐牽今日重來因話舊
不知清淚墮樽前
　　秋江待渡圖琴川朱孟祺過余逸老菴為作此畫
　　　見遺後八年天順己夘吾姻友邵師舜先生築
　　　春水堂於馬溪之上適成見而愛之余因舉以
　　　為贈并賦一絶句
愛爾草堂清可憐常因溪隔造無縁如今略彴通舟道
不用高聲喚渡船
　　濯足圖
買得如梭一葉舟水雲深處伴閒鷗從今洗却雙塵足
不向京華謁貴遊
　　詠蚊
嘴利體輕乘夜出羣鳴音響似雷同不知血飽身肥後
性命懸人掌握中
　　過芝塘將謁馬字昌斷岡道中二首
狂風急似離弦矢白雪輕如過眼花北望故人猶數里
禦寒沽酒向誰家
雪隨風力亂飛揚道上行人凍欲僵却笑老奴如便了
鼻隨清涕尺餘長
　　題謝孔昭畫山水和邵師聖韻
懶逐諸公入省臺分甘無用老岩隈慿君說向清風道
莫放紅塵到此來
　　夏木埀隂圖
愛爾幽亭俯碧溪扶踈古木與雲齊凉隂滿地日停午
掩巻無言聽鳥啼
　　題凌貞婦巻(時㓋水横流官府督民堤築過季英/處義方追貞婦貞婦曰我為婦人豈)
　　　(可與郷男同事/耶遂自縊死)
貞魂一㸃鎮常存肯逐飛揚嶺上雲惟有嫦娥最知己
清光不惜照孤墳
　　有感
惟將富貴耀家門風節廉隅總不論世上幾多貪父母
忍將銛刃剚兒孫
　　屈原圖
愛君惟欲悟君心歌罷離騷抱石沈忠義一心如許切
汨羅千丈不知深
　　歸自北莊
離却南沙已夕暉隨潮小艇快如飛多情最是波心月
一路相隨伴我歸
　　早梅
雪牕忽見兩三花便覺詩情漸有涯應是東君念窮獨
春風先遣到儂家
　　柏子庭畫蒼蒲
愛爾青青石上蒲寒泉清浸一塵無世人不識無鹽女
姣媚惟知羨子都
　　癸未清明同八九友伴之𤣥明村為宋侍御樂菴
　　　先生掃墓
道窮千載樂菴翁埋没孤墳草莽中今日我曹來拜掃
紙錢搖曳舞春風
　　題聽泉圖
萬竹林中一草亭亭前潄石水泠泠道人不是箏笆耳
靜倚闌干自在聽
　　負薪圖
會稽愚婦厭夫貧辭去何曽愧失身富貴自期年五十
買臣亦是一常人
　　有感
羣峰叠叠水滔滔跋涉都忘舊日勞唯有不平常記得
每因感觸便長號
　　晚菊
寧憂失所困風霜自信生平晚節香一任寂寥無客賞
看花原不為重陽
　　觀梅
梅花與我最相知看了南枝又北枝如此冷風如此雪
無人不笑老翁痴
　　歸自城中遇雪
雪景詩情兩得宜枝藜何惜晚歸遲因過野老溪橋畔
又為梅花立少時
　　偕周季宏遊東皋亭
琅玕萬箇繞庭栽無數青陰覆綠苔漫煮鳳團燒玊版
不妨日日與君來
　　遊西疇竹林
森森萬玉俯清溪徑入蒼雲杳欲迷珍重主人勞載酒
琅玕節下為留題
　　枯荷
紅衣落盡翠盤傾浣我清波一鑑明說與兒童須摘盡
莫留餘葉引秋聲
　　庭松
嵗寒羣木總凋零愛爾亭亭色愈青誰信道人心似鐵
小窻相對澹忘形
　　謝南埜先生作棺見贈
大患應知為有身鳶烏螻蟻豈踈親只緣未達莊生意
尚以遺骸累故人
　　和孫格軒為余題泛舟圖
不慕瀛洲十八仙青雲無意事攀援只憐南國溪山好
風月琴樽共一船
　　道中見弋人有感而賦
負弩蹲軀隱薜蘿鶴媒前導舞婆娑鳬鷖只合髙飛去
同類應知誤汝多
　　和金耑居為陳羽伯頻冩竹韻
　　　耑居詩云海虞山下久盤桓最愛西隣竹萬竿
　　　欲造可憐無路入半梢惟許隔牆看
旅館西風九月寒脩篁搖翠兩三竿最憐明發歸舟裏
可得推篷帶雨看
　　題西谿書舍贈顧宗術
西谿高隱有餘清最愜閒中野老情秋夜幾迴來借榻
竹聲清比讀書聲
　　癸亥民情
太守安居花錦城眼前兒女沸歡聲豈知田野通宵雨
救水渾如救火情
驟雨狂風日夕并農夫淚眼幾時晴中秋賞客南樓上
唯恨頑雲蔽月明
　　乙丑冬大雪時邑宰以雪作戲故賦之
衣破那禁透骨風雪花如掌暗長空憂民太守方沈醉
熟睡紅爐煖閣中
臘雪連朝冷氣嚴喜聞宜麥更宜蠶老夫正為蒼生幸
凍死窮廬分亦甘
　　丁卯初夏
水旱農家兩不禁旱憂枯槁水憂沈可憐昔日求晴意
即是今朝望雨心
　　夜歸
短棹孤篷一葉槎南周村裏訪俞華還家已及黄昏後
細雨斜風兩岸蛙
　　任溪道中
縈迂曲徑隨溪轉吚軋肩輿傍栁行忽聽竹林茅屋下
琅琅一派讀書聲
南望玉山三十里從容時坐復時行不獨少寛輿從力
看花兼得聽啼鶯
　　偶題
性耽閒澹拙趨奔一任旁人笑我村自負踈狂抱竒氣
平生不欲受人恩
　　過芝塘東虞宅廢園
棃花雪白海棠紅詩酒笙歌嵗嵗同不道世移人事改
野花無數領春風
　　題畫
翼然亭子面江開亭下危磯鎖碧苔日日老翁來此釣
見潮西去見潮迴
　　自述衰謝一首
自憐百技一能無兩眼昏花四體枯不解禦凶兼嵗去
此身真是舊桃符
　　自題晚歸圖(并序/)
　　　友人史君實為余作此畫適余歸自彦中氏遂
　　　題以詩君實和云日短天寒易落暉渡頭風起
　　　浪花飛濟川有興無人識好逐漁郎作伴歸
紅樹離離映夕暉水天空濶雁高飛扁舟一箇輕如葉
常載先生半醉歸
　　移居二首
飽翫青山性所耽晚從平遠寄茅庵年來苦被前村隔
又擬移家更向南
小虞塘上屋三間雖道無錢且得閒更喜望中無隱蔽
東西全體是青山
　　與王忠孟登玉峰共飲春風亭
山水千重復萬重少年相别老相逢春風亭下一盃酒
山色不如人意濃
　　西疇二首
　　　金橘圃
滿樹霜丸萬顆埀年來惠我侑芳巵常因剖食憐佳味
憶得牕前種核時
　　　梅花隴
壟上梅花開百株嵗寒詩酒足清娛不知風雪溪橋路
近有何人跨蹇驢
　　題宗善所藏漁父圖
清溪清似鏡新磨照見先生白髮多自幸素無官爵累
得從漁父老烟波
　　畫題詩士女
過雨湖山紫翠旁桂花香透藕絲裳不知綵筆蠻箋上
和到闗雎第幾章
　　夢覺偶成
夢裏千山復萬山家鄉迢遰苦思還覺來却在家鄉住
又恐家鄉亦夢間
　　賀程侯喜得子
久慕君家積徳多晚生英物喜如何老夫更著數年活
當賦徐卿二子歌
　　夜過沈時用宅
扁舟夜過溪橋下譙鼓遙聞第二撾不敢扣門縁底事
恐妨驚起樹頭鴉(以人好烏/亦好也)
　　漫興
盡說先生甑有塵先生自道未為貧請看嵗晚東籬下
無數黄金與白銀
　　五松圖(并序/)
　　　古人有題松詩末句云一事頗為清節累秦時
　　　曽受大夫官余甚不然故賦此以伸五松不平
　　　之氣云爾
羣居抗節徳非孤肯為狂秦作大夫試想當年風雨裏
此身曽屈祖龍無
　
　
　
　
　
　
　
　
　
　
　野古集巻下
欽定四庫全書
　野古集附録
　　上周文襄公書
直𨽻蘇州府崑邑老生龔詡上言欽差巡撫大人執事前詡
竊聞古人有言千人之諾諾不如一士之諤諤又曰物不得
其平則鳴蓋諾諾者本無忠敬之心惟徇已私所以事上者
惟務阿順曲從上人樂其言之甘如飲醇醪不覺自醉遂至
日積月深養成大患如昔人始順王安石之㫖而卒發其所
短者吕惠卿也若夫諤諤之士心無憸邪志秉忠直其所以
尊上者無非至誠故論事無所回隠不無迫切過激之語上
人驟聞之逆耳静思利行如飲藥餌雖不適口其病獲痊如
古人始而目魏文侯為不仁而卒成仁君之名者任座也是
皆往事之明驗理勢必然以此推之凡當大任行大事者諾
諾之人不可一日有諤諤之士豈可一日無哉今執事以豪
傑之才經濟之學特膺聖天子寵命巡撫東南自下車首以
風俗民瘼為事誠所謂不世之賢而能體聖天子愛恤軍民
之盛心者也然詡竊見在下之人諾諾者常多諤諤者常少
又有等恃執事寛仁厚徳而敢為悖理傷道之事以虐民壊
俗者有之軍民苦楚之情壅於上聞不能自訴詡區區管見
恐不能不為執事髙明盛徳累是以鬱鬱心懐不恤衆怨而
敢於執事前一一痛陳之也儻不以人廢言或有補於萬分
之一伏願矜其愚不録其罪而施善處之道焉幸甚幸甚
　一輔道聖躬必法堯舜詡竊謂聖不自聖乃所以為
　聖賢不自賢乃所以為賢譬之忠臣孝子茍自以為
　忠孝則不足以為忠孝矣洪惟今上皇帝以聰明仁
　聖之資守盈成太平之業春秋鼎盛萬嵗方來正聖
　躬修已兢業之時而臣子盡心輔道之日古之君子
　愛其君者必曰責難陳善必曰我非堯舜之道不敢
　以陳奈何後代臣子其於人主前稱頌徳美之文常
　多箴戒過失之辭常少如此者恐非愛敬君父之道
　聖朝家法容受直言未必有此今執事位居列卿職
　膺重任身雖處江湖之遠而心不離乎朝廷若詡草
　莽微末未報涓埃亦切葵心如䝉俯納愚言願達聖
　聰乞勅經筵前後左右内外百司之臣凡有輔道聖
　躬者自非聖祖仁宗家法所守堯舜禹湯文武之道
　周公孔子之書不得有所引喻講說其他如虗談空
　諦之言功利詞章之習粉飾文具之語足以惑聖聽
　累聖徳而無益於聖治者一切屏絶仍乞皇帝陛下
　敬謹一心不罪忌諱俯而聽仰而思尊徳樂道不自
　以為堯舜而必求至於堯舜如此則三王可四而五
　帝可六矣
　一民風不古可為深憂詡竊惟古人以禮義廉恥為
　國之四維蓋國猶舟也茍不資其維繫之力則隨波
　逐流而不知所止矣詡愚以為四者之道使其常植
　立於天地之間則尊卑有序貴賤有等親疎位定取
　舍分明忠臣孝子有所據守而得勉進於善亂臣賊
　子有所畏懼而不敢肆恣其惡然則此四者有繫於
　國家之大體如此豈可輕視而不為之深憂哉今執
　事職居巡撫風俗民瘼最為急務如䝉廣詢道徳儒
　碩講明此道深原其所以致之之由詳討其所以變
　之之術凡有當為勿事茍安姑息粉飾文具必須端
　本澄源深懲痛改以圖久長使天下之居巡撫任者
　咸取則焉則措國家磐石之安致民俗為唐虞之厚
　自執事始也國家天下千萬世幸甚幸甚
　一鄉飲酒禮殊乖本意詡竊惟古人有言禮與食孰
　重曰禮重蓋食所以養生禮所以節慾茍惟生之是
　徇而不知節文則與禽獸又何以異是以古君子有
　寧餓死而不食非義者不以此乎欽惟聖朝創立天
　下鄉飲酒禮其本意蓋欲納民於善使之知長幼之
　序識賢愚之分接目而警心得以激勵興起耳有司
　宣上徳意宜嚴敬其事而舉行之不在殽酒之豐盈
　惟在禮意之勤篤賢賢老老期在得人進退揖讓必
　於中節斯可矣竊見近年有司嵗時舉行且如殽核
　多寡宜有常數其所費自當一出於官不以煩民今
　乃一牲一牢一飲一食無非科取於鄉里少有不愜
　則怒形於色而加箠楚又若延致賢老自宜盡賓主
　之禮來則迎歸則送不敢怠䙝今乃命一𨽻卒持一
　紙票既無起居之談又無慰藉之語書名草草如召
　僕夫况其所被召之人類多無恥之徒不知自重聞
　命奔走汲汲不暇至於即席之餘起止無常語言無
　度殊不足以為斯民觀感興起之地遂使有識之人
　旁觀竊笑以為餔餟之務若然則於聖朝創立斯禮
　本意安在哉執事如䝉俯聽愚言轉達朝廷通行天
　下一以明禮食之輕重二以務賢賢老老而得人三
　以重延致之儀四以嚴科取之禁如此乃可不失本
　意而風俗可淳於古聖賢勸懲教化之道或有合矣
　一養濟旌善名實不副詡竊惟天下之事蓋有似緩
　而實急者如文王發政施仁必汲汲於無告尼父之
　論兵食必先乎信之辭自非聖人仁知兼盡豈能知
　此為政之先務哉欽惟聖朝制度首以天下鰥寡孤
　獨篤廢殘疾與夫義夫節婦孝子順孫最為急務必
　立養濟之院使顛連者得以全生必立旌善之亭使
　為善者得以志行此先聖後聖揆之同道者也奈何
　比者天下有司多不能上體聖心祗順徳意於斯二
　者往往徒事虚文備故事且如崑山一邑養濟院所
　收養之人不過十數輩而已詡嘗見道路之間有等
　足不能行手不能舉口不能言目無所見耳無所聞
　隆冬盛寒踝跣而號乞者不可勝數夫聖朝一視同
　仁遐邇無間一夫失所曰予之辜豈以一邑之大所
　宜欽恤者止此數輩而已乎蓋由有司吝於出納而
　下屈於勢力不能自訴耳又若旌善亭各處州縣莫
　不有之然詡亦嘗造其地而閱之不過空空一亭而
　已夫以十室之邑必有忠信豈有堂堂大邑其間孝
　義之人遂無一二可書哉以是言之則養濟也旌善
　也名與實可得相副乎今執事仁義之事勇於必行
　如䝉轉達朝廷通行天下凡遇軍民有鰥寡孤獨廢
　疾失所者得以自言記名官籍將各處倉庫積餘布
　粟每月隨宜施予勿責其償仍禁豪武之人有所侵
　虐凡有義夫節婦孝子順孫足勸薄俗者人人得以
　上陳考察其實大書詳述揭於旌善亭内依例存恤
　給復其家仍觀有司能否以為殿最如此則見聖朝
　仁厚之政不異文王時而執事平日所藴推於政事
　間者亦不失聖門之深意矣
　一學校師生不遵法令詡竊惟法立而不守則為非
　法令出而不行則為虛文欽惟聖朝建立學校一欲
　造就人材以待國家任使二欲尊尚名教以為風俗
　依歸所以舊制畫為條教刻立卧碑諄諄懇懇誠萬
　世學校師生之範模也使其一一遵行何憂人材之
　不就風俗之不厚哉奈何居師位者惟知趨附勢利
　不思盡職或因祭祀而増價直以賣猪羊或托興作
　而侵隣地以栽菽麥或縱放畜産以踐食田禾或生
　放私債以倍取計息或出入州縣囑托公事或箝制
　官吏恣肆已威積習成風其來久矣以致生徒無所
　畏懼放肆靡所不為或戲侮於大成殿之前或謔笑
　於明倫堂之上至有䙝服夜遊於街里薄行明播於
　鄉閭問其詩書漫不可否質其疑難莫知如何其視
　卧碑諄懇之訓置之壁下同於頑石良由師教不嚴
　無足取法故也詡愚以為禮義由賢者出今反自學
　校壞之諸生習見如此使其幸中科甲而得美官愚
　不知將何者以為事君治民厚俗敦化之本哉今執
　事職居巡撫聲教本原之地尤所當謹如䝉轉達朝
　廷申明卧碑事例令天下學校奉卧碑築亭立於明
　倫堂前每月朔朢令提調官率師生行禮碑下講讀
　一過如遇監察御史入學責令師生黙誦如不能記
　憶者宜即時罷黜如此則法立而人得有所遵守令
　行而不至為空文矣
　一牧民之任當嚴按察詡竊惟天生斯民立之司牧
　蓋司者治之牧者養之斯民為天之赤子天能生之
　而不自治自養故舉而付於君是以君斯民者惟以
　生民苦樂稼穡艱難為事一民飢甚於已飢一民寒
　甚於已寒見惡必去以其害民也見善必用以其濟
　民也一食必念農耕之勤一衣必憐婦織之苦奢侈
　不萌乎心暴殄不及乎物懼防農時不敢輕有逸遊
　恐耗民財不忍易有興作必施寛厚之政以盡養民
　之方必選忠厚之人以授牧民之任可不慎哉奈何
　天下牧民之官多不上體天心惟徇已私其視斯民
　疾苦非特如越人視秦人肥瘠抑又從而害之以致
　乖氣作而嵗時歉民不聊生甚非聖天子惟恐失民
　心違天命之意今執事下臨民情休戚尤宜究心如
　䝉出巡到處若遇有司果有善政及果為民害者隨
　其輕重信賞必罰勿徇虚詞浮譽以受其欺必須旁
　詢密察以期得其實更乞轉達朝廷凡授民牧之任
　必須慎選其人凡經犯貪汚刻薄之徒不得復有濫
　受如此則民心悅而四海無虞天意得而萬福駢集
　矣
　一風憲出按宜禁私謁詡竊惟古人有言有守者可
　以執憲無私者可以閑邪盖所以先自治而後治人
　未有已不正而能正人者也聖朝稽古建官創立内
　外風憲之職以託耳目之寄維持綱紀甄别善惡震
　肅百僚自非守正無私者豈能當此重任哉其居内
　也必蹇蹇諤諤正色立朝如風霜之嚴厲如鵰鶚之
　無偶雖王公大人之貴不敢有所屈俾咸知懼以屏
　息其邪心其在外也威名所及必使豪横望風攝伏
　姦宄聞聲逃遁雖遐陬遠域千里之外莫不知有國
　家法度之不可犯如是乃為不忝風憲之任矣詡竊
　怪比年嘗任京官丁憂省親及承差遣便道還鄉者
　每遇風憲官出按所在必三五成羣干求謁見其風
　憲官不知自重往往與之笑談飲啜移時方退次日
　則躬造各家以答禮意甚至有甘為屈膝以拜其婦
　人其京官因有所恃或縱不肖子弟肆横於鄉里小
　民畏其勢焰吞聲飲恨順受其害亦有等姦黠豪右
　之人身犯刑憲自知不免聞知某京官與某風憲交
　往情熟不惜貨財以託請求遂至顛倒是非撓亂典
　則亦有風憲官本不知情被人假形託跡因而脇取
　犯者財賄以汚名節雖無慊於本心亦何可不致謹
　於疑似今執事禁革奸弊在所必為如䝉轉達朝廷
　申明憲綱事例使内外之居斯任者有所持循深體
　實行則法度正而朝廷尊姦慝屏而寃滯申矣
　一東南水旱必須預防詡竊惟天時水旱何代無之
　人事隄防從古而有凡事豫則立不豫則廢聖朝自
　洪武年間東南田地高下不一雨多憂澇晴多懼旱
　頻年河港湮塞岸塍摧圮無所資其灌溉注洩遂至
　永樂三年大水十四年大旱人民流離餓殍盈路稅
　糧逋負鹽賊横生朝廷憂之特遣大臣專督東南水
　利是以連年田地頗得成熟人民頗得聊生近來漸
　覺疎慢各州縣雖設治農之官而無治農之實一切
　文具茍且反生擾害倘一旦或有水旱恐不能無永
　樂三年十四年之患執事如䝉聽納愚言審處專一
　經畧水利勿事虛文務求實效則灾未至而有以備
　之而流離盜賊之患不足憂矣
　一澄汰冗卒以養精兵詡竊惟兵貴精而不貴多此
　先達之至論也人生年自四十以上精力盛强志氣
　剛銳立功建事惟在此時至年五十則肢體憔悴形
　神衰憊迨乎六十則耳聾目瞶疾病交攻其事將理
　之不暇况望其用哉今天下之兵精冗率相半使省
　冗者之食以資精者之用使無父母妻子凍餒之憂
　而一意練習以圖事功則兵為有用而食亦有餘若
　一概視之精冗不分甚非經常之道執事如䝉轉達
　乞命知兵會同百司商𣙜此道合無將天下軍分為
　三等其精壯軍士為一等别委能事官一員專一習
　練周嵗月糧得以全支仍令天下清軍御史往來程
　試能否如有不稱罪坐職掌其年二十以下五十以
　上者為一等除巡營唱號把闗守門及一應優輕雜
　作外俱撥附近多餘田地量力强弱與田肥瘠給與
　屯種收其子粒上倉以備精兵糧餉仍禁管屯監收
　官員不得妄有科擾或遇凶年得照民間事例處置
　其年六十以上并疾病無用者為一等有丁則取以
　備伍無丁則放之為民聽其依親住活仍將所請糧
　餉加給精兵器械衣裝費用如是不惟軍食常足而
　兵為有用抑且存恤老稚使各得所亦庶幾夫九經
　稱事之意矣
　一官軍運糧費用苦楚詡竊惟善為政者欲盡人力
　之用當念人情之艱本朝洪武年間官軍海運糧儲
　涉歴風濤性命不保却懽忻鼓舞而不以為難者蓋
　為官為造船不吝賞賜家支廩餼行有裹糧既無父
　母妻子凍餒之憂又無一應麻油木鐵需索之苦及
　至回船之日又有已資貿易隨路土産得以贍家所
　以雖蹈不測之淵死而無悔近年裏河運糧去危就
　安本以便益然軍士反加愁苦不若海運之懽忻者
　蓋由官無賞賜糧不全支加以造船所需費用百出
　盤洪過閘剥淺遭風日夜勞苦不得少息比及抵倉
　之日監收官員人等又復刁蹬取索停留曠日或遇
　風雨在倉覆蓋狼籍耗折又責陪補所得行糧計其
　口實費用十不及一所以不免假貸倍償計息經年
　累月力不得紓甚有夫朝出門妻子暮即求乞者又
　有計無所出甘於自經以就死者比之海運十倍其
　難運軍苦楚如此執事於軍民痛癢舉若切身如䝉
　轉達朝廷得照民間運糧事例將各處州縣義役倉
　場并積出餘米省節浮費每嵗量船大小給與價值
　常令有餘責令官軍自行打船修整及運糧官員軍
　士加給按月俸糧勿以折色得以全支仍禁各倉監
　收官員人等如遇糧舡抵倉隨到即收毋得刁蹬取
　索停留曠日違者治罪如此則軍力得以少紓而執
　事所以愛䘏軍民之意益昭昭矣
　一官軍屯田子粒繁重詡竊惟聖朝創立官軍屯田
　一以藉其子粒二以自給月糧誠為兩便然其中艱
　難苦楚有不可勝言者蓋常例每軍種肥田則十二
　畝瘠田則十五畝俱科子粒六石上倉餘者抵給本
　身週嵗月糧每月八斗計米九石六斗其給與之田
　或遠在百里外或七八十里外跋涉往來動輒經日
　况其田高低不一水旱不時較之中嵗僅可得米八
　石之數除工費本力外抵還官數常恐不及已身週
　嵗月糧夫復何望及至上倉之日搬運損折所費不
　少忽遇歉收之年尤更狼狽是以不免迫於凍餒强
　者敢於觸法為非弱者甘為溝瘠以死如是之情誠
　可憐憫愚以為軍民一體比者朝廷既念天下農作
　之難得減糧額十之二三而屯田之卒比之農夫又
　何異哉特上人慮未之及爾今執事軍民利病無不
　軫念如蒙轉達朝廷乞為量加優䘏或官給與本力
　或増與田畝或輕減其子粒隨宜處置則上不嫌於
　取盈下不憂乎受害而聖朝一視同仁之政無所偏
　矣
　一官軍俸祿不足養贍詡竊惟常人之情食不足則
　力不齊恩不浹則心不固今天下管軍官員不事耕
　織惟仰衣食於俸祿近年以來例不全支加以獲罪
　住給人口數多日用不周父母妻子啼飢號寒之聲
　不絶於耳自非鐵心鮮不為動是以不顧廉恥不䘏
　法度或詐取人財或刻減軍餉甚至有公服冠帶甘
　為卑辭下氣倚人門牆以乞升斗之粟把握之薪者
　設有緩急差遣置之死地將何所固其心而盡其力
　哉今執事於一夫失所尚形惨慼况乎此輩所繫尤
　重者乎如蒙轉達朝廷乞為念其至情審其大體按
　月俸糧得以全支必使衣食飽煖生死無憾然後責
　之以禮義威之以法度作奸犯科者不使僥倖獲免
　如此則不失國家報功之意而徳威兼舉心可固而
　力可盡矣
　一各處有司擅興土木詡竊惟節用而愛人使民以
　時此先聖之格言為政之要務也近年有司往往擅
　興土木營不急之務科率役使動經旬月費用不貲
　疲力損財莫甚於此愚以為此財此力非出於官員
　之已有實出於小民之身家若使移於稼穡耕作之
　間則其補益豈小今執事除蠧救民如蒙轉達朝廷
　通行禁治凡天下官府有所興造自非申奉朝廷區
　處一毫一釐不得妄科一軍一民不得妄使敢有違
　者必罰無赦如此則小民得安其業而遂其生矣
　一差出官員酷用刑罰詡竊惟聖朝制律五刑之外
　別無他施笞杖之刑必較大小蓋所以重民命戢姦
　暴也近者差出官員往往不循禮法喜怒由已肆逞
　刑威將無罪之人纂夾耳鼻剪拔鬚髮創為三湯兩
　割七八不閑之號遂至箠楚之極使人痛不能禁糞
　溺俱出逼令食之無餘或有盡燒其裳衣使之裸形
　而奔走使人神魂飛越莫知所措酷暴如此何罪不
　承遠近轉相倣效以至鄉里豪奪之人亦設此具以
　虐良善且如男女帷簿不謹在上之人厚宜自責由
　我教化不明即不得已自宜遵正科條斷豈可畫其
　眉目裸其形體簮其花朶昭示通衢使市井小人千
　百成羣聚觀喧笑非戒淫也實誨淫也此何理哉又
　如正法婦女有罪坐其夫男此朝廷令典忠厚之至
　所以曲全廉恥今乃男子被撻或得隔其裳衣婦女
　受笞必使露其肌肉觀其舉措如此則其淫忍可知
　又如犯法宜明正其罪豈可罰使出銀出粟以資妄
　費而使得幸免若然是以朝廷之法為吾易銀易粟
　之具也有孤聖朝欽恤之意抑且斵䘮元元之心執
　事如蒙轉達朝廷乞為申明洪武年間非法用刑舊
　制通行禁治凡差出官員本分之外不得干預有司
　雜事違者罪之庶幾民無横憂官無酷政而朝廷仁
　厚之澤流行於天下矣
　一官員饋􁀙科索損民詡竊惟小民生理惟事農業
　終嵗勤勞所得有限且如秋成之際一以輸納官租
　二以補償私債加以婚喪弔慶户役疾病費用之外
　所餘者能幾甚至嚴霜凛雪無袴無履而忍凍一冬
　者又有寒冷之極呻吟至晚而不得一寐者又有暑
　月無帷終夜達旦苦膏血以飫蚊䖟之腹者又有官
　府逼迫計無所出而甘鬻妻孥者奈何為民父母一
　不之問但見有等官員或因榦辦公事經過謁見或
　因丁憂秩滿貢舉起程往來干覔却乃厚加饋􁀙原
　其心不過欲得其歡心以為他日倘居要路或可得
　其稱譽薦拔脫罪解紛之助而已問其所饋􁀙之物
　既非出於官員兒耕女織之所致無非刻薄小民脂
　膏科索而得之愚以為尊貴之人地位清高豈知蒼
　生之苦哉執事視民如子惟恐傷之如蒙轉達朝廷
　通行禁治不惟小民得以免横斂之害而朝廷亦得
　以杜其交結蒙蔽之私矣
　一官吏犯法不當贖罪詡竊謂無知而犯法者情或
　可恕明知故犯者罪不可容書不云乎眚災肆赦怙
　終賊刑欽惟聖朝創立運糧贖罪之條本以哀矜小
　民無知誤觸刑憲而設非故欲自弛其法而利其財
　也近者不才官吏往往慿藉仁恩明知故犯敢於為
　惡及至事覺亦得隨例贖罪其所費者原非已出多
　係倚勢奸民出財營救既贖之後益知財能救死貪
　汚愈甚繼以奸民倚其營救之徳違法暴横凌虐小
　户其官吏因而受其箝制拱手聽順莫敢如何蒼生
　何罪受其荼毒今執事洞察人情宜轉達朝廷通行
　天下掌刑衙門但有官吏犯法不得隨例贖罪一以
　科論如律罷降職任不使靦然無恥復居民上則奸
　吏知懼而小民獲安可以激勵將來矣
　一清理田糧未愜公道竊惟天下之事欲求久而無
　弊惟在公而無偏必順人情乃可愜公道譬猶權衡
　之稱物一毫一釐有所低昂欲人無議其後不可得
　也以此言之為政者豈可徒矯一時之見而忽後日
　之患哉竊見洪武年間蘇州府有同知宋信取勘崑
　山縣荒閒田野足民衣食而已初無害人之意蓋由
　本官但知其一不知其二既受之後奈何田段散遠
　高下不同甚至有額無田虛包糧稅民力不勝往往
　流離轉徙禍及隣里四十餘年反為民害怨聲載路
　莫不曰宋信不重民命惟務聚斂使吾民忘家失業
　流毒至此哉幸䝉執事洞知民瘼欲革前弊特賜清
　理若老若小罔不歡感以為回病勢於將死之時續
　縷息於欲絶之際奈何任事之人昧於大體務於小
　察不深體執事惓惓體國憂民之意人情不能無疑
　且如兩家之田連坵接畝一盈一虧既曰清理則當
　剖彼之盈補此之虧今乃以虧者則謂之舊因而積
　年賠納之數不得議減盈者則謂之積出而新立科
　取之額甚至將原量一定之數再三改易翻謄斯門
　一開奸弊百出若曰於心無愧則其舊日封圻藁籍
　自宜存之於官以備㕘考何乃悉付諸火以滅其蹤
　遂使豪右得計貧弱受害物議喧騰若當時誠得一
　二公平正大廉謹忠厚之人治之有條理壓服衆心
　不惟執事立法之初意可暴白於斯民而高明盛徳
　不至為其所累矣况又聞之道路云官府欲將恩例
　入額役田槩増科額民心皇皇甚不能安愚以為一
　之為甚其可再乎且斯民者乃國家之所以為國家
　者也究其衣食之艱惟患輸納之重朝廷深知如此
　比年天下糧額得減十之二三民感皇恩淪浹骨髓
　今之此舉若不深惟其後而遂必為之政恐年深弊
　積後人之怨今人者亦猶今人之怨昔人也如蒙俯
　納愚言乞慮厥始終勿徇常見而施其善處之道焉
　則執事不徒為蒼生之口碑於萬斯年而㝠㝠陰徳
　之報亦有歸矣
　一鹽法禁令未能兩全詡竊惟古人有言禁人之所
　必犯法必不行又聞仁人之御下猶慈父母之於子
　女其愛惟均衣服飲食必須兼濟一有不愜向隅而
　泣為父母者其心得安耶詡竊見近者執事欽承上
　命深懲積年鹽法不通之弊重勞宏慮立法禁止且
　責州縣能否以為殿最詡愚以為鹽法之所以不通
　其弊非一蓋由官鹽多雜灰土牛糞等類穢汚之物
　色惡味劣鄉人樂於私鹽之瑩淨且負擔往往到門
　求售隨物貿易可或容賖非特銖兩饒足抑無往返
　之勞此鹽法之所以不通者一也數年以來官府計
　口責納鹽鈔笞楚逼迫甚於星火鄉人無由得鈔不
　免將産畜布帛薪粟麻麥加賤貿鬻以救一時之急
　既納之後徒為主收吏胥刻落肥家之利而已官鹽
　何嘗有銖兩之給還哉此鹽法之所以不通者二也
　又若天下鹽商引目苦費本力忘其父母妻子經寒
　歴暑忍飢受凍遠從千里邊塞營中而得奈何各處
　鹽場拘於先後恣意阻滯至有二三十年守待不得
　支而甘於自棄者此鹽法之所以不通者三也洪武
　年間四品以上官員之家不得中鹽以侵商賈之利
　近年往往見有鹽商多稱官下舍人原其關支之際
　不無凌壓侵越以致阻滯此鹽法之所以不通者四
　也以此言之固不可獨責之於下矣抑詡自童幼時
　聞長老言鹽丁灶户類多窮苦終嵗勤動父母妻子
　不得煖飽惟仗餘鹽以活性命古人有詩曰生女嫁
　盤瓠誓莫近嫁宋家亭則其苦情久矣又若沿海衛
　所近年軍士糧餉例不全支運糧造船耗折賠補費
　用百出每月所得八斗之糧不充一索之費飢寒切
　身哀音滿耳是以忘其法禁敢於負賣私鹽一日奔
　走動經七八十里所得微利不過四五十文一家長
　幼待此為命今執事必求令行禁止則是絶其衣食
　之源而使之就死地愚以為此輩本非素知禮義之
　人孰肯就道而死萬一困極禍出意外弱者散而之
　四方强者聚而為盜賊放肆猖獗以思快其所忿而
　致居民不得安枕帖席所得者小所失者大不無動
　勞執事措置規畫之廑也且夫州縣之職在乎分憂
　固不當以細務而責其優劣如古之撫字心勞催科
　政拙者豈可以為不肖而黜之乎况今各處有司聞
　斯令之出於是黨結牙儈益加夾襍又將挑販小民
　預勒見錢以為鹽本因而得以為肥家之利其他生
　事科擾非止一端以致苦楚之極舉家哀號無所控
　訴則是法未及行而民先受害詡雖愚昧未見其可
　也聖天子愛恤軍民一夫失所形於咨嗟所以特令
　執事下臨巡撫務在敉寜如鹺務細末固非所急乞
　為深惟大體痛念至情務求兩全勿徇一見合無令
　各處出鹽所在煎煑務從精潔其鹽丁竈户除該納
　常額外或有餘鹽請得官為設務專委公直廉謹衆
　所信服者一士人主之將各處倉庫官糧并積出餘
　米一照民間價值勿恃官勢兩平收買堆積遇有鹽
　商來支勿拘先後無使經年守支阻滯隨到即給如
　該場或有不敷即將所關堆積餘鹽給與彼此相資
　誠為兩便仍乞申明洪武祖制食祿之家不得中鹽
　事例以禁侵越其沿海軍士月給糧餉例得全支或
　遇凶年得照民例概施賑濟仍將近年小民納過鹽
　鈔之鹽一一如數給還勿吝出内無使失信如此則
　商賈流通人得所養民有餘鹽私無所售法不待立
　而自行禁不待嚴而自止矣
　　墓銘　　　　　　　　　　　　沈　魯
先生龔姓諱詡字大章别號鈍菴世居蘇之崑山婁縣
村高祖諱榮祖曽祖諱應春祖諱徳新父諱詧字叔言
洪武戊午應文學科授岳州儒學正妣王氏宋參知政
事綯之後洪武壬戌十月十一日生先生於岳州叔言
擢兵科都給事中以事謫戍五開時戍者不許偕親屬
行先生甫三嵗隨母夫人歸依外氏而叔言訃音尋至
夫人守節不貳紡績給衣食課子讀書先生性通敏過
目輒成誦雖罹多故於窮愁無聊中亦能自奮勵但尫
羸孱弱不任繼先人戍遠乃斂膝授徒於鄉三十年母
子更相為命時軍政督急促補缺伍縣受文牒至四百
七十母夫人日夜刻勵用財以自衛而堂兄瑀為之周
旋維䕶得緩行宣徳間因清理俾戍附近𨽻鎮海衛籍
總督武公惟徳雅敬愛先生嘗令其子餽問安否周文
襄公恂如巡撫東南先生挾䇿言二十餘事切中時病
舉衛學教授不就繼後巡撫者亦皆有書論世務所言
不售乃自賦云胸中有長劍一日幾迴磨先生剛腸嫉
惡而言必以忠信孝友重惜名檢於子弟尤諄誨親切
為文抑揚反復曲折詳盡讀之愈繁而愈宻尤長於詩
詩多闗風教道民情好惡而惻怛忠厚有少陵憂恤之
心焉晚築室於小虞浦藝卉木蔬果題為逸老庵日以
吟咏耕稼自娛而聲利紛華泊如也年雖高而耳目聰
明矍鑠徤步出入未嘗乗輿馬勞物力一旦小有不安
顧左右謂曰吾將逝矣早跋涉艱危勞苦萬狀瀕九死
幸獲全遺骸於今日復何憾成化己丑正月癸未卒於
正寢享年八十有八所著書若干巻野古集若干巻以
老兵乏嗣得免繼補軍伍配胡氏有懿行再娶皆周氏
亦先卒養女三人壻周智周常倪允而智壻劉偉常二
子雍陸與允二壻邵祖及雍子周文傳皆能繼其醫業
是年閏二月壬申塟鹿城先塋之兆武公與宗人隂陽
訓術彦中為經理襄事而邵祖之父曽生狀行請銘余
先君與先生中表兄弟夙相契合講道誼終日談不厭
余嘗聞其緒餘迄今猶能記憶敢忘其陋而輒為議諡
復銘其墓曰蚤罹世故多危疑中更困伏幾不支雖有
利器將安施詩書之樂慰我飢文章節義慰我悲年垂
九十志不移嗚呼先生後進師
　　諡議
有明成化五年正月癸未鈍庵龔先生大章以疾卒於
家享年八十有八無子其宗人以敬暨隂陽訓術彦中
為營喪塟塟於崑峰之南鹿城之下而門生弟子相與
議諡以易其所以為名者謀及余且屬以諡議余謂士
君子之行義顯而易見為可名則人皆能言之矣隱而
難知者無以紀其志必資有識發潛啟宻使後人得以
向慕庶幾其有不忘者存焉先生自少出入行陣冒死
盡瘁而不忘所自犬馬識其故主言之未嘗不哽咽流
涕然於窮途涸轍中能自奮勵務為有用之學匡濟之
才屢見其所長以干時用卒亦知其莫能售也乃斂鋒
鍔居恬易以鈍自處讀軒岐醫藥農圃樹藝之書為利
人徇已之道尚名檢厚風化忠信孝義之談日不虛口
世方以利名得喪為榮瘁先生語後進子弟曰女宜盡
心於其親勿欺罔以窺祿貧賤憂戚命也處之有道在
乎其人焉無他為也委順而已此其行誼於諡法寛容
和平曰安好廉自克曰節夫虛中受益從容宴如和其
氣不迫於事非安而何衣疏食糲苦學甘貧紛其身不
逾其志非節而何於是崑山逸老沈魯題其窀穸之所
曰鈍庵安節龔先生之墓僉曰宜哉遂議諡俾彦中子
姪紱綬縉用刻於石托外孫周雍守之成化五年歲在
己丑閏二月望日立
　　傳　　　　　　　　　　　　　王執禮
龔詡字大章號鈍庵洪武十五年生於岳州兵科公謫
時纔三嵗母王氏盡瘁育之抵於成人年十七詣闕陳
乞就伍時北兵日近因留京師守金川門建文四年六
月十三日谷王開門迎降守者崩潰時詡年二十一嵗
投戈慟哭回顧宫中火起傳言乘輿巽去詡即亡命出
城徬徨郊外莫知所之乃變姓名稱王大章遯歸鄉里
伺後興復已而知府姚善被執乃轉匿任陽大姓陳馬
二家常言畜狗尚戀舊主况於人乎道及先朝事即悲
不自勝時召捕補伍者甚急崑山四百七十人詡在其
中義不欲往族人瑀隂為賂脫晦處二十餘年賣藥授
徒以給朝夕人知王大章即所捕龔詧子也然憐其志
尚無訐之者宣徳七年䝉恩例移附近鎮海衛終不就
籍後周文襄公巡撫江南屈已下士咨詢民瘼因條上
所宜興革二十餘事文襄以為賢屢薦署淞江太鎮衛
學教授皆堅辭不去文襄躬親往勸始吐實謝却猶迫
之不已乃曰某固非食祿之臣仕亦無害但今從明公
辟舉則負往日城門一慟耳因泣下沾裳文襄感服嘆
息而去無子不立繼嗣惟養兩女贅壻為倚至成化三
年正月二十八日癸未壽終整衣端坐口誦大學首章
而逝有白氣起屋極上衝霄漢自號鈍庵逸老詩名野
古集生平忠憤時或不掩其鐵心行云我有胸中一塊
鐵贈君鍛鍊成寶刀總然埋没不復用終使神光夜燭
星斗高其話舊云誰知痛定還思痛毛骨於今尚悚然
其有感云六十年來不平事至今提起便長號可以窺
其藴矣吳文恪公訥深敬之門人私諡為安節先生是
年閏二月壬申宗人紱縉為經理襄事塟儒學西先塋
之昭𢎞治初年知縣楊子器立祠於富春橋下比嵗久
湮没十一年祀之鄉賢隆慶六年詔書褒顯革除時忠
臣義士劄下所在撫臣建祠表墓恤錄苗裔乃復立祠
學宮之西近其母子塟處
　　又　　　　　　　　　　　　　張大復
龔詡字大章父詧官黄門以諌易儲事戍五開詡方三
嵗時法嚴戍者不得以親屬行先逮公母子四人既就
道多病亡而公最幼獨免會赦東歸遇黄門西楚道中
匆匆泣别未久黄門死五開公從母依外家居春和里
而勾伍之籍旁午於道積移至四百餘紙責縣官甚急
頼宗人清惠公保持之母又多賣金自衛征發稍緩年
十四白母詣闕候補得遼陽踰年建文君閔公直諫子
又穉小不堪遠戍調守金川門公即金川門守戍時乃
志在王室凜凜多匡衛之算靖難師起從軍淮隂㑹綂
兵敗績力收餘衆復守金川壬午六月十三日靖難兵
逼金川門谷王穗以門降守者奔潰公奮戈擿之不中
低回走郊外冀得一當以安社禝俄宫中火起乘輿遜
避始大慟遁去匿江隂常熟間然時聞竊竊追討聲夜
走任陽寄馬陳二家二家故多藏書頗修朱家郭解之
義乃匿公大囤中公即讀書其間上討皇古下漁百氏
几榻盡穿多所纂述而又時時乘夜渡婁省母旁皇舊
遊家冷吟孤嘯嘗有童汪非怯當年事為有慈親在故
園之句讀者傷之仁宗即位詔寛軍伍公始仍侍母崑
山而是時周文襄忱籍田江南具禮相就公為條上便
宜二十事次序行之東南以安居無幾有詔調公鎮海
軍而母王夫人卒公班白毁瘠孺慕終身自惟髫穉之
年見比閭子皆有怙恃我獨何人春露秋霜感思深至
觸事悲號幾回病絶母子甫合何辜至此既久之文襄
欲處公師儒之任已定議蘇松間公不可文襄躬辟之
公泫然曰即詡非食祿之臣仕亦無害但恐負徃日城
門一慟耳遂去不復見築逸老庵虞浦上讀書鼓琴其
中著野古集若干巻大都忠憤之氣光芒陸離不可磨
滅云公身歴八朝年幾九􁐏没齒沈淪綱常攸頼前際
後際才有摠萃者焉
　論曰揚子雲言君子在治若鳳在亂若鳳豈其為安
　節先生言之也吾觀先生蓋經世之雄不遇蒙難既
　明且哲以保其身要以還矢黄門不負天道而世之
　論者逡巡觸諱不欲正明其當日投戈歸田之槩編
　籍隱遯不知就所著書已見行事非獨埀空文以自
　雄者也文襄百世之澤藉有先生亦少槩見矣穆廟
　神聖首詔䘏錄壬午諸臣故先生得在廟食之列當
　時撫臣張佳𦙍抗疏請祠張黄門棟始得盡傳其事
　無所避諱此所謂景星鳳凰爭先睹之為快者耶嗟
　乎五開百年之目至是可瞑而建文皇帝故不乏王
　宮守衛士矣天道神明焉可誣哉當撫臣題祠時江
　右龍宗武實署先生事其詞曰龔詡至性天植篤忠
　義於童穉之年高標代希挺耿介於阨窮之日身非
　官守痛國難而悲慟無窮運屬天移矢臣綱而堅持
　罔變至於藏名易姓竄伏江鄉辟聘數臨力辭不起
　方之周武應天順人而夷齊獨恥食其粟真可謂千
　古同節者也及攷伊父以直諫死遠戍伊母以氷節
　撫孤童孝義忠貞一門並萃豈非蘭生幽谷無人自
　芳者耶其視死事諸臣雖得禍不如其慘而抗志各
　極其崇慷慨殺身從容就義故難以優劣論矣於是
　撫臣是其議請於朝制曰可
　　畫像贊　　　　　　　　　　　吳　瑞
不絶其名而絶其嗣與林和靖同而先生則三娶乎妻
不昌其身而昌其詩與孟貞曜同而先生則不忘乎時
其容之和藹乎陽春三尺之童可與俱其介之峻巍乎
華嶽萬夫之勇不可移此其所以生稱逸老没諡安節
而可為百世之師者也
　　又　　　　　　　　　　　　　王曰敏
幼罹父難克遵母教長從正學力任師道儒言儒行深
衣幅巾逍遥鄉里儀表縉紳其糓不辰美玉韞匵行稱
乎諡壽享乎福嗚呼先生世冑黄門雖曰乏後身死名
存
　
　
　
　野古集附録
