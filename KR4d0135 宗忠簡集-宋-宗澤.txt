#+TITLE: 宗忠簡集-宋-宗澤
#+DATE: 2018-05-12 10:19:20
#+SOURCE: github.com/kanripo/KR4d0135 master b53644c1                
御製讀宗澤忠簡集
偶閲宗澤忠簡集愛其乞回鑾諸疏不忍釋手既終卷
乃知章凡二十四上而髙宗漠然也夫南渡去今乃六
百餘年讀其疏者未嘗不嘉其血誠賞其卓識歎其孤
忠欲為墮淚而彼時為之君者聽宵小深入之言懷優
游茍安之計屏之而弗顧是尚得為有人心哉以致捐
中原棄赤子謬曰我終能延趙氏一脉於餘杭嗚呼人
而至此是誠不知有五倫之事而天良喪盡者矣雖汪
黄謬論有以懾之使髙宗無偏安之心有必為之志亦
焉能動聽則後之秦檜倡和議而稱一徳亦必有以早
窺其心曲也或曰宗澤之心雖誠以彼時南北之勢較
之金源之釁其真可乗河北之民之心其真可信乎則
興復之舉固未易言也曰然復讐其要也興復其次也
不共戴天不反兵髙宗於此蓋兩兼之矣徒跣以從不
顧一己之成敗利鈍可也而居臨安翫湖山稱姪於讐
以徒得歸葬之骸骨是誠何人哉嘗謂人君者
天之子也俗云子雖不肖父不可不慈予則謂
天之於天之子子雖不肖
天不忍不慈逺固不可枚舉近則於宋元明見之矣元
得統甫八十年立國之謨無足比數若宋南渡以後有明
正嘉以旋其綱紀陵夷政事叢脞早應滅亡而不即亡
者豈非
天父有不忍不慈之心而尚為之茍延其世以待其悛
改乎然此不可恃也大君者父母之宗子而黎元者均
之一家内之人也今持家者茍不顧一家之人使之顛
連而無告則其父母未有不怒怒而教教而不改其父
母亦必有以處之矣為君者之於民亦猶是也嗚呼可
不慎哉可不懼哉
欽定四庫全書　　　　　集部四
　宗忠簡集　　　　　　　别集類三(宋/)
　　提要
　　　　(臣/)等謹案宗忠簡集八巻宋宗澤撰澤事蹟
　　　　具宋史本傳是編自一巻至六巻皆劄子狀
　　　　疏詩文襍體七巻八巻為遺事附録皆後人
　　　　紀澤事實及誥勅銘記之類也澤孤忠耿耿
　　　　精貫三光其奏劄規畫時勢詳明懇切當時
　　　　狃於和議不用其言亦竟無收拾其文者至
　　　　寧宗嘉定間四明樓昉乃綴輯散佚以成是
　　　　集然陳振孫書録解題竟不著録是宋末已
　　　　不甚行葢理宗以後天下趨朝廷風㫖道學
　　　　日興談心性者謂之真儒講事功者謂之襍
　　　　霸人情所競在彼而不在此其沉晦不彰固
　　　　其所也明崇禎間熊人霖始據舊本重刋
　　　國朝義烏縣知縣王庭曾又重為編定增入諫
　　　　　止割地一疏而以樓昉原序及明初方孝孺
　　　　　序弁於篇首考史稱澤力請高宗還汴疏凡
　　　　　二十餘上本傳不盡録其文今集中所載僅
　　　　　十八篇猶佚其十則其散亡已多矣乾隆四
　　　　　十二年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)　陸　費　墀
宗忠簡集原序
靖康丁未髙宗再使斡里雅布軍時敵情叵測中外危栗
宗忠簡公守磁則決䇿留行於是適濟適鄲適大名適
睢陽遂登大寳中興之業實始基焉宗公力也公之初
意欲正位號係天下心因以羽檄天下兵濟師河朔旋
軫舊京其迂回宿留東南其轍者乃汪黄謬計非公本
謀也公既與汪黄異議不復預聞幕府事髙宗藉其壯
謀既留命居旋升尹正駕御羣雄招降劇盜兵强士勇
法立誅必敵連嵗不敢犯境於是清宫除道謀還二聖
奉迎大駕汪黄益忌之凡公奏請皆留中不下自傷不
得展布疽發背以死公之勲業雖不克竟而英䰟毅魄
皭然與日月争光可也昉兒時固已得公芳規於四明
所刋遺事中真所謂膽大於軀者意其語言文字當亦
稱是客授金華始獲拜公像公之曾孫有徳出示遺文
若干種因為補綴而襲藏之適守南徐公松楸在焉㑹
部使者喬行簡攝郡事築僧廬於墓左剏祠堂於學宫
總餉岳公珂太守趙公善相繼命有徳主烝嘗所以風
厲扶植之意甚厚郡愽士方君符尤所鄉慕請以有徳
所授遺文鋟梓昉遂掇取遺事中所載表疏次第其日
月而併刻之公前後奏請為回鑾而發者凡二十有四
其血誠赤心因可想見它文雖單言半字無非從忠義
中流出公亡而杜充代帥王業偏安盖始於此公之規
模志節罕有能道之者況其遺文乎若諸公表揚忠烈
例應得書嘉定辛巳十有二月鄞人樓昉拜手書
國之廢興存亡盖天也而有人事焉由其已然之跡而
觀之人謀之從違事變之得失皆如預定而不可易者
人力若奚所用自其未成之始而論之成敗禍福之機
待人而發豈皆出于天命哉故善為天下者盡人事以
回天道不善者委天命以怠人事田單齊之壯士用一
邑瘡殘之民復七十餘城不數月之間諸葛孔明以王
者之佐驅全蜀之衆欲取中原之尺寸終其身而不能
遂非特天命也人事之難易固不同也率赤子以救父
兄疾呼而可集説途之人使拯其鄰于難雖善其辭令
有所不從賢者能勉人以其所樂為不能强人以其所
難勉單之用齊人人皆有亡國䘮家之憤而自為戰故
其成功也易孔明之時人知有曹氏不知漢徳久矣孔
明徒欲以忠義激之安能必其從己乎宋敗于金而不
復中興人以為天命而不知人事失其機故也張浚趙
鼎可謂天下之賢相而韓世忠岳飛劉錡之徒亦一時
之將材髙宗雖庸懦豈遽出法章下哉然而沮撓而不
足成事者以其初不用宗忠簡公之言耳徽欽之亡在
乎兵不足戰而忠簡公既入都城百萬之兵立具争欲
為之致死忠簡之賢固足以得衆而斯民戴宋之心亦
安可誣哉當是時也正田單復齊之機而忠簡公孔明
之流亞也使髙宗能用其策公少延嵗月未死則覆沒
之地可以迅掃而平敵人可以縛而獻諸太廟豈有蹙
國事讐之辱哉失此不聽至于竄伏東南而欲圖之則
民心之忘宋亦已逺矣是以終不能有所成非特秦檜
湯思退之罪也人無勇怯惟其所用乗其方鋭而用之
中人皆可為壯夫及其氣衰志懾雖烏獲亦投劒而却
顧公之拳拳欲髙宗都汴者欲用天下之鋭氣以復讐
雪耻而髙宗信小人畏避之謀棄不復聴而公亦死矣
斯豈天命使然耶實人為之不盡也公沒今三百餘年
而請髙宗還汴之疏二十有四不盡載于史氏其九世
諸孫濬録藏于家而屬余序之公忠義著于後世不待
疏而後見疏之所著不待言而後明然世皆知宋之不
復振由于秦檜之相而不知始于不用公之言余是以
具論之使知此疏之不從實宋室之所由分也方孝孺
譔
欽定四庫全書
　宗忠簡集巻一　　　　　　宋　宗澤　撰
　　劄子
　　　上大元帥康王劄子
某恭惟太祖皇帝創業垂統當傳之億萬世今方二百
年豈謂仇方横肆邀迎二聖與諸親王渡河北去天下
百姓所注耳目繫其望者惟大元帥康王一人大元帥
行之得其道則天下將自安宗廟社稷將自寕二帝二
后諸王將自回彼之仇方將自剿絶殄滅大元帥行之
不得其道則天下從此而亂宗廟社稷亦從此而傾危
二帝二后諸親王無夤縁可回仇方愈熾亦無因縁而
亡此事在大元帥行之得其道與不得其道耳某所謂
道者其説有五一曰近剛正而逺柔邪二曰納諫諍而
拒諛佞三曰尚恭儉而抑驕奢四曰體憂勤而忘逸樂
五曰進公實而退私偽是五者甚易知易行然歴世莫
能知能行者繇剛正諫諍恭儉憂勤公實之事多逆於
心也柔邪諛佞驕奢逸樂私偽之事多遜於志也伊尹
曰有言逆于汝心必求諸道有言遜於汝志必求諸非
道合諸道者君子也合諸非道者小人也願大王於應
酬答問之間以兹五事卜驗則君子小人了然分矣某
之血誠痛切每思我宋本嗣無疆今勢孤危岌嶪如此
某願大元帥大王左右嘗膽不忘在濟時夙夜羹牆不
忘我祖宗時則天下可安宗廟社稷可寕二帝二后諸
王可回仇方雖熾可剿絶殄滅夫何逺之有在大元帥
大王力行之而巳
　　　條畫四事劄子
臣聞情生於愛愛生於見見生於目之所遇與左右之
所接所遇所接果順於已則喜喜則賞之賞之者非懋
其功也賞其順已而巳耳所遇所接果逆於已則怒怒
則罰之罰之者非罰其罪也罰其逆已而已耳如是則
賞罰出於喜怒喜怒出於逆順可謂之公而無私乎賞
罰徇私其何以礪世磨鈍大有為於天下乎聖人無我
故忘情忘情故忘逆順忘逆順故忘喜怒故賞一善而
天下之為善者勸知其非私善也罰一惡而天下之為
惡者沮亦知其非私惡也一賞一罰歸之至公而我無
容心焉人其不心悦而誠服者乎陛下所以號令天下
使人知所趨知所避知所行知所止者賞罰而已昔文
王一怒而安天下之民武王亦一怒而安天下之民是
怒也豈發於目之所遇與左右之所接哉彼仇方横肆
兇暴侵犯我王室臣願陛下如文王武王亦一怒而安
天下之民有賞有罰惟平惟一至于應酬萬機進退取
予之際斷之至公以慰天下之望
臣聞人君職在論相昔舜有天下選於衆舉臯陶不仁
者逺湯有天下選于衆舉伊尹不仁者逺臯陶賛舜去
四凶而後九徳咸事庻績其凝伊尹賛湯革夏而後咸
有一徳格于皇天是知不仁者逺不能播其惡于衆始
能使衆賢和於朝更相汲引以成大功也以人君身居
九重其彌縫燮理鎮撫表正但仰成于朝而已髙宗得
傅説而商中興憲宗得裴度而唐中興臣願陛下于稠
人廣衆中不以親疎不以逺近不以夢不以卜虚心考
驗叅以國人左右之言爰立作相俾之應變守文果得
其人能率厲衆志交修不逮其在位皆節儉正直小大
之臣咸懐忠良以持天下之正以成天下之務天下其
有不大治者乎陛下果尊道徳逺邪佞與大臣言欽而
信毋使小人叅焉與賢者遊親而禮毋使不肖者與焉
用賢勿貳去邪弗疑斯言行而天下治矣書曰知之非
艱行之惟艱知之不行無益也行之不至無益也兹事
在陛下力行之而已矣
臣伏聞李絳見憲宗于浴堂殿帝曰比諫官多朋黨論
奏不實皆陷謗訕欲摘其尤者如何絳曰此非上意必
憸人以此熒誤上心自古納諫昌拒諫亡夫臣進言于
上豈易哉君尊如天臣卑如地加以雷霆之威彼晝夜
思度如欲陳十事俄而去五六及將以聞則又憚而削
其半故上達者纔十二何哉干不測之禍顧身無利雖
開納奬勵尚恐不至若譴訶之使杜口非社稷利帝曰
非卿之言我不知諫之益且人君深居嚴密又以旒纊
蔽其聰明所以見天下之是非開天下之情偽者盖用
諫官代為耳目俾姦邪䜛慝不敢掩其不善而見其善
者也唐髙祖太宗初即位嘗賞孫伏伽蘇世長以激諫
臣恭惟陛下聲色貨利弗邇弗殖舍己從人樂取諸人
以為善固無可諫者至於臣下懐姦藏慝嫉賢蔽善敢
肆欺罔茍朋比者當使耳目之臣廣其聞見瀝心彈糾
毋有所隐以絶後艱
臣聞天下之事為於可為之時則成為於不可為之時
則敗成敗之機間不容穟是以古人有時哉不可失之
語恭惟陛下繼離之照法乾之剛故見幾而作炳果斷
而罔後艱成敗之幾不出昭回之鑒臣復何言臣誠心
祗思徇國久荷眷遇臣非木石能不自知然臣每見事
有當行請之必力言既拙直勢甚孤危願陛下察臣之
衷力賜保祐使全骸骨以盡餘年臣之□誠言不盡意
　　　奏乞過河措置事宜劄子
臣契勘河北西路真定懐衛濬等處見有敵人占據今
又分留敵馬於洺州四向劄寨密栽鹿角意欲攻打若
河西諸州不守即彼之姦計包藏不淺京師雖為備禦
未易可居臣為見有上件事宜巳於今月初七統押人
馬自游家渡過河會約河西忠義統制等商議随宜措
畫若事理可行即一靣招集同心協力以圖收復安集
流移為久逺利若敵勢厚重不可施行即具所見利害
的確便宜畫一敷奏伏望聖慈體念河北繫天下根本
河北不守則干戈弓矢豈易櫜戢臣每思前日之失盖
繇將相恃賴太平恬不為恤朝進一言暮入一説惟以
講和乞盟為意今更㳂襲不習武備臣竊憂之兵法曰
先為不可勝以待敵之可勝臣不揆衰薾無能見過河
相度别具奏聞者
　　狀
　　　大元帥府勸進第二狀
某等累狀乞大王早決大計以安人心伏惟降到劄子
所請難議施行者屢布忱誠仰祈洞鑒兹叶寰區之願
實繫宗廟之依豈謂隆謙未蒙昭允竊以四海之逺必
發號施令然後上下孚必信賞必罰然後小大服深惟
軍國之重可虚宸極之尊二聖播遷羣黎翹佇念祖宗
積累垂無疆燾養之恩而仇方貪殘起不測侵陵之變
有疎早悟遂致稔姦雲甲霜戈共力追於朔野天旌龍
馭期早復於皇居然推戴有繫於人心況寄託巳彰於
天意尚稽獨斷曷慰輿情伏望大王以聰明之資振久
大光明之業以智勇之略弭變亂窺竊之風鞏固洪圖
措安大器不得巳臨蒞赫乎羣目之瞻惟式克欽承亶
乃萬方之聽某等無任祈求懇切俟命之至
　　　乞大元帥於南京開府狀
契勘張邦昌久在敵中范瓊亦自草野中起恐其包藏
隂與敵結凡事未可容易憑信某十日前因與汪(闕/)
咨目乞密禀大王且於南京開府想旬浹間便可如意
一京城是祖宗應天受命長發之地二道路居中四方
萬里便於申禀三臨下流諸處漕運尤易辦集四於拱
寕屯兵為嚴守計五可斷北來餉道敵雖稔姦當自破
滅却令某統領見所管諸處節制人馬盡數前去京城
十里以來劄寨齎大元帥榜文敘哀痛懇切未忍遽歸
瞻望宗廟朝廷與省府舊官閭巷父老相見哽噎眷眷
之意觀人心徯佇懇切然後按轡徐行庻為萬全不至
落敵姦便某下情不勝瞻慕之至切望哀亮血誠早賜
施行
　　　信王咨目
某咨目頓首上呈領尹元帥延康台座春和伏惟輔國
宣勞神相忠勤台候多福某切以國家多艱金人入宼
兩犯京城劫遷二聖下及血屬三千餘口長驅北去某
到慶源遽謀逃竄得敵中忠義數人為力遂脱羶網今
具河北事宜利害敷奏聖上竊恐姦臣賊子障蔽難達
某素知公梗槩敢為竭節報國遂再具奏煩公多方繳
奏使之得到御前得兵速至不勝萬幸自餘更冀上為
廟朝倍保台重前膺大拜祝望之至不宣
　　疏
　　　奏乞依舊拘留敵使疏(建炎元年六月/)
臣伏見我國家承平幾二百年數世戴白之老不識兵
革上下恬嬉猶夷度日不復以權謀戰争為念乃以仇
方誕謾為可憑信朝廷恬視不少置疑不惟不曽教人
坐作進退擊刺挽射之技俾嚴攻討其間有實欲賈勇
思敵所愾之人士大夫不以為狂則以為妄因循茍且
以致仇方顛越不恭遂有前日之禍臣不勝憤恨然兹
非仇方之能也皆繇無誠實之士皷倡驕逸率以斂跡
逃避曲辱不恥為智為勇耳萬一有慷慨論列則掩耳
不聽别造佞説以相浮動兹無他大抵只欲助敵張皇
聲勢直為我祖宗一統基業更不當顧藉宜兩手分付
與仇方耳嗟乎何不忠不義之甚也臣每思念涕泗交
下繼之以血此天地神明之所昭鑒臣恭惟淵聖皇帝
靖康之初信此和議俾敵大獲而歸去冬與今春夏仇
方猖獗大臣柔邪諛佞蓄縮畏避者不敢略有抗拒語
但以詭譎為誠實包藏為智謀緘默為沉鷙遂致二聖
蒙塵后妃與親王無辜之民流離北去想陛下龍潜濟
鄆嘗親聞見張邦昌耿南仲輩所為也陛下入繼大統
即將前主和議者竄之嶺外使天下寃抑之氣一旦舒
快自後臣竊聞陛下日與二三大臣論思講畫必欲大
雪我廟朝之恥激厲卒伍勸率義士俾思剿絶以正夷
夏不意陛下復聽姦邪之語又浸漸望和迂回曲折為
退走計臣願陛下試一思之陛下初即位何故以講和
為非遂逐當世議臣陛下近日又何故只信憑姦邪與
仇方為地者之畫營繕金陵迎奉元祐太后仍遣省官
迎太廟木主棄河東河西河北京東京西淮南陜右七
路千百萬生靈如糞壤草芥略不顧恤比仇方遣姦狡
小醜假作使偽楚為名來覘我大宋虚實臣見如是因
納諫狀與留守范訥乞收仇方奉使之人置之牢狴奏
取朝廷指揮庻激軍民士庻懐寃之心俾肯力戰仰賛
陛下再造王室中興大宋基業之意今却令遷置别館
優加特遇臣奉此詔命憂思涕泣心欲折死不知二三
大臣何為於仇方情欵如是之厚而於我國家訏謨如
是之薄臣每思京師人情物價漸如我祖宗時若鑾駕
一歸則再造之功與中興之烈必赫奕宏大跨商周而
越漢唐矣何姦邪之臣尚狃和議惶惑聖聰伏望陛下
察之臣之樸愚不敢奉詔以彰國弱此我大宋興衰治
亂之機也臣願陛下思之陛下果以臣言為狂願盡賜
禠削投之瘴烟逺惡之地以快姦邪賊臣之心不勝痛
憤激切之至
　　　條畫五事疏
臣衰老孱愚誤膺簡記但思瀝竭知無不為凡所敷奏
仰干天聽過蒙採納委曲俞允臣非木石豈不知感但
有經從三省與樞密院事百端阻抑幾不可行臣欲隐
忍不言首䑕承禀切慮事干國體臣雖萬死奈宗廟朝
廷天下根本與數百萬生靈何臣所管留鑰與畿甸事
所繫實大願陛下憐憫孤忠毋以近言惶惑聖聰臣且
以近日三省樞密院戒約之文臣有五疑焉器甲械用
衲襖㯶衫兵幕之類皆樁管準備不得擅有支遣今遣
將出師此是軍中合用之物不可闕誤而先行椿管不
容支遣此一可疑也臣近召募人於四城劄寨為守禦
之備今承問所召募之人係是何等色額如此則古人
使貪使愚者皆不可憑信矣二可疑也臣為見尋常防
河只以數千卒伍沿河分布敵有數騎侵犯即奔走潰
散不復支吾臣今合京畿十六縣内有兩縣瀕河共七
十二里均之諸縣縣管四里有畸各令開河闊一丈八
尺於南岸埋鹿角連珠劄寨敵有侵犯併力禦之已蒙
聖慈矜允行之亦似允當今樞宻院行下約束只令依
倣陜西以三七分為率三分出戰七分出助軍錢陛下
念畿縣居民例遭殘破平時保甲十亡五六若止用此
其寔無幾況重遭傷殘之餘勞來安集之猶恐散去又
烏可以助軍錢阨之使速去耶此三可疑也今嵗守禦
之具與城池之備雖巳粗辦尚多鹵莽未能如舊去處
必須曉夕修造補葺繕備今三省樞密院指揮諸塲庫
務如修城造器械見僱工役不令支錢今修城雜塲與
軍器監入作司皆縮手無所為此四可疑也夫人之情
無大小無貧富靡不懐鄉土顧妻孥戀墳墓舉千萬人
貌雖不同情即皆一歴世聖王所以成天下之大順而
得多助之至天下順之者以能順人之情而已矣臣伏
想陛下貔貅扈從億萬之衆多西北人陛下無偏聽三
四重臣之言試廣詢僉同叶從之輿論斷自淵衷以決
行幸臣竊見僕射黄潜善樞密汪伯彥張慤皆無逺識
見無公議論偏頗回遹惟富貴是念朝入一言暮入一
説皆欲賛陛下南幸此五可疑也伏望聖慈察臣之忠
聽臣之言早賜睿㫖
　　　再奏乞修寳籙宮疏
臣昨奏乞修寳籙宫為淵聖皇帝他日涖止之所未蒙
降㫖臣聞有子曰孝弟也者其為仁之本與知孝弟則
不犯上不犯上則天下治矣恭惟陛下孝於道君則天
下莫不愛其親陛下弟於淵聖則天下莫不欽其兄是
知上有所好則下必有甚焉者矣此所謂以身教者也
臣竊見隆徳宮面勢翬飛孔安如舊將來迎奉道君皇
帝自可臨御願陛下預勅有司洒掃嚴潔使天下知陛
下孝於父淵聖將來還歸未有蒞止之處臣欲乞修寳
籙宫改建以為迎奉之地使天下知陛下弟於兄也推
而行之薄海内外父父子子兄兄弟弟黎民不時雍而
萬國不咸寕者未之有也如蒙俞允伏望斷自淵衷御
前處分行下付臣施行
　　　乞都長安疏
聖宋都汴城垂二百年天下未嘗有犬吠之警靖康初
年金人兩犯京闕兵將失守遂致二聖播遷臣子言之
可為痛哭陛下纉承大統即位南京顧非不知宗廟社
稷之所在而都人士庻之望幸也時金人退師之初大
姦擅國之後或慮舊染未悛包藏不測固將有所待也臣
區區愚衷每輙過計切以京師者諸夏之本根素號四
通八達之郊舟車輻輳民物浩穰方天下無事而居之
實為萬世之長利也今仇方猖獗動至畿甸恐議者慮
今秋長驅南來不過請陛下遷都而巳洛陽既巳殘破
大名稍近賊境必曰南都可矣若以其俯臨清汴緩急
之際可以順流而下轉至江淮虎踞龍蟠金陵可都大
不然也且並進而深入𢷬得金人巢穴以迎二聖陛下
駐蹕長安則金人必不能西向潼闗中原豪傑盡樂為
陛下用内外之患皆可消弭而祖宗大業可以永保而
傳億萬世天下既定東還京師亦不晩矣臣狂愚言不
足採惟陛下留神而聽之天下幸甚取進止
　　　奏給公據與契丹漢兒及被擄之民疏(建炎三/年四月)
臣契勘金人一族本大遼之臣曩縁羣臣姦謀茍以目
前之利相結壊亂耶律天祚使金人假大遼之衆侵犯
中國竊見契丹漢兒自與我宋盟約幾百年實唇齒兄
弟之邦偶被金人殺擄忿怨不巳止縁勢弱末繇報寃
今若復約盟㑹使得回戈共力破敵一舉便可滅亡臣
以措置彫印文榜公據令生獲漢兒齎徃傳報自相激
發設契丹漢兒未遽效命金人知之必相疑貳庻乘機
併力賊勢可分所有本朝被擄良民臣亦依此措置曉
諭今繳連文榜公據共三本在前者
　　　乞回鑾疏(建炎元年知開封府通前/後表疏係第一次奏請)
臣聞三代之得天下也得其民也得其民有道得其心
也得其心有道所欲與之聚之所惡勿施爾也是則得
民之道在察其心之所欲與其心之所惡而巳此古所
以有天時不如地利地利不如人和之語求民之和豈
必家至户到一一而求之哉應天順人承天下之大順
則民不期和而自和矣臣蒙恩差知開封府臣雖衰老
無能然久知開封染習諸統制下皆是招集惡少亡命
無行者臣既領府事更不敢徇身自顧但以正道歴誠
感之不旬浹間彼惡少輩咸知格心爍謀斂迹遁去其
閭巷間亦自然悛改上下帖然無復肆横以是人人鼔
舞仰陛下之威懐陛下之惠拳拳慕戀不啻嬰孺之愛
父母咸思發憤敵其所愾臣每聞王畿内外日久嘉靖
熙熙皥皥將如向祖宗慶祐熙豐時臣觀人心念念徯
望者惟願陛下六龍之御警蹕之聲千乘萬騎來歸九
重以副萬邦切切繫戀之誠
　　　再乞回鑾疏(建炎元年七月通前後/表疏係第二次奏請)
臣聞禹之行水行其所無事所謂無事者非泊然無所
為於事也事無事而巳夫禹蒙天錫洪範九疇知水有
順下之性且親見堯有洪水滔天績用弗成之患遂因
水之性而順道之故天下免乎昏墊而奠厥攸居兹無
他皆堯用禹之功也臣竊聞將士籍籍皆願陛下歸京
師云京師是衆兵駐劄之本根也商旅籍籍皆願陛下
歸京師云京師是天下賈販之要區也農民籍籍皆願
陛下歸京師云京師是天下首善之地也士大夫懐忠
義者籍籍皆願陛下歸京師云京師是陛下祖宗之域
也臣前在臨濮兵寨中寔憂羣臣無逺識見恐賛陛下
去維揚金陵又見京城有賊臣張邦昌僣竊與范瓊輩
擅行威福無所忌憚所以曽暫乞駐蹕南都以觀天意
以察人心仰蒙聽從臣誤被宸恩差知開封府事今到
五十餘日物價市肆漸同平時每觀天意眷顧清明每
察人心和平逸樂且商賈農民士大夫之懐忠義者咸
曰若陛下歸正九重是王室再造大宋中興也臣竊料
百僚中唱為異議不欲陛下歸京師者不過如張邦昌
等姦邪輩隂與賊虜為地耳臣願陛下體堯禹順水之
性順將士順商旅農民順士大夫之懐忠義者早降勅
命整頓六師及詔百執事示謁欵宗廟垂拱九重之日
毋一向聽張邦昌姦邪輩隂與仇方為地者之語不勝
幸甚臣之少也猶不如人今年六十九矣眷眷血誠恨
其學問荒鄙不能以激忠義之辭仰動天聽不勝涕泣
痛怛之至
　　　乞回鑾疏(建炎元年九月通前後/表疏係第四次奏請)
臣聞聖人中天下而立定四海之民夫中原天下之中
也京師又中原之中也我太祖太宗受天景命始基於
汴肇造無疆膺大歴服固欲傳之億萬世偶去冬今春
信憑仇方姦詐遂致二聖蒙塵陛下不得巳應天順人
纉承寳緒四海生靈謳歌忭舞自西自東自南自北罔
不率俾以俟庻績咸熙萬邦嘉靖陛下既即位乃宴安
南京四方聞之懐疑胥動逓相鼓扇聞諸州縣間有驚
劫傷殘之患盖是小民無知因疑致憂因憂致變旋相
踐蹂弗奠攸居兹無他繇陛下寅畏過當駐蹕别都俯
徇姦謀預圖遷幸使狡獪簧惑敢爾横肆盜據竊發罔
循跼蹐(有闕文/)以歸畎畝以操耒耜鑄劒㦸為農器思
不犯於有司爾若陛下勅翠華之御俾千乗萬騎回復
輦轂奠枕九重臣竊謂可以垂衣裳而天下治可以坐
視天民之阜王室自然再造大宋可以中興尚何夷狄
之足憂盜賊之足慮乎古先哲王凡有大疑必詢之左
右又詢之卿士又詢之國人又詢之卜筮臣蒙陛下矜
憐顧遇待罪開封臣夙夜思念竊恐陛下所親信左右
輔弼之臣於對揚獻納之際不思祖宗創業之艱難與
致一統之匪易輕徇臆説有誤國家大計所以狂妄冒
死觸犯天威臣不勝憂憤戰慄激切之至
　　　乞回鑾疏(建炎元年九月通前後/表疏係第五次奏請)
臣恭惟我大宋深仁厚徳滲漉方夏幾二百年一旦金
人邀迎二聖京師士民皇皇無依嗷嗷無告若窮民無
所歸者若嬰兒而失其慈母者忽聞陛下龍潜在濟於
是謳歌竭蹷交走道路兹乃祖宗湛徳浹洽得其心故
也陛下紹登寳阼尚留南都臣自到京師聞道路籍籍
咸曰陛下何不認我宗廟乎何不眷顧我朝廷乎何故
使我社稷無所依乎何輕捨我生靈使我未有所仰乎
是都人之望陛下也切切如此臣願早回六龍俾人感
翠華之至深慰其心臣前劄具奏以謂得其民當得其
心其所欲與之聚之所惡弗施爾也若陛下回鑾汴邑
是人心所欲也願陛下與之聚之陛下聽姦邪畏避敵
人之言妄議遷幸是所惡也願陛下勿施爾也老臣血
誠言不盡意
　　　乞回鑾疏(建炎元年九月通前後/表疏係第六次奏請)
臣學問膚淺不能式是古訓對揚天休今再瀝悃誠干
冐睿聽以臣耳目所親聞見事一二疏進伏望陛下哀
憐特賜俞允伏覩國家嘗變更三舍之法以取士意謂
臯䕫稷契皆自此塗出卒之廹於月試剽竊時文罔有
稽古者是三舍果不足以取士也又嘗尊崇道教以奉
眞亦謂神僊莊老皆自此塗出卒之誕謾譎怪汙染成
風罔有成就者是道術果不足以奉眞也又嘗進貢花
石以昭享上卒之驕滛矜誇蠧耗財計無有紀極是貢
花石果不足以享上也又嘗結好敵人欲以息民卒之
邀迎二聖劫掠侵欺靡所不至是守和議果不足以息
民也當時行之固有阿意順㫖作為歌頌以叨富貴者
其間亦有毅然獨立不相詭随以鯁亮獲罪者陛下觀
之昔富貴者為是乎被罪者為非乎臣每思之宗廟社
稷岌嶪如是者盡繇姦邪憸人皷唱四事俾民病敝幾
不聊生所以致有今日之患詩曰商鑒不逺在夏后之
世兹覆轍正陛下蕭墻之鑒今之言遷幸者猶前日之
言四事為可行阿諛謟佞動為身謀翕翕訿訿更相助
成今之言不可遷幸者猶前日之言四事不可行而罹
其罪者也且我京師是祖宗二百年積累之基業是天
下大一統之本根陛下奈何聽先入之言輕弃之欲以
遺海陬一狂類乎臣觀河東河西河北京東京西之民
咸懐寃負痛感慨激切想其慷慨之氣直欲吞此敵人
陛下何忍怙聽諛順而不令剛正之士率厲同心剿絶
兇殘乎今東京市井如舊上下安帖但嗷嗷之人思望
翠華之歸謁欵宗廟垂衣九重不啻饑渴之望飲食大
旱之望雲霓也臣竊謂陛下一歸則王室再造矣中興
之業復成矣陛下如以臣為狂率誕妄願延左右之將
士試一詢之昔周勃入北軍使左袒右袒以卜劉呂盖
非獲已也臣區區誠意願陛下以遷幸大計不獨謀之
一二大臣當與億萬之衆同之臣忠憤不勝涕泣交下
激切屏營之至
　　　乞回鑾疏(建炎元年九月通前後/表疏係第七次奏請)
伏覩朝廷前遣翁彥國營繕金陵比有詔復欲遣官奉
迎太后六宫以徃且謂朕當獨留中原臣伏讀詔書私
竊疑之此必有進言者勸陛下過江避宼而不思天下
大計託為愛君之迹以濟其不忠臣願陛下察其利害
之實斷自淵衷早賜定論重念本朝提封萬里京師號
為腹心以祖宗都此垂二百年宗廟社稷所在而民人
依之以居者無慮萬萬計今兩河雖未敉寕猶一手臂
之不伸也而乃遽欲去而之他非唯不能療一手臂之
不伸并與腹心而弃之豈祖宗所以付託之意與天下
睽睽萬目所以仰望之心哉彼進言之臣談何容易且
利害之端曉然可見臣乞陛下且駐蹕南都未可輕議
舉動臣雖老矣尚當矍鑠鼔勇立辦禦敵之具以圖萬
全之舉然後掃除宫禁嚴備扈從奉迎鑾輿謁見九廟
非特使神祇祖考安樂之庻幾中原有仗不失天下之
大勢也不然則是徒為走計爾示敵以弱非唯不恤兩
河抑又不恤中原且去宗廟社稷而不顧陛下豈忍乎
臣重為陛下惜者此爾故敢直輸血誠幸陛下留意無
忽昔景徳間契丹宼澶淵警報一聞中外震恐是時王
欽若江南人即勸章聖幸金陵陳堯佐蜀人即勸幸成
都惟宼準毅然闢之請帝親征卒用成功顧臣庸謬何
敢望準然事適相類不敢不以章帝望陛下也臣又自
期既以迎奉鑾輿還都臣當身率諸道之兵直趨兩河
之外蹀血北廷非特生縛其帥直迎二聖以歸庻雪靖
康一再之恥然後奉觴玉殿以為聖天子億萬斯年之
賀臣之志願始畢矣竊自謂愛陛下者無踰老臣然不
知臣者必指臣以為狂妄臣亦非所恤也伏望陛下觀
事之宜察臣之心則知臣之忠於為國
　　　乞回鑾疏(建炎元年十月通前後/表疏係第八次奏請)
臣契勘京城四壁濠河樓櫓與守禦器具其當職官吏
協心併力夙夜自公率厲不懈増築開濬起造輯理皆
就緒浸臣又製造決勝戰車一千二百兩每兩用五十
有五人一卒使車八人推車二人扶輪六人執牌輔車
二十人執長鎗随牌輔車十有八人執神臂弓弩随鎗
射逺小使臣兩員專幹辦閲習車事每十乘差大使臣
一員總領為一隊見今四壁統制官日逐教閲坐作進
退左右回旋曲折之陣委可以應用又沿河十六縣與
上下州軍相接作聫珠寨以嚴備禦又見使王彥曹中
正在河西攻擊收復州縣西京河陽鄭滑等州同為一
體把截探伺次第仇方畏讋巳不敢輕動冒犯自速殄
滅臣自到京奉揚陛下仁風布宣陛下徳意今街巷市
井人情物態皆已忻悦敉寕嘉靖同祖宗太平時顧臣
犬馬之齒六十有九此緣陛下委付之重常患才力不
任惕惕憂懼近日頓覺衰瘁萬一溘先朝露辜負陛下
眷恤憐憫之意臣死目不瞑若使臣與官吏士民望翠
華回輦之塵瞻仰天顏俯伏百拜然後臣退塡溝壑如
生之年死骨不朽論語曰為政以徳譬如北辰居其所
而衆星拱之京師乃我祖宗基命肇造二百年大一統
基業本根之地陛下奈何偏聽如張邦昌輩邪佞之語
以廵幸為名輕去其所使四海來享來王之人徜徉道
路於偏僻州軍為朝宗之地乎臣果得以此老身俯伏
道左迎陛下千乗萬騎垂拱九重奉陛下指揮號令强
敵可以消滅宼盜自然平蕩王室於焉再造大宋中興
可必若誕妄之人言臣欲以海陬餘孽貽君父憂即臣
自頂至踵甘俟斧鉞臣巳修整御街御廊護道杈子平
整南薫門一帶御路聞萬邦百姓寓于京師者日夜顒
顒望陛下迎奉祖宗之主與隆祐太后皇后妃嬪皇子
天眷歸安大内以福天下臣夙夜憂思眷眷戀戀繼之
以泣願陛下憐臣孤忠矜臣衰暮惟恐心力不逮或有
誤陛下國家大計今年河流不冰惟陛下斷自淵衷無
惑辟邪之議書曰惟克果斷乃罔後艱臣下情不勝激
切之至
　　　乞回鑾疏(建炎元年十月通前後/表疏係第十一次奏請)
臣聞易於渙之卦曰渙汗其大號此言人君發號施令
如汗焉一出而不可反也臣竊觀陛下踐膺大寳權時
之宜駐蹕近甸天下之民延頸企踵日望鑾輿之歸經
理中原以建中興之業故廼者親降詔書即將還闕恭
謁宗廟延見父老中外聞之莫不鼓舞相慶以謂陛下
英斷如此何事不立何功不就何浮言之可惑何外敵
之足憂太平基業正在此舉下詔之後日復一日尚未
聞千乗萬騎涓日啟行民心不能無疑焉臣愚竊意陛
下乾剛不撓離明並照洞見安危之幾必不肯失信於
天下是必有姦臣誤陛下負失信之謗也伏見邇者河
陽水漲斷絶河梁有姓馬人妻王氏者率衆討敵敵勢
窮窘不知所為此天亡敵宼之時也夫天與不取反受
其咎臣欲因此時遣問勅王彥各統大兵乗其危孤大
振軍聲盡平敵壘伏願陛下亟還京闕以繫天下之心
則孰不用命且投機之會間不容穗願陛下毋惑於姦
臣之言㫁自淵衷臣自謂兹舉可保萬全無可疑者也
或姦謀蔽欺天聽未即還闕伏願陛下從臣措畫勿使
姦臣沮抑以誤社稷大計陳師鞠旅與之決戰掃盡邊
塵葺清海宇然後奉迎鑾輿歸還京闕以快天下之心
以塞姦臣之口臣蒙陛下知遇誓效死節區區愚忠不
能自已伏望聖慈特賜睿㫁天下幸甚
　　　乞回鑾疏(建炎二年正月通前後/表疏係第十二次奏請)
臣聞易曰天下之動貞夫一孟子曰天下烏乎定曰定
於一恭惟京師是我太祖皇帝肇造大一統之本根也
奕世聖人繼繼承承於此坐視天民之阜所以自西自
東自南自北莫敢不來享莫敢不來王薄海内外莫不
率俾陛下天錫勇智入紹寳緒天下之人竭蹷稽首咸
曰一哉王心今既奄有九有實萬世無疆之休陛下奈
何不念四海生靈切切徯后之意乃偏聼姦邪之言託
為時廵駐蹕淮甸不思我宗廟朝廷祠享報上垂拱視
下又不思我二聖后妃親王天屬蒙塵朝夕懐想迎取
之志又不思我諸帝諸后陵園廟貌以時祀祭所以貽
厥子孫之情臣竊謂陛下若於二月間詔勅回鑾登樓
肆赦則天下皆知一人來歸九重强者當革心逺罪弱
者當屏迹復業必無憂疑聚為盜賊諸軍將士震奮感
激願敵所愾四夷凶殘必滅心爍謀以就殄滅尚何惡
之能為乎書曰時哉弗可失臣若有毫髮誤國大計臣
有一子五孫甘被誅戮以謝天下臣竊恐州縣狃於搔
擾百姓扇揺不能耕桑果耕桑失時則衣食之源盡廢
衣食不給使諸大臣中雖有臯䕫稷契伊尹周公亦不
能善其後矣願陛下以祖宗二百年大一統基業為意
不可憂思為計而信憑邪佞自為身謀者之語早勅回
鑾則天下幸甚臣犬馬之齒巳七十於禮與法皆合致
其事以歸南畝臣漏盡鐘鳴猶僕僕不敢乞身以退者
非貪冒也寔為二聖蒙塵北狩陛下駐蹕在外夙夜泣
血惟恐因循後時使天下自此失我祖宗大一統之緒
所以狂妄屢有敷奏非臣好為此激訐恭望睿慈委曲
詳察
　　　乞回鑾疏(建炎二年三月通前後/表疏係第十四次奏請)
臣聞人主中天下而立定四海之民恭惟太祖皇帝肇
造區夏以今京師為天下中故創業垂統欲傳之億萬
世太宗真宗仁宗英宗神宗哲廟奕世聖人傳以相授
皆以京師為本根之地所以髙拱穆清坐視天民之阜
必於天下之中也惟奠枕于京則自西自東自南自北
莫敢不來享莫敢不來王矣偶縁玩習太平之久文武
恬嬉狃於驕滛矜誇忘戰守之備遂致仇方横肆殘破
州縣圍閉京城刼迎二聖后妃親王與諸天眷蒙塵北
去僑寓沙漠此忠臣義士所以夙夜涕泣繼之以血自
陛下即位應天四海萬方歡欣鼓舞垂髫鮐背山農野
叟咸以手加額仰面謝天曰天下有真主矣萬世永賴
寔天祚明徳為無疆之休矣四方貼然若逺若近並無
盜賊暨陛下偏聼姦邪與仇方為地者之語移蹕淮甸
諸處兇惡强盜如蝟毛起如蜂閧聚縱火殺掠所在猖
獗罔有悛懼以謂朝廷在逺無所依歸遽至是爾臣於
二月十八日祇授降到黄榜詔勅云遂假勤王之名公
為聚寇之患如是則勤王之人皆解體矣臣竊謂自敵
人圍閉京城天下忠義之士憤懣痛切感厲争奮故自
廣之東西湖之南北福建江淮梯山航海越數千里争
先勤王但當時大臣無逺識見無大謀略低回曲折憑
信誕妄不能撫而用之遂致二聖北狩諸親骨肉皆為
劫持牽聫道路當時大臣不出一語使勤王大兵前徃
救援凡勤王人例遭斥逐未嘗有所犒賞未嘗有所幇
助饑餓流離困厄道路弱者填滿溝壑强者盡為盜賊
此非勤王人之罪皆一時措置乖謬耳比來姦邪之臣
方爾肆横仇方自然得勢强梁惡少無綠殄滅竊念國
家聖子神孫繼繼相承湛恩盛徳滲漉人心淪浹骨髄
今河東河西不随順北敵雖為髠頭編􁁊而自保山寨
者不知其幾千萬人諸處節義丈夫不顧其身而自黥
其面為争先救駕者又不知幾萬數也今陛下以勤王
者為盜賊則保山寨與自黥面者豈不失其心耶此語
一出自今而後恐不復肯為勤王者矣噫得天下有道
在得其民得其民有道在得其心陛下若駐蹕淮甸俾
人顒顒之望皇皇之情未有所慰此失人之心也願陛
下勿阻遏之以失人心臣仰詳詔語豈陛下之意皆詞
臣失職不能敷繹之過臣願陛下黜代言之臣别降罪
巳之詔許還闕之期以大慰元元激切之意陛下還京
登樓肆赦則天下之人盡皆遷善逺罪不犯于有司豈
復更有為盜者王室再造大宋中興在此一舉願陛下
睿㫁而力行之若以臣言上咈陛下之意誅之赦之惟
陛下命
　　　乞回鑾疏(建炎二年三月通前後/表疏係第十五次奏請)
臣聞范仲淹云天下之事有二黨焉一黨曰發必危言
立必危行王道正直何用曲為一黨曰遜言易入遜行
易合人生安樂何用憂為天下之治亂在二者勝負耳
大抵危言危行是欲致君於無過致民於無怨而巳天
下豈有不治者乎若夫遜言遜行之徒阿諛曲折随意
所嚮迎逢茍合君施恩於上而下弗被民懐怨於下而
上弗知如是天下豈有不亂者乎今之士大夫志氣每
下議論卑陬上者不過持禄保寵下者不過便文自營
曽不能留心惻怛為陛下思承祖宗二百年大一統基
業為可惜又不為陛下思父母兄弟與至親天眷蒙塵
沙漠翹翹徯望大兵救援之意又不曽為陛下思祖宗
西京園陵寢廟為仇方所占今年寒食節未有祭享之
地又不曽為陛下思京師是天下之本根宗廟朝廷百
司倉廩儼然如舊又不曽為陛下思河北河東京之東
西陜右淮甸百億萬生靈之衆罹塗炭劫掠殘破之苦
但朝進一言暮入一説計較泛舟冒大風險欲南幸湖
外此奸邪之謀耳臣嘗思之是一欲為仇方方便之計
二為姦邪親屬皆先巳津置在南嗟乎為臣不忠不義
乃至於此孔子所謂茍患失之無所不至正謂是也臣
夙夜痛心泣血瀝竭愚忠為陛下保護京城自去年秋
冬今春又三月矣農務是時陛下不早回九重則天下
靡有定止臣不勝憤懣激切再凟天聽狂妄干冒甘俟
鼎鑊
　　　乞回鑾疏(建炎二年三月通前後/表疏係第十六次奏請)
易曰幾者動之㣲吉之先見者也君子見幾而作不俟
終日孟子曰雖有鎡基不如待時盖天下之事見幾而
為之待時而措之則事無不成苟或失焉必至汗漫委
靡而不振矣方今輦轂之下民俗安靖宗廟社稷儼然
如故以致收復伊洛而北渠過河捍蔽滑臺而敵騎屢
敗河東河北山寨義民數遣人至臣處乞出給牓旗引
領舉踵日望官兵之至皆欲戮力協心掃蕩邊裔以幾
言之則大宋中興之盛於是乎先見矣以時言之則金
人滅亡之期於是乎可必矣惟在陛下見幾乗時早還
華闕與忠臣義士究圖事功則萬舉萬全可以滅仇方
而成中興也或者以謂自揚至汴時有小宼敵屬車之
來途中不能無虞臣謂造此言者乃姦憸小人自為身
謀爾殊不知盜賊所以作者誠緣法駕久寓外郡國勢
未强天下不能定于一故時有竊發之事乃若六龍來
復宅中圖大則比屋歡呼人各歸業强不陵弱衆不暴
寡豈復有盜賊耶此事甚易明此理甚易知然而姦邪
之蔽於營私徃徃不肯開陳而力為陛下詳説者惟老
臣而已臣所以再三言之者豈好辯哉恭念祖宗二百
年舊都不忍為姦臣委去也恭念陛下聰明齊聖之資
不忍為姦臣蔽蒙也念赤子之嗷嗷不忍為姦臣坐視
而不救也念金人之猖獗不忍為姦臣縱敵而不殺也
伏願陛下念兹在兹斷自淵衷速回鑾輿上以對祖宗
之神靈下以慰黎元之懐想外以平醜類之侮拂則天
下大定指日可期書曰勅天之命惟時惟幾望陛下留
神而早復之臣今遣僚吏呼延次外及臣之子頴詣行
闕以聞
　　　乞回鑾并罷習水戰疏(建炎二年三月通前後/表疏係第十七次奏請)
臣得范瓊書叙説所統軍兵有海内招安使臣水軍奉
聖㫖令於儀眞駐劄教習水戰控扼上流於三月八日
巳到真州臣讀此語而不知扈蹕之臣誰為陛下建此
議也且王者無外其規模約束當使守在四夷昔楚人
城郢史猶鄙之況陛下奄有九有之時可規模孑孑為
偏霸之事乎兹特憸人之欲虚張敵勢以為可防不意
望遷延六龍進發之期爾殊不知此聲一傳則四方驚
愕必以謂中原不守遂為江寕控扼之計如是則何以
綏定四海之聽乎盖天子為君萬邦而元后作民父母
陛下回鑾登樓肆赦則普率之人忻忻悦而相告曰天
子宅中圖大則萬邦罔不率俾矣元后正位丕承則兆
民浸浸於變時雍矣夫如是臣將見外裔不足滅而中
興之功與天比崇若使范瓊教習水戰是聖心猶豫尚
緩還期見中外播聞愈自懾怯則萬國何自而咸寕乎
此臣所以拭目注望屬車之塵不忘夙夜伏願陛下明
詔范瓊整束人馬不湏更習水戰祗備扈駕歸御京闕
毋使羣黎百姓齎咨涕泣則豈惟老臣之幸寔天下萬世
之幸
　　　乞回鑾疏(建炎二年四月通前後/表疏係第二十次奏請)
臣竊見漢光武用冦恂為潁川太守因從車駕擊隗囂
潁川盜賊羣起帝顧謂恂曰潁川廹近京師當以時定
獨卿能平之恂對曰潁川惡少輕剽奚能為哉但聞陛
下有事隴蜀故乗間竊發耳若乗輿南向賊必惶怖歸
死臣願執鋭前驅帝即日命恂南征盜賊悉降遂建東
漢中興之業臣竊見近日有招安到丁進者數十萬衆
願為陛下守護京城又李成願扈從還闕即渡河迎取
二聖兹三頭項人馬非潁川比也今皆披瀝肝膽同寅
協恭共濟國事臣聞得道者多助多助之至天下順之
果陛下千乗萬騎來歸九重遹追我太祖太宗奕世聖
人二百年大一統基業則天下必心悦而誠服庻績其
凝萬國咸寕矣尚何盜賊戎敵之足慮乎臣敢瀝悃誠
再冒天聴伏望裁赦
　　　乞回鑾疏(建炎二年五月通前後表/疏係第二十一次奏請)
臣聞孟子曰雖有鎡基不如待時故君子不先時而起
不後時而縮當其可而巳易曰幾者動之㣲吉之先見
者也故君子見幾而作不俟終日不曰如之何而巳恭
惟我國家曩緣敵人侵犯郊畿殘破州縣恣為誕妄百
端邀求今天意悔禍人心助順考時與幾實陛下中興
之㑹也古聖人勅天之命惟時惟幾者盖以時哉不可
失而知幾若神故也臣觀京師城壁巳増固矣樓櫓已
修飾矣龍濠已開濬矣器械巳足備矣寨柵巳羅列矣
戰陣巳閲習矣人氣已勇鋭矣汴河蔡河五支河皆已
通流泛應綱運陜西京東滑臺京洛北敵皆已掩殺潰
遁矣天下萬邦與畿甸生靈夙夕祈天而請者鄉南懇
禱而願者但望陛下千乗萬騎號令風伯雨師清塵洒
道翠華回輦歸御九重為四海九州作主耳且一人有
慶兆民賴之兹其幾也臣願陛下毋聴姦邪之言而忽
其時忘其幾天下幸甚果怠兩河山寨之心與沮萬民
敵愾之氣則天下危矣願陛下毋循東晉既覆之轍臣
老矣不勝至誠惻怛懇切之至願陛下哀憐之
　　　遣少尹范世延機幕宗頴詣維揚奏請回鑾疏
　　　　(建炎二年五月通前後表/疏係第二十二次奏請)
臣聞孟子言術不可不慎也矢人惟恐不傷人函人惟
恐傷人巫匠亦然臣因斯言始知人心所存之邪正與
所作之是非若以迹槩之了然區分如辨黑白夫忠義
之人動容周旋無非忠義而不忠不義之士無自入焉
故其於上下愛戴保護不啻如函人惟恐其傷之也彼
不忠不義之人動容周旋亦無非不忠不義而忠義之
道無自入焉故其於上下毁裂擯棄不啻如矢人惟恐
其不傷之也恭惟我國家曩縁仇方肆横殘破州縣圍
閉京城劫掠邀求靡有紀極以至强迎二聖后妃親王
與諸天眷蒙塵北去凡忠義之士莫不痛心疾首泣血
奮厲佐佑陛下張皇六師震耀神武總領貔貅之士掃
蕩沙漠迎奉二聖來歸京師俾中原生靈還定安集罔
或流散愛戴其上保護其下夙夜念念想如函人焉惟
恐其或傷之也其不忠不義者但知持禄保寵動為身
謀謂我祖宗二百年大一統基業不足惜謂我京城宗
廟朝廷府藏不足戀謂二聖后妃親王天眷不足救謂
諸帝諸后山林園寢不足護謂周室中興不足紹謂晉
惠覆轍不足羞謂廵狩之名為可效謂偏地之伯為可
述儲金幣以為敵資樁器械以為敵用禁守禦之招募
慮勇敢之敵敵也掊保甲以助軍慮流移之安業也欺
罔天聼凌蔑下民凡誤國之事無不為之猶矢人焉惟
恐其或不傷之也臣願陛下驗己試之迹以道槩之則
人心所存之邪正與所作之是非自然區分無足疑矣
臣衰老孱懦謂蒙陛下識擢俾留守京城兼開封府事
臣砥礪瀝竭知無不為惟恐失措有誤國家大計然臣
每所申奏若非陛下察臣斷斷孤忠憐臣悄悄見愠體
天地之大徳覆護曙日月之大明照臨臣與血屬當膏
砧斧虀粉萬狀矣尚安能為陛下保釐尹正使京城市
井里巷安居樂業熙熙皥皥如我祖宗太平之時乎臣
之至此豈止謗書盈篋而已邪臣願陛下六龍萬乗早
歸大内下慰四海生靈瀝血懇切之望臣之言此實出
悃誠痛切憤悶所以不避姦邪詆誣不避冒犯誅戮臣
願陛下降臣此言榜之朝堂俾應在朝臣僚實封章疏
指摘臣言如臣言稍渉狂妄乞正典刑明臣罪惡如臣
言果符忠義乞降詔勅明告回鑾之期庻安天下之聴
此事甚大恭俟睿慈洞察勿貳勿疑
　　　乞回鑾疏(建炎二年五月通前後表/疏係第二十三次奏請)
臣犬馬之年巳七十矣陛下不以臣衰老無用付之東
京留鑰臣自去年七月到任夙夜究心營繕樓櫓城壁
掃除宫禁闕廷分布柵寨訓練士卒教習車陣比及終
冬諸事稍稍就緒都城貼然風物如舊人人延頸跂踵
日夜徯望聖駕還闕臣以故自今年正月三月兩次遣
屬吏及臣之子捧表逺詣行在投進懇請車駕西上歸
肆大赦於宣徳門使天下曉然皆知陛下言旋舊都再
造王室命令用是通達盜賊用是消弭無復有方命阻
兵之患然後用臣為陛下條畫措置造膝陳請遣一使
泛海道入髙麗諭以元豐搆好之舊令出兵攻仇方之
西又復遣官從間道趨河東諭折氏修其舊職以固吾
圉使三陲交攻金國令彼應敵不暇吾方大舉六月之
師一道繇滑濬一道出懐衛渉河並進北首燕路訪大
遼子孫興滅繼絶約為與國則燕薊之感恩荷徳不患
不為吾用如此則仇方勢必孤弱自可縛而臣之二聖
天眷自此決有歸期兩河故地自此決可收復而況兩
河之人感祖宗二百年涵養之澤雖䧟敵踰年而戴宋
之心初無㩦貳使吾大兵渡河而戰則東北人民必有
背敵歸我前徒倒戈攻于後以北誰不願為吾死孟子
曰雖有智慧不如乗勢雖有鎡基不如待時今時則易
然也臣嘗以今日時勢觀之天意悔禍人心固結雖三
尺童子争欲奮臂鼓勇恨不碎仇方之首食仇方之肉
又況當六月宣王北伐之時機㑹間不容髮陛下何憚
而不亟還京師使臣獲奉咫尺之威請借筯以籌黄帝
書曰日中必熭操刀必割此言時不可失也諺曰當㫁
不㫁反受其亂此言㫁不可誣也今日之事臣願陛下
以時果斷而行之毋惑讒邪之言毋沮忠鯁之論倘陛
下以臣言為是願大駕即日還都使臣為陛下得盡愚
計若陛下以臣言為非願陛下即日放罷老臣或重竄
責臣所不辭惟明主可與忠言臣故昧死以聞
　　　奏乞回鑾仍以六月進兵渡河疏(建炎二年五/月通前後表)
　　　　(疏係第二十/四次奏請)
臣聞詩於小雅載六月宣王北伐之事盖夷狄以弓矢
馬騎為先而當六月歊蒸之時皆難於致用故宣王乗
時行師終於薄伐玁狁以建中興之功臣自留守京師
夙夜匪懈經畫軍旅近據諸路探報敵勢窮促可以進
兵臣欲乗此暑月遣王彥等自滑州渡河取懐衛濬相
等處遣王再興等自鄭州直護西京陵寢遣馬横等自
大名取洺趙真定楊進王善丁進李貴等諸頭項各以
所領兵分路並進既過河則山寨忠義之民相應者不
啻百萬契丹漢兒亦必同心殲殄金人事纔有緒臣乞
朝廷遣使聲言立契丹天祚之後講尋舊好且興滅繼
絶是王政所先以歸天下心也况使敵人駭聞自相㩦
貳邪仍乞遣知幾辯博之士西使夏東使髙麗喻以禍
福兩國素蒙我宋厚恩必出助兵同加掃蕩若然則二
聖有回鑾之期兩河可以安貼陛下中興之功逺過周
宣之世矣臣犬馬之齒今年七十矣勉竭疲駑區區愚
忠所見如此臣願陛下早降回鑾之詔以繫天下之心
臣當躬冒矢石為諸將先若陛下聴從臣言容臣措畫
則臣謂我宋中興之業必可立致若陛下不以臣言為
可用則願賜骸骨放歸田里謳謌擊壤以盡殘年頻煩
上凟天聴
　　　上乞毋割地與金人疏
臣聞天下者我太祖太宗肇造一統之天下也奕世聖
人繼繼相承増光共貫之天下也陛下為天眷佑為民
推戴入紹大統固當兢兢業業思傳之億萬世柰何遽
議割河之東又議割河之西又議割陜之蒲解乎此三
路者太祖太宗基命定命之地也柰何輕聴姦邪附敵
張皇者之言而遂自分裂乎臣竊謂淵聖皇帝有天下
之大四海九州之富兆民萬姓之衆自金人再犯未嘗
命一將出一師厲一兵秣一馬曰征曰戰但聞姦邪之
臣朝進一言以告和暮入一説以乞盟惟辭之卑惟禮
之厚惟敵言是聴惟敵求是應因循踰時終致二聖播
遷后妃親王流離北去臣每念是禍正宜天下臣子弗
與仇方俱生之日也臣意陛下即位必赫然震怒旋乾
轉坤大明黜陟以賞善罰惡以進賢退不肖以再造我
王室以中興我大宋基業今四十日矣未聞有所號令
作新斯民但見刑部指揮有不得謄播赦文於河東河
西陜之蒲解兹非新人耳目也是欲蹈西晉東遷既覆
之轍耳是欲裂王者大一統之緒為偏霸耳為是説者
不忠不孝之甚也既自不忠不孝又壊天下忠義之心
禠天下忠義之氣俾河之東西陜之蒲解皆無路為忠
為義是賊其民者也臣雖駑怯當躬冒矢石為諸將先
得捐軀報國恩足矣臣衰老不勝感憤激切之至
　
　
　
　
　
　
　
　
　
　
　
　
　
　宗忠簡集巻一
欽定四庫全書
　宗忠簡集巻二　　　　　　宋　宗澤　撰
　　表
　　　賀康王即位表
二聖蒙塵乾坤改色萬邦徯后天日宜臨亟回謙避之
誠丕慰顒昻之望人神胥慶彛夏聳傳臣(中賀/)竊以大
宋之應天順人太祖之創業垂統凡奕世盈成之嗣皆
挺生睿智之姿其所以繼繼繩繩莫匪乎兢兢業業浸
久太平之習稍忘禦侮之圖顧大臣熟此燕安致强敵
抵滋猖獗信和盟之妄議墮邀劫之姦謀人咸哀痛而
籲天士欲奮張而盡敵然萬方之是賴須一人之作猷
果下恤於蒸黎允上符於穹昊恭惟皇帝陛下禀虞舜
之大孝體周文之小心既不得巳而有臨宜大有為而
無倦如陽方復萬物自春似日初升九幽洞照嘉靖中
興之事業戡除外侮之兇殘俾孚於休以永至治臣薾
然朽質偶此熙辰屬總師徒進臻河朔慶雲龍之㑹阻
陪鳴玉之班依日月之光第切傾葵之望臣無任(云云/)
　　　聞車駕將還闕賀表(建炎元年十月通前後/表疏係第九次奏請)
臣今月六日承遞報車駕將還闕者恭聞明命肅詔回
鑾歡騰率土之謠和浹中天之氣里閭喜悦如嬰孺之
將見慈親道路光輝若翳霾而忽曕白日人情至此天
意可知(中謝/)竊以列聖格言先正垂裕天難諶而聪明
自我人至衆而好惡匪殊但觀自我之是非可驗匪殊
之嚮背是知人所欲者自然天亦從之所以君子不務
小同自然天下能成大順恭惟皇帝陛下以道觀政以
徳行仁密韜神武之機獨幹乾剛之斷整齊萬乗來歸
九重宇宙澄鮮預想屢豐之慶廟堂肅穆式隆宏濟之
休昊穹降福以穰穰寰海來宗而濟濟六軍有雷動雲
行之勢四彛蒙風驅電掃之威赫奕重光崇髙再造列
辟駿奔而忭舞寰區竭蹶以欽承臣無任(云云/)
　　　聞車駕議還闕賀表(建炎元年十月通前後/表疏係第十次奏請)
恭膺明命肅詔回鑾下蘇徯后之情仰對在天之意蔥
蔥佳氣増光二百年之休勉勉逺猷駿惠大一統之盛
佇觀丕應聿享咸寕(中謝/)竊以太祖肇基奕世嗣服並
據本根之地宏施實徳之風宅四表而率服吾君奄九
有而來崇真主曩縁辰告暫聴時廵知人久戀於睿慈
聚議獨形於英斷欲繼志而述事遂斡乾而轉坤時方
奉於詔書顧忽聞於雷震是天喜悦為人音聲想衆懽
呼應時舞蹈河伯安流而迎駕雨師洒道以清塵兒童
争提㩦於壺漿父老願平治於道路里閭皥皥田野熙
熙收兩河山寨之心鎮逺徼彛人之聼然後御端門而
肆赦滌舊染以維新欵宗廟而告歸儼威容而如在憂
勤祖述恭儉緝熙大成有截之功永以無疆惟恤臣無
任(云云/)
　　　乞回鑾表(建炎元年九月通前後/表疏係第三次奏請)
臣聞君陳之尹東郊深勅謀猷之告后宋璟之守京兆
極明得失而進言皆所以啟沃君心箴規政闕矧荷聖
神之知眷有懐宗社之安危敢忘斧鉞之誅仰凟冕旒
之聴(中謝/)竊以天子居九重之奥窔非務蒙塵京師為
諸夏之本根當思奠枕倘值艱虞之㑹未詳利害之機
或輕萬乗以逺廵致駭四方之羣聴則本根斯弱華夏
奚安逺稽唐室之浸㣲寔乃商鑒之可擬越自運啟炎
宋卜都大梁宅中而包三萬里之幅員創業以貽二百
年之基緒重熙累洽端拱垂衣非緣三嵗之親祠曷見
六龍之逺御曩值澶淵之宼或陳楚蜀之廵賴有直臣
卒排異議星奔一鏃膽落四彛豈圖姦蠧之擅朝繼被
仇方之猾夏二聖既以北狩中都幾至内訌所幸人無
離心市不易肆日徯真人之繼統心傾我后之來蘇果
致宗廟降靈上穹悔禍皇帝陛下天縱上聖運叶中興
載纘璇圖増光火徳親屈鑾輿以冒犯霜露躬整師旅
以殄滅虇􁁊然行在久留於别都清蹕未回於魏闕逆
徒尚熾羣盜繼興比聞逺近之驚傳似有東南之廵幸
此誠王室安危之所繫天下治亂之所闗仰祈聖慮之
深詳宜戒屬車之輕動且以中國之倚恃寔為兩河之
盛疆前自敵騎長驅列城畏遁獨懐忠憤糾進義兵力
抗賊鋒率多俘馘然久闕王師之助援己深民庻之暌
疑近者雖時遣將徂征渡河深入尚闕膚公之奏先傳
南幸之音慮増四海之疑心謂置兩河於度外因成解
體未諭聖懐倘敵人乗之而縱横則中國將何以制禦
臣叨膺委寄代匱留司兹緣密託於雲天偶遂敉寕於
畿甸遽報翠華之移幸深虞中外之難安願罄孤忠冀
回淵聴昔奉春委輅建䇿猶止洛陽之都張禹驛馬抗
章尚返江陵之駕矧丁聖世曷愧前修伏願陛下秉虞
舜察言之明體成湯從諫之聖輟廵南服回駕汴都以
安東北兵民之情以慰溥率雲霓之望則人神悦豫彛
夏謐寕邊陲指日以肅清盜賊不令而衰息咸資睿斷
用杜危機瀝悃扣閽罔避龍鱗之觸傾都拭目佇迎天
仗之還願俯徇於愚誠誓益堅於忠報(臣云云/)
　　　乞回鑾表(建炎二年正月通前後/表疏係第十三次奏請)
臣言今月二十四日準范世延等齎降詔命車駕將欲
還闕者比遣屬僚仰輸誠款薦瀆盖髙之聴益懐履薄
之憂睿眷矜憐特賜回鑾之詔愚忠戀慕愈増徯后之
誠(中謝/)竊以萬乗來歸六龍扈從雨伯前驅而灑道河
神迎駕以安流不煩夾道之壺漿自有随師之甘露人
情皥皥如聼南風天意昭昭乃回西顧再斡乾坤之造
重増宇宙之光赫有宋之中興奄多方而大定想瞻原
廟應加肅穆之儀爰御端朝愈見鬱蔥之氣雍容對越
駿惠緝熙宏收率土之歡誕作普天之宥下所欲者上
必從之恭惟皇帝陛下踐祚應天時廵淮甸備歴艱難
之事盡昭勤儉之風謂京師為諸夏本根而元后作斯
民父母念本根不宜揺動謂父母自合依歸兹俄奉於
詔音衆但知於抃舞願陛下繼志述事整頓萬機願陛
下命將出師邀迎二聖平蕩叢彛之窟保全疆埸之封
坐視穆清時躋仁夀臣(云云/)
　　　乞回鑾表(建炎二年三月通前後/表疏係第十八次奏請)
臣言屢奏囊封疊干宸扆聖主未頒於明命愚臣敢避
於嚴誅謹攄悃愊之誠再瀆髙明之聴願從人欲以格
天休(中謝/)竊以京師是諸夏本根元后作斯民父母本
根如已深固則枝葉自爾扶疎父母若未安寕則子孫
無縁泰定兹實簡編之成理盖非里巷之浮言始陛下
踐祚於應天萬方皆欣其有主近陛下駐蹕於淮甸百
姓因此而致疑何前日之郡縣靖共而近時之盜賊荒
擾繇勤王者弗恤與救駕者靡憐賛主上逺父與兄乃
巡南服助姦臣贖壻與子欲棄中原百為祗肆於誕謾
一事罔繇於誠實迹狀如此情意可知伏望陛下斷自
淵衷早回法駕據本根而致治體父母以視民俾人自
勉勉以來主天亦穰穰而降福恩霈端門之赦歡收寰
宇之心俗既逺罪以歸農敵亦望風而遁跡王室自兹
再造大宋繇是中興黎民時雍萬世永賴果臣有飾非
之語則臣甘誤國之誅狂妄奏陳憤懣流涕臣(云云/)
　　　乞回鑾表(建炎二年四月通前後/表疏係第十九次奏請)
臣某言易謂省方書言輯瑞是天子或時巡於下土邦
人可瞻仰於至尊然古今之事勢有殊宜觀㑹通而制
治况上下之人情至切思聞詔命以回鑾故老臣再瀝
於血誠願聖主早形於睿斷意狂罪大語出涕零(中謝/)
臣伏聞先有格言事必師古藝祖應天而受成命太宗
繼志以集大勲列聖所以繼繼繩繩諸福所以穰穰簡
簡實在京師本根之地以為寰宇朝覲之天端拱而坐
九重穆清而朝萬國陛下纉承寳緒紹述丕圖當奄九
有而有為體三無而無外奈有姦臣之臆説與憑仇方
之誕辭忘周宣之中興循晉惠之徃轍天下之來勤王
者使去義夫之黥救駕者弗知兩河保山寨之忠民四
方作草竊之賊子皆縁陛下久駐蹕於淮甸咸思慕於
翠華懐抑鬱而籲天罔聞致猖狂而遷善無路果還法
駕大肆鴻恩人當澡雪以歸農敵亦遁逃而屏跡遹追
一統之大丕昭萬世之休兹甚易知而易行勿謂難測
而難識但去阿諛柔佞之語而宏剛健中正之風必天
日之照臨應祖宗之保祐一人有慶庻績其凝臣無任
(云云/)
　　　遺表(建炎二年七月/)
心期許國每輸扶廈之忠死不忘君猶積戀軒之意䰟
魄將離於形體精忱願達於冕旒(中謝/)伏念猥以樸忠
受知淵聖擢自困躓覊窮之際付以宼敵徃來之衝適
遇陛下出總元戎察臣粗著榮效坐籌密計俾臣得預
屬僚逮夫踐祚之初首録孤危之跡宼攘未泯暫為淮
甸之巡宗廟斯存委守留司之鑰力小任重志大心勞
誓殄仇方再安王室但知懐主甘委命於鴻毛無復偷
生期裹尸於馬革夙宵以繼寢食靡寕斯民獲奠枕之
安北馬無飲河之意事為紛至黽勉惟多回視頹齡巳
廹桑榆之晩景益堅素節每期松栢之後彫豈謂餘生
忽先朝露尚扶病以治事敢愛已以顧私隂陽之宼洊
深藥石之功莫效少延殘喘庻畢願言昨有招安到楊
進等約其衆多無慮百萬昔嘗為宼頗聚衆以震師今
巳革心欲為國而戡難足踵道路雲集都城巳涓吉而
戒塗擬成功於指日干戈未舉舟壑忽移神爽飛揚長
抱九泉之恨功名卑劣尚貽千古之羞仰憑睿眷之深
必無生死之異屬臣之子記臣之名力請回鑾亟還京
闕上念社稷之重下慰黎民之心命將出師大震雷霆
之怒救焚拯溺出民水火之中夙荷君恩敢忘尸諌顒
昻法座無繇再望於清光枯朽㣲生從此永辭於宸扆
臣無任(云云/)
　　　謝親札令縱遣敵使表(建炎元年八月/知開封府日)
懐柔逺人親灑宸翰既哀矜於外使復肆宥於愚臣仰
承曠蕩之湛恩但増感涕恭俟熒煌之法駕早賜回鑾
(中謝/)伏念臣垂釣渭濵耦耕莘野居厲舉毛之志誓端
造膝之誠斷斷無他皇皇有素偶承宣於滏水辱顧盻
於潛龍依日角之照臨見天顔之咫尺恪攄情悃瀝竭
論思願戡外侮之艱難力助中興之事業曩聞敵使祗
齎荆楚之書因憤戎心失奉本朝之意是藉口以覘虚
實欲合衆以苟侵陵實不憤於誕謾遂乞收於囹圄庻
全國體以爍姦謀豈敢渉於自專乃上貽於北顧恐懼
承㫖倉惶改圖文列雲漢之昭回精神滉漾筆現奎躔
之赫奕耳目疏通旋收錯愕之䰟仰認撫綏之意更聽
警蹕永保生成(臣云云/)
　　　除京城留守兼開封尹謝賜對衣金帶表(建炎/元年)
　　　　(八/月)
猥叨眷奬併冒寵光分内府之衣而副之兼金出上廐
之馬而飾以華較曳婁知感負乗増羞伏念臣濫中儒
科汎駕仕路偶緣遭遇洊被使令縈帶為城本無善䇿
下車搏虎徒有壯心雖殫犬馬之勞曾乏絲毫之效敢
圖異數誤逮孤忠不稱身章尤慙蕃錫此盖伏遇皇帝
陛下法天之健躬攬萬機如日之明光被九有察臣腹
心忠義曲賜顧憐知臣蹤跡羈單每加覆露故令衰朽
亦玷恩榮臣謹當克勵駑庸勉效綿薄雖逼桑榆之景
敢渝金石之心知無不為深戒容身之計老當益壯永
懐報主之忠臣無任(云云/)
　　　謝降詔奬諭表(建炎元/年八月)
守麟符之兩月方懼罔功下漢札於九天遽叨睿奬恩
言曲逮俯已増榮(中謝/)竊惟京邑衆大之居實為諸夏
本根之地封畿廣逺民物浩穰豪彊萃聚而彈壓當先
姦伏紛拏而發摘匪易比在熙平之盛尚稱綏撫之難
况當兵火被毒之餘繼以府治曠官之後閭閻彫敝綱
紀隳頹凶殘㒺畏於明刑掠奪公行於白晝仰勤憂顧
誤被簡求而臣學昧知方器非任重徒抱孤忠而許國
妄期薄效以報君初抵都畿首蠲宿蠧鉏耰姦暴剪蕩
宼攘良民獲奠枕之安昏夜罕鳴枹之警悉奉行於條
詔偶坐格於謐寕陛下憐臣帥府叅籌叨塵簮履之舊
念臣神州領尹粗宣犬馬之勞特陞秘殿之隆名仍畀
留司之重寄深虞尸素仰玷倚毘兹盖伏遇皇帝陛下
柔如神之智以臨照百官體逮下之仁以駕馭羣俊彰
徳非專於爵賞念功思奉於綸言冀風勸於臣鄰俾日
新於事業致兹庸陋獲預寵褒臣敢不祗服訓詞恪司
管鑰金城雉堞嚴守禦以増崇甸服田疇咸勞來而安
輯經費務先於實粟練兵敢怠於防秋預畫事宜悉符
告戒刻宸章於琬琰式昭天府之榮觀傳寳訓於雲來
永侈老臣之知遇更殫九殞少補萬分臣無任(云云/)
　　　謝中使傳宣撫諭表(建炎元/年十月)
星使自天玉音在耳恭被聖神之賜頓増畿甸之光臣
固衰㣲倐望天顔於咫尺人咸慶抃願随獸舞以駿奔
感戴而思涕淚以血(中謝/)恭惟皇帝陛下聰明睿智恭
儉憂勤禀天縱之多能亶日新之盛徳整淵衷之孝悌
思沙漠之父兄天鑒昭回必助恭行之罰人心激勵盡
懐敵愾之誠因矜浩穰之都遂遣皇華之命里閭見九
天之軺從競夾道以焚香父老聞萬嵗之歡呼但吞聲
而飲泣伏望陛下誕宣温詔早勅回鑾庻寛大旱之望
雲式慰調饑之念食卑誠懇切輿論傾依臣無任(云云/)
　　　謝收捕開封府稱御前收買珠玉仍出榜告諭
　　　　都人表(建炎元/年十月)
基王化而宅域中端臨萬國躬儉寳以先天下懋迪羣
黎宸翰誕頒民風丕變朝野識徳意之所嚮邦家知泰
階之可期伏讀訓辭第増感涕(中謝/)恭以治自近始化
繇躬行儀倡肇黼扆之嚴視聴徹要荒之表好惡所示
治忽可稽弗剪茅茨堯俗於變躬履革舄漢治勃興深
惟治化之端實以樸儉為本恭惟皇帝陛下秉徳紹統
建極御圖誠意正心以齊家國復樸敦本以律士民念
國歩之猶艱慨民俗之浸靡克勤克儉去泰去奢屛服
用玩好之奇聚左右圖書之富申嚴厲禁豈特却璀璨
之珍昭示儉純盖將揚絲綸之化農知重榖而力穡士
知守義以遵繩革蜉蝣之僣奢成行葦之忠厚一人表
正四海風傾臣猥以菲才誤膺繁使惟知樸直以報國
不敢偷薄以示民仰聖訓之丁寕激孤忠而抃躍臣敢
不播揚純儉之化恪遵禁令之嚴一道徳以同風冀追
太古修政事而攘敵行見丕平臣無任(云云/)
　　　謝除資政殿學士進階朝奉大夫表(建炎二/年二月)
秘殿叅華文階序進繇被湛恩之厚靡容瀝懇之辭荷
寵若驚撫躬増愧(中謝/)竊以真皇御宇之際景徳紀年
之時將優待於近臣乃肇修於新職學士有資政之號
朝廷為盛事之傳舉兹以㫋名稱至重若樞廷之均逸
始獲新除非丞轄之辭榮未嘗輕授豈意衰遲之跡亦
叨超躐之恩伏念臣天賦樸忠人推愚直方帥幕宣威
之日嘗賛運籌暨帝暉繼照之辰誤蒙序爵興言遭遇
良劇兢凌俄分青社之符旋拜夷門之命就司留鑰俾
衛上都初無槃木之先容實出冕旒之獨斷忠懐子翼
不忘河内之孤功謝鄼侯豫謹闗中之守深慚么麽曷
副使令敢圖繼被於褒章濫賜比蹤於前哲顧惟宿姦
之䜛箭無以中傷乃如大佞之笑刀莫能潛害爰念保
全之徳每懐補報之恩敢望崇資洊加朽質循牆欲避
渙汗難回兹盖伏遇皇帝陛下堯舜性仁湯文義洽慶
賞刑威之馭衆尤先崇徳而報功聰明睿智以臨人固
不泄邇而忘逺宜收簪履用慰桑榆光華顯設之榮恐
懼褒優之過臣謹當堅持晩節愈激懦衷讀回鑾之詔
書但形鼔舞感懋官之徳意誓竭靡捐臣無任(云云/)
　　　謝賜對衣鞍馬表(建炎二/年二月)
服思不稱始貴身章馬志無疆方為駿骨況帶被兼金
之飾而鞍如華較之榮仰荷寵私倍増慚惕(中謝/)竊念
臣蓑衣冷族駑廐下材本操耒耜以耕雲偶備驅馳而
獵道恭承褒字巳驚在笥之羞景仰天飛尤激戀軒之
望既免回旋而見肘敢忘夙夜以加鞭兹盖伏遇皇帝
陛下天道覆臨萬邦衣被乾剛運動四海駿奔灼見三
有之心廸知九徳之行致臣衰朽亦被恩榮臣敢不曵
婁懐慚負乗知愧素絲可效誓堅正直之心小駟無能
願竭周旋之力臣無任(云云/)
　　　謝傳宣撫諭并賜茶藥表(建炎二/年三月)
皇華睿使温潤訓詞仰膺覆燾之恩曲示眷憐之意孤
忠鯁槩誓戡外侮之殘直道對揚庻賛中興之盛此誠
激厲但涕交零(中謝/)竊以太祖太宗基命定命其肇造
本根之際必叅稽年世之占卜既協於休祥事乃臻於
泰定所以繼繼繩繩之治無非巍巍蕩蕩之資累聖緝
熙億年駿惠逮陛下入承於丕緒偶大臣密奏於偏言
託曰時廵意圖偏伯忘宗廟朝廷之重違神明天地之
心棄大一統之規模毁二百年之基業且天下是陛下
之天下彼姦臣何恤於存亡如京師是陛下之京師想
憸佞安知夫去就但知親屬歸在江湖寕顧中原變為
荆棘臣薾然衰憊强爾支持曾無毫􁁊之功徒竊乾坤
之造金符剛正同(有闕/文)密緘蜀市之珍寵錫建溪之異
仰叨殊眷願畢餘生但知力竭以報一人豈顧狂迷而
忤三事伏望陛下奮乾剛之獨斷敷離照以旁觀特出
宸衷早回法駕俾四海謳謌而來享使萬民竭蹷以嚮
方用承滋至之休永貽無疆之賴臣無任(云云/)
　
　
　宗忠簡集巻二
欽定四庫全書
　宗忠簡集巻三　　　　　　宋　宗澤　撰
　　記
　　　賢樂堂記
巴别乗治廨之北有地數畝荒穢不治其日久矣自熙
寕命倅以來凡更二十餘政間有好事者足跡及之徃
徃掩鼻蹙額唾之而去其他則未嘗過而問也宣和六
年春朝廷以僕承乏郡貳視事屢月日有暇矣因一訪
焉為之躊躇四顧怡然有得于心者噫天下佳處嘗藏
於衆人不識之地而臭腐化為神竒且物有是理則兹
境也未必不待我而後顯又烏知僕之意不出於造化
之所使耶於是斬荆棘鋤蓬茅易敗壊泄汙潦因髙而
基之就下而鑿之首構一堂獨擅羣勝四山回環如列
屏嶂争雄競秀來人目中巖花春盛木葉秋落於此可
以鑒榮謝岫雲朝出林翮暮歸於此可以喻出處非特
是也堂之東濬為方池植竹以環其峯强名曰竹溪臨
溪為小閣目曰思逸於是可以想見徂徠之侣依翠隂
俯清漣放浪沈飲髙吟大笑於清聖濁賢之間脱然逺
跡於聲利之場也堂之西洄為曲池種桃以複其島强
名曰桃溪跨溪為小橋目曰訪隐于是可以想見武陵
桃源流水瑩碧落英泛紅漁舟之子訪昔隐人夜半月
明䰟清骨冷洒然如出風塵之外也堂居其中衆美并
見因榜之曰賢樂有客登堂而笑曰賢者之樂固如是
乎僕因莞爾應之曰然客固不知也昔者惡木蔽天不
剪不伐梟鴟㨗鳴於其上今則桃李成蹊松栢如盖春
鶯鳴秋鶴唳矣昔者蔓草據地不芟不夷蛇蚖蟠伏於
其下今則蘭杜夾徑芙蕖滿塘鴛鷺游嘉魚躍矣方時
序之良景物之美揖賔友而進之游目堂上縱步堂下
無復敗人意者賞心油然生矣或舉白痛飲或揮麈劇
談或射或奕或琹或嘯披襟清徑㺯花香渚終日與魚
鳥相樂恍然無異濠梁之觀海上之游也此其所樂人
之所同者也若曰是地不過數十歩山得無謝崑崙之
髙乎水得無謝雲夢之大乎堂得不為大厦耽耽者羞
乎不知一拳之石與泰山同體一勺之水與滄海同性
堂髙數仞榱題數尺亦古人得志者所不為而吾耳目
所寄方寸所寓自有至大者存雖在環堵之間曠兮曾
無異乎廣莫之野無何有之鄉也此之所樂已之所獨
者也人之所同其樂自外已之所獨其樂自内二境雖
不同要之非賢者則不與知也客改容謝曰斯堂之名
真得之矣余内外俱進矣願紀之以告予之儔僕曰諾
於是乎書
　　　義烏滿心寺鐘記(宣和甲辰十一/月十八癸巳)
如來以大悲心欲令衆生於十二時中因耳所聞生利
益見不為欲所沈迷不為邪所障蔽斷除惡念滋種善
根於是建置洪鐘以時撞擊俾有識無識虚懐聼受随
所聞聲夤緣入道譬如雷霆蟄驚凡牙甲昆虫悉皆感
悟所以者何日將旦羣動咸作奔趨争逐擾擾競前於
是警之廣令衆生起戒懼心暨至食時饑火煎廹噉涎
貪噬腥羶無厭于是警之廣令衆生起齋潔心日之方
中交易為市矜智嚇愚籠絡利巳于是警之廣令衆生
起方便心昧谷斂昏隂邪氣盛一念差誤為盜為滛于
是警之廣令衆生起畏懼心至夜未央神識俱晦夢想
顛倒莫覺莫知于是警之廣令衆生起修省心人之云
亡氣魄随去倀倀㝠行莫知所趨于是警之廣令衆生
起依歸心如是等心悉繇中起念念勿絶證無上緣因
知衆生因鐘以聴其聲因聲以考其意因意以明其心
因心以㑹其道如來所寓思𢎞濟人滿心古精刹也形
勢盤礴據湖山之勝舊雖有鐘形度小瑣發響焦急無
從容韻寺僧有宗徧募擅越弋陽主簿葉天將捐財倡
之寺衆環喜和者㳫至於是大體鈞模采鳬氏法規天
地以為鑪翕隂陽以鼔氣回禄騰焰飛亷助威熠燿璀
燦融爍銷液神施鬼設一瀉而就頂蟠蒼虬蠖蛇鈎搦
徽以金索懸置挈之隐隐闐闐滿虚空界應四生六道
濡滯幽㝠聴此法聲悉皆解脱兹勝事也樂為頌云
　人得是身不自愛重貪殘暴忍長惡弗悛劫劫輪回
　歴盡苦報如來悲憫以鐘代言俾衆生聞警覺省悟
　随聲懺悔滋益善心予適宰官代佛宣説願咸諦聽
　無量無邊　公忠義得于性學顏淵季路嫡𣲖正宗
　　而時獵釋氏之精以助我法此鐘記分明從戒懼
　　不聞雞鳴平旦中討出不第作海潮音也正徳間
　　寺改為文廟三乗金鐃地頓作千秋木鐸天殆此
　　記文心實隂啟之耶鐘猶在明倫堂西序之懸欵
　　識隆隆古色炤人向亦無人知為宗公手澤者余
　　每朔望登堂鼔鐘與羣弟子𧺫恭敬心随聲滋益
　　肅然先覺之言提其耳也(熊人霖識/)
　　　重修英惠侯義濟廟記
巴子之國逺在西南一隅封爵卑而土地廣自秦伐蜀
時師還滅之以其國為郡曰巴郡西漢因之列郡境為
宕渠等十餘縣東漢又於宕渠之北置漢昌縣元魏延
昌中遣將平蜀始以其地為州曰巴州則今之巴州實
昔巴郡之屬封也故州有巴郡太守嚴將軍事劉璋名
顔沒千有餘載巴人事之如存嵗月追祀而歌舞之若
嘗親見其人躬被其惠澤不可忘者凡過其門無老壯
賢不肖必以手加頂至于再三如神真在其上以至雨
暘之愆疾病之苦率詣祠禱之無或不驗前後郡太守
數上其事于朝朝廷嘉之既錫之廟號又封之侯爵其
所以旌寵神徳至渥也宣和四年冬公被命出守其邦
下車之三日謁于侯廟禮甚恭明年春閔雨秋復潦皆
有請于神昭答如響嵗則大熟六年秋郡國修常祀公
至祠下視其堂廡弊甚因顧其屬曰嚴侯實在祀典且
有徳于巴人今棟宇傾壊支以他木上漏下濕不芘風
雨人不可舍其下神其肯安之乎傳曰誰敢不齋肅恭
敬致力於神矧是州年榖屢豐朝廷徳澤下流饑者哺
勞者息囹圄空虚盜賊不作民安且治矣致力於神適
其時也乃擇屬吏之事事而敏者委以完繕且戒之毋
取於民毋勸於衆繇太守而下争出俸錢以助其費數
有差皆不約而從也始事之日羣心欣愉工不候呼而
集材不俟鳩而足陶甄致良剞劂致巧易腐以堅代撓
以直増卑而使髙廓隘而使廣欹者正之潰者起之昬
汚者飾之晦朔不再匠氏告成公乃率僚佐落而祀之
公親為祝辭以告之禮成就次衆皆曰事神若是謂無
負矣曰謂僕紀其事僕曰然夫智有餘者常不足於忠
勇有餘者常不足於義僕竊謂嚴侯兼之方先主之將
入蜀也劉璋既遣法正結好發兵協助逮其來也親出
都城三百里與之㑹飲百日璋巳墮先主彀中曾不少
悟侯獨拊心嘆曰所謂獨坐窮山放虎自衛非曰智而
忠乎及張飛擁大兵而西勢欲吞噬巴蜀郡縣聞之不
棄城走則閉門降惟侯領一州之卒以死拒敵力屈被
獲猶數飛而罵之且曰我州有斷頭將軍無降將軍飛
怒將斬顏色不變終不少屈非曰勇而義乎嗚呼侯之
赤心烈火之赫侯之勁氣金石之堅智足以謀而惟忠
是效勇足以斷而惟義是為使之遭盛時佐明王任之
大事假以重權必能奮不顧身行其所志而盡其所長
勲烈之偉名節之顯當與古社稷臣比肩矣惜乎生而
不幸委質於僣竊之牧使功名不顯於天下死而不幸
史臣不為立傳本末不見於後世僕每讀張飛傳見侯
行事未嘗不廢卷太息而為之横涕也抑世之士大夫
有以柔聲媚色期就軟熟巧為進取冒躐華要或不得
已而補外猶竊名藩巨鎮坐尸寵禄一旦事出非意神
氣駭奪莫知為計甚至於變服雜庸匿田舍中以幸苟
生俾一方生靈魚肉賊手國家果何賴於鼠輩為哉然
則嚴侯之忠誼誠可尚也宜乎血食巴土萬世而無替
　　　義烏景徳禪院新建藏殿記
夫百億妙門三藏為總大哉利生之本不可得而思議
也如來出世以大士因緣示悟衆生繇一道清浄用一
音演法機感不同而所聞亦異故五時五味半滿權寔
圓機定假之義播列諸部星躔霞布沒世不能誦其文
終身不能發其藴於是彌勒大士闡大方便聚諸經以
歸三蔵使流通教典盡載一輪塵沙法門同歸一揆倘
衆生信而揚之則不須朝講暮習於彈指頃間含受法
要心怡神悦蕩釋諸苦發探蒙愚展廸聾瞽復性命之
真救迷妄之失可不謂無窮之利乎烏傷之北附縣一
舍有院曰景徳肇荒於唐山主琳師始建經藏寫經律
等僅一百函師歸寂缺而不講越治平二年院之徒契
湜徧募士庶經滿其數置函五百成巻五千有八星環
金晃墨寳珍嚴燦然煥赫顧舊藏不足以容時竊景慕
至元豐中居士葉詵崇信佛法誠謂長者一旦發念出
家聚材孱工作轉輪以廣其度住持沙門契海又化檀
信益為經理其屋十八楹越二年畢乃告成隆廈廣闊
飾以珠貝華輪盛麗負以虬龍窮極雕繪間錯文藻内
外一新逺近信仗四方之人皆得轉輪是猶振風之過
衆竅甘雨之成百榖然後美根長固惡蔓除滅芬芳嘉
實皆得饒益設有下愚至賤之人若見若聞或瞻或禮
随其根莖各有所潤譬夫饑者入太倉觀夫榖粟雖未
得食固知可以飽其饑矣病者之藥肆觀夫劑料雖未
投藥固知可以療其病矣以此法味永施衆生則饑能
充而食難盡病有止而藥無窮究其㫖歸何須外求周
旋於方寸運動於日用從容中道左右逢源動無所牽
止無所累行無所遮奚俟輪哉今觀葉氏所謂藏者如
是如是至於布琅函列朱軸誠為除衆生饑病方便法
也
　　銘
　　　宗汝賢墓志銘
先大夫四子嶧灝二弟皆少亡惟兄與某自幼歴艱辛
某既忝一命惟兄服勤力穡肯播肯穫以克幹裕厥家
某嘗媿弗獲朝夕相從事意謂投老當奉几杖於東臯
西疇優游以憑化遷及方丐宮祠浸圖為休致計不幸
以罪斥繼而睦宼竊發横肆焚劫衣冠良善尤被害兄
逼兇焰遑遽挈妻孥奔避山林間昏夜迷誤因溺死實
宣和辛丑二月二十四日也是時路尚梗迨閏五月始
聞訃嗟乎兄之積行乃罹斯禍耶某失怙恃繄兄是賴
聞問痛弗自勝即寄書諭稷曰汝父存某既不能相倚
以生今亡又不得撫棺號慟以盡哀所可報友愛者惟
襄奉耳汝舉𦵏宜俟某躬與執紼庶酬夙志稷卜地協
吉泣血來告某啟緘梗塞且自言曰吾尚忍銘吾兄耶
然義不當辭兄諱沃字汝賢世為婺州義烏縣人曽祖
惠祖拱皆不仕父舜卿贈朝散大夫母劉氏贈太宜人
兄始娶劉氏先兄卒再娶時氏享年六十有七兄天姿
夷曠撥置邊幅直情徑行靡所阿徇事親孝於飲食起
居際時作諧語慈顔每為囅然一笑平居怡怡無惨沮
意甘疎淡氣不下人未嘗以圭撮干親舊亦未嘗以㸃
墨擾州縣喜賓客曽不顧供具有無朋游中有倚豪富
作氣勢陵轢貧下或揜其不善而見其善者兄於廣坐
中直以理折之彼雖暴戾心自媿服鄉人欲作一不義
事必先畏縮曰宗汝賢知之定衆辱我矣以是俗多敬
慕五子曰愈兩貢於禮部曰三六少俊爽皆先兄卒曰
稷謹愿有志趣能訖大事曰臯曰䕫皆勉學稷卜宣和
丙午正月乙酉𦵏兄於同義鄉新塘原泣而為之銘銘
曰
　兄任直心不生虛妄惟是寡求故氣不喪諸子詵詵
　蔚有趨向善之所鍾神自來相他日錦章賁松阡上
　歸安兹丘慰斯人望
　　　葉處士墓志銘
公諱桐字彥倫其先睦州人五世祖徙居婺之義烏後
宅里人祖迎父遜潜徳不仕公天資沈静偉特始居貧
約生理日蹙因擇地之廣口見層巒沃壤築居其間治
家先勤勞不妄取諸人而生日裕不私蓄諸已而用必
舒本末緩急咸得其宜常自言曰養身可矣養其心者
可失乎為今計可矣為厥後計可緩乎觴詠固可樂豈
若田園之樂深籝金固可積豈若詩書之積久乃依山
原緝園亭四方賓客過其門者延之無虚日一時英才
碩徳咸發胸中之藴與其子孫遊講明為學之方皆嚴
整無他好公亦游泳其間讀古人典要自得真趣鄉里
皆稱為處士紹聖元年四月以疾終享年七十有五娶
錢氏一子曰琳克孝克倫不幸先亡公哭之慟雖諸孫
敬養更侍甚於平日終鬱鬱不釋嘆曰每期諸子事余
終某天年今若此非天喪我乎未朞遂亡一女適駱氏
孫男四長義鄉貢進士次䇿筠太學生幼筌三年十月
甲申𦵏于邑之永安鄉方丈塢余嘗受知於公之季氏
熟公言行來請銘廼弗果辭銘曰
　氣偉特兮性温厚躬儉約兮致豐厚樂田園兮得所
　守資詩書兮貽厥後與山岳兮齊其夀石可壊兮銘
　不朽
　　　陳公墓志銘
公處麗水人幼喪母随其父僑寓因與先人遊遂相結
為義兄弟某省事即尊奉公若叔公撫視某猶子也後
雖為姻家而眷眷克恭如念天顯未嘗一日替先人中
疫氣病幾死至親無肯過門者惟公不忍離側凡藥餌
必嘗而後進某䕶先人喪歸自膠水公迎之路撫棺號
慟哀感行路人先人諱日公躬走佛刹薦奠以叙追悼
意公與先人自幼至老自老至死巳死且不忘每語及
必梗塞泣下嗚呼公有實徳於某曾未一報今乃云亡
墓隧之刻非某其誰宜為公諱允昌字得全今為婺之
義烏人三世皆不仕曾祖桓祖生父居昱母魏氏公父
某尚及見之龎厚温粹與人侃侃言必以誠獨生公公
娶霅溪潘氏先公卒公自幼特立嚴正而和疏通而信
惟喜佛思浄覺心求寂滅趣於是屏居小室宴坐湛然
離諸染著凡所酬對取静為證無毫留礙事如老尊宿
常梵行者一方鄉人有訟必質公公為剖析理道定論
曲直又飲之酒以和之故兇悍狡獪愧服無復敢譁間
有窘乏不吝假貸怠慢者諭以勤浮侈者諭以儉漫浪
不謹者諭以修飭不獨随宜周濟而必寓之教焉里有
䘮不問識與不識常備棺櫬以副其求若急難所需無
少難色以是鄉人依歸愛慕若疎若戚若逺若近咸不
言姓名止以公稱之惡少不逞輩不敢造公門或持縣
檄至必唧唧下氣怡聲惟恐公聞知此非有力脇持之
也皆自心悦誠服如是爾公享年八十八未亡前一月
屏去茹葷浸不欲食但飲沉香水三日百無所苦神識
不亂以宣和壬寅十一月十二日若睡而逝兹迨學佛
積善所致然也公一子一女子昻廸功郎前任邵州新
化簿公薨背後哀苦毁瘠去公九十日而卒女適遊士
傅璨孫詩懋於學公不欲其去膝下强納粟為太廟齋
郎曾孫敦仁敦義敦禮敦智敦信曾孫女四人卜以宣
和癸卯十二月乙酉𦵏公於永安鄉卞岩原使來乞銘
某不敢以廢學辭謹為之銘銘曰
　公坐一室心自内觀了知六塵皆見幻妄故於財色
　盡欲逺離方寸泊然清浄圓滿公無所住予復何言
　兹强銘公聊示爾後
　尊翁之懐惟某深知之故樂為之銘數日究心方能
　成此切不可令人改動一字如不可意請托能者别
　作仍為寫一本燒靈前庻少慰亡靈至扣至扣某上
　聞
　　　陳評事墓志銘
某先父行巳謹且信不泛交游與公相厚善情好既篤
遂結為姻家今公之孫暘以書告某曰暘祖安厝有期
願丐銘藏諸幽暘某甥也某公壻也義不可辭公陳姓
系出有媯世為婺之義烏人曾祖祖父皆晦迹不仕公
諱裕字寛夫天資莊重不妄嬉笑不輕然諾孝於親母
年九十餘公下氣怡聲左右承順起居飲食必躬省視
出入戀慕不啻如童穉時二兄一弟疎懦不立公俯仰
友愛相怡怡至老不少懈嘗聞禮記云毋不敬公曰嘻
果能行此一句即不失為善人君子某幼聞是語暨長
觀公褆身接物循循侃侃其與隣里不問長少必委蛇
致恭毋敢慢有以急難告者随分周濟見樵牧子亦推
誠遇之使僕妾未嘗形之色聚族數百指閨門雍肅中
外姻戚咸以長者稱娶劉氏享年八十有六某年某月
某日以疾卒于正室垂死神識沖静殆平生樂善寡慾
之致也男六人曰什和易孝友踐履如公曰錫處太學
以文行馳名及進士第朝廷除復州教授二子不幸皆
先公卒曰伋曰備曰成曰鏜咸修謹克家女三人長適
劉哲次適宗嶧幼適某孫男七人長孫宗哲醇厚可喜
亦少亡次宗暘以武舉進士第試吏密之安丘尉方力
爽邁當塗交章薦之曰宗益曰宗臯曰宗卨曰鼐曰昭
兩預鄉薦孫女十人曾孫男一十七人曾孫女五人伋
備成鏜卜以政和丙申某月某日葬公於祖塋之側某
自幼與公子錫游且係葭莩之末知公之所存為詳銘
曰
　修之家其徳乃真盟之獨其行乃惇嗚呼如公是宜
　慶流衍溢而俾子孫振振
　
　
　宗忠簡集巻三
欽定四庫全書
　宗忠簡集巻四　　　　　　宋　宗澤　撰
　　書
　　　求教書
某未冠時持先人遺書一車他無所㩦悲吟梗槩懔然
去國求師承于四方閲十餘年矣崇筵絳帳所歴數十
取道一無所得莫悟其繇因悵然以歸一日拏舟越重
湖將泛巨浪以放心志之鬱紆也並堤而行延緑葦間
皆漁聚落得漁老焉邀過其處蔽漏蕭然掃地以坐因
詢之曰瀕湖而漁何憊之甚豈術之謬乎曰不然余所
學任公子釣也任公子之釣為大鈎巨緇五十犗以為
餌期年而得魚可以厭淛河蒼梧之民也若夫有是具
而得是魚則利固可以終身豈不泰乎今有若魚矣而
乏其具是以病焉某始聞而驚曰求師而取道亦猶是
也學未備而欲聞至教固亦難矣盍益之名都大邑通
儒之聚凡古人所著之書與今日之學者耳目所未及
一皆貫穿熟讀要其無所不知無所不有一展底藴以
求至教則於取道其亦庻乎既歸且治之有智叟過門
而歌曰辰乎辰乎盍來之遲而去之迅乎巳乎已乎筋
力憊而死期至乎某再聞之而疑曰諒矣魚人之弗慧
也吾又祖其困而取斃耶大魚不易得至教不易求吾
其與求魚並志可弔之使改圖乎因訪前日之處首至
其鄰焉因告以學漁之難繼訊之曰子之漁何求之易
而利之多耶鄰漁曰予所學詹何氏之釣也不若是之
費也詹何氏之釣以獨繭絲為綸芒針為鈎荆篠為竿
剖粒為餌於百仞之淵汨流之中引盈車之魚綸不絶
鈎不伸竿不撓為術無他獨臨河而用心專故能以輕
致重也某終乃拊髀而増嘆且至是乎必求大具以要
大魚者皆見笑於詹何氏者也亟走以歸屏前日之俗
勞一其慮養其氣盡精白而無巧偽所幾亦有取道之
質矣今則行之彌年果獲造先生之門焉恭惟先生道
學淵㣲智識髙玅登天庭而拾科第揚仕路而展材略
皆其緒餘耳然則所至則士皆歸嚮所言則世必傳載
凡游門下者其於求教而取道無不厭其所欲某前時
過江來鄉曲知識皆寄聲相賀曰知子用鄰漁術㩦荆
篠針鈎徃遊龍伯宫矣盍勉之干冒師嚴
　　　上鄭龍圖求船書
嘗觀昔有逸客為江湖隠者意欲浮家泛宅便可一生
而呉興太守敕舟徃助之昔有墨客為山水遊者㑹以
暴漲輙數日不粒而來陽縣令具舟徃迎之夫為江湖
隠是殆徜徉彷徨於塵埃之外為山水遊是殆茹髙激
清於耳目之表非有不得巳之事羈酸憔悴之色彼太
守縣令者何為乃旦旦然待之覻覻然驚之賓賓然恤
之借使有冰氏之子俯仰空谷鶉衣之士蕭寂窮途寄
五斗米而淵明之歸去來有不可賦無二頃田而衛人
之胡不歸有不可得全家百指如飄蓬斷梗一在天之
涯一在地之角其當時太守縣令脱或見此豈不伐南
山之木而濟之哉某諱窮久矣家徒四壁立矣平生不
喜為吏寒窘犯人挈挈然廹之使出官遊東方聚室待
餉獨祖母老矣重棄故鄉而客逺官遂留不行乃者家
君得幕金陵去鄉邦跬歩白髮之老亦既願徃低回商
略勢不可久於此昔攜家中半而遊東方今又攜家之
半而歸江南矣然自密取道得車則至朐山帆則至江
左躊躇四顧疾聲而問曰誰哀王孫乎誰借以一葦而
使渉大川乎恭惟閣下英風健譽傳在衆口徳宇廣闊
人有芘賴某也名不譽於賓客之席肩不摩於夫子之
牆乃欲囊㩦長書筆話羈態如轍中鮒犬呼乞憐豈獨
他人笑之某亦自笑之矣且謂孤窮無挾之語惟某可
言廓落推挽之心惟閣下可望矧龍圖近班非若呉興
來陽之卑且賤而某今日懇欵亦豈為江湖隠為山水
遊特得巳而不巳者哉倘蒙垂徳肯聴則飛帆鼓楫泝
大江而下其朝浮暮泛者皆恩波也
　　　上王提刑書
天寒日暮雪霜併至蕭條冀北之野犬争食而鳥啄瘡
者乃其所也孫陽過焉昻頭掉尾强起而一鳴人孰不
笑之噫是馬也瀕困等死耳亦知激其感遇夫何傷乎
孫陽忽察焉見其所不見而不見其所見秣芻以飼之
封藥以裹之異棧而羣毛辟易受羈而道路改觀春風
入蹄頓掣千里自古詩人畫史與㑹稗小説一皆異口
而賛美兹事是以孫陽為善相馬而精䰟比於列星信
不誣也某深感於此故復摭其事而進焉重念某一登
仕路備驅策者二十餘年盖亦渉長途縈險道未嘗敢
一跌以負主人之責者況竊衘轡為哉今則既仕而老
將至矣以日計之方將㺯影於無人之道而猶坐曹以
竊禄也嗟夫士不遇知巳老死填溝壑者徃徃尚有顧
某何足數而欲覬閣下之知我而憐我雖然冀北之鳴
聊為孫陽而一發恭惟閣下英姿偉望簡在朝右固宜
羽儀帝側而鳴玉禁途廼者暫輟華班出司邦憲擁麾
澄按經歴列城正孫陽過門時矣倘僕僕道旁袖書自
列不知者皆胡盧而笑知我者猶謂其激於感遇也不
識可賜調御一經九折之坂否剖心誓天言不悉意
　　　上李丞相書(諱綱/)
某衰老無所能解但聞敵人驕蹇尚有横肆之意欲言
之慮渉自媒欲不言之又恐緩不及事且或誤國然自
媒之罪小萬一於國有誤則罪死無濟比蒙恩差某知
青州兼京東路制置使仰荷朝廷眷注所以為一身計
則甚安便矣方今二聖蒙塵天子駐蹕在外京城嗷嗷
顒望翠華回輦四海生靈猶有未復業安堵如我祖宗
時者顧一身偷自安便如憂思過當不能自為一身安
便何恭惟僕射相公以道應世不忘天下休休有容恢
恢無間欲再造王室欲中興大宋基業想勞心經濟上
副仰成凡所設施必以天下在起居飲食間也前過京
師有河東數百姓來日訴乞收復河東州縣有數太學
生并太學正王擇仁來相見言收河東事於今月二十
九日有王擇仁附書并諮目來與某顧某雖不以一身
自營為計而無路可為相公有志天下願輔佐天子纉
承焦勞再造中興我太宗奕世一統寳緒毋蹈東晉既
覆之轍毋安積薪未燃之火某不勝痛憤激切之至所
有王擇仁劄子謹此繳納
　　　與北道總管趙野約入援京城書(靖康二/年二月)
某惶恐再拜上覆北道總管資政閣下春和恭惟鈞候
動止萬福竊惟京城圍閉日久君父注望四方勤王之
師入援想不啻饑渴資政為北道大總管乃將大兵自
衛迂回曲折走南京駐劄蔽遮江淮之人俾不能進前
固護王室則朝廷何賴於屏翰伏望早賜指揮進發去
京二三程劄寨示敵人以天下人心歸嚮軍民怨切願
瞻天表之意庻幾敵人畏恐下城引去以示忠節無為
身謀不勝拳拳憤悱激切之至
　　　與河北河東宣撫范納約入援京城書
某惶恐再拜上覆河北河東宣撫太傅春和恭惟鈞候
動止萬福太傅是朝廷重望大臣凡所舉措為天下重
輕為四方軌則今以河北河東宣撫之名乃擁兵自衛
迂回退縮劄駐南京是耶非耶不知太傅晝思夜度謂
臣子大義果如此耶若以周旋無非合於義理伏乞指
揮開放道路濟以糧斛令江淮以南州軍皆得自進勤
王去京城二三程劄寨示敵人以天下歸向激切之意
庻敵懲戒無有後艱毋為全身之計不勝幸甚
　　　與知興仁府曾楙約入援京城書
某頓首再拜上覆知府待制春濃恭惟台候動止萬福
近汪元帥録云藥方云是左右所撰某竊疑之且有人
至親偶感是疾其為子者豈可安然坐視漫不省察使
邪毒之氣漫滛侵蝕耶亦豈可輕聴人言遂一切屏去
表發洗滌之劑以助養真元使三百六十骨節之間更
無外邪之證俾其親享無窮之夀而其子自保仁且孝
之名乎今敵人猖獗侵犯畿甸待制使之為醫者誰歟
醫之用藥能表發其外洗滌其内者誰歟既來有為醫
與藥者乃揮諸兄弟令望望然去之曰是時氣也姑當
任之不可召醫不可用藥是亦不仁不孝也已某衰老
無能過膺重責夙夜震恐不敢寕處伏望待制炤悉早
賜指揮所統諸將起發前進令去京二三程劄寨示敵
人以天下軍民至誠懇切奮不顧身願入覲天表之意
毋為一向顧惜諸人私意俾敵人恣肆全無忌憚也
　
　
　
　
　
　
　
　
　
　
　
　宗忠簡集巻四
欽定四庫全書
　宗忠簡集巻五　　　　　　宋　宗澤　撰
　　賦
　　　撫松堂賦遺王居士
嵩少之麓萬松鬰然偃髙盖以鳴風盤深柢而切天却
揮斤於睥睨欵化石而頑堅帳莫致之華我林泉發聘
士之幽尋課畦丁而小遷培拱把而氣藏運桔槹而智
圓寓修身於種藝戒除惡於蔓延期百尺于嵗寒扶大
厦於將顛眷焉撫之倚笻於麓薈翳其成森若巖谷且
溉且壅濯我喬木或攅膏而為酒或飛烟而取墨或採
脂以儲藥或祈明而代燭或盤縷以為扇箑或折枝以
當麈玉倘聘士之見須効尺長於必録我觀此物碨落
節目擅巨棟於廟堂備行艫於海瀆用扶危而利渉肯
收功於芒粟肖象伊何萃於一庭蒼官侍坐青衣侑尊
鼔琹瑟於晩吹晃屛幄於朝暾聘士顧之内娱外忻陋
軒駟之飛馳避門箔之炎薫我觀此物受命不羣禀直
氣以自如信孤標之獨尊聳若髙才儼如正人思仰止
而企及罷童語之紛紜苟好尚之不移質是非於老生
姑置勿談羽服綸巾時矯首以怡顏毋折腰而役形處
身世於無心看出岫之飛雲以聘士為後來之淵明也
　　　古楠賦(有序/)
　巴城之南山有寺曰南龕寺之外有大木曰楠其生
　甚久唐刺史嚴武御史史俊皆有詩謌刻于嵓腹嚴
　曰臨溪挿石盤老根史曰結根幽壑不知嵗自時迄
　今又數百年邦人謂之古楠宜矣僕到官之三月兩
　至岩下讀史嚴之清什感是楠之老於岩谷而可憐
　也因慨然操筆而賦之曰
楠之生兮層崖之中巔詢之人兮不知幾何年包堅根
而下蟠兮貫頑石而澈沈淵竦修榦以上凌兮並孤岑
而叅蒼天大枝崛起兮虎豹拏攫小枝回屈兮蛟螭蜿
蜒黄葉敷隂白晝沉沉輪廣十畝盖穹百尋衆鳥托宿
鄧林非深諸卉仰芘荆雲非隂雨濯瑩兮一塵不染風
振響兮海潮同音露下兮鶴唳月明兮猿吟擅此清致
亘古迄今有客戾止惻然動中吁嗟斯木之異兮有不
遇之窮爾胡不生於泰山之側秦帝東封㑹風雨之是
避豈以五大夫之號而封松爾胡不生於周成之宮禁
林九重顧親賢之是戲豈以封國之瑞而剪桐爾胡不
生於分陜之域舍彼召公未必以甘棠之蔽芾流詠於
國風抑亦豈無工師之良識爾材之非常用之為棟梁
則足以建九重之明堂用之為舟楫則足以濟巨川之
汪洋用為宗廟社稷之器則足以參鼎鼐交神明薦至
徳之馨香夫何黙黙而甘老於窮山寂寞之鄉徘徊其
下恍若夢兮心駭而目眙蒼髯偉人瞑目視曰噫謂子
知我乃不吾知吾生於斯長於斯始于毫末至于十圍
雨露不吾遺霜雪不吾欺春兮秋兮吾不知代謝之有
期漢兮唐兮吾不知興亡之幾時柯葉顏色曾無改移
過者千百睥睨焉不以吾為樸􁂶輩待之斧斤之害亦
幸不罹吾受天地造化之恩孰有等夷子之不智而乃
我悲使子處此復將奚為吾非不知强自取藏器以待
時而動老當益壯自任以天下之重倘匠人斵而小之
能不浼然而悔痛乃所願比不材之樗同乎無所用若
曰不遇自有物主之非吾所能為姑亦付之一夢客聞
之釋然悟曰達矣夫斯言可書紳而永誦
　　詩
　　　五言古
　　　東上辭松楸一首
八年坐親黨泯伏長安城甘心傍松楸申我兒子情閉
户慨岩廊讀書笑金籯力田固為政課童乃司兵深病
骨相寒不蒙軒冕榮維天臨萬邦捜羅世豪英我友挽
出之大人今繼明古無忠孝全泣涕去丘塋為翁大門
閭翻然以東征
　　　感時(有序/)
　强敵長驅京邑阽危此忠臣義士痛心疾首勤王報
　國之秋也而宰臣遷家郡守踰垣縉紳士大夫陸竄
　水奔使人主嬰孤城以自守無一犯難者事小定矣
　而上書獻䇿之人亦未有慨然以東者世道之衰一
　至此乎太息之餘以詩自道
卿士辱多壘天王憤蒙塵禦戎要虓將謀國須雋臣百
戰取封侯未必亡其身懐奸廢忠義胡顏以為人吁嗟
世道衰大僇加縉紳平居事奔競梁汴分雲屯一旦國
歩艱四迸如星繁輔相巳擇棲守令仍踰籓冠盖陸西
竄舳艫水南奔鄙夫用慨然䇿馬趨修門勤王羞尺柄
悟主期片言時來倘雲龍峩冠拜臨軒逶迤上玉除造
膝伸元元措世於泰寕歸來守丘樊
　　　謁華嶽
楊賜嶽所挺嚴武金天晶二子為時出顧我非炳靈維
嶽鎮四方氣秀天骨青嶻嶭立千仞力能產公卿降神
詠崧髙讖諱仍反經取象到執珪譎怪如洞㝠平生笑
窮奇立語心自驚我質培塿耳胷山固峥嶸誰言華嶽
髙我山摩玉京是中所包藏丹碧參瑰瓊平居蟄雲雷
飛雨溢四溟此豈眞有之落筆紛縱横發我文物秘象
渠膏澤傾太華屹不揺我山身載行
　　五言律
　　　雨晴渡闗二首
燕北静胡塵河南濯我兵風雲朝㑹合天地晝清明泣
涕收横潰焦枯賴發生不辭闗路逺辛苦向都城
　　　其二
蕩滌眞成快氛霾不敢隂萬花恩澤了二麥寵光深地
勢瞻仙掌河源識帝心馬頭迎霽色詩句日邊尋
　　　過潼闗
一雨崤函底風沙放我過嶽神猶假借官吏莫誰何塹
斷思航渡城堅戒石摩一夫工墨守寕怯萬夫多
　　　道逢鄉人笑僕騶馬之痩
生笑長裾曳仍羞下澤奔據鞍非馬援叱馭豈王尊汗
血能觀國的顱終感恩莫欺騶馬痩揮䇿詣金門
　　五言絶
　　　盤豆舖南李翁園
李翁臥亭午春深掩柴荆忽聞風雨響疑是勤王兵
　　六言
　　　題趙園
瑶瑛夾侍梅臺琴瑟自鳴松島山中野服相羊足以亡
憂遣老鑿池智有泉源種木胷無芥蔕螭頭吐水涓涓
端是銀潢一𣲖
　　七言古
　　　道逢散遣之卒云講和退師無所用之矣輙以
　　　　二十六句道胸臆
翁擁麾幢我為兒剽聞竊睹皆兵機其中襲擊不容瞬
颷行電掣猶逶迤戎人長驅越大河天下震驚觀闕危
肉食之謀殊未臧我憤切骨其誰知慨然奏疏金馬門
力陳盟賂損國威嚴尤下策尤可笑晁錯上書亦奚為
道路荆棘初剪除花如歩障吾東之八年閉户尺蠖屈
一旦渡闗匹馬馳行行側身聴戎㨗忽聞募士詔遣歸
濃書大墨榜教詔曰敵悔過今退師羽檄向來召貔虎
乃詠出車謌杕杜櫜兵銷刃兵猶怒却把鋤犂農鼔舞
君王神武今藝祖爾賊不歸汙我斧
　　七言絶句
　　　曉渡
小雨踈風轉薄寒駝裘貂帽過秦闗道逢一澗兵徒渉
赤脛相扶獨厚顏
　　　華隂道中
煙遮晃白初疑雪日映斕斑却是花馬渡急流行小崦
柳絲如織映人家
　　　其二
菅茅作屋細家居雲碓風帘路不紆坡側杏花溪畔柳
分明摩詰輞川圖
　　　其三
寕王畵作金盆鴿韓愈詩誇玉井蓮瓦缶泥泓村落小
亂茅羣雀不堪傳
　　　至洛
都人士女各紛華列肆飛樓事事嘉政恐皇都無此致
萬家流水一城花
　　　華下
千岩層出亂雲飛失我平生洞府期夜據征鞍不交睫
舉頭彈指睡希夷
　　　馬上口占
龍興虎視詫周秦王氣東遊作汴京隂祝巨靈移此險
大河為塹嶽為城
　　　蚤發
􁀙幄垂垂馬踏沙水長山逺路多花眼中形勢胷中䇿
緩歩徐行静不譁
　
　
　
　宗忠簡集巻五
欽定四庫全書
　宗忠簡集巻六　　　　　　宋　宗澤　撰
　　雜著
　　　寕國長老語録序
趙州栢子果是分明靈雲桃花更無疑惑一宿不為迅
速九年未是遲延萬法只是一門千口豈有兩舌寕國
堂頭宗乗東道覺路南車儒釋兼通死生了達包藏無
礙常發大慈悲心度接有縁默傳正法眼藏如某愚昧
願師提撕濟我無底舟航還我未生面目深悟筌蹄之
要證此上機姑有土苴之餘寓諸方冊
　　　閿鄉麻衣寺痩佛畫像賛
壁上痩者乃人天師非病維摩亦非辟支學道雪山跏
趺忍饑中包太虚外示清羸方其痩也一麻一麥鬢髪
如蓬巉巗面骨及其肥也丈六金身相三十二為佛世
尊非我癯儒亦非飛仙願此法身充滿大千是故合掌
作此偈言
　　　題珣師休牧軒頌
青居曾露一絲頭謾示人能解牧牛究竟本來無一物
未知能使阿誰休
一乗休去已忘機恰似當初未牧時雲起雲消本無迹
有為全體是無為
空餘短笠與輕蓑道着休時事早多更向中間問消息
夜深無柰月明何
　　　告金天廟文
維嶽雄峻維神司之雲雷翕張神固專之作帝金天號
位髙明云胡戎醜竊我盛名夫金者奠方則為西制器
則為兵論幣則為上鍾人則為英厥號耿光可享維神
彼敵無知擅于厥身匪國之殃繄神之讐神弗殄誅為
神之羞大發隂兵百萬其師怒目張牙龍甲豹皮彍弩
横刀鐵騎沓馳助我羆熊戮彼鯨鯢神以獨尊祀以不
隳借神威靈一掃無遺
　　　請寕國再開堂䟽
伏以山上浮雲本無心於去就海中潮水豈有意於徃
來無非時節因縁要識巻舒任用寕國堂頭自家衣鉢
非徒庾嶺傳來心地泉源便是曹溪流出吞盡三世諸
佛跳出四面八方七縱七擒縱横妙用三仕三已喜愠
不生何妨舊店重開可謂前燈復續珠還合浦鶴返故
巢正當恁麽時請説這箇法
　　　請海長老住蘇溪崇徳疏
伏以萬法本空一性圓寂撚花鷲嶺曾虧一笑之瑕面
壁少林猶病多言之失必也忘眞俗之二諦泯色空之
兩途自非圓頓之流曷致機筌之用某人長老洞明宗
㫖深達祖風始出世於治平實印可於法湧退藏密㫖
栖心彌勒之道塲重振宗乗示跡法輪之古刹人天共
集凡聖瞻依㑹須振領提綱十方坐斷若也超佛越祖
一線不容除是慣戰作家能具正法眼藏既登寳座願
振潮音俯徇衆情無煩退托
　　　請舉老住滁州寳林
靈山正法眼本從㣲笑傳來金粟不二門亦向無言悟
入必將説難説之法相與叅未參之禪灼然開口便差
須是當仁始得某人導雲門之一派住龜鷲之三春祖
風夙振於淮壖道價浸髙於海内屬寳林之虚席合衆
刹以謀師既蒙赴感於随緣何異逢塲而作戲前日瑯
琊席上巳示老婆心只今襄水岸頭佇聞獅子吼
　　　為華州作延請晝老疏
義標第一建特地之伽藍語揭前三屹衝天之窣堵雖
伏神龍之暗護亦資象數之㝠捜不有當仁豈容作禮
某人性融圓覺迹契因縁定裡光明入惠持之境界句
中法令得智老之門庭願解禪包來提祖印奮拳擲臂
宜借掌於巨靈舉拂拈鎚試拔蓮於玉井不憂末劫端
是本心
　　　千手眼大悲偈
千手一手用千眼一眼觀用觀無差殊何必許多般
　　　覽鏡偈
覽鏡影還在掩鏡影還去試問鏡中人却歸什麽處
　　　盧行者偈
休問東西南北莫説之乎者也直饒神秀文章不似老
盧行者
　　　佛説偈
後學要説禪教人學圑謎佛祖意分明但為傳衣鉢
　
　
　
　
　
　
　
　
　
　宗忠簡集巻六
欽定四庫全書
　宗忠簡集巻七　　　　　　宋　宗澤　撰
　　遺事
公姓宗氏諱澤字汝霖系出南陽漢汝南太守資之裔
五代之亂避地江南居婺之義烏生嘉祐四年十二月
十四日巳時公生而趣尚不凡長有大志讀書過目不
忘游學四方籍籍有聲登元祐六年進士第時宣仁聖
烈皇后垂簾詔廷對䇿限以字數同輩相告曰必如詔
可以中程公曰事君盡忠自今日始豈可圖前列而效
寒蟬乎遂力陳時病幾萬餘言且及呉處厚蔡確事曰
自古興衰治亂悉由人材人材之困厄於朋黨今處厚
箋註詩章臣恐朋黨之禍自此始主文者以其言直恐
忤㫖置公末科賜同進士出身八年以將仕郎調大名
府館陶縣尉攝邑事吏多以年少易之及牒訴遝至剖
析曲直迎刃而解不奄月訟庭閴然紹聖二年冬呂參
政惠卿自大名移帥鄜延欲辟公置幕府固辭不就即
檄公與邑令視河堤檄到値䘮長子捧檄遽行惠卿聞
之曰可謂憂國忘家者也適朝廷大開御河隆冬役夫
僵仆於道中使不以申奏監董甚急公上書帥司略曰
某非有避也時方凝寒鍤钁一舉冰凍已合徒苦民而
功未易集少需之至初春可不擾而辦當身任其責卒
用公言上奏朝廷從之明年河成所活甚衆㑹秩滿去
官五年循通仕郎遷衢州龍游令邑小民未知學公為
建庠序設師儒延見諸生講論經術自此登科者相繼
起里閭惡少嘗十百為羣持虵虺擾民以規利稍不如
意輙鼓譟擲瓦礫碎屋壁前令不能禁公密白之州籍
其壯者為軍日得百餘人風遂革未幾丁淑人劉氏憂
崇寕二年服除調萊州膠水令膠水號劇邑豪奸宿蠧
挾勢虐民習以成風有温包者恃隂告人率不實公案
前後犯治之州别駕與包連姻以位臨曰令敢爾邪公
曰包犯法某以法治不知其他也有强賊百餘人侵縣
境率僚屬親捕之且約曰獲盜公等受賞不然身獨任
罰幸無退志一士族女被掠匿旁郡久之不能獲公亷
得其跡越境徑造賊壘取女以出斬首五十餘級焚其
廬州奏功于朝官屬皆被賞公亦進文林郎同舍生林
廸者先公登第音問不相及者累年官萊之别邑公始
至也迪挈家詣公經旬而去迪以病告公赴之垂革尚
能語曰迪身如何公曰某任後事室人子女如何公曰
嫂當養子當教女當適佳士後以迪女妻修職郎康森
且慮居處南北再以親女妻森之弟協申愛好焉迪子
懋後從公討賊得官又文登令卒于官貧不能歸公詣
弔之厚以俸津遣其行職甫滿丁大父憂大觀三年循
承直郎再調晉州趙城令下車修媧皇祠新趙簡子廟
且請于朝曰趙城前有并河汾陽之固後當晉絳蒙坑
之險左依霍邑右阻太行沃野百里可以種植寔河東
用武之地願陞縣為軍如楚之漣水開徳之徳清命以
軍額實治縣事且大養軍士以備不虞復言慶源乃國
家興王之本趙城又慶源之本也書聞不盡如所請公
曰方今承平之久固無慮他日有警當有知吾言者矣
政和三年以薦改奉議郎知萊州掖縣一日當路需牛
黄縣坐數百兩吏民惶懼無以應公條具報部使者曰
方時疫癘牛飲其毒凝為黄當此太平和氣横流牛無
傷者黄何自得部使者怒取邑官名位欲劾奏之公曰
此意自某出同僚何預獨書銜以上牛黄竟免亦不加
罪公前後宰四邑其綱條簡而不煩所至稱治嘗語人
曰某之作邑其始以信濟之以威信既孚矣威亦何用
直龍圖閣范公純粹知公深每對客語及作縣則曰如
宗君所至有去思雖古循吏未見其比在掖縣甫及考
尤為青帥王公旉所知辟置幕下未幾旉罷中書梁公
子美繼來公投檄丐去子美驚曰聞公名舊矣何疑而
遽去也公力辭不獲子美欲新青城壁擬拆齊之樓櫓
以助増修檄公徃相視公曰齊亦吾地損彼益此人必
以公為隘願勿毁子美忻然從之五年有㫖陞登萊濰
密四州為次邊遴選能吏可任守貳者子美以公名應
選差通判登州郡邑有宗室財用田數百頃皆磽瘠不
毛之地嵗輸萬餘緡無所收率取于民以應辦公條奏
得除免黄縣有大俠與河上居人有隙請於朝言治河
事下部使者大起夫役公曰是役也吾未見其利而徒
擾于民條具申乞寢罷朝廷從之道士髙延昭者恃勢
犯法無復以州縣為意公窮治之不顧已而朝廷遣使
結金人為海上之盟公語所知曰軍興多事自兹始矣
磨勘承議郎宣和元年丐祠得主管南京鴻慶宫方退
居東陽結廬山谷間著書自適有終焉之志會延昭訴
于朝以公改建神霄宫不當林靈素主之褫職羈置鎮
江府公聞命曰罪大責輕丹徒善地即日就道坐廢四
年公娶陳氏至是疾卒卜葬京峴山之陽就居丹徒經
郊恩得自便四年差監鎮江府酒税敘宣教郎公盡心
迺職課入倍加六年復判巴州靖康元年有詔侍從官
各舉所知御史中丞陳過庭等薦公可任臺諫召赴闕
公奏對三䇿上嘉之時尼瑪哈斡里雅布再犯河朔王師
一再失利廷議遣使八月甲寅假公宗正少卿奉使斡
里雅布李公若水假秘書少監使尼瑪哈副使令選差七
日起發公曰此行不生還矣或問其故公曰某豈能屈
節外庭上辱君命邪彼如悔過退師固善否則與之力
争必死敵手初以和議使為名公力奏言名不正請改
曰計議使從之議者謂公剛方難合且徒死何補時朝
廷意主和遂改命著作郎劉岑初王雲使北歸過磁相
謂守臣曰敵聲勢非前日比且善因糧若清野則無所
得矣兩州如其言公抗章論列宰相非其人及宣撫使
副提大軍逗遛不進并劾雲張皇敵勢廹脅人主及請
河北西路清野聲東應西恐從東路入冦雲堕賊計先
自困西路耳上以章示雲雲于是憾公切骨九月㑹詔
選易河北帥臣等辛未除公朝奉郎直秘閣知磁州訓
詞曰河朔列城每謹擇守矧兹滏陽當兩衝㑹寄委之
重尤在得人以爾才術敏强裕於從政宣力中外克著
風績俾膺是選寔允僉言徃其悉爾心力惟事事乃克
有備則罔後艱可不懋哉時太原新失守眞定攻圍甚
急河北河東州縣多闕官被命者率託故不行公曰食
君之禄而臨事畏避吾君何賴焉遂單騎即日就道從
羸卒十餘人至河上自北來者盡驚曰敵已犯眞定矣
雖徃何益笑不納庚辰至郡前此磁經北騎徃來人民
流徙帑藏枵然不復可守公至則繕城壁浚隍池治兵
器募豪傑為必守計不逾月而辦唯糗糧不足視帑中
所有盡以髙價糴米數萬斛然後廣募義兵應者雲集
公度所儲尚不能久贍又出俸助之由是民間争獻金
榖公上疏乞邢洺磁趙相五州各養精兵二萬敵攻一
郡四郡應援則一路常有十萬兵上嘉之嘗以語康王
其後諸郡議卒不用時敵人再犯河朔攻保塞不克遂
治兵中山大㑹酋長諸番部於眞定晝夜急攻壬辰上
親劄賜公曰知卿糾集軍民共濟國難今遣呂剛中侯
章團練起發想當即日就道以効忠義之節苟可立功
一面施行髙爵厚禄朕所不愛也繼除公河北義兵都
總管有招安强寇號第十三將首令者恣横兇暴不改
故態馳騁市肆間公命斬之公領所練義兵直抵眞定
屢與敵接戰兵力單弱圍不可解十月丁酉眞定䧟河
北居民震恐公條畫邊防要䇿與勤王之議併上之(䇿/議)
(佚/)十一月詔曰知磁州宗澤措置邊防利害可採除秘
閣修撰訓詞曰朕以疆場多虞干戈未息咨擇能吏以
扞一方而滏陽近藩寔當要衝爾條畫邊務洞達戎機
剡牘上聞朕用嘉歎中祕論譔之職其選甚髙非爾之
才不以輕授益恢逺略紓我顧憂斡里雅布自真定引兵
南進䧟慶源宣撫使范訥率兵五萬守滑濬以扞之公
亦大治甲兵聲振河朔斡里雅布知有備乃東趨大名歴
魏縣乙亥自李固渡渡河恐公兵躡其後乃分遣數千
騎直叩磁州城下公披甲乗城令壯士以神臂弓射之
矢下如雨敵退走開門縱兵追擊之斬首數百級所得
牛馬金帛盡以賞軍其城上用神臂弓者又厚賞之自
是義兵人人奮勵迭出擊敵或守要害日有克捷初刑
部尚書王雲遣從吏李裕間道馳歸傳斡里雅布語若得
親王兩府奉使議和兵庻可解康王頃嘗與斡里雅布周
旋北人畏服乞遣康王朝廷從之公抗章乞輟康王之
行(章佚/)朝廷猶豫㑹雲繼至請益堅上曰肅王既留又
遣康王萬一盡為所留柰何雲曰康王行則和議可成
和議成必無留康王之理臣以百口保之上用雲計於
是王被㫖出使以中書舍人耿延禧觀察使髙世則為
㕘議官延禧世則見王即召雲共語王曰國歩囏難臣
子當盡忠竭節茍可以安社稷何辭使萬里顧謂雲曰
尚書謂此行和議必成至以百口保之豈别得斡里雅布
之語乎雲争曰未嘗敢為此説王曰尚書奏事時適在
御屛後盡聞所言康譓亦侍立榻旁呼譓出問之如王
語雲無以對丁丑發京師辛巳至磁公率官吏迎謁王
撫勞甚至公曰大王乃欲親使敵中乎王曰奉皇帝之
命不可不行公曰更熟議之聞敵人由大名已渡河矣
恐不可遣萬一更如肅王為敵所留又將如之何以澤
觀敵情豈有肯和之理哉特設詭詞欲挽致大王耳可
不察乎㑹郊外飛塵亘天公密遣禆將張宗領騎數百
覘之甫至三十里果遇敵騎遥望問張宗曰是非康王
與王尚書乎宗應聲云是復傳語尚書可速來宗回以
告公宻戒城中為備旦以宗所見白之康王曰敵情灼
然可見願大王勿行王因問所養兵公曰民兵可及萬
人皆在近地有急則呼之饋不費糧趙洺邢相則無有
也雲因面責公曰公前日見劾何也公曰如公固不足
劾自宣撫使副劉韐等某無不劾之大抵張皇敵勢者
天下所共疾何獨某哉王行期未決磁有嘉應侯祠州
人事之甚謹請康王與王尚書共謁祠下公從旁賛可
之曰卜以決疑時有被鹵婦人從魏縣寨中脱走至磁
言見斡里雅布掠太平車由李固渡相衝如浮橋過南隄
又以船載魏縣官妓吹笙簫月下而渡人心聞此殊不
寕且怨曰敵不由磁相乃從李固渡前用雲計徒毁我
牆屋籍我糧草壬午㑹王謁廟州民遮馬諫曰不可去
肅王已為人誤送入燕山初言至河必曰斡里雅布重信
義大臣亦保無他今果何如雲乗馬在後語之曰大王
謁廟即歸非北去也民不以雲言為信曰已有萬人守
北門雖欲行不可延禧世則諭雲勿與辨雲曰人言何
足恤乎竟進至廟民心益忿激厲聲指雲曰此清野之
人為敵計眞細作也謁神畢民如山擁公語雲曰外頗
喧亂約與偕行雲易之與延禧世則先出小吏附耳語
延禧曰外已失王尚書馬延禧約世則速行百姓皆露
刃怒目因迫視曰此非王尚書耶雲乗小吏焉相繼出
遂遇害及王出廟門父老前擁言曰今離此門五六十
里即有敵騎王雲乃細作也王諭以不復北去衆始引
退王諭公取首亂者一人斬之梟首廟前收雲從吏𨽻
王府内外迺定從馬識逺取國書識逺曰雖云副使寔
曰小吏國書未嘗見也廼發雲行李索得國書并上賜
肅王肅王夫人書長主與都尉曹晟書咸已發封知前
後未嘗逹也又得皂裘一番巾三羅綾錦各一王曰必
有人見此故謂雲為細作也衆因謂磁不可留又初過
河之明日巡警使臣任永為敵騎所掠問王所在永不
以寔告後得脱告王癸未王留相州乙酉斡里雅布軍劉
家寺京城戒嚴閏十一月癸已尼瑪哈亦至軍青城已
酉朝廷遣忠訓郎閤門祗候秦仔等賫蠟書詣王康王
可充兵馬大元帥陳享伯可充兵馬元帥宗澤汪伯彥
可充副元帥丙辰京城失守戊午王語僚屬曰吾夕夢
皇帝脱衣賜我我服之此何徵也有頃仔至再拜以蠟
書進王涕泣望闕謝恩軍民感動仔曰敵圍城甚急方
大雪皇帝御遥津亭遣仔等請王起兵入衛十二月壬
戌朔王開大元帥府於相州備御劄行下丁卯准大元
帥府備坐詔曰迺知州郡糾合軍民共起義兵此皆祖
宗百年涵養忠孝之士天地神祇所當佑助同力叶謀
以濟大功應辟置官屬兹從便益劄下知磁州祕閣修
撰宗澤准此公拜命感泣甲子御前再遣閤門祗候侯
章至大元帥府出蠟書曰京城圍閉日久康王真朕心
腹手足之託巳除兵馬大元帥更無疑惑可星夜前來
入援章曰皇帝遣章十輩來唯章一人得達陛辭日宣
諭臣曰三辟中書舍人得可令便益草詔盡起河北精
兵入援又曰恐諸郡留精兵自衛當使守臣自將庻盡
得精鋭之兵或難章曰審如此則河朔兵一空他日金
人歸師列城何恃章曰方京城事急未遑他議況此出
皇帝之意王迺命延禧草詔如章言頒之乙丑大元帥
府迺傳檄諸郡其檄曰契勘閏十一月二十七日康王
於相州被受御前蠟封皇帝親筆除兵馬大元帥巳於
今月一日開府三日又准閤門祗候侯章齎詔書來催
促起兵當府除巳備坐詔書行下外仰逐州依詔書守
臣自將竊惟敵人猖獗再犯京城攻圍未解君父憂危
臣子之心義當効死矧凡在職世受國恩當此艱危豈
應坐視宜勉忠義戮力勤王仰逐州守臣如指揮到日
依巳降詔㫖不移刻措置起兵除量留本處募到土豪
分擺地方守禦外盡數剗刷官兵精鋭招集强壯堪充
出戰人逐色團結并堅利器械隨隊附帶差得力人官
兵以將佐隊將押隊内選差民兵以知縣丞簿巡尉内
選差逐州使臣更切措置糧料輕齎以防沿路次舍艱
食随宜供億本府已選定十二月十七日以後正月三
十日以前節次到大名府㑹合聽候指揮審度前進右
劄送中山府陳延康享伯知河間府黄待制潜善知冀
州權修撰邦彥知徳信州梁徽猷揚祖知洺州王寳文
麟知深州姚直閤鵬知磁州宗修撰澤知徳州滑大夫
彥齡知棣州趙大夫闕知博州孫大夫振知慶源府裴
刺史汝明知保州葛刺史逢知霸州辛刺史彥宗知安
肅軍王大夫徹等准此唯中山慶源受圍不得通餘悉
被受丁卯上遣僉書樞密院事曹輔同北使迎王且密
為蠟封及礬書付之因令齎詔撫諭河北詔曰大金軍
巳登城斂兵不下朕親出郊見兩院帥和議遂定宗社
自安生靈獲全恩厚徳深恐四方隔絶日久未免疑惑
仰諸路監司守臣速行撫諭及移文鄰路各令安業故
兹詔示想宜知悉乙亥王發相州丁丑至大名先是公
屡言宜㑹兵奪李固渡斷敵歸路衆議不可公聞李固
渡敵騎徃來不斷自將秦光弼出東西兩門夾擊之敵
兵潰斬首數百級因㧞城下寨光弼兵不過千餘人更
出迭進以撓李固寨敵既渡河留兵數萬屯西岸有寨
數百公時遣壯士夜𢷬之破三十餘寨奪其資糧翼日
㑹大元帥府檄至約提兵㑹大名遂班師公即量留人
兵守禦磁城盡提所募兵進渡漳水宿鄴鎮軍馬履冰
渡河時天大雪公披堅乗馬道逢郡守徃徃臥氊車齎
庖具自随公與士卒同甘苦故人樂為用癸未至大名
領兵以參王府王諭撫循甚至論至終日且曰京師受
圍日久入援之䇿不可緩乞早處分王即面諭公就供
副帥之職僉書公名公禀命退繼除公為集英殿修撰
曰伏見兵馬副元帥宗澤風力敏强氣節髙邁方時艱
棘夙夜精勤招集民兵豪傑争輔志存滅敵義不辭難
經營百為各有條序老當益壯今見其人宜除集英殿
修撰巳具奏聞去訖右劄付准此公翼日入謝初尼瑪
哈欲召王還京師其曹輔之出迎王也敵以甲騎三千
從輔東至興仁城守甚備王師二萬列栅郭門外敵騎
去城數里許留不進輔獨入城與知府事曾懋密語具
道敵巳登城而斂兵不下議和恐可成懋詰輔曰敵人
貪冒姦詐豈有登城而兵不下者必公家族遭執脇為
是言耳輔迺裂礬書示懋并出蠟封令奉上大元帥府
甲申破蠟封廼上手詔曰京城失守社稷安危尚賴金
人講和止於割地而已仰大元帥康王將天下勤王兵
總領分屯近甸以同濟難無得輕動恐誤國事四方將
帥亦宜詳此次以礬書其字粲然廼樞密院書也書曰
大金已通和好猶未退師諸路勤王人兵可且於稍近
三五程間駐劄候師退日放散於是汪伯彥等在側咸
執以為然公曰敵人狡譎事勢如此是必欵我師也豈
可深信以詒後悔乙酉知洺州直寳文閣王麟將千人
詣大元帥府謁告歸視親疾從之以兵𨽻公丙戌王㑹
幕府議行軍所向公請直趨開徳府次第進發以解京
師之圍伯彥曰不可敵兵十萬圍京城四控要害自衛
南抵都城壁壘相望覘者水火不通吾當量力何論解
圍也公曰京城圍閉日久君臣相望入援何啻饑渴方
今之計當言軍中久不聞天子詔令願見君父既曰通
和請亟退設有詭詐則吾兵巳在城下王從之命公先
行審敵情大元帥以次進發戊子公提兵二萬發大名
以劉浩將前軍尚公緒將左軍陳淬將中軍常景將右
軍王孝忠將後軍河北轉運判官顧復本随軍應付出
南門趨開徳府聲言王在軍中庚寅王發大名如東平
二年春正月辛卯公至開徳府時遣精鋭與敵挑戰前
後十三戰兵出輙捷敵自是不犯開徳癸已王次東平
敵挾帝迎王甚急乙未遣中書張澂行戊戌澂持詔直
叩開徳問王所在諸將以不知荅之澂曰敵方登城援
兵未可進徒誤大事公曰此賊為他來欵我師令壯士
乗城射之澂與敵俱遁走閤門宣賛舍人蔣彬持詔至
北道總管司詔曰朕自即位以來金人交戰不巳朕累
下哀痛之詔諒爾久悉朕意今金人攻圍京城已及一
年應援兵尚爾稽遲使社稷生靈坐以待盡比者金人
已登城按甲議和欲使朕與吾民肝腦塗地金人請求
靡有不從每念屈辱之極時事如此不獲已許帝姬和
親立大河為界而金人寔未斂兵質我太上皇帝又欲
使朕南遷朕自禱皇天皇天未之震怒下告人民人民
未之懐憤祖宗積累至此而欲盡乎朕之徳薄不能以
保吾民乎朕思一身朝夕不能安痛切深思實無罪戾
夫何使朕與吾民至此極也咨爾河北之民與其䧟于
邊裔孰若發憤抱孝懐忠更相推立首領多與官資監
司守土帥臣與爾推讓結集北道軍州自以為號守疆
土使予中國不失于邊裔天下安平朕與汝等分土共
享之朕言及此痛若碎首故兹詔示宜體至懐辛丑右
文殿修撰知冀州權邦彥帥州兵千人至大元帥府王
命屯開徳受公節制二月丁卯王命公及黄潜善分領
勤王兵檄曰契勘金人長驅再來攻圍京城當府近自
河北被㫖勤王已領大兵過河與諸路㑹合前進解圍
救援君父夙夜痛心惟恐緩期尋據興仁府申到曹樞
宻所傳蠟書手詔及樞密院礬書白劄子當府尋節次
探得金人自京城劄寨擺布北來直至東明宛亭南至
胙城東跨五丈河西抵黄河水洩不通度其奸計一則
把截以防北來勤王之師二則恐朝暮不測迤邐進寨
漸回東北前來窺伺吾軍若不前起慮落奸後立見危
殆今合將諸頭項人馬節次分遣於開徳府興仁府濮
州柏林鎮廣濟軍單州一帶擺布駐劄除權邦彥尚公
緒常景王孝忠孔彥盛𨽻宗元帥張換髙公翰王善𨽻
黄待制外今撥濮州閭丘陞姚鵬孫振等共二萬四千
人並仰聽宗元帥節制廣濟軍丁順孟世寕温宗建李
大鈞張榮等共二萬五千人並仰聽黄待制節制仍各
深切體認今來擺布人馬與寨栅一如對壘相望足以
伺察動息仰更切不住遣信寔得力人偵探多方尋路
前去鉤索金人去住之意久近之期所嚮之方如是不
測引兵前來侵軼仰火急戒嚴持重以待乗便掩殺仍
一面馳檄諸處相為應援及節次不移時飛申當府以
憑差撥人馬前去䇿應如是探得京城動息或有釁可
乗要須審度可否飛申當府當審詳事宜約南京宣總
司催促陜西江淮勤王師帥相與審度然後尅日大舉
互相應援務在警懼以備不虞庻幾正應詔㫖不誤國
事先是大元帥府遣張超李安入京城偵探至東明為
敵所得因留北寨聞敵言國相巳令於三山縛橋絞筏
期以端午到燕京既而走脱歸為王言之於是王㑹幕
府議或云敵雖曰斂兵不下而京城沈默息耗不通不
若約進兵便或言京城四壁既為敵有吾師一逼之如
太上皇帝何議不決已已迺再草檄行下曰契勘當府
今月七日巳劄黄待制宗元帥節制開徳興仁兩府濮
單二州廣濟軍柏林鎮等處諸頭項人馬與宣總兩司
互相應援務在警懼以備不虞要當審詳毋或輕舉庻
幾上應手詔不誤國事并劄宣撫司炤㑹外今再簡蠟
書手詔及樞密院指揮大意謂金人登城斂兵不下已
通和好勤王人馬未可向前恐徒誤國今來雖已劄下
開徳府駐劄宗元帥節制濮州閭丘陞姚鵬孫振及將
随軍陳淬一行諸頭項人馬並聽節制并劄下興仁府
駐劄黄待制節制廣濟軍丁順孟世寕温宗建李大鈞
張榮駐劄柏林鎮等將随軍張換等一行諸頭項人馬
竝聼節制及宣總司互相應援切慮隄備未謹審度未
盡仰逐處更切差得力信實之人前去京城以來多方
偵探如是登城之敵未有退期及胙城衛南韋城宛亭
東明南華等處敵寨稍有隙可乗便合随處事宜審觀
形勢料度彼己見得委是可以前進即仰一面進寨駐
劄與附近人馬遞相闗報互相應援仍申當府以憑䇿
應不可守株如未得利便不宜妄動上誤國計即日具
本處動息及探報到事宜具狀飛申幷劄宣總司炤㑹
施行令徧牒陜西江淮諸路勤王師帥炤㑹施行公得
檄日謀進發檄閭丘陞人馬逗遛不前公聞王善叛去
遣人招集之得三千餘人尚以兵力單弱不能進乙亥
有佛奴者本大名之魏縣人為敵所得至劉家寺寨凡
半月脱而北歸至宛亭㑹雨雪苦寒不能進又為彼游
騎所掠留宛亭寨中使牧羊聞敵言須麥秀可歸師庻
無水草之慮巳而復乗間得脱北走官軍得之送大元
帥府具道彼中事因言敵之大酋死事者感傷切至以
刀剺額跪而大哭佛奴能周旋以效之於是王命檢書
已已丁卯檄書再下付公炤應施行初武義大夫閤門
宣賛舍人常景之將孔彥威告景叛王命彥威擒景許
以景官及兵授之是日彥威斬景以首級來於是彥威
自承信郎除武翼大夫閤門宣賛舍人統景兵萬人赴
開徳披城下寨令受公節制即彥丹也戊寅王謂幕府
曰京城寂然無耗劄探未詳吾食息不安可再檄開徳
興仁并下南京宣總司其檄曰契勘金人歸期全未見
的確信息不通或云繫橋或云絞筏不久渡河然登城
之敵至今不下大寨或有未起小寨旁列四起劫鹵吾
民搬運糧料或候麥苖長大可以喂飼牛馬方可北歸
是未有去計講和之説實欵我天下之師觀其形勢慮
包詭謀今仰見在開徳府副元帥宗修撰興仁府黄待
制各宜加意召募信寔之人前去偵探如是得委有奸
計尚或窺伺京城未有退師之意仰詳審形勢料度彼
巳随處糾合附近諸頭項統制官兵尅日進寨於近京
駐劄張大軍勢逼脅令去仍宜持重明逺斥堠毋致反
落奸後不得先以兵馬挑弄自啟敗盟之釁内如宗元
帥舉師之日先告諭開徳府濮州如黄待制起師之日
先告諭興仁府單州廣濟軍各嚴備守禦其逐處城上
地分先已撥布若軍民之兵不得一例起發使各保守
以防乗虗并仰南京宣總司炤㑹宗元帥黄待制一依
今來指揮各精細覘探互相闗報㑹合進寨約于近京
駐劄務要聲援相應仍下河北運判顧大夫京東運副
黄龍圖随軍轉運梁修撰等各随處應付錢糧不可小
有缺誤小帖子并契勘南京開徳府興仁府等處去京
城遠近不同即起發當有先後務要同日到京城側近
切在契勘無令參差不齊又小帖子再契勘京城圍閉
日久昨朝廷遣使齎傳詔諭雖知金人已再講和無復
鹵掠然到今累月未聞退師今勤王之師諸道雲集便
欲相與戮力進兵血戰仰念聖上屈已崇信講好息民
之意未得輕進當府已累劄下審觀形勢可進則進無
先以兵相加自取敗盟之釁今仰副元帥宗修撰節制
黄待制宣撫范承宣訥北道總管趙資政野經制翁閣
學彥國發運向閣學子諲發運方徽猷孟卿淮南路提
刑汪郎中師忠知楊州許龍圖汾前知宻州郭待制奉
世西道總管王資政襄陜西五路制置錢侍郎盖知汝
寕府趙侍郎子崧仰各申飭諸將整軍伍利器械具糗
糧若旬日之間師猶未退忍復坐視當約日齊進誓身
一戰凡在臣子世受國恩各懐忠義之報必効死立功
仍仰吐心瀝誠紬繹方略合謀解難速行條具供申公
捧檄謂諸將曰王府今檄灼見敵情忍坐視乎是時北
道總管趙野與河北東路宣撫使范訥命軍南京自號
宣撫司趙軍自大名亂後尤無紀律日出剽掠甚于敵
騎獨公日夕以都城之圍未解憂慮切至書告大元帥
曰敵人果修好即應退師今兵久不解疑生變乞更檄
諸道約日進兵同㑹京城公又移書野訥曾懋以君父
危急願協心入援(書見/前)野輩盡以公為狂不荅時子諲
在宿子崧在陳何志同在許陞在濮懋在曹俱環京列
屯不進彥國則經制東南六路兵徘徊于淮甸間初朝
廷以彥國為經制使盡起東南六路兵入援彥國所統
洞丁鎗杖弓兵數萬屯泗州聞京城圍閉顧望不行知
州事賈公望率官屬詣彥國曰京城報甚急天子日夜
望中丞救援今留此不進豈欲反乎不惟上負朝廷泗
州久壘錢糧俱竭自明日更不供公宜斬公望以謝軍
苐恐朝廷他日未遽貸公耳彥國色沮翼日提軍迂程
趨淮西而去公料賊決有異謀且㑹兵五旬無一人至
者即欲以孤軍進召諸將計議都統制陳淬曰敵方熾
未可輕舉公怒欲斬之諸將拜乞貸淬效死釋之㑹得
大元帥府檄令㑹合庚辰公迺進柵南華境上命淬曰
汝當先諸將一行謝前日之過淬曰敢不効力遂進兵
未十里與敵遇出敵不意敗之即頓兵南華是日康王
發東平癸未至濟州三月朔二聖在郊宫丁酉太宰張
邦昌以敵命僣立敵自宛亭引衆逼興仁列柵而屯復
分兵寇開徳公遣彥威與戰敗之度敵必犯濮州急遣
邦彥嚴為之備兵果至接戰復敗之駐於近郊辛丑再
戰殺傷相當公自南華遣二千餘騎援濮州敵兵引去
復向開徳邦彥彥威合軍夾擊敗之壬寅公親提所節
制兵進至衛南前驅報曰前逼敵營當少避之公曰苐
言兩國既和久不退師我欲入覲君父敵無得出寨諸
將莫曉其意公曰以將孤兵寡不深入重地不能成意
外之功公揮衆入敵區彼亦陳兵以待公操戈直前親
冒矢石與敵戰敗之轉戰而東敵益兵至刃既接陽敗
而却我師追擊不利傷者什二王孝忠死之公令將士
曰今前後盡敵壘進退等死當從死中求生士卒亦知
必死人人争奮莫不一當百敵大敗斬首數千級敵退
却數十里遂據韋城巳而公私自計曰敵兵十倍于我
一戰而却必當有謀若盡合諸營鐵騎夜以襲我我軍
殆矣深暮戒禆將辛叔禧杜琳曰徙軍南華敵果夜至
得空營大驚自此深溝自固兵不再出矣癸卯自南華
遣兵過大溝河出敵不意襲擊敗之自戊寅檄後兵無
㑹者獨公屢與敵戰每捷到王嘉歎不巳於是承制除
徽猷閣待制辭曰兵馬大元帥府竊見朝奉郎集英殿
修撰河北義兵都總管兵馬副元帥宗澤自河北躬率
大兵鼓行而南與敵對壘初則養鋭以待今則奮怒而
前人之所難視之甚易心堅金石忠義凛然協濟大功
宜有褒擢今除徽猷閣待制先是覘事人張宗至京師
為邏者所得執以見權領尚書省王時雍宗具言遣來
狀時雍以邦昌事告之且補武修郎不受乞歸報府時
雍縱之丁已黄潜善擕宗至大元帥府出邦昌偽號文
字金人號文字赦文王讀畢徃麟嘉堂與府僚呼問之
王慟哭期以身先士卒邀二聖於河北諸將曰此將臣
職耳大王迺宗廟所繫不可輕舉王謂府僚曰斯報國
之秋可速檄河南北諸郡及河北山水寨一應官民之
兵邀其歸路或斷橋阨險設伏襲擊當親提大軍䇿應
効死仍檄副元帥宗澤依䇿應行之戊午公得䧟敵宗
室二人問以都城事言二聖留敵營未還公具上大元
帥府已未公起南華進兵臨濮夏四月庚申朔兩宫北
狩敵營定議以斡里雅布軍由滑州路進發以尼瑪哈軍
由鄭州路進發兩路護送日行數百里辛酉大元帥府
傳檄郡國曰靖康二年四月二日兵馬大元帥皇帝弟
康王(御/名)檄郡邑曰見危致命者忠臣之心視死如歸者
烈士之志凡在率土世受湛恩今陳瀝血之辭庻獲捐
軀之効兹者上皇禪位下詔責躬事出忱誠人皆惻隐
恭惟皇帝遵養潜邸十有五年克儉克勤博通經史天
下延頸莫不歸心及受禪之日金人大入許割三鎮迺
肯退師皇帝念祖宗之故疆及陵寢之重地請計賦租
之入以為嵗幣之常廼曰渝盟寔惟求釁再操戈而詣
闕遂鼓衆以乗墉至于屈已稱臣露章引咎初斂兵不
下詭曰通和既邀駕出臨迺輙留駐故人望北塵而徯
后既已降詔而割地腴民畏左袵而拒門又為隙端以
肆貪欲今者二聖太子諸王近臣皆質敵營恐將北去
攷之自昔未有或然臣子之心痛憤徹骨(御/名)昨奉睿㫖
充兵馬大元帥倡義率衆形從響答數百萬衆奮怒而
前内揆人心可知天意逼逐狂類今兹已行强抑臣僚
俾從僣位天怒人怨曷能安居除已發遣大兵糾合諸
郡把扼險阻焚絶河梁或迎擊於前或追躡于後期于
掃清千里迎還兩宫帥臣等其統驍鋭之衆使堅忠義
之心撫摩良善之民毋忘歸戴之舊凡闗津之出入謹
於防奸或文書之徃來審於辨詐以報皇朝之涵養以
底天下之治安報徳賞功非言可究三靈在上寔聞其
言仍下宣撫使范訥河北道總管趙野西路副總管孫
昭逺經制使翁彥國東道副總管朱勝非西道副總管
髙公紀陜西制置使錢盖京兆帥范致虗鄜延帥張深
副總管劉光世熙河帥王似知汝寕府趙子崧發運判
官方孟鄉向子諲亟㑹兵城下以俟進發奉迎二聖無
得輙入都城因縁殺掠初公遣人覘敵動息見其日夜
益兵増寨柵備守禦甚嚴公曰是欵我師必欲由他道
遁也即夜遣兵襲之得其所掠人問以都城間事或言
二聖巳為彼邀取間道渡河北去矣公未之信方謀引
兵渡大河據敵歸路而對壘諸營一夕解去公方知二
聖果播遷北望號慟即自臨濮提孤軍趨滑州走黎陽
由大伾壬午至大名府城南下寨欲徑渡河迎取乗輿
而勤王之兵無一至者又聞邦昌僭立即回欲先行誅
討且密遣健歩間道持檄安慰京城士庻曰兵馬副元
帥宗待制契勘當府所統率軍兵奉大元帥康王指揮
㑹合分遣諸處人馬追襲掩截金人仍令随軍便宜措
置自承大元帥府劄子星夜間道逺遣使臣等徧督河
北河東路州軍府將合心併力各據要害斷絶橋梁把
扼圍擊救迎二聖與諸王皇族并后妃期還宮閫與三
軍將佐効臣子死節誓報國恩及行下大名府諸路分
催諸處義兵將士五路人馬相約掩擊去訖炤對自去
年十一月以後金人登城按甲不下假倡和議欵四方
勤王之兵坐敝近甸詭詐百出使中外聲援不相接致
請二聖出郊迺輦金載帛罄竭帑藏以遂其欲又邀擁
鑾輿及皇族子孫后妃巳下踰河北去及是啟行外方
始知覺四方痛切忿恨呼天號訴日月慘色豈夷敵戕
我中國迺上累君父竊惟大宋一統天下祖宗功徳滋
休太平自古莫比本縁姦臣誤國結怨生隙流毒遺患
遂至今日然以天下之大宗社之重天眷有宋垂億萬
年其必有在恃公卿將相一心保護廟朝安存士庻以
此見大宋之恩徳甚深與天地終始其都城軍民僧道
等思慕之心豈有窮已今大元帥康王忠孝友愛出自
天性總兵于外親擐甲胄冒犯風雨欲戡定國難輯寕
方夏㑹諸路勤王之師不啻百萬前此守議和信盟以
竢敵退俯為生靈每戒輕動暨國家一落敵計蒼生奈
何康王聞此泣盡繼血雖草木無知亦須悲痛左右開
勉莫回便欲躍身自奮手格狂類以刷君父之恥見不
住進發人馬催督忠義士數路合擊雖封王建節皆許
充賞期以力救駕回用慰中外故未忍歸朝瞻望闕庭
欵謁宗廟與本朝諸臣父老軍民僧道相見伏想輿情
日夕願望必興念祖宗積累之厚遽遭金人作孽致二
帝播遷惟康王為宗廟社稷所賴佇成大功禔福天下
當府駐兵去都城不逺須至詳具公移慰撫都人者時
諜者言京城修守禦之具王曰果如此或諸道兵馬皆
來討逆則吾民重困矣迺貽書于公曰御咨目上元帥
待制(台/座)初夏漸熱伏惟總御師徒勤勞王事台候萬福
(御/名)去嵗使敵營中道輟行所攜不過千人閏月被命帥
師始集東北兵民進未及畿巳承再和之詔繼得礬書
又戒生事且防忌器未敢輕舉但分屯近畿為逼逐之
計閲日既久賴知敵情不免督兵前去繼聞領兵戡難
感涕交頤即具公文當巳呈達今聞大臣之在敵中者
日久分深承其付託而二聖二后青宫諸王北渡大河
五内殞裂不如無生便欲身先士卒手刃孽徒身膏草
野以救君父而僚屬不容謂祖宗徳澤主上仁聖臣民
歸戴天意未改故老近臣將帥軍民忠義有素當資衆
力具成忠孝本意除已具公文外伏望賈作士氣開曉
士心奉迎君父永安社稷以成不世之勲(御/名)不任痛憤
泣血懇切之情所有受敵付託之人義當征誅然聞二
聖之在郊巳膺僭偽慮百官之謀國或出權宜未當輕
動徒使京城重擾軍民被害致欲按甲近城容(御/名)移書
問故得其實情即時闗報施行未晩今日之事非左右
戮力造次在念恐不能濟伏望孚察未瞻㑹闗尚冀厚
為宗社所賴保倍台重不宣書後復批曰近有尚書省
劄子於濟鄆間訪求行府語意無他尤宜謹重仍嚴備
也公得大元帥書約移師近都城按甲觀變公曰人臣
安有張紅盖服赭袍居正殿者乎即上書謝(書見/前)繼探
報人申俊等申繳張邦昌赦文公讀之益憤怒即具申
大元帥府(文見/前)繼具劄子告王(文見/前)兩劄上公謂所知
曰怨結王之左右矣不恤也戊辰邦昌召從官入延福
宮請元祐皇后垂簾聽政遣奉御史尚書左丞馮解副
使權尚書右丞李回詣大元帥府迎王已已邦昌以太
宰退處資善堂大元帥府随行官屬耿南仲等上表勸
進王不許公亦累狀懇請(前兩史/無撿)批答曰兵馬大元帥
皇弟康王答副元帥宗待制敵人犯順輙肆剽侵大兵
前驅本期殄滅亟聞失守遂蔑戰功永惟太祖創業垂
二百年二聖在位幾三十載既遭蕩析迺至播遷涕淚
横流心肝糜潰有天有地古今所未嘗聞為子為臣夙
夜實不遑發方行追躡誓必邀迎念元帥之權實出上
意顧國家之任難徇衆情所請難議施行公再上狀勸
進(文見/前)再批答曰兵馬大元帥皇弟康王答副元帥宗
待制金人披猖鑾輿播越詔令不下無所禀承遐邇民
心翕然見屬謂天下之動必正於一故連日走請迺至
于三雖輿情難以輙違而孝心有所不忍方將徧覽所
上詳熟以思俟入京城欵謁宗廟若鑾輿未還欲撫定
民庻權聽國事宜體此意無復苦陳初濟隂夜有紅光
燭天如赤烏翔翥狀識者以為宋火徳之符於是濟之
父老軍民以萬計詣大元帥府乞王即位于濟幕府羣
僚或曰濟或曰南京議未決㑹公亦乞于南京開府(文/見)
(前/)於是南京之議遂定戊寅大元帥府命公部將士於
長垣韋城衛南南華已卯以次進發庚辰王發濟州癸
未至南京五月庚寅朔王即皇帝位於南京大赦天下
曰皇天佑宋卜世過於漢唐藝祖承周受禪同乎舜禹
列聖嗣無疆之歴保邦隆不㧞之基屬以朝奸稔成邊
釁恃中都之安富忘外敵之憑陵馴致金人來犯京邑
初登城而不下終邀駕以偕行痛念鑾輿逺征沙漠宗
族從而遷徙宮閫為之一空强抑臣僚俾僭位號朕以
介弟之親而受㫖開元帥之府以總師方輸敵愾之忠
亟奉請和之詔豈圖變故終致阽危盖嘗指日以誓諸
軍使前迎而後請不憚瀝血而檄率土冀外附而内親
而三事大夫與萬邦黎獻共致樂推之懇靡容牢避之
私謂亹亹萬機難以一日而曠位矧皇皇四海詎可三
月而無君勉徇羣情嗣登大寳宵衣旰食紹祖宗垂創
之基疾首痛心懐父兄播遷之難顧號令久隔衆罔繫
心軍旅荐興民多失業慰民耳目之注敷朕腹心之言
爰布湛恩誕綏區夏可大赦天下改元建炎於戲聖人
何以加孝朕每懐問寢之思天子必有所先朕欲救在
原之急嗟哉文武之烈若時忠義之家不食而哭秦庭
士當勇於報國左袒而為劉氏人咸樂於愛君其一徳
以一心佇立功而立事同候兩宮之復終圖萬世之安
副我憂勤躋時康乂以黄潛善為中書侍郎汪伯彥為
同知樞密院事辛卯詔元帥府限十日結局詔公赴南
京行在甲午公上表賀(文見/前)乙已准告覃恩轉朝請郎
訓詞曰朕纂服丕承疏恩大賚眷惟邇烈宜在褒嘉具
位宗澤執徳粹明受材宏達自陞華於法從良著績於
周行加秩之崇於昭新渥輸忠之報益展素懐公拜命
上謝表(表/佚)分兵河上量帶數百騎徑自衛南南華詣行
在所六月巳未朔公入對氣哽不能語涕泗交頤上亦
為之動容復陳興衰撥亂大計極論當時人材上問勞
甚厚凡進四劄(文見/前)上有留中之意而左右不容癸亥
以公為龍圖閣學士知襄陽府提舉随房郢州兵馬巡
檢事訓詞曰唐太宗天䇿舊僚以次登用皆備公卿之
選朕元帥開府總兵朔方汝起滏陽之師實為傾助肆
加褒擢無愧前聞具官宗澤博學雄文懿行髙節剛大
之氣至老不屈縱横之才應變尤長力陳排難之謀克
奮勤王之志獨當一面聲望卓然並嘉翊戴之功宜有
褒遷之寵躐延祕閣之華序徃鎮襄陽之大邦共濟多
艱聿來圖効既通二禁之籍勿替告猷仍俾千里之民
悉安新政時復有割地之議公上疏(文見/前)上聞其言壯
之戊辰改知青州上丞相李綱書(書見/前)尋以公知開封
府訓詞曰朕哀憫元元間罹兵禍思欲濯瘡痍為燠寒
變呻吟為謳謌用以靈承顧諟天命庻幾休息惟京師
雜五方之俗事物大繁號稱難治用勞侍從之良典司
尹正之重以爾氣渾而質厚中偉而外莊篤望可以鎮
浮長才足以周變優游兩禁譽處益隆是用膺青社賜
履之邦莅三輔浩穰之寄惟爾迺者從朕兵間訏謨密
勿固知予徳意志慮所向矣徃宣爾術底於輯寕益昭
爾庸用符僉屬公拜命即日就道以七月乙已到京城
京城自敵騎退歸樓櫓盡廢諸道之師雜居寺觀盜賊
縱横人情恟恟時敵留屯河上距京城無二百里金鼔
之聲日夕相聞京畿千里之民與京東西連亘數千里
咸懐悚慄公到首發為敵之淵藪者數人誅之又令都
市曰為盜者贓無輕重並從軍法由是豪强退縮盜賊
屏竄人皆靡然悦服曰今有宗公我不危矣公察人情
粗安市肆商賈稍稍如舊上疏乞回鑾(疏見/前)時詔荆襄
江淮悉備巡幸有維揚金陵一議公復上疏(疏見/前)一日
敵有八人以使楚為名直至京師公訝之是必假此名
以覘我虚實因納議狀遺范公留守請收置牢狴奏取
朝廷指揮范公然之即具奏公復上河北京東路税鹽
劄子(劄見/前)八月壬戌以公兼京師副留守㑹范訥罷除
公延康殿學士京城留守兼開封尹訓辭曰汴居鄭滑
曹許之間其地平衍無山河百二之固太平日久人亦
惰驕骫骳不武一經邊塵矍然惕息尤欲得人而綏輯
之具位某頃守滏陽一節不撓艱難險阻忠力彌劭身
膺簡寄更試留鑰曾未閲月政聲流聞延登祕殿之華
増重畿封之任爾其戢奸恤隐酌寛猛之中使民畏而
愛之稱朕畀付之意公具狀辭免(狀見/前)降詔不允曰省
所奏辭免恩命事具悉國家制均諸郡溥循銅虎之規
體重别都特厚玉麟之寄矧今京邑實古大梁億載之
所卜年列聖於斯御極肆朕纂承之始暫為廵狩之行
倚貴臣而居留仍兼官於尹正庻幾彈壓克用敉寕卿
堅强敢為慷慨自信威足以禁暴明足以督奸善良恃
以帖安豪猾為之戢息兹陞華於祕殿俾増重於中都
何必謙撝形於奏牘徃膺褒顯以副眷懐所請宜不允
上表謝(表/佚)繼奉詔令所拘留敵使遷置别館優加待遇
公上疏(疏見/前)再奉詔曰卿彈壓强梗保護都城寛朕顧
憂深所倚仗但拘留金使未達朕心朕之待卿盡矣卿
宜體此公奉詔即出八人縱之上表謝(表見/前)丙寅詔賜
對衣金帶上表謝(表見/前)時議者多以公拘囚金人為非
獨尚書左丞許景衡知公最深上疏辨之曰臣竊聞讒
者多指開封尹宗澤過失事未知是否如何宗澤之為
人及其為政固不能上逃聖鑒苐未知果指何事而言
也若只拘留金國使人此誠宗澤之失也然原其本心
只緣忠義所激出於輕發未審國家事體耳不知别有
何等罪犯也然臣自浙渡淮以至行在得之來自京師
者皆言澤之為尹威名政績卓然過人誅鋤强梗撫循
善良都城帖然莫敢犯者又方修守禦之備歴歴可觀
臣雖不識其人竊用嘆慕每以為去冬京城之内不能
固守良由大臣無謀尹正非才之故使當時有如宗澤
等數輩赤心許國相與維持則其禍變亦未至如此其
酷也徃者不可咎來者猶可追今若較其末節小疵便
以為罪而不顧其盡忠報國之大節則臣雖至愚竊以
為過矣況宗澤昔在河朔遭遇陛下遮留拱衛繼參幕
府宣力尤多今尹天府其績効又章章如此則其所為
終始亦可觀矣議者獨不能少優容之其不恕亦已甚
且開封宗廟社稷之所在其擇人居守尤非他州别路
之比今若罷宗澤則當别選留守不識今之縉紳其威
名政績亦有加於宗澤者乎若有其人則除受交割尚
費日月兵民亦未信服防秋是時計將奈何若未有其
人則宗澤未宜遽然更易也人才難得久矣惟聖人以
天地為度包容長養兼收而並用之庻幾其濟也其宗
澤伏望聖慈上為宗廟社稷下為京師億萬生靈特賜
主張厚加委任使成禦侮治民之功天下幸甚八月二
十八日奉聖㫖朝廷别無行遣亦無臣僚論列章疏劄
下炤㑹右劄送京城留守宗延康公拜命上表稱謝(表/佚)
九月眞定懐衛間敵兵甚盛州郡有乗城固守者敵亦
大治兵為攻拔計公欲時暫過河措置事宜乙未上劄
子(劄見/前)庚子公回自河北具因依奏聞(奏/佚)辛丑准省劄
(劄見/前)九月五日三省同奉聖㫖依令宗澤其功罪尤甚
之人申取朝廷指揮右劄送東京留守宗延康准此繼
拜詔將諭曰昔趙廣漢之尹京兆民稱頌不容口以為
自漢興治三輔者皆莫能及朕念京師兵火之後遴選
撫綏彈壓之才以卿帥府舊僚從班耆宿擢居尹正之
任肅然政令之行摧折豪强發摘奸伏剛果不撓盜賊
屏跡夷考前躅能以嚴治威克允濟亦莫如卿比陞祕
殿之隆名仍專留司之重寄視古無媿乃績可嘉載惟
王畿千里之封實為諸夏本根之地都邑閭閻之衆既
遂謐寕甸服田畝之間益當安輯以至練防衛之兵謹
城守之備經營財用預思可繼之圖拯濟艱虞務存善
後之䇿諒卿體國之志必通時事之宜嗣有寵休靡忘
褒賛故兹昭示想宜知悉上表謝(表見/前)公感上知遇益
自奮勵京城四壁各置統領守禦使臣每壁立界至以
所招義兵分𨽻之随處置教塲為閲習訓練之地造決
勝戰車又據形勝立堅壁二十四所於城外随大小駐
兵數萬别選有謀略勇敢之士四人充四壁提領公徃
來親按試之周而復始沿大河鱗次創連珠寨結連河
東河北山水寨忠義民兵及陜西京東西路諸路人馬
咸願聽公節制開五丈河以通南北商旅京畿十六縣
内兩縣瀕河共七十二里均之諸縣縣護四里有奇各
令開濠深廣丈餘於南岸埋鹿角内又團結班直諸班
人兵外則随寨軍兵百姓丁壯等以備緩急之舉各有
條序乙已上表(表見/前)奏入不報再上疏(疏見/前)不報再上
疏(疏見/前)不報再上疏(疏見/前)有詔遣官迎奉六宮徃金陵
公復上疏(疏見/前)公防秋之具悉備宮室宗廟省府臺部
並見營葺規模宏麗不減全盛時以東門乃回鑾迎奉
之地首加增修所分布人馬及閲習戰車招集人兵足
以禦敵十月戊午復上疏(疏見/前)公前後申明多降特㫖
事由三省樞密院則沮抑之至是公條具五事(疏見/前)聞
有詔車駕還闕公上表(表見/前)繼拜詔將還闕公喜甚再
上表(表見/前)公自留鑰甫半載威譽四馳逺近歸心招致
賊徒如王再興兵五萬李貴兵幾二萬人徃來淮上王
善兵號七十萬騎護萬乗寇濮州楊進自號沒角牛兵
三十餘萬并王大郎等諸頭項人馬百餘萬衆所至侵
掠公徧遣人喻以禍福招來之羣盜素知公悉聴命相
繼至進尤所敬慕願効死軍聲甚振公諭曰軍中老弱
婦女久被驅鹵吾不忍其無辜宜盡釋之進等奉命諸
軍所放幾萬人善宼濮州直欲來據京城公單騎徃造
其巢一見執其手仰天號泣曰朝廷當危難時無一人
出為時用使當時有如公輩豈復有今日患善感泣曰
敢不効力諸將謂公此行不返及歸迎於郊公曰事畢
矣善有帶甲解甲之請幕下未有處公據案命筆書從
便二字越三日來降止以五百甲騎随餘皆解甲既至
左右止之曰此留守司門擅入者斬善乃下馬趨入拜
於庭公繼以禮接之曰軍禮不得不如此乃延之飲許
以節使臨行請公到寨撫諸軍將有請勿行者公獨信
之篤入其寨第賞有差時岳飛偶犯有司欲正典刑公
一見奇之曰此將材也留軍前適羽報敵犯汜水遣飛
為踏白使以五百騎授之公語曰吾釋汝罪今當為我
立功且戒無輕鬬飛禀命即行凱還補為統領後遷總
制自是軍聲大振公誅鋤强梗撫民居經制財用各有
條緒凡兩河京東西州郡文移徃來求軍需者則撤在
京所有随多寡應之欲其同心濟難不以彼此為間時
行在所遣中使傳宣撫問上表謝(表見/前)繼聞車駕南幸
公復奏疏(疏見/前)批答曰朕惟上都據四方之中開基歴
十世之久祖宗創業置諸奠枕之安城社奔流勢若建
瓴之順兹請特巡之制姑為近甸之行思宏濟乎艱難
致殫勞於櫛沐每念本根之重嘗思監守之懐迄綏靖
於侯邦即趨歸於觀闕任卿司守屬在王畿共傾戴后
之誠來効回鑾之請睠言忠藎良劇嘆嘉奉公御筆聞
京師有稱御前收買珠玉人紛擾民間或至强市即時
立賞委緝捕人收捉及出榜告報都人上表謝(表見/前)十
二月甲子邊寨駐於大河之北大㑹酋長引兵至河上
稍稍南渡西犯汜水北侵胙城敵人雖知公名不敢輕
入亦時擁衆以擾瀕河州縣滑州以南沿河諸寨欲并
兵方戰斷河梁申乞授師議者曰賊鋒未易當不若堅
守自固公笑曰去冬城潰正坐此耳厥鑒不逺尚可襲
乎命統制劉衍趨滑劉逺走鄭各提兵二萬戰車二百
乗以分衝突之勢且戒諸將不得輕動極力保護河梁
以俟大兵過河毋致臨期誤事敵聞之夜斷河梁而遁
所獲甚衆二年正月壬辰復自鄭入直抵白沙鎮距京
三四十里都人恐甚敵先堅壁不動寮屬請間議守禦
之䇿公方延賓圍棋笑語如無事時衆莫敢言退而分
布部伍撤弔橋披甲登城都人愈恐公始知之戒諸將
曰何事自爾張皇命諸軍將士解甲歸寨曰劉衍等在
外必能為我禦敵選精鋭數千以益之戒曰宜繞出敵
後設伏路母輕出戰伺其至則縱兵夾擊且諭僚屬曰
上元密邇盍奉舊法以迎之命榜諸市張燈五日暫弛
夜禁徃來軍馬不異平日敵游騎至城下疑不敢入人
亦不知所懼衍與敵遇大戰敗之收復延津胙城河隂
至滑州尚有屯兵州之西三十里衍分兵夜𢷬之大㨗
悉得其輜重甫及收燈五夕㨗書鼎至衆始知元夕正
王師接戰於版橋之時公謂僚屬曰吾知劉衍必勝百
姓可使由之不可使知之若得豫聞徒擾擾敗吾事丁
未公復上疏(疏見/前)公再上表(表見/前)二月丙辰敵騎再犯
西京公遣統御官李景良閻中立統領郭俊民等領兵
萬餘趨鄭遇敵大戰為敵所乗中立死之俊民降敵景
良以無功南遁公捕得之謂曰一勝一負兵家之常不
勝而歸罪亦可恕私自逃遁是無我也命斬之管軍閭
勍統制官藍整等咸為景良乞貸責以後効公姑收繫
之後竟斬首以徇繼俊民與敵將史官人燕人何仲祖
王義等以數百騎直抵八角鎮與都巡檢丁進遇進擒
之生致麾下初欲持書誘公公毅然曰郭俊民吾統兵
官也失利就死尚可為忠義鬼後有知者不失血食今
全軀苟活反為敵人持書以脅中原有何面目見人乎
命斬之謂官人曰京城不守主上巡幸領重兵在近甸
命我守此有死而已何不以死敵我而反以兒女語脇
我耶亦命斬之顧謂仲祖曰爾本吾宋人脅從而來豈
出得巳命釋縛犒以酒肉縱之戊午劉衍領兵凱還入
自鄭門公勞問士卒第賞奏功散犒金帛有差敵知衍
班師甲子復入滑報至公謂諸將曰滑當衝要必争之
地也有虞則京師不可守不欲再煩諸將可為我守城
當親提兵取之内儒將張撝越衆曰撝當効力公甚喜
選兵五千付之特加賞勞士卒忻然而行公戒撝曰若
衆寡不敵毋輕戰以需援師公親餞於郊撝兼程至滑
已已撝身率將士與敵邇敵騎十倍於撝將士請曰衆
寡不敵宜少避其鋒以求援兵撝曰退而偷生何面目
見宗公乎鏖戰至暮殺傷相當敵為少却援不至撝為
所害公聞報遣統領官王宣領五千騎援之且戒之曰
敵惟恃衆當設奇以取勝宣以辛未至滑城與敵大戰
於北門士卒争奮敵忽退兵河上宣曰敵必夜渡河上
收兵不追敵果夜渡及半以千人進擊之斬首數百級
殺傷甚衆報至公即令宣權知滑州且令載撝喪還京
公為服緦麻哭於佛寺出俸飯僧哀慟感人復詣其家
優厚撫恤至死事之家遣官問勞出錢帛給之人咸曰
死則榮矣條奏功績且乞撝䘏典甚厚上嘉納之壬申
有詔以諸處人馬雖假勤王之名實為聚寇之患(詔/佚)丁
丑詔進朝奉大夫資政殿學士訓詞曰先京師而後諸
夏布政有倫得猛士以守四方用人為重迺眷帝王之
宅數驚塞北之塵(御/名)首簡循良俾司浩穰迄臻綏靖宜
有褒嘉具位澤材禀沉雄器涵渾厚仕宧至晩而鼎貴
功業遇事而遂彰肆朕省方俾爾留鑰蕭何鎮守克寛
西顧之憂畢公保釐終底東郊之治載疇偉績特峻徽
章陞祕殿之華資進文階之一等并昭異數庸奏膚功
瞻望􁇒門未泯蔥蔥之佳氣廵行淮甸豈能鬰鬰而久
居惟既乃心以固吾圉公辭免批答曰無徳不報實賞
典之所先有功見知迺衆情之共悦矧玉麟之重寄屬
荷槖之名臣於義當褒欲辭焉可卿慷慨而有大志鎮
静而好逺謀縱横康世之圖談笑適時之略肆朕省方
於淮甸倚卿居守於汲都更歴春冬帖安京輔屹若長
城之固晏然奠枕之寕雖蕭何之撫闗中寇恂之守河
内以卿比迹於古有光特陞祕閣之峻資仍進文階之
崇秩并昭異數丕表茂功何必封章以避休命深嘉沖
節難徇雅懐宜亟欽承庸昭眷遇公上表謝(表見/前)壬午
詔賜對衣金帶上表謝(表見/前)三月乙酉公復上疏(疏見/前)
不報有王䇿者本契丹酋豪善用兵有籌略敵委任甚
專嘗從千餘騎徃來河上措置邊事公宻令統制官王
師正擒之生致麾下公釋縛解衣坐之堂上與之飲食
從容與語曰契丹本我宋兄弟之國今女真辱吾主又
滅而國汝何不悟義當協謀以刷社稷之恥他日復修
舊好我亦何忍殺汝䇿感泣曰䇿至庭下自意必死今
蒙再生之恩且聞公之意使䇿曉悟敢不盡死節以報
已而使就館舍待之如禮公時呼與語因問虚實盡得
其謀公大舉之計遂決召諸將謂曰汝等有忠義之心
樂相歸附當思我宋二百年涵養之恩今二聖逺在沙
漠君父巡幸未返能同心協謀剿滅狂類期還二聖以
立大功乎當立詣回鑾與諸君親行主上雖封侯建節
肯以充賞言訖泣下諸將亦掩泣同聲應曰今四方義
士雲集京師幾二百萬人所齎糧可給半載亦嘗密遣
人直抵兩河探伺聞所䧟州縣每處不過數百人餘皆
脅從令衣塞服此輩日望王師來某等願即日渡河以
盡死節公慰撫之且曰進取老少可於逐寨邊處踏逐
未復業田畝權借耕植各有自齎牛具種糧無者官給
人皆樂從京城内外所屯兵百八十萬人兵革之盛前
此未有敵人數不利至是畏威所屯兵悉退去中外帖
然已亥公復上疏(疏見/前)壬寅詔賜湯藥及傳宣撫問上
表謝(表見/前)乙已再上表(表見/前)四月甲寅磁州統制官趙
世隆世興兄弟以兵三千來歸人以為疑公曰世隆本
吾一校耳必無他有所訴也翊日拜於庭公面語之曰
前日殺守臣者誰世隆曰事非得已衆以無糧欲殺斯
人以止亂耳公笑曰河北䧟沒而吾宋法令上下之分
亦䧟沒耶顧左右拽出斬之衆兵露刃立庭下世興佩
刀侍側左右莫不寒心世隆既執公徐謂世興曰汝兄
犯法當誅固應無憾汝能奮志立功足以雪恥矣世興
叩頭請罪曰公之號令如此水火畢入㑹滑州報敵騎
有屯城下者公謂世興曰試為我取滑州世興忻然受
命出告諸部曲曰吾兄擅殺守臣巳正典刑吾屬元帥
釋而不問使我輩共取滑州以贖前過衆亦鼔舞請行
公遺以金椀戰袍銀鎗等物部屬之賜有差世興辭以
出以戊午日至滑掩敵不備獲級數百得州以歸公厚
賜之丁進故巨寇有嘯聚數十萬衆其初降也人情鼎
沸謂其非真管軍閭勍等以甲士隂衛公曰不然正當
披心腹待之雖木石可使感動況人乎及進至公慰勞
撫存甚至呼進首領數人飲食之待之如故吏進等感
甚翼日請公詣寨公許之不疑進等益懐感畏後進黨
有隂結以亂京師者進自簡殺之有相率逃遁者自追
治之馬臯者進之次也每命出戰必先登一日自陣中
傷還見公方問勞撫存之而羽報又急公曰誰可代汝
行者臯曰非臯不可乃裹瘡而前數日後㨗到仍擒一
酋長而歸由公平日賞罰明號令信開心見誠故人樂
為用命也趙海亦賊之雄者屯板橋於路設橋以阻行
者閭勍芻者八人過海營海怒曰我畏閭太尉耶悉臠
之覘者以聞公呼海海以甲士五百人從公方迎客遽
語之曰殺芻者誰海辭曰無之出報牒讀示海具服命
械繫獄客曰奈甲士何姑徐之公笑曰諸公怯耶治海
者某諸公何預諭次將曰領衆還營趙海已械送所司
告偏禆善護卒伍明日誅海聞者股慄楊進者舊屯駐
城南王大郎者衆亦千餘皆山東游手先楊進來降屯
於城北二人平日氣不相下一旦各領千餘衆相拒於
天津橋京城人頗恐有告公命筆以片紙批令二魁曰
為國之心固如是耶當戰陣立功時勝負自見二人慙
沮而退公當危疑處之裕如如此已未公復上表(表見/前)
當是時契丹九州人日有歸中國者曰公之威名外疆
敬服每有擒獲來者公遣契丹漢兒引邊坐側推誠與
語曰契丹與大宋修盟好舊矣今女真小國既滅天祚
又侵凌中國契丹臣民宜與我共奮忠義殺滅仇方以
刷伊父之恥吾心即汝心也我不忍殺汝即釋之仍給
資糧使去及令持公據為照曰契丹漢兒自與我宋盟
約幾百年實兄弟之國頃緣權臣奸議遂結金人壊亂
耶律天祚之後今將欲發大兵過河盡行勦除又敵倉
卒之際不暇辨理枉有殺戮已約大軍期應契丹漢兒
特給公據仰各收執以為信驗又各令持數百本歸散
國人後有自燕來者云契丹漢兒皆願得公據以竢王
師又為榜文散示䧟沒州縣曰訪聞邊寨中多是我國
積善良民偶失備禦被驅鹵髠頭絞髮裝著塞服侵犯
州縣其赤心忠孝思念生處父母血屬但無路自新實
可憐憫當所遣大兵前去恐倉卒之間不暇辨别枉有
殺戮汝等若不忘生長墳墓鄉井痛心悔禍可以相助
回戈掩殺外人永為我宋太平赤子耕養自如各請照
知又給公據付被鹵之人曰訪聞邊寨中多是我國良
民被鹵入敵想其本心忠義實可憫憐今被遣大兵前
去恐倉卒難以辨别枉有殺戮除已出榜曉諭外今出
公據付被鹵之人收執㷖㑹大軍到日執呈免致誤被
殺戮以措置因依具疏奏(疏見/前)又奏乞差崔興知西京
專一保護陵寢太尉閭勍充保護陵寢使已已復上疏
(疏見/前)公以他日迎取二聖還京修治隆徳宮惟淵聖皇
帝未有莅止之所改修寳籙宫丁丑上疏(疏見/前)五月甲
申再上改修寳籙宮之奏(疏見/前)未報已丑再奏(疏見/前)不
報再奏(疏見/前)范少尹等到闕上撫勞之賜予有差詔答
曰舜廵四岳當歸格藝祖之文周撫萬邦存王歸在豐
之訓庸如帝王之執範咸以都邑為本根朕遭時多艱
思世大治永懐撥亂之䇿不憚省方之勞俟敉寕之有
期即旋復之何晩夙夜軫慮寢食不忘雖王者以天下
為家曾靡常於臨幸而臣子視君猶父得無鬱於瞻思
卿留居千里之畿拱護九重之闕合數十百函之奏傾
億千萬衆之心渴聞鳴蹕之音䖍舉回鑾之請備觀忠
藎深可歎嘉公與諸將議六月起師及結連諸忠義山
水寨人兵約日進發再奏(疏見/前)不報一時權臣忌公成
功從中沮之公嘆曰吾志不克伸矣積憂成疾疽發於
背諸將問疾排闥而入公矍然起曰吾固無恙止以二
聖蒙塵之久憂憤成疾爾而能為我殲滅同仇以成主
上恢復之志雖死無恨衆皆墮淚同聲應曰敢不盡力
諸將退公復嘆曰吾度不起此疾古云出師未㨗身先
死長使英雄淚滿襟翼日公薨實七月十二日也是日
風雨晦㝠公臨啟手足連呼過河者三無一語及家事
先乞休訓詞曰忠於許國允資剸劇之才老矣告勞宜
遂歸休之志眷言哲人爰錫綸章宗澤器識恢宏性資
方正事達古今之要才兼文武之全逮予纂圖俾守留
鑰恩威竝施夙夜惟勤生靈賴芘以保釐寇盜望風而
披靡方資謀畫遽以疾聞力貢忱辭懇求謝事念宣力
之勤瘁宜錫命以褒嘉嵗五百而生賢克濟艱難之業
禮七十而致仕益髙知止之風乃命進階以昭貴老尚
期勿藥以介夀康可特命朝散大夫依舊資政殿學士
賜如故繼上遺表(表見/前)時已有㫖除公門下侍郎御營
副使依舊京城留守至是贈觀文殿學士通議大夫致
仕其詞曰氣勁而謀深識髙而慮逺懐尊主庇民之志
有愛國忘家之心逮朕省方擢司留鑰言多底績勇於
敢為折衝樽爼之間制敵股掌之上三軍服其紀律百
姓安於教條方籍壯猷以復大業比觀奏牘遽爾告終
未究雄圖但聞遺愛載用嘆嘉李廣云亡史有成蹊之
喻羊公已逝時興墮淚之思陞觀殿之華資進文階之
峻秩特隆異數併示眷懐英烈如存尚克歆享公尹京
未久而威行恩洽流亡復業商賈輻輳人有長城之賴
公薨之日都人為之號慟朝野無賢愚相弔出涕數日
間去者十五六識者憂之相與請於朝言公之子穎常
居戎幕得士卒心願加奬拔以繼父功時朝廷已用杜
充為留守遂以穎直祕閣充留守判官穎以杜充頗失
人心諸將多不安稍稍引去且充酷而無謀屢争不從
穎曰勢所不加事必危殆力丐終喪得請扶護歸京口
與夫人陳氏合𦵏於京峴山公為人端方質直平居不
妄笑語律己甚嚴苟悖於禮雖毫髮不犯義所當為鼎
鑊在前不恤中間閑坐屢年杜門却掃賦詩自娱或清
坐終日啜菽飲水淡如也晩年尊顯禄餼稍厚而自奉
甚薄所衣不過綈紵經嵗無所更製親族故舊窶而無
告者多依公以活養孤遺幾百人故家無留儲其為文
不亊雕琢渾然天成豐約中度於書無所不讀尤邃於
左氏有文集藏於家後穎乞諡於朝曰契勘先臣父澤
知磁州日主上在潛藩以使事過郡父力陳敵情叵測
因留不行逮主上開元帥府父實副之敵合數國大入
二聖北狩父上章乞早登寳位以定民志至於再三批
答具存又抗章以生靈徯望天意有在懇切推戴至除
京城留守敵騎屢擁大兵過河意欲深入命將出師特
挫敵鋒遂至逺遁逾年不敢南向秉志盡節勤勞有為
天下共知無待縷陳當是時重以二聖逺在沙漠主上
巡幸淮甸日夕憂勤㑹集師旅聲勢大振自請身先士
卒收復兩河尅日指期冀成中興之功憂鬰成疾遽先
朝露竊縁父平日但秉孤忠上酬知遇不能阿附權臣
坐此痛遭阻抑一時褒封反不逮尋常恩數伏念父頃
司留鑰而主上駐蹕淮甸頗獲奠枕及父棄世之後敵
騎長驅遽自江淮直至二浙以此較之當日為國屏翰
不為無功又念父忝預大元帥府僚屬遭遇推戴之功
非特生前為權臣所沮不得盡其所長至於身後亦無
恤典使天下之士無以激勸欲望特賜敷奏矜念父勲
績優賜褒贈以慰忠義之魂奉聖㫖與賜諡禮部太常
寺擬諡忠簡按諡法曰危身奉上曰忠正直無邪曰簡
告辭(告見/前)公一子穎官終兵部郎中五孫嗣益朝奉郎
通判福州卒於官次嗣尹朝奉大夫通判慶州死於家
次嗣旦承議郎所乗監司斡官卒於家次嗣良承議郎
知汀州次嗣安文林郎充沿海制置司斡官曾孫合十
八人長普迪功郎邵武軍大寕縣尉卒於家餘未仕壻
左承議郎知婺州金華余翺狀顯謨閣學士曾懋銘公
墓云
　　　讀忠簡公遺事
公初起滏陽艱危屬多壘蒼然國家意委身干戈裏隂
颷巻翠華朔雪被南紀悠悠虞淵日力盡揮不止寅恭
秉齋鉞際㑹開朱邸長安付馮異漢業中興始宮庭數
汛掃蹕路無荆杞疚心望鑾輿感激涕如水上表方出
師嗚呼孔明死宴安不可懐肉食毋乃鄙巨舟竟未焚
三語猶在耳蕭然舊祠下碧草垂堦戺登堂挹光儀赤
舄仍几几千載墮淚碑一夫敢殘毁傳家有遺書叙事
非虚美朂哉慎失墜庶以禆信史
　　　三學祭文
宋興九葉宗社阽危凡百在位莫克扶持堂堂我公百
世之師提忠仗義力欲振之出守滏陽敵徒猖狂義旅
烏合親當戎行百戰不殆羸老莫傷平原常山千載相
望廊廟乏謀肉食者鄙墮敵計中需求愈侈賂以玉輿
質我介弟公獨沈幾抗留以死相如程嬰智勇是以帝
后播遷神器逆旅盜臣睨之變亂無所公獨奮然以屬
我主博陸阿衡今實準古迺攜偏師以抗雄敵氣吞遐
方頓為褫魄兩河景從天聲有赫詔速公歸邊畝動色
天子有命尹帝之京未幾下車路殷懽聲市價無二枹
鼔不鳴二尹三王異世並名一司留事國勢鼎寕事上
逮下一以至誠奸惡不貸賢善必旌人無流品用惟其
能山公啟事容或未精金湯作固衆人所先神祖七閏
迺克僅全以飾其壊曾不半年翬飛繩直有光於前周
公營周豈亦云然必死之寇野心莫測屯備無虞孰如
昔力守河之瀕野無馬跡考其情言畏威服徳羣狙披
猖阻兵嘯聚哮噬無前民莫旅拒豈無朝命曾不知顧
公一呼之聽命如女趙喜復生敢此乖忤國體從民抗
疏請還天語諄復不移如山分遣諸將開心吐誠喻以
大義罔敢偷生語及二聖號呼拊膺願身督戰以濟中
興屬纊之際猶未忘情世謂金石浸爍不侵公之忠誠
逾石與金讒人何辜訿議日尋皇天后土實鑒此心嗚
呼哀哉人之無禄喪我元老天為雨泣霣汝中道稚子
庸夫罷市相弔悍將驕卒投兵痛悼(某等/)受恩甚渥大
庇久依天子誰忍棄子如遺九原可作繄誰與歸興言
及此涕血交頤觴豆甚薄公其享之嗚呼哀哉尚享
　按公集熊公刻於庚辰冬日而遺事識於夏日云余
　既刻忠簡集吴興友人潘宗玉氏復以家藏宗公遺
　事鈔本見示屬瀫上友人章無逸氏為之訂次繫公
　集後無逸名有成冬誤夏也至遺事詞氣中多蔓複
　無史家敘述之法然不敢效宋學士編潘舍人年譜
　取其理通者為之特稍訂其甚者而後綴三學祭文
　及哭公詩人吴公芾及一詩并序兹將黄文獻公潛
　讀遺事詩附後而祭文摘附文獻詩後其芾長篇巳
　載原刻不宜獨入其名一詩深恨汪黄沮公然未能
　殺公也忠之見厄於奸天運國勢使然與奸何與而
　奸之受誅忠實柢之序詩從芟以俟知者後學㑹稽
　王廷曾識
　
　
　
　
　
　
　宗忠簡集巻七
欽定四庫全書
　宗忠簡集巻八　　　　　　宋　宗澤　撰
　　附録
　　　宋勅劄(忠簡公家藏/)
朕惟欲求臣之忠盖必先崇其爵秩庻得其讜論以盡
輔弼之誠爾宗澤登名進士歴任御史中丞功及社稷
薦歴嵗久今特陞宗政少卿亷充副元帥所以彰厥報
功之心爾當益勵厥志益修厥職可依前件奉勅如右
牒到奉行右擬轉保副元帥宗澤准此崇寕元年十月
十六日午時下
兵馬大元帥府伏見朝奉郎秘閣修撰權發遣磁州等
處制置河北義兵總管兵馬副元帥宗澤風力敏强氣
節英偉方時艱棘夙夜勵精招集民兵豪傑争附志存
衛國義不辭難經營百為各有條敘老當益壯懋哉乃
勲宜除集英殿修撰已具奏聞去訖右劄付宗殿撰准
此靖康元年十二月十二日
都統制兵部郎中宗澤守鎮金人撫字民瘼黎庻無不
念徳口北闗隘番廬聞其令名畏其威聲懼不敢侵擾
汝有佐朝護國之綱有推山塞海之志設計剿殺法令
肅然朕得江山鞏固放下心懐用是親賜録勅龍飛鋒
劒表叚旌旗扈從軍伍數萬敕尚書兵部郎中進禦鎮
江為統領都統元帥有不聼調度者俱該刑斬不動奏
聞治軍治民以仁以徳太平寕静班師回朝故諭故敕
垂惟欽哉右擬轉保為統領都統制兵馬大元帥宗澤
准此建炎二年二月　日
　　　建炎進退志(見李忠定公綱集/)
志云余薦宗澤於上以為留守非澤不可澤浙東人自
為小官即卓犖有氣節敢為不詭随于世以故屢失官
靖康間知磁州上以康邸持節使敵中時金人已再犯
河北澤力挽留以為不可行其後有元帥之命遂即大
位澤之功為多同列忌之譖毁百端不得留府中既而
除知襄陽府余到行在澤適至與語衮衮可聽發於忠
義至慷慨流涕故余力薦之上笑曰澤在磁凡下令一
切聽于崔府君余歎曰古人亦有用權術假于神以行
其令者如田單是也澤之所為恐類於此京師根本之
地新經擾攘人心未安非得人以鎮撫之不獨外寇為
患亦有内變可虞使澤當職必有可觀上許之乃除延
康殿學士知開封府兼留守澤至京師果能彈壓撫循
軍民畏愛修治城池樓櫓不勞而辦屢出師以挫敵鋒
雖嫉之者深竟不能易其任也
　熊人霖曰宋髙宗得稱中興也宗李二公柱石哉二
　公天資剛茂學力静深其了達承當非凡所見故皆
　能應大變定大難處大疑人以為烈風猛雨迅霆之
　交施而二公意思安閒指措不差黍累昔韓魏公未
　嘗以膽許人范文正公獨以天下為巳任夫任所果
　者膽也膽所定者識也識所淵者學也讀二公集則
　二公之所養可知矣忠定集曩抄本在秘府近建寕
　尹皖城三山左公始發厥裔李生嗣𤣥之藏而剞之
　余友筠州五湖黄君西昌初仕戴君緘寄余署中余
　拜手長讀信二公之出處天實為之而喜二集之並
　出于時足以堅任士之骨也韓范宗李將無同忠定
　有哭忠簡詩一章惜刻中僅有其目嗣當從左公訪
　補今採忠定品題忠簡者於此古人聲氣之投豈曰
　借交引重哉有君臣而後有朋友聖賢之所以立倫
　也
　　　忠簡公諡辭(謹按謚法危身奉上/曰忠正直無邪曰簡)
人臣任安危之寄或齎志而未伸國家厚終始之恩有
易名而殊賜其須頒命以厲庻士具官宗澤早負吏能
雅都時譽逮艱危之際乃不顧身以覊靮之餘遂參佐
命朕既嗣承七廟行撫萬邦駐蹕東南用應運㑹惟留
鑰勲衛之寄紫㣲之居勤勞百為忠勇一節惠感衆士
威行兩河將率扶義之師以賛定傾之業而大星遽殞
部曲瓦分遺奏上聞道路雨泣國憂未艾天意難忱盖
祖逖尚存石勒不敢為寇道濟巳死魏人頻嵗來侵自
昔所嗟于今乃見危身正直合二義以尊名垂光子孫
將十世而永賴可諡忠簡以慰英䰟
　　　題宗忠簡公家傳遺藏誥勅(金華宋濓譔/)
青城妖祲連雲赭虇􁁊在都龍在野百年藝祖舊河山
萬騎長驅若水解東京留守一世豪仰天雪涕風蕭騷
起扶白日炤河北赤手欲障三秋濤義旗戞天天為泣
四方猛士聞風集自期徇國與神通豈謂忠言反難入
披肝上疏留至尊乗輿不顧東南廵拊床三呌大星落
非天棄宋良繇人功業無成志可紀古來英傑多如此
君侯心事漢武侯偉氣英聲冠千祀我來已恨生世遲
不得親觀忠勇姿每過鄉邑髮猶竪綸誥況是當時為
却憶前朝司馬死章蔡羣奸乗間起國雖未亂政先亡
萬里蒙塵從此始吁嗟黼輩眞奴臣賊君致寇肥其身
姓名汙眼尚欲嘔君侯在位能無嗔侯乎侯乎慎勿嗔
誰使彼奴操國均君不見汴京禮樂正全盛江南杜宇
啼天津
　　　又(吉水解縉譔/)
余少時每讀宗忠簡請髙宗還京二十餘疏及公臨薨
諭諸將之語未嘗不流涕沾襟也公未薨時招集羣盜
聚兵積糧結諸路義兵連燕趙豪傑渡河克復指日可
期嚮使公未薨而髙宗還汴則公雖死而宋亦可復中
原公不死而渡河克復髙宗雖去之海上必復還汴然
則公之連疏請還駕汴京其辭激切感之以二帝曉之
以禍福公殆亦㣲知其將死歟或者以憂憤致疽發以
死者殆未足以見公之心公是時年巳七十矣憂不能
忘而何憤之有公之平生忠精明哲服岳飛之善論兵
使宗穎之能得士皆賢哲之所尤難嚮使髙宗能以穎
代公以飛副之公死猶不死惜哉此勅乃公為小人所
擯斥時被受時宰又王黼也公寳愛至今而賢子孫如
經者又時出於人間公之愛君憂國小心忠恪氣象可
想見故有以知其憂而無憤也永樂癸未十二月廬陵
解縉大紳書
　　　又(郡人胡翰譔/)
忠簡公以宣和四年差監鎮江都酒務告命之下門下
侍郎王黼首署焉黼於是始拜少師與蔡攸童貫圖任
國事内小人而外君子宋運方否之時也雒京既䧟王
業偏安於江表百五十年之間人才用舍徃徃如此國
之不競誰執其咎哉洪武六年冬金華胡翰從公之八
世孫曰經者獲觀是巻遂書以識其後
　　　又(眉山蘇伯衡譔/)
右故宋宗忠簡公復官誥謹按公元祐六年年三十六
進士及第調館陶尉歴龍游膠水趙城令政和三年改
官知掖縣差通判登州道士髙延昭恃勢犯法公窮治
之不少貸延昭至京師因林靈素訴公改建神霄宮不
當公既乞祠而歸猶坐削權羈寘鎮江寔宣和元年以
四年郊恩叙復就差監鎮江都酒務此則當時所被勑
也六年除通判巴州事靖康二年御史中丞陳過庭等
薦可臺職召赴闕假宗正少卿充和議使公奏名不正
改其名計議使議者以公剛方難合必不可屈徒死無
益乃不遣行㑹選易河北帥守擢公直秘閣知磁州加
河北義兵都總管就遷秘閣修撰髙宗以親王奉使過
磁公力止之朝廷即授以天下兵馬都元帥公為副元
帥暨髙宗即位南宮命公以龍圖閣學士知襄陽府俄
徙知青州又用尚書右僕射李綱薦徙知開封府遂以
延康殿學士為京城留守兼開封尹陞資政殿學士建
炎二年秋薨于雒有㫖除門下侍郎御營副使依舊留
守而遽以訃聞詔贈觀文殿學士諡忠簡公先是公請
休致特授朝散大夫恤典行累進其階繇通議大夫至
開府儀同三司詩不云乎無競維人若公者非所謂命
世之大材與方其盛年置之散地且踰兩紀以忤一道
士得幸用事者坐廢四年及河朔事勢危急始舉磁以
授之公年已六十八矣其受任居守也二帝北狩髙宗
南巡於斯之時中原岌岌眞如一髮之線引千鈞之石
臨萬仞之淵尚賴公雖老而奮然自必身任恢復之事
夫何規模甫定功業垂成而時宰黄潛善汪伯彥忌之
遇事輙從中沮之公不勝憂憤疽發於背而死及之兹
非有志之士所為太息流涕者耶公既薨而宋竟不復
有中原矣豈人之無禄而天不憖遺也將不欲混一而
遽摧之也於戲喪亂之來必生撥亂之材以擬其後公
智略不世出天固生之徽宗固不用之髙宗雖用之又
不免以小人間之是則公之吞志以沒宋之偏安於一
隅其豈天運抑亦有人事焉覽是誥者未可直以為足
見一代之故事也此誥行於宣和四年壬寅後二百八
十二年為今洪武六年癸丑公八世孫經重加裝池且
請其表兄蘇伯衡識公削奪之由并官伐之槩以便觀
者而伯衡輙以夫所素慨者係之寔是嵗之十月二十
日也
　　　宗忠簡公祠堂記(知府劉􁉤譔/)
治亂有循環之運禍福無不報之機君子之事功有幸
不幸之殊而其休光則無古今之或異公一代人豪也
遭時坎坷踣躓頓挫老而見用宋室中㣲郊闗為壘奸
邪竊柄羣情洶洶汪伯彥黄潛善輩力主播遷秦檜王
倫輩力主和議舉天下之人匹夫匹婦皆知其非而牢
不可破膠固而不可解卒以亡國者子不知孝臣不知
忠孤注君父以偷目前之茍安而不知敵人谿壑之欲
正欲蹂踐我疆場民物以收不戰之功懵者黠而智者
愚豈非數歟公忠義奮激羹牆夢寐無時不在青城左
右使宋人少知親上死長之義相李忠定以責成於内
委公與岳武穆以收効於外則返上皇而復邊境可以
指屈乃不知出此此殆難以人論矣夫以髙宗之明困
心衡慮備嘗世故自開府以至即真與公同事豈不知
公之必可用而用之必有成柰何為君父一心也為巳
又一心也汪黄之姦何所不至想其紿帝必曰畫江守
淮此為上䇿輕挑速戰難成大功宗某之才規畫有餘
持重不足萬一少挫雖欲假寐江東不可得矣以為巳
之心聼為巳之説不約而同深入骨髄故下令曰敢阻
南遷者死公則大肆危言略不顧忌回鑾之疏至於二
十四上披瀝血誠吐露肝膽雖字字流涕言言忠愛不
勝衆楚之咻矣嗚呼宋室之禍亘古未有天下臣民嗚
咽飲泣有不忍言者公雖有天下之大才不能濟天下
之大艱能以片言留康王以續南渡一百六十餘年之
統而不能以大兵返北狩之轅能使兩河赤子戴之如
父母而不能使髙宗信任之如汪黄能化奸為良而呼
吸之間招集百八十萬之戰士而不能一時脱於讒譖
之口盖公之所能者天也所不能者人而天之也使公
抱恨含寃賫志以沒非公之不幸宗社生靈之不幸也
公之忠精則與雷霆争震與日月争光與天壤争悠久
宋人自狹乃較一官於死贈然則門下侍郎與觀文殿
學士何足軒輊我公耶公諱澤字汝霖系出南陽漢汝
陽太守資之裔五代時避亂江南遂居婺之義烏生於
嘉祐四年十二月十四日已時登元祐六年進士第廷
對剴切置末科官館陶縣尉歴龍游膠水趙城令所至
有惠政以薦改知萊州掖縣乞祠得管南京鴻慶宮左
道嬖倖者譖之褫秩覊置鎮江府愛江山之勝遂卜居
焉經郊恩復監鎮江府酒税靖康元年御史中丞陳過
庭等薦之八月甲寅假公宗正少卿使北時以公剛方
恐撓和議不果行九月除公朝奉郎直秘閣知磁州是
時公年六十九矣窮拂萬狀之餘始得少展自此至沒
纔三年嗚呼晩而用用而不究豈獨宋人之憾哉其子
穎扶𦵏鎮江京峴山之陽今為丹徒縣治東大慈鄉汝
山灣之原永樂間郡守劉仁為之立祠表墓買田以贍
祀事可謂知所重也余自童稚讀書論世未嘗不三復
浩嘆思起公於九原為之執鞭先驅今乃濫竽父母之
郡竊念岳武穆本受公節制而廟在臨安湯隂極其宏
壯公梓里乃無半畝之宮以妥靈爽何以表揚忠義而
風動後人徃來于懐者久之一日買得隙地數十丈於
光孝觀之東髙阜爽塏惬余鄙志乃鳩工市材搆屋四
楹中奉公木主不敢随俗肖像左右各四楹以處公孫
子之司香帛者門屋四楹以時扄鑰直前百歩買民居
闢甬道以通拜謁公豈以祠之有無為加損而亷頑立
懦非此不章固有司事也祠成貳守濟南張齊通府晉
陵趙天定推官新建姜山甫咸曰此不可以無記余因
闡治亂禍福成敗之由備論有宋君臣之得失以附春
秋之義而發古人之所未論諸君臣恐亦不得而辭也
正徳乙亥五月望為之記
　　弔忠簡公長篇
　　　給事中天台呉芾譔(原名著/)
嗚呼哀哉元帥公百世一人不易逢堂堂天下想風采
心如鐵石氣如虹正色立朝不顧死半生長在謫籍中
眞金百鍊愈不變流水萬折歸必東落落奇才世莫識
欲知勁草須疾風維時中原丁禍亂邊塵漲天天濛濛
衆人畏縮公獨奮毅然來建中興功雄圖一定百廢舉
獨見南陽起臥龍嗚呼哀哉元帥公翩然遺世何悤悤
無乃上天亦乏材故促我公還帝宮公還帝宮應有用
何忍坐視四海窮嗚呼四海正困窮興仆植僵賴有公
公昔居東都天下日望公登庸公今既云亡天下不知
何時康正如濟巨川中流失舟航當今士夫豈無人(闕/)
　雖有公器業誰如公忠良公雖不為相徳望振要荒
公雖非世將威稜讋豺狼偉哉奇節冠今古我試一二
聊鋪張靖康之季秋北敵正披猖廟堂驚失色愁睹赤
白囊公首慨然乞奉使欲以口伐定擾攘朝廷是時未
知公公之素志不獲償憂國耿耿思自效再得守土河
之旁命下得磁州翼日徑束裝下車未三日敵騎巳及
疆敵人聞公亟退舍疋馬不敢臨城隍頃之得兵數十
萬康邸賴公王業昌及公領留守北顧寛吾皇恩威兩
得所春雨兮秋霜餘刃曾不勞㣲弱成安强姦雄盡膽
落誰敢亂紀綱嗚呼哀哉公死矣民今安有粟得嘗虇
􁁊乗我虗近復陷洛陽洛陽去東都雉堞遥相望不聞
敢侵犯豈是軍無粮祗畏我公霹靂手氣懾不復思南
翔嗚呼哀哉公已矣秋髙馬肥誰與防天子久東狩去
冬幸維揚都人心戀主謂言何相忘朝夕望回輦斷腸
還斷腸公獨以死請百請意愈剛嗚呼哀哉公死矣萬
乗何時歸大梁咄咄食肉人尚踵蔡與王姦䛕蔽人主
痡毒流萬邦人怨天且怒意氣猶洋洋所冀我公當軸
日盡使此曹膏劒鋩嗚呼哀哉公死矣始知國疾在膏
肓我公我公經濟才設施曾未究所長但留英聲與茂
實永與日月争輝光此死與公亦何恨顧我但為天地
傷我聞天下哭公者哀痛何啻父母喪父母生我而已
耳安能保我身無殃都人此時失所依波迸東下紛蒼
黄我公我公不及見秋風在處生悲涼百身倘可贖我
願先以㣲軀當靈丹如可活我願萬金求其方旁皇竟
無起公計安得長喙號穹蒼嗚呼哀哉元帥公太平時
節君不容及至亂離君始用民之無禄天不從嗚呼哀
哉元帥公古來有生皆有終維公存亡係休戚千年萬
口長怨恫嗟我草萊一賤士念此抑鬱氣拂胸銜哀忍
涕何有極願以此詩銘鼎鐘
　　　忠簡公畫像賛(東吴吴伯宗譔/)
公之力足以旋乾而轉坤公之功足以攘夷而安夏始
以一言能反北斾而南還後以二十四疏不能回南轅
而北駕且留鑰之任方切而巧言遽入於帝聰渡河之
志未酬而大星已殞於中夜何人之於公則知媢嫉而
天之於公則不知假借此有志之士百世之下所以想
英風而激昻拜遺像而悲咤也
　　　題忠簡公峴山遺壟(邑人王禕譔/)
艤舟大江口矯首望京山山色近目睫洩雲護層巒吾
鄉忠簡公丘壟在其間嗚呼靖康亂九鼎紛播遷建炎
既南狩國事巳艱難公方任社稷百戰心力殫神州將
金璧抗疏請回鑾大誼表日月衷言披膽肝誰歟獨何
心忍使棄中原星殞孔明死王業遂偏安惟留忠誠節
宇宙垂不刋遺墳托兹土孰敢樵牧千客途有程期無
由拜荆菅遺武幸可蹈英風杳難攀天昏白日落凄然
洒清澘
　　　書復立宗忠簡公墓碑巻後(廬陵楊士竒譔/)
為政在使民知為善而巳而非有以勸之民或不知為
之也故尊徳禮賢表孝友褒忠節皆勸民之務也宋宗
忠簡公其孤忠大節所謂皦然可與日月争光者而竟
以譖幽憤死盖天下後世所共仰慕而悼惜之者也然
𦵏於潤無三百年巳莽然荒烟衰草之墟樵牧徃來行
道不弔此豈潤之人其心獨有異哉公嘗仕於此居於
此至感慕徳義吾意潤之人必有深於天下後世之人
者何為獨漠然若是也非由為政者不達勸民之道雖
有公之賢不知敬禮而致民之然歟今六七年前金華
劉侯伯静以監察御史出守是邦一新政教修舉百廢
乃復葺公之祠及治其墳塋又經紀其祠田命佛氏之
徒董祀事而躬率博士弟子展禮墓下又刻石墓道使
過者皆知為宋忠臣宗公之墓於是潤之人始知有忠
簡公又知為善者之久而不泯而在已不可不勉于善
也劉侯為政可謂知所務矣去年與侯同在史館為余
道其事今侯去潤而佐江右大藩自昔江右孤忠大節
如忠簡公尤多而江右之人固不為潤之人之漠然也
將侯所以加勸之者尚能拳拳如治潤之時乎
　　又(原作義烏宋先達傅/)
　　　邑人王禕譔
宗澤字汝霖母夢雷電紅光下燭寤而生澤自幼有大
志元祐六年登進士第調館陶尉歴龍游膠水趙城令
皆有能名改知掖縣差通判登州忤道士得幸用事者
予祠而歸復坐削奪覊置鎮江尋監鎮江酒税靖康元
年朝廷議遣使與金人講和用薦者假宗正少卿充和
議使澤奏名不正改計議使衆謂澤方剛難合必不能
屈且徒死無補不若付以河朔一要郡除直祕閣知磁
州從羸卒十餘人倍道之官至則治城池修器械廣儲
畜募敢勇為必守計且條畫邊防要䇿與勤王之議上
之除祕閣修撰河北義兵都總管髙宗以康王使金過
磁澤力止之朝廷因命為兵馬大元帥澤副元帥加集
英殿修撰髙宗承制復加徽猷閣待制凡與金兵十數
戰皆有功方進兵臨濮而京城不守矣金人逼徽宗欽
宗北行澤即引兵趨滑抵大名將徑度河據其歸路邀
還之而勤王之兵無一至者又聞張邦昌僭位即欲先
行誅討乃還軍衛南且上書髙宗勸進建炎元年五月
髙宗即位南京趣詣行在所入對涕淚沾臆陳興復大
計踰千言且曰願陛下一怒以安天下之民臣雖駑怯
當冒矢石為諸將先得捐軀報國家志願誠足矣髙宗
壯其言擢龍圖閣學士知襄陽府改知青州俄改知開
封府尋遷延康殿學士京城留守眞除開封府其訓辭
曰雖蕭何之守闗中寇恂之徇河内以卿比迹於古有
光澤素蓄忠義至是益自感奮招集四方義士得百餘
萬復有河北山寨效順者數十萬來聽節制京城内外
所屯兵實百八十萬方尅日大舉渡河而遽屬疾諸將
入問狀矍然起曰吾固無恙政以二聖蒙塵至此汝等
能殲滅醜類吾死何恨衆皆洒泣同聲應曰敢不盡力
翼日遂薨臨終唯呼渡河者三二年七月也時髙宗南
渡已久至是有㫖除澤門下侍郎御營副使命未下而
訃聞詔贈觀文殿學士通議大夫賜諡忠簡始澤身任
中原之事既修復京城力請回鑾疏凡二十四上而黄
潛善汪伯彥從中沮之以故憂憤成疾澤既薨數日間
民人散去者十五六議者謂其子穎嘗居戎幕得將士
心宜用以卒父功於是朝廷巳用杜充為留守乃除穎
祕閣留守判官穎尋服喪而歸所集義士悉散去而中
原不守矣穎後為兵部郎中
　贊曰髙宗之南渡也中原之事一委於忠簡及中原
　尅復而髙宗乃無有北還意忠簡以中原無所倚因
　請以信王榛為兵馬大元帥信王榛者髙宗親弟也
　潛善伯彥輩輒譖其有異圖遂有門下之命雖曰尊
　任之然實奪之權家傳國史皆不書其事盖諱之也
　嗚呼髙宗之無意於中原固不足論使忠簡而緩死
　則神州全璧社稷長靈實嘉賴之矣然則盛衰之際
　庸非天乎
　
　
　
　
　
　
　
　
　
　
　
　
　
　
　宗忠簡集巻八
