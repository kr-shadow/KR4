#+TITLE: 無爲集-宋-楊傑
#+DATE: 2018-05-12 10:19:12
#+SOURCE: github.com/kanripo/KR4d0058 master 0fd896c4                
欽定四庫全書　　　　集部三
　無為集　　　　　　　　别集類二(宋/)
　　提要
　　　　(臣/)等謹案無為集十五巻宋楊傑撰傑字次
　　　　公無為軍人因自號無為子嘉祐四年進士
　　　　元豐中歴官禮部員外郎出知潤州除兩江
　　　　提㸃刑獄卒于官原序稱侍講楊先生葢其
　　　　帶職也傑及與歐陽修王安石蘇軾遊故其
　　　　詩雖興象未深而亦頗有規格其率易者近
　　　　白居易其學為奇崛如送李辟疆之類者或
　　　　偶近盧仝大致則仍元祐體也又及與胡瑗
　　　　遊故所學亦頗有根柢官太常時議典禮因
　　　　革多所討論集中如補正三禮圖皇族服制
　　　　圖諸序以及禘祫明堂樂律諸奏皆有闗于
　　　　典制但其文才地稍弱邊幅微狹耳集凡賦
　　　　二卷詩五卷文八巻紹興癸亥知無為軍趙
　　　　士㣓所編士㣓序云删除蕪纇取有補于教
　　　　化者若釋道二家詩文則見諸别集今别集
　　　　不傳故張敦頤六朝事蹟載其雨花臺詩一
　　　　首王象之輿地紀勝載其浄居寺詩一首潛
　　　　説友咸淳臨安志載其西湖參寥山房詩一
　　　　首鐵網珊瑚載其佛日山别長老弼公詩一
　　　　首凡為僧作者今皆不見于集中也然第五
　　　　卷中有書寶山寺壁一首第七卷中有題寶
　　　　樹院五松一首東峰白雲院一首野寺一首
　　　　第十卷中有圓同菴銘一首圓寂菴銘一首
　　　　未免自亂其例乂如銘五首入襍文贊亦襍
　　　　文乃列詩中詩以古體律體分編而和謝判
　　　　官宴南樓一首本拗體七言律詩而誤入古
　　　　詩編次尤為無緒至于魏詔君贊詔字葢避
　　　　仁宗嫌名而次巻仍稱魏徵君草堂校讐亦
　　　　未盡善惟傑集自南渡以後湮沒不傳士㣓
　　　　積兩嵗之力搜求編次使得復傳至今其表
　　　　章之功固亦不可盡沒耳乾隆四十四年七
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
無為集原序
國家以文教作成海内近二百年主上紹開中興息馬
論道者一紀於兹比詔有司修建太學盖以儒術粉飾
治具漸磨士類未始須臾置也無為在淮右為小壘而
多名士侍講楊先生名傑字次公道號無為子實一時
文人公自妙齡擢巍科以雄文妙賦醇徳懿行得名於
時中間立朝議禮樂因革人尤多之晚年甞奉使過泰
山觀日出於絶頂之上重九日賦詩舉酒於華山蓮花
之峯繼被詔從髙麗僧統義天逰前輩以謂皆以王事
而得方外之樂故於瞿曇尤造理窟當時如大丞相王
公内翰蘇公悉印可之年七十而終生平所著文集湮
沒未傳於世吁可惜也嵗在重光作噩之冬士㣓誤恩
假守是邦服膺侍講公之名舊矣視事之初首詢公文
於搢紳間嵗餘搜獲不一公遣詞典麗立意奥妙因刪
除其蕪纇取其有補於教化者編次成集將以為學者
標準上佐吾君偃武修文之意不其偉歟其詩賦碑記
雜文表啓共分為一十五巻若釋道二家詩文則見諸
别集云紹興癸亥歲夏四月左朝請大夫知無為軍兼
管内勸農營田事趙士㣓謹序
欽定四庫全書
　無為集巻一　　　　　　　宋　楊傑　撰
　　古律賦
　　　歸來堂賦(并序/)
碧虚子陳景元字泰初初入道為右街録賜號真靖主
中太一宫屢請歸廬山朝廷不從大丞相舒公因真靖
自言而題之云官身有吏責觸事遇嫌猜野性難堪此
廬山歸去来無為子楊傑盖碧虚子之友也聞而歎曰
昔靖節先生賦歸去來以歸廬山之陽且八百年矣其
辭未亡罕有繼其聲者今大丞相因子之言而及之愛
子之深也夫靖節逺害於汙俗真靖引分於治朝雖其
去不同而所歸則一廼追靖節遺韻而歌歸去來以貽
之庶亦自警云
歸去來兮當太平之時胡不歸寵難處而易辱樂或過
而生悲田園蕪兮不耨嵗月流兮莫追非彼馬而是是
是我指而非非黼黻爛兮眩吾目塵埃坌兮緇吾衣不
収視以返聽將安望乎希微胡為乎疲足孤輪與時競
奔行不顧乎夜漏往取愧乎晨門余聞有其善者善喪
外其身者身存享不俟乎牛鼎酌不假乎象罇内苟適
其志願外何靦乎面顔一簞足以自養一枝得以自安
車善行而無跡門善閉而無關動不離乎輜重超燕處
乎榮觀河泝流兮九曲丹伏鍊兮七還師不陳而坐勝
勇無取乎桓桓歸去來兮請從逍遥之遊委天與之定
分在道外以何求有名敎之真樂絶世俗之妄憂玩㡬
微於八索鑒福極於九疇齊物我而一致汎忘心之虚
舟躡遺舄於子喬接逸袂於浮丘礪吾齒而潄石清吾
耳而枕流投空谷而響應憩長林而影休幽鳥翔而後
集白雲去而復留歲云暮矣何之叟擊壤以為期捨我
田而營它徒勞力於耘耔子胡不歌大丞相之詩脫官
身之吏責廬山歸去夫何疑
　　　一鶚賦(雄鷙之物/無有儔偶)
鶚也惟一物之至雄絶倫類於凡羽銳擊搏於秋風一
飛則沖得路昊穹之表獨立不懼肯羣燕雀之中在氣
稟金於德為義力捕潜伏性鍾猛鷙由耿介以寡合非
沽激而自異雖曰鵜如其狀孰並翺翔未嘗烏合其羣
曲從黨比其或木落萬壑雲沈四陲我則助天地嚴凝
之氣乘風霜肅殺之時鼔雙翼以直上摩九蒼而俯窺
兔縱狡以難遁狐雖妖而盡追義可去者力皆擊之此
天下以無雙少而尤貴彼鷙鳥之累百多亦胡為目瑩
星攢爪剛鈎屈飛騰而雄壓鷹隼擒獵而功高網罻宜
乎孔融為表薦禰衡以興辭鄒陽上書諫吳王而託物
大抵物之常者易其侶禽之異者難其儔故我不苟以
合不旅而逰孤飛得以奮其勇離羣不足為之憂惟我
獨清屈大夫之在楚出乎其類孔宣父之生周非不知
生而飛鳴樂乎儔偶奈何彼不我類我匪其醜與其羣
以無益孰若介然自守又何必提提若鸒斯之黨止賊
夫糧嚶嚶為黃鳥之鳴過求其友勿謂毛羽爾盛朋儕
我無殊不知丹鳯巢於阿閣大鵬迷於天隅子可類聚
孰云德孤衆莫希蹤鄙翩翩之六鶂舉難接翼小泛泛
之雙鳬噫得其時則架於軒楹失其遇則巢於林藪將
伸勇毅之志願假英雄之手如欲禽異類而肅四郊於
一鶚乎何有
　　　歌雍徹祭賦(宗廟之祭/歌雍以徹)
王享於祖禮終以時雍詩所以歌者祭器從而徹之周
頌一章擇作永言之用宗廟九獻此為去饌之期成王
以貴為一人祀兼七世歲或舉於祠禴時或行於祫禘
且謂盡物盡志者孝子之事有始有卒者聖人之制當
取正聲以尊先帝尸初以入必奏肆以迎尸祭及其終
故歌雍而徹祭詩云至止肅肅有來雍雍祖考我格辟
公我從有眉壽降祥之述節宰夫屏器之容篇本附於
臣工詠而見意時因去其胙俎禮以為恭大抵詩不可
廢廢之則闕祀不可乆乆之則䙝故我就靈宇以行事
揚正音而後徹聲聞於外且非客出之初孝事其先用
作神歸之節豈不以遷其祭器之謂徹播以人聲之謂
歌徹焉造其禮之備歌焉報其福之多以樂為用非雍
則何是以小師敎於瞽矇職當諷誦君婦廢其籩豆音
應純和惜哉周運否而大禮衰魯權喪而陪臣侈樂奉
祖廟義同天子雖能享獻以自大莫測聲詩之所以故
孔子謂來助有二王之後始可謳謠奚取於三家之堂
徒彰僣擬則知帝威穆穆上德顒顒詩曲盡於辭意禮
告成於祖宗且異夫率諸侯以祀文頌陳清廟就方丘
而祭地吕奏黃鍾愚嘗因雍什之詠歌求詩人之微妙
以為薦可用於廣牡禘可行於太廟及其徹也又從而
聲之為萬世之典要
　　　周兼養老禮賦(兼修三代/養老之禮)
古之養老禮莫如周兼三代之常法新一王之令猷尚
文德以唱風典章尤盛奉耆年而興敎飲食參脩昔自
有虞訖於二代必重年德以均仁愛然而禮有質而有
文事或興而或廢及周之治也古今之通制兼明而老
者養之帝王之餘風盡在大抵燕者虞之禮饗者夏之
儀太牢而食有商所為天下未有遺年者周人修而兼
用之就膠庠以致勤高年畢萃順陰陽而為具異制同
施莫不鼎俎豆籩牲牢酒醴攷四代之異制萃一朝而
為禮貴親尚齒德爵富雖曰殊風黑衣素裳深燕縞雜
然在體至如樂之作也六樂並用學之建也五學相參
而況養庶老而明廣愛事國叟而記高談得不比前世
而文盛優上壽以恩覃尊耆艾於每年時凡有七嚴豆
觴於一日事徧其三故得風始朝廷化流穹壤春夏焉
先饗而後燕秋冬焉先食而後饗舜禹湯之盛事得以
追修鄉國學之殊方各隨所養向非歧昌之德盛而大
武發之功肅而嚴成王治定姬公思兼則何以設珍具
以完備致蒸民之仰瞻且異夫禮用四朝記者美魯侯
之盛文同三代史臣推漢德之炎則知兆民莫不親其
親聖人惟能老其老推年齡以優事監古昔而順考孔
子曰周郁郁乎文哉未必不由於此道
　　　不易之地家百畮賦(多少之限/因地豐塉)
歲不易者為美地地所美者善養禾惟君賜萬民之限
凡家無百畮之過田居三壤之先靡虚其種戸給一㕓
之廣敢益而多嘗聞田不授則倉廩虚食不足則民人
夭故姬周平定甽畮頒分億兆然而為土有肥磽出物
有多少利而或偏仁何以表是故再變易者三其地補
生育之所虧不代更者一其夫防兼并之所肇大抵王
錫以土民耕以時衆者不當過而寵寡者不可使之飢
必在計夫家之費辨黍稷之宜以中地給六人之用下
田供五口之資凡同居之七者擇上腴而賜之旣殊休
歲之疇常豐所利當限取農之數以授其私勿謂土之
美也爾家不足與之耕勿謂齒之衆也其畮不宜使之
簡況夫任土之法待其政生齒巳上書於版所養以之
知所給因而限異漢臣之代甽農不定居如楊子之㕓
田世為常産葢夫瘠地之民勞以瘁沃野之俗逸而伸
沃焉至多則太逸其俗瘠焉加少則大勞其民所以上
上之田不廣蒸蒸之利將均虚一歲而虚二年誠非此
類為前朝而為後市數若相因然後再易之間八家所
治内以公田奉於國外以餘夫次其地猶有萊畮六遂
之逺得而優不奪農時數口之飢無以至惜哉運革三
代權分七雄井地一變民田不同或負郭以無仰或連
阡而自豐夫豈知辨野而頒遂師之典彛得正數室而
制司徒之法則從中後之君鑒古是非隨時沿革重孟
子之經界鄙秦人之阡陌必也一丘甸以惠斯民損其
豐而益其塉
　　　琴材賦(桐之良者/可以作琴)
世有嘉木天鍾至音抱良材而麗地俟哲匠以為琴中
藏山水之聲能㕘大樂未偶斧斤之手獨秀喬林嶧陽
髙峯龍門淵壑純氣所萃竒材以託宣情之具可以制
閑邪之操因而作時未我與工未我度固全天質自為
物以混成安得梓人為發音於寂寞百尺之木特生之
桐落落聳幹亭亭倚空無繁枝以示外蓄太和而在中
時或裁成宜取羲黄之法人能抑按當移鄭衛之風正
聲未揚識之盖寡庸目雖衆視之或捨猶藏器之哲士
俟掄才之賢者雖云陶令非取意於絃間又恐吴民欲
為薪於㸑下俄有智者過而器之且曰堪輿之秀巖谷
之竒激風霰於冬序感雷霆扵夏時足以道舜民之樂
足以伸椘客之悲如玉在山祕珪璋之重器猶金藏鑛
屈劍㦸之雄姿毓質若然成功非我非鍾山之玉兮其
徽曷稱非園客之絲兮其絃安可將致於用必陳於左
然後欲天下之治者調其音而為表儀有君子之聽焉
平其心而無懈惰是材之所稟用難自彰巧之所述器
無不良儻工匠見遺不之翦而不之斵枝柯雖茂胡為
宫而胡為商别有藝藪俊髦儒林綱紀明堂之柱此其
選巨川之舟此其擬材乎材乎豈獨琴而巳哉冀匠師
之明所以
　　　荀揚大醇而小疵賦
周漢運否荀揚教傳雖曰醇之大者亦有疵之小焉皆
命世以為文言非不粹與生知而較美道未能全甞聞
人異禽魚性鍾天地全而稟者曰聖哲偏而得者曰賢
智聖無不通賢有未至是以周公尼父率臻大道之醇
荀况子雲未免纎瑕之累蜀國宗匠齊王老師雖抱重
器不逢盛時欲巻道以自處疾沒世而無知由是簡冊
其藴瓊瓌爾辭立大功於是矣未盡善者有之著書三
十二篇義差而駮凖易八十一首理失而醨至如論性
之淵源談道之極致或曰善惡一而混或曰理義皆其
偽以禮義為偽則堯舜之法歸乎詐以善惡相混則鯀
禹之心何以異兩賢於道擇不精而語不詳三子之間
得其一而失其二又若對臨武以問兵之術推子淵以
希聖之徒逺罪特愚於鼂錯談經私美於童烏是所謂
珠不無纇瑕無掩瑜雖無傷扵大義實有累於名儒非
倡道之子思将何以教美不臣之新室㡬近於誣向使
親承鄒魯之範模獲偶淵騫而論討然後善得以盡辨
無不早數萬言皆造修途千百世以為至寳雜乎其雜
當殊太史之書醇乎其醇可擬孟軻之道奈何智有失
慮人無全能一則晦名於天禄一則朽骨於蘭陵俱有
篆雕之雜難全粹美之稱亦猶務涉獵者賈山醇儒不
足悅紛華者子夏具體何曾噫荀也倡之於前揚也和
之於後助詩書禮樂之化謹父子君臣之守斯文未喪
大疵則否何韓愈氏重而責之葢責賢人也厚
　
　
　
　
　
　
　
　
　
　
　無為集巻一
欽定四庫全書
　無爲集巻二　　　　　　　宋　楊傑　撰
　　律賦
　　　五六天地之中合賦(竒偶相合/兹得中正)
樸散太極形分兩儀天五得其中也地六從而合之數
各有常法乾健而坤順位皆處正併陰偶於陽竒聖人
述易㡬微窮神高厚以謂地自二以至十天始一而終
九數相協而運行義故得而悠乆凡十有一畢乎道其
道皆然惟五與六合而中以中為偶大抵一闢一闔五
柔五剛八與三而契㑹四暨九以更相亦皆助生成於
品彚廣變化於無疆胡為數之五六獨合體於中央盖夫
共播日辰日有甲而辰有子協為聲律聲上宫而律上
黃以中中其不中以正正其不正上全真宰之化下遂
羣靈之命氣降為味陶然覆載之間民受而生賦以中
和之性是所謂象有滋滋有數窮則變變則通名數本
堪輿之用交通為造化之功設在衆甫合夫大中二氣
始分類本從於三兩五位相得獨無黨於初終後世商
建五官周分六職經有五典士敦六德豈非取法於高
卑然後鑒人之失得觀而作服可為色以為章叙以成
疇故曰福而曰極定數若此至神在兹旣可推以造厯
又可準以揲蓍亦猶三五異位而同功孔子述卦爻之
義一六共宗而在北揚雄明首賛之辭則知地數雜而
不純天數純而不雜物理深藴歲功周匝就五十有五
之中五六謂之中合
　　　導河積石賦(導河施功/始於積石)
堯末遇水禹先導河俾乂中邦之害必由積石之阿疏
經瀆之橫流圖成茂烈自金城之巨鎮下決餘波昔者
世病懷襄人思降宅天命神聖力平川澤悼父績之湮
淪窮水源而疏闢且謂為民之患患莫大於洪河而治
水之功功宜先於積石北越降水東踰大伾或穿地以
湍悍或鑿山之嶮巇流不自注功由此施昔也出圖天
嘗授於羲氏兹焉興復山必始於龍支況夫江已決於
岷山洛巳疏於熊耳矧此至大尤當謀始故我因水徑
道以山綱紀成其功於十三年歴其地之三千里流未
入於北海思是用勞勢必就於西平勲由此起或謂禹
績雖大河源未窮殊不知出崐崘以湍激至蒲昌而㑹
同皆在塞外或潛地中不為吾俗之所患故自此山而
起功靈派至長蔥嶺于闐分為二聖人經始西傾朱圉
在其東宜其海宇砥平勲庸日積治雍州以云備入冀
都而建白播以過於大陸遇此洪波浮而至扵龍門告
其成績有生乃粒無患其魚大功可謂至矣後世何以
加於亦猶引渭㑹涇由鳥䑕而基兆䟽淮入海自桐柏
以權輿惜哉聖去邈遼民煩疏導既禹跡以湮塞徒漢
歌之嗟悼胡不訪名儒而修水官講究夏書之奥
　　　能賦可以為大夫賦(因物能賦/可為大夫)
鄰國交好古人重詩苟賢者之能賦故大夫之可為感
物造端致二邦之協睦量材録徳宜再命以優推甞聞
侯以賢封土由君胙鄰邦不可以不睦臣職不宜乎不
具將與謀事必求能賦且詩有六義能宣列國之誠而
智效一官當預大夫之數葢夫善比而興能箴以懲適
四方則命無所辱善一言則邦從以興旣達古之風雅
可為君之股肱誦三百之遺篇足彰才智宜五十而後
爵以寵賢能及其受命出疆從君與㑹講好以修睦興
利而除害我則文寄其心聲聞於外揚四始以深諭為
二邦之所賴是以班固之言圖事諭志居先盧愷之議
審官語詩為大則知道佐列辟尊為大夫禄不可過爵
不可踰苟弗善其詩者豈足謂之賢乎必也鴻鴈應機
可任歸生之職羔裘善誦是為子産之徒況夫主意淵
深國㡬叢脞託章什以後達非賢才而安可詩人之詩
諷而誦義巳精窮禄士之禄倍而兼材當克荷故聖人
著育才之法正取士之因以謂官欲入者學於古夏所
誦者弦於春就宵雅以肄三始從師氏及君子之能九
進任陪臣後世詩道陵夷聖言湮鬱義失風賦文煩黼
黻學之不足以事君詠之不能乎託物然而位或至於
公卿得無愧於簮紱
　　　深衣可以為文武賦(服深衣者/可為文武)
先王葢有法服古者謂之深衣惟聖賢之被體為文武
以圖徽中規矩而應權衡飾身以禮可擯相而治軍旅
助德而威嘗聞服不妄成義有所主或專用於朝聘或
止臨於仕伍獨此深衣創從先古約之以法毋被土而
毋見膚服也在人可以文而可為武自天子之貴及庶
人之卑所純則異隨時以為實善衣之亞者俟兼材而
副之應六二爻得正義直方之節行三千禮盡干戈揖
讓之儀其布十有五升其裳十有二幅用之燕饗燕饗
協用之師田師田肅念養老之虞氏昔嘗在躬非學道
之仲尼孰能稱服大抵衮衣非不華也不得施於武黼
裘非不威也不足用於文兼爾適用此其不羣旣可次
於六服又是率於三軍設五法者聖人昭然有制持二
柄於天下衣以成勲則知賔主昭其信誠師旅奮其剛
果將者尚其右相者處其左則必服有制度然後人無
懈惰兼髙下短長之法義各有歸叅㑹同征伐之間施
無不可故曰足以澣濯服而䆳深可秉威而章化能安
志以平心亦猶委貌者田獵之冠燕臣亦用鷩冕為饗
射之服祭事其任後之人文不足以經邦武不足以衛
社盛服雖被成䏻盖寡噫得無愧於深衣不賢而識其
小者
　　　繼别為宗賦(君之别子/繼者為宗)
諸侯之庶謂之别别子之適謂之宗欲正世以相繼惡
羣心之異從惟君弟之初生法當似續致族人之仰事
禮盡寅恭古者列侯先正其裔凡立厥次乃奠而世則
斯子也君夫人以為母必有弟也卿大夫以同制宰乎
爾族為始祖以優崇適曰大宗庶後昆之承繼嗣既云
立禮無不司如親䟽之升降昭穆之尊卑吉凶之容節
昏冠之威儀族所為者吾皆主之職在成家紹一宗之
本始代相纂服豈百世以遷移亦有自異國以肇臻與
是邦而同列既䖏其土因謂之别亦自命其來裔嫡嫡
相仍得兼綜於小宗承承不絶大抵綱之舉則網不得
而亂表之正則影無從而欺欲家邑之咸乂捨宗子以
何為豈不見魯國三桓立其長而統其下鄭人七族建
其本而率其支是知别者别也父别異扵侯氏宗者尊
也已尊優於胄子以纂其徳以紹其美考之書無作室
之誚在乎易盡克家之理彼於國而食采肇啓封疆此
以族而得民嗣承綱紀夫然則仰繼公子上尊國君正
統得以全其貴同姓無以亂其羣且異夫三從事之以
稱宗易於後世庶子賤而不為長載在前文孰若我在
九族而貴之稱五宗之上者無忝父徳克寧家社故曰
繼其祖者傳代不遷重其統也
　　　藉田居少陽之地賦(天子之藉/居地少陽)
位各有法藉無妄為實聖人之耕者宜少陽以居之建
王社於田中因時以享就春方於國外順氣之施盖夫
追養祖宗告䖍天地酒齊以之薦粢盛以之備故凡建
國之先必擇為田之次然而制度不同方隅相異在周
人之盛世嘗處南郊至唐帝之昌期變居東位其意若
曰地播生氣時從少陽土因而沃物得而昌此旣興於
王藉吾可實於神倉是故廣闢農疇用作躬耕之所仰
參乾道式當歲起之方時或晨見農祥日躔天廟則必
朝士謹司徒之戒王者納稷官之詔命載耜以勤勞率
就田之壯少東作以禮自符虞帝之書壇置於郊何愧
孔生之誚胡不居於北者惡其就嚴凝之地胡不居於
西者惡其專肅殺之權就嚴凝則莫繁其稼專肅殺則
徒事於田曷若我地乗於震氣順於天啓千畆於王畿
壤稱其奥遵五行之木德位據其偏是所謂假力於人
名田為藉因先聖而有建非後王之能易禮殊西漢賈
生不必獻其言時在陶唐羲仲可以兼而宅夫然後天
下之農不敢以怠諸侯之養不得而䟽自我良疇之廣
據兹盛德之初亦猶王所處之明堂國陽以立臣所興
之小學宫左而居厥後政失紀綱君輕耒耜上旣逐於
晏逸下亦忘於耘耔宜國家舉盛典以興藉田繼有唐
之天子
　
　
　
　
　
　
　
　
　
　
　
　
　
　
　無為集卷二
欽定四庫全書
　無為集巻三　　　　　　　宋　楊傑　撰
　　古詩
　　　幽谷吟上歐陽内翰
滁山插空望不足行信馬蹄入幽谷生平未慣塵外遊
先酌寒溪洗塵目自疑身是武陵客誤逐桃花迷水曲
欲窮本始問歲月亭上雄文鑿青玉意高語險測難到
拂散白雲再三讀乃知造作自混沌山神固䕶寶藏匵
路歧未許車馬通白日蒼煙走麋鹿一從紫府仙人來
指出洞天三十六膏澤疏開不死泉棟梁養成歲寒木
靈苗異草無根株搖蕩清香過林麓峯巒圍匝别是天
天在山中成大畜先生之心此其象往行前言深藴蓄
議論吐為仁義辭文章散作生靈福黙笑真工功未醇
餖飣春風㺯紅緑耼云谷得一以盈以一能應無窮聲
千古萬古聲不盡先生得之為聲名公之聲名公之心
日益遠大日益深愚儒耳目所不及奮筆空成幽谷吟
　　　辟雍硯上胡先生
媧皇鍛鍊補天石天完餘石人間擲擲向淮山山下溪
千古萬古無人識晝出白雲籠九州夜吐長虹籠太極
去年臘月谿水枯色奪江頭數峯碧野夫採得琢為硯
一畫中規外方直方直端平象地形形壅水流流若璧
擬法辟雍天子學不比頖宫一隅塞幸遇先生掌辟雍
持以獻誠安敢惜欲伐東山五大夫受爵非材鍊為墨
欲乞湘妃血淚竿刮削除斑供簡䇿欲就退之借毛穎
同與先生記心畫先生記之何所先探賾聖賢詮六籍
四時七政有未平願述陰陽修律厯要荒流蔡有未賓
願攄雄略操軍檄辟雍之水流不窮先生之材無不通
願攜此硯飛九穹圓潤化筆扶天工
　　　屏石謠贈郭功父
屏石屏石何嶃巗云初得自江之南沙埋土蝕㡬千載
無人辨别嗟沈淹浄空居士物鑒精獲之不貴黃金兼
清泉洗滌露真璞野雲凝結堆濃藍巫峽山前暮雨霽
參差十二挑峯尖比千骨朽心不朽通竅至今存四三
蜂房蟻垤豈足數或疎或密争嶔嵌銅臺古研置其下
一片皴碧沈寒潭唐朝牛公嗜怪石取之不已其亦貪
争如夫君一勝百得此自足無傷亷我嘗乘醉到君家
臨風叩以蒼玉簮其聲淸越合律吕簨簴可與大樂參
何當琢磨中勾股列為編磬歌雲咸問君考擊薦郊廟
孰若藏在青山庵
　　　潛山行
昔年㑹稽探禹書探得六甲開山圖圖載潛南天柱山
上侵霄漢下淵泉真人祕語世不傳但見絶頂䝉雲煙
漢武射蛟浮九江舳艫千里來樅陽築壇祈仙瞻杳茫
茂陵檜柏空青蒼石牛一卧叱不起白鹿還歸深洞裏
二月靈鶴有時來洞口桃花泛流水
　　　歌白雪(二章/)
歌白雪雪滿龍沙暮冬月萬里征人歸未歸一聲曉角
雲中咽
歌白雪雪壓樵夫樵擔折行到都門門欲開十二玉樓
歌未徹
　　　勿去草
勿去草草無惡若比世俗俗浮薄君不見長安公卿家
公卿盛時客如麻公卿去後門無車唯有芳草年年加
又不見千里萬里江湖濵觸目凄凄無故人惟有芳草
隨車輪一日還舊居門前草先除草於主人實無負主
人扵草宜何如草無惡若比世俗俗浮薄
　　　古行路
古行路古行路今人欲追古人去古人去逺何可追後
人視今如古時君不見去年春風去已乆今年春風亦
依舊
　　　和酬子瞻内翰贈行長篇
雲濤擁開滄海門鼓鼙萬叠鳴江村仙翁引我峯頂望
耳目震駭難窮源黄金鑄鯨為酒樽桂漿透徹氷雪盆
吴歌椘舞屏不用夾道青玉排雲根經綸事業重家世
昔聞父子今季昆九丹煉就鼎竈温刀圭足以齊乾坤
我行欲别湖山去為我索筆書長言照乗不假明月珠
自有光焰生軺軒
　　　和章學士祈晴昭亭山
洪範八政一曰食民非稼穡胡為生江南風俗重圩垾
嵗遇豐稔倉箱盈嘉祐六年宛陵郡積月霖雨妨秋成
昔之鬱鬱若雲秀今也汎汎猶青萍豈惟百姓失所望
將恐祭祀無粢盛集仙到郡為憫惻齋心命駕祈昭亭
昭亭山下欲回轍太陽赫赫輝雙旌老農乗時得刈穫
清風和氣謳歌聲我知夫子禱巳乆由有盛徳通神明
願公移此福天下隂陽調燮歸和羮
　　　五雲叟琴閣
朝望五雲山暮望五雲山望之欲去未得去抱琴登閣
聊怡顔琴聲噴潺湲意在山之泉琴聲險欲絶意在山
之巔五雲之山不須到勸君但作五雲操
　　　凌歊臺
大明七年暮冬月宋武南廵立雙闕鑾輿先幸凌歊臺
雲中簫鼔轟春雷六龍一去杳無迹山花野鳥空相憶
翠羽鳴鞭來不來景陵芳草年年碧
　　　景雲軒
南城城外山崔嵬景雲軒上無塵埃雙溪水落逐年急
白髮僧歸何日来畫屏滿目萬瓦合㡬人到此心如灰
　　　恭軒
春雷驚起蒼龍角春風擺開紫雲籜掃斷紅塵不得来
翠羽旌幢擁髙閣髙堂老人年八十朱衣省郎侍旁立
追懐手植先大夫栽培灌溉何勤劬濃隂潛蔽芝蘭徑
美實飽供鸞鳯雛幽軒得名名曰恭見此還與桑梓同
豈惟雪霜不可改年年髙節搖清風
　　　留春亭
古今春過知多少人不留春頭白早君欲留春心可知
為君更賦留春詩留春莫只留花住花老春風亦隨去
孰若芝蘭香不歇亭下長如二三月
　　　滄浪亭
滄浪之歌因屈平子美為立滄浪亭亭中學士逐日醉
澤畔大夫千古醒醉醒今古彼自異蘇詩不愧離騷經
　　　送陳資道
有客抱荆璞不琢貴其質兢兢三十年常恐有墜失所
欲價百倍今也十之一勿患知者難光彩已四出
　　　古鑑謠
鐡鑑埋重泉知經㡬寒暑山翁築春田得之南澗滸磨
刮追光輝雲巻秋蟾吐斂袵正面視歴落露心府壞垣
試一照隂靈吼風雨我欲匣此鑑西上獻人主不願鑑
其鑑願君鑑於古桀紂不鑑古基業傾湯禹幽厲不鑑
古綱紀頽文武吾皇寳其鑑清風塞寰宇
　　　豫章行送周裕
君不見南浦亭前草送人千里道一畨膏雨一畨青不
顧王孫江外老又不見豐城劒埋塵土間㡬年秋水澄
波瀾夜深直氣射牛斗變化風雷頭角寒丈夫窮通有
時有滿腹詩書滿樽酒行行三月到揚州故人莫笑麻
衣舊
　　　和穆父待制蓬莱觀雪
戊辰嵗厯長兩春一逢臘上瑞兆豐年同雲彌六合初
如天馬来奔入銀河蹋梁苑客後至郢樓曲難答錦繡
方還里罇罍喜開閤光照孫康書寒恤袁安榻但愛川
陸平不問瑶珉雜扁舟欲泛剡凛氣若浮漯龍圖屢烹
試風腋頓爽颯明月交清輝絳籠不燃蠟
　　　贈朱伯原
張籍心不盲何為盲扵目伯原道不病今也病在足及
第二十年未識太倉粟樂圃徳義重可敵萬鍾禄世味
覺幻夢老把華嚴讀九㑹發淵微賛文煥珠玉洞庭秋
月澄吳門春草緑香海泛虚舟不懾魚龍觸
　　　凌雲行
淮國耕釣夫素嗜山川樂補吏来盱江潛解藍綬縛獨
上凌雲亭青梯入寥廓萬象富觀覽面面峻巖壑天風
襲衣襟綵霞半空落仙家雞犬鳴驚起巢松鶴勝逰㝡
後時萍梗念飄泊回首顧人間紅塵滿城郭
　
　
　
　
　
　
　
　
　
　
　
　
　
　無為集卷三
欽定四庫全書
　無為集巻四　　　　　　　宋　楊傑　撰
　　古詩
　　　豐湖歌
恵州風土隔世埃使我南望長徘徊昔年霹靂轟蓬莱
六鼇踉蹌海面開一峯崪屼九霄落萬里怒濤推擁来
至今浮在羅山畔玉閣石梁挿天半世人可見莫可登
雪棧雲梯知㡬層近聞更有豐湖好環匝亭臺映洲島
野叟忘機鷗鷺閒寒潭無浪蛟龍老雲歸洞府月滿灣
客巻綸車魚在藻白玉抽苗萬盖圓翠光期壓王孫草
天髙日暖荔枝香風撼一川紅瑪瑙主人丹鼎飛金虎
豐湖無根豈䏻住一日地軸如走丸隨逐浮山還舊處
　　　謝公約恵墨竹圖
幽人漬墨寫成竹變化琅玕作𤣥玉公約贈我兩大軸
不比丹青凡草木六月都城苦炎燠車馬紛紛正馳逐
曲臺官冷晝掩闗浄掃虚堂展霜幅簾間忽有微風来
不動纎枝清滿屋憶得扁舟載雪時曽寄㑹稽江上宿
　　　和謝判官宴南樓
邂逅南軒須水濆名言間發蘭桂芬道義相投有餘樂
賔主交照無繁文忠臣寤寐在北闕古風歌詠追南薰
出闗不覺行役苦舉頭時見孤飛雲
　　　送李辟疆
李辟疆濡須别我逰池陽别後不得信不覺青女三飛
霜每見世俗仇讎盃觴桎梏文章憶君酒怪吟狂徃徃
登髙崗但見大江水茫茫九華峯青蒼使我増悲傷明
堂禮後一百二十日忽騎蹇驢訪我来池陽倒覆我巾
箱得我弊藁數十張索我狂書八九行吿我明日逰帝
郷我知利民術君心十年藏青雲一萬里此去髙翶翔
　　　白月池
鑿池待明月池成月自来一從幽人去明月来㡬回乳
竇走龍蛇斷崖激瓊瓌安得藉磐石泛我癭木杯
　　　留題張尉隠齋
小隠隠林藪大隠隠朝市市朝心隠不隠身山林未必
忘名利夜来月明竹聲細隠齋主人留客醉四更客未
醒主人促車騎客笑主人勞不顧隠之意君不見梅福
曽作尉民官莊周亦為漆園吏
　　　酒隠園
小隠隠山林大隠隠城郭城郭多紛囂山林苦淡漠不
如隠於酒適意自斟酌屈原不䏻飲獨醒較清濁揚雄
雖願隠載醪無適莫吏部甕下卧其隠可愧怍翰林市
上眠其隠太落拓孰若畸翁園醺酣得大樂風暖鳯凰
集霜重梧桐落長嘯待明月明月出林薄倚杖傲浮雲
浮雲度寥廓雖近市朝路不為名利縛知我尚幽勝賦
詩豫期約願言醉鄉逰一駕東飛鶴上池沃瑶漿冲氣
溢金杓當知隠君子志不在糟粕
　　　及第東歸逢元舉
與君去嵗金陵逰七月十日離楚州酒闌浩歌古亭下
白日雷雨催行舟片帆乗風破險浪冉冉飛過蘆花洲
我時幸預鼇頭薦君以才術公卿留人生聚散散或聚
忽忽今㑹如萍浮君行何以贈君别莊鵬九萬摶髙秋
　　　丞相王舒公賛
天子元老坐而論道赫赫具瞻傅巖惟肖
　　　都尉王居士賛
珠圎而明玉澤而温鑑瑩澈而絶塵芝秀發而非根曼
殊沙華栴檀香芬晦堂路險大開施門西江水深一口
平吞誰知威音已前正是王老師孫
　　　三江魯府君賛
三江府君有徳有文善政及物隂功恵民異木連理雙
芝共根詩助風教道傳子孫斯人一去莫可見萬里西
山空白雲
　　　治平三年秋七月當塗郭功父招無為楊次公
　　　　㑹於環峯時五雲叟陳徳孚以詩寄吾二人
　　　　因聯句酬之
空山坐寥落疋馬邀俊哲入門肆髙談清風掃煩熱(功/父)
憶昔治平年姑熟溪上别歲時激箭急倐忽三十月(次/公)
讀書非少銳欲論先巻舌歸田殊未成累累逐羈紲(功/父)
孰謂趙魏老不能佐滕薛由來歲大寒松栢見孤節(次/公)
朋心乆愈至忠規補殘缺兒童喜父執飣餖成羅列(功/父)
壺有玉泉酒庖有冰裙鼈野芡剖珠璣秋𤓰咀霜雪(次/公)
新粳刈且舂香炊軟三淅放七聊醉飽百憂旋磨滅(功/父)
升平擊堯壤險怪探禹穴吐氣直虹霓落筆淬金鐵(次/公)
詞源河漢翻俯視隄防決文章貴天成追琢譏竄竊(功/父)
抵掌萬古事高下争螘垤挹酌華陽水蕩滌塵土咽(次/公)
吾心了何染本理忘巧拙聖賢乆不作情偽愈分别(功/父)
竹陰卧片石浩歌聲欲闋山童倐及門喜音屈高潔(次/公)
傳聞脫世累天境妙搜抉疎簾巻危閣九峯青嵽嵲(功/父)
吟餘琴一弄鏗然響環玦老鶴不敢鳴十里飛雲絶(次/公)
次公君素交嗟予尚契濶疇能枉籃輿相期出寥泬(功/父)
　　　崔仲岳隠居松江以丹白黑飾舟曰鶴舟括蒼
　　　　周子韶無為楊次公治平三年夏六月㑹仲
　　　　岳於繁昌蓬萊亭勉其罷鶴舟以應書席上
　　　　聯句送之
且就飛龍牓休登白鶴舟(子/韶)隴書方勸駕閬苑莫回頭
(次/公)丹頂歸滄海霜翎擲素秋(子/韶)海鵬期變化仙驥任沈
浮(次/公)煙月閒三島功名重五侯須知馳鳳詔便是釣鼇
鈎(子/韶)巳得沖天便無思擊楫遊(次/公)楚醪鏗逸韻湘瑟助
𡨕搜(子/韶)南浦成春别北山空夜愁九臯聞象魏一葉寄
汀洲(次/公)世氣騎風虎機心走海鷗(子/韶)昔年嗟鷁退今日
並麟遊(次/公)八月仙槎駛千齡聖運優市朝真大隠箕潁
謾清流(子/韶)鼓枻雖漁父乘桴笑仲由片帆從此巻舊氅
亦應留(次/公)冠珮重華國鶯花四皓樓雄文高鴈塔大醉
憶蓬丘(子/韶)勲若書青史幢須建碧油蘭橈好重舉乘取
上揚州(次/公)
　　　送沈漢卿拜母墓(效孟體/)
慈母塚前柏孝子眼中血根在葉長青恩深淚難歇二
月黃鶯鳴一路𤣥猿咽
　　　牛渚磯修水府祠(并序/)
牛渚磯在太平州之北里即温嶠燃犀之所也石岸險
隘江流湍激頗為舟檝之害中有水府祠南唐保大年
封其神以王號國朝祥符中從而加封舟人将過之必
先陸走具牲幣以禱焉及慶厯初朝命開新河於磯後
而獲安濟則禮事稍損祠宇多敝嘉祐七年章太守命
修之傑因賦之且警來者
牛渚磯大江汹汹山險巇舟人欲渡不敢渡烹牲投簡
先禱祈自從䟽派得安濟禱者漸踈祠宇隳我聞鬼神
若君子不以風濤為福威吁嗟人心自險易昔也兢兢
今也違太守修祠豈無意寄語安者毋忘危
　　　至㳺堂
人孰不好㳺外物常求備佳勝窮山海紛華樂朝市不
知務内觀未得㳺之至達士靡窺牖天道已昭熾六合
極周流萬化覽要㑹瀟灑須川守名堂慕髙致政清民
訟簡庭木交蒼翠間闗林鳥鳴跳躍池魚戲逍遥成詠
歌吏隠欣得地視聽與人同所適與人異翻笑列禦宼
不出終身愧吾亦愛吾廬豈獨壺丘氏
　
　
　
　
　
　
　
　
　
　
　
　
　
　無為集卷四
欽定四庫全書
　無為集巻五　　　　　　　宋　楊傑　撰
　　律詩
　　　元㑹
歲令春為首人君德體元宸居太極殿星拱紫微垣厯
運千齡協梯航萬里奔同時稟正朔大號一乾坤謀野
曾緜蕞沿波未滌源典章歸獨斷期㑹肅常尊禮樂諧
虞舜師儒陋叔孫曲臺司肄習執法糾譁諠舊史精窮
討非經不引援殊疆今輻輳古轍此還轅陛峻黃麾建
旗張直葢屯地圖包海畫庭燎徹宵燔班位分賢戚銅
璣定曉昏仙盤凝沆瀣禁漏㵼潺湲呼旦傳雞唱填街
列虎賁六軍衣錦繡八駿轡璵璠綬采由官别冠梁以
秩論國容修鹵簿武事設櫜鞬鼓吹依宫架關扄闢路
門簴文雕猛鷙路飾繢蟠蜿牙瑑中嚴版珠聯告止旛
金牀置符寶土貢雜瑶琨百辟稽名實諸王固屏藩立
墀隆輔弼述職簡要畨省寺興頹敝材能慎選掄班齊
序鸞鷺仗轉駭鯨鯤圭鎮唐儀易袍紗漢制存鞘鳴龍
扇合簾巻獸煙噴陟降天威重顒昻玉色温泰平安可
象造化本何言恱豫陰陽盛淵深宇宙呑江河宗渤海
山岳望崐崘牘奏龜麟應書先稼穡繁歴階臣委佩宣
詔使臨軒進有稱觴慶初無解劒煩南山賦周雅北斗
揖堯樽濟濟華夷抃雍雍信義惇登歌形瑞物旅舞異
棃園翠鳳聞簫集朱熊負案蹲四清備鐘磬二律下匏
塤寵錫需雲澤均霑湛露恩拜吟三夏享饔盛九牢飱
受觶充醇醴加肴飫熟蹯摰勤供鴈雉羞潔具蘋蘩布
治從丹闕懷仁感陸渾祥光騰廣坐和氣冒陳根蓬島
風長習扶桑日向暄前楹秀芝草阿閣長鶵鵷社稷生
靈福邦家政敎敦年年朝溥率基業壯中原
　　　景靈宫
仙宗司玉厯帝系出璇霄功業超千載威靈㑹六朝聖
孫嚴子事神武耀文昭游渭衣冠在違顔咫尺遙奉安
先上衮守衛肅中貂重屋華天篆櫺星屏俗囂麾幢迎
寶輦象魏起祥飈霞醴充流瓉芝房陋焫蕭降升瞻穆
穆謦欬聽寥寥複道悲追漢靈旗想伐遼薦新隨四孟
觀德序三昭養慕諧虞氏聲明格有苗庭分五行舞樂
奏九成簫將相旌遺烈松筠鑒後彫肖巗非特說畫閣
豈惟喬寰海名王聚江湖王氣銷基圖傳乆大宫闕壯
嶕嶢皇澤彌霶霈羣生荷益饒侍祠叨旅進賡頌仰材
翹孝治光青史瓊瑤合瑑雕
　　　皇帝朝獻景靈宫天元殿門有靈芝為瑞時備
　　　　員博士前道聖駕得預瞻仰獲綴賀班賦詩
　　　　上進
原廟躬朝獻高真監孝思僊源傳寶厯乾戸産金芝火
德資生毓天元固本支靈華依玉宇瑞物陋銅池大慶
同榮茂甘泉殺等夷洪休均草木嘉應在仁慈舜舉重
瞳目堯開八采眉祥光齋殿照喜氣輔臣知三秀書圖
牒千齡保福禧願如郊祀樂志府播聲詩
　　　過黃陵廟
黃陵二妃廟客過動愁顔湘水有時盡帝車何日還血
斑千畝竹魂斷九疑山欲問蒼梧事白雲生棟間
　　　李翰林祠
半醒半醉遊南國浮利浮名重一毛天上星精鍾太白
人間文格埓風騷仙翁曾換金龜酒老筆空傳紫兔毫
姑熟遺音千古在長隨春色滿林臯
　　　簡寂陸先生祠
紫霄峰下陸先生飛出紅塵鶴羽輕高第不知朝玉闕
舊山重喜見霓旌斗壇石凝雲三尺丹井泉寒月一泓
昨夜全家宿琳館尚疑雞犬有遺聲
　　　延陵季子廟
戰國干戈禮義隳延陵高節救周衰當時若嗣諸侯統
後世誰傳十字碑生死不欺留劒約興亡都在審音知
名儒如欲修前史列傳應須次伯夷
　　　和伯瞻郎中登郡城北樓
樓上高吟思入微白雲隨步拂人衣幾行塞鴈斷不斷
千里客帆歸未歸倉廩稻粱知國富弟兄疆境樂家肥
望中孰謂長安逺路去江南只數圻
　　　和程太卿雨中登物華樓
澤國連朝雨春山半夜雷登樓寒食近隔岸畫屏開沙
鳥飛還止漁舟去復来年年南浦草相伴緑波廻
　　　夏日天慶觀水閣
錦繡堤邉曲徑通登臨不覺俗愁空聲喧枕簟芭蕉雨
香撲罇罍菡萏風池景信皆塵外物道家疑在畫圖中
南樓有客頻回首應認蓬莱第㡬宫
　　　題具區閣
閣占具區澤登臨萬象竒中秋月明夜平旦日生時雲
淡雪千里水澄天四垂漁舟何處在一笛順風吹
　　　子隠臺
平西義戰㡬百載江左空遺子隠臺鄉俗尚傳三害去
地基曽見六朝来人隨逝水年年逺山似屏風面面開
誰與宜興尋舊宅至今藏在白雲堆
　　　余卿新第
章水營居不日成皇華詩價敵連城簷牙雨過千鱗碧
池面風開一鑑清脩竹短牆儒者宅白頭青眼故人情
莫憂退處生涯薄鶴引新雛遶砌行
　　　和酬子中舍人
待次歸来偃月城鄰公笑我拙謀生藏書有穴期傳世
負郭無田不問耕朝市風波誰㺯險江湖魚鳥自忘情
吴門建第君何晚水閣山齋到便成
　　　榮老堂
知節能全節辭榮老更榮閒居玩圗史得意傲公卿自
有琴藏匣何須金滿籯子孫承義訓力學重清名
　　　和穆父待制竹堂
㑹稽風土竹相宜傍竹為堂趣自竒内史舊居經㡬代
此君髙節似當時林無暑氣客頻到笋過鄰牆僧不知
莫夾桃花引蜂蝶實成須與鳯凰期
　　　清軒
湖水山一色湖山屏四圍無風自瀟洒有月更光輝洗
滌塵埃静消磨暑氣微平生方外樂到此欲忘歸
　　　浮玉僧建亭蒜山之頂丹陽新舊太守林子中
　　　　楊次公首登之因名二翁亭
來陪杖屨躡孤峯故老旁觀歎二翁海上波平千里白
江東兵壯萬旗紅雲開雲合山頭月潮落潮生渡口風
須約䝉莊老仙客凭欄直下看龍宫
　　　折栁亭和林子中
行人折栁楚江頭帆去帆來幾日休飛絮不知漂泊苦
展眉誰顧别離愁五株彭澤清風在千里隋隄勝氣浮
莫惜一枝臨水贈使君將解濟川舟
　　　淮陰千金亭
良將未得用㡬人能賞音恩難忘一飯報肯惜千金舊
俗喜出胯後時空愧心至今重風義廟食配淮陰
　　　玩鞭亭
晉祚衰微鼎欲遷夢驚營壘日回旋强臣駕馭無長䇿
追騎留連有寶鞭險捋虎鬚曾幸免怒形蜂目亦徒然
誰能杖箠平兇亂千古荒城鏁暮煙
　　　同浩然正叔賦夏英公宅延春亭得登字
九衢塵土衮車聲一到延春世慮澄暖律解敎寒谷變
熙臺還許衆人登蘭生舊砌香連續花入名園價益增
莫笑冷官聯騎過長安城裏有誰曾
　　　和晚登故豐門
故豐門近子真家樓上高吟氷齒牙帆似馬來思杜牧
劒為龍去憶張華溝還故道穿城角沙漲平川壓水涯
江外西山銜落日㡬重蒼翠襯餘霞
　　　張司封泗上春運
經綸才術致唐虞暫出東南摠轉輸德敎乆為諸郡法
國家何止十年儲清風繼世留淮甸和氣先春入汴渠
不日召歸調鼎鼐一封天上紫泥書
　　　遊北山
今古忙忙利禄間幾人能此叩松關猿驚鶴怨不知處
虎踞龍蟠空見山芳草路隨流水逺老僧心共白雲閒
淮南舊隠抛離乆一誦移文一愧顔
　　　書寶山寺壁
片帆曾渡謝家洲屈指於今十九秋沙鳥重歸迷戰島
釣磯空在憶浮丘蒼顔白髮生新感疎竹清風伴雋遊
借問蓬萊山上月停杯還記故人不
　　　遊寶林招李簿梅尉
東郭乞求聞曉雞籃輿乘興過涇谿氷開波面白玉碎
雪壓竹梢青鳳低仙去空留鍊丹井境清疑有辟塵犀
子真太白曾孫在飛棹何妨到水西
　　　御試求遺書於天下
炎德侔三代文章歎燼餘千金期重賞諸郡購遺書東
魯藏經出西秦挾律除儒生搜簡畢謁者騖軒車闕史
修蘭省亡詩補石渠願觀新四部清禁直明廬
　
　無為集巻五
欽定四庫全書
　無為集巻六　　　　　　宋　楊傑　撰
　　律詩
　　　送張令同年赴嶺南
滕王閣上正持盃候吏先期過嶺來澤國暫抛三徑菊
春風須寄一枝梅昔年身到仁宗殿同日鱗驚禹穴雷
萬里青雲有前約莫因藍綬歎塵埃
　　　劉純之以便親請還蜀
通守臨川郡家山夢翠微願辭靈運史欲著老萊衣萬
事樽前盡片心天外歸金烏伴征棹日日向西飛
　　　賦梅送黃庭方
子行何所贈贈子一枝梅長共雪霜約故先桃李開清
香隔年在和氣引春回上國人相問為言南嶺來
　　　贈朱漢臣先生
德義輕軒冕有誰知所存清風滿淮國高節老巢門孝
友敦兄弟詩書敎子孫何當對明月林下接君言
　　　送陳成伯學士知湖州
揚舲初出禁城東夾岸桃花蕋正紅紫綬朱轓金馬客
清風明月水晶宫晝衣始信歸郷貴夜鶴從教恨帳空
政暇笙歌應鼎沸詩壇不用苦争功
　　　送姜厚兄弟
之子别庭闈鄉心夜夜飛芝蘭經嵗老鴻鴈傍春歸芳
草隨征棹和風上綵衣鳴桹聲漸逺月滿釣魚磯
　　　送許常
連年去鄉國從我赴南官一日學不廢雙親心自寛朝
廷尚公正塲屋進孤寒去去勿隕穫青雲翔羽翰
　　　和朝回(二首/)
官閒無謁禁朝退自賔稀開巻逢先覺忘言接上機百
千三昧悟四十九年非老矣陶彭澤浩歌胡不歸
氣平無病惱心定覺身閒禮局容尸素仙科玷潤刪馬
駑猶勉駕鳥倦合知還舊隠廬山下蓬茅屋數間
　　　和酬致政朱殿丞
挂冠清世詠歸田舟縦江湖養浩然水底病龍思致雨
樹頭老鶴懶沖天詩因社友編三百酒為春風費十千
今古辭榮人不少惟君知足最當年
　　　再和
詩將曽持造化權何須功業勒燕然生涯書外都無物
興味壺中别有天君解扁舟帆五兩我慙佳客履三千
吾皇貴老多優賜好乞湖山不計年
　　　再和
君賦江山數十篇人疑吟苦鬢皤然洞庭有浪寒欺晝
太華無雲翠挿天鷙鳥懦飛徒累百疲兵重戰必當千
席間莫訝賡酬速詩債從来笑隔年
　　　陳氏得開元佛殿梁材斵為琴傳三世矣而歸
　　　　於太常少卿盛誨之請予賦焉
佛屋良材度中琴調絃安軫布徽金平時已入棟梁用
終古更傳山水音陳氏得為三世寳啓期無負一生心
太常宻補巖廊化歌詠南風恵澤深
　　　晝錦堂
功成身退正康强慿軾歸來晝錦光門外節旄交畫㦸
境中桑梓間甘棠兩朝將相經綸業千古絃歌禮義鄉
父老未勞思再見聖君方眷股肱良
　　　遊藉田
池館連雲晝掩扉晴煙冉冉日暉暉黃鸝映葉不肯去
翠鳥得魚還自飛禾秀天田葱犗卧花開仙苑粉牆圍
白蓮徑裏歸來晚風送餘香欲染衣
　　　和酬赤松莊陳天貺
花壓欄干木插天不知經始自何年為憐水石留終日
謾拂莓苔寫數篇籠碧裁紗非我望梯雲名集自家傳
氣蒸波撼多才思應笑襄陽孟浩然
　　　過鴻溝
楚漢區區别土疆誰知盛德勝兵强乾坤混一歸真主
郡國平分亦假王地底泉源通汜水道旁碑石屬滎陽
如今四海都無外農入春田失戰塲
　　　和謝聖藻遊錦川
錦川亭上雨霏微太守齋航巻畫旂步入名園鶯慣見
歌隨流水鷺驚飛凭高自有千峯聚飲劇方知萬事非
卻恐丹陽赴官去此心當共白雲歸
　　　藉田集議(以姓為韻/)
甸師經始遇金穰禁籞清樽合奉常千畆方田開帝籍
四時和氣聚神倉青壇改卜先農兆曲水交流上巳觴
欲識漢家林苑富融融春澤浸長楊
　　　舟泊太湖
區區朝市逐紛華不信湖心有海槎八十丈虹寒卧影
一千頃玉碧無瑕古今風月歸詩客多少蓴鱸屬酒家
安得扁舟如范蠡煙波深處卜生涯
　　　汝直松齋
伊闕十五里唐朝三百年歲寒林木在王氏子孫傳門
有登龍客風生飲虎泉丹方齊代刻龕像魏時鐫居士
山長對郎君谷巳遷塔巍花繚繞溪浄竹嬋娟木記空
陳迹烽臺息舊煙陸渾平獷俗八節穏漁船嗣絶傷宫
傅碑亡歎鄭䖍石樓延客醉天竺伴僧禪寓目鳴鑾地
追懷奪錦篇白雲最深處約我詠歸田
　　　黙齋
喧喧人世事何窮燕坐深齋孰與同道義優㳺言象外
利名分付是非中紅塵無路到真境幽鳥有時啼晚風
此意只應陶令㑹北忩琴在七絃空
　　　贈馮揚州
天下無雙士淮南第一州文章老元帥節義古諸侯路
穏歸黃閣功成建碧油九重致堯舜四海望伊周楚甸
供吟筆吳兵賴坐籌風雲生鷁首蛟蜃怯龍頭有士依
餘芘干時愧拙謀滄溟波浪險願借釣鼇鈎
　　　上知郡宋大卿
縣弩曾陪竹馬迎清風千里畏神明三朝史榮推循吏
九寺官班重正卿道氣養成髭轉黑民情照盡法從輕
異時歸去黃金闕留得甘棠歲歲榮
　　　答宗臣佳章
幽閒外世縁白日抱琴眠詩就多驚俗樓居半是仙竹
牀斜倚杖蘚壁倒垂鞭翻笑紅塵客馬頭韁轡牽
　　　和劉景文路分成考
新春書一考舊學惜三餘弗厭詩情淡從敎世味疎清
時閒將帥長日玩圖書愛我錦溪月約來相伴居
　　　和李義山盤豆館藂蘆有感
盤豆蒼珉刻舊吟清風自可滌煩襟庭蘆邂逅開青眼
澤國歸投是素心鄉夢不知家逺近世塗休問迹升沈
陽春一曲一樽酒遮莫秋聲四面砧
　　　秀溪寒食
十里喧闐錦繡川鞦韆人健趂飛鳶花明栁暗丹青國
日薄雲濃水墨天遊女踐成芳草徑畫船衝散碧溪煙
武陵謾說桃源好屈指如今㡬百年
　　　夜泊偶書
過得重湖日巳斜相依漁艇宿蒹葭故園水面一千里
明月渡頭三四家客路漂流身似梗世途紛冗事如麻
卻欣歸去逢寒食醉倒春風爛漫花
　　　和錢越州穆贈惠州弟
燕集蓬山雨過涼湖光何獨負知章萬家桃李春風國
兩郡旌旄晝錦鄉和樂豈煩鳴管磬醺酣非止為杯觴
遙應大庾嶺頭去南北枝間梅子黃
　　　和酥花二章
姑射山中氷雪膚造花慿仗箸頭酥生成自有神仙術
㸃化亦同天地爐全用陰功催氣候不從凡土起根株
頓敎寒處萌春物鄒律回陽得似無
一盤花卉鬭工夫孰謂真酥勝假酥白石萌芽生玉種
寒林枝榦守丹爐縷金滴粉休隨俗翦綵粘膏近守株
翻憶嶺頭梅帶雪使歸曾得信音無
　　　趙左丞畫像
洪學祠堂寫六賢左丞功業最居先儀形已在凌煙閣
豈獨丹青一郡傳
　　　魏徴君賛
天子詔不起少微星轉明寥寥千載後富貴在清名
　　　趙賔客生日
人間爵禄頌公難自有家傳一品官已亥年生逢巳亥
從今甲子别開端
　　　老子度闗圗送張㑹稽為夀
祕藏函谷闗中子持贈蓬莱閣上仙願得髭鬚如此老
却教龜鶴羨長年
　　　無為子六年官太常江上耆老思得一見門人
　　　　求京師名筆傳冩以歸因題之云
江南江北白雲堆試共幽人一展開向道無為老居士
擬歸先遣化身來
　　　申國吕公挽詞
訃聞孰不淚盈巾寳鑑云亡社稷臣帝獵渭濵先得吕
神還崧嶽舊生申黙調一氣歸元鼎坐致羣倫入大鈞
孤賤無能報知遇文章曽許繼前人
　　　資政少保章簡公挽詞
中道立不倚大哉王者言文章曽潤色功業在調元衮
繡光閭里圗書遺子孫悲風起吳國千載鳯凰原
　　　得安肅顔舅書再成哀詞
安肅書来倍痛傷痛傷窮苦盛時亡三千蟬蜕人何處
十載龍山夢一塲我愧動心非孟子誰能鼔缶學䝉荘
夜臺難寄登科信淚滴春衫弔夕陽
　　　天章俞待制挽詩三首
材與時相㑹聲華孰可攀東堂升祕籍内閣叙清班餘
慶千年逺浮生一夢還故郷聞訃日雲黯四明山
熈寧治百川獻議闢民田平昔不毛地于今大有年至
忠期報國上筞在安邉士論追賢業臨風一泫然
節制當方面恩威號令明黠羌知効順叛俗乞歸耕一
夕流星隕中年逝水傾祠堂嚴嵗享耆舊致精誠
　
　無為集卷六
欽定四庫全書
　無為集巻七　　　　　　　宋　楊傑　撰
　　絶句
　　　廬山五笑(并序/)
無為子願遊廬山者二十年矣治平三年冬赴官江西
舟過匯澤乃得侍親攜幼摉竒尋勝以償素望一宿山
間而去馬上不覺自笑顧一已無足笑故廣之而成廬
山五笑云
　　　　逺師
我笑東林寺孤高逺法師種蓮招社客平地鑿成池
　　　　陶淵明
我笑陶彭澤聞鐘暗皺眉籃輿急回去巳是出山遲
　　　　陸先生
我笑陸簡寂修真脫世埃九霄一飛去重入舊山來
　　　　開先招老
我笑開先老家風雙劍高雲間本無事拭目看金毛
　　　　無為子
我笑無為子逰山學古人匡廬不能住騎馬入紅塵
　　　賛皇公祠
夢到瀛洲夜覺來江上秋一身投絶域千古弔窮愁
　　　魏徴君草堂
召伯甘棠國東郊䖏士家百年三世隠泉石當生涯
　　　登南樓
此樓此景他州無山川形勢吞三吳唯慿詩老寫竒勝
縱有畫筆難工夫
此樓此景他州無欄干倚遍還躊躇主人有酒且共醉
驪歌不用催行車
此樓此景他州無天髙水濶連平蕪緑楊深處杏花發
日暖數聲山鷓鴣
　　　懐黄梅三閣(并序/)
黄梅縣牆西有池多魚舊政或捕為樂自余為令戒勿
取其後乃為放生池池上三閣曰釣閣吟閣醉閣公暇
與客登之頗有佳趣因葛令赴官作三章冩其懐云
　　　　釣閣
屏去竿頭餌非唯用直鈎我來魚不避魚信我無求
　　　　吟閣
二十年前令曾來閣上吟如今頭已白詩有壯時心
　　　　醉閣
江邊醉長官昔慕陶彭澤未賦歸去來於今有慚色
　　　題陳令壁
地勝江山國風清令尹家酒䦨寒食夜月上海棠花
　　　清軒
清軒直下壓秦淮淮是秦皇厭勝開干古興亡無問處
好風唯共月明來
　　　水月軒
湛碧一泓泉中涵千古月不比天上輪三五有盈缺
　　　徐賢亭偶成
湖外青山在湖邉人不歸古今無問䖏幽鳥下漁磯
　　　遥碧亭
幽鳥無心去又還迢迢湖水出東關暮雲留戀不飛動
添得一重山外山
　　　斗野亭
八月風髙浪𣺌瀰僊公醉倚海槎枝夜深曽傍亭邊過
亭上主人知不知
　　　送陳令歸無為
楚水漾輕碧楚花飛亂紅故人故鄉去半雨半晴中
　　　劉彦輔乞侍飬
變化未隨雷煥劍晨昏願服老萊衣山堂大飲不敢醉
應恐倚門人望歸
　　　别安廷老
山色淺深煙靄裏客情去住别離中臨川聚㑹應不乆
明日扁舟乗便風
　　　和黄倅别諸公(二首/)
豫溪春雨江湖平蒼壁洲邉春草生吏民出郭自歸去
草間流水隨君行
垂楊隂裏繫行舟隔岸數聲黄栗留異日相逢定何處
莫辭春蟻一杯浮
　　　釣磯懐古十章(并序/)
治平三年冬十月一日艤舟江上與二三子登古釣磯
慨然長望有客問曰古之善釣者可得聞歟曰吕望任
公子詹何魯人荘周琴髙陵陽子明嚴光左慈劉遺民
皆古之善釣者也呂望釣魚磻溪有志於天下也任公
子釣於會稽以大取其大也詹何釣於南國以寡獲其
多也魯人釣於洙泗華過其實也莊周釣於濮静而保
真自適也琴髙釣於涇仙而隠也子明釣於旋溪愛物
而有獲也嚴光釣於東陽退而自適也左慈釣於魏樂
其術也遺民釣於江東知時也十子之釣或取或捨或
進或退所適不同同歸於釣唯至神為能以不同同之
以不釣釣之使各任其所適焉夫有志於天下者可與
共治以大取大者可與議逺以寡獲多者可與議要華
過其實者可與救質保真自適者可與救貪知時者可
與議變愛物者可與議取仙者術者可與逰乎方外故
物物各遂其性人人各盡其材來者納而勿拒徃者縱
而勿追得者吾得之失者我亦得之然後出入六合逰
詠乎太和之域非天下之至神其孰能與於此哉乗風
将行乃賦釣磯懐古十章云
　　　　吕望
舉世無人用直鈎直鈎到底是良謀孟津再擲磻溪餌
八百諸侯盡愛周
　　　　任公子
機深誰及任公子淛水蒼梧飽巨鱗鯢鮒不吞鈎上犗
一年笑殺海邊人
　　　　詹何
五年南國釣煙波妙手從來所得多魚引盈車竿不撓
幾人施舍似詹何
　　　　魯人
好釣無如魯國人暗投香桂餌遊鱗誰知淺水魚貪食
不待金鈎翡翠綸
　　　　莊周
謾投香餌試纎鱗楚使徒來濮水濱莫訝持竿不相顧
顧君還是上鈎人
　　　　琴髙
不釣浮名不釣魚一綸鈎線巻還舒九霄控鯉無人識
誰道纎鱗是膾餘
　　　　陵陽子明
旋溪不殺真龍子學道三年躡太虚今古報恩人亦有
不知誰有腹中書
　　　　左慈
香餌輕投一席間鱸魚潑潑躍銅盤曹公不悟神仙術
徒整金鈎把釣竿
　　　　嚴光
狂奴肯顧安車聘祗愛東陽七里灘誰道世間人不識
客星光射紫微寒
　　　　劉遺民
雨笠煙蓑細草巾持竿誰識白蓮人當時若得文王獵
涇水還應似渭濱
　　　寳林院五松
葛洪井上兩三株不與孤秦作大夫借問東山歲寒木
得毋羞見水西無
　　　太白桃花潭(李白詩云太白登舟方欲行忽聞/江上踏歌聲桃花潭水深千丈未)
　　　　(若汪倫/送我情)
桃花潭似武陵溪太白仙舟去欲迷岸上踏歌人不見
年年空有鷓鴣啼
　　　東峯白雲院
僧愛白雲谿上飛白雲飛處敞禪扉莫言便是無心物
憶著故山依舊歸
　　　采石四詠
　　　　温嶠
半夜燃犀采石江江神無處避餘光未應赤幘能為害
窺見淵魚已不祥
　　　　袁宏
袁郎風格抗浮雲詠史髙吟世未聞乗月泛江今古有
不知誰是謝将軍
　　　　李白
一别蓬宫不計年錦袍吟醉釣魚船鑑湖賀老天機淺
輕向人間號謫仙
　　　　樊若氷
兵到金陵舉國降若冰謀䇿謂無雙由來天意歸真主
何必舟梁始渡江
　　　濓溪
山為羌仙傳舊姓溪因亷士得新名願持一勺去南海
直使貪泉千古清
　　　留題城西水磨
客來亭上脱春衫馬浴寒泉洗轡銜怪得主人留再住
水聲林影似江南
　　　贈范魯仲
人急生前計子圖身後名重來天地逺誰為作權衡
　　　賞梅呈仲元
十年不見錦江梅今日清香入酒杯太守為施紅歩障
郡園驚怪夀陽來
　　　瑞香
孤根移自紫霄峰只鬭清香不鬭紅憶得婆娑一株桂
歐家曽見月屏風(文忠公家有月石屏風/内有一桂與此相類)
　　　訪吴尉不遇
人愛紅塵我愛山尋山重叩白雲間子真避客逰都市
月上梧桐未肯還
　　　隠静十八松
廬山社友皆逃晉秦府功臣不仕隋今日明堂求巨棟
好教天下匠師知
　　　碧霄泉魚
巖深䕃薜蘿金鬛弄寒波莫愛江湖好江湖罾網多
　　　逰白雲山醉題僧壁
買得青山不用錢金沙門外草綿綿黄梅老令醉欲倒
擬借白雲今夜眠
　　　野寺
澤國春風老雜花間芳草門前車馬稀竹葉無人掃
　　　山房枕上作
十里溪源尋未見忽逢茅屋白雲堆竹牀紙帳睡正穩
無奈野猿驚覺來
　　　天台思古
逰人行盡天台路山家杳杳知何處唯有山前一派溪
落花依舊流春暮
　　　還慶師扇
贈我無心著還師理亦然秋風歸舊谷明月上青天
　
　無為集巻七
欽定四庫全書
　無為集巻八　　　　　　　宋　楊傑　撰
　　序
　　　皇族服制圗序
議曰禮院新定皇族五服圖其失有五不重太祖太宗
真宗之服其失一也不分潤王之族其失二也不載兄
弟之殤其失三也不著袒免之親其失四也不明正統
旁親之制其失五也何謂不重太祖太宗真宗之服按
周禮司服職云為天王斬衰禮記云天子修男敎父道
也為天王服斬衰服父之義也又云䘮有四制變而從
宜取之四時也有恩有禮有節有權取之人情也恩者
仁也理者義也節者禮也權者制也仁義禮智人道具
矣故為父斬衰三年以恩制者也為君亦斬衰三年以
義制者也新圗以皇帝扵仁宗固當服斬衰也於真宗
則齊衰不杖期也於太宗則齊衰五月也於太祖則緦
麻三月也若仁宗之服誠合禮制矣若真宗太宗之齊
衰太祖之緦麻是以親服而言而不以天王之服言也
夫太祖太宗真宗君天下傳萬世在皇帝為之服斬衰
此所謂以義制者也親親尊尊無重於是矣新圖以齊
衰緦麻為服是豈達禮經之意哉故曰不重太祖太宗
真宗之服其失一也何謂不分潤王之族按五服勑云
為人後者為其父母齊衰不杖期為其兄弟大功九月
然則皇帝為濮王之服異於為潤王諸子之服矣為濮
王諸子之服異扵為潤王諸孫之服矣新圗以潤王子
孫合而為一無以别其等降故曰不分潤王之族其失
二也何謂不載兄弟之殤五服勑云為人後者為其兄
弟之長殤小功三月為其兄弟之中殤下殤緦麻三月
開寳通禮喪𦵏令文皆同其說盖出之扵儀禮矣而新
圗略之故曰不載兄弟之殤其失三也何謂不著袒免
之親按禮記大傳曰名者人治之大者也可無慎乎四
世而緦服之窮也五世袒免殺同姓也六世親屬竭
矣鄭康成云四世共髙祖五世髙祖兄弟六世以外親
盡無屬名也又按律有八議一曰議親釋謂皇帝袒免
以上親刑統云皇帝袒免據禮有髙祖兄弟曽祖從父
兄弟祖再從兄弟父三從兄弟身四從兄弟是也且五
世之親旁通而有十一刑統止著其五識者猶曰未達
况又全而闕之哉故曰不著袒免之親其失四也何謂
不明正統旁親之制夫正統之服天下之通服也旁親
之服大夫則異於士庶矣天子諸侯則又異於大夫矣
按禮記云期之喪達乎大夫三年之喪達乎天子父母
之喪無貴賤一也鄭康成云期之喪逹乎大夫者謂旁
親所降在大功者其正統之期天子諸侯猶不降也大
夫所降天子諸侯絶之不為服也孔穎逹曰大夫之尊
猶有期喪謂旁親所降在大功者得為期喪還著大功
之服若天子諸侯旁親之喪則為服也又儀禮喪服鄭
康成注云君大夫以尊降賈公彦云君大夫以尊降者
天子諸侯為正統之親后夫人與長子長子之妻等不
降餘親則絶天子諸侯絶者大夫降一等又漢白虎通
德論天子絶期者何示同喪於百姓明不獨親其親也
又魏田瓊云天子不降其祖父母曾祖父母后太子嫡
婦其姑姊妹嫁於二王後者皆如都人此所謂正綂旁
親之制也古者分親所以尊正綂也尊正綂所以重宗
廟社稷之事也雖聖人親親之心篤於九族而旁正之
異不可不明也而新圖略之故曰不明正統旁親之制
其失五也今别為圖分以世次上下旁行而觀之親疎
輕重之制其亦庶乎明矣
　　　國朝宗室世系表序
漢有王子侯表唐有宗室世系表其子孫之盛槪可見
矣然漢表止於王侯王侯以降族裔不可得而知也唐
表略於明皇明皇以後本支不可得而詳也夫宗室為
邦家所重其簡闕若此豈非紀事者之失歟國朝之制
凡宗室行封襲慶賚之典有婚姻喪祭之事雖命令所
出本乎朝廷而法度參考必先禮籍是以宗室世系戚
疎逺近之别尊卑長少之序為禮官者所當審考而詳
明之也某備員太常積有歲月參考典禮兹固所職其
於戚疎逺近之别尊卑長少之序敢不盡心哉而有司
之所記者先後詳畧多或異同檢用之際竊懼差失迺
推究源流作國朝宗室世系表太祖之子名以德德生
惟惟生從又生守從守生世世生令令生子太宗之子
名以元元生允允生宗宗生仲仲生士秦悼王之子名
以德德生承承生克克生叔叔生之之生季曰德曰元
者宣祖之孫也曰惟曰允曰承者宣祖之曾孫也曰從
曰守曰宗曰克者宣祖之六世孫也曰令曰士曰之者
宣祖之七世孫也曰子曰季者宣祖之八世孫也首著
諡號名推爵德也屬次之親親也子孫次之源深而流
長也謹序
　　　熙寧太常祠祭總要序
國朝歲祫天地五方帝神州宗廟大明夜明大社大稷
太一九宫臘䄍為大祀文宣武成風師雨師先農先蠶
五龍為中祀壽星靈星中霤馬祭司寒司中司命司民
司録為小祀凡太常典禮樂少府共服器光祿共酒齊
黍稷果實醯醢將作共明水明火太府供香幣太僕共
牛羊司農共豕葅有司應命人或為之騷然熙寧四年
冬詔以諸寺監祠事𨽻於太常所以肅奉神之禮也太
常初置主簿傑首被命至局之日寺監羣吏各執故習
惘然不知祭祀之聯事傑迺集諸司所職為旁通圖一
巻以示之於是上知其綱下知其目大事從其長小事
則專達郊廟羣祀渙然易明有司百執各揚其職職事
相聯罔不修舉命曰熙寧太常祠祭總要云
　　　補正三禮圖次篇序
周禮六篇首曰建國國建而其所重者天地之丘壇祖
宗之廟貌也三者旣安則不可無宫室庠序之嚴衣冠
車旗之飾寶貨物用之利物物得正和樂生焉有所未
和和之以樂有所未正正之以威物正於國則厯象順
於天厯象順於天則災咎消於物格災咎於一時傳簡
書於萬世故禮圖之次一曰地制(八/巻)二曰丘壇(三/卷)三曰
宗廟(二/巻)四曰宫室五曰庠序(共一/巻)六曰衣冠(三/巻)七曰車
旗(三/巻)八曰寶貨(一/巻)九曰物用(三/巻)十曰樂制(一/巻)十一曰武
制(二/巻)十二曰厯象(三/巻)十三曰失令災應(共二巻通圖議/三巻序目三巻)
(為三十/八巻)伏惟聖主覽其所圖鑒其所次法其所大法行
其所未行致休祥為簡書之傳無災咎為號令之應厯
象得而順禮得而正樂得而和寶貨物用得而利衣冠
車旗得而飾宫室庠序得而嚴丘壇宗廟得而安天下
之地得而制然後聖神宗支傳億萬載此愚臣次篇之
意也
　　　平律書序
世之所以治者以人之和也導其所和莫深於樂樂之
所準在乎律吕是知律吕者大樂之權鑑而世治之本
原然而上聖立法後世難知為之之物惟三(謂玉/銅竹)正之
之法惟五(謂數聲/度量權)相生以八(如黃鍾至林鍾林/鍾至太蔟之類)損益以
三(謂下生者三分損一/上生者三分益一)禘祭則不用商聲(謂三大禘律/吕不用商)
變聲則止於宫徵(謂七聲有/變宫變徵)六管上下班志有所差(謂/蕤)
(賓夷則無射損而下生大/吕夾鍾中吕益而上生)三綂餘分遷史有所失(謂黄/鍾長)
(八寸七分太蔟長七寸二/分二林鍾長五寸七分四)若此之類義深者多故臣著
平律書三巻律吕圖三巻以明之所以副尊號皇帝景
祐修樂之至意也謹序
　　　楊氏世譜序
楊氏姬姓也其先曰尚父伯僑葢周武王第三子唐叔
虞之後始封為楊侯楊侯生文文生突晉之公族食邑
於羊舌突生職惠公上卿職生肸字叔向亦曰叔譽晉
太傅食采楊氏邑肸生伯石字食我以邑為氏號曰楊
石伯石生章征東大將軍華山侯始居華陰章生欵字
太初秦上卿後除𢎞農始作家譜以示子孫欵生碩字
𢎞逺隠居華山仙谷見五星聚東井知漢必興後為太
史碩生喜字幼羅從漢擊項羽封赤泉侯諡曰嚴喜生
敷字伯宗襲封赤泉侯諡曰定其後為新昌院敷生𦙍
字無害襲封赤泉侯𦙍生敞字君平任大司農御史大
夫封安平侯預謀立宣帝拜大丞相敞生忠封安平侯
諡曰頃忠生譚字君公大鴻臚卿屬國安平侯譚生寶
字稚淵漢明帝三詔不出諡曰静節先生嘗有靈雀銜
環之瑞寶生震字伯起漢太尉稱關西孔子畏四知惟
忠孝清白以傳子孫震生奉字季節後改名衆字君師
任諫議大夫河東太守遷中書侍郎奉生旉漢黃門侍
郎其後為東垣宜陽房旉生纂字叔緒獻帝時太中大
夫封常山王纂生品字文璨魏文帝時太中大夫品生
國字彦髙晉武帝時𢎞農令國生準晉太常準生林其
後為滎陽房又蜀中院譜林乃準之後林生鉉鉉生結
仕慕容氏中山相結生繼繼生暉洛州刺史諡曰簡暉
生恩河間太守恩生鈞魏朝越國公諡曰恭鈞生儉一
名倫字景則西魏時封夏陽靖侯倫生文异字文殊隋
刑部尚書文异生安仁安仁生德德生立立之孫曰隠
朝為郃陽令隠朝生燕客臨汝令燕客生寧國子祭酒
寧生漢公字用乂為天平軍節度使檢校户部尚書其
後為淮南院蜀院閩院漢公生範字憲之楚州刺史範
生玢字表文吏部尚書監察御史其後為揚州丹陽房
玢之孫徽字隐父初自靖康里挈族來淮南是為淮南
府君徽生南宅府君昺橐臯府君杲杲生濡須府君德
明德明生富字文翁次大夫復字庶㡬次試秘書省校
書郎㝢字晏之富生僖价佸僎佃復生傑傳伋作佺㝢
生侁仲依傑生洙滋泳浩傳生滂伋生濛汶作生枹樸
榛佺生涇洞洙生堯叟滋生襲吉襲圭是為淮南院子
孫熙寧元年同南海監郡尚書郎沆及其子上卿客卿
列卿㑹於豫章兩院各出世諜若合符契至元豐四年
秋傑以禮官准詔祀華嶽乃拜太尉祠冢訪講堂藏書
穴酌阿對泉於龍岡道過好陽省五公墳畫圖隠碑以
歸參考宗支得閿鄉華陰譜本末尤詳元祐五年歲次
庚午三月吉日重書於㑹稽妙峯亭第四十七世大宋
左朝請郎尚書禮部員外郎傑序
　　　獻詩賦序
彭城古之楚也山陽今之楚也古楚之劇其猶今楚之
劇也古舉其守亦猶今之舉其守也在東漢則袁卲公
以能理劇為三府之舉而守彭城在本朝則中都公以
能理劇為牧伯之舉而守山陽古今雖異易地則同而
自下車之初躬卽庠序振起風敎修衛桂陽之故事是
以庠序之士首形詠歌傑幸為諸生之師而耳目盛美
故擇題於袁衛二傳以理劇拜楚守賦下車修敎詩為
十八日之課文在於彼而義在於此將使編民知良二
千石有古君子之風云爾伏䝉傳命見索所撰謹與諸
生之課上獻浼瀆視聽無任悚惕之至
　　　大樂十二均圖序
大樂十二律律各有均均有七聲更相為用聲協本均
則其樂調聲非本均則其樂悖非獨雅樂若此至於燕
樂亦莫不然唯工師之明於聲者則能知之工師知其
聲而不能知其本因聲以求本窮本以知變儒者之事
也今黃鍾為宫則太蔟姑洗林鍾南吕應鍾蕤賔七聲
相應謂之黃鍾之均餘律為宫者倣此禮曰五聲六律
十二管還相為宫漢志曰宓羲氏作易紀陽氣之初以
為律法建日冬至之聲以黃鍾為宫太蔟為商姑洗為
角林鍾為徵南吕為羽應鍾為變宫㽔賓為變徵此聲
氣之元五音之正也夫五音相生而獨宫徵有變聲者
何也曰宫為君商為臣角為民徵為事羽為物君者法
度號令之所出也宫故生徵法度號令所以授臣臣所
以奉承者也徵故生商君臣一德以康庶務則萬物得
所萬物得所則民遂其生矣故商生羽羽生角也然臣
有常職民有常業物有常形形不可以遷遷則失其常
矣商角羽三聲此其所以無變也君揔萬化不可以執
一方事通萬務不可滯於一隅故宫徵二聲必有變也
今著大樂十二均圖一巻旣備載律吕宫調又各取一
章附於篇按圖考聲下可以辨工師之能否窮本知變
上足以贊聖明之述作云爾謹序
　
　無為集巻八
欽定四庫全書
　無為集巻九　　　　　　　宋　楊傑　撰
　　序
　　　祝先生詩集序
先生諱熈載字舜咨自三衢游國庠登進士第任朝奉
郎守秘書丞老於吳之華林先生悟風騷盖其出於天
性幼時見鄰家童誦劒池詩云林風摇脫影山月瀉秋
光時六嵗遽諭之曰豈非林風摇晚影耶傳者誤爾郷
先生許洞聞而竒之及冠塲屋有聲名和文李公以禮
幣延致門館與其二子遊厥後皆稱賢公子先生屢校
文郡國得人為多丞相王祁公初應書時人未知名先
生首薦之而巍中鼎科及典誥命文章温贍天下莫不
服先生之鑒然未甞以毫髮有干於相府天下益髙先
生之節平生與人交必盡誠不隠黙以取恱其為政端
方耻阿諂以事上故與時寡合志不得伸而其造道深
篤於名教中自有樂地出䖏趣尚一見於詩夫莫邪干
将有切玉之利而其用緩於割雞黄鍾大吕有格神之
和而其音艱於衆聽靈草指佞而姦邪憚之寳鑑燭隠
而魑魅惡之某甞出先生之門知先生為最深故述詩
序云
　　　唐史屬辭序
仁宗皇帝甞謂商周以来為國長乆惟漢與唐不幸接
乎五代衰世之士氣力卑弱言淺意陋不足以起其文
而使明君賢臣雋功偉烈與夫姦虐皆不暴其善惡以
動人耳目誠不可以垂勸戒示乆逺乃詔修舊史以成
新書是時内出四庫所藏外訪求遺事於天下若文集
誌刻野語逸史蒐索殆徧而其刪定討論皆一時儒學
之士凡十有七年而後成扵是與漢晉諸史方軌並駕
以垂無窮吁可謂盛矣嘉祐中其書新出而天下之士
傳録誦讀惟恐其後時無為程鵬彦昇篤愛是書乃采
一代事迹四言成文兩兩相比題曰唐史屬辭總成四
巻其於善惡邪正雖皆因其傳文而於輕重諧偶若權
衡然可謂勤且至也觀者用力少而収功多将求鏤版
以廣其傳丐予以為序彦升有學行予科塲友也初命
錢塘掾上官稱其材将見其所施設此未足以為彦升
道元祐元年閏二月一日泗州青陽述
　　　五代紀元序
有唐之衰五代起扵藩鎮梁祖始以姦雄窺竊神器雖
天下畏其强盛而弑逆之禍在於閨門君不君臣不臣
父不父子不子於梁氏備之矣欲永其世不亦難哉夫
亂臣賊子人人棄之乗其所共棄而動之以言故末帝
得以誅友珪而代之然而唐徳深厚人心未忘此後唐
之所以興也武皇征伐屏翰之功初與梁祖相後先而
梁祖終於取天下武皇終於藩國千載而後梁祖首簒
竊之罪武皇保忠義之名善惡之致何其殊如是耶荘
宗克成父志勇於征討平定梁氏中興唐祀議者稱之
至於溺惑聲伎吝嗇賞賚此其所以亡也所謂暴威武
者或困於聲色之娱屯其膏小貞吉大貞凶荘宗有之
矣莊宗明宗閔帝廢帝四世三族姓異號同同尊唐室
致有唐廟貌雖石晉之代亦宗祀之而不敢廢乃武皇
莊宗之力也晉高祖利建大號以君父事契丹及少主
嗣位欲正名分召徠敵冦割裂中夏人主后妃䝉塵異
域皆高祖之罪也漢高祖有赴難之迹惜哉不克成其
功當中原無主之際徇輿議而卽位不猶愈於僭竊者
乎隠帝不能駕馭英雄潜行誅戮傾覆宗社誠自取之
爾周高祖世宗可謂英武也巳而其享國不永恭帝沖
幼謳歌不歸斯葢厯數在乎真主非人謀之所及也五
十三年之間生靈困於塗炭王道衰而不振史氏蕩而
無法秉筆之士為之歎息嗚呼十三主有君天下之勢
而無君天下之道君無其道則賞罰有所不明君有其
勢故紀元之法以託之也或曰編年繫事必具四時在
紀元則梁祖不書春莊宗不書春夏秋冬者何為也曰
唐厯未終不可以與梁也梁厯未終不可以與後唐也
不與之所以正正綂也正綂不正何以正天下哉治平
三年春正月序
　　　補編年圖序
編年圖任山先生之所撰也始自周平訖於聖宋歲之
甲乙列於上國之年世列於下稽諸史牒咸得其實先
生授于建谿張君予於張君而得焉周平而上或患其
闕因自堯舜而補之夫先生之圖祖春秋也某之所補
祖斷書也聖人之法相為表裏不亦可乎皇甫謐曰堯
生甲申歲孔安國曰堯年十六以唐侯升為天子故即
位於已亥也書試舜之年曰朕在位七十載故試舜於
戊申也試舜三載曰汝陟帝位故舜攝於辛亥也二十
八載帝乃殂落(自舜攝/之年)其崩於戊寅也舜生三十徴庸
故舜生於已夘也三十在位(歴試二年攝/位二十八年)故即位於庚
辰也禪禹於壬寅也正月朔旦受命於神宗故禹攝於
癸卯也五十載陟方乃死故崩於己巳也史遷曰舜崩
三年而禹即天子位故禹即位於壬申也皇甫謐曰夏
啓元年歲在甲辰禹當先啓三年而崩故崩於辛丑也
皇甫謐曰禹年百歲故生於壬戌也又曰啓立十年而
崩故崩於癸丑也自啓至於周之共和不得而補年祀
不明故也惟汲冢紀年曰夏有王無王用歲四百七十
有一故夏亡於壬戌也夏旣亡商宜有天下於次年故
湯踐位於癸亥也皇甫謐曰湯踐位十三年而崩故崩
於已亥也汲冢紀年又曰湯滅夏以至於受用歲四百
九十有六故商亡於戊寅也商旣亡周宜有天下於次
年故武王踐位於已夘也共和而後皆據史遷年表而
補之噫自啓至於共和年祀不明則有矣世次可得而
明故載為三代世譜時皇祐二年二月二十六日序
　　　楚風序
楚風者何楚人美太守之詩也詩有四始曷為謂之風
本乎師乙之法師乙曰正直而静㢘而謙者宜歌風進
身以道吾太守之正也不為勢曲吾太守之直也仁不
撓物吾太守之静也介潔自守吾太守之亷也接士降
巳吾太守之謙也故楚人之詩有美正直而静者有美
亷而謙者得師乙歌風之法是以謂之風也
　　　清獻趙公壽塋頌序
元豐二年春資政殿大學士太子少保趙公連章得謝
歸於三衢是年冬卜壽塋於先塋國令公兆域之側乃
自作頌題於壁間後五年公薨天子聞訃震悼輟視朝
優賜賻典以太子少師告第太常攷行以清獻易名尚
書省集議僉以為當朝廷從以諡焉古未有也公子㞦
初辭御史又辭太僕丞願就養於南國上嘉其世孝詔
提舉兩浙路常平廣惠倉以便養志也及遭鉅創每視
壁間所書頌則號慕殞絶思刻石以廣其傳乃屬某以
為序某聞患莫大於愛生累莫重於畏死至人無巳悟
其本不生故其存也無所愛達其未嘗滅故將亡也無
所畏惟其無愛無畏乃能致其忠竭其孝一其誠而𡨕
於道至於不隕穫於貧賤不充詘於富貴見利不虧其
義見死不更其守其餘事也公之頌章首曰吾政已致
葢戴吾君從其乞身之請退而不敢忘其忠也次曰歸
此山地葢言吾親全而生之巳將全而歸之没而不敢
忘其孝也又曰彼真法身不即不離葢了覺本源實無
生滅一其誠而冥於道也公其至人乎來者觀其頌則
知公之所存矣八年冬某被命典客訪道南㳺將還京
師得公子書至武林乃為序云
　　　石聲編序
嘉祐五年夏四月儂智高叛廣南晉康太守趙公死於
難夫賊勢不可敵而太守敵之不曰勇於義乎去晉康
則可以生而太守不之去不曰固其守乎旣知其不可
敵又知其不可去而太守不自屈其節而死之不曰忠
於國乎故聞太守之風者庸懦之人激而勇苟生之人
激而守姦邪之人激而忠有是三者之大節而為敎於
天下天下賢君子得不聞而稱之乎是以具於奏牘者
二狀其行事者二銘表其墓者三記於祠堂者二形於
聲詩者不可遽數太守之弟殿中丞世弼集其所得詩
以示傑且以序見託傑按樂記曰石聲磬磬以立辨辨
以致死君子聽磬聲則思死封疆之臣請名其集曰石
聲編將使萬世君子見其詩思其人其猶聽石聲而思
之云爾太守諱師旦潛叔其字也
　　　講周禮序
周禮者周公建六官致太平之書也公以聖人之德極
輔相之尊通天下之志成天下之務故能作是經述是
禮為萬世之大法也其略見於周官其詳載於六典六
典者何治敎禮政刑事也治無不統天之道也天官冢
宰以掌之敎無不容地之道也地官司徒以掌之和豫
者禮其序春也春官宗伯以掌之正大者政其序夏也夏
官司馬以掌之肅嚴者刑其序秋也秋官司寇以掌之富
有者事其序冬也冬官司空以掌之治則不言而化也敎
則見于言矣禮則見於容矣政則見於令矣刑則見於威
矣事則見于物矣此其精麤先後之序也六官帥其屬三
百六十期之日也自天子諸侯至於公卿大夫貴賤莫不有
位自王畿至於侯甸男采衛要蕃逺近莫不有制自天地
宗廟至於百神祀享莫不有常自正月之吉至於歲終施
為莫不有時自人至於鳥獸草木養之必有其道自宫室
至於車服器用制之必有其法無一職不修而王道備無
一物不化而歲功成此所以致太平而敬天命也不幸遭
罹秦火絶滅典常出自山巖遽藏秘府冬官亡失旣不獲
其完書士儒相傳乆巳弊於俗學聖上憫其若此命儒
臣以訓釋㫖歸列之科選使成周太平之迹煥然著明
於本朝誠千百年希闊之遇也然而執形器度數之學
者不知制作之所存泥道德性命之說者不能考合以
適用葢學禮者之所蔽惟不執不泥然後能盡變通以
致用上以副朝廷經術造士之意不其盛歟
　　題跋
　　　題孔融四公頌
華陰靖節先生寶九歲時放一黃雀其夕有一黃衣童
子再拜曰我王母使者感君仁愛救拯實感存濟授以
四白環令君子孫潔白位登三事當如此環其後震秉
賜彪四世太尉徳業相繼及曹操欲害彪時孔融為将
作大匠聞之徃見操曰楊公四世清徳海内所瞻今横
死非辜則孰不解體融魯國男子明日便當拂衣而去
操不得已而出之觀頌詩則見孔公之誠心矣此巻翰
書竒古有御書印及空闕景皇神堯諱驗是唐朝内府
所藏靖恭楊氏世世傳以為寳其世字民字尚未諱者
盖貞觀以前書也
　　　題范文正書伯夷頌
伯夷避位孤竹責仁於周義不食粟死於首陽可謂聖
人之清已其於時也不亦難哉文正公書伯夷頌時今
中書丞相侍行青社三十年間繼登宰輔澤被四海有
若伊尹格於皇天有若伊陟格於上帝盖千載一時也
元祐四年四月四日權發遣兩浙提㸃刑獄公事楊傑
謹題
　　　題慧應大師運氣經絡圗
五音之變六律之序治樂者不可不知不知是而考擊
成聲者豈非偶諧歟四瀆之源百川之㑹治水者不可
不知不知是而䟽導有功者豈非幸中歟黄帝之書醫
家所重詳究其義五運六氣猶樂之五音六律也十二
經絡猶水之四瀆百川也安可忽之哉余乆官奉常屢
被詔攷校太醫官學者之扵運氣經絡通者亦鮮然後
知醫術之為難矣昨見錢唐慧應大師智全所出五運
六氣十二經絡圖因召而攻其所學本末皆見於黄帝
之書盖家世師承有所自矣講學之暇益精於此其濟
人之心孰禦焉元祐元年三月二十有九日洞庭舟中
題
　　　題浮渡山峯巖圖
潛叟樂山水至浮渡樂而甚故為山之峯巖圖一曰安
為其可以居也二曰怪為其有所象也三曰險為其徃
之難也四曰幽為其邃而異也居廣泉甘安之上也有
一不及安之中也有一不足安之下也象而近之怪之
上也象而或差怪之中也象而或䟽怪之下也人不能
徃險之上也徃而惕然險之中也往而或惕險之下也
旣邃且異幽之上也有一不及幽之中也有一不足幽
之下也巳而示於達翁達翁笑之曰子所謂安安之常
也子所謂怪怪之常也子所謂險險之常也子所謂幽
幽之常也吾聞之大安不居大怪不象大險不難大幽
不邃安乎怪乎險乎幽乎在於是圖忘其圖不盡山之
勝乎此巖圖其來固乆歴世狀者不知其幾人矣其如
形勢尚未之辨則其安怪幽險又焉所及乎金陵僧慧
淵善於水墨丹青非獨能辨其形勢至於安怪幽險悉
精妙乎筆端實與造物者争其先後也或平昔樂於山
川者縱未達是境若披是圖亦可以盡得於心目矣
　
　
　
　
　無為集巻九
欽定四庫全書
　無為集巻十　　　　　　　宋　楊傑　撰
　　記
　　　洪州門記
今天子即位元年春三月已巳洪州初以州名表於門
何以書重正名也豫章之水源於䖍化會貢水而為贛
東北至於洪崖之陽漢置郡曰豫章因水名也隋易郡
曰洪州因山名也唐治軍建節曰鎮南制逺俗也偽唐
僣稱南都避中原而卜遷也皇朝削平僣偽聲教被於
四海州名從隋仍舊貫也鎮名從唐存武備也鎮名則
有節度使以領之州名則有觀察團練刺史以領之是
二者之名不可闕其一也而鎮南之名固已表於府門
矣惟州名則闕然未之表也兵部施公出守是邦以徳
義鎮俗事為有本迺命以州名表於中門表之所以正
名也正名可書不可不書故書
　　　西水磨記
都城當萬國之要會升平日乆比屋富庶四海内外寳
貨叢聚車無停輈馬無緩轡晦眀寒暑衝衝交馳乎其
間有闤闠之喧所不及處已不可多得而况流水潺湲
嘉木蓊鬰魚鳥上下風物清勝有山林江湖之氣象者
乎都下水磨務有三皆國朝所置以供尚食暨中外之
用然其景趣不同而所謂有山林江湖之氣象者西務
是已將造其門水聲先出乎林間行及其旁則長槽㵼
波鉅輪激濤雷轟電射雪迸雨飛若並谷簾若臨洪崖
使人毛髮森然語言不能相接有景如此而都人罕有
知者自宛陵梅平叔太原王漢卿之領是局也薦紳往
徃至焉主人嘉客之來臨流設樽拂石為坐垂釣清淵
魚泳而同食彈琴曲渚鷗馴而不驚沙泉盈尺跣可以
渉漁艇一葉醉可以卧方是時也賓主陶然如在江湖
之上山林之中烏知車馬闤闠之喧哉朝野諸公多有
詩詠或形汗簡或題屋壁凡數十篇漢卿官滿懼異日
之遺墜乃鑱諸石以傳永乆知予尤愛其景故託以為
序盖所願也元豐二年中秋日述
　　　淮陽古井記
淮陽之井鹵而少甘其民多汲於沂泗光禄卿劉公之
守是邦也問風俗而始知且歎之曰一郡之井不為少
矣胡為斯民捨近易而趨沂泗哉謂并不可食豈其然
乎於是使人徧汲郡井而嘗之俄於後圃榛莽之間得
廢井焉其泉洌然若冰而甘以之烹茶則茶浮而味乆
以之釀酒則酒醇而色清又以舊所畜揚子南􁥀水及
惠山泉以校之則輕重幾乎等矣爰命缶以出其濁石
以潔其外亭以覆其上由是瓶繘不絶汲者便之予道
過淮陽得其語於郡人公且以記見託予聞井者徳之
地也古今有變而井不變猶士君子之有常徳乎故井
不患乎不汲患乎泉之不洌士不患乎不用患乎徳之
不脩泉既洌矣徳既脩矣人或不之汲世或不之用非
井與士之不幸盖物不幸不得其利爾噫斯井也前此幾
千百年荆榛蔽之泥沙混之禽所不窺人所不食豈其
泉之不洌耶曷其湮塞之若是耶使秉權者有能推劉
公求井之心以求賢則豈獨能輔天子之眀且足以均
天下之澤矣易曰井渫不食為我心惻可用汲王明並
受其福此之謂也治平三年五月十日無為某記
　　　二軒記
臨潁令楊彦武謂無為子曰我山陽嘗構二軒於燕習
堂之東北隅二軒之制不侈不陋聚書萬巻足以示子
孫潔嚴豆觴足以奉賓客累石以為山無摧輪折軸之
險而蒼翠可愛鑿石以為沼無狂風怒濤之畏而清泚
可鑒也野芳秀而香不知所從幽鳥啼而聲不知所起
毎閉戸宴坐陶然自得頓忘身世之累行将解紱綬之
縛而歸休其間因名其一曰覺軒其一曰息軒盖覺性
未悟求悟者指之息心自信求信者言之指而言之非
子而誰夫並萬物而生於天地間其靈貴於萬物者人
之謂也鳥獸蟲魚惑於所嗜嗜而不能自息此其所以
為人獲也夫學而有見者覺也自心而休者息也不學
則不能自覺無所覺則不能自息覺則不惑於所嗜息
則不困於所動其幾於道矣昔人言有畏影惡迹而去
之走者舉足愈數而迹愈多走愈疾而影不離身不知
䖏隂以休影處静以息迹是豈足以語二軒之意歟元
豐三年秋七月記
　　　養志堂記
親心所嚮謂之志善承順者謂之養子之事親養志為
大養體為次故元之於參不若參之於晳此孟子所以
優稱其孝而孔子授以經也於戱曽子世不得而見之
得見慕曽子者其亦庶乎鉅鹿魏丞綸即龍圖公之嗣
子也為知者所辟将擢以任君辭所舉而以潯陽𣙜酤
為請便親養也是時仲氏官於豫章兩境相望不數百
里太夫人所至安問交馳晨昏寢食怡怡如也諸大夫
以是稱之而名斯堂為養志云無為子聞之曰事親孝
者忠可移於君古者求忠臣於孝子之門良有以也然
而有隱無犯事親之道也有犯無隠事君之道也色難
之難猶犯顔之難不難其難其孰禦焉篤於誠而已矣
熈寜三年八月十五日記
　　　九華藥圃記
九華山多産靈藥樵蘓耕獵居人㳺士日徃來於其間
而罕能辨識故其藥初不見用扵世藥之見用非藥之
幸廼病者之幸也藥不見用非藥之不幸廼病者之不
幸也昔有至人過其山别其名品以示人曰此養命之
藥也此輔性之藥也此治其疾之藥也用之莫不然由
是九華靈藥多載方書山中之人悉能辨識盖有所自
矣永静太守南陽滕大夫潤之家於池州州距山甚邇
嘗築圃於所居之西擇九華之藥可以種者種之可以
移者移之分畦以别其品立石以識其名清泉灌沃澤
根本也惡草鋤去養善類也不雜花卉恱不在目也不
植蔬果嗜不在味也藥齋居中用藥之書聚焉藥軒在
北治藥之器具焉華實根葉采之有時君臣主使處之
有序以之攻疾疾無不痊以之施人人䝉其恵於是藥
圃之名傳於縉紳莫不慕大夫之所存無為子聞之曰
噫是烏足以盡大夫之所藴歟大夫之先内閣公在祖
宗朝嘗獻苦口之忠言上以醫國建去害之長䇿外以
安邉人到於今賴之大夫承義方之訓性治行修平生
懷濟物之術所至必蠲民之瘼讀家藏儒釋道諸書愈
乆愈深其學博而不自矜其善積而不自有在老氏曰
滌除𤣥覽能無疵矣在圎覺曰於大乗中發清浄心逺
諸雜病矣乃知藥圃之設為恤物之一端烏足以盡知
大夫之所藴乎元豐八年五月十一日記
　　　秦氏中齋記
齋學舍也君子居而齋肅焉故曰齋中名之從筮也皇
祐元年冬十有一月朔秦君學舍成索太𤣥而筮之遇
中□(一方一州一部一家天首也家性/曰星曰牽牛時曰冬至数曰竒)楊某辭之曰星
舎於北與首同徳冬筮而冬在時曰從畫而逢陽廼數
之祥一之文曰賢人天地思而包羣類也居之者其潜
心之逺乎五之文曰君子乗位為車為馬車軨馬􁀸可
以周天下居之者其將獲用於時乎七之文曰仁疾乎
不仁誼疾乎不誼君子寛裕足以長衆和柔足以安物
居之者其将能任於刑徳乎是之謂星時數辭從故名
之而記于壁
　　　采衣堂記
婺源胡氏五世同時子養其父而逮養其祖之祖父鞠
其子而及鞠其孫之孫州閭鄉黨推為令族嘗構堂於
家園宅風物之勝處羣峯環翠屏如也寒泉湛碧鑑如
也幽芳啼鳥愛之而不可勝名老木脩竹䕃之而不可
勝筭毎晨昏燕閒親族咸集老者坐於上稚者戲於下
長者侍於側少者服其勞山樽埜餗具不待豐而人以
為甘矣况有豆觴之奉乎鳴缶擊壌樂不待舉而人以
為和矣况有簫鼔之繁乎頺垣隘宇居不待壮而人以
為安矣况有大厦之庇乎弊裘緼袍服不待侈而人以
為楚矣况有采衣之絢乎乃祖乃父乃子乃孫雍雍怡
怡以遨以嬉嵗月乆而不厭齒髮晚而不衰縉紳大夫
樂為歌詠以牓於堂目其堂曰采衣盖取老萊子之養
以美之也既而聞於京師求無為子以為之記無為子
曰前此百有餘年僣偽未克日尋干戈父不得保其子
者有之子不暇給其父者有之矧有五世一時而安居
者耶觀胡氏采衣之樂則海宇升平之乆可知矣是可
書也熈寜六年重九日記
　　雜文
　　　世網篇
達翁居於淮之濵潜叟過之而舟於淮潜叟東指謂達
翁曰樹林之隂頂笠裘蓑者有所負乎翁曰網叟曰烏
乎用翁曰兹取魚具也且世亦有網君知之乎叟請達
翁因有世網說昔伏犧氏之有天下也受圖書肇人文
納百姓於治而百姓不知其所以網因作田魚之器以
明已之用故易曰顯諸仁藏諸用百姓日用而不知然
則世之網經營於此乎已而授神農氏神農得而歸天
下之民獲天下之貨及其世衰子孫不能張焉故有軒
轅氏生以正其綱紀綱紀既正以之授少昊少昊以之
授髙辛髙辛以之授摯摯受之而不能舉且罹洪水之
患網之綱幾乎頹聖弟放勲亟命鯀以治水鯀功不成
而繼以文命文命獲洛書而能治之水患既平網亦以
緝故書曰天錫禹洪範九疇彛倫攸叙堯既張之而民
亦不知其張有擊壌而歌者曰日出而作日入而息鑿
井而飲耕田而食帝力何有於我哉堯以舜賢而授舜
舜以禹有功而授禹禹以授啓自啓而後世失其人縱
田獵而瀆之者有之矣樂酒色而亂之者有之矣故墜
于弛廢而不舉湯患於意者乆之因出見網張于野不
知意之形於聲曰自天下四方皆入吾網已而懼言出
之而遇桀之刑因就變曰吾不忍盡取禽獸盍徃歸焉
且不知其入湯網也歴數世而子孫暴亂其網之墜猶
夏后氏之末世西伯昌興而叙之故其詩曰勉勉我王
綱紀四方西伯以之授武王武王受而大闢之以納天
下故其詩曰自西自東自南自北無思不服武王以之
授成王成王守之而正天下故其詩曰受福無疆四方
之綱及其世衰則有諸侯干紀以亂其叙故雄曰周網
解結群鹿争逸自時而至五代蠧網家流出焉或執器
而斷之或闢路而逃之人有識其器達其路則陶陶然
熈熈然不為是非哀樂動其心不為得失生死累其正
君子以之静小人以之亂非叟不可使之知知是網其
知幾乎
　　　南山移文(并序/)
繁昌之南有山曰隱静其林泉為江東之勝物外之人
多或樂之吳越江逸人愛而不能去無為子逰必見焉
逸人一日出山乆而未歸無為子惜其不返將督人以
歸因思齊朝周彦倫嘗隱於鍾山後出為海鹽令欲再
過其山孔稚圭乃假山靈之意移之使不許得至故云
北山移文夫責於已失不若救失於未然使其不得至
不若督之以歸故作南山移文且以簡於山居二師云
繁昌之境南山為勝君子有時而隠仁者所樂乎静松
敞重門石開修逕玉淙琤乎雙溪屏回環乎五嶺旦禽
啼而杵藥夜谷響而鳴磬子虚之洞兮鍊九鼎而雲飛
碧霄之泉兮涵萬象而月瑩昔在梁國粤來西聖盃浮
空兮倐忽千里錫穿石兮汪洋三井寺以之建徒以之
盛間有高士卜居盡性無修而修無證而證非分别以
為智不起滅而為定有蒲有葛足以備於歲服有芋有
蕨足以充乎晨甑名不及兮冗無塵纓利不在兮喧無
俗乘子居之安兮吾以子慶子出之乆兮吾以子病歸
歟歸歟子其吾聽
　　　圓同庵銘
圎同庵前睦州江令尹家圃元豐八年冬錢塘浄慈本
禪師為題其名又請余銘云
南宫令尹結庵桐廬泯絶一致森羅萬殊芥納須彌像
入明珠牕壁戸牖几杖屏盂動静語黙夕寢朝餔可巻
則巻可舒則舒孰得而親孰得而疏其小無欠其大無
餘强為之名圓同太虚
　　　圓寂庵銘
萬化一源萬念一息法無不圓念無不寂强名而名車
塵馬迹是庵何如風清月白
　　　休老堂銘
妙高峯頂不住正處毗耶離城别開一路鐵鉢銅瓶葛
巾革屨付者不取取者不付谷有歸雲木有凝露師子
頻伸象王回顧門外老胡一葦橫渡
　　　愚齋銘
嘉祐四年秋八月大理評事孫琪建愚齋於山陽官廩
之東郡學敎授試秘書省校書郎楊傑為之銘曰
自賢其愚小人之徒賢而自愚君子之儒齋乎齋乎君
子所居
　　　清白堂銘
清不足恃白不足矜爾恃爾矜人其爾憎衆濁獨清屈
原所以損其身知白守黑老氏所以全其真清哉白哉
難乎其人能於是乎其與道鄰
　
　
　
　
　
　
　
　
　
　
　
　
　
　
　
　無為集巻十
欽定四庫全書
　無為集巻十一　　　　　宋　楊傑　撰
　　表啓
　　　潤州到任謝皇帝表
久官省寺無補朝廷乞守方州願伸微效拜伏新命得
經歲以待期歸省故園實均恩於賜告慰見民吏恭布
教條(中謝/)伏念臣少起農耕長從科舉䇿名清世垂三
十年備員太常連六七任在先帝一朝禮樂嘗玷討論
遇陛下千載風雲屢更任使以至陪賔講道入部為郎
既逃辱命之譏仍免瘝官之責遽形外請䝉賜中俞此
蓋皇帝陛下洪覆無私靡遺一物大明繼照廣被萬方
纉至治於唐虞不忘勤德保成功於文武克念宜人致
此懦愚亦膺委寄臣敢不下求民瘼上體天心宣化承
流冀仁恩之浹洽惟良共理思訓勑之丁寜誓罄涓埃
仰酬造化
　　　潤州到任謝太皇太后表
乞守方州初虞僣冒豈圖睿㫖曲賜允俞已見耆年仰
宣聖澤(中謝/)伏念臣生本寒士出逢盛時強起應書累
嘗隨賦自忝一第歴奉四朝惟知直道以事君詎肯阿
權而進已省寺承乏歲月屢遷犬馬之齒漸衰天地之
恩未報固求補外奚止便私耻將空老於熈辰實願收
功於晚景而况潤稱京鎮爲江左之名藩唐擇守臣摠
浙西之諸郡禄豐地重材薄望輕退省無能拜榮增懼
茲蓋伏遇太皇太后陛下母儀累聖子育羣倫其仁如
天每聽卑而矜恤以慈為寶務從治以生成致此瑣材
亦分優寄有民有社敢上負於蒼穹盡孝盡忠誓益堅
於素節
　　　兩浙提刑謝皇帝表
守符未久報政無聞叨被聖恩就移指使(中謝/)竊以先
王明罰期弼教以化成君子盡心必求生而㕘聽遣使
諸路自我盛朝獄非無辜人浸餘澤以至完甲兵以禁
其寇暴積倉廩以濟其困窮惠民為深領職尤重如臣
蹇拙適用寡能拜命戰兢以榮為懼茲蓋伏遇皇帝陛
下道周庶物徳被萬方堯舜好仁於變可封之俗成康
善繼寖隆㡬措之風敢謂渥恩致加微品臣敢不詳其
枉直約以重輕仰酬欽恤之誠敬奉丁寜之訓誓捐頂
踵圖報乾坤
　　　兩浙提刑謝太皇太后表
出守左符未逾朞月遽聞赴闕之命尋乞外邦致膺持
節之華就移本部拜恩視事冒寵踰涯(中謝/)竊以祖宗
以來屢降欽哉之訓典刑所繫審知使者之難江湖尤
重於三吳囹圄與聞於一路俾無寃濫責以澄清茲蓋
伏遇太皇太后陛下坤順含光巽重申命媧天宻補鼇
安立極之功漢網益寛魚泳吞舟之樂臣敢不敬遵中
典上體至懷刑期無刑祈報大生之徳訟使無訟助成
丕變之風
　　　謝修南朝正史及賜筆墨表(代王相公/)
叨被寵休伏深戰懼(中謝/)臣聞堯舜盛徳書首載於典
謨文武成功政備存於方冊信莫如史才難其人直筆
所傳歴代攸責惟二聖之言動著百王之範模賢能進
而任本朝廷禮樂興而度越今古賞有功而善者勸罰
當罪而惡者懲區宇攸寜人物富庶將紀隆平之治用
詔無窮必資該洽之才仰膺茂選豈宜寡陋獲玷討論
荷給札之殊榮徒懷鉛而増悸
　　　禮部賀冬至上皇帝表
伏以七日陽生氣肇萌於子位八龍樂奏音已恊於黄
鍾君徳寖昌人心胥慶(中賀/)恭惟皇帝陛下對時化育
凝命穆清適當景至之辰擁集朋來之祐推䇿迎日履
長用保於無疆理物承天行健永期於不息臣某等幸
逢令序獲遇熈朝同傾百辟之心上獻萬年之壽
　　　禮部賀冬至上太皇太后表
伏以御察璿璣二曜應乎合璧審觀玉律一陽動而飛
灰雲物效祥鐘竽恊樂驩騰華夏福集邦家(中賀/)伏惟
太皇太后母儀三朝子育羣品佑神孫而隆慶扶寶運
於無疆政必身先順布陰陽之教神潜德本黙參天地
之心推周厯以開端望堯門而獻壽
　　　禮部謝春衣表
伏蒙聖慈賜臣等春衣者竊以天道下濟常覆被於羣
生春服既成首分頒於庶位(中謝/)恭惟皇帝陛下順時
布政愛物推誠寵賚所以勸功寒燠與之同體爰自造
庭之士咸均在笥之華臣某等就列垂紳䝉恩賜帛無
補經綸之業稱服其難退思機杼之勤飾身益愧誓堅
大節仰報至仁
　　　禮部謝冬衣表
萬乘御裘方戒祁寒之備羣臣受服幸無終歲之憂傴
伏知榮曳婁增賁(中謝/)恭惟皇帝陛下誕敷醲化廣庇
含靈齊七政以觀方叙四時而成信凡有加綈之煥軫
及外庭士均挾纊之温敢忘盛德臣等拜恩華粲省已
愧兢誓極捐軀庶將報國天地至大曲全生育之功松
栢後凋願固始終之節
　　　白溝謝御筵奏狀
將命乘軺講隣懽而惟舊及疆授館䝉郊勞之至優豐
腆肴觴溥霑皂𨽻荷惠慈之加厚在誠意以深銘
　　　新城謝撫問表
候人在道方伸入境之儀使者傳言遽拜問行之惠(中/)
(謝/)竊以肅將國命敦結鄰歡属寒律之載嚴荷温辭之
曲諭仰懷恩眷第極感銘
　　　中京謝皮裼表
候届祁寒恩均盛服恭承存撫滋集欽銘(中謝/)竊以誕
節修儀軺車將命善言曲諭已均挾纊之温厚意所加
仍拜授衣之寵寘懷無斁叙感奚殫
　　　謝館宴奏狀
弭節修途柅車華館重沐示慈之貺益銜將意之隆仰
荷眷私第銘衷悃
　　　謝簽賜酒食奏狀
征軒爰止旅次甫寕薦紆肴醳之霑仍厚饔飱之品永
惟刻荷莫究敷陳
　　　謝王餼奏狀
軺車將命夙致於鄰懽多物在庭特豐於賔餼仰祗恩
禮深激悃悰
　　　謝射弓御筵奏狀
息驂騑而就館夙被眷存講燕射以娛賔繼叨恩貺矧
乏和容之善徒增拜賜之勤
　　　謝餞送御筵奏狀
軺軒修好方成命以言還祖席優賔復寵行而埀眷感
銘斯切敷叙奚殫
　　　回燕京留守三幅書
恭持信幣甫届陪都方脩汗竹之儀特辱榮函之貺竦
欽謙揖徒切感銘
　　　回中京留守赴筵書
修慶誕辰假途畿壌方駐巾車之役遽申酌醴之歡叙
荷意勤永藏衷素
　　　回諸州召赴筵書
肅將信幣方柅軺車敢圖主禮之勤特辱賔筵之召悚
藏彌切敷述奚殫
　　　回日謝中京留守召赴筵書
講睦寶隣還經樂土特辱牋函之貺仍煩燕豆之陳重
荷眷私倍増感悚
　　　謝杭州蒲左丞啓
皓首為郎愧無功而報國朱方守土遽有請以䝉恩涓
日莅官依仁為幸恭以判府資政左丞學深原本識究
㡬微四海元龜三朝舊德忠以許國人無間言出鎮東
南均休中外棠陰方茂斯民惟恐於公歸槐位久虚品
物願依於神化某荷知有素託庇云初支郡所拘不得
親承於教令輿人同欲其將再入於陶鈞
　　　謝蒲左丞薦啓
伏䝉封章誤有論薦者竊以朝廷選士言取信於大臣
君子愛人才不遺於片善稱揚躐等感仰悸衷伏念某
賦性甚愚適時無術雖預聞於禮樂曽何補於邦家唯
知固守於舊章詎敢曲從於異論自慙寡陋公則譽其
該通人笑闊踈公則許其剛正昔依造化埀庇已深今
託部封辱知尤重兹蓋安撫判府左丞資政存誠仁厚
為力寒微弗求備於一夫推博愛於多士經營大厦國
工無可棄之材旋斡洪鈞真宰無不陶之器荷恩特達
鏤骨深銘期勉力於後圖庶不辜於先鑒
　　　交代啓
叨被聖恩獲承府政夙敦事契益抃悃悰交代某官臺
閣元英朝廷碩哲久淹大用屢易名區方此召還佇膺
顯拜顧䝉成之甚幸愧代斵以非工頼有餘風得為來
範聨登桂籍已均兄弟之親交受竹符愈重子孫之好
披瞻在邇跂望尤深
　　　賀無為知郡啓
伏審涓辰巳諧視印恭惟慶慰某官世傳忠義天禀賢
明分宵旰之憂惟良共理為生靈之福易地皆然江民
方切於去思須郡久歌於來暮五月而報即聽政成一
節以趨佇聞君召某竊嚮風有日拜徳無階顧惟父母
之邦幸陶雅化重計廟堂之器難久外藩伏乞上為朝
廷精調寢膳
　　　回賀王敏甫學士館職啓
竊審光被寵恩進膺華秩自聞成命彌切忭心伏以圖
籙秘藏上帝名之册府賢能叢聚前古謂之蓬山豈徒
收校籍之勤蓋所重育材之地文章翰墨得士為多輔
弼公卿由此其選時髦顯擢輿論僉歸恭惟判院學士
國器宏深天資茂粹綵衣就養業詩禮以趨庭青雲致
身角英雄而入彀衆識高譽名重上知方挺秀於相門
再假途於儒館金匱石室讎千載之遺文鈿軸牙籖傳
一家之舊物經綸有素步武曷量固宜自負以軒昻敢
謂不遺於鄙賤連城至寶過僻陋以暗投萬里亨衢知
扶搖之逺到銘深肺腑留示子孫
　　　賀馮待制知揚州啓
伏審輟班近侍出鎮雄藩凡預庇庥伏増慶抃恭以知
府待制器深廊廟德粹圭璋分注上憂暫從外補溥天
之下搢紳推翰墨之師自淮以南籌幄賜生靈之福佇
聞節召入贊鼎司某幸以不才叨佐屬郡燕雀微羽棲
大厦以在期荆棘凋叢戴卿雲而有日伏乞上為宗社
調䕶寢興瞻望旌麾下情無任欣躍之至
　　　賀吳司諫館職啓
嚮審光奉寵書榮陞秘館伏惟慶慰某官修誠端本造
道資深擢自賢科任當諫列盡忠補闕増帝衮之文章
執節彈邪聳王朝之䋲墨聰明眷注中外樂趨㑹芸閣
之掄才慶蓬山之得路牙籖鈿軸緝唐室之遺經金馬
石渠踵漢儒之故事豈圖謙德先辱珍函曩屬居憂久
稽馳慶感悚之至併集所懷
　　　賀歐陽樞宻啓
嚮審光被制書榮陞樞府伏惟慶慰某聞宥密之職太
平所基賢哲在官生靈受賜豈獨一時之福實為長世
之休恭以樞宻侍郎上台元精清廟重器文章道德素
推天下之宗帷幄籌謀黙賛聖人之治剸裁㡬務協契
輿僉將使朝廷無萬里之憂夷夏服兩階之化三山僊
路昔㳺翰墨之林九重帝心今注詩書之將安危所繫
中外具瞻永扶丕圖大庇羣品
　　　賀南京留守張端明啓
伏審抗章得請出鎮榮歸於朝廷則地重而寄優在閨
門則意承而色順由聖賢之相遇致忠孝之兩全惟侍
奉親闈燕安里社明珠還浦故都増川媚之輝靈鶴歸
遼舊俗有羽飛之望上方眷求元老虚佇嘉謀行聞節
召之嚴入被鼎司之拜用爲霖雨徧敷潤於邦家勿剪
甘棠永垂陰於桑梓某夙承奬擢即預陶鈞趨覲未前
具瞻尤切伏乞上爲宗社調䕶寢興
　　　賀東宫待制啓
伏審光被寵書榮遷峻秩伏惟慶慰竊聞職清内閣任
重先朝必擇正人以副輿望恭以某官搢紳䋲墨廊廟
棟梁爰自春宫夙隆天眷商山舊徳漢皇之羽翼已成
秦府功臣唐代之典章取定即升台席大庇邦氓某屬
在浙江叨乘使傳末由趨慶伏重跂瞻
　　　賀杭州蘇内翰啓
伏審抗章中禁得請名都竊惟慶慰㳟以知府内翰識
究㡬㣲學深原本忠義聳本朝之望文章爲多士之宗
四近未陪輿情攸欝顧東南之㑹府益茂棠陰采中外
之公言願陞槐位五月而報即俟政成一節以趨竚膺
君召某荷知惟舊瞻德有期跂望旌旄卑情無任欣忭
之至
　　　賀熊待制移金陵啓
伏承抗章玉闕得請金陵竊惟慶慰恭以判府鈐轄侍
郎待制徳重端朝忠純體國未陪四近彌欝羣情顧六
代之名區鄰三吳之舊境假途紅幕欽婉畫之尚存移
建碧幢實坐籌之有頼錦繡増榮於榆社封疆宻接於
棠陰即趨召節之嚴難久偃藩之樂
　　　上茹都官明堂圖書
某聞大禮廢非至聖莫之興大禮興非鉅賢莫之述明
堂之禮其天下之大禮乎明以出政教幽以交神靈根
萌於黄帝唐虞幹枝於夏商周華葉於秦漢魏晉宋齊
梁陳隋唐之間剪伐於五代蘇培於今天下前曰大禮
廢非至聖莫之興者此之謂也然而朝廷林藪臣子億
萬舉知大禮之興鮮能述所興之禮惟閣下既能知之
又能述之作爲詩頌奏露天子若夫造化之工張列三
辰羅布萬物以文飾天地未足狀其功也秋江夜濤春
山曉雷浩浩轟轟犇震不絶未足狀其辭氣也孤竹之
管雲和之瑟圓丘六奏感徹太極未足狀其音容也神
仙之庭嶽瀆之藏阜積金玉淵聚珠貝未足狀其富學
也是以聳動旒冕特詔褒寵外藏之太史氏千萬載後
爲世盛事前曰大禮興非鉅賢莫之述者此之謂也某
襟衣塵埃聞見寡隘閣下辭學敢望之乎二者不敢有
望於閣下於閣下之功固不敢有所望也然而心膽壯
鋭不甘無述故搜歴代明堂之制於經經不足以及乎
傳傳不足以及於史其文雖得其象莫見廼索文而求
象據所象而爲圖圖成而其篇二十歴代之制敢謂十
得其八九矣其有辭枝義失世所不從則略而不取其
所以不自赧縮逺從山林敢投獻於門下者非徒然也
欲乞閣下政餘賜覽損益差繆以足其心爾閣下不以
寒賤爲卻而從之則異日國家建明堂訪古制某進所
圖無復畏懾矣非獨爲寒賤之光抑亦使當世知閣下
風化之致焉
　　　上金陵知府書
傑無爲人以淮南方伯之召而客於楚聞南使過楚楚
人有問之者曰爾不逺萬里將有獻於朝廷其何物耶
使者曰炎海之濵有獸其神若兕匪兕若麕匪麕一角
載義四蹄履仁行以中矩逰而不羣爲世之瑞命之曰
麟楚人曰角之戴義義不足以尊尊蹄之履仁仁不足
以親親行之中矩不足以為世法逰之不羣不足以為絶
倫匪兕匪麕麕兕之鄰瑞之來何所補於吾俗瑞之隱
何所損於吾民世之治亂在乎人孰謂繫於斯麟使者
屈之黙然而去有士於此少而窮仁義之原長而得仁
義之道非仁義之行不敢以行非仁義之言不敢以言
不生於窮荒之地而生於中和之域不求知於獷俗而
求知於大賢或遇其知而獻之朝廷則非獨使萬目之
駭其必有補於世而不玷乎大賢之知雖不足以爲天
下之瑞而亦無愧於是麟也願閣下少加意焉伏惟閣
下富文老學天下宗師所黜所譽士林權鑑傑世族寒
賤人所不顧今日之來不敢以諂言支説取瀆大君子
敢以所聞獻於門下以俟進退
　
　
　
　
　無爲集巻十一
欽定四庫全書
　無爲集巻十二　　　　　宋　楊傑　撰
　　碑誌
　　　故武信軍節度使諡康簡追封循國公神道碑
寶元二年秋七月辛丑宗室金紫光禄大夫檢校禮部
尚書使持節和州諸軍事和州刺史充本州團練使兼
御史大夫上柱國天氷郡開國公薨於秦邸之正寢上
聞之震悼車駕臨奠親撫衾斂哀慟久之慰恤諸孤恩
禮加等贈武信軍節度使追封循國公特賜白金三千
兩緡錢一百五十萬絹五百疋命使監護及遣内省夫
人中貴䘏治内外事用度悉出於官太常用一品鹵簿
儀衛以送喪物窆於奉先佛祠諸子號慕過哀乞廬其
側至某年某月某日𦵏於某州某縣某原禮也太常議
諡以謂公質直重厚志尚敦雅下賢趨善素履安夷和
柔之德中外推挹案諡法曰温良好樂曰康平易不訾
曰簡尚書省集官考覆輿論爲允乃諡曰康簡易名之
典兼二法之美也公諱承慶字祐之初名承宗宣祖皇
帝之曽孫太師尚書令秦悼王諱某之適長孫護國軍
節度使兼中書令高宻郡慈惠王諱某之適長子也公
天資忠孝才藝超卓器識宏逺信厚愷悌世以賢公子
稱之雍熈中隨侍高宻王出判濟州淳化二年奉宣補
衙内指揮使每入貢至京師太宗必召至禁中詢訪州
郡風俗山水應對詳敏莫不稱㫖因改今名乃授西頭
供奉官時濟州囹圄屢空監郡劉䝉叟敷奏上喜顧左
右曰承慶父子曉事盡心公家因賜金箱玉弓二寶帶
以寵之濟州舉人程文應格者多高宻王欲盡薦於朝
有司以解額難之王曰賢者太平嘉瑞文王以多士寧
周薦賢乃諸侯之職於是具奏盡数貢於春官至今濟
州薦送之數比旁郡爲優自高宻王始也公與有力焉
孔子曰聽訟吾猶人也必也使無訟乎書曰野無遺賢
傳曰孝子成父之美公父子見之矣真宗皇帝祥符四
年扈蹕汾陰改東頭供奉官七年改内殿崇班恭謝天
地禮成加銀青光禄大夫檢校太子賔客兼御史大夫
騎都尉十八年上王皇尊號加金紫光禄大夫改内殿
承制天禧元年合祭天地加天水縣開國男食邑三百
户二年秋八月立皇子昇王爲皇太子授内園副使三
年南郊加檢校左散騎常侍進封開國子加食邑三百
户乾興元年二月皇帝御正陽門加食邑三百户上因
曲宴謂諸宗室曰汝等在先朝所歴事節宜各盡所見
奏聞公曰先朝事節備於政要臣嘗扈從車駕封太山
祀汾陰朝謁陵寢幸亳社巡守澶淵以至大酺可謂盛
事皆所親見上曰更記内家甚事無所諱避切欲聞也
公曰容臣退而編録上進旬日具所見聞進呈御札褒
稱仍許非時上章公於朝政所補非一而其藁不存於
家其慎宻如此傳曰古者造辟而言詭辭而出公之謂
也車駕幸後苑賞花釣魚翌日宗室入謝上曰卿等賞
釣樂乎衆曰甚樂公獨曰臣一憂一樂左右皆愕然失
色上曰大王何所憂曰臣昨日伏見御幄臨淵侍從數
百人側立危欄之上臣不敢不憂既而龍輿迴轅賞花
宴集上下同驩詠歌太平時當豐稔和氣充塞臣不得
不樂上顧近戚曰大王愛我如此卿等可學即命取白
羅扇御飛白書承慶祐之四字以賜焉夫危樓船以忠
諫漢史稱之寵華衮以褒字魯史載之公有臨淵之憂
帝有書扇之賜忠以愛君褒以勸善君臣之道可謂盡
矣它日宣射上曰先朝多以卿爲神射今日期必中鵠
公曰臣實無能偶或有中公拜命發箭雖不出正然皆
不敢近鵠上知公之謙抑乃索御箭連中鵠是時御雙
箭處中央公雙箭在下正上下相向端直如䋲墨瞻者
莫不歎仰帝甚恱賜對衣金帶鞍轡馬各二詔書褒異
之詩云終日射侯不出正兮易云勞謙君子有終吉
公得之矣仁宗皇帝即位授内藏庫使加輕車都尉封
天水郡開國侯食邑三百户天聖二年恭謝天地加上
輕車都尉五年十一月南郊加護軍食邑三百户七年
九月朝廷敦叙昭武之裔優推寵命以公乃宣祖皇帝
之曽孫秦王之適長孫高宻郡王之適長子故特持節
蔣州諸軍事蔣州刺史八年南郊加上護軍進封開國
公食邑三百户明道元年改宫苑使檢校禮部尚書加
柱國二年三月東郊籍田加上柱國食實封一百户是
歲特授懷州刺史景祐元年公以足疾賜告調治二年
南郊遷和州團練使加食邑五百户寶元元年南郊加
食邑食實封二百户公養疾六載聖睠益隆既宣太醫
朝夕診療乂時遣内夫人至第撫問非常禮也章獻明
肅皇太后臨朝時以公名下一字犯彭城郡王父名欲
令改易遣近侍諭之不從一日召於簾前宣問公曰彭
城王諱天下所共諱也臣不敢不諱彭城王父諱非天
下所共諱也臣不敢獨諱且臣名先朝所賜安敢私易
以諂上識者義之公生平博覽墳典翰墨精妙以至樂
律丹術仙録莫不洞究尤善屬文嘗注易二十巻極天
人性命之理天子覽而嘉歎賜以金幣又著家訓三卷
行於世國朝以來宗室著述自公始也因真宗違豫公
刺血書佛經以進高宻王寢疾不脱冠帶而養上聞之
遣内人撫問厚賜以旌過人之行及扶護先王䘮徃𦵏
汝州㑹天旱井涸公夜致禱明日乃水泉涌出賜詔稱
其誠孝之應經曰事親孝故忠可移於君孝悌之至通
於神明於公見之矣公享年三十有九夫人涇陽郡君
乃中書令和凝之孫也継室永嘉郡君虞氏皆賢懿
有輔佐君子之道子六人曰克悟右班殿直早世曰克
繼贈定武軍節度使開府儀同三司建國公曰克絢贈
青州觀察使曰克孝今任越州管内觀察使曰克肖贈
右監門衛大將軍曰克顧贈昭化軍節度使女十人封
號不同各歸顯族一早世一爲比丘尼孫㡬人曽孫㡬
人任某官公教子不以爵禄爲重而重乎忠孝不以貨
財爲傳而傳以經術是以太宗朝諸王出鎮藩郡以公
父子爲才能真宗訪政事公獻忠言爲多仁宗試文翰
詔稱公子克孝秀出本支英宗立宗學教育親族克孝
首爲二宗師儒稱薦而復中上科神宗朝克孝著孝經
傳上進賜詔稱諭熈寧以來詔試宗室經術公孫叔敖
叔彖叔某叔某相繼登第元豐講行祀典擇宗子之无
過尤者躬執事於明堂宗廟是時循國子孫與祭者爲
最多議者以爲無是父則無是子無是祖則無是孫予
觀循國康簡公家訓三篇上篇述祖考昭穆之序陳忠
孝禮義之端集古人法語以爲家世之傳中篇篤勵學
問慎修言行重道義而輕富貴下篇言所慎在乎九思
正心以正身正身以正家仁而尊賢恕以及物具善不
善之積明德不德之效於今子孫不忘其訓然後知義
方之教澤流之逺何時而有窮已哉𦵏後四十年公子
欲以公之善美昭示來世乃具行實請文以立碑於隧
道銘曰
於戲循國宗室之英忠孝仁厚愷悌信誠博學多能秉
彛典經左右先王政肅刑清進賢報國邦乂以寧錫以
寶帶父子寵榮諫章慎宻聖主從䋲勞謙終吉射不出
正天旱井涸𦵏親汝城精禱泉湧感於神明天子聞之
詔褒以旌曰康曰簡懿哉易名治家訓言載之簡編貽
於後昆忠孝之源公子公孫世其稱賢寵禄令問傳無
窮年
　　　故右諫議大夫贈工部侍郎沈公神道碑
沈氏之先出於周文王之子聃季食采於沈因而命氏
漢光禄勲戎徙居㑹稽之烏程後改烏程爲吳興郡故
沈氏以吳興爲望由漢以來世爲右族宋有慶之梁有
休文至唐潤州司兵參軍岌生愉爲懷州都團練判官
愉生僎爲同州馮翊尉僎生師舉爲太常協律郎師舉
生籍爲衢州常山令諱籍即公之高祖考越州剡縣丞
諱德饒公曽祖考也海州胊山令諱仁諒公祖考也贈
工部尚書諱平公烈考也太夫人胡氏封安定郡太君
自朐山令徙居歴陽今爲歴陽人源流深逺慶徳相承
篤生良臣器識宏博公諱立字立之少孤力學事母至
孝鞠育諸弟率以懿行鄉閭耆艾推以爲法文詞敏贍
場屋有時名天聖中登進士第歴任桐城尉畿縣主簿
知績溪洪雅二縣通判壽州益州知池州杭州越州江
寧府宣州滄州入爲三司户部鹽鐵判官判都水監知
審官西院出爲淮南轉運副使兩浙京西河北都轉運
使充江淮兩浙荆湖六路都大制置發運使提舉商胡
掃提舉崇禧觀以老焉由大理寺丞殿中丞太常博士
厯屯田都官職方三員外郎兵部郎中太常少卿集賢
殿修撰右諫議大夫贈工部侍郎公自初仕已能夙夜
勤職亷義自持孜孜民事以報國家故所至郡縣爲部
使者皆以才稱公尉桐城盗不入境主畿内簿吏不敢
欺治小邑皆興學舍在商胡采摭大河事迹古今利病
曰河防通議世之治河者取以爲據嘗遇蘇湖大水民
多艱食公爲發倉廪出餘財選擇部吏分主賑貸時諸
縣有率大姓出粟爲助者公曰官廩充牣烏用擾民悉
還給之若積粟之家能自貸借下户者候其豐歲官為
理償民以爲便存活甚衆初領朔方漕陛辭日英宗皇
帝曰知卿用心公家故召卿經畫邊事慎勿張皇公遍
歴邊郡經度處置人不以爲疑葢能承上意也公總外
計舊號冗劇施設皆有條理於是綱吏絶僥倖之望疲
兵無凍餒之苦金帛豐羨倉廩充溢天子聞而嘉之因
奏計上從容慰諭云知卿素有才力更宜爲朕用心及
存問家屬諸屬子次第續遣中使賜中金二百兩以優
其勞鎮金陵日上曰以卿清慎公懃故以重地委卿問
所藏書令進所編名山都水記三百巻并家藏書目乃
賜詔書敦奨公爲北朝正旦國信使是歲契丹行册禮
遣儐介曰能同北朝百官之服則入見不爾當叙班門
外公正色曰逺銜君命以通兩國之好安可門外見耶
頃者迓北使到闕㑹本朝元㑹之禮亦未嘗命北使易
衣冠常禮不可遽易敵人無以答遂以常服入焉使還
賜金紫旌其不辱命也公嘗撰茶法易覽具述茶之利
害於今著以爲令熈寧二年當轉對力言邪正治亂之
道語甚切直識者知其所存公事三朝白首一節生平
樂經史手不釋巻自奉甚約其稍廪之餘皆供紙札之
費故藏書埒於内府累降中㫖就其第傳録以補官書
之闕自元獻晏公而下卿士大夫有歌詩序記百餘篇
以美其嘉尚既退歸歴陽嘗曰吾起家寒素仕宦至兩
省藏書三萬卷以遺子孫年餘七十而支體康寧是無
一不如意也唯日與賔朋詩酒爲樂所著名山都水記
茶法易覽河防通議鹽筴摠類賢牧傳稽正辨訛香譜
錦譜洎文集共四百巻公治家有法度教子有義方故
内外雍肅諸子篤學所至有能聲皆其善教之致也娶
夫人吳氏封濮陽郡君繼娶夫人董氏封仁壽郡君男
六人長安國次安民早卒次安道次安上次安節次安
禮女四人長適進士朱延之次適宣州旌德縣尉曲師
徳次適秘書丞裴維甫次適濠州司法丁源並早卒孫
男十四人慶孫壽孫孝孫並試將作監主簿餘尚㓜孫
女三人公既薨樞宻直學士錢公爲銘以納於壙中其
後鄉人耆舊懷公之徳過公墓下則肅然致敬其孤請
予文以書於碑其銘曰
沈氏之源濬於吳興㑹稽東陽令聞繼承逮於朐山政
肅典刑德積慶餘我公以生起家文儒䇿科帝廷筮仕
甸畿夙夜靡寧宰牧觀風若權在衡進秩侍從始終不
傾㑹計外内轉輸富盈孝友於家接物信誠利在邦國
愛均編氓典領都水濬治有經民乃奠居以耨以耕審
官進賢公哉黜陞奉幣出疆煜煜旄旌華服不易憲度
是憑不辱君命正色北廷書載史官炳然丹青功成願
歸請符金陵天子曰嘻詔其屢登昌言啓沃衮章其榮
惠浹政行鎮移宣城嚢封乞身掛冠林坰天子念勞嗟
其頽齡俾奉琳宫燕閒紫清歸老歴陽錦繡耀榮稚耋
驩呼豆觴出迎公還舊廬樂康且寧書三萬巻充屋架
楹以示子孫不傳金籯壽乎有窮不朽者名民懷其徳
烹牲薦馨道左豐碑信辭是銘
　　　故通議大夫慎公墓誌銘
公諱暠字仲素為吳越著姓後居三衢曽祖諱知禮工
部侍郎贈左僕射祖諱從吉給事中贈工部尚書父諱
鈞大理寺丞贈尚書屯田員外郎尚書娶錢氏忠懿王
之女公其長子也初命試秘書省校書郎遷國子監主
簿太常寺奉禮郎詣闕上書賜五品服歴衛尉光禄大
理殿中丞國子博士入省為庫部水部司門員外郎遷
三部郎中知竇州通判邵州擢知楚州海州以嘉祐四
年夏四月戊子終於山陽享年六十有三至七年秋八
月歸𦵏於開封府開封縣蘇封之先塋夫人馮氏先公
而終銘以祔焉公初守竇竇素無兵備交趾蠻僚數百
人暴至城下城中擾攘計無所出公曰賊勢方鋭守與
戰皆不可因設疑兵被甲持滿傳呼開城門金鼓大作
賊望風遁去使者上章稱之賜金紫邵有谿洞酋首龔
行詳者恃險恣暴前後吏莫能禁公通守是郡命捕以
戮内外畏服公亷正自持不妄喜怒其貌甚温臨事毅
然有不可犯之色守山陽以母䘮去官富人有以重幣
爲賻者公曰吾家以清白相傳急持去無汙我仕宦四
十年及終无負郭之田環堵之室以遺其子孫人以爲
難樞宻田公况内相王公洙知公甚深以爲其才可備
臺省力言於朝其後名臣交章薦舉自二公始也子男
三人宗傑見任朝奉大夫才識公亷有家世之風自升
朝累贈公至通議大夫宗道宗誨有學行皆早世女子
四人皆出適孫瓛太廟齋郎修潔有文早世大夫以銘
見託銘曰
慎氏之源發東陽三衢分秀派益長祖禰顯仕煒有光
通議入省為名郎應機破賊保土疆屏惡扶善稱循良
傳家清白著義方子孫承繼百世昌
　　　故通直郎簽書商州軍事判官㕔公事謝君墓
　　　　誌銘
君諱季康字和卿其先河朔人世力田高祖諱鳬始以
儒學自立晉開運中明經中第至周任瀛州録事參軍
贈國子博士曽祖諱成之皇朝任屯田員外郎贈主客
郎中祖諱師顔都官員外郎贈吏部尚書父諱􁰎朝議
大夫三世皆進士及第自主客游宦京師寓居潁昌之
陽翟後為陽翟人宋元憲景文文章學術為天下宗師
女弟臨洺君博學能文賢而有識君之母也知其子可
以託門户臨終以屬舅氏元憲元憲亦素愛君孝友介
潔每謂人曰真吾甥也及在政府奏授秘書省正字非
所好也與其兄公儀熈序益勤於學偕有聞於時久之
調徐州司户參軍海州司法參軍君為掾常以法自持
未嘗少屈於權貴聞者危之而志不可奪用薦者移朐
山令丁繼母陳夫人憂執䘮盡禮服除授西平令通山
令改大理丞監大名府經城酒税㑹官制行遷通直郎
簽書商州判官廳公事時朝議高年君願解官就養朝
議固止之君不忍去膝下遲遲其行宛丘太守周革謂
君曰尊君年雖高而康强過人君家貧族衆當勉力從
仕以承親意安可衣食於親以就養乎君不得已而之
官及親有疾即解職歸謁未報聞訃至僚友知君之貧
有以資其行者君力拒不受奔䘮哭不絶聲水漿不入
口者累日既克𦵏後三日而卒即元豐六年十一月二
十三日也享年五十有七君幼而好學弱不好㺯行已
清直事親孝恭朋友尚信蒞官守正不爲勢屈命雖數
竒未嘗諂以事上家雖甚窶未嘗躁而有求故所至有
令聞朝廷大臣如太師潞國文公翰林侍讀學士劉公
樞宻直學士陳公皆深知君之所存前一夕其弟文瓘
夢君綵服簮紳曳履袖文書以吿之曰予平昔之事汝
其為我著之逮旦君逝矣娶劉氏屯田員外郎異之女
有子五人長曰收中進士甲科河南府推官次早夭次
敭次攽次敷皆力學遵義方之訓女二人長適渭州華
亭縣丞劉逢明次適進士方増孫男一人以元祐八年
四月二十四日卜𦵏於汝州郟城縣安良原先塋之次
禮也吾友太中大夫致仕宋盈祖乃能道君所存求予
爲銘銘曰
行過乎恭䘮過乎哀觀而知仁斯賢人哉
　
　無爲集巻十二
欽定四庫全書
　無爲集巻十三　　　　　宋　楊傑　撰
　　墓誌
　　　故劉之道狀元墓誌銘
之道諱輝信州鉛山人也少䘮父母耻家世湮汨慷慨
去鄉里卓然有自立之志從師學問八年有成一試冠
國胄再試冠天府士天下以是知名嘉祐四年春仁宗
皇帝試禮部貢士於崇政殿又擢之道爲第一先是皇
祐至和間場屋文章以搜竒抉怪雕鏤相尚廬陵歐陽
公深所疾之及嘉祐二年知貢舉則力革其弊時之道
亦嘗被黜至是歐陽公預殿廷考校官得程文一篇更
相激賞以奏天子天子稱善迺啓其封即之道之所爲
也由是場屋傳誦辭格一變議者既推歐陽公有力於
斯文而又服之道能精敏於變也釋褐授大理評事簽
書河中府節度判官事迎侍祖夫人赴官夫人以生於
南方不習風土間或不懌之道曰迺某自立志在顯親
不幸少失怙恃追養不迨尚幸祖母康寧得以承其志
今反志意不懌豈子孫之心也哉遽白府請解官侍親
府爲具奏詔移建康簽書節度判官事所以便其養也
未㡬改著作佐郎七年夫人卒之道號慕盡哀以適孫
自陳乞解官承重服時府尹龍圖王公贄重惜其去而
固留之之道固不從公即遣使者謂之道曰按著令凡
適孫爲祖父母承重者蓋其適子無同母弟以承其重
者也今君雖於祖父爲適孫而聞先君有同母二弟已
自服䘮奈何遽以解官而承重服乎使者及門之道方
伏廬哀號徐扶杖而起謂使曰輝聞支子不祭祭必告
於宗子所以重正適而尊祖考也後雖未能盡蹈典禮
而䘮事敢不勉乎况國朝封爵令文諸王公侯伯子男
皆子孫承適者傳襲若無適子及有罪疾則立適孫無
適孫則立次適子之同母弟且貴賤雖殊正適之義則
一也豈有處貴者之後則封爵先於適孫在凶䘮之際
則重服止諸叔父耶爲我重謝龍圖公毋固留也公以
其事奏朝廷朝廷下禮官議以爲然乃聽其去有國以
來適孫有諸叔而承重者自之道始也扶靈歸𦵏於鄉
里哀慕盡節州閭稱其孝㑹數世族人有貧而不能為
生者乃買田數百畝以聚之晨昏歲月饗給周足縣大
夫爲易其地名曰義榮社之道居䘮未嘗一造郡縣四
方士人從學者甚衆乃擇山溪勝處建舘舍以處之日
講誦乎其間縣大夫又名其館舍曰義榮齋皆所以厚
風俗也服除赴闕道繇真州以治平二年春三月十有
三日感疾而卒享年三十有六祖諱某父諱某皆隱徳
不仕之道性和易接人必盡誠不尚矯飾士樂與之交
供備庫使白君文質以其子妻之男一人女三人皆幼
夏四月其季父自鉛山來當塗且曰吾家猶子與子有
年籍之契而校誠尤厚昔以先伯氏之銘託於子矣吾
家猶子亦嘗為濡須府君之銘矣今將卜某月某日𦵏
於義榮齋之右子其爲我銘之迺泣以再拜傑再拜以
泣曰敢不從命迺為銘曰
琢玉為璧璧成而缺琢玉爲圭圭成而折厥寶至重不
獲其用嗚呼之道不得壽考
　　　故朝散郎致仕朱君墓誌銘
君諱定國字興仲姓朱氏其先成都人世仕偽蜀高祖
贇僉預吏選從曽祖某典宫門之禁随孟氏入皇朝終
京西轉運使自是族人東徙曽祖詢祖益皆自晦不仕
父杲故任孟州河陰縣令累贈銀青光禄大夫母傅氏
累封清河郡夫人銀青蚤世清河夫人挈諸孤寓無為
郡之廬江君方八歲家貧借書讀兄弟自相傳授敦尚
節操不妄與人交慶厯二年中進士第授池州貴州主
簿以平反死獄遷饒州軍事判官時太守暗酷政出其
子官吏多憚之君曰公則從不公則不從何憚之有守
屢欲害君君方正自持終不能屈浮梁邑劇訟多吏貪
令弱部使者委君攝令事君至而鋤其姦境内稱治於
今稱之官滿當改秩銓吏曲為沮抑剡薦不如令君詣
銓長求直長固執如吏議且曰在官曷不多求薦君曰
平生未嘗有所求必以爲不可則已乃調梓州觀察推
官改著作佐郎知廣德縣民有訴旱郡遣官按驗民乃
聚衆持梃千餘來覘勢若脅官吏太守戒捕盗官具甲
兵以衛之君曰愚民無知妄意蠲賦爾若過計張皇恐
因縁生事縣令請自行於是輕騎從者數人以往衆聞
乃潰去時按田官尚匿僧舍不敢出君擒首謀數輩送
郡黥𨽻之餘不問也人服其識境内有靈濟王祠江左
人欽事歲殺牛數百以祀之君至且戒止民未甚信父
老告於廷曰神禍福影響苟易其牲何以逃咎君曰牛
者稼穡之資殺有常禁神以庇民為惠將䧟民有罪而
享其牲神必不然父老益懇懼君曰民欲殺牛而享不
聽者令也神之福宜歸民譴宜歸令必欲用牛當生致
於廟廷官為貿錢以備祠費父老欣然從命廣德不殺
牛以享神自君始也未及代丁清河憂服除改秘書丞
知廬州合肥縣神宗登極改太常博士賜五品服改尚
書屯田員外郎知六合縣時朝廷方興水利有建議開
馬昌河通滁州者提舉官從之君以為壞民田廬甚衆
工費亦大而所為利無㡬固以為不可乃移君他局屢
委官覆視之不能變君議使者以君首沮所論數移他
局以困之君因請於朝願得管庫以便其私而他使者
知君奏留不行君嘆曰居可以仰禄而不知我者數見
困去可以逺害而知我者反見留吾命其窮哉直道以
利民殆不可為枉道以全身非我志也因請致其政而
歸時年六十有一齒髪未衰筋力猶壯士大夫高之元
豐四年官制行改朝奉郎今上即位覃恩改朝散郎賜
三品服著令京朝官致仕歴任有勞績則以全俸寵之
公以貴池雪活之故可應格或勸君自陳君曰吾勤勞
􁒦事夙夜匪懈猶懼無以報廩禄之賜今竊半俸老田
里又得一子禄養恩已厚矣敢較其他乎竟不言以元
祐四年七月初一日終於私第之正寢享年七十有九
娶王氏封太原縣君子男三人長曰裒壽州壽春縣令
先公一年卒其二人皆早䘮女三人長適鄉貢進士建
安張思次適通直郎延平葉唐懿次適陽武主簿太原
王嵤孫男三人長曰耆次曰某次曰某女孫二人尚幼
以是年九月乙酉𦵏於臨潜鄉申家山之西近先塋也
君質直信道篤於孝友所至以公亷稱言行莊重非義
者憚之至老手不釋巻凡論漢魏以下至國朝人物賢
愚忠佞言行之迹歴歴可聽尤好為詩喜愠悲憂一於
詩發之格尚平淡在編軸者數百首著歸田後録皆耳
目所接朝野可載事以備史氏之遺士大夫多傳之又
取近世禍福之應其理可推者百餘事次之以警俗謂
之幽明雜警云君初與其兄巢門先生某及其弟秘書
丞某皆以文行清節著聞至致政時巢門先生尚康强
兄弟白首文酒相從於鄉里者二十年搢紳慕焉銘曰
賢哉興仲諒直自守篤學從仕材不命偶聽獄求生宜
其有後祠牛不烹利溥且久知止不辱勇於解綬浩歌
歸來兄弟耆壽燕樂田里益敦孝友道有通塞名也不
朽
　　　故桂州司法趙君墓誌銘
君諱隆字夷仲河南洛陽人曽祖考諱孚皇任殿中侍
御史贈太師中書令祖考諱安仁皇任御史中丞尚書
右丞兼宗正卿贈太師尚書令兼中書令魏國公諡文
定考諱温瑜皇任少府監贈吏部尚書家世以忠孝德
義相傳薦紳推以為法君葢尚書公之第三子也慶厯
元年用奏補太廟齋郎皇祐三年調江陵府户曹參軍
秩滿丁尚書公憂嘉祐四年再調曹州司法參軍治平
元年移絳州稷山令未之官丁母賛皇郡太君李氏憂
四年以三司户部判官張徽舉監泗州在城清酒務熈
寧五年任婺州浦江令爲政明恕不務苛細邑人便之
時浙右大歉君賑恤有方而民頼其賜元豐元年以兄
大夫公領憲湖外疆境近於桂管迺調桂州司法參軍
二年十一月十二日無疾卒於官享年五十有五君幼
而聰敏長而好學其愷悌孝恭葢出天性内外親友無
不愛之平居宴然不妄喜愠家雖貧而亷於求官雖卑
而恬於進人或勉之君曰富與貴人所欲也不有義命
歟議者稱之君雅愛篆學樂於吟咏然未嘗輙以示人
故知之者鮮嘗謂弟曰吾平生不敢為惡得免疾苦而
終幸矣後果如所言娶吳氏大理評事諒之女男五人
濤淳源淮濛舉進士濤淮皆先君而卒女三人長適進
士李峒次適進士劉載用一在室元豐四年冬十有一
月某日𦵏於洛陽龍門某原祔尚書公之塋禮也諸孤
託彭澤令張在述君行狀求予銘其墓予忝葭莩知君
懿行為最詳義不得辭銘曰
孰不欲富吾亷於求孰不願進吾敏厥修有義有命誠
心所存吉士夷仲文定公孫
　　　故臨淮隱者贈大理評事杜君墓誌銘
某年月日臨淮隱者杜君卒有德而不自顯之謂隱孝
以事其親順以事其長正以率其家義以教其子惠以
及其鄉君所有之德也淮水之南淮山之北喬松脩竹
白雲寒泉君之隱居也既有是德而不自顯矣則朝廷
曷得而官之以其子而顯也君諱某字某其先君卿在
唐為濠泗等州觀察使因家於臨淮後遂為臨淮人君
之曽祖某官諱某祖某官諱某父某官諱某皆積德行
義有聞於時君壽六十有二夫人朱氏賢和而孝能輔
成君子之徳贈某縣太君壽八十有六而終子二人曰
某曰昺昺舉明經中第清慎賢明為薦紳推重以太子
中舍辭知彭山而為金陵庾官所以便㐮事也嘉祐五
年得告歸以冬十月某日卜𦵏君及夫人於臨淮郡之
某鄉某原且以銘誌見託不獲譲云銘曰
淮山峻極君德之積淮水湯湯君慶之長山水之間以
固以藏
　　　故鄒君墓誌銘
君諱澥字深之其先東魯人源深派逺後有徙居臨江
郡之新淦者大理評事諱顯曽祖考也府君諱衮祖考
也袁州助教諱夏考也信義相傳閭里以為令族君幼
業文長益精博為流輩所稱屢舉進士不為有司知既
孤以至孝事其母晨夕不敢離左右一日謂人曰士不
可以不求進進而不為人所知命也安能捨予采衣之
樂而汲汲求知於人哉乃罷進取一志於養就所居之
西臨水面山為采真閣每侍親登覽燕集其上佳木繁
翠野芳幽芬煙雲巻舒魚鳥上下真得天下之至樂與
夫奔趨禄利汩没塵土不得朝夕在於親側者葢有間
矣平生介潔屛耳目玩好唯樂聚書力教諸子以大其
門熈寧元豐中天子興太學長育天下英才君敦遣其
子以就教喜謂族人曰此吾兒亨進之時也及其子自
太學登第歸聞者莫不服其高識君謹厚寡言寛恕容
物未嘗矜已所能揚人之短親戚交舊賙給不匱人有
患難則力以濟之唯恐不逮鄉閭以長者稱之人有勸
多營田園以厚子孫計君曰田園之利孰若義之益耶
人以為摯論元祐元年正月一日感疾終於家享年六
十有八娶廖氏生男子三人曰洵仁洵武洵美皆舉進
士有學行洵武先登第任鄂州司户參軍女一人適鄉
貢進士吳游宗廖氏亡繼室陳氏孫一人女孫二人尚
幼以某年月日𦵏於某鄉某里某山之原其子具書以
江夏謝令岐叙君行實自江東走介來京求予銘其墓
云銘曰
仕不可必退以修身孝以見志篤於事親詩禮之訓肅
雍閨門善積之慶以貽子孫
　　　故西頭供奉官監無為軍𣙜貨務兼兵馬監押
　　　　郭君墓誌銘
君諱元方字天益唐尚父汾陽王之後今為京師人曽
祖考諱彦欽謹厚有器量藝祖少時善遇之而有通財
之義及藝祖龍興故人多暴貴而獨隱遁不自耀特詔
起之後任慶州刺史𣙜鹽使逮事太宗防邊屢有功所
至稱治祖考諱勲補都使不樂仕宦老於家考諱坦知
寧州不禄贈大將軍妣劉氏封彭城郡太君繼母向氏
封鉅鹿郡太君君好學多能少而有立初舉進士未第
而將軍没於嶺外朝廷推恩補殿侍景祐中改三班借
職董役河上有績效寶元中任蘄黄按轄馬遞及州界
巡檢權本州兵馬事屢獲强寇改奉職為制置使奏辟
監潭州船場權本州兵馬事本路使者舉充橋口水陸
都巡檢慶厯中蠻獠宼境荆湖南路安撫使選用君於
衡州耒陽山下分領援兵䇿應擒捕君靖深有謀上下
頼之及凱旋授右班殿直續改左班朝廷選送遼國人
皇祐中任宿州蘄澤兵馬監押獲盜及逋卒百人境内
肅然種榆栁三十萬河堤為之完固薦者稱君之勞首
冠諸邑被㫖陞優最嘉祐中三司奏辟監無為軍𣙜貨務
兼兵馬監押時茶法久弊課額大虧及君赴官究思弊
源招徠商賈未周歲常數大増其溢額者五十八萬緍
賊盗屛迹邦人安堵㑹茶法通商罷𣙜貨務邦人投牒
本部願留君專領兵馬事官滿將去邦人又請留之本
部為具奏朝廷皆見允連任十年改左右侍禁西頭供
奉官生平薦者自丞相劉公而下三十餘人皆當時名
公也治平元年三月六日感疾終於無為官舍享年若
干夫人李氏賢淑有法度親族稱之男子二人長曰昪
次曰曦皆應進士舉二女長適左侍禁張宏次適供奉
官戴招信君性和易臨事精敏奉親篤孝兄弟友愛其
擒兇禦宼則有過人之智遇人急難則力以濟之蓄書
數千巻以教其子弟好藏古今名書畫及珍異之玩每
延嘉賔客則出之燕間喜於丹青遇物能寫曲盡飛動
之意信天下之絶筆也宣徽王公洎諸文士多以序引
歌詩紀其妙君所至有勞效而不得盡其施設知者惜
之元豐三年某月某日卜𦵏於泗州盱眙之三角山其
子昪以銘來請銘曰
汾陽裔孫鎮寧嗣子慎以行已敏於立事㓂盗屛畏民
以之頼職業允修去有遺愛盱眙之山下有流水以固
以藏百千萬祀
　　　故朝奉郎守殿中丞梅君墓誌銘
君諱正臣字君平南唐末曽祖逺為宣州掾祖邈贈尚
書刑部侍郎父譲贈尚書職方郎中從父詢景祐間任
翰林侍讀學士給事中遇郊祀恩奏試將作監主簿時
方力學鋭進累預鄉舉以親長之命不敢辭也始調舒
州懷寧縣尉次歙州績溪尉秀州嘉興尉以勞遷和州
防禦判官君所至以公忠自信慷慨敢為於舒修完吳
塘陂灌溉民田數千頃人以為利秀之華亭有鹽數十
年積若山阜不能發君請疏漕渠因海潮運載至城下
公私便之軍賊王倫聚黨數百自青沂至淮楚長驅㓂
掠州縣為之騷動時歴陽守倅未到任君獨當郡事迎
送之餘疲卒纔數百輩計不足以禦賊君乃募土著丁
壯相與誓死守城力戰於是倫及其黨皆就擒伏誅若
其脅從者並從寛宥時文忠歐陽公守滁聞之顧謂僚
佐曰倫長驅郡縣梅君平於談笑中擒之其材智豈易
得哉因辟充幕官郡事多得其助官滿以文忠公威敏
孫公樞宻直學士王公洎部使者十餘人交薦於朝廷
遷秘書省著作佐郎知廣徳軍廣徳縣事未㡬丁職方
公憂服除知宣州南陵縣事南陵素號多訟田制不明
君至先爲造版圖正經界吏畏民服囹圄為空改太子
左賛善大夫還朝改殿中丞至和初京師久雨畿内諸
縣水潦為害朝廷擇官分治之君首被選用乃自陳留
以東晝夜冒雨行數百里相視決泄人無墊溺之患比
它治為最優出知泗州臨淮縣事至則修教令立威信
盗不入境明年榖不登未及賑濟而汚吏欲以惡濕麥
數萬石散之民間約一歲而斂之君以其實白於部使
者願無以此麥撓民且惠姦使者以為然乃按受納之
弊其不悦君之言者陰使人訟君催科苛酷遂被劾去
官時母夫人年餘七十自侍奉還鄉里日與諸親戚相
見志意愉懌勝在它郡時君乃謂所知曰我從仕以來
多承命出入不得在親之側常不足於所懷今親且老
矣安敢以游宦為意哉於是緝治先構鑿池種竹手植
花果百餘品日引兒孫奉版輿嬉樂於其間不知外物
之可欲也比終母夫人䘮即年及從心矣遂不再仕識
者稱之君性沖淡學問贍博少時與伯氏聖俞唱和詩
章為前輩所推自退居以來杜門燕閒唯以㫖甘爲事
未嘗以纎毫干於人其所為文詞亦未嘗輕示不知者
其耿介如此君雖高年不倦探討因其子得書數百巻
歸而喜過於獲珍且繼晝夜以讀之不踰月而終篇其
好學如此元豐五年中元日終於家享年七十有九先
娶衛氏再娶王氏得輔君子之道男子二人長曰宰任
承事郎知江寧府江寧縣事次曰衆累舉進士有司
優第其文女子五人長適淩湛次適朝奉郎通判杭州
李孝先次適江寧府溧水縣尉王良肱次適曲孜次適
杜煒孫男七人京充端雍亢章㐮方幼學以元豐六年
正月丙午𦵏於宣城縣長安鄉惠照之東原是月遣其
外孫前知南陵縣事王鑑具行狀來求銘銘曰
梅氏之興盛於宛陵自金華公世以文稱嗟嗟君平慷
慨敏明交薦於朝鉅公名卿誅滅㓂黨脅從罔治分决
積潦首稱其利完陂灌田人䝉其惠乘潮䟽漕運以之
濟晨昏庭闈承順志意輕禄重養孝子之事心無所
欺退亦何愧刻石墓門昭示來裔
　
　
　
　
　
　
　
　
　
　
　
　
　
　
　無爲集巻十三
欽定四庫全書
　無爲集巻十四　　　　　　宋　楊傑　撰
　　墓誌　　　行狀　　　表述
　　　故温州録事參軍陳君墓誌銘
元豐四年六月甲子前温州錄事參軍陳君卒於丹陽
郡明年其子鄉貢進士誠自淮南來京師以永嘉太守
石大夫牧之所撰君行狀來求銘於予固辭不獲乃叙
而銘焉君諱某字㡬道其先開封東明人曽祖某黄州
軍事推官祖某廣州南海令父隱徳不仕君幼學强記
日誦千言年十八以專經預鄉選後改應進士舉不第
時侍講曽公侍讀楊公以君故人子謹畏習楷法因辟
掌編錄經筵義及終經奏補九品官初任南巢主簿邑
事頼焉再調道州司理㑹儂賊叛廣南它境或失守人
心不安乃建白郡守請集丁壯完城壁濬塹教以旗鼓
號令張大軍聲以伐賊謀守從之後賊黨至桂陽境上
畏而不敢前民乃安堵太守貽詩以稱之及官滿民惜
其行去郡數程遇溪水湍急舟艱於進忽數十人操篙
引繂以爲助君怪而問之曰我道民也邦人荷司理之
德久矣輙以為報爾其愛之如此再調汀州司理參軍
寕化軍有盜六人持畬刀夜刈人禾田主逐之五人逸
去其一獨留且殺主人邑官全獲以為六人皆强盜也
獄具將就誅君曰持刀竊禾志不在殺也畏主人而去
者與獨留而殺主人者異矣安可無首從以用刑邪初
雖議論異同卒如君議遇今上即位赦五人者皆原獨
為首者移鄉部使者洎守臣叙其事以薦於朝除姑蘇
錄事參軍蘓民有負公府錢自牖出刺殺吏者度其不
可免乃行賂以族弟代之君聽獄能正其罪歲大凶君
承郡命賑救有方全活者衆君歴宦三十年終始如一
有知已二十三人其生平所為可見三任自温州罷官
將就升遷而不幸不得遂所願享年七十有子五人曰
識誠諶譓皆力學從義方之訓中子曰詡出家於錢塘
之淨慈為比丘四女皆有所適孫男五人孫女三人尚
幼以某年月日卜𦵏於無為廬江某原銘曰
治獄陰德可貽後昆斯言不欺當高其門
　　　故仙源縣君陳氏墓誌銘
温陵吕君升卿明甫之室仙源縣君陳氏泉州晉江人
故廣南東路轉運判官駕部員外郎諱從益之女聰明
仁孝其質夙成甫十餘歲父母器之委以家事措置指
畫皆有條序既歸吕氏吕大族也内外百口夫人恭事
調睦夙夜不懈舅姑安其孝夫子諧其順娣姒尚其和
宗族稱其欽媵侍懷其仁家人上下莫不宜之熈寧六
年明甫出使京東夫人侍其姑自淮淛還京師在道被
病與明甫遇於宋城明甫為留醫治之數日疾不損夫
人瞿然起曰子銜命出使王事也不可以妻故而淹上
新擢子恐忌者得以藉口明甫憐其意即日為命駕既
訣怡然謂明甫曰勉力使事勿以家為䘏度明甫行且
逺即呼其兒女泣告之曰吾疾殆弗興爾父方逺使懼
罹其憂弗敢以情告也竟以其年八月二十九日終於
京師享年二十有八前死三日命屏去男女正容黙坐
凡平時心願口諾及有貸於家人者一毫不忘使其子
書識之曰以遺爾父為無恨矣夫人篤信釋氏誦其書
遵其教精進持其所聞禪宗頓教見性成佛思而索之
寢食都廢一日忽自喜曰吾得之矣未㡬被病以故臨
没不亂夫人之死行且十年矣明甫為之未忍娶諸姒
迄今言及之則為之涕下所以感人心者如此其賢孝
可知已熈寧七年明甫為太子中允直集賢院兼崇政
殿説書管句國子監遇郊祀追封夫人為仙源縣君有
子四人男曰洪曰洞曰洋女一人在室洋出繼元豐三
年五月其姑揚國太夫人楊氏薨以明年某月某日𦵏
於揚州江都縣崑崗之陽明甫自丹徒舉夫人之柩從
𦵏於其兆諉予以銘銘曰
巍巍崐岡其來萬里右旋左抱一伏一起博大深厚截
然而止長河鉅江前有吉水蒼蒼逺岫如幟如几夫人
從姑歸安於此幽宅永康百世䝉祉令聞不忘視兹誌
巳
　　　故福昌縣太君李氏墓誌銘
福昌太君李氏左朝議大夫上柱國㑹稽縣開國子食
邑五百户賜紫金魚袋夏公伯孫所生母也太君京師
人幼失怙恃世失其傳以良家子婉淑端莊善言懿行
聞於閭里乃歸侍於司空是時文莊公位兼將相滎國
夫人肅治閨閫唯司空一人以承家事每以嗣裔未廣
為念太君承上接下靡不得其懽心及生朝議喜氣溢
於家庭相國滎國尤所鍾愛暨相國薨司空執喪過哀
殆不能勝太君供侍持扶未嘗違去左右乃克終制太
君之勤為最多朝議幼而誘以學問長而勉以政事君
親教以忠孝行巳篤以信義可謂盡母道矣故朝議歴
仕宦近五十年無言行之過者有所自也朝議平生不
求外官以太君不欲去京師故也以元祐六年八月十
七日年八十有五以疾卒於家朝議遭太君之喪號慕
過哀水漿不入口者四日相繼而終母慈子孝聞者哀
之太君和易誠實未嘗失色於人疾病急難必援救之
唯恐其後至於僕執賤者莫不均愛焉况其子孫乎况
於姻族乎孫十有四人長忱次懌皆承議郎次惇左侍
禁次忭未仕次恪亦皆左侍禁次恢衢州江山簿次忻
未仕次恮滑州胙城尉次慬未仕次慥太廟齋郎次忦
假承務郎次愉次懷尚幼女十一人長適宗室觀察使
世覃次適朝請郎龎元中次適奉議郎梁子雅次適宗
室防禦使仲戡早卒次適宗室防禦使仲汾早卒次適
朝奉郎李譯次適宗室團練使叔盎次適宗室右監門
衛將軍仲珣早卒次適文思副使趙令昔次適宗室率
府率仲擴次幼未適内外諸孫㡬百人可謂盛矣以是
年九月六日𦵏於開封府祥符縣祖塋之别域禮也銘
曰
子以母成母以子榮教篤忠孝天錫夀終歲月惟良掩
於佳城
　　　故廬江田府君夫人趙氏墓誌銘
夫人其先南陽人五代之末家於濡須祖諱某倜儻有
才智輕財好士搢紳樂與之㳺嘗設方略擒巨盜閭里
以安朝廷旌其能詔列仕版辭不願就迺以保信軍節
度行軍司馬老於家考諱化成舉進士不第鄉黨以為
令族夫人飭身有法度事親篤孝愛婦德充備慎擇良
配長而歸於廬江田府君諱某府君博學修已皇祐中
詔下郡國薦士無為以府君首冠賢能書長者之車日
盈其門延接施與人慕其風夫人蓋有助焉事奉舅姑
盡禮事繼姑益孝謹内外稱賢田氏大姓也其歲時祭
祀婚姻禮幣賔客之奉伏臘之給皆有家法義居甚久
人無間言親族鄰里有疾病急難必力以濟平居不妄
語言所為循理内外稱之其為德可知矣子二人曰瓌
重信義喜賓客不幸早世曰仔補上庠生有行藝女一
人適鄉貢進士李從道孫㡬人曰某曰某曰某曰某皆
舉進士孫女㡬人未嫁以某年某月某日終於家享年
七十有㡬卜某年某月某日𦵏於某鄉某原府君之塋
禮也先妣長壽縣君夫人之堂姊也某仲妹夫人之冢
婦也熈寧初某自黄梅令被召為禮官侍長壽過廬江
見姨婦姑三世子孫滿前上下肅雍悦懌情話旬日不
忍别洎元豐初銜哀過姨家是時姨服姑喪拜於堂不
勝其悲姨今亡矣可勝痛哉襄事有日仔來求銘時被
命典客道由淮楚故里在望不得執紼以申其哀愴迺
為銘曰
趙氏淑女田氏賢婦孝事舅姑如事父母蘋以為薦蘭
以為佩祖先享之慶福是賚陟彼淮山南望潜邑潜不
可及雪涕以泣
　　　故錢夫人墓誌銘
夫人錢氏其先錢塘人尚父吳越王之族年始笄而歸
於吾友潘延之興嗣延之有道之士也得官不赴退居
鍾陵三十年朝廷聞之召命再至固辭以母老不願仕
夫人實同其志而無向榮之慕不强夫以仕此其所難
也夫人性安恬事姑盡婦道教子有法度内外稱其賢
因讀佛書黙然有觧熈寧五年九月十日坐上得疾頃
刻而逝年四十有七生男子二人長曰昻前任某官仲
曰羣舉進士預天府貢女子四人長適進士王深之次
適國子博士張知古次適某州司户參軍趙峒一未許
嫁以六年夏四月某日卜𦵏於西山某原昻羣其書走
僕來求銘余與延之有通家之好義不得辭銘曰
事姑以孝鞠幼以慈生死之際脱然不疑為有道者之
妻非夫人而誰
　　　故王夫人墓誌銘
夫人王氏諱和其先深之饒陽人贈太師中書令兼尚
書令魏國公諡惠獻諱化基之孫給事中天章閣待制
諱舉元之女自惠獻公參預國政始徙家京師後為開
封人夫人柔慧令淑女功婦道莫不純備父母慎擇名
族良士以為之配年十有九歸于今奉議郎趙君君章
事舅姑盡禮閨門肅雍内外親族稱以為法生一女子
三歲而夭嘉祐二年舅駕部郎中守郢州夫人感疾卒
於郢之官舍享年二十有一元祐元年冬十月𦵏於洛
陽以祔先姑禮也銘曰
嗚呼夫人肅雍賢孝歸於士夫宜壽而夭洛陽之原以
卜吉兆篆刻銘章懿德永耀
　　　故朝奉郎知汝州黄府君行狀
府君諱某字任道其先江夏人遭唐末之亂其族分適
江南西蜀惟建安浦城為著姓雖爵位無顯而其文章
行義多見稱於時曽祖元吉初以風雅名重江南仕非
其志儒學傳家二子入本朝皆登進士第次子覺任殿
中丞以清直聞當時儒宗如宋宣獻楊劉二内相多與
唱酬搢紳傳之君之祖也考潜山先生兩舉進士不利
於春官朝廷當推恩奏名而隱居求志不願就其歌詠
翰墨有晉唐風格累贈朝奉郎世積令德篤生府君府
君為兒童時才識已過人及其長力學有文行為韓魏
公王荆公歐陽公深所器重皇祐五年進士及第調揚
州天長主簿移㤙州清河令秩滿改著作佐郎知曹州
濟陰縣神宗皇帝登極覃㤙遷秘書丞以廣濟河決免
一官魏公留守魏都薦君學行乞教授北京國子將命
下丁潛山先生憂繼丁母裴氏壽安縣太君憂執䘮盡
禮兄弟友愛閨門肅雍士君子推以為法制終再授秘
書丞監都進奏院召對除河北東路提舉常平倉就改
本路轉運判官旋易西路就移陜府西路提㸃秦鳯等
路刑獄被召赴闕未行坐舉官失當再奪秘書丞㑹更
官制授奉議郎入尚書省任職方員外郎車駕幸省遷
承議郎改三品服久之以廩稍不足乞補外乃知汝州
今天子即位恩遷朝奉郎苦足疾求致仕元豐八年十
二月四日卒於官舍享年六十有五先是一夕夢白鷄
棲於牀下語家人曰昔謝安夢白鷄而死我以辛酉歲
生豈吉祥耶果不起其疾娶某氏追封永安縣君再娶
章氏封武寧縣君三子曰材太廟齋郎曰樞曰杞皆郊
社齋郎二女長適奉議郎王續次在室恩州之清河清
陽欠黄河芟草掃岸十四萬兩縣於隊長十九户下催
理都水漕臺文移不絶十九户貧乏六年不能供前後
長少鞭扑不勝數盡當時隊長以丁數選非以物産定
故爾郡縣苦之人莫敢議君乃言於朝曰嘉祐之初河
入恩州故埽岸芟草出於民者萬數今則聚而無用條
其可免之十利朝廷可其奏悉蠲之魏公方執政尤稱
其事初朝廷置寛恤民力司諸道遣使求民瘼有曰河
朔館驛宜罷須索以寛其役君以謂河北中路傳驛嵗
有遽使徃來邉防休戚之所繫百須皆出於民當令百
姓明具所出物數折除春夫丁役及於二税合納之物
量數放免民自樂輸矣朝廷從其議至今民以為利君
在濟隂當廣濟河決危急邑人將就墊溺老幼號訴君
采輿議乃決南堤以分水勢不意浸鄰田論法至重君
自以長不忍貽過於下一皆引伏當時魏公吳正憲公
御史中丞交章論列以為誠心愛民非有害彼之意譬
如逐盜出境盜為他境之害非逐盜者之罪也曹州定
陶知縣張復禮亦乞納官以贖其罪竟得末減而濟隂
之民世世不忘其德至神宗朝召對上曰卿即某耶昔
日濟陰之事意在恤民慰勞之甚厚君稱謝因請上留
意史書上悦聽納時貴人有不喜君者君為提舉官時
郡縣多不曉朝廷愛民之意過為苛刻君務為便民司
農官以為沮法頼正憲辨明得免斥逐君議賑濟之術
均以一路當散糧斛之數隨郡縣豐凶户口多寡増損
以給民全活者衆矣河北方水災米粟踴貴市易糴官
又増價以斂之民益艱食人不敢言君曰視民困苦而
不救非我志也遂奏罷之鳯州有獄久不決而苦愆亢
君親往決之是夕雨澤霑足人以為雨自公致也君孝
於事親友愛諸弟自少文學聲名藹於士林識度高逺
議論嚴正耻為阿諛取悦於人其文章翰墨為世推重
文集四十巻可見其志也其為守令奉使惟務愛民以
報朝廷大臣屢薦以臺閣侍從而其命數竒士論惜之
平生愷悌與朋友交久而益固未嘗遽言人短而多稱
揚人之所長勇於信義亷於進取毅然有古人之風某
久㳺門下知行義為最詳紀述善美不敢以誣謹狀
　　　宗室金紫光禄大夫檢校太子賓客右武衛大
　　　　將軍秀州團練使贈鄆州觀察使追封東平
　　　　侯趙公行狀
　　　　　曽祖諱惟忠彰化軍節度使舒國公
　　　　　祖諱從謹宣州觀察使宣城侯
　　　　　父諱世崇洺州防禦使
公諱令蠙字景珍皇祐元年八月生於邸第二年四月
仁宗賜名授右内率府副率明堂覃恩改左内率府率
嘉祐五年改右千牛衛將軍八年英宗即位覃恩改左
監門衛大將軍治平四年先帝即位改右武衛大將軍
使持節濠州諸軍事濠州刺史熈寧十年改左武衛大
將軍使持節秀州諸軍事秀州刺史充本州團練使其
散官勲封食邑累加至金紫光禄大夫檢校太子賓客
兼御史大夫上柱國天水郡開國公食邑三千户食實
封三百户元豐五年八月某日以訃聞贈鄆州觀察使
追封東平侯八年三月先帝登遐詔舉𦵏於西京永安
縣某原禮也公四歲而孤天資信厚出就外傅日誦千
言諸父兄以成人期之及長博覧載籍尤專詩書通知
風教之本間為篇章歌詠皇化有文集三巻傳於家每
與人接則謙和雍容非禮義不道故終始無悔吝人有
急難則賙之凡親戚中議論有所未決者多質於公其
為人信重如此其事尊親以孝稱母福昌夫人疾寢不
解衣藥必躬嘗晨昏不敢違去左右及夫人䘮號慕過
哀遂致危困捐館之日召諸子立於前以告之曰吾幸
生宗室䝉頼累朝德澤保奉先人祭祀至於今日不幸
不得見汝等長立豈非脩短有數耶吾平生無玩好唯
翰墨簡冊而已吾死當陳設翰墨簡冊於前足矣毋以
華靡為尚因索飛白筆書清白風月四字迺云此可以
傳示子孫乃奄然而逝年三十有五娶陳氏封樂壽縣
君子男六人長曰子渢右内率府副率次不育次子沆
次子沇並三班奉職次子浣子㳘未仕女四人長適鎮
戎軍判官栁棨餘未嫁嗚呼公乎太祖皇帝之六世孫
中書令吳懿王之元孫舒國公之曽孫宣城侯之孫洺
州防禦使之子承派天潢生長宗邸其勢豈不貴且重
哉而能不驕不侈尊賢樂善存心經史敦行孝悌内為
親族所愛外為搢紳所稱可謂賢公子矣而其夀不及
中聞者哀之敢書其實以告有司謹狀
　　　故左蔵庫使銀青光禄大夫檢校太子賔客兼
　　　　御史大夫始平郡開國公馮侯墓表
馮侯諱文顯字晦之太尉諡勤威魯國公之子也魯國
公仕太宗真宗兩朝有勲績書於史册在師旅不忘經
術而以義方傳其家侯年十一嵗而孤執喪如成人每
侍公畫像號泣過哀其孝愛葢出於天性是時家多賜
金伯氏將均之侯輒不顧以書劒自與人問其故侯曰
此先君所以起吾家非它資所可擬也識者竒之初以
父任為右班殿直累遷至左蔵庫使銀青光禄大夫檢
校太子賔客兼御史大夫騎都尉始平郡開國公食邑
二千户歴任監中牟倉定州監酒税京師南作坊唐州
陳州巡檢曹州潤州滑州都監江寧府駐泊真定府路
分都監江東路京西路提㸃刑獄府界提㸃諸縣公事
湖北路益利路兵馬鈐轄知莫州澧州廣信軍祈州鄜
州所至以亷能稱而事有條理其聽訟詳明吏畏民愛
於今稱之守鄜一年遽以閒局為請得嵩山崇福宫任
滿朝廷除知隴州辭不赴再乞閒局乃管句中嶽廟未
㡬乞致仕得謝元豐三年冬十有二月某日終於家享
年七十有一以某年某月某日𦵏於開封府某縣之原
祔魯公之塋禮也侯之系出施為已詳見於宣德郎張
君舜民所撰墓誌銘矣而其子惟寅又得侯之遺事於
耆舊考之有實乃屬予表之云侯在中牟時金水河決
其勢危急太守委侯救護中夜承命即時馳白縣令啟
闗令不之許侯曰我寧得罪民事不可緩也乃發闗而
出質明堤為之固於是民免墊溺之患侯之敢為如此
侯在益利路時方與客飲酒或告軍中有變乃呼出宻
問之云其事如此與侯共事者欲潛出偵之侯曰吾軍
中無足慮者第飲酒以安人心已而果妄或請深治告
者侯曰庸人無知不足深治恐來者懼而不敢言他侯
之識慮如此任安惠公守曹南䋲下嚴肅待侯最厚一
日謂曰聞某人犯法吾欲劾治未得其實煩君伺之侯
曰舉善罰罪太守之職也屬吏何與焉豈惟不敢聞命
亦恐上累公之德任公握手謝曰老夫過矣老夫過矣
侯之謹厚如此鄜有盜羊殺人者案具將就刑侯初至
郡疑其不實乃易獄吏而訊之云我實非盜也偶見牧
羊兒死仆地馳告里長故執我又指羊羣中一羊以為
我所盜者我知無以自辨敢不服罪侯察其非辜令釋
去不數日旁縣獲盜羊殺人者抵罪侯之明斷如此昔
太尉魯公嘗開國於始平至是侯實繼之克承厥家世
濟其美大丞相王荆公為撰魯公神道碑云刻碑墓門
公實有子蓋有自矣侯之孝愛出於天性又其亷能敢
為謹厚識慮明斷皆可書也作馮侯墓表
　　　亷君四行述
君諱惟德字天輔以慕尚賢者教育子弟為樂有某氏
為盜而去後雖得其實而以盜有老母故不白於公及
盜敗而自陳人始知之嘗出遇兼金於道委之而去其
主反得之生平好行惠而不圖其報此山陽之人所共
稱也余既得其實故述之云
子弟庠校訓毓仁孝維君之教夜盜之去得實勿愬維
君之恕道金且兼勿拾而貪維君之亷有行其惠勿心
其利維君之施教兮恕兮亷兮施兮鄉黨所推予而既
聞嗟不識君述之以文
　
　
　
　
　
　無為集巻十四
欽定四庫全書
　無為集巻十五　　　　　宋　楊傑　撰
　　奏議
　　　奏請四皇后廟升祔狀
右臣先曽上言伏為皇后廟四室第一室孝惠皇后賀
氏第二室孝章皇后宋氏第三室淑德皇后尹氏第四
室章懷皇后潘氏孝惠皇后太祖首納之后也淑徳皇
后太宗首納之后也章懷皇后真宗首納之后也並遇
初潛嬪於帝室正位乎内王化所基生享禮封後行追
冊孝章皇后在太祖之朝已母儀天下及太宗即位號
曰開寶皇后以上四后順德徽音見於彤史奉安别廟
薦享有常升祔之儀久而未講每遇禘祫則遷神主設
席於太廟本位帝主后主之次雖云合食其實異牢禮
意人情有所未盡或者以謂孝惠淑德章懷三后生無
尊稱没加盛禮難以升祔太廟臣謹按國朝㑹要禮閣
新編所載懿德皇后符氏開寶八年崩亦在太宗登極
之前至太平興國三年方行追冊今已升祔太宗廟室
况又孝章皇后在太祖之朝已正中壼而母儀天下乎
伏請比用懿德皇后禮例升孝惠皇后孝章皇后祔於
太祖皇帝廟室升章懷皇后祔於真宗皇帝廟室所貴
嚴升配正始人倫推廣孝思風化天下奏入已久未䝉
付外施行今伏見慈聖光獻太皇太后上僊山陵有日
陛下以嫡孫號慕過哀外示易月之文而實遵三年之
制謂園陵有所謙抑故隆以因山謂諡法未足形容故
増以四字權宜祥禫之服却而不御公卿羣臣表章七
上而始得瞻望更朝又表章五上然後勉從正殿之請
每降手詔發揚太皇太后仁聖功業莫不出於至誠感
動天地自載籍以來天子孝德未有過今日也將來九
虞禮畢則崇配於仁宗廟室臣愚不避誅殛再敢上凂
天聽伏乞陛下擴充不匱之心等而上之至於祖宗后
廟因慈聖光獻崇配之日升孝惠孝章淑德章懷四后
神主祔於太祖太宗真宗祏室斷天下之大疑正宗廟
之大法以垂永久不勝至願其升祔昭穆准淳化元年
勑宜依舊懿德皇后在淑德皇后之上又咸平三年勑
孝章皇后宜在孝惠皇后之下又祥符五年勑禘祫之
日孝惠孝章淑德三皇后神主祔饗於太祖太宗本室
次於正室又祥符六年言者請以元德皇后神主升祔
在懿德皇后之上真宗詔曰載念尊親蓋惟極致在乎
陟降非敢措辭惟以祔廟之歲時用為合享之次序宜
恭以元德皇后神主祔於明德皇后之次至慶厯元
年言者請以章懿皇后序於章穆章獻皇后之上仁宗
詔曰祗覽祥符之詔深原文考之㫖極意尊親之際重
形陟降之辭故以祔廟之歲時用為合享之次序義無
差别情無重輕恭依禮官所議奉章獻皇后章懿皇后
序於章穆之次是致慶厯祀儀凡行禘祫皇后廟神主
並設席於太廟本位帝主后主之次永萬世不易之典
也如䝉允臣所請其升祔昭穆即乞依三朝詔㫖及慶
厯祀儀熈寧祀儀施行謹具奏聞伏候勑㫖
　　　禘祫合正位序議
右本院先准中書劄子奉聖㫖修定太廟祀儀續准近
制奉僖祖為太廟始祖所有禘祫神主合正位序檢㑹
禘祫舊儀於殿室外設昭穆之位僖祖翼祖太祖太宗
仁宗及諸室后主共十四位俱南嚮順祖宣祖真宗英
宗及諸室后主共十位俱北嚮所有禮樂之器多陳設
於堂之上下而皆在北嚮神主之後質之典禮參以人
情竊恐未順謹按禮記周禮經傳及爾雅通典禘祫志
三禮義宗所載禘祫昭穆蓋有室中堂上之别古者宗
廟異宫各有堂室户近東祏主在西其在始祖后稷廟
室則后稷東向其為昭者皆南向其為穆者皆北向在
太祖文王廟室文王東向以率先王之穆穆皆北向在
太宗武王廟室則武王東向以率先王之昭昭皆南向
各就其室祼酌饋獻此所謂室中之位也及其迎之出
户射牲燔燎朝事朝踐則后稷文王武王皆南向先王
先公其為昭者皆西向其為穆者皆東向此所謂堂上
之位也遇祫祭則先王先公合食於后稷之廟
　　　明堂配上帝議
謹按周禮掌次職曰王大旅上帝則張氈案祀五帝則
設大次小次又司服職曰祀昊天上帝則服大裘而冕
祀五帝亦如之明上帝與五帝異矣則孝經所謂宗祀
文王於明堂以配上帝者非可兼五帝也考之易詩書
所稱上帝非一易曰先王作樂崇徳殷薦之上帝以配祖
考詩曰昭事上帝聿懷多福又曰上帝是祗書曰以昭
受上帝天其申命又曰惟皇上帝降衷於下民如此類
者豈可皆以五帝而言之自鄭氏之學興乃有六天之
説而事非經見至晉泰始初論者始以為非遂於明堂
惟設昊天上帝一坐而已唐顯慶禮亦止祀昊天上帝
於明堂今大饗在近議者猶以為上帝可以及五帝臣
等請如聖詔祀英宗皇帝於明堂惟以配上帝至誠精
禋以稱皇帝嚴父之意
　　　奏請罷文德殿常朝官狀
儒林郎守秘書省著作佐郎充太常禮院主簿臣楊某
奏謹按周禮宰夫掌治朝之法以正王及三公六卿大
夫羣吏之位王眡治朝則太宰賛聽治又按禮記曰視
朝於内朝臣辨色始入内朝及路寢門之外朝羣臣治
事王者日於此以聽視之故亦謂之治朝也唐六典曰
凡京師文武職事九品以上聽每朔望朝參五品以上
及供奉官員外郎監察御史太常博士每日參謂之常
參官斯皆文武之有職事趨於朝天子御宣政或御紫
宸以視朝聽治蓋沿周制也其無聽職事則無常參班
次故㑹要所載如本官不是常參官并憲官是攝者惟
聽於御史班中辭見乃知辭見之日即入朝自餘不入
朝矣今乘輿常日御紫宸或御埀拱見内朝之臣聽天
下之治遵用周唐故事無不協於典禮而其文德常朝
官考之載籍似未為得於周則非公卿大夫羣吏治事
者之比於唐則異京師文武職事之官竊聞其間多是
待次之人久在旅𤨏日趨闕廷勞乏可惻加之累歲以
來常候宰臣奏事退赴押班或遇辰正牌上方得放班
近者伏聞德音令今後御史臺候垂拱殿坐即一面放
班中外相傳莫不稱頌嚮非陛下至仁盛德矜察㣲隱
何以及此以臣愚見其文德殿常朝官在京未有職事
於禮可免常參伏乞朝廷特與放罷或祗令赴朔望起
居其賀謝辭見及京司百官五日一赴起居者自依定
制如此則於周唐舊儀兩以為得臣雖賤愚備員禮局
有所聞見不敢不言謹具狀奏聞伏候勑㫖
　　　上辛祈穀議
謹按月令孟春之月是月也天子乃以元日祈穀於上
帝注謂以上辛郊祭天也公羊曰郊用正月上辛注三
王之郊一用夏正言正月者春秋之制也正月歲首上
辛猶始新皆取其首先之意又穀梁曰我以十二月下
辛卜正月上辛又左氏曰啓蟄而郊注啓蟄夏正建寅
之月也陸淳曰啟蟄為建寅之月百蟄驚出爾略舉時
候非必取厯驚蟄之節也此蓋用正月上旬辛日以祈
穀即不繫立春節氣之前後假令十二月中旬下旬立
春因擇辛而祈穀則是用中辛下辛即非元日之義本
部今參詳合依天禧元年勑㫖上辛不拘立春先後所
有王少卿所議及天禧以來太史所定上辛之日委得
允當太常所議立春後祈穀難以依從
　　　奏請太廟殿上鐘磬狀
右臣伏聞聲音之道與政通堂上之樂所以象宗廟朝
廷之治堂下之樂所以象萬物之治堂上堂下用樂雖
殊八音克諧各不可闕其實一也今太廟之樂堂下具
八音萬物之治可謂周矣堂上之樂則闕鐘磬在宗廟
朝廷之治八音有所未備焉臣職在禮樂不敢不言謹
按禮曰鐘聲鏗鏗以立號詩曰既和且平依我磬聲是
知樂之號令自鐘聲而立樂之和平依乎磬聲則鐘磬
安可闕哉臣昨䝉睿㫖提轄修製朝㑹殿上玉磬曽於
去年具奏乞依虞書戛擊鳴球之義候玉磬成日先用
之於太廟殿上以稱陛下稽古奉先之志尋䝉付外未
奉朝㫖施行今雖玉磬未成伏遇春陽發生之時太廟
孟享之日欲乞出自聖斷依古復用殿上鐘磬所貴發
揚至音號令衆樂以格祖考以致和平上自朝廷下及
萬物咸被福祐臣某不勝大願謹具狀奏聞伏候勑㫖
元豐八年正月二十五日
　　　堂上鐘磬議
一准中書劄子節文詳定郊廟禮文所詳定伏請每遇
親祠宗廟歌者在堂更不兼設鐘磬宫架在庭更不兼
設琴瑟匏竹更不寘之於牀其郊壇上下之樂亦乞依
此正之有司攝事准此謹按虞書曰戛擊鳴球搏拊琴
瑟以詠此有虞堂上之樂也下管鼗鼔合止柷敔笙鏞
以間簫韶九成擊石拊石此有虞堂下之樂也正義曰
球為玉磬商頌云依我磬聲亦玉磬也大射禮鐘磬在
庭今鳴球於廟堂之上者按郊特牲云歌者在上貴人
聲也左傳曰歌鐘二肆則堂上有鐘明磬亦在堂上故
漢魏以來登歌皆有鐘磬燕禮無鐘磬者諸侯樂不備
也是知堂上象朝廷之治堂下象萬物之治堂上堂下
八音各備而互見之不可闕也又按禮曰升歌清廟詩
序清廟祀文王此有周堂上之歌也大司樂路鼔路鼗
隂竹之管龍門之琴瑟九德之歌九㲈之舞於宗廟
之中奏之若樂九變則人鬼可得而禮矣此有周廟中
降神之樂也降神之樂既有獻以琴瑟則宫架内琴瑟
不可去矣所有祀郊及有司攝事伏乞壇殿之上依舊
設鐘磬其宫架下降神之樂亦乞依舊設琴瑟其匏竹
不寘於牀即乞依禮文所奏請
　　　上言大樂七事
　　　　一曰歌不永言聲不依永律不和聲
謹按虞書曰詩言志歌永言聲依永律和聲八音克諧
無相奪倫神人以和蓋歌以永詩之言五聲以依歌之
詠陽律陰吕以和其聲金石絲竹匏土革木八音克諧
無相奪倫然後神人以和也若夫歌不永言聲不依永
律不和聲八音不諧而更相奪則神人安得和哉且金
聲舂容失之則重石聲温潤失之則輕土聲函胡失之
則下竹聲清越失之則高絲聲纎㣲失之則細革聲隆
大失之則洪匏聲叢聚失之則長木聲無餘失之則短
惟人禀中和之氣而有中和之聲足以權量八音使無
重輕高下洪細長短之失故古者升歌貴人聲八音律
吕皆以人聲歌為度以一聲歌一言言雖永不可以逾
其聲(如大善曲肅肅藝祖一句以仲南/黄仲四聲歌之聲律最為和協)今夫歌者或詠
一言而濫及數律(如正安曲至神感神/夷黄一字兼四聲)或章句已闋而
樂聲未終(如正安曲已終尚有黄/無夷夾大五聲之類)兹所謂歌不永言也
伏請節裁煩聲以一聲歌一言遵用永言之法且詩言
人志詠以為歌五聲隨歌故曰依永律吕協奏故曰和
聲先儒云依人音而制樂託樂器以寫音樂本效人非
人效樂此之謂也今祭祀樂章並隨月律聲不依詠
以詠依聲律不和聲以聲和律非古制也伏請詳定使
樂以歌為本律必和聲也
　　　　二曰八音不諧鐘磬簫闕四清聲事
謹按虞書曰簫韶九成鳯凰來儀蓋虞樂之成以簫為
主也商頌曰既和且平依我磬聲葢商樂和平以磬為
依也周官鐘師掌金奏凡樂事以鐘鼓奏九夏葢周樂
合奏以金為首也是鐘磬簫者衆樂之所宗為聖帝明
王之所貴數十有六其所由來尚矣漢得古磬十六於
犍為郡鄭氏注周禮編鐘編磬及大周正樂三禮圖編
鐘編磬簫並以十六為數示天子之樂用八鐘磬簫倍
之以為十六矣且十二者律之本聲也四者律之應聲
也本聲重濁應聲輕清本聲為君父應聲為臣子故其
四聲或曰清聲又曰子聲也自景祐中李照議樂以來
鐘磬簫始不用四聲是有本而無應有倡而無和者四
十餘年矣八音何從而諧耶今巢笙其管皆十有九以
十二管發律吕之本聲以七管為律吕之應聲用之已
久而聲至和協伏請參考古制依巢笙例用編鐘編磬
簫之四子聲以諧八音
　　　　三曰金石奪倫事
謹按大司樂文之以五聲播之以八音八音雖異其所
以應律則一也故樂奏一聲諸器皆以其聲應也既不
可以不及又不可以有餘八音克諧無相奪倫此之謂
也今大樂之作琴瑟塤篪笛簫笙管筝筑奏一聲則鎛
鐘特磬編鐘編磬連擊三聲戾於衆樂中聲最煩數而
掩壓衆器求其所謂無相奪倫不亦難哉伏請詳定大
樂其鎛鐘特磬編鐘編磬並依衆器節奏不可連擊三
聲所貴八音無相奪倫
　　　　四曰舞不象成
謹按樂記曰夫樂象成者也搃干而山立武王之事也
發揚蹈厲太公之志也武亂皆坐周召之治也又曰武
始而北出再成而滅商三成而南四成而南國是疆五
成而分周公左召公右六成復綴以崇天子是大武之
舞象周德之成矣國朝以謙德受禅郊廟之樂先奏文
舞次奏武舞其於武舞也容節六變一變象六師初舉
所向宜北矣二變象上黨克平所向宜北矣三變象維
揚底定所向宜東南矣四變象荆湖來歸所向宜南矣
五變象卭蜀納欵所向宜西矣六變象兵還振旅所向
宜北而南矣今夫舞者非止發揚蹈厲進退俯仰不稱
成功盛德差失其所向而又文舞容節殊無法度故曰
舞不象成也伏乞考樂記象成之文詳定二舞容節及改
正所向以稱成功盛德
　　　　五曰樂失節奏
謹按孔子語魯太師樂其可知也始作翕如也從之純
如也皦如也繹如也以成始作翕如也始作翕然如衆
羽之合從之純純如也節奏明白皦如也繹如其緒之
不窮也夫然後成今大樂之作聲不齊一節奏混殽往
來無叙曷聞所謂翕如純如皦如繹如者乎伏請稽考
孔子之言詳定大樂節奏
　　　　六曰祭祀享無分樂之序
謹按大司樂乃分樂而序之以祭以享以祀乃奏黄鐘
歌大吕舞雲門以祀天神乃奏太蔟歌應鐘舞咸池以
祭地示乃奏姑洗歌南吕舞大磬以祀四望乃奏㽔賓
歌函鐘舞大夏以祭山川乃奏夷則歌小吕舞大濩以
享先妣乃奏無射歌夾鐘舞大武以享先祖夫金石衆
作之謂奏詠以人聲之謂歌陽律必奏陰吕必歌陰陽
之合也順陰陽之合所以交神明致精意也今冬至祀
天不歌大吕夏至祭地不歌太蔟春享祖廟不奏無射
秋享后廟不歌小吕既不能奏律歌吕順陰陽之合以
格上神而又無專祀四望山川用樂之制則何以贊導
宣發陰陽之氣而生成萬物哉故曰祭祀享無分樂之
序也伏請依周禮分樂之序以奉祠事
　　　　七曰鄭聲亂雅
謹按孔子曰惡紫之奪朱惡鄭聲之亂雅樂然朱紫有
色而易别雅鄭無象而難知聖人懼其難知也故定律
吕中正之音以示萬世揚雄曰中正則雅多哇則鄭又
曰黄鐘以生之中正以平之確乎鄭衛不能入也今雅
樂古器非不存也太常律吕非不備也而學士大夫置
而不講考擊奏作委之賤工如之何不使雅鄭之雜耶
伏請審調太常鐘琯依典禮用十二律還宫均法令上
下曉知十二律音則鄭聲無由亂於雅也今著大樂十
二均圖一巻備載律吕宫調又各取本宫樂章一首附
於篇以圖考聲則雅鄭昭然别矣
　右元豐二年八月一日上言二日宣取大樂十二均
　圖并序上進至三年八月十五日中書門下進呈奉
　聖㫖送議樂劉几等據几等奏若依楊傑所請其大
　樂律吕委得和諧伏候勑㫖九月十五日奉聖㫖依
　奏
　　　申明誣告官員罪犯
　具位臣楊本司近准淮南轉運司牒勘斷潤州百姓
　翟忠盛因分擘伯父翟日榮家財累經官司依公勘
　證其人輒更罔昧朝廷進狀指論官司干謗臺省行
　遣不當致煩朝㫖下淮南路勘鞫委不合再分伯父
　財産又檢㑹昨有秀州華亭縣户陸華經省部誣告
　本縣知縣承議郎陶鎔取受捕魚人等銀錢僅千餘
　貫又有常州裴宗元止因爭理姓産於進狀誣毁本
　路轉運副使孫昌齡曽有干渉行遣不公其妄陳詞
　之人各巳引用赦恩原罪竊謂此風不宜滋長須至
　申請者
右臣勘㑹人户理訴公事已經州縣依公定勘結絶其
間却有頑狡之人隱匿情犯别經監司臺省或詣朝廷
陳狀事涉誣謗或稱所勘官員受贓請託行遣不公欲
得信憑受理自知虛妄即多近大禮年分或於大寒盛
暑之際指望在京非次恩宥欲其幸免誣告之罪前後
興起大獄禁繫良民不少兼又被論之官未顯虛實若
稍涉嫌疑須當權移差遣或申奏朝廷令先罷職事伺
候辯對動經歲月方得了當其被告官員若果如所論
即係入已贓遇赦不該原免得罪非輕或雖無贓賄稍
涉用情亦當終身廢黜洎至勘證委無贓私其誣告之
人應得反坐之罪又却該赦全原遂致豪猾姦惡之人
教唆鼓扇自謂得計官司易以摇動公然誣告無所畏
惮至有亷吏遭此謗毁逺近傳聞難以自明雖不獲罪
而陰䧟清議曖昧不申有傷風教臣今起請欲乞今後
應有詞訟指論當職官員取受錢物受人請囑行遣不
公等事約法合得免官除名不原赦之罪者如勘證得
委是誣告即下狀并借詞之人斷本罪外亦乞申取朝
廷指揮量情輕重編管刺配或遇赦宥亦乞特不以赦
原所貴狡獪頑惡之徒稍有畏惮不敢輒以虛詐干臺
省誣罔監司州縣承勘官員謹録奏聞伏乞朝廷特賜
詳酌指揮下刑部立法施行
　
　
　
　
　
　無為集巻十五
