#+TITLE: 高常侍集-唐-高適
#+DATE: 2016-06-11 12:24:26
#+SOURCE: github.com/kanripo/KR4c0023 master 5e4e64ee                
欽定四庫全書　　　　　集部二
　高常侍集目録　　　　　别集類一(唐/)
　　巻一
　　　詩一
　　巻二
　　　詩二
　　巻三
　　　詩三
　　巻四
　　　詩四
　　巻五
　　　詩五
　　巻六
　　　詩六
　　巻七
　　　詩七
　　巻八
　　　詩八
　　巻九
　　　雜著
　　巻十
　　　表
　　　　(臣/)等謹按髙常侍集十巻唐髙適撰適字達
　　　　夫唐書作渤海人其集亦題曰渤海河間府
　　　　志據其封丘縣詩我本漁樵孟諸野句又初
　　　　至封丘詩有去家百里不得歸句定為梁宋
　　　　間人而集中别孫沂詩題下又註時俱客宋
　　　　中則又似非生於梁宋者考唐代士人多題
　　　　其郡望史傳亦復因之往往失其里籍劉知
　　　　㡬作史通極言其弊而終不能更適籍既無
　　　　定辭則亦闕疑可也適集唐志十巻通考又
　　　　有集外文一巻詩一巻此本從宋本影鈔内
　　　　廓字闕筆避寧宗嫌名當為慶元以後之本
　　　　凡詩八巻文二巻其集外詩文則無之考明
　　　　人所刻適集以太平廣記髙鍇侍郎墓中狐
　　　　妖絶句所謂危冠髙髻楚宫粧閒步前庭趂
　　　　夜涼自把玉簮敲砌竹清歌一曲月如霜者
　　　　併載入之蕪襍殊甚又九日一詩見宋程俱
　　　　北山集毛竒齡選唐人七律亦誤題適作此
　　　　本不載較他本特為精審第十巻中有賀安
　　　　禄山死表稱臣得河南道及諸州牒皆言逆
　　　　賊安禄山苦痛而死手足俱落眼鼻殘壞則
　　　　禄山竟以病死與史載李猪兒事迥異葢兵
　　　　戈雲擾得諸傳聞不能盡確固未可據以訂
　　　　史耳乾隆四十一年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)　陸　費　墀
欽定四庫全書
　高常侍集巻一
　　　　　　　　　　　　唐　髙適　撰
　　詩
　　　燕歌行(并序/)
開元二十六年客有從元戎岀塞而還者作燕歌行以
示適感征戍之事因而和焉
漢家煙塵在東北漢將辭家破殘賊男兒本自重横行
天子非常賜顔色摐金伐鼓下榆關旌斾逶迤碣石間
校尉羽書飛瀚海單于獵火照狼山山川蕭條極邉土
胡騎慿陵雜風雨戰士軍前半死生美人帳下猶歌舞
大漠窮秋塞草腓孤城落日鬬兵稀身當恩遇常輕敵
力盡闗山未解圍鐵衣遠戍辛勤乆玉筯應啼别離後
少婦城南欲斷腸征人薊北空迴首邉庭飄颻那可度
絶域蒼茫無所有殺氣三時作陣雲寒聲一夜傳刁斗
相看白刃血紛紛死節從来豈顧勲君不見沙塲征戰
苦至今猶憶李將軍
　　　行路難二首
君不見富家翁舊時貧賤誰比數一朝金多結豪貴百
事勝人健如虎子孫成行(一作/長)滿眼前妻能管絃妾歌
舞自矜一身忽如此却笑傍人獨愁苦東鄰少年安所
如席門窮巷出無車有才不肯學干謁何用年年空讀
書
長安少年不少錢能騎駿馬鳴金鞭五侯相逢大道邉
美人絃管争留連黄金如斗不敢惜片言如山莫棄捐
安知顦顇讀書者暮宿靈臺私自憐
　　　宋中十首
梁王昔全盛賔客復多才悠悠一千年陳跡惟高臺寂
寞向秋草悲風千里来
出門望終古獨立悲且歌憶昔魯仲尼悽悽此經過衆
人不可向伐樹將如何
朝臨孟諸上忽見芒碭間赤帝終已矣白雲長不還時
清更何有禾黍徧空山
逍遙漆園吏冥没不知年世事浮雲外閑居大道邉古
来同一馬今我亦忘筌
景公徳何廣臨變莫能欺三請皆不忍妖星終自移君
心本如此天道豈無知
五霸遞征伐宋人無戰功解圍幸竒說易子傷吾𠂻唯
見盧門外蕭條多轉蓬
常愛宓子賤鳴琴能自親邑中靜無事豈不由其身何
意千年後寂寥無此人
閼伯去已久髙丘臨道傍人皆有兄弟爾獨為參商終
古猶如此而人安可量
梁苑白日暮梁山秋草時君王不可見修竹令人悲九
月桑葉盡寒風鳴樹枝
登高臨舊國懐古對窮秋落日鴻鴈度寒城砧杵愁昔
賢不復有行矣莫淹留
　　　秋日作
端居值秋節此日更愁辛寂寞無一事蒿莱通四隣閉
門生白髪迴首憶青春嵗月不相待交遊隨衆人雲霄
何處託愚直有誰親舉酒聊自勸窮通信爾身
　　　薊中作(一作送兵還作/)
策馬自沙漠長驅登塞垣邊城何蕭條白日黄雲昏一
到征戰處每愁胡虜翻豈無安邊書諸將已承恩惆悵
孫吳事歸来獨閉門
　　　睢陽詶别暢大判官
吾友遇知已策名逢聖朝高才擅白雪逸翰懐青霄承
詔選嘉賔慨然即馳軺清晝下公館尺書忽相邀留歡
惜别離畢景駐行鑣言及沙漠事益令胡馬驕丈夫拔
東蕃聲冠霍嫖姚兠鍪衝矢石鐡甲生風飈諸將出冷
陘連營濟石橋酋豪盡俘馘子弟輸征徭邊庭絶刁斗
戰地成漁樵榆闗夜不扃塞口長蕭蕭降胡滿薊門一
一能射鵰軍中多燕樂馬上何輕趫戎狄本無厭覊縻
非一朝饑附誠足用飽飛安可招李牧制儋藍遺風豈
寂寥君還謝幕府慎勿輕芻蕘
　　　答侯少府
常日好讀書晚年學垂綸漆園多喬木睢水清磷磷詔
書下柴門天命敢逡巡赫赫三伏時十日到咸秦褐衣
不得見黄綬翻在身吏道頓覊束生涯難重陳北使經
大寒闗山饒苦辛邊兵若芻狗戰骨成埃塵行矣勿復
言歸與傷我神如何燕趙陲忽遇平生親開館納征騎
弹絃娱逺賔飄颻天地間一别方兹晨東道有嘉作南
朝無此人性靈出萬象風骨超常倫吾黨謝王粲羣賢
推郄詵眀時取秀才落日過蒲津節苦名已富禄㣲家
轉貧相逢媿薄遊撫已荷陶鈞心事正堪盡離居寜太
頻兩河歸家(一作/路)遙二月芳草新栁接滹沱暗鶯連渤
海春誰謂行路難猥當希代珍提握每終日相思猶比
隣江海有扁舟丘園有漁(一作/角)巾君意定何適我懐知
所遵浮沉各異宜老大貴全真莫作雲霄計遑遑隨縉
紳
　　　哭單父梁九少府(洽/)
開箧淚沾臆見君前日書夜臺今寂寞猶是子雲居疇
昔探靈竒登臨賦山水同舟南浦下望月西江裏契濶
多别離綢繆到生死九原即何處萬事皆如此晉山徒
峨峨斯人已㝠㝠常時禄且薄殁後家復貧妻子在遠
道弟兄無一人十上多苦辛一官常自哂青雲將可致
白日忽先(一作/西)盡惟有身後名空留無逺近
　　　别韋參軍
二十解書劍西游長安城舉頭望君門屈指取公卿國
風沖融邁三五朝廷歡樂彌寰宇白璧皆言賜近臣布
衣不得干眀主歸来洛陽無負郭東過梁宋非吾土兎
苑為農嵗不登鴈池垂釣心常苦世人向我同衆人唯
君於我最相親且喜百年有交態未嘗一日辭家貧弹
棊擊筑白日晚縱酒髙歌楊栁春歡娛未盡分散去使
我惆悵驚心神丈夫(一作/終當)不作兒女别臨歧涕淚霑衣
巾
　　　送蔡山人
東山布衣眀古今自言獨未逢知音識者閱見一生事
到處豁然千里心看書學劍長辛苦近日方思謁眀主
斗酒相留醉復醒悲歌數年淚如雨丈夫遭遇不可知
買臣主父皆如斯我今蹭蹬無所似看爾崩騰何(一作/更)
若為
　　　宋中遇陳二
常忝鮑叔義所期王佐才如何守苦節獨此無良媒離
別十年外飄颻千里来安知罷官後惟見柴門開窮巷
隠東郭髙堂詠南陔籬根長花草井口生莓苔伊昔望
霄漢而今倦蒿莱男兒命未達且進手中杯(一作寜敢/望雲漢終)
(然倦塵埃人生各/有命且進手中杯)
　　　別王徹
歸客自南楚悵然思北臨蕭條秋風暮迴首江淮深留
連愁作歡或為梁甫吟時軰想鵬舉他人嗟陸沈載酒
登平臺贈君千里心浮雲暗長路落日有歸禽離別未
足悲辛勤當自任吾知十年後季子多黄金
　　　送蕭十八(與房侍御迴還/)
常苦古人逺今見斯人古澹泊遣(一作/遺)聲華周旋必鄒
魯故交在梁宋遊方出庭户匹馬鳴朔風一身濟河滸
辛勤採蘭詠𣢾曲翰林主嵗月催別離庭闈逺風土寥
寥塞煙靜莽莽夕雲苦明發不在兹青天眇難覩
　　　宋中送族姪式顔時張大夫貶括州使人召式
　　　　顔遂有此作
丈夫擊東胡胡塵不敢起胡人山下哭胡馬海邊死部
曲盡公侯輿臺亦朱紫當時有勲業末路遭讒毀轉
斾燕趙間剖符括蒼裏弟兄莫相見親族逺枌梓不
改青雲心仍招布衣士平生懐感激本欲候知已去
矣難重陳飄然自兹始遊梁且未遇適越今可以鄉山
西北愁竹箭東南美崢嶸縉雲外蒼莽㡬千里旅鴈
悲啾啾(一作猿鳥/亂啾啾)朝昏孰云已登臨多瘴癘動息在
風水雖有賢主人終為客行子我攜一罇酒滿酌聊
勸爾勸爾惟一言家聲勿淪滓
　　　　又送族姪式顔
惜君才未遇愛君才若此世上五百年吾家一千里俱
遊帝城下忽在梁園裏我今行山東離憂不能已
　
　
　
　
　
　
　
　
　
　
　
　高常侍集巻一
欽定四庫全書
　髙常侍集巻二
　　　　　　　　　　　　　　唐　髙適　撰
　　詩
　　　陪竇侍御靈雲南亭宴詩(并序得/雷字)
凉州近胡髙下其池亭盖以耀蕃落也幕府董帥雄勇
徑踐戎庭自陽關而西猶枕席矣軍中無事君子飲食宴
樂宜哉白簡在邊清秋多興况水具舟檝山兼亭臺始臨泛
而寫煩俄登陟以寄傲絲桐徐奏林木更爽觴葡萄以遞
歡指蘭茝而可掇胡天一望雲物蒼然雨蕭蕭而牧馬聲斷
風嫋嫋而邊歌㡬處又足悲矣貟外李公曰七日者何牛女
之夕也夫賢者何得謹其時請賦南亭詩列之於後
人幽宜眺聽目極喜亭臺風景知愁在關山憶夢迴祗
言殊語黙何意忝逰陪連唱波瀾動冥搜物象開新秋
歸逺樹殘雨擁輕雷簷外長天盡樽前獨鳥来常吟塞
下曲多謝幕中才河漢徒相望嘉期安在哉
　　　陪竇侍御泛靈雲池(得風字/)
白露時先降清川思不窮江湖仍塞上舟檝在軍中舞
換臨津樹歌饒向逈風夕陽連積水邊色滿秋空乗興
宜投轄邀歡莫避騘誰憐持弱羽猶欲伴鴛鴻
　　　和竇侍御登涼州七級浮圖之作
化塔屹中立孤髙宜上躋鐵冠雄賞眺金界寵招攜空
色在軒户邊聲連皷􁎅天寒萬里北地豁九州西清興
揖才彦峻風和端倪始知陽春後具物皆筌蹄
　　　金城北樓
北樓西望滿晴空積水連山勝畫中湍上急流聲若箭
城頭殘月勢如弓垂竿已謝磻溪老體道猶思塞上翁
為問邊庭更何事至今羌笛怨無窮
　　　武威同諸公過楊七山人(得藤字/)
幕府日多暇田家嵗復登相知恨不早乗興乃無恒窮
巷在喬木深齋垂古藤邊城惟有醉此外更何能
　　　同吕判官從哥舒大夫破洪濟城迴登積石軍
　　　　多福七級浮圖
塞口連濁河轅門對山寺寜知鞍馬上獨有登臨事七
級凌太清千崖列蒼翠飄飄方寓目想像見深意髙興
殊未平涼風颯然至拔城陣雲合轉斾胡星墜大將何
英靈官軍動天地君(一作/常)懷生羽翼本欲附騏驥𣢾叚
苦不前青冥信難致一歌陽春後三歎終自媿
　　　送白少府送兵之隴右
殘更登隴首逺別指臨洮為問關山事何如州縣勞軍
容隨赤羽樹色引青袍誰㫁單于臂今年太白髙
　　　登隴
隴頭逺行客隴上分流水流水無盡期行人(一作/客)未云
已淺才登一命孤劍通萬里豈不思故鄉從来感知已
　　　入昌松東界山行
鳥道㡬登頓馬蹄無暫(一作/復)閑﨑嶇出長坂合㳫猶前
山石激水流處天寒松色間王程應未盡且莫顧刀鐶
　　　河西送李十七
邊城多逺別此去莫徒然問禮知才子登科及少年出
門看落日驅馬向秋天髙價人爭重行當早着鞭
　　　詠史一絶
尚有綈袍贈應憐范叔寒不知天下士猶作布衣看
　　　田家春望
出門何所見春色滿平蕪可歎無知已高陽一酒徒
　　　宴韋司户山亭院
人幽想靈山意惬憐逺水習靜務為適所居還復爾汲
流漲華池開酌宴君子苔徑試窺踐石屏可攀倚入門
見中峯攜手如萬里横琴了無事垂釣應有以髙館何
沈沈颯然涼風起
　　　同熊少府題盧主簿茆齋(盧兼有/人倫)
虚院野情在茆齋秋興存孝㢘趨下位才子出髙門乃
繼幽人靜能令學者尊江山歸謝客神鬼下劉根階樹
時攀折䆫書任討論自堪成獨徃何必武陵源
　　　贈別王十七管記
故交吾未測薄宦空年嵗晚節蹤曩賢雄詞冠當世堂
中皆食客門外多酒債産業曾未言衣裘與人敝飄颻
戎幕下出入闗山際轉戰輕壯心立談有邊計雲沙自
迴合天海空迢遞星髙漢將驕月盛胡兵銳沙深冷陘
斷雪暗遼陽閉亦謂掃攙搶旋驚䧟蜂蠆歸旌告東捷
鬬騎傳西敗遥飛絶漠書已築長安第畫龍俱在葉寵
鶴先居衛勿辭部曲勲不藉將軍勢相逢季冬月悵望
窮海裔折劔留贈人嚴装遂云邁我行即悠緬及此還
羇滯曾非濟代謀且有臨深誡隨波混清濁與物同醜
麗眇憶青(一作/清)巖棲寜忘褐衣拜自言偕(一作/愛)水石本
欲親蘭蕙何意薄松筠翻然重菅蒯恒深取與分孰慢
平生契𣢾曲雞黍期酸辛別離袂逢時媿名節遇坎悲
淪替適趙非解紛游燕獨無説浩歌方振蕩逸翮思凌
勵倐若異鵬摶吾當學蟬蜕
　　　效古贈崔二
十月河洲時一看有歸思風飈生慘烈雨雪暗天地我
軰今胡為浩哉迷所至緬懐當途者濟濟居聲位邈然
在雲霄寜肯更淪躓周旋多燕樂門館列車騎美人芙
蓉姿狹室蘭麝氣金爐陳獸炭談笑正得意豈論草澤
中有此枯槁士我慙經濟策乆欲甘棄置君負縱横才
如何尚顦顇長歌增鬱怏對酒不能醉窮達自有時夫
子莫下淚
　　　鉅鹿贈李少府
李侯雖薄宦時譽何藉藉駿馬常借人黄金每留客投
壺華館靜縱酒凉風夕即此遇神仙吾欣知損益
　　　醉後贈張九(旭/)
世上謾相識此翁殊不然興来書自聖醉後語尤顛白
髪老閑事青雲在目前床頭一壺酒能更㡬囬眠
　　　詶司空璲
飄颻未得意感激與誰論昨日遇夫子乃欣吾道存江
山滿詞賦札翰起涼温吾見風雅作人知徳業尊驚飈
蕩萬木秋氣屯髙原燕趙何蒼茫鴻雁来翩翻此時與
君別握手欲無言
　　　漁父歌
曲岸深潭一山叟駐眼看鈎不移手世人欲得知姓名良
乆問他不開口笋皮笠子荷葉衣心無所營守釣磯料
得孤舟無定止日暮持竿何處歸
　　　魯秋胡
妾本邯鄲未嫁時容華倚翠人未知一朝結髮從君子
将妾迢迢東魯陲時逢大道無艱阻君方游宦從陳汝
蕙樓獨卧頻度春彩閣辭君㡬徂暑三月垂楊蠶未眠
攜籠結侣南陌邉道逢行子不相識贈妾黄金買少年
妾家夫壻經離乆寸心誓與長相守碩言行路莫多情
道妾貞心在人口日暮蠶饑相命歸攜籠端飾来庭闈
勞心苦力終無恨所貴(一作/冀)君恩那可依聞說行人已
歸止乃是向来贈金子相看顔色不復言相顧懐慙有
何已從来自隠無疑背直為君情也相㑹如何咫尺仍
有情况復迢迢千里外誓将顧恩不顧身念君此日赴
河津莫道向来不得意故欲留規誡後人
　　　酬李少府
出塞魂猶(一作/屢)驚懐質意難說誰知吾道間乃在客中
別日夕捧瓊瑤相思無休歇伊人雖薄宦舉代推髙節
述作凌江山聲華滿氷雪一登薊丘上四顧何慘烈来
鴈無盡時邉風正騷屑将從崖谷遁且與浮沈絶君若
登青雲余當投魏闕
　　　詶裴秀才
男兒貴得意何必相知早飄蕩與物永蹉跎覺年老長
卿無産業季子慙妻嫂此事難重陳未為衆人道
　　　詶陸少府
朝臨淇水岸還望衛人邑別意在山阿征途背原隰稍
稍前村口唯見轉蓬入水渚人去遲霜天鴈飛急固應
不逺別所與路未及欲濟川上舟相思空佇立
　　　詶衛八雪中見贈
季冬憶淇上落日歸山樊舊宅帶流水平田臨古村雪
中望来信醉裏開衡門果得希代寳緘之那可論
　　　寄孟五
秋氣落窮巷離憂兼暮蟬後時已如此髙興亦徒然知
君念淹泊憶我屢周旋征路見来鴈歸人悲逺天平生
感千里相望在貞堅
　　　同朱五題盧使君義井
高義唯良牧深仁自下車寜知鑿井處還是飲冰餘地
即泉源乆人當汲引初體清能鑒物色洞每含虚上善
滋来往中和浹里閭濟時應未竭懷惠復何如
　　　同衛八題陸少府書齋
知君薄州縣好靜無冬春散帙至棲鳥眀燈留故人深
房臘酒熟高院梅花新若是周旋地當令風義親
　　　同郭十題楊主簿新㕔
華館曙沈沈惟良正在今用材兼柱石開物象高深更
得芝蘭地兼榮枳棘林向風扄㦸户當署近棠隂勿改
安卑節聊閑理劇心多君有知已一和郢中吟
　　　送張瑶貶五溪尉
他日惟楨榦明時懸鏌鎁江山遥去國妻子獨還家離
別無嫌逺沈浮勿强嗟南登有詞賦知爾弔長沙
　　　送魏八
更沽淇上酒還汎驛前舟為惜故人去復憐嘶馬愁雲
山行處合風雨興中秋此路無知已明珠莫暗投
　　　別韋五
徒然酌杯酒不覺散人愁相識仍逺別欲歸翻旅游夏
雲滿郊甸明月照河洲莫恨征途逺東看漳水流
　　　別劉大校書
昔日亰華去知君才望新應猶作賦好莫歎在官貧且
復傷逺别不然愁此身青楓㡬萬里江上一歸人
　　　宋中別司功叔各賦一物(得商/)
商丘試一望隠隠帶秋天地與星辰在城将大路遷干
戈悲昔事墟落對窮年即此傷離緒凄凄酒賦筵
　　　送蔡十二之海上(時在衛中/)
黯然何所為相對益悲酸季弟念離別賢兄救急難河
流冰處盡海路雪中寒尚有南飛鴈知君不忍㸔
　　　宴郭校書因之有別
綵服趨庭訓分交載酒過芸香名早著蓬轉事仍多戰
苦知機息窮愁奈別何雲霄莫相待年鬢已蹉跎
　　　别韋兵曹
離别長千里相逢數十年此心應不變他事已徒然惆
悵春光裏蹉跎栁色前逢時當自取看爾欲先鞭
　　　獨孤判官部送兵
餞君嗟逺别為客念周旋征路今如此前軍猶眇然出關
逢漢壁登隴望胡天亦是封侯地願君早着鞭
　　　送李少府時在客舎
相逢旅館意多違暮雪初晴候鴈飛主人酒盡君未醉
薄暮塗遥歸不歸
　
　高常侍集巻二
欽定四庫全書
　高常侍集巻三
　　　　　　　　　　　　唐　高適　撰
　　詩
　　　同觀陳十六史興碑(并序/)
楚人陳章甫繼毛詩而作史興碑逺自周末迨乎隋季
善惡不隠蓋國風之流未蔵名山刋在樂石僕美其事
而賦是詩焉
荆衡氣偏秀江漢流不歇此地多精靈有時生才傑伊
人今獨歩逸思能間發永懐掩風騷十載常矻矻新碑
亦崔嵬嘉句懸日月則是刋石經終然繼檮杌我来觀
雅製慷慨變毛髪季主盡荒淫前王徒貽厥東周既削
弱兩漢更淪没西晉何披猖五胡相唐突作歌乃彰善
比物仍惡訐感歎将謂誰對之空咄咄
　　　留别鄭三韋九兼洛下諸公(七言/)
憶昨相逢論乆要顧君哂我輕常調羈旅雖同白社游
詩書已作青雲料蹇躓(一作/步)蹉跎竟不成年過四十尚躬耕
長歌達者杯中物大(一作/冷)笑前人身後名幸逢明盛多招隠
髙山大澤徵求盡此時亦(一作/也)得辭漁樵青袍裹身荷聖朝
犂牛釣竿不復見縣人邑吏来相邀逺路鳴蟬秋興發華
堂美酒離憂銷不知何時更攜手應念兹辰去折腰
　　　封丘縣
我本漁樵孟諸野一生自是悠悠者乍可狂歌草澤中寜堪
作吏風塵下秪言小邑無所為公門百事皆有期拜迎官長
心欲碎鞭撻黎庶令人悲歸来向家問妻子舉家盡笑今
如此生事應須南畝田世情付與東流水夢想舊山安在哉
為銜君命日遲迴乃知梅福徒為爾轉憶陶濳歸去来
　　　宋中遇劉書記有别
何代無秀士髙門生此才森然覩毛髪若見江山来㡬
載困常調一朝時運催白身謁明主待詔登雲臺相逢
梁宋間與我醉蒿莱寒楚眇千里雪天晝不開末路終
别離不能强悲哀男兒爭富貴勸爾莫遲迴
　　　漣上題樊氏水亭
漣上非所趣偶為世務牽經時駐歸棹日夕對平川莫論
行子愁且得主人賢亭上酒初熟厨中魚每鮮自說宦遊
来因之居住偏煑塩滄海曲種稲長淮邊四時長晏如百口
無饑年菱芋藩籬下漁樵耳目前異縣少朋從我行復迍
邅向不逢此君孤舟已言旋明日又分首風濤還眇然
　　　漣上别王秀才
飄颻經逺道客思滿窮秋浩蕩對長漣君行殊未休﨑嶇山
海側想像無前儔何意(一作/豈謂)照乘珠忽然欲暗投東路方蕭
條楚歌復悲愁暮㠶使人感去鳥兼離憂行矣當自愛壮年
莫悠悠余亦從此辭異鄉難乆留贈言豈終極慎勿滯滄洲
　　　觀李九少府翥樹宓子賤神祠碑
吾友吏兹邑亦嘗懷宓公安知夢寐間忽與精靈通一見興永
歎再来激深衷賔從何逶迤二十四老翁於焉建(一作/見)層碑
突兀長林東作者無媿色行人感遺風坐令髙岸盡獨對秋
山空片石勿謂輕斯言固難窮龍盤色絲外鵲顧偃波中
形勝駐羣目堅貞指蒼穹我非王仲宣去矣徒發䝉
　　　東平路中遇大水
天災自古昔昏墊(一作/溺)彌今秋霖霪溢川原澒洞涵田
疇指塗適汶陽挂席經蘆洲永望齊魯郊白雲何悠悠
傍沿鉅野澤大水縱横流蟲蛇擁獨樹䴢鹿奔行舟稼
穡隨波瀾西成不可求室居相枕藉鼃黽聲啾啾仍憐
穴蟻漂益羡雲禽游農夫無倚着野老生殷憂聖主當
深仁廟堂運良籌倉廩終爾給田租應罷收我心胡鬱
陶征旅亦悲愁縱懐(一作/横)濟時策誰肯論吾謀
　　　東平留贈狄司馬
古人無宿諾兹道未(一作/以)為難萬里赴知已一言誠可
歎馬蹄經月窟劍術指樓蘭地出北庭盡城臨西海寒
森然瞻武庫則是弄儒翰入幕綰銀綬乘軺兼鐡冠練
兵日精銳殺敵無遺殘獻捷見天子論功俘可汗激昻
丹墀下顧眄青雲端誰謂縱横策翻為權勢干将軍
既坎壈使者亦辛酸耿介挹三事覊離從一官知君不
得意他日㑹鵬摶
　　　遇沖和先生
沖和生何代或謂游東溟三命謁金殿一言拜銀青自云
多方術徃徃通神靈萬乘親問道六宫無敢聼昔去限
霄漢今来覩儀形頭戴鶡鳥冠手揺白鶴翎終日飲醇
酒不醉復不醒猶憶雞鳴山每誦西昇經拊背念離別
依然出户庭莫見今如此曾為一客星
　　　題李別駕壁
去鄉不逺逢知已握手相歡得如此禮樂遥(一作/猶)傳魯伯
禽賔客爭過魏公子酒筵莫散明月上櫪馬長鳴春風
起一生稱意能㡬人今日從君問終始
　　　送前衛縣李寀少府
黄鳥翩翩楊栁垂春風送客使人悲怨別自驚千里外
論交却憶十年時雲開汶水孤㠶逺路繞梁山疋馬遲
此地從来可乘興留君不住益悽其
　　　除夜作
旅館寒燈獨不眠客心何事轉悽然故鄉今夜思千里
愁鬢眀朝更一年
　　　初至封丘作
可憐薄暮宦游子獨卧虚齋思無已去家百里不得歸
到官數日秋風起
　　　邯鄲少年行
邯鄲城南遊俠子自矜生長邯鄲裏千塲縱博家仍富
㡬處報讐身不死宅中歌笑日紛紛門外車馬如雲屯
未知肝膽向誰是令人却憶平原君君不見今人交態薄
黄金用盡還踈索以兹感歎辭舊游更於時事無所求
且與少年飲美酒往来射獵西山頭
　　　古大梁行
古城莽蒼饒荆榛驅馬荒城愁殺人魏王宫觀盡禾黍
信陵賔客隨灰塵憶昨雄都舊朝市軒車照耀歌鍾起
軍容帶甲三十萬國歩連營一千里全盛須臾那可論
高臺曲池無復存遺墟但見狐狸跡古地空餘草木根
暮天揺落傷懐抱撫劍悲歌對秋草俠客猶傳朱亥名
行人尚識夷門道白璧黄金萬户侯寳刀駿馬填山丘
年代淒凉不可問往来惟見水東流
　　　自淇渉黄河途中十二首
川上常極目世情今已閑去㠶帶落日征路隨長山親
友若雲霄可望不可攀於兹任所惬浩蕩風波間
亂流自兹逺倚檝時一望遥見楚漢城崔嵬高山上天
道昔未測人心無所向屠釣稱侯王龍蛇爭霸王緬懐
多殺戮顧此增慘愴聖代休甲兵吾其得閑放
清晨汎中流羽族滿汀渚黄鵠何處来昻蔵寡儔侣飛
鳴無人見飲啄豈得所雲漢爾固知胡為不輕舉
野人頭盡白與我忽相訪手持青竹竿日暮淇水上雖
老美容色雖貧亦閑放釣魚三十年中心無所向
秋日登滑臺臺高秋已暮獨行既未惬懐土悵無趣
晉宋何蕭條羌胡散馳騖當時無戰略此地即邊戍
兵革徒自勤山河孰云固乘閑喜臨眺感物傷遊寓惆
悵落日前飄颻逺㠶處北風吹萬里南鴈不知數歸意
方浩然雲沙更廻互
南登滑臺上却望河淇間行樹夾流水孤城對逺山念
兹川路濶羡爾沙鷗閑長想别離處猶(一作/獨)無音信還
兹川方悠邈雲沙無前後古堰對河壖長林出淇口獨
行非吾意東向日已乆憂来誰得知且酌罇中酒
東入黄河水茫茫汎紆直北望太行山峨峨半天色山
河相映帶深淺未可測自昔有賢才相逢不相識
朝從北岸来泊船南河滸試共野人言深覺農夫苦去
秋雖薄熟今夏猶未雨耕耘日勤勞租稅兼舃鹵園蔬
空寥落産業不足數尚有獻芹心無因見明主
茫茫濁河注懐古臨河濵禹功本豁達漢跡方因循坎德
昔滂沲馮夷胡不仁渤潏陵隄防東郡多悲辛天子忽
警悼從官皆負薪畚築豈無謀祈禱如有神宣房今安
在髙岸空嶙峋我行倦風湍輟棹将問津空傳歌瓠子
感慨獨愁人
孟夏桑葉肥穠隂夾長津蠶農有時節田野無閒人臨
水狎漁樵望山懐隠淪誰能去京洛顦顇對風塵
朝景入平川川長復垂栁遥看魏公墓突兀前山後憶
昔大業時羣雄角奔走伊人何電邁獨立風塵首傳檄
舉敖倉擁兵屯洛口連營一百萬六合如可有方項終比
肩亂隋將假手力爭固難恃驕戰曷能乆若使學蕭曺
功名當不朽
　　　别楊山人
不到嵩陽動十年舊時心事已徒然一二故人不復見
三十六峯猶眼前夷門二月栁條色流鶯數聲淚沾臆
鑿井耕田不我招知君以此忘帝力山人好去嵩陽路唯
余眷眷長相憶
　
　
　
　高常侍集巻三
欽定四庫全書
　髙常侍集巻四
　　　　　　　　　　　　　唐　髙適　撰
　　詩
　　　三君詠(并序/)
開元中適遊於魏郡北有故太師鄭公舊館里中有故
尚書郭公遺業邑外有故太守狄公生祠焉覩物增懐遂
為三君詠
　　　魏鄭公
鄭公經綸日隋氏風塵昏濟代取高位逢時敢直言道
光先帝業義激舊君恩寂寞卧龍處英靈千載魂
　　　郭代公(元振/)
代公實英邁津涯浩難識擁兵抗矯徴仗節歸有徳縱
横負才智顧眄安社稷流落勿重陳懐哉為悽惻
　　　狄梁公(仁傑/)
梁公乃貞固勲烈垂竹帛昌言太后朝潛運儲君策待
賢開相府共理登方伯至今青雲人猶是門下客
　　　别從甥萬盈
諸生曰萬盈四十乃知名宅相予偏重家丘人莫輕美
才應自料苦節豈無成莫以山田薄今春又不耕
　　　别崔少府
知君少得意汶上掩柴扉寒食仍留火春風未授衣皆
言黄綬屈早向青雲飛借問(一作/共約)他鄉事今年歸不歸
　　　別馮判官
碣石遼西地漁陽薊北天闗山唯一道雨雪盡三邊才
子方為客将軍正渇賢遥知幕府下書記日翩翩
　　　東平路作三首
南圖適不就東走豈吾心索索涼風動行行秋水深蟬
鳴木葉落兹夕更秋霖
明時好畫策動欲干王公今日無成事依依親老農扁
舟向何處吾愛汶陽中
清曠涼夜月徘徊孤客舟𣺌然風波上獨夢前山秋秋
至復揺落空令行者愁
　　　同諸公登慈恩寺浮圖
香界泯羣有浮圖豈諸相登臨駭(一作/信)孤髙披拂忻大
壮言是羽翼生迥出虚空上頓疑身世别乃覺形神王
宫闕皆户前山河盡簷向秋風昨夜至秦塞多清曠千
里何蒼蒼五陵鬱相望盛時慙阮步末宦知周防輸
効獨無因斯焉可游放
　　　閑居
栁色驚心事春風厭索居方知一杯酒猶勝百家書
　　　和賀蘭判官望海作
聖代務平典輶軒推上才迢亭溟海際曠望滄波開四
牡未遑息三山安在哉巨鼇不可釣髙浪何崔嵬湛湛
朝百谷茫茫連九垓挹流納廣大觀異增遲迴日出見
魚目月圓知蚌胎跡非想像到心以精靈猜逺色帶孤
嶼虛聲涵殷雷風行越裳貢水遏吳天災攬轡隼将擊
忘機鷗復来緣情韻騷雅獨立遺塵埃吏道竟殊用翰
林仍沗陪長鳴謝知已所媿非龍媒
　　　塞上聼吹笛
雪淨胡天牧馬還月明羌笛戍樓間(一本云胡人羌笛/戍樓間樓上蕭條)
(明月/閑)借問梅花何處落風吹一夜滿闗山
　　　奉酬北海李太守丈人夏日平隂亭
天子股肱守丈人山岳靈出身侍丹墀舉翮凌青冥當
昔皇運否人神俱未寜諌官莫敢議酷吏方專刑谷永
獨言事匡衡多引經兩朝納深𠂻萬乘無不聴盛烈播
南史雄詞豁東溟誰謂整隼旟翻然憶柴扄寄書汾陽
客迴首平隂亭開封見千里結念存百齡隠軫江山麗
氛氲蘭茝馨自憐遇時休漂泊隨流萍春野變木徳夏
天臨火星一生徒羡魚四十猶聚螢從此日閑放焉能懐
拾青
　　　塞上
東出盧龍間浩然客思孤亭候列萬里漢兵猶備胡邊
塵漲北溟塞馬正南驅轉鬬豈長策和親非逺圖惟昔
李将軍按節臨此都總戎掃大漠一戰擒單于常懐感
激心願効縱横謨倚劍欲誰語闗河空鬱紆
　　　贈別沈四逸人
沈侯未可測其况信浮沉十載常獨坐㡬人知此心乘
舟蹈滄海買劔投黄金世務不足煩有田西山岑我来
遇知已遂得開清(一作/神)襟何意閻閭間(閻閭一/作閫閾)沛然江
海深疾風掃秋樹濮上多鳴砧耿耿罇酒前聮鴈飛愁
音平生重離别感激對孤琴
　　　遇盧明府有贈
良吏不易得古人今可傳靜然本諸已以此知其賢我
行挹髙風羡爾兼少年胷懐豁清夜史漢如流泉明
日復行春逶迤出郊壇登髙見百里桑野鬱芊芊時
平俯鵲巢嵗熟多人煙奸猾惟閉户逃亡歸種田迴軒
自郭南老㓜滿馬前皆賀蠶農至而無徭役牽吾觀黎
庶心撫之可萬全何幸逢大道願言烹小鮮誰能奏明
主一試武城絃
　　　題尉遲将軍新廟(即太守張/公所建也)
周室既版蕩賊臣立嬰兒将軍獨激昻誓欲酬恩私孤
城日無援髙節終可悲家國共淪亡精魂空在斯沈沈
積寃氣寂寂無人知良牧懐深仁與君建明祠父子俱
血食軒車每逶迤我来薦蘋蘩感歎興此詞晨光上階
闥殺氣飜旌旗明明幽冥理至誠信莫欺唯夫二千石
多慶方自兹
　　　送田少府貶蒼梧
沉吟對遷客惆悵西南天昔為一官未得意今向萬里
令人憐念兹斗酒成暌間停舟歎君日将宴逺樹應連
北地春行人却羡南歸鴈丈夫窮逹未可知看君不合
長數竒江山到處堪乘興楊桞青青那足悲
　　　別李景參
離心怱悵然(一作離憂/怱浩然)策馬對秋天孟諸薄暮涼風起
歸客相逢渡睢水昨時攜手已十年今日分途各千里
嵗物蕭條滿路岐此行浩蕩令人悲家貧羡爾有微禄
欲往從之何所之
　　　送郭處士往莱蕪兼寄茍山人
君為東蒙客往来東䝉畔雲卧臨嶧陽山行窮日觀
少年詞賦皆可聼秀眉白面風清泠身上未曾染名利
口中獨未知羶腥今日還山意無極豈辭世路多相識
歸見莱蕪九十翁為論別後長相憶
　　　單父逢鄧司倉覆倉庫因而有贈
邦牧今坐嘯羣賢趨紀綱四人忽不擾耕者遥相望粲
粲府中妙授詞如履霜炎炎伏熱時草木無晶光匹馬
度睢水清風何激揚校緡閱帑蔵發廩忻斯箱邂逅得
相逢歡言至夕陽開襟自公餘載酒登琴堂舉杯挹山
川寓目窮毫芒白鳥向田盡青蟬歸路長醉中不惜別
況乃正游梁
　　　同韓四薛三東亭翫月
逺游悵不樂兹賞吾道存𣢾曲故人意辛勤清夜言東
庭何寥寥佳境無朝昏堦墀近洲渚户牖當郊原矧乃
窮周旋遊時怡討論樹隂蕩瑤瑟月氣延清樽明河帶
飛鴈野火連荒村對此更愁予悠哉懐故園
　　　同敬八盧五汎河間新河
清川在城下沿汎多所宜同濟惬數公翫物欣良時飄
颻波上興燕婉舟中詞昔涉乃平原今来忽漣漪東流
達滄海西流延滹池雲樹共晦眀井邑相逶迤稍隨歸
月㠶若與沙鷗期漁父更留我前潭水未滋
　　　同顔少府旅宦秋中(七言/)
傳君昨夜悵然悲獨坐(一作/卧)新齋木落時逸氣舊来凌
燕雀髙才何得混姸媸跡留黄綬人多嘆心在青雲世
莫知不是鬼神無正直從来州縣有瑕疵
　　　同房侍御山園新亭與邢判官同遊
隠隠春城外蒙蘢陳跡深君子顧榛莽興言傷古今决
河導新流疏逕蹤舊林開亭俯川陸時景冝招尋肅穆
逢使軒夤緣事登臨沗游芝蘭室還對桃李隂岸逺白
波来氣暄黄鳥吟因覩歌頌作始知經濟心灌壇有遺
風單父多鳴琴誰為乆州縣蒼生懐徳音
　　　同李太守北池泛舟宴髙平鄭太守
每挹龔黄事還陪李郭舟雲從四岳起水向百城流幽
意隨登陟嘉言即獻酬乃知縫掖貴今日對諸侯
　　　同馬太守聼九思法師講金剛經
吾師晉陽寳傑出山河最途經世諦間心到空王外鳴
鐘山虎伏說法天龍㑹了義同建瓴梵法若吹籟深知
億刼苦善喻恒沙大捨施割肌膚攀緣去親愛招提何
清淨良牧駐軒葢露冕衆香中臨人覺苑内心持佛印
乆操割魔軍退願開初地因永奉彌天對
　　　送蔡少府赴登州推事
膠東連即墨萊水入滄溟國小常多事人訛屢抵刑公
才徴郡邑詔使出郊坰標格誰當犯風謡信可聼崢嶸
大峴口邐迤汶陽亭地迥雲偏白天秋山更青祖筵方
卜晝王事急侵星勸爾将為徳斯言盖有聼
　　　送韓九
惆悵别離日徘徊岐路前歸人望獨樹匹馬隨秋蟬常
與天下士許君兄弟賢良時正可用行矣莫徒然
　
　
　
　
　
　
　
　
　
　
　
　
　
　高常侍集巻四
欽定四庫全書
　高常侍集巻五
　　　　　　　　　　　　　唐　高適　撰
　　詩
　　　登子賤琴堂賦詩三首(并序/)
甲申嵗適登子賤琴臺賦詩三首首章懐宓公之徳千
祀不朽次章美太守李公能嗣子賤之政再造琴臺末
章多邑宰崔公能繼子賤之理
　　　其一
宓子昔為政鳴琴登此臺琴和人亦閑千載稱其才臨
眺忽悽愴人琴安在哉悠悠此天壤唯有頌聲来
　　　其二
邦伯感遺事慨然建琴堂乃知靜者心千載猶相望入
室想其人出門何茫茫唯見白雲合東臨鄒魯鄉
　　　其三
皤皤邑中老自誇邑中理何必昇君堂然後知君美開
門無犬吠早臥常晏起昔人不忍欺今我還復爾
　　　秦中送李九赴越
攜手望千里于今将十年如何每離別心事復迍邅適
越雖有以出闗終耿然愁霖不可向長路或難前呉㑹
獨行客山隂秋夜船謝家徴故事禹穴訪遺編鏡水君
所憶蓴羮予舊便歸来莫忘此兼示濟江篇
　　　古樂府飛龍曲留上陳左相(即陳希烈/兼李右相)
徳以精靈降時膺夢寐求蒼生謝安石天子富人侯樽
俎資高論巖廊挹大猷相門連户牖卿族嗣弓裘豁達
雲開霽清明月映秋能為吉甫頌善用子房籌階砌思
攀陟門闌尚阻修高山不易仰大匠本難投迹與松喬
合心縁啓沃留公才山吏部書癖杜荆州幸沐千年聖
何辭一尉休折腰知寵辱迴首見沈浮天地荘生馬江
湖范蠡舟逍遥堪自樂浩蕩信無憂去此從黄綬歸歟
任白頭風塵與霄漢瞻望日悠悠
　　　留上李右相
風俗登淳古君臣挹大庭深沈謀九徳宻勿契千齡獨
立調元氣清心豁窅冥本枝連帝系長策冠生靈傅說
明殷道蕭何律漢刑鈞衡持國柄柱石總賢(一作/朝)經隠
軫江山藻氛氲鼎鼐銘興中皆白雪身外即(一作/畫)丹青
江海呼窮鳥詩書問聚螢吹噓成羽翼提握動芳馨倚
伏悲還笑棲遲(一作/升沉)醉復醒恩榮初就列含育沗宵形
有竊丘山惠無時枕席寜壮心瞻落景生事感流萍莫
以才難用終期善易聼未為門下客徒謝少㣲星
　　　同崔貟外綦母拾遺九日宴京兆府李士曹
今日好相見羣賢仍廢曹晚晴催翰墨秋興引風騷絳
葉擁虛砌黄花隨濁醪閉門無不可何事更登高
　　　送蹇秀才赴臨洮
悵望日千里如何今二毛猶思陽谷去莫厭隴山髙倚
馬見雄筆隨身唯寶刀料君終自致勲業在臨洮
　　　同李九士曹觀壁畫雲作
始知帝郷客能畫蒼梧雲秋天萬里一片色只疑飛盡
猶氛氲
　　　同薛司直秋霽曲江俯見南山作
南山鬱初霽曲江湛不流若臨瑶池間(一作/前)想望崑崙
丘迴首見黛色眇然波上秋深沉俯崢嶸清淺延阻脩
連潭萬木影插岸千巖幽杳藹信難測淵淪無暗投片
雲對漁父獨鳥隨虛舟我心寄青霞世事慙白鷗得意
在乘興忘懐非外求良辰自多暇忻與數子逰
　　　送崔功曹赴越
傳有東南別題詩報客居江山知不厭州縣復何如莫
恨呉歈曲當㸔越絶書今朝欲乘興隨爾食鱸魚
　　　夜別韋司士(得成字/)
髙館張燈酒復清夜鐘殘月鴈歸聲只言啼鳥堪求侣
無那春風欲送行黄河曲裏沙為岸白馬津邊栁向城
莫怨他鄉暫離別知君到處有逢迎
　　　送別
昨夜離心正鬱陶三更白露西風髙螢飛木落何淅􁏏
此時夢見西歸客曙鐘寥亮三四聲東隣嘶馬使人驚
攬衣出户一相送唯見歸雲縱復横
　　　辟陽城
荒城在髙岸凌眺俯清淇傳道漢天子而封審食其奸
滛且不戮茅土孰云宜何得英雄主返令兒女欺母儀
良已失臣節豈如斯太息一朝事乃令人所嗤
　　　淇上别業
依依西山下别業桑林邊庭鴨喜多雨隣雞知暮天野
人種秋菜古老開原田且向世情逺吾今聊自然
　　　魯西至東平
沙岸泊不定石橋水横流問津見魯谷(一作/俗)懐古傷家
丘寥落千載後空傳襃聖侯
　　　淇上送韋司倉徃滑臺
飲酒莫辭醉醉多適不愁孰知非逺別終念對窮秋滑
臺門外見淇水眼前流君去應迴首風波滿渡頭
　　　别董大二首
六翮飄颻私自憐一離亰洛十餘年丈夫貧賤應未足
今日相逢無酒錢
十里黄雲白日曛北風吹鴈雪紛紛莫愁前路無知已
天下誰人不識君
　　　同陳留崔司户早春宴蓬池
同官載酒出郊圻晴日東馳鴈北飛隔岸春雲邀翰墨
傍簷垂栁報芳菲池邊轉覺虚無盡臺上偏宜酩酊歸
州縣徒勞那可度後時連騎莫相違
　　　送桂陽孝亷
桂陽年少西入秦數經甲科猶白身即今江海一歸客
他日雲霄萬里人
　　　崔司録宅宴大理李卿
多雨殊未已秋雲更沉沉洛陽故人初解印山東小吏
来相尋上卿才大名不朽早朝至尊暮求友豁達常推
海内賢慇懃但酌樽中酒飲醉欲言歸剡溪門前駟馬
光照衣路傍觀者徒唧唧我公不以為是非
　　　淇上别劉少府子英
近来住淇上蕭條維空林又非耕種時閑散多自任伊
君獨知我驅馬欲招尋千里忽擕手十年同苦心求仁
見交態於道喜甘臨逸思乃天縱㣲才應陸沉飄然歸
故鄉不復問離襟南登黎陽渡莽蒼寒雲隂桑葉原上
起河凌山下深途窮更逺別相對益悲吟
　　　使青夷軍入居庸三首
登頓驅征騎棲遲愧寳刀逺行今若此㣲禄果徒勞絶
坂水連下羣峯雲共髙自堪成白首何事一青袍
匹馬行将乆征途去轉難不知邊地别秪訝客衣單溪
冷泉聲苦山空木葉亁莫言闗塞極雲雪尚漫漫
古鎮青山口寒風落日時巖巒鳥不過氷雪馬堪遲出
塞應無策還家賴有期東山足松桂歸去結茅茨
　　　自薊北歸
驅馬薊門北北風邊馬哀蒼茫逺山口豁達胡天開五
将已深入前軍止半迴誰憐不得意長劍獨歸来
　　　送兵到薊北
積雪與天逈屯軍連塞愁誰知此行邁不為覔封侯
　　　途中寄徐録事(比以王/書見贈)
落日風雨至秋天鴻鴈初離憂不堪比旅館復何如君
又㡬時去我知音信疎空多箧中贈長見右軍書
　
　
　
　
　
　
　
　
　
　
　高常侍集巻五
欽定四庫全書
　髙常侍集卷六
　　　　　　　　　　　　　唐　髙適　撰
　　詩
　　　信安王幕府詩(并序/)
開元二十年國家有事林胡詔禮部尚書信安王總戎
大舉時考功郎中王公司勲郎中劉公主客郎中魏公
侍御史李公監察御史崔公咸在幕府詩以頌美數公
見於詞凡三十韻
雲紀軒皇代星髙太白年廟堂咨上䇿幕府制中權盤
石藩維固昇壇禮樂先國章榮印綬公服貴貂蟬樂善
旌深徳輸忠格上𤣥剪桐光寵錫題劍美貞堅聖祚雄
圖廣師貞武徳䖍雷霆七校發旌斾五營連華省徴羣
又霜臺舉二賢豈伊公望逺曾是茂才遷並秉韜鈐術
兼該翰墨筵帝思麟閣像臣獻栢梁篇振玉登遼甸摐
金歴薊壖度河飛羽檄横海泛樓船北伐聲逾邁東征
務以專講戎喧涿野料敵靜居延軍勢持三畧兵戎自
九天朝瞻授鉞去時聽偃戈旋大漠風沙裏長城雨雪
邊雲端臨碣石波際隠朝鮮夜壁冲髙斗寒空駐綵旃
倚弓𤣥兎月飲馬白狼川庶物隨交泰蒼生解倒懸四
郊增氣象萬里絶風煙闗寒鴻勲著京華甲第全落梅
横吹後春色凱歌前直道常兼濟微才獨棄捐曵裾誠
已矣投筆尚悽然作賦同元淑能詩匪仲宣雲霄不可
望空欲仰神仙
　　　奉詶睢陽李太守
公族稱王佐朝經允帝求本枝彊我李磐石冠諸劉禮
樂光輝盛山河氣象幽系髙周柱史名重晉陽秋華省
膺推擇青雲寵宴遊握蘭多具美前席有嘉謀賦得黄
金賜言皆白璧酬著鞭驅駟馬操刃解全牛出鎮兼方
伯承家復列侯朝瞻孔北海時用杜荆州廣固纔登陟
毗陵忽阻脩三台冀入夢四岳尚分憂郡邑連京口山
川望石頭海門當建節江路引鳴騶俗見中興理人逢
至道休先移白額撗更息赭衣偷梁國歌来晚徐方怨
不留豈伊齊政術將以變澆浮訟簡知能吏刑寛察要
囚坐堂風偃草行縣雨隨輈地是蒙荘宅城遺閼伯丘
孝王餘井逕㣲子故田疇冬至招搖轉天寒螮蝀收猿
巖飛雨雪兎苑落梧楸列㦸霜侵户褰幃月在鉤好賢
常解榻乘興每登樓逸足横千里髙談注九流詩題青
玉案衣贈黒貂裘窮巷軒車靜閑齋耳目愁未能方管
樂翻欲慕巢由講徳良難敵觀風豈易儔寸心仍有適
江海一扁舟
　　　廣陵别鄭處士
落日知分手春風莫斷腸興来無不惬才在亦何傷溪
水堪垂釣江田耐挿秧人生只為此亦足傲羲皇
　　　别孫訢(時俱客/宋中)
離人去復留白馬黒貂裘屈指論前事停鞭惜舊遊帝
鄉那可忘旅館日堪愁誰念無知已年年睢水流
　　　别耿都尉
四十能學劍時人無此心如何耿夫子感激投知音翩
翩白馬来二月青草深别易小千里興酣傾百金
　　　宋中遇林慮楊十七山人因而有别
昔余涉漳水驅車行鄴西遥見林慮山蒼蒼戛天倪邂
逅逢爾曹說君彼巖棲蘿徑垂野蔓石房倚雲梯秋韭
何青青藥苖數百畦粟林隘谷口栝樹森迴溪耕耘有
山田紡績有山妻人生茍(一作/但)如此何必(一作/寜事)組與珪
誰謂逺相訪曩情殊不迷簷前舉醇醪竈下烹隻雞朔
風忽振蕩昨夜寒螀啼遊子益思歸罷琴傷解攜出門
盡原野白日黯已低始驚道路難終念言笑暌因聲謝
岑壑嵗暮一攀躋
　　　苦雨寄房四兄昆季
獨坐見多雨況兹兼索居茫茫十月交窮隂千里餘彌
望無端倪北風擊林箊白日渺難覩黄雲争巻舒焉得
造化功曠然一掃除滴瀝簷宇愁寂寥談笑疎泥塗擁
城郭水潦盤丘墟惆悵憫田農徘徊傷里閭曾是力井
稅曷為無斗儲萬事切中懐十年思上書君門嗟緬邈
身計念居諸沉吟顧草茅鬱怏任盈虛黄鵠不可羡鳴
雞時起予故人平臺側高館臨通衢兄弟方荀陳才華
冠應徐弹棊自多暇飲酒更何如知人想林宗直道慙
史魚攜手流風在開襟鄙吝袪寜能訪窮巷相與對園
蔬
　　　送劉評事充朔方判官賦得征馬嘶
征馬向邊州蕭蕭嘶(一作/聴)不休思深應帶别聲斷為兼
秋歧路風将逺闗山月共愁贈君從此去何日大刀頭
　　　别張少府
歸客留不住朝雲縱復横馬頭向春草斗柄臨髙城嗟
我乆離别羡君看弟兄歸心更難道迴首一傷情
　　　封丘作
州縣才難適雲山道欲窮揣摩慙黠吏棲隠謝愚公
　　　詶馬八效古見贈
深崖生緑竹秀色徒氛氲時代種桃李無人顧此君柰
何氷雪操尚與蒿萊羣願託靈仙子一吹聲入雲
　　　送崔録事赴宣城
大國非不理小官皆用才欲行宣城印住飲洛陽盃晚
景為人别長天無鳥迴舉㠶風波渺倚棹江山来羨爾
兼乘興蕪湖千里開
　　　畫馬篇(同諸公宴睢陽李/太守各賦一物)
君侯櫪上􁰵皃在丹青中馬毛連錢蹄鐡色圖畫光輝
驕玉勒馬行不動勢若来權竒蹴踏無塵埃感兹絶代
稱妙手遂令談者不容口騏驎獨歩自可珍駑駘(音/苔)萬
疋知何有終未如他櫪上騘載華轂騁飛鴻荷君翦拂
與君用一日千里如旋風
　　　營州歌
營州少年厭原野皮裘䝉茸獵城下虜酒千杯不醉人
健兒十嵗能騎馬
　　　贈别禇山人
攜手贈将行山人道姓名光隂薊子訓才術禇先生牆
上梨花白罇中桂酒清洛陽無二價猶是慕風聲
　　　詠馬鞭
龍竹養根凡㡬年工人截之為長鞭一節一目皆天然
珠重重星連連繞指柔純金堅䋲不直規不圓把向空
中捎一聲良馬有心日馳千
　　　宋中别李八
嵗晏誰不歸君歸意可說將趨倚門望還念同人别駐
馬臨長亭飄然事明發蒼茫眺千里正值苦寒節舊國
多轉蓬平臺下明月世情薄疵賤夫子懐賢哲行矣各
勉旃吾當挹餘烈
　　　宋中别周梁李三子
曾是不得意適来兼别離如何一樽酒飜作滿堂悲周
子負髙價梁生多逸詞周旋梁宋間感激建安時白雪
正如此青雲無自疑李侯懐英雄骯髒乃天資方寸且
無間衣冠當在斯俱為千里遊勿念兩鄉辭且見壮心
在莫嗟攜手遲涼風吹北原落日滿西陂露下草初白
天長雲屢滋我心不可得君兮定何之京洛多知已誰
能憶左思
　　　詶别薛三蔡大留簡韓十四主簿
迢逓辭京華辛勤異鄉縣登髙俯滄海迴首淚如霰同
人乆離别失路還相見薛侯懐直道徳業應時選蔡子
負清才當年擢賔薦韓公有竒節詞賦凌羣彦讀書
嵩岑間作吏滄海甸伊余寡棲託感激多愠見縱誕非
爾情漂淪任疵賤忽枉瓊瑶作乃深平生眷始謂吾道
存終嗟客㳺倦歸心無晝夜别事除言宴復值凉風時
蒼茫夏雲變
　　　送董判官
逢君說行邁倚劍别交親幕府為才子将軍作主人近
闗多雨雪出塞有風塵長策當須用男兒莫顧身
　　　薊門不遇王之渙郭宻之因以留贈
適逺登薊丘兹晨獨騷屑賢交忽不見吾碩終難說迢
逓千里㳺羈離十年别才華仰清興功業嗟芳節曠蕩
阻雲海蕭條帶風雪逢時事多謬失路心彌折行矣勿
重陳懐君但愁絶
　　　别王八
征馬嘶長路離人挹佩刀客来東道逺歸去北風髙時
候何蕭索鄉心更鬱陶傳君遇知巳行日有綈袍
　　　送虞城劉明府謁魏郡苖太守
天官蒼生望出入承明廬肅肅領舊藩皇皇降璽書茂
宰多感激良時復吹噓永懐一言合誰謂千里疎對酒
忽命駕兹情何起予炎天晝如火極目無行車長路出
雷澤浮雲歸孟諸魏郡十萬家歌鐘喧里閭傳道賢君
至閉闗常晏如君將挹髙論定是問樵漁今日逢明聖
吾為陶隠居
　　　奉詶路太守見贈之作
盛才膺命代髙價動良時帝簡登藩翰人和發詠思神
仙去華省鴛鷺憶丹墀清浄能無事優㳺即賦詩江山
紛想像雲物共萎蕤逸氣劉公幹𤣥言向子期多慙汲
引速翻愧激昻遲相馬知何限登龍反自疑風塵吏道
迫行邁旅心悲拙疾徒為爾窮愁欲問誰秋庭一片葉
朝鏡數莖絲州縣甘無取丘園悔莫追瓊瑶生箧笥光
景借茅茨他日青霄裏猶應訪所之
　　　餞宋八充彭中丞判官之嶺外
覩君濟時略使我氣填膺長策竟不用髙才徒見稱一
朝知已達累日詔書徴羽翮忽然就風飈誰敢凌舉鞭
趨嶺嶠屈指冐炎蒸北㕐送馳馹南人思飲氷彼邦本
倔強習俗多驕矜翠羽干平法黄金撓直䋲若将除害
馬慎勿信蒼蠅魑魅寜無患忠貞適有慿猿啼山不斷
鳶跕路難登海岸出交趾江城連始興繡衣當節制幕
府盛威稜勿憚九疑險須令百越澄立談多感激行李
即嚴凝離别胡為者雲霄遲爾昇
　　　送柴司户充劉卿判官之嶺外
嶺外資雄鎮朝端寵節旄月卿臨幕府星使出詞曹海
對羊城闊山連象郡髙風霜驅瘴癘忠信涉波濤别恨
隨流水交情脫寳刀有才無不適行矣莫徒勞
　　　贈别晉三處士
有人家住清河源渡河問我逰梁園手持道經注已畢
心知内篇口不言盧門十年見秋草此心惆悵誰能道
知已從来不易知慕君為人與君好别時九月桑葉疎
出門千里無行車愛君且欲君先達今上求賢早上書
　　　九月九日詶顔少府
簷前白日應可惜籬下黄花為誰有行子迎霜未授衣
主人得錢始沽酒蘇秦顦顇人(一作/時)多厭蔡澤棲遲(一作/遑)世
看醜縱使登髙只斷腸不如獨坐空搔首
　　　賦得還山吟送沈四山人
還山吟天髙日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨桂花松子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋
　　　見人臂蒼鷹
寒楚十二月蒼鷹八九毛寄言燕雀莫相忌(一作/啅)自有
雲霄萬里髙
　
　
　
　
　
　
　
　
　
　
　
　
　高常侍集巻六
欽定四庫全書
　髙常侍集巻七
　　　　　　　　　　　　　唐　髙適　撰
　　詩
　　　詶秘書弟兼寄幕下諸公(并序/)
乙亥歲適徴詣長安時侍御楊公任通事舎人詩書起
予盖終日矣今年適自封丘尉統吏卒於青夷途經博
陵得太守賈公之政相見如舊他日之意存焉司業張
侯周旋迨兹近三十載将疇昔是好匪窮逹之異乎族
弟秘書㕐序之白眉者風塵一别俱東西南北之人愴
然相逢適與願契旅館之暇長懐益增因賦是詩愧非
六義之流也
亞相膺時傑羣才遇良工翩翩幕下来拜賜甘泉宫信
知命世竒適㑹非常功侍御執邦憲清詞煥春叢末路
望繡衣他時常發䝉孰云三軍壮懼我彈射雄誰謂萬
里遙在我罇俎中光禄經濟器精㣲自深𠂻前席屢榮
問長城兼在躬髙蹤激頽波逸翮馳蒼穹將副節制籌
欲令沙漠空司業至應徐雅度思冲融相思三十年憶
昨猶兒童今来抱青紫忽若披鵷鴻說劍增慷慨論交
持始終秘書即吾門虛白無不通多才陸平原碩學鄭
司農獻封到闗西獨歩歸山東永意乆知處嘉言能亢
宗客從梁宋来行投隨轉蓬酬贈欣元弟憶賢瞻數公游
鱗戲滄浪鳴鳯棲梧桐並負垂天翼俱乘破浪風眈眈
天府間偃仰誰敢同何意搆廣厦翻然顧雕蟲應知阮
步兵惆悵此途窮
　　　淇上酬薛三掾兼寄郭少府
自從别京華我心乃蕭索十年守章句萬事空寥落
北上登薊門茫茫見沙漠倚劍對風塵慨然思衛霍拂
衣去燕趙驅馬悵不樂天長滄洲路日暮邯鄲郭酒肆
或淹留漁潭屢棲泊獨行備艱險所見(一作/覩)窮善惡永
願拯(一作/極)芻蕘孰云干鼎鑊皇情念淳古時俗何浮薄
理道資任賢安人在求瘼故交負靈竒逸氣抱蹇諤隠
軫經濟具縱横建安作才望忽先鳴風期無宿諾飄颻
勞州縣迢遞限言謔東馳眇貝丘西顧彌虢略淇水徒
自流浮雲不堪託吾謀適可用天路豈寥廓不然買山
田一身與耕鑿且欲同鷦鷯焉能志鴻鶴
　　　詶岑二十主簿秋夜見贈之作
舎下蛩亂鳴居然自蕭索緬懐髙秋興忽枉清夜作感
物我心勞凉風驚二毛池空菡蓞死月出梧桐髙如何
異鄉縣復得交才彦汩没嗟後時蹉跎恥相見箕山别
来乆魏闕誰不戀獨有江海心悠然未嘗倦
　　　苦雪四首
二月猶北風天隂雪冥冥寥落一室中悵然慙百齡苦
愁正如此門栁復青青
恵連發清興袁安念髙卧余故非斯人為性兼懶惰賴
兹罇中酒終日聊自過
濛濛灑平陸淅瀝至幽居且喜潤羣物焉能悲斗儲故
交乆不見鳥雀投吾廬
孰云乆閑曠本自保知寡窮巷獨無成春條祗盈把安
能羡鵬舉且欲歌牛下乃知古時人亦有如我者
　　　登廣陵棲靈寺塔
淮南冨登臨兹塔信竒㝡直上造雲族馮虛納天籟迥
然碧海西獨立飛鳥外始知髙興盡適與賞心㑹連山
黯呉門喬木吞楚塞城池滿䆫下物象歸掌内逺思駐
江㠶暮情結春藹軒車疑蠢動造化資大塊何必了無
身然後知所退
　　　魯郡途中遇徐十八録事(時此公學/王書嗟别)
誰謂嵩潁客遂經鄒魯鄉前臨少昊墟始覺東䝉長獨
行豈吾心懷古激中膓聖人乆已矣㳺夏遥相望徘徊野
澤間左右多悲傷日出見闕里川平知汾陽弱冠負髙
節十年思自强終然不得意去去任行藏
　　　詶鴻臚裴主簿雨後睢陽北樓見贈之作
暮霞照新晴歸雲猶相逐有懐晨昏暇想見登眺目問
禮侍彤襜題詩訪茅屋髙樓多古今陳事滿陵谷地乆
㣲子封臺餘孝王築徘徊顧霄漢豁逹俯川陸逺水對
秋城長天向喬木公門何清淨列㦸森以肅不歎攜手
稀恒思着鞭速終當拂羽翰輕舉隨鴻鵠
　　　薊門五首
邊城十一月雨雪亂霏霏元戎號令嚴人馬亦輕肥羌
胡無盡日征戰㡬時歸
幽州多騎射結髪重横行一朝事將軍出入有聲名紛
紛獵秋草相向角弓鳴
薊門逢故老獨立思氛氲一身既零丁頭鬢白紛紛勲
庸今已矣不識霍将軍
黯黯長城外日没更煙塵胡騎雖慿陵漢兵不顧身古
樹滿空塞黄雲愁殺人
漢家能用武開拓窮異域戍卒厭糟糠降胡飽(一作/重)衣
食闗亭試一望吾欲淚沾臆
　　　送李少府貶峽中王少府貶長沙
嗟君此別意何如駐馬銜杯問謫居巫峽啼猿數行淚
衡陽歸㕐㡬封書青楓江上秋天逺白帝城邊古木疎
聖代即今多雨露暫時分手莫躊躇
　　　古歌行
君不見漢家三葉從代至髙皇舊臣多冨貴天子垂衣
方晏如廟堂拱手無餘議蒼生偃卧休征戰露臺百金
以為費田舎老翁不出門洛陽少年莫論事
　　　同羣公登濮陽聖佛寺閣
落日登臨處悠然意不窮佛因初地識人覺四天空来
㕐清霜後孤㠶逺樹中徘徊傷寓目蕭索對寒風
　　　同羣公十月朝宴李太守宅(得寒/字)
良牧徴髙賞褰帷問考槃嵗時當正月甲子入初寒已
聴甘棠頌欣陪旨酒歡仍憐門下客不作布衣看
　　　同羣公宿開善寺陳十六所居
駕車出人境避暑投僧家徘徊龍象側始見香林花讀
書不及經飲酒不勝茶知君悟此道所未披袈裟談空
忘外物持戒破諸邪則是無心地相看惟月華
　　　同羣公秋登琴臺
古跡使人感琴臺空寂寥靜然顧遺塵千載如昨朝臨
眺自兹始羣賢乆相邀徳與形神髙孰知天地遥四時
何倐忽六月鳴秋蜩萬象歸白帝平川横赤霄猶是對
夏伏㡬時有凉飈燕雀滿簷楹鴻鵠摶扶搖物性各自
得我心在漁樵兀然還復醉尚握罇中瓢
　　　同羣公題張處士菜園
耕地桑柘間地肥菜常熟為問葵藿資何如廟堂肉
　　　同羣公出獵海上
畋獵自古昔況伊心賞俱偶與羣公逰曠然出平蕪層
隂漲溟海殺氣窮幽都鷹隼何翩翩馳驟相傳呼豺狼
竄榛莽麋鹿罹艱虞髙鳥下騂弓困獸鬬匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懷老氏訓感歎此歡娯
　　　同羣公題鄭少府田家(此公昔任白馬/尉今寄住滑臺)
鄭侯應栖惶五十頭盡白昔為南昌尉今作東郡客與
語多逺情論心知所益秋林既清曠窮巷空淅瀝蝶舞
園更閑雞鳴日云夕男兒未稱意其道固無適勸君且
杜門勿歎人事隔
　　　同羣公題中山寺
平原十里外稍稍雲巖深遂及清淨所都無人世心名
僧既禮謁髙閣復登臨石壁倚松徑山田多栗林超遙
盡巘崿逼側仍嶇􁃓吾欲休世事於焉聊自任
　
　
　
　
　
　
　
　
　高常侍集巻七
欽定四庫全書
　髙常侍集巻八
　　　　　　　　　　　　　唐　髙適　撰
　　詩
　　　李雲南征蠻詩(并序/)
天寶十一載有詔伐西南夷右相楊公兼節制之寄乃
奏前雲南太守李宓涉海自交趾擊之道路險艱徃復
數萬里蓋百王所未通也十二載四月至於長安君子
是以知廟堂使能而李公効節適忝斯人之舊因賦是
詩
聖人赫斯怒詔伐西南戎肅穆廟堂上深沉節制雄遂
令感激士得建非常功料死不料敵顧恩寜顧終鼓行
天海外轉戰蠻夷中梯巘近髙鳥穿林經毒蟲鬼門無
歸客北户多南風蜂蠆隔萬里雲雷隨九攻長驅大浪
破急擊羣山空餉道忽已逺懸軍垂欲窮精誠動白日
憤薄連蒼穹野食掘田䑕晡飱兼𤏡僮收兵列亭堠拓
地彌西東臨事恥茍免履危能飭躬将星獨照耀邊色
何溟濛瀘水夜可渉交州今始通歸来長安道召見甘
泉宫㢘藺若未死孫呉知暗同相逢論意氣慷慨謝深
𠂻
　　　登百丈峯二首
朝登百丈峯遙望燕支道漢壘青冥間胡天白如掃憶
昔霍将軍連年此征討匈奴終不滅寒山(一作/塞下)徒草草唯
見鴻㕐飛令人傷懐抱
晉武輕後事惠皇終巳昏豺狼塞瀍洛羌羯爭乾坤四
海如鼎沸五原徒自尊而今白庭路猶對青陽門朝市
不足問君臣隨草根
　　　同李員外賀哥舒大夫破九曲之作
遙傳副承相昨日破西蕃作氣羣山動揚軍大旆翻竒
兵邀轉戰連弩絶歸奔泉噴諸戎血風驅死虜魂頭飛
攅萬㦸靣縛聚轅門鬼哭黄埃暮天愁白日昏石城與
巖險鐵騎皆雲屯長策一言决髙蹤百代存威稜懾沙
漠忠義感乾坤老將黯無色儒生安敢論解圍慿廟筭
止殺報君恩唯有關河渺蒼茫空樹墩
　　　送裴别將之安西
絶域𣺌難躋悠然信馬蹄風塵驚跋涉揺落怨睽攜地
出流沙外天長甲子西少年無不可行矣莫悽悽
　　　送鄭侍御謫閩中
謫去君無恨閩中我舊過大都秋㕐少只是夜猿多東
路雲山合南天瘴癘和自當逢雨露行矣慎風波
　　　送李侍御赴安西
行子對飛蓬金鞭指鐡驄功名萬里外心事一杯中虜
障燕支北秦城太白東離魂莫惆悵看取寶刀雄
　　　詶河南節度使賀蘭大夫見贈之作(時在/揚州)
髙閣慿欄檻中軍倚旆旌感時常激切於已即忘情河
華屯妖氣伊瀍有戰聲媿無戡難策多謝出師名秉鉞
知恩重臨戎覺命輕股肱瞻列岳唇齒賴長城隠隠摧
鋒勢光光弄印榮魯連真義士陸遜豈書生直道寜殊
智先鞭忽抗行楚雲隨去馬淮月尚連營撫劍堪投分
悲歌益不平從来重然諾況值欲横行
　　　同鮮于洛陽於畢貟外宅觀畫馬歌
知君愛鳴琴仍好千里馬永日恒思單父中有時心到
宛城下遇客丹青天下才白生胡雛控龍媒主人娯賔
畫障開只言騏驥西極来半壁䟃𧽼勢不住滿堂風飄
颯然度家僮愕視欲先鞭櫪馬驚嘶還屢顧始知物妙
皆可憐燕昭市駿豈徒然縱令翦拂無所用猶勝駑駘
在眼前
　　　赴彭州山行之作
峭壁連崆峒攅峯疊翠微鳥聲堪駐馬林色可忘機怪
石時侵徑輕蘿乍拂衣路長愁作客年老更思歸且恱
巖巒勝寕嗟意緒違山行應未盡誰與玩芳菲
　　　詶裴貟外以詩代書(凡三百四/十六字)
少時方浩蕩遇物猶塵埃脫略身外事交遊天下才單
車入燕趙獨立心悠哉寜知戎馬間忽展平生懷且欣
清論髙豈顧夕陽頺題詩碣石館縱酒燕王臺北望沙
漠垂漫天雪皚皚臨邉無策略覽古空徘徊樂毅吾所
憐拔齊飜見猜荆卿吾所悲適秦不復迴然諾多死地
公忠成禍胎與君從此辭每恐流年催如何俱老大始
復忘形骸兄弟真二陸聲華連八裴乙未將星變賊臣
候天災胡騎犯龍山乘輿經馬嵬千官無倚着萬姓徒
悲哀誅吕鬼神動安劉天地開奔波走風塵倐忽值雲
雷擁旄出淮甸入幕徴楚材誓當翦鯨鯢永以竭駑駘
小人胡不仁讒我成死灰賴得日月明照耀無不該留
司洛陽宫詹府唯蒿萊是時掃氛祲尚未殱渠魁背
河列長圍師老將亦乖歸軍劇風火散卒爭椎埋一夕
瀍洛空生靈悲曝腮衣冠投草莽子欲馳江淮登頓宛
葉下栖遑襄鄧隈城池何蕭條邑屋更崩摧縱横荆棘
叢但見瓦礫堆行人無血色戰骨多青苔遂除彭門守
因得朝玉階激昻仰鴛鷺獻替忻塩梅驅傳及逺蕃憂
思鬱難排罷人紛爭訟賦稅如山崖所思在畿甸曾是
魯宓儕自從拜郎官列宿煥天街那能訪遐僻還復寄
瓊瓌金玉本高價塤箎終易諧朗詠臨清秋凉風下庭
槐何意冦盜間獨稱名義偕辛酸陳侯誄(陳二補闕銘/誄即裴所為)
歎惜季鷹杯白日屢分手青春不再來卧看中散論愁憶
太常齋酬贈徒為爾長歌還自咍
　　　送渾將軍出塞
将軍族貴兵且强漢家已是渾邪王子孫相承在朝野
至今部曲燕支下控弦盡用隂山兒登(一作/臨)陣常騎大
宛馬銀鞍玉勒繡蝥弧每逐嫖姚破骨都李廣從来先
將士衛青未肯學孫呉傳有沙塲千萬騎昨日邉庭
羽書至城頭畫角三四聲匣裏寳刀晝夜鳴意氣能甘
萬里去辛勤動(一作/判)作一年行黄雲白草無前後朝建旌旗
夕刁斗塞下應多俠少年關西不見春楊栁從軍借問
所從誰擊劍酣歌當此時逺別無輕繞朝策平戎早寄
仲宣詩
　　　九曲詞三首
鐵騎横行鐡嶺頭西看邏逤取封侯青海只今将飲馬
黄河不用更防秋
許國從来徹廟堂連年不為在壇場将軍天上封侯印
御史臺中異姓王
萬騎爭歌楊栁春千塲對舞繡騏驎到處盡逢歡洽事
相看揔是太平人
　　　同河南李七少尹畢貟外宅夜飲時洛陽告捷
　　　　遂作春酒歌
故人美酒勝濁醪故人清詞合風騷長歌滿酌唯吾曹
髙談正可揮塵毛半醉忽然持蟹螯洛陽告捷傾前後
武侯腰間印如斗郎官無事時飲酒杯中緑蟻吹轉来
瓮上飛花拂還有前年持節将楚兵去年留司在東京
今年復拜二千石盛夏五月西南行彭門劍門蜀山裏
昨逢軍人刼奪我到家但見妻與子賴得飲君春酒數
十巵不然令我愁欲死
　　　寄宿田家
田家老翁住東陂說道平生隠在兹鬢白未曾記日月
山青每到識春時門前種栁深成巷野谷流泉添入池
牛壮日耕十畝地人閑常掃一茅茨客来滿酌清罇酒
感興平吟才子詩巖際窟中蔵鼹䑕潭邉竹裏隠鸕鷀
村稀日落行人少醉後無心怯路岐今夜只應還寄宿
明朝拂曙與君辭
　　　東平旅遊奉贈薛太守二十四韻
頌美馳千古欽賢仰大猷晉公標逸氣汾水注長流神
與公忠節天生將相儔青雲本自負赤縣獨推尤御史
風逾勁郎官草屢脩鴛鸞粉署起鷹隼栢臺秋出入交
三事飛鳴揖五侯軍書陳上策廷議借前籌肅肅趨朝
列雝雝引帝求一麾俄出守千里再分憂不改任棠水
仍傳晏子裘歌謠隨舉扇旌斾逐鳴騶郡國長河遶
川原大野幽地連堯泰岳山向禹青州汶上春㠶渡秦
亭晚日愁遺墟當少昊懸象逼奎婁即此逢清鑒終然
喜暗投叨承解榻禮更得問縑逰髙興陪登陟嘉言忝
獻酬觀棊知戰勝探象㑹冥捜眺聴情何限冲融惠勿
休祇應齊語黙寜肯問沈浮然諾長懷季栖遑輒累丘
平生感知已方寸豈悠悠
　　　真定即事奉贈韋使君二十八韻
漂泊懷書客遲迴此路隅問津驚弃置投刺忽踟蹰方
伯恩彌重蒼生詠已蘇郡稱亷叔度朝議管夷吾乃繼
三台側仍将四岳俱江山澄氣象崖谷倚氷壺詔寵金
門策官榮葉縣鳬擢才登粉署飛歩躡雲衢起草徴調
墨焚香即宴娱光華揚盛矣霄漢在兹乎隠軫推公望
逶迤協帝俞軒車辭魏闕旌節副幽都始佩仙郎印俄
兼太守符尤多蜀郡理更得潁川謨城邑推雄鎮山川
列簡圖舊燕當絶漠全趙對平蕪曠野何彌漫長亭復
鬱紆始泉遺俗近活水戰場無月換思鄉陌星迴記斗
樞歲容歸萬象和氣發鴻鑪淪落而誰遇栖遑有是夫
不才羞擁腫干禄謝侏儒契闊慙行邁覊離憶友于田
園同季子儲蓄異陶朱方欲呈髙義吹噓揖大巫永懷
吐肝膽猶憚阻榮枯解榻情何限忘言道未殊從来貴
縫掖應是念窮途
　　　人日寄杜二拾遺
人日題詩寄草堂遙憐故人思故郷栁條弄色不忍見
梅花滿枝空斷腸身在南蕃無所預心懐百憂復千慮
今年人日空相憶明年人日知何處一卧東山三十春豈
知書劔老風塵龍鍾還忝二千石愧爾東西南北人
　　　贈杜二拾遺
傳道招提客詩書自討論佛香時入院僧飲屢過門聴
法還應難尋經剩欲飜草𤣥今已畢此後更何言
　　　酬龎十兵曹
憶昔遊京華自言生羽翼懷書訪知已末路空相識許
國不成名還家有慙色託身從畎畝浪迹初自得雨澤
感天時耕耘忘帝力同人洛陽至問我睢水北遂爾𣢾
津涯淨然見胷臆髙談懸物象逸韻投翰墨别岸逈無
垠海鶴鳴不息梁城多古意攜手共悽惻懷賢想鄒枚
登髙思荆棘世情惡疵賤之子憐孤直酬贈感并深離
憂豈終極
　　　和崔二少府登楚丘城作
故人亦不遇異縣乆棲託辛勤失路意感歎登樓作清
晨眺原野獨立窮寥廓雲散芒碭山水還睢陽郭遶梁
即襟帯封衛多漂泊事古悲城池年豐愛墟落相逢俱
未展攜手空蕭索何意千里心仍求百金諾公侯皆我輩
動用在謀略聖心思賢材朅来刈葵藿
　
　
　
　
　
　
　
　高常侍集巻八
欽定四庫全書
　髙常侍集巻九
　　　　　　　　　　　　　唐　高適　撰
　　雜著
　　　鶻賦(并序/)
天寳初有自滑臺奉太守李公鶻賦以垂示適越在草
澤才無能為尚懷知音遂作鶻賦其詞曰
夫何鶻之為用置之則已縱之無匹懷果斷之沉潜任
性情之敏疾頭小而銳氣雄而逸皃耿介以凌霜目精
明而㸃漆想像遼逺孤貞深宻将必取而乃迴若授詞
而勿失當白帝之用事入青雲而委質乃徇節以勃然
因指縱而挺出嚴冬欲雪蔓草初焚野莽蕩而風𦂳天
崢嶸而日曛忿頑兎之狡伏恥髙鳥之成羣始滅没以
略地忽升騰而參雲翻决烈以電掣皆披靡而星分奔
走者折脇而絶脰鳴噪者血灑而毛紛雖百中之自我
終一呼而在君夫其左右更進縱横發跡掃窟穴之凌
兢振荆榛之淅瀝翕六翮以直上交雙指以迅擊合連弩
之應機類鳴􁫟之破的豁爾胷臆伊何凌厲以爽朗曾
莫蠆芥豈虞險艱而怵惕觀其所獲多有得用非媒歴
閶闔以肅穆翊鈎陳而環迴幸輝光於蒐狩承剪拂於
樓臺望鳯沼而輕舉紛羽族之驚猜路杳杳而何向雲
茫茫而不開鶯出谷兮徒爾鶴乘軒而何哉彼懐毅勇
坎坷而弃置胡不效其間關而徘徊爾乃頋恩有地戀
主多情念層空而不去託虚室以無驚雅節表於能讓
義心激於效誠勢逾髙而下急體彌重而飛輕戢羽翼
以受命若肝膽之必呈嗟日月之云邁猶羈縻而見嬰
别有横大海而徑度順長風而一寫投足眇於巖巔脫
身冥於弋者冰落落以凝閉雪皚皚而飄灑諒堅銳之
時然寜苦寒之求捨匪聚食以祈滿聊擊群而自解比
𤣥豹之潛形同幽人之在野矧其升巢絶壁獨立霜條心
倐忽於萬里思超遙於九霄豈外物之能慕曷凡禽之
見邀則未知鴛鷺之所適孰與夫鵬鷃之逍遙云爾㢤
　　　東征賦
嵗在甲申秋窮季月髙子逰梁復乆方適楚以超忽望
君門之悠㢤㣲先容以效拙姑不隠而不仕冝其漂淪
而播越出東苑而遂行沿濁河而兹始感隋皇之敗徳
劃平原而為此西馳洛汭東並淮涘地豁山開川流波
委六宫景從千官邐迤龍舟錦㠶照耀乎數千百里大
駕将去羣盗日起尸禄者巻舌而偷生直諌者解頥而
後死寄腹心於梟獍任手足於蛇虺既受弑於匹夫尚
興疑於愛子豈不為窮力役於征戰務淫逸於奢侈
六軍悲牧野之師萬姓哭遼陽之鬼嗟顚覆於瞬目指
年代於流水唯見長亭之煙火曠野之荆杞至鄼縣之
舊邑懷蕭相之髙風既屈節於主吏每歸誠於沛公始
俱起於天下乃從定於闗中推金帛於他人抱圖籍於
我躬按山川之險阻救天地之屯蒙嘉盈俸以増邑方
指蹤而建功納邵平以防患舉曹參而告終經洛城而
永望想譙郡而銷憂慨魏武之雄圖終大濟於横流用
兵戈以威四海挾天子而令諸侯乃擅命以誅伏徒矯
跡以安劉吾始未知夫逆順胡寜比徳於殷周下符離
之西偏臨彭城之髙岸連山鬱其莽蕩大澤平乎渺漫
憶昔天未厭禍項氏叛渙解齊歸楚自蕭擊漢天地無色
風塵潰亂憫君王之轗軻混士卒以奔散茍炎運之克
昌豈生人之塗炭次靈壁之逆旅面垓下之遺墟嗟魯
公之慷慨聞楚聲而悒於歌拔山以涕洟竊霸圖而莫
居擯亞父之何甚悲虞姬之有餘出重圍以狼狽至隂
陵以躊躇顧天亡以自負雖身死兮焉如登夏丘而縱
目對蒲隧而愁予問取慮之斯在徴長直之捨諸宿徐
縣之迴津惟偃王之舊域方以小而事大豈無位而有
徳彼皆昏暴以喪邦伊何仁義而亡國髙延陵之掛劍
慕班彪之述職緬沛水之悠悠俯婁林之紆直即日河
滸依然泗上山川土田耳目清曠眺淮源之呀豁偉楚
關之雄壮掛輕席於中流順長風以破浪過盱眙之邑
屋傷義帝之波蕩歎三户之亡秦知萬人以離項越龜
山而訪泊入漁浦而待潮鴻鴈飛兮木葉下楚歌悲兮雨
瀟瀟霜封野樹水凍寒苖岸草無色蘆花自飄幸息肩
扵人事願投迹於漁樵思魏闕而天逺向秦川而路遙
侯鳴雞以進㠶趨亂流以争迅縱孤舟於浩大撫垂堂
以誡慎遵枉(一作/在)渚於淮隂徴昔賢於韓信哀王孫之
寄食嘉漂母之無愠鄙亭長之不仁乃晨炊而嗇恡忽
從龍以獲騁遂擒豹以自奮破全趙而用竒稱假齊而
益振幸辭通而感惠俄結豨而謀釁當在約而必亨曷
持盈而不順凌赤㟁之迢遞棹白波之紆餘歴山陽之村
墅投襄鄙之邑居人多嗜艾俗喜觀漁連葭葦於郊甸
雜汀洲於里閭感百川之朝宗彌結念於歸歟日杲杲
以麗天雲飄飄以巻舒魯放情於蹈海丘永歎於乘桴
遇坎則止吾今不知其所如哉
　　　繡阿育王像讃(并序/)
阿育王繡像竇氏女奉為亡妣太夫人蘇氏所建也嗚
呼有以蓬首撡行柴立孝思仰昊天之茫茫對髙堂而泣
血女之孝矣将感於神明婦之義矣可施於王化故能
塵垢明鏡住持青蓮永惟宿因獨見諸浄以為霜雪風
雨之思胡寜以報親功徳荘嚴之深冀以益吾親矣乃
自方丈之室沛然廣大之願綵翠鮮秀光華可掬運夫
心眼之靈盡如相好之美瞻仰圍繞涕淚是悲俾像敎
之勿墜如佛身之有在夫莫大者孝也不泯者善也惟
孝與善可以導逹幽冥則我太夫人宜歸淨土矣嗚呼孝
之至也感人無窮乃為讃曰
佛不可見兮法亦難知惟我荘嚴兮本乎孝思儻幽冥
兮昭乎景福彼浄土者可得而歸之
　　　陳留郡上源新驛記
周官行人掌邦國傳遽之事施於政者蓋有章焉皇唐
之興盛於古制自京師四極經啓十道道列於亭亭實
以駟而亭惟三十里駟有上中下豐屋美食供億是為
人跡所窮帝命流洽用之逺者莫若於斯矣伊陳留雄稱
山東聲殷海内昌大囂庶有梁魏之遺迹風煙雄兩河
之眇襟帶控九州之半洎皇華軺傳夷使駿奔出關而馳
南向北户山川水陸之役兆於是矣故上源所置舉其
難哉居里之衝瀕河之陽地形湫隘館次卑狹巽在堤
下靣於劇旁走庭以隅建歩終坎車靡方駕騎無並鞭
其鬱閉有如此者壬辰嵗太守元公連率河南之三載
也堯咨四岳而人神理漢詔八使而風俗清舉徳推賢
事髙典策革已成之弊持獨斷之明迨兹郵亭俯視頽
朽何逼側蹇淺不稱其聲将圖鼎新豈曰仍舊顧謂長
史李公曰夫開釋故實發揮制度不有攸居者誰其允
協今奏計闕前先甲而徃小大之務公其領之申命録
事參軍馮元掌曰維操繩墨者蓋用於正藴亷慎者俾
臨於財公以正身用財均力紀綱相佐善莫大焉復命浚
儀令裴勝曰公之為縣也簡易於理訓迪其源秉清白
之一門據忠信之餘地夫忠以創物清而守官立言有
程指使而可於是北吞里室人以利遷也南豁路旅事
無茍免也合土以峻墉攻木以髙户棟宇相翼羣材如
生兹所謂動乃有經徐而不費於戲乆於否者宜以改
作本於功者終乎永貞則亭之成焉我方許元公澄清
之功也公時膺邁徳天與大才屬梁宋不登朝廷旰食
求瘼之重不其然歟用能官去粃政人無菜色百城偃
於迅風萬象納於明鏡乃因寮吏慨然於兹亭曰且夫
木石之新者而猶可觀況人而自新孰不觀者又曰傳
不云乎啓塞從時用之善者而今而後吾以無事為事
焉君子是以知郵亭之可嘉而我公之清淨無窮也末
吏不敏紀于貞石云
　　　送竇侍御知河西和糴還京序
天子務西州之實嵗糴億計何始於貴取而終以耗稱
俾邊兵受寒戰馬多痩輓域中之稅鑄海上之山江淮
之人盖奔命矣豈財用之地抑以從来将利害之鄉猶
有所闕廟堂精思其故表竇公自憲闈而董之開釋叢
脞之病發揮鹵莽之極政之大者不其然歟今農夫力
於必登亷賈知夫踊賤於戲若推斯之義以視天下之
兵我幕府凉公勤勞王家常用此道干戈所適戎狄相
弔冝哉八月既望公於是領錢榖之要歸奏朝廷副節
制郎中裴公軍司馬貟外李公追臺閣之舊逰惜軒車
之逺别席樓船於池上泛雲物於城下胡笳羌笛繚繞
隈隩儛羅炫裝映帶洲渚醉後歡甚東林日髙語岐路
於罇前指京華於天𣺌有若司直崔公之逸韻嘉其廷
評數賢之間作適忝斯人之後敢拜首而敘云
　　　樊少府㕔師猛賛
師猛志猛猛於師子紺眼星懸赤毛熖起銅爪鐡甲鋸
牙鑿齒顧犀象則百隊山跧看熊羆則千羣野死以此
言威威可知矣仙尉樊公寫象㕔中崑崙脚碎而屋壁
欲動虎豹膽懾而訟庭已空稜稜兮隔簾飛霜颯颯兮
滿院生風於是乎師子為百獸之長遂識樊公為百夫
之雄
　　　罷職還京次睢陽祭張巡許逺文
維乾元元年五月日太子詹事御史中丞髙適謹以清
酌之奠敬祭於故御史中丞張許二公之靈中丞體質
貞正才掩賢豪詩書自負州縣徒勞惆悵雄筆辛勤寶
刀時平位下世亂節髙賊臣通逆國歩驚騷兩河震恐
千里嗷嗷投袂洒泣據鞍鬱陶全譙入宋收梓捍曹心
繫魏闕志清武牢帝曰嗟爾龍光豹韜憲臺戎幕持斧
擁旄嗚呼予亦忝竊統兹介胄俄奉短書至夔狂冦褁
粮訓卒逹曙通晝軍乃促程書亦封奏遂發驕勇俾驅
鳥獸将無還心兵亦死鬬賊黨頻蹙我師旋漏十城相
望百里不救豺狼嘯聚犬羊蟻湊積薪為梁决岸成竇
嗚呼當此虎敵豈無强隣常時肝膽今日胡秦堅守半
嵗絶糧數旬柹椽秣馬煮紙均人病不暇拯殁無全身
煎熬甲胄啄嚙膠筋慷慨艱險凄涼苦辛嗚呼我辭淮
楚将赴伊洛途出兹邦悲纒舊郭邑里灰燼城池墟落
何九拒之崢嶸皆二賢之制作聲盖天壤氣横遼廓讓
死争先臨危靡却嗚呼哀哉天亦難論萬夫開壁一旅
纔存衰羸既竭力弱相吞䧟穽織路梯衝棧門土濠水
合木柵雲屯居即無蔽突無其奔煙塵劔㦸逼側紛昏
與求生而害義寜抗節以埋魂嗚呼悖逆殱潰干戈将
止海岳澄清朝廷至理封功列爵懷黄拖紫傷哉二賢
不預於此嗚咽孀婦伶俜愛子追贈方榮賞延兹始寂
寂梁苑悠悠睢水黄蒿連接白骨填委思壮志於冥寞
問遺形於荆杞列祭空城一悲永矣
　
　
　
　
　
　
　
　
　
　高常侍集巻九
欽定四庫全書
　髙常侍集巻十
　　　　　　　　　　　　　唐　髙適　撰
　　表
　　　為東平薛太守進王氏瑞詩表
臣某言符瑞之興實由王化詩歌之作本自國風伏見
范陽盧某母瑯琊王氏性合希夷體於靜黙精㣲道本
馳騖元關旁通天地之心預紀休徴之盛去景龍二載
撰天寳迴文詩凡八百一十二字循環有數(一作/理)若寒
暑之遞遷應變無窮謂隂陽之莫測誡其子曰吾殁之
後爾宻記之當逢大道之朝必遇非常之主則真圖之
製便可上言君親之義不違犬馬之誠斯在臣早識其
子常與臣言星霜屢移書奏仍闕盖以嵗月滋乆㫖趣
幽㣲沉吟取耳目之前倐忽應禎祥之後伏惟皇帝陛下
乘道御極乃聖興化參日月之並明一乾坤而同徳梯
航萬里爭飲淳和之風臣妾四夷盡歸仁夀之域今陛下
務於道道可盡乎法於天天實長乆是知與道齊運比
天同休無疆之徴乃在兹矣則王氏之美其可替乎章
句粲然所謂没而不朽者也臣某誠惶誠恐頓首頓首
昔漢幸甘泉且昧神君之語周窮轍迹徒稱王母之謡
豈若逈出名言髙懸響像讃皇王之丕命運宫商於景
福且夫靈芝嘉禾草木之瑞者黄龍丹雀禽獸之瑞者
猶能光揚帝載標榜頌聲方之真圖彼未為得特望編
之史策列在樂章則陛下先於天而聽於人也臣才術
淺劣謬忝藩條曾㣲㳙塵以荅萬一恒馳北極每切子
牟之戀遥奉南山願効封人之祝
　　　謝封丘縣尉表
臣適言臣田野賤品生逢聖時得與昆蟲俱霑雨露常
謂老死林藪不識闕庭豈其巖穴乆空弓旌未已賢才
畢用搜訪仍勤見堯舜之為心荷乾坤之善貸臣藝業
無取謬當推薦自天有命追赴上京曾未浹旬又拜臣
職頋慙虛受實懼曠官捧日無階戴天何報臣已於正
衙辭訖即以今日赴官無任犬馬之志謹奉表陳謝以聞
臣適誠惶誠恐頓首頓首
　　　謝上彭州刺史表
臣某言伏奉聖恩授臣彭州刺史寵光自天喜懼交集
臣某誠惶誠恐頓首頓首死罪死罪臣本野人匪求名
逹始自一尉曾未十年北使河湟南出江漢奉上皇非
常之遇䝉陛下特逹之恩累登諌司頻歴憲府比逆亂
侵軼淮楚震驚遂兼節制之權空忝腹心之寄銜命感
激思効駑駘敢竭公忠動無迴避而智不周物才難適
時俄塵聖聰果速官謗實謂死亡可待流竄在兹陛下
𢎞覆載之恩明日月之鑒始拜宫允今列藩條雨露之
恩更霑枯朽陽和之氣忽曜沉埋天髙聽卑臣獨何幸
臣某誠惶誠恐頓首頓首死罪死罪臣聞忠臣事君雖
死無二臣今未死敢忘至公伏惟陛下哀臣愚䝉矜臣
方直臣雖在逺若近天顔臣以今月七日到所部上訖
宣布徳音草木增氣敷陳睿澤黎庶昭蘇無任悃𣢾屏
營之至謹附驛奉表陳謝以聞臣某誠惶誠恐死罪死
罪謹言
　　　謝上劔南節度使表
臣某言受脤登壇必先禮樂剖符攬轡是委腹心方将
總領諸侯整訓戎旅分二南之名器創七德之籌謀君
無虛授臣無虛受授受之際任用匪輕况全蜀奥區非
賢勿守方面重寄擇善而從顧臣庸愚豈合祗拜逺奉
恩制不敢逡巡即以二月二日上訖天威在顔風俗思變
飲氷食蘗策朽磨鉛臣往在淮陽已無展效出臨彭蜀
又乏循良雖聖恩不移而㣲臣益懼謹當宣揚皇化鎮
撫蕃蠻訓率吏兵剪除夷獠庶冀毫髪增益山丘陛下
慎擇任人朝廷多士伏願更徴英彦俾付西南許臣暮
年歸侍丹闕臣子之懇君父之慈天髙聽卑下情上達
軍府多事稅賦方殷臣今逐便指撝乘間式遏救蒼生
之疲弊寛陛下之憂勤乃臣丹誠慺慺於夙夜無任悾
𣢾之至謹遣洋州司馬攝參謀臣路球謹奉表陳謝以
聞云云
　　　賀安禄山死表
臣某言臣得河南道及諸州牒皆言逆賊安禄山苦痛
而死手足俱落眼鼻殘壞臣聞負天者天誅負神者神
怒其道甚著今乃克彰臣某誠懽誠喜頓首頓首逆賊
孤負聖朝造作氛祲嘯聚吠堯之犬倚賴射天之矢殘
酷生靈斯亦至矣臣恨不得血賊於萬㦸肉賊於三軍
空隨率土之歡逺奉九霄之慶即當緫統将士慿恃威
靈驅未盡之犬羊覆已亡之巢穴無任踴躍慶快之至
謹遣攝判官李翥奉表陳賀以聞
　　　謝上淮南節度使表
臣某言以今月二日至廣陵以某日上訖流布聖澤江
淮益深扇揚皇風草木増色臣誠惶誠恐頓首頓首伏惟
皇帝陛下大明照臨純孝撫御漢主事親之日爰緫六
師軒后垂衣之辰再清四海猶以京華尚阻國步暫艱
運黄石之神謀推赤心於人腹臣器非管樂殊孔明之
自比識謝孫吳異山濤之暗合豈意聖私超等榮寵荐
臻拔自周行寄重方面以時危而注意竊愧非才因國
難以捐軀頋為定分即當訓練将卒緝綏黎甿外以平賊
為心内以安人為務庶使殄滅兇醜舞詠時邕報明主
知臣之恩成㣲臣許國之節不任戴荷攀戀之至謹遣
某官陳謝以聞云云
　　　賀收城表
臣某言閏正月十六日中使郭羅至伏奉勑書示臣聖
畧收復瀍洛掃殄兇徒臣某手之足之載欣載躍臣聞
天不假易将而必誅守在四夷難逃一面頃者逆賊稔
惡竊據中都欲驅犬羊敢肆蜂蠆碎首於雷霆之下竄
跡於城社之中猶貯殘魂擬收餘燼陛下澤深覆載功
濟艱難神武必止於干戈寰區大拯於塗炭好生惡殺
誠屢發於宸心走獸奔禽盡已罹於網目使風雲一變
日月增輝巨海絶其揚波祅氛化為和氣臣忝司戎律
累奉徳音昭宣睿謀底寜縣道天下幸甚豈獨方隅無
任慶快之至謹遣洋州司馬貟外同正貟攝參謀臣路
球奉表陳賀以聞臣某言
　　　賀斬逆賊徐知道表
臣某言臣聞人臣無将将必誅之逆賊前成都少尹兼
侍御史偽稱成都尹兼侍御史中丞劒南節度使徐知
道中官攜養莫知姓族熒惑主司叨竊憲臺不能輸瀝
肝膽以荅休明而懐挾奸邪嘯聚同惡傾竭府庫塗炭黎
甿遂為欃槍恣行蠆毒杜塞劔道擁遏朝經部署兇殘
統領州縣曾未數日蕩壞一隅郊原已空市井如掃臣
與卭南隣境左右叶心積聚軍糧應接師旅以今月二
十三日大破賊衆同惡翻然共殺知道三軍慶快雲物
改容百姓欣歡景色相賀此皆社稷昭應神靈保持伏惟
皇帝陛下一徳動天無逺不届兵戈向戢華夏克寜布
蕭王之赤心竭盆子之丹𣢾妖氛聚而皆盡郡國危而
更安髙視百王能事斯畢臣忝守藩翰罹此艱虞覩天
地之廓清與飛動之咸若無任踴躍之至謹奉表陳賀
以聞
　　　請入奏表
右自徐知道作亂軍府略空救弊扶傷事資安輯臣夙
夜陳力啓處不遑伏以二陵攀號臣未修壤奠萬方有
主臣未覩天顔犬馬之誠不勝懇欵候士卒稍練蕃夷
漸寜特望聖恩許臣入奏謹録奏聞伏聽勑㫖謹奏
　
　
　
　
　
　
　
　
　
　高常侍集巻十
