#+TITLE: 江湖小集-宋-陳起
#+DATE: 2016-06-11 12:26:03
#+SOURCE: github.com/kanripo/KR4h0053 master c7af2ac7                
欽定四庫全書　　　　　集部八
　江湖小集　　　　　　　總集類
　　提要
　　　　(臣/)等謹案江湖小集九十五巻舊本題宋陳
　　　　起編起字宗之錢塘人開書肆於睦親坊亦
　　　　號陳道人今所傳宋本諸書稱臨安陳道人
　　　　家開雕者皆所刻也是集所録凡六十二家
　　　　洪邁二巻僧紹嵩七巻葉紹翁一巻嚴粲一
　　　　巻毛珝一巻鄧林一巻胡仲參一巻陳鑒之
　　　　一巻徐集孫一巻陳允平一巻張至龍一巻
　　　　杜旃一巻李龏三巻施樞二巻何應龍一巻
　　　　沈説一巻王同祖一巻陳起一巻呉仲孚一
　　　　巻劉翼一巻朱繼芳二巻林尚仁一巻陳必
　　　　復一巻斯植二巻劉過一巻葉茵五巻髙似
　　　　孫一巻敖陶孫二巻附詩評朱南杰一巻余
　　　　觀復一巻王琮一巻劉仙倫一巻黄文雷一
　　　　巻姚鏞一巻俞桂三巻薛嵎一巻姜夔一巻
　　　　周文璞三巻危稹一巻羅與之二巻趙希㯝
　　　　一巻黄大受一巻呉汝式一巻趙崇鉘一巻
　　　　葛天民一巻張弋一巻鄒登龍一巻呉淵二
　　　　巻宋伯仁一巻薛師石一巻附諸跋及墓志
　　　　髙九萬一巻許棐四巻戴復古四巻利登一
　　　　巻李濤一巻樂雷發四巻張蘊斗一巻劉翰
　　　　一巻張良臣一巻葛起井一巻武衍二巻林
　　　　同一巻内惟姚鏞周文璞呉淵許棐四家有
　　　　賦及雜文餘皆詩也按方囘瀛奎律髓曰寳
　　　　慶初史彌逺廢立之際錢塘書肆陳起宗之
　　　　能詩凡江湖詩人俱與之善刋江湖集以售
　　　　劉潜夫南岳稿亦與焉宗之賦詩有云秋雨
　　　　梧桐皇子府春風楊栁相公橋本改劉屏山
　　　　句也或嫁秋雨春風句為敖器之所作言者
　　　　併潜夫梅詩論列劈江湖集板二人皆坐罪
　　　　而宗之坐流配於是詔禁士大夫作詩紹定
　　　　癸已彌逺死詩禁乃解今此本無劉克莊南
　　　　岳稿且彌逺死於紹定六年而此本諸集多
　　　　載端平淳祐寳祐紀年反在其後又張端義
　　　　貴耳集自稱其輓周晉仙詩載江湖集中而
　　　　此本無端義詩又周密齊東野語載寳慶間
　　　　李知孝為言官與曽極景建有隙每欲尋釁
　　　　以報之適極有春詩云九十日春晴日少一
　　　　千年事亂時多刋之江湖集中因復改劉子
　　　　翬汴京紀事一聫云秋雨梧桐皇子宅春風
　　　　楊栁相公橋以為指巴陵及史丞相及劉潜
　　　　夫黄巢戰塲詩曰未必朱三能跋扈只緣鄭
　　　　五欠經綸遂皆指為謗訕同時被累者如敖
　　　　陶孫周文璞趙師秀及刋詩陳起皆不免焉
　　　　(案此説與方囘所/記小異未詳孰是)而此本無曽極詩亦無趙
　　　　師秀詩且洪邁姜夔皆孝宗時人而邁及呉
　　　　淵位皆通顯尤不應列之江湖疑原本殘缺
　　　　後人掇拾補綴已非陳起之舊矣宋末詩格
　　　　卑靡所録不必盡工然南渡後詩家姓氏不
　　　　顯者多頼是書以傳其摭拾之功亦不可沒
　　　　也乾隆四十二年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　江湖小集巻一　　　　　　宋　陳起　編
　　洪邁野處類稿
　余自束髮即喜學詩然隨作隨棄初不留意也甲戌
　之春家居卧病因復作詩若干首以自當緩憂之一
　物昔人所謂内壹鬱外揚為聲音者是也遂取曩時
　所存而未棄者録為野處類稿二巻鄱陽容齋洪邁
　自序
　　　秋日漫興二首
江湖乆客日思家坐覺㣲霜上鬢華節序又催秋後雁
風光爭發雨前花倦遊已夢莊生蝶不飲何憂廣客蛇
怪底朝來衣袖薄一川白露下蒹葭
一夕西風木葉飛畫梁落月淡餘輝銀燈夜照還家夢
金剪親裁寄逺衣霜信早隨新雁至素書深訝故人稀
無因為謝東曹掾鱸熟蓴香莫便歸
　　　庚戌正月十四日同友人丁晉年王蔚之謁普
　　　　照塔
孤墖騖霄漢晴影金碧眩重來得寓目歸枕尾殘汴緬
懐何姓人哀禱傾淮甸是身如皎月有水著處現彈指
徧大千何止數鄉縣惟應因縁地聊爾共流轉顛危悔
靳馬善涉悟覓扇君看悔與悟只在一轉眄至人獨何
心示此禍福變當知夙縁定莫作邪道見哀哉衆生愚
積惡稔天遣云何一朝急賴此香火薦我來適燈夕寳
蠟明邃殿還揩客眼塵重覩浮屠面朝來墖上鈴告我
風色便平淮一囘首岸容失葱蒨
　　　曉過吳縣
舟行有嚴程越國常曉發雙櫓兀殘夢起坐窺落月人
家岸野水霧雨籠邃闥遙憐瑣忩人欹枕聽嘔軋
　　　陪餘杭張無隅先生飲
先生結屋在人境門巷蕭蕭作冰冷紛紛入眼不入意
坐客千言不相領叩關聞我倒屣迎重解舊榻塵埃生
向來妙處乆不吐一挽天漢崑崙傾共說别來經世事
我言所向皆兒戲胸中磈礧不用澆便有清愁說無地
士林師範六千翁先生合在伯仲中願言終賜指歸處
為君敬作曾南豐
　　　於潛道中
山行厭犖确理策扶欹危緑野三兩家一息知可期冉
冉青林端炊烟裊晴暉其民豐且樂恐是太古遺那知
都邑間百索困鞭笞繁華今何有半作道旁羸
　　　度芙蓉嶺
幽泉端為誰放溜雜琴筑山深春未老泛泛浪蕊馥娟
娟菖蒲花可玩不可觸靈根盤翠崖老作蛇蚓蹙褰裳
踏下流濯此塵土足何當餌香節淨洗心眼肉餘功到
方書萬巻不再讀晚歲窮名山靈苖縱穿斸
　　　信州禪月臺上
玉峰㸃寥廓霄漢疑可梯玉水環城隂灧灎方拍隄層
臺擅二美吾策一時攜何當蠟吾屐更欲照以犀塵勞
不相赦竟類窮途迷我生麋鹿耳不羨駕駱驪向來丘
壑懐語發人所詆長安黑頭公玉勒朝金閨山林出戲
言廣已無端倪誰收遮日手歸把耕雨犁紛紛塵土中
等是舞甕雞頗聞山水間幽子飯藿藜行當踐此語絶
境同攀躋
　　　送渾師住妙香寺元住雲溪
道人捨幽居誰管溪上雲此身自雲耳遑暇南北分頗
聞妙香山天花雨繽紛宴坐丈室間厯亂舊衲紋山前
路悠悠山後水沄沄應觀川途客念我奔走勤豈無香
火縁他年徃相羣飽食跛鐺飯稀摘幽澗芹當令桃花
臺白社掩前薫
　　　坐睡
坐乆睡屢兀手失未了書清風脫然至心醒得我娛起
看孤隟光了不移錙銖云何短夢中萬境生須臾嗟彼
市朝子百巧營其軀安知非夢役過眼滅無餘至人有
達觀那與世賢愚不須無言子同上崑崙墟
　　　游山光寺
寺藏兩山腹路轉百步隂登髙試病脚掬冷清煩襟敗
壁龕石刻嵗月不可尋惟應查公石俛仰閲古今屋古
囷枝挂摧頽力難任何當咄嗟辦嗣彼鐘梵音興衰豈
關吾得酒且滿斟歸路有溪月攬之醒吾心
　　　送建州徐生
人羈天地間誰非一浮萍泛然偶相值便有離合情君
家武夷下歸路塵眼明我生愛山者夢寐秀色横秋風
送客去把手更心傾亦逢山中人為我寄此聲
　　　贈覺師
覺師儒門秀脫屣世故早那知軒冕味夙悟心已槁唯
餘章句習心境時相惱如人生於齊而即楚鄉老雖遭
楚人咻㣲音或清好固無益生死亦未妨至道家山亦
何有骯髒衣間窖叢林選佛塲一擲想盆倒云何慰故
居俛仰待華皓他年空手歸子語我為老幸分曹溪水
萬刼付一澡
　　　休寧村落間有竒石如彈子渦所出宜養石菖
　　　　蒲程得藻許以饋我以詩督之
君家緑溪上岸曲溪成渦渦間石無數水蹙相盪摩誰
嘗掬而戲一一印指螺我欲徃取之擁此菖蒲窠石罌
注新汲幽姿發清哦夫子許餉我徃督書已多願言速
寄與起此泉石疴
　　　效淵明
人生本無事況我麋鹿姿一墮世網中永與林壑辭此
行獨何事豈不為寒饑弱嵗慕古人頗覺世好卑那知
齒髪邁終然此心違春風到山澤魚鳥亦知時我行何
日休流目瞻長岐且用陶翁言一觴聊可揮
　　　酬馮退翁見示之什
我家大江左江水日夜東遥瞻發源處乃在西南窮相
望邈異境正北一水通故令我與子迹逺心自同我生
寡所諧强顔紅塵中倦飛矯歸翮饑吟咽寒蛩獨欣得
君子萬慮一笑空時時出秀句醒我如風松當知山澤
癯不鄙犀角豐彈冠實伊始此生各飛篷卜鄰固未必
即事聊從容
　　　戲答吳汝能
我生苦中狹與世枘鑿乖平生素心人耿耿不滿懐汝
能伯始後游世如嬰孩相逢握手語便作塤箎諧時時
笑謂我如子患未涯執古以規今求合誠難哉涉世幸
未逺子車尚可囘我介足怨忌君通絶嫌猜不見山巨
源雍容居鼎台不見嵇中散絶交自可哀賢愚心自了
短韻共一咍
　　　謁吳公路許借論衡復留一日戲作
幽獨不自得駕言欵齋廬殷勤主人情投轄恐囘車轄
亦不須投此去將焉如唯憂酒錢盡使我詩腸枯會合
曽幾何可復自作疎更當留一夕帳中搜異書
　　　新秋
幽人無與娛耳冷百不聞新米熟未知但覺市酒醇滄
洲散秋色山水逾清新一醉不忍獨念我存故人
　　　道中得雨
我行野田間吁嗟連數村千山收宿雨溪作黄梅渾漸
看風葉底一洗龜坼痕餘功被行客稍壓旱塵昏
　　　道中
驕陽乆自殺一雨蕩龜坼田夫夢亦好翻隴已幽咽朝
來喜相語一飽心已決翻翻風葉亂嫋嫋露芒白去年
禾欲秀積潦滿秋澤今年豈堪旱束手就溝壑我生拙
謀口藜藿甘如蜜向來真過計憂民豈吾職赤子天可
憐嗟人獨何力何須事兒戲合沓來賀客稍欣新稻熟
社酒行可覓當同扶路翁醉歸舞南陌
　　　陳伯辨為張氏
前年溪上秋風時主人酒熟烹黄雞歸來醉倒睡便著
父老喚起牛羊蹊此生一醉寧易得未辨身為貴人客
征西將軍爾何人那用尊前驚墮幘朅來閩越再經秋
聞道軒名涎已流懸知得酒推不去此客有轄不須投
今我正為奔走役空想題詩滿高壁若逢落魄姓囘人
為問何時定相覓
　　　書忩對月
天公自厭雨一夕開寒晴霜風淨曠野鴻落有餘聲饑
鴉得林靜霽月縈忩生熨開睡眼色一洗空花横故人
千里餘壺濁誰與傾遥知勸影杯共此通夕情今冬有
竒事三見飛玉英明年溪上路誰餉雨中耕
　　　宿野人家
夢裡滄波摇一葉覺來正受肩輿兀人家一宿晚可投
新席槁梧香更滑霜前䆉稏收百畝稚子新能收鵞鴨
我生本是个中人挾策乆矣猶能說
　　　度石棟嶺
我行欲安適策馬踰山樊谷深不可瞬危磴爭猱猿坡
陀兩山間寂厯三家村茒簷青裙婦蓬髪薪烟昏􁨠冷
那可飲分我一掬温郎樵晚未歸客至不與言不奉沙
頭巵肯投栁下門作詩配國風行者式其藩
　　　用退之韻賦新霽
春深窘幽步苔上屐痕少新晴一褰衣緑葉藏啼鳥方
塘豔宿漲古鏡窺清曉華顛忽自笑綵羽墮驚矯瞻言
雲中耕縹緲穹脊繞歸把東皋犂此念何日了
　　　送金確然歸弋陽
昔我雲溪居送子雲溪濆重來問何時笑指溪上雲一
别四周星坐此世故紛衰顔兩非昔華髪粲可耘我纒
風樹悲終日無一欣子乃水菽憂尚此奔走勤對床語
未終懸知便離分霜風吹客袂别意如絲棼子歸葛陂
上去路接鄉枌歸夢尚隨子何當歎離羣
　　　至日建州會詹士元
嗟予生百憂佳節過倥偬客愁隨綫增歸思與灰動當
年從子日未覺百慮重高堂繞床呼一擲有餘勇那知
客天涯相對寒骨聳嵗月曾幾何鬢絲今種種忍饑山
藥煮附煖地爐擁深藏斷還徃衰病脫拜拱興言望鄉
關雲物方鬱滃空餘相屬意盃酒乆不捧
　　　用前韻答翁子靜
客心既岑寂節物亦倥偬幽籬菊初暗深壑梅已動古
人傲尺璧顧謂寸隂重欲從夫子游掣肘愧不勇松高
節磊砢鶴老格清聳當知山澤臞誰羨將相種一官繋
人間叢書以自擁㣲言聞緒餘三嘆手輒拱青天本寥
濶不受雲霧滃願言瞻清明茗椀不辭捧
　　　㣲雨
端居身百憂況乃病貧俱天公頗相哀雨我蔬葯區曉
晴新青勻日薄生意蘇衛生固未必一飽行可圖故園
天一涯茅荆誰為鉏崢嶸嵗云晚此念當何如
　　　寄題叔父池亭
一壑乆藏勝數椽忽開亭方塘䕃瓦影淨見魴鯉行主
人有嘉招轉柁失高城不知幾摇兀杙舟上崢嶸尊酒
酌芳緑園蔬煮柔青翩翩射鴨弓一笑翻綵翎那知海
陬姪斗粟忘歸耕餘生信萍梗歸夢識林坰漲水有囘
波故鄉豈無情一醉會有日因之濯塵纓
　　　贈謝彦翔建安人九嵗異人與藥至今不食建
　　　　安有梅子真升仙處
我本世味薄于田足自營年來荆棘盡稍有梨棗萌但
恐骨相凡未敢希長生陳留達人後未齓犀角盈舊遊
記三山幽夢徹九清邇來三十年但覺膏粱腥幽尋飯
緑髓黙卧誦黄庭顧我塵土中深慰夙心傾仙人吳門
卒解后煩寄聲相期朝金闕鶴馭何時征
　　　考亭陳國器以家釀餉吾友人卓民表民表以
　　　　飲予香味色皆清絶不可名狀因為製名曰
　　　　武夷仙露仍賦一首
二年飲水閩中村忽見玉醴傾蠻尊涓涓醍醐灌熱腦
耿耿沆瀣明朝暾旱塵乆漲城市暗渴夢欲挽江湖吞
何人逺致雙鯉信知我來扣羅雀門不須邀月已清絶
尚恐熨齒當㣲温要從華池吸真液豈獨𤣥鬂薅愁根
㣲茫已識投轄客娬媚似返當罏魂竒功誰續伯倫頌
妙意要與淵明論胷中我自有涇渭筆下君已傾崑崙
詩成寄與約他日飲君與我空瓶盆
　　　乆旱新嵗乃雨
髙田土可籭下田不受犁遺蝗憂挿喙況乃麥未齊赤
子天所憐溝壑忍見擠雨逐新嵗來停雲忽淒淒莫辭
三日霖為作一尺泥汪汪既没膝灎灎仍拍隄漸看蓑
笠出笑語喧畛畦我欲與寓目父老同攀躋此身羣萬
生擾擾舞甕雞曽亦無幾求脫粟配羮藜永言故隴耕
老眼路淒迷好收歛版手鉏耰歸自攜
　　　春日與卓民表陳國器步出北郊
灼灼桃吐華濯濯栁垂縷芳菲挽人出春力乃如許嗟
予閉門客佳節過不數不因可人呼那得幽步舉客如
山隂勝詩作斜川語誰言一尊酒妙處合千古歸來讀
殘書耿耿霜月苦空餘流落心三嘆非吾土
　　　蔬飯
蕨拳嬰兒手筍解籜龍蛻薦羞杞菊間采劚烟雨外嗟
予飯藜藿咽塞舟泝瀨朝來二美兼一飽良已泰充腸
我誠足染指客應嘅平生食肉相蕭瑟何足賴王郎催
牛炙韓老憶鯨鱠俠氣信雄夸戲語亦狡獪我師魯顔
子陋巷翳蓬艾執瓢不可從一取清泉酹
　　　戲贈吳知伯
條侯得劇孟吳楚坐可馘我知無能為失此一敵國偉
哉竒男子俠氣横八極書生復何者骯髒老筆墨刺口
論安危事徃竟何益匹夫嘯空野驚塵一方塞區區空
有意浩蕩洗鋒鏑何如吳王孫語輒面浮赤交游得朱
亥負販鄙膠鬲腰間鐵絲箭上簇紫塞翮一笴百城摧
燕然誓可勒諸公未備知欲薦恨無力明日我過君烹
牛呼社客當書游俠傳令子姓名白
　　　送僧
空中世界紛河沙不知底處為天涯乾坤百億在指掌
觸處與子同一家云何猶作去來想千里一跌毫厘差
坐令契濶費星紀嶺雲欲寄山川遐撥眉相對此何日
丈室淨掃餘天花詩豪辨舌乆投閣萬竅寂厯風無譁
為君游戲出三昧妙處那復相聱牙徃將妙響應空谷
一任飛錫凌蒼霞
　
　
　
　
　
　
　
　
　
　
　
　
　
　
　
　江湖小集巻一
欽定四庫全書
　江湖小集巻二　　　　　　宋　陳起　編
　　洪邁野處類稿
　　　書僧房
陸續流泉自成句來擁紅爐聴山雨道人更有深深處
詰曲如珠蟻絲度几硯無塵寒欲霧雕盤篆破孤螢吐
味如嚼蠟那禁咀茶甘未囘君莫去
　　　題蘆雁屏
征鴻坐何事天遣南北飛蕭然如旅人無情自相依孤
葦吹欲折秋風不勝威㝠㝠一孤鶱空費弋者機寒聲
落烟渚相應不我違嗟我識此情手納空歎欷安知丹
青師落筆乃庶幾畫形孰不工畫意識者稀他時因吾
句購此千金揮
　　　題臨賦軒
蒼山圍岑寂下有一水奔閉户卧風雨束蒿翳籬籓寥
哉祗樹人心逺忘世喧此身自蘧廬長物餘此軒鳥語
幽夢斷香横經帙飜未成借路行自要窺潺湲逺師淵
明意不愧靈徹魂月度了無迹風行偶成痕心境兩清
妙尺喙何由吞賦詩安所取碧雲未足論何當拂朱絲
窈眇絃吾言
　　　答併安江師送米
不見道人乆天涯歲云除朝來食指動忽接送米書念
師折脚鐺五合未省餘雖無覆餗禍尚有乞食逋云何
憐孤客日受饑火驅未曽貸監河矧肯索胡奴誰言升
斗意矯矯超萬夫嗟予事筆耕輕棄南畝鉏慁煩方外
客此計良已疎何時事粗了歸葺五畝居生涯寄綿竹
豈即非良圖不為泉壤蚓願學江湖魚
　　　陳徳瑞饋新茶
空山㝠㝠雲霧忩春風好夢倚殘缸朝來果得故人書
㣲凸而么犀銙雙貴人爭買百瓔珞此心兒女乆已降
坐觀市井起攘袂念之使我心紛龎領君此意九鼎重
雖有筆力安能扛何時來施三昧手慰我渴夢思長江
　　　次韻希旦喜雨
驕陽挾酷暑何啻虎而翼髙田土可籭況乃耕與殖風
伯真可訟雲合吹復拆那知下土民糟粕配橡寔古佛
棲巖隈旱沴豈吾責應縁賢令尹閔雨丐法力積隂暝
山谷流潤凄几格朝來賀客散置酒浣愁疾古詩成雲
外險句動潛蟄旋看蓑笠出競喜溝澮溢讙言令與佛
念我一何悉嗟我困蒿藜最覺民可恤何當問牛喘免
使訴魚失九關虎豹守懐此欲安適誰哉此心同吾飽
將何日
　　　古風二首寄汪明道
紫蘭初茁芽深壑終自秀骯髒蕭艾中不采則誰咎兒
曹逐紛華壯士保窮陋應知此調同萬世無先後
俗士白人眼從誰明此心不欲故人見訶我車轍深蕭
然江上廬客卧詩書林得句不相寄誰賞氣駸駸
　　　建安道中
吾生意行初不謀汎汎何啻波中鷗攜家來作閩海夢
三年客食天南陬我先人廬在何許大江之左道阻修
奉新家有手足愛隻身歸掃先梧楸旋當來此營斗粟
南北顛倒無時休此心轉與世事左自作磨螘將誰尤
安知不滿達者笑窮達一戲如觀優咄哉吾語亦已墮
且與造物同浮游
　　　書事呈元聲如愚起莘三兄
隠吏朱墨暇飽眠北忩風時呼方外客逃暑尊酒中寂
寞杜拾遺四壁口不供坐取盤餐疑哀哉豈天窮何如
平生友磁銕間不容每懐千里駕今作五斗逢吏行散
鳬鶩楸局收鸞龍共話十年舊事徃如飛篷浮榮真一
戲何者為窮通應須河漢語淨洗芥蔕胸僕夫適在門
客醉尊亦空更為後日約及此芙蓉紅
　　　寄題起莘家義軒
貞觀盛徳後餘慶未渠央舊聞閩海家欲縱燕山芳教
子嗣先訓開軒翼中堂地偏市朝逺几淨書簡香先生
陳太丘飯糜百憂忘弟子真胡羯不聞觸屏僵一變豪
俠窟遂成鄒魯鄉下車里門外他年看諸郎坐上紆素
髪詵詵立冠裳我詩自可絃請以侑壺觴
　　　梅花
山深春未動沙淺水欲冰玉梅於此時靚妝畧無朋露
蕊欲的皪月枝挂鬅鬙儼如江漢女可愛不可陵他年
江南路曉粧犯嚴凝尋香烟雨中横斜挿茅簦却數今
幾日痴如秋後蠅北嶺枝欲空誰與扶一登聊分窺水
影依我照字燈坐使惜花夢臨風脚騰騰昔如夢中蝶
今學桑下僧了知菩提長念起吾何曽
　　　十一月十九日與仲猷大年綽中美中飲于南
　　　　臺
空山欲暝雲冥冥玉梅半開吾眼青此身垂欲走塵土
聊復舉酒看崢嶸折腰向人不知恥故園可鉏在千里
金昆石友一開眉珍重道人相料理楚江東岸先人廬
竹君安否乆無書歸歟何時應白首我食吾言如此酒
　　　春社齋禁連雨不止賦呈夢得
歲豐農猶飢歲惡何可說哀哉半菽氓罪歲同一舌年
來旱塵漲臘盡不見雪青皇忽雨我萬頃麥苗活令尹
民父母溝壑思手挈祈年祓齋居有酒不忍設那知桃
李徑狼藉香泥滑芳意一如此坐恐及鶗鴂郊原佇開
晴出勞南畝饁秋成已在眼一醉宇宙豁更呼湔裙人
勸此側㡌客和公斜川詩磨石鑱歲月
　　　次韻夢得見示長篇
雉馴不因媒鳩煖自呼婦詩成桃李隂知是霹靂手簿
書我亦厭丘壑渠自有却憐支離疏飽食得薪槱俗夫
嘗世味甘苦半噦嘔知公超然處心迹兩無垢愁隂老
芳物蟲鳥故相誘浪蕋費收拾柔條可給揉豈無我輩
人一醉開笑口那知市門底客倦枕兩肘眼髙可人稀
命蹇亨運偶平生願執鞭見惠予小友細觀愷悌心宜
在帝左右却來塵埃中寂寞對五栁鷇音藏鵠羽正待
荆雞剖學政容窺譜問字當載酒虚名翻悞夢恐坐箕
與斗言詩終不稱永愧賦瓊玖
　　　乆雨短句呈夢得
身閒書有味吏傲俗不親小忩據物表掃盡心眼塵令
尹垂珠玉敲門喚行春作意向芳物吾車曽未巾愁隂
入病骨鳩婦聲亦嗔㝠㝠三日雨桃李迹已陳空餘深
枝間一一青子新穠芳殿春晚猶堪慰佳辰酴醿曉粧
靚芍葯醉臉勻白萼簮嫋嫋風枝倒粼粼言當呼短舞
抵掌囘雙顰年來得相從稍覺安沈論豈不挂俗事察
公極清真眼中醉鄉路風味良獨醇流光不容玩尺壁
何足珍漓俗益可厭願言勤問津
　　　牡丹􁣆醿各一首呈周宰
珍藂壓朝露無人羞欲欹春風醉香骨綽約不自持誰
憐曲肱人一笑遣穠姿不言意可了君醉當弗疑
妝淡洗逾靚肌香薰不成皎然月露姿一笑午景晴聊
移夢蝶床相對户不扃誰令風雨暴睡起春縱横
　　　次韻夢得淺紅芍藥長句
十日愁隂病不出卧看春歸無計惜詩翁遣送淮海春
衰眼熨開雲霧拆胭脂注臉勻未徧月紅借酒生真色
了知造物著意深傾倒春工不餘力年來不顧溱洧女
載酒非公復安適且將妙句寫餘妍欲立佳名付精識
一春頗困歌酒汙囘首紛華三太息願言付與洗心方
歸對爐香誦周易
　　　宿禪寂院
夢中一葉摇江湖困睡不覺身籃輿眼明佛屋麗丹碧
瓦鴟鴺鳳凌空虚疲民日者困苛索半作頳尾相濡魚
鵜鶘數罟兩不置肯念竭澤明年無道人誰與辦此事
斤琢千指開渠渠頗疑如幻三昧力上方手攬歸吾廬
了知舌本法輪轉咄嗟檀施爭奔輸不辭割愛一念善
誰謂嵗惡窮民愚書生袖手對溝壑力不能援心煩紆
事無大小成者少談說治亂何區區調悲絃急誠齟齬
鑿圓枘方尤濶疎古今罪嵗同一口撫掌一笑皆愚儒
　　　詩約范直夫遊萬葉寺觀瀑泉
范侯隠下吏夙尚本丘園身投攫金市藂書以自藩烱
然如孤月不受黄流渾要知句律工競病何足論我生
羣末俗涇渭同一源同心無楚越傾盖如弟昆人生各
有役不暇捧一尊風蒲挂南浦念欲東西奔對床定何
夕青燈照晤言懸知題詩處千尺銀河翻
　　　次韻夢得見示之什
居楚求齊音美惡不同土喧豗俗物華羣復有佳處時
從玉璧人商畧窮萬古詩如粟牛戲誤得摩頂許望道
𣺌逾逺乆生真暫寓忍持尺璧隂空作秋蟲語㣲言儻
傾倒河漢濯肺腑向來說詩口自此行可杜
　　　送甌寧魏生赴武舉
建安少年請纓客横槊賦詩兩無敵辭家去作入彀英
氣拂天狼夜無迹廟堂運䇲開鴻圖智名勇功付壯夫
引弓没羽世自有敢問上策當何如
　　　陳仲仁止止堂
以我有限景逐彼無涯知失足踐畏途投身試危機舟
車日奔覆定無丘與夷萬古踐此轍嗟我與誰歸仲仁
古靜者懐璧照褐衣名途嘗一戲囘首羞前非心如得
坎水不受狂風吹功名憂不免當復定何之請觀本無
作今復止者誰築室市門側著書園不窺蓬藋深一丈
圖書周四圍時有好亊人載酒問所疑攫金奮敏手倚
市誇妍姿囘光時自照何者非吾師
　　　送志宏西上
九州眼一概餘子真瑣瑣嶽立㟝嶁中喜此高岋峨如
公吾輩人取友亦到我揮毫賦垂天風雨巻蓬顆相期
八表游未覺夙心左解龜醉江閣酒面山月墮起瞻帝
鄉雲感嘆不成坐何須飛霞佩自辦凌風舸瀛洲𣺌溟
渤萬里一掀簸緘詩寄天涯秉燭對新火那知市門仙
斗禄事么麽空餘腸九迴上疏何日果
　　　有懐舍弟逢年時歸婺源以詩督之
木落天未霜君歸定何時相思如驚鵲中夜未安枝夢
中見阿連鏘然咏新詩寤驚衰葉翻道是步屐移攬衣
下中庭風露浩淼瀰遥知客衣薄歸來一何遲平生短
檠燈相對忽解頥萬古一舒巻佳處良在兹是中及物
心上與稷契期援古以自例自笑無乃痴夜乂叱九闕
側足不敢窺坐令一寸心日抱二柄疑遲君商畧此免
得兒輩嗤況乃緑髪親倚門鬢欲絲狶膏非鳯喙車轄
無可脂再拜壽百分斑衣舞參差秋芳未云歇采采黄
金蕤萬鍾不足樂古人豈吾欺
　　　九月十七日夜度蔡道嶺宿彌勒院
日出度松嶺露香霏羽衣肅肅夜氣清蒼蒼烟徑㣲川
光浴秋容蘿影挂夕輝冰輪碾空濶飛轍無因依擬掬
星渚波恐觸天孫機偓佺何時見沆瀣聊獨揮未應青
霞志即與素願違稍休塵外軫憇此巖下扉清吟寫萬
籟妙想絶百非不須河漢言盡解紛華圍飛仙亦戲劇
𤣥學乃庶幾鰲山切丹極嵗晚行將歸
　　　游鄭圃
城郭不去眼而得林壑娛低徊撫壯心欲吐無與俱鏗
然一枝笻細磴爭樵漁挽衣竟與飲不省誰為吾
　　　女貧苦難妍
女貧苦難妍士貧苦難高了知論此者不識一世豪此
身百斛鼎流俗手欲操寧當捨其中局促計所遭頗疑
有若人骯髒棲蓬蒿考槃一丘壑光景不可韜斯人不
我忘空復踰垣逃軒裳亦云華唾去如腥臊哀哉夸毗
子擾擾冠猿猱恬無濟世心閔黙死滔滔朅來事斗禄
俛仰身桔橰一官戲人間幾何非餮饕誰言眷此幘擲
去輕秋毫區區欲驕士一哭嗟兒曹
　　　溪南梅花
巉巉石徑鳴枯笻意行詰曲無西東心知幽壑梅已動
一枝寄我曽未䝉暗香横露忽驚顧冰蕋的皪蠻烟中
有如佳人乆去眼邂逅相得情何窮蔬畦壓霜翠雨亂
已覺雪片棲丰茸嗟吾辜此來已晚攀條嚼蕊聊從容
玉仙遊戲下塵世絶豔一洗朱鉛空不知閬苑在何許
叱囘風馭毋匆匆溪寒沙淨迷俛仰坐待山月來朦朧
豈無尊酒相暖熱錦裘起舞如驚鴻仇池老仙羽化乆
妙曲三叠餘仙風歸時醉倒不知卧明日來此誰能同
　　　再和求首座
道人昔曳羌廬笻五老負雪湓江東犯寒貪覓玉梅句
雖有衲被何曽䝉歸來苦雨熟梅子巻械深卧蠻烟中
詩傳絶境忽入手置我鄉國情何窮十年不踏江上路
漠漠海氣昏貂茸異鄉嵗晚慰流落一笑賴此冰雪容
嶠南絶唱誰敢和騎鯨人去塵寰空崑墟下視堪笑閔
雕琢肝腎愁匆匆那知幽子雲雨上風斤玉斧脩朣朧
讀詩令我一囘首杳若目送孤飛鴻何時晤語折鐺側
坐聴萬籟號天風拈花特地兩顔解他時與子真參同
　　　奉酬令德見示長句
閒官屋舍如幽棲寒苦餘業償鹽虀忽聞鵲聲作破竹
尺書入手誰所齎交游勝絶似公少矯矯鸞孔依蒿藜
青㝠側足在咫尺誰使狡獪捐其梯秋風溪上共尊酒
擺落羈束忘畛畦紅裳起舞意未足缺月銜嶺星河低
只今跌宕走塵土清夢徃復無山谿新詩驚怪爛盈幅
筆力抝怒蟠虹霓遥知槃礴小忩底得喪已著一理齊
此生同困造物戲未覺與世誰雲泥雖無絶唱追白雲
賴有妙契如靈犀一笑從公豈無日挽袖相屬空玻璃
不須俗物敗真賞但覓佳處同扳躋
　　　答林康民見和梅花詩
寒崦人家碧溪尾一樹江梅卧清泚仙姿不受凡眼汙
風歛天香瘴烟裏向來休沐偶無事誰從我遊二三子
彎碕曲徑一攜手凍雀驚飛亂英委班荆勸客小延佇
酌酒賦詩相料理多情入骨憐風味依倚横斜嚼冰蕋
至今清夢挂殘月强作短歌傳素齒韻高嘗恨句難稱
賴有君詩清且美天涯嵗晚感鄉物歸歟何時路千里
柁樓一笛雪漫空囘首江亭淚如洗
　　　上丁餘膰置酒招綽中徳粲徳茂逢年
我生無幾求畢願老葭菼誰令事斗禄飯糲羮不糝書
生亦可憐㣲物有先感朝來食指動膰肉豐咀啖恭惟
魯司寇道大長壈坎空餘祠千載不救陳蔡慘永言百
世師願學吾豈敢當饑不忘歌既飽復何憾安能如王
孫長物貯頥頷急呼講肄人一醉捨鉛槧相攜桃李徑
厯亂蹴紅毯言强三尺喙氣溢一身胆平生超然處獨
嗜逾昌歜詩成持似君莫遣兒輩覽
　　　用綽中韻送正臣正臣欲歸隠而無資故廣其
　　　　意以告識者云爾
華裾錦領烏紗幘氣盖當年五陵俠胸中磈礧不可平
拂衣歸來抱長鋏軒然寄傲楸枰間長恨坐隠非雲山
相逢笑我眷㣲粟我歸未可君何難世人錢作牛吼音
誰能立談壽千金空令擁鼻誦招隠知君心在仙峰隂
故山自欲無歸期作詩但擬淵明詞却愁他日林下信
千里寄我唯當歸
　　　秋懐六首
庭柯一葉失風挾凉氣歸湛湛陂水清芙蕖脫紅衣非
無岑寂士句法妙𤣥暉獨懐履霜戒徳人貴知㣲
真儒六經學文字聊解紛長孺棄諸侯漢庭相公孫兒
口乳未乾妄作黒白分誰能領斯會事徃風中雲
導江自岷山源淺觴可濫下集大小川千丈水府暗䇿
策井桐寒炯炯忩月淡後生抱竒志黄墨勤㸃勘
市朝富危機匹夫死馮河何如狎鷗子烟雨同一波行
藏各有趣不在相詆訶我師陋巷人千古冠四科
穿堵超玉繩倒影夜忩寂火雲一洗空月露清欲滴幽
人負疴卧起坐三嘆息歸同對床第晤語永佳夕
掩忩耿不寐道人亦無悰故山新稻香粥魚響枯桐夢
中信了了推枕聞西風少遲穉金壯歸轡與子同
　　　逢年與徳粲同之温陵謁大智禪師醫作四小
　　　　詩送之
丈室揜槐夏與君同卧疴平生莫逆人褁飯誰見過跰
􁗎起鑑井萬古寂不波觀心要知是造物如吾何
六年别故山松竹故無恙此身已天涯飄走復何向清
源老醫師砭僂出投杖勿辭一徃勤挹彼上池漲
石梁跨蠔山永與方壺乆憑君持一盃徃酹濟川手遥
知相攜處溟渤浸箕斗作詩問大鈞猶有斯人否
山河我四大物我同一體誰為疾苦癢搔按不容擬多
生抱此念耿耿未云已那知知魚樂更有濠梁子
　　　與陳彦時會華嚴道人偶書
屋頭烟雲屯屋下波濤喧團圞坐已乆起扣丹霞門客
至苦舌强目擊翻無言元龍湖海士懐哉夙契敦清坐
鼎足峙妙語流潺湲君游華嚴海貝葉手自翻此心於
身世鳥度空無痕笑我流浪中乆被業識吞讀書談古
今綺語生禍根望道𣺌未見況乃躐其藩職卑困掣肘
見溺不得援未知造物心頗復哀黎元近窺顔稷意未
敢遽揜關躬耕亦細事會要五畝園釋羈牛在牧駕鼓
馬伏轅居然見優劣不比魚熊蹯持問跏趺人一笑霜
眉掀相攜妙峰頂暝色窺逺村解衣略輩行班坐搴芳
蓀欲歸意未已幽境相與捫蒼崖出玉醴不受瘴毒温
願言同酌此我語庶不諼
　　　書栟櫚院壁
側身西來度千山列仙仙去空孱顔斗升自役應笑我
何苦詰曲戲塵寰歸耕無田仕難合疑此二柄首䑕間
摩娑崖石三歎息我心安得如汝頑
　　　次志宏韻督成壽置酒
歸耕食吾言囘首媿江水方爭揚子席誰置穆生醴鄧
侯傾盖舊小寢萟桃李走書納㗖我涎迸齧唇齒朝來
獨何事怒色劇染指雖㣲射鴻游顧有捩手鬼平生談
天口得酒便鋒起年來病不觴但要謳貼耳真成虵畫
足足就酒空矣樊川吐怨句想見紫雲美何時咄嗟辦
一醉吾亦擬噂沓聴羣兒口寔爭笑鄙
　
　
　
　
　
　江湖小集巻二
欽定四庫全書
　江湖小集巻三　　　　　　宋　陳起　編
　　釋紹嵩江浙紀行集句詩
　余以禪誦之暇暢其性情無出於詩但每唫咏信口
　而成不工句法故自作者隨得隨失今所存集句也
　乃紹定已丑之秋自長沙發行訪遊江浙村行旅宿
　感物寓意之所作越壬辰五月中澣嘉禾史君黄公
　尹元以大雲虚席俾令承乏八月初九日永上人來
　訪盤礴旬餘茶次每炷香請曰師遊江浙集句諒多
　可得聞乎予謝曰不敢永曰禪心慧也詩心志也慧
　之所之禪之所形志之所之詩之所形談禪則禪談
　詩則詩是皆游戲師何媿乎予謝曰不敢力請至再
　至三又至于四遂發囊與其編録得三百七十有六
　首離為七巻題曰江浙紀行以遺之二十二日廬陵
　亞愚樵衲紹嵩序
　　　發長沙
秋入長沙縣無人畫得成曉風輕浪疊落日亂蛩鳴一
雨洗煩熱千山指去程回期誰可定行樂且吾生
　(郎士元/巽中)　　(方干/祖可)　　　(韋莊/脩睦)　　　(希晝/誠齋)
　　　舟發清江
穩泛一船東生涯真轉蓬烟浮平野碧波軟夕陽紅浦
樹家家異風光處處同回看蒼木杪眼界入雲中
　(曉瑩/陳瓘)　　　(張耒/張耒)　　　(李子西/曉瑩)　　(王大受/鄭工部)
　　　感山書事
愛此棲心靜陶然度嵗華放慵真有味化俗獨無涯隔
沼連香芰疎籬帶晚花細評清絶處倚杖看蜂衙
　(方干部/杜工)　　(呉損之/杜工部)　　(陳與義/張君量)　　(栖白/李彭)
　　　曲江解舟
動靜非常態此行風正秋巉巉孤棹起𣺌𣺌大江流蟬
噪日將落烟生山欲浮無心與時競吟凭釣魚舟
　(希晝/曉瑩)　　　(鄭谷義/陳與)　　(林和靖/王荆公)　　(陳克/韋莊)
　　　江亭小憩
不到兹亭久軒忩眼界開江流翻白浪樹影掃青苔有
鳥銜花出無人送酒來快然心自適此地亦悠哉
　(曉瑩俞/梅聖)　　(薛舜俞/岑參)　　(賈島義/陳與)　　(賈島美/蘇子)
　　　舟中口號
閤皁風烟外殘蟬送客愁雲連平地起水帶斷槎流樹
隱重重竹江呈岸岸秋晚來供望眼微徑雜歸牛
　(誠齋/誠齋)　　　(巽中/誠齋)　　　(方干/曉瑩)　　　(曹緯義/陳與)
　　　臨川道中
厯厯㳂荒岸初聞落日蟬江花鋪淺水村館復臨川徑
仄傍無地峯回别有天吾行吾自返兹意與誰傳
　(皇甫冉/誠齋)　　(鄭谷/于湖)　　　(李嘉祐/誠齋)　　(王昌齡/李嶷)
　　　客思
欲暮多羈思客行悲故鄉背闗餘古木落葉墮寒霜驛
樹收殘雨柴門掩夕陽此身南復北雙鬢易滄浪
　(賈島冉/皇甫)　　(温飛卿/許渾)　　(方干/李彭)　　　(賈島/巽中)
　　　遊古寺次朋上人韻
黄葉前朝寺攜朋上故基近山烟外逺芳草露中衰磧
磧風吹面霏霏雨散池旅情何計是排悶强裁詩
　(司空曙/寒山)　　(曉瑩/誠齋)　　　(誠齋靖/林和)　　(戴叔倫/杜工部)
　　　旅次
樹勢分孤疊江流復舊痕斷橋斜取路小徑曲通村山
疊雲霞際林垂橘柚繁箇中有佳句欲就已忘言
　(希晝/方干)　　　(杜工部/鄭谷)　　(楊濟翁/陳與義)　　(杜工部/張君量)
　　　晚泊了頭巖
旅泊依村樹髙吟似得隣斜風吹敗葉落日照行塵擾
擾成何事飄飄任此身客心君莫問嬴得鬢如銀
　(孝元帝/陳與義)　　(貫休/曉瑩)　　　(杜荀鶴/誠齋)　　(方干/誠齋)
　　　道中即事
饒水回回轉白雲西復東日斜喧急雨天闊退飛鴻薄
暮㳂西峽隆寒正北風兹行有勝事未敢歎途窮
　(誠齋/許渾)　　　(孟郊/曉瑩)　　　(李彭/誠齋)　　　(潘邠老/李子西)
　　　舟中值雨
客路雨連日吾身良可嗟蕭蕭打篷急脈脈受風斜野
望迷青草江聲走白沙今宵何處宿欹枕聽鳴蛙
　(劉褒/曉瑩)　　　(彭止部/杜工)　　(誠齋/保暹)　　　(曉瑩南/虞祖)
　　　題山寺
江上山頭寺隂堦竹掃苔舟横漁唱晚松暮鶴飛回野
渡花爭發春荷葉半開嬉遊不可極留眼要重來
　(杜荀鶴/李嘉祐)　　(劉得仁/楊巨源)　　(曉瑩問/宋之)　　(司空曙/誠齋)
　　　憩江寺
衆岫聳寒色長溪抱碧岑波傾三峽急樹合四時隂野
寺江天豁禪房花木深幽簾宜永日閑坐聽春禽
　(賈島部/杜工)　　(許渾/常建)　　　(徐俯諤/羊士)　　(張栻/祖詠)
　　　題園菴
地僻無賔侣林疎露短籬紫鱗衝晚浪白鳥占閑池栁
色濃垂岸桃花濕滿枝一僧年八十邀我覔新詩
　(王藻中/李建)　　(文兆義/陳與)　　(易齋/賈島)　　　(林和靖/誠齋)
　　　江上
弱桞垂江翠驚湍拍岸浮烟生山欲盡春半水爭流棹
倚袁宏渚雲凝庾信愁艱難念時事衰謝不能休
　(惠標/鄭谷)　　　(祖可/韋莊)　　　(宇文昶/于湖)　　(陳與義/杜工部)
　　　偶作
孤錫依京寺悠悠過一生有山供傑句無地可歸耕燕
競波中影棊添局上聲流年衰此世寂寞不勝情
　(惠崇/誠齋)　　　(姚合鶴/杜荀)　　(張君量/賈島)　　(杜荀鶴/傅翼)
　　　言命
宇宙雙蓬鬢昇沈儘聽他僧居隨處好身事逐年多異
國逢佳節流光等逝波無謀長委命言命欲如何
　(許􁀙/韋莊)　　　(誠齋/賈島)　　　(温飛卿/雍陶)　　(杜荀鶴/鄭谷)
　　　題靈隱
古刹藏幽勝山門九里松飛空花片片落澗水淙淙華
積池邊路雲生户外峯幾因留我宿吟到五更鐘
　(張鎡/鄭谷)　　　(賈島/露一)　　　(徐俯/簡長)　　　(曉瑩/誠齋)
　　　野眺有感
流落復蹉跎生涯總幾何羈遊故交少歸思夜深多縱
目懐青島遥天浸白波誰令貪眺望到處被詩磨
　(鄭谷/鄭谷)　　　(耿緯/處黙)　　　(方干/誠齋)　　　(翁宏鶴/杜荀)
　　　登城
奔走倦塵埃登臨亦快哉江城含變態蹤跡共徘徊古
殿桐隂合秋山曉翠開相逢吟未足更擬上髙臺
　(杜工部/王鉄)　　(陸游仁/劉得)　　(杜工部/陳堯佐)　　(聞人武子/李昭玘)
　　　紹興道中
古岸侵烟出沙岡擁地形斷橋人寂寂竟日雨㝠㝠丘
壑胷中事乾坤水上萍詩成何用好聊以記飄零
　(行肇俞/薛舜)　　(賈島部/杜工)　　(蘊常/誠齋)　　　(杜工部/張君量)
　　　夜汎有懐
獨自上孤舟通宵浪打頭天風隨斷栁江月值新秋忽
忽忘年老忙忙汎夕流此生成底事誰不遣吾休
　(鄭谷義/陳與)　　(陳師道/孟郊)　　(杜工部/誠齋)　　(岑參/誠齋)
　　　天章道中
十里尋幽寺江山幾路分逢人問息耗指路上髙雲極
浦明殘雨寒流疊細紋野鴉無意緒嘹唳傍溪濆
　(賈島/鄭谷)　　　(郎士元/廖凝)　　(李彭部/杜工)　　(趙嘏/貫休)
　　　登杖錫
登寺尋盤道那知是與非凍泉依細石寒日淡斜暉村
路飄黄落山禽凌翠微數聲牛上笛老淚欲沾衣
　(方干靖/林和)　　(賈島卿/温飛)　　(杜工部/韋莊)　　(方干義/陳與)
　　　遊雪竇遣興
此地人遊少凭欄興莫窮雲蘿難透日喬木易髙風書
滿閑忩下雲生閉目中焚香賦詩罷頓悟衆縁空
　(戴叔倫/鄭谷)　　(邵康節/賈島)　　(方干鶴/杜荀)　　(杜工部/李彭)
　　　題海智寺壁
歩歩入山門門前衆水分上潮吞海日古廟聚寒雲樹
影中流見秋濤隔嶺聞還應覔新句不琢自成文
　(杜荀鶴/張祐)　　(鄭谷靖/林和)　　(郎士元/薛能)　　(文兆/誠齋)
　　　至保福精舍
山水尋呉越搜竒事轉新松風知近寺檣燕語留人雨
過閑田地雲饒落日春登臨獨無語泉石自相親
　(孟郊/脩睦)　　　(林和靖/鄭谷)　　(徐俯/鄭谷)　　　(杜工部/懐楚)
　　　客夜偶成
萬里長為客窮愁豈自寛年衰髪種種幽集夜漫漫風
巻湖烟靜雲收溪月寒天涯少知已唯有醉江干
　(王令玉/王廷)　　(杜工部/法燈)　　(曽誠/曹緯)　　(張潨/陸游)
　　　江上晚望
沙晚低風蝶汀烟入夜舟日依平野沒月湧大江流書
懶聊停眼詩成自㸃頭此時臨水歎一倍不禁愁
　(杜工部/誠齋)　　(方干/齊已)　　　(曹緯/江總)　　　(杜工部/戴叔倫)
　　　丈亭登舟有感
未厭長為客孤舟趁夜行不唯山水樂頗覺夢魂清風
緩帆舒巻雲行月送迎勞生誰獨免空復歎勞生
　(曉瑩量/張君)　　(俞元廣/誠齋)　　(翁元廣/誠齋)　　(春敏學/温飛卿)
　　　送别周上人
此地是何鄉懸帆興甚長山光分首暮草色入林香斷
嶺雲歸白棲鴉噪日黄他年重㑹面𤣥鬢莫疑霜
　(韋莊/曉瑩)　　　(鄭谷/繆瑜)　　　(賈島/王操)　　(皇甫冉/皇甫冉)
　　　鳯山西亭戲書
日日西亭上凭欄取次看繞崖雲慘慘浥屨露團團書
景委紅葉松香掩白檀平生勲業意開鏡影相懽
　(無可曙/司空)　　(曉瑩/齊已)　　　(曉瑩/夏倪)　　　(曉瑩/張鎡)
　　　山居遣興
百衲老空林疎慵倦九箴浮沈千古事去住兩鄉心絶
頂無禪侣忘言有匣琴感多聊自遣時復一閑吟
　(皇甫冉/清塞)　　(温飛卿/羊士諤)　　(薛瑩/韋莊)　　　(羊士諤/陳與義)
　　　湖山堂晚坐
木葉落時節湖山向晚晴移床橋上坐看客海邊行寂
寂饒孤興悠悠送此生遣愁聊覔句那敢謂長城
　(杜荀鶴/曉瑩)　　(皎然義/陳與)　　(誠齋/誠齋)　　　(杜荀鶴/曉瑩)
　　　遊吉祥登棘菴别業
屋在瀑泉西看來路轉迷松風清颯颯秋日正淒淒海
鳥和濤望山鼯隔水啼何須更飛錫祇此是曹溪
　(王建/尚顔)　　　(誠齋/賈島)　　　(寒山/懐古)　　　(江總/鄭谷)
　　　寫懐
養拙甘沈黙蕭條古寺間中心無所媿在世有餘閑夢
釣鷗邊雪鐘鳴枕上山徘徊興幽熟何處不開顔
　(雍陶/誠齋)　　　(杜荀鶴/杜荀鶴)　　(邵康節/曉瑩)　　(杜荀鶴/于湖)
　　　鳯山即事
久欠遊山債因尋溪上村風沙輕漠漠烟樹逺昬昬土
甑封茶藥石泉通竹根搘笻聊小立老子笑無言
　(鄭工部/李賀)　　(盧綸/賈島)　　　(曉瑩/曉瑩)　　　(徐俯/誠齋)
　　　尋訪廣福
舊邑浮航外青山千萬重訪僧舟北渡歸寺海西峯薄
薄雲收日微微雨灑松可堪添客恨聞打暮天鐘
　(薛舜俞/誠齋)　　(陳羽/賈島)　　　(韋莊詩/劉昌)　　(賈島/賈島)
　　　次韻王東之郊行
杖履尋春事偷分暇日工幽花欹照水獨樹逈含風路
極隂溪裏桃開曉色中一年春好處分付少陵翁
　(祖可/方干)　　　(杜工部/棲蟾)　　(曉瑩/誠齋)　　　(方干/誠齋)
　　　酬顔仲華
客子愁無奈年來鬢已秋塵埃自衮衮勲業轉悠悠髙
露沈晴樹山雞舞畫樓惠連有新作一覽病應休
　(陳與義/宇昭)　　(齊已言/杜審)　　(藴常曙/司空)　　(繆瑜/誠齋)
　　　郊行
桑柘晴川口林深一徑存披雲登斷嶺隔水見前村春
去花無跡崖傾洞有門郊行聊著眼疑是武陵源
　(盧綸/李彭)　　　(戴叔倫/李彭)　　(曉瑩/誠齋)　　　(誠齋公/王荆)
　　　代顔聖聞次韻
渡口水流急憑欄凝睇勞逺山楓外淡矮竹苣邊髙古
木叢青靄鯿魚噀白濤幽閑無箇事痛飲讀離騷
　(蕭國輔/處黙)　　(林和靖/李賀)　　(誠齋/劉淮)　　　(誠齋/張祐)
　　　次韻梓上人
一身無定處誰見寂寥心始為江山靜徒云寒暑侵少
孤心易感漂泊病難任未遂長棲此孤懐自不禁
　(惟審之/楊徽)　　(方干/鄭谷)　　　(杜工部/希晝)　　(方干靖/林和)
江湖同避地老眼不供愁閱世臨觀羙出門聊散憂漁
鹽橋上市河漢島前秋奔走何時了如今悟解不
　(皇甫冉/温飛卿)　　(陳克/賈島)　　　(徐俯/誠齋)　　　(陳與義/誠齋)
　　　投宿寳覺精舍
驛路向山郭江蘺滿意馨逺雲收海雨獨樹隱沙汀桑
椹纍纍紫杉栽處處青夜投寳覺寺重上竹西亭
　(林和靖/曉瑩)　　(黄庚量/張君)　　(清塞/于湖)　　　(行肇仁/吕居)
　　　錢清解舟有感
解纜浙江頭真成汗漫遊山川元厯厯雲水自悠悠舉
翮籠中鳥歸心水上鷗夕陽誰共感一雁度南樓
　(繆瑜/賈島)　　　(陳克/誠齋)　　　(曉瑩/韋莊)　　　(王建文明/司空)
　　　蕭山口占
水鳥迎秋舫紅輪映曙霞㝠㝠小江樹淡淡滿枝花碧
草望中去青山郭外斜天涯重回首回首重傷嗟
　(王安國/誠齋)　　(温飛卿/孟浩然)　　(吕居仁/王大受)　　(陳與義/張君量)
　　　待舟西興遣悶
海湧銀為郭呉疆與越連有山來枕上無酒到愁邊烈
烈寒風起悠悠落日懸孤舟未得濟少駐祖生鞭
　(誠齋宗/唐太)　　(杜荀鶴/曉瑩)　　(賈島齡/王昌)　　(潘邠老/翁元廣)
　　　通判曽温伯生日
玉厯標人瑞膺門鶚獨先風雷開盛旦嵩嶽降真賢壁
暗詩千首官當嵗九遷得知眉壽永何但八千年
　(温飛卿/道潛)　　(翁元廣/山谷)　　(夏倪廣/俞元)　　(韓駒/誠齋)
今代文章伯長哦氣吐虹揮犀聞妙論許國見深衷美
價方稀古離騷繼雅風慇懃一雙眼看到火城紅
　(夏倪/韋莊)　　　(翁元廣/包佶)　　(曉瑩/陳克)　　　(道潛/誠齋)
　　　書事
松蓋環清韻秋風倚杖前棲毫思確論擊竹自忻然髙
鳥翔雲外孤亭恰水邊幽居經宿雨無處不潺湲
　(許渾西/李子)　　(李彭/誠齋)　　　(孫僅/唐異)　　　(翁元廣/范仲淹)
　　　咏道中所見
倚杖寒山暮髙杉韻細颸歸舟藏别浦落日映荒陂碧
澗流紅葉黄猿領白兒石橋南畔路岑渚復幽竒
　(李頎/藴常)　　　(賈島/貫休)　　　(藴常/懐古)　　　(曉瑩/賈島)
　　　憩靈隱寫懐
莫恨征途逺題詩記獨遊十年行路飽萬里此生浮宇
宙知何極山川慰久留倚欄哦五字不覺散人愁
　(髙適/齊已)　　　(陳與義/陳與義)　　(誠齋/曉瑩)　　　(陳與義/髙適)
　
　
　
　
　
　
　江湖小集巻三
欽定四庫全書
　江湖小集巻四　　　　　　宋　陳起　編
　　釋紹嵩江浙紀行集句詩
　　　雪後復雨過西湖
觸目成幽興詩吟十數篇風傾竹上雪鳥度水中天急
雨涔涔日迎人小小船更逢清管發聲到客愁邊
　(鄭谷/寶曇)　　　(賈島/戎昱)　　　(盧綸貞/郭和)　　(張君量/誠齋)
　　　棲霞道中
路僻閑行遣溪將罨畵通飛泉髙瀉月細柳亂揺風畎
畝孤城外山川暮靄中曠然忘所在心與白雲空
　(惠崇部/杜工)　　(鄭谷節/邵康)　　(方干天/白樂)　　(曉瑩淹/范仲)
　　　題白蓮園亭
塔影挂清漢分明雨後山雲寒湖貼貼錢様菊斑斑有
水園林活無風溪樹閑臨流興不盡復自竹中還
　(綦毋潛/邵康節)　　(邵康節/陳與義)　　(藴常元/郎士)　　(雍陶/徐俯)
　　　泛湖
久客欣無事扶衰上野航迴雲覆隂谷初日放晨光楊
柳千尋色荷花一路香西湖天下勝誰與共平章
　(曉瑩詞/樂府)　　(王荆公/吕居仁)　　(李頥量/張君)　　(李商叟/曉瑩)
　　　同粲湛二士人遊北山
二子依公子南山度北山興隨流水逺心逐片雲閑日
月浮生外牛羊落照間慇懃華表鶴飛去復飛還
　(貫休鶴/杜荀)　　(翁元廣/盧綸)　　(許玠圖/司空)　　(林敏功/誠齋)
　　　秋日湖上憇水僊祠
萬木已西風千山景象通岸拖秋草綠日抺半山紅穴
蟻苔痕靜詩人眼界空水僊來往處脉脉興何窮
　(廖熙績/賈島)　　(廖巨凝/修睦)　　(王大受/楊蟠)　　(李子西/文兆)
　　　野步
野步隨吾意無勞問是非風鶯移樹囀江燕引雛飛一
徑入寒竹千峯駐晚暉幽懐在天末何要更忘機
　(賈島/鄭谷)　　　(方干祐/李嘉)　　(韋莊/李彭)　　　(殷遥靖/林和)
　　　遊天竺
天竺秋重入翛然適此心路尋流水逺門閉野雲深澹
沱生真趣幽閑且自任殘陽應更好蟬合伴清吟
　(林和靖/鄭谷)　　(賈島/韋莊)　　　(林敏功/鄭谷)　　(皇甫冉/林和靖)
　　　自笑
自笑從來癖平生斷在詩鳬鷖共容與䰟夢亦清竒古
調俗不樂衰容鏡每知機心吾豈有休把運行推
　(張鎡元/王文)　　(杜荀鶴/韋莊)　　(巽平量/張君)　　(藴常仁/胡歸)
　　　天竺戲書
出郭西湖近貪看立又行園林青氣動日夕白雲生映
竹犬初吠縁溪鶴自鳴慇懃下天竺泉石愜幽情
　(張君量/林和靖)　　(誠齋/方干)　　　(鄭谷/誠齋)　　　(賈島/曉瑩)
　　　解舟
落日放船好波恬爾許平水光浮棹碧山意入詩清世
路方行險江人莫問程順流風更順颯颯片㠶輕
　(杜/王)　(部/受)　　(誠齋/鄭谷)　　　(夏倪/誠齋)　　　(張君量/黄庚)
落日放船好長河水接天逺林翻急吹孤棹正悠然風
攪平雲陣波輕片雪連前村鴉噪斷極目仰聨翩
　(杜工部/誠齋)　　(賈島/張籍)　　　(夏倪/曉瑩)　　　(温飛卿/賈島)
　　　遊何山
綠草閑深院繁花的的開捲簾當白晝辭洞戀青苔燕
掠平蕪去人從瀑布來林間清話久杜宇一聲催
　(薛能/李頻)　　　(李彭仁/劉得)　　(修睦/郎簡)　　　(白樂天/誠齋)
　　　憶遊天竺
寺憶新遊處江村日暮時溪長石磊磊天逺草離離塔
院關松雪山泉滿路岐那知巖下樹一一入吾詩
　(杜工部/賈島)　　(孟郊/賈島)　　　(寒山廣/翁元)　　(趙湘義/陳與)
　　　旅暮即事
萬壑初收雨湖聲正寂然薄衣臨積水歸鳥度平川仙
掌雲邊樹春風寺外船詩成見新月目極向遥天
　(李子西/賈島)　　(張君量/杜荀鶴)　　(杜工部/希晝)　　(杜荀鶴/許棠)
　　　東山精舎戲書
逈磧沙衘日荒溪衆樹分行人隨旅鴈尋寺入幽雲逺
岫林間見啼鶯夢裏聞湖山雖不語心緒已紛紛
　(賈島義/陳與)　　(賈島公/冦萊)　　(皇甫冉/祖可)　　(賈島/方干)
　　　題淨衆壺隱
古院無僧住含情更惘然綠苔欺破閣白鳥没飛烟壺
隱遲遲日筒分細細泉欄杆聊小凭取火綴詩篇
　(宇昭廣/翁元)　　(温飛卿/宋庠)　　(林和靖/曉瑩)　　(潘邠老/曉瑩)
　　　贈别張西叔之豐城
有客功名累蕭蕭逐轉蓬豐城千里外茅屋萬山中楊
柳縈橋綠秋梨繞地紅登臨雖未並談笑會當同
　(翁元廣/温飛卿)　　(戴叔倫/李賀)　　(曉瑩部/鄭工)　　(誠齋/曉瑩)
　　　酧敬上人
浙界殘零處相尋聊解顔别橋連白石移榻對青山有
恨春將晚無機性自閑天涯將野服時見一舟還
　(誠齋/曉瑩)　　　(鄭谷/許渾)　　　(白樂天/方干)　　(修睦/賈島)
　　　遊西崦
小隱寄幽谷登臨翠色中亂雲低薄暮片水靜涵空往
往遊西崦依依向北風清猿不可聽幽思更無窮
　(李彭/誠齋)　　　(陳瓘/盧象)　　　(杜工部/皇甫冉)　　(方干/蔡襄)
　　　江上偶謁什上人
在路日已久此心誰與論一言知具眼萬里獨消魂輟
棹丹楓浦扶笻白水村縱情猶未已吟扣野僧門
　(曉瑩國/趙昌)　　(杜荀鶴/楊濟翁)　　(曉瑩/賈島)　　　(惟審/鄭谷)
　　　客次感懐
投老詩成癖愁生為客途烟雲長在目山水暫遊吳逺
意極千里歸心寄九衢一身仍更病意緒日荒蕪
　(陳與義/林和靖)　　(賈島卿/温飛)　　(章希仲/吳融)　　(鄭谷部/杜工)
　　　即事
殘日住孤舘虛廊遶㡬迴沙鷗背人去江雨帶潮來古
驛恠藤合霜花錯節開時因念衰疾獨與暮猿哀
　(冦萊公/陸游)　　(吕南公公/司馬温)　(王子俊/杜工部)　　(曹組/曾紆)
　　　歎命
歎命無知已吾徒却自寛艱難為客慣幽僻置身安竟
日霏㣲雨空園浩蕩寒江山多勝境到處得吟看
　(賈島/曉瑩)　　　(誠齋義/陳與)　　(耿緯/鄭谷)　　　(种放鶴/杜荀)
　　　寓筆
幽徑草初青無人知地名征鞍千里逺倚杖一江横雲
重欲為雨風和拗得晴家家好春色春色徧空明
　(子熙/惠洪)　　　(李泰伯/惠洪)　　(修靜温公/司馬)　(夏倪/蔡凝)
　　　獨遊
幽圃多情致殊方此日歡松風欹枕聽春草隔溪看紅
入桃花嫩青還玉宇寛獨遊吾有意終日凭欄杆
　(范純仁/杜工部)　　(杜工部/誠齋)　　(正宗莊/劉克)　　(楊适水/李若)
　　　定慧别業次韻陳子中
地勝千山會孤懐行轉幽歸雲帶層巘逺岸送輕舟綠
樹鶯邊合清泉檻外流雨餘情更逸端為故人留
　(胡憲/誠齋)　　　(陳與義/曉瑩)　　(林和靖/杜審言)　　(陳與義/藴常)
　　　遣懷
抱瘵便秋晚無言秪自知是身多落寞半世足飄離靜
閲王維畵閑圍李逺棊慨然歎時命轉覺命堪疑
　(李彭/韋莊)　　　(懷古義/陳與)　　(曉瑩天/白樂)　　(鄭谷/雍陶)
落拓無生計放懷便所便託心時散帙即事偶成篇此
道欣逢泰平生秪信縁慇懃伴幽獨松亞小窻前
　(李彭翁/楊濟)　　(曉瑩/曉瑩)　　　(林和靖/誠齋)　　(張君量/鄭谷)
學懶真成懶龍鍾志未酧此生多轗軻何處不遲留勲
業頻看鏡寒盟得問鷗覊愁難盡遣愁盡自無愁
　(誠齋部/杜工)　　(鄭谷/繆瑜)　　　(鄭谷/方干)　　　(李子西/誠齋)
淹泊寧吾願年光送老來只知閑說話但覺旅懷開此
路方知已唯天合是媒冥搜無好語也辱片雲催
　(誠齋/髙適)　　　(易嘉猷/杜荀鶴)　　(邵康節/張君量)　　(曉瑩/誠齋)
　　　與保寧西堂同客三塔因有感而作
漫浪真堪老君應與我同旅懷斜日後閑步淡烟中有
分長為客無勞問轉蓬不妨留滯好悟取本來空
　(誠齋受/王大)　　(文兆部/杜工)　　(賈島/于湖)　　(鄭谷廣/翁元)
　　　寫懷寄湛上人
吾事只如此奔忙自作癡買山猶未得弔古却成悲老
去慵趨世愁來獨賦詩浮生同是客誰復問棲遲
　(張耒/鄭谷)　　　(誠齋/藴常)　　(戴叔倫/楊公濟)　　(誠齋靖/林和)
寂寂相思際遥焚一炷香鴈飛雲杳杳笛引淚浪浪明
代誰招隱窮遊我自忙他時解顔笑寧免鬢毛蒼
　(賈島/希畫)　　　(鄭谷/李彭)　　　(方干/李彭)　　　(韋莊/曉瑩)
　　　寄元藏主
度歳不相見别來春又春縱横皆失計談笑亦何因鄉
思盈愁望形衰恨道貧掩扉當太白願卜子為隣
　(賈島/陳羽)　　　(杜荀鶴/戴叔倫)　　(岑參/賈島)　　　(方干/鄭谷)
　　　送别一西堂
一老說淡話忘懷絶險艱别離從闕下游戲且人間落
羽羞言命臨岐强破顔住山須鈯斧此句急追還
　(誠齋/盧綸)　　　(雍陶/曉瑩)　　　(賈島/李彭)　　　(于湖/誠齋)
　　　次韻朋上人東湖精舎即事
開徑東湖上千巖鏡裏看與君頻邂逅此地久盤桓柳
影含雲幕桃花生暮寒婆娑弄翰墨清興寄毫端
　(徐俯部/杜工)　　(誠齋/誠齋)　　　(曉瑩/曉瑩)　　　(曉瑩/張鎡)
　　　登樓次朋上人韻
落日生春色桃花笑不休鶴飛湖草逈風止客㠶收樹
逺天疑盡江平水却流愁來無處去為子上髙樓
　(陳與義/吳融)　　(陳與義/陳師道)　　(皇甫冉/岑參)　　(孟郊/鄭谷)
　　　小憇東嶽行宫戲題
樹色遥藏店春風入皷􁎅行宫花漠漠孤嶼草萋萋白
鳥飛還立黄鶯歇又啼詩成那用好到處好詩題
　(韋莊/賈島)　　　(杜工部/白樂天)　　(白樂天/誠齋)　　(賈島/李頻)
　　　送客歸戲書
險盡途方坦溪鳴錦幄傍瞑烟沉古道幽草戀殘陽寂
寂春將晚迢迢日自長東門因送客行得汗如漿
　(誠齋部/杜工)　　(温飛卿/張耒)　　(懷古/賈島)　　　(惠崇/誠齋)
　　　答一老
散拙亦自遂誰能淚墮巾詩成聊疥壁道在不嫌貧老
矣曾榮望頽然只任真拂衣從此去四海作閑人
　(方干/誠齋)　　　(賈島/曉瑩)　　　(曉瑩/孟郊)　　　(鄭谷節/邵康)
　　　有感
志業不得力寂寥常掩關交疎貧病裏老疾去留間涉
世心猶壯經秋鬢自斑平生懷古意欲語淚先澘
　(方干廣/翁元)　　(温飛卿/郎士元)　　(盧綸仁/范純)　　(陳師道/誠齋)
　　　送别永上人
四海無拘繫飄然不可留洩雲分疊巘落日滿行舟舉
世謀三窟餘生老一丘對床清約在後會必經秋
　(可止猷/易嘉)　　(方干蒼/韓子)　　(李彭廣/翁元)　　(藴常/善生)
　　　翠蘿亭書事
萬壑初收雨鴉聲喭客勞溪寒魚隊散秋靜鳥行髙碧
嶂前兼後青猿斷更號捲簾雙眼逺繞舎綠週遭
　(李子西/寒山)　　(誠齋/賈島)　　　(翁元廣/誠齋)　　(林和靖/徐俯)
　　　登樓
二月春方好登樓望欲迷關情山簇簇餘思草萋萋小
浦依林曲長天向水低鄉心正無限恰恰一鶯啼
　(曉瑩/皎然)　　　(杜工部/希晝)　　(吳融文明/司馬)　(曉瑩/誠齋)
　　　至錢君瑞壺天因題云
林下中餐後登臨思𣺌然捫蘿循鳥道着屐到壺天要
地無閑日新晴有亂蟬主人貪貴達燈火照青編
　(賈島/惟鳯)　　　(張君量/鄭谷)　　(翁元廣/鄭谷)　　(李彭/曉瑩)
　　　贈别顯上人
兩浙尋山徧依稀三十秋征塵添老色藜杖賦歸休落
葉隨杯渡殘虹帶夕收不知從此去能寄短書不
　(鄭谷/巽中)　　　(賈島靖/林和)　　(王大受/徐俯)　　(曉瑩/藴常)
　
　
　
　
　
　江湖小集巻四
欽定四庫全書
　江湖小集巻五　　　　　　宋　陳起　編
　　釋紹嵩江浙紀行集句詩
　　　道中自遣
綠暗連村柳江平不見灘日烘花氣暖岸曲水流寒世
路今逾窄客心須自寛悠悠片雲質溪上更蹣跚
　(陳師道/誠齋)　　(王大受/杜荀鶴)　　(張鎡/澹交)　　　(曉瑩/吳達)
　　　走筆酧黎徳夫
索寞門長掩圖書是舊貧無因從發藥有命懶謀身寥
落悲前事英雄歎後塵裁詩託幽思幽思忽相親
　(翁元廣/戴叔倫)　　(鄭谷義/陳與)　　(曉瑩/蔡襄)　　　(李端倫/戴叔)
　　　哭黄少府
大節羣公倡儒科慕冉顔逺分天子命長覺吏徒閑秋
入篇章裏川行翰墨間壑舟今已矣老淚為渠澘
　(家演/誠齋)　　　(賈島/誠齋)　　　(杜荀鶴/趙彦昭)　　(杜荀鶴/誠齋)
　　　酧顔聖聞監税
地僻春來靜孤山夕照餘深慙長者轍新欠故人書有
酒招元亮無人誦子虛相從又相别意緒各何如
　(杜荀鶴/誠齋)　　(馬戴/齊已)　　　(杜工部/誠齋)　　(誠齋/誠齋)
　　　贈劉信之
四海劉居士詩書論議深苦吟天與性醉卧月空沉囊
有壺公藥身無戚里心髙懷不我棄他日重來尋
　(虞祖南/李彭)　　(曉瑩/韋莊)　　　(杜荀鶴/曉瑩)　　(保暹卿/温飛)
　　　偶興
暖日薰楊柳溪風為肅然浣衣逢野水擁錫上瀧船元
是滄浪客閑尋空谷泉病來詩久廢喜此得終篇
　(陳與義/誠齋)　　(誠齋冉/皇甫)　　(皇甫冉/誠齋)　　(雍陶鶴/杜荀)
　　　贈黄元吉
此客非常客搜詩病入神錦囊稱具眼文學老於身機
息知名誤家因守道貧仍聞猿與鶴與爾轉相親
　(誠齋倫/戴叔)　　(善生/韋莊)　　　(翁元廣/杜荀鶴)　　(鄭谷/方干)
　　　江上對月
北渚牽吟興何妨語夜闌天寛雲出谷春至草生灘練
練長江靜駸駸半臂寒老翁扶杖立空對爛銀盤
　(鄭谷/曉瑩)　　　(曉瑩/誠齋)　　　(杜荀鶴/誠齋)　　(賈島/張鎡)
　　　鳯口寺
古栢間松篁山光接水光園林春婉娩雲水日相佯苒
苒花明岸稍稍竹過墻冥搜得詩窟臺舘曉蒼蒼
　(鄭谷卿/温飛)　　(邵康節/曉瑩)　　(實雲/李郢)　　　(巽中競/王無)
　　　遊清老别業
别業青山郭人烟逺更㣲濕花隨水汎長瀑倚空飛開
篋収詩巻凭軒對竹扉淹留更一醉應在醉中歸
　(羊士諤/賈島)　　(方干/黄貢)　　　(庾信倫/戴叔)　　(林和靖/杜審言)
　　　遣懷
巡禮諸方徧無心問世縁東西南北路一十二三年夜
色臨城月猿聲隔樹煙坐來幽興在對景覔詩聫
　(鄭谷/靈一)　　　(翁元廣/張祜)　　(貫休/鄭谷)　　　(尚顔/曉瑩)
　　　遊光嚴精舎
酷愛山兼水山重水又回樹圍平野合花逼艷陽開習
習和風至冥冥細雨來將雨誰請住留步小庭隈
　(鄭谷/曉瑩)　　　(雍陶部/杜工)　　(誠齋/清塞)　　　(孟郊/李郢)
　　　憇江亭
花露濕晴春坐無車馬塵江流青草岸波閃白龍鱗往
事如今日知心似古人慇懃聽漁唱閑趣自相親
　(林和靖/鄭谷)　　(李昭玘/方干)　　(姚合/鄭谷)　　　(誠齋/惠崇)
　　　小院
小院無人夜樓髙月逈明偈吟諸祖意茶試老僧鐺門
掩園林僻牎虛筆硯輕慇懃供一笑一笑可憐生
　(唐彦謙/賈島)　　(杜工部/姚合)　　(修睦/曉瑩)　　　(賈島/誠齋)
　　　客中戱書
杖屨千崖表江山故作妍捫蘿懷鳥道踏石過溪泉野
濕禾中露秋明樹外天白頭何所恨隨處一欣然
　(誠齋/鄭谷)　　　(陳師道/張耒)　　(李彭/陳克)　　　(温飛卿/朱晦翁)
逺笛招幽響無人竹挿墀馬嘶遊寺客鴉䕶落巢兒日
轉槐隂暮天髙秋氣悲還應重風景時作一篇詩
　(王大受/潘邠老)　　(皎然倫/戴叔)　　(韋莊/雍陶)　　　(杜工部/杜荀鶴)
　　　寶溪道中
徑直夫何細雲山知㡬重朱門均白屋紅葉間青松野
火燒岡草殘陽下逺峯傷心繞村落倦客獨㩦笻
　(誠齋/賈島)　　　(賈島/惟鳯)　　　(徐俯/鄭谷)　　　(鄭谷/曉瑩)
　　　寓山寺戱成
寺在猿啼外都無俗到來岸花開且落水鳥去仍迴果
落方知熟詩成未費才逍遥此中意老子興悠哉
　(冦萊公公/司馬温)　(畢仲游/誠齋)　　(韋承慶/劉攽)　　(杜工部/楊濟翁)
　　　感惻
路入南雲下江回隔近村水深風浩浩山逺霧昬昬仰
首羡飛鳥流年只斷魂客心兼暮色感惻復何言
　(陶弼欽/蘇舜)　　(王廷玉/冦萊公)　　(孟雲卿/王令)　　(陸游/劉旦)
　　　和崇上人
松下中峯轉疎隂偃葢清逺雲收海雨數鴈過秋城撫
事心猶壯卑棲氣未平近來唯此樂髙韻寄閑情
　(林和靖/曉瑩)　　(陸肱廣/翁元)　　(清塞/王灣)　　　(錢起/皎然)
　　　贈别性老
此老殊清健情忘發興竒異方驚會面孤嶼共題詩聚
散千江月參差萬里期相看作離别特地淚雙垂
　(翁元廣/誠齋)　　(杜工部/賈島)　　(杜工部/戴叔倫)　　(孟郊鶴/杜荀)
　　　秋夜憶親庭有感
碧澗寒浸屋髙林露氣清空牕閒月色宻竹動秋聲宴
坐遊三昧隣談喧五更兩親今正老此别不勝情
　(李商老/李影)　　(陳與義/山谷)　　(方干/誠齋)　　　(于湖卿/温飛)
　　　有懷
月淡猶明樹巖幽鐘磬㣲露滋三徑草寒入五更衣棲
托情何限崢嶸歳且歸潄流今已矣無限故山薇
　(誠齋/鄭谷)　　　(李彭廣/翁元)　　(韋莊/賈島)　　　(懐浦/劉商)
　　　至禪居
得路到深寺溪流鏡漾清㣲芳縁岸落荒竹過墻生烘
日淺深色寒鴉斷續聲我來無舊識素抱與誰傾
　(方干/楊潛)　　　(張君量/唐太宗)　　(方干/方干)　　　(王建/曉瑩)
　　　口占
江上有㣲徑漁人四五家野船明細火宿鴈起圓沙峽
口聞猿夜秋星見客槎徘徊幽逸盡更覺在天涯
　(東坡/潘閬)　　　(楊濟翁/夏竦)　　(杜工部/畢仲愈)　　(杜工部/劉攽)
　　　即筆
小閣稱幽隱羣峯競秀尖村舂雨外急秋色望中添世
事已黄髪忘情付黒甜從渠造物巧未恠老夫潛
　(清晦部/杜工)　　(趙令時/陸游)　　(杜工部/陸游)　　(沈括部/杜工)
　　　獨步
獨步時凝望幽襟失所從煙霞横眼界天地醉心胷澤
國秋容老人家水影重行窮十里嶺回首興何慵
　(㓂萊公/王令)　　(曽誠中/李本)　　(夏倪/杜來)　　　(王令/鄭谷)
　　　振䇿
振䇿出遊眺清吟竹影東石門千仞斷秀水一篙通郡
閣煙光裏人家秋色中烏衣多勝㮣老子奈途窮
　(梵崇/魏野)　　　(劉廷世/誠齋)　　(杜審言/晁説之)　　(洪芻之/晁説)
　　　遊雙徑
寶刹觸南箕登臨獨立時江山如有味花柳更無私已
病身猶徤言歸心尚遲片雲頭上黒真箇解催詩
　(米黻/誠齋)　　　(曹緯/米黻)　　　(徐俯部/杜工)　　(杜工部/東坡)
　　　戱筆
地僻人稀到東郊自養䝉山遥天接樹夜靜月藏風岸
柳含煙翠江花脱晚紅詩應是遊戱吟嘯不須工
　(正宗/法燈)　　　(張祜公/王荆)　　(尚能/李祁)　　　(李若水/陳無已)
　　　雨罷
雨罷春光潤雲隨落日移鶯花愁不覺世路老方知苔
徧安禪石根清洗硯池晚來風月好倚杖獨題詩
　(煬帝/鑑㣲)　　　(舒豐/惠洪)　　　(王禹偁/陸游)　　(司馬温/張耒)
　　　溪上
弄水春溪上溪寒晚日紅舟行明鑑裡烏渡醉吟中逺
岫千層聳輕艘萬𣲖通桃源在何處笑語隔幽叢
　(滕宗諒/義光)　　(陳堯佐/夏竦)　　(劉延世/張舜民)　　(陳無已/滕宗諒)
　　　次韻林仲山
午夢蠻花濕吟看不忍休白翻蕎處雪紅壓驛邊樓座
冷蟲喧砌江澄水落秋看君有知已鈴閣想遲留
　(李彭/岑參)　　　(方干/杜牧)　　　(誠齋/岑參)　　　(李逺靖/林和)
　　　贈别法儀
四海欲行徧心猿日漸馴貧髙一生行衣故十年塵如
我如君者無名無利身慇懃訝此别忍淚已霑巾
　(杜荀鶴/杜荀鶴)　　(韋莊/修睦)　　　(可止/賈島)　　　(懐楚/誠齋)
　　　山居即事
　　　　龍峯鳯谿皆山居也朝夕遊翫遇物感興因
　　　　作集句紀一時之實兹併錄之得二十首不
　　　　復銓次故題曰山居即事云
何處成吾道深居絶送迎竹扉常晝掩野徑得閑行萬
壑樹聲滿千巖暑氣清相看兩不厭天際一山横
　(清江部/杜工)　　(李邴年/石延)　　(种放/李白)　　　(蔣之竒/李泰伯)
山色堆藍重風煙野外嘉與閑為活計秪老是生涯雖
有明時約端無外物華人生貴知足此興未應賖
　(李若水/种放)　　(舒豐温公/司馬)　(贊寧温公/司馬)　(士珪/曽紆)
氣味閒中好居疑與世分銷愁何用酒娛意莫如文穴
暝雲初上山髙日易曛近來心更靜清絶洗妖氛
　(舒豐/張澴)　　　(宋咸/范鎮)　　　(司馬温公/于鵠)　(司馬温公/侯彭老)
獨坐空山裏閒尋物理幽人情正苦暑詩興得髙秋衰
謝多扶病功名安足謀自嗟疎野性肯伴白雲休
　(梅堯臣/杜工部)　　(俞如礪/劉敞)　　(司馬温公/蘇舜欽)　(張耒諒/滕宗)
老去慵仍甚幽歡良自如性將時共背身與世俱疎水
色含羣動秋容淡夕虛愜心皆樂事真作野人居
　(張詠部/杜工)　　(劉攽/張耒)　　　(白樂天公/司馬温)　(邵康節/杜工部)
拂石翫林壑凛然天欲秋竹風連野色含影漾江流碧
嶂雲初合遥峯雨半收山居自清絶不夢世間遊
　(林和靖/夏倪)　　(吕本中/簡長)　　(杜工部/誠齋)　　(杜工部/于鵠)
掩户閑歌枕身心俱寂然蹉跎已甘分游息或談𤣥獨
得萬古意何勞百響煎功名與世事欲問即攀縁
　(陳充/張俞)　　　(司馬温公/張舜民)　(許彦國/張耒)　　(孫僅/夏竦)
徑轉危峯逼偏令兩眼明凉風吹詠思幽竹送寒聲砧
響家家急溪隂寸寸生含情不得語拂石記閑名
　(杜審言/杜工部)　　(誠齋宗/唐太)　　(曇域齡/張九)　　(向敏中/子熈)
病目書滛歇熏爐炷麝煤山將落日去風帶舊寒來㣲
霰疎還宻虛堂閉復開無人語心事永日坐徘徊
　(晁説之/誠齋)　　(楊濟翁/齊已)　　(李白翁/楊濟)　　(楊緒/文舉)
老罷休無頼吟詩報答閑圓扉長寂寂騰口任㘖㘖䕶
塔雲偏重棲林鳥自還榮枯不經意何用宻防姦
　(杜工部/仲林)　　(楊濟翁/魏野)　　(駱賔王/葛次仲)　　(韓愈/贊寧)
獨立柴荆外孤吟四望頻晴山雲罨晝深谷鳥聲春老
覺文章退閑知氣味真窮居那敢恨虛白自為憐
　(陸游中/吕本)　　(郭震温公/司馬)　(李建中/陸游)　　(庾信/宋咸)
永日翛然坐春風苦喚行笋輿穿樹色竹塢度鐘聲雨
惡天光淡山窮地勢傾苔磯清鏡裏花濕轉分明
　(法燈公/吕南)　　(誠齋/陶弼)　　　(徐俯年/石延)　　(宋庠/楊蟠)
此地真竒絶何須屋萬間穿林隣虎穴隔水是塵寰保
甲元無籍訛邪自不關安閑有滋味未敢負雲山
　(夏倪民/張舜)　　(司馬温公/張耒)　(杜工部/義光)　　(夏倪/法燈)
早晚無塵事清心白日長水煙通徑草氷玉入詩腸逺
嶠收殘雨空林挂夕陽此時何限興幽鳥語如簧
　(孫何公/冦萊)　　(司馬温公/張耒)　(杜工部/義光)　　(夏倪/法燈)
碧樹髙巖底柴門引徑斜采茶尋逺澗䕶藥挿新笆澄
水含斜影寒空散晚霞寂寥無與語聊欲玩煙花
　(何頡之/諸葛潁)　　(楊濟翁/楊濟翁)　　(張籍藥/李百)　　(韓愈/夏倪)
物色催年老誰令眼界幽不憂縁不動無意亦無求寂
寞了閑事迂疎却自由功名今晚矣萍梗任飄流
　(劉敞運/沈千)　　(士珪/張耒)　　　(邵康節/李若水)　　(李師中公/司馬温)
靜境纔過從晝門開更慵荒林失輕霧寒日下危峯曵
履尋花圃搜詩到暮鍾誰言淹泊意無酒為澆胷
　(陳堯佐/惠洪)　　(王令/惠溟)　　　(誠廣/王鐵)　　　(浪仙/王鐵)
古屋茒茨小寒林春自芳塢深人不到花落樹猶香事
去青山在閑知白日長禪心真已靜笑失昔時狂
　(蘇庠/楊蟠)　　　(喻汝礪/李邴)　　(士珪/徐俯)　　　(李昭玘/徐俯)
雨後江山綠蟬聲若喚人巖花隨處發宫柳著行新風
月充三益林泉是四隣杖藜林下去且作自由身
　(陳與義/楊濟翁)　　(司馬温公/石延年)　(杜來/楊蟠)　　　(杜工部/王禹偁)
衰落暗成病如何不白頭百年長擾擾萬事祗悠悠耕
鑿資餘力行藏獨倚樓却因虚淡極忽覺此生浮
　(法振倫/戴叔)　　(邵康節/杜工部)　　(王績莊/劉克)　　(陸游/惠洪)
　
　
　
　
　
　江湖小集巻五
欽定四庫全書
　江湖小集巻六　　　　　　宋　陳起　編
　　釋紹嵩江浙紀行集句詩
　　　列岫亭書事
極浦遥山合翠㣲週迴秀色自清機長江淡淡吞天去
白鳥翩翩接翅飛屐齒苔痕猶故跡露沙霜樹映斜暉
牧童何處吹羌笛嚇得巢禽不敢歸
　(皇甫冉/誠齋)　　(方干/崔液)　　　(山谷/韋莊)　　　(曉瑩華/黄去)
　　　臨川道中悵然有感因作遣情
路傍官河一帶長風飄沙鳥認㣲茫人生行樂知能幾
世事多虞只自傷破衲捲雲秋漠漠淡煙斜日晚荒荒
不堪吟罷東回首底處青山是故鄉
　(曉瑩靜/徐叔)　　(寶曇義/陳與)　　(林和靖/鵬來)　　(吕居仁/于湖)
　　　疎山途次
路曲山隈一逕通天開地闢幻金宫溪橋裊裊穿黄落
鴈字聫聫冩碧空喚客不須嫌酒惡昔賢何必哭途窮
生涯淡淡隨縁過休把行藏問化工
　(趙紫芝/吕居仁)　　(楊伯子/鄭谷)　　(林和靖/邵康節)　　(曉瑩量/張君)
　　　遊信州僊巖
仙境閑尋採藥翁笋輿乘興得蒿蓬山鐘夜度空江水
窻户凉生薜荔風斷臂青猿啼玉笥斜行白鳥入遥空
舎南有竹堪書字借筆題詩却未工
　(杜荀鶴/方干)　　(洪駒父/方干)　　(賈島/李賀)　　　(方干/于湖)
　　　贈李先輩
饑食松花渇飲泉寂寥芳草茂芊芊巖邊石室低臨水
窟裏隂雲不上天難與英雄論教化等將身世付罤􁁉
無由住得吟相伴目送歸鴻籬下眠
　(盧綸/寶曇)　　　(韋莊/韓偓)　　　(韋莊鶴/杜荀)　　(方干/李頎)
　　　走筆代顔西叔次途中即事之什
邐迤前岡壓後岡鳥鳴山舘客思鄉孤村樹色昬殘雨
滿耳蛙聲正夕陽對酒已成千里客懷人空結九回腸
平生憂患諳償徧迴避紅塵是所長
　(韋莊/盧綸)　　　(薛逢盧/洪景)　　(盧綸量/張君)　　(鵬來/韓偓)
　　　再代和通字韻
驛路穿林斷復通客程蛇亂繞山中三杯軟飽千林暝
萬事從來一笑空珍重故人相問意自憐覊客尚飄蓬
江湖易有淹留興已許滄浪伴釣翁
　(方干/誠齋)　　　(杜荀鶴/温飛卿)　　(張君量/鄭谷)　　(陳克量/張君)
　　　贈張炳
恠服先生衆駭聞賣刀買犢便耕耘棊功過却楊𤣥寶
賦詠思齊鄭廣文直為篇章非動衆忽㩦書劍逺辭羣
行行快趁風煙闊得句不妨時策勲
　(翁元廣/方干)　　(汪彦章/韋莊)　　(方干國/趙昌)　　(鄭谷量/張君)
　　　題徳夫劉公江亭
兄弟將知大自强南山霧裏晦文章睡輕可忍風敲竹
語妙何妨石作腸碧瓦朱甍占肅爽紫蘭紅藥共凄凉
漁舟去後天將夕月入波心碎夜光
　(杜荀鶴/洪龜父)　　(山谷父/劉原)　　(鄭谷/誠齋)　　　(山谷之/劉改)
　　　代和韻
石路無塵竹徑開幽園尋勝獨登臺橋邊野水通漁路
城上秋山入酒盃紫闥青雲俱未遂紅顔白髪逓相催
悠悠蘭渚動歸思歸思臨髙不易裁
　(温飛卿/汪信民)　　(李彭/韓偓)　　　(林和靖/祖可)　　(方干/曹松)
　　　偶成
誰復知予懶是真平生自信解甘貧苦無名位髙今世
為有煙霞伴此身長掩柴扉避寒暑猶將談笑對風塵
只今那得王摩詰狀取湖江太古民
　(曉瑩/鮑防)　　　(鄭谷温公/司馬)　(林和靖/陳與義)　　(髙駢靖/林和)
　　　南山書懐
日色今朝分外明湖光浩氣共澄清鳥啼綠樹穿花影
水泛青山入古城眼下見榮還見辱病中嫌雨又嫌晴
衰遲自喜添詩學三十年來掉臂行
　(曉瑩節/邵康)　　(方干/誠齋)　　　(曽鞏/鄭谷)　　　(陳與義/邵康節)
　　　西湖晚步偶成呈曾君舉司户
山引千巖翠作堆鐘鳴樓閣晚雲開魚吹鑑靣暈痕蹙
人過橋心倒影來要聽劇談飛木屑便期㩦手上春臺
世間剛有東流水一洗從前猿鶴哀
　(王大受/夏倪)　　(陳無已/鄭谷)　　(翁元廣/温飛卿)　　(温飛卿/李彭)
　　　贈郎徳父
衣弊履穿不諱窮籬門和竹夾西東閑棲已合稱髙士
發興真成繼庾公人世鶴歸雙鬢上丹霄路在五言中
却須袖取經綸手深入蘆花作釣翁
　(曉瑩鶴/杜荀)　　(林和靖/方干)　　(林和靖/寶曇)　　(曉瑩/韋莊)
　　　酧胡聖聞
别後滄波路㡬迷竹風松雨共凄凄十年依舊雙瞳碧
四海仍傳一角犀池上溶溶浮日暖山中物物是詩題
先生莫道心如鐵可忍紅英半著泥
　(韋莊/王令)　　　(杜荀鶴/誠齋)　　(陳與義/陳與義)　　(寶曇礪/喻汝)
　　　紹興即事
柳色葱葱官渡平梨花吹雪度清明山從海岸裝吟景
寺倚雲峯更晚晴潮水忽生添野水春城何忍作空城
黄鶯久住渾相識故作林間求友聲
　(藴常/李彭)　　　(寶曇/徐俯)　　　(杜荀鶴/戎昱)　　(林和靖/劉原夫)
　　　蘭亭書事
蒼崖古木靄煙蘿風俗猶聞晉永和緑榭碧簷相掩映
青鞋黄㡌飽經過還縁世遇兵戈閙頗覺閑消日月多
盤礴幽窻覔詩處月明天色白連河
　(祖可鶴/杜荀)　　(皇甫冉/山谷)　　(吳融量/張君)　　(洪龜父/石延年)
　　　代次登城之作
上得孤城向晚春其如衰病只傷神䑕肝䖝臂窺前輩
虹斾星車委後塵兩鬢已霜難諱老一機何處定非真
愁來只有賢從事千里相逢如故人
　(杜荀鶴/黄華)　　(張君量/蘇潁濵)　　(寶曇量/張君)　　(寶曇/張耒)
　　　慶元道中
臨溪帶柳正依依落絮因風特地飛島上斷雲垂極浦
城頭初角送殘暉閑過綺陌尋髙寺謾遶清流欲浣衣
重到張公泊船處家家扶得醉人歸
　(邵康節/楊巨源)　　(方干盧/洪景)　　(楊鳬仁/吕居)　　(江為/張濵)
　　　留題江亭
晚凉閑步向江亭山色偏於晚有情綵索平時墻婉娩
飛花滿眼句縱横五峯遥拱千巖秀四水縈紆十里程
鵲噪鴉啼俱喜色望中渾忘是蓬瀛
　(韓偓量/張君)　　(趙昌國/張君量)　　(温飛卿/誠齋)　　(張君量/林和靖)
　　　答仲寛
强半年光屬苦辛生涯如在舊山貧江南江北閑為客
人去人來恨轉新節裏且追千載事胸中别作一家春
明年此會知誰健不問蒼生問鬼神
　(杜荀鶴/誠齋)　　(鄭谷已/陳無)　　(杜荀鶴/杜工部)　　(張君量/李商隱)
　　　和蔣自然
歳月悠悠一夢中榮枯消得㡬何功寧為宇宙閑吟客
豈是江湖把釣翁山口斷雲憐舊路沙邊㣲雨濕孤蓬
飯餘鼓腹聊行樂立盡疎簾落絮風
　(朱晦庵/崔魯)　　(邵康節/張耒)　　(杜荀鶴/巽中)　　(李彭/許玠)
　　　重經故人舊居
五字研成舉世傳醉吟朝夕在樊川江南海北三千里
雨散雲飛二十年壁上塵黏蒲葉扇鏡中人入洞庭煙
倦游客子心無際遐想星軺思惘然
　(方干鶴/杜荀)　　(鄭谷/韋莊)　　　(誠齋/李彭)　　　(温飛卿/張君量)
　　　横翠亭書懐
小葺茅茨紫翠間門當官道不曾關剪裁風月聊堪醉
奔走塵寰出老顔半局殘棊消白晝千年歸夢滿青山
江城今可徘徊處莫恠頻頻此往還
　(張耒/康節)　　　(韋莊/藴常)　　　(誠齋/曉瑩)　　　(翁元廣/林和靖)
　　　安吉道中
六尺枯藤了此生青春作伴日同行墻頭花吐舊枝出
原上人侵落照耕芳草似袍連徑合亂山如畵帶溪平
杜鵑知我歸心急啼了千聲更萬聲
　(陳與義/韋莊)　　(曉瑩廣/翁元)　　(緫老/誠齋)　　　(韋莊/康節)
　　　和自然
南北三年一解㩦曾書蕉葉寄新題知渠已富江山句
莫譽自成桃李蹊坡底詩人梅底醉雲間秋鴈水間棲
千巖萬壑時相憶迢逓尋君夢不迷
　(韋莊/誠齋)　　　(方干永叔/歐陽)　(張君量/林和靖)　　(翁元廣/方干)
　　　題印上人關外山水圖
一源淳樸異山川一簇人家起暮煙世亂不妨松偃蹇
客程依舊水潺湲雲横新塞遮秦甸樹䕃澄江入野船
聞説殽函猶險在為師懐想㡬凄然
　(李彭/鄭谷)　　　(柴中行/夏倪)　　(陳與義/韋莊)　　(温飛卿/林和靖)
　　　和自然
客裏唯君數往還笑談終日盡君歡敢將古道為吾事
已作歸心即自寛露草欲隨霜草盡泉聲長帶珮聲寒
月生更愛欄杆影未厭慇懃逹曙看
　(徐俯仁/吕居)　　(晁叔用/劉昌詩)　　(方干/藴常)　　　(林和靖/顔棫)
　　　寓龍峯遣興
可要棲身向薜蘿閑門空掩半庭莎天寒日暮遊人少
花落僧禪覆地多六尺屏風遮晏坐數椽月屋愛岩阿
我今客氣渾消盡無奈千莖鬢雪何
　(方干義/陳與)　　(鄭谷俊/王子)　　(誠齋量/張君)　　(司空曙/韓偓)
　　　陪趙知府登桃嶺山亭
誰向雲端着此亭簷前樹木映窻櫺野田流水濺濺白
芳草隨人段段青春服照塵連草色雲蘿幽信寄茶經
使君領客週遭看鐘送遥㠶落晚汀
　(劉褒卿/温飛)　　(方干靖/林和)　　(繆瑜/誠齋)　　　(韓偓靖/林和)
　　　贈何知錄
青雲直上路初通白鳯新詞入聖聰抵掌劇談吾浪語
連城增價子何窮共登小閣春風裏又解征㠶落照中
此去優游復吟詠公餘無惜寄詩筒
　(方干義/陳與)　　(方干/韋莊)　　　(寶曇猷/杜正)　　(陳無已/林和靖)
　　　客邸晝寢起而追程
客裏無聊久合并夢中南北昩平生苦吟風月唯添病
獨冒烟嵐促去程城外諸峯迎落照花邊白犬吠流鶯
阮途未用嗟漂泊自有孤雲識此情
　(翁元廣/誠齋)　　(胡少俊/方干)　　(杜荀鶴/翁元廣)　　(曉瑩/方干)
　　　和曾俊臣
沉醉無期即是鄉暫偷閑卧老僧床縱遊藉草花垂酒
陳迹題詩蝸篆梁故國山川皆夢寐天涯形貎各昻藏
芭蕉葉上三更雨一陣疎來一陣狂
　(温庭筠/邵康節)　　(鄭谷義/陳與)　　(鄭谷仁/吕居)　　(李彭/誠齋)
　　　憩顔子予海山别業
羣峯當户曉嵐晴楊柳風和日聴鶯郭外春山明錦繡
門前弱水即蓬瀛期登野閣閑應甚來慣幽禽近不驚
獨凭欄干意難寫綠桑疎處哺牛鳴
　(韋莊/賈島)　　　(杜荀鶴/吳融)　　(柴中行/崔櫓)　　(寶曇/韋莊)
　　　鄮山道中答印上人遊乳竇
鴉啼古木亂雲深地帶河聲足水禽簷雨滴秋殘旅夢
夜堂疎磬發禪心五年乳竇峯前路十里塵媒溪上林
滿目雲山俱是樂故人㩦客作幽尋
　(李彭/寶曇)　　　(韋莊廣/翁元)　　(曉瑩/康節)　　　(温飛卿/曉瑩)
　　　春夜書懐
海内艱難各飽更鬢毛寧與化工爭春宵思極蘭燈暗
曉角初吹客夢驚壯思不逢韓吏部絶交益媿孔方兄
到頭詩巻須藏却薄飯麄繒老此生
　(陳與義/晁叔用)　　(張君量/翁元廣)　　(鄭谷鶴/杜荀)　　(賈島/曉瑩)
　　　送黎主簿
及𤓰一笑上浮艎孤淡無君得趣長秋月春花入牙頰
錦機繡段出肝腸詩題寺壁雲根濶江送蓬婆雪汗香
丞相舊知為學苦回軒應問石渠郎
　(曉瑩靖/林和)　　(林和靖/誠齋)　　(誠齋/鄭谷)　　　(誠齋源/楊巨)
　　　酧王主簿示道中所作
蓼花紅淡葦條黄洛岸秋晴夕照長雪羽䙰褷立倒影
酒旗揺曵出疎篁雲邊鴈㫁湖邊月圩上人牽水上航
輸與能詩王主簿毎行吟得好篇章
　(鄭谷卿/温飛)　　(韋莊/誠齋)　　　(温飛卿/山谷)　　(林和靖/韋莊)
　　　貽康兼善
遍繞籬邊日漸斜盡無鷄犬有鳴鴉風凋古木秋隂薄
煙鎖西山瞑色賖題柱未期歸蜀國繫船長得傍蘆花
雲林好處欲留脚要趁新詩挽物華
　(元稹/韋莊)　　　(韓偓/黄華)　　　(杜荀鶴/王士俊)　　(張君量/張君量)
　　　途次走筆送張明府之都城
原下相逢便别離故人特地為嗟咨髙灘落日光零亂
春水㴠波綠𣺌瀰四壁一身長客夢三年兩作送君詩
紫垣名士推揚切㑹向天庭振羽儀
　(賈島義/陳與)　　(徐俯/誠齋)　　　(陳與義/鄭谷)　　(林和靖/翁元廣)
　　　途次遇雨和丘徳髙
白葦黄茅路四通芙蓉憔悴菊垂叢川原繚繞浮雲外
樓閣朦朧細雨中蔽野吞村飄不住重山複水去無窮
丘郎蠟屐能從我一任此身同轉蓬
　(張君量/方干)　　(張鎡靖/林和)　　(盧綸廣/翁元)　　(韓偓/祖可)
　　　題劉唐臣新葺池亭
劉郎瀟灑水為居水碧山青畫不如綠竹可供公子釣
紫鱗時掣季鷹魚幽尋勝事鳥窺牖閑卧臨牎燕拂書
觸目韶華總詩本放懷端與世情疎
　(翁元廣/李彭)　　(韋莊/鄭谷)　　　(洪龜父/翁元廣)　　(劉改之/曉瑩)
　　　夜題
滿庭松桂雨餘天病眼開時月正圓羅列衆星依木末
安排流水落簷前倚松長嘯宜疎拙隨處何妨且信縁
白髪青燈兩無語瓣香深炷夜堂禪
　(韋莊/方干)　　　(温飛卿/劉改之)　　(方干/藴常)　　　(王子俊/翁元廣)
　　　次韻楊判院送春
杏褪殘花㸃碧輕殘花含恨脱紅英樹連翠篠圍春晝
風入青山送雨聲不辦扁舟訪安道何妨蓮社醉淵明
如公自是鑾坡具盍與吾君致太平
　(徽廣/許玠)　　　(梁玉/陳克)　　　(陳與義/曉瑩)　　(曽鞏/于湖)
　　　答朋上人
爭渡行人簇晚沙歸舟天際暮雲遮波生野水鴈初下
竹映寒原日已斜剰欲出門追笑語可堪垂白各天涯
知公頗有竒章病戲墨貽嘲接暝鴉
　(山谷已/陳無)　　(李彭/許渾)　　　(温飛卿/李彭)　　(郎士元/翁元廣)
　　　次韻朱國器秋夜之什
二水犇犇鳴屋除山川澄淨九秋餘故人相見自青眼
病叟中間已白鬚風射破窻燈易滅鶴歸喬木月難呼
政須送與王摩詰畵我憑欄覔句圖
　(山谷鶴/杜荀)　　(康節/方干)　　　(山谷操/饒徳)　　(陳克義/陳與)
　　　次韻曾俊臣即事
柳暗人家水拍堤人家隨處有柴扉草中白道穿村去
門外黄塵撲面飛返照未沉僧獨徃暮山時見鳥雙歸
風從北戸來拂曙暗遞花香入客衣
　(袁說友/林和靖)　　(陳與義/杜荀鶴)　　(方干/誠齋)　　　(曉瑩/崔涯)
　　　憩竇園因題池亭
午枕藜床夢忽驚竇家園裏有鶯聲半生客路逢佳節
萬瓦脚跟開化城鸂䳵刷毛花蕩漾蒲萄上架月縱横
誰教併向此中見清殺詩翁老不勝
　(道贊卿/温飛)　　(陳與義/劉改之)　　(誠齋/曉瑩)　　　(翁元廣/誠齋)
　　　和陳堯臣
羡君瀟灑有餘清霜翮摩霄萬里情氷雪照人徐孺子
篇章髙體謝宣城揺窻竹色留僧語步野風寒散酒酲
明日岳陽樓上去不妨談笑又詩成
　(歐陽永叔/楊巨源)　(張君量/鄭谷)　　(翁元廣/陳與義)　　(杜荀鶴/曉瑩)
　　　贈聞人必大
未遂青雲一桂科科名成後竟如何貧疑陋巷春偏少
學辨癡龍藝最多剰把文章鳴聖代却思猿鳥共煙蘿
髙吟大醉三千首他日陽春白雪歌
　(杜荀鶴/張君量)　　(胡朝穎/杜荀鶴)　　(韋莊/李彭)　　　(韓定操/饒徳)
長日林皋獨醉吟久貧如得顧家金屬文想見翻新様
執巻猶聞惜寸隂世上紛紛蠻與觸胸中厯厯古兼今
有時出縱風煙步多謝㩦笻數訪尋
　(周虎臣/馬惟良)　　(韋莊/曉瑩)　　　(翁元廣/翁元廣)　　(鄭谷/鄭谷)
　
　
　
　
　
　
　
　
　
　
　
　
　
　江湖小集巻六
欽定四庫全書
　江湖小集巻七　　　　　　宋　陳起　編
　　釋紹嵩江浙紀行集句詩
　　　曲江野眺
偶來清賞曲江頭人自無言水自流欲作新詩圖取盡
亂峯寒木更孤舟
　(曉瑩/)　　　(裴宜直/)　　(總老/)　　　(吕居仁/)
　　　舟中書事
南昌城郭枕江煙一葦鳴榔下渺然驚起暮天沙上鴈
背人飛過北山前
　(韋莊/)　　　(祖可/)　　　(李涉/)　　　(王文公/)
　　　宿山居
中庭淡月照三更環堵翛然表裏清深夜欲眠眠未得
一溪秋水枕邊聲
　(陳與義/)　　(張君量/)　　(杜荀鶴/)　　(雍陶/)
　　　仙嵓江口
淅淅寒流漲淺沙小橋通去路横斜因尋野渡逢漁舎
夾路松開黄玉花
　(朱景文/)　　(總老/)　　　(韋莊/)　　　(陳與義/)
　　　題謝公橋
白雲深處小橋横流水涓涓古意生多少升沉都不見
至今留得謝公名
　(王大受/)　　(翁元廣/)　　(邵康節/)　　(杜荀鶴/)
　　　宿疎山
竹輿穿雨上疎山寒涕垂頥獨掩關病客欲眠渾不寐
白猿啼在白雲間
　(吕居仁/)　　(藴常/)　　　(王子俊/)　　(林和靖/)
　　　雨後登吸江亭
吸江亭下雨初晴中有樵夫跣足行時作㣲吟清徹骨
兹游無乃太清生
　(藴常/)　　　(杜荀鶴/)　　(誠齋/)　　　(翁元廣/)
　　　次韻吳伯庸竹間梅花十絶
竹間初拆半斜枝正是周王二月時竹映梅花花映竹
主人不剪要題詩
　(林敏功/)　　(藴常/)　　　(誠齋/)　　　(山谷/)
孤芳髙節共亭亭子細相看似有情春色惱人眠不得
移床換枕到天明
　(曹緯/)　　　(林和靖/)　　(王介甫/)　　(誠齋/)
一川修竹映疎花穿竹㣲吟路徑斜更好碧溪深院靜
月和疎影上簷牙
　(道智/)　　　(方干/)　　　(沈彬/)　　　(謝逸/)
自讀西湖處士詩尋芳長恨見花遲前程笑到山多處
竹裏横斜一兩枝
　(陳與義/)　　(歐陽永叔/)　(杜荀鶴/)　　(毛逹可/)
㩦茶時復過幽亭寄目悠然上杳㝠好是園林爭秀發
梅花白白竹青青
　(翁元廣/)　　(曉瑩/)　　　(曉瑩/)　　　(誠齋/)
雪引春歸竹外梅慇懃今日一時開知音未出吳公子
長到花時把酒盃
　(翁元廣/)　　(蘇養直/)　　(邵康節/)　　(羅鄴/)
池邊梅映竹邊池皎月勾添光陸離堪笑胡雛亦風味
從教横笛月中吹
　(誠齋/)　　　(李彭/)　　　(林和靖/)　　(羅鄴/)
一度春來一度新夕陽花塢淨無塵負暄孤坐松根石
細看横枝間綠筠
　(陳執中/)　　(陳克/)　　　(曉瑩/)　　　(藴常/)
日移花影上簾鈎品格堪憐絶比儔竹外一枝斜更好
眼明端為小遲留
　(林梅卿/)　　(林和靖/)　　(東坡/)　　　(藴常/)
竹與梅花相並枝月明還見影參差撚梅細比新詩看
酷似梅花太瘦時
　(劉言文/)　　(王文公/)　　(誠齋/)　　　(寶曇/)
　　　呈胡伯圖尚書
自挽狂瀾制百川致君何日不堯年由來八座尚書貴
盛事駸駸海内傳
　(于湖/)　　　(方干/)　　　(曉瑩/)　　　(道潛/)
文章近日合雙行四海蒼生耳已傾地去東南餘咫尺
不勞擬議話圖成
　(林和靖/)　　(魏道輔/)　　(曉瑩/)　　　(翁元廣/)
韓李流芳獨未冺先生孤唱發陽春惠能伎倆元無有
强到朱門謁近臣
　(朱晦翁/)　　(陳與義/)　　(道潛/)　　　(楊巨源/)
　　　春日
風流盡付小園春濃麝分香入四隣何事晚來㣲雨後
山花如繡草如茵
　(李彭/)　　　(方干/)　　　(鄭谷/)　　　(許渾/)
　　　春日郊行
稠花亂蕊裹江濵小雨疎疎向晚晴逋客未能忘野興
春來無處不閑行
　(杜工部/)　　(元絳/)　　　(秦係/)　　　(鄭谷/)
城外春風滿酒旗吟懷長恨負芳時東林夫子知予意
載我而今唱和詩
　(白樂天/)　　(林和靖/)　　(李昭玘/)　　(范致虚/)
芳草斜鋪翡翠茵舊遊如夢苦傷神寒山帶郭穿松路
柳絮梨花寂寂春
　(白樂天/)　　(楊林/)　　　(歐陽永叔/)　(周式/)
春送人家入畵屏草香沙暖水雲晴凝眸不覺斜陽盡
閑恨閑愁觸處生
　(盧襄/)　　　(白樂天/)　　(韓偓/)　　　(王禹偁/)
忽驚春色二分空滿地榆錢逐曉風黄四娘家誰敢道
古來唯有杜陵翁
　(東坡/)　　　(俞紫芝/)　　(王廷玉/)　　(陳括/)
髙竹重林接翠㣲夕陽分手柘岡西莫憂世事兼身事
且逐東風進杖藜
　(司空之初/)　(正宗/)　　　(韓退之/)　　(道潛/)
　　　野眺
道是東風不世情樹頭吹得葉冥冥憑欄一笑斜陽裏
貪看春山如許青
　(劉潛夫/)　　(誠齋/)　　　(劉褒/)　　　(曉瑩/)
柳繞平湖綠映堤堤邊柳色更相宜風來衆綠一時動
不為愁人住少時
　(藴常/)　　　(周知㣲/)　　(陳與義/)　　(戴叔倫/)
　　　道中喜聞百舌
一徑尋村渡碧溪山花紅紫樹髙低如今天下無鳴鳯
説與春鳥自在啼
　(韋莊/)　　　(文與可/)　　(張曇/)　　　(歐陽永叔/)
　　　遣意
一生生計秪長貧跡近羣鷗意倍親舊喜讀書今懶讀
寒灰枯木僅堪倫
　(賈島/)　　　(温飛卿/)　　(陳與義/)　　(翁元廣/)
　　　同周湛二上人遊西湖之北山天竺晚歸得十
　　　　絶
行盡孤山碧四圍春光和暖恰相宜㣲風披拂香來去
正是羣芳爛熳時
　(誠齋/)　　　(曉瑩/)　　　(李彭/)　　　(邵康節/)
山如濃翠擁髙鬟石壁巉然不可攀落日鳯城佳氣合
幻成一島畵圖間
　(祖可/)　　　(曉瑩/)　　　(章八元/)　　(張君量/)
和靖先生墳已荒三春花草殿餘芳欄干倚徧斜陽晚
戸牖軒窻總是香
　(誠齋/)　　　(誠齋/)　　　(藴常/)　　　(邵康節/)
山雲收雨半川晴匠出西湖作畵屏剩欲題詩寫懐抱
可憐蹤跡似流萍
　(楊徽之/)　　(林和靖/)　　(陳克/)　　　(彭止/)
湖上山林畵不如眼明喜見曉光舒等閑稚子來横釣
一度擡竿一箇魚
　(陳與義/)　　(顔棫/)　　　(翁元廣/)　　(杜荀鶴/)
閑來湖上立移時獨媿憑欄負碧漪西寺木魚東寺鼓
而今總入老夫詩
　(曉瑩/)　　　(林和靖/)　　(吕居仁/)　　(曉瑩/)
北山迤邐自蒼然萬象鮮明禁火前愁裡有詩人不會
欄邊㶁㶁響流泉
　(曉瑩/)　　　(温飛卿/)　　(藴常/)　　　(翁元廣/)
天竺横分景色寛園林初日破朝寒興闌欲下山腰去
野徑縈迴路百盤
　(林和靖/)　　(陳克/)　　　(翁元廣/)　　(劉昌詩/)
幽刹尋春傍翠㣲幡竿殘日逈依依西湖兩岸千株柳
何似先教畵取歸
　(宋庠/)　　　(韓偓/)　　　(誠齋/)　　　(方干/)
好是春風湖上亭軒窻小憩俗塵清湖山有意留儂欵
楊柳飛花亂晚晴
　(戎昱/)　　　(張君量/)　　(誠齋/)　　　(陳與義/)
　　　坐夏淨慈戲書解嘲
南屏寄傲且今年况復相羊得自便天下無人閑似我
閑中方寸闊於天
　(曉瑩/)　　　(曉瑩/)　　　(誠齋/)　　　(杜荀鶴/)
　　　憩南屏
窈窕階除天一方隔簾時有芰荷香老僧瀹茗供清興
不負西湖五月凉
　(陳克/)　　　(吕居仁/)　　(謝逸/)　　　(誠齋/)
　　　胡伯圖尚書以松山虛席力招補其闕輒辭以
　　　小詩遂獲免
懶性如今成野人蒼顔白髪不時新自知潦倒無餘事
乞取山林放曠身
　(竇鞏/)　　　(陳克/)　　　(曉瑩/)　　　(道潛/)
　　　散策
楊柳斜牽一岸風驛樓髙倚夕陽東無窮澗草縱横綠
入我香奩境界中
　(方干/)　　　(韋莊/)　　　(徐師川/)　　(陳克/)
江上雲亭霽景鮮畵屏展盡一山川遲遲欲去猶囘首
目盡孤烟白鳥邊
　(李邴/)　　　(張君量/)　　(司空曉/)　　(翁元廣/)
　　　泛湖
六月西湖錦繡鄉新詩滿眼費平章移舟水濺差差綠
吹面輕風與送香
　(誠齋/)　　　(張君量/)　　(鄭谷/)　　　(蔡襄/)
　　　西湖晚泛
蘇堤一帶柳隂長柳外西風特地狂晚泊孤舟古祠下
自弹别鶴送斜陽
　(劉褒/)　　　(誠齋/)　　　(蘇子美/)　　(黄華/)
　　　宿紹興
小舟夜宿越州城卧看星河盡意明漏鼓乍聴連岸響
好風佳月總同盟
　(藴常/)　　　(陳與義/)　　(曉瑩/)　　　(翁元廣/)
　　　再登蓬萊閣
不到蓬萊又㡬時且搘笻杖看雲移等閑遇事成歌詠
人道新詩勝舊詩
　(誠齋/)　　　(陳與義/)　　(皮日休/)　　(韋莊/)
野水瀰漫綠漲川亂雲如獸出山前天生一本徐熙畵
全是蓬萊十月天
　(于湖/)　　　(韋莊/)　　　(張芸叟/)　　(藴常/)
　　　錢清登舟
日落相㩦上小舟客程難盡水空流蕭蕭細雨篷初閉
萬里一㠶隨白鷗
　(徐師川/)　　(崔櫓/)　　　(翁元廣/)　　(吕居仁/)
　　　王昌國
浪跡悠悠到海鄉人煙物景共蒼蒼孤猿更發秋風裏
賴有從前石作腸
　(蕭徳操/)　　(曉瑩/)　　　(于湖/)　　　(于湖/)
　　　登盤陀石
盤陀石上少從容秋色偏宜晚望中欲賦勝遊無好句
獨搔蓬鬢立西風
　(蕭徳操/)　　(曉瑩/)　　　(于湖/)　　　(于湖/)
　　　宿天童
太白山頭月欲低鵲棲不穏繞枝飛坐來客子渾忘倦
却聴松聲聨翠㣲
　(韋莊/)　　　(元晦/)　　　(袁說友/)　　(孟郊/)
　
　
　
　
　
　
　
　
　
　
　江湖小集巻七
欽定四庫全書
　江湖小集巻八　　　　　　宋　陳起　編
　　釋紹嵩江浙紀行集句詩
　　　咏梅五十首呈史尚書
　　　　西圃道中梅花數百株將開欲落清絶可愛
　　　　嘗作一絶紀實云日色荒荒已倦哉假途那
　　　　更入山隈斗然自覺詩情好西圃梅花爛熳
　　　　開同遊者願宿留求集句以盡吟賞之意因
　　　　得二十首後六日謁史尚書陪往觀梅續得
　　　　三十首遂併録呈云
暖律還吹嶺上梅數枝先發日徘徊苔封曲徑無人到
付與春風自在開
　(韋莊/)　　　(邵康節/)　　(許玠/)　　　(東坡/)
白玉花頭碧玉枝茅簷竹塢兩幽竒從今日日須來看
看盡將開欲落時
　(呂居仁/)　　(晁叔用/)　　(誠齋/)　　　(蔡襄/)
手種踈梅已發妍今年春色勝常年一枝清峭臨荒岸
輸與漁人繫釣船
　(劉改之/)　　(崔渡/)　　　(王性之/)　　(王令/)
繞樹尋花得得來摩挲蒼石更徘徊題詩未有驚人句
謾想華光寫照才
　(鮑欽止/)　　(李彭/)　　　(山谷/)　　　(翁元廣/)
月榭風亭繞曲池野梅千樹壓踈籬暗香别有關情處
獨倚欄杆黙自知
　(温飛卿/)　　(誠齋/)　　　(呂居仁/)　　(謝民師/)
竹外孤村坐見梅直疑氷玉作根荄青鞋自笑無覊束
不記登臨日㡬迴
　(李印/)　　　(翁元廣/)　　(陸游/)　　　(曉瑩/)
曵履來登千仞峯路分溪石夾煙叢晚香消歇水際處
盡在踈枝冷蘂中
　(黄華/)　　　(温飛卿/)　　(東坡/)　　　(王性之/)
水際空明月正圓看花候月思依然暗香踈影渾無賴
綽約氷姿絶可憐
　(張君量/)　　(蔡襄/)　　　(謝無逸/)　　(崔德符/)
洞水悲鳴無歇時人稀景靜雪消遲東風信有芳菲意
昨日梅花開一枝
　(陳與義/)　　(鄭谷/)　　　(徽廣/)　　　(許洞/)
古寺髙樓莫倚欄小梅零落雪欺殘一枝帶雨墻頭出
乞與時人畫裏看
　(陸游/)　　　(鄭谷/)　　　(謝無逸/)　　(朱晦翁/)
即看青女夜飛霜借與南枝作淡粧露重氷清風日暖
人間一味有真香
　(曉瑩/)　　　(誠齋/)　　　(徐師川/)　　(舒信道/)
再見山城石井邊幽姿髙韻獨翛然要知不被梅花笑
更把前題改數聯
　(王子俊/)　　(田豆/)　　　(張君量/)　　(鄭谷/)
小寺鴉鳴日午時無人同趣獨支頥慇懃為注銅缾水
只篸横斜一兩枝
　(陳與義/)　　(翁元廣/)　　(張君量/)　　(誠齋/)
積翠千層一徑開籃輿歇處見株梅為君繞樹須千匝
謾使詩腸日九迴
　(方干/)　　　(黄去華/)　　(寶曇/)　　　(翁元廣/)
露裛幽花冷自香此花儘更有商量肌膚冰雪薫沉水
踈影寒光照野塘
　(皎然/)　　　(誠齋/)　　　(山谷/)　　　(謝㓜槃/)
玉樹交横雪後天新詩吟得百餘篇郵筒不住如飛翼
送與襄陽孟浩然
　(司馬温公/)　(杜荀鶴/)　　(歐陽永叔/)　(東坡/)
露冷霜亁玉骨寒異香盈鼻酷如蘭清癯偶入騷人意
往往開窻盡日看
　(謝無逸/)　　(司馬温公/)　(翁元廣/)　　(方干/)
籬落寒梅三兩枝水沉為骨玉為肌懸知此去長閑暇
看盡東風爛熳枝
　(徐師川/)　　(山谷/)　　　(呂居仁/)　　(王原父/)
鏤冰叠雪鬬輕盈碧瓦朱欄相照明想得彭園富春色
數枝春色豈無情
　(謝無逸/)　　(王欽臣/)　　(柴中行/)　　(曹緯/)
夜起荆扉趁暗香林間梅下卜齋芳寒窻安著清相向
清殺東坡錦綉腸
　(翁元廣/)　　(于湖/)　　　(曉瑩/)　　　(誠齋/)
官梅一樹小池頭繞著瑶芳看不休為語隣舟莫吹笛
氷肌香骨未禁愁
　(洪明父/)　　(林和靖/)　　(張君量/)　　(潘邠老/)
梅蕚纔聞已亂飛清香時被好風吹苦無踈影横斜句
空作主人惆悵詩
　(誠齋/)　　　(虞祖南/)　　(李彭/)　　　(韋莊/)
嵗寒羣物慘無光只有江梅獨自芳倒拄烏藤乘逸興
倚欄看處自商量
　(林子來/)　　(田豆/)　　　(曉瑩/)　　　(翁元廣/)
一樹寒梅白玉條傍巖隈石韻蕭蕭詩孱無柰陳橋月
月照清香太易消
　(戎昱/)　　　(王昌齡/)　　(陳克/)　　　(皮日休/)
舍南舍北雪猶存試對東風問小園一夜小園開似雪
暗香浮動月黄昏
　(陳天錫/)　　(謝民師/)　　(朱貞白/)　　(林和靖/)
衰草連天慘淡黄梅兼白雪一時芳誰知老子懶成癖
花落花開已兩忘
　(顔棫/)　　　(誠齋/)　　　(曉瑩/)　　　(蘇潁濵/)
梅花兩樹照春陰花徑吹香可細尋踈影横斜水清淺
平生和靖最知音
　(陳與義/)　　(山谷/)　　　(林和靖/)　　(張彦實/)
粲粲江南萬玉飛隨宜領覽到斜暉一枝縞色分明好
自是行人折贈稀
　(陳與義/)　　(曉瑩/)　　　(劉淮/)　　　(韓喜/)
亂㸃瓊葩艷艷明半粘殘雪不勝清春風十里梅花路
拄杖尋詩獨自行
　(馬子嚴/)　　(林和靖/)　　(翁元廣/)　　(藴常/)
叶氣先傳五嶺梅新氷削玉辟風開花前獨立無人㑹
一片異香天上來
　(李彭/)　　　(于湖/)　　　(趙嘏/)　　　(李山甫/)
隔水深深㡬樹芳巧如施粉妬何郎好風領略知人意
時去時來管送香
　(梅聖俞/)　　(徐師川/)　　(翁元廣/)　　(張芸叟/)
湖邊春色十分深恨滿枝枝被雨霖羗笛一聲何處曲
等閑驚起故園心
　(京鏜/)　　　(韓偓/)　　　(温飛卿/)　　(林和靖/)
竹裏梅花映白頭梅花欲動憶吾州只今且為梅花醉
試問梅花可忍不
　(藴常/)　　　(陳與義/)　　(楊濟翁/)　　(張君量/)
傲雪凌風太瘦生靜中無自色娉婷何妨回絶老摩詰
畫我江行作小屏
　(張君量/)　　(楊伯子/)　　(總老/)　　　(于湖/)
洛陽三十六峯西曾為梅花醉似泥今日偶題題似著
屋簷斜入一枝低
　(賈島/)　　　(陸游/)　　　(杜荀鶴/)　　(林和靖/)
岸木蕭踈野望寛小樓西角剩憑欄江邊一樹垂垂發
留與紛紛雪裏看
　(趙嘏/)　　　(滕宗諒/)　　(杜工部/)　　(白傅/)
風饕雲虐長精神冷葉踈花次第勻今日含毫與題品
更無篇什寫清新
　(呂居仁/)　　(陳克/)　　　(林和靖/)　　(林和靖/)
梅出稽山世少雙月中疎影(闕/)中香夢回彷彿三更後
卧見瓊姿低壓墻
　(誠齋/)　　　(俞紫玉/)　　(藴常/)　　　(李羣玉/)
小瓶春色一枝斜天下無雙獨此花氷玉精神霜雪撡
寂寥相對是仙家
　(陳與義/)　　(劉原夫/)　　(翁元廣/)　　(林和靖/)
一徑蕭蕭松影低尋花覔路怱成迷詩才雖乏三千首
聞見隨時入品題
　(蕭德藻/)　　(陳與義/)　　(張君量/)　　(趙紫芝/)
風靜寒塘花正開直須氷雪作梯媒時平不怕山荒寂
霜曉無人我獨來
　(劉滄/)　　　(蕭德藻/)　　(翁元廣/)　　(岑參/)
定回猶覺幻身輕更著梅花巧盡情月上欄杆照孤影
一枝斜映小窻明
　(道潛/)　　　(誠齋/)　　　(李漢老/)　　(藴常/)
瘦倚踈篁半出牆天教春信到寒鄉老人終嵗閉門坐
月下風前自在香
　(惠璉/)　　　(曉瑩/)　　　(蘇潁濵/)　　(楊濟翁/)
不隨桃李待春回不待商量細細開要識此花竒絶處
月明溪影亂毰毸
　(蕭德藻/)　　(道潛/)　　　(陳去非/)　　(翁元廣/)
岸樹低欹一雪餘此花風韻更清姝江亭獨倚欄杆處
日影描窻作畫圖
　(誡齋/)　　　(陳與義/)　　(裴夷直/)　　(誠齋/)
郊原空濶淨無塵且放千枝自在春借問梅花何處落
翠苔蒼蘚石磷磷
　(陳克/)　　　(張栻/)　　　(髙適/)　　　(林和靖/)
倚賴春風壓衆芳枝枝灼灼爛生光向來子美知如此
可是無心賦海棠
　(誠齋/)　　　(方干/)　　　(翁元廣/)　　(楊巨源/)
未落霜空眼底寛一枝相映竹叢寒不須更覔吳州畫
鏡裏雲山且共看
　(張君量/)　　(林和靖/)　　(藴常/)　　　(方干/)
獨吟髙閣對官梅春色先從筆底回詩到揚州定清絶
不才羞作等閑來
　(謝逸/)　　　(于湖/)　　　(藴常/)　　　(王荆公/)
　　　雪中舟泊五夫
天遣今年到五夫瓊田千里玉平鋪波中舡舫來還去
載取煙雲作畫圖
　(寶曇/)　　　(誠齋/)　　　(曉瑩/)　　　(馬子莊/)
　　　横山雨中戲作
春風相引與詩情江上閑衝細雨行最感横山山上塔
㡬回相送復相迎
　(皮日休/)　　(韋莊/)　　　(誠齋/)　　　(曉瑩/)
　　　道中即事
南浦東岡二月時迸流穿樹墮花隨春風掩映千門栁
多少長條拂地垂
　(山谷/)　　　(鄭谷/)　　　(李郢/)　　　(滕邁/)
　　　桐廬道中
錢塘江上到桐廬一帶溪山畫不如對景由來詩句麗
夕陽無雨淡烟飛
　(韋莊/)　　　(顔棫/)　　　(曉瑩/)　　　(藴常/)
　　　夜聞杜鵑
竹塢無塵水檻清一更更盡到三更杜鵑不管人殘夢
雨外飛來頭上聲
　(李商隠/)　　(杜荀鶴/)　　(饒徳操/)　　(誠齋/)
　
　
　
　
　
　
　
　
　
　
　
　
　
　
　江湖小集巻八
欽定四庫全書
　江湖小集巻九　　　　　　宋　陳起　編
　　釋紹嵩江浙紀行集句詩
　　　舟中戲書
芳草青青古渡頭扁舟㡬日為詩留心閑對境渾無競
寂寂長江萬里流
　(崔櫓/)　　　(晁叔用/)　　(趙紫芝/)　　(蓋嘉運/)
十二峯前且繫船眼中百里舊山川遥知此夕多情思
江月隨人處處圓
　(呂居仁/)　　(祖可/)　　　(山谷/)　　　(温飛卿/)
　　　郊行
黙黙看雲旋旋行風光清美日華明愁膓斷處春何限
勾引詩人太瘦生
　(韓偓/)　　　(誠齋/)　　　(温飛卿/)　　(謝逸/)
花落江堤簇曉烟遊人柳外蹙鞦韆直須分付丹青手
畫出清明二月天
　(鄭谷/)　　　(繆瑜/)　　　(方干/)　　　(韋莊/)
出門縱歩細哦詩正是山中多景時顧我於兹詩有興
流鶯百囀最髙枝
　(曉瑩/)　　　(陳與義/)　　(曉瑩/)　　　(温飛卿/)
　　　舟泊嚴灘
萬里春流繞釣磯扁舟繫柳向朱扉悠然到此忘情處
黙黙無言對落暉
　(趙嘏/)　　　(袁説友/)　　(温飛卿/)　　(謝逸/)
　　　江上
春岸波平汀草深江雲黯黯作愁陰詩材眼界知多少
欲罷不能聊一吟
　(李彭/)　　　(曉瑩/)　　　(張君量/)　　(曉瑩/)
　　　桐廬理舟
桐廬江上晚潮生㠶挂秋風一信程萬里歸船弄長笛
斷腸重看白鷗鳴
　(李郢/)　　　(杜荀鶴/)　　(山谷/)　　　(藴常/)
　　　再遊道塲
萬仞峯頭古道塲重來敗葉帶飛霜感時偏動騷人興
橘柚園籬近半黄
　(劉褒/)　　　(李彭/)　　　(李宗諤/)　　(翁元廣/)
　　　放舟戲書
放纜山溪一葉輕樹頭半落半猶青竹間飛下雙鸂䳵
天作人間小畫屏
　(誠齋/)　　　(誠齋/)　　　(誠齋/)　　　(盧襄/)
兩岸蕭蕭蘆荻秋斜風細雨轉船頭年來頻作江頭夢
須向山陰上小舟
　(劉夢得/)　　(山谷/)　　　(山谷/)　　　(杜工部/)
　　　見張明府
聲采當年陸士龍為官古雅少人同柱天勲業須君子
更用文篇續國風
　(翁元廣/)　　(林和靖/)　　(陳與義/)　　(方干/)
善政忻聞老父評甘棠不剪嚮來榮佇看孤㓗成三考
千古無人繼盛名
　(翁元廣/)　　(曉瑩/)　　　(方干/)　　　(方干/)
宏愽自居韓若柳素王妙道况親傳聖朝未有徐州相
莫讀當時歸去篇
　(翁元廣/)　　(曉瑩/)　　　(陳無已/)　　(方干/)
雅淡天姿固可知能除疾瘼似良醫道途誇客無他語
道是徵黄有近期
　(曉瑩/)　　　(方干/)　　　(翁元廣/)　　(誠齋/)
江表人材獨數公南朝臺閣是家風景星但欲爭先覩
還許從容廣坐中
　(曉瑩/)　　　(和靖/)　　　(翁元廣/)　　(道潛/)
　　　賀黄少府受辟
天下無雙雙井黄妙齡聯轡戰文塲東南一尉臞仙外
清試君家肘後方
　(誠齋/)　　　(張君量/)　　(翁元廣/)　　(于湖/)
風流文采舊家聲玉麈髙談四座傾他日親知問官况
三年民戴尉曹清
　(誠齋/)　　　(歐陽永叔/)　(杜荀鶴/)　　(翁元廣/)
一鶚新收薦士書從今價重百車渠麒麟歩舞開天上
㑹見含香近紫虚
　(于湖/)　　　(李彭/)　　　(道潛/)　　　(寶曇/)
　　　柳
江頭楊栁麴塵姿斜壓漁家短短籬日暖遊絲飛絮落
和風得路合偏吹
　(李彭/)　　　(崔櫓/)　　　(李彭/)　　　(秦韜玉/)
　　　舟中戲書
喬木荒城古渡頭鳥啼花落水空流從吾所好煙波上
秪在船中老便休
　(皇甫冉/)　　(劉岡/)　　　(徐師川/)　　(杜荀鶴/)
　　　題林唐臣别業
茅屋週迴松竹陰依稀氣象似山林一窻風月生涯足
相與清名映古今
　(杜荀鶴/)　　(方干/)　　　(張君量/)　　(翁元廣/)
　　　遊張園觀海棠戲作
春色都將付海棠羣仙會處錦屏張約齋妙出春風手
子美無情為發揚
　(誠齋/)　　　(張芸叟/)　　(誠齋/)　　　(鄭谷/)
　　　越上即事
禹穴生雲朝暮竒青山斷送夕陽垂鶯聲正好還飛去
獨倚枯笻無限詩
　(陳與義/)　　(藴常/)　　　(誠齋/)　　　(陳與義/)
　　　知府黄寺簿生日
綠楊紅杏滿城春雜樹含芳讓錦茵天為吾皇宗社計
老君親送石麒麟
　(楊巨源/)　　(方干/)　　　(李師中/)　　(宋景文/)
春來何事謫蓬瀛自是山河應數生尚父年齡子儀考
請君從此振朝纓
　(孫僅/)　　　(方干/)　　　(誠齋/)　　　(于湖/)
文章士海已多傳供奉班中須此賢美化事多難諷誦
自宜松鶴伴長年
　(翁元廣/)　　(李彭/)　　　(杜荀鶴/)　　(楊滌/)
器度風操合出塵髙賢應總貴全真野僧何以伸謡詠
鶴筭三千别有春
　(韋莊/)　　　(林和靖/)　　(修靜/)　　　(邵康節/)
邦伯由來有令名修持清苦振佳聲至尊仄席思耆舊
即看徵黄侍紫清
　(夏倪/)　　　(方干/)　　　(趙暘/)　　　(誠齋/)
筆端風雨發天慳應有清名動九關正直早春聞苦節
只今文翰許誰攀
　(陳與義/)　　(張君量/)　　(方干/)　　　(翁元廣/)
惠愛如春威似霜家傳活國有良方平章風物詩無敵
玉唾銀鈎十萬行
　(和靖/)　　　(張君量/)　　(曉瑩/)　　　(誠齋/)
從容此日見清規玉珮瓊琚杜拾遺檇李轉聞風教好
蒼生從此得伸眉
　(方干/)　　　(誠齋/)　　　(方干/)　　　(曉瑩/)
文星漸見射台星仙籍髙標第一名為語邦人休眷戀
北門卧䕶要耆英
　(杜荀鶴/)　　(韋莊/)　　　(張君量/)　　(誠齋/)
自笑無機觸事真衰遲猶許望光塵此邦若有誅茆地
乞借風波起涸鱗
　(曹緯/)　　　(錢勰/)　　　(胡安國/)　　(鄭文勰/)
　　　口占
谷口殘春黄鳥稀野梅山杏暗芳菲百千幽勝無人見
紅白路花相雜飛
　(錢起/)　　　(韋莊/)　　　(和靖/)　　　(宋庠/)
　　　城西野行
三月城西淑景多曉烟清露暗相和晚鐘未用催歸鴈
聞客新亭更可過
　(徽廣/)　　　(陸龜䝉/)　　　(翁元廣/)　(皇甫冉/)
細草踈花自在春悠悠煙水似天津垂楊一徑深深去
白鳥雙飛不避人
　(張君量/)　　(方干/)　　　(誠齋/)　　　(方干/)
　　　江上嬉行和永上人
飛花滿眼句縱横江上閑吟立又行正是如今江上好
薰風盡日語流鶯
　(張君量/)　　(曉瑩/)　　　(韋莊/)　　　(劉原父/)
　　　解嘲十絶呈浩西堂
殘骸已廢自知休少不愁窮老豈愁坎止流行聊爾耳
一身隨世作虚舟
　(李渉/)　　　(徐師川/)　　(翁元廣/)　　(山谷/)
世緣自覺逐時輕可要王侯知姓名未合白頭今已白
知渠何事太忙生
　(劉潛夫/)　　(方干/)　　　(杜荀鶴/)　　(誠齋/)
江湖放浪未寧居處世真同逐隊魚但願一生長若此
時清不問命何如
　(翁元廣/)　　(洪玉父/)　　(徐師川/)　　(杜荀鶴/)
可堪時序苦侵尋留滯誰知此日心萬事轉頭如墮甑
忘懷未得是微吟
　(曉瑩/)　　　(曉瑩/)　　　(山谷/)　　　(和靖/)
中年養病只吟詩心跡懸知兩握竒莫笑吾儂躭此癖
鏡中嬴得鬢成絲
　(邵康節/)　　(翁元廣/)　　(曉瑩/)　　　(徐師川/)
浩然南北與西東自笑今為白髮翁畢竟浮生謾勞役
一塲大夣到頭空
　(翁元廣/)　　(歐陽永叔/)　(杜荀鶴/)　　(邵康節/)
崎巇世路九回腸兩鬢年深一鏡霜身事龍鍾應是分
誰知貧樂異尋常
　(翁元廣/)　　(鄭谷/)　　　(賈島/)　　　(翁元廣/)
不知經世竟如何轉看人情敗意多賴有好山供客眼
此生吾亦未蹉跎
　(温飛卿/)　　(易嘉猷/)　　(張君量/)　　(張君量/)
杜門芳草與蒼苔况是囊無挑藥財莫歎浮生三十九
人間萬事要寒灰
　(和靖/)　　　(翁元廣/)　　(陳克/)　　　(李彭/)
平居懶與慢相親養拙藏愚春復春已信此心安此命
世情奈值不容真
　(李彭/)　　　(李夢符/)　　(張鎡/)　　　(杜荀鶴/)
　　　浩西堂見和因再用韻
無錢使鬼故宜休已失裝懷萬斛愁况有西湖好山水
一㠶還有上歸舟
　(陳與義/)　　(李彭/)　　　(林和靖/)　　(林和靖/)
老景人情一羽輕絆身何用尚浮名備嘗世事灰心乆
更問儂當作麽生
　(晁叔用/)　　(曉瑩/)　　　(易嘉猷/)　　(誠齋/)
蕭條四壁是閑居老子而今非故魚大抵人生只如此
只消如此看何如
　(方干/)　　　(寶曇/)　　　(邵康節/)　　(劉改之/)
鏡中老色日侵尋更有江湖萬里心心許故人知此意
為吾因掉白頭吟
　(徐師川/)　　(呂居仁/)　　(温飛卿/)　　(邵康節/)
每慚踈散為吟詩説破當知未大竒似此誤人多少事
如何兩鬢不成絲
　(康節/)　　　(誠齋/)　　　(康節/)　　　(誠齋/)
行盡天涯西復東大家閑作卧雲翁紛紛燕雀休相羡
得喪悲歡盡是空
　(黄華/)　　　(杜荀鶴/)　　(趙國昌/)　　(温飛卿/)
笑殺人來斷殺腸可憐嬴得鬢成霜人情易變乃如此
秪有江山不改常
　(誠齋/)　　　(曉瑩/)　　　(呂居仁/)　　(翁元廣/)
道方險阻擬如何今古踈愚似我多否去泰來終可待
尚須客裏訪蹉跎
　(韓偓/)　　　(方干/)　　　(韋莊/)　　　(楊濟翁/)
小園和雨掃莓苔箇箇圓如濟世財丘壑同盟從此定
莫談休咎動寒灰
　(呂居仁/)　　(鄭谷/)　　　(李彭/)　　　(翁元廣/)
沙邊鷗鷺日相親老去光陰非我春百巧從來知是妄
獨援詩筆得天真
　(翁元廣/)　　(陳克/)　　　(蘇穎濵/)　　(和靖/)
　　　示德圓
莫問居此與名殊未可唐捐肘後書晝短夜長須强學
青春不再汝知乎
　(杜荀鶴/)　　(翁元廣/)　　(杜荀鶴/)　　(余良弼/)
作詩固難集句尤不易前輩有云不行萬里路莫讀杜
甫詩一杜詩且病其難讀而况集諸家之詩乎亞愚嵩
上人穿户於詩家入神於詩法滿心而發肆口而成玉
振大成黙詣諸聖處人目其詩固不知其為集句而上
人亦不自知也抑猶有妙於此者青出於藍而青愈於
藍蓋諸家之體製各隨其所至而形於言今觀亞愚之
集千變萬態不梏於所見如所謂老坡之詞一句一意
蓋不可以定體求也雖然愚固喜其詩然亦有不平於
上人者焉夫以無為為有以有識為無此固宗風箕裘
之業顧乃攙行城市嘲風弄月與我輩抗衡是果何見
也上人浩然歎曰君之言過矣孔墨之道本相為用况
予由儒入釋也非為釋而盗儒也如(闕/)山齋易文昌(闕/)
東山楊大師諸公皆不我棄予方以詩而與君友君反
以詩而怒我也君苟釋然於心請為我書之於集句之
首或有不知我而罪我者當以此公案為之張本予於
是乎慨然為之書亦以為雌黄者之戒云紹定四年季
夏中澣從事郎監慶元府昌國縣西監鹽塲宣城陳應
申䟦
　
　
　
　
　江湖小集巻九
欽定四庫全書
　江湖小集巻十　　　　　　宋　陳起　編
　　葉紹翁靖逸小集
　　　登謝屐亭贈謝行之(亭在天竺/)
君家靈運有山癖平生費却幾緉屐從人喚渠作山賊
内史風流定誰識西忩小憇足力疲夢賦池塘春草詩
只今屐朽詩不朽五字句法誰人追天台覽遍興未已
天台山前聽流水秦人稱帝魯連恥寧向蒼苔留屐齒
乙庵(行之/自號)是渠幾世孫登山認得屐齒痕摩挲苔石坐
良久便欲老此嵓之根吾儂勸渠且歸去請君更學遥
遥祖遥遥之祖定阿誰曾出東山作(音/佐)霖雨乙庵未省
却問儂莫是當年折屐翁
　　　西湖秋晚
愛山不買城中地畏客長撑屋後船荷葉無多秋事晚
又同鷗鷺過殘年
　　　題鄂王墓
萬古知心只老天英雄堪恨復堪憐如公更緩須㬰死
此局寧輸八十年漠漠凝塵空偃月堂堂遺像在凌煙
早知埋骨西湖路學取鴟夷理釣船
　　　聞頂山徐道人改卜
先生新卜宅只許白雲知野蜜和蜂割巖花帶蝶移坐
諳苔石穏醉忘木橋危屋後寒梅放因風寄一枝
　　　游園不值
應嫌屐齒印蒼苔十扣柴扉九不開春色滿園關不住
一枝紅杏出墻來
　　　仙興
金書宫殿玉闌干雪瀑泉飛洞口寒日莫仙翁騎鶴去
碧桃花滿石棊盤
　　　秋日遊龍井
引道煩雙鶴携囊倩一童竹光盃影裏人語水聲中不
雨雲常濕無霜葉自紅我來何所事端為聽松風
　　　出北關二里
脫衣命僕洗塵埃籬落人家未見梅出得城門能幾步
船頭便有白鷗來
　　　野蝶
銀為鬚翅粉為肌驅役春風不解肥桃李上林無分到
可憐却傍菜花飛
　　　嘉興界
平野無山見盡天九分蘆葦一分烟悠悠緑水分枝港
撑出南鄰放鴨船
　　　煙村
隠隠煙村聞犬吠欲尋尋不見人家只於橋斷溪囘處
流出碧桃三數花
　　　石頭感古
夷甫諸人者龜趺已故丘但能揮玉麈不解冠兠鍪正
朔從江左經營僅石頭中原雖可望不忍上層樓
　　　葛天民隠居
種竹成新列移蘭即舊隂老鐺猶有耳古栁已無心得
句添杯滿貪爐到夜深篝燈聊㸃校春水沒衣砧(用其/辭意)
　　　九日呈真直院
秋風吹客客思家破帽從渠自在斜腸斷故山歸未得
借人籬落種黄花
　　　貴遊
五陵年少儘風流十日安排一日遊林下幽人差省事
筆床茶竈便登舟
　　　寓居
雲補青山缺琴銷白日長鷗從雨外沒蛇入樹間蔵客
久衣常黑童蠻髮半黄螢多隣舎少此意自凄凉
　　　又
無酒難留客借書方入城洗衣知水落貪睡畏忩明野
竹藤纒殺枯枝草寄生十年林下隠差覺世縁輕
　　　田家三詠
織籬為界編紅槿排石成橋接斷塍野老生涯差省事
一間茅屋兩池菱
田因水壊秧重挿家為蚕忙户𦂳關黄犢歸來莎草闊
緑桑采盡竹梯閑
抱兒更送田頭飯畫鬢濃調竈額煙争信春風紅袖女
緑楊庭院正鞦韆
　　　送馮濟川歸蜀
勇喚東吳萬里船皁囊來奏九重天一官豈為蘇洵冗
諸老寧容賈誼先滿載月歸應有命便耕雲去豈無田
竹枝歌罷蓬忩掩到此相思倍黯然
　　　賦葛天民栽葦
葉礙漁舟入叢分水國寛低囘藏鷺渚髣髴釣魚竿蕩
户和萍送溪翁當竹看所憐如許節不耐雪霜寒
　　　田舎小憇
犬馴迎且吠兒小笑還啼櫻熟施魚網桑空卧竹梯枯
枝禽啄折野草鹿眠低屋後登山路牛欄更向西
　　　青溪閣
江總能文士空貽狎客名舊墳荒草占廢圃野人耕古
栁無多樹新蟬第一聲青溪固亡恙依舊與孤城
　　　訪隠者
不作王門夢來敲隠者關童先孤鶴化雲伴一身閑碍
笋新移路低墻為看山幾囬松下去鋤得茯苓還
　　　幽居書事
牕開雙佛塔水遶數漁家酒剩沾鄰里時平買釣車童
閑惟伴鶴樹老自成槎枕上關心事侵晨掃落花
　　　訪龍井山中村叟
雨打荒籬豆筴垂柴門未啓立多時客來自掘蹲鴟煮
旋拾枯松三數枝
　　　西溪
一條横水過前溪村女齊登採葉梯獨立衡門春雨細
白雞飛上樹梢啼
　　　和葛天民呈吳韜仲韻賦其庭館所有
江逺潮痕細城囬路勢斜竹行穿細笋風墮過墻花篆
葉蟲留字銜泥燕理家主人清到骨相對只杯茶
　　　敬陪直院右史上已後一日西齋之集
清時天上詔書稀曲水從游許布衣挿羽滿浮寒食酒
倚欄同憶故山薇碧桃繞觀春風静柔㯭揺汀夕照微
慨想蘭亭如昨日沙鷗飛下釣魚磯
　　　贈陳宗之
官河深水緑悠悠門外梧桐數葉秋中有武林陳學士
吟詩銷遣一生愁
十載京塵染布衣西湖烟雨與心違隨車尚有書千巻
擬向君家買却歸
　　　題山間老友壁
山間雖寂靜未得事全無鋤地留莎草添泉養石蒲庭
除風自掃身世月同孤老去知禪味松間試結趺
　　　寄湖上黃教(佑甫/)
門幽緣近寺官冷未成家樓借山為障風吹水作花詩
方酧北磵經又寫南華聞説新雛鳯賔來解喚茶
　　　表忠觀韓小官人
觀裏韓瘋子無心似有靈繞廊時自語捫虱故忘形午
暴松簷暖晨飱栢葉青客來知有饋迎笑立中庭
　　　夜書所見
蕭蕭梧葉送寒聲江上秋風動客情知有兒童捉促織
夜深籬落一燈明
　　　訪隠者
開門迎客著山袍井畔彌猴一樹桃兒向草間尋落菓
妻從墻角送香醪舊栽松子今能大(音/墮)新起茅堂不甚
髙厯遍貴遊無此味韭和春雨笋和糟
　　　題孫端甫别墅
幽居地僻少人知野水春風枳樹籬檢厯預尋移竹日
題墻閑記種花時堪嗤狡兎須三窟只學鷦鷯占一枝
淨掃緑苔斟濁酒鄰家吹過野棠梨
　　　寄趙睂翁二首
兩度馳書未報音温陵尺紙定千金多應驛使曾相訪
短艇煙波無處尋
君王未肯賜西湖鷗鷺叢中借地居憔悴風姿今釣叟
痴心猶望故人書
　　　紙帳
五色流蘇不用垂楮衾木枕更相宜髙眠但許留禪客
低唱應難著侍兒白似雪忩微霽後暖於酒力半醺時
蒲團靜學觀身法歲晚工夫要自知
　　　謁半山祠
歸去田疇問老農力行新法竟何功已知佛供追前過
尚惜修書謝數公塑像難陪夫子辟古祠誰訪覺王宫
都來二百年間事燕麥戎葵幾度風
　　　過崇德
野塍泉自注斷岸栁空存雨霽雲開塔船過犬吠門柴
扉斜著水草徑别通村飜羡田家樂盈盈老瓦盆
　　　鷺
無事時來立葑田幾囬驚去為歸船霜姿不特他人愛
照影滄波亦自憐
　　　詠先牌
相隨萬里途汝豈被名驅掛壁疑何用辭家不可無店
翁先洒掃津吏認稱呼舉子無錢刻惟將片紙糊
　　　舟次崇德
倦身只合卧家林客裏消磨感慨心水國逢春梅未見
山城到午霧猶深地名不記維舟問酒味曾諳入巷尋
泛宅浮家何日了莊頭栽竹已成隂
　　　發長安堰
夏老虫聲切晨興草氣香買𤓰依緑樹出水刺青秧船
聚知村近牛閑覺晝長雙鳬蓮葉蕩無雨故生凉
　　　苔錢
家貧地上却錢流朽貫年深不可收若使用之堪買爵
等閑門巷亦封侯
　
　
　江湖小集巻十
欽定四庫全書
　江湖小集巻十一　　　　　宋　陳起　編
　　嚴粲華谷集
　　　玉溪雪夜
雪霽天夜白月上江空明飲散客就船萬籟沉三更誰
家竹籬岸摸索踈枝橫不著色與香令我毛骨清醉魂
乘沆瀣看舞婆羅城
　　　獨往
一逕厯紆餘獨徃未到處豈曰巖泉幽心閑即真趣蕭
蕭松有聲依依花自開樵翁向我笑問我從何來
　　　昭君怨
欲洗鉛華淨那須畫手工玉顔翻自誤不似舊圖中
　　　送黃炳
未盡連床話怱怱又語離襟期無限事書寄為君辭昔
别已十載重逢還幾時孤舟明夜月何處照相思
　　　望彭蠡
萬壑氣交㑹今知楚澤雄水明纔辨樹霧合忽迷空遠
浦沉初月孤舟亂去鴻闌干已愁思漁唱入蘋風
　　　春晚
向來得意在烟霞失脚黄塵負歳華過却海棠渾不省
夢中猶自詠梅花
　　　秋入
秋入蘋風白浪生癡雲未放楚天晴青山湖外知何處
中有斜陽一叚明
　　　陽關圖
人人腸斷渭城歌誰獨持竿面碧波可是無情如木石
祗應此地别離多
　　　月夜與張輯論詩
凉露初長夜纎雲浄盡時幾人還對月與客共論詩苦
思常難稳閑題或更竒不應誇末俗凖擬古人知
　　　自樂平閲視渡舟取道太陽渡宿地藏院
康山問民涉陽渡平地訟朅來招提宿䟽峯結飛棟研
丹啓囊書㸃勘自成諷佛香觸深悟僧茗來清供陽頽
嵐氣生鴻沒天宇空向來山中樂忽忽豈其夢
　　　盤谷圖
聲利爭馳毫末間幾人能得健時閑不須展畫相撩弄
昨夜秋風憶故山
　　　見梅
絶憐生意上寒枝幾度巡簷錯恨遲數㸃踈花人未見
忩間早被月明知
　　　春歸
抵死連宵雨不休今朝晴景莫登樓杜鵑啼得春歸了
風裏楊花㸃㸃愁
　　　薦福寺(即戴叔倫故宅/今號戴公堤)
石徑秋痕苔蘚深誰將清氣潤修林戴公堤上古時月
幾度凉宵照苦吟
　　　招提遊
幽尋愜所適蘭若白石静天籟鳴松壑古意滿苔徑清
泉醒客心啼鳥喚僧定留連不能去翫月歸路永
　　　又
煩抱忽如遺僧境得清勝花發岩洞幽雲生牕户冷來
驂樹隂直歸棹川光暝遺思山蒼蒼半空聞夕磬
　　　拾橡亭為黄炳賦
世上危機富貴身由來著意鬼神嗔到頭鐘鼎誰消得
正要山中拾橡人
　　　林和靖祠
白雲人已矣古屋自蒼苔林下誤疑鶴水邊空見梅市
人携酒至歌女掉船回檢㸃幽棲處湖光似向來
　　　元上人見訪
昔子青青佩重逢怪衲衣樊籠留不住雲水静相依習
氣餘詩句枯禪墮佛機東湖自塵外還帶夕陽歸
　　　憶張輯
畏景如焚客路塵寂寥山店獨吟身多情唯有别時月
低傍茅簷巧趂人
　　　宿石潭寺寄黄炳
昨夜湖心共泊船一天星霧宿寒煙朝來極目無洲渚
知採蘋花何處邊
　　　畫梅蘭竹石
正憶吟牕占竹坡風煙觸眼奈愁何梅蘭只作從前瘦
石上蒼苔别後多
　　　春恨
馬上東風吹酒醒空將春恨到江亭飛香寂寞無尋處
煙映晚山深淺青
　　　廬陵黃炳築亭所居侯山扁以赤松子自號赤
　　　　松亭長之官鄂渚為賦詩
仙人遺世不曾愁但欲相期汗漫遊亭長祗今閑未得
南樓孤嘯望神州
　　　霧中早行
行人糢糊畫中影髙樹夭矯空際雲樓臺幾處半隠見
三島夢斷猶紛紜
　　　秋思
風落葉間殘㸃雨月窺牕下不眠人秋清一片無誰領
併作詩愁入鬂新
　　　松雪
隂崖未知晴松雪自在白可恨晚風顛飛寒亂苔石
　　　次韻宴坐畫圖
京塵倦來歸故山喜還璧淡交松桂在昔别猿鶴憶晚
知閑味深甘為幽討惑尚念身在山佳處恐未識看山
須全境一覽盡目力伊誰有巨神亭亭掛空碧吾聞古
靈匠能事露翰墨盤礴溟涬初大素含黼飾妙手斡𤣥
微錬此石五色天機一呈露真宰惜不得冩出萬古愁
蒼茫思何極煙村帶逺市雲樹出峭壁有人閑倚欄飛
鳥亦自適俗間重小景局促無竒特五日十日畫大類
宋楮刻誰㑹悠然心醉來眠對客
　　　酴醿
東風暖送龍蛇起麗日晴烘玉雪香可惜開時春向晚
不教桃李見清芳
　　　客裏
客裏何如度歳華春風香却一畨花山行轉處聞鷄犬
楊栁隂隂賣酒家
　　　紀夢
煙島空濛一鶴飛天風滿袖自吟詩覺來猶似非人世
花影欄干月上時
　　　送張輯遊宣城
君撫淵明底様琴肯於絃上要知音相逢塵事不掛口
别去清愁總上心聽雨夜牀孤舊約看雲秋壑想幽尋
他年跨鶴相過否應笑浮名雪滿簮
　　　道中見茶花
朝來露濕欲寒天誰賞幽芳古道邊風味十分留貢焙
浮花正自不須妍
　　　巧夕添丁
書來知有喜客夢應維熊久作庭闈别遥知笑語同充
閭非我願釣瀨是家風莫學天孫巧如愚肖乃翁
　　　琵琶洲
琵琶古怨猶凄清何年一抹横煙汀人言隨波髙下如
浮萍神鰲背負能亭亭不知水仙宫殿碧皎潔玉絃遥
映雲錦屏胡沙萬里音塵絶獨與鸚鵡愁青冥天際歸
舟認髣髴江頭寒月傷伶仃悄然夜久天籟起往往恍
惚遊百靈秋風嫋嫋兮水泠泠俗耳箏笛兮誰能聽我
眼如耳耳如鼻妙處不言心獨醒鈞天住奏三十齡石
鐘水樂遺林坰豈有寶器終飄零一朝詄蕩開天扄帝
命下取呵六丁陶梭共起變化隨雷霆古餘山色空青
青
　　　池陽道中
脱葉舞風過别岸濕雲含雨上晴天修途喜借晚凉得
幽鳥一聲生翠煙
　　　挽陳邵武
前輩聞如此今人見未多難將通介論不在語言科胄
監開華近樵川借撫摩鄉評最期望一夢只南柯
　　　夜投荒店戯成
喚起吹松火開門問帶嗔隨行曾有米同伴幾何人亂
稈鋪添薦殘籬拾作薪夜寒難得酒煩扣隔山鄰
　　　被檄樂平至鳴溪渡有山與南豐軍山同名者
　　　　余昔從嶺庵謝先生夢得遊先生于吾畏友
　　　　也豪於詩説軍山之峭拔暢其吟懷自昭武
　　　　徙家於市山築室曰西牕以朝夕對焉嘗命
　　　　余記之余時從西牕樽酒論文為樂如是者
　　　　十載今先生已矣感而賦詩
江西絶頂挿晴空此地山名偶自同喚起西牕十年夢
一樽何處酹詩翁
　　　重到地藏院
泥濘行良苦青山且眼前題詩如昨日倒指已三年僧
榻寒宵雨漁村落照煙薄遊聊復爾終擬老林泉
　　　寄張輯
不見吾張輯新詩何處吟身留江介逺秋入夜凉深燈
影還家夢蛬聲倦客心歸來及佳節細把菊花斟
　　　建德縣梅山寺
公退逢長日清遊到寶坊山圍露天小徑遶引溪長苔
壁晴雲濕松軒暑月凉鐘聲半歸路回首暮蒼蒼
　　　叨第後日者自謂竒中索詩
兒時意氣謾騎鯨幾向欄干袖手凭今日逢君成一笑
却慚忩下讀書燈
　　　風雨宿湖心
渺渺平湖四接天孤洲曾繫夜來船持鞭又逐風塵去
却憶秋蓬聽雨眠
　　　新晴
滑路愁騎馬晴天好放船水紋揺倒壁花影弄晴川夢
寐驅馳在光隂少壯遷心期猶浩蕩搔首白鷗前
　　　舟中夜雪
落帆侵夜色客思正悽悽風撼瀟湘覆雲連宇宙低灑
篷吹乍急欹枕聽還迷懶墮無清興誰人訪剡溪
　　　七夕
纎巧逐時新誰將大雅陳天孫古機錦笑殺世間人
　　　送戴式之
自小尋詩出江湖今白頭應嫌少陵讀不似子長遊風
雨夜愁枕鶯花春醉樓吟邊消息好懷古問沙鷗
　　　茅舎
村居逺城市獨木渡塘坳迸笋補籬竹落松添屋茅童
歸携酒榼客至得鹽包隨分山中好低簷燕有巢
　　　憇田家
晝問田家憇相呼隔短籬負薪髽引犢挑菜跣携兒沙
井和鰕汲村舂夾稻炊老翁評貴糶覼縷舊年時
　　　過江東
落花時節過江東濃緑山頭間小紅野店日長春寂寂
栁隂揺颺酒旗風
　　　騎牛圖
乃翁騎牛驢䭾兒松間提挈羣僮隨驢逢短橋兒回顧
牛背推敲了不知
　　　戯友人
今朝有清興無處覔詩人寺占房空鎻忩窺榻有塵尋
芳知尚早報謁未應頻只在城中醉煙雲滿澹津
　　　孤鴈
一鴈度岑寂空流音響哀雲沙天地濶霜雪羽毛摧力
小知機早心危見影猜蘆洲迷處所飛遶正徘徊
　　　䝉齋先生賦張通守佚老堂次韻
拂衣歸去白雲閑佚老堂中天地寛黄髮可教供鞅掌
青山聊足對髙寒杖藜行樂春風軟紙帳佳眠曉日團
林下未應忘世事併煩寄語謝家安
　　　菊
寒林色枯槁粲粲籬菊鮮冷艷無俗韻孤芳弄秋妍金
晶與髙潔未覺陽和偏豈無兒女花誰能制頽年
　　　歐陽道士歸自臨安
洞穴雲生牕户凉道人宴坐但焚香向來遊遍王侯第
還似山林意味長
　　　張輯馮去非話别
此夕真成别幽懷欲語誰梅花霜月曉獨起詠君詩
　　　夜讀晉書
南來未省有良圖可更清談傲五胡撫巻興懷千載事
一牕風露夜檠孤
　　　午憇僧房
黄塵吹不到禪房牕紙風翻葉葉凉觸熱行來牽晝夢
孤篷聽雨下瀟湘
　　　憶山中
山中桂香滿無復向來遊官事何時了一年孤負秋
　　　即事
僧屋藏深塢漁舟帶逺汀誰教雙白鳥來㸃暮山青
　　　野興
身閑歸未得野興日翛然抱牘無來吏尋詩即散仙盃
明松罅月座引石根泉有客知余意清風三兩絃
　　　重九後五日遊齊山
官癡縛辰酉節物如相負茲遊未覺晚黄花落吾手沒
鷗江自逈脱葉山新瘦凄凉千載心西風一搔首
　　　湘中
千古懷沙恨凄凉何處論坐看宗國事安用一身存落
葉西風岸孤舟半夜猿年年江月白為照獨醒魂
　　　寓京城和曾左曹韻
日日思君君不知京塵染盡帶來衣客心正自傷飄泊
更看湖邊花片飛
車馬聲中又日斜可堪芳草思天涯來時憶别山中桂
今見長安梔子花
　　　閑居
盡日門前草青青不染塵生書方破巻幽鳥忽啼春失
意成髙興多閑信懶身不須憂世事廊廟有經綸
　　　觀北來倡優
見說中原極可哀更無飛鳥下蒿萊吾儂尚笑倡優拙
欲喚新翻歌舞來
　　　李賈携詩巻見訪賈與嚴滄浪遊
石屏新巻裏曾得見君詩大冊煩來教平生慰夢思髙
標去塵逺古道少人知汝與吾宗好風騷更屬誰
　　　新竹
樹頭不動天無風六月還當日正中唯有滿林新長竹
别生凉意襲簾櫳
　　　月
只道今宵月出遲雲間不覺上多時夜深花影如清晝
何處山頭一笛吹
　　　二水聞角
少日鄉閭不解愁閑聽畫角起譙樓西風依舊䦨干月
獨自瀟湘萬里秋
　　　軍行
野人自説老為農舊識戎装紙畫中近日軍行渾見慣
兒童嬉戯學刀弓
　　　子陵灘
西風吹雨暮江寒想見當年獨把竿不是君王思故舊
何人知有子陵灘
一榻從容話歳寒相㤀共作布衣看雲臺諸子成何事
萬古清風一釣竿
　　　汎湖
四邊天共水漫漫身在鴻濛縹緲間忽見浮空青一抹
舟中人説是湖山
　　　慈湖墨竹
先生萬慮盡空時元氣渾淪可得窺還有發生消息在
揮毫煙雨一枝枝
戯筆偶然成此耳直將造化論錙銖不知茂叔庭前草
有此風煙一夜無
　　　未開梅
老樹天機早潜回一㸃春寒梢方蓓蕾瘦影已精神冷
淡看前輩芳菲總後塵更須香共色未是覽花人
　　　客裏
客裏還來此寒燈耿獨吟一官江國夢十載草堂心木
落秋聲小蛬孤夜思深驅馳空自許冉冉鬂霜侵
　　　戯詩友談仙
君期汗漫遊不敢問所適贈别亦何有當辦鶴一隻還
疑是凡羽不任載仙質乘煙寧假此聊以壯行色淹留
非牽俗應未得良日空令施肩吾乆待問詩律
　　　秋懷
秋懷不到夢厯厯數寒更坐得楚天白吟教湘水清殘
燈揺壁影片葉墜堦聲起看孤城霧人間事又生
　　　初注清湘令寄馮深居(去非/)
深居定何處無便寄聲頻舊别芝山月相思楚水春白
雲生夢逺華髮折腰新料得今書到看題笑故人
　　　上饒界首傷曾殊
故人曾此賦梅詩人共梅花一夢非欲喚青山話前事
西風吹淚濕征衣
　　　秋風
門與姑山對溪邊有故廬别來三徑菊閑却一樓書水
碓長腰米村船巨口魚秋風歸去好留滯意何如
　　　戯友人
怪得詩情减一分知君為學有新聞塵中畢竟閑人少
獨自開樽對白雲
　　　早行
修程避晝炎中夜征夫起蟲聲荒郊逈犬吠衡門閉行
行月色淡微霞露天際永懷髙卧人幽夢繞蒼翠
　　　西湖
何處春晴好西湖元已朝馬嘶堤上路船過栁隂橋敲
竹寉聲起弄泉花影揺坐看遊客盡煙水思迢迢
　　　閏九
前月登髙去猶嫌菊未黃秋風不相負特地再重陽
　　　顔范祠堂
顔范新祠畨水陽邦人來此識綱常海波澒洞孤峰峭
天宇清明一鳯翔英蹟重尋餘古帖髙情猶想賦秋香
姦䛕骨朽今安在三嘆前賢死不亡
　　　張德慶挽詩
擢第家聲在通班宦路亨為親遲受邑未老謝專城活
計詩書富歲寒梅竹清閑中將道眼醉夢笑功名九衮
猶身健聯麾見子榮笏牀歡節序鳩杖話平生世久傷
零落吾猶及老成酸風吹苦淚一為典型傾
　　　調古
調古人能聽睂長世共妍家山夕陽外心事落鷗邊弟
妹知何在風塵祗自憐孤燈照危坐不是少林禪
　　　道傍木犀
路人攀折半成荒何似山中自在芳可耐西風相料理
為誰消得許清香
　　　示園丁
種竹宜踈延夜月澆花須早趂晨隂溪邊釣石勤時掃
恐有詩人來醉吟
　　　舟中夜酌别鄧均
共對船頭月通宵語未終鄉關幾歲别筆墨小時同江
影髙低樹秋聲斷續鴻相逢彈草草明日又西東
　　　發清湘
歸棹將秋色三湘是勝遊灣囘仍小嶼灘過盡平流臨
水聞僧磬隈岩隠釣舟江頭每佳處沽酒小夷猶
花樹移方活丁寧莫損殘待逢春意暖開與後人看酒
任隨車載詩從就柱刋料應吟賞處説著種時難
我樹未花開其如行色催遥憐今歲雪誰看一庭梅餘
俸刋詩巻歸程賣酒盃輕舟下灘穏鷗鷺不驚猜
　　　繫舟
古㟁人家少蒼茫此繫舟閨中今夜月江上晚風秋一
水縈寒夢雙鴻亂逺愁湘源知不惡吾意肯淹留
　　　夜行舟
忽報風波息梢人倚柁看開船星斗轉吹笛水雲寒犬
吠知村近烏啼覺夜䦨兒童將白石敲火趂晨餐
　　　道中
客思曉寒凝初陽樹外昇氣蒸茅屋雪聲裂野池冰倦
路行偏逺思山隠未能僕夫愁過嶺遥指最髙層
　　　冬日同趙與臻閑過雷園
地幽元在郭景好即為春相約同來者能閑有幾人風
池行墜葉晴隙走游塵共爾煙霞契交情淡更親
　　　寄鄧均
題書對殘燭幾日到江濆故里經年别清秋此夜分(闕/)
　　映雨風細慢移雲數鴈聲初過知(闕/)
　　　任機宜新圃
小斸煙苔地春生一笑間亭邀鄰圃樹臺挹隔城山幽
夢壺天曉清時幕府閑旋移花盡活容我醉來攀
　　　岳麓寺
幾層攀石磴髙寺白雲邊臺舊懷人古泉幽想寉僊逺
帆湘浦樹暮角楚城煙長是登臨處滄洲意惘然
吟到湘江倚釣篷秋風日日望空濛偶來上到䦨千處
却指孤城夕照中
　　　次韻菊花山人沈莊可見過之作
借得山中集塵埃一半侵讀來知句好老去向誰吟髙
義先投刺忘懷肯抱琴茅齋亦相約樽酒要同斟
　　　重過雷園
静處人來少園扉本不關寒叢凄古徑落日思空山倚
樹吟情逺臨池立影閑晚林看更好一抹冷煙還
　　　湘川
(闕/)　　　　分(闕/)　幾年乍逢如未識相問(闕/)悽然月
色秋看(闕/)　聲夜聽圓醉來共鄉語不覺是湘川
　　　兵火後還里
十載青山幾戰塵還家何處訪親情兒時巷陌今難認
却問新移來住人
　　　宿澤心
自從孤棹背鄉關幾度麻姑夢裡山此地不知何洞府
石間松䕃水潺潺
　　　夜發湘城
西風吹客衣一舸載書歸肯為身謀便而令心事違艣
聲江月碎人影水煙微漸覺寒城逺沉沉擊柝稀
　　　雪梅
報道梅邊雪未休披衣晨起上簾鈎孤根清健元如許
空為花寒一夜愁
　　　定王臺觀雪
清晨吟思獨凴欄十二樓中白玉寒此地古來風雪裏
有人惆悵望長安
　　　(闕題/)
(闕/)客(闕/)　　　　　　竹傲睨若無人風神(闕/)岩谷主
人延客(闕/)山中酒新熟飲酣出素書(闕/)篆不可讀欲問
度世訣長嘯振林木軒然别我去舉頭但黃鵠
　　　樂齋
顔巷當年事同門自少知誰言公子貴心與古人期望
栁尋花意吟風弄月時人琴無處問空想考亭詩
　　　琴
孤松風下絃秋清湘江湛湛湘山青一聲吹入天㝠㝠
何處白鶴飛來聽
　　　菊
秋籬霜露寒獨立爾良難不作過時恨從教耐久看風
流沾臘蘂臭味憶騷蘭孤淡逢心賞幽香故未䦨
　　　大虎頭灘
聞說前灘大虎頭行人愁絶欲囘舟世間多有虚名誤
不見錢塘海逆流
　　　過囘鴈
(闕/)　　　　　　　　南來知(闕/)
　　　到青湘
客裏今年月相逢幾處圓行穿湘水際愁到楚雲邊屋
内燈明路椽間瓦見天州城何處是遥指隔山煙
　　　旋摘盆柑
金丸手自摘色味香三絶從來天者全風韻逈然别
　　　叅䝉齋先生
陋巷頽然號庶幾更無言說最精微何人參了(闕/)
　
　
　
　
　
　
　
　
　
　
　
　
　江湖小集巻十一
欽定四庫全書
　江湖小集巻十二　　　　　宋　陳起　編
　　毛珝吾竹小藁
　唐乾元中元結序篋中集有風雅不作幾及千年之
　歎葢為沈千運獨挺於流俗而發柯山毛元白詩人
　之秀者也通今逹古蓍蔡後生採詩之家得其一二
　如寶肆中犀璧混於螺月惜其以文自晦不求於時
　吟藁一帙章不盈百清深雅正跡前事而冩芳襟深
　有沈千運獨挺一世之作奚祗嘲弄風月而已哉千
　運之詩世不多見元白馳軼駕於天壤間豈不能接
　殊響於當世我師古人喜而序之寶祐六年戊午四
　月八日荷澤李龏和父
　　　西興
蚤暮船爭渡都城隔岸間昔為漁釣地今住利名關潮
探塵中事年催客裏顔水僊花又發吾欲老江灣
　　　寓池之清夷堂
堂靜草侵廊覊懷未易忘近城知郡圃有佛即僧坊惡
句書盈壁空樽壘到墻使君臨寵外滿月樹蒼蒼
　　　送客遊呉
水鄉秋易冷珍重過吳淞在旅雖難遣於詩莫厭攻一
輪僧寺月半夜客船鐘况有賢州牧知音是舊逢
　　　小至
九地陽初動披衣起擁鑪門前初去馬窗外漸啼烏雲
色呈金未梅梢破玉無焚香待天曉㸃易自研朱
　　　廬山棲賢寺
名重於諸刹前賢舊隠踪無人知有路滿樹忽聞鐘瀑
壯山疑裂雲深寺若封或傳遺藁在三叩昔時松
　　　登黃崗清淮門
風吹蘆葉江頭路江水江天共秋暮邊淮寒早客行稀
只有征鴻向南去征鴻自去書不來逺衣未寄凴誰催
孤城慘咽暮笳起城下荒榛接淮水
　　　種竹
山居無力塵居俗有客勸予惟種竹種成貧家可驟富
翠色琅玕遶君屋清晨荷鋤斸溪岸分得溪光入城綠
暮年百事課功遲坐待春風滿林玉
　　　墨龍
真人尸居雷八荒斷磚殘墨生蒼茫兒桓下􁐉九淵黒
神光倒射角與亢(平聲/)明明元氣淋漓蹟水底焚槐海
波赤周流萬化元無極姑使人心識天則
　　　湘江
湘江誰道無情水寶瑟聲寒愁帝子安知日月在中天
萬古重瞳元不死楚南楚北千里雲持香遥禮雲中君
莫起悲風助騷怨蘭枯菊瘁不堪聞
　　　東風
東風煦嫗如慈乳欲報生成恨無所自粘花片作班衣
起捧春醪勸春舉傍人笑我老如許我亦笑渠將及汝
梅花也笑栁都舞君如不飲出童羖
　　　浙江潮
白鷳舊事隨波去太極隂陽自吞吐長虹夜貫黑頭船
四紀沙迎相公路馮夷作劇真等閑五都有客雄其間
上林三官浪憂國千年海底生銅山
　　　檜瀑
媧皇失補天南角一道銀河落君屋又疑元氣自周流
不然㵼盡誰能續瀑邊老檜尤可人髯踈骨瘦皮鱗皴
崩崖欲壓全不懼夜半潛蛟暗來去
　　　富川邂逅戚叔開
百蟲阫蟄鴈奔忙君從何來兩袂霜大冠如箕蓋齊魯
此地無乃驚吠厖釣竿曾笑江河窄尺水無容投犗(介/)
客取羝為君向東軷一聲裂石扶桑白
　　　虎丘
阿鴻血染呉苔碧氣徹重泉埋不得千年至寶復歸天
顛倒海中飛霹靂至今荒怪列虞初罅石千尋駭遊客
寺邊别廟是何神月黒伽籃問周易
　　　月
人言月裏仙人住隠躍䓾蘿樹根兎𤣥霜搗就亦多年
不見有人曾得度清光偏照邊城秋城邊白骨胎王侯
王侯白骨卒未已龜蚌吸月獨不死
　　　丹陽館
渡江第一南來驛幾度華堂延鴈客百年運逐曉雲空
愁殺鞮宫老無職南徐今日古陽關不斷歌聲祖離席
國讐已復事尤多折損年年春栁碧
　　　富池廟
船頭蜀錦三千尺倒影長虹浸寒碧相逢不是紫髯郎
鸚鵡洲邊眼生棘江頭簫鼔雜靈鴉人道隂兵曾䕶國
安知樓下雪千堆不是吞曹氣衝激
　　　秋日即事
黄花暴日香欲醉黄蜂抱香暖欲睡老夫邂逅亦欣然
一段先天畫前意喧喧歸雀聒叢篁夕風欲轉明朝霜
花揺蜂醒我亦覺斜陽一片秋茫茫
　　　甲午江行
百川無敵大江流不與人間洗舊仇兩國乆通三聘使
諸公忽負百年憂邊寒戰馬全装鐵波闊征船半起樓
一舉盡收關洛舊不知消得幾分愁
　　　寓興國之十詠亭呈諸友
斷垣荒棘疑無路忽有幽亭一畆餘不稱郡侯來把酒
偏宜野客借觀書臨堦汲水防苔滑隔岸看山愛栁踈
非有舊交時下顧十分風味落樵漁
　　　中年
中年已悟昔皆非正學無師更可悲詩道縱能通閫域
聖經曾未涉藩籬擬從周子參無極更為東萊續近思
適意舞雩時一詠區區何用苦吟為
　　　寓泉之定空寺
齋鐘聲斷佛香銷閑步虚廊轉幾遭濁世自縁君不捨
青山豈是俗難逃鳥如留客音聲好松似騷人意氣髙
因悟夙根元自有栽培功淺長蓬蒿
　　　掩巻
盈箱積案欲何如誤盡蒼生半屬渠陸䞇外誰無負學
臯陶前是讀何書鑿開素樸惟三畫斵碎真淳遂五車
安得六經行世外民風盡返結䋲初
　　　謝胡黙堂
剏新小閣盡難成肯借山翁養病身萬事不憂知有命
數椽分庇可無人觀書漆几明于鏡欹枕藤床軟勝茵
終恐傍門心未穏敝衣雖敝毎馳神
　　　寓泉之安溪
已恨逢人語不通更堪烟嶺隔千重山城縱是如花好
海霧終愁似墨濃逺信斷無鴻可寄故鄉惟有月相逢
間于荔綠蕉紅處步屧時留到晚鐘
　　　雪
無雨無雲曉色乾忽驚瑰璧滿簷端不教聲到忩前覺
應恐愁添屋下寒占瑞農官尋玉尺析醒公子索金盤
柴門睡起無多事捲上疎簾帶竹看
　　　關心
關心歲月似驚波少日無成奈老何别久帝京知事少
住長客久識人多典衣沽酒盃難滿借壁題詩寧易磨
早信出門無遇合故山只合守樵柯
　　　通之海山樓落成
千尋雉堞一朝興五馬行庖此落成地峻鬼神愁設險
樓髙星斗聽談兵霞羞綵幟依山歛月鬬金盃出海明
更有萬堆飛石在屹如八陣鎮南荆
　　　鳯凰臺
江山依舊昔人非多少興亡問不知鴈去又逢重到日
鳯歸安得再來時風吹木葉隨漁艇霜壓蘆花出酒旗
特地待吟吟未穏數聲昬笛戍樓吹
　　　學道
學道先須學忍貧緼袍蔬食當華珍摳衣所欠參前輩
開巻猶欣見古人暗坐雨忩心似月冷眠雪屋氣如春
向來酷意耽吟事今亦相忘越與秦
　　　贈碧􁀙
鳶飛魚躍兩悠悠造物何心莫問休但得一盃長在手
不須萬户更封侯人間有夢何非蝶物外忘機即是鷗
我亦青鞵行脚者㑹摩銅狄話重遊
　　　人才
但得人才即治安不憂外侮敢相干學關世道方為士
業曉農家始是官國力在兵堪用少朝奸如賊欲驅難
豈無一代竒男子抱膝無言靜處看
　　　和張梅深四首
幾踏槐花角寸長擔簦羞作老來忙立身早慕千層塔
閲世今知百戱塲從辟穀來惟嗜酒自栽梅後不燒香
人生底為青衫急亦有秋荷可製裳
　　　其二
不用悲歌撫鋏長古無人可免身忙存心未必耕無地
涉世難忘選有塲新别水雲書尚濕舊題松桂筆猶香
只縁誤觸神丹走惆悵京塵涴薜裳
　　　其三
我䇿曾無一䇿長一生蟻踏厯閒忙持經佛寺新投社
寄食田家舊築塲古劍放教龍逐律殘書分與蠧餐香
不愁死去無名在化作千年老鶴裳
　　　其四
鳬鶴都休較短長靜非無用動非忙閒將詩巻排科甲
戱把文秤列戰塲無地可施行話柄有天須監格心香
功名細看時來耳珍重漁蓑即衮裳
　　　古出塞
初說戍漁陽俄傳出定襄朝朝征馬過春草不曾長
　　　山月
山月共徘徊山泉酌一盃詩成無筆冩畫石記蒼苔
　　　書墨竹
伯夷有夙世契子猷結千古交烟外三葉五葉雨中一
梢兩梢
　　　觀星
九天有象不虚呈厯厯都關國重輕漢客可無經濟意
只將牛女問君平
　　　海陵
遶城無數菜花黄隔㟁蒹葭接大荒不分塞鴻偏得意
年年春老未還鄉
　　　海陵之堡城
四面蒹葭水接天中間一片是人烟相逢盡喜干戈息
白鷺飛來立戰船
傍城三十里芙蕖怪底繁華浙景無元是近邊農事少
全憑蓮藕當官租
邊聲藉藉早秋風稻未黄時棗又紅莫厭水鄉遷避苦
全家影入緑荷中
　　　儀真
頻年歲稔少干戈到處人能販五河只道鹺舟偏輻輳
玉盃錦段近年多
多㫖樓邊古栁斜龍淵寺裏隔荷花清風盡日無人管
半屬僧家半妓家
販來此棗堪充膳種得西𤓰可析酲縂是中原舊風物
不堪今日是邊城
　　　晚凉
忩前灑地著胡床浴罷閑來坐晚凉更取壁燈移暗處
待他月上竹邊墻
　　　南山有梅花
南山有梅花髙者五丈餘半空發清香天人為踟蹰城
中三尺本登盆綴流蘇進之畫堂上笑彼何麤踈
　　　山中吟七首
幽幽山上松泠泠松下井白石當銀床青蘿作修綆山
翁獨酌餘無客可堪請葛洪分煉丹陸羽求煎茗
　　　其二
采薇作庭實紉蘭作筐篚持以薦王公謂可蘋藻比王
公齲齒謝王門何用此問客姓與名或是孤竹子
　　　其三
山中夜讀書山鬼來相試隔忩問疑難頗及堯舜事予
非夘金人安能動星緯劃然一推忩餘音入空翠
　　　其四
山翁不能文亦免時流笑早愛滄浪歌知詞不知調長
年山水間所業只耕釣偶得千齡龜遂通八卦兆
　　　其五
山花開滿枝山鳥啼無時君胡欲棄此自取塵汙為山
猿嚙君履山鹿啣君衣挽君君不留去去君何歸
　　　其六
槲葉可以衣松實可療饑騎鹿下山去儗説髙人知髙
人不可得紛紛却語誰曉窗白雲過且自相同歸
　　　其七
題牋寄親友早早山中來紫芝既可採蟠桃行當開持
書託南風北風復吹囬愛之不可見落日令人哀
　　　已酉客淮
烽燧春尤急人才歎寂寥恨無黄石畧難致碧幢招守
塹宵仍甲防城曉未橋又傳經一雪殘哨亦蕭蕭
　　　過黃山法華寺
積雪滿松崗兹行為悼亡本非求吉地祗欲近禪坊外
物心如水流年鬢已霜只應雙卜宅永此禮空王
　　　送田耕月遊呉
衣笈詩囊外身輕費亦輕不妨船眼窄時上岸頭行橘
里逢霜信松江問水城吳中聞歲稔新糴想須平
登橋仍問渡迢逓到吳中倩僕挑茶竈移船避釣筒月
生林屋洞潮接館娃宫得句人傳去蘇牋價益穹
此去姑蘇郡都無五日程仍聞新太守最重舊交情有
句梅邊索無田月下耕雙親方待養吾亦勉君行
　　　湓江
逺樹一重重烟村與市通難尋元亮宅遥酧菊花叢蜀
浪帆檣外廬山几席中何時邊事息來此作漁翁
　　　呉門田家十詠
去年一澇失冬收逋債于今尚未酧偶為灼龜逢吉兆
再供租約賃耕牛
竹罾兩兩夾河泥近郭溝渠此最肥載得滿船歸挿種
勝如賈販嶺南歸
到處車聲轉水勞東鄉人事獨逍遥一堤灧灧元非雨
總是呉江淡水潮
今年田事謝蒼蒼儘有瓶罌卒歲藏只恐主家增斛面
雙雞先把獻監莊
主家租入有常規十月開倉不許違占得頭籌先衆了
繞身紅綵送將歸
西鄉本是最髙鄉今歲收成亦倍常瓦鼔綵亭連日閙
誰家不謝白龍王
村村笛鼔樂秋成露未凝霜水未冰無賴酒家偏罔利
隔年早掛上元燈
田家少婦最風流白角冠兒皂葢頭笑問傍人披得稱
已遮日色又遮羞
長襟侈袖若僧衣閑蕩扁舟入郭嬉好是醉歸村舎晚
聲聲耳畔好郎兒
主家文牓又圍田田甲科丁各備船下得樁深笆土穏
更遷垂栁䕶圍邊
　　　劉寺
曾住昭陽殿裏頭何年香骨掩荒丘虚傳碧落歸仙去
誰見蒼梧從帝遊鸞閣粉銷塵影暗蜃爐香冷石人愁
風前不敢攀梅折猶恐君恩寵未休
　　　宿廣果寺
寺門初掩夜沉沉風逼寒燈檜影深滿屋異香僧入懴
一甌新茗客搜吟雲歸古殿聞龍氣月照空池見佛心
坐久却眠眠未穏屋頭鐘起鵲驚林
　　　金陵
虎踞龍蟠在目前依前行闕鎻寒烟津頭鼓角增新戍
陌上笙簫减舊年髙塔直看淮對境斷碑閑憶晉諸賢
我來尚喜秋成日魚蟹堪賖滿市邊
　　　柱杖
數節堅如玉削成幾年出入伴閑身扶持衰老非無術
變化虚空亦有神藥籠倒挑同入市酒壺斜掛共尋春
雖然未作顛危用閑指迷津與路人
　　　數椽
梅有清香竹有隂數椽於此寄幽深舊看落鴈抛孤旅
新聽啼螿悔苦吟幾巻書皆先世迹一張琴是古人心
柴門未必無知已何必江湖在逺尋
　　　陳藏一山房
一室焚香即太初萬人如海儘從渠第於心上曾無著
何必山中始(去/聲)可居垂箔䕶花嫌引蝶連筒汲井怕生
魚草𤣥政不妨人事問字敲門未可踈
　　　元日寓越之三江
客裏元正最可憐就他香案禮蒼天懶拈蓍草占新歲
頻對菱花憶去年僅有邸翁分席拜不如野老著衣鮮
百年草草渾如此且醉殘梅了目前
　　　桂
天上分來種異常年年花占菊前黄堆將龍麝應難敵
隔盡屏帷亦透香此日且饒秋富貴全家疑在月中央
明朝酒醒風吹盡嬴得黄金滿步廊
　　　滄浪亭
濯纓人去水空寒事屬明時欲問難日暮客歸園館閉
鷺鷥飛上石棊盤(子美故物惟石枰存/)
　　　石淵
一片湖光接薜蘿功名餘事屬吟多至今魚鳥皆堪敬
曾見烏中照碧波
　
　
　
　
　
　
　
　江湖小集巻十二
欽定四庫全書
　江湖小集巻十三　　　　　宋　陳起　編
　　鄧林皇荂曲
　皇荂里曲耳詩不里號之里何居謙也偉鄧性之之
　為詩渢渢者雅學豐詞不餒正氣充體不頗巻若窄
　籠今古之變濶篇若少抉乾坤之藴多視代間鼃音
　浮響家遼矣䝉叟有知是當起大聲不入里耳之嘆
　皇荂哉詩世業乃精無六一有棐否無東坡有過否
　有彛叔即有性之彛叔詩工如栁煙鶯曉障杏露蝶
　春糧如桃葉渡江狂子敬棃花帯雨澹真妃皆竒性
　之葢出此有夷仲即有彛叔仲叔季父也東山楊
　伯子題仲集云半山絶句人以王二十八稱夷仲七
　言請以鄧五十六稱彛叔又出此夷仲騷彛叔豪性
　之固應髙杜氏一門審言也甫也荀鶴也越世之三
　傳也詩品人品荀鶴俱下也鄧之傳三世繼也性之
　非荀鶴比也淳祐十一年至朔大山蕭山則序
　　　南國有佳人
南國有佳人仙姿自蓬島龍綃照明璫鳯釵橫貴寶新
粧試鸞鏡皎皎顔色好芳年倐已笄君子可偕老奈何
行媒弱修言棄中道洞房闇怊悵琦璜結組縞寧作鐘
離春勿學姑瑶草
　　　效晉樂志拂舞歌淮南王二篇
東昬侯　自言安　仙華玉壽　浮雲端　繡忩錦幔
飄飛僊　丹青美女　侍七賢　侍七賢　奏笙歌
笙歌逸響　哀怨多　苑中花木　費綺羅　我欲踰
城　城有圍　願作雙黄寉　栖瑶池　栖瑶池　辟
塵垢　至尊屠肉　潘妃酤酒　石頭江上　龍駒走
三月春風　弔楊栁
唐明皇　自言榮　金輿翠輦　游華清廣寒宫殿
凝水晶　霓裳羽衣　沈香亭　沈香亭　汎流霞
流霞㶑灧　隊正家　誰知野鹿　銜宫花　我欲渡
關　關有兵　願作雙丹鳯　蜚瑶京　蜚瑶京　隠
煙霧　錦綳酥酪　香囊塵土　劔閣縈紆　家何許
梧桐葉葉　鳴秋雨
　　　劉阮
鹿車小宇宙據鞍常醉眠風塵澒洞時杯裏全其天伶
達故自佳籍放乃無用試看勸進表何似酒德頌
　　　東山彭澤
乞靈風鶴屐折齒壁後寘人汗如洗樵漁雜㳫坐林間
蜉蝣塵埃不可攀石頭擾擾柴桑間
　　　任彦升
鈴縣四角五采旗分明天産真英竒阿堆文章妙一時
士林往往推元龜楊梅宻領仁且慈桃菜麥飯清堪師
何愁不得中書為半生紆意梅蟲兒
　　　陶通明
眉踈目朗姿圓通詩書萬巻羅心胸華陽三茅仙洞中
鳯笙隠隠和松風薪林圖䜟呈梁公朱砂曾青霜雪容
服之身體飄輕鴻積金澗泉東復東山中宰相那無功
昭陽竟作單于宫
　　　緑珠詞
凉䑓瀟灑臨清波幄翠簾珠明綺羅哀絲豪竹按清歌
紅潮素臉春風和主君歡娯美人醉報有無情使車至
幾樷蘭麝俱委塵獨指緑珠可當意衆中偏是承恩深
妾身雖賤無二心君前判命効一死玉笛收聲紅日沉
輕裾飄向䦨干角花鈿散地金釵落到頭不負齊奴約
猶勝識字空投閣
　　　玉兒
金蓮華上俞尼子永壽神仙羅繡綺苑中荆荻市令嚴
玉像支離瓦官寺六宫鴨㔅起滛風太白便應懸妲己
此身肯許兠鍪夫猛為東昏判一死到今羞殺賣降人
去作練兒梁姓臣
　　　瓮繭吟
有繭大如瓮其來自扶桑繅成白雪絲一縷萬丈長染
人嫁五色妙織雲錦章竒文雜經緯紈素無晶光相纈
時所愛輕踈貴侯王緇衣不可作此物間篚箱衮職豈
無闕終當補虞裳
　　　結友四清
飄風吹游塵古道少人行涇水化為泥滄江汙吾纓嗟
余偭工巧世外陶閒情衆芳怨蕪穢不忍葹菉盈庾嶺
姿皚皚渭川色𤯝青三閭(闕/)秋思九韶鏗樂聲蕭然庭
宇中對之成五清滔滔揚波者劔首一吷輕靈修儻見
知冰霜憺姱名
　　　次韻陳鈞甫郊行
黄塵敗素意出門㥦郊行埜菊含冷燄巖松起寒聲髙
山唐業崇流水晉時清拾薪歸底用石鼎待彌明
　　　關山月
關山夜月明(王/褒)分彩照胡兵(江/摠)將軍擁節起(古樂/府)長戍
受降城(江/摠)焚烽望别壘(陸/瓊)欲驗盈虚駛(張是/正)塞笳將夜
鵲(阮/卓)戰氣今如此(徐/陵)重關掩莫煙(賀力/牧)雲陣上祁連(徐/陵)
思婦髙樓上(徐/陵)遥心萬里懸(賀力/牧)
　　　題劉功父與畊堂
黙耕原不外靈臺何用錢添百屋堆甘雨每從和氣出
祥風常自善心來畛畦有礙皆除去境界須寛更放開
種德欲如多黍稌本仁先且䕶根荄太平國裏青精飯
永熟鄉中玉液杯㑹得遺安龎老意力行好事厚栽培
　　　書懷
西風吹羽扇吾道竟凄凉上坂勞騏驥低巢窘鳯凰可
求非富貴無用是文章冉冉深林底幽蘭正自香
　　　真陽峽
滿眼皆吟料歸囊未盡空江波連㟁碧野火張天紅髙
樹留寒日長蘆轉晚風客身雖小艇心已故山中
　　　凌江灘
灘髙舟去緩閒眺暮江濵竹本沙痕舊茅樷燒色新青
裙瓶汲澗白㡌斧尋薪渺渺蠻烟起秋風一旅人
　　　近况
近况只如此深山無見閒二中猶學道三上漫攻文芸
葉春繙日梨花曉夢雲添香仍煮茗嚴敬事天君
　　　早過劉功父清溪
月裏山河大風前草木凉征塵生杖屨香霧濕衣裳古
嶺扳栖鶻荒蹊蹴聚蝗白雲看未逺已轉九囘腸
　　　曲江歸舟
只道篷低礙覓詩眼前物色自多竒千山赭去如秦様
一水清來似晉時漁父豈無縁葦輩樵人恐有負苓師
僮奴忽報梅花動春在江頭最北枝
　　　村居
古來村裏起功名當日南陽亦是耕幾筆逺山仁者靜
半篙流水聖之清晚風蟬響勝金奏夜露螢光即火城
人得一閒髙一著不須史論又詩評
　　　感興
竹帛功名九折車栖遲巖野竟何如浣花溪上尋佳句
積穀山頭讀異書江左風流空藴藉淮南煙景尚凋疎
太平十二河汾䇿䇿欲排雲謁帝居
　　　蛟峰先塋
獰蛟蟠伏鬛封孤雲暗幽亭日向晡雙柱千年翔化鶴
四山半夜泣於莵老天忍挫真英物厚地甘埋大丈夫
無計發潛空涕落雨松霜栢照烟蕪
　　　賦江郊漁弋
占斷江山是一家寄情漁弋當生涯青楓翠竹春屏葉
白藕紅菱曉鏡花鴻鵠鵾鵬鵰鶚鶻鱒魴鰷鯉鰋鱨鯋
河陽書到君當起弩發千鈞釣五車
　　　豫章
郡名猶是漢流傳宇宙江山復幾年畫閣倚空家十萬
紅妝鬬夜妓三千層城歌舞秋風外故國興亡夕照邉
近歲潯陽成重鎮鎮南烏幕鎻蒼烟
　　　贑上思親
庭下青萱意自舒起居近日復何如薫香莫遣衣篝潤
餌藥從知酒琖疎教婦丁寧惟禮法要孫久逺是詩書
手中綫在常珍重空冩平安託鯉魚
　　　章貢祥符呉道士孏窩
半年收得自由身坐斷窩中孏是真日短日長唯守靜
雲來雲去不生嗔破除機械鷗盟熟脫畧錙銖鶴料貧
舊看黄庭猶忘却應無心力對閒人
　　　江湖偉觀
世間無盡是天游更出湖山最上頭江面春聲潮卷雪
湖心寒影月澄秋海門舟楫雲開見瀛嶼亭臺水載浮
不比錢塘歌舞處逺懷西北有神州
　　　送徐𣙜院奉户檄之九江等郡
中邊瑩徹似氷壺空盡時情意氣殊已向銅龍梯要路
又隨玉䭾駕征涂風生湓浦江流急雲滿康廬夜月孤
竭到東南無力了一分寛處是規模
　　　蘭
野客過門呌賣蘭清風便自逼人寒孤根未必靈均種
推作離騷輩行看
　　　聞雞
不因風雨不分明羞殺譙樓打亂更世上公侯多改節
無人肯聽丑前鳴
　　　晉武帝
秋風銅爵曲池平呉主宫娃滿掖庭凴仗皇孫聰慧早
不知禍在夕陽亭
　　　左太冲
辛勤十稔賦三都聞者曾貽酒瓮書它日洛中添紙價
陸家兄弟竟何如
　　　朱彦和
文如玉海動時流曾以書棋伏隠侯武德閣前消幾語
却令梁氏缺金甌
　　　任蠻奴
千里旌旗已渡江蠻奴苦諫喚蕭郎却持官裡黄金去
望拜韓擒石子岡
　　　敬微
受用廬山水石竒亭亭霞外薜蘿衣侍中那抵蘇門障
笑死丹青陸探微
　　　鄧郁
雲母餱糧五嶽樓繡娃少嫗導仙遊不應輕信雙青鳥
便遣東都事業休
　　　石崇
梓澤神仙第一居争豪不惜碎珊瑚荆州使客知何罪
未必亡身為縁珠
　　　張茂先
辨精龍肉亦竒才雄匣干將耿不囘只守鷦螟蚊睫賦
天星未必折中台
　　　王夷甫
玉麈消揺吐妙言清流都指作龍門白頭苟活尊胡虜
夜半排墻未是寃
　　　張曲江祠
延英幾度獻忠言白羽他時賦感恩自是三郎真贗錯
却將天寶換開元
　　　貪泉
千古遺蹤散曉烟空餘兩字寺門前世間貪者滔滔是
何必俱曾飲此泉
　　　送衡山琴畫張道士二首
滿天風月澹消騷三尺孤桐古調髙不敢問君聽别操
請彈二十五離騷
滿空烟雨澹糢糊三尺霜縑老墨枯不敢問君求别景
請描七十二峰圖
　　　桂村
剪剪霜風起晚吹一溪流水浸寒暉客衫猶恨吳綿薄
不道邉人盡鐵衣
　　　利州進馬
靈關玉壘自崔嵬誰向西邊起禍胎萬里望堯通一祝
天基御馬利州來
　　　過緑野
世上今無隠退風地名偶與午橋同徃來怕看銅駝陌
閒倚柴門憶晉公
　　　西湖
髙價租船作勝遊窮逋那敢鬬風流西湖多少閒春水
不洗中原二百州
　　　望和靖墓
孤山擎出水中央留下梅花代代香滿酌湖波遥一酹
問咸平事已荒涼
　　　九里松
松是山靈一手栽堯天長就棟梁材龍髯怒起春風急
似怪遊人喝道來
　此五十詩老坡所謂淘鍊銀耶古如洞庭樂其思幽
　律如嶰谷筩其和宣絶如喬木嚶其音活非今調名
　曲耶性之云擊壤曲也扣角曲也一性情也蓄為心
　曲發為歌曲曲而不屈曲之真曲能有成曲之神神
　難言真在人何惡乎曲云曰曲義則美皇荂公里請
　奏曲終雅而易名以大聲性之不譍淳佑辛亥臈小
　山蕭泰來書
　
　
　
　
　
　
　
　
　
　
　
　
　
　
　江湖小集巻十三
欽定四庫全書
　江湖小集巻十四　　　　　宋　陳起　編
　　胡仲參竹莊小藁
　　　宫怨
淚粉羞臨寶鑑前淡粧爭似舊嬋娟一言曾忤君王意
閉在長門十五年
　　　寄竹院方丈孚師
江湖歲月易消磨振錫歸來鬢欲皤性懶吟編多散逸
門閒俗客少經過虚檐破處懸蛛網落葉空中見鳥窠
一片師心誰㑹得半忩竹影綠婆娑
　　　郊行暮歸
吟罷歸來興欲狂重城半掩傍昏黄鐘聲遥動山靈答
月魄未髙人影長竹葉淺斟杯量窄梅花滿挿㡌簷香
不妨竟日酧心賞纔到明朝事又忙
　　　偶得
欲問梅花信山寒去未能靜思天外句坐對夜深燈戒
酒頻添衲煎茶旋鑿冰月殘霜又落無復叩門僧
　　　醜婦吟
君不見漢殿丹青未漫滅馬上琵琶向誰說又不見華
清舞破霓裳衣凌波竟墮嵬山血從來艷色多累身妾
貌雖醜心自恱幽閨到老無人知白髮如絲鏡如鐵
　　　晚雨
勃姑鵶舅呌樓西春色隂晴景不齊濃墨四垂收未起
明邊一片夕陽低
　　　端午
千年流水去滔滔此日人來弔汨濤江上畫船無買處
閉門風雨讀離騷
　　　山中作
村居便野性况復是清秋為愛山間好因成旬日留林
深喧鳥雀露重滴松楸昨夜新寒入篝燈覆敝裘
　　　入京第一程
六載館杭州重來訪舊遊山中纔過雨客裡又驚秋嵐
氣蒸衣濕泉聲激石流功名苦行役羞見渡江鷗
　　　道中早發
未曉催行色微吟獨據鞍露垂星影濕月淡水光寒犬
吠知村近雞鳴覺夜殘親闈在何許誰念客衣單
　　　秋晚汎湖
載酒湖邊買小舟水光山色解人愁短籬寂寂菊花晚
兩㟁蕭蕭楊栁秋落日波間收戯鼓暮烟林外出歌樓
倚䦨長嘯西風裡驚起前汀雙白鷗
　　　試後書懷
踏遍天涯路春三秋又三文章與時背言語對人慙湖
海氣何餒山林分未甘閑僧時過我揮麈共𤣥談
　　　夜坐偶成
一字吟難穏沉沉夜向䦨燈明妨短夢衣薄犯新寒千
里家山逺三年客路難明朝有佳便尺紙報平安
　　　送諸葛春卿還里
扁舟分袂出湖濵我向吳中君向閩自笑吟身猶是客
却來逺道送行人家山會友凴傳語旅舎逢詩為拂塵
天北天南相憶處梅花毋惜一枝春
　　　得家書
手剥鱗緘細細看北堂垂白喜平安為憐客裡多霜雪
寄得衣來正及寒
　　　雪晴汎湖
雪後湖清淺令人心眼開林疎知寺近冰合礙舟囬寒
色欺吟鬢斜陽入酒杯山行已清絶况復是尋梅
　　　春晚見山茶花一枝獨開
荼䕷開盡見山茶血色嬌春帶雨斜莫是今年逢閏月
東風吹到背時花
　　　山中口占三首
四野平田春水肥前山隠隠帶殘暉千林晚色無人共
時有樵翁獨自歸
躑躅花開野色濃和風和雨卧叢叢城中只買零枝看
那似山頭滿樹紅
飯罷呼僮旋煮茶棊枰詩巻小生涯從今厭踏紅塵路
多在山間少在家
　　　夜坐即亊
午夜空庭寂心閑坐亦忘竹間風動靜雲裏月行藏驚
鵲出幽樹寒螿語廢廊甌茶聊當酒清氣入詩腸
　　　題墨梅竹
洗盡丹青料清髙絶㸃埃數竿無韻竹一樹不香梅與
可今已矣補之安在哉千年好風致喚上筆頭來
　　　聽雨
聽盡燈前細雨聲聲聲總是别離情何時斷得閑煩惱
一任芭蕉滴到明
　　　夜坐與伯氏葦航對床閱江湖詩偶成一首
對床因話弟兄情話到山林世念輕几上江湖詩一巻
忩前燈火夜三更茶經未展神先爽香片纔燒味較清
吟罷忽聞譙角動石橋霜曉有行人
　　　薄暮
薄暮抱幽獨無言倚小樓日沉千樹晚風起一天秋警
枕團新夢寒衣帶舊愁祗因吟太苦餘病未全瘳
　　　山行
石磴手難攀林深去復還人行啼鳥外僧住白雲間野
興平秋水吟魂繞暮山馬頭風作惡潘鬢任䦨珊
　　　月夜聽琴效漁父辭
風入古松成節奏泉奔幽磴響琮琤琴中彈意不彈聲
猛拂朱絃燈熖落細敲玉版夢魂清啼烏枝上月三更
　　　寒中偶題
酒對紅爐煖香凝繡被温老天有私意寒不到朱門
　　　枕上得句寄潛君升
無奈蓬忩雪打聲夢魂纔稳又還驚枕衾如許猶嫌冷
多少閻閭睡不成
　　　留宿陳氏書齋
因訪吟朋到竹居春寒䇿䇿動忩虚幾畨好雨偏留客
一盞青燈共讀書徐孺舊曾親下榻陳遵見說好投車
與君靜夜評心事萬斛閑愁盡掃除
　　　遊白石山觀音寺
綠隂深處石橋横纔入山門意便清林下一僧無箇事
時來倚樹聽泉聲
　　　與生上人
久住深山裏相忘物外形逢人出好語入定掩殘經古
字碑成軸名詩榜作屏欲知祖師意栢樹在中庭(生公/以右)
(軍帖軸之儿間復以李涉/游寉林寺詩為屏故云)
　　　雨中
愁坐黄昏掩客扉風翻霜葉滿庭飛孤燈挑到寒更盡
猶有行人帶雨歸
　　　讀岳鄂王行實
飛鵠來何意英雄此日生山河張膽氣宇宙載風聲一
片堂中紙千年身後名至今墳上木猶作不平鳴
　　　和林梅臞西淙瀑布圖韻
瀑駛驚風雨危懸峭壁前臨流清客耳入夜攪幽眠旁
是龍為廟髙疑山有仙一塵飛不到長似九秋天
　　　喜郭希范自上庠歸
馬蹄明日是君家千里歸來傍節華幾夜深閨寒寂寂
有人和淚卜燈花
　　　用伯氏韻柬梅臞
榾柮爐前坐夜深寒侵忩户月西沉冥搜天地無窮趣
冩盡江湖一片心霜葉落邊添客思梅花瘦處動髙吟
訪君欲問推敲訣擬把清樽共細斟
　　　東竹院孚老
别來旬日許又過一分春因感塵中事空慙物外人吟
清便境靜語苦見情真近况知何似篇詩得細論
　　　送梅臞還三山
十年湖海上此日值梅兄一見纔傾葢相逢又問程新
編聯畫巻清話入詩評從此雲山别因風時寄聲
　　　題雪舟雲心二友吟卷
君詩何所似絶似晚唐詩冩出春雲狀融成白雪詞百
篇多態度二妙一襟期與我為三友他年題吕誰(時二/公約)
(刋三/友集)
　　　清明
杯酒濃澆壠上春東風吹起紙灰塵可堪腸斷中原路
草掩荒丘不見人
　　　寄黄雲心
竹屋少行跡閉門春晝長天時半晴濕人意共炎凉苔
蘚侵階緑荼䕷壓架香冥搜尋杖屨不為看花忙
　　　采桑女
葉滿筐箱花滿簮低頭微笑出桑隂後來若有秋胡子
說與黄金必動心
　　　過永春縣
距城纔百里世路便難平碣石唐人墓桃源晉地名危
譙依嶽勢荒市帶溪聲往日罹兵火頺垣蔓草生
　　　圩田
圩田依澗水入夏未栽禾不是春耕晚山中寒氣多
　　　閨中詞
寫就相思字燈前帶泪看欲緘還未忍少待泪痕乾
聽盡芭蕉雨愁人夜不眠凴誰將此意為妾到郎邊
　　　早發
早發六七里前涂曙未分漁舟依㟁立水碓隔溪聞獨
樹支殘月空山半白雲清晨那可駐日出又如㷊
　　　無題
露重濕征衣風急翻紗帽山下灌園人倚鋤看馬過
　　　過界首
幾重嶺隔幾重灣路入濛濛烟雨間獨立溪橋重囘首
前頭已是劔州山
　　　思家
夜夢到山居囘頭千里餘屢傳歸去信不得寄來書小
徑應添笋荒畦欠理蔬客程頻得雨田里事何如
　　　漁梁嶺禹廟
古今陳迹幾興亡閩嶺何因祀夏王莫是當年平水日
曾驅魚鱉渡漁梁
　　　陵上(釣臺後/)
自為功名役因思隠者賢只行山後路羞過釣臺前
　　　西湖㑹上和趙靖軒韻
不著人間半㸃愁每於勝處一凭樓吟邊只欠林和靖
座上追思馬少游暈臉芙蕖酣薄暮低眉楊栁拂新秋
酒䦨拍掌狂歌舞自是忘機可狎鷗
　　　秋意
梧葉飄殘客夢驚擁衾危坐到天明片心除是眉頭識
萬感都從念脚生江上鱸肥銷旅况樓前鴈過帶邊聲
挑燈無語閑商略謀國謀家底計成
　　　還趙靖軒吟巻
借得君詩在案頭篝燈夜夜看銀鈎苦吟暗數秋更盡
何處笛聲人倚樓
　　　重陽
漫浪江湖已十霜一秋強半又重陽可憐白日渾閑度
偶對黄花覺自傷客舎題詩書感遇市樓沽酒慰凄凉
登髙不為酧心賞直欲凭䦨望故鄉
　　　夜來聞曾性之丘君就二友隔樓吟聲不絶以
　　　　詩柬之
月下歸來深閉門衾寒時倩博山温隔樓忽聽吟聲苦
引得清愁入夢魂
　　　問性之病
莫向推敲苦用心聞君病裏亦沉吟書燈挑盡無人共
藥鼎煎殘到夜深霜後菊花方寂寂臈前梅事又駸駸
相看咫尺如千里幾度逢人問信音
　　　過千頃寺訪谷隠老
别久交情淡重來似舊時人生雲聚散世事月盈虧茶
具權行酒禪牀借看詩漫天多雪意預約探梅期
　　　性之尋梅歸來有詩因感一絶
處士廬前門逕深僅留佳句與人吟孤山近日無行路
疎影暗香何處尋
　　　枕上偶成
客樓蕭索抱愁眠鴈過聲聲到枕邊念脚動如魚撥剌
吟身寒似鷺聯拳匣中幸有劉琨劍囊裡猶餘杜老錢
忽憶西山山下路夜深霜露滴松阡
　　　夾河中有矮道人自住小舟持咒為生人莫不
　　　　異之者
道人神貌古雙鬢欲垂肩坐席容三尺浮家住一船養
生凴佛果持鉢信人縁早泊橋梁下蓬頭起白烟
　　　寄嬾菴
天寒日短道路長白雲飛處知吾鄉大江之東渭之北
念我故人何可忘别來楊栁春依依只今開到梅花香
扁舟漫浪歸未得京塵海裡安行藏身名未立仰天笑
牀頭夜夜鳴干將(音/鏘)羡師物外無寵辱庭前栢樹常蒼
蒼吁嗟念羽飛不到二千里外空相望五雲前墜滿室
光報師之意無以將篇詩濃墨纔淋浪一聲鴈過天南
翔
　　　偶得
挑燈伴寒夜兀坐竹罏邊赤脚知吟苦時將山茗煎
　　　和性之見寄韻
忩燭銷殘轉寂寥柴門無復野僧敲偶來枕上吟詩就
記向心頭欠筆抄鳴竹數聲疑雪片尋梅清夢到山㘭
世情雲雨多翻覆誰是江湖耐乆交
　　　遊山中
世途平處起波瀾輸與髙僧占好山竹麈直為揮俗具
槿籬虚設掩塵關林泉有分酧清供瓶錫無人伴此閒
擺脫名韁須早計半生猶得住雲間
　　　寒夜作
生計尚茫茫微吟思故鄉覊愁消不盡寒夜未為長門
掩梅花月禽翻竹葉霜挑燈裁錦字明發有歸航
　　　讀秦紀
萬雉雲邊萬馬屯築來直欲障胡塵誰知斬木為干者
只是長城裏面人
　　　雪
凝雲商作雪頃刻滿天涯片片疎還宻霏霏整復斜映
忩疑月影著地似楊花四望渾同色微茫認㸃鴉
　　　用馮深居韻題莆陽章氏琛翠樓
百尺危梯渺海寰䦨干十二盡青山烟光濃淡藏多景
野水周遭匝四環勝地只宜騷客住老天未放主人閒
凴誰說與九仙道方丈移來在此間
　　　書懷呈曾性之
覽鏡歎頭顱梅花一様臞病因吟後有愁到醉邊無心
事歸梁燕年華過隙駒世途難著脚况復是江湖
　　　和伯氏春雨中韻
癡寒脉脉壓晴莎春漸三分景未和待得濃隂收拾後
花邊春色已無多
兩隄楊栁拂新亭怪底遊人懶踏青手撚梨花成小立
半忩湖水雨冥冥
　　　寄梅臞
别去忽經旬春風閱二分幾畨吟對雨獨自暗思君客
裏加頻病愁邊駭近聞倚䦨商不得心目亂于雲
　　　和伯氏包山觀桃花韻
因訪桃花到嶺根御林春色此平分千株未數栽唐觀
一幅猶堪畫晉源仙在雲間無處覔人行風外有香聞
笙簫隠隠宫城隔立盡黄昏更斷魂
　
　
　
　
　
　
　
　
　
　江湖小集巻十四
欽定四庫全書
　江湖小集巻十五　　　　　宋　陳起編
　　陳鑒之東齋小集
　　　送鄭嚴州四首(之悌/)
諸賢適江海梧竹孤鳳吟願言正王度祈招嗣清音亦
為膠西董反慰及物心未可賦柏舟天眷宗社深
父老迎使君舟楫桐江波那知使君心一片烟雨蓑杖
藜對客星清風雙嵯峨沙鷗公故人應為小婆娑
嚴山少平田嚴俗稀惰民書生坐黄堂肯詫硎刃新定
以清净化坐嘯物自春緑野人荷鉏使君聊岸巾
善端誰獨無所化有蘭鮑時容拜床下孺子似可教山
川頓脩阻心折東去棹徘徊隄柳春帆腹風欲飽
　　　遣興
踏遍苕谿石梅花又滿林山川春入望宇宙月知心一
紀别鄉井八年無鴈音危巢老松頂日暮有歸禽
　　　㑹稽秋日觀山
荒塍間流水蠧葉風颼颼前山與幽人亭亭共清秋逺
近日明晦隱見雲去㽞木末一叟歸犬鳴茅舍幽憶昔
典午東劍佩森名流勝地慰逺懷兹焉久綢繆漁磯與
樵逕今有斯人不池石老苔髮空餘蠃蚌逰世有古今
異郢歌聊自酧醉眼時摩挲此山即前修
　　　過吳江
垂虹四年别淼淼来夢境今晨整芒屨柳風吹髩影春
光徹重淵蛟困渌波靜逺帆有無處小立為徐領浩歌
翁自得白髮亂垂頸一室世誰如三萬六千頃平生卜
隣意此際味差永翁肯平分與吾其辦漁艇
　　　暮登蓬莱閣
危䦨散湮欝已暮亦登臨鼓角孤城月山川萬古心鸛
棲松霧重鷗臥渚烟深客子終何托婆娑且醉吟
　　　秋晚
瘦盡芙蓉菊又殘客逰懷抱更登山秋光老矣歸何處
只在愁人雙鬢間
　　　晚登京口倅㕔冨覽二首
窮途逢偉觀小閣江萬里薄暮岸幅巾寒烟四山起天
河注平淮斗柄卧蘆葦欲返還少㽞燈青客船尾
孫劉昔虎視鐵騎如風雷白水列蒼幛今焉侑予杯功
名詫一時空雲暫崔嵬衲子真英雄一龕老巖隈
　　　古詩四首奉寄陳宗之兼簡敖臞翁
雌雄烏一色烈㷔玉石焚子桑十日雨英㮣君摩雲麈
尾失羇思襟裾蘭茝芬是豈如蹷驢書圃同鉏雲
君隱萬人海嘯詠足勝流我墮寂寞濵嵌巖一笻秋蟠
欝向誰吐天圍蘆荻洲劈箭客帆去何日回吾舟
甘㫖娛母顔雍雍春滿室咿啞索梨棗諸兒爭遶膝波
明再茁桐露滴清吟筆人生如此足富貴刀頭蜜
亭亭㑹山閣四面秋澄鮮盤礴一代英披衣俯飛鳶邇
来幾星聚清尊壓雲煙九轉得竒訣分惠毋獨仙
　　　西湖晚望
過雨長隄葱翠濕小橋人靜支笻立一縷竿頭顫霜鯽
風動青蒲見蓑笠
　　　京口江閣和友人韻
良辰仍我軰斗酒大江邉小閣納萬里一帆来九天世
塵黄鵠外詩興白鷗前地勝吾衰矣長懷李謫仙
　　　題鄭承事所作蕙蘭三首
蘭如君子蕙如士此評吾得之涪翁有餘不足姑勿論
畢竟清幽氣類同
托迹不辭巖谷深異於蕭艾亦何心清風披拂自多事
斜日淡雲香滿林
鄭君欲與蘭冩真心神暗與蘭俱春詩家三昧正如此
境融意㑹今何人
　　　晚凉湖邊放歩
暑氣湖山薄晚風巾袂凉蟬鳴便栁䕃鷺立領荷香大
舸鼔聲沸小軒茶味長獨逰元更好細細踏斜陽
　　　有感
淋雨何人記子桑朱門車馬漲塵黄百年友誼須英㮣
畵虎何妨效季良
　　　月下見桂花欣然㑹心賦二十八字
萬卉千葩春事足一巖桂自壯秋光清泠風露月侵午
天上人間相對香
　　　同劉叔㤗放歩湖邉入靈芝寺坐依光良乆叔
　　　㤗誦坡仙好把西湖比西子之句予因賦古風
　　　一首
劉郎喚我出勝處意所便清寒柳桃風濃淡杉檜烟僧
廬自生香歩遶古佛前依光偶不扄坐數禽聨翩平林
度清磬遥隄蔟歸船湖山露真態鷗㸃溶溶天形容幾
吟筆剛道妝抹妍莫作西子看正如姑射仙相知喜值
予㣲笑生清漣
　　　探梅
驢蹇飊寒獵帽裠吟肩山聳酒㣲醺彎彎竹逕霏霏雪
小小溪橋淡淡雲忽邂逅時真得侣向空濛處細飄芬囬
天力量知誰似笑挽春来首䇿勛
　　　再到京口
問訊金焦亡恙否雙鰲依舊據寒流墖邉浪戰嵌巖石
木末雲扶縹緲樓楓葉蓼花新醉雨山容客髩兩添秋
海天一鏡舟如豆忘却塵緇季子裘
　　　與客夜飲蠟燭有花客請賦之
圓蒲促坐話情真蠟炬能花似有神畢竟蜂鬚膏馥在
酒邉依舊十分春
　　　蔣實齋出示孟浩然畵像因賦二絶
吟鞭遥指鹿門歸水色山光件件詩縮項鯿魚元自好
當年應悔識王維
誦詩縱不忤龍顔榮貴無過是好官未必一僮隨瘦馬
千年傳作畵圖看
　　　送方粹仲適㑹稽
正好鑪亭語夜分朔風征帽浙江濆天低雁帶叅差樹
山逺舟横黯淡雲龜觧不妨時換酒鯨呿元自妙為文
千嵒萬壑心如水二尺檠邉剩著勛
　　　到三聖廟坐池亭久之記以四十字
倦踏軟塵陌琳宫取次行紅桃窺㶑灧翠柳立虛明眼
底得詩料耳根猶市聲黄冠邀啜茗猶有舊交情
　　　同潘孔時飲總冝園孔時出寳晉數帖呼道人
　　　吹簫次日有詩予用韵答之
六橋秋新宜醉吟舉杯共聽巖鶴音危亭三靣立老竹
寳晉數帖清人心凉蟬不敢喧夕曛洞簫聲繞山腰雲
揺揺歸艇水紋裂山紫天青河漢白想君獨立對空濶
一鷺毛寒藕花月
　　　包家山和潘孔時
危䦨納納萬里天此景不作西子妍荒谿斗折喬木末
小亭碁布層厓巔陽侯作意娛我醉潮頭百尺来樽前
游蜂低徊殢花露一鳥急去拖林烟年来祗可作橘隱
四人聊學商山仙
　　　送陳仁叔之越
生世可無友吾友得仁叔行已嚴尺度色夷氣清穆蝇
頭觀世態麈尾露心曲大江𣺌愁人風欲飽帆腹重陽
兩日是不共一杯菊吾儕跡浮萍同是客京轂作計俱
岀此正爾未免俗倘有廪可指一笑如魯肅寒窗共短
檠何用我征軸所以窮杜陵恨欠突兀屋波寒淨沙石
露重老林木莫言衣帶水後㑹殊未卜越山君舊逰我
亦曽寄目邇来平安否細與問脩竹
　　　寄題長溪楊耻齋梅樓樓乃其先世讀書之所
乃翁愛書書滿樓萬軸挿架堪汗牛乃翁愛梅梅遶樓
千年老幹如蒼虯梅䕶羣書俗塵絶書對梅梢滋味别
有時掩卷静倚䦨簷角一枝擎淡月鴈行編簡相從久
筆研收功竟無負(後登進士/第弟右科)兒孫登樓凛生敬謂此梅
花乃先友一新丹雘煥枅栱黄巻依然對姬孔汲泉不
是灌梅花培養君家讀書種袍香青紫雲路同盛事何
翅繼乃翁後来應有跨竈者百花頭上文正公吾知乃
翁好梅意不獨區區為名第霜飊天地惨無色誰得東
皇苐一義惟梅氣禀獨超卓首送春風入書幄對之心
地悟理學此是天民尹先覺
　　　春晚野歩
容易老春工扶藜趂好風蛙跳蒲細細燕沒絮濛濛沽
酒亦可醉有懐誰與同長松古鬚鬛無語對繁紅
　　　客新安賦喜雨歌呈守亝倪使君
良苗正要雨肥緑火傘張空驅日轂枝頭忽作少女風
轉眼排檐萬銀竹為新安民殊可憐挿空亂巘無多田
雨纔終日水半壁方晴又望霓横天是邦若要宜稼穡
好似嬰兒調乳食祗令田甫渇甘澍賢侯憂民見顔色
鼓聲坎坎神来臨不歆牲酒歆侯心(土神汪王甚靈/使君禱之得雨)睡
龍蘇醒聽約束拏攫雲霧層厓隂澗泉將涸兮亂流嘉
穎欲槁兮光浮田翁戴笠兒跨牛欣欣相對歌賢侯争
言一雨神所賜非侯何以蒙神休天惠賢侯福吾土長
是五日一風兮十日一雨
　　　守亝和張倅古巖詩予用韵賦三絶呈守亝
天然石屋兩三僧趺坐寒雲几上生想見瓦鑪烟斷處
一函經對萬松清
貳車林下喜逢僧眼底千峰逸興生五馬未逰心已到
吟牋零亂岫雲清
淡泊賢侯似衲僧功深心地棗梨生畵堂歌舞聊娱客
客退依然禪榻清
　　　題問政山
　　　　于方外兄德誨為新安太守於郡之東山築
　　　　屋以居方外號為問政山房
憑軾邦君侈畵熊却来問政翠厓翁祗應兄念元真子
不是堂無齊盖公千載棣華垂盛事兩叢慈竹亦清風
跨鸞時過宣平老明月簫聲在半空
　　　守亝示予逰問政山和陳廣文詩予用韵呈守
　　　亝
小隊名山訪古歸雪雲不觧聽招麾瓊瑶千嶂挿空濶
珠璧一詩爭崛竒興逸聊兹逰赤石民安何待化潢池
妓圍如畵心如水鬒髮從渠映玉碑(玉碑見/盧仝集)
　　　夏夜
鵲影翻髙樹螢光出淺莎墻低天宇濶樓小月明多清
吹徐徐至㣲雲緩緩過欲談無與共黙坐養天和
　　　題陳景説詩藳後
今人宗晚唐琢句亦清好碧海掣長鯨君慕杜陵老
月明孤嶼雲一鶴唳清夜和之以君詩竹牖寒燈下
倚馬揮萬言跨驢哦一字遲速不須論紉雲㸔竒思
　　　和守亝户部家居書懐
抽身龍尾外一壑本来心書巻竹隂潤筆牀花氣侵𦕈
光増魏笏雅趣寓陶琴隱几時搜句忘言兀似瘖
　　　同倪元公善之納凉壽芳
沿堦草軟翠流長境静蒲荷覺更香清坐小亭叢竹近
暫停團扇受風凉
　　　和友人題唐明皇楊太真對奕圖
風流陣退却圍碁心醉妖妍落子遲還記兵行南詔否
輸嬴應不到雙眉
　　　京口甘露寺登眺
吹帽海風鴉背起馮夷知我酒㣲醺樓䑓氣壓金焦浪
鐘鼓聲飛淮浙雲戈甲虎爭餘塊石榛蕪鼪嘯幾斜曛
山僧不管興亡事清坐閑披貝葉文
　　　陪守齋至玉湖書院作
天垂大溪碧近樹齊逺山水氣涵野色縹緲亭數間維
昔文節公孤標凛羣姦飄然兩屐齒雲岩遍躋攀此地
足佳致差不逺市闤夀峰(文節/次子)顧而喜築屋娱親顔吳
興富䑓榭往往携歌鬟公獨抱書來小舟破潺湲花淡
水紋麗鳥啼人意閑讀易發妙藴不惟評馬班(公有易/訓馬班)
(異/辭)著述五百巻星芒照人寰天街幾綉鞍蹀躞趨豹闗
河來砥柱立一老菰蒲灣守亝(文節第四子/今右曹郎中)領客逰秋
風韻枯菅我誦壁間文徙倚蘚石斑德人不可見月白
漁舟還
　　　題嚴子陵釣䑓
渭濵一叟髮垂素西伯與之無雅故幡然為捨釣魚竿
八極風雲生指顧先生少與文叔逰眼㸔日角興炎劉
胡為掉頭不肯住垂綸依舊披羊裘周文虚已師賢哲
光武規模欠宏濶三公清坐䑓閣尊先生回首桐江月
桐江月色無古今白波蒼嶂幽人心
　　　題村學圖
田父龍鍾雪色髯送兒来學尚腰䥥先生莫厭村醪薄
醴酒雖醲有楚鉗
　　　畢履和惠端硯余以大歙硯報之佐以一詩
履和惠端研玉質馬肝色我有大研卧蚕紋元是新安
龍尾石持以答佳貺聊亦見此心極知不是雙南金未
足報君緑綺琴我得履和硯清潤如履和天然粹德非
琢磨秋江印月平不波(匣上有秋月/澄輝四字)君得剛甫研朴鈍
均剛甫不能輕㨗隨人後黙黙寒窗守愚魯端研入手
喜有餘展開古帖聊學書大硯知君不負渠墨池飛出
北溟魚(畢善作/大字)
　江湖小集巻十五
欽定四庫全書
　江湖小集巻十六　　　　　宋　陳起　編
　　徐集孫竹所吟稿
　　　古意
彼美山中桐千古生清風斲削羅徽弦不費膠漆工伊
石䑓有梅月冷雲空濛一彈彈春江遲日春融融再彈
彈招隱霜木吟樵楓三彈彈離騷感慨古道隆太羮𤣥
酒味㫖趣回顓蒙世無子期耳知音未易逢袖手長太
息所聽何不同所聽非不同舉世鄭衛襲
　　　智果寺觀東坡墨蹟参寥泉
煮茗評詩嵗月深堂堂遺像篆煙沉數間老屋闗興廢
一段清名無古今碑斷亂雲封字脚井昬落葉覆泉心
斜陽影裏夷猶處仰止髙風不敢唫
　　　暇日言事二首
雨苔侵逕客来稀官事纔閒便掩扉欹枕忽生鄉國念
夢中喜得一畨歸
西風落葉滿庭除隱几清吟獨撚鬚官地莫將私地比
鞠苗也種兩三株
　　　送葉靖逸之維揚
竹西亭下路二十四橋迂有志風寒地携家雨雪途杯
酣看玉蘂槖重載湖珠冩就烏絲句無妨寄鴈奴
　　　中秋夜雨
兩年客帝畿圓月浸秋輝今夜月圓時風雨打門歸年
年此桂魄不炤今年客明月應團圎只被浮雲隔
　　　觀秋潮
八月西風噓沆瀣長江協候肆澎湃錢塘王氣天所鍾
非為子胥逞靈怪海門三山縹緲青雙練夾岸奔雷霆
蛟龍鼋鼉匿形影銀濤雪浪翻滄溟踏浪羣兒慣行險
出沒波心旗閃閃須臾㶑灔潮信平蕩漾漁舟千萬㸃
天低暮靄襲人衣㳺子興盡各云歸獨有騷翁看不足
吟到夜月揚清輝
　　　江湖偉觀
昔日山中一小亭重新輪奐轉峥嶸著身梯磴千層上
到眼江湖兩𣲖明鼎藥丹成仙已去盃泉墨冷水猶清
夀星炯炯無今古長炤東南王氣生
　　　聞蛬
獨掻短髮坐更深夜雨書窗半欲隂近日病魔詩思澁
一秋清句付蛬唫
　　　對菊
未能籬下學悠然慚為㣲官繫日邉造物自憐清俸少
菊花隨地鑄金錢
　　　同杜北山鄭渭濵湖邉小憇
與朋㸔落葉捨棹踏湖西埜店傳盃酌殘陽索品題雲
隨波影動山被柳隂迷一㸃寒鴉過知他何處棲
　　　㸔梅
嵗寒氣味少人知一度相逢一度竒不受陽和私㸃化
慣經風雪冷禁持影横坡老數枝畵香沁逋仙兩句詩
相對依依吟未得斜陽歸路不妨遲
　　　公無渡河
公無渡河公無渡河公必欲渡意如何波濤洶湧何足
畏中原未復一身多爭如平地有風波人心之險險於
河
　　　水樂洞
路穿巖竇折羊腸處處亭䑓御墨香流水不隨人事去
尚餘絲竹舊宫商
　　　玉清宫初陽䑓
守藥胎仙去不来空㽞山頂煉丹䑓明眸炯炯初陽在
知隔人間幾刼灰
　　　下竺㸔猿
渇泉飲罷過别枝株守山林得便宜伸手攫拏埜僧菓
貴逰玩弄如兒嬉膏粱恣欲甚丘壑苞苴䞉把實囊槖
本然無物抛乞與縱有腥羶醫無藥勸汝儔侣只依僧
殘齋剩核亦潔澄切勿自照具人靣便爾忘却當初洞
口呼不譍
　　　聞鶴
千年華表竟何榮曾結孤山夙世盟午夜露零和月冷
一聲風静仰天鳴既歸蕙帳情何怨不上揚州韻更清
未必湖隂人聽得聽来好爵謾營營
　　　玉泉㸔金魚
石沼鑿瓊瑶金鱗數百條年深須變化泉潔自逍遥網
罟難垂手公卿擬上腰龍宫依梵法翻水雨青霄
　　　訪僧不遇
特地尋君選佛場行行踏遍古苔荒不因坐石貪搜句
何事抽單輟赴堂空榻日移懸錫影别寮風過煮茶香
忙中我為閒来到君本閒人為甚忙
　　　六一泉
惠勤已蛻老歐僊物逐人非井便乾不是坡翁重到此
此泉安得到今寒
　　　金沙井
脩綆垂缾自汲深水澄沙瑩幾星金分明不與貪泉比
莫為金沙起利心
　　　乍晴
吟情天逺倚䦨干聲歇鳴渠雨乍乾只為吳山居宦舍
却因笋蕨憶家餐燕窠出子春㳺嬾燈燼開花夜話殘
收拾柳綿囊楮被麥秋猶有一畨寒
　　　重拜和靖先生墓
秋聲爾許悲懷古若為思菊老泉堪薦山孤草亦萎髙
風留塑鶴殘雨暗荒碑依舊梅千樹無花香似詩
　　　竹閣
昔日孤山像重移閣幾春騷名垂句法遺愛稔邦民雨
剥一碑古風揺萬竹新来逰興感慨誰繼若而人
　　　夜過富春
夜舡揺兀當乘槎得與僧俱似出家數幅征帆抛草渡
一團幽夢遶梅花風傳山縣殘更漏潮練霜江淡月華
所恨釣䑓眠裏過磯邉不及理漁車
　　　清明
春風客裏動經年寂寞松楸入夢邉斗酒誰為寒食奠
嬾將楊柳挿門前
　　　燕子
呢喃不聽一年餘又見雙飛向竹廬翻笑人間湖海客
重来仍占故巢居
　　　訪林可山不值
尋君每自恨遲遲及扣巖扄誤所期空放山間雲外鶴
只吟篷底雪中詩孤燈欹枕勞頻夢樽酒憑欄定幾時
獨立小橋回首處籬邉猶喜見横枝
　　　促刺詞
促刺復促刺勸織聲轉劇小婦跣雨採桑歸大姑煮雪
抽絲繹辛勤欲織禦寒衣朝暮惟恐不盈尺織成門外
廹催租不了輸租仍賣綌婦姑對泣兒號寒更無可補
兒衣隙帛暖本擬代綌寒賣綌寒来愈無䇿促刺兮促
刺兮勸人織兮織何益貯之金屋是何人重重綾錦餙
珠璧
　　　鷺
素狎沙鷗水國盟一生蹤跡任飄零謾誇霜雪精神别
難洗蝦魚氣習腥㸃破青山成曉畵飛来紅蓼稱秋汀
江湖出入風波裏比著胎仙欠典刑
　　　蟬
髙蹈槐梢與柳隂爭鳴直到日西沉初無識見偏容喙
不讀詩書却好吟風露細餐雖足飽山林為計更宜深
所談幸爾非人事逆耳從来欠賞音
　　　贈相士
好爵縻人見不休更饒君盡許封侯山林朝市心殊相
莫誤平人枉白頭
　　　遺僧楮衾
練從秋水桂華鄉雅稱分供衲子床一叚温和雲共軟
十分明潔月爭光吟䰟有夢圓春草襌骨無因怯曉霜
金帳繡衾皆業境此中清趣最深長
　　　可賦軒避暑
萬箇琅玕爽氣浮何妨暫借着詩流世人奔競長為暑
心地清凉即是秋普供茶𤓰醒眊矂自携枕簟足夷猶
從今只有山林好浮世炎炎卒未休
　　　客夢
人生揔揔汨浮榮勘破令人厭宦情竹屋無時勞結夢
秫床何日遂歸畊雨侵藥竈莓苔長秋透書臺筆硯清
漸老鬢毛猶未雪此身猶及見升平
　　　夜雨
夜半倐驚覺狂風攪秋鳴掣電起迅雷驟雨翻盆傾逆
知造物意揫歛萬寳成天威不竟夕須臾山月明
　　　官舍雙桂
翠玉黄金剪綴成幽香不斷襲人清獨披月色連宵看
更結秋風来嵗盟好夢偏為蛬呌破吟聲那似蝶飛輕
紛紛凡卉誰堪眼説與寒梅早合并
　　　雨中用進退格
秋来天氣半晴隂塊坐山忩一欠伸欲睡却思妨宦業
怕吟惟恐動鄉心逺書難凖衣仍薄清俸無多槖慣貧
箇種闗情畦稲熟雨宜時降不宜霪
　　　岳鄂王墓
古木號風抱不平百年忠義日爭明墳前人馬空存石
何似當時聽用兵
　　　喜鵲寺
鵲巢不見委空枝透徹機闗在險時自後非無襌可問
多因險處怕人窺
　　　訪詩人
得得訪詩仙平湖水接天身輕如鶴羽路逺買漁舩日
上荷撑盖春深柳脫綿造門人已出冷潄石山泉
　　　湖度夜坐
片葉秋風數日程爭如天籟未秋聲厭居塵境炎威熾
来納虚亭夜氣清萬㸃螢光移醉眼一湖蟾影蕩吟情
笙歌寂寂重闗掩獨許髙僧並臂行
　　　即事
無端梅潦肆鳴渠官舍蕭條似僦居把酒厭談天下事
挑燈頻讀故人書吏抄詩孏多訛字僮治飡遲少嫰蔬
濁世炎蒸方欝欝庭前新草不令除
　　　挽北磵
本分恭禪學吟中透一闗清名傳北磵遺像在南山石
塔人千古煙梯屋數間詩䰟何處覔應伴白雲閒
　　　石屋
路僻鳥闗闗行吟逐字刪偶来逰石屋却喜見香山閣
峭寒雲䕶巖深野水閒坡仙留墨在姓字有無間
　　　盃泉
一方石甃溜涓涓扁以盃稱萬古傳名利醉人醲似酒
誰甘恬澹酌清泉
　　　此君軒
此君瀟洒翠團欒軒扁佳名墨已乾欲識清風千古在
試將石刻句吟㸔
　　　湖西納凉
小艇撑過第一橋酌泉橋下擲詩瓢来逰道院分荷供
擬拉吟僧遣鶴招暮靄直從漁笛起月華髙過塔燈遥
且於静處偷清福人海驚人湧似潮
　　　寄題漱玉
一𣲖潺湲迸石溪直疑寒碧練玻璃百川流去須歸海
萬籟喧来有定時橋接丹山横夜月柳籠碧草拂晴曦
吟廬此去雖相近爭似閒鷗立𣺌瀰
　　　春日訪四聖鄭渭濵
訪舊孤山去桃花觀裏春迎香開道室借酒酌唫人琴
操音還古蔬盤味却真斜陽各分散一水隔紅塵
　　　檐上木香
無奈聲聲杜宇頻木香猶有一分春檐頭分得清香到
却謝尋常過路人
　　　和趙冰巖借宿僧房韻
鷗盟鄉國外簮盍把題分旅舍嫌紅日僧房卧白雲茶
新翻雪乳硯古帶潮紋黜陟人間事棲心耳不聞
　　　中元
今朝逢令節依舊客殊鄉禪衲同分席清齋若過堂江
茶浮水色埜菜帶山香忽憶三秋菊誰鋤小逕荒
　　　餞吳西疇東歸
交情寥落若啇參誰是如蘭可斷金别去社中懷舊友
喜来湖上共新唫好山爭似居家㸔冷菊難禁在旅心
我欲學君歸未得来年竹屋再相尋
　　　習懶
風撼西忩夕照明習成懶散澹無營頗諳讀易深知命
却怕吟詩浪得名欵對山僧開月酒旋蒸湖蟹切秋橙
有来歸自江干客為説錢塘潮信平
　　　送庵僧歸山
㣲官驅我離家山何日歸休得遂閒先隴隂隂松影裏
春来草草倩師刪
　　　䟦竹間僧詩藁
借来香墨本相對坐孤檠句似寒梅好夢從春草生逼
人禪價重喚我宦情輕一事猶相得此君同此盟
　　　嵗律
嵗律又侵尋桃符句索唫經年為客夢每日在家心眼
老看山慣愁多怯酒深公餘惟讀易世事任浮沉
　　　趙紫芝墓
晚唐吟𣲖續於誰一脉纔昌復已而對月難招青塚魄
見梅如挹紫芝眉四靈人物嗟寥落千古風騷意俊竒
公去遥遥誰可法少陵終始是我師
　　　落梅
春雨敲花逐水流游蜂催課未知休生来獨冷嫌無雪
别去相逢又隔秋紫蒂窠窠凝酒恨蒼苔㸃㸃落詩愁
黄昏未覺師雄夢塞管一聲何處樓
　　　冷泉亭
山逺源深絶市聲許由因此隱方成一生獨喜枕流好
萬事何如酌水清野衲洗心滋味淡騷人照影利名輕
軟紅塵裏渾如醉誰識斯泉可濯纓
　　　玉岑
一抹斜陽掛淺林細聽山鳥説春心千年古寺多竒迹
讀了豐碑看玉岑
　　　觀音泉
巖石留雲裛翠煙古松知厯幾千年淨瓶一滴楊枝水
湧作巖前大士泉
　　　除夕
一嵗驚心忽已除宦遊尚自客西湖漫題桃板標茆屋
旋買梅花挿瓦壺俸薄幸無賖酒債官閒却有索詩逋
明朝萬事從頭起依舊山肩竹様癯
　　　舟中
厭殺人間名利忙我忘名利只詩狂雅陪雲衲三生話
分得漁舟半日凉傍水細看鷗鷺浴隔蘆吹過芰荷香
從容飽遂清逰勝那似家居卧竹房
　　　秋風悲
秋風悲秋風悲秋風悲兮落葉飛豪家不識秋風悲盃
酒暖熱兒女嬉秋風悲秋風悲秋風悲兮隴穟萎田舍
不識秋風悲腰鎌收刈雞豚肥秋風悲秋風悲秋風悲
兮塞角吹戍人不識秋風悲只願封侯不顧死棗紅十
載忘歸期秋風悲秋風悲秋風最可悲兮江流㴞㴞禾
黍離離為此悲者其知誰
　　　訪周伯弜後寄
獨坐湖忩水一盃好懷竟日向誰開火雲六月天無夜
不為先生定不来
　　　書瘦巖僧詩巻後
泛湘游嶽慣風寒怯掛田文半臂衫吐出煙雲冰雪句
山肩莫怪瘦巖饞
　　　休日招李山房杜北山訪渭濵秋浦於孤山即
　　　席用韵
凛凛僊風匝葑田徘徊懷古事茫然眼空湖海無塵累
身在蓬莱有宿縁孤䇿遍尋儲鶴地偏提自汲煮茶泉
詩家眷屬通詩譜不枉㣲官客日邉
　　　有感
華陽暫脱戴朝簮悔被浮雲惹動心世事可驚如雨驟
客懷無限併秋深能歸不似天邉燕怯冷愁聞月下砧
幾許清髙堪自慰官居頼有竹蕭森
　　　舊圓覺
雲氣濕香埃門蹊印碧苔金奎今日賜翠輦昔時来禪
定琴䑓廢詩寒石刻嵬萬斯年勝地不敢肆徘徊
　　　清溪
不比江湖汗漫流山林冷淡氣涵秋泠泠一𣲖源頭水
岸影中間見白鷗
　　　獨坐
老屋蕭條半欲斜䋲床獨坐看蜂衙經年官况渾如客
計日安書已到家䇿䇿冷風删樹葉絲絲暮雨織簷花
夢魂不那歸心切小圃堪鋤自種𤓰
　　　挽孫花翁
清氣散乾坤人亡名尚存玉寒埋葛嶺墨淡慘秦村井
菊風號塚山花月返魂子孫無處覔唫客酹芳樽
　　　餞平洲僧
天地一身閒袈裟褁亂山聽經離竺寺結制去雲間包
重懸詩藁藤枯帶蘚斑西風梧落葉應又向西還
　　　雲谷
月浸千林萬壑秋聽琴驚起鶴回頭孤雲帶濕藏空谷
不逐人間富貴浮
　　　北髙峰
閒處春光淡逢僧共採蒿曲盤山磴嶮直上塔峯髙風
露侵衣冷江湖送眼豪近年無隱者空負數株桃
　　　靈芝寺
梵宇背湖光朱橋度緑楊折藤維小艇拂石坐幽房齋
版驚閒鷺苔碑卧夕陽都人喧鼓吹未識此徜徉
　　　䟦吳西疇東㳺詩巻
兩袂薰風過傳廬鷗盟又結向西湖東游雙幅雲煙句
寫出江心鴈蕩圖
　　　湖上
不分雨色共晴光每攬吟魂夢草塘數日不来湖上看
西風次第水蒼茫
　　　借林可山韻餞錢蘿屋僧
吟巻多題品君齊賈島才聞風知竹瘦載雨過湖来交
淡盃中水儒酸葉底梅便辭京口去覔取近詩開
　　　杪嵗
幾多風月費招邀傳舍侵尋一載僑客久夢魂安澹泊
嵗殘老態厭喧囂晴空雪片飄梅瓣冷地春光上柳條
世事每從兒戯過門前歌舞又元宵
　　　聽雪忩
靜擁寒爐逼硯冰凍蠅怪有撲忩聲抛松撒竹清眠思
吹滅唫燈坐到明
　　　寄懐里中諸社友
自笑初無作吏能却因作吏逺詩朋與君交訊欠逢雁
知我懐人獨是僧客枕夢殘聽夜雨鄉心愁絶對秋燈
何時嵗老梅花下石鼎分茶共煮冰
　　　贈黄羽士
閑披鶴氅紫藤冠帶得林泉骨相寒落魄一身風雪冷
飄蓬千里水雲寛素餐洗硯抄詩句清夜敲鐘上醮壇
凖擬學僊僊遇否何年煉就九還丹
　　　寄詩僧
昔日剡溪曽載雪君今訪我以晴期一庭楳雨何時竟
唫得詩来舉似誰
　　　惜春
輕寒測測雨絲絲獨坐吟床日較遲方此惜春容易老
晚風吹落野棠梨
　　　酬雲間僧見寄
一從湖上别無處問相知幾夜頻馳夢今朝忽寄詩山
昬雲過濕院静鶴歸遲此去秋風近應須動客思
　　　謝林可山序詩
不枉西湖住兩年窮吟活計又成編生平不得春風力
只與梅花結得縁
　　　送僧之毗陵
無意坐林叢雲飛天四空禪心包影外客夢艣聲中勝
負機何宻窮通算儘工此行應不錯知遇有詩翁
　　　雨作
薰風入斷籬猶自雨凄凄數日無人過終朝共鶴棲雲
濃山寺失水泛板橋低亦有田堪秫何時得荷犁
　　　為瘦巖僧題西山爽氣
背却殘陽翠欲流一忩長占四時秋逼人風露衣巾脆
拄笏朝来獨倚樓
　　　紫笑
雨濕晴烘乃破慳時聞旖旎度簷間不知失笑縁何事
每對薰風自赭顔
　　　客懐
衣袂半埃塵堪嗟白髮新古今同逆旅湖海未歸人雨
霽船爭渡花飛鳥怨春片雲千里逈日日謾烹鱗
　　　月夜泛湖
買得扁舟載月明喜它簫鼓已歸城一襟風露清唫骨
四望湖山見道情花港採苓供果釘蘋洲擷荇薦盃行
此歡不許人多得破曉西村雞犬鳴
　　　靜中
靜中白日十分遲喚起鄉心怯子規客味有如盃水淡
宦情肯被一塵緇缾儲餘粟縁供鶴俸乏零金為買詩
坐久不禁春雨暗誰家樓上笛頻吹
　　　午夢
篇詩纔欠急忙償似有奚奴督和章望斷曉山雲破碎
驚回午夢雨淋浪春光一半歸楊柳花事三分屬海棠
靜坐小忩人語寂閒聽梁燕話行藏
　　　蝸牛
分岐頭角出於天盤泊委蛇巧並縁到了升髙翻墜失
徒然隂地肆垂涎
　　　末利菊
瑶華細簇翠亷纎耐得籬邉曉露淹晚節清香猶更好
雖名末利不趨炎
　　　杜北山同石峰僧来訪
梅花同伴瘦一瘦有誰過嵗事那堪晚心期未易多杯
深和月吸硯冷帶冰磨山暝歸鴉急相分獨奈何
　　　謝偃溪惠索淘
與客敲詩倚古松亂蟬聲裏夕陽舂幾年飯顆山頭瘦
槐葉今朝得飽供
　　　題贈命士
冨貴功名世競癡清吟往往不趨時請君多算公卿命
莫要逢人舉似詩
　　　挽靈隱僧珏月窻
秋月只清輝忩明人不歸嘔心成宿病蜕骨悟前非書
偈辭禪院緘衾寄母闈猿啼泉石冷客淚為君揮
　　　牧溪上人為作戱墨因賦二首
宿葦臨流去就輕生平慣與爾同盟相從奚假歸圖畵
特畫江湖一叚清
　　　　右鷺
峭壁懸崖隱趣深每来洞口費呼尋啼雲嘯月聲難寫
只寫山林一片心
　　　　右猿
　　　酬里中友人代簡韻
鬢絲冉冉負年華客夢無時不在家吟得新詩三百首
却慙籬下見黄花
　　　古樂府
郎别二十春未報淮頭㨗空房守節心羞見雙胡蝶滴
淚寫臙脂欲寄南鴈羣恐蕩郎客思封了却還焚妾甘
奉姑老妾甘育子穉它日晝錦歸願郎無棄置
　　　言事
讀了南華枕曲肱無端客夢冷偏増官將滿去多逃吏
詩不唫来少寄僧亂葉打忩猫上案斜陽過屋䑕窺燈
孤山在望何時雪問訊梅花䇿瘦藤
　　　挽李山房
吟譽先君者多埋葛嶺傍幾年千里客一夕九原傷琴
硯遺兒逺棺衾得友償玉樓天上事應有舊山房
　　　鄭渭濵過訪而杜北山諸友繼至惜乎招石峯
　　　月溪二禪不来
未見南枝與北枝一清誰可話襟期不嫌添客重行酒
所欠惟僧共説詩竹影因風和雀動水聲帶雨啟鷗疑
黄昏𦂳閉寒扉坐自展韋編對伏犧
　　　采蓮曲
朝露濕妾衣暮霞耀妾矚一葉小如𤓰去住無拘束兀
棹歌採蓮襲襲薫風足蘆葉映港清捉對鴛鴦浴蓮中
有苦心欲折手還曲折蓮恐傷藕藕斷絲難續
　　　菊
寂寂東籬姿凄彼霜露濕不肯出春風俗眼豈相入世
無陶靖節此趣誰收拾
　　　蘭
淡淡九畹質雅好住山林幽香不求知伯夷叔齊心世
道不復古紉佩取騷吟
　　　自君之出矣
自君之出矣蛾眉不復掃寳鑑委埃塵玉容為誰好
　　　堅氷
滕六巧呈瑞平白一尺髙霜風凛烈生挾夜聲如號氷
澌條玉筯瓦縫鏡銀膏茆屋頓暴富掩映何奢豪晶光
動閭里健羡等兒曹此時輕脆資堅為千載牢一旦陽
明升消冸蔑纎毫奚獨此為然世事亦㴞㴞
　　　閑賦
梅花白向鬢根生嵗月蹉跎事欠成讀過故書温有味
借来新絮冷無情未霜山寺昬鐘勁欲霽湖亭夕照明
多少紅塵留滯客可曽歸去力春畊
　　　渡湖
漠漠西湖匝野烟夕陽柳下買歸船闗心一紙平安報
鴈字縱横寫碧天
　　　官舍亭前古梅尋常開桚嵗暮余整歸裝而乃
　　　蚤花不容自嘿
猙獰古怪虬龍枝着花傳舍逼嵗晚往往来来幾畨人
老大相期疑未諼顧我老眼慣相看嗅花嚼蕊當餐飯
横斜峭㧞彫雪霜肯媚陽和齊婉娩把酒邀月共説詩
疎影上衣成繾綣朔風吹夢入家山鼓舞倦矣客兮返
誰謂花先常嵗期徹夜萬葩玉一本花應有心餞我行
吐芳非為冬日煖我亦逆知此花意孤潔難與俗人混
似嫌托根富貴塲不若棲身山林稳惜乎花又不能言
一花一心誠懇懇任他世間競酣桃李春花獨與我結
交嵗寒逺
　　　秋胡行
五年行邁兮歸遲遲採桑山隂兮奉親慈氷霜自潔兮
清節持有客遺金兮志不移槖有金兮盍專為母馳心
悦桑女下車兮人可知庭中見妾兮徒忸怩載思往事
兮妾心悲恐君不如妾之有節兮言姑已而君不知孝
兮人道衰妾不死兮欲何為
　　　賦雪
漫天飄瑞壓囂塵一夜西湖幻出銀煎入茶鐺清腑肺
吟歸詩句爽精神糝填鶴跡看旋没封合梅花認不真
茅舍竹籬猶富貴長安安得有貧民
　　　寄里中社友
欠作故人書侵尋半載餘窮吟雖自各入夢不相疎梅
蕊通春信霜風促嵗除待余歸故里鷗約復如初
　　　孤山訪鄭渭濵不值
寂寞石琴臺香雲撥不開多知騎鶴出自欲買舟來葑
岸春囘草山亭雨謝梅懐人成悵惘日暮惜空囘
　
　
　
　
　江湖小集巻十六
欽定四庫全書
　江湖小集巻十七　　　　　宋　陳起編
　　陳允平西麓詩稿
　　　秦鸞曲
盈盈白玉鈿裊裊黄金縷拍拍水晶匳皎皎珊瑚樹簾
前雙燕飛門外桃花雨無處説相思羞對秦鸞舞
　　　登吳山
登髙一展眺宫樹鬱嵯峨樓閣春風滿東南王氣多青
天行日月大地布山河柳色沙隄路時聞響玉珂
　　　明皇按樂圖
日日霓裳宴綵樓三千歌粉侍宸旒月明宫殿雙龍伏
雲擁蕭韶九鳳游翠袖半籠金約臂寶釵斜墜玉搔頭
不知舞到弓彎處一拍春風一拍愁
　　　鄂王墓
鄂王墓在棲霞嶺一片忠魂萬古存鏡裏赤心懸日月
劍邉英氣塞乾坤蒼苔雨暗龍蛇壁老樹煙凝虎豹旛
獨倚東風揮客淚不堪回首望中原
　　　賀伯父大資休致
不戀清時白玉璫便將身世寄滄浪三朝元老黄樞閤
四海閑人緑野堂楚楚菁蘭秋帶雨蕭蕭寒菊晚宜霜
擬成東甬耆英社䞉樂壺天日月長
　　　送中上人逰天台
師作天台去長亭復短亭焚香叅祖塔振錫動山靈石
罅移菖歜松根斸茯苓何時白雲下相與話青𠖇
　　　寄王尊師
綵雲繚繞七香車洞裏神仙煉紫霞華表鶴歸春寂寂
東風吹盡碧桃花
　　　過田家
村南啼布榖村北響繅車隔浦賣魚市傍橋沽酒家野
花朝日煖溪柳背風斜又過東隣去東隣採菊芽
　　　秋暮登太白
飄飄短褐袍倚杖立金鰲橋束溪流急樹増山勢髙白
雲連海嶠黄葉滿亭臯落日西風惡塵埃兩鬢毛
　　　雪
樓䑓萬瓦玉鱗鱗遮盡人間富與貧可笑世間剛道冷
不知片片是陽春
　　　觀奕象棋
陣勢頻分合機鋒互應酬馬飛闗塞月砲落漢天秋不
問知心友翻成覿靣讐誰能勞勝負獨立大江頭
　　　香匳體
小院薫風滿閑庭白晝長蜻蜓楊柳岸鸂鶒芰荷塘雲
合朱簷卸山髙翠閣凉蔓滋青薜荔芽長紫良薑簾幙
深深地䦨干曲曲廊淡煙瑶草細流水碧桃香旛影重
門静苔痕小篆荒螭盤丹鼎雪龍吸露䑓漿琴古翻新
調笙沉靘舊簧雨聲犀角枕月色象牙床掌上雙鸚鵡
屏間兩鳳凰石函藏寳劔金鑰啟瑶箱扇雉團清影匳
鴛試曉粧霞綃衣窄索雲錦佩玎璫鬢攏金蟬矗釵横
玉燕翔袂飄天水碧裙濺鬱金黄太液簫初逺蓬壼漏
未央流星飛碧落零兩下銀潢去去人千里迢迢天一
方斷膓春洛浦殘夢夜瀟湘
　　　侍謝立齋小酌湖樓
風捲珠簾客珮清杜鵑啼老送春聲水浮亭館花間出
船載笙歌柳外行千里夕陽歸夢逺六橋飛絮馬蹄輕
欄干倚遍暮天濶煙樹一鈎新月生
　　　題李丹壺壁
閑乘海上槎來訪謫仙家風逆磬聲短日低旛影斜猿
攀髙樹果蜂採半巖花誰在丹䑓上三更煉紫霞
　　　謁烏龍廟
斷碑猶紀唐時事山氣隂沉暗緑苔松木已逾千嵗夀
香煙知化幾爐灰廊深無月鬼神過殿古有雲風雨來
曲曲九溪春水落子陵灘下復東回
　　　即事
重重簾幙燕翩翩塵鎻朱樓十四弦榆火漸催寒食節
海棠花畔縳秋千
　　　春詞
楊柳春風三月三畵橋芳草碧纎纎一䨇燕子歸来後
十二紅樓捲繡簾
　　　江南謡
柳絮飛時話别離梅花開後待郎歸梅花開後無消息
更待明年柳絮飛
　　　嘆鏡詞
憶妾初嫁時金屋藏窈窕忽見長安人鬻鏡長安道明
月掌上寒團團復皎皎千金買得歸惜之如重寳匳開
雙鳳飛帶結青鸞裊當時照妾顔妾顔正年少如今照
妾顔妾顔羞已老對鏡頻嘆嗟掩鏡徒懊惱不恨妾嫁
遲惟恨妾生早此恨空綿綿天涯滿芳草君不見長江
逝水無逆流嵗去年来多白頭
　　　登招寳山
宇宙初開闢何神立此山中流天柱石大地海門闗浪
惡蛟龍怒雲深虎豹閑潮期與日月千古一循環
　　　秋夜逰東墅
雲壓髙空鴈陣低江城厯厯草離離樓䑓秋淡玉簫逺
簾幙夜寒銅漏遲明月鷺鷥菱葉浦西風蟋蟀豆花籬
一樽酒盡銀河落猶有殘鐘出古祠
　　　春逰曲
長安二月東風裏千紅陌上香塵起都人懽呼去踏青
馬如逰龍車如水兩兩三三争買花青樓酒旗三百家
長安酒貴人未醉岸頭芳草日半斜誰家女子嬌似玉
約莫青春十五六鬱金羅帶蘇合香琵琶自度相思曲
相思曲聲斷續斷續㢠文不堪讀迴文斷續有續時離
膓寸斷無續期
　　　春閨怨
妾家住在湘江曲門枕湘江春水緑年年長是暮春時
兩岸垂楊啼布榖自君話别湘江頭獨上層樓彈箜篌
娥眉不掃逺山碧滿隄芳草春正愁舉頭不見君但見
湘江雲江雲散復聚妾心空如熏舉頭不見君但見湘
江水江水去復回妾顔為誰羙湘江雲湘江水雲水悠
悠何日已舉頭望君君未歸門前楊柳空依依
　　　野人家
遶江生杜若滿地長辛夷剪草塗新壁搴藤縛舊籬瓦
瓶春貯酒土竈夜蒸藜獨歩歸来晚東臯雨一犂
　　　逰陽明洞天
萬木隂沉鎻石門煙霞深處近崑崙洞簫聲接玉䑓磬
寳盖影揺金殿旛湘浦有龍雲氣濕越山無鶴露華昏
靈芝採盡歸何處溪上白蘋花正繁
　　　哭樓梅麓
白玉樓成去作文祗從西棘掛朝冠生来病苦相如渇
沒後人知范叔寒野店春閑沽酒榼溪堂月冷釣魚竿
梅花麓上誰彈淚嵗嵗東風吹不乾
　　　宫詞
三十六宫春漏長隔簾時送御樓香倚籠盡日教鸚鵡
為我君前説斷膓
　　　無題
閑拈紅葉欲題詩待得詩成乂懶題心事不隨流水去
月明人在赤橋西
　　　題胡月山唫屋
蘇公隄上路日日課新唫流水行花影斜陽卧柳隂斷
橋春聽樂矮屋夜鳴琴皎皎山門月如君一片心
　　　有所思
憶昔羙人初别時長亭兩岸柳依依今日羙人天之涯
羙人羙人胡不歸憶昔君别妾分破青鸞鏡破鏡如破
心與妾表相憶相憶圖久深憶昔妾别君剪斷金鳳釵
斷釵如斷膓贈君表相思相思圖久長一日一日復一
日青鏡鸞孤釵鳳隻未必君相思能如妾相憶寒衣剪
就欲寄君長安門外無行人鴈聲半夜西風惡忩前一
片梧桐落
　　　觀猿
掛石攀雲日半斜亂山深處飽煙霞香林月滿僧歸去
啼落春風幾樹花
　　　失鶴
頂上新成九轉丹啣花日日到詩壇夜深飛上雲霄去
華表月明風露寒
　　　宿大慈山悟真觀
終南道士學彈琴門外松蘿鎻翠隂瀕海八龍朝出洞
隔山羣鹿夜歸林琪花過雨金風淡玉樹籠煙璧月沉
三十六壇鐘鼓寂雲璈聲接歩虚音
　　　寄翁賔賜
厯厯長途謁魯侯征塵寧復戀貂裘江城露冷霜初滑
梅谷氷消水欲流夜月觀書徐穉榻春風聽樂仲宣樓
料君頻作西湖夢曽憶孤山有舊㳺
　　　下第懐樓夀朋
百尺丹梯擬共登共登天上最髙層南山有霧空藏豹
北海無雲可化鵬勲業十年塵裏鏡詩書萬巻雨前燈
桃花開盡不歸去又逐春風過武陵
　　　别何橘潭
駐馬赤欄橋餘寒著柳條舟車富陽路風雨淛江潮惜
别津亭暮思歸故國遥臨行莫惆悵回日定花朝
　　　有感
軟紅塵裏度韶華楊柳橋邉舊酒家燕子不歸春漸老
東風開盡拆桐花
　　　暮春
柳外宫鶯囀晚寒萬花開盡正春殘沉香亭北欄干曲
獨抱琵琶看牡丹
　　　終日
終日懷人凭曲欄餘隂未放客衣單祗縁二月風光澹
别作一般天氣看梅粉有香銷夜雨柳絲無力受春寒
閑情漠漠難拘管自逐輕鷗下急灘
　　　過釣䑓作
雙䑓屹屹幾春秋千古髙風一釣鈎越嶺有雲山北障
桐江無浪水東流雪深黄葉埋寒虎煙煖青莎卧白鷗
漢業已隨宫樹老月明常到客星樓
　　　春閨
寂寞梨花院落閑逺山愁入兩眉彎黄金絡索珊瑚墜
獨立春風教白鷴
　　　倚樓
金虬熏盡鷓鴣斑獨上層樓倚畵欄滿院梨花香寂寞
隔簾風雨正春寒
　　　嚴陵郡舍
花飛石上斑水落白雲灣簾捲千重樹牕開四靣山皷
聲魚市近旗影訟庭閑滿目皆唫思殘陽縹緲間
　　　西興
西興潮半落漁浦日初昏嶽靣雲收脚沙頭浪積痕樓
鐘鳴野寺船皷入江村回首長安路歸心幾斷魂
　　　曹娥廟
漢碣嵯峨幾百秋曲墳遺廟越山頭潮聲浸帳鳳屏冷
雲氣遶䑓鸞鏡愁孝節稜稜雙檜立哀魂𣺌𣺌一江流
椒觴載奠靈風起知我懐親送逺舟
　　　梁湖道上
東風酒斾斜浦口第三家谷鳥鳴春樹江鷗起暮沙故
鄉山漸近曲岸栁初芽客路歸心切孤㠶帶落霞
　　　閨情
閑拈花片貼紗窻繡幙斜飛燕子雙細數歸期相次近
倚樓日日望春江
　　　梅梁堰
廟近雲濤觀山遥翠欲重祗因溪上木便是洞中龍堰
折潮歸海樓迎浪答鐘斷碑荒蘚合終古載靈蹤
　　　虎丘即事
西風劒珮輕獨立妙髙亭山吐巖頭月江涵水靣星石
奔蒼虎勢樹結老龍形何處吹簫客扁舟過洞庭
　　　青龍渡頭
天濶鴈飛飛松江鱸正肥柳風欺客帽松露濕僧衣塔
影隨潮沒鐘聲隔岸㣲不堪回首處何日可東歸
　　　仲冬南樓野望
繡幙香温生暮寒淡煙漠漠水漫漫吟殘庾嶺梅千樹
夢遶湘江竹萬竿風捲亂鵶棲古塔雪迷孤鴈落前灘
一聲玉笛人何所更上南樓獨倚欄
　　　夜泊
停舟野渡頭客路恨悠悠葉落風千樹鐘殘月半樓蘆
花雙過鴈莎草獨眠鷗山鬼燒青火飛来照髑髏
　　　梨花
流鶯偷入未央宫望斷昭陽信不通寂寞雨聲寒食夜
一枝香淚泣東風
　　　賦林景參梅嶼
結廬分得雁山雲嶼上梅花是四隣水月一天薌世界
冰霜千古玉精神短檠夜雨西忩夢長鋏秋風北塞塵
我亦煙波綸釣侣與君同作嵗寒人
　　　懐潘鄮屋
洛陽纔觧珮過眼忽秋分四海一明月千山共白雲鴈
煙迷曉樹蟲露濕香芹滿紙相思字臨風欲寄君
　　　吳江道上
夜半扁舟出洞庭客㠶初掛早潮平社風纔起海鷹至
嵐露未收江鵠鳴吳岫亂雲擎古塔楚臯寒葉擁荒城
垂虹橋外天連水無限别離生杜蘅
　　　登西樓懐湯損之
楊柳飄飄春思長緑橋流水遶官墻碧雲望斷空回首
一半欄干無夕陽
　　　吳山雪霽
九天宫闕春風滿陸地樓䑓夜月寒鐵笛一聲吹鴈落
片雲不到玉䦨干
　　　后土廟
塵擁粧䑓翡翠翹瓊花開盡玉魂銷崑崙山上天風落
二十四橋吹洞簫
　　　湖上
流水斷橋邉笙歌擁畵船日酣花半醉春困柳三眠策
杖登雲洞觀魚上玉泉鳳城歸去晚山鎖萬重煙
　　　西湖暮春
雲山疊疊樹重重浙水迢遥客夢中啼鴂數聲春去日
落花滿地夜来風松闗鶴立吟壇静竹院僧眠丈室空
明日馬蹄何處所夕陽芳草畵橋東
　　　山房
軒牎四面開風送海雲来一陣催花雨數聲驚蟄雷蝸
涎明石凳蟻陣遶山䑓此際衣偏濕熏籠著麝煤
　　　馬塍道上
閑拖瘦竹笻獨歩馬塍東鳥影青山外春愁碧樹中麥
潮風化蝶櫻熟雨生蟲莫過谿頭去谿頭多落紅
　　　逰僊曲
中秋月正明夜半飛紫瓊拂袖天上去攬衣朝太清縹
緲黄金闕迢遥白玉京離離百寳幢裊裊九華旌簫韶
起碧落散花飄羣英翺翔鸞鶴舞清徹雲璈聲凌凌九
霄寒風露薄青㝠弱水三萬里僊路眇蓬瀛不赴瑶池
宴相約董雙成吹笙騎鳳凰飛上芙蓉城
　　　戍婦
梧桐葉落鴈来時見説沙塲未觧圍夜夜燈前做針線
倩誰邉上寄寒衣
　　　過姚秋江釣磯
莎草離離碧樹閑祗疑曽是子陵灘槿花籬落蟲聲碎
蘆葉汀洲鴈陣寒江上浪平潮正熟渡頭人去月初殘
夜深不管蛟龍睡獨對西風把釣竿
　　　已酉秋留鶴江有感
賔鴻幾過澱山湖夜夜西風轉轆轤苜蓿草衰江館静
枇杷葉老石泉枯曲終明月閑歌扇病去寒灰滿藥爐
客夢不堪千里逺故園籬菊正荒蕪
　　　經馮將軍墓
同山半白雲此地葬將軍香火空遺像朝廷紀舊勲鐵
衣懸古塔金􁀙鎮荒墳一澗清泠水年年生紫芹
　　　江村
草舍蔬畦遶柴門竹逕通斷雲遮落日細雨濕斜風野
艾抽花碧山茄帶葉紅煙深南浦逺難認楚江楓
　　　江館野望
江邉鴈過秋江上暮雲愁嶺曲山廻轉潮回水逆流亂
莎行石蟹殘荻卧沙鷗黯淡三更月何人獨倚樓
　　　暮秋逰虎丘
寂寞虚廊暗草萊天風繚繞寳華䑓江空露冷蛟龍伏
殿古雲深鶴鵲來山館老松搴緑蔓石壇芳桂落蒼苔
寒鐘敲斷楓橋月半夜禪僧入定回
　　　小樓
寒空漠漠起愁雲玉笛吹殘正斷魂寂寞小樓簾半捲
鴈煙蛩雨又黄昏
　　　侍趙别駕宴夀樂堂
别駕移樽宴草堂四軒簾幙捲斜陽芰荷香滿鴛鴦宿
楊柳隂濃翡翠藏風過水亭秋尚熱月侵山閣夜偏凉
更䦨酒盡不知去坐看曉星飛玉潢
　　　留鶴江有感
抱玉歸來淚滿襟世間何許覔知音此生雖有噬臍悔
到死終無嘗膽心伏櫪馬思雲路逺避鈎魚隠石潭深
故人若問淞江客自採芙蓉學楚吟
　　　送吳松溪過淮
鐵硯毛錐未䇿功又携琴劒過臨邛荆山有玉鳴朝鳳
滄海無珠走夜龍浦口月来僧舘榻渡頭霜落客船鐘
自君别後知音少空憶鴈山溪上松
　　　送趙知縣歸天台
自是中朝柱石材西風塵土暗蒿萊河陽縣裏花初放
彭澤門前柳未栽凖擬鳴珂来鳳沼徘徊抱玉下烏䑓
明朝琴鶴歸何處三逕故園多緑苔
　　　姑蘇舘
楚岫髙低接太行吳江𣺌漠下滄浪秋城霜滿葦花白
夜舘月寒莎草黄芳苑鹿䑓初觧珮故宮鸞閣尚鳴璫
五湖一葉扁舟去十二西樓幾夕陽
　　　雲間洞天
門掩青松間緑槐一匚圖畵自天開朝霞煉藥黄金井
夜月吹笙白玉䑓樹老有枝皆薜荔地閑無處不莓苔
數聲野鶴驚殘夢疑是神仙出洞来
　　　採桑行
妾本秦羅敷家住曲江曲門前楊柳青春風啼布榖樹
頭桑初芽家家蠶始浴相呼出採桑採桑如採玉屈曲
㢠髙枝攀條剪柔緑朝晴採桑南暮雨採桑北採得桑
歸遲小姑怨相促陌上綺羅人問妾眉何蹙妾恨妾自
知問妾何所欲消磨三十春漸喜蠶上簇七日收得繭
百斤十日繅成絲兩束一絲一線工織成羅與縠百人
共辛勤一人衣不足舉頭忽見桑葉黄低頭垂淚羞布
裳
　　　對燭
忽憶巴山夜西牎風雨寒自憐清影獨誰識寸心丹草
長花猶在香消淚不乾海棠貪睡去惆悵五更殘
　　　春曉
曉風獵獵捲芭蕉簾幙深深燕子巢十二畵欄都倚遍
一雙蝴蝶上花梢
　　　侍趙開府夜宴
賸陪華佩醉蟠桃楊柳飄飄拂午橋夜月樓䑓行錦障
春風簾幙拂紅綃歌傳香苑黄金縷樂奏梨園紫玉簫
銀漏滴殘珠履㪚踏花歸去路迢遥
　　　雷峰少憇
倚塔看明月寒光度玉䋲曲堤藏小艇疎柳見孤燈水
竹映苔石巖花縁澗藤香雲吹散後猿鶴伴髙僧
　　　錢塘旅舍
雲山千萬疊身事恨悠悠客鬢秋風急鄉心夜雨愁蛩
鳴隣寺壁鴈過隔湖樓目送千㠶逺長江空自流
　　　避暑
避暑入林扃同僧坐竹亭鳥飛晴地影龍掛雨天形掃
葉鋪椰簟臨流注石瓶更無塵跡到日落夢初醒
　　　山中吟
平生獨愛山日日頻躋攀自得山中趣結廬萬山間山
西茂林麓中有盤旋谷飄飄雙鳳凰飛立山上玉日出
華山陽月出廬山崗巫山雲漢漠雁山煙蒼蒼東望泰
嶽松西望蒼梧竹知心侣樵漁忘情友麋鹿山深春亦
寒野鳥聲綿蠻山花隨處發香風吹幽蘭夏日飛火雲
枕簟訪深僻坐此松竹林冰泉𠻳寒日西風凉蕭蕭鴈
過秋空髙時有巖桂發落葉飛長臯三冬氣凛冽獨立
千崖雪横斜溪上梅影落溪橋月身在此山中閑情薄
太空行歌白雲裏白雲連崆峒朝餐山上霞暮採山下
藥安得山中人共跨山頭鶴
　
　
　
　
　江湖小集巻十七
欽定四庫全書
　江湖小集巻十八　　　　　宋　陳起　編
　　張至龍雪林删餘
　　　宿靈巖
樹杪鐘樓出半層佛床黠䑕弄殘燈五更石上僧猶定
頭滿清霜喚不譍
　　　登東山懐朱静佳
布石行山澗雲封竹洞名照池傳古貌借箸數同庚禽
鬬巢幾覆蛛閑網半成冬深猶見菊還憶晉淵明
　　　塞上曲
匣裡干將午夜鳴碧油幢下夢魂驚沙塲燐火風吹起
半在骷髏眼底明
　　　紫㣲閣贈凌丹士
風林葉葉帶新寒已著虀鹽客味酸兎抱粟眠傳道石
鹿銜花上拜章壇㳂崖取水和冰嚼掃壁題詩當畵看
盡日𤣥房無俗話山鐘敲月上欄干
　　　送鏡山僧逰雪峰
海風迎鐵錫半是往来程故國往来熟空門宿食清舊
房雲借住早路月同行象骨最髙處師今履似平
　　　齊雲寺
雨疎分㸃下畧彴界横塘接竹通生水搴蘿補壊墻字
塗忩眼黒香染佛衣黄未晚螢先出蕭然兩畵廊
　　　化龍閣
鐫滿留題屋柱間風吹醉靣不知寒漁舟撑出垂楊岸
驚鷺銜魚過别灘
　　　弔蝶
數日偎紅氣力傭化成長夢别春風却憐蟻為埋香玉
舁入殘花土穴中
　　　寄胡竹洲
野菜生根土亦香寒林晴久漏春陽山臨古畵開當户
蝸學臨書篆滿墻宻竹旋刪嫌碍月青柑遲摘待經霜
兒童閑取池頭水剜破玻璃緑一方
　　　題白沙驛
霧褁峰頭薄似巾路逢水後誤行人山泉釀酒力偏重
石銚煎茶味最真燕不傳家猶教子梅纔有肉便生仁
枕邉學夢人方悟未到鐘聲夢更頻
　　　贈劉介庵
一心憂道不開眉懶扣黄扉謁故知有累祗因難棄鶴
無疑何用苦求龜常厨飲食夷齊輩晚筆文章漢魏時
冷笑富家錢寒屋蘭亭誰更有真碑
　　　馬升菴惠鞠苗
税得隣東地一方旋栽黄鞠待重陽春晨摘落青苗葉
挼作秋花氣味香
　　　東林寺
滿院香風乍熟楂猴孫抱子坐枯槎頭陀不慣迎賔客
自折芙蓉供釋迦
　　　李梅磵雪夜留飲
擁爐收案牘市逺隔喧嘩妓唱新填曲僮分旋碾茶花
枝承雪重燭熖受風斜僦屋為官舍更深酒更賖
　　　宿易冲妙道院
松髮經寒亂不梳夜来風減屋茆疎吟邉凍指僵如鐵
袖裡枯笻畵雪書
　　　朱栢巖約南歸
忍聞秋管悲猶未定歸期吟咏窮邉長艱難老後知水
寒魚上少月閏鴈来遲不作膏粱夢長令一劒隨
　　　横峰感事
石角多情挽布衣候䖝送響出林㣲文章首靣趨時好
字學偏傍徇俗非緑水被風吹作白宻花因雨打教稀
歸鴉路熟知巢近直望松林盡翅飛
　　　答黄芳洲
抱膝書樓望太清一生心事月同明因過隣寺分茶供
閒取髙僧史傳評
　　　餞翁丹山發南浦
嗚鳩語燕近清明柳絮風輕秧水平一帶春流多斷岸
盡縁倒樹當橋行
　　　㸃史
水草山花各自春閑居常謹坐船身忠言似藥偏醫國
好句如金不療貧王伯興亡難諱史彭殤夀夭不由人
感来莫計更深淺祗見蒼頭換燭頻
　　　採蓮曲
荷葉籠頭學道情花粧那似妾粧清雙雙頭白猶交頸
翻笑鴛鴦不老成
抝落圓房響釧金背人細數子藏深不嫌到手多尖刺
祗怕傷人有苦心
　　　子期䑓
拾葉題詩愧不才袖遮㣲日上層䑓山僧分我松隂坐
隔岸花香渡水来
　　　武夷山
九折蒼江轉葦航花間流水自宫啇巖開天綫登無路
殿鏁僊金拜有光曝背龜從平石上避人猴向險枝藏
斷橋盍有重紅日狂欲乘風扣魏王
　　　擬韓偓體
一聲阿鵲顫鸞雙學調新詞未得腔拜了夜香郎喚睡
旋收鍼綫背銀缸
　　　題隱者壁
寒着麻衣餒食薇樂山清興只琴知蛛經圓網當中立
蜂徙新厨出外飛山脊倚天無改日草根埋雪有青時
莫言鴻燕多相背去去来来共一機
　　　雨中過陸家園
斜搭鞦韆忩半扃行人屐送隔墻聲羣花相倚啼妝面
苦不催晴怨懶鶯
　　　寄苕川故人
千古長情抵翠岑休談㸃石化黄金秋来國事方嘗膽
病後禪機忽上心老眼看書嫌字細乾喉飲酒喜杯深
幾回空檢斑衣篋望斷白雲天外隂
　　　晚忩
風約鐘聲落耳根歸鴉㸃㸃不成羣前山野燒青煙起
散滿空中作暮雲
　　　喜楊琴隱至
世塗多不平擇地度吾生風静花遲落雲移月倒行自
抄閒作改客借古琴評凡事虚空裏何勞苦着情
　　　寄寳林僧
磨折英雄軰無停日月梭達人愁夢少明主直言多藥
試單方驗碑評近本訛吟成無愛者寄與病僧哦
　　　巴嶺
處處柴門掩半邉鶯啼緑樹隔炊煙竹梯閑倚柔桑畔
定是人家蠶正眠
　　　楚節西堂省鞠
鞠胎緑蕊未曽成百種藂中半忘名試檢記花牌字看
春籬醉墨欠分明
　　　槎
槁形冷度幾晨昏不受東風一㸃恩郤有僊人求作伴
浪逰星渚到天門
　　　古别離
扶上花騘酒半醺望沉鞭影暗銷魂離情恐被行人覺
背拂菱花補淚痕
　　　峽口
峽深猶有路泉逺不知源禽學鄉談語山填野燒痕晚
風樵笛塢春日酒旗村茆舍人畊罷鳬雛浴水渾
　　　北津
獨立長橋喜近城半䦨斜日又催行船過别浦波痕沒
堠立當塗里界明古木雲邉僧住處落花風裏鳥啼聲
青山莫道渾無事自與行人管送迎
　　　江常庵出武夷
厭居京洛説行持袖裏青蛇上武夷仙為寫真供御覽
天憐病眼召神醫江中白石差龍斵洞裡蒼松帶鶴移
無事出山衣屨濕滿城風雨鞠花時
　　　晚歩寄劉徴齋
縱横屐齒印蒼苔夢筆山髙翠作堆日帶晚光歸海去
風傳秋信下天来竹開小路通螢過松守空巢待鶴回
蚋甕乾坤還自樂何須金屋玉樓䑓
　　　簡勝上人
林深嵐氣重一犬吠寒煙髙思天雲外新房柏樹邉愛
蒲尋石種惜茗濾泉煎昔剏如来殿老於師一年
　　　演雅十章
麒麟感世出鳯凰覽德至人苟嘗見之應不指為瑞
櫩蛛巧經網林鳩拙營巢孰知拙反勝網壊巢獨牢
雀食野人田燕栖公子堂野情飢亦樂依人難久長
猩猩隕機穽鸚鵡鏁金籠言笑適為累緘嘿斯保躬
蠶飽辦絲課蜂忙供蜜工役役為人勞衣食還自空
鵲鳴人共憐烏鳴人共嫉祗因聲妍媸何心報㓙吉
江鱗行比目沙鴛睡交頸不知山兎寒清夜顧蟾影
飢鷹健摶兎饞鷺勤哺魚各為口腹累不聞有騶虞
犬眠蒼玉地猫卧香綺叢倘無䑕與盗猫犬命亦窮
墨魚黒覆形火螢明照身拙於用顯晦蹤跡徒自陳
　　　寓興十首
孤鐙照長夜膏盡燈影滅劃見忩户間鮮鮮有明月
日夜江水流不海水不止孰謂流去者不是海中水
東日照瓦霜西嚮界餘白莫言日不到日光来未及
遲月上深夜新蟾不終夕何如月圓時通宵照無極
種鞠一百叢九月開盈枝莫言無好花好花開較遲
庭前無繁植疎竹附梅坡雖然無巨䕃明月飛来多
草䖝設細網小穽不可見日日朝露中羣白草間現
髙風吹秋霜庭前百草死誰知草有根昨夜東風起
夏月灌鞠根見花在秋日先時不施工臨花已何及
十年挿柳枝今與髙樹齊垂條緑春風上有流鸎啼
　　　梅花十詠
　　　　梅梢
根清條不肥影落明月地凄凄欲寒時胚渾已生處
　　　　蓓蕾
歴歴衘冰霜綴作珠的皪香色俱渾然花中之太極
　　　　欲開
凝成姑射姿幽㓗世所獨春近廹芳心羞澀破唇玉
　　　　半開
五出梢敷露不受塵目愛鮮鮮着精神獨於此時最
　　　　全開
昨夜東風多花神莫之禦玉立對幽人十分盡情吐
　　　　欲謝
垂垂雪中枝暗裡度香逺忽動調羹機黏枝花力軟
　　　　半謝
旋隨瓊霙飛繞我茆屋角結子意漸濃豈為𦍑管落
　　　　全謝
氷花不留丁收香盡藏白一朝作陳人遜與桃李出
　　　　小實
青青長朱裳小摘脆不墮勿期如豆㣲中懐仁已大
　　　　大實
圓碧日益肥磊落壓枝重雖然苦味酸酸中藏大用
　
　
　
　
　
　
　
　
　
　
　
　
　
　
　江湖小集巻十八
欽定四庫全書
　江湖小集巻十九　　　　　宋　陳起　編
　　杜旃癖齋小集
　　　白雲在南山
白雲在南山幽鳥乘風飛鳥飛不能逺雲髙還難依園
中亦有菊堂後那無萱游子不得歸銜悲欲何言
　　　緑珠行
蜀絲殷空金作谷珊瑚成林珠百斛彼姝千花萬花蔟
明月出胎照彼緑鏡中飛鸞掌中身夜月春風看不足
悲歡倚伏徴禍福西里憐顰東市戮願將舊意奉新人
此别他生定難卜君因妾死莫多怨妾死君前君眼見
髙樓直下如海深璧玉一碎沙中沉平時感君愛妾貌
今日令君知妾心
　　　同平父園中即事
季冬少寒凛霜薄日色明訪我㑹心友相携園中行菜
甲長疎花梅枝綴初英潜魚戯晴波寒雀暖有聲小歩
極遐覽閑吟暢幽情語言接繾綣意適體自輕嵗華晚
更好景趣静始并俯仰物態間聊與同春榮
　　　明鏡行
明鏡照形不照影明月照影不照心朱絲委地流水咽
寳劒掛壁蛟龍吟二桃畫謀恩義絶慘慘嚴霜飛六月
銜石海可填鍊石天可補君非食蓮菂安知此心苦
　　　上徐子宜侍郎二絶
當年金屋誤承恩自倚容華託至尊風外逰絲難繫日
依然青草暗長門
猿臂將軍戰不休當時部曲亦封侯夜凉忽夢燕山月
猶幸君恩晚見收
　　　九日懐陳舍人
白髮江湖暗青燈儿席凉窮途幾半百佳節又重陽命
也吾何奈天乎孰可量元龍樓百尺猶足慰行藏
　　　蔗境菴二絶
世事多端好備甞未能悦口勿輕忘結交莫厭初年澹
晚節相看味始長
美惡初終自不同新人那念舊人容君知食蔗逢佳境
不念人間有菲葑
　　　别江隂宰魏元長兼望王木叔使君
荆山抱璞自遭毁漠漠胡沙埋皓齒咸韶正音或出㸑
下桐十年憤鐵一日變化成蛟龍人生相歡貴知己心
不相知異生死豈不見豫遜不報中行氏又不見聶政
殺身酬仲子
滄海終可填太行竟能移丈夫殺身為感激有恩不報
非男兒意氣磨日月感遇由一時齊威九合諸侯盟黄
河倒流五岳傾楚茅入貢民冠帶金䋲玉檢思告成髙
䑓已荒曲池既平不見夷吾功但聞鮑叔名
　　　賦賢已録(静觀趙使君喜棋/有是録約予賦詩)
物理因人創神機自古傳揚雄嗟有法孔子歎猶賢勝
負存虚實初終謹後先按圖嚴畫井起數象周天百戰
期争道三隅察守邉開基思漢祖復土想周宣審勢攻
無備沉機救未然勝心㳺碧落幽思及黄泉冒利魚貪
餌乘虚鴈落弦紛爭忘父子迷惑到神仙守必防重柝
攻須出萬全妄興侵伐意私擅殺生權紿弄心懐詐包
藏智益儇甘辭韜甲胃險志匿山川諱忌真情露矜誇
小數專怯圍潜却歩貪得暗垂涎見逼難思進相持莫
敢前蹈危鬚捋虎役志耳鳴蟬意滿渾忘食神馳更廢
眠弱形遭毒手短節不空拳悔誤徒批頰矜髙欲比肩
禍胎還隱伏陣勢漫綿延詭道非存正嬴師合忌堅設
心踰虺蜴攫子甚烏鳶造妙羣心妬趨亡衆目憐淺謀
徒躁進重地莫輕捐黒白材因見雌黄論豈偏髙人真
託興逺見始忘筌鑒戒無忘此防虞盖有焉請㸔奕棋
句何愧鬬雞篇
　　　山有狙行
山有狙不可馴山有虎不可親狙詐匪懐德虎飢須噬
人死生託良馬信厚稱瑞麟野性定難保猛獸終不仁
　　　王粲宅
春風佳人命多薄深宫井冷梧桐落江邉百尺斷魂樓
未比鷦鷯一枝託漢家待士禮意失黨獄淪胥生鼎鑊
南山豆萁苦燒焚鸚鵡洲邉埋一鶚丈夫擇木豈無術
何爾依劉燕巢幕君不見平時子房侍帷幄一語不投
斃文若登樓此日誠可哀亦恐從軍未為樂
　　　書懐呈鍾君禄吏部
君不見黄河之水能上天白髮一變無由𤣥人生住世
無百年倐忽變化空中煙眼前富貴皆年少悲苦長多
少歡咲抽絃促柱向君彈宛轉凄凉不成調
持心託明月明月照影不照心彈劍發長歌歌長宛轉
多苦音㵼水東西南北流昔日年少今白頭欲對君前
歌此曲恐君淚下不能收
　　　勿除蔓行
蔓草君勿除葉蒂相連牽春風共滋長秋露同衰殘庭
前梅花樹一種同根生南枝煖北枝寒
　　　讀杜詩斐然有作
王澤久淪洽正聲皆雅言百川忽西流青黄雜犧樽騷
經吹死灰明燭日月昏綺麗兆建安淳古還開元夫子
握元氣大音發胚渾明婁失毫芒神羲隘乾坤再變六
義彰一日五典惇上該周南風下返湘水魂仲尼不容
删餘子何足吞五季兵戈繁嘲􁚉蟲鳥喧頽波既瀰漫
新竒尚西崑吻喙生譏評神鬼懐憤寃王蘇發醯甕黄
陳窮河源煌煌百年間後學同推尊時時或嘗鼎往往
猶戴盆倣摹惑銅盤箋釋訛金根顧余小子旃獨受罔
極恩神融淚交墮思苦心屢捫相望五百載如接顔色
温爐冶無停工况復忝諸孫斯文誠儻存庶以起九原
　　　紙被一首
疎布褁敗綿破碎錯經緯嚴風過强弩終夜縮如蝟剡
溪楮夫子益友吾所畏䇿勲在覆冒周宻罕傳彚隱然
萬里城可却戎馬氣脉髓盎春温濁酒有醲味直躬免
拳跼夜氣益洪毅吳宫鳳花錦伐命可歔欷物㣲用匪
薄道在窮不諱緼袍可終身狐狢不足貴
　　　陸務觀赴召
四海文章陸放翁百年漁釣兩龜蒙數開天地吾何與
老作春秋道未窮李耳守官逾二代張蒼職史到三公
坐令嘉㤗追周漢此是君王第一功
　
　
　
　
　
　
　
　
　
　
　
　江湖小集巻十九
欽定四庫全書
　江湖小集巻二十　　　　　宋　陳起　編
　　李龏梅花衲
　菏澤李君寄示梅花衲余讀之若武陵漁人誤入桃
　源但見深紅淺紅後先相映雖有竒花異卉間厠其
　間莫能辨其孰彼孰此也紹熙間余尉江寧有李魴
　伯鯉者實余鄉人年七十餘客授方山觀示余梅花
　集句百首其所取用上及晉宋下止蘇門諸君子雖
　句句可攷而意或牽强如兩服兩驂用生馬駒費盡
　御者力終難妥帖今李君所取下及於近時諸作猶
　犧象尊間雜以一二瓶罌雖雅俗不同然適用可喜
　也况後視今未必不如今視昔耶余故喜為之書丁
　亥春丹陽劉宰
蟾精雪魄孕靈荄逐朶檀心巧勝裁要比春工髙一著
凌寒先伴六花開
　(歐陽永叔/)　(丁謂之/)　　(王承可/)　　(田元邈/)
封植何人考厥初一枝價直萬瓊琚未央宫裏三千女
捲上朱簾總不如
　(馮文度/)　　(蘇子瞻/)　　(李商隠/)　　(杜牧之/)
冰姿元住藐姑山一落風塵即厚顔寄語清香少愁結
春光不度玉門闗
　(歐陽凱士/)　(黄岩老/)　　(林君復/)　　(王之渙/)
粉容冰艷玉玲瓏此外評花四海空可惜國香天不管
吹開吹落任東風
　(李泌/)　　　(陸務觀/)　　(黄魯直/)　　(丁謂之/)
霜晴十月玉谿村占盡風情向小園采石浪寒青塚暗
是誰招此斷腸魂
　(鼂補之/)　　(林君復/)　　(義銛/)　　　(黄魯直/)
山屐經過滿逕蹤髙枝千嵗對孤峯女冠夜覔香來處
須撥白雲三四重
　(薛能/)　　　(雍陶/)　　　(王建/)　　　(陸暢/)
本是離騷國裏人更無人為作招魂誰家玉笛吹春怨
占斷孤山水月村
　(周晉仙/)　　(蘇召叟/)　　(姜堯章/)　　(髙九萬/)
獨上西樓四望賖玉林瓊樹影交加春風也解嫌蕭索
借發明年最早花
　(姚揆/)　　　(蘇子瞻/)　　(楊廷秀/)　　(李縝/)
冰壺骨相自清臞流落荒郊道轉孤正是花中巢許輩
風標髙古漢唐無
　(韓子蒼/)　　(張武子/)　　(陸務觀/)　　(義銛/)
東君借與好風光窮巷無人亦自芳誰念故都花落盡
客愁春恨兩茫茫
　(白樂天/)　　(張安國/)　　(陳祐/)　　　(李縝/)
無熱天中第一僊幽姿髙韻獨蕭然畫圖省識春風面
莫遣孤芳老澗邊
　(義銛/)　　　(田元邈/)　　(杜子美/)　　(蘇子瞻/)
南園北園花滿風南枝與客兩飄蓬平生一㸃調元意
都在吟情句眼中
　(李縝/)　　　(陸務觀/)　　(義銛/)　　　(趙従善/)
醉倚東風不自持清香誰許比荼蘼南枝向我渾如昨
燕未歸來蝶未知
　(蘇子瞻/)　　(丁謂之/)　　(張安國/)　　(陸務觀/)
琳瑯觸目路人驚上有黄鸝深樹鳴喚起一聲腸斷處
枝頭時見子初成
　(黄魯直/)　　(韋應物/)　　(閩妓周氏/)　(韓退之/)
傾國傾城豈在人人間只有此花新冰霜過了翩然去
萬紫千紅各占春
　(唐彦謙/)　　(蘇子瞻/)　　(義銛/)　　　(王介甫/)
茅屋蕭然野水東掃窓映竹見玲瓏城中桃李休相笑
豈待世間桃李風
　(曹元寵/)　　(韓退之/)　　(謝無逸/)　　(李縝/)
孤舟江上畏春寒故國烟花想已殘沈醉不愁歸路逺
慿君傳語報平安
　(張謂/)　　　(盧弼/)　　　(張蠙/)　　　(岑參/)
不擬寒山不廣騷春風藜杖起詩豪霜鴻入夜驚還止
人立梅花月正髙
　(張武子/)　　(吕棫/)　　　(上官良史/)　(趙紫芝/)
栗里先生花夾門且尋詩社著詩勲莫嫌春淺花房小
春在枝頭已十分
　(侯季良/)　　(陳無已/)　　(李縝/)　　　(唐人/)
月㑹深情借艷開相逢月下是瑶臺斷崖絶壑元無主
嫁與春風不用媒
　(陸龜䝉/)　　(蘇子瞻/)　　(蘇養直/)　　(李長吉/)
驛迥村幽客路微今朝楚樹發南枝重門深鎖無尋處
故斸雲根帶蘚移
　(司空圖/)　　(栁子厚/)　　(郎士元/)　　(李漢老/)
攜手城南憶舊遊故人行役向邊州冰肌自是生來瘦
不識人間離别愁
　(韓退之/)　　(張謂/)　　　(虞美人詞/)　(徐道暉/)
病與西湖絶半年一春長費買花錢詩懷自笑多塵土
猶恐春隂咽管絃
　(趙紫芝/)　　(俞國寶/)　(徐致中/)　　(李約/)
上苑年年占物華東湖同住水雲家莫言春度芳菲盡
閑閉春風看落花
　(栁子厚/)　　(李漢老/)　　(賀知章/)　　(秦系/)
空倚梅花說住山他鄉風景亦相闗北窓人物羲皇上
身與浮雲處處閑
　(張武子/)　　(皇甫冉/)　　(李漢老/)　　(靈一/)
一方明月可中庭坐見年芳憶帝京宿客盡眠眠不得
半山寒色與春爭
　(劉禹錫/)　　(韋應物/)　　(雍陶/)　　　(裴說/)
五陵春色泛花枝春半如秋意轉迷細雨濕衣看不見
千行珠淚滴為泥
　(陳羽/)　　　(栁子厚/)　　(劉長卿/)　　(顧况/)
閏月今年春意賒年光誤客轉思家夜來有夢登歸路
侵岸疎梅已放花
　(錢起/)　　　(王翰/)　　　(方干/)　　　(曽存之/)
不論朝暮帶輕煙錯向春風恨杜鵑楊栁枝頭風料峭
為君醉倒燭花前
　(徐致中/)　　(趙子野/)　　(韓无咎/)　　(李漢老/)
天與芳時豈待催髙樓曉見一花開夜來省得曽聞處
香駕寒雲入酒杯
　(范希文/)　　(令狐楚/)　　(許渾/)　　　(張芸叟/)
青帝來時值晚芳有時經雨乍凄涼玉笙聲裏鸞空怨
細嚼花鬚味亦長
　(王初/)　　　(羅隠/)　　　(晏叔原/)　　(蘇子由/)
洞天誰道却歸難浩思藍山玉彩寒常是臘前欺雪色
等閒莫遣俗人看
　(唐求/)　　　(薛濤/)　　(梅聖俞/)　(李漢老/)
自是春愁正斷魂半縁修道半縁君孤城吹角猿相應
遥結芳心向碧雲
　(韋莊/)　　　(元稹/)　　　(徐道暉/)　(楊衡/)
小橋分路入青苔冰萼瓊華次第開欲識春風最竒處
空林月落始應回
　(王介甫/)　　(宋庠/)　　(李頎/)　　　(李端/)
玉笛誰家叫落梅夜來春病不勝懷傍人未必知心事
惟有君恩白燕釵
　(韋莊/)　　　(王之渙/)　　(劉卓/)　　　(殷堯藩/)
遮莫江頭栁色遮隨風好去落誰家江春不肯留歸客
馬踏春泥半是花
　(鄭谷/)　　　(劉禹錫/)　　(劉長卿/)　　(竇鞏/)
聴鐘投宿入孤烟旅館寒燈照不眠竹裏江梅寒未吐
平臺賓客有誰憐
　(施肩吾/)　　(髙適/)　　　(蘇養直/)　　(王昌齡/)
九衢風土帶花香月到枕前春夢長天意最饒惆悵事
殘花殘雪尚交光
　(唐彦謙/)　　(温飛卿/)　(陸龜䝉/)　　(王初/)
舊業叢臺廢苑東别來二十一春風越梅半拆輕寒裏
抛擲深山亂木中
　(劉言史/)　　(賈島/)　　　(和凝/)　　　(李九齡/)
撚玉搓瓊軟復圓衣篝不用緑沈烟自縁今日人心别
暖熨寒英只鬭先
　(趙光逺/)　　(周晉仙/)　　(鄭谷/)　　　(銛朴翁/)
隔得盧家白玉堂蜂争粉蘂蝶分香不隨殘雪埋芳草
若箇傷春向路傍
　(李商隠/)　　(温飛卿/)　　(韋莊/)　　　(唐彦謙/)
雪徑清寒蝶未知錦囊消得探春詩多情為我香成陣
慿仗東風分外吹
　(李希聲/)　　(舒亶/)　　　(辛幼安/)　　(髙蟾/)
月落烏啼霜滿天江頭歸客木蘭船愁腸斷處春何限
忍把敲吟舊竹鞭
　(張繼/)　　　(潘德久/)　　(温飛卿/)　　(李洞/)
梅花暗落嶺頭雲盡日出門還掩門却見舊房堦下樹
春風應自怨黄昏
　(李益/)　　　(曹鄴/)　　　(賈島/)　　　(韓渥/)
龍脊橋邊住最幽誰將小笛按梁州年年嵗嵗花相似
馬上多逢醉五侯
　(銛朴翁/)　　(劉武子/)　　(賈曽/)　　　(吳融/)
東風不用更相催不向東風怨未開無限春愁莫相問
碧山明月照蒼苔
　(令狐楚/)　　(髙蟾/)　　　(趙嘏/)　　　(曹唐/)
五湖賒與一年春幽佩仙香半夜聞暫到人間歸不得
有人傳是紫陽君
　(陸龜䝉/)　　(李羣玉/)　　(盧綸/)　　　(熊孺登/)
殘燈無焰影幢幢人世心形兩自降借問梅花何處落
春風吹到讀書窓
　(元稹/)　　　(薛濤/)　　　(髙適/)　　　(武元衡/)
暗香時復過牕紗不是桃花與李花試問花枝何處好
病來簾外是天涯
　(朱雍/)　　　(陳去非/)　　(王介甫/)　　(裴夷直/)
一枝折盡一重新纔見吳州百艸春山路獨歸衝夜雪
不堪仍送故鄉人
　(施肩吾/)　　(皇甫冉/)　　(王建/)　　　(顧非熊/)
盡日含毫有所思殘花應逐夜風吹春郊雨盡多芳艸
立馬煩君折一枝
　(薛能/)　　　(李昌符/)　　(雍陶/)　　　(楊巨源/)
倚竹佳人翠袖長薔薇花露染衣裳一時傾倒春風意
豈是常娥月裏香
　(蘇子瞻/)　　(韓子蒼/)　　(陳去非/)　　(宋咸/)
野外相逢一笑新寒枝清槁玉粼粼雖然未得和羮便
纔道和羮便失真
　(洪覺範/)　　(王績/)　　　(羅隠/)　　　(曽㮣/)
夕陽原上兩三家行不逢人只見花正是一年春好處
春風應怪在天涯
　(杜荀鶴/)　　(陳無已/)　　(韓退之/)　　(鄭毅夫/)
酥滴寒英露滴香迎春先有好風光落花寂寂黄昏後
疎影横斜最斷腸
　　(李縝/)　　　(白樂天/)　　(韋莊/)　　　(謝無逸/)
江邊身世兩悠悠遶著瑶芳看不休月淡烟深聴牧笛
冰肌銷瘦為誰愁
　(蘇子瞻/)　　(林君復/)　　(陸務觀/)　　(楊時可/)
雪後相看意更深摩挲拄杖過溪尋含情似領嵗寒約
料峭東風不易禁
　(道潛/)　　　(陸務觀/)　　(侯季長/)　　(吕誨/)
蘭替天香蜜替黄巧如施粉妒何郎東君若要分流品
儂是水仙鴻雁行
　(李縝/)　　　(徐師川/)　　(种放/)　　　(黄岩老/)
隔屋穿籬見一枝幽香深謝好風吹兒家門户重重閉
縱有春來何處知
　(張㑹川/)　　(冦平仲/)　　(唐才婦詩/)　(唐人/)
深院無人獨倚門暗香浮動月黄昏夜寒那得穿花蝶
疑是西湖處士魂
　(韋莊/)　　　(林君復/)　　(蘇子瞻/)　　(李縝/)
出屋香捎幾樹花對花今日奈天涯秦中驛使無消息
又遣相思夢到家
　(道潛/)　　　(周美成/)　　(杜子美/)　　(李縝/)
乞得東風一杖藜尋花覔逕忽成迷欲知前面花多處
湖水東邊鳳嶺西
　(蘇養正/)　　(陳去非/)　　(韓退之/)　　(蘇子瞻/)
西曹深處見春來半欲離披半欲開箇裏愁人腸自斷
秦樓寒角更相催
　(王仲至/)　　(郭震/)　　　(劉禹錫/)　　(盧强/)
一樹春花千萬枝戀花行步步遲遲可憐日暮嫣香落
直似山隂雪下時
　(白樂天/)　　(方干/)　　　(李長吉/)　　(李縝/)
瘦倚疎篁半出牆幾多深意斷人腸不如醉裏風吹盡
踏作花泥透脚香
　(釋惠璉/)　　(李易安/)　　(杜子美/)　　(楊廷秀/)
冰棹風船雪滿篷年年長䇿探花功可憐幾許懷春意
盡在疎枝冷蘂中
　(楊廷秀/)　　(陸務觀/)　　(李縝/)　　　(王性之/)
江頭短樹亞衡門誰與詩人管醉魂惆悵西湖仙去後
不堪細雨濕黄昏
　(侯季長/)　　(黄岩老/)　　(銛朴翁/)　　(蘇子瞻/)
玉樹交横雪後天月明素質自生烟人間那得花如許
疑是蟾宫降謫仙
　(司馬君實/)　(蘇子瞻/)　　(銛朴翁/)　　(洪覺範/)
淺淺池塘短短牆眼明初識道家裝夢魂不入人間世
雲雨巫山枉斷腸
　(王介甫/)　　(李縝/)　　　(僧法平/)　　(李太白/)
草為床坐瓦為杯愛著幽香未擬回醉到花殘呼馬去
姚黄魏紫莫相猜
　(銛朴翁/)　　(黄魯直/)　　(陸務觀/)　　(謝無逸/)
仙衣襞積素中單物外風塵不染顔世上幾時曽好古
孤標只合在孤山
　(李縝/)　　　(倪無隠/)　　(李山甫/)　　(黄岩老/)
玉顔知復為誰容鶗鴂一聲春事空昨日倚欄枝上看
敎人錯恨五更風
　(王履道/)　　(李縝/)　　　(范希文/)　　(王建/)
老去青林又一霜折花鏡裏憶新妝幾回夢作花間蝶
不怕清寒嗅冷香
　(張武子/)　　(黄魯直/)　　(李縝/)　　　(楊廷秀/)
羨君瀟灑有餘清宻雪無端苦見侵長使詩人動幽興
平生和靖最知音
　(歐陽永叔/)　(李白/)　　　(謝幼槃/)　　(張彦實/)
子美詩中黄四娘滿身新裛瑞龍香似嫌時世妝梳淺
故作無情淡淡妝
　(蘇子瞻/)　　(毛熙震/)　　(李縝/)　　　(謝無逸/)
閱盡冰霜念已乾秦南燕北見君難自憐野客都無著
拈得花枝不忍看
　(銛朴翁/)　　(張武子/)　　(冦平仲/)　　(蘇子瞻/)
林蘿深處過溪橋眼底青山映寂寥真態生香誰畫得
一枝春瘦雪初消
　(林君復/)　　(蘇養直/)　　(蘇子瞻/)　　(何正平/)
瓊酥滴滴綴斜枝莫恨東風剪拂遲花底自從和靖死
臨流誰復賦新詩
　(謝無逸/)　　(趙世長/)　　(銛朴翁/)　　(徐師川/)
女鬟誇巧幻寒芳送我東山紫翠傍指似鳳城烟月路
一杯當屬水仙王
　(李縝/)　　　(秦宰/)　　　(張武子/)　　(蘇子瞻/)
鏤冰疊雪鬭輕盈片逐銀蟾落醉觥惆悵晚來風定後
隔林横笛兩三聲
　(謝無逸/)　　(辛夤遜/)　　(李縝/)　　　(釋無則/)
西湖西畔北山前日日春風是管絃何似玉堂裁詔罷
銀瓶玉柄兩蕭然
　(蘇子瞻/)　　(趙紫芝/)　　(吳融/)　　　(皮日休/)
吹殺梅花影裏燈凄涼一似觀堂僧滿山明月東風夜
茶煮西峰瀑布冰
　(張功父/)　　(周晉仙/)　　(羅鄴/)　　　(貫休/)
一樹􁁉鬆玉刻成月中還似日中明等閑只怕花零亂
何處人家籠解盛
　(王建/)　　　(齊已/)　　　(李頻/)　　　(蘇子由/)
就泥沾處襯芳塵憶昔爭遊曲水濵踈影暗香如昨日
東風二十四囘春
　(髙九萬/)　　(王駕/)　　　(徐無競/)　　(白樂天/)
人人欲看壽陽妝自笑狂夫老更狂取醉不辭留夜月
踏花歸去馬蹄香
　(范希文/)　　(蘇子瞻/)　　(李太白/)　　(胡曽/)
孤根何事在柴荆苕水相逢眼便青盡日問花花不語
窮途阮籍幾時醒
　(林君復/)　　(毛澤民/)　　(嚴惲/)　　　(杜子美/)
淡烟疎雨又青山月映横枝古磵寒十日笙歌一宵夢
無人起就月中看
　(周晉仙/)　　(銛朴翁/)　　(韋莊/)　　　(開元名公/)
疎疎枝上發陽和月冷髙臺影在波留客看花賦詩坐
不須此地有笙歌
　(潘德久/)　　(徐致中/)　　(翁靈舒/)　　(徐道暉/)
花壓闌干春晝長玉中還有辟邪香少陵苦被花相惱
可是無心賦海棠
　(温飛卿/)　　(蘇子瞻/)　　(謝無逸/)　　(王介甫/)
水邊遥見久停橈似與詩人破寂寥兩岸嚴風吹玉樹
莫教虛度可憐宵
　(丁謂之/)　　(王介甫/)　　(韋莊/)　　　(蘇子瞻/)
愁絶江南日暮春東風何事入西鄰誰家月下看花女
莫竊香來帶累人
　(劉貢父/)　　(蘇子瞻/)　　(元稹/)　　　(薛能/)
黄鳥隂中實已團從教革帶減詩鐶錢塘岸上春如織
誰伴仙翁倒玉山
　(黄魯直/)　　(李縝/)　　　(温飛卿/)　　(蘇防/)
小雪疎烟雜瑞光月牕花院夢悠揚落星樓上吹殘角
不是愁人也斷腸
　(蘇子瞻/)　　(李白/)　　　(韋莊/)　　　(戴叔倫/)
恨滿東風意不傳蘂珠宫殿擁神仙司空見慣渾閑事
一夜相思笑玉川
　(陳去非/)　　(洪龜父/)　　(韋應物/)　　(林憲/)
藜杖扶人趁雪乾玉蕤初發映溪寒不須苦問春多少
索笑情懷老漸闌
　(劉應時/)　　(道潛/)　　　(楊廷秀/)　　(陸務觀/)
蕙死蘭枯菊亦摧與春先作斷腸媒騷經失我無慚色
時節來時畢竟開
　(蘇子瞻/)　　(皮日休/)　　(潘德久/)　　(楊廷秀/)
候得南枝臘後芳斬新氣象敞書堂幾回醉嚼春風骨
清殺玉川文字腸
　(周開祖/)　　(謝無逸/)　　(李縝/)　　　(黄岩老/)
雪裏消磨一半春乍晴芳草競懷新青天無雲月如燭
仰看横枝自寫真
　(陳叔昜/)　　(范至能/)　　(盧綸/)　　　(楊廷秀/)
天放嬌嬈豈自知春風日日雨時時晚香消歇無尋處
多在青苔少在枝
　(王介甫/)　　(齊已/)　　　(蘇子瞻/)　　(崔魯/)
日衝霜雪走風埃今日江邊首重囘空掩玉樓先睡去
暗香都自著人來
　(連彦夫/)　　(羅隠/)　　　(張武子/)　　(李縝/)
天與風流春與嬌酒旗風急更相招先生莫道心如鐵
愁殺蘇州也合銷
　(李縝/)　　　(林君復/)　　(陳去非/)　　(髙子勉/)
霜羅袖薄緑衣單家是江南友是蘭借問幾時辭碧落
一枝欲寄北人看
　(范至能/)　　(陸務觀/)　　(喻迪孺/)　　(歐陽永叔/)
雪後東風未肯和此中不醉又如何江南春色花千里
自笑茅簷一樹多
　(蘇子瞻/)　　(劉浩/)　　　(朱松/)　　　(銛朴翁/)
下馬旗亭酒可沽水精簾内看如無應縁近水花先發
獨凭欄干恨有殊
　(潘德久/)　　(于武陵/)　　(戎昱/)　　　(來鵬/)
䇿杖窺園日數巡無端寒雨損精神青裳素面天應惜
不著笙歌不肯春
　(王介甫/)　　(張正見/)　　(陳去非/)　　(范至能/)
冷艷孤光照眼明暖風不為惜輕盈江南破後無詞客
吟破愁腸句不成
　(張安國/)　　(孫仲益/)　　(張武子/)　　(亡名/)
玉河仙子下雲逵探請東皇第一機莫道春歸無覔處
年年魂傍隴頭歸
　(趙世長/)　　(黄魯直/)　　(陳子髙/)　　(銛朴翁/)
童初宫裏兩斑斑粉落香肌汗未乾五月京塵渴人肺
滿將春色上金盤
　(李縝/)　　　(崔珏/)　　　(亡名/)　　　(韓琦/)
倚樹空驚白髮新風飄萬㸃正愁人不知誰唱歸春曲
更在朱欄緑水濱
　(張㑹川/)　　(杜子美/)　　(曹唐/)　　　(楊傑/)
閒踏宫花獨自行飄廊㸃地色輕輕臨風長作南枝想
欲化西園蝶未成
　(白樂天/)　　(王建/)　　　(黄岩老/)　　(張泌/)
玉女精神不尚妝一身盡著雪衣裳只應尚有驕春意
淺笑微顰盡斷腸
　(張文潛/)　　(黄岩老/)　　(王介甫/)　　(李縝/)
南枝先暖北枝寒便領東風到世間寶髻斜簪光照座
暗香終不似孤山
　(女仙/)　　　(鄭毅夫/)　　(陸務觀/)　　(銛朴翁/)
落日天寒客自愁數枝斜亞磵横流春風也是多情思
無限清香夜不收
　(黄岩老/)　　(銛朴翁/)　　(韓退之/)　　(梅摯/)
出得城來事事幽併知春色上枝頭一年好處君須記
江上行人空自愁
　(楊廷秀/)　　(鄭毅夫/)　　(蘇子瞻/)　　(蔡君謨/)
萬古蕭條楚水西步尋芳徑到寒溪行人將底酬春色
一絶清詩手自題
　(劉長卿/)　　(吳居厚/)　　(李縝/)　　　(陸務觀/)
玉為風骨雪為衣瘦倚疎篁不解肥絶磵斷橋幽獨處
夕陽長送釣船歸
　(楊廷秀/)　　(銛朴翁/)　　(陸務觀/)　　(杜牧之/)
大道青樓御苑東珠簾約住牡丹風一枝帶雨牆頭出
不與花爭世態紅
　(韋莊/)　　　(宋祁/)　　　(羅隠/)　　　(陶商翁/)
蜂撩蝶嬲不相饒二月春風似剪刀可惜屈原吟澤日
不并香艸入離騷
　(李縝/)　　　(賀知章/)　　(晏殊/)　　　(林君復/)
每愛花光畫作圖姑山親見雪肌膚芒鞵逺覔香來處
醉倒黄公舊酒壚
　(銛朴翁/)　　(蘇子瞻/)　　(李縝/)　　　(陸龜䝉/)
西望長安不見家駞裘幾折犯寒花玉驄慣識西湖路
不覺歸鞍帶月華
　(李太白/)　　(李縝/)　　(俞國寶/)　　(蘇子瞻/)
雲為肌骨玉為神耐盡冰霜破俗塵政爾玉壺相俎豆
寄言幽谷可終身
　(張安國/)　　(銛朴翁/)　　(黄岩老/)　　(譚勉翁/)
花有清香月有隂何人月下此幽尋巷南巷北相知少
自把茶甌當酒斟
　(蘇子瞻/)　　(李縝/)　　(趙紫芝/)　　(劉應時/)
一年春色負歸期每見梅花輒入詩腸斷江南一百五
然犀何處覔瓊枝
　(羅鄴/)　　　(林君復/)　　(張武子/)　　(蘇子瞻/)
一樹寒梅白玉條風魂雪魄去難招三年枕上吳中路
先到王城第一橋
　(戎昱/)　　　(栖白/)　　　(蘇子瞻/)　　(張武子/)
萬木逢霜一刼灰動揺詩興又逢梅野橋漏泄春光處
不用君王羯鼓催
　(黄岩老/)　　(杜子美/)　　(李希聲/)　　　(居仁/)
梅梢風暖弄殘陽花氣侵人笑語香太嵗只遊桃李徑
肯隨桃李鬬梳妝
　(陳純益/)　　(秦少游/)　　(盧仝/)　　　(黄岩老/)
一段春愁雨帶來空令懷古更徘徊深宫不與閒人到
枝上年年生緑苔
　(銛朴翁/)　　(司空圖/)　　(蘇君叟/)　　(姜堯章/)
新年何事最堪悲雖老於梅亦未衰日暮漢宫傳蠟燭
東風全在小桃枝
　(盧仝/)　　　(蘇子瞻/)　　(韓翃/)　　　(唐子西/)
擁裘來看玉梅春江上悠悠不見人報答春光知有處
十千沽酒莫辭貧
　(蘇子瞻/)　　(王介甫/)　　(杜子美/)　　(崔繁童/)
宛陵堂下探梅時淑氣隨風裂麝臍昨夜小園春已老
落花枝上鷓鴣啼
　(韓子蒼/)　　(陳朝老/)　　(韓琮/)　　　(閩妓周氏/)
問訊松篁嶺下梅今朝忽見數枝開長干白下相逢少
莫負江南鸚鵡杯
　(道潛/)　　　(唐才婦/)　(張武子/)　　(史千/)
北客南來豈是家名園又作醉生涯因風蛺蝶低仍起
飛去方知不是花
　(蘇子瞻/)　　(陸務觀/)　　(毛達可/)　　(楊廷秀/)
一枝斜映佛前燈興味都來似野僧記得玉人春病後
穿花却與共扶藤
　(陳去非/)　　(失名/)　　　(薛能/)　　　(蘇養直/)
髙標不畏雪霜侵松竹初栽未靚深多謝東君深屬意
盡教枯朽作瑶林
　(鄭毅夫/)　　(吕栻/)　　　(林迥/)　　　(李太白/)
古苔留雪卧牆腰小户無風暖氣饒一段好春藏不得
有人和淚獨吹簫
　(姜堯章/)　　(潘德久/)　　(張武子/)　　(劉武子/)
江頭千樹玉糢糊客子揺船遶畫圖唯愛風流當月夜
滿身花影倩人扶
　(李縝/)　　　(張武子/)　　(林紹宗/)　　(陸龜䝉/)
仙子乘雲下玉溪幽人又賦探春詩逺香暗度横橋上
正是横斜一兩枝
　(嬾愚/)　　　(陸務觀/)　(史千/)　　　(李希聲/)
白玉堂前一樹梅先於城外百花開物情似與閒相稱
又惹東風意緒來
　(唐才婦/)　　(劉禹錫/)　　(劉威/)　　　(來鵬/)
花籠微月竹籠烟多病多愁負少年一院落花無客醉
謝娥行處落金鈿
　(元稹/)　　　(張泌/)　　　(温飛卿/)　　(韋莊/)
不知雨後更精神與水相蒸暖盎春獨自捲簾樓上望
夕陽吟殺倚樓人
　(俞商卿/)　　(曽幼度/)　　(翁靈舒/)　　(韋莊/)
有花偷笑臘前枝筆寫春闈客賦詩獨夜客心何處是
和烟和雨雪離披
　(錢翊/)　　　(慕幽/)　　　(施肩吾/)　　(韋莊/)
海天臘盡凍初融平旦梅花破冷紅借問清都舊花月
共驚雲色帶微風
　(上官良史/)　(張武子/)　　(賈至/)　　　(盧綸/)
雪裏開花却是遲羞歸應為負花期即今耆舊無新語
獨立蒼苔自詠詩
　(蘇子瞻/)　　(蘇子瞻/)　　(杜子美/)　　(杜子美/)
　　　紅梅
小萼裁成絳蠟勻繡難相似畫難真春風用意勻顔色
未怕青腰玉女嗔
　(石曼卿/)　　(方干/)　　　(鄭谷/)　　　(王介甫/)
　　　蠟梅
絶無聲色動凡情香比江梅分外清欲問此根何處得
游蜂多思近經營
　(林憲/)　　　(洪覺範/)　　(石懋/)　　　(韓退之/)
　　　墨梅
一從笛裏送孤妍興寄揚雄獨守𤣥憶著江南舊行路
可憐風味故依然
　(銛朴翁/)　　(張子文/)　　(林君復/)　　(李縝/)
半幅溪藤萬里春夜牕添起月精神眼看白璧埋黄壤
鬒髮空歸想太真
　(陳去非/)　　(石懋/)　　　(黄魯直/)　　(張子文/)
　　　五言
前村深雪裏天意不教遲玉色復何異東風萬古吹
　(齊已/)　　　(熊皎/)　　　(朱晝/)　　　(張喬/)
閶闔春風起花開次第新拂牆花影動疑是弄珠人
　(令狐楚/)　　(王涯/)　　　(崔鶯鶯/)　　(王適/)
素面凝香雪孤根尚惹苔春風有餘力一一為愁開
　(韋莊/)　　　(修睦/)　　　(曹松/)　　　(楊衡/)
上苑春何早百花猶未知逢春多霰雪玉性肯磷緇
　(王表/)　　　(熊皎/)　　　(戴司顔/)　　(白樂天/)
雪中多日靜春富野人家廢苑荒堤外誰知改嵗華
　(銛朴翁/)　　(上官良史/)　(徐道暉/)　　(徐致中/)
嵗晚樹無葉欹花半在池水光斜漾月憶在故山時
　(歐陽詹/)　　(徐道暉/)　　(髙九萬/)　　(皎然/)
自入春來早梅花處處妍幾家深樹裏只怕晚風顛
　(徐致中/)　　(翁靈舒/)　　(項斯/)　　　(姜堯章/)
髙枝分曉月花發蝶先知野渡冰生岸清香可贈誰
　(陸贄/)　　　(文兆/)　　　(皇甫曽/)　　(虚中/)
孤燈然客夢疎雪亂梅花憶昨經過處鄉心月滿沙
　(岑參/)　　　(徐致中/)　　(沈佺期/)　　(修睦/)
衆芳春競發隂砌雪花殘獨樹臨江古猶疑畫上看
　(朱灣/)　　　(慕幽/)　　　(上官良史/)　(徐致中/)
官厯春猶淺夜寒霜滿枝欲消冰似雪明月不須期
　(翁靈舒/)　　(歐陽詹/)　　(趙紫芝/)　　(錢起/)
客路逢人少春城不盡頭無風花自落何處避春愁
　(惟鳳/)　　　(上官良史/)　(杜子美/)　　(顧况/)
幾夕疎林下山花慰客心哀猿自相叫惟恐暮雲隂
　(保暹/)　　　(崔備/)　　　(盧拱/)　　(張亦/)
髙檣起行色帶月過江村逐吹梅花落無言只斷魂
　(劉禹錫/)　　(劉長卿/)　(李嶠/)　　　(銛朴翁/)
閏年春過後衆樹碧光鮮已瘦梅枝影闗心又一年
　(齊已/)　　　(翁靈舒/)　　(徐致中/)　　(銛朴翁/)
冬暖梅花早前庭如月輝北人歸欲盡不用惜花飛
　(徐致中/)　　(陸暢/)　　　(戴叔倫/)　　(王涯/)
雪氣衝簾入天寒白屋貧不知園裏樹先結日邊春
　(徐道暉/)　　(劉長卿/)　　(東方虬/)　　(陳羽/)
春宵多旅夢輕醉不成鄉靜室簾孤捲花間暗斷腸
　(張喬/)　　　(唐彦謙/)　　(行肇/)　　(魚𤣥機/)
近舍新為圃春梅避石開風兼殘雪起詩思澁難裁
　(徐致中/)　　(周晉仙/)　　(于良史/)　　(包佶/)
忽見寒梅樹西陵西又西可憐枝上色歸路莫相迷
　(王適/)　　　(周晉仙/)　　(楊衡/)　　　(皎然/)
野蝶難爭白芳香散著人風光人不覺寒氣自通春
　(司空曙/)　　(紇于著/)　　(王涯/)　　　(李頻/)
萬仞冰梢折春回客未歸黄昏掩門後教熨看花衣
　(馬戴/)　　(戴叔倫/)　　(戎昱/)　　　(王建/)
寒雪梅中盡紗牕薄似煙怨魂迷恐斷多是晚風前
　(李太白/)　　(張仲素/)　(李商隠/)　　(姚合/)
舊國迷江樹羞將淚對花老魂招不得明月落誰家
　(皇甫冉/)　　(孟郊/)　　　(杜子美/)　　(李太白/)
東風吹暖氣花泛曉光鮮破月斜天半垂藤壓樹偏
　(陳羽/)　　　(司空圖/)　　(劉得仁/)　　(姚合/)
梅花今正發折盡向南枝相送河梁晚春風動栁絲
　(李頎/)　　(張籍/)　　(陳伯玉/)　　(耿湋/)
深居白雲穴幽意滿山楹風遞幽香去何人識此情
　(馬戴/)　　　(祖詠/)　　　(齊已/)　　(劉長卿/)
自愛新梅好相懽得幾回來年又相見先發映春臺
　(張籍/)　　　(戴叔倫/)　　(任蕃/)　　(齊已/)
花落青軒樹山僧帶雪期荒堦羅疊蘚未逺剰相思
　(包融/)　　　(尚顔/)　　　(鄭愔/)　　(包何/)
尋芳愁路盡山寺始花開獨上髙樓望傷春不易裁
　(姚合/)　　　(齊已/)　　　(姚係/)　　　(張泌/)
寒盡梅猶白春光幾處偏嬌鶯解言語不是怨流年
　(宗楚客/)　　(郎士元/)　　(馬異/)　　　(李端/)
常恐韶光晚繁花已滿林花心愁欲斷月冷洞房深
　(陸贄/)　　　(王表/)　　　(王維/)　　　(上官儀/)
碧落風烟外正朝發早梅散空香鬱鬱應為剪刀催
　(王維/)　　　(張說/)　　　(陳羽/)　　　(宋之問/)
嬾成真似病山妓笑酣歌花落煎茶水疎叢蝶未過
　(于鵠/)　　　(孟浩然/)　　(姚合/)　　　(劉象/)
林間明見月深戸映花闗想像吹簫處空尋伊洛間
　(皎然/)　　　(韓翃/)　　　(丁仙芝/)　　(司空曙/)
月寒花露重貌為客愁銷一落又經嵗鄉闗此路遥
　(江為/)　　　(田澄/)　　　(于濆/)　　　(祖詠/)
月明渾似雪樹老數枝傾月落江村黒孤吟意不平
　(雍裕之/)　　(劉得仁/)　　(項斯/)　　　(姚合/)
白日依山盡春風引思長抱琴沽一醉尋艷復尋香
　(王之渙/)　　(雍陶/)　　　(宋林/)　　　(齊已/)
旅館誰相問霜晴凍葉飛花當隴上發邊色滿戎衣
　(戴叔倫/)　　(懷浦/)　　　(楊衡/)　　　(温飛卿/)
風起寒雲斷飛花入户香孤城吹角罷一鏡有愁霜
　(戎昱/)　　　(李頻/)　　　(李宣逺/)　　(栖蟾/)
梅落經霜霰雲連京國深金罍列四座春色豈知心
　(張暈/)　　　(陳存/)　　(劉復/)　　　　(王維/)
池草艷春色流芳復滿園只應連夜雨花落擁籬根
　(李太白/)　　(韋應物/)　　(李敬方/)　　(于鵠/)
世上樹桃李逢春解惜春不知春色早對此合傷神
　(崔膺/)　　　(李益/)　　(王適/)　　　　(唐彦謙/)
逆旅相逢處㝠㝠花正開今朝與君醉不辨越王臺
　(孟浩然/)　　(崔峒/)　　　(張說/)　　　(張軫/)
野渡人初過人悲花自閑歌聲隨渌水春滿杏花山
　(清塞/)　　　(孟郊/)　　　(劉眘虚/)　　(姚合/)
舊雪逐泥沙驚雷長荻芽低簷一枝在恐有夜來花
　(李端/)　　　(翁靈舒/)　　(紇于著/)　　(左緯/)
一㸃白如雪𤣥機未易窺嵗華揺落盡空把月中枝
　(徐道暉/)　　(韓仲止/)　　(左緯/)　　　(翁靈舒/)
病見岩花發風霜一嵗殘月斜寒影動清比玉堪餐
　(張亦/)　　　(徐道暉/)　　(徐致中/)　　(趙仲白/)
髙樹梅初發城隅古謝村况多秋蘚色巧詠任人言
　(徐致中/)　　(翁靈舒/)　　(趙紫芝/)　　(徐道暉/)
落日明深塢新移棘補籬野花春後發獨自立多時
　(趙昌甫/)　　(徐道暉/)　　(趙紫芝/)　　(張武子/)
畫閣餘寒在花明綺陌春今年看花伴東去汶陽濱
　(張起/)　　　(王涯/)　　　(李益/)　　(宋之問/)
無處寫幽懷前山雪未開一堦春草碧偶到樹邊來
　(銛朴翁/)　　(清塞/)　　　(翁靈舒/)　　(楊衡/)
數枝寒照水幽意日相親愛此無他客遥將寄野人
　(翁靈舒/)　　(趙紫芝/)　　(張亦/)　　　(徐道暉/)
漁舸汀鴻外霜天似水清更無花上月新句與誰評
　(翁靈舒/)　　(徐致中/)　　(周晉仙/)　　(趙紫芝/)
枯株圍古寺老怪昔誰栽水國花開早疎花晚自開
　(徐道暉/)　　(翁靈舒/)　　(趙紫芝/)　　(徐致中/)
問得梅花信新晴花氣香戲賡和靖句炙背負斜陽
　(徐致中/)　　(杜子野/)　　(周晉仙/)　　(銛朴翁/)
觸處是花開孤髙不受埃春風别有意時有暗香來
　(東方虬/)　　(翁靈舒/)　　(李義甫/)　　(王介甫/)
幾度尋春信親曽到石橋寒雲拂縞夜恨不坐通宵
　(左緯/)　　　(徐道暉/)　　(徐致中/)　　(趙紫芝/)
旅望因髙盡江春入舊年紛紛對寂寞花隔杜陵烟
　(崔曙/)　　　(王灣/)　　　(劉眘虚/)　　(郎士元/)
捲簾清夢後靜角揜山城氣射燈花落肌膚片玉明
　(惟審/)　　(清塞/)　　　(貫休/)　　　(䕶國/)
積雪暮山寒枝枝入肺肝髙風吹不盡一半更須看
　(皇甫冉/)　　(趙仲白/)　　(處黙/)　　　(張亦/)
雪消春力展林雪似芳菲獨映孤松色煩君問是非
　(可止/)　　　(司空曙/)　　(嚴維/)　　　(王維/)
蠧根停雪水花落釣人頭萬里猿頻斷春風亦似秋
　(周賀/)　　　(魚𤣥機/)　　(劉長卿/)　　(張繼/)
鳥喧金谷樹惟此出塵埃古戍鳴寒角池塘暗不開
　(朱放/)　　　(劉得仁/)　　(清江/)　　　(司空曙/)
人情皆共惜勿謂少知音若問陽臺客曽供雪夜吟
　(熊皎/)　　　(無可/)　　　(張循之/)　　(馬戴/)
　寶慶丁亥余留句曲嘗録寄漫塘劉平國今十五年
　矣熹事人屢囑板出或者欲易為天機雲錦余曰此
　集實如野僧敗襖將新捺舊拆東補西元無一片完
　物非衲而何是名豈可易也客曰唯傳而見者豈不
　直一笑淳祐二年壬寅二月八日李龏書
　
　
　
　
　
　
　
　
　
　
　
　
　
　
　江湖小集巻二十
欽定四庫全書
　江湖小集巻二十一　　　　宋　陳起　編
　　李龏剪綃集
　　　謫仙吟
空山凝雲頹不流牧龍丈人病歌秋尋詩北嶺截珠樹
老夫飢寒龍為愁呼龍耕烟種瑤草若為失意居蓬島
泓泓水繞青苔洲鯉魚風起芙蓉老
　(李賀/李賀)　　　(陳陶/陳陶)　　　(陳陶/陳陶)　　　(李賀/李賀)
　　　公無渡河
屈平沈湘不足慕公無渡河兮公苦渡行搔短髮提壺
漿玉白蘭芳不相顧驚波不在黤黮間顔色錯漠生風
烟其下無底旁無邊何用將身自棄捐
　(李賀/齊已)　　　(王叡/盧仝)　　　(李咸用/白居易)　　(温飛卿/王建)
　　　長安春
春欲來日日望春門早開花臺欲暮春辭去禁城煙暖
蒸青苔齷齪浮生如走電客舍似愁誰遣來夜夜抱冰
寒不睡流光暫出還入地門外平橋連栁堤落花聲裏
仙娥醉
　(王建/羅鄴)　　　(李賀/元稹)　　　(韋莊/張籍)　　　(陳陶卿/温飛)
　(莊南傑/)
　　　行路難
君不見長安城北渭橋邊長安惡少不少錢飛窓複道
傳籌飲金鯨㵼酒如飛泉春風細雨走馬去鳴鞭晚出
章臺路半垂衫袖揖金吾誰道黄金如糞土床頭黄金
盡中門為異域骨肉且不顧促刺復促刺世路有趨競
人無一定顔何處是平地暗水自波瀾君不見建章宫
中金明枝春花落盡蜂不窺雙輪晚上銅梁雪當春對
酒不須疑行路難君好看
　(盧照鄰/杜牧)　　(趙適/韓翃)　　　(李賀吾/施肩)　　(温飛卿/貫休)
　(張籍/錢起)　　　(聶夷中/孟郊)　　(盧仝/顧况)　　　(王建/薛能)
　(崔顥/齊已)　　　(賀蘭進明/)　(翁綬/)　　　(張紘/)
　　　塞上北風行
北風呌枯桑玉沙粼粼光天寒山路石斷裂駐馬相看
遼水旁軍容帶甲三十萬都䕶寶刀凍欲斷旄頭夜落
捷書飛少年金紫就光輝
　(孟郊/髙適)　　　(李賀/岑參)　　　(張籍/王維)　　　(王建/張祜)
　　　吳娃歌
洞庭明月一千里芙蓉水殿春風起殘絲欲斷黄蜂歸
鴛鴦翡翠承燕私露脚斜飛濕寒兔越王金雞報天曙
官街栁帶不堪折謝豹空啼采香月
　(李賀/李賀)　　　(陳陶/陳陶)　　　(李賀/李賀)　　　(陳陶/陳陶)
　　　致酒行
零落棲遲一杯酒緑凸蠻觥奉君壽湖花江月前後鄰
寒風又變為春栁離鸞别鳯烟梧中曦輪送客溝水東
霜白松溪轉斜蓋世間何處無春風
　(李賀/李賀)　　　(陳陶/陳陶)　　　(陳陶/陳陶)　　　(李賀/李賀)
　　　採蓮歸
採蓮女採蓮歸落日晴江裏蓮舟漸覺稀蓮莖有刺不
成折爭弄蓮花水濕衣白練束腰袖半巻不語低鬟幽
思逺碧玉搔頭落水中粉痕零落愁紅淺
　(閻朝隠/孟遲)　　(王勃齡/王昌)　　(劉方平/張籍)　　(崔顥震/毛熙)
　(白居易/)　　(温飛卿/)
　　　溪上春
黄璈散珠層殿曛東方風來滿眼春龍蛇洗鱗春水暖
薇帳逗烟生緑塵古人花為今人發溪女洗花染白雲
赤水閬風誰是主西山日沒東山昏
　(陳陶/陳陶)　　　(李賀/李賀)　　　(陳陶/陳陶)　　　(李賀/李賀)
　　　秋閨思
征人遥遥出古城天河夜轉漂迴星銀縷香寒鳳皇薄
樹色深含臺榭情雨滋苔蘚侵堦緑為有秋期眠不足
城邊殘月勢如弓月下丁東擣寒玉
　(張籍/岑參)　　　(李賀/王建)　　　(陳陶/髙適)　　　(温飛卿/韋莊)
　　　京洛篇
東望龍門北朝市甲第千甍分戚里朱門峩峩臨九衢
垂栁金絲香拂水毗陵震澤九州通董賢女弟在椒風
周公舊跡生紅蘚九泉寂寞葬秋蟲
　(蘇頲言/杜審)　　(王勃輔/崔國)　　(韋應物/李咸用)　　(李賀傑/莊南)
　　　夢上天
馭鳯昇崑崙夢上髙髙天雲樓半開壁斜白蓬萊宫殿
玉爐煙春羅書字邀王母緑章封事諮元父鴻瓏九闗
朝玉皇大道無言暗相許身不沈骨不重半空回首晨
雞弄寒緑幽風生短絲春雷蟄蟄龍蛇動
　(孟郊/李賀)　　　(元稹/李賀)　　　(李賀/陳陶)　　　(陳陶/陳陶)
　(齊已/)　　　(温飛卿/)　　(李賀/)　　　(陳陶/)
　　　空城曲
玉轉濕絲牽曉水昔日住人今住鬼東家胡蝶西家飛
星流露泫誰驅使秋風吹地百草乾兔苑詞人去不還
誰念幽寒坐嗚呃長憶深雲海上山
　(李賀/李賀)　　　(陳陶/陳陶)　　　(李賀/李賀)　　　(陳陶/陳陶)
　　　短歌行
日月出又沒貴賤同一塵求榮不求辱利欲相紛綸鯨
魚張鬛海水沸擬學長生更容易不知中有長恨端秦
亡祖龍失天地野草白根肥鳯雛長忍飢人生過五十
何用假光輝四時相催節回换烏頭雖黒有白時一尊
緑酒緑於染有歌有舞聞早為庭前芳樹朝夕改可歎
年光不相待
　(曹松/李賀)　　　(皎然/貫休)　　　(子蘭物/韋應)　　(權德輿/陳陶)
　(温飛卿/顧况)　　(李羣玉/白居易)　　(聶夷中/李咸用)　　(于濆/王建)
　(李嶠/)　　　(張柬之/)
　　　蒿里曲
古人今人留不住六街馬蹄浩無主喪車轔轔入秋草
丘壠年年無舊道天娃剪霞鋪曉空幽愁秋氣上青楓
寒食家家送紙錢紙錢那得到黄泉
　(陳陶/陳陶)　　　(李賀/李賀)　　　(張籍/張籍)　　　(王建/王建)
　　　烏夜啼
衆鳥各歸枝落花香滿泥狹斜栁樹烏爭宿夜夜夜半
當户啼浮萍搖蕩門前水九節菖蒲石上死感郎中夜
渡瀟湘恩光暗入簾櫳裏
　(聶夷中/楊巨源)　　(崔道融/李賀)　　(李端平/劉方)　　(王建卿/温飛)
　　　公無出門
天迷迷地密密海漫漫身若倉中䑕遲回出門難大道
冥冥不知處小人心裏藏崩湍我亦為君長歎息炊沙
作飯豈堪喫棘針生猛義路閑太華磨成一拳石不懼
天地傾津涯浩難識龍蟠泥中未有雲封狐雄虺自成
羣人生結交在終始細人何言入君耳歸卧東牕兀然
醉任他上是天下是地
　(李賀/貫休)　　　(白居易/齊已)　　(曹鄴卿/温飛)　　(陳陶/顧况)
　(劉义/張籍)　　　(馬異王/駱賔)　　(王建進明/賀蘭)　(髙適/鮑溶)
　(李頎/)　　　(羅隠/)
　　　少年行
丈夫十八九驄馬拂繡裳倒插銀魚袋陪遊出建章醉
下酒家樓軒車滿垂楊君王正年少無人薦馮唐
　(邵謁/韋莊)　　　(陶翰/于濆)　　　(李廓札/司馬)　　(李嶷/曹鄴)
　　　逺别離
太湖三山口中有西行舟望望不相近望中生逺愁重
露濕蒼苔秋風散楊栁空藏蘭蕙心離恨如㫖酒碧紗
牕外葉騷騷三更風作切夢刀千里萬里獨為客少年
心事風中毛
　(皎然/李端)　　　(沈佺期/顧况)　　(邵謁/韋莊)　　　(于武陵/貫休)
　(徐凝/)　　　(施肩吾/)　　(張籍/)　　　(李咸用/)
　　　銅雀妓
淚眼看花枝齊行奠玉杯日暮銅雀迥歌舞妾空來悲
心舞不成恨唱歌聲咽君王去後行人絶但見西陵慘
明月
　(李賀弼/朱光)　　(梁瓊/朱放)　　　(王適文/程長)　　(沈佺期/李咸用)
　　　江南思
妾家白蘋浦栁惲乘馬歸恰值清風起朱服弄芳菲離
居不自堪留情此芳甸臨醉欲拚嬌惡許傍人見相逢
恐相失徘徊雙明璫歸時不覺夜要使兩情傷
　(温飛卿/宋之問)　　(李賀/李端)　　　(陸龜䝉/李商隠)　　(劉希夷/丁仙芝)
　(崔國輔/)　　(劉眘虚/)　　(張仲素/)　　(韋應物/)
　　　折楊栁
萬里邊城地垂楊二月春年華枝上見日暮客愁新露
葉疑啼臉風花思舞巾玳梁誰道好持此寄情人
　(韋承慶/盧照鄰)　　(張祜/劉憲)　　　(歐陽瑾/李商隠)　　(孟浩然/張九齡)
　　　秋夜曲
秋夜長殊未央秋燈向壁揜洞房天漢東西月色光啼
蛄吊月鈎欄下寒衣未寄莫飛霜
　(王勃/王建)　　　(張籍/)　　　(李賀/)　　　(王維/)
　　　出塞
單于冦井陘進軍飛狐北沙昏夜探遲逺樹深疑賊胡
霜損漢兵不妨得頭白功成須獻捷㑹勒燕然石
　(王昌齡/沈佺期)　　(陶翰/于濆)　　　(張籍/崔顥)　　　(貫休/竇威)
　　　老婦吟
萬轉愁成繫腸線青畝春蕪連石苑為他人作嫁衣裳
頭白如絲面如繭
　(施肩吾/)　　(温飛卿/)　　(秦韜玉/)　　(王建/)
　　　寒女歎
國色久在室寒女不自知安得長不老為君𤣥鬢衰我
有古時鏡一照一回悲
　(于濆/朱畫)　　　(曹鄴/邵謁)　　　(薛耀/)　　　(司馬札/)
　　　怨詩二首
緑蔓花綿綿日晚梧桐落所思終不來蟲聲入羅幕
　(鮑溶/)　　　(薛竒童/)　　(于濆/)　　　(崔國輔/)
洞房秋月明玉闗芳信斷含怨倚蘭叢日驚羅帶緩
　(張修之/)　　(劉元濟/)　　(吳少微/)　　(李華/)
　
　
　
　江湖小集巻二十一
欽定四庫全書
　江湖小集巻二十二　　　　宋　陳起　編
　　李龏剪綃集
　　　過臺城
雲慘烟愁苑路斜馬嘶殘日沒殘霞繞籬野菜飛黄蝶
宫殿餘基長草花
　(孟遲/)　　　(曹鄴/)　　　(長孫佐輔/)　(張喬/)
　　　金陵春日
登臨吟望思無窮折盡青青賞盡紅白鳥影從江樹沒
數峰春色在雲中
　(貫休/)　　　(薛能/)　　　(劉滄/)　　　(李咸用/)
　　　寒食日花讌
萬象鮮明禁火前紅英翠萼簇芳筵殘春未必多風雨
少别穠華又隔年
　(温飛卿/)　　(劉兼/)　　　(鄭谷/)　　　(韋莊/)
　　　湖上贈新得意者
湖上新正逢故人天明騎馬入紅塵慿君莫話封侯事
栲栳量金買斷春
　(嚴維/)　　　(王建/)　　　(曹松/)　　　(盧延讓/)
　　　惆悵詩
覺來燈背錦屏空自愛殘妝曉鏡中寂寞閑庭春欲晚
垂楊無力受東風
　(王之渙/)　　(元稹/)　　　(劉方平/)　　(李咸用/)
繡林紅岸落花鈿目極雲霄思浩然漳浦病多愁易老
滿庭榆莢似秋天
　(劉兼/)　　　(温飛卿/)　　(司馬札/)　　(雍陶/)
　　　初夏偶賦
野烟喬木弄殘暉虚室無人乳燕飛正是清和好時節
青叢花盡蝶來稀
　(羅隠/)　　　(劉商/)　　　(韋莊/)　　　(司空曉/)
　　　宿建溪
樹侵閩嶺漸無霜一望繁花一縣香寂寞舟中誰借問
隔簾微月入中倉
　(黄滔/)　　　(盧綸/)　　　(郎士元/)　　(歐陽詹/)
　　　夏日松陵道中
烟岸人稀艸色中火天無處買清風西南一望雲和水
萬樹鳴蟬隔斷虹
　(鄭谷/)　　　(施肩吾/)　　(竇鞏/)　　(李商隠/)
　　　秋晚泊吳江塔院寄王抱節
雨後沙虚古岸崩水風霜氣夜稜稜冷烟粘栁蟬聲老
髙塔晴來獨自登
　(陸龜䝉/)　　(白居易/)　　(杜荀鶴/)　　(鄭谷/)
　　　漁人野祭
婆官賽却坐江隈烟水悠悠霽景開精魄不知何處在
野風吹起紙錢灰
　(李夢符/)　　(趙嘏/)　　　(常雅/)　　　(吳融/)
　　　酬左行之金陵夕遊
宫城日晚度寒鵶新意雖多舊約賖商女不知亡國恨
恨君嗔折後庭花
　(劉滄/)　　　(許渾/)　　　(杜牧/)　　　(薛能/)
　　　書山居女冠繡樓
一渠流水數家分絃管樓中永不聞燈下此心誰共說
紫烟衣上繡春雲
　(項斯/)　　　(趙嘏/)　　　(清塞/)　　　(鮑溶/)
　　　雪
細玉羅紋下碧霄縈叢自學小梅嬌閑吟只愛煎茶澹
旋斫生柴帶葉燒
　(羅隠/)　　　(秦韜玉/)　　(薛能/)　　　(杜荀鶴/)
宻片無聲急復遲夜來誰向月中歸江湖不見飛禽影
寒鎖侯門見客稀
　(方干/)　　　(王初/)　　　(杜荀鶴/)　　(劉义/)
　　　三衢道中
桂玉愁居帝里貧南行無罪似流人橘村籬落香潛度
漸覺生衣不著身
　(李羣玉/)　　(杜荀鶴/)　　(姚合/)　　　(王建/)
　　　天城貴家妓
龍山晴雪鳳樓霞烟水初消見萬家寶枕垂雲選春夢
隔簾微雨濕梨花
　(李商隠/)　　(竇鞏/)　　　(李賀/)　　　(吕温/)
　　　送通上人謁賈寺丞
進乏梯媒退又難近因多難怕長安相知莫話詩心苦
乞取新詩合掌看
　(羅隠/)　　　(吳融/)　　　(薛能/)　　　(劉禹錫/)
　　　與鄭澹然
曽是朱門寄食身一生生計祗長貧清閑自可齊三壽
他日相逢乞藥銀
　(杜荀鶴/)　　(賈島/)　　　(李咸用/)　　(周賀/)
　　　送黄中入吳門
行到鱸魚鄉裏時一宫花渚漾漣漪看春又過清明節
更把愁心說向誰
　(項斯/)　　　(陸龜䝉/)　　(竇常/)　　　(杜荀鶴/)
　　　桐江客舍酧客
一片離心白羽輕桐廬江上晚潮生客來吳越星霜久
身賤多慙問姓名
　(髙蟾/)　　　(李郢/)　　　(郎士元/)　　(盧綸/)
　　　春日詠懷
客舍青青栁色新溼雲如夢雨如塵經年抱疾誰來問
萍梗何年是住身
　(王維/)　　　(崔魯/)　　　(賈島/)　　　(李羣玉/)
春隂初過海棠時病客遥聴百舌兒縦有芳樽心不醉
落花如雨淚胭脂
　(薛能/)　　　(盧仝/)　　　(許渾/)　　　(沈亞之/)
　　　南郭晴步
春城無處不飛花南陌晴雲稍變霞髙下麥苗新雨後
不教閑地著春華
　(韓翃/)　　　(李端/)　　　(杜荀鶴/)　　(吳融/)
　　　送人歸霅城
江蘺初緑怨騷人且向東溪種白蘋别恨最深何處寫
數株殘栁不勝春
　(劉長卿/)　　(李建勲/)　　(李端/)　　　(劉禹錫/)
　　　遊法華寺
野寺尋春春已遲春山一路鳥空啼何人為倚東樓柱
可有文詞詠碧雞
　(李涉/)　　　(李華/)　　　(杜牧/)　　　(吳融/)
　　　贈野廟祈雨老巫
桑條無葉土生煙上德由來合動天銅鼓祭龍雲塞廟
對花歌詠似狂顛
　(李約/)　　　(方干/)　　　(劉兼/)　　　(張籍/)
　　　秋日得鄭茂𢎞書
野燒空原盡荻灰逐臣千里寄書來蟲聲竟夜引鄉淚
舊館秋隂生緑苔
　(劉滄/)　　　(盧綸/)　　　(戎昱/)　　　(賈至/)
　　　采藥翁
滿頭霜雪背青山百嵗身心幾日閑異果竒花香撲面
往來惟在酒徒間
　(貫休/)　　　(戎昱/)　　　(王轂/)　　　(盧綸/)
　　　出元符宫逢雨
水流黄葉意無窮倚棟星開牛斗宫風入古松添急雨
暮程還過秣陵東
　(皇甫冉/)　　(陳陶/)　　　(盧肇/)　　　(韋莊/)
　　　金陵送客
雁行髙送石城秋客散江亭雨未休日暮征帆何處泊
楚雲湘月憶同遊
　(沈彬/)　　　(岑參/)　　　(孟浩然/)　　(許渾/)
　　　江西秋日送客遊洞霄
一葉梧桐落半庭暮猿千曲玉峰青不知白髪誰醫得
仙侶無何訪蔡經
　(薛能/)　　　(陳陶/)　　　(髙蟾/)　　　(張賁/)
　　　楓橋晚泊
水闊風髙日復斜鷺鸞繚繞入人家船頭繋箇松根上
霜葉紅於二月花
　(左偃/)　　　(周繇/)　　　(皮日休/)　　(杜牧/)
　　　秋夜長
丹鳳城南秋夜長殘蟬急處日爭忙如何銷得凄涼思
水色簾前流玉霜
　(沈佺期/)　　(吳融/)　　　(李九齡/)　　(徐凝/)
　　　題郵亭
荆卿雄骨化為塵春草秋風老此身行盡江南數千里
未曽逢著獨醒人
　(陸龜䝉/)　　(劉商/)　　　(岑參/)　　　(杜牧/)
　　　玉山客夜
暫慿尊酒送無寥香印風吹字半銷明月斷魂清藹藹
桑林蠶後盡空條
　(李商隠/)　　(許渾/)　　　(髙蟾/)　　　(李頻/)
　　　僧房聴琴
帝鄉羣侣杳難尋禪思何妨在玉琴紅葉間飄籬落迥
幾曽牽破别離心
　(李羣玉/)　　(楊巨源/)　　(朱慶餘/)　　(齊已/)
　　　山居老將
腰間寶劍七星文不下青山老白雲門外碧潭春洗馬
鎮南人憶杜將軍
　(王維/)　　　(武元衡/)　　(韓翃/)　　　(楊巨源/)
　　　送林貢君歸閩
曉山初霽雪峰髙漁釣牛蓑且遁逃晝夢不成吟有興
便攀龍眼醉香醪
　(許渾/)　　　(羅隠/)　　　(李中/)　　　(章碣/)
　　　送景道士還山
古羅衣上碎明霞自說歸山人事賒金鼎藥成龍入海
定知仙骨變黄芽
　(陸龜䝉/)　　(羅鄴/)　　　(黄滔/)　　　(戴叔能/)
　　　贈琴客
一寸心中萬里愁七條絲上雨翛翛此心不向常人說
彈作薊門桑葉秋
　(王周/)　　　(賈島/)　　　(羅衮/)　　　(韓翃/)
　　　宫怨
得寵憂移失寵愁上皇行處不曽秋淚痕不學君恩斷
空逐春泉出御溝
　(李商隠/)　　(長孫翺/)　　(劉媛/)　　　(司馬札/)
　　　畫松
畫松一似真松樹小手篇章徒爾為荒齋幾度僧眠起
認得巖西最老枝
　(景雲/)　　　(杜荀鶴/)　　(清塞/)　　　(竇庠/)
　　　村舍
渚煙深處白牛歸稚子焚枯飯客遲風動葉聲山犬吠
今朝出郭不相隨
　(司空圖/)　　(錢起/)　　　(王建/)　　　(張籍/)
　　　越中清明
栁色千家與萬家閑身行止屬年華殘花落日小齋閉
幾箇春舟在若耶
　(武元衡/)　　(薛能/)　　　(趙嘏/)　　　(王翰/)
　　　寄茅山講莊子道侣
不用燒蘭望玉京人間無事不曽經大椿枯後新為記
從許人間小兆聴
　(鄭璧/)　　　(李咸用/)　　(皮日休/)　　(陸龜䝉/)
　　　重寄
竹杖芒鞋稱野情醉鄉無貨沒人爭近年已絶詩書癖
誰問山中宰相名
　(無則/)　　　(皮日休/)　　(張賁/)　　　(陸龜䝉/)
　　　重宿吳林居園亭逢雪
小隠西亭為客開舊題詩句沒蒼苔銀河風急驚沙度
酒作凌凘火作灰
　(許渾/)　　　(鄭谷/)　　　(李咸用/)　　(姚合/)
　　　遣興
春色何因向酒疎畫簷愁見燕歸初不知獨坐閑多少
釋悶還拈架上書
　(姚合/)　　　(徐凝/)　　　(來鵬/)　　　(隠巒/)
青嶂青溪直復斜水天狼籍變餘霞朝來逢著山中伴
騎馬城西檢校花
　(顧况/)　　　(薛逢/)　　　(趙嘏/)　　　(王定/)
　　　牡丹
一年生意屬流塵萬葉紅綃剪盡春希逸近來成懶病
落時青帝合傷神
　(李商隠/)　　(盧士衡/)　　(温飛卿/)　　(唐彦謙/)
　　　三月晦日留客
莫為輕隂便擬歸殘花應逐夜風吹共君今夜不須睡
正是王孫惆悵時
　(張顛/)　　　(李昌符/)　　(賈島/)　　　(温飛卿/)
　　　夜坐
雨收殘水入天河樓上美人凝夜歌一㸃新螢報秋信
故園寥落近滄波
　(王定/)　　　(許渾/)　　　(賈島/)　　　(鄭谷/)
　　　子規
吳王舊國水煙空墳塚髙低落照紅帶月莫啼江畔樹
幾人遊宦别離中
　(陳羽/)　　　(李羣玉/)　　(李中/)　　　(杜牧/)
　　　偶作
獨立空山冷笑春不須歌調更含嚬平原累累添新塚
死者還曽哭送人
　(崔魯/)　　　(薛能/)　　　(雲表/)　　(歐陽詹/)
　　　逺客愁
五湖烟水接遥天子夜新聲何處傳少婦不知歸未得
思量大是惡因縁
　(裴瑤/)　　　(顧况/)　　　(盧弼/)　　(裴諴/)
　　　欲殘牡丹
寥落衰紅雨後看艷多烟重欲開難氛氲蘭麝香初減
裛露隂霞曬不乾
　(元稹/)　　　(羅隠/)　　　(李建勲/)　　(方干/)
　　　牡丹中白牡丹
春風吹我入仙家香勝燒蘭紅勝霞别有玉盤盛露冷
天教晚發賽諸花
　(劉兼/)　　　(白居易/)　　(開元名公/)　(劉禹錫/)
　　　浙江晚渡
繡轂香車入鳳城春風猶放半江晴潮聲歸海鳥初下
一片傷心畫不成
　(羅隠/)　　　(方干/)　　　(劉滄/)　　　(髙/)蟾
　　　西陵旅夜
漁曲飄秋野調清半牕殘月帶潮聲不知短髮能多少
一夜新添白數莖
　(陸龜䝉/)　　(雍陶/)　　　韓偓　　　(王/)叡
　　　寄西山僧
門掩松邊雨夜燈門前岐路自崩騰誰知獨夜相思處
曽看葊西瀑布冰
　(齊已/)　　　(貫休/)　　　(廉氏/)　　　(鄭谷/)
　　　姑蘇晚泊聞吹鷓鴣
紅映髙臺緑繞城蒨衣菱女畫橈輕誰家玉笛吹殘照
更聴鉤輈格磔聲
　(趙嘏/)　　　(殷文珪/)　　(劉兼/)　　　(李羣玉/)
　　　偶作
心如野鹿迹如萍只願陶陶不願醒楚國蕙蘭増悵望
雨中嵐影洗還青
　(羅隠/)　　　(韋莊/)　　　(陳陶/)　　　(楊竒鯤/)
　　　竹
錦籜飄零粉節深萬竿如束翠沈沈子猷歿後知音少
忍剪凌雲一寸心
　(殷文珪/)　　(李涉/)　　　(羅隠/)　　　(李商隠/)
　　　燕
一巢功績破春光短羽新來别海陽千里春風正無力
落花徑裏得泥香
　(王嵓/)　　　(滕白/)　　　(温飛卿/)　　(鄭谷/)
　　　贈琴僧楊堅
窓中早月生琴榻獨閉山門月影寒澗水松風生十指
冰囊敲碎楚金盤
　(方干/)　　　(顧况/)　　　(隠巒/)　　　(薛濤/)
　　　江寺老校書
振鷺翔鸞集禁闈一生只著一麻衣湘宫水寺清秋夜
猶擁青編獵是非
　(唐彦謙/)　　(貫休/)　　　(皎然/)　　　(陳陶/)
　　　答江南友人
却笑孤雲未是閑書來未報幾時還江南無限蕭家寺
名畫偏求水墨山
　(施肩吾/)　　(竇鞏/)　　　(陸暢/)　　　(鄭谷/)
　　　都市月下逢吳伯言
水亭山寺二年吟月下相逢辨語音無限春愁莫相問
一年不見一年深
　(杜荀鶴/)　　(盧綸/)　　　(趙嘏/)　　　(雍陶/)
　　　丹陽道中
漠漠野田空草花栁塘烟起日西斜村園門巷多相似
竹裏繰絲挑網車
　(錢起/)　　　(鮑溶/)　　　(雍陶/)　　　(李賀/)
　　　紅樓女
三三五五結同心夾巷重門似海深坐怨玉樓春欲盡
不知歌舞用黄金
　(施肩吾/)　　(吳融/)　　　(崔顥/)　　　(盧綸/)
　　　清隠樓
清隠仙書小篆文挂簷數片是秋雲平郊逺見行人小
石路泉流兩寺分
　(鮑溶/)　　　(良义/)　　　(岑參/)　　(權徳輿/)
　　　辛夘江西秋日
舉目雲山要自迷千門萬户鞠蒿藜數州城郭藏寒樹
况復時聞烏夜啼
　(李嘉祐/)　　(唐彦謙/)　　(李逺/)　　　(賀蘭進明/)
　　　友人山齋
寂寂寥寥揚子居自收雲藥讀仙書雲深路僻少人到
養靜資貧兩有餘
　(駱賔王/)　　(張籍/)　　　(周朴/)　　　(白居易/)
　　　寒食
一年惟此兩三辰落拓東風不藉春歌酒家家花處處
何曽紫陌有閑人
　(熊孺登/)　　(李山甫/)　　(白居易/)　　(羅鄴/)
　　　野岸花
紅枝欲盡紫枝殷少有行人輟棹攀芳艸隴邊回首客
肯將榮落意來看
　(盧綸/)　　　(羅鄴/)　　　(殷堯藩/)　　(吳融/)
　　　再遊茅山任宗師上庵
一片仙雲入帝鄉寒嵐依約認華陽玉池露冷芙蓉淺
過客空來禮影堂
　(賈至/)　　　(皮日休/)　　(許渾/)　　　(麴信陵/)
　　　句容道中即事
秋風漠漠吐寒雲田熟家家將賽神山下女郎歌滿野
一雙長箭繫紅巾
　(賈島/)　　　(張籍/)　　　(曹鄴/)　　　(王建/)
　　　代野老作
浮世浮名能幾何青山滿眼少年多有時捫蝨獨搔首
目送歸鴻笑復歌
　(杜荀鶴/)　　(李端/)　　　(李頎/)　　　(錢起/)
　　　道傍古松
寒流石上一株松一半死皮藏蠧蟲石馬雙雙當古樹
龎眉書客感秋蓬
　(盧仝/)　　　(朱灣/)　　　(耿湋/)　　　(李賀/)
　　　塞上曲
賀蘭山下陣如雲擬報平生未殺身誰道古來多簡策
古來名將盡為神
　(王維/)　　　(王建/)　　　(耿湋/)　　　(劉禹錫/)
　　　塞下曲
都護今年破武威磧烟堠火夜深微金釵漫作封侯别
白髮生頭未得歸
　皎(然/)　　　(江為/)　　　(沈彬/)　　　(令狐楚/)
　　　送春
三月惟殘一日春豈知惆悵有閒人隨風未辨歸何處
斜日横窓起暗塵
　(令狐楚/)　　(杜牧/)　　　(姚合/)　　　(趙嘏/)
百和初薰越布衣一年春盡送春詩滿庭芳草坐成恨
貧過長安櫻筍時
　(韓翃/)　　　(杜牧/)　　　(劉滄/)　　　(鄭谷/)
　　　秋曉聞蟬
聲引秋絲逐逺風月輪移出上陽宫病來旅館誰相問
𤣥髮侵愁忽似翁
　(劉兼/)　　　(杜牧/)　　　(李九齡/)　　(趙嘏/)
　　　馬塍賣花者
十里宜春下苑花濃香染著洞中霞採夫移得將何處
擔入宫城許史家
　(唐彦謙/)　　(韓偓/)　　　(劉言史/)　　(吳融/)
　　　漁父
罷釣歸來不繫船坐看秋水落紅蓮江鮮野菜桃花飯
髙唱夕陽孤島邊
　(司空曙/)　　(施肩吾/)　　(李羣玉/)　　(沈彬/)
　　　贈費道士
强梳蓬鬢整斜冠夜聴步虚山月寒縮地往來無定所
洞天誰道却歸難
　(陸龜䝉/)　　(顧况/)　　　(䕶國/)　　　(唐求/)
　　　春夜
日日日斜空醉歸敗裘披苦見毛稀杜鵑啼斷回家夢
夢掃蘆花絮客衣
　(劉象/)　　　(陸龜䝉/)　　(劉言史/)　　(張蠙/)
　　　古觀
仙觀曽過知不逺古壇春雨蘚生磚行逢買藥歸來客
誰解登髙問上𤣥
　(朱慶餘/)　　(若虚/)　　　(項斯/)　　　(鄭谷/)
　　　過烏衣巷
王謝風流滿晉書東南一望可長吁平蕪隔水時飛燕
更有何人在此居
　(羊士諤/)　　(羅隠/)　　　(李建勲/)　　(方干/)
　　　宿破寺
恥將興廢問休公道似危途動即窮冷極睡無離枕夢
橘邊沽海半􁀙空
　(温飛卿/)　　(羅隠/)　　　(杜荀鶴/)　　(許渾/)
　
　江湖小集巻二十二
欽定四庫全書
　江湖小集巻二十三　　　　宋　陳起　編
　　施樞芸隠倦遊稿
　余下壬辰第始學詩間吟殊未與意合甲午往來錦
　谿或自家山趍京城萍汎不覊每多感賦至市橋見
　月之句若有悟解及乙未秋入呉攝庾臺幕丙申秋
　復過越訪東甽先生唫又少暇日搜故篋得五言七
　言絶句可意者僅百篇題曰倦遊稿嗟夫自三百篇
　以後無詩騷乃詩之變五言又騷之變余何者輙敢
　言詩然性嗜詩時發於機動籟鳴亦不自知其僣姑
　以識後日所學之進否云浮玉施樞書
　　　立春
雪花風細拂春旗一色雲邊漏暖曦羣吏守文行故典
長官書祝致新祠土牛底事遭身碎綵勝随時把鬢欺
爭似野人閑可睡枕邊搔髪自吟詩
　　　感春
等閑覊旅欲歸難又見蔬盤簇綵幡九十日春從此始
萬千心事對誰言梅邊粉墜寒香骨草際青歸野燒㾗
且把一盃酬好景花風今日已翩翻
　　　春前一日雪
厯頭只有今朝臘猶雨霏霙滿太虛六出試粧梅欲妬
萬花飄絮栁難如雲凝慘送𤣥冥斾風舞歡迎青帝車
始信春工多富貴便堆白玉滿前除
　　　春多日
春到谿山已近旬尋春猶自負深情愛閑長向梅邊立
趂煖時從竹下行苦乏詩材無可借更嫌酒病有餘酲
算來豈是因名利纔有關心便不清
　　　贈湖邊桞
亂撒鵝黄拂曉晴天涯多少故人情遊船空逐輕隂轉
半屬春風半屬鶯
　　　夢遊徑山值雪擁爐賦詩
雪天元自冷何况是山中(此聨是/夢中句)雙徑衝寒霧千林戰
晚風室中人已定爐内火常紅萬事皆如夢誰知夢亦
空
　　　次蒙齋至日韻
試撿清臺厯黄宫氣已回功名難強致歳月任渠來雨
逕猶存菊煙村可問梅為貪吟有伴到此又徘徊
　　　玉泉
水蹟無增减從知地有靈羣魚潜異窟一芥納滄溟濟
隠新畱詠超師舊講經聖時調玉燭龍睡不須酲
　　　老僧念佛
身世皆空境知空自不悲何須臨暮日逐急念阿彌裴
相安心際維摩懺罪時同歸無有地明月在秋池
　　　和菊潭韻題秋潭買山圖後
身世如萍漫浪休機心誰遣誤沙鷗從來風月驚人句
即是湖山買屋謀訪友定尋雲外寺㩦壺須上竹邊樓
知音自有漁樵侣莫被人稱第一流
　　　對雪
怪得連隂不放晴直教飛雪試輕盈風回冉冉霓裳舞
雲暗紛紛鶴羽明大似梅花饒一出薄於栁絮更多情
披衣端為詩催起吟得詩成分外清
　　　霸國祠
　　　　類說中有及臨安縣土地始末者城狐社䑕
　　　　妄自依憑可愕而怒也及來錦溪因式是祠
　　　　三肅而薦之以詩
瓶笙驚晝睡此意有誰知蛙井成何事鴻圖豈易窺一
身雖戮辱萬姓免瘡痍茅土今何在惟存霸國祠
　　　早起
早起看花露西風把鬢欺心清多在道夢好亦成詩過
但思求已生無事皺眉功名縁底事到手却如遲
　　　漕闈揭曉後述懷
畵眉深淺與時殊肯向堂前怨舅姑自是吾儂多蹇薄
可堪爾汝肆揶揄心知不是池中物恨獨羞看屋上烏
得喪總為身外事不如委命樂樵蘇(畫眉事出/朱慶餘詩)
　　　聞鴈
飛盡沙田到水鄉年年來往為誰忙只貪月夜蘆花宿
不是將身傍稻粱
　　　通真觀
　　　　袁都録自號凝安御書扁其堂舊有桃源洞
　　　　今踪跡湮沒不復可訪
不到凝安二十年丹青一幅尚依然青牛已去仙踪遠
却有山禽下玉田
桃源事已成荒幻那更形容學避秦欲訪舊踪無處覓
滿山花落不知春
　　　泛月夜歸
短艇衝寒泛淺沙滿溪明月浸蘆花忽驚逺岸燈光發
籬落蕭疎一兩家
　　　龜溪市橋見月
樓臺疊翠遶清溪淺澹雲邊月一眉行到市聲相接處
傍橋燈火未多時
　　　寄寶藏壁天瑞
路轉小橋東羣龍擁梵宫荇花明晚水蓮葉向秋風匠
斧應休役禪窻定費功笑他塵俗者客路每匆匆
　　　夜寒有作
可怪輕寒薄短衾起來搔首傍燈吟百年易老風前鬢
萬事難侵水様心鴈呌雲天秋𣺌𣺌蟲鳴露砌夜沉沉
朱絲自冩無人識一曲寥寥太古音
　　　入京
何期又泛玉京船行止於人不偶然寒力勝如前兩夜
世情熟似近三年只將興味留詩裏苦乏工夫到酒邊
萬事看來忙不得只須委順樂吾天
　　　憶孤山
孤山不是遠只隔鳳城門爭賞詩家句誰招隠士魂秋
風林下塜寒月水邊村擬待梅花發長吟酹一尊
　　　小樓獨坐用菊潭壁間韻
簾捲疎風入小樓夕陽銜鴈欲西流無人細說吟邊事
獨有黄花共晚秋
　　　别高家店
獨抱朱絃識者稀湖山與我獨相知煙迷桞岸經行少
月照梅窻做夢遲酒價寒高誰與貰衾綿夜薄自多思
歸舟又值商量雪好似清溪訪戴時
　　　夢回
銀漏迢迢箭緩傳夢回月在早梅邊小池凍合寒蘆折
應是鴛鴦夜不眠
　　　馬上
只為谿山有宿盟兩旬兩度此經行馬嘶險逕霜蹄滑
鷗舞平沙雪羽輕豪氣不從塵外减新詩偏向道間成
梅花似有相迎意野水籬邊數蘂明
　　　讀真西山奏疏
和議從來不可慿誰令漢祖議和親連衡休易從游説
厝火當憂卧積薪黯在淮南謀自寢亮亡司馬志方伸
本强始見遐衝折信是經綸直要人
　　　新月照雪
等是尋常月因添雪更明看他同様白與我一般清睡
鶴應難認棲烏亦屢驚梅花仍有意相伴聽寒更
　　　雪晴
送臘終宵舞知春破曉晴燒痕随草長霽色映梅清溜
滴簷簮折氷開沼鏡明夜窻如對月還又憶輕盈
　　　對雪
誰使霓裳逞細腰随風盡日袂飄颻飛花却訝春將遍
舞片還驚凍易銷看熟似同鷗過渚興仙剛道鶴冲霄
吟成誰與相酬酢賴有疎梅伴寂寥
　　　正月十四夜
覊㳺偶值上元時蓮艷燒空照錦谿堂上珠簾如水浸
庭前鰲架與山齊風傳皷吹春聲閙雨遏笙歌夜語低
自笑蓬窻勤苦士何當太乙為燃䉫
　　　新晴
寒窻寂寞度殘冬接得春來雨又風芳思悠悠空自遠
清游欵欵與誰同林梢淡抹煙初霽菜甲新抽土旋融
多謝殷勤簷鵲舞數聲足喜夕陽中
　　　分韻春字
桞外鶯聲錯喚人小樓唫苦不知春落花飛過秋千去
一片閑情客裏身
　　　緑字韻
曉帳香銷閑畵燭夢回山斷屏風曲輕煙細雨客情多
南浦草随新漲緑
　　　書事
閑時但覺求人易險處方知為已深世事盡随流水去
白雲自識古人心
　　　所見
齊眉沉醉綺羅叢心事誰知付去鴻不惜千金留粉黛
更無一語怨東風
　　　閨思
簾底臨鸞惜嵗華鬢雲慵掠寶釵斜落梅香斷無消息
一樹春風屬杏花
　　　湧金門外
栁絲舞困起炊煙羅綺相催欲上船貴冶亦知春有夜
煖沙還付白鷗眠
　　　春夜賦小字
岸桐花開春欲老目斷斜陽芳信杳東風不筦客情多
杜鵑啼月青山小
　　　再行湖上
樓臺萬疊照斜暉紅褪園林緑漸肥艷是杏桃開過了
春風吹到野薔薇
　　　小樓對月
京國誰曽念旅㳺閑情芳思兩悠悠却因今夜欄干月
引得春風上小樓
　　　晚望
芳草迢迢客路長栁邊吹絮燕泥香桐花拆盡春歸去
猶倚危䦨問夕陽
　　　再賦酬呉鞠潭
酌酒酬春醉晚紅誰知書劒兩無功漁竿冷浸半絲月
牛背閑消一笛風仙夢不随狂蝶亂家書只倩素魚通
友聲更擬遷喬去底似人情較異同
　　　覽鏡
心到無營本倦游何期身又客王州匣藏青鏡閑情薄
衣染紅塵滿面羞風月㡬曽於我少波濤半是為人憂
故山幸自堪耕釣不必生涯足是休
　　　牡丹
天然貴格鎮羣芳細雨叢中試寶粧肯與亂紅爭國色
却同柔緑挽春光玉䦨倚困嬌無力金鴨沉煙不敢香
可惜承恩亭北賦苦無妙語告君王
　　　畱别詩僧
家山方繾綣客路復西東自念依明世誰令策雋功三
盃桑落酒一棹栁花風别後詩應好吟成寄短筒
　　　送春
相逢九十日彼此惜芳期折栁停閑騎嚼花吟好詩經
年行遠别對景起深思日落不知處舊山啼子規
　　　懷友人
錦野重來已秀葽雨肥梅杏粉㾗銷晚山四面子規呌
曉樹一聲婆餅焦耐久交當如水淡慣游身亦似蓬飄
老鶯不省春歸久猶自教雛學徙喬
　　　後塢示壁天瑞
㡬年不到已公齋客裏明知未定家生滅無邊方共語
滿山春雨落松花
　　　即事
暝色分煙上遠峯雨聲㫁處又晴風寶香羞冷閑情遠
落盡薔薇一架紅
　　　簷玉鳴
曉窻風細響簷鈴一曲雲璈枕上聞夢斷不知仙路杳
鶴銜松露入青雲
　　　東天目
　　　　(三潭之下有九溪之隔三潭之上有百丈瀑/泉之勝飛橋之險渉深攀縁止到第三池上)
　　　　(兩池及飛橋則無計可觀所以限仙凡也又/有東西二井石室朝陽三洞黄冠厭人遊覽)
　　　　(不肯指引僅披荆/莾題名朝陽洞中)
不辭巇險訪龍潭潭底無窮碧似藍亂石鳴灘谿過九
飛泉㵼瀑塹分三雖然道士能相引不比樵人得盡諳
怊悵飛橋無路到乘風應許御雲驂
不謂山行得此晴有名勝處必須經玉田草滿春無極
石室人稀夜不扄自料俗情應厭倦誰知幽意在空冥
碧桃却似傳消息一曲瓊歌月滿庭
　　　西天目
苕水之源出此山地如邾魯始躋攀三池浚澤高岡上
一勺為霖反掌間著脚不知蒼漢近無心直共白雲閑
何時結屋枕泉玉滌盡塵根學大還
　　　題朝陽洞中(東天目/)
一吸龍泉萬慮清更尋古洞入柴荆桃花落盡春無路
獨許騎鸞上玉京
　　　題至道宫雲巢軒(西天目/)
碧霄路底作生涯雲亦何曽定有家月印天池心宇淨
水鳴環珮出松花
　　　别天目
東尖森洞穴西目浚淵庭三日若為霽羣龍亦有靈立
依松作葢坐倚石為屏猶恨歸鞍急回頭望遠青
　　　聞西山訃音
奪到斯人處天心亦杳冥嘉謀猶未罄直道信無靈四
海方思雨中營忽隕星羣賢知孰附客淚欲飄零
　　　芍藥
雖殊桃李競年芳色相惟應付夢鄉綸閣曽看金縷艷
蘂宫初試玉樓粧露凝深淺煙中淚日汎温柔雨後香
幸蜀歸來花正好可憐不忍看嬪嬙
天女霜刀剪亦難露紅煙紫碧䦨干歩揺衣袂飄霞珮
鈿合釵梁間寶冠枝上任他無力笑燈前還作有情看
采根若可蘇民病始信無經載牡丹
　　　玉蝴蝶花
芳意深深掩緑苔粉團香翅自裴回多應又怨春歸早
化作飛花滿樹開
　　　小瓊花
　　　　(臨安縣齋山花一株四月盛開無識之者倣/樂天招賢寺花體以小瓊花賦之或謂婆羅)
　　　　(花/)
合是孤根在廣庭世間那得此雲英霓裳一曲天香散
惆悵瑶堦月自明
　　　午寢
舊詩零亂滿藤牀緑映簾深一縷香午夢驚回槐國遠
浮生消得㡬斜陽
　　　道間
一溪新緑漲晴沙傍岸疎籬八九家桑葉又抽麻正長
緑隂深處響繰車
　　　再觀錢廟
荒碑五丈蘚生花飛䑕巢梁壁綴蝸華胄遥遥天下滿
不知誓劵落誰家
　　　墻外竹
森森新竹亞墻屏籜解餘斑粉淚零幸入詩家窮相眼
可能不為此君青
　　　題鶴林丈室用俞紫薇韻
物我相忘付入還(坡詩/)偶來瓊館扣霞關玉峯自有三
生約(玉蘂/花事)塵世真同一夢間華表風清丹頂去緱山月
冷碧笙閑當知象外機無息肯羡黄金繫九環(歐詩/)
　　　五到洞霄兼似冲妙
多謝名山不厭人五來此地著閑身泉聲帶雨驅煩暑
空翠縈風絶㸃塵金鼎火能知應候玉壺花自占長春
何時許證三生約乞借煙霞與卜隣
　　　楊蟾川鐵佛普度㑹(甲午冬/)
重隂九叠㡬曽開廣布隂功亦異哉八景定中朝十極
五雲深處歩三台煙騰緑字鸞初下月照黄壇鶴未來
去地一珠如黍米天人競湊鬱羅臺
煒燁神光燭素屏苦魂蒙度語堪聽但知實相皆非相
自證無形入有形火煉赤鑪超上景水流華沼蕩寒庭
功成試問誰能似元子真人舊典刑
　　　夜泊黄灣
移近黄灣泊短篷野雲垂地一溪風渚香吹散荷花雨
㡬㸃流螢出葦叢
　　　夜凉聽雨
暑雨沉沉夜正清凉欺客枕夢頻醒雖然未是秋時候
滴在梧桐亦厭聽
　　　西河栁
一把輕絲拂地垂柔梢淺淺抹燕脂絮花吹盡枝方長
却恨春風未得知
　　　三過垂虹
秋來三度過垂虹灝氣横江水接空帆影輕浮千幅月
漁竿冷浸一絲風楓初落葉前村近荷有餘香别浦通
笑拍䦨干天地濶鱠鱸樽酒許誰同
　　　滄浪
長史遺踪二百年直教名字到今傳渚香細浥蓮鬚雨
野色輕團竹尾煙但得幽情關水石何須隠迹痼林泉
客中正有塵纓在來此清遊亦是縁
　　　水次秋蚊可畏
利觜似花鷹針膚不暫停有生何蠢蠢藏毒在冥冥亂
舞迷昏水喧聲接曉汀風威秋晚勁看汝易飄零
　　　中秋日虎丘呈庾使東畎先生
蹇歩接輶軒於山亦有縁劒鋒遺斷石閣影倒平田紫
日穿林暝黄雲共野連清輝無著處月伴使星圓
　　　清夜
客身随取止一室冷如氷景遠吟何託情疏夢不曽雨
粘初蘚壁風謝欲花燈豈是無家者甘為有髪僧
　　　客中雨思
細雨粘雲結晚愁黄金垂地菊錢流風來不覺窻聲戰
分却覊懷一半秋
　　　聞鶴
誰家嘹唳九臯聲客夢初回曉帳清華表不知仙路逺
剛随寒角轉殘更
　　　秋夜即事
斷雨寒雲過暝窻落桐葉葉是凄凉楚山不入清宵夢
月影蛩聲滿桂薌
　　　對菊
欲荒三逕負歸期魂夢何曽到短籬九辯不歌陶令老
清香還許入誰詩
　　　開爐次夕以不禁離抱來訪宏菴挑燈細語漏
　　　促忘歸即事有賦時黄澹翁在焉
客裡情懷不自如夜深來訪子雲居挑燈細按新翻曲
拂案同看舊架書梧葉敲風蛩砌冷菊香消雨鶴庭虛
相逢且與開眉笑莫遣吟邊酒琖疎
　　　雪
只消頃刻便漫漫人亦求窺造化難栁外情知非絮落
梅邊誤作有花看朱門合席持杯煖紫塞分屯坐甲寒
慨想英雄當此際肯分事業與袁安
　　　和庾使和毛君玉送墨梅韻
東風吹上歳寒枝筆下工夫頗渉竒此撡直應同晚節
有香亦合伴氷姿淡於淺水籠蟾夜清似疎籬壓酒時
春在小窻横幅裏調羮深意許誰知
　　　蠟梅送東畎先生併寓探梅之意
澤國寒深未見梅東風何日到南枝玉堂應有新消息
恐是人間未得知
　　　劒池
雨壁煙崖翠蘚長龍泓冷浸斗牛光獨憐有水清無底
不洗花池粉膩香
　　　生公講臺(有㸃頭石/)
千人湊坐雨天花片石雖頑識當家萬境俱空非有相
漫留塵跡與人誇
　　　寄陳藏一
萬人如海亦紛紜還著江湖有限身題葉恨深波影遠
嚼花吟苦月痕新羡君朝市情俱薄笑我山林趣未真
名勝搜羅能盡否細論何日許相親
　　　送同幕劉正父召試
合是氷壺寘露寒果然筆札對金鑾雖云經世談何易
謾道憂時事轉難正氣必能回壞證中流當與障狂瀾
熟知議論平如砥且把清規作様看
　　　紹興城隍廟
　　　　(芸隠以東畎先生命來游高㑹時星夕後一/日問宿江干明喚西陵渡忽夢登一山上有)
　　　　(祠宇甚偉下瞰數峯奔伏于前面一小峯峯/立一塔數氷横陳清澈可愛趨後廡見一婦)
　　　　(人立於西廂謂余曰公前身乃太湖神仙也/回視東壁皆丹砂顆粒鮮明因取十餘塊吞)
　　　　(之泠然而悟范怪荒幻初無足紀適謁東畎/令暫止于府貳之南㕔翌日書院渚丈携尊)
　　　　(慰藉便道訪西園徑城隍廟俯觀卧龍山勢/起伏前對秦望下有應天塔庭宇壯觀彷彿)
　　　　(夢中經行處因以中元日欵祠下三肅/賦詩城隍姓龎諱玉唐人曽鎮此土)
江頭曽夢見彷彿此山川幻説從何證來遊即是縁嫗
言前世事我是太湖仙神理俱冥漠清香謾致䖍
　　　借張憲韻述懷呈東畎先生
早起看秋意山前深未深水香飄遠渚晴色上平林風
雨一雙鬢江湖萬里心何期來此地時作短長人
　　　初泊世綵(紹興南倅㕔/)
不問蕭條傳舍空來欹客枕聼西風一庭明月無人玩
秋在梧桐落葉中
　　　早起
簷前鳴玉響丁東清夢初迴鶴帳中早起井梧飄一葉
方知昨夜是秋風
　　　風雨
入夏惟憂旱秋來却浸霪風聲連海響山氣與雲深望
歳丹心切憂時白髪侵旅中無别事隠几自長吟
　　　禹廟
衮服嚴常祀平成萬世功圭璋藏道室弓劒莽幽宫石
定(音/釘)今猶在梅梁事莫窮幽尋須作計多恨雨匆匆
　　　高園
入門雖較小中却是壺天委曲松篁逕清新錦繡篇蟠
胸有丘壑随處是林泉更讀鰲峯句風流似謫仙
扁名俱不俗難得此規模一鏡荷香冷四圍花逕蕪沼
寛魚自樂竹静鶴同孤倣盡東州景何須作畫圗
　　　夢前室
長夜㡬年别傷哉千古心自因縁較淺不是老相侵熊
夢如先兆鸞膠豈續琴曉窻秋葉響不覺淚盈襟
　　　西興寄呈東畎先生
生平未始識東州不謂招邀得漫遊南鎮門前秦望曉
西興浦口浙江秋風摶怒氣潮初落山湧青冥雨乍收
豈為登臨重回首使星只在五雲頭
　
　
　
　
　江湖小集巻二十三
欽定四庫全書
　江湖小集巻二十四　　　　宋　陳起　編
　　施樞芸隠横舟稿
　樞丙申冬趨淛漕舟官戍小廨泊崇新門外傍河依
　栁髣髴家居刳剡之餘時作一二解殊自適丁酉鬱
　攸挻變塲地焦土轉徙不常脩繕御前諸營投身竹
　木瓦礫中奔走不暇及渉筆氷幕塵埃益甚經年僅
　得十餘篇非曰忘之勢也戊戌秋捧檄東越鑿石障
　江因登蓬萊挹秦望探禹穴訪蘭亭上㑹稽中峯謁
　陽明洞天山川之秀陶鎔胸次間唫一聨自謂可意
　故所得最多亥春旋幕董築江隄清事始盡廢矣嘗
　觀銀濤萬叠瞬息去來翠山數㸃空逺呈露非不足
　以發雅思而動雄心而無一語及之者亦勢也嵗晚
　壩岸成樞秩適滿裒集舊作共百二十題先正詩云
　野水無人渡孤舟盡日横與樞官業偶同遂命曰横
　舟稿嘉熈庚子元日樞書
　　　輪差祝聖所拈香
瓣香來謁玉晨宫月在觚稜絳闕東轉向御街西畔過
朝天萬馬正匆匆
㡬度來㳺㡬賦詩又因將命到靈芝三呼祝了君王壽
偷眼湖光立片時
　　　至日謁廟呉山見日初出
曦龍浴海上扶桑雲表輝芒燭萬方史館繽紛書瑞色
禁城奕燁鎻祥光從知繡線添紅影獨喜丹心向太陽
節裡官閑無一事諦觀易道靜焚香
　　　廨宇傍河髣髴家居
合是清溪近處居在官却與在家如栁風拂岸時鳴櫓
梅月横窻夜讀書休問舟閑無喚渡須知水到自成渠
俸錢已足供薪粒比著簞瓢儘有餘
　　　昨夜
昨夜隂風刮地鳴亂敲窻紙夢魂驚壁寒剥落泥成片
屋老漂揺瓦作聲野市霜明人蹟險官河水冷客舟横
飜思帶甲眠戈者何幸唫身傍帝城
　　　月夜憶梅花
夜深寒月照窻紗忽憶林逋處士家鷗鷺正眠煙樹冷
不知誰可伴梅花
　　　生朝報恩夜醮
絳節翩翩七寶車謡歌飛上玉皇家鶴壇月冷天風靜
開盡碧桃無限花
　　　菊潭賦小窻睡香次韻
兀兀蒲團萬慮除定回寒月滿康廬幽香自有禪心㑹
春不相知亦任渠
　　　夜聞城中簫鼔
簫鼔喧天競看鐙都民應喜見昇平芳心自不同年少
細嚼梅花坐月明
　　　和東圃鄭震見寄
薄官來京洛相逢久更親丹心期為國白髪易催人月
冷烏驚夜霜明鷄喚晨吟邊頻自感還染九衢塵
　　　題桃源圖
山中與世不相關鷄犬桑麻盡日閑傍水桃花春爛漫
誤傳消息到人間
　　　和菊潭玉泉韻
不是靈源透碧虛可容六六化龍魚講經人去前湖暝
翻手為霖自有餘
　　　酧𤓰疇趙鑪夫投贈
謀生百拙世無如嬴得心清剩讀書薄宦喜從京國路
閑身還似野人居濟川事業歸商傅獻賦聲名羡子虛
歳晚且留梅作伴吟邊月冷一枝疎
　　　仲孚歳晚書懷因次其韻
終有徴書訪綺園心期獨向老天言物情已逐東風轉
未必全歸野燒痕
　　　端平除夕
宦遊來此亦随縁過了新冬又餽年今夕桃符猶自冩
明朝栢酒讓誰先但令世道皆平地此外身名任老天
春與詩家如有意早傳清夢謝池邊
　　　嘉熈元日
先春一日紀正元熈號初更氣候暄萬象光随黄道轂
千官班凑紫宸門梅迎霽色來窻底栁挽和風到水根
但願時平年事好升沉有命不須論
　　　立春
彩勝飄春上鬢蓬倚欄一笑問東風青青栁眼梅花面
纔染陽和便不同
　　　雨後道間見紅梅
𤣥都境界玉堂身輕裊湘裙歩曉隂昨夜雨肥添酒暈
紅情染得十分深
　　　盆梅
白玉堂前樹誰移此地栽看教清意足喚得艷陽回舞
片疑雲墮留香待月來只應標格好獨為歳寒開
　　　春雪
臘裡霏微未許多春來舞片却交义混成天地皆同色
㸃染園林盡著花岸蹟雲凝迷去鷺屋頭煙煖見饑鴉
東風畢竟能融化不放寒澌氷(去/聲)栁芽
　　　再雪
投曉又飜飛春風亦被欺須知寒徹夜勝似臘殘時艷
粉同梅落輕花替栁吹渾然成片玉凍合在前池
　　　題龍首圖
變化成來體勢高坐令幽思起雲濤春雷一鼔驚頭角
碧海風輕滚絳袍
　　　落梅
粉香銷盡骨猶清望㫁瑶臺轉有情便是百花無此分
看看事業到和羮
　　　桃花
武陵人去水横陳獨向𤣥都管領春日煖風輕塵撲面
劉郎空老苦吟身
　　　宿接待寺
梵境忽巍峩門前對市河有心𢎞誓願於此接經過郭
近人聲雜簷高雨氣多規摹踰百載猶説喻彌陀
　　　宿龍泉寺(有葛仙丹井/)
既濟功成列左𤣥餘波猶作世間泉苔荒碧甃龍宫寂
庭老梅花月在天
　　　横瀆岸遊梅花方開
雪梁梅花倚道傍亭亭野水弄幽芳東風似賞孤高意
未許飄零一片香
竹籬茅舍本相安誰與移根入畵欄儘道重簾妨暖日
疎枝却得䕶春寒
風標夐與萬花殊可有塵埃染得渠把住瓊枝相映語
只疑身在玉堂居
　　　雙路
王命馳驅不敢輕文書要覈去來情青山歩歩生幽意
碧澗悠悠趂遠程春淺禽聲猶自小泥酥馬蹟正宜晴
地名見説名雙路便舍﨑嶇就坦平
　　　寔際窻前睡香
瑞錦窠應對錦郎誰將靈種到幽坊山深月冷梅花老
壓盡羣英是此香
　　　石橋接待
當年立雪直齊腰宗㫖流傳到石橋風急窻寒燈影逺
疎橅無語夜薌銷
手筆華嚴梵笈新更開寶地接迷津一聲金磬人初靜
月照空山草自春
　　　聞寺中晚鼔
靈鼉一鼔振潮音征夢迢遥枕畔聞語斷頻伽天正曉
松風吹散滿山雲
　　　跨水道間
店舍總迢遥山深轉寂寥看鷗臨遠水下馬過危橋晴
雪林間少春風野外饒此行為王事旅食任蕭條
　　　峮山鋪
未説路行難山深分外寒晚村林隠寺春磵石鳴灘薄
宦曽無補勞生敢自安羽書雖較少備禦莫教寛
　　　杏塘
境接江東界郵程是杏塘雨喧茅屋小泥滑草橋長曠
野人稀少平田水𣺌茫半生遊厯地未若此荒凉
　　　四安梵惠藏殿(記云曽經兵火不/能焚法輪自轉)
刼火不能焚空中轉法輪風霜鴟殿古金碧貝函塵物
本由成數人言不壞身却憐無問者遺蹟竟成陳
　　　上司諫曹先生
聲名滿世重於山果見延登左掖班天子虛心求國是
先生著手濟時艱要看出處諸公上只在精神一轉間
前此極言雖引去安危理亂正相關
　　　池萍
一畨雨過一畨多間挾晴風漲緑波栁絮吹殘遊蹟在
謝池㸃㸃是陽和
　　　分賦楊花(曲字/)
纖腰睡起芳情足誰道春風浪拘束日暮天涯細草多
輕風誤入䦨干曲
　　　雨吟
園林緑盡合清和猶有餘寒在薄羅㡬縷情風春别栁
一庭苦雨夜鳴莎人於生處窮通定事到難時感悟多
水上浮漚頻起滅看來物理總由他
　　　夜坐有感
不為名所累應是得安居客夢方知幻身謀反似疎風
高秋塞逺雨急夜窻虛猶望收來效頻翻舊讀書
　　　送黄巻遊金陵
六朝多舊事誰與問江山我亦身重到材疎語竟慳燕
歸秋巷靜鷺去晚洲閑健筆無輕賦前賢轍可攀
　　　酧山月江與投贈
帝里風光好随縁適宦情却居城郭外不雜市廛聲水
國霜天冷梅庭夜月清正慚無雅韻敢説到詩名
　　　和陸明叟
了無閑事上眉纖一炷清香靜晝簾造化自從回暖律
芬華頓覺轉窮簷輕風度栁春情薄細雨催花土脉黏
所愧微官相束縛何因共訪酒家帘
　　　夜窻聽雨
一炷夜香清挑燈聽雨聲雖然添客夢却可助詩情澤
(闕/)蘭心重泥酥笋角萌山行頻有約日日候晴明
　　　破榴
蜂殻盈盈萬顆珠潤于瑪瑙浸氷壺吟心先(去/聲)自清如
水嚼了寒霜骨更臞
　　　登應天塔
雲級湧青冥金鰲載寶輪地高心自逸天近足無塵圖
畵千峰晚樓臺萬井春三生許元度曽此證前身
　　　鰻井
　　　　(在應天塔後羅漢堂舊聞有泉透海後/為婦人所穢今枯涸矣下即濮邸園廟)
人言此井有靈源潮落潮生透海門陵谷未須窮變易
朱廧裡是濮王園
　　　大能仁寺(山門八百餘年戊/戌秋震於風雨)
規模應甲刹殿閣擁金僊歳歉炊烟絶城低野色連客
僧皆散去主者獨安眠成毀難逃數山門八百年
　　　留滯
何期踪跡又遲留行止於人自不由夢境固知空似蟻
生涯却笑拙如鳩碧涵一鏡晴天濶翠湧千峰宿雨收
從此公餘須杖履未應草草度春秋
　　　曉寒
曲曲屏山憶夢中峭寒成陣入簾櫳宿香銷盡金猊冷
一樹梅花怯曉風
　　　晚思
客思悠悠幸自安亦因吟事可相寛小窻過了亷纖雨
細與東風説晚寒
　　　用明叟韻併寓山行未成之意
久客住蘭亭心同晉水清忘機盟宿鷺伐木聽雛鶯物
亦知人意春寧有世情幽尋空作計一夜雨連明
　　　苦雨
何期一雨成三日約客行山竟未能春到分時隂不解
夜當深處氣猶凝簷低捲箔看飄灑礎潤添香散鬱蒸
想見故園梅落盡和羮消息又堪凴
　　　雨中用雪坡韻
無計酬春獨有詩倚欄終日候晴暉東風漸屬新桃李
簾幕深深燕子飛
　　　雪坡以雨阻山行有詩因以次韻
為欲看山助眼明頻占鵲喜報新晴春光已過三之一
塵世難逢四者并詩酒深情殊未適肴蔬薄具亦頻更
終來不似西湖好晴雨皆堪傍栁行
　　　月丹和鶴莊韻
靈種飛來鶴頂紅誰云九轉有仙功廣庭曽侍東風宴
留得霞杯照晚叢
　　　即景
且要盡清懽須知一出難人因晴後喜春到水邊寛柳
長官橋媚梅飄客袖寒荒祠存禹蹟得得又來看
　　　鏡湖一曲
天與平湖老賀郎春波依舊染晴光可憐千載風流意
付與租符曉夕忙
　　　用雪坡春色韻
纔出城門興便濃晴光野色兩俱融栁方染得三分緑
桃已熏成一半紅山湧林巒荒寺隠湖分港汊小舟通
相携各自論年事㡬度春風上鬢蓬
　　　用梅溪鏡湖韻
畎畆鏡中分滄波雜㫁雲向來官裡賜今屬野人耘懷
古天難問貪吟日易曛羽衣遺傳本起誦想餘芬
　　　天基瑞應宫(舊毓聖地/)
金碧耀瓊廬天門繞電區鳥流周室瑞蛇斷漢家符石
井騰曦馭瑶壇布斗樞願將皇極福敷錫徧康衢
　　　送東浦張應發歸永嘉
客裡偶相逄襟懷亦偶同對梅吟夜月折柳問春風子
勿言浮梗余方笑轉蓬歸程經雁蕩得句附郵筒
　　　碧桃
月浸虛庭夜未央一枝靜對白雲鄉三生自結𤣥都約
來伴疎棋到玉堂
　　　一春屢有陽明之約雨輙尼之將旋幙侍外舅
　　　來游薢茩二羽衣一能參上道一能知大丹竟
　　　日留話喜賦二解時清明日也
㡬有行山約山靈聖得知仙家寧易到塵世亦何為草
潤非煙石花流止水池不晴還不雨正是賣餳時
裂石未嘗關毋將俗眼觀虛中元有受造藴亦何難羽
客能談道雲房識候丹只應仙有分風響歩虛壇
　　　道間見桃李花
東風到處競繁華不問窮櫩與大家垂栁絲中深院宇
隔廧時有出來花
　　　龍瑞宫側訪姑仙不值
輕紅片片落桃花劉阮空迎紫鳳車石洞有天元不閉
何須流水覓胡麻
　　　送妻叔歸栝
此身元是客還作送行詩笑語如今度綢繆似舊時買
船春載酒剪燭夜抨棋烟雨樓前景圖來慰所思
　　　出西門寄呈外舅姑
自從依監宅不似(闕/)時親義重難為别情同久更真一
簫思去鳳雙璧倚靈椿只等中除報相迎輦路塵
　　　唐園(内人朝陵此/園供午頓)
幽居已似水中仙更有亭臺在屋邊擬作小圖難畵處
一年兩駐内家船
　　　覺苑寺
　　　　(宋江淹舊宅今山門扁為江寺寺前/橋驛驛中井皆以夢筆名酌水凉甚)
此是詞人宅名因後世傳驛中存廢井橋下駐歸船一
夢空塵蹟千年尚福田筆靈應賸馥試為酌清泉
　　　祗園寺許詢舊宅有戚公水
應天曽建塔又此結精廬釋氏縁何熟詩人念總疎壁
荒遺畵水僧老學醫書笑我重來者經年不定居(去年/㸃木)
(白洋曽/居此寺)
　　　奉和龜翁送别
為説吟邊事曽陪讌笑頻自慚無韻者敢對有名人雨
洗秦山曉波明鏡水春匆匆還别去芳草正如茵
　　　蕭山望城中遺漏
見説天文變頻占太史臺但云星犯月不料火為灾盡
夜看烟滅逢人問訊來丹心勤戀闕東向極裴回
　　　喚渡旋幙
半載蓬萊地相携只是詩心懷丹鳳去夢與白鷗随俯
仰俱無愧勤勞必有知歸舟平似掌天亦念孤危
　
　
　
　
　
　
　江湖小集巻二十四
欽定四庫全書
　江湖小集巻二十五　　　　宋　陳起　編
　　何應龍橘潭詩稿
　　　春寒
博山熏盡鷓鴣斑羅帶同心不忍看莫近欄干聽花雨
樓高無處著春寒
　　　客懷
客懷處處不宜秋秋到梧桐動客愁想得故人無字到
鴈聲逺過夕陽樓
　　　冩情
灑淚題春墨暈乾東風無便寄郎難青箱再展雲牋看
蠧却相思字不完
　　　寄胡雪江
借得官亭小似船六橋風月友三賢芙蓉未發荷花老
一㸃詩情若箇邊
　　　旅中示同輩
與君同出已多時費盡囊金典盡衣只待春江煙浪暖
小舟先趂白鷗歸
　　　清曉
清曉輕傳一信風花添紅粉草添茸畵樓十二欄干曲
春在珠簾第㡬重
　　　笋
泥中莫怪出頭遲厯盡氷霜秪自知昨夜震雷轟渭畆
請君來此化龍枝
　　　過垂虹
垂虹橋下水連天一帶青山落照邊三十六陂烟浦冷
鷺鷥飛上釣漁船
　　　呉蠶
正是呉蠶出火時交交窻外一禽啼溪西有葉高難採
遥見青裙上竹梯
　　　效香奩體
雲幙重重雨未收嫩寒先到玉簾鈎一杯晚酒無人共
羞帶雙花下小樓
　　　木犀
露粟藏金一半開層層碧玉映樓臺西風昨夜吹香過
人在欄干待月來
　　　夏日即事
野土生烟草樹焦彤彤日脚火雲燒池邊自抝青荷葉
吩咐山童葢藥苖
　　　題駱秀才葺故廬疏
家在西湖合澗橋短籬圍得數椽茅歸來頗費支撐力
羞見春風燕子巢
　　　有别
樓上佳人唱渭城樓前楊栁識離情一聲未是難聽處
最是難聽第四聲
　　　春詞
玉纖輕揭繡簾開行到花前淚滿腮正爾春心無處託
一雙蝴蝶忽飛來
　　　有所思
曽倚空屏唱栁枝一聲嬌逐暮雲低重來只見流鶯在
立盡斜陽不肯啼
　　　小園
池占方方十丈寛已栽花木四時看客來莫笑生涯薄
窻外新添竹數竿
　　　為客
初秋為客暮秋歸一擔輕囊半是詩試問客情何處惡
五更孤店酒醒時
　　　東風
和徹詩篇得暫閑落梅香裡立欄干新裁白紵春衫薄
猶怯東風一陣寒
　　　有所見
不著畵羅金縷衣尋常打扮最相宜春風燕子樓前過
飄落梨花雪一枝
　　　曉窻
桃花落盡李花殘女伴相期看牡丹二十四畨花信後
曉窻猶帶㡬分寒
　　　居家
居家到底勝居官啼鳥聲中晝掩關待得小園花落盡
更須移酒對青山
　　　採蓮曲
採蓮時節懶匀粧日到波心撥棹忙莫向荷花深處去
荷花深處有鴛鴦
　　　盆中四時木犀
一樹婆娑月裏栽是誰移種下天來金英恰似清霄月
一度圓時一度開
　　　相思
二月春風楊桞青聞郎繫馬到長亭相思情味如中酒
折盡梨花嗅不醒
　　　江上有感
江上秋深客未歸荻花楓葉兩依依傷心最是長橋路
落日西風一鴈飛
　　　見梅
雲遶前岡水遶村忽驚空谷有佳人天寒日暮吹香去
盡是氷霜不是春
　　　舟中偶成
黄㡌招呼急下船天明僅可過涵山朦朦一枕梅花夢
猶在寒窻紙帳間
　　　題臨安僦樓
過了燒燈望燕歸春寒剗地勒芳期杏花深巷無人賣
細雨空簾盡日垂
　　　粉蝶
宿粉棲香樂最深暫依芳草避春禽晚來風起還無定
舞入梨花何處尋
　　　活計
三間茅屋葢頭顱除却吟篇事事無擬把十年窮活計
一時傾倒向江湖
　　　無愁
世間惟我最無愁纔是無愁得自由午睡覺來門半掩
一池春水看魚遊
　　　春隂
宻雨流酥入翠苔春隂日日鏁樓臺女郎未有尋芳約
辜負櫻桃一半開
　　　老翁
八十昂藏一老翁得錢長是醉春風杏花村酒家家好
莫向橋邊問牧童
　　　清明
踏歌槌鼓近清明小雨霏霏欲弄晴喚起十年心上事
春風樓下賣花聲
　　　杜鵑
君若思歸可便歸故鄉秪在錦江西不知何事留君住
却向空山日夜啼
　　　贈友人
我向詩中為活計君於酒裡作生涯世間樂事惟詩酒
各自風流占一家
　　　簾
半窣香波䕶曲欄纈花紅映玉鈎閑曉來㡬陣輕風過
時見溪南罨畵山
　　　碧桃
玉僊同駕玉鸞飛天上曽攀帶露枝一片不知何處落
曉來流到湧金池
　　　芍藥
金蘂絲頭茜染成五雲樓映玉盤傾謝郎一入中書後
二十四橋空月明
　　　傷春
荷葉初浮水上錢栁花飄盡岸頭綿不知春色歸何處
欲向空山問杜鵑
　　　效無題體
玉釵風㫁扇雲深砌冷簾空月易沉流水落花無處問
一年春事一年心
　
　
　
　
　
　
　
　
　
　
　
　
　
　
　江湖小集巻二十五
欽定四庫全書
　江湖小集巻二十六　　　　宋　陳起　編
　　沈説庸齋小集
　　　立秋
昨日午時秋西風夜轉頭吹來溪外雨藏却樹間樓暝
帯棲鵶色凉催客燕愁一樽吟未了衰鬢早颼颼
　　　仁福道中
山徑少曽平人烟隔隴青淺流分石渡低樹礙輿行稅
籍全編户村童半壯丁我來官此邑三度究民情
　　　偶成
讀罷黄庭一巻經磬殘煙冷夜壇清月明何處人開户
驚起松梢睡鶴鳴
　　　征途
桂筦三千里征人一寸心自從登驛路㡬見換鄉音古
樹春隂薄寒塘野水深渴行呼得酒瓦椀不辭斟
　　　暮春
燕翼初乾渌滿地桑隂收盡麥黄時一年春事又成夢
㡬日愁懷欲廢詩料理病身嘗藥遍揩摩睡眼看書遲
翛然獨倚䦨干立花下貍奴卧弄兒
　　　紙衾三首
碎搗霜藤月下砧清泉㵼出簟紋匀老翁採藥歸來晚
剪得山南半段雲
繭面新乾帯露揉春回斗帳伴吟愁殘年已辦蒙頭過
風雪從教打戍樓
一幅新裁碧澗氷野人留客宿雲層山房恰好松醪熟
夜半無眠話葛藤
　　　春詞
水漲寒溝栁又隂小窻風度一聲禽若將離緒縈春事
片片飛花是客心
　　　送何𣙜院之官金陵
分司陪宰掾賜勑帶朝銜見説成行李無因别去㠶秋
風石城路夜月雨花巖料有驚人句鴻邊寄短函
　　　溪樓
心遠俗塵隔樓高野興多稻花黄雀雨山影白鷗波灘
澁推船上橋危挽客過日斜欄倚遍無句奈愁何
　　　寄張永堂
浙江風浪濶夢不落吟邊書到知何日君歸想隔年才
高朝士重命拙故人憐早辦山中計吾今省俗縁
　　　烟浦
烟浦殘鵶舞夕陽風枝病葉似初霜眼中秋色十分淨
沙外寒流一綫長溪女得魚烹碎白田家收榖曬新黄
偶尋野趣歸來晚草際螢飛㸃㸃光
　　　渠流
岸石濕黏萍一渠流水清每來疑雨過少立見魚行樹
隔炎歊遠橋分午影平主人契幽事客到出相迎
　　　安石嶺
茅屋鷄聲勘夜分杖藜挑月帶餘醺不知身在孤峯頂
回首人家盡白雲
　　　縉雲道中
去作京華客離家此月前問程恰中道數日近殘年山
雨易成雪村雲疑是煙僕行愁不進添乞(去/聲)酒漿錢
　　　次韻立方何園
春事覺垂垂春行似後期草根花片積人語鳥聲随酒
病因過量棋輸為好竒欲歸愁路遠月色若為私
　　　次韻永堂
鶯聲未改春葉底一蟬新幻境老無夢醉鄉詩有神整
巾因把鏡懶語怕逢人似此衰遲者勞君料理頻
　　　古樹
古樹被青蘚蟠溪作卧龍窮冬不蔽日入夏却生風枝
少禽難託根空蟻聚封幸為斤斧棄得老雪霜中
　　　買舟
租得舟如葉低低半搭篷僅堪容野客還喜友漁翁遡
水斜分浪懸崖逆鬬風去程應不計且泊槿花叢
　　　明融盆池二首
凉入湘簾影半開小窻午枕夢初回蕭疎數葉秋菰上
也解聲聲報雨來
老瓦盆深漾細萍雨多流却半瓣青夜凉偶出庭心看
缺處光涵三兩星
　　　聽雨
耳根聽不歇滴滴冷於秋疑是山翁醉巖前枕瀑流
　　　晚春
白頭何計是生涯日日樽前卧落花緑滿池塘無一夢
夜來風雨過誰家
　　　贈段琴
我琴未絃時渾然心與耳自從識開指反為琴所使清
風千古曲雪澗敲寒玉誰能繼此音蒼梧泣修竹
　　　食梅
兒時摘毒梅葉底尋彈丸所恨襟袖窄不憚頰舌穿我
年不自覺以我齒尚完嘗新試一薦㗋棘眉先攅豈味
不悦口豈老難强餐人生煎百憂弄梅未為酸
　　　秋詞
雨放凉颷晚復晴小窻人亦共秋清月華網在蛛絲上
錯認疎簾挂水晶
　　　閨詞二首
宻幄香燒錦瑟横佳人半醉覺寒輕忽思塞下新畨曲
彈作黄蘆孤鴈聲
冬事侵尋渾未知隔隣聽得理寒衣驚心歩出庭西曲
日影斜斜木葉飛
　　　馮公嶺
曉上馮公嶺艱難見客情雨和殘葉落身逐亂雲行野
店山腰出秋泉石罅生若將世途比此路更為平
　　　山中秋興
山户少曽扄居貧易得清秋衣和月卧溪茗雜雲烹學
字書紅葉看騷些落英從他頭早白心事本和平
　　　别墅
野舍清溪曲連茅接樹隂呼童隣錯應貰酒婦同斟落
照收殘雨寒烟出寸岑江湖成夢事投老屬山林
　　　次韻古愚立冬日觀菊
閑繞籬頭看菊花深黄淺紫自窠窠清於簷蔔香尤耐
韻比猗蘭色更多九節畨疑今日是一樽未覺晚秋過
從教白髪須簮徧且任當筵作笑歌
　　　竹色
竹色留清睡薰風畵一簾懶因人事少病覺老顔添開
檻臨昏鏡齊書補墜籤晚蟬聲欲斷新月到虛簷
　　　曉色
曉色䦨干外翛然一欠伸雨中無過鳥煙際有行人樹
濕清隂重沙㘱潦漲新慿誰借簑笠整釣傍溪隣
　　　薌溪途中
天風吹落日秋色上遥岑倦客未投館棲鵶已滿林妻
孥非遠别歳月易驚心市酒不成醉新蛩助我吟
　　　雪
凍項縮如龜茅簷諷雪詩冷於初下日好是未消時樹
重高枝折窻明晚色遲忽思溪上路擬借蹇驢騎
　　　遊真巖
一逕入松林真巖峭莫尋山空泉自落日出地長隂鶴
去僊臺淨丹成古井深殘碑看未了屋角轉幽禽
　　　送周堂長歸慈谿寄何賛府
慈溪隔楚雲問不接鴻鱗因送還鄉客重懷佐邑人海
明看出日山晚倦行春料得雙松下吟成瘦鶴身
　　　超化雲山
入門松作逕歩歩接秋隂山帶孤城起雲歸古殿深隔
池聞鶴唳倚樹看僧吟笑指煎茶處青烟出竹林
　　　題黄止庵詩集
燈前㡬寒夜編得近詩成對客時評看歸囊喜帶行風
高霜鶻健木落澗秋清吟到無吟處蕭蕭白髪生
　　　釣臺
山束江流起素湍羊裘立盡暮雲寒早知鈎餌成虛設
多却當時一釣竿
　　　西湖獨歩
平湖開霽色寒碧照空心小立背橋影緩行随栁隂㡬
年勞遠夢到日記曾吟荷蕩成茭地蕭蕭秋意深
　　　送何水竹需次入剡易齋赴浙漕
弟兄聨騎出秋色赴行裝慈水𤓰應熟孤山桂又香對
床村店寂起飯曉燈凉到日分呉越江流兩岸長
　　　南坡不以科目自累而以風雅自鳴請余為賦
鳳銜科詔出祥雲底事儒林有逸民四海聲名難著我
一坡風月正宜人鏡留白髪非遮俗家釀黄柑可接春
只許詩朋自來往素袍青履華陽巾
　　　鷄鳴
鷄鳴霜葉下月在紙窻寒客路千家曉山居一枕安秫
收催歳釀韮種接春盤縱有少年夢其如心事䦨
　　　寄永堂
落日照江東思君訊便風棲遲定何處約莫過殘冬小
隠時曽到安書久未通自憐心易老盤屈似寒松
　　　送觀過免舉赴省
樽前逢臘近行李獨西征事厯風霜慣春回雨露生一
經家自學千佛世題名昨夜瞻奎宿寒芒萬丈明
　　　茅簷
茅簷夜雪曉開晴自洗寒衣漉澗清如此過冬何不可
梅花休笑鬢星星
　　　冬半
歳逢冬欲半心事更迢迢細雨寒窻閉孤燈長夜挑遠
書和夢冩新酒帶愁澆明日有幽興尋梅到石橋
　　　挽鮑監鎮
一紙辟書馳華年發軔時排雲何不到殞露遽如斯㓜
子未知父偏親反哭兒有書來謁些忍淚看埋碑
　　　送何仲遠適越因之官霅水
樽酒沙頭緑漲波事歡其奈别愁何去程想憩蘭亭竹
到日須看霅浦荷年少莫嫌官職小名高却怕薦書多
臘前擬作孤山夢還許扁舟載雪過
　　　簡柳濬卿
一别僅三年相看事宛然旋添新蒜髪猶聳舊吟肩紅
日征途外黄花喜氣邊不須勞寄問姓字有人傳(蒜一/作算)
　　　秋溪
迎月歩秋溪蘆長與樹齊水光連漢近夜氣壓山低岸
隔呼漁渡林疎見鳥棲酒微風力勁歸袖冷凄凄
　
　
　
　
　
　
　
　
　
　江湖小集巻二十六
欽定四庫全書
　江湖小集巻二十七　　　　宋　陳起　編
　　王同祖學詩初稿
　　絶句
　　　京城元夕(已下係/丙申作)
鼓吹喧喧月色新天街燈火夜通晨玉皇不賜傳柑宴
散與千門萬户春
　　　湖上
長安三月又三日綉轂狨鞍富貴家笙鼓喧天蘭棹穏
賣花聲裡夕陽斜
偶出城來日未西百花叢底草萋萋遊人過盡歸來晚
行遍蘇公十里堤
　　　送客
千金難買是心知誰遣相親又語違楊栁若知行客恨
不教飛絮撲春衣
　　　太乙宫即事
金殿重重晝不開盤窠蒼栢兩行栽角門東畔瞻宸几
仙仗曽迎翠輦來
緑隂宻處著危亭佳氣葱葱王武林一片紅塵飛不入
杜鵑啼處白雲深(亭後有山/乃武林山)
　　　夜歩内門
靜夜孤燈人未眠等閑行過内門前一聲唱徹連珠喏
(皇城夜間/唱連珠喏)碧月朱欄緑栁邊
　　　時事感懷
壯心如鐵氣填膺萬里中原未息塵一枕西風兩行淚
封疆誰是死綏人
羽書昨夜下長安萬騎駸駸犯蜀關愁殺閨中年少婦
朝朝空望戌夫還
襄州蹀血荆州亂千里金湯狐兎慿未定樊城關某死
漢民何日見中興
蜀又交侵淮又危江湖風浪沸潢池(時江右/有冦警)連朝雲氣
濃於墨想是英雄血戰時
　　　晚秋
世變無窮客恨長欄干遍倚怕斜陽滿籬黄菊無心看
付與游蜂自在忙
　　明堂觀禮雜詠十三首
　　　尚書省觀涖誓
中辛眡吉建齋壇宰相前期誓百官尊祖敬宗天子孝
儀文莫作等閑看
　　　端門觀習肆赦儀
百官常服拱端門丹鳳銜書下九閽宰相近前宣授了
齊班舞蹈謝君恩
兩邊黄幕䕶朱簷中貴當頭候捲簾扶起金雞爭搶取
要教天表庶民瞻
　　　車駕宿太廟
金甲重矛兩内臣堦前對立氣英英巡更塲内知誰問
聽得傳呼宰相名
　　　車駕回太廟
瑞靄祥雲傍曉開九重法駕太宫迴一聲靜蹕千官肅
衛士傳呼御座來
　　　天街夜歩
風不停雲月更清千門繡幕笑歌聲御營巡檢無拘束
走馬天街夜達明
　　　内前
青帷朱簴栁隂旁玉磬金鍾列兩行輦路旋添泥細細
雞竿揭處瑞雲黄
　　　和寧門觀駕
星斗中天夜向晨寸雲不㸃月華明六飛過盡燈如晝
宫漏遲遲報五更
　　　肆赦
九重夙夜畏天威何事晴明一夕非不放明堂大朝賀
盡抛坊樂獨行歸(上以天變免/朝賀及迎樂)
　　　觀景靈宫㳟謝
聖皇宗祀懷多福恭謝回來看帯花柷敔笙鏞齊合奏
舉頭更見日光華(時積隂/初霽)
膳羞進徹靜無譁宰執齋宫坐賜茶不比常朝添覆奏
(常朝除目覆奏而/后出劄惟齋宫免)報來除目十餘家
　　　回龍橋望駕
回龍橋上望龍顔毅采英英仰視難須信吾皇自神武
何憂中國不尊安
兩行衛士錦宫袍萬歳聲長徹九臯過盡羽旄風細細
彩雲不動御爐高
　　　晚秋登樓
獨上危樓望落暉昏鴉歸處逺煙微湖光洗得秋容淨
爭奈江南鴈又飛
讀罷黄庭倦倚樓亂雲挾雨過湖頭年來無復登臨思
閑撚黄花送暮秋
　　　觀雨
蕭蕭疎雨逐斜風三兩歸鴉暮靄中看到菊花無可看
一年秋事又成空
　　　送劉方石歸盱江
歳云暮矣始成行珍重劉公半月程四海干戈風物改
亂離時節别離輕
昨日新聞未忍聽憂時嬴得鬢毛星歸休高卧西江上
秪恐川原草木腥
　　　與月船周君話别
明日須知子遂行一燈對話過三更離魂已逐歌聲斷
清夢空随夜雨生
鴨爐煙冷夜窻寒著盡冬衣尚怯單忽憶故人千里别
鴈賫芳恨度扶欄
　　　霜風
一夜霜風動地寒塞垣火未報平安嫦娥亦帯傷心色
為照征人尚抱鞍
　　　夜坐
獨對寒燈客夢孤數聲征鴈下平蕪古今多少難言事
笑指梅花解語無
坐到中宵未忍眠秪今身世兩茫然悲歡轉眼俱陳迹
休對寒燈説舊年
　　　寒夜
匝地隂風黯淡天怯寒時候只宜眠氊裘羔酒非吾事
自碾新茶和雪煎
風收雲捲月當天獨立中庭思悄然市井不知邊塞事
嗚嗚鼓吹樂新年
　　　寄詩人
憶君夜夜看燈花暗數歸期未到家兒女團欒生計足
還知邊塞走胡沙
恰回午枕自華胥忽得周郎一紙書江上春風能㡬日
莫教門外柳蕭疎(周留詩為别有歸去門前栽/栁樹逢春先緑向陽枝之句)
　　　觀錫宴宣勸
中使傳宣内裏來輔臣拜飲九霞杯君王萬歳三邊靜
壽域先從塞北開
　　　湖上早行
錢唐門外買湖船霧氣衝雲水接天只有蘇堤金線栁
半籠早日半籠煙
　　　隂夕
恰則晴明天又隂霜風如劒二毛侵淮城夜雪深多少
不見擒呉奏㨗音
　　　歳晚即事
矻矻窮年漫逐名不知七日換新正困人天氣濃於酒
賴有梅花喚眼醒
　　　元日(已下係/丁酉作)
一夜東風換斗杓千門曉色雪初消君王已奏平淮雅
猶自謙冲免㑹朝(時以邊事/免大朝㑹)
雲集衣冠拜紫宸榻前除目報來真君恩先到宫門栁
占得人間第一春
　　　觀宰相早朝
五更三㸃内門開御路傳呼宰相來天子未明思政理
退朝常是過辰牌(用唐人/進退格)
　　　春社
亷纖霧雨四山昬寂寂茅簷半掩門客裡不知今日社
偶過野廟見分膰
　　　雨意
春愁如織雨如麻倦倚吟窻拾落花坐不忍眠心似醉
悠悠身世在天涯
曀曀重隂晝不分歸鴉林裏認黄昏人間春信知多少
但覺輕寒入夢魂
　　　内前
兩桁垂楊䕶九重翠眉羞畵舊隋宫柔條似怕君恩重
低拂朱欄舞曉風
麗正門開曉色鮮萬絲緑栁御溝邊禁中恐有題紅怨
不放涓流出内前
　　　小立
小立危樓望眼遥晚煙淡處見湖橋梅花落盡寒猶力
留得東風候栁條
　　　湖上
湖頭春水千丈碧湖堤嫋栁不盈尺唱歌女兒棹船回
驚起沙鷗對對立
　　　廟山道中
蕭蕭疎雨㸃孤蓬舟子招呼語順風小麥青青春恰半
一犂江上看田翁
　　　春日雜興
迢迢清夜靜無譁月色千門噪亂鴉(呉山月明/則鴉羣噪)坐久忽
驚寒力重不知殘雪在梅花
粉墻紅杏半離披春滿人間花自知幽鳥不言如有思
等閑飛上海棠枝
輕寒漠漠雨霏霏春院人閑半掩扉風力不知多㡬許
出門只見杏花飛
百花時節燕鶯忙晝日如年懶課香午枕夢回人悄悄
一聲啼鳥傍斜陽
清明過了栁花飛簾外萋萋草正肥喚起惜春情緒處
空山殘月杜鵑啼
　　　嚴陵舟中
萬水千山霽色新臨風一葦㨗於神羊裘灘下休停棹
聞説狂奴解笑人
　　　郊行
牧牛童子坐田頭摘草簮花兩兩謳路繞青山山遶澗
殘蟬夕照澹於秋
火雲散盡晚風凉曲澗流空草自長蠶箔成絲秧貼水
數聲布穀為誰忙
　　　午牕
破午幽禽驚客夢隔牕疎雨喚離愁浮雲得喪知何益
早悟莊周蝶夢休
　　　獨行
終日長廊獨自行幻身未信一絲輕自家心緒忡忡急
枉恨隣墻搗練聲
　　　初秋
晚趂凉颸上小樓忽看梧葉始驚秋悲懷無奈狂風雨
數盡歸鴉懶轉頭
　　　晚登層樓(已下四首往/金陵鎻試作)
西風吹我上層樓千載興亡逝水流數㸃鴉歸江浦晚
一聲鴈過塞垣秋
　　　天津橋(橋在行宫前昔人謂山如/洛邑水如瀍澗因以名之)
行闕千重鎻暮烟山如洛邑水如瀍黄塵障斷中原路
忍立橋頭聽杜鵑
　　　晚出昇州門
晚驅羸馬出東城過盡三崗路却平村店夜深人語靜
隔橋風遞暗潮聲
　　　京口
晚風來候過淮舟閑上南徐多景樓落日寒城伴荒草
江南人指是𤓰洲
　　　道間晚景
斷橋流水涵虛碧逺岸空山鎻晚青勒馬回看溪畔景
森森古木暗長汀
　　　題鄭雲谷梅牕
匆匆歳月為誰忙靜倚梅牕到夕陽老菊不知秋已去
晚風時送短籬香
愛梅來訪小春花閑卧雲房避俗譁喚醒昏昏塵世夢
旋移石鼎煮新茶
　　　歳晚雜興
撥盡寒灰恨轉添不知片雪㸃疎簾梅花帳冷爐烟歇
架上黄庭信手拈
時勢危棋局轉低丈夫有志竟何為優游輸與田家樂
問著朝廷事不知
雨雪霏霏歳又除鯉庭目㫁數行書銷金帳下羊羔酒
便學麄人也不如
　　　夏日金陵制幕即事(已下係戊/戌以後詩)
五更三㸃造轅門了却文書日又昏出入戴星吾豈憚
要須一飯不忘恩
蚤來留得氣清明吏捧軍書課日程秉燭攙先書押了
閑歌凉枕數殘更
荷花池畔竹凉床一枕閑消夏日長燎過水沉天正午
旋移小艇採蓮房
幕府人才不在多同寅難得是恭和一堂賔主春風裏
剰有工夫到切磋
入夏邊烽漸報安不妨拄笏共觀山西風易把江濤湧
整暇規摹肯放閑
　　　郡圃觀白蓮
翠葢亭亭映玉裳臨風綽約暗飄香六郎正被繁華困
不愛濃粧愛淡粧
嬌羞處子臨粧後淡淨佳人出浴時無語倚欄如有恨
生嫌别岸汚臙脂
掩畵嬌春歛恨濃蓮包欲實又成空都縁不肯為雲雨
開落非關一夜風
採菱人散夕陽收冷落西溪風露頭飛入白鷗花一色
暗香來處月如鈎
泰華根株本一同何分白白與紅紅半池只怕霜風倒
輸與蒼顔百丈松
　　　秋日金陵制幕書事
幕府秋來事更多夜深猶自擬諸窠(制閫諸案大則曰/房小則曰窠葢倣)
(朝廷/之制)平安號火新來急北騎連宵已渡河
㸃盡官軍㸃到民三千新遣殿司兵流移更講關防䇿
預結强丁戍列營(流民強壯預為未然慮/置勇士一軍團結之)
哨馬紛紛一水間渡頭分戍要防姦可憐生計漁舟者
官給旗牌禁往還(諸渡遣官戍之以為禁姦之防至於/漁舟亦自官給黄旗黑牌以考驗)
元帥謙謙盡下情麟堂垂晚更延賔遇風盡是同舟客
肯把秦人視越人
明朝玉帳過江邊騎卒行營一日先出得公庭天向夜
通宵又散起家錢(元帥江行騎卒遣幕中/通夜散起家錢於諸營)
　　　秋閨
西風昨夜到庭梧曉看窻前一葉無秋月照人眠不得
等閑拈弄綉工夫
滿目凄凉只自知閒將心事寄琴徽無情梁上雙雙燕
帯取秋光一半歸
入秋情思可曽忺深鎖朱扉怯捲簾書几無人塵不掃
一鈎蛛網掛牙籤
江南賈客去忘歸撲面邊塵自在飛想得那邊寒較早
夜來宻地翦征衣
零露瀼瀼夜氣浮嫩寒差力五更頭隣鷄啼破交加夢
冷浸梧桐月一鈎
　　　冬日金陵制幕書事
督制堂堂兩重臣駐師移府夾江濵資糧屝屨多多辦
更有舟車乞與鄰(時督制兩閫移屯江岸應援淮城東/閫亦自維揚提兵㑹合軍需等物多)
(本司/貸之)
官軍聞説定廬州破敵功成一滴油(一滴油/弩名)智勇功名
付元凱王三錫命到康侯(此詩為合肥作敵以重兵二/十萬圍城者四十餘日制帥)
(杜公於援兵未至前不動聲色/而破之父子俱奏雋功受上賞)
城中守將方投死陣面將軍已賣降版築紛紛成底事
那知靠後是長江(此詩為滁州作敵圍滁州幾兩月守/臣陳廣極力挫之敵已有退志㑹援)
(師築城於江壖未進廣中傷/死有内變敵遂入而城亡矣)
薄晚官軍得勝歸家家户户掛旌旗陣前紀律明於日
師入城來半不知(此詩為往/來過軍作)
三五同寮出幕遲公餘終日意怡怡歸來又被梅花惱
撥冗銅彛挿數枝
　　　右七言絶句百首同祖少作也少作不止是雜
　　　體凡數百未敢録姑録此百篇為初稿非録詩
　　　也録其事也詩因事而作事由詩而著不然少
　　　作何敢傳哉同祖自髫齓侍家君宦逰弱冠
　　　入金陵幕府目所觸意所感寓於詩詩不足録
　　　事不可廢此初稿所以出也孔子曰小子何莫
　　　學夫詩又曰非求益者也欲速成者也同祖慕
　　　聖門學詩之訓將以求益而非敢蹈欲速之戒
　　　遂以學詩名其篇嘉熙庚子月正元日金華王
　　　同祖書於建安郡齋
　
　
　
　
　
　
　
　
　
　
　
　
　
　
　江湖小集巻二十七
欽定四庫全書
　江湖小集巻二十八　　　　宋　陳起　編
　　陳起芸居乙稿
　　　安晩先生貺以丹劑四種古調謝之
陳子一畆宫居來七十年當其春盛時庭花發幽妍轉
矚長養天青子垂簷前秋收備百禮冬享意則䖍年來
風雨凌垣倒壁四穿上漏下卑濕敗隙遥瞻天三生結
施仁覩此殊興憐捨以四條柱俾之撐危顛工師得大
木裁製精且專尚欠櫨與楣况復棟與椽再干大檀越
結此歡喜縁
　　　履齋先生下頒參附往體以謝
有客號奚毒西來自赤水外負炎炎氣内存温粹羙當
年楊天惠夸大不絶齒解后段氏子即之珠可喜卻邪
迺素心調中古無比世仰大醫王民瘼咨朝市二子願
托身赴湯任驅使興憐維摩老遣前䕶衰毀病魔亟退
舍怡然得安壘緬想蓄牛溲陋哉子韓子既非瞑眩劑
厥疾無瘳理一念衛生恩百拜額加指
　　　友人新息滿月
蘭砌懽傳書種子寶刀剃髪月初彌絶憐雅致高於俗
㸃易殘朱抹𩕄兒
　　　汎湖紀所遇
六橋鶯花春色濃十年情緒藥裹中筆牀茶竈塵土積
為君拂拭臨東風可笑衰翁不自忖少年場中分險韻
畫舸輕移栁線迎侈此清遊逢道韞銖衣飄飄淩緑波
翡翠壓領描新荷雍容肯就文字飲烏絲細染還輕哦
一盃絶類陽關酒流水高山意何厚曲未終兮袂已揚
一目歸鴉噪棲栁
　　　賀友人絲桐復歸
春到牡丹花事闌惜春約客遊湖山烟光萬態屬吟思
白石清泉流指間雙成解后蘭舟駐索紙大書春草句
成此風流一段竒樂事百年能㡬遇薄暮歸來雨濕衣
買舟庇此十三徽小梢愚怮阻人意客散河梁燈火微
方將清事夸兒婦桐君羽化無何有一壺千金何處尋
愁絶瓠巴無錯手要知煩惱所根株以愛布種(上/聲)當芟
除趙璧既返懽如初哦詩稱賀敢後歟
　　　適安惠糟蟹新酒
偉哉無腸公横行占江湖㡬欲肆其雄上山攫於莵無
端四五輩懷椒尋酒壚枕藉糟丘下醉魂呼不甦尚想
横戈勇胸次與世殊開懷風味佳大丹液膏腴此寶君
所儲何為貽老夫麴生挾之前爛然陳座隅當其左持
螯不知竭此壺酩酊無何鄉軒冕不關渠東望歌老饕
前溪梅影疎
　　　題適安清湖寓居
薰風軒檻曉晴開鬱鬱桐隂手自栽二水合流當户過
一山分影入樓來琴逢良夜時揮弄詩欲名家巧剪裁
可羡一㕓安所適紛紛車馬汨黄埃
　　　燈花戲簡西隣
西隣逸韻偕秋清瑶琴曾許月下聽神馳吟境日復日
金颷轉矣寒此盟昨夕相逢再有約六花飛時湖上行
短檠不宻泄此意煇煌粟粟攅金英閧堂一笑前未覩
信手閑閲燈花經一主飲席設林麓一主盍簮獲良朋
便欲箋天檄滕六銀盃逐馬快此情曉來喜見萬瓦白
乃是天宇清霜明得非分(去/聲)薄誤燈花還復燈花戲老
兄
　　　武兄惠藥
昔人饋藥不敢嘗未達寒温良毒㫖朝來剥啄客問病
寶劑盈奩意何侈便當三咽答殷勤兒欲先嘗還且止
平生結交結以心豈有鴆人羊叔子多君相濟義薄雲
友道綫絶今振起緑隂庭院趂清和抖擻精神迎藥喜
　　　秋懷
又見街頭賣紫茱老懷擾擾類催租客來喜得呉江紙
欲冩新吟一字無
　　　懷三山友人
春前深惜别病後政無詩青又生菱角紅應熟荔枝魚
甘賔席暖風逆客帆遲徒結連宵夢郵音負所期
　　　寄彭勿庵
一片巴江月移輝到庾梅孤山春事早疎影望東回
　　　以仁者壽為韻夀侍讀節使鄭少師(丙午/)
一氣妙磅礴萬彚屈者伸方寸函太極宇宙皆吾仁端
平政化絃真儒手洪鈞厥今扶公道皆昔夾袋人丙午
成樂歳甲子無窮春
岧嶤閶闔雲蹀躞繡鞍馬細氊侍珠琉治道談帝者歸
來西湖濵岸幘松葢下秋渌晚涵山揖以薦琖斚北第
何三辭泉石懷緑野
賦詩投金瀨俸入猶半有煇煌奉國節一粟乃不受贏
副初何心國計要豐阜一丸濟世徳陽報期千夀㑹須
煩潞公再與佐元祐
　　　枕上
病與仇謀酒作成藥爐又復伴深更隣鐘自是常時聽
纔到霜天分外清
　　　郭聖與黄希聲問候
山有靈芽可㸃金名醫未遇苦為尋藥房掩晝情多感
竹榻逢秋老不禁座上遍將唐帖揭架中閑取晉詩吟
病懷得此相料理更接蘭交問訊音
　　　過三橋懷山臺
賣花聲裏慿欄處沽酒樓前對雨時景物如初情自老
夕陽波上燕差池
　　　題玉泉畵像次來軸韻(六言/)
鹿随寒策穿雲邂逅靈峯時節含毫誰貎閑情莫畵胸
中風月
　　　奉酬竹溪陳史君新詩墨梅之貺
千里雙魚賁草堂中藏瓌異夜騰光興因東閣増懷想
影落前榮不寄香四韻休誇毛頴伎㡬回曽誤夀陽妝
感公意過兼金餽慚乏瓊琚展報襄
　　　夀大丞相安晚先生(已酉/)
嵯峨補陁山下視海水流風波定以梢穏穏濟川舟皇
穹祐炎祚黍稌慶有秋繄誰致此祥上相今伊周赫赫
命世賢師道輔前旒暨湯同格天康濟仰廟謀向來三
邊塵化作和氣游横戈枕月戍擊壤歌西疇小春明日
是泰階射斗牛見説老人星交曜光九州宣勸下紫宸
雕盤羅珍羞北禁詔墨香昌熾頌魯侯鯫生戴厚恩一
詩何能酬擬辦八千首從今歳歳投
　　　紙帳送梅屋小詩戲之
十幅溪藤皺縠紋梅花夢裡閟氤氲裴航莫作瑶臺想
約取希夷共白雲
　　　迎月
尊酒貪迎月人生醉後嘉夜來窻不掩吹落一瓶花
　　　止酒示圭
一病杯中物致危翰林何事酷耽之酒經若果通仙道
不向青山立斷碑
　　　適安有湖山之招病不果赴
蘭契簡以詩金鏗而玉戞招邀訪逋仙劇飲擬投轄事
有違人意十常居七八文園病政濃况復泥濘滑老懷
欲舒散天心若是恝
　　　適安和
人生欲四并其難乎戞戞春工閙花栁春䨧阨車轄何
當載酒歌對舞花十八樹色尤緑秀鶯聲尚圓滑作詩
調維摩病安情已恝
　　　槐隠和
新篁褪錦衣風玉漸相戞香紅吹成塵春去誰管轄歌
酒相留連一笑携二八敗意林間禽饒舌泥滑滑可人
非不來正坐天意恝
　　　輓梅屋
桐隂吟社憶當年别後攀梅結數椽湖海有聲推逸韻
弓旌不至笑遺賢兒收殘稿能傳業自誌平生不愧天
航便雙魚無復得夾山西望淚潺湲
　　　輓林夫人(劉後/村母)
懿徳遐齡世所尊濃薰班馬到諸孫疏榮花誥加宏邑
賜第蘭堦侈異恩了了三乘言外趣如如一性定中存
魚軒應向西方去知在蓮花第㡬根
　　　病中偶成
平生謹樽酒投老更齊聖優游接嘉賔能使百憂屏可
憐陶士行飲少亦致病豐下改舊容浮采滿青鏡升降
氣失常醫經云上盛亟試黄昏湯要期勿藥慶朝來覺
清爽臨窻發幽詠
　　　薄命
薄命畏庚金那逢閹茂臨一樽花下飲半載藥邊吟食
味同𤣥酒形骸類槁林但存元氣在㑹見緑成隂
　　　消遣
夜雨生寒換夾衣形臞貎悴嘆衰遲病中何物能消遣
一榻揩摩十載詩
　　　題西窻食芹稿
曽味西窻藁經年齒頰清細評何物似碧澗一盃羮
　　　一念
一念無塵雜三更有夢回同他石橋老過水探寒梅
　　　買花
今早神清覺歩輕杖藜聊復到前庭市聲亦有關情處
買得秋花挿小瓶
　　　一榻
一榻世縁輕毋將事物縈昔人言豈誤慧自靜中生
　　　同清兄看猿
藜杖同僧扣譍門野叟閑放他猿摘果莫把白雲關
　　　薄暮
寂寥誰作侶耿耿一寒缸薄暮西風急呼童掩却牕
　　　秋夜懷康節
無眠輾轉聽更殘心緒如絲起萬端煎藥爐邉童夢曉
讀書檠下婦紉寒狻猊㫁火香猶婉促織摧秋袂怯單
願子大賢康節語此情於我一般般
　　　冷泉凭欄
此山泉石勝還思日日登那知三生前不是住山僧
　　　冷泉邂逅友人留飲
倦叟尋芳藉短笻故人邂逅一樽同明霞浸水疑鋪錦
彩閣横溪儼卧虹猿去復歸啼曉嶂僧來相伴立春風
雪濤湍激開寒閘滌盡塵襟萬慮空
　　　黄路鈐詩來告别
玉泉馳一紙八韻有情詩不肯面相别恐成離索悲江
聲噴岸拆潮勢激帆危舊制邊州守方今典轄司
　　　適安招遊湯鎮不果赴
湯鎮古祠宫招邀及倦翁輕裘乘曉月駿馬逐東風野
色觀無分春光病見攻行將迎誕日一瓣擬遥通
　　　寄東齋
又復逢初度尫羸異昔時預愁臨丙戌所願值天醫剪
綵裝茶菓裁牋薦夀巵今年都告免湯餠却相宜
　　　寒吹
寒吹西軒入罘罳設座隅腰圍同沈約指爪類麻姑靜
卧氊三疊清齋飯一盂曉來香滿室巖桂倚缾鑪
　　　適安夜訪讀靜佳詩巻
情同義合亦前縁得此蘭交慰晚年旋爇古香延夜月
試他新茗瀹秋泉君停逸駕談何爽客寄吟編句極圓
可惜病翁初止酒不能共醉桂花前
　　　所適
釣鼇東海頭經春醉一舟西溪抝罾人小鮮終日求
　　　庚戌秋作
甲辰迤邐至今年藥竈殊勞日夕煎血氣任他銷與鑠
向來詩骨已成仙
　　　耘業許印章四韻叩之
近因稚子傳來意知許衰翁兩印章字畫莫教凡手刻
形模當取古人長六書今獨行秦嶧三體空聞設漢庠
後世陽氷能復古未知何日寄文房
　　　婚嫁
婚嫁債羈縻何時是了期每嗟身外累無出女和兒聽
漏寒無夢添香夜有詩沉沉澄萬境梅影月初移
　　　六言簡耘業
露濕螢光愈熾月斜蛩韻尤清微物得時若此人生可
不求名
　　　束起
束起仙翁肘後經旦參思邈枕中吟夜來獨卧寒無寐
憶殺黄紬舊破衾
　　　聞隣寺粥
寒缸旋擿動𡨕搜泓玉摩研萬象愁鐵版響廊催早粥
銅壺添水易新籌一聲鷄唱驚殘夢再聽鴉羣過小樓
可惜秋光惟帟隔料應河漢五更收
　　　汪夫人筵上口號
今朝王母讌西池葱蒨祥烟靄繡帷坐摘蟠桃華夀席
行看丹桂發孫枝魚軒錦轂花千疊鸞誥金鈴絡四垂
好是慇懃千歳祝老萊先酌後門楣
　　　翛然
向來蓮社本遺榮勾引淵明造道場梵葉翻殘空佛印
念珠持久現圓光秋花依約生凉意暑雨微茫送夕陽
客退飯餘無箇事翛然一枕到羲皇
　　　風雨作
無成老見過望望太平歌驚雨愁扄户聞風慮偃禾盃
中醇止久瓶底粟無多畎畆憂時切天乎少警何
　　　葵窻送酒
久藏斗酒謀諸婦婢子倉皇錯授醯邂逅芸居初止酒
小厨海錯旋開泥
　　　望曉
要知筋力衰多少一覺纔回常了了隣鐘無奈五更何
望斷窻紗不能曉
　　　湖上即事
波光山色兩盈盈短策青鞋信意行葑草烟開遥認鷺
栁條春早未藏鶯誰家艷飲歌初歇有客孤舟笛再横
風景無窮吟莫盡且將酩酊樂浮生
　　　朝宗餽食且復招飲
相親逾骨肉何以結情深下箸覺可口同盤還上心撥
灰君句就曝背我寒侵屢有梅窻約行將共晚斟
　　　送印寒鄧簿得闕西歸
才藻世於家勾朱新職華學能如蓻木春到可生花野
店寒吟月輕裝曉度沙君行余止酒一念一興嗟(印寒/取山)
(谷題仁亭詩蓻/木印歳寒云)
　　　圭示急須制作亭當喜成一絶
博古圖中無此様繄誰匠意巧肧胎槐堂新送黄封酒
便可衝寒煖一杯
　　　梅花怨為汪耘業賦(庚戌/)
嶸崢歳事春將至寂寞梅花雪失期獨有垂楊伴幽怨
豈堪臨水折長枝
　　　舊題隠者壁一絶
妻嗔山犬踐園蔬兒釣溪魚餧鶴雛總道村居無外事
有人庭下索詩逋
　　　酬成賢良(荄/)
獻璞無成喜弄璋世間得失事相參劉蕡不得言時事
半為當時記樸庵
　　　同友人汎舟過㫁橋登夀星江湖偉觀歸舟聽
　　　客謳清真詞意甚適分得江字奉寄季大著鄉
　　　執兼呈真靜先生
辛亥仲春將徂兮有客踵門曰風日流麗邀余共泛西
湖之舽(皮江/切)舽南去而忽西兮昨之折檻今復飾以成
杠背蘇堤兼絲之緑隂兮望一簇孤山之青橦(傳江/切)層
峯疊嶂巉絶露天巧珠英琪樹發越地之靈一聲何處
兮鍾撞篙師告余曰此夀星古刹上有竒觀開宇宙於
八窻捨舟䇿杖歩歩巍峩謝屐殊勞雙回廊曲轉忽軒
豁檐飛棟複青緑交輝心開目駭而揖西子之湖子胥
之江觀者雜遝儵去儵來余獨凭欄境與心㑹便欲馭
風跨蜿虹(胡江/切)煙雲萬態客擬狀而運思羿今老退且
遜銳逄莊嚴世界合爪讚嘆要使天下名山夸詠者睹
此竒偉而心降風寒下山吹欲倒連呼春酒亟開缸簫
鼔畵船徒自紛耳目何如美成清絶按新腔詩成肯對
俗子哦馳介城南寄老龎
　　　舊輓汪隠君(汪守泰/亨父)
栖志浮雲小萬鍾帶經高壟度春風義方莫問當年事
十五男兒識阿戎
　　　又
遺碣鑚辭掩夜臺修文空嘆逞餘才鹿坡明月成惆悵
不見高人自徃來
　　　靜江商宰書來且索鄙語要道其氷雪相看之
　　　意古調代書
連墻不通問千里乃寄音平生於締交淡泊味最深呉
山青插天應同碧玉簮尚憐風馬牛暌若商與參一聲
南來鴈西風又相尋君其念衰朽余亦懷瑶林一亷了
官事吟外時鳴琴識量萬頃陂文華實南金向來唐相
璟疑事問崔琳諸臺貴得賢而肯捨此琛㑹晤喜有期
寛此離索襟
　　　安晚先生送自賛太上感應篇帙首御題諸惡
　　　莫作衆善奉行八字輔以佑聖像一軸兩詩見
　　　意云
公衮殊相念竒書寄布衣此心纔動處萬善要同歸本
㫖詳敷衍奎題重發揮應憐蘧伯玉投老始知非
稽首元真像當年助我軍龜虵俾聖武龍鳯煥奎文劒
聳燒空熖旗翻渡海雲上公傳琬琰分惠感慇懃
　　　雜言送歙硯廣香與友人有懷楊校書(㓜度/)
我有龍尾雙槽之硯肌潤而若沐涳濛舊藏古香氤氳
來自廣之東多君博雅舉以為贈三嗅而抹月批風要
若鎔金加萬佛經上更須滴露㸃四聖書中往昔濃薫
懷太史而今一瓣為南豐藜光下照人何在閤下閑花
馥舊叢
　　　真靜饋新茶菰乾黄獨乳酪約葵窻適安共享
　　　適安不赴葵窻詩來道謝次韻答之兼呈真靜
　　　適安
千載靖節翁秫向公田種萬鍾於我何肯戀五斗俸長
歌歸去來田園聊自奉高蹈世莫儔器局小管仲嗟余
昧於時退思心每痛世人不我知小畦親抱甕唯有竹
宫仙時復致一供四清山中珍凡目為之動黄獨前未
識勿誚仲宜惷春茗摘新芽秋菰懷舊葑江南貴乳酪
此意兼金重得君同下箸詩來再三諷韻意兩相高文
史嘆足用續貂愧狗尾敢與賢者共語奚較工拙年來
此心縱軟飽黒甜餘無復春草夢可人招不來屬篇亟
持送
　　　哭丹池王隠居
憶昔相逢初一見即刮目出處雖不齊椒蘭則同馥論
心到極處情愛踰骨肉十年傳成癖搰搰閉門讀高志
尊所傳而肯曲從俗抱此竒特操平歩可金玉况復同
窻友槐庭秉鈞軸事有反所料軒冕笑羈束縉雲邈千
里訪道求辟穀食棗懷安期竊桃小方朔平生精進心
自可登仙録一著偶失筭九書無復續洞霄有猿號丹
池無鶴浴昨病失㑹葬生芻東望哭
　　　寄汪起潛簽判
飛雲起伏龍大鵬運以風風雲一朝㑹前塞今乃通歛
翼賢景略時哉使其逢腰錢與騎鶴事或有適同青門
𤓰吹香緑水蓮泛紅人物王謝家風雅眼底空參畫聳
臺府宜䕶碧紗籠鄱江萬折東獨鶚摩蒼穹浮圖快一
擲歸騎先賔鴻
　　　史記送後村劉祕監兼致欲見之悰
昏瞶嗟耳目管絃堂上調世事每相背秋月虛良宵涓
吉擬登龍疾雨驚風飄襧刺不得前東睇心旌揺近履
傳康强變體筆更饒風響雖時接未若親聞韶憶昔西
湖濵别語請教條囑以馬遷史文貴細字彫名言猶在
耳堤栁凡㡬凋兹焉得蜀刻持贈踐久要㑹晤知何時
霽色審來朝
　
　江湖小集巻二十八
欽定四庫全書
　江湖小集巻二十九　　　　宋　陳起　編
　　呉仲孚菊潭詩集
　　　春閨怨
　栁輕烟鎖畫樓樓中人去水長流琵琶聲斷梅花客
别是春風一種愁
　　　蘇堤清明即事
梨花風起正清明遊子尋春半出城日暮笙歌収拾去
萬株楊栁屬流鶯
　　　湖上雨吟
濕了荷花雨便休晚風歸栁澹於秋一生不作機心事
合轉船頭向白鷗
　　　雨後
雨後輕雲學水流惜春人瘦怕春休梨花却恐難尋夢
燕子何曽細説愁
　　　賀史守鳯雛滿月
玉手歌姬托鳳雛堂前畫額旋調朱春風吳㑹宜男草
試問他人種得無
　　　寄東畎曹侍郎
結網求魚事已遲却非春草不歸詩斜陽一片山如畫
更把心期付與誰
　　　題秋江晚照圖
水光只肯净涵虚分浦通村路却無風日向低鴻鴈落
釣竿一半出菰蒲
　　　曉吟
翠帳香消捲碧紗風梢殘雨濕欄牙蜻蜓亦被涼勾引
清曉低飛入水花
　　　春詠
草堂燕子未歸時香鼎灰飛入硯池看徹唐人詩一巻
夕陽猶在杏花枝
　　　贈别上官良史
不惜黄花一醉君喚歌催舞語紛紛天涯明月空相憶
寒鴈無聲入斷雲
　　　秋夕
西風吹露下秋空烏鵲無聲占碧桐天氣㣲凉人好睡
闌干閑在月明中
　　　埜望
閑與蘆花立水邊歸心客思兩茫然夕陽収盡天風急
一樹寒鴉落野田
　　　辭史侍郎
事到依人易䇿勲合歸収拾北山雲春風入手非閑用
種得梅花却寄君
　　　春夢謡
銷金帳掩水沉煙髻滑金釵落枕邊魂夢不知春已去
誤隨蝴蝶過秋千
　　　拜和靖墓
墳草年年一度青梅花無主自飄零定知魂在梅花上
唯有春風喚得醒
　　　重拜和靖墓
片玉沉山草亦珍斷碑殘石當麒麟君王别爲開門户
不欲梅花見路人
　　　閨怨
病起傷春獨倚門喚人鸚鵡隔簾聞無情最是東風惡
瘦却梨花一片雲
　　　仙興
宫殿髙髙在五雲鶴揺松露滴行人洞門不放東風過
留得桃花一院春
　　　山居春興
林雪消寒滴春風入草廬好山分客看閑地課童鉏竹
瘦偏宜鶴泉清直見魚邇來因苦詠零亂一床書
　　　寄大使趙清臣
擒呉纔了合封侯何止區區古蔡州一着髙時全國體
十年危處與心謀山川恢拓春風逺天地清明王氣浮
白雪滿頭勲業大不應忘却赤松遊
　　　寄蔣重珍祕書
焚香誦易與天游君命相催不肯休時節固知來則是
功名却以得爲憂翠蓬雲氣生衣袂金殿陽光動冕旒
此際一言能悟主始堪回首舊林丘
　　　寄越上髙踈寮
便教烟雨畫成圖爭似歸來有賀湖鏡裏精神西晉有
詩家標凖晚唐無惜花春盡鶯吟苦敲竹風清鶴夢孤
世事正多心早懶著書贏得靜工夫
　　　立春日即事
檢殘玉厯又春來造化無私命轉乖照水莫嫌窮面目
看花長有好情懐生期惠逺眠雲過死問林逋借地埋
詩到夜寒吟更苦一枝梅雪映書齋
　　　送伯氏秋潭謀居
朝呉暮楚幾時休未必江湖有白鷗萬事莫如歸去好
一椽當爲老來謀春天吟思行花徑夜月琴聲坐竹樓
但得餘齡無俯仰曽公食粥亦風流
　　　送王夢升入道
不肯輕迷固有天星冠霞氅竟翩然人能變體方超俗
丹到成功即是仙伏洞黒龍聽夜呪傍花白鹿伴春眠
哦詩更欲全清致當以彌明作正傳
　　　贈史泳
烽火窮邊幾度愁亦曽將死慱封侯謗興在彼情誰恕
事過知君痛自休跨馬甲衣春雪白射鵰弓箭曉星流
救時正屬英雄者更著工夫必到頭
　　　移居即事
山移無復昔人賢隨分長安辦一椽掃室敢言天下志
閉門儘可雪中眠携瓶與客同沽酒接綆過鄰自汲泉
到此始知閑是福居山未必似居鄽
　　　呈雲麓史侍郎
若教儘儘説漂沉却恐無憀老不禁百拙難隨今日巧
一貧方識古人心牛羊歸盡荒郊濶猿鶴愁多故國深
亦欲以詩爲活計世間何許覔知音
　　　謀生
謀生一事到成功消得湖邊地幾弓韋曲有花留杜老
洛陽無客問盧仝春風燕子虚簷外夜雨蛩聲小徑中
所立規模雖冷淡絶勝彈鋏舊漂蓬
　　　贈越僧意書記
一衲氷霜二十年不知妙用自誰傳心能轉物方爲佛
詩到名家亦是仙喜客稍寛沽酒禁愛閑多結住山縁
今冬約我西湖上同看梅花坐釣船
　　　自序
一劔辭家竟陸沉夢思空向故廬深槎迷河漢千年恨
樹隔關山萬里心衣垢正憐貧未去鏡明忽有老相尋
春歸不與人爲約青草催詩亦懶唫
　　　秋夕
雨聲雲氣暮蕭蕭羅扇恩踈井樹凋心事暗隨歸夢去
壁燈留與可憐宵
　　　詠貓
弄花撲蝶悔當年喫到殘糜味却鮮不肯春風留業種
破氊尋夢佛燈前
　　　次王漢和見寄韻
扇恩已盡漢宫秋空憶金鞍逺玉樓九辯不歌黄菊老
斷烟零雨爲誰愁
　
　
　
　
　
　
　
　
　
　
　江湖小集巻二十九
欽定四庫全書
　江湖小集巻三十　　　　　宋　陳起　編
　　劉翼心㳺摘稿
　躔父與余同事樂軒先生躔父鄙夷場屋之事技獨
　力於詩自晉唐而下至我朝諸公遺集掇擷數百家
　所作不主一體大抵學樂軒為之先生有道之士也
　其詩初為唐語後為晉語晚而傲世自樂盡去繩墨
　法度自為樂軒一家之言蓋耻入今人古人窠臼也
　如娑羅林中最後説法六師諸魔聞者益懼矣同門
　諸友獨躔父入此三昧心游之稾甚富今乃摘取余
　所可知者十九首見寄余讀而喜曰此吾師初時詩
　法也是豈不足行世耶然君世事樂軒乃翁俗下筆
　尤勁髙處不下止齋岷隠而不以進取為意方躔父
　少年聞人説舉子業即掉頭揮手而去獨與翁守樂
　軒之書呻吟竟日今年六十有四好慕如十八九時
　充此心至道不難也是豈求以詩名家者哉余長躔
　父五嵗於道無聞詩亦不進非特媿於吾師亦媿於
　吾友矣躔父名翼横塘劉氏景定辛酉竹溪鬳齋林
　希逸序
　　　題心游樓
一自浮光抵玉融東林山曲世為農前場嵗計禾麻麥
後圃年深竹荔松博我多聞千載史喚人深省五更鐘
不消更㑹楞嚴語面面披雲挹曉峯
　　　心游樓即事
禪坐寧離此意行何所如稻粱詩七月果木賦閒居活
水嘗新茗顛風落舊書無才甘用拙不是隠樵漁
　　　癸邜十月同林子宜拜掃先師樂軒墓因和南
　　　谷寺壁間韻
秋風颯颯已華顛男女猶賖嫁娶錢問道西軒空有夢
繙經南谷恐無縁登墳薦酒徒為爾對佛拈花亦偶然
囘首白雲無呌處青山長在淚痕邉
　　　答林昌宗詩筌韻
經鋤小暇弄詩筌老去仍知黙是襌滄海移舟盡琴趣
雖然終不似無絃
　　　題東皋詩巻
雪竹霜松不老身儘教後進笑陳人相逢亦有吟詩客
誰似先生語意眞
　　　書情
蕭踈逺市囂山窟雜耕樵窮鬼乘吾拙錢神挾汝驕世
途自巇嶮眞性本逍遥尚想榮期樂綸巾傲漢貂
　　　夜意
平生萬事水東流獨有多情是風癢夜長無寐月窺牀
擁被孤吟起還想
　　　伯言見和拙作以漢𨽻書之謝以七韻
李潮善八分求歌杜陵叟有人和我詩半紙餘科斗風
雲生其懐劔㦸出其手石經中郎蔡新様元和栁元常
文不傳退之書何有待我農隙時載筆隨君後袖手眼
亦明聊與之飲酒
　　　偶見官舍梅花作
天然標格自瀟踈底用松篁水月俱但是梅花皆可愛
何關東閣與西湖
　　　挽敖儀仲
半面春風已有情别來重見眼終青空齋夜雨十年後
一醉黄花呌不醒
對坐茶甌日兩迴胷懐眞率向人開茶甌對客如前度
不見先生杖屨來
晝倚籃輿餞一杯殷勤别語到簾幃那知此夜成長徃
書屋無人月掩扉
書中有種復何愁酒興詩狂卒未休莫唱横塘斷腸句
不堪斜日獨登樓(儀仲有題心㳺樓詞/)
　　　送二子從子宜讀書
三代讀書無寸功又將此法教児童旁人笑我背時好
不背旁人背樂翁
　　　山寺聽雨
問道論詩也一宗燒柴煨芋佛家風要知真樂人間少
聽雨空山破寺中
　　　戯和劉雪巢題壁韻(劉有不知何處/有唐詩之句)
吟懐秪怕俗塵迷若慕唐人也自癡要識性情根極處
請觀三百五篇詩
　　　題平逺軒呈竹溪玉堂
溪堂闢小軒此景絶可愛蔡松道東邊千載典刑在髙
低萬頃田面勢溪向背生綃一幅寛晴雨不盡態中有
謫仙人來尋莘野耒畎畆雖不忘知進不如退乾坤入
醉眼風月出吟喙我非人境遊亭在人境内心平水不
波見逺山無礙時携琰石遊間以劉白輩僕忝老諸生
來和佛三昧
　　　題簡上人西亭詩文後
眞如非字義綺語道之疵未見西亭作長爲北磵欺晚
因僧媚逺初實客從曦多少才名士沉淪世不知
　　　夢呈樂軒先生既覺不失一字録呈竹溪
　　　玉堂
不見仙翁四十春幸然丘隴在比鄰當年四海從游者
報佛深恩有幾人(艾軒先生工部侍郎文節林公一傳/爲網山林先生諱亦之字學可再傳)
(爲樂軒陳先生諱藻字元潔皆有集行世竹溪樂軒之/嫡子也)
　
　
　
　
　
　
　
　
　
　
　
　江湖小集巻三十
欽定四庫全書
　江湖小集巻三十一　　　　宋　陳起　編
　　朱繼芳靜佳龍尋稿
　　　和顔長官百詠(并引/)
　龍尋邑東有顔長官仁郁祠長官五代時能撫循其
　民使不見兵革龍尋志所刻詩百篇皆道民疾苦皇
　皇不給之狀余生三百年後奉天子命字兹邑晋
　謁祠下因次韻以寄甘棠之思且使來者知我愛桐
　鄉之意云
　　　農桑
裹飯甌兒候暖耕塍泥滑滑不堪行如何説得農家苦
雨笠風蓑過一生
婦饁夫耕日尚長碓聲嗚咽宿舂粮尋思一飯何時飽
秧種青青麥未黄
淡黄竹紙説蠲逋白紙仍科不稼租努力經營猶恨晚
官司那問有錢無
編茅爲屋荻爲簾老小團欒苦樂兼樂歲輸丁猶未了
饑年家口更堪添
頭白村翁尚把鋤瓶中那復斗升儲午飡减與饑烏食
却愧家人問有餘
四月官場入納時鄉耆旁午上門追請看貧婦通宵織
身上曽無掛一絲
腸隨絲斷手生胝羡殺星邊織女機借問輸官零落否
兒郎寒冷且無衣
農父眉頭百念攅雨愁爛死旱愁乾龍神社鬼燒香遍
不到秋成睡不安
客户耕田主户收螟蝗水旱百般憂及秋幸有黄雲割
債主相煎得自由
帯得鷄豚趂曉虚荒村牢落數家居一家幸是田園主
留與兒孫冩契書
　　　朱門
紅雨聲乾未作泥繡成十里緑楊堤金杯緩勸玲瓏唱
玉勒催歸腰裊嘶
晉代豪華不數家萬錢下筯未爲奢客來只是家常飯
豆粥萍虀費咄嗟
曲池畢竟有平時冷眼看他炙手兒十數年間三易主
焉知來者復爲誰
客履三千此托身晚杯狐白暖生春狂來且置興亡事
金塢銅陵不解貧
天近偏承雨露榮深深庭院鎻清明栁絲風送鞦韆影
牆外行人空復情
朱門往事若爲懐積雨苔痕緑上堦幾處敗甎吟蟋蟀
玉人曽此溜金釵
百斛明珠米在倉沉香火底捻銀簧人生行樂須如許
多少邊兵未有糧
泥金摺損舞衣羅蹙破遥山皓齒歌此曲人間聽不得
莫愁還自有愁多
中壽知無滿百身暖歌冷舞及青春黄金不買長生藥
白髪偏驚快活人
長楸走馬却歸來雉挾春驕未應媒不信杏梁雙燕語
日長簾幙有風開
　　　客路
一曲長歌行路難昏鴉歸盡倚䦨干不知楚水巴山地
更有髙樓鳥外看
哀猿啼斷暮雲深摸索牀頭未盡金莫道他鄉千萬里
去家三日幾般心
兒女傷悲士不爲健行童僕逺相依春風日日生芳草
未必啼鵑怨不歸
俠客千金不稱求途窮相顧問因由臨分脫贈青萍劔
莫蕩人間𤨏碎讎
客裏情懐更晚秋鴈烟蛩雨五更頭從前諳盡江湖味
不省神州作麽愁
身如海燕傍誰門别淚雙垂不見親惟有一條卭竹杖
相隨萬里共艱辛
是處人家搗練忙天寒日短路偏長蛩聲四壁無時歇
不遣羇人夢到郷
送窮不去柰窮何山有荆榛水有波萬物得時人自老
梁鴻頭白五噫歌
屈指秋風與鴈期陽關西去到何時側身一望腸堪斷
天似穹廬碧四垂
髙鳥翩翩去未窮行人擾擾復西東何湏華表千年鶴
城郭重來便不同
　　　邊庭
年年塞草欲秋時左右紅旗説戰機介冑麄官應有語
而今宰相好吟詩
角聲吹裂肺肝愁説與將軍莫逗留男子生當侯萬里
死判馬革海西頭
一劔沙場獨苦辛天隂殺氣作黄塵沉思鳥盡弓無用
肘後纍纍却顧身
探使歸來半信疑帳前相語怕人知沉香霧裏嬌絃暖
莫遣邊愁到兩眉
征夫戰骨洒桑乾帳下蒼頭自轉官一騎紅塵天外落
籌功更説幾多般
公主琵琶胡地秋將軍刁斗漢關愁相逢老病無依卒
未説沙場涙已流
蒼苔白骨滿黄沙馬汗成氷帶雪花夜夜鞘中長鋏吼
教人不得夢還家
有客新從塞上回解包収得戰場灰營家未敢分明哭
請看刀痕始欲哀
兵罷邊方得暫寧棗兒紅近莫忘兵漢家誰倡和親議
此錯烏金鑄不成
北風吹骨最酸辛白面書生四角巾戰士總成亡命鬼
將軍纔是有功人
　　　城市
村翁生長在柴門身有丁男犢有孫爲了官租纔出市
歸家夸説與鄉村
雀羅門巷昔趨榮味似餳甜忽變辛説與侯門休謝客
朝朝暮暮看人情
王孫公子少年遊醉裏摴蒲信采投指㸃某莊還慱直
明朝酒醒到家求
山人只合住山中入得城來調不同滿面紅塵無處避
手携白羽障西風
紫陌尋春日日過楊花無主奈春何傾城壓酒嬌無力
醉裏相扶踏踏歌
相班士女狹邪間總把喧啾賣却閑人壽幾何春不再
典衣沽酒强追攀
春風日日栁年年到老那知稼穡難若見田家秋作苦
教人一飯不遑安
蕪城懐古最愁人刼火燒殘得此身舞榭歌臺何足道
秦宫漢苑尚流塵
百人聚處小喧闐析到秋毫似計然見説天公還掠剩
鵠形懷寶度饑年
身遊城市髪將華眼見人情似槿花惟有梁間雙燕子
不嫌貧巷主人家
　　　貧女
春風有分到兒家也挿花枝表歲華但得作嬪君子室
隨宜粧遣不湏奢
洗盡鉛華浄潔貧嫁衣莫説爲他人絶憐父母窮相守
不爲金多賤却身
枯木無枝可作花門前度盡七香車四隣日日笙歌裏
背立東風有幾家
他家百兩送于歸成匹鴛鴦作錦機獨守空閨愁不寐
一燈明滅補寒衣
燈下穿針影伴身懶將心事訴諸親阿婆許嫁無消息
芍藥花開又一春
卓家人富頗輕財犢鼻堪依不用媒只似儂家貧亦好
枯桐那得鳳凰來
少年蕩子有黄金投贈明璫結兩心不得良媒終不肯
一春風雨洞房深
伯鸞不作悵誰從鳳尾香衾翠慢重静對菱花勻淚粉
不知膏沐若爲容
問天乞巧看銅儀再拜雙星恨不隨塵世未知天上事
隔河相望一年期
纎手清閑理瑟工髙樓半在碧雲中行人豈是知音者
小立花隂待曲終
　　　負薪
三千門館躡珠賔半百還家衣錦身却是吏民私告語
十年前是賣薪人
薪樗塞破野人居此是餱糧卒歲儲客裏黄金燃桂盡
厨無煙火欲何如
爛柯人去隔存亡一局棋終愴故鄉想得山中絶煙火
松花松子當乾糧
破㡌籠頭髪半華樵歌一曲勝長嗟鷄鳴褁飯登髙去
日暮天寒未到家
有薪可賣未須悲滿百青銅况有竒十指束枯從秃盡
不堪棘刺罥人衣
天寒氣入鼻中辛竹擔彎彎却戀身賣得錢來回首望
蠟煙起處屬何人
腰鎌上到白雲邊惆悵長松不盡年近市山山皆有主
逺山髙峭歩難前
蒸梨炊黍付荆妻指㸃青山澗水西忽聽丁丁雲外斧
一聲山鳥背人啼
捫蘿縁壁到山頭俯羡鴻飛儘自由風雨蕭蕭黄葉滑
未行十歩兩三休
黄昏樵采早回歸同伴相邀未有期抱子老妻門口望
南山有虎悔何追
　　　空門
閉口桐魚勿復論數間老屋枕雲根曉鐘三板出山去
分付獼猴爲守門
錫杖凌空去復還片雲縹緲伴身閑春風錯種醍醐草
引得牛來食雪山
人居天地一樊籠撫掌山家四壁空不道今年空得盡
且無雀䑕到山中
四祖門庭寂寞秋牛頭只是舊牛頭如何一旦風光别
花落花開百鳥愁
四巻楞伽几上安而今老去懶能看庭前桂樹花開未
分别西風信鼻端
黄金欄䕶紫袈裟禁苑恩深賜予奢林下衲僧那有此
多年枯木對春華
結草爲廬萬仭頭人間蟻穴自王侯客來借問窮通理
不意僧中有許由
白蓮有社一經過㑹意由來不在多滿目廬山青未了
聞鐘歸去意云何
我本三生兠率天爲差一念又塵縁早知宻意無多子
不着旁行貝葉邊
燈燈相續古猶今怪㡳門前立雪深衣不得傳關臂事
汝師輕發老婆心
　　　山居
春到寒荄緫向榮藥苖旋種亦初成山翁幸自無誰識
可要山中宰相名
空山薇蕨供清齋世事悠悠不掛懐梅溽得風醒午枕
竹隂轉日上南堦
白雲縹緲野人家丹事年來漸有涯不與世人爭月歲
却將椿菌勘南華
宿雨初乾一杖藜欲呼漁艇訪前溪碧桃花落無尋處
惆悵人間日又西
半屋雲霞與鹿分兩株古木正當門野花自落東流水
坐對青山酒一樽
好山當户四無隣似是秦時採藥人千百年間天地裏
不多不少一閑身
宿世仙家十二樓誤嬰時網未深愁浮丘輩行如相覔
騎却紫雲歸去休
種藥千畦手自鋤年來漸喜識人踈等閑旋㸃黄金賣
莫訝家無擔石儲
矮牎欹枕看朝榮老覺迎逢禮數生來徃頗知麋鹿性
寒暄不㑹俗人情
擁樹溪雲迷近逺低簷山果亂紅青莫言身外都無事
早晚焚香看道經
　　　漁父
不踏長安十二門鸕鷀飛處數家村停橈試向灘頭問
莫是嚴光末世孫
一曲清漪濯晚霞釣竿斜挿白鷗沙傍人借問居何處
四海五湖都是家
秋風淅淅獵菰蒲如此江山其可孤天與玻瓈三萬頃
更添一半夕陽鋪
長作絲綸短短牽一池漢水盡南天誰知有客量江面
不是漁郎兩板船
推起篷牕抱月眠三三兩兩桞邊船不須聽説文王事
孤負漁竿八十年
傳呼扶柁晚風前一陣驚鴻没逺煙不是吾儂棲泊處
却回别港避官船
五湖煙裏我知魚屬玉舂鋤一處居欲到垂虹風作惡
幾株官栁向人踈
秋聲只在樹中間極浦斜陽更有山巻却絲綸呼酒盞
鷗邊聊得此身閑
舟繫蓬萊淺水傍鰲頭縮盡海生桑百川日夜㴞㴞去
借問人間有底忙
璧月滄波上下天秋風揺落四無邊玉龍盡喚眠鷗起
兩岸蘆花不見船
　
　
　
　
　江湖小集巻三十一
欽定四庫全書
　江湖小集巻三十二　　　　宋　陳起　編
　　朱繼芳靜佳乙稿
　　　庚戌壽意一先生
江涵秋色碧潭潭飲馬胡兒不敢南宥密老臣功第一
緝熈天子歲登三身扶紫極星辰正手拆黄封雨露甘
見説年來淮尾漲漢庭可要百曹參
　　　反招隱
木末徑㣲㣲誰敲白板扉緩行松葉滑小摘藥苖稀山
色自今古塵寰多是非昂昻千歲鶴便肯傍人飛
　　　太極圖
動靜無端畫一圏分明擘破又渾全日光漏得先天意
鑚入書忩箇箇圓
　　　觀化
看見青蟲作蝶時不知蝶是此身非牀頭爲有南華巻
午枕酣來忽夢飛
　　　蛬
一蛬何唧唧吟落兒童心只在竹籬外篝燈無處尋
　　　春晚有感
坐對吳山酒閑同越客吟月明人渡淺花暗鳥啼深徃
事空流水還丹未化金不堪春又晚惆悵百年心
　　　送僧蘋洲逰檇李
師今逰檇李自刺釣船篙地説三呉勝人夸二陸豪草
黄工女績波白課丁熬近海寒應早霜毛怯剃刀
　　　有歎
與老本無期相尋天一涯履承雙足繭㡌裹半頭絲路
近行猶歇郷逢夢豈知酒酣増意氣忽憶少年時
　　　子規
自身歸未得却勸别人歸思婦心中事征夫淚滿衣蜀
天知近逺江樹間稠稀幸自安雙翼誰教不奮飛
　　　老將
不把琱刀賣曽隨夜斫營老年猶善飲壯日想能兵上
馬身仍健看鴻眼更明戰多人不信枉指箭瘢呈
　　　登眺
破㡌任風吹天知髪已絲大江流禹蹟老樹見秦時北
際山如礪南溟水似池夜凉無夢到久矣歎吾衰
　　　梨山廟
無處着詩名梨山萬古青人間留此像天上作何星祝
史祠神醉騷人謁夢醒當時青紫楦曽有許精靈
　　　惜花
留春春不住春去落花隨枉自収殘片何堪綴舊枝輪
蹄前日約蜂蝶一年期代謝由來事誰能作許悲
　　　桃源官罷芸居以唐詩拙作贈别
自作還相送唐詩結伴來歸裝携此重笑口爲君開蓮
上巢難稳桃邊艇却回空餘吟巻在沙鳥莫驚猜
　　　元日
堂上序周親相看又一春吾年方覺老童子儼成人婪
尾屠酥酒從頭鬰壘神何須千歲上即此是新陳
　　　昭慶寺
幽尋得勝趣城市幾人能古栁深中磬長廊盡處燈畫
龍聽説法塑佛看齋僧别寺經行遍兹逰昔未曽
　　　苕溪
維舟古祠下野飯就魚羮坐聽篙人説行逢牽路平居
民難問姓溪鴨自呼名天目無由到沿洄更幾程
　　　雪中僧虚舟來
雪中聞犬吠清卧起來遲開户千山白逢僧一箇緇言
從風絮裏憶得雨花時寒舍無祗待煎茶且説詩
　　　湖蕩
雙橈入天影野葑緑全交魚唼垂絲栁鷗眠折葉茭行
人沿岸曲落日掛林梢歸去嚴城隔僧門尚可敲
　　　六和㙮
三百有餘年潮頭不敢顚孤尖標白浪層級上青天鈴
隔山僧唄燈通海客船老來登眺眼不道歩難前
　　　題丘芳仲月林
阿姊種婆娑秋風柰若何人間千樹少天上一枝多安
得仙槎客携將玉斧柯和根都斫却還我舊山河
　　　贈日者
烏兔走雙丸誰將手控摶短長三萬日好醜百千般數
遠談何易天髙問却難送君尋富貴我命不中看
　　　旅館
僕行方請息旅館復相招小市三家聚前邨五里遥茅
柴侵熟飲松葉帶生燒猶有斜陽在行吟忽斷橋
　　　嚴衢道中
草白三了路苔青五里牌長年車馬客幾兩利名鞋斗
糴隨時責方言到處乖近山樵有主童稚拾松釵
　　　舟到梅雨暴漲
夜月離於畢篙師可奈何帆穿風减半江濶雨添多側
岸無牽路中流有旋渦平生柂樓㡳得在栁梢過
　　　對酒
莫信樵人説秦時有樹存青天浮渤澥白日走昆侖爲
有愁千斛時須酒一樽醍壺亦相勸花下緑隂繁
　　　客路
閨閤空相憶那知客路艱背人前去鳥迎面逺來山夜
泊孤燈悄晨裝片月彎猿聲不知處杳杳白雲間
　　　送人之武昌
秋風吹落葉君作武昌逰只道從軍樂那知别路愁寒
暄楚岫色日夜漢江流大閫多珠履無爲彈蒯緱
　　　舊遊
兩峰多少寺分日去遨逰山翠横天目湖光浴佛頭花
朝騎馬醉月夜傍船謳一被㣲官縳重來不自由
　　　挽芸居
不得書來久那知是古人近吟丞相喜徃事諫官嗔身
死留名在堂空着影新平生聞笛感為此一沾巾
　　　溪寺
背人沙鳥一行斜喚客桐魚幾疊檛誤向山中叅白足
不知頭上着烏紗煮茶烟暖浮新竹洗鉢泉香帶落花
過夏功勞眠與食誰能展巻看楞伽
　　　暮春
姚黄魏紫惱人看羅襪成塵俛仰間蜀魄聲乾花有血
湘靈涙盡竹無斑年光冉冉趍雙鬂暮雨霏霏失四山
老裏情懐天地窄莫教一日酒杯閑
　　　少年
紫陌尋芳愛馬遲一春能得幾晴時海棠露重衣全透
楊栁風㣲㡌半欹大白引浮銀鑿落小紅吹徹玉參差
人生行樂須年少莫等星星滿鏡絲
　　　江湖偉觀
呉山表裏水為池百有餘年壯帝畿天目舊將雙鳳下
海門新拱六龍飛胥濤白雪生秋思太乙紅雲駐夕暉
江上沙鷗湖上舫栁絲風裏兩依依
　　　用前韻謝野水郎君招飲
爲有臺池無限嬌逰人歌舞尚朝朝清漪浴日開金面
晴哢調風衮緑腰騷客五花唐殿馬主家七葉漢庭貂
丁寧紅紫休開遍約住春風待見邀
　　　次韻橋亭禊事
圯上還成集禊亭杉松自古草仍新彩虹卧飲流杯水
白鷺飛迎入座賓俛仰已成今昔事東西更看往來人
聚蚊金谷皆安在若見吾徒合主臣
　　　次庸齋先生韻贈黄隆中
醒眼隆中閲逝川茅茨爲屋竹爲椽吟成梁父時當隱
炊熟邯郸客正眠漢土一抔無處覔白墳三尺有人憐
君歸欲作千年計只合躬耕一寸田
　　　聽白雲寺清師琴
古寺沉沉晝日長泠然清響發僧房昭君别去顔如玉
蘇武歸來鬢已霜山水無端言爾志炭氷何事置吾腸
老來却愛虚簷外雨滴梧桐一味凉
　　　送李敬則之昇揚
江北江南一葉舟憑將徃事問東流錦帆月冷瓊花夜
綺閣風髙玉樹秋杜牧三生開笑口劉郎五絶掉吟頭
淮山眼見詩人慣髙築詩壇汗漫逰
　　　次韻池上暮雨
濕遍欄干欲倚休手中團扇漸知秋細聲合作簷間溜
大㸃漂成水面漚小小竹忩醒倦鶴踈踈荷屋冷棲鷗
漁翁蓑笠隨身在立到黄昏釣未収
　　　書窓夏日
南風伊軋語忩扉團扇無功白日遲長恨老來方學易
自從春去不吟詩蟲絲有力縈琴索蛀粉無聲㸃墨池
偶出門前行數歩石榴花過已多時
　　　贈西蜀馮道士
峨眉山月照清溪中有方瞳一羽衣柱杖經行天下半
丹砂乞與世人希千年城郭空歸鶴萬里山河自落暉
安得與君遊汗漫乘槎一問女星機
　　　次韻李黄州江淮偉觀
檻前巻箔見晴峰夏口武昌西復東三國六朝襟帶地
孤城四水鼓鼙中女牆夜送淮山月老樹秋生夢澤風
君作此堂(闕/)萬里應憐世上少英雄
　　　示醫卜逢松崖
我生八月十五夜清淺斜河浸月華顧兔擣殘千歳藥
牽牛引動半天槎自抛蓬海傳方處曽過成都賣卜家
今日相逢圓昨夢一杯松下醉流霞
　　　陳令君増誠齋三三徑爲十二徑次韻
四家三徑各風流今古悠悠貉一丘拍甕新篘浮臘膩
繞堤老栁弄春柔日邊黄紙催人去霞外青山聽鶴留
若問西疇蓑笠事合還陶令一孤舟
　　　次韻野水花朝之集
睡起名園百舌嬌一年春事説今朝鞦韆庭院紅三徑
􁀙艋池塘緑半腰苔色染青吟屐蠟花風吹暖弊裘貂
主人自欠西湖債管領風光是客邀
　　　和秋房題半湖樓二首
天目飛來第幾峯峯前着屋貯虚空濕雲低亞鈎欄角
缺月斜窺户牖中一水東西添栁岸兩山南北欠樵風
住家欲作千年計頃刻隂晴便不同
四明仙客此樓居畢竟西湖壓鑑湖曽謂家童欺賀老
不如沙鶴認林逋蒲根釣水知深淺栁外行人乍有無
此景天公厭多取只分一半與吾徒
　　　栽松道者像
手便笻杖冷脚厭芒鞋𦂳兩袖吹松風東岡復西嶺
　　　呉歌
鴈影江潭底秋聲浦溆間呉兒歌一曲月子幾囬彎
　　　草蟲便面
蝶舞蜂歌倦蜻蜓看未休誰知織婦意方夏已思秋
　　　意行橋
我行且奚適興盡忽自返倒影射清漪囬光在橋板
　　　塵外
塵飛不到處山色入芒屨乘興一長吟囬頭已忘句
　　　鴻
鴻飛九天上人在平地望塵土與青雲其間能幾丈
　　　聽雪
瓦溝初瑟瑟隱几坐虚白良久却無聲門前深幾尺
　　　東菑
東菑足時雨離離半青黄田家不待穫小摘炊新香
　　　畫舫
畫舫茭中出青山樹上斜浪醒孤客酒塵蓋萬人家
　　　溪村(六言/)
櫸栁正當官道漁舟偏繫柴門今年春水深淺看取層
層岸㾗
雨洗山光緑净波涵天影清空草際自浮鵝鴨栁隂分
坐兒童
　　　漁翁
漁翁家在何許慣宿蘆花不歸昨夜江村欲雪百錢買
得蓑衣
　　　揚州
金陵王氣水東流流到東淮古岸頭夜半一聲天上曲
錦帆天子下揚州
　　　七夕
兒女穿針夜向分樓頭月落尚爐熏慿誰爲覔機邊石
留取支牀卧白雲
　　　野望
帝青八萬四千里更着脩眉一兩尖古徃今來愁得盡
不教我輩送愁添
　　　題李秋堂盟鷗集
相逢已恨十年遲買酒吳山一夜詩明日送春仍送客
栁花風颺鬢絲絲
　　　航海
地角與天倪茫茫何處期星回析木次日挂扶桑枝沉
石尋孤嶼浮針辨四維飄然一桴意持此欲安之
　　　橋西
雲澹風㣲日未低瘦藤扶到小橋西林花過雨相争發
谷鳥無人自在啼
　　　淮客
長淮萬里秋風客獨上髙樓望秋色説與南人未必聽
神州只在闌干北
　　　調宜州冷官不赴
瘴海南邊路淺深客愁不待嶺猿吟無人喚得涪翁起
分我桄榔橄欖隂
　　　辛亥二月望祭齋宫因游甘園
山入湖光碧四圍棋枰零落葑田稀蒲芽短短鴛鴦冷
惟有漁師幾網歸
朝霏作雨連天濕春氣熏人到骨香四望水亭無正面
有花多處背湖光
海棠隂下小徘徊屐齒深深一徑苔忽聽銅鉦花外近
園丁説是主人來
老眼看花興未厭不知頭上雨廉纎流鶯浪語春風恨
誰抝花枝挿㡌簷
公事相妨一半春今朝纔得自由身眼中領畧能多少
細雨斜風便妬人
　　　晚眺
鳥飛欲盡暮烟横一笛西風萬里晴山外有山青不見
㣲雲映出却分明
　　　次意一先生仙霞壁間韻
囬首仙源隔彩霞叢祠攫肉有飢鴉貞元朝士重來晚
不見桃花見菜花
　　　宜春臺(是長沙定王子築/)
定王米换長安土北望長安日幾迴更有築臺歸未得
慿髙却望定王臺
　　　行路難贈蕭坦翁
行路難居不易旋買生柴煮一字三千風月不直一杯
水何用狂吟動天地君不見陸天隨忍窮讀書白眼屠
沽兒又不見孟東野載少於車車是借丈夫吐氣摩星
斗六印黄金眞唾手莫吟詩詩能窮人君不知古人坐
詩窮到骨今人方笑古人癡又聞夜半舟移壑却嘆東
門黄犬華亭鶴人生短長無百年富貴未必如賤貧富
貴賤貧何足據出門摠是亡羊路居不易行又難况是
長安十二門相逢一笑豈易得莫惜床頭沽酒錢
　　　送李秋堂赴京口酒人
客懐正頼春相與苦欲留春天不許送君一舸下南徐
落花起舞流鶯語鮫人浴出扶桑繭天女染作紅雲叚
君從何處得錦機借與人間爲様看青杏園深暖漏長
栁綿如雪撲酒缸呉姬道字未端正當壚學唱新畨腔
貔貅百萬張頥仰都將鐵甕盛春釀有客髙談四座傾
主人合序諸侯上日邊此别各南北君頥始髭我衰白
何以贈之折栁條千絲萬絲心揺揺
　　　讀黄玉溪湯婆傳
君不見湯家阿泉驪山隂出入宫掖承恩深只流妃子
脂粉氣不暖少陵如鐵衾又不見湯家阿池紫塞上沉
香霧擁將軍帳天寒十指墮弓刀底用空言如挾纊何
如韓時老湯婆冬則飲湯惟腹皤形模混沌婦女笑閉
塞其兊藏天和老生門前十日雪兩脚凍皴眠不得斷
無蠻素構心兵賴有婆兮相暖熱夫人竹氏青玲瓏炎
炎幾時柰秋風婆耻居下常熱中毋棄憔悴以御冬得
黄太史五字詩厥孫傳之尤滑稽霜風蕭蕭歲年晚吾
喜湯婆有完傳
　　　挽周伯弜
今日忽不樂散行湖水濵有懐天下士遽作夢中人醉
語驚天地狂歌哭鬼神九原如可贖那不百其身
　　　贈續芸
誰謂芸居死餘香解返魂六丁將不去孤子續猶存科
斗三生債蟫魚再世寃向來詩作祟揮涕對人言
　　　滄浪風月
我登滄浪亭復歌滄浪曲歌竟復長歌杳杳山水緑天
風吹散髪山月照濯足爲謝獨醒人漁家酒初熟
　　　有懐鷲山次僧芳庭韻
一㙮與雲齊尋僧路不迷小舟沙鳥外踈磬夕陽西古
樹含雲亞春橋覆水低鷲峰飛不去夜夜子規啼
　　　栁
臨水送將歸春風折贈時而今三丈樹元是手中枝
　　　鷗
採魚秋江上鷗鳥來相隨蕩槳忽驚起雲天碧四垂
　　　天竺分韻得芳字
縹緲白雲鄉天風吹曉凉人尋水源至路入樹隂長晝
静聞晴哢春餘拾澗芳余心忽有得欲語又還忘
　
　
　
　
　
　
　
　江湖小集巻三十二
欽定四庫全書
　江湖小集巻三十三　　　　宋　陳起　編
　　林尚仁端隱吟稿
　七閩山川竒秀行建劒以南溪流益駛傑峯峻崖挺
　挺峭立渟涵鍾結發爲人物皆瓌偉俊明抱負之美
　至不減中州故擔簦負笈來試於京者常半天下家
　有庠序之教人被詩書之澤而仕於朝爲天子侍從
　親近之臣出牧大藩持節居方面者亦常半而今世
　之言衣冠文物之盛必稱七閩吾福又七閩之盛也
　古爲長樂郡縣因以名有林君尚仁者一日以詩來
　謁讀其詩識其爲人也揖之進使之坐與之上下議
　論皆纚纚可聽知其深乎詩而非苟於作者也因請
　定交越數日林君又出數則以示讀之矍然而喜因
　請見全藁林君曰余平生苦於吟所得亦不少矣然
　㣲不合我意則裂去惟恐緩今存者無幾何公有命
　其奚敢辭又數日林君携短編以過見之愕然而驚
　離席而起執其手謂林君曰子腸腑間豈皆錦繡耶
　不然何其言之多美也嗚呼吾知之矣子生於山川
　竒秀之區而家於文物衣冠最盛之地呼吸其所謂
　瓌偉俊明之氣而來西湖之上漱濯於清泠之濱以
　發其胷中所有者吾聞昔孤山有和靖翁髙風退節
　凛凛可尚君豈其耳孫乎蓋嘗登兹山而問乃翁舊
　㳺今其朝煙莫雲冉冉滿山而昔所謂蒼童白鶴尚
　無恙乎老梅玉立如故不知暗香踈影之句尚可得
　而聞乎千百載之下誦其詩如見其人余意翁未嘗
　亡也子行山中久矣清風明月之夕或一遇之翁必
　有以授子矣固宜詩之多美言也嗟夫天下之義理
　無窮而詩爲難工昔余率然而作今退然而悔者多
　矣林君益務勉之使余屢見而屢驚焉則夫所以期
　林君者不止此林君字潤叟自號端隱其爲詩専以
　姚合賈島爲法而精妥深潤則過之每來對余言切
　切然惟憂其詩之不行於世而貧賤困苦莫之憂也
　觀其志蓋知所尚矣余誠懼乎世之知林君者未能
　衆故樂爲序其詩而表出之後有知林君必自此詩
　始淳祐歲辛亥小至日陳必復書於封禺山中
　　　飲葯房陳户山居分韻得閤字
常人厭寂寥隱士畏喧雜山居主人百好無終日哦詩
閉書閤我本山中人心事亦頗合杖藜約客行幽深來
扣吟扉坐陳榻不叙寒暄説晚唐滿座春風屢傾榼霜
晴沙路軟如泥谷鳥相呼聲自答花時不飲空白頭世
味由來如嚼蠟秪憐無夢化作蝴蝶飛遶盡百花深處
日千匝
　　　暑夜
松風生晚凉坐久市聲歇客去行獨吟踏石碎明月
　　　題蘆鄉思歸圖
不畫梅花却畫蘆自言家在箇鄉居當時恨不曽添鴈
爲帶平安一紙書
　　　九日登烏回寄鄭渭濱
烏回山下寺閑抱一琴遊客路黄花晚江城寒露秋持
書誰送酒懐古獨凭樓想爾西風裏遶籬吟未休
　　　和陳葯房納凉
貪凉分石坐野服岸巾紗竹暗鳴風葉溪暄聚水花深
村人語静高樹鳥飛斜不飲論文酒敲碁煮夜茶
　　　贈歌者
聲逐嬌雲學鳳鳴王孫幾醉拍欄聽春深莫唱關情曲
多少行人過栁亭
　　　新昌道中
春紅落盡雨霏霏爲怯輕寒尚夾衣村路每於泥處滑
鄉音漸與市人非䕶蠶谿女條桑去抱布山翁换米歸
世味徧嘗只如此幾畨清夢落漁磯
　　　寓華亭下砂鹽場
地僻民居少官勤國課優逺程驅瘦馬小港礙行舟晴
日鹽花曉風潮海氣秋野人因買鶴半月此遲留
　　　秋日書懐
十年客路歎飄蓬厯盡風霜鬢欲空睡少半疑茶作祟
愁多全覺酒無功數蛬厭静鳴秋雨一葉驚寒落晚風
惆悵故園歸未得草荒籬下菊花叢
　　　適越留别
江亭飲罷起離愁何事西風又越遊潮信欲來人欲去
夕陽紅蓼滿汀洲
　　　此山林僉葯房陳户偕張牧隱暮春晦日載酒
　　　相過席上以手揮素絃爲韻得絃字
春詩敲未稳一醉傍琴眠吟客相過日飛花欲盡天竹
隂池水暗樹色島雲連幽鳥可人意數聲清似絃
　　　寒夜即事
吟苦過於顚吟成亦自憐凍油燈影薄深屋語聲圓分
月照歸客避寒移卧氊一冬少閑日不得到梅邊
　　　春日偶成
未逢知己愧蹉跎又見春風長徑莎杜宇一聲詩思減
楊花三月客愁多從人乞米貧如舊借吏抄書字半訛
懶説江湖十年事近來平地亦風波
　　　廢寺
勅額雖存屋半傾爐香無主佛無靈豪家不管空門事
日夜西風語㙮鈴
　　　自賦
學書學劔兩無成天乞梅邊隱姓名未必清閑非盛福
縱教富貴亦虚榮百年有限春風老萬事無心夜月明
何計莫餐煙火供潄流眠石過今生
　　　送林雲岫歸省
西風吹客衣束擔出王畿千里莫嫌逺幾人猶未歸山
空秋鶴瘦天闊暮雲飛料得還家日將詩壽綵闈
　　　雨中和張西麓
雨聲聽易厭况復事關心終夜不成寐一春徒費吟委
紅花命薄重碧酒盃深何日西湖上移船繫栁隂
　　　連雨留宿陳葯房吟所
谿水分流急谿雲帶濕飛防飢童乞米畏冷客添衣雨
院碁聲潤風忩燭影㣲終須待晴去踏月夜深歸
　　　偶題
矮屋過如斗様寛閉門渾不受春寒海棠睡去棃花瘦
次第東風到牡丹
　　　弔友人墓
樹隂雲影暗空山銘石雖存不忍看燒罷紙錢灰未冷
落花啼鴂雨聲寒
　　　遊陽明洞天
每箇虚亭坐片時旋尋古蹟上巖梯石含秋色苔㾗老
洞接雲天樹影低樵客出林驚虎嘯道人臨水聽猿啼
吟邊欲記陽明事恐動山靈不敢題
　　　清眞觀
一宫占斷水中央瘦竹添丁䕶短牆老鸛聲中松子落
遊魚影裏藕花香雲房不雨琴常潤池閣無風榻自凉
擬辦隱心終老此便須歸與鶴商量
　　　春晚
春事又無幾隂晴苦不齊久貧交味薄多病語聲低落
絮行風徑歸雲度晚谿故鄉二千里日夜子規啼
　　　贈禇雪巘
多年林下隱猶帶舊儒酸自説因詩苦還如學易難曉
忩花氣潤夜枕雨聲寒又欲名山去應尋勝跡看
　　　村居即事
外事少曽聞深居似隱君谿明花照影風細水行文蠶
室寒初閉蜂房早已分偶因尋藥去踏破一村雲
　　　寓舍留别
撥盡寒灰雨後深半忩燈影伴孤吟不眠只有琴知得
明日陽關何處心
　　　課伐木
手揮樵斧氣如虹幾樹寒煙一餉空午夜無依烏鵲冷
數聲應恨月明中
　　　懐潘寒嵒
别後空相憶無書直至今頻年千里客多事半生心卯
酒欺人醉春詩帶病吟倚欄政無緒一鳥過花隂
　　　余種竹方成扁其室曰竹所友人以詩至用其
　　　韻
屋老苔荒席久虚近分一榻與雲俱梅花未種招蜂怨
竹所雖清欠鶴圖無事看山如對客有時隱几亦忘吾
過門除却能吟者不是高僧即老儒
　　　山居
帝城花錦地讓與市人居萬事不到耳一貧唯讀書掃
牀留月宿種藥帶雲鋤未晚多先醉爲官恐不如
　　　簡許有實
閑磨霜刄破銀𤓰沉水香銷日影斜吟客不來情思懶
晚風庭院落槐花
　　　陳葯房聞人禺谿黄平嶺春日相過分得琴字
半生無厚業秪合住山林留客旋沽酒典衣因買琴晴
忩行野馬髙樹語春禽彼此知心久相看意轉深
　　　過友人幽居
門似野人家空園擬種𤓰有僧分石坐無酒問鄰賖獨
鶴喜欲舞老梅寒自花此身歸未去猶愧暮林鵶
　　　旅懐
欲暮西風引客愁十年如夢住他州故交零落誰知己
往事凄凉欲白頭一紙音書燈下淚滿城砧杵月明秋
早知世路風波險只在山中煮石休
　　　懐蒲一庵許紒嵒
新營一榻養天和獨喜身閑鬢未皤藥性不諳縁病少
花名慣識爲吟多移書曬日防留蠧冩帖臨池擬換鵝
不到玉峯今兩載故人情味近如何
　　　陳葯房舟中分得詩字
移舟春岸曉小雨欲晴時烟樹望疑暗水程行較遲推
篷山色近得句野鷗知來往無多路歸囊又一詩
　　　寄表兄鄭古潭
江湖風浪惡飄泊此依依白髪親俱老深春人未歸雲
留行李住風遣落花飛强飲盃中物芳心莫易違
　　　閑裏
閒裏身心得自如春風茅屋燕同居松花滿地谿雲滑
一榻晴忩卧看書
　　　寄西湖友人
湖邊春更好别後費吟思載酒曽遊處憶君同醉時面
風花落易背日雪消遲早晚携琴去山中與鶴期
　　　送友人别
此心偶無事君復叙離情江國多寒色春風幾日程雪
添行李重船逐浪花輕後夜應相憶空山月正明
　　　送楊巨川遊邊
此行不必語離愁且舉匏樽醉幾籌天下豈無山可買
男兒當與國分憂劒辭星匣邊風凛船駕雲帆海月流
莫道讀書無用處讀書方有用兵謀
　　　寄鄉友
此身拘不得暮楚又朝呉故國幾人在三年一字無天
風潮信急江月鴈聲孤久不看明鏡年來有白鬚
　　　寄呉宗之
在家猶苦熱客路足應疲書劒果何地江湖非舊時久
晴苖欲雨多病藥如飴憶自分携後知心更有誰
　　　雪中呈社友
風雨蕭蕭攪雪飛一寒如此只貪詩酒瓢傾盡囊金少
恐被梅花笑不知
　　　送陸月湖歸玉峯
行李無多半是詩買船兼載鶴同歸思君晚泊呉江冷
風捲蘆花幾鴈飛
　　　喜友人爲僧
身披雲衲瘦伶俜一刺新添得寺名餐供未便趺足坐
誦經猶作讀書聲禪忩欲晚聞鐘掩吟履逢秋踏葉行
應是千生修得到幾人頭白尚無成
　　　贈許紒嵒
年齒未三十清名已照人才高猶苦學俸薄不言貧留
客醉終日愛花吟過春自憐閑未得滿面撲京塵
　　　辛亥元日遊聞人省庵園和陳葯房韻
倚欄吟未稳把酒問溪山今日又添歲一冬無此閑梅
花依竹静雪意避春慳次第燈期近重逢一解顔
　　　賀陳石泉宰華亭歸
天下稱繁邑一亷如此希政成人惜去官滿鶴先歸家
學傳金管春風入紫薇知音正當路健翼看高飛
　　　夜坐
焚香獨坐勘騷經庭樹無風葉不鳴静入夜深聞皷吹
一池明月亂蛙聲
　　　梅雨
繁聲不可聽㸃滴似秋霖谿長欲無岸忩低㣲復隂葛
衣凉意重礎石潤㾗深欲出愁泥濘依依獨客心
　　　訪隱者
姓名多已在仙行見説曽傳辟穀方未必詔書徵便起
可憐人世老猶忙浴蒲磵冷雲初濕種术山春土亦香
何日此身分半隱歸須先製芰荷裳
　　　戯友人買侍兒歸
幾扣吟忩多不遇識君雖久㑹君稀近聞行李擔書去
添得明珠伴劒歸開甕酒香春遶屋倚欄人醉月侵衣
野夫别有觀心法不在深山獨掩扉
　　　鶴
楚楚異凡禽相看瘦不禁飢尋芝未晚夢憶海山深華
表千年事青天萬里心一聲唳清夜霜月滿踈林
　
　
　
　
　
　
　
　
　江湖小集巻三十三
欽定四庫全書
　江湖小集巻三十四　　　　宋　陳起　編
　　陳必復山居存稿
　余愛晚唐諸子其詩清深閑雅如幽人野士冲澹自
　賞要皆自成一家及讀少陵先生集然後知晚唐諸
　子之詩盡在是矣所謂詩之集大成者也不佞三熏
　三沐敬以先生爲法雖夫子之道不可階而升然鑚
　堅仰高不敢不由是乎勉姑裒存作筆之是編將以
　求印於運詞林之斤者非曰自眩云爾是爲山居存
　藁閩人陳必復无咎書於葯房吟所
　　　山居
接砌斜通徑縁籬矮結牆地卑蝸篆壁山暖蜜分房過
雨林亭静落花春晝長幽居差省事猶有課詩忙
　　　領客㳺聞人氏省庵園
半夜雨方住一春晴不常倚欄聽鳥語開户納花香庭
暮竹隂净池風水氣凉幾畨吟未稳歩月細平章
　　　搆得
搆得數簷椽閒身與静便半簾花影碎一樹鳥聲圓吟
苦瘦於舊春寒多似前閉門無客過心事付琴邊
　　　百五節
獨遊苦無侣偶歩到前川春水緑於染山花紅欲然冷
煙寒食月小雨浴蠶天此去嬉㳺少風光又一年
　　　贈林尚仁自號端隱
谿邊著吟屋亦足老生涯洗硯渾池水敲棋落案花客
來多載酒童去自煎茶愛爾丰標異逢人滿口誇
　　　舟中得催字
出郭少晴日春隂欲釀梅岸痕新雨過島色曉雲開數
鳥煙中落一帆天外來谿行正如畫頻報長年催
　　　客枕
客枕偏饒睡春歸尚擁綿屋深燈易暈漏短夢難圓棲
鳥警凉夜閙蛙喧雨天一聲桑櫓過何處上谿船
　　　歸自德清
午隂雲弄日水漲浪侵磯小巷漁舟聚深村酒户稀牛
閑童自睡蠶熟客方歸隔岸人家近繅聲出翠㣲
　　　㳺前谿西庵
為愛僧居雅時來扣野扉沼清魚可數軒静客忘歸脩
竹負牆立幽禽背水飛道人差不俗洗耳聽絃徽
　　　贈張駉自號牧隱
乍見語相合苦吟心更親老於琴得趣隱與牧為隣一
夜簷花雨十年江樹春所交半湖海恨晚識斯人
　　　東野故居
先生高隱地遺跡尚堪尋出郭秪疑近入村還覺深秋
光淡平野暝色帶遥岑幾度祠邊過詩成不敢吟
　　　響應寺
歩屧窮幽討扶笻上碧尖山高秋易瘦瀑小雨方添寺
老僧單少潭深廟祀嚴平生丘壑志愛此結茒檐
　　　宿龍山精舍
偶貪禪宇静襆被到深林夜榻僧同話寒簷客自吟忩
明疑積雪樹黑怪常隂猶恨匆匆出丁寧約重尋
　　　僧房
結廬脩竹裏身外世縁輕滑几浄如拭小忩低更明夜
深留佛火人静聽鐘聲共撥爐火坐跏趺對短檠
　　　山中書事
天氣如春盎連朝未有霜數蟬嘶老木一鳥渡寒塘風
竹冩晴影水花臨曉妝静中觀物化此意等羲皇
　　　曉歩
清曉歩幽逕庭蕪帶緑莎籬根惟有菊池面已無荷高
樹蟬聲急逺山寒色多小忩風日轉便覺似春和
　　　呉江道中
葉老蠶登箔泥肥燕葺巢曉風帆腹飽夜雨柂梢高久
客交㳺少一春行役勞短篷終日坐煮茗讀離騷
　　　和客用韻
麥風翻蝶夢花露濕蜂巢水濶浪痕帖雨晴雲氣高酒
功書下下詩料辦勞勞擬喚三高起豪吟些楚騷
　　　舟行崇德
落日掛征帆西風客袂單燈明村店近船重水程寛蘆
蓼作秋意汀洲生晚寒鐘聲煙外寺山色夢中看
　　　嘉禾境上
聨疇岡勢斷缺岸浪痕垂野店茒柴酒人家槿樹籬逆
風魚上少連雨稻開遲客路秋偏好歸程盡是詩
　　　寄石泉雲間明府叔
容易成離索臨分重忍言夜船楊栁岸曉枕荻花村山
雨斷雲脚谿風生浪痕懸知自公退懐抱欠同論
異政人能説新吟客為傳一官清似水萬事信於天養
鶴分厨料収書出俸錢晝庭少公事閉閣抱琴眠
卧念相從樂杜門岑寂中曙忩報晴色寒葉語秋風别
去詩難稳愁來酒易空相看才數驛好爲寄書筒
　　　席上和林端隱韻
雲壓簷花重谿禽濕不飛烟林生暝色雨砌上苔衣暮
鼓深村急踈鐘逺自㣲吟忩得新句冩向錦嚢歸
　　　梅花
瘦得氷肌骨亦清詩人於爾獨關情孤高不愛塵埃涴
潔白猶嫌縞練輕天下有花皆北面歳寒惟雪可同盟
當時只欠靈均識不與離騷冩姓名
　　　防風氏廟
一去歸期不復聞故鄉目斷㑹稽雲烏江空墮將軍淚
蜀國曽招望帝魂兩壁衣冠存古貌十年城郭説邦君
遺民尚指専車骨老樹槎牙枕廟門
　　　偶成
遶屋栽梅亦可人最憐夏月緑隂清前村雨過山如洗
深徑風來竹自鳴滌硯不嫌池水冷冩書愛傍午忩明
近吟未許人知得且向梅邊隱姓名
　　　舟中效東坡用韻
㡳事京塵踏軟紅又隨征棹過呉淞人家半在桑柘住
春水忽迷蘆葦叢赤蟹白魚今稍稍紅櫻紫笋已匆匆
船忩盡日看山色多少好山供眼中
　
　
　
　
　
　
　
　
　
　
　
　
　
　
　
　江湖小集巻三十四
欽定四庫全書
　江湖小集巻三十五　　　　宋　陳起　編
　　芳庭斯植采芝集
　　　山居懷舊隱
靜地獨登臨虛閒稱此心猿聲過木少花影入池深春
殿依殘日晴煙散逺林因思南嶽寺長起石床唫
　　　金陵道中
望逺生愁思凄凉處處同青山迷舊塚芳草蔽閒宫雨
過城樓月潮迴皷角風十年懷古恨多在六朝中
　　　喜人歸幽棲
霄漢分携久唫懷思欲迷相逢春草外歸隱石房西澗
急禽聲少松揺月影低要知人靜夜猶自怯猿啼
　　　水石山居
靜極青山裏松花滿石床春風思華嶽夜雨夢瀟湘人
影歸林薄猿聲出澗長心如無别事同此閉閑房
　　　江村晚望
何處問歸程蒼茫入句清雲生峯頂白月近水邊明芳
草連平楚晴樓出遠城此身南北外漁火是閒情
　　　登雲漢閣
髙閣勢凌虚天涯入望微雲藏山鳥影春滿野人衣積
雨催花盡寒樵背日歸焚香端坐處似覺世塵稀
　　　子規
遊魂如可見况復雨霏霏隔水棲無地經春呌不歸影
隨芳樹沒聲入野花飛那忍東風裏凄凉上客衣
　　　暮春感懷呈勿齋提舉
浮世事非真唫多白髪新身居京寺久夢到石橋頻日
落煙生樹花殘草自春坐㸔今夜月應與舊房隣
　　　長洲夜泊
吳楚昔曽遊凄凉滿客舟因思千古事空起十年愁目
盡他山少江流遠地秋今宵猶有月不似庾公樓
　　　寄梅叟法師
一從飛錫後迢遞各天涯春事隨流水行人問落花住
當南嶽寺門對赤城霞遥憶焚香處松髙月影斜
　　　金陵懷古
天津橋上望如在玉門關月過東西浦江分遠近山凄
凉三尺墓興廢六朝間千古登臨地寒潮自往還
　　　送覺上人
送君千里去又見落花飛水國今宵别天涯隔嵗歸岸
多春樹密灘小夕陽微後夜扁舟月應逢宿鳥稀
　　　訪故人
石榻相期久閒尋到野房春歸芳草暗雲入楚山長人
影分孤驛雞聲落曙桑凄凉千古事囘首兩茫茫
　　　寄深居馮發管
相懷千里外空望極遥天處世惟今日㸔花憶去年春
風生島樹夜月滿漁船此後閒尋處應須借榻眠
　　　寄靜佳朱明府
翰苑留名久城邊半掩扉聲隨淮水遠唫入楚天微吏
靜㸔山坐鄉遥撫劒歸清虛無别事嘉政在璇璣
　　　旅中寄故人
世路長安裏三年别釣磯只因唫事僻寧免識人非性
拙趨時少家貧過客稀春風歸去日同採故山薇
　　　西園即事
一徑落花紅囘廊復舊蹤千峯遥隔水萬木遠涵空沙
鳥晴雲外寒帆夕照中幾宵曽宿此江月夜相通
　　　旅中偶成
風吹客袂寒飄泊在長安對雨春題盡㸔雲夜坐殘逺
山平楚水蒼漢接吳灘遥憶天台寺相攜去不難
　　　懷芳林處士
相思不可見江路正迢迢煙樹同唫逺關河入望遥晝
長花影轉風定篆香銷遥憶君居處鐘聲隔暮潮
　　　送靈耀之姑蘇
一身惟在道清苦獨知君世路終成别山光不共分晚
天寒欲雨春樹夜生雲此去他鄉寺猿聲各自聞
　　　元夕
滿眼春光萬物華小橋楊栁近人家誰將上下樓臺月
化作金蓮一夜花
　　　偶成
東風玉勒馬蹄輕多少遊人上鳯城燕子不來春寂寞
海棠花發近清明
　　　邊上
邊風斜日下長城春到年年草自生萬里戰場兵甲靜
近來應少北人行
　　　山家
一溪流水遶烟霞路入青松第幾家胡蜨傍人飛不去
隔牆開盡碧桃花
　　　晚來
晚來無語立東風一片閒情在碧空人老杜鵑渾不管
栁花飛盡夕陽紅
　　　西湖晚望
久雨初晴睡正長春蛙鳴遍舊池塘小亭寂寞斜陽裏
一陣東風過木香
　　　寒食
江南江北紙錢飛處處人家拜塚時杜宇不禁寒食雨
五更啼血上花枝
　　　堤上
楊栁垂絲拂畫船杏花零落斷橋邊半山煙雨東風惡
更向西亭聽杜鵑
　　　林間
猿鶴忘機不計年芭蕉晴緑半平簷青山似與身相入
盡日無人自下簾
　　　客懷
杜宇聲殘客興頻栁花飛絮滿江濱可憐波底蛾眉月
猶照他鄉夢裏人
　　　夏夕雨中
滿林鐘磬夜偏長古鼎閒焚柏子香石榻未成芳草夢
西風吹雨過池塘
　　　過吳
栁橋槐市暫經過飄泊汀洲得意多夜月已忘吳主恨
畫船空有采蓮歌
　　　清華夜坐
開盡黄花滿短籬靜聽隣屋夜敲棊清華池上三更月
僧在松邊未有詩
　　　山居
晚䇿登臨日欲斜小溪流水是生涯道人睡起鶴飛去
開盡青松一樹花
　　　春夜
玉樓臺畔栁生煙况是春風杜宇天一片月光凉似水
半扶花影上鞦韆
　　　古樂府
攜君石上琴彈我窻前月月缺又還圓誰能免離别
青山呌子規行人淚如雨子規不肯歸行人不能去
欲買采菱船野水無人識野水去不迴迢迢暮山碧
早作西州行暮作西州宿楊栁忽風生年年芳草緑
蘭死根亦香人死不知處人死不堪悲蘭香化為霧
山雞啼一聲深院日當午世無同心人入此薜蘿裏
晚步入松隂斂霽人影絶惟聞太古音聽之心膽裂
一入經戰場白馬不足數白馬不敢嘶春風在場圃
青雲千里心白露一㸃雪誰將玉笛吹吹下關山月
　　　寄衣曲
自君之出矣璧上琵琶君記取日日望君君不歸自君
去後徒相憶欲剪征衣寄贈君天涯望斷無消息
自君之出矣欲寄征衣淚如雨征衣未寄心已悲一寸
相思隔千里湘江水是巫山雲巫山雲是湘江水湘江
兩岸芳草深湘江日夜多行人行人去去天之涯門對
落花三兩家家家有酒謳且歌醉來月下彈琵琶
　　　韜光庵
石澗長松行十里杖藜從此得遲留青霄望去山河遠
白水㸔來日月流老樹葉殘霜鬼哭斷崖雲冷洞猿愁
韜光名在身何在今古茫茫幾白頭
　　　旅懷
十年不倚謝公樓滿眼凄凉上客舟往事盡隨流水去
青山長憶故人遊海門風起天將暮渡口雲生樹欲秋
絡緯自啼花自落更堪囘首是他州
　　　賦老將(和官字韻/)
獵獵征旗促曉鞍幾囘臨陣練兵官黄沙滿塞黄雲暗
白馬嘶風白日寒漢語肯隨蠻地改戰袍猶帶血腥亁
如今韜略渾無用瘦骨蕭條甲胄寛
　　　過桃源
(闕/)　　　　　　生涯心在鳯凰臺桃花曉落水流去
山鳥晚啼風送來古樹影揺霜月滿冷猿聲裂碧雲開
長關春有愁人分驛馬相逢去不囘
　　　過故城
故城深巷長蒼苔一度經過一度哀尚有樓臺攙雨出
豈無花栁向春開十年心事今宵夢千里家書昨日迴
莫上灞陵橋上望楚天雲盡蜀波來
　　　挽周彦良
白首功成未十年寡妻相弔泣江千詩名似水聲還逺
世事如雲夢已殘楊栁滿堤人去後海棠深巷雨初乾
東風忽起青山淚雖有君書不忍㸔
　　　思歸感興
久客空江上閒吟對石門青山非逺近流水自朝昏夜
月添鄉夢春風入燒痕翻思南郭路迢遞隔煙村
　　　蘭谷
空谷寄深雲靈根自不羣地閒平草長香逺隔溪聞靜
與騷人佩清同楚客分惟應千載後餘韻在湘濆
　　　多福寺
野鹿自成羣山中少隱君鐘聲兩寺合人語一溪分泉
響松間雨苔生石上紋多年僧住此半榻鎻閒雲
　　　挽芸居秘校
世上名猶在閒情豈足悲自憐吟日少惟恨識君遲蘭
閣人亡後寒林月上時十年青史夢只有老天知
　　　與子入山來
與子入山來永夜不得睡但聞松子聲敲落梧桐樹月
到窻愈明秋風㵼流水古奏三兩絃知音不知處惟有
白面猿閒中自來去
　　　春晚(六言/)
滿地落花流水傷心芳草青時江上數聲杜宇更堪一
笛横吹
　　　寄勿齋提舉
滿林煙樹已紛紛溪水猿聲不共聞惟有青山半庭月
夜深應與故人分
　　　門栁
㸔盡門前栁愁多白髪新灞橋風雨夜離别是何人
　　　逺山
萬里色蒼然春煙夕照邊舊過南岳寺曽向雨中㸔
　　　石城秋夜
漠漠青山水自流西風煙樹幾經秋舊時歌舞人遊地
月滿江城十二樓
　　　春日同友人遊湖上
十里湖邊路垂楊映馬蹄水光平野闊山影繞樓低夜
雨生青草春風濕紫泥興來無限意同此片時題
　　　巖棲分韻得深字
寂寞空齋裏閒情起暮唫路長沙鳥盡人在翠㣲深逺
樹煙中沒寒花竹外尋自嫌名與利誰識此生心
　　　邊城客思
客裏厭芳塵凄凉又問津向南人去逺歸北馬嘶頻野
水荒城暮孤舟海樹春故鄉非久别已覺鬢毛新
　　　吳中即事
世事交情淺傷心獨倚欄海雲經雨重秦樹入秋殘潮
落吳天逺風生夢澤寒英雄千古地囘首是長安
　　　過越
𣺌𣺌天涯路扁舟去不窮水花隨岸盡山影落江空往
事千年夢漁歌一夜風詩成惟有月清致與誰同
　　　天台山居
對雨吟方稳西風忽晚晴野花㳂澗白秋意入簾清淺
水藏魚影重林隔罄聲是非塵外事誰可繼髙名
　　　故宫懷古
暮天雲盡逺山空夜夜西風入漢宫鐵笛一聲千古恨
月明人在女牆中
　　　落葉詞
片片飛來總是秋更於何處復添愁自憐枝上無收管
却帶慇懃出御溝
　　　暮春雨中感懷
囘首郡城東春殘碧樹中落花千㸃恨踈雨一簾風白
雪侵新鬢歸心逐斷鴻茫茫事如此何必怨途窮
　　　江寺晚眺
盡日無多事閒行一徑隂人歸秋寺晚月滿夜堂深海
闊頻生霧城荒逺見林青山與華髪空愧百年心
　　　照影
性與兒童異飄蓬二十年照來池上影恰似未生前
　　　世事
世事皆浮雲人間幾朝暮不知溪上山猶有桃源路
　　　莫恨
寂寞雲深地山空葉落時自憐為隱僻莫恨月來遲
　　　昨夜
草堂雲去後人境兩茫茫忽見青松老翻疑昨夜霜
　　　長安曉發
雨過樓臺已禁煙野風吹絮滿長安夜來寂寞沙汀下
楚水吳雲一様㸔
　　　聞子規
十年已起故鄉情客裡凄凉不耐聽啼到蜀天空有恨
水流依舊月還明
　　　自謂
自謂清貧苦那知即是安路從平去好事到口開難松
老心長在花紅色易殘浮生既如許渾作夢中㸔
　　　宿雲山房
縹𣺌沉虚碧清池見宿雲松聲臨石斷山影與泉分芳
草經年夢幽禽隔徑聞倚欄吟未盡紅日又將曛
　　　偶成柬續芸
相㸔又一春花亂馬前塵湖海他鄉路煙霞幾處人草
連閒地逺鳥入暮山頻多少凄凉事那堪白髪新
　　　鐵笛倦長吹
鐵笛倦長吹虚空劒寒倚俯仰隂晴天泰山不可視蕩
槳歸白雲囘首滄波裏人生無百年世事已如此既與
榮辱同興廢乃相似春風從何來紛紛競桃李至士本
無心誤為詩所使縱步夕照間養性在芳芷天涯一夜
杜鵑愁萬里行人渡湘水
　　　對梅分韻得堂字
霜風吹短髪值此天氣凉行行隂壑中萬樹皆含芳相
對發㣲詠安用持華觴嗟彼咸平人清風生我腸花非
不及時衆鳥何迴翔歸㸔兩壁間畫者猶蒼蒼抱此幽
露姿願登君子堂
　　　老去
老去厭芳菲思歸未得歸夕陽溪上樹花作去年飛
　　　苕溪舟次
扁舟煙重冷漁蓑兩岸人家浸小河芳草自生春自老
落花隨雨晚風多
　　　送故人之江東
鳯城花氣浥旌旗又見東風上馬時不是灞橋難話别
垂楊空折去年枝
　　　丙辰元夜
淡河斜浸月光浮㸔盡青山更倚樓殘燭怕寒元夕夜
小欄花影伴人愁
　　　清明
堤上尋春步較遲馬嘶芳草燕差池南樓烟雨清明日
正是佳人墮淚時
　　　江淮傷感
水流花片濕輕紅多少英雄逐曉風三百餘年歌管地
數聲歡怨不相同
　
　
　
　
　
　
　
　
　
　
　
　
　江湖小集巻三十五
欽定四庫全書
　江湖小集巻三十六　　　　宋　陳起　編
　　芳庭斯植采芝續稿
　　　送故人之天台
新緑又成隂歸期直到今人行芳草逺犬吠落花深野
店春寒雨江城橘樹林無情名利事休繫一生心
　　　送敏上人歸永嘉
風光苦變遷客裏對殘年别我此時路問鄉何處船斷
雲連雨雪落日逺人煙又向龍湫畔開扉近瀑泉
　　　上竺寺
古寺寒橋路鐘聲靜忽聞數峰平處合一水衆谿分老
樹烟蘿雨殘燈石塔雲閒心寄幽寂似覺逺塵紛
　　　山中即事
千峯當此境誰可共登臨月過秋池靜雲歸古木深懶
觀前去事已悟未來心更欲尋詩伴相攜向石林
　　　對梅寄人
欲問江梅信唫笻帶晚霞笑㸔今日樹開過幾年花踈
影生來瘦寒枝折處斜要教人寄逺何地是君家
　　　春日
人生厭别離老去更何為獨對清明雨閒吟社日詩野
蜂生蜜早海燕入簾遲未盡尋春興應須愧後期
　　　夜坐有感
角送重城月微風入夜凉身輕長是寄唫苦未應忘坐
久燈成燼愁多鬢欲霜百年還老去誰可繼餘芳
　　　送人之吳
無心學隱淪此去向吳津千古是非地一燈煙雨村烽
塵連楚戍榆栁隔淮春别後新吟句何人可共論
　　　題天竺巖栖山房
一室寄雲隈憑欄日幾囘無風山自雨有主燕還來野
徑通樵逺巖花向晚開舊時題數壁今已半蒼苔
　　　丁巳燈夕前六日觀抱拙寄敏齋韻因事有感
　　　走筆以賦
萍跡倚春風春光苦未濃人間連日事塵外一宵鐘逺
鴈書難寄殘碑字已封幽人住城市清夢兩三重
　　　送隱士游京淮
送君湖栁下未别已關情古塞去程逺寒江入夢清野
雲低水樹山雨閉春城到處逢知已虚傳隱姓名
　　　雨夜
雨雪寒窻下孤燈夜不眠衰殘如舊日榮達是何年已
覺觀書妄方參入世縁存心在仁理何必後人傳
　　　晚春偶題呈政甫先生
老來春去怯凭欄今古興亡一笑間滿徑落紅人不到
杜鵑啼雨入空山
　　　山居遣興
山寺閉脩竹偏宜靜者居觀空心已悟集理事常虚日
月供吟筆乾坤入草廬何如釣臺叟得計在樵漁
　　　登吳山
嵯峨宫樹靄晴空吳越迢迢一望中幾處笙歌人逺近
萬重花栁路西東風生簾幙春雲碧水遶樓臺海日紅
沙鳥自飛還自宿百年無計與誰同
　　　題彭澤後人吟樓
結屋在雲端悠然趣自安江南隨望逺星月近人寒歛
氣當空正詩情對酒寛往來庭畔叟只作晉時㸔
　　　挽白雲趙宗丞
天上樓成日人間獨喪君料知生死事還與去來分夜
月江村路春風嶺樹雲交餘多感慨那忍見遺文
　　　遣懷
愁極鬢成絲滄江夢未歸鳥啼山雨急春盡故人稀曉
潤侵吟壁寒雲繞竹扉向來詩滿束應是與心違
　　　秋思
雨過山城日又西西風一陣木犀開莫將心事憑秋鴈
恐帶邊愁入夢來
　　　客路和胡元魯出入韻
十載天涯客浮雲不定身烟波春雨渡燈火夜漁村世
事空為累人心未覺仁何時留片石歸老古松根
　　　淮邊栁
寂寞淮邊栁春來自舞腰恨生爭戰地不得近官橋
　　　雪鴣
風吹蘆葦鳴殘雪滿橋板不見棹囘人愁立沙河晚
　　　鳴鳩
何處芳草多相呼向深塢竹外立寒枝山南又春雨
　　　道宫
千年興廢地仙訣字猶存露重雲生樹壇空月到門心
清無外事靜極是真源此境非凡世何人與續言
　　　淮北
兵戰何時息邊城染客旌亂鴉啼又歇荒草死還生島
雨連秋曙江風入鴈聲近淮民自悅應是宦情清
　　　東齋書事
客裏吟情懶天涯望欲昏斷雲流澗水殘月照衡門猿
嘯它山樹砧聲何處村浮名身外事於此不須論
　　　傚樊川體
吟邊繞架書千巻壁上梅花水一瓢世事盡從忙裏過
年華空向靜中消山雲宿雨籠殘日汀草浮香滿小橋
對此不須惆悵去野人今已悟吹簫
　　　觀化
閒觀造化餘靜極悦自性胡蜨忽飛來吾心已無競
　　　和路字
青山何人家芳草滿樵路猿鶴未歸來殘月照烟樹
　　　宿雲軒
千峯雲未還數樹芭蕉緑風雨暗黄昏何人共幽獨
　　　從軍行
茫茫塞月籠寒霧萬里征人不知數年少難消壯志多
精銳連營肅貔虎從軍何日見軍迴但見日日長淮雨
烽煙散漫滿路岐邊聲颯颯秋風起天涯荒草馬成羣
放去彎弓亂飛舞夜深更聽胡女歌古來白骨多於土
　　　湖上晚望
繞堤楊栁暗漁舟二月風光淡似秋幾度笙歌人散後
夕陽依舊滿紅樓
　　　送人謁所知
西風忽别離滿袖百篇詩取已尚如此問人應可知山
寒城角逺地闊海帆遲料想囘車日相㸔是嵗期
　　　山中寓意
白髮今如許自吟還自愁滿山晴葉雨四壁老蛩秋㸔
水知心靜觀雲覺事浮數年衰感意揮淚不能收
　　　丙辰季夏避暑山中長松脩竹恍若蓬萊異人
　　　　之居走筆索句以紀其事
六月厭煩襟縱步情未足愛此石徑長𣺌𣺌清溪曲古
道何人居門閒對脩竹好鳥發新聲靜極成幽獨山風
吹晚凉山影揺紅緑翹首興未闌青猿睡初熟
　　　送人遊吳
闔門煙靄外地闊水城髙蜃氣蒸吟鬢霜風入緼袍數
程秋岸雨一飯野船蒿若問當時亊人誇有二豪
　　　丙辰季夏雨中
天涯身尚寄何日向東州一夜霜欺鬢連朝雨送愁夢
多吟作祟閒極懶為讎若問浮生事無心即是謀
　　　寄彭澤後人
不為折腰事田園足野情筆粘春霧重詩帶晚唐清栁
巷閒漁艇山扉對水城論心暫來往無愧逺公名
　　　寄靜佳朱明府
傷心獨立舊池臺日日西風送雨來别後思君無限事
一封書發兩番開
　　　葉
天涯誰與寄相思殘片踈踈尚戀枝一自西風寒勁後
凋零能得幾多時
　　　栁
汴水隋堤總寂寥春風吹恨未曽消長條本自無拘束
也向人前學舞腰
　　　春隂書事呈正甫先生
二月花隂已覺遲黄昏簾幙燕歸時小欄獨立無人處
春雨春寒總欠詩
江湖寥落轉飄蓬歸夢年年逐去鴻唫鬢一番春又半
杏花無語立東風
　　　金陵道上
一望江山去不迴斷碑荒草舊宫臺六朝陳跡皆如夢
夜夜寒潮送月來
　　　山行
巖邊結屋與樵隣流水桃花幾度春行到碧雲無盡處
深山怪木老如人
　　　詠古
欲尋仙闕覓仙丹仙在瀛洲緲緲間一自祖龍東去後
更無人到㑹稽山
　　　送張十二秀才至維揚
江山迢遞水東流芳草無情管别愁苦聽春風商女曲
天涯人在古揚州
　　　偶成
漁歌聽盡欲狂唫一徑人家栁影深天意似嫌花信早
東風吹雨又成隂
　　　雪中寄巖泉
唫罷新詩秖自㸔曉風吹恨上闌干夜來雪滿前山路
誰對梅花說嵗寒
　　　春日湖上五首
繞堤蓑草緑纎纎老裏唫情覺未厭應是踏青天氣近
栁條多挿野人簷
曉山漠漠盡煙霏四面樓臺白鳥稀芳草年年湖上路
栁花風送釣船歸
樂天遺跡暫徘徊路入深雲滿徑苔花影上欄唫未穏
東風空倩蝶飛來
雨餘蛙吹歇池塘庭院人閒日正長獨倚畫欄㸔不盡
海棠無處是山光
今朝纔得是閒身來往琳宫不厭頻鷰葺舊巢春又暮
風光一半屬遊人
　　　與趙五話别
送君無計路漫漫玉笛聲悲逺戍間自是行人多有恨
離情吹不到陽關
　　　首夏
新篁揺緑雨初晴彩簟風生一枕清昨日小亭幽夢覺
隔簾花影弄鸎聲
　　　湘竹詞
湘䰟何自怨千古尚名存不種庭邊竹那知有淚㾗
　　　池上曲
曉雨生池荷圓珠漾新緑入手不成珠空歌采蓮曲
　　　詩志也樂於情性而已非所以有關於風教者
　　　近於覽巻之暇心忘他用得之數篇目之曰續
　　　稿然不可謂之無為也寶祐丙辰良月望日芳
　　　庭斯植書
　江湖小集巻三十六
欽定四庫全書
　江湖小集巻三十七　　　　宋　陳起　編
　　劉過龍洲道人詩集
　　　襄陽歌
十年著脚走四方胡不歸來兮襄陽襄陽真是用武國
上下吳蜀天中央銅鞮坊裏弓作市八邑田熟麥當糧
一條路入秦隴去落日彷彿見太行土風沈渾士竒傑
嗚嗚酒後歌聲發歌曰人定兮勝天半壁猶堪扶日月
買劒傾家貲市馬託生死科舉非不好行都兮萬里人
言邊人盡麄材卧龍髙卧不肯來杜甫詩成米芾冩二
三子亦英雄哉
　　　從軍樂
蛟龍寶劔鸊鵜刀黄金絡馬花盤袍臂弓腰矢出門去
百戰未怕臯蘭鏖酒酣縱獵自足快詩成横槊人稱豪
但期死處得其所一死政自輕秋毫將軍三箭定天山
丞相五月入不毛生前封侯死廟食雲臺突兀秋山髙
書生如魚蠧書册辛苦雕篆真徒勞兒時鼓篋走京國
漸老一第猶未叨自嗟賦命如紙薄始知從軍古云樂
　　　盱眙行
車徐行馬緩馳天寒游子來盱眙功名邂逅未可知生
身畢竟要何為既不視草黄金閨又不陪宴白玉墀何
不夜投將軍扉勸上征鞍鞭四夷滄海可填山可移男
兒志氣當如斯安能生死困毛錐八韻作賦五字詩金
牌郎君黄頭兒有眼不忍重見之志大才踈浩無期逢
人舉似人笑嬉謂為癡兒未必癡喚作竒士何能竒
　　　登昇元閣故基
脚力倦矣盍少休侵晨更作昇元遊眼中已不見二百
四十尺之髙樓但見炊煙萬竈宿貔貅上有啼鴉噪鵲
如泣訴下有老樹根據枝相蟉想其結締初匠石巧與
造物侔桷榱析栱不知幾大木一木牽挽囘萬牛山川
退聽左右愛約束日月烏兎早暮東西流阿房之旗矗
立矮如㦸臨春結綺望仙三閣俱下頭太行孟門培㻲
而已矣蹄涔洞庭芥為舟拄撑霄漢彈壓大千畍下厯
梁唐晉漢周一朝世故有反覆禍結祝融囘禄與鬰攸
灰飛障天烟熖熾一火三月爛不收遂使觚稜化草莾
丹艧成墟丘吾聞至人侈儉初何心有茅一把葢頭便
可留何必窮極土木事妖怪朘削赤子膏血斂以裒是
故子劉子不仙不佛亦不侯視鸞臺鳯閣為蘧廬百萬
買宅亦夢幻泡影漚沍西豈無家白沙翠竹泉石幽茅
簷曝日搔背痒籬缺牆破手葺修爭如以天地為室廬
日日行住坐卧得自由不為朱門是不作白屋羞可時
騎鯨千里遊汗漫有時蛤蜊踞食龜殻秋彼昇元閣者
亟成而復壊膓亦不能為之斷心亦不能為之憂造物
何足云此身似贅疣譽堯毁桀未必公是非丘跖兩窖
蟻與螻日斜請公急下山我有斗酒歸去來兮相與勸
酬
　　　憶鄂渚
我離鄂渚已七年吳兒越女爭華鮮不知上游占形勝
四十餘萬兵籌邊中原地與京襄近烈士烈兮猛士猛
澤連雲夢寒打圍城接武昌曉排陣書生豈無一䇿竒
叩閽擊鼓天不知却思仙人白玉笛胡床醉倚南樓吹
貂蟬兠鍪兩岑寂若耶溪畔還行客空餘黄鶴舊題詩
醉筆顛狂驚李白
　　　題多景樓
金山焦山相對起挹盡東風大江水一流空斷水中央
收拾淮南數千里西風挹酒閒來遊木葉漸脫人間秋
烟霞微茫霧杳靄神京望斷雙淚流君不見王勃文名
能葢世當時未遇庸人耳琴書落拓豫章城滕王閣中
悲帝子又不見李白才思真天然時人未省為謫仙一
朝放浪金陵去鳯凰臺上望長安我今四海行將遍東
厯蘇杭西漢沔第一江山最上頭天下無人獨登覽情
髙思逺愁緒多樓乎樓乎奈汝何安得李白與王勃名
與此樓長突兀
　　　辭周丞相
一曲歸歟浩浩歌世間無地不風波人從貧賤識者少
事到艱難省處多紫塞將軍秋佩印玉堂學士夜鳴珂
太平宰相不收拾老死山林無奈何
　　　送術者
一性圓明俱是佛四方落拓便為仙逢人只可少說話
賣卜不須多要錢退一步行安樂法與三個好喜歡縁
老夫亦欲挑包去若要相逢向酒邊
　　　紅酒歌呈京西劉漕(立義/)
桃花為麴杏為糵九醖仙方得新法大槽迸裂猩血流
小槽夜雨真珠滴峴山之北古襄陽春風爛漫花草香
乗軺誰為部使者金閨通籍尚書郎兒様愛民如父母
十萬人家感恩厚鵝兒不酌宜城黄流霞造此江南酒
輪蹄日日行樂同琥珀瀲灔琉璃鍾珊瑚枝下貴公子
人面日色相爭紅闌干十二開簾幙腰鼔轟雷奏仙樂
翠翹金鳯大堤倡玉纎捧勸羅衣薄人生百嵗能幾何
海棠花開春較多有貂可解換一斗醉到天曉待則麽
　　　送王簡卿歸天台二首(王居安字資道一字簡/卿台州人淳熙十四年)
　　　　(丁未/探花)
欲數人材難倒指有如公者又東歸班行失士國輕重
道路不言心是非載酒青山隨處飲談詩玉麈為誰揮
歸期趂得春風早莫放梅花一片飛
千巗萬􁒅天台路一日分為兩日程事可語人酬酢易
面無慚色去留輕放開筆下閒風月收斂胷中舊甲兵
世事㸔來忙不得百年到手是功名
　　　清溪閣次胡仲方韻
瓊樹枝新梅蕊迸與君擕手清溪問舊時狎客歌舞場
何似詩人風雪逕溪邊傑閣髙崚嶒左右華屋連飛甍
依稀王謝鳴珂里仿彿秦箏雲母屏古來繁華各衰歇
只有不磨惟璧月小船何處載愁來哀怨一聲吹笛裂
　　　答曹元章
先生修廉隅日日自謹畏老夫寄杯酒狂亦非所諱酸
醎雖不同各自有正味切勿對癡人說夢其詞費
　　　次劉啟之韻
豪傑交遊三十年暮年識子海霜邊江西析𣲖詩同社
鴻寶傳家子已仙無用白鬚甘我老有才青眼望誰憐
譬如飄泊湓城下篁竹蕭踈無管弦
　　　簡季文
衰鬂蕭騷半欲絲尚能隨隊作兒嬉棋無殺意從人活
琴有仁聲却自悲落拓陳平歸漢日中傷張禄入秦時
諸公莫作狂夫㸔恐是英雄未可知
　　　贈陳時可
交遊半世已公卿猶抱遺經對短檠負米過于扛鼎重
選官難似上竿行百年母子命相倚一片孤忱誰與明
烟火小樓風雨夜嵗寒時得話平生
　　　挂搭松窩
十年南北走東西豪氣崢嶸老不衰快斬妖魔三尺劍
浪吟風月五言詩山無福地吾焉往神有靈丹世不知
却恐松窩知此意一包挂搭更何疑
　　　寄吕英父
清時蕭瑟坐才踈收拾窮愁却著書詩筆有神通夢寐
丰標不俗更清臞黄花細雨桐江路落日西風處士廬
抖擻塵埃舊時帽不妨覓句倒騎驢
秋到家山冷不知但驚風露入新詩低頭欲拜無東野
滿耳惟聞說項斯骨骼昻藏雲葉瘦吟哦凄斷雪猿悲
文章已得真消息三十科名未是遲
　　　寄趙湖州侍郎
桑柘村村烟樹濃新秧刺水麥梳風舟行苕霅雙溪上
人在蘇杭兩郡中鼓角麗聲相旦暮旌旗小隊間青紅
主人夙有神仙骨合住水晶天上宫
　　　喜雨呈吳按察
使君人物舊烏臺天聽雖髙力挽囘湖水欲平江為退
秋田未旱雨先來雲隨黄鶴遊何許風滿南樓亦快哉
凉意入秋清可畫月岩知有桂花開
　　　上劉和州(煒/)
㦸外梅花角有聲使君心與月華明郡當采石今衝要
船在烏江罷戰爭酒賤人家歌袴飲地寛客子賣刀耕
太平官府無公事見說香凝燕寢兵
草樹荒寒脫葉枯又尋短棹汎焦湖場經古戰心欲折
客老諸侯饑更驅去國寂寥今白眼籌邊謀略㸔鴻儒
袖詩來謁君應記曽說揚州厠坐隅
　　　游靈巖
風露凄然八月秋瘦藤扶我到山頭僧居突兀飛鴻上
人跡依稀任鹿遊舊事已空流水在閒情都付落花休
越王未是真嘗膽計出嬋娟事可羞
　　　觀白鷺洲風濤
一聲雷鼓挾風威頃刻衝濤沒釣磯行客驚㸔銀漢落
陽侯擎起玉山飛蛟龍便爾爭先化鷗鷺茫然失所依
安得長竿入吾手翩翩東海釣鼇歸
　　　自宣溪過早禾渡
雨後斜陽未見暗曉㸔紅日報窻明筍輿十里宣溪路
剗地濃雲脚裏行
梅欲挽春菊送秋早禾渡口晚煙收風從灘上催船過
滚起寒沙一併流
　　　西湖
西湖湖上山如畫二十年前曽客來飛絮滿前(一作/城)歸
未得江南老却賀方囘
　　　贈宗友
中吳喜遇同宗友貎古髯踈志亦髙金玉圖書皆長物
六經之外有離騷
　　　弋陽渡
車聲盡日滑黄泥怕聽空桑呌竹雞風雨不知春早晚
栁條揺緑半江低
　　　書僧寺壁
緑楊染水濃如畫天氣欲晴風自和二月杏花猶未放
一春分外覺寒多
　　　夢覺
夢囘斜日轉花隂時有黄鸝送好音髙卧草廬人不識
東風啼鳥獨知心
　　　春歸
百花開盡到荼䕷一片春心又欲歸可恨東風留不得
漫教啼鳥怨斜暉
　　　春日書事
薄雲隴日䕶初晴沙㟁潮來水又生閒傍栁堤騎馬去
一鞭春色栁風輕
深林路轉午雞啼知有人家住隔溪一塢閙紅春意動
酒帘正直杏花西
光隂卒卒一飛梭如許頭顱奈老何狼藉落花春不管
竹雞啼處雨聲多
　　　感舊
羅結同心栁帶青碧桃香裏記將迎春風重到憑欄處
腸斷紅樓不忍登
　　　和危府教
先生場屋文之虎氣懾狐狸自不知老去莫嫌官尚冷
灞撟風月要新詩
　　　梅花
凍雲垂垂雪欲落雨蕋風慳如此寒分付南枝與君看
老夫自要北枝看
　　　村店
谿邊獨棹酒船囘冷水灣頭雨意開一路有詩吟不稳
當初悔不共君來
　　　平氏書院
雪屋彈琴泛作聲四無人語紙窻明倦遊識彼諸縁妄
心與梅花一様清
　　　呈王山父二首
踈烟淡淡樹重重略得西南有路通鐘板不鳴山寺靜
閉門人在月明中
辦得茅廬我便歸玉堂何處有梅枝嵗寒老樹雖荒寂
㑹有臘殘春到時
　　　游清潭吕子益蟠谷五絶
　　　　清潭
一潭清水凈無泥潭㟁無沙石有磯擬待月明垂釣去
前溪雨足怕龍歸
　　　　蟠谷
逶迤路逐驚蛇去轉盼不知身已髙雲未萬重山四合
碧油幢外有旌旄
　　　　飲緑
野花紅白倚巗開只在臨風自一杯謹勿放教公子見
恐攜窈窕入山來
　　　　含輝
濕雲將雨過溪東石澁灘鳴水勢雄忽作晚晴秋更好
月來林外透玲瓏
　　　　香徑
一花帶蕊香氣滿何况藂生樹兩行風露益髙秋雨足
請君來此撼琳琅
　　　游郭希吕石洞九絶
　　　　清曠
筍輿咿啞來路轉此歇脚長風挾秋下清蒼滿萬壑
　　　　深秀
青蒼萬山中窈窕一徑開請囘俗士駕切莫呵殿來
　　　　書院
力學如力耕勤惰爾自知但使書種多㑹有嵗稔時
　　　　桂壑
藂藂樹枝紫羅生襍松篁不以岩穴幽嵗晚政自香
　　　　髙碧
小山碧巉巖直上與天齊詩成欲磨崕藤蘿費攀躋
　　　　石丹
銀牀遶週遭一規寒浸水試敲拄杖看恐觸蛟龍起
　　　　壺天
逆漢隨水行更上紫翠峰朱欄忽飛閣映帶烟霞重
　　　　玉佩
借榻卧雲屋倚枕子細聽誤疑鳴珂聲不知水泠泠
　　　　韜玉
至寶不自獻韜藏亦英華餘香被草木秀擢幽巖花
　　　湖口阻風
冒雪衝霜已十程狂風迺敢逆吾行無人說向江神道
莫待明朝亦世情
　　　蘄州道中
如箭隂風劈面吹雪花斜夾雨垂垂胸中自有平戎䇿
路入蘄州冷不知
　　　聞鶯
東風扶日上花枝恰恰幽禽弄暖時百轉忽驚春夢破
間關石上話相思
　　　閒步
山徑無人鳥篆沙杖藜閒㸔摘新茶錦綳委地笋飜籜
黄玉滿林松帶花
　　　古仙巖
白蘋風裏步清秋來作靈巗古洞遊笑倚飛雲訪仙跡
夕陽無語伴人愁
　　　寄沈仲居
十年鉛槧鬢絲秋獨抱成書四海遊三國諸人應夢覺
一番公案又從頭
萬死中原百載爭流芳遺臭各垂名思量陳壽已饒舌
又費先生幾管城
　　　贈經長老
菜肚老人禪已飽愛人從臾作詩僧客來無處著歡喜
一語不曽談葛藤
　　　題東林
爾自貪癡不肯閒江南多少好青山老夫為不愛官職
買得狂名滿世間
　　　王農丞舟中
危檣髙占飛鴉字京淮兩路傳宣使面如玉盤腰有金
見說京淮已無事儒生性命何足憐十年厭聞鼙鼔喧
一朝悔禍亦不惡且願四海皆安眠
　　　舟中
扁舟上灘風怒惡舟入深溪雪花落我行無事有底忙
且向荻花深處著鄰船乞火炮蛤蜊樽中濁醪把一巵
淘淘萬里不復理凍口且吐酸寒詩
　　　吳尉西亭
襲桂行香徑朱闌稍轉西水風颼石冷雲月墮簷低棋
敗深杯罰詩豪健筆題舞忙釵鬢亂誰為捧柔荑
　　　聿追菴題壁
路轉羊腸曲山囘蝸角深木多成密䕃水少亦悲吟露
草重陽淚風花寒食心摩挱墓銘看久立石碑隂
　　　歸耕
途窮百無成或許營莵裘依然大槐宮蟻穴夢封侯人
生眠飯耳物外亦贅疣科名付諸公老矣吾當休
　　　游古山
信步作幽計有菴如此深佛燈明老屋秋日淡踈林栢
樹祖師意松楸老子心十年棄鄉井洒淚一悲吟
　　　送客剡溪
送客山隂路春風散馬蹄縱觀神禹穴深入子猷溪嫩
草緑於染珍禽畧已啼去程千萬里步步有雲梯
　　　歸自金陵上周益公
游獻三孤了歸來不用名昌黎前進士司馬老先生有
節花宜晚無風浪自平翳雲遮不得南極益精明
早被儒冠誤依稀老更清科名數行淚岐路一生心自
洒亡猿木誰憐躍冶金已無鐘鼎志何地可山林
　　　方竹杖
鶴骨風前瘦龍姿雨後鮮鋒稜四面峻節操一生堅荷
蓧行隨適看山倚最便從教方有礙終不傚規圓
　　　謁京口張守
末至諸人各已侯一麾猶此滯徐州誰知安石恐不免
欲借冦君何可留遺愛與山同北固平生作計豈東周
上方已聽尚書履聲在星辰最上頭
危樓年少記登臨老矣重來力不禁風月欲談嫌許事
山川不險似人心淡烟衰草鄉關逺細草黄花節序深
只有小詩行樂處世無知已為誰吟
　　　登清凉臺
江南江北許多山到處登臨得凭欄老木換舟霜有信
怒濤拍岸水生寒倦遊半世烏三匝往事千年指一彈
落日正西催上馬依依囘首望長安
　　　賞心亭次胡仲方韻
何人將我此來遊白露那知客有愁如子矜持山玉立
似予迂濶水盤洲塵襟抖擻風雲入石刻摩挱嵗月流
惆悵謫仙鸞馭逺離離别恨黯難收
　　　上袁蘇州
秀骨如仙孕武夷故家手筆世宗師𨽻分唐漢諸家字
句壓陳黄二子詩茂苑雨晴花發處洞庭霜重菊黄時
塵埃俗吏那能比一段竒功自可知
車馬城中早已忙子城内裏看新郎十州已茂圜扉草
一炷初凝畫㦸香銅剖虎符新雨露玉持使節舊風霜
明年櫻笋成時候不在烏臺即玉堂
行盡淮南日日東自攜隻影入吳淞人生五馬方知貴
客老諸侯嘆未逢適意秋風寧為鱠驚心半夜忽聞鐘
十年無計離場屋說著功名氣拂胸
　　　謁江華曽宰
鬢髪已皤非故吾依然破帽老騎驢江南遊子斷腸句
漢殿逐臣流涕書父祖松楸三世塚弟兄桑梓百年居
狐丘未死歸心切未有相如駟馬車
　　　呈徐直院二絶
竹院先生名滿世自為舉子已詩聲春風若入五花判
莫遣紫薇紅藥驚
世間别有伊人在臺閣招徠恐未多半老江湖半巗穴
為公一賦草廬歌
　　　與青原正菴老
倦行老矣徧東南最後青原識正菴無法更於身外說
有禪應許意中參春風繞寺雨花墜石鼎煎茶泉味甘
暫脫塵囂聊稅駕與君相對欵清談
　　　同郭殿帥遊鳯山
廉纎小雨久於梅喜得新晴亦快哉五色波光麗鳷鵲
十分雲氣近蓬萊旌旗側畔宫牆轉戈㦸叢中武庫囘
走馬㸔花生怕晚果然桃李一山開
　　　過垂虹送汪仲冕
扁舟送客出姑蘇曉泊吳江夜雨餘波浪稍平風力定
青黄相間橘林踈匆忙亭館催行酒草率杯盤旋買魚
我欲壁間記年月無人為作小王書
　　　贈侯戎
江淮萬里久經行此老胸中有甲兵何止據鞍猶矍鑠
試教落筆便縱横逢時有用真才出知已不遭儒者輕
若見英雄今馬帥為言劉子太狂生
　　　六合道中
十年曽此記來遊有䇿中原一戰收蒲栁易凋嫌老去
金湯無用卒和休悲風彷彿鳴刁斗缺月参差照敵樓
廟食封侯何日事不堪羸馬又滁州
　　　簡能仁禮老
幻身到處等空虚習氣依然未掃除柏樹子邊尋祖意
栴檀林下伴僧居三千世界初無礙十二時中得自如
半糞火堆煨芋熟時時收拾嬾殘餘
　　　自述
精神凋耗鬢毛衰刼火光中第幾囘無可奈何教老去
有時猛省却愁來師從道學元非偽客寄蘇州却類獃
明日重陽又佳節得錢且醉菊花杯
　　　舟中偶作
日日拖舟上碧溪寒灘水淺草離離尺書雁斷嵗行盡
帶雨風輕帆去遲白鷺導吾如有意丹楓愁客亦何為
關頭要趂梅花約更著寛程五日期
　　　幽居
對面滄浪可濯纓不思汎舸出春城浮沈枌社何人重
俯仰茅簷是事輕玉蕊連屏寒徙倚葡萄上架月縱横
江湖老矣無它願只欲清隂便得成
　　　春日即事
久客無人問所須小窻翻得遂癡愚黄昏以後酒三盞
白日之間飯兩盂穀雨笋茶俱俊美條風杞菊競甘腴
先賢閫域可復踐况是平生山澤臞
　　　除夜寄盧申之
見說盧夫子詩成手自書雪須金帳暖雲䕃玉川居栁
葉儲名酒萍虀薦野蔬夜寒裩犢鼻應念馬相如
　　　郭殿帥邀遊鳯山
結束戰袍騎賜馬冠帶將軍宛如畫前呵小駐有美堂
箭去弓嗚飛烏下青林路入轉岧嶤湖亭海觀爭為髙
誰知鳯舞龍飛外别有樓閣横雲霄囘旋左右皆游厯
人物江山兩英特風流標致梅嶺梅磊落襟懷石林石
側身更上天上行好風吹下咲談聲山神川后領要束
遁走虎豹藏蛟鯨摩挱苔蘚題詩去萬鼓叢中襍胡舞
衆賔捧酒壽主人將軍自是擎天柱觀山看水時一來
錢唐吳越何小哉指㸃中原百城在功名逼人有機㑹
　　　上苑祕閣二首
郡大當塗古分符得少蓬威如烏府在令與繡衣同鈴
閣紬書外花林賣劍中少需摹撫意來作玉堂翁
疇昔經行路黄山又一過天涯知已少嵗晚客愁多路
斷車生角氷堅水不波史君森㦸貴聞此意如何
　　　和劉叔擬
不醉何夢飲無詩底用吟百年為客老一念愛卿深草
露青原淚烟波白鷺心班超歸未得想見舊家林(廬陵/有青)
(原山白/鷺洲)
　　　東陽南寺
畏暑倦杯酌修廊信步行寺深藏古意蟬老帶秋聲去
就諸縁熟窮通一念輕惜無功德水為我濯塵纓
　　　寄孫竹湖
蘇州滴酒如真珠公能醉之酒百壺得閒正恐不來耳
來則倒屣相與俱江山遶樓詩句好奔走萬變同馳驅
大草小草各有態雷電震耀鶯花姝當其半醉尚醒在
宛似處女未嫁夫杯行到手湖海竭翻覆雲雨成須臾
羲之屈使坐北面命騷如役僕與奴角巾斜飄鬢毛出
筆墨顛倒衫袖烏囘旋左右如有碍記如不記長鬚扶
賔朋指摘士竊笑亦有好事描為圖或云先生鬱於用
浮沈欲以酒自娛實非能飲姑好客不時斗酒由人須
若茶乃是真飲者糟丘日月鄉何無雖然人亦難意料
未可自以為酒徒相逢脫畧邊幅盡胸次開豁無城郛
斂藏窮達寄之酒不以禮法自束拘情歸一真學無偽
滑稽玩世為通儒飲之不飲無不可醉醒醒醉同一區
癡人之前莫說夢夢中說夢愈濶迂客來輒飲飲輒醉
此其所以為竹湖不然它人豈無酒欲去此脚自懶趨
計公之客日百數結束冠帶紛坐隅欲言喉牙物為梗
中懷腹腓外示愚不知鄙性有誠實退無所攻進不諛
歐公自愛曼卿放昌黎亦善劉义麄滿城風雨重陽近
黄昏籬落金英敷山髙風勁吹客倒公樓雖小主者殊
狂當相就飲一斗有酒飲我無酒沽此郎雖狂亦可喜
我去俗子疇當呼世無賀監亦已久公不容我誰容乎
　　　村墅
俗子有錢村亦樂秋田米熟歌牛角三家村墅無官方
夜半呼盧咲聲謔尋思我輩不如君生平讀書徒苦辛
遭時間關未得志長䇿短藁無由伸不如賣劍買牛去
也學此翁村裏住祇恐凉夜月明時得意無人和詩句
　　　謁郭馬帥(倪/)
千金買駿馬百城市蛾眉長安酒家樓揮灑驚人詩天
子不得臣公卿氣吞之俯視兒女輩自揆男子竒誰知
金陵都五斗重來兹黑貂日以弊塵埃鬢成絲故人風
雨散知已今為誰郭侯山西英而有熊豹姿巍峩西忠
廟喬木人所思垂芳到雲仍大將奕世為兄弟各三衙
父子步武隨萬户侯冠軍金印何纍纍幹材陋崇韜勲
業懷子儀方今汴都蹙似覺金祚移三闗棄不守兩河
安足支復聞山以東干戈極猖披盜賊毛蝟起斂民竭刀
錐父老思漢官士卒徯王師吾君自神武妙算出籌帷
收覽天下才尺寸不可遺機㑹一日來恢復此其時况
如郭侯者禮賢正謙卑使之㑹雲龍列城歸指揮安知
古中原不使同驅馳過也久淪落狂名諸公知然亦壯
心膽志鞭慕四陲脫靴奴將軍舉扇障元規有音世不
賞詩酒聊自嬉風霜忽無情一夜冷徹肌髙卧百尺樓
閉門無晨炊起視匣中劍依舊光陸離有恩或可報一
死所不辭
　　　寄王巽伯
朋從紛如雲愈覺居索甚肺肝百憂集五夜不安枕長
恐鐵石心化作凄其錦日暮懷佳人風悄寒凛凜
　
　
　
　江湖小集巻三十七
欽定四庫全書
　江湖小集巻三十八　　　　宋　陳起　編
　　葉茵順適堂吟稿
　　　古意
悠悠澗邊人濺濺澗中水水流無返時人生流水耳
　　　偶成
春隂晴復隂因物悟浮生杜宇鄉心重楊花世事輕知
非蘧伯玉覺是晉淵明此意誰人㑹騎驢訪耦耕
　　　蘇隄
南北山圍翡翠隄隄邊緑漲軟琉璃參差臺榭無餘地
雜遝輪蹄了四時楊栁又多前日樹梅花祇少近人詩
停篙不㸔春風面閒伴漁翁理釣絲
　　　野望
白水㳂隄䕶緑苖雞鳴犬卧栁邊橋數家雖不成村落
一夢何曽到市朝
　　　次潘紫巖虎丘韻
潭深劔氣鉎樹瘦嵐光薄石壇古即今藤花開又落晉
士已結廬吳市猶舞鶴沈吟發幽懷人世舟藏壑
　　　别韓菊山
結廬甫里隣頋瞻誰與遊掩荆樂魚鳥握管成樵謳有
客賞兹趣栁下時停舟自締十年契投簪不願侯一朝
過我别匪伊趨東州敢問何為爾讀書松竹幽輦母逺
之官漫作升斗謀執手話勞役揮杯忘獻酬離懷聿云
悲重來如此不何當羽厥身千里雲悠悠上下相追逐
赤城少延留其中有玉人而可為我儔此志不可得迢
迢水東流載言涉征途途修暑氣遒袗絺自金玉脂車
裹糧餱我將植佳菊坐對南山秋
　　　曲水流觴(以下十詠題竹墅/)
蘭亭飲者徒因物寓天理著眼靜中觀坎止流行耳
　　　峭壁寒潭
百丈崖懸立一泓流緑漪品題無好語摹冩冷泉詩
　　　安樂窝
受用十二時不離方寸地門外自風波行之以無事
　　　野堂
風來無市聲景物占深淨鷗狎堂上翁時來㸃天鏡
　　　竹風水月
造物無盡藏散在林泉中結亭相周旋人與萬境空
　　　廣寒世界
鼻祖舊遊地留得老桂香有能培植之此香傳諸郎
　　　盟鷗
同此江湖心有盟非知己我亦畏機人莫入驚波裏
　　　得春橋
䇿驢風雪中東君獻詩料花驚非故吾聊復索花笑
　　　賞心橋
㳂隄過竹所履聲驚龜魚人生適意耳何必駟馬車
　　　尋源橋
躞蹀水窮處雞犬非人間褰裳不用涉迤邐逃秦山
　　　愛閒亭(僧舍/)
苔深雨徑寒花落徑斕斑此處無名利誰人肯往還性
慵棊局廢坐久茗甌閒禪觀非難事休官學住山
　　　江湖偉觀
此地舊寒碧留題䕶竹君窻虚不礙月壁老易生雲一
水東西隔兩山南北分未堪低著眼世事正紛紛
　　　何氏書堂(晉何楷讀書之地因名何山/)
千嵗松隂䕶一亭風來猶帶讀書聲雖無芳史摹勲業
自有青山說姓名客撫豐碑苔剥落春歸暗徑草生成
幾年訪古謀清隱好借虚簷著短檠
　　　天平山謁范文正祠登白雲亭
為謁先儒馬鬛塋倚藤得得上天平直疑寺外崚嶒石
猶是胷中數萬兵松障四開心目快山泉一㰱骨毛清
坐閒恰動思親念隱隱白雲何處生
　　　次林和靖先生梅韻
世上羣芳未敢妍獨將春色占南園生來清質十分瘦
肯受紅塵一㸃昏東閣詩成應動興西湖僊去漫招魂
便須結客陪花笑勾引幽香入酒尊
　　　蟠松(靈巖寺草堂之前舊有蟠松无古/)
一畝清隂覆客衣相逢疑是草堂時隱然錯節盤根勢
欠者昻霄聳壑姿天遣蟄龍憑石窟人攀巢鶻俯霜枝
百年培植今誰屬何待嵗寒然後知(松本潘氏之物今/歸于鄭)
　　　寄所思
淅淅竹下風活活橋畔水蕭蕭掩柴荆去去隱君子夙
夜勞我思之德洵且美瞻彼南山阿有桂發叢蘂奮手
折其榮懷袖香盈只願為靈鵲飛遞聲入君耳
　　　春去
幾陣紅侵野草一團緑染庭槐夢裏未知春去翩翩蝴
蝶飛來
　　　歸途
春來天氣半隂晴那更奔馳一月程又恐花時成草草
還家挿栁佐清明
　　　山行
青山不識我姓字我亦不識青山名飛來白鳥似相識
對我對山三兩聲
　　　次出郊韻
支藤乗興入春郊梅壓踈籬亞竹梢剰此閒行詩有料
吟來渾不費推敲
　　　生日口占
舉室相先起五更為翁誕日壽金觥癡兒未識翁年甲
五十年前今夜生(時年五/十一)
　　　酒邊次趙東閣韻
竹褪粉㾗新銷磨九十春中年真率性上古太平人有
夢詩將聖無愁酒不神靜㸔紅紫路翻覆幾囘程
　　　友人自淮至
别子若為久于心終不忘一杯評舊雨兩鬢對新霜客
裏春行早愁邊夜坐長明時成擯弃無語及淮鄉
　　　霅城
愛向其中艤短棹眼前景物總玲瓏神僊窟宅垂楊裏
圖畫溪山落照中甚是繁華輸俠少也須幽勝屬衰翁
世間風月無如此賣鶴來謀地一弓
　　　次中秋不見月韻
五分秋色到銀河應是蟾蜍浴細波握手相期千里共
舉頭無奈片雲何愁邊幸自逢歡伯清處何須著艶娥
未可來宵倦遊賞光輝依舊向人多
　　　雨中梅
竛竮竹外枝啼粧凌曉霰東君不主盟對人作此面
　　　即事
竹暗筍無數江晴水有痕田蛙喧麥隴野犬卧柴門
　　　過溪
筍輿軋軋亂山中籬落桃花潑眼紅小駐渡頭呼艇子
一溪淺緑漾晴風
　　　白髪
半世持竿笠澤濵鬢邊留得幾莖春近來白髪無公道
暗把黑頭饒貴人
　　　泊舟溪口
萬栁隂中繫客船桑條如竹葉如錢大姑小婦桃甘薺
揺手烏兒正二眠
　　　賦順適堂(取少陵洗然/順所適之句)
暗觸少陵機茅居峙竹扉安時貧亦樂聞道詠而歸鳬
鶴從長短鳶魚自躍飛吾猶臧穀耳夷跖是耶非
　　　除夜立春
别嵗傳佳話論文憶舊盟黄柑凝臈釀爆竹帶春聲節
序有終始兒童爭送迎此身强健在刻炬到天明
　　　梅
踈影幾黄昏明明野水濱未風先信息無雪更精神一
白見真色萬紅隨後塵自來花下飲肺腑盡生春
　　　晉子生日
今朝阿晉紀桑弧郎罷持杯勉讀書斷莫繞家覓梨栗
更須為國習耘鉏義方授汝心還愧隂德於予計肯踈
學取老萊如許壽年年綵袖拜庭除
　　　自和
壯士須張燕角弧男兒須誦聖人書譬如田叟祈多稼
未有春時不荷鉏分内功名從早晚腹中學問怕空踈
老夫猶記昌黎語潢潦朝盈夕已除
　　　又(有感/)
一鴈雲間落勁弧經秋不見寄來書人情自昔如翻紙
世道從今甚借鉏鹿夢隍中知得䘮爵羅門外看親踈
嵗寒獨有梅花月香影年年到户除
　　　别可行
松江之左可漁可農古樹隂隂碧波溶溶子契予好攜
家而從載笑載語乃棹輕篷冥訪前修天隨室邇中心
孔嘉爰居爰止有薰自南景物清美槐栁于前歊蒸潜
弭我有㫖酒與子酌之既醉既舞且歌而詩陶然樂只
厥情怡怡一日舍去豈不念兹客懷先秋興言欲别屢
止屢辭行計已决送子于舟期我乎雪敬哉前邁于時
炎熱惆悵若失延佇長津復面猶賖奈何夕晨豈無他
友白首如新念子實繁融融天真北山有杻南山有雲
下有猿鶴中有隱君千里命駕余敢不厪乃志必獲載
歌斯文
　　　止庵(驛路施茶/)
時事艱難路險巇得來名利亦何為趙州茶罷速歸去
莫待鐘鳴漏盡時
　　　讀釣臺集
萬仭山頭放一絲爭吟好句記當時能詩若不能垂釣
祇恐先生不愛詩
　　　遊西洞庭山
漫遊三十載屐齒暈蒼苔兩地無多里一生能幾囘洞
深龍未蟄丹熟竈無灰已覺忘身世松梢有鶴來
　　　山行
未了行春債因哦遣興詩寒多啼鳥噤路滑蹇驢遲久
雨紅辭樹深林緑授枝驚心衰朽日容易過花時
　　　入山
到來非俗境一片隱心生曉霧沈山色春禽和水聲逢
人多古貌對語率真情同在無褱世爐熏答聖明
　　　蟬
栁外聲殘日未殘棲身未穩擇枝安不須過有螳螂慮
黄雀從傍冷眼㸔
　　　螢
自明自滅度方池熠熠飛來去覺遲入坐㸃衣情分熟
納交元在讀書時
　　　蛬
壁間吟不待秋時吟苦中宵動客悲勸汝不須催婦織
家家五月賣新絲
　　　酷暑
動息汗流珠無風可滌除炎威獄下吏生意鼎中魚席
地杯氷水扃門謝客車因思遊宦者曽未憶家居
　　　秋至
節序暗推移清商漸戒期旅懷蛬早計凉信栁先知萬
事到雙鬢餘生消幾詩最憐梁上燕巢穩又歸時
　　　苦雨
農事正紛紛天時異所聞舉頭方見日翻手又為雲茅
舍蛙分部槐庭蟻失羣裁成憂國䟽齋沐告吾君
　　　出郊
多謝天公佐好晴只今載酒作郊行飛花戀客閒中意
逺笛吟春景外聲已把物情歸幻相且將足力趂浮生
南堂辦得休休記燕雀充庭亦賀成
　　　謝朱宜中𨽻字
𨽻法如公有典刑拙中藏巧混天成因觀體製超前輩
旋闢軒窻乞扁名氣象晉人遒且勁源流漢刻古而今
得來喜對兒曹語一字千金勝滿籯
　　　鱸膾
圉圉洞庭隂西風苦不情墮罾雲葉亂落刃雪花明列
俎移桃菊香虀搗桂橙四腮傳雅詠巨口竊嘉名誤上
僊翁釣因陪楚客觥甘腴殊机肉鮮脆厭侯鯖銀鯽將
同調絲蓴久共盟祇縁鄉味重自覺宦情輕風度偏宜
酒頭顱尚可羮謫仙空汗漫何處膾長鯨
　　　竹夫人
風神林下秀寵數夢中新假使不如肉爭知見似人茗
奴甘謝事黄妳喜論親凛凛百年撡從教進退頻(王夫/人神)
(情散朗有林/下風晉傳)
　　　城下小庵
水縁城詰曲水際暗桑麻籬落深村路閭閻處士家烟
篁黏半籜風栁颺輕花隨喜跏趺坐香寒月影斜
　　　棹雪(舟名/)
放船中流天糢糊淅淅霎霎鳴茭蘆萬頃刹那成玉壺
柔艫蕩漾歌吳歈老漁直前相招呼骨相子猷洵且都
其人豈是斯人徒相顧而咲掀虬鬚汝為汝兮我非吾
剡溪風景今何如誰能為人作畫圖予方奮臂持竿獨
釣于江湖
　　　壽藏十韻
門限何須鐵因為淺近謀假令長富貴消得幾春秋壽
固縁心地人誰免首丘未能忘後慮是亦慕前修繭室
名猶在(澠水燕談王樵自號贅/世翁預卜為窌名繭室)魚山志可求(曹植登魚/山有終焉)
(之嘆遂/營為墓)迴岡許堤骨吉兆協眠牛懶作化臺號(唐史姚/崈孫朂)
(自為壽藏于萬安山/剟土為臺曰化臺)何妨引客遊(唐司空圖豫為冢棺/引客遊壙中賦詩酌)
(酒/)不愁飽螻蟻(荘子日在上為烏/鳶在下為螻蟻食)最喜近松楸物變終
于盡吾生行且休年年春色裏洗勺聽溪流
　　　田父吟
去年積潦苦無收今嵗逢人說有秋未擬香秔供一飽
穇穇新藁覆簷頭
　　　又
夜登車桁晝耘秧怕說風傷與水傷厯盡艱辛雙鬢白
今秋方覺稻花香
　　　又
老天應是念農夫萬頃黄雲著地鋪有穀未為兒女計
半償私債半官租
　　　又
記得年時竈不烟土倉今番遶門邊已占此後無憂色
緑遍村前菜麥田
　　　又
逄逄社皷佐豐年酒熟那逢釀雪天擘橘煮雞償一醉
布衾烘暖抱孫眠
　　　林可山至
梅花山底伴雲間謾逐閒雲出故山君慰我思君莫去
一詩先遣白雲還
　　　雜興
兀兀北窻下嘈嘈林間鳴聲各奏小大諒亦隨其形倐
然氣肅冽一夕俱沈冥試語塵中士細聽秋蟲聲
　　　又
七十云古稀子年三之二來景殊無多那復就枯瘁窘
步驚畏途撫心慨時事何以怡餘生一日委一醉
　江湖小集巻三十八
欽定四庫全書
　江湖小集巻三十九　　　　宋　陳起　編
　葉茵順適堂吟稿
　　　垂虹亭
東西耕釣窟左右利名津倚遍闌干曲知幾有幾人
　　　鱸鄉道院
田可耕兮圃可蔬幾年夢不到亨衢山林受用琴書鶴
天地交游風月吾事變無涯人老矣死生有命汝知乎
客來時復一杯酒畫作鱸鄉醉隱圖
　　　送徐兄訪陳宰
投老持竿柳外村尺書久不抵修門料應下榻從容日
自說通家好子孫
　　　山行
舍棹入山村山深樹自繁短歌田舍樂長揖野人尊苔
老雲生石松高月闖門不聞名利語太古一乾坤
　　　瀟湘八景圖
　　　　平沙鴈落
江風飄塵白如練征翰遠赴蘆花岸寒霧昏昏漁火明
欲飛不飛行陣亂相從萬里多﨑嶇呼鳴警察夜有奴
衡陽路杳速歸去未可容易來江湖
　　　　逺浦㠶歸
水天㝠㝠日催暮輕蒲飽風疾飛羽回頭遥指舟前灣
浪急篷欹下柔艣稠楊枯桑深處村老妻挾兒環在門
蓴羮香滑茅柴熟對語别時應斷魂
　　　　山市晴嵐
嵓麓新霽浮紫烟幾家雞犬喧一鄽憧憧人得蠅頭利
不了青帘酤酒錢松隂散亂日易暝風光漸入牛羊徑
頳肩赤脚分途歸野唱樵歌動幽聽
　　　　江天暮雪
癡雲貼水天四垂寒鴉凍雀無樹棲紛紛萬頃水花亂
光眩銀海迷東西中有輕舠移斷浦玉笠瓊蓑一漁父
鼓枻而歌歌豐年田家有麥無愁多
　　　　洞庭秋月
長波淼淼七百里葭蒹颯颯西風起玉輪輾出琉璃宮
碧落空明無表裏幾峰森列青崔嵬不知人世皆塵埃
夜深絲竹遞清響疑是楚王曾歸來
　　　　瀟湘夜雨
雲氣浮江天已夕江樹號風飛雨廹凄凉正則賦懷沙
疑與漁翁分半席一聲欵乃隔中流打篷淅霎添旅愁
土膏動脉曉色媚農將有事于西疇
　　　　烟寺晚鐘
冥濛一抹籠崢嶸崢嶸深處傳疎聲溪横古槎低欲折
隱約前村通去程萬里征夫不知宿數盡飛鴉栖古木
輸與中邊三四僧枯藤挑雲歸佛屋
　　　　漁林夕照
家家傍水開柴扉綠楊影裏沈斜暉妻炊黄粱子掛網
獨枕莓苔眠釣磯得魚博錢平生志世間寵辱不能累
路近桃源多裔孫定知秦晉興亡事
　　　古意
逝波不可廻白鳥不可馴古人成感慨今人猶古人
　　　又
境空納風月心遠辭埃塵終日窮目力得景亡天真
　　　次韻
生涯老布衾清處更清吟舊事即新夢今人非古心意
行雙謝屐道在一陶琴誰解無名利其中有淺深
　　　次池亭韻
憑虛結草亭占得古來清睡債茶驅遣詩情酒發明梅
撑拳石瘦蘆障一闌平未盡逍遥意重尋枕簟盟
　　　秀實長子玉麟朞晬
門左篷弧喜事新四朝先佛慶生辰嶢嶢已露峙頭玉
表表因名繫角麟鼻祖同庚光後葉卯君著瑞定前身
我來摩頂為兒壽一歲從今百歲春
　　　琉璃砲燈(有魚/)
體製先天太極圖燈籠真是水晶無(張中亷知洋州/人號水晶燈籠)逺
㸔玉兎光中魄近得驪龍頷下珠一焰空明疑火燧寸
波靜定即氷壺㳺魚且作沉潛計鱗甲成時入五湖
　　　㓜弟墓下(􁦍庵扁看雲用少陵句/)
春到棣無色秋來松亦悲細看雲起處不復鴈歸時憶
汝九亰隔嗟予兩鬢衰寥寥今古意獨許杜陵知
　　　室人墓下
楚愴埋香地卿湏念藳砧齊眉中道訣同穴百年心刀
尺凝餘澤松梧帯老隂可能如饁婦相對白頭吟
　　　次孫花翁韻
湖海幾經年論交豈偶然坐間尊島佛客裏識坡仙解
使彺心服還羞懶腹便拈來唐句法元入小乘禪
　　　范蠡(吳江三髙祠/)
越敢呑吳皆范子後來廟食太湖濵邦人豈是忘仇怨
要勉吳臣似越臣
　　　張翰
鱠鱸元不動鄉思拂袖西風已見幾江上如今來徃客
但言鱸膾不言歸
　　　陸龜䝉
江湖蕭散樂平生夜課圖書日課耕一叚高風猶凜凜
逢人肯說鴨呼名
　　文公談苑謂相傳陸龜䝉多智數狡獪有内養自
　　長安使杭州舟出舍下童奴驅羣鴨出内養彈其
　　一折頸龜䝉遽從舎出大呼云此緑頭鴨有異名
　　善人言適將獻狀本州貢天子今持此死鴨以詣
　　官内養少長宮禁不知外事甚驚駭厚以金帛遺
　　之龜䝉乃止因徐問龜䝉曰此鴨何言龜䝉曰自
　　呼其名巧㨗多類此予嘗觀其傳誦其文矣龜䝉
　　字魯望居甫里著吳興實緑四十巻松陵集十巻
　　笠澤叢書四集以髙士召不至躬自畚鍤品茶評
　　水不與流俗交升舟則蓬席束書筆牀釣具徃來
　　江湖間謂江湖散人或號天隨子甫里先生自比
　　涪翁漁父江上丈人清風素節凛凛千古因疑談
　　苑所傳之過况予所居視甫里無一舍逺其地荒僻
　　眇在松江之東去驛程猶有數十里使者無由過
　　之自武宗暨昭宗凡六十三載未嘗遣内養使杭
　　州揆之地理考之唐紀信其為誣豈談苑别有所
　　據云
　　　欲别
欲别哽無語蘸酒評歸期潮汐有朝暮郎心無轉移
　　　次韻
懶作千年調偷閒得幾囘吟壇元不峻俗駕可曾來蘚
碧墻隂合榴紅屋角開枕肱真樂在飲水當傳杯
　　　夜坐偶成
蓴鱸江上鄉穩處着虛堂却掃百念息貪吟萬景忙螢
流風户牖蛙閙雨池塘夢熟田家事牛衣趂蒔秧
　　　次月蝕韻
起來搔首夜如何瞥見蝦蟇影裏過幸自十分懸素魄
豈應一息駐妖魔光清于水塵難滓色白如圭玷可磨
休誦玉川難險句終篇比興為元和
　　　次弔原韻
為憐舉世不曾醒放浪形骸澤畔行㑹得危言危行意
佐成濯足濯纓名義無可去縁同姓心亦何求要獨清
今日龍舟雖古意吳人未必楚人情
　　　笑靨花
蔟蔟瓊瑶屑花神㸃綴工似知吟興動滿面是春風
　　　涵空閣(靈岩寺/)
浪説涵空未是空一闌羅列幾巃嵸世人若問空中景
此景從來是夢中
　　　草堂
幾年蝸蚓占山扉喚轉風光似舊時從此禪門多事在
篆香重課少陵詩
　　　琴堂
片石隣空掌様平吳兒曾此御瑶琴琴中腔調誰人識
獨有顰妃是賞音
　　　洗粧池
離宫脂粉尚渟香人去僧來歲月長鐘磬呪成功德水
根塵洗盡水清涼
　　　卓筆峰(天平寺/)
疑是飛來天柱峰一尖秀出白雲中料應宰相書成後
留得殘毫倚半空
　　　一片峰
十丈蒼圭似削齊摩挱信是古來碑不刋二范忠勞績
合寫諸賢唱詠詩
　　　頭陀岩
舊説頭陀坐石巔披肩壞衲不知年空岩聖得頭陀號
啼鳥枯松也解禪
　　　一線泉
銀潢萬丈下嵯峨想是天孫掛玉梭休道此泉絲様小
涓涓將見作江河
　　　次韻
時清歎陸沉楚澤伴漁吟探索聖賢語發明天地心無
機棊少着有趣樹多隂坐上皆知已賡酬夜向深
　　　春晚
紅紫雨離披風光别壯時世情楊絮覺心事杜鵑知屋
角溪連井林梢菊障籬幸無塵役役倚檻數晴絲
　　　又
春色漸昏昏那逢日帯曛落花紅一尺新筍緑三分憶
友盟留石尋詩思入雲風光到田舎瘦䇿看耕耘
　　　自遣(偶對格/)
蟻夢功名覺即休駒隂歲月去難留傷今不復并三樂
擬古猶堪續四愁松下抱琴塵外境雨餘蒔藥柳邊洲
老來莫問浮生事醉後同為造物㳺
　　　題順適堂
甫里相望江盡頭得隣而隱了浮休落花流水元無礙
野鶴孤雲儘自由順裏委心彭澤賦適時乘興剡溪舟
區區世上分蠻觸對客忘言茗一甌
　　　曹娥廟
孝本當為事時人或不然娥兮知此理命也委之天五
日抱屍出千年作史傳英靈猶耿耿有慊莫登船
　　　憶弟
支藤來海嶠骨肉海西邊對月成千里舉頭同一天更
沉寒戍角歌急晚湖船孤鴈傷予意聲聲落枕前
　　　相逢
相逢疑舊識敲火自煎茶盛欲為留計其如未是家東
西分地脉南北兩天涯别後思君處空齋䜟燭花
　　　自感
未險光藜杖逢亭便小留今番已非昔後去可能逰
　　　又
倦聽花卿曲狂歌俠士行年華與心事醉裏自分明
　　　山居
古木環池竹數竿踈籬補菊屋三間白雲不放紅塵入
無怪山人懶出山
　　　元夕
一簇蓮燈亦可觀隔墻簫鼓二更殘平生未識繁華事
旋借宣和國史看
　　　省墓
隴上松杉手自移至今苔蘚半寒枝夢中不記重泉隔
猶學兒童戲綵時
　　　梅
霜月相摩漏二更書窓伴我一枝横自矜前軰持清白
妬紫妖紅總後生
　　　虎柙
生長古林丘擒來鐡　囚休憐文變豹尚覺氣呑牛檻
穽終難脱咆哮亦可休山中藜藿少君合早為謀
　　　崇道叔慶七十
寄意南豐一瓣香願公耆艾熾而昌厯經七甲鬢浮緑
帶錫萬釘眉映黄疑是函關逢老子巋然魯國有靈光
隂功更説燕山桂留與時人作義方
　　　柳(禁烟霧風月翠緑眉舞八字/)
態度脂韋不自持對人無奈小腰肢好於彭澤歸來日
瘦似章臺别去時隱隱輪蹄端不惡深深亭榭最相宜
流鶯百囀春光老擬折柔條寄所思
　　　可山寫梅
放出東風手段寫成江路枝梢君復無聲句法要與廣
平解嘲
　　　信步
九十日春未老兩三番醉如泥行遍菜畦麥隴未饒十
里蘇隄
　　　嚴子陵祠
横足齁齁夢御牀祗將故舊視君王意嫌漢室乾坤小
歸占嚴江日月長獨繭絲頭忘寵辱(獨繭絲/出列子)生芻庭上
閲興亡留題多是功名士也為留題姓字香
　　　參選有感
元是江湖瀟散客誰將幽夢落南柯十年不調幸然好
一着纔差悟處多肯使北山馳鶴信且隨西舎唱漁歌
野人自喜無彈繳却恐金章羨緑蓑
　　　春晚
閉户蠶新浴開簾燕早歸何曾春欲去自是物華非
　　　又
胡蝶夢中意杜鵑聲外愁問春春不語柳絮暗汀洲
　　　詩僧
同住西州一水濵東州勝處始逢君詩成又逐行雲去
後日相思祗看雲
　　　偶成
留得春風趂馬蹄日長無事緑楊堤菜花籬落誰家酒
緩轡長歌過小溪
　　　西湖
緗桃深處五陵家隄柳隂中百寶車多是問桃尋柳去
近來山下少梅花
　　　憶友
蕭蕭簷角雨冉冉雨中舟年老難於别春寒重却愁風
窓亂書葉塵壁暗燈篝夜半無來鴈披衣對小樓
　　　次韻
疎窓小博山窓外鳥闗闗占得江湖隱佐成天地閒簷
牙叢篠碧墻隙兩鳩斑癡坐不知晚漁篷捲釣還
　　　次賦順適堂韻
萬巻藏書抵萬金翛然軒宇絶塵侵順時不作榮枯想
適意元無勝負心蒲石疎簾真道院栢香凈几小叢林
四時剩有閒風月醒裏尋題醉裏吟
　　　有所思
仰天有所思心逺目苦短西風驅殘雲千里月華滿
　　　阿育王寺舎利塔
粒粟懸懸左角鐘幾年鎮壓梵王宫要知八萬四千所
(舍利八萬四千所内舎/利在塔左角金鐘)元在尋常一念中佛現紫金歸
勝地(有八殊利勝/地佛紫金身)僧誇烏石墜虛空(育王擎塔行虛空/有弟子墜地變為)
(烏石今/猶人形)毫光起處無人見明月堂前玉几東(明月堂在/塔之後)
(玉几山在/塔之東)
　　　山居
朝踏山根雲暮歸雲中扉野鳥始驚避今焉情依依異
哉海上鷗猜疑未忘機
　
　
　
　
　
　
　
　
　
　
　
　江湖小集巻三十九
欽定四庫全書
　江湖小集巻四十　　　　　宋　陳起　編
　　葉茵順適堂吟稿
　　　己酉生日敬次靖節先生擬挽歌辭三首
放浪宇宙間世事笑局促駸駸影中人不受時采録奄
然長夜歸賫志空山木昔日堂上歡今夕堂下哭哭之
欲其生予亦不自覺天道元無私紛紛徒寵辱素心惟
坡僊一死萬事足
　　　又
自古皆有死載歌酬清觴嗟予早失怙艱阻亦備嘗母
兮歲六十終古青松傍陟岡慟伯氏忘簪悲孟光後波
逐前波同歸溟溟鄉飄風相飛旐轝鐸聲央央
　　　又
重雲翳蒼柏零露棲白蕭骨肉慕音容慌惚哀空郊肴
核班几席椒漿澆岧嶤人歸天已沬(音/昧)紙錢懸枯條逝
者如此耳暮暮仍朝朝暮暮仍朝朝人兮奈若何未死
不能樂既死空有家僮僕幾恩怨交朋幾悲歌若人㑹
斯語屬和紛陽阿
　　　既次韻或非之作解嘲
揆予初度日撫杯擬歌辭衰齡踰五十敢必登者希自
傳始遷固誌銘傳牧之諦觀子儼疏直與浮世違靖節
百世師汝無輕笑嗤諱之寧免殁不諱達者為假我以
耆艾年年續斯詩
　　　庚戌生日再擬去歲挽歌辭
憶昨歲莫止慨慷生死機擬韻追先哲持為自壽詩成
篇示叔季心然口交非詎知不一霜季兮先露晞興思
發永歎載言涕肆頥萬化同於盡彭鏗空龎眉日月不
我與去去氣力衰且進尊中醁勿作兒女悲殷勤晉鼎
心趨前舞萊衣
　　　少陵騎蹇驢圖
㡌破衣寛骨相寒為花日日醉吟鞍時人秪道題風月
後世將詩作史看
　　　孟浩然歸南山圖
笑指南山躍馬歸明知舉似棄才詩亭前千古標芳姓
(襄陽有/孟亭)未可窮通論一時
　　　李白詩百篇圖
長安市上醉如泥旁若無人且賦詩誰識隱然為國計
沉香亭畔脱鞾時
　　　岑參醉落魄圖
醉裏沉思世道危不堪着眼只攢眉空留忠憤聲名在
不見招歸舊日詩
　　岑著招蜀客歸一篇申明逆順之理抑佞邪之計
　　今集中無之事見本集序
　　　枕簟入林僻茶𤓰留客遲十韻
人人苦炎歊於我覺太甚北户其清凉萬事付一枕
叩門真丈夫一揖棄拘檢人物晉風流班坐黄玉簟
譚壘爭塵清詩壇傳令急今日有公事俗駕不可入
墻外水泠泠水邊木隂隂相遇聊自適兹辰猶竹林
同為山澤臞半分漁樵席我不踐斯境誰肯賞茲僻
意到景自到榮榮窓下花一張彭澤琴一甌陽羨茶
有酒斟酌之歡然成諠譁何必五侯鯖李緑兮香𤓰
一㑹良不易載言飜令愁清風有時度白日不可留
君顔猶少年我髮不勝幘百歲壘一邱主翁驚是客
數面成骨肉子歸將何之長嘯盼天外雲意俱遲遲
　　　酒邊次徐靈淵韻
柳外緑隂重緑隂生遠風温凉三月後醒醉百年中桑
禿吳蠶熟林幽蜀鳥空不祈朝市夢髙卧太湖東
　　　過舊相府
寂寞相公宅枯楊枕緑波老兵猶自語貴客舊曾過壁
暗蛛生網門空爵可羅問他桃與李何處得春多
　　　南塘偶成
靜向南塘驗物情東風又緑柳邊汀梅花宻㸃殘棊局
蝸篆斜題小硯屏浮世虛無春後雪故人零落曉來星
逢時且進杯中醁休學懷沙賦獨醒
　　　僧房夜坐
四十二間廊底客不知春向柳邊深三旬禁足持僧戒
終日看書養道心露草帯雲眠野鹿風枝揺月唳幽禽
一塵不到爐煙靜自向空寮續近吟
　　　旅邸
湫隘囂塵不可居(晏子宅/左傳)卜諸清曠亦蘧廬(卜諸清曠/仲長綂)
雖無傍水梅依竹喜有對樓人讀書工雀一枝聊爾耳
戰蝸兩角竟何如西風漸勁未歸去空說張翰憶膾魚
(張翰字季鷹/翰作去聲非)
　　　記顔
五十一年前素昧相逢元是鏡中人他時鶴髮雞皮様
却道今畨畫未真
　　　身後寄顔
生前喜作死規模强把冠裳束幻軀兒軰對人抛好語
吾家南極老人圖
　　　次韻
燕子虛簷教子飛風簾不捲和新詩緑隂滿逕蜻蜓小
正是梅黄欲雨時
　　　春事
春事又如此猶人欲老時綠稠煙外樹白𦂳鬢邊絲天
道有還日吾年無返期從今安適境莫放酒杯遲
　　　晚春
遊事一畨了愁多鎻晝長因思來歲賞未必少年狂野
鳥學蠻語岸花浮楚香魚應知我者圉圉到池塘
　　　琉璃砲燈中魚
頭角未崢嶸潛宫號水晶遊時雖逼窄樂處在圓明有
火疑燒尾(魚化龍時雷火燒/尾出封氏聞見録)無波可動情一朝開混沌
變化趂雷轟
　　　贈陳芸居
氣貌老成聞見熟江湖指作定南針得書愛與世人讀
選句長教野客吟富貴天街分耳目清閒地位當山林
料君閱遍興亡事對坐蕭然一片心
　　　伯氏墓下
敬長于今我獨亡轉頭驚見十飛霜心乎愛矣兄如在
陟彼岡兮木已蒼直喜克家猶有子回思療疾苦無方
伏波不忍離墳墓(馬援兄卒朞/年不離墓所)淚灑歸舟重感傷
　　　次逰十洲之一亭韻(慶元/)
抵掌論文酒易酣岸巾風外鬢䰐鬖十洲所有今之一
七歩而成爾乃三(柳公權應聲成文唐文宗曰子/建七步而成爾乃三焉本傳)橋壓
平堤波捲緑煙封遠沚草舒藍閒邊得侶評佳境留與
他時作美談
　　　漁村
古柳溪頭枕斷槎横篙掛網幾漁家得魚去換紅蒸米
呼子來挑薺菜花
　　　蠶婦歎
浴蠶纔罷餧蠶忙朝暮蓬頭去採桑辛苦得絲了租稅
終年秪着布衣裳
　　　機女歎
機聲咿軋到天明萬縷千絲織得成售與綺羅人不顧
看紗嫌重絹嫌輕
　　　廢墓有感
軒冕委塵埃今人為古哀百年邱隴廢幾箇子孫來蔓
草棲朝露窮猿泣夜臺世間類如此當樂且銜杯
　　　掃榻
掃搨卧終日香銷百念除不愁渾厭酒無事剩抄書粉
淺庭前筍青齊雨後蔬自嫌猶有累添水種金魚
　　　風雨
昨夜東風急疎窓薦雨入溪南梅正花狼藉隨塵沙皓
皓多易汙不得全春華春華能有幾紛紛入桃李時哉
小興衰人生猶物理明發簷沈聲烏雀喧新晴老農脫
襏襫一犁原上耕
　　　投所知
中流砥柱一宗臣長把丹衷動玉宸三十四番如此疏
百千載後更無人堂留薇藥誰知已路長蕭茅謾得春
自是不曾輕出處到頭着着為斯民
　　　虎丘(名海湧山晉劔池珉㸃頭/石  寺乃  王珣  宅)
心境空時喜地偏杖藜來勘㸃頭禪重門鎻住海心石
一劔截開水底天記誰珣珉曾院宇尚傳吳越共山川
闌風剩月知人意塔影松聲落坐邊
　　　逰園
碧琅玕裏幾亭臺萬朶芙蓉照水開可醉可吟尤可卧
主人無暇客長來
　　　即事
去去晴雲送客舟客舟剛把去雲留雲心不定客心亂
一陣飛鳬兩岸愁
　　　村居
數舍茅茨蔟水涯傍簷一樹早梅花年豐便覺村居好
竹裏新添賣酒家
　　　半塘寺(今州郡占為納苗之地/)
寺枕彩雲橋殘碑紀晉朝地平垂塔影林古鎮塘腰夜
月松千阜春風柳萬條景多僧住少近覺有塵囂
　　　勲業
勲業占漁蓑因閑學種荷春秋幾燕壘人世一雞窠雨
急溪聲壯堂寛野趣多狂歌狂且醉還感醉時歌
　　　夜坐
秋院穉凉生看書睡未能扇閒螢撲袂壁破䑕窺燈晚
境物華異清宵道氣增鄰家猶不寐席地話豐登
　　　偶題
曲肱玩味聖賢書識破人間總畏途盛欲對君言所以
又應誚我愛之乎百年役役鴈來去一夢昏昏鹿有無
堪笑季鷹猶左計求歸何必待蓴鱸
　　　偶成
醉敲牛角過前村此世應無利禄昏有水可漁田可稼
即松而徑竹而門賔朋連屬琴書樂亭榭參差鳥雀喧
不假山靈回俗駕㑹心同是一乾坤
　　　讀騷
舉世昏昏醉未醒獨醒寂寞楚江濵後人愛把離騷讀
不道離騷誤後人
　　　偶成
人間總利名此地此心清雨架筆多潤風櫺琴自聲虛
堂回古味逆境見真情脱㡌尋蘄蕈酣眠小太平
　　　浮世
浮世即浮家書車與釣車夢中行熟境塵外立生涯籬
落千絲柳池塘兩部蛙兒曹問農事䆉稏隔田花
　　　出城
清曉出江城波平覺棹輕煙荷學人老風柳作秋聲歳
稔時無事心和物有情客來慵與語苦苦問功名
　　　題水竹弟夀山覺庵
照隣營墓牧之銘(盧照隣豫營墓銘/杜牧之自為墓)一理融明古亦今
政為後先同此覺不將生死動其心天教棠棣分春色
地接松楸合晝隂自謂老身强健在時時來和夀藏吟
　　　酒邊次韻
天末星流小似螢因將時事語家庭乆晴未厭田多雨
衆醉難教我獨醒梅下有人編野史竹間猶子課羲經
晚年喜不為身累閉户何求阮眼青
　　　荔枝
縐紅紗䕶水晶團驛騎飛來露未乾胡羯垂涎猶不悟
馬嵬山底夢長安
　　　橄欖
落盡紅鹽子更青餘甘風韻未為珍從來獨有茶知已
勘破生生一㸃仁
　　　偶成
江湖千萬頃小艇熟煙波無夢世情薄有吟春思多百
年空反覆兩鬢暗消磨釣叟同吾志鳴榔柳外過
　　　元夕
夢想傳柑宴村醪可試沽謾酬元夕爾不復去年吾舊
事思清汴幽情卜紫姑六分春已一秉燭歩通衢
　　　野堂即事
纎塵不到芰荷邊好向䦨干繫小船得句未工吟競病
有書可讀笑便眠老於膠擾寧中聖暫爾蕭閒即半僊
人境兩忘天地寂一聲柳外咽新蟬
　　　詩贈歸儒
厭作人間粥飯僧等閒來續義銛燈(義銛乃葛天/民之僧名)近吟
氣味無蔬筍舊學工夫尚葛藤花下飛鞭身洒落風前
扶㡌髮鬅鬙浪僊素不修書問有愧昌黎記可朋
　　　打坐
一巻黄庭日未移跏趺坐處篆香遲兒曹問我新官職
順適堂中老住持
　　　春去
一片飛花落酒缸風光漸覺逺書窓草深兩部青蛙閙
芹濕重簷紫燕雙
　　　小垂虹橋
馮夷掣開潛蛟鎻御雲飛過松江左懸腰展鬛眠東湖
生綃描作垂虹圖隱君騎背占空濶百尺䦨干景軒豁
有亭翼然芙蕖開風朝月夕尤佳哉柳邊何曾官船來
回視驛橋多塵埃
　　　愛香亭
有君子兮居滄波芝蘭之室未足多為香絶日成癡絶
不着此亭如香何光風霽月盪心目幸甚吳儂沾賸馥
茲時消得為衣裳對翁更把離騷讀
　　　偶成
世事如今不可知相逢茶罷且吟詩無風古鼎香煙直
未午空庭樹影遲袖手好看棊勝敗論心休問酒醇醨
謀居恰與松江近斫膾羮蓴漸及時
　　　舫齋
居家巧作浮家様此即人生不繫舟政恐風波起平地
直教砥柱屹中流浪花影動重簾月潮汛聲喧萬葉秋
夢裏不知容膝計翻身栩栩逐輕鷗
　　　苕溪行
吳松江頭田舍翁年年苕溪揺飛篷沿溪楊柳舊相識
問翁何事猶西東心欲無言淚如洗松楸正住西山裏
余生五十五番春七十為期春夢耳追思疇昔謀親塋
鴈行差差三弟兄伯兮季兮不可作老來隻影嗟零丁
手種青杉踰百尺藤花薜蔓籠臺石一年一到一徘徊
此後徘徊幾朝夕九泉屬望天潛知寸草難報陽春暉
教子一經答先志買山傍墓終焉計讀書可大吾門閭
没世可從先大夫
　　　次韻
童去鶴歸遲青山皓首期池塘圓草夢家世受梅知拂
石和雲卧分魚換米炊人生裁足耳舎子更其誰
　　　次撫松韻
昂藏蒼髯翁違世號獨立女蘿千丈絲依倚忘岌岌有
客眠疎隂感慨百世人不悟女蘿累甘為女蘿親猗歟
山下蘭清芬傳楚澤野蔓不可干此道何曾息
　
　江湖小集巻四十
欽定四庫全書
　江湖小集巻四十一　　　　宋　陳起　編
　　葉茵順適堂吟稿
　　　晚年闢地為圃僭用老坡和靖節歸田園居六
　　　　韻
太湖三萬頃湖中東西山謀隱媿不早欲徃嗟衰年道
南地夷曠半占龜魚淵斷岸連疎村浮雲棲平田得此
願可酬不啻湖山間瞻彼閔子巷卜居千載前猶存六
七舍古柳生青煙鄰曲來無時為予喜欲顛疇知在塵
境中有風月閒吾將老此鄉草木俱欣然
　　　二
已受鱸鄉招柴車異塵鞅方春融融時紅紫形夢想勝
遊計自今樂事何曾徃迎意引壺觴班荆集少長容膝
地有餘意不在衺廣牧豎良知心長歌振林莾
　　　三
蠶姑饋新蛹籬落桑柘稀一蠒視萬事浮生同于歸水
淺凉可濯荷深香可衣載言老圃計勇决無依違
　　　四
疏牖炷栢子日與琴書娛已復廻商飈凉意浮郊虛自
成松菊趣不雜軒冕居悠悠鳥脫罟局局兎守株試叩
塞上翁得喪為何如元亮抱至道詩發道之餘利名莫
能束精神游太虛冥想田園歸其樂無時無
　　　五
控驢灞橋坳縱棹剡溪曲繽紛天上花拍拍春意足能
追茲辰歡獨許蘇玉局憧憧市朝人繼晷猶秉燭野翁
太無營借暖待晴旭
　　　六
結廬田疇間稔步東西陌時哉休且休聊以適吾適汗
漫游難逢崦嵫日易夕篠影延户深苔暈補階隙而有
蛙蚓居口腹猶役役顧予安一間頂踵䝉帝績發為四
時吟吟中自規益
　　　鱸鄉道院
步兵舊游地野人今結廬千載同一調志隱不志魚
　　　光風霽月
濓溪有此天天外得此景景中一衰翁融入吟哦境
　　　耕釣境
一犂足春雨一絲揺晴風樂此至樂地其惟蓑笠翁
　　　春詠
舍瑟聲不傳詠歸聲在道風乎野外濵夕陽轉芳草
　　　見天地心(梅/)
百卉伏窮隂一枝倚春色因易探眞機生意何曾息
　　　存方寸地(桂/)
客問燕山地燕山地不多秪因解培植桂子綠婆娑
　　　翠波(竹/)
蕭疎拂行雲清隂籠遠汀水色元無色相逢眼自青
　　　皆春
一氣融萬象大哉造化仁自耕還自鑿熈熈康衢民
　　　塵外(門/)
自有此山扃疑與浮世隔清風襲我裳竹下有來客
　　　雲思(松檜/)
交柯靉蒼寒不礙青霄路油然隱者心一聲孤鶴度
　　　道院
園林慳十畝天賜老生涯雪境吟終夜春時醉一家籬
疎簪菊種石古絡藤花莫有同盟者多煎榖雨茶
　　　舟中即事
草舍宻還稀編籬枕釣磯鴨羣迎棹去牛背曬衣歸風
𦂳浪千疊村深柳四圍倚檣無與語數鴈失斜暉
　　　新春
老來分外喜新春春事闗心世事輕棊肯輸時方是着
路疑險處不須行雨催農業鳩夫婦風帯邊聲鴈弟兄
辦得斗園隣屋角剩栽芝术了餘生
　　　嚴子陵
怕被劉郎認故人披裘釣澤隱餘生無端伸足龍牀上
多却嚴陵一姓名
　　　陶淵明
喚得歸來是督郵東籬千古占風流白衣未至秋蕭索
曾記公田種秫不
　　　賈浪僊
舉世知心獨有韓為何無髮强加冠若人了得推敲事
僧服儒衣一様看
　　　孟東野
出仕因詩怍長官布衣時節更孤寒長安得意春風裏
百歲都來一日歡
　　　次韻
舉世一枰棊誰能着着奇懶皆安樂法醉即太平時梅
雨飛不斷茶煙凝欲垂吟詩為無事多事又因詩
　　　天童山
着足萬松闗東州第一山聽泉窮地脉厯棧近天顔奎
畫疎烟外鐘聲遠樹間衲翁曾有約分我片時閒
　　　次守歲韻
爆竹散千災從今事事諧五辛空餖飣六甲已安排井
貯屠蘇藥庭輝榾柮柴謾教添一歲依舊好情懷
　　　道院偶成
水生逺岸拍蒲芽春色駸駸染物華伎􁀙一時安老草
眵昏兩眼眩空花樓分古柳煙光薄橋倚青帘日影斜
此樂未知誰可共隔籬獨許釣魚家
　　　又
柳長柔絲草長芽隨時委化答年華呼來便了能酤酒
抱去添丁共看花憂世中宵心耿耿題春半壁字斜斜
江湖風月今猶昔能學龜䝉有幾家
　　　次韻
鬢邊驚雪㸃腰下欠金圍已絶功名想甘為耕釣歸浮
生醒亦醉徃事是耶非獨有樓前景年年霞鶩飛
　　　二十里雲亭(杖鍚山/)
蔽空青不斷杉徑影中行僧指夜無月客嫌春少晴卧
龍安舊窟倦翼亂歸程吟到長虹背人間天上驚
　　　田父吟
桃花深映水邊莊夫婦相擕笑語香耕耨有糧蠶有種
丁男戽水女條桑
　　　又
家家柳色染輕黄柳外歸鴉噪夕陽屋角有煙青不斷
粞兒飯熟淡齏香
　　　又
羣來野雀遶林梢三五人家住水坳翁媪語人年歲好
屋山添得一層茅
　　　又
未曉催車水滿溝男兒鬼面婦蓬頭但求一熟償逋債
留得糠粞便不憂
　　　又
徃來雞酒樂村村一稔難忘大造恩糶榖可酬婚嫁願
今年好事屬柴門
　　　僧舍小泊
屏息小胡牀心魔已受降香留烟出户雲過雨來窓自
許參禪觀誰能折慢幢山童求說偈竹影落寒江
　　　雪(嘲王竹齋/)
春意滿庭除紅塵半㸃無山川同變化天地一糢糊石
友聳氷骨松公掀壽鬚相望王子宅不見夜篷孤
　　　梅
溪橋一樹玉精神香色中間集大成疎影逼真前處士
羣花推重老先生春回隴首人千里月到窓前夢五更
甚欲折來還不忍歲寒留取看崢嶸
　　　次韻
幾載江湖兄弟心老夫吟了聽君吟休論聚散時難易
要識推敲意淺深晝靜牀頭便竹簡風清牆角度松琴
山靈應是馳山檄知向孤山何處尋
　　　又
古貌如君更古心艤舟來伴故人吟十分酒醉憂時切
一㸃燈昏語夜深半似畫圖經雨壁不成宫社亂風琴
箇中好辦栽梅計勝友從教載月尋
　　　次得雨韻
畎畝思國事箋天淚成流鮮風鼓中夜凍雨喧西疇一
飽將如願卒歲應莫愁料得廊廟心猶懷溝壑憂香燈
荅帝力籉笠懸車頭白首逢三登酣歌娯春秋
　　　次吳菊潭八月十四夜韻
來夕九秋半月同心迹清已知千里共秪欠一分明流
水徃來影片雲今古情撞鐘先得句塵世不須驚
　　　又
月過市無聲令人毛髮清連村三鼓急隔水一燈明琢
句醉時語簪花老後情凭欄發長嘯不管卧龍驚
　　　又(十六夜月/)
昨雨轉今晴晴新越様清恐孤秋半賞為補夜來明檢
㸃有斜影看承無異情微吟樵唱句猶恐鬼神驚(杜工/部八)
(月十六夜翫月谷口/樵歸唱孤城笛起愁)
　　　喜義莊成
以義名莊遺後昆隱然文正典刑存當知疎逺諸親族
同是高曽下子孫先世家風傳不墜廢祠香燼喜重温
更能培植詩書種忠孝他年萃一門
　　　多景樓
北望中原慘莫煙樓頭風物故依然後人拍得䦨干碎
徃日輕教眼界偏水撼金焦聲亦怒雲連楚泗勢猶全
壯懷且付生前酒千古英雄冢道邊
　　　旅况
未慣秋情緒客中方覺難酒慳疏舊識衣薄怯新寒雨
過浮雲濕風來病葉乾倚樓搔短髩一鴈掠闌干
　　　讀梅雪村詩
雪村吟有稿名峻斗牛低聲調唐之上精神江以西愛
君憂國意臨水傍山題何代無風雅人心自鶩鷄
　　　北窓(僧舍/)
八面􁫧瓏靜向隂靜中時現定中身解傳佛祖從前意
便是義皇向上人背日一簷渾不暑依山百卉若為春
未逢惠逺相招致厭殺浮生有劫塵
　　　桂謝
廣寒世界放新晴景物蕭疎八月深窓外方疑天雨粟
風前已見地流金舉留清致為詩助收拾餘香付酒斟
但得僊根耐霜雪不妨擕囝步繁隂
　　　次禊帖韻
梅花舊刻字將磨勘辨其如病眼何千載䑕鬚遺墨少
一時贗本誤人多肯將金谷序文比因想山隂氣候和
最喜孤居山下姥慕名特特為烹鵝
　　　寄社友
近來何事倦於吟豈是因吟誤却身此道自來多冷淡
郊寒島瘦少陵貧
　　　買魚
柳線穿來網上魚寛償所直辦朝厨烹鮮不及為親養
一笑分羮問二雛
　　　石佛
一段無情作有情如來相貌十分真不因人世皆塵土
誰識山頭不壞身
　　　僧舍偶成
枝頭紅白亂飄零又是風光入柳汀自笑半生成草草
不知雙髩已星星貪吟為有詩磨勘戒飲從教酒勒停
旋學禪林諸衲子䝉頭相對一函經
　　　謝韓菊山道院詩
正傳國子先生印遠訪松陵隱士廬二十四篇風月句
幾千萬巻聖賢書地偏自覺因人重日涉從教與世疎
已戒園丁多種菊重來對菊膾鱸魚
　　　晚秋即事
曳笻獨獨倚柴扉翠潑西山漾落暉衲子頂雲隨鴈遠
牧童腰笛挽牛歸
　　　晚梅
錦様桃花占曉晴桃邊梅樹尚寒英莫羞老大無顏色
自是前賢畏後生(杜詩不覺前/賢畏後生)
　　　友人見借放翁絶筆
放翁今已矣猶有未刋詩閱藳無三豕還書欠一鴟聽
兒弦誦罷留客笑談時發越吟邊思心香答所知
　　　水天一色亭上即事
芰荷深處小壺天時見征㠶破晚煙非主非賔和氣裏
似晴似雨綠隂邊凭闌笑語驚魚鳥信步遊行廢管絃
剩喜利名塵不到持竿柳下問漁船
　　　又
得得尋幽到水天開樽洗勺動庖煙敗懽紅袖飜棊局
慣客烏衣拂坐邊好景自應分半席雅歌政不欠繁絃
黄昏未忍輕歸去長笛一聲何處船
　　　遇風
捲地沙塵撲面來(音/離)歸舟不進去㠶飛世間何事無遲
速逆者由來順者機
　　　次台州巾子山任翻韻
天留勝處占清凉山挾波光薄我裳看遍塵寰興廢事
竹隂千古一禪房
　　　舟次
輕舟小駐綠楊隄載得閑雲過别溪雲本無心天欲暮
一聲何處杜鵑啼
　　　壽水竹弟(以疾留秀野園/)
人生真樂在家山况有名園五畝寛眼底不隨花富貴
水邊長報竹平安養心澹泊千詩藳種德蕃滋九畹蘭
以此壽君君必壽年年新月照杯盤
　　　秋夜
秋滿讀書林篝燈報夜深肯閑詩有趣為拙仕無心驚
鵲擇枝宿幽蟬抱葉吟未能游夢境何處搗衣砧
　　　江湖偉觀山亭
結束虛亭近太清山光水影互逢迎人心祇覺山多險
幾箇人心水様平
　　　又
輭紅塵外聳嵳峩題品先曾屬老坡立脚愈高天愈闊
靜看舟楫駕風波
　　　次七夕遊松江韻
謫仙歌洞庭坡翁賦赤壁逢時汗漫游元不計何夕慨
慷晞英豪老大謾悽惻矧茲笠澤區萬頃混空碧一葦
縱所如卧虹控秋色雲軿駕雙星銀潢幾經厯柳州乞
巧文我欲為已易邂逅竹林賢胸次小八極氣勝棊聲
高量寛酒杯窄載笑輕公侯一閒抵金璧多謝簡齋孫
遺詩話平昔二雛掖吾旁對景亦自得髣髴真率㑹相
與鄙肉食駐睇芙蕖邊擬卜子雲宅清風繼三高名利
焉能役因誇江上人有此坐中客
　　　試問
在在江湖蘆葦家家楊柳樓臺試問燕鴻心事為誰飛
去飛來
　
　
　江湖小集巻四十一
欽定四庫全書
　江湖小集巻四十二　　　　宋　陳起　編
　　葉茵順適堂吟稿
　　　巳酉九日次靖節是歲是月韻
采采籬下菊熙熙白首交挈觴酬佳節先驚蒲柳凋日
月不再與名位空相高巋然龍山青千古擎丹霄彼美
一晉士長揖辭塵勞留錢寄酒家快飲如沃焦尚友前
軰意兀兀而陶陶且了今日歡誰能憂來朝
　　　長相思(追和姜梅山特立韻/)
長相思情萬折年少不來春又别寶匳香繡幃月鴻鴈
音信稀鴛鴦魂夢絶尚持百年願料理丁香結
　　　松江
占得中吳第一清蓴鱸里社可鷗盟七層燈火重湖影
千尺闌干兩市聲欵乃歌分長短律徃來㠶帶古今情
三高豈是無名利祗與時人有重輕
　　　南明樓(僧舍/)
重簷敞處受槐薫掃盡江村雨後雲佛法本無南北異
世情强為晦明分箇中苟住元無住此外無聞却是聞
誰道結樓人已去牀頭詩版幾朝曛
　　　壺中林壑
山下水一泓山上雲一朶有塵飛不來終年風月我
　　　柿葉
柿葉紅如染横陳几席間小題秋様句客思滿江山
　　　道院
菰蒲衞竹居適意是江湖富貴諸公有清閒舉世無四
時盤谷序一景輞川圖何處無芳草堪嗟楚大夫
　　　旅中
節序幾循環重來秋又殘霜晴生酒熟風冷夾衣單未
羨千鍾祿寧求一枕安白頭逢歲稔憂國素心寛
　　　寄台守
半世困塵埃煙霞入夢來誰能縮地脉我已思天台城
古清雲氣山靈秀藥材春時穿徑去郡守莫驚猜
　　　林和靖祠
鶴去山孤草亦荒旋吟長句謁虛堂束芻尚擬人如玉
一朶梅花當瓣香
　　　三高祠
一為功成一見幾一逢叔世老漁磯後人欲隱求其志
志不因時隱亦非
　　　白牡丹
洛陽分種入侯家魏紫姚黄謾自誇素質不為顔色汚
看來清得似梅花
　　　生日對梅口占
一生已得半生閒出入詩篇酒盞間秪把小兒看造化
不妨老子號癡頑幻身且喜無諸恙靈藥誰能覔大還
多謝梅花來薦壽年年雪裏破春顔
　　　次王竹齋韻
忘身忘世老方回適處從教節物催幾日吟情為熱惱
一天生意趂凉來屋邊花竹時時好水外軒窓面面開
獨有此君同此趣百年事業兩三杯
　　漁家行
湖濵江滸疎疎村村村漁家長子孫為魚不管波浪惡出
未天明歸黄昏得來魚可數妻兒相對語甕頭虀熟鍋
中無米煮昔日魚多江湖寛今日江湖半屬官釣筒釣
車謾百尺團罟㠶罟空多般蓋蓑臘雪楊柳岸籠手西
風蘆荻灘差差舴艋千百隻盡向其中仰衣食幾謀脱
離江湖歸犂鉏似聞歲惡農家尤費力
　　　石湖
千古湖山人物百年翰墨文章寂寞梅花開處一尊自
酹寒香
　　　蠶婦吟
九日三眠火力齊五朝又報四眠時辛勤一月方能蠒
繰得成絲却賣絲
　　　又
掃下烏兒毛様細滿箱山葉剪青柔大姑不似三姑巧
今歲繰絲兩倍收(諺有大姑拙/三姑巧之語)
　　　昭君怨
塞上將軍且罷休一身萬里自經營將軍歌舞升平日
却調琵琶寄怨聲
　　　自適
澹薄野人心難教着利名重農田舍熟省事世情生石
老旗槍葉池喧鼓吹聲東風知此樂飛絮蕩新晴
　　　霉後
半日斷梅雨兩山生火雲窓明書少蠧壁潤帳多蚊無
計清時暑何心解世紛追思河朔軰倚箑對爐熏
　　　垂虹橋(松江居橋之東/太湖居橋之西)
何年現采虹懸足控西東兩地烟波隔一天風月同艣
聲揺鴈柱簷影覆龍宮敵帥曾垂釣誰收餌敵功
　　　意亭
泉石聊復爾杖屨亦偶然萬化同一適魚鳶兮天淵
　　　野雲庵
變態分隂晴悠悠浮太虛㝠與此心契時哉道巻舒
　　　鶴隴
一隴以鶴名疑是終南徑山靈無獻嘲出處由來定
　　　雪磴
不記門前路門前一尺深梅花如有語參透老逋心
　　　槃磵
盤旋山水間隱者固所樂寐寤獨言時畎畝心猶昨
　　　耐久交(石/)
彼哉市道交出語指天日未逢魏與裴三歎扁斯石
　　　意行橋
枯槎浸清溪飄飄野雲度徘徊復徘徊撚髭未成句
　　　次游法喜寺韻
招提四百載不與世刼俱松陵拱空覺栢香祠真如時
秋兆嫩凉揖客登其廬廊邃碑篆剥閣逈鐘聲疎中有
白足侶光現摩尼珠勘問㸃頭石奔走闗心狐坐我六
和室風回晴窓虛棊局迭勝負譁音發酒餘飽分蔬筍
供似可山林居同是百年客得此一日娯遠社不復見
孰與斯人徒松日簸斜影麾兒呼移厨駕流來鱸鄉野
雲粘菰蒲客散漁火稀冉冉吟蓬孤
　　　次韻
枯坐如僧欠鉢單年來夢不赴槐安稀行種竹容風入
大字抄書就月看為有故人同冷淡非干明主棄孤寒
因閑悟得家山趣堪笑世間行路難
　　　次韻
過墻新竹粉痕粘蛙閙池塘燕掠簷自喜江鄉成懶散
從教世界要莊嚴稻秧井井畦千緯荷葉田田水一匳
心事太平風物好與人無愛亦無嫌
　　　又
難把來箋向後粘載持珠玉傍風簷吟根此桂辭平易
學本於經意簡嚴未遜彌明聯石鼎還嗤韓渥賦香匳
陽春政不容人和自聽巴音亦自嫌
　　　香匳體
相思獨向小窓明試剪春衣趂晚晴還覺此情絲様小
欲裁不斷奈何情
　　　又
雌蝶雄蜂綴杏枝此時此意妾心知等閑繡在香囊上
寄與東風贈所思
　　　又
千里相思兩寂寥東陽應减舊時腰書中喜有歸來字
㩦傍紅窓把筆描
　　　又
綠楊紅杏閙墻頭畫出眉山却帯秋一行珠簾休捲上
怕春知道有人愁
　　　又
倚樓目斷暮江邊約定歸期夜不眠香篆有煙燈有暈
笑移針線向牀前
　　　秋感
蘋洲起壯風秋事太怱怱節候一番别心期幾處同牛
沉苔暈碧蠏斷蓼拖紅(牛沉蠏斷/皆田舍物)有客愁無奈人生總
客中
　　　泊然亭(僧舍/)
舉世正營營閒中意味深無憂伸足夢自樂曲肱吟火
輭香凝穗簷虛樹長隂客來難舉似指水印禪心
　　　菊
夀客若為情風流友麯生殿秋安晚節為隱被香名(香/之)
(隱逸出/愛蓮説)曼衍南陽種凄凉楚澤英見山應自語今古幾
淵明
　　　一萬推篷圖
載月船空漾寒緑掀篷半卧聽漁曲誰家留連萬玉妃
羞露腰肢和面目有縁竊見􁉦酥胷靈壑習習生香風
剡溪藤下路如掌憶在西湖煙雨中迦葉相迎開笑口
湯休謝晝幾搔首世間不盡有餘機除却老禅人解不
　　　晚春
年少逢春不惜春惜春還是白頭人飛花入坐兒曹舞
細草䝉階醉後鞇未羨食前羅五鼎靜看簷隙走雙輪
此心已與堯夫似同為清時作幸民
　　　用東坡韻賀可山得子
祥光一夜照鄉閭遲曉鄰翁毓鳳雛舉坐已誇沾玉果
傳家應不負詩書生時恰恰逢秋半長日駸駸課夜餘
自顧阿戎愚且魯提孩敢說巧相如
　　　再韻賀可山新生彌月
人誇旌表舊門閭梅長新枝鶴長雛八葉可提和靖印
十箱湏讀阿宜書誕彌厥月生無害積善之家慶有餘
凖擬一饕湯餅供奈何逢疾似相如
　　　春寒
寒禁蕨芽拳尚小雨緘茶觜舌無香山翁不信春光老
秪道儂家未種秧
　　　次韻
世間何事不何樓莫為何樓苦苦愁貴客五更馳寶勒
海翁終日對沙鷗
　　　次范無外孫花翁游法喜寺韻
兩橋横處放潮囬橋外花村漲晚埃省事老禪門閉早
焚香對月禮如來
　　　又
江流環合路紆回香火千年地少埃佛法本從方寸起
逢人剛道自西來
　　　簡閒雲
咫尺不相見隔江應見難有孤今雨約轉覺暮雲寒是
處蓮堪社何時芋共餐相思正無賴鵲喜近䦨干
　　　二子讀詩戲成
翁琢五七字兒親三百篇要知皆學力未可以言傳得
處有深淺覺來無後先殊途歸一轍飛躍自魚鳶
　　　舟行次韻
相逢隱者流同是五湖舟為老銘三住因閒話四休黄
沙明野渡畫角咽譙樓已踐登山約煎茶更少留
　　　又
河漢凈如流枯槎便可舟掉頭諸事懶彈指半生休撼
竹風疑雨依山屋當樓此游情味好應不待苛留
　　　自釋
繁紅妬紫絢前林杖策來棲花下隂休道游情難似昔
可能他日尚如今乍晴澗曲縈流水未曉庭臯調野禽
畢竟老天憐老子幽閒斷送一生心
　　　寄越倅
幾欲扁舟載雪來可人風月相蓬萊因思渭北吟春樹
消得江南寄早梅應接山川公事省主盟觴詠曠懷開
何當身與浮雲似朝暮飄飄徃又回
　　　林可山薦毛監塲寫梅
漢庭延壽丹青名解使蛾眉休甲兵之子懶作廼翁畫
直向梅花苦用情筆端不復汚脂粉臨成天地無邊清
更將此意語君復歲寒應與孤山盟
　　　贈丘虛舟
植杖踞磐石邂逅蹌踉師叩之何方來偃息招黿池杭
蘆訪蓴江臨流㺯漣漪春老芳事歇風前蒲差差人景
與心㑹聊以聲吾伊作茗話今昔幾逢夜壑移達哉無
住想遥與䝉莊期名似囿於物非莊所能知三語三不
答出門賔晴曦
　　　舟中即事
一岸茭蘆何處村小舟蕩漾日黄昏棲鴉散亂風驚柳
漁火清熒人倚門
　　　次韻
看月過天中貪幽臭味同竹光延野碧燈影染窓紅聽
客談時務呼兒誦國風還思浮世事到底是匆匆
　　　餞族姪入幕
衝寒謁子陵好挹釣臺清若遇多梅處湏寛半日程少
年先器識實地作功名太守賢明甚當如事父兄
　　　道院偶成
把茅為屋竹為城栢子香銷道氣生九十春光花一片
萬千心事兩三更連村鼉鼓相高下斷浦漁燈半滅明
閉户和衣尋小榻夢回猶聽讀書聲
　　　邑宰劭農
雙鳬小駐柳邊洲豈是花時作勝遊着意勸民躬耒耜
終朝把酒話田疇三年兩下車塵拜九客同為野景留
桃李成隂春欲去寸心耿耿夕陽舟
　　　餞友歸侍
閩江閩山相對青照人肝膽寒如氷路旁脩松夾古桂
風鼓吟髭月隨袂君有萊衣我獨無此樂不能與之俱
老夫耄矣君方少喜見功名將遠到歸歟歸歟盍歸歟
長途玉汝千金軀來秋來作廣寒客相擕醉舞紅塵陌
　　　去去
去去扁舟對晚暉晴和直欲减綿衣風來一陣蘆花過
秪道春殘柳絮飛
　　　溪上偶成
霜冷信冬晴苕溪半日程正篷辭月色欹枕受松聲漁
隱前時約山謳古様情料應朝市客笑我獨為清
　　　又
新月試新晴扁舟夜奔程咿啞千萬意曖廼兩三聲熟
識旅中事生嫌世上情願為山簡醉休問伯夷清
　　　桃花
漫山高下武陵花一片紅酣散晚霞要識當時秦晉事
隔溪修竹兩三家
　　　優鉢羅花
九房六瓣瑞天山香色清嚴入坐寒不悟岑參題品意
後人秪作佛花㸔
　　　次韻
竹滿園林水滿溝幽深地位度春秋坐中不可無侯喜
歌處何湏有莫愁别墅簾櫳風颭燕遠村籉笠雨耕牛
老來應物猶强徤多少壯年成夢休
　　　清暉亭(僧舍/)
半㸃囂塵不敢留晴光野色自浮游一泉走石夜多雨
萬竹圍松風似秋賸喜有詩堪獻佛從教無骨可封侯
上人回施清閒供蘭芷香中着茗甌
　
　
　
　
　
　
　
　
　
　
　
　
　
　
　江湖小集卷四十二
欽定四庫全書
　江湖小集巻四十三　　　　宋　陳起　編
　　髙似孫疎寮小集
　　　入餘杭縣
明發遵西陸驅車月流光佳山迎車來知是古餘杭危
樹露如雨平野日未陽支流滀清源弱羽無髙翔人家
叢灌下世載山水鄉扣門作午憩白飰羞文魴邂逅有
足歡離合非其常主人不予鄙予留亦徜徉
　　　憩昌化民家
晚程息勞轍白日流西輝水鳥得魚去耘夫荷鋤歸川
原杳阡綿林野雜依霏一來扣竹館相邀入荆扉重巖
吐清溜澄隂有殘馡曰予考此室十世相因依左右桑
果足嵗日雞豚肥豐猶未至裕歉亦無能饑予聞良自
愜欲謀北山薇有田可同耕有蠶當共衣車夫猝無情
此志仍重違
　　　答李才翁
素意杳難尋殘罏屬晚隂花知西洛事鴈呌北人心客
共艱難盡詩隨老大深金陵書不到消息又沉沉
　　　宋江都研
數寸清純玉不如入波陶髮冷蕭疎千金爛抵荆山鵲
一璞深刳渭水魚墨帶花香臨近澗泓沉燈影了殘書
從來端歙難優劣名下真成士不虚
　　　答宇文文學
無能應俗苦皇皇詩不驚人筆事荒天下無山如飯顆
人間有水自滄浪左杯右蟹一舟足早韭晚菘三畝强
莫謂覺來亡可嗜逢人猶自覓花忙
　　　燕文貴山水圖
道山堂上御府畫展巻猶能記老燕十日何由辦水石
千金乃可分江天楚湘兩岸風落木海嶽三秋鴈度川
大山小山俱好隱江南夢去曲肱眠
　　　答武昌吳廣文
平生不識武昌樓官栁青青好在不庾亮笛吹黄鵠月
簡栖碑駁碧苔秋山横赤壁含情斷水出瞿塘快意流
何處呌君同一醉並舟秦女擘箜篌
　　　丹砂歌謝胡史君惠砂床
宜州丹砂産暘谷不比辰谿攅箭鏃素霓深抱赤城霞
斬猩半染于闐玉海日下照珊瑚紅化為姹女金芙蓉
一從擘華分禹璞猶有絳氣埋雲峯鑄鼎泥壇有消息
坐㸔光輝成五色淮南雞犬亦同升九轉真能生羽翼
　　　琵琶引
人生聚散難為别何況匆匆作胡越梅梢帶雪下昭陽
明朝便隔闗山月長城不戰四夷平臣妾一死鴻毛輕
回慿漢使報天子為妾奏此琵琶聲長安城中百萬户
家家競學琵琶譜酸聲苦調少人知食雪天山憶蘇武
西風吹霜鴈飛飛漢宫月照秋砧衣嫖姚已死甲兵老
公主公主何時歸
　　　銅雀硯歌
曹公夜讌凌雲臺一言契濶含餘哀分香老伎各雲雨
歌舞不盡埋蒿萊漠漠頹基鄴山下萬里煙塵無一瓦
井幹罇酒自平生烏鵲飛南播遺雅老農墾雨開荒寒
一礫千金苔未乾世人好竒不好近直比周簋仍商槃
老璞渾渾殊質魯得水猶能發妍嫵更與人間作瓌古
月明夜盜西陵土
　　　黄居中瀟湘圖歌
天暒而雨斷兮作蒼梧九嶷之髙秋風行而川怒兮洩
瀟湘洞庭之奔流樹不知名兮山抱複嶺沙不計程兮
水趨他洲波作止兮蛟舞蛟蟄雲晦明兮猿呼猿愁原
不可作兮蘭亦塵土賈傅歸漢兮鵩其何尤誰呼魚兮
北澨有酒誰鼔枻兮南津有舟懐斯人兮杳靄千里目
悵望兮吾其歸休
　　　寄吳鈐幹
有偉千人傑能為萬里遊挂帆春背鴈問澤夜驚鷗道
路空留滯文章莫暗投九疑生雨遍三峽帶寒流采藥
青神觀題詩白帝樓乾坤供爛醉星斗照閒愁漢已歸
蕭相天難夀武侯詞人頭欲雪壯士泪如秋中下猶須
䇿西南夙倚籌有錢書盡買滅鹵志終酬猿破髙唐夢
龍馴灧澦舟行人定安稳夏近可歸不
　　　騎鸞引贈句曲山吳道士
夜騎白鸞出琳闕三萬仙官鏘珮玦雲雷帖妥過剛風
左推日丸右扶月一息瑤池翠水家阿母迎謁龍驅車
青娥彈絲玉妃酒折盡蟠桃紅玉花九天大人來問道
太極之前天不老丹霞一氣玉樞宫寶笈繩金容探討
井君沐浴波五色洞房光芒上奔日天上傳呼六丁直
星斗離離礙鸞翼
　　補遺
　　　聚景園
翠華不向苑中來可是年年惜露臺水際春風寒漠漠
官梅却作野梅開
　　　四聖觀(劉後村云極藻/繪追琢之功)
水明一色抱神州雨壓輕塵不敢浮山北山南人喚酒
春前春後客凭樓射熊館暗花扶扆下鵠池深栁拂舟
白髮邦人能道舊君王曽奉上皇遊
　以上二首見武林舊事
　　　石楠
自隨野意了山行香浸楠花白水生借得風來帆便飽
隔溪新度一聲鶯
　　　术
下簾深與意商量無酒何如此夜長一筯术絲仙有分
依然只作秘書香
　　　梅(胡仔苕溪漁隱叢/話作陳師錫詩)
舍南舍北雪猶存山外斜陽不到門一夜冷香清入夢
野梅千樹月明村
　以上三首見全芳備祖
欽定四庫全書
　江湖小集巻四十四　　　　宋　陳起　編
　　敖陶孫臞翁詩集
　　　以入定大士太乙真人像送莞晦叔
真人與大士蘭菊而異芳坐卧得定力銅眼鐵脊梁是
中有佳趣山海俱茫茫或時現神妙塵蹟生怪光云何
得此本有僧吳下狂飲酒不計斗禇無一絲藏興來髙
閉門落筆如追亡走送臞庵室洗心一鑪香盤陀旃林
濶枕籍玉井涼䝉頭帔衲古遮眼經論長不知幾陵谷
睡稳坐不僵君家定吉夢二士相迎將辟除寒具油静
展垂中堂會當同一龕寒泉薦空觴夜忩搖茶煙駝褐
依繩床楊枝灑寥閴藜杖輝森芒與君六根静讀書到
虞唐
　　　寄福清翅山舅陳夢實
路岐引人不作長野梅官栁禪風光看山看水入詩眼
嵗月不覺鬚眉蒼請從大人開肺腸身非石人忘故鄉
五年江湖枕書睡夢隨南雲落翁堂亦知行坐歌白頭
池南隱几浴鳬雙鰥孤肯復有羈旅石塘破寺魂悲涼
毛錐不補萬事裂存者各在天一方善和里第知幾易
遼東城郭空相望平生何用酷似舅政似嫫母顰施嬙
兒時拊頭祝文章秪今未入崔蔡行三年一書願見貰
骨肉滿縣愁難當屋頭荼䕷定過牆滿忩日色文書香
眼前欠甥頗念否我亦口挂蠔山旁煩將歸意作泉下
小待錦衣漫俗妝
　　　送林伯農還鹿角山
今我不樂遊四方夙昔已具浮海航十年㸃化鷗心性
一生正坐虎文章海山未必盡佳處徃與蜑子收漁梁
夢中了了説呉楚山川如掌今羊腸讀書南隣索檳榔
原頭汙耶豚酒香何時攝衣上公堂蛤蜊含漿魚尾黄
客從南來勤寄將
　　　洗竹簡諸公同賦
舍東修竹宻如櫛一日洗浄清風來脱巾解帶坐寒碧
置觴露飲始此迴平林逺靄開圖畫西望羣山如過馬
詩翁意落帆影外孤村結廬對瀟洒百年竒事笑談成
向來無此蒼龍聲閑身一笑直錢萬剜粉劖青留姓名
　　　用韻謝竹主人陳元仰
熱中襶褦令我汗日暮主人期不來陳郎損人不下榻
青山白雲喚得迥手開十畝蕭郎畫箇裏何妨繫吾馬
食單得涼清可啜毳褐分隂翠如洒搖金戞玉真天成
夢搗風前茶臼聲一川窈窕荷萬柄野翁得此甘辭名
　　　竹間新闢一地可坐十客用前韻刻竹上
竹君得姓起何代渭川鼻祖兹雲來主人好事富千埒
日報平安知幾迥平生好山仍好畫意匠經營學盤馬
别裁斗地規摩圍自汲清池行播灑一杯夀君三徑成
請君静聴風來聲醉眠煮得石根爛以次平章身與名
　　　謝葉司理徐知縣見貽之什(二公乞/入社)
書生自是鑚簡蠧浄業還從竹背來新詩細字行茂宻
驚蛇起草盤蛟迴是身政欠虎頭畫望山氣如還櫪馬
翛然君子六千人不受湘靈清淚灑竹林定交業已成
北忩讀書吾伊聲金魚玉帶不汝却社中未厭山王名
　　　一日復一日
一日復一日來如赴海波今晨我無糧未卜晡夕過辛
苦幸一飽知復有明何平生實愚闇慮淺憂則多雀䑕
偷太倉田野蜚螟蛾至尊尚旰食邊防望投戈我欲瀝
血訴官府多譴呵進退羝觸藩屈鬱鵬在羅壯心一不
遂六龍奄蹉跎所以憂世人散髮歸巖阿長生儻可學
吾其駐羲娥
　　　放船
栁邊放船試南風揚溪荷花能艷紅一川雲錦步不盡
我舟正在繁香中午天無雲青脈脈枕舷哀歌醉脱幘
更將緑葉穿碧筒欲臣屈巵奴太白風前一笑玉麈横
蜻蜓側翅潛魚驚騎馬貴人多内熱此歡勿語長安城
須臾客醉船亦醉信流一抺西村外翁媪負牆樵牧奔
拾薪供茶初不記還家鼻息撼四鄰閬風接夢疑非真
清遊何時記三人臞庵與弟拙鄉陳
　　　次韻謝李秘校(常州無/錫詩人)
大雅熄自鄶續絃久無人中間翰墨場名字俱已堙江
山亦何助東海真揚塵我笑李夫子缾無半合陳人書
雨俱亡何用語逼真作詩來起予欲卜二仲鄰依然送
鴻目衮衮天機新莫欺鬢眉蒼持䕶應有神狗鬚候舞
陽羝角相平津皇天信平分萬事各得春但願閱世心
孤特凜箭筠日者鶴飛書江漢起隱淪三物論鄉國六
藝程成均秋風入帝閑錯落騅駓驎君曽讀詔否却枕
方欠伸勿驚作詩面酒纈吹㣲鱗唾手洗衰陋一返姚
姒純稽古不無力政復昌其身它時玉堂夢與問三生
因盟我良不難欲託孫子親贄君以黄耳附書莫辭頻
再拜賦斷章水石俱磷磷(此韻字義見詩/晉楊之水箋)
　　　次韻馮孔武雪中簡聞人簿乞炭
君不見朱門煌煌多近臣豹胎煮蘼䗶為薪庭中盛設
潑寒戲炙手欲近還嗔人誰知曝背茒簷下欲獻要是
山林真兒童抑搔皮肉輭日輪過中方欠伸懸鶉結駟
兩相笑百年俱成一窖塵先生自是冷官様要㸔入火
紅麒麟撚鬚自作詠雪句秘思蚤與相如親蒲團擁裘
結僧坐别有絺綌君南鄰願迴六龍照后土施與萬國
無邊春屑瓊鏤玉入肺腑拍手一笑未吾貧
　　　乞炭於馮孔武再用前韻
君不見元光河決愁從臣天子有詔皆負薪當時實炭
知幾畚下與魚鼈争生人孰知木黔善制水火出木盡
全其真一朝入火縱粉骨曲身得煖龍蛇伸成虧等作
萬世計肯與胡僧推刼塵我欲詼諧與作傳上繼毛穎
追獲麟日燒崑崙十挺指惜哉黔也非我親窮朝破竈
鬱煙燼青唇黑腕羞比鄰誰能輿致送煖熱坐使有脚
歌陽春將軍羔酒空作夢十年未有今年貧
　　　思古人
思古人思古人古人皦皦若日月我欲剖棺斵出古人
心惟見蒼苔漫白骨請陳古人心君勿駭客言古人惟
一真可使風俗皆還淳殺雞不及林宗炊黍不候龎公
雪中安道興適盡坐上公榮樽已空呼酒徑勸君欲眠
即遣客嵇康巨源不為絶戴崇彭宣本相得徐庶失老
母宻如𤣥徳不能奪之臣嚴陵薄宦情狎如文叔不能
止之客包胥伍員不失其為友羊祜陸抗不害其為敵
我有蒸壺安事隱語我但食韭安用多種割肉元知方
朔真拏金豈即劉义勇古人心事有如此何至顔色相
媚奉道衰儛仁義世亂生姦雄君知臧否不掛口正慮
匕首揕其胸我生恐無用我死知無聞作書預與兒輩
訣葬時定覓要離墳
　　　贈墨工陳伯升
古墨法變今百年雪齋乃能幻神藥杜乂膚清衛玠神
眼明再見老陳作墨如人意隨短長用之不盡渠解笑
須君筆端馭龍蛇他日始信入木妙
　　　僕以紹熈壬子中夏二十有五日始躋風篁討
　　　　龍井遂至廣福謁三賢像閱舊碑追觀一代
　　　　風流為賦此詩適月林依公留設茗供因書
　　　　以遺之他日能為我掲詩板于壁間使示來
　　　　者亦山中之一助也(龍井寺有辯才師趙/清獻蘇文忠塑像)
竒石斕横道兹山信多姿江湖釃兩股一泓乃孤危相
傳龍所家或恐神䕶持腥風轉䨢䨴隂崖立淋漓惜無
緯蕭勇探此抱寶癡山僧作屋意慘澹生幽思胡為金
繆影顛倒眩俗兒坐來百念失蒼官導前馳招提來深
登屐痕恍前期咄哉少肉山著此髙顴師端能致遨頭
絶唱相娛嬉過溪亦何事相送了不疑渠能縛禪律因
來數鬚眉我愛秦郎記字壓頭陀碑月林只夜夜人物
自一時賢愚盡蟻封來者吾得知
　　　佳人珮明月贈俞徳章
佳人珮明月笑語含春姿手握幽蘭叢照影清漢湄少
年冶遊子行樂方及時折苕戲相贈玉色頩自持歸來
種白璧日漚文錦絲加幣欲聘君常恐嵗月遲終然不
可諧翕歘聴所之願言遺薌澤逺慰千里思
　　　六月内喜雨詩(時寓崑山縣/東禪寺西齋)
炎天亦靳雨特地費雷將隱隱來何久飛飛勢稍颺初
從霑塊潤忽作建瓴忙穉子抛書出臞禪解縛狂苗滋
應秀穎風過忽温涼蛛網掀三面蟲書漫數行衾箱開
嵗事恩澤到詩章怨暑移今昨煩痾覺在亡青蓮開紺
宇白苧舞彫牆隻影還晡暮驚心重𣺌茫思惟大火聚
迴向六時香脫略時流輩周旋古佛場身纔丈六足舌
乃大千長此理慿誰詰何方更舉揚䑕愁燈崛􁮣鵶睨
鐵琅璫生理何聊賴斯文重激昂盛時追少壯故步失
尋常政爾蓬心薆依然貝葉光
　　　再次徐先輩二首
淺聞懲闕漏小學到凡將始制初龍遁流風漸烏颺汔
今緗帙富益我手抄忙半世真書癖衰年忽酒狂壯懐
邀汗漫竒服間龎涼身許羲黄上名卑崔蔡行知心屐
幾量闕計木千章湖海堪流滯陳劉略喪亡每思辭北
闕直欲老東牆度嶺官憔悴藏山計杳茫尚方何日舄
侍女幾時香歛板予行役懐鉛子舉場翅垂雖一𤯝腹
果自三長孰使多為累還成少不揚忽驚投暗璧曾是
獻明璫閱世肱三折論文首一昂結歡慚季札抗對敢
元常它日聨詩社前羞李杜光
身是韓康伯名慚許子将居然屯澤閉何得巽風颺憶
昔求詩甚端成刻燭忙出喉真自若舞手或成狂楊栁
偏歌雨蒲萄肯博涼羣兒哀齒舊諸武譲顔行禹穴魚
龍陳天門虎豹章隂符空獨佩秘論未應亡自築揚雄
宅誰窺宋玉牆卿英殊磊磊俗物自茫茫祓厲三精劒
寧神百藴香諾交那復社取醉莫論場髙節㸔徐稚妍
詞伏仲長泥蟠雖汨汰韝掣會飛揚列屋多齊趙華榱
間璧璫從渠誇富艶試與校低昂丘喙徒三尺公才可
百常素交風雨盡雪涕魯靈光
　　　畢叔兹可掃園賞牡丹
衣冠塞繁都茂苑非夙昔雙鋪俯行渠文簡相公宅是
家固多賢滿篋載春秋中有數畝園頗復修風流新亭
著髙稳佳木行清幽客來必置醴井蛙挾其輈張燈㸔
洛花意作長門愁小却得一欣凍壁纒蛟虬先朝補天
手翰墨皆其遊再拜閱帝書局促虞禇歐平生實好竒
兩武布九州恍然駕閬風坐我曲池頭竹間是茶煙松
風助颼颼梅食亦登盤按行感良儔櫪馬喧午枕土毛
擷晨羞似聞屋東偏萬指食鋤耰行當賣書籍買鄰託
羊求與公行灌園第一營瓜疇
　　　四月二十三日始設酒禁試東坡羮一柸其味
　　　　甚真覺麯蘖中殊無寸功也食已得三詩
今日忽感悟閉門謝麯生未危却二豎不戰仇三彭掊
擊北海樽嚌量東坡羮尚恨薄滋味未能免虧成我欲
嚥元和黙坐朝上京坐待梨棗熟小試昇天行
評詩要平淡此語吾不然大千自有舌何用長短篇謂
是天送句端正落我前旋聞口吻鳴頗益心腸煎少陵
躭句佳欲以一死捐是中有真意靖節差獨賢
去夏苦多雨勢若無炎官今晨迫重午香黍仍膠(去/聲)槃
天機杳難測人言亦多端祇今原田上立苗未妨寒但
願含穎時借日開迷漫蟪蛄爾何知喣喣啼夜䦨
　
　
　
　
　
　
　
　
　
　
　
　
　
　江湖小集巻四十四
欽定四庫全書
　江湖小集巻四十五　　　　宋　陳起　編
　　敖陶孫臞翁詩集
　　　改周晉仙贈丁相士之什
張顛許我以神仙薛顛謂予可英傑丁生謂二俱無成
世間那得此竒崛麒麟閣上森貂蟬龍虎鼎内飛大丹
腰錢跨鶴誰不願只有圮下先吾鞭何如吳松江上住
門横釣車屋農具卧㸔蒼虬擾白雲正午堂堂拔江去
　　　奉寄旌徳尉劉申之
諸劉兄弟賢一一無可選竹林銳頭郎風味吾小阮平
生天機深善閉得内楗邇來卿何曹不辦折腰本梢傳
詩語東朝日照蘭畹伊余戰紛華心斾凡幾偃劃逢君
家語雋永初一臠識遺飽新得友勝悟夙損緬懐歌商
地蕭瑟松磵逺隂隂蕪菁花碧蝶相與晚是中著髙士
物意自偃蹇向來白衣宰雲壑論補衮優游濟艱難如
以禹代鯀劉郎秀眉宇秋隼立髙巘端能謝師匠萬巻
自鉏墾時須閱世諦一及城門鍵功名頭上簮日月風
中幰何時會吳下春動長洲苑
　　　送王郎(洽/)
車輪何由方草色欲無路晴川媚雙燕及此送將去若
人天機深竒服雅自與色温無可鉏語妙時一吐相逢
大江上為我浣塵土後期豈前料已作千嵗語告歸何
草草雙水深霧雨稍聞父老舊門户要渠補祇愁模楷
地與世作誇詡寧當去樓梯閉置吾叔度翼翼吳齊門
大江流日夜别君雖咫尺即是風牛馬君才何如我我
拙猶肯借淮人買繡絲布洲市如赭張皇十日飲著公
喬松下畫工亦豈學愛玩此粲者人情勿苦拒輿馬幸
整暇向來三宿戀取别萬里駕想當雙玉瓶酣歌淚盈
把縹緲鴻鵠去吾甘老原埜
　　　次韻張長公寵賜初度致禱之語
何人著書補獲麟竹汘未乾頭已星天上風流張公子
散髮滄浪歌獨醒威名徧滿淮草木肯借妙語春冥靈
臞翁之腹無三壬平生貯書纔一丁泥塗斷道學龜曳
雲天潑眼慙鸞停亦知封侯下曹掾寧與阿堵髙寧馨
夢從諸兒坐家塾十年燈火寒青熒分無黄色明天庭
獨倚一片藏無形虞翻骨相當自程曲江風度乃不名
　　　上閩帥范石湖五首
人物于今正眇然欲從江表訪先賢邇來耆舊無新語
誰使文章漫兩川利器蚤能誇穎脫偏師聊復制中權
騷人有幾登青竹耐可同時欠執鞭
今代論文更是非賞音誰復得牙䕫直從長慶成編日
便到先生晚嵗詩萬馬蕭蕭閑律令孤峯隱隱出旌旗
了知長短三千首收拾餘師即我師
丁年征伐真竒事一代詩鳴不救貧大手欲推浯水頌
逺夷曾折石湖巾乃今謝傅還初志其奈王陽是故人
獨有吾閩欠公句詔書果起釣磻濱
此行閩嶠吾能數行盡天南未了青莫倚㸔山韜墨本
要須入界挾圖經西湖楊栁雲生鏡東阜離支錦作屏
欲託翁冰烏石篆諸公作屋與新銘
蚤知吳下多竒士身許先生嫡子行他日略容追李杜
斯文何敢望班揚向來流水孤三奏此去飛霞乞一翔
牛鐸調宫吾豈敢嘘濡萬一借聲光
　　　代人夀度支郎中李嘉言
李下老人龍作儔談經閱世無春秋一朝函谷占紫氣
萬里西極行青牛青蓮居士亦其裔太白淪精來謁帝
江東狂客漏神機一號謫仙人得制天人驚世時一班
文采風流有逺孫百篇斗酒真細事郡有徳政朝功言
晉陵坐嘯列城祖一札細書風九土為郎不用漢山錢
度支事繁通會府向來供億寛艱虞祇今笏畫通材須
裕農足國端有道判花視草皆夷途金魚玉帶公所有
太夫人髙松栢夀綵衣板輿堪作圖贔屭閬州陳母後
人間盛事省見稀王母一笑攘桃兒花明栁暗白日静
鶯穿燕颺青春遲請君酌此西湖水萬嵗千秋佐天子
清明寒食數日閒謹勿抛擲為佳耳
　　　登蘇臺用袁憲韻贈兩趙提幹(汝積/幼聞)
勝賞多從暇日違眼中朋友欲星稀退休不復思三顧
能賦猶堪廣七依遊鹿臺前空逝水棲烏曲裏只斜暉
書生懐古真癡絶㸔盡閑雲入棟飛
　　　次韻萍鄉文叔章訪别
力田望逢年倚市勝刺綉十年丘里語失火要自捄君
行半天下何處得耆舊請從老龎説龍鳳相赴凑全家
隱鹿門遺安不求富常時拜床下大鐘盡徐扣男兒惟
一身用在百嵗後譬如營屋室宗廟先庫廏不聞買山
隱而有居巷陋君㸔鍾鼎家粱肉或墨瘦寧為賣文活
一經老學究出身即九折時命迺大繆向來尸裹革口
語困逗留居然齒編貝月粟供賃僦何知山澗底鹿豕
對飯糗文章忌隨人謹勿誇客右書林無淺植筆耒有
深耨紛紛青紫楦後進渠領袖結交兩任昉設客一隂
就卑官慚處贈俚語致公夀
　　　髙郵因師蒲萄蘆鴈秋瓜三種
漢家士馬知多少晚得蒲萄繞院栽何物支郎能伎倆
龍鬚馬乳應時來(蒲萄/)
莫話凄涼塞北秋銜蘆避弋使人愁與君細展江南畫
水宿沙眠得自由(蘆鴈/)
子母鉤牽曉露溥行人暍暑慰艱難青門種色今餘箇
莫作黄臺秋盡㸔(秋瓜/)
　　　用香字遺李恭叔
我無令君三日香瘦鶴為軀龜作腸薄寒中人曳兩縰
獨吟猗那遺我將憶從兩脚萬里回政坐羣兒相謗傷
朅來一見老柱史城郭落落巋靈光安得與君夀六龍
探借千嵗北斗漿却乗斑虬訪月窟盡斫惡樹無留藏
天風泠泠吹佩環洞視碧落豁四旁下方應奉正三入
閑置可憐青瑣忩
　　　再用晨吐字韻寄潘徳久
舍人賓日姿起居庭燎晨豈惟瑞朝廷薦紳目多聞麗
如田甲謿死灰果不然那知碩果剥中有一念仁稽古
得㣲酬櫑具峩進賢琴為悲風彈茶必活水煎平生轉
庵詩小當夀千年忽聞朔方騷更欲腰黄間向來樸朔
豪日者今華顛下客時覘君車茵陽醉吐萬事君不理
傳聲拒開户雖然臭味合更覺心貌古書讎嶧山棗羮
臛首陽苦坐令府西門平輿(平/)説二許君當我輿臺銀
艾心已灰尚有西山緣共待石髓開神仙覺易與詩句
端難裁却後五百年化鶴吾獨來
　　　詶答李學長(海門縣學有三忠堂陳了翁任/伯雨龔夫兩薄廨負牆甚通)
夫子焉不學髙朕羅三賢横前一片石教外皆别傳三
虎誰最怒未覺相後先渠伊囊中方貴在後者鞭我家
一佛堂盎背知廟堧憶昨祠上丁蕡燭初欲然諸生氣
清明人如出雩泉洗爵俯象鼻掩豆髙豚肩朱絃張文
王繁聲斥師延此時識方屨綦滿青苔錢李公獨鳳儀
衆中得何堅惜無補天手轉之上細氊朝來食盤中穉
蕨初數拳蒼蒼本難測何由賾真筌自我得此士可以
一當千如聞縫掖姿欲重世所捐舂容吐握詩法用春
秋全詶贈無玉案三復緇衣篇
　　　大風懐林伯農
江湖易髙風六月寒㾕㾕中宵會急雨涼意到衾枕顛
披蒲葦亂抑壓烏鳶噤禾頭欲生耳樹背各流瀋不謂
鋪朱霞横拖半天錦初疑鴉翻晴旋覺虹投飲晦明信
難料暘霽吾誰諗所思隔江水筆力望徐沈十年一葛
衣肘見尚整袵想當風雨夕憂國願嵗稔凄涼新豐邸
避濕幾違寢何由語連牀共破秋氣凜
　　　醉歌贈鄒孝忠
老鄒草檄如吹律能令隂谷回陽春手提赤心獻天子
布衫麻鞋驚市人戈船上嘘五里霧詔發内府捐金銀
進賢冠者不好武歸來結屋㸔濤雲却回孤憤與江浪
氣壓千人萬人將或時飲就夷門屠亦有撾摻漁陽唱
埋名袖手君得醉行宫今在江之湄髙帝遊魂正思沛
太王有道聊居岐一杯屬君當起舞能令公喜令公怒
捽摩青山鬬兩虎搜攪中流鵝鸛語平生未受噲等伍
圖中褒鄂爾如許於爍皇師耆其武我願為公前負弩
　　　次韻張宰牡丹
羯鼔勿罷弄吾琴無成虧潘桃既無賴陶栁自不持造
物有鑪錘攬之杜拾遺巻簾出傾城一笑不用惟輸心
巧當面珍重來如期人為曲江秀花自潛溪移美人欲
晞紅鏡中靦東施如聞姚魏風紅紫合折枝常恐砑光
帽半倒金屈巵作詩苦留春出吻竟不竒但當閴幽間
屬賦歌載馳慇懃禪靈錦丈尺餘丘遲公杯當再行雉
邊多小兒
　　　上鄭參政四十韻(乙亥/)
吾閩天下選人傑聖時蕃佐戴髙前諜承家裕後昆海
門當劒立洋嶼焱鵬騫氣色來迥互耆明有討論蟠胸
三萬卷落筆五千言地芥垂頭拾天瓢信手翻餘隂潤
桑梓賸馥到蘭蓀白日騏驎坂青春桃李園揚鬐方澤
國插羽已天閽伊昔昌能諫於今朗獨尊夙驚山有虎
已騐鹿隨幡帶草書籖麗金華講舌温履聲仍獨上驛
置愈争奔有客迷途甚勞公倒屣煩請先陳失馬次第
説投猿漳水頭堪白融峯淚幾吞嵌􁷝辭故里觚角見
修門到逓吳蠶宿留交楚鴈番忽通狂客刺俄返獨縲
魂望禄蒲生節隨人栁折圏天髙難發口地縮會移跟
一昨哄堂暇深知納牖恩印刓聊小靳緼束更能存日
者叨堂貼時哉會氣元敢言矜騕褭復自妬嬋媛未學
應須授羣經剰欲繙恐因鱣發發復作兔爰爰光範寛
無閾階符紫有垣極知專造化稍許展寒暄國論圖南
紀邊防議北轅未將蟊火畀忍使彗旗燔天歩曾留跼
皇心重改幡房奩非久祕藥籠會深掀豆棧能忘秣樗
材儻入掄略容偷廩稍重議洗乾坤舉邑多狺犬深心
寓祝㹠老身難矍鑠疾眼久眵昏合浦珠無脛豐城劒
有痕事多慚蹇叔議敢及臧孫餘日知安在南村定北
村
　　　體齋詩為梁谿馮季求作
口腹不自主來吟體齋詩三肅齋中人問體安措辭體
卑語近拘體髙語近欺耳目口鼻形人各師其師要之
天地間當以一理推馮侯好兄弟一一清廟姿是家好
談道脫略毛與皮一堂春愔愔詩禮相娛嬉但媿逺客
塵涴子連理枝雖然參自訣要知不磷淄我車得國工
分路有險夷君知魯叟聖妙在物不遺當其作春秋一
字如權錘越竟惜趙盾斷謂此語非俗儒無已心望道
如隔紕閉門畫圓方用世多參差千載堪一咍汝足未
及巇馮郎顧我笑坐久鑪煙遲黄花粲牆東青山轉牆
西吾言亦已費須君浮一巵
　　　予客崑山得薦嚴長老時道人散朗間逺不交
　　　　人事心甚敬之今來海上復得悟公老成疎
　　　　練能言吳中山水人物甚詳東軒種竹如雲
　　　　不問其人可知也一日忽起故山之想予語
　　　　悟野田荒草在處愁人心目安能復作溈山
　　　　之牛乎因作一詩言君子出處之大致以告
　　　　不知者
平生庾公塵可涴通州泥朅來海門上日瘦氣慘凄春
風有相導佚我以闥閨前身定聞法夢作三生猊悟公
癡鈍禪迎客忽虎溪招要得半席紙帳春繒綈東軒養
蒼雲犬似開昔迷計程南山北托宿東院西絶憐維摩
牀而置法喜妻是身於虚空了不礙角圭四大師本無
客亦何所㩦頗聞弁山隅髯松作兒啼山神喝連聲已
受三十箆豈知溈山牛未脱靶與犁去來同一雲未覺
道理暌幸勿使竹歸留與老鳳棲鑿齒恐無對後期當
噬臍
　　　詩評
因暇日與弟姪輩評古今諸名人詩魏武帝如幽燕老
將氣韻沉雄曹子建如三河少年風流自賞鮑明逺如
饑鷹獨出竒矯無前謝康樂如東海揚帆風日流麗陶
彭澤如絳雲在霄舒巻自如王右丞如秋水芙蕖倚風
自笑韋蘇州如園客獨繭暗合音㣲孟浩然如洞庭始
波木葉㣲脱杜牧之如銅丸走坂駿馬注坡白樂天如
山東父老課農桑言言皆實元㣲之如李龜年説天寶
遺事貌悴而神不傷劉夢得如鏤冰雕瓊流光自照李
太白如劉安鷄犬遺響白雲覈其歸存恍無定處韓退
之如嚢沙背水惟韓信獨能李長吉如武帝食露槃無
補多慾孟東野如埋泉斷劒卧壑寒松張籍如優工行
鄉飲醻獻秩如時有詼氣栁子厚如髙秋獨眺霽晚孤
吹李義山如百寶流蘇千絲鐵網綺宻瓌妍要非適用
本朝蘇東坡如屈注天潢倒連滄海變眩百怪終歸雄
渾歐公如四瑚八璉止可施之宗廟荆公如鄧艾縋兵
入蜀要以嶮絶為功山谷如陶𢎞景祇詔入宫析理談
𤣥而松風之夢故在梅聖俞如闗河放溜瞬息無聲秦
少游如時女步春終傷婉弱後山如九皋獨唳深林孤
芳沖寂自妍不來識賞韓子蒼如梨園按樂排比得倫
吕居仁如散聖安禪自能竒逸其它作者未易殫陳獨
唐杜工部如周公制作後世莫能擬議
　　此評子姪得之為多外自寫兩紙其一以遺莆陽
　　劉潛夫其一以遺同舍朱仁叔二公皆知詩者且
　　其語亹亹逼人故為之書嘉定八年夏至後二日
　　長樂敖陶孫
　
　
　
　
　
　
　
　
　
　
　
　
　江湖小集巻四十五
欽定四庫全書
　江湖小集巻四十六　　　　宋　陳起　編
　　朱南杰學吟
　　　垂虹亭
慿虚蝃蝀逼人寒中有危亭百尺寛天接水腰呈絶景
風回帆脚漲狂瀾半篙落日吟將就一抺晴煙畫亦難
不是酒杯今日窄直須邀月上欄干
　　　舟行過平江
蹤跡平生馬少㳺功名外物等虚舟不多飲酒常成醉
自在吟詩秪解愁已幸一帆離錫邑更寛兩日到杭州
曉來忽見盤門塔疑是西湖大佛頭
　　　楓橋灣酒家有楓橋千古壓波光之句用韻以
　　　　紀所見
楓橋酒味勝官坊隨分紅裙取次粧月照乍圓新氣象
僧閑不減舊風光一橋地勢横分水兩岸人家競採桑
惟有塔鈴大多管笑人來往自玎璫
　　　出嘉興
舟出嘉禾五里城僧模山塔互峥嶸酒旗宻比隨風舞
漁網横拖漾日晴畫舫貴人帆去稳單衣遊女著來輕
山歌已接長河堰到得臨平月又明
　　　過長河堰
帆指長河風力㣲漁舟箇箇有魚歸一聲水際笛三弄
幾處梅邊竹四圍桑伐逺揚蠶事熟花消濃艷栁綿飛
西湖只在錢塘外又見孤山梅子肥
　　　同劉朋山遊湖邊作
誰立西湖造化功峯分南北境相通四時風日絃歌裏
兩岸人家圖畫中堤栁送迎忘爾汝棹聲來往自西東
風波便作恩波看此樂君王與我同
　　　同陳明叔遊湖作
四月湖邊冷若秋先賢堂下繫扁舟山頭積翠來新意
波面飄紅憶舊遊無奈楊花欺倦客已多荷葉䕶輕鷗
堤邊誰道春歸了猶有一聲黄栗留
　　　和吳􁵻􁀙韻
春回筆底露潛機為怯髙吟且遯肥又見牛鞭春到日
羞披鶉結舊來衣雪隨著處分單厚梅不闗人自宻稀
歸計商量今始定樂哉心事看雲飛
　　　春日呈􁵻􁀙
朝來慚愧又逢春總把官身换客身堤栁未歸新氣象
牕梅猶帶舊精神村居牢落誰沽我吏醉清閒却笑人
打叠故書排日去一樽隨意踏芳塵
南園不與昔時同綿亘規模十里通萬石倚山如踞虎
一亭跨水似垂虹虚堂舊占梅邊月曲徑新添竹外風
詩料滿前吟不盡主人樽酒未應空
　　　夀實齋侍郎王先生
崧髙維嶽誦生申整頓乾坤屬舊臣天下安危闗出處
性中存養自真純便歸紫槖酬公論已草黄麻授正人
天為皇家錫難老願將霖雨福斯民
　　　七夕呈坐間諸友時留平江宿和靖書院次日
葉已鳴秋夜漸長年年織女會牛郎龍梭暫歇七襄駕
雲袖輕飄百和香輸我晚涼和露飲任渠明發渡河忙
要知工巧元無用樂得身閑拙不妨
　　　和吳梅庵同登白龍對月韻
秋容滿目帶㣲寒帆稳蘭舟駕碧瀾照我湖光天共色
襲人花氣露初乾笑談紅袖日中舞驚動蒼龍水底蟠
最是一清無著處却慚狼藉草杯盤
　　　餞徐衍道知縣
事業文章屬當家刃游餘地宰金沙挽回凶嵗作豐稔
安集流民歎絶嗟兩載秋霜㓕盜賊一犁春雨沃桑麻
寛民實急言難盡勝種河陽滿縣花
　　　饑海鹽史後樂
秦溪邑大號難治後樂三年以徳為海濶有樓還舊觀
堂深無日不新詩虚舟秪載來時物實惠常教去後思
相業真傳公不忝蒼生況是望霖時
　　　朱知鎮戎服警盜不憚雪夜酒庫在鎮外不得
　　　　與戲呈
戎裝元不礙儒冠盜賊潛窺膽自寒金鼓聲聞三里外
旌旗影庇四民安肯從叶力多君子愧不同盟是酒官
和氣醸成年可卜曉來喜見雪漫漫
　　　除夜懐劉朋山為坑司幹官(丁未/)
決脚糟丘又一春嵗除牢落頗闗情誰家不换桃符句
比屋相聞竹爆聲舊友未知能鑄冶新年宜入孰陶成
來朝無甚人交往樂得齁齁睡到明
　　　夜坐書懐
挑燈㸔徹後村詩忽爾憧憧有所思不待人言已知錯
要知分定盍如斯但求甘㫖安無事浪説榮華自有時
倒指新篘當已熟且煨閩芋一中之
　　　曉發嘉興府
曉發嘉興府人家門未開閘闗船側過水漲堰平推濃
緑暗官栁肥紅綻野梅城中簫鼔發知是使君回
　　　舟過吳江縣
寺滿吳江縣鐘聲兩岸分買魚嫌少室沽酒欠文君平
地橋邊浪無心嶺外雲篙人添徳色為䇿過湖勲
　　　泊崇徳
堰未抵長湖先從古縣過詩舟尋舊岸酒市鬻新歌傍
水人家宻依山僧寺多夷猶觀未足無奈月明何
　　　東新橋值雪
間闗入帝鄉飛雪斷羈腸天地皆明白山川忽老蒼栁
眉遮舊影梅額上新粧客裏急先務湖邊問短航
　　　甲辰入京春深猶雪和吳􁵻􁀙二首
歲事客裏過今年秪去年甘貧長寂寂知已孰拳拳花
艷卑崇帳江流羨祖鞭家山芳意動野騎盍言還
掀髯論時事莫問是邪非緑句池邊得青陽栁外歸夜
深嫌薄酒春淺怯單衣門巷雪撩亂低頭且掩扉
　　　富民犯米四十字以喻之
彼此有人心人心即訟庭初無深利害倒自費調停私
意生荆棘公家有典刑落便宜是益座右可刋銘
　　　孤山觀梅
費盡年年造化功精神全在雪霜中一枝映帶窻前月
消得逋仙作主翁
　　　陳梅隱求詩
早嵗走江湖那堪又嵗除隱梅非活計行李盍寧居自
有珠璣集不㩦朝貴書酬君無好語索笑謾躊蹰
　　　林竹翁求跋
何物耐交情林翁竹借名霜嚴不改操風勁鎮長清袖
裏森珠玉胸中富甲兵江湖莫相笑已播逸民聲
　　　書考(戊申春/)
人説宦途好元來是險途不親真利害難話細工夫下
考初書一中心有愧無官卑何展布三載且糊塗
　　　劉直孺示拙逸詩編且命著語
拙是愚中來逸與怠相比限界固分明差忒亦容易人
心自有機天下本無事更參大學章終始一誠意
　　　尹樓岩久留華亭
風雷昨夜掲窻紗未信樓岩不憶家和靖山頭春到了
莫因尋鶴負梅花
　　　攝事華亭歸舟口占
挈來司市正花時補陋支傾費品題顧影自慚身是客
片帆又逐曉風西
　　　延陵道中即事三絶
筍輿取道自吳干東作村村喜一般已拜勸農田畯賜
舊租何似放令寛
人家宻簇近溪旁舊袂青裙競採桑相喚相呼相歎息
蠒絲嵗嵗為官忙
小立青帘賣酒家味雖薄薄勝空茶今年春滿疎籬外
數朶輕紅出杏花
　　　題吳梅庵和靖索句圖
童寒鶴冷雪霏霏正是先生得句時一段孤清圖不盡
梅花從此厭人詩
　　　入京
客懐醉殺也醒醒昨夜思家夢幾驚道阻且長無信息
只將喜鵲驗安平
　　　横林遇雨
斷當篙師到錫山片雲厄我竹林間短篷展轉渾無寐
秪聴郵鈴去復還
雨濕桅竿風颭帆不禁篷漏滴衣單蒼頭更説無眠處
始信人生行路難
　　　自庫入鎮十二里皆山徑邢侯以馬相招道間
　　　　口占問梅
蹇驢突兀萬山間欲雨還晴雪又慳一路梅花尋不見
多應開向小溪灣
　　　　豈敢言詩聊以紀時固不止是録其可以示
　　　　人者淳祐戊申中和節南杰書於澉川酒邊
　
　
　江湖小集巻四十六
欽定四庫全書
　江湖小集巻四十七　　　　宋　陳起　編
　　余觀復北窻詩稿
　　　讀柴桑集
游心太古初得句萬物表平生一罇酒寂寞三逕小有
琴不張絃正以知音少伊予挹殘芳道心烱相照北窻
清夢長山間自啼鳥吾欲問先生天濶白雲杳
　　　咏懐
山容洗眼青江光照肌白翻枝鵲查查抱葉蟬嘖嘖蒹
葭搖風聲梧桐淡秋色草木了無能隂陽互相激人於
大化中真成逆旅客藏舟夜半移不假賁育力塵網罩
八紘貪夫受羅織蹇予丘壑姿一室頗安適荒尋縱竒
懐清詭弔塵迹風搖泛海槎雨澁登山屐世逺事荒唐
風髙興寥閴𣺌𣺌孤征鴻一舉振六翮此意人莫知獨
嘯巖扉寂
　　　寄伯成
昔别青梅酸今來黄葉墮葉墮卻歸根窻隙見駒過大
巧亦自然小智空瑣瑣一言取封侯千金賈竒禍達人
知倚伏去就無不可天公亦可為妙用正在我
風雅不可復亦乃世代然君㸔黄初語已減河梁篇神
思透溟涬至寶辭雕鐫儻欲剰著語不如寂無言
　　　梅花引
耨銀雲鋤璧月裁得寒花寄愁絶陽和一㸃來天根春
滿江南誰漏泄珊瑚作樹玉為膚沉水薰香檀吐屑野
橋横寒澗潔斜梢舞破屋角烟老樹壓殘牆角雪風流
不肯王謝倚孤髙尚笑夷齊劣蕭然與俗最無緣此話
難明向誰説絶愛西湖君暗香浮動月黄昏亦愛東坡
老竹外一枝斜更好二仙去矣花寂寥著語壓花花不
倒誰能淡筆傳其真誰能楚語招其魂參横月落興未
了三呌花神聞不聞花影搖搖情黙黙冷透吟脾醒醉
魄問渠桃李豈知春西抺東塗愛春役自然香無色色
譙樓角動霜初飛蕭寺鐘鳴天欲白披衣遶徧樹頭行
判斷人間風月國
　　　梅花
羣卉皆輿𨽻孤標真聖賢乾坤清不徹風月興無邊生
意春常在貞心晚更堅騷經雖不載已入二南篇
　　　山居即事
宻竹環茒舍應無俗士過睡濃嫌日出坐久厭塵多鬬
雀翻危葉饑鵝唼短莎世涂真九曲犇走欲如何
　　　梅花
自是孤芳集大成紅紅白白漫争名天邊差有雪堪亞
世上更無花敢清筆到花光空幻相句如和靖藹遺聲
一枝勾引窻前月冷淡相㸔太古情
　　　次韻春日
日淡風輕養物華老天將此付詩家人情巧似營巢燕
春意忙於赴壑蛇寂寞蘭亭空有感凄涼金谷竟誰誇
絶憐狂甚樊川杜枉殺吟情荳蔲花
　　　次韻
稻簇殷紅竹迸青風驚簷玉一時鳴晚來幽趣無人解
流水聲中㸔月行
　　　步遶
步遶蒼苔自詠詩吟情惟有澗泉知山猿忽地來偷果
攀斷庭前烏桕枝
　　　木犀
盤盤老桂樹金屑黄􁁉鬆字此無盡香襲襲乗西風幽
人為延佇古意滋無窮王孫招不來西郊草䝉茸欲以
遺逺者道阻嗟難從(闕/)　不忍替㩜之寄房櫳夢魂怳
而清夜午超鴻濛常恐芳氣歇我恨何時終
　
　
　
　
　
　江湖小集巻四十七
欽定四庫全書
　江湖小集巻四十八　　　　宋　陳起　編
　　王琮雅林小稿
　　　北山訪僧晚歸
吟僧山北住又買過湖船半日得閒話一生無此緣波
光揺酒興竹色帶茶煙歸路斜陽裏徐行聽亂蟬
　　　蓬萊(柯山/倅圃)
一棹三萬里何修入窈深水痕涵雨意巖影帶秋隂雖
愧無仙骨終能長道心古人殊錯計空向海中尋
　　　讀書樓作
近來閒過日幽事頗相闗逺樹開晴晝歸雲當晚山宦
情隨處薄詩稿逐時刪骨若無仙分何因住此間
　　　哭潘令
河陽桃李樹惆悵不逢春官為吟詩折家因好客貧故
山歸去逺遺像挂來真誰向江頭哭共鄉三數人
　　　三巖
閑㩦一壺酒來對雪巖斟秋老瀑飛瘦石寒雲宿深坐
無僧共話行有鶴隨琴此處儘不俗令人生隱心
　　　題獨醒小亭(東嘉酒舍/予所創)
退食多留此翛然一散襟涼從曉來覺秋向雨中深牆
竹侵山色簷茅雜栁隂有誰能載酒過我共幽尋
　　　挽何耐軒
調度如儒素相門中所難一心惟好佛半世懶求官星
近緹屛落墳依宰木寒遺恩滿溪麓魚鳥亦辛酸
　　　客裏有懐徐太古
近來真倦客怕蹋軟塵紅獨向一樓坐静觀諸境空官
河添夜雨宫樹帶秋風還憶能吟者襟期何日同
　　　與劉天游伯仲夜話霅中戲贈
水亭新得月坐對白蘋洲共説一夜話惜無多日留手
抄詩許借口誦咒如流最羨同吟處對床風雨秋
　　　秋夜有懐醉書十韻
秋風從何來颯颯入窻牖殘燈耿不寐照我容顔厚故
園豈不佳亦頗興懐否黄金桂百樹碧玉池十畝猿鶴
響空山亭臺映疎栁觥籌雜埜蔌筆研得佳友愁無彈
鵲句雋有持螯手人生行樂耳功名有時有㸃撿屐幾
兩土苴米五斗浩然歸去來萬事不如酒
　　　城西即事
清曉離家去路遙絶憐寒景太蕭條松深漸覺風聲𦂳
雲動還知雪意銷沙觜客擔魚種賣山頭人拾樹枝燒
梅花多處誰家酒斜舞青帘隔小橋
　　　次韻項君玉
惠然乗興訪幽栖細雨冥冥濕杖藜七尺身强於鶴瘦
一生心不向人低日尋靈藥行寒麓時有新詩付小奚
欲解貂金同一醉酒罏聞只在前溪
　　　答友人
秋山曽是共登臨感慨蘭亭後視今炎熱不過能炙手
笑談未必到知心前言衮衮風波去後約寥寥嵗月深
室邇豈應人自逺酒盟詩社要重尋
　　　京華病中
自移藥鼎在床頭桂玉令人分外愁因病始知歸計好
雖貧不向俗人謀僧曽帶雨來㸔脈僕為傷風懶上樓
賴有壁間新買畫寒燈相對兩山秋
　　　客南徐一首
秋來客裏幾蹉跎醉鋏唯堪浩浩歌盛世未應知已少
諸公自是閱人多潮生瓜步風猶急苔滿浯溪石欠磨
憶昔祖生忠憤後更無一楫是如何
　　　次韻徐獻可兼别重巽
誰憐范叔戀袍寒猶有徐卿二子㸔大率率中多物忤
相知知到此心難最憐風雪分吟筆安得江山共倚闌
後夜小窻懐素帖挑燈應憶我同觀
　　　代辟客送總卿歸吳
使星卿月照淮壖百萬貔貅飽據鞍出處豈無公論在
規模應有後人㸔半年水驛衣猶濕一紙天箋墨未乾
事與心違知已異折梅花别嵗之寒
　　　鄴中書懐
苦無官況莫來休羞見傍人説宦游九十日秋蛩共語
兩三夜雨鴈供愁腐紅只有虚名在堅白難將實意醻
驛路梅花歸正好苦無官況莫來休
　　　喜趙居父赴班
西臺自是舊相知來了為山一簣虧入幕雖無多日在
攻書已是十年遲金閨接武人争羨玉牒能文世所竒
此去錦鄉纔兩宿仙茅緑景正堪詩
　　　題多景樓
秋滿闌干晚共慿殘烟衰草最闗情西風吹起江心浪
猶作當時擊楫聲
　　　漢荆王墓(廟在京/口府治)
落落廟碑摹瘞鶴隂隂宰木宿神鴉可怜寶劒凌雲氣
散作金燈滿地花
　　　獨醒午坐
小糟停溜務㕔閑幙府文書省却難竟日徘徊無俗意
祇因竹外有秋山
　　　旅興
經年客食向京華懶對春風祗憶家覺道近來全俗了
略無一語及梅花
　　　客中從厚禄故人乞米
范甑欲塵貧亦甚陶腰未折計何如小窻獨對蕭蕭雨
臨得唐人乞米書
　　　舟過孤山
寂寞梅花處士林竹圍巖脚一泉深隃時翠輦曽遊處
水鑰年年䕶緑隂
　　　秘省金魚池
落葉䦨干小立時諸公慨想到腰圍但知官餅堪為餌
不識人間有釣磯
　　　觀潮
旗彩斜飛一命輕舟人却立萬舟迎不應當日將軍事
猶到如今氣未平
　　　獻可約游北山阻雨
共約湖邊喚短篷曉來何事雨兼風山林只合閑人到
不入時官眼界中
　　　立春有懐
十千呼酒醉長安猶記年時客裏歡有約南山南畔去
只挑野菜當春槃
　
　
　
　
　
　
　
　
　
　江湖小集巻四十八
欽定四庫全書
　江湖小集巻四十九　　　　宋　陳起　編
　　劉仙倫招山小集
　　　中秋有懐
吾廬有寒梅老榦秋風多上有雙棲烏夜月聴我歌一
别三載强梅影應婆娑烏今來不來柰此明月何
　　　梅樹秋
誰将和羮姿植彼江之墳老葉才脱柯生意覺已欣寒
流帶孤標淡月寄一痕莫作搖落㸔不有春風根
　　　水楓歎
楓葉不耐冷露下燕支紅無復戀本枝䇿策隨驚風鄉
來樹頭蟬去盡不見蹤日落秋水寒哀哀呌征鴻
　　　得蟹無酒
水鄉秋晚得白蟹望斷碧雲無酒家此意凄涼何所似
淵明醒眼對黄花
　　　盱江道中
過雨青山啼杜鵑池塘水滿栁飛綿田家正是忙時節
女採桑歸男下田
　　　有懐二小姪
殊鄉憶諸姪觸緒成歎嗟阿獰蚤失父㷀㷀垂兩髽已
知陟岵悲啼哭聲啞啞阿贑㓜豐下出入常隨爺別時
俱學書落紙翻老鴉倒指今三年為學當日佳應解對
我兄言叔不還家何時重抱持課書賞梨楂看渠俱成
人憐我雙鬢華侍我兄弟醉會當相扶义
　　　贈曽相士
大曽兩眼如磨銅坐上一顧凡馬空發天機緘被天惡
老死不遇悲途窮小曽短小眼如鶻冷地㸔人㸔入骨
誰云輪扁不傳心獅子還生獅子窟倒拖拄杖行九州
平生慣識公與侯得錢送家養老母衣袂慘淡行囊羞
我慵百事不入耳休説功名老無味它年相伴竹溪頭
同採芙蓉渡秋水
　　　西林留題
路入康廬西復西翠煙深處著招提山僧幾輩雪垂領
水鳥數聲雲滿溪莫對青山談世事且循粉壁㸔留題
禪房夜卧衣裳冷夢破鐘聲落月低
　　　盱江驛舍中有婦人書一憶字筆勢頗姿媚游
　　　　子明王相之皆題詩其後率余同賦
陽臺雨歇行雲杳天濶鴻稀春悄悄鸂䳵孤眠怨芳草
夜夜相思何日了妾非無聲不敢啼妾非無淚不敢垂
柔情欺損青黛眉夢魂暗逐蝴蝶飛春風著人瑣窻綠
綠窻書字寄心曲細㸔香翰婉且柔中有閑愁三萬斛
向隅弃筆惆悵時此情黙黙誰得知無緣相見空相憶
不如當日休相識
　　　盱江道中
屈曲清江遶徑斜綠隂深處隱人家嵐昏山色未還觀
水落漲痕猶在沙麥熟村村喧水碓蠶成處處響繅車
馬頭忽覺清香近路轉橋南有野花
　　　挽万知丞
大䇿雄文屢決科可憐身世竟蹉跎韋編絶後門長閉
衫色青時鬢已皤楚澤風煙閑簿領藍田松竹飽吟哦
詩魂今夜誰招得奈此西山暮雨何
　　　哀青樓曲
東風吹衣樓百尺青錢喚酒春壺碧樓中女兒顔如花
欄干徙倚春無力飜騰舊曲偷宫商顧曲豈怕周家郎
態濃意逺淡梳掠依約風韻追韋娘樽前時復度芳眄
長恐秋波落金盞自言流落小民家似恨相逢成太晚
吁嗟綠綺琴絃絶無知音行雲忽何處十二巫山深巫
山深兮君不來春無色兮意裵回夕陽下兮猿呌哀可
憐宋玉空多材
　　　送徐淵子知縣二首
君作西昌宰人如太史賢化行黄犢外心在白鷗邊訟
理無公事官清祇俸錢篷窻載書畫頗似米家船
城郭春寒夜郵亭小泊時相逢一樽酒共説十年詩風
雨成輕别江山莽後期著鞭從此去早到鳳凰池
　　　過嘉興
惆悵嘉興路三年幾度經航船連夜發更皷隔城聴落
月低烟樹秋風冷露螢客懐容易感宜醉不宜醒
　　　陳惟定得蜀墨一笏于觀音老僧磨試竒甚落
　　　　刀中分賦此為贈
吾聞蜀道如天髙寸步千嶮愁猿猱蒼官老據岷峨上
誰肆斬伐焚其膏生刲長鯨割其白丁當萬杵舂成膠
甄陶出此數寸玉山靈河伯俱啼號蜀人寶之夜光發
六丁竊取潛逋逃龎眉老僧打化得要與祇樹供題抄
却憐南澗詩壇豪贈之為染霜兔毫欲令拍肩李供奉
脱靴醉换紅錦袍梅坡覓句心切切沉著無處安推敲
陳𤣥嫌我窘到骨隨世冷煖成絶交賢哉南澗得此寶
中分肯落幷州刀得之欲顛喜欲舞助我詩思來滔滔
自臨清流洗破研赤脚不怕風霜饕歸來小試病風手
𤣥雲渰渰生煙濤未能接武居螭蚴萬古一筆定貶褒
為君且費千幅紙鴉兒大字書離騷
　　　熊帥生朝
南極星明夜未央将軍初度近重陽平生忠義心如鐵
今日棲遲鬢㸃霜沙漠草凋邊馬健玉闗秋老角弓强
朝廷緩急須公出更㸔黄花晚節香
　　　以騎驢鍾旭送秦先之
髯鍾矍鑠老據鞍曽入大内見阿瞞幞頭垂脚藍綬敝
不知班簿為何官天寒嵗晚日云暮霜風吹驢耳卓豎
老臧負笠衣裳單反袂掩口趾穿屨蓽門我恐難留君
收巻送似秦将軍将軍文事有武偹眉骨自是凌煙人
汝當訶䕶謹厥職勿但縮頭徒掛壁将軍來嵗在殿巖
豐汝牲醪作除夕
　　　秋夜長曲
秋夜長秋月明愁人不成眠搔首行中庭天高氣肅萬
籟息銀床凍損寒露零碧梧已蕭條棲烏中夜驚枯荷
倒秋水夜氣氷流螢銅壺悲咽漏下澁深閨何處鳴寒
砧亦有朱門人環坐圍娉婷玉觴催喚酒銀甲紛彈筝
衣篝龍腦熏綉被珊瑚枕煖愁鷄聲秋夜長秋月明此
時幾人知此情
　　　魏塘道中
霜葉紅於染寒溪湛若澄幾聲歸鴈急數㸃暮山青淺
盞頻斟酒長塗小作程萬緣天已定得喪一毫輕
　　　題惠崇鷺鷥
清霜著木髙栁枯驚風獵獵吹寒蘆蘆根敗蓼色慘澹
沙觜無復菰與蒲風標皎皎四公子來從西雝有閑思
肝腸澡濯秋水清雪衣不受泥土滓偶得一飽即自如
鵬飛萬里何闗渠出離風波岸上立豈只臨淵常羨魚
惠也小景稱獨步那知寫生尤得趣傍邊謹勿生機心
恐即長鳴過溪去
　　　江亭晚望
瘦笻支我碧波灣小倚危亭取次閑斷雨挾雲歸嶺嶠
怒濤推月出雲間猿啼逺樹家何處鴈斷西風鬢欲斑
歸計未成秋又老浩然無語對南山
　　　仲立於枕上和余韻夜半得句敲門喚余余乃
　　　　攝衣而起相與對語于野航橋上殊為勝絶
　　　　因再用韻
夜半詩壇喜解圍楚天雲淡玉繩低撞鐘自得興不淺
泣鬼初成人未知踏月過橋驚鶴睡犯霜對語伴烏啼
蕭條此意欣重見絶勝圍紅醉玉巵
　　　李泰伯祠堂
城西泰伯舊祠堂碧蘚斕斑草樹香曩昔功名雲様薄
後來文字日争光蒼髯冉冉猶含怒辯口瘖瘖尚帶霜
若使先生居戰國不知何道處齊梁
　　　送陳惟定惟定有伏闕上書之意因以箴之二
　　　　首
征衫結束賦歸歟出得樊籠氣便舒為福定知因失馬
浩歌元不歎無魚江湖是處堪垂釣虎豹當闗莫上書
食肉宜憂我何預問津恐復遇長沮
傾盖相逢二紀前六回相見兩華顛詩成神鬼皆遭役
命薄文章不直錢此事如斯君可去西齋重到我凄然
他年卜築如相覓更約西山暮雨邊
　　　寄蕭彦毓
蕭郎門巷近何如想見青青長碧梧樓外青山無恙否
琴中流水有知無他年歸槖惟詩巻别後春風負酒爐
望斷碧雲無過鴈夕陽孤鳥沒平蕪
　　　張漕仲隆快目樓
天上張公百尺樓眼髙四海氣横秋秪愁笑語驚閶闔
不管欄干犯斗牛逺水拍天迷釣艇秋風萬里入貂裘
面前不著淮山礙望到中原天盡頭
　　　寄韓平叔二首
相從車轍半江西同厯悲歡共險夷孺子亭前春繫馬
庾公樓下夜聞雞放懐呼酒長歌日促膝挑燈細語時
暗憶凄涼多少事此情不語有誰知
淡煙秋水白漫漫夜别江亭劒氣寒千里思君愁月色
有時無語倚欄干倡酬詩巻應無恙耐久交情過後㸔
他日歸舟無俗客撑篷容我話辛酸
　　　臨川報恩寺與涂子載陳惟定分韻得丹字
杏花枝上雨初乾梵宇苔深碧瓦寒三客燈前共湖海
五言詩裏定金蘭殘年短髮因愁白多病衰顔借酒丹
後夜相思月千里不堪獨自倚欄干
　　　騮馬行
憶昔初見騮馬歸主人愛馬過愛兒丁寧圉人謹相視
一夜十起芻秣之長年煮料雜以豆按時飼馬欲馬肥
爬梳剔抉去疥痒裂鼻灌藥煩獸醫膘成十箇料花出
如以膏沭膏其皮青絲絡頭鞍䪌好鋈金作鐙光陸離
主人愛馬馬戀豆牽來顧主時驕嘶口才三齒力方壯
未老保生常乗騎淮南忽然有馬至骨骼比此尤雄竒
騧黄鐵脊豹其脚雲鬃霧鬛風披披刺頭嚙䣛過若電
脱兔犇鹿何由追主人意却在新馬衆口共譽無一違
停燈在廏潔水草恰似騮馬初來時騮馬在傍意慘淡
雖未見斥頭已垂嗚呼騮馬勿用悲自古世事皆如斯
幽王昔日娶申后既得褒姒后寵衰楚王宫中棄前魚
紅袖嗚咽流涕洟人心改變在頃刻嗚呼騮馬勿用悲
嗚呼騮馬勿用悲淮南無日無馬來(音离/)
　　　寄朱濟仲
家在三千里人來天盡頭角聲連夜月草色帶邊秋妻
子仍多病音書缺寄郵歸心與寒鴈先已過瓜洲
　
　
　
　
　
　
　
　
　
　江湖小集巻四十九
欽定四庫全書
　江湖小集巻五十　　　　　宋　陳起　編
　　黄文雷看雲小集
　詩以唐體為工清麗婉約自有佳處或者乃病格力
　之浸卑南塘先生為宜稍抑所長而兼進其短斯
　殆名言若僕者江西人才分既以褊迫生世不諧
　思致窘苦雖知其然而未之能變也芸居見索倒
　篋出之料簡僅止此自昭君曲而上蓋嘗經先生
　印正云
　　　讀史感興
人為五行精二氣相循環陽明發天秀隠約超龍蟠如
何椒蘭芳苦厄蕭艾繁良玉必火浴利刃因崖刓大鈞
雖無垠嶽降亦甚難
空山有大木琅玕葉敷腴未至更摧落豈復潤朽株東
西四百載天明拱黄圖哀哀李杜死諸賢亦淪胥庸蜀
反初燃大厦終難扶長懐追爽鳩誰復來此居
典午固薄徳南風扇羣汚癡兒各飜覆血刃起相屠老
羝作人語海上生羊魚山東二百州蒿艾生田閭更擅
年代足文皇受乾符泰少否則長豈亦天意歟
斷鰲幾何年八極儼不動當是有樞紐鐵網落纎空偷
兒睨斗柄赤手掣天棟愁殺地上人覆壓萬古痛書生
見事淺十算九不中豈徒書生罪要與六籍共
子胡譏神仙仙人輕薄俗軒冕既非榮刀鋸況多辱惟
能小萬物是以超五欲栖瓊得輕安鏤玉記華馥一詠
太始音靈芝悟前夙小謫未可遺裁書繫鶴足
仙栖固多名世但知蓬萊九州復九州廣大莫可該翩
翩牧鶴童巧笑如嬰孩授我紫𤣥章歸路玉笛哀蒼寒
不可覓但有清風來偪仄寧久居浮生多塵埃
　　　和陶
志士方進身恨不以羽飛束縛歸山岡竟為人所悲白
楊夜蕭蕭顧此何足依百嵗㑹有盡智愚同所歸奈此
後之人未老形已衰有酒不暇飲而恐心事違
林表有宿靄谷鳥相啾喧聼此心煩勞啟窻西南偏天
氣總未佳白雲生隴山欲訪雲間人雨至或未還撥灰
書且住首肯心中言
黄河一再清似是上古時風雅久已降後來無文辭清
風日淪落世道皆如兹工華不工實此話我所疑文章
有心印昔人端不欺但恨智者少吾亦少卑之
上有碧松林下有白石道中有學仙人自號古松老蛻
身千嵗餘坐息如木槁面目劇嚴冷但道空虚好袖出
天甲書意色輕鴻寶此老誠可人吾欲從師表
牧牛上陽陂角掛上下經吳童歌且謠㫖趣皆混成東
西兩山間飽見日月更歸來松隂涼夕陽滿前庭黄葉
從風飜蕭颯草際鳴再拜謝天公賦此小人情
　　　長歌行
君不見遊塵著空生九州人其中間懸兩眸楊花化萍
無根蒂風消水長東西流江南下濕人易老過盡嵗年
還草草長留白日照人間榆栁浮生轉枯槁毬紋帶遶
千花黄青娥攅眉眉細長莫言一尊千萬夀乃翁身命
屬渠手長安城中鬼笑人水底紙錢能不朽今人不見
古人心古人不見今人事天上若無長生人即是古人
都盡死金鳬銀鴈滿江湖神光夜夜開黄壚年經月緯
三百巻平生欲作何人書古人去去留不得我思古人
三太息今人莫説山石牢更後十年人不識
　　　觀化
屋角有蜘蛛結網大如箕有來者蜻蜓飛飛墮其圍嗟
汝水之生爬沙自足嬉忽然凌空遊蜂躉避路馳一朝
嬰禍羅羽翼安所施蜘蛛雖未出狼狽已可期我欲救
起汝正坐手足疲噫吁嚱悲弗悲蜘蛛亦有黄雀隨百
蟲相殘人不管人兮食人天豈知
　　　嵗晚歸自臨川
半世生羣盜窮年見亂離出門偏念母挾䇿欲干誰雪
重人踪絶山寒火氣低平時來往地滿目盡憂疑
　　　無恙
北去初無恙傳疑路不通戈鋋亭障宻牓牘訓辭工落
日鳥飛急空山花自紅君為能詛盜桑已斗星中
　　　題醉僧圖
僧之飲酒地獄咫尺此僧飲酒天龍辟易僧之飲酒背
面抵諱此僧飲酒口角觱沸披毛帶角即不理倒堦卧
路而已矣一生般若幾柸湯箇是逃禪真法子不憂兠
率不著渠只憂兠率無酒沽臨行自謗不羞恥至今留
與人畫圖畫圖得龍眠畫形兼畫意君㸔阿堵中如如
元不死是卧是死誰得知手中尚記㩦鴟夷飜河倒海
不救渇安得餘瀝流於斯我觀此僧面孔真滑稽醉中
定解草聖幷賦詩當其幕天席地時惜無人以筆墨隨
紛紛散聖今何為賴有一醉留其竒君不見夜雨閉門
難學栁下惠又不見背水置陣古來惟有韓将軍
　　　南紀
南紀霑王澤涵濡已百年故應逢小刼何得怨蒼天舊
觀寧無日浮生自可憐永懐千古事感慨淚漣漣
　　　南豐道中
此縣聞天下披圖且萬家螭頭餘佛屋鹿角卧江沙好
與蘇凋瘵誰令息嘆嗟春風多少意殘竹映松花
此亦勸農者畬田半入雲龍蛇因爾雜玉石故難分天
地其如數江山未返魂茅茨倦行李何自戒重門
此路通南國于今人少行遺民依廟住曠野用鋤耕古
木刀痕熟空山鬼火驚猶聞宿師處倉猝又招兵
想見承平日兹為富庶鄉門庭存位置井臼隔垣牆草
市宜區種空村又夕陽誰歟真致此盜賊已天亡
夭村三伯輩同此就天誅鋭欲取禾耳那知暴骨乎雲
疑鵝鸛陣風想虎狼都掩骼行春令毋令長媚狐
　　　曉行
一水來不極兩山青欲連夜雨瀑初漲曉雲路難緣此
寧有人跡四顧風竹喧渡橋復何歸倚崖桃初然
　　　晚立
獨遊得荒蹊晚意與心㑹水聲逺纔聞山色静可對鳥
語林塘邊犬吠籬落外柴門未須闗月在東峰背
　　　古石(長沙郡齋/)
贔屭窻前石參差類虎螭秋晴蘚可剥嵗晏竹相宜要
自山川出那知陵谷移摩挲羣玉瘦風助馬王悲
　　　石頭懐古
長江日浩浩跂予望淮南禹畫足廣輪王氣分殽函朝
市一以建蟠踞誠匪慚中躔胡塵悲六龍此停驂衣冠
幸有地喙息賴未殱豈惟時賢力要是天險參頗聞京
洛墟不救狐兔饞厭道故有道往悔寧非貪前登石頭
路得共北家譚新秋帶歸鴻落日隨征帆弔古意未厭
鼓鐘已酣酣
　　　金陵即事
東庵遺像宿塵埃追想雞聲午夢回只與鍾山増九鼎
當時何似早歸來
千年陳迹故難尋向北山根識定林丘壑獨來差可意
斷無人影古松隂
唐晉諸人骨已磨龍蟠虎踞自山河可憐不共羊曇見
奈此秦淮落照何
王謝風流自一時長千古巷記烏衣尋常百姓幾畨换
那有當年燕子飛
　　　西域圖
大哉天地間品類不可齊誰為好事人貌此縣度西松
花瑣碎沙草肥是間可牧羊千蹄可憐羣鹿正走險或
爾剝割水其皮啜湩樹樺尚有理穴𩕳插齒吁何為吾
聞中原全盛時重譯解辮朝京師懐方象胥飭乃事幻
人詭伎何能竒煌煌烈祖鑒古作玉斧畫地分華夷羌
渾何者宅滎洛蠕蠕異類方紛披或為盤瓠孫或為天
狼妻冠帶之國盡氊罽玉門萬里那得知還君此畫雙
涕洟願賦周官王會詩
　　　二橋圖
翔龍下巻江東土孫郎初得橋家女橋家本自重曹瞞
隻雞斗酒空酸楚衿情正用留阿瑜尚得人前稱肺腑
百年王氣意銷沉妙寫丹青嬌欲語香閨搦管寄何書
並蔕芙蓉按花譜那知不是未嫁時本末無從勘彤史
詞人多事管閑愁銅雀紛紛底歌舞儘教被髮向黄壚
只與東阿傳洛浦
　　　昭君行
　　　　自石季倫始賦昭君曲以後作者浸多不容
　　　　措手每恨沿襲之悞作漢初和親意著詠非
　　　　也又按竟寧元年呼韓邪既壻漢氏其年五
　　　　月宫車晏駕矣因倂除之不惟祛詞人之失
　　　　亦以解昭君於地下云
君不見未央前殿羅九賓漢皇南面呼韓臣無人作歌
繼大雅至今遺恨悲昭君丙殿春閑鬭馮傅掖庭新花
隔煙霧票姚枉奪燕支山玉顔竟上氊車去人生流落
那得知不應畫史嫌蛾眉癡心只恐琵琶語歸夢空隨
鴻鴈飛穹廬隨分薄梳洗世間禍福還相倚上流厭人
能幾時後來鷰啄皇孫死野狐落中髙臺傾宫人斜邊
曲畤平千秋萬嵗總如此誰似青塚年年青
　　　次黄存之東皋韻
蓻木東皋下新榮冒水涯錦機分箔閙青子亞枝斜犢
角初生笋龍鬚正引瓜汲清雙玉井留客品嘗茶
抱膝東皋下春風又草廬海仙将可見溪友未宜疎楷
著祈年疏閑箋種樹書西山類煙雨容易長嘉蔬
負耒東皋下溝塍稻秫分汙耶争一溉臺笠事重耘豳
雅春稱夀秦謳嵗勞勤無功虚作傳農績未如君
挾册東皋下從人笑未𤣥傳真秧馬帖參透牧牛篇列
岫窻前月平湖塢外煙似䝉稽古力鐘鼎豈其然
　　　冬郊
冬郊見初晴空林夕陽軟歸牛無人驅欲涉行轉緩新
藁明屋山失喜鵲争喚絶勝門外人流冗及嵗亂(楚語/嵗晏)
(為/亂)
　　　送故
履霜著餘悲送故或古風幸㑹草木長土脈驗隱隆共
惟青鳥仙倘亦知吾窮落日起秀色軍峯在雲中
　　　上天池寺
蟠際均衡嶽千峯獨出羣鯤鵬從水擊翼軫驗天文曠
野風行雨曽霄日貫雲僧言興廢事因念福王勲
始從平地望宛在九霄中不意身能到平生心倂空江
淮通好雨日月會剛風三伏涼如水蟠挐想白龍
今古無窮恨山林只自豪雲行地欲盡風立天相髙靈
草如堪餌浮生計可逃人間何擾擾萬里一秋毫
　　　往年因讀岳王傳嘗為之賦今過東林睹其遺
　　　　像感而申頌之
将軍英爽冠人豪眼底山河累寶刀青女䕶香天亦悞
黒龍飲渭數何逃當時僧説松楸犯今日人推閥閲髙
珍重王孫方鼎貴莫将歌舞替征袍
欲壊長城豈自由江人重唱白符鳩熏天富貴還須盡
從古忠良類若讎獄吏但能書牘背相公終欲割鴻溝
書生志念閑無用長想朱雲地下遊
　　　近報
入春風雨惡情懐談柄誰資近報來比嵗時聞通國信
新年又説建行臺難言鐵冶飛灰燼易見銅駞出草萊
羌筦夜吹梅落盡倚牆繚亂野花開
青青塞草始知春又見平林棗頰頳虵起天津流枉矢
鳥飛淮甸覆行塵漆城按堵寧辭䕃石馬霑溝會有神
千古睢陽無處覓不知臧質是何人
　　　玉壺即事
雨過條風著栁芽淡黄淺綠嫩如花陂湖漾漾初侵路
蜂燕紛紛各理家帶郭園林仙苑近送春船舫繡簾遮
芸窻倦倚何山翠暖靄輕籠日脚斜
　　　自廣
今古紛紛孰控摶太平方寸豁憂端後千年去人何似
外九州來天自寛風雨南山飛霹靂江湖北斗掛闌干
安知元命真消息滄海神龍自屈蟠
　　　次陳剛父見簡韻
我居深山中細哦求友篇解后湖海賔得此壁一聨山
立古先民期君能拍肩茫茫宇宙心楚楚東南賢
讀書知姓名心死非貌敬昭回不在小中天掲西柄空
山三木榻綠滿風雨徑嵗寒毋忘我細意匡山詠
呦呦苹野春我友二三子歸山睡初足澗壑秋風起一
瓣無盡香黄雲繞書几别吟極雋永形魂清九耳
　　　挽程孺人(汪起潛内/)
有煒遵彤管無嫌各紫樞清心能敏悟雅性謝驕舒奉
誥期鸞彩傳經囑鳳雛妙年仙格迅琬琰不勝書
　
　
　
　
　
　
　江湖小集巻五十
欽定四庫全書
　江湖小集巻五十一　　　　宋　陳起　編
　　姚鏞雪蓬稿
　予自壯喜學文而苦於拙澀雖才氣有定禀亦根本
　薄故枝葉疎既謫衡杜門省咎之外稍盡力於聖經
　言傳若有所覺取舊稿讀之大有愧焉將畀烈炬有
　類鷄肋者因為一編以識予愧他日苟能勉進於道
　斯亦不足觀也已端平二年嵗乙未
　詩
　　　春日書懷
柔風散原野百草搖春心叢薄曜陽彩嚶鳴調好音節
物一以變萬感集素襟𤣥髮不常居華景無停隂胡為
苦貧賤征塵翳瑤簪萱葉覆堂階荆花感晴林明當理
星駕歸息清溪潯
　　　雜詩
北風日以勁古道無人行陽坡樹已黄隂崖草猶青四
時相代謝誰為此枯榮攬衣坐幽磴下有流泉聲聴之
不成調挹之有餘清悠悠京洛塵汚人頭上纓
　　　春館
山館四無隣東風伴幽寂瓶花羞晚紅庭草衒春碧猿
攀松樹枝鶴踏蒼苔色麾之不肯去聴讀麻衣易
　　　見趙章泉
秉芳獨向章泉老四海兒童以字傳特詔難更髙士服
好詩多入賈人船行㝢冷落熈寧後放鶴風流景祐前
一代典刑能幾見願從几杖閲耆年
　　　見袁䝉齋
書說曽傳到剡中不圖今見古人風間生伊洛二三子
安得龔黄十數公仁性未嘗離日用道心元自與人同
絜齋衣鉢慈湖學願發精微一啟䝉
　　　懐雲泉頥山老
枯吟世慮輕求道不求名病起春風過閑居野草生游
山尋舊屐煮藥試新鐺别久空相憶疎鐘隔水鳴
　　　寄徑山敬溪翁
心逺人間世燈傳國一禪静中無劇暑詩外總閑年掛
錫雲生樹烹茶月落泉幾時歸去得再約剡溪船
　　　拜先君墓
次第瞻山㸔水流夜臺中閟憶三秋新松成行如人長
老鶴無言似我愁僧奉晨昏惟茗供兒悲霜露只蘋羞
結廬終嵗闗心事怊悵鐘聲出暝樓
　　　送曄沖晦歸天竺
西湖山下多竒石師去今遊乳竇峯遙想石臺登講罷
野猿歸洞鶴歸松
　　　寓霅川
王戴溪頭小隱仙漁翁引上霅溪船幾囘倦釣思歸去
又為蘋花住一年
　　　春夜曲
金魚鏁合蘭缸小酒不支愁尋睡早梨花欲墜風更寒
燕子不歸春自老流蘇䕶帳香雲結三十六簧清吹咽
緘書欲寄湘水深城烏啼落花西月
　　　夜發漁浦
為親從薄宦不復計修程斷浦迎潮别孤帆帶月行秋
來江栁變夜久水煙生前路猶淹泊凄其賦逺征
　　　桐廬道中
兩岸山如簇中流鏁翠微風颿逆水上江鶴背人飛野
廟青楓樹人家白板扉嚴陵臺下過不敢浣塵衣
　　　頭陁菴
衣緇髮可梳雲外卓菴居佛换新花供幡拈古偈書刪
松容徑竹種茗間園䔫為應諸方供山房盡日虚
　　　出山
雲隂漠漠雨瀟瀟坐兀歸與埜興遙石磵水流苔路滑
竹籬秋去菊花焦誰将束緼求山火自立寒谿問板橋
官事奔奔何日了倚松臨水羨漁樵
　　　題畫壁
兩山灌木帶晴鵶泯泯春流漾浦沙隔岸小舟呼不應
碧桃花外是誰家
　　　寄范中洲
高隱就詩名中洲雅趣成几前修竹浄屋上落泉鳴柘
圃春風織山田野火耕滿山薇蕨老客至足蔬萌
　　　野廟
未知何王廟嵗月日已非熏爐松栢煤畫壁苔蘚衣門
空牧豎戲樹老山魈依田家社酒香紙窖生光輝
　　　懐范正夫
愁霖滴禾黍秋暮滯雲莊但慮輸井稅不憂無積倉竹
鷄啼野塹饑䑕走山房不飲論文酒思君覺夜長
　　　宿䕶國寺觀晦翁先生題名
滿樹㯶花滿逕松解鞍纔是瞑樓鐘上方月白山雲静
㸔見東南一兩峯
㸔了題名㸔跋文自憐不及晦翁門野僧惜打殘碑賣
時共山猿洗墨痕
　　　寄沖晦
欲答前春信西飛鴈不逢應隨丹竈鶴同㸔白雲松花
雨繙經石山鳴出定鐘何時尋舊住却説武夷峯
　　　訪中洲
踏雨來敲栁下門荷香清透紫綃裙相逢未暇論竒字
先向水邊㸔白雲
　　　賃宅
及春遊帝里賃宅似吾家雨霤生新草風牀受落花病
多添老懶慮澹逺紛華時與幽人遇燒香煮茗芽
　　　悼復石壁
一死雖如蛻殺身真可哀僧危能仗義詩好更多才鶴
怨蘭亭月雲消石壁苔舊時同社友寂寞載書來
　　　送僧
去結茅堂霅水邊曉行持鉢落花天得錢未用栽松本
先買溪南舊石田
　　　王别駕訪天竺頥曄二師
寶香熏徹碧蓮臺别駕尋僧日暮回聴雨齋前驚樹長
浴雲池上㸔花開青山久不逢坡老𤣥鶴親曽識辨才
二老風流如昨日百年詩石未蒼苔
　　　廬陵贈異孤峯
幾度雲間望鶴飛相逢猶喜及秋期明朝採藥青原洞
好掬寒泉供祖師
　　　寄劉敏叔
一生貧樂鬢成絲前輩風流及見之道外無營偏愛畫
静中有趣只吟詩雲生茅屋湖山近秋滿荒園橘柚垂
見説地幽人罕到自同妻子種江蘺
　　　自青原回訪敏叔幾不相遇
曉汲三泉洗硯回要㸔竒石立蒼苔騎驢應為尋詩出
放鶴還知有客來一井清寒宜茗飲千林黄落獨梅開
他時老圃如能學只乞山中橘本栽
　　　寄趙東野時以帥檄撫定贑叛
東野山人有晉風歸來三徑自栽松錦囊句好閑中趣
鈆鼎丹成静處功無事杖藜隨野鶴有時隱几㸔晴峯
長江近日風波惡莫向深淵下釣筒
清晨閑上鬰孤臺鼓咽譙樓角更哀病葉滿山難獨掃
狂花一樹為誰開泉枯石井獅空吼雨暗荒池鳳不來
欲向江東問仙老海風吹浪駕舟回
　　　送贑士謁前贑侯楊東山
凝香句滿空同石静向東山卧白雲夫子自能明易學
衆人誰解識𤣥文空江短棹浮詩巻别岸飛花撲練帬
到得帶園春已過煮茶應共竹間分
　　　題東山贈何青霞詩後
青霞道士來相見手閲東山詩一巻句裏明知山水心
筆端照見煙霞面昨宵夢上寥陽殿仙官敕作青霞傳
傳成不及巻中詩罰讀靈歌三百遍
　　　午興
心閑日日理黄庭四體和柔勝藥靈獨步小軒無一事
老槐隂裏鶴梳翎
　雜著
　　　核齋銘
　　　　青原陳羲以核名齋敬菴姚鏞為銘其義銘曰
是核雖微中有太極散一於萬歛萬於一元亨利貞根
條花實實中有元生生不息反觀我心有如此核廣而
充之碩果不食旦而伐之害仁曰賊敬之敬之以種厥
徳
　　　存齋箴
人之一心均具此性動而為情因物而應彼梏亡者斧
斤之勝而助長者揠苗之病必有事焉勿㤀勿正敢告
心官常持以敬
　　　氷壺説
　　　　唐梁國公作氷壺賦以厲當官者舊萬安令
　　　　李東掲而名縣之西齋鏞朝夕處氷壺之下
　　　　知誠不在目而在心也遂為之説曰
人之一身宰之者心凡身之動皆心之形大哉此心至
靈至神至明至清天地自此位日月自此明四時自此
運鬼神自此靈萬物自此生一徇乎意則昏昏濁濁不
能如鑑之澄天地日月鬼神皆為之不寧四時萬物又
烏乎有成無怪此身為物所攖夫惟克已復禮閑邪存
誠不汨乎本靈本神本明本清而後此身表裏自然如
玉壺之氷故曰嗜欲將至有開必先天降時雨山川出
雲
　　　修政和縣西山道院記
縣距四百步有舍人山清溪横前怪石如龜蛇狀蟠伏
湍流中令袁君采竒之即其麓剙道院中設真武像余
始至眎其屋汚敗而弗墁視其垣頹圮而弗全視其途
巇險而弗可扳竊病之他日過之汚敗者飭而丹青頽
圮者築而窻楹巇險者甓而階陞異之問所為道士張
思立揖于旁曰是邑人鄭君洽孫也思立聞長老言昔
驛道徑山上院降一等雲遊之屨滿户外自路徙院下
涉層級而上之日以凋寂如病之不瘳已二十年邑之
人未嘗過而問今鄭君方妙年能不愛其力起精神於
期月間其勇於鄉善者乎世蓋有席厚貲靳靳然計秋
毫雖骨肉若不相識者亦有不寶金玉而寶聲色棄美
利田宅如棄敝屣者語及為善望望而去之若将凂焉
鄭君不猶愈乎余喜道士之言㫖也因志于壁善鄭以
勸來者
　　　程太中祠堂記
贑有太中程公祠紹定六年始也寶元康定間公嘗宰
屬邑之興國其政事其言行有家傳在不復論著獨取
其夀斯道之脈者表而祠之初公倅南安濂溪周子為
理掾不為守所知公獨知其為有道者俾二子學焉明
道伊川先生也天之将興斯文也固必有以啟之然其
道心之存目力之異加於三遷之教一等矣盖自孟子
殁邪説行志功利者舞權謀談性命者溺佛老天理民
彛晦而不明羣聖人傳心之統絶而不續周子生於千
四百年之後超然神㑹而心得之原理與氣以窮造化
之精微本誠與幾以明知行之根抵衆人固不識也微
太中周子之藴孰發之微周子二程先生之學孰傳之
今而晦者明絶者續天下後世知有堯舜禹湯文武周
公孔子孟軻之道不至冺滅者推本而論太中公有功
於斯道不其盛歟學者既知敬事周程三先生則思所
以敬事太中公者宜若宗之有祖矣贑實公舊游地而
崇祀無所非所以昭有功開來學也間嘗語之教授畢
允升與邦之人士咸謂闕典乃即學宫立先生祠崇像
設位與濂溪並俾邦之人士游於學拜於祠趯然有動
於中為人父者知所以隆師而慕道為人子者知所以
親師而學道詳味乎周程之書遡而求諸語孟六經之
教沉潛涵泳如參點之在孔門此則立祠之本意也此
又贑之人父師責也雖然是豈特有望於贑之人是年
小至日郡守姚鏞
　　　繼周壙記
繼周予庶子也紹定元年冬予官廬陵明年春予婦周
氏卒冬繼周生故名曰繼周秀穎而健踰月能笑言立
予膝從予閱書人異之曰傳一經必此子是年冦起江
湘州縣騷動弟鑛攜繼周歸葬周氏于剡又明年予䝉
恩為令迎安輿就養繼周偕焉至杭得驚疾死于玉山
道中嗟乎吾見汝之歸而不見汝之來也夀夭天耶比
嵗老弱壯穉死於盜賊者幾千百人世之奔走於名利
旅而歿者幾千萬人繼周生兵間甫一嵗非有役於利
名也以予故往來數千里其亦幸而不死於盜賊其亦
不幸而歿於旅也天耶余年将四十而鰥不能静退保
此子以續先人之祀祀誰續耶周氏誰繼耶人謂傳經
者夢耶鑛舟其骨來萬安予不忍客之也歸藏於周氏
墓下其生已丑十月四日其卒庚寅十一月六日其葬
辛卯十二月十日予剡溪姚鏞希聲也銘曰天生之耶
胡不予之夀天死之耶胡為予之秀嗚呼豈其秀故弗
夀
　　　題蔡九峯洪範内篇後
易以象顯範以數推自然之理也河洛呈文至於今幾
千嵗易之象雖已著而範之數無傳焉非無傳也不知
而作者晦之也九峯先生獨能闡神禹不傳之秘分一
於萬該萬於一天地事物之變古今興亡之幾性命道
徳之藴皆不逃乎一九八十一之間體用一源顯微無
間妙乎其擬諸易也惜也不夀而數之辭未備豈天亦
靳此書之全耶後世有子雲必能補之嘗觀啟蒙極筮
三書實與是篇相表裏西山真先生表公墓謂不愧父
師之傳諒哉晚學小子輒不自揆併刋於章貢郡齋與
學者共之
　　　題戴石屏詩巻後
詩盛於唐極盛於開元天寶間昭僖以後則氣索矣世
變使然可與識者道也式之詩天然不費斧鑿處大似
髙三十五輩使生遇少陵必将有佳句法如何之問晚
唐諸子當譲一頭
　　　題孔明抱膝長嘯圖
俗工圖孔明抱膝長嘯者類多髯而巾九雲殊不知九
雲乃征南蠻後之巾也按孔明事昭烈相後主凡二十
六年而隕星之變乃五十四則抱膝長嘯正年二十四
五時少年英㮣如此司馬徳操目之伏龍鳳雛諒哉
　　　題畫巻
蘭幽潔而孤芳木輪囷而夀考此君子所以不願人知
静養以樂天之道
　　　上吉守范計院啟
勢難養冦甘罹専殺之辜事有從權迄被至公之貸本
非得已夫復何尤伏念某謾學字人粗期行志見惡如
去草必使其絶根焉治民猶牧羊豈容有敗羣者矧此
萬安之邑控於諸峒之衝厥有渠魁久為巨蠧人不堪
命莫保室廬之安天誘其衷俾離巢穴之險蛇如不斷
蔓恐難圖遂行國人皆曰殺之言不暇士師則可以之
問彼何人者欲有利耶詭捷報於郵筒飛謗書於牆壁
大府從而深詰微蹤因以自明向令天地之可誣寧免
春秋之責備兹盖伏遇心知任理治豈求名以善變而
酌事物之情以能明而寛吏民之過念某務除民害固
難用法如平時知某非貪天功斷不殱人以無罪誨之
山判賜以海涵某敢不恪守官常益明仁術大事則從
其長焉有貳心為下而亂則刑更當三訊
　　　賀人得郡啟
天好復還帝音渙寵在外十九年矣名亦隨之惟良二
千石乎階而升也已卜中留之近毋嫌外補之迂共惟
奎璧瑞星斗牛英氣胸次有不傳之學世間無未讀之
書直同太史一編相為名世未許晚唐諸子可與言詩
得失付之晏如富貴待其自至雖然野服若無意於人
間不道除書已相尋於門外惟桐川之千里尚瓜戍之
二霜上方興久不見之思公豈待來何暮之詠須知捷
徑由此假途人謂令狐了綸坡之事業世期安石收棊
墅之勲名某側聴郵傳不知屐折昔曽對月同歌招隱
之詩今慶逢時請上得賢之頌
　　　謝薦啟
斐章冐進敢覬賞音薦墨遽騰略無難色喜斯文之有
脈信凡骨之能仙伏念某隱吏為貧嗜書成癖黄巻對
聖賢何暇語耶苦吟逢公卿皆不覺也一編持以印可
八字慨然品題學有源流漢唐人所罕到文稱雅健籍
湜輩恐未能譽其過情榮不盖媿兹盖伏遇踐履至熟
權衡不欺察吏於澄按之間不動聲色取人於言辭之
末如見肺肝遂令狂簡之徒獲與吹揚之數某敢不若
金斯礪期玉于成道之将行今幸逢於先達學而時習
尚期到於古人
　　　通交代康尉啟
雪舟入興厭披黄綬之塵丹鼎迎仙喜動青雲(闕/)
　締好襞楮請期共惟識老(闕/)　才充以學(闕/)有郢中
之集散作和聲居多(闕/)　之賢習聞(闕/)　矧能濟美宜
顯為官蕞爾(闕/)和勞哉吏隱(闕/)不嫌於噲伍我徒媿於
盧前人意喜新蚤望渡闗之氣天心留瑞佇符飛鶒(闕/)
　某破硯謾將雕弓亦敝而今全璧所望匿瑕如鷰寄
巢待涼風而徑去有龜負印指吉日以相傳
　
　
　
　
　
　
　
　
　
　
　
　
　
　
　江湖小集巻五十一
欽定四庫全書
　江湖小集巻五十二　　　　宋　陳起　編
　　俞桂漁溪詩藁
　　　雨吟
輕輕烟霧失樓臺雨暗吳山鎻不開試與漁翁閒訪問
落花幾許泛溪來
　　　過湖
舟移别岸水紋開日暖風香正落梅山色濛濛橫畵軸
白鷗飛處帶詩來
　　　和葉廣文韻
入得春來物物饒翻思湖上短長橋去年寒食閒遊處
曽把扁舟繫栁條
　　　書齋
野草沿庭砌清閒日掩扉晚涼疎雨過落葉覺蟬稀天
籟自鳴竹砧聲誰擣衣僧寮不過此何必叩𤣥機
　　　閱名勝詩集
買得山房數册詩倚篷細讀已移時只貪眼底看氷玉
月上荷花更不知
　　　書懷
僻性止耽書村中謾寓居心惟求事省身合與名踈木
葉秋風起蛩吟夜雨初吾生今晚矣不必問何如
　　　閨怨
鳯幃曉起鬢􁁉鬆枕肉初生酒暈紅一把栁絲挪在手
沉吟無語對東風(沉吟一/作尋思)
誰憐人去鎻朱樓終日憑欄只帶愁燕子也知人薄倖
飛來略不傍簾鈎
　　　溪流
雲脚纔行復又開一聲隱隱只空雷家僮忽報溪流漲
知是前村落雨來
　　　初秋
火老金柔暑告殘乘涼正好望西山秋聲來處無尋覔
只在忩前竹葉間
　　　雜興
漫山花發草萋萋楊栁飛綿水拍堤況是客懷禁不得
那堪杜宇耳邊啼
　　　偶吟
降伏吾心法無如去外魔苦吟詩愈拙着意字猶訛荏
苒青衫舊消磨白髪多不才為世棄徒自詠卷阿
　　　雨中遣愁
花已開時人正愁花簪頭上使人羞一春可厭無晴日
下却珠簾懶凭樓
　　　清明
朝來閣雨喜新晴枝上緜蠻調好聲佳節莫將虚過了
人生贏得幾清明
　　　即事
隂雲釀雨勒花遲梅已飄殘到杏枝好是池塘清夢處
勾吟春草入新詩
　　　松江
荷葉翻風暑氣微看山露冷濕征衣埀虹夜靜三高月
只照漁溪一舸歸
　　　惜春
春事三分過二分桃花水上覔紅雲遊人浪說春歸去
栁外黃鸝尚自吟
　　　次吳秋潭韻
相逢款話傍簷西坎止流行事不齊君到白蘋秋正好
飽吟風月棹前溪
　　　東山
東山隨分作生涯即是清高隱者家粗有小園供日陟
不愁無地種梅花
　　　夏中即事
重梅過了猶慳雨幸有南薫在翠槐燕子亦於貧者薄
今年全不見飛來
　　　延祥觀
御園猶自有逋梅約束遊人莫肯開聴得老兵談舊事
幾年不見翠華來
　　　虎丘
兩寺今為一因秦虎占丘鶴飛王劔化鳥宿古墳愁石
與泉流接池通海水浮十奇多勝㮣不及盡追遊
　　　家園
眺望西山在目中更須寛展竹籬通殘梅尚守清亷節
不嫁東君昨夜風
　　　首夏
槐幄陰陰蔽緑扉池抽荷葉落薔薇梁間紫燕新雛弱
來傍簷前旋學飛
　　　偶成
短髪蕭蕭滿鏡秋家居但覺歲時流兩年不見西湖面
笑我寒盟是白鷗
　　　月夜
江南又見雁初飛楓葉蕭踈旋覺稀邊塞戍夫天氣冷
誰家月夜搗征衣
　　　裴墳
買船寄僻徑墳古最幽深山近風常冷松蟠晝亦陰來
時無速騎歸路有鳴禽寄語城居者何人肯訪尋
　　　山中
剖竹相通澗下泉更邀山色在樽前一鈎明月軒􁦷上
欹枕藤牀獨自眠
　　　惠山
徑入松關古秋雲帶樹烟只疑山有雨恰是澗流泉騷
客詩留壁遊人岸繫船憑誰招陸羽瀹茗古欄邊
　　　秋懷
喚醒歸舟是早秋水光雲影兩悠悠西風不管梧桐怨
一葉吹來一葉愁
　　　農事
東作農家處處忙金珠非是療飢方京華只識笙歌樂
豈識男耕與女桑
　　　甘露寺
占斷淮南勢西風入鬢毛一江流不盡多景最為高斜
日迷烟樹孤帆送客舠興懷人物少今古等秋毫
　　　夏晨偶作
蠶事行將了農家刈麥初雨慳林少笋水澁港無魚因
病嘗懲酒偷閒懶答書今年身愈老事事覺全踈
　　　贈雲間陸琴士
地僻居閒絶可人殷勤過我抱桐君聲中知有遼天鶴
彈散華亭一片雲
　　　烟霞石壁
山深入翠微寺僻掩幽扉景别金仙地人忘塵世機石
滋崖雨滴龍出洞雲飛結屋同僧處何須賦式微
　　　乆雨
踰月留京國春光總不知可傷連夜雨好似暮秋時有
客來無酒逢人只說詩官中聞閉糴應是細民飢
　　　次坦菴兄韻
便中䝉賜墨得句勝如書暫爾兩年别俄然春暮餘夢
馳情不間心邇跡何踈自省吾今老湖山縛屋居
　　　豫章滕閣
滕閣昔曾遊今無檻外樓逺山連樹合盡日對江流古
石空存記騷人易感愁夜深歌酒處燈火燦漁舟
　　　寄書
歳月逡巡笑故吾人生南北隔江湖樓頭約取衡陽雁
寄得一行書信無
　
　
　
　
　
　
　
　
　江湖小集卷五十二
欽定四庫全書
　江湖小集卷五十三　　　　宋　陳起　編
　　俞桂漁溪詩藳
　　　冷泉亭
步入侵雲嶺亭高路恰平池邊幽樹古水底細沙明無
友詩難詠逢僧話轉清此中眞勝地林寂鳥無聲
　　　夏晝
輕搖羽扇着輕紗閒汲清泉自煮茶縁是夏來無甚雨
小池猶未有荷花
　　　楓橋寺
湖水相連月照天雁聲嘹嚦攪人眠昔年曾到楓橋宿
石岸旁邊繫小舡
　　　秋千
吾今兩鬢已成絲每每逢春獨自悲最恨秋千無力上
風流不比少年時
　　　早春
客裏匆匆二月春梅花開後栁爭新西湖不待清明到
早有尋芳拾翠人
　　　寄懷
一番舊事總成空莫使相思夢裏逢惆悵陽臺雲共雨
陽臺今隔幾千重
　　　夏中即事
青青梅子已添肥犢角新抽晚筍遲茶罷日長消睡處
案頭一巻樂天詩
　　　看先叔祖青松居士倉使詩
儒冠每笑拙身謀春日因何桂玉留南浦未思芳草恨
西湖正為落梅愁四靈去矣今如在諸老蕭然事己休
衣缽青松誰繼續家雞還復可捜求
　　　軍中請衣
諸營今日請春衣積沓如山競捧歸曾念雪中兵墮指
戍邊鐡甲正防圍
　　　海棠
海棠嫋嫋弄臙脂雨入枝頭睡正宜最是高人有遺恨
杜陵因甚却無詩
　　　居官
幸喜居官事不多空庭吏散雀堪羅近來轉覺詩朋少
誰肯高軒為我過
　　　心事
落落功名鬢早斑蹉跎心事十年間看來只合歸湖上
漁釣叢中盡日閒
　　　埀虹
松江一景是虹橋欲約騷人釣巨鼇吳越封疆知幾夢
古今人物壯三高雪天斫鱠莎烟冷秋月漁歌劔氣豪
収拾琉璃千萬頃盡為􁘜醁汲波濤
　　　臘八前四日
天氣晴和又作陰老來畏冷自難禁餘霙待伴留痕在
殊動騷人訪戴心
　　　湖上閒步
一番雨過一番春芒竹閒行踏軟塵城裏不知春色早
湖邊楊栁已撩人
　　　新竹
傍牆穿過鄰家竹愛䕶新篁數十竿翦伐莫令僮僕輩
老夫日日要來看
　　　松江
香飄菡萏短篷中水色山光一樣同行止又非人所料
今年兩度上埀虹
　　　虎丘
突兀浮圖挿翠微吳王事跡總成非寺僧未晚山門閉
不放閒雲一片飛
　　　秋詠
唫軸捲還開行歌興盡囘買花澆換葉開徑掃蒼苔巾
學涼紗樣衣從薄苧裁潘郎羞鬢白多是為秋來
　　　秋夜
秋夜多愁思虚堂風露涼觀書燈可近欲睡漏初長蛩
響頻催織螢飛爍有光雨梢􁦷外過散入稻花香
　　　寄陳芸居
生長京華地衣冠東晉人書中塵不到筆下句通神江
海知名日池塘幾夢春精神長似舊芸藳愈清新
　　　冷泉亭
欲訪飛來景湖頭賃小船白雲侵嶺下翠樹傍泉邊入
寺人須到深林影自圓山居相去近夜坐學參禪
　　　春晚湖上
花事已成休都人懶出遊水添烟浪濶山帶夕陽愁栁
樹鳴黄鳥沙堤卧白鷗不辭歸路逺何必買扁舟
　　　春詠
盡日看詩只掩扉出門細雨怕霑衣杏花已露臙脂色
燕子如何却未歸
　　　苔錢
庭砌方圓出化均何須扺死論錢神貧家阿堵新添富
買斷西湖風月春
　　　買魚
蘆花荷葉晚秋天雁影橫斜逺水連頻喚買魚人不譍
偷忙撑入怕官船
　　　即事
東君無處不繁華一雨纔晴意便佳客舍山梅開遍了
從今懶買擔頭花
　　　送春
作惡情懷是别離老夫懶作送春詩東君歸去無蹤跡
試問埀楊便可知
　　　春歸
青青結子在梅梢方見春來夏已交認得主人雙燕子
香泥啣去理新巢
晴天氣淑濃如酒引得狂蜂路亦迷獨立欄干凝望處
賣花人在畵橋西
　　　閒中
花飛春減燕雛飛葉葉成陰障翠圍囊裏酒錢消鑠盡
滿船贏得載詩歸
　　　江頭
漁浦山邊白鷺飛西興渡口夕陽微等閒更上層樓望
貪看江潮不肯歸
　　　口占
園林緑暗又紅稀蜀鳥啼山笋蕨肥春夏一番交篆早
綿衣脫了着單衣
　　　吟詩
漁溪僻好只吟詩此意還須識者知自古島郊貧徹骨
詩逢窮處始為奇
　　　社日
今朝社日寒猶力燕子還尋五栁家宰肉不沾吾分薄
強斟聾酒度年華
　　　喜雨上别大參
爰立為霖仰望深今朝一雨慰蒼生經綸乆簡君心在
燮理還同天道亨愛國慮勤寛玉帶籌邊謀逺捍金城
我公勲業難模寫但見皇家慶太平
　　　寓京二首
一官濩落笑如初只合空山去讀書不稼不漁無活計
謾將名氏玷公車
車馬滔滔厭軟紅湖邊秋意属西風木犀初放荷花老
買箇船兒學釣翁
　　　春日即事
春入侯家春事深日長庭院又沉沉客中不耐如絲雨
攪起思家寸寸心
春光滿目是吳頭水碧琉璃拍岸流憶着去年桃葉渡
相思無限使人愁
　　　丙午七夕後一日晚抵松江塔下
到得埀虹迫暮烟前村雨暗莫行船幸然得與僧人熟
借得終宵客位眠
客中情况少人知正值鐘聲約束時清坐更無人共話
挑燈來看菊潭詩
　
　
　
　
　
　
　
　
　
　
　
　
　
　
　
　江湖小集卷五十三
欽定四庫全書
　江湖小集卷五十四　　　　宋　陳起　編
　　俞桂漁溪乙藳
　　　江上
江頭雲閣雨栁色與春深船發春風阻誰知客子心
　　　居閒
富貴人所願貧賤不堪憂自有蘭蕙清非比蕭艾羞功
名如露草飄瓦若虚舟千載儻相遇臯夔及伊周苟使
窮未達一壑營一邱出處謹吾節斯心已細籌
　　　古意
無言情脉脉美人乆相隔道阻修且長春草幾番碧鳯
釵冷鬢雲鸞鏡輕雲羃昔為比翼鳥今作孤飛翮愁絶
寄郎衣腰痩裁宜窄
　　　春日即事
羲馭舒徐日正遲園林已覺杏花稀半晴半雨春無凖
燕怯輕寒不耐飛
薄薄輕輕寒露雨微微颯颯早秋風小舟辦了松江去
占取三高作釣翁
　　　賞月
天淨無一雲地淨無一塵十六月圓滿皎皎白玉輪古
今同此月照破世間人夜乆方浴出露坐風滿襟清影
入窗户聊足慰我心所欠一樽酒所乏一張琴如此好
月色惜乎在海濱癡兒官事了空自疲精神不得賞新
月酬酢相與頻今宵詩興動狂吟漁溪民獨對猶復爾
况逢親共賓
　　　採蓮曲
畵艇將歸笑語頻鴛鴦對對起還沉妾心先自懷郎苦
怕嚼蓮心苦轉深
　　　靈隱
囘首得兩年曽入靈隱去一路看不足衣霑松上露白
雲來相迎澗泉飛瀑素此景天下無逺勝廬山路
　　　種竹
門前槐已長庭内草自生所欠園中竹多種渠幾莖此
君真可愛非獨王猷情有時吟詠暇入園得閒行所幸
筍萌出次第陰可成更使神宇爽漸覺眼界清最是秋
雨夜風來(闕/)
　　　春暮寄友人
日煖棃花雪風吹楊栁綿春踰三月半夢憶十年前詩
借鶯聲和書無雁字傳東君還似舊吾鬢嘆皤然
　　　即事
吹落楊花春事了小池新緑雨添痕育蠶時節寒猶在
村落人家半掩門
　　　初夏
薔薇花已謝芍藥擬下坡午陰有嘉樹景序猶清和日
得詩篇詠門無俗客過笋胎今歳少荷葉小池多春去
餘旬日夏雲已嵳峩吾年嗟老矣身事笑蹉跎但欲卧
白石幽巖捫青蘿已與心料理不必問如何
　　　次下竺僧韻
朝市軟紅塵山林氣味深放懷隨野鶴過耳任春禽石
澗鳴泉玉松釵墜日陰隱居無箇事存養讀書心
　　　江上
小雨纔収日漸斜酒旗挿處兩三家江頭粧㸃秋來景
半是蘆花半蓼花
　　　秋日
芙蓉未折桂香浮落日西風雁過樓一雨空階深夜滴
十分秋是十分愁
　　　偶成
吹來一葉報秋知玉露金風正及時戴了涼巾披野服
桂花香裏看唐詩
　　　秋行唫
西風𦂳兮葉脫枝寒露瀼兮菊繞籬蘆花白兮蓼滿湄
雁聲急兮蛩轉悲樂吾淛兮殊興思况東淮兮落逺陲
朝氣肅兮夜漏遲暮雲黯兮山色衰紛紛眯目黄埃吹
艱關千里徒驅馳窮猿投林任所之膏粱諸公那得知
從今休被微官縛未若琴歌詩酒樂豈無手足懷我情
當念行人多寂寞
　　　習氣
習氣於詩却未除儘教人笑治生踈功夫若到窮吟地
雖是居貧富不如
　　　即事
暑赫綀襟汗欲流倩誰喚得一天秋無人共訂吟邊句
獨有蟬聲呌樹頭
　　　平湖
平湖一景堪圖畵舟子烟波去復歸舊日元真無覔處
西山長見鷺鷥飛
　　　半塘
因訪雲巖過半塘清明時候野花香小舟趂雨衝風去
不及尋僧到上方
　　　送人至松江
西風蕭瑟入船窗送客離愁酒滿缸要記此時分袂處
暮烟細雨過松江
　　　雨後
雨後新晴日轉西桑間猶有拙鳩啼十分愁意無人管
紅蓼黃蘆水滿溪
　　　紀愁
可笑無詩紀四愁強將歡伯解吾憂夜長明月紗窗冷
分得寒蛩一半秋
　　　和樂天初夏韻
雨脚來山岫溪痕漲岸沙挿旗多酒户掛網盡漁家地
出綳兒笋園収菜子花春歸鸎囀嬾風急燕飛斜盃瀉
青荷葉甌煎白玉茶孤村流水晚數㸃有歸鴉
　　　述已
落落功名鬢乆斑重遊京國又何顏早知寸禄榮家晚
悔不當初便入山
　　　釣臺
不愛三公漢禄榮一絲風月許多清只將節義高千古
豈釣人間利共名
　　　七夕有懷
擘釵情緒思悠悠月下穿針嬾傍樓非獨雙星惜離别
人間天上一般愁
　　　秋夜
月華如水淨無塵千里相思總一心絡緯籬邊吟不徹
做成秋意十分深
　　　賡宋雪巖韻
詩與梅花一樣清江湖乆矣熟知名未容便理趨朝計
行見相留入幕榮照座精神澄玉宇當官才刄壓金城
星郎况是曾知己刮目英游藻鑑明
　　　南蹌跧上人之平江
青浦相逢恰二年今宵再㑹亦前縁詩囊和月橫挑去
穏泛楓橋夜半船
　　　夏日遣懷
老大今無用吟詩了白頭百年如電影萬事付沙鷗性
淡偏宜靜居貧動是愁人情難似舊門外水長流
　　　寓歸
水激長江浪風傳逺寺鐘宦情秋意薄歸興客愁濃捲
箔迎新雁喧籬厭舊蛩何時旋故里載酒挿芙蓉
　　　性拙
性拙難為巧年來險屢經身閒詩謾賦心靜夢能靈富
貴如朝露英雄幾曉星尋思世間事日影過中庭
　　　秋日即事
宿有騷人興休教世俗知郊墟聊晚眺風月入秋宜愁
極惟憑酒囊空却剩詩更長人不睡燈火可親時
　　　論詩
大道本無體何在文字間易從先天畫詩自聖人删流
風傳益逺後作莫可攀推敲誰氏子一字不可閒
　
　
　江湖小集卷五十四
欽定四庫全書
　江湖小集卷五十五　　　　宋　陳起　編
　　薛嵎雲泉詩
　　　山中吟
疎拙本天性束書歸舊林世人皆失笑泉石自知心山
杮紅猶澁池魚靜亦沉於中觀物意吾道樂彌深
　　　題扶踈亭竹
風晴雨雪天無趣不蕭然影過鄰家月根通石下泉長
因終日看憶得故山眠物性今方㑹心虚節自堅
　　　歳暮書懷
園林春又近老態更無懽添歳兒童喜照貧燈火寒直
心嗟道喪多事識才難已種梅千樹從今爛漫看
　　　賦中上人頑坐(取貫休覔句/如頑坐句)
嗜吟忘夜凍立雪此同機工苦精靈聚毫端造化歸石
牀趺半結荒徑葉頻飛客至應相訝無心聽扣扉
　　　賦陳子在瓢飲
羨爾甘貧居陋巷遙知清徳繼前修平時所樂從中得
外物雖微不過求自枕曲肱安澹泊閒挑拄杖亦風流
百千年内誰相望寂寞箕山一許由
　　　舟泊曹娥祠下
身没一朝事孝名埀至今江空夜濤泣日落霧天陰社
祭陳簫鼓蠻歌進寳琛予生無愧怍風浪不驚心
　　　旅中秋夜
車馬日西東阮生途自窮三年辭舊國今日又秋風邊
雁凄涼過池花寂寞紅邦人慣相識漸覺語音通
　　　送劉荆山
束書入京闕憂國最情深天意有興廢人才無古今布
衣萬言䟽孤劔一生心直道嗟難遇賈生終陸沉
　　　中秋家人玩月
年年照離别今夕喜團圞不是人心異全勝昨夜看八
荒同皎潔列宿讓清寒自有銀河路乘槎到不難
　　　古淡師然公遊方
野僧携錫别何處度殘春天地無窮事江湖自在身真
心齊得物道貌異於人昔日安禪地深山虎亦馴
　　　天育道中
除將吟卷外琴與鶴相隨問寺路猶逺入山僧未知鳥
靈巢佛塔猿飲掛藤枝陵谷幾遷變道傍橫古碑
　　　山中古松
曽經雷斧劈上有鶻巢腥過客誰摽紙山精此托靈虬
龍雲際頂龜鳥土中苓月夜境荒寂秋聲不可聴
　　　育王寺
寺在衆山裏白雲深更深不知行樂意何似坐禪心䕶
塔龍常在倚松僧獨吟渡江前賜字珍重到于今
　　　太白山觀雪
二十里松聲千山雪未晴人當絶頂見吟到此時清大
地球琳滿空林鳥雀驚老僧觀物化無滅亦無生
　　　天童寺
佛界似仙居樓臺出翠微浙中山水最海内衲僧歸草
樹有真意禽魚盡息機禪房無别事惟見白雲飛
　　　送潘進士
春渚微茫碧草連千花飛盡桞飛綿孤雲野鶴生遙思
明月清風共一船破褐還尋棲隠地空囊惟乞送行篇
先生自有修真訣不倚丹砂駐少年
　　　過村翁家
白髪茅茨下耰鋤力未衰兒孫収滯穗雞犬入寒籬俗
朴人家善山深井稅遲能言耆舊事相問坐移時
　　　薛野鶴
痩形如鶴頭如雪流浪江湖歲月深但是胸中有丘壑
何分城市與山林
　　　漁父
一笠一蓑衣空江雨霏霏得魚雖假餌於世本無機晚
唱教兒和閒身盡醉歸滄浪猶未足長羨白鷗飛
　　　開爐節賦
閒身何所似丈室老維摩茅屋地爐小荒園樹葉多移
牕就梅影晒草補漁蓑似此寧辭苦邊寒尚枕戈
　　　除夜苦雨
華髪負滄洲星霜又一周未憑終夜雨能洗隔年愁池
草起吟思樹禽栖屋頭空餘壯心在燈下看吳鈎
　　　呈楮溪主人
一水旁通四五池竹亭茅榭亦相宜中間更着高人住
不到溪山無好詩
　　　寄公衮舎弟
每恨世交薄相期情最深秋風一迴首明月兩闗心鶴
病難為藥砂頑不化金余生百計拙耐可事清吟
　　　已亥大旱官催秋苗甚急
立秋纔一日期㑹到林泉已悟征苗意曾吟喜雨篇飢
鋤山草盡暍汲井泥堅聞道鄰州牧憂民夜不眠
　　　新築湖外草閣
揮手紅塵吾老矣斷堤流水草堂新幾年荆棘無行路
一日雲山有主人未許園丁知姓字先從漁父問仁鄰
謝他鷗鷺烟光裏飛去飛來伴隠淪
　　　山居簡飲氷友清溪槐逕二弟
别後全無夢寄書安得頻誰憐獨徃意天棄苦吟人債
長新年息貧欺漸老身入林知未宻猶與俗相親
　　　送友人之括倉
石門當半道想見泊舟時伴鶴立終日就巖題幾詩近
山秋易老問隱地偏宜我亦江湖去心期爾得知
　　　為張上翁賦松交
之人梅竹操抱此歲寒心古道乆不作高風獨在今無
言欣意㑹肥遯愛山深我亦蕭閒者從君澗壑吟
　　　友人入京
猿鶴亦悲鳴家山莫浪輕千峰帶秋色一路獨吟情野
水衝潮白孤雲趂月行遙憐歸夢斷七十二灘聲
　　　秋試下有感
焦桐何處是知音猶向殘編惜寸陰此日便為終隱計
青山已負十年心梅花獨對寒流潔野鳥高飛古木深
萬古紅塵徒擾擾幾人頭上有朝簪
　　　哭薛元善兄弟
寂寞一牕燈隨風滅又明空堂連夜雨白髪哭兒聲樹
色悲搖落交情隔死生惟應骨肉愛為鬼亦同行
　　　送松風僧淵中二公遊方
無累雲相似悠悠天地間新秋生逺思此去未應還撼
錫驚棲鶴聴松思故山吟詩與說法同是一機闗
　　　湖外别業四詠
　　　　歸潔庵
行藏自有意非命亦非時洗耳笑心褊折腰慚悟遲榮
枯花上見寒暑髩邊知獨立衡門下悠悠千古思
　　　　漁村晚照
舊遊憶得瀟湘路今喜烟波似舊時澤畔怕逢漁父問
桃源已被世人知數家草市添新户一樹寒鴉傍古祠
蘭杜香深洲渚濶小牕長日賦騷辭
　　　　苜蓿軒(取唐補闕苜蓿/長䦨干之句)
好是春風長育天䦨干低䕶曉牕前園丁未必知吾事
補闕清聲四百年
　　　　蓑衣步
水浸石根冷風吹藤葉飛菰蒲秋影裏長趂釣船歸
　　　寄宋希仁兄弟
咫尺不相見閉門惟苦吟聴殘寒夜雨灰盡壯年心身
外一貧在燈前百慮深所欣交友義白首亦如今
　　　送僧自然過許峰
知心逢豈易語别喜從容因得靜中趣又尋雲外峰吟
篇題在竹拄杖曲如松後㑹期難定來書勿厭重
　　　題中川張氏所居
鷗鳥往來處此翁甘隱淪地因人物著名入郡圖新夜
月情懷淡茅茨意態真高風無識抜老却採薇身
　　　松風閣
地形連斗閣連雲松籟曽經佛祖聞永夜月明人到少
海光山色自平分
　　　題仙巖玉桂花
生在龍居最上層重重碎玉簇孤藤靈根舊說宜丹汞
仙種元無到馬塍風過乍疑吹珮響日籠還似㸃酥凝
三年刻楮成何事除却天工人不能
　　　和雁來紅
若將羣卉分高下此種無因到畵欄寒蝶不知紅是葉
飛來猶作野花看
　　　劉荆山漁屋
客星沉没釣臺空千載風流獨此翁萬頃波心歌杜若
九霄雲外見㝠鴻已將名字編漁户只有琴書在室中
楊栁烟深杖藜出滿頭衰白任春風
　　　歸雲壁上人遊方歸
亦是無心出不如歸意閒一身隨鐡錫十載住金山定
石沾花雨清齋帶病顔常云迷覺路只在片言間
　　　友人以修鍊遊方或傳其以此死者為賦是
　　　詩
鶴骨難汚世上塵西風惆悵瘞湖雲莫悲生死今朝隔
須信仙凡此路分丹竈空遺雞犬恨青山誰弔鹿麋羣
蓬萊今古知何在秋草惟添處處坆
　　　李氏愛山樓
境自吾心㑹於焉識所存鳥聲喧後寂樹色郭中村靜
壽備仁理乾坤悟易門白雲同此意相對亦無言
　　　黃蜀葵
嬌黃無力趂芳菲待得秋風落葉飛空有丹心能就日
年年憔悴對斜暉
　　　贈漁者
幾度看山愧白鷗身名心事兩悠悠何如醉醒寒江上
風捲蘆花雪滿頭
　　　眞隱寺呈延上人
塔光圓照室香炷讀經晨林下有清福塵中無悟人岩
陰常候雨松色不知春青草何年墓標題界碣新
　　　茅屋
茅舎竹椽短不勞朱堊施高無神鬼瞰貧與子孫宜近
古意全朴當風勢亦危梅花有幽致一樹隔疎籬
　　　胡賢良進史
白首裒遺傳難甘閟一丘表成趨闕拜路左别家愁文
字歸中秘科名異雜流當年韓吏部何自抱深憂
　　　秋夜宋希仁同吟松風閣有感
相逢長日坐如癡痩得吟肩聳過頤天意復生郊島在
人心自逐古今移高秋月色行松頂半夜山中讀楚辭
此道若無千載後塵昏何處照妍媸
　　　寄羅浮楊天經居士
羅浮峰對海壇峰只隔長江半里風君向西方了生死
我於易象悟窮通數聲清梵空林下一幅漁罾落照中
各各閉門無俯仰不相同處偶相同
　　　冬日雜言五首
茅簷日出勝重裘飽飯看山倦即休識得个中真氣味
自然無夢到封侯
古藤荒草亂成堆自課園丁日日來只有梅花耐清苦
霜風枝上犯寒開
竹爐槁葉坐燒殘冷屋荒村夜更寒凍得形模龜樣縮
誰知方寸似天寛
鶴唳柴門月過牆梅花如雪滿林香風光直許閒人占
不耐閒人夜亦忙
布被烘來煖似湯䝉頭高卧未昏黃道人不是貪鼾睡
省事門中第一方
　　　雁山紀遊七首
　　　　壽昌寺
野服掛僧單禪扉月未關桂香清近佛秋色老依山日
盡遙峰出步囘流水閒相傳登蕩路數處可躋攀
　　　　能仁寺
過盡盤山險登臨意忽平殿燈搖佛影瀑布雜鐘聲湫
濶龍居頂路迴峰換名曉行林日薄海氣接雲生
　　　　大龍湫
深冬雷未蟄雨雹半空飛乆立怪生眼迴看日變暉萬
松聲不出尺蜃鬛猶威僧說分流濶長年無旱饑
　　　　靈岩寺
千岩崚骨露隨怪各生形目力到天盡心旌倚佛寧夜
鐘傳谷杳石氣逼燈青崖腹獼猴住多年性亦靈
　　　　淨明寺
入寺嫌僧俗獨行松徑幽夜扉崖室寂齋磬鐡盂秋谷
棧雲迷級石溪霜迸流維摩不語坐何日病能瘳
　　　　靈峰寺
神功開地秘怪石盡為峰佛界虚空造龍居十二重睛
瞳隨境役蟾兎及秋逢却憶謝靈運嶺頭迷去蹤
　　　　寶冠靈雲二寺
夜鐘寥閴逺相聞古佛青山自結鄰片石挂空平可渡
兩峰侵漢立如人雲歸蕩頂無多路僧住岩根老此身
為憶龍湫重囘首來看瀑布獨逡巡
　　　劉荆山謁賈秋壑
鬢絲千縷去衝寒酒放詩豪強自寛天下英雄從古少
人生遇合至今難婚姻債裏抛吟屋雨雪聲中起客單
造物與君強健在歸囊知有暮年歡
　　　素上人圓鑑
何須百鍊取晶瑩大化非由巧力成所性本來無闕蝕
認形却恐未分明寒泉深夜轆轤靜素魄中天世界清
到此萬縁皆了了笑他拂拭墮纒縈
　　　新春感懷五首
新春風物舊山川老大情懷一惘然桃樹不知秦世換
落花流水自年年
兒女添年暗自欣不知婚嫁逼儂身羮藜衣褐由天分
莫負當初種徳人
自悔中年廢讀書餘生祇可業樵漁青山白屋笑歸去
從我高眠百事疎
新種黄精助晚糧生涯小小拙何妨春風吹鬢不重緑
白日笑人長自忙
多置田園占好官妻兒奴婢盡生歡貧家有子纔堪教
身後窮愁且放寛
　　　送亷村宗人薛庭芝薛如晦還里
老我儒冠誤憐君亦固窮山川居壤異友愛所天同江
渡乘潮濶霜林逐曉空永懷楸壠敬淹泊志難通
　　　郭外隱居
自是山林士非因失志餘兒童知稼穯猿鶴近詩書曙
色浮滄海春風滿太虚固窮須學力不敢廢經鋤
　　　趙東閣倅越
百指忍貧需逺次壯心銷盡鬢絲知身如韋素居常泰
官被聲名折得遲束擔喜聞千里戍出山惟有十年詩
蘭亭風月應須記人物依稀似晉時
　　　秋日書懷
萬事榮枯一聚塵塵中誰是獨醒人壯無學力吟將退
老入賢闗路轉貧昨夜立秋涼到曉空齋對月靜如賓
首陽千載蕨薇緑惟有夷齊紀逸民
　　　為歸雲師賦野航
遇坎與乘流誰能拾迹求即空皆是境大渡本無舟風
浪隨機息乾坤任泡浮可憐迷岸者漂蕩幾時休
　　　夜坐課子姪
微風弄孤燭蛩響泣將晨欲辦男兒事當為志氣人簞
瓢非外樂韋布只身貧愼勿忘科第務求榮爾親
　　　賦王九山滄浪閣
千年孺子吟誰㑹此時心方寸有涇渭烟波無古今水
禽知雨候山氣愛秋深不盡凭欄意橈歌歸故林
　　　省試舟中
闕下春光近囊金又一空霜風欺敗絮星斗隔疎篷世
道誰能挽妻孥見未同青燈對黃冊銷盡幾英雄
　　　旅店早起
半醒夢猶在擁衾無限情晚牕燈影淡山路雪吟清歲
暮羨歸客囊空兼去程故書多廢理驚愧動心旌
　　　鮑靖之左藏
一門期負荷太息此生終世道不如古君心誰與同官
清餘槖在虞返故堂空作善寧須報悠悠付彼穹
　　　下第
寸晷場中較尺尋榮親無路涙盈襟一貧誰過簞瓢巷
百口難寛兒女心昨夢重圓知誤喜平生失計為工吟
近來文體尤趨薄古道何由可語今
　　　為槐遙弟賦亦愛
無私天地情物我豈殊形此事關方寸何人立户庭一
琴調舜曲半壁寫西銘萬慮境常適誰能羨獨醒
　　　初夏過湖外别業
郊原新緑喜初晴一曲湖光㶑灧明幾處樓臺空鎻鑰
百年人物盡丘塋好花自分隨春去惡木寧思擇地生
獨念索居聞識寡夜牕長對讀書檠
　　　趙東閣奏院去國
帆逺浙江風蓴鱸趣一同無人持國是舉世咎詩窮身
退山林重心怡學問充㝠鴻離罾繳瞬息九霄空
　　　為迪上人賦寒倚
山僧愛脩竹種此出囂塵霜雪不知苦歲時長自春定
囘閒坐石風過動吟身倘欲求歸止清虚即道眞
　　　劉荆山過維揚再謁賈秋壑
屝屨踐淮雪故人師帥歡燈前話疇昔時事又艱難陪
宴平山曉尋梅古署寒却歸訪泉石珍重慰團圞
　　　山居述懷
山瓢動瀑水一枕曲肱清未遇勤求日非沽隱逸名梅
邊月在水寒夜酒如兵悟得乘除數貧中心自平
　　　本無師住甸陽山庵
萬松圍坐石大海浴金輪不識入城路惟修成佛身出
生來虎子持咒拱山神何必工吟苦機鋒自絶塵
　　　冬蘭
出林詎為晚知我歲寒心不入離騷怨來親氷雪吟衆
芳歸槁壤獨幹長窮陰為有幽人致相看情倍深
　　　閒居雜興十首
亦有入城路門前秋草長荷鉏書在手負鍤醉為鄉雲
渡溪流澁厨烟樹葉香為貧從儉約猶欠半年糧
昔日黃金屋十年荆棘林浮生眞亦假世事古猶今電
隙無留景雲泉属自心紛紛蝸角裏朝暮幾升沉
鐡硯幾磨研依然螢雪邊薄才遺聖世無禄盡親年多
病惟諳藥當寒不識綿素心期淡泊氷蘖誓能堅
秋蟲隨響滅振羽不知疲譬彼附炎士寧思失勢時埀
竿動天象定䇿茹商芝投分諒非淺翻然弗可追
閉户謝流俗青山獨自看淡交從古少冷面對人難農
圃原非學神仙不在丹孤懷無别想囘向此心觀
四時俱槖籥一氣自迴旋誰謂春風力能專萬物權榮
枯忘晦朔霜雪抱貞堅賦分有深淺殊非天道偏
已是中年後何當絶悔尤漁樵非始志燈火企前修葉
落秋容見巢傾鶴貌愁詩窮安敢避天為拙人謀
土木非吾事支東復拄西雨盈溝壅葉簷側礎沉泥䕶
壁時編葦登樓恐折梯若無憂撓至終歳亦安棲
近覺吟無趣權將俗累刪鶯花老眼倦風雨半春閒野
服便粗褐柴扉掩暮山片雲尋處泊飛度竹簷間
白髪天應棄春風吹不青神仙歸恍惚書傳出英靈周
粟豈醫餓湘流難活醒迄今名字在百世仰芳馨
　　　潘懷古參學
同吟四十過三四常恨詩衘欠一官人事中年多感慨
仕途今日更艱難爐亭圍坐推前輩夜店單牀定薄寒
最喜親庭佳闕近盡携兒女入長安
　　　亷村族人命賦唐補闕薛公墓
一自東宮吟苜蓿吁嗟直道竟難容精忠夙佇危邦慮
明哲寧高避世蹤疎傅有心辭漢陛甘盤無夢佐商宗
寥寥千載聞風者引領猶能式墓松
何處青山無白骨先生高節死猶存古今人物一坯土
閩浙詩書百世孫鄉邑有祠尊往哲樵芻知禁避荒垣
斷碑殘碣堪摩拭慙愧年年宿草蕃
　　　潘南夫察院出臺鄉人榮其歸拉余迎訪因賦
　　　七言
囊封朝上暮身擠䜛口何如萬目齊昔謂椒蘭試擇地
今知蕭艾適同畦波濤不動中流砥風雨難瘖晦旦雞
自着漁蓑厭趨謁晨鐘欣出郭門西
　　　早起即事
隔水鐘聲枕上聞城中人事已紛紛開門放鶴溪邊去
衝破閒堦一片雲
　　　電眸相士索詩
築室漁村五六年湖光山色在吟邊道人不作閒人看
浪說前程博酒錢
　　　林景雲叅學
一門四世同堂樂門外傳呼釋褐歸自此高車訪遊舊
屏將呵從叩漁扉三冬晴暖春寒在千里詩書野意違
又說携琴捜逸譜休嫌古調按今徽
　　　王九山提刑於子城西舊宅累石作小阜見示
　　　五言因次韻奉呈
幽懷隨所寓數石几牕前荆棘倘迷道山林空浩然雲
生寧擇地龍處即為淵誰謂達官士終當違市㕓
　　　郭氏抗雲樓
宴坐羣峰表太空無一塵青山獨往意白首自由身放
鶴重霄濶凭䦨萬木春紛紛荆棘裏跬步亦逡巡
　　　郭氏遺經堂
校讎存手澤肯構烱前光際此聖明代應無屋壁藏半
牕分雪影羣蠧避芸香靜想趨庭意居然師友傍
　　　徐太古主清江簿
四靈詩體變江西玉笥峰青首入題舊隠乍違鷗鷺去
新篇高與簿書齊身閒自喜𤓰期逺俸薄還因楮價低
􁎎别正逢寒食日洞庭春渌草凄凄
　　　漁村㑹諸友戲呈
磯頭濯足動滄浪獨醒何曽與世妨盡寫騷經粘屋壁
未逢漁父似瀟湘逺山不離烟雲色流水時聞蘭杜香
製得荷衣恐驚俗對人稱是楚賢裝
　　　再别徐太古主簿
枌社過從乆新知盡不如素心非必仕此别遂成疎清
苦辭藜藿寒暄愼起居川途脩復阻相憶眇愁予
　　　悼張寺丞
五馬歸來絶送迎全將漚泡視浮榮宅依林麓樓臺小
門有詩書氣味清身後只如僧冷淡墓頭曽是手經營
夫人扶疾秋牕下深夜看經帶哭聲
　　　瓢飲陳子在病後見寄次韻奉答
聞君卧病長於悒文㑹過從跡頓疎空對秋風驚節物
無因杯酒具園蔬柴荆晝掩聴殘雨燈火涼生理故書
一啓來緘拜佳什清泠如奉笑談餘
　　　棲褊絶句
不學踰垣與閉門誅茅先卜逺人村釣魚磯在平如席
坐對青山無一言
　　　重遊雁山分得六題
　　　　蕩頂
高平餘十里湖湗落中間此地可耕鑿長年迷草菅一
菴猶有路四望忽無山道者了經課慰余登陟艱
　　　　龍鼻水
怪極生真想飢凶禱請勤半身鱗甲具一勺渺瀰分應
谷聲如鬼飛空石礙雲精誠隨寓在亦以感通聞
　　　　天聰洞
天聽本非耳形容獨費吟豈伊穿鑿力能探杳㝠心混
沌開中竅虚空納衆音下臨千仭險當暑骨毛森
　　　　水簾谷
石壁斧修痕風泉斷續聞琉璃光閃日空洞濕飛雲妙
出神工造源從湫底分誰能為鈎起深處謁龍君
　　　　照胆潭
彼我俱澄澈中涵理趣深游儵具龍體幽洞通潭心影
動猿搖樹沙明日耀金片岩經霹靂痕鑿到于今
　　　　五老峰
岩前看不足化此石為身憶昔白頭者於中第幾人相
逢應失笑乆立豈迷津勿厭薜蘿宻癡客免俗嗔
　　　哭瓢飲陳子在
案頭螢火散惆悵夜吟魂路暗重泉逈堂空半影存命
無藜藿富書獨鬼神尊猿鶴聲聲怨愁人不可言
蟬蛻塵埃外閒身樂未涯山林天豈靳脩短數難移吟
硯誰濡墨空瓢想挂枝深衣古賢貌猶覬夢來時
每恨去城逺畨畨語别難論交置疏數盡醉就團圞事
往遽成感松彫不待寒尚餘親翰墨収涙再三看
寢食難忘置心懷故友情花枝封蠟寄詩逓出門迎忍
聽偏親哭相期嗣子成乘除理終定人事未容輕
　　　月海逺上人遊方過靈隱
一㸃靈光在月生滄海深此中難着語何處可相尋野
寺齋無定窮冬日易陰聴松行九里却坐冷泉吟
　　　漁村雜句十首
莫論塵土與烟霞収拾襟懷即我家絮帽䝉頭霜月下
水村深夜看梅花
非智非愚浪着鞭前程倒指事茫然臨流一洗巢由耳
獨立斜陽認釣船
盡醉茅柴得自由蘆花飛雪滿人頭蓑衣碎葉重重補
聴雨吟風卒未休
青山如主復如賓相對無言意自真富貴不應忘此味
從來世上少閒人
月下門開不用敲渡頭長繫木蘭橈盤飱市逺從眞率
㑹宿何妨屢卜宵
澤畔行行歌楚騷一襟忠憤付湘濤難教舉世無醒者
莫羨漁翁活計高
三五人家住一灣近城無路去來難溪邊自結同吟友
松柏青青到歳寒
野水微茫路欲迷重重沙渚自高低鷺鷥飛過無心泊
直入殘陽樹杪棲
猿鶴何曽肯受羈偶來亭畔立多時物情未到忘機地
步步行行只自疑
白雲相顧尚依依十載江湖負宿知時事未容輕所學
山中依舊只吟詩
　　　普覺院登上人房老梅擅名滋乆昔四靈與其先師
　　　道公方公遊賦咏盈紙距今三世矣余每至其所輒
　　　徘徊不忍去登亦對坐不倦有前輩之風槐逕弟拉
　　　同遊者賦詩因用其韻俾登藏之庶不愧昔日爾
年年心與雪霜期一㸃寒生古樹枝昨夜故人相問訊
隔牕無月坐移時
四靈殁後誰知己惟有清香滿舊枝頭白山僧猶愛客
為曽親見老師時
　　　感興
簞瓢吾道在此樂語人難遺却形骸累始知天地寛逺
山不辨樹高屋易生寒數夜雪風急編蘆壁未完
　　　新年換桃符
桃符頻換句難新休對春風訴舊貧近日兒童談道學
幾時徵詔及閒人山田収薄官輸在樹雪吹殘曙色真
慨昔巢由老岩穴終身擊壤作堯民
　　　漁村雜詩十首再和前韻
晴空萬里散餘霞一葉漁舟穩似家學道未能全寡欲
水邊隙地亦栽花
蘭菊分畦筍作鞭南山相對意悠然城中有路何曽入
只許蒼頭趂釣船
此身閒却有來由白髪中年已上頭莫道無官無可棄
從今放下一齊休
獨作漁樵最上賓土風淳朴物情眞鮑家兄弟皆和樂
林子詩豪胆壓人(林鮑皆漁/村鄰舎)
巡簷修竹晚風敲古寺僧歸月下橈童子閉門無一事
只須清坐過中宵
微吟朗詠足風騷切莫危言試怒濤雲本無心泉自潔
不因作意立名高
生涯小小落溪灣妻子知時不說難畢竟直鈎為計拙
晚來無酒可銷寒
暝色和烟四望迷仰眠牛背覺天低村翁遙指笙歌處
此地魚沉鳥不棲
雉入樊籠馬受羈低頭猶怕欠趨時人心到此無眞識
未必人疑先自疑
歳寒無物可相依惟有梅花似故知名世何曾在科甲
西湖處士只吟詩
　　　春晴泛湖
平湖新漲緑沙觜淨涵波芳草思無際春風情最多移
舟動山影止樂聴漁歌得意惟鴻鵠高飛避網羅
　　　呈井南劉主簿
何處井南居青山遶屋廬竹生從礙路泉響不驚魚有
道貌亦古淡交情似疎慈親更彌壽堂上步徐徐
　　　春半
春半數風雨水村増曉寒不辭蓑笠重自覺起居安隔
霧山疑失占晴礎未亁可憐桃與李無語受摧殘
　　　太古元西堂過萬壽謁住山肇淮海禪師並簡
老子舊知己江湖獨爾思此行逢作者送别若為辭風
雨過春半詩書滯海涯心心倘相印亦足慰衰遲
　　　憶汪氏山亭舊遊並簡
因山為址屋無多中有幽人衣薜蘿自擷溪毛充野腹
頻敲牛角和漁歌舟車相過情難數姓氏長留石可磨
遙想對牀風雨際一燈終夜照吟哦
　　　古淡然老得帖往長蘆不受却歸松風舊寺次
　　　社中韻
拄杖挑雲上半肩尋幽重到舊栖禪浮生多故成南北
白髪相驚問歳年房閉松聲難辨雨山連海脉暗通泉
自從勇却長蘆請猿鶴終宵亦穩眠
　　　佺上人遊方
燕鴻來去盡蕭索此時心杖錫投何寺風霜别故林夜
牀煨葉火朝谷應樵音往往長松下看山坐獨吟
　　　送宋飲氷過四明郡齋
元戎招士重親臨喜遂(闕/)書萬里心乍免客愁供帳具
暫停遊事㦸門深秋空矯首瞻魁彩夜燭慿花聴雁音
從此文名滄海濶好風三日到雞林
憶昔曽登太白巔閒雲留我石牀眠集詩删失題猶記
人事乖違歲屢遷極羨故交遊汗漫不禁離思對嬋娟
山中之致兼金餽形迹相忘二十年
　　　松風隆首座住雲際禪院
山門開望海鍾鼓動魚龍人具慈悲相秋生寂寞容隨
身唯一缽留偈别雙松後夜橋西月支笻失所從
　　　入京逢故人
長貧復羇旅共爽十年歡在世誰無累如君事獨難蹴
居隣火後多病卧春殘縱決歸山計烟蘿不療寒
　　　下第歸故園
扁舟搖蕩水心村幾度烟波入夢魂猨鶴認名聽號令
漁樵執禮叙寒温浮生多事景逾促自古求人道不尊
莫為窮途妨曠達定應束帛賁邱園
　　　山中
依然木石居造物任乘除時事今休問山中計不疎泉
聲増雨後禽語變春初吟得詩名世終身甘荷鋤
　　　山居十首
深澗游羣魚高樹鳴幽禽山中白日長同此逍遙心脫
粳香可炊濁酒聊自斟過兹非所求孰為升與沉
陰壑生暮寒白雲如炊烟麋鹿不識人時復近我前青
松三四株石牀在其邊意思清且閒可以終餘年
名利能移人智者為之愚厯觀古英雄鮮或全其軀幸
逃世網牽園綺眞吾徒勿令千載下嘆惜斯人無
前村雨脚収斜陽掛高樹老翁牽牛歸頗亦有幽趣山
風響茅屋崖月導芒屨平生江湖心於此謝馳騖
龍居洞雲深飛泉瀉石壁不聞耳邊喧但覺心境寂富
貴由他人得失俱抱戚孰能全其天山中樗與櫟
午睡不覺長童子入城迴地爐散微烟煨芋已成灰獨
酌無佳賓梅花為吾開須臾山月高顧影空徘徊
木落山轉空景駛寒亦早百草無愠容低頭就枯槁形
生復形化安用置懷抱千古邱跖分所論非壽夭
古調今誰彈至樂非外假淵明愛無絃此意知者寡放
鶴未歸來時倚長松下旁觀彼何人笑我衣裳野
老妻倦縫紉痴兒厭藜藿一貧誰復言多累吾已錯山
半雲可耕山下泉可鑿軒冕亦倘來豈得長如昨
柴門長日關不碍溪水流桃花樹難尋悵望迴輕舟雖
無武陵原事與昔人侔已矣勿復言白首安吾丘
　　　亷村薛庭芝訴貧於余余亦貧不能周之贈以
　　　是詩
兩窮相值愁無計同是開元補闕孫百世清風於此在
莫將貧悴對人言
　　　素上人遊方
山深不可見一錫又雲飛梵譯通方語林霜㸃衲衣神
閒生境寂思苦入吟微寒月空相照何人夜扣扉
　　　送蓑衣與陳子淵漫成口號
莎草為衣葉葉新已知難上貴官身野人相贈無他意
從使心親迹更親
　　　自君之出矣三首
自君之出矣涙對花枝洒風牕挑夜燈心在無油瀉
自君之出矣荏苒度寒燠譬彼雙鯉魚書辭長在腹
自君之出矣抱此離恨情春蠶不作絲纒綿過一生
　　　越僧一書記索賦二絶
　　　　松風閣
何處笙簫起半空滿山斜日動蛟龍老僧無語凭欄乆
過盡白雲千萬重
　　　　月泉
月色泉聲境自真有身終不惹埃塵山中受用祗如此
住者知為澹泊人
　　　為鄭菊山賦斗室
居然真樂地跬步亦徜徉大器何曽局脩程未易量中
天應躔象吾道即宮牆萬斛泉源在非徒志秕糠
　　　松阜弟於寶成寺祖墓之側營剏别業為賦得
　　　閒亭詩取又得浮生半日閒之句
陟巘心已清復此風雨蔽高人疏鑿餘理道頗超詣卜
築諧素志緇侶欣共濟脩竹尚無恙巢鶴亦數世空山
嵐欲滴近水石可憇春睡朝旭升夜語孤燭繼高扁出
林麓先壠記苗裔嚴鐘警晨昏羣岫羅扈衛身同野鹿
遊跡許巢父嫓蝸角自為雄蟻磨卒至斃靡懷半日羨
詎識終老計吾廬並漁村興往輒鼓枻野衣裁芰荷敗屋
粘薜荔川陸阻㑹面歳月迅流逝兹情不可忘淡交愼
勿替及時畢婚嫁即事無芥蔕相從丘壑真永使心跡
契泉石聞斯言庶以當盟誓
　　　項大著挽詩
恥為恩門屈寧辭御史遷力陳歸老疏自盡讀書年秘
府神遊地浮榮夢覺前世間真不死未必属蒼天
　　　劉荆山歸自維揚新營漁屋退居
謾道歸來晚閒中日最長漁翁尊齒序客子效戎裝野
水涵秋霽風荷動夕陽十年畢婚嫁亦勝為人忙
　　　定菴逺山主
修持功行滿不墮刼中塵龍象西天邃杉松卵塔新臘
高同輩盡斂薄小師貧生滅理無二交深獨愴神
　　　哭槐逕弟
孤僻由天性看山獨展眉豈無身後慮猶課病中詩泉
石寧非祟蒼旻不可知平生惟愛菊増我九秋悲
　　　林氏梅岩
古意元從澹泊來雲根香雪㸃磯苔靜觀造化春長在
不是氷霜凍得開半影落池涵潔白一峰無路接塵埃
逋仙家世君端的只恐清吟未易陪
　　　王九山挽詩
古史無完傳清風獨可模從誰問出處舉世在泥塗氣
直於時忤身榮與道俱士林為重惜揮淚奠生芻
修行過衲子蔬飯幾昏晨自草休官疏猶嫌在世身片
雲先塜近寒月萬松鄰為鬼還應别平生有善因
俗論鄙迂儒公胡獨受欺焦桐方入調夜鵲忽驚枝心
事將誰許身名負已知九原如可作白首誓為期
　　　逢舊友生
交遊半零落身在復長貧對語寒燈盡相看白髪新兵
興無樂土市近少閒人遙憶桃源路鳥嗁花自春
　　　和清溪可居壁間韻
松風相對掩重關何止浮生半日閒此是仙家眞境界
蓬萊猶在有無間
日日虚廊步百迴吟邊時有可人來西湖處士詩名世
老向孤山亦為梅
　　　林景雲令祖夫妻隨其子各居同日葬
眞誥岩前舊築居夫妻雙化是仙期至今耕隴桑麻地
全似桃源晉宋時窀穸同晨符吉卜親朋分夜別靈帷
詩書孫子名方盛錦誥重恩日未遲
　　　康氏端齋
於焉能取友人已兩無偏立行有如此前修宜比肩吟
情近風雅胸次着林泉愧我全迂僻交游又十年
　　　陳子淵台州添倅
高志愛官閒來從玉筍班離家買湖石開印對巾山風
月添新句朋遊記舊顏桃花原有約猥賤未能扳
　　　潘氏梅所
種梅營數椽四壁但蕭然清帶山林氣香來筆硯邊雲
深天向晚人立鶴趨前余亦歳寒者相從恰暮年
　　　近買山范灣自營藏地與亡弟草塘君及外家
　　　墓塋悉可跂望感事述情繼有是作
因緣還是范灣邊乾巽峰高四應全千古青山逢具眼
數莖秋鬢近衰年倒騎黃犢循來路貪看行龍下逺田
慙愧鄰翁為指說傳聞此地產英賢
外家後事凄涼甚老婦思親哭最哀今日青山留我在
他年寒食望甥來極知造物成吾志可但精靈慰夜臺
惆悵昔時原上路獨留宿草見春回
草塘相望隔重雲愧我為兄蚤哭君少日對吟聴夜雨
老來無計撫孤墳泉臺㝠漠惟増感人事安排已十分
莫待他年推吉應如今友愛最先聞
敢慕昔賢居曠達分甘吟骨寄山阿劉伶常備隨身鍤
陶令曽為自挽歌未必浮生於此悟算來忙處為人多
北邙原上堪回首莫枉心情用太過
十萬買山渾可事放教身死骨猶香不知筋力何年盡
看到杉松幾尺長管郭豈能謀富貴詩書原自著興亡
采薇歌在無人識千載清風獨首陽
分明來日已無幾還似參禪未透時吟骨縱清難免死
黃精多啖亦充饑題詩遣得山精去近俗偏將古墓夷
合眼便為泉下鬼此身康濟莫宜遲
大有公卿弗似吾一枝藤上挂葫蘆旋疏苔石通崖溜
自祝山神保鶴雛休羨銘旌題極品試將槐樹植三株
依然此事憑陰徳從古幽明理不殊
嬴得青山終老看閒身受用不須多風霜落木時將暮
功業無心鏡懶磨道士共聯石鼎句村童能和草庵歌
蓋棺一事安排了肯信光陰去似梭
山中百事且休聞也莫參禪莫錬神纒樹古藤無了日
隨風亂葉豈由身閒來景物吟方到靜處工夫識始真
想得大槐宮裏夢日高猶有未醒人
依然且作住菴看茒屋三間辦不難户外莫容千駟馬
客牀惟置兩蒲團深林藏虎風常怒短木支門睡自安
西北干戈猶未巳偶逢樂土度衰殘
　　　高新甫雲崖
步步危機死不知白雲深處最平夷猿嗁鶴唳非無意
纔近高人便入詩
　　　悼薛君載
衣被惟綀褐長閒未覺貧將何折君壽不盡百年身竹
樹多於屋禽魚近得人生無世情戀寧復怨蒼旻
　　　石牕逋上人南遊並謁劉後村
所師郊與島知己又應難羽檄邊烽急風霜歳事殘出
家忘路逺度海識天寛文暢浮屠者當時亦慕韓
　　　君成弟清溪
孺子歌猶在滄浪可濯纓流來如玉潔止處似心平魚
避飛鳬影荷添落雨聲詩書源更逺千古嫓交情
　　　哭中師雪崖
衆裏知心少惟師是故人臨終書未答昨夜夢全眞鶴
唳渾如哭花開不似春近逢同住者得問病元因
　　　霽雪亭
千樹玉成林逺香清可尋幾疑安道在直得老逋吟逈
與春風異惟宜盡日陰塵中無此景羨爾棄華簪
　　　方氏墓廬扁曰白雲飛處
諸峰互隠蔽一望一増悲觸目易成感思親無盡時松
扉陰似雨翁仲立如癡出岫亦何意悠然自不知
　　　漁村偶題
莫道柴門窄斷無車馬聲苦吟成集少乆病見人生花
落寒猶在春陰雨未成漁村名自我鷗鷺勿相輕
　　　唐補闕清風亭
去國遺忠藎朝盤托諷深因知潔已意亦是愛君心貌
像意全古子孫貧至今清風如可繼塊土已埋沉
　　　寄珂雪屋
積雪覆茅屋僧居清更清浮生千刼盡長日一燈明野
鳥呼能下山靈避不行舊時江月住時聴誦經聲
　　　賦山雲姪偶鋤(取谷雨晴時/偶自鋤句)
扶犂人所賤何苦事耕耘生意未終息雨聲曽厭聞詩
書長在手畚鍤豈勞君祇恐青雲上能將此志分
　　　還甘泉沈氏詩卷
之人吾畏友相望水東西筆下山林趣詩中五十題讀
書長閉户自奉只羹藜名字他年出雙松應共齊
　　　萬象亭
年年此地駐吟鞍十萬人家指掌寛天上星辰依舊逺
山中松桂不知寒月生滄海一輪靜雲泊䦨干片影殘
見說亭基從古在擬將圖志試尋看
　　　朱氏雲壑
舒卷悠悠付太空居然邱壑共胸中人生知己終難必
世上無心自不同片石若浮龍在水逺峰欲露樹吟風
羨君隠處有如此想見詩成字字工
　　　本無師與槐逕弟交遊二十年矣古人謂百篇
　　　詩盡和一盞酒須分余於二公亦云槐逕既殁
　　　本無編其往來之詩號曰雲林酬唱僭述鄙句
　　　奉呈
中年為此别悲動故交情案上雲林卷山中風木聲夢
回驚復喜詩在死如生幾畨西郊路逢師獨自行
　　　宣氏梅邊
自入孤山詠梅花最識詩喜逢吟苦友共此歳寒期曙
色雪初霽暗香春未知前村風景别祇是愛茅茨
　　　畊樂
躬畊樂道眞吾事三聘看來未是榮時尚可為君更悟
何妨藜藿度殘生
　　　王民山惠詩
民山名字出朋輩獨推先不奉寒暄問于今四十年傳
來詩似錦倐去步如仙自古山林士無營貌亦賢
　　　漁村即事
維舟古渡頭四望是汀洲水濶惟宜夏荷枯不碍秋困
歸牛背穏曉汲井雲浮獨坐愁無侶多畨為月留
　　　潘氏可軒
可人居此地稱此可軒名力學倘無倦終身集大成言
辭寓深淺權度要分明體認工夫到何妨緩作程
　　　青藜閣為林景雲賦
九斗峰前太乙臨星辰亦鑒此時心樓高不礙光芒入
坐久忽驚風露深千古聖賢書裏見吾身學問性中尋
夜牕勤苦追先哲名字何分昔與今
　　　追惜永嘉前政知縣趙大猷時景定改元
興言民父恩猶在何故年來盡不如清節苦於為士日
歸裝輕似到官初月明往事尋思遍燈下懷人音問疎
矯首天朝除日到放教田里得安居
　　　高氏石雲(取賈鳥移石/動雲根句)
閬仙曽得句月下自推敲以此幽閒趣長為淡泊交水
寒梅照影霜滑鳥歸巢余亦同懷者從君結把茅
　　　清醒
獨懷忠憤赴湘中舉國昏昏志不同漁父笑君君亦笑
烟波相望各西東
　　　囊螢
山中不羨青藜貴清夢何曽到石渠裁得練囊連夜喜
兒童也學裏衣裾
殘星數㸃照科斗此事分明属後生記得年時頭未雪
夜牕不覺又三更
　　　謝松岡姪惠詩
韋布名猶盛詩書不負人每過臨水宅長想釣魚身思
苦詩難和歲寒交始真廼翁憐病久余病復兼貧
　　　邵氏悅心堂
擾擾利名役鬢髭霜雪侵要知充此性即是悅吾心有
道境常裕無營味最深紛華安肯羨出見更酣沈
　　　别鶴
見說瀛洲萬里程相思猶覬下青㝠已歸天上神仙籍
不就人間飲啄腥昨夜月明如失友故園籠在且休扄
鄰家亦有雛堪待丹頂微微振薄翎
　　　冬日野步
樹上有禽啼似春聲高聲下亦何心幽人拄杖移時立
句句詩中是苦吟
　　　山中梅花
詩人魂在梅花上不比埀楊管别離野鶴聲聲聲漸逺
定應飛報月明知
已有梅花未有詩青山相對動愁眉山翁只在山中住
花落花開總不知
　　　山中
長日山中坐白雲應笑人浮生塵未脫至老趣難眞身
在影猶贅年豐家自貧莫將吟事廢栁色已知春
　　　漁父詞七首
蘭芷流來水亦香滿汀鷗鷺動斜陽聲欵乃間鳴榔儂
家只住岸西旁
翁嫗齊眉婦亦賢小姑顏貌正笄年頭髪亂髻鬟偏愛
把花枝立柁前
湘妃淚染竹痕斑風雨連朝下釣難春浪急石磯寒買
得茅柴味亦酸
滿湖飛雪攪長空急起呼兒上短篷蓑笠具畵圖同鐡
笛聲長曲未終
離騷讀罷怨聲聲曽向江邊問屈平醒還醉醉還醒笑
指滄浪可濯纓
白髪髼鬆不記年扁舟泊在荻花邊天上月水中天夜
夜烟波得意眠
只有青山可卜鄰妻兒語笑意全眞休識字莫嫌貧方
是安閒第一人
　　　漁村逺望因思槐逕弟同遊之樂
滿山殘雪滿溪雲惟有沙鷗獨見親往事不堪頻入夢
吟篇無數更愁人扁舟欲渡同誰載破衲䝉頭近六旬
尚擬來生因可結凄涼何處問蒼旻
　　　閒居言懷
老子從來不為名放教心地到和平庭前草色知春近
牕外梅花終夜明紙帳夢回移月影石溪流斷失灘聲
吟邊莫問紅塵事只住茅茨亦自清
　　　柴門
春風隨處好吟事又相催觸石雲飛去呼童鶴誤來杖
藜無疾步花地有香埃不許車塵入柴門只半開
　　　獨宿山中
澗水松風聲不斷白雲飛上屋頭栖山中昨夜孤吟客
只把無眠便作題
誅茅無地結庵遲借得人家近翠微何事樹禽驚不起
也應知我久忘機
　　　漁家
生涯漁業在屋漏旋増茅莫道直鈎拙翻同稚子敲夜
燈切竹火賓坐具山肴中有白頭者離騷手自抄
　　　題山中井泉
井口依山缺更無沙礫渾相傳海眼出久視石碑存定
案星辰位不多穿鑿痕旱年人盡汲汲盡復源源
　　　鄭氏時齋(取學而時/習之句)
力學競分陰俄驚歳月深豈為科舉地自遂讀書心名
教有餘樂塵埃不可尋肯同碌碌者白首尚籝金
　　　松岡過許峰送葬
此行吟更苦哭舅萬山深處士花猶昔何人詩在今奉
親無旅况對佛動慈心霜夜増寒思半牀安紙衾
　　　挽陳運管安人孫氏
舅家如母在慟哭涙沾襟平日經聲斷兹晨佛力深墓
廬猶手構梱則是夫箴山上半慈竹從知契夙心
　　　君譽病愈相訪
有誰憐我老賢弟獨知心月夜空相憶梅花都未吟愁
因失鶴致貧為買山深連日勤過訪新篘得共斟
　　　還寓樂姪詩卷
吾詩吟未了今爾亦工吟筆下心思苦書中理趣深青
燈宜逺到白日易西沈多謝憐衰疾連朝獨見臨
　　　園中
莫道趨時拙書中樂未涯荷鋤依樹歇聯句笑人遲仙
去井猶在年荒草不衰近來筋力減累失看花期
　　　賈鹿岩
不是長江派因何亦好吟從知世味淡自覺野情深科
舉無名字案頭惟古今新銘為讀盡可惜老山林
　　　山中遇雨
草荒泥磴滑老病厭扶持雨逐雲先後路隨山險夷天
寒禽自浴屋漏榻頻移吟事愁無緒梅花意亦悲
　　　山居有感
無忮復無求山林終自由雪飛猶欠積雲住欲相留朋
友疏因數功名喜亦憂休休亭記在此是死前休
　　　湖外泛雪
雨雪連朝意未休支笻難步最高樓梅花不識春風面
野水相平古渡頭船上看山無屋礙塵中閱世似漚浮
一生窮苦縁詩僻莫把詩窮認作愁
　　　病中感興
風霜歳又除藜杖步徐徐兒輩憂無藥牀頭喜有書背
因曝日暖交為訴貧疏天定由人事不如深閉廬
　　　憶嵇師奥觀梅并貴行弟殁後之思
不到嵇師今幾春凄涼疋馬去無因同遊人葬梅花下
應笑花開不見人
　　　守歳五首
兒輩呼盧不計錢地爐圍坐笑聲喧老夫自算吟邊事
栽竹移花近百篇
明日焚香叩九闗六旬修未到清閒莫憐身在塵中老
雪後騎驢亦看山
鶴雛添歳頂微紅想見瀛洲路亦通昨夜柴門長半掩
三更敲盡呌歸籠
新歳纔餘七日糧燈前猶自笑人忙茅簷霜下寒衣薄
爇盡蒹葭夜更長
平日過從乏貴遊更來湖上棹扁舟除將兒女年年拜
鄰舎相逢坐即休
　　　山雲惠二物
　　　　梅枝
贈我江南一朶春獨清滋味自相親只愁月下推敲拙
難與梅花作主人
　　　　畵竹
跬步園林種亦難渭川還有幾千竿山雲遺我氷綃軸
得與梅花相對看
　　　漁村有感
小牕長日苦吟聲獨倚䦨干看晚晴居士莫疑貧可棄
春風不為病相輕梅邊紙帳重重影壁上離騷字字清
鷗鷺往來情更熟只消此地度殘生
　近世論詩有選體有唐體唐之晚為崑體本朝有江
　西體江西起於變崑崑不足道也而江西以力勝少
　涵泳之㫖獨選體近古然無律詩故唐詩最著世之
　病唐詩者謂其短近不過景物無一言及理此大不
　然詩未有不托物而理未有出於物之外古人句在
　此而意在彼今觀三百篇大抵鳥獸草木之間不可
　以是訾也而人之於詩其心術之邪正志趣之高下
　氣習之厚薄隨其所作無不呈露如少陵之詩而得
　其為忠太白之詩而得其為豪郊島之詩寒苦而其
　器必隘韋白之詩藴藉而其情必逺自然而然初非
　因想而生見者昔坡公論六家書謂小人書字雖工
　而其神情終有盱睢側媚之態非獨作字為然雖文
　皆然也故作詩貴識體尤在養性不養性則無本不
　識體則無法永嘉自四靈為唐詩一時水心首見賞
　異四人之體略同而道暉紫芝其山林閨閣之氣各
　不能揜雲泉薛君仲止以詩名於時本用唐體而物
　與理稱更成一家其人蕭散之際自有繩尺始而色
　其貌若生久而㫖其味益洽恬靜不求本於天性未
　易以矯揉學者雖其詩未足以盡其人然必有是人
　而後有是詩讀者當自得於言語之外云淳祐己酉
　五月日東閣趙汝回序
　
　
　
　
　
　
　
　
　
　
　
　江湖小集卷五十五
欽定四庫全書
　江湖小集卷五十六　　　　宋　陳起　編
　　姜䕫白石道人詩集
　　　以長歌意無極好為老夫聴為韻奉别沔鄂親
　　　　友
滔滔沔鄂留有靦三宿桑持鉢了白日事賤丸蛣蜣念
當去石友烟席凌江湘為君試歌商歌短意則長
佳人魯山下(謂楊大/昌正之)日弄清漢波促絃調寶瑟哀思感
人多咬哇秦缶擊冷落郢客歌知音良不易如此粲者
何
英英白龍孫(鄭仁舉/次皋)眉目古人氣拮据營數椽下簾草
生砌文章作逕庭功用見造次無庸垂罄嗟遺安鹿門
意
詩人辛國士(辛泌/克清)句法似阿駒别墅浪滄曲綠隂禽烏
呼頗參金粟眼漸造文字無兒輩例學語屋壁祝蒲盧
山隂千載人揮灑照八極只今定武刻猶帶龍虎筆單
侯出機杼(單煒/炳文)豈是劒舞得餘波入竹石絶歎咄咄逼
異時之罘君在湼守蒼顥黄鐘欠牛鐸淋漓弔遺稿有
子殊可人(蔡迨肩吾子/武子字武伯)特未見此老客來請論文但道
曲肱好
中郎逝千霜曲髙復誰為龎翁趣無絃鄭伯功斵鼻春
風桃花溪寒渌繞蒼翠何當從兩君放浪討幽事
宦達羞故妻貧賤厭丘嫂上書雲雨迥還舍筍蕨老江
皋鉏帶經決計恨不早士無五羖皮沒世抱枯槁
伐木響虚牝我願友褐夫九闗呀虎豹何時内髙袪黄
鵠𦕈雲樹鸚鵡澹烟蕪倚杖得清賞洗心觀本初
孤鴻度闗山風霜摧翅翎影低白雲暮哀噭那忍聽士
生有如此儲粟不滿瓶著書窮愁濱可續離騷經
　　　過湘隂寄千巖
𦕈𦕈臨風思美人荻花楓葉帶離聲夜深吹笛移船去
三十六灣秋月明
　　　鴈圖
萬里晴沙夕照西此心唯有㫁雲知年年數盡秋風字
想見江南搖落時
　　　赤松圖
山東隆凖公未語心已解按劒堂下人成事汝應退非
無帶礪約政爾有恩害平生三寸舌松間漱寒瀨
　　　送朝天續集歸誠齋時在金陵
翰墨場中老斵輪真能一筆掃千軍年年花月無閒日
處處山川怕見君箭在的中非爾力風行水上自成文
先生只可三千首回施江東日暮雲
　　　送王孟玉歸山隂
淮南雪落雲繞戌王郎鳴鞭獵狐兔問君本是山隂人
何不扁舟剡溪去人生樂事將無同知君此心如太空
只今去踏龍尾道也似寒江簑笠翁鑑湖一曲荷花浦
君不歸來花有語舊宅應添竹幾竿到家不覺秋如許
十年雪裏看淮南聚米能作淮南山籌邊妙處須急吐
政自不容修竹閒人道長江無六月日光正射青蘆葉
何以贈君濯炎熱雪即是詩詩是雪
　　　除夜自石湖歸苕溪(此詩録寄誠齋得報云所/寄十詩有裁雲縫霧之妙)
　　　　(思敲金戛/玉之竒聲)
細草穿沙雪半銷吳宫烟冷水迢迢梅花竹裏無人見
一夜吹香過石橋
美人臺上昔歡娛今日空臺望五湖殘雪未融青草死
苦無麋鹿過姑蘇
黄帽傳呼睡不成投篙細細激流氷分明舊泊江南岸
舟尾春風颭客燈
千門列炬散林鴉兒女相思未到家應是不眠非守嵗
小牕春意入燈花
三生定是陸天隨只向吳松作客歸已拚新年舟上過
倩人和雪洗征衣
沙尾風回一棹寒椒花今夕不登盤百年草草都如此
自琢春詞剪燭㸔
笠澤茫茫雁影㣲玉峯重疊䕶雲衣長橋寂寞春寒夜
只有詩人一舸歸
桑間篝火却宜蠶風土相傳我未諳但得明年少行役
只裁白紵作春衫
少小知名翰墨場十年心事只凄涼舊時曽作梅花賦
研墨於今亦自香
環玦隨波冷未銷古苔留雪卧牆腰誰家玉笛吹春怨
㸔見鵝黄上栁條
　　　悼石湖三首
身退詩仍健官髙病已侵江山平日眼花鳥暮年心九
轉終無助三髙竟欲尋尚留巾墊角絶域有知音
未作龍蛇夢驚聞露電身百年無此老千首屬何人安
得公長健那知事轉新酸風憂國淚髙塚卧麒麟
未定情鍾痛何堪更悼亡遣書知伏枕來弔只空堂雪
裏評詩句梅邊按樂章沈思酒杯落天濶意茫茫
　　　臨安旅邸答蘇虞叟
垂楊風雨小樓寒宋玉秋詞不忍看萬里青山無處隱
可憐投老客長安
　　　張平甫哀挽
將軍家世出臞儒合上青雲作計疎吳下宅成花未種
湖邊地吉草新鋤空嗟過隙催人世賴有提孩讀父書
他日石羊芳草路弟兄來此一沾裾
　　　題華亭錢參園池
花裏藏仙宅簾邊駐客舟浦涵滄海濶雲接洞庭秋草
木山山秀䦨干處處幽機雲韜世業暇日此夷猶
　　　寄上張參政
姑蘇臺下梅花樹應為調羮故早開燕寢休誇香霧重
鴛行却望衮衣來前時甲第仍垂栁今度沙隄已種槐
應念無枝夜飛鵲月寒風勁羽毛摧
　　　雪中訪石湖
雪矸如玉城偏師敢輕犯黄蘆陣野鶩我自將十萬三
戰渠未降北面石湖范先生霸越手定目一笑粲
　　　京口留别張思順
伯勞飛燕若為忙還憶東齋夜共牀别後無書非棄我
春前會面却他鄉連宵為説經憂患異日相逢各老蒼
更欲少留天不許曉風吹艇入垂楊
　　　虞美人草
夜䦨浩歌起玉帳生悲風江東可千里棄妾蓬蒿中化
石那解語作草猶可舞陌上望騅來翻愁不相顧
　　　姑蘇懷古
夜暗歸雲繞柁牙江涵星影鷺眠沙行人悵望蘇臺栁
曽與呉王掃落花
　　　次韻徳久
籬落青青花倒垂避人黄鳥雨中飛西郊寂寞無車馬
時有溪童賣菜歸
　　　花藏寺雲海亭望具區(寺為張循/王功徳院)
茫茫復茫茫中有山蒼蒼大哉夫差國坐占天一方夫
差醉蓮宫大浪搖不醒越師何從來奪我玉萬頃年年
亭上秋一笛千古愁誰能知許事飛下雙白鷗
　　　次朴翁遊蘭亭韻
亞字橋亭面面風六人同坐樹隂中松交歸路如留客
石礙流杯故惱公山色最憐秦望緑野花只作晉時紅
夕陽啼鳥人將散俯仰興懐自昔同(右軍祠堂有杜鵑/花兩株花極照灼)
　　　同朴翁登卧龍山
龍尾回平野簷牙出翠㣲望山憐緑逺坐樹覺春歸草
合平吳路鷗忘霸越機午涼松影亂白羽對襌衣
　　　次韻胡仲芳因楊伯子見寄
此去廬陵定幾程向來笻杖未經行懸知征棹雲邊集
大有吟情雪裏生楚渡食萍應甚美舜祠吹玉直能清
二君即日青冥上惟我春山帶雨耕(仲方得萍鄉宰/伯子得營道倅)
　　　次石湖書扇韻
橋西一水曲通村岸閣浮萍緑有痕家住石湖人不到
藕花多處别開門
　　　夏日寄朴翁朴時在靈隱
風吹松樹枝懐我松間友雲從北山來令我屢回首山
雲夜夜起山雨侵人衣遙知竹忩裏自吟新雨詩
　　　竹友為徐南卿作
髮已星星帶已寛徐郎猶是客長安家山竹好無由㸔
謾種庭前一兩竿
世路蒼黄總是愁暮年須得小優游如今漸覺知心少
賸種青青伴白頭
　　　賀張肖翁參政
太乙圖書客屢談已知上相出淮南銀臺日月非虚過
金鼎功名得細參從此與人為雨露應憐有客卧雲嵐
明朝起為蒼生賀旋著藤冠紫竹簮
　　　同潘徳久作明妃詩
明妃未嫁時滿宫妬娥眉一朝辭玉陛人人淚雙垂
年年心隨鴈日日穹廬中遙見沙上月忽憶建章宫
身同漢使來不同漢使歸雖為胡中婦只著漢家衣
　　　烏夜啼
老烏棲棲飛且號晨來枝上啄楮桃楮桃已空楮葉死
猶啄枯枝覓蟲蟻老烏賦分何其貧未啼已被隣公嗔
吁嗟老烏不自省牆頭屋上紛成羣吳中貴遊重鸚鵡
千金逺致能言語花底紅絛鄭䄂擎盤中碧果秦宫取
天生靈物得人憐過者須來鸚鵡邊老烏事事無足錄
人間猶傳夜啼曲
　　　夀朴翁
與師同月不同年歸墨歸儒各自緣想得山中無夀酒
但擕茶到菊花前
　　　湖上寓居雜詠
荷葉披披一浦涼青蘆奕奕夜吟商平生最識江湖味
聴得秋聲憶故鄉
湖上風恬月澹時卧㸔雲影入玻瓈輕舟忽向牕前過
搖動青蘆一兩枝
秋雲低結亂山愁千頃銀波凝不流隄畔畫船隄上馬
緑楊風裏兩悠悠
處處堂虚望眼寛荷花荷葉過䦨干遊人去後無歌鼓
白水青山生晚寒
輦路垂楊兩行栽苑門秋水欲平階朝朝南望宫雲起
白鳥一雙山下來
㣲波衝得緑萍開數㸃青青黏石階緑葑自來還自去
來時須載白鷗來
布衣何用揖王公歸向蘆根濯軟紅自覺此心無一事
小魚跳出緑萍中
囊封萬字總空言露滴桐枝欲㫁絃時事悠悠吾亦嬾
卧㸔秋水浸山烟
苑牆曲曲栁冥冥人静山空見一燈荷葉似雲香不㫁
小船搖曳入西陵
處士風流不並時移家相近若依依夜涼一舸孤山下
林黒草深螢火飛
卧榻㸔山緑漲天角門長泊釣魚船而今漸欲抛塵事
未了菟裘一悵然
釣忩不忍見南山下有三雛骨未寒惆悵古今同此恨
二陵風雨晉師還
栁下軒忩枕水開畫船忽載故人來與君同過西陵路
却指烟波獨自回
指㸃移舟著栁隄美人相顧復相擕上橋更覺秋香重
花在西陵小苑西
　　　坐上和約齋
思入氷輪冷愁因玉宇開可無如此客猶恨不能杯好
句長城立寒鴉結陣來箜篌莫停手拚却㫁腸回
　　　出北闗
吳兒臨水宅四面見行舟蒲葉侵鵝項楊枝蘸馬頭年
年人去國夜夜月窺樓傳語城中客功名半是愁
　　　平甫見招不欲往
老去無心聴管絃病來杯酒不相便人生難得秋前雨
乞我虚堂自在眠
樓閣萬重秋雨裏峰巒四合暮潮邊鳳城今夕涼如水
多少人家試管絃
　　　三髙祠
越國霸來頭已白洛京歸後夢猶驚沈思只羨天隨子
簑笠寒江過一生
　　　過桐廬
横㸔山色仰㸔雲十幅風㠶不藉人記取合江江畔樹
他年此處好垂綸
　　　登烏石寺觀張魏公劉安成岳武穆留題劉云
　　　　侍兒意真奉命題記
諸老凋零極可哀尚留名字壓崔嵬劉郎可是疎文墨
幾㸃胭脂汙緑苔
　　　過垂虹
自作新詞韻最嬌小紅低唱我吹簫曲終過盡松陵路
回首烟波十四橋
　　　訪費山人
稻叢茁茁欲齊肩楊栁僛僛不蔽蟬忽憶石頭城下路
槿花斜壓釣魚船
　　　牛渚
牛渚磯邊𣺌𣺌秋笛聲吹月下中流西風不識張京兆
畫得蛾眉如許愁
　　　武康丞宅同朴翁詠牽牛
青花緑葉上疎籬别有長條竹尾垂老覺淡妝差有味
滿身秋露立多時
　　　朴公悼牽牛甚竒余亦作
不見青青繞竹生西風籬落抱枯藤道人一任空花過
愁殺山隂覓句僧
　　　春日書懐四首
九真何蒼蒼乃在清漢尾衡茒依草木念逺獨伯姊春
來衆芳滋春去衆芳委兄弟各天涯啼鴂見料理漢江
出巨魚風雷入驅使安得挾我輈西征二千里
春雲驛路暗遊子𦕈歸程永懐故山下風雨悲柏庭翁
仲不解語幽鳥時時鳴人家插垂栁客裏又清明
垂楊大别寺春草郎官湖家巷有石友合并不待呼瘦
藤倚花樹花片藉玉壺老鄭談絶妙辛楊句敷腴平生
子姚子貌古心甚儒時邀野僧語間與琴工俱酒䦨興
未了左轉城南隅大江圍楚碧烟水入𤣥虚流落不自
恨惟嗟故人疎一月三見夢夢中相與娯日日潮風起
悵望武昌魚
武昌十萬家落日紫烟低亭亭頭陀塔髙處白鳥棲白
鳥忽飛去春山空四圍南樓有佳人再召且再辭閉門
課文事攖物深天機斯人不可致白鳥會來歸
　　　過徳清
木末誰家縹緲亭畫堂臨水更虚明經過此處無相識
塔下秋雲為我生
溪上佳人㸔客舟舟中行客思悠悠烟波漸逺橋東去
猶見䦨干一㸃愁
　　　予居苕溪上與白石洞天為隣潘徳久字予曰
　　　　白石道人且以詩見畀其詞曰人間官爵似
　　　　樗蒲采到枯松亦大夫白石道人新拜號㫁
　　　　無繳駁任稱呼予以長句報貺
南山仙人何所食夜夜山中煮白石世人喚作白石仙
一生費齒不費錢仙人食罷腹便便七十二峰生肺肝
真祖只在南山南我欲從之不憚逺無方煮石何由軟
佳名錫我何敢辭但愁自此長苦饑囊中只有轉菴詩
便當掬水三嚥之(轉菴徳久/自號云)
　　　箜篌引
箜篌且勿彈老夫不可聴河邊風浪起亦作箜篌聲古
人抱恨死今人抱恨生南隣賣妻者秋夜難為情長安
買歌舞半是良家婦主人雖愛憐賤妾那久住緣貧來
賣身不緣觸夫怒日日登髙樓悵望宫南樹
　　　陳君玉以小集見歸用余還試齋朝天續集韻
　　　　作七字䕫報貺
筆陣無功汗左輪而今老去不能軍水邊白鳥閒於我
牕外梅花疑是君欲向江湖行此話可無朋友託斯文
新篇大是相料理因憶西山揚子雲
　　　丁巳七月朢湖上書事
白天碎碎如析綿黒天昧昧如陳𤣥白黒破處青天出
海月飛來光尚濕是夜太史奏月蝕三家各自矜算術
或云七分或食既或云食晝不在夕上令御史登吳山
下視海門監月出年來厯失無人修三家之説誰為優
乍如破鏡光炯炯漸若小兒初食餅時方下令嚴禁銅
破鏡何為來海東天邊有餅不可食聞説饑民滿淮北
是鏡是餅且勿論須臾還我黄金盆金盆當空四山静
平波倒浸雲天影下連八表共此光上接銀河通一冷
御史歸來太史眠人間不聞鐘鼓傳白石道人呼釣船
一瓢欲酌湖中天荷葉擺頭君睡去西風急送敲忩句
　　　項里項王之里也在山隂西南二十餘里地多
　　　　楊梅苔梅皆妙天下王性之賦項里楊梅云
　　　　只今枝頭萬顆紅猶似咸陽三月火予近得
　　　　苔梅一枝古怪特甚為作七言
舊國婆娑幾樹梅將軍逐鹿未歸來江東父老空相憶
枝上年年長緑苔
　　　寄田郎
楚楚田郎亦大竒少年風味我曽知春城寒食誰相伴
夜月梨花有所思剪燭屢呼金鑿落倚牕閒品玉參差
含情不擬逢人説鸚鵡能歌自作詞
　　　待千巖
褰裳望洞庭眼過天一角初别未甚愁别久今始覺作
箋非無筆寒鴈不肯落蘆花待挐音怪底北風惡
若人金石心試命洞庭浪傳聞下巴陵瀝酒喜無恙我
行丹楓林屢騁白蘋望烏鵲不可嗔論功當坐上
　　　古樂府
裁衣贈所歡曲領再三安歡出無人試閨中自著㸔
甚欲逐郎行畏人笑無媒日日東風起西家桃李開
令我歌一曲曲終郎見留萬一不當意翻作平生羞
　　　賦千巖曲水
紅雨灑溪流下瀨仍小駐魚隊獵殘香故故作吞吐老
子把一盃㣲風忽吹去
　　　李陵臺
李陵歸不得髙築望鄉臺長安一萬里鴻鴈隔年回望
望雖不見時時一上來
　　　送王徳和提舉淮東
京塵吹帽汗淋衣相見頻年只道歸省裏移文那得了
家邊持節未為非煮乾碧海知誰用割盡黄雲尚告饑
可得不為根本計秋風還見鴈南飛
　　　寄時父
遲君日日數歸程到得君歸我已行一路好山思共㸔
半年有酒不同傾吾儕政坐清貧累各自而今白髮生
人物𦕈然須强飯天工應不負才名
　　　雪中六解
塞草汀雲䕶玉鞍連天花落路漫漫如今却憶當年健
下馬題詩不道寒
黄鶴磯邊晚渡時栁花風急片帆飛一聲長笛魚龍舞
白浪如山不肯歸
萬馬行空轉屋檐髙寒屢索酒杯添故人家住吳山上
借得西湖自巻簾
曽泛扁舟詣石湖恍然坐我范寛圖天寒逺挂一行鴈
三十六峯生玉壺
萬壑千巖一様寒城中别有玉龍蟠舊人乗興扁舟處
今日詩仙戴笠㸔
沈香火裏笙簫合煖玉鞍邊雉兔空辦得煎茶有驕色
先生只合作詩窮
　　　送李萬頃
猛相思裏得君來政喜歡時却便回别路苦無青栁折
到家應有小桃開起居五馬兼堂上問訊千巖及阿灰
(張禕姪張曙/小字阿灰)兒女癡頑夫婦健漂零何日共尊罍
　　　送陳敬甫
十年所聞溢吾耳去年誦君書一紙古人三語得竒士
況此磊落數百字相逢千巖萬壑裡有客如君請兄事
才髙自古人所忌論髙不售反驚世好詩取客如劵契
我無三者猶至是如君之貧不可避如君之貧不可避
呼舟徑渡寒潮外
　　　越中士女春遊
秦山越樹兩依依閒倚䦨干看落暉楊栁梢頭春又暗
玉簫聲裏夜遊歸
　　　送彭仲訥往合淝三首
壯志只便鞍馬上客夢長到江淮間誰能辛苦運河裏
夜與商人争往還
我家曽住赤欄橋隣里相過不寂寥君若到時秋已半
西風門巷栁蕭蕭
小簾燈火屢題詩回首青山失後期未老劉郎定重到
煩君説與故人知
　　　下孤城
人家多住竹籬中楊栁疎疎尚帶風記得下孤城下路
白雲依舊兩三峯
　　　平甫放三十二鷗於吳松余不及與盟
橋下松陵綠浪横來遲不與白鷗盟知君久對青山立
飛盡梨花好句成
　　　蕭山
歸心已逐晚雲輕又見越中長短亭十里水邊山下路
桃花無數麥青青
　　　生雲軒
在山長與雲同齋出山憶雲雲不來千金買得太湖石
數峯相對寒崔嵬朝來忽覺青苔濕靉靉如炊石間出
白雲何處不相逢却怪年年枉相憶王郎胸中横一丘
在山出山雲與遊更呼白石老居士來倚雲根吟七字
　　　戊午春帖子
晴忩日日擬雕蟲惆悵明時不易逢二十五絃人不識
淡黄楊栁舞春風
　　　送項平甫倅池陽
項侯聲名天宇窄與君俱是荆湖客向來相聞不相值
長安城中乃相識論文要得文中天邯鄲學步終不然如
君筆墨與性合妙處突過蘇李前我如切切秋䖝語自
詭平生用心苦神凝或與元氣接屢舉似君君亦許西
湖一曲古牆隂清坐論詩夜向深見謂人間有公等不
知來者不如今乾坤雖大知者少君不見古人拙處今
人巧我徂山林口挂壁如君合救狂瀾倒石渠春水緑
泱泱閣下無人白日長萬里江湖入歸夢子雲不願校
書郎九華山色梅根渡半日風帆即秋浦六條察吏安
用許幸有千巖作詩侣
　　　偶題
阿八宫中酒未醒天風吹髮夜泠泠歸時只怕扶桑暖
赤脚横騎太一鯨
　　　陳日華侍兒讀書
繹句尋章久未休花房日晏不梳頭誰教郎主能多事
乞與冥冥千古愁
　　　女郎山(漢陽縣西/二十里)
不見郢中能賦客可憐負此女郎山氷魂寂寞無歸處
獨宿鴛鴦沙水寒
　　　金神夜獵圖二首(六/言)
夜半金神羽獵奔走山川百靈雲氣旍旗來下颯然已
入青冥
後宫嬋娟玉女自鞚八尺飛龍兩兩鳴鞭争導緑雲斜
墜春風
　　　書乞米帖後
銀鈎鐵畫太師字從人乞米亦可憐五倉空虚胃神哭
竟日悄悄無炊烟仙人留書説服氣道士辟穀期引年
人生不食浪自苦獨不見子桑鼓琴十日雨
　　　次韻鴛鴦梅(六/言)
晴日小溪沙暖春夢憐渠頸交只怕笛聲驚散費人月
咏風嘲
漠漠江南烟雨于飛似報初春折過女郎山下料應愁
殺佳人
　　　呈徐通仲兼簡仲錫通仲與誠齋為鄉人近來
　　　　赴調而誠齋去國又通仲久與千巖有苕霅
　　　　之約而未至余挽通仲欲與同歸千巖故末
　　　　章及之
斯文凖乾坤作者難屈指我從李郭遊知有徐孺子春
風橘洲前白月太湖尾懐哉來無期玉唾炯在紙去年
識仲氏何啻空谷喜合并忽自天傾倒見底裏維君天
下士竹箭東南美胡不在石渠諸公當料理千巖今林
宗泉石助風軌示疾不下堂有句髙八米此老筆硯交
誠齋古元禮毫端灑秋露去國辭愈偉屬聞都門别回
首即桑梓獨憐苕溪上垂榻俟行李烟波肯尋盟歸櫂
為君艤
　　　答沈器之二首
江漢乗流客乾坤不繫舟玉琴虚素月金劍落清秋野
鹿知隨草饑鷹故上鞲風流大隄曲一唱使人愁
涉逺身良苦登髙望欲迷試吟青玉案不似白銅鞮露
下秋虫怨風髙北馬嘶槎頭有新味人在太湖西
　　　釣雪亭
䦨干風冷雪漫漫惆悵無人把釣竿時有官船橋畔過
白鷗飛去落前灘
　　　馬上值牧兒
馬背何如牛背短衣落日空山只麽身歸盤谷未須名
滿人間
　　　契丹歌(都下聞蕭總管自/説其風土如此)
契丹家住雲沙中耆車如水馬若龍春來草色一萬里
芍藥牡丹相間紅拍手髙歌垂手舞琵琶串曲翻新譜
一春浪宕不歸家自有穹廬障風雨平沙軟草天鵝肥
七萃齊驅曉打圍皂旗低昂圍漸急驚作羊角凌空飛
海東健鶻健如許韝上風生㸔一舉萬里追奔未可知
劃見紛紛落毛羽平章俊味天下無年年海上彎琅弧
一鵝先得金百兩天使走送賢王廬天鵝之飛鐵為翼
射生小兒空㸔得腹中驚怪有新薑元是江南經宿食
　　　綠萼梅
黄雲承韈知何處招得氷魂付北枝金谷樓髙愁欲墜
㫁腸誰把玉龍吹
　　　次韻千巖雜謠
平生中散七不堪鳳麈時時伴燕談道士有神傳火棗
故人無字入雲藍雨涼竹葉宜三酌日落荷花倚半酣
極欲扁舟南蕩去冷鷗輕燕畧相諳
　　　寄上鄭郎中
梅根東望九華雲中有風流衣綉人名下一生勞夢想
尊前數語倍情親節旄在道催歸漢花鳥留君且作春
見説祥雲挾時雨故園松菊亦精神
　　　送左真州還長沙
吳兒牽挽醉蓴鱸今日西歸略自如别路冷雲隨驛馬
望鄉喬木記吾廬湘中花月偏憐酒淮左兒童待擁車
凡我舊遊君更厯橘洲相見訝無書
　　　禽言如曰哥哥
君不見苕溪西南石鼓山鳥如鸜鵒啼其間土人相傳
是阿弟千呼萬喚去復還身為獨鴈失儔侣所愧鶺鴒
圖急難繞林哀哀訴明月夜䦨月落聲漸咽天地濶逺
兄不聞蒼厓下淚山竹裂豈無鴉舅與鵓姑人各有心
非友于陟岡四顧空欷歔君不見江南望夫誰家女登
山化石不得語
　　　次韻誠齋送僕往見石湖長句
客來讀賦作雌蜺平生未聞衡説詩省中詩人官事了
狎鷗入夢心無機韻髙落落懸清月鏗鏘妙語春氷裂
一自長安識子雲三歎郢中無白雪范公蕭爽思出塵
有客如此渠不貧堂堂五字作城守平章勁敵君在口
二公句法妙萬夫西來槖中藏魯璵只今擊節烏棲曲
不愧當年賀鑑湖
　　　與和甫時甫分題畫巻䕫得剡溪圖
枯槎啅乾鵲交臂失夫君奈此一尊酒慿髙空水雲
　　　東堂聨句
金風涼夜深吹我蕭蕭髮(趙雍/和仲)起折丹桂枝驚落花上
月(白/石)
　　　次韻武伯
楊栁風㣲約暮寒野禽容與只波間道人心性如天馬
可愛青絲十二閑
　　　觀燈口號
世間形象盡成燈烘火旋沙巧思生列肆又多㸔不遍
遊人一一把燈行
市樓歌鼔太喧譁燈若連珠照萬家太守令嚴君莫舞
遊人空戴玉梅花
遊人總戴孟家蟬争詫星毬萬眼圓閙裏傳呼大官過
後車多少盡嬋娟
花帽籠頭幾嵗兒女兒學著内人衣燈前月下無歸路
不到天明亦不歸
好燈須買不論錢别有琉瓈價百千都下貴人多預賞
買時長在一陽前
珠絡琉璃到地垂鳳頭銜帶玉交枝君王不賞無人進
天竺堂深夜雨時
紛紛鐵馬小回旋幻出曹公大戰年若使英雄知此事
不教兒女戲燈前
貴客鈎簾看御街市中珍品一時來簾前花架無行路
不得金錢不肯回
修内司人偏戲鼓輦官營裡獨燒燈春風到處皆君賜
金栁絲絲滿鳳城
正好嬉遊天作魔翠帬無奈雨沾何御街暗裡無燈火
處處但聞樓上歌
　　　和轉菴丹桂韻
野人復何知自謂山澤好來禆奉常議笳識鼓羽葆誰
憐老垂垂却入閙浩浩營巢猶是寓學圃何不早淮桂
手所植漢甕躬自抱花開不忍出花落不忍掃佳客夜
深來清尊月中倒一禪兩居士更約踐幽討
　　　陪張平甫遊禹廟
鏡裏山林緑到天春風只在禹祠前一聲何處提壺鳥
猛省紅塵二十年
　　　乍涼寄朴翁
前日松間步屧歸更將荷葉障秋暉如今城裏抛團扇
應是山中試裌衣水有秋容蓮漸少樹含涼氣鳥慵飛
炎天既懶趨城市從此尤須戀翠㣲
　　　寄俞子
此郎都無子弟氣夜對黄嬭籠青燈只今落脚墮鳶外
欲往從之歎未能郎罷才名今白髪佐州亦復坐窮邉
甚欲出手相料理東南風髙難寄牋
　　　昔遊詩
　　　　䕫早嵗孤貧奔走川陸數年以來始獲寧處
　　　　　秋日無謂追述舊遊可喜可愕者吟為五字
　　　　　古句時欲展閲自省生平不足以為詩也
洞庭八百里玉盤盛水銀長虹忽照影大哉五色輪我
舟渡其中晃晃驚我神朝發黄陵祠莫至赤沙曲借問
此何處滄灣三十六青蘆望不盡明月耿如燭灣灣無
人家只就蘆邉宿
放舟龍陽縣洞庭包五河(澧沅澬/湘大江)洶洶不得道茫茫將
奈何篙師請小泊石矴沉泥沙是中太無岸强指葦與
莎滯留三四晨大浪山嵯峨同舟總下淚自謂餵黿鼉
白水日以長僅存青草芽轉盻又已没但見千頃波此
時羨白鳥飛入青山阿
九山如馬首一一奔洞庭小舟過其下幸哉波浪平大
風忽怒起我舟如葉輕或升千丈坡或落千丈坑囘望
九馬山政與大浪争如飛鵝車礟亂打睢陽城又如白
獅子山下跳鬇鬡須臾入别浦萬死得一生始知茵席
濕盡覆杯中羮
蕭蕭湘隂縣寂寂黄陵祠喬木䕃樓殿畫壁半傾敧蘆
洲雨中淡漁網烟外歸重華不可見但見江鷗飛假令
無恨事過此亦依依
我乘五板船將入沌河口大江風浪起夜黒不見手同
行子周子渠膽大如斗長竿插蘆席船作野馬走不知
何所詣生死付之偶忽聞入草聲燈火亦稍有杙船遂
登岸急買野家酒
天寒白馬渡(漢川/縣界)落日山陽村是時無霜雪萬里風奔
奔外旃吹已透内纊氷不温吹馬馬欲倒吹笠任飛翻
不見行路人但見草木蕃忽㸔野燒起火燄燒乾坤聲
如震雷震勢若江湖吞虎豹走散亂麋鹿不足言夜投
野店宿無壁亦無門此行值三厄幸得軀命存明發見
老姊斗酒為招魂
揚舲下大江日日風雨雪留滯鼇背洲十日不得發岸
氷一尺厚刀劍觸舟楫岸雪一丈深屹如玉城堞仝舟
二三士頗壯不恐懾䝉氊閉篷卧波裏任傾攧晨興視
氊上積雪何皎潔欲上不得梯欲留岸頻裂扳援始得
上幸有人見接荒村三兩家寒苦衣食缺買豬祭波神
入市路已絶如今得安坐閒對妻兒説
青草長沙境洞庭𣺌相連洞庭西北角雲夢更無邊復
有白湖沌𣺌漭里數千豈惟大盜窟神龍所盤旋白湖
辛巳嵗忽墮死蜿蜒一鱗大如箕一髯大如椽白身青
鬐鬛兩角上梢天半體卧沙上半體猶沈淵里正聞之
官官使吏致䖍作齋為禳禬觀者足闐闐歛席覆其體
數里聞腥羶一夕雷雨過此物忽已遷遺跡䧟成川中
可行大船是年金兵至擊走江之壖或云祖龍䜟詭異
非偶然近日山陽人采菱不知還望見三龍浮目若電
火燃見龍多見尾少見四體全一龍已為異三者亦罕
傳又因漁湖側水中忽生烟烟中一驢出繞身步蹁躚
俄隨霹靂去欲語無由緣我聞語此事乗舟往觀焉徑
往枯葭浦白鷺争相先湖有劉備廟實司浩𣺌權徘徊
無所見歸櫂月明前
昔遊桃源山先次白馬渡(桃源/縣界)渡頭何情深鴻鵠在髙
樹白馬亦洞天昔人有竒遇洞門不可見但聞水聲怒
瞻彼羽人宅乃乗方船渡修廊夾五殿重閣映千樹規
模象魏壯回合緑隂䕶山椒望五溪壺頭入指顧故宫
在其北屋瓦帶松霧古杉晉時物中空野人住外圍四
十尺内可十客聚我遊瞿仙館壇上表遺步却下八疊
坡一亭衆妙具兩山抱澄潭老木枝幹互瞻前秀而迥
坐久凜難駐桃源獨不見僻在宫南路山行轉深邃狙
猿紛上下石竇出㣲涓令我意猶豫昔聞漁舟子水際
見洞户今㸔去溪逺定自後人誤惆悵却歸來此遊不
得屢於今二十年厯厯經行處
昔遊衡山下看水入朱陵半空掃積雪萬萬玉花凝或
如生綃挂或作薄霧横紛紛虎豹吼往往蛟龍驚人語
不相聞濺雹漂我纓有魚緣峭壁上上終不停此中有
神物雷雨周八紘
昔遊衡山上未曉入幽谷欲識所坐輿横板挂兩竹狀
如秋千垂髙下不傾覆登山九千丈中道多佛屋一峯
髙一峯峯峯秀林木仰㸔同來客木末見冠服髙臺石
橋路尋常雲所宿下方雷雨時此上自晴旭紫盖何突
兀萬里在一目餘峯六七十僅如翠浪矗北有嬾瓉巖
大石庇樵牧下窺半厓花杯盂琢紅玉飛雲身畔過攬
之不盈掬祝融最髙絶紫盖不足録俯視同仰觀蒼蒼
萬形伏惟餘岣嶁峯南睇半空緑髣髴認瀟湘向岳流
屈曲髙處驚我魂翻思宅平陸其東有雷穴靈異謹勿
觸雲來綿世界雲去一峯獨僧忩或留罅雲入不可逐
絶頂横石渠仙人有遺躅山多金光草夜半如列燭靈
藥不可尋吁嗟歸太速
濠梁四無山坡陁亘長野吾披紫茸氊縱飲面㣲赭自
矜意氣豪敢騎雪中馬行行逆風去初亦略霑洒疾風
吹大片忽若亂飄瓦側身當其衝絲鞚䄂中把重圍萬
箭急馳突更叱咤酒力不支吾數里進一斚燎茅烘濕
衣客有見留者徘徊望神州沈歎英雄寡
既離湖口縣未至落星灣舟中三兩程程程見廬山廬
山遮半天五老雲為冠朝㸔金叠叠暮㸔紫巉巉瀑布
在山半髣髴認一斑廬山忽不見雲雨滿人間
雪霽下揚子閒望江上山山山如白玉日照金孱顔是
時江水净影落清鏡寒潮催庾信老雲送佛貍還萬古
感心事惆悵垂楊灣
衡山為真宫道士飲我酒共坐有何人山中白衣叟問
叟家何在近住山洞口殷勤起見邀徐步入林藪雲深
險徑黑石亂湍水吼尋源行漸逺茅屋剪如帚老烹茶
味苦野琢琴形醜叟云司馬遷學道此居久屋東大盤
石棊畫今尚有古木庇覆之清泉石根走因悲百年内
汲汲成白首仙人固難值隱者亦可偶追惟恍如夢欲
畫無好手
　
　
　
　
　
　
　江湖小集巻五十六
欽定四庫全書
　江湖小集巻五十七　　　　宋　陳起　編
　　周文璞方泉小集
　　　鍾山賦
陟古阜兮逶遲望故鄉兮徘徊日日忽兮欲下抒予心
兮訴哀昔王氣之初發有神人之稱孤逮温雒之弗競
亦中興於南都因融結以作此鎮倚崔嵬而在東指牛
首以立闕背龍盤而作宫後季嗣興規模屹隆張皇帝
圖咨謀國工隂陽既調清寧亦同司馬岌嶪而引前太
極穹􁁉而當中華林挂皷璇宫歌鍾矗丹楹兮暨暨森
翠氣兮融融殿簿苑記宻如魚鱗中納元氣仰規大辰
將欲賓毳裘於九夷負黼扆於萬春攝提紀厯巻舒效
珍回皇風於太初散靈雨於無垠及乎分代易姓滅沒
變遷厚禍隱毒實生其間紫髯鼎來黄鬚載奔索蜜口
苦辭鴆涕潸近奮身而倒戈亦反袂而張弮則見天畫
章衣意貌孔武大白連蜷出渡江渚麗色登梯明雲鏡
空愴舊艶新遄歸閟宫列事著幘誇戰負劍閣像未塵
街首將變飲血擊賊舉熢燭夷戎鼓愔愔槥車纍纍受
詔下令燒香諷詩妖祥昏淫廢興乖離傳之到今文字
峻峭音節悽悲雖袵席之上巖石之下可聽可詠而不
可思矣有如斯山則偃蹇干霄隱天蔽日雖涉世毋利
害盖與時而出入哀圍楸兮江楓旋灰飛兮雨泣殺祲
纒郭晨闇夜明處子傷内老夫填阬匹鳥羣死淫羊衡
行豈曰作鎮而能㤀情凡今齊民肯復記憶但能聮絡
相命趣具酒食上蕭齋而膜拜撫漫碑而口嘖告祝於
蔣侯之廟遐眺於周顒之宅野芳敷蕍山嘯嘀噢𣺌歸
興兮亡盡樂興哀於戲劇嗟夫系緒悠逺條流煩貿若
錫嘏於淝水兮亦嘗併力以扶捄彼大勲之未集兮自
賢庸之弗究縁義類以敶詞兮庶兹山之可弔
　　　方泉賦
惟山居之嵌吟兮有泉出而方窪彌嵗年而沃深兮雖
苦寒而萌芽盖隨區以賦形兮非浚工之所加吾初以
道為澤兮以溥溥而為家既自抱於潔清又收散乎英
華賛商易而非僭兮俲坤輿而非夸摩天蛤非神竒兮
出矩王非矜夸雖使女盜冠而窺兮僕夫汲而盈車故
豈𠻳以為貪兮亦豈蹈而為邪將竹引以種樹兮放為
池而漚麻順脈絡而襲水土兮則又豈退虎豹而進龍
蛇噫吾命濡滯於此丘兮又何敢怨懟而舛差
　　　燃犀賦
智者鑑物貴於察物後來不察其智幾希智以神為用
神以智為友豈無其無而有其有庖犧女蝸登龜㫁蛇
風氣既開淵流亡涯故巢居僒於仲舒表柱燼于張華
若太真之事吾嘗以告諸徒矣慱物者曰怪怪好竒者
曰輕輕盡性者曰渾渾窮理者曰冥冥如此則温子將
不得為哲人子持賦於牛渚兩山之間老松古木倚而
和之則庶幾乎敬聴
　　　皋橋
伯鸞出京師慷慨謌五噫豈無濟時心升降與我遲有
來適吳中舂粱捄寒饑吳人皋伯通舍之慰窮棲方志
雖或除此橋猶可稽伯鸞號逸民佳傳照緑綈伯通賴
有此庶幾與之齊至今閶門外兩塚陪要離纍纍各髙
大冥冥春草萋昔古賢哲人不計鳳與雞焜燿亦偶爾
埋沒何凄兮出語賀兩公亦以昌吾詩
　　　姜堯章金塗佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎交
相向拈起靈山受記時龍天帝釋應惆悵形模逺自流
沙至鑄出今回更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗
脚朕何如紅袍玉帶稱功臣天封拆開即退聴兩浙不
聞笳鼓競歸來佛子作䕶持太師尚父尚書令一枚傳
到白石生生今但有能詩聲同袍秦外銛師兄哦詩禮
塔作佛事同喫地爐山芋羮何曽薰陸綺床供但見相
輪銅緑明哦詩禮塔猶未畢蘆葉低飛山雨濕
　　　初至長干寺
雲杪熒熒一塔燈覺皇舍利寶煙凝山門推上三更月
似照前朝禮拜僧
　　　回次秣陵
我行古井邑北風吹倒人旗店語簇簇石路聲鱗鱗下
車得少憩亭午聴司晨豈但田秔香更覺村膠醇懐哉
厭王氣契濶毋重陳舊為秣陵尉今為鍾山神
　　　哦松夏夜
雅頌聲流到楚詞更無人見獨㸔時池頭五粒初搖動
却替幽人説舊時
　　　鷓鴣
夜聞春雨來濃緑浄於洗有禽自南翥自呼不能已豈
非湘川下或自江左起黄陵見哀妃白下感遊子仍多
憂其兄宛然深樹裏汝兄今何在荆棘日靡靡豈非囚
空山或已投逝水年深桎梏化波冷皮肉死鷓鴣謹勿
庸此係造物理吾若破扸言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸依闕
月照西鄙
　　　懐何月湖
星星鬢髮卧林丘詔使東川作郡侯髯叟望公來海嶠
癭兵迎守去䕫州珍圖想掛茅齋壁巧石應隨竹釘舟
教得巴童歌舞好侍郎千萬却歸休
　　　瀨上懐古
古寺閟岑鬱空梁懸齋魚神坐既欹仄徳容亦饑虚先
生貧有命山僧樂無餘長安滿市花疋馬吟九衢寥寥
北邙山而誰噫荒墟豈有先生者亦如山僧歟盲風振
苕華重露落芙蕖何當醉尉歸方坐釣水隅
　　　瀨上貞女祠
估客征夫上野橋錦䄜玉瑱亦蕭條人間多少乗除事
到了英雄恨不消
　　　銅雀研
君王有遺令婢子守空臺遙望西陵下漆燈照鴆桮玉
顔闕釵澤松栢生悲哀伭吟短歌行想像姦雄才清泉
沈金彩古煙凝紫灰零落故瓦在雕鐫若陶坯為人作
書研詞章出詼諧上下千載間流轉何悠哉那知墟中
人天命不復來齊昏亦披倡増三築崔嵬年年漳河頭
野棠如雪開
　　　丘慶餘畫兔
家住棲賢雲泉石恣幽討寫出明視孫眉目増媚好卯
日行踆踆衣褐坐芳草脱身文字禍見幾恨不早仰候
月盈縮修眉幾回掃迷離望靈葯青松為三倒山人書
姓名欲使好事攷
　　　夜坐讀書
此生無耽嗜獨具愛書癖旁搜固未暇乍見亦略識塵
土苦見汙更苦官事逼紙燈自既剪竹牖仍僕織山邑
少文獻有亦何自覓隨行五升瓻一嵗無滴瀝向來長
安市閲之常竟夕悵然夢裏去莽莽雲雨側哦此謂寒
螿夜漏三十刻
　　　春雪
崇禧仙館似官居二月寒風峭有餘傲吏吟哦峭空下
野童放散夜堂初熒熒宿火煨村酒煜煜殘燈鏡道書
忽聴打忩聲更急快移銀礫上枯株
　　　鶴廟
櫻桃花覆地古廟自青春帳裡還丹使山中采藥人風
林皋黒虎雲路列班麟欲見神君面連朝禮北神
　　　玉晨口占
風鳴長史昇天栢草䕶仙翁瘞劍塋瑞像殿前亡馬跡
養龍池上有鼉鳴
　　　華道士白胭脂
蕭史水銀粉畨女紅藍花狂奴愛風調脂澤逐成家鏡
開青峽月衣近赤城霞欲下人世間槲林栖晚鵶
　　　杜鵑花
雲樹重重和淚吟故宫遺廟有知音秦吳萬里皆芳草
染到山花恨最深
　　　新栁
長條導幽情浄色穿户牖酸風釅如醋少待濃似酒颭
颭金絲垂滿眼遮老醜
　　　王道士庵
出家纔二十小築契初心氷浸籬根冷苔封井臼深猿
啼天慘慘犬吠月隂隂又踞藜牀座焚香鼓内琴
　　　南華陽洞
稽首遊名山駕言入華陽南洞極秘怪松草泉水香曲
几妙𨽻畫殘碣刋靈章俛首試一闚冷風襲綃裳守菴
敬愛客暖我紫术陽遺我鵝眼錢云是洞所藏往有尋
幽徒入見黄金牆侈心或已起幾受竒鬼戕身儻獲㑹
遇敢恨飛蓬霜更丐一片玉小築安閑房朝披神芝圖
暮試饑飯方
　　　金牛洞
凌競下危梯俯傴入深穴回身避雲霧偃面眎日月葯
苗䕶谽谺竹節截㠔嶪安知幽蹊下有此大竒絶金牛
鏟光景仙牒尚可閱崗頭春已半枸杞如㸃血便恐顛
風奥横吹石崖裂
　　　山行行歌十首
受籙壇前雲更長春風漠漠杏花香峰回路轉無人處
恰見天書字數行
竦楶雕珉萬萬層雲頭晃晃現觚稜野人自愛幽深景
只是尋常不見僧
道院中間沐髮容施來元自賛皇公君能百拜香煙下
不怕舟瓊路不通
蟲蛀黄連徹夜焚秦謠楚誦少人聞遊前欲問新宫信
鶴帶靈芝入暮雲
帶淺人家隱樹深嫩晴天色弄雲隂好風嫋嫋穿林去
吹散松黄似鬱金
遨遊自是不思歸花氣蒸衣氣力㣲抛棄文書亡俗累
嶺猿吟後閉山扉
天風稳送步虚聲雜和漫山檜栢鳴逺望山腰多白石
細㸔知是野人行
中峰道士蘂珠丹曽與神仙玉煉顔見説醉來燒隱訣
藥爐蕭瑟卧雲山
紫陽道院古丹青恨渠猶畫化胡經晚香滅沒人歸後
自有天風撼玉鈴
砌穴蕭森隔土橋項梁城郭最蕭條羽衣歌此招魂魄
直送旛旗上九霄
　　　壬戌春日
自從憂患長精神兀坐齋房過了春鑿落盞乾官燭暗
摴蒲齒冷旅囊貧皇天老眼非塵世白日閑愁自替身
一段風光好如畫未須全與路行人
　　　王荆公墓
一丈荒墳上悠悠落日斜子孫來祭後守墓掃杏花
野老從余話文公在半山蹇驢追不及落日寺深闗
年少坐談𤣥鍾山直北邊春風吹夢過泪浥舊貂蟬
守法曽丞相能文陸左丞風流如未泯應作寺中僧
　　　出白下
南朝禁籞夕陽明猶與遊人作隊行煙滿天淵池上路
菜花黄盡緑隂成
　　　遊西霞四首
破曉逗苦霧客鼻何酸辛山中氣侯異初日如燭銀田
間石獸多知是肉角麟古苔半皴腹化作蒼龜鱗兩柱
既岌嶪衆碑亦嶙峋幽涂得竒觀未敢辭埃塵連年抱
離憂百嗟亡一呻花委鬢毛晚草奪袍色春愁中書櫝
失梦裡歌鍾敶窮愁著文字屢被同行嗔同行不相知
而況悠悠人(道中石麟/碑柱甚夥)
吾與空門友相扶厯芳甸天機久深妙梵本亦貫穿徐
馳得幽欣濟勝愜孤願宿芽發輕苞寒卉抱短艶鹿走
風生林僧歸雲入殿寺從齊梁來諸彦題品遍安知千
嵗後未欲陵谷變
優尼製銅覺欲住女主齡主稱金輪王録在華嚴經而
捨覺富貴愛慕塗椒馨月黯回心院妖魂啼窈冥僧人
弗知此獨受一峰青分減儻及我終嵗棲林坰
府帖昨夕下許奉半月急遂作兹山遊惝怳憂思失古
跡隨榛莽久久失修葺南唐石塔好巍然對人立髙碣
纒蛟龍竒畫耐風日明旦丹陽路萬感當畢集説似石
婆翁皆須為余泣
　　　再如金陵
再踏江東路詞窮不復論江泥沾苦淚津鼓聚歸魂庾
信因愁老陶潛為酒存孤跡雖落魄不敢望明恩
　　　道中望茅山有感
危亭對名岳畢景扶鈎欄白鷺伺察過低昂若分灣去
嵗負笈遊最佳元符間櫟林帶修竹清派流珊珊離留
呌晝静洞天生春寒偉哉老宗師作屋雲雨端竟為殺
虫蟻不活叔龍鸞遺體但解蜕故宫亦燒殘今剏已半
舊萬柱扶𤣥壇遂以兩不借一筇履㠝岏入宅問玉斧
採芝投金環墨沼篆結字丹臺氣成盤將謂便隱遁遽
爾罹間闗夷甫麈尾墮荀令香爐閑再拜望竒秀恍然
神觀還如見大仙伯被髮緑映山兩君控鵠從俱著漢
小冠俗累當復馳煮藥鼎欲翻
　　　病起寫懐
夕陽蔽天涯望望不見家牛斗象緯㣲咄咄空咨嗟此
時將細碎説與枝上花
　　　送友人入浙(行至王冀/公墓上)
小縣登樓上依稀是去年更䦨吹短笛飲散覓歸韉丹
葉標寒渡黄花羃野田重來弔古地為拊石羊肩
　　　轆轤體
野人無事時常誦極𤣥時寫遍千山寺吟行九曲溪誰
為補天手同是決雲兒欲去無人問今宵醉似泥
　　　金陵懐古六首
孫伯陵頭水最悲蔣侯廟下月來遲夜深行客心驚恐
猿掛晉朝楓樹枝
司馬家兒持酒桮天星亦下澆崔嵬當時若便效牛馬
定有孟津師旅來
愁看幕府夕陽邊郍更雞籠在目前跋扈飛揚只如此
登臨那得不酸然
杳杳舊蹤尋不得茫茫遺恨有誰窮長安敗績誰憐汝
霸上收聲未到公
琵琶未盡使人嗟淚洒華林御苑花今日聞韶無處所
鴈煙蛩雨屬他家
江水無情碧草春北朝留住老詞臣子規啼向青楓樹
為爾離鄉去國人
　　　江南曲四首
露下五原秋雨打三楊愁齊梁才子多埋在青山頭
郎與新歡濃儂與舊歡熟懊惱對行人當為歌艶曲
孤館聞啼鶯日暮脂粉薄芳醪似泥賤那得不行樂
雨認巫山氣江通淫預情相逢未多時秋花開古城
　　　吴中秋日
郊原落葉已離離尚有孤花闖短籬小醉不成憐病後
苦吟未了説愁時鬬雞走狗爰絲喜臨水登山宋玉悲
豆角已收無别事待同野老赴襟期
　　　野薔薇
娟娟籬頭花白白間緑葉明光裁販袴不掩遊子屧餘
春背人去乞與弄芳蝶感我萬古心離離不相接我行
田野間落魄何所挾猶能自撐柱使氣學漢俠悠然芳
草畔見此放逐妾羅帷未生梦粉面反成怯幽香薫倒
人山麝火初熁長亭或相思如見玉蹀􁣢
　　　狼山
吾母禱於山生我偃蹇身周八始入寺所天俱不辰歸
人復何願所願清戰塵勿復論銜鈎去作瑞世珍
　　　烏夜啼
何人彈阮咸故故輕手摘彈作烏夜啼此意我所惻南
朝有帝子作牧號侯伯著身疑嫌間生意日偪仄愛妾
聞啼聲改鎮鎖竹冊或云長安吏性命在頃刻小婦聞
啼聲赦令敷大澤身雖不肖甚幼小著蒼幘再轉作縣
佐欲塞父祖責濡墨決疑訟行朱慰寃魄羣凶見之怒
極意便刳磔首沮𨽻陽槁公議亦已格痛掠及庫胥指
作盜錢賊胥既僒椎鑿手隨面愈黑書欵自誣伏身竟
遭刻畫酷毒一如斯誰謂彼無筞謗書入外臺遂坐使
者刻牽連入冶城五載窮慘礉敶詞呌穹旻哀慟人叵
測若無磊落者誰肯為昭白翻思受禍時何但鎩羽翮
愁寃傳里巷泣涕到臧獲嫠母偕妻孥惘惘望秋色豈
料今日下置酒設豚拍聴此哀絲鳴但呼説不得月明
客已去庭宇鳴啞啞世人見慈烏唾笑滿阡陌誰知事
乗除禍去反為福蒼蒼上林枝當去作謝客
　　　贈趙子野歌
與君雖為外兄弟語話尋常見肝肺自從不見半年餘
每望吳雲輒流涕蘋溪松江同一波半年不見當奈何
長安市上相就處弟能起舞兄能歌兄今賜弟南薫殿
滿載宫花上林宴弟歸便著隨遊冠他時山中儻相見
呉王臺畔楊栁黄呉姬對坐調絲簧阿兄自對呉雲坐
呼弟不來應斷腸書來不應寄他物只要秋林一雙笛當
使蠻奴月下吹此時此夜須相憶
　　　古琴歌
山人䄂擕古琴來形模拙醜腹破穿上兩金字亦殘漫
自云得自十年前十年前宿野店間野店岑寂無炊煙
只將百錢乞翁媪回買濕薪煨澗泉老翁持此一木段
刀㾗鑿㾗斧㾗滿秀才望見三嘆羨學琴以後何曽見
此是成都雷氏為揩摩雷字分明現持歸修治調曲成
曲成他人不肯問初彈羑里可釋憾再鼔廣陵如雪寃
將歸古操次第傳龍入我舟何可憐
　　　憶昔
憶昔在童初身輕俗累無雲霞明道服日月綴仙都屑
玉三危露泥金一丈符遨遊即閶闔佩帶或昆吾學語
闚真誥談𤣥校易圖竹間時轉拊松下亦摴蒲謫隨歸
嵓壑庸凡近僕奴極知方匿景何敢遽搏扶請命書盈
紙祈真淚迸珠但能覘帝座不恨守天厨譴臣知難逭
心安敢自誣相隨有芒屨還欲化雙鳬
　　　弔堯章
相逢蕭寺已纍然自詠離騷講太𤣥極目舊遊猶白石
傷心孤塚只蒼煙兒從外舍收殘藁客向空山泣㫁絃
帝所修文與張樂魂兮應是到鈞天
　　　遣興
望見山櫻媚短岑翻然便悔出家林壊車殺馬空嗟晚
(闕/)　焚荷直到今筍蕨久為歸去計雲烟無復肯來心
平生最愛花濃淡看了斜陽看暝隂
　　　夜歸
還山迫暮夜枕石唫下眠夢作童子日采花弄寒泉回
身在人世欲去塵網纒永謝歡樂情把袂入紫烟
　　　送道友歸
浮雲起足下是子欲歸家藏室收雲蠧丹房掃箭砂時
聞搗藥鳥啼向欵冬花莫使山童去驚飛逐亂鵶
　　　黄洞龍
一從負圖與負舟天公閟之居靈湫重瞳胼手久不作
蒼苔古木兩漠漠朝來石磴鱗鱗濕如覺蜿蜒為人出
甘霖甦焦巻多相侯呉雲未莫相失
　　　歸憩仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻䕃經幡求託化龍纒佛座學慈悲
長年無事閑來此坐對空山諷小詩
　　　下竺
静看唐人刻相連坐石隂鳥啼留客意果熟住山心野
水流詩葉天香襲道林雲根有桂子應待月中尋
　　　七言
雲竺前頭即御園小風斜雨入梅天放歌偃蹇如圓澤
古貌昂藏若稚川尋得數行天寶字破他一夜草堂眠
此生更要窮經論惆悵髙人舊石筵
　　　過葛天民新居
為憶空山雨因嗟短鬢霜幅巾終日仄侍女古時妝烏
臼殘林外丹砂舊井旁不留彈月畫只踞浄名床湖鏡
秋容淡雲莊曉露香汲泉須透脈種果便成行使鶴過
村店擕孥上野航極知秦外叟全似賀知章對佛稱居
士翻經悟法王自將詩檢校猶與竹商量嗟我渾無賴
非公不作狂莫移松下石老子要乗涼
　　　十月過鳳山舟回入項王祠用前韻
墜葉濃如染孤花浄似霜溪山如有待朱粉炫施妝勝
景如天上雄鳴自帝旁工陳白玉琯人坐紫金床古兕
稱春酒靈虬换夕香風筝猶有韻星弁忽分行念此鋤
榛壟頻來渡葦航欲揮終極淚只苦廢吟章慷慨辭歡
伯英雄憶憤王逝騅嗟弗及撞斗恨難量起舞何勞短
行歌未要狂㫁雲將落日千古助哀涼
　　　送人返蜀
都市今重到文園更倦遊依依返窮峽得得上歸舟往
事深能憶沈痾久合瘳行經古祠廟應酹舊山丘梁甫
遺馨在降牋殺氣浮白衣猶肯出黄裏不包羞一聴巴
人曲多貽漢璽憂花䝉塵漠漠苑抱水悠悠蠢爾狂童
輩俱為滅族囚坤維元自正棧閣未應修管樂誰能並
卿雲亦可儔時者著檮杌聊以畔牢愁硉矹重開險銷
沉萬壘秋堂留石室畫歌尚竹枝謳寒􁈵催逋客啼鵑
識故侯屈沱嘗角黍岷嶺看牽牛從此多談讌逢誰共
勸酬近前持硯削成列抱箜篌近嵗安樞相宣威在益
州君歸如訪謁朝論必咨諏列聖方垂統羣公亦好修
焚燒已郿塢誅殛到讙兠虎豹參差束魑魖次第投衣
冠通海嶠干羽格蠻陬江冦何勞服淮田亦粗收旌旃
仍使傳炮烙任兠鍪𤣥象摧天狗昌陵控玉虬嗟嗟几
上肉㫁㫁幄中籌貢錦咨王㑹緘辭告帝謀聲名與勲
烈應逐漢江流
　　　戊辰感事二首
久要和平福須寛次第刑諸公善調畫熈祚必清寧夾
道焚香拜今知病酒醒謾勞雙鬢白何止故山青妖緯
朝沉彩非煙夜透扃願同臧獲列齊夀八千齡
幕府才方盛軍師意最髙何年燕巢木幾處馬騰槽馳
騁心方壮指麾身更勞周詩歌勞徠費誓説逋逃行闕
占風角穹廬拜羽旄飛騰真有種淡泊正相遭
　　　山居書事
荼䕷架倒無人架全似老夫狂醉時昨夜一場溪雨横
又漂苔蘚到花枝
　
　
　
　
　
　
　
　
　
　
　江湖小集巻五十七
欽定四庫全書
　江湖小集巻五十八　　　　宋　陳起　編
　　周文璞方泉小集
　　　投金瀨賦
世之所謂英雄豪傑之倫常多罹於困厄方伍胥之遭
憂兮寄微命於一食就嬋娟以就哀兮乃鞠躬而進筥
何衆人之未然兮遽見竒於女子女既餉胥又自咎兮
沉厥軀而弗顧胥東行而入吳兮承君命而伐楚考鐘
鼓以假道兮復過厯乎故處不見褵結正襟擊絮兮
莎葦披靡乎極浦山空水溟無他人兮老嫗嘷呼乎
后土諮諸人既弗乂兮質諸鬼兮無所捐美鎰於瀨
中兮固取信於來者凛魂氣其安之兮為慈母而下
取庶幾用此以全其老兮又足慰乎地下惟戰國之
既衰兮士方賤乎犬彘弄人命以為寵榮兮雖妻子
猶弗忌悵聖賢之不逢兮流遺恨於後世偉淑靈之
好脩兮視死生於一試故皇極之未建兮曰蹈道而
則未閭閻笄珥而至此兮誠賢者之所喟吳既霸而
胥稱忠兮伊若人之所遺後千載之悠悠兮有遺廟
於故壘井邑改而經畫兮桑柘鬰其薿薿屏蘭茞其
弗歆兮矧昬淫於諂祭欽髙風而可企而將墜兮又
秉節而不翽重曰投金于淵明胥志兮女曰未然傖
鑒此兮
　　　石麟賦
吁嗟麟兮爾所守者陳帝之墓風渢渢兮鳴松草霏霏
兮泫露在昔鳬鐘振金龍輴載素域户肇開靈斿徑御
侍女薦玉而長號侍臣抱弓而回顧凄聲竟天怨毒凝
霧旦而視之惟爾麟兮髙而不屈曲而弗踞哀而不傷
怨而不怒叶象製於圖籙謹工程於尺度干嵗而往若
朝與暮陵栢秃而翁仲逃野棠發而狐兔度偉趾角之
巋然獨巍巍其如故惟紫㣲之舒光絶巨筆於尼父父
為爾而涕泣蓋自悼其弗遇予有感於斯文乃斐然而
稱賦亂曰噫人之生具五常其聰明者居而王頃刻之
隔或聖狂島夷索虜方混茫天張義旗自晉陽蠻貊冠
帶峩衣裳昭哉上帝聞此祥千秋萬歳立道旁吁嗟麟
兮庸何傷
　　　黄連香賦
余披五嶽之圖禮三茅之神莎服笋冠步行澗濵有老
人者手持竒薫颺於嵓谷乃賦以文句曲之天華陽之
山黒武蒼蝮各持籬藩爰有藥樹流膏滿身味苦氣厚
獻于丘園有道所享不肖所儇世上齊民業流灣澴罔
知紀極孰能遮欄爾惟昧昏能反其元當焚當燔上聞
九關爾惟飛翾爾魂狙猿速往逐臭毋啓我垣絪緼輪
囷化為明煙素皇泰尊實鑒我言欲盡其微秪以贅煩
余方肅而聽俛而拾仰而不見已入石壁
　　　遊洞霄
天柱青峩峩石筍危不墮晃晃銀雲收誰子開玉鏁崩
騰放閘水煜爚入洞火神境偕靈休乃欲搜碎𤨏媿被
朽濁顔一得在無我致彼老鑄凝披褐迎路左願留䕶
銀鐺被葉盤礴臝玉􁭦付九虎遊宴升嶪硪為言子速
去勤苦悔坎軻反樸招太和當兔運劫禍慟哭出青松
殘齡其或可
　　　題喻玉泉家亦可樂亭
先生亭非伯夷築亭柱亦用秋山竹但令家有滿架書
何慮妻兒少饘粥朝來相對亭上賔洙泗尺度羲皇人
先生已死名不泯常與此亭作標凖後來鄰觸閼伯怒
僕夫預起池魚慮拆亭拆亭先拆柱有孫抱柱出煙去
三十年餘復改觀有孫如此不待贊似魯靈光偶不全
令人見此空三嘆
　　　病後
風燈露水兩茫然莫為歡華少壯年無病更須求藥物
愛閑猶要覓緡錢此生身世揶揄裏末路光隂泣涕前
快出囊中飡玉法白雲深處日髙眠
　　　上冢
蒸魚燔肉當好羞北面百拜如有求願身長健兒孫好
歳歳此日燒松楸紙錢灰盡淚不盡孤也雖在猶拘幽
沄沄金葢山下水相送直過撬灣頭
　　　送人歸苕溪
憤王祠廟桃花下愁若看春又隔年今夜白蘋風更惡
去時須傍采菱船
　　　歐陽琴歌
嗚呼箇是文忠琴嗚呼此琴今尚在堂中圖書散失盡
留得七絃傳子孫六言自書書在腹古錦梅花留不得
嗣孫賢者能忍貧不向豪家博珠玉初鼔如撼昭陵松
鞏原流水青溶溶三宗龍衮在帝左曾把鈞天賜與公
再鼔似播清潁水只將漱流肯洗耳曾蘇兩生招不來
自冩新聲付兒子堯囚山舜放野自兹以下不平苦與
君所得歸女謗此日一洗清萬古小孺昔誦五季傳頗
訝春秋體微變今來再聽七絃琴南薫遺製喜復見浮
雲流盡白日逃何用廣陵與離騷譜成只度歐家曲秋
聲賦共廬山髙(琴有公題/)
　　　歸姑蘇
舊巢已是別人門竹自蕭疎柳自髠河北謗來須混俗
江東讞就欲招魂故王未納耶溪女越相先尋澤國村
懷古感今吟不盡一雙清淚落醨樽
　　　晨起
閉門不與俗人交𤣥晏春秋日日抄清曉偶然隨鶴出
野風吹折白櫻桃
　　　磵上小飲
方坐愛蠲潔俯窺為回縈汲汲雨露澤悠悠江海情引
之灌蔬圃亦足發光晶陶然未須去於焉潛我名
　　　送道人歸華陽
山中無酒禁户户有松醪旋汲泉炊飯多挑筍助庖天
燈將出現野月未能髙憶我初遊日先將石洞敲
　　　寄茅山道友三絶
伏事茅山過一生癡心不望羽車迎舊時手種黄龍子
今解升雲入太清
九錫碑亭日欲曛有人趺坐對爐薫憑誰傳語桓司馬
句曲山中只白雲
蘂珠宮女傍瑶屏自把韋編問姓名回到人間無一事
紫陽花下白雞鳴
　　　秋日孤山道院
孤山有何好修竹有樓居人在秋雲杪香凝午醮餘芳
林多落果靈沼少驚魚歸棹聞歌詠猶如學步虛
　　　寄韓磵泉
窮冬孤陋只書癡肯為凶荒強忍飢師友淵源似公者
輿臺貧賤亦安之人來山縣猶須債雨映茅簷但要詩
欲詣樓居無逸步要從老手化神竒
　　　訪梅二首
起看重霧白漫漫畧見春風在樹間傍水出籬猶未快
淡煙微雨又青山
幽花隨在石根傍幾欲移將近草堂草草一尊聊爾爾
跨驢歸去月荒凉
　　　呈葦睡翁
家本汶陽縣累世事耕蠶室廬既焚蕩飄零住江潭幼
及識故老頗聞鄉里談最盛陽和時梨杏香酣酣岱宗
富栝栢孔林存攙檀鄉閭鼎其中寶號玉檐檐去年拜
睡翁知是山堂孫淵流京洛舊尺度歐梅間昨夢返故
里有翁作司南俚句馳寄之何以鐫𠖇頑
　　　石林
蒼蒼一林石零散少存者分㩦多子孫不勝落田野虚
堂有天就乃在絶壁下存者寧非真散者亦已假相君
久藏山逺客初繫馬幽玩理莓苔孤吟坐梧檟方咏兹
游清未敢泥風雅
　　　絶句四首
巾車初扣槿花籬物物來前總要詩一句坐來模冩了
兩鳩飛下老梅枝
紗籠解散坐門畿生怕逢人索接䍦朝雨洒來山更淨
舂鋤恰好到方池
解呼威羽歸丹穴可致葡萄獻漢宫四面八方籠不住
許來分坐此山中
隔林八十龎眉叟理竹疏泉過一生見説石林身健日
把書只在石中行
　　　客中
客中時序又忩忩孤坐初春小雨中弄水攀松去年事
令人憶殺洞霄宮
　　　山樂官
山樂官爾誰魂逃河入海俱奔奔伶倫梨園何可論山
樂官予欲爾兮無言如有言為余歌雲門
　　　鳥媒
一自弋者篡𠖇飛亦云多庖犧網未收同類如予何已
噤伐斧篇去去依女蘿
　　　和澗泉賦山楹
共惟古至人用意事物表一丘謾摧殘八極自圍繞不
勞日月運坐見嵗時了魯夢久不作楚賦那遽曉既煩
匠氏來誰謂此山小雲衣方紛敷雪幹復夭矯沐浴抱
歸藏樂甚憂悄悄
　　　重經洞霄
曩既負幽討今敢萌遐心扶桑下陽馭砮磬浮空林瓊
臺渺詄蕩蘂珮棲髙深屢見仙驥舞遥聆元女吟如逐
覩開闢那復憂﨑嶔抱關職貴重啟閉非所任靈颷掣
虬户同此琅琅音願併翠綃水冩之朱絲琴
　　　大滌洞
嵌空纔入泉潏潏隔凡倒懸若錐立道士云是閭邱公
入向華陽便門出
　　　岸幘
岸幘坐亭臯休嗟命不遭通幽文似呪招隱句如騷日
下桃花熱風低鶴背髙真遊窮不盡只是酌芳醪
　　　翠蛟亭
禹驅龍蛇不驅蛟依然跧此山之㘭有時淵亭忽奔放
如負山走如玉跑昔時莘渭正如此咨爾來者無空嘲
　　　寄題館娃即靈嵓寺
突兀僧藍是館娃屧廊猶自隱晴霞清明但長離宮草
精魄應棲野寺花白苧黄焦迷鶴市紫蘭綠蕋屬漁家
思量種蠡成何事空使君王式怒蛙
　　　小寒食
從來寒食多風雨不料窮鄉亦管絃壯歳心情悲昨夢
異鄉時序感流年偶隨遊子來溪上因與棠梨立路邊
從此堪悲轉憔悴隨群同上釣魚船
　　　五月五日至京口
回回望秦淮出語重煩喋凱風初酸辛靈雨更凄切疇
昔之所經望見心已折粤從世態換轉見凡此別緡錢
換仍艱旅飯雜砂屑坊市半頺毁物貨僅羅列鳴鳳斯
不聞遺沴猶惨烈凌晨轉時序涂路已入浙景清雖快
人忍作昌歜節身本無瑕疵反被讒口諜低翔就師友
庶幾免磨滅清曠雖未能𤣥暢差可悦如其守微言予
將俟來哲
　　　贈蘇召叟
句容縣古寺壁有道元筆晃晃纓絡軀渺渺煙霧質一
堵最光怪朱泥久堙鬱泥去墨亦盡惨淡意都失恨不
還其人加巾急鞭抶毁棄加弗敬請論如漢律羅漢院
塔影顛倒難致詰稗書誌海翻此理殊未必今君所歸
路正向此中出況有弔古才仰天痛呼屈勿稱荒唐言
析理資按述其餘傳播詠淋漓滿箱帙棲霞者悲壯茅
洞者清逸珍題倘相命當第為甲乙
　　　半山寺
野芳汀芷互幽妍相國風流亦未傳衮冕塵埃半山寺
自相撑住過年年
　　　跋鍾山賦二首
丁年冩了鍾山賦舉向禪宮入定僧僧却為余言未好
扶行同謁晉諸陵
往在秦朝問六朝江樓祗有女吹簫昭陽太極無行路
歳歳鵝黄上柳條
　　　過鳳山有感二首
當年凖擬作家林溪墅棲居意已深隱者自應尋別業
鳳兮何肯負初心參差一叚囊中玉激烈三更月下吟
若不速來相就飲定應從此失知音
秋蕪闕是草堂基惟有南鄰盡得知辛苦置家將守冢
吿求廣地要穿池淨蓮已付鄉僧掘慈竹從教墓客移
雖向龍灣作耆舊此生寧没暫來時
　　　絶句二首
臯伯通家鎻夕暉八年寒食數歸期江鄉橘柚花如雪
不許離人戴一枝
入春便與僧為友紫萼黄英見坐禪昨日鄰翁催入社
謝他只是説無錢
　　　辛未九月晦日
遺體即母身哀哀勿重陳一貽泉壤憂兩見霜露晨繁
霜與重露塗抹隨荆榛身即未殞滅強與松栢春遂於
揺落中見此天地仁𤣥鳥已辭社蓐收方降辛拭淚聲
秋旻何由酬艱辛
　　　閑居日有幽事賦作
竹暗僧窺户莎寒鶴上㕔壁懸陳處士屏照少微星纍
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳬翻落磵鬬雀墮空庭筭數推
三甲防身召一丁案頭松葉響牆角柚花馨梵庋堆書
笈醪罌隱粟缾茅茨隱烟雨雞犬也忘形
　　　苦錐歌寄澗泉
我園秋果枝纍纍縹青紺黄使相持役夫牧人記註之
尤所佳尚惟苦錐苦錐兩株結䝉密追惟丈人語天出遂
欲供之作籩實他往返舍百無一乃被猿狙打都畢摧
藏睢盱以自抶季冬初旬日協吉寒風急霰俱栗烈自
慙曩者信已失初歌献馬效詼譎
　　　臘月八夜雨
愁雲欲雪未成雪忽聞寒雨夜淋浪但知歳月隨寂寞
不悟乾坤發艶陽天黒鬼車聲更大夜䦨客枕夢初長
明朝起視籬砌下草芽浥浥又回黄
　　　送磵泉
一自接道誼形容生輝光束情謝流宕捧詠增慚惶矯
足時切窺雲海何頺唐長安賣藥市堇堇十載强復綴
守藏吏得近中書堂心計常自珍孰云失其良稽首謝
衆去酹酒相扶將融風促絲䕃代對日夜忙石澗流自
湧玉山禾欲長安得便奮飛相從决髙翔
　　　送薛子書
龍泉餞語餘便使借船居津吏方抽木官人但載書潮
通白矴石身近碧京魚一巻詩文就臯禽亦自如
　　　晚菊
亭亭砌下黄金花霜後顔色如矜誇𤣥英摧挫百卉盡
獨自照耀山人家湘纍晨餐不論數千歳髙丘恐無女
君不見天寶杜陵翁晚節嘗為少年侮
　　　誦哀江南賦
髙橋沙水涸臺城蔓草纒下有煩寃人誦此危苦篇我
生楚臣後身在江楓前但見去魂逺不見歸魂還惟昔
愛好詞細碎窮註箋中間多佚事他書亦不傳極欲補
闕漏今方長弃捐重効嘈嘈聲庶幾與周旋
　　　簡正字仲南
白髮梁鴻隨暮猿不辭引領望兄門久無清夢相追逐
今喜遺經為討論數葉赤楓鳴客路一畦黄薤憶家園
著書不就身何用每見飛塵恨滿軒
　　　重遊栖霞
林鹿已盡虎不見邇來流民所蹂踐殘僧自言昔遭變
藏埋經像猶可唁流泉鳴悲雨摧殿滿嵓慈相沙汰難
白盛綴粘或壞面慧命弗絶如斷綫況我憂患經厯遍
見此悲酸尚兢戰千聲萬聲走出門門外秋花泣餘泫
　　　出溪
二月天景佳波清見魚蝦望中何所好溪女摘蘋花淺
淺猶可涉素手花似雪隔巷聞謳聲風來正相接
　　　過舊居遇隣家子述懷
憶昔垂髫時最感隣媪嫂剪羅作髮鬌添璣綴紋褓今
回遇孫枝面墨體枯槁念彼舊宅㐫災釁失依保此生
未還役況復念家道冷節返鄉閭江路見芳草奪時罹
荒饑連歳愁浩浩流離在山縣只有泉水好野櫻聚紫
玫衒弄晴日杲半為烏雀盜半被奴婢討佰弜必盡䕶
盤飣如拱寶坐薦一琖春便足舒逺抱
　　　正字南仲祭詩
昭陽作噩冬愁雲凝上蒼我隨谿谷底鹵莽聞公喪哲
人困中壽頗謂吿者狂繼執邸吏符躑蹢抽肝腸又聞
斂魂魄玉色貌愈強環泣甚危苦精神都不揚一朝委
垕地千歳還天常峩冠謝成均射䇿何巍昻連踐中秘
書檢校四庫藏象緯識校尉篇編嘉議郎麟遊夜閣黒
鳳去旻霄黄惟初典郡學吐血謗可傷積疊髙於山黨
讞空銷亡故老解噓枯新人工絶吭灼灼藻火衣可使
綻作裳竟罷奉面對射䇿禆君王愧負臨軒恩穹林摧
棟梁往者流傳誣聖賢失隄防頺裂在眼前悽愴遥相
望二紀獲敬事實亞衿珮行嘗竊季弟稱朽穢敢自將
束教濡雨露采擷參差香雖罹顛沛憂夢寐敢自忘翻
思説待對按述何微茫嗟此盛壯時傾耳殊忩忙但覺
異清濁安知為死生髮櫛逮細碎羅列置篋箱前年日
重九西歸舊臺城䝉索新句詠攣縮紙半張巻頭七字
吟持以獻我兄稱許極銖兩逢人便增評出示鞏雒跋
文字逾西京鼎器冩饕餮肉翅兩目長欵曲彌日留振
刷家苑翔池水正清潔碩果亂縱横斯時惜晼暮元袂
欹秋陽徐步引升榭如訴後別殃命之返里廬憑籍蜚
晚英讀書與析理旦旦拘限程爾搜嵩磵微乙亥事頗
詳謹勿攀巷記眎此小傳成亦勿痛揀擇因筆為文章
倚櫂望江浦披榛穿翳荒掊擊祛鬼野鄉志始竄更警
䇿入心腹陡謂千金輕誰子料承應纔問一籥贏勅具
㕑節饌髹柈糕菊芳終席岌飛動漏下樓皷鏜劃見暌
孤占覢覢拖晶瑩姬孔情可惻一身行自當日斜亡集
舍𧑃跪亡妖祥國典嗇左丘地下收回商師門錫休誄
慟哭發幽榮滕抱倐怊悵薛譔方施行茂洪既篹綴彷
彿日月光門户變化久咫尺未可量貧疢褁祭緩偶然
值清明雨寒送魂來素筵見親情熟食侑介推覆桮嘷
后皇諒此心靡他庶幾下歆饗
　　　弔友人朱子大(鼐居越上其屋/為勢家所有)
與君昔並丹陽船形容惘愴俱可憐自説宅圃及百年
藏三小山出雲烟土伯小廟自題扁持照清池分醜妍
吁嗟先君方下世姪子賣半相炒煎出尋方伯待救䕶
與我密者纔萬錢是身灾疢恐凋謝語未脱口吁皇天
那知君今亦逝川洪崖白石夢杳然竟從他姓改受㕓
嗚呼朱君無歸歸來但見空屋椽入抱山骨於黄泉
　　　挽正字南仲四首
千古應無恨諸公竟不能要令參溟涬端合罷飛騰白
草觴麟野蒼山下馬陵有兒持手澤淚落照書燈
巻舌空沉彩芸香亦蠧賢幾時噫鳳沼一旦感龍泉逺
播雕題外髙垂若木邊煎膠嗟不及遺碣暝臺懸
珠璧方輝耀菁華未寂寥極知身作祟何用食為妖犧
象收儒廟簫笳咽市橋傷心紗㡌冷三徑雨蕭蕭
一自初聞報哀號向草堂相隨只兒子逺和有山獐土
沃幽宮掩灰凝奠酒香孤身揮泣盡松栢便萎黄
　　　行歌四首
雪壓門外土骨堆一番兩番春始回歸來但見鄰舍換
老樹紅花如死灰商量千古有何事經營八紘非汝才
乗除幻變既如此何不快乎鸚鵡桮
天讒天讒光照户反舌轉枝啼更怒九霄詄蕩帝座髙
老我此身無吿訴舍傍種園翁作鄰一方泉兮在中庭
齊民書在泉有銘誓將團結為林坰
春霏霏兮秋靡靡嘆息賞音人已死堪嗟玉雪綴空條
可奈芳蕤逐流水融怡艶冶恨欲銷世間風雨何寂寥
有誰肯為吹葬簫往和蟋蟀諧鴟鴞
先秦古書世已稀國風雅頌聲又微彼美人兮在天路
馬蜷局兮將安歸古人所懷已汨汨今人所懷又勿勿
我亦東西南北人相逢且盡桮中物
　　　遣興
山中雨更愁不是弃吾州懷母未能去無鄰誰肯留茶
人窮似虱藥户狹於舟一磵多深碧嘲吟尚自由
　　　孤山桃花二首
天上仙人休擲火塵中道士莫燒香可憐絳雪渾無賴
一簇千枝對草堂
莫向蓬蒿恨不遭夢魂曾釣海山鼇當時不合輕仙事
惆悵靈風滿碧桃
　　　送人之武夷二首
精舍人歸入内臺遺基處處有芳埃小儒更合修壺史
刋落乾魚入水苔
終向名山度此生此生吟骨要猿擎洞宮終與人間別
六六峯髙削紫瓊
　　　秋晦有懷正字南仲
懷君幾日忘況復值秋隂天亦容清調人難識素心他
鄉誰饋肉永夜只聽琴髙詠龍泉碣相從發至音
　　　贈孤山道士二首
九霄象簡手中擎豈是閑人愛列卿洞裏石田春漠漠
有田多與種黄精
清秋古洞無猿嘯自覺尋行幽意微處士橋邊增悵望
幾回沽酒對斜暉
　　　送人之桐栢
半溪松黄堆碧波狂夫如此欲如何洞天春晚歸不得
司馬悔橋芳草多
　　　送髯髙謁方巖
客舍窘積雨出門今始晴藥苗隨野飯燕子看山行大
道白日晚閑汀綠芷生方巖相見了為謝草堂兄
　
　
　
　江湖小集巻五十八
欽定四庫全書
　江湖小集巻五十九　　　　宋　陳起　編
　　周文璞詩集
　　　瞿塘神君歌
黄衫紗㡌佳少年烱然餓虎窮山淵不居秦鹿祖龍畔
却走碧雞金馬邊左手斜執巨靈鑿右手敬抱禹貢篇
離堆順流已受命一下不打天吴鞭有時挾彈莫雲表
有時蹴踘春風前有時却自著絳帕走入藥市尋神仙
為人早似李太白學道定似葛稚川孫翁走避乖崖叟
遣僕送畫不取錢神君廟食與畫像千古萬古當流傳
我昔夢上神君殿偶值蓬萊衆真㝠洛陽開盡姚黄花
銅駝陌上難相見
　　　清明日書事
蒼弁一如楚執珪思想越唫身自低澗水又如古智士
縱横流轉又滑稽雜花半開已倐落如怨曠女離深閨
幽禽自呼復相命如譴逐魄傷窮棲而我自是不羈者
行行踏破青萋萋今回蕩槳苕霅溪與野老輩相扶擕
園池亭墅游厯遍自對蜀錦傾偏提興䦨徑走歸第舍
同沃浮蟻烹村雞百五之後最寥閴獨過趙灣西更西
野夫不知時節換但要熟醉與春泥
　　　雲根
雲從㑹稽生旦旦見伯禹聽讀山海經成龍不成虎禹
命雲歸歟可命蕺山去昻昻王内史眉宇照今古常在
此盤旋深藏無處所王孫江海人雲根自栖翥招邀玉
葉來以石為伴侶既從衣上浮只就茶裏煮不入晉家
池肯作秦望雨兩儒一支郎不學世間語吴傖哦五字
坎壈酸澁苦併送山人中約束雲下去
　　　聽琴
向人猶抱舜文絃不信書生不值錢彈去履霜空作惡
一林風雨已鳴蟬
　　　寄友人
流落他鄉鎩羽翰半年寧復寄悲歡夜轉樓皷思成角
朝見江船念客鞍不恨形體老閭里遂令唇舌滿長安
寄聲好在文章友目送春雲自倚欄
　　　雨
雨意遽如許雲容亦可怜聲聲總斷續滴滴更勻圓道
院燒香地山房焙畫天故園無恙否潤色到瓜田
　　　隂山
隂山祠下月如霜不為吟猿斷殺腸折得橙花無處賞
帶枝分與棹船郎
　　　新亭
諸君收淚已無言烟外中原草色昏老子歸來坐廊廟
短轅車上欲消魂
　　　法寶寺
細竹千竿殿影斜龍顔曾此著袈裟寺樓杳杳鐘聲度
疑有宮娥出晚花
　　　戒壇
相君孫女小乗僧身入祗園佛律行三級戒壇秋色冷
箇中螻蟻亦長生
　　　桓野王像
朝來三弄清溪笛嘆息欷歔太極箏怊悵斯人風味減
江花江草不勝情
　　　玉晨觀二首
野笋衝泉出山花避石開余方有公事不為等閑來
羽扇臨元寺霓衣上醮壇九松枝葉冷千葉杏花殘
　　　寒食有感三首
生平參道術歸事大茅翁持鑰開金匱焚香立玉童黄
麟來地上朱鯉出江中今在桁楊畔依依睡晚風
清明好時節傲吏小詩家失意因流水傷心為落花人
歸知事盡日落見山斜明月三义路村醪亦自佳
亭午步江臯誰云命不遭愛風吹蛺蝶怕雨爛櫻桃鑚
火烹新乳槌門覓小槽今年竒事少塵滿舊征袍
　　　桂
偶向花邊立懸知病已瘳小山今夜月團樹滿庭秋清
露霑叢底斜河在上頭須㬰香更好還與碧雲浮
　　　自笑
自笑蕭條甚微吟坐到昏江風來掃地山鳥見開門茶
面龍頭縮花梢犢鼻温一從杯酒少不復過深村
　　　檇李道中二首
吹徹鵝笙醉碧桃古城斜日泛輕舠此行憶著經行處
綠樹黄桑一樣髙
臥龍山下聽吟松細雨清明似夢中柳䕃朱欄三百尺
渇烏猶自泣江風
　　　梅梁歌
文命殿角東北左上有梅梁鉄交鏁傳聞舊時枝葉生
木質鱗身無不可有時疋練離朱栱歸帶濕萍光欲動
低頭下及菲領泉奮髯直入陽明洞旁觀但怪香火濃
頃刻即令風雨送爾不見飢烏啄皷來饋食走入嵩髙
化為石禨祥禍福倘或是隂陽幻變誰能測玉笥觀白
玉掛梁含元追下流血柱異事苟逢博物問後來那得
詳其故巻丹雲凝素霧玉簫九成奠雕俎登歌升降只
仰俯嗚呼梅梁勿飛去
　　　題胡女騎
燕山雪花一尺飛胡人胡女夜打圍海東青過流沙西
黄頭郎主獨自歸創殘狐兎懸氈車疲憊鷹犬聞笳悲
君不見自從石晉納書欵白溝河漘作邊面
　　　東陽道中
野店稍頭起竈烟江雲弄色半晴天暗泉遶砌喧人語
逺燒侵林照客韉晚日未收雞上樹春風欲度鳥耘田
布帆無恙歸心穏纔到家山又迫年
　　　鳳門泉
石根兩眼北風吹乳竇潜通御井邊飄出宮花人不識
又沿衰草下山前
　　　寒食曲
今年寒食好天色遊人踏青行不極尋山不憚千里逺
往往啼號濕松栢一杯纔酹墳上土祇就墳前便歌舞
故鄉自有惱懊聲挿腰羊皮小番皷吁嗟悲歡一餉間
但愁死人不能語君不見北客紛紛俱落南青邱望㫁
白雲漫影堂逢節具飲食魂魄夜行溪谷山
　　　賞春二首
滿酌黄封都市酒斜簪縹帶御園花半酣更乞跳珠水
獨對風爐自煮茶
賞春社裏皷逢逢尚恨聲同調不同我亦明朝苦無事
更來吹笛亂山中
　　　春懷
棠梨未落柳絲長料望幽人作斷腸已自不堪田父飲
更能重入少年塲山連莽莽荒陂白門掩蕭蕭野日黄
想得故園疎雨外樽前催拍杜韋娘
　　　暮雨
暮雨瀟瀟郎不歸尊前誰憶舊歌詞望夫烏臼濃於染
黄葉驚秋恨欲飛
　　　即事二首
樂使金花皷蠻衣紫錦鞍蕃官船過界驛吏報平安
龍䕶朝元閣鶴棲封禪臺中原垂白叟只望羽書來
　　　題堯章新成山堂
早將心事付漁樵若被幽人苦見招多種竹將挑笋喫
遍栽松待砍柴燒壁間古畫身都碎架上枯琴尾半焦
猶有住山窮活計仙經盈巻一村瓢
　　　題盧申之驘網圖
昔日三郎騎爾祖廟食太山可辛苦後來﨑嶇蜀棧間
弃置龍媒復親汝深山古木雪漫漫險途十步九步艱
網頭呪囑勿損折要爾助軍身補官
　　　贈相士丁日宣
張公謂予可神仙薛顛謂余可英傑丁生謂二皆無成
世間安有此竒絶麒麟閣上冠貂蟬龍虎鼎内治大丹
興來一笑掃燕騎回首已自升雲端何如只向松江渡
楊柳影邊茅屋住臥看蒼虬挾白雲巻取秋濤過江去
　　　弔黥卒
吾作窮竒白下囚汝披短褐從吾遊蔣侯廟畔沽春酒
周處臺邊送客舟械欲破時應日慘命將絶處亦天愁
江陵柳大如知此對著官軍輒淚流
　　　楊孟博挽詞
向來洛下老書生今見諸孫更老成不復秀才趨試院
已題文學上銘旌泛觀今古人亡恨只有英雄命莫爭
來弔乍聞妻子哭依然認作讀書聲
　　　贈隱者
袁三柳大劉廿八長到先生卜肆邊便拜逸妻為嫂氏
更沽村酒作家筵山公馬在何須爾林屋丹成亦偶然
獨此老身無藉賴為他人擲卦爻錢
　　　劔客行
燕雲大長著柘黄仁人烈士集太行已聞泣涕拜明詔
共挾金輿歸大梁安得山人一雙劍走入雲中看不見
人間夜半風雨時渠魁首奏延和殿我生四十無所成
荆淮好漢為知音丈夫志在仁義耳麟閣貂冠非本心
功成劍化兩龍去我亦變名入烟霧此時再來康山人
九霄客星在何處
　　　書事
説戰猶能聽聞屍不忍過役夫愁似鬼病馬瘦於駝甚
欲參經緯其誰出揣摩中古有遺老亡奈檄書何
　　　見泗州降者
纔自降兵便守邊大家齊數中興年姑蘇寺裏相逢處
為爾呻吟一悵然
　　　感興七言三首
寥寥古意少人傳莫為薫琴只五絃夫子縱心方學易
我曹何意便談𤣥神馳洙泗身將老望斷沅湘眼欲穿
月白風清如此夜阿郎不肯上鈞天
在家莫羨出家僧擾擾營營竟未曾相國舟中龍奪劍
山人吟畔鬼吹燈從來不肯尋真訣更自無心學大乗
漢室諸公鳴玉佩也須還我一枝藤
夜夜推敲學苦吟一無鍜鍊假黄金石間真隱何時出
地下詩狂無處尋獨鶴向知長袖舞哀猿空作斷腸音
故墟杞菊今何似桂落小山春水深
　　　題天童全老
天童寶樓閣銅釘敞朱扉一老燒香後諸禪乞食歸天
聽塗毒皷神捧苾蒭衣説了村夫偈依然入紫微
　　　送人之金陵
江山不逐寒朝晚陵墓猶含古木春君入臺城須訪問
箇中定有六朝人
　　　送道人歸茅洞
三君乗白鵠各在一山椒子去穿茅洞人方采藥苗花
連雲氣近松轉水程遥想得尋幽侶空歌散午朝
　　　中秋日遊能仁北寺兩刹
輕雲漠漠烟漫漫杖藜扶行不作難無量壽佛像最古
未曾有經碑亦殘秋花泫露顔色好客子著雨衣裳單
題詩冩寄莓苔壁勿使俗人相對看
　　　贈虎丘僧道輝遊天台二首
世讃碑人換穹龜上綠苔琵琶不可聽樓閣更堪哀竹
動禪僧入梅香凍雀回闡幽繙内典日晚未歸來
少小即精勤㕘禪復著文香薫滬瀆像茶酹武丘墳入
定山猿見吟詩海鶴聞幽情正迢遞又拜石橋雲
　　　西湖即事
閑看浮鷗棲曲渚倦隨奔鹿上荒陵松門雨過長廊靜
一架藤花供病僧
　　　宮人斜
魂魄凄凉掩暮塵野花山葉自精神年年中使頭邊過
暗裏相看似路人
　　　上強寺
方池流水碧溶溶怊悵靈蛇不易逢門外行人常立看
一株唐末半枯松
　　　太湖
太湖我汚池茂苑我林莽橘柚我堆盤鱸魚我登俎區
區為蘋花移去溪上住終當賦歸歟來此臥烟雨
　　　冩懷二首
吾聞唐諸僧往往多人傑有擕至嵓廊可並䕫稷契偉
哉寒山子拾菜衣百結其文似離騷但自冩木葉
往時陸荆門自是天下雄徒𨽻解散盡何處尋樊翁遂
令一世士黙黙逃虚空至今大堤上葉葉皆春風
　　　九溪十八磵
九溪十八磵冷見帝青臺洗足僧書石臨流客放杯按
頭似葉響身畔野花開百六辭歌吹清遊始一回
　　　弔辨才二首
讀了碑文讀祭詩冷看遺像立多時即當嶺上生雲處
山鳥心花憶老師
坡使參寥滴奠茶定將老淚濕烟霞誰知走入靈山隊
又對閑人説法華
　　　西湖小隱
先帝何曾寵倖臣家園籍沒幾經春一丘賜與嬋娟魄
教主西湖似洛神
　　　麯坊
麯坊纔盡上湖船笑問雲山欠酒錢兩行柳絲黄不斷
不知身在御園邊
　　　壽星老問子規二首
子規欲歸歸未得啼向錢王壽星石月明思盡不知疲
只怪晚山深似碧
莫向空山惱病僧莫雲臺殿夜鄉人多時不識巴江路
守著濃花哭過春
　　　分梦泉
偷得兩泓清同他猿鳥喫上下泉邊身上下床上客相
對各相忘山中小花白
　　　隱者居
密竹綠坡便當籬野泉入户自花池床頭一巻麻衣易
更有寒山拾得詩
　　　逸士墳
魂魄歸散兩遥逍小小邱亭慰寂寥守墓未須耘宿草
白蟾方䕶紫芝苗
　　　夏日偶題
溪友相呼上釣舟藕花菱葉思悠悠好詩已在前山處
冩放參寥石井頭
　　　謝頥田見過
雲巻道老方晝睡有僧奚為入桑杞惠然相過窮壑底
共談僊流佛宗㫖二家之風亦頺靡吹而颺之誰為起
寒灰煨芋香透紙呼童就鄰一賖米作糜煮菜相料理
吾窮于世無比擬殷勤相覓有吾子謾書七字聊送似
往供天嬪泣山鬼
　　　望茅山六言三首
羽衣藥叟歡迎手執蘭花共行從此十年不調可能久
視長生
昔年唱采芝歌已老頭顱奈何不見飊輪碾變白雲出
沒常多
蔣兄家弟清古著書互相推宗搏土劃沙戲劇穿崗度
嶺從容
　　　寄山中道友三首
玉凾捧上五雲堆著意通幽此一回三十年來增悵望
更無人上望僊臺
忩忩山信寄來時中有黄庭七字詩已死華顛無覓處
幾回吹斷玉參差
憶得尋山復出山緑楊時候莫春間至今只有游仙梦
長與松風自往還
　　　初營鳳山
香草參差種幽花逐旋移既添醒酒石須著放生池春
在年年好山來處處竒吹簫吾不解長嘯却相宜
　　　梅谷
香焰雲頭玉雪身緩行微詠岸烏巾始從谷裡看修竹
却向水濵逢麗人客子去時方得月嶺猿啼後便無春
鳳凰欲下簫聲緊狼藉瀛州萬斛塵
　　　法華小隱
偃盖著地臥清瑶傍渠走散入流觴壺轉若珠曲九淙
淙不知休還赴石鯨口灣澴合巨澗横橋傍蒲柳來看
莫春餘衆緑濃似酒摩挲蘇陳刻愈覺歳月久寺僧愛
月焰捧送貴侯有至今星散居各自開户牖自棄眠雲
身誰縛釣月手夕陽令我歸為爾重搔首
　　　既離洞霄遇雨却寄道友
凡骨何堪得再行渇心猶要謁通明驚聞竹樹連山雨
疑有風雷㩧地聲鹿啖黄精知歳久人逢青箬便神清
重來只要齊盂飯副以常堂枸杞羮
　　　題曹武帝削瓜圖
阿瞞𤓰分姿見之垂髫中此心既弗乂此道安可洪漢
祚既墜地餘子方困窮仁義儻自唱厯數豈不同挾令
及宮閫殺士延奴童至今弔古徒哀痛殊未終實以已
偪仄遂令彼長雄畫圖出後世畧見經營工想其鼎峙
勢亦天誘其衷此章弗徒歌聊以禆國風
　　　題蔡武伯所藏荆公硯
獸面鼎足莽回互中有潤澤比雨露當年曾出富國疏
老子平生用心處帝謨商頌周六典刻畫聲形勞解詁
至今文字與風騷一一相輝炫緗素如聞四海失枝梧
可憾諸公欠調䕶誰令天乎遽如許可是石也能無預
陳元同歸蔣山路亦使髙人野僧覷若為持入定林中
應有明雲入天柱吾鄉風流蔡夫子匣而藏之美無度
君不見公卿後進陸象山作祠堂記餘千言直欲百世
俟聖賢惜哉不得銘此硯使我失意心惘然
　　　歸別墅
幽棲久不到猿鶴擅藤蘿叢篠生將遍流泉咽更多鄰
翁新醸熟野寺暮鐘和亦有經行者來觀倚杖歌
　　　早起
佛香纔了換儒巾身是人間自在身一路野花清養目
半溝流水靜怡神
　　　雨宿山中
留連如有情蕙帳極空明晚粥知泉味昏鐘度雨聲稍
容林叟睡莫放曉猿驚剰欲剜苔蘚應當冩姓名
　　　再遊九溪
昔年九溪十八澗今度見之逾清真靜依落落石路晚
閑繞寂寂山家春可憐潺湲似留客更覺曲折能隨人
得得杖藜來盡日野棠山杏亦精神
　　　偶題
海氣江聲相與浮今時帝里舊杭州西湖寺裏多金碧
自厭穠華不肯遊
　　　送人之官嚴陵
如君風貌又精神自合拖紳近紫宸平地有心開洞穴
十年無俸著閑身已看青舫垂垂去須憶緋桃灔灔春
若向元英臺下過為言亦是學詩人
　　　與弁山道士飲
采苕歸來日未斜更擕苦菜入仙家後園同坐枯桐樹
仰看紅桃落澗花
　　　不欺齋(四首皆為陳將軍孫作/)
陳兄榜名不欺齋不欺本自誠中來晚周洙泗漢伊雒
中間此道寒如灰不欺齋中一尊酒兄乎此意差耐乆
真情往往到僮僕何況親知與朋友君不見湯脱胡桃
一語失此是迂翁年少日陳吾再拜吾事畢
　　　望雲亭
淑氣槃槃接九原須臾鱗合更瀰漫自從蒿里無顔色
來到鍾山有淚痕往者英雄俱雨絶後來哀痛欲河翻
夜深月照長松下誰見孤飛出墓門
　　　敬思堂四言
有亭央央髙丘之傍父兮母兮堅深埋藏厦屋凄凉宰
木成行春秋烝嘗酒漿牛羊身體俯傴雖勞弗彰心志
瞀亂雖煩弗揚欲求幽隂茫茫洋洋兩間四方實繫我
腸何以照之明神后皇凡今之人誰同慨傷
　　　陳將軍哀詞
扞環城兮保赤子歸王所兮執弓矢雖有妻子兮不如
兄弟嗟全家兮南向而死䕶行殿兮卧旗鼓統伍符兮莫
余侮故宮蕪兮胡作哀將軍兮鬢垂素氣力絶兮委塵
土後來孤童兮不勝惻楚天隂隂兮春寂寂曰余兄兮
有廟食偕友于兮往作配駕鐵駟兮載雲斾山中人兮
望余歸江鼯翔兮花亂飛
　　　弔清溪姑詞
清溪之濆有小廟焉相傳以為溪神蔣子文之妹也旁
二偶人陳叔寶宮人也癸酉歳或言有妖据之郡太守
毁三像于溪中而犁其廟彼亾國妃嬪可棄也姑不可
棄善惡無別而廢者古今不可勝數也何獨此哉因感
之為弔詞曰
投余兮緑波彼土偶兮奈何余魂兮無依依余兄兮山
阿兄姿兮甚雄青骨兮朱弓稱天兮訴余寃令讒夫兮
不終
　　　水仙廟鼔吹曲四首
水奫淪兮不揚山嶔岑兮多巨石神來下獨舂仰昻神
逺適王孫的咳神無亟兮
倚碧櫨欵銅鋪德星在南烏尾逋兩峯隱天花深草蕍
錢唐十餘萬户皆看使君歡娱雖涉流沙厯炎都入醫
無閭不如東吴
龍飛天門雞鳴日觀湖州有鶴知夜半端冕結纓絳車
施幰瞻彼孤山男呼女怨欲裂冕毁車春榮秋枯無翁
愁予
雲冥冥雷闐闐横玉轉流珠乾靈龜入我夢謂君當旋
既窮海壖之炎天當飲山中之流泉
　　　招魂
天孫招魂鬼伯催促千歳之淵不為谷巉嵓既刋松栢
桓桓曰惟君之魂于兹考槃其永安君窆初成余以歸
藏筮之其兆盖如此也嗚呼休哉
　
　
　
　江湖小集卷五十九
欽定四庫全書
　江湖小集卷六十　　　　　宋　陳起　編
　　危稹巽齋小集
　　　借詩話於應祥弟有不許㸃抺之約作詩戲之
我有讀書癖每喜以筆界抺黄飾句眼施朱表事泒此
手定權衡衆理析畎澮厯厯燦可觀開巻如畫繪知君
篤友于因從借詩話過手有約言不許一筆壞自語落
我耳便覺意生械明朝試靜觀議論頗澎湃讀到㑹意
處時時欲犯戒將舉手復止火側禁搔疥技癢無所施
悶懷時一噫只可捲還君如此讀不快千駟容可輕君
抱亦少隘昨問雞林人尚有此編賣典衣須一收吾炙
當痛嘬
　　　上隆興趙帥
買宅須買千萬鄰李雅喜得王僧珍買山百萬復誰與
襄陽節度真主人我生兀兀鑽蠧簡不肯低頭殖資産
綴名虎榜二十年依舊酸寒廣文飯緑鬂半作星星華
豈堪風雨猶無家大鵬小鷃各自適只有鴻鴈長汀沙
弟昆團欒雖足樂老屋蕭條不堪著玉堂便是無骨相
也合專儂一丘壑近來卜築窮冥搜十里而近依松楸
驪龍塘上鄧家丘半山老人所釣遊半山天下文章伯
鄧家聲名亦輝赫斷碑猶在古牆隂好句曾經冩山色
買鄰得此天所予獨欠山資無覓處平生罵錢作阿堵
倉卒呼渠寧肯顧君侯地位髙入雲筆所到處皆成春
萬間廣厦芘許逺豈無一室棲貧身王鄧故處為鄰曲
更得趙侯錢買屋便哦詩句謝山神飲水也勝樽酒綠
　　　鶴
楚楚雪衣明烟霞徑裏行不官陶令野有節伯夷清一
見消塵慮相親長道情秋風著梧葉時作九臯聲
　　　王架閣夙有棊癖嘗於和篇中譏其不工架閣
　　　頗諱惡其説復次韻戲之
劉伶耽於酒淵明玩於菊君乃癖於文愛棊尤更篤文
髙新掌故棋只前秘讀我昨却萊兵書法謹夾谷不知
君諱之䕶名如䕶玉恥鼔趙王瑟欲舉漸離筑明發疾
呼予開枰數反覆盛氣欲吞敵厲響亦驚俗失利頳湊
頰得雋喜填腹勢固健於常年終弱於僕君名髙天下
此特一不足小負毋重事旁觀有靜矚大明昧於小月
固不勝燭切勿罪劉五此筆兢所錄(時涂任伯亦頗短/架閣之棊而和篇)
(言不工者實予也架/閣乃歸罪于任伯)
　　　題楊妃牙痛圖
痛入香齦是不禁三郎心痛亦何深當時更有唇亾處
自是君王不動心
　　　挽同年胡司門
期集盟惟舊交承契更深雨聲春共酌燈影夜同吟接
武方堯殿招魂遽楚音尤憐哭君日來納昔時金
　　　藕花中未開之荷穿葉而出
風清宴瑶池正擁萬姬醉忽有青衫人穿仗獻封事
　　　春日有感三首(封彌院中作/)
春入長安百萬家湖邊無日不香車一株柳色吾無分
看殺庭前薺菜花
看書數葉眼花前推過熏爐去打眠五十壓頭衰白盡
書無靈聖事茫然
情知老却流鶯了爭奈狂如蛺蝶何尚有紫微紅藥在
佳人休唱怨春歌
　　　上雷漕
破裘芒履晚山前手抱烏桐白玉絃聞道知音在髙處
一聲彈入紫微天
　　　經從豐城謁于房州于令侍姬歌舞進酒二首
蛾眉對歌舞凉伊舞身還逐歌聲齊捲花萬段忽進酒
鬬髙蝴蝶飛來低
更有佳人在空谷能唱春風天上曲何時得上金玉堂
一聲飛度龍吟竹
　　　送劉帥歸蜀(後溪先生也/)
萬水朝東弱水西先生歸去老峨眉人間那得樓千尺
望得峨眉山見時
　　　贈書肆陳解元
巽齋幸自少人知飯飽官宜睡轉宜剛被旁人去饒舌
刺桐花下客求詩
兀坐書林自切磋閲人應似閲書多未知買得君書去
不負君書人幾何
　　　題吴淑妃真子
海靜江澄玉雪腮何年和月下瑶臺巻中不敢端詳看
曾得君王一笑來
　　　春日即事
麥風飜隴潑濃綠花露滴枝粘老紅小立樓頭檢春事
一絲暖日墜青蟲
　　　聞鶯
天上金衣侶還能貺草萊風流晉王謝言語漢鄒枚公
等久安在今從何處來山禽正嘈雜慰我日徘徊
　　　送孫行之出守衡陽
日日江頭送客行況聞君去作專城心存臣子無中外
士繫朝廷有重輕諫疏滿懷推上道中原萬事想關情
戎葵到底還傾日側耳衡陽來鴈聲
　　　挽月湖二首
天胡奪我老先生軒冕叢中玉雪清英石數拳歸艇重
月湖千頃世緣輕雲山買得無餘俸句法流將不盡名
頭白賈生非不遇所言向已畧施行
詔書屢趣入承明黄閣前頭不肯登苦欲歸休同野老
本來清淨是禪僧苔生文㙮今成古影桂山房喚不譍
猶想經行泉石處倚嵓憔悴一枯藤
　　　送晁吿院得南康
我是康廬舊冷官㝱䰟今尚憶雲端山將草色到天碧
泉帶松聲出谷寒仙觀幾年留鶴隱古潭有日起龍蟠
使君肯著詩料理乞我蠻牋半幅看
　　　上趙總領(趙猶記向來未改之名/)
一見煩公道眼明懸知徹底五湖清豈期天上張公子
猶記當年劉更生幾度夜深流水操無人心認斷腸聲
平生不面却相識黄鶴樓前今一鳴
　　補遺
　　　牽牛花
青青柔蔓遶修篁刷翠成花著䖏芳應是折從河鼓手
天孫斜插鬂雲香(全芳備祖/)
　　　接客篇
接客接客髙亦接低亦接大兒穩善㑹傳茶小兒􁀙蹡
能作揖家人不用翦髻雲我典唐書充饌設唐書典了
猶可贖賓客不来門户俗(后村詩話/)
　　　郭公篇
郭公郭公聞爾失國春秋時何事到此猶悲啼郭公前
言亡國故當時祗縁臣子誤百年社稷不得歸而今家
住柘岡西滿目春風都是恨聲聲説與齊侯知郭亡矣
君勉之(后村詩話/)
　　　婦歎
記得蕭郎登第時謂言即日鳳凰池而今老等閒官職
日欠人錢夜欠詩(后村詩話/)
　　　送柴中行出守章貢
力為君王乞得州補天未了石還收人才自係國輕重
吾道亦闗公去留殿角纔辭槐影日船頭便轉荻花秋
競誇祖帳東門外誰識攢眉杜甫愁(豫章詩話○宋史/嘉定中柴中行去)
(國稹作詩送之仵/宰相出知潮州)
　
　
　
　
　
　
　
　
　
　江湖小集巻六十
欽定四庫全書
　江湖小集巻六十一　　　　宋　陳起　編
　　羅與之雪坡小藁
　　　短歌行
金谷桃李叢畚鍤費培植寒冰猶未半花葉已薿薿貞
松生南山石老厥土瘠春回氣尚淺生意幾欲息東皇
本無私託根異形色曾謂天地功不及糞壤力
　　　寄衣曲
憶郎赴邊城幾彀秋砧月若無鴻鴈飛生離即死別
愁腸結欲斷邊衣猶未成寒窻剪刀落疑是劍環聲
此身倘長在敢恨歸無日但願郎防邊似妾縫衣密
　　　舟次赤壁
吴王峴畔泛川流赤壁磯頭半日遊勝地空餘豪傑迹
扁舟不載古今愁極知風景終無異莫念天時逝不留
徃事傷懷長太息靜看江雨沒浮漚
　　　束擔
束擔出荆扉征塵滿敝衣人憐雙鬂改我悟半生非抱
璞今誰訴知音古亦稀尋思無一可吾道欲安歸
　　　旅思
荏苒秋光老空濛曉色竒霜嚴雀語澀風定雁飛遲旅
思荒烟㡳鄉心野水涯夢歸歸未得愁極祇顰眉
　　　送春
政是風光欲別時可堪烟外雨絲絲怕看太白餘春賦
嫌誦淵明止酒詩晝短擬教持蠟炬愁深悔不下書帷
自知無計能遮道任作園林隔歳期
　　　黄鶴樓
翬飛揀宇㨿城端車馬塵中得異觀雙眼莫供淮地濶
一江不盡蜀波寒老仙横笛月亭午騷客懷鄉日欲殘
獨撫遺蹤增慨慕徘徊不忍下層欄
　　　玉梁道中雜詠
一別三㑹峯轉燭閲半紀山根石上苔已沒舊屐齒摩
挲青青松彼樹猶如此睠言枕清流為洗囂塵耳
清商從西來刺刺滿林塢草木儵變衰柯葉不相顧昔
時翳空雲今作連山雨菊花猶強項籬邊爭媚嫵
片石能邀人憩此雨足趼忽逢黄冠師對語白雲巘眼
中景物饒恨我蓬蓽逺躊躇不忍去泉石尚可剪
峭壁圍莽蒼荒谿人削迹時聞蘆葦叢野鳥話岑寂浮
生雖有涯幽討當無極御風獨長嘯此心謝鞿馵
曉霜媒薄寒巗壑失故綠輕飈振槁葉唱徹陽關曲秋
光何足憐嗟此歳事促愁吟思無聊日沒西山麓
泠泠澗㡳泉破碎山翠被似欲留佳客曲折二十四我
行無定止蠟屐信所詣偶來儵舍去乗興聊復爾
支桄郁木山月色瑩如洗林幽枕席清景勝夢遊偉丁
當鳥忽嗁令我驚欲起金丹事可期永願供薪水
乾坤掃隂霾晴色敞幽谷山川薦秋容奇秀若可匵千
巖寄一笻萬里付雙目行行翠烟中日與清景逐
濛鴻玉梁境縹渺雲霞仙月壇白雲洞遺址空依然千
年唯辭石蹲踞秋山烟徘徊莫可覓酌盡丹井泉
塵坌不可奈飄然入林坰稍覺道心勝漸至詩脾清靜
極生孤愁耿耿難為情喧寂兩莫愜吾意何由平
　　　春殘
林端啼鴂損年芳洞口空憐野水香人與落英兼寂寞
蝶隨飛絮兩彷徨不因花事榮枯易未覺春工代謝忙
却愛曉來風日㬉綠隂千丈漾横塘
　　　絶知
羈旅日騷騷人間事若毛絶知操筆誤深羨把犁髙百
歳纔能幾終朝強作勞虚名竟何益肯把換蒲萄
　　　登玉笥山投龍洞
捫蘿入幽谷眼累益崢嶸石壁斷人跡泉流間鳥鳴日
髙雲未散秋晚草猶榮坐久無歸意悠然世念輕
　　　閒立
晚來閒立小谿邊看徹遥峯入紫烟四壁儘堪供我隱
一寒未至乞人憐功名不與尊前事時序寧知局上遷
可笑區區當世士滿懷氷炭苦相煎
　　　下第西歸
抛却銀袍製芰荷春風一曲紫芝歌古來至寶多横道
何事荆山泣卞和
才難濟世甘避世心不愁天惟樂天林下山間深密處
曲肱飲水興悠然
　　　江行阻風小市
弭棹黄蘆外江雲遶柂牙寒深身軫粟風急浪生花日
暮人收市年窮客念家倚篷無可奈忍見後歸鴉
　　　遊春
春濃無處不相宜草暖雲昏二月時蝶舞花梢風細細
鶯啼柳底日遲遲摸將景物歸詩巻判得光隂付酒巵
箇裏各隨人有得五陵豪俠豈能私
　　　始見
雪後寒猶勁書忩怯暫開因沽江畔酒始見竹開梅歳
月崢嶸去衰頺次第來誰能憂許事杖履且徘徊
　　　山行
狂飈卷雨辨朝曦似與新詩有㑹期秋水秋山秋草木
渾將乞與數篇詩
烟草凄迷露未晞一笻伴我立晴暉丹楓雖老猶多態
散作漫山野蝶飛
斾斾黄茒潑眼明荒郊盡日絶人行誰知氣象蕭條處
賸有山川可鼎烹
槁葉忘身絶澗流蘆花揺手欲風休羨渠山鳥渾無事
相對飛鳴草樹秋
片雲輕度半巖隂巾屨俄驚翠靄深澗底寒泉知害懶
石根㶁㶁自長吟
烏藤落手野烟開水秀山明入望來舊日經行曾著語
試看石壁已莓苔
盡日留連興未䦨寒鵶背負夕陽還遥知今夜空􁦷夢
只在江南水石間
　　　客裏
客裏愁濃處秋宵月欲斜雁聲頻到枕蝶夢未還家世
有多岐苦人因一念差遥思林下去蓑笠釣烟沙
　　　寄玉笥蕭髙士
滴露謄真誥蕭然莫與羣新詩髙似月世念薄于雲俗
走堪憐我閒眠極羨君唯餘緑綺韻惆悵未曾聞
　　　尋芳
尋芳自勒青絲鞚日暖烟濃春意重晚來被酒臥花隂
流鶯喚醒東風夢
　　　桂花爛漫一夕敗于風雨呼僮掃落英以供香
　　　事戲作古句
小山凉風髙秋氣遶庭砌江南山水秀鍾此數叢桂亭
亭蒼虬蟠磊磊粟玉綴薫染風露香擺脱脂粉媚芙蓉
已無秋籬菊極羞媿幽芳蕙百畝香味亦𤨏細孰知標
格竒自取造物忌狂風挾怪雨族滅無噍類纔憐金作
屋俄驚粟布地姿容就枯槁氣骨尚竒異如彼死諸葛
凛凛有生意試炷博山火來㕘烟一燧
　　　喚我
晴空喚我出柴扉山色留人倚落暉春意已隨流水去
晚風忍挾亂花飛尋思樂事惟心在惆悵良辰與願違
尚有扁舟竒絶處江南水煖鱖魚肥
　　　客行
客行困泥淹山堠不勝長就使雨㸃暴更令風力狂時
危嫌店逺日暮覺程忙身世摧頹甚艱難已備甞
　　　山居閑思
雲散山月吐星稀山月髙相羊風露底望月誦離騷
菡蓞兒女態舂鋤金石交曉來微雨過凉思滿蒲梢
雨作糟床注秋生鱸鱠思巻簾了清景流水裊烟絲
　　　夢迴
酒薄難成醉輕寒襲破衾夢迴孤客枕聽徹草蟲吟寂
寞三秋夜凄凉一片心山林與朝市底處豁愁襟
　　　夏雨
飄忽回風起差池髙鳥翔雲攘千嶺碧雨獻一天凉飽
意歸田畝歡悰入醉鄉忽思素秋氣蕭瑟滿空堂
　　　展轉
郵亭徹夜聽秋聲展轉藜床直到明月白霜輕寒剪剪
築成萬里客愁城
　　　寄企梅兄
朱墨叢中不憚勞騞然聊試發硎刀得時行道官無小
與物為春政自髙閑對崆峒餐秀色醉濡章貢助吟豪
自憐無計相從去十八灘頭泛一舠
　　　中秋步月
林間一葉秋屏去三伏暑凄然風露繁絺綌莫能禦炎
凉相推移胡為遽如許孰知秋已半今夕四十五
幽人披襟來步此一庭月如渡滹沱水似泛山隂雪誰
將羌管急間彼隣杵切冉冉秋思生令人欲愁絶
空山本無塵况復值良夜風清月色佳圭璧不當價徐
行苔徑間小立林影下飄飄意欲仙舉手人世謝
光隂若劈箭行樂常恐遲人生百歳客擾擾竟何為四
美古難并千年調亦痴麯生不我棄邀月聊自怡
景物與意㑹撚髯聲悲鳴一語得總持萬狀就使令以
我詩思若賞他秋月明今夜月明裏幾人同此情
　　　姑蘇道中
滿眼菰蒲翠撲衣雙雙沙鳥漾斜暉閑愁一叚如氷釋
楊柳叢中亂酒旗
　　　信步
信步獨幽尋春山野霧深鳥啼如喚僕泉響似鳴琴日
暖草爭秀風狂花不禁却嫌荒僻地無酒與春斟
　　　泛舟秋懷
白露消磨暑丹楓㸃畫秋閑吟小山賦歸思大江流世
盡營三窟人誰樂一丘篷忩有佳致月朗正風休
　　　木犀花
金粟如來澗壑姿不隨桃李赴春期江南花品秋居最
何况秋花中絶竒
湯沐晴空顥露繁清香十里壓㮵檀紗忩夢覺秋風度
疑是秋家住廣寒
秋景連蜷隱士攀渾無蜂蹀涴林間何人説與陶元亮
未必東籬勝小山
　　　山行愁思
日落烟欲横山寒翠將滴荒村渺愁人跬步觸四塞路
遥兩髀酸頗恨身不翼舍䇿還悵然倦倚松下石
明月印野水暮色進旅愁僕痡主亦疲心口相怨尤茅
舍劣容膝弛擔聊小休㑹當理歸䇿甘彼窮山囚
　　　夜宿郁木福地倘徉明月間遐想仙風得五十
　　　六字
騎氣乗雲事已灰娟娟野月照蒼苔自憐不及壇前石
曾遇仙翁躡屐來
凄凉風露濕人衣猶自踟躇未忍歸樹影忽來山月轉
誤驚鶴翅似輪飛
　　　閒居遣懷
日暮掩松關悠然謝往還停盃因待月徙倚為看山貧
悟道中樂醉偷忙裏閒耳根偏可意風澗響潺湲
　　　寂寥
睡起和春倚小廊寂廖情緒滿斜陽園林已是花飛急
簾幕爭禁燕語忙
　
　
　
　
　
　
　
　
　
　
　
　
　江湖小集巻六十一
欽定四庫全書
　江湖小集巻六十二　　　　宋　陳起　編
　　羅與之雪坡小藁
　　　書感
設險重門未足憑民心應是有長城朝廷休戚視田野
宗社存亾非甲兵氣實精神寧敝竭本枯枝葉可敷榮
古人經理先觀勢兩臂于韓孰重輕
　　　蛾眉亭
悠悠飛鷺滿汀洲絶目蛾眉最上頭對此江山還有月
知他世界盡無秋情懷杜老鄜州夜景物坡仙赤壁游
長歗劃然空谷應風生浪湧不容留
　　　動後
莫作楊朱泣路岐此心自被利名移車奔寧是駕尼父
舟覆應非載伯夷(出説/難)悔吝從來生後日嘯歌元祗在
閑時可憐秦晉功成者欲避危機已太遲
　　　文到
簡編香外兩孤翻翰墨場中春日暄文到工時疑有助
道逢極處本無言當年誰可輩任昉後世人方怪屈原
勿謂詞章真小技精粗微妙豈殊根
　　　臨流
習習凉颸起素波臨流解帶小婆娑秋光已共蘆花老
夜雨那勝落葉多不覺儒酸同糾纒極知妄想盡銷磨
笈中班史猶堪質肯作商聲寗戚歌
　　　鳳凰臺閒眺臺前瞰軍壘有感而賦
秋風擕野客杖履鳳凰臺忍見貔貅戍更聞鴻鴈來時
方憂大厦世豈乏良材何日覽輝至龍文載九垓
　　　為言
日薄寒濃春意微花鬚柳眼尚依稀為言羯鼓休頻打
催得先開即早飛
　　　秋林
秋晏𤣥雲瞀積隂平蕪氣象極蕭森細看揺落風霜意
已見發生天地心畢竟栽傾非外致豈伊培覆自相尋
若教宋玉曾聞道九辨悲思未遽深
　　　臥疴
六塵縁影正堪嗟二豎乗虛勢益加憶昔鼻頭能出火
即今眼底已生花婦言伐性多因酒醫戒傷生少試茶
悟罷本來安得病角弓誰使認為譁
　　　題采石李太白祠
仙翁謫墮岷山下逸氣如虹耿林罅萬言倚馬不作難
坐令神鬼皆驚嚇翹翹車乗懸弓旌疇咨時政肝膽明
和番書草金鑾殿清平詞度沉香亭聲華視漢嫓黄綺
寶床賜食龍顔喜掉頭歘作燕晉遊却笑卿相紆朱紫
開元盈成亦已極屏間山水代無逸未必脱靴恨爾深
自是見幾不終日錦袍錯落浮扁舟呼兒買酒盟江鷗
天公似悔夜郎禍明月已起烟波愁采石青青三尺墓
至今祠祭勤呵䕶
　　　長至書意
萬草千花若死灰陽和一氣已潛回莫言舉世無先覺
幾處寒梢放野梅
　　　商過三首
東風滿天地貧家獨無春負薪花下過燕語似譏人
白屋釜生魚青樓行細膾靜思天地間寧有私覆載
門前桑柘枝中有千錦機遊人不逥顧桃李獨成蹊
　　　却羨
貴客寧知拂徽琴郢人漫倚引商音那堪歳月化雙鬂
空有悲歡寄寸心囊底有方餐白玉床頭無術致黄金
抗塵走俗曾何補却羨鷦鷯託一林
　　　三髙亭
灼灼曾暉漸欲西長橋弭棹倚欄時湖光渺漭浮寒鑑
山色依稀抹黛眉一舸功成非本志三秋歸思亦何遲
始終惟有天隨子笑却旌招理釣絲
　　　花下嘆
人生何處較窮通天意原難測始終花落花開翻覆手
君看同此一春風
　　　林深
林深氣雜不相關衆建芳馨兩廡間月樹琴彈新製曲
曉忩畫展舊遊山凄凉風滿竹千箇的鑠春歸梅一斑
可笑野人無繫累機心猶在釣魚灣
　　　纔是
忍看繁紅委路塵空餘野草緑無垠人生憂樂何終極
纔是迎春又送春
　　　一夜
潦收野水靜雲陣布重隂一夜西風急千山落葉深身
猶衣暑服耳已厭寒砧對此無心者還應雪滿簪
　　　寄逺詞
寒梢蕭索風振林蟪蛄切切語欲噤終宵展轉不能寐
遥憶良人戰塲裏陽關一別歸無期翠烟幾度秋螢飛
當時手種合歡樹今已蒼蒼雲雨垂蜀錦裁書憑鴈寄
那能道人意中事深秋倘得未移軍猶見幽閨數痕淚
居延城外刁斗聲無定河邊霜月明妾身雖老幸未死
何日中原賀太平
　　　被酒
人間笑口信難開十事嘗嗟九不諧忙裏始知閒氣味
老來方見少情懷清商憭慄歳無幾𤣥髪蕭疎生有涯
誰謂伯倫聞見滅却甘麴糵自沉埋
　　　衛生
屏去雞壅與豕零試聽我誦衛生經兩忘寵辱心源靜
一掃榮枯眼界明酖毒不令生厚味姦邪寧使出繁聲
㝠鈞深養靈根固四體調和血氣平
　　　瀟湘道中
客行適瀟湘凄其歳行晏枯梢風騷勞荒郊雲漶漫摵
摵雨聲急皚皚雪花燦抽縈泥途深渺黙山堠逺日暮
欲税駕天未扣孤館米盡甑生塵薪濕火不煖此意對
三閭似結兩重案人生如空華百歳等抹電那忍聽客
塵日夜苦相煎懷安名所敗飽食親孰顯恭承古昔訓
險阻庸敢憚信知有此身乃是一大患愁深不能寐歌
長未及亂門前車鐸鳴翰音復號旦
　　　看葉
紅紫飄零草不芳始宜撰杖向池塘看花應不如看葉
綠影扶疎意味長
　　　談道
休將視聽探希微衆妙何嘗間險夷舍一而求非恍忽
自三以究豈支離試看瓦礫道寧隱若外筌蹄思益竒
熱即取凉寒向火是中消息幾人知
　　　已亥中秋
此行不負中秋夜采石江頭醉及晨獨御凉風尋古迹
驚看明月照今人詩騷寂寞雖云久光景推移豈解陳
却恠悲鳴營度處筆端何事竟無神
　　　虎溪
衝焱吹客襟飄拂虎溪渡逺想三咲時此意固有寓孰
知秘密藏奚聞笑黙語繩繩徹上下綿綿貫今古東林
鐘聲幽康廬山色嫮是皆善知識長時相警悮世人自
合塵兩耳聾莫覻百千微妙意墮在一毫許我行發深
省如重睡忽寤向人欲舉似有舌不能吐
　　　黙坐
厭調鞍馬佩金壺黙坐空忩氣晏娯已覺胸襟亡得䘮
那知花草就榮枯絃何庸絶琴寧有聲未曾銷塵本無
此語倘教遊子聽料應笑我一何愚
　　　倦倚
蟬聲燕語細相和池面纔浮㸃㸃荷倦倚䦨干消永日
葡萄隂薄柳風多
　　　此悟
遑遑偶偶亦堪悲桀死堯生畢竟齊空羨駝峯烹翠釜
漫思鱸鱠拌金虀榮華代謝看荆棘今古推遷望澗溪
物化密移於此悟長歌拾穗任天倪
　
　
　江湖小集巻六十二
欽定四庫全書
　江湖小集巻六十三　　　　宋　陳起　編
　　趙希㯝抱拙小藁
　　　天屋歌為盧洪賦
霞扄雲牖髙窿穹八荒四野垂簾櫳羲璘勃窣行西東
茫茫塵世如飛蓬玉川公子乗清風飄然據作吟詩宮
穿心出脅千萬語呌開閶闔驚蒼龍銀河㵼入北斗柄
醉來擲下琉璃鍾僊人王喬作鄰伍馮軒共咲噓長虹
旌陽拔宅想亦在千年萬歳都洪濛君不見阿房結綺
今何許刧灰一丈漫秋雨
　　　次韻李鶴田德真寄逺
長安日下浮雲生故人久作西南行漚邊兩載音訊絶
鬢絲應與秋風爭蒼苔冉冉荒茅屋愁來忍把離騷讀
驚鴻剛自墮邊聲碧嶂那堪遮逺目青雲髙處期翺翔
去人歳月今堂堂吴鈎拂拭霜雪冷龍光飛躍秋天長
思君一夜離心折東樓又送無情月
　　　道民金氏居
碧港雖通邑紅塵不到門桑麻唐杜曲雞犬晉桃源山
逺雲千㸃天寬月一軒居人非隱者吾欲呌東園
　　　竹閣
古寺因人重清風尚可尋斜陽明晚閣老竹暗秋林兠
率西歸久香山北望深登臨成感慨烟月獨知心
　　　游臨平乾洞水洞
兩洞深如許神龍此奠居山空僊去久路嶮客來疎風
雨千崖暗雲烟四壁虛自揩巖石蘚閑把姓名書
　　　雪
不是春風柳因何絮客衫一雲同萬里半夜失千巖征
馬寒蹤印飢鴟凍吻緘江心一片白知有莫歸䑺
　　　送詩僧隆瘦岩
五載京華客山中坐得牢禪心天竺石吟思浙江濤入
𣲖名隨重游方步轉髙秋風飛錫逺相憶讀離騷
　　　送自牧黄監鎮之官四安
桃花春浪急催上霅溪船湖海稱佳士功名負壯年政
平民易感詩好客爭傳別後加餐飯因風寄一箋
　　　秋夕
霄虚白露漙木葉下危䦨月澹鐘聲曉燈青劔影寒人
心山莽莽世事海漫漫消息中州㫁西風望眼寬
　　　中秋
白露漙空萬葉飛生香渾在桂花枝一千里月正圓夜
九十日秋纔半時湓浦風流元亮興鄜州牢落少陵詩
不妨吟盡蟾蜍影此別分明隔歳期
　　　送李鶴田東游後還鄉
劍倚梅花鶴夢醒東游吟骨帶霜清台山路杳神仙跡
楚國書來母子情半榻烟霞應有約一笻風雪且兼程
丁寧及早催行李莫待西湖草色平
　　　江湖偉觀
茒屋巋然占上方一尊同此寄相羊江潮翻海莫天濶
湖水拍隄春草長莽莽越山凝紫翠揺揺蘇柳間青黄
歸鴻影裏䦨干晚回首中州入渺茫
　　　送譙岩趙日休歸蜀
烟塵𣺌渺暗魚鳬有客翩然赴上都乞得玉宸新翰墨
要還琳宇舊規模十年蠲賦綸恩重萬里歸程劍影孤
他日青城公案了紫雲深處勘隂符
　　　春雪
飛下瑶天整復斜一畨餘凍損芳華荒荒月曉三千界
漠漠烟寒十萬家柳外直疑先著絮梅邊渾似後開花
東風吹作巴江水浩蕩龍濤赴海涯
　　　秋懷次韻
雨歇空階淨綠苔西風凉氣滿樓臺鴻飛逺渚知初返
燕別明年約早來秋色祗今同世態時文何意悮人才
停雲影裏頻搔首閑把新吟取次裁
　　　春莫
薄薄寒侵酒面和可憐春事委流波兩隄楊柳東風老
一曲池塘夜雨多花落鶯聲還在否桑空蠶事又如何
壯心不逐流年去倚劍青天發浩歌
　　　寄黄溪雲
十年成逺別幾度上髙樓風遞江南信雲消渭北愁春
心驚海燕曉夢入溪鷗何日西忩燭相看説舊游
　　　九日懷友
江蟹初肥天欲霜莫雲紅樹冩秋光西風擕手登臨地
今日黄花兩處香
　　　釣者
河豚荻笋春風老鱸鱠蓴絲秋水寒多少侯門天樣闊
筭來何似釣船寛
　　　過臨平
市井蕭條景物非居人猶號永和隄春山十里斜陽樹
漠漠殘紅杜宇啼
　　　吴道士釣雲
澹溪溪上一竿絲牽動閑雲片片飛折盡柳條穿不得
荷衣裹向碧山歸
　　　次雪林李龏苕溪寄來之韻
雲散烟收渺渺秋蛩聲四壁起新愁西風萬里乾坤眼
不到斜陽十二樓
風梧聲裏萬家秋一片吟心不著愁夜半酒醒銀燭冷
月移凉夢過西樓
　　　賦墨鴈圖分得宿鴈
漠漠秋汀起晚烟半欹寒影立風前月明應有蘆花夢
飛遍江湖萬里天
　　　次蕭氷崖梅花韻
氷姿瓊骨淨無瑕竹外溪邊處士家若使牡丹開得早
有誰風雪看梅花
　　　湧月僧樓
百尺䦨干古櫟林亂山如浪翠痕深氷輪飛上光猶濕
照破西來一片心
　　　秋夕
西風梳髮冷颼颼半醉微吟獨倚樓一片舊時南浦月
清光猶印別離愁
半枕小忩幽夢蝶數聲何處寄書鴻關山千里人歸晚
腸斷烟林一笛風
　　　春游
夢冷繁華金谷園春深葵麥暗朱門東風日日吹花急
紅雨蒼苔泪幾痕
蝶懶鶯喑欲莫春更兼風雨別愁新天涯草色深如此
憶得淮南有故人
　　　湖中曲
長眉柳葉交青條玉花嬌面垂雲髫湖波藍色春寥寥
大隄新曲干銀霄翠絲絡馬金褭騕香風隨步烟飛飄
芳亭深杳傳金貂一笑嫣然輕百綃驩娱未了日晷短
城鼔咿咿續復斷鳴鞭夜月入雞關碧山皎皎水潺潺
　　　春隂曲
東風吹雲寒九有凍龍迷海亂飛走雨脚斜拖入遥阜
碧草浮烟滿隄口春皇妙運造化手解使江山失妍醜
冷色禁持萬花柳紅紫未張春國壽愁春織心心怮怮
為花訴寃天聽否晴曦赫赫重隂剖夢裏桃源拚載酒
　
　
　
　
　
　
　
　
　
　
　
　
　
　江湖小集巻六十三
欽定四庫全書
　江湖小集巻六十四　　　　　宋　陳起　編
　　黄大受露香拾藁
　夏侯湛周詩成觀者歎曰此非徒温雅乃别見孝悌
　之性淵明髙臥北忩興寄篇什平生(闕/)　　　　　心
　之死靡變古之君子其於天命民彞三綱五常大倫
　大法之所在講切惟明踐行惟謹志之所至詩亦至
　焉是豈搯擢雕鐫作春庚秋蟀之聲者所可䜴及露香
　居士黄公以詩雄江西㒡幸甚從令兒載伯厚得端
　誦巻許清麗瓌特自成一家而㒡所甚敬者憂時愛
　世奉親誨子忠孝慈仁之意備見乎辭而長江圖一
　詠居然有萬里之勢其志念深逺矣沉鬱下位百弗
　一究抑命也夫盱閩地相犬牙師友淵源可遡可挹
　居士飽參有得造詣不凡非固以是資為詩也伯厚
　奉命從李烏洲學朱子之學克廣先志以光昭于令
　聞其在此乎淳祐改元夏五翁洲應㒡序
　　　春日田家三首
凛寒陵熙春誰為禦其侮酸風吹積雪濃雲洒飛雨農
夫荷耒耜俶載耕斥鹵為其有身累寧免自辛苦妻兒
送中飯凍凌強欲吐晚歸極困倦倒睡帶泥土朝來天
光開紅紫新媚嫵南園踏青人日暮猶歌舞
二月祭社時相呼過前林磨刀向猪羊穴地安釜鬵老
㓜相後先再拜整衣襟釃酒卜筊㺽庶知神靈歆得吉
共稱好足慰今年心祭餘就廣坐不間富與貧所㑹雖
里閭亦有連親姻持殽相遺獻聊以通慇懃共説天氣
佳晴暖宜蠶春且願雨水勻秋熟還相親酒酣歸路暄
桑柘影在身傾欹半人扶大笑亦大嗔勿謂濁世中而
無羲皇民
清明百草春家家上丘墓南鄰去年冬禍痛及翁嫗酒
殽羅新阡蹙額見追慕舊時細君墳望見淚已注紙錢
風飄飄世用此文具其間無紙者已無子孫故有紙與
無紙百步五十步
　　　偶成
髙唐作夢時宋玉乃得見那知賦説夢夢外雲雨怨此
賦苟不作應無列女傳
蕨薇生山巔長不踰蓬蒿松栢生澗底歳久還干霄禀
質自不同托身奚必髙
綠草何自來蔓延滿中庭前朝方芟夷兹視忽已盈竹
間幽蘭花數四移乃成
　　　讀四皓傳
白雲茫茫歌紫芝人間無路瞻尨眉太子介使招忽往
髙祖問省心先知翁身商山名八極此時不出漢事危
敢惜雙足惜漢鼎非私劉氏私黔黎欠呵千年橘中棊
華隂墮驢者為誰
　　　老蹇行(逆曦以蜀叛安侯以客平之曦頽/其家聲玠璘保蜀之功莫贖也)
朔風狂驚岷峨流帝敕雲螭藩四州頷珠千載化老蹇
一變為回鐍川鍵蠶叢簸弄幾為翻欲捲全蜀淪腥膻
瞿塘下連滄海脉愁積溟漲牽鰲極臣氷呼天天不聞
快斥金翅清江氛連環不解萬古鐵陽侯依舊千江月
紫庭登奏尤其元西州之功不補愆清源血食天地久
其於氷兮亦何有(有勸清源君戒殺君曰非我意/出水間守寋數萬鬼兵示之)
　　　昭潭寄内人
不接安書動隔年二千里外極懸懸老親強健知勤饌
諸子癡頑恐費鞭幸有田園堪卒歳使知詩禮可無錢
客中亦有風流罪長伴梅花對月眠
　　　由洞庭入五田
一汀紅糝蓼花天滴滴清寒曉露圓回首洞庭山半㸃
傷心桂嶺路三千詩魂夜寄青林月漁唱聲回綠樹烟
却笑陶朱不如我我無西子與同船
　　　油口夜飲醉臥一室及覺三鼔矣秋夜新冷雨
　　　濕蟲鳴展轉不能成寐於是浩然有歸志
一榻翛然著醉儂沉沉清夜大槐宮夢回作惡酒氣重
枕上不眠歸興濃㸃滴落堦添悶雨清哀遶壁訴寒蟲
計行良未成端緒何處髙樓撞曉鐘
　　　沙頭秋晚
霜風吹凍玉池氷留滯周南尚未行病久故園千里夢
夜寒孤舍一枝燈愁緣南賈歸舟影心斷黄蘆落鴈聲
老劍已閑頭已白祇堪吟詠課歸程
　　　竹
虛心懷月明勁節挺玉立豈是外春風春風無處入
　　　宿岳陽張漕書堂
雲低風轉冷黯黯起秋隂薄暮細雨過小忩寒氣侵關
山千里夢骨肉十年心病意兼歸意攢眉冩萬金
　　　廉泉
一泓落古寺三尺開方池懷山決瀆後爍石流金時君
看此廉泉不增亦不虧烱烱玉色透燦燦金沙輝朅來
臨古亭石銚行相隨呼童試春芽活水烹新竒一咽利
喉吻再啜心神怡泠然清風來玉液通華池憶我心地
初與水同一幾心泉本無事何必希夷齊曰泉已強名
況復有是非一笑付自然貪廉吾不知
　　　寧化白水磜甲子春
雪瀑從天下餘流亦建瓴雙崖秋氣逼九地殷雷聲虎
穴山川險蛟涎草木腥負鹺由此徑異日不堪行
　　　晚步
扇小葛衣輕風清草露平水聲逢石怒烟素近山明喚
犢牛回顧驚人犬倒行耨夫方到屋月已屋頭生
　　　荆州人種秧擊缶于田間以樂農者嗚呼其猶
　　　有先王之世之遺意歟
鼓聲響答缶聲喧歌笑聲多日易昏尚有樂農遺意在
要知此地近中原
　　　呈魯齋提刑伯
散盡黄金與客休田園不為子孫謀白頭更自嫌多累
尚有瀟湘萬巻樓
　　　江行萬里圖
雪山西來接海白天之所以限南北誰人胷裏著輿圖
揮斥荆吴入綃墨濃濃淡淡兩岸山烟波瀰茫江面寬
水空漠漠鳥飛絶漸看漸逺天漫漫客舟泝流先後去
風帆飽腹如飛舞有時小艇絶波來不知何處横江渡
鐘山隱隱開金陵雨花臺前留玉京汀洲劣處小孤出
垂楊綠引潯陽城蘄黄紫翠照巻雪武昌樓臺半明滅
周郎赤壁杳難憑洞庭寒烟濛孤月西江耿耿沙籀清
三十六灣斜照明黄陵廟深楚山濶九疑成削黏天青
我來展軸驚快覩恍然對面水仙府片時行盡江南天
弔古何勞出門去南巡真人忘却歸軒轅龍去𦕈難追
咸池曲絶誰奏樂風雨啼痕滿竹枝六朝虎士工設險
蹴踏滄波當揮劍血流不惜惜江流肯放飛埃過天塹
濫觴曾聞蕩雍丘楫聲若為空悠悠江聲至今恨不盡
枉白萬古英雄頭兩階干羽享波后八公草木今健否
長安正在碧雲邊斜日西風重回首
　　　梅川呈同舟游仲發時中流失舟故云
投晚鍾公渡放船急流送我轉千山羣犀戲浴江含石
飢鴈悲鳴櫓下灘吟骨欲投魚腹葬夢魂那許蝶身閑
可憐八尺竒男子不作當年跛足看
　　　遣載入閩從李守約
考亭高弟説烏洲小子何妨作逺遊問學再三勤講貫
立身第一在撡脩機心僅可文章用邪説毋從釋老求
更做程文須典實年來華藻近輕浮
　　　即事
路轉欹橋曲隂隂石磴低紫藤藟碧樹紅葉繡清溪草
露明侵徑秋香暗刺衣前灘水聲好欲趂釣魚磯
　　　織女虫
灝氣逼星河佳期匝眼過草間聞織急天上想寒多燭
裏顰挑錦邊頭冷枕戈終宵弄機杼奈此月明何
　　　早作
星光欲沒曉光連霞暈紅浮一角天乾盡小園花上露
日痕恰恰到牕前
　　　歸來
近日多騷客吾衰不可追松間哦魯頌花下看唐詩好
鳥山深語寒蟬日暮悲此聲良叶律新句總堪疑
　　　公安
市人屋井底棟與江堤平大江壓堤來浩浩勢欲傾古
堤騰長蛇獨與江爭衡積流増巨漲飄突萬馬驚油河
與之合盤渦沸淜騰折旋聲洶湧吞汲飜長鯨微茫隔
岸村百尺崩沙頳中流有行舟來往如飛蠅巨風推銀
山性命鴻毛輕設險䕶東南天巧如掲繩用武莫若荆
豪雄所交爭𤣥德欲興劉於焉深經營坐據此要湍進
退窺敵情時事一阨塞拂衣開西扄至今聞西偏城治
餘丘陵湯湯横乎前何畏百萬兵善衞保其吭坐待其
師崩更能用吾長談笑收其嬴何者非神機用之須人
英機略失所用山川無常形休兵不敢論凄咽含餘情
　　　中秋舟次沙津
去年中秋月照我入桂城今年中秋月送我到江陵桂
林二千八百里城邊買船發春水瀟湘六月寒如氷洞
庭湖中秋氣生峽江西來雪波急片帆帶雨烟中濕胡
鴈不來蘆葦秋風林淅瀝生人愁反思前年風露好月
入金罇醉將倒如今飄落千萬山烟波瀰漫幾時還露
香堂中千百甕玉瓶取醉風吹夢今宵絃管閙繁華燈
火沙頭一萬家爭似詩翁弄江月微吟還自汲江花
　　　鬱孤
臺髙日欲暝晚眺眼増明疊嶂羅雲樹雙流抱粉城低
浮烟萬棟清送月三更尚約秋吟夜江聲帶雨聽
　　　病起
煮藥爐邊過一春瘦骸唯與病相親雨多藥裹易生暈
潤透巾紗懶拂塵枕上最宜思過眚靜中倒得養精神
不辭小現維摩詰只恐今無問病人
　　　枝江九日簡周宰
日車不照出郊車門外天隂雲尚麁青州未有居士供
白衣知是誰家奴江山有恨横飢眼茱菊無情對臥壺
嬴得閑關吟苦句定無人敢喚催租
　　　公安寓館夜立觀前用載韻
翛翛一古觀我到夜何其仙磬吟風殿幽人汲露池星
沉螢聚水月倒兎懸籬四起鐘聲亂凌風欲化肌
　　　秋夜讀書
青燈敞虛堂微風動衣襟兀坐耽塵編起觀星河沉古
人豈可見所希見其心終然發永歎不寐鳴床琴
　　　梅
自見梅開後相看不暫離只因愁落去不忍看繁時佳
實羮堪味遺音角可期牡丹專富貴春盡却空枝
杜審言黄亞夫之詩皆因其後顯文章有源委哉南豐
黄君伯厚仕于鄮以詩鳴搜冥抉微時茁新意不肯為
籬下語暇日出一編詩讀之如行澗谷秋空月曉松竹
策策有聲余固異之已乃知其先君子之作源委深長
矣而再世屈於右階㑹有知王適者其勿督過一丁字
淳祐改元夏五吉日洞霄散吏鄭清之書
　
　江湖小集巻六十四
欽定四庫全書
　江湖小集巻六十五　　　　宋　陳起　編
　　吴汝式雲臥詩集
　　　遣興
弱齡性淡泊鄭圃吾其師及兹拙生事窮窘常經時無
方可紆急何以宣中懷柴門蔽殘席咏書倦徘徊呼兒
促觴至日翫天雲飛山鳥送新響日遲花露滋頹然醉
櫩下不省何如時雖非富貴樂富貴乃所乖疎松碎明
月密竹篩清風親交昔與別若謂行相從延企邈不及
音容隨想生諒彼亦耿耿飛爽留空形援琴不能寐意
乃多於聲晤言豈無偶眷眷詎可㤀編蓬諧夙心尊古
豈文義所得靡有言應酬聊爾耳室中無萊婦童弱偶
成四團欒寧無思達此天亦蜕客來問長鬚新醅可篘
未行行陟髙岡一顧俯烟水客去不肯留吾歸且休矣
　　　歳終呈一齋
磊砢千丈松清隂䕃林丘豈無棟梁用匠伯不見收匠
伯恐未良棟梁終有求天風叶偃盖五雲常為浮學道
非學世韜精養中和紆朱各自貴誰肯聆商歌皦皦大
聖心脗然空自多著書後子雲千載應不磨
　　　酬玉汝
磔攘畢春氣長嬴換新綠爽風吹凉光紉餌釣山淥儵
魚噀水香菰蒲削藍玉老景結清和心花委濠濮日暮
雲倒飛苦雨濕茅屋竒哉五碎金青草眠黄犢天行貴
葆真心骨逈凡俗一尺黄菊花秋風播芳馥
　　　遊石仙分韻得觀字
閑攏兩袖秋步入冲寂觀古樹老雲中仙居毁巖半是
時零雨髙葉脱凄風亂恠禽走何忙澁水流不漫那知
張郎仙譎幻敢懸斷雷書貯洪崖愚下浪傳贊符碑儻
長靈鬼物豈歌喚尚云劍埋山安得急推斷冷翁亦張
徒精氣不知散死坐豫樟空鑿竅競窺看何不葬山原
不然棄江沜烏鳶與螻蟻豈食吾一貫獨流天地間萬
古亘光燦神仙固渺茫此事良可惋忍哉偷兒狂更擣
泥腹爛我來擬少休亭壓不敢玩黄冠四三人拙野只
欲竄延坐無好言令我住凉館飯餘且縱觀逸興薄霄
漢琴嗚著髙彈奕勝出竒筭歗咏壺隱樓撫事發長嘆
大書同人名聊欲記遊翫隂霾淰輕寒日色倐昬晏倩
人買村醪煮芋疊肴桉清坐二更深一睡各鼻鼾曉來
登巖頭棘路解羈絆劃開天盖寛逺景過飛翰幽藂摘
新查窺險身發汗居然束歸裝重下西巖畔我思古之
人豈只局窮閈觀海登泰山深髙世間冠斯巖雖荒榛
樂事實昭煥人心本然同今古未容判終當駕雲風髙
蹈無畔岸作詩示兒童兹遊吾豈但
　　　朅來
領上朅來觀白雲翔鸞奮鶴浮天英斜開錦繡春樹滿
溶溶半露遥山青忽然變現成蒼狗萬里長風霍無有
海龍塞氣不敢吹日照虚空無老時
領上朅來弄明月千里銀光寒不缺蝦䗫魍魎走死盡
直數秋毫上金闕心如此月月如心㗳然獨據無絃琴
騰騰轉空白日晝詩帶流星過南斗
　
　
　
　
　
　
　
　
　
　
　
　
　
　
　江湖小集巻六十五
欽定四庫全書
　江湖小集巻六十六　　　　宋　陳起　編
　　趙崇鉘鷗渚微吟
　　　調漁者
山明松雪水明沙一曲清溪著釣槎我已浮湛君漫浪
謾煎我水試君茶
　　　頗愛
頗愛樂天齊物我夢隨吟賞洛中橋桃花細馬載楊柳
半面春潮紅未消
　　　食化
海食多詭心豢食令人魯山中食薺人幽吟肺腸苦
　　　青陽
青陽滿芳蕤流連度丘園眄睞不忍折恐傷造物恩
　　　夜坐
自炷芳蕭讀道書𤣥文豁落走龍魚松梢露色掛北斗
一夜風前學步虛
　　　尋真夕對
春雲弄月黄金絲春山草木皆仙姿松根對坐日西夕
群峯當前列青壁鏗鏗虛壑含古音靜聽宛是商山吟
洞石微開月當户剪水絃氷心手語
　　　有贈
別意參差遶碧欄外頭斜月逼人寒鈎簾恐礙雙棲鵲
乍可桃花隔霧看
　　　簡雲卧
憶君心事如流水流向江頭作暮潮想得潮平沙有雪
自鏗鐵版和吹簫
　　　空城雀
空城雀黄口鳴啾啾空城無人種禾黍飲啄飛嗚由得
汝
　　　山間
山回霧氣濕生意鞠砰隱石道苔蘚春松花鬱金粉
　　　東風
東風吹梅梢飄揺泛香雪下有野草根嶄然競時節
　　　野園
野園對客無杯勺共坐茅欄理釣車片月漸低風露冷
隔簾山鬼嘯梨花
　　　至後
愔愔雲氣繞江城至後寒輕詎可憑兩日南風將雪信
牀前蝙蝠夜飜燈
　　　大孤
大孤溶溶决眼青小孤江色春冥冥隔江淮壖幾千里
枯荻蕭槮朔風起佳人何在遥相望我無羽翼從君翔
為君暗整真珠裳緑蘅翠芷參差香
　　　壯節亭二松
壯節亭前野碧滋髯龍飛去忽經時祇應黄犢蒼藤路
尚有清泉白石知
　　　東風吹桃花
東風吹桃花花光射春林相看各媚娬艶冶揺人心憩
蝶下新緑游魚上清潯百年一須臾㝠觀契飛沉
　　　曉起
雨漂忩紙濕成瑕風壓甆瓶臥枕沙曉起無悰餳粥冷
自添新水救梨花
　　　江上
清露初生紅蓼秋爽風先到木蘭舟釣絲不捲波痕穩
夢入蘆花數白鷗
　　　仙思
水殿風清急景斜靈君初下五雲車碧羅寶扇雙題字
記是誰人詠落花
麻姑擗麟不肯食飛猿嶺上餐松實月冷天空涵曙光
露色凝烟白如蜜
　　　東溪夜泊
雪滿汀州風滿林霽光空徹夜深深推篷却受梅花月
自嘖横簫調楚吟
　　　甕天(康廬户㕔東偏本吴西山遺址/)
不見甕天人但見石上字誰能負甕去奪我寥天思甕
破奚有餘甕在奚不足吟作甕天辭摩挲石苔緑
　　　雜興
潮平烟斂月明髙霽宇涵空見羽毛我自無能君了了
檣杆獨倚調離騷
日日西風坐石苔手捫蒼壁倚雲開却來平地觀空色
不信碧西天際來
　　　都昌書事
世事可無酒春藤還有花山雲欲到地街鼓又催衙風
緊魚休市官貧飯帶沙天機不得問暮色欲棲鴉
　　　丫頭巖
烟雨斑斕石蘚春墜雲誰夢寶花顰行人總被虛名誤
到得傾城又誤人
　　　月巖
王丹仙蜕馭飛翰便作琉璃世界看大地山河渾忘却
漫依桂樹舞青鸞
　　　壁間韻
雨又入簾風又斜東風吹客客思家浣紗西去誰家子
青絹圍裙挿杏花
山月溪風兩自由紫蘭緑桂等離憂狂歌鬱鬱成何事
一片夕陽蘆荻秋
海棠開盡故清寒漠漠梨花暮色閑酒滿緑樽愁滿酒
醉凭枕障認巫山
半髧嬋娟垂兩鴉驚潮微隱寶簪斜客愁正自遊絲亂
莫戴釵頭百結花
　　　往體
積雪久不解下有希世珍志士緼袍間苦心終不伸安
得白日光能照清夜顰
皓彩青雲端飛光落溟渤渾河與清沚同受明月魄勿
以清濁殊天光本無隔
志士惜流光遊子念長道流光如奔霆長路漫浩浩飢
人忽夢飽百憂悉傾倒真妄安足論榮名以為寶
　　　松下
松梢凉露警孤鶴潭面北風蟠老蛟蛟老涎腥波浪惡
獨吟碎月看松梢
　　　癸卯除夕客中
膝下傳觴事已非瓣香千里隔庭闈摧心逺憶新阡上
寂寂低松雪乍晞
　　　數日
數日東風欺病骨侵凌曉色作輕寒客來坐久無談柄
共看遊絲上井欄
　　　梅
新陽斡神軸枯朽皆光榮稜層氷雪中復見天地精姑
射神所為伯夷聖之清太白抱轗軻靈均擁芳馨是子
心䰟間不受纎芥縈獨立萬化先皎皎非近名溪流鑑
寒柯游風吹落英山明霧氣濕月落參旗横群虚妙香
發一洗萬慮輕紛紛鬼女姿慙愧東風情
　　　狹斜
吴姬凌寒吹玉笛手彊誤作遲遲聲却來抛眼調行客
中有二月東風情東風二月楊花滿伯勞朝啼芳思亂
狹斜綉轂易為愁邂逅相逢莫腸斷
　　　破褐
生松鬱寒灰破褐出殘絮童兒不耐煩微吟起身去
　　　湖中
汀蒲獵獵起凉颸碧藕香中獨立時機事兩忘吾喪我
扁舟吟過水仙祠
　　　新隄
淡烟衰草雨絲絲小醉微吟倒接䍦吟到水西雲影北
莞然一笑已無詩
　　　書事
東鄰老翁寒不寐百結懸鶉抆悲涕自云子孫學灌田
不識江湖與風水大兒里胥縛送州小兒逃遁卒未休
老夫忍飢特未死犂耙典盡春無牛身為王民合徭役
運米操舟操不得江湖風水未足愁檝䘮檣傾誤人國
　　　答碧山
欲種梅花無古根手移蘭茁上甆盆却憂逼仄傷蘭性
自下清招為返䰟
　　　答維溪
維溪挿架三千軸葺茝紉蘭得自娱㑹須握手論活法
靜看碧水生𤣥珠
　　　學詩
神仙不可學願學長不死學詩如學仙吞霞潔塵滓渚
花流水香烟霏暮山紫凉颸入修竹一笑鳴綠綺
　　　雀
短翅斒斕貝花紫逐食飛行曉霜裏祗知觜爪永自肥
肥甘累人心弗知天寒日暮向何處前路多山慎勿去
吴児織網連素空一落牢籠腥血紅
　　　南内
已剪諸郎百慮輕驕兒長大又生獰祗愁南内無歸日
南内歸來萬古情
　
　
　
　
　
　
　
　
　
　
　
　
　
　
　
　江湖小集巻六十六
欽定四庫全書
　江湖小集巻六十七　　　　宋　陳起　編
　　葛天民小集
　　　春懷
向晚一鳩鳴道人春睡足無處冩幽懷巡簷數脩竹
　　　絶句
夜雨漲波髙二尺失却搗衣平正石天明水落石依然
老夫一夜空相憶
　　　看山
我本田夫作比丘也知騎馬勝騎牛如今馬上看山色
不似騎牛得自由
　　　寄楊誠齋
參禪學詩無兩法死蛇解弄活潑潑氣正心空眼自髙
吹毛不動全生殺生機熟語却不排近代獨有楊誠齋
才名萬古付公論風月四時輸好懷知公別具頂門竅
參得徹兮吟得到趙州禪在口皮邊淵明詩冩胸中妙
用則致君堯舜前舍時便灌廬陵園六十四卦只兩畫
三百五篇惟一言我與誠齋略相識亦不知他好官職
但知拚得忍飢七十年脊梁如鐵心如石不曾屈膝不
皺眉不把文章做出詩玉川後身却不恠樂天再世尤
能竒隔千里兮共明月何似寒灰相對撥公亦何須要
我知我只欠公頭上髮
　　　醉書酒肆
碧床酒盎香拍浮吴姬粉醉不識愁黄金手揮博歌頭
夜半春回楊柳樓
　　　竺澗梅
龍脊橋邊鶴膝幽一枝斜亞水横流自從識破胡笳曲
吹徹黄昏不解愁
　　　謝文思徐敬伯見訪
半山徐敬伯薄宦在中都柳舍偷閑到村醪就近酤易
添詩債負難得醉工夫却羨漁樵叟雖貧一事無
　　　即事
春漲侵髙岸春雲裹亂山倒遷楊柳活斜倚桔橰閑世
味老方淡花時晴最慳東風嗔孏動故故撼柴關
　　　重訪白石
長安唯白石與我最相關每到難逢面飜思懶下山欲
歸愁路逺小住待君還盡日看幽桂無人似我閑
　　　達磨渡蘆像
一言已出駟難追賴得君王放過伊掦子江心杭折葦
浪頭何似問頭危
　　　收白扁豆因得二首
齒髮中年態丘園素隱心因栽白扁豆欲當紫團參筐
筥收繁莢牕扉失茂隂蕭蕭簷外竹抱蔓替予吟
古香無伴侣一榻共雲分磵水塘頭過樵歌枕上聞余
生聊自適此意與誰論落葉如相委時敲月下門
　　　仲春初二絶
落梅如雪雨如麻最怕春寒是杏花病後不能㳙滴飲
可憐芳信到貧家
初交二月草䝉茸鄰里紛紛去折蓬柳下閉門非孏出
苦無筋力趂兒童
　　　湖上夜歸
陌上紅塵歇湖中翠靄生定鍾山寺逈新月夜船清蛙
亂鳴方急鷗閑睡不驚兒曹知我到認得打門聲
　　　聞鳩
蟄動猶寒在鳩鳴恰睡餘素傳鷹羽化多占鵲巢居報
我晴何用憐渠拙自如年年偏感處風急杏花初
　　　迎鷰
咫尺春三月尋常百姓家為迎新鷰入不下舊簾遮翅
濕沾微雨泥香帶落花巢成雛長大相伴過年華
　　　玩蝶
粉翅來何許春風卒未休衆芳皆舊識微雨是新愁鬬
舞圍墻角貪香綴蘂頭與花俱不語相可自風流
　　　聞杜鵑
望帝知何苦催歸不自禁竄身依樹密啼血染花深細
雨離人淚遊絲蕩子心青山明月夜老耳最知音
　　　湖上觀柳偶記龍泉先生勾春柳一絲之句感
　　　而有述
斷槎無葉又無枝得似勾春柳一絲不是畫船棲泊處
白鷗飛下立多時
　　　甞青梅
疎影横斜處怱怱入夏看緑隂遮得暗青子結來酸因
病全疎酒如癡猶凭欄楊花無藉在風急正漫漫
　　　開井
小圃新穿土中藏一丈空山腰泉脉透井口樹隂蒙澆
藥先資用煎茶已見功甘凉羞自薦汲許四鄰同
　　　龍井
龍䕶深潭草木昏斷碑元祐典刑存蜀仙已去吴僧少
嶺上松篁亦斷魂
　　　江山
連天芳草雨漫漫嬴得鷗邊野水寬花欲盡時風撲起
柳綿無力䕶春寒
　　　望越懷親
髙帝陵邊我故廬白雲慘淡帶蒼梧歸心政與江流動
更著青山隔岸呼
　　　寄輔漢卿
憶殺平生輔漢卿武夷山裏話寒更不知新歲還家未
白髮衝冠有幾莖
　　　訪端叔提幹
月趂潮頭上山隨柁尾行大江中夜滿雙櫓半空鳴雁
冷來無幾鷗清睡不成平生師友地此夕最關情
　　　山中題古墓
冡荒無樹亦無碑土面磚痕似灼龜壞道尚存翁仲守
傳家知是子孫誰文成東海終難料欲錮南山最可悲
要寄此情浮世去臨流説與落花知
　　　題謝耕道一犂春雨圖
耿耿思田舍攸攸倚釣竿一犂歌短闋十口飯長安老
覺驅馳倦生知稼穡難畫圖詩巻在留與後人看
　　　即事
暮年居柳下終日閉柴門壁為題詩暗池因洗硯渾閑
知真富貴醉到古乾坤回首長安道無言只斷䰟
　　　偶成
始參龍象種終現馬牛身再整衝冠髻難忘漉酒巾散
花天上女撥草道中人寄語林和靖非翁不卜鄰
　　　竹
此君別後稍添丁留得清風鎮戸庭老鬢不禁霜㸃綴
舊鄰多似樹凋零一竿帶雪寒垂釣數畝連苔晝掩扄
此話有誰堪委似幾回無語向青青
　　　蓬居詠枇杷
早誦相如賦知渠舊姓盧花香氷裏見風味藥中須細
雨同梅熟清聲混樂呼山禽嗔老子拍竹䕶金珠
　　　元夕
天街夜鼓徹雲霄一望星河影動揺佳節無如元夕盛
老懷不似少年豪紅塵巷陌青絲鞚明月樓臺紫玉簫
誰料南坡招野叟詩肩相對兩峯髙
　　　簡道安
相將除夜南風起雁已聲聲向北飛驟暖定知為雪骨
瘦年終不似冬肥日來病可方開酒節下春回稍減衣
正好伴公湖上去孤山觀裏看梅歸
　　　澗泉招飲次日乃生朝
平生南磵古遺民初度招呼我輩人毎聽謔談須絶倒
極知老氣政輪囷盃盤滿坐添燈火兒女成行勸主賔
但願吾儕似梅柳年年相見一回新
　　　平居遣興
隔籬人語自喧嘲緊閉苔扉不許敲談麈帶塵懸屋角
牽牛承露上林梢投閑得計心常足擬古成編手自抄
風雨欲來偏感處蟻先移穴鵲移巢
　　　桃花
洞裏桃花自古初人間塵事幾乘除重來漁父難相覔
前度劉郎未忍疎畫檝迎逢春女渡采符供奉歲朝書
嫣然似共幽篁語占盡風光奈得渠
　　　偶題
緑樹何稠疊清風稍羨餘枕縈雲片片簾透雨疎疎脩
筧通泉壑殘碑出野鉏丘陵知幾變耕稼雜陶漁
　　　西湖泛舟入靈隱山
晴嵐漠漠水溶溶落葉遮船翠蓋重秋色盡為漁者占
山光多向道人濃雪連合抱前村樹磵繞飛來小朶峰
送罷夕陽迎素月樓臺髙下自鳴鐘
　　　梅花
寄逺含芳別隴頭胡沙漠漠去無休誰招青塚千年魄
散作黄昏萬斛愁畫角霜清腸屢斷花光墨淡影空留
年年最憶前村夜一段孤明雪亦羞
　　　幽居
逺懷日與靜相宜山色窺簾澗撼扉野草自花聊獻笑
重雲不雨謾埀衣人間事業難爭長睡裏工夫獨造微
却恠䝉莊猶寐語夢為胡蝶未忘機
　　　秋日湖西閑泛
雨洗千峯曉波涵萬頃秋菱花開古鏡蓮葉度輕舟思
逺人誰識身閑世不收望中時得句倚櫂雜吴謳
　　　郊園避暑
有暑猶當避無憂可得忘竹疎身共瘦湖近意先凉靜
勝寧須奕幽酣不待觴還同殘夢樂炙背負朝陽
　　　小峰行樂却望北山
霜髙群木落湖上數峰秋野笛歸牛徑烟蓑宿鷺洲望
中多隱約佳處小遲留百歲無虚日能堪幾度游
　　　蝶
黛拂雙眉粉襯毫翅烘晴日伴相遭戲勾稚子從花逺
恐惹遊絲莫鬬髙栩栩倐來仍易散深深交舞為誰勞
吴王花草滕王筆千載風流敵楚騷
　　　杏花
陌上春泥苦未乾絳唇漸吐不禁寒海棠尚晚教誰伴
山帽衝風毎自看聲好最憐清曉賣味甘長記綠隂團
年年過雨臙脂落時序關心有幾般
　　　林間石
摩挲只作釣磯看相伴秦翁且住山霜洗舊稜人共瘦
蘚侵孤韻鶴同閑因思樵牧分爭處已過唐虞揖遜間
風月滿林時憩寂三生幽事夢中還
　　　小隱自題
水拍荒籬外山攢落照邊鴉鴉乗犢去鴨鴨伴鷗眠思
淡秋雲薄情髙隴月圓武陵知避世初不為求仙
　　　夏日池上
微波漾漾雨濛濛岸脚烟莎間水葓照影已無雙鬢緑
關心猶有一絲風鴛鴦對浴紅衣撲菡蓞相親翠蓋籠
醉舞夢吟皆勝處箇中非異亦非同
　　　孤山後冩望
凭髙每嘆昔人非空有群峯礙落暉大雅風流誰舉似
長安秋草又衰微寒花負約開猶孏幽鳥忘機趂不飛
來往半生堪記處西村燈火夜船歸
　　　小舟
萬頃波中獨釣身短倉低屋舊絲綸自憐清夜歌明月
誰共滄洲采白蘋
　　　梅花
桃李麄疎合負荆歲寒標格許誰并花中有道須稱最
天下無香可鬬清倚竹向人如少訴臨流窺影更多情
何當喚取湘纍起伴我空山茹落英
　　　孤山後舟中冩望
水接遥空分外寬孤山月出靜中看疑從弱水移圓嶠
似共姮娥住廣寒秋雨秋風初過後荷花荷葉半凋殘
西村數㸃歸鴉濕老子新題墨未乾
　　　詶晝上人石湖春望
蕩蕩春風草木香茫茫澤國水雲長鶯來占柳為歌院
蝶去尋花作醉鄉閑與物情聊品帶老於文字孏巡行
望中別有關情處幾度朝陽又夕陽
　　　湖村晚興
殘霞伴孤鶩逺岫雜斜暉秋向詩中出人從畫裏歸柳
塘雙槳急茅舍一燈微小􁪻穿籬入蒲蓬正擁扉
　　　雪後
雪中多日靜湖上少人遊秃樹花為市斷槎鷗當舟一
杯殘臘酒萬古夕陽愁富貴非吾願葛天雲正浮
冷蘂通幽信孤山欠幾遭盃因寒更滿句到淡方高雪
滴晴簷雨松翻夜􁒅濤布衾雖似銕猶念早趨朝
　　　臘雪
片片嘉平瑞無聲有耿光來雖成頃刻醸亦費商量天
闊花無賴風休絮不狂孤山林處士魂在隴頭香
　　　和子舒冷泉夜坐
亭空山盡入人靜夜初分喬木隂遮月清泉影浸雲不
題波上葉只採磵中芹澗水令人憶何當入郡聞
　　　宿裴庵
一徑松杉逈成隂見日稀山晴僧盡出風暖鷰交飛結
子花抛樹欄人犬䕶扉閑看山月上清坐更添衣
　　　答趙紫芝
九日離東嘉長安了歲華未登掦子渡先訪葛翁家天
作今朝雪燈開昨夜花一杯能強飲不必問丹砂
　　　簡趙紫芝
紫芝雖漫仕五字已專城清坐有仙骨苦吟無宦情囊
因詩句重分與酒盃輕所好煎茶外燒香過一生
　　　清明前四日泛湖
繞岸堆青嶂游船滿緑波樓臺臨水近楊柳占春多老
去誰同調尊前且放歌韶華能幾日隨棹已新荷
　　　送薛子舒船官
憶君江上去船重載書多學乃從吾好閑應喜客過薫
風新緑樹明月舊滄波自古關情處相思入詠歌
　　　訪紫芝回與子舒集
君參唐句法親得浪仙衣薄宦因吟苦髙風與世違春
寒留夜飲月黒借燈歸共隱知何日空山老蕨薇
　　　即事用天竺韻
寒食少逢天氣佳十朝九日雨如麻新巢唯有鷰生子
小巷已無人賣花
　　　夏日
曉荷承墜露晚岫障斜陽樹下地常䕃水邊風最凉蟬
移驚鵲近鷺起得魚忙獨坐觀群動閑消夏日長
　　　雜詩
下竺山前打一遭丁寧門子看溪橋恐驚繞磵梅花落
莫遣行人語笑髙
　　　雨中
梅雨朝仍暮蓮塘夏似秋水髙侵樹脚屋漏滴人頭歇
晝㕑烟出占晴礎汗收群山思㑹面扶病一登樓
　　　元夕
元宵有月便無愁已是新年第一籌説與素娥從此去
只須依様做中秋
　　　送薛子舒
南渡今何似中流欲濟船雖憑人擊楫要若水行川竹
木如山積桑田與海連吴宮猶可問白鳥暮推烟
海邑青龍鎮船官野鶴身誰知貴公子却是苦吟人二
陸多遺迹三髙屬近鄰新篇因弔古時寄葛天民
　　　次紫芝韻
欽羨私居好樓深夏必凉小忩通逺岫古木蔽斜陽露
檻安花斛塵編滿竹床如君清到骨只合靜焚香
　　　小亭
小亭終日對幽叢兀坐無言似定中蒼蘚靜連湘竹紫
緑隂深映蜀葵紅猫來戲捉穿花蝶雀下偷銜巻葉虫
斜照尚多髙柳少明年更欲種梧桐
　　　上已呈嚴叟
時俗常談已斷霜雨寒翻著絮衣裳花枝照眼堂堂去
茗椀關心故故香楊柳稍傳鶯割據茅茨敢望鷰商量
舊遊莫誦蘭亭語自覺中年易感傷
　　　荷葉浦中
急雨捎荷分外竒珠璣狼籍錦紛披下塘六月關心處
西塞扁舟入手時却傍青蘆深處宿還思白石去年詩
平生浩蕩烟波趣月淡風微只自知
　　　贈眇目道人説相
道人只具一隻眼覿面全提格外機塵裏神仙誰做得
歸來試舉問麻衣
　　　戊辰夏五過抱朴巖
北忩隱隱透南薫老子全身是此君冷入魚腮池面雨
靜連禽語樹頭雲苔因覔句行來破石為觀空坐得温
時事自多無耳聽長安雖近不曾聞
　　　元夕西陵橋觀月
年頭半月雪漫漫養就姮娥玉一團老小今宵竒絶處
西陵橋上獨凭欄
　　　雨中郊外
暖氣先回宿草根青青行可藉芳尊未須著意催花柳
且為乾坤補燒痕
　　　正月二日
小巷春隂獨掩扉峭寒著盡過冬衣老來情緒無多子
禁得梅花似雪飛
　　　正月二十七雨中過蘇堤
一堤楊柳占春風柳外群山細雨中人苦未晴渾不到
只宜老眼看空濛
　　　清明日訪白石不值
花薺懸燈柳挿簷老懷那得似餳甜畫船已載先生去
鷰子無人自入簾
　　　送劉僧善行
西望群山碧入吴故人一笠片雲俱東風不斷村村柳
展盡陽關送客圖
　　　湖堤晚步
照影憐寒水關情奈夕陽雪慳天欠冷年近日添長好
句誰相寄浮生各自忙有身聊頓放亡事可思量
　　　懷天竺磵梅
根在巖邊結枝從水際横此花殊近道凡木欠修行密
雪籠幽片疎篁倚瘦莖那時香不淺憶我話無生
　　　柳下即事
老柳中間野岸濵水清常照樹邊身白鷗黄鳥相忘久
來往如今不避人
　　　睡少
睡少秋難曉吟多食愈貧南柯無近闕差盡夢中人
　　　湖上新秋
十里荷風蓋盡傾城中憶殺水邊清催詩未用西湖雨
且送新凉入帝城
　　　六月一日同姜白石泛湖
六月西湖帶雨山小舟終日傍鷗閑風烟如許關情甚
賔主相推下語難幾㸃送君歸大雅一凉今夜滿長安
江湖逺思知多少歸去風前各倚欄
　　　正月十二日夜姚江
斷岸春風峭江空夜雨清蕭疎蓬上㸃彷彿葉間聲今
古雙眸冷乾坤一棹輕鬢從湖海白誰識謝郎情
　　　雨中獨酌
平生寡合雖竭斗幾曾自飲一杯酒不因風月與湖山
更為松篁與花柳今夕何夕風雨來知儂渴肺生秋埃
麴生三緘忽自薦請為風雨聊一開老夫呼前呼未了
死生脱帽傾懷抱風雨横斜入坐中賔主淋漓俱醉倒
須臾風止雨亦休主人送客凝雙眸葛天無懷不可狀
但覺兩耳風颼颼匆匆便是中秋節更與麴生潜地説
此夜寧容著雜賔一尊只辨澆明月
　　　水仙
玉潤金寒窈窕身翩翩翠袖挽青春水晶宮裏成仙女
香醉山中得道人朔雪幾回埋不死南洲一出淨無塵
朴翁老矣誰同調相對無言意轉親
　
　
　江湖小集巻六十七
欽定四庫全書
　江湖小集巻六十八　　　　宋　陳起　編
　　張弋秋江烟草
　張君彦發湖海豪士不喜為舉子學專意于詩毎以
　賈島姚合為法所著僅成帙清深間雅宛有唐人風
　致至其得意警絶之句雜之兩人集内殆未易辨彦
　發思甚苦未嘗苟下一字毎有所作必鎔鍊數日乃
　定揆其用力盖倍於江西之學人必從事於此而後
　知其難且工彦發舊名奕字韓伯世為孟之河陽人
　嘉定戊寅仲冬八日古晉丁焴晦夫書
　　　寄趙紫芝
獨游非一事書札故應遲江上逢春日湖邊憶醉時有
雲為我伴終日誦君詩百鳥鳴花樹聲聲在逺思
　　　得山中友人書
近得山中信山中頗寂寥酒方收秫釀薪旋割茅燒破
屋秋多雨平湖暗有潮不曾逢客至黙坐過清宵
　　　春晚
萬事吾今飛絮輕此身如燕又巢成暗思庾信家邊竹
緑籜新添有幾莖
　　　夏日從陳宗之借書偶成
自從春去後少省出柴扉樹暗鴉巢隱簷空燕迹稀憶
山憐有夢當暑詠無衣案上書堆滿多應借得歸
　　　楚州
落帆停鼔鸛湖頭兩度因循到楚州柳下人家嘗識面
咲求新句寫粧樓
　　　江樓飲客
鄰家貰酒尊斟酌共王孫老菜羮遲熟凍油燈屢昏夜
寒人罷市坐久僕敲門隔㟁歌明月月明江水渾
　　　游蔣山
練布作方袍因閑偶出遨秋風城郭淨寒色樹林髙鹿
守禪關老僧脩佛殿勞再來思久住人世事如毛
　　　送蔡監丞赴髙郵
城古似盤盂榮分刺史符夏新看藕葉夜久見蠙珠吏
過朱方接山從邵伯無文游遺迹在民俗易相孚
　　　送杜晦之兄弟歸閩
秋來猶苦熱歸去莫貪程官寫新銜位詩傳舊姓名幾
家村酒賤一路澗泉清想到鄉閭日爭看兩弟兄
　　　簡周宗聖
曠野有芳芷近江無早鶯春詩定多少旬日又清明樹
暗憐楊柳花開認橘橙相尋毎乖阻夢裏亦愁生
　　　莫春
日日雨霏霏開門無所知漫尋花發處已過絮飛時替
紙蠶生遍脩巢燕立危但催人老去羞作送春詩
　　　游長干留寄聰公
僧去尋芳草客來看落花就齋槃乞米借水鼎煎茶日
炙春無色風吹天有沙欲回成再住此意問林鵶
　　　舟次湖口追憶任明府
重來又十年山水故悽然獨鴈仍為侣雙鳬已作仙濁
流分蜀𣲖青色聚淮烟石上罾魚者猶言縣令賢
　　　慈母磯
莫嫌舟逆上子細得看山衆草名難識孤花影自閑避
人鷹翅響經雨石文斑夜久江風冷神仙定往還
　　　寄別顔伯竒
情深袂怕分豈不欲辭君轉柁方乗曉思山已隔雲菊
當前路見鴈在半江聞把盞秋纔好遥憐白鷺群
　　　送宋謙父之清江因簡希亮
吟詩夕陽裏相送上瀟灘前路逢梅處同誰倚棹看歲
窮風力緊江濶雁聲寒持此呈蘇李人生識面難
　　　髙郵送紫芝
重逢又重別把盞更悽然明日帆開岸平湖水接天好
詩應自作(佐/)狂夢與誰圓我欲來相趂揚州且住船
　　　逢王元任
寂寞淮南道憑君獨記余始知元住此久悔不通書暮
岳留同眺寒房與借居共懷京邑燕已是二年餘
　　　李景文移居
能詩留幕府借宅近南湖吏去少公事客來多釣徒雲
為今夜雪梅發去年株我爾同州住相過路不迂
　　　元日
厯以寅為正風從艮位來桃符當壁寫竹户趂鐘開宿
雨滋初茁長年老不材滿庭青柏葉惆悵獨持杯
　　　送胡道士歸康廬
避世懷孤往為庵近五巒出無人作伴歸有鶴相看老
石苔衣淨深山瀑布寒自言猶養母應未得燒丹
　　　豫章別紫芝
吟苦事俱廢拙深貧未除年來如旅燕秋至即移居古
道行黄葉空囊貯素書一生江海恨惟子最知余
　　　子山寺
迢遞前朝寺經過遂一遊白雲鴉樹曉黄葉鳳臺秋僧
舉開山話人消在世愁殿廊經刼火已費十年修
　　　送郭道士之江州
盡看山南景忽思山北遊屐過雲亦動琴罷月空留世
上無非熱林間一似秋雖然乍相識別去也能愁
　　　彭蠡阻風寄城中故人
欲行行未得累日滯孤舟月照山皆近風吹水倒流地
名人不識秋景客相愁憶爾惟成夢遥知獨倚樓
　　　留滯
蕭條十日餘留滯別人居借史抄陳作黏碑學草書烟
清數村曉月落一潭虛吾自疑秋色那堪樹木疎
　　　送翁十赴舉
今年科詔下頗亦動山情丹竈留雲守書裝冒熱行卜
知三命勝業賸一經明倘赴瓊林宴能詩舊有聲
　　　再送盛君之昇州
君與余皆懶余如君更貧今年再同夏兩鬢獨非春去
棹孤山浪征衫西府塵似聞仍用武為筭立功人
　　　再送丕父
弟行兄出送有約共凭欄草木雨初過江湖路轉難同
懷年各長重別酒無歡明日雙鐘下蒼崕應獨看
　　　移菊
秋風籬落逺晨起自移栽稍覺微根損須遲數日開最
清人愛重乍見蝶疑猜昔有陶元亮因兹歸去來
　　　贈沈莊可
巻上芳名舊所知見君還恨識君遲數莖短髪沾霜白
一葉扁舟觸浪危問遍菊名因作譜畫將蘭本要求詩
向南郡邑多經過楚士能狂更有誰
　　　寄蘇希亮
因何也識閒名字遂托交游索近詩想像獨吟應更苦
分明此意似相知空林日短歸鴉早逺水寒多鴈到遲
安得爾來同度歲傳閒畫筆最清竒
　　　送徐和卿之上饒
江樹雜丹青江寒少得晴亦知君去路多是水為程銜
位猶書岳游從半作卿如逢二泉子因説野人名(章泉/澗泉)
(皆居/信)
　　　山行
偶作山行只杖藜歸逢寒日下山時與僧並立看紅樹
忽有鶴來栖樹枝
　　　送人歸南康
我來方與廬山別爾去廬山是故鄉前日住山渾不覺
如今山逺却思量
　　　舒州歲暮
窮冬日日愛天晴古寺門開絶送迎野鶴忽來橋上立
山僧獨向水邊行過寒梅樹白全少入臘草芽青漸生
又是舒州一年了怕看新厯動鄉情
　　　廣教寺(即二橋故宅/)
英雄居處終竒特幾度欲來今始能騎省文髙存古篆
橋公樹朽長寒藤清流併遶三分澗翠竹相依住數僧
沙鳥詎知千載恨日斜飛下立漁罾
　　　游禪林寺
寺置蕭梁曾識少今朝蘚磴始經過天低落日江湖逺
烟冷風清竹樹多蟲引翠禽行壞屋馬驚白犬吠懸蘿
一僧九十形容古巖下逢余忽浩歌
　　　漢東郡齋夕坐
廬山解夏洪山去自到山邊葉已飄鴻雁影多憐塞近
交朋書少覺身遥屢遊騎慣將軍馬不飲還封道士瓢
心憶清吟更岑寂玉京誰與話寒宵
　　　游智門寺(寺即隋文帝故宅/)
一間瓦屋荒山裏山路縈廻夕照明祇有比丘頭雪白
放收經巻入相迎
傳聞此地有龍飛佛殿殘磚刻鳳螭事去千年無問處
寂寥衰草卧苔碑
　　　晝坐
出門無所往獨自坐胡床雨濯殘梅盡風吹百草長近
邊人喜戰偶病客傳方不奈春愁密思君對酒觴
　
　江湖小集巻六十八
欽定四庫全書
　江湖小集巻六十九　　　　宋　陳起　編
　　鄒登龍梅屋吟
　　　闗山月
行人十年歸不得夜上戍樓看明月樓中星斗連太白
樓外闗山鴈飛絶鴈飛絶歸不得鏡裏青蛾怨離别前
年出幽燕明月何團圓去年上祁連明月復嬋娟月明
照我長枕戈中原未復將柰何憑誰寄書問嫦娥征衲
不來霜霰多
　　　從軍行
年少良家子挺身事西北金鳴鬬馬嘶蕭蕭短兵發夜
戰祁連山斷甲濺腥血畨部帶箭降畨酋連陣没勒功
紀燕然椎鼓歸漢闕
　　　結客少年場
并兒仕氣俠年少肝膽雄錦臂金彈丸銀鞍玉花驄腰
插三尺劍手開二石弓輕生重大義一戰朔庭空斬取
月氐頭捷奏甘泉宫
　　　秋夜長曲
碧簾掛雨秋容老寂寞江城暝烟草流蘇帳冷屏山低
蜜炬香銷睡常早夢驚離緒牽愁入翠被寒侵淚花濕
思美人兮天一方烏啼月落西風急
　　　青樓曲
青樓女兒十五六翠掠雲鬟妙裝束千金學舞拜部頭
新來教得涼州曲錦韉少年被花惱醉把金釵換香草
西風樓前秋鴈飛舞衣狼籍花顛倒
　　　採蓮曲
平湖淼淼蓮風清花開映日紅妝明一雙鸂鶒忽飛去
為驚花底蘭橈鳴蘭橈蕩漾誰家女雲安髻鬟黛眉嫵
采采荷花滿袖香花深忘却來時路
　　　江南春
玲瓏樓閣江城晚楊栁絲絲凝碧烟飛燕不歸春滿地
百花香裏聽啼鵑
　　　長門怨
怨殺宫門不忍開無情孤月暗蒼苔而今痛惜珊瑚枕
曾是君王賜御來
　　　巫山髙
巫山巃嵸巫峽曲一十二峯淺凝緑老猿化石懸巔崖
矗矗凌雲掃壇竹九靈少女列仙從佩玉鳴鑾乗綵鳳
飛魂走魄歸瑶宫紫簫吹斷荆王夢
　　　雪霽梅月曲
羌𤣥圃兮玉英蹇冰輪兮太清猗縞袂兮誰子粲一笑
兮傾城倚横吹兮寄哀思擥幽香兮補騷情
　　　遊仙
人命如朝露壽非金石堅安得傳六翮飄飄凌紫烟夕
夢一道士羽衣何翩躚邀我與之去同上扶桑巔道遇
青童君授以東華篇讀之三百遍忽若骨已仙道士復
謂我𤣥訣未可傳賜我以瓊漿飲之享遐年明發寂無
覩孤鶴翔九天
　　　詠懷
洪河相綿纒嘉宅良可卜蒼松䕃長蹊叢梅馥四屋過
亭白水飛流鳴潄寒玉遊目俯靈景抱杖委繁俗長吟
暢幽懷理琴展清曲豈不企凌厲而乃傷局促吉士抗
遐蹤幽幽聚靈族
　　　步出城東門
步出城東門與子各執手遥望冢壘壘悲風發隴首長
松自青青枯根帶骨朽人生如朝露嘉命那可久世無
王子喬何訣以固壽感慨徒悲傷歡言且飲酒
　　　山上有白雲
山上有白雲浮隂翳陽光亭亭颯繽紛出岫髙飛翔飛
翔長在望逺匪千里隔莫以秋風來吹散無蹤跡
　　　秋夜懷菊山沈莊可
涼風動金旻奄忽寒節至百卉俱萎垂梧桐亦飄墜明
月入我牖展轉不能寐顧影重傷心思君長下淚
　　　嵗晚懷愚齋趙叔愚壺山宋謙父
忽忽嵗將暮烈烈北風涼霏霏雨素雪皎皎南枝芳懆
懆念良友㷀㷀在他鄉盈盈一水隔迢迢道路長悠悠
無信音戚戚重感傷翩翩化雙鶴去去與同翔
　　　月洲李賈友山捧檄來淦訪我梅下示教禁體
　　　物語詠梅佳句今嵗梅開月洲仙去追和元韻
　　　感此良友
庭前有竒樹幽艶發寒柯寂寂衆芳歇綿綿生意多孤
根依嶺表髙節委巖阿清友今何在悠悠空逝波
　　　和竹里蘇材叔見梅懷友韻
徘徊江路側何以慰相思陽彩來寒樹貞姿倚暮籬飄
零懷逺道遼索負芳時佇立幽吟苦餘懷將訴誰
　　　西郊梅開懷吟軒周獻父
仲冬寒氣盛𤣥雲停故隂嘉樹厲清節孤芳潔素心幽
幽熒嵗落皎皎隔塵侵折寄無來使山川逈且深
　　　滕閣懷古
凭髙獨展眺風葉亂鳴秋鸞舞自空閣漁歌尚晚舟巻
簾山厯厯倚檻水悠悠月出江城暮凄凉萬古愁
　　　寄雲林楊少雲自衡之桂
問訊楊夫子經年客異鄉南浮湘水逺西望楚天長五
嶺梅花發孤城草色荒白雲遥滿目曷久住炎方
　　　寄呈後村劉編修
衆作紛紛等噪蟬先生中律更鈎𤣥如開元可二三子
自晚唐來數百年人競寶藏南嶽藁商留金易後村編
儻令䑛鼎隨雞犬凡骨從今或可仙
　　　戴式之來訪惠石屏小集
詩翁香價滿江湖肯訪西郊隱者居瘦似杜陵常戴笠
狂如賈島少騎驢但存一路征行藁安用諸公介紹書
篇易百金寧不售全編遺我定交初
　　　江居
獨作幽居計江邊屋數間水流天自在心逺地寛閑鉏
月栽梅樹移雲疊石山白鷗盟欲結倚杖看潺湲
　　　溪村
兀兀小橋西人家住繞溪雲山當户入竹樹出簷齊風
急花初盡春深鶯亂啼稻畦新雨足穉子亦鉏犂
　　　題杜少陵草堂圖
背郭好林塘誅茅作草堂因吟白鴉谷為卜碧雞坊籠
竹和烟淨江梅帶雪香四松經喪亂閲世幾風霜
　　　遊玉笥山
玉笥凌空後𤣥都詔吏仙荒壇深覆草峭壁響流泉石
洞隨龍蟄金丹許鶴傳夜深搗藥鳥啼破翠微烟
　　　入投龍洞
行入投龍洞青青見竹竿暮雲生道樹夜月滿仙壇枯
蘚沿崖古長松繞澗寒三生清淨福獨此愧黄冠
　　　上慧力寺
今代空王宅前朝處士家牛車為象藏鹿苑發龍華松
密風生樹江空月在沙闍黎飯鐘後邀我試新茶
　　　寄蒼山曾子實
東湖從此別嘉㑹邈無期望逺音書阻思君嵗月馳春
雲山隔斷秋雨鴈歸遲欲見崆峒使梅花寄一枝
　　　幽事
閑攜小斧刪梅樹自縛枯藤補菊籬燒栢子香讀周易
滴荷花露冩唐詩
　　　遊仰山寺
施地開金刹神因結佛縁恠松盤獺徑古木䕶龍淵雲
裏春山亂禽啼夜月圓路遥歸不得好借上方眠
　　　宫詞
内人倚遍玉樓東曉色開雲臘雪融羯鼓一聲花盡拆
三郎自唤作天公
　　　梅花
約臂金寒拓綺疏搔頭玉重壓香酥含章簷下新妝額
試啟菱花得似無
　　　送表兄趙奏院赴南外知宗
御屏往往題名字朝路彬彬藹薦書天許留中監邸奏
日求補外得堂除暫煩龍種司瑶籍行立鴛班侍玉輿
丙枕或思前夜席庚郵寧肯後鋒車
　　　王氏山居
聞道山居好林深逺俗情茶烟薫壁暗蘿月射忩明學
稼修禾譜栽花識藥名無人覺幽隱為有讀書聲
　　　送雲巢曾校勘赴召
髙臥雲巢久雲生處士衣忽聞頒詔札催入侍經緯朝
野名雖盛山林志莫違好歸清澗隱富貴有危機
　　　水亭
闌檻玲瓏直又横半臨池水著新亭擬招鷺宿栽添葦
怕礙魚行掠去萍五月藕花千樣錦四時山色一般青
有閑來此尋幽賞莫看人間淡墨屏
　　　趙承逺雲扄
聞道幽居好棲雲結數椽庭深闗竹雨衣潤染茶烟嵐
氣生朝壁湍聲入夜絃半生飛動意未得痼林泉
　
　江湖小集巻六十九
欽定四庫全書
　江湖小集巻七十　　　　　宋　陳起　編
　　吴淵遺集
　　賦
　　　江東道院賦(在太平府推官宅西北/抵子城公重修作賦)
大江以南壌曰當塗嘗訂定諜聿求如初或曰楚雄繹
之故封尚存築壘或曰晉塗山之舊民來兹奠居以言
其形勢則襟江帶湖牛渚天門近對厯陽裕溪柵江逺
通濡須凡自昔之英雄豪傑多由此而戰爭馳驅上岸
擊賊洗足登艫殄此曹魏壯哉孫吴既克兇狡照水而
見赤幘欲窺逆王夢日而來黄鬚英氣凜然如生逺猷
蔚其可書乃若景物則圖展畫舒長江天塹濤瀾洶湧
青山白苧蒼翠萦紆高人達士之所栖隱而遁藏墨客
騷人之所吟詠而冩摹元暉卜宅𢎞景結廬袁臨汝長
嘯聲響於鸞鳳李謫仙既醉手弄乎蟾蜍清風髙出乎
千古逸氣超軼乎萬夫至于乃疆乃理可舟可車西接
巴蜀東走勾吴北超中原南入番禺莫不由我之徑出
我之衢信其非僻陋之邦寂寞之墟矣然而事以時改
地因代殊其在分裂之朝往往重如馮扶至如混一之
世毎毎視同莒邾迨至本朝始為奥區爰自藝祖鏟平
煜雛初以卵壘入于版圖至于太宗混一偏隅西戎臣
伏北狄逺逋興隆典章際清朝之多暇㑹同文軌慶薄
海之無虞乃更太平興國之號用多治定成功之模乃
睠吾邦本逺帝京何驟遇于明時得躐陞為州城又即
年紀肇錫嘉名雨露之恩若偏于濡潤日月之光獨私
于照臨山川草木增其燦爛旌幢旗幟倍以精明聖主
既紆于皇巻高穹亦為之世情乃施天造乃飭地靈乃
胚胎而醖醸乃培養而發生乃滋磽瘠或為膏沃之壤
乃化刀劒亦為淳厚之民觀其棊布田疇支分岸塍平
衍夷曠曲直縱横桑麻被野麰麥連雲時雨少愆有江
潮以資其灌溉澇水或降有湖泊以泄其滔盈是以時
少旱澇歲多豐登竒秧緑水喜霑足于夏種黄雞白酒
爭慶賀于秋成乃君其民混然大朴惟土物是愛故能
臧厥心惟本業是崇是以無末作盡力畎畝收功錢鎛
難貧以其勤苦易足以其儉約故有婦女平生未識于
綺羅亦有父老終身不入于城郭衣食足故多知廉恥
習俗厚故罕事鬬角盖皥皥乎有羲皇太古之風熙熙
然有唐虞擊壤之樂于是有厭承明之入直乞銅虎以
典州凡中朝之人士多出守而來侯皆得以逃其瘝曠
而遂其優游文如伯玉可抒六經閣之思詩如魯直堪
成一窩柳之謳爾乃夜已既而更殺日將晡而鼓掫雖
兩衙其不廢縱數刻而已休盖賦稅輸官而絡繹靡煩
程督訐訟造庭而希簡無可應酬故治事之時每短而
退食之暇常遒雖謂之邦伯郡守實偶乎黄冠羽流當
其堦庭如水囹圄鞠草燕寢沈沈鈴閣杳杳雞鳴寂晝
鵲聲閙曉何以異於道流之清淨而一塵之不到也避
堂舍盖隱几對老收視斂聽回光反照虚室生白内境
火爝何以異于道流之煉養而臻其𤣥妙也華陽可巾
清香可燒離騷可讀周易可校南董京生北牕夢覺何
以異於道流之蕭散而寄其高傲也著靈運履擕山翁
醥臨流賦詩登高舒嘯礟落棊聲泉響琴調何以異於
道流之放曠而縱其吟眺也夫吾儒與道流邪正不對
官府與生民休戚相關必也道吾之道而不道彼之道
樂民之樂而後樂已之樂使是邦不徒有太平之名而
乃有太平之實則是院不徒揭名道之扁而有體道之
誠不然則月三夜而旱吿雷一聲而水浸穡事靡秋菜
色實繁人紀弗植天常既殘又不然則簿書如海文牒
如山習方成於珥筆訟咸甘於褫鞶當是時也其容心
逸而身閑乎故孟子曰文王樂以天下范文正公曰君
子後天下而樂則以身為樂者其樂也鄙以民為樂也
其樂也有限與民同樂者其樂也無怍所以貴乎道院
者非樂慕道流為高致謂重夫清淨而吾以民為樂也
雖然千里之内仰夫官奚容無所興除一命以上志於
物則必有所惠濟夫苟貪無事之名至于不事其事吾
恐情或壅于閭閻姦必成於胥吏氣血滯則病疚生謳
吟息則愁歎起是為乖謬必傷乎和粹放縱難免于天
殃矣惟當以清淨為本以煩擾為忌政教因乎民本非
容心號令從乎俗未嘗作意則有無為之為不治之治
吾惟謹修于庭户之間而彼將自得于湖山之外此則
老守之所當懃而益可以廣道院之義也
　　詩
　　　早朝步葛元喆韻
萬井蒼凉欲曙天禁鐘聲斷佩聲聯雲浮玉輦霞裾降
風動金蓮寶炬然四國龍飛清穆世羣工虎拜太平年
吾王不惓宵衣念國祚遥知永永傳
　　　九日
百年王事謾勞形客裏逢時跡類萍無酒可添元亮興
任人浪笑阮宣醒荆湖城壁連鉦鼔河朔烽烟接堠亭
久擁旌旄愧無補敢將衰朽歎飄零
　　　登南城
江城一眺思悠悠平楚蒼然野水流衰草寒烟梅老墓
敗垣斜日謝公樓江山有恨英雄老天地無私草木秋
萬古興亡俱是夢丈夫何者為身謀
　　　遊青山(謝朓宅/在焉)
碧嶂千層鎮一州十年前記作斯遊因看紅杏行停轡
為濯清泉坐解裘怪石巉巖蹲虎豹老松偃蹇臥龍虬
轉高轉有無窮景杖履何妨絶頂頭
　　　又
風流千載憶𤣥暉此日登臨不覺疲看取眼前都是句
如何身後不留詩須知小隱儻徉日正是高唫寥泬時
可惜出山終不免空留翠岫與清漪
　　　横碧堂
十一年如一欠伸今朝又得快登臨半城楊柳春風滿
四野桑麻雨露深檻外翠峰重入眼樽前白髮遂驚心
感今懷昔憑䦨處不覺崦嵫日已沈
　　　用前韻
毎來登眺便眉伸髙處蒼穹儼若臨投老光隂隨日晚
思歸情緒與秋深鷺飛沙際明人目鴈滿江頭動客心
北望淮淝何處是晚來烟霧正沈沈
　　　官梅亭
疇昔花前屢舉觴重來髩髮已蒼蒼未容籬菊成歸隱
且向官梅作醉鄉毎約松篁堅歲晚肯隨桃李競春芳
東風二月無人惜片片霏霏雪自香
　　　霜㽔亭
正到春歸惱客腸荼䕷架上發孤芳劉伶嗜酒名為酒
薛女餐香肌亦香人已今朝衰髩髮花猶昔日淡梳粧
十年陳迹渾如夢徙倚䦨干到夕陽
　　　二
東皇為代是南薫醖醸成花逈出塵盡洗嬌紅春態度
獨呈雅素雪精神牽衣弱蔓如留客入枕清香更惱人
月下星前㑹醉挿肯容煩暑到冠巾
　　　三
園丁編竹亦勤哉老蔓纎條費剪裁杳杳翠雲深作洞
霏霏香雪簇成堆玉虬飛下盤千尺金爵擕將飲百杯
説與此花狼籍後園林杖履亦稀來
　　　揮麈堂
老守重來何所為築成臺榭鑿成池緑深夜雨龜魚逺
紅壓春風鶯燕遲民樂軒墀偏少訟官閒園圃自多詩
鳳團啜罷投衾枕夢覺花間日影移
　　　又
戀宿懷安物我齊况兼兩世四持麾可憐園内落成日
却被官中捉去時李郭詩篇懷舊迹歐梅歌舞悵新知
多應日後清宵夢頻到姑溪溪水湄
　　　送杜尚書赴行在
龍德剛中道學優洛中夫子爾同流暫辭天府安邊閫
又屬軺車返帝州萬里長城唐李勣百年勲業漢留侯
明朝回首秋江上泰華巖巖天際頭
　　　冬雨
坐來襍霰灑隆冬痛飲那禁觱發風却憶西樞承㫖日
冒寒猶立大明宮
　　　高氏小景
地白天寒凍裂裘何人乗艇下中流披圖孟浪不相識
疑是當年王子猷
　　　峨眉山(在采石見/寰宇志)
一帶天分南北限兩眉烟鎻古今愁(闕/)
　詩餘
　　念奴嬌
　　　牛渚
我來牛渚聊登眺客裏襟懷如豁誰著危亭當此處占
斷古今愁絶江勢鯨奔山形虎踞天險非人設可憐一
炬空鎻千尋寒鐡　追念照水燃犀男兒當似此英雄
豪傑歲月匆匆留不住髩已星星堪鑷雲黯江天烟昏
淮地正是斷魂時節欄干搥碎酒狂忠憤俱發
　　水調歌頭
　　　杏
太白已仙去詩骨此山藏胸中錦繡如屋都乞與東皇
碎剪杏花千樹濃抹胭脂萬㸃妖豔斷人腸曉露沐春
色晴日漲風光　孤村路逢休暇共徜徉酒旗斜處一
簇幾紅粧暫息江頭烽火無奈髩邊霜雪聊復放疎狂
倚俟玉壺渴未肯寶鞭揚
　　沁園春
　　　壽弟相國
喜我新歸逢戎初度關情更深正晝掩柴扉尋隱遯舒
槐府戎正經綸白石清泉紫樞黄閣弟為宰相兄作閑
人　南園借我登臨都不怕近前丞相嗔但曵履扶笻
堪憐獨步擕壺載酒毎歎孤斟七袠開顔六旬屈指風
雨對牀頻上心慇懃祝道我何時回首及早抽身(此辭/前段)
(句脱/字誤)
　
　江湖小集巻七十
欽定四庫全書
　江湖小集巻七十一　　　　宋　陳起　編
　　吳淵退菴遺集
　　文(序/)　(記/)
　　　鶴山文集序
藝祖救百王之弊以道理最大一語開國以用讀書人
一念厚蒼生文治彬郁垂之百年海内興起未艾也而
文章亦無慮三變始也厭五季之萎薾而崑體出漸歸
雅馴猶事織組則楊晏為之倡已而囘瀾障川斵雕返
樸崇議論厲風節要以關世教達國體為急則歐蘇擅
其宗已而濓溪周子出焉其言具道德衆務而惟文之
能藝焉耳於是作通書著太極圖大本立矣餘有所及雖
不多見味其言藹如也由是先哲輩出易傳探天根西
銘見仁體通鑑精纂述擊壤豪詩歌論奏王朱而講説
吕范可謂和順積中英華外發矣後生接響謂性外無
餘學其弊至於志道忘藝知有語録而無古今始欲由
精達粗終焉本末俱舛終則言之無文行之不逺亦豈
周子之所尚哉此予於鶴山魏公之文而重有感也南
渡後惟朱文公學貫理融訓經之外文膏史馥騷情雅
思體法畢備又未幾而公與西山眞公出焉予生晚不
及見考亭之典刑猶幸得接二公之緒論歲在丙申魏
公假督鉞(闕/)道呉門予辱兼知戎敵事以故讀公詩文
為尤熟公夢背十二年而二子曰近思充愚萃遺稿刻
梓焉屬予序之竊惟公天分穎拔蚤從諸老遊書無不
讀而見道卓守道約故作為文章深衍閎暢微一物不
推二氣五行之所以運微一事不述三綱九法之所以
尊言已必致知力行言人必均氣同體神怪必不語老
佛必斥攘以至一紀述一詠歌必勸少諷多必情發禮
止千態萬變卒歸於正及究其所以作則皆尚體要而
循法度浩乎如雲浮空而莫可狀凜乎如星寒芒而莫
可干蔚乎如風縠波而皆自然其理到之言與其有德
之言與程張之問學而發以歐蘇之體法與公文視西
山理致同醇麗有體而豪贍雅健則其所自得故近世
言文者曰眞魏要皆見道君子與公雅早掇峻第晚踐
政途然身未嘗安於朝廷之上使得行其言以措諸事
如藝祖之訓而用之詎止如今所覯存者而天不假以
年故所可見者文而已惜哉淳祐已酉夏宛陵呉淵序
　　　横碧堂記
此邦形勢水西南而山東北郡治居卑下處三湖固不
可望而見所謂長江亦必慿高而眺於微茫杳靄中始
得其髣髴然非天日大朗烟塵盡収則雖豁眸極目無
所覩也惟青黄二山白紵横空諸峯綿亘東北稍可供
登覽子城上有碧雲亭創始於大觀間不知命名何義
然山在東而亭面西亭之與山若相背然後又有一亭
頗與山對纔尋丈許僅可容四五客過此輒不可著足
恐妨游目騁懷余疇昔固已病之而欲改為矣㑹易地
弗果又十年再來則亭已撓敗有不容不舍舊而新是
圖者乃移其面勢以西為東作堂三楹又前後為軒各
三楹環以欄楯翼以窗户使虚明軒敞四無障蔽頃成
觴客於上有笑而言者曰今之山猶昔之山也昔也余
來蓋常頭頸伸縮欲以見山而山終偃蹇今也排闥送
青入户獻状凡四時晴雨之景朝夕煙雲之態不勞指
顧而盡入吾目然則位置之巧者固如是乎余曰昔山
谷罷郡嘗有句贈郭功甫云翰林本是神仙謫落帽風
流傾太白江山依舊雲横碧昨日主人今日客誰分賓
主强醒醒問取磯頭新婦石請以横碧易之可乎且山
谷在郡不滿旬日其戀戀於此邦之幽勝猶若是矧余
父子兄弟三十年間相繼來守余又再至則其不能忘
情固宜此堂之所以作也客退余坐而假寐夢與浮丘
先生𢎞景太白相遇笑談傾謔如舊交蓋若喜余之能
作此堂又能對此山者二公既去劉寄奴桓司馬繼至
余揮之曰余堂不為二子作赧而退余亦睡覺云堂之
南舊連清風亭多厯年所圯尤甚亦因餘材新之凡三
楹一翼輪奐相稱故并書
　　　太平郡圃記
姑孰郡圃視他郡為隘自王冠卿紫微以窈深為神祠
又自李儔老棘卿以駐春為仗甲庫益隘甚巋然獨存
者惟近民堂然創於淳熙間已百餘年屋老材腐多支
以木居者毎危壓是懼堂舊對池之陽修可二十丈中
有官梅亭跨以橋水面纔七八尺少晴輒涸雖名為池
而實溝澮之弗若也乃鑿而廣之灌以江水作堂其上
扁曰揮麈即劉丞相畢老詩中語也中為堂五楹前為
軒三楹堂後又為重堂五楹扁曰窈深復舊也池上三
峯植桃三本李十八本柳二十本既成適當仲春試與
客倚欄而觀之清漪緑漣渺如一壑輕波微瀾隨風四
起密藻叢生小荷簪抽柳眼已舒漸露黄金之色梅花
雖謝尚飄白玉之香鷗鳬翩翩而來龜魚洋洋而遊恍
然身在江湖之上若夫炎夏納風高秋賓月冬曦煦背
寒雪眩目三時之景又可知恨余之不及見而去也堂
之東十餘步即前所謂神祠天神主於靜貴於肅乃宅
於宴游之處賓客騎從之喧塡優仱倡幻之褻狎其為
不靜不肅毋乃甚乎於是移於帑庫之側以其地為亭
前種梅三十本後種竹一百箇揭倪正父文昌所書官
梅扁官梅之後有隙地盈丈亦作小亭植紅藥二壇扁
曰駐春池之西亭有午橋莊野處洪公所創洪公文章
妙天下其所為記至今膾炙人口然屋實卑陋縱横纔
尋丈且歲久亦弊又為之創屋十一楹中揭洪公舊扁
以為宿客館賓之所於是太平郡圃雖不敢以為美亦
庶幾可備政暇游憩笑語或曰子自開藩以來減租蠲
賦弛征代輸修黌宫治書院葺浮梁整倉宇居養濟皆
當為而為宜也乃若園池亭榭毋乃不必若是乎余應
曰昔者藝祖皇帝之開國立考課之制凡州縣廨宇之
修廢成毁皆書之以行殿最賞罰今課厯猶有存者則
莅官臨政之餘退休之所亦在不廢固聖祖神宗之屬
望而金科玉條之所許也昔柳子厚作零陵縣三亭記
以為氣煩則慮亂視壅則志滯故君子必有游息之物
高明之具於以滌其煩而宣其壅宜不可廢於一邑况
郡乎此郡圃之所以作也
　　　采石虞忠肅公祠記
阜陵在宥二十有八載循名責實始終惟一蓋嘗與丞
相趙衞公評雍國虞公事業以采石之功為第一詔特
贈太傅嗚呼可謂不没其實者矣余家有别業在楊林
裕溪之間少小督租徃來必艤舟蛾眉下時紹興舊校
猶有存者毎為予言當李顯忠未至敵兵將渡三軍無
主百姓皆荷擔立㑹虞公適至即立馬指揮部分某軍
登某船某船守某隘言未既敵舟已塞中流公以重賞
嚴罰督勵將士且躬自鼔之莫不人百其勇盡死鬬又
益以火攻之具於是天反風敵舟焚焉其主遁焉當是
時非公則江南幾殆嗚呼余聞其言著諸心蓋四十年
於此矣夫天欲啓一代中興之君必為篤生一代中興
之臣周之宣王維申與甫漢之世祖冦恂鄧禹唐之憲
武裴度德裕皆能戡禍亂定變故安黔黎康海宇以光
復先古之業此豈偶然而然哉初大觀間有俊明者成
都人精於易數嘗詣闕上書我汴京王氣盡乞移洛陽
朝廷以妄斥之時雍公猶幼張魏公尚小官俊明一日
謂公之父秦公曰國家之運將在東南南渡之後大變
有二譬如大舟巨艦厄於駭浪驚濤維楫操柁非命世
之才不濟任其事者其張公與郎君乎秦公聞其言當
時固未信也嗚呼苗劉之逆宗社幾危北敵渡江南垂
不保天生二公再造我宋中興之祚千萬載未有艾此
豈偶然哉夫德施於民則祀之以死勤事以勞定國則
祀之能禦大災能捍大患則祀之豈非以勞定國者歟
豈非禦大災捍大患者歟而采石之祠昉於嘉定九年
春予開閫金陵公之曾孫兟以池倅來入幕既至諗余
曰兟自池而昇道經先公祠下地局址隘棟撓樹傾草
萊生階牛羊入室甚非所以安神靈昭勲烈敢請夫見
河洛而思禹功此人心所同然與生俱生不可冺没矧
余以守江為職公以守江䇿勲因職而懷其勲因勲而
懷其人因人而崇其祀是非予之責與於是捐緡粟治
材木委馬步軍副總管關侯寶董役郡太守章御史琰
又相其費自門及廡及堂莫不鼎新焉凡為屋十有四
楹左圖采石卻敵之實右繪京口防江之規當時將士
之用命者亦肖像其後既落成兟又請記因書顚末授
之俾刋於石
　　　濟民藥局記
淵猶及見先生長者談乾淳間事其言曰聖朝體列聖
好生之德毎以民命為重一念懇惻無所不用其至乃
至濟藥療病亦加宸慮一日忽遣中使宣索太平局龍
虎丹既進御命捐其價十之九蓋聖意謂親嘗則主者
不敢苟直廉則貧者易以得嗚呼神農氏日試百藥周
官醫師掌醫之政令自十全以至十失必次第而躬行
誅賞實此意也近世天下郡國臺府開設廣惠局以便
民服餌皆所以廣此意也姑蘇城大人衆余領郡適有
春疫亟擇羣醫之良分比閭而治某人某坊某人某里
家至户到悉給以藥窶而無力者則予錢票疾不可為
者復予周身之具繇二月訖七月其得不夭者一千七
百四十九人因念倉卒取藥於市既非其眞非惟不眞
且弗可以繼乃創濟民一局為屋三十有五楹炮澤之
所修和之地監臨之司庫廩庖湢鑪磑鼎臼翼然井然
罔不畢具夫匠木石之費錢以緡計者七千八百四十
五米以石計者三百二十三既落成復以二萬緡實之
為市材費凡川廣水陸之産金石草木之品無珍不致
無逺不取冀有益於人故眞其劑弗求贏於官故輕其
直料置豐盈薌味芳烈較市之衒玉賈石者相去不啻
萬萬列肆闤闠過者懽悦他日設遇流行之災四時之
沴則分醫以療捐藥以濟其為呉門之利蓋未有已也
恭惟聖天子仁同阜陵視四海之痒疴如在體淵幸叨
選擇出守是邦求牧與芻不敢不勉此局之設蓋亦所
以推廣德意萬分一云紹定四年八月奉議郎直煥章
閣知平江軍府事新除浙西提刑呉淵記
　　　廣惠坊記
淵不肖仄聞先君子之訓曰先儒有云志伊尹之所志
學顔子之所學又云一命以上有志於及物於人必有
所濟此吾之所以終身拳拳服膺而勿失者也書曰一
夫不獲時予之辜孟子曰思天下之民有不被堯舜之
澤者若已推而内之溝中此伊尹之所志也小子識之
淵入耳注心三十年於此矣故自領一簿宰一邑以至
貳一州佐一臺未嘗不日思先君子言求所以及物濟
斯民者迺庚寅之冬被命守姑蘇道過呉江橋下淵延
見所部吏艤舟焉時夜雪凝㮚霜風凜冽襲裘不知其
為溫附火不知其為炎於是惻然動心進左右而問之
曰爾邦城大民夥鰥寡孤獨癃老癈疾顚連而無告者
其多乎曰然郡有廬以聚之有廩以食之乎曰否淵獨
念言窮州陋邑猶有所謂居養安濟之所呉門甲三輔
多名守富課租不應有此缺典既領印即括夫田之没
入於王官者廢絶於緇黄者未㡬則公以財市民膏腴
者寸積尺累厥數既登迺卜地鳩材為屋七十程總土
木夫役費錢緡九千六百八十米石三百一十七既成
扁曰廣惠坊㕔堂耽如廊廡翼如男子婦人各有位置
倉廩庖湢井臼牀几鼎鼎備具無一乏缺適然而疾病
者又别室以居之大者人日粟一升半月錢三十有三
小半之米則三殺其一焉夏則湯沐冬有衾纊病有藥
死有槥額以二百人為率亡者得續此其大畧也竊嘗
考祖宗時在京有四福田院外郡有居養安濟院當時
奉行惟謹甚者至有設㡩帳具酒食其所全活不可勝
記深仁厚澤與天同普此國家運祚之所以久長州縣
長吏之所當遵守而廣惠坊之所由以作也後之人與
我同志尚思先儒之言益而侈之是亦上不負天子下
不負所學之一端云若夫租入多寡方䇿具載兹故不
書紹定四年八月既望奉議郎直煥章閣知平江軍府
事新除浙西提刑呉淵記
　江湖小集巻七十一
欽定四庫全書
　江湖小集巻七十二　　　　　宋　陳起　編
　　宋伯仁雪巖吟草西塍集
　詩如五味所嗜不同宗江西流派者則難聽四靈之音
　調讀日高花影重之句其視青青河畔草即路旁苦李
　心使然也古人以詩陶冩性情隨其所長而已安能一
　天下之心如一人之心吁此詩門之多事也甚至裂眦
　怒爭必欲字字浪僊篇篇荀鶴殊未思騷選文章於世
　何用伯仁學詩出於隨口應聲高下精觕狂無節制有
　如敗草翻風枯荷閙雨低昂疾徐因勢而出雖欲强之
　而不可稿以隨日而抄豈望廣傳於世兒曹異日知伯
　仁得詩之頓其一休一戚所寓若此姑綴於草云
　　嘉熙戊戌家馬塍稿
　　　四十
役役人間世齊頭四十年讀書雖未巳作事易徒然宦
業蕉中鹿生涯葉底蟬願逢時務好一榻醉時眠
　　　寓目
暖風輕撥綉簾開放入雙雙紫燕來燕子似於人有舊
細銜花片落粧臺
晝景逢春漸漸長博山添爇半匙香梅花一片嬌無力
自趂晴風過粉牆
　　　久雨
暗數春來雨曾無兩日晴樹連山莫辨橋與水俱平閉
户唯便懶逢人且問耕海棠花落盡顦顇幾流鶯
　　　訪高菊磵
可惜呉中不見君短篷空載一溪雲知君已到孤山下
日日梅花酒半醺
　　　張監税新居
為愛溪頭只兩家也來隨分作生涯依山築屋先栽柳
買地為園旋種花聊把功名循世態只慿詩酒度年華
與梅一夜論心事石鼎茶乾月未斜
　　　尋孫花翁
東風吹雨濕西湖未許蘇堤酒賸酤試向花翁問花訊
不知花似去年無
　　　春雪不止
春來雪意愈遲遛文學飛綿過小樓暖逐東風雖易化
猛如前月未塵休鶯花消息孤詩課蠶麥生涯累客愁
莫道逺人多凍殺王師亦有在邊頭
　　　無事
日日溪頭看好山塵囂無一可相關梅花未必能如我
花謝花開未得閑
　　　訪林可山
可山無日不吟詩我欲論詩未有期幾度孤山明月下
手援梅蕊立多時
　　　簡施芸隱
雪後東風作峭寒客懷零亂客眉攢杭州雖近西湖月
寧似湖州把釣竿
　　　丁家村
不滿十來家門閭半以柴日烘蘭撲鼻風掠草侵鞋土
酒融春興行歌放客懷何須高買屋一一近天街
　　　再㑹夏石芝
自與君相别駸駸已數年一緘書不寄千里夢徒然雨
店花新長風櫺月幾圓嶺梅無恙否愁滿鬢絲邊
　　　舊同官張法曹
熬波同看楚天秋多少艱難説未休今日共依湖柳住
夢中猶怕踏邊頭
　　　雪後
暖地難為雪春天易得晴落梅狂客意啼鳥故園聲愁
樂從他事湖山寄此生願將身與世渾似柳梢輕
　　　紙鷂
弄假如眞舞碧空吹嘘全在一絲風唯慚尺五天將近
猶在兒童掌握中
　　　湖上新晴
湖邊膏雨弄晴暉桃杏紅爭錦一機楊柳也如新及第
向人爭舞緑羅衣
　　　晚春溪行(囬文/)
青山數里一溪横片片花邊舞燕輕耕過水田新雨足
晴天晚色柳風清
　　　悶甚
酴醿開已殘窗户尚輕寒往事多成拙清尊强自寛對
妻憐病久顧影易心酸更展淵明集從頭子細看
　　　雨中
終日翻盆雨池亭晚更涼對琴思古意釃酒惜韶光緑
漲便鷗嬾殘花笑蝶忙高田皆可插好與報君王
　　　妙智庵
結屋古山顚源流未有年便非眞隱者且喜得安然石
洞雲同卧茶鐺客對煎我來聊小憩詩滿夕陽天
　　　嘲不識字
難字逢人問村中一小兒璋麞寧易辨亥豕似堪疑鹵
莽(莽字/音畆)元非莽(草莽莽字母黨切/宿莽莽字音母)耕犂(十二齊犂字/畊田器音黎)别
異犂(六脂犁字牛/駁文良脂切)識丁何足道煮字不充飢
　　　村學究
八九頑童一草廬土朱勤㸃七言書晚聽學長吹樵笛
國子先生殆不如
　　　讀林可山西湖衣鉢
梅花花下月黄昏獨自行歌掩竹門只道梅花全屬我
不知和靖有仍孫
　　　寄樓雲卧
雲卧西湖又幾年吟鞍多在酒罏邊定知今古皆春夢
不把功名作(去/)宿縁芳草滿汀山帯雨黄梅落地水連
天相逢未説江南事且問何時理釣船
　　　村姑
翠鬟雙妥未梳頭紡緯車邊坐欲羞幾度採桑歸較晚
阿娘疑看落花愁
底事蹉跎二八年嫁時裝著未周旋年年織得新絲絹
又被家翁作税錢
　　嘉熈戊戌夏復游海陵稿
　　　簡呉荆溪
薄宦從來錯寧容著意求自慚千里夢空作(去/)一畨愁
笑我人如昨知心雨未休荆溪清徹底願泊釣魚舟
　　　學館閑題
據見定時俱是足苦思量處便成癡請君打退閑煩惱
啜粥烹茶細和詩
　　　答林巡檢惠詩
客久情懷惡逢人懶説詩不堪秋到後將近鴈來時欹
枕皆歸夢同心只舊知淵明籬下菊誰伴傲霜枝
　　　秋花
鳳兒花雜鴈來紅更有雞冠弄紫㲨可笑倚欄人醉後
只將青眼看芙蓉
　　　早秋(囘文/)
秋天一餉晚風涼笑語人傳早稻香樓上醉時簾半巻
愁添客髩兩蒼蒼
　　　别友人(集唐人句/)
菊花村晚鴈飛天(僧朋/來)同住蘭舟未十年(許/渾)今日送君
須盡醉(賈/至)離人獨上洞庭船(李/頻)
　　　對菊
少有惺惺得到頭此心何若嬾方収五湖烟雨常如昔
一捻功名自不由世事莫將眞箇看客程難作舊時畱
人間豈欠淵明(闕/)見著黄花便合羞
　　　累字戲作解愁吟簡舊同寮
愁知不空白頭心事驚秋歸興滿滄洲貂蟬雖出兜鍪
功名有愧黑貂裘夷齊與盜跖總荒丘無非蘧蘧栩栩
夢莊周空教笑倒江上烟雨汀鷗一琴一劒一童一鶴
一茶甌自不須苦苦高卧元龍百尺樓著眼看翻雲覆
雨處豪傑總成羞牙旗金甲蹇驢破帽窮通一任前修
五湖千萬頃明月則儘可棹歌横釣舟
　　　蘇州有感
秋意滿姑蘇扁舟憶五湖鈴聲邊報急帆影客心孤野
港青如染遥山淡欲無英雄應念我時事滿銀鬚
　　　棋
亂鵶飛鷺勢縱横對面機心豈易萌一著錯時都是錯
寧無冷眼看輸贏
　　　水邊聞鴈(偶集四靈句/)
蘆花新有鴈(徐靈/暉)四面水連天(徐靈/淵)清凈非人世(趙靈/秀)
吾詩詠不全(翁靈/舒)
　　　嘲醉者
李白日斟三百盞醉時寧記脱朝靴一千八十萬杯酒
百歲消磨未是多
　　　村
又是江南割稻天家家兒女笑相牽芙蓉占斷清溪水
獨許漁人醉艤船
　　　離維揚
不為鱸魚憶故鄉只縁心事近重陽鬢絲添得三分白
空被黄花笑一場
　　　維揚萬花園(趙制使經理/)
細柳營基鎖緑苔萬花新種小亭臺芙蓉喜見江南客
故向西風一夜開
　　　雨中逺望
山匝濃雲水匝天秋容黯淡荻花邊瀟湘八景誰収去
畱下波心小釣船
　　　勸僧還鄉(六言/)
世事無過爾爾禪心只好休休江上數峯如削西風不
礙歸舟
　　　舟中九日
巴得重陽未到家短篷根底憶黄花烏紗不為西風舞
空與同舟説孟嘉
　　嘉熈戊戌己亥馬塍稿
　　　安居
窮通豈在苦勞神且作安居嬾散人買地種花多種竹
煮茶邀客也邀隣求名豈識書三上得與無過醉一巡
喜得滿􁏤収芋栗杜陵應不笑全貧
　　　有感
窗户清清半掩門小兒揩泪立黄昏幾多心事無人問
獨看梅花月半痕
　　　曉琴
靜夜聽鳴琴秋風動幽谷何為鍾子期千古無人續
　　　楮先生
先生邂逅龍亭日多少雲仍滿世間千古典謨文獨記
九流毫髮事相關代庖阿堵名尤重製甲防邊職未閑
只與道人為鶴帳始能清夢繞湖山
　　　歲旦(已亥嘉熈三年/)
屋閑無賀客早起只如常桃板隨人換梅花隔歲香春
風囘笑語雲氣卜豐穰柏酒何勞勸心平壽自長
　　　五老(儒將農漁女/)
壯年期慕佐中興豈謂蟠螭睡不醒可惜滿牀廷對稿
白頭翻録道家經(老/儒)
髀肉豐腴鬢髮疎將軍健飯待何如七禽不了中原事
羞讀君王問勞書(老/將)
齒髮俱無背已駝雨耕摩破幾青蓑高皇慶壽推恩詔
暗讀全文忘不多(老/農)
短髮衰髯一掉船白頭波浪幾掀天兒孫各占蘆花住
網得鱸魚即酒錢(老/漁)
著破箱中欲嫁衣翠顰何止只憂葵春來偷摘班班髮
泪濕菱花只自知(老/女)
　　　逺訪友人不値畱集句小絶
寒食花枝插滿頭(范成/大)長亭搔首晚悠悠(鄭毅/夫)灞陵老
子無人識(王/竒)别是天涯一段愁(陸/游)
　　　寄征夫
待君君未歸寄書書不去寄書書可去有意殊難語深
夜彈琵琶思君在何處知君在何處不禁春事已闌珊
東風吹起楊花絮東風吹落楊花絮
　　　客樓戲集唐人句
門掩楊枝一夜風(杜牧/之)自憐羇客尚飄蓬(李山/甫)不堪吟
罷東囘首(僧朋/來)鳥傍巖花戲晚紅(杜荀/鶴)
　　　贈僧了性
雖然年紀小胷次已江湖貝葉連宵看梅花一様臞記
詩誠敢許戒酒恐應無好向蘇堤上行行捻數珠
　　　醉中登樓
明主何嘗棄浩然杯中有物且隨縁倚樓心事誰消遣
一點飛禽落釣船
　　　嘲燕
年來乳燕亦堪羞不學楊花得自由飛過幾家門户去
且須尋見最高樓
　　　瓶梅
南枝斜插古軍持瘦影參差落硯池莫道人家窗户暖
等閑忘却隴頭時
　　　春半
春到已多時遊人替衲衣柳眠鶯喚醒花瘦雨添肥官
事癡能了人情久易非一貧能自守贏得掩柴扉
　　　散愁(四首/)
著意功名四十年柳花空滿鬢絲邊男兒無補朝廷事
有媿飢餐困即眠
小樓呼酒挹青山翠碧瓏璁一笑間山若有情應問我
如何猶似野人閑
清貧如水儘無妨只願伊周立廟堂扶起太平千載脈
且隨農父樂耕桑
旋買犂鋤學種田一聲長嘯霅溪邊微茫白水山如畫
好箇江南萬里天
　　　午睡
午夢驚囘笋簟涼坦夷襟度即瀟湘詩高自與梅花好
食淡方知菜味長事説萬端多畫虎人無一念不亡羊
滿頭飛絮春零亂莫笑狂夫老更狂
　　　酒邊
一醉復一醉陶陶醉未休何傷於日月知我者春秋萬
事難追昔千金不解愁白鷗飛浩蕩此興屬漁舟
　　　小舟晚賞荷花(囘文/)
天浮月影水浮天路繞山頭樹繞烟船小小行人意適
藕花新索酒杯傳
　　　清明插柳
清明是處插垂楊院宇深深緑翠藏心地不為塵俗累
不簪楊柳也何妨
　　　晚春
風甃殘花滿地紅别離樽俎謾匆匆春光未肯収心去
却在荼䕷細影中
緑陰陰裏惜韶華自縛筠梢掃落花可笑遊人心未懶
杜鵑啼處撥琵琶
　　　清和
詩債還無足家園亦倦看客遊宜致仕午睡當之官舌笑
張儀在心慿達麽安清和天氣好應免夾衣寒
　　　久坐
坐久如忘世松窗日未斜營巢鵶蹂樹作(去/)夢蝶眠花
易課推三畫毉方録數家瓶笙聲未絶更點土山茶
　　　戲作
青梅黄盡雨無多柳影重重午日過忽聽隔籬人語笑
採蓮船子上新河
　　　玉泉寺金魚
金鱗韜隱已多時寺壁重泥又有詩龍若久懐霖雨志
不應蟠屈小方池
　　　僻居
居僻恬無事開窗挹晚晴雨沈雲脚重風約燕身輕有
子爭梨栗無朋問死生毎憂人載酒剥啄打門聲
　　　倦吟
競病推敲欲嘔心何如危坐拆桐陰新蟬咽咽知人意
學我年來抱膝吟
　　　云云
休將閑耳聽云云只作(去/)深居耳不聞素志肯隨時節
改清貧難許利名分忘情茆屋無非燕著脚春山獨是
雲試問急流誰勇退故園同看木欣欣
　　　愁
愁懷難盡亦難詩唯有流鶯暗得知我亦無言鶯不語
柳邊相看立多時
　　　蓼花
秋到梧桐我未宜蓼花何事已先知朝來數點西風雨
喜見深紅四五枝
　　　嬾
嬾嬾嬾復嬾而今嬾更宜此身聊復爾萬事欲何之尚
覺瓢為贅奚煩鍤自隨客來眠正熟裙幅任題詩
　　　書座左
天地一蘧廬吾身自巻舒翁能從失馬子亦豈知魚謹
獨甘居漏安貧且飯疏昨非今未是寧不賦歸歟
　　　書座右
蠻觸小功名須教一念輕受知思報飯臨事貴懲羹壽
域惟仁宅心田以道耕泰然忘物我無使狎鷗驚
　　　涼
不擬西風一頓涼看看涼近木犀香人家未得征夫信
蚤有砧聲怯鴈行
　　　荷花(六言/)
緑蓋半篙新雨紅香一點清風天賦本根如玉濓溪以
道心同
　　　扇
帥璋今有幾家同名重蒲葵價亦穹髹柄但誇千縷骨
不知曾未掩西風
　　　中秋月
只與閑時月一般寧知今夕最團欒竹邊借柄還如扇
花下傳杯可當盤野兔易忘終夜夢林烏未許一枝安
人生幾箇中秋節那得都將笑眼看
　　　席上有舉東坡集歸去來字成詩十首醉中戲
　　　　續一首
傲世欲何求歸來已倦遊琴詩聊自嘯丘壑復相畱問
菊時攜酒乗風或棹舟樂天良有以心事老田疇
　　　漁父吟
小舟如鴈許稳稳下波心蓑笠幾風雨江山無古今清
歌鳴短棹紅葉滿疎林一醉不知世前村月未沈
　　　秋風
秋風巻秋葉秋思滿秋天骨立山如削聲低鴈欲眠客
愁無暇日農事喜豐年説著鱸蓴事歸心滿釣船
　　　聽雨
凍雨瀟瀟未肯晴洒窗聲似煮茶聲山童酤得隣家酒
炒藥爐頭獨自傾
　　　村田樂
打稻天如二月天滿村和氣樂豐年田翁爛醉身如舞
兩箇兒童䇿上船
　　　問梅
癡風衮衮送寒來竹裏人家總未開唯有老岩心事苦
瘦筇敲雪問梅腮
　　　山下
山下六七里山前八九家家家清到骨只賣水仙花
　　　落葉
巻地西風促雨來掃除黃葉滿蒼苔垂楊蚤有青青眼
只礙梅花未放開
　　　梅蘭
清標同插古軍持清似西山凍餒時嚼蕊弄香無説處
屈平和靖已何之
　　　佳人歌
淡勻粉淺畫眉髩邊休挿桃花枝白面郎君馬如箭囘
頭再盼情依依文君未識相如面朱絃聲裏猶相戀風
流勝事千古傳寧如文君當時深深深處深庭院臨卭
亦免王孫怨佳人佳人休巻簾門外落花春正甜繡牀
午困語聲寂博山篆冷香頻添佳人噫佳人吁今人安
得人人思秋胡黃金不認眞丈夫
　　　醜女歌
梳風楊柳笑沐雨杏花羞看看三十餘不敢下妝樓待
媒媒不來對娘娘共哭何時王右軍來坦東牀腹君不
見西施絶色天下白能使麋鹿走呉宫玉環一笑百媚
生能使漁陽鞞鼔驚𤣥宗無鹽無益形貌惡當時一段
議論千古生清風美婦未必美所美貌徒美醜婦未必
醜所醜行不醜醜妻惡妾壽乃翁何須能勸羊羔酒
　
　
　
　
　
　
　
　
　江湖小集巻七十二
欽定四庫全書
　江湖小集巻七十三　　　　宋　陳起　編
　　薛師石𤓰廬集
　晉宋詩稱陶謝唐稱韋杜當其時人人皆工詩詩非
　不盛也而四人者獨首稱豈非侯鯖爽口不若不致
　之羹鄭聲悦耳不若遺音之瑟哉唐風不競派沿江
　西此道蝕滅盡矣永嘉徐照翁巻徐璣趙師秀乃始
　以開元元和作者自期冶擇泙鍊字字玉響雜之姚
　賈中人不能辨也水心先生既嘖嘖敦賞之於是四
　靈之名天下莫不聞而𤓰廬翁薛景石毎與聚吟
　獨主古淡融狹為廣夷鏤為素神悟意到自然清
　空如秋天迥潔風過而成聲雲出而成文間謂四靈
　君為姚賈吾於陶謝韋杜何如也夫古詩三百不過
　比興然上下數千年間騷人文士望而知其難擬之
　而弗似矣四靈陋晚唐不為語不驚人不止而緩生
　常則其步趨謦欬揚揚以晚唐誇人此人所不悟也
　然則景石脱穎而出自成一家眞知幾之士哉景石
　名家子多讀書通八陣八門之變乃心物外至忘形
　骸築廬㑹昌湖西灌瓜貼樹篘醇擊鮮日為文㑹論
　切闓析恐不人人陶謝韋杜也情眞氣和庶幾乎有
　道者而年五十一死矣死後人士無逺近爭致其詩
　其子弟手鈔不能給於是相與刻之嗚呼使景石健
　至今詩又止是乎嘉熈元年清明日東閣趙汝囘序
　　瓜廬詩
　　　瓜廬
近來有新趣買得薛能園疎壤延瓜蔓深鋤去草根花
時長載酒月夜正開門最識田家樂辛勤更不言
　　　瓜廬至日即事
西山起還伏插入萬丈潭漁叟操桂棹樵歌過草庵年
荒酒味薄天旱井泉甘不願丘園賁惟將易自參
　　　送趙幾道赴台州録事
㕔前綆汲何從來清流海底通九垓天河地脈㶏旋轉
上中下井躔三台滿城桃花二仙種方廣金殿三門開
一時㑹上幾許人若匪佛種應仙才于公徒知高其閭
豈識大化非胚胎今兹送言暫相别詩規筆誨紛崔嵬
傅説明星定入夢方朔跡穢空諧詼不昵不阿予與汝
古交淡淡無嫌猜
　　　寄趙紫芝
别後訪消息傳言一半虚前官已不就所向定何如苦
雨厭羈思春風欺舊廬懷人閉門夕專擬寄來書
　　　㑹宿趙紫芝宅
郊居無一事喜見友人來促席坐添火推窗立看梅論
詩漏欲盡煮茗匣重開此夜思徐照墓松猶未栽
　　　贈達西堂
却罷住山縁歸來又十年自知身是妄常道鉢休傳塔
路修來直紗燈影處圓與吾相對坐語嘿盡通禪
　　　寄蔡任
不見三百日問君消息多身閑詩有味水靜月無波琴
裏懷孤竹書中寄永和遙憐一江隔何計得相過
　　　送趙紫芝入金陵幕
為官亦僦居官况定何如昨夜交游散滿湖秋雨疎此
邦佳麗久舊吏拜參初喜是賢侯幕新年有薦書
　　　讀劉靖君碑
儒生身上事皆成身外浮華亦甚輕種竹滿山門徑小
挂冠當路樹枝横幾於顔子三生壽分得陶潛一字名
何處時今見前輩只看碑語自心清
　　　漁父詞
十載江湖不上船捲篷高卧月明天今夜泊杏花村只
有笭箵當酒錢
鄰家船上小姑兒相問如何是别離雙墮髻一彎眉愛
看紅鱗比目魚
平明霧靄雨初晴兒子敲針作釣成香餌小蠒絲輕釣
得魚兒不識名
繫船蘭沚鱠長鱸曲袷方袍忽訪吾神甚爽貌全枯莫
是當年楚大夫
春融水暖百花開獨棹扁舟過釣臺鷗與鷺莫相猜不
是逃名不肯來
夜來采石渡頭眠月下相逢李謫仙歌一曲别無言白
鶴飛來雪滿船
莫論輕重釣竿頭伴得船歸即便休酒味薄勝空甌事
事何須著意求
　　　寄謝黃元信惠茶
建溪金鋌直幾千余性所嗜一已偏尋常草卉不足進
龍團鳳夸如珉堅長鬚健卒前月到手提菜器急取煎
妻兒攢眉笑苦澁為言眞味兹天然易牙去已久吾齒
若具編枵腸豈廢食睡省非壯年惜此餘香滯喉頰巡
除吟詠聲諓諓詩成等題建寧郡主茶官吏俱時賢合
同緘印一時畢進奉飛馳爭春妍天子不敢嘗薦以寢
廟先定自褒嘉到屬郡趣君密邇玉爐煙一以此味沃
天下邪魔驅掃無畱連
　　　送子舒弟之官華亭
執手難為别愁看去棹孤船官得閑散春晚過皇都書
附海人便花添住屋圖有時吟句稳還憶老兄無
　　　送張直翁之筠陽
時平民事少詩句定能清況作江西去放教秋水生山
花香淡泊湘竹恨分明朝士多知爾慈溪舊有聲
　　　送趙端行廷對少寓期待之意
甲科知亦有難得是家傳定入中朝局還交内賜錢服
青初解褐班後忽趍前獨謝歸廊幕詩呈第一篇
　　　贈葛天民
逃禪已得計易姓豈云非自説身如幻常人見亦希亭
邊看荷葉樓上掛蓑衣幾夜蘇堤月隨君瘦影歸
　　　送廬次䕫兼柬盧九祕書
蔡邕初入直撰著幾書成所取友若此遙知人至清朝
迴収疏藁夜語雜詩情愧我多年别相煩一寄聲
　　　挽陳叔望
少年曾是魯諸生為立功名别路行嘗捉寶刀嚴漢陛
再持符節領江城絶憐詩律雙金在不見林塘五柳成
明日西山歸葬處踏青人散草初平
　　　送葉季重之官呉門
君繼賢人業試官閶闔門但問要離墓莫看真娘墳虎
丘寺前生野草一花一葉皆麗好用心冷淡不此嗜自
有詩禮長探討給旁餘閑庭廡空小輿應亦上垂虹橋
邊風駛寄書便只冩平安報乃翁我慚空空易疎斥時
亦摳衣侍函席春膏流得儻寄將待冩續經藏屋壁
　　　寄趙叔魯
相知言莫盡别後意如何命笑春冰薄愁因夜雨多全
家寓京國無地著吟哦㑹得窮通理從今緝薜蘿
　　　酬劉子至
寄來書一紙别後喜安和想見清高極吟成秋思多山
頭靈運立月下謫仙歌共是江湖客斜陽各曬蓑
　　　賦二十八字
水滿溝塍不愁旱急催租税却憂貧家人苦不憐予拙
雪袴冰衫要及晨
　　　紀夢曲
夜夢佳人姱且長星冠霞披雲衣裳雙眉淺淡畫春色
兩耳炫耀垂珠璫緩步逡巡倏相近世道人情不敢問
斂容正笑發一言不識巫山雲雨恨自從十五學仙經
今年二十身骨清天上有籍昇其名長聲短聲歌紫瓊
紫瓊之章詞宛轉永與人間風調逺餘聲未竟鐘鼔鳴
霧散煙収人不見
　　　水心先生惠顧瓜廬
未成三徑已荒蕪勞動先生枉棹過數朶葵橊發深愧
一池鷗鷺避前呵路通矮屋惟添草橋壓扁舟半没河
再見緇維訪漁父却無漁父聽清歌
　　　題南塘薛圃
門對南塘水亂流竹根橘柢自成洲中間老子隱名姓
只聽漁歌今白頭
　　　巾山
兩峯爭起入雲層半屬虚空半屬僧斜日滿山人到少
任蕃去後我來登
　　　送趙端行
紛紛帝族貴欽兹神秀門永嘉分弈葉甚盛二枝蕃吾
友天樂翁實惟游之孫身雖羇旅盡詩則騷雅存姪行
有科第作尉期高騫是曰提刑後令問方騰喧大心欲
圖南小技不在言十年相聚首偉論孰敢援交比鮑叔
知志許諸葛論分攜乃明發念我守故園君往夫差國
不遣呉水渾陸靜翫蟾彩江清烹鮈豚邑宰話鄉曲官
廨如荒村昂藏信多暇時憶朋友樽窮達委天分守道
無競奔㑹當春風吹梅實衆花繁
　　　挽徐道暉
昌黎銘最好朋友更情深身没復何憾家貧自不禁春
山無死草夏木有清陰為鬼詩還則重來何處尋
　　　漁家
小舟輕似葉曾不畏風濤自説磻溪好翻疑釣瀨高晚
來魚換酒歸去子持篙定是逃名者時聞歌楚騷
　　　梅雨
梅潤雨兼旬暑月不知夏溪流三尺强舟人驚昨夜余
家有瓜田蘋藻紛揉藉魚鰕失慿依跳躍至床下卑濕
畏暮年扶䇿升臺榭難願方丈食互市物踊價四鄰各
凄涼惟有酒可借五月藉新白咀嚼勝棗炙閉門人事
絶向晚烏巾卸震雷壓不住神龍未遑暇或謂蛟為孽
胡不寧爾舍旱澇政本農偏惠及間架皇天無所私未
遽損禾稼一洗天下清作我聖人化
　　　謝陳水雲寄惠瓜廬字
我向村中住無人知姓名結廬難得就種樹幾時成扁
榜龍蛇動飛簷燕雀驚自憐幽僻地因此亦敷榮
　　　和梅氏西澗韻
此處宜新月開門必向西近江潮有信初種樹猶低何
日尋梅隱移船繫柳堤詩篇滿窗户畱壁待余題
　　　秋晚寄趙紫芝
數日秋風冷丘園獨自身閑看籬下菊忽憶社中人苦
詠肩常瘦移家債又新極知君淡泊十載得相親
　　　送王成叟先生訪丁子植
老懶無拘檢一年身耐貧還思溫嶺去别我苦吟人柳
色行三日雩風浴暮春舊時同學友迎拜緑袍新
　　　和葛天民
賈島文章懷素書得來讀罷巻還舒西湖柳下為君宅
東海雲邊是我廬千里江山長若此一生心抱欲何如
相思唯有加飡食不暇逢人寄鯉魚
　　　戲贈趙天樂
問隱當時意已深近來全廢是清吟一春祇為風雷變
盡日閑觀天地心聞道丹爐初候火能教瓦礫化成金
果然成得知何用不似瓜廬種紫蔘
　　　孤山
不到西湖今幾時十年雙鬢欲如絲難尋和靖題詩處
空見梅花成老枝
　　　望夫石
望夫一望幾千年蒼蘚何曾似翠鈿却是春深更風雨
滿身吹淚使人憐
　　　喜翁巻歸
我老寡儔侣年荒値冬迫膝下有啼寒缾下無儲積豈
不展轉思自欠經營䇿儒冠匪謬誤賦性素褊窄淵明
疑夙世荷鋤心便適嗟予四友朋驚見三化魄一翁尚
凄涼六帙困行役家貧病難愈詩苦髮全白昨來扣我
門偶往比鄰宅聞語亟倒屣已去歘無迹知君懷百憂
雖出難久客從今幸安居况有舊泉石清晨過窮廬竟
夕話疇昔逝者已云逺相期守枯瘠
　　　寄題趙十四知縣聽雨堂
誰彈石上琴涓涓流水響主人性清曠靜夜逾幽想何
心指蓬閬取近對湫蕩應有可人來煙蓑曳雙漿
　　　塔山和徐道暉壁間韻
寺在一山頂江分兩岸田慿何發詩興題字古廊邊近
地今埋骨閑人亦助錢昨宵畱宿意不忍上歸船
　　　送葉宰赴豐城
君往為官處江西冦已平獄閑空劒氣堂靜響琴聲有
法催常税無私得衆情時方急賢路名定達公卿
　　　喜徐璣至
榮滿自南歸曾過秦系廬無心縁見道會面只如初詩
好多人説官清得薦書柴門勞顧訪未覺四年疎
　　　送蔣肖韓
岳陽有仙跡君去頗相宜已料官閑日多吟湘水詩高
風琴斷裂白月酒連漪無意求人薦惟應我自知
　　　懷趙紫芝
日沈月上暝煙斜収拾漁竿恰到家為憶城南清瘦友
寒宵夢裏見梅花
　　　至日遊湖
此心全剥落今日一陽生自分安身計難逃素隱名貧
中聞道徹閑裏作詩清别有求漁者笑予憂思盈
　　　自題
半生作計在田廬習懶何曾好讀書誰却畫作古人樣
旁邊還是欠犂鉏
　　　送謝强學主建德簿
少年初試吏濯印富春亭水可清人骨山曾隱客星俸
廉專母養跋簡靜公庭守是賢侯子應看薦墨青
　　　寄題趙紫芝墓
辛未聨詩别九年成恍惚大星墜地旋無光君身入土
名不没吳越之水相交流寂寞詩魂何處遊不聞孤鶴
喚人醒空見梅花似人影無復東巖招謝客應住西湖
伴和靖世上如今一句無一靈獨存勢欲孤我有生芻
來未得只愁宿草易荒蕪
　　　膾奭上人
何人養道得如君房接高樓半接雲山地栽梅寒蘂瘦
瓦爐畱火夜香薰看經尋義心逾靜坐黙觀身耳不聞
莫道門前是㕓市須知喧寂此中分
　　　哀徐致中
亡友如今隔杳冥畫身只見病時形書窗閒久梅添潤
花徑荒來草又青一巻詩編空就緒兩年文㑹覺凋零
幾迴行過深深巷不忍登堂不扣扃
　　　送薛泳
病裏風光總虚擲岸花園柳雨中休無端好客隨春去
送酒吟詩一併愁
　　　楊柳枝
門前楊柳君莫折長於折處生兩枝兩枝難作一枝合
一心分作兩心時
唯有高枝高莫攀不堪攀處只堪看怪得樓頭畫眉婦
春朝長自凭欄干
獨於高處接陽和占得春風分外多須信繁華易披拆
不如柔弱拂江河
汴水堤邊薪可束永豐巷口緑成堆盛衰到底皆惆悵
何不移根種馬嵬
　　　横參樓和老杜韻
僻懶便幽處江湖稱隱心地偏欣改觀樓豁喜初臨暖
日低輕㡌良朋接短襟潮聲全有韻帆影半囬陰翠麓
添重色鱸風出淺林嶼頭煙瘴逺沙觜浪痕深寂靜雲
歸壑瓓珊月近參人家已鼾睡漁父尚謳吟造化由來
久周迴忽見今愛他斜日照顚倒數山沈
　　　湖上
勢利絶交初瞿然卧隱廬無營心淡泊見客禮生疎遊
有漁樵伴看多佛老書春深草易長忘却倩人鉏
　　　宿瞿溪
船泊溪西岸人家見晚舂疎星寒有鴈村寺夜無鐘竹
徑通新店茅柴煖病容農夫不相識問我欲何從
　　　送從善雲遊
鴈蕩天台去閑尋倚杖藤路邊應得句禪坐似無能頂
笠偏愁雪山猿不畏僧儻逢清塞伴休願入傳燈
　　　多景樓
跨浙連淮是潤州好山全對此江樓少年志氣慚霜鬢
猶憶曾看打陣舟
　　　送法照
論著天台教詩參左緯來閑行過蓬蓽相對坐莓苔講
席虚前月重遊約後迴仍聞藏褉帖應許為吾開
　　　送子舒弟赴金陵兼柬宋君輔
禄仕何方好金陵總莫如廟存元帝像家有二王書羽
檄時方急文才用有餘功名収拾了歸食㑹昌魚
　　　送夏肯父
霜晴鴈蕩白五日計鄉程野燒明山店輕輿憩嶺平乞
銘甘久客愛母起歸情孝極天為感師文早晚成
　　　挽林敬之
閉門常讀易遯世意如何有酒可消悶無堦不種莎閑
時尋舊友月夜步新河我亦逃名者題碑愧爾多
　　　金賢良
虚號賢良豈療飢短衣結袖竟何為空攜痛哭能言䇿
不遇勤求下詔時老去説詩猶有味寒來索酒莫教遲
家貧身死知無計自有旁人為立碑
　　　學海樓和水心先生韻
江口潮生夜語喧月殘惟有數星存更慿高處觀空闊
始悟乾坤是易門
　　　下僊勝因寺有懷
山中初寄隱野寺一天星路逺有如此客來應未能蛩
催寒嫗緯蟬雜夜僧經忽憶忘形友微吟自剔燈
　　　趙成于
早年名字諸公並唯有清聲獨至今辭却雙旌更何事
自扶靈壽欲閑吟病來便作雲歸岫死矣猶如鶴在陰
終始哀榮了無恨只愁塵鎖匣中琴
　　　送文子監草料場
坐局何煩聽曉雞豆萁苜蓿亦詩題好文不愛今人體
色養寧嫌古署低翰苑舊交應顧訪相門斯近事招攜
歲寒惟有君於我老去過從許杖藜
　　　寄鴈蕩詩僧
鴈蕩峯前夜雨晴空房不住有蟬聲一身閑後髮難白
五字吟來思極清少見出山多入定還於夏末起秋程
何如更待黄花節顧我來遊計已成
　　　李白墓
野人燒殘竹數枝詩魂飄蕩定何之娟娟秋月照采石
不在荒墳在水湄
　　　漁父二首
偏來浦口芰荷香緑葉叢中睡一場須信至人無妄想
不曾有夢見文王
利薄毎言隨分過避名不入愚溪路春深雨足釣絲長
夜來又宿蓑衣步
　　　州醼席上賦牡丹得日字
粉淡與妖紅占盡陽和出春去在商量更費吟人筆此
是洛陽花尚帶長安日特上使君墀寶缾分甲乙
　　　寄龍虎山道士孔野雲
上清三十六院閣皆幽清潄齒泉新汲晞髮日始昇自
除燒墨竈晝夕誦黄庭所得異疇昔出山畏逢迎同當
知非年寄詩聊冩情
　　　夜坐陳縕靈見訪
清夜焚香篆閑看郊島詩自憐多冷寞誰足慰衰遲樹
雪明窗紙缾梅落硯池君心亦無事相對坐移時
　　　送翁靈舒閑遊
袖有新詩如美玉知君去意十分濃山行見草認靈藥
午歇就陰依古松兩鬢已添蓬蔂色三年判作飄零蹤
羇情夜後更愁絶深澗斷猿溪寺鐘
　　　先寄郭子竒
世道祇如此君心我得知先教栽菊在預作去官期夢
覺秋風起行吟夜月遲懷人幾十載欣有叩門時
　　　喜葉謙夫婦
老思忽蕭爽親朋得意歸菊觴奉親壽柳色上儒衣宅
旺看山勢門清有釣磯我來聊問字澹坐月侵扉
　　　挽潘母
獨翫隔㕔月凄涼三十年眇然儒素業飜以姆儀傳生
計無中有衰齡病後延誰為市貞石高刻墓之前
　　　送趙主簿
内地無烽火詩人入仕林定將詠物意移作愛民心晤
語初同調分攜便不禁卜鄰曾有約久後得相尋
　　　送陳器之赴紹興初官
郡古湖如鏡照人心膽清閑曹應事簡盡日讀書聲府
主舊知舉同僚親弟兄人言遊宦樂難得比君榮
　　　哭周宗彛
已嘆交情看漸少聞君怛化重傷神手栽寒竹惟添笋
堂掩空山不見人舊説媾婚今且置新懷情悃向誰陳
獨憐頭白曾參母清夜悲號血淚頻
　　　送項季約入成都幕
閣書入兵幕束袖學戎裝峡峭艬侵月秋清猿嗛霜迂
程看陣磧到處宿詩堂若比仲宣樂輸君髮未蒼
　　　送郭子竒
永嘉官滿後歸處是仙居柳舞陶潛徑桃迎阮肇車名
高唐寺塔篋滿晉人書看步青雲上題緘寄隱廬
　　　送趙澤民赴酃縣
高人為令尹政事豈尋常炎月不避暑清風心自涼水
流衡嶽色酒帶芷蘭香逺想濯纓暇思予有詠章
　　　大龍湫
昔聞天下山衡嶽稱崇丘又聞天下水江漢為巨流古
有山海經厯厯叙九州李唐三百載詩家無一畱及觀
酈道元此地亦不収不知諾矩那何事能窮􁆱我來𤣥
妙境萬丈懸清湫石壁去無極百里彌道周雲氣冐羣
岫龍宫深以幽輕輿岩壑底竟日涉溪遊陰晴異瞻矚
逺近難􁆱摟飄如飛素練粲若散琳璆風掀一潭雨佛
坐四時秋喧呼勢益驟汹湧聲彌吼變化有如此溥博
誰與儔吾謂神龍力豈翳人鬼謀稽首荷𤣥遇久坐勞
雙眸一盃却嵐暑旋步轟雷稠以吾澹世慮歘起杞人
憂何當騎天狼滿引射斗牛
　　　斷橋
獨扶瘦杖欲經過為問高僧意若何自倚神通能渡水
却言佛法本無多
　　　寒山寺壞莊產盡為勢家所奪余遊天台甚為
　　　　普賢惜之陳約甫攝郡號不畏强禦者必能
　　　　與寒山出氣
寒山寺廢佛燈寒有客來遊欲住難夙世閭丘今攝郡
不妨饒舌似豐干
　　　哭劉詠道
案上韓文與杜詩小齋閑澹亦相宜人憐貧病憂無計
自説文章樂未涯禮合古初山友哭祔從先世夕郎知
生平直諒嗟何往不是哀辭是誄辭
　　　送張直翁
宰公詩句是騷人官舍況臨湘水濱衡嶽望中思䇿蹇
滄浪清甚欲垂綸長於一縣花開後獨訪三閭廟裏頻
元亮何曾藉知已翩然出處自由身
　　　送王倅之興化
梅溪好源委流德至今存獨繼賢人業共推君子孫官
清五字好州小貳車尊所厯七閩郡從兹水不渾
　　　挽趙孺人余中表也
幼小同羣戲年加各所之常擬豓花卉終是易離披夫
壻新袍緑兒男半髮垂送歸蒿里道興我渭陽思
　　　趙叔魯端行胡象德攜酒見顧
一賢二公子枉駕瓜廬丘烹魚載美酒竟夕為我畱評
詩仍和曲舉白不計籌情忘覺歡暢禮厚愧莫酬今朝
風雨横欲謝出無由
　　　挽徐左史
左史聲名空復存如今往事不堪論惟應指佞當前陛
已判身歸老故園驄馬引喪寒有淚麒麟卧冢寂無言
人生遇合萍相似何處分明怨與恩
　　　送鮑份父
地僻官仍小兹行古迹多矩羅應失笑龎縕亦經過宦
業知餘事宗風竟若何(闕/)　　　　滿舍是青莎
　　　挽張彦文提舉
七十童顔在翛然物外幽組衣藏蠧篋散服上漁舟此
日移松葬前時為菊畱山連象浦館誰記孟家遊
　　　凈光長老極能詩
近住城中寺陰雲漬竹房雨多香篆久春去藥苗芳室
裏從人問吟邊與世忘一身全是道頭白有何妨
　　　朱清之
漈水日夜白之人信所宜隱於陶今酒甘謝郗詵枝江
渡月偏滿家庭歲有規不知君没後誰主菊花期
　　　送蔣肖韓赴弋陽
弋水橋邊接長官水晶山色讓清寒共知彫弊今稱劇
自倚廉勤道不難吏退早衙花谷靜鶴翔秋戺訟庭寛
從來遇事無凝滯應只愛民勞寸丹
　　　送謹師
謹師牢絆脚語别意茫茫入寺春隨杖當禪月滿床多
因新見解抛却舊篇章為我金山去鉗鎚問一場
　　　挽宋耆卿
人如韞玉操如冰拾芥推棃世豈能案上有琴亡舊響
墓頭無火續寒燈一官祇是幽閑過百行惟須健筆稱
此曲調高知者少朗吟喚得九原譍
　　　送高郵周主簿兼呈陳居端
遶縣重湖色難同主簿清雖云古郵置不似近邊城月
落淮田闊風晴隋柳輕鄉人在曹職相得為詩情
　　　寄守上人歸閩省親
從小服緇素三衣竟不長心空無物礙頂重有詩囊去
與雲相似來期春未央家山指萱草微笑奉高堂
　　　無題
平生愛菊與梅花菊比淵明梅似逋誰知此道今寥落
愛菊愛梅人也無
　　　戊子七月十一日
貧因幾首詩閑高一著棊瓜廬常嘿坐不願有人知
　
　
　
　
　
　
　
　
　
　
　
　
　
　江湖小集巻七十三
欽定四庫全書
　江湖小集巻七十四　　　　宋　陳起　編
　　髙九萬菊澗小集
　　　春日即事
人間閒日月春後乍晴隂半夜雨聲急一谿流水深鳥
啼花自發詩就客能吟短策西湖路幽芳信意尋
　　　送别
老去情懐怕别離年來不作送行詩人前舉似終難信
問著垂楊便可知
　　　春日北山二首
人縁白石泝清谿手剥蒼苔認舊題春色滿山歸不去
拆桐花裏畫眉啼
挿花吹笛兩山中桃李尊前日日同待得馬頭飛絮滿
更來沽酒㸔殘紅
　　　僧房夜坐
萬枝松裏一篝燈知是山房第幾層静夜數聲清磬響
上方應有誦經僧
　　　訪諸葛錬師不遇
青銅㽞著布囊中去謁人間小卧龍久欲共君謀一醉
有錢却又不相逢
　　　雜興二首
新分菊本自鉏山手縛枯藤作矮䦨比似著書空用力
種花猶得一年㸔
二十年前欲住山不禁寂寞揜柴闗如今寂寞禁當得
欲揜柴關又却難
　　　秋日田父辭二首
啄黍黄雞没骨肥繞籬綠橘綴枝垂新釀酒旋裁衣正
是婚男嫁女時
少婦挼藍旋染帬大兒敲葛自漿巾新摘摘笑欣欣相
喚相呼㸔賽神
　　　孤山雪後
雪後騎驢行歩遲孤山何似㶚橋時近來行輩無和靖
見說梅花不要詩
　　　天台曹園
蔡嶺桑麻地曹家桃李莊谿流春水滑梅度晚風香竹
屋解畱客筍輿休俶裝平生㸔花法不學蜜蜂忙
　　　西湖春雪
小艇沿湖㸔雪飛正當騎馬踏春時是誰乞與楊花舞
先占東風一月期
　　　閑居雜興三首
開門遣蠻童買花供銅佛春風隨花來為我一披拂風
和花氣清下簾休放出回施佛因果供此老詩骨
㸃燈酌春酒襞紙題小詩讀盡列僲傳引調學語兒自
飲復自笑不覺春漏遲且了今日事明日還任之
杜䳌休忉忉布榖休聒聒無田不須耕無家自能活行
藏莫非時造化安可奪更放心地寛出門行路闊
　　　春日湖上
乗興行新路凝情獨老翁馬蹄春草上人影夕陽中飛
絮沿湖白殘花染浪紅晚歸雲氣合雙漿破空濛
　　　春懐
江南春盡尚春寒添盡征衣獨揜闗日暮酒醒聞謝豹
所歡多在水雲間
　　　過臨平
征帆一似白鷗輕起揭船篷㸔曉晴梅子著花霜壓岸
自披風㡌過臨平
　　　古廟
古廟依喬木開門對淺沙短籬紅槿樹深徑碧苔花屋
破香煙濕庭空日脚斜山寒無賽鼓鳴噪集神鴉
　　　古寺
山路荒凉出小亭土牆斑駁帶枯藤欹斜古殿三尊佛
黯澹寒篝一㸃燈碣石半磨天寳字禅房空老政和僧
頭陀禮拜迎人說門外浮屠欠兩層
　　　卜居
結屋離黄道開門對白沙一莊千古月三徑四時花客
至旋沽酒身閑自煮茶相聞蟲鳥外不復聽諠譁
　　　秋日三首
旋買扁舟載一翁片帆吹下夕陽東西風欲織江頭錦
催染秋林葉葉紅
庭草銜秋自短長悲蛩傳響答寒螿豆花似解通隣好
引蔓殷勤逺過牆
獨客飄然物外逰江南江北總宜秋芭蕉昨夜縁何事
和雨和風作許愁
　　　松谿廟
廟自何年立門深晝不扄寒藤扶壊壁秋草帶䟽櫺谿
接東西碧山分逺近青老巫逢客至謾說有神靈
　　　蓮實
膩玉肌膚碧玉房纍纍波靣趂紅芳坐忘佛土三生夢
來結人間一夏凉青子綻時仙掌濕緑包分處蜜脾香
尊前笑摘醻風露猶記西湖古柳傍
　　　無題二首
獨展羅衾無夢成寳香熏徹轉愁生癡心不願郎思妾
只願郎今厭客情
風竹蕭蕭淡月明孤眠真箇可憐生不知昨夜相思夢
去到伊行是幾更
　　　秋興
數聲新鴈夜初長曉起開門衣袂凉籬菊褪黄秋興嬾
瓦溝才試一㾗霜
　　　秋晚即事
江頭風葉舞低回催得濃雲頃刻開萬里碧天紅日晚
數聲新鴈送寒來
　　　毋自欺齋夜宴
毋自欺齋清更嚴齋中人物斗之南七朝宰相得瞻仰
四海詩人交笑談古調喜聽琴再弄深杯休惜酒重添
玉堂今夜無宣喚且與江湖作小叅
　　　曉出黄山寺
曉上籃輿出寳坊野塘山路盡春光試穿松影登平陸
已覺鐘聲在上方草色谿流髙下碧菜花楊桞淺深黄
杖藜切莫匆匆去有伴行春不要忙
　　　育王寺
曉䇿烏藤上育王入山隨處得徜徉碑頭龍護先王字
塔下魚懸外國香徧謁禅房嘗苦茗閑聽社媪說豪光
山深日短行難盡僧遣頭陀辦客牀
　　　春日湖上
清波門外放船時盡日輕寒戀客衣花下笑聲人共語
柳邉檣影燕初飛曉風不定棠梨瘦夜雨相連薺麥肥
最憶故山春更好夜來先遣夢魂歸
　　　黄居士山房
浮利浮名心已灰三間茅屋白雲堆先生自釀松精酒
侍女能持藤癭杯養鹿曉隨原草去放猿時摘野花來
近聞身口渾無累槲葉黄菁繞宅栽
　　　育王寺
精籃遊厯地景物自情親鶴引登山客僧迎禮塔人名
花千佛供喬木萬夫身碑刻東坡作重來為拂塵
　　　送春
韶光催去本無情秖為東君去住輕雖欲遲畱芳艸夢
如何禁得杜鵑聲桐花快落春風老梅子㣲酸晚雨晴
從此嬉遊時節少不須日日報詩成
　　　秋山散歩
乍晴沙路軟於塵新著芒鞋更可人誰道秋山不宜客
桂花多處勝行春
　　　即事
秋來髙處不宜登閑却西樓最上層讀罷黄庭牕户晚
自敲清磬上香鐙
　　　烏鎮普静寺寺沈休文故居也
寂寞梁朝寺深廊十數間碑存知殿古香冷覺僧殘斷
岸舟横浦平坡樹補山休文知好在依舊帶圍寛
　　　渡錢塘
小立晴江上潮生落照邉晚花低映水春草暗迷煙燕
子飛官驛鷗羣引客船闗情南浦别相對獨依然
　　　七夕
一枕新凉供醉眠覺來風物已凄然山雲帶雨重重合
宫樹鳴秋葉葉顛滿進一杯醻好節休㸔兩鬢换流年
雙星回施癡兒等容我長齋綉佛前
　　　荆棘中見梅花
荆棘叢中數㸃春春雲態度月精神依然竹屋茅櫩下
靚女盈盈不嫁人
　　　感春
人事日紛紛不知春已分問梅成緑葉㸔杏落紅雲燕
向晴空語蛙從夜静聞感時傷老大孤坐對鑪熏
　　　送劉允叔主簿歸山中
浮利浮名輓不來故山歸去恰春回馬蘭旋摘和松鬻
枸杞新生傍菊栽庭樹夜留山鳥宿洞門早為野雲開
明年我亦天台去相伴芒鞋蹋古苔
　　　江居曉詠
家住清江江上村江雲山影自平分幾回早起開門㸔
不見青山見白雲
　　　題二小姬扇二首
慶娘顰翠眉春瘦怯羅衣笑問采花蝶如何成對飛
湘湘未識羞獨坐抱箜篌貪學耆婆舞擡身拜部頭
　　　小樓雨中
雲浮江雨暗獨坐苦淹留白髮羞明鏡青山對小樓酒
功書下下心事付悠悠安得并州剪從頭剪斷愁
　　　首夏
漾漾池塘碧染衣隂隂草樹綠成圍江村寂寞春歸後
一點楊花不見飛
　　　寄方巖
綠髮仙人山澤癯出遊入息幾曽拘種花甚少四時有
諫草不多千古無閱世眼髙磨日月好賢名重滿江湖
行藏到得無心處鐘鼎山林豈異塗
　　　自賦
蝸角蠅頭總是虚何須留戀市朝居老於親戚情當宻
貧與公卿分合疎小澗草荒元種菊故山塵滿舊抄書
幾時歸去重料理嘯月眠雲得自如
　　　蕺山登髙
醉眼横斜㸔菊枝又成客裡過佳期去年行路猶持酒
今日登髙懶賦詩老淚怕從衣褏見閑情但有帽簷知
阿䫇故國才歸得嵗嵗須來舉一巵
　　　戍婦吟二首
將身托戰争世事百無情相對生離别渾如落葉輕
辭家出戍邊北望隔青烟怕做沙場夢秋宵不敢眠
　　　重遊無量院
佛屋欹斜老翠微小軒猶記昔遊時江雲帶雨涼生竹
野水迎潮暗入籬門外風波僧自識山中朝莫客曾知
眼明素壁闗情久十載才能寫此詩
　　　春霽
積雨才收雲盡歸長空一色碧琉璃日移簾影臨書案
風颭缾花落硯池巢燕學飛猶戀母籠雞得食旋呼兒
眼㸔景物闗情甚喜為新晴賦此詩
　　　嵗除登岝㠋山精舍
蕭寺經行無盡情倚䦨長是眼増明谿因宿雨十分急
山為凝寒一味清竹外飛花隨晚吹樹頭幽鳥試春聲
重來又是明年事臨出門猶欵欵行
　　　張氏曲江
一曲澄江兩派分滿山修竹緑齊雲矮窻風月侵帆腹
小徑煙霞隱屐㾗白鷺夜依花影宿清猿時共艣聲聞
主人與客心如水同倚䦨干得細論
　　　登九華樓
高閣臨江可契心興來時得一登臨山雲浦樹重重合
野水汀蒲日日深雅背夕陽供晚哺蟬迎涼吹試秋吟
倚䦨盡見諸峰出如對風流李翰林
　　　趙仲莊都鈐山居
一官難换北山薇結屋栽花度四時果熟不妨禽摘盡
酒香惟恐客來遲小蘋低唱花間曲阿廣髙吟李下詩
客久辦心分半隱尚嫌風骨欠仙姿
　　　船户
盡將家具載輕舟來往長江春復秋三世兒孫居柁尾
四方知識會沙頭老翁曉起占風信少婦濃妝照水流
自笑此生漂泊甚愛渠生理付浮悠
　　　歸寓舍
門前流水碧粼粼嵗晚歸來亦可人梅欲開時多是雨
草才生處便成春嬌兒對面兩癡絶老子闗情一欠伸
快取竹篘篘濁酒舉杯先為洗京塵
　　　憶西湖
西湖春二月結客少年遊駿馬黄金勒長身紫綺裘愛
花論擔買嗜酒滿船浮兩載緣何事台州又越州
　　　小樓雨中
長安市上僦樓居閑裏身心儘自如十日雨聲春對酒
一窻燈影夜觀書茶經未展愁先醒藥錄才㸔病已除
所欠短櫩晴景好拆桐花月共扶疏
　　　喜鄉友來
蕭蕭春夜雨有客渡江來世事攅眉説鄉談信口開晚
肴供苦筍時果薦青梅甚欲澆離恨呼鐙撥酒醅
　　　春寒
料峭東風破客衣春寒不比臘前時絶憐牆角櫻桃樹
全似梅花雪後枝
　　　昌國縣普濟寺小亭
鯨海中流地龍峰小洞天亭高先得月樹老久忘年大
士居鄰境隨僧指便船若為風浪息更結補陀緣
　　　春情四首
樓頭上馬苦匆匆百計相留無計從正好㸔花郎却去
江邊春色為誰濃
天涯海角水雲寛人在吳頭楚尾間彈徹箜篌難寄恨
海棠庭院獨凭䦨
深院沈沈照落暉寶香熏徹舊時衣一春行樂誰為伴
羞見花前蛺蝶飛
鬬草歸來上玉階香塵微涴合歡鞵全籌贏得無人賞
依舊春愁自滿懐
　　　晚春即事
輕烟終日鎖樓臺細雨絲絲半濕苔杜宇一聲青嶂外
谿流時送落花來
　　　蕺山戒珠寺寺王右軍故居也
葉葉東風吹客衣昌安寺裏晚遊時欹斜竹屋羲之宅
磨滅經幢率府碑佛化是誰留實相鵝亡猶自見方池
逢僧小作煎茶供畧問源流笑不知
　　　冬日即事
江上凝氷約水㾗門前殘雪綴溪雲杖藜獨立梅梢月
成就清寒到十分
　　　訪銛朴翁不遇二首
亂花飛絮趁長䫇來訪西湖竹裏庵行盡白雲三十里
詩人又在白雲南
乗興尋僧入翠微山中無限野薔薇主人不見從誰賞
折得繁枝自插歸
　　　聚景園口號二首
淺碧池塘連路口淡黄楊栁䕶櫩牙舊時嵗嵗春風裏
長見君王出㸔花
竹影參差臨斷岸花隂寂厯浸清流遊人難到䦨干角
盡日垂楊盖御舟
　　　恭跋思陵宸翰拓本巻後
淡黄越紙打殘碑盡是先皇御賜詩白髮内人和淚讀
為曾親見寫詩時
　　　山行即事
落盡桐花春已休過牆新竹籜初抽山行步步黄泥滑
小立谿橋聴雨鳩
　　　又
捲地東風晚更狂櫻桃吹子落泥牆溪雲自為催詩黑
忙殺條桑窈窕娘
　　　寄林徴君
老無閑事上雙眉問著窮通盡不知兩鶴忽飛因客到
一牛方病得妻醫案頭幾巻隂功錄壁上諸家勸世詩
見説今年翁八十鬢邊才有數莖絲
　　　曉行
跨馬登長路聞雞度逺闗水光斜漾月雲影倒薶山人
跡霜橋外禽聲煙樹間自慚林下客清夢未曽還
　　　三峯廢寺
荒林依約舊山門秋草離離故迹存雙瀑有聲傳宿雨
一龕無地住閒雲蝸沿壊壁丹青古龜負殘碑字畫昏
三嘆廢興誰可問亂雅鳴噪自成羣
　　　下塘
日出移船日又斜蘆根時復見人家水鄉占得秋多少
岸岸紅雲是蓼花
　　　行淮
老翁八十鬢如絲手縛黄蘆作短籬勸客莫嗔無凳坐
去年今日是流移
　　　蘭亭
老來渾不愛春遊來到蘭亭爛漫秋亭下水非當日曲
山前竹似舊時修二三客子因懐古八百餘年續勝流
試與山靈論往事不知還肯點頭不
　　　贈丁子植撫幹
幙府歸來赴調時清聲藉藉滿京師真如白璧藏竒石
判得黄金博斷碑借宅先尋籠鶴地買盆權作養魚池
客中高致猶如此明日還山樂可知
　　　天章寺
地勝秋清人欲仙倚闌時節月初圓不知寺在烟霞表
但覺身臨星斗邊寶墨舊歸天上去高名今向世間傳
登臨莫作匆匆㑹去後重來又幾年
　　　天衣寺
萬壑千巖非浪聞十峰雙澗不須論袈裟旋化空王服
宫殿曾招帝子魂山向馬頭回禹穴谿分燕尾入雲門
秋行既了登臨願草草題詩對綠尊
　　　毅齋鄭祕書道山領客
羣玉堂前春晝隂主人領客步清深上方圖畫無真贋
東壁詩書有古今手轉玉璣㸔測日指揮金井試為霖
山翁不作蓬萊夢但願時來洗此心
　　　元日
長憶兒時二老傍元正嵗嵗有風光攙先禮數修人事
著好衣裳侍酒觴回首不堪追日月感情空歎换星霜
尚期我老如親老却㸔兒童作節忙
　　　重五日懐舊
獨守空庭日欲晡滿斟濁酒不須沽白頭兄弟三年别
青眼交遊一字無醉㸔葵橊懐舊事饞思櫻筍夢吾廬
向時癡絶今愁絶自讀離騷些老夫
　　　贈番陽程克已
見説番陽有老程與人懐抱亦分明一千里外未識面
二十年間長慕名因聴酒邊談舊事便從客裏定交情
他時我老君猶健海内相逢即弟兄
　　　初聞雷聲
二月寒猶在春雲濕未開灑窻終夜雨發軔數聲雷薺
麥緑生腦棠梨紅拆腮西湖花事動從此日裴回
　　　靈巖寺
天柱峯髙逼太清靈巖端足擅髙名人間有石皆奴僕
天下無山可弟兄樵徑雪深多虎跡清溪風暖盡猿聲
客身元是山林種見此如何不動情
　　　秋夜
小屏相對兩眉攅長夜迢迢不肯殘䑕向鐙前窺坐卧
人從夢裏説悲歡故山無計行秋晚客路從誰守嵗寒
留得濁醪相慰藉酒腸猶喜十分寛
　　　寄王仲彛仲彛畱三衢久不歸省因以箴之
别君三見鴈南飛夢裏相逢覺又非書去不知何日到
人來先問幾時歸正堪燈火觀書巻莫遣塵埃染客衣
二老倚門知已久交情於此亦依依
　　　李將
自小在行伍得官因用兵籌邊頭髮豎入陣骨毛輕戰
馬惜如命寶刀都有名酒酣常罵座嫌客話昇平
　　　無錫縣春日
吳楚新岐路江湖舊散人放船來古縣沽酒供閑身花
卸一村雨鳥啼千樹春野塘風捲地無復見芳塵
　　　常熟縣破山寺
古縣滄浪外精籃縹𣺌間木枯曽閱世龍老解分山鳥
道秋迷跡禪房晝掩闗詩成遊子去流水自潺潺
　　　曹娥浦泊舟
夜宿曹娥浦停舟是幾更聞鐘知寺近聴艣信潮生風
向沙頭起天從枕尾明夢回無意緒兩岸杜鵑聲
　　　拜林和靖墓
玉函香骨老雲根占斷孤山水月村薦菊泉清涵竹影
種梅地冷帶苔㾗生前已是全名節身後從誰問子孫
惟是年年寒食日遊人來與酧清尊
　　　多景樓
一帶青山欲盡頭精籃深處著危樓下無餘地容車馬
上有重櫩接斗牛鴉落野田長趁晚鴈沈沙渚最宜秋
江南好景從來少北望空多故國愁
　　　賞心亭
江亭如倚釣魚磯面面雲櫩勢欲飛西望汀洲依白鷺
東連巷陌接烏衣六朝更代人何在千古興亡事總非
客子猶憐風景好倚䦨長是欲忘歸
　　　夜過馬當山
獨載詩書趁野航自憐漂泊度時光殘年准擬登牛首
連夜匆忙過馬當古廟荒寒江浸影斷崖凄慘石凝霜
壯懐未分甘衰老回首長淮恨更長
　
　
　
　江湖小集巻七十四
欽定四庫全書
　江湖小集巻七十五　　　　宋　陳起　編
　　許棐梅屋詩稿
　　　夜泊長河
黄帽貪程夜泊遲市樓燈火歇多時滿懐風月無分付
却借漁翁短笛吹
　　　訪潘叔明
一室寛於養鶴籠荻簾疎透雪花風怪來几案無寒色
春在題詩巻子中
　　　明妃
漢宫眉斧息邊塵功厭貔貅百萬人好把香閨舊脂粉
豔妝顔色上麒麟
　　　醉起
午醉醺醺到日晡起呼茶盌炷熏爐隔窻幾點敲花雨
子細聴時却又無
　　　帕子
萬縷縱横如妾恨一方輕薄似郎恩多時不繫纎腰舞
却對花前拭淚㾗
　　　晚泊臨平
晚卸風帆泊市橋稅亭民屋總蕭條秦封不到河邊栁
送往迎來枉折腰
　　　元夕後湖上作
自從樓閣罷燒燈未有今朝一日晴暖拆葑邊冰翼破
寒留山頂雪㾗輕嬌驄已印尋芳跡小妓新翻鬻唱聲
每箇旗亭商一醉也應排日到清明
　　　沈子夀郊居
屋外猶餘地百弓經鋤知費幾年工栽蔬少似於陵仲
種菊多於靖節翁偃屈溪山詩巻裏破除風月酒杯中
近來又喜禪機透一顧叢林萬衲空
　　　贈葉靖逸
借得城居一丈寛五車書向腹中安聲華馥似當風桂
氣味清於著露蘭朝士時將餘俸贈鋪家傳得近詩刋
回㸔舊隱西湖上誰伴沙鷗度嵗寒
　　　鄭介道見訪
步頭楊栁種多年今日方維勝客船掃石共㸔山色坐
枕書同聴雨聲眠溪羮旋煮蓴絲滑野飰新炊芡玉圓
不管歸心忙似箭强留吟過菊花天
　　　贈龔彦質
慈湖分與半窻燈照得襟懐徹底明(得一作出/明一作清)蒲座夜
閑猫占卧筍輿春暖鶴隨行爐香欲盡經猶誦硯墨才
濃句已成嵗晚弟兄俱白首一樓風雨話深更
　　　題常穆仲蘸碧
舫様一亭小依山復靠池每來分席坐須憶下湖時竹
弄當窻影花添蘸水枝人間風浪惡泛宅幾天涯
　　　趙叔魯
天上除書絡繹飛謫仙何事得來遲旅懐寛似居家日
學力髙於未第時山帶晴霏横畫軸水流清響入琴絲
世間多少王孫貴無我寒泉一句詩
　　　秋江漁父
小舟輕似一鷗飛戀月隨風慣不歸困卧蘆花深雪裏
夜來添盖舊蓑衣
　　　山間
趂得山間筍蕨春借厨烹煮自吹薪倩誰分我杯羮去
寄與中朝食肉人
　　　木山父書院
占得文房一丈强地幽雖夏亦清涼瓶花誤倒水侵案
書葉亂掀風滿床薜長宻藤遮半壁桐分疎影出低牆
客來莫道無供待只啜茶甌却味長
　　　蠟梅江梅同瓶
苗裔元從庾嶺分兩般標致一般春淡妝西子呈嬌能
黄面瞿曇現小身不羨腰金横玉貴來尋嚼蠟飲冰人
只愁花謝香狼藉桃李如何接後塵
　　　贈畫魚沈秀才
寫字摛文不療饑生涯换得頗新竒錦心暗織臨淵網
蓬鬢潛繅釣雨絲落筆易於投餌處得錢多似出罾時
漁翁枉占煙波濶不及君家小硯池
　　　贈北磵
天下名山行脚遍依然形影瘦伶俜支吾寒暑袈裟耐
變眩煙霞筆硯靈對客敬如堂上佛讀書通似藏中經
石頭路滑終難到不是詩禪莫扣扃
　　　雪晚
臘雪連宵接曉飛錦衾公子未曽知起來擕杖敲梅樹
扶得輕盈壓損枝
　　　閨怨五首
眉鎖從春不蹔開懶移心事向妝臺恩情恰似殘花片
去逐東流更不迴
别後相思瘦玉肌不堪重著看花衣恨君得似梁間燕
社日辭家社日歸
月引庭花影上窻悶和簮朶卧空床春寒翠被無人共
閑却熏爐一字香
離愁一點濃如黛强把金箆掃不開新月幾畨呈巧様
薄情夫壻未歸來
小院東風去住中春愁元不隔簾櫳自家顔色凋零盡
却對花枝惜墮紅
　　　枯荷
萬柄綠荷衰颯盡雨中無可盖眠鷗當時乍疊青錢滿
肯信池塘有暮秋
　　　庭樹
今年庭樹著花稀因是耽書失事治何處結巢雙喜鵲
却來刪得幾枯枝
　　　春晚
推得詩編把酒斟挽春佳句譲鶯吟門前却喜無人掃
積得殘花一寸深
　　　贈臨上人
遶湖山疊翠師住最髙層野偈書林葉茶鐺煮澗冰松
筠為道友日月是禪燈儻許分峯隱甘為有髮僧
　　　客路
客路久驅馳秋深兩鬢知田家投夜宿漁竈寄晨炊契
分燈前影生涯槖裏詩遙憐故園菊荒草没霜枝
　　　鍾儁卿見訪
荒圃知非延客地謾分苔石坐移時杯中淺注三行酒
几上同㸔數板詩樹未經霜飛葉早菊因閏月放花遲
自無景物留君住却恨西山日半規
　　　題倦庵
自扁庵為倦斯名恐未然醉巾頻漉破遊屐幾磨穿新
種竹都活舊栽花更妍門前春水漲催發孝廉船
　　　贈元耘軒
白髪蕭蕭客帝都故園閑却種瓜鉏平時不信為儒誤
今日方知涉世疎煙浦未尋歸去艇雪窻猶讀借來書
詩名壓盡江湖客要在唐人向上居
　　　題吳叔清郊居
哦松未了賦歸歟旋買田園結草廬數畝竹隂惟欠鶴
半池山影不妨魚舉杯多是沽來酒插架無非讀過書
我已倦為都下客願君分與把茅居
　　　書郭子度壁
禁苑精廬是切隣衣巾雖舊不沾塵鐘魚聲裏吟連曉
花柳香中醉過春和土重泥燒藥竈買絲新接釣魚綸
遶湖十萬人家住如此清閑有幾人
　　　鴈字
點畫分明印碧空迴鸞返鵲勢差同月邊映得銀鈎體
雪裏摹成玉箸工斷續似經秦火後悲涼如在楚詞中
愁人筆硯俱荒廢倩寫相思寄便風
　　　宫詞二首
卧聴羊車輥夜雷知從誰處燕酣回蟾光也解君王意
隔箇簾櫳不入來
同入宫來幾許人因何遣妾䕶長門雲鬟半脱香腮瘦
却愛菱花鏡子昏
　　　古墓
石人猶自立蒿萊拂讀殘碑字字哀隣冡已澆寒食酒
野風分送紙錢來
　　　憶鄭元甫
别後黄花兩度殘天涯彼此寄書難幾行鴈字斜陽裏
聊當平安一紙㸔
　　　贈芸窻
能書能畫又能詩除却芸窻别數誰只是霜毫冰蠒紙
才經拈起便新竒
　　　戍婦詞一首
半落釭花午夜閑戍衣裁就寄君難鴈來不帶平安字
却帶邊風入帳寒
　　　贈陳宗之
六月長安熱似焚鄽中清趣總輸君買書人散桐隂晚
卧㸔風行水上文
　　　傷春曲
日日望郎郎未歸玉肌寛盡縷金衣春心撩亂强拘束
碎剪紅綃補舊枝紅綃才向枝頭住殘花又逐東風去
願花飛入笑筵中莫入愁人斷腸處愁人見花人自羞
花見愁人花也愁花飛有盡愁無盡栁外一聲黄栗留
　　　四時宫詞各一首
因見落花心覺悟薄羅襟上淚痕乾容顔縱似花枝好
能得君王幾日㸔
碧玉涼梳落枕邊懶梳雙鬢學新蟬恩情不及班姬扇
縱是炎天亦棄捐
涼夜誰同玉簟眠湘波泠浸一枝蓮君王不學中秋月
處處分身處處圓
雪壓殘門消未盡夜衾堆盡舊宫羅鴛鴦瓦下垂冰筯
未抵思君玉筯多
　　　郭評事
廷評滿腹貯陽春筆下從來活幾人㕔小似分幽寺住
俸輕如在舊山貧堆書教子猶疑少倒屣迎賓不厭頻
欲效林宗巾角墊自憐雙鬢有紅塵
　　　挽吳春伯
入門諸子哭褰衣痛説嚴君屬纊時病重刀圭難作效
家貧衾含不如儀從春屢有登臨約近日方無唱和詩
執紼南屏山下路悲風吹亂綠楊絲
　　　挽郭子度
連年染患貌梔黄盧扁猶無起死方穉女自敲尸畔磬
隣僧來炷佛前香生涯謾有千書巻受用惟存一奠觴
聴説荼毗心更苦拭乾清淚又成行
　　　寄吳宜之
文公徒弟無多在學術應如夀數髙好句先教諸子和
墊巾翻被俗人嘲湖邊茶店共誰坐井畔柴扉欠我敲
昨夜相思眠不稳月眉斜印落花梢
　　　瑛上人
十二三時便出家何曽頃刻離煙霞晨持數巻日方上
夜梵千聲月未斜洗鉢不經鷗浴水插瓶嫌採蝶殘花
儒冠誤我駸駸老何日蒲團共結跏
　　　木芙蓉
芙蓉豔金谷秋色錦機中霜樹不知醜葉與花争紅
　　　東歸道中
芙蓉波面出罾魚廉似城中買擔蔬欲試膾刀還不忍
恐傷千里寄人書
　　　籠禽怨
千金新購入雕籠恨在嬌聲斷續中昨夜羈雌何處宿
落花殘月故巢空
　　　破鏡詞
寶鏡一從分破後不堪磨拭照妝鈿倩誰擕上青雲去
補得今宵缺月圓
　　　龔彦質恕可二丈
兩龔當暑客秦溪旋買黄綀替熟衣想見西湖風月裏
藕花凝望載詩歸
　　　張聲父
城中破屋妻兒住自向招提借小房壁上碑文皆古篆
案頭書冊半仙方月嫌碎竹遮窻暗風款飛花入座香
㸃檢未如僧相處只多髭鬢幾莖霜
　　　秋齋即事
桂香吹過中秋了菊傍重陽未肯開幾日銅瓶無可浸
賺佗饑蝶入窻來
　　　泛剡
水濶無風似有風蘆花搖落櫓聲中鷗無一㸃驚猜意
認作當時載雪翁
　　　醉歸
半醉歸來卧不成月華流彩爛中庭茶鐺凍結香匜泠
只把梅花嗅得醒
　　　湖上曲
新晴旋蠟遊春屐半濕香泥恰好行琢得小詞腔未稳
往來花下怯歌鶯
　　　趙野雲
載雨駕雷翻覆頃漏星藏月巻舒間若将雲與詩人比
政恐雲無日日閑
　　　古硯送趙明府
一片端州古硯甎翁孫相授當良田寒梅磵下和冰洗
秋桂窻前滴露研學字不工空費紙吟詩雖苦未成編
贈君擕去薇花畔草詔閑時枕匣眠
　　　戲題花片
一片落花題一字凑成一首怨春詩縱横貼在窻紗上
巧似迴文織錦時
　　　寄衣曲
蘆花風𦂳鴈飛飛便寄邊衣也是遲妾把剪刀猶覺冷
況君披甲枕戈時願君百戰圖勲業馘項殱嬴頻獻捷
博取貂蟬金印歸無負君王無負妾
　　　畫眉曲
日印花枝欲滿窻旋磨鸞鏡試新妝恩情只似春宵短
眉黛空如栁葉長
　　　宿閑林步
山禽棲定澗蛙鳴時復鴟梟雜數聲昨夜酒添春睡重
幸無憎愛到天明
　　　宫女詞
妍醜三千衆恩情一例輕妾身雖寂寞天下却升平
　　　真珠園
芭蕉葉上題詩字雨後來㸔半不全餘濕未勝濃墨補
且擕巵酒到花前
　　　湖邊
湖邊開到木芙蓉攘盡荷花十里紅紅蓼莫慙顔色淺
榮枯同是一秋風
　　　讀南嶽新藁
春來遊未遍湖山已是風光一半殘細把劉郎詩讀後
鶯花雖好不須㸔
　　　花
牆頭新露一枝紅壓盡隋人萬綵工香豔便棲雲鬢老
也勝飄泊晚西風
　　　别友
分付離觴莫滿斟酒深還與恨同深自憐不及春江燕
一路相隨伴好吟
　　　不語僧
黙坐蒲龕若塑成客來惟聴小鐘鳴却嫌庭樹無禪力
時有風枝雨葉聲
　　　孔海翁
鑑湖湖上寄閑身好景應同賀監分梅下有船供載雪
荷邊無地可鉏雲吟人多倩刪詩稿名士争求作序文
畫巻書編藏滿屋其他生計盡輸君
　　　題縣樓呈丘竹坡
令君聊試棟梁材結就譙樓亦壯哉疑是海宫新湧出
不然仙府乍移來無人敢帶私心入萬户皆知正道開
細數代瓜能幾日曉籌昏鼔莫相催
　　　寄題竹坡
郭外移來費俸金幾年擡舉玉成林更無餘地栽閑樹
儘有髙枝著卧禽寒影似傳東野貌清聲如寫伯夷心
呼童少殺青瑤簡染月濡雲寄我吟
　　　數椽
數椽茅屋傍林塘幽似山僧獨住房夜静只慿猿守宅
晝閑時有鶴升堂旋收落葉供茶爨細搗枯花作印香
書册滿床詩滿槖别無生計亦何妨
　　　送友人為僧
知心朋友雲霄裏三尺官綾取不難禪衲乍披身愈瘦
儒冠新脱頂㣲寒數編詩稿聊收起一藏經文旋取㸔
惟我塵緣推不去蕭蕭華髮倦漁竿
　　　地爐
穴地為爐了一寒肉屛氊帳任無緣晨燒樹下沾霜葉
夜煮山頭瀉月泉已借陽和歸故絮更分光燄到殘編
百年貧富灰埃盡荒冡纍纍野燒邊
　　　春雪
東風吹雨作花飛寒勒芳程幾日遲惟有庭前老梅樹
謝渠添補落殘枝
　　　挽沈晏如
不信詩人一例窮如公半世又成空湖邊便欠尋梅友
籬下應無采菊翁雪片堆平閑藥竈雨聲敲碎舊漁篷
墓銘吟稿兒封寄血淚斑斑浣紙紅
　　　贈相士
澗水溪冰似鏡清自㸔寒貌已分明煩君别相江湖友
來嵗誰魁淡墨名
　　　陳裕齋墨戲
臨帖鈔書外尤深破墨工萬峯千嶂趣片紙尺綃中雲
暗孤村月潮生滿樹風自嫌吾已老摩硯一無功
　　　題吳秋潭隱居圖
到處有茅堪盖屋誰家遷槿不成籬秋潭何事經營晚
應是無人會買詩
　　　題摩雲(悟師/)
老松隂下訪摩雲仰望青雲隔幾塵不是倚空梯百尺
只緣中有道髙人
　　　田間
田間久不到草木半蕭疎鷗占沉舟浴蛩分破壁居僕
温擕到酒隣送賣殘蔬未説催租事黏窻且讀書
　　　題埜處
數畝家園枕碧波樹桑疎處補花窠簷低不礙儒冠入
橋矮才通釣艇過雲笛旋裁門外竹雨衣新織檻前莎
有時牛背㸔書罷一曲春風甯戚歌
　　　孫祺卿新居
幾年銖累束脩錢才向湖邊置一㕓種竹庭深難得月
養魚池小易為泉山呈好畫當書案栁撒輕絲罩釣船
酒力半酣詩思倦矮床相對白鷗眠
　　　招髙菊澗(時在縣齋/)
歸買秦溪屋一間才如都下僦樓寛門前養草如花賞
壁上黏碑當畫㸔自改舊詩多未稳獨斟濁酒不成懽
髯仙只在淵明宅泥濘相邀寸步難
　　　李明府雪中小閱
令君䝉雪教千兵一㸃妖氛不敢生和氣旋回弓力軟
寒光㣲映劒花明民居似倚銀城壯海道如鋪玉簟平
入蔡歸來方夜半畫堂歌管未收聲
　　　西真圖
翠水池邊宴早秋雲謠聲裏月西流醉歸不信乗鸞稳
却擘蓮花蕩采舟
　　　書北庵門
十度來敲九不譍隔籬空見竹青青不知池裏黄金鯽
聴講楞伽幾巻經
　　　贈術士張癡
伶俐不如癡從來我亦知財吟詩好日便是命窮時鼠
笑釜無粟蝸嫌壁有碑五行修得否髭鬢已絲絲
　　　謝毓齋李尚書惠詩序
緑野堂邊種藥成已斑髭鬢復青青謝庭子弟皆英物
漢殿公卿半學生争捧溪藤求妙畫競磨崖石乞新銘
如何海角孤吟者文集中間也掛名
　　　葉克齋
歙浦租船只載詩一廉如此似君稀雙親猶道行裝重
多帶羅紋一硯歸
　　　題趙子固春山上寺圖
望得招提見程猶半日間馬嘶曽到處僕指未行山風
逓松聲逺雲連草色閑何如添箇我坐石聴潺湲
　　　湯婆子
一冬専寵道人房不藉華清賜浴湯皤腹却無璋瓦分
矮身難稱綺羅妝春生蝴蝶半床夢暖迫梅花一帳香
醉倚肉屛君莫羨北邙多少黑頭郎
　　　送寫神李肖巖入道
一掣塵緣去學仙鶴程風露漸髙寒白玉樓中逢鼻祖
為傳吟貌寄予㸔
　　　寄趙倉
麾節交迎出帝城滿朝皆羨板輿榮一州蹔輟春風暖
八郡同瞻霽月明吳苑鶯花新管領秦溪桃李舊生成
應憐倦卧寒窻者煮藥爐邊聴雪聲
　　　送趙子梁
梅福舟行速離觴不暇斟雖然交日淺頗覺别情深宿
處鴈相伴到時鶯對吟水心新冢下替我一沾襟
　　　得閑亭
栁風雖小絲絲裊花雨無多㸃㸃香惟有吟毫閑未得
染紅濡緑一春忙
　　　題錢慶豐醒庵
不向杯中物吟邊僅有君自無沉醉分非效獨醒人捲
箔進明月開門放宿雲㨂茶敲未遍又摘露芽春
　　　挽周倅
真是分風月歸來無俸錢人皆嗤拙宦天又嗇長年舊
宅寒潮外新塋古樹邊一詩哀不盡簷雨對澘然
　　　上趙蘭坡
身迫雲霄自不知只如師友講論時驅龍駕鳳陽氷字
剪月裁霞太白詩雨院炷香熏畫巻晴窻添水浸花枝
十年漫走江湖上只尺蘭坡却到遲
　　　上嘉禾趙守
邦君一念只寛民真箇龔黄現後身和氣蒸為千耒雨
暖雲裁作萬𥜗春座中長有清吟客庭下渾無健訟人
諸郡盡能依此様世間那有一家貧
　　　劒言
朝潤郅支膏暮澤樓蘭血何如沉土中蝕為無用鐵
　　　題常宣仲草堂
隔市能幾步幽趣踰山林鑿池小如斗水淺魚自深簷
任樹枝礙堦從草色侵不肯一鋤斫恐傷春風心朝出
貨仁義暮歸炊古今客來無可款石鑪添水沉
　　　題張俞仲竹屋
削成千蠧簡此屋是餘材長有清風至渾無俗客來猿
當吟案立鶴趁釣船迴添足嵗寒計栽松復種梅
　　　李方庵款梅
梅花惆悵三年别香鎖空庭幾風月今年花發主人歸
依舊主人貧徹骨小枝分立硯屛邊無酒詶春燭熖寒
數葉殘書繙未了喚起山童敲鳳團
　
　
　
　
　
　
　
　
　
　
　
　
　江湖小集巻七十五
欽定四庫全書
　江湖小集巻七十六　　　　宋　陳起　編
　　許棐融春小編
　開爐十日併當融春小室為六藏計亂書中得舊稿
　數紙稿自甲午至己亥詩不滿三十更散失不得傳
　則與日月俱棄矣併綴數文為融春小編非千金弊
　帚實尺璧餘隂也梅屋許棐題
　　　樂府
妾心如鏡面一規秋水清郎心如鏡背磨殺不分明
小窻寒燭夜結紐綴郎襟不結尋常紐結郎長逺心
郎身如紙鳶㫁線随風去願得上林枝為妾縈留住
　　　題舒王遊半山圖
驢載新詩僕抱書松聲禽語當傳呼不知邂逅耕田者
問著青苗免役無
　　　題錢叔恭立齋銘後(蔣魁作銘/)
拄義撐仁難著脚十人著脚九斜欹此銘不特為君助
今古儒家砥柱碑
　　　舊漁竿
掣斷江湖㡬線風簑衣閑掛餌瓢空何因獻入君王手
持向磻溪釣太公
　　　草屨
江湖簑笠舊交情石滑泥深歩轉輕恰是革華蹤跡嶮
官程高處越難行
　　　贈劉相士
滿鏡秋霜鬢影寒此生堪笑復堪憐煩君只相看書眼
更對青燈得㡬年
　　　宗之惠梅窠水玉牋
百幅呉冰千蘃雪對吟終日不成詩憶君同在孤山下
商略春風弄筆時
　　　月澗惠硯滴梅腦
手不題詩已半年硯磚相伴學枯禪為君蘸濕元暉筆
冩出江山雪後天
踏雪尋梅興未償衣襟賴有隔年香銅􁙐更炷冰花腦
不到孤山也不妨
　　　春思
嫁得蕭郎不戀家㡬年流落在天涯滿懷多少傷春事
嫌殺門前呌賣花
　　　送趙丞(汝䛣/)
竹梢風露松梢月未抵吟丞氣味清笑問兩年何所得
錦囊詩重俸囊輕
　　　贈墨僧
老硯磨穿事不成萬書堆裏鬢星星願随君去柯山下
收拾殘烟寫佛經
　　　重陽乏酒
黄花冷笑竹籬邊笑我床頭乏酒錢帯雨折來無用處
碎挼金屑和茶煎
　　　燭
長身夜占銀臺立熖熖光揺頂上珠貪向華堂照歌舞
不知灰得寸心無
　　　代術者言
不聞沸鼎烹夷叔那有雲臺畵四凶自與心君消息了
却將甲乙問窮通
　　　贈錢相士
我貎君容一種寒鷺漂鷗泊卄來年我詩吟就無人買
君相公卿煞得錢
　　　觀松巖畵巻
老屐相随四十年慣看蒼翠聽潺湲今朝細玩松巖畵
猶有行吟未到山
　　　呉江道中
一别呉松二十秋敗荷枯栁總新愁白頭交友凋零盡
頼有寒江㡬箇鷗
　　　題陸宣公堂
一編奏議從頭讀句句氷聨玉綴成不是徳宗嫌坦直
自縁唐室未升平謟魂盡逐殘星滅義魄長随霽月明
我亦愛君憂國者歳時來一拜先生
　　　送趙蘭坡
弟判嘉興藹政聲蘭坡兄又出專城如將天上一蟾影
分作人間兩郡明江冷雪随帆幅去路晴梅夾轎牕行
開藩便拜歸班詔也與玉山添重名
　　　題趙恕可山臺
繞宅無非罨畵山吟臺更對好峰巒錦囊低掛花梢上
玉子輕敲竹廕間小硯買來猿解捧異書編就鶴同看
主人出赴功名㑹澗水自清雲自閑
　　　小蓑道人
滿面瘡痍瘢胸中一泓雪醒吟鶴背風醉卧鷗邊月不
賣嚇鬼符不試􁕥金訣笑問舊蓑衣秋來添㡬結
　　　題丘竹坡新第
長安富貴海十客九倦還君去不著意君歸無愧顔舊
圃一二畆新居十數間花尋直樹種竹簡斜枝刪詩句
滿壁寫書編到處安冬簷日春煖夏户風晝寒不是時
令舛自縁心地寛天下多政事未須牢閉關
　　　題雪林畵巻
亂灑春霙著紙寒玉成天地片時間有人諳盡江湖冷
却愛尋常罨畵山
　　　送旦上人序
詩曰琴瑟友之東萊謂無時而不在側若朋友然故曰
友今士自時文之外無學不仇何止牙䕫庭户草深三
尺哉山僧野道間或習琴亦未能以友友也旦上人禪
外一琴朝携莫欵調合而氣同予謂若師者始可與言
琴之友矣師曰言友琴者惑也言不友琴者亦惑也言
友琴不友琴皆惑者尤惑也海上有子春先生吾為子
往而問之遂抱琴而去
　　　巫説
小人倚巫為命一人疾闔衆走巫以巫之在不在候吉
㐫以神之降不降驗生死巫在衆喜神降衆益喜降曰
某有某罪某祟祟之祀可贖也衆諾雷應惟恐瘠酸不
嗛其饗疾瘳重謝巫不瘳不巫責也梅屋居士曰我命
在我不在天而在神乎不在神而在巫乎葢其中心有
愧愧則疑疑則亂亂則邪入矣邪則病病則懼懼則妖
興矣邪入妖興而命在我乎命不在我禱猶詛也生猶
死也巫小人之尤也不可倚也作巫說
　　　䟦四靈詩選
藍田種種玉薝林片片香然玉不擇則不純香不簡則
不妙水心所以選四靈詩也選非不多文伯猶以為畧
復有加焉嗚呼斯五百篇出自天成歸於神識多而不
濫玉之純香之妙者歟芸居不私寶刋遺天下後世學
者愛之重之
　　　䟦臨上人所藏東坡像
平生所見坡像此筆最凡宛然閭里一翁耳那稱如許
文章學問然文章學問祟坡一生流離萬狀安得如閭
里翁優游終老不識半㸃榮辱邪
　　　䟦劉季必畵册
讀東坡石氏畵苑記每恨不見其畵此劉氏畵苑惜東
坡不及見之
　　　題松巖所惠雪屏
一玉千山化工之無盡春也為山寫神筆端之無盡意
也揭之梅屋往來者之無盡觀也
　　　寫真自賛
人道女不似我我道别無人似女似我非森森千丈松
之精神不似我也非濯濯春月栁之標度似不似皆得
人憎然亦有一些好處好處是今人衣冠苞著箇古人
腸肚
　　　䟦竹軒乞藥帖
茄不上貴人盤飣賴有山僧野道閑肚皮安著不感徳
而反以為祟誠蔬中之小人也
　　　書先祖監丞手澤後
翁年踰從心猶鑚燈下細字諸父懼非老人所宜又不
敢明諫一夕令棐稟翁寒漏下㡬刻矣請歸寢翁解意
曰吾不愈於埋没富貴達旦歌舞遺鴆兒孫者邪垂誨
四十年洋洋如昨日語真吾家之韶音也
　　　硯志
此硯雖未佳而愛踰金玉者以先君舊物也先君游宦
章貢人硯俱亡後三十年硯歸於棐惟夜臺茫茫人無
歸日哀哉痛哉然能朝夕摩滌寫先君胸中未吐之書
人硯俱不亡矣
　
　
　
　
　
　
　
　
　江湖小集巻七十六
欽定四庫全書
　江湖小集巻七十七　　　　宋　陳起　編
　　許棐梅屋稿
　已亥至癸卯詩不滿二十首甲辰一春却得四十餘
　篇疑詩之多寡遲速似有數也天或夀予予詩之數
　固不止此然當以貪多務速為戒梅屋許棐題
　　　蘭花
竹底松根慣寂寥肯随桃李媚兒曹髙名壓盡離騷巻
不入離騷更自髙
　　　郭南湖見訪却適有出一絶為謝
一篷風雨偶歸遲見説君來扣我扉童子困眠梅樹下
不曾放得鶴雙飛
　　　枯樹
㡬年柴立荒塍下春雨秋風總不知一㸃陽和到桃李
紅紅白白便盈枝
　　　錢謙齋新居
住破呉松江上屋杭州城外結新廬未尋陸羽烹茶具
先借淵明種菊鉏山入樓中成好句月來牕下伴殘書
御街車馬無行處誰肯抽身覓退居
　　　上趙克家太守
説著嘉興太守賢野梅官栁亦歡然貧民不識重租苦
老吏難將一事暪但有詩書堆几上更無歌舞到樽前
凡為郡者皆如此天下何由不治安
　　　趙宰瓊花圖
祠下靈根無别種凡花誰敢鬬榮枯被君分種鵝谿上
從此人間有兩株
　　　寄照鏡潭
鏡潭炯炯秋無底著一纖雲也是多禪外當無些子事
如何猶有作詩魔
　　　茉莉
荔枝鄉裏玲瓏雪來助長安一夏凉情味於人最濃處
夢回猶覺鬢邊香
　　　題猗緑堂
蕭蕭萬竿玉深䕶讀書堂夢趂秋聲薄詩攙夜色凉敲
茶風遞響滴硯露涵香不雜有花樹花紅不久長
　　　趙山臺寄詩集
海鴈呌將秋色去山臺抄寄好詩來菊花過了梅花未
自有花從筆底開
　　　寄題東津
東津占得江山勝安頓亭臺到處宜夜夜中秋明月影
朝朝寒食好花枝長牋短軸真行字舊軸新編倡和詩
只隔一潮飛不去悵懷惟有白鷗知
　　　寄友
已奏春班名字了不妨閑作㡬時遊家僮未要裝詩擔
見說三高索唱酬
　　　紅梅
不堪冷照黄昏月强倚春風作杏粧雖得容顔蹔時好
欠他肌骨舊來香
　　　迓張宰(堯章/)
倦骨畏寒如畏虎可曾一歩出柴扉因迎令尹西郊外
折得梅花滿把歸
　　　謝施雲溪寄詩
折得桂花三數枝雲溪又寄㡬篇詩詩香入在花香裡
韻似龍涎火煖時
　　　　右已亥至癸卯詩
　　　餞梅
十日九風雪羞見今春寒梅花辦歸計一㸃心欲酸所
秉太孤潔有此末路難來年復相見一笑賀平安
　　　築城曲
日將西杵聲急一聲聲自死腸出城高不特土累成半
是鋪填怨夫骨儒坑戰地骨更多十二金人随鬼泣
　　　烏夜啼
丈人屋侵雲烏愛丈人屋涂人亦愛烏烏聲喜相續屋
底間蛾眉環坐理絲竹絲竹無新腔冩汝聲為曲丈人
一賞音瓦礫棄珠玉移噪隣翁家聞者皆唾逐
　　　馬塍種花翁
東塍白髪翁勤樸種花户貧賣有根花價重無人顧西
塍年少郎荒嬉度朝莫盆賣無根花價亷爭奪去年少
傳語翁同業勿相妬賣假不賣真何獨是花樹
　　　泥孩兒
牧瀆一塊泥裝塑恣華靡所恨肌體微金珠載不起雙
罩紅沙厨嬌立瓶花底少婦初嘗酸一玩一心喜潜乞
大士靈生子願如爾豈知貧家兒呱呱瘦如鬼棄卧橋
巷間誰或顧生死人賤不如泥三嘆而已矣
　　　染絲上春機
染絲上春機春濃絲色淺妾心随梭飛郎心如軸轉
染絲上春機錦成貴無價不忍裁成衣怕剪鴛鴦破
　　　長門怨
妾身如蓮根沉埋淤泥底雖有白玉姿無人為拈洗
妾身如亂絲巻藏箱篋底願如鴛鴦錦無人為分理
　　　秋風辭
颯颯秋風來一葉兩葉墜燕子動歸心薄情知也未
颯颯秋風來衣衾愁未整莫作閨中寒且作天涯冷
　　　三臺春曲
昨夜微風細雨今朝薄霽輕寒簷外一聲啼鳥報知春
栁平安
春是人間過客花随春不多時人比花尤易老那堪終
日相思
　　　蝴蝶飛
蝴蝶飛蝴蝶飛紅邊迷了紫邊迷粉老香乾何處歸不
學蜜蜂做家計勤苦之中有甘味
　　　破琴
幸逃煮鶴烟枯羸卧烏几向來千萬音今在何人耳舊
譜傳不真零落㡬張紙瓦缶空雷鳴牙䕫喚不起
　　　破硯
碌碌礲磑間得此一雋石磨我三十年貎黧雙鬢白渠
亦苦我磨眼穿流淚墨老蟾在傍笑兩窮自相厄
　　　對鏡詞
烟䕶杏腮寒日襯桃腮暖惟有鏡中花東風都不管
　　　織錦詞
綵絲愁緒雜春機咿􁲆聲中日又西織到花枝連理處
玉驄門外一嬌嘶
　　　母忌
一别音容歳㡬更紙灰飛盡淚猶傾最憐春雨相將足
綿上有田誰共耕
　　　春思
朝來一陣無情雨敲得庭花已半殘燕子不知人冷落
飛來簾底避春寒
　　　春雨
老來慵把種花鋤片紫纖紅一任無不忍今春孤負雨
自收簷水浸菖蒲
　　　燕
處處亭臺燕好春唱花歌栁調爭新梁間不用多言語
回耳聽君有㡬人
　　　石菖蒲
一碧生涯水石濵縷風絲雨瘦精神前身恐是巢由輩
怕著人間半㸃塵
　　　草
生長冷階閒砌畔一春知見㡬花飛雖霑雨露無多子
却到秋來緑轉肥
不是東風有愛憎為憐微細頗加情胚紅孕紫寧交晚
且放青青寸草生
　　　池魚
深淺生涯足浮沉世念輕莫貪鈎上餌去作鼎中羮
　　　栁
青青得意春三月撩弄東風舞腰活莫道長條舞得多
長條先被行人折
　　　小盆花
小小盆中花春風随分足花肥無賸紅葉瘦無欠緑心
傾㡬㸃香也飽遊蜂腹太盛必易衰荒烟鎻金谷
　　　花願
未到無生無滅地聊為春風露紅紫不願随風趂蝶飛
願就枝頭抱香死
　　　諭栁
不須嬌逞舞腰枝不須巧畵宫粧眉只把千絲萬絲結
結住行人無别離
　　　選官圖
排銜累職甚分明除罷皆由彩色行縱有黄金無好采
也難平白到公卿
　　　猗緑惠燭
剪剪春生萬卷堂一花知勝㡬螢光癡兒不識半行字
只解髙燒照海棠
　　　落花
落花傳雨五更風能旁亭臺㡬日紅把似匆匆又飛去
不銷裁染費春工
　　　落梅
紅杏枝枝嬌似染緑楊處處宻成圍苦無顔色相追逐
自趂東風作雪飛
　　　贈夀醫師(寓雷峯/)
軒窻開處總湖光誦罷難經納晚凉雨濺荷香沾古衲
月移松影罩禪床燃燈就取燒丹火煮藥先留瀹茗湯
二豎三彭都見佛人間無病亦無方
　　　陳宗之疊寄書籍小詩為謝
江海歸來二十春閉門為學轉辛勤自憐兩鬢空成白
猶喜雙眸未肯昏君有新刋須寄我我逄佳處必思君
城南昨夜聞秋雨又拜新凉到骨恩(簡齋詩一/凉恩到骨)
　　　送趙竹潭
已强詩仙一夜留任教侵早放船休恨身不似梅花片
飛入寒篷伴逺遊
　　　贈僧虛中
僧趂雪到前梅花猶恨遲略譚殘歳夢使和早春詩僵
鴈依船宿寒猿捧硯随吟單未須捲重見是何時
　　　　右甲辰一春詩詩共四十餘篇録求芸居吟
　　　　友印可棐皇恐
　
　
　
　
　
　
　
　
　
　
　
　江湖小集巻七十七
欽定四庫全書
　江湖小集巻七十八　　　　宋　陳起　編
　　戴復古石屏續集
　　　客行河水東
客行河水東客行河水西客行河水南客行河水北行
行無已時朱顔變老色至人棲一方庭户羅八極保心
如止水不受萬物役有道肥其軀故能適所息
　　　鳳鳴有吉㐫
鵲噪令人喜鴉噪令人憎人心自分别吉㐫屬禽聲舜
時有鳳鳴文王時亦鳴漢時鳳亦鳴六朝時亦鳴鳳鳴
有吉㐫人不仔細聽
　　　江南新體
郎船江下泊妾家樓上住朝朝暮暮間上下兩相顧相
顧不相親風波愁殺人
　　　感寓(四首/)
采薇人固高飲露蟬遂清謀兹一粒粟舉世共營營營
營亦多途中有虧與盈陋巷一簞食朱門九鼎烹窮達
各有命繄誰主權衡吾生未可必秋風白髪生
蛛網罩虛簷一飽羅羣飛寒蠶齧枯桑一身終繭絲物
物巧生理我生拙奚為貂裘日已敝石田歳長饑一貧
已到骨一氣儻未衰舉目送飛鴻悠悠知我誰
夜雨扶西風摵摵撼庭樹浮生堪㡬秋青鬢忽已素鉛
刀刲九牛䇿蹇望長路所操莽無竒自好徒自誤改絃
調新聲履道易故歩收功在桑榆其敢怨遲暮
紅紫委路塵緑樹有嘉色刳心晚聞道玩物若有得青
春坐銷歇方兹見真實人生到中年胡不保明徳秋風
墮庭枯棲鳳去無迹矯首碧雲端一語三歎息
　　　頻酌淮河水
有客游濠梁頻酌淮河水東南水多鹹不如此水美春
風吹緑沙鬱鬱中原氣莫向北岸汲中有英雄淚
　　　刈麥行
腰鎌上隴刈黄雲東家西家麥滿門前村寡婦拾滯穟
饘粥有餘炊餅餌我聞淮南麥最多麥田今歳屯干戈
飽飯不知征戰苦生長此方真樂土
　　　元宵雨
窮人不謀歡元夜如常時晴雨均寂寞蚤與一睡期朱
門粲燈火歌舞臨酒池酒䦨歡不足九街恣遊嬉前呵
驚市人簫鼓逐後随片雲頭上黑翻得失意歸
　　　鄂渚張唐卿周嘉仲送别
武昌江頭人送别楊栁秋來不堪折漢陽門外望南樓
昨日不知今日愁英雄握手新相識人情政好成南北
酒䦨人散最關情一鴈西飛楚天碧
　　　詰燕
去年汝來巢我屋梁間汙泥高一尺啄腥抛穢不汝厭
生長羣雛我䕶惜家貧惠愛不及人自謂於汝獨有力
不望汝如靈蛇銜寶珠雀獻金環來報徳春風期汝一
相顧對語茅簷慰岑寂如何今年來於我絶蹤跡一貧
簾幙畵堂間便視吾廬為棄物
　　　寄趙鼎臣
學如劉子政不使校書天禄閣文如李太白不使待詔
金鑾殿倚樓終日看廬山贏得虛名聞九縣才忌太髙
心忌太清平平穏穏為公為卿騏驥可羈乃歸帝閑鳳
麟莫馴為瑞人間人間為瑞徒能好騏驥可覊終逺到
歳寒心事㡬人知手把梅花供一笑
　　　阿竒晬日
窮居少生涯養子如種榖寸苗方在手想像秋禾熟吾
兒天所惠骨相頗豐碩娟娟懷抱平一歲至周日願汝
無災害長大庶可必十歳聰明開二十早奮發胸蟠三
萬卷手握五色筆策勲文字塲致君以儒術不然學孫
呉縱横萬人敵為國取中原闢地𤣥𬈑北他年汝成就
料我頭已白光華照老眼甘㫖不可缺為子必純孝為
人必正直以我期望心一日必一祝勿謂癡小兒茫然
無所識胎教尚有聞斯言豈無益
　　　松江舟中(四首荷葉浦時有/不測末句故及之)
夜聽楓橋鐘曉汲松江水客行信怱怱少住亦可喜且
食鱖魚肥莫問鱸魚美
垂虹五百歩太湖三萬頃却除岳陽樓天下無此景范
蠡扶西施功名付烟艇
秋風吹客衣歸興浩難寫寒林噪晚鴉紅日墮平野篙
師解人意㰕棹酒旗下
扁舟乃官差舟子吾語汝汝為我作勞吾亦不汝負好
向上塘行莫過荷葉浦
　　　漁父詞(二首/)
漁父飲不須錢栁枝斜貫錦鱗鮮換酒却歸船
漁父醉釣竿閒栁下呼兒牢繫船髙眠風月天
　　　觀陸士龍作顧彦先婦答夫二首有感次韻
北風吹歳暮空閨獨棲止夙興淚盈掬夕息夢千里妾
生胡不辰失身從蕩子嚼蘖苦我心餐氷噤我齒離異
何足愁險澁可勝紀寄書西飛雁反復話終始
䑕璞竊美名冠玉假外觀良人誇意氣下妾愁歳晏念
君始行邁雪嶺梅初粲春風桃已紅光隂等飛彈相思
果如何金環寛玉腕昔為連理枝今作摶沙散惜哉牛
與女脉脉阻河漢特棲良獨難守堅祗自譛雙劒㡬時
合寄聲問華煥勿聽五羊歌富貴忘貧賤
　　　栗齋鞏仲至以元結文集為贈
尋常被酒時歸到急投枕為愛次山文今夜醉忘寢偉
哉浯溪碑千載氣凛凛春陵賊退篇少陵猶歛衽文章
自一家其意則古甚太羮遺五味純素薄文錦謷牙不
同俗斯人異所禀君君望堯舜人人欲倉廪古道不可
行時對窳尊飲
　　　杜甫祠
嗚呼杜少陵醉卧春江漲文章萬丈光不随枯骨塟平
生稷契心致君堯舜上時兮弗我與屹然抱微尚干戈
奔走蹤道路饑寒狀草中辨君臣筆端誅將相髙吟比
興體力救風雅喪咏史數十篇才氣一何壯到今五百
年如公尚無恙麒麟守髙阡貂蟬入畵像一死不㡬時
聲迹兩塵莽何如耒陽江頭三尺荒草墳名如日月光
天壤
　　　琵琶亭
潯陽江頭秋月明黄蘆葉底秋風聲銀龍行酒送歸客
丈夫不為兒女情隔船琵琶自愁思何與江州司馬事
為渠感激作歌行一寫六百六十字白樂天白樂天平
生多為達者語到此胡為不釋然弗堪謫官便歸去廬
山政接柴桑路不尋黄菊伴淵明忍泣青衫對商婦
　　　送來賔宰
君作來賔宰聽我説來賔蠻俗無王化當為王化人有
民無租賦租賦出商旅逐利遭重徵商旅亦良苦能放
一分寛可减十分怨不愛資囊槖但愛了支遣民窮頼
撫摩官貧俸不多但得百姓安俸薄其奈何勿謂朝廷
逺官職易遷轉律已貴亷勤御事要明斷自縣辟為州
指日為太守須知早歸來瘴鄉不可久
　　　題姚雪篷使君所藏蘇野塘畵
髙者為山㘭者為壑為烟為雲𣺌𣺌漠漠水鳥樹林人
家聚落騎者何人舟者未泊三尺紙上萬象交錯天機
自然神驚鬼愕嗚呼此吾之故人野塘蘇元龍之墨迹
中有石屏老淚痕又為野塘添一筆
　　　章泉二老歌
在昔商山傳四皓又聞香山圖九老異鄉異姓適同時
爭如章泉一家兄弟登期頥章泉之上兩山下有地可
宫田可稼伯也蚤休官季也相約歸林泉名動京口耕
谷口山中有詩天下傳一生得閒兼得夀皓首龎眉世
稀有竹隠先生八十三定菴居士七十九客從逺方來
亦是六十叟手把一枝梅來奉兩翁酒問翁何以致遐
齡請翁細説吾細聽不燒丹不學仙五行有常數天所
禀賦焉人生一氣統四體衆人斵喪吾能全要知養生
無他術日多喫飯夜獨眠承翁見教謝翁去兩翁殷勤
留我住是夜醉眠苔竹軒夢見山靈向我言翁之所説
皆不然兩翁盛徳合乎天天與遐齡五百年
　　　毗陵呈王君保使君(二首/)
姑蘇道上天酒星醉筆寫出雙龍形墨迹從横奪造化
蜿蜒滿壁令人驚一龍翻身出雲表口吞八極滄溟小
手弄寶珠珠欲飛握入雲中拳五爪一龍排山山為開
頭角與石爭崔嵬波濤怒起接雲氣不向九霄行雨來
萬物焦枯天作旱兩雄壁隠寧非嬾真龍不用只畵圖
猛拍闌干寄三歎
何人筆端有許力捲來一片瀟湘碧摩挲老眼㸔不真
怪見層波湧虛壁天慶觀中雙黑龍物色雖殊妙處同
能將此水畜彼龍方知畵手有神通龍兮水兮終㑹遇
天下蒼生待霖雨
　　　南嶽
南雲縹緗連蒼穹七十二峯朝祝融凌空棟宇赤帝宅
脩廊翼翼生寒風朝家遣使嚴祀典御香當殿開宸封
願福四海扶九重干戈永息年屢豐五嶽惟今見南嶽
北望乾坤雙淚落
　　　玉華洞
憶昨遊桂林巖洞甲天下竒竒怪怪生妙不可摹寫玉
華東西巖具體而微者神工巧穿鑿石壁生孔罅玲瓏
透風月宜冬復宜夏中有補陀仙坐斷此瀟洒空山茅
葦區無地可税駕舉目忽此逢心駭見希詫題詩媿不
能行人亦無暇
　　　祝二嚴
僕本山野人漁樵共居處小年學父詩用心亦良苦搜
索空虛腹綴緝艱辛語餬口走四方白頭無伴侶前年
得嚴粲今年得嚴羽我自得二嚴牛鐸諧鐘吕粲也苦
吟身束之以簮組遍叅百家體終乃師杜甫羽也天姿
髙不肯事科舉風雅與騷些厯厯在肺腑持論傷太髙
與世或齟齬長歌激古風自立一門户二嚴我所敬二
嚴亦我與我老歸故山殘年能㡬許平生五百篇無人
為之主零落天地間未必是塵土再拜祝二嚴為我收
拾取
　　　懷家
白髪出門來三見梅花謝客路有㡬年歸心無盡夜
强言不思家對人作意氣唯有布被頭見我思家淚
三年寄百書㡬書到我屋昨夜夢中歸及見老妻哭
　
　
　
　
　
　
　
　
　
　
　
　江湖小集巻七十八
欽定四庫全書
　江湖小集巻七十九　　　　宋　陳起　編
　　戴復古石屏續集
　　　飲中
布衣不換錦宫袍刺骨清寒氣自豪腹有别腸能貯酒
天生左手慣持螯蠅随驥尾宜千里鶴在鷄羣亦九臯
賢似屈平因獨醒不禁憔悴賦離騷
　　　靜齋張敏則舍人贈詩因用其韻為酬
胸次詩書一𣲖清學如耕稼到秋成十年閉户存吾道
萬事無心逐世情葉落花開關氣數山長水遠是功名
摩挲老眼㸔新貴九鼎鴻毛孰重輕
　　　客遊
不能鬱鬱窟中藏大笑出門遊四方與世周旋持酒盞
觀人勝敗坐碁坊倒餐甘蔗入佳境晝著錦衣歸故鄉
此志十年猶未遂倚樓心事楚天長
　　　新安寒食
不擬今年到歙州要知行止豈人謀一百五日客愁惡
三十六峯春雨愁老矣此身猶道路凄其歸夢繞松楸
花瓢仙子無由見千里江山負逺遊
　　　烏聊山登覽
抖擻囂塵上翠微旁溪寺上坐題詩忽聞啼鳥不知處
細㸔小山無厭時風掃雲烟開晚景人攜香火謁荒祠
客來千里登臨意説與時人未必知
　　　癖習
平生癖習未全除虛事驚心實事疎為惜落花慵掃地
每看脩竹欲移居逢人共作亡何飲撥冗時觀未見書
爭奈一貧随我在思量不若把犂鋤
　　　趙升卿有官不肯為里居有賢聲訪之於深巷
　　　中
深居陋巷不妨幽翠竹當門水滿溝每遇事來先覺嬾
欲為官去又還休田園自樂陶元亮鄉里多稱馬少游
除却讀書無所好有時閒作北巖遊(即化成/巖也)
　　　括蒼石門瀑布
少泊石門觀瀑布明知是水却疑非亂抛雪玉從天下
散作雲烟到地飛夜聽蕭蕭洗塵夢風吹細細濕人衣
謝公蠟屐經行處聞有留題在翠微
　　　杜門自適
世事茫茫心事灰衆人爭處我驚回閉門不管花開落
避俗唯通燕徃來富貴在天求不得光隂轉地老相催
平生任達陶元亮千載神交共一杯
　　　登快閣黄明府强使君和山谷先生留題之韻
未登快閣心先快紅日半簷秋雨晴宇宙無邊萬山立
雲烟不動八牕明飛來一鶴天相近過盡千帆江自横
借問金華老仙伯㡬人無奈入詩盟
　　　秋日病餘
桂子吹香風露深老夫吟了聽蟬吟秋來賸有行山興
病後全無渉世心詩苦積成雙白鬢酒豪輕用萬黄金
平生意氣今如許獨抱傳家一破琴
　　　都中懷竹隠徐淵子直院
少年行脚白頭歸不負平生汗漫期望斷海山雲漠漠
愁生江路草離離一篇王粲登樓賦㡬首巴陵送别詩
獨倚篷牕無意緒瓦盆傾酒憶金巵
　　　趙用甫提舉夢中得片雲不隔梅花月之句時
　　　被命入朝雪中送别用其一句補以成章
一時議論動諸公有詔西來玉節東又見清明更大化
好趨丹陛奏孤忠片雲不隔梅花月一雪翻成栁絮風
把酒莫辭今夕醉明朝車馬去匆匆
　
　
　
　
　
　
　江湖小集巻七十九
欽定四庫全書
　江湖小集巻八十　　　　　宋　陳起　編
　　戴復古石屏續集
　　　九日
今日知何日他鄉憶故鄉黄花一杯酒白髪㡬重陽日
晚鴉爭宿天寒雁呌霜客中無此醉何以敵凄凉
　　　郭外翁
郭外生涯少城中糴米稀種花無處賞挑菜入籃稀風
撼傾欹屋寒生藍縷衣此翁何所樂談笑傲輕微
　　　山村
野老幽居處成吾一首詩桑枝礙行路𤓰蔓網疎籬牧
去牛將犢人來犬䕶兒生涯雖樸略氣象自熈熈
　　　呉門訪舊(孟良夫侍郎/有藏春園)
去此十三秋重來雪滿頭鏡顔如老醜詩骨帶窮愁鳥
語新晴樹人尋舊倚樓藏春門下客一半落山丘
　　　答祝融
秋風吹拄杖直到祝融巔目擊三千界肩摩尺五天扶
桑暘谷畔青草洞庭邊雲氣無遮障分明在眼前
　　　山中少憩
地僻人稀到山寒水欲氷聞鐘知有寺見犬不逢僧斷
隴森喬木頺簷挂古藤斜陽照孤影詩骨瘦崚嶒
　　　鄂州戎治靜憩亭
幽亭何處尋巖樹碧森森獨坐生雲石少安經世心伴
人雙鶴立多事一蟬吟提劒翻然起中原秋草深
　　　趙端行杜子野遊虎丘有詩僕因思舊與子野
　　　同宿唱和留題
出城十里許有此一山門丘在虎無迹池清劒有痕孤
松冠巖頂萬竹繞雲根借問東軒壁舊題存不存
　　　杜仲髙髙九萬相㑹
杜癖詩無敵髙髯畵絶倫笑談能不朽富貴或成塵今
古多竒事乾坤㡬怪民相逄不容易一醉楚江濵
　　　懷趙德行(學慈湖從/趙元道楚)
所學源流遠澹交滋味長看來渾易與别去自難忘獨
客夢千里佳人天一方細觀賔退録亦足慰凄凉
　　　鄭南夫雲林隠居
一來陪勝踐再到惜蹉跎記得山中景行尋竹外坡天
寒梅信早海近雁聲多烟渚浦洲外時聞欵乃歌
　　　白鶴觀
荒徑行如錯蟠松看轉竒鳥聲人靜處山色雨晴時賖
得溪翁酒閑尋道士碁箇中有佳趣莫怪下山遲
　　　三山宗院趙用父問近詩因舉今古一慿欄夕
　　　陽山外山兩句未得對用父以利名雙轉轂對
　　　上句劉叔安以浮世夢中夢對下句遂足成篇
　　　和者頗多僕終未愜意都下㑹李好謙王深道
　　　范鳴道相與談詩僕舉此話鳴道以春水渡旁
　　　渡為對當時未覺此語為竒江東夏潦無行路
　　　逐處打渡而行深山界上一渡復一渡時夕陽
　　　在山分明寫出此一聨詩景恨不得與鳴道共
　　　賞之
世事真如夢人生不肯閒利名雙轉轂今古一慿欄春
水渡旁渡夕陽山外山吟邊思小范共把此詩㸔
　　　夢與趙用父王子文陳叔仿相㑹甚欵
鼎足當州縣别來音相稀故人俱顯達吾道亦光輝三
鳳夢中見孤鴻天外飛應憐江海客白首未成歸
　　　焦山
江接海㝠㝠山連島樹青似非人境界宜有佛宫庭藏
壓蟠龍宅潮渰瘞鶴銘西巖更清絶心與酒俱醒
　　　金山
水湧孤峯出波聲日夜聞重巖戍鐵屋雙塔礙行雲天
地八窻逈江淮兩岸分登臨多感嘅北鴈又成羣
　　　訪古田劉無競(潜夫宰建陽有聲人言/自有建陽無此宰也)
前説建陽宰古田今似之難兄與難弟能政更能詩文
字定交久江湖識面遲人言花萼集俱受水心知
　　　濠州春日呈趙教授(體國/)
栁似眠初起梅雖老可觀氷開水自活風暖雪泥乾得
酒忘為客談詩不論官無人知此意一笑對黄冠
　　　自漳州回泉南主僕俱病遣懷
雅興難忘酒覊懷不耐秋坐窮思賣劒扶病强登樓適
有坐中客來從邊上洲所談驚老耳身世併成憂
　　　舟中九日
水澁勞牽纜天寒早雨霜沙頭沽濁酒船上作重陽籬
菊一枝瘦溪魚三寸長客中成小醉亦可慰凄凉
　　　哭澗泉韓仲止(二首/)
雅志不同俗休官二十年隠居溪上宅清酌澗中泉慷
慨傷時事凄凉絶筆篇三篇遺稿在當並史書傳
忍貧長傲世風節似君稀死後女方嫁峽中兒未歸門
人集詩稿故卒服麻衣澗上梅花發吟魂何處飛
　
　
　江湖小集巻八十
欽定四庫全書
　江湖小集巻八十一　　　　宋　陳起　編
　　戴復古石屏續集
　　　樓上觀山
九陌黄塵没馬頭人來人去㡬時休誰家有酒身無事
長對青山不下樓
　　　林下得月以木隂蔽遮為恨
夏日思栽千樹林月明恨不掃繁隂眼前物物皆如此
世事何能兩遂心
　　　越上青店候别楊休文
千載江湖共此心老來相見怕分襟手搔白髪望君至
車馬不來溪水深
　　　衡陽舟中
蕭蕭風雨送行舟小泊垂楊古渡頭不忍經行江上路
落梅片片是詩愁
　　　村景
簫皷迎神賽社筵藤枝揺曵打鞦韆坐中翁嫗鬢如雪
也把山花插滿顛
　　　溪上
山腰有路穿脩竹溪面無橋渉淺沙夾岸人家小園圃
秋風吹老木棉花
　　　周子益年八十赴殿
七尺漁竿八十翁釣絲輕裊荻花風功名未遂英雄老
人道磻溪即箇中
抛却漁村老釣竿手遮西日上長安青衫著了尋歸路
莫過羊裘七里灘
　　　觀捕黄雀
披綿爭啄晚禾秋决起森然網扼喉一飽等閒輸性命
知機萬不及沙鷗
　　　九日
醉來風㡌半欹斜㡬度他鄉對菊花最苦酒徒星散後
見人兒女倍思家
　　　贑州上清道院呈姚雪篷
短墻不碍逺山青無事燒香讀道經時把一杯非好飲
客懷宜醉不宜醒
　　　無題
憶聞春燕語雕梁又聽秋鴻呌斷腸一縷沉煙飛不過
兩樓相對立斜陽
　　　到南昌呈宋愿父伯仲黄子魯諸丈
一秋無便寄平安新雁聲聲報早寒昨夜撿衣開破篋
去年家信把來看
　　　李敷文酌别席上口占
客子明朝早問程尊前今夜若為情使君亦恐傷離别
不使佳人唱渭城
　　　題梅嶺雲封
東海邊來南海邊長亭三百路三千飄零到此成何事
結得梅花一笑縁
　　　緑隂亭自唐時有之到今五百年盧肇二三公
　　　題詩之後吟聲寂寂久矣亭前古木不存緑隂
　　　之名殆成虛設今詩人李賈友作山尉於此寔
　　　居此亭公事之暇與江山風景相應接境因人
　　　勝見於吟筆多矣友人石屏戴復古訪之相與
　　　周旋於亭上題四絶句以記曾來
五百年前作此亭亭前古木緑隂清而今古木無存者
頼有新亭繫舊名
慘慘秋風吹客襟唐人遺迹宋人吟浮雲世事多遭變
不獨此亭無緑隂
逺山横碧一溪清白鳥飛邊落照明吏散庭堦一無事
緑隂亭上又詩成
政是國家多事秋渝川縣尉亦風流吟詩不廢公家事
坐使孟郊輸一籌
　　　既别諸故舊獨黄希聲往曲江禀議未回不及
　　　語離(二首/)
别盡諸君不見君客愁多似海南雲一聲何處離羣鴈
那向江村靜處聞
老年懷抱晚秋天欲去思君重黯然聞道歸來有消息
江頭錯認㡬人船
　　　寶覺僧房
溪近泉聲在井邊月移梅影到牕前水沉烟冷燈花落
半夜酒醒人不眠
　　　題尹惟曉芙蓉翠羽圖
何人妙筆起秋風吹破枝頭爛熳紅翠羽飛來又飛去
一心祇在蓼花叢
　　　廬山馬上
青松路逕白雲關有客來尋半日閑十載灞橋驢子上
爭如騎馬㸔廬山
　　　巾子山翠微閣
雙峯直上與天參僧共白雲栖一菴今古詩文吟不盡
好山無數滿江南
　　　贈饒叔虎(談易論命/多竒中)
中年多病早衰翁詩不能工枉受窮郊島五行君識否
要知我命與渠同
　　　湖南漕李革夫被召乃丐歸
浪説歸朝歸豫章新君萬栁百花旁何如表奏光明殿
乞取東湖作醉鄉
軒冕難遮兩鬢華官居雖好不如家一心嬾上朝天馬
要趂春風歸種花
　　　招山乃詩人劉叔儗故居朱清之得其地清之
　　　赴南京中道而返就招山卜築不久亦去世(二/首)
半路袖回攀桂手一生才遂買山心要知此老風流處
來向劉郎吟處尋
有錢可買滄浪景無術能還夢幻身一段江山寄愁絶
百年不見兩詩人
　　　清明傷感
客中今日最寒心憶著家山松樹林白石岡頭聞杜宇
對他人墓亦沾襟
　　　寄劉潛夫(時在建康作制幹唐人/詩芳譽香名滿數車)
八斗文章用有餘數車聲譽滿江湖今年好獻南郊賦
幕府文書有暇無
　
　
　
　
　
　
　
　
　
　
　
　
　江湖小集巻八十一
欽定四庫全書
　江湖小集卷八十二　　　　宋　陳起　編
　　利登骳稿
　　　青陽洞天呈青陽主人曽少裕
兩岸蒼蒼峭天柱停策崖邊喚舟渡青巾羽客打舟來
驚起靈蛇絶溪去千年神漿不自惜萬里晴天安得雨
但見飛流落半空空中此水來何處巖下猶涵太古泉
安知上不通銀浦蒼藤半濕苔蘚昏石罅無根迸孤樹
洞門一隙僅通人可惜鑿空開洞府乾坤明晦自有時
突然棟宇那非數開闢豈無人到來巖崖尚絶猿猱路
先生朝昏息丹巖萬壑歸心心不語瑶磬一聲天壁寒
白雲紫霧驚相顧
　　　雜興
𣺌𣺌江河流蛟龍所為沼高山苟無松不如低平阜潔
身服休美榮辱非所囿孤航何翩翩獨徃不我覯眷言
友仙喬寤寐耿長抱安得翔風鸞棲神此蓬島我昔遊
蓬萊道過崑崙山青壁峭千仞中分兩徑前上逕險且
難行可求神仙下逕極夷易蛇虺交蜿蜒毫釐一殊軌
安危異千年棄之從上征高歩追飛鸞勿謂下途易下
途前更艱
滯凍釋陽淵嫩和改隂囿草色誰與媒青青一何驟美
人振長袖竚立傷年少芳紅不少留况乃飄殘照飄零
可奈何四氣如環珂白雲雖有反不反亦已多曲流傷
直水遠䕃無近柯誰令天有漢杳杳隔秋娥桂林有秋
色洞庭有秋波濯衣千仞溪滌垢非悦眼涓辰萬里遊
寧以霖雨緩丈夫秉道心摧挫志逾勉豈如甘與橙南
北随所變大鵬擊逍遥鷦粒有餘羡嗜好非固殊夫亦
各所便
朝吾出東門回首瞻長坂凄然數根松枯華困凌踐時
春百卉肥緑苔亦青婉如何虬鳳姿獨爾失嶄岸伐明
根下摧樵炊枝上剪忍此棘荆蕃寧此棟梁㸑棟梁君
自遺文木固不賤
西登巫陽峯悵望髙唐女靈顧不須臾而自虧澄素竚
嘆為君懷惜此蘭臺賦不惜蘭臺賦惜此天下雲茫茫
八紘中是非誰得論
松栢托茂林髙不尋丈至寸喬附太山未長已千里置
身患不髙餘事安足擬遊必蓬萊遊棲必崑崙棲仙遊
必祥雲仙茹必靈芝鳳凰雖自饑妄食固不回癡鳶嚇
腐䑕可笑空自疑
我昔此園遊寒梅吐孤艷重來㡬何間叢青倐以遍誰
云花與葉同樹不相見
昨宵狂風起折我桑樹枝徘徊履桑園賤妾當何依豈
無薜蘿生亦有柔苧肥素情在君子綺帛良重斯無桑
蠶安食無蠶我安衣長嘆反初路𣺌𣺌天四垂
　　　北溪蒼山謀避冦念青陽蒼山徘徊不忍作古
　　　調開之
憶我昨選勝瓶錫來蒼山上巖豁萬里下峽窮重𤣥謂
此已勝絶可以無梅川後同北溪遊青陽税塵鞍險流
貫地軸危瀑垂天關雲氣夜結構如有飛來仙逈然幽
且深直可無塵寰乃知天壤寛淺日非所沿亦豈無勝
此天不丐我閑豺虎白日行俘掠無崖巔此境亦莫保
惜此時運艱二君皆駿人銓時洞遐觀考槃擇澗谷取
數良已慳天尚不子與而遣纒世患十月崆峒路霜風
吹羈單回首舊遊處野狐嘷暮烟天地豈不寛我身靡
所安思古英達士豈皆薄龍盤求隠有不可勲名乃窮
年困衡心慮間庸非大任縁勉哉慎所從致主或不難
逃死復誦此自笑還自憐念我昔時語夢驚老雲間兹
事今已晚誰能復長嘆
　　　梅川莫令君拉蒼山諸詩友用予松風首句為
　　　韻招予遊金精至而盜作不果遊走佛巖有感
此行為山來至此事已非雲火四地動御風誰與期剥
床漸及膚欲去迷所之蒼黄走澗谷勝遊飜在斯石梯
盤七折頓豁萬里竒擁巖千脩篁中著寒泉飛天壤有
此景惜我前不知逃難乃邂逅自愧還自悲山風送萬
古開闢知誰為亦有如我徒慷慨來登兹罹難本因此
不悔乃攀窺天亦無如還更供(去/聲)愛日暉平生江海眼
此志良未癡忽憶家山遠寒馬鳴相依母子各一方而
皆窘賊圍欲歸莽無從痛毒沾我衣
　　　盜犯金川境扶侍母妺復走興安有懷
歉歳古多盜於今起豐年村村遞遷偪旗鼓莽相連(賊/以)
(一村脅一村受旗鼔/村村相脅遂遍數縣)蚍蝣信有力復此走興安淋漓雨
萬壑駭浪驚前山携持母妹孤寄此一葉寒猶勝去年
冬我身落梅川母子各一方而中隔妖躔呼酒相勞苦
兹猶幸團欒百年㡬星霜十九落憂患人生亦何樂四
顧愁我顔平生百事貧所得惟林泉亦復不過取溢量
常恐顛天公尚不與謂我取傷亷前登馬崗雲回首東
南天惻惻不得語蕭然淚潺湲
　　　予與子實避盜同走崆峒予以其年十一月歸
　　　侍金川踰月而子實走豫章閲三載子實携琬
　　　妹歸梅川道經盱予自金川侍親歸㑹之酒酣
　　　作是詩以餞别壬辰十一月二十七日
聞君歸梅水經我鳳凰山走馬來相㑹匆匆具杯盤君
行今已反我歸夢尚寒回首舊遊處白骨猶荒煙昔年
崆峒别心已死生看今日寒林霜收悲暫欣懽善還已
不期惡别似不難世事未可極臨分更盤桓
　　　田家即事
小雨初晴歳事新一犂江上趂初春豆畦種罷無人守
縛得黄茅更似人
　　　癸已十一月二十五辭家雪甚作愴然有懷
歳暮遊子歸余始為行客朔風萬里長吹雪犯巾幘臨
行不言苦不忍母心惻乾坤迫短景寒日易傾仄氷池
緑骨巉凍車瓊網澁一寒忍已熟浪出還自責撫劒睨
前岡雲重楚天黑
　　　董叔宏為予道溪莊勝趣賦古調
一澗潺潺㵼煙樹流到溪莊平不度竹風凄瑟夏猶寒
石氣蕭森朝自霧時平古寨尚留名世否誰人此逃數
乾坤一轉地有靈日月無邊江又暮幽潭聞説尚龍宫
石屋安知非洞府願君半天更高樓送此到海長溪去
　　　野燒
初如螢燈一㸃明須臾數㸃如疎星忽然連亘勢不斷
儼如金虵破夜驚縱横又如長虹百尺渴奔飲江罷蜿
蜒夭矯勢欲凌青冥竒光異色不可以正視倒影茅屋
但覺燁奕光熒熒我聞昔者王家有寶鏡鏡横八寸名
紫珍塗以金膏傅珠粉碧光絳氣連屬日月含天庭又
聞西方聖者釋迦子祇林演法導羣生祥光自頂湧不
盡三千世界合作一色白月明今之竒光異色無乃是
不然安得有此瑞彩突兀來崢嶸天公有玅手變化誰
能名忽從青青現有象還復槁滅歸無形遺燼尚足澤
萬物生意行又盈乾坤乃知元氣本不死不逐火化常
存存君㸔餘澤滋萌達豈彼死灰能神靈秋風浩蕩吹
萬寶拭目千室倉箱盈
　　　贈南豐宰趙虛齋二章
芳鮮桃李花燁奕春風道春風不可名桃李花自笑人
閑雙睫淨玉立軍峯峭
有口寧食薇有身寧衣褐居然觀八荒獨立招皓月清
風亦知人蕭蕭動幽樾
　　　友人自臨川來携庾臺趙先生與曽丈諸葛帳
　　　幹丈聨和康樂三谷詩句竒格老追遺韻千年
　　　間因難見巧玉疊瓊重殆非窘才者所宜逐響
　　　矣不鑒蕪庸欲藉手以竊風斵之誨輙依韻為
　　　四章因承教二丈
謝遊半天下晚歳來兹山平生未識見驚此紅玉泉散
珠流芳詞䇿瓊想遺賢上探霞生巖下厯雲度阡名存
有瑶刻事往如金烟(南康遺事有埋金窖/中者忽晝發之失金)世有好竒士
剪茨闡繩筌(魏都賦闡繩/之筌緒均)希此紅泉名欲作疑信傳勝
境㑹即是何必户牖前洗耳天河邊聽之流潺湲語發
謗已兆况復然不然
先生學者師文筆峭如山有時騁竒怪倒引天上泉達
觀古有作竒探今孰賢我亦頗自好種芝東南阡笑倚
巖間月冷歌松下煙陸耘秀新插水捕排舊筌聞師有
紫書願啟黄笈傳三月下汝江支離拜師前歸來鳳岡
上藉蘭潄潺湲服師雙麟芝至今腹果然
吾聞煙霞外粤有天桂山其中多仙子傲睨遊乳泉三
仇乆已絶七試嗟獨賢願持瑯玕樹種之瓊瑶阡從此
仙子遊上下陵祥煙羽𤣥師華存靈變通道筌湧龍出
寶臺(吕公云法七層煙浪中化/大龍寳臺三汲江按躍)紹彼真一傳肯如幽求
癡仙景愕不前亦不畫肉芝平地生潺湲所求聖胎凝
視世蟬蛻然
家住姑山下朝暮遊姑山澄潭貫地脉飛流接天泉永棲
無昔老暫遊謾時賢古藤蔓直木蒼檜随曲阡猶存萬古
月尚照千年煙誰其籙青華嘿然語𤣥筌紫鋒變窻塵(金/丹)
(九液二七變紫/鋒三七變窻塵)重此鑪簡傳九障儻不存五靈森在前昨者
攜友朋攀蘿掬潺湲神交善爽徒宇宙空茫然(死為善爽/鬼仙儔也)
　　　沽酒
有錢但沽酒莫買南山田勾引催租人驚散青松烟
　　　春日
幽偏無一事終日自長哦課僕鋤荒圃邀人補斷蓑為
貧沽酒少因病著衣多昨夜岡頭雨春風生緑波
　　　寄黄希聲
相㑹不㡬日相别又經時居然感我懷何以冩所思舉
目皆我友我心知者誰知心而久離此情悲不悲八月
寒氣高芳蓮謝幽池時運迅不留俛仰黄華暉少年不
再得而不從以嬉蕭條旅舘秋滿耳寒螿啼
　　　晚歩
住在山塘深更深門前落葉與堦平高人聽鶴來相過
野老因樵熟識名一水欲流山影去斷雲時伴燒痕生
翛然獨歩蓮峯夕十里松風秋月明
　　　觀雪溪傍
平昔起常晚兹晨獨不眠乍驚花遶院頓覺樹連天竹
壓溪頭路氷垂巖下泉四時長似此未必有人憐
愛雪不能寐凌晨歩水濵斷梢驚宿鳥倒竹礙行人疊
疊畬堪數層層屋頓勻梅花無處認唯覺暗香春
山齋坐不穏復此出衡門溜澁氷還結風髙竹自翻凍
流看欲濁饑鳥啄仍喧好是今風景令人憶故園
宻雪飛零亂開牕坐小軒鳥寒飛不去鴉啄俛仍翻稚
子争團塔山翁半掩門那堪長皓色終古照乾坤
　　　郊外
春色到江斷野香涵日嬌鳥穿芳樹語人隔遠山樵
　　　春日
雨過苔猶濕風來户半開閑花忽落盡啼鳥自飛來
　　　仙塘茅舍
住在山深處門前數曲灘近村烟勢闊傍水樹隂寒釣
客嗔棋僻髙人借鶴看只愁山水怪嫌我著儒冠
門對平蕪闊荒田帶水聲牧童兼鴨養野老叱牛耕山
暖松花重園春菜子生杖藜斜日裏籬外白雲横
莫言賔客少幽僻長莓苔也有樵人到唯無詩士來山
風花落盡溪雨燕飛回又覺年光暮庭隂滿緑槐
　　　仙塘
一椽自著此山幽蘆葦蕭蕭繞屋頭野老屢來詢姓字
社人相約賽春秋寒山此去無飛鷰白水初傳有遠鷗
病起偶然成獨往冷烟斜照使人愁
　　　稚子
雙雙稚子戲柴關摶土為人半印錢更過十年那有此
短蓑篷笠種荒田
　　　後坑茅舍
松風颯颯繞回谿遥帶居人竹一籬想自不知雲水好
却令行客立多時
　　　用趙南塘贈黄希聲韻呈南塘
長天漠漠升虬龍龍光鱗鱗涵紫空黒雲忽起瀛海上
白日不照寒郊蓬九野茫茫路如織我自路絶無途窮
緩商同宫琴再撫四顧欲駕班麟風
鳳凰一翥千里論營營鷰蝠爭朝昏黄河波清縱可待
失計已落千秋渾蹇予生居百代後上䆒笙典窮珠墳
緑圖丹書竟杳寞嗷嗷宋玉徒招魂(抱樸子五典為/笙簧三墳為珠)
　　　江亭
江亭凭望久野色暝蒼蒼古木浮寒霧空山入夕陽水
流前夜月風作早來霜却笑垂綸者因漁亦自忙
　　　走佛巖道中
避亂走佛巖依依絶溪水有客六弟昆遮予訪行事一
云分路亡庶或一不死一云相為命生死同所值逺逝
宿無舂近逃冦能至垂涕贈之言此身苦難避山剽無
崖巔兵驕有城市共守固已非分逃豈云是風聞宜邑
郛聚落復煙燬沸鼎無清鱗四瞻誰善地不辰自至斯
乾坤古無際
　　　梅川行
我來蒼山未一日平固(屬石/城)弄兵剽寧邑此時烏合猶
懼官風鶴入耳心早寒來無與角去無捕堂堂墟邑自
來去墮軍長冦那可言初時數百俄數千受旗翕忽亘
千里聚落一燼如捲水就中閨女尤可愁肩緡背篋
歩牽牛重重闕地捜伏窖謂無白日再天曉我時避
盗逃佛巖親眼見盗循山南紅葛䝉頭履躔頂縈身
錦被翻紅浪招賢三尺刃如霜夾以巨盾張朱鎗皇
皇我寨神呵䕶山上澄明山下霧(招賢人能製刀賊/用之又習張朱二)
(家鎗法時諸山反寨上皆澄瑩見盜/來往而寨下一逕逹賊營霧迷四寨)路迷躑躅不敢
前依依遂犯連湖去六盜飛紅登其巔(賊犯我寨以/霧不果遂犯)
(連湖/入之)環山呌呼聲連天紛紛毬雪半空落赤子甘心
自投壑(人自擲巖下而死/紛如雪毬下有聲)州忘縣邑縣忘鄉我實自弱
非賊彊捐金買靜恐不受尸祝䑕軰拖朱黄何人此日
不為盜已矣獨嘆吾生忙已矣獨嘆吾生忙乾坤回首
空斜陽
　　　秋歩述所見
趂晴收斷薪破曉循幽浦山寒樹欲風雲重天將雨兎
奔初種畦雞拾穫殘畆葉深樵無蹤水落魚可數幽草
不須生千林秋已素
　　　梅花吟
落日孤煙寒不度梅花忽見橋西樹疎影猶含澗外雲
暗香欲薄山前霧寒死不作女兒面幽絶却懷廊廟具
但知殿後壓年芳誰識攙先啟春路初開寧無仙子來
已落尚恐神明䕶後來紅紫競春風此已成功鼎鼐去
　　　早起見雪
折竹聲髙曉夢驚寒鴉一陣噪冬青起來簷外無行處
昨夜三更猶有星
　　　次琬妺月夕思親之什(追録/)
緩作行程早作歸倚門親語苦相思白頭親老今多病
不似當初别汝時
　　　田父怨
黄雲百畆割還空垂老禾堂泣晚舂償却公私能㡬許
販山燒炭過殘冬
　　　野農謡
去年陽春二月中守令出郊親勸農紅雲一道擁歸騎
村村鏤榜粘春風行行蛇蚓字相續野農不識何由讀
唯聞是年秋粒顆民不收上堂對妻子炊多糴少饑號
啾下堂見官吏稅多輸少喧征求呼官視田吏視釜官
去掉頭吏不顧内煎外廹兩無計更以饑軀受笞箠古
來坵壠㡬多人此日孱生豈難棄今年二月春重見勸
農文我勤自鍾惰自釜何用官司勸我氓農亦不必勸
文亦不必述但願官民通有無莫令租吏打門呌呼疾
或言州家一年三百六十日念及我農惟此日
　　　兩過黄伯厚皆不遇留詩别之
兩過安禪寺皆言尚未歸情知相見近猶欲復來辭灘
淺舟行澁風輕雨下微白雲回首地天濶栁絲絲
　　　冬日
藤果纍纍熟山晴自遶簷斷薪經雨濕野菜著霜甜詩
少客相笑家貧鶴不嫌誰能更惆悵癡坐巻疎簾
　　　玉臺體
兩彎弓月眉端照一朶鬆雲鬢畔歸欲黙不能言不可
嬌心無著凭青衣
六曲鴛屏紫玉環寢衣紅地繡雙鸞相思未必君如我
一夜芙蓉翠露寒
行雲一夢去無蹤鳳尾羅衾翠幔重人夀㡬何禁此别
海棠花下悔相逢
朱楊冉冉四垂春緑霧低迷慘去程斜日半山烟半嶺
人生不合遇傾城
　　　貴谿有石相背而生俗名之背夫石余謂妻安
　　　背夫抑夫棄之耳易之曰夫棄石
雙石巑岏倚雲瘦背立蒼蒼兩成醜不知底事忤夫君
千載春風不回首妾身雖棄妾不寃混沌初開已相守
君興蟠天雲妾亦助君去終當為霖九地回白日昭昭
此情愫
　　　臨平春日有懷
少年賤生理嗜書彊解事長懷希南風趍數慙北鄙乾
坤雙鬢改日月寸心死誓從鹿豕遊乃復叨一第兩年
三作别雲霧生馬耳臨平二月春花事歸桃李獨尋處
士梅三肅湖邊水一官未得仕畏首復畏尾旁觀未知
羞自愧己無地懸知簮紱禽擾擾事萬起終當緑霧中
友彼乘龜子南柯不世勲僅足雄衆蟻(史記舜歌南/風紂歌北鄙)
　　　觀溪流
西山連夕雨漲此百尺渾怒濤響半空氣可飄崑崙一
朝勢力盡枯葦有不能洋洋溟渤寛終古無虧盈
　　　感興
聖域久蕪漫功利時競趍管晏苟有實安必世唐虞開
明周孔心頼有伊洛儒古來正其心平治信有餘彼哉
典午時相師談清虛未知千載人視今又何如
　　　又
寂寂卧空晝憂懷忽無端攬衣亂西澗復此凌西山春
事已無多半消霜霰間狂風更甚雨時蔽江南天寒草
昔衰靡及兹秀平阡日晚幽陽生餘光草中妍徘徊桃
李花瑟瑟飄寒烟
　　　别遊天台雲卧住
半月陪杖屨此别情詎忘平生兩知心蹤跡長相望兹
遊天相之簷雨對夜牀旅行得心朋在客如家鄉如何
遽此去泛彼天台航知君愛竒觀赤城有霞光儻逢五
百尊問我今行藏詩骨瘦未改雙鬢塵已蒼
　　　至家
明時射䇿難為合塵世求名本是浮整頓書籖還夜課
増添酒甕與寒謀羞逢山友長低面悔把漁竿不到頭
盡日小樓凝遠望白雲黄菊十分秋
　　　永新道中
冉冉螺川路兹行本不期地平風到疾山僻雪消遲漸
遠鄉人少初行岐路疑斷雲無意緒直欲上梅枝
　　　月
哀哀半規月前日猶盈輪冉冉㡬何間光彩倐以淪至
精孰如斯猶不逃虧盈天地亦無根萬化無長存矧兹
寄一形随天運渾冥若無重素規誰信天地精
　　　金川早行
著野霜方新照天日未出蒼茫霧氣昏慘淡一片白吾
疑九天外與此同一色
　　　和希聲蓮華樵人遇仙行
蘆溪之山高插天蓮峯更壓蘆溪山峰頭青壁絶千年
誰知玉闕藏神仙平明採樵陳氏子五雲深處樓臺起
中有七仙白玉冠方瞳射人秋自寒臺前一道白蓮泉
七始花開一成蓮固知此子無仙骨秪以崆峒入仙室
低頭乞命却走回尚復褰裳取蓮實歸來疑信互相傳
樸哉此子非妄言安知瓊樓玉室峭千尺即非面前
崔嵬一片石安知世人俗氣厚如山飜把瓊樓玉室作
石看亦非仙人幻作石世人俗眼自不識安得鴻都道
士白玉簮持我此詩扣青壁
　　　仙塘即事
山齋臨薄霧徙倚杏花枝獵客驚熊館行人指鸛池為
貧鋤藥賣因懶上陂遲林外孤烟起遥知日午時
　　　衡陽贈定父詠常
半世擇交友深知僅數人情親無語忘歳久轉心真世
亂身難定話長天易晨相逢原不料一笑鴈峯春
　　　次蒼山晚出聞汀冦之什
山齋無一事歩到白蘋洲灘近溪聲夜雲寒石氣秋烟
塵深冉冉天地入悠悠回首東南路干戈半白頭
　　　寶陁清賞夙慕展遊願不從心因成小詠
寶陁十里路此日想同遊萬古不收雨四時長是秋樹
寒烟半擁山濕霧長流獨我思歸苦無因到上頭
　
　
　
　
　
　
　江湖小集巻八十二
欽定四庫全書
　江湖小集巻八十三　　　　宋　陳起　編
　　李濤䝉泉詩稿
　　　南山
南山思美人也彼美人兮在南山之陽豈不爾思道阻
且長彼美人兮在南山之側我不見兮寤寐思服彼美
人兮悠悠我思何以予之瓊瑰玉珮
　　　　南山三章章四句
　　　登高丘而望遠海
登高丘望遠海萬里長城今何在坐使神州竟陸沉夷
甫諸人合葅醢望遠海登高丘知我者謂我心憂不知
我者謂我何求歸枕蓬萊漱弱水大觀宇宙真蜉蝣
　　　讀阮籍詠懷十七首
人生天地間如花開春時遇晴即欣榮遇雨還離披晴
雨由上蒼汝花何悲為顯允阮嗣宗放達世所推憂思
獨傷心作為十七詩感慨懷辛酸似未達天理既好王
子喬又惡輕薄子善善又惡惡好生而惡死如何得徽
稱口不挂臧否
　　　處事
處事無心萬象春任教逆境自横陳籠中無療家貧藥
門外有催詩債人酒盞濶疎瓶乆卧文書散亂案多塵
生前富貴非吾願肯學癡人問大鈞
　　　詩社中有赴補者
有詩千首可成名萬户侯封亦可輕自是高標凌冨貴
肯随餘子逐恩榮君遊壁水甘芳餌僕為銓衡上玉京
水鏡蘭坡各求第詩盟似未十分清
　　　新年開義館教族屬子姪作詩勉之
日與聖賢居其中樂有餘但存三寸舌讀盡五車書學
問勝金璧功名特土苴先當分義利毋作小人儒
　　　蘭坡過省
俯随韁鎻就科名可笑蘭坡未苦清不管北山怨猿鶴
竟從南海掣鰲鯨賞延於世愧在我思濟斯民同此情
軒冕儻來來則受未來猶可以詩鳴
　　　詩友作渉江采夫容觸撥鄙思亦成一首
涉江采芙蓉江水濕我衣厲揭不憚行將以遺所思所
思不我見持此將安歸野花逞姿媚衆好紛莫違此物
何足歎但傷愛者稀
　　　春晝回文一首
茶餅嚼時香透齒水沉曉處碧凝烟紗牕閉著猶慵起
極困新晴乍雨天
　　　贈染花徐仲湘
頃刻花開奕葉光花間竒字兆災祥神仙幻術從來有
昔日韓湘今仲湘
　　　雜詩十首(今取其四/)
滔滔東流水赴海無歸期亭亭右轉日今兹復來兹人
生寄天地百年七十稀思慮復營營恐為逹者嗤
燕雀賀厦屋蟲蟻慕腥羶野花引飛蝶古木来嘶蟬秋
天百蟲吟春天百禽喧翟公真闇事喜愠見色言
明主不棄士我自志山林爵服豈無華才疎力難任鳥
向深山棲魚由深淵沉吾亦愛吾廬髙歌復㣲吟
深巖有老翁龎眉鬚鬢雪夜半呼我名授我㣲妙訣字
畫古籕様體勢訛復缺雙眸忽烱烱須臾竟披閲至今
得其傳心㑹口難説
　　　琴書
琴書随分足生涯只灌園畦亦自佳行狀是崔斯立記
門風似杜少陵家添詩人瘦因中酒解睡魔圍只上茶
無事出門覓詩料廵簷指㸃數梅花
　　　寄范稅院倚衡(在輿西/堂令嗣)
清敏當年宰寶唐至今遺愛在甘棠稅苗有例分三等
吏卒無因下六鄉時異事殊民尚憶人亡政息事堪傷
如今白納重催吏也坐先生對越堂
　　　次韻平野王子厚登相山不及相過
兒童傳好語王子去求仙我住亦邇只君胡不惠然相
望百里外一别五年前㑹聚渾閑事鷺鷗盟要堅
　　　題袁恭父神心精舍
山川城郭同一形市林鴉鵲同一聲吾身本自備萬物
萬物何有非吾身此心虛徹公則明事至能應物能名
君不見神心精舍袁主人叱咤風雷呵鬼神
　　　僧本均乞䝉泉稿(均號/翛然)
近聞甘子說僧裏有翛然詩學貫休體心叅馬祖禪箇
中真有得名下豈虛傳索我䝉泉稿因風寄此篇
　　　題盱江王章甫梅境
仙伯當年亭植梅當今天子題品來梅花是我丈人行
見梅不賦梅應咍王君結廬在梅境日與梅兄相追陪
吟詩些起逋仙魂索笑醉銜工部盃吾聞梅乃萬木母
桃為奴婢李輿臺一陽生于萬物始梅花獨先羣卉開
一隂生於萬物成梅實獨先羣蘤胎華寔先天天不違
梅之時義大矣哉紛紛餘論不知本秪説百花頭上魁此
語聞之梅亭翁録以贈君君勿推
　　　為廣夀長老文傑説嵩溪偈
隔江招手見高亭來謁嵩溪聽水聲縱是遠公今不出
也須强起送淵明
　　　為能仁長老本端説無學偈
十二時中六不收了然無一事為頭禪河既寂無由浪
此岸已離那用舟塵世榮枯真幻夢湼槃生死是浮漚
要知無學用工處十二時中六不收
　　　三月十六日西湖聞杜鵑
纔上蘇堤聞杜鵑杜鵑怪我在天邊平生不作功名想
今日胡為冨貴牽辟穀未能那廢食置山所欲尚無錢
但須兩事略如意便占白雲深處眠
　　　訪林龍發
車馬喧闐桃李村誰人復識老梅尊時中只有梅亭姪
來訪西湖處士孫
　
　
　江湖小集巻八十三
欽定四庫全書
　江湖小集巻八十四　　　　宋　陳起　編
　　樂雷發雪磯叢稿
　僕非能詩者而亦好作詩蚤遊諸老之門或謂可與
　言詩比歳渝江羅季海西湖胡雪江間亦採而刋之
　然傳録失真甚則雜以他人之作以魚目而混驪珠
　僕得盗名之譏矣其可乎前歳歸自京師繼罹憂患
　葢不復言詩也嘗得李抑杪書必欲為之刻梓即嘗
　謝之繼而友人朱嗣賢何堯卿捐泉市梓又有請焉
　辭之再四而請益堅余詩本無可傳而諸賢之軫念
　者如此僕不得辭矣切念蚤歳雕鏤纂組溺志詞章
　既而悔之方將鞭辟近裡以進聖賢之學其敢以詩
　傳哉古今言詩莫尚於老杜嘗有詩曰文章一小技
　於道為未尊僕果能詩猶犯老杜之戒况不能詩乎
　知道者當亮僕之心而有以教之可也時寶祐丁巳
　朔樂雷發書
　　歌行
　　　九疑紫霞洞歌
猗歟竒哉紫霞之洞真天開千變萬狀不可述恍疑幻
出壺中之蓬萊湘濵兩姝不敢到悵望蒼梧雲縹緲爾
來三千三百年斑龍空卧金光草我採姹女江華濵是
為三十六帝之外臣右持緑玉杖左携紫金經長歌天
上謡一呼開仙扄列炬照深窈懸身事幽討羣仙喜我
來驚笑欲絶倒何侯撫我頂偉遠拍我肩緑華贈我金
條脱安期分我紅景丹借問此何地指言太虛天翠霞
紫雲張寶幄懸黎結緑盤瓔珞萬疊蒼苔荒石田誰呼
青龍耕紫烟虎嶽銅墻未遍識擬開寶藏紬雲笈嵯峨
水際披蓑翁應是籛鏗釣神龍仙人仙人何多事驚世
駭俗變靈異或跣距足垂天雲或印短趾流沙潯或現
姑射處子身粉霞紅綬藕絲裙或示普陀大士形或持
簮栁垂寶瓔或挿鏤象管或結火齊珍或琢𤣥圃玉或
布祇園金洞中之深不知㡬百里但見縈紆屈折一里
一澗水人言有路通桂林乘興欲尋日華君吾聞洞中
大小洞天三十六帝遣列真分治局上界官府應更多
定知此洞今誰屬猗歟竒哉紫霞之洞真天開我上㑹
稽探禹穴復浮滄海登天台巖谷豈無竒眎此何塵埃
摩挱崖石題惡句記我杖履敲雲來黄涪翁元漫叟目
力一生空宇宙澹巖陽華有何竒枉費篇章劖石竇
　　　烏烏歌
切莫讀書莫讀書惠施五車今何如請君為我焚却離
騷賦我亦為君擘碎太極圖急來相就飲斗酒聽我仰
天呼烏烏深衣大帶講唐虞不如短後腰彤弧吮豪搦
管賦子虛不如快鞭躍的盧君不見前年欃槍照巴渝
今年烽火連成都風塵澒洞兮白日糢糊殺人如麻兮
流血成湖眉山書院争餒肉浣花草堂紛剉芻何人洗
兵馬何人致白環何人丸泥封函谷何人三箭定天山
大冠若箕兮髙劒拄頥朝談回軻兮夕講濂伊綬若若
兮印纍纍九州博大兮君今何之有金須碎作僕姑有
鐵須鑄作蒺藜我當贈君以湛盧青萍之劒君當報我
以太乙白鵲之旗杖劍麾旗取将相何用區區章句為
死諸葛兮能走仲達非孔子兮孰却萊夷噫歌烏烏兮
使我心不怡莫讀書成書癡
　　　寄雪蓬姚使君
贈君昆吾湛盧之寶劒青雀黄龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒藒車馡馡辟芷緑欲往從之道阻長倚寶劒兮翼
軫膠巨航兮沅湘玉以彰君子潔身之徳香以表騷人
流世之芳我所思兮隔秋水天呉翕忽蛟螭翔佳人佳
人蹇誰與愛而不見心䀌傷
　　　胡料院出示車攻圖仍索俚作
九壤卧龍呼不起乳臭談兵空滿耳書生未識玉帳經
且抱此圖䆒終始姬家出車詠嬴家小戎詩衛家武剛
扞突騎馬家偏廂走羌夷只今車陣無人識天狗横空
曬軀血北人以鞍馬為家誰遇奔衝展竒䇿豫章先生
今孔明胸中森羅萬甲兵天衡地軸玅絶識内陣外陣
何縱横千枝緑沉列虓虎萬臂黄間張白羽人言險野
難用車公獨規模掩前古車攻圖車攻説八采眉前曽
進徹世人苦謗陳濤斜却向齊門空鼓瑟今朝朱轓富
川頭絶江以北瞻神州李剛政要講車戰南渡勲業應
可收涇水黄鐵山碎雙輪快展出燕地朗誦先王復古
篇他時此筆猶能繼
　　　壺中天歌贈侯明父
葢頭即可居容膝即可安連雲大厦千萬間何如壺中
宇宙寛壺中何所有筆牀茶竈葫蘆酒壺中何所為目
送飛鴻揮園絲牕前祝融老僧竹壁上九疑狂客詩壺
中主人知為誰啖棗仙伯雪鶴姿左攬𤣥微袂笑移砥
拄弄河水右拍長房肩飽餐麟脯傾玉舷蓬萊山在何
處勸君且占壺中住不曽上到金馬門也應不識崖州
路探禹穴浮沅湘脚下塵土鬢上霜我到壺中如故鄉
　　　謝楊孟溪縣丞惠以章墨
白首侯芭蜀江邊曾向君家傳太𤣥射熊草賦留殘墨
相應當日還渠得飄零蕭洒㡬世孫解得膠法舂𤣥雲
物理往來元莫測後世子雲還舊壁君家所有更贈君
君還贈我何慇懃感君慇懃復三歎努力西牕磨鐵硯
太𤣥艱深吾不為願寫誠齋易傳探𤣥機
　　　佳人兩章寄許東溪
衡之山鬱蒼蒼我有佳人在山之陽木難為佩兮雲錦
為裳愛而不見兮我心憂傷安得為鵾鵬凌風置君傍
衡之山鬱蒼蒼衡之江清且漪我有佳人在江之湄朝
飡菭蘠兮夕饌江蘺欲往從之兮我馬虺隤安得為琴
髙江波與君随衡之江清且漪
　　古體
　　　登濓溪太極樓
岑樓跨層崖灌木翳頺沼曠哉宇宙心况兹展遐眺前
哲日以遠川麓被文藻芳甸馥荃蘅枉渚雜鳬鳥亭亭
沼中蓮冉冉庭下草扣寂參太極換化領衆妙俗薄神
理乖力柔聖途杳英英考亭翁反心㑹天奥萬理粲良
言一誠貫元造朂哉登樓人畢景盡此道深根復深根
篤行以為寶
　　　送程營道官滿赴闕
髙旻振爽籟蒼鴈鳴芳洲傾城餞茂宰鄉耋羅藻舟茂
宰蘊淵道厥源溯伊流字甿振仁策範俗惇聖猷夷心
灼理要政簡吏統周芳風被儒肄惠術淪農疇魯封有
馴翟張廷無訟牛慨兹戒徂西離𠂻鬱綢繆贈我茂叔
蓮紉君晏子裘慶霄􁐉鳯躍神囿瞻麟遊世道日以隘
民瘼誰克瘳厲志抗遐業吹萬溥九州揆余忝皇鑒敷
文勉征愁行行重行行夷庚無駐舟
　　　次韻李監丞月夕閔雨
穜稑旱欲槁蒺藜秋向榮哲匠軫民瘵慨此夜魂明蓐
收正秋歛肥遺何縱横仰霄􁐉蟾曜聆垤佇鶴鳴彼美
玩華光芳樽酌麹生崇榭歌窈窕秀質羅輜軿節序孰
不歡宅生念匪輕同胞正焦燈對酒何忍傾恤喜限惽
智同兹感隂晴淰淰山雲起筞筞林飈驚企彼天瓢潤
弭此農橰聲崇情發翰墨賞心謝籌觥溥澤乃夙念穹
爵豈所營榮賤有異分感兹反巖耕
　　　次韻李監丞城西紀游
呌舜問寥濶詠濓滌塵囂駕言城西游慨彼往哲遥儀
鳯不可呼鴐鵞浴清瀟懷或光風杳蕙若吹涼飈蒼梧
隴雲愁廬阜大(闕/)彫豈無人希周亦有文規姚佔畢末
學陋俗薄神理銷沿流浮伊洛泝源窺羲堯執中與太
極萬古瞻魁杓察㣲篤強力賢聖諫匪遼舜官翳灌木
濓塾棲叢苕觀乎紀游作悟彼進學條蘭巵娯才彦豈
謂磊磈澆得深情賞惬理勝英藻超揆予果何為農野
勤耕穮景迫昧見道曷奉徳化昭
　　　次韻李監丞同劉玉淵游七泉
世變而流水前哲嗟逝川良牧隆化本訪古漫叟泉念
兹名泉意感彼末俗偏淵竇與嵌臼杖履聊回旋不識
漫叟心曷誦漫叟篇惻念軫蒼氓溥澤同一天蟻聚與
羔跪命義當亦堅回邪乃敗徳毋以已欲專夸士五鼎
辱穹爵或自纒臨流歎澆風薄言傾酒船浸泉旌吾志
凍泉存舊傳潓􁫷涍汸淔銘石昭萬年無(闕/)感發人黜
彼敲墨氊嵗月亦云久古迹埋塵煙泉根石己泐泉上
樹欲仙森㦸呵虎士誰能聽潺湲理義著古今貴賤俱
荒阡今公七泉游陵谷尚未遷勵俗振古道及兹誦惡
圓劉侯同襟期賡唱揮彩椽漫叟或有知騎鯨躍層淵
彼哉賦君父圓曲工求權厲民恣屠斮巧宦勤攀縁安
得激七泉布作化雨宣
　　　送絅齋李監丞赴湖南提舉
吏統乆已紊使選匪易為蝎虺何蓁蓁鴻鴈何纍纍持
節豈不多曠職苟所私緬懷紫陽翁昔使東浙湄陳臬
糾官邪揚仁蘇民疲兹道有後先哲儒昭令規絅齋寄
瀟牧邦懋灼帝知勵亷肅寮宷反税驩鄉耆所學藴淵
道寛嚴權理宜兹總全楚境歌此皇華詩位穹民言邈
壤廣吏蠧滋問俗職所重簡僚乃政基視聽貴逺周細
㣲在可遺攬轡戒前路豈為好爵縻揆予忝英盻懷徳
念别離别離彼何念康濟乃所期懿兹逺大業肇此咨
度時朂哉振英采慰我湘民思
　　　秋夜感懷
溽露沾灌莽華月流高旻唫咲嘉此夜撫化悲蕭辰蕭
辰何所悲遊子多苦辛道峻悟力謝業遥昌志湮𤣥鬢
日以變豐景将遂淪堪輿一大宅羲娥為旅人卉木互
榮落蛩蟀何吟呻氣隨稚耄變理勝䘏喜均反性樂天
爵測化葆道真撫巻慨往哲芳猷藐難親
　
　
　
　
　
　
　江湖小集巻八十四
欽定四庫全書
　江湖小集巻八十五　　　　宋　陳起　編
　　樂雷發雪磯叢稿
　　律詩
　　　寄雪蓬姚使君
湘鱗六六寄相思疎栁新蟬想别時今夜各聽三楚鴈
秋風又老一年詩梅花且補離騷闕薏苡應為史筆知
剪竹疑峯新製笛待衝霜月訪桓伊(使君時/寓衡陽)
　　　謁山齋先生易尚書
淳熈人物到嘉熈聽説山齋亦白髭文字盡傳融水後
精神如戰辟雍時靈椿終不爭朝菌蓍草惟堪養夀龜
細嚼梅花看總義只應姬老是相知
　　　送桂師鍾尚書赴台
老依牙纛撚吟髭又折梅花話别思五嶺不遮鸞鳯詔
四方俱誦鱒魴詩人才晋魏凋零後國事江淮倥偬時
頼有老臣經濟在快呼桂醑餞篙師
　　　題鍾尚書北征詩稿
野雉江鷗滿故都秋風禾黍撚唫鬚六千里外驅旃斾
五十篇中見版圖金鉉尚期扶日御玉衡終合正天衢
書生亦有中原志那得君王丈二殳
　　　呈廣西張提刑
陸續城邊按部歸梅花随處撲征騑溪山有助吟題遍
獄市無寃訟牒稀竹屋聽猿眠碎月莎庭引鶴歩斜暉
莫嫌瘴霧侵湘客滿路風霜冷枲衣
　　　罪言
愁殺瀟濵蟻虱臣亂山斜照獨含情人材不似深衣古
國勢如何楮幣輕石燕未蘇湘國旱木牛那濟蜀州兵
幸無杜老流離苦切莫吟詩到北征
　　　閒居自遣
雨積桑樞長昔邪誰能載酒訪楊家漢庭用少臣今老
魯俗皆冠我獨髽憂國苦無蠲忿草看書喜對决明花
衰頺懶作江湖夢擬斸三椏養鬢華
　　　又
許由溪上小屠蘇紅樹蒼山對一臞白髪功名惟劒在
青燈活計併錐無誰言荆楚多竒士却笑乾坤一腐儒
桐㡌貂冠俱有分寄言兒輩莫揶揄
　　　寄樓居朱漕
住近江心古寺邊幅巾應伴浙僧閒官銜自管金陵觀
冠業多依鴈蕩山出處要留青史看功名且逐白雲還
殷勤為祝樓居月好照横舟潄碧灣
　　　呈姚雪篷使君
祝融應自勝崆峒且讀通書辨聖功事可語人甘受謗
詩能名世不嫌窮舂邊採藥收湘芷月下調弦送楚鴻
頼有行人碑尚在棠隂依舊戀東風
　　　雪篷見示送趙東巖巡部詩
皇華歌徹酒杯忙澤畔騷翁送范滂琴帶衡雲弦索潤
馬飡湘茞轡絲香山中貍豹随吟斾部内豺狼入按章
却笑詩寒吟骨聳愁看詶唱挾風霜
　　　書蕭千嵒集
向來楊陸共崢嶸吟到停雲趣轉精古似洞庭張雅樂
嚴如即墨歛殘兵茵蔯終不肥方朔芣苢何堪病冉耕
細讀殘編搔白首未應造物忌詩名
　　　滕王閣下賦
越􁀙蜀艇亂相偎風飽千帆帶雨開閣上鳴鸞今已往
江頭飛鶩只堪哀栁汀絮滿河豚賤桃塢花殘石首來
應接溪山吾不暇自憐白髪欠詩材
　　　宿金灘
瀧吏崖翁是賞音江流泯泯對秋吟天蝦撲火帆檣晚
水狗捎魚島嶼深千里庭闈雲滿眼十年湖海鴈驚心
今宵客枕清如水稱讀西山夜氣箴
　　　寄許介之
惹得詩名徧九州酒徒棊伴半公侯離騷甘隠魚鱗屋
樂府多傳鸛鵲樓醉葉㡬窠藏菊徑蠧荷三畆䕶漁舟
中原應有樓蘭國空鎻呉鈎到白頭
　　　聞邊報寄姚雪篷
淮烽蜀燧照邊隅白髪憂時我腐儒楚客汀洲搴杜若
齊王沮澤索茈葫耽吟自愛南游好久謫曽謀北事無
擬對祝融捫蝨話何時重捋使君鬚
　　　寄戴石屏
曾到元郎吟處吟雪篷烟艇欠相尋鳳鳴道國空詩句
鴈到衡峯只信音拾橡祠邊寒聽雨紉蘭院裡夜分衾
蹇驢倘遂黄花約鴉觜敲烟共掘參(時石屏訪雪/蓬於衡陽)
　　　戊戌冬僕客桂林雪中趙叔愚司理書張司業
　　　逢賈島絶句為寄今冬對雪感而有作
朔風桂水浸瓊沙曾共騷翁理釣槎對酒又吟端木葉
論詩還憶欵冬花饑能驅我瓶儲罄老不饒人鏡影華
擬喚扁舟尋剡叟嶺梅瀟菊各天涯
　　　寄仙巢先生鍾尚書
吹香亭上送飛鴻且把行藏寄蜀桐老境只須尋遠志
世途還要避沙虫公於天地初何憾道在丘園固未窮
曾是轅門投巻客應憐聽雪卧蕯藭
　　　寄蕭太山兄弟
梅花好處共心期曾擷天葩寄夢思兄弟自為千古計
江湖方誦二蕭詩貪泉定喜逢亷吏倭國何應拜老師
(蕭頴/士事)賸擬尋君攀桂樹路遥誰肯借驢騎(蕭君見予有/梅花且補離)
(騷闕之句為之擊節雖未相識/蒙書二十首為寄故首句及之)
　　　送丁少卿自桂帥移鎮西蜀
瓊海收兵玉帳閑又移齋艦泝涪灣三邊形勢全慿蜀
四路封疆半是山魏將舊聞侵劒閣漢兵今欲巻函關
(時㑹有三/京之役)細傾瑞露論西事想在元戎指畫間
　　　訾家洲
竹塢松灣遍履痕斷碑無首野苔昬江山應識前賢事
裴栁今存㡬世孫島霧海霞留古意春猿秋鶴冷騷魂
何人㑹得登臨意閑嚼梅花伴酒樽
　　　慈氏閣
崢嶸梵閣礙銀潢且對畦衣問馬王落日斷霞連楚粤
缺鍾壞像雜梁唐英豪已往雄圖歇棟宇猶存古意荒
惆悵石湖題柱在倚欄無句獨凄凉
　　　雉山寺宋永初中有僧名西顒誦法華經於此
　　　白雉聽之而化至唐黄梅五祖弟子喜登告祖
　　　乞廵禮五祖應以遇雉即止後至此開山本朝
　　　王初寮有留題
蘚碑蘿石擁嵒扄獨倚笻枝問大乘白雉苦無千歳種
青山空識六朝僧詩傳北岳刋新帖禪接西淮冷舊燈
擬鑿氷泓澆凍硯褉亭閒借法華謄
　　　擬遊長沙至零陵忽動歸興
擬尋禹栢過長沙且泊愚溪問酒家歳旱可能飛石燕
秋高還看落天蝦乾坤納納催霜鬢岐路悠悠又菊花
惆悵草黄騏驥病歸心依舊遶烟霞
　　　袁家渴泊舟
往事誰能問水濵停撓仍是薄西曛樵漁空自存袁姓
鳬鴈何應識栁文釣艇分燈歸客艇嶺雲拖雨接溪雲
楩楠蘭芷今何在空使行人誤舊聞
　　　小檥袁家窰竹居買酒
江遶衡門接旅津鯉魚風歇水粼粼湘醨三盞澆吟思
瀟碧千竿對老身題壁未能行客醉典琴不用主人貧
隔江誰掉髙名麗滿載鸕鷀捉錦鱗
　　　餞雲壑唐使君赴邕州
􁈝簩竹畔擁雙旌回首江蘺隔楚汀曽向前賢參學問
且教遠俗識儀型安南兵息塞烽冷羅殿馬來蠻草青
悵望鈴齋何處是遥瞻朱雀認詩星
　　　歸侍
石田茅屋野苔春喜對庭闈話苦辛客路本無如意事
瘴鄉難有却回身且尋農耒耕湘雨待看天戈洗塞塵
門外黄旗邊餉急可堪杯酒各傷神
　　　寄呉茂遠
蘇公堤畔繫吟驢知在垂楊第㡬株學校文章如畫餅
朝廷官爵似呼盧春吟應欠梅花在時事曾言楮幣無
惆悵湘湄分袂處今看細雨長蘼蕪
　　　送史主簿之卾就辟
囊中秋巻逼唐賢門外侯芭問太𤣥才大豈堪棲枳棘
官清應只友蘭荃湘行又泛君山月淮績曾衝赤壁烟
擬借從君新句看試尋黄㡌寄綱船
　　　又
宦途㨗徑在三邊且駐吟船贈馬鞭壯士苦無横草志
將軍還用撒花錢北兵猶未回燕鴨蜀耗何應問杜鵑
今日送君無别話看随卻縠洗狼烟
　　　送卲𤓰坡試湖南漕舉
槐花匝路促湘行閩賦唐詩舊擅聲有志向曾言國事
論心何止在科名畢方夜煽杭都火大角秋纒蜀道兵
莫作腐儒塲屋話琅玕滿腹正須呈
　　　送李公浴遊臨武
嶺梅瀟菊兩關情歳晚江湖載酒行客路欲依嚴挺子
瘴鄉已老少游兄瓦盆且話田家事肉食誰通鈍漢名
惆悵韓張亭畔路雪鞭風㡌又東征
　　　贈江華熊伯巖
堂萱營栁伴吟哦黄綬仙翁鬢未皤對客不矜名第貴
論心惟在簡編多江頭魴鯉香晨膳境内鴟梟冷夜窠
湘國詩盟今寂寞衰頺猶喜識隂何(謂隂鏗/何遜也)
　　　江華送熊清父遊廣州時予有衡陽之役
邂逅陽華且酒壺海鵬衡鴈各征途閑身俱被饑寒役
老境還堪離别無鄉夢定應思欵段客吟何用説娵隅
曾從仙叟叅𤣥訣好訪安期採澗蒲
　　　喜李景魏就熊巖伯縣尉招
長歌白石草廬深今抱園絲就賞音温飽不為兒軰計
行藏端見古人心鱣魚堂上春開帳鸂鶒灘前夜對衾
擬掛奚囊梅下聽謫仙應共隠仙吟
　　　送友人之辰州覲省
路鳶巢畔瘴雲低山徑如梯去馬遲正則自吟皇樹頌
廣微惟誦白華詩春風採藥桃花國落日尋碑薏苡祠
覓得丹砂能寄否溪亭送客鬢毛衰
　
　
　
　
　
　
　
　
　
　
　
　
　
　
　江湖小集巻八十五
欽定四庫全書
　江湖小集巻八十六　　　　宋　陳起　編
　　樂雷發雪磯叢稿
　　律詩
　　　謁李梅亭
力㧞鯨牙氣貫虹玉堂歸只守文窮世無真魏扶吾道
人以乾淳望此翁大地精靈藏筆下國家命脉寄山中
緼袍羸駟崇仁路正擬登門聽擊蒙
　　　代送徐侍郎赴召
大厦誰堪任棟梁試留齋艦問行藏朝廷議論如春雨
呉蜀人材似夕陽三漸何曾投砭劑五寒今望起膏肓
擬看相業磨崖在却到浯溪話别觴
　　　聽友人談蜀道事
石棧天梯蕩戰塵誰驅哨馬滿峨岷盡看烏犬為君子
(元次山/世化篇)誰問沙蟲化小人敵國豈真饒鄧艾蜀材正自
欠呉璘細吟猛虎長蛇句空對西風淚滿巾
　　　送廣州劉叔治倅欽州兼守事
天涯亭畔擁提屏丹荔黄蕉滿去程皂葢却迎新别駕
碧幢應憶老先生象蹄印雨歸蠻國鯨鬛掀潮撼海城
曾是鄉賢分守處試尋醉石共題名(余靖韶州/人曾守欽)
　　　逢熊季可
暮雲春樹飽相思今共秋風捋白髭北闕未知鸚鵡賦
南洲空誦鷓鴣詩旗亭尚喜髠能飲客路誰知朔獨饑
賴有湘翁生計在且吟九辯擷江蘺
　　　送李煥雲赴恭城主簿
恭城山水接三湘應覺他鄉似故鄉官况不妨棲枳棘
客程還見食㯽榔寒暄未定宜加愛事業無窮要自强
千古忠魂如可問試吟雛井漱吟腸
　　　寄季伯輝
石樓峰下寄吟身靜掩桑樞琢楚珍蘋草青莎招隠士
暮雲春樹憶詩人門無車馬多嫌僻家有圖書不似貧
擬借大鵬揩老眼何時樽酒得相親
　　　舜祠送桂林友人
堯山分首舜山逢呼酒旗亭兩鬢蓬客思且須論契濶
詩交應不計窮通兒曹富貴秋烟外前軰風流落葉中
明日吟船又何處渡江衣冷荻秋風
　　　送董炎震歸攸縣
千菊溪頭話别情君行我住兩伶俜山中有酒招元亮
石上無禾養百齡狼尾屋低苔漠漠龍鬚菜長水泠泠
(攸縣有/龍鬚菜)故鄉語燕應堪聽莫放扁舟過洞庭
　　　贈衡山侯霖
家住衡山茗塢深軒轅道士是知音窊尊酒好聊同醉
石鼎詩難莫浪吟雨外虺隤寒食路花邉格磔故鄉心
却懷世上揚雄少腸斷侯芭何處尋
　　　送駱起謁襄帥廣西憲
知君無地種江蘺看了衡山看九疑客路不堪還話别
侯門何處可題詩吟青羅帶行離岸唱白銅鞮過習池
呼酒試澆征馬足繡臺油幕有相知
　　　題豫章宋徳父游湘詩巻
醉呼仙叟共浮湘捆載風烟滿錦囊名是浦雲山雨起
詩連沅芷澧蘭香好吟秋月招元結莫賦朝雲惱楚襄
英巨老仙今寂寞行人還解識珩璜(徳父到舂陵即/有詩弔曽景建)
　　　常寧道中懷許介之
雨過池塘路未乾人家桑柘帶春寒野巫豎石為神像
稚子搓泥作藥丸栁下兩姝爭餉路花邊一犬吠征鞍
行吟不得東溪聽借硯村廬自寫看
　　　題許介之譽文堂
　　　　端平丙申桂林伯尚書鍾公以遺逸薦東溪
　　　　先生許侯於朝越明年得㫖補初品官衡州
　　　　户掾其誥詞於始則有夙有譽處且嫺文辭
　　　　之褒於終則有其以行義教于鄉里之勉州
　　　　里人士莫不榮之又明年許侯乃於東溪之
　　　　濵剏堂五間以為講道著書之地仍摘天語
　　　　譽文二字以張其名敬上賜也堂成山齋先
　　　　生為之記者詳矣當世之名卿才大夫又為
　　　　之賦詠者衆矣顧僕晚生小子何足言詩辱
　　　　徴俚作不敢固以陋辭敬書二首以記盛事
　　　　併敘聖天子始終褒勉之意庶得附姓名於
　　　　不朽云
曾佐元戎洗緑林兄翁何止擅詩聲久辭驃騎尋瓢飲
誰引鳴騶聒耦耕厚禮正羅温處士浮名還汙祖先生
衡茅那識絲綸美尚擬升堂結社盟
　　　又
姜䕫劉過竟何為空向江湖老布衣造物忌名從古有
詩人得位似君稀聖朝自要求參术吾道何應賤蕨薇
晚節黄花須愛䕶且教湘士挹芳菲
　　　濓溪書院弔曾景建
太極樓頭霽月寒斷絃緑綺不堪彈牕前自長濓溪草
澤畔還枯正則蘭蒼野騷魂惟我弔烏臺詩案倩誰刋
傷心空有金陵集留與江湖洒淚看
　　　許介之以丞相周益公所書古樂府四篇見寄
　　　敬題其後
紙上珊瑚間木難曾敲黄閣却吟鞍賞音今有平園否
得句堪尋岣嶁刋鸚鵡夜棲金屋冷的盧秋戰玉關寒
春風歸鴈那知己寄與深宫絶塞看
　　　讀繫年録紹興八年以後事
婁敬金繒滿去輈便看雷雨潤遐陬諸賢自抗排雲議
宰相方深偃月謀湘國乍聞悲鵩鳥秣陵還聽唱符鳩
九原晏老今知否搔首青編恨未休
　　　櫟􁹴呉大帝廟
赤壁濡須事已虛且依櫟􁹴酧芳壺九原尚擬吞銅雀
千載今惟記赤烏湘浦有人修舊祀荆州無地展雄圖
定知斫案英靈在閑對祠前洗湛盧
　　　昭陵渡馬伏波廟
功名要結後人知馬革何妨死褁屍漢帝可能疑薏苡
湘民却解薦江蘺紙錢撩亂巫分胙粉壁闌班客寫詩
墮水跕鳶無處問灘頭斜照曬鸕鷀
　　　訪蕭太山父子
仙桂靈椿各典刑飄飄姿韵激天鯨家傳八葉䀋梅種
詩接三蘇父子名四海盡將看縣譜一堂那許與文盟
塵埃不敢相親炙且汲渝溪濯客纓
　　　謁張兵部時守臨江新除湖南倉
東皇太一待新詩共喜新槎泝楚涯父老盡將看鸑鷟
使臣應不問狐狸江頭芳杜催行色境内甘棠有去思
細讀詔書搔短髪瓣香那識帝王師
　　　蘇瑩中先往新淦過新喻訪之不遇賦詩為寄
玉笥山前水拍空知君何處繫吟篷敢輕竒士題凡鳥
謾有憂心詠阜螽沅芷澧蘭猶可寄江雲渭樹苦難同
門前草木皆詩卷獨倚篔簹嘯曉風
　　　送蕭太山赴新興令
翡翠芙蓉去路荒許渾詩裡認封疆昔聞古佛傳宗印
今得吟仙綰縣章魚婢蟹奴供俎豆馬人龍户雜耕桑
澹翁應解知心事試汲寒泉薦瓣香
　　　訪菊花山人沈莊可
網盡珊瑚採盡珠只餐秋菊養詩臞永嘉同社聲名在
乾道遺民行軰孤我恨朱門無食客君言青史有窮儒
饑寒正用昌吾道且對鈐岡共撚鬚
　　　懷二蕭
未曾相見已相知楚粤江山棣萼詩每恨乾坤催我老
却於湖海識君遲機雲才藻今無㡬管鮑襟期説向誰
靡靡亂山嘶瘦馬碧雲日暮正相思
　　　疎拙
越冠齊瑟事皆非疎拙唯甘與世違客路鶯花愁裏看
故山烟雨夢中歸采薇有備淮南靜移粟無謀浙右饑
納納乾坤須俊傑湘翁祗合製荷衣
　　　陳東甫酒間舉作歸心只有杜鵑知之句猶未
　　　成篇因為續之
歸心只有杜鵑知且倚裴亭共撚髭客路秋風吹杜若
故園春雨老辛夷(陳君撫/州人)家貧未辦閑居賦世濁空吟
感寓詩邂逅江湖還别去岸花檣燕兩堪悲
　　　贈别陳東甫呈尚書鍾公
洞庭濯足共題詩今聽驪駒話别離泣玉可能悲卞子
買金只合鑄鍾期荷盤剪緑須棲鷺鷥頂分絲補接䍦
斗酒彘肩聊自壯古來騷客例寒饑
　　　登潭州懷雪篷姚史君
賈井裴亭遍短笻紅塵歸騎又匆匆我尋桂樹吟招隠
君對蓮花誦易通今日江山勞别夢他年燈火課新功
濓溪最念初平老恨聽連牀話未終
　　　下攝市
吟到湘潭一葉黄賈胡踪跡正悲凉抱琴沽酒異鄉客
打鼓發船何郡郎楚女越商相雜沓淮鹽浙楮自低昂
塵埃市井無人識濯足江頭望八荒
　　　雲峰寺
擬尋􁆩嶁看蟠螭且解青鞋濯禹溪弔古猶疑九枝栢
談禪且問一莖虀虎抓崖樹供僧㸑猿摸廊碑認客題
應接溪山無好句滿林空羡亂蟬嘶
　　　到衡岳呈弟山長
閒依禹栢繫征驄猿鳥應猶怪賤蹤正擬開雲訪韓愈
可能避雨識茅容朱陵洞裏秋呼鶴紫葢峰前曉聽鐘
欲踏青霞尋勝趣倦遊應許借吟笻
　　　許介之館僕於東溪臨發贈别
洗耳泉頭漱晚凉西風衣袂水花香酒邊豪氣横荆楚
燈下清談雜晉唐天地每窮真俊傑山林偏有好文章
試拈茹草同君舞後夜聞鷄月滿床
　　　下第歸後李伯輝李景魏索近詩
吟遍呉頭楚尾春多慙才客問征塵振衣天目尋黄獨
濯足湘江詠白蘋宋五已慚稱進士陳三何用作詩人
錦囊元屬君家有今買漁經理釣綸
　　　題李湛漢詩集後
楚砧岷葛飽清遊金節銀菟照㡬州詩句多如姚少監
行程還似杜叅謀黄陵夜誦虞妃泣白帝春吟杜宇愁
擬問湛溪何處是夢随閩國弄漁舟
　　　贈李伯輝家譜詩
盪冦將軍後唐朝李卻家緑華雙薦者况復古今誇
　
　
　
　
　
　
　
　
　
　
　
　江湖小集巻八十六
欽定四庫全書
　江湖小集巻八十七　　　　宋　陳起　編
　　樂雷發雪磯叢稿
　　七言絶句
　　　詠史六首
　　　高祖
逝騅走鹿各消磨劒外功臣剰㡬多四皓兩生元不聽
故鄉枉費大風歌
　　　陳勝呉廣
假號偷名只可憐枉抛錢鏄弄戈鋋隴頭燕雀應相笑
鴻鵠元來是項燕
　　　韓信
愁看鍾室劈良弓何不當時殺蒯通今日真王成底事
只應娥姁是英雄
　　　東方朔
蜥蜴盆邊解滑稽且分社肉飽蛾眉劉郎最怕秋風冷
那聽君言撤殿帷
　　　司馬相如
狗監無端薦薄情鸘裘犢鼻帝鄉塵當時最有文君恨
不識長門買賦人
　　　班固
請室寃魂呌不聞神丘隆碣謾遺文平生詞藻誰知己
腐䑕孤雛却誤君
　　　汴堤栁
萬縷春風窣汴堤錦颿何處栁空垂流鶯應有兒孫在
問著隋朝總不知
　　　讀李羣玉集
光順門前繫馬吟𢎞文舘裡翠雲春却憐白首河西尉
枉作蓬萊獻賦人
　　　又
捐玦江頭弄釣舟蘭花杜若滿芳洲如何才子無騷思
只詠薔薇與石榴
　　　與復古叔讀横渠正䝉書
惆悵枯株與晬盤雲横太白夢魂寒半生驕吝如蝸縮
自把西銘反復看
　　　又
誰掘驪山起老師竹林燈火共心期年來後學輕前輩
看徹臯比罷講時
　　　題楊從行湘詩巻楊即誠齋
仙雲寒鎖碧瑶天突兀吟壇北斗邊試問鳳凰誰得髓
竹林聽雪對床眠
　　　又
呌雲吹玉舜祠邊醉嚼瓊糜漱石泉舊讀離騷今忘却
快披秋巻嗅蘭荃
　　　次韻熊雲瀑秋夜見寄
吟落秋牕燭炧紅想彈九辯入絲桐荃蘅豈不如葵菽
誰繼豳風補楚風
　　　無題
大裠褒衣走浙淮何人不識鶴山來只今心印誰傳得
自摺通書撥篆灰
　　　撫州偶題
金柅亭邊栁拂城春風繫馬酒家吟塵埃滿面無人識
却得黄鸝作賞音
　　　萍鄉病渴
犬子無從典驌驦荒邨忍渴望瀟湘楚王萍實甜如蜜
不許詩人取次嘗
　　　甲午社日客桂林
巵酒豚蹄客裡歡石尤風𦂳枲衣單東陽病骨如鸚鵡
最怯南州社日寒
　　　桂林歳晚憶鍾尚書
塵滿湘翁薜荔衣江湖歳鬢晚成絲桂州楊五今何處
雪片梅花枉費詩
　　　醉中偶成
醉敲茶臼嘯秋烟苦欠髙陽買酒錢擬入亂山飡栢葉
石床閑對麝香眠
　　　送友人游昭州呈陳謙之僉判
閬仙去補荔支譜梅谷歸呈飛鶩秋惟有瓜玻共君在
馬蹄何苦又昭州
　　　又
道鄉牽損衮龍衣謫墮天涯詠楚蘺莫放蹇驢遊别處
拾青閣下有殘碑
　　　又
鵬運堂前話别愁菭蘠三度楚江秋近懷莫向元龍道
問舍求田是韓頭
　　　夏日偶書
蜾臝啣蟲入破牕枕書一垜竹方牀家童偶見草頭字
誤認離騷是藥方
　　　秋日行邨路
兒童籬落帶斜陽豆莢薑芽社内香一路稻花誰是主
紅蜻蜓伴緑螳螂
　　　新淦偶成
飛飛緑鳳掛梅梢猶記來時雪擁袍今且歸舟新淦路
擔頭稚子賣櫻桃
　　　贈呉季詩
燕子樓頭一曲春曾騎驕馬擲黄金如今世事漫頭雪
破屋孤燈忍凍吟
　　　演教寺弔樓居朱漕
羅帶江頭蛻繡衣人歸香草謝家池秪今玉樹埋何處
惆悵僧房認得詩
　　　又
穿塚難酧地下知逢人多說項斯詩今朝痛灑西川淚
萬里梅花欲放時
　　　延真道院
滄流翠竹接仙扄霛菜丹虬拱上真擬就𤣥翁分半榻
閑聽秋雨守庚申
　　　訪趙愚齋不遇謁者云入幕抵晚方歸因成一
　　　絶奉寄
雪片梅花滿硯池芙蓉幕裏客歸遲今朝解了公家事
儘聽轅門報酉時(愚齋舊有詩云無曹度日/真堪愧又聽轅門報酉時)
　　　史主簿以授菴習稿見示敬題其後併寄張宗
　　　瑞
姜䕫荒塚白蘋深鸑鷟無聲結緑沉擬向鄱陽尋後杜
只招張叜聽君吟
　　　又
吟了南樓到庫樓塞雲邊月困雕鎪只今南北無詩禁
曾有新編過境不
　　　術士醴陵丁夢營將之舂陵有贈
㸔盡槐花買卜人窊尊且認舊碑文只今世上無清惠
却恐元郎解(闕/)君
　　　又
渌水池邊舊釣磯何時歸去濯征衣千年城郭應無恙
祇怕風塵老令威
　　　送歐陽平仲起鬱林教官
快把詩書洗瘴茆雕題墨齒盡同胞天涯那得随衿佩
試借叔堂講義抄
　　　又
古來節婦比忠臣怊悵明珠一窖塵千古綱常君記取
題詩煩問墜樓人
　　　萍鄉和王堯章韻
征衲無人補舊綿蕭條客枕楚萍邊撥殘石炭西牕冷
知憶山家榾柮烟
　　　趙司法詩集自題近道葢取工部所貽元隠居
　　　詩中語也(闕/)
　　　道書二絶
和遍陶翁飲酒詩醉籠天地入鳩夷細看官爵成何物
肯帶奚囊過九疑
　　　又
浣花騷伯杳難(闕/)世上寧無元隠居讀罷君詩三歎息
斷絃緑綺定何如
　　　聽廬山胡道士彈離騷
廬山道士菊潭仙前世滄浪握楚荃莫道離騷遺響絶
孤鈎寡珥尚能傳
　　　又
弔湘誰解薦江蘺忠憤泠泠冩七絲愁絶九疑山下聽
重華應許就陳詞
　　　題王堯章佇香亭
滿池蜀錦照深衣盡日慿欄課楚詞要識此花香絶處
露凉風細雨晴時
　　　又
對花味道興何長好學顔家到坐忘莫與紅塵兒輩道
心清正自得真香
　　　又
故園荷屋傍濓溪若愛蓮花入夢思今日題詩還自笑
江湖塵土鬢成絲
　　　題昭州田廷亮書稿後
㯽榔口裏吐參苓折檻無門九虎深家在道鄉亭畔住
定應千古有知音
　　　又
少海無波鶴禁虛滿朝閉口養曹蜍白袍烏㡌和寧外
却有山人請建儲
　　　次韻熊雲瀑秋夜見寄
呌徹蒼梧望八荒暮雲秋客各凄凉此情未許傍人㑹
愁絶中庭月一方
　
　
　
　
　
　
　江湖小集巻八十七
欽定四庫全書
　江湖小集巻八十八　　　　宋　陳起　編
　　樂雷發雪磯叢稿
　　五言律詩
　　　訪伯父幽居
對坐如禪舍閑燒石乳香書看新講義藥問未傳方僕
語梅花裡僧經竹葉傍題詩吾豈敢牕户半吟章
　　　桂林懷李景魏
陽華萬疊雲無計得相尋所學皆時好何人知爾心莎
城百粤逺雪嶠一翁吟已是懷人極天寒奈水深
　　　桂林送人之瓊州招捕海冦
訾家洲畔路别爾苦匆匆説戰令人喜耽吟與我同旌
旗楓鬼雨舟楫鱟簰風想到瓊峰頂題詩更記功
　　　與李盤翁知縣登七星山弔石道士
疊嶂矗空青耽竒共一尋苔荒碑意古茗苦道情深有
興梯蒼壁無才詠玉簮吟仙何處去我輩復登臨
　　　次韻史主簿雨夜見寄
水長許由溪春寒入竹扉㡬人聽夜雨惟我怯單衣樹
罅青燈耿籬根白菌肥明朝有忙事推枕問漁磯
　　　道中逢老儒由蜀出
丙穴魚應好曾經問釣磯干戈今未定城郭是耶非詩
社尊黄髪侯門薄布衣乾坤豺虎滿見爾一歔欷
　　　時事
時事如頺屋誰堪任棟梁國貧僧牒賤邊病檄書忙有
分憂宗社無才出舉塲未應王謝輩揮淚送斜陽
　　　逃户
租帖名猶在何人納税錢燒侵無主墓地占没官田邊
國干戈滿蠻州瘴癘偏不知携老稚何處就豐年
　　　登江華寒亭
到此脚跟酸千峰逈不看年深碑字淺日薄樹隂寒石
罅巢蜂乳籬根墮鳥殘愛吟還畏嶮不敢倚欄杆
　　　訪表叔李竹齋
門庭接豆根吟避市塵喧每愛詩無敵應知學有源雲
山供俎豆筆硯長兒孫愧我相過數秋風酒一樽
　　　擬長沙訪姚雪篷至永返賦此為寄
今傍南軒住應知理趣精通書多似易論語不言誠擬
欲聽微論猶能慰别情江湖風浪隔腸斷楚鴻聲
　　　雨夜讀陸放翁集
爐冷童吹火山房夜黯然濕薪添茭熱苦茗帶芎煎燈
暗瀟江雨詩吟笠澤烟老仙何處去搔首弔塵編
　　　送黄天河
天河那可到山頂翠參差村屋煎黄蠟官爐照荔枝地
蠻遊宦少縣小迓賔遲鼻祖曾吟處荒苔想滿碑
　　　呈趙叔愚司理
閉户垂楊句江湖半世看不應求五嶺却自建孤壇浙
社朋遊盡唐詩氣味寒今朝流水調只向子期彈
　　　夢訪劉漫塘曽雪巢二先生
前輩風流歇江湖欠賞音向期行古道誰解識余心月
浸金壇冷雲歸玉笥深瀟湘風雨夜客夢得相尋
　　　青湘逢廷對人歸因問時事
南客帝鄉歸青袍照緑髭問知當世事解誦聖君詩淮
蜀軍書急湘樊邸報遲空傳廷試䇿韋布説邊陲
　　　南林寺
律院僧應俗庭荒草木删無碑堪攷古有客自看山竹
好惟嫌宻雲多不自閑小溪知最近童浴夜方還
　　　象石銘(有序/)
九疑之麓為麗山有巖崩道厥石如象予遊而愛之遂
命之名而銘曰
百獸出王象實孔偉有崩斯石惟象是似贔屭其形巉
岹其齒我愛斯巖原象之美鍾竒日南邈爾荒裔服兮
帝車維天子使相彼嵒阿濟濟多士遺教篤學峻􁀙實
地任重致遠伊國之器地以人彰敢銘巖趾
　
　江湖小集巻八十八
欽定四庫全書
　江湖小集卷八十九　　　　宋　陳起　編
　　張藴斗野藳支卷
　　　雲間
勌倚柁樓聞鶴唳半生此地一經過機雲故月荒涼宅
湖海新秋浩蕩波曉􁪻紅蓮商客市夜牕白苧女兒歌
吟邊冷被沙鷗笑衣化京塵鬢亦皤
　　　江湖偉觀
隄栁朝朝送酒船一䦨山色越帆煙蓬萊雲氣東溟外
閶闔星辰北斗前突兀向來無此屋登臨當日有諸賢
夕陽過雁慵回首吟入闗河萬里天
　　　鳯鶴鵲三題與江社同賦
一去朝陽寂不聞西康臺北起寒雲梧花竹實年年事
柰此喧啾百鳥羣
立雪精神兩瘦蘆天風入羽思江湖逋仙梅下曽相識
千載歸來一語無
月樹爭枝影共寒楂楂飛過屋頭山五陵年少多春悶
一彈千金落等閒
　　　顧逕
海水還清淺停杯問二豪雨來江色暝沙長岸容高吏
鞅何能脫王程敢憚勞秋風柁樓底短髪不禁搔
　　　錢氏東臯
百年鐘鼓園林在人物蕭疎更海鄉藤絡湖嵌山解長
花移鄴本土猶香棋聲静晝松陰淡扇影閒秋水氣長
莫道官忙行樂少也分物色到奚囊
　　　上海
夢斷三更鶴蘆邊繫短蓬聴潮看海月坐石受天風物
至秋而化年來我亦翁長歌相勞事猶喜此樽同
　　　新晴
林影熹微曉乍晴老於世故獨關情連烽未撤邊頭戍
積潦猶妨隴上耕幾為餉蠶憂濕葉重因漂麥困飢氓
龍公多事多勞耳萬理由來要得平
　　　録録
録録竟何為衣塵日以緇故人閒入夢乆雨頗妨脾燕
履登巢息蜂程載蜜虧獨斟蓮子酒愁絶杏花詩
　　　除夕
京國逢除夕栖遲鬢欲霜春聲生竹爆歲色動椒香戒
睡聴雞早占詩探蠒忙燭花頻送喜兒女笑烘堂
　　　禱雪天竺由靈鷲過冷泉
降香天竺去瀹茗冷泉來新徑石間過危亭木杪開烟
山晴若畵霜葉濕如灰㸃檢經行處今年未見梅
　　　祀事
誤被雞催起偷聴漏鼓稀書檠風展卷香盌火生衣困
嗅茶猶病吟飱菊可肥月明天路靚親到帝旁歸
　　　西湖清明
芳天新霽惠風和軟緑平隄凝不波桃李無言看客慣
樓臺如畵占山多游裾匝路塡車馬翠榜開筵鬬綺羅
寂寂寒烟生水面白漚柰此月明何
　　　酥
兼味醍醐外分身乳酪中江南鳴穉犢塞上寄飛鴻乾
雨看如幻生鹽訝漸融臘殘猶有待煎取牡丹紅
　　　食蠣次韻芸隠
相黏成什伯峰聳若山王(史南人呼明/駝為山王)攻處須犀䥫持
來出蟹湯梅花霜後味竹色酒邊香坐憶遊閩樂今年
始得嘗
　　　次韻月中聞鶴
月明華表語霜清萬籟沉沉靜有聲一自别來瓊樹長
幾回飛夢到曽城
孤影徘徊且月中流離滿貯酒如空東皇太乙應來下
笑指梅花一信通
　　　齋宮偶題
衆緑扶疎雨氣清栁花吹作小池萍文牕晝寂齋房邃
三潄華池誦玉經
　　　同寮約遊香林分韻得林字
約我當休沐同過支道林棋邊翻覆手酒外太平心石
潄晴湍細猿吟夏木深歸帆帶疎雨涼意滿幽衿
　　　春朝偶題
忙裏偷閒答物華一官隨分是生涯春風酒棹湖隄栁
曉月吟韉輦路花報喜忽聞枝上鵲忘機時下屋頭鴉
殘年鈍悶今朝盡重對菱花拂帽紗
　　　重游大滌洞天
澗水泠泠石髪新松花香靚翠崕深雲生不没仙人跡
丹化猶啼搗藥禽洗眼人多求聖水醒心吾獨愛清音
杖藜更欲過新洞無柰春空又作霒
　　　東庵與道者語有感
瘦䇿松間日又斜更過南崦喫僧荼丹青嶺樹明寒葉
水墨江天噪亂鴉付酒一杯真樂事讀書萬卷是愁涯
更嘗世故知閒味河水依然鬢自華
　　　朱柿
慈恩分種逺駢實渥如丹埀野華星大然雲火樹寒蠏
螯微有忌牲血訝難摶七節雖堪賞無勞把核鑽
　　　喜李鶴田至次阮雲心韻兼寄
月樹秋來碧幾尋古薌熏徹紫芝吟無因得去陪清賞
祗寄山君一寸心
澆酒逋梅又幾回愁吟舊雨獨登臺星星鶴語山􁦷曉
割得雲心古錦來
　　　九日
細看黃花把一枝東籬猶是昔人非題糕酒外豪心在
吹帽風前素髪稀雁呌霜天悲故國鴉翻溪樹背寒暉
百年獨有閒居樂可怪東山事竟違
　　　道場山
訪碑無古跡丹碧覆嵯峨塔向城中共山從寺右多疎
松小溪路逺漊太湖波何鍇書堂在猶嫌隔翠蘿
　　　何山
山因人得姓人去佛來居隣有天章墓碑無玉局書幽
溪通古郭荒澗入春畬客子吟鬚冷高峯夕照餘
　　　月泉紀遊
小春霜㝢曉閒訪古招提何歳齋魚廢初弦顧兎迷先
民堂上像寓客柱間題僧户蜂分小山形虎欠低松青
江廟北竹老野橋西親汲聊煎茗深登信杖藜琴師年
九十相見手重携
　　　不寐
空牀展轉對孤檠寒漏年長更雨聲如此乾坤閒歳月
明朝華髪滿頭生
　　　寄鶴田
鶴向孤山去未歸片雲行雁與心期新詩不著工夫得
雪外看花獨立時
　　　至後
陽生七日驗飛葭衮衮天機歳載華江草未圓青帝夢
香雲滿洩與梅花
　　　霅川次韻鶴田
苕霅雙流合䑺檣萬里通連山黃獨雪一雁白蘋風酒
户春醅淺魚村晚市同舊遊蕉鹿外未老已成翁
　　　歳晏用趙誼父訪雲心韻以寄
看春知幾度𤣥髪故應非世事真猶夢人生瘦勝肥竹
邊隨意入梅下得詩歸緬想羊何友湖山樂所依
　　　正月二日雪
雨送冬雷了如簁墮曉晴縈盈溪樹色騷殺紙牕聲着
瓦消還易因風凍不成紛紛門外履猶自賀元正
　　　送晏桂山赴高沙郡
青衫赴闕已三遷紅斾臨州不五年舊吏侉榮從事府
新民迎擁使君韉牡丹池館春融日蒓葉汀洲水漲天
自是邊籌談笑辦歸來仍侍玉皇前
接武容臺彼一時溪鄉重幸得追隨漚前心事滄浪影
梅下吟情汗漫期感慨中年無近别徘徊明月有相思
殷勤勸醉陽關曉受盡耶歈只自知
　　　秋思
暑退涼生體氣佳捲簾聴雨感年華西風葉葉梧桐冷
開盡庭前白鶴花
　　　溪上
今夕知何夕吾意亦良適明月滿船篷清風動帷席過
雨前溪渾停雲半空白衰荷無嬌紅老梧有枯碧頻更
燭對棋仍把酒澆石嵗行變暄涼朋情慨離索相思日
以長孤吟夜方寂露下客衣單草際螢光奕年年修玩
心一醉不得惜
　　　鶴田還江右
欲留雲共住雲去楚天長此日吾猶惜中年别易傷搜
吟梅下影賭奕橘中香謹勿移山諾春風入帝鄉
　　　歸雁亭
青雲影裏自由身幾倚䦨干看不真又是江湖春雪盡
年年腸斷玉關人
　　　午日次韻池襲父
小泊蘋香栁下磯重逢佳節感年時束蒿偶作人形想
采藥須供國手醫江鏡願為明主監楚菰愁賦逐臣詞
酒邊聽盡敲蓬雨數日淮南去未遲
　　　埀虹
四岸俱無只有天煙檣如雨落漚前不知笠澤翁何許
波上清風一萬年
憶著前遊十四年三高祠下夕陽船無錢買得鱸魚鱠
吟就橘花香裏眠
　　　姑蘇臺
故址畊殘草樹秋無人曽見鹿來遊甬東亦是當時月
不照笙歌只照愁
　　　虎丘
曼陀石上無根樹歴歴生公說法餘劔水一泓清徹底
至今人說有龍居
　　　惠山
石苔滑汰屋連斜第二泉邊古佛家一壑松風聴不了
却留僧坐自煎茶
　　　楝花
綠樹菲菲紫白香猶堪纒黍弔沉湘江南四月無風訊
青草前頭蝶思狂
　　　毘陵天慶觀龍
殿陰壁老懷仁筆頭角崢嶸春起蟄有時麾斥惠山雲
行雨歸來半身濕
　　　丹陽道中流寓人
累土編茅古制痺官田種秫得沽私自言身健無徭役
猶勝平生江北時
　　　京口運河上
荒荒永岸水如溝翁仲無言立上頭日日餫舟衘尾去
東南民力尚支不
　　　多景樓
暇日此登臨淒涼北望心戍烽孤障杳塔影一江深敵
帥投鞭想將軍誓檝吟所嗟人事異天險古猶今
　　　金山
江身臺殿切空雲夜月魚龍影不分八十老僧相引說
潮痕不上郭公墳
　　　瓜州
如此江濤更有人佛狸竟死不能兵幅巾短櫂漚前夢
未省當時有此城
　　　維揚即事
牛斗星邊禹貢州東南屏蔽大江流向來明月珠簾夢
不信秋風夜柝愁
皂角林前野地寛新塘路口草泥亁天乎如此功名事
成敗觀人自昔難
茅屋蘆門半市坊居民無事亦軍裝愁來莫上城頭望
西北浮雲接太陽
月明城上韻邊笳一枕三更夢到家不耐楚氛真僻性
賦詩酌酒與瓊花
土霧如蒸暴暑天燭龍偏駐栁邊船三清觀裏風廊午
滿意題詩借榻眠
　　　平山堂弔古
隔江山色畵圖中故址荒來與廟通畫地雄天淮海水
占星高直斗牛宮試評蜀味長泉變欲唱歐詞古栁空
往事茫茫増感慨聊憑戍卒指西東
　　　平山和韻鶴田
瓊花應自笑南翁白髪栖栖逐斷蓬兵後百年城郭是
塵間多事古今同孤烟逺堠如常戍五月窮邊尚冷風
可待蒓鱸歸興盡長吟且復付杯中
　　　道中觀戽水戲書
秧馬泥深繭犢閒燭龍顧影桔橰間尋常六月江南雨
不比君王帑藏慳
　
　
　
　
　
　江湖小集卷八十九
欽定四庫全書
　江湖小集卷九十　　　　　宋　陳起　編
　　劉翰小山集
　　　桂殿秋(壽于/先生)
青帝子碧蓮宮不駕雲車騎白龍瑶池路逺羽衣濕玉
珮泠泠明月中
雙玉節到神京碧盃仙露冷如氷一聲金磬千花發洞
口天風吹酒醒
　　　翠屏曲
小亭簾幕埀陰陰梅香入枕春生屏西牕月落翠被冷
鳥聲殘夢東風醒三年不喚清溪渡夢裏瀼西春水路
江頭女兒雙翠眉能唱劉郎芳草句
　　　小宴
一曲歌雲勸玉觴歸來斜月恰侵牀小牕細嚼梅花蘂
吐出新詩字字香
　　　余乆客都城秋風思歸作楚語和吳郎採菱叩
　　　舷之音
秋風兮淒淒山中兮桂枝彈余冠兮塵墮芳草緑兮未
歸家遥遙兮辭楚荆傷去國兮重登臨撫長劔兮増慨
復鳴鋏兮成音採中州兮蘭芷望美人兮千里我所思
兮天一方共明月兮隔秋水
　　　種梅
淒涼池館欲栖鴉采筆無心賦落霞惆悵後庭風味薄
自鋤明月種梅花
　　　紅牕怨
啼鶯喚起紗牕夢紅日滿簾花影弄翠屏香字冷薫爐
羅衣疊損金泥鳯去年君去燕歸時今日燕來君未歸
欲把相思挑錦字夜寒懶上鴛鴦機起來翠袖雙羅薄
東風滿地桃花落
　　　漁父
輕舟一葉一輕篷上有蕭蕭鶴髪翁昨夜不知何處宿
月明都在笛聲中
　　　春晚呈范石湖
風日蕭蕭兩鬢華倦尋銀筆賦餘霞五更枕上無情雨
三月風前薄命花春困有時因病酒客懷何日不思家
年來事事心情懶惟有歸耕䇿最嘉
　　　上元小亭
靖康詔令文章種桐邑公侯國老家種得人間桃李滿
春風無地不開花
　　　石頭城
離離芳草滿吳宮緑到臺城舊苑東一夜空江烟水冷
石頭明月雁聲中
　　　天上月
春氷一片淨無瑕萬里清光遍海涯欲與常娥移桂樹
月中先合種梅花
　　　春日
沉沉芳酌動金波笑引疎梅泛玉荷幾度天寒歸雁少
一畨風雨落花多功名好在知心懶富貴重來柰老何
鳥雀數聲傳喜語梁間燕子亦能歌
　　　江南曲
我家江南同野老自紡落毛采蘋藻清風滿袖讀離騷
半畆幽畦種香草門前流水鳴濺濺日暮歸來自刺船
遙山數疊作媚嫵落日斷霞明晚川雨餘汀草漲新緑
紅衣濕盡鴛鴦浴採蓮女兒何處來唱我春風湖上曲
瓮頭酒熟方新篘白魚如銀初上鈎呼兒洗杓醉明月
酒酣更作商聲謳
　　　鴻門宴
江東遙遙八千騎大戰小戰七十二劉郎曉鞭天馬來
􁁉踏長安開帝里子嬰已降隆凖公君王置酒鴻門東
張良已去玉斗碎三月火照咸陽紅繡衣歸來日將夜
可惜雄心天不借當時乙失范増謀尚引長戈到垓下
刁斗乍急營壘驚夜深旗尾秋風橫玉帳佳人不成夢
月明四面聞歌聲拔劔相看涙如雨我作楚歌君楚舞
明朝寳馬一聲嘶江北江東皆漢土
　　　玉斗歌
　　　　漢高帝真英主也其入闗則約三章封府庫
　　　　子女玉帛畧無所有秦人歸心焉不待白蛇
　　　　赤帝老嫗夜哭然後知為天命彼姁姁項羽
　　　　欲扼其喉而困之難哉鴻門之戰沛公亦幾
　　　　危矣項莊舞劔項伯翼蔽沛公得從間道以
　　　　歸獨使張良謝羽羽受其璧此亞父知其為
　　　　勇所以慨然碎其玉斗也感之作歌
漢兵咸陽未休舎楚王長歌到戯下項伯夜入張良營
沛公倉皇出城謝自言戮力共攻秦不意入闗成此勲
閉闗籍民備他盜盡封府庫待將軍項莊抜劔項伯起
漢楚興亡在今爾鴻門壯士斬闗來慷慨一巵誰懼死
君不見秦亡鹿走驪山傾四方盡起諸侯兵龍顏隆凖
泗上長天之所授誰能爭英雄肯落他人手獨遣謀臣
談辯口君王間道却歸來滿地秋聲鳴玉斗
　　　吳門行
吳歌婉婉清如水西風曉自閶門起雙橈艇兮採菱來
翠荇緑濵香十里芙蓉影落已知秋濺濕羅衣眉黛愁
回聲蕩槳入門去明月家家秋水流
　　　客去
送客歸來月滿簷梅花微笑隔疎簾酒醒今夜銀屏冷
沉水薫爐旋旋添
　　　哀友人
案成歌舞小春嬌何事春隨草木彫從此巴江江上月
有人和涙獨吹簫
　　　聞笛
誰將玉笛按涼州吹徹春風不下樓若道聲聲都是恨
不知消得幾多愁
　　　小亭
芳草萋萋怨未歸西池殘夢要題詩緑牕昨夜東風小
開遍梅花第幾枝
　　　題飛雲閣
一笑歸來春尚寒小梅飄盡雪初殘遲遲更待梨花月
醉倚飛雲十二欄
　　　立秋日
亂鴉啼散玉屏空一枕新涼一扇風睡起秋聲無覔處
滿階梧葉月明中
　
　
　
　
　
　
　
　
　
　
　江湖小集卷九十
欽定四庫全書
　江湖小集卷九十一　　　　宋　陳起　編
　　張良臣雪牕小集
　　　晚步南城下
冷雲堆屋晚仍春惘惘人行陌上昏飛去飛來沙上雁
去年洲渚舊蘆根
　　　春詞
竚蘭無限楚時春罨岸風平緑自熏睡起畵簷雙語燕
梨花留得夜來雲
　　　又
後主搴香復倚春潘嬙梳洗最輕盈南朝破後無詞客
燕子桃花古石城
　　　芳草復芳草
芳草復芳草有人孤倚樓明月復明月何處照離洲相
見𣺌無期此恨詎相知日暮天寒吹屬玉蠻江豆蔲重
重緑
　　　玉臺體
一寸春霏拂綺寮蕙花江上雪初銷傷心燕子重來地
無復人吹紫玉簫
主人流落委荒墳燕子還來壞㦸門惟有桃花古時月
端端正正照嗁痕
　　　曉行
千山萬山星斗落一聲兩聲鐘磬清路入小橋和夢過
豆花深處草蟲鳴
　　　陪天童覺禪師如城
風勒江雲雪未匀夢寒不到碧梅春破帆又指蕪城近
漠漠平沙落雁頻
　　　賦
栁暗旗亭不忍看臨江愁殺晉衣冠傷心明月揚州路
十里珠簾蕙草寒
　　　示長蘆仁禪師
叢叢竹雀閙人家農事春來漸有涯品字柴頭煨正暖
不知風雪到梅花
　　　別持上人
茂竹永和字浣花天寳詩清江入舟檝忍淚别僧持
　　　梅市道中
連雨疎篷不耐關脩眉如失更晴慳越王故國無人問
􁪻子穿花自往還
　　　有懷山房
每憶山房話夜深機前無主亦無賓老兵未領西來意
斜倚屏風一欠伸
　　　西湖晚歸
帖帖平湖印晚天踏歌遊女錦相牽鳯城半掩人爭路
猶有胡琴落後船
　　　書情奉寄蔣弋陽公
五都一何綺歌管政繁㑹睠我友明月援琴寫秋瀨何
言吳離後一飽困藜稗風雨墨如翳欲往徒自礙頽年
去堂堂白髪新種種崎嶇造化乆敗屨常決踵從來萬
里意不料乘嶮恐鳴鶴畧九皋未羨乘軒寵
　　　留題吳興投老庵
白鷺悠悠去不還渚雲汀草一生閒暮年不入西州路
空倚梅花說住山
　　　送人遊姑蘇
兒時吾亦寄君州細細聴君說舊遊處處緑波通酒巷
女郎多在採菱舟
　　　雪後
雪花竹屋未全消寒雀稍頭眼擘椒紙閤不烟梅自放
底能踏濕渡溪橋
　　　九日書呂季慈室
上池入寺見承平影落南州迹易陳手把黃花看新雁
風烟愁殺舊京人
　　　感舊
三十六陂春水緑四十九年人事非揚子江頭永嘉後
吳儂蕩槳北人稀
　　　山房惠猫
從來憐汝丈人烏端正衘蟬雪不如江海歸來聲繞膝
定知分訴食無魚
　　　過臨平
兒時曽憶此登臨細說窮途有述征四十九年蘧伯玉
月明人靜過臨平
　　　過西溪
罨畵層波蕙草荒冷雲客雁兩回皇梅花到得吹成雪
盡是清愁不是香
　　　贈英上人
之秦賸肯迎張祿踏越何曽用計然元鼎事看蛙勝負
大槐人與蟻相連
　　　酒熟
濁醪初熟薦霜螯不擬寒山不廣騷清曉豆花籬下立
竹梢獨與月爭高
　　　遣家書
家住鄱城小洞天經年烹鯉尚茫然幾回鵲喜無消息
吹殺燈花獨自眠
　　　祝猫
江上孤篷雪壓時每懷寒夜暖相依從今休慣穿籬落
取次懷春屢不歸
　　　偶題
誰家池館靜蕭蕭斜倚朱門不敢敲一段好春藏不盡
粉牆斜露杏花梢
　　　萱草
雪色侵凌緑翦芽枝抽寒玉帶金葩北堂回首傷心處
却復令人恨此花
　　　小破
小破燕支鈿早梅雪雲平澹越江遲青山歳夜行人少
鴨鴨羣飛淺草時
　　　謝汪尚書見訪
黃葉聲中接錦韉添丁籬落怪相牽歸來賸欲從僧話
正掩楞伽曝背眠
　　　夏夜
恰則黄昏雨便晴青塘迤邐盡蛙鳴月明已在芭蕉上
猶有殘簷㸃滴聲
　　　平旦
平旦梅花破冷紅越香何限水流東陳年翠袖新年恨
盡在吹香笑語中
　
　
　
　
　
　
　
　
　江湖小集卷九十一
欽定四庫全書
　江湖小集卷九十二　　　　宋　陳起　編
　　葛起耕檜庭吟稿
　　　春懷
過了花朝日漸遲相將又是禁烟時寒留栁葉淒迷處
春在梨花寂寞枝牛角横書孤壯志鹿門採藥誤幽期
自憐白髪成何事說與啼鶯未必知
　　　姑蘇懷古
闔廬城下水連天故國凄涼思惘然堤栁數行埀舞帶
砌苔幾疊暈歌鈿了無麋鹿遊臺下祇有鳬鷖戯水邊
往事如今銷歇盡斷霞殘照鎖寒烟
　　　記夢
綺寮縹緲敞虚明鵠峙鸞停䕶碧城珠蘂一枝春共瘦
玉環雙珮月同明曽題洛賦緘新意却拊湘絃寄逺情
十二闌干風細細覺來依約記棋聲
　　　湖天霜曉
十里平湖浸曉光玉鸞飛舞鏡中央也知青女催梳掠
淡拂鉛華試靚妝
　　　暮春雜興
畵闌目斷楚雲西芳草連天客思迷家在江南煙雨裏
落花時節杜鵑啼
紫椹纍纍綴碧桑林塘雨過緑生香荆扉晝掩蒼苔寂
留得芸籖伴日長
閉門花落又春深白紵歌殘對晚斟惆悵年來心緒惡
一庭烟草緑沉沉
蘭杜初芳湘水春鷓鴣啼處草如茵雙魚不寄衡臯信
空有燈花入夢頻
燕子聲中日正長讀殘書卷亂堆牀夢回却愛西牕寂
閒看松花帶夕陽
　　　雨中夢故山
冥冥細雨濕江城掩映書牕翳復明倦客一杯愁頓減
故鄉千里夢初成金華洞口羊驚起石佛山頭鹿伴行
(石佛故/里山名)何日東歸溪上路一犁春渌帶雲耕
　　　疎櫺
寒意沁疎櫺閒堦草尚青市朝人自醉泉石我常醒桂
寫月標格蘭傳秋典型何妨為老伴相與兩忘形
　　　初春感舊
又是春生杜若洲憑欄回首總闗愁雲橫楚峽縈新夢
月泛吳波憶舊遊立馬醉題花外驛聞鶯笑倚栁邊樓
如今萬事經心懶祗合長歌擬四休
　　　檄雪
銀闕書飛急羽忙料應滕六奏虚皇要將閬苑蓬壺水
幻作瓊林玉樹芳風約雲邊停鶴馭氷清月際舞霓裳
鳯簫莫品淒涼調催老梅花枉斷腸
　　　和蘆洲劉子泉秋懷
雨送秋歸雁帶霜凝情無處寄詩狂一庭莎草蛩吟老
萬里梅花鶴夢長徳誼可踰鍾鼎貴聖賢不死簡編香
邇來世道添悲梗不但摧車是太行
　　　贈燕
鎮日雙棲向畵梁有時飛去為誰忙得泥趂暖添芹壘
掠水因風貼栁塘語重喚回芳草夢舞輕時罥落花香
五陵年少傷春恨書繫紅絲擬寄將
　　　次子泉韻
一聲鶗鴂又春休風簸榆錢滿地流燕子不知花落盡
等閒飛過栁邊樓
月轉庭花玉一䦨寳釵不䣃待郎看丁香擬結相思夢
無奈東風作社寒
　　　東歸
游倦歸來似長卿敝廬事事費經營掃除塵土虚堂潔
拂拭牕櫺舊紙明徑菊已荒唯草長井花少汲覺苔生
寒衣未辦西風急不柰鄰家機杼鳴
　　　除夕
爆竹傳聲又歳除流年不駐隙中駒屠蘇未用斟春酒
餺飥先教促曉厨彩絢户庭更鬰壘歡傳院落競樗蒲
老來樂事闗心懶吟對梅花撚斷鬚
　　　秋寓都城次趙君瑞韻
催破橙香薦蠏黃快斟新酒潤詩腸雁拖暝色橫秋水
鴉帶寒聲噪夕陽萬事莫如花下醉百年渾似夢中狂
登高休負湖山約約買扁舟載艷粧
　　　次劉野泉韻
自笑生隨雁影浮幾經楚尾與吳頭塞樓角送闗山月
湘驛砧敲嶽麓秋歳月森輪如走坂功名求劔記行舟
即今安得如澠酒與汝同澆萬古愁
　　　安分
淒烟澹靄鎻林扉又是秋光欲暮時蘋葉江湖風翦翦
桂花庭院雨絲絲世情冷暖杯中酒人事輸贏局上棋
安分得閒閒最好不須身外強尋思
　　　覽鏡
覽鏡羞看鬢㸃霜若云勲業更堪傷已甘身向山中老
安得名留海内香雅志擬聯高士傳倦遊慵入少年場
長吟酒醒憑䦨處更聴秋碪答暮螿
　　　贈烏龍山圓上人
笑把儒冠换墨衣深思富貴有危機參他龍象知今是
還了鴛鴦悟昨非開鉢展單隨所寓打包持錫去如飛
有人若問西來意正要高談為發揮
　　　支頤
氣數推移有盛衰老觀此理獨支頤閱人雲木能千載
過眼風花只片時名利場中棋變幻是非窩裏浪傾危
到頭輸與山中叟樂在耕鉏别不知
　　　涙
誰奏琵琶妒客歡嗁珠泣玉使心酸感時多向英雄灑
怨別還從粉黛彈每聴巴猿愁滴袂莫燒漢蠟恐堆盤
陽闗一曲君休唱唱罷人間行路難
　　　小隠
小隠山林習已成市朝聲利讓渠爭是非每向靜中見
悔吝多從動處生且約蒼官陪竹友共邀歡伯訪梅兄
歳寒心事期相守一瞬枯榮任變更
　　　秋夜
城笳吹下暮雲邊螢照書帷夜未眠遊子不堪征袖薄
西風嬾誦擣衣篇
　　　樓上
樓上何人奏玉簫數聲和月伴春宵斷腸喚起江南夢
愁絶寒梅酒半銷
　　　宫詞
銀漏疎風透玉屏碧梧枝上兩三更依稀似寫華清恨
雲冷香銷夢不成
　
　
　
　
　
　江湖小集卷九十二
欽定四庫全書
　江湖小集卷九十三　　　　宋　陳起　編
　　武衍藏拙餘藳
　平生最愛讀洪文敏所編唐絶句手之輙不忍置今
　閱此卷何翅千里對似人也龍泉張實甫充聖
　東坡見齊安朱廣文小詩云官閒㕔事冷蝴蝶上階
　飛謂其可入圖畵適安此卷絶句模寫景物吟詠情
　致多有可筆於丹青者惜不遇坡之品題端平丙申
　夏五蕙巖方萬里
　昔徐孝穆以魏収之文沈於江曰吾與魏公藏拙衍
　學詩三十年投質於宗工名勝者甚多藏拙之餘僅
　存此稿故云淳祐改元立冬日衍書
　　　秋夕過松陵
月冷江空夜氣濃桂香飛下廣庭風不知何處神仙過
鶴唳數聲烟靄中
　　　鶯
栁外飛來恰弄聲瞥然流去一梭輕分明嗁斷春愁處
風不驚花午院晴
　　　宮詞補遺
梨花風動玉䦨香春色沉沉鎻建章唯有落紅官不禁
儘教飛舞出官牆
牡丹春籞正穠華有㫖今年不賞花翦落金盤三百朶
内批分賜近臣家
　　　采桑曲
粉光薄薄髻雲埀葉滿湘籠獨步時女伴未來歸未得
水邊閒照挿花枝
道是蠶忙未是忙日長猶得事梳粧羅敷有語何曽解
倚樹偷窺馬上郎
　　　虚星壇月下聞笙
何人吹動玉笙攅天濶風高桂殿寒聲軋五雲飛不去
夜深和鶴落瑶臺
　　　宮思
當時十五正嬌妍選入宮中二十年誰料祗今三十五
舞鞾未踏玉階前
　　　書畵扇
雙成午夜約飛瓊齊駕紅鸞看月明縹緲碧雲歸去曉
洞天霜冷玉簫清
　　　贈苕上隠者
夾谿槐栁緑雲堆轍蹟何嘗到碧苔不種桃花縁底事
恐因流水悞人來
　　　開元廣寒詞
桂花珠殿水精樓柘袖籠香乙夜遊飛下銀橋人不覺
月明三十六宮秋
　　　客去
晉人冠子羽人衣客去移牀傍小池扇影不摇蘄竹淨
藕花風裏看唐詩
　　　遊吳門同樂園疥池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看遊人
　　　春日舟中書所見
翠峰斜倚側金翹羅帶縈紅罥碧桃應是春愁禁不得
東風深院粉牆高
花外風來夾膩香片雲誰遣下巫陽不須回首頻相顧
彼美傷春易斷腸
　　　明妃曲
一霎春風出塞行六宮揮涙别傾城當時誰議誅延壽
益重君王好色名
馬上風沙亂鬢蟬氊鄉同地不同天琵琶何用彈深怨
出降烏孫更可憐
　　　聞角呈宗諭方蕙巖
曉角吹愁客夢寒一聲聲落曲屏間吳兒可殺無風味
老却梅花祇當閒
　　　韓幹照夜白
八尺􁀙龍雪到蹄阿瞞騎罷阿環騎絶憐千古房星魄
不見明時見亂時
振金歕玉出天閑幾向驪宮驟月還脫使幹生天寳後
畵圖那得到人間
　　　桞枝詞
靈和殿裏最風流三月飛花雪御樓换得玉人眉樣巧
一春渾不下簾鈎
　　　秋夕清汛
弄月吹簫過石湖冷香搖蕩碧芙蕖貪尋舊日鷗邊宿
露濕船頭數軸書
　　　老將
幾回夢裏到邊陲馬上猶能磨戰旗彈涙對人偏愛說
建炎隨駕渡江時
　　　春日湖上
苑外埀楊閱四朝東風依舊緑條條當年盛事人猶說
二殿龍舟泊畵橋
拆桐花上雨初亁寒食遊人盡出闗一片湖邊春富貴
斷橋船簇夕陽間
飛鷁鳴鑣鼓吹喧繁華應勝渡江前吟梅處士今還在
肯住孤山爾許年
船裏歌聲去復還遊人樂在酒杯間爭如䇿蹇長隄上
細看南山與北山
　　　宜永觀雨
池上泠泠過雨聲緑荷風走萬珠明天公未欲從羣望
作(佐/)了晚涼俄便晴
　　　長橋月夕
卷來滄海黃銀浪飛出層雲白玉團千古埀虹奇絶處
獨凭三百赤䦨干
　　　雙鷺
誰驚雙鷺起蘋汀蹵裂玻瓈細有聲飛入白雲渾不辨
碧山橫處忽分明
　　　重訪西湖舊遊
西風吹曉鳯城開桂子香中信馬來十載不行湖上路
知它添了幾樓臺
　　　榴花
蹙蹙生紅露滴珠薰風涼幌曉粧初折來戴朶頻拈看
應訝羅裙色不如
　　　燕子
燕子攙風入畵楹不知人傍綠牕行香泥驚落忽飛去
却向桐華頂上鳴
　　　老宮人
寳髻無光玉貌昏悲歌空感舊承恩君王喜問先朝事
時許車兒到殿門
侍輦觀花上苑春太皇宣索鳳笙頻如今猶記當時曲
對譜閒教小内人
　　　湖亭席上贈商素
一曲春風已擅場淺顰低囀更傳觴令人憶殺香山老
舊日玲瓏也姓商
　　　貴遊
鈿車轆轆輾芳塵步障香移一片春花下玉盤行禁臠
御前宣勸到湖濱
　　　次平小景
一拂殘烟暝不収作(佐/)成谿上十分秋空林落日西風
急紅葉無詩水自流
　　　尋昔遊
碧水青山舊路迷劉郎怊悵阮郎悲仙桃一别人間去
洞裏春風自四時
　　　七夕
金鍼挿並玉搔頭月落河傾尚倚樓細認雙星還自感
别離同是一般愁
　　　雁奴
斷沙殘汐葑田枯寂厯寒烟臥雁奴飛起不知何處落
數聲驀忽隔黃蘆
　　　阮客
粉靨嬌春掌上輕玉琴聲裏見深情花邊臨别重回首
猶恐絲絃說未明
　　　書吳江塔院水月
疊疊滄波隔亂山白鷗飛去復飛還吟邊好思無多子
祇在孤舟落照間
　　　九日
倒盡䲭夷酒更沽西風吹興滿江湖客中賸喜身強徤
歳歳秋香㸔紫萸
　　　寄社友
秉燭西園事已非更堪中酒落花時隔簾燕子偏饒舌
不管春愁倦作詩
　　　立春
蓼滴辛盤色鬬鮮已將春到酒尊前金幡不用吳娃祝
自唱新詞挿鬢邊
　　　孤山訪梅不遇簡知己
結客尋春過舊隄雪香雲冷鎻雙扉隔牆應是梅花笑
弊却貂裘尚未歸
　　　雪中登埀虹亭
投箠江邊雪滿頭玉虹千尺要詩酬詩成馬上誰同說
說似亭前兩白鷗
　
　
　
　
　
　
　
　
　
　
　
　
　江湖小集卷九十三
欽定四庫全書
　江湖小集巻九十四　　　　宋　陳起　編
　　武衍藏拙餘藳
　　　霜梧
棲鳯枝頭數葉輕井邊籬落正闗情晚來縱有西風過
一片秋聲作不成(一作/做)
　　　湖邊
日日湖邊上小車要尋紅紫醉年華東風合與春料理
忍把輕寒瘦杏花
　　　示䑨師
不拘早晚過長橋要泊橋邊踏巨鼇無月色時方得睡
有梅花處必停篙不逢水活魚休買纔見溪清米便淘
到得旗亭須報我落帆相與醉村醪
　　　立秋夕
水花香弄晚風清閒立梧桐看月生夜漏向深秋始覺
一天星濕露華明
　　　新雁
塞月程程逺星河字字疎不眠沙外水恐濕足間書倦
翮支風去悲聲落枕初清秋人易感政自不闗渠
　　　春曉山行馬上口占
山深竹暗曉風輕幾樣幽禽錯雜鳴駐馬細聴渾不識
就中惟識秭歸聲
路轉前山復後山宿烟収盡薄生寒吟鞭忽指松梢月
絶勝城中樓上看
　　　陽復
一變陽爻七日初牕間測影弄徐徐不知曽未添宮線
但覺多翻數頁書
　　　劉八牕見訪一夕即别
五年苕上別别後愧相疎今夕知何夕憶渠俄見渠同
持一杯酒勝寄百封書未及論心事曉風回蹇驢
　　　悼戴式之
四海詩人説石屏一時知己盡公卿家傳衣鉢生無愧
氣挾江湖老更清重感慨時多比興最瑰奇處是歌行
九原不作空遺藳三些吟魂泪為傾
　　　嘗蒲萄
壓架騈枝露顆圓水精落落照晴軒微酸自是江南種
尚忍因渠説太原
　　　睡覺
睡覺東風忽惘然起翻雲母續爐烟半醒不醉宿酲思
欲雨又晴寒食天春草池塘詩夢裏梨花庭院酒尊前
誰憐倦客長安市節物驚心憶舊年
　　　晴絲
何處飛來繚碧空敲吟終日費形容榑桑老繭抽纎緯
星殿殘機翦素絨驀忽帶歸簾外燕等閒惹住栁邊蜂
風柔日薄樓臺晚一縷低埀力正慵
　　　謝曹東甽跋唫卷
十年湖海仰師儒八斗衣傳子建餘袖裏有詩須印證
句中無眼定趦趄吹香玉唾清如許刮膜金箆病已除
媪扇何曽求貴重等閒中得㑹稽書
　　　楓橋道中
路接官河栁行斜蹇驢衝暑憇田家雨餘天迥雲生葉
日午風輕稻放花襏襫已縣黃犢睡桔橰不動緑陰遮
老翁相見如相識命坐䔧牀自析𤓰
　　　郊居紀實
既安能適復何疑小築重營即舊規狡兔反為三窟累鷦
鷯終遂一枝期種成水際芙蓉徑鑿得亭前菡萏池客有
可人尊有酒四時風月總相宜
　　　送外家通倅方澹庵
風節傳清素名多為宦遊花封纔解綬芝檢趣監州等
上持麾節歸來覲冕旒江南與江北底用說離愁
　　　松陵晚泊
漭漭風濤外天隨低處尋碧雲千障暝紅樹九秋深故
國荒城夢空江倦客心行藏那復計篷月闖孤斟
　　　小遊仙詞
天風吹上碧嶙峋鸞鶴聲清草木薫金闕玉樓行欲遍
却携明月出紅雲
　　　寄湯伯起
徙家城市去不為故人留種菊應無地觀山合起樓别
來通訊少春至作詩不池上雙檉緑孤吟我正愁
　　　次韻答菊莊湯伯起
數弓蔬地一方池吾愛吾廬祇自知蘆碧補交楊栁缺
檉紅攙上藕花遲翠陰圍合疑無日涼意蕭騷賸有詩
君欲重來須更待嫩烟浮動晚晴時
　　　别燕
寳墨烟雲邈金風庭户秋有雛堪作伴無計若為留謹
勿沾鯨浪應須避蜃樓裁詩聊寄逺煩慰玉人愁
　　　西陵觀梅
障霜篝日奪天機九月梅花賞玉㽔到了不如春意勝
水邊風韻兩三枝
　　　小院
小院清聲動碧梧颯然涼思滿籧篨年來懶結青鐙伴
却課兒曹讀夜書
　　　夏日書事
緩將琴軫卷將書誰信閒中事有餘約客論茶和水試
課童移菊帶泥鉏竹籠日午猶闗鶴水檻朝來自餧魚
山薊已苗𤓰已蔓適安生計未全疎
　　　訪隠者居
蘚隥披蘿入茅堂着竹遮緑看流去水紅惜落殘花蜀
鳥啼春靜山童厭客譁細觀題壁者一一是詩家
　　　宮中詞
睡餘羅袖印眉山行傍粧臺理墜鬟聖主憂勤排當少
犀椎魚撥總成閒
　　　邊烽既息穯事告登歌以五十六字用和擊壤
見說邊頭事已寧捷書復得壽春城從來方面多豪傑
均與朝廷繫重輕棗實雖紅休北顧稻花埀白近西成
民無飢色添歡色氣象方纔似太平
　　　京口䇿應戍將歸營
老矣猶征調新從淮上歸盡知邊境事曽解壽春圍腥
血封刀匣黄沙漬鐡衣奏功均得賞沽酒醉斜暉
　　　枕邊
枕邊清坐散餘醒惨澹西牕月半明燕子夢回簾未捲
楝花風信曉寒輕
　　　癖
賸欲収神省費心三生癡癖本來深典衣尋訪晉朝畵
折簡借觀雷氏琴帖字逼真嘗細搧詩聯敲穏每長吟
鏡中一笑成何事鬢影秋絲日見侵
　　　清明湖上
榆火初傳禁漏殘蒲城和氣在湖山接天楊栁風烟裏
照水桃花圖畵間舊路人穿新路去長橋船出短橋還
吾皇應喜民胥樂歳許西門入夜關
　　　宿呂城舟中
古堞遺踪何處尋斷烟殘日意沉沉飛湍過閘風雷怒
峭岸如山草木深燈火鄰船喧客枕江天漂梗碎鄉心
明朝沽酒新豐市怊悵無人伴苦吟
　　　送客之潤赴時貴約
折栁亭邊來問津江山先入夢來頻漕渠水足新逢雨
客路風光恰是春莫論孫劉悲既徃願言賓主樂相親
留題短絶多佳景君到應須為拂塵
　　　送徐雲友歸行都
落落奇男子長年走客塵白身無寸禄青眼欠高人病
為思詩苦貧縁立行真片雲留不住歸醉洛陽春
　　　伯氏自吳門來輦下再宿即別
把酒論新事移牀問故山桑麻云已長親戚喜相安斷
雁江湖外馳心夢寐間兩年三度别此别覺尤難
　　　劉後村被召
衘上官雖顯吟邊興不衰細評南嶽藳逺過後山詩才
大人多忌名高上素知瓣香吾敢後幸見召環時
　　　送友人赴長沙酒官
老楓殘月曉江濱送客歸來又送君愁滴離聲三疊涙
眼穿行色萬重雲過湘應取離騷續到邑終期課最聞
莫為西班羞薄宦要思先世立殊勲
　　　杏花
栁店春風酒斾斜紫綃團萼數枝花香肌原自多豊膩
錯把梅花看作他
　　　寓京口四首答湯菊莊兼簡分司鄭料院
　　　　北固亭口占
三生結得潤人縁巵酒時來煖客氊北固兒童雖不識
也縁巾履過山前
　　　　鶻山
屹然孤立蘚痕青千古江湍洗不平蒼鶻飛來復飛去
不知身為此山名
　　　　甘露寺很石
二雄曽向此般還鼎立功名各未安留得坐時頑石在
至今人尚説曹瞞
　　　　月觀逺眺
朝宗亭下浪冥冥何日尋觀瘞鶴銘更欲裹茶邀客去
短蓬敲火瀹中泠
　　　歳在丁亥郊禋禮成皇帝登門肆赦獲睹盛典
　　　恭成口號
閶闔煌煌闢曉雲千官鵠立望嚴宸鶴書飛下珠簷峻
雉扇分開玉座新山壽聲中團喜氣鈞天奏處隔香塵
明王盛事民何幸三載恩寛四海春
　　　正元二日與菊莊湯伯起歸隠陳鴻甫泛舟湖
　　　上二首
春雲漠漠雨疎疎小艇衝烟入畵圖除却淡粧濃抹句
更將何語説西湖
櫂轉逋山艤落暉春風深鎻恨依依松間一鶴俄飛起
疑是先生出未歸
　　　送蕙坡趙富陽赴高郵元幕見次
相逢客裏便相歡握手真能出肺肝買得酒尊曽共酌
帶來詩卷每容看舊聞遊宦多知己今喜公朝與好官
一片淮雲千里月覲圭何日入長安
　　　蘆笋
春風荻渚暗潮平紫緑尖新嫩茁生帶水掐來隨手脆
擢船歸去滿篝輕竹根稚子難專美澗底香芹可配羮
風味祇應漁舎占玉般空厭五侯鯖
　　　湖亭席上
寒食梨花月新晴楊栁風愁融山色裏興極酒杯中緑
髪日夜變青春今古同忍教行樂處容易夕陽紅
　　　哀魏方泉
每見中吳士多稱太守賢一毫無暴政千里樂豐年心
醉西樓月身飛北闕天那知人事異夢絶桞橋邊
詔下催歸覲人傳便尹京班纔聯從槖庭忽舞銘旌玉
樹悲中折金丹聖莫生澤多唯乳子天道若無情
　　　寄吳徳章簽判
莫轉朱絃軫知音世不慳吟情清似水壯志屹於山自
入鄉關去相思雲樹間春風吹五葉早趂集英班
　　　書所懷
閒拂塵中鏡猶憐壁上梭生平多坎壈知己半銷磨對
酒成孤酌橫琴寓九歌相思江水濶歳晚客如何
　
　
　
　
　
　
　
　
　
　
　
　江湖小集卷九十四
欽定四庫全書
　江湖小集卷九十五　　　　宋　陳起　編
　　林同孝詩
　寒齋力辭聘召死於隠約子同合以表其阡旌其閭
　為未足也行其書焉嗣其學焉同又摭載籍以來孝
　於父母者事為一詩詩具一意各二韻二十字積至
　三百首起遂古迄叔季兼取明天理未嘗冺也自聖
　賢至鳥獸昆蟲並録見天性未嘗異也事陳而意新
　辭約而義博賢於烟雲月霧之作逺矣始寒齋之事
　寳章也視調胹裼襲之節以康其體躬場圃井臼之
　勞以裕其力人知寳章之勇於退而不知其退之有
　以自樂也同合之事寒齋也亦然昔曽元養參已不
　如參之養晳石奮諸子恬侯稍不逮建至孫而孝謹
　遂衰今石塘之林奕世家法嗣守不墜有古人所難
　能者惜其弟兄俱未脫白修於家浮沉於閭里而已
　余常恨世儒率華過其實惟同華實相符其操行蓋
　漢孝亷之盛舉也詞藝亦唐進士之高選也頃艮齋
　謝公嘗彚孝史五十巻上之阜陵同此詩他日必與
　謝公孝史並行淳祐庚戌白露節前史官劉克莊序
　　　堯
　　　　(道之大原出于天堯以是道/傳之舜堯舜之道孝悌而已)
道原自天出堯以是相傳曰孝悌而已人人具此天
　　　舜
　　　　(大孝終身慕父母/予於大舜見之矣)
孩提知所愛妻子具而衰大孝終身慕予於舜見之
　　　禹
　　　　(禹傷先人之功不成勞身焦思八年于/外  啓呱呱而泣予弗子惟荒度土功)
傷心九載績焦思八年中啓亦呱呱泣惟思度土功
　　　湯
　　　　(葛伯不祀湯使亳衆往/為之耕  奉先思孝)
奉先思孝也不祀豈其情以至使亳衆而甘為葛耕
　　　文王
　　　(朝於王季日三雞初鳴至寢門外問/安否何如日中至及暮又至亦如之)
問安寢門外旦旦俟雞鳴以至日中昃居常盡此誠
　　　武王
　　　　(文王有疾不說冠帶而養文王再飯/亦再飯疾間曰女何夢夢帝與九齡)
經言事父孝所以事天明疾間加再飯夢中與九齡
　　　周公
　　　　(我之弗辟我無以告我先王辟馬鄭/音避謂避居東都  東山周公東征)
我避故云辟東行是謂征先王猶可告豈為伐而刑
　　　孔子
　　　　(子曰所求乎子/以事父未能也)
事親良不易戰戰復兢兢學得如夫子猶言丘未能
　　　顏子
　　　　(謂子路曰去國則哭於墓而/後行返其國不哭展墓而入)
返必展墓入去當哭墓行誰知顏氏子事死乃如生
　　　孟子
　　　　(幼被慈母三遷之教/長師孔子之孫子思)
如何年稍長汲汲子思師知是為兒日三遷感母慈
　　　　右聖人之孝十首
　　　契
　　　　(契為司徒教以/人倫父子有親)
天性生雖具人倫教可無往哉親父子汝契作司徒
　　　元凱
　　　　(左傳季文子曰孝敬忠信為吉徳高/陽高辛氏有才子謂之八元八凱)
當知元與凱不出孝而忠能舉十六相斯為舜大功
　　　孝已
　　　　(武丁之子莊子云人莫不欲/其子之孝孝已憂而曽參悲)
子則欲其孝人皆有是心如何武丁聖却使子憂深
　　　微子
　　　　(微子之命曰爾惟恪慎克孝/微子去之子曰殷有三仁焉)
豈計身封宋祇愁祀絶殷不惟稱克孝亦自首三仁
　　　泰伯
　　　　(季厯有聖子知太王欲立之逃奔子/貢曰泰伯端委治吳仲雍斷髪文身)
為憐季有子逆探父傳賢斷髪文身事誣哉司馬遷
　　　康叔
　　　　(元惡大憝矧惟不孝不友子弗祗服/厥父事大傷厥考心乃其刑茲無赦)
勿云服父事不敬亦無傷元惡與大憝邦刑自有常
　　　君陳
　　　　(惟爾令徳孝恭惟孝友于兄弟/克施有政命汝尹兹東郊敬哉)
為爾有令徳存心孝且恭推之施有政往矣尹茲東
　　　伯奇
　　　　(尹吉甫子履霜操云無衣兮兒寒無/食兮兒飢兒罪兮當笞逐兒兮奚為)
無食又無衣逐兒安所之不辭履霜苦猶謂罪當笞
　　　晉文侯
　　　　(平王錫文侯秬鬯圭瓚曰汝克昭/乃顯祖追孝于前文人若汝予嘉)
嘉汝故錫汝非將玉展親克昭乃顯祖追孝爾文人
　　　衞武公
　　　　(年九十猶日警于國曰必朝夕/以交戒我  又孝子之身終)
孝子身終者非終父母身武公年九十戒我尚諄諄
　　　齊孝公
　　　　(伐魯展喜犒師曰豈其嗣世而棄/命若先君何君必不然齊侯乃還)
豈其伐與國獨不念先君想得還師去難堪此語聞
　　　齊侯無野
　　　　(晉人欲質其母對曰若以匹敵/則亦晉君之母也又漢太公事)
我母亦君母吾翁即若翁分羮何太忍請質可堪從
　　　申生
　　　　(姬泣曰賊由太子人謂太子子辭姬/必有罪曰君老矣吾又不樂乃縊死)
姬泣賊由子子辭必罪姬為憂君不樂寧死莫君知
　　　晉文公
　　　　(寺人披伐蒲公曰君父之命不校/校者吾讎也踰垣而走披斬其袪)
伐蒲君父命校者是吾讎披直寺人耳鉏麑信有謀
　　　秦康公
　　　　(晉文公甥渭陽詩云我見舅氏如/母存焉又曰我送舅氏悠悠我思)
懷哉送舅氏曰至渭之陽念母如存意悠悠寄二章
　　　既醉君子
　　　　(孝子不匱永錫爾類其類維何/室家之壼釐爾女士從以孫子)
若為錫爾類不獨善其身既念化家室還思遺子孫
　　　四牡使臣
　　　　(有功見知則說矣四牡騑騑豈/不懷歸王事靡盬不遑將父母)
懷歸將父母四牡苦騑騑是我心中事君從何處知
　　　南陔孝子
　　　　(南陔孝子相戒以/養也晉束晳補亡)
為孝還相戒南陔昔有詩都盧這箇意焉用補亡為
　　　白華孝子
　　　　(白華孝子/之潔白也)
亷恥有微缺須知孝未純白華何所似所似皎然身
　　　北山大夫
　　　　(役使不均已勞於王事不得養/其父母焉王事靡盬憂我父母)
非止不得養如憂父母何忍能不我念使我獨賢勞
　　　蓼莪孝子
　　　　(民人勞苦不得終養哀哀父母/生我劬勞欲報之徳昊天㒺極)
莫遂終養志難酬罔極恩哀哀父母句腸斷不堪聞
　　　妹土小子
　　　　(其藝黍稷奔走事厥考厥長肇/牽車牛逺服賈用孝養厥父母)
勤耕藝黍稷逺賈服車牛奔走何為者心乎孝養憂
　　　老萊子
　　　　(年已七十父母猶存著斑/斕之衣為嬰兒戲于親前)
七十已中壽人生似此稀絶憐老萊子猶自作兒嬉
　　　栁下惠
　　　　(三為魯士師曰何/必去父母之邦)
忍於父母國去此欲何之所以栁下季三為魯士師
　　　子思
　　　　(孔子喟然而嘆請曰意子孫將忝祖/乎伋每以不克負荷為大恐子忻然)
如何方喟嘆乃爾復忻然念汝祖無沗知予道可傳
　　　閔子
　　　　(子曰孝哉閔子騫人不間於其父/母昆弟之言  又曽子母投杼事)
參寧殺人者三至母踰垣嘆息子閔子孝哉無間言
　　　有子
　　　　(其為人也孝悌而好作亂者未有也/涼州易亂課人誦孝經蓋勲謂取怨)
其為人也孝好亂未之聞曽以是取怨無人語蓋勲
　　　曽子
　　　　(有疾召門弟子曰啓予足啓予/手而今而後吾知免夫小子)
全歸有明訓珍重恐傷膚小子啓手足吾今知免夫
　　　子路
　　　　(見孔子曰今由也累茵而坐列鼎而/食願欲食藜藿為親負米不可得矣)
食藜殊列鼎負米異重茵不待今朝養傷哉昔日貧
　　　子游
　　　　(問孝子曰今之孝者是謂能養至/於犬馬皆能有養不敬何以别乎)
犬馬何以别斯言似太深深言為養者可不敬於心
　　　子夏
　　　　(既除喪而見孔子與之琴彈之/而不成聲作而曰哀未忘也)
為有心中事琴音自不和禮雖弗敢過哀若未忘何
　　　子貢
　　　　(曰賜也願息於事親塊又曰大哉死/乎君子息焉  又大  息我以死)
未須論大塊以死息乎人所願學也賜姑為息事親
　　　林放
　　　　(問禮之本子曰禮與其奢/也寧儉喪與其易也寧戚)
故寧戚以儉罔或易而奢致得千載下人稱問禮家
　　　樊遲
　　　　(問辨惑子曰一朝之忿忘/其身以及其親非惑歟)
當知一朝忿必不忍於人豈知身忘却還應及乃親
　　　闕黨子弟
　　　　(闕黨之子弟罔不分均有/親者取多孝悌以化之也)
既漸夫子教罔有不分均何復間多取齊言彼有親
　　　樂正子春
　　　　(侍親疾復加一飯則脫然/愈復損一飯則脫然愈)
向非親在念念念每精專未必飯加損能令疾脫然
　　　公明宣
　　　　(學於曽子曰宣見夫子之親在叱/咤不至犬馬宣說之學而未能也)
子於親在日叱咤不聞聲既曰見而說應無學未能
　　　孔子黨人
　　　　(孔子曰吾黨之直者子/為父隠直在其中矣)
忍以證羊故而云我直躬那知為父隱直故在其中
　　　孟莊子
　　　　(孟莊子之孝其不改父之/臣與父之政是難能也)
無改父之道真堪以孝稱若論莊子孝此直是難能
　　　孟懿子
　　　　(問孝子曰無違樊遲御子告曰生/事之以禮死葬之以禮祭之以禮)
不復問無違祗應懿子知尚愁人不省以禮告樊遲
　　　孟武伯
　　　　(問孝子曰父母/惟其疾之憂)
父母之愛子心乎惟疾憂可能不自愛而忍使親愁
　　　管仲
　　　　(曰吾嘗三戰三走鮑叔不/以我為怯知我有老母也)
戰敗不羞走誰為知我深叔知我有母亮我走時心
　　　晏子
　　　　(曰使吾父之黨無不樂生者/使吾母之黨無不足衣食者)
母家令足食父族使安生睦黨可謂孝能之惟晏嬰
　　　晉君子
　　　　(下從征役不得養其父母父母何/怙父母何嘗悠悠蒼天曷其有常)
何怙復何嘗衘悲問彼蒼蒼蒼不可問重使我心傷
　　　潁考叔
　　　　(留羹感鄭莊公母子如初見左傳/茅焦諌始皇即虚左迎母見史記)
茅焦甘伏質考叔請留羹大隧如初樂咸陽虚左迎
　　　魏孝子
　　　　(役於大國陟彼屺兮瞻望母兮下/狄仁傑登山望雲曰吾親舎其)
念母嗟陟屺思親徒望雲可憐魏孝子不比狄參軍
　　　衞七子
　　　　(凱風美七子能盡孝道以慰母心/小弁小人之詩也何以言之曰怨)
幾諫勞不怨明明在魯論未應小弁作得並凱風言
　　　石祁子
　　　　(石駘仲卒卜所以為後者曰沐浴/佩玉則兆不沐浴佩玉石祁子兆)
執親之喪者可沐浴其身不待石祁兆知非佩玉人
　　　文氏子
　　　　(既除喪而越人弔待廟埀泣洟子/游曰其庶幾乎亡於禮者之禮也)
服除有弔者待廟至埀洟亡於禮之禮斯人其庶幾
　　　公叔戍
　　　　(請父諡於君君曰夫子不亦貞/惠文乎故謂夫子貞惠文子)
若把夫子論無慚貞惠文不應其子戍至自請於君
　　　靈輒
　　　　(翳桑餓者趙宣子食之捨其半云欲/遺母宣子使盡之而别具食與其母)
翳桑一餓者念念母之存賴有趙宣子能為别具飱
　　　葉公諸梁
　　　　(后臧從其母於吳不待/而歸葉公終不正視)
隨母適異國先歸汝忍能致人不正視應是得人憎
　　　伍尚
　　　　(楚將殺其父奢慮二子為患曰盍以免/其父召之彼仁必來尚歸死貟奔吳)
此以父免召彼如仁必來員乎竟何益尚也最堪哀
　　　賈獲
　　　　(陳大夫鄭師入陳獲載其母妻奔逢/陳侯下而授公車與妻扶母奔亦免)
扶母猶可免棄君安所之可能共母載忍不授君綏
　　　周紹
　　　　(趙王謂曰人有言子者曰父之孝/子君之忠臣故寡人欲子傅王子)
欲得忠臣者求之孝子門如何傅王子尚復待人言
　　　王孫賈
　　　　(母曰汝朝出晚來則吾倚門望汝/今王走汝尚何歸賈募人殺淖齒)
為齊臣子者此日若無聞獨有王孫賈能知慰倚門
　　　扶蘓
　　　　(趙高詐為書賜扶蘓死䝉恬疑之欲/復請扶蘓曰父而賜子死尚安復請)
父賜子以死君侯安所疑忍哉指鹿相無復祖龍知
　　　丁蘭
　　　　(至孝刻木為母像事之如生蘭/婦誤燒木母面應時髪落如割)
一靈長皎皎如月不離天要以純誠感非因刻像然
　　　韓伯瑜
　　　　(母杖不痛哀母力弱對母悲泣梁/彦先使焦通觀其像通感悟盡孝)
母力今衰矣悲嗁得杖輕流風存繪畵猶足感焦生
　　　酈寄
　　　　(與呂祿善周勃刼其父商使/寄紿祿出游勃乃得入北軍)
直以刼父故䝉他賣友名閒將誅呂論非勃亦非平
　　　賈誼
　　　　(治安䇿曰借父耰鋤慮有/徳色母取箕箒立而誶語)
誶言取箕箒徳色借耰鋤不是賈年少還能痛哭無
　　　馮唐
　　　　(以孝著為郎中署長文帝輦/過問唐曰父老何自為郎)
知以孝行著還應不問唐可憐止輦問何自得為郎
　　　韋孟
　　　　(楚元王傅及王戊淫亂孟去位徙鄒/作詩諷諌又曰既去禰祖惟懷惟顧)
去王猶諷諫懷祖重傷情誰識有韋孟人惟說穆生
　　　田叔
　　　　(景帝令案梁事還曰有之無以梁事/為問也太后食不甘味此憂在陛下)
勿以梁事問將遺太后憂若非叔長者誰為帝忠謀
　　　石建
　　　　(建為郎中令已老白首每歸洗沐即/竊取父奮中帬親自浣滌不令父知)
服勞曽孝道那更委諸人建已老白首中帬滌必親
　　　董仲舒
　　　　(令州郡舉孝亷自仲/舒發之後為江都相)
漢有孝亷舉誰知發自舒可憐三䇿罷却去相江都
　　　司馬遷
　　　　(父談執手泣曰毋忘吾所論著卒/三歳遷為太史紬石室金匱之書)
悲哉執手泣論著謹毋忘豈識遷他日能紬石室藏
　　　嚴君平
　　　　(賣卜成都市與人/子言必依於孝)
賣卜有深意何心避市喧若逢人子問依孝與之言
　　　霍去病
　　　　(縣吏仲孺私生以驃騎擊匃奴過/平陽拜仲孺曰不知為大人遺體)
不早知此體元來托大人低頭拜縣吏誰擬霍將軍
　　　雋不疑
　　　　(為京兆尹每録囚母聞多有平/反即為喜笑故不疑嚴而不殘)
不疑固嚴吏如不順親何圖得母喜笑平反敢不多
　　　杜延年
　　　　(父周為御史大夫延年居父官/府不敢當舊位坐卧皆易其處)
怪來御史府坐榻不如初曽是父坐處而為子敢居
　　　疏受
　　　　(廣之兄子廣謂受曰知足不辱豈如/父子歸老故鄉乎受曰從大人議)
豈知吾父子歸老故鄉身一聽知足誨欣然從大人
　　　王陽
　　　　(為益州刺史行部至九折阪嘆曰奉/先人遺體柰何數乘此險遂以病去)
禮經稱孝子不服闇登危所以九折阪回車不敢馳
　　　貢禹
　　　　(上疏曰誖逆者貴於官故俗皆曰何/以孝弟為今宜貴孝弟則天下自治)
安用孝與弟今人誖得官一聞陽在位自是合彈冠
　　　王式
　　　　(曰臣以詩朝夕授王至于忠臣孝子/之篇未嘗不流涕反復為王陳誦也)
三百五篇内凡言忠孝人未嘗不流涕反復為王陳
　　　韋𤣥成
　　　　(兄𢎞前坐罪𤣥成當襲封知非父/賢意即陽狂後選為淮陽憲王傅)
淮陽誰可傅無以易𤣥成即汝陽狂意為王言事兄
　　　楚孝王
　　　　(詔曰王孝順仁慈之國以來二十/餘年纎芥之過未嘗朕甚嘉之)
一自王之國于今二十年了無纎芥過都是孝慈然
　　　原陟
　　　　(廬墓三年大治冢舎表曰/南陽阡人謂之原氏阡)
所當約於已豈忍儉其先道立南陽表人呼原氏阡
　　　薛脩
　　　　(為臨菑令兄宣為丞/相迎母脩留不遣)
邑令直微爾爭如相國榮可憐留母養不忍聽兄迎
　　　陰子方
　　　　(至孝臘日晨炊而竈神形見子方/再拜受慶因祀以黃羊自是暴富)
祀竈令人富相傳陰子方安知由至孝非在薦黃羊
　　　揚子
　　　　(不可得而久者父母之/謂也是故孝子愛日)
不可得而久其惟父母乎諄諄愛日語掦氏豈欺予
　　　東海王疆
　　　　(母郭后廢疆戚戚不自安願備/藩國贊曰遜而知廢為吳太伯)
史以太伯比斯評恐未真我知東海意不忍母他人
　　　鄧禹
　　　　(事母至孝雲臺功/臣之次禹為第一)
功臣三十二劔佩藹雲臺第一人知否曽聞孝母來
　　　竇融
　　　　(少孤事母孝與隗囂書云為忠甚易/璽書賜融謂欲三分鼎足宜以時定)
璽書來萬里鼎足定三分解道為忠易誰知以孝聞
　　　馬援
　　　　(戒子曰欲汝曹聞人過失如聞父母/之名耳可得聞口不可得而言也)
惡言出於口必至反其聲小子聞人過當知聞父名
　　　樊宏
　　　　(父重遺令所假貸民間數百萬悉焚/削文契債家聞而慙爭償之宏不受)
能捐數百萬不聽債家償要自父一語銘心不敢忘
　　　耿國
　　　　(國當嗣父封上疏以父/况愛少子霸固自陳讓)
封侯誰不願顧我獨何心為憶父所愛偏於少子深
　　　張湛
　　　　(望縣門步進曰父母之國所宜盡禮/或議其詐笑曰人皆詐惡我獨詐善)
下車父母國自重豈其輕謂我詐為善何憂被此名
　　　馮豹
　　　　(後母屢行毒害敬事愈謹疾之愈深/每奏事伏省閣帝使黃門持被覆之)
中人持被覆尚得帝恩深子職竟何是終求慰母心
　　　孔奮
　　　　(奉母極求珍膳躬率妻子同甘菜茹/為時人所笑以身處脂膏不能自潤)
甘同妻菜茹極奉母珍羞一任時人笑脂膏不自謀
　　　伏湛
　　　　(父理為當世名儒别自名學湛/性孝友少傳父業教授數百人)
向來父學顯别自以家名不是能傳業如何著孝聲
　　　鄭敬
　　　　(郅惲謂曰子將為伊呂乎巢許乎敬/曰幸得奉墳墓雖不從政是亦為政)
幾曽慕巢許非是薄伊周何忍的的去先人有墓丘
　　　古初
　　　　(郅惲為長沙太守長沙有/孝子古初惲即以為首舉)
長沙有孝子姓字死猶香料得郡舉首他無人敢當
　　　江革
　　　　(負母逃難數為盜刼去輒求哀得免/後歸鄉里每自為母挽車時稱巨孝)
挽車極勞苦逃賊最間闗太息江巨孝能為人所難
　　　蔡順
　　　　(拾葚黒者奉母母思順心動棄薪還/㐲母棺火越它舎母畏雷震輒圜墓)
賊疑食葚異母怪棄薪還雷震輒圜冡火飛因伏棺
　　　姜詩
　　　　(妻汲供母後時遣去遺母珍羞復還/兒溺答母游學忽泉湧躍鯉供母膳)
日常供鯉膾且輒汲江流兒溺言游學妻還感遺羞
　　　郭巨
　　　　(恐母減食與子欲埋之掘坑得金一/釜上云天賜郭巨孝子官不得取)
為養寧埋子那知地有金如何有天賜且復怕官侵
　　　班固
　　　　(著幽通賦曰懿前烈之純淑兮咨孤/矇之眇眇兮又作叙傳述班氏之先)
前烈知純淑孤縱愧眇矇果能筆叙傳不枉賦幽通
　　　劉平
　　　　(負母逃難恐絶弟類抱弟女棄已子/鄧伯道負弟子避賊縳其子於樹上)
弟類那容絶吾雛聴自生劉平端為母伯道特沽名
　　　郭基
　　　　(為京兆督郵班固薦於東平王/蒼謂基孝行著於州里蒼納之)
豈伊東閣裏無似督郵賢直把孝行薦今人少孟堅
　　　亷范
　　　　(年十五與客自蜀步負父喪歸京兆/後為蜀守民歌曰平生無襦今五袴)
親喪徒步負萬里歴岷峨何事今人說惟知襦袴歌
　　　鄧彪
　　　　(少修孝行讓國於異母弟荆鳯顯宗/高其節下詔許焉  又曹子建詩)
讓國異母弟如彪正自奇今人有同產煮豆且燃萁
　　　張歆
　　　　(歆守臯長有報父仇賊歆破械縱之/遂棄官亡命范曄謂其報仇逃亡)
去官因脫囚為感戴天讎史氏乃失實却云逃報仇
　　　清河王慶
　　　　(上書曰乞以臣骸骨下從貴人/於樊濯庶母子魂靈有所依倚)
乞以臣骸骨下從樊濯原生雖闕親養没擬報私恩
　　　魯恭
　　　　(性至孝與母及弟丕俱居太學習/魯詩為諸儒所稱學士爭歸之)
可能來太學即得譽諸儒豈以習詩苦應云與母俱
　　　黃香
　　　　(事父竭力致養暑則扇枕寒則以身/煖席京師號曰天下無雙江夏黄童)
冬月常温席炎天每扇牀如何漢天下只有一黃香
　　　樂恢
　　　　(父親為令所収恢年十五俯伏縣/門晝夜號泣令矜之為出其父)
父今為縣繫號泣不停聲彼令亦人耳而寧不我矜
　　　仲長綂
　　　　(著論曰儻養親有兼珍之膳豈羨/夫入帝王之門以揚名立身哉)
羨入帝王門揚名與立身何如養親膳每日得兼珍
　　　薛包
　　　　(父娶後妻憎包分出之包號泣廬於/舎外旦入洒掃歲餘父母慙而還之)
所懼子不孝何愁父失慈涕流分出日天定感還時
　　　張霸
　　　　(年數歳知孝讓舉動自然合禮人訝/其小能如此曰我饒為之故字伯饒)
幼也知孝讓居然合禮儀休疑汝尚小須信我饒為
　　　竇章
　　　　(蓬户蔬食躬勤孝養講誦不輟時稱/東觀為蓬萊山鄧康薦章為校書郎)
蔬食可堪貧勤哉孝養親蓬萊知不逺應是著斯人
　　　蘓不韋
　　　　(父謙為孝暠掠死不韋掘暠父冢/時譏其讎枯骨郭太謂優出伍貟)
要使生者毒休譏枯骨讎看他郭太論比似伍貟優
　　　郭林宗
　　　　(性至孝范滂稱之曰隱不違親貞/不絶俗天子不得臣諸侯不得友)
不願諸侯友那容天子臣貞乎寧絶俗隱也不違親
　　　蔡邕
　　　　(性篤孝母嘗滯病三年邕自/非寒暑節變未嘗解襟帶)
自非易寒暑未始解衣襟不謂母疾久三年惟一心
　　　楊震
　　　　(種藍養母諸生有助其種者輒抜/去鄉里稱孝又不受金以畏四知)
尚自畏四知於親豈忍欺種藍有助者抜去不妨奇
　　　姜肱
　　　　(肱與弟俱為賊所刼將烹之肱曰季/江父母所憐請殺已季江復願代兄)
鼎鑊皆知避何心願代兄恐傷父母意不獨弟兄情
　　　陳元方
　　　　(事親至孝豫州刺史以聞天/子為之圖像百城以厲風俗)
如何百城内一一畵元方勸孝賢刺史觀風職所當
　　　茅容
　　　　(字季偉郭林宗見其殺雞意謂為已/設既乃獨奉母自以飯蔬與林宗食)
雞乃為母設蔬惟與客同賢哉茅季偉誤矣郭林宗
　　　范滂
　　　　(遭黨禍恐母流離不忍逃曰滂從父/黃泉顧子曰欲汝為善則我不為惡)
寧將身塞禍不忍母流離我自不為惡黃泉今有辭
　　　鮑永
　　　　(事後母至孝妻嘗母/前叱狗永即去其妻)
禮經條七出叱狗不言焉一旦鮑妻去那知在母前
　　　仇覽
　　　　(為蒲亭長化陳元為孝子民歌曰父/母在何在我庭化我鴟梟哺所生)
蒲亭一長耳何許得歌聲化我鴟梟類而令哺所生
　　　趙咨
　　　　(有孝行盗嘗夜刼之咨恐母/驚乃先至門迎謝盗慙奔)
賊來那可邇而敢以身迎身豈不知愛心乎恐母驚
　　　鄭康成
　　　　(家貧假田播殖以為親養/時稱為純儒齊魯間宗之)
播殖為親養家貧至假田焉知後學者盡喚作儒先
　　　李曇
　　　　(養親樂道終身不仕名與徐/孺子等海内列名五處士焉)
養親還樂道不仕至終身海内稱高士非專鄉里人
　　　徐季登
　　　　(南州高士徐孺子之子篤/行孝弟服闋隠居不仕)
南州徐高士姓字滿東都有子篤孝行終喪竟隱居
　　　周燮
　　　　(有先人草廬結于東岡燮守之曰/吾不能追綺季處巢穴屢徵不起)
未能追綺季且復守東岡為有先廬在它山忍遁藏
　　　王脩
　　　　(七歳母以社日亡來歳鄉里社/脩感念母哀甚鄉里為之罷社)
去年今社日撫字倍酸辛罷社為兒泣鄉鄰定可人
　　　徐庶
　　　　(辭先主曰老母見獲方寸亂矣二王/陵曰母為語陵母以老妾故持  心)
不勝方寸亂豈暇二心持忍矣王陵將賢哉徐庶辭
　　　孟宗
　　　　(母冬月思笋宗入竹/林哀泣笋為之生)
萬象死灰色千林號怒聲何人苦哀泣凍竹強抽萌
　　　顧悌
　　　　(仕吳為偏將軍每得父書拜跪讀/之每句應諾  又孝子聴于無聲)
地逺隔親面惟憑一紙書句中輒應諾直是聴於無
　　　陸績
　　　　(六歳見袁術懷橘墮地術曰陸郎作/賓客而懷橘乎曰欲歸遺母術奇之)
陸郎作賓客懷橘欲何為遺母當然事袁公乃爾奇
　　　李宻
　　　　(祖母劉年九十六謂報劉之日短又/言為人子者願為人兄事親之日長)
事親苦日短為子願為兄懇懇報劉語令人涕泗橫
　　　和嶠
　　　　(王戎居喪飲酒哀毁特甚嶠禮法自/持不能踰戎劉毅謂嶠生孝戎死孝)
要以禮法論休言哀毁同但觀生和嶠定勝死王戎
　　　王裒
　　　　(讀詩至蓼莪篇輒流涕門人為廢此/篇  廬墓悲號涙著栢樹樹為之枯)
悲哉生我句柰此念親何墓側有枯樹詩中無蓼莪
　　　荀何
　　　　(晉何曾荀顗俱有孝行傅𤣥/稱之曰古稱曽閔今見荀何)
古稱有曽閔今復見荀何為孝一而已能行無甚高
　　　王祥
　　　　(母冬月欲生魚祥解衣將剖氷雙鯉/躍出母命守柰每風雨輒抱樹泣)
風柰應難守冬魚未易求剖氷不辭凍抱樹可勝愁
　　　祖納
　　　　(性至孝少孤常/自炊爨以養母)
視膳子之職何須自執炊閒將心比合並是手成持
　　　丁儀子
　　　　(陳壽覔千斛米為儀作傳子不與/壽米文略大遺魏収金請為父傳)
尚自不與米何堪大遺金丁儀為有子文略是誣親
　　　范宣
　　　　(十歳嘗以刀傷手捧手改容人問痛/耶曰受全之體而致毁傷不可處耳)
手直微傷爾如何忽改容不能全所受此痛政無窮
　　　戴逵子
　　　　(戴顒與兄勃並受琴於父逵父卒/不忍奏與兄各造新弄並行於世)
戴琴妙一世二子得其聲不忍遺音奏各將新弄行
　　　趙至
　　　　(兒時從師授業聞父叱牛聲投書泣/曰我小未能榮養使老父不免勤苦)
莫致兒勞養翻令父苦耕可憐廢書泣不忍叱牛聲
　　　陶侃
　　　　(每飲酒常歡有餘而限已竭佐吏等/勸少進侃曰亡親曽見約故不敢踰)
陶公宴參佐限極每歡餘憶與亡親約淒然不敢踰
　　　桓冲
　　　　(小字買徳郎母病須羊以解/以身質羊後為江州刺史)
不辭身作質只為母須羊此日江州牧當年買徳郎
　　　盛彥
　　　　(母失明婢伺彥出以蠐螬炙飴母彥/抱母慟哭絶而復蘇母目忽然即開)
既知為異物號泣絶還生未有蠐螬炙翻令母目明
　　　王延
　　　　(後母令冬月求魚不得杖之流血延/叩氷哭有魚躍出母悟撫之如已子)
酷矣杖流血奇哉魚躍氷能令母心悟不異已親生
　　　楮徳逸
　　　　(庾衮字叔褒鄰人楮得逸善事/其親老而不倦衮每見拜之)
至老能無倦眞為善事親叔褒非佞者何事拜鄰人
　　　王悅
　　　　(導之子有高名事親色養諸/子莫及導見之輒有喜色)
色養傾餘子高明重有時足為丞相喜豈計外人知
　　　許孜
　　　　(有孝行鷹雉棲其梁鹿虎擾其庭交/頸同遊不相搏噬所居號孝順里)
能感猛鷙類都無搏噬心同遊至鹿虎共宿有鳩鷹
　　　卞壺子
　　　　(壺拒蘇峻戰死二子昣旴相隨赴/賊翟湯曰忠孝之道萃于一門)
父雖得死所兒豈望生存忠孝古難並于今萃一門
　　　皇甫謐
　　　　(遺令平生之物皆無自隨惟賫孝/經一卷  馮亮遺戒手執孝經)
盡棄生平物惟齎一孝經死猶不忘孝臨没苦丁寧
　　　郭原平
　　　　(以耕者於父母墓前裸袒為嫚乃/貴買此田束帶埀泣躬自耕墾)
忍向父母墓前頭裸袒耕農時每束帶猶自泣原平
　　　二王
　　　　(王銓學業不及弟錫而孝行/齊焉時人稱為金昆玉友)
要以孝行取寧將學業論錫無慙玉友銓可謂金昆
　　　樂頤之
　　　　(嘗病與母隔壁忍痛不為呻吟/之聲嚙被至碎恐母哀已也)
痛殊未易忍絶不一呻吟豈復知身疾惟愁戚母心
　　　何子平
　　　　(以俸米易粟麥曰尊老在東何心/獨享白粲珍肴不可寄母則不受)
干祿本為養資身豈所安珍肴與白粲雖美不為餐
　　　解叔謙
　　　　(母病有老父遺丁公藤因失所在/有童子持蚦蛇膽授顏含忽不見)
膽醫顏母疾藤療解親風忽不見童子俄然失老公
　　　王秀之
　　　　(遺令世人以僕妾直靈助哭當由/喪主不能純至欲以多聲相亂耳)
一事真堪笑今人妾直靈都緣無至性徒欲亂多聲
　　　謝㬭
　　　　(年數歳所生母微賤得疾畏警一家/尊卑感皭至性咸為納屨行屏氣語)
一家感兒孝不欲使親驚盡作屏氣語咸為納屨行
　　　謝朏
　　　　(朏莊之子超宗鳯之子明帝嘗敇二/人自鳯莊門入超宗趨往朏不肯入)
直以父名戲其為君命同朏能禮自處似是勝超宗
　　　古成詵
　　　　(以風教自任時韋高慕阮籍為人/居喪飲酒詵泣曰吾當手刄之)
禮豈為我設如傷風教何不堪晞阮籍直欲刄韋高
　　　華寶
　　　　(八歳晉末父戍長安謂曰須我還為/汝冠後長安䧟寳年至七十不婚冠)
憶父去時語爾來七十秋終焉不忍冠洒涙望秦州
　　　宗元卿
　　　　(祖母病元卿在逺輒心痛/大病則大痛小病則小痛)
異哉宗子孝親疾逺關心每驗痛大小因知疾淺深
　　　劉苞
　　　　(事嫡母朱氏及所生/母陳氏並扇席温枕)
扇席更温枕古人誰語同一心奉二母自是勝黄童
　　　劉靈哲
　　　　(母病夢人與藥驚覺得於枕間獲宋/瓊母季秋思𤓰瓊夢見求之遂)
誰言夢相裏所見總空花靈哲枕間藥宋瓊秋季瓜
　　　劉瓛
　　　　(號正簡先生齊高帝召/問政道答曰政在孝經)
先生天下士偶迫詔書行勿謂無奇對惟言在孝經
　　　王僧孺
　　　　(五歳初讀孝經謂/授者曰願常讀之)
孝經惟始教何但習於初欲得如兒願常常誦此書
　　　江泌
　　　　(痛不逮親養以菜心有生/意不忍食所食惟老菜)
菜心且不食親念一何深為爾有生意存吾不忍心
　　　庾道愍
　　　　(少失所生母尋求至交州入一村/見一嫗負薪心動訪之乃其母也)
交州一村裏有嫗負薪行萬里庾道愍心知為所生
　　　張冲
　　　　(父遺命祭我必以鄉土所出後牧/青冀常還呉國取果菜流涕薦焉)
未嘗無果菜何至取吳中祭我必土產遺言敢不共
　　　顧歡
　　　　(有孝行人有病者歡令取/孝經著病人枕邊果愈)
枕邊何所有一卷仲尼居無處覔盧扁應當寳此書
　　　江淹
　　　　(採薪養母於樵所得貂蟬將鬻以供/養母曰此汝休徵留之後果為侍中)
賣薪圖養母何許得貂蟬知在採薪處庸非吉兆然
　　　庾黔婁
　　　　(父在家病黔婁忽心驚即棄官歸/醫云嘗糞可知差劇每取糞嘗之)
驚心已云異嘗糞不妨難庾令何為者憑君著眼㸔
　　　庾域
　　　　(母好鶴唳域營求不怠忽雙鶴來/下戴良自據地作驢鳴以娯母)
惜哉戴良誕賢哉庾域誠真能感鶴唳何至學驢鳴
　　　任昉
　　　　(父遥性重檳榔終身不嘗曽/晢嗜羊棗而曽子不忍食)
晢常嗜羊棗遥亦重檳榔參至不忍食昉寧能獨嘗
　　　陸襄
　　　　(釋服猶若居憂終身蔬食布衣五/十年  又楊惲云送終有時而既)
憂居五十載陸子最堪悲惲獨非人子而云有既時
　　　楮翔
　　　　(有至行母病祈禱中夜聞/空中彈指聲及旦疾愈)
謹母昧方寸是處有神明夜半為親禱空中彈指聲
　　　徐孝克
　　　　(每侍宴無所食噉帝得察知其欲/遺母敕自今孝克前饌並許將還)
自今所賜饌特敕許將還為爾心餉母君前無所餐
　　　阮孝緒
　　　　(母病須生人參孝緒躬厯幽險累/日忽見一鹿隨之至鹿滅處得參)
覔參不可得忽感鹿前行行到鹿滅處元來此地生
　　　袁君正
　　　　(數歳父昻疾晝夜侍奉家人勸令/暫卧君正曰官既未羌眠亦不安)
家人勸我睡共說不眠難官既未得羌眠時自不安
　　　皇侃
　　　　(性至孝日限誦孝經二/十徧以擬觀世音經)
儒釋本同途遺經非爾殊未應普門品勝似仲尼居
　　　吉翂
　　　　(丹楊尹以其求代父命欲舉純孝翂/曰何待翂之薄因父買名一何其辱)
父身如可代子死乃其情尹代我何薄而將此買名
　　　吳明徹
　　　　(父未葬勤力耕種天旱苗枯明徹/之田中仰天號訴苗更生秋大熟)
苗枯親未葬號泣日于田誰謂竟不雨而能獨有年
　　　徐昐
　　　　(父陵疾篤昐焚香涕泣跪誦孝經晝/夜不息如是三日父疾豁然而愈)
父疾亦云篤如何豁爾平孝經惟泣誦晝夜不停聲
　　　雷紹
　　　　(少習騎射後辭母京師從學嘗讀書/至人行莫大于孝感嘆還鄉里侍養)
行莫大於孝其如違養何只消一句子安用讀書多
　　　楊愔
　　　　(幼喪母其舅源子恭與飲問誦/詩曰誦至渭陽未愔便號泣)
渭陽曽讀未對酒偶言詩舅作如此語兒那能不悲
　　　趙琰
　　　　(以國禁積四十年不得越關葬二親/於舊兆自痛恨惟食麥至絶鹽味)
禮稱親未葬喪服不除焉食麥斷鹽味悲哉四十年
　　　冦祖訓
　　　　(父母亡雖久猶於所處設幃帳嚴/奉如平生  曹孟徳銅雀臺遺令)
必如冦祖訓始不死其親孟徳空遺令丕乎眞罪人
　　　王崇
　　　　(以孝感風雹至崇田便止禾麥/並無損落及越崇田風雹如初)
風雹忽止處禾麥獨依然料得天公意知為孝子田
　　　房景伯
　　　　(為清河守召不孝者觀已事母其/人愧求去不許曰雖顏慙心未改)
親見房太守殷勤奉㫖甘那能不心愧豈止是顏慙
　　　元子華
　　　　(母夜飲還大吐人謂中毒子/華掬吐盡噉之母心乃安)
未必食有毒人言疑似間不辭噉母吐圖得母心寛
　　　劉獻之
　　　　(誨學者曰百行殊途要以孝為首/儻不能然雖下帷躡屩竟何益乎)
百行孝為首諸人儻未知下帷空自苦躡屩竟何禆
　　　崔道固
　　　　(母賤諸兄逼其母持炙致賓前道/固驚接謂客曰老親自執劬勞)
是誰迫我母持炙致諸賓驚起自接取云賓此老親
　　　于仲文
　　　　(九歳周太祖問曰聞兒好讀書書/有何事對曰資父事君忠孝而已)
讀書無見處與不讀書同勿謂兒年小能知孝與忠
　　　李賢
　　　　(從師學或譏其業不進答曰豈能領/徒授業至於忠孝之道實銘于心)
誰知學進處不在好為師好把銘心底分明說與伊
　　　李崇
　　　　(以父勲封侯泣下曰無勲於國幼小/封侯當報主恩恐不得終於孝養)
封侯何爾泣兒幼乃無勲恐莫終親養應將報主恩
　　　李士謙
　　　　(少孤未嘗飲酒肉絶口殺害之/言陸襄親没終身不敢言殺害)
殺生非孝也人未必云然絶口殺害語君看自少年
　　　文中子
　　　　(汾水之曲有先人之敝廬在有田/可以具饘粥彈琴著書不願仕也)
先人舊所理汾曲有田廬何意求聞達彈琴自著書
　　　房𤣥齡
　　　　(以孝稱父彥謙謂曰人皆因祿富/我獨以官貧所遺子孫惟清白耳)
人皆因祿富我獨以官貧佩父清白訓為唐第一人
　　　陳叔達
　　　　(御前賜蒲萄不食曰臣母病渴願/歸以遺母帝喟然曰卿有母遺乎)
蒲萄歸遺母所嗜固應思卿乃有母遺誰知此語悲
　　　韋陸
　　　　(韋承慶被後母打弟嗣立解衣求代/陸景融見兄象先被杖輒自楚悟母)
不惜以身諫惟愁失母慈景融常自楚嗣立每求笞
　　　狄仁傑
　　　　(求代鄭崇質使絶域以鄭母老疾/宗元願以栁易播曰夢得親在堂)
狄請使絶域栁甘易播州為憐劉母在深恐鄭親憂
　　　崔元暐
　　　　(至孝母戒以從官有人來云貧乏/是好消息若聞富足是惡消息)
若為從官好不異在家貧忍以惡消息而令戚我親
　　　李迥秀
　　　　(母氏庶賤妻崔氏嘗詈媵婢/母聞不樂迥秀即出其妻)
生我者為母無緣貴賤分不思罵婢語何可使親聞
　　　韋虚心
　　　　(父維為郎時蒔栁于庭及/虚心居郎省對之輙斂容)
父居郎省日蒔栁向庭中對栁如對父那能不斂容
　　　歐陽通
　　　　(居喪詔奪哀入朝徒跣及門/夜直藉藁以寢還家輒號慟)
夜直藉藳寢入朝徒跣行雖知迫明詔可惜欠陳情
　　　劉禕之
　　　　(相王府司馬帝謂曰卿家忠孝朕/子賴以師矩冀蓬在麻不扶自直)
卿家著忠孝朕子賴師模蓬在麻中直多應不待扶
　　　韋景駿
　　　　(有母子相訟者景駿曰余少不天/常自痛極爾幸有親而忘孝耶)
長抱罔極痛嗟余少不天汝今幸有母不省汝胡然
　　　張九齡
　　　　(至孝居父喪哀毁庭中木連理居/母喪尤不勝哀有紫芝生坐側)
連理庭中木叢生坐側紫未嘗聞孝感一一有兹奇
　　　顏眞卿
　　　　(以孝稱祿山反獨眞卿城守帝曰/朕不識眞卿何如人所為乃若此)
祗是見忠節何曽省孝誠唐宗休歎息猶未識眞卿
　　　韓思復
　　　　(封長山縣伯明皇親題其/墓曰有唐忠孝韓長山墓)
向來曹孟徳曽擬表征西那得忠孝字金書作墓題
　　　崔縱
　　　　(以母事其父嬖妾妾剛酷雖縱顯/官而數笞詬縱率妻子承色不懈)
直以母事妾祗云父所安可憐遭楚毒加意好承顔
　　　崔沔
　　　　(母亡受弔廬前賓客不至柩室曰平/生非至親不入謁豈以存亡廢禮)
憶昨升堂拜何曽有雜賓事亡忍廢禮不復問疎親
　　　李乂
　　　　(兄弟孝謹至甚又俱以文章自名/兄弟同為一集號李氏華蕚集)
俱以文章顯無慙孝謹稱弟兄同一集華蕚著嘉名
　　　裴子餘
　　　　(諡曰孝張說歎曰/此諡可無愧矣)
直以孝為諡真無愧此心可憐張說歎知得子餘深
　　　李勉
　　　　(江西觀察使部人有為父病厭蠱者/書勉姓名埋之勉曰是孝子也不誅)
不誅人厭已而恕子祈親賢矣李觀察今無復此人
　　　陽城
　　　　(語諸生曰學者所以學為忠孝諸生/有不歸省者乎明日請歸者二十人)
學者學為孝諸生務講明謁歸二十輩毋乃為陽城
　　　段秀實
　　　　(號孝童朱泚為逆以秀實失兵必/恨憤遣騎迎秀實奪笏擊泚以死)
意其失兵久怏怏必吾從奪笏直前擊那知是孝童
　　　李晟
　　　　(少孤事母孝後平朱泚/復京師贊曰身佩安危)
箇是一孤兒曽聞事母時身能幾許大却佩國安危
　　　元徳秀
　　　　(字紫芝家貧舉進士不忍/去母左右自負母入京師)
進士能毋舉偏親可忍離紫芝亦良苦負母入京師
　　　穆寧
　　　　(戒子曰孝子事親養志為大吾志直/道而已苟枉道三牲五鼎非吾樂也)
儻非親所樂至枉道而行雖以三牲養難辭不孝名
　　　侯程
　　　　(廬墓哭泣無節侯知道七年程/俱羅三年不止李華作二李贊)
三年天下共胡爾獨終身無處著深痛何心求過人
　　　李唐
　　　　(見肅宗抱幼女謂唐曰我念之卿勿/怪也唐曰上皇思見陛下計亦如此)
我念卿母怪難拚膝上兒好將南内意說與肅宗知
　　　韓滉
　　　　(當列㦸以不欲壊父時第門而止不/許増堂廡曰先君容焉吾奉之而已)
謹勿第門壞那容堂廡増父猶足乎此我顧莫之承
　　　賈直言
　　　　(父道冲坐事賜鴆直言紿取鴆代/飲迷而踣明日毒潰足出久乃蘇)
幾曽聞飲鴆有不隕其身那得獨全活天應知代親
　　　李景讓
　　　　(蔣伸酌酒曰有孝於家忠於國者/飲此景讓起卒爵伸曰無宜於公)
既爾家能孝還於國盡忠誰宜舉斯爵知是莫如公
　　　韓愈
　　　　(答元稹書甄逢能顯其父俱當得書/董生行云刺史不能薦天子不聞名)
未有子之孝而公不用情大書甄濟傳更作董生行
　　　栁宗元
　　　　(書先友於父碑陰皆當世聞人集/中說載隋唐名臣或云福畤所)
乃翁定奇士先友盡斯人福畤知己故儀曹意轉新
　　　甄逢
　　　　(以濟父名不在國史欲詣京師自言/元鎭為移書韓愈又袁滋表贈濟官)
史書良為稹褒詔却因袁足使濟不朽何堪逢自言
　　　董召南
　　　　(讀書躬耕以養父母韓愈董生行/云爵禄不及門惟有吏來徵租錢)
躬稼復樵漁養親還讀書不聞官賜帛惟見吏催租
　　　李興
　　　　(有至行栁子厚為作孝門銘曰引刄/自向殘敗肌形羞饍奉進憂勞孝誠)
刲股如為孝還應載聖經莫明栁子意因甚取殘形
　　　何蕃
　　　　(事父母孝學太學歳一歸父母不許/二歳亦不許凡五歳慨然揖諸生去)
五載莫歸省雙親誰問安固云親有命不謂我何顏
　　　鄭潛曜
　　　　(母疾亟為書丐以身代母火書/而神許二字獨不化翌日母愈)
願以身代母書焚上徹天若非神許我未必字依然
　　　裴敬彛
　　　　(母病醫許仁則躄不能/乘敬彛自為輿往迎)
親命懸醫手敢將親命輕為輿不辭往重母故身迎
　　　張志寛
　　　　(為里正忽詣縣稱母疾求歸曰/母有疾志寛輒病令馳驗如言)
何忽省母病每因親疾知可憐張里正尚得令君疑
　　　趙隱
　　　　(為相退朝侍養如布衣嘗侍母觀御/宴隱率百官拜恩于庭回班候起居)
至今說花縣當日奉潘輿未必若趙母回班候起居
　　　路隋
　　　　(父泌䧟虜隋尚嬰孺及長日夜號泣/母告以其貌酷類父終身不引鏡)
兒貌酷類父母知兒不知可堪引鏡照正復益兒悲
　　　李納
　　　　(宰相楊収欲市納兄舎以廣第納/叱曰先人舊廬為權貴優笑地耶)
先人敝廬在觸目百悲辛忍作優笑地圖娛權貴人
　　　許孝謹
　　　　(甫三歳母病不飲乳有憂色或/以珍餌悅之不食還以進母)
既不忍飲乳還能知進親何曽自人教端是出天眞
　　　栁玭
　　　　(戒子曰名門子孫稍有纎瑕十手爭/指生雖苟祿死何面目見祖先地下)
名父難為子纎瑕即辱身直須留面目他日見先人
　　　韋温
　　　　(疾病召親属誦父綬詩在室愧屋/漏因泣曰今知汝身不負斯誡矣)
常恐愧屋漏追懐在室詩可憐忍死誦不負乃今知
　　　林櫕
　　　　(為福唐尉棄官侍母疾廬墓降甘露/詔立雙闕又表其廬時號闕下林家)
七閩獨蒲郡雙闕鬱相望豈識林孝子曽來尉福唐
　　　　右賢者之孝二百四十首
　　　釋迦
　　　　(欲入湼槃遣弟子昇天報母至從/棺湧出為說母子恩情今日離别)
入般湼槃際拳拳報母知從棺更湧出為母說分離
　　　老子
　　　　(送孔子曰為人/子者無以有已)
子之於父母母以有其身老子虚𤣥祖諄諄此語人
　　　孝悌王
　　　　(有眞人下降兖州孝子蘭公/之家曰吾居斗中為孝悌王)
七星明厯厯萬古仰煌煌誰識斗宮内中居孝悌王
　　　目連
　　　　(抜母生天故世人以/七月十五日蘭盂㑹)
能將身入地抜取母生天歳歳蘭盂㑹今猶說目連
　　　許眞君
　　　　(鄉舉孝亷後得仙蘭公云/傳孝道之宗為衆仙之長)
鄉以孝亷舉仙為孝道宗謂予言不信君請問蘭公
　　　吳眞君
　　　　(年七歳夏月伏身父母牀下/不驅蚊曰恐去已而噬親也)
何事不驅蚊癯然牀下身傷膚非所懼所懼去傷親
　　　六祖
　　　　(新州人常賣薪養/母後傳五祖衣鉢)
新州在何處有箇養親人一旦成佛去那知昔賣薪
　　　睦州
　　　　(禪家呼為檐板漢每閉/門自織蒲鞋以養母)
捨俗還將母禪關晦迹深共呼檐板漢誰識織蒲心
　　　蘇仙公
　　　　(得仙道白日上昇留一空櫃/與母曰若有所需敲櫃即得)
世傳蘇氏子白日去登仙念母空留櫃敲時即得錢
　　　寒山子
　　　　(每見人家烹宰羊豕/即曰煮你爺煮你娘)
鍋裏爺娘語寒山太猛生不妨時著眼直是得人驚
　　　　右仙佛之孝十首
　　　辟司徒妻
　　　　(齊師敗曰君免乎銳司徒免乎/曰苟吾君與吾父免可若何)
君父今安在諄諄免矣乎可憐齊女子不問辟司徒
　　　雍姬
　　　　(謂其母曰父與夫孰親其/母曰父一而已胡可比也)
可憐姬告母父孰與夫親能置此一問未為愚婦人
　　　衛女
　　　　(父母終思歸寧而不得/毖彼泉水亦流于淇)
歸寧不可得何以寫吾憂不似肥泉水悠悠淇上流
　　　北宮女
　　　　(至老不嫁以養父母趙后問齊使/曰此女不朝何以王齊國子萬民)
妾身期不嫁至老養雙親何意趙威后殷勤問使人
　　　秋胡子妻
　　　　(薄其夫與道旁桑婦金不以奉/母曰妾不忍見不孝不義之人)
妾面羞君面君心異妾心那能不念母却遺别人金
　　　趙津吏女
　　　　(簡子欲殺其父女乞以身代簡/子賢之欲以為夫人辭以親在)
儻得代父死誠以愛妾身不圖君聘妾向道有嚴親
　　　如姬
　　　　(公子無忌為姬報父仇如/姬之欲為公子死無所辭)
底事能令妾為君死不辭不思君遣客報妾父讎時
　　　緹縈
　　　　(父淳于公有罪當刑縈上書乞没為/官婢贖父罪文帝悲憐之詔除肉刑)
仁矣文皇詔悲哉少女書至今民受賜非但沽淳于
　　　陳孝婦
　　　　(其夫逺戍属曰吾若不歸汝善養/吾母夫死戍所竟不嫁篤于養姑)
妾昔與夫别夫曽共妾言忍能幸夫死不復顧姑存
　　　東海孝婦
　　　　(事姑甚孝為姑女誣告殺姑/獄具竟論殺郡中枯旱三年)
如何殺一婦能致旱三年孝婦無知者知之惟老天
　　　曹娥
　　　　(父時為巫溺死不得屍娥亦自沉縣/為立碑蔡邕題八字謂絶妙好辭)
上虞一巫女名乃至今埀端的由純孝非專在好辭
　　　梁夫人嬺
　　　　(訟父竦寃詔改殯恭懷后追/封竦褒親愍侯仍徵還嬺母)
能返母萬里還榮父九原可憐帝有母亦自待人言
　　　孔融女
　　　　(七歳父先為曹操所殺女臨刑曰/若死者有知得見父母豈非至願)
不憂身即死惟恐死無知儻得從父母寧非我所期
　　　宣文君
　　　　(父宋躬傳以周官曰汝可受之/宋氏後傳授諸生號宣文君)
難把父書讀祗因手澤存遺言汝可受忍使世無聞
　　　宛陵女子
　　　　(母夜為猛獸所取女攀母持獸/行數十里獸毛盡落置其母去)
異哉一女子獨抱母啼號非但脫虎口還能落獸毛
　　　盧元禮妻
　　　　(元禮妻事姑以孝聞/詔號曰貞孝女宗)
貞孝諡已美何堪復女宗一朝下明詔千載被流風
　　　木蘭
　　　　(古樂府云阿爺無大兒木蘭無/長兄願馳千里馬從此替爺征)
謹勿悲生女均之有至情縈能贖父罪蘭亦替爺征
　　　鄭義宗妻
　　　　(盜夜刼其家冒刄立姑側/為賊捽捶幾死竟不去)
抵死侍姑側寧知有妾身若懷白刄顧尚得謂之人
　　　李孝女
　　　　(安祿山亂被刼徙它州聞父亡從/間道奔喪既知父已葬廬墓終身)
奔喪脫賊手廬墓至終身此大丈夫事誰云一婦人
　　　崔氏婦
　　　　(唐氏事姑孝姑病召長幼言吾無/以報婦但願婦子孫皆若婦孝)
姑今病且死頗愧婦恩深但願婦有子皆婦婦用心
　　　　右婦女之孝二十首
　　　東夷大連少連
　　　　(孔子曰大連少連善/居喪東夷之子也)
大連少連者夫子筆之書誰若東夷子而於喪善居
　　　若鞮單于
　　　　(匃奴謂孝曰若鞮稱若鞮單于/王莽改匃奴單于為恭奴單于)
漢語雜胡語堪嗤莽太愚安知若鞮字已是孝單于
　　　休屠王子金日磾
　　　　(降漢牧馬甘泉宫見母/像泣拜後受遺詔輔政)
牧馬一胡兒如何却受遺多因漢宮裏泣拜畵閼氐
　　　西羌東吾
　　　　(以父滇吾降漢乃入/居塞内謹愿自守)
循循祗自守何獨此𦍑然直以父在漢忍將身犯邊
　　　號吾
　　　　(章和二年將其母及種/人八百户自塞外來降)
如何降塞下不復戀𦍑中既是能將母還應知向風
　　　百濟王扶餘義慈
　　　　(事親孝與兄弟友/時號東海曽子)
夷方雖爾異天性本然同自昔聞曽子如今在海東
　　　扶桑國
　　　　(親喪七日不食設座/為神像朝夕拜奠)
不食至七日能將禮自居既然嚴像設亦復奠朝晡
　　　吐谷渾葉延
　　　　(父為𦍑所刺葉延縳草為人/射之母曰賊已屠膾矣何益)
父讎已屠膾射草復何為豈不念無益其如罔極悲
　　　回紇
　　　　(郭子儀單騎見虜傳呼曰令/公來回紇驚拜曰果吾父也)
瞥爾驚吾父同然拜令公遙知恩義重恰似與真同
　　　沙陀阿跌光進
　　　　(有至性居母喪/三年不歸寢)
三年不歸寢至性切於親不信沙陀種還生如此人
　　　　右夷狄之孝十首
　　　烏
　　　　(嗸嗸林烏/反哺其母)
靈烏噪何許反哺向中林人可不如鳥而無愛母心
　　　鶴
　　　　(鳴鶴在陰/其子和之)
好是鶴鳴陰居然子和聲休云氣所感自是物之情
　　　燕雀
　　　　(子母共處於一屋/之下相哺相樂也)
共母一屋下寧知屋欲然不須譏寡知相哺政堪憐
　　　虎狼
　　　　(虎狼仁也父子相親何/謂不仁仁之於父子也)
虎狼不仁也何乃謂之仁仁之於父子父子亦相親
　　　猿
　　　　(蜀鄧芝見猿抱子樹上引努射中/其母猿子為抜箭以木葉塞瘡)
不忍身逃箭知為母塞瘡人心有如此獸面本何常
　　　犬
　　　　(唐齊瓊家有犬隱肉喉間出哺病母斃/於頺垣瓊収養之瓊死犬亦不食而)
食肉隱兩頰飼母向頺垣終感主養母能將死報恩
　　　羊羔
　　　　(唐屠耆王甲將刲一母羊忽失其刀/尋覔次蹴起羊羔見所失刀藏腹下)
已分机上肉誰藏腹下刀安知羊不死乃復自羊羔
　　　豺獺
　　　　(下至禽獸豺獺有祭/人而不如豺獺乎)
曽聞豺祭獸還見獺陳魚人苟不知祭能如豺獺乎
　　　蛇
　　　　(漢竇武母產武並產一蛇後母葬有大/蛇出榛莽以頭擊柩流血有哀泣之容)
似有人傳訃來從榛莽中叩頭至流血埀泣有哀容
　　　青蚨
　　　　(水蟲子母/不相離)
子母不相離何心辨搗蚨忍能利銅臭不枉喚青蚨
　　　　右禽獸昆蟲之孝十首
　善乎誠齋先生之言曰人而禽蟲如焉非甚也人而
　不禽蟲如焉非甚乎伊欲上詣聖賢下免禽蟲奚為
　而可曰學同曰孝書之坐右日以自省
　
　
　
　
　
　
　
　
　
　
　
　
　
　
　
　江湖小集卷九十五
