#+TITLE: 薛荔園詩集-明-佘翔
#+DATE: 2018-05-12 10:20:15
#+SOURCE: github.com/kanripo/KR4e0211 master 8f9dadae                
欽定四庫全書　　　　　集部六
　薜荔園詩集　　　　　　别集類五(明/)
　　提要
　　　　(臣/)等謹案薜荔園詩集四巻明佘翔撰翔字
　　　　宗漢號鳳臺莆田人嘉靖戊午舉人官全椒
　　　　縣知縣與巡按御史牴牾投劾棄官去為汗
　　　　漫之遊其詩以雄麗髙峭為宗聲調氣格頗
　　　　近七子故世貞贈詩云十八娘紅産荔枝蠣
　　　　螃舌嫩比西施更教何物誇三絶為有佘郎
　　　　七字詩屠隆作傳亦稱閩産足珍貴者不獨
　　　　荔枝西施舌蓋即指此然人品頗髙故詩有
　　　　清致不全為七子之膚廓未可盡斥之也傳
　　　　稱所著有薜荔園詩佘宗漢稿遊梁新編金
　　　　陵紀遊文考翔遊蹤所經惟大梁金陵為最
　　　　後今集中俱已載入則合而編之仍以薜荔
　　　　園詩為名也明詩綜不著其名殆原屬抄本
　　　　故流傳尚少歟乾隆四十三年六月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
薜荔園詩集原序
夫澤雉非瑞腹中之錦稱竒井蛙乃㣲夏半之聲如吹
質禀而絢於文靈合而通其竅顧影吐吞葢自金土煦
沫相濡亦参氣化粤稽物流斯或可覩也世有下走窮
於踲踕外之無能紓籌䇿以綜時内之無能托甘毳以
供㫖上之無所肆雄逸以動衆下之卒莫肯嬉嫚以媚
人咀嚼椒桂撚齅芝蘭容有鮑氏之知寧少宗伯之薄
人語亦語詆其昧於鉗口人黙亦黙訾其短於雌黄噫
夫處下賤望睫而以結於世豈不云難矣哉於是謝絶
新流剔抉舊習撫景興思懷人發涕窮愁幽興托之微
唫詎云成乎一家庸以擬之蛙雉或有誚之則應之曰
窮於實通於虚吾不能違天感諸心發諸聲吾以為自
適至其争雄字句逺托憤疾音響之變亦惟其時乎噫
深沉長者斥無頼於巻端風雅少年鼓餘波於頰輔是
則下走之罪已
　薜茘園詩集原序
欽定四庫全書
　薜荔園詩集巻一
　　　　　　　　　　　　　明　佘翔　撰
　五言絶句
　　三洲十景(有叙/)
　　　余家三洲上大海浩淼自東來西接木蘭泗華
　　　二水葢郡北一奥區也南有寧海橋甚鉅麗橋
　　　北東舊置烟壘明斥堠昇平日乆有老樹亭亭
　　　盤其上若飛葢是曰烟墩孤樹景一吉祥寺當
　　　橋北囊山僧主之毎晨夕鐘聲隠隠從風外度
　　　是曰海寺疎鐘景二洲北有白水塘滙諸水東
　　　入海漁者撒綱如錯徃徃聞扣舷欵乃聲是曰
　　　白水漁歌景三東西皆大隄有薜荔蒲葦菱芡
　　　之屬足供樵採是曰滄洲樵隠景四自白塘南
　　　來六橋蜿蜒相望雖佳麗稍遜西湖而月下行
　　　逰若駕晴虹而窺明鏡亦足稱勝一方是曰六
　　　橋夜月景五三江當海右之衝大風吹浪不知
　　　來幾千里白雪皚皚疑為廣陵八月濤也是為
　　　三江雪浪景六地宜榕居人多植之以屏東北
　　　扶疎輪囷好作怪狀其根盤踞若龍虬溽暑坐
　　　其下風颼颼來襲人是曰榕隂連陌景七洲中
　　　多澗水毎春夏之交飄蕩落花紅白相映令人
　　　有桃源間想是曰澗水流花景八惟是八景平
　　　楚蒼茫㸃綴村落先輩諸公多所標題惜其詩
　　　帙不傳耳余薄逰歸日逰戯其間嘗嘆曰是天
　　　假我以吾土之信美也即此逍遥若斥鷃足以
　　　自老奚必九萬里而南為一日弟道昭氏過余
　　　薜荔園請曰三洲八景信美矣然東南之隅有
　　　三塔焉髙蹇鼎峙若青鳥之下雲中小園之北
　　　新築一䑓其上松蘿交翠可以避塵囂而奏緑
　　　綺願伯廣而咏之於是標其景曰平疇三塔芳
　　　樹孤䑓並前八景而為十各咏一絶雖巴渝其
　　　音僅為劍首一吷庶幾好事者和而歌焉張吾
　　　土之信美耳若曰弹丸之地為吞雲夢八九者
　　　所訾是則不佞爽然自失矣
　　　烟墩孤樹
海上舊烟壘頻年罷舉烽但有孤樹影帶月舞龍鍾
　　　海寺疎鍾
墟里黄昏候投林鳥雀哀渡頭鐘隠隠風送普陀來
　　　白水漁歌
一水接滄溟六鼇秋可釣試聽欵乃歌吾亦發長嘯
　　　滄洲樵隠
東海湧三洲負薪堪自老吾生澹蕩人更欲搴瑤艸
　　　六橋夜月
彷彿西湖上烟波鎻六橋美人明月夜好泛木蘭橈
　　　三江雪浪
海門烟霧深忽見秋濤起欲折扶桑枝乘潮去萬里
　　　榕隂連陌
積翠盡隂隂風吹十里響上棲白鷺羣下映青苔壌
　　　澗水流花
淙淙澗裡水不啻鴨頭緑有時流落花疑是桃源曲
　　　平疇三塔
寶塔鎮東方亭亭三鸑鷟雲中掛暮蟾海上射朝旭
　　　芳樹孤䑓
嘉樹欎成隂孤䑓眺蒼莽長笑似蘇門白雲自來徃
　　題棲禪寺
片片歸林鳥㣲微出寺鐘僧門掩秋色明月掛髙松
　　玉階怨
玉階無人行監宫日日掃夜來望四星白露沾秋草
　　葛仙井
昔時煉液人鑿井湖山側即今井中泉猶帶丹霞色
　　出郭
出郭期無事㸔花轉不閒夕陽低衆壑水底見青山
　　少年行
九衢馳馬去三輔鬬雞來不必通名姓金吾夜鑰開
　　寄游宗謙
一曳王門裾風流工賦雪不知楚醴筵猶為穆生設
　　秋夜有懷
夕露滴疎桐月下鳴雙杵清宵耿不寐美人何處所
　　采石懷古
峩峩采石磯下有蛟龍窟不見騎鯨人波心墮明月
　　望九華山
多少風波客勞歌棹徃還眼中青似黛惟有九華山
　　荻港晩泊
掛席東南行青山望迢忽日暮寒潮生維舟對孤月
　　舟中對月
東風吹片雨遥泝大江流可是鴟夷子乾坤一葉舟
　　宿桃葉渡
片月冷黄昏家家靜掩門避秦人不見山犬吠江村
　　長千行
莫愁貌如花生長長干里嫁與逺遊郎愁風復愁水
　　曉寒即事
昨夜風霜冷孤衾愁殺人朝來㸔兩鬂種種已如銀
　　閶門懷古
城下多春草館娃何處尋惟有閶門水前朝流至今
　　吳山晚眺
雨歇江天迥憑髙見午潮紫陽雲乍起彷彿赤城標
　　蘇小小墓
粉黛何年没春風土一抔香魂幻蝴蝶疑逐夜花來
　　投野寺宿
不見東林寺但聞隔水鐘溪深橋復㫁片月掛孤峰
　　春日懷歸
谷口囀鶯聲春風發楊栁蕭條萬里人孤㠶傷白首
　　懷陳振旺
孟公倜儻人風流傳尺牘雲樹色蒼茫空窮千里目
　　江上阻風
繫䌫此江滸風狂不作雨木葉晚蕭蕭扁舟誰與語
　　夜月荷香
一曲滄浪水盈盈片月光湖邉香不散玉女試霓裳
　　古别離
問君何所之未語淚先落寧跨茅家龍莫採劉郎藥
　　懷友
着屐歩蒼苔蕭然塵事少美人來不來隔竹聞啼鳥
　　又
閉户讀南華人踪幽徑絶徙倚有所思一片東山月
　　閨詞
春風入繡幃花氣入羅衣刺得鴛鴦枕待郎幾日歸
　　又
郎戍瀟闗去别離何太乆塞雁秋來多見郎寄書否
　　宫詞
待月立金階露冷羅衣薄徙倚玉䦨干秋風吹簾幙
　　聽鳥
禪房鐘乍歇古术鳥初啼催醒還家夢依然在虎溪
　　侠客
都市知名姓横行借報仇酣歌易水去那問大刀頭
　　古意
窈窕盧家婦當窻理針線含情歩花間羞見雙飛燕
　　湖心亭即事
平湖開一鏡日暮繋樓船酒似移盤石歌疑唱採蓮
　　九日飲酒肆
他鄉逢素節何處覔黄花白髪登髙嬾將錢向酒家
　　臥龍山懷古
欲覽㑹稽城試上龍山頂越王不復來萬家春樹冷
　　自君之出矣
自君之出矣鉛華不復理思君如浮雲日逐東流水
　　大佛寺夜坐
片月掛遥岑蕩漾湖波裡山僧猶未眠謖謖松風起
　　七夕風雨有懷
咫尺不可見夷門風雨多一水非銀漢無梁當奈何
　　挽徐子瞻明府
乘化飄然去言登紫府班石麟天上物元不住人間
　　又
白雲隨出没精氣化為龍縱有陳蕃榻南州不可逢
　　又
北邙歌薤露列宿失郎官篋裡留中論芳名並建安
　　又
修文歸地下三徑長蓬蒿剩有河東鳯鐘山日夜號
　　江岸次舟有懷
秋風江上來吹轉東流水停橈有所思月白長千里
　　懷南山寄澹上人
出郭饒山水鳯凰隠化城别來風雨夜夢㫁虎溪聲
　　題酒家仝錢季善作
解下鷫鸘裘恰貰酒一斗笑問酒家胡有客如此否
　　春曉戯柬張幼于
𧖟事猶未起登樓理曉粧雙眉元似黛不用畫張郎
　　山隂道上風雨
東郡多山水髙蹤想古人欲歌招隠曲風雨暗相親
　　病中喜景受宗振至
鶯花愁不廢藥石病難除二仲勞相過春風滿敝廬
　　古别離二首(為屈氏别/游君作)
南海有明珠光㓗還如昨君心諒不移所嗟妾命薄
　　又
飄飄楊白花隨風無定止一片别郎心可以照秋水
　　西巖雜咏(二十首/)
　　　白雲窩
卜築青山下白雲任往還多情花下鳥相對語闗闗
　　　釣月磯
直鈎何用釣待月掃漁磯鷗鳥雙雙下憐人乆息機
　　　一鑑塘
一鏡無浮雲澄波徹下上但得會心處何須濠濮想
　　　芙蓉池
芙蓉照秋水湘女集為裳忽聞仙佩響月下挹羣芳
　　　桃花源
桃花然小塢恍惚武陵源逺浦漁歌入前林鳥語喧
　　　赤壁
赤壁臨烟水仙人鞭石來清風來水面蕩漾斗牛洄
　　　鶴徑
元鶴棲幽徑聲鳴達九天㑹心知萬里暫寄百花前
　　　鹿門
聖主非熊夢丈人御鹿歸蒼生多屬望且莫掩柴扉
　　　荔圃
荔火明𤣥圃枝頭紫玉團欲蘓司馬渴試進水晶盤
　　　留仙巖
層巖凌北斗東望俯蓬瀛為有三珠樹長留子晉笙
　　　翠雲䑓
芳樹接雲煙孤䑓半接天八公自來徃詩咏小山篇
　　　悠然亭
一遂初衣心逍遥無轍迹時對南山雲悠然此俱寂
　　　碧山堂
學士碧山隠焚魚問草堂千載雲龍會為霖意不忘
　　　朝爽軒
白露湛千秋枝頭鳥聲響陽烏海上來亭榭生秋爽
　　　夕嘉樓
晚照挂松蘿巖居樂事多叢林歸鳥集逺寺暮鐘和
　　　仙居樓
樓閣懸青漢乘風躡斗墟空中鸞鶴下此地即仙居
　　　靈源洞
靈源開寶洞瑶草長闌干一授刀圭訣顔容駐渥丹
　　　瓊液泉
為問瓊漿窟何如太液長臨流傾玉碗髙枕傲羲皇
　　　茗園
藝得芳園茗採將榖雨時樵青掃竹煮一碗一篇詩
　　　秫田
帝寵歸農日閒犂種秫田但教多釀酒樂聖且稱賢
　　題林徳夫樂丘八景
　　　梅坡真隠
梅花清似雪縹緲白雲間不有神仙住誰傳姑射山
　　　望海蒼巖
髙蹈營邱壑林巒騁目初峨眉雲變幻海氣直凌虚
　　　瑶泉流碧
千年流不竭谷口氣氤氛莫是神龍窟靈湫㵼白雲
　　　擬謝公墩
古木叅天逈青山載酒多謝公墩可擬詞客盛年何
　　　叠玉山房
夜夢崑山玉朝名有美堂但看松竹色何處不琳瑯
　　　劉安叢桂
山似淮南秀人歌叢桂篇莫論今與昔異代縂登仙
　　　松月夜忩
松齋零露滴夜坐思泠然一誦襄陽句山忩月色偏
　　　春草池塘
眷此棲真地髙深闢化工池塘春草夢不減謝家風
　　題林徳夫東山别墅
偃蹇歌招隠棲遲老嵗華世情從燕雀吾道自龍蛇
　　其二
猿鳥山中侣松蘿物外情㸔花多藉艸恰恰聽流鶯
　　其三
松下時調鶴溪邉日釣魚孤山林處士封禪縂無書
　　其四
眷此栽花地而多種秫田桔橰偏不用鼓腹樂堯天
　　其五
入林無俗物愛客有深懷誰得逍遥趣風吹海月來
　　其六
山氣冷疎牖墟烟淡逺村桑麻與雞犬彷彿武陵源
　　其七
羣峰青似黛一水碧如油但得會心處何須到十洲
　　其八
芳潔紉蘭佩離披咏桂叢謝家春草夢無日不詩筒
　　其九
花氣朝侵榻松風夜拂琴庭前梧與竹鸞鳯自為林
　　其十
白髪甘肥遯青山狎隠淪試㸔朝市客若個是閒人
　　題胡㕘軍池亭(二首/)
白雲澹忘歸川上氣蕭爽魚鳥來親人居然濠濮想
　　又
抱甕似漢隂地僻無車馬白鷗海上來日對忘機者
　　重陽前一日送周元孚還楚(三首/)
令節逼重九歸期及暮寒風霜揺落候莫遣客衣單
　　其二
籬下菊盈把尊前客盡歡詎容風雨妬新月滿長安
　　其三
南國宦猶薄西陵夢未殘君家湘水近行矣紉秋蘭
　　題友人池亭(三首/)
花竹散清隂孤亭蒼翠裡坐來百慮消彷彿臨秋水
　　其二
髙閣霞為幔叅差花影重斗間真氣在知有抱珠龍
　　其三
池塘開十畝流水漾桃花但得如泥醉何湏問習家
　　對菊吟
黄花香裛露采采滿東籬不有陶元亮誰來倒酒巵
　　採蓮曲
澄澄若耶溪盈盈採蓮女將花比玉顔溪上自容與
　　壺莊八咏
　　　雲莊縹緲
素性躭林丘卜此棲杖屨一嘯洞中天白雲任來去
　　　石洞崔嵬
靈巗類削成不結茅為屋欲覔煉丹人逍遥此辟穀
　　　翠壺倒枕
借來壺作枕笑傲足煙霞莫著籓籬想空中納九華
　　　蘭波環帶
蘭津環一帶萬古自春秋時發滄浪咏磯頭濯足流
　　　石拱三台
昔人云此石原應天中宿可是魁三象山間長孕秀
　　　霞映赤城
隠隠梅䑓外雉垣入眼賖仙風如可御咫尺赤城霞
　　　一峰中立
長隨鹿豕羣有時瞻太乙頓覺振衣寛扶桑低海日
　　　雙鶴飛翀
野趣偏躭鶴從容坐翠微雲霄萬里迥健翮任髙飛
　　長安道
何處可消憂長安髙酒樓樓前雙栁樹好繫紫驊騮
　　雨後吟
夜來北忩雨蕭蕭竹偃扉朝望城頭山白雲濕不飛
　　望囊山
松林度鳥急鷲嶺巢雲低欲問蓮花社斜陽過虎溪
　　催牡丹
春色已平分名花猶未吐把酒一酬之我歌花且舞
　　飲蘭亭
竹樹滿山隂前賢跡未掃試流曲水觴醉藉王孫草
　　謁禹廟
丹青留日月輦道積莓苔王氣千秋盡猶傳玉帛來
　　湘妃怨
九嶷何處是玉輦幾時過千秋悲帝子竹上淚痕多
　　别馬君
斗酒江頭别相㸔撃筑歌長江流不盡離恨較誰多
　　又
髙才君倚馬落魄我歌魚相勸加餐飯無忘尺素書
　　班媫妤
片月照金閨紈扇不堪把珠簾上玉鈎霜覆鴛鴦瓦
　五言古詩
　　古詩
合浦産明珠澧澤茁芳草褰裳欲採之將以遺所好所
好隔天涯戚戚傷懐抱歳寒雨雪多遊子悲逺道思君
重躊躇一夜令人老
　　其二
盈盈三五月流輝入我帷中夜起徬徨憂心當告誰白
露塗中庭寒螿夕鳴悲豈無心所歡千里邈音徽仰視
雁南翔俯盻庭柯飛漫漫兹長夜涕淚沾裳衣
　　其三
百年何奄忽燕樂當及時斗酒娯心意厚薄非所知美
人朝握手言笑生光輝風波一失所嘉㑹安可期逝者
日以逺來者日以稀營營而惜費無乃賢達嗤
　　其四
女蘿何嬝嬝楊栁何依依皎皎誰家婦羅綺媚春暉粧
成妬桃李流涕倚雙扉蕩子新婚别三年行不歸青春
嗟自老紅顔亦已非俯仰切中懐何以解渇饑
　　雜詩
白雪何飄飄遊子多離憂美人嬌如花娥娥臨青樓佳
期竟寂寞蹉跎若河流河流漫浩浩相思令人老時物
有如期秉燭苦不早
　　其二
今夕復何夕皎皎明月光酌酒登髙樓豈不懐故鄉欲
駕車無輗欲濟河無航仰視雲漢間迢迢參與商悲風
西北來越鳥東南翔援琴不成曲清淚沾衣裳
　　同鄭觀察鄭明府泛舟徐潭兼送陳憲副之浙中
載酒泛青溪溪流清如醑佳客滿華筵方舟自容與鷗
鷺散沙汀原疇被禾黍盤礴緑隂間銜杯避煩暑慷慨
一行歌鏗然振大吕興劇恣猖狂情深忘爾汝月白且
迥舟離思紛如緒伊人濟川才而我烟霞侣握手且為
歡浮生俱逆旅願寳金石聲雲霄日延佇
　　題四皓圖為黄山人全之夀
秦威煽六合四賢隠商山紫芝何靄靄采之駐紅顔豈不
懷唐虞世逺不可攀隆凖既興劉求之且閉闗皭然義不
辱心與白雲間一朝入漢庭侍燕偉衣冠片言成羽翼宗
社頼以安伊人韜至徳巻舒若轉丸處世合如此果哉何
足難黄公千載後風流繼考槃既探黄石畧亦煉紫金丹
逃名遵芳躅肆志託飛翰明時終抱璞寧媿碩人寛
　　趙仁甫邀登越王山同王汝存馬從甫林天廸賦
東風吹微和古道生芳草蹇余困旅人戚戚縈懷抱朝
來聽鳴禽登髙諧所好栁色欎黄金春衣試魯縞欵欵
罄深杯翩翩裁麗藻握手且為歡浮生悲易老曼倩隠
金門安期棲海島仙分各有宜願言長自保
　　贈朱開府
三山控閩服崔嵬開柏府懋徳重保釐為憲資文武惟
公應名世建牙蒞兹土靈秀濬滇中羽儀振畿輔寅亮
踵畢公休聲邁吉甫分陕嘉惠翔巍然握繡斧
　　其二
鳯凰毛羽竒松柏堅貞峙秉性既清髙摧挫何能倚岳
伯非不榮棄之若敝屣勁節聳朝紳令聞禆國是簡在
出帝心家食不遑起王道固蕩平得興君子理
　　其三
貔貅肅千隊風雲陣八方鯨鯤息吹浪一望通扶桑神
武沛瀚渤經畧毖封疆既已厪未雨兼之危復隍千村
屏狐鼠八郡屹金湯鐃歌與壌吹洋洋達建章
　　其四
蘭䑓晝餘暇藝苑託深心擷英朝華圃摭實夕秀林式
廬禮段木草檄資陳琳淩烟勒洪閥䧺風披素襟垂老
沐徳化况仰龍門深愧無山水奏延賞和知音
　　袁明府招登蓮花峰
托乘出城闉眷言丘壑美桑柘迷術阡園林錯山趾芳
樹烟中攅怪石巗巔峙徑仄歩紆迴亭幽隨至止蘿谷
嘯獮猴松岑縈葛藟丹壁倩神扶翠屏役鬼徙仰觀鳥
篆荒俯視虹橋迤竹影散輕颷榕隂逗晴晷快矣坐青
林陶然命緑蟻逺水泛仙鳬空山懷石髓暮靄迎炎凉
林花簇朱紫揮麈言彌𤣥秉燭歡未巳岳蓮氣盪胸隴
麥歌盈耳峴首慕羊公勒石齊芳軌伊余汗漫逰庶幾
若蓬累即景恣雕搜將無慚巴里
　　秋夜書懷
一葉下髙梧隨風無所託夜靜寒蝉鳴涼颸振寥廓感
此重傷心流光何相薄世路頗險巇人心生荆棘騎鶴
緱氏山網羅安可得
　　魏貞女詩
燭燭空中月没且含光輝猗猗谷中蘭芬馨死不移温
温魏氏女皎皎瓊樹姿既嫺内則訓亦誦柏舟詩伊昔
聘林家皓首以為期君子溘朝露籲天涕漣洏匍匐奔
其喪相殉分所宜髙堂未展謁况在天一涯羅帷為誰
設膏沭為誰施妯娌紛喋喋寧知我心悲水漿不入口
焉問渴與饑一朝復一夕視死甘如飴從容下九原豈
曰生結褵但作連理樹一坏土相依百卉媚春陽霜露
且先萎何如松與柏欎欎嵗寒時嗟嗟魏氏女貞心邁
等夷共姜千載後芳名史竝垂
　　賀朱母夀詩
佳氣集髙堂有萱匝金芝萱分本忘憂芝亦日華滋春
風方駘蕩青鳥來瑶池眷言阿母壽跪進九霞巵珍羞
羅芬芬絲竹吹叅差婺彩射南斗環珮光陸離有鳯銜
瑞圖雝雝鳴堦墀九苞花下舞婆娑覩羽儀乘春歌燕
喜既翕和塤篪願母壽九如千秋以為期
　　贈黄啟元孝感
黄生挺南國耿耿慕前修孝恭夙所禀朝夕何綢繆有
母困床褥籲天懷百憂刲股亟進之而母疾以瘳刀圭
信自取負米豈其儔黄生吾小友嚶鳴雅相求眷兹無
雙名江夏良可侔願生長努力夀母及千秋
　　讀姚新寧苦竹記有感賦此為贈
我生何不辰苦作亂離人感君詞更苦讀罷重酸辛城
池初搆難衣冠盡塗炭四顧紛戈矛倉皇何所竄君自
越危城無人問死生形骸半摧折豺虎復縱横僵臥坑
塹底自分必死矣全生仗素交急難故如此萬死始歸
來妻子一悲哀旋復經刀鋸灑血遍蒿萊殘生空落魄
世路黄金薄親知反覆間誰能重然諾天意不可知骨
肉重相隨患難流離際豈非玉汝時神物不終棄青雲
㸔立致領牧到海涯治行稱獨異倭兵縱烽煙士卒困
戈鋋臨危一轉戰孤城頼以全君本名卿後才名稱八
斗何事數偏竒所遇輙不偶騄駬下鹽車馳騁果誰如
大鵬嗤斥鷃天地鼓翼初逢君話夙昔悲喜動顔色感
激為斯詞詞盡心脈脈
　　逰棲霞寺呈陳子野倪公甫
乘興恣幽尋靈山欎蒼翠飛泉樹杪懸危石雲中墜策
杖披荆蓁言訪前朝寺香氣接諸天珠光散初地碑横
亂草中蒼苔蝕其字弔古幾徘徊臨風發長喟雲松結
遐思泉石豁幽意吾道本巖阿無勞嗟棄置
　　贈趙子明
宛丘有佳士夙抱希世珍連城稱趙璧明月産西秦精
光射長虹呵䕶多鬼神奈何早不售掩泣徒悲辛魚目
翻見賞燕石混其真連城與明月沉埋氣未伸欎勃陳
蔡間至寳難終湮會當獻天府臨朝設九賓君其重自
愛毋慚抱璞人
　　和黄全之山人哭鄭叔曉僉憲之作(鄭東白字叔/曉號少棠弼)
　　　(子嘉靖丁丑進/士廣東按察司)
伊人倐云亡涕淚沾胸臆不復賦登髙伊誰頌酒徳霓
旌邈何之雲車焉可即夙昔心所歡黄生更悽惻中夜
起徬徨有求如弗得瘴海迴悲風楓林青且黒三復悼
亡詞古道生顔色
　　貞烈篇為林烈婦作
我昔遭冦亂孤城嗟復隍倭兵猛於虎士女驅羣羊皎
皎林家婦引袂裂衷膓玉顔分必死塵土非我藏烈氣
填胸臆捐佩水中央賊徒俱動魄按劍赫相望隂精徹
河漢白日天蒼凉人生駒過隙含垢辱冠裳豈不柔繞
指化此百煉剛吁嗟柯氏女風與江海長芙蓉照秋水
嵗嵗含幽芳
　　題棠泉圖夀棠泉鄭公
嘉樹欎繁隂玉泉流不舍中有棲遲人抱甕灌梧檟伊
昔際明時亦既五其馬鐘鼎豈不榮所貴和者寡耆舊
偉衣冠文章超風雅介夀及春陽花下進杯斚綺席露
為漿雕盤龍作鮓神逰孤射山道契㐮城野熒熒南極
星永錫兹純嘏
　　夏日集東山同方員外黄山人黄給諌鄭觀察作
火雲蒸四野跼促將焉如折簡勞相命髙會城東隅磊
磊山中石欎欎路傍榆懸崖暑氣薄況與同心俱竹下
羅豐膳萬籟間吹竽長嘯若鳯鸞餘音徹九衢翩翩二
三子㫖酒足懽娱涼風吹我髪煩襟藉以舒鳴蝉集深
林倦鳥下前除今日不樂飲含情欲誰須人生天地間
賢愚同一區笑彼車馬客磬折竟焉趨登髙能賦者臨
眺且躊躇
　　送陳堯勲之浙為其先憲副公乞銘姚太史
瑟瑟秋風候問君何所之君行雙淚下生别非所悲憶
昔趨庭訓諄諄禮與詩定省朝還夕為樂長在兹一旦
風木摧哀哀見無期淚盡繼以血殷憂當告誰獨有太
史銘可以不朽為懷刺走千里間闗豈所知鴻雁聲嗷
嗷浮雲東南馳白馬蕭蕭鳴且當從此辭我聞重惻惻
掩泣一相持檇李在何方山川路逶迤明發擔簦去嚴
霜途中逵傷哉孝子心金石堅不移太史秉直筆文章
光陸離千載一知己臨風涕漣洏君負青雲姿顯揚㑹
有時行矣重自愛莫忘倚門思
　　贈袁伯益
天地猶槖籥人民原野鹿叔季日以漓渾沌日以鑿常
道希無為見素抱其朴至人剖𤣥門游心洞樞軸烹鮮
悟綦理江海王百谷好靜民自正簿書無留牘從容著
作林六藝芳潤潄緬想古時人雅志慕黄鵠況乃柴桑
翁物外標芳躅千載誰知音獨為傷沉陸負材當明時
聊以見夙昔下士復髙風三握勞一沐既賡菁莪章
亦唱陽春曲以兹氣味薫蘭􁉤同馨馥懷刺遥相投
喜被清風穆揮麈吐𤣥言虗來實吾腹南山歸舊廬北
闕乘華轂願保千秋名矯首扶桑旭
　　題黄惟雅汪波千頃圖
大鵬徙南溟扶揺九萬里斥鷃搶榆枋控地而已矣大
小量固殊誰能區别此黄生産建安夙慕前賢軌汪波
以名圖朝夕勞仰止伊昔漢運㣲賢豪皆披靡登龍失
李公祭臯悲范子屈蠖且泥蟠獨羡汝南羙黄生青雲
姿胸中無棘枳卜築芝城隈深林避泥滓汗漫逰其中
可以格吝鄙瑶琴蓄一張詩篇規四始自甘介濁酒何
用問臧否泰山等秋毫天地猶一指汪洋千頃波後先
同一揆嗟余偃蹇人結交淡如水雖然日徃還安能窺
底裡取醉有青尊逆旅忘蓬累叔度本畸人公衡亦快
士願子重勉旃鯤自北溟起
　　題南郭别業
一氣散鴻濛萬彚紛天壌局促轅下駒無乃嬰世網所
以古達人翛然濠濮想魚鳥日相親林木躭蒼莽子也
樂郊居白雲締幽賞昏日憺忘歸超然神自爽仰眺烟
巒姿俯聆溪瀬響衡門足棲遲無勞歌獨徃
　　其二
歩出南郭門言向青溪曲初日散平蕪人烟隠修竹桑
麻迷術阡籓離轉隈隩始至豁塵襟長嘯騁遐瞩葱蒨
欎陽阿霧靄沉隂谷既采澗邉芹亦摘畦中䔩客至且
命觴夜闌更秉燭濠梁樂在兹垂釣從所欲
　　其三
朝市多塵囂山林洵寂寞獨有逍遥人郊墟好棲托鑿
池飬文鱗學圃藝靈藥豈不習紛華所向在寥廓臨流
聴桔橰抱影坐藂薄撫琴傷猗蘭草𤣥掩髙閣泛泛
狎鳬鷗𠖇𠖇慕鴻鵠髙臥似隆中明志甘淡泊
　　其四
褰裳渉三山泛駕騁九州秦皇與周穆徃事良悠悠伊
人事卜築乃在青門陬寒泉瑩碧沼藂篁間緑疇菰蒲
覆深淺鸂鶒信沉浮豈云甘離索聊以供息逰空潭潛
赤鯉巨壑偃蒼虬願展雲中翼蓬蒿安足留
　　詠史
緜上山何髙千盤臨絳水有蛇伏其中依依母與子豈
無從龍功貪天竊所恥懸書在宫門山中呼不起烈火
被林臯象焚良以齒生豈薄君㤙所願從母死峩峩山
上祠欎欎松與梓至今寒食時行人傷遺壘(之推/)
延陵有寶劍解挂徐君墓但酬一片心安知存與故譲
國追夷齊千乘非所頋豈復問遺金負薪嗟道路(季子/)
三閭不可作九歌有遺編伊昔仕宗國豈不炳幾先青
蠅一墜耳明月亦棄捐離騷空繾綣利口急相煎娥眉
嫉衆女蕭艾茂蘭荃侘傺古如此非今獨憮然(屈原/)
秦皇吞六國蠶食下山東燕丹求壯士易水歌悲風慷
慨入咸陽積誠貫白虹千金懷匕首督亢圖易窮報秦
計不就倚柱氣何䧺智哉張子房潛擊秦沙中十日索
不得翊漢成大功(荆軻/)
楚漢方龍鬬雌䧺未可知淮隂起屠釣佐漢一定之垓
下兵已破龍凖偃旌旗楚人威震主雲夢亟相隨兔死
走狗烹鼎鑊所不辭婦言赤三族韓彭良足悲以此感
壯士貽笑屠中兒饑從漂母飯千金報不移(韓信/)
長安豪傑窟權貴勢相移今朝武安客昨日事魏其一
請城南曲嫌隙良在兹所嗟俱戚里安用傾奪為將軍
善使酒罵坐且為誰一朝論棄市笑殺潁川兒(灌夫/)
炎祚既云㣲五侯起專政成都懷異心敢竊太阿柄亦
有金縢書居攝附姬聖傳璽脇後宫新室朔改正乃徴
龔大夫大夫固稱病印綬豈不榮所恥事二姓草𤣥者
何心竟乃作符命(龔勝/)
孔明心佐漢長嘯出隆中三分方割據虎視競相䧺運
籌勞旦夕豈不誓匪躬闗張不可作帷幄難為功五丈
原頭石漢室已將終即今前後表讀罷淚無窮(武侯/)
栗里有髙人浮雲無所累有酒但相招陶然拚一醉採
菊坐東籬慨然發長喟身世兩悠悠那得長相寄白日
夢羲皇千載一髙視解帶謝時人風流此未墜(靖節/)
漢運昔云頺煙雲四塞起魏武奮鷹揚羣策皆披靡䧺
辨哉禰衡猖狂無與比阿瞞非所論餘子安足齒江夏
褊心人豪强甘殺死至今鸚鵡名遺恨滄浪水(禰衡/)
　
　
　
　
　
　
　
　
　
　
　薜荔園詩集巻一
欽定四庫全書
　薜荔園詩集巻二
　　　　　　　　　　　　　明　佘翔　撰
　五言律詩
　　題戴氏風澤山房(二首/)
誰栽千樹橘況近百花莊何用愚名谷只宜醉作鄉行
藏髙卧穏嵗月著書長興到來㸔竹無勞枉報章
　　其二
結屋松林下終朝獨閉闗猖狂知濁酒揺落對青山種
樹荷鋤去尋僧採藥還眷兹招隠地倘許數躋攀
　　七夕舟中
銀漢迎仙佩金颷動客舟江湖逢此夕砧杵報新秋塵
世傷萍梗清宵㸔女牛班姬團扇賦吟罷不勝愁
　　真州送林明府擕家還鄉(三首/)
故園何處是閩海路漫漫兒女天涯淚窮愁世路難新
詩工謝朓徃事拙潘安一臥秋江上鱸魚滿釣竿
　　其二
楓林揺落候有客賦將歸湖海十年夢星霜兩鬢稀田
園存晚計蘿薜遂初衣囬首雲霄迥天涯萬事非
　　其三
擕家尋舊隠豈為鹿門期客乆薪如桂愁來鬢有絲風
塵悲荏苒戎馬苦驅馳歸去盟猿鶴巗居更不移
　　河上即事(六首/)
淮南飄泊者秋水信輕舠萍梗還千里風塵感二毛露
滋葭菼冷天濶雁鴻髙蹈海吾何敢來觀八月濤
　　其二
豈學莊生傲聊為汗漫逰銜杯捐萬事得句倚扁舟大
漢秋風起層城海氣流長歌招隠賦桂樹蹔淹留
　　其三
秋色欺霜鬢飄零胡不歸滄洲吾道在白眼世情非有
客歌叢桂何人問少㣲但㸔沙上鳥來去縂忘機
　　其四
惨淡浮雲色蕭條萬里情風塵何落魄湖海且逃名䘮
亂依劉表離騷賦屈平陸沉無不可歸去問柴荆
　　其五
浪跡縁何事風㠶任所之滄波含暝色白露脆秋枝海
市漁燈閙江天雁影遲徘徊良夜月頼有手中巵
　　其六
偃蹇嗟吾道支離笑此身何當歸採菊無日不思蓴秋
色丹楓冷西風白髪新翩翩鴻鵠氣千里去無垠
　　早春和方子及病中見示之作(諱沆號訒菴進/士雲南提學)
漢京新改嵗怪爾避風塵伏枕原非病裁詩最有神江
山含紫氣梅栁鬬青春憔悴還如昨誰憐澤畔人
　　題九鯉湖仝郭士龍林翌甫作
琳宫髙縹緲登眺若飛翰地僻藤蘿古潭深日月寒石
牀空有蘚金竈已無丹採藥從兹去胡麻或可餐
　　寒食病起寄鄭文蔚陳堯勛姚巽卿
落落天涯客春風病未瘳此生扶藥餌故國夢松楸對
雨逢寒食經年擁敝裘王孫芳草路何處不堪愁
　　金子魯席上留别孤山社諸君
已結陶潜社還㸔謝眺山一尊樓閣别孤客海天寛金
石心難變江湖鬢已斑武陵良月夜風雨未堪攀
　　贈屠緯真
何年辭建禮天地老黄冠書著藏名岳家貧服大丹西
湖雙桂棹東海一漁竿回首長安日浮雲夢裡㸔
　　詠謝娼蝶裙是貞吉王孫所貽
鮫鮹新出海六幅製為裙搨得滕王蝶粧成峡女雲幽
香春入夢微歩水生紋解咏空中雪謝家自不羣
　　聞林兆倫入九鯉詩以懐之
聞爾尋真去何山第幾重仙禽翔縹緲大藥採芙蓉夢
醒寒潭水心清曉月鐘所嗟羈物役徒想白雲蹤
　　送康孟擔逰吳越
芳草春晴候㸔君賦逺征嶺雲寒傍馬堤栁暗鳴鶯酒
濕鮫人淚歌含郢客情相知勞問訊白首臥柴荆
　　晚泊有懷
晩泊弋陽溪孤舟望裡迷桃花千樹亂杜宇數聲啼積
雨沉漁火逥風咽鼓鼙美人山水調心折大江西
　　宛丘宿方子嗣宗館中
乆客辭梁苑長途入宛丘故人一握手千里散離愁秉
燭寒砧夜開尊片月秋翻思桃葉渡繫馬醉青樓
　　汪司馬招入桃源賞桂同吳翁晉蘇君昭汪仲淹
　　　分賦得林字
桃源殘暑退城郭澹秋隂玉露分河漢天香散桂林王
孫招隠賦公子採芳心偃蹇空山曲攀援意轉深
　　答王百谷
叢林寒夜别明月寄新篇君自紉蘭佩余仍拍酒船百
年貧傲世半偈老逃禪欲下髙齋榻鶯花二月天
　　題林邦介溪上别業
一水抱村流門臨杜若洲桃花停上騎蓮葉命扁舟波
蕩千峰影風迴六月秋西園名鄴下詞賦重應劉
　　賦得紫陽洞
石洞俯崔嵬龍蛇繡碧苔五丁何日鑿二酉此中開度
索花仍發浮丘鶴不迴胡麻如可飯長嘯入天台
　　讀黄亨夫萬玉山房稿賦贈
曽諌長楊獵翻為澤畔吟幽蘭搴作佩流水咽鳴琴天
地飛揚態山林偃蹇心若非同調者白雪幾知音
　　晉安館中紀懷十首
片㠶初度峡一上釣龍䑓睥睨三山出轆轤萬井開披
襟下白鳥散髪歩蒼苔稍喜風塵靜誰當保障才
　　其二
落魄餘雙鬢城隅問故人庭隂蕉葉老秋色菊花新陋
巷嗟何事浮雲笑此身床頭多緑酒莫厭客來頻
　　其三
秋色正揺落山山柿葉黃那堪當逆旅況復是重陽猿
㫁滄江月鴉啼老樹霜不知孤館客何處泣干將
　　其四
節序逢青女他鄉未授衣顔容愁裡改形影夢中歸此
日徒餐菊何山可采薇却憐同病者迢逓暮雲飛
　　其五
青霜沾夜草對此暗銷魂短榻寒秋水孤燈掩蓽門途
窮營桂玉淚盡隘乾坤安得𠖇寥子論心酒一樽
　　其六
西風吹萬籟城郭起秋濤病色依雙樹愁心感二毛香
生黄菊細寒傍白雲髙歸去衡門下憑誰讀離騷
　　其七
落葉紛如雨愁人獨倚樓千峰明逺水一鳥下滄洲湖
海頻相望神仙未可求欲歌招隠句乘月弄扁舟
　　其八
越王䑓上望秋色最堪憐五虎羅青嶂雙鴻破碧天芙
蓉充雜佩蟋蟀伴孤眠欲覔知音者雷陽路幾千
　　其九
垂老長為客愁心夜雨多綈袍誰復戀白石自長歌薜
荔侵荒徑梧桐冷碧柯披衣待明發歸思滿煙蘿
　　其十
長鋏歌魚日蕭蕭兩鬢斑行雲空入夢倦鳥自知還漢
浦懷仙佩菱花對玉顔不知秋色裡幾度望三山
　　贈金子魯開府(二首/)
大楚勞分鎮全閩重策勛虎符嫻妙畧龍劍静妖氛白
羽揺山月朱旗拂海雲轅門無别事傳檄草雄文
　　其二
牙帳開青甸鸞旗下絳霄星屯平埜戍月湧大江潮竹
箭千章合桃花萬騎驕治書鈴閣暇清問到漁樵
　　秋夜同陳子卿集黄堯衢宅觀菊
玉樹風初冷蕭然白髪新忽投江夏宅又得杜陵人紉
佩懷湘女飱英笑楚臣何嫌懽秉燭斗酒夜相親
　　春日康孟擔過訪薜荔園
一徑春隂裏松蘿白日昏若非髙士駕誰到故侯門竹
下詩偏秀壚頭酒未渾莫言供給少枕藉有芳蓀
　　集鄭文蔚草堂同尚晉拱元作
秋色迴叢桂開尊詠楚騷青雲誰附驥白眼一持螯露
冷花隂月風生樹杪濤子真棲谷口何處弋鴻毛
　　登滕王閣
髙閣秋逾迥寒潭影自深君王不可見過客一登臨車
騎風烟散笙歌棟宇沉捲簾㸔暮雨依舊洒城隂
　　秋日燕子磯即事
燕子枕江流隨波上下浮天分吳楚塹地控帝王州網
罟漁人集㠶檣估客愁白雲尊酒盡一嘯秣陵秋
　　寄屠田叔
芳春已二月偃蹇一狂夫風雨花開落闗山雁有無清
言懷玉屑傲吏對氷壺欲買扁舟去蓬蒿病未蘇
　　仝鄭文蔚飲水亭作
水曲花偏麗柴門客到稀藤蘿盟不負鷗鷺浴相依半
醉眠芳艸長吟望翠㣲栁條春欲暮肯令賞心違
　　秋夜仝吳湛之陳汝鑒過康孟擔草堂
汗漫渾無事杖藜向爾投幽蘭紛薄暮南斗耿清秋秉
燭窺𤣥草傾壺醉白頭興闌從去住霜月夜悠悠
　　寄龍君善(四首/)
忽得燕中信嗟君有謗書雲霾豐獄劍驥服太行車赤
縣飛騰乆青雲拓落初桃花春水滿歸混武陵漁
　　其二
楚材豈易得偃蹇一長嘆遺愛歌南國髙名疾上官五
都懷白璧九畹藝幽蘭且泛扁舟去洞庭波浪寛
　　其三
黄山與白岳幾度興流連却笑緇衣客翻憎貝錦篇㠶
檣歸楚日雞犬避秦年若遇東來雁裁詩寄綵牋
　　其四
文章窺屈宋仕路轉堪悲去矣驚投杼澘然泣染絲白
雲瞻故里青桂喜連枝二酉探書罷弹冠慰所知
　　逰萬山觀仝郭次甫何長卿潘景升許去疾劉季
　　　然分得萬字
策杖叩𤣥闗縁崖穿野蔓疑登黄鶴樓更煮青精飯御
氣瞻朝元臨風聽吹萬眷兹汗漫逰豈負烟霞願
　　水亭讀鳯皇山藏稿贈黄堯衢
把酒臨流日讀君巻裡詩才華多㓜婦風雅是吾師龍
種千羣失鳯毛五色披凌雲還有賦況值好文時
　　其二
蓬門深謝客隠几意何如偃蹇便科髪窮愁懶著書松
隂移短榻鳥跡亂前除幽獨春相媚無勞嘆索居
　　其三
劉伶深嗜酒陸羽解烹茶髙士名猶在吾生興不賖負
薪吟野徑煮石待山家若問浮生事池塘暗落花
　　立秋日詹淑正見過小酌
寂寞掩柴荆相過見汝情伏天流大火片雨下孤城饑
饉蘇何日江湖混此生壚頭聊共醉坐聴井梧聲
　　殷公覲招集水西亭仝何行吉詹淑正管象吉洪
　　　仲昭楊承之作
郭外生秋色移尊集水西青山懸睥睨白馬駐招提叢
桂淮南隠芙蓉鄴下題酣歌猶未巳歸路夕陽低
　　寄題龍華寺兼柬堪公
寶幢山下寺塔影掛層霞八水分功徳諸天散雨花將
詩來入社得酒便為家悟得無生理超然轉法華
　　緱溪館中晤王永叔沈生余二明府
郵亭開錦帳尊酒話襟期已下王喬舄還吟沈約詩烽
煙生海上鴻雁隔天涯把袂休辭醉重逢定幾時
　　仙溪舟中報黃徳符
為訪仙源去蘭橈趁晩風山青煙樹外溪碧火雲中勝
事懷河朔幽心寄桂叢美人𣺌何許臨水送飛鴻
　　周元孚邀仝鄔汝翼胡應之何長卿黃白仲沈孺
　　　林登瓦官寺青蓮閣作
瓦官名不減髙閣復青蓮問法憑支遁裁詩想謫仙黃
圖留王氣白浪落人煙宿障除煩惱皈依不二禪
　　同彭玉潤逰攝山(二首/)
歇馬行松徑尋僧度石橋欲窺龍藏勝不惮虎溪遥踰
嶺参干佛看碑辨六朝誰言陶處士猶待逺公招
　　其二
一片烟蘿地空山湧白蓮欲除煩惱障先辨辟支禅鳥
下翻經石龍沉洗鉢泉新詩携謝眺翹首問青天
　　登穀城山
春入江山麗登髙醉眼開鶴盤滄海下人躡白雲來解
帶懸修竹飛觴藉落梅漫留金石句天地妬䧺才
　　秋日集歐楨伯青谿館分得谿字
官舍清於水開尊對木犀地當留笛歩客到浣花谿爽
氣乘秋入斜陽度鳥低尚書期不顧肯惜醉如泥
　　陳翰卿招集烏山同許伯綸康孟擔楊任道作
卜築南山下開尊醉薜蘿蘭投湘女佩雪和郢人歌海
岳窓中盡樓䑓樹杪多翛然發長嘯揮手亂星河
　　春日雨中懷陳士傳
律轉青陽候愁聽曙雨聲梅花寒自落栁色嫩初生撲
竹驚棲鶴穿林却囀鶯青山招隠處延眺獨含情
　　春日宿康孟擔齋頭賦贈
愛爾棲遲處門庭靜不譁春生書帶草香染木犀花短
榻工文藻晴忩閲嵗華相過偏信宿有酒不湏賒
　　郊居即事
柴門流水曲隠几絶逢迎亂竹烟初斂孤村雨乍晴隣
翁分藥草稚子進藜羮誰識幽居處無營度此生
　　寄費無學
仙才不可見大雅属斯人斗酒歌相勞綈袍意獨真文
章窮屈宋鐘鼎辨周秦别爾匡廬去千山若比隣
　　送立雨叔之海陵
三尺芙蓉佩腰間色陸離那堪千里别況復九秋時𤓰
歩乘潮興蕪城弔古詩小山叢桂好莫忘倚門期
　　海上述懷
空門無剥啄伏枕過今朝病色懷飱菊生涯寄緯蕭月
揺湘女佩風動潁人瓢寂寞𤣥經在𠖇鴻未可招
　　送方伯書游北雍(諱承笏號希訒/户部尚書郎)
長安多結俠君去意何如黍谷春吹律聊城客射書如
雲瞻璧水有賦奏公車燕市逢人問窮愁兩鬢疎
　　度新嶺作
二月且逢閏披裘猶自寒隂雲霾曉日流水咽髙灘馬
首風塵苦羊腸道路難青山花漸發不似故園㸔
　　京口早發
逺寺疎鐘動長江片月流客愁眠不得起視水邉樓河
漢星將曙闗門柝未休榜人初撃楫西上秣陵州
　　茶洋舟中
溪烟飛漠漠乆客蕩歸舟水落灘聲急天寒曙色浮風
塵孤劍暗戎馬十年愁翻怪鄉園近傷心是舊逰
　　對月有懷
愛此清秋月盈盈水一方青天如挂鏡白露已沾裳波
泛蟾宫冷風飄桂闕香沉吟團扇句能不斷人腸
　　送吳公挺之建州
君向芝城去雲山望幾重灘聲喧黯淡秋色冷芙蓉千
里懷中劍扁舟夢裡鐘溪頭明月好載酒幔亭峰
　　鄱陽舟中
乘槎千里客一葉下鄱陽雁起閩天迥烟連楚水長江
魚投網罟海燕逐㠶檣暮雨瀟瀟急鳴橈欲㫁腸
　　左蠡雨泊懷彭使君
雨中停桂櫂一眺盡重湖巨浸吞吳楚長鯨伏有無臨
淵嗟結網見獵動飛弧何限懷人意風波咫尺孤
　　雨中柬鄭道行
二月雨聲寒蕭條擁鶡冠疎鐘沉别院獨鳥下空壇乆
客嗟燃桂深山想采蘭君家書帶草何似故園㸔
　　賦得金沙水同袁履善作
一派分阿耨寒潭九里沙雲蒸靈液煖日動瀏紋斜麗
水盤初地恒河露覺花欲將龍井去支鼎試新茶
　　檇李雪中懷吳翁晉
積雪連平野饑鴉不可聞相如懷授簡小令欲書裙水
與銀河接山從玉壘分郢人歌寂寞此際重思君
　　李節之招飲龍潭仝周希安宋初陽蔡幼公章子
　　　敬作
别館臨流逈髙樓背閣偏披雲星作客傲世酒稱仙孤
塔空中起千家鏡裡懸何時乘夜雪重泛剡溪船
　　夏日仝柯大啟林晉伯鄭若東柯爾珍避暑覺上
　　　人蘭若
曵杖遵南國言尋白社期龍應沉法水鳥已集禅枝移
席臨溪閣行厨薦露葵逺公偏許飲欲去漫攅眉
　　丁丑秋日書事
端拱勞清問誰當萬里城戎威驕假道漢將大徴兵抗
疏多新進運籌属老成禁中頻拊髀頗牧昔時名
　　秋懷(二首/)
迢逓千山道疎林落日低傳書悲塞雁伏枕聽莎雞雙
鬢凋風雨孤城厭鼓鼙東閩何處是人在楚雲西
　　其二
西風揺落候客自滯江城鴻雁三秋淚蒹葭一水情醒
逢漁父問俠藉酒人名多病銷皮骨熊經學養生
　　送丘明華之浙中謁胡參政
朔氣擁江門離心那可論數聲寒度雁雙淚暗啼猿訪
古嚴灘下探竒禹穴存薇垣知國士去矣漫銷魂
　　寄余思澄
斗酒一為别江湖嘆索居詩曽題五栁夢毎折雙魚彩
筆風雲麗青山嵗月虛交情深繾綣争奈雁來疎
　　秋夜呈伯華
獨坐髙樓夜蕭然旅思生井桐秋一葉城柝月三更劍
合雌䧺氣詩傳鮑謝名山中叢桂在無日不含情
　　泊金沙
西風吹瞑色野雁倚孤舟水氣將秋冷溪聲帶月流交
游虗顧盼著作老窮愁明發揚㠶去隋珠何處投
　　木蘭陂春泛同堯勲子韓文蔚作
春流緑於染載酒罄交歡沙鳥輕相狎江花笑未殘衣
含波影動曲度栁條寒曠達真吾事悠然咏考槃
　　病後伯華仁甫汝存擕酒見訪(二首/)
茂陵多病渴蕭瑟更悲秋忽載花間酒同為月下逰露
華清欲滴楓葉老堪愁莫惜如泥醉風塵易白頭
　　其二
偃蹇長為客年華伏枕過貧應甘季次病豈示維摩玉
勒停秋草金巵泛夕波徘徊情不淺取醉月中歌
　　寄方景武(諱元淇工近體/在戚將軍幕府)
塞上悲歌者相違路幾千著書曽入趙撃筑更逰燕白
羽徴兵日黄金結客年幕中工草檄還憶舊青氊
　　題林敷毅立壺圖
孤鷲界蒼烟憑髙思𣺌然飛雲迷古刹落日俯平田醉
拾金光草閒尋玉乳泉天風吹短袂縹緲若飛仙
　　見二毛作
生事惟髙枕蕭然已二毛山中歌扣角花下醉持螯身
世窮何礙風塵夢亦勞但教無俗事隨意讀離騷
　　對月吟
凉風吹海月皎皎度遥岑映水金波静穿林玉樹隂闗
山征婦淚萍梗故人心獨坐愁無頼蕭然動客吟
　　冬夜堯勲過訪值雷雨大作
嵗寒風雨夜興似剡溪船雷震嘉平月星纒己夘年酒
人吾獨老詞客爾堪憐剪燭弹棋罷聫牀一醉眠
　　初夏柬姚明府
羣木散繁隂懷人思不禁九華青似黛幾度夢相尋康
樂題春草歩兵笑竹林溪頭新水至遲爾一披襟
　　懷晉安諸子(二首/)
忽忽驚殘臘蕭條已二毛自應懷短鋏誰復戀綈袍夜
雪深蓬徑寒松㵼海濤不知詞賦客何處醉持螯
　　其二
抱病衡門下孤村嵗暮時貧耽元亮酒老愛建安詩雨
雪龍蛇臥稲梁鳥雀悲無諸二三子幾度夢中期
　　咏懷呈諸同社(六首/)
青鬢衡門下朝來雪數莖文章嘲薄俗貧病寄浮生樗
櫟元無用藤蘿合有盟中原二三子鞭弭氣縱橫
　　其二
吾道窮何甚年豐亦苦饑江湖交漸薄蒲栁病相依鹿
破隍中夢鷗忘海上機此生沉濁酒荷鍤未全非
　　其三
夙昔飛揚態年華去不留七星空佩劍五月尚披裘翰
墨非長技稲粱那自謀江潭天地意枯槁未應愁
　　其四
草𤣥甘寂寞誰識子雲心十口窮相傍二毛病不禁風
塵空落魄山水幾知音萬古江河色㴞㴞豈陸沉
　　其五
伏枕朝慵起蓬蒿一徑存妻孥親井臼裘葛失寒温藥
自頻増减詩多廢討論幸無車馬跡終日閉柴門
　　其六
咄咄書空日明時一病夫嵗華徂薜荔生事老江湖興
劇還看竹心㝠似據梧向來羈五斗空自辱泥塗
　　仝趙獻武林潔甫飲仲仁宅
誰道元龍傲相逢意轉親但教千日醉莫笑百年貧風
雨能留客烟花不負人夜來占太史星已聚荀陳
　　戊子夏日祝士會招集信州北樓仝祝士南汪季
　　　美次唐人李郢韻
登樓愁作賦把酒喜㸔山雙鳥窺人下孤雲度隴還㓙
荒何日定貧病此生閒醉裡行吟客悠悠戀故闗
　　雨後懷陳堯勲
空齋聽雨夜芳樹轉秋聲擁褐饒寒色談詩憶友生扁
舟湖海興斗酒薜蘿情那得狂相傍長歌對月明
　　雨中冩悶
漠漠黃梅雨芝城五月秋濕薪吹不起平礎漲堪愁嵗
儉驚千里家貧夢一丘誰能鞭日馭長笑弄扁舟
　　旅病
焚香聊晏坐旅食計蕭然不分薪如桂更嗟屋似船愁
來脂髓盡老至雪霜偏身世已如此無勞問九天
　　病後柬陳季廸
白髪長為客孤燈暗抱疴據牀親藥褁伏枕想漁簑生
計浮雲薄鄉心積雨多明朝逢競渡無奈獨醒何
　　午日謝性卿招集齋中薄暮登樓賦此
競渡逢佳節多君折簡招艾符方在户莆酒且盈瓢對
榻揮𤣥麈登樓拂斗杓左徒遺恨在千載未能消
　　坐雨柬吳師文
一榻嗟容膝其如雨不堪人多愁桂玉天豈漏東南逆
旅憐同病余生抱獨慚囊中阿堵物沽酒向誰酣
　　苦雨柬魏伯建
連朝依枕簟積雨幾時亁榴火枝頭暗茶烟竹裡寒尊
生甘社櫟佞佛禮旃檀為問参同子何時振羽翰
　　雨中不得過季廸却寄
昨日花間酌髙談碣石宫今朝雲臥處徒自嘆飄蓬投
轄情何限撡瓢興不窮所嗟風雨惡一水𣺌絲桐
　　題栟櫚寺
禮佛尋龍藏逢僧入虎溪諸天空色相雙樹是菩提拂
麈花初散攤經日未西白蓮堪結社臨去獨留題
　　武彝逢鍾明府
仙子棲真處烟霞别有天金芝懸五岳玉牒祝千年葉
縣窺丹竈桃源泛釣船風流歸茂宰紫氣望翩翩
　　武霞紀逰(八首/)
鼓枻逢漁火披衣混鹿羣松含千嶂雨草亂一溪雲茅
狗從天下金雞隔水聞幔亭張樂處欲叩武夷君
　　其二
長嘯窺丹壑尋幽入翠微風停鸞鶴駕露濕薜蘿衣謝
豹穿林去桃花夹㟁飛閑來尋釣艇不待乞漁磯
　　其三
朅來停杖屨訪道上清宫翠落空潭水濤生萬壑風芝
苓羅斗口雞犬駐雲中即此堪招隠何須問八公
　　其四
黃冠偏愛客載酒泛青溪春暖花争發雲深鳥自啼芝
童調石髓玉女進刀圭興劇貪杯斚揮戈日未西
　　其五
鐡笛吹何處臨風促落梅虹橋人不見華表鶴初回九
轉留仙蛻千秋辨刼灰當年劉阮輩曽否到天台
　　其六
緱山長跨鶴葉縣亦飛鳬欲採三珠樹還藏五岳圖乾
魚傳漢峙小犬吠仙都試問避秦者於今尚有無
　　其七
髙閣延清眺千崖氣𣺌茫鐘聲沉㫁壑鳥影曵斜陽倚
竹風生籟聽泉月到牀胡麻如可飯未許問滄桑
　　其八
齋心探道籙細聽歩虛聲不辨逰三島焉知駐五城忽
懸鮫室淚翻憶鹿門耕何處安期棗如𤓰餉此生
　　仙門洞次蘇大禹參君韻
共有尋真興林巒望裡㣲朝乘青雀舫暮叩白雲扉澗
水寒侵榻巗花香撲衣僧來分乞食信宿欲忘歸
　　詠扇
漢宫紈扇動人鬬綺羅春素手披雲葉青娥媚月輪合
歡將錦字度曲繞梁塵莫作班姫怨翩翩咏洛神
　　夏日對酒
地僻便科髪一杯緑可親竹林元我輩河朔更何人却
暑揮團扇迎風㟁角巾陶然拚酩酊莫是葛天民
　　冬日苦雨(二首/)
積雨愁無頼蓬蒿日掩門炊烟沉北舍饑鳥噪孤村南
畝終何穫東柯早已髠沉吟空自苦撫景暗銷魂
　　其二
簷前聲不絶枕上聽來頻乞米空懷帖披裘那負薪形
骸枯欲折童僕餒生嗔如此蕭條色誰堪原憲貧
　　同施仲宣黃惟聚堯衢逰九鯉湖分得齊字
洞壑尋真去扶笻過莒溪路隨青嶂轉人與白雲齊灌
木寒風冷閒猿隔水啼具茨何處是七聖望中迷
　　其二
托乘探仙籙三花駐馬蹄泉聲喧萬壑雲氣䕶層梯采
秀騎𤣥鹿傳書倩碧雞霞漿堪一醉掃石待留題
　　其三
瞥見如泥髓前身豈姓稽湖澄涵白練山逈接青霓六
博仙初聚三珠鶴並棲水晶簾正捲吾欲授刀圭
　　其四
倚杖㸔飛瀑空山日漸西雲中思跨鯉水底欲燃犀夢
覺星初聚詩成馬正嘶避秦還此地何日重攀躋
　　贈馬聚生(二首/)
大楚䧺風起如雲竹馬迎地當閩斥鹵官即漢廷平荔
子香侵閣壺公翠入城花闗人吏散坐聴鳥嚶嚶
　　其二
皎皎氷壺月郡齋樂事多衣沾萱草色酒對棣華歌一
雨蘇秔稻長松映薜蘿謝公詩滿巻倘許和羊何
　　夏日題東麓草堂(四首/)
出郭乘青雀㸔山坐水湄晴雲籠碧樹好鳥囀髙枝把
酒荷香入攤書竹影移碩人棲此地長咏考槃詩
　　其二
池上凉風至荔枝香滿庭凌波雙鷺白􁂼幔數峰青綺
麗追金谷詼諧得嵗星相將拚一醉身世等浮萍
　　其三
青蓮花乍吐長嘯一登䑓芳樹揺青葢輕霞動舉杯騷
人裁竹籜浣女摘楊梅為問西園客誰當繡虎才
　　其四
地僻便科髪烟霞更可親何來垂白者得御草𤣥人舞
蝶窺花幄逰絲綰釣綸溪山堪小隠莫問武陵津
　　宿林觀察園亭(二首/)
長歌招隠日别業舊西畊花竹分三徑樓䑓擁五城雲
含秋雨色樹帶海濤聲把酒懽何極重憐下榻情
　　其二
郭外開精舍籃輿恣徃還虬龍潜巨壑猿鶴嘯空山鑿
井偏投轄入林但閉闗庭前饒玉樹倘許數追攀
　　三河舟中
漠漠千山雨飄飄一葉舟東南饒瘴癘身世任沉浮䘮
亂吟逾苦風塵醉亦愁此心闗去住能不媿沙鷗
　　春日閒居(四首/)
浮海吾何敢龍蛇深自藏九章懷屈宋一榻傲羲皇老
乏還丹訣貧餘辟穀方試聽漁父曲吾道属滄浪
　　其二
藝苑雲蒸日鄒枚尚典型登壇名䟦扈傾國色娉婷獨
笑桑間餓誰憐澤畔吟朱絃千古調無夢不湘靈
　　其三
削迹渾無事為園抱甕勞逢人聊應馬玩世漫持螯洞
壑探蝌蚪江天縱羽毛不知吳市卒那用姓名逃
　　其四
髙蹈非無意疎慵合廢居狂呼厨下酒竒愛帳中書著
述饒蓬鬢行藏自草廬𠖇𠖇鴻鵠舉矰繳竟何如
　　集宗振宅
海上春將盡開尊興不孤青山寒撃筑黃鳥間呼盧嵗
月甘龍卧縱横學狗屠風塵空荏苒酒盡更湏酤
　　麥斜巖别吳文仲比部
何事尋樵谷空山路轉㣲岳蓮飛入座巗桂撲行衣衆
壑趨雲竇孤峰對石扉徘徊珠樹鶴明發又分飛
　　冬夜徐茂吳集汪惟一邵長孺汪虞卿於建初寺
　　　分得青字
寒月照松櫺曇花香滿庭偶來滄海客一綴白榆星妙
偈叅詩入微鐘雜梵聽危樓頻徙倚醉眼落空青
　　卧逰室為圖南題
不須窮亥歩一室足徜徉榻上逢宗炳書中得子長驂
雲低五岳吸露駐三光更有凌雲夢天孫贈錦裳
　　寄陳堯勲
十里江城路懷人過五陵交情深尺牘别夢醒孤燈我
已歌衰鳳君還賦大鵬髙樓秋月白尊酒共誰登
　　夏日集普徳寺竹林仝林光甫張子明馬一卿
　　　賦(二首/)
習靜投蓮社逃名醉竹林可憐千古事獨契一時心祗
樹巢幽鳥繁雲結夕隂風來醒客夢溽暑豈相侵
　　其二
趺坐對琅玕空林夏亦寒清齋供野䔩雜佩紉幽蘭灌
木鳴蝉静孤村過雨殘支公能愛客不厭借蒲團
　　飲馬於階草堂仝錢叔達康孟擔作
華筵開别墅坐對菊花香自愛傾醽醁何須典鷫鸘徴
歌多子夜縱酒得髙陽秉燭忘歸去沉沉漏未央
　　康元龍招飲草堂分得心字
園林秋色淡置酒傍花隂隔竹寒蝉静髙樓宿霧深圖
書清玉案山水和瑶琴踏月聽歌去悠悠子夜心
　　鄱陽湖舟中
掛㠶彭蠡澤𣺌𣺌但乘風日月涵元氣匡廬揷太空鴻
多遵淺渚龍自逺幽宫何事䲭夷子飄然類轉蓬
　　海陵除夜仝徳夫宗振道昭邦彦作
雨雪欺雙鬢天涯那可親却憐今夜酒俱是舊逰人牛
馬懷他日龍蛇蟄此晨新詩裁刻燭讀罷倍傷神
　　元日
逆旅逢元日相㸔搃隠淪愁來詩不廢客乆鬂如新把
釣懷東海垂衣想北宸江湖濁酒在一醉任吾真
　　空囊
芳草經春歇隂雲入夏多鷺鷗羣水曲猿狖嘯巗阿白
髪何生理青山且放歌空嚢歸未得倚棹笑蹉跎
　　雨中書所見
江村日日雨四月尚衣綿茒屋頽沙㟁麥丘盡水田深
林喧宿鳥逺浦起寒煙何物禁愁得杖頭乏酒錢
　　至日
旅館逢長至蕭蕭雨雪時愁膓添一線短髪亂如絲天
地陽初轉風塵淚欲垂此生駒隙過但罄手中巵
　　過蘭溪投贈胡元瑞兼柬王元美先生
十載交逰冷新從縠水過上書違北闕講道老西河病
乆青雲薄愁深白髪多郢人今已矣雪調向誰歌
　　九日仝陳别駕登白鶴峰
素節登髙處相㸔豈故鄉乾坤同逆旅嵗月又重陽睥
睨孤城暮潺湲二水長歸心渾欲折籬畔菊初黃
　　嵗暮懷歸
天涯雙鬢改雨雪嵗將徂自笑窮愁老誰云去住孤詩
篇銷日月酒態傲江湖何限還家夢滄洲一釣徒
　　送李茂承之白下
任達雲間彦千秋一季鷹若非君落拓誰與古憑陵桃
葉春風艇曇花夜月燈六朝多勝迹幽興日堪乘
　　雨中集洪仲昭樓居仝詹淑正何行吉管象吉殷
　　　公覲分得樽字
南樓雲禋逈星斗若堪捫邀客秋初爽看山日漸昏雨
聲寒几席燭影亂金樽莫問城笳起新詩坐夜論
　　登清水巖
鷲嶺開雲際扶藜登眺初不知身歴險只覺氣凌虗樓
觀空中盡松蘿象外疎陶然参繡佛何物是真如
　　春日懷所知(二首/)
眼㸔春草色忽動故園吟入社分僧供臨流聽鳥音三
洲滄海近九漈白雲深腸㫁離羣者徒勞夢裡尋
　　其二
一春多苦雨落魄願多違白雪生明鏡緇塵染素衣溪
流清繞舍竹影亂侵扉若問江湖興朝朝咏式微
　　度分水闗
五載還鄉客嚶嚶鳥戀群􁂰來人漸老閩越水初分逺
樹含烟瘴諸天幻火雲歸心懸落日處處亂蝉聞
　　賦得桐江水寄許才甫
碧緑桐江水羊裘隠在兹灘聲流日月山色擁玻璃林
莽供樵㸑烟波理釣絲君家欲洗耳舍此更何之
　　午日泛舟懷古
載酒當佳節臨流感慨深笙歌喧逺浦烟雨散平林抱
石千秋淚懷沙午日心遺風留澤畔落日想行吟
　　題君霖六書樓
公子開髙閣参差碧漢齊書應工倒薤帙已映燃藜翼
軫光堪摘匡廬望不迷幾人能載酒時上白雲梯
　　開元寺對月懷歸
蘭若春晴夜橫空片月新諸天澄素影初地絶輕塵䘮
亂長為客婵娟故惱人青山歸去好莫遣鬢如銀
　　乆不得子韓粤中消息悵然有懷
無頼炎州客漂零胡不歸天涯雙鬂改嶺外尺書稀珠
探鮫人室㠶遥燕子磯何時重握手一醉典春衣
　　水晶宫有懷
白雲隨杖屨閒到赤松家倚檻聽流水懷人怨落花遊
仙長枕石避世飽餐霞未了浮生事青門老種瓜
　　泊都昌
白髪甘丘壑胡為嘆轉蓬乍㸔西過雨旋起北來風尺
素思雙鯉扁舟漲片鴻囊中金已罄那得醉新豐
　　谼中避暑仝郭次甫龍君善莊静甫汪仲淹潘景
　　　升劉季然分得侵字
仙源迷咫尺暫臥白雲深閣對懸崕静庭分灌木隂松
濤醒鹿夢洞壑起龍吟縱飲追河朔都忘暑氣侵
　　集鼓山寺仝從甫鄭堯鄰吳道敬吳賛庭陳萬里
　　　作
陶潜棲白社謝眺賦青山地似藤蘿外人多伯仲間裁
詩幽鳥下移石暮雲還但得如渑酒沉𠖇學閉闗
　　讀射陽湖稿贈楊肖韓
四傑推楊炯新詩郢調孤栁移彭澤縣花匝射陽湖丹
竈開仙令滄洲老釣徒驪龍銜片月應識夜光珠
　　鵞湖舘中别詹修之(二首/)
余向江南去君為薊北行舟車含别淚風雨戀交情燕
市初求駿湘纍自采蘅天涯如見月莫負嵗寒盟
　　其二
一朝復一夕身世似飄蓬雁度寒雲外鶯啼細雨中形
骸嗟我老肝膽與君同岐路愁分手勞歌思不窮
　　建安别諸祖守憲弟道佩
仝舟泝建水岐路别如何旅鬢秋霜短鄉心夜雨多寒
鴻依海島巗狖嘯烟蘿回首三江水何時共釣簑
　　寄贈吳體中明府
雙鳬飛赤縣才子重南金花吐臨川筆風清單父琴千
峰澄碧水片月照寒林未得參禅去徒懷仰止心
　　黄貞甫讀書靈隠寺禅樓賦贈
之子窮經處髙樓拱翠巒龍疑盤洞壑鳳欲啄琅玕星
斗揮毫亂烟霞拂枕寒支牀雞骨在臨别勸加餐
　　集林晉伯霞村别業
園林多秀色載酒趂花朝聽鳥凭江檻看雲度野橋曲
池含月影列嶂亂霞標乘興還過此無勞折簡招
　　送林徳夫之淮南
相逢秋已暮又爾别夫君千里揚㠶去三山落葉紛吳
陵迷夜雪楚水隔寒雲日夕歌叢桂還招海上羣
　　哭林翼甫
聞汝風流盡青春重可哀江湖愁裡隔形影夢中囬片
玉埋秋草孤琴掩夜䑓天涯交誼在無計奠椒杯
　　訪徐唯起緑玉齋喜陳伯孺僧如翰並至席上懷
　　　惟和
城隅開一徑曳杖到𤣥亭山色忩中出秋聲竹裡聽焚
香參繡佛解佩贈湘靈不盡懷人意寒雲隠翠屏
　　贈松溪昌明府
灌壇行雨令千載復南州製錦花為縣鳴琴月滿樓雙
溪分曲水五栁繋仙舟我有湛盧興何時挾蒯緱
　　送金開府還武林(五首/)
匡時推建節感事遂初衣威震彭湖外功成越徼歸風
霜依豸府烟雨戀漁磯身去名彌重未應便息機
　　其二
八載紓南顧重臣兩鬢絲艱危滿眼急牢落寸心知雁
度驚風冷㠶揺帶雪遲五湖煙月好長嘯學鴟夷
　　其三
東南深保障行止却踟躇羽檄今初定軍儲更有餘自
甘隠豹意那問樂羊書父老并州淚攀留擁後車
　　其四
孤山原結社歸去問吾曹蘇小門前栁蔣公徑裡蒿夢
魂消䇿海詞賦盛觀濤不淺山隂興願追載酒舠
　　其五
心事明天日才猷邁伯王暫抛魚鳥陣一臥水雲鄉葛
井丹初熟䅊侯澤正長安危須將相元是郭汾陽
　　曺能始王玉生沈從先同入梅巗余躡其後不
　　　及(二首/)
乘舟逰汗漫倚杖陟崔嵬曉瀬千盤雨春梯百丈苔餐
霞元吏隠采秀搃仙才所媿非禽向何縁共徃來
　　其二
謝客耽山水梅生厭市㕓桃源初問路桂樹不知年粱
糗青泥繕刀圭白日傳如何乖羽翼清夜夢相牽
　　八詠禁體
　　　夕陽樓
十二凌霄迥雕甍駐晩暉層霞侵繡闥返照逗朱扉倚
檻羣鴉集巡簷乳燕飛晚粧羞獨上花月隔音徽
　　　流黄月
少婦停梭處銀河玉鏡飛蟾窺雙鑷影兔射七襄機促
織聲偏急合歡信轉稀闗山吹玉笛何處是金㣲
　　　蘆花風
蘋末商颷動飄飄舞絮狂行空疑泛梗著樹若飛霜襯
水魚争沫披雲雁作行所嗟人逺戍秋老未還鄉
　　　芭蕉雨
綺閣背園林晴光滿緑隂忽聞聲淅瀝自覺氣蕭森逺
夢醒凉簟清商咽素衾愽山爐欲燼欹枕聽餘音
　　　霜前葉
園林秋色淡青女信先知憔悴自今日葳蕤非故枝洞
庭波欲起金井露為期賦質元輕薄托根終不移
　　　松上雪
架壑材凌勁孤標壓六霙龍疑蟠玉壘鶴自下青城氣
肅徂徠節光浮琥珀精肻隨桃李艶惟結嵗寒盟
　　　畫堂燕
甲第開王謝雙棲試羽裳空巢依藻棁將子下雕梁尾
翦差池影泥含百和香誰堪蕩子婦刺繡掩空房
　　　沙場雁
隂磧排雲下邉庭唳月新稻粱懷漢苑羽翼染沙塵避
繳愁分獵銜蘆怯渡津青閨書不到魂㫁玉闗人
　　趙仁甫招飲芝園仝顔左史李茂才作
華亭臨曲水避暑更相宜日影松隂薄蝉聲閣外遲尋
詩􁥽竹徑佐酒薦園葵池上凉風滿何妨倒接䍦
　　訪汪仲嘉松明山中時有傳余物化者相見愕然
　　　醉後宿肇林賦此
故人江左别風雨十年多蒿里空垂淚蓬門且放歌張
燈如寤寐把酒慰蹉跎託宿僧僚近徃來歩屧過
　　過汪仲淹故居感懷喜見其子無央
一入千秋里白榆感舊逰何年埋玉樹此日邈丹丘花
濕平蕪雨蝉鳴灌木秋不孤嵇紹在腰下解吳鈎
　　雨中柬陳魯彦
空門何寂寂積雨暗松枝抱病衣偏冷安貧鳥亦饑㸔
經先𠻳齒㫁酒不攅眉徙倚孤亭上頻吟伐木詩
　　雨中汪仲嘉惠米却謝以詩
雙鬢愁中短六時客裏長何期三日雨更惹九迴膓誰
授餐霞訣空餘辟榖方故人分玉粒聽雨飽繩床
　　紫陽道中逢余珍甫
憶昔夷門别風塵閲嵗華君懷新甫柏我種五侯𤓰乍
見驚蓬鬢相携入酒家明朝分羽翼依舊隔天涯
　　和汪司馬寄題仙巗詩為雲池上人作
青蓮初架壑勝地已聲聞未得瞻花雨徒然想法雲幽
愁歸自在究竟搃無文所願從師去醍醐乞幾分
　　贈胡廣文
才名髙海國振鐸向閩天桃李沾春雨魚龍破曉烟傳
經垂綘帳對客坐青氊獨有凌雲氣時懸北斗邉
　　秋日登釣䑓(四首/)
天涯秋乍轉重眺子陵䑓潭古魚龍伏山空鸛鶴來自
耽邱壑老那問伯王才所媿扁舟客忘機鳥轉猜
　　其二
七里終垂釣髙風薄九霄蕭曺偏佐漢巢許豈臣堯地
僻連桑野䑓狐控斗杓羊裘何處問秋樹正鳴蜩
　　其三
犯坐星為客狂奴重此邦功雖希渭水計自老湘江古
洞無眠鹿荒祠有吠厖臨風聽短笛調入水雲腔
　　其四
憑髙一長嘯眼底盡飛潜齊國今非漢漁人舊是嚴風
號流水轉雲散亂峰尖興盡乘槎去松梢吐玉蟾
　　檇李别張子明(二首/)
汗漫逢長水愁心感嵗華非闗貧刺骨那得逺辭家雙
鬢經秋短孤鴻帶日斜露團芳草夕何處咏蒹葭
　　其二
異地憐同病君歸不可留弟兄俱白首風月正清秋失
路悲寒雁忘機愧野鷗一杯聊惜别不為答吳鈎
　　桐江舟中懷金中丞
鼓棹今何適桐廬際曉行山多藏玉笈水不染塵纓别
洞龍眠穏長空鶴唳清仙人雲樹裡猶似隔蓬瀛
　　贈章少府
豫章需上國一命佐鳴琴舄借雙鳬影庭分五栁隂賢
勞推驥足撫字見鸞心自是神仙尉鶯聲囀上林
　　秋日同張子明王徳載陶大冶訪王上之留飲舟
　　　囬作
共泛彪湖棹言尋處士家鹿門歸采藥龍井喚烹茶玉
麈談名理青蓮供法華溯洄秋色裡浥露咏蒹葭
　　送了義上人還普陀
雲中開寶刹碧海信浮槎一火空塵刼諸天䕶法華隨
縁飛片錫發願禮三花從此皈依處禅心定洛迦
　　陳元朋張紹和二孝㢘夜集游宗振嘉樹林即席
　　　分韻(二首/)
楚楚談天客歸來自帝州詎堪逃竹所未許老糟丘投
轄星窺井銜杯月滿樓相逢歡卜夜凉氣颯疑秋
　　其二
二妙才名重論交愜素心斗牛雙入佩山水獨知音醉
月穿蘿徑乗風嘯竹林圖南絶䟦扈莫遣鬢蕭森
　　夏日林晉伯邀蔡伯達明府避暑清溪同林元和
　　　錢叔達黃堯衢柯爾珍作
别墅清溪曲賓筵但薦瓜舒荷風未綻扶荔日初斜波
泛空江月香聞隔㟁花留連還秉燭盤谷欲移家
　　題隆甫小像
季鷹稱任達之子慕髙風貌豈縁詩瘦愁多入賦工雲
中惟附驥海上自𠖇鴻色相無勞著萬縁悉已空
　　夀夏司馬(四首/)
龔黃推上佐曽識漢庭名北海春初煖南山月正明家
傳金粟盛官比玉壺清一自條風起謳歌處處聲
　　其二
司馬雲䑓望大夫雪苑才清風聞八郡紫氣近三台閣
静魚頻挂庭閒鶴正迴此時瞻法象應可擬蓬萊
　　其三
聖朝崇展驥仙籍重驂麟名在丹䑓舊榮分海甸新占
星知是嵗問俗想行春即此棠隂茂還㸔飾羽輪
　　其四
降嶽傳周典偷桃憶漢官仙風應不減吏道亦何難樓
櫓烽烟息菁莪湛露圑岡陵慚共祝敢謂臭如蘭
　　林太守元和招逰鳳林樂丘(諱鳴盛萬厯/甲戌進士)
相逢半隠逸太守醉稱翁中散情多放榮期樂未窮溪
毛蘋藻緑山菓荔枝紅把酒聽新瀑長松日暮風
　　送張証性之粤
竹裡嘯清秋憐君復逺逰丹已尋勾漏藥自采羅浮老
驥懷千里名山動四愁何時歸故國訪我白蘋洲
　　賦得東山屐
謝公髙卧日江左卜安危偏縱登山屐長吟在澗詩烟
霞隨緩歩松竹結幽期雅量誰能測猶傳折屐時
　　五月三日仝諸君泛舟(二首/)
南薫吹灌木載酒命蘭舟興動滄浪水香生杜若洲清
言諧夙契大塊等浮漚俱罄杯中物獨醒空自愁
　　其二
海曲分南北為歡駕彩虹三江澄碧浪五月御董風蒲
酒漁郎醉菱歌浣女工眷兹逰汗漫何必問新豐
　　紙帳
豈厭流蘇艶還將繭素裁連牀堪染翰捲幔欲妝梅匹
練分雲出羅紋帶月開箇中人似玉曽否夢陽䑓
　　挽孫司理(二首/)
豈厭天台賦胡然遽返真法星沉昨夜仙籙註兹辰閩
海餘波潤吳江舊業貧片心留一劍灑涙挂松筠
　　其二
垂虹何處是歸櫬但扁舟鶴向青城唳馬含白練愁琴
書孤槖冷蘋藻五湖秋贏得輿人頌精靈逝不留
　　山行有懷
欲采山中秀虬髯未可逢薊門違鳯嘯鄭圃戀仙蹤雲
氣團巗竹泉聲雜澗松暝投何處宿隔水動疎鐘
　　嵗暮咏懷兼呈唐明府巫太學諸君(四首/)
訪戴停孤棹江城嵗欲䦨同雲一夜合積雪四山寒落
魄詩堪廢愁腸酒轉寛河陽花漸發倚杖及春看
　　其二
雨雪空齋暝蕭然此抱疴孤篷逰已倦長鋏向誰歌竹
翠侵衣濕溪聲入枕多主人能愛客翻不厭婆娑
　　其三
犬馬嗟余齒蹉跎已古稀百年猶轉盼三逕詎忘歸桞
色含烟嫩梅花帶雨飛鄉心逐流水言采故山薇
　　其四
垂老長為客淹留媿此身如何生白室偏愛草𤣥人臘
酒傾三雅春盤薦五辛故鄉千里外兒女夢中親
　　元日用元禮韻
乘春初出郭峡口一亭開不為條風暖何縁緩歩來魚
翻池上藻鳥啄澗邉梅欲倚盧敖杖翩翩上九垓
　　早春集光嚴寺
緩歩躋山寺羈心感嵗華經初翻貝葉酒已厭椒花白
髪逃方外青山夢海涯何如雙樹鳥日夕聽三車
　　早春雷􁶭林招集西郊
乘春多載酒把臂竹林中草細沾新雨池平漾午風人
家多社曲雞犬似新豐肯惜如泥醉勞生嘆轉蓬
　　早春次吴希曉韻
嵗事才三日寒隂日漸消忽尋芳草去不待羙人招煮
茗初刪竹傾醪更著椒春風輕拂桞未許折柔條
　　雨中排悶兼呈巫維貞(四首/)
竹徑藏春色蘭臯帶雨聲年華方七日孤客最闗情薜
荔多垂幄滄浪足濯纓田家東作起何事不歸耕
　　其二
此地逢人日空齋一雨寒如何春已到轉覺路行難蓂
莢烟初暝梨花雪欲殘故園心一片安得借飛翰
　　其三
短髪不堪把流光嵗已移潜魚忘巨壑倦鳥托深枝風
雨貂仍敝闗山雁故遲淹留愁不盡隠几一裁詩
　　其四
羈棲魂欲㫁暮雨不堪聞懷土憐王粲談𤣥愧子雲燈
懸金粟影爐帶玉蘭薫芳草王孫路何當醉裏分
　　送周士龍入粤兼報黃元白陳爾美
寒色擁江天離魂倍黯然有懷多琬琰相贈豈蘭荃嘯
月嶅山頂停雲瘴海邉同聲如有問生計老逃禅
　　午日分賦得桃印符
綵絲逢令節仙篆表靈符五木精初聚千門祟已逋采
蓮喧競渡鬬草艷當壚别有瀟湘意臨流弔左徒
　　悼亡詩為嵇士茂題巻(四首/)
嵇生竹林士伉儷繫幽情神爽窺圓照腸愁寄短聲帳
中形影在花下去來輕孫楚哀流電臨風淚滿纓
　　其二
㡩幙凄凉夜孤燈思不禁為雲還入夢奔月亦何心氣
咽鳯凰管香銷翡翠衾一弹瑶瑟罷山水動哀音
　　其三
菱鏡何能掩蘭房此日親金精空墜地玉樹已成塵虹
㫁藍橋魄雲歸洛浦神幽香還滿室曽是不歸人
　　其四
一展悼亡巻悲風颯颯來香魂終不返玉貌轉堪猜淚
竭潘郎句心憐謝韞才鼓盆非不達五恨縂難裁
　　山中避暑和游元封夏日閒居十首(游及逺字元/封日益子布)
　　　(衣/)
河朔耽名飲幽棲性所怡鈎簾時㸔竹隠几漫裁詩溽
暑過三伏菩提借一枝若非同調者誰結白雲期
　　其二
習静來初地賫糧不滿囊恒河晴可濯祗樹午偏凉已
証傳燈録何論辟穀方攤經消永日更宿賛公房
　　其三
垂老猖狂態當年契若翁利名捐物外賢聖辨杯中隂
剩門前栁材留㸑下桐羲皇何不作枕石咏南風
　　其四
眷此清凉界諸天聚火雲地含秋水碧巗擁緑苔紋龍
藏空中見曺溪定裡聞幽偏堪飬拙猿鶴若為羣
　　其五
何必探滄海尼珠得比丘年雖過牧豕心已老盟鷗紈
扇堪題咏酒杯但拍浮齋心渾不染剥啄厭相求
　　其六
碧樹棲羣雀清風咽暮蝉登山憐有屐掛壁笑無絃混
世青門業勞生綘縣年何年超苦海聊此學逃禅
　　其七
地僻宜消夏入林已浃旬雲迷丹壑迥雨濯緑荷新伏
枕多嘗藥披裘且負薪歌聲出金石原憲未全貧
　　其八
刹自前朝建誰參最上乘無生惟佞佛有髪也呼僧榻
為棲雲下樓因嘯月登此中元空洞何愛亦何憎
　　其九
偃蹇松林下停雲有所思闗山逰子夢風月美人期松
覆雲隂薄藤垂日影遲沉憂何以遣賴有手中巵
　　其十
乾坤無盡意長嘯辟支巔隣父頻携酒官家少索錢摘
𤓰終老圃種秫僅荒田身世甘枯槁浮名安足傳
　　秋日閒居和張隆甫韻
青山吟謝眺白馬賦陳思却厭梧桐落兼聞蟋蟀悲才
心空自老古調竟誰期若問柴桑計蕭條五栁枝
　　其二
人生非金石揺落重含情林暝螢初度汀寒雁數聲科
頭山欲瘦濯足水偏清枯槁尋常事安知身後名
　　其三
地僻人稀到清秋晝掩闗世隨滄海變心與白雲閒烟
淡縈長薄林疎出逺山忽聞樵唱起鴉帶夕陽還
　　其四
萬籟空中發凄凉枕上聞道窮元不病身隠縂焉文來
去澄江月浮沉薄海雲壚頭無濁酒何以遣塵氛
　　其五
著屐尋丘壑乾坤一眺中終南多捷徑潁水邈髙風避
世青門拙問年綘縣同草茒懷耿耿帝座豈堪通
　　其六
草際沙鷗集江村事事幽才非堪傲世賦敢附悲秋風
冷初飄籜雲低半入樓無營耽曠達嵇阮或同流
　　其七
百嵗嗟駒隙無勞較短長但拚人醉月莫問鬢沾霜道
與漁樵狎情難犬馬忘誦詩哀岵屺淚滿白雲鄉
　　其八
一間容膝地何處想樓䑓土木形全毁星霜鬢屢催飄
零荷葉佩潦倒菊花杯不是求羊輩蓬門莫浪開
　　其九
水天渾一色彷彿見真吾自愛逃空谷深慚渉畏途松
風吹草榻海月掛氷壺裘馬飛揚態從他競五都
　　其十
文園抛緑綺病渴却為誰味似蘭初臭心悲石可移南
陽龍欲嘯東海釣方垂山水知音者寥寥未有期
　　春日幽居十首和薛景登韻(薛希元字景/登布衣莆人)
春風何淡蕩疎拙戀閒居一著登山屐如乘下澤車明
農憂旱澇讀易悟乘除偃蹇從吾道無勞問索虚
　　其二
科頭過嵗月草澤一閒人織屨終違俗賣漿偶比鄰時
名龍卧穏春夢蝶飛頻同病憐嵇阮壚頭日可親
　　其三
濁酒躭陶令新詩擬惠休人驚雙鬢短花簇數枝稠負
漢終投閣懷秦獨倚樓吾慚三老後曳杖亦名鳩
　　其四
垂釣無他事沙邉繋小舠愁腸思蹈海病色起觀濤積
霧炊烟濕奔泉激石號寰區多震蕩何計定金敖
　　其五
身世㸔如此三洲只敝廬持齋寒食後脩禊暮春初丘
壑孤雲迥琴樽一榻餘倦來時隠几抛却飬生書
　　其六
薄暮收魚笱呼童掩竹闗乘風非北牖歩月即東山湖
海登樓倦園林抱甕閒美人安可望厭説落花班
　　其七
幾年無戰伐何事亟傳烽誰借軍中箸長驅海上艟檄
堪清瘴癘珮欲解芙蓉不盡憂時意荒村聽暮舂
　　其八
岸幘松林下銜杯水竹前清狂非玩世沉醉近逃禅風
雨催春色藤蘿逗暝烟前身疑畢卓也作甕頭眠
　　其九
白首機心息何妨識者稀糟丘堪自老斥鷃豈髙飛豪
俠千金盡窮愁萬事違首陽人不作薄采故山薇
　　其十
懸鶉依陋巷妻子任長貧髙蹈懷千古勞生笑此辰乾
坤寛荷鍤草莽竊沾巾五桞青青色依然不惹塵
　　寄懷鄭景愛
溪流喧入枕落日漫懷人偃蹇俱違俗艱危各問津春
從多病過鬢為苦吟新何日囊山社尋僧重結鄰
　　寄㳺元封
心交淡似水夙昔别郊坰夢㫁天涯雨愁多水上萍闗
山遥度雁節序暗流螢若醉江樓月曽知澤畔醒
　　酬楊伯海見贈
萬事皆春夢浮生枉自勞乾坤容此物湖海傲吾曺身
後名何益杯中興獨豪醒來行澤畔寥落楚人騷
　　讀方員外浮湘集賦贈(二首/)
一代文章伯風流漢子長扁舟浮萬里髙咏滿三湘㳺
女捐瓊佩騷人製野裳青雲詞賦色千載竝滄浪
　　其二
不讀西征賦誰知大雅吟衡山秋色壯湘水暮雲深二
女重華淚孤臣衆妬心應知揺彩筆山鬼嘯空林
　　秋日薜荔園書懷
一簾黃葉雨髙枕白雲秋天地甘貧病蓬蒿自去留魚
腸空結客猿臂豈封侯所以忘機者臨流狎海鷗
　　其二
悲風鳴大壑落葉滿荒苔倦鳥投林盡浮雲度海來文
章裁短褐日月寄深杯中散交逰絶柴門晝不開
　　其三
一徑萋寒卉孤村逗夕陽溪流環逺近樹影散池塘有
客懷餐菊無人問翳桑端居空自好山際白雲翔
　　其四
秋色江村冷兼之四壁貧圖書供嵗月牛馬任風塵蹈
海齊髙士懷沙楚逐臣吾生空落落華髪幾莖新
　　暮秋即事懷許希旦
籬菊還堪把蕭條酒一尊吟詩生白髪聽鳥到黃昏亂
竹棲幽徑㣲雲綴逺村風流髙月旦欲向汝南論
　　秋日訪張明府同㳺山人賦(二首/)
偃蹇嗟吾黨相過豈世情途窮詩作祟俗薄酒為名月
朗花隂静風㣲竹影清百年拚一醉劉阮或同聲
　　其二
秋氣生林薄扁舟訪隠居青山生計在白眼世情疎陶
令貧耽酒虞卿老著書飛來天外月不醉欲何如
　　秋日集柯堯叟艸堂得斜字
㸔竹向誰家柯亭興不賖開尊迎五栁染翰麗三花閣
迥雲㣲度林深日易斜猖狂吾黨在月下鬭瑶華
　　冬日同游宗謙余思澄泛木蘭作(二首/)
為有尋真興歡乘載酒船溪寒雲翳日谷逈樹浮天龍
氣盤沙㟁鷗羣散野田共歌招隠賦揮手㺯蒼烟
　　其二
千秋含朔氣天地有無間風送扁舟客雲隨孤鳥還浮
生逃濁酒髙眼傲青山勝地藤蘿古逰人幾醉攀
　　别方子韓(六首/)
湖海憐同病風塵笑獨醒投人雙白璧憤世一青萍落
魄文章壯狂歌涕淚零鵬摶還爾輩吾道托鴻𠖇
　　其二
飄零誰下榻偃蹇獨登樓交態黄金變窮途白髪愁飛
揚裁郢曲睥睨㸔吳鈎莫灑楊朱淚乾坤一葉舟
　　其三
司馬才名大元龍客禮疎形骸長自放詞賦好誰嘘把
袂㸔時事銜杯嘆索居不知萍梗跡飄泊竟何如
　　其四
問竒曽載酒聽雨幾聨牀乆客何蕭索悲歌故慨慷䜿
儒從側目世路枉迴腸我輩風流在何妨入醉鄉
　　其五
才名空落落踪跡竟栖栖駿骨千金妬羊腸九坂迷人
從天外别烏似故鄉啼莫笑交逰絶前身是姓嵇
　　其六
江湖雙别淚天地一狂生有客同王粲何人稱禰衡綈
袍風雨色樽酒别離情君自懷明月終償十五城
　　蚤春陪舅林郡丞暨黃全之許希旦姚體恪體貞
　　　兄弟集鄭氏北郭别業(二首/)
春入桞條新郊逰岸角巾青山環别業芳樹媚佳辰陶
謝俱詞客荆髙縂酒人年華駒過隙懽賞劇相親
　　其二
草閣背城開何人載酒來偶因隨杖屨共此破莓苔韋
曲尋春宴梁園作賦才留連情未巳城角暮聲哀
　　白沙謁陳憲副墓(公嘗亟稱余詩/故有知音之感)
佳氣紛沙渚新阡紫翠中停車悲宿草投轄想髙風兩
漢文章色三吳戰伐功嗟余後死者流水恨無窮
　　謁林和靖處士墓
停舟訪林壑猿鳥若為羣秋色西湖水前朝處士墳山
含三竺雨栁帶六橋雲千古遺踪在梅花夢見君
　　贈袁景從
𡊮生禀異姿偃蹇尚藜藿白鳳夢常懸青雲名自薄悠
悠海上鷗矯矯空中鶴為報草𤣥人吾今亦寂寞
　　立秋夜呈吳子從
大火西流夕庭柯一葉飛如何萍梗跡猶與故山違白
露團芳草流螢度翠㣲凉風吹客夢歸思共依依
　　酬蕭漢卿
覽鏡驚華髪㸔花憶故廬五湖非范蠡四壁即相如已
悔雕蟲技長懷種樹書行藏君莫問吾道自樵漁
　　送陳本虞逰燕訪其弟本容
仗劍辭吾黨翩翩向帝州謝家春草夢易水薊門秋俠
氣傾三輔詩名動五侯黄金燕市裡早晩索驊騮
　　同㳺宗謙集馬從甫草堂作
清尊開别墅慷慨命吾徒子夜吳歌囀陽春郢調孤凌
雲名不薄醉月氣何粗栗里風流在重過有酒無
　　寄鄭兆采
苦憶談天客江城乆索居山林余小隠詞賦爾長驅徑
草縈書帶巗花映綺疏九華懸片月西望欲踟蹰
　　闗山月
上谷風塵起良人去不歸青樓多涕淚紫塞隔音徽月
下秋砧急庭前桐葉飛榆闗萬里道何處寄寒衣
　　泊平浦作
天涯飄泊處日暮動深情身世隨蓬轉闗山對月明西
江初輓粟南粤未休兵如此艱難道非闗學請纓
　　沙陽守漲作
積雨溪初漲孤舟泊水涯荒村餘鳥雀落日走龍蛇偃
蹇成何事飄零祗自嗟隔林烟火起暫向酒人家
　　程鄉舟中
乘舟來百粤五月尚披裘瘴氣晴飛雨溪風颯似秋文
章非屈宋踪跡老窮愁此際思鄉淚潺湲水共流
　　雨泊作
西風吹大漠逺客滯歸舟雨暗城隂色雲含海上愁潮
聲來卧榻畵角起層樓那得新豐酒悠然命馬周
　　題竹林七賢圖
昔時竹林人俱是清狂客逃名却尚竒縱酒已成癖天
地縂虚無老莊與朝夕吾生後汝期感慨兹遺跡
　　題余思澄超然樓次柯堯叟韻
髙閣清隂合乘秋曳履過憑軒窮海岳把酒命羊何落
日低雙鳥微雲淡九河懸知占太史座上徳星多
　　雨中登江天閣
積雨依山寺憑髙思𣺌茫潮聲迴片石雲氣暗空廊地
控南徐險天連北斗長凄凄何處笛此調是滄浪
　　雨中諸君子擕歌者過飲草堂醉後賦此(二首/)
十日嗟余病扁舟見汝情清秋來舊侣子夜囀新聲天
地容吾黨文章誤此生但教千日醉不必問隂晴
　　其二
何來白眼客樽酒共留連詞藻凌三晉風流恰七賢蝉
聲消暑氣山色帶秋烟況有何戡在酣歌五栁前
　　夏日仝陳元甫僧宏㤙過萬松菴盛仲文讀書處
　　　得中字
地僻蓬門静松蘿一徑通薫風迴石榻幽梵出花叢問
字通揚子談經對逺公興闌尊酒罷歸路月明中
　　春日仝㳺宗謙方行漸柯堯滕東山晩眺作
春色在東山登臨紫翠間孤城懸落日雙樹隠禅闗草
自香䑓積僧從下界還欲除生滅念惟與白雲閒
　　人日冶城山齋呈吳子從(二首/)
異地逢人日空齋滯客星愁來雙鬢白病起數峰青弱
栁矜明媚飛鴻去杳𠖇途窮休下淚身世等浮萍
　　其二
紫氣秦淮合鐘陵杳靄間那知逢七日又是客三山栁
色將春到禽聲對酒閒故園花漸發惆悵未言還
　　張子明馬一卿過山居有作走筆答之
留滯江東客何來宿北城髙齋堪伏枕濁酒且逃名竹
逕分秋色松濤雜梵聲風流非二仲誰過蔣元卿
　　同蔡真卿余鞠夫登淮隂城
雉堞連雲峻東流楚水深以余多感慨與爾一登臨春
草王孫淚烟塵國士心城邉無漂母誰復飯淮隂
　　秋夜月仝馬從甫許希旦方子韓作
霄漢涓涓净孤輪何處安西風吹不墮永夜此相㸔影
入疎林破光侵草榻寒年年一樽酒憔悴倚䦨干
　　安仁夜泊寄立朝立虞諸叔
落魄堪如此江城又泊船星臨三楚客雁㫁七閩天鬢
似悲秋白言非解事𤣥刀頭心欲折誰乞買山錢
　　戊子即事
寥落天涯客沉吟感慨生魚龍何偃蹇豺虎亦縱橫餓
莩中原色仳離故國情閭閻憂不細無計答承明
　　冬夜仝林靖初林方道陳廷選林奉初余伯薦柯
　　　世顯集鄭兆相宅
片月移庭樹花隂客乍來張燈娱永夕促席罄深杯歌
徹湘中曲談傾稷下才留連拚一醉肯惜玉山頽
　　同鄔汝翼馮咸甫顯甫姜元從集於鄔先南樓
開尊非北海作賦自南樓即對青山色難消白髪愁寒
潮喧渡口落日掛城頭酩酊狂相傍乾坤一海鷗
　　西湖同蔡㓜公馬從甫馮咸甫作
湖天何𣺌𣺌載酒鏡中逰雙塔凌雲起孤山抱日流香
生搴杜佩歌動采蓮舟更愛忘機鳥滄波任去留
　　雨中集㳺元封雙璧堂因懷其尊人宗謙(㳺日益/字宗謙)
　　　(布/衣)
片雨晝𠖇𠖇入簾書帶青栁條低結冷花蕚散㣲馨校
字烏知學聞詩鯉過庭窮交吴楚别忽忽七流螢
　　南浦寄黃惟雅
江夏憐新别論交十載情停舟依柘浦下榻戀芝城風
雨花間嘯琴樽竹下迎即今餘夢寐隔水聽啼鶯
　　春夜集黃惟雅草堂仝陳彦宗藍翰卿作
銀燭吐珠光邀賓醉艸堂緱山星乍㺯湘浦色初張巵
進長生酒詩賡大雅章同心厭此夜漫説少年塲
　　舟中懷鞠夫
落日照長川孤舟思𣺌然江村滄靄外城郭白雲邉寂
寞留𤣥草猖狂乏酒錢不知之子别把臂是何年
　　雲來閣玩月同陳堯勲陳公衡作
置酒延詞客壺公秀可餐欲披雲外影坐待月華㸔河
漢金波淡蟾蜍玉露寒若非班氏女誰解賦齊紈
　　同祖仁甫李得名楊唯光飲谷神觀
山館饒脩竹風來暑氣㣲仙童初進酒詞客且披衣江
濶雲初斂林深鳥不飛上昇傳此地藉草醉斜暉
　　同黃叔範飲顔廷渠舟中分得侯字
共上木蘭舟滄波狎野鷗寒山環水驛落日隠城樓竹
葉傾三斗魚鯖薄五侯那堪同調者嵗嵗動離愁
　　智泉流觴
永和修禊日勝事至今存衣染春雲色杯停曲水痕東
來千雉合北望九華尊但得蘭亭趣桃源未可論
　　烏石山避暑
靈巗標北郭下瞰白雲鄉塔影懸初地松濤落上方㸔
雲頻枕石聞梵欲依牀避暑疑河朔傳杯樂未央
　　春日訪方子舉伯純諸友南山讀書處醉後留題
南山幽僻處倚杖問僧家一徑通𤣥草雙林吐覺花春
深寒雨細谷逈暮雲斜尊酒交歡罷齋心禮法華
　　登名山寺宿髙葢蘭若紀興
出郭饒幽興﨑嶇嶺復溪千重青嶂合萬頃白雲低澗
水鳴秋雨田家報午雞籃輿乘偃蹇端欲問招提
　　其二
南宗初問道振策陟崔嵬寶座參雲合珠簾射日開鳳
停千佛嶺龜傍九蓮䑓欲見人天界臨池笑刼灰
　　其三
何處窮蓬島孤髙有此峰飛烟空世眼積翠洒吾胸鳴
磬馴簷鴿談經起鉢龍諸天瞻咫尺佞佛得何顒
　　其四
鷲嶺疑兹地真堪奉法王芙蓉雲外聳薝蔔雨中香山
色含晴靄鐘聲帶夕陽下方聊借榻蘭若一燈光
　　題朱醫社
吾愛朱公社壺邱水石凉夀齊椿樹永春滿橘花香寶
籙憑雲䕶靈旗薄日揚齋心求服食隠隠見中黄
　　九鯉湖即事
歩入桃源路山空日未昏花明丹竈火犬吠酒家村石
竅通鰲極濤聲激海門翻思生羽翼長嘯躡崑崙
　　送立斐叔之延平
朔風日以厲躡蹻欲何之人與壺山别舟從劍水移九
峰堪載酒八角好裁詩倘憶林間竹歸來待幾時
　　輓果軒叔(二首/)
神理𠖇𠖇在凄風㫁竹林泣誰明璞玉教獨費籯金秦
市舂休杵雍門響絶琴生前徒識汝酹酒意難禁
　　其二
病豈休文似召胡李賀同身名遺草在世事落花空棋
墅眀凉月𤣥亭響夜蟲攫金曽不理意氣古人中
　　哭王長公(三首/)
忽報中台折何人不黯然弇山寒舊日婁水咽新阡萬
象收元氣千秋罷太𤣥生芻陳一束無計問青天
　　其二
勛業三朝老文章百代師倐為鴻鵠舉長與白雲期海
岳空盟主衣冠失羽儀縱餘山水調絃㫁不勝悲
　　其三
商風號大壑惨淡嵗星徂神理綿綿在仙踪𣺌渺孤曲
池殘雪冷髙館暮禽呼惆悵逰梁客重來淚已枯
　　病中答黃全之
伏枕當春暮窮愁豈有寛腰應疑沈約鬢已似潘安詩
草牀頭廢烟花夢裡㸔多君金石贈病起欲加餐
　　夜雨薛允同至
客舍凄凉夜孤燈照雨聲故人來訪戴樽酒坐班荆流
水憐同調浮雲笑此生不湏論徃事但耦百年耕
　　嚴灘上懷王仲房
論交二十載湖海邈髙風名自青雲薄詩多白髪工靈
巗探玉笥流水調絲桐七里扁舟客懷人數㫁鴻
　　馬從甫招飲病中却寄兼呈諸君
故人春酒熟招我醉烟蘿不淺銜杯興其如伏枕何隔
簾黃鳥静當户白雲多腸㫁髙陽侣無因共嘯歌
　　訪陳振狂不值
為愛幽棲客停舟問草堂片雲移逺樹孤雁帶斜陽招
隠詩空咏談𤣥意不忘柴門秋色裏何處採幽芳
　　吴伯時招逰北郭同方嗣宗作
邀歡初出郭選勝属清秋但得逍遥趣何殊汗漫逰烟
雲十里澹花木一庭幽共泛杯中物陶然散客愁
　　過朱賓徴館中留酌賦贈同馮彛甫作
楚楚陳中彦明時璧未沽圖書窺二酉詞賦擅三都乍
見神偏合相過興不孤交歡尊酒在片月映氷壺
　　七夕集社中諸子遲柯陳二孝亷不至得槎字
嘉㑹當今夕移樽對藕花雲霞生滿翰河漢望乘槎砧
搗千門月盤堆五色𤓰風流懷二子乞巧向誰家
　　新秋寄友人(二首/)
相思嵗華晩相望海雲深明月青山夢秋風白石心軒
忩倚桂樹道路入楓林遥想梅花下翛然獨抱吟
　　其二
髙栁自鳴蝉秋風忽灑然擬尋東海釣聊就北􁰵眠芸
架有遺帙草堂無俸錢物情闗百慮轉覺媿前賢
　　新秋招諸子結社囊山得西字
山中招隠處濁酒熟堪擕秋色梧桐下人烟曲水西聽
蝉依灌木待月歩前溪好是蓮花社新詩掃石題
　　懷袁景從
一片雲如葢迢迢憶故人西京還獻賦東海漫垂綸芳
樹蝉聲晩空山月色新不知文似者何處混風塵
　　題囊山蘭若
習静投山寺蓮花不染心孤雲團野色片雨散秋隂竹
影侵禅榻松濤雜梵音無生如可學長此卧東林
　　社中諸子訪我海上賦此
一區甘寂寞誰問子雲竒竹徑迎秋早柴門候客遲落
霜晴擁樹流水曲通池共醉青天月何妨倒接䍦
　　立秋柬立朝叔
南陸流金日科頭卧北忩忽驚秋葉下暑氣薄澄江白
羽揺雲閣青樽泛釣艭風流過小阮月下倒銀缸
　　入蘇門
策杖逰何處蘇門慕昔賢松聲疑鳳嘯雲氣似龍潜䑓
迥藏修竹山深擁紫烟何當逢石髓一舉挟飛仙
　五言排律
　　送陸使君入覲
萬國趨朝日明堂受計年邦家輸玉帛禮樂偃戈鋋君
是機雲後名髙召杜前行春蠲井税折獄掛蒲鞭秋水
門庭静氷壺案牘懸衣冠趨爼豆禾黍被原田俗美謳
歌起風恬疾苦捐潢池應解劍墨綬但鳴絃神雀元堪
紀噩魚穴乍遷七閩推治郡三殿引朝天嶺嶠初馳驛
江津逈泊船觀濤經楚越望日指幽燕奏最遵周典厲
精際漢宣龍顔瞻咫尺虎拜舞蹁躚鵷鷺班還接蓼蕭
賦已傳黃金誇獨賜赤縣夢相牽縂慶明良㑹何慚岳
牧賢春風馳五馬莫戀洞庭荃
　　夏日登林邦介凉䑓
樹杪凉風發髙䑓騁望宜青山争睥睨滄海自逶迤日
月團飛葢雲霄碍接䍦夷門公子駕河朔故人巵俠愛
縱横客狂呼大小兒長歌迴北斗孤嘯振南枝筆帶晴
霞麗筵開落照遲廣寒如可躡員嶠更何之不淺登臨
興應劉此一時
　　送林咨伯上春官
挟䇿上燕京翩翩萬里程㠶揺揚子渡雁背越王城嵗
暮風塵色天涯雨雪聲乘春偕上計謁帝入承眀駿索
千金價科登片玉名御堤㸔弱栁禁苑聽新鶯諌獵文
章麗凌雲氣象横直窺中秘冊漫請少年纓滄海龍初
起丹山鳯乍鳴柏梁多唱和莫不寄柴荆
　　咫園篇(為鄭都/諫作)
名園開咫尺大隠絶風塵嘯傲烟霞老棲遲鬢髪新桔
橰偏不用杖屨毎相親豈是陶𢎞景居然鄭子真葢停
鄴下客甕抱漢隂人薜荔裁初服蘭荃若比隣栁隨彭
澤徑花壓武陵津金谷空争麗土泉别有春叢篁遲鳯
翮古柏偃龍鱗醒酒時憑石弹棋或藉茵著書淹嵗月
染翰亂星辰環堵原非病於陵豈為貧當年青瑣闥此
日白綸巾濠濮生幽想蓬蒿得隠淪何須吞夢澤差可
避嬴秦方丈知何處乾坤寄此身招逰惟二仲詎厭徃
來頻
　　巫文學齋中除夜仝盧元禮作
嘯傲空齋静窮隂入夜除自憐多偃蹇何以荅居諸犬
馬懷丘壑龍蛇任巻舒焚香初隠几翦燭一攤書地主
紛陳席兒童逓薦蔬情深忘酩酊心折漫躊躇曉漏催
偏急孤牀夢轉虚王孫芳草路明月倍愁余
　　夀鄒山盧封君
蓬萊浮佳氣繚繞麗華堂采秀烟霞外承恩日月傍五
花開杖屨七葉盛冠裳忠孝貽謀逺詩書衍澤長盈庭
皆國噐清署更仙郎卓異傳畿甸貤褒寵帝鄉寧親遥
戯綵報主近含香海屋添籌厯皇家正棟樑占星新獻
瑞躔極永呈祥桃李春初滿笙歌夜未央婆娑龍是杖
潦倒玉為漿麋鹿山中侣鵷鸞天際行詞裁三祝頌詩
進九如章聖代嘉元老還㸔薦錫光
　　神應篇為方伯劉公作
潭州有古木一旦撃風雷正直神逾壯丹青像乍開普
陀移海島祗樹擁樓䑓雲氣疑飛佩潮聲覺渡杯玉毫
觀自在金粟現如來變化原非幻圓通不用猜炎精初
作祟力疾乆為災白馬經聲出青蓮藥裹裁巋然存夏
屋健矣等童孩寂滅龍超象昻藏鶴印苔青童飛玉液
元女進金罍解脱春生歩皈依刼作灰猿猴羣習定鸚
鵡故遲迴王母延年術更生命世才荆塗鍾地脉淮泗
引春醅誠孝通羣帝勛名播九垓蘋蘩光爼豆鼎鼐和
鹽梅南斗瞻依者東閩保障哉萱庭滋沆瀣薇省望崔
嵬燕喜稱宜夀鷹揚矯上台風雲乘遇合天地重栽培
願擬河清頌餘波潤草萊
　　贈柯四
東山多秀色之子擅其英世業工文史時名並弟兄髙
䑓懷索駿灌木聽求鶯四壁凌雲氣三冬映雪情有時
然太乙何日謫長庚漸展垂天翼還傳擲地聲談應髙
碣石價已重連城嵗月嗟投筆風塵笑請纓腰間雙劍
在贈爾駕長鯨
　　賦得春深五鳯城送方伯文之京
黄道躔霄漢青陽逗帝畿花明千樹錦日麗九重扉葱
欎縈丹闕韶華媚紫薇仙桃蒸瑞靄御栁拂晴暉燕入
雕梁語鶯從綺閣飛六龍争夭矯五柞競光輝雨濕紅
將綻烟濃緑漸肥玉繩星欲滴金掌露初晞彤陛揺鳴
佩朝霞映彩衣長楊誇浩蕩上苑慶芳菲詞藻推潘岳
才名重陸機天顔瞻咫尺鵷鷺沐音徽
　
　
　
　
　
　
　
　
　
　
　
　
　薜荔園詩集巻二
欽定四庫全書
薜荔園詩集巻三
　　　　　　　　　　　　　明　佘翔　撰
　七言絶句
　　春日送立雨叔讀書赤橋四首
花發江城二月天木蘭流水赤橋前扁舟載得青箱去
揚子亭中日草𤣥
　　其二
栁色隂隂映白塘滄浪萬頃浣花香試看劉向傳經處
夜夜青藜照草堂
　　其三
一瓢春酒聽流鶯花外停橈見友生醉藉堦前書帶草
幾逥仙掌夢金莖
　　其四
漢家見説啓青宫少海談經詔九重此日蓬門須努力
未央鳴珮聽晨鐘
　　送江參軍還金陵(三首/)
十載京華白髮生歸來海上結鷗盟長江春水桃花發
又逐孤㠶下石城
　　其二
三月楊花撲酒香扁舟春水别河梁銷魂漫擬江淹賦
家住金陵亦故鄉
　　其三
金闕連雲壓翠微先皇勅賜有光輝欲隨絳節朝元去
目斷天心一鶴飛
　　遊仙寺
幾度探春路不迷尋僧又過竹林西深山盡日無人到
雙樹隂中一鳥啼
　　贈王弇州先生(七首/)
一代文章擅國工弇州四部古誰同自從授得刀圭訣
名在丹臺玉籍中
　　其二
星羅北斗照乾坤七子先朝集薊門獨擁金仙朝五岳
至今誰不讓崑崙
　　其三
詞賦流傳遍九垓􁃔崎歴落見仙才若非長史人間住
滄海誰看水一杯
　　其四
齋心日禮上清家王母書傳蕚緑華欲拜下風稱弟子
鍊成勾漏舊丹砂
　　其五
詔起西曹法從班殷勤累䟽乞東山謝公總繫蒼生望
那得明時但閉關
　　其六
絲綸日下九重頻耆徳三朝重老臣若學五湖遊不返
漢家誰復畫麒麟
　　其七
神如秋水映芙蓉懶著朝衣聽曉鐘笑問仙風誰得似
茅家兄弟跨雙龍
　　題立朝叔亭子(三首/)
一庭春色報芳菲酒熟牀頭鱖乍肥但得看花頻中酒
百年長製薜蘿衣
　　其二
座上青山一片孤夜來月白似氷壺接䍦倒著如泥醉
不管傍人説酒徒
　　其三
白眼猖狂避世心蓬池誰解阮公吟仲容亦是逃名者
濁酒相看竹下斟
　　贈汪魯狂
仙人跨鶴下黄山曵杖逍遥天地間曽採三花棲少室
即今白髮駐紅顔
　　劍浦對月呈陳觀甫
津口潺湲萬壑哀城頭玉女弄珠來依然獄底雙龍劍
千載何人復姓雷
　　春暮留雲閣感懐
二月花間黄鳥啼看花人去草萋萋白雲猶似能留客
一片飛來雨石西
　　其二
東山春色掛城頭依舊雲霞檻外浮别墅彈棋聲寂寂
羊曇雙淚為誰流
　　其三
烏石山前草閣孤風流曽集竹林徒重來多少傷心事
眼底山河邈酒壚
　　春日寄懐陸使君
郡閣三年集鳯凰潁川經術漢循良翩翩車騎趨朝日
共識司徒舊省郎
　　其二
桑柘春生十萬家蓼蕭賜燕日光華閩南父老應相慰
行雨還來太守車
　　其三
木蘭陂上麥如雲露冕風流憶使君一自單車俄入郡
謳歌何處不相聞
　　其四
計吏從容下建章紫衣春染御爐香乘風若渡巴陵水
莫為江魚戀武昌
　　其五
白雪泠泠和者稀郢中雲樹望依微漢陽春水茫茫緑
何處仙㠶一片飛
　　懐柯堯錫
文藻翩翩錦不如江湖風雨悵離居長卿不是臨卭客
誰向雲霄薦子虚
　　贈林敷毅
何人意氣薄青雲公子翩翩獨有君客到髙齋頻下榻
一尊風雨細論文
　　其二
楚楚聲華動五陵清標直似玉壺氷交遊不少縱横客
最愛風流御李膺
　　雨中招廷珍
細雨飄來二月花美人何處鬭豪華囊中剩有青銅在
遲爾南隣賣酒家
　　送蔡比部(二首/)
才名矯矯擅談天瘴海風塵謫幾年憔悴無勞漁父問
三閭心事總堪憐
　　其二
天涯猶自夢鵷班彭蠡風髙一雁還行色蕭條無長物
逢人但説武夷山
　　題南山寺
山色迎人興不孤白雲片片散浮屠一尊濁酒拚沉醉
箕踞山間聽鷓鴣
　　和鄭給舎七夕對雨(二首/)
木葉蕭蕭送雨聲明河風浪暗中生人間盡道天孫巧
機杼空含此夜情
　　其二
飛來暮雨妬嬋娟隔嵗星期一水懸却恨雲間青鳥使
銜書不向月中傳
　　豐城舟中有感
城下江流帶夕暉城邉雲樹望依微當年獄底雌雄劍
不識今從何處飛
　　贈陳堯勲雲來閣(二首/)
梅峰山下草堂清書帶參差繞砌生一自青藜分太乙
彩毫何處不縱横
　　其二
結屋壺公興有餘滿牀堆得讀殘書即今不盡南陽涙
雲滿空山一草廬
　　題翠漪亭
草閣玲瓏俯碧池翠雲低壓萬年枝牀頭濁酒葡萄色
醉倒山公白接䍦
　　别林及甫
嵗暮相逢雨雪多春風曽奈别離何解衣不為壚頭酒
白眼看人一醉歌
　　其二
按劍風塵祗自愁嗟君也敝黒貂裘懐中十五連城璧
不是相知未可投
　　題元妙觀五松
誰種長松禮斗壇五株曽否拜秦官凉風吹上松梢月
影落龍鱗片片寒
　　贈别陳本容(六首/)
東風乍轉栁條新爾去重揚薊北塵擊筑若逢屠狗者
酒中誰是和歌人
　　其二
陳遵結俠起髙名尺牘題來慰友生不比當年驚座者
風流到處動公卿
　　其三
嚢裏惟藏鳥篆文江湖誰不識夫君北游燕趙南吳楚
奇字偏勞問子雲
　　其四
筆陣相傳自永和右軍書法更誰過黄庭冩贈清狂客
不為山隂換白鵞
　　其五
沽來濁酒意如何半醉當筵一放歌江上千條彭澤栁
不知曽似客愁多
　　其六
桃花美酒醉名姬裘馬長安二月時妻子鹿門歸自好
天涯風雨莫教遲
　　題清樾軒
結得髙齋賦考槃林間新著竹皮冠白雲猶帶蒼梧色
散作清隂六月寒
　　袁使君平冦歌(五首/)
南國烽烟擁二酋皖城千雉望旄頭地當三輔驚多壘
誰向軍中借箸籌
　　其二
幕府臨戎氣拔旌欃槍入夜照連營佩刀直抵沙中去
誓斬鯨鯢一洗兵
　　其三
潢池何事㺯干戈陳漢山中嘯聚多不是使君承廟畧
居人曽奈麥秋何
　　其四
天柱崔嵬控上游長江東下塹皇州荆舒一戰鞬櫜臥
南顧無勞聖主憂
　　其五
緑林掃盡凱歌還父老壺漿皖水邉見説禁中思頗牧
試看勲業上凌烟
　　義帝陵
牧羊何意起民間禍隠當年遣入關千古興亡君莫問
江東曽見一人還
　　望廬山
廬岳崚嶒五老峰鄱陽秋水浸芙蓉凌風欲挾飛鸞去
坐聽天池萬壑鐘
　　贈别吳文中(四首/)
逍遥初謁武夷君玉女峰頭弄白雲歸去扁舟圗九曲
幔亭仙樂夜深聞
　　其二
南國山川似洛中官橋截海駕長虹蠣螃正美新荔熟
繫馬壚頭醉晚楓
　　其三
黄花采采報重陽人在天涯憶帝鄉貌得西方金粟影
大江東去泛慈航
　　其四
吳郎歸騎入長干窈窕佳人咏合歡若問荔枝何所似
胭脂香染水晶寒
　　象教精舎為孔陽宗作
金仙何日至西方七寳林開古豫章見説自焚三昧火
至今時現玉毫光
　　寄吳任徳
溪流日暮鎻寒烟石馬橋頭夜泊船不識名園開曲水
懐人幾度對嬋娟
　　金陵曲四首贈大司馬吳公
秣陵宫闕舊長安車騎如雲擁漢官司馬勲名深帝眷
貔貅千萬獨登壇
　　其二
石頭虎踞壯金城江左仍屯七校兵樽爼從容多妙畧
樓船十萬净長鯨
　　其三
欎欎鍾山王氣髙長江天塹北通漕吳公身繫干城寄
鐘鼎何論汗馬勞
　　其四
秦淮水接海門潮北望燕山似九霄文武東南功第一
尚方劍履賜趨朝
　　寄黄明府
溪水泠泠日欲斜孤蓬晚泊亂啼鴉不知三徑行吟處
猶有東籬未吐花
　　望蘇門
黄河中斷太行山一望烟雲縹緲間欲問蘇門鸞鳯嘯
即今惟有水潺湲
　　大田道中懐孟擔
幾灣流水咽涓涓五虎山青馬首懸欲訪故人過峽口
南鴻猶自帶風烟
　　渡峽寄堯衢
峽江片片錦㠶開誰抱凌雲作賦才遲爾鳯凰山下客
乘風還上釣龍臺
　　范子受宅賞牡丹
誰家亭榭似平章花媚東風冠洛陽客到但傾光禄酒
撲衣何處不天香
　　咏荔枝
絳嚢顆顆隠珠胎不向風塵馳騎來自劈凝脂沉碧水
大秦明月掌中廻
　　寄沈靈翊
片月亭亭掛碧霄扁舟夜趂海門潮風流何處思公子
寒倚花前鬭栁腰
　　題立雨叔餐秀園(四首/)
春生薜荔翠交加髙捲湘簾覽物華一曲溪流堪濯錦
有時流出武陵花
　　其二
竹香細細午風柔髙枕滄浪事事幽散帙揮毫過白日
嚶嚶灌木鳥相求
　　其三
一室多藏小酉書草名書帶滿庭除夜來太乙髙相照
彩筆如椽賦子虚
　　其四
濁酒誰知大阮心蓬池無日不清吟仲容亦有銜杯興
散髮頻來醉竹林
　　春日送家大阮讀書城中
春風拂面意何如栁色黄金映别裾十里江城從此去
枕邉惟有伏生書
　　馬用調草堂觀妓(四首/)
園林寒色淡平蕪公子邀歡興不孤一片烟波清似鏡
不知載酒在西湖
　　其二
髙閣臨流錦席開一時詞客共徘徊雕䦨徙倚看山遍
笑折黄花進酒杯
　　其三
紅粉當筵鬭綺羅樓臺倒影漾微波池頭雙鶴聲相和
似解佳人白苧歌
　　其四
一林脩竹䕶柴門城市棲遲似逺村但得三千珠履客
不妨十日醉平原
　　經白鷗園有感
池塘依舊隠漁磯竹徑蘭臯車馬稀黄犬無勞傷往事
鈐山惟有白雲飛
　　秣陵逢孫子真感其先酒樓事賦而贈之
江左佳人説莫愁逢君慷慨問壚頭六朝勝迹無尋處
湖上猶傳舊酒樓
　　題程君衡扇面
桃花似鬭美人妝掌上看來興未央翠羽却憐春色好
欲銜花片報劉郎
　　贈吳應祈(二首/)
嚢裏多藏汲冡文有時獨運郢人斤但看贔負千秋色
奇字何勞問子雲
　　其二
吳楚名山快遍遊瑶華何處不雕鎪狂來欲借成風手
勒牘仙人十二樓
　　題沈純甫緑蘿莊(四首/)
䟽乞還山别漢都知君踪跡寄菰蒲徙陶偏笑鴟夷䇿
何似君家長五湖
　　其二
豈為長生賦采芝二毛心事少人知沈郎不問腰消瘦
興到還裁八咏詩
　　其三
嶺海當年謫戍身歸來舊業白雲貧一區寂寞𤣥堪草
載酒時來問字人
　　其四
結茒此地意如何書著名山副墨多纔見條桑蠶事起
西湖又聽采菱歌
　　題武彛(六首/)
騎來竹杖似飛龍欲乞金丹訪赤松三十六峯青不斷
仙人何處採芙蓉
　　其二
溪上扁舟鷗鷺羣凌風初謁武夷君幔亭深處松濤起
彷彿鈞天隔水聞
　　其三
溪流九曲漾霞標路入桃源一水遥忽聽雲間吹玉笛
鸞輿飛度綵虹橋
　　其四
采秀朝來汗漫遊松風五月冷龍湫山中道士如相識
騎鶴招余到十洲
　　其五
尋真直到上清家小藏峰頭對月華仙分吾生應不薄
親承玉女飯胡麻
　　其六
烟霞五色幻仙臺瑶草千年碧洞開一自仙人分石髓
乗風萬里去還來
　　晚晀
竹林秋色入黄昏溪水新添雨後㾗明月不來人語寂
數家漁火㸃江村
　　送陳叔理之㑹稽(名其翰公同年/友襄陽知縣)
談經遥向越王臺紗浣西施綘帳裁若到稽山探禹穴
千年蝌蚪破莓苔
　　其二
蘭亭曲水試經過祓禊相傳晉永和冩得黄庭經一巻
山隂明日又籠鵞
　　題九鯉湖
　　　雷轟
水晶宫殿壓青山隔斷紅塵霄漢間湖上雷聲轟不住
長疑仙子駕龍還
　　　瀑布
寒泉㵼下紫霄來一道潺湲萬壑哀可是仙人遺匹練
至今猶掛白雲隈
　　　珠簾
一片珠簾障玉樓垂虹為帶月為鈎怪來不作尋常夢
鸞鶴分明到十洲
　　　玉柱
仙人何處弄烟霞十二樓臺别有家依舊當年雙玉柱
擎天半倚白雲斜
　　　石門
雙扉寂寂䕶蒼苔幾片浮雲洞口來笑探三花從此去
不知何處是天台
　　　五星
懸崕千樹晝㝠㝠一片潭光聚五星我欲齋心看道籙
移來午夜照踈櫺
　　　飛鳯
何物沉㝠不可招九苞曽説跨王喬只因誤啄金丹粒
謫落人間聽玉簫
　　　棋枰
仙子乘龍去不還棋枰猶自閣人間不知千載爛柯後
又著蓬萊第幾山
　　　將軍
辟穀仙人不可從雲山彷彿武夷蹤將軍不是封侯骨
也學文成訪赤松
　　劍浦夜泊
睥睨飛來片月孤扁舟何處問當壚寒潭水冷雙龍伏
猶有豐城劍氣無
　　寄沙門心印
一别頭陀意萬重白雲何處寄禪蹤夢中不辨長千里
猶記山門一古松
　　明妃曲(四首/)
燕支一望白雲秋馬上紅顔雙淚流雁自南飛人北去
琵琶不解漢宫愁
　　其二
北風吹雪暗天山憔悴蛾眉去不還薄命便教邉地老
歸魂應度玉門關
　　其三
朝辭合殿暮交河淚滿宫衣㵼素波顧影自憐腸欲斷
長門幽怨較誰多
　　其四
青海寒雲散作風誰憐粉黛逐飛蓬亭亭一片中天月
彷彿清光照漢宫
　　春日口占
春風昨夜到漁家江曲濛濛細雨斜可怪宅邉桃李樹
朝來不語自開花
　　題李孚台白水亭(二首/)
萬頃烟霞一草亭開樽醉殺栁條青停杯試問滄浪水
龍臥寒潭幾日醒
　　其二
湖上何來碧浪髙雷轟風猛怒相號任公不是尋常手
欲下滄溟釣六鰲
　　送李太守歸鄉(八首/)
郭外曽隨竹馬迎春風何事動離情不堪誤得中山謗
歸與沙鷗結舊盟
　　其二
參差栁色映旌旗冠盖如雲獻酒巵莫怪萋菲成貝錦
六宫自古妬蛾眉
　　其三
宦遊蹤迹漫西東參破元機萬刼空留得甘棠春勿翦
木蘭陂上一壺公
　　其四
文藻風流似李邕下車偏自問龍鍾若非雨露沾枯槁
那得寒山數畆松
　　其五
萋萋芳草怨王孫風雨千山暗淚痕蘭佩自憐縁帝子
江潭心事許誰論
　　其六
花間睍睆囀黄鸝彭蠡風髙片席移别後相思千里月
投珠無計轉堪悲
　　其七
郡齋下鳯潁川同失馬無勞嘆塞翁階下凌雲叢桂發
天香髙占廣寒宫
　　其八
拂衣歸去鬢如班草得𤣥經合閉關多少匡時籌未展
還看安石起東山
　　夜合花
風動香飄十二欄雨中相對一尊殘玉容莫向黄昏斂
正欲擕燈醉後看
　　雨中杜鵑花
何來杜宇葉離離三月當庭花滿枝莫是啼魂哀帝子
至今香染濕胭脂
　　白蓮
一朶芙蕖百和香華清浴罷試新妝幽姿自分無泥滓
不用臨風妬六郎
　　題畫蘭贈張子升
萋萋蕭艾豈為羣秀色曽從九畹分采得芳菲堪作佩
臨風只合贈湘君
　　畫竹
太湖石畔竹隂隂影動凉颷曵玉吟莫問渭川千畆處
蓬蒿一徑白雲深
　　畫菊
采采黄花浥露香眼中彷彿對柴桑風流誰送先生酒
共坐南山醉夕陽
　　弔屈大夫
汨羅江畔草蕭踈千古懐沙恨有餘日暮哀猿正淒切
不知何處弔三閭
　　許由墓
平原四望草離離箕潁風髙見石碑不是當年輕萬乗
一坏千載有誰知
　　悼内(五首/)
繡佛齋中夢乍醒悲風吹月透踈櫺蓮花不見參禪者
冷落牀頭數巻經
　　其二
髙樓無復試紅妝塵掩香奩淚涕滂竊藥便教奔月去
廣寒那得畫眉郎
　　其三
一夜愁來鬢有絲吹簫人去見無期悼亡不盡潘安淚
忍讀生前㓜婦詞
　　其四
茫茫大塊竟何之雲雨巫山夢轉疑伏日縱然先割肉
恢諧歸去欲遺誰
　　其五
鴉噪空庭片月光攬衣中夜起徬徨眼中搦管人何在
淚滿當年札數行
　　仙溪夜泊懐鄭山人
孤舟微月倚前灘謖謖松風入枕寒何處懐人耕谷口
一溪流水夜漫漫
　　寄吳山人
隠隠松蘿海月孤溪邉何處問當壚故人不斷雲山夢
欲乞仙厨五岳圗
　　送陳生遊燕
與君握手醉吳姬雪滿天涯惜别時明日悲歌燕市裏
不知擊筑更逢誰
　　題姚媿州明府園亭(二首/)
五栁先生懶折腰歸來踪跡溷漁樵角巾漉酒東籬下
還赴蓮花社裏招
　　其二
亭對青山一水分隔林啼鳥静中聞若非寂寞躭奇字
載酒何人問子雲
　　武陵别諸君子余戊子春客武陵時與諸君子作
　　　湖山遊甚適天涯春盡忽爾懐歸各别一首聊
　　　感離索
　　　袁履善
白髮相看感嵗華西湖三月醉桃花錢塘江上東風起
一片飛㠶即海涯
　　　鄔汝翼
叢林幾度問新詩風雨天涯又别離君自六橋余九曲
愁心惟有白雲知
　　　吳公籜
移來短榻傍浮屠坐上青山興不孤一片白雲愁聚散
夢隨明月到西湖
　　　錢季善
杯酒春風數往還一朝興盡别青山愁來湖海無知已
草得𤣥經合閉關
　　　余鞠夫
春城杯酒共銷愁醉裏題詩月滿樓雙淚不堪風雨别
桐廬江上一孤舟
　　　鄔章文
乍别雲間又武陵重逢笑問槖中金天涯芳草春將盡
愁殺王孫萬里心
　　七里灘别余鞠夫(二首/)
山自盤龍七里來客星髙傍白雲隈灘頭無恙東流水
誰著羊裘上釣臺
　　其二
武林春色日初遲花滿壚頭酒滿巵無奈雙龍愁裏别
緑楊幾度囀黄鸝
　　送屠長卿還四明(七首/)
詞塲杯酒數交歡不謂都門便掛冠可是風塵遊已倦
孤臣雨雪出長安
　　其二
蕭條書劍别吾曹囬首鵷班建禮髙不是三閭才見忌
千秋誰見楚人騷
　　其三
車騎如雲結五都少年誰不避呼盧故鄉明日黄冠去
曽否君王賜鏡湖
　　其四
躞蹀初登郭隗臺無人不道是龍媒悲鳴敢謂恩中斷
九折羊腸祗自哀
　　其五
傾國佳人自若耶眼如秋水貌如花吳宫一出歸何處
溪上傷心舊浣紗
　　其六
四明有客擅風流碣石談經隘九州官罷不須嗟怪事
人間何物是千秋
　　其七
誰憐才子似飄蓬嵗晚扁舟下海東見説鄞山堪避世
采芝歸問夏黄公
　　黄山七景
　　　石牀
綵霞為幔石為牀玉女吹簫下鳯凰不到名山深採藥
桃花那復問劉郎
　　　天都峰
青山壁立鬭青蓮列嶂霞標駐列仙安得乘風之帝所
雲門咫尺聽鈞天
　　　白龍潭
龍湫萬片白雲寒中有玉龍日夜蟠長嘯一聲龍欲起
明珠如月鏡中看
　　　浮丘壇
仙壇髙與白雲平呼吸翛然逹太清欲借浮丘珠樹鶴
月明緱嶺坐吹笙
　　　丹洞
石洞雲深白日寒鼎中砂熟跨飛鸞若教解得刀圭訣
何處烟霞不可餐
　　　湯泉
山中赤水㵼蓬壺水底元珠竟有無濯髮振衣堪謁帝
長生殿裏合靈符
　　　桃花溪
山下溪流曲曲斜春風吹落武陵花漁郎若問桃源路
雞犬雲中别有家
　　送陳子䇿之金陵
江南芳草媚春情杯酒花間别友生若到金陵將母去
盧家少婦笑相迎
　　送鄭諌議之滇南(四首/)
保障西南借楚材除書新下越王臺懸知叱馭天涯日
萬里風清瘴癘開
　　其二
車馬翩翩度七盤蠻王負弩漢衣冠紫薇花映昆明水
多少樓臺鏡裏看
　　其三
夜郎西去古梁州使者登車豈薄遊金馬碧雞勞祀事
漢庭千載見風流
　　其四
武昌明月暫停軺又度蘭津十二橋興到縱横裁郢曲
和鳴莫靳寄漁樵
　　閨詞(二首/)
芳菲春色滿樓臺人在天涯去不囬自倚雕䦨看蛺蝶
微風吹送落花來
　　其二
秋到空階一葉飛邉庭何處雁來稀香閨日日愁無賴
月下寒砧又擣衣
　　讀王元美弇州集
游生落魄氣偏粗散髮扁舟下五湖一自文題元晏後
太沖名已重三都
　　嵗暮偶成
溪上柴門晝不開問奇誰為嵗寒來黄昏獨坐蒲團静
隔院微風送落梅
　　泊嚴灘
落落江湖老鶡冠扁舟秋水正漫漫吾生可是羊裘客
垂釣還來七里灘
　　朝雲墓
為雨陽臺去不還孤墳寂寞委空山禪林舞袖當年事
啼鳥春風一夢間
　　舟次懐人
山隈水曲抱烟嵐露月霜風酒半酣夢裏懐人心切切
梅花一片下江南
　　題梅
殘雪未消片月斜美人林下鬭豪華淡妝疑自羅浮出
占得春風第一花
　　春暮即事
飛花片片下溪橋栁外鶯聲百囀嬌晝静柴門人不到
新詩隨意寫芭蕉
　　題梅
氷霜滿眼嵗將殘萬木蕭條不耐看漏洩江南春信早
一枝初破雪中寒
　　送姚巽卿
與君擕手思悠悠此日那堪賦逺遊莫道他鄉無知已
酒人何處不登樓
　　和鄭給舎七夕對雨(二首/)
淩波空負隔年期河漢相望雙淚垂纔到新秋悲宋玉
巫山賦就雨祁祁
　　其二
年年玉渚駕晴虹今夜雙星黯淡中淚灑霓裳收不盡
隨風輕著蓼花紅
　　春園即事(四首/)
蛺蝶隨風過短牆隣家春滿百花香南牕搨得黄庭罷
笑倚䦨干看海棠
　　其二
睡起西窻日欲斜溪邉汲水自烹茶捲簾坐看雙飛燕
衝落櫻桃幾片花
　　其三
春雲不雨晝偏寒翠竹臨軒長數竿讀罷離騷無别事
自鋤芳徑藝幽蘭
　　其四
東風吹雨到江村落盡梨花晝掩門桞外鶯聲春自囀
一庭芳草暗銷魂
　　贈汪魯狂(三首/)
桃花潭上舊汪倫汴上相看冬復春贈我琅玕長七尺
持歸東海一垂綸
　　其二
遨遊南北訪仙踪老去還乗白嶽龍莫訝荷衣香不散
三姑親贈玉芙蓉
　　其三
與君分手秣陵城杯酒梁園感慨生家住夷門人自老
有誰虚左過侯嬴
　　贈譚仲儆(四首/)
仙鳬曽向七閩分愁滿衡陽臥白雲今日夷門稱吏隠
不知誰是信陵君
　　其二
衡山歴歴秀芙蓉紫盖雲中未可從見説藏書千古在
因君直欲跨飛龍
　　其三
風流傲吏有仙才七澤惟看水一杯遷謫無勞悲偃蹇
遊梁且上孝王臺
　　其四
邂逅同歌行路難一尊湖海罄交歡勸君莫擬三閭賦
今日無人似子蘭
　　贈胡安成
金􁀙縱横見國工誰云篆刻總雕蟲但看一片昆吾鐵
切得刀圭吐白虹
　　題小山宗侯狎鷗汀(四首/)
髙館新開汴水頭忘機日日狎沙鷗澄潭春動魚龍戲
截得珊瑚作釣鈎
　　其二
風雨扁舟混釣徒親人魚鳥若堪呼臨流更愛桃花色
肯載西施泛五湖
　　其三
豈是江潭賦卜居眼中花木滿庭除夜來還住青藜閣
著就劉家七畧書
　　其四
香生金粟桂叢開樓閣參差近吹臺欲問淮南鴻寳訣
倘容招隠小山來
　　謁伏羲陵
中原萬樹帶秋隂陵寝蒼茫一氣深龍馭杳然歸太始
蓍叢猶發白雲岑
　　白龜池
開闢相傳有此池靈龜如玉兆昌期若非太昊先天畫
萬古鴻濛總不知
　　游絃歌臺是尼父絶糧處
栖栖陳蔡道何窮此地今留爼豆宫日暮平林天籟發
絃歌疑是魯人風
　　登陳西城感淮隂事
㑹陳萬乘託南遊計縳功臣户牖侯鳥盡弓藏何所恨
山東隆凖薄千秋
　　經陳思王墓
八斗相傳繡虎才路傍石馬翳蒼苔洛神留得黄初賦
千載霓裳去不囬
　　登蘓子由讀書堂
鏡中荷葉緑離離夾㟁如雲楊栁枝不見風流蘓博士
髙山猶自仰峨眉
　　銅雀臺懐古
孤臺突兀客初登鄴下山河感廢興花似綺羅人不見
惟餘春草滿西陵
　　遊仙曲
曽伴仙人蕚緑華隨風飛入上清家别來欲寄金光草
海上青鸞隔綵霞
　　上趙王
朱邸如雲王氣中鄴都形勝萬年雄自從漢室分茅後
帶礪山河誓始終
　　其二
君王樂善漢東平幾度褒章下玉京端拱由來無一事
龍樓清夜望金莖
　　其三
桐葉分封不計年漢家隆凖更誰賢小山却慕淮南道
招隠還歌叢桂篇
　　其四
芙蓉池上擅風流今代宗藩古帝州借問西園飛盖夜
何人託乘月中遊
　　寄牛瑞卿
梁園春事近如何風雨池臺入夢多花壓䦨干三徑好
求羊無日不相過
　　渡江
嵗暮天涯雨雪多孤㠶此去嘆蹉跎故園囬首千山外
一片歸心逐逝波
　　元妙觀聞簫
月明仙院夜沉沉鸛雀髙巢古木隂獨坐西樓鐘磬寂
玉簫吹起故園心
　　其二
扶藜笑指赤松家踏破空中五色霞縹緲何人吹玉笛
春風開遍武陵花
　　泗水逢雪
泗水風生古渡寒長途無那客衣單鬢邉忽㸃飛來雪
縱是瑶華不忍看
　　過蒙城
漆園為吏傲當時世逺風流尚在茲欲起斯人論物化
夢中蝴蝶許誰知
　　風猛不得渡淮薄暮投宿
朔風吹雪路漫漫浪湧長淮欲渡難今夜誰家堪寄宿
荒村犬吠一燈寒
　　賦得荆山玉示王汝存
荆山一望氣嶙峋玉韞山中泣鬼神莫怪陵陽當日淚
即今抱璞獻何人
　　豐縣道中
山東隆準起雄圗西望關中定帝都見説枌榆遺社在
未央還屬漢家無
　　詠史贈薛生
七雄争競客如雲珠履三千未有聞不是賣漿人掉舌
却秦誰趣信陵君
　　為張大贈妓
栁軃鶯啼夕照間黄金買酒醉紅顔雙眉不用張郎掃
翠黛分明似逺山
　　西苑(二首/)
御溝流水出宫遲花落花開春不知惟有梁間雙燕子
看人樓上鬭腰肢
　　其二
涵碧亭臺蔽夕暉渚花汀草静相依青鸞自是仙家鳥
只在瑶池水上飛
　　懐徐大驚鴻
新詩字字巧春蠶堕馬妝成白玉簪我住三洲流水曲
幾囬子夜夢江南
　　懐長干恩公
六朝梵刹半金陵誰得頭陀最上乘雪裏攤經花不著
文殊原是五臺僧
　　春日即事
東風吹雨晝生寒獨鎻柴門午夢酣花下銜杯拚潦倒
不妨人作酒徒看
　　秋日題林學士菊花園
門垂五栁帶閒烟栗里風流屋數椽人在南山秋色裏
一樽醉殺菊花天
　　過釣臺
羊裘曽臥白雲間烟水蒼蒼去不還囬首雲臺俱寂寞
至今人説富春山
　　秋日題紫雲樓
為愛元龍百尺樓登臨氣壓萬峰秋開尊醉殺青天月
一片銀河欲倒流
　　其二
海上羣峰列翠屏樓開霄漢徳為星翛然一笑天風起
織女機聲入夜聽
　　題白雲樓有懐(六首/)
檻外芙蓉揷漢斜登樓似駕五雲車夜來北望星辰近
欲向空中摘九華
　　其二
髙樓上逼斗牛寒何事伊人日倚䦨最是千秋堪灑淚
紫雲山作白雲看
　　其三
檻外千峰擁翠來萬家烟樹望中開主人不淺登樓興
對月頻傾緑酒杯
　　其四
面面青山入畫圗閒來與客醉屠蘇銜杯笑問樓居者
月裏霓裳竟有無
　　其五
徙倚樓頭望翠微晴霞片片鎻柴扉醉來欲乞天孫錦
製就仙人五色衣
　　其六
風流原不減孫山百尺樓中日往還笑滿乾坤人不見
鳯凰深駐白雲間
　　溪上懐姚明府
溪頭新水到柴關白鳥忘機自往還日暮懐人髙臥處
數椽茒屋九華山
　　送林太史之京(三首/)
題柱才名嵗月深風流誰不羡詞林趨朝偏得君王寵
金馬無勞嘆陸沉
　　其二
薊北遥聞長樂鐘金莖秋色露華濃東南不盡瘡痍淚
獻納還看動九重
　　其三
前驅駟馬出青山鳴佩初隨鵷鷺班賦就長楊曽諫獵
漢廷簪笏侍龍顔
　　鄱陽湖歌
赤烏日日下鄱陽十萬樓船殺伐張一自鯨鯢先授首
東南無處不梯航
　　題鄭兆念采精舎
髙齋讀罷思飛揚把酒花間日正長最愛君家書帶草
青葱似染綵毫香
　　送鄭士亮遊吳(三首/)
江上桃花春水生孤㠶遥下闔閭城杖頭一醉吳姬酒
清夜還歌白苧聲
　　其二
建業斜峰入望遥行邉劍氣倚青霄鳯凰臺上青青草
幾度題詩弔六朝
　　其三
俠氣縱横結五陵扁舟到處興堪乘江東不少豪華客
惟有蓴鱸憶季鷹
　　别許元復
閶門楊桞散秋隂斗酒相看一片心日暮江頭乘舸去
寒山囬首白雲深
　　桃葉渡别顧君友
酒滿秦淮花滿樓春風吹動木蘭舟不知陌上千條栁
曽綰離人一片愁
　　寄曹參軍(二首/)
白雪飛揚郢調髙風流妬殺五陵豪浮雲較與秋雲薄
且對吳山擬反騷
　　其二
結客談兵幕府才蹉跎宦跡轉堪猜獨醒總為風塵忌
湖上蘭橈醉幾囬
　　送方子充司理宜陽
奉檄西行過栁州獞猺抛弩拜君侯訟庭吏散桄榔下
題遍新詩葉上秋
　　咏史
不見年華逐水流蛾眉争寵日生愁相如縱有千金賦
買得春風不白頭
　　寧海晚眺
海上晴虹駕作橋雲連蜃氣望迢迢三江日暮濤聲起
不數西陵八月潮
　　春日留雲閣晚眺(二首/)
東山髙閣迥淩雲人倚雕䦨醉夕曛春樹萬家看不盡
隔林清磬一聲聞
　　其二
白雲深處瞰滄溟有客憑髙醉不醒睥睨城頭低落日
飛來蘿月數峰青
　　江口道中
路旁芳草正萋萋遊子朝來别故溪囬首壺公魂欲斷
前山又聽鷓鴣啼
　　客中對月
客舎黄昏獨倚闌月光一片望中寒應知此夜深閨婦
腸斷蛾眉不忍看
　　泊水口懐亡友林制成
扁舟曽共謁承明十載重過感慨生溪上獨憐今夜水
潺湲猶作去時聲
　　送林廷詔之廣西(三首/)
少年詞賦擬淩雲嶺外愁為兩地分明日聽猿經古墓
且將雙淚弔劉蕡
　　其二
迢逓關山獨送行炎方望斷瘴烟生伏波古道看銅柱
三尺吳鈎箭裏鳴
　　其三
遊子天涯淚濕衣相逢無奈又相違倚門白髮千山外
覔得丹砂及蚤歸
　　雨中溪亭即事
一溪春水緑平橋野老臨流酒一瓢多少新詩吟不就
東風吹雨滴芭蕉
　　真州寄張士馨
江城楊栁緑毶毶客舎長歌酒半酣寄語金陵遊俠子
春宵無夢不江南
　　夢園菊離離起而有感
白水塘邉舊草萊十年三徑鎻蒼苔寒花解得人歸意
昨夜分明入夢來
　　青溪舟中夜雨
雲掃南山錦石寒孤舟何意滯江干夜來聽得蕭蕭雨
疑是桐廬七里灘
　　其二
新安流水下青溪寒雨孤舟暝色迷此夜斷腸吟不得
南山又聽鷓鴣啼
　　送詹淑正還新安夀母兼同顔舎人質卿同登太
　　　山(四首/)
黄山山上削芙蓉十二樓臺紫氣重春酒如澠將母去
何須仙掌露華濃
　　其二
婺星光映五雲車花裏裁班進紫霞况是軒轅峰下住
容城分得竈中砂
　　其三
東望名山黛色開鳯池有客共登臺白雲一片封中起
如帶黄河萬里來
　　其四
幸舎長歌一蒯緱飄零漫自客幽州扁舟歸下詹何釣
懐刺無勞謁五侯
　　富春舟中
寒雲落木晚蕭蕭人與孤舟對寂寥忽見西風吹五兩
月明還趂浙江潮
　　小湖枕上
萬壑濛濛霧不開扁舟夢逐故鄉囬惱人最是灘頭水
夜半潺湲帶雨來
　　馬上即事
萬壑春流㵼海門人家多住緑楊村花飄馬首如紅雨
何處聽鶯不斷魂
　　蒜嶺雨中
雨來馬上撲征衣芳草萋萋去路微况是江村寒食候
鷓鴣啼處亂花飛
　　囊山遲郭士龍不至
尋僧野寺不知還秋色藤蘿正可扳不見遊仙來郭璞
緇衣何處負青山
　　贈無著上人
為愛名山入武夷浮雲縹緲更何之五臺山下棲禪處
種得菩提樹一枝
　　晚度仙霞嶺有懐
楓林霜冷葉初斑鳥道行人返照間忽見南鴻雲裏度
為誰囬首九華山
　　保安道中懐顔廷渠
青山歴歴半丹楓人在天涯各轉蓬不念無諸城下别
五湖明月好誰同
　　江郎石
凌雲鼎立勢亭亭曽是三峰劈巨靈欲跨飛翰臨絶頂
空中手摘白榆星
　　清湖館中别諸弟還鄉
湖海相逢落魄年汝歸故國我風煙臨岐且盡壚頭興
莫説天涯乏酒錢
　　清湖夜雨
嵗暮凄凉雨有聲依依客舎緩行程髙樓夜冷衣偏薄
擊柝愁人到五更
　　蘭溪舟中懐吳元瑞
吳山山下一逢君五載鴻書杳不聞今日扁舟過瀫水
一尊猶自隔青雲
　　懐吳隠士
少君清净道家流一别新都忽兩秋欲問巢雲空谷裏
千峰落日倚孤舟
　　嚴瀨舟中誦姚巽卿贈别詩有世路危於七里灘
　　　作此寄意
讀罷新詩惱客魂人情反覆未須論清泠依舊嚴陵水
日夜東流望海門
　　射陽夜泊
扁舟蕩漾逐飛鳬湖上春濤薄孟諸不識驪龍何處睡
飛來片月似明珠
　　那叱磯
江上徴兵赴國門石城龍鬭不堪論一時魚腹千秋淚
不獨懐沙弔屈原
　　謝公墩同周文美張子明九日作
九日登髙菊未花銜杯共倚白雲斜豪華六代俱銷歇
依舊青山屬謝家
　　圯上吟
欲報韓仇不顧家中原逐鹿亂如麻若非圮上傳黄石
滄海空椎博浪沙
　　經沛中作
城池寂寞舊山河赤帝歸來萬乘多龍去鼎湖無日返
大風猶唱沛中歌
　　淮隂祠
莫怪留侯慕赤松後車雲夢縳相從至今嗚咽淮隂水
空恨當年長樂鐘
　　春愁
芙蓉帳裏欎金香梳罷雲鬟試綺裳誰道春愁花不解
飛來額上鬭新粧
　　賦得西枝室
少結茅庵曲水傍齋心日夕禮空王一枝分得菩提樹
種得旃檀片片香
　　李伯承西園催菊
竹影參差夕照斜不知秋色在誰家葛巾倒著東籬下
幾度銜杯問菊花
　　題陳子卿此君軒(陳翰臣字子卿宗伯/肅菴先生長君也)
氣壓元龍百尺樓攤書偏愛竹脩脩有時笑倚嬋娟月
一片西山翠欲流
　　淮隂城下作
春草萋萋楚水流天涯日暮倚扁舟淮隂𦵏地今何在
年少紛紛覓拜侯
　　題冶城吳道士竹房
牀頭一帙五千言竹裏柴扉晝不喧酒似桃花春似海
避秦何必武陵源
　　哭五君(壬午嵗余遊吳入燕與五君間别乙酉/歸里中則五君相繼地下矣感而賦之)
一曲凄凉薤露歌賢人眼底漸消磨所嗟不是龍蛇嵗
湖海歸來涕淚多
　　鄭觀察茂(字士元嘉靖癸丑進士吏/科給事中河南按察使)
東山杯酒惜離羣此日生芻奈哭君依舊南湖春草緑
鷓鴣啼處不堪聞
　　戴太守科(字朝賓嘉靖丙辰進士/户部郎中廣州知府)
木蘭陂上白雲多淚滿當年舊薜蘿誰道扁舟堪盡興
壚頭今已邈山河
　　林侍御史休徴(號石海/)
秋風驄馬别燕山采藥歸來合閉關一叱神羊飛不返
空餘䟽草落人間
　　黄博士衮(字補甫萬歴丁丑/進士國子助教)
文章如錦一氊寒服食誰傳九轉丹憶醉紫陽山月下
故園此夜對誰看
　　柯明府茂竹(字堯勲官授/海陽縣知縣)
才子為郎製錦新琴書不解槖中貧丹成便爾飛鳬去
愁殺東籬漉酒人
　　七夕風雨有懐
無邉風雨夜蕭蕭牛女何曽渡鵲橋别有愁腸眠不得
隔窻欹枕聽芭蕉
　　喜鄭拱元見過
谷口風流鄭子真興來海上問波臣銜杯恰對三洲月
白首相憐有幾人
　　醉後題堯衢酉室
去年尊酒對花朝今日重來破寂寥掃壁題詩人已醉
一天秋雨暮蕭蕭
　　雨夜宿文蔚齋中
交情誰復似芝蘭一室相將擁鶡冠坐對西窻頻剪燭
芭蕉葉上雨聲寒
　　題可秩書齋(四首/)
衡門背郭草堂清書草參差繞砌生試看青藜分太乙
夜闌讀易照寒檠
　　其二
名家舊學起青箱四壁圗書白日長莫怪城頭雲五色
一庭花染綵毫香
　　其三
檻外芙蓉揷漢斜登樓直欲採三花客來不盡論文興
把酒空庭想月華
　　其四
名花如綺傍雕闌小逕烟花竹數竿讀罷𤣥經無别事
倚䦨一曲月中彈
　　孤山社燕集(二首/)
湖上晴雲散緑波六橋欵乃起漁歌孤山此日開詩社
杜若洲邉白鳥多
　　其二
春盡平林路轉紆青山如黛錯行厨坐中别有風流客
將酒花間酹小蘇
　　懐顧道行
風流誰似虎頭痴湖海相逢未有期此夜孤舟看片月
垂虹橋畔咏新詩
　　檇李舟中題扇頭梅花寄程君衡
春風披拂栁如絲檇李舟中獨酌時冩得羅浮春一片
寄將江左慰相思
　　吳道士招余舘中(二首/)
元館無塵紫氣多相逢偏愛老婆娑黄庭冩就償留榻
不似山隂換白鵞
　　其二
一室棲遲淡世情夜來却聽歩虚聲他年並駕緱山鶴
與爾逍遥謁太清
　　集徐
秦淮春水漲桃花簾幙輕寒燕子斜一曲洞簫雙鳯下
月明人醉莫愁家
　　題潭中書亭
一庭春色報芳菲玉女驂鸞采秀歸可是三花分少室
天香夜染緑羅衣
　　題詒穀堂(二首/)
名家舊出紫雲溪卜築金陵漢水西不比烏衣王謝宅
堂開貽穀燕長棲
　　其二
堂開白下近長干庭畔春風長玉蘭奕世相傳蘋藻在
文垂片石望中看
　　贈周服卿花竹圗
興來濡墨據胡牀花竹叢生百和香若使臨粧窺彩筆
喬家能不妬周郎
　　春日得程君衡書却寄
江東雲樹望中迷雙鯉長勞尺素題若問天涯遊子意
姑蘇臺畔草萋萋
　　别黄貞甫
客舎憐君日日過故人囬首興偏多孤舟無那東風别
芳草萋萋逺水波
　　過吳江不及晤周繼美叔宗兄弟悵然有懐
吳門邂逅嵗將殘春水扁舟㑹面難却想君家棠棣樂
虹橋明月帶愁看
　　題江養化亭
山當睥睨水瀠洄十畆園林背郭開坐上雲霄看不厭
壺公萬叠送青來
　　過七里灘呈友人
物色空勞下漢庭羊裘歸隠萬山青君看千載銷沉後
帝座何如一客星
　　其二
繡嶺參差五月寒桐江積雨水漫漫臨流欲借東風便
一片㠶飛七里灘
　　蒜嶺道中逢鄭襄甫偶成
三尺龍泉暗斗牛如何也逐少年遊請看雙鬢皤如此
厭説青雲四十秋
　　館中聽雨
踈燈孤館影悠悠素髮蕭然挂蒯緱枕上忽聞楓樹雨
夢魂欲破海東頭
　　宏渡道中報晉安諸君子
秋風驛路半隂晴瘦馬千山不耐行截得珊瑚竿數尺
釣龍欲傍越王城
　　宿常思嶺酒家
雨歇平林夕照斜停車一問酒人家憑誰共作長鯨飲
乞得青門五色𤓰
　　常思嶺早行
秋草萋萋秋露濕鳥道崎嶇行不得我欲乘風借羽翰
朝遊三島暮北極
　　題江氏亭(三首/)
檻外芙蓉揷漢斜紫荆花映碧窻紗登樓一笑星河冷
揮手空中摘九華
　　其二
名花如綺倚雕䦨曲徑蕭然竹數竿草就𤣥經無别事
南華秋水月中看
　　其三
一庭春色散天香花蕚相輝白晝長氣似垂虹文似錦
風流原不堕江郎
　　題霞林林氏别業(二首/)
南華讀罷倚雕䦨十八娘家荔子丹瑪瑙盤中珠錯落
文園消渴好加餐
　　其二
羣峯矗矗翠争奇草木風雲變四時不待操蛇神謁帝
太行王屋眼中移
　　采石秋夜
秋色西來采石髙謫仙祠下水滔滔嬋娟一片澄江月
曽照當年宫錦袍
　　登謝公墩
王謝風流自永嘉雙擕歌妓鬭豪華綺羅不見春歸盡
惟有東風送落花
　　秋日遊山
天馬西來接九華樓臺十二俯人家東鄰酒熟南山近
可許柴桑醉菊花
　　秋日題鄭明府菊花園
牀頭酒熟百花香不必吳姬勸客嘗花下與君拚潦倒
酒徒早已屬髙陽
　　題畫
千山歴歴水悠悠江上風來六月秋最愛滄浪堪濯足
栁隂繫著木蘭舟
　　九日登蒼翠閣值鄭九擕酒至
秋風揺落客天涯徙倚髙樓夕照斜縱有白衣來送酒
依然不見故園花
　　題姚明府亭(二首/)
名園花竹影參差招隠長歌絶妙詞醉倒接䍦醒不得
風流還似習家池
　　其二
光禄池亭向水開郎官青鬢賦歸來桑田滄海須㬰事
竹下何妨數舉杯
　　贈馮季良(五首/)
一謝侯門似客卿志遊翰墨嬾逢迎渉江采得芙蓉佩
贈爾臨風度赤城
　　其二
㑹稽東去不辭貧為愛蘭亭寄此身笑問若耶溪上月
即今誰似浣紗人
　　其三
燕市時時過酒徒問余何事混江湖於今供奉維摩室
不是馮家舊子都
　　其四
東海黄郎氣逼天漢庭詔獄黨人年朔風吹堕燕山雪
藉爾晨昏進槖饘
　　其五
誰字馮生曰季良東甌才子漢仙郎漫疑身帶青蓮色
分得阿耨九品香
　　送陳爾瞻之豫章(爾瞻白雲/先生也)
老去王門尚曵裾豫章西望思躊躇懸知夜住青藜閣
校得劉家七畧書
　　蘇道人夀詩
市隠忘機似野鷗吳山髙士最風流他年定跨蘇耽鶴
直上仙人十二樓
　　出門志感
别却牀頭緑綺琴出門何處覔知音一從玉斧蓬萊去
采藥猶存未死心
　　林草亭北郭别業同石陳諸君子作
數畆池亭背郭開西方爽氣逐人來相過不為耽奇字
文似相如諫獵才
　　其二
花垂三徑閣臨池愛客開尊但賦詩乘興何妨偏潦倒
白蓮社裏笑攅眉
　　其三
書藏二酉意如何家世相傳掇玉科翹首青霄雙鳯下
文章五色較誰多
　　其四
羣峰如黛照踈櫺此地由來聚徳星濠濮親人魚鳥在
松風謖謖更堪聽
　　題林中丞桞橋别業兼贈潔甫公子(林中丞念堂/公也潔甫其)
　　　(長/君)
中丞臺館抱溪流載酒頻過杜若洲一自吳門千騎散
至今花鳥不勝愁
　　其二
辛夷花發艷陽天别業風光似輞川貰酒壚頭春欲暮
飛花何處不堪憐
　　其三
孤亭風雨長蒼苔山似飛凰擁翠來世事尋常歸荷鍤
不妨潦倒日銜杯
　　贈林潔甫
公子輕裘若不勝承家豈沗大中丞但看十日平原飲
意氣粗豪壓五陵
　　訪朱在豫不值作此投之
雲横海上日初斜倚杖偏尋處士家不識淮南秋色裏
角巾何處醉黄花
　　九日同友人登東山(四首/)
城隂秋色帶蒹葭載酒登髙覽物華漫學龍山輕落帽
白頭如雪笑黄花
　　其二
佳節登臨興不孤相將花下劇呼盧詩成戲馬千秋事
容易逢人結酒徒
　　其三
青女飛來九月霜尊前含笑佩茰嚢自知不是柴桑客
也向蓮花禮法王
　　其四
蕭蕭木葉下晴空坐笑樓臺醉晚風囬首當年兵革裏
夜深鬼火泣寒蛩
　　讀余氏七賢傳(七賢皆從/朱子遊)
七子髙風足討論先朝並及紫陽門但看虹井雲塘色
吾道東南一𣲖存
　　塘雲四景為余鞠夫題
　　　方塘一鑑
水似滄浪好濯纓先朝曽説五雲生至今不染風塵色
日月雙丸鏡裏行
　　　曲水雙環
雙流如帶抱孤村中有千年國族存見説塗山遺澤逺
涓涓何處不崑崙
　　　鶴山獻秀
一丘一壑緑雲間望裏松蘿日可攀不是仙人乘白鶴
誰知此地是緱山
　　　象阜鍾靈
喬木如雲倚畫圗欎蒼佳氣接天都共言地似西來象
西域冠裳似此無
　　寄吳任熈
長橋月白似垂虹倚棹愁聽落木風遥想三蜚山下客
竹林尊酒與誰同
　　答安懋卿
詞賦縱横重兩都江南才子起菰蘆何來題鳯空歸去
一夜柴門月色孤
　　舟中望桐廬縣有懐
青山歴歴隠人家掛席中流海日斜依舊桐廬江上縣
經過不見木奴花
　　嚴州懐古
飛鸞叠叠鬭芙蓉雨裏看山色更濃髙卧羊裘人不見
釣臺惟有白雲封
　　過龍游懐鄭性之
逺樹臨江雨乍晴三衢東去片㠶輕故人何處猶彈鋏
不作君家谷口耕
　　望江郎山口占
空中鼎立石為朋萬古崔嵬不可登莫是三峰移海島
至今髙出白雲層
　　燕中集西寧侯邸第觀菊
一曲凉州振木飛五陵遊子夜忘歸陶然醉殺黄花下
月滿壚頭露滿衣
　　戲答見嘲醉後堕車之作
霞村痛飲類猩猩蘆埔墜車却毁形口吃不堪仍嗜酒
一尊誰載子雲亭
　　遊仙曲(二首/)
九子金鈴出九龍流蘇雜綵蹙芙蓉東風不管花無力
吹滿昭陽第一宫
　　其二
何年彩鳯下丹霄一𣲖清音入九韶自是封姨晴作籟
錯疑秦女夜吹簫
　　遊仙詞
桃花流水赤城山當日劉郎去復還若道不如天上好
何縁二女憶人間
　　髙帝斬蛇劍
抜劍長驅萬里心蛇分鬼母哭空林元康武庫流為火
火徳將無屬夘金
　　清夜遊西園
水殿香風吹綺羅金樽緑酒漾微波西園詞客陪雕輦
不醉其如明月何
　　少年行
繫馬垂楊問酒家當壚少婦貌如花不知蕩子誰先醉
笑解腰間玉辟邪
　　試劍石
劍術何年壓九州輕將磐石試吳鈎鐲鏤不賜䲭夷子
臺上何因麋鹿遊
　　望夫石
峭壁崚嶒似削成行人逺眺淚猶盈無情原是蕩家子
空作望夫石上名
　　咏嬋娟
榕葉隂隂送晚凉溪流曲曲似瀟湘堦前一片嬋娟月
顧影何人不斷腸
　　海月亭
草閣風吹海月凉荔枝初熟夜聞香美人遥隔秦淮水
何處壚頭典鷫鸘
　　題畫
野老科頭一葉舟閒看雁影帶雲流蕭條蘆荻秋江冷
何處披簑下釣鈎
　　途中呈立儒叔(諱應奎號文/峯北京鎮撫)
小阮琵琶信陸沉江湖何處覔知音歩兵莫作窮途哭
歸去山中嘯竹林
　　長汀逢黄生贈之
叔度相逢鄞水前山城日落起孤烟微名奔走成何事
不向山中結白蓮
　　經黄伯固墓(名鞏仕職方郎正徳南巡上䟽極諫/並誅江彬以謝天下廷枚瀕死得甦)
　　　(嘗曰人生仕至公卿大都三四十年惟立/身斯千載不朽世之人顧舎此事彼何也)
古墓荒凉草色新况逢寒食倍傷神誰憐地下魂無主
原是先朝諫獵人
　　送友人下第歸新安
文章何事誤斯人消盡黄金白髪新馬上不須頻下淚
新安秋水待垂綸
　　蘇公堤
湖邉芳草白凄凄烟鎻六橋水拍堤千古風流人不見
鶯聲恰恰為誰啼
　　夜過丹陽
楓冷江臯九月霜扁舟一夜過丹陽蘭陵美酒知何處
欲向壚頭典鷫鸘
　　哭張管文
運籌乆矣聞黄石辟穀飄然訪赤松却恨吟魂招不得
只留詩草在江東
　　寄所思
客窻風雨夜深沉暗裏懐人思不禁𤓰歩寒潮日日下
誰將錦字寄同心
　　過曹娥江
剡曲青山歴幾重曹娥江上夾芙蓉荒碑寥落千年事
更有何人問蔡邕
　　㑹稽舟中
雪滿江頭路已迷萍踪何事更淒淒欲探禹穴懐司馬
一夜扁舟入㑹稽
　　青山阻風
九月江南風倒吹青山山下泊舟時射潮安得錢鏐弩
使我孤㠶向日披
　　上蒼峽
嵗暮下灘春上灘年年髙著逺遊冠扁舟誰識䲭夷子
滿眼風波醉裏看
　　贈醫士(二首/)
城市無營一草廬山中採藥度居諸若非仙術窺鴻寳
門外何多長者車
　　其二
豈必桃源逺避秦市㕓何處不藏身懸壺别有無窮思
欲種杏林萬樹春
　　武林道中懐吳翁晉
錢塘樹色染霜黄郭外西湖似鏡光翹首名山天自逺
美人多在白雲鄉
　　發豫章
大江秋水一孤㠶萬里西風冷布衫不是南州無下榻
青山生計託長鑱
　　贈鍾羽脩(二首/)
片石移來織女磯彩毫題處濕苔衣郢人自挾陽春調
莫怪尋常和者稀
　　其二
輞川勝事幾人同濃淡分明奪化工乞得仙厨圗一幅
買山何必學支公
　　雨中懐郭宗舜李千運
溪流昨夜長漁磯雨裏柴門暑氣微何處仙舟逢李郭
水田雙鳥背人飛
　　夀蔡母為希孔作
星臨婺女貌如花綵服蹁躚進紫霞莫訝雕盤麟作脯
麻姑元降蔡經家
　　夏日館張以正以濟餐秀園留題兼呈吳宗甫
氷溪溪上采芙蓉之子何勞問赤松客裏淒涼無别物
臨風一笑解雙龍
　　其二
泠然流水調孤桐誰識南來五月風賴有知音頻問訊
一尊長醉月明中
　　其三
幾囬欲去思躊躇為愛蓬蒿似隠居即使橋邉雙進履
袖中豈有一編書
　　其四
别舘清泠鏡裏開更逢美質數銜杯豫章西去秋風起
遲爾縱横作賦才
　　哭林中丞二首(中丞諱潤號念堂嘉靖丙辰進士/居御史䟽劾鄢懋卿以副都𣙜理)
　　　(鹽政苛索至數百萬道路供費以億計又劾嚴/嵩受賄請拓府第開地脉以當王氣又劾世蕃)
　　　(僣逼無上招亡命集江干疑有非常乞磔之/市以消禍萌嚴氏伏誅朝野肅清皆公力也)
埋輪都下舊知名當道豺狼敢横行白馬忽隨丹旐去
風雲慘淡闔閭城
　　其二
星隕轅門上將才延陵掛劍重堪哀故人不盡羊曇淚
忍向西州問草萊
　　輓陸夫人(四首/)
湘靈鼓瑟渺何之一片愁雲殢九疑總為人間塵滿鏡
鏘鏘佩向月中移
　　其二
翡翠光揺赤水珠長歌一曲鳯將雛孤飛却向瑶池去
欲借還丹竟有無
　　其三
錦瑟調來五十春飄然駕鶴出風塵使君海上懐明月
捐佩猶疑漢浦人
　　其四
漢口機停織女聲黄姑何處望鸞軿郡齋楓葉蕭蕭下
不盡清商萬古情
　　懐陳司馬孔震(四首/)
虹橋髙駕鎻延津短髮孤㠶笑此身雲暗千峰流水咽
雙龍未合倍愁人
　　其二
仙蹤何處醉屠蘇囊裏長懸五岳圗獨倚扁舟懐下榻
九峰山外白雲孤
　　其三
大横山色望中青飄泊偏憐水上萍欲問杜陵投轄興
老來嗜酒一猩猩
　　其四
五湖曽是學鴟夷到處輕賫任所之安得雲窩陪杖屨
鈞天樂奏自明時
　　題鳴臣林明府園亭(三首/)
山中雨露長松筠十畆園林寄此身莫問桔橰勞俯仰
忘機原是漢隂人
　　其二
白髮逍遥不計年興來時咏考槃篇濯纓池上寛垂釣
魚在濠梁樂已全
　　其三
宅邉五桞似柴桑籬下黄花晩更香自有白衣來送酒
南山秋色醉斜陽
　　采蓮曲(四首/)
雲鬟初綰玉搔頭湖上相將弄小舟纎手接來花並蒂
半含懽笑半含愁
　　其二
荷葉離離帶暖風香生菡蓞玉顔紅嬌歌一曲鴛鴦起
多少殘霞落水中
　　其三
晚風吹棹夕陽邉花媚羅裙倍可憐忽見西陵生片月
弄珠神女下長川
　　其四
采芳越女鬭蛾眉顔色如花鏡裏窺蓮子摘來心自苦
更饒不斷藕中絲
　　咏荔枝
青籠擕來荔子丹小姬剥出水晶寒一餐已解文園渴
不羨仙人承露盤
　　望廬山
彭蠡茫茫混太虚中天紫翠抜匡廬髙僧舊住東林寺
寺裏蓮花好在無
　　象教精舎為孔陽宗侯作
齋心日日禮諸天香滿栴檀䕶法筵不獨莊嚴窺妙相
空中舎利照金蓮
　　送金子魯考滿(四首/)
秉鉞登壇寵聖朝功成海宇報清霄幕中擬議多奇䇿
掃盡烽烟罷戍遼
　　其二
鵲印龍韜静海方東南處處樂耕桑請看一切便宜令
日月髙懸萬里光
　　其三
折衝樽爼擁三軍攬結英雄更好文試數漢家麟閣上
一時將相幾如君
　　其四
運籌海上擁長鯨繡斧封章謁聖明瞥見黄麻三殿下
趨朝劍履帶春行
　　馬上見太行山
黄金栁色及春囬雲散朝歌睥睨開馬上春愁消不盡
太行一片自西來
　　燕臺驤首題贈方元素
俶儻權奇萬里才無人不道是龍媒長鳴一向燕山去
重上當年郭隗臺
　　贈熊生(二首/)
雕蟲篆刻鬼神驚混迹何年隠姓名不是司空稱博物
誰知龍劍在豐城
　　其二
金薤琳瑯片片裁逢君初出楚江隈狂夫自分詩名薄
藉爾風斤運九垓
　　贈楊素虚
誰為湘纍費苦吟楚人髙誼比南金即今不盡忠魂淚
猶是當年請死心
　　戴朝賓四山亭(四首/)
四山環抱着孤亭中有髙人醉復醒一徑蓬蒿車馬絶
牀頭草就太𤣥經
　　其二
亭俯溪流白日寒鷺鷗輕下使君灘何須夜泛山隂雪
五月扁舟興未䦨
　　其三
五嶺風流一使君飄然林下鹿為羣醉來不枕山中石
别取支機臥白雲
　　其四
南海歸來興不孤髙陽濁酒命吾徒一池春水葡萄色
肯與西施泛五湖
　
　
　
　
　
　
　
　
　
　薜荔園詩集巻三
欽定四庫全書
　薜荔園詩集巻四
　　　　　　　　　　　　　明　佘翔　撰
　七言古詩
　　遊九曲
武夷山水清且奇我今鼓棹一遊之三十六峰何縹緲
溪流九曲更逶迤樂奏幔亭豈可聞琪花瑶草自紛紛
幡幢一舉虹橋斷令人空憶武夷君把酒遥看王女峰
孤標壁立秀芙蓉空中鶴舞三珠樹海上鯨鳴萬壑鐘
吾生癖性愛烟霞逢著名山興不賖為報山中龍臥者
何時來訪赤松家
　　送游宗謙之吳謁王長公
黄金散盡餘顔色游生拓落無人識酒徒劍客日相隨
醉眼看人醒不得自傷世路知音稀山水含情老布衣
不分侏儒飽欲死恢諧曼倩却長饑聞道王郎稱作者
陽春白雪和彌寡擔簦躡屫往從之操觚直欲追大雅
三吳詞藻蔚相望王郎凌厲獨擅塲顧盼一言光日月
雄視千古神飛揚游生此去何落落扁舟遥向姑蘇泊
漫去按劍暗投珠最善運斤工滅堊王家兄弟傲當時
意氣相傾山可移一附青雲名便起歸來握得雙劍光
陸離對酒長呼大小兒
　　陪蔡使君遊何氏園亭同方許二生作
吾徒落魄不可羈縱横白眼傲當時愁來散髮歌逾壯
激羽流商和者誰使君於我稱同調詩愛青山吟謝眺
春風何處足歡娛城南桃李迎人笑停午驅車過草堂
開樽湖上咏滄浪鶯入垂楊聲乍囀人遊芳草興何長
席上懸河辯有口賓主陶然嚼大斗諸生侍側最風流
飛揚跋扈真吾友臨淵徒有羡魚情盤中那得五侯鯖
少年行酒歌不歇争雄取醉似長鯨少選松間日欲落
秉燭還傾鸕鷀杓灌夫罵坐未為狂歩兵入厨差足樂
人生百嵗似川徂即今不飲胡為乎路傍古墓應多少
世上浮名竟有無宇宙寥寥君與我莫笑相逢苦不早
兒童拍掌唱銅鞮接䍦何惜山公倒
　　贈别駕陳觀甫之金陵
别駕陳公性喜酒結交佘生良不偶南粤相逢情更親
時時釂我以大斗鴻鵠胡為困網羅功髙不賞謗偏多
北走長安列寃狀功名畢竟悲蹉跎歸去温陵混鹿豕
萬事悠悠長掩耳草衣自分樂忘憂蔬食安知怨沒齒
年來採藥駐紅顔杖藜往往遍名山予亦尋真隨所適
扁舟共泛武夷灣明朝蹤跡分吳楚擔簦躡屩俱逆旅
沽來濁酒且為歡後㑹不知復何所金陵佳麗帝王州
燕子鳯皇足勝遊白雲一片三山下萬里長江九派流
别駕紅顔還採藥翩翩騎著揚州鶴丹成白日上青天
肯令狂生長寂寞
　　謁子陵祠
若有人兮山之曲撫長松兮倚修竹樂衡門兮棲遲臨
清流兮卜築謝軒冕於當途兮結隠淪於空谷豈無九
五之戀窮交兮一舉吾慕乎黄鵠唯桐江之潺潺兮逝
晝夜其相續托漁釣以終身兮安所取天下之桎梏瞻
飛鴻之冥冥兮聽松風之謖謖彼神龍之蟠九州兮豈
其與蝦鯫而相徴逐使鳯凰可得而羅兮又奚異雞鶩
之争飲啄邈哉髙風留此芳躅上有許由之耳兮下有
嚴陵之足酌雨露以為漿兮燃日月以為燭漢家宫殿
草離離七里依然烟水緑
　　酬許希旦鄭兆采陳堯勛方子韓四子贈别之作
佘生落落誰與友大抵猖狂常使酒自分茂陵四壁貧
交遊往往嗟白首小技雕蟲豈有名一時攬結弟和兄
寂寞但留𤣥草在從他白眼漫相輕途窮無奈歩兵哭
却向天涯走碌碌若道窮交不世情足音誰復到空谷
許生鄭生氣雄哉投我明珠海上來慷慨片言露肝膽
縱横萬里走風雷更有方生歌白雪聽之不覺聲悲咽
陳生尺牘雅稱奇三嘆瑶華追往哲吾黨風流異少年
中原鞭弭誓周旋賦擲金聲元不賤結交寧論槖中錢
嗟彼駸駸肉食者其人齷齪其音啞一言不合便拂衣
安用日夕弄杯斚河梁别酒見交情倚劍當年氣不平
須賈袍仍憐范叔漸離筑自和荆卿我今扁舟向何所
豈為生離涙如雨弟兄湖海坐相望眼底兒曹足與語
　　夀叔母朱孺人六十初度
天馬山中多峭石淩雲帶雪幾千尺朱家卜世住其間
丈夫女子聲赫奕孺人婉娩適佘郎一朝先逝稱未亡
上事公姑下撫子瑩然皎潔等秋霜乃今行年且六十
有子承歡孫玉立華堂開燕進瑶觴紫芝曄曄青鸞集
君不見扶桑之東滄海流潮汐何曽一日休朱家有女
佘家婦名並江山萬古留
　　贈道昭榮膺冠帶
我家三洲環大海深山秀色長不改中有伊人抱幽貞
木石與居齊畏壘念母當年矢栢舟遺脤呵䕶不勝愁
擬學代耕竊升斗劬勞萬一何能酬感激慈闈不逮養
謁銓何心裝北上棲遲丘壑以窮年捧檄毛生作何狀
自曽大父夀而昌簮纓兩世有輝光自分雖然甘草莽
鴈門冠盖焉能忘一命初承歡此日謁廟趨蹌儀秩秩
有子能文稱國珍㑹見明時償萬鎰華堂奕世生春色
　　送鄭文蔚之豫章訪用晦王孫及方比部士功兄
　　　弟兼北上請先司馬公䘏典
鄭生胸中富二酉寂寞摛文嗟覆瓿一區自分老衡門
干謁肯向天涯走四十無聞那足憂締交我輩擅風流
熟讀離騷痛飲酒安知吾世有窮愁朝指豫章向余别
言向通家心轉切長裾豈為曵王門授簡梁園歌白雪
君家司馬昔日轄西江謀折淮南氣不降詔起重來持
節鉞父老如雲慶此邦鄭生此行豈蕭颯豫章猶有迎
徐榻滕王閣上感遺蹤司馬風聲滿閶闔伊昔世廟登
極時紛紛議禮勢相持司馬屹然石不轉䟽歸豈荷聖
朝知於時吾鄉林司冦使者交馳氣輻輳二公垂老罷
賜環蜀人執政寝其奏鄭生北望黄金臺一䟽籲天手
自裁臣祖先朝功未録倘垂日月照蒿萊燕市酒人多
屠狗相逢繫馬誰家栁書報九重及早歸遲爾山中娛
白首
　　石梅行和鄭給舎作
何物峥嶸如列㦸枯株云是羅浮魄漫言斑剥老蓬蒿
幻作乾坤萬古之奇石初疑大孤小孤江上來淩雲露
出雙峰碧又疑漢庭承露截金莖勢欲擎天移太液瘦
影參差最有神姑射仙人茲託迹胡不藉爾作和羮棄
置丘園良可惜憶君昔侍承明廬諌獵恢諧金馬客歸
來學灌漢隂園與爾盤桓朝復夕君不見金谷繁華鬭
一時緑珠墜棲竟何益又不見平泉醒酒石可憑須叟
轉入他人宅世事𤣥都觀裏花揺動春風葵與麥何似
君家二石梅榦比虬龍心比鐵屈蟠不受刀斧災偃蹇
寧為風雷擊根連庾嶺苔為衣璞藴荆山雲作幘巨靈
華頂擘争奇處士湖邉吟轉劇把酒狂呼繞石行一枝
肯寄長安陌我亦社樹稱不材尋常頗有林泉癖為爾
交情數往來嵗寒心事稱莫逆
　　九鯉湖歌招道士
九鯉湖中山水深九鯉仙人何處尋我來此地訪遺跡
西風吹雨晝隂隂石牀丹竈依然在珠簾瀑布長不改
跨鯉仙人去杳然桑田幾度變滄海齋心初向水晶宫
遥見青童玉女下雲中鸞驂鶴馭應無數中有紅顔緑
髮之仙翁儼然授我金丹訣沆瀣盤中和玉屑我也再
拜三復之臨風直欲朝天闕君不見秦皇遣士訪蓬萊
徐市樓船去不囬驪山刑徒七十萬空餘金槨𦵏寒灰
又不見漢武求仙開桂舘文成五利朝中滿十二樓成
海内虚輪臺詔下悔何晚仙分由來不偶然古人遺事
今人傳何如此地搴瑶草左挾洪崖右偓佺羽衣道士
開笑口舉杯酌我山中酒百年超忽若飛梭安用虚名
垂不朽我欲尋真學赤松飄飄與爾駕茅龍湖中采却
三花秀養得仙人氷雪容道士道士可相從
　　龍泉歌贈黄堯衢
黄生落筆驅飛電詞賦未逢狗監薦腰間佩劍不知年
三尺龍泉鐵一片此鐵淬自昆吾溪切玉縱横如切泥
精爽時時騰碧漢寒芒夜夜伴青藜風胡不作歐冶死
古獄劚來今在此匣中偃蹇一悲鳴水掣鯨鯤山銼兕
虎頭綬解龍鱗開魑魅魍魎見之且號哀千秋神物風
塵裏望氣何人復姓雷君不見淮隂未遇時碌碌甘受
少年胯下辱一朝仗劍起登壇佐漢功成建大纛黄生
年少氣如虹節俠分明國士風不分鉛刀稱一割直將
長劍倚崆峒我為劍歌君為劍舞慷慨欷歔泣下如雨
千金劍術髙自許肝膽終當結明主不見東北烽烟飛
白羽
　　豫章歌為豫章蔡伯華作
君不見豫章之材輪菌離奇隂百畆不知開闢以來盤
踞幾千古羊角長棲萬里風龍鱗慣作四時雨鬼神呵
䕶誰敢傷公輸離婁遇之失其斧徂徠長松差可倫區
區拱把桐梓何足數此物胡為播海崕合宫清廟工無
取大材難用古云然偃蹇於今若㟝嶁君不見蔡澤相
印捐一朝輕肥何勞問唐舉又不見咸陽徬徨就五刑
李斯空羡倉中䑕世事多如蒲栁姿望秋先零歸無所
我已自分老蓬蒿汝博一官復齟齬三山山下笑相逢
若為楚歌吾楚舞五月閩南荔子丹剥來其肉白如乳
把酒狂呼天地間誰為䕫龍誰為巢許落落風塵吾與
汝吁嗟乎豫章大材樗不材豈終與尋常草木同朽腐
　　登鳯凰臺放歌
秣陵誰築鳯凰臺玉砌雕䦨亦壯哉曽説當年登太白
西望長安落日哀太白昔侍金鑾殿草奏才髙承帝眷
被讒一旦流夜郎萬里飄零涙如霰俠氣縱横隘九州
金雞赦罷學浮丘翹首青天不可問登臺欲跨鳯凰遊
鳯凰一去幾千載浩浩秦淮東倒海阿閣功名縱可書
何似一杯澆塊壘青蓮居士謫仙人風塵落落苦其身
騎鯨采石捉明月天門謁帝誰能馴我來訪古心淒楚
鳯凰太白俱髙舉髙臺今屬貴人家白雲一望空延佇
　　武夷山歌贈金公子魯(金學曽嘗為/福建撫院)
三十六峯開洞天大王幔亭相延連曽孫宴罷聞仙樂
虹橋一斷何茫然停橈試一問玉女青苔如黛挂暮烟
金雞洞裏晝寂寂乾魚祠前草芊芊懸崕峭壁更窅窈
瑶草琪花沿溪遶分明有路到桃源漁郎去後來人少
武林名公神仙客手持珊瑚長七尺坐笑胡牀净妖氛
日御茅龍生羽翮幨帷髙映萬山青棨㦸遥臨溪流碧
自從寳籙握丹經時向爐中煉金液丹經金液㑹有期
側目風塵轉可悲經綸須借擎天柱莫問架壑來何時
祗今建節控上游須叟膏澤遍九州烟霞不礙謝傅屐
風月還傳庾公樓北望佳氣日氤氲鵷行豈逐鷗鷺羣
功成謁帝朝金闕藥苖九曲正繽紛請看麟閣圗形後
他時重訪武夷君
　　戍婦詞
妾本邯鄲良家女花開花落住村塢輕紅薄黛抹蛾眉
嬴得肌膚如香杜可憐二八嫁夫君疇知蕩子樂從軍
玉關數載無消息空勞纎手學迴文迴文一字心一片
可惜相思不相見方將意思托飛鴻復恐淚痕羞語燕
昨夜嚴霜拆井桐雨階衰草怨悲風深閨自抱生離恨
邉塞寧論征戰功紅顔命薄無如妾絶向粧臺粘寳靨
孤燈夜夜理寒衣無數寒衣猶在篋夢魂偶爾到邉隅
見君綺帳結流蘇耳畔忽驚笳鼓急枕上居然伴小姑
沙塲白骨肥青草丈夫薄命難自保人生豈必諸侯王
富貴何如得偕老寄言蕩子好囬頭妾今朝暮上髙樓
歸時莫怪容顔異婦人耐得幾囬愁
　七言律詩
　　雨後問林翼甫病
城南伏枕已經秋一雨寒天兩地愁司馬肺應蘓夜色
沈郎腰要損風流門前流水遥通海雲裏青山半入樓
欲為故人賡七發觀濤好作廣陵遊
　　答程慧父(名拭通/政使)
髙齋尊酒見通家投贈新詩曄蕣華虚左偏迎公子駕
傾城初浣美人紗濤生滄海三江近雨遍荒村五桞斜
興到扁舟乘月色青門猶有故侯𤓰
　　贈江侍御
䟽乞歸來隠薜蘿五花曽憶舊鳴珂山林自愛羊求在
京路焉知絳灌多桂樹秋寒香縹緲雲門月净影嵯峨
那知千里登龍日車馬蕭然任可羅
　　贈夏陳州以道
使君五馬領專城臥治淮陽更有聲郡閣三年看下鳯
幨帷千里聽遷鶯峥嶸色並衡山壯浩蕩波函夢澤清
尊酒相傾憐此日孤鴻南去倍含情
　　贈郭子章左轄
岳牧才名動九州閩藩三載奠金甌紫宸萬國朝宗日
滄海無波保障秋望重汾陽膺帝寵澤深棠樹起民謳
即看劍履趨三殿竹馬難留郭細侯
　　送友人
清朝侍從擅風流孤憤長懐漆室愁自是賈生輕絳灌
敢云中散薄殷周九天鵬翼垂雲海五色龍光射斗牛
薇省花開供坐嘯月明清興在南樓
　　秋夜集王汝存宅同趙仁甫作
一尊月下罄交歡子夜歌來白苧寒烏鵲南飛棲未定
關山北去路偏難此時玉樹人相倚何處金莖露可餐
對月未須辭酩酊百年風雨幾囬看
　　滕王閣
髙閣崚嶒四望開凭欄秋色客遲囬城臨二水吳天合
鴈帶孤雲楚澤來翼軫何人懸彩筆江湖有客罄深杯
霓旌不見風流盡依舊西山暮雨哀
　　送方子及謫滇南
才名誰似漢田郎起草何人謫瘴鄉芳杜佩還紉帝子
中山篋豈示君王符分虎竹雲霄逈俸給魚鹽道路長
一酌昆明池上水恩波猶自憶含香
　　其二
迢迢東海一波臣路出盤江更問津寒食蘼蕪愁片雨
春衣楊栁拂輕塵青雲謫去還何日白雪歌來和幾人
我亦乾坤憔悴者不堪澤畔賦靈均
　　酬立朝叔秋日贈别之作(諱應俊/)
豈是潯陽五栁家柴門生計老烟霞𤣥經不廢愁中草
青鬂俄驚病裏華海戌雲寒遥度鴈楓林月白亂啼鴉
仲容飄泊天涯去竹下銜杯興轉賖
　　同邵夢弼王重甫林貞濟陳振狂登烏石山作
望裏青山一片孤登臨長嘯共吾徒萬家烟樹還明滅
九月江鴻乍有無滄海微茫虚蜃氣白雲揺曵隠浮屠
尊前俱是悲秋者憔悴何如楚大夫
　　林天廸席上呈諸同社
風流詞藻郢中才酒熟黄花對客開髙閣秋隂寒薜荔
一簾霜葉㸃莓苔醉來澤畔如相問賦就江南祇自哀
意氣千秋吾黨在不妨月下數銜杯
　　懐仁甫
嵗暮柴門生事微灌園乆息漢隂機湖邊流水烟初暝
樹裏斜陽鳥乍歸中酒誰憐嵇叔夜裁詩獨憶謝元暉
鴈鴻遥隔三山外悵望江天片月飛
　　得王重甫書却寄
題來尺素越王城八月江空鴈一聲栗里只宜棲處士
彛門誰許過侯生青山贈爾烟霞色白社招余海岳盟
為報重陽風雨近黄花濁酒遲縱横
　　秋日酬鄭給舎(二首/)
海上風濤把釣竿科頭懶著竹皮冠蛾眉此日空題扇
猿臂何人為築壇天地百年孤憤在關山一曲太行難
布衣掩骭秋無恙誰罄平原十日歡
　　其二
窮愁誰問楚狂生得爾相看意氣横劍識雌雄風雨合
歌來慷慨鬼神驚羣峰翠抱空中閣片月秋懸海上城
一自逃名棲谷口吾徒敢負薜蘿盟
　　送髙五之山東謁方左轄
二月芳郊雨乍晴隔林求友聽鶯聲文章欲借中原色
裘馬初含萬里情蹈海誰當天下士談經直過濟南生
紫薇花下邀歡後嘯倚天門署姓名
　　元日和方子及雪霽
九衢車馬逐輕塵嵗月催人兩鬢新律應青陽來昨夜
盃傳濁酒媚佳辰玉珂色映秦淮雪綵筆題殘漢署春
一自仙郎裁郢曲眼中誰是和歌人
　　同戴朝賔姚在質登壺公山
太守風流謝永嘉開山獨愛白雲斜擕來彭澤先生酒
醉殺天台二女花拄杖孤峰低日月揮毫五色散烟霞
應悲城郭多生事欲駕仙人白鹿車
　　贈居易叔
木蘭流水繞江村旭日東升望海門積氣有時餐沆瀣
通津何處渉崑崙一庭花蕚春相媚四壁圗書細討論
最是承歡憑戲綵南溟初化北溟鯤
　　送蕭給事奉使琉球
使者才名青𤨏聞島彛五月信南薰舟中玉節鯨鯢避
海上金函雨露分萬里波濤澄漢月九重宫闕𣺌燕雲
彭湖一夜秋風起草奏還朝謁聖君
　　同杜子賢陳觀甫游宗振宿天游菴
樓閣岧嶤接太虛臨風登眺客來初饑餐玉女青精飯
醉叱仙人白鹿車鸑鷟參差雲外聳芙蓉隠映月中踈
知誰姓字登金籙齋沐清霄謁帝居
　　讀弇州集贈王元美先生(四首/)
一臥滄江幾度春朝朝搦管氣如神轅門歸去誰推轂
藝苑傳來自斵輪千里馬蹄堪獨老九州龍性總難馴
𤣥經草就揚雄宅載酒還容問字人
　　其二
先朝一䟽乞巖阿再起中原竟若何楚澤魚龍驕白日
吳江風雨滿青莎翟公門静堪羅雀逸少書成欲換鵞
何物千秋名不朽尋常附驥一相過
　　其三
秣陵佳麗帝王州京兆奚為厭壯遊馬曵吳門還匹練
弓藏范蠡合扁舟荷衣楚楚湘纍怨雪調泠泠玉女愁
漫道出山稱小草弇中髙臥是丹丘
　　其四
中原諸子氣争雄君自縱横擅國工燕市飛虹曽貫日
郢人滅堊已成風寧論猿臂淹諸將祗為蛾眉妬六宫
林下未須嗟偃蹇江湖萬里一冥鴻
　　秋日寄題姚在質草草亭
君家臺舘似濠梁幾度論詩到草堂春社酒醒雙燕語
墨池雨過百花香桐隂滿地吟秋色竹影留人醉夕陽
可是名園幽興熟九華無日不相望
　　秋夜懐用晦
江臯無夢不相親憶汝難禁月色新執轡彛門金結客
採芳湘水玉為人書從千里來無恙佩是雙龍合有神
安得移家南浦上小山日結桂樷鄰
　　寄堯勲
君家住近鳯凰山髙閣崚嶒幾度攀問字曽過滄海上
題詩多在白雲間扁舟臥病囊垂罄短褐悲秋鬢欲斑
囬首元龍樓上月幾時尊酒破愁顔
　　送葉明府入計
北望燕山紫氣生翩翩車騎出江城朝元雙舄飛仙令
受計三年寵上卿峽口寒濤催去鷁關門殘雪映行旌
漢庭經術推髙第海内争傳卓魯名
　　春日和蔡伯華題瑞巗之作
海上孤峰削不成春來延眺薜蘿清杯傾竹葉青山醉
石掃蓮花彩筆横飛盖低松雲欲墜行歌出谷鳥初鳴
孤臣莫灑中原淚一謫長沙萬古名
　　客中書懐寄鄭給舎
天涯風雨倍含情鴈度關山客夢驚不見綈袍憐范叔
空懐白璧老虞卿笛吹楊栁秋聲轉月冷蓬蒿夜色生
却憶木蘭詩社長幾囬樽酒興縱横
　　寄贈方子舉子至兄弟
幾度相過醉草堂别來湖海迥相望連城並抱荆山璧
雙佩還投楚畹香詞客憑誰歌白雪酒徒漫自混髙陽
䲭夷踪跡扁舟在翹首青雲氣頡頏
　　同周九逵游宗振集用晦王孫芙蓉園得華字
青藜髙閣抱龍沙客向王門校五車玉樹舊傳桐葉地
天香秋散桂叢花鄒枚授簡生春色牛斗開函鬬物華
對酒試論千載事建安七子起誰家
　　送宗振之江西兼柬用晦王孫
囊山山下白雲生慷慨看君賦逺行峽口孤㠶飛建水
斗間雙劍指豐城江湖不盡窮愁淚風雨其如去住情
到日芙蓉花正好西園彩筆競縱横
　　送陳守巽之浙臬(名誥嘉靖/乙丑進士)
使君聲望起雲霄髙隼摶風健翮遥庾嶺行春曽露冕
錢塘繫䌫正觀潮月明海國鴻初度秋到江城栁未凋
若向西湖探勝跡孤山猿鶴為誰招
　　送林敬夫明府之粤中(名民止萬歴甲戌/進士余同年友也)
茂宰風流入計年飛鳬歸帶薊門烟歡承萬石開春酒
曲引雙成被管絃潘縣花深迎墨綬豐湖月白泛樓船
憑君覽勝羅浮上石室雞鳴海日懸
　　寄用晦王孫兼柬余徳甫憲副
龍沙雲樹望依微楚水閩山尺素稀公子風流蘭作佩
野人生計薜為衣客來北海尊常滿月出西園盖並飛
為報芙蓉同社侣豫章幾度夢中歸
　　答陳子卿見寄
五月披裘慣負薪居然滄海一窮鱗若非芳佩貽公子
誰見綈袍戀故人萬里扶揺鵬擊水九衢蹀躞馬飛塵
從容碣石談天日還憶江南白雪春
　　客中贈游宗振
落魄江湖一布衣閒來説劍氣雄飛已看麗藻裁芳杜
况復清光映少微世上浮名雲共薄天涯多病鴈來稀
彈歌不是吾徒事滄海垂綸有釣磯
　　同戴朝賓陳觀甫吳潛夫陳叔理泛舟晉安城西
　　　作
參差樓閣鏡中開客自風流載酒來山勢似浮三竺寺
荷香深襲百花杯商歌競逐滄浪起野服俱成薜荔裁
我輩相逢情不淺停橈還上越王臺
　　懐立朝叔
八月涼風動客衣多愁又與故山違天涯夜冷歌中露
海上星髙望少微颯颯秋聲黄葉下迢迢雁影白雲飛
滄江獨坐垂綸者為羨鱸魚入饌肥
　　和柯堯叟哭方伯徐子與之作
龍沙傳道嵗星徂國士澘然淚欲枯鄴下文章身後振
山陽風雨笛中孤愁深彭蠡來寒雁夢繞苕溪噪夜烏
一束生芻人似玉憑君磨鏡赴長途
　　贈林晉伯
才子風流漢長卿凌雲誰薦子虚名池邉搦管題春草
花下銜杯聽早鶯千里霜蹄驕歴塊六宫粉黛避傾城
穿楊梨嶺君家事伯仲東山更有聲
　　送李孝甫太僕還明州兼報沈嘉則
為愛名山入武夷相逢海上共題詩漫言仙令飛鳬下
曽似官曹問馬知劍浦波揺青雀影鏡湖秋結白雲期
四明狂客如相問黄鵠翩翩任所之
　　贈林貞濟
詞藻翩翩思不羣五陵年少幾如君開函長拂青萍劍
搦管還題白練裙汗漫圗書探海岳縱横鞭弭叱風雲
相逢况是黄花候斗酒寧辭醉夕曛
　　夀許隠君為希旦尊人作
汝南冠盖集如雲聖代逃名獨有君濁酒頻招陶處士
新詩雅愛鮑叅軍蒲生九節仙人授衣染三花玉女分
燕市黄金髙索駿渥洼龍種自空羣
　　贈杜使君
元凱聲華天下聞東南轉餉借夫君五花曽擁荆州節
千里猶傳渤海文迹混風塵稱吏隠名隨霄漢出人羣
聖明召對還今日坐見芝泥下紫雲
　　林大合招飲鼇峰亭同邵夢弼王重甫作
汗漫相逢秋色深興來髙閣共登臨雲開睥睨羣峰出
日隠松杉獨鳥吟流水尊前調緑綺寒花籬畔散黄金
嬋娟一片城頭月相對狂歌思不禁
　　周允仁招飲澄瀾閣有懐方伯徐公
參差樓閣俯滄洲詞客翩翩結勝遊山色迎人來樹杪
鷗羣對酒散沙頭風敲萬竹秋聲急雲斂千峰月影浮
蔽芾甘棠歌勿翦采芳無計薦南州
　　贈郡侯陸公奏最(二首/)
三載分符奏九重官曹舊屬大司農政和海上來神雀
名起雲間識士龍大楚雄風移七澤全閩膏雨遍千峰
懸知早晚徴黄詔曵履還聞長樂鐘
　　其二
三楚才名迥不羣漢廷治行孰如君南方地僻停千騎
北闕天遥戀五雲樂奏幔亭鸞鳯曲佩揺劍浦斗牛文
自憐偃蹇山中者日聽謳歌醉夕曛
　　贈鄭觀察
封書早奏建章宫攬轡閩中職事雄使者還持三尺法
行人争避五花驄分屯逺近籌邊䇿轉餉東南煑海功
匣裏慚非明月璧憑君一盼氣如虹
　　趙仁甫招飲平逺臺
一尊與客醉孤亭檻外羣峰似列屏最愛風流招白社
還看斗氣射青萍秋深臺館花争發月落江城酒未醒
寂寞從人嘲不解侯芭已識太𤣥經
　　贈王汝存
意氣看君跌宕多相逢且莫嘆蹉跎山隂興劇還看竹
池上書成幾換鵞作賦才名工白雪開尊風雨醉青蘿
蹇予亦是踈狂者把臂何妨共嘯歌
　　集天廸藂桂堂呈仁甫汝存子脩
松桂森森雨乍晴客來湖海氣縱横壺觴不減山隂興
詞賦還齊鄴下名曲徑竹揺寒月影空庭鴈度朔風聲
可知今日蓮花社也結柴桑漉酒生
　　送陳中丞之楚
紫泥遥下建章宫開府旌旗楚甸雄六傳争看新授鉞
五花共指舊乘驄洞庭静聽鈞天樂雲夢髙誇羽獵風
興滿南樓秋夜月胡牀坐嘯幾人同
　　張將軍招飲芙蓉亭
東南分閫海無波愛客開樽醉薜蘿檻外烟雲縈玉樹
燈前星斗亂銀河干城長倚青萍劔樂府争傳白苧歌
酩酊相看餘俠氣厭厭莫問夜如何
　　同仁甫汝存天廸登烏石山
海上西風萬木哀開樽相命一登臺寒江朝曳雲邉練
怪石秋生雨後苔片片飛鴻過睥睨亭亭雙樹倚崔嵬
天涯此日悲揺落作賦誰憐宋玉才
　　寄贈袁舎人
才子如雲滿建章袁宏倚馬思飛揚風傳玉漏鳴珂静
露浥金莖拂袖香起草明光垂日月承恩太液重巖廊
雁鴻片片長江下詞賦無忘寄柏梁
　　蒜嶺道中
雨過千峰翠欲浮海門雁下嵗寒秋雲籠逺樹烟初散
雪壓斷橋水半流灃芷只宜誇獨佩隋珠何事暗相投
棲遲賴有青山在世路無勞嘆白頭
　　寄王太史
三山雲樹迥相望太史名髙翰墨塲酒熟頻招彭澤宰
詩成獨擅輞川庒松蘿拂檻圖書静猿鳥窺人嵗月長
春到梅花開隴首故人欲贈阻河梁
　　懐汝存
江村臘月不勝寒獨坐髙齋擁鶡冠竹徑雲深人不到
柴門雪暗嵗將殘歌來白石憑誰和涙盡明珠祗自看
囬首越王臺上月幾時尊酒重交歡
　　懐天廸
憶昨看花醉草堂風流吾黨擅詞塲千秋一附青雲色
中夜頻歌白露章愁滿關山逢雨雪夢來故舊倒衣裳
論文尊酒知何日獨立孤村送夕陽
　　寄子及
憶别春風贈栁條逐臣西去馬蕭蕭長瞻山下孤雲淚
漫折路傍五斗腰煑井何勞詞賦客含香還戀聖明朝
星軺萬里遊非薄題遍蘭津十二橋
　　寄夢弼
屏跡江村雨雪多嵗寒生計竟如何簷前雲影斜飛鳥
湖上松聲急逝波慷慨漫懐燕市筑猖狂還作楚人歌
君家五色𤓰堪種不見咸陽臥槖駝
　　寄伯華
憶昨秋風别晉安幾囬離恨月中看豐城龍劍何時合
碧海鮫綃此夜寒逐客蕭條蘭作佩故人潦倒鶡為冠
天涯多少相思夢尺素無由托羽翰
　　夀東山柯公為堯叟堯錫兄弟夀其尊人作
何來紫氣繞東山中有髙人善閉關桂樹幾藂娛白髮
桃花千嵗駐紅顔杖移太乙看雲健曲奏陽春對酒閒
况復鳯毛池上滿文章五色競裁斑
　　同方子韓陳堯勲鄭文蔚宗希文集林廷濟迎翠
　　　樓得銀字
南樓秉燭亂星辰把臂相看總酒人落魄此生容大塊
浮名何物抵陽春夜䦨一部蛙聲急雨歇千家月色新
但托鴟夷長取醉百年容易鬢如銀
　　寄貞濟
臘月江村掩竹扉蕭然四壁客來稀雲横逺樹千峰斂
日落平原獨鳥飛末技雕蟲空自老雄談捫虱欲誰依
越王山下梅花發幾度尋君夢裏歸
　　酬柯堯叟堯錫兄弟
鴟夷蹤跡逐飛鳬散髮扁舟泛五湖自歎風塵交漸薄
誰憐金石調仍孤防身長倚青萍劍照乘争探赤水珠
伯仲才名髙北斗雲間二陸一時無
　　寄重甫
雨雪霏霏萬井寒南華讀罷倚䦨干梅花吹落江城笛
竹籜裁成野老冠匣裏青萍空自拂牀頭緑綺向誰彈
知君不盡山隂興可買扁舟下木蘭
　　贈黄給諌
青𤨏先朝侍從臣歸來惟與白雲親漢廷黨錮終何事
楚澤離騷合有人地卜刺桐心自逺歌裁樷桂鬢初新
嗟余亦是躭奇者問字知君不厭頻
　　贈馮彛父
甬東有客擅才名落落臨卭一馬卿燕市未曽逢索駿
淮陽且自聽啼鶯馮驩奇䇿空三窟賀監清狂失四明
愛爾風流人似玉幾時獻賦沐金莖
　　贈車子仁
一從露冕晉安城共羨雄才出楚荆下鳯已徴循吏績
懸魚不減古人清雙龍入夜星争麗五馬行春雪有聲
愧我老非徐孺子豫章一榻獨含情
　　稽司理招飲夕佳園樓(二首/)
看山閣敞白雲中官舎蕭然只數弓花氣初飄千樹雨
鶴聲如和九臯風吕安命駕情誰似王粲登樓賦未工
退食從容瞻北斗冷然直欲駕飛虹
　　其二
樓控黄華樹色隂南薫一曲快登臨官閒拄笏西山爽
客到開尊北海深霧澤空齋多變豹風清古木聽鳴禽
閣中山水諧心賞倘許重擕焦尾琴
　　贈唐美承明府
列宿清光映翠華人從海上泛孤槎辭來栗里籬邉菊
看過河陽雪裏花萬里橋通題柱客五紽絲咏采桑家
自憐白髮愁難變欲問仙人勾漏砂
　　贈巫維禎太學
羣峰矗矗水粼粼南國長懐席上珍中壘説堪讐虎觀
司空佩已合龍津書攤滄海來千里曲奏陽春和幾人
不是髙齋頻下榻鬢毛偏厭雪花新
　　種山對雨柬林大合用山亭秋集來韻
西風吹雨暗城頭囊裏無衣怯素秋蓮社不妨彭澤醉
銅鞮偏憶習池遊行歌却笑空彈鋏作賦何縁共倚樓
河漢盈盈分一水天孫猶自望牽牛
　　夀鄭雪窻九􁑋詩
谷口棲遲海鶴姿賔筵抑抑武公詩家傳通徳薰蘭佩
世重明經擢桂枝九轉丹成䟽葛井千鍾酒熟醉蓬池
滿堂戲綵椿増夀更誦南山採紫芝
　　柬黄于雍
日夕下帷不厭貧諸生似爾氣嶙峋春城幾度逢傾盖
藝苑何人悟斵輪豹隠深林文欲變龍蟠大海性難馴
東籬濁酒花饒笑遲爾停橈訪隠淪
　　客中書懐兼憶舎弟宗齊
細雨孤燈獨掩扉客愁長與故山違一官自笑萊蕪甑
九月誰憐薜荔衣龍臥合吟梁父去鳯衰莫遣楚狂譏
南鴻不見雲中度魂斷天涯尺素稀
　　送方子及謫滇南
天涯宦跡笑蹉跎驥服鹽車堕淚多一代風流淹省署
千山雨色度關河滇池鯨甲隨波動閩海鴻書隔嵗過
若祀碧雞金馬後漢廷遲爾頌中和
　　其二
一謫梁州萬里天馬嘶鳥道白雲懸恢諧誰復憐方朔
寂寞還應守太𤣥山鬼西南窺虎穴夜郎風雨嘯龍泉
凄凉漫擬投湘賦宣室恩深召對年
　　贈徐方伯子與
青蘿别舘播清芬當代才名屬使君貫日虹飛燕市筑
運風堊滅郢人斤豫章榻滿西山月彭蠡風揺北渚雲
不是尋常來問字桓譚欲識草𤣥文
　　題北臺圗
越王山下石為臺仲蔚蓬蒿倚石開竹裏清隂揺片月
雲間秀色射三台㠶檣逺近當牕出島嶼微茫入檻來
寂寞一區𤣥草在問奇倘許破蒼苔
　　登八角樓
九峯雨歇澹浮烟樓俯孤城列嶂前臨水客停青雀舫
倚闌鳥度白雲天囊中誰拾金光草簾外長飛玉乳泉
龍伏寒潭餘劍氣清光夜耿斗牛邉
　　題芙蓉園
公子園門邸第東清光花豈百花同揮毫香滿金莖露
把酒凉生玉佩風鄴下客飛清夜盖淮南日詠小山叢
霓裳何似天孫錦機上芙蓉集更工
　　重入武彛
九曲溪頭泛釣槎尋真重到赤松家藤蘿面面清隂合
鸑鷟亭亭霄漢斜杖曵仙人遊五岳詩裁玉女獻三花
鼎中龍虎長生訣乞與狂夫度嵗華
　　贈陳公望長君子卿(名翰/臣)
金羈遥騁帝京塵雨歇江門栁色新共覩臨池毛是鳯
更誇解佩玉為人星分太乙青藜夜花映長楊彩筆春
不待青雲吹狗監君王親問漢詞臣
　　得蕭漢卿詩却寄
老去棲遲五栁門雙魚誰復寄江村數行忽枉懐人句
多病新開對月樽海上甘棠歌父老天涯芳草怨王孫
風流舊結青溪社萍梗重逢未可論
　　寄武昌鄭觀察
海上風流一使君聲華籍籍漢廷聞登樓長嘯三山月
作賦還淩七澤雲建節暫辭鵷鷺侣停車偏問鹿麋羣
臨岐不盡相逢興那得談詩坐夜分
　　題六橋圗
為愛杜陵詩興豪浣花橋畔草堂髙沙堤垂栁移三竺
海島横雲駕六鼇波蕩樓臺虹飲澗聲聞霄漢鶴鳴臯
明時空把中流柱偃蹇江潭見楚騷
　　贈王百穀
嗟君早嵗擅詞塲偃蹇於今鬢有霜才子雲間髙二陸
名家江左讓諸王山含秋色丹楓老水繞城隅匹練長
不識東南文物地風流誰復得卿狂
　　答鄭山人
海上棲遲漸白頭垂綸只合老滄洲宣城聊訪青山去
函谷還瞻紫氣浮落落風塵誰下榻蕭蕭秋色獨登樓
多君徑寸珠相贈萬里江天載月遊
　　登喝水巖同鄭文蔚賦(名炫少司/馬岳曽孫)
看山何處結幽期為道參差藍筍移地似支堤分鷲嶺
水從阿耨卜龍池經殘白馬誰傳偈石剩青蓮好賦詩
一嘯泠然風萬壑不知身世在須彌
　　夀林母
彩婺輝輝映北堂承歡戲舞日初長文章五色聨華蕚
環珮千年集鳯凰果獻蟠桃堆玉案香飄樷桂襲霓裳
翩翩青鳥前為夀春酒瑶池樂未央
　　和鄭觀察士元聞報述懐(二首/)
谷口歸耕舊隠淪棲遲不復嘆前薪文章欲廣江潭賦
冠盖寧奔宛洛塵已悟浮華歸覆鹿曽題封事上批鱗
柴門莫道無車馬五栁依然不厭貧
　　其二
誰家招隠小山東豈為淮南桂樹叢合浦珠還偏按劍
蒼梧鳥盡却藏弓髙陽官罷名逾起哀郢歌殘思不窮
藻鑑縱教遺五咏七賢早已重山公
　　題鄭氏秀逺樓
樓閣凌空勢不羣萬家烟樹望中分杯揺河漢南山色
劍倚崆峒北斗文海氣散為三伏雨天風吹落九華雲
芙蓉采得堪誰贈醉倚雕欄到日曛
　　送陳大宗伯還山
鳯鳴阿閣正雝雝何事隨風下九重豈為文章傾絳灌
遂令禮樂失䕫龍潞河氷解浮仙棹吳苑風髙憶禁鐘
歸向東山營别墅臥看紅日起髙松
　　别黄白仲(諱之璧/㑹稽人)
裘自䝉茸劍陸離一尊臨别淚雙垂傷時書敢懐孤憤
去國歌堪託五噫天際愁魂青草斷山中歸夢白雲知
故人囬首風塵隔把臂江湖未有期
　　登泰山(二首/)
元君禮罷閲秦碑長嘯天門駕赤螭蒼海一杯簷際落
齊州九㸃鏡中窺白雲不散丈人石青鳥還來王母祠
漢主若求封禪草文園消渴老明時
　　其二
岱宗東望翠微重曵杖初聞縹緲鐘半嶺烟霞迷漢畤
四時風雨咽秦松緱山直跨仙人鶴函谷遥瞻柱史龍
七十二君呼不起安期何處采芙蓉
　　寄周公瑕(名天球篤志古學/善大小篆𨽻行草)
風塵誰不愧移文江左髙標獨有君賦就何曽逢狗監
書成堪自換鵞羣尋僧行踏寒山月采藥還乘甪里雲
海上窮愁知已少雙魚莫遣不相聞
　　答林徳夫余邦彦海陵見招之作
燕市歸來一狗屠忽看尺素到江湖流言萬里悲生死
落魄千金散有無吳㑹川原雲獨往海陵風雨鴈相呼
莫愁龍劍終難合翹首延津氣不孤
　　賦得西極馬送許靈長北上(靈長關/西人)
宛馬如龍貢漢家方瞳紫焰應星華追風不獨驕千里
顧影居然錯五花塞上悲笳寒薊月囬中飛檄亂胡沙
憑誰一掃煙塵净龍種由來産渥洼
　　寄佘彦綸侍御(諱嘉詔號斗南嘉靖乙/丑聫㨗官監察御史)
驄馬驕嘶向故林秋風分手到如今羅浮月滿梁間夢
大庾花開雪裏心白簡風霜推柱史青春服食解朝簮
東山不乆徴安石莫負蒼生便陸沉
　　仙霞道中同馬從甫作
海上仙蹤已杳然羣峰猶自揷遥天路疑九折羊腸斷
雲自孤飛馬首懸厭説江湖風雨惡愁聞吳楚甲兵連
棲棲不是憂時者訪道名山有夙縁
　　和李本寧元夜集伯仁西園觀燈
參差朱邸與雲齊華館還開閬苑西發篋有珠皆照乘
校書無閣不燃藜烟花影落春星亂歌吹聲騰夜月低
温洛榮河偏此地舊遊那復問金閨
　　其二
笙歌何處燕嘉賓公子西園夜色新畫棟光分滄海月
華堂香散洛京塵門臨棨㦸多嘶馬花簇樓臺欲媚人
不唱清平供奉曲誰知金粟是前身
　　題内卿王百尺樓
百尺樓開霄漢斜氣吞河嶽萬人家夜寒星斗羅朱栱
日静烟霞䕶絳紗閣上圗書藏二酉空中鸞鶴駐三花
仙人總是樓居者玉女凌風進紫霞
　　春日魯陽王别業應教
如雲别館象蓬萊醴酒多縁上客開招隠有山皆桂樹
披襟無日不蘭臺河間禮樂三雍對鄴下文章八斗才
梁苑風流還授簡共誇詞賦接鄒枚
　　羣玉山房雅集和陳宗伯韻
一丘曲折碧山餘繫䌫同過木石居蓮社已招彭澤宰
桃源還問武陵漁烟籠髙閣花隂薄日射寒潭竹影虚
最愛門庭堪藉草莫教穉子帶雲耡
　　秋夜同屠子卿朱汝脩集宋忠甫邸第分得含字
隠隠樓臺紫氣含上公愛客懶朝參何論十日平原飲
且聽千秋碣石談舞奏陽阿傾薊北歌翻子夜入江南
明珠直射城頭月誰向驪龍頷下探
　　題蘭亭
永和遺跡豈銷沉載酒蘭亭恰賞心巖壑一時勞應接
壺觴異代感登臨籠鵞池在迷春草巢燕堂空見竹林
若集羣賢修禊事還憑彩筆勒山隂
　　秋日集羣玉山房和林文學韻
曽是南塘第五橋木蘭陂接海門潮夕陽隔竹紅將斂
古柏經秋翠未凋一水葭蒹游欲溯小山桂樹影堪招
銜杯醉殺江天月厭説歸航十里遥
　　冬日西巗燕集分得陵字
岧嶤樓閣白雲層何意龍門客並登望入烟蘿山似黛
歌翻金石酒如澠堦前玉露榮樷桂坐上春風盛朗陵
短髪蕭然狂不厭扁舟雪夜興堪乘
　　秋日同林堯勲王玉生徐惟起曹能始僧如瀚集
　　　平逺臺
漠漠城頭澹逺天登髙仍集竹林賢沙邉鷗鷺衝殘雨
樹裏樓臺隠暮烟白髮愁來偏中聖青山到處合逃禪
不妨乘興邀明月秋水芙蓉正可憐
　　送鄧宏載之京
蕭蕭萬樹冷西風使者乘軺入漢宫鳷鵲五雲瞻薊北
鱸魚八月别江東河橋曉露沾秋草驛路寒砧亂朔鴻
作賦仙郎鳴佩去南天翹首思無窮
　　李伯承招集北郭别業同楊道行作
尚璽何年謝九重亭開濮水寄仙蹤池邉白幘迎山簡
坐上青尊對李邕秋老郊原雲氣薄菊明臺館露華濃
不禁飛動談詩興遮莫孤城起暮鐘
　　贈居易叔
可是吾家舊阿湛風流亦自見﨑􁃔新詩似錦驚人嫩
濁酒如澠酌客深花外薰風吹度曲竹間明月照開襟
年來小阮踈慵甚徙倚相看愛入林
　　秋夜登元武臺
仙壇縹緲接瑶京地盡東南一望平萬𣲖溪流奔巨壑
千重樹色隠孤城蟾蜍倒掛窺金鏡沆瀣低垂酌玉衡
莫訝荷衣輕謁帝雲門欲聽歩虚聲
　　郭宗舜過訪鳯山寺
雙林過雨亂飛花草緑空門一逕斜折角有巾迎郭泰
問奇無字答侯芭鳯凰秀色開方丈薝蔔微香散法華
白社風流尊酒在攅眉那復似陶家
　　舟中寄别諸同社(四首/)
北風吹鴈客辭家厭説東籬菊正華幾度寒雲生古渡
半江落日澹平沙范丹不問塵中甑潘岳偏愁鬢裏華
妬殺舊遊諸俠少月明何處聽琵琶
　　其二
慷慨行歌向越州故人臨别問刀頭酒醒馬上鍾山暮
葉落㠶前岊水秋衣化緇塵寒未改珠懐明月暗誰投
題詩莫笑飄零客禽慶初為五岳遊
　　其三
黄田驛口水𥻘𥻘况復交遊泣别辰千里河山愁不住
一尊風雨夢相親思蓴有客三江去種秫無田五栁貧
秋草凄凄雲漠漠可能不憶竹林人
　　其四
一溪流水暮雲天津口停橈客未眠壯士吹笳防睥睨
佳人擣練怨嬋娟踈狂字滅三年刺悲憤歌殘九辨篇
何似山中歌寂寞閉門惟草子雲𤣥
　　送陳宗舜直指入朝
野棠春盡發江城飛斾看君入漢京花裏鳴珂驄馬去
日邉持斧繡衣行烽烟逺塞逢多事慷慨中朝起大名
海上窮交何所贈燕山一片白雲情
　　春日登武寧樓同黄堯衢作
樓控青山入望遥移尊選勝趂花朝九華翠濕仙人掌
千樹寒生玉女標松柏春晴喧鳥雀關門日落見漁樵
狂來欲跨雙龍去閶闔班中問九霄
　　和陳堯勲遊赤壁
百萬騰驤赤壁開中原虎視霸王才舳艫風猛連雲沒
烏鵲枝空帶月囬珠抱寒潭龍獨臥書沉逺浦雁還來
臨流漫説千年事且罄樽前濁酒杯
　　答思甫宗侯人日見懐之作
身世飄飄水上萍何人道是少微星年華未報千門栁
物色初看七葉蓂愁徧江河詩不廢夢囬鄉國酒初醒
梁園又見王孫草日逐東風刺眼青
　　牛渚磯早眺同吳翁晉梅季豹作
曙色蒼蒼望不迷秋深山徑草淒淒烟消海島蛾眉出
日挂樓臺蜃氣低峽口寒濤驚躍馬水中幽怪避燃犀
裁詩誰復披宫錦鸛雀踈林莽自啼
　　贈陳少宰公望(諱經邦號肅菴嘉靖乙/丑進士官禮部尚書)
班髙建禮秩春卿水鏡掄才寵聖明地切南宫分曵履
人當北斗重持衡談經虎觀天顔動染翰龍池藻思生
好是平津開閣日茂陵消渴望金莖
　　贈屠長卿
建章朝罷下彤墀柱笏東曹日賦詩結客已傾燕市俠
為郎還草漢宫儀佩紉澧芷湘靈妬珠握驪龍海若悲
莫是仙才多玩世陸沉金馬有誰知
　　西湖春泛同屠緯真馮開之徐茂吳黄白仲錢叔
　　　逹宋化卿許靈長分得風字
平湖晴日水浮空載酒看花入鏡中城郭烟雲開鷲嶺
樓船簫鼓徹龍宫花間列伎春争麗栁外聽鶯詞轉工
别采湘君芳杜佩夕陽歸棹信微風
　　九日黄惟雅招登黄華山同鄭兆聖柯賓朋作
黄華山下白雲浮愛客擕樽最上頭睥睨烟含千樹影
芙蓉風動萬家秋寒花色艷淩青女流水聲長咽紫洲
此日汪洋情不淺客中揺落未須愁
　　寄龔應身使君
東風東望憶黄華太守風流似永嘉詞賦建安稱作者
循良渤海舊名家喜看夾水雙龍近愁見長空一雁斜
若問狂夫寥廓興一丘猶未臥煙霞
　　和大宗伯陳公聞倭㓂遁歸我師追擊盡復朝鮮
　　　之地志喜韻
遥傳上將臨邉日秉鉞登壇殺氣銷萬虜投戈歸絶域
三軍奏凱徹中朝梯航未必來重譯杼軸何堪盡戍遼
太史直懸千古筆扶桑銅柱轉岧嶤
　　贈何穉孝
南北風塵未可論嗟君何事隠青門閒居已厲東山操
薄譴還懐北闕恩社結山中時佞佛槎乘海上欲尋源
愁來偃蹇憐同調擬向羊何倒緑樽
　　寄李本寧觀察
傳聞旌節下巴西天目東南望不迷彩鷁乗風飛水驛
襜帷帶雨慰春犁停舟訪古過嚴瀨按部探奇入㑹稽
却憶梁園曽御李幾囬飛夢隔雲霓
　　贈少司冦詹爾欽
落魄南來混客星欲瞻卿月謁階庭批鱗殿上傳封事
執法朝中紀御屏謝傅東山營别墅揚雄西蜀著𤣥經
即今霄漢虚台鼎海上顒顒望典型
　　題黄惟雅欣賞齋
琴㺯胡牀磬懶敲幽蘭馥馥竹蕭蕭圗書四壁留仙篆
彛鼎千秋應斗杓氣溢空中遊汗漫翼垂海上駕扶揺
銜杯下榻多情興倚杖重來不待招
　　林晉伯讀書霞村别業
散帙開軒覽物華新開三徑敞烟霞豈縁䓤蒨便看竹
自愛滄浪足浣花門對壺公青入案帳裁織女絳為紗
晴窻草就揚雄賦文似何人薦漢家
　　陪陳玉叔遊九鯉湖同陳彦冲作
使君飛盖動山靈九鯉烟霞接幔亭樹綴巗巒空外碧
雲移樓閣鏡中青招來鳬影棲仙洞閲罷鵞羣冩道經
湖水潺湲人不寐鈞天廣樂若為聽
　　題九鯉湖水晶宫(二首/)
崔嵬樓閣俯澄湖湖上仙人竟有無赤鯉何年飛碧漢
白雲猶自滿元都寒潭倒影三珠樹列嶂髙懸五岳圗
即此避秦無不可風塵容易嵗華徂
　　其二
翛然長嘯入林丘峭壁懸崕翠欲流萬壑泉奔青靄下
一天月映紫芝浮湖中丹竈無今古洞裏閒雲任去留
跨鯉仙人何處去且將杯酒洗塵愁
　　嵗暮懐黄惟雅却寄
汝南風度近何如海上棲遲嘆索居青鬢看君工著述
白雲笑我混樵漁千金豈賣長門賦七尺空乘下澤車
嵗暮梅花思折贈海門雁斷轉躊躇
　　寄楊徳潤
風流曽識洛陽才一别長安夢幾迴痛哭賈生書未上
反騷揚子賦堪裁孟津水自龍門下苦縣山從鹿邑來
不識趨庭春酒熟憑誰花下罄深杯
　　薛公儀移樽咸平寺同李少白鄭長玉閔文逸作
漢廷侍從氣翩翩載酒何來繡佛前秋入雙林停白馬
人從三竺禮青蓮旃檀風細仙旛動優鉢花明彩筆懸
莫是詩名陶謝並更憑醉裏一逃禪
　　留别薛公儀
薊北縱横結客塲山中讀禮罷含香青萍解贈秋如水
白璧投來夜有光籬下寒花供月露天涯落雁帶風霜
問君何日燕山去枚馬如雲遲建章
　　喜楊道行徴㑹濮上呈李伯承穆敬甫陳翼甫
南北無勞斷客魂櫜鞬此日屬中原詞盟已自開城濮
吏隠何妨傲漆園河上古丘悲帝子天涯芳草怨王孫
當筵不作長鯨飲萍梗重逢未可論
　　穆敬甫以病不赴城濮之㑹却寄
秋盡文園病未蘇歩兵白眼滯窮途敢云明月投千里
已見雄風長五湖瓠子馬沉仙蹕逺莊生蝶去釣臺孤
君今不入髙陽㑹誰向天涯結酒徒
　　答穆敬甫
信宿名園嘯薜蘿朝來一騎又相過看君俠氣傾三輔
笑我離愁託九歌雁帶秋聲來紫塞雲含暝色度黄河
花間進酒人無恙曽是雄威細馬䭾
　　題衡山
清秋髙躡祝融峰澗道千盤隠萬松日月分明開禹鑿
雲霞迴合蝕秦封簷前喬木巢朱鳥巗下寒湫臥白龍
欲問元彛蒼水使天風吹落半山鐘
　　酬康孟擔
曽訪狂夫到草堂新詩投贈比琳瑯邀歡却醉桃花酒
招隠還歌桂樹章春盡嚶嚶黄鳥囀雨殘郁郁紫蘭芳
陶然别去青門外流水千山挂夕陽
　　泊檇李呈方廷對
長安聚首夢中過君自雲霄我薜蘿抗䟽新朝驚絳灌
裁詩故里愧羊何地連吳越長鯨静春入東南檇李多
握手依然青眼在白頭空自笑蹉跎
　　贈歐楨伯(二首/)
羅浮石室採幽芳吏隠何年入帝鄉六館傳經秦博士
兩都作賦漢仙郎干將劍在寒牛斗建業臺孤下鳯凰
不識周南留滯者幾囬起草奏明光
　　其二
十年歐冶夢中豪劍氣今看北斗髙合浦雙珠探照乘
曲江一賦壯觀濤燕臺索駿元千里漢署含香已二毛
多少風塵淪落者誰擕緑綺向君操
　　同徐茂吳遊白岳信宿紫霄樓(四首/)
東南真氣抱神臯謁帝重來感二毛塵世漫隨滄海變
名山不改白雲髙泉鳴石壁飛寒雨風入松林急暮濤
聞道襄城迷七聖勞生那得解天弢
　　其二
北斗天髙不可從靈巗壁立翠重重松間此日來雙鶴
雲裏何年駐六龍短褐朝元隨羽節空山采秀躡仙蹤
日斜笑倚盧敖杖谷口西風落暝鐘
　　其三
尋真何必躡崑崙禮罷元壇日欲昏萬壑雲霞封帝畤
十洲鸞鶴下天門舄飛敢謂丹砂就書著還瞻紫氣屯
相對髙樓清不寐長生有訣細堪論
　　其四
樓閣岧嶢接太虚客來登眺倚蟾蜍齋分玉女青精飯
駕借仙人白鹿車鸑鷟參差雲外聳芙蓉隠映月中踈
夜闌聽徹鈞天樂剪燭焚香讀道書
　　送王使君擢霸州兵備道還東省
青陽初轉大梁城尊酒驪歌聽早鶯海岱東行辭魏國
風雲北指䕶燕京兩河隂滿甘棠樹三輔烟消細栁營
惆悵臨岐無可贈平原春草日含情
　　遊少林寺過中嶽時新秋雨霽
秋風乍轉拂行旌迢逓山川雨乍晴一入祗園瞻面壁
更從緱嶺聽吹笙雲移殿閣諸天静月挂松蘿二室清
囬首年華空荏苒欲棲此地學無生
　　送王祠部
太行王屋接長安漢署春風入握蘭丹就神仙辭葉縣
詔來禮樂典祠官卿雲東省花間駐御氣西山馬上看
鄴下故人樽酒别幾囘清夜夢金鑾
　　送黄明立㑹試
黄花緑酒别河梁射䇿看君入帝鄉趙璧光聨千里月
鄧林春占一枝香樓船處處疲南紀鼙鼓年年振朔方
漢苑於今誰諫獵好憑彩筆賦長楊
　　芝山寺懐黄惟雅
禪關半掩逺囂塵獨坐繩牀笑此身習定不聞招隠客
草𤣥偏憶問奇人愁看貝葉青山老厭見蓮花白髮新
安得汝南懐叔度汪洋千頃日相親
　　雨中偕友人自蓬萊驛乘舟謁禹陵(二首/)
幾度神遊入㑹稽探奇冒雨越城西舟移古渡疑乘雪
馬避春流惜障泥千載風雲寒碧瓦九歌日月閟元圭
相傳蒼水金書在滿目松蘿鳥亂啼
　　其二
駐馬山門望翠屏禹陵風雨晝冥冥峰巒逥合朝羣后
松檜參差䕶百靈輦道草荒嚴伏臘衮衣廟古肅丹青
祖龍亦是東巡者秦望寥寥片石銘
　　九日陳汝大招集林氏園亭同陳㓜孺鄭性之康
　　　孟擔徐惟起袁無競分得陽字
招隠城隅一草堂開尊正對菊花黄臺邉薜茘寒秋水
檻外芙蓉弄夕陽雲起三山藏古堞風吹萬籟轉清商
相看不醉茱茰酒鏡裏空餘兩鬢霜
　　贈稽司理
建安别去動經年此日重逢皎若仙法署有星懸水鏡
官衙無訟挂蒲鞭蘇門訪道疑中散荆土登樓愧仲宣
指日循良膺召對趨朝咫尺奏鈞天
　　贈劉大參
藩嶽提封控上游紫薇丰采冠神州文垂海岳宗齊魯
氣合延津射斗牛行省飛霜清列㦸嚴城明月賦登樓
聖朝側席多南顧國計還看借箸籌
　　送駱明府入計
華殿承恩下建章符分甌越重賢良才工製錦花稱縣
風入鳴琴雪滿堂千里棠隂人祖道五雲春色鳯朝陽
蓼蕭賜燕登歌日青瑣從容拜夕郎
　　春日盧封君招遊南郊
楊栁青青桃李花逍遥仙杖屬君家南山松栢歌春酒
北闕鵷鸞寵嵗華書報瑶池迎載勝訣傳勾漏舊丹砂
安期來進如𤓰棗笑指扶桑五色霞
　　題陸丞相祠
不見南朝帝子家靈祠猶鎻舊烟霞龍從玉璽沉滄海
星隕厓門扈翠華風雨長嘶天外馬英雄誰斬澤中蛇
即今邉將平沙漠精爽無勞咽暮笳
　　送林仲清之貴陽
謁帝新從薊北囬紫薇花下進春杯褰帷重入要荒地
開府争推岳牧才山鬼西南愁按部夜郎風雨避登臺
天涯見月如相憶尺素還憑過雁裁
　　秋日還故園
渡水登山到草堂田家稻黍喜新嘗墻邉薜荔秋多雨
池上芙蓉夜有霜看竹每尋扶老杖借書先録養生方
歸來自笑白頭客况復江南是故鄉
　　登香山寺
路入香山更逶迤子魚潭畔葦花陂鸕鷀水濶憐雙影
鷦鷃風微戀舊枝白嶼月明漁笛起碧汀潮打畫船移
幽心惟許山僧㑹檻外催春栁自垂
　　失題
共向山中賦采薇諸天延眺思依依輕塵乍合芙蓉冷
片雨初來鸑鷟飛滄海潮生通蠏井白雲客到更荷衣
漫遊自愛盧敖杖擬挾青龍去不歸
　七言排律
　　羣玉山房秋集分得林字
出郭乘舟到竹林張筵髙㑹逗秋隂鶴棲珠樹雲初冷
龍臥寒潭水正深怪石峥嶸窺古洞明霞縹緲散遥岑
歌連逺浦漁郎篴響雜荒村浣女砧杖曵東山隨著屐
樽開北海共披襟簾前流水雙㠶度檻外踈松萬籟吟
楚澤孤臣餐菊賦商山四皓采芝心王家觸目皆羣玉
謝傅摛詞等碎金栗里羲皇稱以上朗陵象緯盛於今
翛然醉後舒長嘯歸棹焉知夜漏沉
　　春日集鄭仲蔚環翠亭拈四支韻
榮陽誰似鄭當時愛客開尊花滿枝檻外翩翩穿蛺蝶
簷前恰恰囀黄鸝談深揮麈供茶椀興劇呼盧覆酒巵
風送香爐烟裊裊春生書帶草離離遊魚出水争相沫
歸燕尋巢定不移李郭神仙元我輩應劉詞賦總吾師
藉蘭欲待城頭月刻竹還敲谷口詩彈鋏歌來狂態發
唾壺擊罷壯心悲留連醉後忘歸路倚杖柴門倒接䍦
　　贈子魯金中丞(金公自畨擕薯到/閩故薯亦曰金薯)
東南王氣欎如雲萬里雄才獨見君節鉞光懸金鵲印
樓船聲震水犀軍星羅霄漢勾陳色風動華夷露布文
城郭吹笳清瘴癘轅門建纛播氤氲三章頻按豺狼吏
片刺偏容鹿豕羣下士時時勤吐握行歌處處樂耕耘
玉衡一代工摛藻銅柱千秋重勒勲自曵長裾趨幕府
草茅何幸沐餘芬
　　重陽前一日周元孚邀同鄔汝翼謝少亷於衙齋
　　　言别時元孚奉使還楚
楓葉蕭蕭雨乍晴悲秋偏愛集同聲東南信美忘賓主
詞賦争雄總弟兄節逼重陽茰已熟露漙三徑菊初榮
傳杯忽動登髙興把袂多含送逺情萬户天臨雙杵動
九江雲帶片㠶輕鏡中鬢為憂時改馬首塵來候吏迎
一入西陵詢故舊幾逥北闕戀承明君家江左風流在
春水樓船下石城
　　和陳宗伯九鯉湖韻
襄城問道意無窮杖屨逍遥洞壑中漢主虛開遊獵舘
秦庭何重望仙宫披雲獨往窺丹竈觀瀑相擕坐玉豅
鸞鳯聲從蘇嶺下桑麻路與武陵通霞明亂葉秋光晩
月浸澄湖夜色空揮麈談時星歴歴銜杯藉甚草茸茸
詩成笑倚三珠樹筆落雄生五彩虹騎鶴浮丘應有待
飛鳬葉縣未能同文園渴矣懐餐露鄭圃泠然快御風
讀罷淮南招隠賦溪山吾欲縮壺公
　　夀周公瑕
共羡周郎氷雪姿早從丘壑傲明時洛陽紙似三都貴
吳下裘仍五月披棲鳯有時多種竹籠鵞到處擅臨池
論文意氣醇堪醉顧曲風流調不移芝自東山搴甪里
棗從南海乞安期喬家春色花争麗嵗嵗儂歌進酒巵
　　冬至汪伯玉招集大函館同屠長卿徐茂吳吳少
　　　君龍君御吳叔嘉汪仲淹仲嘉潘景升暨悦公
　　　得燈字
大函别舘勢崚嶒玳瑁筵開客並登笑指天都宜盼望
坐依霄漢若騫騰談揮玉麈紛成綺酒進金巵湧似澠
簷際星垂雙佩劍尊前花艷九華燈石門並列山中相
栗里還招社裏僧飛盖三更驚月出揮毫四座蔚雲興
已誇兔苑稱枚叟更喜龍門御李膺文變深林甘隠豹
翮摶北海快飛鵬賦成但乞題元晏禪定何疑出上乘
梅栁將春淩積雪松筠向晚傲層氷朗陵象緯書堪紀
謝氏池塘句可憑經著五千浮紫氣杖擕太乙失蒼藤
黒貂敝矣悲覊旅皓首陶然慶得朋北斗䦨干歡未歇
歸來萬井旭東升
　　西亭宗正輓詩
漢家孫子真龍種騕褭名傳萬里餘桐葉分封元帝胄
桂叢招隠即仙居承恩擬效三雍對紀事還裁七畧書
梁苑邀賓頻授簡彛門結客數停車青藜午夜光侵閣
𤣥草丁年静掩廬幸舎何須彈短鋏及門多是曵長裾
翛然觀化辭塵世忽爾乘雲接太虚何處髙岡翔鸑鷟
一時荒草掩璠璵風寒北郭傳經帳塵暗西亭列綺䟽
緱嶺吹笙聲𣺌𣺌芳園為夢蝶蘧蘧千秋松檟培金谷
三殿絲綸下玉除同姓覃恩偏獨渥諸侯樂善果誰如
麒麟夾道開蒿里贔屭豐碑撰石渠御氣多應遊五岳
招魂那用擬三閭九天已化崑崙鶴八極疑乘渤海魚
自有劉歆堪接武髙山仰止獨愁余
　
　
　
　
　薜荔園詩集巻四
