#+TITLE: 月洞吟-宋-王鎡
#+DATE: 2016-06-11 12:25:06
#+SOURCE: github.com/kanripo/KR4d0405 master edc2d5a7                
欽定四庫全書　　　　　集部四
　月洞吟　　　　　　　　别集類三(宋/)
　　提要
　　　　(臣/)等謹案月洞吟一巻宋王鎡撰鎡字介翁
　　　　括蒼人嘗官縣尉宋亡之後棄印綬歸隠湖
　　　　山扁所居為月洞因以名所著之詩此本為
　　　　嘉靖壬子其族孫養端所刋僅詩七十餘首
　　　　前有養端序又有嘉靖辛丑湯顯祖序摘舉
　　　　集中佳句併稱其七言絶句有閒逸之趣今
　　　　觀其詩七言律詩格力稍弱不及七言絶句
　　　　其七言絶句如春風無力晴絲軟絆住楊花
　　　　不肯飛繡簾不隔荼䕷月香影無人自入樓
　　　　涼風􁨠落梧桐葉片片飛來盡是秋又多近
　　　　於小詞不為髙調惟五言律詩如蟬聲秋岸
　　　　樹鴈影夕陽樓馬嘶經戰地鵰認打圍山櫓
　　　　聲荷葉浦螢火豆花田斜陽曬魚網踈竹露
　　　　人家晴雪添崖瀑春雲雜曉烟皆綽有九僧
　　　　之意蓋宋末詩人有江湖一派有晩唐一派
　　　　鎡蓋沿晚唐派者故往往有佳句而乏髙韻
　　　　亦絶無一篇作古體然較之江湖末流寒酸
　　　　纎𤨏則固勝之矣乾隆四十六年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
月洞吟序
端族自宋祥符婺州牧隆天聖括蒼府屬譚迄今傳世
二十為年六百中間雖無竒名大烈班照史冊然類能
清修不辱故家文獻之傳幾葉有介翁鎡者文章爾雅
造履峻潔仕宋官縣尉當帝昺播遷勢入夷元即憣然
棄印綬歸隠湖山與尹緑坡虞君集葉柘山諸人結社
賦詩扁所居為月洞意以孤炯絶塵顓澒自亢庶幾乎
有桃源栗里之致焉每對時忿懣輒形於詩所謂山河
隔今古天地老英雄局敗碁難著愁多酒易中之句往
往聞者恨不得一見其人與之言衣冠禮樂之盛聲明
文物之華有如今日者嗚呼馮道五朝管仲再霸後世
羞之若介翁不亦超然隠君子哉苟以縣尉小官則梅
福上書挂冠神武又何心耶端少習聞其事壯而流落
江湖不能為之吿太史立傳如子美元亮焉者亦天也
懼久而益無聞乃刻遺詩一巻庶乎後人能論其世知
吾王在平昌代有髙行清才不獨蓁蓁狉狉為深山草
木鹿豕也時嘉靖壬子上元族孫飬端茂成序
月洞吟序
予在平昌見黄兆山人詩文浸尋晉魏人語而復得其
先人宋月洞先生詩七十餘首殆宛然晩唐人語宋之
季亦唐之季也觀黄兆山人所叙月洞意操孤炯獨絶
如律中青松秦世事黄菊晉人心局敗碁難著愁多酒
易中沙漲浙江龍去逺天寛北闕鳯歸遲豪傑危中成
事易規模狹處濟時難悲歌當泣憾不作司空文明山
中草檄爾悲乎長絶句如落花依草略約妍積咏荆卿
者乃賦閒情耶往往達官貴人不能言其祖如月洞先
生可謂有孫茂成矣(茂成即黄/兆山人字)嵗辛丑夷則朔臨川清
逺道人湯顯祖義仍題
欽定四庫全書
　月洞吟
　　　　　　　　　　　　　宋　王鎡　撰
　　別虞君集
瓦瓶擔酒去送客石橋東潮過汀沙上船迴島樹(曹本/島嶼)
中桃花三月雨楊栁五更風明日思君處渡頭煙水空
　　送黙然上人歸天台
孤雲不定心持缽度寒林野飯青蒲潔路程(曹本/客程)黃葉
深海風潮水發山雨曉煙(曹本/燒烟)沉歸到石橋日應看瀑
布吟
　　錢塘江
涼絲疎栁條(曹本云涼/疎萬栁條)秋滿石闌橋呉越興亡事晨昏
來去潮雲開天日近水接海山遙望到西陵渡風帆影
(曹本/穩)自飄
　　別黃吟隠
飲乾分別酒話乆未移舟潮水催行客海山生逺愁蟬
聲秋㟁(曹本/秋浦)樹鴈影夕陽樓今夜相思夢蘆花第㡬洲
　　塞上曲
黃雲連白草萬里有無間霜冷髑髏哭天寒甲冑閒馬
嘶經戰地鵰認打圍山移戍腰金印將軍度玉關
　　買舟
赤闌橋上路㡬度卜歸期流水無休(曹本/迴)日行人有老
時潮來江勢逆月出海門遲風順輕舟快(曹本/駛)蒲帆盡
夜吹
　　赤城李丹士
頻年游嶽洞靈跡記無差學得長生術常留鍛死砂笛
吹蒼島月鞋踏赤城霞又欲騰空去尋仙到九華
　　早行
客程因太早却費一更眠落月已歸海殘星猶在天櫓
聲荷葉浦螢火荳花田隔㟁誰家起青燈逺樹邊
　　秋深
風露損衣裾秋深懷故廬僕方談夜夢客至得家書子
黑石蓮老柿紅霜葉疎今年籬下菊遙憶少人鋤
　　訪翟梅山
諸老凋零盡江湖今有誰半生行客慣多難識君遲花
屋春風酒梅山雪夜詩莫為名釣出世事正如棋
　　感秋寄白雲趙寺丞
囊裏不藏金相隨只破琴毎因看月夜長動故人心腥
艸(曹本/敗草)關河路秋風楚越砧愁來不成睡(曹本/寐)破壁(曹/本)
(壞/壁)更蛩吟
　　晩春即事
雲氣不分明天隂忽又晴喜涼溪鵲浴知雨樹蛙鳴仙
藥黃精飯齋蔬白椹羮惜春吟未就閒踏落花行
　　谿村
水路隨山轉谿晴踏軟沙斜陽曬魚網疎竹露人家行
蟹上枯㟁飢禽銜落花老翁分石坐閒話到桑麻
　　寄友
髮影明寒鏡蕭蕭亦自憐故人難會面行客又經年晴
雪添崖瀑春雲雜曉烟相思有書札寫盡夜燈前
　　山中
榮枯皆定數枉作送窮吟有色非真畫無腔(曹本/無絃)是古
琴青松秦世事黃菊晉人心塵外烟蘿客相尋入逺林
　　避亂柯巖綠坡諸公以詩見寄
柯括各(曹本/地)西東音書乆不通山河隔今古天地老英
雄局敗棋難著愁多酒易中花前多少恨無語寄春風
　　寄杜北山
倦客蕭蕭兩鬢秋栁絲無力絆歸舟曉風落葉辭髙樹
夜月行人在別州千里關河鄉國夢一江烟浪古今愁
雁聲過盡青天濶却憶同登望海樓
　　山居
屋頭蘚樹蛻鳴蛩池上溝泉鑿石通香老蒲花春洞影
涼生槲葉午牕風坭(曹本/泥)瓶開酒留樵客篛笠穿雲訪
藥翁雖是一貧清似水定無徭役到山中
　　暮秋寄僊洲舍弟
去年研菊醉重陽今日誰知各異鄉落葉石欄霜信早
敗荷池屋雨聲涼人情好惡花甘苦世事榮枯草短長
別有駿鵰雙翮健剛風摩透入蒼茫
　　金陵感秋
魚書難寄水空流兩袖西風破黑裘客夢蘆花晉城月
歸心楓葉浙山秋世情老去諳方熟愁事來時醉便休
滿目關河懷古恨如今何處問孫劉
　　春遊
薄暖輕寒未肯分遊衫換作粉紅新綠香酒影搖宫扇
紅皺裙文上舞裀楊栁錦鞍春富貴海棠銀燭夜精神
風流難學江都䕶花下題詩憶故人
　　宿香嚴院
地爐煨火栢枝香借宿寒寮到上方山近白雲歸古殿
風髙黃葉響空廊敲門僧踏梅花月入夜猿啼楓樹霜
夢醒不知窻日上時聞經磬(曹本/清磬)出松堂
　　湖山即景次尹綠坡
湖山掩映鴈潭秋今古詩人說勝遊綠栁影分騎馬路
赤楓(曹本/丹楓)葉落釣魚舟前坡風送歸樵笛別墅雲藏賣
酒樓長記尋梅冰雪裏氈靴駝帽鷫鸘裘
　　古杭感事二首
國事彫零王氣衰東南豪傑竟何之雲寒(紀事/作埋)廢殿排
班石草卧前朝記事碑沙漲浙江龍去逺天寛北闕鳳
歸遲可憐不老呉山月曾照官家寵幸時
入北鑾輿竟不囘銜花輦路長蒼苔九重禁地為僧舍
六代攢陵變刼灰宋國衣冠春草綠趙宫珠翠野花開
雖然興廢俱天數禍自奸臣誤國來
　　尹綠坡山間吟所
苔痕分路見人家犬䕶籬根卧落花一片林塘詩境界
四時花果隠生涯鋤山揀日春栽藥汲水和雲夜煮茶
耕錄有文須㸃看旋搖松露入硃砂
　　登開元宫徳和樓
瑞雲深處碧玲瓏得道髙人在此中玉樹影迷唐舊邸
金鐘聲遶漢諸宫夜看西北天星近曉對東南海日紅
咫尺便分僊俗路呉山斜出錦屏風
　　寓龍虎山中示張鍊師
蓮盂送別萬峯雲龍虎山前過小春草履慣穿枯嶺葉
布衣猶帶舊京塵氈寒不見游仙夢路逺誰憐倦客貧
東望海門歸未得北風吹雪滿唐巾
　　山中述懷柬詳議梅磵四弟
春入青山伴白雲市朝新事不曽聞心無利欲愁都散
路有仙凡悟便分夜月蕉花秦世夢寒烟草子宋時墳
抽丁不到空林客自採楓香禮斗君
　　時事
羽書飛報南州捷百萬戎師盡轉官豪傑危中成事易
規模狹處濟時難雲生殺氣鵰旗暗風肅軍聲虎帳寒
何日山河還正朔漢人重覩舊衣冠
　　病中
鏡裏初疑看不真衰顔只恐是他人醫言斷酒方除病
母戒觀書亦損神卧乆不知黃葉落起來還見(曹本/添出)白
髭新橫梳(曹本/自梳)頭髮斜陽下半脫清風(曹本手/脫隨風)半委塵
　　裁衣曲
燒罷心香午夜闌玉纎輕捻剪刀寒衣成恐不如郎意
獨著(曹本/獨試)燈前照影看
　　春酌
酒闌歌罷翠簾遮月栁驚啼子夜鴉多少斷雲心上事
結成香夢是梨花
　　西湖
南北髙峯呌杜鵑斜陽浮翠斷橋邊畫船歸處(曹本/歸盡)江
湖夢一半樓臺楊栁烟
　　蘇小小墓
同心難結繡雲長紅玉沉泥草亦香妖魄年年寒食節
定應湖上作鴛鴦
　　怯暖
怯暖新裁白苧衣棋聲深院客來稀春風無力晴絲軟
絆住楊花不肯飛
　　秦望山
祖龍癡欲望長年却遣君房渡海船枉去蓬山覔丹藥
桃源亦自有神仙
　　深春
夾泥花上燕巢邊翠箔桑空蠶又眠天氣纔晴(曹本/乍晴)風
候別坐看盆藕出雙錢
燕子來時春又休暖風吹綠上枝頭繡簾不隔荼䕷月
香影無人自入樓
　　采蓮曲
羅裙濺濕鬢雲偏搖落香風滿畫船忽憶夜來(曹本/年來)憔
悴夢鴛鴦正在藕花邊
　　秋宫辭
蟬錦涼生玉漏秋夢回空憶到龍樓妾身恨不如黃葉
得趂流泉出御溝
　　春閨辭
桃飛(曹本/桃吹)紅雪上簾鈎楊栁風絲拂畫樓日透闌干人
病酒賣花聲過懶搔頭(曹本懶/梳頭)
　　訪(紀事/芳)庭植上人
苔侵坐處石頭青滿屋春雲不用扃入定醒來香印冷
一簾花雨濕殘經
　　西亭新暑
水晶簾挂小池亭茉莉花香酒易醒日影不搖風力軟
蟢絲絆落翠蜻蜓
　　春夢
東風敲碎玉闌干蝴蝶紛飛夢欲殘翠被壓床銀燭暗
夜深誰問海棠寒
　　喜涼
吹笛何人在小樓夜深不下玉簾鈎涼風敲落梧桐葉
片片飛來盡是秋
　　宿西湖上竺
不收(曹本/閒收)石上著殘棋山月無聲鶴睡時落葉打窻霜
滿屋有僧吟得夜寒詩
　　水居
飛鷗貼水水連天一半青山一半烟(曹本半/是煙)日暮潮迴
漁父醉不知船閣淺沙邊
　　斷橋春望
拾翠車閒輦路塵山南山北杜鵑春誰家庭院東風裏
吹出桃花不見人
　　呉江旅思
千絲楊栁拂征篷一望菱花漾曉風人在畫樓髙處立
鷺鶿飛入水晶宫
　　花下作字付葉柘山使者
花蘚層層潤石牀綠隂多處自生涼閒將筆染荼䕷露
寫得春辭滿紙香
　　春寒
玉屏烟冷鷓鴣斑翡翠簾遮好夢殘雨又未休人又懶
杏花無力不禁寒
　　孫花翁墓
詞入秦樓唱至今夜魂應共水仙吟墳前㡬樹桃花月
照得風流不死心
　　呈趙使君時方西遯
欲買寒江載月船牀頭金盡却誰憐客囊空有詩千首
難向紅樓當酒錢
　　蜻蜓
輕綃剪翅約秋霜㸃水低飛戀野塘忽趂遊蜂過牆去
可憐不識百花香
　　燈花
喜信今宵報與誰玉人曽剪畫雙眉等閒開落銀釭見
只是(曹本/只閉)春風不得知
　　重陽紀懷
籬根醉倒任斜陽隔夜茱萸便不香莫把黃花遮破㡌
敎人見我鬢邊霜
　　仙源即事
山花幽草自成春深入仙源欲避秦地僻不知南北事
相逢盡是種桃人
避世移家入亂山松風杉雨打窻寒牀頭一巻麻衣易
自㸃松燈盡夜看
　　秋日過京口
晩風簌簌荻花飛絡緯聲乾荳葉稀水國易寒裘馬健
織金添作海青衣
　　軍中樂二首
征衫閃色織雲羅白馬金鞍載翠娥把盞醉歸營月上
檀槽喚撥採茶歌
珊瑚提榼紫金盃翠幕藏春暖不開馬上嬌嬌花滿笠
隨軍出看打毬回
　　白牡丹
翠雲低䕶玉樓臺露洗香苞逐旋開昨夜賞花人酒醉
月中錯認水晶盃
　　睡海棠
費盡臙脂捻得成楊妃醉後越娉婷定應夢著三郎事
吹老春風不肯醒
　　湖上晩望
酒醒湖光生嫩涼卧船吹笛藕花香遊人盡逐鶯花去
一片閒情在夕陽
　　塞下曲
鎗旗獵獵動風纓土雨如雲畫角鳴認得打圍枯草際
霜鵰飛趂海東青
　　壽光宫
井氣蒸雲濕石欄白頭(曹本/虬鬚)道士自燒丹開門風帶琴
聲出一陣松花滿醮壇
　　漁父吟
竹絲籃裏白魚肥日落江頭換酒歸只恐明朝江雪(曹/本)
(風/雪)凍老妻連夜補蓑衣
　　閨詞
逢春嬌病鬢蓬鬆偷拆郎書讀未終驀地人來無語答
含羞滿面發潮紅
　　月洞書屋
自寫自詩黏壁上何須古畫與名碑隔牆風落閒花片
日日飛來入硯池
　
　
　
　
　
　
　
　
　
　
　
　月洞吟
