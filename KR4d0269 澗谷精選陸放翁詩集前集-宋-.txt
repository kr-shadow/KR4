#+TITLE: 澗谷精選陸放翁詩集前集-宋-
#+DATE: 2016-06-11 12:24:57
#+SOURCE: github.com/kanripo/KR4d0269 master f6c86651                
揀着吟人苦心䖏吟時較易揀時難大父澗
上翁題趙慶御手寫唐絶句結語也㨂詩之
難尚矣人謂刪後無詩非果無性情也特未
有刪手爾族孫夀可以翁所選放翁陸先生
詩刻本撫卷圭復涕淚盈睫悲夫善和書卷
存者僅十一於千百而家蔵膏馥盖流潤人
間寔多有䏻思叔敖而繡諸梓真亢宗事也
苐放翁天才豪邁筆勢遒勁屬事比偶不煩
䋲削是編若圈若點去取自有深意非後學
所能測識謂之有取扵陸集可也謂即此以
定陸集之刪削則未也然此特翁年少㳺戯
細事爾遺編殘墨尚足得聲梁楚間獨不知
後来一變至道亦有升堂入室而薫善良者
否也手澤在笥碩期同志切磋之大徳辛丑
立夏日適孫憼百拜謹識
　　　　　　今按舊本此序止為澗谷所選者作
澗谷精選陸放翁詩集目録　前集
　　　　　　　放　翁　陸　游　務觀　撰
　　　　　　　澗　谷　羅　椅　子逺　選
　　卷之一
　　古詩
　　　蜀酒歌　與青城道人飲酒作
　　　夏夜醉後有感　雨中登安福寺塔
　　　怡齋　投梁參政
　　　遊漢州西湖　醉後草書歌詩戯作
　　　追𥙷太液黃鵠歌　晚歩
　　　松驥行　春夜讀書感懐
　　　日出入行
　　　夜漏欲盡行渡浮橋至錢清驛待舟
　　　江月歌　和伯子
　　　讀書
　　卷之二
　　古詩
　　　偶過浣花感舊遊戯作
　　　歩出萬里橋門至江上
　　　夜宿龍華山中寂然無一人方丈前梅花盛
　　　　開月下獨觀至中夜
　　　臨别成都悵飲萬里橋贈譚德稱
　　　聽琴　瑞草橋道中作
　　　夜宿陽山磯將曉大雨北風甚勁俄頃行三
　　　　百里遂抵鴈翅浦
　　　航海　江楼吹笛飲酒醉中作
　　　長行歌　開歲半月湖村梅開無餘
　　　一百五日行　對酒懷丹陽成都故人
　　　荅客　夏白紵二首
　　　故蜀别苑在成都西南十五六里梅至多有
　　　　兩大樹夭矯若龍相傳謂之梅龍予𥘉至
　　　　蜀常爲作詩自此歲常訪之今復賦一首
　　　芳華楼賞梅　遊仙
　　　天王廣教院在蕺山東麓予年二十時與老
　　　　僧惠迪遊畧無十日不到也淳熈甲辰秋
　　　　觀潮海上偶繫舟其門曵杖再遊恍如隔丗
　　　登鵝鼻山至絶頂訪秦刻石且北望大海山
　　　　路危甚人跡罕至也
　　　十月二十六日夜夢行南鄭道中旣斍恍然
　　　　攬筆作此詩詩成時巳五鼓
　　卷之三
　　七言八句
　　　雨晴遊洞宫山坐間復雨
　　　醉中到白崖而歸　深居
　　　題丈人觀道院壁
　　　宿江原縣東十里張氏亭子未明而起
　　　晚登横溪閣二首　武擔東臺晚望
　　　待青城道士不至　學射道中感事
　　　登劒南西川門感懷
　　　城上　早行
　　　秋晚登城北門　醉中偶書
　　　浣花賞梅　蜀苑賞梅
　　　席上作　客愁
　　　送梅　即席
　　　舟過小孤有感　題齋壁
　　　夜行宿湖頭寺　雪後出遊戯作
　　　村居書觸目　感昔二首
　　　夜半讀書罷出門徙倚乆之歸賦短句
　　　寓歎
　　卷之四
　　七言八句
　　　柳林酒家小楼　上虞逆旅見舊題感懷
　　　晝臥　醉歸
　　　自上清延慶歸過丈人觀少留
　　　躬耕　留題雲門草堂
　　　望江道中　僧房假榻
　　　晚晴聞角有感　六月十四日宿東林寺
　　　夢至成都悵然有作
　　　金陵先寄獻劉留守
　　　書感　雪中懷成都
　　　西村醉歸　贈林使君
　　　遣興　冬晚山房書事
　　　又　得趙若川書因寄
　　　夜歸醉中作　早秋
　　　郊行夜歸書觸目　𥘉夏幽居
　　卷之五
　　七言八句
　　　雨中示子聿　遊山西村
　　　秋雨𥘉霽戯筆　作夢
　　　龜堂獨坐遣悶　春行
　　　七十三吟　睡起至園中
　　　蹭蹬　𥘉春欲散歩畏寒而歸
　　　遣興二首　醉題埭西酒家二首
　　　遊近山　書感
　　　数日不出門偶賦　𥘉冬
　　　昨非　史院晚出
　　　飽食　𥘉春書懷
　　　乆雨　明日復理夢中意作
　　　　夏夜　老甚自詠二
　　　卷之六
　　　七言八句
　　　　舟中夜賦　賞花至湖上
　　　　春夏屡病至立秋而愈因自賀
　　　　卜築　東牎小酌
　　　　歳晚　冬莫
　　　　題庵壁　泛舟澤中雨夜
　　　　秋懷　書感
　　　　舟中作　寓歎
　　　　村居　道室雜詠三首
　　　　遣興　病中三君皆有歸志
　　　　晚泊松滋渡口　秋日懷東湖
　　　　醉郷　寄題陳魯山二首
　　　　病中作　燈下㸔梅
　　　　江樓醉中作
　　　卷之七
　　　七言八句
　　　　𥘉春遣興三首　幽居書事
　　　　憶昔　春晴暄甚遊西市游家園
　　　　二月二十四日作　出縣
　　　　晨起偶題　寒食臨川道中
　　　　𥘉夏道中　春隂
　　　　雨中泊趙屯　大寒出江陵西門
　　　　過廣安弔張才叔諌議
　　　　宿武連縣驛　即事
　　　　羅漢驛翠望亭讀宋景文公詩
　　　　成都歲莫始微寒小酌遣興
　　　　快晴　暮春
　　　　東湖新竹　夏日湖上
　　　　寓驛舎　欶牟鎭早行
　　　　寓舎書懷　成都書事
　　　　午睡至暮　夜宴
　　　卷之八
　　　七言八句
　　　　行武擔西南村落有感
　　　　獨飲醉卧覺而夜半
　　　　城東馬上作　晚歩江上
　　　　南定樓遇急雨　涪州
　　　　黃鶴樓　吾廬
　　　　别建安　登擬峴䑓
　　　　𥘉寒有感　縱筆
　　　　官居　新年
　　　　遊鄞　休日行郡圃
　　　　夜歩　登北榭
　　　七言四句
　　　　平陽驛舎梅花　㸔山
　　　　戯題　青村寺
　　　　題畫燕　叙州三絶
　　　　龍興寺弔少陵先生寓居
　　　　過靈石三峯二首　歸州重五
　　　　屈平廟　楚城
　　　　别建安
　　　卷之九
　　　七言四句
　　　　小園
　　　　湖上今歲遊人頗盛戯作二首
　　　　雜感二首　劒南道中遇微雨
　　　　三峽歌五首　春日絶句
　　　　閑中自詠　讀經
　　　　梅花絶句　雜興
　　　　聞鳥聲有感　七月十四夜觀月
　　　　巴東遇小雨　雪後㝷梅二首
　　　　庚子正月十八日送梅二首
　　　　采蓮　建安遣興三首
　　　　排悶絶句三首　晚興
　　　欲出遇雨　示子聿絶句
　　　𥘉夏絶句　小舟遊近村三首
　　　　一壷歌
　　　觀梅至花徑高端叔觧元見㝷
　　　雜題二首
　　　雪中忽起從戎之興戯作二首
　　　仗錫平老自都城回見訪索怡雲堂因爲賦
　　　　三首
　　卷之十
　　五言八句
　　　即事　溪行
　　　　寓歎　峽州甘泉寺
　　　　獨立　病中
　　　　一室　春晚苦雨
　　　　客有見過者旣去喟然有作
　　　　致仕後述懷　孤村
　　　　遊山　春日
　　　　醉賦　小園
　　　　舟中作　歳晚書懷
　　　　野興　雨後凉甚
　　　　月夜江瀆池納凉　長汀道中
　　　　病中作　冐雨登擬峴䑓觀江漲
　　　春雨　有叟
　　　六月十四日微雨極凉
　　　夜雨　悶極有作
　　　春晚雜興　自述
　　　梅天　獨夜
　　　遊雲門諸蘭若
　　五言四句
　　　題瑩上人剡溪畫　路傍曲二首
澗谷精選陸放翁詩集目録　前集
須溪精選陸放翁詩集目録　後集
　　　　　　　　　放翁陸　游　務觀　撰
　　　　　　　　　須溪劉辰翁會孟選
　○卷之一
　　古詩
　　　舟中對酒　漁翁
　　　泊公安縣　游合江園戯題
　　　題醉中所作草書卷後
　　　晚過五門　春愁
　　　梅花　偶過浣花舊游(見前集)
　　　和范舎人永康青城道中作
　　　浣溪女　八月十四夜三义市觀月
　　　豐橋旅舎作　大雪歌
　　　大風登城　過筰橋道中龍祠小留
　　　游諸葛武侯書䑓　玻瓈江
　　　冬夜聞鴈有感　前有樽酒行
　　　夏夜不寐
　○卷之二
　古詩
　　　成都行　十月九日與客飲
　　　銅雀妓　得韓無咎書驛中所作小闋
　　　春愁曲　曉歎
　　　苦笋　同何元立賞荷花
　　　秋聲　觀小孤圖
　　　飲酒　龍眠畫馬
　　　眉州郡讌醉出城宿石佛寺
　　　楼上醉歌　弋陽縣江上
　　　歩虚　草書歌
　　　短歌行　夜聞湖中漁歌
　　　石首縣雨中繫舟短歌
　　　陶山遇雪庵主見招不果赴
　○卷之三
　古詩
　　　明河篇　對酒
　　　飲酒近村　黄山塔
　　　送三兄赴奏邸　呉娘曲
　　　題少陵畫像　荆州歌
　　　東呉女兒曲　芳草曲
　　　古離别　夜聞松聲有感
　　　滄灘　瞿塘歌
　　　蹋磧　風雨中望峽口諸山竒甚
　　　岳池農家　驛路海棠已過有感
　　　夜登江楼　東山
　○卷之四
　　　古詩
　　　　西郊㝷梅　綿州録叅軍㕔觀楚公畫鷹
　　　　山南行　龍掛
　　　　羅翅峽江小酌　雙清堂夜賦
　　　　風月　游東都趙氏園
　　　　對酒　郊飲村酒大醉
　　　　寒夜遣懐　長門怨
　　　　月夕　次韻何元立贈行
　　　醉中懷眉山舊游　南軒
　　　　舟中聞姑惡　歲莫
　　　　五鼓自簇橋入府　古意
　　卷之五
　　古詩
　　　衡門感舊　種桑
　　　離家示妻子　夏夜
　　　月夕　夜聞櫓聲
　　　對酒　夜讀兵書
　　　朱子雲園中觀花　酒無獨飲理
　　　青山白雲歌　聞婆餅焦
　　七言八句
　　　𥘉發夷陵　春殘
　　　登子城新樓遍至西園池亭
　　　　感秋　早起至江原
　　　　絶勝亭　謁凌雲大像
　　　　得梅一枝戯成　宿杜氏荘晨起遇雨
　　　　西樓夕望　上元
　　　　呉體寄張季良　醉中登避俗臺
　　　　自述　雨夜
　　　　秋雨　舟中曉賦
　　　　寄子虚子遵
　　　卷之六
　　　七言八句
　　　　恩除祕書監　醉中夜自村市歸
　　　　病起　臨安雨晴
　　　　𥘉寒　馬上
　　　　黃州　哀郢
　　　　水亭有懷　江上
　　　　聞猿　南鄭馬上
　　　　夜抵葭萌惠照寺寓榻小閣
　　　　歸次漢中境上　赴成都泛舟
　　　　七月一日夜坐舎北水涯
　　　　新秋感事　風雨中過龍洞閣
　　　　獨游城西諸僧舎　過野人家
　　　　晚興　芳華樓夜飲
　　　　秋思　醉中出西門
　　　　月下　書懷
　　　　舜廟懷古
　　　卷之七
　　　七言四句
　　　　籌筆驛　小雨極凉舟中睡至夕
　　　　冬夜聽雨戯作　又
　　　　寺樓月夜醉中　觀華嚴閣僧齋
　　　　讀書　雜詠二首
　　　　夜坐　文君井
　　　　記夢　江上㝷梅
　　　㸔梅歸馬上　迎詔書
　　　見螢　秋夜池上作
　　　花時遍遊諸園　又
　　　春晚感事　梅
　　　沈園二首
　　　白樂天詩倦倚綉床愁不動緩埀緑髮髻鬟
　　　　低遼陽春盡無消息夜合花前日又西好
　　　　事者畫爲倦綉圖此花以五六月間開山
　　　　中人殊不貴之
　　　鷺　湖村月夕
　　　軍中雜歌三首　無題
　　　㸔梅　又
　　　次韻魯山新居　宿楓橋
　　　重陽　霽夜觀月
　　卷之八
　　七言四句
　　　仙魚鋪得仲高書　追憶征西幙中事
　　　夢中作　天竺曉行
　　　示兒　呉娃曲
　　　又　又
　　　又
　　　過江至蕭山縣驛東軒海棠巳謝
　　　　感舊三首　過杜浦橋
　　　　舟中感懷呈大傅相公兼簡岳大用郎中二首
　　　　飲張功父園戯題扇上
　　　　春晚　即事
　　　　園中　冬夜聞角聲
　　　　何家客亭　荔枝楼小酌
　　　　老君洞　仙遊閣　采蓮
　　　五言八句
　　　　舟上夜坐　欲行雨未止
　　　　池亭夜坐　小舟過吉澤効王右丞
　　　　雪霽過千秋觀　晨起
　　　　幽居　聞角
　　　　寄楊濟伯　小雨
　　　寄張眞父舎人
　　　　送仲高兄宫學秩滿赴行在
　　　　夜夢從數客雨中載酒游長安
　　　統分稻晚歸　題江陵村店壁
　　　移船　鹿門関過龐士元祠
　　　　上元前一日
　　　五言四句
　　　早梅　病中
　　　採菊

須溪精選陸放翁詩集目録　後集
陸放翁詩别集
　　五言
　　　頃歲從戎南鄭屢徃來興鳳間暇日追憶舊
　　　逰有賦
昔戌蠶叢北頻行鳳集南烽傳戎壘宻驛送客程貪
春盡花猶拆雲低雨半含種畬多菽粟藝木雜松楠
婦汲帷陶噐民居半草庵風煙迷棧閣雷霆起湫潭
城郭秦風近村虗蜀語參快心逢曠野刮目望浮嵐
考古興時感無詩毎自慚嘉陵最堪憶迎馬柳毿毿
　　　冬日感興十韻
雨露天昏曀陂湖地阻深蔽空鴉作陣暗路棘成林
有客風埃裏頻年老病侵夢魂來二竪相法欠三壬
舊憤開孤劍新愁感㫁砧唐衢惟痛哭荘舄正悲吟
瘦跨秋門馬寒生夜店衾但思全舊璧敢冀訪遺簮
樓上蒼茫眼燈前破碎心長謡傾濁酒慷慨厭層隂
　　　書直舍壁
道山西下路杳杳歴重廊地寂聞傳漏簾踈有㫁香
渠清水馬健屋老瓦松長欲出重欹枕無何覔故郷
　　　致仕述懐
彈冠紹興末觧組慶元中灔澦危途過邯鄲幻境空
閑傳相牛法醉喚闘雞翁衝雨歸來晚山花滿笠紅
韋布還初服蓬蒿卧故廬所慙猶火食更恨未巢居
叱叱驅黄犢行行跨白馿交親各強健不必問何如
　　　春晚雜興
池面萍𥘉紫墻頭杏巳青攜兒撑小艇留客坐孤亭
相法無侯骨生年直酒星正須遺萬事莫遣片時醒
　　　暮春二首
季子黄金盡安仁白髪新無情五更雨便送一年春
難續西樓夢空存北陌身海棠應似舊惆悵又成塵
緑葉枝頭宻青蕪陌上深江山妨極目天地入孤吟
身巳雙蓬鬢家惟一素琴世情君莫說頭痛欲岑岑
　　　小舟逰西涇渡西江而歸
小雨重三後餘寒百五前聊垂瓜蔓水閑泛木蘭船
雪暗梨千樹烟迷柳一川西岡夕陽路不到又經年
　　　初春雜興
水長鷗初泛山寒茗未芽深林聞社皷落日照漁家
渡逺呼船乆橋傾取路斜客愁慵逺眺不是怯風沙
　　　中春偶書
鄰曲祈蠶候陂塘浸種時春寒薪炭覺雨霽皷鍾知
驢痩衝泥怯魚驚食釣遲衰翁一味懶耕養愧吾兒
　　　北齋書志示兒輩
初夏佳風日頽然坐北齋百年從落魄萬事忌安排
郷俗能尊老君㤙許賜骸飢寒雖未免何足繫吾懷
　　　五月初作
鄰舍舂新麥家人拾晚蠶推移逢夏五賦與嘆朝三
遣日須棋局忘飢頼酒甔幽居有髙致多取未爲貪
　　　梅市道中
雨暗山陂路人喧北渡頭廟垣新畫馬村笛逺呼牛
買飯諳爭席迎湖競解舟平生苦吟處又送一年秋
　　　秋夜紀懐
北斗垂莾蒼明河浮太清風林一葉下露草百蟲鳴
病入新凉减詩從半睡成還思散關路烥火驛前迎
　　　舍北摇落景物殊佳偶作五首
今年冬候晚仲月始㣲霜野日明楓葉江風㫁鴈行
窮途多籍躪老景易悲傷自笑詩情懶蕭然舊錦囊
路擁新霜葉溪餘舊漲沙棲烏初滿樹歸鴨各知家
世事元堪笑吾生固有涯南村聞酒熟試遣小童賖
小聚鷗沙北横林蟹舍東船頭眠醉叟牛背立村童
日落雲全碧霜餘葉半紅窮鱗與倦翼終勝在池籠
屋角成金字溪流作縠紋斜通小橋路半掩夕陽門
孤艇衝煙過踈鍾隔塢聞杜門非獨病實自厭紛紛
草徑人稀到柴扉手自開林踈鴉小泊溪淺鷺頻來
詹角除瓜蔓墻隅斸芋魁東鄰膰肉至一笑舉新醅
　　　殘臘
殘臘無多日吾生又一年林塘明夕照墟落淡春煙
山色危欄角梅花緑酒邊歲時元自好老病獨凄然
　　　初寒獨居戲作
開殻得紫栗帶葉摘黄柑獨卧維摩室誰同彌勒龕
宗文(杜子羙/之子)樹雞栅靈照(龐居士/之女)挈𬞞藍一段無生
話燈籠自可談
　　　晨起
晨起梳頭懶披衣立草堂霧昏全隠樹氣暖不成霜
灘急回魚隊天低襯鴈行新春猶一月巳覺日微長
　　　五皷不得眠起酌一杯復就枕
棲冷雞聲咽窓深燭熖明流年容易過華髪等閑生
濁挹連醅酒香槎帶葉橙殘骸付螻蟻汗簡更湏名
　　　辛酉冬至
今日日南至吾門方寂然家貧輕過節身老怯増年
(元註郷俗謂喫盡/至飯即添一歲)畢祭皆扶拜分盤獨早眠惟應探
春夢已繞鏡湖邊
　　　已酉元日
夜雨解殘雪朝陽開積隂桃符呵筆寫椒酒過花斟
巷柳揺風早街泥濺馬深行宫放朝賀共識慕堯心
　　　甲子元日
飲罷屠酥酒真為八十翁本憂縁直死却喜坐詩窮
米賤知無盗雲􁂺又主豐一簞那復慮嬉笑伴兒童
　　　清明
氣候三呉異清明乃爾寒老増丘墓感貧苦道途難
燕子家家入梨花樹樹殘一春回首盡懐抱若為寛
　　　上已
殘年登八十佳日遇重三簾幕低垂燕房櫳起晚𧖟
名花紅滿舫羙醖緑盈甔春事還如昨衰懐自不堪
　　　醉中作
宦逰三十載舉歩亦看人愛酒官長罵近花丞相嗔
湖山今入手風月始關身少吐胷中氣從教白髪新
　　　雪中二首
春晝雪如簁清羸病起時跡深驚虎過煙絶憫僧飢
地凍萱牙短林深鳥哢遲西窓斜日晚呵手歛殘棋
忽忽悲窮處悠悠感歲華暮雲如潑墨春雪不成花
眼澁燈生暈詩成字半斜殘樽已傾盡試起問東家
　　　小雪
夜卧風號野晨興雪擁籬未言能壓瘴要是欲催詩
跨蹇雖堪喜呼舟似更竒元知剡溪路不减㶚橋時
　　　大雪月下至旦欲午始晴
薄暮雪雲低清霄意慘悽方聴打窓急巳報與堦齊
踈箔穿飛蝶空庭聚戯猊新晴思訪客愁絶滿城泥
　　　夜中歩月
夜半不成寐起㝷㣲月行風生驚葉墯露重覺荷傾
兀兀酒中趣悠悠身後名興䦨還掩户坐待日東生
　　　題齋壁
皥皥太平民堂堂大耋身乾坤一旅舎日月兩車輪
蓑貴超三品𬞞甘敵八珍明年眞耄矣爛醉海棠春
力穡輸公上藏書教子孫追逰屏裘馬宴集止鷄豚
寒士邀同學單門與議婚定知千載後猶以陸名村
　　　自述
古井無由浪浮雲一掃空詩書修孔業塲圃嗣豳風
懼在飢寒外憂形夢寐中吾年雖日逝猶兾有新功
舊業還耕釣殘年逼老期筋骸衰後覺力量夢中知
客約溪亭飲僧招竹院棊未為全省事終勝宦逰時
屏跡歸休後頥生寂寞中忍貧辭半俸學古得全功
西埭村醅釅東坡小彴通經行有佳趣稚子也能同
　　　書適
老翁垂七十其實似童児山菓啼呼覔郷儺喜笑随
群嬉累瓦塔獨立照盆池更挾殘書讀渾如上學時
　　　幽事
日日營幽事時時有好懐雨園殘竹粉風砌落松釵
伴蝶行花徑聽蛙傍水涯窮通了無謂不必更安排
　　　葺圃
種樹書頻讀齊民術屢窺曽求竹醉日更問栁眠時
盧橘𥘉非橘蒲葵不是葵因而辨名物甘作老樊遲
　　　幽事
幽事春来早晨興即啓閽掃梁迎燕子挿楥護龍孫
數日招賔友先期辦酒樽淋漓衣䄂濕不管漬春㾗
　　　北檻
北檻近中堂縁堦物自芳晨清花拱露地僻蘚侵廊
坐乆時開卷吟餘或炷香終朝無客至一枕到羲皇
　　　逰山
蕭鼔湖山路天教脱􁁌機蟬聲入古寺馬影渡荒陂
樵唱時傾耳僧談亦觧頥偏門燈火閙不敢恨歸遲
古寺不来乆入門空嘆嗟僧亡惟見塔樹老巳無花
世事雖難料吾生固有涯殷勤一梳月十里伴還家
　　　巢山
巢山避世紛身隠萬重雲半谷傳樵響中林過虎群
蟲􁒾葉成篆風蹙水生紋不踏溪橋月僊凡自此分
短髪巢山客人知姓字誰穿林雙不借取水一軍持
渇鹿群窺澗驚猿獨掛枝何曽蓄筆硯景物自成詩
　　　孤學
孤學雖遺俗猶爲一腐儒家貧占力量夜夢驗工夫
正欲安三逕寧忘奏六符殘年知有㡬自恠尚區區
　　　哭開孫
學歩漸扶床乗車已駕羊虚稱砌䑓史不遇玉凾方
杳杳天難問茫茫夜正長寂寥誰伴汝蕭寺閉空房
　　　病中作
破裘縫更暖糲食羙無餘摩詰病說法虞卿窮著書
身羸支枕乆足蹇下堂踈今日晴窓好幽懐得細攄
　　　卧病雜題
終日常辭客經年半在床愛窮留作伴諳病與相忘
竈婢工烹粥園丁習寫方今朝有竒事乆雨得窓光
人間跛男子物外病維摩(元註病中遂/牽病右足)但可妨趍拜
何因廢嘯歌菜羔酼醤薄村巷棘茨多舉手謝鄰父
非君誰肯過
　　　病中示兒軰
去去生方逺㝠㝠死即休狂思攘鬼手危至服丹頭
有劍知誰與無香可得留惟應勤孝謹事事鑑恬侯
　七言
　　　守嚴述懐
桐君故隠兩經秋小院孤燈夜夜愁名酒過於求趙
璧異書渾似借荆州溪山勝處身難到風月佳時事
不休安得連雲車載釀金鞭重作浣花逰
　　　入城至郡圃及諸家園亭逰人甚盛
老子何曽慣市塵今朝也復入城闉太平有象人人
醉造物無私處處春九陌鶯花娯望眼一竿風月属
閑身不縁興盡回橈早要就湖波照角巾
　　　乍晴出逰
八十山翁病不支出門也賦喜晴詩小樓酒斾䦨街
處深巷人家晒練時本借㣲風欹㡌影却乗新暖弄
鞭絲歸來幸有流香在剰伴兒童一笑嬉(流香所/賜酒名)
　　　武林
皇輿乆駐武林宫汴洛當時未易同廣陌有風塵不
起長河無凍水常通樓䑓飛舞祥煙外皷吹喧呼明
月中六十年間㡬來徃都人誰解記衰翁
　　　西村暮歸
天氣清和修禊後土風淳古結䋲前村村陂足分秧
水户户門通入郭船亭帳盗消常息鼓㘯塲酒賤不
論錢行人爭看山翁醉頭枕槐根卧道邊
　　　入都
葵莧登盤酒可賖豈知扶病又離家朝行打岸濤頭
惡夜宿垂天斗柄斜不恨山林淹歲月但悲道路困
風沙鄰翁好為看耕隴行矣東歸一笑譁
　　　上章納禄恩卑外祠遂以五月東歸
身似霜松老不枯乞骸猶得侍清都百錢濁酒渾家
醉六月飛蝱徹曉無羙睡不愁閑客攪出㳺自有小
兒扶買山尚恐巢由笑敢向君王覔鏡湖
黄𥿄淋漓字似鴉即今真箇是還家園廬漸近湖山
好鄰曲來迎鼓笛譁籩實傍籬收豆莢盤𬞞臨水採
芹芽皇家養老非忘汝不必青門學種瓜
群玉峯頭孤夢㫁五雲溪上野舟回傍人鷗鳥自然
熟到處藕花無數開麥飯不饜猶面槁柴門閑閉自
心灰雨來正作盆池地不怕冥冥半月梅
身是風前一㫁蓬經年竊食竟何功倚天青嶂迎船
出撲馬紅塵轉眼空網户餉魚勝丙穴旗亭送酒等
鄲筒死前幸作扶犂叟免使淮南笑發紅
此身唯有一躬耕乞得餘年樂太平東觀並㳺驚昨
夢西湖重到付來生一堤草露明晨照半浦荷香颭
晚睛歴歴歸途皆勝事江亭先聽櫂歌聲
　　　七十
七十殘年百念枯桑榆元不𥙷東隅但存隠具金鴉
觜那夢朝衣玉鹿盧身世蠶眠将作繭形容牛老巳
垂胡客來莫問先生處不釣娥江即鏡湖
　　　枕上作
龍鐘七十豈前期矮㡌枯笻與老宜愁得酒巵如敵
國病須書卷作良醫登山筋力雖尤健閉户工夫頗
自竒今日快晴春睡足卧聽􁐺鵲已多時
　　　八十三吟
石㠶山下白頭人八十三回見早春自愛安閑忘寂
寞天将強健報清貧枯桐已㸑寧求識敝帚當捐却
自珍桑苧家風君勿笑他年猶得作茶神
　　　戯遣老懐
平生碌碌本無竒况是年垂九十時阿囝畧如郎罷
意稚孫能伴太翁嬉花前騎竹強名馬階下埋盆便
作池一笑不妨閑過日歎衰憂死却成癡
　　　春近
短褐枯笻老病身龍鐘也復喜新春巳知不解多年
住且作都無一事人􁐺角鳥聲呼醉夢室中花氣襲
衣巾朝來更有欣然處一筯山𬞞勝八珎
　　　睡起至園中
春風忽已到天涯老子猶能領物華淺碧細傾家醸
酒小紅𥘉試手㘽花野人易與輸肝肺俗話誰能掛
齒牙更欲世間同省事勾回蟻戰放蜂衙
　　　立春日
江花江水毎年同春日春盤放手空天地無私生萬
物山林有處着衰翁牛趍死地身無罪梅發京華信
不通數片飛飛猶臘雪村鄰相喚賀年豐
　　　東籬
東籬深僻嬾衣裳書卷縦横雜藥囊無吏徴租終日
睡得錢沽酒一春狂新營茅舍軒窓静旋煑山𬞞匙
筯香戲集句成圖素壁本來無事却成忙
　　　春夏之交風日清羙欣然有感
天遣殘年脫􁁌鞿功名不恨與心違緑陂細雨移秧
罷朱舫斜陽擘𥿄歸花市丹青賣團扇象牙刀尺製
單衣白頭曳杖人争看共歎浮生七十稀
　　　病足累日不出菴門折花自娯
頻報園花照眼明蹣􁚂正廢下堂行擁衾又聽五更
雨屈指元無三日晴不奈病何抛酒醆粗知春在頼
鶯聲一枝自浸銅瓶水喜與年光未隔生
　　　春日小園雜賦
乆矣雲霄鍜羽翰小園聊得賦春寒風生鴨緑文如
織露染猩紅色未乾不向山丘歎零落且從兒女話
團欒人言麥信春來好湯餅今年慮已寛
　　　晚春感事
少年騎馬入咸陽鶻似身輕蝶似狂蹴踘塲邊萬人
看鞦韆旗下一春忙風光流轉渾如昨志氣低摧只
自傷日永東齋淡無事閉門掃地獨焚香
　　　甲子立春前二日
頭風初愈喜身輕書卷時開覺眼明養熟犬雞隨坐
起性靈鳥鵲報隂晴韭菘飣餖春盤好芝术簁和臘
藥成自笑衰殘殺風景燈前不擬入重城
　　　幽居初夏雨霽
楸花練花照眼明幽人浴罷葛衣輕燕低去地不盈
尺鵲喜傍􁐺時數聲對奕軒窓消永晝晒絲院落喜
新晴忽驚重五無多日綵縷纒筒吊屈平
　　　初夏幽居
虚堂一幅接䍦巾竹樹森踈夏令新缾竭重招麯道
士床空新聘竹夫人寒龜不食猶能夀弊帚何施亦
自珍枕簟北窓寧有厭小山終日尚嶙峋
　　　麥熟市米價减鄰里病者亦皆愈欣然有賦
㐫年已度麥方秋學道從來幸寡求荷鍤自隨身若
寄漉籬可賣飯何憂鄰翁瀕死復相見村市小凉時
獨逰不怕歸時又侵夜新添畧彴跨清溝
　　　幽居初夏
藤冠草屨病支離門外紛紛百不知解籜有聲驚倦
枕飛花無力點清池閑思舊事唯求醉老感流年只
自悲緑樹隂中紅練起一團零亂濕臙脂
　　　五月初夏病體輕偶書
世事紛紛了不知又逢燕乳麥秋時經年謝客常因
醉三日無詩自恠衰乗雨細移西崦藥留燈重覆北
牎碁但将生死俱拈起造物從來是小兒
　　　夏日二首
呉中五月暑猶㣲竟日南堂坐掩扉緑樹露香鶯獨
語畫廊風惡燕雙歸三千界内人人錯七十年來念
念非投老萬縁俱掃盡從今僧亦不須依
梅雨初收景氣新太平阡陌樂閑身陂塘漫漫行秧
馬門巷隂隂掛艾人白葛烏紗稱時節黄雞緑酒聚
比鄰掀髯一笑吾真足不為無錐更歎貧
　　　秋雨𥘉晴有感
炎曦赫赫尚餘威冷雨蕭蕭故解圍號野百蟲如自
訴辭柯萬葉竟安歸芼羔菰菜珍無價上釣魴魚健
欲飛散吏何功霑一飽髙眠仍聽搗秋衣
　　　村居秋日
桔橰引水遶荒畦病卧蝸廬不厭低小聚數家秋靄
裏平坡千頃夕陽西亭臯草木猶葱蒨天上風雲巳
慘悽逋負如山炊米盡終年枉是把鋤犂
　　　秋晚書懐
頽然兀兀復騰騰萬事惟除死未曽無柰喜歡閑弄
水不勝頑健逺㝷僧喚船野岸横斜渡問路雲山曲
折登却笑吾兒多事在夜分未滅讀書燈
　　　舎北行飯書觸目
落鴈昏鴉集逺洲青林紅樹擁平疇忽行舎北三义
路閑看橋西一片秋少婦破煙撑去艇丫童横笛喚
歸牛形容野景無餘思自恠癡頑不解愁
　　　冬晴日得閑逰偶作
不用清歌素與蠻閑愁巳自解連環閏年春近梅差
早澤國風和雪尚慳詩思長橋蹇馿上棋聲流水古
松間牋天有事君知否止乞柴荆到死閑
　　　冬晴閑歩東村由故塘還舍
紅藤拄杖獨相羊路遶東村小嶺傍水落枯萍黏蟹
椵(郷人植竹以取/蟹謂之蟹椵)雲開寒日上魚梁洛陽二頃言良
是光範三書計本狂歴盡危機識天道要令閑健返
耕桑
　　　十二月八日歩至西村
臘月風和意已春時因散䇿過吾鄰草煙漠漠柴門
裏牛跡重重野水濵多病所須惟藥物差科未動是
閒人今朝佛粥更相餽更覺江村節物新
　　　夜雨
蕭蕭殘髪雪侵冠冉冉清愁用底寛把卷昏眸常欲
閉投床睡興却先䦨惟須酒沃相如渇未分人哀范
叔寒雨霽定知梅已動佩壷明日試㝷看
　　　新年書感
早歲西逰賦子虚暮年負耒返郷閭殘軀未死敢忘
國病眼欲盲猶愛書朋舊何勞記車笠子孫幸不廢
菑畬新年冷落如常日白髪蕭蕭悶自梳
　　　人日雪
病卧江村不厭深貂裘無奈暁寒侵非賢那畏蛇年
至多難却愁人日隂嫋嫋孤雲生翠壁霏霏急雪灑
青林一盂飯罷無餘事坐看生臺下凍禽
　　　秋雨
剡曲髙秋一草亭雨來迨我醉初醒豪吞平野宜閑
望亟打虚窓入静聽沙上濕雲號㫁鴈籬根衰草綴
孤螢老人嬾復親燈火卧看爐香掩素屏
　　　秋雨北榭作
秋風吹雨到江濆小閣踈簾晚色分津吏報増三尺
水山僧歸入萬重雲飄零露井無桐葉㫁續煙汀有
鴈群了却文書早㝷睡􁐺聲偏愛枕間聞
　　　春雨
倚欄正爾愛斜陽細雨霏霏度野塘本為柳枝留淺
色却教梅蕋洗幽香小沾蝶粉初何惜暫濕鶯身亦
未妨造化無心能徧物慿誰閑與問東皇
　　　雨
家近蓬莱白玉京草堂登望不勝清𥘉驚野色昏昏
至巳見波紋細細生殘醉頓消迎亂點㣲吟漸覺入
寒聲只愁今夕虚􁐺滴又對青燈夢不成
　　　小雨初霽
歸来偶似老淵明消渇誰憐病長郷小雨染成芳草
色好風吹㫁畫簷聲剪燈院落晨猶冷賣酒樓䑓晚
放晴莫道此翁逰興嬾蘭亭蕭寺已關情
　　　小飲梅花下作
脫巾莫嘆髪成絲六十年間萬首詩(予自十七八學詩/今六十年得萬篇)
排日醉過梅落後通霄吟到雪殘時偶容後死寧非
幸自乞歸耕巳恨遲青史滿前閑即讀㡬人為我作
蓍龜
　　　六日雲重有雪意獨酌
遍逰藪澤一漁舠歴盡風霜只緼𫀆天為念貧偏與
健人因見懶悞稱髙地連海澨濤聲近雲冒山椒雪
意豪偶得芳樽須痛飲凉州那得直蒲萄
　　　小圃獨酌
少年裘馬競豪華豈料今為老圃家數點霏㣲社公
雨兩叢閑淡女郎花詩成枕上常難記酒滿街頭却
易賖自笑邇来能用短只将獨醉作生涯
　　　對酒
老子不堪塵世勞且當痛飲讀離騷此身幸已免虎
口有手但能持蟹螯牛角掛書何足問虎頭食肉亦
非豪天寒欲與人同醉安得長江化濁醪
　　　醉中自贈
富貴猶宜早退休一生齟齬更何求賦形未至欠壬
甲語命寧須憎斗牛栗里牧身貧亦樂平陵埋骨死
無憂狂歌醉舞真當勉剰折梅花揷滿頭
　　　梅花
家是江南友是蘭水邊月底怯新寒畫圖省識驚春
早玉笛孤吹怨夜殘泠淡合教閑處着清癯難遣俗
人看相逢剰作樽前恨索笑情懐老漸䦨
　　　十一月八夜燈下對梅獨酌累日勞甚頗自慰也
奔走人間無已時夜窓喜對出塵姿移燈看影憐渠
痩掩戸留香笑我癡冷豔照杯欺麴蘖孤標逼硯結
冰澌本來難入繁華社莫向春風怨不知
　　　荀秀才送臘梅十枝竒甚為賦此詩
與梅同譜又同時我為評香似更竒痛飲便拚千日
醉清狂頓减十年衰色疑初割蜂脾蜜影欲平欺鶴
膝枝揷向寳壼猶未稱合将金屋貯幽姿
　　　樊江觀梅
莫笑山翁老㩀鞍探梅今夕到江干半灘流水浸殘
月一夜清霜催曉寒倚醉更教重秉燭怕愁元自怯
憑欄誰知携客芳華日曽費纏頭錦百端
　　　梅花四首
老厭紛紛漸鮮歡愛花聊復客江干月中欲與人争
瘦雪後休憑笛訴寒野艇幽㝷驚歲晚紗巾亂挿醉
更䦨猶憐心事凄凉甚結子青青亦帶酸
月地雲堦暗㫁膓知心誰解賞孤芳相逢只恠影亦
好歸去始知身染香渡口耐寒窺浄緑橋邊凝怨立
昏黄與卿俱是江南客剰欲樽前說故郷
玄㝠行令肅氷霜墻角踈梅特地芳屑玉定煩脩月
戸堆金難買破天荒了知一氣環無盡坐嘯千林凍
欲僵力量世間難得似挽回歲律放春陽
折得名花伴此翁詩情恰在醉䰟中髙標不合塵凡
有尤物真窮造化功霧雨更知仙骨别鈆丹那悟色
塵空前身姑射疑君是問道端須順下風
　　　漣漪亭賞梅
判爲梅花倒玉巵故山幽夢憶踈籬寫真妙絶横窓
影徹骨清寒蘸水枝苦節雪中逢漢使髙標澤畔見
湘纍詩成怯為花拈出萬斛塵襟我自知
　　　射的山觀梅
射的山前雨墊巾籬邊𥘉見一枝新照溪盡洗驕春
意倚竹真成絶代人餐玉元知非火食化衣應笑走
京塵即今畫史無名手試把清詩當寫真
凌厲氷霜節愈堅人間乃有此癯仙坐收國士無雙
價獨出東皇太一前此去幽㝷應盡日向来别恨動
經年花中竟是誰流軰欲許芳蘭恐未然
　　　園中賞梅
閱盡千葩萬卉春此花風味獨清真江邊曉雪愁欲
語馬上夕陽香趂人慰眼紅苞初報信回頭青子又
生仁覊逰偏覺年華速徙倚䦨干一愴神
行遍茫茫禹畫州㝷梅到處得閑逰春前春後百回
醉江北江南千里愁未愛繁枝壓紗㡌最怜亂點糝
貂裘一寒可賀君知否又得幽香數日留
　　　梅
若耶溪頭春意慳梅花獨秀愁空山逢時决非桃李
軰得道自保氷雪顔仙去要令天下惜折來聊伴放
翁閑人中啇略誰堪比千載夷齊伯仲間
　　　雪
瘴癘家家一洗無更欣餘潤沃焦枯花壷夜凍先除
水衣焙朝寒乆覆爐松頂積髙時自墮竹枝壓重欲
相扶雲開正值春風早却看晴光滿九衢
　　　作雪寒甚有賦
雲瞑風號得我驚硯池轉盻巳氷生窻間頓失踈梅
影枕上空聞㫁鴈聲公子皂貂方痛飲農家黄犢正
深耕老人别有超然處一首新詩信筆成
　　　雪
但苦祁寒恼病翁豈知上瑞報年豐一庭不掃待新
月萬壑盡平號㫁鴻繭𥿄欲書先硯凍羽觴纔舉巳
樽空若耶溪上梅千樹欠我今年繫短蓬
平郊漫漫覺天低况復寒雲結慘悽老子方驚飛蛺
蝶群兒已說聚狻猊中宵猿墮頻摧木徹旦雞瘖重
壓棲只待新晴梅塢去青鞵未怯踏春泥
　　　大雪
大雪江南見未曽今年方始是嚴凝巧穿簾罅如相
覔重壓林梢欲不勝氊幄擲盧忘夜睡金覊立馬怯
晨興此生自笑功名晚空想黄河徹底氷
　　　雪中作
竹折松僵鳥雀愁閉門我亦擁貂裘巳忘作賦逰梁
苑但憶衘枚入蔡州屬國飡氊真強項翰林煮茗自
風流明朝日暖君須記更看青鴛玉半溝
鬢毛無奈歲華催一笑登臨亦樂哉平地忽成三尺
雪遶湖何啻萬株梅雲山疊疊朝憑閣簾幙沉沉夜
舉杯節物鼎来方自此酥花綵勝待春回
　　　登東山
老慣人間歲月催強扶衰病上崔嵬生為柱國細事
耳死畫雲臺何有哉熟計提軍出青海未如喚客倒
金罍明朝日出春風動更看青天萬里開
　　　題庵壁
衰髪蕭踈雪滿巾君恩乞與自由身身并猿鶴為三
口家托煙波作四鄰十日風號未成雪一年梅發又
催春漁舟底用勤相覔本避浮名不避人
　　　山行過僧庵不入
垣屋參差竹塢深舊題名處懶重㝷茶爐煙起知髙
興棊子聲踈識苦心淡日暉暉孤市散殘雲漠漠半
川隂長吟未㫁清愁起已見横林宿暮禽
　　　閒中書事
病過新年逐日添清愁殘醉兩厭厭惜花萎去常遮
日待燕歸來始下簾堂上清風生玉麈澗中寒溜滴
銅蟾一生留滯君休嘆意望天公本自廉
一畞山園半畝池流年忽逮掛冠期賣花醉叟剥紅
桂種藥髙僧寄玉芝午枕為兒哦舊句晚窓留客筭
殘棊登庸䇿免多新報老子癡頑總不知
　　　窮居
半世倀倀信所之窮居仍抱暮年悲燒金術誤囊衣
薄種黍年凶酒味醨大厦萬間空有志後車千乗更
無期掩書常笑城南杜麻屨還朝受拾遺
　　　西窻
西牕偏受夕陽明好事能來慰此情看畫客無寒具
手論書僧有折釵評薑宜山茗留閑啜豉下湖蓴喜
共烹酒䏑朱門非我事諸君小住聽松聲
　　　耕罷偶書
新漑東臯畝一鍾烏犍粗足事春農灞橋風雪吟雖
苦杜曲桑麻興本濃老大㫁非金谷友生存惟兾酒
泉封莫嘲野餉蕭條甚箭茁蓴絲亦且供
　　　小築
小築湖邊避俗囂㡬年於此寓簞瓢雖無隠士子午
谷寧愧詩人丁卯橋羅雀門庭無俗駕縁雲磴路有
歸樵詩情酒興常相屬堪笑傍人說寂寥
　　　過鄰家戲作
乆脫朝冠岸幅巾時時乗興過比鄰缾無儲粟吾猶
樂歩有新船子豈貧醅甕香浮花露熟藥欄土潤玉
芝新相從覔笑真當勉又過浮生一歲春
　　　簡鄰里
今年意味報君知屬疾雖頻未苦衰獨坐冷齋如自
訟小鐫殘俸類分司閑撑野艇漁簑濕亂挿山花醉
㡌欹有興行歌便終日逢人那識我為誰
　　　戯詠閑適
渉世心知百不能閉門懶出病相仍簞瓢味羙如烹
鼎鄰曲人淳佀結繩半顆鴉殘墻外杏一枝鵲褭澗
邊藤蕭然掃盡彈冠興敢爲詩情望武陵
　　　閑中頗自適戯書示客
髪猶半黒臉常紅老健應無似放翁烹野八珍邀父
老燒窮四和伴兒童剪紗新製簮花㡌乞竹寛編養
鶴籠巢許䕫龍竟誰是請君下語勿匆匆
　　　幽居述事四首
曽會蘭亭醉堕簮後身依舊住山隂琴傳數世􁇀文
斷鶴養多年丹頂深滌硯灘頭無漬墨吹簫月下有
遺音小詩戯𫐠幽居事後有髙人識此心
頽然掩戸不妨竒又賦幽居第二詩大藥鼎成令虎
守精思床穏用龜支壷中自喜乾坤别局上元知日
月遲更就群童閑闘草人間何處不兒嬉
落葉平溝日滿廊幽居又賦第三章喜無俗事干靈
府恨不終年住醉郷上樹榜船雖老健䟽泉移竹亦
窮忙山僧欲去還留話更盡西齋一炷香
舴艋東歸喜遂𥘉頓拈枯筆賦幽居細燒栢子供清
坐明點松肪讀道書蒼瓜嫩芽開露茗紅根小把瀹
煙𬞞年來自許機心盡頗恠飛鷗自作踈
　　　杜叔髙秀才雨雪中相過留一宿而别口誦
　　　此詩以送之
乆客方知行路難關山無際水漫漫風吹欲倒孤城
逺雪落如簁野寺寒暮挈衣囊投土室晨沽村酒掛
驢鞍文章一字無人識胷次徒勞萬卷蟠
　　　送陳懐叔赴上臯酒官却還都下
竒才𥘉試發硎刀疋馬秋風到上臯地近雖同三輔
重時平無復五陵豪極知稳歩煙霄路却要㣲知郡
縣勞歸去平津首開燕吐茵應復忤西曹
　　　送任夷仲太監
徃者江淮未撤兵丹陽邂逅識耆英叩門偶綴諸公
後倒屣曽蒙一笑迎敢意癡頑成後死相從髣髴若
平生小詩話别𥘉何有一段清愁伴艣聲
　　　書憤
白髪蕭蕭卧澤中秪憑天地鍳孤忠阨窮蘇武餐氈
乆憂憤張巡嚼齒空細雨春蕪上林苑頽垣夜月洛
陽宫壮心未與年俱老死去猶能作鬼雄
鏡裏流年兩鬢殘寸心自許尚如丹衰遲罷試戎衣
窄悲憤猶争寳劍寒逺戌十年臨滴博壮圖萬里戰
臯蘭關河自古無窮事誰料如今䄂手看
　　　贈童道人蓋與予同甲子
吾儕之生乙已年逹者寥寥同比肩退士一生藜藿
食散人萬里江湖天忍貧不變我自許挾術自營君
豈然一事尚須煩布策㡬時能具釣魚船
　　　贈徐相師
許負遺書果是非子憑何處說精㣲使君豈必如椰
大丞相元來要瓠肥䄂闊日常籠短刺肩寒春未換
單衣半頭布袋挑詩卷也道㳺京賣術歸
　　　贈傳神水鑑
寫照今誰下筆親喜君分得卧雲身口中無齒難蔵
老頰上加毛自有神誤遣汗青成國史未妨着句號
山人他時更欲求竒迹畫我溪頭把釣緍
　　　後寓嘆
貂蟬未必出兠鍪要是蒼鷹已下韝彭澤竟歸端為
酒輕車已老豈須侯千年精衛心平海三日於莵氣
食牛㑹與髙人期物外摩挲銅狄㶚陵秋
　　　𥘉歸雜詠
雪滿漁簔雨墊巾超然無處不清真胸中那可有一
事天下故應無兩人騎馬毎行秋棧路喚船還渡暮
江津酒樓僧壁留詩遍八十年来自在身
齒豁頭童儘耐嘲即今爛飯用匙抄朱門謾設千杯
酒青壁寧無一把茅偶爾作官羞問馬頽然對客但
稱猫此時定向山中死不用磨錢擲卦爻
　　　龜堂獨坐遣悶
放逐還山八見春枯顱槁頂雪霜新大床不解除豪
氣凡眼安能識貴人食有淖糜猶足飽衣存短褐未
全貧北牕坐卧君無笑拈起烏藤捷有神
　　　遣興
莫笑龜堂磊磈胸此中元可貯虚空尚饒靈運先成
佛那計辛毗不作公采藥偶逢丹井客買蓑因過玉
霄翁不湏更問歸何許散髪飄然萬里風
　　　書興
占得溪山卜数椽飽經世故氣猶全入門明月真堪
友滿榻清風不用錢便死也勝千百軰少留更望二
三年湖橋酒羙能来醉一棹何妨作水仙
　　　書齋壁
平生憂患苦縈纒菱刺磨成芡實圓天下不知誰竟
是古来唯有醉差賢過堂未悟鍾将釁睨柱誰知壁
偶全自笑爲農行沒世尚如驚鴈落空絃
　　　遣興
侯印從来非所圖赤丁子亦不容呼着低怯對新棊
敵量减愁添舊酒徒生世豈能常役役酣歌且復和
嗚嗚扁舟到處皆吾境莫問桐江與鏡湖
家住城南剡曲傍門前山色蘸湖光三朝執㦸悲年
壮二頃扶犁樂歲穰名姓巳隨身共隱文辭終與道
相忘子孫勉守東臯業小甑呉粳底様香
　　　雜興
散髪林間萬事輕夢魂安穏氣和平只知秋菊有佳
色那問荒雞非惡聲逹士招呼同嘯傲福人分付與
功名一篇說盡逍遥理始信蒙荘是逹生
　　　嚴州贈姜梅山
故人玉骨已生苔(謂南/澗公)晚與君逰亦樂哉湖寺繫舟
無夢去京塵馳騎有詩來醉中不敢教兒誦㸔處常
須盥手開彈壓風光須健筆相期力斡萬鈞回
　　　寄姜梅山雷字詩
章䑓官柳映宫槐寳馬蹄輕不動埃只恠好詩無與
敵誰知古學有從来江山常逐客帆逺歲月不禁衙
鼓催剰約東鄰投淨社髙情千載友宗雷
　　　病愈
倦榻呻吟毎自哀占蓍来吉出餘災自能洗硯拂書
几時亦折花㝷酒盃乆類寒蛟潜岫穴怱如老馬噴
風埃霜晴爛熳東牕日一笑山坡訪早梅
　　　小疾兩日而愈
病骨羸然山澤臞故應行路笑形模記書身大似椰
子忍事癭生如瓠壷羙酒得錢猶可致髙人折簡孰
能呼不如浄掃茅齋地臨看㣲香起瓦爐
　　　陳阜卿先生為兩浙轉運司考試官時秦丞
　　　相之孫以右文殿脩撰來就試直欲首選阜
　　　卿得予文卷擢置第一秦氏大怒予明年既
　　　顯黜先生亦㡬䧟危機偶秦公薨遂巳予晚
　　　歲料理故書得先生手帖追感平昔作長句
　　　以識其事不知衰涕之集也
冀北當年浩莫分斯人一顧毎空群國家科第與風
漢天下英雄唯使君後進何人知大老横流無地寄
斯文自憐衰鈍辜真賞猶竊虚名海内聞
　　　雪夜感舊
江月亭前撶燭香龍門閣上䭾聲長亂山古驛經三
折小市孤城宿兩當晚歲猶思事鞍馬當時那信老
耕桑緑沉金鏁俱塵委雪洒寒燈淚數行
　　　憶昔
憶昔從戎出渭濵壷漿馬首泣遺民夜棲髙冡占星
象晝上巢車望虜塵共道功名方迫逐豈知老病只
逡廵燈前撫卷空流涕何限人間失意人
　　　夢蜀
夢飲成都好事家新粧執樂鴈行斜赭肩郫縣千筒
酒照眼彭州百䭾花醉㡌傾欹歌未闋罸觥㶑灔笑
方譁霜鍾喚覺晨窓白自恠無端一念差
　　　湖上遇道翁乃峽中舊所識也
大罵長歌儘放顛時時一語却超然掃空百局無棊
敵倒盡千鍾是酒仙巴峽相逢如昨日山隂重見亦
前縁細思合辱先生友五十年來不負天
　　　贈道流
煙雲深䖏作生涯回首人間歲月賖留得朱顔憑緑
酒掃空白髪頼丹砂七絃指下冷冷乆雙䄂風中獵
獵斜他日相㝷不知䖏㑹從漁父問桃花
陸放翁詩别集卷終
澗谷精選陸放翁詩集卷之一　前集
　　　　　　　放翁陸　游　務觀　撰
　　　　　　　澗谷　羅椅　子逺　選
　　古詩
　　　蜀酒歌
漢州鵝黃鸞鳯雛不鷙不搏德有餘眉州玻瓈天馬
駒出門已無萬里塗病夫少年夢清都曽賜虚皇碧
琳腴文德殿門辰奏書歸局黃封羅百壷十年流落
狂不除遍走人間㝷酒壚青絲玉瓶到處酤鵝黃玻
瓈一滴無安得豪士致連車倒瓶不用盃與盂琵琶
如雷聒坐隅不愁渇死老相如
　　　與青城道人飲酒作
君不見太傅晚歳具海舟歸欲極意東山遊翰林偶
脫夜郎謫大醉賦詩黃鶴楼兩賢窮逹何足道同是
逸氣横清秋我無一事行萬里青山白雲聊散愁有
酒不換西凉州無酒不典鷫鸘裘不作王猛傲睨坐
捫蝨不作寗戚悲歌起飯牛五雲覆鼎金丹熟笙鶴
飄然戯十洲
　　　夏夜大醉醒後有感
少時酒隱東海濵結交盡是英豪人龍泉三尺動牛
斗隂符一編役鬼神客遊山南夜望氣頗謂王師當
入秦欲傾天上河漢水凈洗關中胡虜塵那知一旦
事大􁅜騎驢劒閣霜毛新却将覆氊草檄手小詩點
綴西州春素心雖願老􁏾壑大義未敢忘君臣雞鳴
酒觧不成寐起坐肝膽空輪囷
　　　雨中登安福寺塔
平生喜登高醉眼無疆界北顧極幽并東望跨海岱
喟然撫手歎從古幾成敗英雄如過鳥城郭但遺塊
今朝上黒塔千里曠無礙忽驚風霆劈坐斍天地晦
急雨挾龍腥溽暑爲摧壞皇天念蟠欎令我寄一快
那知書生狂自倚心眼大更思駐潼關黄河㸔如帶
　　　怡齋
東湖仲夏草樹荒屋古無人亭午凉萱房微呀不見
日筍籜自解時吹香野藤蟠屈入牎罅濕菌扶踈生
屋梁跨溝数椽最幽翳漲水及槛雨敗墻静涵青蘋
舞藻荇閑立白鷺浮鴛鴦芙蕖雖瘦亦瀰漫照眼翠
蓋遮紅粧水紋珎簟欲卷却月團素扇嬾復將天風
忽送塔鈴語喚斍清夢游瀟湘
　　　投梁參政
浮生無根株志士惜浪死雞鳴何預人推枕中夜起
游也本無竒折腰百僚底流離鬢成絲悲咤淚如洗
殘年走巴峽辛苦爲斗米逺衝三伏熱直指九月水
回首長安城未忍便萬里䄂詩叩東府再拜求望履
平生實易足名幸汙黄紙但憂死無聞功不掛青史
頗聞匈奴亂天意殄蛇豕何時嫖姚師大刷渭橋耻
士各奮所長儒生未宜鄙覆氊草軍書不畏寒墮指
　　　遊漢州西湖
房公一跌叢衆毁八年漢州爲刺史遶城鑿湖一百
頃島嶼曲折三四里小庵静院穿竹入危榭飛楼壓
城起空𪷟煙雨媚松楠顚倒風霜老葭葦日月苦長
身苦閑萬事不理㸔湖水向來愛琴雖一癖觀過自
足知夫子畫船載酒凌湖光想公樂飲千萬埸歎息
風流今不泯兩川名醖避鵝黄(漢中酒名鵝黄/蜀酒皆不能及)
　　　醉後草書歌詩戯作
朱楼矯首隘八荒緑酒一舉累百觴洗我堆阜峥嶸
之胷次寫爲淋漓放縱之詞章墨翻𥘉若鬼神怒字
痩忽作蛟螭僵寳刀出匣揮雪刃大舸破浪馳風檣
𥿄窮擲筆霹靂響婦女驚走兒童藏往時草檄喻西
域颯颯聲動中書堂一朝放迹忽十載西掠三巴窮
夜郎山川荒絶風俗異頼有酒美猶能狂醉中自脫
頭上幘緑髮未許侵微霜人生得䘮良細事孰謂老
大多悲傷
　　　追𥙷漢太液黃鵠歌
建章宫裏春風寒太液水生池靣寛中人馳奏黃鵠
下龍旗豹尾臨池㸔芹香藻暖鵠得意左右從官呼
萬歳須臾傳詔宴公卿驩聲如雷動天地時平宫省
樂遊多黃鵠刷羽涵恩波小臣珥筆龍墀下願繼前
朝天馬歌
　　　晚歩
院荒有古意僧少無人聲徘徊楠隂下賞此落日明
著書亦何急寂寞身後名今年復止酒歌舞陳空觥
不如且逍遥出門隨意行㸔竹入廢園望江上高城
纎纎素月出靄靄蒼煙橫此夕當復竒緱山吹玉笙
　　　松驥行
驥行千里亦何得垂首伏櫪終自傷松閱千年棄澗
壑不如殺身扶明堂士生抱材願少試誓取燕趙歸
君王閉門高臥身欲老聞雞相蹴淚数行正令咿嚶
死牀簀豈若横身當戰埸半酣浩歌聲激烈車輪百
轉盤愁腸
　　　春夜讀書感懷
荒林梟獨嘯野水鵝群鳴我坐蓬牎下答以讀書聲
悲哉白髮翁丗事已飽更一身不自恤憂國涕縱横
永懷天寳末李郭出治兵河北雖未下要是復兩京
三千同德士百萬羽林營歲周一甲子不見胡塵清
賊酋實孱主賊將非人英如何失此時坐待姦雄生
我死骨即朽青史亦無名此詩倘不作丹心尚誰明
　　　日出入行
吾聞開闢來白日行長空扶桑誰能到崦嵫不可窮
但見旦旦升天東但見暮暮入地中使我倐忽成老
翁鏡裏衰顔垂雙蓬我願一日一百　十刻我願一
生一千二百歲四海諸公常在座緑酒金樽終日醉
高樓錦繡中天開樂作畫鼓如春雷勸爾白日無西
頽常行九十萬里胡爲哉
　　　夜漏欲盡行渡浮橋至錢清驛待舟
潮生抹沙岸雲薄漏月明江頭曉色動鴉起人未行
扶携度長橋仰視天宇清遥憐繫舟人聽我高屐聲
水檻得小憇一笑拄杖横澄漪弄清影微風吹宿酲
湛然方寸間不受塵事攖寄語市朝人此樂未易名
　　　江月歌
放翁平生一釣船秋水未落江渺然露洗玉宇清無
煙月輪徐行萬里天人間聲利何足捐浩歌㸔月冷
不眠孤鶴掠水來翩翩似欲駕我從此仙我寓紅塵
今幾年俛首韁鎻常自憐樂哉揮手過月邊西風未
凋玉井蓮
　　　和伯子
齋戒扣頭牋天公幸矣使我爲枯蓬枯蓬於丗百無
用始得萬里乗秋風我生安然在貧賤白髮蕭蕭對
黃卷今人雖賢有不覿古人却向書中見猿啼月落
寒山空舊隱夢寐思東蒙不願峩冠赤墀下且可短
劒紅塵中終年無人問良苦眼望青天唯自許可憐
對酒不敢豪他日空澆墳上土文章最忌百家衣火
龍黼黻丗不知誰能養氣塞天地吐出自足成虹蜺
渡江諸賢骨已朽老夫亦將正丘首杜郎苦瘦㡌擫
耳程子苦貧衣露肘君復着意㝷齊盟始知衰懦畏
後生大篇一讀我起立喜君得法傳家庭鯤鵬自有
天池着莫謂大狂須束縛大機大用君巳傳那遣老
夫安注脚
　　　讀書
讀書四更燈欲盡胷中太華蟠千仞仰呼青天那得
聞窮到白頭猶自信䇿名委質本爲國豈但空取黄
金印故都即今不忍說空宫夜夜飛秋燐士𥘉許身
軰稷契歳晚所立慙廉藺正㸔憤切詭成功巳復雍
容託觀釁雖然知人要未易詎可例輕天下士君不
見長松卧壑困風霜時來屹立扶明堂
澗谷精選陸放翁詩集卷之一　前集
須溪精選陸放翁詩集卷之一　後集
　　　　　　　放翁　陸　游　務觀　撰
　　　　　　　須溪　劉辰翁㑹孟　選
　　古詩
　　　舟中對酒
百壷載酒游淩雲醉中揮䄂别故人依依向我不忍
别誰知峨眉半輪月月窺船牎掛淒冷欲别渝州酒
𥘉醒江空裊裊釣絲風人静翩翩葛巾影哦詩不睡
月滿船清寒入骨我欲仙人間更漏不到處時有沙
禽皆船去
　　　漁翁
江頭魚家結茅廬青山當門畫不如江煙淡淡雨踈
踈老翁破浪行打魚恨渠生來不讀書江山如此一
句無我亦衰遟慙筆刀共對江山三歎息
　　　泊公安縣
秦關蜀道何遼哉公安渡頭今始回無窮江水與天
接不断海風吹月來(批併用杜語然亦称)船牎帘捲
螢火閙沙渚露下蘋花開(批貼得清䴡)少年許國忽
衰老心折柂楼聞笛哀
　　　游合江園戯題
朱朱白白池䑓間好風妍日開未殘我來覔醉苦草
草常恨不如花意閑山雞飛起亂花落下上青林穿
翠壑丗間動歩即有拘常恨不如禽鳥樂人言功名
恐不免我願徜徉娛歲晚熟計淫書理白魚何如縱
獵牽黃犬成都四郊如砥平安得雙鞬馳出城鞚飛
塵起望不見從騎㝷我鳴鶻聲(批詩中覔快/未見他勝)
　　　題醉中所作草書卷後
胷中磊落藏五兵欲試無路空峥嶸酒爲旗鼓筆刀
槊勢從天落銀河傾端溪石池濃作墨燭光相射飛
縱横須臾收卷復把酒如見萬里煙塵清(批得之/可誦)丈
夫身在要有立逆虜運盡行當平何時夜出五原塞
不聞人語聞鞭聲(批此坡翁僧履/声変化竒傑)
　　　晚過五門
五門路四月乳鴉啼緑樹閑遊但喜日𥘉長薄暮始
知春已去楼頭風高舞雙旗盡角聲中日還暮馬蹄
特特無断時老盡行人路如故
　　　春愁
春愁茫茫塞天地我行未到愁先至滿眼如雲忽復
生㝷人似瘧何由避客中勸我飛觥籌我笑謂客君
罷休醉自醉倒愁自愁愁與酒如風馬牛
　　　梅花
氷崖雪谷木未芽造物破荒開此花神全形枯近有
道意荘色正知無邪高堅政要飽憂患放棄何遽愁
荒遐移根上苑亦過計竹籬茅舎真吾家平生自嫌
亦自許妙處可識不可誇金尊翠杓未免俗篝火爲
試江南茶
　　　和范舎人永康青城道中作
風驅雨壓無浮埃驂驔千騎東方來勝游公自軰王
謝凈社我亦追宗雷􁯢山楼上一倚徙如地始闢天
𥘉開廓然眼界三萬里山一螘垤水一杯丗間幻妄
幾変㓕政自不滿吾曹咍丈夫本願布衣老逹士詎
畏蒼顔催君看神君歲食羊四方處處棄骨髙成堆
西山老翁飽松麫造物賦予何遼哉(批老氣/兀/并吞江湖)
　　　浣溪女
江頭女兒双䯻了常隨阿母供桑麻當户夜織聲咿
啞地爐豆䕸煎土茶長成嫁與東西家柴門相對不
上車青裙竹笥何所嗟挿䯻燁燁牽牛花城中妖姝
臉如霞爭嫁官中慕豪華青驪一出天之涯年年傷
春抱琵琶
　　　八月十四夜三义市觀月
去年看月籌邊楼雲罅微光如玉鈎主人不樂客歎
息清歌空送黄金舟今年看月三义市纎雲不作良
宵祟素娥命駕掃客愁我亦傾杯邀共醉風露萬里
方渺然氷輪無轍行碧天盈盈耿耿意無盡月不忍
落人忘眠一言欲報廣寒殿茅簷華屋均相見明年
萬事不足論但願月滿人長健
　　　豐橋旅舎作
我是山林人心期在塵表出門消底物兩屩萬事了
群兒何足愠爲爾常悄悄今朝山中路更喜相識少
三义市人醉爭席豐橋逆旅留饋食小婦䯻鬟高一
尺梭聲軋軋當户織(批有㓜輿之逹又有季/子之/能言能言)
　　　大雪歌
長安城中三日雪潼関道上行人絶黄河鐡牛僵不
動承露金盤凍欲折虬髯豪客狐白裘夜來醉眠寳
釵㮃五更未醒已上馬衝雪却作南山遊千年老虎
獵不得一箭横穿雪皆赤拏空争死作牛吼震動山
村裂崖石曵歸擁路千人觀髑髅作枕皮蒙鞍人間
壯士有如此胡不來歸漢天子(批一種夢語/无不可媙)
　　　大風登城
風從北來不可當街市横吹人馬僵西家女兒午未
粧帳裏爐紅愁下床東家喚客宴畫堂兩行玉指調
絲簧錦繍四合如垣墻微風不動金猊香我獨登城
望大荒勇欲爲國平河湟材踈志大不自量西家東
家笑我狂(批光𦦨/開合)
　　　過筰橋道中龍祠小留
江邊龍祠何年作白浪花中挿朱閣朝暾漸上宿霧
收喜氣巳動晨霜薄我來倚䦨一悵然芦花滿空如
柳綿安得身爲雙白鷺飛上灘頭却飛去
　　　游諸葛武侯書臺
沔陽道中草離離卧龍老矣空遺祠當時典午稱猾
賊氣䘮不敢當王師定軍山前寒食路至今人祠丞
相墓松風想像梁父吟尚憶幡然荅三顧出師一表
千載無逺比管樂蓋有餘丗上俗儒寕辦此高臺當
日讀何書(批此一句收/拾書臺有味)
　　　玻瓈江(眉州共飲亭)
玻瓈江水千丈深不如江上離人心君行未過青衣
縣妾心先到峨眉隂金尊共釂不知曉月落烟渚天
横參車輪無角留不住馬蹄不方何處㝷(批有語/无意)空
慿尺素寄幽恨縱有緑綺誰知音愁來只欲掩屏睡
無柰夢断聞踈砧
　　　冬夜聞鴈有感
從軍昔戍南山邊傳烽直照東駱谷軍中罷戦壯士
閑細草平郊恣馳逐洮州駿馬金絡頭梁州毬埸日
打毬玉盃傳酒和鹿血女眞降虜弹箜篌大呼拔幟
思野戦殺氣當年赤浮面南游巴蜀已低摧猶據胡
床飛白箭豈知蹭蹬還江邊病臂不復能開弦夜聞
鴈聲起嘆息來時應過桑乾磧
　　　前有樽酒行
虚堂雨過生凉颸勸君一醉君勿辤去年不知今年
事明年萬事今得知舊時扶床同戯兒還郷問訊令
人悲冡丘纍纍在者誰𥿄錢雨濕抱樹枝君去六十
有幾時更望七十何其癡求師斈道亦巳遟謝客努
力從鴟夷
　　　夏夜不寐
急雨𥘉過天宇濕大星磊落纔数十飢鶻掠簷聲磔
磔冷螢墮水光熠熠丈夫無成忽老大箭羽凋零劒
鋒澁徘徊欲睡復起行三更自凭䦨干立

須溪精選陸放翁詩集卷之一　后集
澗谷精選陸放翁詩集卷之二　前集
　　古詩
　　　偶過浣花感舊遊戯作
憶昔𥘉爲錦城客醉騎駿馬桃花色二人携手上江
樓一笑鈎簾賞微雪寳釵換酒忽徑去三日樓中香
未㓕市人不識呼酒仙異事驚傳一城說至今西壁
餘小草過眼年光如電掣正月錦江春水生花枝闕
處小舟横閑倚胡床吹玉笛東風十里断腸聲
　　　歩出萬里橋門至江上
乆坐意不懌掩卷聊出遊一笻吾事足安用車與騶
浮生了無根兩踵蹋百州常憶航巨海銀山卷濤頭
一日新雨霽微茫見流求西行亦足快縱獵南山秋
騰身刺猛虎至今血濺裘命薄毎自笑校尉畧巳侯
短劒隱市塵浩歌醉江楼頗疑屠博中可與共竒謀
丈夫等一死㓕賊報國讎徙倚萬里橋寒日墮前洲
　　　宿龍華山中寂然無一人方丈前梅花盛開
　　　月下獨觀至中夜
梅花如高人枯槁道愈尊君㸔在空谷豈比倚市門
我來整冠佩潔齋三沭熏亦思醉花下燕惰恐瀆君
敬抱緑綺琴玄酒挹古樽月明流水間一洗丗濁昏
摹寫香與影計君巳厭聞老我少傑思尚喜非陳言
　　　臨别成都悵飲萬里橋贈譚德稱
成都城南萬里橋蘆根蘋末風䔥蕭映花碾草紅車
小駐坡驀澗青騘驕入門翠徑絶窈窕臨水飛觀何
岧嶤判無功名著不朽惟仗詩酒寛無聊清霜早巳
足雉兎微冷便欲思狐貂喜㸔縷鱠映盤箸恨欠斫
蟹加橙椒坐中譚侯天下士龍馬毛骨矜超遥烏犀
白紵謫仙様但可邂逅不可招今年一戦馘餘子風
送六翮凌青霄美人再拜乞利市醉墨飛落生蛟綃
我衰於丗百無用十年不趂含元朝華纓肯傍䔥颯
鬢寳帶那束龍鍾腰祝君好去事明主日望分喜來
漁樵遊談引類亦細事寄酒且解相如消
　　　聽琴
踈簾曲檻蘋風凉細腰美人藕絲裳緑藤水紋穿矮
牀玉指纎纎彈履霜高林鶯囀日正長幽澗泉鳴夜
未央哀思不怨和而莊有齋淑女禮自防丗人但惑
青楼倡琵琶箜篌雜胡羌試聽一曲醒汝狂文姬指
法傳中郎
　　　瑞草橋道中作
經年簿書無少暇欵叚今朝欣一跨瑞草橋邊水亂
流青衣渡口山如畫老翁醉着㸔龍鐘小婦出窺聞
婭姹荒陂吹笛晚呼牛古路倚梯晨採柘殘花零落
不禁折香草丰茸如可藉郵亭慈竹筍穿籬野店蒲
萄枝上架功名垂丗端有待利欲昏心喜乗鏬覉窮
自笑豈人謀閑放毎欲從天借草根蟲語秪自悲風
裏蓬征安稅駕祖師𥙷處浣花村㑹傍清江結茅舎
　　　夜宿陽山磯將曉大雨北風甚勁俄頃行三
　　　百里遂抵鴈翅浦
五更顚風吹急雨倒海翻江洗殘暑白浪如山潑入
船家人驚怖篙師舞此行十日苦滯留我亦蘆叢厭
鳴艣書生快意輕性命十丈蒲㠶百夫舉星馳電騖
三百里坡壠聮翩雜平楚船頭風浪聲愈厲助以長
笛檛鼉皷豈惟澎湃震山嶽直恐􁕻洞連后土起㸔
草木盡南飛水鳥號呼集洲渚稽首龍公謝風伯區
區未禱煩神許應知老去負壯心戯遣窮途出豪語
　　　航海
我不如列子神遊御天風尚應似安石悠然雲海中
卧㸔十幅蒲彎鵉若張弓潮來湧銀山忽復摩青銅
飢鶻掠船舷大魚舞虚空流落何足道豪氣蕩肺胷
歌罷海動色詩成天改容行矣跨鵬背弭節蓬萊宫
　　　江楼吹笛飲酒大醉中作
丗言九州外復有大九州此言果不虚僅可容吾愁
許愁亦當有許酒吾酒醸盡銀河流酌之萬斛玻瓈
舟酣宴五城十二楼天爲碧羅幕月作白玉鈎織女
織慶雲裁成五色裘披裘對酒難爲客長揖北辰相
獻酬一飲五百年一醉三千秋却駕白鳯驂班虬下
與麻姑戯玄洲錦江吹笛餘一念再過劒南應小留
　　　長歌行
我無四目與兩口但在人間更事乆死生元是開闔
眼禍福正如翻覆手消磨日月幾緉屐陶鑄唐虞一
盃酒旣非㣘馬要蓋帷那計風霜悴蒲栁竈突無煙
今又慣龜蟬與我成三友判知青史無功名只用一
飢垂不朽
　　　開歳半月湖村梅開無餘
梅花如高人妙在一丘壑林逋語雖工竟未脫纏縛
乃知尤物側天下無傑作老我懷不紓樽前幾開落
　　　一百五日行
一百五日東郊時陂塘水滿雨如絲人家青煙不禁
火俚俗豈復思子推舊墳年多木已拱新墳積土高
纍纍老鴉飛来復飛去𥿄錢雨濕掛樹枝深松茂栢
死自樂地下應笑生人悲眼中青山身後塜此事决
定君何疑風吹雲破日下照小灘碎礫光陸離停車
暫憇道傍舎觧嚢且𥙷殘春詩
　　　對酒懷丹陽成都故人
勞生常羡髑髅樂死時却悔生時錯花前有酒不肯
狂回首朱顔已非昨君㸔古來賢逹人終日飲酒全
其眞世間萬事竟何有金樽翠杓差閑身放翁少日
無閑客飛觴縱樂皆豪傑清歌一曲梁塵起腰鼓百
靣春雷發故人仙去蓬萊宫鸞絲鳯竹舞春風石㠶
山下孤舟雪一叚清愁付此翁
　　　荅客
人生各有營爲吏最無䇿其間小黠者但肯乗下澤
絶筆光範書掃迹翹材客早收畏塗身未老歸阡陌
嗟予昧擇術誤計真累百衰容始知悔泯黙每自責
孤舟寄渺莽尚恨江湖迮客來勿多談窮命不禁嚇
　　　夏白紵二首(古有四時白紵亦有止作一時者/丙申五月在成都烈暑可畏戯作)
雲母屏薄望如空水晶簾踈不礙風美人獨立何所
似白玉美蕖秋水中素綃細織氷蠶縷清寒不受人
間暑晚來浴罷緑牎閑自把新詩教鸚鵡
翔鵉矯矯離風塵眼明見此絶代人紗牎弄筆消永
日臨得黃庭新逼眞飛楼縹緲今何夕月與玉人同
一色下簾不爲九霄寒自要玲瓏看團璧
　　　故蜀别苑在成都西南十五六里梅至多有
　　　兩大樹夭矯若龍相傳謂之梅龍予𥘉至蜀
　　　甞爲作詩自此歲常訪之今復賦此
昔年曽賦西郊梅茫茫去日如飛埃即今衰病百事
嬾陳迹未忘猶一來蜀王故苑犂已遍散落尚有千
雪堆珠楼玉殿一夢破煙蕪牧笛遺民哀兩龍卧穩
不飛去鱗甲脫落生莓苔精神每遇雪月見氣力苦
戰氷霜開覉臣放士耿獨立淑姬静女知誰媒摧傷
雖多意愈厲直與天地爭春回蒼然老氣壓桃杏笑
我白髪心尚孩微風故爲作嫵媚一片吹入黃金壘
　　　芳華楼賞梅
素娥竊藥不奔月化作江梅寄幽絶天工丹粉不敢
施雪洗風吹見眞色出籬藏塢香細細臨水隔煙情
脉脉一春花信二十四縱有此香無此格放翁年來
百事惰惟見梅花愁欲破金壷列置春滿屋寳䯻斜
簮光照坐百榼淋漓玉斚飛萬人辟易銀鞍過不惟
豪横壓清臞聊爲詩人洗寒餓
　　　遊仙
飄飄鸞鶴杳難攀萬里東遊海上山應有丗人遥稽
首紫簫餘調落雲間𥘉珥金貂謁紫皇仙班最近玉
爐香爲憐未慣層霄冷獨賜流霞九醖觴玉殿吹笙
第一仙花前奏罷色凄然憶曽偷學春愁曲謫在人
間五百年
　　　天王廣教院在蕺山東麓予年二十時與老
　　　僧惠迪遊畧無十日不到也淳熈甲辰秋觀
　　　潮海上偶繫舟其門曵杖再遊恍如隔丗
遊山如讀書深淺皆可樂道傍小精舎亦自一丘壑
凄凉四十年始復重着脚老僧逝已乆講坐塵漠漠
當時童子軰衰鬢亦䔥索掃壁觀舊題歲月真電雹
文章卑不傳衣食窘如昨出門意惘然遼海渺孤鶴
　　　登鵝鼻山至絶頂訪秦刻石且北望大海山
　　　路危甚人跡罕至也
街頭旋買雙芒屩作意登山殊不惡蒼崖無罅竹鞭
逸崩石如墜松根絡慿高開豁快送目歴險﨑嶇危
着脚川雲忽起兩蛟舞瀑水高吹萬珠落大巖空控
誰所刳絶壁峭立端疑削坡平或可容百人峽束僅
容飛一鶴蛇蹊岌岌頭自眩鬼谷慘慘神先愕秦皇
馬迹散莓苔如䥴非䥴鑿非鑿殘碑不禁野火燎造
物似報焚書虐人民城郭俱已非煙海浮天獨如昨
　　　十月二十六日夜夢行南鄭道中旣覺恍然
　　　攬筆作此詩詩成時已五鼓
狐雲兩角不可行望雲九井不可度嶓冡之山高挿
天漢水滔滔日東去高皇試劒石爲分草没苔封猶
故處將壇坡陁過千載中野疑有神物護我時在幕
府來徃無晨暮夜宿沔陽驛朝飯長木鋪雪中痛飲
百榼空蹴踏山林伐狐兎眈眈北山虎食人不知数
孤兒寡婦讎不報日落風生行旅懼我聞投袂起大
呼聞百歩奮戈直前虎人立吼裂蒼崖血如注從騎
三十皆秦人靣青氣奪空相顧國家未發度遼師落
魄人間傍行路對花把酒學醖藉空辱諸公誦詩句
即今衰病卧在床振臂猶思備征戍南人孰謂不知
兵昔者亡秦楚三户　放翁詩集卷之二前集
須溪精選陸放翁詩集卷之二　後集
　　古詩
　　　成都行
倚錦瑟擊玉壷呉中狂士游成都成都海棠十萬株
繁華盛麗天下無青絲金絡白雪駒日斜馳遣迎名
姝臙脂褪盡見玉膚緑鬟半脫嬌不梳呉綾便面對
客書斜行小字宻復踈墨君秀潤瘦不枯風枝雨葉
蕭蕭殊月浸羅襪清夜徂滿身花影醉索扶東來此
歡墮空虚坐悲新霜點鬢鬚易求合浦千斛珠難覔
錦江雙鯉魚(批此帰越/後作也)
　　　十月九日與客飲忽記去年此時自錦屏歸
　　　山南道中小獵今又將去此矣
去年縱獵韓壇側玉鞭自探南山雪今年痛飲蜀江
邊金杯却吸峨眉月竹枝歌舞新教成凄凉傳得三
巴聲城頭築觀出雲雨峨眉正與䦨干平酒酣詩就
擲盃去醉踏玻瓈江上路懸知幽澗断橋邊巳有梅
花開滿樹
　　　銅雀妓
武王在時教歌舞那知淚洒西陵土君已去兮妾獨
生生何樂兮死何苦亦知從死非君意偷生自是慚
天地長夜昏昏死實難孰知妾死心所安(沉至/有倩)
　　　得韓無咎書寄使虜時宴東都驛中所作小闋
大梁二月杏花開錦衣公子乗傳來桐隂滿第歸不
得金轡玲瓏上源驛上源驛中槌畫鼓漢使作客胡
作主舞女不記宣和粧廬兒盡能女真語書來寄我
宴時詞歸鬢知添幾縷絲有志末須深感慨築城㑹
據拂雲祠(批唐中受降/城在拂雲祠)
　　　春愁曲
伏羲三十餘萬歲春愁歲嵗常相似外大瀛海環九
州無有一州無此愁我願無愁但歡樂朱顔緑鬢常
如昨金丹九轉徒可聞玉兎千年空搗藥蜀姬雙鬟
姹婭嬌醉㸔恐是海棠妖丗間無處無愁曲底事難
過萬里橋(此語風流千/古无渡夢見)
　　　曉歎
一鴉飛鳴牎已白推枕欲起先歎息翠華東廵五十
年赤縣神州滿戎狄主憂臣辱古所云丗間有粟吾
得食少年論兵實狂妄諌官劾奏當竄殛不爲孤囚
死嶺海君恩如天豈終極容身有禄媿滿顔㓕賊無
期淚横臆未聞含桃薦宗廟至今銅駝没荆棘幽并
從来多烈士悒悒可令長失職王師入秦駐一月傳
檄足定河南北安得揚鞭出散関下令一変旌旗色
(志士而不能言是翁能言)
　　　苦笋
藜藿盤中忽眼明駢頭脫襁白玉嬰極知耿介種性
别苦節乃與生俱生我見魏徴殊媚嫵約束兒童勿
多取人才自古要養成放使干霄戰風雨(容易得/人情)
　　　同何元立賞荷花懷鏡湖舊游
少壯欺酒氣吐虹一笑未了千觴空凉䑓下簾人似
玉月色泠泠透湘竹三更畫船穿藕花花爲四壁船
爲家不須更踏花底藕但嗅花香巳無酒花深不見
畫船行天風空吹白紵聲雙奬歸來弄湖永徃徃湖
邊人巳起即今憔悴不堪論頼有何郎共此尊紅緑
踈踈君勿歎漢嘉去歲無荷㸔(此直有俠氣/此更竒䴡)
　　　秋聲
人言悲秋難爲情我喜枕上聞秋聲快鷹下韝瓜觜
健壯士撫劒精神生我亦奮迅起衰病唾手便有擒
胡興弦開鴈落詩巳成筆力未饒弓力勁五原草枮
首蓿空青海䔥蕭風捲蓬草罷捷書重上馬却從銮
駕下遼東(但能言此亦不易得)
　　　觀小孤山圖
江平風不生鏡靣渺千里舸　萬斛舟逺望一點耳
大孤江中央四靣峭揷水小孤特竒麗丹翠凌雲起
重楼䆳殿神所家帳中美人粲如花遊人倚徙䦨干
處俊鶻横江東北去(妙)
　　　飲酒
陸生學道欠力量胷次未能和盎盎百年自笑足悲
歡萬事聊須付酣暢有時堆阜起崢嶸大呼索酒澆
使平丗間豈無道師與禪老不如閉門參麯生朋舊
年來散如水唯有鐺杓同生死一日不見令人愁晝
夜共處終無尤丗言有毒在麯蘖腐脇穿腸凝血脉
人生適意即爲之醉死愁生君自擇(貼得英暢)
　　　龍眠畫馬
國家一從失西陲年年買馬西南夷瘴郷所産非權
竒邊頭歲入幾畨皮崔嵬痩骨帶火印離立欲不禁
風吹圉人大僕空列位龍媒汗血來何時李公太平
官京師立仗慣見渥洼姿断縑歲乆墨色暗逸氣尚
若不可覉賞竒好古自一癖感事憂國空餘悲嗚呼
安得毛骨若此三千疋㗸枚夜渡桑乾磧(一談便了)
　　　眉州郡讌大醉中間道馳出城宿石佛寺
玻瓈春作江水清紫玉簫如雛鳯鳴漏聲不聞㸔灯
燭俠氣未减欺飛觥單車萬里信有數二年三過寕
忘情釵頭玉茗妙天下瓊花一樹真虚名酒酣忽作
檀公䇿間道絶出東関城清歌未断去巳逺回首城
堞空崢嶸貂裘狐㡌醉走馬陌上應有行人驚徑投
野寺睡正美魚鼓忽報江天明(无緊无要寫得活動)
　　　楼上醉歌
我游四方不得意陽狂施藥成都市(起得便/高妙)大瓢滿
貯隨所求聊爲疲民起憔悴瓢空夜静上高楼買酒
捲簾邀月醉醉中拂劒光射月往往悲歌獨流涕剗
却君山湘水平斫却桂樹月更明丈夫有志苦難成
脩名未立華髮生(真哀歌憔悴之音)
　　　弋陽縣江上
縣前竒哉一江水日暮風吹碧鱗起客恨征塵忽如
洗不用金箆刮眸子丹楓岸边雪色蘆下有老翁方
捕魚欲求妙師貌畫圖王維鄭䖍今丗無
　　　歩虚
曩者過洛陽宫闕侵雲起今者過洛陽蕭然但荒壘
銅駝卧深棘使我惻愴多可憐陌上人亦復笑且歌
丗事茫茫幾成敗万人㸔花身獨在北邙秋風吹野
蒿古塜漸平新塜高
　　　草書歌
傾家釀酒三千石閑愁万斛酒不敵今朝醉眼爛崖
電提筆四顧天地窄忽然揮掃不自知風雲入懷天
借力神龍戦野昏霧腥竒鬼摧山大隂黒此時驅盡
胷中愁槌床大呌狂脫幘具牋蜀素不快人付與高
堂三丈壁
　　　短歌行
百年鼎鼎丗共悲晨鍾暮鼓無休時碧桃紅杏易零
落翠眉玉頰多别離渉江采菱風敗意登楼待月雲
爲崇功名常畏謗䜛興冨貴毎同衰病至人生可歎
十八九自古危機無妙手正令揷翮上青雲不如得
錢即沽酒
　　　夜聞湖中漁歌
夢回一燈翳復明卧聞湖上漁歌声嗚嗚乍低忽更
起嫋嫋欲断還微縈𥘉隨缺月墮煙浦已和殘角吹
江城悲傷似擊漸離筑忠憤如撫桓伊筝放臣万里
憂囯淚戍客白首懐郷情峽猿失侶方獨宿沙鴈垂
翅猶遐征巴巫竹枝短亭晚瀟湘欵乃孤舟横丗間
此恨故相似使我百感何由平
　　　石首縣雨中繫舟短歌
庚寅去呉西適楚秋晚孤舟泊江渚荒林月黒虎欲
行古道人稀鬼相語鬼語亦如人語悲楚囯繁華非
昔時章華䑓前小家住茅屋雨滴秋風吹悲哉秦人
眞虎狼欺侮六囯囚侯王亦知㒷廢古來有但恨不
見秦先亡開牎酹汝一盃酒等爲立囯秦更醜􁏿山
冡破已千年至今過者無傷憐(批造竒更絶逺/勝觧江靈語)
　　　陶山遇雪斍林迁庵主見招不果往赴
山中大雪二尺強道边虎跡如椀大衰翁畏虎復畏
寒招喚不來公勿恠梨花開時好風日走馬㝷公作
寒食不須沽酒飲陶潜箭笋蕨芽如蜜甜
須溪精選陸放翁詩集卷之二
澗谷精選陸放翁詩集卷之三　前集
　　七言八句
　　　雨晴遊洞宫山坐間復雨
近水松篁鎻翠微洞天宫殿對清輝快晴似爲酴醿
計急雨還妨燕子飛道士晝閑丹竈冷山童曉出藥
笛肥拂床不用勤留客我困文書自怕歸
　　　醉中到白崖而歸
醉眼朦朧萬事空今年痛飲瀼西東偶呼快馬迎新
月却上輕輿御晚風行路半生常是客丈夫八十未
稱翁亂山缺處如橫綫遥指孤城翠霧中
　　　深居
作吏難堪簿領迷深居聊復學幽棲病來酒戸何妨
小老去詩名不厭低零落野雲寒傍水霏微山雨晚
成泥自憐甫里家風在小摘殘𬞞遶廢畦
　　題丈人觀道院壁
斷煙浮月磬聲殘木影如龍布石壇偶駕青鵉塵丗
窄閑吹玉笛洞天寒竒香滿院晨炊藥異氣穿岩夜
浴丹却笑飛仙未忘俗金貂猶着侍中冠
　　　宿江原縣東十里張氏亭未明而起
寸廪驅人卒歲勞一官坐失布衣高劒南十月霜猶
薄江上五更雞亂號孤枕擁衾㝷短夢青燈照影着
征𫀆客愁相續無時断那得并州快剪刀
　　　晚登横溪橋二首
楼鼓聲中日又斜慿高愈覺在天涯空桑客土生秋
草野渡虚舟集晚鴉瘴霧不開連六詔俚歌相荅帶
三巴故郷可望應添淚莫恨雲山萬疊遮
犖确坡頭笻竹枝西臨村路立多時賣𬞞市近還家
早煑井(塩/也)人忙下麥遟病客情懷常怯酒山城光景
盡供詩晚來試問愁多少只託高楼横笛吹
　　　武擔東臺晚望
顦顇西牎已一翁登高意氣尚豪雄関河霸國㒷亡
後風月詩人醉醒中病起頓驚雙鬢改春歸一掃萬
花空攔邊徙倚君知否直到呉天目未窮
　　　待青城道士不至
我亦從來薄丗縁偶然采藥到西川慵追萬里騎鯨
客且伴千年化鶴僊金鼎養丹暾海日玉壷取酒醉
江天朝來坐待方平乆讀盡黃庭内外篇
　　　學射道中感事
學射山前宿雨收籃輿咿軋自生愁得閑何惜傾家
醸漸老眞須秉燭遊道廢尚書猶乞米時來校尉亦
封侯自怜白首能豪在車轍何因遍九州
　　　登劒南西川門感懷
自古高楼傷客情更堪萬里望呉京故人不見暮雲
合客子欲歸春水生瘴癘連年須藥石退藏無地着
柴荆諸公勉畫平戎䇿投老深思㸔太平
　　　城上
疾歩登城殊未衰欣然一笑擲笻枝正當閑似白鷗
處不减健如黄犢時秋野煙雲横慘淡暮天楼閣倚
參差高吟醉舞忘歸去乞與丹青畫怪竒
　　　早行
喔喔鳴雞促起程飜飜飛鷺導孤征節旄盡脫歸猶
逺帶眼頻移痩自驚小市蕭條黄葉滿断橋零落緑
苔生居人猶復多愁患何况天涯倦客情
　　　秋晚登城北門
幅巾藜杖北城頭卷地西風滿眼愁一點烽傳散関
信兩行鴈帶杜陵秋山河興廢客搔首身丗安危人
倚樓横槊賦詩非復昔夢䰟猶繞古梁州
　　　醉中偶書
古寺閑房閉寂寥幾年躭酒負公朝青山是處可埋
骨白髮向人羞折腰末路自悲終老蜀少年常願從
征遼醉來挾箭西郊去極目寒蕪雉兎驕
　　　浣花賞梅
老子人間自在身揷梅不惜損烏巾春回積雪層氷
裏香動荒山野水濵帶月一枝低弄影背風千片逺
隨人石家楼上貪吹笛肯放朝朝玉樹新
　　　蜀苑賞梅
十里温香撲馬來江頭還見去年梅喜開剰欲邀明
月愁落先教掃緑苔跌宕放翁新醉墨凄凉廢苑舊
歌䑓盛衰自古無窮事莫向昆明歎刼灰
　　　席上作
緑波畫槳浣花船清簟踈簾角黍筵一幅葛巾林下
客百壷春酒飲中仙散懷絲管繁華地寄傲江湖浩
蕩天浮丗升沉何足計丹成碧落珥貂蟬
　　　客愁
騎馬出門無所詣端居正爾客愁侵蒼顔白髮入衰
境黄卷青燈空苦心天下極知須雋傑書生何恨死
山林消磨未盡胷中事梁甫時時尚一吟
　　　送梅
零落梅花不自由断腸容易付東流與人又作經年
别問月應知此夜愁己是狂風卷平野不禁横笛起
危楼何時小雪山隂路處處㝷香繫釣舟
　　　即席
解鞅名園眼倍明慇懃翠䄂勸飛觥海棠紅杏欲無
色蛺蝶黄鸝俱有情去日不留春漸老歸舟已具客
將行倦遊短鬢無多緑生怕樽前唱渭城
　　　舟過小孤有感
小孤山畔峭㠶風又見煙鬟縹緲中萬里客經三峽
路千篇詩費十年功未甞滿盎蒲芽白先㸔堆盤鱠
縷紅商畧人生爲何事一簑從此入空𪷟
　　　題齋壁
葺得湖邊屋数椽茅齋低小竹牎妍墟煙寂歴歸村
路山色蒼寒釀雪天性懶杯盤常偶爾地偏雞犬亦
翛然早知栗里多幽事虚走人間四十年
　　　夜行宿湖頭寺
卧載籃輿黃葉村踈鐘杳杳隔溪聞清霜十里伴微
月断鴈半行穿亂雲去國不堪心破碎平戎空有膽
輪囷泗濵樂不應如舊誰勒中原第一勲
　　　雪後出遊戯作
小巘平岡雪陸離幽人又賦探春詩典琴沽酒元非
俗着屐觀碑又一竒大度乾坤容落魄多情風月笑
衰遟吾生也似梅花淡燕未歸來蝶未知
　　　村居書觸目
雨霽郊原刈麥忙風清閭巷曬絲香人饒笑語豐年
樂吏省徴科化日長枝上花空閑蝶翅林間葚熟滑
鶯吭飽知遊宦無多味莫恨爲農老故郷
　　　感昔二首
三著朝冠入上都黄封頻醉渇相如馬慵立仗寕辝
斥蘭偶當門敢怨鋤富貴尚思還此笏衰殘自合愛
吾廬燈前目力依然在且盡山房萬卷書
五丈原頭秋色新當時許國欲忘身長安之西過萬
里北斗以南惟一人徃事巳如遼海鶴餘年空羡葛
天民腰間白羽凋零盡却照清溪整角巾
　　　夜半讀書罷出門徙倚乆之歸賦短句
浩歌曳杖出柴扉不管三更露濕衣擬㸔林梢殘月
上偶逢浦口断雲歸驚鴻脫網寒相倚飢鶻思巢夜
亦飛却掩北牎誰晤語聊慿香盌洗塵機
　　　寓歎
千載前人毎暗同眼邊俗客馬牛風作文似可張子
布飲酒思從陳孟公半丗氛埃成潦倒幾時簑釣入
空𪷟一生處處皆堪老莫怕無山着此翁

澗谷精選陸放翁詩集卷之三　前集
須溪精選陸放翁詩集卷之三　後集
　　古詩
　　　明河篇
明河八月轉分明烱如素練西南傾年年歲嵗見河
漢坊坊曲曲聞砧聲良人萬里事征行砧聲中有玉
関情遥知鐡衣冷如水指點明河白髮生磧中草死
駱駝鳴萬里却望長安城兒生緫角爺未見歸心頓
覺封侯䡖漢家自古有夷狄付與窮荒何足惜只願
無光太白低還家爲婦說征西
　　　對酒
羡門安期何在哉河流上泝崑崙開白雲不與隱居
老孤鶴自下遼天來春江風物政閑美緑浦潮平柂
𥘉起暮吹長笛發巴陵曉掛高㠶渡湘水丗間萬変
更故新㑹當太息摩銅人脫裘取酒藉芳草與子共
醉壷中春
　　　飲酒近村
放翁睡多少行立人扶往赴鄰里集痛飲山花挿鬢
紅醉歸荆棘沾衣濕紗巾一幅何翩翩庭中弄影不
肯眠莫欺此老今衰甚曽見高皇狩越年
　　　黃山塔
風吹旗脚西南開掛帆槌鼔何快哉轉頭已失望夫
石黄山孤塔迎人來黄山勸汝一杯酒送往迎來殊
耐乆明年我作故郷帰还對黄山一搔首
　　　送三兄赴奏邸
兄年十七弟始生弟今白髮森千莖所期相就畢此
丗一樽濁酒得共傾往年雖窮猶半菽兩年糠竅苦
不足書生志欲及天下貧賤不得收骨肉過悲復恐
兄意傷忍涕不覺涕巳滂早朝霜露戒衣薄願書此
語懽或忘閉門病衰百無用日望兄帰有餘俸早從
丞相乞湖州莫待異時思少游
　　　呉娘曲
鏡奩蚕出千黒蟻釵梁梅小双青豆呉娘十四未知
愁羅衣已覺傷春瘦閑㝷女伴過西家閗草帰來日
未斜睡睫𪷟濛嬌欲閉隔簾微雨壓楊花
　　　題少陵畫像
長安落葉紛可掃九陌北風吹馬倒杜公四十不成
名䄂裏空餘三賦草車聲馬聲喧客枕三百青銅市
楼飲杯殘脔冷正悲辛仗内閗雞催賜錦
　　　荆州歌
楚江鱗鱗緑如醸衘尾江边繫朱舫東征打鼓掛高
㠶西上湯豬聮百丈伏波古廟占好風武昌白帝在
眼中倚楼女兒笑迎客清歌未尽千觴空沙頭巷陌
三千家煙雨㝠㝠開橘花峽人住多楚人少土鐺爭
上茱茰茶
　　　東呉女兒曲
東呉女兒語如鸎十三不肯學吹笙鏡奩𥘉喜稚蚕
出牎眼已㸔雙繭成庭空日暖花自舞簾卷巢乾燕
新乳阿弟貪書下斈遟獨㨂詩章教鸚鵡
　　　芳草曲
蜀山深處遮孤驛缺甃傾垣芳草碧家在江南妻子
病離郷半歲無消息長安城門西去路細靄斜陽芳
草暮尊前一曲渭城歌馬蹄萬里交河戍人生誤計
覔封侯芳草愁人春復秋只願東行至滄海路窮草
断始無愁
　　　古别離
孤城窮巷愁寂寂美人停梭夜歎息空園露濕荆棘
枝荒蹊月照狐狸迹憶君去時児在腹走如黄犢爺
未識紫姑吉語元無慿况慿瓦兆占歸日嫁來不省
出門前夢䰟何由識酒泉粉綿磨鏡不忍照女子盛
時無十年
　　　夜聞松聲有感
清晨放船落星石大風吹㠶如箭激回頭巳失廬山
雲却上呉城㸔落日夜深龍歸擘祠門入木数寸留
瓜㾗明朝就視心尚慄腥風卷地雷霆奔歸船買酒
特自慰性命平生驚屡試固知神怒有定時波紋蹙
作魚鱗細如今衰病卧林埛霜覆茅簷月滿庭松声
驚破三更夢猶作當時風浪聽(語好意足)
　　　滄灘
百夫正讙助鳴艣舟中對靣不得語須臾人散寂無
譁惟聞百丈轉兩車嘔嘔啞啞車轉急舟人巳在沙
際立霧歛蘆村落照紅雨餘漁舎炊煙􁉡故郷回首
巳千山上峽𥘉經第一灘少年亦慕宦游樂投老方
知行路難(次第如見千愁万恨殊不費辝)
　　　瞿塘歌
四月欲盡五月來峽中水漲何雄哉浪花高飛暑路
雪灘石怒轉晴天雷千艘萬舸不敢過篙師柂工心
膽破人人隂拱待勢衰誰敢輕行犯竒禍一朝時去
不自由山腹空有沙痕留君不見陸子歲暮來䕫州
瞿塘峽水平如油(人人有此恨人人過此/險只冩不到正坐着力)
　　　蹋磧
鬼門関外逢人日蹋磧千家萬家出竹枝慘戚雲不
動劒氣聮翩日𥘉夕行人十有八九癭見慣何曽羞
顧影江邊沽酒沙上臥峽口月出風吹醒人生未死
信難知憔悴䕫州生鬢絲何日畫船揺桂檝西湖却
賦探春詩
　　　風雨中望峽口諸山竒甚
白塩赤甲天下雄抜地突兀摩蒼穹凛然猛士撫長
劒空有豪氣無雍容不令氣象乆停滀常恨天地無
全功今朝忽悟始嘆息妙處元在煙雨中太隂殺氣
橫慘淡元化変態含空𪷟正如竒材遇事見平日乃
與常人同安得朱樓高百尺㸔此疾雨吹橫風
　　　岳池農家
春深農家耕未足原頭叱叱兩黄犢泥融無塊水初
渾雨細有痕秧正緑緑秧分時風日美時平未有差
科起買花西舎喜成婚持酒東隣賀生子誰言農家
不入時小姑畫得城中眉一雙素手無人識空村相
喚㸔繰絲農家農家樂復樂不比市朝爭奪惡宦游
所得能幾何我巳三年廢東作
　　　驛路海棠巳過有感
淒凉古驛官道傍朱門沉沉春日長暄妍光景老海
棠顛風吹花滿空廊物生憔悴固其常惜哉無與持
一觴遊蜂戯蝶空自忙豈知美人在西廂我雖巳老
猶能狂竚立與爾悲容光盛時不遇誠可傷零落逢
之更断腸
　　　夜登江樓
平生胷中無滯留曠然獨與造物游天風駕我周㝢
縣夜半忽過江邊樓樓前茫茫天地闊萬頃月浸空
江秋雲堦無塵鵉鶴舞玉笛裂石魚龍愁肺肝澄徹
納灝氣毛髮慘慄臨寒流丗間回首眞一夢誰能更
念酬恩讎
　　　東山
今日之集何佳哉入関劇飲始此回登山正可小天
下跨海何用㝷蓬萊青天肯爲陸子見妍日似趣梅
花開有酒如醅緑可愛一醉眞欲空千罍酡酥鵝黄
出隴右熊肪玉白黔南來眼花耳熱不知夜但見銀
燭高花摧京華故人死大半歡極往徃潜生哀聊將
豪縱壓幽患皷吹動地聲如雷

須溪精選陸放翁詩集卷之三　後集
澗谷精選陸放翁詩集卷之四　前集
　　七言八句
　　　栁林酒家小楼
桃花如燒酒如油緩轡郊原常自遊微倦放教成午
夢宿醒留得伴春愁逺塗始悟乾坤大晚節偏驚歲
月遒記取清明果州路半天高桞出青楼
　　　上虞逆旅見舊題歲月感懷
舴艋爲家東復西今朝破曉下前溪青山缺處日𥘉
上孤店開時鶯亂啼倦枕不成千里夢壞墻閑覔十
年題漆園傲吏猶非逹物我區區豈足齊
　　　晝卧
秋暑侵人氣力微燒香髙枕掩柴扉弄姿野　晴猶
歛作態江雲晚未歸身外極知皆夢事丗間隨處有
危機故山松菊今何似晚矣淵明悟昨非
　　　醉歸
持酒江頭到夕霏愁城頓覺觧重圍澄波宜月移船
㸔醉靣便風走馬歸末路已驚添白髮故人頻報上
黄扉強隨䆠薄成眞嬾乞我呉松舊釣磯
　　　自上清延慶歸丈人觀少留玉華楼
再到蓬萊路欲平却吹長笛過青城空山霜葉無行
迹半嶺天風有嘯聲細棧跨雲縈峭絶危楼飛柱挿
澄清玉華更控青鸞住要倚䦨干待月明
　　　躬耕
莫笑躬耕老蜀山也勝莱把仰園官喚回癡夢塵機
息空盡閑愁酒地寛無復短衣隨李廣但思微雨過
蘇端十年丗事茫如海輸與閑人静處看
　　　留題雲門草堂
小住𥘉爲旬月期二年留滯未應非㝷碑野寺雲生
屦送客溪橋雪滿衣親滌硯池餘墨漬臥㸔爐靣散
煙霏他年遊䆠應無此早買漁蓑未老歸
　　　望江道中
吾道非耶來曠野江濤如此去何之起隨烏鵲𥘉翻
後宿及牛羊欲下時風力漸添㠶力健艣聲常雜鴈
聲悲晚來又入淮南路紅樹青山合有詩
　　　僧房假榻
過盡青山喚渡船晚牎洗脚卧僧氊剰償平日清遊
願更結來生熟睡縁吞啄漸稀如老鶴鳴聲已断似
寒蝉旁觀莫苦嘲癡頓此妙吾宗祕不傳
　　　晚晴聞角有感
暑雨𥘉收白帝城小荷新竹夕陽明十年塵土青衫
色萬里江山畫角聲零落親朋勞逺夢淒涼郷社負
歸耕議郎傳士多新奏誰致當時魯二生
　　　十四日宿東林寺
㸔盡江湖千萬峯不嫌雲夢芥吾胷戯招西塞山前
月來聽東林寺裏鐘逺客豈知今再到老僧能記昔
相逢虚牎熟睡誰驚覺野碓無人夜自舂
　　　金陵先寄獻劉留守
梁益覉遊道阻長見公便覺意差強别都王氣半空
紫大將牙旗三丈黄江靣水軍飛海鶻帳前羽箭射
天狼歸來要了浯溪頌莫笑狂生老更狂
　　　夢至成都悵然有作
春風小陌錦城西翠箔珠簾客意迷下盡牙籌閑縱
博刻殘畫燭戯分題紫氍毹暖帳中醉紅叱撥驕花
外嘶孤夢淒凉身萬里令人憎殺五更雞
　　　又
䆠途元不羡飛騰錦里豪華壓五陵紅䄂引行遊玉
局華燈圍坐醉金繩階前汗血洮河馬架上霜毛海
國鷹丗事轉頭誰料得一官南去冷如氷
　　　書感
溪路人家尚闔扉強扶衰憊着征衣百年朝露古所
歎一櫂秋風吾欲歸楚客長號沽白壁漢宫大息遣
明妃鑠金銷骨從來事老矣何心踐駭機
　　　雪中懷成都
憶在西州遇雪時繍筵處處百花圍烏絲䦨展新詩
就油壁車迎小獵歸感事鏡鵉悲獨舞寄書笋鴈恨
慵飛愁多自是難成醉不爲天寒酒力微
　　　西村醉歸
俠氣崢嶸盖九州一生常耻爲身謀酒寕剰欠㝷常
債劒不虚施細碎讎岐路凋零白羽箭風霜破弊黒
貂裘陽狂自是英豪事村市歸來醉跨牛
　　　贈林使君
使君物外閱年華厭聽奴兵早暮衙雙屦蹋雲呼野
渡一瓢邀月醉梅花紅爐點汞閑銷日烏几繙經不
憶家我亦􁯢山有歸處約君同載泝三巴
　　　又
松檜隂中百歩廊我來剥啄叩琳房魚腸寳劒餘蛟
血鴉觜金鋤帶藥香弱水蓬萊風浩浩赤明龍漢刼
茫茫何妨付與神丹訣教跨青鵉入帝郷
　　　遣興
壯年一箭落雙鵰野餉如今擷藥苗寒與梅花同不
睡悶㝷鸚鵡說無憀烏絲䦨上詩𥘉就緑綺聲中酒
半銷老去可憐風味在未應山海混漁樵
　　　冬晚山房書事
山澤何妨老太平巉巉骨相本來清月明滿地㸔梅
影露下隔溪聞鶴聲未辨藥苗逢客問欲酬琴價約
僧評胡奴仁祖今俱絶且學湘纍拾菊英
屏迹山村病日増烏皮几穩得閑凭凍雲傍水封梅
蕚嫰日烘牎釋硯氷歲盡光隂饒衮衮身閑醉夢且
騰騰蠻童採藥歸來晚客至從嗔喚不譍
　　　得趙若川書因寄
澤居路絶人不到晨起忽傳雙鯉魚儲淚一升悲丗
事减愁三尺㸔君書龍墀對䇿言傷直山邑迎親計
未踈老病閉門誰省録因風時肯問何如
　　　夜歸醉中作
意薄楊脩喚小兒孤舟自笑髮成絲放開癡腹無非
夢拈起幽懷緫是詩霜下忽驚桐葉盡灘生更覺水
聲竒餘年那恨驅黃犢除却爲農百不冝
　　　早秋
落魄巴山號放翁斯名歲晚亦成空酒醒遥夜孤舟
雨睡美清秋一榻風駭浪千重無死地神丹九轉有
新功雲端不遇飛仙過誰顧幽人寂寞中
　　　郊行夜歸書觸目
老翁病起厭端居隨意東西不問途霜野草枯鷹欲
下江天雲濕鴈相呼空垣破竈逃租屋青幔紅燈賣
酒爐未畏還家蹋泥潦園丁持炬小兒扶
　　　𥘉夏幽居
昔如轉戰墮重圍今幸騫翔脫駭機曉樹好風鶯獨
語夜牎細雨燕相依安居不恨蝸廬迮得食寕論鶴
料微更喜暮年強健在又㸔刀尺製縑衣
澗谷精選陸放翁詩集卷之四　前集
須溪精選陸放翁詩集卷之四　後集
　古詩
　　　西郊㝷梅
西郊梅花矜絶艶走馬獨來㸔不厭似羞流俗䝉市
塵寧堕荒寒傍茆店翛然自是丗外人過去生中羞
一念淺顰常鄙桃李學獨立不容鶯蝶覘山􁧢水仙
晚角出大似春秋呉越僣餘花豈無好顔色病在一
俗無由砭朱䦨玉砌渠有命断橋流水君何欠(十四)
(字吊慰两盡)嗟予相與頗同調身客劒南家在剡凄
凉萬里歸無日蕭颯二毛衰有漸尚能作意晚相從
爛熳不辝盃㶑灔
　　　綿州録叅軍㕔觀楚公畫鷹少陵爲作詩者
我來訪古涪之濵不辝百罔兾一眞(磊落顛倒)走馬
朝㝷海㯶舘斫鱠夜醉魴魚津越王樓髙亦已換俯
仰今古堪悲辛督郵官舎最卑陋棟撓楹腐知幾春
巋然此壁獨無恙老槎勁翮完如新向來刼火何日
免叱呵守護疑有神妖狐九尾穴中國共置不問如
越秦大時此物合致用下韝指呼端在人㑹當原野
洒毛血坐令萬里清煙塵老眼還憂不及見詩成肝
膽空輪囷(正是作者)
　　　山南行
我行山南已三日如繩大路東西出平川沃野望不
盡麥隴青青桑欝欝地近凾秦氣俗豪秋千蹴踘分
朋曹首蓿連雲馬蹄疾楊柳夾道車聲高古來歴歴
興亡處舉目山河尚如故將軍壇上冷雲低丞相祠
前春日暮國家四紀失中原師出江淮未易吞㑹看
金鼓從天下却用関中作本根(起結次弟皆称)
　　　龍掛
成都六月天大風發屋動地聲势雄黑雲崔嵬行風
中凛如鬼神塞虚空霹靂迸火射地紅上帝有命起
伏龍龍尾不卷曳天東壯哉雨點車軸同山摧水溢
路不通連根拔出千丈松未言爲人作年豊偉觀一
洗芥蔕胷
　　　羅翅峽江小酌
炉煙淡將散江雨吹欲無回風吹衣襟晴光滿菰蒲
隱几樂此時清和如夏𥘉犬吠船丁歸小市得美𬞞
歡言酌清醥侑以案上書雖云泊江渚何異歸林庐
　　　雙清堂夜賦
陸子病少間獨臥溪上堂人静魚自躍風定荷更香
素月行中天流螢失孤光歸烏飛有聲度此十里塘
嗟我獨何事遟暮客異郷大息搔短髮起視夜未央
　　　風月
老來苦無伴風月獨見知未甞費招呼到處相娯嬉
披襟萬里快弄影三更竒淋漓蜀苑酒散落江楼詩
狂歌撼山川醉墨飛蛟螭聊將調俗子更遣半生癡
　　　游東都趙氏園
清晨呼馬出馭吏請所之錦城浩如海我亦無與期
有花即入門莫問主人誰下馬據胡床傲睨忘訶譏
人言白頭翁胡爲尚兒癡老翁故不癡借花發吾詩
詩句帶花香東風不敢吹徘徊双胡蝶許可鼻端知
(能言能賦無復此老)
　　　對酒
閑愁如飛雪入酒即消融好花如故人一笑盃自空
流鶯有情亦念我柳邊盡日啼東風長安不到十四
載酒徒往往成衰翁九環寳帶光照地不如留君双
頰紅
　　　郊飲村酒大醉
丈夫無苟求君子有素守不能垂竹帛正可死隴畒
邯鄲枕中夢要是夢所有持枕與農夫亦作此夢否
今朝櫟林下取醉村市酒未敢羞空囊爛熳詩千首
　　　寒夜遣懷
臨觴本不飲憂多自成醉四方行萬里不見埋愁地
憶昔入京都寳馬揺香鬃酣飲清楼夜歌声在半空
去日不可挽華髮忽垂領姢姢蛾眉月相對作凄冷
月落照空床不寐聴寒螿早知憂隨人何用去故郷
　　　長門怨
寒風凄有聲寒日慘無輝空房不敢恨但懷歲暮悲
今年選後宫連姢千蛾眉早知獲譴速悔不承恩遟
聲當徹九天淚當逹九泉死猶復見思生當長棄捐
(盡用陳語而各有態)
　　　月夕
我昔隱天台夜半游勾曲弄月過垂虹萬頃一片玉
煙艇起菱唱松風吹釣絲更欲小徙倚恐失𥘉平期
今年游青城三十六峯峦白雲反在下使我毛骨寒
天如玻瓈盆倒懸濕銀海素璧行其間草木盡光彩
姮娥顧我笑手撫玉兎兒莫怪丗人生白髮秋風桂
老欲無枝
　　　次韻何元立贈行
嘉榮東西州此别不爲逺徘徊凌雲寺决去未遽忍
登髙望故人煙樹參差見懸知今夕夢不隔空城鍵
平生相從意百年有未滿結巢青城雲期子在歲晚
　　　醉中懷眉山舊㳺
勁酒少和氣哀歌無歡情故郷不敢思登高望錦城
錦城那得去彷彿蟇頥路遥知樽前人指我題詩処
我雖流落夜郎天遇酒能狂似少年想見東郊携手
日海棠如雪栁如綿
　　　南軒
今年秋早凉七月已蕭然南軒脩竹下枕簞終日眠
時將半殘夢聽此欲断蟬推枕起太息四序忽巳遷
功名墮渺莽衰疾方連綿新月獨多情窺牎淡姢姢
　　　舟中聞姑惡
女生藏深閨未省窺墻藩上車移所天父母爲他門
妾身雖甚愚亦知君姑尊下床頭雞鳴梳䯻着𥜗裙
堂上奉洒掃厨中饋盤飱青青摘葵莧恨不美熊蹯
姑色少不怡衣𬒮􁉡淚㾗所兾妾生男庻幾姑弄孫
此意竟蹉跎薄命來讒言放棄不敢怨所悲孤大恩
古路傍陂澤微雨鬼火昏君聽姑惡聲無乃遣婦魂
　　歳暮
離離井上桐欝欎墙下桑零落豈不悲無柰中夜霜
蟋蟀更可念歲暮依客床客亦自孤寂衣篝歇殘香
一燈掛西壁耿耿青無光援筆欲寫愁三喟不成章
　　　五鼓自簇橋入府
曉月有餘光秋樹無濃影野煙浩無際陂路行愈永
堰声何澎湃露氣正淒冷忽然客愁破更斍詩律整
昔人千載意忙裏一笑領山林豈難歸吾計自不猛
　　　古意
紲足飼飢鷹鷹飽意未平伏櫪豈不安老驥終悲鳴
士生固欲逹又懼徒富貴素願有未伸五鼎從無味
苑屋秋雨漏稲陂春水深長歌傾濁酒舉丗不知心
須溪精選陸放翁詩集卷之四　後集
澗谷精選陸放翁詩集卷之五　前集
　　七言八句
　　　雨中示子聿
窮閻父子自相依寂寂茅廬映竹扉瓜蔓水生𥘉抹
岸練花寒動却添衣吾玄自笑豈尚白汝痩元知能
勝肥苦學勿爲干禄計䆠途雖樂不如歸
　　　遊山西村
莫笑農家臘酒渾豊年留客足雞豚山重水複疑無
路栁暗花明又一村簘鼓追隨村社近衣冠簡朴古
風存從今若許閑乗月拄杖無時夜叩門
　　　秋雨𥘉霽戯筆
墨入紅絲點漆濃閑將倦筆冩秋容雨聲巳断時聞
滴雲氣將歸别起峰斜日半穿臨水竹好風遥送隔
城鍾逺遊更動輕舟興太息何人觧見從
　　　作夢
作夢今逾七十年平生懷抱尚依然結茅杜曲桑麻
地覔句㶚橋風雪天驃騎向來求作佛淮南末路望
登仙丗間妄想何窮盡輸與山翁一醉眠
　　　龜堂獨坐遣悶
髮巳凋踈齒巳揺高談誰與慰無聊苦心雖嘔何由
岀病骨非讒亦自銷玉雪微塵烹瑞草烟脂小把斸
靈苗賀公呉語吾能似太息遺魂不可招
　　　春行
九日春隂一日晴強扶衰病此閑行猩紅帶露海棠
濕鴨緑平堤湖水明(杜子美曉看紅􁉡處李太白蜀)
(江紅且明􁉡明字可謂奪造化之功丗未有拈出者)
酒賤栁隂逢醉卧牛肥稲壟㸔深耕山翁莫道渾無
用觧與明時說太平
　　　七十三吟
七十三年事事新涵濡幸作六朝民髪無可白方爲
老酒不能賖始覺貧末路巳悲身是客此心猶與物
爲春柴門勿謂當岑寂時有郷隣請藥人
　　　睡起至園中
春風忽已遍天涯老子猶能領物華淺碧細傾家釀
酒小紅𥘉試手㦳花野人易與輸肝肺俗話誰能掛
齒牙更欲丗間同省事勾回蟻戰放蜂衙
　　　蹭蹬
少慕功名頗自竒一生蹭蹬鬢成絲市楼酒美貧何
預斗柄春回老不知黒幟遊魂應有数白衣效命永
無期魚梁東畔牛闌北舉丗誰能識此悲
　　　𥘉春欲散歩畏寒而歸
峭寒漠漠出重貂酒力欺人凝不消春困苦多無處
賣客魂欲断倩誰招一溪水淺梅枝痩四野雲酣雪
意驕欲到前村無柰嬾却㝷歸路度西橋
　　　遣興二首
幾㸔人間歲月新釣船猶繫鏡湖濵曽穿高帝朝元
仗却作山隂版籍民留病三分嫌太健忍飢半日未
全貧早知晝繡能爲祟翁子終身合負薪
湖海元爲汗漫遊誤恩四領幔亭秋掃空薄禄始無
愧閉上衡門那得愁湯嫰雪濤翻茗椀火温香縷上
衣篝床頭亦有閑書卷信手拈來倦即休
　　　醉題埭西酒家二首
陣陣新寒入布裘偶乗小醉得閑遊丹楓落日野橋
晚断鴈濕雲江路秋馬得一鳴何恨斥金經百煉豈
容柔不知千載塵埃裏更有吾曹強項不
桑麻䝉翳不通鄰耽酒頽然一老民遣客方眠那是
醉有衣可典未爲貧曬翎斜日鷗來熟印迹平沙鴈
到新君㸔此間何境界癡人猶說吐車茵
　　　遊近山
羸病知難賦逺遊尚㝷好景送悠悠亂山孤店鴈声
晚一馬二童溪路秋掃壁有僧求醉墨倚楼無客話
清愁殘年敢望常強健到處臨歸爲小留
　　　書感
壯歲功名妄自期晚途流落鬢成絲臨風畫角曉三
弄釀雪野雲寒四垂金繅甲思酣戰地皂貂䘮記逺
遊時此心烱烱空添淚青史他年未必知
　　　数日不出門偶賦
湖上蝸廬僅自容寸懷無柰百憂攻𥙷衣未竟迫秋
露待飯不來聞午鍾稚子挾書勤質問鄰翁釋耒間
過從今朝一笑君知否滿甕新醅粥靣濃
　　　𥘉冬
平生詩句領流光絶愛𥘉冬萬瓦霜楓葉欲殘㸔愈
好梅花未動意先香暮年自適何妨退短景無營亦
自長况有小兒同此趣一牎相對弄朱黃
　　　昨非
温飽從來與道違書生只合臥牛衣老狐五百年前
錯孤鶴三千歲後歸舌自生肥勝玉食腰常忘帶况
金圍一官彭澤從何有元亮還家悔昨非
　　　史院晚出
巳乞殘骸老故丘誤恩重作道山遊龍津雨過橋如
拭鳯闕煙消瓦欲流直舎小眠鍾報午歸途微冷葉
飛秋心知伏攊無千里縱有王良也合休
　　　飽食
飽食無㓛媿汗青燈前顧影歎伶俜馬衰猶養疑知
路龜乆當捐爲不靈腰下徒誇綬若若鏡中何止髪
星星石㠶回首𥘉非逺要及清秋斸茯苓
　　　𥘉春書懷
耄大光隂古更稀自今惟有数期頥食觀本草雖多
事醉讀離騷自一竒物外有人閑始見山中可樂老
方知武陵好在桃千樹短櫂相㝷亦未遟
　　　乆雨
梅天一日幾隂晴對酒無聊醉不成巧暦莫能知雨
點孤桐那解寫溪聲林深鳥雀來無数草茂鉏耰去
即生明日雲開天萬里御風吾欲過青城
　　　明日復理夢中意作
白盡髭鬚兩頰紅頽然自以放名翁客從謝事歸時
散詩到無人愛處工高掛蒲㠶上黃鶴獨吹鐡笛過
垂虹閑人浪迹由來事那計猿驚蕙帳空
　　　夏夜
展轉紗厨睡不成一藤扶憊遶廊行月升雙鵲移枝
宿露下孤螢綴蔓明汲井忽驚人巳起開門堪歎事
還生羽衣道㡌從吾好栢子煙中起磬聲
　　　老甚自詠二首
殘年真欲数期頥一事無營飽即嬉身入童兒闘草
社心如太古結繩時騰騰不許諸人㑹兀兀從教老
子癡亦莫城中買塩酪菜羮有味淡方知
羡生常笑古人癡俛仰那知迫耄期鏡裏鬢無添白
處樽前顔有暫丹時客嗔終歲常稱疾兒訝經旬嬾
賦詩枉却愁過強徤日身閑何徃不熈熙
澗谷精選陸放翁詩集卷之五　前集
須溪精選陸放翁詩集卷之五　後集
　古詩
　　　衡門感舊
蒼煙屯不散疋素横郊原雨細不成水着水始見㾗
躊蹰意自佳未遽掩衡門一一送歸鴉楓林猶未昏
念昔壽州歸紹興𥘉紀元闔門過百口一身今獨存
不死實有命送老三家村躬耕幸得食萬事不足論
　　　種桑
孔明百畒桑景畧十具牛豈無子孫念飽暖自可休
種桑吾廬西微徑出南陌三月葉暗園四月葚可摘
戴勝枝上鳴倉庚葉間飛飛鳴各自得人生胡不歸
歸家力農桑慎莫怨貧賤婚嫁就比隣死生長相見
　　　離家示妻子
明日當北征竟夕起復眠悲蟲號我傍青燈照我前
婦憂衣裳薄紉線重敷綿兒爲檢薬籠桂薑手炮煎
墩堠黙可数一念已酸然使憂能傷人我得復長年
同生天壤間人誰無一廛傷哉獨何辜皇皇長可憐
破屋不得住風雨走道邊呼天得聞否賦與何其偏
　　　夏夜
落月不滿䆫驚鵠屡移樹沉憂少睡眠亦以衰􁂑故
五更忽作夢立馬青衣渡白首厭山村郵亭憶征歩
　　　月夕
開户滿庭雪徐看知月明微風入樷竹復作雪來声
俗塵不待掃凛然肺肝清林深無漏鼓鶴唳報三更
　　　夜聞櫓聲
咿啞雙櫓聲凄切遊子情豈無一杯酒孤舟誰與傾
清愁不可耐霜月照潮平
　　　對酒
新酥鵝兒黄珍橘金彈香天公憐寂寞勞我以一觴
胷中萬卷書老不施豪芒持酒一澆之與汝俱深藏
生當老窮巷死埋南山岡古來共如此巳矣庸何傷
　　　夜讀兵書
孤燈耿霜夕窮山讀兵書平生萬里心執戈王前駈
戦士死所有耻復守妻孥成功亦邂逅逆料政自踈
(批名言)陂澤號飢鴻歲月多貧儒歎息鏡中靣安得
長膚腴
　　　朱子雲園中觀花
我鬢忽已白君顔非復朱花前一杯酒不樂復何如
暮㸔枝上花已覺不如早冨貴當及時吾輩柰何老
我欲君起舞竟日爲君留安知花無情不觧替人愁
長安二三月花滿上林中祝君早得意歸轡聴玲瓏
　　　酒無獨飲理
酒無獨飲理常恨欠徒客忽得我輩人豈計晨與夕
少年事虚名歳月駒過隙自從老大來一日亦可惜
糟丘未易辦小計且千石頽然置萬事天地爲慔席
人生如刀礪磨盡要有日不須荷鍤隨况問幾緉屐
　　　青山白雲歌
青山白雲翁放浪酒中死埋骨長松根夜夜聽溪水
松老㑹作薪骨朽㑹作塵但留千載狂名在知我他
年自有人
　　　聞婆餅焦
黄泥嶺松森森幽烏穿枝時一吟汝声一何悲汝語
惻我心連村麥熟餅餌香我毋九泉那得嘗
　七言八句
　　　𥘉發夷陵
雷動江邊鼓吹雄百灘過盡失途窮山平水逺蒼茫
外地闊天開指顧中俊鶻横飛遥掠岸大魚騰出欲
凌空今朝喜氣君知否三丈黄旗舞便風(是出峽氣象)
　　春殘
石鏡山前送落暉春殘回首倍依依時平壯士无功
老郷逺征人有夢歸首蓿苗侵官道合蕪菁花入麥
畦稀倦游自笑摧頽甚誰記飛鷹醉打圍
　　　登于城新楼遍至西園池亭
狂夫無計柰狂何何况登臨逸興多千疊雪山連滴
博一更春水入摩訶(語壓西州)吟餘騎省霜侵鬢釣
罷玄㝠雨滿簔逐虜榆関期尚逺不妨隨處得婆娑
　　　感秋
西風急杵㨶征衣客子関情正此時萬事從今聊復
尔百年強半欲何之畫堂蟋蟀怨清夜金井梧桐辝
故枝一枕凄凉眠不得呼燈起作感秋詩(中四句最愁極)
　　　早起至江原
喔喔嗚雞促曉程翻翻飛鷺導孤征節旄盡落歸猶
逺帶眼頻移瘦自驚小市䔥條黃葉滿断橋零落緑
苔生居人猶復多愁思何况天涯倦客情
　　　絶勝亭
蜀漢覉蹤歲月侵京華乖隔少來音登臨忽據三江
㑹飛動從來萬里心(自在/冠絶)地勝頓驚詩律壯氣増不
怕酒杯深一琴一劒白雲外揮手家山何處㝷
　　　謁凌雲大像
出郭幽㝷一笑新徑呼艇子載煙津不辝疾歩登高
閣却欲今生識偉人(不可/弟二)泉鏡正􁁃螺䯻緑浪花不
犯寳趺塵始知神力無窮盡丈六黃金果小身
　　　得梅一枝戯成
高標巳壓萬花群尚恐嬌春氣習存月兔搗霜供換
骨湘娥鼓瑟爲招䰟孤城小驛𥘉飛雪断角殘鍾半
掩門(自然是/梅詩)盡意端相終有恨夜寒皴玉倩誰温
　　　宿杜氏荘晨起遇雨
恠藤十圍蔽白日老木千尺干青霄水泛戞灘竹作
舫陸行跨空繩繫橋隂隂古木精靈語慘慘江雲蛟
鰐驕(前四句須是此两句方險)吾道非邪行至此諸
公正散紫宸朝
　　　西樓夕望
夜郎城裏歎途窮頼有西樓着此翁溪鳥孤飛寒靄
外野人參語夕陽中蒼天可恃何曽老白髪縁愁却
未公俗態千年㸔爛熟不如留眼送飛鴻
　　　上元
細細香塵暗六街魚鱗淺碧暮雲開新粧褰幙全身
見誤馬隨車一笑回酒釅頓忘風力峭夜長猶恨漏
聲催京華舊侣彫零盡短鬢成絲心未灰
　　　呉體寄張季良
九月十月天雨霜江南劒南途路長平生故人阻携
手萬里一書空断腸人生強健巳難恃丗事変遷那
可常兩家子孫各長大他年窮逹母相忘
　　　醉中登避俗臺
半醉行歌上古臺脫巾散髪謝氛埃但知礼豈爲我
設莫問客從何處來剡曲煙波菱蔓滑耶溪風露藕
花開老來丗事渾成懶一棹幽㝷未擬回
　　　自述
勃落爲衣隱薜蘿掃空塵抱養天和過期未死更強
健與丗不諧猶嘯歌野市蕭條殘葉滿酒家零落廢
壚多石㠶山下孤舟雨借問君如此老何
　　　雨夜
断岸輕煙著柳條孤村小雨夜蕭蕭荒雞隔浦聲相
續短燭無風熖自揺朴學無如糜歳月殘生竟是老
漁樵最憐鬢畔千莖雪日日春風吹不消
　　　秋雨
一秋風雨蔽白日積水鬼神愁太隂寒螿悲鳴草根
濕水鳥暝呌菰樷深殘年不覺日月逝病骨惟愁霜
露侵常有淖糜供旦暮一毫寜復少年心
　　　舟中曉賦
木落霜清水鳥呼扁舟夜泊古城隅吹殘畫角鍾𥘉
動低盡寒空斗欲無浪迹已同鷗境界逺遊方羡鴈
程途高檣健席從今始遍歴三江與五湖
　　　寄子虚子遵
大兒再渡呉門秋小兒錢塘踰月留恨身不能揷兩
翅與汝相守寛百憂聞鍾時宿雲外寺待月亦上湖
邊楼但常保此豈不樂路難悠悠非善謀
須溪精選陸放翁詩集卷之五　后集
澗谷精選陸放翁詩集卷之六　前集
　　七言八句
　　　舟中夜賦
千里風塵季子裘五湖煙浪志和舟灯殘復吐惱孤
夢雨落还牧生旅愁城上霜笳入霄漢煙中漁火耿
汀洲牧之未極詩人趣但謂能輕万户侯
　　　賞花至湖上
吾國名花天下知園林尽日敞朱扉蝶穿宻葉常相
失蜂恋䌓香不記歸欲過毎愁風蕩漾半開却要雨
霏微良辰樂事真當勉莫遣匆匆一片飛
　　　春夏屡病至立秋而愈因自賀
良藥扶衰抵万金漸加糜粥輟呻吟溪風拂簟有秋
意山影當窓生夕隂薄俗只成驚老眼幽居正得遂
𥘉心岸巾待月䦨干曲更斍天公愛我深
　　　卜築
放翁卜築寄江郊屋破隨時旋𥙷茅暮㸔白煙横水
際曉聽清露滴松梢生來不啜猩猩酒老去那營燕
燕巢目断鹿門三太息龐公千載可論交
　　　東牎小酌
烏㡌翩僊白苧裳東牎隨事具杯觴流年不貸丗人
老造物能容吾輩狂藤葉成隂山鳥下檜花滿地蜜
蜂香何人畫得農家樂咿軋繅車隔短墻
　　　歲晚
無窮丗事浩難量歲晚沉緜卧草堂短褐拆圖移曲
折故書經蠧失偏傍賣刀擬買春耕犢挾䇿曽亡舊
牧羊點檢生涯还自笑菜畦殘葉帶新霜
　　　冬暮
晚角昏鍾爲底忙豈容老子更禁當乗除冨貴惟身
健𥙷貼光隂有夜長臨水小軒𥘉見月滿庭殘葉不
禁霜巴江尺素何時到剰着新詩寄断腸
　　　題庵壁
孤村寂寂潮生浦小院昏昏雨送梅𬞞食一簞宜靣
槁畏塗九折自心灰古人骨朽有書在今雨泥多无
客來散髮陽狂非寄傲丗間萬事本悠哉
　　　泛舟澤中雨夜
無窮煙浪接空𪷟秦望稽山醉眼中虹断巳収千嶂
雨鶴歸正駕九天風漁舟容與横沙際水鳥號呼傍
葦叢㒷尽还家忽三鼓半輪殘月斗杓東
　　　秋懷
形骸歲歲就枯朽意氣時時猶激昻水逺浮鷗猶浩
蕩霜高殘菊更芬芳人皆有老是非在刼未成灰時
丗長三百里湖行自復子孫努力事耕桑
　　　書感
奪璧元知價不酬屠龍誰信本无求哦詩声裏歲時
速憂囯淚边天地秋已欠謝安俱泛海况无王粲與
登楼此身着處慿君記万里煙波没白鷗
　　　舟中作
三百里湖新月時放翁艇子出㝷詩城頭蜃閣煙將
合波靣虹橋栁未衰漁唱蒼茫連禹穴寒潮䔥瑟過
娥祠祖龍虚負求仙意身到蓬萊却不知
　　　寓歎
俗心浪自作棼絲丗事元知似弈棋舊業蕭然歸亦
樂餘年至此死何悲古人可作將誰慕造物何心豈
汝私巳决殘春故溪去短簑埀釣月明時
　　　村居
青藜杖出氛埃外白版扉開水竹边造物與閑仍與
健郷人知老不知年斎居每䄂持螯手妄想寕流見
麴涎昨夜小庭風露冷菊花消息巳先傳
　　　道室雜詠三首
舄化双鳬杖化龍雲山回首不知重薬園夜嘨丹䑓
月酒市秋聽紫閣鍾豈憚煙霄隨歩武故應氷雪換
形容小童開户驚竒事野鶴來巣堦下松
莫怪先生閱事多人間何處不經過天山八月霜枯
草暘谷三更日浴波酒熟春風歸掌握丹成神物共
誰何散人本帶江湖號四百年來一釣簑
身是秋風一断蓬何曽住處限西東棋枰牎下時聞
雹丹竈岩間夜吐虹采薬不辝千里去釣鰲曽破十
年功白頭始悟頥生妙尽在黄庭兩卷中
　　　遣㒷
聒聒鳴鳩莫笑渠百年我亦旋枝梧病知薬物難爲
驗老斍人間不足娯茅屋何妨度寒暑𬞞飡且可逐
朝脯釣船一去无㝷處千頃江边一色芦
　　　病中東仲弥性唐克明蘇訓直(三君皆/有帰志)
移疾还家暫曲肱依然耐乆北牎灯心如澤囯春歸
鴈身是雲堂旦過僧細雨佩壺㝷廢寺夕陽下馬弔
荒陵小留莫厭時追逐勝社年來冷欲冰
　　　晚泊松滋渡口
小溪拍拍鸕鷀飛深竹蕭蕭杜宇悲㸔鏡不堪衰病
後繫船最好夕陽時生涯落魄惟耽酒客路蒼茫自
詠詩莫問長安在何許乱山孤店是松滋
　　　秋日懷東湖
小閣東頭罨畫池秋來長是憶幽期身如巢燕臨歸
日心似堂僧欲動時病思覉懷惟付酒西風落日更
催詩故知歲暮常多感不獨當年宋玉悲
　　　醉郷
醉郷小築亦佳哉但苦無情白髮催癡欲煎膠粘日
月狂思八海訪蓬萊辝巢歸燕先秋去泣露幽花近
社開莫惜傾家供作楽古人白骨有蒼苔
　　寄題陳魯山二首(時調官都下)
諸公貴人識靣稀胷中璀璨漫珠璣即今舉手遮西
日應有流塵化素衣舊斈極知難少貶吾㑪持此欲
安歸夜來風雨空堂静忽憶燈前語入微
天下無虞國論深書生端合老山林平生力學所得
處政要如今不動心舊友幾年猶短褐謫官萬里少
來音願公思此寛覉旅静處炎曦豈易侵
　　病中作
老鶴遼天興未窮此生光景自匆匆家爲逆旅相逢
處身在嚴裝欲發中澁眼尚於書有味孤愁殊斍酒
無功揮戈草檄今誰記歲晚江邊白髮翁
　　　燈下看梅
風雨經旬怯倚䦨梅花折得就燈看有情應記去年
别無寐不禁清夜寒病起支笻幽興在春遟載酒後
期寛籬東数樹尤竒絶日遣蠻童候路乾
　　　江楼醉中作
淋漓百榼宴江楼秉燭揮毫氣尚遒天上但聞星主
酒人間寜有地埋憂生希李廣名飛將死慕刘伶贈
醉侯戯語佳人頻一笑錦城巳是六年留(退之詩越)
(女一笑三年留)
澗谷精選陸放翁詩集卷之六　前集
須溪精選陸放翁詩集卷之六　後集
　七言八句
　　　恩除祕書監
群仙鶴駕去難追白首重來不自知才藝荒唐癡獨
絶功名蹭蹬老如期海邊鄭叟窮耽酒呉下韋郎晚
學詩扶上木天君莫笑衰殘不似壯遊時
　　　醉中夜自村市歸
村市夜騎黃犢還却登小閣倚䦨干銀河斜界曉天
碧璧月下入秋江寒吾軰身閑且飲酒人生事定須
闔棺元自胷中着雲夢莫驚緑鬢柰悲歡
　　　病起
山村病起㡌圍寛春盡江南尚薄寒志士淒凉閑處
老名花零落雨中㸔断香漠漠便支枕芳草離離獨
倚闌收拾吟牋停酒椀年來觸事動憂端
　　　臨安雨晴
丗味年來薄似紗誰令騎馬客京華小樓一夜聽春
雨深巷明朝賣杏花矮𥿄斜行閑作草晴牎細乳戯
分茶素衣莫起風塵歎猶及清明可到家
　　　𥘉寒
船尾寒風不滿旗江邊樷祠常掩扉行人畏虎少晨
出舟子捕魚多夜歸茅葉翻翻帶宿雨蘆花漠漠弄
斜暉傷心到處聞砧杵九月今年未授衣
　　　馬上
燈前薄飯陳塩虀帶睡強出行江堤五更落月移樹
影十月清霜侵馬蹄荒陂嗈嗈巳度鴈小市喔喔𥘉
鳴雞可憐萬里覔歸夢未到故人先自迷(語語有氣)
　　　黃州
局促常悲類楚囚遷流還嘆學齊優江聲不盡英雄
恨天地無私草木秋萬里覉愁添白髪一㠶寒日過
黃州(好)君㸔赤壁終陳迹生子何須萬户侯
　　　哀郢
荆州十月早梅春徂歳眞同下坂輪天地何心窮壯
士江湖從古着覉臣淋漓痛飲長亭暮慷慨悲歌白
髪新欲弔章䑓無處問廢城霜露濕荆榛
　　　水亭有懷
漁舟把酒對丹楓水驛慿軒送去鴻(來得是)道路半
年行不到江山萬里㸔無窮故人草詔九天上老子
題詩三峽中(上句太淺不尔又不得)笑語毛錐可無
恨書生處處與卿同
　　　江上
江上霜寒透客衣閑牎羸臥不支持覉孤形影真相
弔衰颯頭顱巳可知(自在)潦縮穏經行雨峽竹踈䞉
見掛猿枝清尊可醉須勤醉莫望功名老大時
　　　聞猿
瘦盡腰圍不爲詩良辰流落自成悲也知客裏偏多
感誰料天涯有所思漢塞角殘人不寐渭城歌罷客
將離故應未抵聞猿恨况是巫山廟裏時
　　　南鄭馬上
南鄭春殘信馬行通都氣象尚崢嶸迷空游絮慿陵
去曵綫飛鳶跋扈鳴落日断雲唐闕廢淡煙芳草漢
壇平猶嫌未豁胷中氣目断南山天際横
　　　夜抵葭萌惠照寺寓榻小閣
亭驛驅馳髀肉消故山歸夢愈迢迢夜行觸尉那能
避旦過逢僧不放招雨後風雲猶慘淡霜前草木巳
䔥條衰遟事事非前日醉裏題詩亦自聊(篇篇自道)
　　歸次漢中境上
雲棧屏山閱月游馬蹄𥘉喜踏梁州地連秦雍川原
壯水下荆揚日夜流遺虜孱孱寕逺畧孤臣耿耿獨
私憂良時恐作他時恨大散関頭又一秋
　　　赴成都泛舟自三泉至益昌謀以明年下三峽
詩酒清狂二十年又摩病眼㸔西川心如老驥長千
里身似春蚕巳再眠暮雪烏奴停醉㡌秋風白帝放
歸船飄零自是関天命却𬒳人呼作地仙
　　　七月一日夜坐舎北水涯
兀傲胡床酒半醒釣筒收盡數舟横風生細葛無三
伏月上踈林正四更北斗離離低欲盡明河脉脉去
無聲斥仙豈復塵中戀便擬騎鯨返玉京
　　　新秋感事
江上清秋昨夜回漁扉正對荻洲開志存天下食不
足節慕古人䜛愈來風際𥿄鳶那觧乆祭餘芻狗會
堪哀蕭然散髪聽秋雨剰領新凉入酒盃
　　　風雨中過龍洞閣
飄然醉䄂怒人扶箇裏何曽有畏塗(寫得如此健)卷
地黒風吹慘淡半天朱閣挿虚無闌邊歸鶴如争捷
雲表飛仙定可呼(語壮)莫怪衰翁心膽壯此身元是
一枯株
　　獨游城西諸僧舎
我是天公度外人看山看水自由身蘚岩頂上飛雙
屐雲洞前頭岸幅巾萬里欲呼牛渚月一生不受庾
公塵非無好客堪招喚獨往飄然覺更眞
　　過野人家
縱轡江皐送夕暉誰家井臼映荆扉隔籬犬吠窺人
過滿箔蚕飢待葉歸丗態千年看爛熟家山萬里夢
依稀躬耕本是英雄事老死南陽未必非
　　晚興
老病愁趍畫㦸門天教高卧浣花村山林獨往雜屠
釣丗界皆空誰怨恩千卷蠧書忘歳月一樽濁酒信
乾坤㒷來倚杖清江上断角殘鍾正歛昏(隨意襯貼/皆及本色)
　　　芳華楼夜飲
射虎將軍老不侯尚能豪縱醉江楼笙歌雜沓娯清
夜風露髙寒接素秋少日壯心輕玉塞暮年幽夢墮
滄洲人間清絶沅湘路常笑靈均如許愁
　　　秋思
大靣峯前秋笛清細腰宫畔暮灘平呉檣楚柂勒歸
思隴月巴雲空復情萬里風塵舊朝士百年鉛槧老
書生水村漁市從今始安得區區海内名
　　　月下
黄鵠飛鳴未免飢此身自笑欲何之閉門種菜英雄
老弹鋏思魚富貴遟生擬入山隨李廣死當穿冡近
要離一樽強醉南楼月感慨長吟恐過悲
　　　書懷
愁向東華踏軟紅暫歸舊隠樂無窮石池洗藥姢姢
水漁艇投竿嫋嫋風盡日醉醒菱唱裏鄰家來往竹
隂中何湏列㦸長安第四望雲山擁此翁
　　　舜廟懷古
雲断蒼梧竟不歸江邊古廟鎻朱扉山川不爲㒷亡
改風月應憐憾慨非孤枕有時鶯喚夢斜風無頼客
添衣千年回首消磨盡輸與漁舟送落暉
須溪精選陸放翁詩集卷之六　后集
澗谷精選陸放翁詩集卷之七　前集
　　七言八句
　　　𥘉春遣興三首始於志退休而終於惓惓許
　　　國亦臣子大義也
爛熟思來怕熱官退飛心地喜輕安捨魚正可取熊
掌食肉何須至馬肝放眼栁梢𥘉暗動褪花梅子已
微酸典衣剰作江頭醉莫謂天涯苦鮮歡
大隠悠悠未棄官俸錢雖薄却心安人方得意矜蝸
角天豈使予爲䑕肝暇日劇棊忘旅恨短衣馳射壓
儒酸小桃楊栁爭時節載酒江頭罄一歡
白髪凄凉故史官十年身不到長安即今天末吊形
影何日上前傾肺肝孤憤書成詞激烈五噫歌罷意
辛酸此懷欲說無人共安得相携素所歡
　　　幽居書事
莫恨人間苦不諧清時有味是歸來巳因積毀成高
臥更借陽狂護散才正欲清言聞客至偶思小飲報
花開紛紛爭奪成何事白骨生苔但可哀
　　　憶昔
憶昔西遊変姓名獵圍屠肆狎豪英淋漓縱酒滄溟
窄慷慨狂歌華嶽傾壮士有心悲老大窮人無路近
功名生涯自笑惟詩在旋種芭蕉聽雨聲
　　　春晴暄甚遊西市游家園
稅駕名園半日留遊絲飛蝶兩悠悠驟暄不爲海棠
計長晝只添鸚鵡愁老去自驚詩酒减客中偏覺歲
時遒東風好爲吹歸夢着我松江弄釣舟
　　　二月二十四日作
棠梨花開社酒濃南村北村鼓鼕鼕且祈麥熟得飽
飯敢說榖賤復傷農崖州萬里竄酷吏湖南幾時起
卧龍但願諸賢集廊廟書生窮死勝侯封
　　　出縣
怱怱簿領不堪論出宿聊寛乆客䰟稻隴牛行泥滑
滑野塘橋壞雨昏昏槿籬護藥才通徑竹筧通泉自
遍村歸計未成留亦好愁腸不用遶呉門
　　　晨起偶題
城逺不聞長短更上方鍾鼓自分明幽居不負秋來
睡末路偏諳丗上情大事豈堪重破壞窮人難與共
功名風爐歙鉢生涯在且試新寒芋糝羮
　　　寒食臨川道中
百卉千花了不存墮溪飛絮看無痕家人自作清明
節老子來穿緑暗村日暮啼鴉隨野祭雨餘荒蔓上
頽垣道邊醉飽休相避作吏堪羞甚乞墦
　　　𥘉夏道中
桑間葚熟麥齊腰鶯語惺愡野雉嬌日薄人家曬蚕
子雨餘山客賣魚苗豐年隨處俱堪樂行路終然不
自聊獨喜此身強健在又揺團扇着絺蕉
　　　春隂
春風浩蕩作春隂弱燕歸來不自禁白塔昏昏纔半
露青山淡淡欲平沉裘茸細雨𥘉驚濕屐齒新泥忽
巳深直怕楼高生客恨不因病起倦登臨
　　　雨中泊趙屯
歸燕覉鴻共断魂荻花楓葉泊孤村風吹暗浪重添
䌫雨送新寒半掩門漁市人煙横慘淡龍祠簘鼓閙
黄昏此身且健無餘恨行路雖難莫更論
　　　大寒出江陵西門
平明羸馬出西門淡日寒雲互吐吞醉靣衝風驚易
醒重裘藏手取微温紛紛狐兔投深莽點點牛羊散
逺村不爲山川多慷慨歲窮遊子自銷魂
　　　過廣安弔張才叔諌議
春風疋馬過孤城欲弔先賢淚巳傾許國肺肝知激
烈照人眉宇尚崢嶸中原成敗寕非數後日忠邪自
有評歎息知人眞未易流芳遺臭盡書生
　　　宿武連縣驛
平日功名浪自期頭顱到此不難知䆠情薄似秋蟬
翼郷思多於春繭絲野店風霜趣裝早縣橋燈火下
程遟寒鞭熨手戎衣窄忽憶南山射虎時
　　　即事
渭水岐山不出兵却携琴劒錦官城醉來身外窮通
小老去人間毀譽輕捫蝨豪雄空自許屠龍工巧竟
何成雅聞崏下多區芋聊試寒爐玉糝羮
　　　羅漢驛翠望亭讀宋景文公詩
撲馬征塵拂不開高亭欹㡌一徘徊蜀山地暖稀逢
雪閏歲春遟未見梅陂水近人無鷺下煙村藏寺有
鍾來宋公出牧曽題壁錦叚雖殘試剪裁
　　　成都歲暮始微寒小酌遣興
革帶頻移紗㡌寛茶鐺欲熟篆香殘踈梅巳報先春
信小雨𥘉成十月寒身似野僧猶有髮門如村舎強
名官䑕肝蟲臂尤無擇遇酒猶能罄一歡
　　　快晴
地闢天開斗柄回今朝紅日遍池䑓新陽蘇醒春前
栁輕暖醫治雪後梅瓦屋螺青披霧出錦江鴨緑抱
山來衰翁也逐兒童喜旋撥文書近酒杯
　　　暮春
忙裏偷閑慰晚途春來日日在東湖凭欄投飯㸔魚
隊挾彈驚鴉護雀雛俗態似爭花爛熳病身能闘竹
清癯一樽是處成幽賞風月隨人不用呼
　　　東湖新竹
挿棘編籬謹護持養成寒碧映淪漪清風掠地秋先
到赤日行天午不知觧籜時聞聲簌簌放梢𥘉見影
離離官閑我欲頻來此枕簟仍教到處隨
　　　夏日湖上
烏㡌笻枝散客愁不妨胥吏雜沙鷗迎風枕簟平欺
暑近水簾櫳預借秋茶竈逺從林下見釣筒常向月
中收江湖四十餘年夢豈信人間有蜀州
　　　寓驛舎
閑坊古驛掩朱扉又憇空堂浣客衣九萬里中鯤自
化一千年外鶴仍歸遶庭数竹饒新筍觧帶量松長
舊圍惟有壁間詩句在暗塵殘墨兩依依
　　　敕牟鎭早行
孤燈照影聽𥘉雞攬轡情懷倍慘凄雪作未成雲意
閙茅荒無際客䰟迷觸寒手指藏猶裂畏險圖書棄
不携老去有文無賣處等閙題遍蜀東西
　　　寓舎書懷
借得茅齋近筰橋覉懷病思兩無聊春從荳蔲梢頭
老日向樗蒲齒上消叢竹曉兼風力横高梧夜挾雨
声驕書生莫倚身常健未畫凌煙鬢巳凋
　　　成都書事
劒南山水盡清暉濯錦江邊天下稀煙栁不遮楼閣
断風花時逐馬頭飛芼羮筍似稽山美斫鱠魚如笠
澤肥客報城西有園賣老夫白首欲忘歸
　　　午睡至暮
酒力醺然入四肢華胥稅駕不應遟殘年已覺衰難
強萬事無如睡不知幸有琴書供枕藉安能冠帶更
支持紅爐過盡灰如雪獨守青燈坐畫詩
　　　夜宴
酒浪揺春不受寒燭花垂燼忽堆盤山川路邈人將
老絲管聲遒夜向䦨四海交遊更聚散百年光景雜
悲歡自憐病眼猶明在更把名花半醉㸔
　　　寄二子
大兒新作鶴林逰仲子經年戌吉州日日望書常至
暮時時入夢却添愁得官本自輕齊虜對景寧當似
楚囚識取乃翁行履䖏一生任運笑人謀
澗谷精選陸放翁詩集卷之七　前集
須溪精選陸放翁詩集卷之七　後集
　七言四句
　　　籌筆驛(有武侯祠)
運籌塵迹故依然想見旌旗駐道邊一等人間管城
子不堪樵叟作降牋
　　　小雨極凉舟中熟睡至夕
舟中一雨掃飛蠅半脫綸巾臥翠藤清夢𥘉回牎日
晚数聲柔櫓下巴陵(自然是)
　　　冬夜聽雨戯作二首
少年交友盡豪英妙理時時得細評老去同叅惟夜
雨焚香臥聽畫簾聲
遶檐點滴如琴筑支枕幽齋聽始竒憶在錦城歌吹
海七年夜雨不曾知(此老富貴有無柰着/処又時時有識羞耳)
　　　寺樓月夜醉中
海山縹緲玉眞妃貪看氷輪不肯歸樓上三更風露
冷旋圍歩障換羅衣(此䓁亦非/俗子能道)
　　　觀華嚴閣僧齋
拂劒當年氣吐虹喑嗚坐覺朔庭空早知壮士成癡
絶悔不藏名萬衲中(丗間此句道盡/可喜亦可恨)
　　　讀書
靣骨峥嶸鬢欲踈退藏只合卧蝸廬自嫌尚有人間
意射雉歸來夜讀書
　　　雜詠二首
微風翻翻芋葉白落日漠漠稻花香出門縱轡何所
惜萬里溪南追晚凉
丗事盛衰誰得知惠陵煙草掩柴扉陵邊人家樷竹
裏燈火呼喧迎婦歸
　　　夜坐
大風橫吹斗柄折迅雷下擊山石裂放翁閉户寂不
聞楞嚴卷盡燈花結
　　　文君井
落魄西川泥酒盃酒酣幾度上琴䑓青鞋自笑無拘
束又向文君井畔來
　　　記夢
烏巾白紵憶當年抵死㝷君不自憐憔悴劒南双鬢
改夢中猶上暗門船
　　　江上㝷梅
小園風月不多寛一樹梅花開未殘剥啄𫾣門嫌特
地緩拖橫杖隔籬看(大有)
　　　㸔梅歸馬上
本爲梅花判獨飲却嗔梅花消宿酲日欲落時始上
馬青羊宫前聞發更
　　　迎詔書
憶瞻鵉仗省門前扇影鞭声下九天寂寞嘉州迎詔
處忽聞鼓吹却凄然
　　　見螢
蜀州官居富水竹四月螢火遶梁飛流年迫人不相
貸客子倦遊何日歸
　　　秋夜池上作
短髮颼颼病骨輕臨池閑㸔露荷傾月明何與浮雲
事正可圎時故故生(好)
　　　花時遍遊諸園
爲愛名花抵死狂只愁風日損紅芳緑章夜奏通明
殿乞借春隂護海棠(往得有理)
　　　又
翩翩馬上㡌簷斜盡日㝷春不到家偏愛張園好風
景半天高柳卧溪花(花卧柳卧邪/語自可畫)
　　　春晚感事
寒食梁州十萬家秋千蹴踘尚豪華犢車轣轆歸城
晚爭碾平蕪入亂花
　　　梅
一花兩花春信回南枝北枝風日催爛熳却愁零落
盡丁寧且莫十分開
　　　沈園
城上斜陽畫角哀沈園非復舊池臺傷心橋下春波
緑曽是驚鴻照影來
　　　又
夢断香消四十年沈園栁老不吹綿此身行作稽山
土猶吊遺蹤一泫然
　　　白樂天詩倦倚繍床愁不動緩垂緑鬢髻鬟
　　　低遼陽春盡無消息夜合花開日又西好事
　　　者畫爲倦繍圖此花以五六月間開山中人
　　　殊不貴之
王室東遷歲月賖兩京漠漠暗胡沙繍床倦倚人何
在風雨漫山夜合花
　　　鷺
雪衣飛去莫匆匆小住灘頭伴釣蓬禹廟蘭亭三十
里相逢多在暮煙中
　　　湖村月夕
客路風塵化素衣閑愁冉冉鬢成絲平生不負月明
處神女廟前聞竹枝
　　　軍中雜歌
名王金冠玉蹀踒靣縛纛下声􁀾呱藁街未遽要汝
首賣與酒家鉗作奴
　　　又
漁陽女兒美如花春風樓上學琵琶如今便死知無
恨不属畨家属漢家
　　　又
北庭茫茫秋草枯正東萬里是皇都征人楼上看太
白思婦城南迎紫姑
　　　無題
碧玉當年未破瓜學成歌舞入侯家如今憔悴蓬牎
底飛去青天妬落花
　　　看梅二首
梅花樹下黄苑丘古人尚能愛花不月淡煙深横牧
笛死生常事不須愁(沉絶通逹警絶今古)
荒陂十畒浴鳬鴨折葦枯蒲寒意深何處得船滿載
酒醉時繫着古梅林
　　　次韻魯山新居
短墻缺處揷踈籬巷劣容車堂對陂天下有公殊可
賀坐中着我不妨竒(横姿自好)
　　　宿楓橋
七年未到楓橋寺客枕依然半夜鍾風日未湏輕感
慨巴山此去尚千重
　　　重陽
照江丹葉一林霜折得黄花更断腸商畧此時湏痛
飲細腰宫畔過重陽
　　　霽夜觀月
雲重真愁無散時可憐不柰夜風吹殘暉如此那休
得誰誤虚空作許癡　后集
澗谷精選陸放翁詩集卷之八　前集
　　七言八句
　　　行武擔西南村落有感
騎馬悠然欲斷魂春愁滿眼與誰論市朝遷変歸蕪
没磵谷􁰃呀互吐吞一徑松楠遥見寺數家雞犬自
成村最憐高塚臨官道細細煙莎遍燒㾗
　　　獨飲醉卧覺而夜半
澤畔元非慕獨醒散人一飲費經營也知丗少蘇司
業安得官如阮歩兵醉着靣顔驚少壮澆餘胷次失
峥嶸更䦨莫厭殘燈火卧聽空廊絡緯聲
　　　城東馬上作
割鮮藉草醉春醪仰㸔鳴鵰百尺高杜老何妨希稷
卨孔明本自陋袁曹邊頭揷羽無傳檄篋裏盤鷴有
舊𫀆寄語長安衆年少妓圍不似獵圍豪
　　　晚歩江上
萬里橋邊帶夕陽隔江漁市似清湘山林獨徃吾何
恨車馬交流渠自忙高栁隂中扶拄杖平沙穏處據
胡床故人京國無消息安得相携共此凉
　　　南定楼遇急雨
行遍梁州到益州今年又作度瀘遊江山重複争供
眼風雨縱横亂入楼人語侏離逢洞獠棹歌欵乃下
漁舟天涯住穏歸心懶登覧茫然却欲愁
　　　涪州
古壘西偏曉繫舟倚䦨搔首思悠悠欲營丹竈竟無
地不見荔枝空逺逰官道近江多亂石人家避水半
危楼使君不用勤留客瘴雨蛮煙我欲愁
　　　黃鶴楼
手把仙人緑玉枝吾行忽及早秋期蒼龍闕角歸何
晚黃鶴楼中醉不知江漢交流波渺渺晉唐遺迹草
離離平生最喜聽長笛裂石穿雲何處吹
　　　吾廬
吾廬雖小亦佳哉新作柴門斸緑苔拄杖毎攔歸鶴
入釣船時帶夕陽來墟煙隔水霏霏合籬菊凌霜續
續開千里安期那可得笑呼鄰父共傳杯
　　　别建安
小雨𥘉收雲未歸吾行迨及晚秋時寒沙新鴈無人
問露井殘桐有客悲征𬒮拂霜晨喚馬驛牎剪燭夜
題詩悠然且作㝷山想夢裏功名莫自期
　　　登擬峴臺
層臺縹緲壓城闉倚杖來觀浩蕩春放盡尊前千里
目洗空衣上十年塵縈回水抱中和氣平逺山如醖
籍人更喜機心無復在沙邊鷗鷺亦相親
　　　𥘉寒有感
横林吹葉水生洲身落窮山古睦州到枕雨聲醒客
夢背牎燈影動清愁氣衝牛斗有孤劒力挽棟梁無
萬牛未㓕匈奴身巳老此生虚負幄中籌
　　　縱筆
東都宫闕欎嵯峨忍聽胡兒敕勒歌雲隔江淮翔翠
鳯露沾荆棘没銅駝丹心自笑依然在白髪將如老
矣何安得鐡衣三萬騎爲君王取舊関河
　　　官居
萬里飄然似断蓬桐廬江上又秋風判餘牘尾棲鴉
􁉡衙退庭中立鴈空燈火市楼知酒賤歌呼村路斍
年豐誰知病守無歡意也與邦人一笑同
　　　新年
寄迹人間夢巳長新年脫㡌始微霜坐中使氣如秦
俠陌上行歌類楚狂下榻欲招賢與語杜門聊以醉
爲郷嵇山剡曲雖堪樂終憶祁連古戰埸
　　　遊鄞
晚雨𥘉收旋作晴買舟訪舊海邊城高㠶斜掛夕陽
色急艣不聞人語聲掠水翻翻沙鷺過供厨片片雪
鱗明山川不與人俱老更幾東來了此生
　　　休日行郡圃
南山如黛照朱扉地接官居到亦稀寒蝶徘徊掠衰
草孤花閑淡弄斜暉荒城歌舞難娯客休日文書且
觧圍猶勝去年窮巷底臥聞砧杵念秋衣
　　　夜歩
市人莫笑雪䝉頭南陌東阡信脚遊風遞鐘聲雲外
寺水揺燈影酒家楼鶴歸遼海逾千歲楓落呉江又
一秋却掩船扉耿無寐半牎落月照清愁
　　　登北榭
遶城山作翠濤傾底事文書日有程無溷我爲揮吏
散獨登楼去看雲生香浮鼻孔煎茶熟喜動眉間煉
句成莫笑衰翁淡生活他年猶得配玄英
　　七言四句
　　　平陽驛舎梅花
江路輕隂未成雨梅花欲過半沾泥逺來不負東皇
意一絶清詩手自題
　　　㸔山
小葺茅茨紫翠間今年偷得半年閑門前木落須霜
曉且㸔西南一角山
　　　戯題
走馬平欺刺繍坡放船横截亂絲渦從來倚箇心平
穏遇險方知得力多
　　　青村寺
十年淹泊望脩門臨水登山幾断魂短鬢星星身欲
老小楼明月宿青村
　　　題畫燕
一雙掠水燕來𥘉萬點飛花社雨餘辛苦成巢君勿
笑從來吾亦愛吾廬
　　　叙州三絶
畫船衝雨入戎州縹緲山横杜若洲休信時平邊堠
静傳烽夜夜到西樓
文章何罪觸雷霆風雨南溪自醉醒八十年間遺老
盡壞堂無壁草青青
楚柂呉檣又逺遊浣花行樂夢西州千㝷鐡鎻還堪
恨空鎖長江不鎖愁
　　　龍興寺弔少陵先生寓居
中原草草失承平戍火胡塵到兩京扈蹕老臣身萬
里天寒來此聽江聲
　　　過靈石三峯二首
竒峰迎馬駭衰翁蜀嶺呉山一洗空拔地青蒼五千
仞勞渠蟠屈小詩中
曉日曈曨雪未殘三峯傑立挿雲間老夫合是征西
將胷次先收一華山
　　　歸州重五
　　　　屈平祠在州東南五里歸郷盖平所居
闘舸紅旗滿急湍船牎睡起亦閑㸔屈平郷國逢重
五不比常年角黍盤
　　　屈平廟
澗谷精選陸放翁詩集卷之八　前集
須溪精選陸放翁詩集卷之八　後集
　七言四句
　　　仙魚鋪得仲高書
病酒今朝載卧輿秋雲漠漠雨踈踈閬州城北鮮魚
鋪忽得山隂萬里書
　　　追憶征西幙中事
憶昨王師戍隴回遺民日夜望行臺不論夾道壷漿
滿洛笋河魴次第來
　　　夢中作
大慶橋頭春雨晴行人馬上聽鶯聲祥符西祀曽迎
駕惆悵無人說太平
　　　天竺曉行
三苑聽徹五更鍾三竺穿窮九里松無復官樓沽美
酒但煩湖水照衰容
　　　示兒
老去元知萬事空但悲不見九州同王師北定中原
日家祭母忘告廼翁
　　　呉娃曲(友有妾而内不容戯/爲作此因得不去)
滿地花隂不閉門琵琶抱恨立黃昏妾身不似天邊
月此夜此時重見君
　　　又
忘憂石榴深淺紅草花紅紫亦成樷明年開時不望
見只望郎君說着儂
　　　又
二月鏡湖水拍天禹王廟下闘龍船龍船年年相似
好人自今年異去年
　　　又
臂上燒香拜佛前願郎安穏過新年多情巳是長多
病莫要留心在妾邊
　　　過江至蕭山縣驛東軒海棠巳謝
星星兩鬢怯年華幽舘無人江月斜惆悵過江遟一
夕曉風吹盡海棠花
　　　感舊
南市夜夜上元燈西郊日日是清明青氊犢車碾花
去黄金馬鞭穿栁行
　　　又
半紅半白官池蓮半醒半醉女郎船鴛鴦驚起何曽
管折得双頭喜欲顛
　　　又
美人傳酒清夜䦨欲歌未歌愁滿山蒲萄一斗元無
價換得梁州也是閑
　　　過杜浦橋
橋外波如鴨頭緑杯中酒作鵝兒黄山茶花下醉𥘉
醒却過西村㸔夕陽
　　　舟中感懷呈大傳相公兼簡岳大用郎中
雨打孤蓬酒漸消昏燈與我共無聊功名本是無慿
事不及寒江日兩潮
　　　又
夢筆亭邊擁鼻吟牡圖蹭蹬老侵㝷不眠数尽雞三
唱自笑當年起舞心
　　　飲張功父園戯題扇上
寒食清明数日中西園春事又匆匆梅花自避新桃
李不爲高楼一笛風
　　　春晚
一百五日春郊行三十六溪春水生千秋觀裏逢急
雨射的峯前㸔晚晴
　　　即事
組綉紛紛衞女工詩家於此欲途窮語君白日飛昇
法正在焚香聽雨中
　　　園中
梅花重壓㡌簷偏曵杖行歌意欲仙後五百年君記
取断無人似放翁顛
　　　冬夜聞角聲
嫋嫋清笳入雪雲白頭老守卧中軍自怜到老懷遺
恨不向居延塞外聞
　　　何家客亭
梅子生仁燕護雛繞簷新葉緑踈踈朝來酒㒷不可
奈買到釣船双鱖魚
　　　荔枝樓小酌
病與愁兼怯酒船巴歌聞罷更凄然此身未死長爲
客回首夔州又二年
　　　老君洞(眀皇幸蜀見老君於此)
丹鳯楼頭語未終﨑嶇蜀道更相逢太清宫闕俱煨
燼豈亦南來避賊鋒
　　　仙遊閣
張公一去二百載傑閣依然横靄中徙倚㸔碑仍㸔
盡時聞栢子落秋風
　　　采蓮
蘸水朱扉不上関采蓮小舫夜深還一尊何処無風
月自是人生苦欠閑
○五言八句
　　　舟上夜坐
風露浩無際星河淡欲傾遥知並船客聞我詠詩声
水鳥横江去漁舟背月行神清不成寐隠几待牎明
　　　欲行雨未止
幽幔依燈影空階送雨声暫歸仍客路投老倍郷情
眼澁書難讀心揺夢易驚病多猶怕醉酒盡却思傾
　　　池亭夜坐
池上小亭幽清宵秉燭遊荷盤時瀉露螢草早知秋
有感歳時速無声河漢流(五字甚氣魄)殊方不堪住
歸夢遶滄洲
　　　小舟過吉澤効王右丞
澤國霜露晚孤村煙火微本去官道逺自然人迹稀
木落山盡出鍾鳴僧獨歸漁家閑似我未夕掩柴扉
　　　雪霽過千秋觀
縱轡不嫌逺逢山猶一登夕陽陂渺渺殘雪塔層層
折竹横遮道飢烏下啄氷欲歸還小駐倚杖對崚嶒
　　　晨起
小雨濕清曉新鶯啼早春年光驚病眼節物属閑身
射雉侵星出㸔花秉燭遊殘年杜陵客不恨􁉡貂裘
　　　統分稻晚歸
薄酒不自酌夕陽須汝歸菊花霜後美豆莢雨中肥
路逺應加飯天寒莫减衣老懷憂日切道眼㸔皆非
　　　題江陵村店壁
青斾三家市黄苑十里岡蓬飛風浩浩塵起日茫茫
馳騁多從獸鉏耰少破荒行人相指似此路走㐮陽
　　　移船
沙際舟衘尾相依作四隣莫年多慷慨萬里亦悲辛
(容易吐得徹)折竹占行日吹簫賽水神無勞問亭澤
乆客自知津
　　　鹿門関過龐士元祠
士元死千載凄惻過遺祠海内常難合天心豈易知
英雄今古恨父老歲時思蒼蘚無情極秋來滿断碑
(此四句多少凄惻)
　　　上元前一日
異縣客游乆今年春事遟峭寒増酒價微雨惱燈期
(㸔此老下字)老態人未覺孤愁心自知停車呼病婦
強出伴諸兒
　五言四句
　　　早梅
東塢梅𥘉動香來托意深明知在籬外行到却難㝷
　　　病中
半年不讀書顧影疑非我乃知百年中如此過亦可
　　　採菊
秋花莫揷鬢雖好亦凄凉採菊還挼却空餘滿䄂香
須溪精選陸放翁詩集卷之八終　後集
澗谷精選陸放翁詩集卷之九　前集
　　七言四句
　　　小園
小園煙草接鄰家桑柘隂隂一徑斜卧讀陶詩未終
卷又乗微雨去鋤瓜
　　　湖上今歳遊人頗盛戯作二首
畫船鼔吹載凉州不到三更枉出遊忽有歌聲出雲
漢誰家開宴小紅楼
臺府官醅歲嵗新蘭亭春勝鏡湖春三山小甕雖堪
笑也向湖邊作醉人
　　　雜感二首
百年鼎鼎成何事寒暑相催即白頭縱得金丹真不
死摩挲銅狄更添愁
丗間魚鳥各飛沉茅屋青山無古今畢竟替他愁不
得幾人虚費一生心
　　　劒南道中遇微雨
衣上征塵雜酒㾗逺遊無處不銷魂此身合是詩人
未細雨騎驢入劒門
　　　三峽歌五首
神女廟堂秋月明黄牛峽裏暮猿聲危塗性命不容
惜百丈牽船侵夜行
十二巫山見九峯船頭彩翠滿秋空朝雲暮雨渾虚
語一夜猿啼明月中
亂揷山花篢子紅蛮歌相和瀼西東忽然四散不知
處蹋月捫蘿歸峒中
萬州谿西花柳多四鄰相應竹枝歌問君今夕不痛
飲柰此滿川明月何
我遊南賔春暮時蜀船曽繫掛猿枝雲迷江岸屈原
塔花落空山夏禹祠
　　　春日絶句
怕見公卿嬾入城野橋孤店跨馿行天工遣足看山
願白盡髭鬚却眼明
　　　閑中自詠
小艇上時皆緑水短笻到處即青山二十四考中書
令不換先生半日閑
　　　讀經
藜羮粟飯養殘軀晨起衣冠讀典謨莫謂書生無用
處一身自是一唐虞
　　　梅花絶句
聞道梅花折曉風雪堆遍滿四山中何方可化身千
億一樹梅花一放翁
　　　雜興
一身逋負愁賖酒滿眼關山海上楼子細推來惟合
睡五更風雨巳如秋
　　　聞鳥聲有感
流年冉冉去無情月夜溪頭布榖声城郭雖存人換
盡令威應悔學長生
　　　七月十四夜觀月
不復微雲滓太清浩然風露欲三更開簾一寄平生
快萬頃空江著月明
　　　巴東遇小雨
暫借清溪伴釣翁沙邊微雨􁉡孤蓬從今詩在巴東
縣不属㶚橋風雪中
　　　雪後㝷梅二首
雪裏芬芬亦偶然丗人便謂占春前飽知桃李俗到
骨何至與渠争着鞭
竹籬曲曲水邊村月澹霜清欲断魂商略前身是飛
燕玉肌無粟立黄昏
　　　庚子正月十八日送梅二首
滿城桃杏争春色不許梅花不成雪丗間尤物無盛
衰萬點縈風正竒絶
我行柯山眠酒家初見牎前三四花恨無壮士挽斗
柄坐令東指催年華
　　　采蓮
雲散青天掛玉鈎石城艇子近新秋風鬟霧鬢歸來
晚忘却荷花記得愁
　　　建安遣興三首
建安酒薄客愁濃除却哦詩事事慵不許今年頭不
白城楼殘角寺楼鍾
錦城重到歎無期忽憶書䑓歩月時白浪黏天蛟鰐
横夢中識路亦何爲
緑沉金鏁少時狂幾過秋風古戰埸夢裏都忘閩嶠
逺萬人鼔吹入平凉
　　　排悶絶句三首
四十從軍渭水邊功名無命氣猶全白頭爛醉東呉
市自抜長刀割彘肩
西塞山前吹笛声曲終已過洛陽城君能洗盡丗間
念何處楼䑓無月明
風霜九月冷颼颼湖海飄然一布裘親見虙羲欲畫
卦轉頭三十萬春秋
　　　晚興
一声天邊断鴈哀数蘂籬畔早梅開幽人耐冷倚門
乆送月墮湖歸去來
　　　欲出遇雨
東風吹雨惱遊人滿路新泥換細塵花睡桞眠春自
懶誰知我更懶於春
　　　示子聿絶句
儒林早歳竊虚名白首何曽負短檠堪歎一衰今至
此夢回聞汝讀書聲
　　　𥘉夏絶句
紛紛紅紫已成塵布榖聲中夏令新夾路桑麻行不
盡始知身是太平人
　　　小舟遊近村三首
数家茅屋自成村地碓聲中晝掩門寒日欲沉蒼霧
合人間隨處有桃源
不識如何喚作愁東阡西陌且閑遊兒童共道先生
醉折得黄花挿滿頭
斜陽古栁趙家荘負鼓盲翁正作埸死後是非誰管
得滿村聽說蔡中郎
　　　一壷歌
長安市上醉春風亂挿繁花滿㡌紅㸔盡人間㒷廢
事不曾冨貴不曽窮
　　　觀梅至花徑高端叔觧元見㝷
春暖山中雪作堆放翁艇子出㝷梅不須問訊道傍
叟但覔梅花多處來
　　　雜題二首
　　　　其一
松肪釀酒石根醉檞葉作衣雲外行指點人間一長
歎秋風又到洛陽城
　　　　其二
黍醅新壓野雞肥茅店酣歌送落暉人道山僧最無
事怜渠猶趂暮鍾歸
　　　雪中忽起從戎之興作二首
　　　　其一
狐裘卧載錦駝車酒醒氷髭結碎珠三尺馬鞭装白
玉雪中畫字草軍書
　　　　其二
十萬貔貅出羽林横空殺氣結層隂桑乾沙土𥘉飛
雪未到幽州一丈深
　　　仗錫平老自都城回見訪索怡雲堂詩因賦
　　　三首
　　　　其一
東華軟塵飛撲㡌黄金絡馬人㸔好渠儂胷中誰得
知畏禍憂䜛鬢先老
　　　　其二
舉丗輸與平老行青山白雲過一生出門曵杖便千
里白雲不約常同行
　　　　其三
敲門剥啄雲滿屨劇談未竟還東去到山分我一片
雲并遣春風吹好句
澗谷精選陸放翁詩集卷之九　前集
澗谷精選陸放翁詩集卷之十　前集
　　五言八句
　　　即事
樽酒如江緑春愁扺草長但令閑一日便擬醉千埸
柳弱風禁絮花殘雨漬香客遊還役役心賞竟茫茫
　　　溪行
蓬蒻鳴春雨㠶蒲掛暮煙買魚㝷近市覔火就鄰船
愁卧醒還醉灘行却復前長年殊可念力盡逆風牽
　　　寓歎
小雨𥘉凉夜殘燈欲暗時病多愁近酒心弱怯題詩
舊友殊方少歸耕晚歲宜回頭顧孤影此意有君知
　　　峽州甘泉寺
江上甘泉寺登臨擅一州山亭喜無恙老子得重遊
灘急常疑雨林深欲借秋歸途更清絶倚杖喚漁舟
　　　獨立
獨立柴荆外頽然一秃翁亂山吞落日野水倒寒空
憂患工催老飄零敢諱窮漁歌亦何恨悽断滿西風
　　　病中
風雨暗江天幽牎起復眠忍窮安晚境留病壓災年
客助修琴料僧分買藥錢餘生均逆旅未死且陶然
　　　一室
九萬笑鵬搏幽居一室寛雨聲便早睡酒力壓春寒
嬾覺閑多味衰知死有縁此生吾自断不必夢邯鄲
　　　春晚苦雨
垂老卧村墅餘寒欺病身雞猶未忘旦雨欲不容春
忽忽花時過茫茫草色匀蓴絲已上市一飯未傷貧
　　　客有見過者旣去喟然有作
髮毛俱白盡事不𥙷秋毫去死今無幾歸耕何足高
已如陶止酒徒勸屈餔糟惟有滄溟去揚㠶看雪濤
　　　致仕後述懷
生理雖貧甚胷中頗浩然常辝問字酒屡却作碑錢
寜有駱堪鬻况無車可懸小須梅雨霽散髮醉江天
　　　孤村
老寄孤村裏悠然卧曲肱筭貧先放鶴嫌閙并踈僧
古戍高秋笛寒牎半夜燈平生羞詭遇多獲豈吾能
　　　遊山
病退行猶倦山坡毎少休高枝聞鵲語淺瀬見魚游
偶有堪乗興元無可遣愁悠然又終日爭路有歸牛
　　　春日
車馬閑中絶衣𥜗病後寛改詩消晝永賖酒敵春寒
柳細槎難似花新染未乾歸鴻與來燕各自𬋩悲歡
　　　醉賦
霜楓照茅屋露菊揷紗巾今古無窮事江湖未死身
直令依馬磨終勝拜車塵我亦輕餘子君當恕醉人
　　　小園
蕭散遺塵事栽培得小園土鬆花意活林暖鳥言繁
飱酪供晨鉢𦵔芹薦晚樽餘年君莫問送老向孤村
　　　舟中作
沙路時晴雨漁舟日徃來村村皆盡本處處有詩材
炊黍孤煙晚呼牛一笛哀終身㸔不厭岸幘興悠哉
　　　歲晚書懐
殘歲堂堂去新春鼎鼎來夢移郷國近酒挽壮心回
暖律𥘉催柳晴光併上梅東湖有歸日衰抱得頻開
　　　野興
有酒皆堪醉無山不可廬遂𥘉成近賦孤憤悔前書
湘寺分經帙廬山寄藥鋤江頭霜葉滿詩㒷属騎馿
　　　雨後凉甚
並海寛閒野清秋揺落天微凉供美睡穏字入新聮
陋屋蕭蕭雨脩筒細細泉晚牎生酒㒷洗酌一陶然
　　　月夜江瀆池納凉
微徑荒城曲叢祠野水邊月能從我醉風欲駕人仙
静数黏螢草遥聞采芡船熱官那有此留滯莫尤天
　　　長汀道中
晚過長汀驛溪山乃尔竒老夫惟坐嘯造物爲陳詩
鳥送穿林語松垂拂澗枝慿鞍乆忘發不是馬行遟
　　　病中作
一病二十日直愁難自還殘書不成讀長晝只供閑
風舞迎霜葉雲昏欲雨山臨牎忽自笑詩思又相関
　　　冒雨登擬峴䑓觀江漲
雨氣昏千嶂江聲撼萬家雲翻一天墨浪蹴半空花
噴薄侵虚閣低昻泛断槎壯遊思夙昔乗醉下三巴
　　　春雨
春愁無處避春雨幾時晴黯黯隂連月蕭蕭滴到明
牎昏减書課絃緩咽琴聲何以娯幽獨新醅手自傾
　　　有叟
有叟鏡湖邊茅茨八九椽慿䦨秋萬里閉户醉經年
身外浮名小胸中浩氣全此身吾自判造物恐無權
　　　六月十四日微雨極凉
湖上清秋近齋中白日長雲來樹收影雨過土生香
蓮小紅衣􁉡瓜甘碧玉凉晚來幽興動移榻近方塘
　　　夜雨
寒雨連三夕幽居只数椽家貧輕過節身老怯增年
日月悲歌裏関山淚眼邊梅花自開落歎息爲誰妍
　　　悶極有作
貴巳不如賤狂應又勝癡新寒壓酒夜微雨種花時
堂下藤成架門邊枳作籬老人無日課有㒷即題詩
　　　春晚雜興
池靣萍𥘉紫墻頭杏巳青携兒撑小艇留客坐孤亭
相法無侯骨生年直酒星正須遺萬事莫遣片時醒
　　　自述
二畒新𬞞圃三間舊草堂病除身小健秋近夜微凉
薄酒時醒醉殘書半在亡老懷常自笑無事忽悲傷
　　　梅天
稲隴移𥘉遍梅天澁未晴輕隂昏茗色餘潤咽琴聲
時傍菱塘立還㝷莎徑行杜門終此丗更誓未來生
　　　獨夜
燈花寒自結雪片夜方深痩影參危坐清愁入苦吟
江湖身汗漫薬石病侵㝷朋舊凋零盡何人識此心
　　遊雲門諸蘭若
花過木隂合溪雲生暮凉牛行響白水鷺下點青秧
古寺宛如昨稺松森巳行耆年不下榻童子爲燒香
　　五言四句
　　　題瑩上人剡溪畫
天地又秋風溪山憶剡中孤舟幸閑着借我訪支公
　　路傍曲二首
　　　　其一
冷飯雜沙䃯短褐䝉霜露黄葉滿山郵行人跨馿去
　　　　其二
大道南北去車輪無停日彼豈皆竒才我獨飢至夕
澗谷精選陸放翁詩集卷之十　前集
