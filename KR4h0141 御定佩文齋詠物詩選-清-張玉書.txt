#+TITLE: 御定佩文齋詠物詩選-清-張玉書
#+DATE: 2016-06-11 12:26:25
#+SOURCE: github.com/kanripo/KR4h0141 master 9400a22c                
御製佩文齋詠物詩選序
　昔者子夏序詩謂正得失動天地感鬼神莫近於詩先
　王以是經夫婦成孝敬厚人倫美教化移風俗若是乎
　詩之道大矣哉而周公纉述唐虞宗翼文武制禮以𨗳
　天下著爾雅一篇後之序之者謂爾雅所以通詁訓之
　指歸叙詩人之興詠疏之者曰爾雅所釋徧解六經而
　獨云叙詩人之興詠者以爾雅之作多為釋詩是則一
　物多名片言殊訓凡以蟲魚草木之㣲發揮天地萬物
　之理而六義四始之道由是以明焉故夫詩者極其至
　足以通天地類萬物而不越乎蟲魚草木之㣲詩之詠
　物自三百篇而已然矣孔子曰邇之事父逺之事君多
　識於鳥獸草木之名夫事父事君忠孝大節也鳥獸草
　木至㣲也吾夫子並舉而極言之然則詩之道其稱名
　也小其取類也大即一物之情而關乎忠孝之旨繼自
　騷賦以來未之有易也此昔人詠物之詩所由作也歟
　朕自經帷進御覃精六籍至於燕暇未嘗廢書於詩之
道時盡心焉爰自古昔逸詩漢魏六朝洎夫有唐訖於
宋元明之作博觀耽味搴其蕭稂掇其菁英命大學士
陳廷敬尚書王鴻緒校理之翰林蔡升元楊瑄陳元龍
查昇陳壯履勵廷儀張廷玉錢名世汪灝查慎行蔣廷
錫編録之名曰佩文齋詠物詩蓋蒐采既多義類咸備
又不僅如向者所云蟲魚鳥獸草木之屬而已也若天
經地志人事之可以物名者㒺弗列焉於是鏤板行世
與天下學文之士共之將使之由名物度數之中求合
乎温柔敦厚之指充詩之量如卜商氏之所言而不負
古聖諄復詁訓之心其於詩教有禆益也夫
康熙四十五年六月二十一日
御定佩文齋詠物詩選告成進
　　呈表
　　　　翰林院編修臣髙輿恭承
　聖諭校刻
　　佩文齋詠物詩選今已成書謹奉
　　表上
　　進者臣輿誠惶誠恐稽首頓首
　　上言伏以詠歌言志詩教因以諧音品類殊名風人
　　　　託以寄興綜古今之論述四始宏該極功徳之
　　　　形容五常具備屬辭選義既興觀羣怨之咸宜
　　　　寓物抒情亦鳥獸蟲魚之兼及自時厥後為體
　　　　滋繁厯數千載之謳吟妍媸匪一合三百篇之
　　　　旨趣雅俗或乖故篇什必藉夫搜羅而鑒擇尤
　　　　期於精當務臻備美乃愜編摩恭惟
　皇帝陛下
　　道協天人
　功參化育
　典謨訓誥心傳在精一之㣲
　韶濩咸英聲律究中和之本
奎章巍煥麗雲漢以昭回
睿藻光華並日星而朗耀奚翅一辭莫贊允為百代觀
　　　型而猶
　雅意掄文
　虚懐體物於
　敕幾之餘暇事
　𢎞覽之精勤謂歌詩原本於性情而名物悉關乎義
　　　理若不廣為采擷曷以萃厥菁英屢經乙夜之
親裁
申命諸臣而彚輯於是燃藜芸閣給札薇垣上自古初
　　　下訖勝國詩從物類若五色之相宣選以體分
　　　猶四時之成序大則觀文察理取象髙深細則
　　　喙息跂行肖形毫末其間包羅衆品薈蕞羣材
　　　服食器用之需皆歸逸響律吕權衡之事並入
　　　妍辭農牧樵漁恍見野人之趣圖書藥物足抒
　　　大雅之襟以及仙釋之遐踪將帥之行陣異卉
　　　名花之悦性纎鱗弱羽之遂生莫不次第臚陳
　　　後先區别夜光觸目荆山無韞玉之嫌明月入
　　　懐滄海寡遺珠之歎既潄芳而傾液復按部而
　　　就班羣服
宸衷藻鑑之精亦見作者經營之善彚成巻帙繕冩進
　呈
臨黼座以開編
命鸞牋而製序冠諸簡首益増璀璨之觀秘在枕中競
　　　奉縹緗之襲雞林是寶虎觀同珍臣夙愧顓愚
　　　早承
殊渥竊叨珥筆趨中禁以驚心願學操觚望西清而厲
　　　志乃者荷
九重之綸綍
　畀全部以雕鐫拜
命悚惶捧圅戒謹訂魯魚之異字尚懼承訛正朋鳯之
　　　同文惟求無舛爰遴剞劂再付裝潢用尅日以
　　　竣工恐蕆事之或後伏願
賜留玉案
分識牙籖
頒示寰區資博物洽聞之益流傳久逺𢎞歌衢詠巷之
　　　風洵六儀之芳規為千秋之盛事謹校定六十
　　　四冊為類四百八十有六計古今各體詩一萬
　　　四千五百九十首刋刻告成臣輿無任瞻
天仰
聖激切屏營之至謹奉
　表隨
　進以
聞
　　　康熙四十六年三月初一日翰林院編修臣髙
　　　輿謹上表
御定佩文齋詠物詩選
　　彚閲
　　　　文華殿大學士兼户部尚書(臣/)張玉書
　　　　經筵講官文淵閣大學士兼吏部尚書(臣/)陳廷敬
　　　　經　筵講官户　部　尚書(臣/)王鴻緒
　　編輯官
　　　　經筵講官户部右侍郎兼管詹事府詹事事(臣/)汪　霦
　　　　經筵講官内閣學士兼禮部侍郎(臣/)蔡升元
　　　　經筵講官内閣學士兼禮部侍郎兼管詹事府詹事事(臣/)楊　瑄
　　　　經筵講官起居注翰林院掌院學士兼禮部侍郎教習庶吉士(臣/)陳元龍
　　　　日講官起居注詹事府少詹事兼翰林院侍講學士(臣/)查　昇
　　　　日講官起居注翰林院侍讀學士今任編修(臣/)陳壯履
　　　　日講官起居注翰林院侍講學士(臣/)勵廷儀
　　　　日講官起居注翰林院侍講(臣/)錢名世
　　　　日講官起居注左春坊左贊善兼翰林院檢討(臣/)蔣廷錫
　　　　日　講官起居注翰林院檢討(臣/)張廷玉
　　　皇太子講官翰林院編修(臣/)汪　灝
　　　翰　　林　　院　　編　　修(臣/)查慎行
　欽定四庫全書　　　　集部八
御定佩文齋詠物詩選總目　　總集類
　　　巻一　　　　　天
　　　巻二　　　　　日
　　　卷三　　　　　月
　　　巻四　　　　　星
　　　卷五　　　　　河漢
　　　卷六　　　　　風
　　　卷七　　　　　雷電(附雹/)
　　　巻八　　　　　雲
　　　巻九　　　　　霞
　　　巻十　　　　　雨
　　　卷十一　　　　霧
　　　巻十二　　　　露
　　　巻十三　　　　霜
　　　巻十四　　　　雪
　　卷十五　　　　冰
　　卷十六　　　　虹霓
　　卷十七　　　　瑞氣
　　卷十八　　　　晴
　　巻十九　　　　曉
　　巻二十　　　　夜
　　卷二十一　　　寒
　　卷二十二　　　暑
　　巻二十三　　　凉
　　巻二十四　　　春
　　卷二十五　　　立春
　　巻二十六　　　夏
　　巻二十七　　　立夏
　　卷二十八　　　秋
　　巻二十九　　　立秋
　　巻三十　　　　冬
　　卷三十一　　　立冬
　　卷三十二　　　冬至
　　卷三十三　　　元旦
　　卷三十四　　　人日
　　巻三十五　　　上元
　　巻三十六　　　花朝
　　卷三十七　　　社日
　　巻三十八　　　寒食
　　巻三十九　　　清明
　　巻四十　　　　上已
　　卷四十一　　　佛日
　　卷四十二　　　午日
　　卷四十三　　　七夕
　　巻四十四　　　中元
　　卷四十五　　　中秋
　　巻四十六　　　九日
　　巻四十七　　　臘日
　　巻四十八　　　除夕
　　卷四十九　　　山總類
　　巻五十　　　　泰山
　　卷五十一　　　華山
　　卷五十二　　　衡山
　　卷五十三　　　恒山
　　卷五十四　　　嵩山
　　巻五十五　　　西山
　　卷五十六　　　盤山
　　卷五十七　　　鍾山
　　巻五十八　　　金山(附焦山/)
　　卷五十九　　　茅山
　　巻六十　　　　武夷山
　　巻六十一　　　廬山
　　巻六十二　　　九華山
　　巻六十三　　　小孤山
　　巻六十四　　　天臺山
　　巻六十五　　　普陀山
　　卷六十六　　　羅浮山
　　巻六十七　　　惠山
　　巻六十八　　　虎丘山
　　巻六十九　　　巫山
　　巻七十　　　　太行山
　　卷七十一　　　王屋山
　　卷七十二　　　終南山
　　巻七十三　　　龍門山
　　巻七十四　　　峰
　　巻七十五　　　嶺
　　巻七十六　　　巖
　　巻七十七　　　洞
　　巻七十八　　　谷
　　卷七十九　　　島嶼
　　巻八十　　　　石
　　卷八十一　　　石壁
　　巻八十二　　　假山
　　巻八十三　　　衆山
　　巻八十四　　　水總類
　　巻八十五　　　海
　　巻八十六　　　江
　　巻八十七　　　曲江
　　卷八十八　　　淮水
　　巻八十九　　　河
　　巻九十　　　　漢水
　　卷九十一　　　洛水
　　巻九十二　　　湘水
　　卷九十三　　　湖
　　巻九十四　　　川
　　巻九十五　　　渚
　　卷九十六　　　浦
　　卷九十七　　　谿
　　巻九十八　　　澗
　　卷九十九　　　潭
　　巻一百　　　　洲
　　巻一百一　　　渡
　　巻一百二　　　潮
　　巻一百三　　　池(附沼/)
　　巻一百四　　　溝
　　卷一百五　　　灘瀨
　　卷一百六　　　井
　　巻一百七　　　泉
　　巻一百八　　　温泉
　　巻一百九　　　瀑布(附水簾/)
　　巻一百十　　　衆水
　　巻一百十一　　宫殿
　　巻一百十二　　門闕
　　卷一百十三　　省掖
　　卷一百十四　　館閣
　　巻一百十五　　院
　　巻一百十六　　苑
　　巻一百十七　　臺榭
　　巻一百十八　　亭
　　卷一百十九　　樓
　　巻一百二十　　閣
　　巻一百二十一　莊(附山房/)
　　巻一百二十二　園林
　　巻一百二十三　别業
　　卷一百二十四　城郭
　　巻一百二十五　橋梁
　　巻一百二十六　隄岸
　　卷一百二十七　舟
　　卷一百二十八　車
　　巻一百二十九　簡閲
　　巻一百三十　　狩獵
　　巻一百三十一　征伐
　　巻一百三十二　從軍
　　巻一百三十三　出塞
　　巻一百三十四　告捷
　　巻一百三十五　凱旋
　　巻一百三十六　行營
　　巻一百三十七　陣圖
　　巻一百三十八　射
　　卷一百三十九　弓
　　巻一百四十　　箭
　　巻一百四十一　刀
　　巻一百四十二　劍
　　巻一百四十三　旌旗
　　巻一百四十四　戰袍
　　卷一百四十五　彈
　　卷一百四十六　鞭
　　卷一百四十七　武備雜類
　　巻一百四十八　鹵簿
　　巻一百四十九　儀器
　　巻一百五十　　權衡度量
　　巻一百五十一　寳玉
　　巻一百五十二　珠
　　巻一百五十三　金(附銀/)
　　巻一百五十四　錢
　　巻一百五十五　錦綺
　　巻一百五十六　布帛
　　巻一百五十七　苧葛
　　卷一百五十八　氊罽
　　巻一百五十九　印笏
　　卷一百六十　　冠簪
　　巻一百六十一　衣(附帕/)
　　巻一百六十二　帶佩
　　卷一百六十三　履舄
　　巻一百六十四　屏障
　　巻一百六十五　簾幕
　　巻一百六十六　如意麈拂
　　巻一百六十七　砧杵
　　卷一百六十八　書籍
　　巻一百六十九　五經
　　巻一百七十　　史
　　巻一百七十一　讀書
　　卷一百七十二　書法總類
　　巻一百七十三　御書
　　巻一百七十四　篆書
　　卷一百七十五　真書
　　卷一百七十六　草書
　　巻一百七十七　書札
　　巻一百七十八　碑
　　巻一百七十九　筆
　　巻一百八十　　墨
　　巻一百八十一　硯(附硯山/)
　　巻一百八十二　紙
　　巻一百八十三　箋
　　巻一百八十四　畫
　　巻一百八十五　樂律
　　巻一百八十六　鐘
　　巻一百八十七　鼓
　　巻一百八十八　磬
　　巻一百八十九　簫
　　巻一百九十　　管
　　卷一百九十一　笙
　　巻一百九十二　笛
　　卷一百九十三　琴(附風琴/)
　　巻一百九十四　琴石
　　巻一百九十五　瑟
　　卷一百九十六　箏
　　巻一百九十七　琵琶
　　巻一百九十八　箜篌
　　巻一百九十九　笳
　　巻二百　　　　角
　　巻二百一　　　觱篥
　　巻二百二　　　方響
　　卷二百三　　　雜樂器
　　巻二百四　　　鼎彞
　　卷二百五　　　爐(附火籠/)
　　卷二百六　　　鏡
　　巻二百七　　　扇
　　卷二百八　　　棊(附彈棊/)
　　巻二百九　　　投壺
　　巻二百九　　　杖
　　巻二百十一　　文具
　　巻二百十二　　玩具
　　巻二百十三　　飲具
　　巻二百十四　　釀具
　　卷二百十五　　茶具
　　卷二百十六　　食具
　　卷二百十七　　坐具
　　巻二百十八　　寢具
　　巻二百十九　　雜器
　　巻二百二十　　香
　　巻二百二十一　燈燭(附煙火/)
　　卷二百二十二　火
　　卷二百二十三　煙
　　巻二百二十四　薪炭
　　巻二百二十五　農
　　巻二百二十六　圃
　　巻二百二十七　樵
　　卷二百二十八　漁
　　巻二百二十九　牧
　　卷二百三十　　織
　　巻二百三十一　女紅
　　巻二百三十二　佛寺
　　卷二百三十三　佛
　　巻二百三十四　僧
　　卷二百三十五　浮圖
　　卷二百三十六　僧家雜類
　　巻二百三十七　仙觀
　　巻二百三十八　仙
　　巻二百三十九　道士
　　巻二百四十　　步虛詞
　　巻二百四十一　道家雜類
　　巻二百四十二　食物總類
　　卷二百四十三　酒
　　卷二百四十四　茶
　　卷二百四十五　飯
　　巻二百四十六　粥
　　巻二百四十七　麪
　　巻二百四十八　糕
　　巻二百四十九　餅
　　巻二百五十　　饌
　　卷二百五十一　酥
　　巻二百五十二　乳
　　巻二百五十三　羮
　　卷二百五十四　湯
　　卷二百五十五　糖霜
　　巻二百五十六　食物雜類
　　巻二百五十七　榖
　　巻二百五十八　麥
　　卷二百五十九　蔬菜
　　巻二百六十　　雜蔬
　　巻二百六十一　𤓰
　　卷二百六十二　豆花
　　卷二百六十三　蒪菜
　　卷二百六十四　菌(附石耳/)
　　巻二百六十五　瓠
　　卷二百六十六　韭薤(附蔥/)
　　卷二百六十七　山藥
　　巻二百六十八　芋
　　卷二百六十九　蔊菜
　　巻二百七十　　蘆菔
　　巻二百七十一　蕨
　　巻二百七十二　椒薑
　　巻二百七十三　薺
　　巻二百七十四　菱芡
　　巻二百七十五　總樹類
　　巻二百七十六　總花類
　　巻二百七十七　松
　　巻二百七十八　柏
　　巻二百七十九　檜
　　巻二百八十　　杉
　　卷二百八十一　榆
　　巻二百八十二　槐
　　卷二百八十三　梧桐
　　卷二百八十四　榕
　　巻二百八十五　椿
　　巻二百八十六　楠
　　卷二百八十七　桑
　　卷二百八十八　楸
　　巻二百八十九　楊柳
　　巻二百九十　　檉
　　巻二百九十一　烏桕
　　卷二百九十二　冬青
　　巻二百九十三　銀杏
　　巻二百九十四　木𤓰
　　巻二百九十五　木槿花
　　卷二百九十六　桃花
　　巻二百九十七　梅花(附紅梅/)　(梅子/)
　　卷二百九十八　李花
　　巻二百九十九　杏花
　　巻三百　　　　梨花
　　巻三百一　　　栗
　　巻三百二　　　棗
　　卷三百三　　　柰
　　卷三百四　　　柑
　　巻三百五　　　橘(附金橘/)
　　巻三百六　　　橙
　　巻三百七　　　榴花
　　卷三百八　　　柿
　　巻三百九　　　楊梅
　　卷三百十　　　核桃
　　巻三百十一　　枇杷
　　卷三百十二　　櫻桃
　　巻三百十三　　林檎
　　卷三百十四　　茘枝
　　卷三百十五　　龍眼
　　巻三百十六　　橄欖
　　卷三百十七　　葡萄
　　巻三百十八　　海棠(附秋海棠/)
　　巻三百十九　　桂花
　　巻三百二十　　玉蘭
　　卷三百二十一　丁香
　　卷三百二十二　夜合
　　巻三百二十三　紫薇
　　巻三百二十四　木蘭
　　卷三百二十五　蠟梅
　　巻三百二十六　山茶
　　卷三百二十七　梔子
　　卷三百二十八　辛夷
　　巻三百二十九　繡毬
　　巻三百三十　　棠梨
　　卷三百三十一　玉蘂花
　　巻三百三十二　山礬
　　卷三百三十三　楝花
　　巻三百三十四　木棉花(附橦花/)
　　巻三百三十五　竹
　　巻三百三十六　笋
　　巻三百三十七　牡丹
　　巻三百三十八　芍藥
　　巻三百三十九　瑞香
　　巻三百四十　　木芙蓉
　　卷三百四十一　茉莉
　　巻三百四十二　夾竹桃
　　卷三百四十三　薔薇
　　巻三百四十四　月季
　　卷三百四十五　刺桐
　　卷三百四十六　荼䕷
　　卷三百四十七　凌霄
　　卷三百四十八　藤花
　　卷三百四十九　山丹
　　卷三百五十　　素馨
　　巻三百五十一　玉瓏鬆
　　卷三百五十二　瓊花(附瑶花/)　(琪花/)
　　巻三百五十三　蘭
　　巻三百五十四　蕙
　　卷三百五十五　芝
　　巻三百五十六　萱
　　巻三百五十七　菊
　　巻三百五十八　荷
　　巻三百五十九　葵
　　巻三百六十　　杜鵑花
　　巻三百六十一　水仙
　　巻三百六十二　金沙花
　　巻三百六十三　金錢花
　　巻三百六十四　罌粟
　　巻三百六十五　玉簪花
　　卷三百六十六　鳯仙
　　卷三百六十七　雞冠
　　巻三百六十八　牽牛
　　卷三百六十九　杜若
　　卷三百七十　　菖蒲
　　卷三百七十一　芭蕉(附美人蕉/)
　　卷三百七十二　石竹
　　巻三百七十三　葉
　　卷三百七十四　雜樹類
　　卷三百七十五　雜花類
　　巻三百七十六　藥類
　　巻三百七十七　人參
　　巻三百七十八　茯苓
　　巻三百七十九　黄精
　　巻三百八十　　山茱萸
　　巻三百八十一　檳榔
　　卷三百八十二　枳殻
　　卷三百八十三　枸杞
　　巻三百八十四　決明
　　卷三百八十五　藥名詩
　　巻三百八十六　雜藥類
　　巻三百八十七　蘆葦(附蒹葭/)　(葑/)
　　巻三百八十八　荻花
　　卷三百八十九　荇花(附葓/)
　　卷三百九十　　蓼花
　　巻三百九十一　蘋花
　　巻三百九十二　苔蘚
　　卷三百九十三　萍花
　　巻三百九十四　薜蘿
　　卷三百九十五　菰蒲
　　巻三百九十六　草(附莎/  蓂)　(蕪葵蓬瓦茅/鳬      松)　(蓍/)
　　巻三百九十七　麟
　　巻三百九十八　騶虞
　　巻三百九十九　獅子
　　巻四百　　　　象
　　巻四百一　　　虎
　　巻四百二　　　豹
　　巻四百三　　　熊羆
　　巻四百四　　　駱駝
　　卷四百五　　　馬
　　巻四百六　　　驢(附騾/)
　　巻四百七　　　牛(附犀牛/)
　　巻四百八　　　羊
　　巻四百九　　　犬
　　卷四百十　　　豕
　　巻四百十一　　鹿
　　巻四百十二　　狐
　　巻四百十三　　猿(附獼猴/)
　　巻四百十四　　狼
　　卷四百十五　　貍
　　卷四百十六　　兔
　　巻四百十七　　貓
　　巻四百十八　　鼠
　　巻四百十九　　猩猩(附􁉾􁉾/)
　　巻四百二十　　雜獸
　　巻四百二十一　總禽鳥類
　　卷四百二十二　鳯(附鸞/)
　　卷四百二十三　孔雀
　　巻四百二十四　鶴
　　巻四百二十五　錦雞
　　巻四百二十六　雁
　　巻四百二十七　鷹(附隼/)　(海青/)
　　巻四百二十八　鶻
　　巻四百二十九　鵰鶚
　　巻四百三十　　白翎雀
　　卷四百三十一　鳶
　　卷四百三十二　雉
　　巻四百三十三　鷓鴣
　　巻四百三十四　烏(鴉同/)
　　巻四百三十五　鵲
　　卷四百三十六　鳩
　　卷四百三十七　鶯
　　卷四百三十八　燕
　　卷四百三十九　白鷴
　　巻四百四十　　鸚鵡
　　卷四百四十一　鸜鵒
　　巻四百四十二　雀(附黄雀/)
　　巻四百四十三　畫眉
　　巻四百四十四　戴勝
　　巻四百四十五　布榖(報谷郭公同/)
　　巻四百四十六提壺
　　巻四百四十七　啄木
　　卷四百四十八　鴛鴦
　　巻四百四十九　鸂鶒
　　巻四百五十　　鵁鶄
　　卷四百五十一　鷗
　　卷四百五十二　鷺
　　巻四百五十三　百舌
　　巻四百五十四　杜鵑
　　巻四百五十五　鶗鴂(伯勞同/)
　　巻四百五十六　白頭公
　　卷四百五十七　白鳥
　　卷四百五十八　翠鳥
　　巻四百五十九　鸕鷀
　　巻四百六十　　䳺鶉
　　卷四百六十一　天鵞
　　卷四百六十二　鳬
　　卷四百六十三　竹鷄(泥滑滑同/)
　　卷四百六十四　鵞
　　巻四百六十五　鴨
　　巻四百六十六　鷄
　　卷四百六十七　雜鳥
　　巻四百六十八　龍(附蛟虬/)
　　卷四百六十九　魚(附蝦/)　(海蜇/)
　　巻四百七十　　蠏
　　巻四百七十一　龜
　　巻四百七十二　車螯
　　巻四百七十三　蚌蛤(附蠣/  蚶)　(蠔/蟶)
　　卷四百七十四　蛙
　　卷四百七十五　總蟲類
　　巻四百七十六　蠶
　　卷四百七十七　蟬
　　巻四百七十八　蝶
　　巻四百七十九　蜂
　　巻四百八十　　蜻蜓
　　巻四百八十一　蜘蛛
　　巻四百八十二　螢
　　卷四百八十三　促織(絡緯同/)
　　巻四百八十四　蠧魚
　　卷四百八十五　蚊蠅
　　巻四百八十六　雜蟲
　　　　(臣/)等謹案
　御定佩文齋詠物詩選四百八十二巻康熈四十五
　　　　年
　聖祖仁皇帝御定自萟文類聚初學記始以詠物之
　　　　詩分𨽻各類後宋綬蒲積中有嵗時雜詠專
　　　　收節序之篇陳敬沂有全芳備俎惟採草木
　　　　之什未有蒐合遺篇包括厯代分門列目共
　　　　為一總集者明華亭張之象始有古詩類苑
　　　　唐詩類苑兩集然亦多以人事分編不專于
　　　　詠物其全輯詠物之詩者實始自是編所録
　　　　上起古初下訖明代凡四百八十類又附見
　　　　者四十九類諸體咸備庻彚畢陳洋洋乎詞
　　　　苑之大觀也夫鳥獸草木學詩者資其多識
　　　　孔門之訓也郭璞作山海經賛戴凱之作竹
　　　　譜宋祁作益部方物畧記並以韻語叙物産
　　　　豈非以諧諸聲律易于記誦歟學者坐諷一
　　　　編而周知萬品是以摛文而兼博物之功也
　　　　至于借題以託比觸目以起興羙刺法戒繼
　　　　軌風人又不止爾雅之注蟲魚矣知
　聖人隨事寓教嘉惠藝林者深也原本未標巻第惟
　　　　分六十四冊篇頁稍繁今依類分析編為四
　　　　百八十六巻乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　欽定四庫全書
御定佩文齋詠物詩選巻一
　　天類
　　　四言古
　　　　八伯歌　　　　　　　　　　古逸詩
　明明上天爛然星陳日月光華宏予一人
　　　　釋天地圖贊　　　　　　　(晉/)郭　璞
　祭地肆瘞郊天致禋氣升太乙精渙九淵至敬不文明
　德惟䖍
　　　　天贊　　　　　　　　　　(宋/)何承天
　軒轅改物以經天人容成造厯大撓創辰龍集有次星
　紀乃分
　　　五言古
　　　　升天行　　　　　　　　　(魏/)曹　植
　乘蹻追術士逺之蓬萊山靈液飛素波蘭桂上參天𤣥
　豹逰其下翔鵾戲其顚乘風忽登舉彷彿見衆仙
　　　　天行篇　　　　　　　　　(晉/)傅　𤣥
　天行一何健日月無停蹤百川皆赴海三辰回泰蒙
　　　七言古(附長短句/)
　　　　皇娥歌　　　　　　　　　　古逸詩
　天清地曠浩茫茫萬象廻薄化無方浛天蕩蕩望滄滄
　乗桴輕漾著日旁當期何所至窮桑心知和樂悦未央
　　　　祭天辭　　　　　　　　　(周/)闕　名
　皇皇上天昭臨下土集地之靈降甘風雨庶物羣生各
　得其所靡今靡古惟予一人某敬拜皇天之祜
　　　　兩儀詩　　　　　　　　　(晉/)傅　𤣥
　兩儀始分元氣清列宿垂象六位成日月西流景東征
　悠悠萬物殊品名聖人憂世念羣生
　　　　天行歌　　　　　　　　　　傳　𤣥
　天時泰兮昭以陽清風起兮景雲翔仰觀兮辰象日月
　兮運周俯視兮河海百川兮東流
御定佩文齋詠物詩選巻一
　欽定四庫全書
御定佩文齋詠物詩選巻二
　　日類
　　　五言古
　　　　升天行　　　　　　　　　(魏/)曹　植
　扶桑之所出乃在朝陽谿中心凌蒼昊布葉蓋天涯日
　出登東幹既夕沒西枝願得紆陽轡廻日使東馳
　　　　日　　　　　　　　　　　(魏/)劉　楨
　仰視白日光皎皎髙且懸兼燭八紘内物類無頗偏
　　　　詠日　　　　　　　　　　晉張　載(一作/左思)
　白日隨天回暾暾圓如規踊躍湯谷中上登榑桑枝
　　　　日　　　　　　　　　　　(晉/)傅　𤣥
　湯谷發清曜九日棲髙枝願得竝天御六龍齊玉羈
　　　　詠朝日　　　　　　　　　(梁/)簡文帝
　團團出天外煜煜上層峰光隨浪髙下影逐樹輕濃
　　　　詠日應令　　　　　　　　(梁/)劉孝綽
弭節馳晹谷照檻出扶桑園葵亦可幸傾葉奉離光
　　　詠日華　　　　　　　　　(陳/)徐　陵
朝暉爛曲池夕照滿西陂復有當晝景江上鑠光儀時
從髙浪歇乍逐細波移一在雕梁上詎比扶桑枝
　　　詠日應趙王教　　　　　(北周/)康　孟
金烏升曉氣玉檻漾晨曦先汎扶桑海返照若華池洛
浦全開鏡衡山半隠規相懽承愛景共惜寸隂移
　　　朝日歌　　　　　　　　　(隋/)無名氏
扶木上朝暾嵫山呈暮景寒來㳺晷促暑至馳輝永時
和合璧耀俗泰重輪明執圭盡昭事服冕罄䖍誠
　　　賦得白日半西山　　　　　(唐/)太　宗
紅輪不暫駐烏飛豈復停岑霞漸漸落谿陰寸寸生藿
葉隨光轉葵心逐照傾晩煙含樹色棲鳥雜流聲
　　　賦得秋日懸清光賜房𤣥齡　　太　宗
秋露凝髙掌朝光上翠微參差麗雙闕照耀滿重闈仙
馭隨輪轉靈烏帶影飛臨波無定彩入隙有圓暉還當
葵藿志傾葉自相依
　　　奉和詠日午　　　　　　　(唐/)虞世南
髙天淨秋色長漢轉曦車玉樹陰初正桐圭影未斜翠
蓋飛圓彩明鏡發輕花再中良表瑞共仰璧暉賖
　　　詠日　　　　　　　　　　(唐/)董思恭
滄海十枝暉元圃重輪慶蕣花發晨楹菱彩翻朝鏡忽
遇微風飄自有浮雲映更也人皆仰無待揮戈正
　　　賦得落日山照曜　　　　　(唐/)張　謂
裵徊空山下晼晩殘陽落圓影過峰巒半規入林薄餘
光徹羣岫亂彩分重壑石鏡共澄明巖光同照灼棲禽
去杳杳夕煙生漠漢此境誰復知獨懷謝康樂
　　　日出　　　　　　　　　　(宋/)孔平仲
仲冬十一月我行赴髙密路出東海上晨起駭初日騰
騰若車輪只向平地出較於昔所見得此十之七蟾蜍
尚弄影皎皎横參畢輝光一迸散夜氣掃若失扶桑想
可到俗慮苦難訖壯觀曾未厭側歎流景疾
　　　初日　　　　　　　　　　(元/)馬祖常
初日照我樹我樹日華滋檀欒綠隂合四顧無曲枝盛
暑熾煩歊其中有凉颸成林䕃千畝棲息任所宜
　　七言古
　　　玉牒辭　　　　　　　　　(夏/)大　禹
祝融司方發其英沐日浴月百寶生
　　五言律
　　　日　　　　　　　　　　　(唐/)李　嶠
日出扶桑路遥升若木枝雲間五色滿霞際九光披東
陸蒼龍駕南郊赤羽馳傾心比葵藿終日奉光曦
　　　返照　　　　　　　　　　(唐/)杜　甫
返照開巫峽寒空半有無已低魚復暗不盡白鹽孤荻
岸如秋水松門似畫圖牛羊識童僕既夕應傳呼
　　　落照　　　　　　　　　　(唐/)馬　戴
照耀天山外飛鴉幾共過微紅拂秋漢片白透長波影
促寒汀薄光殘古木多金霞與雲氣散漫復相和
　　　望早日　　　　　　　　　(唐/)朱慶餘
牕下聞雞後蒼茫映逺林纔分天地色便禁虎狼心是
處程途逺何山洞府深此時堪竚望萬象豁塵襟
　　　夕陽　　　　　　　　　　唐鄭　谷
夕陽秋更好瀲瀲蕙蘭中極浦明殘雨長天急逺鴻僧
牕留半榻漁舸透疎篷莫道清光盡寒蟾即照空
　　五言排律
　　　省試夏日可畏　　　　　　(唐/)張　籍
赫赫溫風扇炎炎夏日徂火威馳迥野畏景鑠遥途勢
矯翔陽翰功分造化爐禁城千品獨黃道一輪孤落照
頻空簟餘暉巻夕梧如何倦㳺子中路獨踟蹰
　　　賦得日暖萬年枝　　　　　(唐/)蔣　防
新陽歸上苑嘉樹獨含姸散漫添和氣曈曨巻曙煙流
輝宜聖日接影貴芳年自與恩光近那闗煦嫗偏結根
誠得地表夀願符天誰道憐寒質從兹不曖然
　　　賦得日暖萬年枝　　　　　(唐/)王　約
靄靄彤庭裏沈沈玉砌陲初升九華日潛暖萬年枝煦
嫗光偏好青蔥色轉宜每因韶景麗長沐惠風吹隠映
當龍闕氛氳隔鳳池朝陽光照處惟有近臣知
　　　賦得秋日懸清光　　　　　(唐/)陶　拱
秋至雲容斂天中日景清懸空寒色淨委照曙光盈泫
泫看彌上輝輝望最明煙霞輪乍透葵藿影初生鑒下
誠無極升髙自有程何當廻盛彩一為表精誠
　　　賦得日華川上動　　　　　(唐/)石殷士
曙霞攢旭日浮景弄晴川晃耀層潭上悠楊極浦前岸
髙時擁媚波逺漸澄鮮萍實空隨浪珠胎不照淵早暄
依曲渚微動觸輕漣孰假咸池望幽情得古篇
　　　賦得初日照華清　　　　　(唐/)柴　宿
靈川初照日逺近見離宫影動參差裏光分縹緲中鮮
飇收晩翠佳氣滿晴空林潤溫泉入樓深複道通璇題
生炯晃珠綴引璁瓏鳳輦何時下朝朝此望同
　　　賦得初日照鳳樓　　　　　(唐/)李虞仲
旭日煙雲殿朝陽燭帝居斷霞生峻宇通閣麗晴虚流
彩連朱檻騰輝照綺疏曈曨晨景裏明滅曉光初户牖
仙山近軒楹鳳翼舒還如王母過遥度五雲車
　　　日南長至　　　　　　　　(唐/)獨孤鉉
玉厯頒新律凝隂發一陽輪輝猶惜短圭景此偏長躔
度經南斗光流盡北堂乍疑周户曜可愛逗林黄積雪
消微煦初萌動早芒更升臺上望雲物已昭彰
　　七言律
　　　南江夕照　　　　　　　　(元/)呉　萊
偶出官橋倚落曛詩家觸景漫紛紛彈琴在峽驚聞瀑
罨畫為谿喜得雲竹篠晩深樵弛擔莎根秋短牧歸羣
道旁更有枌榆社欲脫蓑衣藉酒醺
　　　南江夕照　　　　　　　　(元/)錢惟善
日盡江南送夕陽空明直上接魚梁千重雲岫連平逺
五色霜林映渺茫孤鶩倒飛天上下長虹髙卧水中央
白雲紅稻多秋思付與詩翁住醉鄉
　　五言絶句
　　　鹿柴　　　　　　　　　　(唐/)王　維
空山不見人但聞人語響返景入深林復照青苔上
　　　憶長安曲寄龎㴶　　　　　(唐/)岑　參
東望望長安正值日初出長安不可見喜見長安日
　　　夕陽　　　　　　　　　　(唐/)陸龜蒙
渡口和帆落城邊帶角收如何茂陵客江上倚髙樓
　　　山中　　　　　　　　　　(元/)僧　英
一聲山鳥啼幽夢忽喚醒起來開竹扉日上東峰頂
　　　江行　　　　　　　　　　(明/)李夢陽
迎送山相似舟移迷北南回看皁口日已照石華潭
　　七言絶句
　　　曉光詞　　　　　　　　　(唐/)施肩吾
日輪浮動羲和推東方一軋天門開風神為我掃煙霧
四海蕩蕩無塵埃
　　　曉日　　　　　　　　　　(唐/)韓　偓
天際霞光入水中水中天際一時紅直須日觀三更後
首送金烏上碧空
　　　雨後早發大寧　　　　　　(唐/)薛　能
春霖朝罷客西東馬足泥聲路未通最愛千峰最髙處
一峰初日白雲中
　　　落日馬上　　　　　　　　(宋/)秦　觀
日落荒阡白霧深紫騮嘶顧出疎林回頭已失來時路
杳杳金盤墮翠岑
　　　江村即事　　　　　　　　(元/)黄　庚
江邨暝色漸淒迷數㸃殘鴉雜鴈飛鴈宿蘆花鴉宿樹
各分一半夕陽歸
　　　萬夀節出左掖門口號　　　(元/)王　惲
禁漏穿花夜已央宫槐籠曉色蒼蒼殷勤一㸃東華日
先到紅鸞扇影光
　　　小遊仙　　　　　　　　　(明/)桑　悦
白雲為被綵霞氊髙枕長凌倒景眠却怪兩燈常下照
　不知日月麗中天
　　　　山曉望大内作　　　　　　(明/)王　寵
　龍樓佳氣繞鍾山鳳瓦參差苑樹閒一片日華凌曉霽
　金光浮動翠微間
　
　
　
　
　
　
　
　
　
　
　
御定佩文齋詠物詩選巻二
　欽定四庫全書
御定佩文齋詠物詩選巻三
　　月類
　　　古樂府
　　　　月重輪行　　　　　　　　(魏/)文　帝
　三辰垂光照臨四海煥哉何煌煌悠悠與天地久長愚
　見目前聖覩萬年明闇相絶何可勝言
　　　五言古
　　　　奉和月下　　　　　　　　(齊/)王　融
　雕雲度綺錢香風入珠網獨知此夜月依遲慕神賞
　　　　望月　　　　　　　　　　(梁/)簡文帝
　流輝入畫堂初照上梅梁形同七子鏡影類九秋霜桂
　花那不落團扇與誰粧空聞北牕彈未舉西園觴
　　　　望江中月影　　　　　　　(梁/)元　帝
　澄江涵皓月水影若浮天風來如可汎流急不成圓秦
　鈎斷復接和璧碎還聮裂紈依岸草斜桂逐行船即此
春江上無俟百枝然
　　　應王中丞思逺詠月　　　　(梁/)沈　約
月華臨靜夜夜靜滅氛埃方輝竟户入圓影隙中來髙
樓切思婦西園逰上才網軒映珠綴應門照綠苔洞房
殊未曉清光信悠哉
　　　詠秋月　　　　　　　　　(梁/)虞羲
影麗髙堂端光入長門殿初生似玉鉤裁滿如團扇汎
濫浮隂來金波時不見儻遇賞心者照之西園宴
　　　和繆郎視月　　　　　　　(梁/)何子期
清夜未云疲珠簾聊可發泠泠玉潭水映見娥睂月靡
靡露方垂輝輝光稍沒佳人復千里餘影徒揮忽
　　　和望月　　　　　　　　　(梁/)庾肩吾
桂殿月偏來留光引上才圓隨漢東蚌暈逐淮南灰渡
河光不濕移輪轍詎開此夜臨清景還承終宴杯
　　　月半夜泊鵲尾　　　　　　(梁/)劉孝綽
客行三五夜息棹隠中洲月光隨浪動山影逐波流
　　　林下映月　　　　　　　　　劉孝綽
明明三五月垂影當髙樹攢柯半玉蟾裛葉彰金兔兹
林有夜坐嘯歌無與晤側光聊可書含毫且成賦
　　　新月　　　　　　　　　　(梁/)劉　瑗
仙宫雲箔巻露出玉簾鉤清光無所贈相憶鳳凰樓
　　　舟中望月　　　　　　　　(梁/)朱　超
大江闊千里孤舟無四鄰惟餘故樓月逺近必隨人入
風先遶暈排霧急移輪若敎長似扇堪拂艶歌塵
　　　闗山月　　　　　　　　　(陳/)張正見
巖間度月華流彩映山斜暈逐連城璧輪隨出塞車唐
蓂遥合影秦桂逺分花欲驗盈虛理方知道路賖
　　　賦得薄帷鑒明月　　　　　　張正見
長河上桂月澄彩照髙樓分簾疑碎璧隔幔似垂鉤窗
外光恒滿帷中影暫流豈及西園夜長隨飛蓋逰
　　　詠月贈人　　　　　　　(北周/)王　褎
月色當秋夜斜暉映薄帷上弦如半璧初魄似娥睂渡
雲光忽駛中天影更遲髙陽懷許掾對此益相思
　　　舟中望月　　　　　　　(北周/)庾　信
舟子夜離家開舲望月華山明疑有雪岸白不闗沙天
漢看珠蚌星橋視桂花灰飛重暈闕蓂落獨輪斜
　　　遼城望月　　　　　　　　(唐/)太　宗
𤣥兔月初明澄輝照遼碣映雲光暫隠隔樹花如綴魄
滿桂枝圓輪移鏡彩缺臨城却影散帶暈重圍結駐蹕
俯九都竚觀妖氛滅
　　　詠月　　　　　　　　　　(唐/)董思恭
北堂未安寢西園聊騁望玉户照羅帷朱軒明綺障別
客長安道思婦髙樓上所願君莫違清輝時可訪
　　　春宵覽月　　　　　　　　(唐/)閻　寛
月生東荒外天雲收夕陰愛見澄清景象吾虚白心耳
目靜無譁神超道性深乘興得至樂寓言因永吟
　　　禁中月　　　　　　　　　(唐/)白居易
海上明月出禁中清夜長東南樓殿白稍稍上宫牆淨
落金塘水明浮玉砌霜不比人間見塵土汚清光
　　　客中月　　　　　　　　　　白居易
客從江南來來時月上弦悠悠行旅中三見清光圓曉
隨殘月行夕與新月宿誰謂月無情千里逺相逐朝發
渭水橋暮入長安陌不知今夜月又作誰家客
　　　府舎月逰　　　　　　　　(唐/)韋應物
府舎耿深夜佳月喜同逰横河俱半落汎露忽驚秋散
彩疎羣樹分規澄素流心期與浩景蒼蒼殊未收
　　　歩月　　　　　　　　　　(宋/)文　同
掩巻下中庭月色浩如水秋氣凉滿襟松隂密鋪地百
蟲催夜去一鴈領寒起靜念忘世紛誰同此佳味
　　　月夜述懷　　　　　　　　(宋/)朱　子
皓月出林表照此秋牀單幽人起晤歎桂香發窗間髙
梧滴露鳴散髪天風寒抗志絶塵氛何不棲空山
　　　南園歩月　　　　　　　　(金/)劉　汲
雲横樹外山樹映山顛月微風拂寒林疎光散清樾幽
歡難邂逅此景安可忽從來山水心不為塵埃沒
　　　山中　　　　　　　　　　(元/)于　石
偶因抱甕出夜汲澗底泉蕩揺水中月水定光復圓問
水水不語問月月不言倚樹一長嘯萬壑松風寒
　　　洞庭秋月　　　　　　　　(元/)陳　孚
月明水無痕冷光泫清露微風一披拂金影散無數天
地青茫茫白者獨有鷺鷺去月不揺一鏡湛如故
　　　月林清影　　　　　　　　(明/)髙　啓
疎林逗明月散亂成清影流藻舞波寒驚虯翻壑冷雲
來稍欲翳風動紛難整圓魄忽西傾愁看墮空境
　　七言古
　　　把酒問月　　　　　　　　(唐/)李　白
青天有月來幾時我欲停杯一問之人攀明月不可得
月行却與人相隨皎如飛鏡臨丹闕綠煙滅後清輝發
但見宵從海上來寧知曉向雲間沒白兔𢷬藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此唯願當歌對酒時
月光長照金尊裏
　　　金陵城西樓月下吟　　　　　李　白
金陵夜寂凉風發獨上髙樓望呉越白雲映水揺空城
白露垂珠滴秋月月下長吟久不歸古今相接眼中稀
解道澄江浄如練令人長憶謝𤣥暉
　　　洞庭秋月　　　　　　　　(唐/)劉禹錫
洞庭秋月生湖心層波萬頃如鎔金孤輪徐轉光不定
㳺氣濛濛隔寒鏡是時白露三秋中湖平月上天地空
岳陽樓頭暮角絶蕩漾巳過君山東山城蒼蒼夜寂寂
水月逶迤繞城白盪槳巴童唱竹枝連檣估客吹𦍑笛
勢髙夜乆陰力全金氣肅肅開星躔浮雲野馬一回首
遥望星斗當中天天雞相呼曙霞出斂影含光讓朝日
日出喧譁人不閒夜來清景非人間
　　　白楊河看月　　　　　　　(元/)揭傒斯
白楊河上看明月昔人曾見今人别茅屋數家河畔邨
化作三山白銀闕波平風靜棹歌來萬頃冲融鏡面開
今夜江南憶逰子空瞻銀漢上昭回茫茫萬里燕齊路
北斗縱横泰階曙黄河東逝月西流明日南風過洪去
　　　題蘆溝曉月圖　　　　　　(明/)趙　寛
銀河半落長庚明城髙萬户皆雞聲長橋卧波鼇背聳
上有車馬蕭蕭行蒼煙淡接平蕪迥沙際朦朧見人影
舉頭一望天宇髙殘月依依在西嶺
　　五言律
　　　挂席江上待月有懷　　　　(唐/)李　白
待月月未出望江江自流倐忽城西郭青天懸玉鉤素
華雖可攬清景不同㳺耿耿金波裏空瞻鳷鵲樓
　　　月圓　　　　　　　　　　(唐/)杜　甫
孤月當樓滿寒江動夜扉委波金不定照席綺逾依未
缺空山靜髙懸列宿稀故園松桂發萬里共清輝
　　　初月　　　　　　　　　　　杜　甫
光細弦欲上影斜輪未安微升古塞外已隠暮雲端河
漢不改色闗山空自寒庭前有白露暗滿菊花團
　　　舟月對驛近寺　　　　　　　杜　甫
更深不假燭月朗自明船金刹青楓外朱樓白水邊城
烏啼眇眇野鷺宿娟娟皓首江湖客鉤簾獨未眠
　　　江邊星月　　　　　　　　　杜　甫
驟雨清秋夜金波耿玉繩天河元自白江浦向來澄映
物連珠斷緣空一鏡昇餘光隠更漏况乃露華凝
　　　奉和賀監林月清酌　　　　(唐/)王　灣
華月當秋滿朝英假興同淨林新霽入窺院早凉通碎
影行筵裏揺花落酒中清宵凝爽意幷此助文雄
　　　裴廸南門秋夜對月　　　　(唐/)錢　起
夜來詩酒興月滿謝公樓影閉重門靜寒生獨樹秋鶴
驚隨葉散螢逺入煙流今夕遥天末清光幾處愁
　　　新月　　　　　　　　　　(唐/)方　干
入夜天西見蛾睂冷素光潭魚驚釣落雲鴈怯弓張隠
隠臨珠箔微微上粉牆更憐三五夕仙桂滿輪芳
　　五言排律
　　　璧池望秋月　　　　　　　(唐/)張子容
凉夜窺清沼池空水月秋滿輪沈玉鏡半魄落銀鉤蟾
影揺輕浪菱花度淺流漏移光漸潔雲斂色偏浮似璧
憐三獻疑珠喜再投能持千里意來照殿西頭
　　　和崔舎人詠月二十韻　　　(唐/)韓　愈
三秋端正月今夜出東溟對日猶分勢騰天漸吐靈未
髙蒸逺氣半上霽孤形赫奕當躔次虛徐度杳冥長河
晴散霧列宿曙分螢浩蕩英華溢蕭踈物象泠池邊臨
倒照簷際送横經花樹參差見臯琴斷續聆牖光窺寂
莫砧影伴娉婷幽坐看侵户閒吟愛滿庭輝斜通壁練
彩碎射沙星清潔雲間路空凉水上亭淨堪分顧兔細
得數飄萍山翠相凝綠林煙共羃青過隅驚桂側當午
覺輪停屬思摛霞錦追歡罄縹缾郡樓何處望隴笛此
時聽右掖連台座重門限禁扃風臺觀滉瀁冰砌歩青
熒獨有虞庠客無由拾落蓂
　　　圓靈水鏡　　　　　　　　(唐/)張　聿
鳳池開玉鏡清瑩瀉寥天影散微波上光含片玉懸菱
花凝汎灔桂樹映清鮮樂廣披雲日山濤卷霧年濯纓
何處去鑒物自堪姸廻首看雲液蟾蜍勢正圓
　　　賦得海上生明月　　　　　(唐/)朱　華
皎皎秋中月團團海上生影開金鏡滿輪抱玉壺清漸
出三山上將凌一漢横素娥嘗藥去烏鵲遶枝驚照水
光偏白浮雲色最明此時堯砌下蓂莢自將榮
　　七言律
　　　詶李舎人寓直對月見寄　　(唐/)盧　綸
露如輕雨月如霜不見星河見鴈行虚暈入池波自定
滿輪當苑桂多香春臺幾望黄龍闕雲路寧分白玉郎
此夜巴歌應金石豈殊螢影對清光
　　　直中書翫月見寄　　　　　(唐/)李　端
名卿歩月正淹留上客裁詩怨别逰素魄近成班女扇
清光逺似庾公樓嬋娟更稱憑髙望皎潔能傳自古愁
盈手入懷皆不見陽春曲麗轉難詶
　　　中秋松江新橋對月和栁令之作
　　　　　　　　　　　　　　　(宋/)蘇舜欽
月晃長江上下同畫橋横絶冷光中雲頭灔灔開金餅
水面沈沈卧彩虹佛氏解為銀色界仙家多住玉華宫
地雄景勝言難盡但欲追隨御曉風
　　　八月十六夜翫月　　　　　(宋/)孔平仲
團團冰鏡吐清輝今夜何如昨夜時只恐月光無顯晦
自緣人意有盈虧風摩露洗非常潔地闊天髙是處宜
百尺曹亭吾獨有更敎玉笛倚闌吹
　　　姑蘇汎月　　　　　　　　(宋/)王　阮
夜來誰共汎靈槎飛上牽牛織女家但覺滿身皆雨露
絶無一㸃著塵沙秋將寒玉清風陣月借鎔銀潑浪花
投曉歸來互相告等閒休向俗人誇
　　　月夜次脩竹韻　　　　　　(元/)黄　庚
徙倚吟闌傍野塘古譙蓮漏滴更長月階夜靜蛩聲切
竹院秋深鶴夢凉坐挹水風侵袂冷眠分花露滿身香
浩歌欲溯明河去醉喚天孫織錦囊
　　　宗陽宫望月分韻得聲字　　(元/)楊　載
老君臺上凉如水坐看冰輪轉二更大地山河微有影
九天風露寂無聲蛟龍竝起承金榜鸞鳳雙飛載玉笙
不信弱流三萬里此身今夕到蓬瀛
　　　水中月　　　　　　　　　　楊　載
晴波浸月月波浮玉兔凉生萬頃流丹桂影沈江浦夜
白蓮光浴海天秋鮫人織罷綃猶濕龍女妝成鏡未收
應是廣寒眠不得水晶宮裏夜深逰
　　　月色　　　　　　　　　　(元/)徐　舫
誤踏瑶階一片霜侵鞵不濕映衣凉照來雲母屏無迹
穿入水精簾有光雪影半窗能共白梅花千樹只多香
故人疑是見顔色殘夜分明在屋梁
　　　湖中翫月　　　　　　　　(明/)張　紳
銀波千頃照神州此夕人間别是秋地與樓臺相上下
天隨星斗共沈浮一塵不向空中住萬象都於物外求
醉吸清華逰碧落更從何處覓瀛洲
　　　蘆溝曉月　　　　　　　　(明/)李東陽
霜落桑乾水未枯曉空雲盡月輪孤一林燈影稀還見
十里川光澹欲無不斷鄰雞催短夢頻來征馬識長途
石欄橋上時翹首應傍清虚憶帝都
　　　月鉤　　　　　　　　　　(明/)朱之蕃
碧空如洗界清光為控疎簾照晩妝花栁有情渾弄影
魚龍何事欲深藏玉繩露濕斜臨檻銀漢星稀曲轉廊
怪底棲烏驚不定一灣早已落横塘
　　五言絶句
　　　翫初月　　　　　　　　　(唐/)駱賔王
忌滿光先缺乘昏影暫流自能明似鏡何用曲如鉤
　　　清谿汎舟　　　　　　　　(唐/)張　旭
旅人倚征棹薄暮起長歌笑攬清谿月清輝不厭多
　　　靜夜思　　　　　　　　　唐李　白
牀前明月光疑是地上霜舉頭望明月低頭思故鄉
　　　江行　　　　　　　　　　(唐/)錢　起
夕景殘霞落秋寒細雨晴短纓何用濯舟在月中行
　　　江中對月　　　　　　　　(唐/)劉長卿
空洲夕煙斂望月秋江裏厯厯沙上人月中孤渡水
　　　同李三月夜作　　　　　　(唐/)皇甫冉
霜風驚度鴈月露皓疎林處處砧聲發星河秋夜深
　　　十五夜觀月　　　　　　　(唐/)劉禹錫
星辰讓光彩風露發晶英能變人間景翛然是玉京
　　　月榭　　　　　　　　　　(宋/)朱　子
月色三秋白湖光四面平與君凌倒影上下極空明
　　　答林公遇　　　　　　　　(宋/)劉克莊
霜下石橋滑蛩吟茅店清夢回殘月在錯認是天明
　　　和歐陽南陽月夜思　　　　(元/)揭傒斯
月出照中園鄰家猶未眠不嫌風露冷看到樹陰圓
　　　綠窗詩　　　　　　　　　(元/)孫蕙蘭
燈前催曉妝把酒向髙堂但願梅花月年年映夀觴
　　七言絶句
　　　峨嵋山月歌　　　　　　　(唐/)李　白
峨嵋山月半輪秋影入平羌江水流夜發清谿向三峽
思君不見下渝州
　　　月望洞庭　　　　　　　　(唐/)劉禹錫
湖光秋月兩相和潭面無風鏡未磨遥望洞庭山水翠
白銀盤裏一青螺
　　　雪後宿同軌店上法䕶寺鐘樓望月
　　　　　　　　　　　　　　　(唐/)元　稹
滿山殘雪滿山風野寺無門院院空煙火漸稀孤店靜
月明深夜古樓中
　　　初入香山院對月　　　　　(唐/)白居易
老住香山初到夜秋逢白月正圓時從今便是家山月
試問清光知不知
　　　十五夜望月寄杜郎中　　　(唐/)王　建
中庭地白樹棲鴉冷露無聲濕桂花今夜月明人盡望
不知秋思在誰家
　　　八月燈夕寄逰越施秀才　　(唐/)徐　凝
四天淨色寒如水八月清輝冷似霜想得粤人今夜見
孟家珠在鏡中央
　　　對月　　　　　　　　　　(唐/)姚　合
銀輪玉兔向東流瑩淨三更正好逰一片黒雲何處起
皂羅籠却水精毬
　　　霜月　　　　　　　　　　(唐/)李商隠
初聞征鴈已無蟬百尺樓南水接天青女素娥俱耐冷
月中霜裏鬬嬋娟
　　　洛陽秋夕　　　　　　　　(唐/)杜　牧
泠泠寒水帶霜風更在天橋夜景中清禁漏閒煙樹寂
月輪移在上陽宮
　　　峽山寺上方　　　　　　　(唐/)李羣玉
滿院泉聲山殿凉疎簾微雨野松香東峰下視南溟月
笑踏金波看海光
　　　秋月　　　　　　　　　　(唐/)曹　松
無雲世界秋三五共看蟾盤上海涯直到天頭天盡處
不曾私照一人家
　　　春夕酒醒　　　　　　　　(唐/)陸龜蒙
幾年無事傍江湖醉倒黄公舊酒壚覺後不知新月上
滿身花影倩人扶
　　　夜景又作　　　　　　　　(唐/)鄭　畋
鈴絛無響閉珠宮小閣凉添玉蕊風衴簟滿牀明月到
自疑身在五雲中
　　　秋日田園雜興　　　　　　(宋/)范成大
中秋晴景屬潛夫棹入空明看太湖身外水天銀一色
城中有此月明無
　　　春月　　　　　　　　　　(金/)呂中孚
栁塘漠漠暗啼鴉一鏡晴飛玉有華好是夜闌人不寐
半庭疎影在梨花
　　　　江上早行　　　　　　　　(明/)楊士竒
　漢陽磯上鼓初稀煙栁朧朧一鵲飛乘月不知行處逺
　滿江風露濕人衣
　　　　水榭　　　　　　　　　　(明/)呉廷暉
　谿聲到枕驚春夢露氣入簾生夜寒自起開門看明月
　和花移過曲闌干
　　　　皓月　　　　　　　　　　(明/)祝允明
　玉田金界夜如年大地人間事幾千萬籟蕭蕭微不辨
　露繁霜重月盈天
　
　
　
　
　
　
御定佩文齋詠物詩選卷三
　欽定四庫全書
御定佩文齋詠物詩選巻四
　　星類
　　　五言古
　　　　衆星詩　　　　　　　　　(晉/)傅　𤣥
　朗月共衆星日出擅其名冬寒地為裂春和草木榮陽
　德雖普濟非隂亦不成
　　　　賀老人星詩　　　　　　(北齊/)邢　邵
　瑞動星光照化穆月輪重庶徵符祉籙將以贊時雍
　　　　奉和月夜觀星應令　　　　(隋/)蕭　琮
　陽精已南陸大曜始西流夕風凄謝暑夜氣應新秋重
　門月已映嚴城漏漸脩臨風出累榭度月蔽層樓靈河
　隔神女仙轡動星牛玉衡指棟落瑶光對幌留徒知仰
　閶闔乘槎未有由
　　　　奉和月夜觀星應令　　　　(隋/)袁　慶
　六龍初汎影顧兔復馳光戒井傳宵漏山庭引夕凉宸
居多勝託閒歩出琳堂爛爛星芒動耿耿清河長青道
移天駟北極轉文昌喬枝猶隠畢絶頂半侵張仰觀留
玉裕睿作動金相無庸徒抱寂何以繼連章
　　　奉和月夜觀星應令　　　　(隋/)諸葛穎
䆗窱神居逺蕭條更漏深薄煙淨遥色髙樹肅清隂星
月滿兹夜燦爛還相臨連珠欲東上團扇漸西沈澄水
含斜漢脩樹隠横參時聞送籌柝屢見繞枝禽聖情記
餘事振玉復鳴金
　　　奉和月夜觀星應令　　　　(唐/)虞世南
早秋炎景暮初弦月彩新清風滌暑氣零露淨囂塵薄
霧銷輕縠鮮雲巻夕鱗休光灼前曜瑞彩接重輪緣情
摛聖藻竝作命徐陳小草誠渝濫吹嘘偶縉紳天文豈
易述徒知仰北辰
　　　詠星　　　　　　　　　　(唐/)董思恭
厯厯東井舎昭昭右掖垣雲際龍文出池中鳥色翻流
輝下月露墜影入河源方知潁川集别有太丘門
　　　夜行觀星　　　　　　　　(宋/)蘇　軾
天髙夜氣嚴列宿森就位大星光相射小星鬧如沸天
人不相干嗤彼本何事世俗强指摘一一立名字南箕
與北斗乃是家人器天亦豈有之無廼遂自謂迫觀知
何如逺想偶有似茫茫不可曉使我長歎喟
　　　齋居感興　　　　　　　　(宋/)朱　子
微月度西嶺爛然衆星光明河斜未落斗柄低復昂感
此南北極樞軸遥相當太乙有常居仰瞻獨煌煌中天
照四國三辰環侍旁人心要如此寂感無邊方
　　　觀孫太古周天二十八宿星君像圖
　　　　　　　　　　　　　　　(元/)呉　萊
大圜杳何極鼇柱屹不傾日月光最耀衆星劇縱横周
天二十八錯粲各有名荒哉審厥象晃朗奪目睛東垣
青龍崛西園白虎獰翾飛鳥隼狀偃伏龜蛇精紫宫自
然拱銀漢無復聲五行所經緯甘石知性情上界足官
府神人居穆清跳踉鬼脚㨗舑舕獸面頳裳衣㸦躶襲
角鬛紛披鬡豈其太白變嬉戲類孲嬰照臨多芒角躔
次在縮贏揣摩過人料彩繪匪世程伊誰駕一氣得以
導九坑想像凌倒景觀逰撫層城虛空何宮宇蒼莽孰
節旌凡夫本狹見四顧惟寰瀛秪疑列宿質却混殊方
氓山神對我博刻石華山陘海神靳我畫浪巻滄海鯨
天神詎可識萬古欺聾盲星占世有職畫史吾奚評
　　七言古
　　　桐盧道口書事　　　　　　(宋/)程　俱
一星熠熠初尚微俄頃滿天如灼龜谿流黯黮四山黒
寒芒當空惟太白舉頭仰看天漫漫飛星縱横絶河漢
新月未髙不可見孤舟影入蘋花岸
　　五言律
　　　星　　　　　　　　　　　(唐/)李　嶠
蜀郡靈槎轉豐城寶劒新將軍臨北塞天子入西秦未
作三台輔寧為五老臣今宵潁川曲誰識聚賢人
　　　星　　　　　　　　　　　(明/)許　穀
麗天疑有質連貝各呈輝森布標分野羣來捧太微宵
占賢士聚曉覺故人稀獨喜旄頭落天南奏凱歸
　　五言排律
　　　省試七月流火　　　　　　(唐/)敬　括
前庭一葉下言念忽驚秋變節金初至分寒火正流氣
含凉夜早光拂夏雲收助月微明散沿河麗景浮禮標
時令爽詩興國風幽自此觀邦政深知王業優
　　　賦得玉繩低建章　　　　　(唐/)張仲素
迢迢玉繩下芒彩正闌干稍復臨鳷鵲方疑近露寒微
明連粉堞的皪映僊盤横接河流淺低將夜色殘天榆
隨影沒宮樹與光攢遐想西垣客長吟欲罷難
　　　老人星　　　　　　　　　(唐/)趙　蕃
太史占南極秋分見夀星增輝延寶厯發曜起祥經灼
爍依狼地照彰近帝庭髙懸方皛皛孤白乍熒熒應見
光親吐休徵德自形既能符聖祚從此表遐齡
　　　夀星見　　　　　　　　　(唐/)盧　渥
元象今何應時和政亦平祥為一人夀色映九霄明皎
潔垂銀漢光芒近斗城含規同月滿表瑞得天清甘露
盈條降非煙向日生無如此嘉祉率土荷秋成
　　　賦得郎官上應列宿　　　　(唐/)公乘億
北極佇文昌南宮曉拜郎紫泥乗帝澤銀印佩天光緯
結三台側鉤連四輔旁佐商依傳說仕漢笑馮唐委珮
揺秋色峨冠帶晩霜自然符列象千古耀巖廊
　　七言律
　　　駕幸朝天宮祭星之作　　　(明/)李　禎
上帝蕭臺衞百靈儲皇拂曙醮羣星清都秘籙開雲篆
白晝神雷擲火鈴曉露未乾珠樹濕天風微動寶花零
叨恩久在南宮裏長從鸞輿幸冶亭
　　五言絶句
　　　夜宿山寺　　　　　　　　(唐/)李　白
層樓髙百尺手可摘星辰不敢髙聲語恐驚天上人
　　　絶句　　　　　　　　　　(唐/)賈　島
中夜忽自起汲此百尺泉林木含白露星斗在青天
　　　五更轉　　　　　　　　　(明/)劉　基
四更城上寒刁斗鳴不歇披衣出户視太白光如月
　　七言絶句
　　　奉和幸韋嗣立山莊應制　　(唐/)沈佺期
東山朝日翠屛開北闕晴雲采仗來喜遇天文七曜動
少微今夜近三台
　　　盆池　　　　　　　　　　(唐/)韓　愈
池光天影共青青拍岸纔添水數缾且待夜深明月去
試看涵得幾多星
　　　登觀音臺望城　　　　　　(唐/)白居易
百千家似圍碁局十二街如種菜畦遥認微微入朝火
一條星宿五門西
　　　戲和夢得答李侍郎詩有文星之句
　　　　　　　　　　　　　　　　白居易
看題錦繡報瓊瓌俱是人天第一才好遣文星守躔次
也須防有客星來
　　　題水月臺　　　　　　　　(唐/)李　渉
平流白日無人愛橋上閒行若箇知水似晴天天似水
兩重星㸃碧琉璃
　　　歩虛詞　　　　　　　　　(唐/)陳　羽
漢武清齋讀鼎書内官扶上畫雲車壇上月明宮殿閉
仰看星斗禮空虛
　　　即事　　　　　　　　　　(宋/)陸　㳺
小閣憑欄望逺空天河横貫斗牛中他年鼓角榆闗路
馬上遥看與此同
　　　和胡士恭灤陽巴納即事　　(元/)貢師泰
野館吹燈夜未央薄寒偏透越羅裳出門不記人行路
馬首惟占北斗光
　　　師子林即景　　　　　　(元/)僧惟則
斜梅勢壓石闌干花似垂頭照影看白晝雲陰天欲雪
半池星斗逼人寒
　　　　題陳太初畫扇　　　　　　(明/)劉　基
　汎湖浮海兩如何滿地秋風起白波爭似乗槎隨博望
　玉繩光裏看山河
　　　　小㳺仙　　　　　　　　　(明/)桑　恱
　雲浮碧落似輕塵散歩閒過析木津莫訝神光生兩舄
　天行是處躡星辰
　　　　早朝　　　　　　　　　　(明/)楊子器
　綵雲飛繞鳳凰樓簾捲屛開見玉旒西殿鐘聲朝已落
　滿天星斗未曾收
　　　　太岳紀逰　　　　　　　　(明/)敖　英
　偶來雲卧紫霄宫露洗瑶臺月浸空夜半星官朝北斗
　歩虚聲在萬花中
　
　
　
御定佩文齋詠物詩選卷四
　欽定四庫全書
御定佩文齋詠物詩選卷五
　　河漢類
　　　五言古
　　　　賦得秋河曙耿耿　　　　　(陳/)張正見
　耿耿長河曙濫濫宿雲浮天路横秋水星橋轉夜流月
　下姮娥落風驚織女秋德星猶可見仙槎不復留
　　　七言古
　　　　明河篇　　　　　　　　　(唐/)宋之問
　八月凉風天氣清萬里無雲河漢明昏見南樓清且淺
　曉落西山縱復横洛陽城闕天中起長河夜夜千門裏
　複道連甍共蔽虧畫堂瓊户特相宜雲母帳前初汎溢
　水精簾外轉逶迤倬彼昭回如練白復出東城接南陌
　南陌征人去未歸誰家今夜𢷬寒衣鴛鴦機上疎螢度
　烏鵲橋邊一鴈飛鴈飛螢度情難歇坐見明河漸微沒
　已能舒巻任浮雲不惜光輝讓流月明河可望不可親
願得乘槎一問津更將織女支機石還訪成都賣卜人
　　五言律
　　　天河　　　　　　　　　　(唐/)杜　甫
常時任顯晦秋至最分明縱被浮雲掩終能永夜清含
星動雙闕伴月落邊城牛女年年渡何曾風浪生
　　　賦得秋河曙耿耿　　　　　(唐/)陳　潤
曉望秋髙夜微明欲曙河橋成鵲已去機罷女應過月
上殊開練雲行類動波尋源不可到耿耿復如何
　　　和石曼卿明河詠　　　　　(宋/)蘇舜欽
八月銀河好天髙月自明樓臺通迥意風露得餘清幾
為浮雲沒都宜小雨晴離人强回首耿耿得無情
　　七言律
　　　銀河詠　　　　　　　　　(宋/)孔平仲
江湖有客卧孤城每見銀河眼亦明萬里長風吹不斷
一番微雨洗尤清星辰白石參差亂雲氣飛梁倐忽生
牛女東西波浪隔夜寒天闊不勝情
　　　五言絶句
　　　　披襟　　　　　　　　　　(元/)王　惲
　凉風東北來蕩盡中夜熱起視河漢斜微雲淡明滅
　　　七言絶句
　　　　宫詞　　　　　　　　　　(唐/)顧　况
　玉樓天半起笙歌風送宮嬪笑語和月殿影開聞夜漏
　水精簾卷近銀河
　　　　上雲樂　　　　　　　　　(唐/)陸龜䝉
　青絲作筰桂為船白兔𢷬藥蝦蟇丸便浮天漢泊星渚
　回首笑君承露盤
　　　　秋夜　　　　　　　　　　(元/)馬　臻
　眼空夜色秋滿城城樓漏鼓聞四更杓隨月轉萬山白
　坐看天河西北傾
　
　
御定佩文齋詠物詩選巻五
　欽定四庫全書
御定佩文齋詠物詩選巻六
　　風類
　　　古樂府
　　　　南風歌　　　　　　　　　　虞　帝
　南風之薰兮可以解吾民之慍兮南風之時兮可以阜
　吾民之財兮
　　　　大風歌　　　　　　　　　(漢/)髙帝
　大風起兮雲飛揚威加海内兮歸故鄉安得猛士兮守
　四方
　　　四言古
　　　　朔風詩　　　　　　　　　(魏/)曹　植
　仰彼朔風用懷魏都願騁代馬倐忽北徂凱風時至思
　彼蠻方願隨越鳥翻飛南翔
　　　　詠風　　　　　　　　　　(梁/)劉孝綽
　嫋嫋秋聲習習春吹鳴兹玉樹渙此銅池羅幃自舉襟
袖乃披慙非楚侍濫賦雄雌
　　五言古
　　　江都遇風　　　　　　　　(晉/)庾　闡
天吳涌靈壑將駕奔冥霄飛廉振折木流景登扶揺洪
川佇宿浪躍水迎晨潮仰盼蹙元雲俯聽聒廻飇
　　　西陵遇風獻康樂　　　　　(宋/)謝惠連
屯雲蔽層嶺驚風涌飛流零雨潤墳澤落雪灑林丘浮
氛晦崖巘積素惑原疇曲汜薄停旅通川絶行舟
　　　詠風　　　　　　　　　　(齊/)謝　朓
徘徊發紅萼葳蕤動綠葹垂楊低復舉新萍合且離歩
檐行袖靡當户思襟披髙響飄歌吹相思子未知時拂
孤鸞鏡星鬢視參差
　　　詠風　　　　　　　　　　(梁/)簡文帝
飄颻散芳勢泛漾下蓬萊傳凉入鏤檻發氣滿瑶臺委
禾周郊偃飛鷁宋都回亟揺故葉落屢蕩新花開暫舞
驚鳬去時送蕊香來又拂巫山雨何用巻寒灰
　　　詠風　　　　　　　　　　(梁/)元　帝
樓上試朝妝風花下砌傍入鏡先飄粉翻衫好染香度
舞飛長袖傳歌共繞梁欲因吹少女還持拂大王
　　　詠風　　　　　　　　　　(梁/)庾肩吾
宋地鶂飛初湘川燕起餘掃壇聊動竹吹薤欲成書蒼
梧洞猶在合浦樹應疎陽烏一轉翅千里定非虛
　　　詠春風　　　　　　　　　(梁/)何　遜
可聞不可見能重復能輕鏡前飄落粉琴上響餘聲
　　　詠入幌風　　　　　　　　(梁/)費　昶
經堂泛寶瑟乘隙動浮埃鏘金驅響至舉袂送芳來能
使蘭膏滅乍見珠簾開輕裾試一舉令子暫遲廻
　　　詠春風　　　　　　　　　(梁/)賀文標
排簾動輕幔汎水拂垂楊本持飄落蕊翻送舞衣香
　　　賦得風　　　　　　　　　(陳/)阮　卓
髙風應爽節揺落漸疎林吹雲旅鴈斷臨谷曉松吟屢
惜涼秋扇常飄清夜琴泠泠隨列子彌諧逸豫心
　　　賦得風生翠竹裏應教　　　(陳/)張正見
金風起燕觀翠竹夾梁池翻花疑鳳下颺水似龍移帶
露依深葉飄寒入勁枝聊因萬籟響詎待伶倫吹
　　　詠風　　　　　　　　　　(陳/)祖孫登
颻颺楚王宮徘徊繞竹叢帶葉俱吟樹將花共舞空飄
香雙袖裏亂曲五絃中試上髙臺聽流響定無窮
　　　詠風　　　　　　　　　　(唐/)太　宗
蕭條起闗塞揺颺下蓬瀛拂林花亂彩響谷鳥分聲披
雲羅影散泛水織文生勞歌大風曲威加四海清
　　　奉和詠風應魏王敎　　　　(唐/)虞世南
逐舞飄輕袖傳歌共繞梁動枝生亂影吹花送逺香
　　　詠風　　　　　　　　　　(唐/)董思恭
蕭蕭度閶闔習習下庭闈花蝶自飄舞蘭蕙生光輝相
烏正舉翼退鷁已驚飛方從列子御更逐浮雲歸
　　　詠風　　　　　　　　　　(唐/)王　勃
肅肅凉風生加我林壑清驅煙尋磵户卷霧出山楹去
來固無跡動息如有情日落山水靜為君起松聲
　　　汴河阻風　　　　　　　　(唐/)孟雲卿
清晨自梁宋挂席之楚荆出浦風漸急傍灘舟欲横大
河噴東注羣動皆窅冥白霧魚龍氣黑雲牛馬形蒼茫
迷所適危安懼暫寧信此天地内孰為身命輕丈夫茍
未逹所向須有成前路捨舟去東南仍晩晴
　　　風詠　　　　　　　　　　(唐/)吕　溫
微風生青蘋習習出金塘輕揺深林翠靜獵幽逕芳掩
抑時未來鴻毛亦無傷一朝乘嚴氣萬里號清霜北走
摧鄧林東去落扶桑掃却垂天雲澄清無私光悠悠汎
空寂晏海通舟航
　　　竹窗聞風寄苗發司空曙　　(唐/)李　益
微風驚暮坐臨牖思悠哉開門復動竹疑是故人來能
滴枝上露稍沿階上苔何當一入幌為拂緑琴埃
　　　嘲春風　　　　　　　　　(唐/)溫庭筠
春風何處好别殿饒芳草冉弱轉鸞旗葳蕤吹雉葆揚
芳厯九門澹蕩入蘭蓀爭奈白團扇時時竊主恩
　　　與王郎昆仲遶城汎舟　　　(宋/)蘇　軾
清風定何物可愛不可名所至如君子草木有嘉聲我
行本無事孤舟任斜横中流自偃仰適與風相迎舉杯
屬浩渺樂此兩無情歸來兩谿閒雲水夜自明
　　七言古(附長短句/)
　　　秋夜舟中大風　　　　　　(宋/)孔文仲
昨夜强風萬弩過舟中側聽披衣坐秋來已覺隂氣繁
晨興更見波濤大衰梧弱栁不足數脩篁摧折幾百箇
飛廉鬱然方用事一威能令萬物挫人言風怒未渠央
我觀暴忽豈有常㑹見平川淨如鏡刀魚鳴櫓過錢塘
　　　大風留金山兩日　　　　　(宋/)蘇　軾
塔上一鈴獨自語明日顚風當斷渡朝來白浪打蒼崖
倒射軒窗作飛雨龍驤萬斛不敢過漁艇一葉從掀舞
細思城市有底忙却笑蛟龍為誰怒無事久留童僕怪
此風聊得妻孥許灊山道人獨何事夜半不眠聽粥鼓
　　　風　　　　　　　　　　　(明/)楊　慎
風偃草飄蓬過竹院拂蘭叢栁隄揺緑花徑飛紅青釭
殘燄動碧幌嫩涼通漆園篇中竽籟蘭臺賦裏雌雄無
影迥隨仙客御有情還與故人同
　　五言律
　　　風　　　　　　　　　　　(唐/)李　嶠
落日生蘋末揺揚徧逺林帶花疑鳳舞向竹似龍吟月
動臨秋扇松清入夜琴蘭臺宮殿峻還拂楚王襟
　　　西風　　　　　　　　　　(唐/)白居易
西風來幾日一葉已先飛新霽乘輕屐初涼換熱衣淺
渠銷慢水疎竹漏斜暉薄暮青苔巷家僮引鶴歸
　　　詠風　　　　　　　　　　(唐/)張　祐
揺揺歌扇舉悄悄舞衣輕引笛秋臨塞吹沙夜遶城向
峰廻鴈影出峽送猿聲何似琴中奏依依别帶情
　　　行漢水晩次神灘阻風　　　(唐/)僧無可
驚風山半起舟子忽停橈岸荻吹先亂灘聲落更跳聽
松欲今暮過島或明朝若盡平生趣東浮看石橋
　　　太平三山值風　　　　　　(元/)貢師泰
天塹東南地長江日夜流大風吹水立驟雨挾山浮浩
蕩掀黄鵠欹傾舞白鷗莫言舟似葉此亦壯哉㳺
　　五言排律
　　　冬至日祥風應候　　　　　(唐/)穆　寂
節逢清景空占氣二儀中獨喜登臺日先知應候風呈
祥光舜化表慶感堯聰既與乘時叶還將入律同微微
萬井徧習習九門通更繞爐煙起殷勤報嵗功
　　　賦得春風扇微和　　　　　(唐/)范傳正
曖曖當遲日微微扇好風吹揺新葉上光動淺花中澹
蕩凝清晝氤氳暖碧空稍看生綠水已覺散芳叢徙倚
情偏適徘徊賞未窮姸華不可狀竟夕氣融融
　　　賦得八風從律　　　　　　(唐/)蔣　防
製律窺元化因聲感八風逺從萬籟起更與五音同習
習爐煙上泠泠玉管中氣隨時物好響徹霽天空自得
隂陽順能令惠澤通願吹寒谷裏從此逹前䝉
　　　賦得風不鳴條　　　　　　(唐/)盧　肇
習習和風至過條不自鳴暗通青律起逺望白蘋生拂
樹花仍落經林鳥自驚幾牽蘿蔓動潛惹栁絲輕入谷
迷松響開窗失竹聲薰絃方在御萬國仰皇情
　　　賦得風光草際浮　　　　　(唐/)呉　祕
草色春沙裏風光曉正幽輕明揺不散郁昱麗仍浮吹
緩苗難轉輝閒葉本柔碧疑煙彩入紅是日華流耐可
披襟對誰能滿掬收恭聞掇芳客為此尚淹留
　　　賦得風不鳴條　　　　　　(唐/)金厚載
寂寂曙風生遲遲散野輕露華揺有滴林葉裊無聲暗
剪叢芳發空傳谷鳥鳴悠揚韶景靜淡蕩霽煙横逺水
波瀾息荒城草樹榮吾君垂至化萬類共澄清
　　　賦得春風扇微和　　　　　(唐/)陳九流
喜見陽和至遥知槖籥功遲遲散南陌裊裊逐東風暗
入畦園裏濳吹草木中蘭蓀纔有綠桃李未成紅已覺
寒光盡還看淑氣通由來榮與悴今日發應同
　　七言律
　　　詠風　　　　　　　　　　(唐/)韓　琮
競持飄忽意何窮為盛為衰半不同偃草喜逢新雨後
鳴條誰聽曉霜中涼飛玉管來秦甸暗裊花枝入楚宮
莫見東西便無定滿帆還有濟川功
　　　舶趠風　　　　　　　　　(宋/)蘇　軾
三旬已過黄梅雨萬里初來舶趠風幾處縈廻度山曲
一時清駛滿江東驚飄䔩䔩先秋葉喚醒昏昏嗜睡翁
欲作蘭臺快哉賦却嫌分别問雌雄
　　　栁絮風　　　　　　　　　(元/)黄清老
三月韶光天氣清㳺絲舒巻豈無情微飄簾幙當春晝
亂撲亭臺似雪晴醉臉欲吹新燕弱舞腰初軟落花輕
江頭㸃㸃行人淚相逐離歌灑客程
　　五言絶句
　　　風　　　　　　　　　　　(唐/)李　嶠
解落三秋葉能開二月花過江千尺浪入竹萬竿斜
　　　秋風引　　　　　　　　　(唐/)劉禹錫
何處秋風至蕭蕭送鴈羣朝來入庭樹孤客最先聞
　　　宫中樂　　　　　　　　　(唐/)令狐楚
栁色煙相似梨花雪不如春風真有意一一麗皇居
　　　江中風　　　　　　　　　(唐/)楊　凌
白浪暗江中南澪路不通髙檣帆自滿出浦莫呼風
　　　風　　　　　　　　　　　(唐/)李商隠
撩釵盤孔雀惱帶拂鴛鴦羅薦誰教近齋時鎻洞房
　　　風　　　　　　　　　　　(唐/)薛　濤
獵蕙微風逺飄絃轉一聲林梢鳴淅瀝松徑夜凄清
　　　北窗　　　　　　　　　　(宋/)汪　藻
睡起無一事怡然眄庭柯綠陰微缺處最得南颸多
　　　嵗暮　　　　　　　　　　(金/)元德明
䔩䔩霜刀勁沈沈山氣冥北風半夜起吹動一天星
　　　風洞　　　　　　　　　　(元/)王士熙
清風貯深洞四時長氤氳飄然無遽發散我山中雲
　　　詠風　　　　　　　　　　(明/)張倩倩
蕭蕭竹逕鳴巻幔如有情木落寒山裏千林共一聲
　　六言絶句
　　　鉛山立春　　　　　　　　(宋/)朱　子
行盡風林雪徑依然水館山邨却是春風有脚今朝先
到柴門
　　七言絶句
　　　戲題盤石　　　　　　　　(唐/)王　維
可憐盤石臨泉水復有垂楊拂酒杯若道春風不解意
何因吹送落花來
　　　春郊　　　　　　　　　　(唐/)錢　起
水透冰渠漸有聲氣融煙塢晩來明東風好作陽和使
逢草逄花報發生
　　　春風　　　　　　　　　　(唐/)白居易
一枝先發苑中梅櫻杏桃梨次第開薺花榆莢深邨裏
亦道春風為我來
　　　未央風　　　　　　　　　(唐/)王　建
五更先起玉階東漸入千門萬户中總向髙樓吹舞袖
秋風還不及春風
　　　使風　　　　　　　　　　(唐/)韓　偓
茶香睡覺心無事一巻黃庭在手中敧枕巻簾江萬里
舟人不語滿帆風
　　　慈湖峽阻風　　　　　　　(宋/)蘇　軾
捍索桅竿立嘯空篙師酣寢浪花中故應菅蒯知心腹
弱纜能爭萬里風
　　　午熱登多稼亭　　　　　　(宋/)楊萬里
御風何必問雌雄只有炎風最不中却是竹君殊解事
炎風篩過作清風
　　　已至湖尾望見西山　　　　　楊萬里
好風穩送五湖船萬頃銀濤半霎間已入江西猶未覺
忽然對面是西山
　　　春思　　　　　　　　　　(宋/)方　岳
春風多可太忙生長共花邊栁外行與燕作泥蜂釀蜜
纔吹小雨又須晴
　　　睡覺月色如晝霜風翏然成聲作一絶
　　　　　　　　　　　　　　　(金/)党懷英
老木經霜衆竅空月明深夜響秋風始知天籟非人籟
吹萬由來果不同
　　　正月大風　　　　　　　　(金/)周　昂
風如渤海勢凌虚寒破貂裘力尚餘不是化工難倚賴
也知青帝有驅除
　　　過姑蘇　　　　　　　　　(元/)戴表元
水天彌望接青蕪雲氣漫漫近又無一色好風三百里
挂帆安坐過姑蘇
　　　元旦朝回書事　　　　　　(元/)呉師道
朱衣髙唱御樓東清漏遲遲晝景中黄繖寶幢微動影
一時吹面受和風
　　　　嶺南雜錄　　　　　　　　(明/)汪廣洋
　誰跨鯨鯢裂彩虹海波飛立瘴雲空闍婆真蠟船收㠗
　知是來朝起颶風
　　　　午風亭為序菴太史　　　　(明/)張邦竒
　青草池邊綠樹枝晴空白日颺㳺絲湘簾半巻飛花入
　正是午風吹客時
　　　　秋宫詞　　　　　　　　　(明/)林世璧
　碧天凉月湛悠悠獨上髙樓望女牛昨夜西風何處起
　宮中無樹不知秋
　
　
　
　
　
　
御定佩文齋詠物詩選卷六
　欽定四庫全書
御定佩文齋詠物詩選卷七
　　雷電類(附雹/)
　　　三言古
　　　　安世房中歌　　　　　　(漢/)唐山夫人
　靁震震電耀耀明德鄉治本約治本約澤𢎞大加被寵
　咸相保德施大世曼夀
　　　五言古
　　　　霹靂引　　　　　　　　　(梁/)簡文帝
　來從東海上發自南山陽時聞連鼓響乍散投壺光飛
　車走四端繞電發時祥令去於斯表震來永傳芳
　　　　霹靂引　　　　　　　　　(隋/)辛德源
　出地聲初奮乘乾威更作雲銜天笑明雨帶星精落繞
　枕神不驚震楹書自若側聞吟白虎逺見飛元鶴
　　　七言古(附長短句/)
　　　　驚雷歌　　　　　　　　　(晉/)傅　𤣥
驚雷奮兮震萬里威陵宇宙兮動四海六合綱維兮勤
為理
　　　雜言　　　　　　　　　　　傅𤣥
雷殷殷感妾心傾耳清聽非車音
　　五言律
　　　雷　　　　　　　　　　　(唐/)杜　甫
巫峽中宵動滄江十月雷龍蛇不成蟄天地劃爭廻却
碾空山過深蟠絶壁來何須妒雲雨霹靂楚王臺
　　七言絶句
　　　唐道人言天目山上俯視雷雨每大雷電但聞
　　　　雲中如嬰兒聲殊不聞雷震也
　　　　　　　　　　　　　　　(宋/)蘇　軾
已外浮名更外身區區雷電若為神山頭只作嬰兒看
無限人間失筯人
　　　暮歸　　　　　　　　　　(金/)趙秉文
貪看孤鳥入重雲不覺青林雨氣昏行過斷橋沙路黑
　忽從電影得前邨
　　　附雹
　　　四言古
　　　　和張姑孰雹詩　　　　　　(陳/)陸　瓊
　惟徵動羽惟陰脅陽雨水作沴凝氣為祥
　　　七言古
　　　　六月十五日大雨雹行　　　(元/)栁　貫
　日月相薄鶉火中晡時欲息雲埋空雨脚初來雜鳴雹
　雷驅電挾聲渢渢排檐拉檻揮霍入犀兵快馬難為雄
　中休頗意絶奔迸轉横更覺加銛鋒亂拋荆玉抵飛鵲
　恣擲桃核隨飃風坐移向壁防碎首急巻巾席何悤悤
　上天號令豈輕出摧殘長養皆元功陰凝陽爍鬼神著
　氣有相反誠則同想當試手鼓萬物特欲振槁昭羣䝉
　齋心變貎謹天戒嗚呼生意無終窮
　
御定佩文齋詠物詩選巻七
　欽定四庫全書
御定佩文齋詠物詩選巻八
　　雲類
　　　四言古
　　　　卿雲歌　　　　　　　　　　古逸詩
　卿雲爛兮糺縵縵兮日月光華旦復旦兮
　　　　吹雲贊　　　　　　　　　(魏/)曹　植
　天地變化是生神物吹雲吐潤浮氣蓊鬱
　　　　卿雲贊　　　　　　　　　(宋/)武　帝
　非煙非雲曳紫流光懸華曜藻奄鬱臺堂粤予休明震
　乎珍祥積慶有文靈貺無疆
　　　　慶雲章　　　　　　　　　(唐/)陳子昂
　崑崙元氣實生慶雲大人作矣五色氤氳昔在媯帝南
　風既薰叢芳爛熳郁郁紛紛曠矣千祀慶雲來止玉葉
　金枝祚我天子非我天子慶雲誰昌非我聖母慶雲誰
　光慶雲光矣周道昌矣九萬八千天授皇年
　　　雲門二章　　　　　　　　(唐/)元　結
元雲溶溶兮垂雨濛濛類我聖澤兮涵濡不窮
　　　其二
元雲漠漠兮含映逾光類我聖德兮普被無方
　　五言古
　　　詠雲　　　　　　　　　　(梁/)簡文帝
浮雲舒五色瑪瑙應霜天玉葉散秋影金風飄紫煙
　　　和王中書德充詠白雲　　　(梁/)沈　約
白雲自帝鄉氛氳屢廻沒蔽虧崑山樹含吐瑶臺月秋
風西北起飄我過城闕城闕已參差白雲復離離皎潔
在天漢倒影入華池將過丹丘野時至碧林垂九重迎
飛鵠萬里送翔螭
　　　詔問山中何所有賦詩以答　(梁/)陶𢎞景
山中何所有嶺上多白雲只可自怡恱不堪持寄君
　　　詠雲　　　　　　　　　　(梁/)呉　均
飄飄上碧虛藹藹隠青林氛氳如有意縈拂詎無心
　　　賦得新雲　　　　　　　　(陳/)張正見
西北春雲起遥臨偃蓋松根危纔吐葉氣淺未成峰風
前飛未斷日處影疑重體輕無五色詎是得從龍
　　　賦得白雲臨酒　　　　　　　張正見
白雲蓋濡水流彩入澠川疎葉臨嵇竹輕鱗入鄭船菊
汎金枝下峰斷玉山前一朝開五色飄飄映十千
　　　賦得處處春雲生　　　　　(陳/)蔡　凝
春色徧空明春雲處處生入風衣暫斂隨車蓋轉輕作
葉還依樹為樓欲近城含愁上對影似有别離情
　　　賦得含峰雲　　　　　　　(唐/)太　宗
翠樓含曉霧蓮峰帶晩雲玉葉依巖聚金枝觸石分横
天結陣影逐吹起羅紋非復陽臺下空將頌楚君
　　　詠雲　　　　　　　　　　(唐/)于季子
瑞雲千里映祥輝四望新隨風亂鳥翼汎水結魚鱗布
葉疑臨夏開花詎待春願得承佳景無令掩桂輪
　　　雲　　　　　　　　　　　(唐/)李　嶠
大梁白雲起氛氳殊未歇錦文觸石來蓋影凌天發烟
熅萬里樹掩映三秋月㑹入大風歌從龍赴圓闕
　　　賦得白雲抱幽石　　　　　(唐/)駱賔王
重巖抱危石幽澗曳輕雲繞鎮仙衣動飄蓬羽蓋分錦
色連花靜苔光帶葉薰詎知吳㑹影長抱穀城文
　　　賦得日暮碧雲合　　　　　(唐/)許康佐
日際微陰生天涯暮雲碧重重初似蓋沈沈乍如積林
色黯疑暝隙光俄已夕出岫且從龍縈空寧觸石餘輝
淡瑶草浮影凝綺席時景儻能留幾思輕尺璧
　　　觀雲篇　　　　　　　　　(唐/)劉禹錫
興雲感陰氣疾足如見幾晴來意態行有若功成歸蔥
蘢含晩景潔素凝秋輝夜深度銀漢漠漠仙人衣
　　　谿雲　　　　　　　　　　(唐/)僧皎然
舒巻意何窮縈流復帶空有形不累物無迹去隨風莫
怪長相逐飄然與我同
　　　孤雲　　　　　　　　　　(元/)劉　因
孤雲生幾時冉冉何所適豈無崑華髙道逺嗟獨力徘
徊天中央明月為顔色下有幽棲士嵗晏倚青壁朝飲
澗下泉暮拂松間石相對澹忘情倒景寒潭碧
　　　春雲　　　　　　　　　　(元/)馬祖常
髙雲起城闕流離度庭樹依風拂廻塘波纈光景注遥
林帶疎煙照日亂縈縷婉孌浮朝陽空明映輕霧嵐翠
含玉輝光采滿巖嶼逍遥幽賞諧緬邈世娯阻
　　　題李漑之學士白雲半間　　(元/)虞　集
山中多白雲何由到城邑招之恐不來欲攬遽無迹棲
檐候晨光納牖作秋色用冲不為盈常住寧為客分張
任蒼松散落還白石日照香爐峰月射仙掌側有恩封
一鄉與子當共食
　　　望雲　　　　　　　　　　(元/)黄石翁
日出五丈髙白雲浩如海城郭在雲中山人在雲外望
雲雲氣深入雲雲氣淺亦欲入深雲不知雲近逺
　　七言古(附長短句/)
　　　雩祭歌　　　　　　　　　(齊/)謝　朓
族雲蓊鬱溫風扇興雨祁祁黍苗徧
　　　同李九士曹觀畫壁雲作　　(唐/)髙　適
始知帝鄉客能畫蒼梧雲秋天萬里一片色只疑飛盡
猶氛氳
　　　火山雲歌送别　　　　　　(唐/)岑　參
火山突兀赤亭口火山五月火雲厚火雲滿山凝未開
飛鳥千里不敢來平明乍逐邊風斷薄暮渾隨塞雨回
繚繞斜吞鐵闗樹氛氳半掩交河戍迢迢征路火山東
山上孤雲隨馬去
　　　白雲歌送劉十六歸山　　　(唐/)李　白
楚山秦山皆白雲白雲處處長隨君君入楚山裏雲亦
隨君渡湘水湘水上女蘿衣白雲堪卧君早歸
　　　題春雲出谷圖　　　　　　(金/)党懷英
春雲乍出山有無春雲已去春山孤山光空濛不可寫
正要雲氣相縈紆山吞雲吐變明晦半與巖谷生朝晡
輕陰霏霏暗谿樹餘影漠漠開樵居舟人艤棹竝沙尾
坐看縹緲揺空虚巧分天趣出畫外韻逺不與丹青俱
今人重古不知畫但愛屋漏煙煤汚惜哉東坡不及見
此本獨有疉嶂煙江圖
　　　龍井曉雲　　　　　　　　(元/)胡炳文
華光殿東泉有靈下穴空洞神功冥當時忽見蒼虯精
年年簫鼔來相迎五風十雨今年好靈物不煩人致禱
非煙非霧騰清晨五色祥光煥晴昊
　　　白雲軒　　　　　　　　　(明/)劉　溥
山中多白雲天上多清風清風解炎熱白雲自西東江
頭坐看雲起處一片從龍天上去化為甘雨潤枯苗不
作繁陰宿髙樹清風泠泠吹我衣還送白雲天上飛天
香不斷瑶草碧何處玉笙騎鶴歸
　　五言律
　　　雲　　　　　　　　　　　(唐/)李　嶠
英英大梁國郁郁祕書臺碧落從龍起青山觸石來官
名光䆳古蓋影耿輕埃飛感髙歌發威加四海廻
　　　賦得雲生棟梁間　　　　　(唐/)陳希烈
一片蒼梧意氛氳生棟梁下簾山足暗開户日添光偏
使衣裘潤能令枕簟涼無心伴行雨何必夢荆王
　　　雲　　　　　　　　　　　(唐/)杜　甫
龍以瞿塘㑹江依白帝深終年常起峽每夜必通林收
穫辭霜渚分明在夕岑髙齋非一處秀色豁煩襟
　　　和中書侍郎院壁畫雲　　　(唐/)李　收
粉壁畫雲成如能上太清影從霄漢發光照掖垣明映
篠多幽趣臨軒得野情獨思作霖雨流潤及羣生
　　　奉和中書徐侍郎中書省翫白雲寄穎陽趙大
　　　　　　　　　　　　　　　(唐/)儲光羲
青闕朝初退白雲遥在天非闗取雷雨故欲伴神仙汎
灔鴛池曲飄颻𤨏闥前猶多逺山意幸入侍臣篇
　　　賦得歸雲送李友人歸華山　(唐/)錢　起
秀色横千里歸雲積幾重欲依毛女岫初巻少姨峰蓋
影隨征馬衣香拂卧龍祗應函谷上真氣日溶溶
　　　詠雲　　　　　　　　　　唐李商隠
捧雲三更斷藏星七夕明纔聞飄迥路旋見隔重城潭
暮隨龍起河秋壓鴈聲只應惟宋玉知是楚神名
　　　孤雲　　　　　　　　　　(元/)程鉅夫
渺渺從何起亭亭只自飛朝隨風鶴去暮逐雨龍歸幾
度超滄海多應㸃翠微何時能借我裁作羽人衣
　　　江雲　　　　　　　　　　(明/)薛　蕙
謝客弄春水江臯生彩雲紛紛初散綺葉葉漸成文蔽
日皆相映流風乍不分何因可持贈欲以慰離羣
　　五言排律
　　　省試白雲起封中　　　　　(唐/)陳希烈
千年泰山頂雲起漢王封不作竒峰狀寧分觸石容為
霖雖易得表聖自難逢冉冉排空上依依疉影重素光
非曳練靈貺是從龍豈學無心出東西任所從
　　　春雲　　　　　　　　　　(唐/)裴　澄
漠漠復溶溶乘春任所從映林初展葉觸石未成峰旭
日消寒翠晴煙㸃淨容霏微將似散深淺又如重薄彩
臨谿淡輕陰帶雨濃空餘負樵者嶺上自相逢
　　　省試觀慶雲圖　　　　　　(唐/)栁宗元
設色初成象卿雲示國都九天開祕祉百辟贊嘉謨抱
日依龍袞非煙近御爐髙標連汗漫回望接虚無裂素
榮光發舒華瑞色敷恆將配堯德垂慶代河圖
　　　賦得白雲起封中　　　　　(唐/)張嗣初
英英白雲起呈瑞出封中表聖寧因地逢時豈待風浮
光彌皎潔流影更沖融自叶堯年美誰云漢日同金泥
光乍掩玉檢氣潛通欲與非煙竝亭亭不散空
　　　賦得青雲干呂　　　　　　(唐/)林　藻
應節偏干呂亭亭在紫氛綴雲初度影捧日已成文結
蓋祥光迥為樓翠色分還同起封上更似出横汾作瑞
來藩國呈形表聖君徘徊如有託誰道比閒雲
　　　山出雲　　　　　　　　　(唐/)張　復
山靜雲初吐霏微觸石新無心離碧岫有意占青春散
類如虹氣輕同不讓塵凌空還似翼映澗欲成鱗起異
臨汾鼎凝隨出峽神為霖終濟旱非獨降賢人
　　　華山慶雲見　　　　　　　(唐/)失　名
聖主祠名岳髙峰發慶雲金柯初繚繞玉葉漸氛氳氣
色含珠日光明吐翠雰依稀來鶴態彷彿列仙羣萬樹
流光影千潭寫錦文蒼生欣有望祥瑞在吾君
　　七言律
　　　慶雲見　　　　　　　　　(唐/)李　紳
禮成中岳陳金冊祥報卿雲冠玉峰輕未透林疑待鳳
細非行雨詎從龍巻風變彩霏微薄照日籠光映隠重
還入九霄成沆瀣夕嵐生處鶴歸松
　　　白石湫雲　　　　　　　　(元/)栁　貫
白石靈山望贊皇湫潭此復見蒼蒼飄揚直欲凌三際
膚寸猶能雨八荒空外金精懸太白泉中虯彩化長黃
傳芭奏罷神絃曲松蓋成陰澤氣涼
　　　白石湫雲　　　　　　　　(元/)呉　萊
獨上南山最上頭朝隮一㸃便成湫巖腰動石風初起
海眼輸泉雨欲留蜥蜴含珠光照夜豐隆巻鐵黑沈秋
明當去挾騎龍叟直到扶桑第幾洲
　　　瓊島春雲　　　　　　　　(明/)楊　榮
仙島依微近紫清春光澹蕩暖雲生乍經樹杪和煙濕
輕覆花枝過雨晴每日氤氳浮玉殿常時縹緲䕶金莖
從龍處處施甘澤四海謳歌樂治平
　　　瓊島春雲　　　　　　　　(明/)李東陽
瑶峰獨立倚空蒼雲去雲來兩不妨旋逐春寒生苑樹
更隨晴日度宫牆玉皇居處重樓擁太史占時五色光
若與山龍同作繪也須能補舜衣裳
　　　和趙庫部元實景雲篇　　　(明/)呂　髙
卿雲郁郁覆中天爛結緋文五色鮮光泛紫霄流鳳蓋
影隨金闕照龍㫋漸看捧日歸仙掌故欲從龍裊御筵
此日仙郎揮藻賦蓬萊親獻沐恩偏
　　五言絶句
　　　文杏館　　　　　　　　　(唐/)王　維
文杏裁為梁香茅結為宇不知棟裏雲去作人間雨
　　　尋隠者不遇　　　　　　　(唐/)賈　島
松下問童子言師采藥去只在此山中雲深不知處
　　　谿口雲　　　　　　　　　(唐/)張文姬
一片谿口雲纔向谿中吐不復歸谿中還作谿中雨
　　　衡岳道中　　　　　　　　(宋/)陳與義
城中望衡山浮雲作飛蓋朅來巖谷逰却在浮雲外
　　　雲社　　　　　　　　　　(宋/)朱　子
自作山中人即與雲為友一嘯雨紛紛無勞三奠酒
　　　雲莊　　　　　　　　　　　朱　子
小丘横翠几層嶂復嵯峨釋耒閒來看巖姿此處多
　　　題柯敬仲雜畫　　　　　　(元/)虞　集
北苑今仍在南宮奈老何青山解浮動端為白雲多
　　　和鐵崖小臨海　　　　　　(无/)張　簡
偶坐松根石相看說大還昆侖雲一朶喚作九華山
　　　囊雲詩　　　　　　　　　(明/)朱　權
蒸入琴書潤粘來几榻寒小齋非嶺上𢎞景坐相看
　　　卧雲室　　　　　　　　　(明/)髙　啓
夕卧白雲合朝起白雲開惟有心長在不隨雲去來
　　　太和縣　　　　　　　　　(明/)張以寧
曉挂船窗看蒼茫暝色分前山知有雨流出滿江雲
　　　卧雲室　　　　　　　　　(明/)謝　徽
朝卧白雲東暮卧白雲西白雲長共我此地結幽棲
　　　宿華亭寺　　　　　　　　(明/)楊　慎
天風與海水鳴籟隔山聞夜半衣裳濕清朝樹樹雲
　　　贈楊孝父　　　　　　　　(明/)范　汭
清時有隠者自汲還自耘翳然茅屋上一片堯時雲
　　　閒雲　　　　　　　　　　(明/)僧大香
閒雲不作雨横入峽山去峽口弄舟人家在雲歸處
　　六言絶句
　　　題畫　　　　　　　　　　(元/)薩都拉
綠樹深藏野寺白雲影落谿船遮却青山一半只疑僧
舎茶煙
　　　題青山白雲　　　　　　　(元/)張　昱
一箇茅廬何處小橋古木谿灣但見山青雲白不知天
上人間
　　　福嚴即事　　　　　　　　(元/)僧善住
邨邊幾株紅樹屋外四面青山終日無人能到孤雲薄
暮飛還
　　七言絶句
　　　過櫟陽山谿　　　　　　　(唐/)陳　羽
衆草穿沙芳色齊踏莎行草過春谿閒雲相引上山去
人到山頭雲却低
　　　諷山雲　　　　　　　　　(唐/)施肩吾
閒雲生葉不生根常被重重蔽石門賴有風簾能掃蕩
滿山晴日照乾坤
　　　㶚上　　　　　　　　　　(唐/)紇干著
鳴鞭曉日禁城東渭水晴煙灞岸風却傍栁陰回首望
春天樓閣五雲中
　　　柏林寺南望　　　　　　　(唐/)郎士元
谿上遥聞精舎鐘泊舟微徑度深松青山霽後雲猶在
畫出西南四五峰
　　　雲　　　　　　　　　　　(唐/)杜　牧
盡日㸔雲首不回無心都道似無才可憐光彩一片玉
萬里青天何處來
　　　雲　　　　　　　　　　　(唐/)來　鵠
千形萬象竟還空映水藏山片復重無限黍苗皆望澤
悠悠閒處作竒峰
　　　孤雲　　　　　　　　　　(唐/)張　喬
舒巻因風何所之碧天孤影勢遲遲莫言長是無心物
還有隨龍作雨時
　　　望雲樓　　　　　　　　　(宋/)蘇　軾
陰晴朝暮幾回新已向虚空付此身出本無心歸亦好
白雲還似望雲人
　　　偶題　　　　　　　　　　(宋/)朱　子
門外青山紫翠堆幅巾終日面崔嵬只看雲斷成飛雨
不道雲從底處來
　　　病中絶句　　　　　　　　(宋/)范成大
簾頭排溜密如簾谿上層陰乍解嚴最是看山竒絶處
白雲堆絮擁青尖
　　　雲卧菴　　　　　　　　　(宋/)楊萬里
十年兩袖軟紅塵歸濯滄浪且幅巾不是白雲留我住
我留雲住卧閒身
　　　明發瀧頭　　　　　　　　　楊萬里
黑甜偏至五更濃强起侵星敢小慵輸與山雲能樣嬾
日髙猶宿夜來峰
　　　舟上　　　　　　　　　　(宋/)徐　照
小船停槳逐潮還三五人家住一灣貪看曉光侵月色
不知雲氣失前山
　　　曉雲次子端韻　　　　　　(金/)党懐英
灤谿經雨浪生花曉碧翻光漾曉霞川上風煙無定態
盡供新意與詩家
　　　山行　　　　　　　　　　(金/)趙秉文
石頭犖确水縱横過雨山間草屨輕未到上方先滿意
倚天青壁白雲生
　　　留題西谿　　　　　　　　(金/)趙　渢
波光湛碧冷無痕渺渺輕風起縠紋認得朝來疎雨過
却從水底見飛雲
　　　閻立本秋嶺歸雲圗　　　　(元/)鄧文原
貞觀從知有畫仙能將萬里尺圖間白雲掩映楓林好
遮却谿南無數山
　　　贈白雲　　　　　　　　　(元/)虞　集
白雲東去又經春每向飛鴻到水濵幾箇遮山松樹子
憑君灑雨洗埃塵
　　　青山白雲圖　　　　　　　　虞　集
獨向山中訪隠君行從千澗去沄沄仙家更在空青外
只許人間禮白雲
　　　宿浚儀公湖亭　　　　　　(元/)楊　載
兩兩三三白鳥飛背人斜去落漁磯雨餘不遣濃雲散
猶向前山擁翠微
　　　行界牌源道次小憩民舎　　(元/)栁　貫
小谷疎林受數家年芳猶有刺桐花白雲不為青山地
截斷孤峰作髻丫
　　　層樓即事　　　　　　　　(元/)薩都拉
浴罷焚香掃閣眠過牆新竹翠娟娟半空雲氣層樓暗
四月江東欲雨天
　　　灤京雜詠　　　　　　　　(元/)楊　孚
正元紫禁肅朝儀御榻中間寶帕提王母夀詞歌未徹
雪花片片彩雲低
　　　用前韻序山家幽寂之趣　　(元/)葉　顒
夕陽香逕逐東風短策輕扶數落紅信歩偶隨流水去
不知身到白雲中
　　　明德㳺仙詞　　　　　　　(元/)張　雨
夜久扶桑海色分珠宮望拜赤龍君洞庭未省君山在
元是昆侖一朶雲
　　　一峰雲外菴　　　　　　　(元/)僧惟則
衲被䝉頭宿火紅雪寒愁聽上方鐘開門忽怪山為海
萬疉雲濤露一峰
　　　宿卧雲軒　　　　　　　　(明/)陳憲章
不妨到處與人羣借宿山齋酒半醺我得五龍傳睡法
枕痕猶帶華山雲
　　　題畫　　　　　　　　　　(明/)文徵明
過雨空林萬壑奔夕陽野色小橋分春山何似秋山好
紅葉青山鎻白雲
　　　題畫　　　　　　　　　　(明/)王　璲
渡頭初唱采蓮歌南浦西風漲綠波正是晩凉新雨後
青山不似白雲多
　　　西清詞　　　　　　　　　(明/)黄　佐
碧殿崢嶸槩泰清飇臺時送歩虚聲流鈴擲火飛章地
一片雲遮翡翠城
　　　其二
輦道陰森萬栁齊水晶簾幙動晴霓六龍行處金蜩合
冉冉紅雲閬苑西
　　　同朝天宮道士朝回口號　　(明/)僧來復
羽仙飛佩曉泠風禪子金襴映日紅共祝太平朝帝闕
蓬萊兠率五雲中
　　　山居　　　　　　　　　　(明/)僧德清
平湖秋水浸寒空古木霜餘落葉紅石逕小橋人迹斷
一菴深鎻白雲中
　　　祇樹菴　　　　　　　　　(明/)僧洪恩
竹映窗前水漱門數聲幽鳥報朝昏行來恐踏苔痕破
目送山隂過逺邨
　
　
　
　
　
　
　
　
　
　
　
　
　
　
　
御定佩文齋詠物詩選巻八
　欽定四庫全書
御定佩文齋詠物詩選巻九
　　霞類
　　　五言古
　　　　早望海邊霞　　　　　　(唐/)李　白
　四明三千里朝起赤城霞日岀紅光散分輝照雪崖一
　餐嚥瓊液五内發金沙舉手何所待青龍白虎車
　　　　曉發飛鳥驛晨霞滿天少刻大雨呉諺云朝霞
　　　　　不出門暮霞行千里驗之信然戲紀其事
　　　　　　　　　　　　　　　　(宋/)范成大
　朝霞不出門暮霞行千里今晨日未出曉氣散如綺心
　疑雨再作眼轉雲四起我豈知天道呉農諺云爾古來
　占滂沱説者類恢詭飛雲走羣羊停雲浴三豕月當天
　畢宿風自少女起爛石燒成香汗礎潤如洗逐婦鳩能
　拙穴居貍有智蜉蝣强知時商羊與聞計垤鳴東山鸛
　堂審南柯蟻或加陰石鞭或議陽門閉或云逢庚變或
自換甲始刑鵞與象龍聚訟非一理不如老農諺響應
㨗如鬼哦詩敢夸博聊用醒午睡
　　五言律
　　　江霞　　　　　　　　　　(明/)薛　蕙
春江變氣候孤嶼發雲霞散影揺青草流文漾碧沙紅
泥迷燕子丹洞失桃花水宿淹晨暮應懷謝永嘉
　　七言律
　　　霞　　　　　　　　　　　(唐/)韓　琮
應是行雲未擬歸變成春態媚晴暉深如綺色斜分閣
碎似花光散滿衣天際欲銷重慘淡鏡中閒照正依稀
曉來何處低臨水無限鴛鴦妒不飛
　　　飛霞樓　　　　　　　　　(元/)朱德潤
綺結飛霞散滿空闌干髙倚夕陽中沖融晝錦横窗碧
絢爛晴光入座紅宛有霓旌來漢表直疑蜃氣出城東
樓居自是神仙宅不待乗橋躡彩虹
　　五言絶句
　　　丹霞塢　　　　　　　　　(明/)髙　啓
遥聞丹霞塢中有餐霞者綘彩發朝朝還同赤城下
　　　和陳伯孺西湖　　　　　　(明/)栁應芳
偶向武林逰曾於天竺住明日欲離山晴霞故變雨
　　　錢㓜卿朝霞館詩　　　　　(明/)僧通凡
逺樹無煙時前山未雲起晞髪臨東軒衣裳半身紫
　　七言絶句
　　　臨海所居　　　　　　　　(唐/)顧　况
此去臨谿不是遥樓中望見赤城標不知疉嶂重霞裏
更有何人度石橋
　　　舟次黿湖阻水因逰董山　　(宋/)朱　橰
拂拂朝霞到客舟苦疑雨意在鳴鳩好峰天半元相識
且作僧牀挾䇿逰
　　　晩霞　　　　　　　　　　(宋/)朱　子
日落西南第幾峰斷霞千里抹殘紅上方傑閣憑闌處
欲盡餘暉怯晩風
　　　　逰百家巖雜詩　　　　　　(元/)王　惲
　月池懸溜落蒼窪巖竇分居可百家不羨碧瀾秋色好
　倚天驚絶赤城霞
　　　　小逰仙　　　　　　　　　(明/)王　澤
　東度扶桑看日華却隨王母借飇車夜涼海色平如掌
　倒看青天起赤霞
　　　　漫成　　　　　　　　　　(明/)韓邦靖
　漆沮河邊兩岸沙遶隄十里盡桃花春風縱使隨流水
　落日猶堪鬬彩霞
　
　
　
　
　
　
御定佩文齋詠物詩選巻九
　欽定四庫全書
御定佩文齋詠物詩選巻十
　　雨類
　　　三言古
　　　　雩祭歌　　　　　　　　　(齊/)謝　朓
　有渰興膚寸積雨冥冥又終夕
　　　四言古
　　　　奉和聖製喜雨　　　　　　(唐/)張九齡
　艱我稼穡載育載亭隨物應之曷聖與靈謂我何憑惟
　德之馨誰云天逺以誠必至太清無雲羲和頓轡于斯
　蒸人瞻彼非覬陰冥倐忽霈澤咸洎何以致之我后之
　感無臯無隰黍稷黯黯無卉無木敷芬黮黮黄龍勿來
　鳴鳥不思人和年豐皇心則怡豈與周宣雲漢徒詩
　　　五言古
　　　　喜雨詩　　　　　　　　　(魏/)曹　植
　天覆何彌廣苞育此羣生棄之必憔悴惠之則滋榮慶
雲從北來鬱述西南征時雨中夜降長雷周我庭嘉種
盈膏壤登秋畢有成
　　　喜雨　　　　　　　　　　(宋/)謝　莊
燕起知風舞礎潤識雲流冽泉承夜湛零雨望晨浮合
潁行盛茂分穗方盈疇
　　　喜雨　　　　　　　　　　(宋/)謝惠連
朱明振炎氣溽暑扇温飇羨彼明月輝離畢經中宵思
此西郊雲既雨盈崇朝上天憫憔悴商羊自吟謡
　　　賦得入階雨　　　　　　　(梁/)簡文帝
細雨階前入灑砌復沾帷漬花枝覺重濕鳥羽飛遲儻
令斜日照併欲似㳺絲
　　　細雨　　　　　　　　　　(梁/)元　帝
風輕不動葉雨細未沾衣入樓如霧上拂馬似塵飛
　　　和皇太子春林晩雨　　　　(梁/)劉孝威
雲樹交為密雨日共成虹雷舒長男氣枝揺少女風葉
珠隨滴水簷繩下溜空蝶濡飛不颺花沾色更紅明離
信養德能事冠春宫誰堪偶鳳吹唯有浮丘公
　　　擬雨詩　　　　　　　　　(梁/)虞　騫
清風送涼氣薄暮蕩炎氛虹照漣漪水電出嵯峨雲落
暉散長足細雨織斜文
　　　對雨　　　　　　　　　　(梁/)朱　超
當夏苦炎埃習靜對花臺落照依山盡浮涼帶雨來重
雲吐飛電髙棟響行雷灑樹輕花發滴沼細萍開汎沫
縈階草奔流起砌苔無因假輕蓋徒然想上才
　　　閒居對雨　　　　　　　　(陳/)陰　鏗
蘋藻降靈祗聰明諒在斯觸石朝雲起從星夜月離八
川奔巨壑萬頃溢澄陂綠野含膏潤青山帶濯枝嘉禾
方合潁秀麥已分岐寄語紛綸學持竿詎必知
　　　對雨　　　　　　　　　(北齊/)劉　逖
重輪宵離畢行雨旦浮空細落疑含霧斜飛覺帶風濕
槐仍足綠沾桃更上紅無由似元豹縱意坐山中
　　　賦得微雨從東來應教　　　(隋/)諸葛潁
微雨闇東峰散漫灑長松澗滿新流濁山沾積翠濃風
起還吹燕雲來本送龍登年隨玉燭名山定可封
　　　詠雨　　　　　　　　　　(唐/)太　宗
和風吹綠野梅雨灑芳田新流添舊㵎宿霧足朝煙鴈
濕行無次花沾色更鮮對此欣登嵗披襟弄五絃
　　　發營逢雨應詔　　　　　　(唐/)虞世南
豫逰欣勝地皇澤乃先天油雲陰御道膏雨潤公田隴
麥霑逾翠山花濕更然稼穡良所重方復恱豐年
　　　李士曹㕔對雨　　　　　　(唐/)錢　起
春雨暗重城訟庭深更寂終朝人吏少滿院煙雲集濕
鳥壓花枝新苔宜砌石掾曹富文史清興對詞客愛爾
蕙蘭叢芳香飽時澤
　　　喜雨　　　　　　　　　　(唐/)戴叔倫
閒居倦時燠開軒俯平林雷聲殷遥空雲氣布層陰川
上風雨來灑然滌煩襟田家共歡笑溝澮亦已深團團
聚鄰曲斗酒相與斟樵歌野曲中漁釣滄江潯蒼天暨
有念悠悠終我心
　　　郡中對雨贈元錫兼簡楊凌　(唐/)韋應物
宿雨冒空山寒城響秋葉沈沈暮色至凄凄涼氣入蕭
條林表散的皪荷上集夜霧著衣重新苔侵履濕遇兹
端居日賴與嘉賔接
　　　對雨寄韓庫部協　　　　　　韋應物
颯至池館涼靄然和曉霧蕭條集新荷氤氳散髙樹閒
居興方澹黙想心已屢暫出仍濕衣况君東城住
　　　開元寺樓對雨聮句　　　　(唐陸龜䝉/  皮日休)
海上風雨來掀轟逐飛電登樓一凭檻滿眼蛟龍戰(龜/蒙)
細灑心空冷横飄目能眩垂檐珂珮喧㩧瓦珠璣濺(日/休)
遥瞻山露色漸覺雲成片逺樹欲鳴蟬深簾尚藏燕(龜/䝉)
殘雷隠鱗盡反照依微見(日/休)疎㠶逗前渚晩磬分涼殿
(龜/䝉)畢景好疎吟餘涼可清晏(日/休)
　　　客舎聽雨　　　　　　　　(宋/)朱　子
沈沈蒼山郭暮景含餘清春靄起林際滿空寒雨生投
裝即虚館檐響通夕鳴遥想山齋夜蕭蕭木葉聲
　　　對雨　　　　　　　　　　　朱　子
虚堂一遐矚驟雨滿空至的皪散芳塘冥濛結雲氣勢
逐風威亂望窮山景翳煙靄集林端蒼茫欲無際涼氣
襲輕裾炎氛起秋思對此景凄凄還增沖澹意
　　　瀟湘夜雨　　　　　　　　(元/)陳　孚
昭潭黑雲起橘洲風巻沙亂雨灑篷急驚墮檣上鴉黿
鼉互出沒暗浪鳴櫓牙漁燈半明滅濕光穿蘆花
　　　雨中留徐七賁　　　　　　(明/)髙　啓
江寒宿雨在落葉滿邨濕留君繫君艇莫犯風潮急試
問欲歸城誰家借蓑笠
　　　秋陰　　　　　　　　　　(明/)葛一龍
西爽忽自晦不知朝與昏井上半殘葉湖中無逺邨桔
橰幾日罷農牧相過存雲澹一如水野風吹到門
　　七言古
　　　細雨遥懷故人　　　　　　(唐/)李建勲
江雲未散春風暖溟濛正在髙樓見細栁緣堤少過人
平蕪隔水時飛燕我有近詩誰與和憶君狂醉愁難破
昨夜南窗不得眠閒階㸃滴廻燈坐
　　　苕溪風雨中章德茂同泛　　(元/)黃　溍
黑風飜江白雨傾檣攲柁側無人行此時惟我與章子
孤舟蕩漾煙波裏蒹葭蒼蒼楊栁黄浩歌撃舷興彌長
翩然一葉恣掀舞青山白塔頻低昂朝過城南暮城北
舟人問我將誰適章子掉頭作呉語秋水夜來深幾許
忽看大字標竹林寺門對水仍陰陰敲門見竹不見人
竹間翠石何蕭森廻舟少休雨如注四顧茫茫但煙霧
魚驚龍躍吾不知披蓑却入菰蘆去岸傍羣兒拍手呼
笑言狂客世所無嗚呼古人今則無後來視我知何如
為君留此有聲畫題作扁舟煙雨圖
　　　瀟湘夜雨　　　　　　　　(明/)宣　宗
濃雲如墨黯江樹九疑山迷天欲暮蒼松巖下客維舟
魚龍鼓舞飛煙霧但見長空風雨來勢與雲夢相周廻
三湘淋漓瀉銀竹七澤洶湧翻春雷長江横絶巴陵北
一水悠悠漾空碧洪濤巨漲頃刻中虹橋隠隠無人迹
前谿遥見野人家槿籬茅屋半攲斜髙樓誰得江湖趣
坐聽蕭蕭對燭花隔浦鐘聲來逺寺曉色蒼涼喜開霽
青天萬里白雲收滿目湘山翠欲流
　　五言律
　　　奉和詠雨應詔　　　　　　(唐/)許敬宗
舞商初赴節湘燕早迎秋飄絲交殿網亂滴起池漚激
溜分龍闕斜飛灑鳳樓崇朝方浹㝢宸眄俯凝旒
　　　奉和春日逰苑喜雨應詔　　(唐/)李　嶠
仙蹕九重臺香筵萬夀杯一旬初降雨二月蚤聞雷葉
向朝隮密花含宿潤開幸承天澤豫無使日光催
　　　雨　　　　　　　　　　　　李　嶠
西北雲膚起東南雨足來靈童出海見神女向臺廻斜
影風前合圓文水上開十旬無破塊九土信康哉
　　　山行遇雨　　　　　　　　(唐/)孫　逖
驟雨晝氤氳空天望不分暗山惟覺電窮海但生雲渉
澗猜行潦緣崖畏宿氛夜來江月霽棹唱此中聞
　　　江閣對雨　　　　　　　　(唐/)杜　甫
南紀風濤壯陰晴屢不分野流行地日江入度山雲層
閣憑雷殷長空面水文雨來銅柱北應洗伏波軍
　　　梅雨　　　　　　　　　　　杜　甫
南京犀浦道四月熟黄梅湛湛長江去冥冥細雨來茅
茨疎易濕雲霧密難開竟日蛟龍喜盤渦與岸廻
　　　船下䕫州郭宿雨濕不得上岸別王十二判官
　　　　　　　　　　　　　　　　杜　甫
依沙宿舸船石瀨月娟娟風起春燈亂江鳴夜雨懸晨
鐘雲外濕勝地石堂煙柔櫓輕鷗外含悽覺汝賢
　　　春夜喜雨　　　　　　　　　杜　甫
好雨知時節當春乃發生隨風潛入夜潤物細無聲野
徑雲俱黑江船火獨明曉看紅濕處花重錦官城
　　　雨　　　　　　　　　　　　杜　甫
微雨不滑道斷雲疎復行紫崖奔處黑白鳥去邊明秋
日新霑影寒江舊落聲柴扉臨野碓半濕𢷬香秔
　　　喜雨　　　　　　　　　　　杜　甫
南國旱無雨今朝江出雲入空纔漠漠灑迥已紛紛巢
燕髙飛盡林花潤色分晩來聲不絶應得夜深聞
　　　和都官苗員外秋夜寓直對雨簡諸知已
　　　　　　　　　　　　　　　(唐/)李嘉祐
多雨南宮夜仙郎寓直時漏長丹鳳闕秋冷白雲司螢
影侵階亂鴻聲出苑遲蕭條吏人散小謝有新詩
　　　賦得暮雨送李渭　　　　　(唐/)韋應物
楚江微雨裏建業暮鐘時漠漠帆來重冥冥鳥去遲海
門深不見浦樹逺含滋相送情無限沾襟比散絲
　　　裴端公使院賦得隔簾見春雨
　　　　　　　　　　　　　　　(唐/)包　何
細雨未成霖垂簾但覺陰唯看上砌濕不遣入檐深度
隟霑霜簡因風潤綺琴須移户外屨檐溜夜相侵
　　　雨夜贈元十八　　　　　　(唐/)白居易
卑濕沙頭宅連隂雨夜天共聽檐漏滴心事兩悠然把
酒循環飲移牀曲尺眠莫言非故舊相識已三年
　　　陰雨　　　　　　　　　　　白居易
嵐霧今朝重江山此地深灘聲秋更急峽氣曉多隂望
闕雲遮眼思鄉雨滴心將何慰幽獨賴此北窗琴
　　　雨中招張司業宿　　　　　　白居易
過夏衣香潤迎秋簟色鮮斜支花石枕卧詠蕊珠篇泥
濘非逰日陰沈好睡天能來同宿否聽雨對牀眠
　　　孤山寺遇雨　　　　　　　　白居易
拂波雲色重灑葉雨聲繁水鷺雙飛起風荷一向翻空
濛連北岸蕭䬃入東軒或擬湖中宿留船在寺門
　　　細雨　　　　　　　　　　(唐/)李商隠
蕭灑傍廻汀依微過短亭氣涼先動竹㸃細未開萍稍
促髙髙燕微疎的的螢故園煙草色仍近玉門青
　　　盧氏池上遇雨贈同逰者　　(唐/)溫庭筠
簟翻凉氣集谿上潤殘碁萍皺風來後荷喧雨到時寂
寥閒望久飄灑獨歸遲無限松江恨煩君解釣絲
　　　登樓值雨　　　　　　　　(唐/)李咸用
江徼多佳景秋吟興未窮送來松檻雨半是蓼花風浪
猛驚翹鷺煙昏叫斷鴻不知今夜客幾處卧鳴篷
　　　春霖　　　　　　　　　　(宋/)韓　琦
咫尺東郊路春霖絶未通消閒生奕思醒睡費茶功樓
迥昏昏霧窗寒霎霎風待晴桑陌上五馬恣璁瓏
　　　真西山帥長沙禱雨　　　　(宋/)戴復古
出郭問農事家家笑語聲有田皆足水既雨亦宜晴山
下谿流急街頭米價平明朝閒領客相見賀秋成
　　　曉雨　　　　　　　　　　(宋/)陸　㳺
蕭瑟度横塘霏微映繚牆壓低塵不動灑急土生香聲
入楸梧碎清分枕簟凉回頭忽陳迹檐角挂斜陽
　　　和龍直夫袐校細雨　　　　(宋/)僧道潛
薄霧兼寒雨凌晨靄未分細宜池上見清愛竹邊聞斗
帳侵蘭夢虚櫺逼蕙薰晩來欣小霽釣箔映疎雲
　　　雨　　　　　　　　　　　(元/)趙孟頫
摵摵衆葉響滋滋生意新知誰實揮灑解使盡圓匀蟲
網懸珠絡荷盤瀉汞銀喜涼生枕簟餘潤逼衣巾
　　　江上雨　　　　　　　　　(明/)髙　啓
冥冥衆樹昏浩浩一江渾急有廻風韻輕無入霧痕鳥
啼叢竹嶺人卧落花邨門巷春泥滑誰來共酒尊
　　　夏日喜雨　　　　　　　　　髙　啓
粉署依丹禁城髙爽氣多好風天上至涼雨曉來過翠
島浮香霧瑶池淡綠波九重閒視草時復幸鑾坡
　　　雨中舟行　　　　　　　　(明/)于慎行
天濶雨冥冥孤帆過驛亭雲吞江樹白霧失曉峰青岸
鳥迎船濕河魚出網鯉生涯多少恨無處異飄萍
　　五言排律
　　　奉和春日途中喜雨　　　　(唐/)魏知古
皇輿向洛城時雨應天行麗日登巖送隂雲出野迎濯
枝林杏發潤葉渚蒲生絲入綸言喜花依錦字明微臣
忝東觀載筆佇西成
　　　和李僕射雨中寄盧嚴二給事
　　　　　　　　　　　　　　　(唐/)張　籍
郊原飛雨至城闕濕雲埋逬㸃時穿牖浮漚欲上階偏
滋解籜竹幷掃落花槐晩潤生琴匣新涼滿藥齋從容
朝務退放曠掖曹乖盡日無來客閒吟感此懷
　　　監試夜雨滴空階　　　　　(唐/)喻　鳬
霎霎復湝湝飄松又灑槐氣濛蛛網檻聲疉蘚花階古
壁青燈動深庭濕葉埋徐垂舊鴛瓦競厯小茅齋冷與
隂蟲間清將玉漏諧病身惟展轉誰見此時懷
　　七言律
　　　積雨輞川莊作　　　　　　(唐/)王　維
積雨空林煙火遲蒸梨炊黍餉東菑漠漠水田飛白鷺
陰陰夏木囀黄鸝山中習靜觀朝槿松下清齋折露葵
野老與人爭席罷海鷗何事更相疑
　　　雨不絶　　　　　　　　　(唐/)杜　甫
鳴雨既過漸細微映空揺颺如絲飛階前短草泥不亂
院裏長條風乍稀舞石旋應將乳子行雲莫自濕僊衣
眼邊江舸何怱促未得安流逆浪歸
　　　賀李觀察禱河神降雨　　　(唐/)耿　湋
質明齋祭北風微騶馭千羣擁廟扉玉帛纔敷雲澹澹
笙鏞未徹雨霏霏路邊五稼添膏長河上雙旌帶濕歸
若出敬亭山下作何人敢和謝元暉
　　　途中望雨懷歸　　　　　　(唐/)韋　莊
滿空寒雨漫霏霏去路雲深鎻翠微牧豎逺當煙草立
飢禽閒傍渚田飛誰家樹壓紅榴折幾處籬懸白􁑚肥
對此不堪鄉外思荷蓑遥羨釣人歸
　　　春雨即事寄襲美　　　　　(唐/)陸龜䝉
小謝輕埃日日飛城邊江上阻春暉雖愁野岸花房凍
還得山家藥筍肥雙屐著頻看齒折敗裘披若見毛稀
比隣釣叟無塵事灑笠鳴蓑夜半歸
　　　和子淵學士春雨　　　　　(宋/)韓　琦
天幕沈沈淑氣溫雨絲輕軟墜雲根洗開春色無多潤
染盡花光不見痕寂莫畫樓和夢鎻依微芳樹過人昏
堂虚坐密珠簾下試問淳于醉幾尊
　　　北堂春雨　　　　　　　　　韓　琦
葉葉輕雲障薄羅坐看膏澤灑庭柯風前芳杏紅香減
煙外垂楊綠意多聲落檐牙飛短瀑㸃明池面起圓波
晴來西北憑闌望拂黛遥峰濯萬螺
　　　有美堂暴雨　　　　　　　(宋/)蘇　軾
逰人脚底一聲雷滿坐頑雲撥不開天外黑風吹海立
浙東飛雨過江來十分㶑灔金尊凸千杖敲鏗羯鼓催
喚起謫仙泉灑面倒傾鮫室瀉瓊瑰
　　　連雨漲江　　　　　　　　　蘇　軾
急雨瀟瀟作晩涼卧聞榕葉響空廊微明燈火耿殘夢
半濕簾帷浥舊香髙浪隠牀吹甕盎闇風驚樹擺琳瑯
先生不出晴無用留向空階滴夜長
　　　次韻宏甫喜雨　　　　　　(宋/)沈與求
黄壟初看巻麥禾老農還復厭晴多四郊戽尾開新瀆
一雨苗根長舊科已發政聲歸召杜更教詩律鬬陰何
王孫欲識田家樂水滿溝塍渉可過
　　　久雨　　　　　　　　　　(宋/)陸　㳺
梅天一日幾陰晴對雨無聊醉不成巧厯莫能知雨㸃
孤桐那解寫谿聲林深鳥雀來無數草茂鋤耰去即生
明日雲開天萬里御風吾欲過青城
　　　芒種後經旬無日不雨偶得長句
　　　　　　　　　　　　　　　　陸　㳺
芒種初過雨及時紗㕑睡起角巾攲癡雲不散常遮塔
野水無聲自入池綠樹晩涼鳩語鬧畫梁晝寂燕歸遲
閒身自喜渾無事衣覆薰籠獨誦詩
　　　雨　　　　　　　　　　　　陸　㳺
映空初作繭絲微掠地俄成箭鏃飛紙帳光遲饒曉夢
銅鑪香潤覆春衣池魚鱍鱍隨溝出梁燕翩翩接翅歸
惟有落花吹不去數枝紅濕自相依
　　　春雨　　　　　　　　　　金馮延登
小雨濛濛潤土膏谷風習習不驚條晨煙半濕低平野
春水初生沒斷橋已見鵞黄匀栁麥更看檀紫上榆椒
從今樂事知相繼櫛比雲平看隴苗
　　　春雨　　　　　　　　　　(元/)楊　載
濛濛春雨暗重城莽若山林雲氣生駕過東朝沾羽蓋
仗移前殿濕霓旌蒼松密掩巖頭鶴翠栁深藏谷口鶯
明日不愁花爛熳新晴陌上有人行
　　　明照坊對雨　　　　　　　(元/)宋　褧
章臺車馬去如流白雨霏霏拂畫樓九陌平鋪明似練
兩溝急瀉碧于油美人虹見西山霽少女風來北里秋
凉意滿襟簾幙巻宫鴉歸樹夕陽收
　　　雲巖值雨　　　　　　　　(明/)髙　啓
深殿長廊映竹開鳥聲忽斷雨聲催蘚生偏上題詩壁
花落還臨說法臺林下聞鐘諸客散澗邊汲水一僧來
晩晴更好看山色西閣憑闌獨未廻
　　　東郊時雨　　　　　　　　(明/)李東陽
鳴鳩將雨過東林細草青郊望轉深潤入土膏春脈脈
暝含山色晝沈沈尋花問栁逰人興荷鍤扶犂野老心
見說帝城多景物春晴未必勝春隂
　　　禁中對雨　　　　　　　　(明/)沈一貫
回風度雨近金鑾髙閣疎簾隠几看乳燕營巢欣土潤
嬌鶯擲栁怯枝寒添流欲染方春色拂座應憐獨冷官
目送餘雲過别殿不知銀鑰動闌干
　　五言絶句
　　　夜雨　　　　　　　　　　(唐/)白居易
早蛩啼復歇殘燈滅又明隔窗知夜雨芭蕉先有聲
　　　微雨夜行　　　　　　　　　白居易
漠漠秋雲起稍稍夜寒生自覺衣裳濕無㸃亦無聲
　　　滯雨　　　　　　　　　　(唐/)李商隠
滯雨長安夜殘燈獨客愁故鄉雲水地歸夢不宜秋
　　　細雨　　　　　　　　　　　李商隠
帷飄白玉堂簟卷碧牙牀楚女當時意蕭蕭髪彩凉
　　　微雨　　　　　　　　　　　李商隠
初隨林靄動稍共夜凉分窗迥侵燈冷庭虛近水聞
　　　詠雨　　　　　　　　　　(唐/)楊　凝
塵裛多人路泥歸足燕家可憐繚亂㸃濕盡滿宮花
　　　雨　　　　　　　　　　　(金/)髙汝勵
時雨雨三日田家家萬金有年天子慶謀國老臣心
　　　雜興　　　　　　　　　　(元/)周　權
涼蟾淨如洗酒醒夜初寂山檐宿雨多空階響餘滴
　　　雨中過玉遮山　　　　　　(明/)髙　啓
㝷鐘入蒼茫一磵復一崦落葉去方深山扉雨中掩
　　　江行　　　　　　　　　　(明/)李東陽
日出青蘋濕江渾路不分昨宵驅雨至知是海南雲
　　　過澱湖泊石浦　　　　　　(明/)程元輔
沙蒲偃秋風湖雲藏夕雨何處逺行人飛帆下石浦
　　　雨後雜興　　　　　　　　(明/)王叔承
秋雨欲浮邨青螺上牀脚日出過東鄰船頭繫籬落
　　七言絶句
　　　春逰值雨　　　　　　　　(唐/)張　旭
欲㝷軒檻列清尊江上煙雲向晩昏須倩東風吹雨散
明朝却待入花園
　　　苦雨聞包諫議欲見訪戲贈　(唐/)盧　綸
草氣樹煙咽不開繞牀連壁盡生苔常時多病因多雨
那敢煩君車馬來
　　　雨聲　　　　　　　　　　(唐/)元　稹
風吹竹葉休還動雨㸃荷心暗復明曾向西江船上宿
慣聞寒夜滴篷聲
　　　聽雨聲寄盧綸　　　　　　(唐/)李　端
暮雨蕭疎過鳳城霏霏䬃䬃重還輕聞君此夜東林宿
聽得荷池幾番聲
　　　宫詞　　　　　　　　　　(唐/)王　涯
霏霏春雨九重天漸暖龍池御栁煙玉輦遊時應不避
千廊萬屋自相連
　　　謝亭送别　　　　　　　　(唐/)許　渾
勞歌一曲解行舟紅葉青山水急流日暮酒醒人已逺
滿天風雨下西樓
　　　雨　　　　　　　　　　　(唐/)杜　牧
連雲接塞添迢遞灑幕侵燈送寂寥一夜不眠孤客耳
主人窗外有芭蕉
　　　咸陽值雨　　　　　　　　唐溫庭筠
咸陽橋上雨如懸萬㸃空濛隔釣船還似洞庭春水色
晩雲將入岳陽天
　　　登咸陽縣樓望雨　　　　　(唐/)韋　莊
亂雲如獸出山前細雨和風滿渭川盡日空濛無所見
鴈行斜去字聨聨
　　　撫州江口雨中作　　　　　　韋　莊
江上閒衝細雨行滿衣風灑緑荷聲金騮掉尾横鞭望
猶指廬陵半日程
　　　淮雨　　　　　　　　　　(宋/)梅堯臣
雨脚射淮鳴萬鏃跳㸃起漚魚亂目濕帆逺逺來未收
雲漏殘陽生半幅
　　　六月二十七日望湖樓醉書　(宋/)蘇　軾
黑雲翻墨未遮山白雨跳珠亂入船卷地風來忽吹散
望湖樓下水如天
　　　舟行　　　　　　　　　　(宋/)張　耒
落景秋雲晩不開天寒古岸野船回初驚波面微瀾起
已覺風前細雨來
　　　雨中　　　　　　　　　　(宋/)鄒　浩
五月陰沈久不開冷風吹雨滿天街老農莫漫憂蠶麥
丞相祈晴已宿齋
　　　舟次黿湖　　　　　　　　(宋/)朱　橰
山雨疎疎心又驚起瞻天色斗微明他年一枕江闗夢
知憶篷窗此夜聲
　　　和喜雨　　　　　　　　　(宋/)朱　子
黄昏一雨到天明夢裏豐年有頌聲起望平疇煙草綠
只應投筆事農耕
　　　小雨　　　　　　　　　　(宋/)楊萬里
雨來細細復疎疎縱不能多不肯無似妒詩人山入眼
千峰故隔一簾珠
　　　秋雨　　　　　　　　　　　楊萬里
濕侵團扇不能輕冷逼孤燈分外明蕉葉半黄荷葉碧
兩般秋雨一般聲
　　　冬夜聽雨戲作　　　　　　(宋/)陸　㳺
少年交友盡豪英妙理時時得細評老去同叅惟夜雨
焚香卧聽畫檐聲
　　　小酌元衞弟聽雨　　　　　(宋/)樓　鑰
小閣臨流暑氣清藕花的的照人明移牀更近欄邊坐
要聽碁聲雜雨聲
　　　西城雨中　　　　　　　　(金/)周　昂
草露幽香不動塵細蟬初向葉間聞溟濛小雨來無際
雲與青山澹不分
　　　山中雨　　　　　　　　　(金/)劉　昂
嵩髙山下逢秋雨破繖遮頭過野橋此景此時誰畫得
清如窗外聽芭蕉
　　　春早　　　　　　　　　　(金/)段繼昌
斷冰消盡荻芽尖凍壟蘇來白薺添幾片野雲飛不去
晩風吹作雨纖纖
　　　日晏　　　　　　　　　　(元/)范　梈
昨日相期早出邨今朝日晏未開門可人一夜東風雨
綠徧天街舊草痕
　　　宮詞　　　　　　　　　　(元/)納　延
廣寒宮殿近瑶池千樹垂楊綠影齊報道夜來新雨過
御溝春水已平隄
　　　煙雨中過石湖　　　　　　(元/)倪　瓚
煙雨山前度石湖一奩秋影玉平鋪何須更翦松江水
好染空青作畫圖
　　　其二
姑蘇城外短長橋煙雨空濛又晩潮載酒曾經此行樂
醉乘江月卧吹簫
　　　呉興道中　　　　　　　　(元/)張　雨
扁舟偶趁采樵風題扇書裠莫惱公何處人間無六月
碧瀾堂上雨聲中
　　　風雨早朝　　　　　　　　(明/)髙　啓
漏屋雞鳴起濕煙蹇驢難借强朝天却思春水江南岸
閒聽篷聲卧釣船
　　　題張元琛篷窗　　　　　　(明/)葉子竒
銀絲魚鱠碧芹羮曾記扁舟越上行今日小軒風味似
滿川風雨看雲生
　　　口號　　　　　　　　　　(明/)程嘉燧
潄壑淘林殷户雷冥冥松際失崔嵬山窗五月寒如水
知是湖橋暮雨來
　　　　夏景　　　　　　　　　　(明/)張宇初
　深院碁聲日正長博山添火試沈香道人鞭起龍行雨
　帶得東潭水氣涼
　
　
　
　
　
　
　
　
　
　
　
　
御定佩文齋詠物詩選巻十
　欽定四庫全書
御定佩文齋詠物詩選巻十一
　　霧類
　　　五言古
　　　　詠霧　　　　　　　　　　(梁/)元　帝
　曉霧晦階前垂珠帶葉邊五里浮長隰三晨晦逺天傍
　通似佳氣却望若飛煙疎簾還復密斷岫更疑連還思
　逢樂廣能令雲霧褰
　　　　其二
　三晨生逺霧五里闇城闉從風疑細雨暎日似㳺塵乍
　若輕煙散時如佳氣新不妨鳴樹鳥時蔽摘花人
　　　　舟行值早霧　　　　　　　(梁/)伏　挺
　水霧雜山煙冥冥不見天聽猿方忖岫聞瀨始知川漁
　人惑澳浦行舟迷泝沿日中氛靄盡空水共澄鮮
　　　　賦得霧　　　　　　　　　(梁/)沈　趍
　窈鬱蔽園林依霏被軒牖睇有始疑空瞻空復如有㳺
蛇隠遥漢文豹棲南阜既殊三五輝逺望徒延首
　　　詠霧應詔　　　　　　　(北周/)王　褎
七條開廣陌五里闇朝氛帶樓疑海氣含蓋似浮雲方
從河水上預奉綠圖文
　　　賦得花庭霧　　　　　　　(唐/)太　宗
蘭氣已熏宫新蕊半妝叢色含輕重霧香引去來風拂
樹濃舒綠縈花薄蔽紅還當雜行雨彷彿隠遥空
　　　凌霧行　　　　　　　　　(唐/)韋應物
秋城海霧重職事凌晨出浩浩合元天溶溶迷朗日纔
看含鬢白稍視沾衣密道騎全不分郊樹都如失霏微
誤嘘吸膚腠生寒慄歸當飲一杯庶用蠲斯疾
　　　水亭夜坐賦得曉霧　　　　(唐/)李　益
月落寒霧起沈思浩通川宿禽囀木散山澤一蒼然漠
漠沙上路沄沄洲外田猶當依逺樹斷續欲窮天
　　五言律
　　　賦得逺山澄碧霧　　　　　(唐/)太　宗
殘雲收翠嶺夕霧結長空帶岫凝全碧障霞隠半紅彷
彿分初月飄颻度曉風還因三里處冠蓋逺相通
　　　詠霧　　　　　　　　　　(唐/)董思恭
蒼山寂已暮翠觀闇將沈終南晨豹隠巫峽夜猿吟天
寒氣不歇景晦色方深待訪公超市將予赴華陰
　　　詠霧　　　　　　　　　　(唐/)蘇味道
氤氳起洞壑遥裔匝平疇乍似含龍劔還疑暎蜃樓拂
林隨雨密度逕帶煙浮方謝公超歩終從彦輔㳺
　　　霧　　　　　　　　　　　唐李　嶠
曹公迷楚澤漢帝出平城涿野妖氛靜丹山霽色明類
煙飛稍重方雨散還輕儻入非熊兆寧思𤣥豹情
　　　大霧過安慶　　　　　　　(元/)傅若金
水郭浮鮫室雲帆度客星江空連海白山逺入淮青訪
古聊須到乘流未可停遥疑天柱曉風霧䬃精靈
　　五言排律
　　　晨霧　　　　　　　　　　(明/)楊　慎
　　　　安寧之交杪秋初冬天將晴霽晨必大霧千
　　　　里一白如銀色界須臾日出霞彩輝煥亦竒
　　　　觀也
𤣥冥當凛節白霧翳晨朝明月朦朧閣清霜曖㬣橋冰
凘工織水花凇慣封條嵐市天褰幕煙坰陸湧潮鳬亹
迷獨釣鹿徑滑歸樵文采南山豹威稜北塞貂駟星收
閃閃曦景煥昭昭梅信懸知近憑他酒斾招
　　七言律
　　　早霧　　　　　　　　　　(宋/)趙　抃
山光全暝水光浮數里霏霏曉霧收露彩乍凝藏漢殿
日華不透掩秦樓豈饒文豹遲留影應有靈蛇取次逰
聖世妖氛消已盡結成佳氣滿南州
　　　花霧　　　　　　　　　　(元/)謝宗可
倦紫酣紅總未醒暗薰芳液滴無聲羅幃隠繡迷春色
綺縠籠香䕶曉晴薄暝枝頭留睡蝶輕陰樹底咽啼鶯
東風巻到闌干曲半濕㳺絲舞不成
　　　詠霧凇　　　　　　　　　(明/)楊　慎
怪得天雞誤曉光青腰玉女試銀妝瓊敷綴葉齊如剪
瑞樹開花冷不香月白詎迷三里霧雲黄先兆萬家箱
貧兒飯瓮歌聲好六出何須賀謝莊
　　　忠州霧泊　　　　　　　　(明/)鍾　惺
漁艇官舟曉泊同蜀江愁霧不愁風煙生野聚汀寒外
雲滿山城水氣中曲岸川廻翻似盡遥天峰沒却如空
依稀往日丹楓路稍見霜前逺近紅
　　五言絶句
　　　閒泛　　　　　　　　　　(明/)僧大遂
無事亦波間孤舟覺自閒樹邊春霧斂尖露幾重山
　　七言絶句
　　　霧凇　　　　　　　　　　(宋/)曾　鞏
園林日出靜無風霧凇花開樹樹同記得集賢深殿裏
舞人齊揷玉瓏璁
　　　房陵　　　　　　　　　　(宋/)陳　造
陰晴未敢捲簾看苦霧濛濛尚未乾政使病餘剛止酒
一杯要敵澇朝寒(自注晨起霧久乃/散土人目曰澇朝)
　　　霧中見靈山依約不真　　　(宋/)楊萬里
東來兩眼不曾寒四顧千峰掠曉鬟天欲惱人消幾許
只教和霧看靈山
　　　曉行　　　　　　　　　　(宋/)葛長庚
雨餘花㸃滿紅橋栁絮沾泥夜不消曉霧忽無還忽有
春山如近復如遥
　　　水邨霧　　　　　　　　　　葛長庚
淡處還濃綠處青江風吹作雨毛腥起從水面縈層嶂
恍似簾中見畫屏
　　　夾蘿峰　　　　　　　　　(明/)顧　源
紅日纔生晹谷東魚龍吹浪曉濛濛徜徉笑指三山路
玉竈銀牀紫霧中
　　　題米元暉山水小景贈陳原貞别
　　　　　　　　　　　　　　　(明/)僧似杞
　江頭雨足春水生江上青山煙樹暮扁舟明發去如飛
　目斷征帆入蒼霧
　
　
　
　
　
　
　
　
　
　
　
　
　
御定佩文齋詠物詩選巻十一
　欽定四庫全書
御定佩文齋詠物詩選巻十二
　　露類
　　　四言古
　　　　甘露頌　　　　　　　　(北齊/)邢　邵
　休徵屢動感極廻天流甘委素玉潤冰鮮密房下結珠
　琲上懸布濩林野灑散旌旃
　　　　芳林園甘露頌　　　　　(北齊/)梁神洊
　福以德彰慶沿業皎矧兹嘉露因祥特表翻潤星夕流
　甘月曉竒越彫氛珍逾素鳥至道伊融大化期肇惟此
　大化實感天眷降液丹墀飛津綺殿九服依風八荒改
　面敢述朦詞式旌舞忭
　　　五言古
　　　　賦得露　　　　　　　　　(梁/)顧　煊
　飛空猶藴狀集物始呈華萎黄壓秋筍厭浥長春芽非
　惟溥蔓草頗亦變蒹葭仍增江海浪聊㸃木蘭花
　　　驚早露　　　　　　　　　(梁/)劉　憺
九畹凝芳葉百草瑩新珠盈荷雖不潤拂竹竟難枯
　　　詠采甘露應詔　　　　　　(陳/)江　總
祥露曉氛氳上林朝晃朗千行珠樹出萬葉瓊枝長徐
輪動仙駕清晏留神賞丹水波濤泛黄山煙霧上風亭
翠斾開雲殿朱絃響徒知恩禮洽自慚名實爽
　　　應詔甘露寺　　　　　　(北齊/)邢　邵
膏露且漸洽凝液汭旍旂草木盡沾被玉散復珠霏誰
謂穹昊逺道合若應機
　　　詠露　　　　　　　　　　(唐/)董思恭
夜色凝仙掌晨甘下帝庭不覺九秋至逺向三危零蘆
渚花初白葵園葉尚青晞陽一灑恵方願益滄溟
　　　尹相公京兆府中棠樹降甘露詩
　　　　　　　　　　　　　　　(唐/)岑　參
相國尹京兆政成人不欺甘露降府庭上天表無私非
無他人家豈少羣木枝被兹甘棠樹美掩召伯詩團團
甜如蜜皛皛凝若脂千柯玉光碎萬顆珠葉垂崑崙何
時來慶雲相逐飛魏宮銅盤貯漢帝金掌持王澤布人
和精心動靈祗君臣日同德禎瑞方潛施何術令大臣
感通能及兹忽驚政化理暗與神物期却笑趙張輩徒
稱古今稀為君下天酒麴蘖將用時
　　五言律
　　　秋露　　　　　　　　　　(唐/)駱賔王
玉闗寒氣早金塘秋色歸泛掌光逾淨添荷滴尚微變
霜凝曉液承月委圓輝别有呉臺上應濕楚臣衣
　　　露　　　　　　　　　　　(唐/)李　嶠
滴􁏏明花苑葳蕤泫竹叢玉垂丹棘上珠湛綠荷中夜
警千年鶴朝零七月風願凝仙掌内長奉未央宮
　　　白露　　　　　　　　　　唐杜　甫
白露團甘子清晨散馬蹄圃開連石樹船渡入江谿憑
几看魚樂廻鞭急鳥棲漸知秋實美幽徑恐多蹊
　　五言排律
　　　賦得金莖露　　　　　　　(唐/)徐　敞
漢帝貴長生延年餌玉英銅盤滴珠露仙掌抗金莖拂
曙氛埃歛凌空沆瀣清岧嶤捧瑞氣巃嵸出宮城勢入
浮雲聳形標霽色明大君當御宇何必去蓬瀛
　　　賦得清露被臯蘭　　　　　(唐/)孫　顧
九臯蘭葉茂八月露華清稍與秋陰合還將曉色并向
空羅細影臨水泫微明的皪添幽興芊緜動逺情夕芳
人未采初降鶴先驚為感生成恵心同葵藿傾
　　　賦得春草凝露　　　　　　(唐/)張友正
蒼蒼芳草色含露對青春巳頼陽和長仍慙潤澤頻日
臨殘未滴風度欲成津蕙葉垂偏重蘭叢洗轉新將行
愁裛徑欲采畏濡身獨愛池塘畔清華逺襲人
　　五言絶句
　　　詠露珠　　　　　　　　　(唐/)元　稹
秋荷一滴露清夜墜元天將來玉盤上不定始知圓
　　七言絶句
　　　奉和三日祓褉渭濵應制　　(唐/)張　說
青郊上已艶陽年紫禁皇逰祓渭川幸得歡娯承湛露
心隨草樹樂春天
　　　甘泉歌　　　　　　　　　(唐/)王昌齡
乘輿執玉已登壇細草沾衣春殿寒昨夜雲生拜初月
萬年甘露水晶盤
　　　長安秋夜　　　　　　　　(唐/)李徳裕
内官傳詔問戎機載筆金鑾夜始歸萬户千門皆寂寂
月中清露㸃朝衣
　　　秋思　　　　　　　　　　(唐/)王　涯
宮連太液見滄波暑氣微消秋氣多一夜輕風蘋末起
露珠翻盡滿池荷
　　　露　　　　　　　　　　　(唐/)袁　郊
湛湛騰空下碧霄地卑濕處更偏饒菅茅豐草皆沾潤
不道良田有旱苗
　　　野塘　　　　　　　　　　(唐/)韓　偓
侵曉乘凉偶獨來不因魚躍見萍開巻荷忽被微風觸
瀉下清香露一杯
　　　中秋前偶成　　　　　　　(元/)虞　集
空林月落大如盤雞犬無聲曉氣寒童子擬謀朝一食
玉杯盛得露漙漙
　　　上京即事　　　　　　　　(元/)薩都剌
五更寒襲紫毛衫睡起東窗酒尚酣門外日髙晴不得
滿城濕露似江南
　　　絶句　　　　　　　　　　(元/)呉景奎
蘆花方褥竹方牀葛帳含風薤簟凉半夜起來山月白
滿天清露灑衣裳
　　　江上曲　　　　　　　　　(明/)劉　基
月出前山青黛寒鴈聲遥下碧雲端草頭錯認驪珠吐
自是西風白露團
　　　小逰仙　　　　　　　　　(明/)王　澤
獨繞瑶壇歌洞章青天如水月華凉閒將一掬芙蓉露
　乞與神龍作雨香
　
　
　
　
　
　
　
　
　
　
　
　
　
　
御定佩文齋詠物詩選巻十二
　欽定四庫全書
御定佩文齋詠物詩選巻十三
　　霜類
　　　五言古
　　　　詠霜　　　　　　　　　　(梁/)張　率
　駟見視乾度鐘鳴測地機秋冬交代序朝霜白綏綏原
　野生暮靄堦墀散夕霏徘徊總嚴氣悵望淪清輝平臺
　寒月色池水愴風威凝隂同徂夜遰雁獨歸飛縈叢亂
　蕪絶繁林紛已稀貞松非受令芳草徒具腓
　　　　新霜　　　　　　　　　　(宋/)文　同
　新霜著庭樹葉下如猛剉蕭然物容改有若懼凌挫砌
　下丹橘落牆邊紫榴破精光竹勁健阻喪柳怯懦覽景
　惜向晚感時驚忽過勝事實可樂閒愁本堪唾何當
　共嘉客對此酌香糯
　　　五言律
　　　　詠霜　　　　　　　　　　(唐/)蘇味道
金祇暮律盡玉女暝氛歸孕冷隨鐘徹飄華逐劒飛帶
日浮寒影乗風進晩威自有貞筠質寧将衆草腓
　　　新霜　　　　　　　　　　(宋/)孔平仲
皎皎寒月白清晨霜滿林萌芽至今日肅殺爾何心入
水成氷暈迷天作雪隂自兹開火閣却坐小窗深
　　　答霜晴詩　　　　　　　　(元/)陳　深
旭日照蕭晨凄清不受塵冷光明似雪冬暖勝如春紅
葉輝相照黄花色愈新南窗差可愛曝背豁天真
　　　其二
朝暾上髙樹霧巻海天遥勁氣乗寒凝嚴威見日消鐘
清出逺寺馬滑恐危橋稍偪南枝暖疎花破寂寥
　　五言排律
　　　白露為霜　　　　　　　　(唐/)顔　粲
悲秋将嵗晩繁露已成霜徧渚蘆先白霑籬菊自黄應
鐘鳴逺寺擁鴈度三湘氣逼襦衣薄寒侵宵夢長滿庭
添月色拂水斂荷香獨念蓬門下窮年在一方
　　七言律
　　　霜花　　　　　　　　　　(元/)謝宗可
粲粲璚英借露浮日髙還付水東流剪裁應費金神巧
開落從教玉女愁有豔淡粧宫瓦曉無根寒壓版橋秋
五更不怕樓頭角吹到梅花特地羞
　　五言絶句
　　　公安早行　　　　　　　　(元/)宋　褧
誤聽野雞鳴揚鞭趣驛程平明見茅屋方覺冐霜行
　　七言絶句
　　　城内花園值春霜　　　　　(唐/)劉禹錫
樓下芳園最占春年年結伴采花頻繁霜一夜相撩治
不似佳人似老人
　　　代祕書贈𢎞文館諸校書　　(唐/)李商隱
淸切曹司近玉除比來秋興復何如崇文館裏新霜後
無限紅棃憶校書
　　　宫詞　　　　　　　　　　(唐/)王　涯
銀缾瀉水向朝粧燭燄紅髙粉壁光共怪滿衣珠翠冷
黄花瓦上有新霜
　　　城頭晩步　　　　　　　　(宋/)楊萬里
古城秋後不勝荒人迹新行一逕長竹影巳揺将午日
草根猶有夜來霜
　　　霜曉　　　　　　　　　　　楊萬里
荒荒瘦日作秋暉稍稍微暄破曉霏只有江楓偏得意
夜挼霜水染紅衣
　　　十月十五夜作　　　　　　(金/)朱之才
披衣開户幾宵興永夜無眠冷不勝坐覺飛霜明屋瓦
天如寒鑑月如氷
　　　明安驛道中　　　　　　　(元/)陳　孚
野鵲山頭野草黄野狐嶺上月茫茫五更但覺天風冷
帳頂青氊一寸霜
　　　山居吟　　　　　　　　　(元/)僧清珙
半窗斜日冷生光破衲䝉頭坐竹牀枯葉滿爐燒燄火
　不知屋上有新霜
　　　　宫詞　　　　　　　　　　(明/)陳　沂
　翠荇紅蓮水殿香不知簾外易生凉夜來許賜金莖露
　明日驚看玉樹霜
　　　　泊長蕩　　　　　　　　(明/)朱多炡
　蒹葭一望暮蒼蒼長蕩湖頭煙水長怪道今朝楓葉盡
　夜來七十二橋霜
　
　
　
　
　
　
　
　
御定佩文齋詠物詩選巻十三
　欽定四庫全書
御定佩文齋詠物詩選巻十四
　　雪類
　　　五言古
　　　　冬歌　　　　　　　　　　(晉/)樂　府
　寒雲浮天凝積雪氷川波連山結玉巖脩庭振瓊柯
　　　　詠白雪　　　　　　　　　(宋/)鮑　照
　白珪誠自白不如雪光姸工隨物動氣能逐勢方圓無
　妨玉顔媚不奪素繒鮮投心障苦節隠迹避榮年蘭焚
　石既斷何用恃芳堅
　　　　學劉公幹體　　　　　　　　鮑　照
　北風吹朔雪千里度龍山集君瑶臺上飛舞兩楹前兹
　晨自為美當避豔陽天豔陽桃李節皎潔不成姸
　　　　白雪歌　　　　　　　　　(齊/)徐孝嗣
　風閨晩翻靄月殿夜凝明願君早流眄無令春草生
　　　　同劉諮議詠春雪　　　　　(梁/)簡文帝
晩霰飛銀礫浮雲暗未開入池消不積因風墮復來思
媍流黄素温姬玉鏡臺看花言可折定自非春梅
　　　雪朝　　　　　　　　　　　簡文帝
同雲凝暮序嚴隂屯廣隰落梅飛四注翻霙舞三襲實
斷望如連恒分似相及巳觀池影亂復視簾旌濕
　　　詠雪(顛倒使韻/)　　　　　　　簡文帝
鹽飛亂蝶舞花落飄粉匳匳粉飄落花舞蝶亂飛鹽
　　　詠雪應令　　　　　　　　(梁/)沈　約
思鳥聚寒蘆蒼雲軫暮色夜雪合且離曉風驚復息嬋
娟入綺窗徘徊騖情極弱桂不勝枝輕飛屢低翼玉山
聊可望瑶池豈難即
　　　詠餘雪　　　　　　　　　　沈　約
隂庭覆素芷南堦搴綠葹玉臺新落構青山巳半虧
　　　望雪　　　　　　　　　　(梁/)丘　遲
氛氲發紫漢雜沓被朱城倏忽銀臺構俄頃玉樹生綿
綿九軌合昭昭四區明
　　　同謝朏花雪　　　　　　　(梁/)任　昉
土膏候年動積雪表晨暮㪚葩似浮玉飛英若總素東
序皆白珩西雝盡翔鷺山經陋密榮騷人貶瓊樹
　　　詠花雪　　　　　　　　　(梁/)庾肩吾
瑞雪墜堯年因風八綺錢飛花灑庭樹凝瑛結井泉寒
光晦八極同雲暗九天已飄黄竹路共慶白渠田
　　　和司馬博士詠雪　　　　　(梁/)何　遜
凝堦夜似月拂樹暁疑春蕭散忽如盡徘徊已復新暫
蔽巻紈質復慚施粉人若逐微風起誰言非玉塵
　　　詠雪　　　　　　　　　　(梁/)裴子野
飄颻千里雪倏忽度龍沙從雲合且散因風巻復斜拂
草如連蝶落樹似飛花若贈離居者聊以代瑶華
　　　詠雪　　　　　　　　　　(陳/)徐　陵
瓊林元圃葉桂樹日南華豈若天庭瑞輕雪帶風斜三
農喜盈尺六出儛崇花明朝闕門外應見海神車
　　　詠雪應衡陽王教　　　　　(陳/)張正見
九冬飄遠雪六出表豐年睢陽生玉樹雲夢起瓊田入
窗輕落粉拂柳駛飛綿欲動淮南賦亂下桂花前
　　　春近餘雪應詔　　　　　(北周/)庾　信
送寒開小苑迎春入上林絲條變柳色香氣動蘭心待
花思對酒畱雪擬彈琴陪遊愧竝作空見奉恩深
　　　玩雪　　　　　　　　　　(隋/)王　衡
寒庭浮暮雪疑從千里來皎潔隨處滿歴亂逐風回璧
臺如始構瓊樹似新栽不待陽春節誰持競落梅
　　　喜雪　　　　　　　　　　(唐/)太　宗
碧昏朝合霧丹巻暝韜霞結葉繁雲色凝璚徧雪華光
樓皎若粉映幕集疑沙泛柳飛飛絮妆梅片片花照璧
臺圓月飄珠箔穿露瑤潔短長堦玉叢髙下樹映桐圭
累白縈峰蓮抱素斷續氣將沈徘徊嵗云莫懐珍媿隠
徳表瑞佇豐年蕊間飛禁苑舞處憶伊川儻詠幽蘭曲
同歡黄竹篇
　　　望雪　　　　　　　　　　　太　宗
凍雲宵徧嶺素雪曉凝華入牖千重碎迎風一片斜不
妝空散粉無樹獨飄花縈空慚夕照破彩謝晨霞
　　　詠雪　　　　　　　　　　　太　宗
潔野凝晨曜装墀帶夕暉集條分樹玉拂浪影泉璣色
灑妝臺粉花飄綺席衣入扇縈離匣㸃素皎殘機
　　　苦雪　　　　　　　　　　(唐/)髙　適
濛濛灑平陸淅瀝至幽居且喜潤羣物焉能計斗儲故
人久不見鳥雀投吾廬
　　　淮海對雪贈傅靄　　　　　(唐/)李　白
朔雪落吴天從風渡溟渤海樹成陽春江沙皓明月飄
颻四荒外想像千花發瑶草生階墀玉塵散庭闕興從
剡谿起思繞梁山發寄君郢中歌曲罷心斷絶
　　　雪中　　　　　　　　　　(唐/)韋應物
空堂歳已晏密室獨安眠壓篠夜偏積覆閣曉逾姸連
山暗古郡驚風散一川此時騎馬出忽省京華年
　　　滁城對雪　　　　　　　　　韋應物
晨起滿闈雪憶朝閶闔時玉座分曙早金爐上煙遲飄
散雲臺下凌亂桂樹姿厠迹鵷鷺末蹈舞豐年期今朝
覆山郡寂寞復何為
　　　嘲雪　　　　　　　　　　(唐/)李　賀
昨日登蔥嶺今朝下蘭渚喜從千里來亂笑含春語龍
沙濕漢旗鳳扇迎秦素久别遼城鶴毛衣巳應故
　　　雪夜畱梁推官飲　　　　　(宋/)梅堯臣
晝雪落旋消夜雪寒易積燈清古屋深爐凍殘煙碧為
沽一斗酒暫對千里客酒薄意不淺輕今須重昔重昔
是年華飄飄猶過隙一醉冐風歸平明馬無跡
　　　雪傚柳子厚　　　　　　　(宋/)晁冲之
月落雞聲寒曉色静茅屋開門驚不知夜雪壓脩竹槎
牙生新氷鱗甲刻谿谷皛皛洲渚明冽冽川源肅孤蹲
雀不動沉酣客猶宿呼童晨汲歸獨潄寒泉玉
　　　分韻賦雪得雨字　　　　　(金/)趙　渢
大雪初不知開門巳無路驚喜視歴日此瑞固有數池
氷凍欲合林鴉噤仍聚已成玉壺瑩尚作寳花雨造物
洵多才中有無盡句大兒擬圭璧小兒比鹽絮後人例
蹈襲彌復入窘歩聚星號令嚴亦自警未悟誰將五色
筆繪此天地素好語覓未來更待偶然遇
　　　春日雪中　　　　　　　　(元/)袁　易
蕭齋聽寒雨出户霰已集飛霙㸃砌銷綠苔稍沾濕紛
紛漸塡委勢若包原隰冥觀隂陽妙欲張故先翕定知
陳荄下已有春風入
　　　江天暮雪　　　　　　　　(元/)陳　孚
長空巻玉花汀洲白浩浩雁影不復見千崖暮如曉漁
翁寒欲歸不記巴陵道坐睡船自流雲深一蓑小
　　　雪　　　　　　　　　　　(明/)許　繼
山花寒不開庭雪曉還積江南十日春東風未相識蕭
條新栁姿清淺舊池色日晏啟柴扉迢迢遲來客
　　　月下望雪　　　　　　　　(明/)薛　蕙
朝看雲際雪夜坐月中樓宛似青天上俯觀銀漢流猶
憐目未盡好為上簾鈎
　　　竹灣雪艇　　　　　　　　(明/)岳　岱
鷗飛江上雪雪覆江邊竹扁舟不可渡逺望迷川陸漁
父暮歸來蓑衣滿珠玉
　　六言古
　　　貌雪　　　　　　　　　　(梁/)蕭　統
既同摽梅蕚㪚復似大谷花霏密如公超所起皓如淵
客所揮無羡崑巖列素豈匹振鷺羣飛
　　七言古
　　　奉和聖製瑞雪篇　　　　　(唐/)劉庭琦
紫宸飛雪曉徘徊層閣重門雪照開九衢皛耀浮埃盡
千品差池贄帛來何處田中非種玉誰家院裏不生梅
埋雲翳景無窮巳因風落地吹還起先過翡翠寳房中
轉入鴛鴦金殿裏美人含笑出聯翩艷逸相輕鬭容止
羅衣㸃著渾是花玉手搏來半成水奕奕紛紛何所如
頓憶楊園二月初羞同班女髙秋扇欲照君王乙夜書
姑射山中符聖壽芙蓉闕下降神車願隨睿澤流無限
長報豐年貴有餘
　　　白雪歌送武判官歸京　　　(唐/)岑　參
北風巻地白草折邊城八月即飛雪忽如一夜春風來
千樹萬樹梨花開散入珠簾濕羅幕狐裘不煖錦衾薄
將軍角弓不得控都䕶鐵衣冷難著瀚海闌干百丈氷
愁雲慘澹萬里凝中軍置酒飲歸客胡琴琵琶與羗笛
紛紛暮雪下轅門風掣紅旗凍不翻輪臺東門送君去
去時雪滿天山路山迴路轉不見君雪上空畱馬行處
　　　少室晴雪送王寧　　　　　(唐/)李　頎
少室衆峰幾峰别一峰晴見一峰雪隔城半山連青松
素色峨峨千萬重過景斜臨不可道白雲欲盡難為容
行人與我玩幽境北風切切吹衣冷惜别浮橋駐馬時
舉頭試望南山嶺
　　　聚星堂雪　　　　　　　　(宋/)蘇　軾
窗前暗響鳴枯葉龍公試手行初雪映空先集疑有無
作態斜飛正愁絶衆賔起舞風竹亂老守先醉霜松折
分無翠袖㸃横斜祗有微燈照明滅歸來尚喜更漏永
晨起不待鈴索掣未嫌長夜作衣稜却怕初陽生眼纈
欲浮大白追餘賞幸有回飇驚落屑糢糊檜頂獨多時
歴亂瓦溝裁一瞥汝南先賢有故事醉翁詩話誰續説
當時號令須聽取白戰不許持寸鐵
　　　西山晴雪　　　　　　　　(元/)陳　孚
凍雀無聲庭檜響氷花灑檐大如掌平明起望巖壑間
插天瑶瓊一千丈夕陽微漏光嵯峨倚闌更覺爽氣多
雲間落葉有徑否想見樵叟猶青蓑
　　　馬翰林寒江釣雪圖　　　　(元/)薩都拉
天寒日暮烏鴉啼江空野闊黄雲低邨南邨北人迹斷
山後山前玉樹迷歌樓酒香金帳暖豈知篷底魚羹飯
一絲天地柳花春萬里煙波蓮葉逺風流不數王子猷
清興不减山隂舟人間富貴草頭露桐江何處覓羊裘
還君此畫三歎息如此江湖歸未得洗魚煮飯捲孤篷
江上雲山好顔色
　　　江天暮雪　　　　　　　　(明/)宣　宗
大江東去天連水薄暮蕭蕭朔風起須臾吹却凍雲同
六花亂撒滄波裏橋南橋北樹槎牙隔浦紛紛集晩鴉
馬嘶百折蟠雲路犬吠孤邨賣酒家俯仰山川同一色
眼前不辨浪花白茫茫七澤與三湘分明皓彩遥相射
漁翁獨釣寒江濱頃刻瓊瑶飛滿身得魚醉唱湖南曲
欵乃一聲天地春有時倚棹弄長笛洞庭景物清無敵
中流迢遞望君山但見遥空聳銀壁
　　　春江對雪　　　　　　　　(明/)楊　基
春雲作寒飛鳥絶花雨紛紛暮成雪江山最好雪中看
况是東風二三月披蓑漁立柳邊航戴笠僧歸竹外荘
草暖尚迷雙鷺白樹寒先露一鶯黄我愁春雪看難久
重為江山更回首莫煮清貧學士茶且沽綠色人間酒
　　　長江雪霽圖　　　　　　　(明/)錢　宰
昔年壯遊下江漢霽雪千峰排兩岸今年看畫憶舊遊
萬里江山入清玩岷峨岡脊來蜿蜒青城一峰髙插天
東馳衡山走千里匡廬五老下與石城北固遥相連氷
巒雪壑互起伏照見日華破初旭神光混茫元氣浮奮
如巨鼇簸坤軸爛如秋空雲浩如滄海濤又如瑶臺銀
闕天上頭皎皎白月空秋毫回光下照中流水風吹河
漢銀雲起中流空闊不勝寒一洗丹碧秋漫漫山川歴
歴真偉觀來往十年遊未半不如雲瀛樓上來倚闌一
日看徧江南山
　　五言律
　　　野次喜雪　　　　　　　　(唐/)明　皇
拂曙闢行宫寒臯野望通繁雲低逺岫飛雪舞長空賦
象恒依物縈迴屢逐風為知勤恤意先此示年豐
　　　詠雪　　　　　　　　　　(唐/)駱賔王
龍雲玉葉上鶴雪瑞花新影亂銅烏吹光銷玉馬津含
輝明素篆隠迹表祥輪幽蘭不可儷徒自繞陽春
　　　詠雪應制　　　　　　　　(唐/)上官儀
禁園凝朔氣瑞雪掩晨曦花明棲鳳閣珠散影娥池飄
素迎歌上翻光向舞移幸因千里映還繞萬年枝
　　　從禁苑幸臨渭亭遇雪應制　(唐/)李　嶠
同雲接野煙飛雪暗長天拂樹添梅色過樓助粉姸光
含班女扇韻入楚王絃六出迎仙藻千箱答瑞年
　　　雪　　　　　　　　　　　　李　嶠
瑞雪驚千里從風下九霄地疑明月夜山似白雲朝逐
舞花光動臨歌扇影飄大周天闕路今日海神朝
　　　奉和洛陽玩雪應制　　　　(唐/)沈佺期
周王甲子旦漢后徳陽宫灑瑞天庭裏驚春御苑中氛
氲生浩氣䬃沓舞迴風宸藻光盈尺賡歌樂嵗豐
　　　陪幸臨渭亭遇雪應制　　　(唐/)李　乂
青陽御紫微白雪下彤闈浹壤流天霈綿區灑帝輝水
如銀度燭雲似玉披衣為得因風起還來就日飛
　　　遊禁苑幸臨渭亭遇雪應制　(唐/)李　適
長樂喜春歸披香愛雪飛花從銀閣度絮繞玉窗歸寫
曜銜天藻呈祥拂御衣上林紛可望無處不光輝
　　　遊禁苑幸臨渭亭遇雪應制　(唐/)徐彦伯
玉律藏氷候彤階飛雪時日寒消不盡風定舞還遲瓊
樹畱宸矚璇花入睿詞懸知穆天子黄竹漫言詩
　　　奉和聖製野次喜雪應制　　(唐/)張　説
寒更玉漏催曉色幄前開泱漭雲隂積氤氲風雪迴山
如銀作瓮宫見璧成臺欲驗豐年象飄颻仙藻來
　　　扈從温泉奉和姚令公喜雪　(唐/)蘇　頲
清道豐人望乗時漢主遊恩暉隨霰下慶澤與雲浮泉
煖驚銀磧花寒映玉樓鼎臣今有問河伯且應畱
　　　奉和聖製人日清暉閣宴羣臣遇雪應制
　　　　　　　　　　　　　　　　蘇　頲
樓觀空煙裏初年瑞雪過苑花齊玉樹池水作銀河七
日祥圖啓千春御賞多輕飛傳綵勝天上奉薫歌
　　　立春日晨起對雪　　　　　(唐/)張九齡
忽對林亭雪瑶華處處開今年迎氣始昨夜伴春回玉
潤窗前竹花繁院裏梅東郊齋宿所應見五神來
　　　和姚令公從幸温湯喜雪　　　張九齡
萬乗飛黄馬千金狐白裘正逢銀霰積如向玉京遊瑞
色鋪馳道花文拂綵旒還聞吉甫頌不共郢歌儔
　　　和陳校書省中玩雪　　　　(唐/)包　融
芸閣朝來雪飄颻正滿空褰開明月下校理落花中色
向懐鉛白光因翰簡融能令草𤣥者迴思入流風
　　　冬晩對雪憶胡居士家　　　(唐/)王　維
寒更傳曉箭青鏡覽衰顔隔牖風驚竹開門雪滿山灑
空深巷静積素廣庭閒借問袁安舎翛然尚閉闗
　　　竹下殘雪　　　　　　　　(唐/)丘　為
一㸃消未盡孤明在竹林晴光夜轉瑩寒氣曉仍深還
對讀書牖且闗乗興心已能依此地終不傍瑶琴
　　　和張丞相春朝喜雪　　　　(唐/)孟浩然
迎氣當春至承恩喜雪來潤從河漢下花偪艷陽開不
覩豐年瑞焉知燮理才散鹽如可擬願糝和羹梅
　　　和張二自穰縣還途中遇雪　　孟浩然
風吹沙梅雪漸作柳園春宛轉隨香騎輕盈伴玉人歌
疑郢中客態比洛川神今日南歸楚雙飛似入秦
　　　舟中夜雪有懐盧十四侍御弟
　　　　　　　　　　　　　　　(唐/)杜　甫
朔風吹桂水大雪夜紛紛暗度南樓月寒深北渚雲燭
斜初近見舟重竟無聞不識山隂道聽雞更憶君
　　　省中對雪寄元判官拾遺昆季
　　　　　　　　　　　　　　　(唐/)錢　起
萬㸃瑶臺雪飛來錦帳前瓊枝應比淨鶴髮敢爭先㪚
影成花月流光透竹煙今朝謝家興幾處郢歌傳
　　　劉方平西齋對雪　　　　　(唐/)皇甫冉
對酒閒齋晩開軒臘雪時花飄疑莭候色浄潤簾帷委
樹寒枝弱縈空去雁遲自然堪訪戴無復四愁詩
　　　和謝舎人雪夜寓直　　　　(唐/)皇甫曽
禁省夜沈沈春風雪滿林滄洲歸客夢青瑣近臣心揮
翰宜鳴玉承恩在賜金建章寒漏起更助掖垣深
　　　旅舎對雪贈考功王員外　　(唐/)李　端
楊花驚滿路麪市忽狂風驟下揺蘭葉輕飛集竹叢欲
將瓊樹比不共玉人同獨望徽之棹青山在雪中
　　　峨眉山　　　　　　　　　(唐/)鄭　谷
萬仞白雲端經春雪未殘夏消江峽滿晴照蜀樓寒造
境知僧熟歸林認鶴難㑹須朝闕去祗有畫圖看
　　　小雪　　　　　　　　　　(唐/)李咸用
散漫隂風裏天涯不可收壓松猶未得撲石暫能畱閣
静縈吟思途長拂旅愁崆峒山北靣早想玉成丘
　　　玩殘雪寄河南尹劉大夫　　(唐/)許　渾
艷陽無處避皎潔不成容素質添瑶水清光散玉峰眠
鷗猶戀草棲鶴未離松聞在金鑾望羣仙對九重
　　　對雪　　　　　　　　　　　許　渾
飛舞北風凉玉人歌玉堂簾帷増曙色珠翠發寒光柳
重絮微濕梅繁花未香兹晨賀豐嵗簫鼓宴梁王
　　　蒙河南劉大夫見示與吏部張公喜雪酬倡輙
　　　　敢攀和　　　　　　　　　許　渾
風度龍山暗雲凝象闕隂瑞花瓊樹合仙草玉苗深欲
醉梁王酒先調楚客琴即應携手去將此助商霖
　　　和梅聖俞雪中同虚白上人見訪
　　　　　　　　　　　　　　　(宋/)林　逋
湖上玩佳雪相將惟道林早煙邨意逺春漲岸痕深地
僻過三徑人閒試五禽歸橈有餘興寧復比山隂
　　　西湖舟中值雪　　　　　　　林　逋
浩蕩迷空濶霏霏接水濆舟移忽自却山近未全分凍
軫閒初泛温爐擁薄薫悠然詠招隠何許欵離羣
　　　十五日雪　　　　　　　　(宋/)梅堯臣
新雷奮蛇甲密雪鬬鵞毛正欲裁輕縠重令著敝袍沙
泉流復凍煙萼拆還韜只待鄰醅熟微聲聽酒槽
　　　和欲雪　　　　　　　　　　梅堯臣
雪欲漫天落雲初著地垂臂鷹過野健走馬上氷遲公
子多論酒騷人自詠詩都無少年意只臥竹窗宜
　　　雪後　　　　　　　　　　(宋/)陳師道
閉閣春雲薄開門夜雪深江梅猶故意湖雁起歸心草
潤畱餘澤窗明度積隂殷勤報春信屋角有來禽
　　　雪　　　　　　　　　　　(金/)周　昻
小雪暮能繁同雲久更昏細燈寒出户攲樹老當軒竹
葉舊時釀梅花何處邨賦詩空入夜清絶與誰論
　　　雪　　　　　　　　　　　(金/)馮延登
野屋寒無那庭空雪巳深山川非舊觀松栢見貞心凍
雀爭餘粒棲鴉㸃暮林携琴訪谿友清興憶山隂
　　　雪中呈許守　　　　　　　(金/)趙　慤
剪水作花開紛紛天上來聲清偏傍竹艷冷欲欺梅積
潤滋牟麥餘膏丐草萊窮檐休太息幾日是春回
　　　雪　　　　　　　　　　　(金/)王仲元
初稀時拂拂稍密自紛紛老樹曉迷月瘦峰寒貼雲色
從空際得聲向静中聞客枕清無夢哦詩徹夜分
　　　雪谷早行　　　　　　　　(元/)虞　集
積雪擁柴門行人稍出邨谿頭或遇虎木末不聞猿接
棧迴山閣支橋就樹根驅車上重坂回首見朝暾
　　　藏雪寮　　　　　　　　　(元/)張　翥
雪山一片雪何日落中華皎潔無藏處虚空自作花石
厓穿乳竇海岸疊潮沙底用分荆越諸方總是家
　　　雪　　　　　　　　　　　(元/)郭　翼
漠漠年華晩霏霏夜色分江明非借月樹重或兼雲始
訝花成陣翻愁鶴失羣梁園詞賦客飄泊獨懐君
　　　春雪　　　　　　　　　　(元/)舒　頔
片片沾芳草紛紛雜落花籬寒春雀陣檐凍午蜂衙
雲密深藏樹蹊渾不見沙小窗風力緊呼婢莫烹茶
　　　新雪　　　　　　　　　　(明/)石　珤
雪意已崇朝凌風葉旋飄著衣初㸃㸃入竹故蕭蕭翠
壁誰凝望青帘乆費招期君坐今夕燒燭看瓊瑶
　　　應制題雪景　　　　　　　(明/)于慎行
輕綃寒色動不是月華開鳥道千巖逈江光一徑迴虚
無分玉樹彷彿想瑶臺未擬歌黄竹陽春徧九垓
　　五言排律
　　　喜雪　　　　　　　　　　(唐/)明　皇
日觀卜先征時巡順物情風行未備禮雲密遽飄霙委
樹寒花發縈空落絮輕朝如玉已㑹庭似月猶明既覩
膚先合還欣尺有盈登封何以報因此謝功成
　　　奉和聖製喜雪應制　　　　(唐/)張　説
聖徳與天同封巒欲報功詔書期日下靈感應時通觸
石雲呈瑞含花雪告豐積如沙照月散似絮從風舞集
仙臺上歌流帝樂中遥知百神喜灑路待行宫
　　　禁闈翫雪寄薛左丞　　　　(唐/)錢　起
元雲低禁苑飛雪滿神洲虚白生臺榭寒光入冕旒粉
凝宫壁浄乳結洞門幽細繞迴風轉輕隨落羽浮怒濤
堆砌石新月孕簾鈎為報詩人道豐年誦聖猷
　　　禮部試早春殘雪　　　　　(唐/)姚　康
微暖春濳至輕明雪尚殘銀鋪光漸濕珪破色仍寒無
柳花常在非秋露正漙素光浮轉薄皓質駐應難幸
得依隂處偏宜帶月看玉塵消欲盡窮巷起袁安
　　　望禁門松雪　　　　　　　(唐/)王　涯
宿雲開霽景佳氣此時濃瑞雪凝清禁祥煙羃小松依
稀鴛瓦出隠映鳳樓重金闕清光照瓊枝瑞色封葉鋪
全類玉柯偃乍疑龍詎比寒山上風霜老昔容
　　　殘雪　　　　　　　　　　(唐/)李商隠
旭日開晴色寒空失素塵繞牆全剝粉傍井漸消銀刻
獸摧鹽虎為山倒玉人珠還猶照魏璧碎尚畱秦落景
驚侵晝餘光誤惜春檐氷滴鵞管屋瓦鏤魚鱗嶺霽嵐
光拆松暄翠粒新擁林愁拂盡著砌恐行頻焦寝欣無
患梁園去有因莫能知帝力空此荷平均
　　　　喜雪　　　　　　　　　　　李商隠
朔雪自龍沙呈祥勢可嘉有田皆種玉無樹不開花班扇
慵裁素曹衣詎比麻鵞歸逸少宅鶴滿令威家寂寞
門扉掩依稀履迹斜人疑遊麪市馬似困鹽車洛水妃
虚妬姑山客漫誇聮辭雖許謝和曲本慙巴粉署闈全
隔霜臺路漸賖此時傾賀酒相望在京華
　　　望終南春雪　　　　　　　(唐/)李子卿
山勢抱西秦初年瑞雪頻色揺鶉野霽影落鳳城春輝
皛瓊峰逼晶明玉樹親尚寒由氣勁不夜為光新荆岫
全疑近崑丘宛合鄰餘輝儻可借迴照讀書人
　　　和吳學士對春雪獻韋令公次韻
　　　　　　　　　　　　　　　(唐/)黄　滔
春雪下盈空翻疑臘未窮連天寧認月墮地屢兼風忽
誤邊沙上應平火嶺中林間妨走獸雲際落飛鴻梁苑
還吟客齊都省創宫掩扉皆墐北移律愧居東書幌飄
全濕茶鐺入旋融奔川半畱滯疊樹互玲瓏出户行瑶
砌開園見粉叢髙才興詠處真宰答殊功
　　　都堂試貢士日慶春雪　　　(唐/)李損之
春雪晝悠颺飄飛試士場綴毫疑起草沾字共成章匝
地如鋪練凝階似截肪鵞毛縈樹合柳絮帶風狂投息
方殊慶豐年已報祥應知郢上曲髙唱出東堂
　　　小雪　　　　　　　　　　(唐/)僧無可
片片互玲瓏飛揚玉漏終乍微全滿地漸密更無風集
物圓方别連雲逺近同作膏凝瘠土呈瑞下深宫氣射
重衣透花窺小隙通飄秦増舊嶺發漢攪長空逈冐巢
松鶴孤鳴穴島蟲過三知臘盡盈尺賀年豐委積休聞竹
稀疎漸見鴻盖沙資澶漫灑海助冲融草木濳加潤
山河更益雄因知天地力覆育有全功
　　　禁中雪　　　　　　　　　(明/)髙　啓
君王原尚儉臺殿忽瓊瑶環素凝宫沼飛花綴苑條坊
雞驚曙早仗馬喜寒驕金扇開時看丹墀掃後朝台司
呈賀表樂部奉仙謡須信陽光近都先别處消
　　七言律
　　　奉和喜雪應制　　　　　　(唐/)徐安貞
兩宫齋際近登臨雨雪紛紛天晝隂秪為輕寒遲瑞色
頓教正月滿春林蓬萊北上旌門暗花萼南歸馬跡深
自有三農歌帝力還將萬庾答堯心
　　　長安喜雪　　　　　　　　(唐/)朱　灣
千門萬户雪花浮㸃㸃無聲落瓦溝全似玉塵消更積
半成氷片結還流光含曉色清天闕輕逐微風遶御樓
平地巳霑盈尺潤年豐須荷富民侯
　　　和王員外雪晴早朝　　　　(唐/)錢　起
紫微晴雪帶恩光繞仗偏隨鵷鷺行長信月留寧避曉
宜春花滿不飛香獨看積素凝清禁巳覺輕寒讓太陽
題柱盛名兼絶唱風流誰繼漢田郎
　　　奉詶辛大夫喜湖南臘月連日降雪見示之作
　　　　　　　　　　　　　　(唐/)劉長卿
長沙耆舊拜旌麾喜見江潭積雪時柳絮三冬先北地
梅花一夜徧南枝初開窗閤寒光滿欲掩軍城暮色遲
閭里何人不相慶萬家同唱郢中詞
　　　春雪　　　　　　　　　　(唐/)李建勲
南國春寒朔氣回霏霏還阻百花開全移暖律何方去
似誤新鶯昨日來平野旋消難蔽草逺林髙綴却遮梅
不知金勒誰家子只待晴明賞帝臺
　　　對雪　　　　　　　　　　(唐/)李商隠
寒氣先侵玉女扉清光旋透省郎闈梅花大庾嶺頭發
柳絮章臺街裏飛欲舞定隨曹植馬有情應濕謝荘衣
龍山萬里無多逺留待行人二月歸
　　　奉和僕射相公春澤稍愆聖君軫慮嘉雪忽降
　　　　品彚昭蘇即事書成四韻　(唐/)杜　牧
飄來雞樹鳳池邊漸壓瓊枝凍碧漣銀闕雙高銀漢裏
玉山横列玉墀前昭陽殿下風迴急承露盤中月彩圓
上相抽毫歌帝徳一篇風雅美豐年
　　　敘雪寄喻鳬　　　　　　　(唐/)方　干
密片無聲急復遲紛紛猶勝落花時逡巡不覺藏沙渚
宛轉偏宜傍柳絲透室虚明非月照滿空回散是風吹
高人坐臥才方逸援筆應成六出詞
　　　霽後望山中春雪　　　　　(宋/)王禹偁
誰種離離碎玉苗曉樓吟望興偏饒白雲作伴宜長在
紅日無情巳半消聚映早霞明野寺散隨春水過谿橋
世間安得王摩詰醉展霜縑把筆描
　　　和殷舎人蕭員外春雪　　　(宋/)徐　鉉
萬里春隂乍履端廣庭風起玉塵乾梅花嶺上連天白
蕙草堦前特地寒晴去便為經嵗别興來何惜徹宵看
此時鵷侣皆閒暇贈答詩成禁漏殘
　　　壬子十一月二十九日時雪方洽
　　　　　　　　　　　　　　　(宋/)韓　琦
近臘猶慳六出繁忽驚盈尺及民寛萬方蒙澤人人賀
通夕無風陣陣乾危石盖深鹽虎陷老枝擎重玉龍寒
欲知靈鷲銀為界試陟髙樓一望看
　　　雪　　　　　　　　　　(宋/)林　逋
瓦溝如粉疊樓腰髙㑹誰能解酒貂清夾曉林初落索
冷和春雨轉飄蕭堪憐雀避來閒地最愛僧衝過短橋
獨有閉闗清隠者一軒孤况寄顔瓢
　　　讀睂山集次韻雪詩　　　(宋/)王安石
若木昏昏末有鴉凍雷深閉阿香車摶雲忽㪚簁為屑
剪水如分綴作花擁箒尚憐南北巷持杯能喜兩三家
戲挼弄掬輸兒女羔袖龍鍾手獨义
　　　雪後書北臺壁　　　　　(宋/)蘇　軾
黄昏猶作雨纖纖夜静無風勢轉嚴但覺衾裯如潑水
不知庭院巳堆鹽五更曉色來書幌半夜寒聲落畫檐
試掃北臺看馬耳未隨埋沒有雙尖
　　　其二
城頭初日始翻鴉陌上晴泥已沒車凍合玉樓寒起粟
光揺銀海眩生花遺蝗入地應千尺宿麥連雲有幾家
老病自嗟詩力退空吟氷柱憶劉义
　　　雪夜獨宿柏仙菴　　　　　　蘇　軾
晩雨纖纖變玉霙小菴髙臥有餘清夢驚忽有穿窗片
夜静惟聞瀉竹聲稍壓冬温聊得健未濡秋旱若為耕
天公用意真難㑹又作春風爛熳晴
　　　次秀野詠雪韻　　　　　　(宋/)朱　子
一夜同雲匝四山曉來千里共漫漫不應琪樹猶含凍
翻笑楊花許耐寒乗興正須披鶴氅㵸甘差喜破龍團
無端酒思催吟筆却恐長鯨吸海乾
　　　十二月十日　　　　　　　(宋/)方　岳
酒醒開門雪滿山徑穿疎竹上危䦨谿山與我俱成畫
草樹惟梅大耐寒留伴夜深銀鑿落莫緣春近玉闌珊
老枝擎重供詩嚼一洗相如渇腑肝
　　　立春前一日雪　　　　　　　方　岳
歴眼看看賸浹旬山河大地一時新不成過臘都無雪
只隔明朝便是春夜半有誰過剡曲年豐何處不堯民
草亭秪在梅花外知與人間隔幾塵
　　　雪晴呈玉堂諸公　　　　　(金/)蔡松年
雪晴松頂玉斕斑曉眼清於化鶴山欲立凍雲搜傑句
却思仙客退清班氍毺帳底沈香火薝蔔花中碧霧鬟
喚取廣寒脩月手月波千丈捲春還
　　　雪　　　　　　　　　　　(金/)党懐英
寳花天雨曉紛紛佛界荘嚴盡白銀待臘風雲初接勢
犯寒糟麴若為神園中芳草誰能賦江上梅花獨自春
半臂騎驢得佳句橋邊誰喚灞陵人
　　　應制雪詩　　　　　　　　(金/)楊雲翼
隂雲破臘不曽晴瑞雪隨風落五更積玉未平鳷鵲瓦
飛花先滿鳳凰城潤深南畆千疇綠塵壓邊沙萬里清
最好壽杯浮喜色明年洗眼看昇平
　　　雪中同周臣内翰賦　　　　(金/)王仲元
天上琪花散不收温温叶氣浹皇州横谿月淡梅宜臘
平野風閒麥有秋清興雅髙東武㑹孤吟誰似灞陵遊
西山玉立三千丈好句都輸趙倚樓
　　　春雪　　　　　　　　　　(金/)元徳明
幾日韶華雪更侵龍公試手本無心寒留整整斜斜態
暖入融融洩洩隂著柳直疑香絮重擁階何似落花深
前頭桃李應無恙賸破相如賣賦金
　　　大雪出三橋寓樓　　　　　(元/)方　回
凍雀愁鳶噤不譁漫天浩瀚逐風斜映樓横過三千丈
接屋平鋪十萬家静夜有窗皆貯月寒空無樹不開花
詩成欲撚氷鬚斷聊舉深杯答嵗華
　　　春雪　　　　　　　　　　(元/)牟　巘
一冬只辦作嚴寒剪水飛花事竟難閉户不知春意動
撲窗忽覺雨聲乾頗聞萬臿正雲集何處一蓑如畫看
但喜畦蘇得蘇醒從今小摘有餘懽
　　　湖樓玩雪　　　　　　　　(元/)白　珽
上湖十里捲簾中幻出瑶華第一宫山勢蹴天銀作浪
柳行横地玉為虹漁蓑鶴擎同為我爵舌羊羔不負公
明日鳳城朝退早一鞭曽約試吟驄
　　　僊華巖雪　　　　　　　　(元/)柳　貫
氷柱浮空曉色䝉海波揺動玉玲瓏九清内景游氛外
五岳真形太素中微月升壇初映鶴長雲連野不驚鴻
仙姬宴坐瑶池上催捧蟠桃獻木公
　　　和余太守對雪見懐　　　　(元/)傅若金
江雪寒連驛樹遥鶴裘清坐聽蕭蕭中天月避光芒出
南國雲含瘴癘消因憶石田春種玉乍疑銀漢夕通橋
使君辛苦迎驄馬也念幽居客闃寥
　　　雪中早朝　　　　　　　　(元/)張　翥
北風吹雪浩漫漫曉出津橋立馬看春入上林花樹早
水連平地海波乾金城萬雉微茫濕月闕雙龍贔屓寒
今日天顔知有喜紫宸朝下散千官
　　　壬申元日大雪二日立春晴景豁然春宴有作
　　　　　　　　　　　　　　　　張　翥
白雪青天映日紅樓臺髙下玉山中盤蔬曉送氷絲脆
釵杏春生蠟蔕融北斗龍杓迴後夜東皇鑾輅駕靈風
何如得接雲霄上一看煙花繞禁宫
　　　廣微天師祈雪有應詩以美之
　　　　　　　　　　　　　　　(元/)貢師泰
九枝鐙照碧壇空龍虎旗髙滿殿風綠簡夜深朝玉陛
素幢春淺拂珠宫一天凍色星河合萬里氷華陸海同
明日内家應錫宴綵符争取綴釵蟲
　　　雪夜直宿玉堂　　　　　　(元/)黄清老
琪樹花生禁漏遲金莖月色近書闈白雲入水春無迹
銀漢横空夜有輝竹静似聞蒼玉佩松寒欲傍綠荷衣
乾坤清氣蓬萊表獨對天風拂素徽
　　　雪中　　　　　　　　　　(明/)高　啓
舟絶寒江凍不潮縈沙拂柳影翛翛纔從漁浦磯邊積
旋向樵邨竹外飄撲馬憶從年少樂㸃袍曽逐侍臣朝
如今獨坐吟詩句茅屋茶煙冷未消
　　　西山霽雪　　　　　　　　(明/)金幼孜
海上雲收旭景新連峰積雪浄如銀晴光逈入千門曉
淑氣先回上谷春瑶樹生輝寒巳散瓊林銷凍暖偏匀
玉堂相對題詩好移席鈎簾把酒頻
　　　和曽學士元日遇雪　　　　(明/)錢　幹
急雪飛花滿御隄朝元紫禁待班齊飄來玉佩行偏重
舞落金鋪望欲迷鐘動城鴉翻白羽仗回路馬盡霜蹄
高歌郢曲知難和未數陽春舊日題
　　　雪塵　　　　　　　　　　(明/)瞿　佑
朔風刮地捲寒埃非霰非霜旋作堆密灑漁蓑粘玉屑
亂隨馬足散銀杯曉粧都棄香匳粉夜坐頻挑鐵筯灰
世上熱官那識此東華爭踏軟紅回
　　　和西墅學士已亥元日雪　　(明/)羅肅
長樂鐘殘五漏微蓬萊天近六花飛光含銀燭調元氣
色湛瓊筵促曙輝已放素華凝禁苑還飄落絮㸃朝衣
玉堂學士文章伯獻嵗詞高和者稀
　　　雪後早朝　　　　　　　　(明/)李東陽
六日長安雪滿城五更鐘鼓一時晴水精宫冷雲猶凍
鳷鵲樓髙月正明朝馬不嘶金勒静院燈無影玉堂清
秪應天上寒如許怪底人間夢不成
　　　祈雪齋居　　　　　　　　(明/)吳維嶽
太乙壇開薦禮勤省垣梧竹絶塵氛靈光正想通三極
清漏微聞下五雲窗散爐熏看月淡簾垂竹影坐星分
無才未就豐年頌秪有齋心奉聖君
　　　雪和蘇長公原韻　　　　　(明/)朱之蕃
瀌瀌飛霰競穠纖酒力難禁氣轉嚴望入龍沙光奪月
囓來瀚海味非鹽疑施白㲲鋪原野喜露黄綿射屋檐
遥憶江南春信早草痕融凍茁新尖
　　　其二
珠林數㸃露栖鴉竚待纖阿御玉車遲客谿頭迴釣艇
探春驢背見梅花翺翔白鳳雲中闕縹緲瑶臺海上家
大地河山成坦蕩漫勞臨路泣三义
　　　玉皇閣對雪懐黄丈淳父　　(明/)王穉登
雪後登樓興未賖仙人香案挂寒霞帝京初曉渾如玉
宫樹先春巳著花人意喜時消作水馬蹄行處踏為沙
黄公壚畔新醅綠遊子如何不憶家
　　五言絶句
　　　春雪　　　　　　　　　　(唐/)東方虬
春雪滿空來觸處似花開不知園裏樹若箇是真梅
　　　終南望積雪　　　　　　　(唐/)祖　詠
終南隂嶺秀積雪浮雲端林表明霽色城中増暮寒
　　　春雪　　　　　　　　　　(唐/)劉方平
飛雪帶春風徘徊正繞空君看似花處偏在洛陽東
　　　逢雪宿芙蓉山主人　　　　(唐/)劉長卿
日暮蒼山逺天寒白屋貧柴門聞犬吠風雪夜歸人
　　　雪行寄褒子　　　　　　　(唐/)韋應物
淅瀝覆寒騎飄颻暗川容行子郡城曉披雲看杉松
　　　詠春雪　　　　　　　　　　韋應物
徘徊輕雪意似惜艶陽時不悟風花冷翻令梅柳遲
　　　春雪　　　　　　　　　　(唐/)劉禹錫
三月雪連夜未應傷物華只緣春欲盡留著伴梨花
　　　江雪　　　　　　　　　　(唐/)柳宗元
千山鳥飛絶萬徑人蹤滅孤舟蓑笠翁獨釣寒江雪
　　　夜雪　　　　　　　　　　(唐/)白居易
已訝衾枕冷復見窗户明夜深知雪重時聞折竹聲
　　　宫中樂　　　　　　　　　(唐/)令狐楚
雪霽長楊苑氷開太液池宫中行樂日天下盛明時
　　　雪　　　　　　　　　　　(唐/)陸　暢
怪得北風急前庭如月輝天人寧許巧剪水作花飛
　　　宋復古晴川晩雪　　　　　(宋/)文　同
霽雪變雲林寒光混煙水遥山定何處渺漭纔可指
　　　雪窗　　　　　　　　　　(宋/)葛長庚
素壁青燈暗紅爐夜火深雪花窗外白一片嵗寒心
　　　人日出游湖上　　　　　　(宋/)楊萬里
城中雪一尺山中雪一丈地上都巳消却在松梢上
　　　雪花　　　　　　　　　　(金/)虞仲文
瓊英與玉蕊片片落前池問著花來處東君也不知
　　　殘雪　　　　　　　　　　(明/)楊　基
庭雪半消殘猶存舊臘寒春風如有意留待隔年看
　　　白雪曲　　　　　　　　　(明/)何景明
梅花開雪中相看鬬竒絶常教雪似花莫遣花如雪
　　　子夜歌　　　　　　　　　(明/)胡汝嘉
月照庭上雪燦若玉玲瓏風吹雪如絮飛入錦屏中
　　　人日對雪　　　　　　　　(明/)柳應芳
人日逢晴勝不晴雪亦嘉當由催剪綵碎却幾梅花
　　七言絶句
　　　遊苑遇雪應制　　　　　　(唐/)李　嶠
散漫祥雲逐聖迴飄颻瑞雪繞天來不能落後爭飛絮
故欲迎前綻早梅
　　　苑中遇雪應制　　　　　　(唐/)宋之問
紫禁仙輿詰旦來青旗遥倚望春臺不知庭霰今朝落
疑是林花昨夜開
　　　奉和春日玩雪應制　　　　　宋之問
北闕彤雲掩曙霞東風吹雪舞山家瓊章定少千人和
銀樹長芳六出花
　　　人日玩雪應制　　　　　　(唐/)劉　憲
勝日登臨雲葉起芳風揺蕩雪花飛呈暉幸得承金鏡
颺彩還將奉玉衣
　　　苑中遇雪應制　　　　　　(唐/)李　乂
龍驂曉入望春宫正逢春雪舞東風花光併灑天文上
寒氣行消御酒中
　　　苑中遇雪應制　　　　　　(唐/)徐彦伯
千鐘聖酒御筵披六出祥英亂繞枝即此神仙對瓊圃
何煩轍迹到瑶池
　　　苑中人日遇雪應制　　　　(唐/)趙彦昭
始見青雲干律吕俄逢瑞雪應陽春今日回看上林苑
梅花柳絮一時新
　　　雪夜下朝呈省中一絶　　　(唐/)韋應物
南望青山滿禁闈曉陪鵷鷺正差池共愛朝來何處雪
蓬萊宫裏拂松枝
　　　休暇日訪王侍御不遇　　　　韋應物
九日驅馳一日閒尋君不遇又空還怪來詩思清人骨
門對寒流雪滿山
　　　春雪　　　　　　　　　　(唐/)韓　愈
新年都未有芳華二月初驚見草芽白雪却嫌春色晩
故穿庭樹作飛花
　　　酬王二十舎人雪中見寄　　　韓　愈
三日柴門擁不開堦平庭滿白皚皚今朝踏作瓊瑶迹
為有詩從鳳沼來
　　　早發廬江途中遇雪寄李侍御
　　　　　　　　　　　　　　　(唐/)朱慶餘
蘆葦聲多雁滿陂濕雲連野見山稀遥知將吏相逢處
半是春城賀雪歸
　　　西歸　　　　　　　　　　(唐/)元　稹
寒花帶雪滿山腰著柳氷珠曳碧條天色漸明回一望
玉塵隨馬渡藍橋
　　　新雪　　　　　　　　　　(唐/)白居易
不思朱雀街東鼓不憶青龍寺後鐘惟憶夜深新雪後
新昌臺上七株松
　　　宫詞　　　　　　　　　　(唐/)王　涯
五更初起覺風寒香炷燒來夜巳殘欲捲珠簾驚雪滿
自將紅燭上樓看
　　　霽雪　　　　　　　　　　(唐/)戎　昱
風捲寒雲暮雪晴江煙洗盡柳條輕檐前數片無人掃
又得書窗一夜明
　　　早春雪中　　　　　　　　戎　昱
隂雲萬里晝漫漫愁坐闗心事幾般為報春風休下雪
柳條初放不禁寒
　　　和李十二舎人直日放朝對雪
　　　　　　　　　　　　　　　(唐/)姚　合
今朝街鼓何人聽朝客闗門對雪眠豈比直廬丹禁裏
九重天近色彌鮮
　　　淮南李相公席上賦春雪　　(唐/)章孝標
六出花飛處處飄黏窗著砌上寒條朱門到曉難盈尺
盡是三軍喜氣消
　　　夢令狐學士　　　　　　(唐/)李商隠
山驛荒凉白竹扉殘燈向曉夢清輝右銀臺路雪三尺
鳳詔裁成當直歸
　　　寄鄰荘道侣　　　　　　(唐/)韓　偓
聞説經旬不啓闗藥窗誰伴醉開顔夜來雪壓邨前竹
賸見谿南幾尺山
　　　雪中偶題　　　　　　　　(唐/)鄭　谷
亂飄僧舎茶煙濕密灑歌樓酒力微江上晩來堪畫處
漁人披得一簑歸
　　　蔚州宴上遇新雪　　　　　(唐/)雍　陶
葫蘆河畔逢秋雪疑是風飄白鶴毛坐客停杯看未足
將軍巳濕褐花袍
　　　對雪憶往嵗錢塘西湖訪林逋
　　　　　　　　　　　　　　　(宋/)梅堯臣
昔乗野艇向湖上拍岸去尋高士初折竹壓籬曽礙過
却穿松下到茅廬
　　　和張屯田雪中朝拜天慶觀　(宋/)文　同
䔩䔩遥空墮碎瓊一街寒色曉風清題輿想入簫臺下
似駕飇輪向玉京
　　　其二
寳幢珠節共玲瓏九虎巖闗有路通遥望玉宸端象簡
宛然身在廣寒宫
　　　春近　　　　　　　　　　(宋/)黄庭堅
亭臺經雨壓塵沙春近登臨意氣加更喜輕寒勒成雪
未春先放一城花
　　　雪意　　　　　　　　　　(宋/)朱　子
向晩浮雲四靣平北風號怒達天明寒窗一夜清無睡
擬聽杉篁葉上聲
　　　殘雪未消次擇之韻　　　　　朱　子
脚底悲風舞凍鴉此行真是躡蒼霞仰頭若木敷瓊蕊
不是人間玉樹花
　　　雪中　　　　　　　　　　(宋/)葛長庚
曉來紅日尚羞明四外彤雲欲放晴一夜九天開玉闕
六花萬里散瓊英
　　　雪後晩晴四山皆青惟東山全白賦最愛東山
　　　　晴後雪絶句　　　　　　(宋/)揚萬里
只知逐勝忽忘寒小立春風夕照間最愛東山晴後雪
軟紅光裏湧銀山
　　　郡圃殘雪　　　　　　　　　楊萬里
南風融雪北風凝晩日城頭巳可登莫道雪融便無迹
雪融成水水成氷
　　　雪　　　　　　　　　　　(金/)髙士談
䔩䔩天花落未休寒梅疎竹共風流江山一色三千里
酒力消時正倚樓
　　　雪　　　　　　　　　　　(金/)吕中孚
隨風拂拂玉花飄入夜寒窗更寂寥爐火巳殘燈未燼
一簾疎竹白蕭蕭
　　　雪行　　　　　　　　　　(金/)元徳明
五更驢背滿靴霜殘雪離離草樹荒身在景中無句寫
却教人比孟襄陽
　　　清明大雪三日　　　　　　(元/)方　回
半月雕梁燕子歸怯寒著盡舊綿衣何人醉眼西湖路
錯認楊花作雪飛
　　　題江干初雪圖　　　　　　(元/)戴表元
斷樹寒雲古岸隈漁翁初撥小船開看渠風雪忙如許
還有魚兒上釣來
　　　題江臯雪霽巻　　　　　　(元/)蒲道源
山川玉潔映朝暉人世鴻濛果是非只許詩家占清景
漁蓑偷載一船歸
　　　雪後偶成　　　　　　　　(元/)虞　集
曉來殘雪在陂陁逺似羊羣或似鵞憶踏春泥看柳色
駝裘貂㡌渡氷河
　　　次韻雪　　　　　　　　　(元/)楊　載
砑光㡌子舞山花吹落曽城萬仞斜安得飇輪為我駕
一時飛到列仙家
　　　竹枝詞　　　　　　　　(元/)王士熈
山前馬陣爛如雲九夏如秋不是春昨夜元冥剪飛雪
雲州山裏盡堆銀
　　　雪霽晩歸偶成　　　　　　(元/)納　延
公子腰刀下直歸紅門晩出馬如飛東家積雪無人掃
却恨春泥濺錦衣
　　　十一月十二日崇文閣下私試二十三日出和
　　　　張仲舉　　　　　　　　(元/)吳師道
官燭風簾徹夜明屋髙人醉易寒生不知卧聽蕭蕭雪
何似山窗灑竹聲
　　　灤都寓興　　　　　　　　(元/)馬　臻
昨夜分明夢到家庭前開徧石橊花龍門不放東風過
五月平灤雪滿沙
　　　冬景　　　　　　　　　　(明/)宣　宗
池頭六出花飛徧池水無波凍欲平一望玻瓈三百頃
好山西北玉為屏
　　　送雪　　　　　　　　　(明/)朱有燉
天山一色凍雲垂罨畫樓臺綴玉時準備煖金香盒子
明朝送雪與相知
　　　長安春雪曲　　　　　　　(明/)王穉登
春風吹雪下桑乾添得城中一夜寒鳷鵲樓高消不盡
長安街上馬頭看
　　　雜言　　　　　　　　　　　王穉登
凍雲寒樹曉模糊水上樓臺似畫圖紅袖誰家乗小艇
巻簾看雪過鴛湖
　　　飲秋澗隠居夜歸值雪有作　(明/)陳　鶴
獨行長路儼如僧水滴檐牙半是氷歸到空園人巳靜
雪花穿户打殘燈
　　　雪中訪嘉則於寳奎寺之樓店
　　　　　　　　　　　　　　　　(明/)徐　渭
　山徑尋君重復重小樓百尺臥元龍安窗偏向梅花角
　去映江天雪數峰
　　　送僧過洞庭　　　　　　　(明/)僧大香
　江雲空寂塞鴻哀竹笠繩鞋歸去來七十二峰深雪裏
　炊煙何處辨樓臺
　
　
　
　
　
　
　
　
　
御定佩文齋詠物詩選卷十四
　欽定四庫全書
御定佩文齋詠物詩選巻十五
　　氷類
　　　五言古
　　　　詠氷應教　　　　　　　　(梁/)沈君攸
　日華照氷彩灼爍自相明隂潭欲半解陽岸巳全輕未
　釋苔文隠将銷草氣生稍得觀魚上非獨見狐驚儻逢
　魏后術當驗可為城
　　　七言古
　　　　明氷篇　　　　　　　　(唐/)富嘉謨
　北陸蒼茫河海凝南山闌干晝夜氷素彩峨峨明月升
　深山窮谷不自見安知採斲備嘉薦隂房涸沍掩寒扇
　陽春二月朝始暾春光澹沲度千門明氷時出御至尊
　彤庭赫赫九儀備腰玉煌煌千官事明氷畢賦周在位
　憶昨沙漠寒風漲崑崙長河氷始壯汗漫崚嶒積亭障
　嗈嗈鳴雁江上來禁苑池中氷復開揺青􁁃綠映樓臺
豳歌七月王風始鑿氷藏用昭物軌四時不忒千萬祀
　　　陳翃郎中北亭送侯釗侍御賦得帶氷流歌
　　　　　　　　　　　　　　　(唐/)盧　綸
谿中鳥鳴春景旦一𣲖寒氷忽開散璧方鏡圓流不斷
白雲鱗鱗滿河漢疊處淺旋處深撇捩寒魚上復沈羣
鵞鼓舞揚清音主人有客簪白筆玉壺貯此光如一持
此贈君君飲之聖君識君氷玉姿
　　五言排律
　　　玉壺氷　　　　　　　　　(唐/)王季友
玉壺知素結止氷復中澄堅白能虚受清寒得自凝分
形同曉鏡照物掩宵燈壁映圓光入人驚爽氣陵金罍
何足貴瑶席幾回升正值求珪瓚提携共飲氷
　　　薦氷　　　　　　　　　　(唐/)闕　名
西陸宜先啓春寒寝廟清歴官分氣候天子薦精誠已
辨瑶池色如和玉佩鳴禮餘神轉肅曙後月殘明雅合
霜容潔非同雪體輕空憐一掬水珍重此時情
　　　薦氷　　　　　　　　　　(唐/)盧　鈞
薦氷朝日後闢廟曉光清不改晶熒質能彰雨露情且
無霜共潔豈與水均明在捧揺寒色當呈表素誠凝姿
陳爼豆浮彩映窗楹皎皎盤盂側稜稜嚴氣生
　　　薦氷　　　　　　　　　　(唐/)范傳質
乗春方啓閉羞獻有常程潔朗寒光徹輝華素彩明色
凝霜雪浄影照冕旒清肅肅将崇禮兢兢示捧盈方圓
陳玉座大小表精誠朝覿當西陸桃弧每共行
　　七言律
　　　和人與人分惠賜氷　　　　(唐/)揚巨源
天水藏來玉墮空先頒密署幾人同映盤皎潔非闗露
當扇清凉不在風瑩質方從綸閣内凝輝更向畫堂中
麗詞珍貺難雙有迢逓金輿殿角東
　　　氷花　　　　　　　　　　(明/)朱之蕃
璇空風急暮雲平幻出飛花下玉京頃刻粧成欺楮葉
郊原踏遍勝瓊英光揺書幌人忘寐香藉庭梅夜轉清
　吟就不妨消渴甚天應付與㸃茶鐺
　　　七言絶句
　　　　豪家夏氷詠　　　　　　(唐/)雍裕之
　金錯銀盤貯賜氷清光如聳玉山稜無論塵客閒停扇
　直到消時不見蠅
　
　
　
　
　
　
　
　
　
　
御定佩文齋詠物詩選巻十五
　欽定四庫全書
御定佩文齋詠物詩選卷十六
　　虹霓類
　　　五言古
　　　　詠虹　　　　　　　　　　(唐/)董思恭
　春暮萍生早日落雨飛餘横彩分長漢倒色媚清渠梁
　前朝影出橋上晩光舒願逐旌旗轉飄飄侍直廬
　　　五言律
　　　　詠虹　　　　　　　　　　(唐/)蘇味道
　紆餘帶星渚窈窕架天潯空因壯士見還共美人沉逺
　勢含良玉神光藻瑞金獨留長劒影寧負昔時心
　　　　賦得浦外虹　　　　　　　(唐/)陳　潤
　日影化為虹彎彎出浦東一條微雨後五色片雲中輪
　勢隨天轉橋形跨海通還将飲水處持送使車雄
　　　五言排律
　　　　賦得虹藏不見　　　　　　(唐/)徐　敞
迎冬小雪至應節晩虹藏玉氣徒成象星精不散光美
人初比色飛鳥罷呈祥石澗收晴影天津失彩梁霏霏
空暮雨杳杳映殘陽舒巻隨時令因知聖厯長
　　七言絶句
　　　仙人詞　　　　　　　　　(唐/)陳　陶
小隠山人十洲客莓苔為衣雙耳白青編遺我忽隠身
暮雨虹霓一千尺
　　　初秋暮雨　　　　　　　　(宋/)楊萬里
禾穟輕黄雨淺青邨舂巳報隔林聲忽驚暮色翻成
曉仰見雙虹雨外明
　　　暮景　　　　　　　　　　(元/)黄　庚
浮雲開合晩風輕白鳥飛邊落照明一曲彩虹横界斷
南山雷雨北山晴
　　　驟雨　　　　　　　　　　(元/)張𢎞範
風擁黄雲龍駕海雷驅紫電雨翻盆長虹千尺忽截斷
一片煙波起市門
　　　　奉同王浚川海上雜歌　　　(明/)薛　蕙
　石門雙闕入蓬瀛日日惟看雲霧生白蜃吹霓晴後見
　翠虯銜月夜中行
　
　
　
　
　
　
　
　
　
　
　
　
御定佩文齋詠物詩選卷十六
　欽定四庫全書
御定佩文齋詠物詩選卷十七
　　瑞氣類
　　　五言排律
　　　　望禁苑祥光　　　　　　　(唐/)蒋　防
　佳氣生天苑葱蘢幾効祥樹揺三殿側日映九城旁山
　霧寧同色卿雲未可方眺汾疑鼎氣臨渭想榮光當竝
　舂陵發應開聖厯長微臣時一望短羽欲飛翔
　　　　河出榮光　　　　　　　　(唐/)張良器
　引派崑山峻朝宗海路長千齡逢聖主五色瑞榮光隠
　映浮中國晶明助太陽坤維連浩漫天漢接微茫丹闕
　清氛裏函闗紫炁旁位尊常守約道泰每呈祥習坎靈
　逾久居卑徳有常龍門如可涉忠信是舟梁
　　　　河出榮光　　　　　　　　(唐/)朱延齡
　符命自陶唐吾君應㑹昌千年清徳水九折滿榮光極
　岸浮佳氣微波照夕陽澄輝明貝闕散彩入龍堂近帶
　闗雲紫遥連日道黄馮夷矜海若漢武貴宣房漸沒孤
　槎影仍分一葦杭撫躬悲未濟作頌喜時康
　　七言絶句
　　　　朝元引　　　　　　　　(唐/)陳　陶
　萬宇靈祥擁帝居東華元老薦屠蘇龍池遥望非煙拜
　五色曈曨在玉壺
　
　
　
　
　
　
　
　
　
御定佩文齋詠物詩選巻十七
　欽定四庫全書
御定佩文齋詠物詩選巻十八
　　晴類
　　　五言古
　　　　天晴詩　　　　　　　　　(晉/)湛方生
　屏翳寢神轡飛亷収靈扇青天瑩如鏡凝津平似硯落
　帆修江渚悠悠極長眄清氣朗山壑千里遙相見
　　　　開霽　　　　　　　　　　(梁/)簡文帝
　景落商飈靖煙開四郊謐偃蹇暮山虹游揚峰下日水
　文城上動城樓水中岀竟微共治功空卧淮陽秩
　　　　雨後　　　　　　　　　　　簡文帝
　散絲與山氣忽合復俄晴雷音稍入嶺電影尚連城雨
　餘雲稍薄風収熱復生
　　　　望夕霽　　　　　　　　　(梁/)王　筠
　連山卷旅雲長林息衆籟宻樹含緑滋遙峰凝翠靄石
　溜正潨潺山泉始澄汰物華方入賞跂予心期㑹
　　　喜晴　　　　　　　　　(北周/)庾　信
比日思光景今朝始暫逢雨住便生熱雲晴即作峰水
白澄還淺花紅燥更濃巳歡無石燕彌欲棄泥龍
　　　雨晴　　　　　　　　　　(隋/)王　胄
初晴物候凉夕景照山庄殘虹低飲澗新溜上侵塘風
度蟬聲逺雲開鴈路長
　　　初晴落景　　　　　　　　(唐/)太　宗
晩霞聊自怡初晴彌可喜日晃百花色風動千林翠池
魚躍不同園鳥聲還異寄言博通者知予物外志
　　　奉和幽山雨後應令　　　　(唐/)虞世南
肅城鄰上苑黄山邇桂宫雨歇連峰翠煙開竟野通排
虚翔戲鳥跨水落長虹日下林全暗雲収嶺半空山泉
鳴石澗地籟響巖風
　　　和御史韋大夫喜霽之作　　(唐/)褚　亮
晴天度旅鴈斜影照殘虹野淨餘煙盡山眀逺色同沙
平寒水落葉脆晩枝空白簡光朝幰彤騶出禁中息駕
遊蘭坂雕文折桂叢無因輕羽扇徒自仰仁風
　　　雨後　　　　　　　　　　(唐/)李百藥
晩来風景麗晴初物色華薄雲向空盡輕虹逐望斜後
窗臨岸竹前階枕浦沙寂寥無與晤尊酒論風花
　　　山下晩晴　　　　　　　　(唐/)崔　曙
寥寥逺天淨谿路何空濛斜光照疎雨秋氣生白虹雲
盡山色暝蕭條西北風故林歸宿處一葉下梧桐
　　　湖中晩霽　　　　　　　　(唐/)常　建
湖廣舟自輕江天欲澄霽是時清楚望氣色猶霾曀踟
蹰金霞白波上日初麗煙虹落鏡中樹木生天際杳杳
涯欲辨䝉蒙雲復閉言乗星漢眀又覩寰瀛勢微興從
此愜悠然不知歳試歌滄浪清自覺乾坤細豈念客衣
薄將期永投袂遲迴漁父間一鴈聲嘹唳
　　　泉上雨後作　　　　　　　(唐/)元季川
風雨蕩煩暑雷息佳霽初衆峰帶雲色清風入我廬䬃
䬃凉飇来臨窺愜所圖縁蘿長新蔓裊裊垂坐隅流水
復檐下丹砂發清渠養葛為我衣種芋為我蔬誰是畹
與畦彌漫連野蕪
　　　山行積雨歸途始霽　　　　(唐/)韋應物
攬轡窮登降隂雨遘二旬但見白雲合不覩巖中春急
澗豈易掲峻塗良難遵深林猿聲冷沮洳虎跡新始霽
升陽景山水閱清晨雜花積如霧百卉萋巳陳鳴騶屢
驤首歸路自忻忻
　　　同徳寺雨後寄元侍御李博士　韋應物
川上風雨來須臾滿城闕岹嶢青蓮界蕭條孤興發前
山遽巳淨隂靄夜来歇喬木生夏凉流雲吐華月嚴城
自有限一水非難越相望曙河逺髙齋坐超忽
　　　秋霽　　　　　　　　　　(唐/)白居易
金火不相待炎凉雨中變林晴有殘蟬巢冷無留燕沈
吟巻長簟愴惻収團扇向夕稍無泥閒歩青苔院月出
砧杵動家家𢷬秋練獨對多病妻不能理針線冬衣殊
未製夏服行將綻何以迎早秋一杯聊自勸
　　　霽後作齊梁體　　　　　　(唐/)曹　鄴
新霽辨草木晩塘眀衣衿乳燕不歸宿雙雙飛向林微
照露花影輕雲浮麥隂無人可招隠盡日登山吟
　　　雨晴早出　　　　　　　　(宋/)文　同
徂秋乆不雨沾濡纔此晨新陽淨萬物太虛無一塵老
稚出曠野耕犂及良辰愛爾安居樂力作無辭貧
　　　新晴望北山　　　　　　　　文　同
西風吹北山晩日曬殘雨嵐光發巖岫草木纔可數翠
碧倚萬丈白雲横一縷待訪餐霞人斯遊欲誰侣
　　　喜晴　　　　　　　　　　(宋/)朱　子
衝飇動髙栁淥水澹微波日照秋空淨雨餘寒草多放
懐遺簿領發興託煙蘿忽念故園日東阡時一過
　　　晩晴　　　　　　　　　　(元/)黄　溍
洩雲散積雨林水含餘清披衣有竒懐偶従林叟行新
晴逺峰麗夕隂孤花眀曠日固所虞聊茲息營營
　　七言古
　　　雨後公超谷北原眺望寄髙拾遺
　　　　　　　　　　　　　　　(唐/)獨孤及
崖谷雨足収清光洗髙天虹霓斂殘靄山水含碧鮮逺
空霞破露月輪薄雲片片成魚鱗五陵如薺渭如帶目
極千里闗山春朝来爽氣未易說畫取花峰贈逺人
　　五言律
　　　至陳倉曉晴望京邑　　　　(唐/)盧照鄰
拂曙驅飛傳初晴帶曉凉霧斂長安樹雲消仙帝鄉澗
流飄素沫巖景靄朱光今朝好風色延瞰極天莊
　　　霽後貽馬十二巽　　　　　(唐/)儲光羲
髙天風雨散清氣在園林況我夜初静當軒鳴緑琴雲
開北堂月庭滿南山隂不見長裾者空歌遊子吟
　　　途中晴　　　　　　　　　(唐/)孟浩然
巳失巴陵道猶逢蜀坂泥天開斜景逼山出晩雲低餘
濕猶沾草殘流尚入谿今宵有明月鄉思逺凄凄
　　　晴　　　　　　　　　　　(唐/)杜　甫
乆雨巫山暗新晴錦繡文碧知湖外草紅見海東雲竟
日鶯相和摩霄鶴數羣野花乾更落風處急紛紛
　　　晩霽登汝南大雲閣　　　　(唐/)賈彦璋
禪宫新歇雨香閣晩登臨邑樹晴光起川苗佳氣深水
色城下㟁雲細郢中岑自歎牽車日聊開望逺心
　　　雪晴晩望　　　　　　　　(唐/)賈　島
倚杖望晴雪谿雲幾萬重樵人歸白屋寒日下危峰野
火燒岡草斷煙生石松却迴山寺路聞打暮天鐘
　　　晩晴　　　　　　　　　　(唐/)李商隠
深居俯夾城春去夏猶清天意憐幽草人間重晩晴併
添髙閣迥微注小窗眀越鳥巢乾後歸飛體更輕
　　　新秋雨霽宿王處士齋　　　(唐/)馬　戴
夕陽逢一雨夜木洗清陰露氣竹窗静秋光雲月深煎
嘗靈藥味話及故山心得意兩不寐微風生玉琴
　　　春日酬韋先輩雨後見寄　　(唐/)劉得仁
風散五更雨鳥啼三月春軒窗透初日硯席斷纎塵箇
箇峰頭出家家樹色新憐君髙且静有句寄閒人
　　　春晴　　　　　　　　　　(唐/)任　翻
楚國多春雨柴門喜晩晴幽人臨水坐好鳥隔花鳴野
色連空闊江流接海平門前向谿路今夜月分眀
　　　春晴　　　　　　　　　　(宋/)韓　琦
霽色破春昏髙樓日未曛林梢零舊雨山頂入殘雲醉
粉勻花頰風羅皺水紋踏青人誤約芳思幾紛紛
　　　山舍早起探晴　　　　　　(宋/)文　同
山鳥囀晴日獨行風滿林澗花薰野袂巖水濺幽襟側
石驚新滑垂蘿愛近深翛然此清興不似戴華簮
　　　輦下春晴　　　　　　　　(宋/)秦　觀
樓閣過朝雨參差動霽光衣冠紛禁路雲氣繞宫牆亂
絮彌天濶蔫花困日長經旬牽酒伴猶未獻長楊
　　　新晴　　　　　　　　　　(宋/)陸　游
積雨巳凄冷新晴還少和稼収平野闊木落逺山多土
潤朝畦菜機鳴夜擲梭時清年歳好吾敢歎蹉跎
　　　雨後　　　　　　　　　　(宋/)裘萬頃
秋事雨巳畢秋容晴更妍新香浮䆉稏餘潤溢潺湲機
杼蟲聲裏犂鋤鷺影邉吾生一何幸田里又豐年
　　　雨後　　　　　　　　　　(金/)元徳眀
十日山中雨今朝見夕陽乾坤覺清曠草棘有輝光竹
影揺殘滴松聲送晩凉南窗聊自適無用說羲皇
　　　喜秋晴　　　　　　　　　(元/)許　衡
苦雨傷秋稼朝来忽放晴碧空雲盡巻滄海日初眀乆
客天涯興耕夫隴上情雞豚并社酒處處是歡聲
　　　雨霽登樓　　　　　　　　(元/)張𢎞範
樓外雨初霽乾坤望眼眀岸髙秋漲滿簾巻暮霞生燕
入泥香潤龍歸海氣清闌干殘照底一片古今情
　　　春晴　　　　　　　　　　(元/)葉　顒
曉洞雲歸濕春山草木新夭桃含宿雨嫩栁裊輕塵蝶
翅寒尤怯蜂衙晩漸陳香風簇羅綺巳有踏青人
　　　晩晴　　　　　　　　　　(明/)陶　安
江上秋隂薄晩風生樹顛髙塵巻蒼靄歸鳥度青天牧
馬平蕪野捕魚斜日船千邨新稻熟茅屋起炊煙
　　　晩霽　　　　　　　　　　(明/)孫一元
晩來初雨霽煙火隔林微一徑牛羊入孤邨桑柘稀長
天下逺水積霧帶巖扉月黒聞人語谿南種樹歸
　　　新霽　　　　　　　　　　(明/)皇甫汸
澤國偏宜雨山齋復喜晴雲依飛盖散日吐半規眀蘿
徑何嫌宻花谿稍覺平還知滄海上今夜月初生
　　五言徘律
　　　春臺晴望　　　　　　　　(唐/)鄭　蕡
追賞層臺迥登臨四望頻熙熙山雨霽處處栁條新草
長秦城夕花宜漢苑春晴林翻度鳥紫陌閱行人旅客
風塵厭山家夢寐親遷鶯思出谷鶱翥待芳辰
　　　春臺晴望　　　　　　　　(唐/)闕　名
曲臺送春日景物麗新晴靄靄煙收翠忻忻木向榮静
看遲日上閒愛野雲平風慢遊絲轉天開近水眀登髙
塵慮息觀徼道心清更有遷喬意翩翩出谷鶯
　　七言律
　　　清都春霽寄胡三吳十一　　(唐/)元　稹
蕊珠宫殿經微雨草樹無塵耀眼光白日當空天氣暖
好風飄樹栁隂凉蜂憐宿霧攢芳乆燕得新泥拂户忙
時節催年春不住武陵花謝憶諸郎
　　　奉和翰林丁侍郎禁署早春晴望
　　　　　　　　　　　　　　　(唐/)劉得仁
御林聞有早鶯聲玉檻春香九陌晴寒著霽雲歸紫閣
暖浮佳氣動皇城宫池日到氷初解輦路風吹草欲生
鵷侣此時皆賦詠商山雪在興尤清
　　　春晴書事　　　　　　　　(宋/)歐陽修
莫笑青州太守頑三齊人物舊安閒晴眀風日家家栁
髙下樓臺處處山嘉客但當傾美酒青春終不換頹顔
惟慚未報君恩了昨日盧公衣錦還
　　　秋雨初霽試筆　　　　　　(宋/)陸　游
墨入紅絲㸃漆濃閒將倦筆寫秋容雨聲巳斷猶聞滴
雲勢將歸别起峰斜日半穿臨水竹好風遙送隔城鐘
逺遊更動扁舟興太息何人解見從
　　　快晴　　　　　　　　　　　陸　游
地濶天開斗柄回今朝紅日遍池臺新陽蘇醒春前栁
輕暖醫治雪後梅瓦屋螺青披霧出錦江鴨綠抱山来
老翁也逐兒童喜旋撥文書近酒杯
　　　雨後集湖上　　　　　　　　陸　游
野水交流自滿畦芳池新漲恰平隄花藏宻葉多時在
鶯占髙枝盡日啼繡袂寳裠催結束金尊翠杓共提攜
白頭自喜能狂在笑襞蠻牋落醉題
　　　新晴野歩　　　　　　　　　陸　游
吹盡浮雲旋作晴郊原髙下水縱横煙蕪漫漫如添色
谷鳥闗闗巳變聲迨酒賤時須痛飲得人扶處儘閒行
隔湖遙指蘭亭路鄰叟追隨羨眼眀
　　　晴望　　　　　　　　　　(金/)郝　俁
詰曲闌干靣翠㣲蔥蘢窗户溢清輝雨侵斜日眀邉過
雲望前山缺處歸多事經春長止酒薄寒向晩却添衣
宦游不負滄江願愛對陂田白鳥飛
　　　四眀山中逢晴　　　　　　(元/)戴表元
一岡一澗一縈隈新歳新晴始此回莎坂南風寅蛤出
茅檐西日乙禽来人迷白路羊羣石水卷青天雲裏雷
猶記深山有寒食梨花無數繞巖開
　　　晩霽　　　　　　　　　　(元/)吳景奎
雨晴秋氣轉蒼凉萬籟依稀奏羽商煙抹林腰横束素
日迴山額半塗黄鸕鷀曬翅眠池草翡翠衘魚立野航
霜蟹正肥新酒熟破橙宜趁野花香
　　　春晴　　　　　　　　　　(明/)居　節
金羈芳草去翩翩王謝兒郎美少年雨水巳過正月後
鶯花不隔短笻前春雲擬黛山千疊畫閣籠煙栁半天
燕子未来寒食逺誰家庭院試鞦韆
　　五言絶句
　　　初晴應教　　　　　　　　(唐/)虞世南
初日眀燕館新溜滿梁池歸雲半入嶺殘滴尚懸枝
　　　雨後　　　　　　　　　　唐元　稹
倦寢數殘更孤燈暗又眀竹梢餘雨重時復拂檐驚
　　　即事　　　　　　　　　　(唐/)司空圗
宿雨川原霽憑髙景物新陂痕侵牧馬雲影帶耕人
　　　棲禪暮歸書所見　　　　　(宋/)唐　庚
春著湖煙膩晴揺野水光草青仍過雨山紫更斜陽
　　　山中雨後　　　　　　　　(金/)元徳眀
遶屋湍聲轉臨崖老樹頽雷轟一雨過雲劈兩山開
　　　雨後　　　　　　　　　　(元/)僧善住
小園春雨後碧草弄輕寒花片無煩掃新泥尚未乾
　　六言絶句
　　　曉枕　　　　　　　　　　(宋/)范成大
舒卷長隨天氣闗心窗暗窗眀日晏扶頭未起喚人先
問春晴
　　　曉晴　　　　　　　　　　(元/)朱徳眀
天寒欲晴猶雨曉色將眀未眀萬里碧雲平野一林落
葉無聲
　　七言絶句
　　　長安晴望　　　　　　　　(唐/)杜　牧
翠屏山對鳳城開碧落揺光霽後来回識六龍廵幸處
飛煙閒繞望春臺
　　　雨霽池上作　　　　　　　(唐/)韋　莊
鹿巾藜杖葛衣輕雨歇池邉晩吹清正是如今江上好
白鱗紅稻紫蓴羮
　　　初晴　　　　　　　　　　(宋/)王安石
幅巾慵整露蒼華度隴深尋一徑斜小雨初晴好天氣
晩花殘照野人家
　　　春日　　　　　　　　　　(宋/)蘇　軾
鳴鳩乳燕寂無聲日射西窗潑眼眀午醉醒來無一事
只將春睡賞春晴
　　　追和子由去歳試舉人洛下所寄詩暴雨初晴
　　　　樓上晩景　　　　　　　　蘇　軾
白汗翻漿午景前雨餘風物便蕭然應須半熟鵞黄酒
照見新晴水碧天
　　　青桐道中值雨凡數里舟行乆之頗有江湖之
　　　　思　　　　　　　　　　(宋/)張　耒
冥𠖇煙外鳥飛歸野老得魚收網迴隔浦斷霞沈欲盡
半彎新月出雲来
　　　晴　　　　　　　　　　　(金/)趙秉文
東風時送瓦溝聲攲枕幽窗夢自驚睡起不知雲巳散
夕陽偏向栁梢明
　　　雨後　　　　　　　　　　(金/)張　著
西風無意嫪纎雲掃盡干峰過雨痕一片秋光清似水
家家空翠滿柴門
　　　雨後　　　　　　　　　　(金/)李俊民
春雲靄靄晩空低飛鳥前山雨一犁眀日却尋歸去路
馬蹄猶踏落花泥
　　　七月八日晩晴暫出麗正門外
　　　　　　　　　　　　　　　(元/)宋　褧
團團碧樹壓宫城白鳳門楣淡日明回首瓊華仙島上
片雲猶欲妒新晴
　　　山行值雨　　　　　　　　　宋　褧
山雨隨雲往返飛行時沾濕避時稀須臾馳過前岡去
滿馬斜陽就曬衣
　　　春晴　　　　　　　　　　(元/)洪希文
鷓鴣聲歇日曈曨山谷谿橋暖信通花栁邨邨自生意
青鞵布韈逐春風
　　　雨晴　　　　　　　　　　(元/)倪　瓚
江上白薲風起波冷紋縈碧暮煙和織成一幅鴛鴦錦
零落紅衣逺恨多
　　　晩晴　　　　　　　　　　(明/)韓　奕
水國秋来少見晴夕陽忽暎小窗明西風䬃䬃林間葉
　乍聽猶疑是雨聲
　　　　雨後　　　　　　　　　　(明/)彭　年
　洞底泉聲谷口聞望中峰色杳難分欲尋雨後金芝草
　更踏前峰半濕雲
　
　
　
　
　
　
　
　
　
　
　
御定佩文齋詠物詩選巻十八
　欽定四庫全書
御定佩文齋詠物詩選巻十九
　　曉類
　　　五言古
　　　　奉和湘東王冬曉應令三韻　(梁/)蕭子暉
　歩櫩光欲通曙鳥向西東燭滅傳餘氣帷香開曉風繁
　花無處盡惟銷寒鏡中
　　　　宿郊外曉作　　　　　　　(隋/)王　衡
　殘星落檐外餘月罷窗東水白先分色霞暗未成紅
　　　　晨出郡舍林下　　　　　　(唐/)張九齡
　晨興歩出林蕭𣪚一開襟復見林上月娟娟猶未沈片
　雲自孤逺叢篠亦清深無事由來貴方知物外心
　　　　晨興　　　　　　　　　　(唐/)白居易
　宿鳥動前林晨光上東屋銅鑪添早香紗籠滅殘燭頭
　醒風稍愈眼飽睡初足起坐兀無思叩齒三十六何以
　解宿齋一杯雲母粥
　　　宿東亭曉興　　　　　　　　白居易
温温土爐火耿耿紗籠燭獨抱一張琴夜入東齋宿窗
聲度殘漏簾影浮初旭頭癢曉梳多眼昏春睡足負暄
檐宇下散歩池塘曲南鴈去未迴東風来何速雪依瓦
溝白草繞牆根綠何言萬户州太守常幽獨
　　　旦景　　　　　　　　　　(元/)黄　庚
雞鳴起濯髮披衣出户牖自汲古澗泉落月猶在手三
潄吞朝霞餘光散花栁兹意難語人延竚忽良乆
　　　舟中早行　　　　　　　　(明/)髙　啓
隆隆津鼓動江火留餘閃人家未起耕近水寒扉掩船
開鳬鴨散樹吐煙霏斂東郭去方遙青山見孤㸃
　　　齋中曉起　　　　　　　　(明/)林　鴻
颺颺城鴉散鼕鼕戍鼓絶空庭寂無人衣上有殘月清
池盥潄罷髙韻風中發爽氣山前来吾襟抱氷雪
　　長短句
　　　東方半眀　　　　　　　　(唐/)韓　愈
東方半明大星沒獨有太白配殘月嗟爾殘月勿相疑
同光共影須臾期殘月輝輝太白睒睒雞三號更五㸃
　　五言律
　　　酬杜五弟晴朝獨坐見贈　　(唐/)李　嶠
平眀坐虚館曠望幾悠哉宿霧分空畫朝光度隟来影
低藤架宻香動藥欄開未展山陽㑹空留池上杯
　　　朝　　　　　　　　　　　(唐/)杜　甫
浦帆晨初發郊扉冷未開邨疎黄葉墜野静白鷗来礎
潤休全濕雲晴欲半迴巫山冬可怪昨夜有奔雷
　　　曉望　　　　　　　　　　　杜　甫
白帝更聲盡陽臺曙色分髙峰寒上日疉嶺宿霾雲地
坼江帆隠天清木葉聞荆扉對麋鹿應共爾為羣
　　　西池晨望　　　　　　　　(唐/)羊士諤
起来林上月瀟灑故人情鈴閣人何事蓮塘曉獨行衣
沾竹露爽茶對石泉清鼓吹前賢薄羣蛙試一鳴
　　　欲曙　　　　　　　　　　(唐/)元　稹
江隄閱暗流漏鼓急殘籌片月低城堞稀星轉角樓鶴
媒華表上□鵊栁枝頭不為来趨府何因欲曙遊
　　　早歸　　　　　　　　　　　元　稹
春静曉風微凌晨帶酒歸逺山籠宿霧髙樹影朝暉飲
馬魚驚水穿花露滴衣嬌鶯似相惱含囀傍人飛
　　　初冬早起寄夢得　　　　　(唐/)白居易
起戴烏紗㡌行披白布裘爐温先煖酒手冷未梳頭早
景煙霜白初寒鳥雀愁詩成遣誰和還是寄蘓州
　　　曉起　　　　　　　　　　(唐/)李商隱
擬杯當曉起呵鏡可㣲寒隔箔山櫻熟褰帷桂燭殘書
長為報晩夢好更尋難影響輸䨇蝶偏過舊畹蘭
　　　晨起　　　　　　　　　　(唐/)許　渾
桂樹緑層層風㣲寒露凝檐楹銜落月幃幌映殘燈蘄
簟曙香冷越缾秋水澄心閒即無事何異住山僧
　　　天街曉望　　　　　　　　　許　渾
眀星低未央蓮闕迥蒼蒼疉鼓催殘月疎鐘迎早霜闗
防浮瑞氣宫館耀神光再拜為君夀南山髙且長
　　　曉望　　　　　　　　　　(唐/)杜　牧
獨起望山色水雞鳴蓼洲房星隨月曉楚木向雲秋曲
岸疑江盡平沙似浪浮秦原在何處澤國碧悠悠
　　　晨起　　　　　　　　　　(唐/)曹　松
曉色教不睡卷簾清氣中林殘數枝月髮冷一梳風並
鳥聞鐘語攲荷隔霧空莫徒營白日道路本無窮
　　　春朝　　　　　　　　　　(宋/)韓　維
燕語聞多日蠶眠過幾宵花深不辨蝶栁暗欲迷橋便
面金環重障泥玉勒驕黄公酒壚上誰貰阮孚貂
　　五言排律
　　　賦得晨光動翠華　　　　　(唐/)闕　名
早朝開紫殿佳氣逐清晨北闕華旌在東方曙景新影
連香霧合光媚慶雲頻烏羽飄初定龍文照轉真直宜
環珮入長愛冕旒親揺蕩祥雲裏朝朝映侍臣
　　七言律
　　　長安曉望寄崔補闕　　　　(唐/)包　何
迢遞山河擁帝京參差宫殿接雲平風吹曉漏經長樂
栁帶晴霞出禁城天淨笙歌臨路發日髙車馬隔塵行
自憐乆滯諸生列未得金閨籍姓名
　　　早興　　　　　　　　　　(唐/)白居易
晨光出照屋梁眀初打開門鼓一聲犬上階眠知地濕
鳥臨窗語報天晴半銷宿酒頭仍重新脫冬衣體乍輕
睡覺心空思想盡近来鄉夢不多成
　　　早夏曉興贈夢得　　　　　　白居易
窗眀簾薄透朝光卧整巾簮起下牀背壁燈殘經宿燄
開箱衣帶隔年香無情亦任他春去不醉争銷得晝長
一部清商一壺酒與君眀日暖新堂
　　　奉和魯望曉起迴文　　　　(唐/)皮日休
孤煙曉起初原曲碎樹㣲分半浪中湖後釣筒移夜雨
竹傍眠几側晨風圗梅帶潤輕霑墨畫蘚經蒸半失紅
無事有杯持永日共君惟好隠牆東
　　　曉詠　　　　　　　　　　(宋/)歐陽修
簾外星辰逐斗移紫河聲轉下雲西九雛烏起城將曙
百尺樓髙月易低露浥蘭苕惟有淚秋荒桃李不成蹊
西堂吟思無人助草滿池塘夢自迷
　　　冬曉　　　　　　　　　　(宋/)陸　游
恩免宵興趁曉班養慵終覺愧吾顔浮名半世虛催老
髙卧何時復得閒兩岸夕陽漁浦市數峰寒靄沃洲山
扁舟来往無窮樂此事天公豈所慳
　　　曉坐　　　　　　　　　　　陸　游
低枕孤衾夜氣存披衣起坐黙忘言缾花力盡無風墮
爐火灰深到曉温空槖時時聞鼠齧小窗一一送鴉翻
悠然忽記幽居日下榻先開水際門
　　　海子上即事　　　　　　　(元/)李　材
馳道塵香逐玉珂彤樓花暗弄雲和光風巳轉瀛洲草
細雨微添太液波月榭管絃鳴曙早水亭簾幕受寒多
少年莫動傷春感喚取青娥對酒歌
　　　早起　　　　　　　　　　(元/)黄　溍
漠漠晴檐散薄雲獨搔短髮立清晨春風入樹無行迹
曉月窺簾欲近人旋覺新吟隨夢寐不知清露濕衣巾
何人正踏長安陌想見看花拂面塵
　　五言絶句
　　　詠曉　　　　　　　　　　(唐/)韋應物
軍中始吹角城上河初落深沈猶隱帷晃朗先分閣
　　　春早　　　　　　　　　　(唐/)韋　莊
聞鶯纔覺曉閉户巳知晴一帶窗間月斜穿枕上眀
　　　早起　　　　　　　　　　(唐/)曹　鄴
月墮滄浪西開門樹無影此時歸夢闌立在梧桐井
　　　春曉　　　　　　　　　　(明/)李　敏
翠閣臨春浦蓬門驚曙鴉水眀殘夜月雲傍隔谿花
　　七言絶句
　　　曉眠後寄楊户部　　　　　(唐/)白居易
軟綾腰褥薄緜被凉冷秋天穏暖身一覺曉眠殊有味
　無因寄與早朝人
　　　　西湖曉行　　　　　　　　(明/)僧清濋
　海角曈曨日欲生山南山北淡煙横春風吹斷沙禽夢
　人在綠楊隄上行
　
　
　
　
　
　
　
　
　
　
　
御定佩文齋詠物詩選卷十九
　欽定四庫全書
御定佩文齋詠物詩選巻二十
　　夜類
　　　五言古
　　　　秋夜　　　　　　　　　　(宋/)武　帝
　局景薄西隅升月照東垂肅肅風盈幕泫泫露傾枝側
　聞飛壺急坐見河宿移覩辰念節變感物矜長離
　　　　奉和隨王殿下　　　　　　(齊/)謝　朓
　清房洞巳静閒風伊夜来雲生樹隂逺軒廣月容開宴
　私移燭飲遊賞藉琴臺風猷冠淄鄴衽舄愧唐枚
　　　　和湘東王春宵三韻　　　　(梁/)簡文帝
　花樹含春叢羅帳夜長空風聲隨篠韻月色與池同彩
　箋徒自襞無信往雲中
　　　　𤣥圃寒夕　　　　　　　　　簡文帝
　洞門扉未掩金壺漏巳催曛煙生澗曲暗色起林隈雪
　花無有蔕冰鏡不安臺階楊始倒挿浦桂半新栽陳根
委落蕙細蕊發香梅鴈去銜蘆上猨戲繞枝来
　　　秋夜　　　　　　　　　　(梁/)沈　約
月落宵向分紫煙鬰氛氲曀曀螢入霧離離鴈度雲巴
童暗理瑟漢女夜縫裠新知樂如是乆要詎相聞
　　　遙夜吟　　　　　　　　　(梁/)宗　夬
遙夜復遙夜遙夜憂未歇坐對風動帷卧見雲間月
　　　和吳主簿秋夜　　　　　　(梁/)王　筠
九重依夜館四壁慘無暉招揺顧西落烏鵲向東飛流
螢漸収火絡緯欲催機爾時思錦字持製行人衣所望
丹心達嘉客儻能歸
　　　和衡陽王秋夜　　　　　　(陳/)張正見
雎苑凉風舉章臺雲氣収螢光連燭動月影帶河流綠
綺朱絃泛黄花素蟻浮髙軒揚麗藻即是賦新秋
　　　遼東山夜臨秋　　　　　　(唐/)太　宗
煙生遙㟁隱月落半崖隂連山驚鳥亂隔岫斷猿吟
　　　夕次圃田店　　　　　　　(唐/)祖　詠
前路入鄭郊尚經百餘里馬煩時欲歇客歸程未巳落
日桑柘隂遙林煙火起西還不遑宿中夜渡涇水
　　　秋夜　　　　　　　　　　(唐/)韋應物
庭樹轉蕭蕭隂蛩還戚戚獨向髙齋眠夜聞寒雨滴㣲
風時動牖殘燈尚留壁惆悵平生懐偏来委今夕
　　　閒夕　　　　　　　　　　(唐/)白居易
一聲早蟬發數㸃新螢度蘭缸耿無煙筠簟清有露未
歸後房寢且下前軒歩斜月入低廊凉風滿髙樹放懐
常自適遇境多成趣何法使之然心中無細故
　　　晩凉偶詠　　　　　　　　　白居易
日下西墻西風来北窗北中有逐凉人單牀獨棲息飄
蕭過雲雨揺曳歸飛翼新葉多好隂初筠有佳色幽深
小池館優穩閒官職不愛勿復論愛亦不易得
　　　夜賦　　　　　　　　　　(宋/)朱　子
暗窗螢影亂秋幃露氣深羣籟喧巳寂青天但沈沈惻
愴懐髙侣幽黙抱冲襟遙憶忘言子一寫山水音
　　七言古(附長短句/)
　　　長夜謡　　　　　　　　　(晉/)夏侯湛
日暮兮初晴天灼灼兮遐清披雲兮歸山垂景兮照庭
列宿兮皎皎星稀兮月眀倚檐隅以逍遙兮盼太虚以
仰觀望閶闔之昭晰兮麗紫㣲之暉煥
　　　舟夜　　　　　　　　　　(宋/)蘇　軾
㣲風蕭蕭吹菰蒲開門看雨月滿湖舟人水鳥兩同夢
大魚驚竄如奔狐夜深人物不相管我獨形影相嬉娛
暗潮生渚弔寒蚓落月挂栁看懸珠此生忽忽塵務裏
清境過眼能須㬰雞鳴鐘動百鳥散船頭擊鼓還相呼
　　　擬古秋夜長　　　　　　　(元/)張　昱
雲中鴻鴈過門前朔風起梧桐葉落金井頭月照烏啼
天似水誰家機上織廻文夜聽啼烏如不聞眀朝為遣
安南使細意緘題持贈君
　　五言律
　　　冬宵各為四韻　　　　　　(唐/)太　宗
雕宫静龍漏綺閣宴公侯珠簾燭燄動繡柱月光浮雲
起將歌發風停與管遒𤨏除任多士端扆復何憂
　　　暝　　　　　　　　　　　(唐/)杜　甫
日下四山隂山庭嵐氣侵牛羊歸徑險鳥鵲聚枝深正
枕當星劔収書動玉琴半扉開燭影欲掩見清砧
　　　月夜㑹徐十一草堂　　　　(唐/)韋應物
空齋無一事岸幘故人期暫輟觀書夜還題翫月詩逺
鐘髙枕後清露巻簾時暗覺新秋近殘河欲曙遲
　　　晩望　　　　　　　　　　(唐/)戴叔倫
山氣碧氤氲深林帶夕曛人歸孤嶂晩犬吠隔谿雲杉
竹何年種煙塵此地分桃源寧異此猶恐世間聞
　　　詶程延秋夜即事見贈　　　(唐/)韓　翃
長簟迎風早空城澹月華星河秋一鴈砧杵夜千家節
候看應晩心期卧亦賖向来吟秀句不覺巳鳴鴉
　　　秋晩　　　　　　　　　　(唐/)白居易
煙景淡濛濛池邉㣲有風覺寒螢近壁知暝鶴歸籠長
貎隨年改閒情與物同夜来霜厚薄梨葉半低紅
　　　夜　　　　　　　　　　　　白居易
斜月入前楹迢遙夜坐情梧桐上階影蟋蟀近牀聲曙
傍窗間至秋從簟上生感時因憶事不寢到雞鳴
　　　晩興　　　　　　　　　　　白居易
極浦収殘雨髙城駐落暉山明虹半出松暗鶴雙歸將
吏隨衙散文書入務稀閒吟倚新竹筠粉汚朱衣
　　　偶眠　　　　　　　　　　　白居易
放杯書案上枕臂火爐前老愛尋思事慵多取次眠妻
教卸烏㡌婢與展青氊便是屏風様何勞畫古賢
　　　詶夢得窮秋夜坐即事見寄　　白居易
燄細燈將盡聲遙漏正長老人秋向火小女夜縫裳菊
悴籬經雨萍銷水得霜今冬煖寒酒先擬共君嘗
　　　人定　　　　　　　　　　　白居易
人定月朧明香銷枕簟清翠屏遮燭影紅袖下簾聲坐
乆吟方罷眠初夢未成誰家教鸚鵡故故語相驚
　　　秋雨夜眠　　　　　　　　　白居易
凉冷三秋夜安閒一老翁卧遲燈滅後睡美雨聲中灰
宿温瓶火香添暖被籠曉晴寒未起霜葉滿階紅
　　　湖中閒夜遣興　　　　　　(唐/)朱慶餘
釣艇同琴酒良宵背水濱風波不起處星月盡隨身浦
迥湘煙卷林香岳氣春誰知此中興寧羡五湖人
　　　秋夕　　　　　　　　　　(唐/)李咸用
寥廓秋雲薄空庭月影㣲樹寒棲鳥宻砌冷夜蛩稀曉
鼓軍容肅疎鐘客夢歸吟餘何所憶聖主尚宵衣
　　　春宵自遣　　　　　　　　(唐/)李商隱
地勝遺塵事身閒念嵗華晩晴風過竹深夜月當花石
亂知泉咽苔荒任徑斜陶然恃琴酒忘却在山家
　　　長安夜坐懐寄湖外嵇處士　(唐/)鄭　谷
萬里念江海浩然天地秋風髙羣木落夜乆數星流鐘
絶分宫漏螢㣲隔御溝遙思洞庭上葦露滴漁舟
　　　山中寒夜呈許棠　　　　　(唐/)曹　松
山寒草堂暖寂夜有良朋讀易分髙燭煎茶取折冰庭
垂河半角窗露月㣲稜俱入詩心地争無俗者憎
　　　建昌渡暝吟　　　　　　　(唐/)韋　莊
月照臨官渡鄉情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷綠楊煙
　　　信州谿㟁夜吟作　　　　　　韋　莊
夜倚臨谿店懐鄉獨苦吟月當山頂出星倚水湄沈霧
氣漁燈冷鐘聲谷寺深一城人悄悄琪樹宿仙禽
　　　湖邨晩興　　　　　　　　(宋/)林　逋
滄洲白鳥飛山影落晴暉映竹犬初吠弄船人各歸水
波隨月動林翠帶煙㣲寺近疎鐘起蕭然還掩扉
　　　深夜　　　　　　　　　　(宋/)孔平仲
閴寂方深夜清凉别一天臨風但獨立愛月不成眠戍
漏傳聲小庭柯轉影圎露寒侵背側移榻近堂前
　　　江亭晩眺　　　　　　　　(宋/)王安石
日下崦嵫外秋生沆碭閒清江無限好白鳥不勝閒雨
過雲収嶺天空月上灣歸鞍侵調角回首六朝山
　　　夜吟呈趙東巖　　　　　　(宋/)戴復古
汲井潄殘酒行吟到夜分一軒清似洗萬籟寂無聞風
送迎秋雨天収翳後雲雞鳴庭户白人事又紛紛
　　　夜　　　　　　　　　　　(金/)周　昂
門巷谿聲爽衣裳夜氣蘇地清林影散月静桂華孤左
省詩頻詠南樓興不辜闗山冰雪裏何處覔天隅
　　　夏夜　　　　　　　　　　(金/)史　肅
一雨昭蘇外羣山宴寂中移牀就佳月引袂納凉風蝸
舍憐渠小蚊雷訝許同幽懐閟清境舒嘯意將終
　　　江邨晩景　　　　　　　　(元/)葉　顒
野水谿橋外荒邨八九家雨晴漁網曬風定酒旗斜紅
樹霜江葉黄蘆月岸花何當從此隱重整釣雲槎
　　　夜　　　　　　　　　　　(眀/)何景眀
地逺柴門静天髙夜氣凄寒星臨水動片月向沙低入
室喧蟲語張燈住鳥啼自然幽意愜不是戀深棲
　　五言排律
　　　奉和宣城張太守南亭秋夕懐友
　　　　　　　　　　　　　　　(唐/)錢　起
池館蟪蛄聲梧桐秋露晴月臨朱㦸静河近畫樓眀巻
幔浮凉入聞鐘永夜清片雲懸曙斗數鴈過秋城羽扇
揚風暇瑶琴寄别情江山飛麗藻謝朓讓前名
　　七言律
　　　夜歸　　　　　　　　　　(唐/)白居易
半醉閒行湖㟁東馬鞭敲鐙轡瓏璁萬株松樹青山上
十里沙隄眀月中樓閣漸移當路影潮頭欲過滿江風
歸来未放笙歌散畫㦸門開蠟燭紅
　　　晩自東郭囘留一二遊侣　　(唐/)許　渾
鄉心迢遞宦情㣲吏散尋幽竟落暉林下草腥巢鷺宿
洞前雲濕雨龍歸鐘隨野艇囘孤棹鼓絶山城掩半扉
今夜西齋好風月一瓢春酒莫相違
　　　南庭夜坐貽開元禪定二道者　許　渾
暮暮焚香何處宿西巖一室映疎藤光隂難駐跡如客
寒暑不驚心是僧髙閣有風聞夜磬逺山無月見秋燈
身閒境静日為樂若問其餘非我能
　　　秋夜作　　　　　　　　　(唐/)李昌符
數畆池塘近杜陵秋天寂寞夜雲凝芙蓉葉上三更雨
蟋蟀聲中一㸃燈跡避險巇翻失路心歸閒澹不因僧
既逢上國陳詩日長守林泉亦未能
　　　夏夕　　　　　　　　　　(宋/)文　同
池館蕭然夏欲分滿林蟲鳥寂無聞風吹松子下如雨
月照藕花繁若雲泉作小灘聲淅瀝筍成新竹氣氤氲
清隂正覆吟詩石更引髙梧拂練裠
　　　早秋南堂夜興　　　　　　(宋/)陸　游
水注横塘藻荇香候蟲唧唧滿空廊風前落葉紛可掃
天際疎星森有芒夜漏漸長愁少睡秋衣未製怯新凉
眀朝知有欣然處寫得黄庭又幾行
　　　晩眺　　　　　　　　　　　陸　游
秋晩閒愁抵酒濃試尋髙處倚枯笻雲歸時帶雨數㸃
木落又添山一峰鳴鴈沙邉驚客櫓行僧煙際認樓鐘
箇中詩思来無盡十手傳抄畏不供
　　　凉夜　　　　　　　　　　(元/)戴表元
凉入虚堂睡思濃夜深剪盡燭花紅光揺珠箔梧桐月
香透紗㡡末利風敧枕覺来人不寐撚鬚吟罷句難工
小蠻問我詩成未詩在池塘夢草中
　　　郭外夜歸　　　　　　　　(眀/)吳學禮
草田髙下亂蟲鳴凉襲衣襟夜氣清河漢横秋平野濶
山窗無月一燈眀孤篷倦倚難成夢宿鳥相呼忽轉更
近郭不妨歸近夜到門猶有讀書聲
　　五言絶句
　　　山扉夜坐　　　　　　　　(唐/)王　勃
抱琴開野室携酒對情人林塘花月下别是一家春
　　　五言夜集聨句　　　　　　(唐/)顔真卿
寒花䕶月色墜葉占風音茲夕無塵慮髙雲共片心
　　　詠夜　　　　　　　　　　(唐/)韋應物
眀從何處去暗從何處来但覺年年老半是此中催
　　　月夕　　　　　　　　　　(唐/)僧貫休
霜月夜徘徊樓中羌管催曉風吹不盡江上落殘梅
　　　同闞彦舉南湖晩歩　　　　(元/)郝　經
荷花臨水殿綺月轉簾腰晩吹動銀管暮凉生翠綃
　　　夜坐　　　　　　　　　　(元/)黄　溍
凉風動千里孤坐思滄洲白露洗眀月清天此夜秋
　　七言絶句
　　　答令孤士曹獨孤兵曹聨騎暮歸望山見寄
　　　　　　　　　　　　　　　(唐/)韋應物
共愛青山住近南行牽吏役背雙驂拄書獨宿對流水
遙羡歸時滿夕嵐
　　　嘉陵夜有懐　　　　　　　(唐/)白居易
露濕牆花春意深西廊月上半牀隂憐君獨卧無言語
惟我知君此夜心
　　　其二
不眀不暗朧朧月非煖非寒慢慢風獨卧空牀好天氣
平明閒事到心中
　　　遊城南留元九李二十晩歸　　白居易
老遊春飲莫相違不獨花稀人亦稀更勸殘杯留日影
猶應趁得鼓聲歸
　　　秋房夜　　　　　　　　　　白居易
雲路青天月漏光夜中立乆却歸房水窗席冷未能卧
挑盡殘燈秋夜長
　　　東城晩歸　　　　　　　　　白居易
一條笻杖懸龜榼雙角吳童控馬銜曉入東城誰識我
短靴低㡌白蕉衫
　　　舊房　　　　　　　　　　　白居易
遶壁秋聲蟲絡絲入檐新影月低眉牀帷半故簾旌斷
仍是初寒欲夜時
　　　夜深行　　　　　　　　　(唐/)元　稹
夜深猶自遶江行震地江聲似鼓聲漸見戍樓疑近驛
百牢闗吏火前迎
　　　夜坐　　　　　　　　　　唐賈　島
蟋蟀漸多秋不淺蟾蜍已沒夜應深三更兩鬢幾絲雪
一念雙峰四祖心
　　　昨夜　　　　　　　　　　(唐/)李商隱
不辭鶗鴂妒年芳但惜流塵暗洞房昨夜西池凉露滿
桂華吹斷月中香
　　　和襲美寒夜文宴潤卿有期不至
　　　　　　　　　　　　　　　(唐/)陸龜䝉
細雨輕觴玉漏終上清詞句落吟中松齋一夜懐貞白
霜外空聞五粒風
　　　街西晩歸　　　　　　　　(唐/)鄭　谷
御溝春水繞閒坊信馬歸来傍短牆幽榭名園臨紫陌
晩風時帶牡丹香
　　　春夜　　　　　　　　　　(宋/)蘇　軾
春宵一刻直千金花有清香月有隂歌管樓臺聲細細
鞦韆院落夜沈沈
　　　夜行　　　　　　　　　　(宋/)晁冲之
老去功名意轉疎獨騎瘦馬問田盧孤邨到曉猶燈火
知有人家夜讀書
　　　春雨絶句　　　　　　　　(宋/)陸　游
蕭條冬令侵春晩淅瀝寒聲滴夜長更事老翁頑到底
每言宜睡好燒香
　　　旅夜　　　　　　　　　　(元/)于　石
擁爐兀兀坐成睡夢到家山人不知半夜酒醒還是客
一庭黄葉雨来時
　　　凉夜　　　　　　　　　　(元/)郭　鈺
竹外凉風留晩坐驚斷蛩聲山葉墮天河何處是雙星
新月纎纎碧雲破
　　　晩歩　　　　　　　　　　(元/)葉　顒
偶隨芳草蹋斜暉石徑雲深翠滴衣雨袖天風眀月上
　杖頭挑得樹隂歸
　　　　夜坐　　　　　　　　　　(明/)陳　顥
　寒來塵緒不闗情吟對青燈過二更落葉滿庭風滿樹
　小窗無處著秋聲
　　　　宫詞　　　　　　　　　　(明/)俞允文
　鳳城門外踏歌聲院院燒燈綵眊睛宣與内家分夜直
　每從花裏聼交更
　
　
　
　
　
　
　
　
御定佩文齋詠物詩選巻二十
　欽定四庫全書
御定佩文齋詠物詩選巻二十一
　　寒類
　　　五言古
　　　　寒江吟　　　　　　　　　(唐/)孟　郊
　冬至日光白始知隂氣凝寒江波浪凍千里無平冰飛
　鳥絶髙羽行人皆晏興荻洲素浩渺碕㟁凘碐磳煙舟
　忽自阻風帆不相乗何況異形體信任為股肱渉江莫
　渉凌得意須得朋結交非賢良誰免生愛憎凍水有再
　浪失飛有載騰一言縱醜詞萬響無善應取鍳諒不逺
　江水千萬層何當春風吹利渉吾道𢎞
　　　　苦寒吟　　　　　　　　　　孟　郊
　天色寒青蒼北風叫枯桑厚氷無裂文短日有冷光敲
　石不得火壯隂正奪陽調苦竟何言凍吟成此章
　　　　寒　　　　　　　　　　　(唐/)元　稹
　江瘴節候煖臘初梅巳殘夜来北風至喜見今日寒扣
冰淺塘水擁雪深竹欄復此滿樽醁但呼誰與歡
　　　負暄　　　　　　　　　　(宋/)劉子翬
宵寒卧増裯晝寒起增衣何如負暄樂髙堂日暉暉引
光扉盡闢追影榻屢移妙趣乆乃酣閉目潛自知初如
擁紅爐凍粟消頑肌漸如飲醇醪暖力中融怡欠伸百
骸舒爬搔隨意為稍回驕佚氣頓改酸寒姿薰然沐慈
仁天恩豈余私願披横空雲四海同熈熈矯首望扶桑
傾心效園葵
　　六言古
　　　寒苦謡　　　　　　　　　(晉/)夏侯湛
惟立冬之初夜天慘凜以降寒霜皚皚以被庭冰溏瀩
於井榦草槭槭以疏葉木蕭蕭以零殘松隕葉扵翠條
竹摧柯於緑竿
　　七言古
　　　前苦寒行　　　　　　　　(唐/)杜　甫
去年白帝雪在山今年白帝雪在地凍埋蛟龍南浦縮
寒刮肌膚北風利楚人四時皆麻衣楚天萬里無晶輝
三尺之烏足恐斷羲和送將何所歸
　　五言律
　　　晩寒　　　　　　　　　　(唐/)白居易
急景流如箭凄風利似刀暝催雞翅斂寒束樹枝髙縮
水濃和酒加緜厚絮袍可憐冬計畢煖卧醉陶陶
　　　早寒　　　　　　　　　　　白居易
黄葉聚牆角青苔圍柱根被經霜後薄鏡遇雨来昏半
捲寒檐幕斜開暖閣門迎冬兼送老只仰酒盈樽
　　　嵗晩苦寒　　　　　　　　(唐/)方　干
地氣寒不暢嚴風無定時挑燈青燼少呵筆尺書遲白
兎沒巳乆晨雞僵未知佇看開聖厯暄煦立為期
　　　壬辰九月二十三日天氣始寒以詩記之
　　　　　　　　　　　　　　　(宋/)唐　庚
朝来怪底冷前此巳重陽漸逼袴襦節稍聞灰火香煙
嵐向冬浄橘柚得霜黄嶺表雖多暑天時亦有常
　　七言律
　　　苦寒　　　　　　　　　　(宋/)孔武仲
晨風獵獵巻書堂坐愛松筠耐雪霜嵗律崢嶸催暮景
時光宛轉偪新陽金巵滿引顔雖觧石火深籠燄不長
安得仙家却寒術吸噓霞氣赤城傍
　　　初寒　　　　　　　　　　(宋/)陸　游
船尾寒風不滿旗江邉叢祠常揜扉行人畏虎少晨起
舟子捕魚多夜歸茅葉翻翻帶宿雨葦花漠漠弄斜暉
傷心到處聞砧杵九月今年未授衣
　　五言絶句
　　　寒夜作　　　　　　　　　(元/)掲傒斯
疎星凍霜空流月濕林薄虚館人不眠時聞一葉落
　　七言絶句
　　　春寒　　　　　　　　　　(宋/)文　同
東風何事力猶㣲凛凛邉寒上客衣舊雪未消新雪下
南園春色幾時歸
　　　　春寒　　　　　　　　　　(宋/)王　越
　二月邉城雪尚飛年年草色見春遲不知上苑新桃李
　開到東風第幾枝
　
　
　
　
　
　
　
　
　
　
　
　
御定佩文齋詠物詩選巻二十一
　欽定四庫全書
御定佩文齋詠物詩選卷二十二
　　暑類
　　　五言古
　　　　嘲熱客　　　　　　　　　(魏/)程　曉
　平生三伏時道路無行車閉門避暑卧出入不相過今
　世褦襶子觸熱到人家主人聞客来顰蹙奈此何謂當
　起行去安坐正咨嗟所說無一急􁀨唅一何多疲􁤡向
　之乆甫問君極那揺扇臂中疼流汗正滂沱莫謂為小
　事亦是一大瑕傳戒諸髙眀熱行宜見呵
　　　　苦熱行　　　　　　　　　(梁/)簡文帝
　六龍騖不息三伏起炎陽寢興煩几案俯仰倦幃牀滂
　沱汗似鑠㣲靡風如湯洄池媿玉浪蘭殿非含霜細簾
　時半巻輕幌乍横張雲斜花影沒日落荷心香願見洪
　崖井詎憐河朔觴
　　　　夏詩　　　　　　　　　　(梁/)徐　勉
夏景厭房櫳促席翫花叢荷隂斜合翠蓮影對分紅此
時避炎熱清樽獨未空
　　　苦暑　　　　　　　　　　(梁/)王　筠
日坂散朱雰天隅斂青靄飛飇煥南陸炎津通北瀨繁
星聚若珠宻雲屯似盖月至每開襟風過時觧帶
　　　苦暑　　　　　　　　　　(梁/)劉孝威
暮日苦炎溽遷坐接階廊月麗姮娥影星含織女光棲
禽動夜竹流螢出暗牆香盤糅鮮粉雕壺承玉漿白羽
徒垂握緑水自周堂弱紈猶覺重纎絺尚少凉弄風思
漢朔戲雨憶吳王元冰術難驗赤道漏猶長誰能更吹
律還令黍谷凉
　　　苦熱行　　　　　　　　(北周/)庾　信
火井沉熒散炎洲髙燄通鞭石未成雨鳴鳶不起風思
為鸞翼扇願借眀光宫臨淄迎子禮中散就安豐美酒
含蘭氣甘𤓰開蜜筒寂寥人事屏還得隱牆東
　　　夏日應令　　　　　　　　　庾　信
朱簾捲麗日翠幕蔽重陽五月炎氣蒸三時刻漏長麥
隨風裏熟梅逐雨中黄開冰帶井水和粉雜生香衫含
蕉葉氣扇動竹花凉早菱生軟角初蓮開細房願陪仙
鶴舉洛浦聽笙簧
　　　毒熱寄簡崔評事十六弟　　(唐/)杜　甫
大暑運金氣荆揚不知秋林下有塌翼水中無行舟千
室但掃地閉闗人事休老夫轉不樂旅次兼百憂蝮蛇
暮偃蹇空牀難暗投炎宵惡眀燭況乃懐舊邱開襟仰
内弟執熱露白頭束帶負芒刺接居成阻修何當清霜
飛㑹子臨江樓載聞大易義諷詠詩家流藴藉異時軰
檢身非茍求皇皇使臣體信是徳業優楚材擇杞梓漢
苑歸驊騮短章達我心理為識者籌
　　　自朔方還與鄭式瞻崔稱鄭子周岑贊同㑹法
　　　　雲寺三門避暑　　　　　(唐/)李　益
予本疎放士朅来非外矯忽落邉城中愛山見山少始
投清凉宇門直煙岫表參差互眀滅彩翠竟昏曉泠泠
逺風來過此羣木杪英英二三彦襟曠去煩撓游川出
潛魚息隂勌飛鳥徇物不可窮惟于此心了
　　　夏夜苦熱登西樓　　　　　(唐/)栁宗元
苦熱中夜起登樓獨褰衣山澤凝暑氣星漢湛光輝火
晶燥露滋野靜停風威探湯汲隂井煬竈開重扉憑闌
乆徬徨流汗不可揮莫辨亭毒意仰訴璿與璣諒非姑
射子静勝安能希
　　　何處堪避暑　　　　　　　(唐/)白居易
何處堪避暑林間背日棲何處好追凉池上隨風舟日
髙飢始食食竟飽還遊遊罷睡一覺覺来茶一甌眼眀
見青山耳醒聞碧流脫襪閒濯足解巾快搔頭如此来
幾時巳過六七秋從心至百骸無一不自由拙退是其
分榮耀非所求雖被世間笑終無身外憂此語君莫怪
靜思我亦愁如何三伏月揚尹謫䖍州
　　　天竺寺七葉堂避暑　　　　　白居易
鬱鬱復鬱鬱伏熱何時畢行入七葉堂煩暑隨歩失檐
雨稍霏㣲窗風正蕭瑟清宵一覺睡可以銷百疾
　　　旱熱　　　　　　　　　　　白居易
彤雲散不雨赫日吁可畏端坐猶揮汗出門豈容易忽
思公府内青衫折腰吏復想驛路中紅塵走馬使征夫
更辛苦逐客彌顦顇日入尚趨程宵分不遑寐安知北
窗叟偃卧風䬃至簟拂碧魚鱗扇搖白鶴翅豈惟身所
得兼示心無事誰言苦熱天元有清凉地
　　　其二
勃勃旱塵氣炎炎赤日光飛禽颭將墮行人渴欲狂壯
者不耐飢飢火燒其腸肥者不禁熱喘急汗如漿到此
方自悟老瘦亦何妨肉輕足健逸髮少頭清凉薄食不
飢渴端居省衣裳數匙粱飯冷一領綃衫香持此聊過
日焉知畏景長
　　　七月一日出城舟中苦熱　　(宋/)蘇　軾
凉飇呼不来流汗方被體稀星乍眀滅暗水光瀰瀰香
風過蓮芡驚枕裂魴鯉欠伸宿酒餘起坐濯清泚火雲
勢方壯未受月露洗身㣲欲安適坐待東方啓
　　　大熱　　　　　　　　　　(宋/)戴復古
左手遮赤日右手招清風揮汗不能巳扇笠競要功南
山龍吐雲騰騰滿虛空一雨變清凉萬物隨疏通向人
無徳色大哉造化工
　　七言古
　　　苦熱行　　　　　　　　　(宋/)文　同
黄人頓駕留天中金鴉吐火當碧空炎光染雲聳岌岌
旱氣爍土飛蓬蓬龍搖乾胡不作雨虎引渴吻無生風
安得有術劈海水入底一扣鮫人宫
　　五言律
　　　熱　　　　　　　　　　　(唐/)杜　甫
雷霆空霹靂雲雨竟虚無炎赫衣流汗低垂氣不蘇乞
為寒水玉願作冷秋菰何似兒童嵗風凉出舞雩
　　　其二
瘴雲終不散瀘水復西来閉户人髙卧歸林鳥却迴峽
中都似火江上只虚雷想見隂宫雪風門䬃沓開
　　　僧房避暑　　　　　　　　(唐/)嚴　維
支公好閒寂庭宇愛林篁幽曠無煩暑恬和不可量蕙
風清水殿荷氣雜天香眀月談空坐恬然道術忘
　　　消暑　　　　　　　　　　(唐/)白居易
何以消煩暑端居一院中眼前無長物窗下有清風熱
散由心静凉生為室空此時身自得難更與人同
　　　同崔峒補闕慈恩寺避暑　　(唐/)盧　綸
寺凉髙樹合卧石緑隂中伴鶴慚仙侣依僧學老翁魚
沈荷葉露鳥散竹林風始悟塵居者應將火宅同
　　　暑景　　　　　　　　　　(宋/)蘇舜欽
溽暑倦幽齋縱横書亂堆風多應秀麥雨宻不黄梅乳
燕並頭語紅葵相背開吟餘晴月上凉思入尊罍
　　　北園避暑　　　　　　　　(宋/)文　同
繚繞度迴塘紆餘轉短牆引笻聊散誕入竹得清凉正
午禽蟲靜初晴果木香移牀就髙處更欲解衣裳
　　　豫章東湖避暑　　　　　　(宋/)戴復古
行坐自徜徉吟聲繞屋梁曉煙濕栁色晨露發荷香以
我一心静參他六月凉淵眀知此意髙卧到羲皇
　　　山亭避暑　　　　　　　　(宋/)真山民
怕礙清風入丁寧莫下簾地皆宜避暑人自要趨炎竹
色水千頃松聲風四檐此中有幽致多取未傷亷
　　五言排律
　　　和長孫秘監伏日苦熱　　　(唐/)任希古
玉署三時曉金羈五日歸北林開逸徑東閣敞閒扉池
鏡分天色雲峰減日輝游鱗映荷聚驚翰遶林飛披襟
揚子宅舒嘯仰重闈
　　　苦熱　　　　　　　　　　(唐/)司空曙
暑氣發炎州焦煙逺未収嘯風兼熾艷揮汗訝成流鸛
鵲投林盡龜魚擁石稠潄泉齊飲酎衣葛劇兼裘長簟
貪攲枕輕巾懶挂頭招商如有曲一為取新秋
　　七言律
　　　早秋苦熱堆案相仍　　　　(唐/)杜　甫
七月六日苦炎蒸對食暫餐還不能每愁夜中自足蝎
況乃秋後轉多蠅束帶發狂欲大叫簿書何急来相仍
南望青松架短壑安得赤脚踏層冰
　　　夏日與閑禪師坐林下避暑　(唐/)白居易
落景牆西塵土紅伴僧閒坐竹泉東緑蘿潭上不見日
白石灘邉長有風熱閙漸知隨念盡清凉常願與人同
每因毒暑悲親故幾在炎方瘴海中
　　　北塘避暑　　　　　　　　(宋/)韓　琦
盡室林塘滌暑煩曠然如不在塵寰誰人敢議清風價
無樂能過白日閒水鳥得魚長自足嶺雲含雨只空還
酒闌何物醒魂夢萬柄蓮香一枕山
　　　次韻程給事郡齋秋暑　　　(宋/)趙　抃
老為鄉郡止偷安自媿仙蹤未易攀八面松隂籠古寺
三秋桂子下靈山良朋寄意詩篇裏髙㑹追歡夢寐間
却憶㑹稽清曠處樵風朝暮若耶灣
　　　和晁應之大暑書事一首　　(宋/)張　耒
蓬門乆閉謝来車畏暑尤便小閣虚青引嫩苔留鳥篆
綠垂殘葉帶蟲書寒泉出井功何有白羽邀凉計巳疎
忍待西風一蕭䬃碧鱸銀鱠意何如
　　　龜堂初暑　　　　　　　　(宋/)陸　游
淪漪一曲遶茅堂葛帔紗巾喜日長多事林鳩管晴雨
依人海燕度炎凉深枝著子纍纍熟幽草開花冉冉香
安得此時江海上與君袖手看人忙
　　　苦熱　　　　　　　　　　(元/)方　䕫
六月紅雲不肯移清心自合勝炎曦雲根劚藥移松骨
石罅分泉挿木皮未用冰蠶来海嶠坐看凍蟻走峨眉
人間寒暑相催廹待寄東谿萬縷絲
　　五言絶句
　　　避暑　　　　　　　　　　(唐/)徐　凝
斑多筒簟冷髮少角冠清避暑長林下寒蟬又有聲
　　　慈恩寺避暑　　　　　　　(唐/)李　逺
香荷疑散麝風鐸似調琴不覺清凉晩歸人滿栁隂
　　七言絶句
　　　香山避暑　　　　　　　　(唐/)白居易
六月灘聲如猛雨香山樓北暢師房夜深起凭闌干立
滿耳潺湲滿面凉
　　　苦熱題恒寂師禪房　　　　　白居易
人人避暑走如狂獨有禪師不出房可是禪房無熱到
但能心静即身凉
　　　文殊院避暑　　　　　　　(唐/)李羣玉
赤日黄埃滿世間松聲入耳即心閒願尋五百仙人去
一世清凉住雪山
　　　夏夜追凉　　　　　　　　(宋/)楊萬里
夜熱依然午熱同開門小立月眀中竹深樹宻蟲鳴處
時有㣲凉不是風
　　　大暑　　　　　　　　　　(金/)趙　元
旱雲飛火燎長空白日渾如坐甑中不到廣寒冰雪窟
　扇頭能有幾多風
　　　　大暑登東城　　　　　　　(元/)許　衡
　三丈危城日暮登暑威殊不霽憑陵何時太華髙峰上
　細嚼松隂六月冰
　　　　枕流橋避暑口號　　　　　(明/)朱曰藩
　竹牀花簟坐蕭閒好是儂家消夏灣誰道屏風無九疊
　彩雲飛作洞庭山
　　　　暑夜　　　　　　　　　　(明/)僧宗泐
　此夜炎蒸不可當開門髙樹月蒼蒼天河只在南樓上
　不借人間一滴凉
　
　
　
　
　
御定佩文齋詠物詩選巻二十二
　欽定四庫全書
御定佩文齋詠物詩選巻二十三
　　凉類
　　　五言古
　　　　納凉　　　　　　　　　　(梁/)簡文帝
　斜日晩駸駸池塘生半隂避暑髙梧側輕風時入襟落
　花還就影驚蟬乍失林游魚吹水沫神蔡上荷心翠竹
　垂秋采丹棗映疎砧無勞夜遊曲寄此託微吟
　　　　𤣥圃納凉　　　　　　　　　簡文帝
　登山想劍閣逗浦憶辰陽飛流如凍雨夜月似秋霜螢
　翻競晩熱蟲思引秋凉鳴波如礙石闇草别蘭香
　　　　晩景納凉　　　　　　　　　簡文帝
　日移凉氣散懐抱信悠哉珠簾影空捲桂户向池開鳥
　棲星欲見河淨月應来横階入細筍蔽地濕輕苔草化
　飛為火蚊聲合似雷於茲静聞見自此歇氛埃
　　　　奉和太子納凉梧下應令　　(梁/)庾肩吾
北園凉氣早歩輦暫逍遙避日交長扇迎風列短簫山
帶彈琴曲桐横棲鳳條懸門開溜水錦石鎮浮橋黒米
生菰葉青花出稻苗無因學仙藻雲氣徒飄颻
　　　奉和逐凉　　　　　　　　(梁/)劉孝威
鐘鳴夜未央避暑起徬徨長河似曳素眀星若散璫倚
巖欣石冷臨池愛水凉月纎張敞畫荷妖韓夀香對此
遊清夜何勞娛洞房
　　　内園逐凉　　　　　　　　(陳/)徐　陵
昔有北山北今余東海東納凉髙樹下直坐落花中狹
徑長無跡茅齋本自空提琴就竹篠酌酒勸梧桐
　　　納凉　　　　　　　　　　(唐/)王　維
喬木萬餘株清流貫其中前臨大川口豁達来長風漣
漪涵白沙素鮪如游空偃卧盤石上翻濤沃微躬潄流
復濯足前對釣魚翁貪餌凡幾許徒思蓮葉東
　　五言律
　　　新秋喜凉　　　　　　　　(唐/)白居易
過得炎蒸月尤宜老病身衣裳朝不潤枕簟夜相親樓
月纎纎早波風嫋嫋新光隂與時節先感是詩人
　　　精舎納凉　　　　　　　　(唐/)元　稹
山景晦巳寂野亭變蒼蒼夕風吹髙殿露葉散林光清
鐘初戒夜幽鳥尚歸翔誰復掩扉卧南軒多早凉
　　　池亭納凉　　　　　　　　(眀/)仁　宗
夏日多炎熱臨池憩午凉雨滋槐葉翠風過藕花香舞
燕来青𤨏流鶯出建章援琴彈雅操民物樂時康
　　七言律
　　　避暑納凉　　　　　　　　(唐/)錢　起
木槿花開畏日長時搖輕扇倚繩牀初晴草蔓縁新筍
頻雨苔衣染舊牆十旬河朔應虚醉八柱天台好納凉
無事始能知静勝深垂紗帳咏滄浪
　　五言絶句
　　　夏日聨句　　　　　　　　(唐/)文　宗
人皆苦炎熱我愛夏日長薰風自南來殿閣生微凉
　　　　秋夜　　　　　　　　　　(唐/)王　建
　夜乆葉露滴秋蟲入户飛卧多骨髓冷起覆舊緜衣
　　　　凉夜有懐　　　　　　　　(唐/)白居易
　清風吹枕席白露濕衣裳好是相親夜漏遲天氣凉
　　　七言絶句
　　　　夜凉　　　　　　　　　　(唐/)白居易
　露白風清庭户凉老人先著夾衣裳舞腰歌袖抛何處
　惟對無絃琴一張
　　　　秋凉　　　　　　　　　　(宋/)陸　游
　園丁傍架摘黄𤓰邨女沿籬采碧花城市尚餘三伏日
　秋凉先到野人家
　　　　崇義院雜題　　　　　　　(明/)文徵眀
　六月門前暑似炊殿堂深處未曽知晩凉浴罷思歸去
　更為松風竚少時
　
御定佩文齋詠物詩選巻二十三
　欽定四庫全書
御定佩文齋詠物詩選卷二十四
　　春類
　　　三言古
　　　　代春日行　　　　　　　　(宋/)鮑　照
　獻歳發吾將行春山茂春日明園中鳥多嘉聲梅始發
　桃始青汎舟艫齊櫂驚奏採菱歌鹿鳴風微起波微生
　絃亦發酒亦傾入蓮池折桂枝芳袖動芬葉披兩相思
　兩不知
　　　四言古
　　　　青陽　　　　　　　　　　(漢/)鄒子樂
　青陽開動根荄以遂膏潤幷愛跂行畢逮霆聲發榮壧
　處傾聽枯槀復產迺成厥命衆庶熙熙施及夭胎羣生
　啿啿唯春之祺
　　　五言古
　　　　雜詩　　　　　　　　　　(晉/)張　協
太昊啟東節春郊禮青祗鷹化日夜分雷動寒暑離飛
澤洗冬條浮飇解春凘采虹纓高雲文虬鳴陰池沖氣
扇九垠蒼生衍四垂時至萬寳成化周天地移
　　　大道曲　　　　　　　　　(晉/)謝　尚
青陽二三月柳青桃復紅車馬不相識音落黃埃中
　　　失題　　　　　　　　　　(晉/)郭　璞
青陽暢和氣谷風穆以溫英茝曜林薈昆蟲咸啟門高
臺臨迅流四座列王孫羽蓋停雲陰翠鬱映玉樽
　　　春　　　　　　　　　　　(齊/)王　儉
蘭生已匝苑萍開欲半池輕風搖雜蘤細雨亂叢枝
　　　其二
風光承露照霧色㸃蘭暉青荑結翠藻黃鳥㺯春飛
　　　春夕　　　　　　　　　　　王　儉
露華方照歳雲彩復經春虛閨稍疊草幽帳日凝塵
　　　春遊迴文詩　　　　　　　(齊/)王　融
枝分柳塞北葉暗榆關東垂條逐緒轉落蕊散花叢池
蓮照曉月幔錦拂朝風低吹雜綸羽薄粉艶粧紅離情
隔遠道歎結深閨中
　　　春歌　　　　　　　　　　(梁/)武　帝
階上香入懷庭中花照眼春心一如此情來不可限
　　　晩春　　　　　　　　　　(梁/)蕭　統
紫蘭葉初滿黃鶯㺯始稀石蹲還似獸蘿長更勝衣水
曲文魚聚林暝鴉鳥飛渚蒲變新節巖桐長舊圍風花
落未已山齋開夜扉
　　　晩日後堂　　　　　　　　(梁/)簡文帝
幔陰通碧砌日影度城隅岸柳垂長葉窗桃落細跗花
留蛺蝶粉竹翳蜻蜓珠賞心無與共染翰獨踟蹰
　　　和劉上黃春日　　　　　　(梁/)元　帝
新鶯隱葉囀新燕向窗飛柳絮時依酒梅花乍入衣玉
珂逐風度金鞍映日暉無令春色晩獨望行人歸
　　　望春詩　　　　　　　　　　元　帝
葉濃知柳密花盡覺梅疎蘭生未可握蒲小不堪書
　　　初春　　　　　　　　　　(梁/)沈　約
夾道覓陽春相將共攜手草色猶自腓林中都未有無
事逐梅花空教信楊柳且復共歸來含情寄杯酒
　　　春日貽劉孝綽　　　　　　(梁/)蕭　瑱
澗水初流碧山櫻早發紅新禽争㺯響落蕊亂從風拂
筵多軟榦映户悉花叢誰云相去遠垂柳對高桐
　　　當春四韻同左丞　　　　　(梁/)江　淹
雷萌山中草雲煦江上花流煙漾璇景輕風泛凌霞我
有幽蘭念銜意矚里斜友人殊未還獨慰檐前華
　　　春郊　　　　　　　　　　梁虞　羲
光風轉蕙畮香霧鬱蘭津暄遲蝶㺯蘤景麗鳥和春樵
歌喧壟暮漁枻亂江晨山中芳杜若依依獨思人
　　　春日臨池　　　　　　　(北魏/)溫子昇
光風動春樹丹霞起暮陰嵯峨映連璧飄颻下散金徒
自臨濠渚空復撫鳴琴莫知流水曲誰辨遊魚心
　　　春日　　　　　　　　　(北齊/)陽休之
遲遲暮春日靄靄春光上柔露洗金盤輕絲綴珠網漸
看階茝蔓稍覺池蓮長蝴蝶映花飛楚雀縁條響
　　　早春　　　　　　　　　(北周/)宗　懍
昨暝春風起今朝春氣來鶯鳴一兩囀花樹數重開散
粉成初蝶剪綵作新梅遊客傷千里無暇上高臺
　　　春日　　　　　　　　　　(陳/)徐　陵
岸煙起暮色岸水帯斜暉徑狹橫枝度簾揺驚燕飛落
花承歩履流澗寫行衣何殊九芝蓋薄暮洞庭歸
　　　春日　　　　　　　　　　(陳/)江　總
　
　　　春初賦得池應教　　　　　(陳/)張正見
遙天収密雨高閣映奔曦雪盡青山路冰消緑水池春
光落雲葉花影發晴枝琴樽奉終宴風月豈云疲
　　　春晩庭望　　　　　　　(北齊/)蕭　慤
春庭聊縱望樓臺自相隱窗梅落晩花池竹開初筍泉
鳴知水急雲來覺山近不愁花不飛到畏花飛盡
　　　首春　　　　　　　　　　(唐/)太　宗
寒隨窮律變春逐鳥聲開初風飄帯柳晩雪間花梅碧
林青舊竹緑沼翠新苔芝田初鴈去綺樹未鶯來
　　　早春桂林殿應詔　　　　　(唐/)上官儀
歩輦出披香清歌臨太液曉樹流鶯滿春堤芳草積風
色翻露文雪花上空碧花蝶來未已山光曖將夕
　　　立春後五日　　　　　　　(唐/)白居易
立春後五日春態紛婀娜白日斜漸長碧雲低欲墮殘
冰折玉片新萼排紅顆遇物盡欣欣愛春非獨我迎芳
後園立就暖檐前坐還有惆悵心欲别紅爐火
　　　春晩寄楊十二兼呈趙八　　　白居易
蒙蒙竹樹深簾牖多清陰避日坐林影餘花委芳襟傾
尊就殘酌舒巻續微吟空際颺高蝶風中聆素琴廣庭
備幽趣復對商山岑獨此愛時景曠懷雲外心遷鶯戀
嘉木求友多好音自無琅玕實安得蓮花簮寄之二君
子希見雙南金
　　　谿中早春　　　　　　　　　白居易
南山雪未盡陰嶺留殘白西磵冰已消春溜含新碧東
風來㡬日勢動草萌拆潛知陽和功一日不虛擲當此
天氣暖來拂谿邊石一坐欲㤀歸暮禽聲嘖嘖蓬蒿隔
桑棗隱映煙火夕歸來問夜餐家人烹薺麥
　　　遣春　　　　　　　　　　(唐/)元　稹
花陰莎草長藉草閒自酌坐看鶯鬬枝輕花滿樽杓葛
巾竹梢掛書巻琴上閣沽酒過此生狂歌眼前樂
　　　郡齋三月下旬作　　　　　(唐/)崔　䕶
春事日已歇池塘曠幽尋殘紅披獨墜嫩緑間淺深偃
仰睠芳縟顧歩愛新陰謀春未及竟夏初遽見侵
　　　惜春　　　　　　　　　　(唐/)杜　牧
春半年已除其餘强為有即此醉殘花便同嘗臘酒悵
望送春杯殷勤掃花帚誰為駐東流年年長在手
　　　次韻春思　　　　　　　　(元/)趙又隆
凍樹回春陽羈禽競新哢喧喧人語浮稍稍春事動澄
心絶芳華小睡足幽夢夢覺天宇新朝光集飛棟
　　七言古(附長短句/)
　　　春日戲題惱郝使君兄　　　(唐/)杜　甫
使君意氣凌青霄憶昨歡娛常見招細馬時鳴金騕褭
佳人屢出董妖嬈東流江水西飛燕可惜春光不相見
願攜王趙兩紅顔再騁肌膚如雪練通泉百里近梓州
請公一來開我愁舞處重看花滿面尊前還有錦纒頭
　　　陽春曲　　　　　　　　　(唐/)溫庭筠
雲母空窗曉煙薄香昏龍氣凝輝閣霏霏霧雨杏花天
簾外春威著羅幕曲欄伏檻金麒麟沙苑芳郊連翠茵
廏馬何能齧芳草路人不敢隨流塵
　　　送春曲　　　　　　　　　(宋/)范　浚
春光春光勸汝一杯酒我能為春作高歌未解春能聽
歌否春歸有底急落盡桃花紅園谿漠漠野陰靜兎葵
燕麥空搖風風光㡬何時背我忽如客殘絲欲斷感春
心燕語勞勞上簾額我有惜芳意一春憐物華春來雪
裏索梅笑春去悵望飛楊花春歸知復來奈此斷年别
垂楊三月暮天愁鶗鴂一聲芳草歇歌竟我亦醉一棹
觥船空明年待春花樹下放歌擎酒相迎逢
　　　漢宫早春曲　　　　　　　(元/)薩都拉
女夷鼓吹招搖東羲和馭日騎蒼龍金環寳勝曉翠濃
梅花飛入夀陽宫夀陽宫中鎻香霧滿面春風吹不去
鞭却靈鰲駕五山芙蓉夜煖光闌干雞人一唱曉星起
四野天開春萬里
　　　次春日即事韻　　　　　　(元/)周　權
吳蠶欲老疇未秧拍堤野水迴橫塘淡煙疎樹緑陰薄
落花飛絮白日長寒具油乾過冷節悤悤芳事歸鶗鴂
枕書睡足午窗明雪乳浮浮翻兎褐
　　　春暮吟　　　　　　　　　(元/)郭　鈺
玉壺沽酒春絲絡啼鳥勸人滿杯酌落紅滿地晴香消
濕翠如煙午陰薄畫樓玲瓏隔彩霞樓前雙鵲鳴喳喳
想見吳帆北風起王孫明日當還家
　　　早春寄郷中友人　　　　　(明/)錢宰
故園花發春又來碧桃半折棠梨開流鶯踏花酒落杯
花飛落酒相縈迴酒酣起舞落日晩應念長安人未回
江上舟㡬時發拍手醉唱歸去來笑摘花枝簪白髮
　　五言律
　　　晩春送吉校書歸楚州　　　(唐/)李嘉祐
詩人饒楚思淮上及春歸舊浦菱花待閒門柳絮飛高
名郷曲重少事道流稀定向漁家醉殘陽卧釣磯
　　　遣春　　　　　　　　　　(唐/)元　稹
久雨憐霽景偶來堤上行空濛天色嫩杳淼江面平百
草短長出衆禽高下鳴春陽各有分余亦澹忘情
　　　春日即事　　　　　　　　(唐/)耿　湋
鄰里朝光遍披衣夜醉醒庭廚非舊火林木發新青接
果移天性疏泉逐地形清明來㡬日戴勝已堪聽
　　　早春　　　　　　　　　　(唐/)劉威
曉來庭户外草色似依依一夜東風起萬山春色歸冰
消泉脉動日暖露珠晞已醖看花酒嬌鶯莫預飛
　　　南樓春望　　　　　　　　(唐/)許　渾
南樓春一望雲水共昏昏野店歸山路危橋帯郭邨晴
煙和草色夜雨長谿痕下岸誰家住殘陽半掩門
　　　九江春暮　　　　　　　　(唐/)曹　松
楊柳城初鎖輪蹄息去蹤春流無舊㟁夜色失諸峰影
動魚邊火聲遲話後鐘明朝迴去鴈誰向北郊逢
　　　旅遊傷春　　　　　　　　(唐/)李昌符
酒醒郷關遠迢迢聽漏終曙分林影外春盡雨聲中鳥
思江邨路花殘野岸風十年成底事羸馬倦西東
　　　春暮　　　　　　　　　　(唐/)韋　莊
一春春事好病起酒常遲流水緑縈砌落花紅墮枝樓
高喧乳燕樹密鬬雛鸝不學三公醉將何自解頤
　　　春日晩晴　　　　　　　　(宋/)蘇舜欽
人言春雨好更好晩來晴樹色通簾翠煙姿著物明得
泥初燕喜避弋去鴻輕誰見危欄外斜陽盡眼平
　　　和元輿遊春次用其韻　　　(宋/)梅堯臣
乗閒多遠興信馬與君行碧樹斜通市清流曲抱城山
花高下色春鳥短長聲日暮吾廬近還歌空復情
　　　春事　　　　　　　　　　(宋/)孫　覿
茅棟依林出松扉傍水斜浮蒼圍百疉亂緑翳三又屋
破蝸書壁庭蕪鶴印沙小松供一笑已著兩三花
　　　半山春晩即事　　　　　　(宋/)王安石
春風取花去酬我以清陰翳翳陂路靜交交園屋深牀
敷每小息杖屨或幽㝷惟有北山鳥經過遺好音
　　　春望　　　　　　　　　　(宋/)徐　璣
樓上看春晩煙分遠近邨曉晴千樹緑新雨半池渾柳
密鶯無影泥新燕有痕輕寒衫袖薄杯酌更須溫
　　　春遊和胡叔芳韻　　　　　(宋/)真山民
春光潑眼明占勝得新亭棠醉風扶起柳眠鶯喚醒非
無杯泛緑安得鬢皆青且事日為樂歌聲莫暫停
　　　春日　　　　　　　　　　(元/)陳　樵
細雨花陰重輕煙草色勻驚禽長避客嬌燕却依人絃
管紅樓酒跧蹄紫陌塵東風競遊賞因想杏園春
　　　春遊晩歸　　　　　　　　(元/)葉　顒
小雨雜煙霏晴光㺯夕暉蔫紅侵酒斚空翠潤琴徽風
襲吟翁帽雲香野客衣殷勤花徑月寒影照人歸
　　　春日舟行　　　　　　　　(明/)張時徹
出郭便如意春光盡眼中雲衣浮石淡樹杪著霞紅野
渡添新水邨禽各占叢桃源在何許宛轉未能窮
　　　尋春　　　　　　　　　　(明/)楊　基
朝來微雨罷何處可尋春水散池容動煙銷柳意新穿
林聽鶯逺度陌問花頻但覺相逢處相親似故人
　　五言排律
　　　賦得元和布澤　　　　　　(唐/)潘孟陽
至徳生成泰咸歡煦育恩流輝霑萬物布澤在三元北
闕祥雲迥東方喜氣繁青陽初應律蒼玉正臨軒恩洽
因時令風和比化源自慚同草木無以答乾坤
　　　賦得新陽改故陰　　　　　(唐/)紇千諷
律管纔催候寒郊忽變陰微和方應節積慘已辭林暗
覺餘凘斷潛驚麗景侵禁城佳氣換北陸翠烟深有截
知遐布無私荷照臨韶光如可及鶯谷免幽沈
　　　省試臘後望春宫　　　　　(唐/)林　寛
皇都初度臘鳯輦出深宫高凭樓臺上遙瞻灞滻中仗
凝霜彩白袍映日華紅柳眼方開凍鶯聲漸轉風御溝
穿斷靄驪岫照斜空時見宸遊興因觀稼穡功
　　　賦得春色滿皇州　　　　　(唐/)沈亞之
何處春輝好偏宜在雍州花明夾城道柳暗曲江頭風
軟遊絲重光融瑞氣浮鬬雞憐短草乳燕傍高樓繡轂
盈香陌新泉溢御溝行看日欲暮迴騎似川流
　　　武徳殿退朝望九衢春色　　(唐/)曹　松
玉殿朝初退天街一看春南山初過雨北闕淨無塵夾
道夭桃滿連溝御柳新蘇舒同舜澤熙煦並堯仁佳氣
浮軒蓋和風襲縉紳自兹憐萬物同入發生辰
　　七言律
　　　奉和春日出苑曯目應令　　(唐/)張　説
禁林艶裔發春陽春望逍遙出畫堂雨洗亭臯千畝緑
風吹梅李一園香鶴飛不出隨青管魚躍翻來入綵航
容賞歡承天保定遒文更覩日重光
　　　奉和聖製春日幸望春宫應制
　　　　　　　　　　　　　　　(唐/)李　適
玉輦金輿天上來花園四望錦屛開輕絲半拂朱門柳
細纈全披畫閣梅蝶舞飛行飄御席鶯歌度曲繞仙杯
聖詞今日光輝滿漢主秋風莫道才
　　　認春戲呈馮少尹李中郎陳主簿
　　　　　　　　　　　　　　　(唐/)白居易
認得春風先到處西園南面水東頭柳初變後條猶重
花未開前枝已稠暗助醉歡尋緑酒潛添睡興著紅樓
知君未别陽和意直待春深始擬遊
　　　春來　　　　　　　　　　　白居易
春來觸動故郷情忽見風光滿兩京金谷踏花香騎入
曲江碾草鈿車行誰家緑酒歡連夜何處紅樓睡失明
猶有不眠不醉客經春冷坐古湓城
　　　錢塘湖春行　　　　　　　　白居易
孤山寺北賈亭西水面初平雲脚低㡬處早鶯爭暖樹
誰家新燕啄春泥亂花漸欲迷人眼淺草纔能没馬蹄
最愛湖東行不足綠楊陰裏白沙堤
　　　正月三日閒行　　　　　　　白居易
黄鸝巷口鶯欲語烏鵲河頭冰漸消綠浪東西南北水
紅欄三百九十(叶/平)橋鴛鴦盪漾雙雙翅楊柳交加萬萬
條借問春風來早晩只從前日到今朝
　　　和樂天早春見寄　　　　　(唐/)元　稹
雨香雲淡覺微和誰送春聲入棹歌萱近北堂穿土早
柳偏東面受風多湖添水劑消殘雪江送潮頭湧漫波
同受新年不同賞無由縮地欲如何
　　　和程員外春日東郊即事　　(唐/)包　何
郎官休浣憐遲日野老歡娛為有年㡬處折花驚蝶夢
數家留葉待蠶眠藤垂宛地縈朱履泉迸侵階浸綠錢
直待閉關朝謁去鶯聲不散柳含煙
　　　殘春獨來南亭因寄張祐　　(唐/)杜　牧
暖雲如粉草如茵獨歩長堤不見人一嶺桃花紅錦黦
半谿山水碧羅新高枝百舌猶欺鳥帶葉棠梨獨送春
仲蔚欲知何處在苦吟林下拂詩塵
　　　長安春日　　　　　　　　(唐/)章碣
春日皇家瑞景遲東風無力雨㣲微六宫羅綺同時薄
九陌煙花一様飛煖著柳絲金蕊重冷開山翠雪稜稀
輸他得路蓬洲客紅緑山頭爛醉歸
　　　三堂早春　　　　　　　　(唐/)韋　莊
獨倚危樓四望遙杏花春陌馬聲驕池邊冰刃暖初落
山上雪稜寒未消谿送緑波穿郡宅日移紅影度邨橋
主人年少多情味笑換金龜解珥貂
　　　湖上初春偶作　　　　　　(宋/)林　逋
梅花開盡臘亦盡晴暖便如寒食天春色半歸湖岸柳
人家多上郭門船文禽相並映短草翠瀲欲生浮嫩煙
㡬處酒旗山影下細風時已㺯繁絃
　　　暮春　　　　　　　　　　(宋/)張　耒
夜雨輕寒拂曉晴牡丹開盡過清明庭前落絮誰家柳
葉裏新聲是處鶯白髪生來如有信青春歸去更無情
便當種秫長成酒遠學陶潛過此生
　　　晩春　　　　　　　　　　(宋/)韓　維
春暉東去月収弦却拂凝埃敞北軒㡬曲雲屛空白晝
一簾花雨自黃昏庭蕪碧合陰蟲息窗樹紅稀鬬雀喧
細憶舊歡都入夢習家池上子山園
　　　春懐示鄰　　　　　　　　(宋/)陳師道
斷牆著雨蝸成字老屋無僧燕作家賸欲出門追語笑
却嫌歸鬢著塵沙風翻蛛網開三面雷動蜂窠趂兩衙
屢失南鄰春事約只今容有未開花
　　　春日郊外　　　　　　　　(宋/)唐庚
城中未省有春光城外榆槐已半黃山好更宜餘積雪
水生看欲倒垂楊鶯遷日暖如人語草際風來作藥香
疑此江頭有佳句為君尋取却茫茫
　　　春行　　　　　　　　　　(宋/)真山民
短帽輕衫歩履遲微暄天氣乍晴時池融嫩碧銷殘凍
春剪新紅綴舊枝嵐氣滴衣堪入畫禽聲到耳足供詩
東風苦欲招人醉頻掉橋西賣酒旗
　　　柳塘送春　　　　　　　　(宋/)葛長庚
急雨將雷過柳塘春因底事亦歸忙經時不放荷花葉
昨夜盡収梔子香判斷千林成夢去安排一夏納風凉
開眉無覓愁來處數筆晴雲畫水郷
　　　壬戌二月　　　　　　　　(宋/)徐　璣
山城二月景如何行處時時聽踏歌淡色似黃楊葉小
濃香如蜜菜花多春容每到晴時改天氣偏從雨後和
好向谿頭尋釣侣小谿連夕漲清波
　　　壬午西域湖中遊春　　　　(元/)耶律楚材
二月河中草木靑芳菲次第有期程花藏徑畔春泉碧
雲散林梢晩照明含笑山桃還似識相親水鳥自忘情
遐方且喜豐年兆萬頃青青麥浪平
　　　暮春用唐夀卿韻　　　　　(元/)曹伯啟
一天晴碧日遲遲暑氣蒸人力自微幽徑雨餘芳草合
小園風急亂花飛卧思沂上春風去夢到山陰袚褉歸
還憶去年乗小駿西湖遊罷北山圍
　　　西宫春日與吳錦衣賦　　　(元/)薩都拉
九重春色金銀闕冠帶將軍盡羽林上苑春鶯隨柳囀
西宫午漏隔花深天開閶闔収金鎻簾捲奎光聽玉音
白髪儒臣賣詞賦長門應費萬黃金
　　　春日偕監中士友遊南城　　(元/)張　翥
樓閣參差紫翠間微風不動綵雲閒柳垂禁蘌絲千尺
水繞宫溝玉一環春樹鳥鳴圓似筦夕陽駝影兀如山
醉鞭緩緩吟歸去燈火城東未掩關
　　　春日次王元章韻　　　　　(元/)納　延
翠幰金車錦駱駝芙蓉繡縟載雙娥雨晴輦路塵沙少
風起春城柳絮多秉燭且留清夜飲倚欄猶聽隔牆歌
山翁此日心如水夢斷江南雨一簑
　　　春日宣則門書事簡虞邵菴　(元/)台哈布哈
三月龍池柳色深碧梧煙暖日愔愔風粘落絮縈青幔
燕逐飛花避綠沈仙仗曉開班玉筍雲韶春奏賜瓊林
從臣盡獻河東賦獨有相如得賜金
　　　春日東行　　　　　　　　(元/)黃鎮成
春郊冉冉散晴暉芳樹頻聞一鳥啼山驛水流花落盡
石田雲暖麥抽齊禪房鑿路當巖半釣屋維舟近竹西
行過野橋人語近尋源應到武陵谿
　　　春日　　　　　　　　　　(元/)倪　瓚
閑門積雨生幽草歎息櫻桃熳爛開春淺不知寒食近
水深惟有白鷗來即看垂柳侵磯石已有飛花拂酒杯
今日新晴見山色還須拄杖踏青苔
　　　早春呈吳待制　　　　　　(明/)鎦　炳
上林春早陌塵香紫禁觚稜射日光新綠御河揺柳黛
小紅宫樹試桃粧山連曉氣蟠龍虎臺枕東風憶鳯凰
心折故園幽興獨尋僧看竹過鄰牆
　　　浦口逢春憶禁苑舊遊　　　(明/)楊　基
春冰銷盡草生齊細雨香濃紫陌泥花裏小樓雙燕入
柳邊深巷一鶯啼坐臨南浦彈流水歩逐東風唱大堤
還憶當年看花伴錦衣驄馬玉門西
　　　暮春書事　　　　　　　　(明/)瞿　佑
睡起呼童掃落花石泉槐火試新茶樹林深處蜂王國
簾幙陰中燕子家柳絮乗風投硯水竹枝搖影落窗紗
幽居莫道無官況鼓吹猶存兩部蛙
　　　擬唐長安春望　　　　　　(明/)黃　閏
南山晴望鬱嵯峨上路春香御輦過天近帝城雙闕迥
日臨仙仗五雲多鶯聲盡入新豐樹柳色遥分太液波
漢主離宫三十六樓臺處處起笙歌
　　　春日應制　　　　　　　　(明/)王　鏊
奉天朝罷曉曈曨勅得傳宣御苑東好雨晴時三月裏
鑾輿遥過百花中東皇黙運無言化南國新収不戰功
歸坐明堂還布徳豫遊分與萬方同
　　五言絶句
　　　春夜　　　　　　　　　　(唐/)虞世南
春苑月徘徊竹堂侵夜開驚鳥排林度風花隔水來
　　　春首　　　　　　　　　　(唐/)陳叔達
雪花聯玉樹冰彩散瑶池翔禽遥出没積翠遠參差
　　　初春　　　　　　　　　　(唐/)王　績
春來日漸長醉客喜年光稍覺池亭好偏聞酒甕香
　　　早春野望　　　　　　　　(唐/)王　勃
江曠春潮白山長曉岫靑他郷臨眺極花柳映邊亭
　　　登城春望　　　　　　　　　王　勃
物外山川近晴初景靄新芳郊花柳遍何處不宜春
　　　春歌　　　　　　　　　　(唐/)郭元振
青樓含日光綠池起風色贈子同心花殷勤此何極
　　　絶句　　　　　　　　　　(唐/)杜　甫
遲遲江山麗春風花草香泥融飛燕子沙暖睡鴛鴦
　　　其二
江碧鳥逾白山青花欲燃今春看又過何日是歸年
　　　春晩　　　　　　　　　　(唐/)孟浩然
春眠不覺曉處處聞啼鳥夜來風雨聲花落知多少
　　　春怨　　　　　　　　　　(唐/)金昌緒
打起黃鶯兒莫教枝上啼啼時驚妾夢不得到遼西
　　　春遊曲　　　　　　　　　(唐/)張仲素
煙柳飛輕絮風榆落小錢濛濛百花裏羅綺競秋千
　　　其二
行樂三春節林花百和香當年重意氣先占鬬雞塲
　　　春江曲　　　　　　　　　　張仲素
乘曉歸南去參差疉浪橫前洲在何處霧裏鴈嚶嚶
　　　春寒　　　　　　　　　　(唐/)徐　凝
亂雪從教舞迴風任聽吹春寒能作底已被柳條欺
　　　遊春詞　　　　　　　　　(唐/)令狐楚
曉遊臨碧殿日上望春亭芳樹羅仙仗青山展翠屛
　　　其二
閶闔春風起蓬萊雪水銷相將折楊柳爭取最長條
　　　春晴　　　　　　　　　　(唐/)張　起
畫閣餘寒在新年舊燕歸梅花猶帶雪未得試春衣
　　　孟春　　　　　　　　　　(唐/)鮑　防
江南孟春天荇葉大如錢白雪裝梅樹青袍似葑田
　　　仲春　　　　　　　　　　(唐/)謝良傅
江南仲春天細雨色如煙疎為武昌柳布作石門泉
　　　季春　　　　　　　　　　(唐/)嚴　維
江南季春天蓴菜細如弦湖邊草作徑湖上葉為船
　　　春晩　　　　　　　　　　(唐/)李羣玉
三月寒食時日色濃于酒落盡牆頭花鶯聲隔原柳
　　　送春　　　　　　　　　　(唐/)高　駢
水淺魚爭躍花深鳥競啼春光看欲盡判却醉如泥
　　　早春　　　　　　　　　　(唐/)儲嗣宗
野樹花初發空山獨見時踟蹰洛陽道郷思滿南枝
　　　春日　　　　　　　　　　(宋/)唐　庚
啼禽通夣寐芳草過比鄰暖逼花期促愁牽酒量伸
　　　春日　　　　　　　　　　(宋/)楊萬里
逺日隨天去斜陽著樹明犬知何處吠人在半山行
　　　其二
霧氣因山見波痕到㟁消詩人元自懶物色故相撩
　　　其三
日落碧簪外人行紅雨中幽人詩酒裏又是一春風
　　　春　　　　　　　　　　　(金/)宇文虛中
短草鋪茸緑殘梅照雪稀暖輕還錦褥寒峭怯羅衣
　　　春日　　　　　　　　　　(元/)劉　因
遊絲困無力欲起重悠颺芳草落花滿相思春晝長
　　　嬉春詞　　　　　　　　　(明/)沈　愚
酒盡情無極花深眼欲迷拂鞭歸去晩月在畫樓西
　　　春歌　　　　　　　　　　(明/)王廷陳
初華錦繡舒千林望如一懷春廢機抒縑素難成匹
　　六言絶句
　　　春日偶成　　　　　　　　(元/)馬　臻
兩袖水風春冷一抹山煙晩晴小檻倒披花影歸船遠
送歌聲
　　　其二
燕拂花陰繡轂人指簫聲畫樓楊柳六橋舊夢夕陽一
叚新愁
　　七言絶句
　　　春日　　　　　　　　　　(唐/)上官儀
花輕蝶亂仙人杏葉密鶯啼帝女桑飛雲閣上春應至
明月樓中夜未央
　　　春和春日　　　　　　　　(唐/)元萬頃
鳯輦迎風乗紫閣鸞車避日轉彤闈中堂促管淹春望
後殿清歌開夜扉
　　　山房春事　　　　　　　　(唐/)岑　參
風恬日暖蕩春光戲蝶遊蜂亂入房數株門柳低衣桁
一片山花落筆牀
　　　春行寄興　　　　　　　　(唐/)李　華
宜陽城下草萋萋澗水東流復向西芳樹無人花自落
春山一路鳥空啼
　　　江南春　　　　　　　　　(唐/)李　約
池塘春暖水紋開隄柳垂絲間野梅江上年年芳意早
蓬瀛春色逐潮來
　　　春早呈水部張員外　　　　(唐/)韓　愈
天街小雨潤如酥草色遙看近却無最是一年春好處
絶勝煙柳滿皇都
　　　春遊　　　　　　　　　　(唐/)王　涯
經過柳陌與桃谿尋逐春光著處迷鳥度時時衝絮起
花繁袞袞壓枝低
　　　望春詞　　　　　　　　　(唐/)令狐楚
高樓曉見一花開便覺春光四面來暖日晴雲知次第
東風不用更相催
　　　其二
雲霞五彩浮天闕梅柳千般夾御溝不上黃山南北望
豈知春色滿神州
　　　宫前早春　　　　　　　　(唐/)王　建
酒幔高樓一百家宫前楊柳寺前花内園分得溫湯水
二月中旬已進𤓰
　　　三月晦日贈劉評事　　　　(唐/)賈　島
三月正當三十日風光别我苦吟身共君今夜不須睡
未到曉鐘猶是春
　　　日日　　　　　　　　　　(唐/)李商隱
日日春光鬭日光山城斜路杏花香㡬時心緒渾無事
得及遊絲百尺長
　　　春日　　　　　　　　　　　李商隱
欲入盧家白玉堂新春吹破舞衣裳蝶銜紅蕊蜂銜粉
共助青樓一日忙
　　　長安春晩　　　　　　　　(唐/)溫庭筠
四方無事太平年萬象鮮明禁火前九重細雨惹春色
輕染龍池楊柳煙
　　　早春　　　　　　　　　　(唐/)來　鵠
新歴才將半紙開小庭猶聚爆竿灰偏憎楊柳難鈐轄
又惹東風意緒來
　　　松江早春　　　　　　　　(唐/)皮日休
松陵清淨雪消初見底新安恐未如穩凭船弦無一事
分明數得鱠殘魚
　　　招友人遊春　　　　　　　(唐/)鄭雲叟
難把長繩繫踆烏芳時偷取醉工夫任堆金璧摩星斗
買得花枝不老無
　　　春居雜興　　　　　　　　(宋/)王禹偁
兩株桃杏映籬斜粧㸃商山副使家何事春風容不得
和鶯吹折數枝花
　　　豐樂亭遊春　　　　　　　(宋/)歐陽修
緑樹交加山鳥啼晴風蕩漾落花飛鳥歌花舞太守醉
明日酒醒春已歸
　　　其二
春雲淡淡日輝輝草惹行襟絮拂衣行到亭西逢太守
籃輿酩酊揷花歸
　　　其三
紅樹青山日欲斜長郊草色緑無涯遊人不管春將老
來徃亭前踏落花
　　　戲和舍弟船塲探春　　　　(宋/)黃庭堅
雨餘禽語催天曉月上梨花放夜闌莫聽遊人待妍暖
十分傾酒對春寒
　　　春日雜興　　　　　　　　(宋/)唐　庚
春衣初作舞雩歸手展韋編晝寢稀解使芳陰快幽意
飛紅零落遶窗扉
　　　得春　　　　　　　　　　(宋/)文　同
去歳相違恨已賖今年相遇喜無涯紅情緑意知多少
盡入涇川萬樹花
　　　春日　　　　　　　　　　(宋/)秦　觀
春禽葉底引圓吭臨罷黃庭日正長滿院柳花寒食夜
旋鑽新火爇爐香
　　　其二
金屋舊題煩乙子蜜脾新採賴蜂臣蜻蜓蛺蝶無情思
隨例顛忙過一春
　　　春詞　　　　　　　　　　　秦　觀
弱雲亭午㺯春嬌高柳無風妥翠條懶讀夜書燒短髪
隔垣時聽賣餳蕭
　　　春日　　　　　　　　　　　秦　觀
幅巾投曉入西園春動林塘物物鮮却憩小亭才日出
海棠花發麝香眠
　　　春晩　　　　　　　　　　(宋/)陸　游
一百五日春郊行三十六谿春水生千秋觀裏逢急雨
射的峯前看晩晴
　　　晩春　　　　　　　　　　(宋/)宋伯仁
風甃殘花滿地紅别離樽俎漫匆匆春光未肯収心去
却在荼䕷細影中
　　　丁亥正月新晴晩歩　　　　(宋/)楊萬里
嫩水春來别様光草芽緑甚却成黃東風似與行人便
吹盡寒雲放夕陽
　　　其二
急下殘車踏晩晴青鞵歩歩有沙聲忽逢野沼無人處
雨鴨浮沈最眼明
　　　春日　　　　　　　　　　(宋/)范成大
藥欄花暖小猧眠雪白晴雲水碧天煮酒青梅寒食過
夕陽庭院鎖鞦韆
　　　梁園春　　　　　　　　　(金/)元好問
暖入金溝細浪添津橋楊柳緑纎纎賣花聲動天街遠
㡬處春風揭繡簾
　　　其二
上苑春濃晝錦閒緑雲紅雪擁三山宫牆不隔東風斷
偷送天香到世間
　　　其三
樓觀沈沈細雨中出牆花木亂春紅朱門不解藏春色
燕宿鶯啼處處通
　　　探春　　　　　　　　　　(元/)劉　因
道邊殘雪䕶頽牆牆外柔絲露淺黃春色雖微已堪惜
輕寒休近柳梢旁
　　　春晩雜興　　　　　　　　(元/)方　回
豈有邪谿父老錢無朝無暮在樽前櫻桃豌豆分兒女
草草春風又一年
　　　其二
谿魚山筍佐新篘大勝長安上酒樓春老猶寒宿酲困
酴醿花下擁綿裘
　　　其三
城市塵埃不見詩西邨東塢可頻誰夏前十日嘗新麥
正是江南最好時
　　　其四
芳草茸茸没履深清和天氣潤園林霏微小雨初晴處
暗數青梅立樹陰
　　　春寒　　　　　　　　　　元黃　庚
春寒料峭透窗紗睡起晴蜂恰報衙怪得曉來風力勁
滿堦香雪落梨花
　　　三月　　　　　　　　　　(元/)劉秉忠
背陰花木錦成叢幽谷鶯啼上苑中李白桃紅楊柳綠
天涯無處不春風
　　　春始來　　　　　　　　　　劉秉忠
三月南州草木長落花飛絮滿池塘東君也惜天涯客
盡放春光過界牆
　　　春日即事　　　　　　　　(元/)馬祖常
梨花白罷海棠紅誰為韶光次第工小閣捲簾春事晩
佇看蝴蝶過庭東
　　　御溝春日偶成　　　　　　　馬祖常
水南沙路雨清塵桃李花開蛺蝶春三月京華寒食近
東風十里酒旗新
　　　春日偶成　　　　　　　　(元/)薩都拉
踏馬歸來過早春空堦已見草如茵東風吹緑青谿柳
馬上輕寒不著人
　　　春歸　　　　　　　　　　　薩都拉
釀蜜筒香蜂報衙杏梁泥歇燕成家浮萍斷送春歸去
盡向東流載落花
　　　京城春日　　　　　　　　(元/)納　延
三日諸郎儤直閒繞城騎馬借花看晚來金水河邊路
柳絮紛紛撲繡鞍
　　　其二
黃鶴樓東賣酒家王孫清曉駐遊車寳釵換得葡萄去
今日城東看杏花
　　　春詞　　　　　　　　　　(元/)郭　鈺
暖雲飛撲玉驄歸簾巻香風酒力微夜坐久憐明月好
細鋪花影繡羅衣
　　　憶春　　　　　　　　　　(元/)馬　臻
斷畦零落薺花明雨過平湖水漸生坐久忽思春去遠
緑陰濃淡隱啼鶯
　　　春日閑居雜興　　　　　　　馬　臻
宿雨兼風釀麥秋餘寒欲斷自遲留杜鵑啼得百花盡
却向綠陰深處愁
　　　其二
茶香亭院一枰棊柳影侵堦日自移因見刺桐花滿樹
等閒憶得故園時
　　　其三
花底飛觴酒浪翻纔迎春至又春殘日斜客散爐烟盡
自洗窰瓶挿牡丹
　　　西湖遊春即事　　　　　　　馬　臻
遶湖無處避芳塵疉鼓紅旗彩鷁新冉冉春雲來不斷
湧金門外踏青人
　　　其二
南屛山色染春煙路接高峰社鼓喧第一橋邊春更好
御舟閒在翠芳園
　　　其三
鏤玉雕瓊簇閙竿珠花翠葉鏤金籃東家年少貪遊冶
正値明朝三月三
　　　其四
流蘇兩兩挂船頭繡額珠簾不上鈎金縷緩歌家宴靜
午前先入裏湖遊
　　　其五
萬柳搖金接畫橋一清堂外景偏饒文章太守開華宴
預報龍舟奪錦標
　　　其六
一路亭臺閒酒家漸看楊柳緑藏鴉太平官府無民訟
補種沿隄四季花
　　　其七
畫船過午入西泠人擁孤山陌上塵曽被弁陽模寫盡
晩來閒却半湖春
　　　其八
天街夜市已喧闐半掩城門玉漏傳籠燭絳紗爭道入
湖心猶有未歸船
　　　暮春　　　　　　　　　　(元/)僧善住
野水浮來半落紅不須惆悵怨東風春歸畢竟歸何處
還在溪光柳影中
　　　其二
門掩東風柳色深暮寒脈脈透衣襟春天最是無憑準
一日才晴一日陰
　　　其三
雨入孤城草木新香紅半逐馬蹄塵却憐杜字無情甚
不解迎春祗送春
　　　其四
紅藥花開春欲歸綠楊陰暗燕爭飛晩來一陣東風雨
又送餘寒上客衣
　　　春景　　　　　　　　　　(明/)宣　宗
水影虛涵一鏡中晴光搖蕩暖雲紅小桃花重初經雨
弱柳絲柔屢舞風
　　　春詞　　　　　　　　　　(明/)朱成泳
海棠枝上鵲聲乾羅幕重重䕶曉寒初日半林珠露重
脆紅無數壓闌干
　　　春深即景　　　　　　　　(明/)錢　宰
露梢黃鳥啄來禽蛀葉青蟲絡樹陰又是綠堦春雨歇
滿庭芳草落花深
　　　春望　　　　　　　　　　(明/)楊　慎
滇海風多不起沙汀洲新綠遍天涯采芳亦有江南意
十里春波逺泛花
　　　春望　　　　　　　　　　(明/)李先芳
　芳草凄迷一徑斜淡煙疎雨噪新鴉城南春色濃于酒
　醉殺千林桃杏花
　
　
　
　
　
　
　
　
　
　
　
　
　
御定佩文齋詠物詩選卷二十四
　欽定四庫全書
御定佩文齋詠物詩選巻二十五
　　立春類
　　　五言古
　　　　立春日汎舟𤣥圃　　　　　(陳/)後　主
　春光反禁苑曖日暖源桃霄煙近漠漠暗浪遠滔滔石
　苔侵綠蘚岸草發青袍迴歌逐轉檝浮水隨度刀遙看
　柳色嫩迴望鳥飛高自得欣為樂忘意若臨濠
　　　　立春　　　　　　　　　　(陳/)徐　陵
　風光今旦動雪色故年殘薄夜迎新節當爐却晩寒奇
　香分細霧石炭𢷬輕丸竹葉裁衣帶梅花奠酒盤年芳
　袖裏出春色黛中安欲知迷下蔡先將過上蘭
　　　五言律
　　　　立春後　　　　　　　　　(宋/)戴復古
　久望春風至還經閠月遲梅花丈人行柳色少年時愛
　酒常無伴吟詩近得師離騷變風雅當效楚臣為
　　　其二
東風吹竹屋無數落梅花凍雀棲檐角饑烏啄草芽家
郷勞夜夢客路又春華莫訝狂夫醉西樓酒可賖
　　　立春夜　　　　　　　　　(元/)虞　集
輕雪作春花飛來入鬢斜紫貂迎曉霧絳蠟暈晴霞書
詔頻趨閣思歸即借車㡬時將穉子隨意踏江沙
　　　迎春日集華光禄齋中　　　(明/)王穉登
椒盤出五辛下馬拂黃塵千里周南客明朝漢苑春草
生將去路花待欲歸人君有陶潛禄猶勝季子貧
　　五言排律
　　　迎春東郊　　　　　　　　(唐/)張　濯
顓頊時初謝勾芒令復陳飛仄將應節賔日已知春考
歴明三統迎祥受萬人衣冠宵執玉壇墠早清塵肅穆
來東道迴環拱北辰仗前花待發旂處柳凝新雲斂黃
山際冰開素滻濵聖朝多慶賞希為薦沈淪
　　　立春酬錢員外曲江同行見贈
　　　　　　　　　　　　　　　(唐/)白居易
下直遇春日垂鞭出禁闈兩人攜手語十里看山歸柳
色早黃淺水紋新綠微風光向晩好車馬近南稀機盡
笑相顧不驚鷗鷺飛
　　　立春　　　　　　　　　　(唐/)泠朝陽
玉律傳佳節青陽應北辰土牛呈歳稔綵燕表年春臘
盡星迴次寒餘月建寅風光何處好雲物望中新流水
初消凍潛魚欲振鱗梅花將柳色偏思越郷人
　　　立春日和王翰林　　　　　(元/)范　梈
北斗紅雲上西城皓雪邊歳華今若此宦味故依然節
轥荒冬後寒驅夾日先樓臺通帝極井落散人煙登眺
臨無際歡娛信有年客情闗外地農事庾陰田只有傷
絃促那能效屐穿㡬時歸櫟社盡日接芳筵寳鼎昇平
瑞金旛淡蕩妍逶迤朱鳯集瀟灑白鷗眠遠業嗟何就
高明頼必傳道雖沾世用意漫逐時遷顧遇煩頻數欣
榮頗倍千江湖萬里興爛熳百花前
　　七言律
　　　春日遊苑迎春　　　　　　(唐/)中　宗
神皋福地三秦邑玉臺金闕九仙家寒光猶戀甘泉樹
淑景偏臨建始花綵蝶黃鶯未欲舞梅香柳色已堪誇
迎春正啓流霞席暫囑曦輪勿遽斜
　　　奉和立春遊苑迎春應制　　(唐/)沈佺期
東郊暫轉迎春仗上苑初飛行慶杯風射蛟冰千片斷
氣衝魚鑰九關開林中覓草纔生蕙殿裏争花併是梅
歌吹銜恩歸路晩棲烏半下鳯城來
　　　和立春日遊苑迎春　　　　(唐/)盧藏用
天遊龍輦駐城闉上苑遲光晩更新瑶臺半入黃山路
玉檻旁臨元灞津梅香欲待歌前落蘭氣先過酒上春
幸預栢梁稱獻夀願陪千畝及農辰
　　　奉和立春遊苑迎春應制　　(唐/)崔日用
乘時迎氣正璿衡灞滻煙氛向曉清剪綺裁紅妙春色
宫梅殿柳識天情瑶筐綵燕先呈瑞金縷晨雞未欲鳴
聖澤陽和宜宴樂年年捧日向東城
　　　和立春日遊苑迎春　　　　(唐/)李　適
金輿翠輦迎嘉節御苑仙宫待獻春淑氣初銜梅色淺
和風半拂柳條新天杯慶夀齊南岳聖藻光輝動北辰
稍覺披香歌吹近龍驂薄暮下城闉
　　　立春　　　　　　　　　　(唐/)韋　莊
青帝東來日馭遲暖煙輕逐曉風吹罽袍公子樽前覺
錦帳佳人夢裏知雪圃乍開紅菜甲綵旛新剪綠楊絲
殷勤為作宜春曲題向花牋帖繡楣
　　　和十二弟揚臘月立春　　　(宋/)趙　抃
二十四日立春節六七千里孤舟行呼兒倒酒迎春醉
忽爾持詩祝我賡海上去年賔燕樂江頭今歳客心清
此時極目尋春色㟁柳汀蕪緑未成
　　　立春雨　　　　　　　　　(宋/)陳與義
衡陽縣下春日雨遠映青山絲様斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西谿當有續開花
　　　立春日郊行　　　　　　　(宋/)范成大
竹擁谿橋麥蓋坡土牛行處亦笙歌麴塵欲染垂垂柳
醅面初明淺淺波日滿縣前春市合潮平浦口暮帆多
春來不飲兼無句奈此金旛綵勝何
　　　立春　　　　　　　　　　(宋/)朱淑真
停杯不飲待春來和氣先春動六街生菜乍挑宜捲餅
羅旛旋剪稱聯釵休論殘臘千重恨管入新年百事諧
從此對花并對景盡拘風月入詩懷
　　　立春日車駕詣南郊　　　　(明/)李東陽
暖香和露繞蓬萊彩仗迎春曉殿開北斗舊杓依嵗轉
南郊佳氣隔城來雲行複道龍隨輦霧散仙壇日滿臺
不似漢家還五畤甘泉誰羡校書才
　　　立春日　　　　　　　　　(明/)儲　巏
未試春盤且洗觴吹葭五夜待春光催花漫剪隋宫綵
賜酒曽霑漢署香白髪銀旛聊作戲青衫竹馬自成行
凌晨便有名園興獨喜喬松不受霜
　　　立春日賜百官春餅　　　　(明/)申時行
紫宸朝罷聽傳餐玉餌瓊肴出大官齋日未成三爵禮
早春先試五辛盤迴風入仗旌旗暖融雪當筵匕箸寒
調鼎十年空伴食君恩一飯報猶難
　　　丙子立春和爾宗春讌即事　(明/)程嘉穟
歸舠夜發促春盤少長隨肩各盡歡花鳥裝春迎宿雨
天雲釀雪作朝寒何嫌趨走同兒戲便許風流比畫看
暈碧裁紅古來事醉痕狼藉任闌干
　　六言絶句
　　　鉛山立春　　　　　　　　(宋/)朱　子
雪擁山腰洞口春迴楚尾吳頭欲問閩天何處明朝嶺
水南流
　　七言絶句
　　　次韻文潛立春日絶句　　　(宋/)黃庭堅
渺然今日望歐梅已發皇州首更回試問淮南風月主
新年桃李為誰開
　　　立春　　　　　　　　　　(宋/)晁沖之
巧勝金花真樂事堆盤細菜亦宜人自慚白髪嘲吾老
不上譙門看打春
　　　立春　　　　　　　　　　(宋/)方　岳
綵燕雙簪翡翠翹巧裁銀勝試春韶東風已到闌干北
看見嬌黃上柳條
　　　其二
池痕吹皺緑粼粼才見池痕認得春香沁彩鞭旗脚轉
自題蘭帖記春新
　　　立春日粧成宜春花　　　　　方　岳
青旛碧勝縷金文柳色梅花逐指新却笑尚為兒女態
寳刀剪綵强為春
　　　立春　　　　　　　　　　(宋/)朱淑真
自折梅花挿鬢端韭黃蘭茁簇春盤潑醅酒軟橫無力
作惡東風特地寒
　
　
　
　
　
　
　
　
　
　
　
　
　
　
　
御定佩文齋詠物詩選巻二十五
　欽定四庫全書
御定佩文齋詠物詩選巻二十六
　　夏類
　　　四言古
　　　　朱明　　　　　　　　　　(漢/)鄒子樂
　朱明盛長旉與萬物桐生茂豫靡有所詘敷華就實既
　阜既昌登成甫田百鬼廸嘗廣大建祀肅雍不忘神若
　宥之傳世無疆
　　　五言古
　　　　夏日臨江　　　　　　　　(梁/)武帝
　夏潭蔭修竹高㟁坐長楓日落滄江靜雲散遠山空鷺
　飛林外白蓮開水上紅逍遙有餘興悵望情不終
　　　　和湘東王首夏　　　　　　(梁/)簡文帝
　冷風雜細雨垂雲助麥凉竹水俱蔥翠花蝶兩飛翔燕
　泥銜復落鶗吟斂更揚卧石藤為纜山橋樹作梁欲待
　華池上明月吐清光
　　　夏　　　　　　　　　　　(梁/)徐　勉
夏景厭房櫳促席翫芳叢荷陰斜合翠蓮影對分紅此
時避炎熱清樽獨未空
　　　奉和夏日應令　　　　　(北周/)庾　信
朱簾捲麗日翠幙蔽重陽五月炎蒸氣三時刻漏長麥
隨風裏熱梅逐雨中黃開冰帶井水和粉雜生香衫含
蕉葉氣扇動竹花凉早菱生軟角初蓮開細房願陪仙
鶴舉洛浦聽笙簧
　　　梅夏應教　　　　　　　　(隋/)薛道衡
長廊連紫殿細雨應黃梅浮雲半空上清吹隔池來集
鳯桐花散騰龜蓮葉開幸逢為善樂頻降濟時才
　　　郊夏　　　　　　　　　　(唐/)白居易
西日照高樹樹頭子規鳴東風吹野水水畔江籬生盡
日看山立有時尋澗行兀兀長如此何許似專城
　　　表夏　　　　　　　　　　(唐/)元　稹
夏風多暖暖樹木有繁陰新筍紫長短早櫻紅淺深煙
花雲幕重榴艶朝景侵華實各自好詎云芳意沈
　　　其二
江瘴炎夏早蒸騰信難度今宵好風月獨此荒庭趣露
葉傾暗光流星委餘素但恐清夜徂詎悲朝景暮
　　七言古
　　　白紵歌　　　　　　　　　(隋/)虞　茂
長洲茂苑朝夕池映日含風結細漪坐當伏檻紅蓮披
雕軒洞户青蘋吹輕幌芳煙鬱金馥綺檐花簟桃李枝
蘭苕翡翠但相逐桂樹鴛鴦恒並宿
　　五言律
　　　夏日遊目聊作　　　　　　(唐/)駱賔王
暫屏塵囂累言尋物外情志逸心逾黙神幽體自輕浦
夏荷香滿田秋麥氣清詎假滄浪上將濯楚臣纓
　　　夏日遊山家　　　　　　　　駱賔王
返照下層岑物外狎招尋蘭逕薰幽佩槐庭落暗金谷
靜風聲徹山空月色深一遣樊籠累惟餘松柏心
　　　夏日仙萼亭應制　　　　　(唐/)宋之問
高嶺逼星河乘輿此日過野含時雨潤山雜夏雲多睿
藻光巖穴宸襟洽薜蘿悠然小天下歸路滿笙歌
　　　夏日辨玉法師茅齋　　　　(唐/)孟浩然
夏日茅齋裏無風坐亦凉竹林深筍稚藤架引梢長燕
覓巢窠處蜂來造蜜房物華皆可玩花蘂四時芳
　　　夏日浮舟過陳大水亭　　　　孟浩然
水亭凉氣多閒棹晩來過澗影見松竹潭香聞芰荷野
童扶醉舞山鳥助酣歌幽賞未云遍煙光奈夕何
　　　夏日與崔二十一同集衛明府宅
　　　　　　　　　　　　　　　　孟浩然
言避一時暑池亭五月開喜逢金馬客同飲玉人杯舞
鶴乘軒至游魚擁釣來座中殊未起簫管莫相催
　　　早夏遊平原回　　　　　　(唐/)白居易
夏早日初長南風草木香肩轝頗平稳澗路甚清凉紫
蕨行探看青梅旋摘嘗療饑兼解渴一盞冷雲漿
　　　閒居孟夏即事　　　　　　(唐/)許　渾
綠樹映青苔柴門向水開簟凉初熟麥枕膩乍經梅魚
躍海風起鼉鳴江雨來佳期今已晩日夕上樓臺
　　　次韻屛翁初夏會芳小集　　(宋/)戴昺
一觴還一詠竟日醉難成坐石驚雲濕臨池愛水平密
林宜午䕃啼鳥尚春聲更有櫻桃約明朝且願晴
　　　初夏郊行　　　　　　　　　戴昺
晴雨天難測寒晅氣未齊連邨多綠樹終日囀黃鸝田
水衝塍斷山雲著地低偶隨農叟語不覺過橋西
　　　夏日　　　　　　　　　　(金/)元好問
經月始一出移時還小勞生涯依馬磨力作問蠶繰藤
刺清陰密楸花紫艶高雨晴看爛熳草徑莫令薅
　　五言排律
　　　初夏　　　　　　　　　　(唐/)太　宗
一朝春夏改隔夜鳥花遷陰陽深淺葉曉夕重輕煙哢
鶯猶響殿橫絲正網天珮高蘭影接綬細草紋連碧鱗
驚棹側元燕舞檐前何必汾陽處始復有山泉
　　　奉和夏日晩景應詔　　　　(唐/)楊師道
輦路夾垂楊離宫通建章日落橫峰影雲歸起夕凉雕
軒動流吹羽蓋息迴塘薙草生還綠殘花疎尚香青巖
類姑射碧澗似汾陽幸屬無為日歡娛方未央
　　　賦得首夏猶清和　　　　　(唐/)張　聿
早夏宜春景和光起禁城祝融將御節炎帝啟朱明日
送殘花晩風過御苑清郊原浮麥氣池沼發荷英樹影
臨山動禽飛入漢輕幸逢堯禹化全勝谷中情
　　七言律
　　　早夏寄元校書　　　　　　(唐/)司空曙
獨遊野徑送芳菲高竹林居接翠微綠㟁草深蟲入徧
青叢花盡蝶來稀珠荷薦果香寒簟玉柄搖風滿夏衣
蓬蓽永無車馬到更當齋夜憶元暉
　　　夏日湖上即事寄晉陵蕭明府
　　　　　　　　　　　　　　　(唐/)章　碣
亭午羲和駐火輪開門嘉樹庇湖濆行來賔客奇茶味
睡起兒童帯簟紋屋小有時投樹影舟輕不覺入鷗羣
陶家豈是無詩酒公退堪驚日已曛
　　　夏景沖澹偶然作　　　　　(唐/)皮日休
祇偎蒲褥㟁烏紗味道澄懷景便斜紅印寄泉慚郡守
青筐與荀愧僧家茗爐盡日燒松子書案經時剝瓦花
園吏暫棲君莫笑不妨猶更著南華
　　　夏景無事因懷章來二上人　　皮日休
澹景微陰正送梅幽人逃暑癭楠杯水花移得和魚子
山蕨収時帶竹胎嘯館大都偏見月醉郷終竟不聞雷
更無一事惟留客却被高僧怕不來
　　　和襲美首夏所居有作次韻　(唐/)陸龜䝉
柿陰成列藥花空却憶桐江下釣筒亦以魚蝦供熟鷺
近縁櫻筍識鄰翁閒分酒劑多還少自記書籖白間紅
更愛夜來風月好轉思元度對支公
　　　和夏景沖澹偶然作次韻　　　陸龜䝉
蟬雀參差在扇紗竹襟輕利籜冠斜壚中有酒文園舍
琴上無絃靖節家芝畹煙霞全覆穗橘州風浪半浮花
閒思兩地忘名者不信人間髪解華
　　　西巖夏日　　　　　　　　(宋/)林　逋
蕙帳蕭閒掩敝廬子真巖石坐來初為驚野鳥巢間乳
懶過鄰僧竹裏居新溜並凉侵静語晩雲浮潤上殘書
何須强捉白團扇一柄青松自有餘
　　　夏日　　　　　　　　　　(宋/)張　耒
黃簾翠幙斷飛蠅午影當軒睡未興枕稳海魚鐫紫石
扇凉山雪畫青繒廊陰日轉雕闌樹坐冷風生玉盌冰
滿案詩書塵蠧甚故應疎懶過炎蒸
　　　幽居初夏雨霽　　　　　　(宋/)陸　游
楸花楝花照眼明幽人浴罷葛衣輕燕低去地不盈尺
鵲喜傍檐時數聲對奕軒忩消永晝曬書院落喜新晴
忽驚重午無多日綵縷纒筒弔屈平
　　　初夏道中　　　　　　　　　陸　游
桑間葚熟麥齊腰鶯語惺惺野雉驕日薄人家曬蠶子
雨餘山客買魚苗豐年隨處俱堪樂行路終然不自聊
獨喜此身强徤在又搖團扇著絺蕉
　　　東湖夏景　　　　　　　　(元/)楊　載
夏月湖中爽氣多南風疉疉捲長波漁人舟楫衝蘋藻
遊女衣裳擥芰荷鱠切銀絲嘗美味腔傳金縷換新歌
使君用意仍深遠即此光華豈滅磨
　　　和嵊縣梁公輔夏夜泛東湖　(元/)袁士元
短棹乘風湖上遊湖光一鑒湛于秋小橋夜静人橫笛
古渡月明僧喚舟鴛浦藕花初過雨漁家燈影半臨流
酒闌興盡歸來後依舊青山繞客樓
　　　夏日山居　　　　　　　　　袁士元
枕上初殘柏子香鳥聲簾外已斜陽碧山過雨晴逾好
綠樹無風晩自凉芳歳背人流荏苒好詩和夢落蒼茫
求羊何不來三徑門掩殘書滿石牀
　　　夏日飲山亭　　　　　　　(元/)劉　因
借住郊園舊有縁緑陰清晝静中便空鈎坐釣魚亦樂
高枕卧遊山自前露引松香來酒盞雨吟花氣潤吟箋
人來每問農桑事攷證床頭種樹篇
　　　夏日雜興　　　　　　　　(明/)劉　基
層樓迢遞俯清郊天際羣山檻外交日暖水禽鳴哺子
風輕沙燕語尋巢緑荷雨洗藏龜葉翠竹烟寒集鳯梢
可歎仲宣歸未得苦吟終日倚衡茅
　　　首夏即事　　　　　　　　(明/)顧　清
金獸香殘晝漏稀嫩槐亭院午風微蜜房分子蜂初静
書閣垂簾燕自飛小碾試茶催瀹鼎輕刀栽葛已成衣
故園遙憶三江外梅豆青青荀過扉
　　　夏日應制　　　　　　　　(明/)王　鏊
水晶宫殿晝沈沈别院春歸碧樹深南陸迎長欽馭日
東皋旱久望為霖歴中星火修堯令絃上薰風識舜心
㡬務了時多暇日試開黃巻一披尋
　　　仲夏閒居　　　　　　　　(明/)居　節
樹底柴門不浪開松釵竹粉半青苔緑分田水新栽稻
黃入園林已熟梅小艇送僧籠鶴去片雲載雨過湖來
夕陽山好詩難就夜合花前費討裁
　　五言絶句
　　　夏日山中　　　　　　　　(唐/)李　白
嬾搖白羽扇裸體青林中脱巾挂石壁露頂灑松風
　　　雜言　　　　　　　　　　(唐/)司空曙
伏餘西景移風雨灑輕絺燕拂青蕪地蟬鳴紅葉枝
　　　孟夏　　　　　　　　　　(唐/)賈　弇
江南孟夏天慈竹筍如編蜃氣為樓閣蛙聲作管絃
　　　仲夏　　　　　　　　　　(唐/)樊　珣
江南仲夏天時雨下如川盧橘垂金彈甘蕉吐白蓮
　　　季夏　　　　　　　　　　(唐/)范　鐙
江南季夏天身熱汗如泉蚊蚋成雷澤袈裟作水田
　　　夏　　　　　　　　　　　(金/)宇文虚中
草徑迷深緑池蓮浴膩紅早蟬鳴樹曲鮮鯉躍潭東
　　七言絶句
　　　夏日宴九華池　　　　　　(唐/)陳　羽
池上高臺五月凉百花開盡水芝香黃金買酒邀詩客
醉倒檐前青玉牀
　　　夏晝偶作　　　　　　　　(唐/)柳宗元
南州溽暑醉如酒隱几熟眠開北牖日午獨覺無餘聲
山童隔竹敲茶臼
　　　香山避暑　　　　　　　　(唐/)白居易
紗巾草履竹疎衣晩下香山踏翠微一路涼風十八里
卧乘籃轝睡中歸
　　　藥名離合夏日即事　　　　(唐/)陸龜䝉
避暑最須從朴野葛巾筠席更相當歸來又好乗涼釣
藤蔓陰陰著雨香
　　　和藥名離合夏日即事　　　(唐/)皮日休
桂葉似葺含露紫葛花如綬蘸谿黃連雲更入幽深地
骨錄閒攜相獵郎
　　　夏日　　　　　　　　　　(唐/)韓　偓
庭深新陰葉未成玉堦人静下簾聲相風不動烏龍睡
時有幽禽自喚名
　　　山亭夏日　　　　　　　　(唐/)高　駢
綠樹陰濃夏日長樓臺倒影入池塘水晶簾動微風起
滿架薔薇一院香
　　　夏日城中作　　　　　　　(唐/)僧齊已
竹低莎淺雨濛濛小檻幽忩暑月中有境牽懷人不會
東林門外翠橫空
　　　暑中閒詠　　　　　　　　(宋/)蘇舜欽
嘉果浮沈酒半醺牀頭書冊亂紛紛北軒凉吹開疎竹
卧看青天行白雲
　　　夏意　　　　　　　　　　　蘇舜欽
别院深深夏簟清石榴開遍透簾明樹陰滿地日當午
夢覺流鶯時一聲
　　　夏日　　　　　　　　　　(宋/)宋伯仁
泓泓圓碧漾新荷獵獵斜風顫緑莎農事正忙三月後
野田齊唱挿秧歌
　　　初夏　　　　　　　　　　(宋/)范成大
清晨出郭更登臺不見餘春只麽回桑葉露枝蠶向老
菜花成莢蝶飛來
　　　閒居初夏午睡起二絶句　　(宋/)楊萬里
梅子留酸軟齒牙芭蕉分緑上忩紗日長睡起無情思
閒看兒童捉柳花
　　　其二
松陰一架半弓苔偶欲觀書又懶開戲掬清泉灑蕉葉
兒童誤認雨聲來
　　　夏日閒坐　　　　　　　　(宋/)徐　璣
無數山蟬噪夕陽高峯影裏坐陰凉石邊偶看清泉滴
風過微聞松葉香
　　　小滿　　　　　　　　　　(元/)元　淮
子規聲裏雨如煙潤逼紅綃透客氊映水黃梅多半老
鄰家蠶熟麥秋天
　　　山居首夏　　　　　　　　(元/)李　祁
東風滿意綠周遭乍著單衣脱敝袍最愛晩凉新浴罷
坐看春筍過林高
　　　夏日閣中入直　　　　　　(元/)周伯琦
金鋪蹲獸鑰銜魚碧樹沈沈白玉除留後命嚴番直肅
五雲深處掌圖書
　　　其二
冰盤堆果進流霞中秘繙餘夕景斜畫舫竟從圜殿過
鳯麟洲上數荷花
　　　水軒夏日　　　　　　　　(元/)馬臻
碧忩晝寂幽意長竹陰滿地琴樽涼輕雷送雨遠不到
雪白水花生晩香
　　　夏景　　　　　　　　　　(眀/)宣宗
暑雨初過爽氣清玉波蕩漾畫橋平穿簾小燕雙雙好
泛水閒鷗箇箇輕
　
　
　
　
　
　
　
　
　
　
　
　
　
　
　
御定佩文齋詠物詩選巻二十六
　欽定四庫全書
御定佩文齋詠物詩選卷二十七
　　立夏類
　　　五言律
　　　　久雨喜晴明日立夏　　　　(明/)胡　儼
　一月厭雨聲忽逢今日晴春從花上去風過竹間清睡
　美新茶熟身閒野服輕近來多坦率客至倦逢迎
　　　　山中立夏即事　　　　　　(明/)蔡汝南
　一樽開首夏獨對落花飛幽僻還聞鳥清和未換衣緑
　帷槐影合香飯藥苗肥盡日柴門啟蠶家過客稀
　　　七言律
　　　　立夏日晩過丁卿草堂　　　(明/)周南老
　江上茅堂柳四垂又逢旅次過春時雨多苔蝕懸琴壁
　水滿蛙生洗硯池風浦蕭蕭帆過疾煙空漠漠鳥來遲
　避喧心事何人解忩下幽篁許獨知
　　　　立夏日山中遍遊後夜宿劉邦彦竹東别墅
　　　　　　　　　　　　　　　　(明/)沈　周
　乍認東莊路不真有橋通市却無鄰山窮借看堂中畫
　花盡來尋竹主人爛熳箋麻發新興留連櫻筍送殘春
　與君再見當經歳分付清商緩緩巡
　
　
　
　
　
　
　
　
　
　
　
御定佩文齋詠物詩選巻二十七
　欽定四庫全書
御定佩文齋詠物詩選巻二十八
　　秋類
　　　五言古
　　　　雜詩　　　　　　　　　　(晉/)左　思
　秋風何冽冽白露為朝霜柔條旦夕勁緑葉日夜黄明
　月出雲崖皎皎流素光披軒臨前庭嗷嗷晨鴈翔髙志
　局四海塊然守空堂壯齒不恒居嵗暮常慨慷
　　　　秋日　　　　　　　　　　(晉/)孫　綽
　蕭瑟仲秋日飇唳風雲髙山居感時變逺客興長謡疎
　林積凉風虛岫結凝霄湛露灑庭林宻葉辭榮條撫茵
　悲先落鬱松羡後凋垂綸在林野交情逺市朝澹然古
　懷心濠上豈伊遥
　　　　秋歌　　　　　　　　　　(宋/)劉　鑠
　昊天清且髙秋氣發初凉白露下微津明月流素光凝
　煙汎城闕凄風入軒房朱華先零落緑草就芸黄纎羅
還笥篋輕紈改衣裳
　　　秋夜　　　　　　　　　　(梁/)簡文帝
髙秋度函谷墜露下芳枝綠潭倒雲氣青山銜月規花
心風上轉葉影樹中移外逰獨千里夕歎誰共知
　　　聘齋秋晩館中飲酒　　　(北周/)庾　信
欣兹河朔飲對此洛陽才殘秋欲屏扇餘菊尚浮杯漳
流鳴二水日色下三臺無因侍清夜同此月徘徊
　　　奉和初秋　　　　　　　　　庾　信
落星初伏火秋霜正動鐘北閣連横漢南宫應鑿龍祥
鸞棲竹實靈蔡上芙蓉自有南風曲還來吹九重
　　　晩秋　　　　　　　　　　　庾　信
凄清臨晩景疎索望寒階濕庭凝墜露摶風巻落槐日
氣斜還冷雲峰晩更霾可憐數行鴈㸃㸃逺空排
　　　和潁川公秋夜　　　　　　　庾　信
泬寥空色逺葉黄凄序變洞浦落遵鴻長飇送巢燕千
秋流夕景百籟含宵囀峻雉聆金拆曾臺切銀箭
　　　秋日應詔　　　　　　　　(隋/)袁　朗
玉樹凉風舉金塘細栁萎葉落商飇觀鴻歸明月池迎
寒桂酒熟含露菊花垂一奉章臺宴千秋長願斯
　　　秋日效庾信體　　　　　　(唐/)太　宗
嶺銜宵月桂珠穿曉露叢蟬啼覺樹冷螢火不温風花
生園菊蕊荷盡戲魚通晨浦鳴飛鴈夕渚集棲鴻颯颯
髙天吹氛澄下熾空
　　　山閣晩秋　　　　　　　　　太　宗
山亭秋色滿巖牖凉風度疎蘭尚染煙殘菊猶承露古
石衣新苔新巢封古樹厯覽情無極咫尺輪光暮
　　　秋思　　　　　　　　　　(唐/)李白
春陽如昨日碧樹鳴黄鸝蕪然蕙草暮颯爾凉風吹天
秋木葉下月冷莎雞悲坐愁羣芳歇白露凋華滋
　　　秋興　　　　　　　　　　(唐/)王昌齡
日暮西北堂凉風洗脩木著書在南窗門館常肅肅苔
草延古意視聽轉幽獨或問余所營刈黍就寒谷
　　　秋夜　　　　　　　　　　(唐/)韋應物
暗窗凉葉動秋齋寢席單幽人半夜起明月在林端一
與清景遇每憶平生歡如何方惻愴披衣露轉寒
　　　感秋　　　　　　　　　　(唐/)賈島
商氣颯已來嵗華又虚擲朝雲藏竒峰暮雨灑疎滴幾
蜩黙凉葉數蛩思陰壁落日空館中歸心逺山碧
　　　秋日　　　　　　　　　　(唐/)温庭筠
爽氣變昏旦神臯遍原隰煙華久蕩摇石澗仍清急栁
暗山犬吠蒲流水禽立菊花明欲迷棗葉光如濕天籟
思林嶺車塵倦都邑譸張夙所違悔吝何由入芳草秋
可藉幽泉曉堪汲牧羊燒外鳴林果雨中拾復此遂閒
曠翛然脱羈縶田収鳥雀喧氣肅龍蛇蟄佳節足豐穰
良朋阻逰集沈機日寂寥葆素常呼吸投迹倦攸往放
懷志所執良時有東葘吾將事蓑笠
　　　和子俊感秋　　　　　　　(元/)趙孟頫
白露泫然隊草木日以凋閒居無塵雜日薄風翛翛登
髙寫我心葵扇欲罷揺感時俯逝水回睇仰層霄松喬
在何許髙蹈不可招願言從之逰懷古一何遥
　　　秋　　　　　　　　　　　(元/)張養浩
黄雲亘郊野農力今有功兹乃民之天治理根其中我
雖未及粒已覺飢腸充田頭父老過擊壤今嵗豐自愧
無寸積坐享雍熙風秋成既如彼况對菊與楓氣澄天
宇髙心寂塵累空木落山獻體波縮沙留蹤遐興何悠
悠迅景何悤悤俯仰田舎底或能保初終
　　　秋日池上　　　　　　　　(元/)薩都拉
顧兹林塘幽消此閒日永飄風亂萍蹤落葉散魚影天
清曉露凉秋深藕花冷有懷無與言獨立心自省
　　　雙寺精舎新秋追和戎昱長安秋夕
　　　　　　　　　　　　　　　(元/)倪　瓚
秋暑晩差凉茗餘眠獨早清風振庭柯寒蛩吟露草晨
興面流水西望呉門道不知人事劇但見青山好
　　七言古(附長短句/)
　　　酬司門盧四兄雲夫院長望秋作
　　　　　　　　　　　　　　　(唐/)韓　愈
長安雨洗新秋出極目寒鏡開塵函終南曉望踏龍尾
倚天更覺青巉巉自知短淺無所補從事久此穿朝衫
歸來得便即逰覽暫似壯馬脱重銜曲江荷花葢十里
江湖生目思莫緘樂逰下矚無逺近緑槐萍合不可芟
白首寓居誰借問平地寸歩扄雲巖雲夫吾兄有狂氣
嗜好與俗殊酸鹹日來省我不肯去論詩説賦相諵諵
望秋一章已驚絶猶言低抑避謗讒若使乘酣騁雄怪
造化何以當鐫劖嗟我小生值强伴怯膽變勇神明監
馳坑跨谷終未悔為利而止真貪饞髙揖羣公謝名譽
逺追甫白感至諴樓頭完月不共宿其奈就缺行攕攕
　　　谿晩凉　　　　　　　　　(唐/)李　賀
白狐向月號山風秋寒掃雲留碧空玉煙青濕白如幢
銀灣曉轉流天東谿汀眠鷺夢征鴻輕蓮不語細㳺溶
層岫迴岑復疉龍苦篁對客吟歌筒
　　　秋意　　　　　　　　　　(元/)馬祖常
銀牀墜露下髙桐竹練含氷留麝龍蒲萄酒作瑪瑙紅
湘娥江邊采芙蓉月華流影天漢東素商凄清颺㣲風
草根知秋有鳴蛩
　　　秋夜三五七言　　　　　　(元/)鄭允端
風乍起月初陰樹頭梧葉響階下草蟲吟何處髙樓吹
短笛誰家急杵𢷬秋砧
　　五言律
　　　儀鸞殿早秋　　　　　　　(唐/)太　宗
寒驚薊門葉秋發小山枝松陰背日轉竹影避風移提
壺菊花岸髙興芙蓉池欲知凉氣早巢空燕不窺
　　　秋日　　　　　　　　　　　太　宗
爽氣澄蘭沼和風動桂林露凝千片玉菊散一叢金日
岫髙低影雲空㸃綴陰蓬瀛不可望泉石且娯心
　　　秋日翠微宫　　　　　　　　太　宗
秋光凝翠嶺凉吹肅離宫荷疎一葢缺樹冷半帷空側
陣移鴻影圓花釘菊叢攄懷俗塵外髙眺白雲中
　　　奉和山夜臨秋　　　　　　(唐/)上官儀
殿帳清炎氣輦道含秋陰凄風移漢筑流水入虞琴雲
飛送斷鴈月上淨疎林滴瀝露枝響空濛煙壑深
　　　初秋夜坐應詔　　　　　　(唐/)楊師道
玉琯凉初應金壺夜漸闌蒼池流稍潔仙掌露方漙鴈
聲風處斷樹影月中寒爽氣長空淨髙吟覺思寛
　　　園林秋夜作　　　　　　　(唐/)李　嶷
林卧避殘暑白雲長在天賞心既如此對酒非徒然月
色徧秋露竹聲兼夜泉凉風懷袖裏兹意與誰傳
　　　山居秋興　　　　　　　　(唐/)王　維
空山新雨後天氣晩來秋明月松間照清泉石上流竹
喧歸浣女蓮動下漁舟隨意春芳歇王孫自可留
　　　秋野　　　　　　　　　　(唐/)杜　甫
秋野日疎蕪寒江動碧虚繫舟蠻井絡卜宅楚邨墟棗
熟從人打葵荒欲自鋤盤飡老夫食分減及谿魚
　　　其二
禮樂攻吾短山林引興長掉頭紗㡌側曝背竹書光風
落收松子天寒割蜜房稀疎小紅翠駐屐近㣲香
　　　其三
逺岸秋沙白連山晩照紅潛鱗輸駭浪歸翼㑹髙風砧
響家家發樵聲箇箇同飛霜任青女賜被隔南宫
　　　酬蕭二十七侍御初秋言懷　(唐/)郎士元
楚客秋多興江林月漸生細枝凉葉動極浦早鴻聲勝
賞暌前夕新詩報逺情曲髙慚和者惆悵閉寒城
　　　和太常李主簿秋中山下别墅即事
　　　　　　　　　　　　　　　(唐/)盧　綸
清秋來幾時宋玉已先知曠朗霞映竹澄明山滿池葺
橋雙鶴赴收果衆猿隨韶樂方今奏雲林徒蔽虧
　　　和左司元郎中秋居　　　　(唐/)張　籍
自知清靜好不要問時豪就石安琴枕穿松壓酒槽山
情因月甚詩語入秋髙身外無餘事唯應筆硏勞
　　　其二
閒堂新掃灑稱是早秋天書客多呈帖琴僧與合絃莎
臺乘晩上竹院就凉眠終日無忙事還應似得仙
　　　其三
客散髙齋晩東園景象偏晴明猶有蝶凉冷漸無蟬藤
折霜來子蝸行雨後涎新詩纔上巻已得滿城傳
　　　秋思　　　　　　　　　　(唐/)白居易
夕照紅于燒晴空碧勝藍獸形雲不一弓勢月初三鴈
思來天北砧愁滿水南蕭條秋氣味未老已深諳
　　　秋相望　　　　　　　　　(唐/)元　稹
簷月驚殘夢浮凉滿夏衾蠨蛸低户晩螢火度墻陰爐
暗燈花短牀空帳影深此時相望久髙樹憶横岑
　　　晩秋　　　　　　　　　　　元　稹
竹露滴寒聲離人曉思驚酒醒秋簟冷風急夏衣輕寢
倦解幽夢慮閒添逺情誰憐獨欹枕斜月透窗明
　　　感秋　　　　　　　　　　(唐/)姚　倫
試向疎林望方知節候殊亂聲千葉下寒影一巢孤不
蔽秋天鴈驚飛夜月烏霜風與春日幾度遣榮枯
　　　和劉補闕秋園寓興　　　　(唐/)朱慶餘
閒園清氣滿新興日堪追隔水蟬鳴後當檐雁過時雨
餘槐穟重霜近藥苗衰不以朝簪貴多將野客期
　　　其二
逍遥人事外杖履入杉蘿草色寒猶在蟲聲晩漸多靜
逢山鳥下幽稱野僧過幾許新開菊閒從落葉和
　　　其三
留情清景宴朝罷有餘閒蝶散紅闌外螢飛白露間牆
髙微見寺林靜逺分山吟足期相訪殘陽自掩闗
　　　其四
深齋嘗獨處詎肯厭秋聲翠篠寒逾靜孤花晩更明每
因逢石坐多見抱書行入夜聽疎杵遥知耿此情
　　　其五
門巷惟苔蘚誰言不稱貧臺閒人下晩果熟鳥來頻石
脈潛通井松枝靜離塵殘蔬得晴後又見一畨新
　　　其六
竹逕通鄰圃清深稱獨逰蟲絲交影細藤子墜聲幽積
潤苔紋厚迎寒薺葉稠閒來尋古畫未廢執茶甌
　　　山居秋思　　　　　　　　(唐/)周　賀
一從雲水住曾不下西岑落木孤猿在秋庭積葉深泉
流通井脈蟲響出牆陰夜靜谿聲徹寒燈尚獨吟
　　　原上秋居　　　　　　　　(唐/)賈　島
闗西又落木心事復如何嵗月辭山久秋霖入夜多鳥
從井口出人自岳陽過倚杖聊閒望田家未剪禾
　　　訪秋　　　　　　　　　　(唐/)李商隠
酒薄吹還醒樓危望巳窮江臯當落日㠶席見歸風煙
帶龍潭白霞分鳥道紅殷勤報秋意只是有丹楓
　　　早秋山居　　　　　　　　(唐/)温庭筠
山近覺寒早草堂霜氣晴樹凋窗有日池滿水無聲果
落見猿過葉乾聞鹿行素琴機慮靜空伴夜泉清
　　　旅中早秋　　　　　　　　(唐/)劉　威
金威生止水爽氣徧遥空草色蕭條路槐花零落風夜
來萬里月覺後一聲鴻莫問前程事飄然沙上蓬
　　　早秋　　　　　　　　　　(唐/)許　渾
遥夜泛清瑟西風生翠蘿殘螢委玉露早雁拂金河高
樹曉還密逺山晴更多淮南一葉下自覺老煙波
　　　早秋山中　　　　　　　　(唐/)李山甫
誰到山中語雨餘風氣秋煙嵐出澗底瀑布落牀頭至
道亦非逺僻詩須苦求千峰有佳景拄杖獨廵逰
　　　秋興寄頴公　　　　　　　(唐/)僧貫休
風聲吹竹健凉氣著身輕誰有閒心去江邊看水行邨
遥紅樹逈野闊白煙平試裂芭蕉片題詩問竺卿
　　　新秋夜雨　　　　　　　　　僧貫休
夜雨洗河漢詩懷覺有靈籬聲新蟋蟀草影老蜻蜓靜
引閒機發凉吹逺思醒逍遥向誰説時泥漆園經
　　　秋居幽興　　　　　　　　(宋/)王禹偁
秋光雖寂莫幽興入詩家籬暗螿啼菊園荒蟻上茄圍
棊知日影理髪見霜華向曉兒童喜谿僧遺晩瓜
　　　園廬秋夕　　　　　　　　(宋/)林　逋
蘭杜裛衰香開扉趣自長寒煙宿墟落清月上林塘意
想殊為適形骸固可忘援琴有餘興聊復寄吟觴
　　　秋夜　　　　　　　　　　(宋/)葛長庚
有客眠孤館更闌擁紙衾清風千里夢明月一聲砧素
壁秋燈暗紅爐夜火深寒猿啼嶺外惹起故鄉心
　　　八月三日即事　　　　　　　葛長庚
煙冷渾沾水谿清可數魚鴉翻千㸃墨鴈草數行書今
日征帆下前年上國初詩盟寒復講無酒興何如
　　　秋到　　　　　　　　　　(宋/)方萬里
秋到山居僻貧無異味嘗擘黄新栗嫩炊白早秈香漸
減家人病徐添夜氣凉憑誰理荒穢籬落菊苗長
　　　秋思　　　　　　　　　　(元/)蕭國寳
閒看浮雲白臨風清且凉煙林含紫翠霜菊間青黄逺
浦枕孤鶩荒郊宿野航心空隨地靜木石自相忘
　　　次韻阿榮存初叅議秋夜見寄
　　　　　　　　　　　　　　　(元/)虞　集
寓館城門夕髙秋雨露開天垂華葢近月轉紫垣來疎
闊思良㑹淹留到不才深期謝安石揮麈散風埃
　　　次韻陳剛中待制初秋　　　(元/)袁　桷
岸幘倚書楹寒砧徹四城馬歸人獨語鴈過月初生寂
寂候蟲急凄凄落葉清客懷誰與共搔首見參横
　　　新秋即事　　　　　　　　(元/)許有壬
莫蹋蒼苔破茨門晝亦闗林風秋入樹波日晩摇山原
野蒼茫外煙霏指顧間更須安一榻月夜不須還
　　　次和可翁新秋即事　　　　(元/)許有孚
池亭殘暑去樂事日相闗徑列霜前菊窗招雨後山好
詩來枕上爽氣滿人間極目重臺晩遥天一鶴還
　　五言排律
　　　奉和王相公秋日戲贈元校書
　　　　　　　　　　　　　　　(唐/)錢　起
才妙心仍逺名疎迹可追清秋聞禮暇新雨到山時勝
事唯愁盡幽尋不厭遲弄雲憐鶴去隔水許僧期賢相
敦髙躅雕龍憶所思芙蓉洗清露願比謝公詩
　　　江樓早秋　　　　　　　　(唐/)白居易
南國雖多熱秋來亦不遲湖光朝霽後竹氣晩凉時樓
閣宜佳客江山入好詩清風水蘋葉白露木蘭枝欲作
雲泉計須憑伏臘資匡廬一歩地官滿更何之
　　七言律
　　　江南秋日　　　　　　　　(唐/)殷文珪
水國由來稱道情野人經此頓神清一篷秋雨睡初起
半硯冷雲吟未成青笠漁兒筒釣沒蒨衣菱女畫橈輕
氷綃寫上江南景寄與金鑾馬長卿
　　　新秋即事　　　　　　　　(唐/)皮日休
癡號多于顧愷之更無餘事可從知酒坊吏到常先見
鶴料符來每探支凉後定謀清月社晩來專赴白蓮期
共君無事堪相賀又到金虀玉鱠時
　　　和新秋即事　　　　　　　(唐/)陸龜䝉
聲利從來解破除秋灘惟憶下桐廬鸕鷀陣合殘陽少
蜻蛚吟高冷雨疎辨物南華論指指才非元宴借書書
當時任使真堪笑波上三年學炙魚
　　　晩秋同何秀才谿上　　　　(唐/)伍　喬
閒歩秋光思杳然荷藜因共過林煙期收野藥尋幽路
欲采谿菱上小船雲吐曉陰藏霽岫栁含餘靄咽殘蟬
倒尊盡日忘歸處山磬數聲敲暝天
　　　秋懷　　　　　　　　　　(宋/)黄庭堅
秋陰細細壓茅堂吟蟲啾啾昨夜凉雨開芭蕉新間舊
風撼篔簹宫應商砧聲已急不可緩檐景既短難為長
狐裘斷縫棄牆角豈念晏嵗多繁霜
　　　永嘉秋夕　　　　　　　　(宋/)陸　㳺
風戰枯桐敲紙窗擁裘無寐夜偏長譙樓三鼓夜將午
雲雁數聲天正霜寓世此身驚逆旅寛懷何處不吾鄉
江頭風景日堪醉酒美蠏肥橙橘香
　　　秋居寄西里君　　　　　　(宋/)翁　巻
每日看山山上立滿山風日又秋來貧家嵗計惟收菊
幽徑時常不掃苔新得酒方思欲試舊存吟軸見還開
凉天在處清如水能賦慚無宋玉才
　　　秋夜　　　　　　　　　　(宋/)戴復古
十分秋色滿軒窗景物凄清夜氣凉篩月簾櫳金瑣碎
𢷬霜砧杵玉丁當井梧葉脱無多影巖桂花稠不斷香
坐到更深吟興動硯池滴露寫詩狂
　　　秋夜　　　　　　　　　　(元/)黄　庚
博山香冷夜將闌紅影摇窗燭未殘庭樹露濃花氣濕
井梧風老葉聲乾世情冷暖知心少朋舊東西㑹面難
一段客愁吟不就無言背月倚闌干
　　　楚山秋晩　　　　　　　　(元/)掲傒斯
山人何處抱琴歸遥想樓臺隔翠微老樹風生舟正泊
空江日落雁初飛豈無賦客能招隠亦有漁翁醉息機
　一幅秋光舒復捲誰教塵土涴人衣
　　　東嶺秋陰　　　　　　　　(元/)呉　萊
幾㸃晴雲著樹梢寒山蒼莽類城壕雞豚日落聲相接
鸛鶴風凉勢自高小徑殘榛分嶺脊平疇淨緑帶谿毛
朝來雨足多秋意井上無人事桔橰
　　　秋日　　　　　　　　　　(元/)周　權
石脈泉花蘸眼明竹根沙路舊經行雲歸天際山容澹
日落江頭鴈影横梧葉庭除秋漸老豆花籬落晩初晴
客程迢逓歸心逺煙火蒼茫起暮城
　　　東湖秋景　　　　　　　　(元/)楊　載
暫停麾葢擁輕舟此日湖山屬暮秋采采黄花登几案
離離紅樹散汀洲傾壺浮蟻杯頻竭下箸鮮鱗網乍收
莫向錢塘誇往事白蘇未許擅風流
　　　秋詞　　　　　　　　　　(元/)王　逢
香散天街靜玉珂露臺風殿夜如何星從河漢淡中落
秋在梧桐疎處多鸞影不曾離寳鑑蛛絲先已綴金梭
君王蠒館詢遺事却擬鑾車共載過
　　　新秋早朝　　　　　　　　(明/)王　璲
宫井梧桐一葉飛新凉先到侍臣衣蒼龍闕上銀河轉
丹鳳樓頭玉漏稀曉仗分行環御輦夕郎鳴佩出仙闈
自憐虎觀叨陪從簮筆慚無補萬幾
　　　秋日　　　　　　　　　　(明/)居　節
槿花委露渚蓮愁無復紅粧蕩小舟濃淡雲山堪入畫
蕭閒門逕自宜秋當時載酒人如鶴昨夜吹簫月滿樓
鴻鴈欲來江欲冷白蘋風起思悠悠
　　五言絶句
　　　秋歌　　　　　　　　　　(唐/)郭元振
辟惡茱茰囊延年菊花酒與子結綢繆丹心此何有
　　　秋夜　　　　　　　　　　(唐/)耿　湋
髙秋夜分後逺客鴈來時寂寂重門掩無人問所思
　　　秋夜寄丘二十二員外　　　(唐/)韋應物
懷君屬秋夜散歩詠凉天山空松子落幽人應未眠
　　　秋夜　　　　　　　　　　　韋應物
髙閣漸凝露凉葉稍飄闈憶在南宫直夜長鐘漏稀
　　　秋山吟　　　　　　　　　(唐/)施肩吾
夜吟秋山上裊裊秋風歸月色清且冷桂香落人衣
　　　招東鄰　　　　　　　　　(唐/)白居易
小榼二升酒新簟六尺牀能來夜話否池畔欲秋凉
　　　早秋獨夜　　　　　　　　　白居易
井梧凉葉動鄰杵秋聲發獨向檐下眠覺來半牀月
　　　孟秋　　　　　　　　　　(唐/)鄭　槩
江南孟秋天稻花白如氊素腕慚新藕殘粧妬晩蓮
　　　仲秋　　　　　　　　　　(唐/)沈仲昌
江南仲秋天鱏鼻大如船雷是樟亭浪苔為累石錢
　　　季秋　　　　　　　　　　(唐/)劉　蕃
江南季秋天栗實大如拳楓葉紅霞舉蘆花白浪穿
　　　長安秋望　　　　　　　　(唐/)杜　牧
樓倚霜樹外鏡天無一毫南山與秋色氣勢兩相髙
　　　䕶國寺秋吟　　　　　　　(宋/)葛長庚
鴈過天成畫魚驚水作紋檐牙宵吐雨殿脊晩䭾雲
　　　其二
酒弄三竿日詩成一枕風寒聲落鴻雁秋意著梧桐
　　　其三
樓影秋江白苔碑卧夕陽水昏沙暮起一一鴈南翔
　　　其四
嫩竹容歸雀寒松捧落暉危紅和露滴空翠撲衣飛
　　　其五
竹手擎雲重松肩荷月髙煙收天地闊醉目數秋毫
　　　其六
犬吠月如晝馬鳴人渡橋更無詩與酒虚度可憐宵
　　　其七
香篆孤煙裊燈龕寸火微夢和明月冷心與白雲飛
　　　其八
星似螢千㸃雲如鶴一雙孤吟寒不寐落葉打空窗
　　　京師秋夜　　　　　　　　(元/)虞　集
風竹撼秋聲天寒夢不成如何今夜月偏照客窗明
　　　西齋秋夜　　　　　　　　(元/)僧善住
晩雨過江城西齋秋氣清夢囘孤枕上無處不蟲聲
　　　秋夕　　　　　　　　　　　僧善住
孤館燈初暗窗虚月正明寒衣猶未補風逓𢷬砧聲
　　七言絶句
　　　初秋　　　　　　　　　　(唐/)孟浩然
不覺初秋夜漸長清風習習重凄凉炎消暑退茅齋靜
堦下叢莎有露光
　　　秋詞　　　　　　　　　　(唐/)劉禹錫
自古逢秋悲寂寥我言秋日勝春朝晴光一雁排雲上
便引詩情到碧霄
　　　其二
山明水淨夜來霜數樹深紅出淺黄試上髙樓清入骨
豈如春色使人狂
　　　晩秋閒居　　　　　　　　(唐/)白居易
地僻門深少送迎披衣閑坐養幽情秋庭不掃携藤杖
閒踏梧桐黄葉行
　　　秋熱　　　　　　　　　　　白居易
西江風候接南威暑氣常多秋氣微猶道江州最凉冷
至今九月著生衣
　　　秋夕　　　　　　　　　　(唐/)竇鞏
䕶霜雲映月朦朧烏鵲爭飛井上桐夜半酒醒人不覺
滿池荷葉動秋風
　　　愁思　　　　　　　　　　(唐/)王　涯
網軒凉吹動輕衣夜聽更長玉漏稀月度天河光轉濕
鵲驚秋樹葉頻飛
　　　秋夜曲　　　　　　　　　　王　涯
丁丁漏永夜何長漫漫輕雲露月光秋逼暗蛩通夕響
寒衣未寄莫飛霜
　　　其二
桂魄初生秋露微輕羅已薄未更衣銀筝夜久殷勤弄
心怯空房不忍歸
　　　秋原晩望　　　　　　　　(唐/)楊　凌
客鴈秋來次第逢家書頻寄兩三封夕陽天外雲歸盡
亂見青山無數峰
　　　到秋　　　　　　　　　　(唐/)李商隠
扇風淅瀝簟流漓萬里南雲滯所思守到清秋還寂莫
葉丹苔碧閉門時
　　　秋懷　　　　　　　　　　(唐/)雍　陶
古槐煙薄晩鴉愁獨向黄昏立御溝南國望中生逺思
一行新雁去汀洲
　　　早秋宿田舎　　　　　　　(唐/)曹　鄴
澗草疎疎螢火光山月朗朗楓樹長南邨犢子夜聲急
應是欄邊新有霜
　　　秋日　　　　　　　　　　(宋/)朱　子
一雨生凉杜若洲月波微漾綠谿流茅檐歸去無塵土
淡薄閒花遶舎秋
　　　秋懷　　　　　　　　　　(宋/)劉　宰
一抹紅綃日脚霞千林暮靄納歸鴉西風巻盡梧桐葉
乞與中庭散月華
　　　早秋　　　　　　　　　　(元/)劉　因
昨朝一葉見秋生今日千巖萬壑清欲借西風蘇病骨
暫來石上聽松聲
　　　山中秋夜　　　　　　　　(元/)黄　庚
石牀彈月鶴聽琴玉宇凝秋絶㸃塵萬里無雲銀漢淡
一天風露濕星辰
　　　初秋夜坐　　　　　　　　(元/)趙孟頫
夜深庭院寂無聲明月流空萬影横坐對荷花兩三朶
紅衣落盡覺風生
　　　秋閨　　　　　　　　　　(元/)元　淮
團扇初隨碧簟收畫簾歸燕尚遲留閒階弄影穿明月
笑捻流螢説早秋
　　　　秋詞　　　　　　　　　　(元/)薩都拉
　清夜宫車出建章紫衣小隊兩三行石闌干畔銀燈過
　照見芙蓉月上霜
　　　　秋詞　　　　　　　　　　(元/)鄭允端
　月轉觚稜夜未央倚牀自炷水沈香芙蓉小帳雲屏暗
　二十五聲秋㸃長
　　　　秋景　　　　　　　　　　(明/)宣　宗
　新秋凉露濕荷叢不斷清香逐曉風滿目濃華春意在
　晩霞澄錦照芙蓉
　　　　秋行　　　　　　　　　　(明/)顧　源
　野菜香粳樂晩年疎林晴日好秋天風瓢滿耳鳴琴筑
　黄葉深窩得晏眠
　
　
　
御定佩文齋詠物詩選巻二十八
　欽定四庫全書
御定佩文齋詠物詩選巻二十九
　　立秋類
　　　五言古
　　　　立秋　　　　　　　　　　(陳/)周宏讓
　兹辰戒流火商飇早已驚雲天改夏色木葉動秋聲
　　　　立秋日曲江憶元九　　　　(唐/)白居易
　下馬桞陰下獨上堤上行故人千萬里新蟬兩三聲城
　中曲江水江上江陵城兩地新秋思應同此日情
　　　　立秋夕有懷夢得　　　　　　白居易
　露簟荻竹清風扇蒲葵輕一與故人別再見新蟬鳴是
　夕凉飇起閒境入幽情廻燈見棲鶴隔竹聞吹笙夜茶
　一兩杓秋吟三數聲所思渺千里雲水長洲城
　　　　立秋日同子澄寺簿及僉判敎授二同僚星子
　　　　　令尹約周君段君同遊三峽過山房登折桂
　　　　　分韻賦詩得萬字輙成十韻呈諸同逰
　　　　　　　　　　　　　　　(宋/)朱　子
抗塵幾何時猿鶴共悲怨豈知朱墨暇乃適山水願兹
晨秋令初休沐謹邦憲佳賔忽四來英僚亦三勸駕言
北郭門謝此旟隼建散日山崔嵬縱轡路脩㬅凴欄快
倒峽躋壑困脱輓追攀林樾深懽喜脚力健登髙眺逺
浦衆景爭自獻何必仍丹丘徑欲凌九萬
　　　立秋日早汎舟入郭　　　　(明/)張　羽
連霖啟秋期金氣晨已兆谿雲合餘陰水霞相照耀登
艫泛凉飇乘流駕奔峭迴波蕩塵襟青山列逺眺蒲菼
迷森沈菱荷爭窅窕沙明衆女浣潭淨孤禽嘯端居積
百憂暫出窺衆妙好爵豈不懷衞生乃其要寄謝滄海
人予亦堪同調
　　　立秋後夜起見明月　　　　(明/)胡宗仁
深夜見明月漸低西南隅光華射虛檐照我牀頭書開
函見細字厯厯如貫珠老眼未能讀惆悵坐庭除風生
梧葉鳴光景殊蕭疎昨方入秋序清凉便有餘
　　五言律
　　　二十七日立秋夜作　　　　(明/)陳　昻
是夜秋相見律歸夷則中草心蒙白露衣領受凉風舞
覺蜻蜓爽聲添蟋蟀工吾其先散髮作賦答天功
　　　立秋後一日助甫見訪　　　(明/)李先芳
屏居對芳草同病喜相將闌暑人如醉新秋鬢有霜蟲
鳴風雨夕螢㸃薜蘿牆後夜看牛女還期就一觴
　　五言排律
　　　立秋日題安昌寺北亭　　　(唐/)孫　逖
樓觀倚長霄登攀及霽朝髙如石門頂勝擬赤城標天
路雲虹近人寰氣象遥山圍伯禹廟江落伍胥潮徂暑
迎秋薄凉風是日飄果林餘苦李萍水覆甘蕉覽古嗟
夷漫陵空愛泬寥更聞金刹下鐘梵晩蕭蕭
　　　和王卿立秋即事　　　　　(唐/)司空曙
秋宜何處看試問白雲官暗入蟬鳴樹微侵蝶繞蘭向
風凉稍動近日暑猶殘九陌浮埃減千峰爽氣攢換衣
防竹暮沈果訝泉寒宮響傳花杵天清出露盤髙禽當
側弁㳺鮪對憑欄一奏招商曲空令繼唱難
　　　立秋日　　　　　　　　　　司空曙
律變新秋至蕭條自此初花酣蓮報謝葉在栁呈疎澹
日非雲映清風似雨餘巻簾凉暗度迎扇暑先除草靜
多翻燕波澄乍露魚今朝散騎省作賦興何如
　　七言律
　　　次韻和張道濟長老立秋後作
　　　　　　　　　　　　　　　(宋/)孔平仲
萬里悄然若有霜南山秋色兩蒼蒼已經晩雨驅除熱
更得西風斷送凉瀚海人空雲弄白呉江波闊葉吹黄
知君昨夜書帷夢半在親庭半在鄉
　　　立秋日禱雨宿靈隠寺同周徐二令
　　　　　　　　　　　　　　　(宋/)蘇　軾
百重堆案掣身閒一葉秋聲對榻眠牀下雪霜侵户月
枕中琴筑落堦泉﨑嶇世味嘗應徧寂莫山栖老漸便
惟有憫農心尚在起瞻雲漢更茫然
　　　立秋日居田園有感　　　　(明/)施　漸
霏霏輕靄薄朝暉又見凉颸一葉飛氣早疇官已應閏
天移星火欲流輝黍苗徧野勞歌少杞菊成畦生事微
誰謂門閒可羅雀秋風轉覺雀來稀
　　七言絶句
　　　立秋　　　　　　　　　　(宋/)范成大
折枝楸葉起園𤓰赤豆如珠嚥井花洗濯煩襟酬節物
安排笑口問生涯
　　　立秋後三日泛舟越來谿　　　范成大
西風初日小谿帆旋織波紋縐淺藍行入鬧荷無水面
紅蓮沉醉白蓮酣
　　　其二
一川新漲熨秋光挂起篷窗受晩凉楊栁無窮蟬不斷
好風將夢過横塘
　　　其三
　飯後茶前困思生水寛風穏信篙撐不知浪打船頭響
　聽打凌波解佩聲
　
　
　
　
　
　
　
　
　
　
　
　
　
御定佩文齋詠物詩選巻二十九
　欽定四庫全書
御定佩文齋詠物詩選巻三十
　　冬類
　　　五言古
　　　　雜詩　　　　　　　　　(晉/)張　華
　晷度隨天運四時互相承東壁正昏中涸陰寒節升繁
　霜降當夕悲風中夜興朱火青無光蘭膏坐自凝重衾
　無暖氣挾纊如懷氷伏枕終遥夕寤言莫予應永思慮
　崇昔慨然獨拊膺
　　　　詠冬　　　　　　　　　　(晉/)曹　毗
　綿邈冬夕永凜厲寒氣升離葉向晨落長風振條興夜
　靜輕響起天清月暉澄寒氷盈渠結素霜竟櫩凝今載
　忽巳暮來紀奄復仍
　　　　感冬篇　　　　　　　　　(晉/)李　顒
　髙陽攬元轡太皥御冬始望舒㳺天策曜靈協燕紀
　　　　擬孟冬寒氣至　　　　　　(宋/)劉　鑠
白露秋風始秋風明月初明月照髙樓露落皎元除迨
及凉風起行見寒林疎客從逺方至贈我千里書先敘
懷舊愛末陳久離居一章意不盡三復情有餘願遂平
生志無使甘言虚
　　　詠冬　　　　　　　　　　(宋/)謝惠連
七宿乘運曜三星與時滅履霜氷彌堅積寒風愈切繁
雲起重陰迴飇流輕雪園林粲斐皓庭除秀皎潔墀瑣
有凝汙逵衢無通轍
　　　冬歌　　　　　　　　　　(梁/)武　帝
果欲結金蘭但看松栢林經霜不墮地嵗寒無異心
　　　冬日見牧牛人擔青草歸　　(唐/)張　説
塞上綿應折江南草可結欲持梅嶺花逺競榆闗雪日
月無他照山川何頓别茍齊兩地心天問將何説
　　　負冬日　　　　　　　　　(唐/)白居易
杲杲冬日出照我屋南隅負暄閉目坐和氣生肌膚初
似飲醇醪又如蟄者蘇外融百骸暢中適一念無曠然
忘所在心與虚空俱
　　　湓浦早冬　　　　　　　　　白居易
潯陽孟冬月草木未全衰秪抵長安陌凉風八月時日
西湓水曲獨行吟舊詩蓼花始零落蒲葉稍離披但作
城中想何異曲江池
　　　孟冬蒲津闗河亭作　　　　(唐/)呂　温
息駕非窮途未濟豈迷津獨立大河上北風來吹人雪
霜自兹始草木當更新嚴冬不肅殺何以見陽春
　　　冬　　　　　　　　　　　(元/)張養浩
嵗晏日南至場圃靡所勞告成三務功盈耳康衢謡鴉
飛嶺外陂虹斷林邊橋將期養疎拙詎厭居寂寥負暄
坐晴檐煦煦春滿袍對山閲吾書懷古酌彼醪此樂天
所靳何幸及草茅雖非鹿門龎或庶彭澤陶為詩寫幽
尚刋落華與豪集以貽知音悵望心摇摇
　　七言古
　　　迎冬詞　　　　　　　　　(明/)石　珤
畫檐小鐵嘶北風疎櫳日影摇輕紅疉綺重茵夜雲暖
博山紫氣飛遥空霜凄落葉䕶寒井素綆縈紆指尖冷
翠屏東面繡新苔幻出瀟湘美人影日髙寳瑟拂朱絲
魚上深潭鵲繞枝十二闌干煙細細伊州一曲譜相思
　　五言律
　　　孟冬　　　　　　　　　　(唐/)杜　甫
殊俗還多事方冬變所為破柑霜落𤓰嘗稻雪翻匙巫
岫寒都薄烏蠻瘴逺隨終然減灘瀬暫喜息蛟螭
　　　初冬旅舎早懷　　　　　　(唐/)闕　名
枕上角聲微離情未息機夢囘三楚寺寒入五更衣月
沒棲烏動霜晴凍葉飛自慚行役早深與道相違
　　　冬日山居思鄉　　　　　　(唐/)周　賀
大野始嚴凝雲天曉色澄樹寒稀宿鳥山逈少來僧背
日收窗雪開爐釋硯氷忽然思故國孤想寓西陵
　　　冬日　　　　　　　　　　(唐/)方　干
燒火掩闗坐窮居訪客稀凍雲愁暮色寒日澹斜暉穿
牖竹風滿遶庭雲葉飛已嗟周一嵗羇寓尚荷衣
　　　冬日寄僧友　　　　　　　(唐/)僧無可
斂履入寒竹安禪過漏聲髙松殘葉落深井凍痕生罷
磬風枝動懸燈雪屋明何當招我友乘月上方行
　　　全州冬月陪太守逰池　　　　僧無可
殘臘雪紛紛林間起送君苦吟行逈野投跡向寒雲絶
頂晴多去幽泉凍不聞惟應草堂寺髙枕脱人羣
　　　冬晝作　　　　　　　　　(宋/)孔平仲
霜陰收欲盡斑駁意初晴漸喜山將出只愁雲更生鳥
窺晡後屋鷄唱午間城灰拆紅爐火微煎傍耳鳴
　　　冬日雜興　　　　　　　　(宋/)張　耒
小園晴自掃曝日坐前軒野鼠穿山葉寒烏啄草根短
籬藩隙地别徑入孤邨幽趣供岑寂淹留不復論
　　　山邨冬暮　　　　　　　　(宋/)林　逋
衡茅林麓下春色已微茫雪竹低寒翠風梅落晩香樵
期多獨往茶事不全忙雙鷺有時起横飛過野塘
　　　山中冬日　　　　　　　　　林　逋
南壁蒼崖北窮冬井落閑風聲先老樹日色避諸山落
雁飢相向啼烏夕自還微微寒月影蓬户已深闗
　　　冬日書懷　　　　　　　　(宋/)徐　璣
門庭黄葉滿園樹盡玲瓏寒水終朝碧霜天向晩紅蔬
餐如野寺茅舎近谿翁非是分囂寂由來趣不同
　　　次韻屏翁冬日　　　　　　(宋/)戴　昺
曉起衝寒出霜明日未晞麥豐來嵗本梅漏早春機水
涸魚深隠蜜成蜂倦飛靜中叅物理一一見精微
　　　冬夜早起　　　　　　　　(元/)張養浩
推枕人初起出門星尚存嵗寒郊野闊天早樹林昏窗
影猶殘月鷄聲已逺邨孜孜何所事時取故書温
　　　初冬作　　　　　　　　　(元/)方　瀾
泬寥蕭瑟後霽色却怡人霜已千林曙天猶十月春黄
花蝶過晩白葦鴈銜新野性自夷曠非關絶世塵
　　七言律
　　　十二月一日　　　　　　　(唐/)杜　甫
今朝臘月春意動雲安縣前江可憐一聲何處送書鴈
百丈誰家上瀬船未將梅蕊驚愁眼更取椒花媚逺天
明光起草人所羡肺病幾時朝日邊
　　　初冬偶作寄南陽潤卿　　　(唐/)皮日休
寓居無事入清冬雖設尊罍酒半空白菊為霜翻帶紫
蒼苔因雨却成紅迎潮預遣收魚笱防雪先敎蓋鶴籠
惟待支硎最寒夜共君披氅訪林公
　　　和初冬偶作寄南陽潤卿次韻
　　　　　　　　　　　　　　　(唐/)陸龜䝉
逐日生涯敢計冬可嗟寒事落然空窗憐返照緣書小
庭喜新霜為橘紅衰栁尚能和月動敗蘭猶擬倩煙籠
不知海上今清淺試與飛書問洛公
　　　宣義里舎冬暮自貽　　　　(唐/)鄭　谷
幽居不稱在長安溝淺浮春岸雪殘板屋漸移方帶野
水車新入夜添寒名如有分終須立道若離心豈易寛
滿眼塵埃馳騖去獨尋煙竹剪漁竿
　　　冬日道中　　　　　　　　(唐/)伍　喬
去去天涯無定期瘦童羸馬共依依暮煙江口客來絶
寒葉嶺前人住稀帶雪野風吹旅思入雲山火照行衣
釣臺吟閣滄洲在應為初心未得歸
　　　冬夜寄溫飛卿　　　　　　(唐/)魚元機
苦思搜詩燈下吟不眠長夜怕寒衾滿庭木葉愁風起
透幌紗窗惜月沉疏散未閑終遂願盛衰空見本來心
幽棲莫定梧桐處暮雀啾啾空遶林
　　　初冬　　　　　　　　　　(宋/)陸　㳺
平生詩句領流光絶愛初冬萬瓦霜楓葉欲殘看愈好
梅花未動意先香暮年自適何妨退短景無營亦自長
况有小兒同此趣一窗相對弄朱黄
　　　成都嵗暮始微寒小酌遣興　　陸　㳺
革帶頻移紗㡌寛茶鐺欲熟篆香殘疎梅已報先春信
小雨初成十月寒身似野僧猶有髪門如邨舎强名官
鼠肝蟲臂元無擇遇雨猶能罄一歡
　　　閒吟初冬　　　　　　　　(宋/)真山民
一架琴書一筆牀杜門荏苒送年光囊空儘可償詩債
脚倦猶能入醉鄉既老菊花偏耐久未開梅蕊已先香
眼邊管領閒風景不識人間更有忙
　　　東湖冬景　　　　　　　　(元/)楊　載
雲氣低藏十萬家東湖飛雪又交加玉禾舊布仙山種
瓊樹新開帝所花别浦移舟聞過㕍髙樓凭檻見歸鴉
侯門似有相如客賸賦篇章與世誇
　　　十二月五日雪晴　　　　　(元/)張　雨
日光玉潔千峰立快雪晴時一氣凝當晝爐亭催掃巷
犯寒魚榜借收氷松皮石裂號飢䑕窗隙塵消觸凍蠅
青茁菜芽渾可愛倩誰春餤捲紅綾
　　　嵗暮書齋即事次夕公韻　　(明/)錢謙貞
揮戈無力駐殘冬有客孤吟百事慵硯水破堅餘滴瀝
筆花開凍任蒙茸文心老愧殘江錦詩律人多好葉龍
卒嵗優㳺差自遣臘醅缸面漸溶溶
　　五言絶句
　　　冬郊行望　　　　　　　　(唐/)王　勃
桂密巖花白梨疎林葉紅江臯寒望盡歸念斷征篷
　　　冬歌　　　　　　　　　　(唐/)郭元振
北極嚴氣昇南至溫風謝調絲競短歌拂枕憐長夜
　　　孟冬　　　　　　　　　　(唐/)謝良輔
江南孟冬天荻穗軟如綿綠絹芭蕉裂黄金橘柚懸
　　　仲冬　　　　　　　　　　(唐/)呂　渭
江南仲冬天紫蔗節如鞭海將鹽作雪山用火耕田
　　　季冬　　　　　　　　　　(唐/)丘　丹
江南季冬天紅蠏大如􁀙湖水龍為鏡爐峰氣作煙
　　　冬　　　　　　　　　　　(金/)宇文虚中
鶻健呼風急烏啼促景殘窟深宜兔蟄蒲折蔭魚寒
　　七言絶句
　　　和襲美初冬偶作　　　　　(唐/)陸龜䝉
桐下空堦疉緑錢貂裘初綻擁髙眠小爐低幌還遮掩
酒滴清香似去年
　　　次仲庸初冬即事　　　　　(宋/)裘萬頃
常嵗霜天分外晴一谿如練浸氷輪今年風雨無寧夜
誰與谿梅作小春
　　　其二
君家秋實洞庭種小子持來獨未黄莫作蘇州書後夢
只今正欠滿林霜
　　　冬日早作　　　　　　　　　裘萬頃
黄昏月姊剪雲開夜半雷車載雨來晨起鈎簾望霄漢
風花吹墮萬璚瑰
　　　冬暖　　　　　　　　　　(元/)胡乘龍
冬令偷春多得暖㶚橋無思可吟詩江梅一樹都開遍
不問南枝與北枝
　　　冬詞　　　　　　　　　　(元/)郭　鈺
疎林晴旭散啼鴉髙閣珠簾窣地遮為問王孫歸也未
　玉梅開到北枝花
　
　
　
　
　
　
　
　
　
　
　
　
　
　
御定佩文齋詠物詩選巻三十
　欽定四庫全書
御定佩文齋詠物詩選巻三十一
　　立冬類
　　　七言絶句
　　　　立冬　　　　　　　　　　(明/)王穉登
　秋風吹盡舊庭柯黄葉丹楓客裏過一㸃禪燈半輪月
　今宵寒較昨宵多
　
　
　
　
　
　
　
　
御定佩文齋詠物詩選巻三十一
　欽定四庫全書
御定佩文齋詠物詩選巻三十二
　　冬至類
　　　四言古
　　　　晉冬至初嵗小㑹歌　　　　(晉/)張　華
　日月不留四氣迴周節慶代序萬國同休庶尹羣后奉
　夀升朝我有嘉禮式宴百僚繁肴綺錯旨酒泉渟笙鏞
　和奏磬管流聲上隆其愛下盡其心宣其壅滯訓之德
　音乃宣乃訓配享交泰永載仁風長撫無外
　　　五言古
　　　　詠冬至　　　　　　　　　(宋/)袁　淑
　連星貫初厯令月臨首嵗薦樂行陰政登金贊陽滯收
　凉降天德萌華宣地惠司瑞記夜晞書雲掌朝誓
　　　　冬至　　　　　　　　　　(宋/)傅　亮
　星昴殷仲冬短晷窮南陸柔荔迎時萋芳芸應節馥
　　　　冬至應教　　　　　　　(北齊/)蕭　慤
天宫初動磬緹室已飛灰暮風吹竹起陽雲覆石來拆
冰開茘色除雪出蘭栽慙無宋玉辨濫吹楚王臺
　　　奉和冬至乾陽殿受朝應詔　(隋/)牛　𢎞
恭已臨萬㝢宸居御八埏作貢菁茅集來朝圭黻連司
儀三揖盛掌禮九賔䖍重欄映如璧複殿繞非煙
　　　奉和冬至乾陽殿受朝應詔　(隋/)許善心
森森羅陛衞噦噦鏘璁珩禮殫五瑞輯樂闋九功成
　　五言律
　　　長至日與同舎逰北山　　　(宋/)范成大
嵗晩山同色湖平霧不收寒雲低閣雪佳節靜供愁竹
柏森嚴立蒲荷索莫休瘦笻知脚力政爾耐清逰
　　五言排律
　　　南至隔仗望含元殿爐煙　　(唐/)崔立之
千官賀長至萬國拜含元隔仗爐光出浮霜煙氣翻飄
飄縈内殿漠漠澹前軒聖日開如捧卿雲近欲渾輪囷
灑宮闕蕭索散乾坤願惹天風便披香奉至尊
　　　長至日上公獻夀　　　　　(唐/)崔　琮
應厯三陽首朝天萬國同斗邊看子月臺上候祥風五
夜鏡初曉千門日正融玉階文物盛仙伏武貔雄率舞
皆羣辟稱觴即上公南山為聖夀長對未央宮
　　　冬至夜集曹能始園亭觀伎　(明/)呉　兆
佳候要佳麗山齋啟莫扉入園驚茘發窺琯見灰飛梅
亂歌中落春爭笑裏歸橙香寒靧面桂氣暖薰衣粉壁
釵横影雕窗燭散輝不堪絃管歇殘月尚棲幃
　　七言律
　　　小至　　　　　　　　　　(唐/)杜　甫
天時人事日相催冬至陽生春又來刺繡五紋添弱線
吹葭六琯動飛灰岸容待臘將舒栁山意衝寒欲放梅
雲物不殊鄉國異教兒且覆掌中杯
　　　和湖州杜員外冬至日白蘋洲見憶
　　　　　　　　　　　　　　　(唐/)李　郢
白蘋亭上一陽生謝脁新裁錦繡成千嶂雪銷谿影綠
幾家梅綻海波清已知鷗鳥長來狎可許汀洲獨有名
多愧龍門重招引即抛田舎棹舟行
　　　十一月二十七日冬至　　　(元/)朱德潤
捲地顛風響怒雷一宵天上報陽囘日光繡户初添線
雪意屏山欲放梅雙闕倚天瞻象魏五雲書彩望靈臺
江南水暖不成凍谿叟穿魚換酒來
　　　送朱謝二博士進賀冬至表赴京師聽宣諭畢
　　　　還呉　　　　　　　　　(明/)髙　啟
驛騎雙馳捧綠章都門逢舊喜洋洋小儒方幸瞻天近
逺使初來賀日長仗下丹墀晴雪盡朝囘紫陌曉塵香
承宣歸去難留駐乞報平安到故鄉
　　　至日懷諸太史陪祀南郊　　(明/)王穉登
圜丘馳道草芊芊曠典重逢御極年聖夀長如南至日
皇恩髙似北溟天葭灰應氣迎鄒律松籟含風入舜絃
最羡翰林供奉客揮毫先進慶雲篇
　　　冬至南郊扈從紀述和陳玉壘太史韻
　　　　　　　　　　　　　　　(明/)于慎行
聖后乘乾奉帝禋日躔南陸協靈辰九闗肅啟天門鑰
萬姓歡隨御輦塵樓雪初融丹禁曉葭灰微動玉衡春
虚慚珥筆親文物實有甘泉賦未陳
　　　其二
綘節氤氲上太清紫煙縹緲冠層城鵷行不動瑶墀影
鳳幄微聞玉藻聲律應一陽璇象轉福凝五位泰階平
禮成囘蹕傳行漏百尺華燈闕下明
　　　館課冬至齋居　　　　　　　于慎行
緹室灰飛晷欲長清齋仙館坐焚香雪殘樓閣虚瓊樹
月出簪裾滿玉堂筆望五雲迎舜日心隨一線入堯裳
明朝負槖趨陪地只有瑶壇帝座旁
　　　冬至恭侍慶成大宴　　　　　于慎行
南郊夜燎泰壇煙内殿朝開大慶筵兩陛衣冠承湛露
千門鐘鼓震鈞天親瞻玉几雲霄上久泛仙盃日月邊
温旨三傳咸已醉歡聲動地未央前
　　　七言絶句
　　　　冬至日獨逰吉祥寺　　　　(宋/)蘇軾
　井底微陽回未回蕭蕭寒雨濕枯荄何人更似蘇夫子
　不是花時肯獨來
　　　　預作冬至　　　　　　　　(宋/)張耒
　紫壇曾從奠琳琅親被天人玉冕光今日黄州山下寺
　五更聞雁滿林霜
　　　　至節即事　　　　　　　　(元/)馬　臻
　天街曉色瑞煙濃名紙相傳盡賀冬繡幕家家渾不巻
　呼盧笑語自從容
　　　　其二
　店舎喧譁徹夜開熒煌燈火映樓臺歡逰未曉不歸去
　早有元宵氣象來
　
　
御定佩文齋詠物詩選巻三十二
　欽定四庫全書
御定佩文齋詠物詩選巻三十三
　　元旦類
　　　四言古
　　　　元會詩　　　　　　　　(魏/)曹　植
　初歳元祚吉日惟良乃為嘉㑹宴此髙堂衣裳鮮潔黼
　黻𤣥黄珍膳雜遝充溢圓方俯視文軒仰瞻華梁願保
　兹善千載為常歡笑盡娯樂哉未央皇室榮貴壽考無
　疆
　　　　正旦大㑹行禮歌　　　　　(晉/)傅　𤣥
　天鑒有晉世祚聖皇時齊七政朝此萬方　鐘鼓斯震
　九賔備禮正位在朝穆穆濟濟煌煌三辰實麗于天
　君后是象威儀孔䖍率禮無愆莫非邁徳儀刑聖皇
　萬邦惟則
　　　　上壽酒歌　　　　　　　　　傅　𤣥
　於赫明明聖徳龍興三朝獻酒萬壽是膺敷佑四方如
日之升自天降祚元吉有徵
　　　正旦大㑹行禮歌　　　　　(晉/)荀　勗
於皇元首羣生資始履端大享敬御繁祉肆覲羣后爰
及卿士欽順則元允也天子
　　五言古(附長短句/)
　　　王公上壽酒歌　　　　　　(晉/)荀　勗
踐元辰延顯融獻羽觴祈令終我皇壽而隆我皇茂而
嵩本支奮百世休祚鍾聖躬
　　　王公上壽詩　　　　　　　(晉/)張　華
稱元慶奉聖觴后皇延遐祚安樂撫萬方
　　　正朝　　　　　　　　　　(晉/)曹　毗
靈春散初澤棼熅青陽舒佳袍忽已故今載奄復初軟
節暢宇宙和風被八區
　　　正朝詩　　　　　　　　　(晉/)王　氏
稔冉冥機運迅矣四節經太簇應元律青陽兆初正
　　　元正詩　　　　　　　　　(晉/)辛　氏
元正啓令節嘉慶肇自兹咸奏萬年觴小大同恱熈
　　　奉和元日　　　　　　　(北齊/)蕭　慤
帝宮通夕燎天門拂曙開瑞雲生寶鼎榮光上露臺華
山不凋葉宜城萬壽杯遥見飛鳬下懸知葉縣來
　　　正旦䝉趙王賚酒　　　　(北周/)庾　信
正旦辟惡酒新年長命杯柏葉隨銘至椒花逐頌來流
星向椀落浮蟻對春開成都已噀火蜀使何時廻
　　　奉和從叔光祿愔元日早朝　(隋/)李孝貞
銅渾變春節玉律動年灰曖曖城霞旦隱隱禁門開衆
靈凑仙府百神朝帝臺葉令雙鳬至梁王駟馬來戈鋋
暎林闕歌管沸塵埃保章望瑞氣尚書滅火災冠冕多
秀士簪裾饒上才誰憐張仲蔚日暮返蒿萊
　　　元日寄諸弟兼呈崔都水　　(唐/)韋應物
一從守兹郡兩鬢生素髪新正加我年故歳去超忽淮
濵益時候了似中秋月川谷風景温城池草木發髙齋
屬多暇怊悵臨芳物日月昧還期念君何時歇
　　　元日同谷子延賦　　　　　(明/)髙叔嗣
雄都盛賔客車馬爭馳騖芳辰啓初年宴飲多所務不
知灌園身何為迷方誤郊館抗空壑山扉啓峻路良朋
平生懽就我今朝歩城因並舍登徑為穿林度微陰原
上明片日雲中露青霞照深池白雪停幽樹共貪歳欲
新不厭日旋暮農田方在兹君豈數能顧
　　七言古
　　　癸丑元旦　　　　　　　　(明/)楊　基
霏霏元日雪脉脉人日雨春來無日不輕隂薄霧寒雲
滿南浦常年有雨復新晴淑氣韶光淡遶城草色未逄
金勒馬柳條先映玉樓鶯今年風雨兼冰雪忘却春幡
慶春節野杏緘愁待酒催江梅索笑邀人折誰與觀雲
卜大通且須祈穀問年豐相期十二樓前月賸看花燈
萬㸃紅
　　五言律
　　　奉和正日臨朝應詔　　　　(唐/)李百藥
化歴昭唐典承天順夏正百靈警軒禁三辰揚斾旌充
庭富禮樂髙讌齒簪纓獻壽符萬歳移風韻九成
　　　奉和正日臨朝　　　　　　(唐/)顔師古
七政璿衡始三元寶歴新負扆延百辟垂旒御九賔肅
肅皆鵷鷺濟濟盛簪紳天涯致重譯西域獻竒珍
　　　元日觀朝　　　　　　　　(唐/)厲　元
玉座臨新歳朝盈萬國人火連雙闕曉仗列五門春瑞
雪銷鴛瓦祥光在日輪天顔不敢視稱慶拜空頻
　　　巳酉元日　　　　　　　　(宋/)陸　游
夜雨解殘雪朝陽開積陰桃符呵筆寫椒酒過花斟岸
柳揺風早街泥濺馬深行宫放朝賀共識慕堯心
　　　歳旦　　　　　　　　　　(宋/)宋伯仁
居閒無賀客早起只如常桃板隨人換梅花隔歳香春
風回笑語雲氣卜豐穰柏酒何勞勸心平壽自長
　　　次韻屏翁新元聚拜　　　　(宋/)戴　昺
履端來聚拜和氣洽昌辰繁衍如今日栽培豈一人詩
書延澤潤忠厚續長春相祝無多語年新徳又新
　　　已酉新正　　　　　　　　(元/)葉　顒
天地風霜盡乾坤氣象和歴添新歳月春滿舊山河梅
柳芳容穉松篁老態多屠蘇成醉飲歡笑白雲窩
　　　乙亥元日試筆　　　　　　(元/)張　雨
自古三朝節于今一笑看問年書亥字獻歳出辛盤黔
突多蒸术紅冰賸浴丹行行追勝事歩歩掃春寒
　　　元日昇平詞　　　　　　　(明/)王　英
華蓋中天近祥雲五夜多衆星環絳闕一水接銀河花
滿瀛洲樹香涵太液波長年逢此日恩意共春和
　　五言排律
　　　元旦　　　　　　　　　　(唐/)太　宗
髙軒曖春色邃閣媚朝光彤廷飛綵斾翠幌曜明璫恭
已臨四極垂衣馭八荒霜㦸列丹陛絲竹韻長廊穆矣
薰風茂康哉帝道昌繼文遵後軌循古鑒前王草秀故
春色梅艶昔年粧巨川思欲濟終以寄舟航
　　　奉和正日臨朝應詔　　　　(唐/)魏　徵
百靈侍軒后萬國㑹塗山豈如今睿哲邁古獨光前聲
教溢四海朝宗引百川鏘洋鳴玉珮灼爍耀金蟬淑景
輝雕輦髙旌揚翠煙庭實超王㑹廣樂盛鈞天既欣東
日户復詠南風篇願奉光華慶從斯萬億年
　　　元日早朝　　　　　　　　(唐/)耿　湋
九陌朝臣滿三朝候鼓賖逺珂時接韻攢炬偶成花紫
貝為髙闕黄龍建大牙參差萬㦸合左右八貂斜羽扇
分朱檻金爐隔翠華微風傳曙漏曉日上春霞環珮聲
重疊簪纓服等差樂和天易感山固壽無涯渥澤千年
聖車書四海家盛明多在位誰得守蓬麻
　　　元旦書事　　　　　　　　(明/)呉　兆
閩中風景麗元旦百花開有岸皆縈草無波不染苔樹
光揺粉堞雲彩照金罍濃黛新年㸃春衣隔歳裁夜爐
藏宿火曉燭剪殘灰袖裏分餘蕙釵邊罥落梅松枝當
户挿椒氣拂窗來正好隨歡笑那知客思催
　　七言律
　　　奉和庫部盧四兄曹長元日朝廻
　　　　　　　　　　　　　　　(唐/)韓　愈
天仗宵嚴建羽旄春雲送色曉雞號金爐香動螭頭暗
玉珮聲來雉尾髙戎服上趨承北極儒冠列侍映東曹
太平時節難身遇郎署何須歎二毛
　　　元日含元殿下立仗丹鳳樓門下宣赦上相公
　　　　　　　　　　　　　　　(唐/)楊巨源
天垂台耀掃欃槍壽獻香山祝聖明丹鳳樓前歌九奏
金雞竿下鼓千聲衣冠南面薰風動文字東方喜氣生
從此登封資廟略兩河連海一時清
　　　其二
臨軒啓扇似雲收率土朝天劇水流瑞色含春當正殿
香煙捧日在髙樓三朝氣早迎恩澤萬歳聲長繞冕旒
請問漢家功第一麒麟閣上識酇侯
　　　元日觀朝　　　　　　　　　楊巨源
北極長尊報聖期周家何用問元龜天顔入曙千官拜
元日迎春萬物知閶闔迥臨黄道正衣裳髙對碧山垂
微臣願獻堯人祝壽酒年年太液池
　　　次韻曾仲錫元日見寄　　　(宋/)蘇　軾
蕭索東風兩鬢華年年幡勝剪宫花愁聞塞曲吹蘆管
喜見春盤得蓼芽吾國舊供雲澤米君家新致雪坑茶
燕南異事真堪記三寸黄柑擘永嘉
　　　丙申元日安福寺禮塔　　　(宋/)范成大
嶺梅蜀柳笑人忙歳歳椒盤各異方耳畔逢人無魯語
鬢邊隨我是呉霜新年後飲屠蘇酒故事先燃窣堵香
石筍新街好行樂與民同處且逢塲
　　　元日賀裴都事朝回　　　　(元/)李　材
海上瓊樓接五城人間歌吹近蓬瀛雲移豹尾旌旗暖
日射螭頭劒佩明拜舞盡隨仙仗入退歸遥聽玉珂鳴
欣欣百草含春意得傍東君暖處生
　　　辛酉歳元日　　　　　　　(元/)范　梈
西山千仞鬱崔嵬山下樓臺紫翠開玉帛㑹同來萬國
璣衡懸運屬三台嘗聞海客談金鼎更見祠官進玉杯
慚愧詞臣今白首久無賦頌獻蓬萊
　　　開歳　　　　　　　　　　　范　梈
自違北極向南辰重見東皇似故人合席管絃方殿歳
殊鄉花柳覺先春水歸楚澤魚俱化天覆周郊獸亦仁
薄宦于時無補報且須康濟百年身
　　　次韻正旦㑹朝　　　　　　(元/)袁　桷
閶闔春廻旭日鮮花光揺曵珮僊僊金蓮漏下催初刻
玉筍班齊祝萬年香擁衮龍開黼座風廻笙鶴舞鈞天
朝元法曲誰傳得歸醉蓬萊話日邊
　　　元日朝廻　　　　　　　　　袁　桷
萬國梯航滿禁衢卉裳象譯語音殊鳳簫聲送纎腰舞
雉扇行分兩翼趨花氣欲浮金鑿落雲光疑下錦流蘇
詞臣不識金泥秘㸃指薇垣頌六符
　　　次韻元日朝賀　　　　　　(元/)傅若金
宫漏催朝燭影斜千官鳴玉動晨鴉交龍擁日明丹扆
飛鳳隨雲繞畫車宴罷戴花經苑路詩成傳草到山家
小儒未得隨冠冕遥聽鈞天隔彩霞
　　　丁亥元日　　　　　　　　(元/)張　翥
梅花院落雨聲中窗外春寒淰淰風臘酒撥醅浮玉蟻
夜燈挑燼落金蟲星環甲紀驚身老雪解寅朝驗歳豐
還喜驛書催上路寸心長在日華東
　　　元日早朝　　　　　　　　(明/)李東陽
九門深掩禁城春香霧籠街不動塵玉帳寒更傳虎衛
彤樓曉色聽雞人簾前樂應紅燈起堦下班隨綵仗陳
朝散東華看霽日午煙晴市一時新
　　　元旦試筆　　　　　　　　(明/)陳憲章
天上風雲慶㑹期廟謨爭遣草茅知鄰牆旋打娯賔酒
穉子齊歌樂歳詩老去又逢新歳月春來更有好花枝
晩風何處江樓笛吹到東溟月上時
　　　壬寅正旦侍班　　　　　　(明/)呉　寛
爐煙如霧藹彤墀半啓金門複道危只尺星辰華蓋轉
中間日月衮衣垂普天鳳歴開寅歳平旦雞人報卯時
御座不勝袍笏近侍臣徧識漢朝儀
　　　乙亥元日　　　　　　　　(明/)孫一元
元日狂歌倒竹樽東風昨夜到柴門生逢盛世憂何事
家在青山道自尊殘雪疎林開舊色白沙細浪長新痕
春來漫有滄洲興文鶒銀鷀滿釣䑳
　　　元旦賜門神掛屏葫蘆等物歳以為常
　　　　　　　　　　　　　　　(明/)于慎行
節啓青陽歳籥新金人十二畫為神韶華自合畱天府
御氣誰期洽近臣綵勝仍分仙禁縷雲屏况借漢宫春
却憐寂莫揚雄宅門巷恩光接紫宸
　　　乙巳元日　　　　　　　　(明/)袁宏道
湖柳侵街水接門東風纈纈澹微溫久乘下澤無官韻
乍著紅衫有摺痕皓首頳顔俱入市碧芽新鳥又成邨
歸來且坐梅花下倒却鵞黄四五罇
　　　已卯正旦和牧翁韻　　　　(明/)程嘉燧
不嫌朱户有蒿蓬且喜陽和轉谷中人語半空山殿曉
佛香匝地洞門風酒隨天意畱青縹詩與春光鬪碧紅
况值朋來好乘興肯因瀼滑限西東
　　五言絶句
　　　奉和正日臨朝應詔　　　　(唐/)楊師道
皇猷被寰宇端扆屬元辰九重麗天邑千門臨上春
　　　正朝摘梅　　　　　　　　(唐/)張　說
蜀地寒猶暖正朝發早梅偏驚萬里客巳復一年來
　　　元朝　　　　　　　　　　　張　說
元日今歳樂不謝徃年春知向來心道誰為昨夜人
　　七言絶句
　　　元日仗　　　　　　　　　(唐/)張　祜
文武千官歳仗兵萬方同軌奏昇平上皇一御含元殿
丹鳳門開白日明
　　　歳日朝廻口號　　　　　　(唐/)杜　牧
　星河猶在整朝衣逺望天門再拜歸笑向春風初五十
　敢言知命且知非
　　　　元日觀郭將軍早朝　　　　(唐/)僧靈澈
　欲曙九衢人更多千條香燭照銀河今朝始見金吾貴
　連馬縱横避玉珂
　　　　次韻秦少游王仲至元日立春
　　　　　　　　　　　　　　　　(宋/)蘇　軾
　省事天公厭兩回新年春日併相催殷勤更下山陰雪
　要與梅花作伴來
　　　　其二
　已卯嘉辰壽阿同願渠無過亦無功明年春日江湖上
　回首觚稜一夢中
　　　　其三
　詞鋒雖作楚騷寒徳意還同漢詔寛好遣秦郎供帖子
　盡驅春色入毫端
御定佩文齋詠物詩選巻三十三
　欽定四庫全書
御定佩文齋詠物詩選巻三十四
　　人日類
　　　五言古
　　　　正月七日登髙侍宴　　　(北齊/)陽休之
　廣殿麗年輝上林起春色風生拂彫輦雲廻浮綺翼
　　　　和人日晩景宴昆明池　　(北周/)庾　信
　春餘足光景趙李舊經過上林柳腰細新豐酒徑多小
　船行釣鯉新盤待摘荷蘭臯徒稅駕何處有凌波
　　　　人日思歸　　　　　　　　(隋/)薛道衡
　入春纔七日離家巳二年人歸落鴈後思發在花前
　　　　人日城南登髙　　　　　　(唐/)韓　愈
　初正候纔兆涉七氣巳弄靄靄野浮陽暉暉水披凍聖
　朝身不廢佳節古所用親交既許來子妷亦可從盤蔬
　冬春雜樽酒清濁共令徵前事為觴詠新詩送扶杖凌
　圯阯刺船犯枯葑戀池羣鴨廻釋嶠孤雲縱人生本坦
蕩誰使妄倥傯直指桃李闌幽尋寧止重
　　七言古
　　　軍中人日登髙贈房明府　　(唐/)宋之問
幽郊昨夜陰風斷頓覺朝來陽吹暖涇水橋南柳欲黄
杜陵城北花應滿長安昨日寄春衣短翮登兹一望歸
聞道凱旋乘騎入看君走馬見芳菲
　　五言律
　　　人日剪綵　　　　　　　　(唐/)張九齡
姹女矜容色為花不譲春既爭芳意早誰待物華真葉
作參差發枝從㸃綴新自然無限態長在艶陽辰
　　　人日　　　　　　　　　　(唐/)杜　甫
元日到人日未有不陰時冰雪鶯難至春寒花較遲雲
隨白水落風振紫山悲蓬鬢稀疎久無勞比素絲
　　　新年　　　　　　　　　　(宋/)蘇　軾
曉雨暗人日春愁連上元水生挑菜渚煙濕落梅邨小
市人歸盡孤舟鶴踏翻猶堪慰寂莫漁火亂黄昏
　　五言排律
　　　人日立春林民部宅觀伎　　(明/)呉　兆
雙節值新年東風裊伎筵土牛官鼓迓彩燕内人傳杏
子裁衫薄梅花㸃額圎歌深眉黛蹙酒重臉紅妍香霧
迷窗鳳金屏映柱蓮尚書舊東第賔客喜重延
　　七言律
　　　人日重宴大明宮恩賜綵縷人勝應制
　　　　　　　　　　　　　　　(唐/)鄭　愔
瓊殿含光映早輪玉鑾嚴蹕望初晨池開凍水仙宫麗
樹發寒花禁苑新佳氣徘徊籠細網殘霙淅瀝染輕塵
良時荷澤皆迎勝窮谷晞陽猶未春
　　　奉和人日讌大明宫恩賜綵縷人勝應制
　　　　　　　　　　　　　　　(唐/)馬懐素
萬宇千門平旦開天容辰象列昭回三陽候節金為勝
百福迎祥玉作杯就暖風光偏著柳辭寒雪影半藏梅
何幸得參詞賦職自憐終乏馬卿才
　　　人日侍宴大明宫應制　　　(唐/)趙彦昭
寶契無為屬聖人琱輿出幸玩芳辰平樓半入南山霧
飛閣旁臨東墅春夾路濃花千樹發垂軒弱柳萬條新
處處風光今日好年年願奉屬車塵
　　　奉和人日重宴大明宫恩賜綵縷人勝應制
　　　　　　　　　　　　　　　(唐/)崔日用
新年宴樂正東朝鐘鼓鏗鍠大樂調金屋瑶筐開寶勝
花牋綵筆頌春椒曲池苔色冰前液上苑梅香雪裏飄
宸極此時飛聖藻微臣竊抃預聞韶
　　　人日侍宴大明宫恩賜綵縷人勝應制
　　　　　　　　　　　　　　　(唐/)李　嶠
鳳城景色巳含韶人日風光倍覺饒桂吐半輪迎此夜
蓂開七葉應今朝魚猜冰凍行猶澀鶯喜春熈弄欲嬌
愧奉登髙揺綵翰欣逢御氣上丹霄
　　　人日重宴大明宫恩賜綵縷人勝應制
　　　　　　　　　　　　　　　(唐/)李　乂
詰旦行春上苑中憑髙却下大明宫千年執象寰瀛㤗
七日為人慶賞隆綵鳳曾鶱揺瑞雪銅烏細轉入祥風
此時朝野歡無算此歳雲天樂未窮
　　　人日重宴大明宫恩賜綵縷人勝應制
　　　　　　　　　　　　　　　(唐/)沈佺期
拂旦雞鳴仙衛陳憑髙龍首帝城春千官黼帳杯前壽
百福香奩勝裏人山鳥初來猶怯囀林花未發巳偷新
天文正應韶光轉設報懸知用此辰
　　　人日宴大明宫恩賜綵縷人勝應制
　　　　　　　　　　　　　　　(唐/)李　適
朱城待鳳韶年至碧殿疏龍淑氣來寶帳金屏人已貼
圖花學鳥勝初裁林香近接宜春苑山翠遥添獻壽杯
向夕憑髙風景麗天文垂耀象昭回
　　　人日　　　　　　　　　　(唐/)杜　甫
此日此時人共得一談一笑俗相看尊前柏葉休隨酒
勝裏金花巧耐寒佩劒衝星聊暫拔匣琴流水自須彈
早春重引江湖興直道無憂行路難
　　　人日即事　　　　　　　　(唐/)李商隱
文王喻復今朝是子晉吹笙此日同舜格有苖旬太逺
周稱流火月難窮鏤金作勝傳荆俗剪綵為人起晉風
獨想道衡詩思苦離家恨得二年中
　　　人日有懐愚齋張兄緯文　　(金/)元好問
書來聊得慰懷思清鏡平明見白髭明月髙樓燕市酒
梅花人日草堂詩風光流轉何多態兒女青紅又一時
澗底孤松二千尺殷勤畱看歳寒枝
　　　人日立春　　　　　　　　(元/)趙孟頫
今年人日與春并人得春來喜氣迎宫柳風微金縷重
御溝冰泮玉鱗生陰消巳覺餘寒散陽長爭看曉日明
霜鬢綵旛渾不稱强題新句慰羈情
　　　人日書懷　　　　　　　　(元/)元　淮
麗日池塘凍水消嫩紅嬌白見芳苗郊原雪霽東風軟
籬落梅殘碧玉彫便好踏青穿細草不妨攜酒驟鳴鑣
遥憐九曲沙堤畔多少鵞黄上柳條
　　　人日從駕幸南郊梁贊善以詩柬寄因和之
　　　　　　　　　　　　　　　(明/)胡　儼
紫陌雞鳴逺報晨百官朝罷出楓宸龍旗夾道先傳警
鳳輦行春不動塵禮樂幸逢全盛日耕桑俱是太平人
千門萬户東風暖勝裏金花剪綵新
　　　人日　　　　　　　　　　(明/)薛　蕙
暉暉晴日透簾帷冉冉和風颺鬢絲野老自傾田舍酒
故人誰寄草堂詩即看梅柳春含早預想鶯花景不遲
旋鬻園蔬辦家釀剩􁨣酩酊艶陽時
　　五言絶句
　　　人日代客子是日立春　　　(唐/)張　繼
人日兼春日長懷復短懐遥知雙綵勝併在一金釵
　　七言絶句
　　　人日立春　　　　　　　　(唐/)盧　仝
春度春歸無限春今朝方始覺成人從今克巳應猶及
　願與梅花俱自新
　
　
　
　
　
　
　
　
　
　
　
　
　
　
御定佩文齋詠物詩選卷三十四
　欽定四庫全書
御定佩文齋詠物詩選卷三十五
　　上元類
　　　五言古
　　　　上元夜效小庾體同用春字　(唐/)長孫正隱
　薄晩嘯遊人車馬亂驅塵月光三五夜燈燄一重春煙
　雲迷北闕簫管識南鄰洛城終不閉更出小平津
　　　　上元夜　　　　　　　　　(宋/)蘇　軾
　前年侍玉輦端門萬枝燈璧月挂罘罳珠星綴觚稜去
　年中山府老病亦宵興牙旗穿夜市鐵馬響春冰今年
　江海上雲房寄山僧亦復舉膏火松間見層層散䇿桄
　榔林林疎月鬅鬙使君置酒罷簫鼔轉松陵狂生來索
　酒一舉輙數升浩歌出門去我亦歸瞢騰
　　　七言古
　　　　上元作　　　　　　　　　(宋/)孔平仲
　春來霧雨久不收上元三日月如秋傾城娯樂競沽酒
舊歳豐登仍足油樓前燈山燒荻火光影動揺桑落州
太守憑髙列歌吹遊人哄笑觀俳優銅盤貯煤挿烏帽
從兵小吏斥下樓侍觴行食皆官伎目眙不言語或偷
短長赤白皆莫校但取一笑餘何求譬如飲酒且為樂
不問甘苦醉即休歸來紞如打五鼓春寒慘慘吹駝裘
羣兒嬉戲尚未寢更看紫姑花滿頭
　　五言律
　　　軒遊宫十五夜　　　　　　(唐/)明　皇
行邁離秦國廵方赴洛師路逢三五夜春色暗中期闗
外長河轉宫中淑氣遲歌鐘對明月不減舊遊時
　　　上元　　　　　　　　　　(唐/)郭利正
九陌連燈影千門度月華傾城出寶騎匝路轉香車爛
熳惟愁曉周遊不問家更逢清管發處處落梅花
　　　正月十五夜應制　　　　　(唐/)孫　逖
洛城三五夜天子萬年春綵仗移雙闕瓊筵㑹九賔舞
成蒼頡字燈作法王輪不覺東方日遥垂御藻新
　　　正月十五夜　　　　　　　(唐/)蘇味道
火樹銀花合星橋鐵鎖開暗塵隨馬去明月逐人來遊
妓皆穠李行歌盡落梅金吾不禁夜玉漏莫相催
　　　正夜侍宴應詔　　　　　　(唐/)薛　曜
重闗鐘漏通夕敞鳳皇宫雙闕祥煙裏千門明月中酒
杯浮湛露歌曲唱流風侍臣咸醉止恒慚恩遇崇
　　　十五夜觀燈　　　　　　　(唐/)王　諲
暫得金吾夜通看火樹春停車傍明月走馬入紅塵妓
雜歌偏勝場移舞更新應須盡記取說向不來人
　　　正月十五日夜　　　　　　(唐/)白居易
歳熟人心樂朝遊復夜遊春風來海上明月在江頭燈
火家家市笙歌處處樓無妨思帝里不合厭杭州
　　　上元唱和　　　　　　　　(唐/)溫庭皓
九枝應並耀五夜思悠然景集青山外螢分碧草前輝
華侵月影歴亂寫星躔望極髙樓上揺光滿綺筵
　　　觀山燈獻徐尚書　　　　　(唐/)叚成式
風少影零亂露輕光陸離如霞散仙掌似燒上峨嵋道
樹千花發扶桑九日移因山成衆象不復藉蟠螭
　　　元夕午門賜觀燈　　　　　(明/)金　善
五夜開閶闔千官列珮珂御煙浮寶篆華月送清歌歳
久君恩重時平樂事多金吾知不禁試問夜如何
　　　元夕同李伯承髙伯宗賦得火樹銀花合
　　　　　　　　　　　　　　　(明/)張九一
火樹排虚上銀花入暗開一宵春色到萬户夜光來對
月驚飄桂臨風擬落梅莫辭歸去晩攜得艶陽回
　　五言排律
　　　十五夜遊　　　　　　　　(唐/)蘇味道
今夕重門啓遊春得夜芳月華連晝色燈影雜星光南
陌青絲騎東鄰紅粉粧管絃遥辨曲羅綺暗聞香人擁
行歌路車攢鬪舞場經過猶未巳鐘鼓出長楊
　　　奉和聖製十五夜燃燈繼以酺宴應制
　　　　　　　　　　　　　　　(唐/)王　維
上路笙歌滿春城刻漏長遊人多晝日明月讓燈光魚
鑰通翔鳳龍輿出建章九衢陳廣樂百福透名香仙妓
來金殿都人繞玉堂定應偷妙舞從此學新粧奉引迎
三事司儀列萬方願將天地壽同以獻君王
　　　上元紀呉下節物俳諧體三十二韻
　　　　　　　　　　　　　　　(宋/)范成大
斗野豐年屢呉臺樂事并酒壚先疊鼓燈市蚤投瓊價
喜膏油賤祥占雨雪晴篔簹仙子洞菡萏化人城檣炬
疑龍見橋星訝鵲成小家厖獨踞髙閈鹿雙撐屏展輝
雲母簾垂晃水精萬窗花眼密千隙玉虹明薝蔔丹房
挂葡萄綠蔓縈方縑繙史冊圎魄綴門衡擲燭騰空穩
推毬衮地輕映光魚隱見轉影騎縱横輕薄行歌過顛
狂社舞呈邨田蓑笠野街市管絃清里巷分題句官曹
别扁名旱船遥似泛水儡近如生鉗赭裝牢户嘲嗤繪
樂棚堵觀瑶席隘喝道綺叢爭禁鑰通三鼓歸鞭任五
更桑蠶春繭勸花蝶夜蛾迎鳬子描丹筆鵞毛剪雪英
寶糖珍粔籹烏膩美飴餳撚粉團欒意熬稃腷膊聲筳
篿巫志怪香火婢輸誠帚卜拖裙驗箕詩落筆驚微如
針屬尾賤及葦分莖末俗難訶止佳辰且放行此時紛
僕馬有客靜柴荆幸甚歸長鋏居然照短檠生涯惟病
骨節物尚鄉情掎摭成俳體咨詢逮里甿誰修呉地志
聊以助譏評
　　七言律
　　　上元夜建元寺觀燈呈通智上人
　　　　　　　　　　　　　　　(唐/)無名氏
建元看列上元燈處處廻廊鬪火層珠玉亂抛髙殿佛
綺羅深拜逺山僧臨風走筆思呈惠到曉行禪合伴能
無限喧闐畱不得月華西下露華凝
　　　依韻和張推官元夕　　　　(宋/)文　同
山郡上元榮樂事大開金地作遨塲煙雲向曉誰敎霽
燈燭乘春自有香紫陌熒煌隨歩逺綵棚佳麗鬪眉長
遊人莫惜酬髙直買取銀蟾一寸光
　　　次韻何若谷都官燈夕　　　(宋/)趙　抃
千門燈燭事遨遊車馬通宵不暫休幸免煙氛遮皓月
任隨笳鼓雜鳴騶金壺漏下丁丁永玉斚霞生灔灔流
帝澤逺臨人鼓腹贑川宜有太平謳
　　　元夜　　　　　　　　　　(宋/)朱淑真
月滿今宵霽色澄深沈簾幕管絃清誇毫鬪彩連仙館
墜翠遺珠滿帝城一派笑聲和鼔吹六街燈火樂昇平
歸來禁漏餘三四窗上梅花瘦影横
　　　上元宿通州楊原誠寓宅　　(元/)張　翥
禁城東下一川平杳杳煙蕪淡淡晴風滚暗塵羊角轉
水披殘凍鴨頭生離居有酒春堪醉小市無燈月當明
還憶故園今夕賞玉人花底共吹笙
　　　次韻李清叔元夕　　　　　(元/)貢師泰
絳燭燒煙散滿城九衢車馬似潮聲山河影轉琉璃薄
陸海光浮菡萏平蝶睡誤翻歌扇暖鵲驚疑報畫檐晴
夜闌人靜天如水依舊殘星數㸃明
　　　上元十五夜　　　　　　　(明/)劉　英
一派春聲送管絃九衢燈燭上薰天風回鼇背星毬亂
雲散魚鱗璧月圎逐隊馬翻塵似海踏歌人盻夜如年
歸遲不屬金吾禁爭覔遺簪與墜鈿
　　　元夕應制　　　　　　　　(明/)趙　廸
龍樓鍚宴月初斜寶炬星分照翠華五夜歌鐘連甲第
千門燈火暎皇家錦筵人醉飄金縷羅綺春晴散彩霞
自是宸遊多樂事叨陪幾度賜宫花
　　　甲辰元夕　　　　　　　　(明/)李　濓
寶玦金貂簇繡鞍傾城士女競追歡宣和舊俗燈偏盛
汴水新春夜不寒人海湧來喧笑語車雷轟處恣遊盤
太平景象君須記天漢橋邊立馬看
　　七言絶句
　　　上元夜　　　　　　　　　(唐/)崔　液
玉漏銅壺且莫催鐵闗金鎖徹明開誰家見月能閒坐
何處聞燈不看來
　　　其二
神燈佛火百輪張刻像圖形七寶裝影裏如聞金口說
空中似散玉毫光
　　　其三
今年春色勝常年此夜風光最可憐鳷鵲樓前新月滿
鳳皇臺上寶燈燃
　　　其四
金勒銀鞍控紫驑玉輪珠幰駕青牛驂驔始散東城曲
倐忽還來南陌頭
　　　其五
公子王孫意氣驕不論相識也相邀最憐長䄂風前弱
更賞新絃暗裏調
　　　其六
星移漢轉月將微露灑煙飄燈漸稀猶惜道傍歌舞處
踟蹰相顧不能歸
　　　十五夜御前口號踏歌詞　　(唐/)張　說
花蕚樓前雨露新長安城裏太平人龍銜火樹千重燄
雞踏蓮花萬歳春
　　　其二
帝宫三五戲春臺行雨流風莫妒來西域燈輪千影合
東華金闕萬重開
　　　正月十五日　　　　　　　(唐/)熊孺登
漢家遺事今宵見楚郭明燈幾處張深夜行歌聲絶後
紫姑神下月蒼蒼
　　　上元都下　　　　　　　　(宋/)張　耒
淡薄晴雲放月華晩粧新暈臉邊霞管絃樓上爭沽酒
巧笑車頭旋買花
　　　其二
驕馬金鞍白面郎雙環小女坐車箱輪聲轆轆歸何處
畱得紅籠絳蠟香
　　　上元侍飲樓上呈同列　　　(宋/)蘇　軾
澹月疎星遶建章仙風吹下御爐香侍臣鵠立通明殿
一朶紅雲捧玉皇
　　　其二
老去行穿萬馬羣九衢人散月紛紛歸來一㸃殘燈在
猶有傳柑遺細君
　　　燈夕時在泗水上　　　　　(宋/)朱　松
燈花作意照歸人短棹扁舟寂莫濵帝力如春蘇萬物
遥知太乙不威神
　　　其二
雲窗月檻仰乘輿俯看香車出繡襦九陌人人歌帝力
不須微服過康衢
　　　元夕　　　　　　　　　　(金/)元好問
花影燈光一萬重青衫驄馬踏東風彰陽舊事無人記
二十三年似夢中
　　　上元日　　　　　　　　　(元/)范　梈
蓬萊宫闕峙青天後内看燈記徃年誰念東籬山下路
再逢春月向人圎
　　　元夕　　　　　　　　　　(元/)吳師道
柳臺梅巷鎖春晴酒思燈光負賞心聽徹宣和太平曲
獨看明月到更深
　　　元宵　　　　　　　　　　(元/)鄭　玉
對簇鼇山十萬人皇都今夕幾分春六街三市渾如晝
寄語金吾莫夜巡
　　　其二
市上燈張玉井蓮門前簫鼓更喧天先生嬾向兒童語
閉户髙居但欲眠
　　　元宵偶作　　　　　　　　(元/)錢惟善
彈壓城池夜屬櫜放燈那復事奢豪水晶宫裏香風細
曾見神山駕六鼇
　　　汴中元夕　　　　　　　　(明/)李夢陽
中山孺子倚新粧鄭女燕姬獨擅場齊唱憲王新樂府
金梁橋外月如霜
　　　其二
　細雨燒燈夜色新酒樓花市不勝春和風欲動千門月
　醉殺東西南北人
　　　　都城元夕　　　　　　　　(明/)劉　侃
　一夕春從天上回六街火樹徹明開叮嚀莫似吹蘆管
　纔報梅開又落梅
　
　
　
　
　
　
　
　
　
　
御定佩文齋詠物詩選巻三十五
　欽定四庫全書
御定佩文齋詠物詩選巻三十六
　　花朝類
　　　七言律
　　　　花朝張太學西園小集　　　(明/)陸之裘
　雨霽名園春事芳蘭臺小集暮行觴愆期肯使花神笑
　縱飲誰嗔草聖狂入坐微風含楚珮照人明月墮匡牀
　行歌亦有穿雲調隔水遥傳陌上桑
　　　　花朝　　　　　　　　　　(明/)呉稼竳
　日氣朝清池上波交交啼鳥傍池多三春花事終難負
　二月風光半未過土俗歳時存舊記閨人單裌製輕羅
　正憐一樹櫻桃放桃李相催奈若何
　　　　仲雪見示花朝詩依韻奉和　(明/)錢謙貞
　春色平分巳自奢今朝風物更鮮華山因綠柳常含雨
　天為紅桃不放霞芳草齊時看寶馬好風多處見香車
　牋天有事君知否要乞輕陰為養花
　　　七言絶句
　　　　花朝　　　　　　　　　　(明/)王　衡
　晴煙膏露若為容躑躅香苞望曉紅莫怨五更風色惡
　開花原是落花風
　　　　花朝　　　　　　　　　　(明/)湯顯祖
　妒花風雨怕難銷偶逐晴光撲蝶遥一半春隨殘夜醉
　却言明日是花朝
　
　
　
　
　
　
　
　
御定佩文齋詠物詩選卷三十六
　欽定四庫全書
御定佩文齋詠物詩選巻三十七
　　社日類
　　　五言古
　　　　社前遭田父泥飲美嚴中丞　(唐/)杜　甫
　歩屧隨春風邨邨自花柳田翁逼社日邀我嘗春酒酒
　酣誇新尹畜眼未見有廻頭指大男渠是弓弩手名在
　飛騎籍長番歳時久前日放營農辛苦救衰朽差科沒
　則巳誓不舉家走今年大作社拾遺能住否叫婦開大
　瓶盆中為吾取感此氣揚揚須知風化首語多雖雜亂
　說尹終在口朝來偶然出自卯將及酉久客惜人情如
　何拒鄰叟髙聲索果栗欲起時被肘指揮過無禮未覺
　邨野醜月出遮我畱仍嗔問升斗
　　　七言古
　　　　春社祠　　　　　　　　　(明/)瞿　佑
　十日一風五日雨社前拜祝神巳許瓦盆瀲灔斟濁醪
髙爼縱横薦肥羜嗚嗚笛聲坎坎鼓俚曲山歌互呑吐
老巫狡獪神有靈傳得神言為神舞祭餘分肉巫自與
醉裏狂言相爾汝小兒覓餅大兒扶頭上神花付鄰女
　　五言律
　　　社日　　　　　　　　　　(唐/)杜　甫
九農成徳業百祀發光輝報效神如在馨香舊不違南
翁巴曲醉北鴈塞聲微尚想東方朔詼諧割肉歸
　　　今朝當社日　　　　　　　(宋/)戴復古
今朝當社日明日是花朝佳節惟宜飲東池適見招綠
深楊柳重紅透海棠嬌自笑鬢邊雪多年不肯消
　　　社前　　　　　　　　　　(宋/)謝　翺
無家借燕住離别又經年客館依山上春分到社前雨
來換宿水雲起暗晴川颯颯吹衣帯因風問去船
　　七言律
　　　乙酉社日偶題　　　　　　(宋/)楊萬里
愁邊節裏兩相闗茶罷呼兒檢歴看社日雨多晴較少
春風晩暖曉猶寒也知散策郊行去其奈縁谿路未乾
緑暗紅明非我事且尋野蕨作蔬盤
　　　社日僧舍風雨　　　　　　(宋/)劉　宰
借蔬香積共晨炊客裏良辰總不知孺子從渠均胙肉
南翁無處聽巴詞神鴉得志飽終日巢燕無心來及時
風雨聒人聾轉甚半鍾濁酒可能治
　　　社日　　　　　　　　　　(明/)甘　瑾
楓樹林邊雨脚斜兒童祈賽競喧譁雞豚上戊家家酒
鶯燕東風處處花野徑歸時扶醉客叢祠祭罷集神鴉
瀕湖生意愁多潦預祝汙邪載滿車
　　　社日出遊　　　　　　　　(明/)方太古
邨邨社鼓隔谿聞賽祀歸來客半醺水緩山舒逢日暖
花明柳暗值春分平田白洫流新雨絶壁青楓挂斷雲
策杖提壺隨所適野夫何不可同羣
　　七言絶句
　　　社日　　　　　　　　　　(唐/)張　演
鵞湖山下稻粱肥豚柵雞棲對掩扉桑柘影斜春社散
家家扶得醉人歸
　　　春社　　　　　　　　　　(宋/)陸　游
太平處處是優場社日兒童喜欲狂且看參軍喚蒼鶻
京都新禁舞齋郎
　　　社日　　　　　　　　　　(宋/)方　岳
燕子今年掯社來翠瓶猶有去年梅丁寧莫管杏花俗
付與春風一道開
　　　社中　　　　　　　　　　(明/)陳憲章
桑林伐鼓酒如川秋社錢多春社錢盡道昇平長官好
五風十雨更年年
　　　其二
社屋新成燕子來山丹未落野棠開三三兩兩兒童戲
弄水扳花日幾回
　　　其三
社酒開顔一百家春風先動長官衙東君也解遊人意
　紅白交開樹樹花
　　　　社日　　　　　　　　　　(明/)石　珤
　春風簾幕駐晴雲社酒杯深我對君燕子未來花不語
　綠蕪寒雀共斜曛
　
　
　
　
　
　
　
　
　
　
　
御定佩文齋詠物詩選巻三十七
　欽定四庫全書
御定佩文齋詠物詩選巻三十八
　　寒食類
　　　五言古
　　　　六年寒食洛下宴遊贈馮李二少尹
　　　　　　　　　　　　　　　　(唐/)白居易
　豐年寒食節美景洛陽城三尹皆强健七日盡晴明東
　郊踏青草南園攀紫荆風拆海橊艶露墜木蘭英假開
　春未老宴合日屢傾珠翠混花影管絃藏水聲佳㑹不
　易得良辰亦難并聽吟歌暫輟看舞杯徐行米價賤如
　土酒味濃于餳此時不盡醉但恐負平生殷勤二曹長
　各捧一銀觥
　　　七言古
　　　　初入秦川路逄寒食　　　　(唐/)明　皇
　洛陽芳樹映天津灞岸垂楊窣地新直為經過行樂地
　不知虚度兩京春去年餘閏今年早曙色和風著花草
可憐寒食與清明光輝並在長安道自從闗路入秦川
爭道何人不戲鞭公子途中妨蹴踘佳人馬上廢鞦韆
渭水長橋今欲度悤悤漸見新豐樹逺看驪岫入雲霄
預想湯池起煙霧煙霧氛氲水殿開暫拂香泉歸去來
今歳清明行巳晩明年寒食更相陪
　　　寒食陸渾别業　　　　　　(唐/)宋之問
洛陽城裏花如雪陸渾山中今始發旦别河橋楊柳風
夕臥伊川桃李月伊川桃李正芳新寒食山中酒復春
野老不知堯舜力酣歌一曲太平人
　　　奉和聖製初入秦川路寒食應制
　　　　　　　　　　　　　　　(唐/)張　說
上陽柳色喚春歸臨渭桃花拂水飛總為朝廷廵幸去
頓敎京洛少光輝昨從分陜山南口馳道依依漸花柳
入闗正投寒食前還京遂落清明後路上天心重豫遊
御前恩賜特風流便幕那能鏤雞子行宫善巧貼毛裘
渭橋南渡花如撲麥壠青青斷人目漢家行樹直新豐
秦地驪山抱温谷香池春澑水初平預歡浴日照京城
今歳隨宜過寒食明年陪宴作清明
　　　寒食城東即事　　　　　　(唐/)王　維
清谿一道穿桃李演漾綠蒲涵白芷谿上人家凡幾家
落花半落東流水蹴踘屢過飛鳥上鞦韆競出垂楊裏
少年分日作遨遊不用清明兼上巳
　　五言律
　　　寒食應制　　　　　　　　(唐/)韋承慶
鳳城春色晩龍禁早暉通舊火收槐燧餘寒入桂宫鶯
啼正隱葉雞鬪始開籠藹藹瑶山滿仙歌始樂風
　　　寒食清明早赴王門率成　　(唐/)李　嶠
遊客趨梁邸朝光入楚臺槐煙乘曉散榆火應春開日
帶晴虹上花隨早蝶來雄風乘令節餘吹拂輕灰
　　　和常州崔使君寒食夜　　　(唐/)孫　逖
聞道清明近春庭向夕闌行遊晝不厭風物夜宜看斗
柄更初轉梅香暗裏殘無勞秉華燭晴月在南端
　　　寒食　　　　　　　　　　(唐/)杜　甫
寒食江邨路風花髙下飛汀煙輕冉冉竹日淨暉暉田
父要皆去鄰家鬧不違地偏相識盡雞犬亦忘歸
　　　寒食　　　　　　　　　　(唐/)王　建
田舍清明日家家出火遲白衫眠古巷紅索搭髙枝紗
帶生難結銅釵重欲垂斬新依踏盡還似去年時
　　　寒食宴城北山池　　　　　(唐/)羊士諤
别館青山郭遊人折柳行落花經上已細雨帶清明鶗
鴂流芳暗鴛鴦曲水平歸心何處醉寶瑟有餘聲
　　　雨中寒食　　　　　　　　　羊士諤
令節逄煙雨園亭但掩闗佳人宿粧薄芳樹綵繩閒歸
思偏消酒春寒為近山花枝不可見惆悵灞陵間
　　　寒食行次冷泉驛　　　　　(唐/)李商隱
歸途仍近節旅宿倍思家獨夜三更月空庭一樹花介
山當驛秀汾水遶闗斜自怯春寒苦那堪禁火賖
　　　東都寒食　　　　　　　　(唐/)陳　潤
江南寒食早二月杜鵑鳴日暖山初綠春寒雨欲晴浴
蠶看社日改火待清明更喜𤓰田好令人憶邵平
　　　寒食日作　　　　　　　　(宋/)徐　鉉
廚冷煙初禁門開日更斜東風不好事吹落滿庭花過
社紛紛燕新晴淡淡霞京都盛遊觀誰訪子雲家
　　　寒食　　　　　　　　　　(宋/)王禹偁
寒食江都郡青旗賣楚醪樓臺藏綠柳籬落露紅桃妓
女穿輕屐笙歌泛小舠使君慵不出愁坐讀離騷
　　　寒食　　　　　　　　　　(宋/)陳與義
草草隨時事蕭蕭傍水門濃陰花照野寒食柳圍邨客
袂空佳節鶯聲忽故園不知何處笛吹恨滿清尊
　　　寒食郊行書事　　　　　　(宋/)范成大
野店垂楊歩荒祠苦竹叢鷺窺蘆泊水烏啄紙錢風媼
引紅粧女兒扶爛醉翁深邨好時節應為去年豐
　　　其二
壠麥欣欣綠山桃寂寂紅帆邊魚蕝浪木末酒旗風信
歩隨芳草迷塗問小童賞(心/)添脚力呼渡過谿東
　　　南塘寒食書事　　　　　　(宋/)范成大
埂外新波綠岡頭宿燒紅裹魚蒸菜把餽鴨鎖筠籠酒
侣晨相命歌場夜不空土風并節物不與故鄉同
　　　寒食旅懷　　　　　　　　(明/)謝　榛
薊北驚寒食淹畱幾自嗟春風來燕子落日在桃花丘
壠行邊淚江湖夢裏家不知疎懶客何物是生涯
　　　江邨寒食　　　　　　　　(明/)宋登春
白鳥忘機久青山吾道存興來從杖履老去愛雞豚楊
柳橋邊市桃花江上邨童兒沽酒至風雨閉柴門
　　五言排律
　　　奉和聖製寒食作應制　　　(唐/)張　說
寒食春過半花濃鳥復嬌從來禁火日㑹接清明朝鬪
敵雞殊勝爭毬馬絶調晴空數雲㸃香樹百風揺改木
迎新燧封田表舊燒皇情愛嘉節傳曲與簫韶
　　　洛橋寒食日作十韻　　　　(唐/)白居易
上苑風煙好中橋道路平蹴毬塵不起潑火雨新晴宿
醉頭仍重晨遊眼乍明老慵雖省事春誘尚多情遇客
踟蹰立尋花取次行連錢嚼金勒鑿落寫銀罌府醖休
敎送官娃豈要迎舞腰那及柳歌舌不如鶯鄉國真堪
戀光隂可合輕三年過寒食盡在洛陽城
　　七言律
　　　寒食宴于中舍别駕兄弟宅　(唐/)蘇　頲
子推山上歌龍罷定國門前結駟來始覩元昆鏘玉至
旋聞季子佩刀廻晴花處處因風起御柳條條向日開
自有長筵歡不極還持綵服詠南陔
　　　寒食内宴　　　　　　　　(唐/)張　籍
朝光瑞氣滿宫樓綵纛魚龍四面稠廊下御廚分冷食
殿前飛騎逐香毬千官盡醉猶敎坐百戲皆呈未放休
共喜拜恩侵夜出金吾不敢問行由
　　　其二
城闕沈沈向曉寒恩當冷節賜餘歡瑞煙深處開三殿
香雨微時引百官寶樹樓前分繡幕綵花廊下映朱欄
宫筵戲樂年年别巳得三廻對御看
　　　寒食　　　　　　　　　　(唐/)李山甫
風煙放蕩花披猖秋千女兒飛出牆繡袍馳馬拾遺翠
錦袖鬪雞喧廣場天地氣和融霽色池臺日暖燒春光
自憐塵土無他事空脫荷衣泥醉鄉
　　　次韻酬張補闕寒食見寄之什
　　　　　　　　　　　　　　　(唐/)鄭　谷
柳近清明翠縷長多情右袞不相忘開緘雖覩新篇麗
破鼻須聞冷酒香時態懶隨人上下花心日被蝶分張
朝稀且莫輕春賞勝事由來在帝鄉
　　　寒食前有懐　　　　　　　(唐/)溫庭筠
萬物鮮華雨乍晴春寒寂歴近清明殘芳荏苒雙飛蝶
曉睡朦朧百囀鶯舊侣不歸成獨酌故園雖在有誰耕
悠然更起嚴灘恨一宿東風蕙草生
　　　寒食成判官垂訪因贈　　　(宋/)徐　鉉
常年寒食在京華今嵗清明在海涯逺巷踏歌深夜月
隔牆吹管數枝花鵷鸞得路音塵濶鴻鴈分飛道里賖
不是多情成二十斷無人解訪貧家
　　　寒食　　　　　　　　　　(宋/)王禹偁
今年寒食在商山山裏風光亦可憐稚子就花拈蛺蝶
人家依樹繫鞦韆郊原曉綠初經雨巷陌春陰乍禁煙
副使官閒莫惆悵酒錢猶有撰碑錢
　　　次韻何若谷寒食燕集　　　(宋/)趙　抃
雨過江城絶㸃塵清明佳節匝千門舞香撲坐花新戴
歌響盤雲曲旋翻幾欲為春畱日馭直須同俗醉衢尊
因思老氏登臺樂若此斯民未足論
　　　寒食出郊　　　　　　　　(宋/)韓　維
都門氣象雨餘佳壓盡風塵見草芽日薄風和近郊路
朱紅粉白逺林花堤間獨去媻姍女柳下相逄轣轆車
絲鬢未催樽酒在不須辛苦問年華
　　　和子由寒食　　　　　　　(宋/)蘇　軾
寒食今年二月晦樹林深翠已生煙遶城駿馬誰能借
到處名園意盡便但掛酒壺那計盞偶題詩句不湏編
忽聞啼鵙驚羈旅江上何人治廢田
　　　孤山寒食　　　　　　　　(宋/)趙師秀
二月芳菲在水邊旅人消困亦隨縁晴舒蝶翅初匀粉
雨壓楊花未放綿有句自題閒處壁無錢難買貴時船
最憐隱者髙眠地日日春風是管絃
　　　丁未寒食歸自三泉　　　　(金/)元好問
春山晴暖紫生煙山下分流百道泉未放小桃裝野景
已看茅屋映秋千飢烏得食爭相喚醉叟行歌只自顛
寒食明年定何許故人尊酒且畱連
　　　林邨寒食　　　　　　　　(元/)戴表元
出門楊柳碧依依木筆花開客未歸市逺無餳供熟食
邨深有苧試生衣寒沙犬逐遊鞍吠落日鴉銜祭肉飛
聞說舊時春賽罷家家鼔笛醉成圍
　　　寒食遊亷園　　　　　　　(元/)張養浩
湖天雨過澹春容輦路迢迢失軟紅花柳巧為鶯燕地
管絃遥遞綺羅風羣仙出没空明裏千古銷沈感慨中
免俗未能君莫笑賞心吾亦與人同
　　　途中寒食　　　　　　　　(元/)馬　臻
行裝迢遞轉孤城一路閒吟緩客程潑火雨晴餳粥冷
落花風暖筍輿輕感時已悟莊生夢遺俗空懷介子清
只有啼鵑解人意平蕪漠漠兩三聲
　　　江邨寒食　　　　　　　　(明/)楊　基
預折楊枝挿繞簷荳糜香軟麥餳甜春衣未染新絲織
午篆猶分舊火添小雨送花青見萼輕雷催筍碧抽尖
不因人逺傷離别那得新愁上短髯
　　　寒食旅懷　　　　　　　　(明/)謝　晉
簾外春隂似去年異鄉寒食倍凄然梨花香褪空飄雪
楊柳條長不禁煙無處追隨乘欵叚誰家歡笑送秋千
晩來走向東鄰媼乞與青燈照客眠
　　五言絶句
　　　辛亥寒食　　　　　　　　(金/)元好問
寒食年年好今年迥不同秋千與花影并在月明中
　　七言絶句
　　　寒食汜上作　　　　　　　(唐/)王　維
廣武城邊逢暮春汶陽歸客淚沾巾落花寂寂啼山鳥
楊柳青青渡水人
　　　寒食　　　　　　　　　　(唐/)韓　翃
春城無處不飛花寒食東風御柳斜日暮漢宫傳蠟燭
輕煙散入五侯家
　　　途中寒食　　　　　　　　(唐/)白居易
路旁寒食行人盡獨占春愁在路旁馬上垂鞭愁不語
風吹百草野田香
　　　寒食夜　　　　　　　　　(唐/)韓　偓
惻惻輕寒剪剪風杏花飄雪小桃紅夜深斜搭鞦韆索
樓閣朦朧煙雨中
　　　東陽道中作　　　　　　　(唐/)方　干
百花香氣傍行人花底垂鞭日易曛野火不知寒食節
穿林轉壑自燒雲
　　　丙辰年鄜州遇寒食城外醉吟
　　　　　　　　　　　　　　　(唐/)韋　莊
滿街楊柳緑絲煙畫出清明二月天好是隔簾花樹動
女郎撩亂送鞦韆
　　　其二
雕隂寒食足遊人金鳯羅衣濕麝熏腸斷入城芳草路
淡紅香白一羣羣
　　　其三
雨絲煙柳欲清明金屋人間暖鳳笙永日迢迢無一事
隔街聞蹴氣毬聲
　　　山中寒食　　　　　　　　(宋/)林　逋
方塘波緑杜蘅青布穀提壺巳足聽有客新嘗寒具罷
據梧慵復散幽經
　　　寒食夜　　　　　　　　　(宋/)蘇　軾
　漏聲透入碧窗紗人靜鞦韆影半斜沈麝不燒金鴨冷
　淡雲籠月照梨花
　　　　寒食　　　　　　　　　　(金/)馬定國
　燕泥半落烏衣巷柳色全添綠綺窗且伴丁香過寒食
　弄晴蝴蝶一雙雙
　　　　寒食舟中　　　　　　　　(元/)黄　濳
　東風谿水碧漣漣谿上青蘿獨繫船正是落花寒食夜
　水煙沙月又鳴鵑
　　　　寒食逢杜賢良飲　　　　　(明/)髙　啓
　楊柳無煙江水長鄰家風雨杏餳香逢君共把金陵酒
　忘却今朝在異鄉
　　　　都下寒食　　　　　　　　(明/)王穉登
　騎馬尋春春尚遲東風空自向人吹燕王城裏千株柳
　寒食看來未有絲
　
御定佩文齋詠物詩選卷三十八
　欽定四庫全書
御定佩文齋詠物詩選卷三十九
　　清明類
　　　五言古
　　　　清明日詔宴寧王山池　　　(唐/)張　説
　今日清明宴佳境惜芳菲揺掦花雜下嬌囀鶯亂飛緑
　渚傳歌榜紅橋渡舞旂和風偏應律細雨不沾衣承恩
　如改火春去春来歸
　　　　洛陽清明日雨霽　　　　　(唐/)李正封
　曉日清明天夜来嵩少雨千門尚烟火九陌無塵土酒
　緑河橋春漏閒宫殿午逰人戀芳草半犯嚴城鼓
　　　七言古
　　　　乙卯清明沅州郊行　　　　(元/)曹伯啟
　信馬沅江江上路歴覽芳菲忘故歩因逢古廟説前朝
　忽見孤舟横野渡二難恨識十年遲四美豈期今日具
　人生能得㡬清明莫對殘陽怨遲暮
　　　清眀逰鶴林寺　　　　　　(元/)薩都拉
青青楊柳啼乳鴉滿山爛開紅白花小橋流水過古寺
竹籬茅舍通人家潮聲捲浪落松頂騎鶴少年酒初醒
若將何物賞清明且伴山僧煮新茗
　　　壬子清明看花有感　　　　(明/)楊基
吉祥寺裏千堆錦緑髪仙人對花飲腰鼓金盤五色籃
醉歸猶帶花枝寢東風壬子㡬清明三百年来寺已傾
沙河塘上癡兒女猶想錢塘太守名看花我亦逢壬子
况是清明非偶耳莫論東浦與西湖椘水呉山正相似
青蓮居士識前因金粟如來是後身總不能知塵外劫
也須曽是㑹中人
　　五言律
　　　清明青龍寺上方得多字　　(唐/)皇甫冉
上方偏可適季月况堪過逺近水聲至東西山色多夕
陽留徑草新葉變庭柯已度清明節春秋如客何
　　　清明　　　　　　　　　　(唐/)孫昌裔
清明暮春裏悵望北山陲燧火開新燄桐花發故枝沈
冥慚嵗物歡宴阻朋知不及林間鳥遷喬並羽儀
　　　清明日狸渡道中　　　　　(宋/)范成大
灑灑沾衣雨披披側㡌風花然山色裏栁卧水聲中石
馬立當道紙鳶鳴半空墦間人散後烏鳥正西東
　　五言排律
　　　清明宴司勲劉郎中别業　　(唐/)祖　詠
田家復近臣行樂不違親霽日園林好清明烟火新以
文嘗㑹友惟徳自成鄰池沼窗隂晩杯觴藥味春簷前
花覆地竹外鳥窺人何必桃源裏深居作隠淪
　　　清明日賜百寮新火　　　　(唐/)韓　濬
朱騎傳紅燭天廚賜近臣火隨黄道見烟遶白榆新榮
耀分他日恩光共此辰更調金鼎味還暖玉堂人灼灼
千門曉暉暉萬井春應憐聚螢者瞻望獨無鄰
　　　清明日賜百寮新火　　　　(唐/)史　延
上苑連侯第清明及暮春九天初改火萬井屬良辰頒
賜恩逾洽承時慶抃均翠烟和桞嫩紅燄出花新寵命
尊三老祥光燭萬人太平當此日空復荷陶鈞
　　　清明日賜百寮新火　　　　(唐/)王　濯
御火傳香殿華光及侍臣星流中使馬濯耀九衢人轉
影連金屋分輝麗錦茵燄迎紅蕊發烟染緑條春助律
和風早添爐暖氣新誰憐一寒女猶望照東鄰
　　七言律
　　　清明登城春望　　　　　　(唐/)王　表
春城閒望愛晴天何處風光不眼前寒食花開千樹雪
清明日出萬家烟興来促席唯同舍醉後狂歌盡少年
聞説啼鶯却惆悵詩成不見謝臨川
　　　清明日與友人逰玉粒塘庄　(唐/)来　鵬
㡬宿春山逐陸郎清明時節好風光歸穿細荇船頭滑
醉踏殘花屐齒香風急嶺雲翻㢠野雨餘田水落方塘
不堪吟罷東回首滿耳蛙聲正夕陽
　　　清明　　　　　　　　　　(宋/)陳與義
雨晴閒歩澗邉沙行入荒林聞亂鴉寒食清明驚客意
暖風遲日醉梨花書生投老王官谷壯士偷生漂母家
不用鞦韆與蹴踘只将詩句答年華
　　　庚辰西域清明　　　　　(元/)耶律椘材
清明時節過邉城逺客臨風㡬許情野鳥間關難解語
山花爛熳不知名蒲萄酒熟愁膓斷瑪瑙杯寒醉眼明
遥想故園今好在梨花深院鷓鴣聲
　　　清明日錦堤行樂　　　　　(元/)王　惲
浪説蘭亭禊事脩年年春好錦堤逰花翻舞䄂驚歌板
栁隔髙城暗酒樓緑樹恐應春事老金鞭重為使君留
竹西路晩歸時醉何處珠簾半上鈎
　　　清明逰陳氏園亭　　　　　(元/)洪希文
邨村花桞暗晴川百五時光過客然緑暗園林尚佳節
清明亭館自新烟喜逢熟食傳遺俗怕著新衣學少年
惆悵東䦨花似雪人生底處勝樽前
　　　清明呈館中諸公　　　　　(明/)髙　啟
新烟著柳禁垣斜杏酪分香俗共誇白下有山皆繞郭
清明無客不思家卞侯祠畔迷芳草盧女門前映落花
喜得故人同待詔擬沽春酒醉京華
　　　清明即事　　　　　　　　(明/)瞿　佑
風落梨花雪滿庭今年又是一清明逰絲到地終無意
芳草連天若有情滿院曉烟聞燕語半窗晴日照蠶生
鞦韆一架名園裏人隔垂楊聽笑聲
　　七言排律
　　　清明　　　　　　　　　　(唐/)杜　甫
朝来新火起新烟湖色春光淨客船繡羽衝花他自得
紅顔騎竹我無縁吳童結束還難有椘女腰肢亦可憐
不見定王城舊處常懐賈傅井依然虛霑周舉為寒食
實藉君平賣卜錢鐘鼎山林各天性濁醪粗飯任吾年
　　七言絶句
　　　清明夜　　　　　　　　　(唐/)白居易
好風朧月清明夜碧砌紅軒刺史家獨遶廻廊行復歇
遥聽絃管暗看花
　　　清明日　　　　　　　　　(唐/)元　稹
當年寒食好風輕觸處相隨取次行今日清明漢江上
一身騎馬縣官迎
　　　清明日　　　　　　　　　(唐/)李建勲
他皆攜酒尋芳去我獨關門好静眠惟有揚花似相覔
因風時復到牀前
　　　清明舟次呉門　　　　　　(宋/)沈與求
篷窗恰受夕陽明楊栁梨花半月程老去不知寒食近
一篙烟水載春行
　　　清明　　　　　　　　　　(宋/)陳與義
街頭女兒雙髻鴉隨蜂趂蝶學妖邪東風也作清明節
開遍来禽一樹花
　　　清明挿柳　　　　　　　　(宋/)宋伯仁
清明是處挿垂楊院宇深深緑翠藏心地不為塵俗累
不簪楊柳也何妨
　　　清明日風雨凄然舟泊東林西滸歩過伯璇徴
　　　　君髙齋焚香瀹茗出示燕文貴秋山蕭寺圖
　　　　展玩良久因賦一絶　　　(元/)倪　瓚
野棠花落過清明春事悤悤夢裏驚倚棹微吟沙際路
半江烟雨暮潮生
　　　清明日留西山　　　　　　(元/)范　梈
離家六度見清明知是何時出帝京今日登臨倍惆悵
好山多似豫章城
　　　清明前一日作　　　　　　(明/)鎦　渙
小窓新緑著枝輕寒逐東風陣陣生燕子不来花落盡
一簾疎雨又清明
　　　清明　　　　　　　　　　(明/)葛一龍
今日還留昨日寒一年春又客中拚太湖石畔柴門影
魚咂飛花上釣灘
　　　清明日偶成　　　　　　　(明/)袁　宗
忩下脩書寄逺人燕泥時復涴衣巾東風催下清明雨
　鶯老花殘又一春
　
　
　
　
　
　
　
　
　
　
　
　
　
　
御定佩文齋詠物詩選巻三十九
　欽定四庫全書
御定佩文齋詠物詩選卷四十
　　上已類
　　　四言古
　　　　太康六年三月三日後園㑹　(晉/)張　華
　暮春元日陽氣清明祁祁甘雨膏澤流盈習習祥風啟
　滯導生禽鳥翔逸卉木滋榮纎條被緑翠華含英
　　　　其二
　於皇我后欽若昊乾順時省物言觀中園讌及羣辟乃
　命乃延合樂華池祓濯清川汎彼龍舟泝㳺洪源
　　　　其三
　朱幕雲覆列坐文茵羽觴波騰品物備珍管絃繁㑹變
　用奏新穆穆我皇臨下渥仁訓以慈恵詢納廣神好樂
　無荒化達無垠
　　　　平吳後三月三日華林園詩　(晉/)王　濟
　蠢爾長虵荐食江汜我皇神武汎舟萬里迅雷電邁弗
及掩耳思樂華林薄采其蘭皇居偉則芳園巨觀仁以
山悦水為智歡清池流爵秘樂通元修罾灑鱗大庖妙
饌物以時序情以化宣終温且克有肅初筵嘉賔在兹
千禄永年
　　　上已㑹詩　　　　　　　　(晉/)阮　修
三春之季嵗惟嘉時靈雨既零風以散之英華扇耀祥
鳥羣嬉澄澄緑水澹澹其波修岸逶迤長川相過聊且
逍遥其樂如何坐此修筵臨波素流嘉肴既設舉爵獻
酬彈筝弄琴新聲上浮水有七徳知者所娛清瀬瀺灂
菱葭芬敷沈此芳鈎引彼潛魚委餌芳美君子戒諸
　　　三月三日應詔　　　　　　(晉/)閭丘冲
浩浩白水汎汎龍舟皇在靈沼百辟同逰擊櫂清歌鼓
枻行酬聞樂咸和具醉斯柔在昔帝虞徳被遐荒干戚
在庭苗民来王今我哲王古聖齊芳恵此中國以綏四
方元首既明股肱惟良樂酒今日君子惟康
　　　三月三日　　　　　　　　(晉/)孫　綽
姑洗斡運首陽穆闡嘉卉萋萋温風暖暖言滌長瀬聊
以㳺衍縹䓅渶流緑栁䕃坂羽從風飄鱗隨浪轉
　　　三月三日侍宴西池詩　　　(宋/)謝靈運
詳觀記牒鴻荒莫傳降及雲鳥曰聖則天虞承唐命周
襲商艱江之永矣皇心惟眷矧乃暮春時物芳衍濫觴
逶迤周流蘭殿禮備朝容樂闋夕宴
　　　三日侍宴曲水代人應詔　　(齊/)謝　脁
神理内寂機象外融遺情汾水垂冕鴻宫樹以司牧匪
我求蒙徒勤日用誰契元功　當宁日昃求衣未明抵
璧焚翠銷劎隳城九疇式叙三辟載清　麗景則春儀
方在震重聖積厚金式瓊潤　祓穢河浦張樂春疇既
停龍駕亦泛鳬舟　初鸎命曉朝華開夜餙陛導源廻
伊流㶚閒館巖敞長廊水架　金觴揺蕩玉爼推移筵
浮水豹席擾雲螭歡兹廣宴穆是天儀
　　　三日侍鳳光殿曲水宴應制　(梁/)沈　約
光遲蕙畝氣婉椒臺皇心愛矣帝曰㳺哉玉鸞徐警翠
鳳輕廻别殿廣臨離宫洞啟川祗奉夀河宗相禮清洛
漸筵長伊流陛洄盪嘉羞揺漾芳醴輕歌易繞弱舞難
持素雲留管𤣥鶴停絲引思為歳嵗亦陽止叨服賁身
身亦昌止徒勤丹漆終愧文梓
　　五言古
　　　三月三日臨曲水　　　　　(晉/)庾　闡
暮春濯清汜逰鱗泳一壑髙泉吐東岑洄瀾自浄澩臨
川疉曲流豐林映緑薄輕舟沈飛觴鼓枻觀魚躍
　　　三月三日　　　　　　　　　庾　闡
心結湘川渚目散冲霄外清泉吐翠流淥醽漂素瀬悠
想盻長川輕瀾渺如帶
　　　三月三日曲水集　　　　　(宋/)謝　瞻
四時著平分三春禀融鑠遲遲和景婉夭夭園桃灼携
朋適郊野昩爽辭鄽廓蜚雲興翠嶺芳飇起華薄觧轡
偃崇丘藉草繞廻壑際渚羅時䔩託波汎輕爵
　　　上已侍宴林光殿曲水　　　(梁/)簡文帝
芳年留帝賞應物動天襟挟苑連金陣分衢度羽林帷
宫對廣棭層殿邇髙岑風旗争曳影亭臯共生隂林花
初墮蒂池荷欲吐心
　　　三日侍蘭亭曲水宴　　　　(梁/)庾肩吾
䇿星依夜動鑾駕忽朝逰旌門臨苑樹相風出鳳樓春
生露泥泥天覆雲油油桃花舒玉澗栁葉暗金溝禊川
分曲洛帳殿掩芳洲踴躍頳魚出參差絳棗浮百戲俱
臨水千鍾共逐流
　　　三日侍林光殿曲水宴　　　(梁/)沈　約
宴鎬鏘玉鑾㳺汾舉仙軷榮光泛采旄修風動芝盖淑
氣婉登晨天行聳雲斾帳殿臨春籞帷宫繞芳薈漸席
周羽觴分池引廻瀬穆穆𤣥化昇濟濟皇階泰将御遺
風軫逺侍瑶臺㑹
　　　三日侍華光殿曲水宴　　　(梁/)劉孝綽
薰祓三陽暮濯禊元巳初皇心睠樂飲帳殿臨春渠豫
逰髙更諺凱樂盛周居復以焚林日丰茸花樹舒羽觴
環堦轉清瀾傍席疏妍歌已嘹亮妙舞復紆餘九成變
絲竹百戲起龍魚
　　　三日侍安成王曲水宴　　　　劉孝綽
滙澤良孔殷分區屏中縣躡跨兼流采襟喉邇封甸吾
王奄鄷畢析圭承羽傳不資魯俗移何待齊風變東山
富逰士北土無遺彦一言白璧輕片善黄金賤餘辰屬
上已清祓追前諺持此陽瀬逰復展城隅宴芳洲亘千
里逺近風光扇方歡厚徳重誰言薄逰倦
　　　祓禊泛舟春日元圃各賦七韻
　　　　　　　　　　　　　　　(陳/)後　主
園林多趣賞祓禊樂還尋春池已渺漫髙枝自嵸森日
裏絲光動水中花色沈安流淺易榜峭壁迥難臨野鶯
添管響深岫接鐃音山逺風烟麗苔輕激浪侵置酒来
英雅嘉賢良所欽
　　　三日侍宴宣猷堂曲水　　　(陳/)江　總
上已娛春禊芳辰喜月離北宫命簫鼓南館列旌麾繡
柱擎飛閣雕軒傍曲池醉魚沈逺岫浮棗漾清漪落花
懸度影飛絲不礙枝樹動丹樓出山斜翠磴危禮周羽
爵徧樂闋光隂移
　　　上已禊飲　　　　　　　　(隋/)盧思道
山泉好風日城市厭囂塵聊持一樽酒共尋千里春餘
光下幽桂夕吹舞青蘋何言出關後重有入林人
　　　上已浮江宴韻得阯字　　　(唐/)王　勃
披觀玉京路駐賞金臺阯逸興懐九仙良辰傾四美松
唫白雲際桂馥青谿裏别有江海心日暮情何已
　　　三月三日寄諸弟兼懐崔都水
　　　　　　　　　　　　　　　(唐/)韋應物
暮節看已謝兹晨愈可惜風澹意傷春池寒花斂夕對
酒始依依懐人還的的誰當曲水行相思尋舊跡
　　　上已日　　　　　　　　　(唐/)劉　駕
上已曲江濵喧于市朝路相尋不見者此地皆相遇日
光去此逺翠幕張如霧何事歡娛中易覺春城暮物情
重此節不是愛芳樹明日花更多何人肯回顧
　　　上已日杭州府學教授徐一䕫四齋訓導拉逰
　　　　智果寺訪東坡題參寥泉　(元/)張　昱
佳逰在上已屬此清明前春景已云晏風光猶未暄往
尋智果寺竟得參寥泉雲物豈殊昔人世自更遷邈哉
長公詠髙吟憶當年我軰復登臨花界何因縁古佛儼
香閣真詮積華軒境超萬念空道勝諸妄捐緬懐此㑹
難徘徊未云還申章續芳藻兾或来者傳
　　七言古
　　　上已華光殿　　　　　　　(梁/)沈　約
於維盛世接軒媯朝鄷宴鎬復在斯朝光灼灼映蘭池
春風宛轉入細枝時鶯顧慕聲合離輕波微動漾羽巵
河宗海若生蛟螭浮梁徑度跨廻漪朱顏始洽景將移
安得壯士駐奔曦
　　　上已日與二三子携酒出逰隨所見輙作數句
　　　　明日集之為詩故詞無倫次
　　　　　　　　　　　　　　　(宋/)蘇　軾
薄雲霏霏不成雨枝藜曉入千花塢柯丘海棠吾有詩
獨笑深林誰敢侮三杯卯酒人徑醉一枕春睡日停午
竹間老人不讀書留我閉門誰教汝出檐藂枳十圍大
寫真素壁千蛟舞東坡作塘今㡬尺携酒一勞農工苦
却尋流水出東門壊垣古塹花無主卧開桃李為誰妍
對立鵁鶄相媚嫵開缾藉草勸行路不惜春衫汙泥土
褰裳共過春草亭叩門却入韓家圃轆轤繩斷井深碧
鞦韆索掛人何所映簾空復小桃枝乞漿不見譍門女
南上古臺臨斷岸雪陣翻空迷仰俯故人饋我玉葉羮
火冷烟銷誰為煮﨑嶇束緼下荒徑婭奼隔花閒好語
更隨落景盡餘尊却傍孤城得僧宇主人勸我洗足眠
倒牀不復聞鐘鼓明朝門外泥一尺始悟三更雨如許
平生所向無一遂兹逰何事天不阻固知我友不終窮
豈弟君子神所予
　　五言律
　　　三日梨園侍宴　　　　　　(唐/)沈佺期
九重馳道出上已禊堂開畫鷁中川動青龍上苑来野
花飄御座河柳拂天杯日晩迎祥處笙鏞下帝臺
　　　三月三日申王園亭宴集　　(唐/)張九齡
稽亭追往事睢苑勝前聞飛閣凌芳樹華池落綵雲藉
草人留酌銜花鳥赴羣向来同賞處惟恨碧林曛
　　　洛中寄王九迥　　　　　　(唐/)孟浩然
卜洛成周地浮杯上已筵鬪雞寒食下走馬射堂前垂
栁金堤合平沙翠幕連不知王逸少何處㑹羣賢
　　　上巳日徐司録林園宴集　　(唐/)杜　甫
鬢毛垂領白花蕊亞枝紅攲倒衰年廢招尋令節同薄
衣臨積水吹面受和風有喜留攀桂無勞問轉蓬
　　　奉陪侍中上已泛渭河　　　(唐/)盧　綸
素舸錦帆開浮天接上台晩鶯和玉笛春浪動金罍舟
楫方浮海鯨鯢自曝腮應憐似萍者空逐榜人回
　　　上已恩賜曲江宴㑹即事　　(唐/)白居易
賜歡仍許醉此㑹興如何翰苑主恩重曲江春意多花
低羞豔妓鸎歇讓清歌共道昇平樂元和勝永和
　　　三日贈都上人　　　　　　(唐/)殷堯藩
三月初三日千家與萬家蝶飛秦地草鶯入漢宫花鞍
馬皆争麗笙歌盡鬪奢吾師無所願惟願老烟霞
　　　三月三日作　　　　　　　(明/)許宗魯
上已今朝是風光異往時海雲成雪易塞栁得春遲目
極關山道情懸曲水詩誰能修禊飲一浣望鄉思
　　五言排律
　　　三月三日曲江侍宴　　　　(唐/)趙良噐
聖祖發神謀靈符叶帝求一人光錫命萬國荷時休雷
解圜丘蹕雲需曲水㳺岸花迎歩輦仙仗擁行舟睿藻
天中降恩波海外流小臣同品物陪此樂皇猷
　　　奉和上已祓禊　　　　　　(唐/)崔國輔
元已秦中節吾君㶚上逰鳴鑾通禁苑别館繞芳洲鵷
鷺千官列魚龍百戲㳺桃花春欲盡穀雨夜来収慶向
堯樽祝歡從椘棹謳逸詩何足對睿作掩東周
　　　三月三日勤政樓侍宴　　　(唐/)王　維
綵仗連宵合瓊樓拂曙通年光三月裏宫殿百花中不
數秦王日誰将洛水同酒筵嫌落絮舞䄂怯春風天保
無為徳人歡不戰功仍臨九衢宴更達四門聰
　　　奉和聖製與太子諸王三月三日龍池春禊
　　　　　　　　　　　　　　　　王　維
故事修春禊新宫展豫逰明君移鳳輦太子出龍樓賦
掩陳王作杯如洛水流金人来捧劎畫鷁去廻舟苑樹
浮宫闕天池照冕旒宸章在雲表垂象滿皇州
　　　三月三日曲江侍宴應制　　　王　維
萬乘親齋祭千官喜豫逰奉迎從上苑祓禊向中流草
樹連容衛山河對冕旒畫旗揺浦溆春服滿汀洲仙籞
龍媒下神臯鳳蹕留從今億萬嵗天寳紀春秋
　　　奉和聖製上已於望春亭觀禊飲
　　　　　　　　　　　　　　　　王　維
長樂青門外宜春小苑東樓開萬井上輦過百花中畫
鷁移仙仗金貂列上公清歌邀落日妙舞向春風渭水
明秦甸黄山入漢宫君王来祓禊㶚滻亦朝宗
　　　上已泛舟　　　　　　　　(唐/)張　登
令節推元已天涯喜有期初筵臨泛地舊俗祓禳時枉
渚潮新上殘春日正遲竹枝逰女曲桃葉渡江詞風鷁
今方退沙鷗亦未疑且同山簡醉倒載莫褰帷
　　　三月三日祓禊洛濵　　　　(唐/)白居易
三月草萋萋黄鶯歇又啼柳橋晴有絮沙路潤無泥禊
事修初半逰人到欲齊金鈿耀桃李絲管駭鳬鷖轉岸
廻船尾臨流簇馬蹄鬧翻楊子渡踏破魏王堤妓接謝
公宴詩陪荀令題舟同李膺泛醴為穆生携水引春心
蕩花牽醉眼迷塵街從鼓動烟樹任鴉棲舞急紅腰軟
歌遲翠黛低夜歸何用燭新月鳳樓西
　　　上已飲于湖上　　　　　　(宋/)孔平仲
城南春已老湖上雨初晴草作忘憂緑風為解愠清楊
花輕欲下菱葉細方生酒影低雲木歌聲伴晝鶯賞心
殘蕊在幽曲小舟横却笑蘭亭㑹吟詩半不成
　　　上已　　　　　　　　　　(明/)楊　基
暖日風雩好晴江祓禊過徑穿花底窄春向水邉多穠
艶羞桃李輕軀稱綺羅髻搖金婀娜鞍覆錦盤陀曲浪
留紋羽峨峰進紫駝逰人傾巷陌啼鳥避笙歌坐障隂
圍栁行茵軟藉莎潄酣香泛渚滌器膩浮波富貴唐天
寳風流晋永和暮歸車馬鬧珠翠落平坡
　　七言律
　　　三月三日詔宴定昆池官莊　(唐/)張　説
鳳凰樓下對天泉鸚鵡洲中匝管絃舊識平陽佳麗地
今逢上巳盛明年舟將水動千尋日幕共林横兩岸烟
不降王人觀禊飲誰令醉舞拂賔筵
　　　和上巳連寒食有懐京洛　　(唐/)孫　逖
天津御柳碧遥遥軒騎相從半下朝行樂光輝寒食借
太平歌舞晩春饒紅粧樓下東郊道青草洲邉南渡橋
坐見司空掃西第看君侍從落花朝
　　　上已日越中與鮑侍御泛舟耶谿
　　　　　　　　　　　　　　　(唐/)劉長卿
蘭橈縵轉傍汀沙應接雲峰到若耶舊浦滿来移渡口
垂楊深處有人家永和春色千年在曲水鄉心萬里賖
君見漁船時借問前洲㡬路入烟花
　　　三月三日義興李明府後亭泛舟
　　　　　　　　　　　　　　　(唐/)皇甫冉
江南烟景復如何聞道新亭更可過處處藝蘭春浦緑
萋萋藉草逺山多壺觴須就陶彭澤時俗猶傳晉永和
更使輕橈徐轉去微風落日水増波
　　　上已　　　　　　　　　　(宋/)韓　琦
逺道今逢祓禊辰雨餘風物一番新等閒臨水還思舊
取次看花便當春絮雪暖迷西苑路車雷晴起曲江塵
臺英正約尋芳㑹誰是山隂作序人
　　　三日赴宴口占　　　　　　(宋/)歐陽修
賜飲初逢禊節佳昆池新漲碧無涯九門寒食多逰騎
三月春隂正養花共喜流觴修故事自憐霜鬢惜年華
鳳城殘照歸鞍晩禁籞無風栁自斜
　　　三月三日泊虞山下歩尋等慈師不遇
　　　　　　　　　　　　　　　(明/)程嘉燧
草堂寂歴自禪居山下春光正祓除鄰犬人歸纖月夜
木魚風落妙香初蕭疎逺岫雲林畫映帶清流内史書
乘興尋師相賞處筆牀經案獨躊躇
　　七言絶句
　　　奉和三日祓禊渭濵　　　　(唐/)李　乂
上林花鳥暮春時上已陪逰樂在兹此日欣逢臨渭賞
昔年空道濟汾詞
　　　上已日祓禊渭濵應制　　　(唐/)韋嗣立
乘春祓禊逐風光扈蹕陪鑾渭渚傍還笑當時水濵老
衰年八十待文王
　　　上已日祓禊渭濵應制　　　(唐/)沈佺期
寳馬香車清渭濵紅桃碧栁禊堂春皇情尚憶垂竿佐
天瑞先呈捧劒人
　　　三月三日定昆池奉和蕭令得潭字韻
　　　　　　　　　　　　　　　(唐/)張　説
暮春三月日重三春水桃花滿禊潭廣樂逶迤天上下
仙舟揺衍鏡中酣
　　　三日尋李九莊　　　　　　(唐/)常　建
雨歇楊林東渡頭永和三日盪輕舟故人家在桃花岸
直到門前溪水流
　　　上已上浙東孟中丞　　　　(唐/)鮑　溶
世間禊事風流處鏡裏雲山若畫屏今日㑹稽王内史
好将賔客醉蘭亭
　　　上已日憶江南禊事　　　　(唐/)李徳裕
黄河西繞郡城流上已應無祓禊逰為憶淥江春水色
更隨宵夢向吳洲
　　　到江西省看花次韻　　　　(明/)楊　基
東湖東畔柳絲長滿苑飛花亂夕陽何處祓除兒女散
過来流水鬱金香
　　附曲水
　　四言古
　　　侍宴樂逰林光殿曲水　　　(梁/)劉孝威
蒸哉軒頊赫矣堯心女媧補石重華絫金湯銘禹扇羲
瑟農琴皇乎備矣受命君臨試舟五反和樂九成鈎楯
秘戲協律新聲丹柸水激絳彩葩榮天呉還往海若逢
迎
　　七言古
　　　春日曲水　　　　　　　(北齊/)蕭　慤
落花無限數飛鳥排花度禁苑至饒風吹花春滿路巖
前片石迥如樓水裏連沙聚作洲二月鶯聲纔欲斷三
月春風已復流分流繞小渡塹水還相注山頭望水雲
水底看山樹舞餘香尚存歌盡聲猶住麥壟一驚翬菱
潭兩飛鷺飛鷺復驚翬傾曦帶掩扉芳飇翼還幰藻露
　挹行衣
　
　
　
　
　
　
　
　
　
　
　
　
　
　
御定佩文齋詠物詩選卷四十
　欽定四庫全書
御定佩文齋詠物詩選卷四十一
　　佛日類
　　　五言古
　　　　四月八日讚佛詩　　　　　(晉/)支　遁
　三春迭云謝首夏含朱明祥祥令日泰朗朗元夕清菩
　薩彩靈和眇然因化生四王應期来矯掌承玉形飛天
　鼓弱羅騰擢散芝英緑瀾頹龍首縹蕊翳流泠芙蓉育
　神葩傾柯獻朝榮芬津霈四境甘露凝玉瓶珍祥盈四
　八𤣥黄曜紫庭感降非情想恬泊無所營元根冺靈府
　神條秀形名圓光朗東旦金姿豔春精含和總八音吐
　納流芳馨跡隨因溜浪心與太虛冥六度啟窮俗八解
　濯世纓慧澤融無外空同忘化情
　　　　詠八日詩三首　　　　　　　支　遁
　大塊揮冥樞昭昭兩儀映萬品誕逰華澄清凝元聖釋
　迦乘虚㑹圓神秀機正交養衛恬和靈知溜性命動為
務下人寂為無中鏡
　　　其二
真人播神化流渟良有因龍潛兜術邑漂景閻浮濵佇
駕三春謝飛轡朱明旬八維披重藹九霄落芳津元祗
獻萬舞般遮奏伶倫淳白凝神宇蘭泉渙色身投歩三
才泰揚聲五道冺不為故為貴忘竒故竒神
　　　其三
緬哉元古思想託因事生相與圖靈器像也像彼形黄
裳羅帕質𤣥服拖緋青神為恭者恵跡為動者行虛堂
陳藥餌蔚然起竒榮疑似垂嚱微我諒作者情于焉遺
所尚肅心擬太清
　　五言排律
　　　四月八日題七級　　　　　(唐/)駱賔王
化城分鳥堞香閣俯龍川複棟侵黄道重檐架紫烟銘
書非晉代壁畫是梁年覇略今何在王宫尚巋然二帝
曽㳺聖三卿是偶賢因兹逰勝侣超彼託良縁我出有
　為界君登非想天悠悠青曠裏蕩蕩白雲前今日經行
　處曲音號盖烟
　
　
　
　
　
　
　
　
　
　
　
　
　
御定佩文齋詠物詩選卷四十一
　欽定四庫全書
御定佩文齋詠物詩選卷四十二
　　午日類
　　　五言古
　　　　端午效六朝體　　　　　　(元/)馬祖常
　脩篁發秀林新荷疉芳池采絲擷霧縷紗縠含風漪㽔
　賔應樂律端陽正嵗時馥馥蘭湯浴灧灧蒲酒持漢宮
　鬬草戲楚船張水嬉江心鑄龍鏡好用照湘纍
　　　七言古
　　　　端午詞　　　　　　　　　(元/)張　憲
　橊花照鬟雲髻熱蟬翼輕綃香疉雪一丈戎葵倚繡窗
　雨足江南好時節五色靈錢傍午燒綵勝金花貼鼓腰
　段家橋下水如潮東船奪得西船標櫂歌聲靜晩山綠
　萬鎰黄金一日銷
　　　五言律
　　　　官莊池觀競渡　　　　　　(唐/)儲光羲
落日吹簫管清池發棹歌船爭先後渡岸激去來波水
葉蔵魚鳥林花間綺羅踟蹰仙女處猶似望天河
　　　午日東楊廉夫　　　　　　(元/)張　雨
客有擁琴至吾寧折簡招足音垂谷口雨氣截山腰酒
倩紅泉㵼花為絳節朝不嫌泥濘極一舸段家橋
　　五言排律
　　　端午三殿宴羣臣探得神字　(唐/)眀　皇
五月符天數五音調夏鈞舊來傳五日無事不稱神穴
枕通靈氣長絲續命人四時花竸巧九子粽爭新方殿
臨華節圓宮宴雅臣進對一言重遒文六義陳股肱良
足詠風化可還淳
　　　端午　　　　　　　　　　　明　皇
端午臨中夏時清日復長鹽梅巳佐鼎麴糵且傳觴事
古人畱跡年深縷績長當軒知槿茂向水覺蘆香億兆
同歸夀羣公共保昌忠貞如不替貽厥後昆芳
　　　端午三殿侍宴應制探得魚字
　　　　　　　　　　　　　　　(唐/)張　說
小暑夏絃應徽音商管初願齊長命縷來續大恩餘三
殿褰珠箔羣官上玉除助陽甞麥彘順節進龜魚甘露
垂天酒芝花捧御書合丹同蝘蜓灰骨共蟾蜍今日隋
蛇意銜珠遂闕如
　　　岳州觀競渡　　　　　　　　張　說
畫作飛鳬艇雙雙競拂流炫裝山色變急棹水華浮土
尚三閭俗江傳二女游齊歌迎孟姥獨舞送陽侯鼔發
南湖溠標爭西驛樓並馳恒詫速非畏日光遒
　　七言律
　　　及第後江陵觀競渡寄袁州刺史成應元
　　　　　　　　　　　　　　　(唐/)盧　肇
石谿久住思端午館驛樓前看發機鞞鼔動時雷隱隠
獸頭凌處雪微微衝波突出人齊喊躍浪爭先鳥退飛
向道是龍剛不信果然奪得錦標歸
　　　銅陵縣端午日寄兄弟　　　(宋/)孔武仲
柳浦移舟帶雨行奔波南北是平生忽驚佳節臨端午
還記當年客禁城丹杏飣盤深簇火碧醪傾盞釅堆餳
菖蒲角粽俱如舊何事樽前醉不成
　　　湖亭觀競渡　　　　　　　(宋/)樓　鑰
􁁃䖍歌舞擁酆君兩兩龍舟來往頻閏月風光三月景
二分煙水八分人錦標贏得千人笑畫鼔敲殘一半春
薄暮遊舩分散去尚餘簫管繞湖濵
　　　端午上饒道中　　　　　　(宋/)裘萬頃
一春畱滯在京華午日依前未到家細葛香羅素無望
黄塵烏帽亦堪嗟爭舟野渡人如簇立馬郵亭日欲斜
遥想塤篪獻親壽綵衣羅拜酌流霞
　　　端午節飲客與趙伯髙　　　(元/)虞　集
龍沙氷井夏初融簪筆長隨避暑宮蠟燭煙輕畱賈誼
銅盤露冷賜楊雄南村久病思求艾北客多情問轉蓬
忽聽滿船歌白苧翻疑昔夢倚春鴻
　　　端陽寫懷　　　　　　　　(眀/)髙　啟
去歳端陽直禁闈新題帖子進彤扉大官供饌分蒲醑
中使傳宣賜葛衣黄繖回廊朝旭淡玉爐當殿午熏微
今朝寂莫江邊卧閒看遊船競渡歸
　　　午日呈鄭久誠叅政　　　　(眀/)王　佐
百頃芙蓉罨畫船賀家湖上水平天金盤送果沉氷椀
羅扇題詩散舞筵往事氛埃成逺夢佳辰風雨憶華年
澗蒲九節根如玉服食于今笑學仙
　　　午日庭宴　　　　　　　　(眀/)唐順之
南薰應律轉朱旗火帝乘離錦席披橊吐千花承羽蓋
蓂開五葉拂瑶墀氷盤錯出仙人掌金縷遥分織女絲
復道龍舟方競渡銜恩更許向昆池
　　　端午賜黄金艾葉銀書靈符等物嵗以為常
　　　　　　　　　　　　　　　(眀/)于慎行
芙蓉闕下玉書宣午日恩頒侍從前寶葉光分仙島月
靈符香綴御爐煙歳時舊自荆人記風俗曾經漢史傳
聞道宸遊臨太液龍舟鳳管畫樓邊
　　　七言絶句
　　　　重午　　　　　　　　　　(宋/)陸　游
　葉底橊花蹙綘繒街頭初賣苑池氷(㑹稽不蔵氷賣/者皆自行在來)世
　間各自有時節蕭艾著冠稱道陵
　　　　揚州端午呈趙帥　　　　　(宋/)戴復古
　橊花角黍鬬時新今日誰家不酒樽堪笑江湖阻風客
　却隨蒿艾上朱門
　
　
　
　
　
　
　
　
御定佩文齋詠物詩選卷四十二
　欽定四庫全書
御定佩文齋詠物詩選卷四十三
　　七夕類
　　　五言古
　　　　七月七日詠織女　　　　　(晋/)蘇　彦
　火流凉風至少昊協素蔵織女思北沚牽牛歎南陽時
　來嘉慶集整駕巾玉箱瓊珮垂藻蕤霧裾結雲裳金翠
　耀華輜軿轅散流芳釋轡紫微庭解衿碧琳堂歡讌未
　及究晨暉照扶桑仙童唱清道盤螭起騰驤悵悵一宵
　促遲遲别日長
　　　　七月七日　　　　　　　　(晉/)李　充
　朗月垂素景洪漢截皓蒼牽牛難牽牛織女守空箱河
　廣尚可越怨此漢無梁
　　　　七夕　　　　　　　　　　(宋/)孝武帝
　開庭鏡天路餘光不可臨㳂風被弱縷迎輝貫元鍼斯
　藝成無取時物聊可尋
　　　七夕夜詠牛女應制　　　　(宋/)謝　莊
輟機起春暮停箱動秋衿璇居照漢右芝駕肅河隂容
裔泛星道逶迤濟煙潯陸離迎宵佩倐爍望昬簪俱傾
環氣怨共歇浹年心珠殿釭未沫瑶庭露巳深夕清豈
淹拂弦輝無久臨
　　　七夕詠牛女　　　　　　　(宋/)謝靈運
火逝首秋節新眀弦月夕月弦光照户秋首風入隙凌
峰步曽崖憑雲肆遥脈徙倚西北庭竦踊東南覿紈綺
無報章河漢有駿軛
　　　七月七日夜詠牛女　　　　(宋/)謝恵連
落日隠櫩楹升月照簾櫳團團滿葉露析析振條風蹀
足循廣除瞬目矖曾穹雲漢有靈匹彌年闕相從遐川
阻暱愛脩渚曠清容弄杼不成藻聳轡騖前蹤昔離秋
已兩今聚夕無雙傾河易迴幹欵情難久悰沃若靈駕
旋寂寥雲幄空留情顧華寢遥心逐奔龍沈吟為爾感
情深意彌重
　　　七夕　　　　　　　　　　(梁/)簡文帝
秋期此時浹長夜徙河靈紫煙凌鳳羽紅光隨玉軿洛
陽疑劒氣成都怪客星天梭織來久方逢今夜停
　　　七夕穿針　　　　　　　　　簡文帝
憐從帳裏出想見夜窗開針攲疑月暗縷散怪風來
　　　織女贈牽牛　　　　　　　(梁/)沈　約
紅粧與眀鏡二物本相親用持施點畫不照離居人往
秋雖一照一照復還塵塵生不復拂蓬首對河津冬夜
寒如此寧遽道陽春初商忽云至暫得奉衣巾施衿已
成故每聚忽如新
　　　望織女　　　　　　　　　(梁/)范　雲
盈盈一水邊夜夜空自憐不辭精衛苦河流未可填寸
情百重結一心萬處懸願作雙青鳥共舒明鏡前
　　　奉使江州舟中七夕　　　　(梁/)庾肩吾
九江逢七夕初弦值早秋天河來映水織女欲攀舟漢
使俱為客星槎共逐流莫言相送浦不及穿針樓
　　　七夕　　　　　　　　　　　庾肩吾
玉匣卷懸衣針樓開夜扉姮娥隨月落織女逐星移離
前忿促夜别後對空機倩語雕陵鵲填河未可飛
　　　詠織女　　　　　　　　　(梁/)劉孝威
金鈿已照耀白日未蹉跎欲待黄昏至含嬌渡淺河
　　　七夕　　　　　　　　　　(陳/)江　總
漢曲天榆冷河邊月桂秋婉孌期今夕飄颻渡淺流輪
隨列宿動路逐彩雲浮横波翻瀉淚束素反緘愁此時
機杼息獨向紅粧羞
　　　賦昆明池一物得織女石　　(隋/)虞　茂
隔河圖列宿清漢象昭回支機就鯨口拂鏡取池灰船
疑海槎渡珠似客星來所恨雙蛾斂逢秋遂不開
　　　七夕　　　　　　　　　　(隋/)王　眘
終年恒弄杼今夕始停梭却鏡看斜月移車渡淺河長
裙動星珮輕帳揜雲羅舊愁雖暫止新愁還復多
　　　七夕看新婦隔巷停車　　　(隋/)陳子良
隔巷遥停幰非復為來遲只言更尚淺未是渡河時
　　　七夕　　　　　　　　　　(唐/)張文恭
鳳律驚秋氣龍梭靜夜機星橋百枝動雲路七香飛映
月回雕扇凌霞曳綺衣含情向華幄流態入重幃歡餘
夕漏盡怨結曉驂歸誰念分河漢還憶兩心違
　　七言古
　　　七夕曲　　　　　　　　　(唐/)王　建
河邊獨自看星宿夜織天絲難接續抛梭振躡動明璫
為有秋期眠不足遥從今夜河水隔龍駕車轅鵲填石
流蘇翠帳星渚間環珮無聲燈寂寂兩情纒綿忽如故
復畏秋風生曉路幸迴郎意且斯須一年中别今始初
明星未出少停車
　　　七夕　　　　　　　　　　(唐/)溫庭筠
鳴機札札停金梭芙蓉澹蕩生池波神軒紅粉陳香羅
鳳低蟬薄愁雙蛾微光奕奕凌天河鸞咽鶴唳飄颻歌
彎橋銷盡愁奈何天氣駘蕩雲陂陁平明花木有愁意
露濕綵盤蛛網多
　　　七夕　　　　　　　　　　(明/)盧　柟
銀闕含秋星欲爛天孫脈脈度河漢仙環玉珮那可聞
佳人夜半開簾看階前月色疑有霜獨坐穿針向畫廊
東方日出烏鵲曉天上人間枉斷腸
　　五言律
　　　七夕泛舟　　　　　　　　(唐/)盧照隣
風杼秋期至鳬舟野望開微吟翠塘側延想白雲隈石
似支機罷槎疑犯宿來天河殊漫漫日暮獨悠哉
　　　七夕　　　　　　　　　　(唐/)杜審言
白露含明月靑霞斷綘河天街七襄轉閣道二神過袨
服鏘環珮香筵拂綺羅年年今夜盡機杼别情多
　　　奉和七夕宴兩儀殿應制　　(唐/)李　嶠
靈匹三秋㑹仙期七夕過槎來人泛海橋渡鵲填河帝
縷升銀閣天機罷玉梭誰言七襄詠重入五絃歌
　　　奉和七夕宴兩儀殿應制　　(唐/)蘇　頲
靈媛乘秋發仙裝警夜催月光窺欲渡河色辨應來機
石天文寫針樓御賞開竊觀棲鳥至疑向鵲橋迴
　　　牛女　　　　　　　　　　(唐/)宋之問
粉席秋期緩針樓别緒多奔龍爭渡月飛鵲巧填河失
喜先臨鏡含羞未解羅誰能畱夜色來夕倍還梭
　　　七夕　　　　　　　　　　(唐/)楊　衡
漢浦常多别星橋忽重遊向雲迎翠輦當月拜珠旒寢
幌凝宵態粧匳開曉愁不堪鳴杼日空對白榆秋
　　　七夕　　　　　　　　　　(唐/)祖　詠
閨女求天女更闌意未闌玉庭開粉席羅袖捧金盤向
月穿針易臨風整線難不知誰得巧明旦試相看
　　　七夕　　　　　　　　　　(唐/)劉禹錫
河鼓靈旗動姮娥破鏡斜滿空天是幕徐轉斗為車機
罷猶安石橋成不礙槎寧知觀津女竟夕望雲涯
　　　其二
天衢啓雲帳仙馭上星橋初喜渡河漢頻驚轉斗杓餘
霞張錦幛輕電閃紅綃非是人間世還憐後㑹遥
　　　七夕　　　　　　　　　　(唐/)李　賀
别浦今朝暗羅惟午夜愁鵲辭穿線月花入曝衣樓天
上分金鏡人間望玉鈎錢塘蘇小小更值一年秋
　　　七夕偶題　　　　　　　　(唐/)李商隠
寶婺揺珠珮嫦娥照玉輪靈歸天上匹巧遺世間人花
果香千户笙竽溢四鄰明朝曬犢鼻方信阮郎貧
　　　壬申七夕　　　　　　　　　李商隠
已駕七香車心心待曉霞風輕唯響珮日薄不嫣花桂
嫩傳香逺榆髙送影斜成都過卜肆曽妬識靈槎
　　　七夕　　　　　　　　　　(元/)傅若金
耿耿玉京夜迢迢銀漢流影斜烏鵲樹光隠鳳皇樓雲
錦虛張月星房冷閉秋遥憐天帝子辛苦㑹牽牛
　　七言律
　　　辛未七夕　　　　　　　　(唐/)李商隠
恐是仙家好别離故敎迢逓作佳期由來碧落銀河畔
可要金風玉露時清漏漸移相望久微雲未接過來遲
豆能無意酬烏鵲唯與蜘蛛乞巧絲
　　　七夕　　　　　　　　　　(唐/)溫庭筠
鵲歸鸞去兩悠悠靑𤨏西南月似鈎天上嵗時星右轉
世間離别水東流金風入樹千門夜銀漢横空萬象秋
蘇小横塘通桂檝未應清淺隔牽牛
　　　池塘七夕　　　　　　　　　溫庭筠
月岀西南露氣秋綺寮河漢在鍼樓楊家繡作鴛鴦幔
張氏金為翡翠鈎銀燭有光妨宿燕畫屏無睡待牽牛
萬家砧杵三篙水一夕横塘是舊遊
　　　七夕　　　　　　　　　　(唐/)劉　威
烏鵲橋成上界通千年靈㑹此宵同雲收喜氣星橋滿
雨拂香塵月殿空翠輦不行青草路金鑾徒騁白榆風
緑盤花閣無窮意只在遊絲一縷中
　　　七夕　　　　　　　　　　(唐/)羅　隠
絡角星河菡萏天一家懽笑設紅筵應傾謝女珠璣篋
盡寫檀郎錦繡篇香帳簇成排窈窕金針穿罷拜嬋娟
銅壺漏報天將曉惆悵佳期又一年
　　　奉和七夕應令　　　　　　(宋/)韓　琦
今宵星漢共晶光應笑羅敷嫁侍郎斗柄易傾離恨促
河流不盡後期長静聞天籟疑鳴珮醉折荷花想艷粧
誰見宣猷堂上宴一篇清韻振金鐺
　　　七夕　　　　　　　　　　(宋/)陳　造
龍旌鳳扇一相迎知費青禽幾寄聲天上經年纔舊約
人間轉盼便深更凉河只向尊前落微月偏來酒面眀
後夜玉琴彈别鶴獨應乾鵲夢魂驚
　　　次韻端臣姪七夕　　　　　(宋/)范　浚
萬古東西隔女牛停梭期㑹豈悠悠蝦蟇輪破青天暮
烏鵲橋横碧漢秋莫放癡兒歡徹曙且容老子强登樓
舉瓢更取天漿酌一洗胷中萬斛愁
　　　七夕感興　　　　　　　　(宋/)戴　昺
家家懽笑迓星期我軰相邀只酒巵矯俗何須標犢鼻
甘愚不解候蛛絲新秋光彩月來處半夜清凉風起時
一曲玉簫塵外意此音除是鶴仙知
　　五言絶句
　　　閏月七夕織女　　　　　　(唐/)王　灣
耿耿曙河微神仙此夜稀今年七月閏應得兩迴歸
　　　七夕　　　　　　　　　　(元/)張　昱
乞與人間巧全憑此夜秋如何針線月容易下西樓
　　七言絶句
　　　七夕　　　　　　　　　　(唐/)權徳輿
今日雲駢渡鵲橋應非脈脈與迢迢家人競喜開粧鏡
月下穿針拜九霄
　　　乞巧　　　　　　　　　　(唐/)林　傑
七夕今宵看碧霄牽牛織女渡河橋家家乞巧望秋月
穿盡紅絲幾萬條
　　　七夕　　　　　　　　　　(唐/)竇　常
露盤花水望三星髣髴虚無為降靈斜漢没時人不寐
幾條蛛網下風庭
　　　秋夕　　　　　　　　　　(唐/)杜　牧
銀燭秋光冷畫屏輕羅小扇撲流螢天堦夜色凉如水
卧看牽牛織女星
　　　七夕　　　　　　　　　　(唐/)李商隠
鸞扇斜分鳳幄開星橋横過鵲飛廻爭將世上無期别
換得年年一度來
　　　秋登涔陽城　　　　　　　(唐/)李羣玉
穿針樓上閉秋煙織女佳期又隔年斜漢夜深吹不落
一條銀浪挂秋天
　　　秋日田園雜興　　　　　　(宋/)范成大
朱門乞巧沸歡聲田舍黄昏静掩扃男解牽牛女能織
不須邀福渡河星
　　　七夕　　　　　　　　　　(宋/)朱淑真
金井西風梧葉稀穿針樓上月光微天孫也赴今宵約
不賜人間巧様機
　　　七夕口占　　　　　　　　　朱淑真
三秋靈匹此宵期萬古傳聞果是非免俗未能還自笑
金針乞得巧絲歸
　　　七夕　　　　　　　　　　(金/)元好問
天街奕奕素光移雲錦機閒漏箭遲誰與乘槎問銀漢
可無風浪借佳期
　　　七夕舟中苦熱　　　　　　(元/)馬祖常
嘗憶銀牀桐泣露更思玉椀蔗流漿天孫初嫁龍綃薄
却恐銀河入夜凉
　　　七夕　　　　　　　　　　(元/)吳師道
木槿籬邊絡緯哀卧看河漢逺天迴西風不管扁舟客
吹下樓頭笑語來
　　　七夕　　　　　　　　　　(眀/)石　珤
七月七日風雨多御橋南望水增波鴛鴦自向沙頭宿
不管牛郎信若何
　　　七夕　　　　　　　　　　(明/)馮　琦
　天空露下夜如何漫道雙星已渡河見說人間方恤緯
　可知天上不停梭
　
　
　
　
　
　
　
　
　
　
　
　
　
御定佩文齋詠物詩選卷四十三
　欽定四庫全書
御定佩文齋詠物詩選卷四十四
　　中元類
　　　五言古
　　　　七月十五日題章敬寺　　　(唐/)徳　宗
　招提邇皇邑複道連重城法筵㑹早秋駕言訪禪扄嘗
　聞大仙教清淨宗無生七物匪吾寶萬行先求成名相
　既雙寂繁華奚所榮金風扇微凉逺煙凝翠晶松院静
　苔色竹房深磬聲境幽真慮恬道勝外物輕意適本非
　說含毫空復情
　　　　中元雨中呈子晉　　　　　(宋/)朱　子
　徂暑尚煩鬰大火空西流兹辰喜佳節凉雨忽驚秋晼
　晩蘭徑滋蕭萷庭樹幽炎氣一以去恢台逝不留刀筆
　隨事屏塵囂與心休端居諷道言焚香味真諏子亦玩
　文史及此同優游
　　　五言排律
　　　　中元日觀法事　　　　　　(唐/)盧　拱
　四孟逢秋序三元得氣中雲迎碧落步章奏玉皇宮壇
　滴槐花露香飄柏子風羽衣凌縹緲瑶轂輾虚空久慕
　餐霞客常悲集蓼蟲青嚢如可授從此訪鴻濛
　　　七言律
　　　　中元日齋中作　　　　　　(明/)朱曰藩
　陶枕單衾障素屏空齋獨卧雨㝠㝠輞川舊擬施為寺
　内史新邀寫得經窗竹弄秋偏寂歴盂蘭乞食信飄零
　年來㑹得逃禪理長日沈㝠不願醒
　　　五言絶句
　　　　中元見月　　　　　　　　(明/)邊　貢
　坐愛清光好更深不下樓不因逢閏月今夜是中秋
　
　
　
御定佩文齋詠物詩選卷四十四
　欽定四庫全書
御定佩文齋詠物詩選卷四十五
　　中秋類
　　　五言古
　　　　中秋月　　　　　　　　　(唐/)歐陽詹
　八月十五夕舊嘉蟾兔光斯從古人好共下今宵堂素
　魄皓孤凝芳輝紛四揚徘徊林上頭泛灔天中央皓露
　助流華輕風佐浮凉清冷到肌骨潔白盈衣裳惜此苦
　宜翫攬之非可將含情顧廣庭願至沈西方
　　　七言古
　　　　和子由中秋見月　　　　　(宋/)蘇　軾
　眀月未出羣山髙瑞光千丈生白毫一杯未盡銀闕涌
　亂雲脫壊如奔濤誰為天公洗眸子應費明河千斛水
　遂令冷看世間人照我湛然心不起西南火星如彈丸
　角尾奕奕蒼龍蟠今宵注眼看不見更許螢火爭清寒
　何人艤舟臨古汴千燈夜作魚龍變曲折無心逐浪花
低昻赴節隨歌板青熒滅没轉前山浪颭風迴豈復堅
明月易低人易散歸來呼酒更重看堂前月色愈清好
咽咽寒螿鳴露草卷簾推户寂無人窗下咿啞唯楚老
南都從事莫羞貧對月題詩有幾人明朝人事隨日出
恍然一夢瑶臺客
　　　中秋見月　　　　　　　　(宋/)蘇　轍
西風吹暑天益髙明月耿耿分秋毫彭城閉門靑嶂合
坐聽百步鳴飛濤使君擕客登燕子月色著人如著水
筵前不設鼓與鐘處處笛聲相應起浮雲捲盡流金丸
戲馬臺西山鬱蟠杯中綠酒一時盡衣上白露三更寒
扁舟明月浮古汴迴首逡巡陵谷變河吞巨野入長淮
城没黄流只三板明年築城城似山伐木為堤堤更堅
黄樓未成河已退空有遺跡令人看城頭看月應更好
河流深處今生草子孫免被魚鼈食歌舞聊寛使君老
南都從事老更貧羞見青天月照人飛鶴投籠不能出
曾是彭城座上客
　　五言律
　　　八月十五夜月　　　　　　(唐/)杜　甫
滿目飛眀鏡歸心折大刀轉蓬行地逺攀桂仰天髙水
路疑霜雪林棲見羽毛此時瞻白兔直欲數秋毫
　　　其二
稍下巫山峽猶銜白帝城氣沈全浦暗輪側半樓明刁
斗皆催曉蟾蜍且自傾張弓倚殘魄不獨漢家營
　　　十六夜玩月　　　　　　　　杜　甫
舊挹金波爽皆傳玉露秋闗山隨地濶河漢近人流谷
口樵歸唱孤城笛起愁巴童渾不寢半夜有行舟
　　　十七夜對月　　　　　　　　杜　甫
秋月仍圓夜江邨獨老身捲簾還照客倚杖更隨人光
射濳虯動眀翻宿鳥頻茅齋依橘柚清切露華新
　　　奉和中秋夜錦樓翫月　　　(唐/)柳公綽
此夜年年月偏宜此地逢近看江水淺遥辨雪山重萬
井金花肅千林玉露濃不惟樓上思飛葢亦陪從
　　　奉和中秋夜錦樓翫月　　　(唐/)徐　放
玉露中秋夜金波碧落開鵲驚初泛濫鴻思共徘徊逺
目清光徧髙空爽氣來此時陪永望更得上燕臺
　　　奉和中秋夜錦樓翫月　　　(唐/)崔　備
清景同千里寒光盡一年竟天多雁過通夕少人眠照
别江樓上添愁野帳前隋侯恩未報猶有夜珠圓
　　　鎮西蜀中秋夜錦樓翫月　　(唐/)武元衡
玉輪初滿空逈出錦城東相向秦樓鏡分飛碣石鴻桂
香隨窈窕珠綴隔玲瓏不及前秋見團圓鳳沼中
　　　奉和中秋夜錦樓翫月　　　(唐/)張正一
髙秋今夜月皓色正蒼蒼逺水澄如練孤鴻逈帶霜旅
人方積思繁宿稍沈光朱檻叨陪賞尤宜清漏長
　　　奉和中秋夜錦樓翫月　　　(唐/)王良㑹
徳星揺此夜珥月滿重城杳靄煙雲色飄颻砧杵聲令
行秋氣爽樂感素風輕共賞千年聖長歌四海清
　　　八月十五夜觀月　　　　　(唐/)劉禹錫
天將今夜月一徧洗寰瀛暑退九霄淨秋澄萬景清星
辰讓光彩風露發晶英能變人間世翛然是玉京
　　　中秋月　　　　　　　　　(唐/)張　祜
碧落桂含姿清秋是素期一年逢好夜萬里見明時絶
域行應徧髙城下更遲人間繫情事何處不相思
　　　中秋月　　　　　　　　　(唐/)朱慶餘
自古分功定惟應缺又盈一宵當皎潔四海盡澄清靜
覺風微起寒過雪乍傾孤髙稀此遇吟賞倍牽情
　　　中秋越臺看月　　　　　　(唐/)李羣玉
海雨洗塵埃月從空碧來水光籠草樹練影掛樓臺皓
耀迷鯨目晶瑩失蚌胎宵分凭檻望應合見蓬萊
　　　中秋月　　　　　　　　　(唐/)潘　緯
古今逢此夜共兾泬寥明豈是月華别祗因秋氣清影
當中土正輪對八荒平尋客徒畱望璿璣自有程
　　　中秋月　　　　　　　　　(唐/)僧無可
蟾宜天地静三五對堦蓂照耀超諸夜光芒掩衆星影
寒池更澈露冷樹銷青枉值中秋半長乖宿洞庭
　　　中秋夜月　　　　　　　　(唐/)僧棲白
尋常三五夕不是不嬋娟及到中秋半還勝别夜圓清
光疑有露皓色爽無煙自古人皆玩年來更一年
　　　中秋月　　　　　　　　　(宋/)韓　琦
月滿中秋夜人人惜最明悲歡徒自感圓缺本無情天
外有相憶世間多不平嫦娥難借問寂寞趂西傾
　　　八月十五夜月　　　　　　(宋/)唐　庚
應緣人望望故作出遲遲幾嵗一相見浮雲寧别時吟
揲雞腷膊翫覺兔迷離此夕登樓興非關有所思
　　　中秋步月　　　　　　　　(宋/)翁　卷
幽興苦相引水邊行復行不知今夜月曽動幾人情光
逼流螢斷寒侵宿鳥驚欲歸猶未忍清露滴三更
　　　中秋翫月　　　　　　　　(宋/)朱淑真
獨占秋光盛天工信有偏清暉千里共皓魄十分圓光
影寒猶㺯蟾蜍老更堅只愁看未足一去又經年
　　　倪庄中秋　　　　　　　　(金/)元好問
强飯日逾瘦裌衣秋已寒兒童漫相憶行路豈知難露
氣入茅屋谿聲喧石灘山中夜來月到曉不曽看
　　　中秋　　　　　　　　　　(元/)楊　載
攬雲憑結構步月上林臯不記金樽竭頻瞻玉宇髙神
清存夜氣天闊數秋毫百尺樓如在何煩卧汝曹
　　　谿行中秋望月　　　　　　(元/)薩都拉
去歲南閩客今年此日還中秋八月半一水萬山間皓
月飛圓鏡迴流轉曲環擕家共清賞何異在鄉關
　　　中秋同何大復看月　　　　(明/)韓邦靖
令節他鄉酒關山獨夜情看花秋露下望月海雲生碧
漢通槎近朱樓隔水明南飛有鴻雁作意向人鳴
　　七言律
　　　八月十五夜聞崔大員外翰林獨直對酒翫月
　　　　因懐禁中清景偶題是詩　(唐/)白居易
秋月髙懸空碧外仙郎静翫禁闈間歲中唯有今宵好
海内無如此地閒皓色分明雙闕榜清光深到九門關
遥聞獨醉還惆悵不見金波照玉山
　　　酬樂天八月十五夜禁中獨直翫月見寄
　　　　　　　　　　　　　　　(唐/)元　稹
一年秋半月偏深况就煙霄極賞心金鳳臺前波漾漾
玉鈎簾下影沈沈宴移明處清蘭路歌待新詞促翰林
何意枚臯正承詔瞥然塵念到江陰
　　　鶴林寺中秋翫月　　　　　(唐/)許　渾
待月東林月正圓廣庭無樹草無煙中秋雲盡出滄海
半夜露寒當碧天輪彩漸移金殿外鏡光猶掛玉樓前
莫辭達曙殷勤望一墮西巖又隔年
　　　八月十五夜翫月　　　　　(唐/)劉　滄
中秋朗月静天河烏鵲南飛客恨多寒色滿窗明枕簟
清光凝露拂煙蘿桂枝斜漢流靈魄蘋葉微風動細波
此夜空庭聞木落蒹葭霜磧鴈初過
　　　八月十五夜同衛諫議看月　(唐/)秦韜玉
常時月好賴新晴不似年年此夜生初出海濤疑尚濕
漸來雲路覺偏清寒光入水蛟龍起靜色當天鬼魅驚
豈獨座中堪仰望孤髙應到鳳皇城
　　　八月十五夜　　　　　　　(唐/)殷文圭
萬里無雲鏡九州最團圓夜是中秋滿衣氷彩拂不落
徧地水光凝欲流華嶽影寒清露掌海門風急白潮頭
因君照我丹心事減得愁人一夕愁
　　　中秋夜獨遊安國寺山亭院步月李益遲眀至
　　　　寺中求與聫句　　　　　(唐/)僧廣宣
九重城接天花界三五秋分一夜風行聽漏聲雲散後
遥聞天樂月明中(廣/宣)含凉閣近通仙掖承露盤髙出上
宫誰問獨愁圍外理清談不與此宵同(李/益)
　　　酬王君玉中秋席上待月值雨
　　　　　　　　　　　　　　　(宋/)歐陽脩
池上雖然無皓魄樽前殊未減清歡綠醅自有寒中力
紅粉尤宜燭下看羅綺塵隨歌扇動管絃聲雜雨荷乾
客舟閒卧王夫子詩陣敎誰主將壇
　　　和仲寧中秋赴飲莊宅　　　(宋/)周必大
方語頑隂蔽月堂坐看凉吹動枯楊疾驅雲陣千重翳
盡放氷輪萬丈光莫問蚌珠圓合浦且聽羯鼔打西凉
疎狂自我何須撓撓取吹笙玉雪郎
　　　中秋集鮑樓作　　　　　　(宋/)徐　璣
秋在湖樓正可過扁舟窈窕逐菱歌淡雲遮月連煙白
逺水生凉入夜多已是髙人難㑹聚矧逢佳節共吟哦
明朝此集喧城市應說風流是永和
　　　中秋　　　　　　　　　　(金/)李俊民
露下天街一氣凉月明不復被雲妨正當金帝行秋令
疑是銀河洗夜光鮫室影寒珠有淚蟾宫風散桂飄香
席間醉客忙歸去獨共三人盡此觴
　　　中秋望驛亭對月代祀北還　(元/)張　翥
月色滄波共渺茫驛亭雜坐看湖光仙家刻玉青蟾兔
帝子吹笙白鳳皇蘆葉好風生晚思桂花清露濕空凉
回槎使者秋懐闊倒瀉銀河入酒觴
　　　中秋禁中對月　　　　　　(明/)楊　慎
漢家臺殿號明光月滿秋髙夜未央銀箭金壺催漏水
仙音法曲獻霓裳路車天逺鸞聲靜宫扇風多雉影凉
千里可憐同此夕羙人迢逓隔西方
　　　中秋　　　　　　　　　　(明/)石　沆
江邨此夕意如何道是橋平水不波彷彿空中倚樓閣
分明鏡裏現山河當筵自對賢人酒得意閒吟孺子歌
明月若教陪盡夜只拚清露濕漁蓑
　　五言絶句
　　　中秋月　　　　　　　　　(唐/)李　嶠
盈缺青冥外東風萬古吹何人種丹桂不長出輪枝
　　　中秋　　　　　　　　　　(唐/)司空圖
閒吟秋景外萬事覺悠悠此夜若無月一年虛度秋
　　七言絶句
　　　華陽觀中八月十五夜招友翫月
　　　　　　　　　　　　　　　(唐/)白居易
人道秋中明月好欲邀同賞意如何華陽洞裏秋壇上
今夜清光此處多
　　　中秋夜君山臺望月　　　　(唐/)李　涉
大堤花裏錦江前詩酒同遊四十年不料中秋最明夜
洞庭湖上月當天
　　　和元郎中從八月十二到十五夜翫月
　　　　　　　　　　　　　　　(唐/)王　建
半秋初入中旬夜已向堦前守月明從未圓時看却好
一分分見傍輪生
　　　其二
今夜月明勝昨夜新添桂樹近東枝立多地濕舁牀坐
看過牆西寸寸遲
　　　其三
合望月時常望月分明不得似今年仰頭五夜風中立
從未圓時直到圓
　　　中秋夜不見月　　　　　　(唐/)羅　隱
隂雲薄暮上空虚此夕清光已破除只恐異時開霽後
玉輪依舊養蟾蜍
　　　中秋月　　　　　　　　　(唐/)成彦雄
王母粧成鏡未収倚闌人在水晶樓笙歌莫占清光盡
畱與谿翁一釣舟
　　　中秋月　　　　　　　　　(宋/)蘇　軾
暮雲收盡溢清寒銀漢無聲轉玉盤此生此夜不長好
明月明年何處看
　　　中秋月　　　　　　　　　(宋/)文　同
隔林灔灔生寒浪倚漢岧岧數亂峰記得舊山曽此夕
碧巖千尺坐髙松
　　　其二
望外物容澄似水坐中秋力凜如刀此身直願乘雙翼
飛上三峰第一髙
　　　中秋登望海樓　　　　　　(宋/)米　芾
　目窮淮海兩如銀萬道虹光育蚌珍天上若無脩月户
　桂枝撐損向西輪
　　　　中秋李漕氷壺燕集　　　　(宋/)戴復古
　把酒氷壺接勝遊今年喜不負中秋故人心似中秋月
　肯為狂夫照白頭
　　　　中秋不見月　　　　　　　(宋/)朱淑真
　不許蟾蜍此夜明今知天意是無情何當撥去閑雲霧
　放出光輝萬里清
　　　　十六夜孤山看月歌　　　　(明/)王穉登
　白頭田父出當年寺下江深水拍天滄海自從成陸後
　禪宫漸與月宫連
　　　　中秋長干曲　　　　　　　(明/)周天球
　内橋南走是長干十里平鋪白玉寒踏盡馬蹄塵不動
　半窗明月此中看
　
御定佩文齋詠物詩選卷四十五
　欽定四庫全書
御定佩文齋詠物詩選卷四十六
　　九日類
　　　四言古
　　　　九日侍宴　　　　　　　　(齊/)蕭子良
　月殿風轉層臺氣寒髙雲斂色遥露已團式詔司警言
　戾秋巒輕觴時薦落英可飡
　　　　九日侍宴樂遊苑　　　　　(梁/)沈　約
　憑玉宅海端扆御天上流飛壑靜震騰川凝神貫極摛
　道漏泉西裘委袵南風在絃暮芝始緑年桂初丹上林
　葉下滄池水寒霜霑玉樹雁動銀瀾停蹕玉陛徙衛璇
　墀琱箱鳳綵羽葢鸞姿虹旗迢逓翠華葳蕤禮𢎞灞汭
　義髙洛湄
　　　　九日侍宴樂遊苑　　　　　(梁/)丘　遲
　朱明已謝蓐收司禮爰理秋祓備揚旌棨奉璋峨峨金
　貂濟濟上林𢎞敞離宫非一綵殿迴風丹樓映日隨珠
甲帳屯衞周悉睟容徐動天儀澄謐雲物游颺光景髙
麗枯葉未落寒花委砌絲桐激舞楚雅閒慧參差繁響
殷勤流詣
　　五言古
　　　九日賦韻　　　　　　　　(梁/)簡文帝
是節協陽數髙秋氣已精檐芝逐月啟惟風依夜清逺
燭承歌黛斜橋聞履聲梁塵下未息共愛賞心并
　　　九日侍宴樂游苑應令　　　(梁/)庾肩吾
轍跡光周頌巡游盛夏功鈎陳萬騎轉閶闔九關通秋
暉逐行漏朔氣繞相風獻夀重陽節迴鑾上苑中疏山
開輦道間樹出離宫玉醴吹巖菊銀牀落井桐御梨寒
更紫仙桃秋轉紅飲羽山西射浮雲冀北驄塵飛金埒
滿葉破柳條空騰猨疑矯箭驚雁避虛弓彫材濫杞梓
花綬接鵷鴻愧乏天庭藻徒參文雅雄
　　　五言同管記陸瑜九日觀馬射
　　　　　　　　　　　　　　　(陳/)後　主
晴朝麗早霜秋景照堂皇榦慘風威切荷彫池望荒樓
髙看鴈下葉散覺山凉歇霧含空翠新花濕露黄飛禽
接斾影度日轉鈹光連翻北幽騎馳射西園傍勒移碼
碯色鞭起珊瑚揚已同過隙逺更異良弓蔵且觀千里
汗仍瞻百步楊非為從逸賞方追塞外羗
　　　重陽日即事　　　　　　　(唐/)徳　宗
令節曉澄霽四郊煙靄空天青白露潔菊散黄金叢寡
徳荷天貺順時休百工豈懐歌鐘樂思為君臣同至化
在亭育相成資始終未知康衢詠所仰惟年豐
　　　九月九日劉十八東堂集　　(唐/)李　頎
風俗尚九日此情安可忘菊花辟惡酒湯餅茱茰香雲
入授衣假風吹閒宇凉主人盡歡意林景書微茫清切
晚砧動東西歸鳥行淹留悵為别日醉秋雲光
　　　同徐侍郎五雲谿新亭重陽宴作
　　　　　　　　　　　　　　　(唐/)獨孤及
萬峰蒼翠色雙谿清淺流已符東山趣况值江南秋白
露天地肅黄花門館幽山公惜羙景肯為芳樽畱五馬
照池塘繁絃催獻酬臨風孟嘉帽乘興李膺舟騁望傲
千古當歌遺四愁豈令永和人獨擅山隂遊
　　　九日岳陽待黄遂張渙　　　(唐/)劉長卿
别君頗已久離念與時積楚水空浮煙江樓望歸客徘
徊正佇想彷彿如暫覿心目徒自親風波尚相隔青林
泊舟處猿鳥愁孤驛遥見郭外山蒼然雨中夕季鷹久
疎曠叔度早疇昔返棹來何遲黄花候君摘
　　　九日灃上作寄崔主簿倬二李端繫
　　　　　　　　　　　　　　　(唐/)韋應物
凄凄感時節望望臨灃涘翠嶺明華秋髙天澄遥滓川
寒流愈迅霜交物初委林葉索已空晨禽迎飇起時菊
乃盈泛濁醪自為羙良遊雖可娛殷念在之子人生不
自省營欲無終已孰能同一酌陶然冥斯理
　　　九日贈司空文明　　　　　(唐/)李　端
我有惆悵詞待君醉時說長來逢九日難與菊花别摘
却正開花暫言花未發
　　　奉和聖製九日言懐賜中書門下及百寮應制
　　　　　　　　　　　　　　　(唐/)權徳輿
令節在豐歲皇情喜久安絲竹調六律簪裾列千官煙
霜暮景清水木秋光寒筵開曲池上望盡終南端天麗
慶霄漢墨妙驚飛鸞願言黄花酒永奉今日歡
　　　奉和聖製重陽日即事六韻　　權徳輿
嘉節在陽數至歡朝野同恩隨千鍾洽慶屬五稼豐時
菊洗露華秋池涵霽空金絲響仙樂劒舄羅羣公天道
光下濟賡歌敷大中多慙擊壤曲何以達堯聰
　　　奉和聖製重陽日百寮曲江宴示懷
　　　　　　　　　　　　　　　(唐/)崔元翰
偶聖覩昌期受恩慙弱質幸逢良宴㑹况是清秋日逺
岫對壺觴澄瀾映簪紱炰羔備豐膳象鳳調鳴律薄劣
厠英髦歡娛忘衰疾平臯行雁下曲渚雙鳬出沙岸菊
開花霜枝果垂實天文見成象帝念資勤恤探道得𤣥
珠齋心居特室豈如横汾唱其事徒驕逸
　　五言律
　　　奉和九日幸臨渭亭登髙應制
　　　　　　　　　　　　　　　(唐/)李　嶠
令節三秋晚重陽九日歡仙杯還汎菊寶饌且調蘭御
氣雲霄近乘髙宇宙寛今朝萬夀節宜向曲中彈
　　　奉和九日幸臨渭亭登髙應制
　　　　　　　　　　　　　　　(唐/)沈佺期
御氣幸金方憑髙薦羽觴魏文頒菊蕊漢武賜茰囊去
鶴畱笙吹歸鴻識舞行臣懽重九慶日月奉天長
　　　重九日宴江隂　　　　　　(唐/)杜審言
蟋蟀歸期晚茱茰節候新降霜青女月送酒白衣人髙
興要長夀卑棲隔近臣龍沙即此地舊俗坐為鄰
　　　奉和九日幸臨渭亭登髙應制
　　　　　　　　　　　　　　　(唐/)蘇　瓌
重陽早露晞睿賞暾秋磯菊氣先薰酒萸香更襲衣清
切絲桐㑹縱横文雅飛恩深答效淺畱醉奉宸暉
　　　奉和九日幸臨渭亭登髙應制
　　　　　　　　　　　　　　　(唐/)李　適
禁苑秋光入宸遊霽色髙茰房頌綵笥菊蕊薦香醪後
騎縈堤柳前旌拂御桃臣枚俱得從疎淺愧飛毫
　　　奉和九日幸臨渭亭登髙應制
　　　　　　　　　　　　　　　(唐/)韋嗣立
層觀逺沈沈鑾旗九日臨行宫壓水岸步輦入煙岑枝
上萸新採樽中菊始斟願陪歡樂事長與歲時深
　　　奉和九日幸臨渭亭登髙應制
　　　　　　　　　　　　　　　(唐/)趙彦伯
九日報仙家三秋轉翠華呼鷹下鳥路戲馬出龍沙簪
掛丹茰蕊杯銜紫菊花所願同微物年年共辟邪
　　　九日　　　　　　　　　　(唐/)杜　甫
舊日重陽日傳杯不放杯即今蓬鬢改但媿菊花開北
闕心長戀西江首獨回茱茰賜朝士難得一枝來
　　　其二
舊與蘇司業兼隨鄭廣文采花香泛泛坐客醉紛紛野
樹攲還倚秋砧醒却聞歡娛兩冥寞西北有孤雲
　　　九日得新字　　　　　　　(唐/)孟浩然
九日未成旬重陽即此辰登髙聞故事載酒訪幽人落
帽恣懽飲授衣同試新茱茰正可佩折取寄情親
　　　九月九日李蘇州東樓宴　　(唐/)獨孤及
是菊花開日當君乘興秋風前孟嘉帽月下庾公樓酒
解留征客歌能破别愁醉歸無以贈祗奉萬年酬
　　　九日閒居寄登髙數子　　　(唐/)錢　起
初服棲窮巷重陽憶舊游門閒謝病日心醉授衣秋酒
盡寒花笑庭空暝雀愁今朝落帽客幾處管絃畱
　　　九日登李明府北樓　　　　(唐/)劉長卿
九日登髙望蒼蒼逺樹低人煙湖草裏山翠縣樓西霜
降鴻聲切秋深客思迷無勞白衣酒陶令自相擕
　　　九日陪劉中丞宴送客　　　(唐/)朱　放
獨坐三臺妙重陽百越間水心觀逺客霜氣入秋山不
棄遺簪舊寧辭落帽還仍聞西上客咫尺謁天顔
　　　九日陪崔峒郎中北山宴　　(唐/)嚴　維
上客南臺至重陽此㑹文菊芳寒露洗杯翠夕陽曛務
簡人同醉谿閒烏自羣府中官最小唯有孟參軍
　　　九日奉陪侍中宴白樓　　　(唐/)盧　綸
露白菊氛氲西樓盛襲文玉筵秋令節金鉞漢元勳說
劒風生座抽琴鶴遶雲謏儒無以荅願得備前軍
　　　九日登樟亭驛樓　　　　　(唐/)許　渾
鱸鱠與蓴羮秋風片席輕潮回孤島逺雲斂衆山晴丹
羽下髙閣黄花垂古城因秋倍多感鄉樹接咸京
　　　九日陪崔大夫宴清河亭　　(唐/)李羣玉
玉醴泛金菊雲亭敞玳筵晴山低畫浦斜雁逺書天謝
脁離都日殷公出守年不知瑶水宴誰和白雲篇
　　　婺州水館重陽日作　　　　(唐/)韋　莊
異國逢佳節憑髙獨苦吟一杯今日酒萬里故鄉心水
館紅蘭合山城紫菊深白衣雖不至鷗鳥自相尋
　　　九月十日　　　　　　　　(唐/)僧皎然
愛寄柴桑隠名谿近訟庭掃沙開野步揺舸出閒汀宿
簡邀詩伴餘花在酒瓶悠然南望意自有峴山青
　　　九日和于使君思上京親故　(唐/)僧靈澈
清晨有髙㑹賔從出東方楚俗風煙古汀洲草木凉山
青來逺思菊意在重陽心憶華池上從容鵷鷺行
　　　重陽舟中　　　　　　　　(宋/)戴復古
扁舟何寂莫絶不見人家無處沾邨酒何從問菊花谿
山淡相對節序漫云嘉牢裹烏紗帽西風日又斜
　　　九日　　　　　　　　　　(元/)范　梈
楚楚臨階菊重陽特地開慰人良有意報汝愧無才巷
杵聞雞發鄰觴送蠏來采英吾欲寄悵望倚江臺
　　　九日同馬君卿任宏器登髙　(明/)何景明
歲歲重陽菊開時不在家那知今日酒還對故園花野
靜雲依樹天寒雁聚沙登臨無限意何處望京華
　　五言排律
　　　奉和聖製重陽節宰臣及羣臣上夀應制
　　　　　　　　　　　　　　　(唐/)王　維
四海方無事三秋大有年百生逢此日萬夀願齊天芍
藥和金鼎茱茰插玳筵玉堂開右个天樂動宫懸御柳
疎秋影城烏拂曙煙無窮菊花節長奉柏梁篇
　　　九日陪潤州邵使君登北固山
　　　　　　　　　　　　　　　(唐/)張子容
五馬向山椒重陽坐麗譙徐州帶綠水楚國在青霄張
幕連江樹開筵接海潮凌雲詞客語迴雪舞人嬌梅福
慙仙吏羊公賞下僚新豐酒舊羙况是菊花朝
　　　九日勤政樓觀百寮獻夀　　(唐/)權徳輿
御氣黄花節臨軒紫陌頭早陽生綵仗霽色入仙樓獻
夀皆鵷鷺瞻天盡冕旒菊樽過九日鳳厯肇千秋樂奏
薰風起杯酣瑞影收年年歌舞席此地慶皇休
　　七言律
　　　九日登望仙臺仍呈劉明府　(唐/)崔　曙
漢文皇帝有髙臺此日登臨曙色開三晉雲山皆北向
二陵風雨自東來關門令尹誰能識河上仙翁去不回
且欲近尋彭澤宰陶然共醉菊花杯
　　　重陽　　　　　　　　　　(唐/)髙　適
節物驚心兩鬢華東籬空繞未開花百年將半仕三已
五畝就荒天一涯豈有白衣來剝啄一從烏帽自攲斜
真成獨坐空搔首門柳蕭蕭噪暮鴉
　　　九日藍田崔氏莊　　　　　(唐/)杜　甫
老去悲秋强自寛興來今日盡君歡羞將短髮還吹帽
笑倩傍人為整冠藍水逺從千澗落玉山髙並兩峰寒
明年此㑹知誰健醉把茱茰仔細看
　　　九日衛使君筵上作　　　　(唐/)武　瓘
佳辰登賞喜還鄉謝宇開筵前興長滿眼黄花初泛酒
隔煙紅樹欲迎霜千家門户清歌發十里江山白鳥翔
共賀安人豐樂嵗幸陪珠履侍銀章
　　　重陽日訪元秀上人　　　　(唐/)鄭　谷
紅葉黄花秋景寛醉吟朝夕在樊川却嫌今日登山俗
且共髙僧對榻眠别畫長懐呉寺壁宜茶偏賞霅谿泉
歸來童稚爭相笑何事無人與酒船
　　　九日水閣　　　　　　　　(宋/)韓　琦
池館隳摧苔榭荒此延嘉客㑹重陽雖慙老圃秋容淡
且看寒花晚節香酒味已醇新過熱蠏黄先實不須霜
年來飲興衰難强漫有髙吟力尚狂
　　　次韻蘇伯固主簿重九　　　(宋/)蘇　軾
雲間朱袖拂雲和知是長松掛女蘿髻重不嫌黄菊滿
手香新喜綠橙槎墨翻衫袖吾方醉紙落雲煙子患多
只有黄雞與白髮玲瓏應識使吾歌
　　　九日寄秦覯　　　　　　　(宋/)陳師道
疾風回雨水明霞沙步叢祠欲莫鴉九日清樽欺白髮
十年為客負黄花登髙懐逺心如在向老逢辰意有加
淮海少年天下士可能無地落烏紗
　　　重九㑹郡樓　　　　　　　(宋/)米　芾
山清氣爽九秋天黄菊紅茱滿泛船千里結言寧有後
羣賢畢至猥居前杜郎閒客今焉是謝守風流古所傳
獨把秋英緣底事老來情味向詩偏
　　　九日登天湖以菊花須插滿頭歸分韻賦詩得
　　　　歸字　　　　　　　　　(宋/)朱　子
去嵗瀟湘重九時滿城寒雨客思歸故山此日還佳節
黄菊淸樽更晚暉短髮無多休落帽長風不斷且吹衣
相看下視人寰小祇合從今老翠微
　　　己未九日子服老弟及仲宣諸友載酒見過坐
　　　　間居厚廟令出示佳句歎伏之餘次韻為謝
　　　　　　　　　　　　　　　　朱　子
籬菊斑斑半吐黄沜中又報紫茰香裝成令節秋還晚
撩得髙情老更狂載酒極知乖勝踐沾衣却免歎斜陽
餘年只恐逢辰少吟罷君詩引興長
　　　重陽九經堂作　　　　　　(宋/)范成大
俗聞佳節自匆匆老去愁秋又客中青嶂卷簾三靣月
黄花吹鬢幾絲風十年故國新栽柳萬里他鄉舊轉蓬
誰與安排今夜夢片帆飛到小籬東
　　　九日同出真珠園　　　　　(宋/)林光朝
來自清源葛已覃君王問獵我猶堪百年耆舊如重見
九日登臨得縱談才子不知汾水上仙人長在大江南
明珠照夜應無數要是層波更好探
　　　九日　　　　　　　　　　(元/)張養浩
一行作吏廢懽遊九日登臨擬盡酬詩有少陵難著語
菊無元亮不成秋雲山自笑頭將鶴人海誰知我亦鷗
幸遇佳辰莫辭醉浮雲今古劇悠悠
　　　九日登石頭城　　　　　　(元/)薩都拉
九日吟鞭聚石頭翠微髙處倚晴秋西風不定雁初度
落木無邊江自流兩眼欲窮天地觀一杯深護古今愁
烏臺賔主黄華宴未必龍山是勝遊
　　　九日　　　　　　　　　　(元/)周　權
座上風流憶孟嘉憑髙目斷楚天涯百年嵗月催蓬鬢
十載江湖負菊花小雨釀寒侵白苧西風憐醉避烏紗
閒擕楖栗吟歸路流水殘雲帶晚鴉
　　　聖駕九日天夀山登髙獻三閣下
　　　　　　　　　　　　　　　(明/)潘　緯
仙輿九日駐郊圻清蹕傳呼上翠微朔塞秋聲連畫角
陵園霜色雜朱旂千官馬逐層巖轉萬乘龍隨磴道飛
欲記明良遊豫盛野人終愧賦才非
　　五言絶句
　　　九日至微山亭　　　　　　(唐/)許敬宗
心逐南雲逝形隨北雁來故鄉籬下菊今日幾花開
　　　擬江令於長安歸揚州九日賦　許敬宗
本逐征鴻去還隨落葉來菊花應未滿請待詩人開
　　　其二
遊人倦蓬轉鄉思逐鴻來徧想臨潭菊芳蕊對誰開
　　　九日　　　　　　　　　　(唐/)王　勃
九日重陽節開門有菊花不知來送酒若箇是陶家
　　　九日進茱茰山詩　　　　　(唐/)張　說
家居洛城下舉目見嵩山刻作茱茰節情生造化間
　　　其二
黄花宜泛酒青岳好登髙稽首明庭内心為天下勞
　　　其三
菊酒携山客茰囊繫牧童路疑隨大隗心似問鴻蒙
　　　其四
九日重陽數三秋萬寶成時來謁軒后罷去坐蓬瀛
　　　其五
晚節歡重九髙山上五千醉中知偶聖夢裡見尋仙
　　　九日陪元魯山登北城留别　(唐/)蕭穎士
山縣繞古堞悠悠快登望雨餘秋天髙目盡無隠狀
　　　九日寄姪箊箕亭　　　　　(唐/)錢　起
采菊偏相憶傳香寄便風今朝竹林下莫使桂樽空
　　　九日　　　　　　　　　　(唐/)權徳輿
重九共歡娛秋光景氣殊他時頭似雪還對插茱萸
　　六言絶句
　　　濳昭九日贈龍團次韻　　　(元/)袁　桷
月碾舊裁玉胯雲鑪溫浴銀芽九日殷勤相贈淡羅猶
記金花
　　　九日寄興　　　　　　　　(元/)葉　顒
黄菊香殘夜雨烏紗醉落秋風回首十年舊事亂雲流
水西東
　　七言絶句
　　　九日　　　　　　　　　　(唐/)徳　宗
禁苑秋來爽氣多昆明風動起滄波中流簫鼔誠堪賞
詎假横汾發棹歌
　　　九日宴　　　　　　　　　(唐/)張　諤
秋葉風吹黄颯颯晴雲日照白鱗鱗歸來得問茱茰女
今日登髙醉幾人
　　　九月九日憶山東兄弟　　　(唐/)王　維
獨在異鄉為異客每逢嘉節倍思親遥知兄弟登髙處
徧插茱茰少一人
　　　九日作　　　　　　　　　(唐/)王　縉
莫將邊地比京都八月嚴霜草已枯今日登髙樽酒裏
不知能有菊花無
　　　九日田舍　　　　　　　　(唐/)錢　起
今日吾家野興偏東籬黄菊映秋田浮雲暝鳥飛將盡
始達青山新月前
　　　重陽日酬李觀　　　　　　(唐/)皇甫冉
不見白衣來送酒但令黄菊自開花愁看日晚良辰過
步步行尋陶令家
　　　禁中九日對菊花酒憶元九　(唐/)白居易
賜酒盈杯誰共持宮花滿把獨相思相思只傍花邊立
盡日吟君詠菊詩
　　　九日寄行簡　　　　　　　　白居易
摘得菊花携得酒繞邨騎馬思悠悠下邽田土平如掌
何處登髙望梓州
　　　重陽日至峽道　　　　　　(唐/)張　籍
無限青山行已盡回看忽覺逺離家逢髙欲飲重陽酒
山菊今朝未有花
　　　九日　　　　　　　　　　(唐/)黄　滔
陽數重時隂數殘露濃風硬欲成寒莫言黄菊開花晚
獨占樽前一日歡
　　　重九㑹光化二園　　　　　(宋/)韓　琦
誰言秋色不如春及到重陽景自新隨分笙歌行樂處
菊花茰子更宜人
　　　重陽後菊花　　　　　　　(宋/)范成大
寂莫東籬濕露華依前金靨照泥沙世情兒女無髙韻
只看重陽一日花
　　　舟中九日　　　　　　　　(宋/)宋伯仁
巴得重陽未到家短篷根底憶黄花烏紗不為西風舞
空與同舟說孟嘉
　　　九日道中凄然憶潘邠老之句
　　　　　　　　　　　　　　　(宋/)方　岳
滿城風雨近重陽城脚誰家菊自黄又是江南離別處
煙寒吹雁不成行
　　　九日感懐　　　　　　　　(元/)黄　庚
新橙初試蠏螯肥一曲清歌酒一巵料得故園秋正好
黄花應怪客歸遲
　　　九日郭外　　　　　　　　(元/)郝　經
谿上蒼煙一道開誰家日夕採菱回片帆不舉波間過
無限好山波底來
　　　次徳衡弟九日以茰酒來貺　(元/)蒲道源
茰如蠅子攢頭赤酒似鵞兒破殻黄饋我真成兩奇絶
為君大醉作重陽
　　　九日登玉霄峰　　　　　　(元/)曹文晦
嶺頭回首是官塘野樹青紅天雨霜清氣著人吟不盡
玉霄峰頂過重陽
　　　　九日獨酌　　　　　　　　(明/)劉效祖
　南山遥對菊花開欲採無人為舉杯縱說柴桑貧謝客
　何曽不許白衣來
　
　
　
　
　
　
　
　
　
　
　
　
御定佩文齋詠物詩選巻四十六
　欽定四庫全書
御定佩文齋詠物詩選巻四十七
　　臘日類
　　　五言古
　　　　殘臘獨出　　　　　　　　(宋/)蘇　軾
　幽尋本無事獨往意自長釣魚豐樂橋採杞逍遥堂羅
　浮春欲動雲日有清光處處野梅開家家臘酒香路逢
　眇道士疑是左元放我欲從之語恐復化為羊
　　　五言律
　　　　臘八日發桐城　　　　　　(明/)陶　安
　邑人生悵怏送别郭東門凍木知春早晴風捲霧昏石
　橋分古道野燒露新痕行處山農說畱聲到子孫
　　　　臘日　　　　　　　　　　(明/)李先芳
　臘日煙光薄郊園朔氣空嵗登通蜡祭酒熟醵邨翁積
　雪連長陌枯桑起大風邨邨聞賽鼔又了一年中
　　　七言律
　　　臘日　　　　　　　　　　(唐/)杜　甫
臘日常年暖尚遥今年臘日凍全消侵陵雪色還萱草
漏洩春光有栁條縱酒欲謀良夜醉還家初散紫宸朝
口脂面藥隨恩澤翠管銀甖下九霄
　　　臘後歳前遇景詠意　　　　(唐/)白居易
江梅半白柳微黄凍水初融日欲長度臘都無苦霜霰
迎春先有好風光郡中起晚聽衙鼓城上行慵倚女牆
公事漸閒身且健使君殊未厭餘杭
　　　己卯臘八日雪為魏伯亮賦　(元/)虞集
官橋柳外雪飛綿客舍樽前急管絃僧粥曉分驚臘日
獵圍晨出憶殘年白頭長與青山對華屋誰為翠黛憐
惟有寒梅能老大獨將清艶向江天
　　　其二
漫空飛絮散輕綿所異寒威欲折絃縣令温存僵卧叟
詞人解頌太平年剪雲為葉煩相寄種玉成田不受憐
丹鼎温溫千嵗熟樂天事業在知天
　
　
　
　
　
　
　
　
　
　
　
　
　
　
　
御定佩文齋詠物詩選巻四十七
　欽定四庫全書
御定佩文齋詠物詩選巻四十八
　　除夕類
　　　五言古
　　　　餽歲　　　　　　　　　　(宋/)蘇　軾
　農功各已收歲事得相佐為歡恐無具假物不論貨山
　川隨出産貧富稱小大寘盤巨鯉横發籠雙兎卧富人
　事華靡綵繡光翻座貧者媿不能微贄出舂磨官居故
　人少里巷佳節過亦欲舉鄉風獨倡無人和
　　　五言律
　　　　守嵗　　　　　　　　　　(唐/)太　宗
　暮景斜芳殿年華麗綺宫寒辭去冬雪暖帶入春風階
　馥舒梅素盤花卷燭紅共歡新故嵗迎送一宵中
　　　　除夜　　　　　　　　　　　太　宗
　嵗隂窮暮紀獻節啟新芳冬盡今宵促年開明日長氷
　消出鏡水梅散入風香對此歡終宴傾壺待曙光
　　　西京守嵗　　　　　　　　(唐/)駱賔王
閒居寡言宴獨坐倦風塵忽見嚴冬盡方知列宿春夜
將寒色去年共曉光新耿耿他鄉夕無由展舊親
　　　除夜有懐　　　　　　　　(唐/)杜審言
故節當歌守新年把燭迎冬氛戀虬箭春色候雞鳴興
盡聞壺覆宵闌見斗横還將萬億夀更謁九重城
　　　嵗除夜㑹樂城張少府宅　　(唐/)孟浩然
疇昔通家好相知無間然續明催畫燭守嵗接長筵舊
曲梅花唱新正柏酒傳客行隨處樂不見度年年
　　　杜位宅守嵗　　　　　　　(唐/)杜　甫
守嵗阿戎家椒盤已頌花盍簪喧櫪馬列炬散林鵶四
十明朝過飛騰暮景斜誰能更拘束爛醉是生涯
　　　除夜　　　　　　　　　　(唐/)王　諲
今嵗今宵盡明年明日催寒隨一夜去春逐五更來氣
色空中改容顔暗裏迴風光人不覺已入後園梅
　　　除夜樂城逢孟浩然　　　　(唐/)張子容
逺客襄陽郡來過海岸家樽開柏葉酒燈發九枝花妙
曲逢盧女髙才得孟嘉東山行樂意非是競繁華
　　　除夜　　　　　　　　　　(唐/)曹　松
舊厯不足卷東風還漸聞一宵有幾刻兩嵗欲平分臘
盡傾時斗春通綻處雲明朝遥捧酒先合祝吾君
　　　嵗除對王秀才　　　　　　(唐/)韋　莊
我惜今宵促君愁玉漏頻豈知新嵗酒猶作異鄉身雪
向寅前凍花從子後春到明追此㑹俱是隔年人
　　　除夜寄羅評事同年　　　　(宋/)王禹偁
嵗暮洞庭山知君思浩然年侵曉色盡人枕夜濤眠移
棹風揺浪開窗雪滿天無因一乘興同醉太湖船
　　　壬寅除夕　　　　　　　　(宋/)載復古
今夕知何夕滿堂燈燭光杜陵分嵗了賈島祭詩忙横
笛梅花老傳杯柏葉香明朝賀元日政恐兩相妨
　　　除夕　　　　　　　　　　(元/)張希尹
厯盡年俱往寒多火未銷為憐無去日翻恨有來朝世
路看何隘家山望更遥雙娥燈影裡剪綵待元宵
　　七言律
　　　守嵗侍宴應制　　　　　　(唐/)杜審言
季冬除夜接新年帝子王孫捧御筵宫闕星河低拂樹
殿庭燈燭上熏天彈絃奏節梅風入對局探鈎柏酒傳
欲向正元歌萬夀暫留歡賞寄春前
　　　江外除夜　　　　　　　　(唐/)曹　松
千門庭燎照樓臺總為年光急急催半夜臘因風捲去
五更春被角吹來寧無好鳥思花發應有游魚待凍開
不是多岐漸平穏誰能呼酒祝昭回
　　　除夜寄舍弟　　　　　　　(宋/)王安石
一樽聊有天涯憶百感翻然醉裡眠酒醒燈前猶是客
夢回江北已經年佳時流落真何得勝事蹉跎只可憐
惟有到家寒食在春風同泛澦谿船
　　　除夜野宿常州城外　　　　(宋/)蘇　軾
南來三見嵗云徂直恐終身走道塗老去怕看新厯日
退歸擬學舊桃符煙花已作春風意霜雪偏尋病客鬚
但把窮愁博長健不辭最後飲屠蘇
　　　除夜　　　　　　　　　　(金/)元好問
一燈明暗夜如何夢寐衡門在澗阿物外煙霞玉華逺
花時車馬洛陽多折腰真有陶潛興叩角空傳寗戚歌
三十七年今日過可憐出處兩蹉跎
　　　次韻癸卯除夕　　　　　　(元/)顧　瑛
仰觀北斗轉遥天春在寒爐爆竹邊夜列粉盤循舊俗
曉看羅帕賀新年燒餘葶藶生當路雪後梅花開滿煙
不用鞭灰覓如願客囊賸有酒家錢
　　　除夕　　　　　　　　　　(明/)程嘉燧
來往扁舟嵗聿除流年風雨一蕭疎衆山未去殘縑在
四壁雖存丈室虚短氣生涯新鬻硯靦顔歸路老傭書
秪餘雪後萱叢好巢燕相將識舊居
　　五言絶句
　　　於太原召侍臣賜宴守嵗　　(唐/)太　宗
四時運灰琯一夕變冬春送寒餘雪盡迎歲早梅新
　　　守歲　　　　　　　　　　(唐/)張　說
故嵗今宵盡新年明旦來愁心隨斗柄東北望春回
　　　嶺外守嵗　　　　　　　　(唐/)李福業
冬去更籌盡春愁斗柄回寒暄一夜隔容鬢兩年催
　　七言絶句
　　　除夜作　　　　　　　　　(唐/)髙　適
旅館寒燈獨不眠客心何事轉凄然故鄉今夜思千里
霜鬢明朝又一年
　　　和子由除夜元日省宿致齋　(宋/)蘇　軾
江湖流落豈關天禁省相望亦偶然等是新年未相見
此身應坐不歸田
　　　其二
白髮蒼顔五十三家人遥遣試春衫朝回兩袖天香滿
頭上銀幡笑阿咸
　　　其三
　當年踏月走東風坐看春闈鏁醉翁白髮門生幾人在
　却將新句調兒童
　　　　除夕絶句　　　　　　　　(宋/)楊萬里
　紫陌相逢誰不客青燈作伴未為孤何須家裡作時節
　只問旗亭有酒無
　　　　除夕前一日　　　　　　　　楊萬里
　雪留逺嶺半尖白雲漏斜陽一線黄天肯放晴差易得
　殷勤賸覓幾朝霜
　　　　池州郡齋除夜寄呈家君　　(元/)貢　奎
　郡齋寥落夜無眠紙帳青燈思悄然不是今生惜今夕
　却縁明日是明年
　　　　除夕　　　　　　　　　　(明/)程嘉燧
　久客懐人百事慵春歸幾日是殘冬長安雪後無來往
　報國門前獨看松
　
御定佩文齋詠物詩選卷四十八
　欽定四庫全書
御定佩文齋詠物詩選卷四十九
　　山總類
　　　五言古
　　　　山中雜詩　　　　　　　　(梁/)吴　均
　山際見来烟竹中窺落日鳥向簷上飛雲從窗裏出
　　　　初入山作　　　　　　　　(梁/)桓法闓
　寒谷夜将晨置賞復尋真方壇垂密葉澈水渡朱鱗杏
　林雖伏獸芝田詎俟人丹成方轉石鑪變欲銷銀當知
　勝地逺於此絶囂塵
　　　　詠山　　　　　　　　　　(陳/)僧恵標
　丹霞拂層閣碧水泛蓬萊鼇岫含烟聳蓮崖照日開松
　門央細葉石磴染新苔能令平子見淹留未肯回
　　　　從駕逰山　　　　　　　(北齊/)袁　奭
　天逰響仙蹕春望動神衷澗水含初溜山花發早叢玉
　輿明淑景珠旗轉瑞風平原與上路佳氣逺蔥蔥
　　　和宇文内史春日逰山　　(北周/)庾　信
逰客值春輝金鞍上翠微風逆花迎面山深雲濕衣雁
持一足倚猿将兩臂飛戍樓侵嶺路山邨落獵圍道士
封君達仙人丁令威煮丹扵此地居然未肯歸
　　　逰山　　　　　　　　　　　庾　信
聊登𤣥圃殿更上増城山不知髙㡬里低頭看世間唱
歌雲欲聚彈琴鶴欲舞澗底百重花山根一片雨婉婉
藤倒垂亭亭松直竪
　　　咏山　　　　　　　　　　(隋/)劉　斌
靈山峙千仭蔽日且嵯峨紫盖雲隂逺香爐烟氣多石
梁髙鳥路瀑水近天河欲知聞道里别自有仙歌
　　　賦得巖穴無結搆　　　　　(隋/)王由禮
巖間無結搆谷處極幽尋葉落秋巢迥雲生石路深早
梅香野逕清澗響丘琴獨有栖遲客留連芳杜心
　　　落日憶山中　　　　　　　(唐/)李　白
雨後烟景緑晴天散餘霞東風隨春歸發我枝上花花
落時欲暮見此令人嗟願逰名山去學道飛丹砂
　　　秋山夕興　　　　　　　　　(唐/)陶　翰
山月松篠下月明山景鮮聊為髙秋酌復此清夜絃晤
語方獲志栖心亦彌年尚言興未逸更理逍遥篇
　　　奉和夏日逰山應制　　　　(唐/)蔡文恭
首夏林壑清薄暮烟霞上連巖聳百仭絶澗臨千丈照
灼晚花鮮潺湲夕流響悠然動睿思息駕尋真賞掞彼
渦川作懐兹洛濵想竊吹等齊竽何用承恩奬
　　　送丘員外還山　　　　　　(唐/)韋應物
長棲白雲表暫訪髙齋宿還辭郡邑喧歸泛松江淥結
茅隠蒼嶺伐薪響深谷同是山中人不知往来躅靈芝
非庭草遼鶴匪池鶩終當署里門一表髙陽族
　　　出山吟　　　　　　　　　(唐/)白居易
朝詠逰仙詩暮歌採薇曲卧雲坐白石山中十五宿行
隨出洞水廻别縁巖竹早晚重来逰心期瑶草緑
　　　山中作　　　　　　　　　(唐/)馮用之
草堂在巖下卜居聊自適桂氣滿堦庭松隂生枕席逺
瞻惟鳥度旁信無人跡靄靄雲生峰潺潺水流石頗尋
黄卷理庶就丹砂益此即契吾生何為苦塵役
　　　秋日過屏山菴　　　　　　(宋/)戴　昺
凄切抱葉蟬間關棲樹禽入山本避喧復愛聆此音微
颸動夕爽薄雲散秋隂衆籟關以静片月生東林
　　　山中　　　　　　　　　　(明/)樊　阜
夕景延淡隂微曛射林屋無營見道真塵紛悟蕉鹿此
意㡬人知沈吟俯脩竹
　　　其二
西風吹雨收竹屋雲隂散酒醒心亦清忘言玩爻彖老
鶴劃然鳴月上青山半
　　　暮歸山中　　　　　　　　(明/)藍　智
暮歸山已昏濯足月在澗衡門棲鵲定暗樹流螢亂妻
孥候我至明燈共蔬飯佇立松桂凉疎星隔河漢
　　　送徐巢友還山　　　　　　(明/)葛一龍
吾廬在空山户牖白雲滿有樹常謖謖餘花亦纂纂城
市不可居晝夜一何短買藥挂驢背行歌去人逺日落
深澗中洗足春泥暖
　　　尋山　　　　　　　　　　(明/)僧大香
負鉢尋逺山脩眉掛秋雨隔林清磬寂烟際疎蛩語古
路沒黄蒿涼風自許許
　　七言古
　　　山中新晴　　　　　　　　(宋/)文　同
山中新晴曉烟暖散帶頽冠潄巖畔海鹽未去猿鶴喜
柴桑初歸松菊亂林間餘雨時一滴嶺上飛雲忽雙斷
安能舉手恣扶揺欲共髙鴻拂霄漢
　　五言律
　　　嵗初歸舊居酬皇甫侍御見寄
　　　　　　　　　　　　　　　(唐/)錢　起
欲知愚谷好久别與春還鶯暖初歸樹雲晴却戀山石
田耕種少野客性情閒求仲應難見殘陽且掩關
　　　山中春夜　　　　　　　　(唐/)張　籍
寂寞春山静幽人歸卧遲横琴當月下壓酒及花時冷
露濕茅屋暗泉衝竹籬西風採藥伴此夕恨無期
　　　送友人歸山　　　　　　　　張　籍
出山成白首重去結茅廬移石脩廢井掃龕盛舊書開
田留杏樹分洞與僧居長在幽峰裏樵人見亦疎
　　　山行　　　　　　　　　　(唐/)戴叔倫
山行分曙色一路見人稀野鳥啼還歇林花墮不飛雲
迷棲鶴寺水澀釣魚磯回首天将暝逢僧話未歸
　　　早發故山　　　　　　　　(唐/)馬　戴
雲山央峭石石路䕃長松谷響猿相應山深水復重餐
霞人不見採藥客猶逢獨宿靈潭側時聞岳頂鐘
　　　山行　　　　　　　　　　　馬　戴
縁危路忽窮投宿值樵翁鳥下山含暝蟬鳴露滴空石
門斜月入雲竇暗泉通寂寞生幽思心疑舊隠同
　　　山行　　　　　　　　　　(唐/)殷　遥
寂歴青山曉山行趣不稀野花成子落江燕引雛飛暗
草薰苔徑晴楊拂石磯俗人猶語此余亦轉忘歸
　　　春山夜月　　　　　　　　(唐/)于良史
春山多勝事賞翫夜忘歸掬水月在手弄花香滿衣興
来無逺近欲去惜芳菲南望鳴鐘處樓臺深翠微
　　　秋月山中　　　　　　　　(唐/)姚　合
秋来長早起拄杖繞階行風冷衣裳脆天寒筆硯清臨
書愛竒跡避酒怕狂名不擬隨麋鹿山中過一生
　　　山中　　　　　　　　　　(唐/)曹　松
此地似商嶺雲霞空往還疎條難定鳥缺月易依山野
色耕不盡谿容釣自閒分因多卧退百計少相關
　　　山中　　　　　　　　　　(唐/)方　干
散拙亦自遂粗将猿鳥同飛泉髙瀉月獨樹迥含風果
落盤盂上雲生箧笥中未甘明聖日終作釣魚翁
　　　秋夜山中述事　　　　　　(唐/)薛　能
初宵門未掩獨坐對霜空極目故鄉月滿谿寒草風樵
聲當嶺上僧語在雲中正恨歸期晚蕭蕭聞塞鴻
　　　山中冬夜　　　　　　　　(唐/)張　喬
寒葉風揺盡空林鳥宿稀澗氷妨鹿飲山雪阻僧歸夜
坐塵心定長吟語力微人間太多事何處夢柴扉
　　　尋山　　　　　　　　　　(唐/)李　頻
一徑入雙崖初疑有㡬家行窮人不見坐久日空斜石
上生靈草泉中落異花終須結茅屋向此學餐霞
　　　㳺山　　　　　　　　　　(唐/)黄　滔
洞門穿瀑布塵世豈能通曽有㳺山客来逢採藥翁異
花尋復失幽徑躡還窮擬作今宵計風雷立滿空
　　　春山行　　　　　　　　　(唐/)僧貫休
重疉太古色濛濛花雨時好山行恐盡流水語相隨黑
壤生紅术黄猿領白兒因思石橋畔曽與道人期
　　　山中即事　　　　　　　　(宋/)戴復古
巖路穿黄葉人家隠翠微籠雞為鴨抱網犬逐鶉飛竹
好堪延客谿流欲浣衣禪扉在何許僧笠戴雲歸
　　　山行　　　　　　　　　　　戴復古
度嶺休騎馬臨淵看網魚木根髙可坐巖石細堪書谷
鳥鳴相答山雲卷復舒儒衣人賣酒疑是馬相如
　　　曉行山間　　　　　　　　(宋/)真山民
出門誰是伴只約瘦藤行一二里山徑兩三聲曉鶯亂
峰相出沒初日乍隂晴僧舍在何許隔林鐘磬清
　　　春日山中　　　　　　　　(明/)蔡　羽
草動三江色林占萬壑晴籬邉春水至檐際暖雲生谿
犬迎船吠鄰雞上樹鳴鹿門何必去此地可躬耕
　　　行山中　　　　　　　　　(明/)王同軌
雨餘林氣静山晚日光斜野店依孤樹村橋卧斷槎馬
嘶遥澗水犬吠隔籬花白首鋤雲者春風自一家
　　五言排律
　　　春晚從李長史㳺開道林故山
　　　　　　　　　　　　　　　(唐/)駱賔王
幽尋極幽壑春望陟春臺雲光棲斷樹靈影入仙杯古
藤依格上野徑約山隈落蕊翻風去流鶯滿樹来興闌
荀御動歸路起浮埃
　　　還山宅　　　　　　　　　(唐/)楊師道
暮春還舊嶺徙倚玩年華芳草無行徑空山正落花垂
藤掃幽石卧栁礙浮槎鳥散茅簷静雲披澗户斜依然
此泉路猶是昔烟霞
　　　冬日歸舊山　　　　　　　(唐/)李　白
未洗染塵纓歸来芳草平一條藤徑緑萬㸃雪峰晴地
冷葉先盡谷寒雲不行嫩篁侵舍密古樹倒江横白犬
離邨吠蒼苔上壁生穿㕑孤雉過臨屋舊猿鳴木落禽
巢在籬疎獸路成拂牀蒼䑕走倒箧素魚驚洗硯脩良
䇿敲松擬素貞此時重一去去合到三清
　　　酬故人還山　　　　　　　(唐/)宋　鼎
舉棹乘春水歸山撫嵗華碧潭宵見月紅樹晚開花肅
穆輕風度依微隠徑斜危亭暗松石幽澗落雲霞思鳥
吟髙樹㳺魚戲淺沙安知餘興盡相望紫烟賖
　　七言律
　　　送韓侍御歸山　　　　　　(唐/)張　籍
聞君久欲卧雲間為佐嫖姚未得還新結茅廬招隠客
獨騎驄馬入深山九靈洞口行應到五粒松枝醉亦攀
明日珂聲出城去家僮不復掃柴關
　　　山行　　　　　　　　　　(唐/)項　斯
青櫪林深亦有人一渠流水數家分山當日午回峰影
草帶泥痕過鹿羣蒸茗氣從茅舍出繰絲聲隔竹籬聞
行逢賣藥歸来客不惜相隨入島雲
　　　山中言事　　　　　　　　(唐/)方　干
日與邨家事漸同燒松啜茗學鄰翁池塘月撼芙蕖浪
窗戸凉生薜荔風書幌晝昏嵐氣裏巢枝夜折雪聲中
山隂釣叟無知已窺鏡撏多鬢欲空
　　　長安月夜與友生話故山　　(唐/)趙　嘏
宅邉秋水浸苔磯日日持竿去不歸楊栁風多潮未落
蒹葭霜在雁初飛重嘶匹馬吟紅葉却聽疎鐘憶翠微
今夜秦城滿樓月故人相見思依依
　　　入山　　　　　　　　　　(宋/)孔武仲
路出西林興倍長輕衫短盖入秋陽層崖蔽日多清影
深谷迷人有異香訪古不辭穿絶磴叅禪直為遍諸方
此身似是遼東鶴偶逐飛雲到故鄉
　　　山行　　　　　　　　　　(宋/)陸　㳺
閒人日日得閒行况值今朝小雨晴水淺㳺魚渾可數
山深藥草半無名臨谿旋喚罾船渡過寺初聞浴鼓聲
小醉未應風味減滿盤青杏伴朱櫻
　　　山中　　　　　　　　　　(宋/)翁　巻
山中百事總相宜第一紅塵免上衣尋藥毎同丹客去
拾薪多趂牧兒歸鳴泉潄石寒蒲潔宿霧蒸泥早蕨肥
不奈鄰峰學禪伴時時来此扣巖扉
　　　山行　　　　　　　　　　(宋/)方　岳
亦愛盧仝屋數間野猿臯鶴共躋攀纔登樓見一谿月
不出門行十里山有興自擕殘槁醉無人得似老夫閒
樵青莫掩柴扉路留與春風作往還
　　　山行　　　　　　　　　　　方　岳
嵗晚誰同澗谷槃一牛呼犢野烟寒邨如有雪蕎花白
山未著霜楓葉丹是處豐登茅店酒老夫閒散竹皮冠
醉歸更草郊居賦傳與詩人作畫看
　　　山行　　　　　　　　　　(宋/)真山民
林梢初日弄隂晴露浥谿花笑欲迎澗暗只聞泉滴瀝
山青剰見鷺分明逺峰忽轉還如繞險徑徐行亦似平
莫道詩成無與和風篁也解作吟聲
　　　夢登髙山得詩　　　　　　(元/)薩都拉
杖藜踏破碧崔嵬夢裏清㳺樂未回萬壑泉聲松外去
數行秋色鴈邉来文章小杜人何在風雨重陽菊自開
山路雲深行客倦竹雞飛上獨春臺
　　　山居晚興　　　　　　　　(元/)尹廷髙
髙住青峰不計層閉門危坐絶交朋竹聲欲斷微聞雨
邨色初昏逺見燈宿鳥並枝閒寂寂歸雲度壑慢騰騰
鄰翁笑我生涯拙紙帳梅花絶類僧
　　　山居　　　　　　　　　　(元/)丁鶴年
日日看山眼倍明更無一事可關情掃開積雪巖前坐
領取閒雲隴上行不共羽人談太易嬾從衲子話無生
劃然時發蘇門嘯遥答風聲及水聲
　　　次韻張布政㳺山　　　　　(明/)僧徳祥
不因覽勝入松門猿鳥何曽識使君黄葉路從流水上
青蘿牀與白雲分逢僧且説新裁句見寺先尋舊刻文
氷雪寒巖春到後樹如膏沐草如薫
　　五言絶句
　　　窗裏山　　　　　　　　　(唐/)錢　起
逺岫見如近千重一窗裏坐来石上雲乍謂壺中起
　　　山中即事　　　　　　　　(唐/)郎士元
入谷多春興扁舟棹碧潯山雲昨夜雨谿水曉来深
　　　逺山　　　　　　　　　　(唐/)皇甫冉
少室盡西峰鳴臯隠南面柴門縱復關終日窗中見
　　　送吉中孚校書歸椘州舊山　(唐/)盧　綸
漁邨繞水田澹澹隔晴烟欲就林中醉先期石上眠
　　　其二
林昏天未曙但向雲邉去暗入無路山心知有花處
　　　其三
寥寥行異境過盡千峰影露色凝古壇泉聲落寒井
　　　天津橋南山中各題一句　　(唐/)李　益
野坐分苔席(李/益)山行遶菊叢(韋執/中)雲衣惹不破(諸葛/覺)秋
色望来空(賈/島)
　　　山中宿　　　　　　　　　(唐/)白居易
獨到山中宿静向月中行何處水邉碓夜舂雲母聲
　　　春山　　　　　　　　　　(唐/)司空圖
可是武陵谿春芳著處迷花明催曙早雲膩惹空低
　　　前山　　　　　　　　　　(唐/)裴夷直
只謂一蒼翠不知猶數重晚来雲映處更見兩三峰
　　　逺山　　　　　　　　　　　吳　融
隠隠隔千里巍巍知㡬重平時未能去夢斷一聲鐘
　　　出山　　　　　　　　　　(宋/)陳與義
山空樵斧響隔嶺有人家日落潭照樹川明風動花
　　　入山　　　　　　　　　　　陳與義
出山復入山路隨谿水轉東風不惜花一暮都開遍
　　　其二
都迷去時路策杖烟漫漫微雨洗春色諸峰生晚寒
　　　宿山中　　　　　　　　　(宋/)劉克莊
就泉為碓屋累石作書龕有意耕汾曲無心起水南
　　　山中雜詩　　　　　　　　(金/)元好問
石潤雲先動橋平水漸過野隂添晚重山意向秋多
　　　其二
樹合秋聲滿邨荒暮景閒虹収仍白雨雲動忽青山
　　　郊飲醉歸　　　　　　　　(元/)張養浩
昨朝醉田間欲借山為枕青山不肯前却枕白雲寢
　　　山中偶題　　　　　　　　(元/)黄　溍
古苔隠石色寒花明藥叢有時白澗雨終日青松風
　　　雜興　　　　　　　　　　(元/)周　權
流水數家邨青山白雲塢春晚落紅深夜寒谿上雨
　　　㳺三洞金盆諸峰絶句　　　(元/)葉　顒
大山嚴而尊小山婉而秀往来兩山間巖扉濕吟袖
　　　山中景　　　　　　　　　(元/)僧　英
六月山深處松風冷襲衣遥知城市裏撲面火塵飛
　　　山中　　　　　　　　　　　僧　英
窗前瀑布寒林外夕陽薄清風何處来撲撲松花落
　　　送人還山　　　　　　　　(元/)僧善住
偶隨流水出閒趂白雲歸步石苔侵屐攀松露滴衣
　　六言絶句
　　　問李二司直所居雲山　　　(唐/)皇甫冉
門外水流何處天邉樹繞誰家山色東西多少朝朝㡬
度雲遮
　　　尋張逸人山居　　　　　　(唐/)劉長卿
危石纔通鳥道空山更有人家桃源定在何處澗水浮
来落花
　　七言絶句
　　　宿石邑山中　　　　　　　(唐/)韓　翃
浮雲不共此山齊山靄蒼蒼望轉迷曉月暫飛千樹裏
秋河隔在數峰西
　　　　秋山　　　　　　　　　(唐/)張　籍
秋山無雲復無風谿頭看月出深松草堂不閉石牀静
葉間墜露聲重重
　　　逢鄭三逰山　　　　　　　(唐/)盧　全
相逢之處花茸茸石壁攢峰千萬重他日期君何處好
寒流石上一株松
　　　小江驛送陸侍御歸湖上山　(唐/)陳　羽
鶴唳天邉秋水空荻花蘆葉起西風今夜渡頭何處宿
㑹稽山在月明中
　　　山中贈諸暨丹丘明府　　　(唐/)秦　系
荷衣半破帶莓苔笑向陶潛酒甕開縱醉還須上山去
白雲那肯下山来
　　　山中　　　　　　　　　　(唐/)顧　况
野人愛向山中宿况在葛洪丹井西庭前有箇長松樹
夜半子規来上啼
　　　移居深山　　　　　　　　(唐/)劉　商
不食黄精不采薇葛苖為帶草為衣孤雲更入深山去
人絶音書雁自飛
　　　山中作　　　　　　　　　(唐/)馬　戴
屐齒無泥竹䇿輕莓苔梯滑夜難行獨開石室松門裏
月照前山空水聲
　　　入山　　　　　　　　　　(宋/)孔武仲
冠盖成隂中路廻獨擕蓮社道人来千巖萬壑初相識
分付晴嵐面面開
　　　段家堤西望晚山　　　　　(宋/)蔡　襄
月下西山千萬重日光山氣鬱蔥蘢鮫綃數幅須移得
惆悵如今少畫工
　　　　入山留客　　　　　　　　　蔡　襄
　山光物態弄春暉莫為輕隂便擬歸縦使晴明無雨過
入林深處亦霑衣
　　　雪消谿漲山色尤可喜口占　　(宋/)朱　子
頭上瓊岡出舊青馬邉流水漲寒汀若為留得晶熒在
突兀長看素錦屏
　　　登山有作次敬夫韻　　　　　　朱　子
晚峯雲散碧千尋落日衝飇霜氣深霽色登臨寒夜月
行藏只此驗天心
　　　山中　　　　　　　　　　(金/)馬天来
青林寂寂鳥關關畫出風烟落照間脱却芒鞋臨水坐
白雲分我一邉閒
　　　下山　　　　　　　　　　(元/)劉　因
翠霞騰暈紫成堆収盡雲烟酒一杯想見浮嵐在眉宇
人人知道看山回
　　　　山中　　　　　　　　　　(元/)黄　庚
　萬壑松聲撼翠微夜寒風露濕人衣山翁踏月廵幽徑
　竹裏籠開鶴未歸
　　　　日夕觀山　　　　　　　　(元/)許有孚
　晚晴臺上看巉巖萬壑千峰起翠嵐恰似雲間招五老
　今宵有夢定江南
　　　　山中　　　　　　　　　　(元/)宋　元
　半嶺松聲樵客分一谿春草鹿成羣採芝人入翠微去
　丹竈石壇空白雲
　　　　江上看山　　　　　　　　(明/)胡宗仁
　江上看山分外青更憐山畔有雲行連朝認熟橋西路
　孤杖無勞藉友生
　
　
　
御定佩文齋詠物詩選巻四十九
　欽定四庫全書
御定佩文齋詠物詩選巻五十
　　泰山類
　　　五言古
　　　　泰山吟　　　　　　　　　(宋/)謝靈運
　岱宗秀維嶽崔崒刺雲天岞崿既嶮巇觸石輙芊綿登
　封瘞崇壇降禪藏肅然石閭何腌藹明堂祕靈篇
　　　　逰泰山　　　　　　　　　(唐/)李　白
　四月上泰山石平御道開六龍過萬壑澗谷隨縈廻馬
　跡遶碧峰於今滿青苔飛流灑絶巘水急松聲哀北眺
　崿嶂竒傾崖向東摧洞門閉石扇地底興雲雷登髙望
　蓬瀛想像金銀臺天門一長嘯萬里清風来玉女四五
　人飄颻下九垓含笑引素手貽我流霞杯稽首再拜之
　自愧非仙才曠然小宇宙遺世何悠哉
　　　　其二
　清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巖間其字
乃上古讀之了不閒感此三歎息從師方未還
　　　其三
平明登日觀舉手開雲關精神四飛掦如出天地間黄
河從西来窈窕入逺山憑崖覽八極目盡長空閒偶然
值青童緑鬢雙雲鬟笑我晚學仙蹉跎凋朱顔躊躇忽
不見浩蕩難追攀
　　　其四
清齋三十日裂素寫道經吟誦有所得衆神衛我形雲
行信長風颯若羽翼生攀崖上日觀伏檻窺東溟海色
動逺山天雞已先鳴銀臺出倒景白浪翻長鯨安得不
死藥髙飛向蓬瀛
　　　其五
日觀東北傾兩崖夹雙石海水落眼前天光遥空碧千
峰爭攅聚萬壑絶凌歴緬彼鶴上仙去無雲中跡長松
入霄漢逺望不盈尺山花異人間五月雪中白終當遇
安期於此鍊玉液
　　　其六
朝飲王母池暝投天門關獨抱緑綺琴夜行青山間山
明月露白夜静松風歇仙人逰碧峰處處笙歌發寂聽
娛清輝玉真連翠微想像鸞鳳舞飄颻龍虎衣捫天摘
匏瓜恍惚不憶歸舉手弄清淺誤攀織女機明晨坐相
失但見五雲飛
　　　送范山人歸泰山　　　　　　李　白
魯客抱白鶴别余往泰山初行若片雪杳在青崖間髙
髙至天門海日近可攀雲生望不及此去何時還
　　　望嶽　　　　　　　　　　(唐/)杜　甫
岱宗夫如何齊魯青未了造化鍾神秀隂陽割昏曉□
胷生層雲決眥入歸鳥㑹當凌絶頂一覽衆山小
　　　登嶽　　　　　　　　　　(明/)王守仁
曉登泰山道行行入烟霏陽光散巖壑秋容淡相輝雲
梯挂青壁仰見蛛絲微長風吹海色飄颻送天衣峰頂
動笙樂青童兩相依振衣将往從凌雲忽髙飛揮手若
相待丹霞閃餘暉凡軀無健羽悵望不能歸
　　　望嶽　　　　　　　　　　(明/)廖道南
岱宗髙巃嵸羣峰凌紫穹日觀影扶桑月嶂烟朦朧飛
泉走其下宛若雙白龍上有玉女池銀河瀉長虹王女
散天花萬朶青芙蓉仙人王子喬絳節朝上宫遺我金
檢書期我遥相從我欲從之㳺雲路險且重何當謝塵
鞅晞髪咸池東
　　七言古
　　　題李白泰山觀日出圖　　　(元/)段　輔
岱宗鬱鬱天下雄謫仙落落人中龍兹山兹人乃相從
氣奪真宰愁豐隆玉堂一任雲霧封長嘯飛渡秦皇松
夜呼日出滄海東再為斯世開鴻濛鈞天帝居深九重
醉舞踏碎青芙蓉天孫玉女為斂容却視五嶽秋毫同
長鯨一去不復逢乾坤萬里號秋蟲當年咳唾留絶峯
至今樹石生香風我欲追之杳無蹤不意邂逅㑹此中
屋梁落月依然空
　　　登嶽　　　　　　　　　　(元/)李　簡
三峰突兀與天齊天門未到勞攀躋層層石磴出林杪
縈廻百折青雲梯盤石暫憇舒清眺澗壑風来號萬竅
水聲俄在樹梢頭疑有於菟天外嘯向曉纔登日觀峰
手披雲霧開鴻濛火輪欲上海波赤金霞翻動蒼龍宫
黄河一線㡬千里吳越山川真地底為數齊州九㸃青
更将伏檻窺東溟李白不遇安期生安得羽翼飛蓬瀛
　　五言律
　　　過泰山偶賦　　　　　　　(明/)汪廣洋
七十二神州淋漓紫氣浮天低衆山小星拱一峰秋雲
翳成龍虎嵐光薄斗牛岱宗與恒嶽引領日東頭
　　　登嶽　　　　　　　　　　(明/)喬　宇
百靈朝拱處空籟聽琅璈地據中原勝天臨下界髙雲
山雙老眼天地一秋毫欲訪蓬瀛去何從借六鼇
　　　登嶽　　　　　　　　　　(明/)王廷相
五嶽俱神峻岧嶤泰岱偏半巖回駿馬絶頂俯雲烟一
覽小天下三更見日躔蓬莱疑只尺直恐礙飛仙
　　　秋暮登岱　　　　　　　　(明/)查　約
龍峪危峰逼天門古殿開月華秋氣爽日觀海潮廻地
向皇都迥山迎曲阜来登臨何限意極目鳳凰臺
　　　登嶽　　　　　　　　　　(明/)陳　沂
一入登封路乾坤自此分諸峯㑹元氣亂石散星文仰
靣攀青磴回頭看白雲飛梁架窮壑鳴溜四山聞
　　七言律
　　　登岱　　　　　　　　　　(宋/)查　道
凌空疉嶂絶凡埃青帝髙居絳節開捧出海天紅日近
迓将蓬島碧霞来石閭閃爍迎陽洞玉簡光華封禪臺
一自祥符禋祀後太平頂上朂崔嵬
　　　登泰山　　　　　　　　　(元/)張養浩
風雲一舉到天關快意平生有此觀萬古齊州烟九㸃
五更滄海日三竿向来井處方知隘今後巢居亦覺寛
笑拍洪崖詠新句滿空笙鶴下髙寒
　　　登岱　　　　　　　　　　(明/)宋　濓
岧嶤泰嶽拄蒼穹萬壑千巖一徑通象緯平臨青帝觀
雲光長繞碧霞宫凌晨雲漫天涯白子夜晴揺海日紅
玉露金莖應咫尺舉頭霄漢思偏雄
　　　登岱　　　　　　　　　　(明/)王　㒜
齊魯名山仰岱宗崚嶒萬仭玉芙蓉月明海曠連三島
雲淨天空挿數峰白石謾留名士篆蒼松何用大夫封
我来不盡登臨興更上丹崖第一重
　　　季秋望後一日同僚友登岱　(明/)查　煥
泰岱髙臨萬里看三齊秋色更漫漫振衣龍峪青雲濕
倚劒天門白日寒東帶黄河連海岸北来紫氣繞長安
自憐突兀平生志恍惚乘風跨彩鸞
　　　登嶽　　　　　　　　　　(明/)邉　貢
岱宗山秀百靈屯壁立烟霄萬古存幽府化機盤地軸
上清真氣接天門霞標日觀青松麗春透龍池碧水温
薄暮振衣峰頂石篷莱東眺海雲昏
　　　登嶽　　　　　　　　　　(明/)趙　鶴
一上遥岑萬丈蒼天風應為襲衣裳雞鳴往往看東日
人語時時到下方雲暗鐘聲連海樹春浮花氣入山堂
四時未歇登臨興翻説巖禽喚客忙
　　　登岱　　　　　　　　　　(明/)查秉彛
巖巖髙挿紫冥開青帝星辰入望廻芳躅獨標宣聖楔
瑶函空秘漢封臺天連北極千山拱雲擁黄河一線来
最是生平葵藿志夜深日觀倚徘徊
　　　懐泰山　　　　　　　　　(明/)李攀龍
域内名山有岱宗側身東望一相從河流曉挂天門樹
海色秋髙日觀峰金箧何人探漢策白雲千載䕶秦封
向来信宿藤蘿外杖底西風萬壑鐘
　　七言絶句
　　　日觀峰　　　　　　　　　(宋/)范致中
岱岳東南第一觀青天髙聳碧㠝岏若教飛上峰頭立
　應見陽烏浴未乾
　　　　日觀峰　　　　　　　　　(金/)蕭　貢
　半夜東風攪鄧林三山銀闕杳沉沉洪波萬里兼天湧
　一㸃金烏出海心
　
　
　
　
　
　
　
　
　
　
　
御定佩文齋詠物詩選卷五十
　欽定四庫全書
御定佩文齋詠物詩選巻五十一
　　華山類
　　　五言古
　　　　行經太華　　　　　　　　(隋/)孔徳紹
　紛吾世網暇靈岳展幽尋寥廓風塵逺杳冥川谷深山
　昏五里霧日落二華隂疎峰起蓮葉危塞隠桃林何必
　東都外此處可抽簪
　　　　華嶽　　　　　　　　　　(唐/)王　維
　西嶽出浮雲積翠在太清連天疑黛色百里遥青冥白
　日為之寒森沈華隂城昔聞乾坤閉造化生巨靈右足
　踏方山左手推削成天地忽開拆大河注東溟遂為西
　峙嶽雄雄鎮秦京大君包覆載至徳被羣生上帝佇昭
　告金天思奉迎神祗望幸久何獨禪云亭
　　　　過華隂　　　　　　　　　(唐/)王昌齡
　雲起太華山雲山互明滅東風始含景了了見松雪羈
人感幽棲窅映轉竒絶欣然忘所疲永望吟不輟信宿
百餘里出關玩新月何意昨来心遇物遂遷别人生屢
如此何以肆愉悦
　　　望太華贈盧司倉　　　　　(唐/)陶　翰
行吏到西華乃觀三峰壯削成元氣中傑出天漢上如
有飛動色不知青冥狀巨靈安在哉厥跡猶可望方此
顧行旅末由飭仙裝蔥朧記星壇明滅數雲障良友垂
真契宿心所微尚敢投歸山吟霞徑一相訪
　　　關門望華山　　　　　　　(唐/)劉長卿
客路瞻太華三峰髙際天夏雲亘百里合沓遥相連雷
雨飛半腹太陽在其巔翠微關上近瀑布林梢懸愛此
衆容秀能令西望偏徘徊忘暝色泱漭成隂烟曽是朝
百靈亦聞㑹羣仙瓊漿豈易挹毛女非空傳髣髴仍佇
想幽竒如眼前金天有清廟松柏隠蒼然
　　　華山西岡逰贈隠元叟　　　(唐/)顧　况
羣峯鬱初霽潑黛若鬟沐天風鼓唅呀揺撼千灌木木
葉微墮黄石泉浄停緑危磴蘿薜牽廻歩入幽谷我心
寄青霞世事慙蒼鹿遂令巢許輩於焉謝塵俗想是悠
悠雲可契去留躅
　　　華山歌　　　　　　　　　(唐/)劉禹錫
洪爐作髙山元氣鼓其橐俄然神功就峻拔在寥廓靈
跡露指爪殺氣見稜角凡木不敢生神仙聿来託天資
帝王宅以我為關鑰能令下國人不見換神骨髙山固
無限如此方為嶽丈夫無特達雖貴猶碌碌
　　五言律
　　　觀華嶽　　　　　　　　　(唐/)祖　詠
西入秦關口南瞻驛路連彩雲生闕下松柏到祠邉作
鎮當官道雄都俯大川危峰徑上處彷彿有神仙
　　　送田卓入華山　　　　　　(唐/)賈島
幽深足暮蟬驚覺石床眠瀑布五千仭草堂瀑布邉壇
松涓滴露嶽月泬寥天鶴過君須看上頭應有仙
　　　馬戴居華山因寄　　　　　　賈　島
玉女洗頭盆孤髙不可言瀑流蓮嶽頂河注華山根絶
雀林藏鶻無人境有猿秋蟾纔過雨石上古松門
　　　華山　　　　　　　　　　(唐/)張　喬
誰將倚天劒削出倚天峰衆水背流急他山相向重樹
黏青靄合崖夹白雲濃一夜盆傾雨前湫起毒龍
　　　華山上方　　　　　　　　(唐/)裴　説
獨上上方上立髙聊稱心氣衝雲易黑影落縣多隂有
雪草不萎無風松自吟㑹當求大藥他日復追尋
　　五言排律
　　　途經華嶽　　　　　　　　(唐/)明　皇
飭駕去京邑鳴鑾指洛川循途經太華廻蹕蹔周旋翠
㟧留斜影懸巖冒夕烟四方皆石壁五位配金天彷彿
看髙掌依稀聽子先終當銘嵗月從此記靈仙
　　　奉和聖製途經華嶽應制　　(唐/)張　説
西嶽鎮皇京中峰入太清玉鑾重嶺應緹騎薄雲迎霽
日懸髙掌寒空映削成軒㳺㑹神處漢幸望仙情舊廟
青林古新碑緑字生羣臣願封岱還駕勒鴻名
　　　華山　　　　　　　　　　(唐/)鄭　谷
峭壁聳巍巍晴嵐染近畿孤髙不可狀圖寫盡應非絶
頂神仙㑹半空鸞鶴歸雲臺分逺靄樹谷隠斜暉墜石
連村響狂雷發廟威氣中寒渭濶影外白樓微雲對蓮
花落泉横露掌飛乳懸危磴滑樵徹上方稀澹泊生真
趣逍遥息世機野花明澗路春蘚澀松圍逺洞時聞磬
羣僧晝掩扉他年洗塵骨香火願相依
　　　華山　　　　　　　　　　(唐/)張　喬
青蒼河一隅氣狀杳難圖卓傑三峰出髙竒四嶽無力
疑擎上界勢獨壓中區衆水東西走羣山逺近趨天廻
諸宿照地聳百靈扶石壁烟霞麗龍潭雨雹麤澄凝臨
甸服險固束神都淺覺川原異深應日月殊鶴歸青靄
合仙去白雲孤瀑溜斜飛凍松長倒挂枮毎来探洞穴
不擬返江湖儻有芝田種巖間老一夫
　　七言律
　　　行經華隂　　　　　　　　(唐/)崔　顥
岧嶤太華俯咸京天外三峰削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
　　　望嶽　　　　　　　　　　(唐/)杜　甫
西嶽崚嶒聳處尊諸峰羅立似兒孫安得仙人九節杖
拄到玉女洗頭盆車箱入谷無歸路箭括通天有一門
稍待秋風凉冷後髙尋白帝問真源
　　　華山　　　　　　　　　　(唐/)李　洞
碧山長凍地長秋日夕泉源聒華州萬户烟侵關令宅
四時雲在使君樓風驅雷電臨河震鶴引神仙出月逰
峰頂髙眠靈藥熟自無霜雪入人頭
　　　華山　　　　　　　　　　(元/)張　翔
三峰雲滿紫芝田十丈花開玉井蓮白帝真源深固地
金精灝氣逺浮天一杯滄海波揺月九㸃齊州樹帶烟
千首新詩百壺酒醉来騎鶴訪羣仙
　　　華山　　　　　　　　　　(明/)朱志􁣅
萬仞巍峩出自然巨靈手劈是何年三峰秀出雲霄外
一掌髙擎日月邉李白問天登絶頂陳搏傲世隠危巔
何當穏步長梯上摘取峰頭玉井蓮
　　　華山石關　　　　　　　　(明/)王　履
裂石為關似洞門天慳神秀此相分不曽臨澗先眠石
未暇登峰且看雲鳥哢只從中界斷松聲專許上方聞
誰人更似周徴士不怕鍾山孔氏文
　　　華山和唐崔顥韻　　　　　(明/)楊　榮
巍峩西嶽峙咸京天削芙蓉畫不成勢逼雲霄撐日月
氣通川澤候隂晴秦關北去天垂險漢畤西臨砥類平
回首武皇祠下路行人過盡暮烟生
　　　登華至青柯坪紀勝　　　　(明/)陳于陛
偶從靈岳訪真源秀挿青冥勢自尊潭底五龍盤地軸
崖端雙鶩劃天門攀蘿欲借金仙掌散髪宜窺玉女盆
自有芙蓉三尺在蓮花十丈豈須論
　　　其二
望中烟朶氣佳哉疑是三神海上来坼峡霾雲髙士卧
峭峰削壁巨靈開銀河倒瀉晴飛雨石鼓髙懸晝殷雷
願結茅亭依玉井不愁蕊笈閟丹臺
　　　其三
兩度仙坪廻俗駕烟霞絶巘興難忘欲憑芒屩青藜杖
更裹黄精白石糧掌上芙蓉嚢五露池頭沆瀣挹三漿
還應坐嘯中峰頂手摘明星瞰太荒
　　　其四
鐵索金梯苦未攀半山臺榭亦開顔秦城北漠寒烟外
漢闕南山夕照間雲棧千盤平若薺龍門一曲細如環
竒逰恨不通仙史紫氣空留百二關
　　五言絶句
　　　華山　　　　　　　　　　(宋/)寇　準
只有天在上更無山與齊舉頭紅日近回首白雲低
　　　華山　　　　　　　　　　(金/)王特起
三峰盤地軸一水落天紳造化無遺巧丹青總失真
　　　登華　　　　　　　　　　(明/)葉　禄
華嶽仙人掌擎天日月髙乳山叢雜處渾不露纎毫
　　七言絶句
　　　和錢華州題少華清光絶句　(唐/)白居易
髙情雅韻三峰守主領清光管白雲自笑亦曽為刺史
蘇州肥膩不如君
　　　雲開見華山　　　　　　　(唐/)李　頻
夹道人家水竹間馬頭山色畫應難天公故故開雲幕
乞與蓮峰仔細看
　　　望毛女峰　　　　　　　　(唐/)陸　暢
我種東峰千葉蓮此峯毛女始求仙今朝暗筭當時事
已是人間七萬年
　　　太華　　　　　　　　　　(明/)劉　基
石屏御道鳥飛廻漢帝親封玉檢来灝氣滿空清似水
芙蓉直上九天開
　　　　華山雜興　　　　　　　　(明/)孫應鰲
　玉女窗開眼界明仙童肅隊奏鸞笙海雲初散蓬莱色
　人在蒼龍背上行
　　　　其二
　拂枕隠眠延露石開襟長嘯蔚藍天盡驅虎豹耕南畝
　種出黄精養夀年
　
　
　
　
　
　
　
　
　
御定佩文齋詠物詩選巻五十一
　欽定四庫全書
御定佩文齋詠物詩選巻五十二
　　衡山類
　　　五言古
　　　　衡山　　　　　　　　　　(晉/)庾　闡
　北眺衡山首南睨五嶺末寂坐挹虛恬運目情四豁翔
　虬凌九霄陸鱗困濡沫未體江湖悠安識南溟濶
　　　　巖下見一老翁四五少年贊　(宋/)謝靈運
　衡山採藥人路迷糧亦絶過息巖下坐正見相對説一
　老四五少仙隠不可别其書非世教其人必賢哲
　　　　江上送女道士褚三清逰南嶽
　　　　　　　　　　　　　　　　(唐/)李　白
　吳江女道士頭戴蓮花巾霓衣不濕雨特異陽臺神足
　下逺逰履凌波生素塵倦尋向南嶽應見魏夫人
　　　　望衡山　　　　　　　　　(唐/)劉禹錫
　東南已盖卑維嶽資柱石前當祝融居上拂朱鳥翮青
冥結精氣磅礴宣地脉還聞膚寸隂能致彌天澤
　　　望南嶽　　　　　　　　　(明/)楊　基
我從匡廬来但覺諸山低嵯峨望衡岳雲霄與之齊下
有赤蛇蟄上有朱雀棲仰瞻祝融㧞俯揖紫盖迷五嶺
皆培塿三江為涔蹄巍然南服尊嵩霍相提攜封秩崇
君稱諸神咸朝隮丹書篆寳冊萬古封金泥百王重祀
典赤繅藉玉圭自非精靈通牲帛勞焚賫余方向逺道
無由陟層梯蒼蒼烟霞中喔喔聞天雞緬思昌黎伯㳟
黙開雲霓靈貺自昭格誠敬良可稽斯人向千載感念
徒含悽
　　七言古(附長短句/)
　　　與諸公送陳郎將歸衡陽　　(唐/)李　白
衡山蒼蒼入紫𠖇下看南極老人星廻飇吹散五峰雪
往往飛花落洞庭氣清嶽秀有如此郎将一家拖金紫
門前食客亂浮雲世人皆比孟嘗君江上送行無白璧
臨岐惆悵若為分
　　　登祝融峰贈星上人　　　　(元/)掲傒斯
洞庭南桂嶺北衡山連延瀟湘黒中有祝融如髻鬟嵯
峨七十二峰間祝融不自知千山萬山如廻環廻環面
面芙蓉裏儼如天仙朝紫皇千官百辟遥相望半夜毎
瞻東海日六月常飛滿樹霜龍拏鳳攫熊虎擲雲生霧
滅何時極我来正值太平時况有山僧似疇昔憑髙一
覽四海空草間培塿安足雄盤盤羅漢臺翕翕炎帝宫
復恐九天上視我如井中朔風日夜相騰蹙谷老崖堅
松柏秃古来鐵瓦盡飄揚山上至今猶板屋山僧勸我
歌我歌徒自傷天下五岳嵩中央此山與我俱南疆我
今三十始一見北望中原天更長
　　五言律
　　　逰南嶽　　　　　　　　　(唐/)張　喬
入巖仙境清行盡復重行若得閒無事長来寄此生澗
松寒易老籠燭晚生明一宿泉聲裏思鄉夢不成
　　七言律
　　　送瑩上人逰衡嶽　　　　　(宋/)僧恵洪
紫盖峰頭樓閣生朱靈洞口水雲晴盤空路作驚蛇去
落日人如凍蟻行重郭老師今健否藏年珍木但聞名
定應自掃巖邉石時發披雲嘯月聲
　　　逰南嶽　　　　　　　　　(明/)蔡汝楠
曉晴已到開雲處晝静疑聞鼓瑟歌湘水英靈終縹緲
潮陽道路此經過乍憐出郭塵喧斷翻為登山感慨多
更道秋風散南極葳蕤朱鳳欲如何
　　七言絶句
　　　衡嶽道中　　　　　　　　(宋/)陳與義
客子山行不覺風龍吟虎嘯滿山松綸巾一幅無人識
勝業門前聽午鐘
　　　廻衡山縣望南嶽　　　　　(元/)陳　孚
雨洗松隂緑未乾今朝山下倚䦨干一天露重月華濕
七十二峰生翠寒
　　　衡岳　　　　　　　　　　(明/)傅汝舟
　扶桑枝上交王父七鳳車前謁羽君天際玉笙誰得弄
　時時吹起掌中雲
　
　
　
　
　
　
　
　
　
　
　
　
　
御定佩文齋詠物詩選卷五十二
　欽定四庫全書
御定佩文齋詠物詩選巻五十三
　　恒山類
　　　四言古
　　　　恒山　　　　　　　　　　(晉/)傅　咸
　奕奕恒山作鎮冀方伊趙建國在嶽之陽
　　　五言古
　　　　此嶽　　　　　　　　　　(唐/)賈　島
　天地有五嶽恒嶽居其北巖巒疉萬重詭怪浩難測人
　来不敢入祠宇白日黑有時起霖雨一灑天地徳神兮
　安在哉永康我王國
　　　五言排律
　　　　北嶽　　　　　　　　　　(明/)馬汝驥
　代郡髙誰闢恒山鬱自盤頂浮天地濶傍掩日星殘形
　勢并門扼威靈冀宅安省方元帝始分野紫垣端錦繡
　虛無出銀鏐縹緲看寳符傳七聖玉檢奉千官爼豆行
　冬殿旌旗駐曉鑾觀碑垂嵗月窟石鎮林巒百里烟霞
　秀三時雨雹寒穴風生虎吼巖瀑注龍蟠鐘乳猶懸穂
　金芝即捧槃薜蘿翻翠壁松柏䕶瑶壇雲歩名仙㑹脂
　圖大隠歡障開峰繞碧社入竈還丹拄杖思黄鵠飛車
　問赤鸞真源何窈窕不獲挂纓冠
　
　
　
　
　
　
　
　
　
　
御定佩文齋詠物詩選巻五十三
　欽定四庫全書
御定佩文齋詠物詩選卷五十四
　　嵩山類
　　　五言古
　　　　送楊山人歸嵩山　　　　　(唐/)李　白
　我有萬古宅嵩陽玉女峰長留一片月挂在東谿松爾
　去掇仙草菖蒲花紫茸嵗晚或相訪青天騎白龍
　　　五言律
　　　　歸嵩山作　　　　　　　　(唐/)王　維
　清川帶長薄車馬去閒閒流水如有意暮禽相與還荒
　城臨古渡落日滿秋山迢遞嵩髙下歸来且閉關
　　　七言律
　　　　嵩山石淙侍宴應制　　　　(唐/)沈佺期
　金輿旦下緑雲衢彩殿晴臨碧澗隅谿水泠泠逐行漏
　山烟片片引香爐仙人六膳調神鼎玉女三漿捧帝壺
　自惜汾陽紆道駕無如太室覽真圖
　　　三陽宫石淙侍宴應制　　　(唐/)宋之問
離宫秘苑勝瀛洲别有仙人洞壑幽巖邉樹色含風冷
石上泉聲帶雨秋鳥向歌筵来度曲雲依帳殿結為樓
微臣昔忝方明御今日還陪八駿逰
　　五言絶句
　　　嵩山夜還　　　　　　　　(唐/)宋之問
家住嵩山下好采舊山薇自省逰泉石何曾不夜歸
　　　贈柳喜自號嵩山老　　　　(唐/)僧皎然
一見嵩山老吾生恨太遲問君年㡬許曽出上皇時
　　　逰嵩山　　　　　　　　　(元/)楊　奐
　　　　轘轅坂
盤盤十二曲石嶺瘦崢嶸脚底有平地何人險處行
　　　　少室
方若植嵬冠森若削寒玉明月夜中逰誰家借黄鵠
　　　　盧巖
避名名自在身瘠道還腴未到千年後空巖已姓盧
　　　　北渡水
　㡬時落東谿曲折卧天漢語似登山人可飲不可盥
　　　七言絶句
　　　　送李秀才逰嵩山　　　　　(唐/)顧　况
　嵩山石壁挂飛流無限神仙在上頭采得新詩題石壁
　老人惆悵不同逰
　　　　送友人逰嵩山　　　　　　(唐/)陳　羽
　嵩山歸路遶天壇雲影松聲滿谷寒君見九龍壇上月
　莫辭清夜水中看
　　　　送聞上人逰嵩山　　　　　(唐/)歐陽詹
　二室峰峰昔願逰從雲從鶴思悠悠丹梯石磴君先去
　為上青冥最上頭
　
　
　
御定佩文齋詠物詩選巻五十四
　欽定四庫全書
御定佩文齋詠物詩選卷五十五
　　西山類
　　　五言古
　　　　逰玉泉山呈袁伯長學士　　(元/)朱徳潤
　宛平佳山水歴歴蟠心胸忽登羣峰頂下瞰青蓮宫長
　松騰翠蛟古磴妥垂虹雲開扶輿氣翕忽如仙翁我来
　方醉後逰覽徹九重長嘯出林杪振袂掦天風願同安
　期生攜手凌昊穹
　　　　暮登香山　　　　　　　　(明/)呉　擴
　石門亘西天幽花央山路歸鳥競喧呼夕陽隠芳樹登
　登青厓端偶與羣公遇散坐雲壑間㑹兹静中趣纎月
　何娟娟清風灑襟素
　　　七言古
　　　　逰香山　　　　　　　　　(元/)張養浩
　山行彌日山益竒亂峰挟翠如吾隨逰人聨蟻度林杪
細路一線雲間垂茫茫四顧動心魄嵐光蕩秀浮雙眉
路廻寳刹忽風墮大鵬九萬離天池林間媚景翳復吐
欲見不見神䕶持松藏雷雨太隂黑泉迸巖藪銀虹馳
我来青帝已廻馭太古殘雪猶離離一聲啼鴂百花落
兩崖紅雨春淋漓笑驅虎豹坐盤礴悠悠萬古歸支頤
須㬰興盡下寥廓長風又送雲邉詩蓬莱兜率杳何處
無乃造物移于斯往年夢裏記曽到先聲已為猿鶴知
惜無竒語勒丹壁坐令清賞成絶癡斜陽忽將暝色至
山靈應怪歸鞍遲人間勝事忌多取毋使樂極還生悲
　　五言律
　　　同黎秘書㳺西山經玉泉山池亭望西湖
　　　　　　　　　　　　　　　(明/)歐大任
並馬今朝路西行訪石經山泉浮鉢緑湖草映袍青積
玉迷春磵飛花入暮亭十年江上客烟雨憶揚舲
　　七言律
　　　西山　　　　　　　　　　(元/)馬祖常
鳳城西去玉泉頭楊栁堤長馬上逰六月薰風吹别殿
半天飛雨灑重樓山浮樹盖連雲動露滴荷盤並水流
艤岸龍舟能北望翠華来日正清秋
　　　西山　　　　　　　　　　(明/)李東陽
日日車塵馬足間夢魂連夜到西山近郊地在翻成逺
出郭身来始是閒雲裏盪胸看縹緲谿邉洗耳聽潺湲
秋風忽散城頭雨先為逰人一解顔
　　　其二
望盡孤雲入杳冥翠微深處一茅亭髙臺地迥秋先至
古寺僧閒晝亦扃詩思更隨流水逺醉魂還為碧山醒
憑虛試徹凌雲調應有逰人下界聽
　　　玉泉山　　　　　　　　　　李東陽
日照山山紫翠生雨餘秋色更分明蜃樓出霧東浮海
雉堞連雲北繞城舊識郵亭猶問路漸多僧寺不知名
十年㡬度登臨約未盡平生吏隠情
　　　西山道中　　　　　　　　(明/)馬文叔
　曉来聨騎踏晴沙風景蒼蒼一望賖㡬處白雲前代寺
　數邨流水野人家鶯啼别墅春猶在馬到西山日未斜
　回首不知歸路逺九重宫殿隔烟霞
　　　七言絶句
　　　　宿西山　　　　　　　　　(明/)謝　棒
　深夜無眠風露清天移北斗坐間横幽人不作紅塵夢
　月照山空鶴一聲
　
　
　
　
　
　
　
　
御定佩文齋詠物詩選卷五十五
　欽定四庫全書
御定佩文齋詠物詩選卷五十六
　　盤山類
　　　五言古
　　　　盤山　　　　　　　　　　(明/)王嘉謨
　折坂殿懸厓悠然縱鞍韅綿綿谷口雲飄墮白如練峰
　巒忽相冒竒石還驚眩大者數十尋小或等冠弁峰巔
　有紺宇歴歴皆可見永懐僧栖樂倍覺塵情倦稀逢采
　芝侣獨立㡬回眄
　　　　盤山雙峰寺　　　　　　　　王嘉謨
　逺眺翠微近雲木澹清姿石華浮半空飛泉激流凘其
　陽饒怪石小大紛參差萬嶺鬰相錯孤雲停不移中峰
　構翠龕一一能仁祠山僧衣蘿薜雜以松蘚皮導我磨
　蒼崖覽古生遐思
　　　七言古
　　　　登盤山絶頂謁黄龍祠　　　(明/)謝　榛
薊北来逰第一山上連七十二禪關人行巨壑泉聲裏
馬度層厓雲氣間石徑蕭蕭風吹冷萬折千廻臨絶頂
鐘響時傳下界遥鳥飛不到諸天迥無勞漢使泛槎心
揮手銀河能㡬尋歴歴邉城紛蟻垤明明滄海一牛涔
老僧笑指烟霞外此意沈冥誰與㑹風生平地本無因
雲㸃太清猶是礙懐古踟躕空石堂黄龍髙舉杳茫茫
珠林不見菩提影寳塔長含舍利光壁塵拂去獨留賦
下嶺回看迷曉霧放浪人間那復来月明夢繞盤山路
　　五言排律
　　　登盤山絶頂　　　　　　　(明/)蕭應鳳
聞説盤山勝當年是鬼工移将多怪石疉作一崆峒寺
傍雲根見人從鳥道通烟消關氣紫日出海波紅萬壑
争飛瀑雙峰半倚空慿虚凌絶頂極目思無窮
　　七言律
　　　逰盤山　　　　　　　　　(明/)王　衡
塞北山河百二重太行雲氣入提封泉争亂壑時縈馬
　谷響虚巖半是松紫邏烟花當九月青天雷雨入雙龍
　朝来䇿杖中盤寺指㸃經行第㡬峰
　　　　其二
　孤笻短笠乍低昻翠壁丹楓引興長片石倒懸流水路
　斷厓剛掩薜蘿房諸天影裏沈西界斜月林中見上方
　繞盡寒空不知路冥冥鐘磬逺相将
　　　七言絶句
　　　　望盤山　　　　　　　　　(明/)髙承埏
　中盤雲氣下盤生紫盖峰髙晚獨晴願得他時解塵組
　白松樹底飯黄精
　
　
　
　
　
御定佩文齋詠物詩選巻五十六
　欽定四庫全書
御定佩文齋詠物詩選巻五十七
　　鍾山類
　　　五言古
　　　　逰鐘山應西陽王教　　　　(梁/)沈　約
　靈山紀地徳地險資嶽靈終南表秦觀少室邇王城翠
　鳳翔淮海襟帶遶神坰北阜何其峻林薄杳蔥菁
　　　　其二
　發地多竒嶺干雲非一狀合沓共隠天參差互相望鬱
　嵂構丹巘崚嶒起青嶂勢隨九疑髙氣與三山壯
　　　　其三
　即事既多美臨眺殊復竒南瞻儲胥觀西望昆明池山
　中咸可悦賞逐四時移春光發隴首秋風生桂枝
　　　　其四
　多值息心侣結架山之足八解鳴澗流四禪隠巖曲窈
　冥終不見蕭條無可欲所願從之逰寸心於此足
　　　其五
君王挺逸趣羽斾臨崇基白雲隨玉趾青霞雜桂旗淹
留訪五藥顧歩佇三芝於焉仰鑣駕嵗暮以為期
　　　登鍾山讌集望西静壇　　　(梁/)呉　均
客思何以緩春郊滿初律髙車陸離至駿騎差池出寳
椀泛蓮花珍杯食竹實才勝商山四丈髙竹林七復望
子喬壇金繩藴緑帙風雲生屋宇芝英被仙室方隨鳳
皇去悠然駕白日
　　　登鍾山下峰望　　　　　　(梁/)虞　騫
冠者五六人攜手巖之際散意百仭端極目千里睇疉
岫乍昏明浮雲時巻閉遥看野樹短逺望樵人細
　　　鍾山　　　　　　　　　　(明/)太　祖
暑往鍾山阿巖幽清興多薫風自南發森松鳴絃歌黑
猿嘯白日丹鳳巢桐柯靈芝秀深谷祥雲盛嵯峨樹隙
觀天碧天清似緑荷迥聞樵採木曲澗沿珠螺鳥樂山
深邃予歡顔亦和野人逢問處樂道正婆娑
　　　鍾山賡吳沈韻　　　　　　　太　祖
嵯峨倚空碧環山皆拱伏遥岑如劒㦸邇洞非茅屋青
松秀紫崖白日生幽谷巖畔毓靈芝峰頂森神木時時
風雨生日日山林沐和鳴盡啼鶯善舉皆飛鵠山中道
者禪隴頭童子牧試問㡬經年答云常辟穀
　　七言古
　　　逰鍾山　　　　　　　　　(宋/)蘇　轍
江南四月如三伏北望鍾山萬松碧杖藜試上寳公龕
衆壑秋聲起相襲青峰廻抱石城小白練前横大江直
石梯南下俯城闉松徑東蟠轉山谷喬林無風聲如雨
時見逰僧石上息行窮碧澗一菴巖坐弄清泉八功徳
歸尋晚路衆山底困卧定林依石壁朝逰不知澗谷逺
暮歸但覺穿雙屐老僧一身泉上住十年掃盡人間迹
客到惟燒柏子香晨飢坐待山前粥丈夫濟時誠妄語
白首居山本良策茹蔬飯糗何足道純灰洗心聊自滌
立身處世多愆尤愧爾山僧少憂責
　　五言律
　　　秋日鍾山曉行　　　　　　(元/)薩都拉
樓閣籠雲氣蒼茫第㡬峰長風萬松雨落月半山鐘石
磴盤空險僧廊落葉重吾皇曽駐蹕千古説蟠龍
　　五言排律
　　　同王勝之逰蔣山　　　　　(宋/)蘇　軾
到郡席不煖居民空惘然好山無十里遺恨恐他年欲
欵南朝寺同登北郭船朱門収畫㦸紺宇出青蓮夹岸
蒼髯古迎人翠麓偏龍腰蟠故國鳥爪寄層巔竹杪飛
華屋松根泫細泉峰多巧障日江逺欲浮天略彴横秋
水浮圖挿暮烟歸来踏人影雲細月娟娟
　　七言律
　　　春日陪駕幸蒋山應制　　　(明/)林　鴻
鍾山月曉樹蒼蒼鳳輦乘春到上方馴鳥不隨天仗散
曇花時落御衣香珠林霽雪明山殿玉澗飛泉近苑牆
自愧才非枚乘匹也陪廵幸沐恩光
　　　七言絶句
　　　　鍾山即事　　　　　　　　(宋/)王安石
　澗水無聲繞竹流竹西花草弄春柔茅簷相對坐終日
　一鳥不鳴山更幽
　　　　逰鍾山　　　　　　　　　　王安石
　兩山松櫟暗朱藤一水中間勝武陵午梵隔雲知有寺
　夕陽歸去不逢僧
　　　　逰鍾山　　　　　　　　　(明/)太　祖
　鍾山陽谷梵王家帝釋臺前優鉢花逰戲但聞師子吼
　比丘身衣錦袈裟
　
　
　
　
　
御定佩文齋詠物詩選卷五十七
　欽定四庫全書
御定佩文齋詠物詩選卷五十八
　　金山類(附焦山/)
　　　五言律
　　　　金山寺　　　　　　　　　(唐/)張　祐
　一宿金山寺微茫水國分僧歸夜船月龍出曉堂雲樹
　影中流見鐘聲兩岸聞因悲在城市終日醉醺醺
　　　　題金山　　　　　　　　　(唐/)孫　魴
　萬古波心寺金山名日新天多賸得月地少不生塵過
　櫓妨僧定驚濤濺佛身誰言張處士題後更無人
　　　　題金山　　　　　　　　　(唐/)韓　垂
　靈山一峰秀岌然殊衆山根盤大江底影挿浮雲間雷
　霆常間作風雨時往還象外懸清影千載常躋攀
　　　　金山寺　　　　　　　　　(宋/)梅堯臣
　呉客獨來後楚橈歸夕曛山形無地接寺界與波分巢
　鶻寧窺物馴鷗自作羣老僧忘嵗月石上看江雲
　　　登金山　　　　　　　　　(明/)周　詩
絶島中流出蓮宫匝杳茫谷雲通北固津樹隔維揚海
色朝看近江聲夜聽長獨憐臨眺者千古逝湯湯
　　七言律
　　　宿題金山寺　　　　　　　(唐/)劉　滄
一點青山翠色危雲巖不掩與星期海門煙樹潮歸後
江面山樓月照時獨鶴唳空秋露下髙僧入定夜猿知
蕭疎水木清鐘梵顥氣寒光動石池
　　　遊金山　　　　　　　　　(元/)薩都拉
約客同遊買渡船閒觀古刹禮金仙山中好景無多地
天下知名第一泉佛閣齊雲浮海嶼客帆過寺帶風煙
當年郭璞因何事留與江心作浪傳
　　　登金山吞海亭了公請賦　　(元/)張　翥
危亭突兀戴鰲頭俯視滄溟一勺浮龍伯衣冠藏下府
梵王臺殿起中流扶桑夜色三山日灔澦江聲萬里秋
老我惜無吞海句但磨崖石記曽遊
　　　金焦兩山　　　　　　　　(元/)周　權
海暾紅處謁仙山不管剛風客櫂寒一鑑寒光開玉匣
兩螺青黛落銀盤天低塔影攙雲聳地窄鐘聲度水寛
却羡禪心如止水任敎四面自波瀾
　　　金山寺　　　　　　　　　(元/)陳　孚
萬頃天光俯可吞壺中别有小乾坤雲侵塔影横江口
潮送鐘聲過海門僧榻夜随鮫室湧佛燈秋隔蜃樓昏
年年只有中泠水不受人間一點渾
　　　遊金山寺　　　　　　　　(元/)周伯琦
江心一簇翠芙蓉金碧晶熒殿閣重隠士有緣來化鶴
梵王無語坐降龍鐘聲兩岸占昏曉海眼中泠湛夏冬
八十髙僧供茗罷細談蘇米舊時蹤
　　　題金山寺　　　　　　　　(元/)僧明本
半江湧出金山寺一簇樓臺兩岸船月到中宵成白晝
浪翻平地作青天塔鈴自觸微風語灘石長磨細浪圓
龍化楚人來聽法手擎珠獻不論錢
　　　金山　　　　　　　　　　(明/)王叔承
黿宅龍宫紫氣驕壯遊南北倚青霄蜀江萬里來春水
呉嶼千尋帶暮潮夾岸帆檣揚子渡隔天雲樹廣陵橋
臨流無限風塵思濁酒淋漓劒影揺
　　七言絶句
　　　金山寺　　　　　　　　　(唐/)竇　庠
一點青螺碧浪中全依水府與天通晴江萬里雲飛盡
鰲背參差日氣紅
　　　過金山　　　　　　　　(元/)耶律楚材
金山前畔水西流一片晴山萬里秋蘿月團團上東嶂
翠屏髙挂水晶毬
　　　金山　　　　　　　　　　(明/)董應舉
南條一線自峨岷拆楚分呉劃到天獨有妙髙臺上月
不為南北隔風煙
　　附焦山
　　五言古
　　　題焦山方丈　　　　　　　(元/)薩都拉
江風入霜林寒葉下疎雨蕭蕭復蕭蕭可聽不可數山
僧亦好竒呼童掃行路何處覓秋聲肩輿入山去
　　七言古
　　　自金山放舩至焦山　　　　(宋/)蘇　軾
金山樓觀何躭躭撞鐘擊鼓聞淮南焦山何有有修竹
採薪汲水僧兩三雲霾浪打人迹絶時有沙戸祈春蠶
我來金山更留宿而此不到心懐慙同遊盡返決獨往
賦命窮薄輕江潭清晨無風浪自湧中流歌嘯倚半酣
老僧下山驚客至迎笑喜作巴人談自言乆客忘鄉井
只有彌勒為同龕困眠得就紙帳暖飽食未厭山蔬甘
山林饑卧古亦有無田不退寧非貪展禽雖未三見黜
叔夜自知七不堪行當投劾謝簪組為我佳處留茅菴
　　　焦山寺　　　　　　　　　(元/)周　權
赤霞夜出扶桑東海雲捲浪凌虚空剛風浩浩吹不去
崔嵬化作青蓮宫萬衲月寒清梵寂四面沈沈皆海色
鐘聲不許到人間自送潮音落寒碧
　　七言律
　　　遊焦山　　　　　　　　　(元/)郭天錫
砥柱中流障北溟海門對勢兩峰青鶴歸幽竇雲煙冷
龍卷空江樹石腥為爾欲招蓮社侣嗟余乆負艸堂靈
坡翁綸老知何處西日荒寒照野亭
　　　遊焦山寺　　　　　　　　(元/)周伯琦
渉江巳閱裴公洞復訪焦先到此山險絶逺同巴蜀峽
巋然對峙海門關神蛟戲浪時潛躍野鳥巢林自往還
建業青山廣陵樹開軒盡在酒壺間
　　六言絶句
　　　焦山題塔　　　　　　　　(元/)陳　柏
樹老雲閒鳥宿洞深月落潮廻此時此興不淺何日何
年再來
　　七言絶句
　　　焦山吸江亭　　　　　　　(宋/)孫　覿
　昔年携客寄僧龕敗屋疎籬一草菴白首重來看修竹
　連山樓觀亦躭躭
　　　　其二
　萬頃蒼茫一島孤潭潭雲海現毗盧問君吸盡西江水
　中有曹谿一滴無
　　　　宿焦山上方　　　　　　　(元/)郭天錫
　揚子江頭風浪平焦山寺裏晚鐘鳴爐煙巳斷燈花落
　喚起山僧看月明
　
　
　
　
　
　
　
御定佩文齋詠物詩選卷五十八
　欽定四庫全書
御定佩文齊詠物詩選卷五十九
　　茅山類
　　　五言古
　　　　遊茅山　　　　　　　　　(唐/)儲光羲
　平生非作者望古懷清芬心以道為際行將時不羣兹
　山在人境靈貺久傳聞逺勢一峰出近形千嶂分冬春
　有茂草朝暮多鮮雲此去亦何極但言西日曛
　　　　其二
　名嶽徴仙事清都訪道書山門入松栢天路㴠空虚南
　極見朝采西潭聞夜漁逺心尚雲宿浪跡出林居為已
　存實際忘形同化初此行良已矣不樂復何如
　　　七言古
　　　　登大茅峰　　　　　　　　(元/)呉全節
　第一福地第一峰玉臺積翠摩蒼空大君成道二弟從
　還丹返老顔如童繡衣趣召凌天風此事萬古將無同
山髙有仙水有龍龍腹如篆朱砂紅蜿蜒變化理莫窮
作霖濟旱年屢豐神仙為市壇朝宗眞人渙號芝泥封
猨鶴相語千載逢葵心耿耿通宸楓萬里六轡馳花驄
香飄龍篆江雲東瑞凝草木氣鬱蔥稽首峰頂歌元功
他時歸奉明光宫
　　五言律
　　　茅山洞口　　　　　　　　(唐/)綦母潛
華陽仙洞口半嶺拂雲看窈窕穿苔壁差池對石壇方
隨地脈轉稍覺水晶寒未果變金骨歸來兹路難
　　　送陸羽之茅山寄李延陵　　(唐/)劉長卿
延陵衰草徧有路問茅山雞犬驅將去煙霞擬不還新
家彭澤縣舊國穆陵關處處逃名姓無名亦是閒
　　　茅山第三峰　　　　　　　(元/)呉全節
三茅琳宇狀松老鶴知還江白南徐月樓青北固山浮
雲通地肺古洞敞天關寄語尋仙者蓬萊只此間
　　七言律
　　　贈茅山髙拾遺　　　　　　(唐/)許　渾
諫獵歸來綺季歌大茅峰影滿秋波山齋留客掃紅葉
野艇送僧披緑蓑長覆舊圖棋勢盡徧添新品藥名多
雲中黄鵠日千里自宿自飛無網羅
　　　江南道中懷茅山廣文南陽博士
　　　　　　　　　　　　　　　(唐/)皮日休
住在華陽第八天望君惟欲結良縁堂扄洞裏千秋燕
厨葢巖根數斗泉壇上古松疑度世觀中幽鳥恐成仙
不知何事迎新歳烏納裘中一覺眠
　　　其二
五色香煙惹内文石飴初熟酒初醺將開丹竈那防鶴
欲算棋圖却望雲海氣半生當洞見瀑氷初拆隔山聞
如何世外無交者一卧金壇只有君
　　　懷華陽潤卿博士　　　　　　皮日休
鳳骨輕來稱瘦容華陽館主未成翁數行玉札存心久
一掬雲漿潄齒空白石煮多熏屋黑丹砂埋久染泉紅
他年欲事先生去十賚須加陸逸冲
　　　和江南道中懷茅山廣文南陽博士
　　　　　　　　　　　　　　　(唐/)陸龜蒙
一片輕帆背夕陽望三峰拜七眞堂天寒夜潄雲牙淨
雪壞晴梳石髪香自拂煙霞安筆格獨開封檢試砂牀
莫言洞府能招隱㑹輾颷輪見玉皇
　　　其二
壺中行坐可携天何况林間息萬縁組綬任垂三品石
珮環從落四公泉丹臺已運隂陽火碧簡須雕次第仙
想得雷平春色動五芝煙甲又芉眠
　　　和懷華陽潤卿博士　　　　　陸龜䝉
火影應難到洞宫蕭閒堂冷任天風談𤣥塵尾抛雲底
服散龍胎在酒中有路還將赤城接無泉不共紫河通
竒編早晩教傳授免以神仙問葛洪
　　五言絶句
　　　茅山　　　　　　　　　　(元/)姚文奐
山雲䕶芝田山雨清菌閣中有學仙人吹簫待鸞鶴
　　六言絶句
　　　送鄭二之茅山　　　　　　(唐/)皇甫冉
水流絶澗終日草長深山暮春犬吠雞鳴幾處條桑種
杏何人
　　七言絶句
　　　茅山道中　　　　　　　　(唐/)趙　嘏
煙樹重重水亂流馬嘶殘雨晩程秋門前便是西山路
目送歸雲不得遊
　　　送人遊茅山　　　　　　　(唐/)僧貫休
茅眞舊宅基猶在藥竈苔深土尚殷君見道人憑與問
大還還字若為還
　　　將遊茅山先寄道士張伯雨　(元/)薩都拉
借騎白鶴訪茅君琪樹秋聲隔夜聞料得山中張道士
開門先掃鶴巢雲
　　　遊三茅華陽諸洞　　　　　(元/)宋　□
　玉案清香徹夜焚紫煙成葢覆茅君數聲金磬秋壇霽
　敲碎遥天一縷雲
　　　　登茅山天市壇　　　　　　(元/)僧惟則
　天市危欄倚碧空兩京山水見冥蒙東來十日風霜路
　只在寒嵐一抹中
　
　
　
　
　
　
　
　
　
　
御定佩文齋詠物詩選卷五十九
　欽定四庫全書
御定佩文齋詠物詩選卷六十
　　武夷山類
　　　五言古
　　　　行視武夷精舎作　　　　　(宋/)朱　子
　神山九折谿㳂泝此中半水深波浪闊浮緑春渙渙上
　有蒼石屏百仞聳雄觀嶄巖露垠堮突兀倚霄漢淺麓
　下縈廻深林久叢灌胡然閟千載逮此開一旦我乘新
　村船輟棹青草岸榛莽喜誅鉏面勢窮考按居然一環
　堵妙處豈輪奐左右矗竒峰躊躇極佳玩是時芳節闌
　紅緑紛有爛好鳥時一鳴王孫逺相喚蹔遊意已愜獨
　往身猶絆珍重舎瑟人重來足幽伴
　　　　武夷道中　　　　　　　　(元/)黄清老
　積雨多浮雲百川合為一新晴落花深草逕没行迹谿
　風淡和柔天宇浩澄碧諸峰出雲間淨若露初拭遲遲
　策駑馬稍稍度翠壁從人不知疲佳境恣所歴松間古
仙人燕坐松下石羽化今幾年蒼苔滿雙屐乾坤妙無
言小大自有得為我謝羣芳春風各努力
　　五言律
　　　武夷山　　　　　　　　　(元/)雅勒呼
笙鶴遼天杪仙家宴幔亭鯨波一浸碧蟻垤九煙青洞
閟秦人蛻壇留漢祀星余方有公事未得叩巖扄
　　七言律
　　　寄武夷思學齋　　　　　　(元/)王士熈
武夷山色青於水君築髙齋第幾峰北苑鶯啼春煮茗
西風鶴語夜巢松田家送酒芝香瀉道士留書石髓封
聞說牙籤三萬軸欲憑南鴈約相從
　　　武夷山　　　　　　　　　(元/)雅勒呼
九曲谿山紫氣分千年來駐武夷君仙家開宴人曾遇
天樂留音世未聞鼔石日華騰鳳彩劒波霞影動龍文
櫂歌使欲尋巖壑畫裏先開萬疊雲
　　　題武夷　　　　　　　　　(明/)阮自華
初聞雞犬異人間漸入青霞細可憐蹊上紅泉無徑路
山中香雨有神仙每逢水盡竒峰出若為天迴曲道前
一鑑澄潭思千古誰當先掃石爐煙
　　五言絶句
　　　武夷山仙城　　　　　　　(唐/)徐　凝
武夷無上路毛徑不通風欲共麻姑住仙城半在空
　　　武夷天柱峰　　　　　　　(宋/)朱　子
屹然一天柱䧺鎭斡維東秪說乾坤大誰知立極功
　　七言絶句
　　　武夷山　　　　　　　　　(唐/)李商隱
只得流霞酒一杯空中簫鼔當時廻武夷洞裏生毛竹
老盡曾孫更不來
　　　武夷　　　　　　　　　　(宋/)葛長庚
幾㸃沙鷗泛碧流蘆花兩岸暮雲愁鼓樓巖下一聲笛
驚落梧桐飛起秋
　　　武夷山一線天　　　　　　(明/)徐　渭
　雙峽凌虚一線通髙巓樹果拂雲紅青天萬里知何限
　也伴藤蘿鎖峽中
　
　
　
　
　
　
　
　
　
　
　
　
　
御定佩文齋詠物詩選卷六十
　欽定四庫全書
御定佩文齋詠物詩選卷六十一
　　廬山類
　　　四言古
　　　　廬山神仙詩　　　　　　　(晉/)湛方生
　吸風𤣥圃飲露丹霄室宅五岳賔友松喬
　　　五言古
　　　　廬山東林雜詩　　　　　　(晉/)僧惠逺
　崇巖吐清氣幽岫棲神跡希聲奏羣籟響出山溜滴有
　客獨冥遊徑然忘所適揮手撫雲門靈關安足闢留心
　叩元扄感至理弗隔孰是騰九霄不奮冲天翮妙同趣
　自均一悟超三益
　　　　夜宿石門詩　　　　　　　(宋/)謝靈運
　朝搴苑中蘭畏彼霜下歇暝還雲際宿弄此石上月鳥
　鳴識夜棲木落知風發異音同至聽殊響俱清越妙物
　莫為賞芳醑誰與伐羙人竟不來陽阿徒晞髪
　　　登廬山絶頂望諸嶠　　　　　謝靈運
積峽忽復啟平塗俄已閉巒隴有合沓往來無蹤轍晝
夜蔽日月冬夏共霜雪
　　　登廬山　　　　　　　　　(宋/)鮑　照
懸裝亂水區薄旅次山楹千巖盛阻積萬壑勢廻縈巃
嵸髙昔貌紛亂襲前名洞澗窺地脈聳樹隱天經松磴
上迷密雲竇下縱横隂氷實夏結炎樹信冬榮嘈囋晨
鵾思呌嘯夜猿清深崖伏化迹穹岫閟長靈乘此樂山
性重以逺遊情方躋羽人途永與煙霧并
　　　其二
訪世失隱淪從山異靈士明發振雲冠升嶠逺棲趾髙
岑隔半天長崖斷千里氛霧承星辰潭壑洞江汜嶄絶
類虎牙巑岏象熊耳埋氷或百年韜樹必千祀雞鳴清
澗中猨嘯白雲裏瑶波逐穴開霞石觸峰起廻互非一
形參差悉相似傾聽鳳管賔緬望釣龍子松桂盈膝前
如何穢城市
　　　從登香爐峰　　　　　　　　鮑　照
辭宗盛荆夢登歌羙鳬繹徒收杞梓饒曾非羽人宅羅
景藹雲扄沾光扈龍策御風親列涂乘山窮禹跡含嘯
對霧岑延蘿倚峰壁青冥揺煙樹穹跨負天石霜崖滅
土膏金澗測泉脈施淵抱星漢乳竇通海碧谷館駕鴻
人巖棲咀丹客殊物藏珍怪竒心隱仙籍髙世伏音華
綿古遁精魄蕭瑟生哀聽參差逺驚覿慙無獻賦才洗
汙奉毫帛
　　　從冠軍建平王登廬山香爐峰
　　　　　　　　　　　　　　　(梁/)江　淹
廣成愛神鼎淮南好丹經此山具鸞鶴來往盡仙靈瑶
草正翕赩玉樹信葱菁綘氣下縈薄白雲上杳冥中坐
瞰蜿虹俛伏視流星不尋遐怪極則知耳目驚日落長
沙渚層隂萬里生藉蘭素多意臨風黙含情方學松栢
隱羞逐市井名幸承光誦未伏思託後旍
　　　湖中望廬山　　　　　　　(唐/)孟浩然
太虛生月輝舟子知天風挂席候明發眇漫平湖中中
流見匡阜勢壓九江䧺黤黕容霽色崢嶸當曉空香爐
初上日瀑水噴長虹久欲追尚子况兹懷逺公我來限
于役未暇息㣲躬淮海途將半星霜嵗欲窮寄言巖棲
者畢趣當來同
　　　送東林廉上人歸廬山　　　(唐/)王昌齡
石谿流已亂苔逕入漸㣲日暮東林下山僧還獨歸昔
為廬峰意况與逺公違道性深寂寞世情多是非㑹尋
名山去豈復望清輝
　　　過廬山下　　　　　　　　(宋/)蘇　軾
亂雲欲霾山勢與飄風南羣隮相應和勇往爭驂驔可
憐薈蔚中時出紫翠嵐鴈没失東嶺龍騰見西龕一時
供坐嘯百態變立談暴雨破坱圠清飇掃渾酣廓然歸
何處陋矣安足戡亭亭紫霄峰窈窕白石菴五老數松
雪雙谿落天潭雖云黙禱應顧有移文慙
　　　山北紀行　　　　　　　　(宋/)朱　子
祗役廬山陽矯首廬山隂雲峰不可覿碧澗何由尋昨
朝解印章結友同窺臨盡彼巖壑勝滿兹仁智心
　　　其二
行逢石門雨解驂寒澗東朝隮錦繡谷俯仰春溟䝉懸
泉忽琮琤雜樹紛青紅屢憇小亭古幽探思無窮
　　　其三
竦身長林端策足層崖表仰瞻空界闊俯歎塵寰小天
池西嶔崟佛手東窈窕杖履往復來憑軒瞰歸鳥
　　　廬山雜興　　　　　　　　(宋/)僧道濳
古帝論匡山南國之德鎭爾來得躋攀此語始吾信雄
雄壓九江矗矗排萬刃青天落飛瀑白日雷霆震石鏡
俄忽開孤光舞而運異花無冬春瑶草亦芳潤逺公初
渡江道譽藹東晉劉雷贊髙風遯世各無悶陳迹虎谿
頭予今誰與訊
　　　其二
衆峰勢連環萬疊不可窮香爐獨秀㧞佳氣常蔥蔥長
風卷遊霧曉壁開曈曨招提出其下樓觀排青紅回眸
盼五老刻削金芙蓉宜哉謫仙子愛此巢雲松
　　　其三
山南信羙矣山北尤增竒春風錦繡谷紅素自相依梯
空上絶巘雲日驚倒窺崖壁暈祥光五色成玻瓈旁通
大林寺松竹短且攲樂天當日遊四月桃始披餘齡願
寄此永與人世違
　　　其四
髙巖吐竒雲倐忽千萬丈援毫欲名貎卷縮非一狀飛
仙或遨遊隱隱出其上驚飇忽吹滅轉盼惟青嶂山中
勝事多彼俗誰能亮
　　七言古(附長短句/)
　　　蜀中送人遊廬山　　　　　(唐/)僧隱巒
君遊正值芳春月蜀道千山皆秀發谿邊十里五里花
雲上三峰五峰雪君上匡山我舊居松蘿抛擲十年餘
君行試到山前問山鳥只今相憶無
　　　登繩金塔望廬山　　　　　(明/)楊　基
過魯必謁岱入洛須望嵩嗟余夜半入彭蠡月黑不見
香爐峰明登望湖亭雨氣何空濛山僧指㸃笑五老正
在煙雲中今朝躡層梯髙標掲晴空匡廬逺出百里外
紫翠暎帯春霞紅雖云彷彿見顔色已覺浩蕩開心胸
在山看青山佳處未盡逢不如逈立萬仭表一日覽盡
千玲瓏何當生羽翰兩腋乘天風不論雨雪與晴霽回
翔下上飽玩八面青芙蓉
　　五言律
　　　廬山　　　　　　　　　　(唐/)王貞白
嶽立鎭南楚雄名天下聞五峰髙閡日九疊翠連雲夏
谷雪猶在隂巖晝不分唯應嵩與華清峻得為羣
　　　宿廬山絶頂精舎　　　　　(唐/)崔　塗
一嶝出林端千峰次第看長閒如未遂暫到亦應難谷
樹雲埋老僧忩瀑影寒自嫌心不達向此夢長安
　　　憶廬山舊遊　　　　　　　(唐/)黄　滔
前年入廬嶽數宿在靈谿殘燭松堂掩孤峰月狖啼平
生為客老勝境失雲棲縱有重遊日煙霞㑹恐迷
　　五言排律
　　　廬山　　　　　　　　　　(唐/)李成用
非嶽不言嶽此山通嶽言髙人居濁世幾處滿前軒秀
作神仙宅靈為風雨根餘隂鋪楚甸一柱表呉門靜得
八公侣雄臨九子尊對猶青熨眼到必冷凝魂勢受重
湖讓形難七澤吞黑巖藏晝電紫霧泛朝暾蓮墮寧唯
華玉焚堪小崑倒松㣲發罅飛瀑逺成㾗疊見雲容襯
稜收雪氣昏裁詩曾困謝作賦偶無孫流礙星光撇驚
衝鴈陣翻峰竒寒倚劒泉曲旋如盆草短分雛雉林明
露擲猿秋楓紅蝶散春石谷雷奔月好虎谿路煙深栗
里源醉吟長易醒夢去亦消煩有覺南方重無疑厚地
掀輕揚聞舊俗端用鎭元元
　　　和叚校書冬夕寄題廬山　　(唐/)劉得仁
名髙身未到此恨蓄多時是夕吟因話他年去必隨當
時廬嶽頂半入楚江湄幾處懸崖上千尋瀑布垂爐峰
松淅瀝湓浦棹參差日色連湖白鐘聲拂浪遲煙梯縁
薜荔嶽寺步敧危地本饒靈草林曾出祖師石樓霞耀
壁猿樹鶴分枝細徑縈巖末髙忩見海涯嵌空寒更極
寂寞夜尤思隂谷氷埋木仙田雪覆芝亂泉禪客潄異
跡逸人知蘚室新開竈檉潭未了棋如何遂閒放長得
任希夷定務漁樵事方無道路悲謝公臺尚在陶令柳
旋衰塵外難相許人間貴跡遺雖懷丹桂影不忘白雲
期仁者終携手今朝豫賦詩
　　七言律
　　　懷廬嶽舊隱　　　　　　　(唐/)杜荀鶴
一别三年長在夢夢中時躡石稜層泉聲入夜方堪聽
山色逢秋始好登巖鹿慣隨鋤藥叟谿鷗不怕洗苔僧
人間有許多般事求要身閒直未能
　　　歳暮晚泊望廬山不見懷岳僧呈察判
　　　　　　　　　　　　　　　(唐/)李建勲
貪程只為看廬阜及到停舟恨頗濃雲暗半空藏萬仞
雪迷雙瀑在中峰林端莫辨曾遊路鳥際㣲聞向暮鐘
長媿昔年招我入共尋香社見芙蓉
　　　懷廬山舊隱　　　　　　　(唐/)僧若虛
九疊嵯峨倚著天悔隨寒瀑下巖煙深秋猿鳥來心上
靜夜松杉到眼前書架想遭苔蘚裹石忩應被薜蘿纒
一枝笻竹遊江北不見爐峰二十年
　　　和詹叔遊廬山見寄　　　　(宋/)韓　維
香爐峰色壓羣山仰眺頻敧使者冠江面煙波揺紫翠
佛宫金碧照晴寒密藏幽谷梅千樹散走鳴泉竹萬竿
今日頓驚塵慮盡一章佳句雪中看
　　　廬山　　　　　　　　　　(宋/)戴復古
山靈未許到天池又作西林一宿期寺是晉時陶侃宅
記傳隋代率更碑山椒雲氣易為雨客子情懷多費詩
暫借蒲團學禪寂茶煙飛繞鬢邊絲
　　五言絶句
　　　廬山獨夜　　　　　　　　(唐/)徐　凝
寒空五老樹斜月九江雲鐘磬知何處蒼蒼樹裏聞
　　　初入廬山　　　　　　　　(宋/)蘇　軾
青山若無素偃蹇不相親要識廬山面他年是故人
　　　其二
自昔懷清賞神遊杳靄間如今不是夢眞箇是廬山
　　七言絶句
　　　望廬山五老峰　　　　　　(唐/)李　白
廬山東南五老峰青天削出金芙蓉九江秀色可攬結
吾將此地巢雲松
　　　題廬山雙劒峰　　　　　　(唐/)來　鵬
倚天雙劒古今閒三尺髙於四面山若使火雲燒得動
始應農器滿人間
　　　題西林壁　　　　　　　　(宋/)蘇　軾
横看成嶺側成峰逺近髙低總不同不識廬山眞面目
只縁身在此山中
　　　　題廬山　　　　　　　　　(宋/)晁補之
　南康南麓江州北五百僧房綴蜜脾盡是廬山佳絶處
　不知何處合題詩
　　　　廬山雜興　　　　　　　　(宋/)僧惠洪
　幽花踈竹冷捎雲江北江南正小春但得青山常在眼
　不妨白髪暗隨人
　　　　其二
　别開山徑入松關半在雲間半雨間紅葉滿庭人倚檻
　一池寒水動秋山
　　　　其三
　秋山木落見遥邨取次人家只隔雲一陣西風雨中過
　數聲笑語嶺頭聞
　　　　登石鐘山望廬山　　　　　(明/)張　治
　廬嶽亭亭翠萬重懸泉千尺挂飛龍石鐘山下江如鏡
　映出青天五老峰
御定佩文齋詠物詩選巻六十一
　欽定四庫全書
御定佩文齋詠物詩選卷六十二
　　九華山類
　　　五言古
　　　　和季友題九華山　　　　　(唐/)僧神穎
　衆嶽雄分野九華鎭南朝彩筆凝空逺崔嵬寄青霄龍
　潭古仙府靈藥今不凋瑩為滄海鏡煙霞作荒標造化
　心數竒性狀精氣饒玉樹鬱玲瓏天籟韻簫韶寂寂尋
　乳竇兢兢行石橋通泉潄雲母藉草縈香苕我住幽且
　深君賞昏復朝稀逢發清唱片片凌霜飇
　　　　望九華山　　　　　　　　(元/)吴師道
　輕舟下池口遥望青陽郭雲間見九華爭先出鋒鍔參
　差敔背缺峭銳圭首削竹箭拔春芽芙蓉攢秋蕚竒姿
　信明麗逺勢仍聯絡下有巖谷幽眞靈諒兹宅詭哉末
　世士強以名號託丹崖不受滓青峰鎭如昨千載知屬
　誰含情寄冥漠
　　七言古(附長短句/)
　　　九華山　　　　　　　　　(唐/)劉禹錫
竒峰一見驚魂魄意想洪爐始開闢疑是九龍夭矯欲
攀天忽逢霹靂一聲化為石不然何至今悠悠億萬年
氣勢不死如騰仚雲含幽兮月添冷日月凝暉兮江漾
影結根不得要路津逈秀長在無人境軒皇封禪登云
亭大禹㑹計臨東溟乘樏不來廣樂絶獨與猿鳥愁青
熒君不見敬亭之山廣索漠兀如斷岸無稜角宣城謝
朓一首詩遂使聲名齊五岳九華山九華山自是造化
一尤物焉能藉甚乎人間
　　　郡樓望九華歌　　　　　　(唐/)霍　總
樓上坐見九子峰翠雲赤日光溶溶有時朝昏變疎密
八峰和煙一峰出有時風卷天雨晴聚立連連如弟兄
陽烏生子偶成數丹鳳養雛同此名日日遥看機已靜
未離塵躅思眞境子明龍駕騰九垓陵陽相對空崔嵬
玉漿瑶草不可見自有神仙風馬來
　　　望九華　　　　　　　　　(宋/)程　俱
卷簾對坐江南山掠眼送青來亹亹雲泉肺腸久厭飫
拄頰悠悠聊復爾竒峰逺澹忽四五爽秀駸駸逼窻几
平生九華盛名下一見定知眞是矣非關目力覩天奥
正覺羣山如聚米好山如人有髙韻不獨江州孟公子
直縁佳處無仕逕落莫道邊同苦李大是忘年耐久交
藜杖青鞋結終始
　　五言律
　　　望九華寄池陽太守　　　　(唐/)曹　松
造化峰峰異宜教岳德謙靈蹤載籍古怪刃刺雲尖盤
蹙陵陽壯孤標建鄴瞻霽餘堪洗目青出謝家檐
　　七言律
　　　九華山　　　　　　　　　(唐/)郭　䕫
儼翠凌空出迴然岧嶤萬丈倚秋天暮風飄送當軒色
曉霧斜飛入檻煙簾捲綺屏雙影聚鏡開朱戸九條懸
畵圖何必家家有自有畵圖來目前
　　　望九華山　　　　　　　　(唐/)柴　䕫
九華如劒挿雲霓青靄連空望欲迷北截呉門疑地盡
南連楚界覺天低龍池水蘸中秋月石路人攀上漢梯
惆悵舊遊無復到㑹須登此出塵泥
　　　宿九華化城寺莊　　　　　(唐/)僧冷然
佛寺孤莊千嶂間我來詩境强相關巖邊樹動猿下磵
雲裏錫鳴僧上山松月影寒生碧落石泉聲亂噴潺湲
明朝更躡層霄去誓共煙霞到老閒
　　　九華山下夜泊　　　　　　(明/)王守仁
維舟谷口傍煙霏共說前岡石徑㣲竹杖穿雲尋寺去
藤筐採藥帶花歸諸生晩佩聯芳杜野老春霞綴衲衣
風詠不須沂水上碧山明月更清輝
　　七言絶句
　　　晴望九華山　　　　　　　(唐/)楊　鴻
九華閒望簇清虚氣象羣峰盡不如惆悵南朝挂冠吏
無人解向此山居
　　　　代書問費徴君九華事　　　(唐/)蕭　建
　見說九華峰上寺日宫猶在下方開其中幽境客難到
　請為詩中圖畵來
　　　　晩登九華山　　　　　　　(明/)呉　兆
　望江亭望晩江晴颯颯秋兼風水聲寺隔數峰猶未到
　禪燈幾㸃翠㣲明
　　　　别九華山　　　　　　　　　呉　兆
　複嶺重巖出路賖漸看龍口有人家行行數里猶回首
　秋雪滿山蕎麥花
　
　
　
　
　
　
御定佩文齋詠物詩選卷六十二
　欽定四庫全書
御定佩文齋詠物詩選卷六十三
　　小孤山類
　　　五言古
　　　　泊小孤山　　　　　　　　(宋/)陳　造
　椘山屹兩姑我乃見其稚聞名詩巻間識面客舟次玉
　刻極端麗簮植暝蒼翠娟月上天角相與詫嫵媚怒風
　将我西未憗卜晩憇山足舟可艤山木纜可繫山外正
　風波獨此佳食寐斷知有神物主此勝絶地明朝捐行
　槖可無答神賜白鵞雪為肪緑蟻香馥鼻舟穏風又熟
　無乃契神意未暇訪彭郎辭費辨非是
　　　　過小孤山　　　　　　　　(明/)楊　基
　大孤俯如盤小孤儼而立羣山如從使左右相拱揖孤
　根屹撑拄萬竅争噴噏瀏瀏隂風旋慘慘元氣濕江流
　亘其下震怒莫敢汲洑為盤渦深馳作奔馬急躋攀或
　失手一駛不可及我来值秋晚木落衆烏集勿㸑夜然
犀鮫人抱珠泣
　　七言古
　　　小孤山　　　　　　　　　(元/)范　梈
小孤有石如虎蹲西望屹作長江門洪濤萬古就繩墨
雖有勁勢不敢奔大哉禹功悉經理何必有志今能存
大者為綱小者紀不徒百谷知王尊靈祠正在石壁下
我来適值秋風昏明朝東行弔碣石更與尋河問九源
　　　小孤山　　　　　　　　　(明/)邵　寳
昔聞砥柱黄河中萬古坐鎮狂瀾東小狐乃是江砥柱
特起不與羣山同羣山隨江挺奔馬愛此石筍凌蒼穹
孤哉孤哉本天造一任巨浪乘長風節宣夙受神禹戒
滔滔不礙江朝宗我来信宿彭澤下咫尺仰望神妃宫
翠烟霏霏落杯酒千帆閲盡澄潭空舉杯酹江江日白
隔江縹緲留青峰便當載筆賦東海三山㸃破雲冥濛
　　七言律
　　　小孤山曉發和蔡思敬韻　　(元/)揭傒斯
日落霞明錦浪翻崖傾石峭白雲閒乾坤上下雄孤柱
巴蜀東南壯此關神物夜移風動地仙舟曉渡月漫山
回瞻絶頂登臨處空翠冥濛杳靄間
　　　次小孤山　　　　　　　　(元/)丁鶴年
峡束千雷怒擊撞危峰屹立壓驚瀧山聨廬霍朝三椘
水落荆揚限九江鎮海重關當第一擎天孤柱故無雙
珮環月夜知何處露濕蓬莱玉女窓
　　　和貝惟學登小孤山韻　　　(明/)程本立
西来風浪湧金山人在鴻濛沆漭間大地小孤天柱石
長江第一海門關鮫人夜泣珠成淚龍女晴梳翠作鬟
欲問靈巫報神語我行何日定東還
　　七言絶句
　　　小孤山　　　　　　　　　(唐/)顧　况
古廟楓林江水邉寒鴉接飯雁横天大孤山逺小孤出
月照洞庭歸客船
　　　曉飯小孤山下　　　　　　(明/)胡　梅
　兩岸黄蘆霜滿船推篷曉㸑鷺鷥前小孤山下風初定
　江面剛生一寸烟
　
　
　
　
　
　
　
　
　
　
　
　
　
御定佩文齋詠物詩選巻六十三
　欽定四庫全書
御定佩文齋詠物詩選巻六十四
　　天台山類
　　　五言古
　　　　天台曉望　　　　　　　　(唐/)李　白
　天台鄰四明華頂髙百越門標赤城霞樓棲滄島月憑
　髙登逺覽直下見溟渤雲垂大鵬翻波動巨鰲沒風潮
　争洶湧神怪何翕忽觀竒跡無倪好道心不歇攀條摘
　朱實服藥鍊金骨安得生羽毛千春卧蓬闕
　　　　送超上人歸天台　　　　　(唐/)孟　郊
　天台山最髙動躡赤城霞何以静雙目掃山除妄花何
　以潔其性濾泉去泥沙靈境物皆直萬松無一斜月中
　見星近雲外将世賖山獸衛方丈山猿捧袈裟遺身獨
　得身笑我牽名華
　　　　天台山中　　　　　　　　(明/)呉鼎芳
　白雲伴衾宿開户雲飛去出户尋白雲蒼厓濕芒屨峰
頭異域僧洞口先朝樹流水帶餘花從来不知處
　　五言律
　　　尋天台山　　　　　　　　(唐/)孟浩然
吾愛太乙子飡霞卧赤城欲尋華頂去不憚惡谿名歇
馬憑雲宿揚帆截海行髙髙翠微裏遥見石梁横
　　　天台閒望　　　　　　　　(唐/)李敬方
天台十二旬一片雨中春林果垂楊盡山苖半夏新陽
烏晴展翅隂魄夜飛輪坐冀無雲物分明見北辰
　　　送人之天台　　　　　　　(唐/)李　洞
行李一枝藤雲邉叩曉氷丹經如不謬白髮亦何能淺
井仙人鏡明珠海客燈乃知真隠者笑就漢廷徴
　　七言律
　　　因話天台勝異仍送羅道士　(唐/)方　干
積翠千層一徑開鶴盤山腹到瓊臺藕花飄落前巖去
桂子流從别洞来石上叢林礙星斗窓前瀑布走風雷
縱云孤鶴無留滯定恐烟蘿不放回
　　　送孫百篇逰天台　　　　　　方　干
東南雲路落斜行入樹穿邨見赤城逺近時常皆藥氣
髙低無處不泉聲映巖日向牀頭沒濕竹雲從柱底生
更有仙花與靈鳥恐君多半未知名
　　　送郭秀才逰天台　　　　　(唐/)許　渾
雲埋隂壑雪凝峰半壁天台已萬重人度碧谿疑輟棹
僧歸蒼嶺似聞鐘暖眠􁬫鶒晴灘草髙掛獼猴暮澗松
曽約共逰今獨去赤城西面水溶溶
　　五言絶句
　　　天台獨夜　　　　　　　　(唐/)徐　凝
銀地秋月色石梁夜谿聲誰知屐齒盡為破烟苔行
　　　思天台山　　　　　　　　(唐/)許　渾
赤城雲雪深山客負歸心昨夜西齋宿月明琪樹隂
　　七言絶句
　　　無題　　　　　　　　　　(明/)林　章
曽從洞口送胡麻一隔山門即海涯自是仙郎忘舊路
　桃花流水不曽差
　
　
　
　
　
　
　
　
　
　
　
　
　
　
御定佩文齋詠物詩選卷六十四
　欽定四庫全書
御定佩文齋詠物詩選巻六十五
　　普陀山類
　　　五言古
　　　　夕泛海東尋梅岑山觀音洞遂登磐陀石望日
　　　　　出處　　　　　　　　　(元/)吳　莱
　山月出天末水面生晚寒扁舟劃然往萬頃相渺漫星
　河白揺撼島嶼青屈盤逺應壺嶠接深已雲夢吞蟠木
　繫予纜扶桑纓我冠寸心役兩目少試鯨魚竿
　　　　其二
　茫茫瀛海間海岸此孤絶飛泉亂垂纓險洞森削鐡天
　香固遥聞梵相俄一瞥魚龍互圍繞山鬼驚變滅舟航
　来旅逰鐘磬聚禪悦笑撚小白華秋潮落如雪
　　　五言律
　　　　逰洛伽山　　　　　　　　(宋/)王安石
　山勢欲壓海禪宫向此開魚龍腥不到日月影先来樹
色秋擎出鐘聲浪答回何期乘吏役暫此拂塵埃
　　　逰補陀　　　　　　　　　(明/)徐啟東
夢想名山久因之駕海来潮從天上湧刹向嶼中開金
粟山為鉢蓮花水作臺磐陀望三島咫尺是蓬莱
　　七言律
　　　逰補陀　　　　　　　　　(元/)趙孟頫
縹緲雲飛海上山挂帆三日上潺湲兩宫福徳齊千佛
一道恩光照百蠻澗草巖花多瑞氣石林水府隔塵寰
鯫生小技真榮遇何幸凡身到此間
　　　逰補陀　　　　　　　　　(元/)盛熈明
驚起東華塵土夢滄洲到處即為家山人自種三株樹
天使長乘八月槎梅福留丹赤似橘安期送棗大于𤓰
金仙對面無言説春滿幽巖小白花
　　　補陀島　　　　　　　　　(元/)黄鎮成
一片雲帆駕渺茫東臨絶島拂扶桑九天波浪隨星客
萬壑魚龍覲水王日觀逺開溟澥動雲臺倒浸白花香
候神海上應相見為覔安期却老方
　　　逰補陀　　　　　　　　　(明/)張子滔
嶙峋仙界錦城堆寳樹瓊花面面廻勢壓海門鰲背重
光揺島嶼蜃樓開層巒徧向雲間出飛瀑全疑天上来
自是修真竒絶處何須弱水問蓬莱
　　　禮洛伽山　　　　　　　　(明/)沈明臣
三神山逺不能尋惟有洛伽名古今萬里扶桑開四照
九天靈鷲削孤岑一枝鸚鵡多饒舌徧海蓮花不染心
謁罷潮音靈洞口皈依願發晩濤深
　　七言絶句
　　　夢逰補陀山　　　　　　　(明/)姜子羔
忽然飛渡海雲東海色澄清霄漢通借問此心何所似
白雲映水月當空
　　　寳陀寺　　　　　　　　　(明/)李應詔
茫茫鷲嶺水雲賖今古莊嚴大士家檻外碧空垂法象
月明島嶼盡蓮花
　
　
　
　
　
　
　
　
　
　
　
　
　
　
　
御定佩文齋詠物詩選卷六十五
　欽定四庫全書
御定佩文齋詠物詩選巻六十六
　　羅浮山類
　　　四言古
　　　　逰羅浮山　　　　　　　　(宋/)王叔之
　菴藹靈嶽開景神封綿界盤址中天舉峰孤樓側挺層
　岫廻重風雲秀體卉木媚容
　　　五言古
　　　　登羅浮峰　　　　　　　　(宋/)朱　子
　休暇曹事簡登髙恣窺臨徜徉偶此地曠望披塵襟落
　日瞰逺郊暮色生寒隂歡娛未云已更欲窮幽尋行披
　茂樹盡豁見滄溟深恨無雙飛翼往詣蓬山岑
　　　七言古
　　　　逰羅浮山一首示兒子過　　(宋/)蘇　軾
　人間有此白玉京羅浮見日雞一鳴南樓未必齊日觀
　鬱儀自欲朝朱明東坡之師抱朴老真契久已交前生
　玉堂金馬久流落寸田尺宅今誰耕道華赤嘗噉一棗
　契虛正欲仇三彭鐵橋石柱連空横杖藜欲趁飛猱輕
　雲谿夜逢瘖虎伏斗壇晝出銅龍吟小兒少年有竒志
　中宵起坐存黄庭近者戲作凌雲賦筆勢彷彿離騷經
　負書從我盍歸去羣仙正草新宫銘汝應奴隷蔡少霞
　我亦季孟山元卿還須略報老同叔贏糧萬里尋初平
　　　七言律
　　　　羅浮　　　　　　　　　　(明/)孫　蕡
　四百峰巒列海圖飛雲絶頂敞𤣥都丹砂五色時光焰
　紫翠中天半有無觀裏松株皆住鶴山中竹葉盡成符
　鐵橋歸去尋清賞爛醉仙人白玉壺
　　　五言絶句
　　　　賦羅浮山　　　　　　　　(唐/)袁少年
　羅浮南海外昔日已聞之千里来逰覽幽情我自知
　
御定佩文齋詠物詩選卷六十六
　欽定四庫全書
御定佩文齋詠物詩選卷六十七
　　恵山類
　　　五言古
　　　　逰恵山　　　　　　　　　(宋/)蘇　軾
　夢裏五年過覺来雙鬢蒼還将塵土足一歩漪瀾堂俯
　窺松桂影仰見鴻鶴翔炯然肝肺間已作氷雪光虚明
　中有色清浄自生香還從世俗去永與世俗忘
　　　　其二
　敲火發山泉烹茶避林樾明窓傾紫盞色味兩竒絶吾
　生眠食耳一飽萬想滅頗笑玉川子饑弄三百月豈如
　山中人睡起山花發一甌誰與共門外無来轍
　　　七言古
　　　　恵山雲開復合　　　　　　(宋/)楊萬里
　二年常州不識山恵山一見閕心顔只嫌雨裏不子細
　髣髴隔簾青玉鬟天風忽吹白雲坼翡翠屛開倚南極
政縁一雨染山色未必雨前如此碧看山未了雲復還
雲與詩人偏作難我船自向蘇州去白雲穏向山頭住
　　七言律
　　　與華景彰逰惠山　　　　　(明/)馬　治
華陂春水緑漪漪二月西山雪後時舊宅重尋孝子傳
新年又赴故人期鶴鳴竹日當窓澹僧定茶烟出閣遲
我欲同修清淨業泉頭来記四賢祠
　　五言絶句
　　　春日逰惠山　　　　　　　(明/)孫一元
閒撫谿邉石坐談竹下門殘霞不作雨逺水欲浮邨
　　七言絶句
　　　懐錫山藥名離合　　　　　(唐/)皮日休
暗竇養泉容決決明園䕶桂放亭亭歴山居處當天半
夏裏松風盡足聽
　　　其二
曉景半和山氣白薇香清淨雜纖雲實頭自是眠平石
　腦側空林看鹿羣
　　　　奉和懐錫山藥名離合　　　(唐/)陸龜蒙
　鶴伴前谿栽白杏人来隂洞寫枯松蘿深境静日欲落
　石上未眠聞逺鐘
　　　　其二
　佳句成来誰不伏神丹偷去亦須防風前莫怪携詩稿
　本是吳吟盪槳郎
　　　　恵山　　　　　　　　　　(明/)邵　寶
　登登山路轉山阿須向仙人洞口過澗水滿時青草短
　巖花深處白雲多
　
　
　
　
　
御定佩文齋詠物詩選巻六十七
　欽定四庫全書
御定佩文齋詠物詩選巻六十八
　　虎丘山類
　　　五言古
　　　　從永陽王逰虎丘山　　　　(陳/)張正見
　滄波壯鬰島洛邑鎮崇芒未若兹山麗岧嶤擅水鄉地
　靈侔少室塗艱像太行重巖標虎踞九曲峻羊腸溜深
　澗無底風幽谷自涼寳沈餘玉氣劒隠絶星光白雲多
　異影丹桂有叢香逺看銀臺竦洞塔耀山莊瑞草生金
　地天花照石梁
　　　　逰虎丘山精舍　　　　　　(陳/)江　總
縱棹憐廻曲尋山静見聞毎同芳杜性須與俗人分貝
　塔涵流動花臺徧嶺芬蒙籠出檐桂散漫繞窓雲情幽
　豈狥物志逺易驚羣何由狎魚鳥不願屈元纁
　　　　登虎丘山　　　　　　　　(元/)貢　奎
　古士雅巾屨具舟約芳逰朝晴出西郭午凉登虎丘松
徑度遥嶺歴此層級脩當時呉王劒硎光裂巖幽平甸
眺萬頃閒瞻烟樹稠頗聞山僧賢飛錫下林陬獨遺方
丈室於焉集清流一簟可平生豈惜半日留煮茗試泉
冽焚香延宿篝疎雨催晩歸谿波散浮漚
　　五言律
　　　逰虎丘　　　　　　　　　(明/)張　羽
春入翠微深春風吹客襟相携木上座来禮石觀音老
樹積古色薄雲生晝隂林僧修茗供默坐契禪心
　　五言排律
　　　刻清逺道士詩因而繼作　　(唐/)顔真卿
不到東山寺于今五十春朅来從舊賞林壑宛相親呉
子多藏日秦皇厭勝辰劒池穿萬仞磐石坐千人金氣
騰為虎琴臺化若神登壇仰生一捨宅歎珣珉中嶺分
雙樹廻巒絶四鄰窺臨江海接崇餙歳時新客有神仙
者於兹雅麗陳名髙清逺峡文聚斗牛津跡異心寧間
聲同質豈均悠然千載後知我揖光塵
　　七言律
　　　三月望日逰虎丘寺題小吳軒
　　　　　　　　　　　　　　　(元/)張　翥
海湧峰前雲樹盤佛宫飛閣出巑岏虎来古塚金精白
龍卧秋池劒影寒禪老説空留壞石鬼仙題雨下虛壇
憑髙不盡登臨興更借西山晩翠看
　　　　虎丘詠　　　　　　　　(明/)黄省曽
芙蓉近倚闔閭城眺閣觴樓逐勢成珠寺翻為歌舞地
青山盡是綺羅情巖花吐學紅粧麗谷鳥啼兼鳳管聲
十里垂楊芳草岸四時常暎綵舟行
　　五言絶句
　　　虎丘　　　　　　　　　　(明/)袁宏道
一片千人石瑩晶若有神劒光銷不盡留與醉花人
　　七言絶句
　　　虎丘别友人　　　　　　　(明/)黄姬水
惜别銜盃過虎丘行人無奈亂山愁澄江一別秋風裏
　楓葉蘆花是客舟
　　　　虎丘　　　　　　　　　　(明/)程嘉燧
　風散桐花松月開上方樓殿踏歌来携將蘆管新調曲
　吹向生公舊講臺
　
　
　
　
　
　
　
　
　
　
　
御定佩文齋詠物詩選巻六十八
　欽定四庫全書
御定佩文齋詠物詩選卷六十九
　　巫山類
　　　五言古
　　　　巫山髙　　　　　　　　　(齊/)王　融
　想像巫山髙薄暮陽臺曲烟霞乍舒卷蘅芳自斷續彼
　美如可期寤言紛在矚憮然坐相思秋風下庭緑
　　　　巫山髙　　　　　　　　　(梁/)元　帝
　巫山髙不窮迥出荆門中灘聲下濺石猿鳴上逐風樹
　雜山如畵林暗澗疑空無因謝神女一為出房櫳
　　　　賦得巫山髙　　　　　　　(梁/)王　泰
　迢遞巫山竦逺天新霽時樹交凉去逺草合影開遲谷
　深流響咽峡近猿聲悲只言雲雨狀自有神仙期
　　　　巫山髙　　　　　　　　　(陳/)蕭　佺
　巫山映巫峡髙髙殊未窮猿聲不辨處雨色詎分空懸
　崖下桂月深澗響松風别有仙雲起時向椘王宫
　　　巫山髙　　　　　　　　　(唐/)喬知之
巫山十二峰參差互隠見潯陽㡬千里周覽忽已徧想
像神女姿摘芳共珍薦椘雲何逶迤紅樹日葱蒨椘雲
沒湘源紅樹斷荆門郢路不可見况復夜聞猿
　　七言古
　　　巫山髙　　　　　　　　　(唐/)李　賀
碧叢叢髙挿天大江翻瀾神曳烟椘魂尋夢風颸然曉
風飛雨生苔錢瑶姬一去一千年丁香笻竹啼老猿古
祠近月蟾桂寒椒花墜紅濕雲間
　　五言律
　　　巫山髙　　　　　　　　　(唐/)沈佺期
巫山髙不極合沓狀竒新暗谷疑風雨隂崖若鬼神月
明三峡曉潮滿九江春為問陽臺客應知入夢人
　　　巫山髙　　　　　　　　　(唐/)劉方平
椘國巫山秀清猿日夜啼萬重春樹合十二碧峰齊峡
出朝雲下江廻暮雨西陽臺歸路直不畏向家迷
　　　巫山髙　　　　　　　　　(唐/)皇甫冉
巫峡見巴東迢迢出半空雲藏神女館雨到椘王宫朝
暮泉聲落寒暄樹色同清猿不可聽偏在九秋中
　　　巫山髙　　　　　　　　　(唐/)李　端
巫山十二峰皆在碧虚中廻合雲藏日霏微雨帶風猿
聲寒過水樹色暮連空愁向髙唐宿清秋見椘宫
　　　巫山髙　　　　　　　　　(唐/)鄭世翼
巫山凌太清岧嶤類削成霏霏暮雨合藹藹朝雲生危
峰入鳥道深谷瀉猿聲別有幽棲客淹留攀桂情
　　七言律
　　　題巫山廟　　　　　　　　(唐/)劉　滄
十二嵐峰掛夕暉廟門深閉霧烟微天髙木落椘人思
山㢠月殘神女歸觸石晴雲凝翠鬢度江寒雨濕羅衣
嬋娟似恨襄王夢猿呌斷巖秋蘚稀
　　五言絶句
　　　夜過巫山　　　　　　　　(唐/)崔仲方
　荆門秋水急巫峡斷雲輕若為教月夜長短聽猿聲
　　　　巫峡　　　　　　　　　　(唐/)陸龜蒙
　巫峡七百里巫山十二重年年自雲雨環珮竟誰逢
　　　七言絶句
　　　　巫山　　　　　　　　　　(唐/)張子容
　巫嶺岧嶤天際重佳期夙昔願相從朝雲暮雨連天暗
　神女知来第㡬峰
　　　　題巫山神女祠(時白居易除蘇州刺/史自峡沿流赴郡)
　　　　　　　　　　　　　　　　(唐/)繁知一
　忠州刺史今才子行到巫山必有詩為報髙唐神女道
　速排雲雨候清詞
　
　
　
　
御定佩文齋詠物詩選巻六十九
　欽定四庫全書
御定佩文齊詠物詩選巻七十
　　太行山類
　　　四言古
　　　　從征行太行山　　　　　　(晉/)袁　宏
　峩峩太行凌虛抗勢天嶺交氣窈然無際澄流入神𤣥
　谷應契四象悟心幽人來憩
　　　五言排律
　　　　早登太行山中言志　　　　(唐/)明　皇
　清蹕度河陽凝笳上太行火龍明鳥道鐵騎繞羊腸白
　霧埋隂壑丹霞助曉光澗泉含宿凍山木帶餘霜野老
　茅為室樵人薜作裳宣風問耆艾敦俗勸耕桑涼德慙
　先哲徽猷慕昔皇不因今展義何以冒垂堂
　　　　奉和聖製早登太行山中言志應制
　　　　　　　　　　　　　　　　(唐/)蘇　頲
　北山東入海馳道上連天順動三光注登臨萬象懸纔
觀河内邑平指洛陽川按轡夷闗險張旗亘井泉曉巖
中警柝春事下蒐田德重周王問歌輕漢后傳宸逰鋪
令典睿思起芳年願以封書奏廻鑾禪肅然
　　　奉和聖製早登太行山中言志應制
　　　　　　　　　　　　　　　(唐/)張　説
六龍鳴玉鑾九折歩雲端河絡南浮近山經北上難羽
儀映松雪戈甲帶春寒百谷晨笳動千巖曉仗攢皇心
感韶節敷藻念人安既立省方館復置建神壇扈蹕叅
天老承榮忝夏官長勤百年意思見一勝殘
　　　奉和聖製早登太行山中率爾言志
　　　　　　　　　　　　　　　(唐/)張九齡
孟月攝提貞乘時我后征晨嚴九折度暮戒六軍行日
御馳中道風師巻太清戈鋋林表出組練雪間明動植
希皇豫髙深奉睿情陪逰七聖列望幸百神迎氣色煙
猶喜恩光草尚榮之罘稱萬嵗今此復同聲
　　　奉和聖製早登太行山中言志
　　　　　　　　　　　　　　　　(唐/)苗晉卿
　金吾戒道清羽騎動天聲砥路方南紀重巖始北征闗
　樓前望逺河邑下觀平喜氣廻輿合祥風入斾輕祝堯
　三老至㑹禹百神迎月令農先急春蒐禮後行仍親后
　土祭更理晉陽兵不似勞車轍空留八駿名
　　　七言絶句
　　　　下太行　　　　　　　　　(金/)李俊民
　山中日日伴雲閒不見閒雲只見山君去試從山下望
　青山却在白雲間
　　　　山行　　　　　　　　　　(元/)王　惲
　太行元氣老洪濛草樹風前帶潤容山色只宜差逺看
　都移空翠上髙峰
　　　　其二
　西來逰宦半忙閒六日迢遥道路間囘轉羊腸三百里
　天教馬上飽看山
御定佩文齋詠物詩選巻七十
　欽定四庫全書
御定佩文齋詠物詩選巻七十一
　　王屋山類
　　　五言古
　　　　客有為余話登天壇遇雨之狀因以賦之
　　　　　　　　　　　　　　　　(唐/)劉禹錫
　清晨登天壇平路逢隂晦疾行穿雨過却立視雲背白
　日照其上風雷走於内滉漾雪海翻槎牙玉山碎蛟龍
　露鬐鬛神鬼含變態萬狀互生滅百音以繁㑹俯觀羣
　動靜始覺天宇大山頂自晶明人間已霶霈豁然重昏
　斂渙若春冰碎反照入松門瀑流飛縞帶遥光泛物色
　餘韻吟天籟洞府撞仙鐘邨墟起夕靄却見山下侣已
　如迷世代問我何處來我來雲雨外
　　　　早冬逰王屋自靈都抵陽臺上方望天壇偶吟
　　　　　成章寄溫谷周尊師中書李相公
　　　　　　　　　　　　　　　　(唐/)白居易
霜降山水清王屋十月時石泉碧漾漾巖樹紅離離朝
為靈都逰暮有陽臺期飄然世塵外鸞鶴如可追忽念
公程盡復慙身力衰天壇在天半欲上心遲遲嘗聞此
逰者隠客與損之各抱貴仙骨俱非泥垢姿二人相顧
言彼此稱男兒若不為松喬即須作臯䕫今果如其語
光彩雙葳蕤一人佩金印一人翳玉芝我來髙其事詠
歎偶成詩為君題石上欲使故山知
　　七言古
　　　寄王屋山人孟大融　　　　(唐/)李　白
我昔東海上勞山餐紫霞親見安期公食棗大如瓜中
年謁漢主不愜還歸家朱顔謝春暉白髮見生涯所期
就金液飛歩登雲車願隨夫子天壇上閒與仙人掃落
花
　　五言律
　　　送家兄歸王屋山隠居　　　(唐/)劉禹錫
洛陽天壇上依稀似玉京夜分先見日月淨逺聞笙雲
路將雞犬丹臺有姓名古來成道者兄弟一同行
　　　其二
春來山事好歸去亦逍遥水淨苔莎色露香芝术苗登
臺吸瑞景飛歩翼神飇願薦壎篪曲相將學玉簫
　　五言排律
　　　王屋山天壇　　　　　　　(明/)林　鴻
名嶽推王屋孤標跨杳冥深窺砥柱黑髙並太行青分
野連三晉風雲萃百靈鶴歸松已偃龍去水猶腥竈隠
燒丹火龕餘煉髓經羽人金磬動應此禮寒星
　　七言律
　　　貞元二十年五月十四日夜宿天壇石幢側十
　　　　五日得盩厔馬逢少府書知予逺上天壇因
　　　　以長句見贈篇末仍云靈谿試為訪金丹因
　　　　於壇上還贈　　　　　　(唐/)元　稹
野人性僻窮深僻芸署官閒不似官萬里洞中朝玉帝
(上有洞周/視萬里)九光霞外宿天壇洪漣浩渺東溟曙白日低
　回上境寒因為南昌撿仙籍馬君家世奉還丹
　　　　宿王屋天壇　　　　　　　(唐/)馬　戴
　星斗半沈蒼翠色紅霞逺照海濤分折松曉拂天壇雪
　投簡寒窺玉洞雲絶頂樵廻人不見深林磬度鳥應聞
　未知誰與傳金籙獨向仙祠拜老君
　　　　王屋道中　　　　　　　(元/)耶律楚材
　勝克河中號令齊神兵入自太行西昏昏煙鎻天壇暗
　漠漢雲埋王屋低風軟却教冰泛水寒輕還使雪成泥
　行吟想像覃懷景多少梅花坼玉谿
　
　
　
　
　
　
御定佩文齋詠物詩選巻七十一
　欽定四庫全書
御定佩文齋詠物詩選巻七十二
　　終南山類
　　　五言古
　　　　陪駕幸終南山　　　　　(北周/)宇文昶
　堯蓋臨河潁漢蹕踐華嵩日旂廻北鳳星斾轉南鴻青
　雲過宣曲先驅背射熊金桴拂泉底玉琯吹雲中古轍
　稱難極新途或易窮煙生山欲盡潭淨水恒空交松上
　連霧修竹下來風仙才道無别靈氣法能同東棗羞朝
　座西桃獻夜宮詔令王子晉出對浮丘公
　　　　陪駕幸終南山和宇文内史
　　　　　　　　　　　　　　　(北周/)庾　信
　玉山乘四載瑶池宴八龍竈橋浮少海鵠蓋上中峰飛
　狐横塞路白馬當河衝水奠三川石山封五樹松長虹
　雙瀑布圓闕兩芙蓉戍樓鳴夕鼓山寺響晨鐘新蒲節
　轉促短筍籜猶重樹宿含櫻鳥花留釀蜜蜂迎風下列
缺灑酒召昌容且欣陪北上方欲待東封
　　　登終南山　　　　　　　　(隋/)胡師耽
結廬終南山西北望帝京煙霞亂鳥道俯見長安城宮
雉互相映雙闕雲間生鐘鼓沸閶闔笳吹咽承明朱閣
臨槐路紫蓋飛縱横望望未極已甕牖秋風驚巖岫草
木黄飛鴈遺寒聲墜葉積幽徑繁露垂荒庭甕中酒新
熟澗谷寒蟲鳴且對一壺酒安知世間名寄言市朝客
同君樂太平
　　　終南幽居獻蘇侍郎　　　　(唐/)儲光羲
中嵗尚微道始知將谷神抗策還南山水木自相親深
林開一道青嶂成四鄰平明去採薇日入行刈薪雲歸
萬壑暗雪罷千巖春始看鳦鳥來已見瑶華新寄言搴
芳者無乃後時人
　　　其二
卜築青巖裏雲蘿四垂隂虚室若無人喬木自成林時
有清風至側聞樵採音鳳凰鳴髙岡望望隔層岑既見
山路逺復道谿流深偓佺空中逰虬龍水間吟何當見
輕翼為我逹逺心
　　　望終南山寄紫閣隠者　　　(唐/)李　白
出門見南山引領意無限秀色難為名蒼翠日在眼有
時白雲起天際自舒巻心中與之然託興每不淺何當
造幽人滅跡棲絶巘
　　　登華嚴寺樓望終南山贈林校書兄弟
　　　　　　　　　　　　　　　(唐/)孟　郊
地脊亞為崖聳出冥冥中樓根挿迥雲殿翼翔危空前
山胎元氣靈異生不窮勢吞萬象髙秀奪五嶽雄一望
俗慮醒再登仙願崇青蓮三居士晝景真賞同
　　　終南山下作　　　　　　　　孟　郊
見此原野秀始知造化偏山邨不假隂流水自雨田家
家梯碧峰門門鎻青煙因思蜕骨人化作飛桂仙
　　五言律
　　　望終南山　　　　　　　　(唐/)太　宗
重巒俯渭水碧嶂挿遥天出紅扶嶺日入翠貯巖煙疉
松朝若夜複岫闕疑全對此恬千慮無勞訪九仙
　　　賦終南山用風字韻應詔　　(唐/)揚師道
睿言懷隠逸輟駕踐幽叢白雲飛夏雨碧嶺横春虹草
綠長楊路花疎五柞宫登臨日將晩蘭桂起香風
　　　蓬萊三殿侍宴奉勅詠終南山應制
　　　　　　　　　　　　　　　(唐/)杜審言
北斗挂城邊南山倚殿前雲標金闕迥樹杪玉堂懸半
嶺通佳氣中峰繞瑞煙小臣持獻夀長此戴堯天
　　　終南山　　　　　　　　　(唐/)王　維
太乙近天都連山到海隅白雲廻望合青靄入看無分
野中峰變隂晴衆壑殊欲投人處宿隔水問樵夫
　　　終南山　　　　　　　　　(唐/)張　喬
帶雪復銜春横天占半秦勢竒看不定景變寫難真洞
逺皆通嶽川多更有神白雲幽絶處自古屬樵人
　　　終南山　　　　　　　　　(唐/)王貞白
　千山凝黛色今古滿長安地去搜揚近人謀隠遁難水
　穿諸苑過雪照一城寒為問紅塵裏誰同駐馬看
　
　
　
　
　
　
　
　
　
　
　
　
　
御定佩文齋詠物詩選巻七十二
　欽定四庫全書
御定佩文齋詠物詩選巻七十三
　　龍門山類
　　　五言古
　　　　過蜀龍門　　　　　　　　(唐/)沈佺期
　龍門非禹鑿詭怪乃天功西南出巴峽不與衆山同長
　竇亘五里宛轉復嵌空伏湍煦濳石瀑布生輪風流水
　無晝夜噴薄龍門中潭河勢不測藻葩垂彩虹我行當
　季月煙景共春融江闗勤亦甚巘㟧意難窮逝將息機
　事煉藥此山東
　　　　龍門山八詠　　　　　　　(唐/)劉長卿
　　　　　龍門
　秋山日揺落秋水急波瀾獨見魚龍氣長令煙雨寒誰
　窮造化力空向兩崖看
　　　　　水東渡
　山葉傍崖赤千峰秋色多夜泉發清響寒渚生微波稍
待沙上月歸人爭渡河
　　　　福公塔
寂莫對伊水經行長未還東流自朝暮千載空雲山誰
見白鷗鳥無心洲渚間
　　　　逺公龕
松路向精舎花龕歸老僧閒雲隨錫杖落日低金繩入
夜翠微裏千峰明一燈
　　　　石樓
隠隠見花閣隔河映青林水田秋鴈下山寺夜鐘深寂
寞羣動息風泉清道心
　　　　下山
誰識往來意孤雲長自閒風寒未渡水日暮更看山木
落衆峰出龍宫蒼翠間
　　　　水西渡
伊水揺鏡光纖鱗如不隔千龕道傍古一鳥沙上白何
事還山雲能留向城客
　　　　渡水
日暮下山來千山暮鐘發不知波上棹還弄山中月伊
水連白雲東南逺明滅
　　　龍門　　　　　　　　　　(元/)袁　桷
蒼厓出雙闕羣山頫首尊隂風起晴雷摩蕩晝日昏鐵
峽擁偪仄百川為之奔疑下有龍湫逞怪蹲天門渰兮
出膚寸頃刻黄流渾側徑出石壁臣浸留遺痕緬昔設
天險事久難窮論征衣襲輕雨神君儼雲根
　　七言古
　　　龍門應制　　　　　　　　(唐/)宋之問
宿雨霽氛埃流雲度城闕河堤栁新翠苑樹花先發洛
陽花栁此時濃山水樓臺映幾重羣公拂霧朝翔鳳天
子乘春幸鑿龍鑿龍近出王城外羽從淋漓擁軒蓋雲
蹕纔臨御水橋天衣已入香山㑹山壁嶄巖斷復連清
流澄澈俯伊川塔影遥遥綠波上星龕奕奕翠微邊層
巒舊長千尋木逺壑初飛萬丈泉綵仗紅旌繞香閣下
輦登髙望河洛東城宫闕擬昭囘南陌溝塍殊綺錯林
下天香七寶臺山中有酒萬年杯微風一起祥花落仙
樂初鳴瑞鳥來鳥來花落紛無已稱觴獻夀香霞裏歌
舞淹留景欲斜石間猶駐五雲車鸞旗翼翼留芳草龍
騎駸駸映晩花千乘萬騎鑾輿出水靜山空嚴警蹕郊
外喧喧引看人傾都南望屬車塵囂聲引颺聞黄道王
氣周回入紫宸先王定鼎山河固寶命乘周萬物新吾
君不事瑶池樂時雨來觀農扈春
　　五言律
　　　龍門　　　　　　　　　　(唐/)杜　甫
龍門横野斷驛樹出城來氣色皇居近金銀佛寺開往
來時屢改川陸日悠哉相閲征途上生涯盡幾囘
　　　龍門　　　　　　　　　　(元/)周伯琦
踰險夢頻悸循夷氣始渝千巖竒互獻萬壑勢爭趨峭
壁劒門壯重梁皇渚紆凡鱗期變化雷雨在斯須
　　五言排律
　　　奉和春日逰龍門應制　　　(唐/)武三思
鳳輦臨香地龍輿上翠微星宫含雨氣月殿抱春暉碧
澗長虹下雕梁早燕歸雲疑浮寶蓋石似拂天衣露草
侵階長風花繞席飛日斜宸賞洽清吹入重闈
　　　扈從度龍門　　　　　　　(明/)王　英
邊塞山川壯闗城地勢雄崖傾開鳥道路險瞰龍宫後
隊千旗擁前驅一騎通紆廻多傍澗登陟半凌空雨霽
巖前霧香飄樹杪風雲隨仙仗白花映御衣紅景屬陽
和後恩覃化育中臨髙須刻石從此紀神功
　　七言律
　　　龍門　　　　　　　　　　(元/)馬祖常
萬壑奔流一峽開君王嵗嵗御龍來人間塵土常相隔
天上星辰到此廻草木四時承午日風雲半夜束春雷
自慚曾奏長楊賦跋馬徬徨念暴鰓
　　　龍門山中即事　　　　　　(明/)郯　韶
雷雨過厓驚落湍空林白晝忽生寒隂隂草閣開樽坐
　細細山雲捲幔看落日樵聲經木末青天鳥道挂簾端
　亦知吏隠非吾事直欲從兹賦考槃
　
　
　
　
　
　
　
　
　
　
　
　
　
御定佩文齋詠物詩選巻七十三
　欽定四庫全書
御定佩文齋詠物詩選巻七十四
　　峰類
　　　五言古
　　　　登太白峰　　　　　　　　(唐/)李　白
　西上太白峰夕陽窮登攀太白與我語為我開天闗願
　乘泠風去直出浮雲間舉手可近月前行若無山一别
　武功去何時復更還
　　　　送溫處士歸黄山白鵞峰舊居　李　白
　黄山四千仞三十二蓮峰丹崖夾石柱菡萏金芙蓉伊
　昔昇絶頂下窺天目松仙人鍊玉處羽化留餘蹤亦閒
　溫伯雪獨往今相逢採秀辭五嶽攀巖厯萬重歸休白
　鵞嶺渴飲丹砂井鳳吹我時來雲車爾當整去去陵陽
　東行行芳桂叢廻谿十六度碧嶂盡晴空他日還相訪
　乗橋躡綵虹
　　　　紫閣峰　　　　　　　　　　李　白
紫閣連終南青冥天倪色憑崖望咸陽宫闕羅北極萬
井驚畫出九衢如弦直渭水清銀河横天流不息
　　　夢登太白峰　　　　　　　(唐/)常　建
夢寐升九崖杳靄逢元君攜我太白峰寥寥辭垢氛結
宇在霄漢宴林閉氤氲檐楹覆餘翠巾舄生片雲時往
谿谷間孤亭晝仍曛松峰引天影石瀨清霞文恬目緩
舟趣霽心投鳥羣春風又揺櫂潭島花紛紛
　　　第三峰　　　　　　　　　　常　建
西山第三頂茅宇依雙松杳杳欲至天雲梯昇幾重瑩
魄澄玉虚以求鸞鶴蹤逶迤非天人執節乗赤龍旁映
白日光縹緲輕霞容孤輝上煙霧餘影明心胸願與黄
麒麟欲飛而莫從因寂清萬象輕雲自中峰山暝學棲
鳥月來隨暗蛩尋空靜餘響嫋嫋雲谿鐘
　　　仙娥峰下作　　　　　　　(唐/)白居易
我為東南行始登商山道商山無數峰最愛仙娥好參
差樹若挿匼匝雲如抱渴望寒玉泉香聞紫芝草青巖
屏削碧白石牀鋪縞向無如此物安足留四皓感彼私
自問歸山何不早可能塵土中還隨衆人老
　　　逰蘆峰分韻得盡字　　　　(宋/)朱　子
蘆山一何髙上上不可盡我行獨忘疲泉石有招引須
㬰一蒙密矯首眺無畛已謂極崢嶸仰視猶隠嶙新齋
小休憩餘力更勉黽東峰切霄漢首夏正凄緊杖䇿同
攀躋極目散幽窘萬里仰連環千重瞰孤隼因知平生
懷未與塵累泯歸途採薇蕨晩餉雜蔬筍笑謂同來人
此願天所允獨往㑹淹留寒棲甘菌蠢山阿子慕予無
憂勒囘軫
　　　徑山五峰　　　　　　　　(宋/)應祖銘
　　　　堆蛛峰
天勢下凌霄坐使萬壑趨元氣結巒岫獻此大寶珠翊
殿䕶釋梵鼓鐘殷人區
　　　　大人峰
五髻生雲雨鎮踞何舂容具此大人相題為大人峰偉
哉天地間萬象同擴充
　　　　鵬摶峰
峰勢來大鵬鼓此垂天翼培風本無待適兹造化力何
須問天池在在六月息
　　　　宴坐峰
松杉太古色不别春與冬道人此宴坐一念萬刼融不
特座燈王等了諸法空
　　　　朝陽峰
二儀開幽漠日月臨下土萬物麗髙明此峰正當午堂
堂大聖人兩眼空寰宇
　　　熊耳峰　　　　　　　　　(元/)安　熙
窮探不憚逺行登最髙峰頓覺天宇近一洗羣山空竒
哉此絶境造化天無功神襟一以曠寫我浩蕩胸逺意
殊未極更思脱樊籠何當著神鞭駕此慵飛龍翩翩上
箕尾再見開鴻濛長嘯暮雲合輕衣振天風
　　　飛來峰　　　　　　　　　(明/)史　鑑
久圖山澤逰苦為風雨欵驚雷破重隂及晨光已顯逶
迤入幽深厲揭渡清淺靈山傳飛來合澗互回轉蘿垂
手可捫松髙蓋惟偃陽厓丹霞凝隂洞蒼雪滿秀色如
何攬絶巘竟誰棧衆竅因風號羣芳遲春衍追念平生
歡厯厯如在眼匪無新相知已少舊逰伴老僧久見招
相攜集閒館解衣任盤礴覽物適蕭散形忘慮則消情
至心莫展寄言同懷人對酒歌勿緩
　　七言古
　　　東峰歌　　　　　　　　　(唐/)溫庭筠
錦礫潺湲玉谿水曉來微雨藤花紫冉冉山雞紅尾長
一聲樵斧驚飛起松刺流空石差齒煙香風軟人參蕊
陽崖一夢伴雲根仙菌靈芝夢魂裏
　　五言律
　　　題西峰　　　　　　　　　(唐/)陳子昂
為愛西峰好吟頭盡日昂巖花紅作陣谿水綠成行終
古礙新月半山無夕陽寄言嘉遯客此處是仙鄉
　　　中峰居喜見苗發　　　　　(唐/)祖　詠
自得中峰住深林亦閉闗經秋無客到入夜有僧還暗
澗泉聲小荒岡樹影閒髙窗下可望星月滿空山
　　　喜入蘭陵望紫閣峰呈宣上人
　　　　　　　　　　　　　　　(唐/)李　益
薙草開三徑巢林喜一枝地寛留種竹泉淺欲開池紫
閣當疎牖青松入短籬從今安僻陋蕭相是吾師
　　　夏日登靈隠寺後峰　　　　(唐/)方　干
絶頂無煩暑登臨三伏中深蘿難透日喬木更含風山
疉雲霞際川傾世界東那知兹夕興不與古人同
　　　中峰　　　　　　　　　　(宋/)林　逋
中峰一徑分盤折上幽雲夕照前邨見秋濤隔嶺聞長
松含古翠仙藥動微薰自愛蘇門嘯懷賢事不羣
　　　次林擇之凉峰韻　　　　　(宋/)朱　子
解轡林間寺歸鴉晩欲盤望中嵐翠合愁外夕陽殘尊
酒何妨醉羈心且自寛無端滿窗月遥夜不勝寒
　　　天柱峰　　　　　　　　　(元/)張　翥
一柱標南紀神功自斷鼇寒通岣嶁逺勢敵祝融髙異
鳥流清響神燈見白毫危巔可觀日夜湧海東濤
　　五言排律
　　　蓮花峰　　　　　　　　　(唐/)劉得仁
太華萬餘重岧嶤只此峰當秋倚寥泬入望似芙蓉翠
拔千尋直青危一朶穠氣分毛女秀靈有羽人蹤倒影
侵闗路香風激廟松塵埃終不及車馬自憧憧
　　七言律
　　　萬安縣芙蓉峰　　　　　　(宋/)戴復古
凌空傑閣為誰開隔岸芙蓉不用栽今古相傳彩雲現
江山曾識大蘇來酒邊歌舞共一笑客裏登臨能幾囘
翠浪玉虹從此去明朝人在鬰孤臺
　　　秋日登玉峰　　　　　　　(宋/)徐　璣
玉琢孤峰壓富沙人行峰頂歩雲霞谿流緩去幾囘曲
樹色幽分無數家翠拂寒煙平似水紅飄霜葉逺如花
明朝重向城中望對此孤峰興轉賖
　　　逰支硎南峰　　　　　　　(元/)鄭元祐
詞客幽尋勝洞庭神僧名跡在支硎馬騎仄徑猶存石
鶴放巔崖尚有亭巖底泉飛輕練白峰頭龕蝕古苔青
到來頓醒紅塵夢萬樹松濤沸紫冥
　　　逰南髙峰　　　　　　　　(明/)王世貞
從逰指㸃南髙勝躡屩攀蘿興不賖畫裏餘杭人賣酒
鏡中湖曲棹穿花千巖半出分秋雨一徑微明逗晩霞
最是夜歸幽絶處疎林燈火傍漁家
　　五言絶句
　　　師子峰　　　　　　　　　(明/)髙　啓
風生百獸低欲吼空山夜疑是天目巖飛來此山下
　　　含暉峰　　　　　　　　　　髙　啓
演漾弄晴暉江山秋斂霏我吟康樂句日暮澹忘歸
　　七言絶句
　　　紫閣峰　　　　　　　　　(唐/)邵　靄
壯國山河倚空碧㢠拔煙霞侵太白緑崖下視千萬尋
青天只據百餘尺
　　　統漢峰下　　　　　　　　(唐/)李　益
統漢峰西降户營黄河戰骨擁長城只今已勒燕然石
此地無人空月明
　　　題中峰　　　　　　　　　(唐/)費冠卿
中峰髙拄泬寥天上有茅菴與石泉晴景獵人曾望見
青藍色裏一僧禪
　　　飛來峰　　　　　　　　　(唐/)方　干
邃巖喬木夏蔵寒牀下雲谿枕上看臺殿漸多山更重
却令飛去即應難
　　　石廩峰次敬夫韻　　　　　(宋/)朱　子
七十二峰都挿天一峰石廩舊名傳家家有廪髙如許
大好人間快活年
　　　次黄叔張宿凉峰韻　　　　　朱　子
菡萏含跗天外秀婆娑散影月中孤惜無畫手追前輩
　寫得凉峰憩寂圖
　
　
　
　
　
　
　
　
　
　
　
　
　
　
御定佩文齋詠物詩選巻七十四
　欽定四庫全書
御定佩文齋詠物詩選巻七十五
　　嶺類
　　　五言古
　　　　奉使嵩山途經緱嶺　　　　(唐/)宋之問
侵星發洛城城中歌吹聲畢景至緱嶺嶺上烟霞生草
　樹饒野意山川多古情大隠徳所薄歸来可退耕
　　　　早上五盤嶺　　　　　　　(唐/)岑　參
　平旦驅駟馬曠然出五盤江回兩崖鬪日隠羣峰攅蒼
　翠烟景曙森沉雲樹寒松疎露孤驛花密藏回灘棧道
　谿雨滑畬田原草乾此行為知已不覺蜀道難
　　　　秋雲嶺　　　　　　　　　(唐/)劉長卿
　山色無定姿如烟復如黛孤峰夕陽後翠積秋天外雲
　起遥蔽虧江回頻向背不知今逺近到處猶相對
　　　　峥嶸嶺　　　　　　　　　(唐/)孟　郊
　疏鑿順髙下結構紅烟霞坐嘯郡齋肅玩竒石路斜古
樹浮緑氣髙門結朱華始見崢嶸狀仰止逾可嘉
　　　過分水嶺　　　　　　　　　孟　郊
山壯馬力短路行石齒中十步九舉轡廻還失西東谿
水變為雨懸厓隂濛濛客衣飄揺秋葛花零落風白日
舍我去征途忽然窮
　　　桑乾嶺　　　　　　　　　(元/)袁　桷
兹山西北来旋轉十二雷昔人望鄉處特立何崔嵬我
来坐絶頂雲漢森昭回出日騰金鉦積露流銀臺長空
不受暑雪花散皚皚氊車引繩過屈曲腹九廻微蹤媿
三至南望心低徊長風馬耳迅何當賦歸来
　　五言律
　　　松山嶺　　　　　　　　　(唐/)宋之問
翼翼髙旌轉鏘鏘鳳輦飛塵消清蹕路雲濕侍臣衣白
羽揺丹壑天營逼翠微芳聲耀今古四海警宸威
　　　夜宿七盤嶺　　　　　　　(唐/)沈佺期
獨㳺千里外髙卧七盤西山月臨窗近天河入户低芳
春平仲緑清夜子規啼浮客空留聽褒城聞曙雞
　　　逰鳳林寺西嶺　　　　　　(唐/)孟浩然
共喜年華好来逰水石間烟容開逺樹春色滿幽山壺
酒朋情洽琴歌野興閒莫愁歸路暝招月伴人還
　　　玉山嶺上作　　　　　　　(唐/)皇甫曽
悠悠驅匹馬征路上連岡晚翠深雲竇寒苔浄石梁荻
花偏似雪楓葉不禁霜愁見前程逺空郊下夕陽
　　　韶州送竇司直出嶺　　　　(唐/)羅　鄴
江曲山如畫貪程亦駐舟果隨巖狖落槎帶水禽流客
散他鄉夜人歸故國秋樽前挂帆去風雨下西樓
　　　過秦嶺　　　　　　　　　(唐/)孟　貫
古今傳此嶺髙下勢崢嶸安得青山路化為平地行蒼
苔留虎跡碧樹障谿聲欲過一回首踟蹰無限情
　　　千秋嶺上　　　　　　　　(宋/)晁補之
永日倦髙躋盤回四望迷松根危抱石嶺路曲隨谿馬
腹飛雲薄山腰過雨低隂崖不可度誰此搆長梯
　　　過黄塘嶺　　　　　　　　(宋/)朱　子
屈曲危塍轉沈隂山氣昏蟬聲髙樹暗石瀬淺流喧已
過黄塘嶺欲覓桃花源無為此留滯驅馬踰山樊
　　　登梅嶺　　　　　　　　　　朱　子
去路霜威勁歸程雪意深往還無㡬日景物變千林曉
磴初移屐寒雲欲滿襟玉梅疎半落猶足慰幽尋
　　　槍竿嶺　　　　　　　　　(元/)貢　奎
薄宦辭家逺經秋未得歸直隨山北去却背雁南飛川
静白雲起郊平紅葉微憶曽留宿處立馬認還非
　　　将干嶺　　　　　　　　　(元/)貢師泰
絶頂低南斗重關壯北門隴雲浮地白谷水帶泥渾宇
宙神功大山河帝業尊小臣叨載筆華髪感深恩
　　　靈峰嶺　　　　　　　　　(明/)樊　阜
嶺路青林杪盤廻出白雲寺樓當塢見野碓隔谿聞屐
潤苔花積衣香藥草熏崖隂仙洞在遥見鹿成羣
　　七言律
　　　度東山嶺　　　　　　　　(明/)程敏政
石橋駐馬問田翁一塢深深隔樹東帝子閣前沙似粟
野神祠下路如弓疎松古磵風微動細草隂厓雪半融
回望紅塵纔數里不知身在亂山中
　　五言絶句
　　　登嶺望　　　　　　　　　(唐/)許　鼎
淼淼三江水悠悠五嶺關雁飛猶不度人去若為還
　　七言絶句
　　　嶺南路　　　　　　　　　(唐/)朱慶餘
越嶺向南風景異人人傳説到京城經冬来往不踏雪
盡在刺桐花下行
　　　大散嶺　　　　　　　　　(唐/)羅　鄴
過往長逢日色稀雪花如掌撲行衣嶺頭却望人来處
特地身疑是鳥飛
　　　王干三嶺　　　　　　　　(元/)方　回
澄練平臯水屈盤青蒼松櫟擁峰巒霜晴邨落全如畫
　一見都忘上嶺難
　　　　槍竿嶺　　　　　　　　　(元/)貢　奎
　百折廻岡勢欲迷舉頭山寺與雲齊經行絶似江南路
　落日青林杜宇啼
　
　
　
　
　
　
　
　
　
　
　
御定佩文齋詠物詩選卷七十五
　欽定四庫全書
御定佩文齋詠物詩選巻七十六
　　巖類
　　　五言古
　　　　安陸白兆山桃花巖寄劉侍御
　　　　　　　　　　　　　　　　(唐/)李　白
　雲卧三十年好閒復愛仙蓬壺雖冥絶鸞鶴心悠然歸
　来桃花巖得憇雲窗眠對嶺人共語飲潭猿相連時昇
　翠微上邈若羅浮巔兩岑抱東壑一嶂横西天樹雜日
　易隠崖傾月難圓芳草換野色飛蘿揺春烟入逺構石
　室選幽開山田獨此林下意杳無區中縁永辭霜臺客
　千載方来旋
　　　　宴坐巖　　　　　　　　　(宋/)劉子翬
　青青椃樹林下䕃蒼蘚石幽人宴坐時懐抱忘其適不
　見暮樵歸寒山雨中碧
　　　七言古
　　　朝陽巖下歌　　　　　　　(唐/)元　結
朝陽巖下湘水深朝陽洞口寒泉清零陵城郭夹湘岸
巖洞幽奇帶郡城荒蕪自古人不見零陵徒有先賢傳
水石為娛安可羨長歌一曲留相勸
　　五言律
　　　早春題少室東巖　　　　　(唐/)白居易
二十六峰晴雪消嵐翠生月留三夜宿春引四山行逺
草初含色寒禽未變聲東巖最髙石惟我有題名
　　　桃巖憶賈島　　　　　　　(唐/)顧非熊
路向桃巖去多行洞壑間鶴聲兼野静谿色帶邨閒疎
葦秋前渚斜陽雨後山憐君不得見詩思最相關
　　　化成巖　　　　　　　　　(宋/)戴復古
城郭囂塵外江山勝概中鏗然一灘水和以萬松風夹
徑森危石孤亭納太空蒼巖不能語曽識贊皇公
　　　章巖　　　　　　　　　　(宋/)朱　子
豁爾天開宇呀然夜不扃間雲任棲宿密雨斷飄零老
屋僧常住髙軒客屢經古今題寫處一半蘚紋青
　　　次韻擇之章巖　　　　　　　朱　子
驅馬倦長道投鞭憇此巖来應六鼇戴跡是五丁劖泉
脉流青澗林梢擁碧巉老禪深閉户客子且征衫
　　　登靈巖　　　　　　　　　(明/)陳秀民
寳殿壓崔嵬華池頂上開山從太白出水自洞庭来閣
樹聮珠塔巖花照石臺呉王清暑地那得有塵埃
　　　登拂水巖　　　　　　　　(明/)顧雲鴻
一杖入叢箐春泉處處生巖侵湖墅近崖豁海門平雲
逕分樵出風林帶鳥傾盤回千嶂盡下界一雞鳴
　　七言律
　　　西巖　　　　　　　　　　(宋/)余　靖
萬壑千巖鬪物華搘笻閒訪道生涯一壇星斗修真館
數里雲霞劚藥家魚戲竹谿寒影碎路穿松塢翠隂斜
桃源自有神仙宅未信明河八月槎
　　　題将軍巖　　　　　　　　(宋/)劉子翬
昔年棲險人何在彷彿樓臺杳靄間事去長空飛鳥沒
時清宴坐一僧閒霜秋石壁黄金樹月夜雲濤碧玉灣
杖策時来訪竒絶漁樵幽興自相關
　　　和人逰西巖　　　　　　　(宋/)朱　子
平生壯志浩無窮老寄寒泉亂石中閒去披襟弄清泚
静来合眼聽玲瓏不知澗寺晴時雨何似谿亭落葉風
吟罷君詩自瀟灑此心端不限西東
　　　劉仙巖　　　　　　　　　(元/)雅勒呼
削雲千丈倚蒼崖箭括通天一竅開草樹隂森藏洞府
烟霞縹緲䕶樓臺白雲已向空中去黄鶴時聞月下来
欲向仙翁借笻杖凌髙長嘯望蓬莱
　　五言絶句
　　　竹巖　　　　　　　　　　(唐/)張　籍
獨入千竿裏縁巖踏石層筍頭齊欲出更不許人登
　　　逍遥巖　　　　　　　　　(元/)杜　本
鵬摶九萬里籬鷃飛只尺所以達觀人亦各適其適
　　　七言絶句
　　　　夏日登鶴巖　　　　　　　(唐/)戴叔倫
　天風吹我上層岡露灑長松六月凉願借老僧雙白鶴
　碧雲深處共翺翔
　　　　奉和子服老弟黄楊㳺洲巖　(宋/)朱　子
　聞道黄楊山上頭千峰環抱石泉幽羡君拄杖年年去
　飽看人間萬頃秋
　　　　其二
　㳺洲巖下水泠泠枕石何妨夢裏聽要與他年成故事
　謾尋幽處著新亭
　　　　雲巖　　　　　　　　　　(明/)陶望齡
　丹壑蒼崖處處鐘夜深天畔有孤笻寒燈一㸃松龕裏
　照見雲間五老峰
　
　
御定佩文齋詠物詩選巻七十六
　欽定四庫全書
御定佩文齋詠物詩選巻七十七
　　洞類
　　　五言古
　　　　題韋少保静恭宅藏書洞　　(唐/)闕名
　髙意合天制自然狀無窮仙華凝四時玉蘚生數峰書
　秘漆文字匣藏金蛟龍閉為氣候肅開作雲雨濃洞隠
　諒非乆巖夢誠必通将綴文士集貫就真珠叢
　　　　秦越人洞中詠　　　　　　(唐/)于　鵠
　扁鵲得仙處傳是西南峰年年山下人長見騎白龍洞
　門黑無底日夜惟雷風清齋将入時戴星兼抱松石逕
　隂且寒地響知逺鐘似行山林外聞葉履聲重低礙更
　俯身漸逺晝夜同時時白蝙蝠飛入人衣中行久路轉
　窄静聞水淙淙但願逢一人自得朝天宫
　　　　碧落洞　　　　　　　　　(宋/)蘇　軾
　槎牙亂峰合晃蕩絶壁横遥知紫翠間古来仙釋并陽
崖射朝日髙處連玉京隂谷叩白月夢中逰化城果然
石門開中有銀河傾幽龕入窈窕别户列虚明泉流下
珠琲乳湔交縵纓我行畏人知恐為仙者迎小語輙響
答空山自雷驚策杖歸去来治具煩方平
　　　左史洞　　　　　　　　　(宋/)沈　遼
萬古齊山石誰為左史洞左史今何在蒼崖本不動履
險下重壑幽深鬼神總石門絶世路乆為塵泥擁青天
十畝地㠝岏如覆甕琬琰鑿屋壁烟霞列梁棟崖間不
老藥必非近時種人去境長在境以人為重欲觀疇昔
意幽禽發清哢吾方寄淵寂無礙亦無縱手自剪荆榛
結茅當石空長與麋鹿逰不復人間夢
　　　逰鼓山靈源洞　　　　　　(宋/)蔡　襄
郡樓瞻東方嵐光瑩人目乘舟逐早潮十里登南麓雲
深翳前路樹暗迷幽谷朝雞亂木魚晏日明金屋靈泉
注石竇清吹出篁竹飛毫劃峭壁勢力忽驚觸捫蘿躋
上峯太空延眺矚孤青浮海山長白挂天瀑况逢肥遯
人性尚自幽獨西景復向城淹留未云足
　　　白雲洞　　　　　　　　　(元/)安　熙
峩峩兩峰間崔嵬聳雙闕中有仙人洞恍若仇池穴朝
開白雲生暮掩白雲滅朝昏有竒變宛與人境隔我来
搴緑蘿深尋得幽絶平生棲遯志兹焉益超越未成長
往計復愧固窮節永懐静修銘徘徊仰前哲㑹當結茅
屋来此寄疎拙沈思畢舊聞長歌抱明月白雲應更深
老眼益清徹未敢持贈人聊爾自怡悦
　　　張公洞　　　　　　　　　(明/)馬　愈
懸崖瀉紅泉石洞挂鐘乳仙房碧玉梯清凉了無暑仙
人洞口呼相隨看花去欲往還自迷雲深不知處
　　　水濵洞　　　　　　　　　(明/)王守仁
送逺憇岨谷濯纓俯清流沿谿陟危石曲洞藏深幽花
静馥常閟溜暗光亦浮平生泉石好所遇成淹留好鳥
忽雙下鯈魚亦羣㳺坐乆塵慮息澹然與道謀
　　七言古
　　　無為洞口作　　　　　　　(唐/)元　結
無為洞口春水滿無為洞傍春雲白愛此踟躕不能去
令人悔作衣冠客洞傍山僧皆學禪無求無欲亦忘年
欲問其心不能問我到此中得無悶
　　五言律
　　　宿華陽洞寄元稱　　　　　(唐/)李　端
花洞晩隂隂仙壇隔杏林潄泉春谷冷𢷬藥夜窗深石
上開山酒松間對玉琴戴家谿北住雪後去相尋
　　　張公洞　　　　　　　　　(唐/)皇甫冉
雲開小有洞日出大羅天三鳥隨王母雙童翊子先何
時種桃核㡬度看桑田倏忽烟霞裏穿巖騎更旋
　　　潺湲洞　　　　　　　　　(唐/)陸龜䝉
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乘月弄應作上清吟
　　　玉女洞　　　　　　　　　(宋/)蘇　軾
洞裏吹簫子終年守獨幽石泉為曉鏡山月當簾鈎嵗
晩杉楓盡人歸霧雨愁送迎應鄙陋誰寄椘臣謳
　　七言律
　　　桃源洞　　　　　　　　　(唐/)章　碣
絶壁相欹是洞門昔人從此入仙源數株花下逢珠翠
半曲歌巾老子孫别後自疑園吏夢歸来誰信釣翁言
山前空有無情水猶繞當時碧樹邨
　　　逰張公洞寄陶校書　　　　(唐/)方　干
歩歩勢穿江底去此中危滑轉身難下蒸隂氣松蘿濕
外制温風杖屨寒數里烟雲方覺異前程山水更應寛
由来委曲尋仙路不是先生換骨丹
　　　陽明洞　　　　　　　　　(元/)韓　性
日日擕壺坐釣磯眼看門外軟紅飛已無逰騎尋芳草
却訪幽人入翠微石磴欲青春雨足酒罏初冷絮花稀
悠然自解登臨意十里香風一棹歸
　　七言絶句
　　　桃源洞　　　　　　　　　(唐/)李羣玉
我到瞿真上昇處山川四望使人愁紫雲白鶴去不返
惟有桃花谿水流
　　　題武陵洞　　　　　　　　(唐/)曹　唐
此生終使此身閒不是春時且要還寄語桃花與流水
莫辭相送到人間
　　　其二
却恐重来路不通殷勤回首謝春風白雞黄犬不将去
且寄桃花深洞中
　　　其三
谿口回舟日已昏却聽雞犬隔前邨殷勤重與秦人别
莫使桃花閉洞門
　　　其四
桃花夹岸杳何之花滿春山水去遲三宿武陵谿上月
始知人世有秦時
　　　題合谿乾洞　　　　　　　(唐/)于　鵠
渡水傍山尋絶壁白雲飛處洞天開仙人来往行無跡
石徑春風長緑苔
　　　浮山洞　　　　　　　　　(宋/)蘇　軾
人言洞府是鼇宫升降隨波與海通共坐船中那得見
乾坤浮水水浮空
　　　逰三㳺洞　　　　　　　　　蘇　軾
凍雨霏霏半成雪逰人屨冷蒼苔滑不辭擕被巖底眠
洞口雲深夜無月
　　　榴花洞　　　　　　　　　(宋/)蔡　襄
洞裏花開無定期落紅曽見逐泉飛仙人應向東山口
管却春風不與歸
　　　烟霞洞　　　　　　　　　(元/)丘處機
山雲勃勃湧驚濤海水漫漫浸巨鼇極目下觀千萬里
扶桑依約見蟠桃
　　　其二
白石磷磷繞洞泉蒼松鬱鬱鍞寒烟碧桃花發朱櫻秀
别是人間一洞天
　　　　其三
　海曲山阿洞府低蓬壺閬苑海東西仙人玉女時逰集
　不許桃源過客迷
　　　　小三洞　　　　　　　　　(元/)于　石
　四山廻合響幽泉古木蒼藤路屈盤一局棊殘雙鶴去
　石屏空倚白雲寒
　　　　其二
　洞門相對是吾家朝看烟雲暮看霞鐵笛一聲山石裂
　老松驚落半岩花
　　　　其三
　斷崖怒湧四時雪虚壁寒凝六月霜倚樹老僧閒洗鉢
　碧桃花落澗泉香
　
　
　
御定佩文齋詠物詩選巻七十七
　欽定四庫全書
御定佩文齋詠物詩選巻七十八
　　谷類
　　　五言古
　　　　秋曉行南谷經荒村　　　　(唐/)柳宗元
　杪秋霜露重晨起行幽谷黄葉覆谿橋荒村惟古木寒
　花疎寂歴幽泉微斷續機心久已忘何事驚麋鹿
　　　　李老谷　　　　　　　　　(元/)納　延
　髙秋逺行邁入谷雲氣暝稍稍微雨来漸覺衣裳冷縈
　紆青崦窄杳窱烟林迥峰廻忽開豁夕陽散微影霜葉
　落秋澗寒花媚秋嶺路窮見土屋人烟雜墟井平生愛
　山癖愒此惬幽静月落聞子規懐歸心耿耿
　　　　晦日稍次山谷　　　　　　(明/)林　敏
　清谿殊險豁石瀬何淙淙尋源竟莫測又復上㡬重行
　處衆壑盡望中天影空扵焉倐含景水木相玲瓏濕翠
　翳巾舄片雲起西峰忽忽洞深杳大圓變溟濛飛湍逗
日月急雨隨蛟龍洗心投白鳥息見期青松願因紫霞
秘永諧鸞鶴蹤
　　五言律
　　　愚公谷　　　　　　　　　(唐/)王　維
吾家愚谷裏此谷本来平雖則行無跡還能響應聲不
隨雲色暗只待日光明縁底名愚谷都由愚所成
　　　春谷幽居　　　　　　　　(唐/)錢　起
黄鳥鳴園栁新陽改舊隂春来此幽興宛是謝公心掃
徑蘭芳出添池山影深虚名隨振鷺安得乆棲林
　　　過吳兒谷　　　　　　　　(宋/)韓　琦
曉入吳兒谷危途信不虚千峰疑絶路一逕甫容車山
鳥過雲語田夫半嶺鋤時平盡周道天險欲何如
　　　庶先北谷　　　　　　　　(宋/)文　同
路自西谿入園當北谷開月亭詩作客雨館睡為媒摘
果衣霑露尋泉屐漬苔閒居正無事莫問我頻来
　　　九里谷　　　　　　　　　(金/)李俊民
九曲羊膓路千層劒㦸山行鈎藤蔓刺坐印石花斑樹
發三春暮雲歸萬壑閒相陪林下屐雖倦不知還
　　五言排律
　　　奉和聖製答張説扈從南出雀䑕谷
　　　　　　　　　　　　　　　(唐/)趙冬曦
軒轅應順物力牧正趨陪道合殷為礪時行椘有材省
方西禮設振旅北京廻地理分中壤天文照上台寒依
汾谷去春入晉郊来竊比康衢者長歌仰大哉
　　　奉和聖製答張説扈從南出雀䑕谷
　　　　　　　　　　　　　　　(唐/)王　丘
襟帶三秦接旂常萬乘過陽原淑氣早隂谷沍寒多花
縟前茅仗霜嚴後殿戈代雲開晉嶺江雁入汾河北土
分堯俗南風動舜歌一聞天樂唱恭遂萬人和
　　　奉和聖製答張説扈從南出雀䑕谷
　　　　　　　　　　　　　　　(唐/)崔　翹
硖路繞河汾晴光掃曙氛笳吟中嶺樹仗入半峰雲頓
覺山原盡平看邑里分早行芳草逺晩憩好風薰嘉頌
推英宰春逰扈聖君共欣承睿渥日月照天文
　　　奉和聖製同二相南出雀鼠谷
　　　　　　　　　　　　　　　(唐/)張九齡
設險諸侯地承平聖主廵東君朝二月南斾擁三辰寒
出重關盡年隨行漏新瑞雲叢捧日芳樹曲迎春舞詠
先馳道恩華及從臣汾川花鳥意併奉屬車塵
　　七言律
　　　春谷　　　　　　　　　　(宋/)朱　子
武夷髙處是蓬莱采得靈根手自栽地僻芳菲鎮長在
谷寒蜂蝶未全来紅裳似欲留人醉錦障何妨為客開
飲罷醒心何處所逺山重疉翠成堆
　　五言絶句
　　　雲谷　　　　　　　　　　(宋/)朱　子
閒雲無四時散漫此山谷幸乏霖雨姿何妨媚幽獨
　　七言絶句
　　　宿青牛谷　　　　　　　　(唐/)楊　衡
隨雲歩入青牛谷青牛道士留我宿可憐夜乆月明中
惟有壇邉一林竹
　　　篔簹谷　　　　　　　　　(宋/)文　同
池通一谷波溶溶竹夹兩岸烟濛濛尋幽直去景漸野
宛爾不似在塵中
　　　黄花谷　　　　　　　　　(金/)元好問
團團石甕琢青瑶仰面看雲覺動揺誰著天瓢灑飛雨
半空翻轉玉龍腰
　　　同劉勸農彦和葛縣令祐之逰蒼谷口
　　　　　　　　　　　　　　　(元/)王　惲
四山遮盡外来風山崦人家不覺冬獨立蒼崖重回首
山形渾似入居庸
　　　其二
方山忽斷兩崖開中有蒼河自北来行出山門俱不見
玉龍翻作地中雷
　
　
　
　
　
　
　
　
　
　
　
　
　
　
　
御定佩文齋詠物詩選卷七十八
　欽定四庫全書
御定佩文齋詠物詩選巻七十九
　　島嶼類
　　　五言古
　　　　登江中孤嶼　　　　　　　(宋/)謝靈運
　江南倦歴覽江北曠周旋懐新道轉迥尋異景不延亂
　流趨正絶孤嶼媚中川雲日相輝映空水共澄鮮表靈
　物莫賞藴真誰為傳想像崑山姿綿邈區中縁始信安
　期術得盡養生年
　　　　登江中孤嶼贈白雲先生王迥
　　　　　　　　　　　　　　　　(唐/)孟浩然
　悠悠清江水水落沙嶼出廻潭石下深緑篠岸傍密鮫
　人潛不見漁父歌自逸憶與君别時泛舟如昨日夕陽
　開返照中坐興非一南望鹿門山歸来恨相失
　　　五言律
　　　　詠島　　　　　　　　　　(唐/)薛　能
　孤島如江上詩家猶閉門一池分倒影空舸繫荒根烟
　濕髙吟石雲生偶坐痕登臨有新句公退與誰論
　　　　竹嶼　　　　　　　　　　(元/)余　闕
　秋水鏡臺隍孤洲入淼茫地如方丈好山接㑹稽長紫
　蔓林中合紅蓮葉底香何人酒船裏似是賀知章
　　　七言律
　　　　湄洲嶼　　　　　　　　　(元/)張　翥
　飛舸鯨濤渡渺冥祠光壇上夜如星蛟龍筍簴懸金石
　雲霧衣裳集殿庭萬里使軺逰冠絶千秋海甸仰英靈
　乘槎欲借天風便彷彿神山一髪青
　　　五言絶句
　　　　孤嶼　　　　　　　　　　(唐/)韓　愈
　朝逰孤嶼南暮戲孤嶼北所以孤嶼鳥與公盡相識
　　　　蓼嶼　　　　　　　　　　(宋/)文　同
　孤嶼蓼花深清波照寒影時有雙鷺鷥飛来作佳景
御定佩文齋詠物詩選巻七十九
　欽定四庫全書
御定佩文齋詠物詩選巻八十
　　石類
　　　五言古
　　　　詠孤石　　　　　　　　　(梁/)朱　超
　侵霞去日近鎮水激流分對影疑雙闕孤生若斷雲遏
　風靜華浪騰煙起薄曛雖言近七嶺獨立不成羣
　　　　詠石　　　　　　　　　　(陳/)陰　鏗
　天漢支機罷仙嶺博棋餘零陵舊是燕昆池本學魚雲
　移蓮勢出苔駮錦紋疏還當榖城下别自解兵書
　　　　詠孤石　　　　　　　　　(陳/)僧惠標
　中原一孤石地理不知年根含彭澤浪頂入香爐煙崖
　成二鳥翼峰作一芙蓮何時發東武今來鎮蠡川
　　　　詠孤石　　　　　　　　　(陳/)僧定法
　迥石直生空平湖四望通巖根恒灑浪樹杪鎮揺風偃
　流還漬影侵霞更上紅獨抜羣峯外孤秀白雲中
　　　奉和周趙王詠石　　　　　(隋/)崔仲方
玉繩隨月落金碑映日鮮入江疑濯錦出峽似開蓮文
馬河西瑞兵符濟北篇會逐靈槎上還歸天漢邊
　　　賦得石　　　　　　　　　(隋/)虞　茂
蜀門鬱遐阻燕碣逺參差獨標千丈峻共起百重危鏡
峰含月魄蓋嶺逼雲枝徒然抱貞介填海竟誰知
　　　賦得臨階危石　　　　　　(隋/)岑徳潤
當階聳危石殊狀實難名帶山疑似獸侵波或類鯨雲
峯臨棟起蓮影入檐生楚人終不識徒自藴連城
　　　爛柯石　　　　　　　　　(唐/)孟　郊
仙界一日内人間千歳窮雙棋未徧局萬物皆為空樵
客返歸路斧柯爛從風惟餘石橋在猶自凌丹虹
　　　泰山石　　　　　　　　　(唐/)李徳裕
雞鳴日觀望逺與扶桑對滄海似鎔金衆山如㸃黛遙
知碧峯首猶立煙嵐内此石依五松蒼蒼㡬千載
　　　疉石　　　　　　　　　　　李徳裕
潺潺桂水端潄石出奇狀鱗次冠煙霞蟬聨疉波浪今
來碧梧下逈出秋潭上歳晩苔蘚滋懷賢益怊悵
　　　枕流石　　　　　　　　　(唐/)費冠卿
不為幽岸隱古色涵空出願以清泚流鑒此堅貞質傍
臨玉光潤時瀉苔花密往往驚游鱗尚疑垂釣日
　　　石版　　　　　　　　　　(唐/)李咸用
高人好自然移得他山碧不磨如版平大巧非因力古
蘚小青錢塵中看野色冷倚砌花春靜伴疎篁直山僧
若轉頭如逢舊相識
　　　臨流石　　　　　　　　　(宋/)朱　子
偃蹇西澗濱枵然似枯木下有幽泉鳴上有蒼苔綠來
往定行人山空此遺躅
　　七言古(附長短句/)
　　　題曲阿三昧王佛殿前孤石　(唐/)劉長卿
孤石自何處對之疑舊遊氛氲峴首夕蒼翠剡中秋迥
出羣峰當殿前雪山靈鷲慚貞堅一片孤雲長不去莓
苔古色空蒼然
　　　望夫石　　　　　　　　　(唐/)王　建
望夫處江悠悠化為石不囘頭山頭日日風和雨行人
歸來石應語
　　　題祖山人池上怪石　　　　(唐/)張　碧
寒姿數片奇突兀曽作秋江秋水骨先生應是厭風雲
著向江邊塞龍窟我來池上傾酒尊半酣畫破靑煙痕
參差翠縷擺不落筆頭驚怪粘秋雲溶溶水墨有高價
邀得將來倚松下鋪却霜繒直道難掉首空歸不成畫
　　　石版歌　　　　　　　　　(唐/)李咸用
雲根劈裂雷斧痕龍泉切璞靑皮皴直方挺質貞且真
當庭卓立凝頑神春雨流膏成玉文主人性靜看長新
明月夜來迴短影何如照冷太湖濵
　　　雪浪石　　　　　　　　　(宋/)蘇　軾
太行西來萬馬屯勢與岱嶽爭雄尊飛狐上黨天下脊
半掩落日先黃昏削成山東二百郡氣壓代北三家邨
千峯石巻矗牙帳虎崖鑿斷開土門朅來城下作飛石
一礟驚落天驕魂承平百年烽燧冷此物僵卧枯榆根
畫師爭摹雪浪勢天工不見雷斧痕離堆四面繞江水
坐無蜀士誰與論老翁兒戲作飛雨把酒坐看珠跳盆
此身自幻孰非夢故園山水聊心存
　　　桐關大石　　　　　　　　(元/)方　䕫
蓋天蒼蒼非虛空髙懸萬象驚愚蒙仙人朝罷玉帝側
戲抛黃土留遺踪何年墜此作砥柱千古屹立洪濤中
巨魚出没深不測罅縫草長蒲花茸淙淙細浪夜舂擊
水石鞺鞳鏗金鐘我來載酒坐其上扁舟南下編青篷
飲酣恍恍欲飛去如踞猛虎騎游龍夜深酒醒山月落
一曲短笛橫秋風
　　五言律
　　　詠石　　　　　　　　　　(唐/)蘇味道
濟北甄神貺河西濯錦文聲應天池雨影觸岱宗雲燕
歸猶可候羊起自成羣何當握靈髓高枕絶囂氛
　　　詠石　　　　　　　　　　(唐/)李　嶠
宗子維城固將軍飲羽威巖花鏡裏發雲葉錦中飛入
宋星初隕過湘燕早歸倘因持補極寧復羨支機
　　　太湖石　　　　　　　　　(唐/)白居易
煙翠三秋色波濤萬古痕削成青玉片截斷碧雲根風
氣通巖穴苔丈䕶洞門三峰具體小應是華山孫
　　　興平縣野中得落星石移置縣齋
　　　　　　　　　　　　　　　(唐/)韓　琮
的的墮芊芊蒼茫不記年㡬逢疑虎將應逐犯牛仙擇
地依蘭畹題詩問錦箋何時成五色却上女媧天
　　　三生石　　　　　　　　　(唐/)僧修睦
聖迹誰會得每到亦徘徊一尚不可得三從何處來清
宵寒露滴白晝野雲偎應是表靈異凡情安可猜
　　　次韻張希孟凝雲石　　　　(元/)袁　桷
我愛凝雲好朝昏境不同金芽養靈谷鐵網起晴空月
色古今正潮平子午中㸃頭那有意吾欲問生公
　　　其二
我愛凝雲好神清湛欲留岷峨千古雪泰華一天秋獨
鶴離羣皎層氷出澗幽無言有深抱山立正揚休
　　　大石　　　　　　　　　　(明/)彭　年
陽山青不斷陰壑路疑窮鰲蝀凌松杪驂騑歴桂叢隔
雲分野綠穿月逗中空勝絶留孤賞疎鐘出梵宫
　　五言排律
　　　奉和牛相公題姑蘇所寄太湖石見示兼寄李
　　　　蘇州　　　　　　　　　(唐/)劉禹錫
震澤生奇石沉潜得地靈初辭水府出猶帶龍宫腥發
自江湖國來榮卿相庭從風夏雲勢上漢古查形拂拭
魚鱗見鏗鏘玉韻聆煙波含宿潤苔蘚助新靑嵌穴猢
雛貌纖鋩蟲篆銘孱顔傲林薄飛動向雷霆煩熱近還
散餘酲見便醒凡禽不敢宿浮壒莫能停靜稱垂松蓋
鮮宜映鶴翎忘憂常目擊素尚與心㝠眇小欺湘燕團
圓笑落星徒然想融結安可測年齡採取詢郷老搜求
按舊經垂鈎入空隙隔浪動晶熒有獲人爭賀歡謠衆
共聽一州驚閲寳千里逺揚舲覩物洛陽陌懷人吳御
亭寄言垂天翼早晩起滄溟
　　　奉和思黯相公以李蘇州所寄太湖石奇狀絶
　　　　倫因題二十韻見示兼呈夢得
　　　　　　　　　　　　　　　(唐/)白居易
錯落復崔巍蒼然玉一堆峰駢仙掌出罅拆劒門開峭
頂高危矣蟠根下壯哉精神欺竹樹氣色壓亭臺隱起
嶙嶙狀疑成瑟瑟胚廉稜露鋒刃清越叩瓊瑰岌嶪形
時動嵬峩勢欲摧奇應潜鬼魅靈合蓄風雷黛潤沾新
雨斑明㸃古苔未應棲鳥雀不肯染塵埃尖削琅玕筍
窪剜瑪瑙罍海神移碣石畫障簇天台在世為尤物于
人負逸才渡江一葦載入洛五丁推出處雖無意升沈
亦有媒拔從水府底置向相庭隈對稱吟詩句看宜把
酒杯終隨金礪用不學玉山頽疎傅心偏愛園公眼屢
廻共嗟無此分虛管太湖來(居易與夢得俱典姑/蘇而不獲此石也)
　　　織女石　　　　　　　　　(唐/)童翰卿
一片昆明石千秋織女名見人虛脈脈依水更盈盈苔
作輕衣色波為促杼聲岸雲連鬢濕沙月對眉生有臉
蓮同笑無心鳥不驚還如朝鏡裏形影兩分明
　　七言律
　　　林間石　　　　　　　　　(宋/)林　逋
入夜跏趺多待月移時箕踞為看山苔生晩片應知靜
雲動秋根合見閒瘦鶴獨隨行藥後高僧相對試茶間
疎篁百本松千尺莫怪頻頻此往還
　　五言絶句
　　　望夫石　　　　　　　　　(唐/)劉方平
佳人成古石蘚駁覆花黃猶有春山杏枝枝似薄粧
　　　盤石磴　　　　　　　　　(唐/)張　籍
疉石盤空逺層層勢更危不知行㡬匝得到上頭時
　　　遊西江泊苧蘿山下題西施石
　　　　　　　　　　　　　　　(唐/)王　軒
嶺上千峯秀江邊細草春今逢浣紗石不見浣紗人
　　　題羅浮石　　　　　　　　(唐/)李徳裕
清景持芳菊凉天倚茂松名山何必去此地有羣峰
　　　題奇石　　　　　　　　　　李徳裕
藴玉抱清暉閒庭日瀟灑塊然天地間自是孤生者
　　　題新定八松院小石　　　　(唐/)杜　牧
雨滴珠璣碎苔生紫翠重故關何日到且看小三峰
　　　拜嶽石　　　　　　　　　(宋/)趙　抃
片石倚中天雲深鳥道間人多祝堯夀登此拜南山
　　　山堂前庭有奇石數種其狀皆與物形相類在
　　　　此久矣自余始名而詩之　(宋/)文　同
　　　　鸚鵡石
靜立身微聳驚窺首略回何人將至此應自隴山來
　　　　柘枝石
紫蘚裝花帽紅藤纒臂㡚被誰留斷拍長舞不教休
　　　　狻猊石
巨尾蟠深草豐毛覆古苔雕欄臨綺席長欲上香臺
　　　　崑崙石
雨漬身如漆苔侵面若藍問時都不語應是憶扶南
　　　　珊瑚石
海底初生處扶疎苦未全㡬時隨鐵網流落漢江邊
　　　千人石　　　　　　　　　(明/)高　啟
池上無陀石千人列坐曽如今趺夜月唯有一山僧
　　七言絶句
　　　南侍御以石相贈助成水聲因以絶句謝之
　　　　　　　　　　　　　　　(唐/)白居易
泉石磷磷聲似琴閒眠靜聽洗塵心莫輕兩片靑苔石
一夜潺湲直萬金
　　　西施石　　　　　　　　　(唐/)樓　穎
西施昔日浣紗津石上靑苔思煞人一去吳宫不復返
岸傍桃李為誰春
　　　南園湖石　　　　　　　　(金/)王予可
　翠雀銜雲墮翠蕪砥峰倒影卧平湖飛花不到穿簾月
　高倚晴天一劒孤
　
　
　
　
　
　
　
　
　
　
　
　
　
御定佩文齋詠物詩選巻八十
　欽定四庫全書
御定佩文齋詠物詩選巻八十一
　　石壁類
　　　五言古
　　　　明慶寺石壁　　　　　　(北周/)王　褎
　夏水懸臺際秋泉帶雨餘石生銘字長山久谷神虛
　　　　涇縣石壁道中　　　　　　(元/)貢師泰
　萬山從西來中斷忽如劈攢峰阻重關兩崖立堅壁絶
　壑噴飛流觸石勢逾激神龍宅其下白晝飛霹靂渉險
　恐羸驂凌高快徤翮須臾得仙館頗覺契幽寂入竹敞
　凉軒掃花吹鐵笛坐久竟忘疲塵襟忽如滌翻思崎嶇
　間使我心戚戚
　　　　天池石壁為鐵雅賦　　　　(元/)張　雨
　嘗讀枕中記華山閟中吳神泉發其巔靑壁繚其隅春
　風四山來羣綠互紛扶羽觴曲折行浮花與之俱採芝
　搴薜荔洗玉㺯芙蕖聱叟頗好名石窪作魚湖鴻一志
草堂枕煙遂成圖而此滌煩磯閱世如樗蒲發興雲林
子盥手與我摹居然縮地法挈入壺公壺
　　七言古
　　　赤壁泛舟　　　　　　　　(元/)周　權
赤壁之山何崚嶒下有江水何清泠天空月出夜寥泬
玻璃萬頃涵秋冰為問黃州雪堂老遷官何如謫官好
酒酣携客夜拏舟憂患都將談笑了劃然長嘯來天風
神遊八極世慮空但見橫江秋露白錯落低垂斗柄紅
洞簫聲斷潛蛟舞月下清尊貯千古老瞞當日困周郎
十萬樓船鬬貔虎煙消水冷沈戈矛空餘野燐寒沙頭
江山牢落滿陳跡追憶往事懷風流勝遊到我知㡬度
感昔視今猶旦暮乾坤何事老英雄衮衮長江自東去
　　七言絶句
　　　赤壁　　　　　　　　　　(唐/)杜　牧
折㦸沈沙鐵未消自將磨洗認前朝東風不與周郎便
銅雀春深鎻二喬
　　　　赤壁　　　　　　　　　　(唐/)胡　曽
　烈火西焚魏主旗周郎開國虎爭時交兵不假揮長劒
　已挫英雄百萬師
　　　　赤壁　　　　　　　　　　(唐/)孫元晏
　會獵書來舉國驚祗應周魯不教迎曹公一戰奔波後
　赤壁功傳萬古名
　　　　題泗濱南山石壁曰第一山　(宋/)米　芾
　京洛風沙千里還船頭出汴翠屛間莫論衡霍撞星斗
　且是東風第一山
　
　
　
　
　
　
御定佩文齋詠物詩選巻八十一
　欽定四庫全書
御定佩文齋詠物詩選巻八十二
　　假山類
　　　五言古
　　　　奉和裴僕射相公假山　　　(唐/)韓　愈
　公乎真愛山看山旦連夕猶嫌山在眼不得着脚力往
　語山中人丐我澗側石有來應公須歸必載金帛當軒
　乍軿羅隨勢忽開拆有洞若神剜有巖類天劃終朝巖
　洞間歌鼓宴賔戚孰謂衡霍奇近在王侯宅傅氏築已
　卑磻谿釣何激逍遙功徳下不與事相摭樂我盛朝時
　于焉傲今昔
　　　　家園假山　　　　　　　　(金/)元徳明
　八尺飛來峯蒼然立於獨細看甲乙字疑是半泉族山
　非一草石見石山亦足便恐東岫雲來我檐下宿今朝
　鑿盆池明朝種松菊自笑住山人何時返巖谷
　　　五言律
　　　天寳初南曹小司冦舅於我太夫人堂下累土
　　　　為山一簣盈尺以代彼朽木承諸焚香瓷甌
　　　　甌甚安矣旁植慈竹蓋兹數峯嶔岑嬋娟宛
　　　　有塵外數致乃不知興之所至而作是詩
　　　　　　　　　　　　　　　(唐/)杜　甫
一簣功盈尺三峯意出羣望中疑在野幽處欲生雲慈
竹春陰覆香爐曉勢分維南將獻夀佳氣日氤氲
　　五言排律
　　　奉和盧大夫新立假山　　　(唐/)許　渾
巖谷留心賞為山極自然孤峯空迸筍攢萼旋開蓮黛
色朱樓下雲形繡户前砌塵凝積靄檐溜掛飛泉樹暗
湖中月花香洞裏天何如謝康樂海嶠獨題篇
　　七言律
　　　奉和太常韋卿閣老左藏庫中假山之作
　　　　　　　　　　　　　　　(唐/)權徳輿
春山仙掌百花開九棘腰金有上才忽向庭中摹峻極
如從洞裏見昭回小松已負干霄狀片石皆疑縮地來
都内今朝似方外仍傳麗句寄雲臺
　　　寄題徐都官新居假山　　　(宋/)梅堯臣
太湖萬穴古山骨共結峰嵐勢不孤苔逕三層平木末
河流一帶接牆隅已知谷口多花藥祗欠林間落狖鼯
誰侍巾㡚此行樂里中遺老肯相呼
　　　和人假山　　　　　　　　(宋/)蘇　軾
上黨攙天碧玉環絶河千里抱商顔試觀煙雨三峰外
都在靈仙一掌間造物何如童子戲冩真聊發使君閒
何當挈取西征去畫作圍牀六曲山
　　五言絶句
　　　詠小山　　　　　　　　　(唐/)太　宗
近谷交縈蕊遙峰對出蓮徑細無全磴松小未含煙
　　　假山　　　　　　　　　　(宋/)王十朋
君有好山癖疉山亭院間不遮山外眼又得見真山
　　七言絶句
　　　　累土山　　　　　　　　　(唐/)白居易
　堆土漸高山意出終南移入户庭間玉山藍水應惆悵
　恐見新山忘舊山
　　　　西蜀淨衆寺七祖院小山　　(唐/)鄭　谷
　小巧功成雨蘚斑軒車日日叩松闗峨嵋咫尺無人去
　却向僧忩看假山
　　　　過小院僧忩有假山絶妙作廬山勢書此
　　　　　　　　　　　　　　　　(宋/)僧惠洪
　廬阜歸心久未降夢魂時復渡湓江忽驚古寺秋庭上
　翠蹙煙巒對矮忩
　
　
　
　
　
御定佩文齋詠物詩選巻八十二
　欽定四庫全書
御定佩文齋詠物詩選巻八十三
　　衆山類
　　　四言古
　　　　登會稽刻石山　　　　　　(晉/)王彪之
　隆山嵯峨崇巒岧嶤傍覿滄州仰拂元霄文命逺會風
　淳道遼秦皇遐巡邁兹英豪宅基靈阿銘跡峻嶠青陽
　曜景時和氣淳修嶺増鮮長松挺新飛鴻振羽騰龍躍
　鱗
　　　　登荆山　　　　　　　　　(晉/)桓　𤣥
　理不孤湛影比有津曽是名岳明秀超鄰器栖荒外命
　契響神我之懷矣巾駕飛輪
　　　五言古
　　　　詠懷　　　　　　　　　　(魏/)阮　籍
　歩出上東門北望首陽岑下有采薇士上有嘉樹林良
　辰在何許凝霜霑衣襟寒風振山岡𤣥雲起重陰鳴鴈
飛南征鶗鴂發哀音素質游啇聲悽愴傷我心
　　　採藥詩　　　　　　　　　(晉/)庾　闡
採藥靈山㟽結駕登九疑懸崖溜石髓芳谷挺丹芝泠
泠雲珠落漼漼石蜜滋鮮景染冰顔妙氣翼冥期霞光
煥靃靡虹景照參差椿夀自有極槿花何用疑
　　　登楚山　　　　　　　　　　庾　闡
拂駕升西嶺寓目臨浚波想望七徳耀詠此九功歌龍
駟釋陽林朝服集三河回首盻宇宙一無濟邦家
　　　登半石山　　　　　　　　(晉/)宗　炳
清晨陟阻崖志氣洞瀟灑嶰谷豁地幽窮石凌天委長
松列竦肅萬樹巉巖詭上施神農蘿下凝堯時髓
　　　登作樂山　　　　　　　　(宋/)孝武帝
修路軫孤轡竦石頓飛轅遂登千尋首表裏望丘原屯
煙擾風穴積水溺雲根漢潦吐新波楚山帶舊苑壤草
凌故國拱木秀頺垣目極情無留客思空已繁
　　　登魯山　　　　　　　　　　孝武帝
解帆憇通渚息徒憑椒丘粤値風景和升高縱遠眸紀
郢窮西路湘夢極南流杳哉漢陰水浩焉江界修
　　　車駕幸京口侍遊蒜山作　　(宋/)顔延之
𤣥天高北列日觀臨東溟入河起陽峽踐華因削成巖
險去漢宇襟衛徙吳京流池自化造山闗固神營園縣
極方望邑社總地靈宅道炳星緯誕曜應辰明睿思纒
故里巡駕帀舊坰陟峰騰輦路尋雲抗瑤薨春江壯風
濤蘭野茂荑英宣遊𢎞下濟窮遠凝聖情嶽濵有和會
祥習在卜征周南悲昔老留滯感遺氓空食疲廊肆反
税事巖耕
　　　遊嶺門山詩　　　　　　　(宋/)謝靈運
西京誰修政龔汲稱良吏君子豈定所清塵慮不嗣早
蒞建徳郷民懷虞芮意海岸常寥寥空館盈清思協以
上冬月晨遊肆所喜千圻邈不同萬嶺狀皆異威摧三
山峭瀄汨兩江駛魚舟豈安流樵拾謝西芘人生誰云
樂貴不屈所志
　　　石室山詩　　　　　　　　　謝靈運
清旦索幽異放舟越坰郊莓莓蘭渚急藐藐苔嶺高石
室冠林陬飛泉發山椒虛泛徑千載峥嶸非一朝郷邨
絶聞見樵蘇限風霄微戎無遠覽總笄羡升喬靈域久
韜隱如與心賞交合歡不容言摘芳弄寒條
　　　登石門最高頂　　　　　　　謝靈運
晨策尋絶壁夕息在山棲疏峰抗高館對嶺臨迥谿長
林羅户穴積石擁階基連巖覺路塞密竹使徑迷來人
忘新術去子惑故蹊活活夕流駛噭噭夜猿啼沉冥豈
别理守道自不攜心契九秋幹目玩三春荑居常以待
終處順故安排惜無同懷客共登靑雲梯
　　　從庾中郎遊園山石室　　　(宋/)鮑　照
荒塗趣山楹雲崖隱靈室岡澗紛縈抱林障沓重密昏
昏磴路深活活梁水疾幽隅秉晝燭地牖窺朝日怪石
似龍章瑕壁麗錦質洞庭安可窮漏井終不溢沈空絶
景聲崩危坐驚慄神化豈有方妙象竟無迹至哉鍊玉
人處此長自畢
　　　和王著作融登八公山　　　(齊/)謝　朓
東限瑯琊臺西距孟諸陸阡眠起雜樹檀欒蔭修竹日
隱澗疑空雲聚岫如複出没眺樓雉遠近送春目
　　　遊太平山　　　　　　　　(齊/)孔稚珪
石險天貌分林交日容缺陰澗落春榮寒巖留夏雪
　　　侍遊方山應詔　　　　　　(齊/)王　融
巡躅望登年帳飲臨秋縣日羽鏡霜潯雲旗落風甸四
瀛良在目八㝢宛如見小臣竊自嘉預奉柏梁讌
　　　遊金華山　　　　　　　　(梁/)沈　約
逺策追夙心靈山協久要天倪臨紫闕地道通丹竅未
乗琴高鯉且縱嚴陵釣若䝉羽駕迎得奉金書召高馳
入閶闔方覩靈妃笑
　　　早發定山　　　　　　　　　沈　約
夙齡愛遠壑晩蒞見奇山標峰綵虹外置嶺白雲間傾
壁忽斜䜿絶頂復孤圓歸海流漫漫出浦水濺濺野棠
開未落山櫻發欲然忘歸屬蘭杜懷禄寄芳筌眷言採
三秀徘徊望九仙
　　　渡西塞望江上諸山　　　　(梁/)江　淹
南國多異山雜樹共冬榮潺湲夕澗急嘈囋晨鵾鳴石
林上參錯流沫下縱橫松氣鑑青靄霞光礫丹英望古
一凝思留滯桂枝情結友愛逺岳採藥好長生常畏佳
人晩秋蘭傷紫莖海外果可學歳暮誦仙經
　　　登夀陽八公山　　　　　　(梁/)吳　均
遠澗自傾曲石漵復戔戔含珠岸恒翠懷玉浪多圓疎
峰時吐月密樹不開天瑤繩盡𤣥秘金檢上奇篇是有
琴高者凌波去水仙
　　　東南射山　　　　　　　　(梁/)王　筠
還丹改容質握髓駐流年口含千里霧掌流五色煙瓊
漿汎金鼎瑤池溉玉田倐忽整龍駕相遇鳯臺前
　　　南隱遊泉山　　　　　　　(隋/)孔徳紹
名山狎朝隱俗外遠相求還如倒景望忽似閬風遊臨
崖俯大壑披露仰飛流歳積松方偃年深椿欲秋野花
開石逕雲葉掩山樓何須問方士此處是瀛洲
　　　南海亂石山作　　　　　　(唐/)杜審言
漲海積稽天羣山高嶫地相傳稱亂石圖典失其事懸
危悉可驚大小都不類乍將雲島極還與星河次上聳
忽如飛下臨仍欲墜朝暾赩丹紫交魄炯青翠穹崇霧
雨蓄幽隱靈仙閟萬尋掛鶴巢千丈垂猿臂昔去景風
渉今來姑洗至觀此得詠歌長時想精異
　　　遊陸渾南山自歇馬嶺到楓香林以詩代書答
　　　　李舍人適　　　　　　　(唐/)宋之問
晨發歇馬嶺遙望伏牛山孤出羣峰首熊熊元氣間太
和亦崔巍石扉橫閃倏細岑互攢倚浮巘競奔蹙白雲
遙入懷青靄近可掬我從尋靈異周顧愜心目晨拂鳥
路行暮投人煙宿粳稻遠彌秀栗芋秋新熟石髓非一
巖藥苗乃萬族間闗踏雲雨繚繞縁水木西見商山芝
南到楚郷竹楚竹幽且深半雜楓香林浩歌清潭曲寄
爾桃源心
　　　早春魚亭山　　　　　　　(唐/)薛　稷
春氣動百草紛榮時斷續白雲自高妙徘徊空山曲陽
林花已紅寒澗苔未緑伊余息人事蕭寂無營欲客行
雖已逺翫之聊自足
　　　與生公遊石窟山　　　　　(唐/)張九齡
探秘孰云遠忘懷復爾同日尋高深意宛是神仙中躋
險搆靈室詭制非人功潛洞黝無底殊庭忽似夢豈如
武安鑿自若茅山通造物良有寄嬉游迺愜衷猶希咽
玉液從此昇雲空咄咄共攜手泠然且御風
　　　登城樓望西山　　　　　　　張九齡
城樓枕南浦日夕顧西山宛宛鸞鶴處高高煙霧間仙
井今猶在洪崖久不還金編莫我授羽駕亦難攀檐際
千峯出雲中一鳥閒縱觀窮水國游思徧人寰勿復塵
埃事歸來且閉闗
　　　南山　　　　　　　　　　(唐/)賀　朝
湖北雨初晴湖南山盡見巖巖石帆影如得海風便仙
穴茅山峰彩雲時一見邀君共探此異籙殘㡬巻
　　　題鹿門山　　　　　　　　(唐/)孟浩然
清曉因興來乘流越江峴沙禽近方識浦樹遠莫辨漸
至鹿門山山明翠微淺巖潭多屈曲舟楫屢迴轉昔聞
龎徳公採藥遂不返金澗養芝术石牀卧苔蘚紛吾感
耆舊結纜事攀踐隱跡今尚存高風邈已遠白雲何時
去丹桂空偃蹇探討意未窮迴艫夕陽晩
　　　登望楚山最高頂　　　　　　孟浩然
山水觀形勝襄陽美會稽最高惟望楚曽未一攀躋石
壁疑削成衆山比全低晴明試登陟目極無端倪雲夢
掌中小武陵花處迷暝還歸騎下蘿月在深谿
　　　登峨嵋山　　　　　　　　(唐/)李　白
蜀國多仙山峨嵋邈難匹周流試登覽絶怪安可悉青
冥倚天開彩錯疑畫出泠然紫霞賞果得錦囊術雲間
吟瓊簫石上弄寳瑟平生有微尚歡笑自此畢煙容如
在顔塵累忽相失倘逢騎羊子攜手凌白日
　　　江上望皖公山　　　　　　　李　白
奇峯出奇雲秀木含秀氣青㝠皖公山巉絶稱人意獨
遊滄江上終日淡無味但愛兹嶺高何由討靈異黙然
遙相許欲往心莫遂待吾還丹成投跡歸此地
　　　焦山望松寥山　　　　　　　李　白
石壁望松寥宛然在碧霄安得五彩虹駕天作長橋仙
人如愛我舉手來相招
　　　與南陵常贊府遊五松山　　　李　白
安石汎溟渤獨嘯長風還逸韻動海上高情出人間靈
異可並跡澹然與世閒我來五松下置酒窮躋攀徴古
絶遺老因名五松山五松何清幽勝境美沃州蕭颯鳴
洞壑終年風雨秋響入百泉去聽如三峽流剪竹掃天
花且從傲吏遊龍堂若可憇吾欲歸精修
　　　峴山懷古　　　　　　　　　李　白
訪古登峴首憑高眺襄中天清遠峰出水落寒沙空弄
珠見游女醉酒懷山公感歎發秋興長松鳴夜風
　　　天門山　　　　　　　　　　李　白
迥出江上山雙峰自相對岸映松色寒石分浪花碎參
差遠天際縹緲晴霞外落日舟去遙回首沈靑靄
　　　登秦望山　　　　　　　　(唐/)薛　據
南登秦望山極目大海空朝陽半蕩漾晃朗天水紅谿
壑爭噴薄江湖遞交通而多漁商客不悟歳月窮振緍
迎早潮弭棹候長風余本萍泛者乘流任西東茫茫天
際帆棲泊何時同將尋會稽跡從此訪任公
　　　登翅頭山題儼公石壁　　　(唐/)包　融
晨登翅頭山山曛黃霧起却瞻迷向背直下失城市暾
日銜東郊朝光生邑里掃除諸煙氛照出衆樓雉青為
洞庭山白是太湖水蒼茫遠郊樹倏忽不相似萬象以
區别森然共盈几坐令開心胸漸覺落塵滓北巖千餘
仞結廬誰家子願陪中峰游朝暮白雲裏
　　　早發西山　　　　　　　　(唐/)沈　頌
遊子空有懷賞心杳無路前程數千里乘夜連輕馭繚
繞松篠中蒼茫猶未曙遙聞孤邨犬暗指人家去疲馬
懷澗泉征衣犯霜露喧呼谿鳥驚沙上或騫翥娟娟東
岑月照耀獨歸慮
　　　夕次鹿門山　　　　　　　(唐/)閻　防
龎公嘉遁所浪跡難追攀浮舟暝始至抱杖聊自閒雙
巖開鹿門百谷集珠灣噴薄湍上水舂容漂裏山焦原
不足險梁壑未成艱我行自春仲夏鳥忽綿蠻蕙草色
已晩客心殊倦還遠遊非避地訪道愛童顔安能徇機
巧爭奪錐刀間
　　　䝉山　　　　　　　　　　(唐/)蕭穎士
東䝉鎮海沂合沓百餘里清秋凈氛靄崖㟧隱天起于
役勞往還息徒暫攀騎將窮絶跡處偶得冥心理雲氣
雜虹霓松聲亂風水微明綠林際杳窱丹洞裏仙鳥時
可聞羽人邈難視此焉多深䆳賢達昔所秘子尚捐俗
紛季隨躡遐軌藴真道彌曠懷古心未已白鹿凡㡬遊
黃精復奚似顧予尚牽纒家業重書史少學務從師壯
年貴趨仕方馳桂林譽未暇桃源美歳暮期早尋幽哉
羨門子
　　　西山　　　　　　　　　　(唐/)常　建
一身為輕舟落日西山際常隨去帆影遠接長天勢物
象歸餘清林巒分夕麗亭亭碧流暗日入孤霞繼渚日
遠陰映湖雲尚明霽林昏楚色來岸遠荆門閉至夜轉
清迥蕭蕭北風厲沙邊鴈鷺泊宿處蒹葭蔽圓月逗前
浦孤琴又搖曳泠然夜遂深白露沾人袂
　　　石菌山　　　　　　　　　(唐/)劉長卿
前山帶秋色獨往秋江晚疉嶂入雲多孤峯去人遠夤
縁不可到蒼翠空在眼渡口問漁家桃源路深淺
　　　過桐柏山　　　　　　　　(唐/)錢　起
秋風過楚山山靜秋聲晩賞心無定極仙歩亦清遠返
照雲竇空寒流石苔淺羽人昔已去靈跡欣方踐投策
謝歸途世縁從此遣
　　　獨徃覆釜山寄郎士元　　　　錢　起
賞心無遠近芳月好登望勝事引幽人山下復山上將
尋洞中藥復愛湖外嶂古壁苔入雲陰谿樹穿浪誰言
世縁絶更惜知音曠鶯啼緑蘿春回首還惆悵
　　　登覆釡山遇道人　　　　　　錢　起
晨䇿趣無涯名山深轉秀三休變覆景萬轉迷宇宙攀
崖到天忩入洞窮玉溜側逕蹲怪石飛蘿擲驚狖花間
鍊藥人雞犬和乳竇散髪便迎客采芝仍滿䄂郭璞賦
遊仙始願今可就
　　　溫門山　　　　　　　　　(唐/)王　建
早入温門山羣峰亂如㦸懸崖欲相觸呀豁斷行跡脱
屐尋淺流定足畏敧石路盡十里谿地多千歳柏洞門
晝陰黑深處惟石壁似見丹砂光亦聞鍾乳滴靈池出
山底沸水衝地脈暖氣成濕煙濛濛忩中白隨僧入古
寺便是雲外客月出天氣凉夜鐘山寂寂
　　　經月巖山　　　　　　　　(唐/)韓　翃
驅車過閩越路出饒陽西仙山翠如畫簇簇生虹蜺羣
峰若侍從衆阜如嬰提巖巒互吞吐嶺岫相追攜中有
月輪滿皎潔如圓珪玉皇恣遊覽到此神應迷嫦娥曳
霞帔引我同攀躋騰騰上天半玉鏡懸飛梯瑤池何悄
悄鸞鶴煙中栖回頭望塵世露下寒淒淒
　　　遊灞陵山　　　　　　　　(唐/)嚴　維
入山未盡意勝跡聊獨尋方士去在昔藥堂留至今四
隅白雲間一路清谿深芳秀愜春目高閒宜遠心潭分
化丹水嶺出昇仙林此道人不悟坐鳴松下琴
　　　新晴望北山　　　　　　　(宋/)文　同
西風吹北山曉日曬新雨嵐光登崕岫草木紛可數翠
壁倚萬丈白雲橫一縷待訪餐霞人斯游欲誰與
　　　萬山　　　　　　　　　　(宋/)蘇　軾
西行度連山北出臨漢水漢水蹙成潭旋轉山之趾禪
房久已壞古瓷含清泚下有仲宣闌綆刻深容指回頭
望西北隱隱龜背起傳云右隆中萬樹桑柘美月炯轉
山曲山上見洲尾綠水帶平沙盤盤如抱珥山川近且
秀不到懶成恥問之安能詳畫地費簪箠
　　　敬亭山　　　　　　　　　(元/)貢　奎
名山鎮宣郡古祠崇敬亭傑構靚深巖飛廊引重扃陟
彼百仞高始覺萬類形樓殿勢益宏兵衛森幽靈増秩
覩隆典綸音播明廷豐穰走祈報煙燎浮芳馨竹樹蔽
險壑虛闌俯南坰麻姑湖上碧華陽天際靑神飇颯然
起新凉濯微醒疎雨映白石垂虹截蒼冥永言李謝遊
豈惜歳月零悠悠孤雲去渺渺從雙軿招之殊未來莊
思展函經
　　　宿臺城石絶頂　　　　　　(元/)薩都拉
江白潮已來山黑月未出樹杪一燈明雲房人獨宿近
水星動搖河漢下垂屋四月夜深寒繁露在修竹
　　　黒谷東路山　　　　　　　(元/)朱徳潤
高岡盤崔嵬白石落絶壑鳴泉咽古竇巖麓凈如削緬
想融化初元氣下磅礴山靈託奇範株脈下連絡大峰
齊雲霄羣嶠入雲脚朱闌團碧瓦隱見仙人宅良境不
可負行將理芒屩
　　　石橋山　　　　　　　　　(元/)黃鎮成
散䇿南山下逶迤登石橋五渉曲澗水兩山鬱岧嶤夤
緣度絶壁攀蘿俯山椒懸瀑瀉層崖冰華垂空飄盤紆
上石磴天梯颭回飇厠足得平地聳身凌丹霄入谷煙
霞深松竹聲瀟瀟會當發天秘剪此荆榛條結屋棲白
雲覽矚千峰遙土沃既宜耕山深仍可樵因之習天遊
已足遠世囂悠然萬物表我隱誰能招
　　　望會稽山　　　　　　　　(元/)柳　貫
城東鑑湖道水光翻夕鷗雲破青靃靡稽峯芝掌浮悠
然動予矚玉女開明眸固知穴可探却恐書難求蒲蓮
浩如海微風挾輕舟前山與後嶺導從森幢旒誰張北
斗旗漸進東瀛洲桂枝尚堪折鬢白愧重遊
　　　汎舟黃顙湖泛梅山　　　　(元/)張　憲
汎舟黃顙湖望見梅仙山嵯峨結寳髻皛淼浮銀灣長
風蕩靑蘋雪浪相飛翻魚龍現怪誕水怒山自閒詎知
神靈意杳在虛無間緬思學仙尉一去何時還幽姿不
可見高風邈難攀落日動簫鼓把酒酬潺湲
　　　􁬁峪山　　　　　　　　　(元/)王　磐
昨日遊黃華抵暮方言還今晨到􁬁峪驅馬五松邊未
移金門日還指元康煙山中富清境不暇相周旋大似
山陰客望門却迥船空懷上方寺矯首浮雲巔瀑布落
晴雪金燈開夜蓮何當重經過巖下細流連
　　　龜山　　　　　　　　　　(明/)張　羽
輕舟俯淮流千里不見山披衣起青曉忽覩靑孱顔始
覺客愁散頓忘行路艱安得䇿飛笻一造幽人關翻思
在山日午巖厭登攀物少乃足貴不在美惡間役夫吿
我言此中棲神姦噓氣成江河須臾駕岡巒僧伽大威
力困彼一掬慳石巖下無底繫以千連環至今風濤夕
猶聞響珊珊茫茫淮泗流禹功不可刋傳奇乃由誰此
語當重刪作詩寄崖石庶以開愚頑
　　　登北山　　　　　　　　　(明/)劉仔肩
薄言出東郭縱歩陟北嶺油雲冒崟㟧寒松雜修挺林
翳景若暝谿迥路猶引崇基擬素志澄淵鑑清影遵險
既易常臨深亦逾謹朋遊並登眺妙趣心獨領寄想煙
霞濵超然欲歸隱
　　　遊西山　　　　　　　　　(明/)史　鑑
命駕曉行遊遊彼西山裏西山信多奇况復偕知已是
時霖雨歇羣峰淨如洗紫氣杳深沈林木何茂骩衆芳
已銷落餘春栖百卉流泉瀉絶壁潺潺若風雨厲澗既
褰裳臨流還洗耳飛來固無匹韜光匪虛美徑轉迷故
蹊巖幽閉來軌人歸鳥樂聲日昃樵歌起往事良已然
來期尚誰啟回首謝山靈吾遊未云已
　　　龍川山中早行　　　　　　(明/)祝允明
磻磻左山影橫截右山腰辨色鳥讙翔微光漾晴朝浮
雲若中斷蔚蔚方行遙
　　　過石公山　　　　　　　　(明/)王　寵
島嶼屢奔騰石林突參錯朝雲正吐秀冬水亦漸涸槎
牙熊豹蹲蜷曲蛟龍蠖波濤激中洞嵐靄紛上薄金膏
赤日流石鏡青天霩表靈徴名圖延賞諧幽諾蒼鼠不
驚人丹楓時自落兹焉可投綸畢志甘場藿
　　　歸解石山雜題　　　　　　(明/)方太古
山高日出遲雲重天寒早源遠斷人煙木落驚啼鳥南
斗鴈峰㘭北極玉闌杪下界隔中天陰陽别昏曉
　　　宿白嶽社山中　　　　　　(明/)潘　緯
白社負幽期靑山寄空宅偶攜林中友重卧崖下石雲
歸忽閉闗月出更留客不著塵夢還潺湲響終夕
　　　石堂山　　　　　　　　　(明/)李　蓘
兹山曽兩登契濶十年越風景豈殊舊古木半摧伐仙
去地猶靈龍潛神詎歇浩氣蕩太虛河山坐出没幽歌
歩泉水春懷與活活羽客煮松花晩來消酒渇
　　七言古
　　　夜歸鹿門歌　　　　　　　(唐/)孟浩然
山寺鳴鐘晝已昏漁梁渡頭爭渡喧人隨沙岸向江邨
子亦乗舟歸鹿門鹿門月照開煙樹忽到龎公棲隱處
巖扉松徑長寂寥惟有幽人自來去
　　　丈人山　　　　　　　　　(唐/)杜　甫
自為青城客不唾靑城地為愛丈人山丹梯近幽意丈
人祠西佳氣濃緣雲擬住最高峰掃除白髪黃精在君
看他時冰雪容
　　　遊道塲山何山　　　　　　(宋/)蘇　軾
道塲山頂何山麓上徹雲峰下幽谷我從山水窟中來
尚愛此山看不足陂湖行盡白漫漫靑山忽作龍蛇盤
山高無風松自響誤認石齒號驚湍山僧不放山泉出
屋底清池照瑤席階前合抱香入雲月裏仙人親手植
出山回望翠雲鬟碧瓦朱闌縹緲間白水田頭問行路
小谿深處是何山高人讀書夜達旦至今山鶴鳴夜半
我今廢學不歸山山中對酒空三歎
　　　同正輔表兄遊白水山　　　　蘇　軾
偉哉造物真豪縱攫土摶沙為此弄擘開翠峽走雲雷
截破奔流作潭洞因隨化人履巨跡得與仙兄躡飛鞚
曳杖不知巖谷深穿雲但覺衣裘重坐看驚鳥投霜葉
知有老蛟蟠石甕金沙玉鑠粲可數古鏡寳奩寒不動
念兄獨立與世疎絶境難到惟我共永辭角上兩蠻觸
一洗胸中九雲夢浮來山高回望失武陵路絶無人送
筠籃擷翠爪甲香素綆分碧銀瓶凍歸路霏霏湯谷暗
野堂活活神泉湧解衣浴此無垢人身輕可試雲間鳯
　　　登雲龍山　　　　　　　　　蘇　軾
醉中走上黃茅岡滿岡亂石如羣羊岡頭醉倒石作牀
仰看白雲天茫茫歌聲落谷秋風長路人舉首東南望
拍手大笑使君狂
　　　會稽山中　　　　　　　　(宋/)戴復古
曉風吹斷花梢雨青山白雲無唾處嵐光滴翠濕人衣
踏碎瓊瑤谿上歩人家遠近屋參差半成圖畫半成詩
若使山中無杜宇登山臨水定忘歸
　　　遊黃華山　　　　　　　　(金/)元好問
黃華水簾天下絶我初聞之雪谿翁丹霞翠碧高歡宫
銀河下濯青芙蓉昨朝一遊亦偶爾更覺摹冩難為功
是時節氣已三月山木赤立無春容湍聲洶洶轉絶壑
雪氣凜凜隨陰風懸流千丈忽當眼芥蔕一洗生平胸
雷公怒擊散飛雹日脚倒射垂長虹驪珠百斛供一㵼
海藏翻倒愁龍公輕明圓轉不相礙變見融結誰為雄
歸來心魄為動蕩曉夢月落春山空手中仙人九節杖
每恨勝景不得窮攜壺重來巖下宿道人已約山櫻紅
　　　天馬山　　　　　　　　　(元/)黃清老
谿隨天馬西北行半空忽見蓮花生雙鸞欲下却飛去
旌旗引入丹霞城攀蘿上到猿啼處恍然曠坐消百慮
千山無人雲氣深終日徘徊不能去虛空樓閣時自開
異香忽起三清臺風吹笑語落天半疑是神仙跨鶴來
百花潭上春日照白鹿呼人猿亦嘯路迷不敢輕問津
恐有賢人隱耕釣蒼崖九折樵徑通絶頂可見西崆峒
塵心豁然臂欲羽竦身直上凌天風
　　　八仙洞山　　　　　　　　(元/)僧惟則
入山隱隱如聞雷山雞角角隨人飛松風洗我市喧耳
松露灑我靑蘿衣平生結習共幽賞會景會物情依依
誰能歌紫芝我當歌採薇招呼雲外青鸞歸
　　　登岳陽樓望君山　　　　　(明/)楊　基
洞庭無煙晩風定春水平鋪如練淨君山一㸃望中青
湘女梳頭對明鏡鏡裏芙蓉夜不収水光山色兩悠悠
直教流下春江去消得巴陵萬古愁
　　　過鹿門山　　　　　　　　(明/)薛　瑄
西來漢水浸山根舟人云此是鹿門峭壁蒼蒼石色古
曲逕杳杳藤蘿昏亂峰幽谷不知數底是龎公栖隱處
含情一笑江風清雙櫓急搖下灘去
　　　登招山　　　　　　　　　(明/)傅汝舟
招山不放海水過坐與潮汐爭咽喉軍門鼓角動地逺
不覺送我招山頭風沙冥冥海在下濤浪滚滚天真浮
一目可到九萬里寸心遙飛十二洲千峰靜處日脚動
百鳥飛絶雲色愁帆檣散亂㸃秋葉蛟龍出没如獮猴
天門盪久恐將裂碣石漫過能不柔未知尾閭果安在
祗見萬水皆兼収將軍教我認絶域日本西户東琉球
　　五言律
　　　登驪山高頂寓目　　　　　(唐/)中　宗
四郊秦漢國八水帝王都閶闔雄里閈城闕壯規模貫
渭稱天邑含岐實奥區金門披玉館因此識皇圖
　　　幸蜀西至劒門　　　　　　(唐/)明皇
劒閣橫雲峻鸞輿出狩迴翠屛千仞合丹嶂五丁開灌
木縈旗轉仙雲拂馬來乘時方在徳嗟爾勒銘才
　　　奉和聖製登驪山矚眺應制　(唐/)張　説
寒山上半空臨眺盡寰中是日巡遊處晴光逺近同川
明分渭水柳暗辨新豐巖壑清音暮天歌起大風
　　　奉和聖製登驪山高頂寓目應制
　　　　　　　　　　　　　　　(唐/)蘇　頲
仙蹕御層氳高高積翠分巖聲中谷應天語半空聞豐
樹連黃葉函闗入紫雲聖圖恢㝢縣歌舞少橫汾
　　　奉和聖製登驪山寓目應制　(唐/)趙彦昭
皇情遍九垓御輦駐昭回路若隨天轉人疑近日來河
看大禹鑿山見巨靈開願扈封登駕常持獻夀杯
　　　奉和聖製次瓊岳韻　　　　(唐/)張九齡
山祗亦望幸雲雨見靈心嶽館逢朝霽闗門解宿陰咸
京天上近清渭日邊臨我武因冬狩何言是即禽
　　　奉和聖製次瓊岳應制　　　(唐/)李林甫
東幸從人望西巡順物迴雲収二華出天轉五星來十
月農初罷三驅禮復開更看瓊岳上佳氣接神臺
　　　和張明府登鹿門山　　　　(唐/)孟浩然
忽示登高作能寛旅寓情絃歌既多暇山水思彌清草
得風先動虹因雨後成謬承巴里和非敢應同聲
　　　酬崔十三侍御登玉壘山思故園見寄
　　　　　　　　　　　　　　　(唐/)岑　參
玉壘天晴望諸峯盡覺低故園江樹北斜日嶺雲西曠
野看人小長空共鳥齊山高徒仰止不得日攀躋
　　　白鹽山　　　　　　　　　(唐/)杜　甫
卓立羣峰外蟠根積水邊他皆任厚地爾獨近高天白
榜千家邑清秋萬估船詞人取佳句刻畫竟誰傳
　　　奉和聖製登會昌山應制　　(唐/)錢　起
睿想入希夷真游到具茨玉鸞登嶂遠雲路出花遲泉
壑凝神處陽和布澤時六龍多順動四海正雍熙
　　　洞陽山(浮丘舊隱處/)　　　　(唐/)劉長卿
舊日仙成處荒林到客稀白雲將犬去芳草任人歸空
谷無行徑深山少落暉桃源㡬家住誰為掃荆扉
　　　九日登青山　　　　　　　(唐/)朱　灣
昔人惆悵地繫馬又登臨舊處煙霞在多時草木深水
將天一色雲共我無心想見龍山會良辰亦似今
　　　宿東橫山　　　　　　　　(唐/)許　渾
孤舟路漸賖時見碧桃花谿雨灘聲急巖風樹勢斜獮
猴懸弱蔓鸛鶴睡橫槎謾向山林宿無人識阮家
　　　遊爛柯山　　　　　　　　(唐/)項　斯
歩歩出塵氛谿山别是春壇邊時過鶴棋處寂無人訪
古碑多缺探幽路不真翻疑歸去晩清世累移神
　　　商山　　　　　　　　　　(唐/)黄貞白
商山名利路夜亦有人行四皓卧雲處千秋疉蘚生晝
煙籠澗黒殘雪隔林明我待酬恩了來聽水石聲
　　　送淸散遊太白山　　　　　(唐/)僧無可
巻經歸太白躡蘚别蘿龕若履浮雲上須看積翠南倚
身松入漢暝目月離潭此境堪長往塵中事可諳
　　　寒石山　　　　　　　　　(唐/)僧寒山
登陟寒山道寒山路不窮谿長石磊磊澗濶草濛濛苔
滑非闗雨松鳴不假風誰能超世累共坐白雲中
　　　新霽望岐笠山　　　　　　(宋/)梅堯臣
北望直百里峨峨千仞靑斷虹迎日盡飛雨帶龍腥陰
壑煙雲蓄陽崖草木靈登臨終不厭時許到兹亭
　　　北山寫望　　　　　　　　(宋/)林　逋
晩來山北景圖畫亦應非邨路飄黄葉人家濕翠微樵
當雲外見僧向水邊歸一曲誰横笛蒹葭白鳥飛
　　　鴈山　　　　　　　　　　(宋/)戴復古
此地古無聞誰封萬石君山林纔整整來往早紛紛兩
派龍湫水千峰雁蕩雲東西十八寺紀載欠碑文
　　　天門山　　　　　　　　　(元/)程鉅夫
萬里瀰漫地天門據要衝乾坤大開闢江漢此朝宗往
事空多壘千年只二峰舟人亦癡絶遙認兩眉濃
　　　重遊弁山　　　　　　　　(元/)趙孟頫
竹色迷行徑松聲湧座隅水清花自照風暖鳥相呼飲
罷思棋局歌長缺唾壺重來瀟灑地聊足慰須臾
　　　遊梅仙山和唐人韻　　　　(元/)薩都拉
絶頂尋仙跡寒泉照客容棲鸞多種竹愛鶴莫移松丹
藥人來乞山粳手自舂秋深霜葉滿麋鹿日相逢
　　　其二
仙人不可見借鶴過仙家夜卧千峯月朝餐五色霞祠
空風掃葉人去鹿銜花歸隱知何日分爐學鍊沙
　　　遊江陰君山　　　　　　　(元/)貢師泰
孤嶂臨滄海千山湧大江遠帆歸市獨高塔倒波雙鷗
鷺爭洲溆蛟龍怒石矼壯遊心未已飛雨灑樓忩
　　　黃牛山　　　　　　　　　(明/)王　冕
招提萬山底古屋蔽煙霞密竹先秋意長藤過夏花繁
陰沈雨脚淸響潄雲芽老衲眉如雪相逢話作家
　　　望頤山　　　　　　　　　(明/)馬　治
斜日水南行蒼然雲景清逺山時在望仙洞故知名楓
葉凝秋色藤花落晩晴西陽亭不見惆悵翳榛荆
　　　望海虞山得蹤字　　　　　(明/)李廷興
青山秋萬疉詩寫晩愁濃瀑斷峰頭路雲藏谷口松藥
爐丹氣上經藏碧苔封誰似仙翁靜階前掃鶴蹤
　　　遊會稽山　　　　　　　　(明/)袁　凱
山實揚州鎮人踰浙水來禹功懸白日秦刻卧蒼苔龍
起梅梁去神遊石洞開明朝有餘興更上越王臺
　　　次韻胡學士春日陪駕遊萬歳山
　　　　　　　　　　　　　　　(明/)胡　儼
鳯輦宸遊日祥雲夾道紅香風傳别殿飛翠繞行宫徑
轉千巖合波迴一鏡空忽看鸞鶴起聲在半天中
　　　其二
閣道雲為幄仙山玉作臺更無凡跡到只有異香來柳
拂金輿度花迎寳扇開太平多樂事扈從得徘徊
　　　過桐君山　　　　　　　　(明/)張　和
雲斷山疑合川回路忽分秋聲兩㟁葉曉色萬峰雲旅
鴈衝帆度寒蟬隔水聞嚴陵遺跡在我欲問桐君
　　　戈山眺和　　　　　　　　(明/)傅汝舟
峰青畫龜石水麗控龍沙楚樹懸猿直衡雲帶鴈斜笙
歌塞江縣琴響徹山家思君整飛舄待此歩飄霞
　　　詠虞山倒影　　　　　　　(明/)皇甫汸
今夜看山色翻從一水中谿嵐乘月吐巖翠合雲空波
靜明葭菼沙寒落鴈鴻臨杯挹仙檜星影亂芳叢
　　　夜登石鐘山　　　　　　　(明/)曹學佺
湖口行人曠山門入樹幽鐘鳴片石夜月滿九江秋洞
裏懸漁網崖前過客舟醉歌仍未已清露濕滄洲
　　五言排律
　　　度石門山　　　　　　　　(唐/)杜審言
石門千仭斷迸水落遙空道束懸崖半橋欹絶澗中仰
攀人屢息直下騎纔通泥擁奔蛇徑雲埋伏獸叢星躔
牛斗北地脈象牙東開塞隨行變高深觸望同江聲連
驟雨日氣抱殘虹未改朱明律先含白露風堅貞所不
憚險澀諒難窮有異登臨賞徒為造化功
　　　禹穴　　　　　　　　　　(唐/)宋之問
禹穴今晨到耶谿此路通著書聞太史鍊藥有仙翁鶴
往籠猶掛龍飛劒已空石帆搖海上天鏡落湖中水底
寒雲白山邊墜葉紅歸舟何慮晩日暮使樵風
　　　府試萊城晴日望三山　　　(唐/)許　郴
不易識蓬瀛憑高望有程盤根出巨浸遠色到孤城隱
隱排雲峻層層就日明淨収殘靄盡浮動嫩嵐輕縱目
徒多暇馳心累發誠從容更何往此路徹三清
　　七言律
　　　奉和聖製早登三郷山　　　(唐/)張九齡
羽衛森森西向秦山川歴歴在清晨晴雲稍巻寒巖樹
宿雨能銷御路塵聖徳由來合天道靈符即此應時巡
遺賢一一皆羈致猶欲高深訪隱淪
　　　望夫石　　　　　　　　　(唐/)劉禹錫
何代提戈去不還獨留形影白雲間肌膚消盡雪霜色
羅綺㸃成苔蘚斑江燕不能傳逺信野花空解妬愁顔
近來豈少征人婦笑採蘼蕪上北山
　　　霍山　　　　　　　　　　(唐/)曹　松
七千七百七十丈丈丈藤蘿勢入天未必展來空似翅
不妨開去也成蓮月將河漢分巖轉僧與龍蛇共窟眠
直是畫工須閣筆况無名畫可流傳
　　　麻姑山　　　　　　　　　(唐/)劉　滄
麻姑此地鍊神丹寂寂煙霞古竈殘一自仙娥歸碧落
㡬年春雨洗紅蘭帆飛震澤秋江逺雨過陵陽晩樹寒
山頂白雲千萬片時聞鸞鶴下仙壇
　　　算山　　　　　　　　　　(唐/)陸龜䝉
水繞蒼山固䕶來當時盤踞實雄才周郎計策清宵定
曹氏樓船白晝灰五十八年爭虎視三千餘騎騁龍媒
何如今日家天下閶闔門臨萬國開
　　　宿灊山　　　　　　　　　(唐/)伍　喬
一入仙山萬慮寛夜深寧厭倚虛闌鶴和雲影宿高木
人帯月光登古壇芝术露濃谿塢白薜蘿風起殿廊寒
更陪羽客論真理不覺初鐘叩曉殘
　　　西塞山下作　　　　　　　(唐/)韋　莊
西塞山前水似藍亂雲飛絮滿澄潭孤峰漸映湓城北
片月斜生夢澤南爨動曉煙烹紫鱖露和香蔕摘黃柑
他年却掉扁舟去終傍蘆花結一菴
　　　孤山後寫望　　　　　　　(宋/)林　逋
水墨屛風狀總非作詩除是謝𤣥暉谿橋裊裊穿黃落
樵斧丁丁斫翠微返照未沈僧獨往長煙如淡鳥橫飛
南峰有客鋤園罷閒倚籬門忘却歸
　　　過馬鞍山　　　　　　　　(宋/)孔武仲
足歴黃州百疉山更無平地只岡巒物皆枯槁非人境
石最崔嵬是馬鞍畏日流金紅艶艶亂山堆雪白漫漫
崎嶇出盡聊休息喜有松聲六月寒
　　　登齊山　　　　　　　　　　孔武仲
路出南隄思灑然烏藤㸃㸃破苔圓山腰仄塞原無路
洞底虛無别有天六月清風醒客醉千叢怪石伴僧禪
近人發覽方為貴從此匡廬不直錢
　　　宿九仙山　　　　　　　　(宋/)蘇　軾
風流王謝古仙真一去空山五百春玉室金堂餘漢士
桃花流水失秦人困眠一榻香凝帳夢繞千巖冷逼身
夜半老僧呼客起雲峰缺處湧冰輪
　　　何山　　　　　　　　　　(元/)仇　遠
谿轉峰迴一徑平田頭白水照人清寺因何氏封山姓
客把坡詩證地名蘿月長隨行道影杉風猶帶讀書聲
雲津橋下潺湲急僧濯袈裟客濯纓
　　　陰山　　　　　　　　　　(元/)耶律楚材
八月陰山雪滿沙清光凝目眩生花挿天絶壁噴晴日
擎海層巒吸翠霞松檜叢中疏畎畝藤蘿深處有人家
橫空千里雄西域江左名山不足誇
　　　過玲瓏山　　　　　　　　(元/)劉秉忠
世外徒聞説洞天桃源迷路再無縁摩青磈磊誰能鑿
繡白玲瓏自可穿别有一壺藏日月正看萬竅吐雲煙
勞生得遇崆峒客煉訣還丹問隱仙
　　　玉華山　　　　　　　　　(元/)虞　集
何處清江擁玉華手題名榜寄仙家光凝石殿千年雪
影動銀河八月槎藏藥寳函騰玉氣説詩瑤席散天葩
奎章閣吏無能賦得似新宫蔡少霞
　　　浮山道中　　　　　　　　(元/)張　翥
處處人煙有酒旗楝花開後絮飛時一溪春水浮黃頰
滿樹暄風呌畫眉入境漸聞人語好看山不厭馬行遲
江籬綠遍汀州外擬折芳馨寄所思
　　　遊麻姑山用蔣師文韻　　　(元/)黃鎮成
紫霧鸞龍月裏遊白銀宫殿海中洲麻姑宴罷壇猶在
葛令丹成井獨留滴雨浮嵐空翠晩飛花散玉瀑簾秋
誰能共食金光草來住仙家十二樓
　　　登台州巾山　　　　　　　(元/)吳景奎
崒嵂雙峰著此身危巔夜半見朝暾天低古塔參雲闕
江送寒潮落海門帢幘風高仙已去翠微僧老鶴長存
下觀城郭紅塵隘水色山光自吐吞
　　　桐君山　　　　　　　　　(元/)徐　舫
曉上桐君宿霧収嵐光蒼翠恣夷猶丹爐秘訣歸仙子
清景吟懷屬士流七里灘橫孤棹影立山鐘響五更頭
古來瀟灑稱名郡莫把繁華數汴州
　　　題徑山　　　　　　　　　(元/)僧　益
攀蘿捫石上崔嵬為訪名師特地來碧眼望穿紅日際
青鞵踏破白雲堆松濤振壑鳴天籟瀑布舂崖動地雷
好境自然塵世别何須海上覓蓬萊
　　　漷州望古北居庸諸山　　　(明/)陳秀民
古北居庸一望中風沙滿眼亂芙蓉曦車夜轉崑崙脊
華蓋陰移太乙峰金口水流終到海玉泉雲起又隨龍
兩京形勝今如此可擬秦闗百二重
　　　鄧尉山紀遊　　　　　　　(明/)唐　寅
鄧尉名山久注思少攜閒伴是春時隔忩湖水坐不起
塞路梅花行轉遲清福可敎何日領閒情曽有㡬人知
漫収形勝歸邨館夢裏煙霞亦自追
　　　晩望蒼山即事　　　　　　(明/)包　節
吏散庭閒靜掩扉㸃蒼西望翠霏微雲裁玉葉和煙潤
瀑濺珠花映雨飛石洞經秋龍未起松枝將暝鶴初歸
泠然忽動煙霞思擬陟丹梯一振衣
　　五言絶句
　　　登玉清　　　　　　　　　(唐/)盧照鄰
絶頂橫臨日孤峰半倚天徘徊拜真老萬里見風煙
　　　奉和登驪山應制　　　　　(唐/)閻朝隱
龍行踏綘氣天半語相聞混沌疑初判洪荒若始分
　　　獨坐敬亭山　　　　　　　(唐/)李　白
衆鳥高飛盡孤雲獨去閒相看兩不厭只有敬亭山
　　　憶東山　　　　　　　　　　李　白
不向東山久薔薇㡬度花白雲還自散明月落誰家
　　　西塞山　　　　　　　　　(唐/)韋應物
勢從千里奔直入江中斷嵐橫秋塞雄地束驚流滿
　　　盛山隱月岫　　　　　　　(唐/)韋處厚
初映鈎如線終銜鏡似鈎遠澄秋水色高倚曉河流
　　　盛山琵琶臺　　　　　　　　韋處厚
褊地難層疉因崖遂削成淺深嵐嶂色盡向此中呈
　　　西山　　　　　　　　　　(唐/)韓　愈
新月迎宵挂晴雲到晚留為遮西望眼終是懶回頭
　　　登柳州峨山　　　　　　　(唐/)柳宗元
荒山林日午獨上意悠悠如何望郷處西北是融州
　　　地肺山春日　　　　　　　(唐/)溫庭筠
苒苒花明岸涓涓水繞山㡬時抛俗事來共白雲閒
　　　儋耳山　　　　　　　　　(宋/)蘇　軾
突兀隘空虛他山總不如君看道傍石盡是補天餘
　　　列岫亭望西山最正殆無毫髪遺憾滕王秋屛
　　　　皆不及也因作此詩　　　(宋/)朱　子
東西水平分南北山中斷妙處毫髪間商略無遺算
　　　百丈山石臺　　　　　　　　朱　子
出谷轉石稜俯身窺木末夕眺嵐翠分朝隮海雲濶
　　　五峰山　　　　　　　　　(宋/)僧大奎
一尋五峰老孤塔在雲端鐵策已古色石房空晝寒
　　　憶郎山　　　　　　　　　(金/)任　詢
萬壑溪流合千峰木葉黃郎山五千尺獨立見蒼蒼
　　　雲臺山　　　　　　　　　(元/)貢師泰
天星二十八下作漢廷將功成歸帝傍精彩射石上
　　　天冠山　　　　　　　　　(元/)王士熈
　　　　龍口巖
飛泉龍口懸平石鰲背展高會瀛洲人一笑滄浪淺
　　　　長廊巖
誰謂山中險長廊亦晏然花開春雨足月落山人眠
　　　　金沙嶺
峻嶺接仙臺仙人獨往來簫聲吹日落鶴翅拂雲開
　　　　昇仙臺
高臺去天咫有仙從此昇遺跡尚可攀山雲白層層
　　　　逍遙巖
老竹空巖裏懸崖飛水前欲識逍遙意試讀逍遙篇
　　　　道人巖
道人出白雲空巖為誰碧獨往誰得知時有鶴一隻
　　　　老人峰
何年南極星墮地化為石至今明月夜清輝倚天碧
　　　　石人峰
仙人立危峰欲作凌雲舉飄然閲浮世獨立寂無語
　　　　學堂巖
仙人讀書處樵子時聞聲猶勝爛柯者只看棋一枰
　　　　馨香巖
蛟涎漬頑石磴道何崎嶇深潭湛古色興雲只須臾
　　　　月巖
飛泉何許來明月此夜滿登高立秋風妙趣無人欵
　　　　鳯山
孤鳯棲山中白雲䕶清境朝陽早飛來月落空巖冷
　　　五臺山　　　　　　　　　(元/)顧　瑛
海湧如來室清涼即五臺春風山頂雪飛度鴈門來
　　　五隖山飛泉塢　　　　　　(明/)高　啟
山空響更遠雨過流還急餘沫洒迴風一林紅樹濕
　　　五隖山白雲塢　　　　　　　高　啟
雲開見山家雲合失山路聞語知有人欲尋已迷誤
　　　過闗山　　　　　　　　　(明/)李　蓘
石不潄石竇鏗鍧下如乳版屋有居人終年聽風雨
　　六言絶句
　　　别甑山　　　　　　　　　(唐/)韓　翃
一身趨侍丹墀西路翩翩去時惆悵靑山緑水何年更
是來期
　　　題雲山　　　　　　　　　(明/)陳繼儒
雨過石生五色雲度山餘數層時有炊煙出樹中多處
士高僧
　　七言絶句
　　　望天門山　　　　　　　　(唐/)李　白
天門中斷楚江開碧水東流直北回兩㟁青山相對出
孤帆一片日邊來
　　　過商山　　　　　　　　　(唐/)戎　昱
雨暗商山過客稀路傍孤店閉柴扉卸鞍良久茅檐下
待得巴人樵采歸
　　　過三郷望女几山早歳有卜築之志
　　　　　　　　　　　　　　　(唐/)羊士諤
女几山頭春雪消路傍仙杏發柔條心期欲去知何日
惆悵回車上野橋
　　　同諸隱者夜登四明山　　　(唐/)施肩吾
半夜尋幽上四明手攀松檜觸雲行相呼已到無人境
何處玉簫吹一聲
　　　宿四明山　　　　　　　　　施肩吾
黎州老人命余宿杳然高頂浮雲平下視不知㡬千仞
欲曉不曉天雞聲
　　　商山道中　　　　　　　　(唐/)趙　嘏
和如春色淨如秋五月商山是勝遊當晝火雲生不得
一谿分作萬重流
　　　過象耳山　　　　　　　　(唐/)薛　能
一色青松㡬萬栽異香薰路帶花開山門欲别心潛願
更到蜀中還到來
　　　題君山　　　　　　　　　(唐/)雍　陶
風波不動影沈沈翠色全微碧色深疑是水仙梳洗處
一螺青黛鏡中心
　　　商山　　　　　　　　　　(唐/)司空圖
馬上搜奇已數篇籍中猶愧是頑仙闗頭傳説開元事
指㸃多疑孟浩然
　　　君山　　　　　　　　　　(唐/)程　賀
曽遊方外見麻姑説道君山自古無云是崑崙山頂石
海風飄泊洞庭湖
　　　湖山　　　　　　　　　　(唐/)儲嗣宗
犬入五雲音信絶鳯栖凝碧悄無聲焚香古洞歩虛夜
露濕松花空月明
　　　登遊齊山　　　　　　　　(唐/)許　堅
星使南馳入楚重此山偏得駐行蹤落花滿地月華冷
寂寞舊山三四峰
　　　斛石山書事　　　　　　　(唐/)薛　濤
王家山水畫圖中意思都盧粉黛容今日忽登虛境望
歩搖冠翠一千峰
　　　出惠山遙望橫山　　　　　(宋/)楊萬里
三日橫山反覆看殷勤送我惠山前常州更在橫山外
只望橫山已杳然
　　　至鳯凰山再作　　　　　　(宋/)朱　子
門前寒水青銅闕林外晴峯紫㡌孤記得南垞通柳浪
依稀全是輞川圖
　　　吳山高　　　　　　　　　　朱　子
行盡吳山過越山白雲猶是㡬重闗若尋汗漫相期處
更在孤鴻滅没間
　　　過鴈山　　　　　　　　　(宋/)王十朋
清秋天氣過山中征鴈行人路不同從此又勞千里翼
傳書來往浙西東
　　　漳州圓山　　　　　　　　(宋/)徐　璣
輕烟漠漠霧綿綿野色籠靑傍屋前盡説漳南風景好
衆山圍繞一山圓
　　　荆江口望見君山　　　　　(宋/)鄭　震
荆江江口望漫漫一白無邊夕照寒只是青雲浮水上
教人錯認作山看
　　　三天竺道中　　　　　　　(元/)方　回
三天竺路漸平登高似雷峰塔㡬層山到無人行處好
松陰萬樹立孤僧
　　　舟次九山　　　　　　　　(元/)黃　庚
水雲盡處立奇峰螺髻參差杳靄中江岸維舟看不了
煙嵐分碧入疎篷
　　　訪屛風山　　　　　　　　(元/)元　淮
獨出南闗訪翠微鐘樓佛閣藹霏霏草根縳筆題牆了
更與山僧伴話歸
　　　登師山　　　　　　　　　(元/)鄭　玉
山前邨落亂高低雲意糢糊逺近迷萬疉峰巒如畫展
黃山正在小樓西
　　　次韻友竹弟南明山　　　　(元/)周　權
秋深槲葉滿空山飯罷僧袍挂石闌洗淨十年塵土夢
天風吹瀑落雲寒
　　　盤石山　　　　　　　　　(元/)陳　孚
懸崖千仞鐵崔嵬勢似飛虯捲海來我見只疑山欲躍
馬蹄不敢蹴青苔
　　　赤松山　　　　　　　　　(元/)吳景奎
雙鶴沖天去不回五雲繚繞散花臺山中若見皇初起
為問留侯㡬度來
　　　天平山中　　　　　　　　(明/)楊　基
細雨茸茸濕楝花南風樹樹熟枇杷徐行不記山深淺
一路鶯啼送到家
　　　南山　　　　　　　　　　(明/)殷　奎
南山萬疉為吾開一日支頤看㡬回最是夕陽時好看
㡬人閒處解看來
　　　　晩過張林山　　　　　　　(眀/)浦　源
　名山㡬度欲尋幽此日雖來不暇遊一棹黃昏過山下
　疎燈絡緯滿林秋
　　　　鄧尉山　　　　　　　　　(明/)方太古
　危欄倦倚帶斜陽今夜禪床借上方七十二山何處是
　洞庭煙水正茫茫
　　　　靈巖山　　　　　　　　　(明/)沈明臣
　響屧廊空香徑微千年往跡故應非青山花草斜陽下
　惟見殘僧曬衲衣
　　　　華陽雜韻　　　　　　　　(眀/)廖孔說
　林間風靄日氤氲乍露孤峰半未分一夜雷聲在山下
　始知身出萬重雲
　
　
　
御定佩文齋詠物詩選巻八十三
　欽定四庫全書
御定佩文齋詠物詩選卷八十四
　　水總類
　　　五言古
　　　　賦得臨水　　　　　　　　(梁/)沈君攸
　開筵臨桂水携手望桃源花落圓文出風急細流翻光
　浮動岸影浪息累沙㾗滄波自可恱濯纓何用論
　　　　詠水　　　　　　　　　　(陳/)祖孫登
　驪泉紫闕映珠浦碧沙沈岸闊蓮香逺流清雲影深風
　潭如拂鏡山澑似調琴請君看皎潔知有淡然心
　　　　賦得方塘含白水　　　　　(隋/)李巨仁
　白水溢方塘淼淼素波揚疉浪揺鳬影連漪寫雁行長
　堤栁色翠夾岸荇花黄觀魚自有樂何必在濠梁
　　　　翫止水　　　　　　　　　(唐/)白居易
　動者樂流水静者樂止水利物不如流鑒形不如止凄
　清早霜降淅瀝微風起中面紅葉開四隅綠萍委廣狹
八九丈灣環有涯涘淺深三四尺洞徹無表裏淨分鶴
翹足澄見魚掉尾迎眸洗眼塵隔胸蕩心滓定將禪不
别明與誠相似清能律貪夫淡可交君子豈惟空狎翫
亦取相倫擬欲識靜者心心源只如此
　　　亭西牆下伊渠水中置石激流潺湲成韻頗有
　　　　幽趣以詩記之　　　　　　白居易
嵌巉嵩石峭皎潔伊流清立為逺峰勢激作寒玉聲夾
岸羅密樹面灘開小亭忽疑嚴子瀬流入洛陽城是時
羣動息風靜微月明高枕夜悄悄滿耳秋泠泠終日臨
大道何人知此情此情茍自愜亦不要人聽
　　　泛水　　　　　　　　　　(宋/)孔平仲
漣漪二十里清淡得我性微風不復揺天水相與淨秋
容入崖栁晩色依漁艇髣髴㑹稽遊南湖明似鏡
　　七言古
　　　西城觀水　　　　　　　　(金/)趙　渢
西山秋水來天地巨野横流浩無際長風蹙浪鱗甲生
兩角斜分半山裏繚堤北去接飛橋皷鼙洶洶飜驚濤
中流突兀玉山起直疑河伯驅靈鼇冷光揺蕩秋雲白
渾似夢中遊震澤隔林我欲喚漁郎孤帆忽如過鳥翼
安得酒船常拍浮四時甘味置兩頭何人與我同此樂
穎陽試覓元丹丘
　　五言律
　　　春水　　　　　　　　　　(唐/)杜　甫
三月桃花浪江流復舊㾗朝來没沙尾碧色動柴門接
縷垂芳餌連筒灌小園已添無數鳥爭浴故相喧
　　　逺水　　　　　　　　　　(唐/)馬　戴
蕩漾空沙際虛明入逺天秋光照不極鳥影去無邊勢
引長雲斷波凝片雪連汀洲杳難到萬古覆蒼煙
　　　逺水　　　　　　　　　　(唐/)項　斯
渺渺浸天色一邊生晩凉闊含萍勢逺寒入鴈愁長北
極連平地東流即故鄉扁舟當宿處彷彿似瀟湘
　　　秋水　　　　　　　　　　(宋/)徐　積
水與秋月色清無一㸃瑕有情山共逺無限月初斜鷺
下沉寒葦雁空遺暖沙旋將堤畔木學泛斗邊槎
　　五言排律
　　　賦得玉水記方流　　　　　(唐/)陳昌言
明媚如懷玉竒姿寄託幽白虹深不見綠水折空流方
珏清沙徧縱横氣色浮類圭才有角寫月漾成鈎久處
深潛貴希當特達收滔滔在何許掲厲願從游
　　　賦得玉水記方流　　　　　(唐/)鄭　俞
積水綦文動因知玉産幽如天涵素色侔地引方流潛
潤蒸雲起英華射浪浮魚龍泉不夜艸木岸無秋璧沼
寧堪比瑤池詎足儔若非懸可測誰復寄𠖇搜
　　　賦得玉水記方流　　　　　(唐/)王　鑑
玉潤在中洲光臨碕岸幽氤氳𠖇瑞影演瀁度方流乍
似輕漣合還疑駭浪收夤緣知有異洞徹信無儔比德
稱殊賞含輝處至柔沈淪如見念况乃屬時休
　　　賦得玉水記方流　　　　　(唐/)杜元穎
重泉生美玉積水異長流如見清堪賞因知寳可求斗
廻虹氣見磬折紫光浮中矩諧明德同方叶至柔月生
偏共暎風暖佇將游異寳雖無脛逄時願俯收
　　　賦得四水合流　　　　　　(唐/)李　沛
禹鑿山川地因通四水流縈㢠過鳳闕㑹合出皇州天
影長波裏寒聲古渡頭入河無晝夜歸海有謙柔順物
宜投石逢時可載舟羡魚猶未已臨水欲垂鈎
　　　賦得春水緑波　　　　　　(唐/)朱　林
芳時淑氣和春水淡煙波滉瀁滋蘭杜淪漣長芰荷晩
光扶翠㶑潭影㵼清莎歸鴈追飛盡纖鱗游泳多朝宗
終到海潤下每盈科願假中流便從兹發棹歌
　　　賦得空水共澄鮮　　　　　(唐/)闕　名
悠然四望通渺渺水無窮海鶴飛天際煙林出鏡中雲
消澄徧碧霞起淡微紅落日浮光滿遥山翠色同樵聲
喧竹嶼棹響入蓮藂逺客舟中興塵襟暫一空
　　七言律
　　　　西蜀淨因寺題水　　　　　(唐/)鄭　谷
　竹院松廊分數派晴空清泚亦逶迤落花相逐去何處
　幽鳥獨來無限時洗鉢老僧臨岸久釣魚閒客巻綸遲
　晩來一片連莎綠悔與滄浪有舊期
　　　　水紋　　　　　　　　　　(元/)謝宗可
　新綠粼粼漾淺漪織成春色上苔衣一池碧暈雨初落
　十疊翠鱗風更微淨縠光揺湘女鏡輕羅影動水仙機
　何如袖取并刀去剪得吴淞半幅歸
　　　七言絶句
　　　　流水　　　　　　　　　　(唐/)羅　鄴
　龍躍虬蟠旋作潭繞紅濺綠下東南春風散入侯家去
　潄齒花前酒半酣
　
　
　
御定佩文齋詠物詩選巻八十四
　欽定四庫全書
御定佩文齋詠物詩選卷八十五
　　海類
　　　四言古
　　　　觀滄海　　　　　　　　　(魏/)武　帝
　東臨碣石以觀滄海水何澹澹山島竦峙樹木藂生百
　草豐茂秋風蕭瑟洪波湧起日月之行若出其中星漢
　燦爛若出其裏幸甚至哉歌以詠志
　　　五言古
　　　　登郁洲山望海　　　　　　(梁/)劉　峻
　滄潦聯霄岫層嶺鬱巑崱下盤鹽海底上轉靈烏翼滇
　㴐非可辨鴻溶信難測輕塵久弭飛驚浪終不息雲錦
　曜石嶼羅綾文水色
　　　　奉和望海　　　　　　　　(隋/)虞　茂
　清蹕臨溟漲巨海望滔滔十洲雲霧逺三山波浪髙長
　瀾疑浴日連島類奔濤神遊藐姑射睿藻冠風騷徒然
雖觀海何以効涓毫
　　　景龍四年春祠海　　　　　(唐/)宋之問
肅事祠春溟宵齋洗蒙慮雞鳴見日出鷺下驚濤騖地
闊八荒近天廻百川注筵端接空曲目外唯雰霧暖氣
物象來周遊晦明互致牲匪𤣥享禋滌期靈煦的的波
際禽沄沄島間樹安期今何在方丈蔑尋路仙事與世
隔冥搜徒已屢四明背羣山遺老莫辨處撫中良自慨
弱齡忝恩遇三入文史林兩拜神仙署雖嘆出關逺始
知臨海趣賞來空自多理勝孰能喻畱楫竟何待徙倚
忽云暮
　　　入海　　　　　　　　　　(唐/)張　說
乗桴入南海海曠不可臨茫茫失方面混沌如凝隂雲
山相出沒天地互浮沈萬里無涯際云何測廣深潮波
自盈縮安得㑹虛心
　　　和賀蘭判官望北海作　　　(唐/)高　適
聖代務平典輶軒推上才迢遥溟海際曠望滄波開四
牡未遑息三山安在哉巨鼇不可釣髙浪何崔嵬湛湛
朝百谷茫茫連九垓挹流納廣大觀異増遲廻日出見
魚目月圓如蚌胎跡非想像到心以精靈猜逺色帶孤
嶼虛聲涵殷雷風行越裳貢水遏天呉災攬轡隼將擊
忘機鷗復來緣情韻騷雅獨立遺塵埃吏道竟殊用翰
林仍忝陪長鳴謝知已所媿非龍媒
　　　西陵口觀海　　　　　　　(唐/)薛　據
長江漫湯湯近海勢彌廣在昔胚混凝融為百川泱地
形失端倪天色潛滉瀁東南際萬里極目逺無象山影
乍浮沈潮波忽來往孤帆或不見櫂歌猶想像日暮長
風起客心空振蕩浦口霞未收潭心月初上林嶼幾邅
廻亭臯時偃仰歲晏訪蓬瀛眞遊非外奬
　　　觀海　　　　　　　　　　(唐/)獨孤及
北登渤澥島廻首秦東門誰尸造物功鑿此天池源澒
洞呑百谷周流無四垠廓然混茫際望見天地根白日
自中吐扶桑如可捫超遥蓬萊峰想像金臺存秦帝昔
經此登臨冀飛飜揚旌百神㑹望日羣山奔徐福竟何
成羡門徒空言唯見石橋足千年潮水㾗
　　　登東海龍興寺髙頂望海簡演公
　　　　　　　　　　　　　　　(唐/)劉長卿
朐山壓海口永望開禪宫元氣逺相合太陽生其中豁
然萬里餘獨為百川雄白波走雷電黒霧藏魚龍變化
非一狀晴明分衆容煙開秦帝橋隱隱横殘虹蓬島如
在眼羽人那可逢偶聞真僧言甚與靜者同幽意頗相
愜賞心殊未窮花間午時梵雲外春山鐘誰念遽成别
自憐歸所從他時相憶處惆悵西南峰
　　　航海　　　　　　　　　　(宋/)陸　游
我不如列子神游御天風尚應似安石悠然雲海中卧
看十幅蒲灣灣若張弓潮來湧銀山忽復磨青銅飢鶻
掠船舷大魚舞虛空流落何足道豪氣蕩肺胸歌罷海
動色詩成天改容行矣跨鵬背弭節蓬萊宫
　　五言律
　　　詠海　　　　　　　　　　(唐/)李　嶠
習坎疏丹壑朝宗合紫微三山巨鼇湧萬里大鵬飛樓
寫春雲色珠含明月輝㑹因添霧露方逐衆川歸
　　　海上　　　　　　　　　　(金/)劉　迎
潮蹙三山島煙横萬里沙蜃樓春作市鼉鼓莫催衙一
曲水仙操片帆漁父家安期定何處試問棗如𤓰
　　五言排律
　　　春日望海　　　　　　　　(唐/)太　宗
披襟眺滄海憑軾翫春芳積流横地紀疏派引天潢仙
氣凝三嶺和風扇八荒拂潮雲布色穿浪日舒光照岸
花分采迷雲鴈斷行懷卑運深廣持滿守靈長有形非
易測無源詎可量洪濤經變野翠島屢成桑之罘思漢
帝碣石想秦皇霓裳非本意端拱是圖王
　　　奉和聖製春日望海　　　　(唐/)楊師道
春日臨渤海征旅輟晨裝廻瞰盧龍塞斜瞻肅慎鄉洪
波廻地軸孤嶼映雲光落日驚濤上浮天駭浪長仙臺
隱螭駕水府泛鼉梁碣石朝煙滅之罘歸雁翔北巡非
漢后東幸異秦皇搴旗羽林客拔距少年塲電擊驅遼
水鵬飛出帶方將舉青丘繳安訪白霓裳
　　　賦得海水不揚波　　　　　(唐/)闕　名
聖朝崇大道寰海免波揚既合千年聖能安百谷王天
心隨澤廣水德共靈長不撓魚彌樂無瀾葦可航化流
霑率土恩浸及殊方豈只朝宗國唯聞有越裳
　　七言律
　　　南海　　　　　　　　　　(唐/)曹　松
傾騰界漢沃諸蠻立望何如畫此看無地不同方覺逺
共天難别始知寛文魮隔霧朝含磬老蚌凌波夜吐丹
萬狀千形皆得意長鯨獨自轉身難
　　　昆陽望海　　　　　　　　(明/)楊　慎
昆明波濤南紀雄金碧滉漾銀河通平吞萬里象馬國
直下千尺蛟龍宫天外煙巒分㸃綴雲中海樹入空濛
乗槎破浪非吾事已把漁竿狎釣翁
　　七言絶句
　　　海客　　　　　　　　　　(唐/)李啇隱
海客乗槎上紫氛星娥罷織一相聞只因不惮牽牛妬
聊用支機石贈君
　　　次韻寶印叔觀海　　　　　(宋/)王十朋
戴地浮天浩莫窮氣營樓閣聳虛空道人妙得觀瀾術
萬里滄溟碧眼中
　　　滇海曲　　　　　　　　　(明/)楊　慎
梁王閣榭水中央烏鵲雙星帶五潢跨海虹橋三十里
廣寒宫殿夜飄香
　　　其二
化城樓閣壯人寰澤國封疆鎭兩闗雲氣開成銀色界
天工斲出㸃蒼山
　　　其三
葉榆巨浸環三島益部雄都控百蠻神禹𨗳河雙洱水
武侯征路七星關
　　　　泛海　　　　　　　　　　(明/)張可大
　到處啼鶯倚棹歌客懷偏向布帆多黃雲飛盡天如洗
　鼇背山前萬頃波
　
　
　
　
　
　
　
　
　
　
　
　
御定佩文齋詠物詩選巻八十五
　欽定四庫全書
御定佩文齋詠物詩選卷八十六
　　江類
　　　五言古
　　　　江皐曲　　　　　　　　　(齊/)王　融
　林斷山更續洲盡江復開雲峰帝鄉起水源桐柏來
　　　　赴荆州泊三江口　　　　　(梁/)元　帝
　渉江望行旅金鉦間綵斿水際含天色虹光入浪浮栁
　條恒拂岸花氣盡薰舟叢林多故社單戍有危樓疉鼓
　隨朱鷺長簫應紫驑蓮舟夾羽氅畫舸覆緹油榜歌殊
　未息於此泛安流
　　　　奉和晩日揚子江應教　　　(隋/)栁　𧦬
　大江都㑹所長洲有舊名西流控岷蜀東汎邇蓬瀛未
　覩纖羅動先聽逺濤聲空濛雲色晦浹疉浪花生欲知
　暮雨歇當觀飛斾輕
　　　　奉和晚日揚子江應制　　　　栁　辯
詰旦金鐃發驂駕出城闉鮮雲臨葆葢細艸藉斑輪千
里煙霞色四望江山春梅風吹落蕊酒雨減輕塵日斜
歡未畢睿想良非一風生疉浪起霧捲孤帆出掞藻麗
繁星髙論光朝日空美鄒枚侣終謝淵雲筆
　　　入郴江　　　　　　　　　(隋/)薛道衡
仗節遵嚴㑹揚舲泝急流征途非白馬水勢類黄牛跳
波鳴石磧濺沬擁沙洲岸廻槎倒轉灘長船却浮緣崖
頻斷挽挂壁屢移鈎還憶青絲騎東方來上頭
　　　荆門浮舟望蜀江　　　　　(唐/)李　白
春水月峽來浮舟望安極正見桃花流依然錦江色江
色緑且明茫茫與天平逶迤巴山盡揺曵楚雲行雪照
聚沙鴈花飛出谷鸎芳洲却已轉碧樹森森迎流目浦
煙夕揚帆海月生江陵識遥火應到渚宫城
　　　晩次荆江　　　　　　　　(唐/)戎　昱
孤舟大江水水渉無昏曙雨暗迷津時雲生望鄉處漁
翁閒自樂樵客紛多慮秋色湖上山歸心日邊樹徒稱
竹箭美未得楓林趣向夕垂釣還吾從落潮去
　　　晩渡揚子江却寄江南親故　(唐/)權德輿
返照滿寒流輕舟任揺蕩支頥見千里煙景非一狀逺
岫有無中片帆風水上天清去鳥滅浦逈寒沙漲樹晩
疉秋嵐江空飜宿浪胸中千萬慮對此一清曠回首碧
雲深佳人不可望
　　　江色　　　　　　　　　　(明/)陶　安
竹屋晨啓關江色直飛入空碧壓几案隂隂四壁濕玻
瓈作天地泠然手可挹萬象隨升降元氣動呼吸臨岸
歩觀漲石堦没千級岷巴與湘漢衆水大會集合流東
北去海水亦起立
　　　晩晴江上　　　　　　　　(明/)汪廣洋
江上鴨頭緑楚山螺髻青鷓鴣啼不盡花發樹𠖇𠖇微
風泛蘭槳落日過松亭勝境思彌愜漁歌隨處聽
　　七言古
　　　江南弄　　　　　　　　　(唐/)李　賀
江中綠霧起凉波天上疉巘紅嵯峨水風浦雲生老竹
渚暝蒲帆如一幅鱸魚千頭酒百斛酒中倒卧南山緑
呉歈越吟未終曲江上團團帖寒玉
　　五言律
　　　詠江　　　　　　　　　　(唐/)李　嶠
日夕三江望靈潮萬里㢠霞津錦浪動月浦練花開湍
似黄牛去濤從白馬來英靈已傑出誰識卿雲才
　　　夜渡江　　　　　　　　　(唐/)姚　崇
夜渚帶浮煙蒼茫晦逺天舟輕不覺動纜急始知牽聽
草遥尋岸聞香暗識蓮惟看孤帆影常似客心懸
　　　自豫章南還江上作　　　　(唐/)張九齡
歸去南江水磷磷見底清轉逢空闊處聊洗滯畱情浦
樹遥如待江鷗近若迎津途别有趣况乃濯吾纓
　　　春江晩景　　　　　　　　　張九齡
江林皆秀發雲日復相鮮征客那逢此春心益渺然興
來祗自得佳處莫能傳薄暮津亭下餘花落客船
　　　渡揚子江　　　　　　　　(唐/)孟浩然
桂楫中流望空波兩畔明林開揚子驛山出潤州城海
盡邊隂静江寒朔吹生更聞楓葉下淅瀝度秋聲
　　　泊揚子江岸　　　　　　　(唐/)祖　詠
纔入維揚郡鄉關此路遥林藏初過雨風退欲歸潮江
火明沙岸雲帆礙浦橋客衣今日薄寒氣近來饒
　　　長江　　　　　　　　　　(唐/)杜　甫
浩浩終不息乃知東極臨衆流歸海意萬國奉君心色
借瀟湘闊聲驅灔澦深未辭添霧雨接上遇衣襟
　　　渡江　　　　　　　　　　　杜　甫
春江不可渡二月已風濤舟楫敧斜疾魚龍偃卧高渚
花張素錦汀草亂青袍戲問埀綸客悠悠見汝曹
　　　巴水　　　　　　　　　　唐白居易
城下巴江水春來似麴塵軟沙如渭曲斜岸憶天津影
蘸新黄栁香浮小白蘋臨流搔首坐惆悵為何人
　　　新春江次　　　　　　　　　白居易
浦乾潮未應堤濕凍初消粉片粧梅朶金絲刷栁條鴨
頭新綠水鴈齒小紅橋莫怪珂聲碎春來五馬驕
　　　新安江行　　　　　　　　(唐/)章八元
江源南去永野渡暫維艄古戍懸魚網空林露鳥巢雪
晴山脊見沙淺浪㾗交自笑無媒者逢人即解嘲
　　　鄭尚書新開涪江　　　　　(唐/)賈　島
岸鑿青山破江開白浪寒日沈源出海春至草生灘梓
匠防波溢蓬仙畏水乾從今疏決後任雨滯峰巒
　　　其二
不侵南畝務已㧞北江流涪水方移岸潯陽有到舟潭
澄初搗藥波動乍垂鈎山可疏三里從知歴億秋
　　　秋日富春江行　　　　　　(唐/)羅　隱
逺岸平如翦澄江靜似鋪紫鱗仙客馭金顆李衡奴冷
疉千山闊清函萬象殊嚴陵亦高見歸卧是良圖
　　　宿巴江　　　　　　　　　　僧栖蟾
江聲五千里㵼碧急於弦不覺日又夜争敎人少年一
汀巫峽月兩岸子規天山影似相伴依依到客船
　　　長蘆江口　　　　　　　　(宋/)梅堯臣
風駕晩潮急浪頭相趂過水歸𤓰步小船下秣陵多鷗
舞不停翅燕飛輕貼波今來學楚客薄暮愛漁歌
　　　吳江　　　　　　　　　　(宋/)王安石
莽莽昔登臨秋風一散襟地畱孤嶼小天入五湖深柑
橘無千里魚鰕有萬金吾雖輕范蠡終欲此幽尋
　　　冐雨登擬峴臺觀江漲　　　(宋/)陸　游
雨氣分千嶂江聲撼萬家雲飜一天墨浪蹴半空花噴
薄侵虛閣低昻泛斷槎壯游思夙昔乗醉下三巴
　　　泊舟湘岸　　　　　　　　(元/)李　材
長沙今在眼青草舊知名二月風檣疾三湘雪浪平藤
深帝子廟花發定王城莫㰕江南岸啼䳌處處聲
　　　入桐江　　　　　　　　　(明/)徐中行
奔流千折下峭壁兩崖分樵徑衝江雨漁舟宿嶺雲布
帆林杪見水碓月中聞獨有披裘客千秋不可羣
　　五言排律
　　　江上有懐　　　　　　　　(唐/)孫　逖
秋水明川路輕舟轉石圻霜多山橘熟寒至浦禽稀飛
席乗風勢廻流蕩日暉晝行疑海若夕夢識江妃野霽
看吳盡天長望洛非不知何歳月一似暮潮歸
　　　歳暮自廣江至新興往復中題峽山寺
　　　　　　　　　　　　　　　(唐/)許　渾
宻樹分蒼壁長谿抱碧岑山風聞鶴逺潭日見魚深松
葢環清韻榕根架綠隂洞丁多斵石蠻女半淘金南浦
驚春至西樓送月沈江流不過嶺何處寄歸音
　　七言律
　　　春江　　　　　　　　　　(唐/)白居易
炎凉昏曉苦推遷不覺忠州已二年閉閣只聽朝暮鼓
上樓空望往來船鶯聲誘引來花下艸色勾畱坐水邊
唯有春江看未厭縈沙遶石綠潺湲
　　　春日遊嘉陵江　　　　　　(唐/)劉　滄
獨泛扁舟映綠楊嘉陵江水色蒼蒼行看芳草故鄉逺
坐對落花春日長曲岸危檣移渡影暮天栖鳥入山光
今來誰識東歸意把酒閒吟思洛陽
　　　江邊吟　　　　　　　　　(唐/)李　中
風暖汀洲吟興生逺山如畫雨新晴殘陽影裏水東注
芳草煙中人獨行閃閃酒帘招醉客深深綠樹隱啼鶯
盤桓漁舎忘歸去雲静髙空月又明
　　　京口江際弄水　　　　　　(宋/)徐　鉉
退公求静獨臨川揚子江南二月天百尺翠屏甘露閣
數帆晴日海門船波澄獺石寒如玉草接汀蘋綠似煙
安得乗槎更東去十洲風外弄潺湲
　　　初出真州泛大江作　　　　(宋/)歐陽脩
孤舟日日去無窮行色蒼茫杳靄中山浦轉㠶迷向背
夜江看斗辨西東滮田漸下雲間鴈霜日初丹水上楓
蓴菜鱸魚方有味逺來猶喜及秋風
　　　樊江　　　　　　　　　　(宋/)陸　㳺
手中一巻養魚經又向樊江上草亭朝雨染成新漲綠
春煙淡盡逺山青榜舟不厭頻來往岸幘常須半醉醒
賦罷新詩自髙詠滿汀鷗鷺欲忘形
　　　車駕渡江　　　　　　　　(明/)曽　棨
朱旗畫㦸擁晴沙錦纜牙檣照眼花佳氣迥浮江北樹
曉光初絢海東霞雲中鸞鳳扶丹轂水底魚龍識翠華
不用臨流羡天塹只今四海盡為家
　　　車駕渡江　　　　　　　　(明/)周　忱
柳色臨江輦路長葳蕤遥望翠華張衣冠隔岸催鵷序
舸艦中流列鴈行魚躍蒼波瞻御座鳥啼春樹識天香
時廵百度稽虞典不奏横汾禮樂章
　　　送童士琦瑞州府判賦得蜀江
　　　　　　　　　　　　　　　(明/)楊　愼
瑞州城下蜀江流風物依然似故丘秪道靈源千里合
不知仙跡幾年畱分符逺汎星槎去負弩真如晝錦遊
别後懐人更懐土煩君時一到滄洲
　　　嘉陵江　　　　　　　　　　楊　愼
嘉陵江水向西流亂石驚灘夜未休巖畔蒼藤懸日月
岸邊瑶艸記春秋版居未變先秦俗刳木猶疑太古舟
三十六程知近逺試憑髙處望刀州
　　　秋江晩望　　　　　　　　(明/)蔡　羽
沙頭雲樹鬱依依晩稻吹香紫蠏肥露白秋江鷗一夢
月明寒樹鴈雙歸篷窓剪燭孤彈劒草屋禁風靜掩扉
滄海十年空短鬢青山未返薜蘿衣
　　七言排律
　　　次韻履仁春江即事　　　　(明/)文徵明
二月江南黄鳥鳴春江千里綠波平朱甍碧瓦參差去
水荇蘭苕次第生風外鞦韆何處笑日斜鐘鼔隔花晴
洞庭煙靄孤舟逺茂苑芳菲萬井明唱斷竹枝空復恨
流連芳草不勝情何時載酒横塘去共聽呉娃打漿聲
　　　長江萬里圖　　　　　　　(明/)楊　愼
五才坎德迥靈長萬里岷山始濫觴流漢天廻經灔澦
盤渦谷轉下柴桑揚瀾左蠡層潭府大壑歸虛廣莫鄉
天遣陽侯分淼淼帝咨神禹畫茫茫青岑翠觀鮫人館
水碧金膏龍伯堂景浴陽烏朝旭早燄燃隂火夜霞光
煙寒星散三洲樹風軟雲飛百尺檣鶴子鳬雛喧澍雨
紋螺錦蚌暎翔陽籠筒津鼓驚浮客欸乃漁歌屬赧郎
泗磬石鐘鏘島嶼輕漣蘋彩媚滄浪投鞭堪笑符堅䇿
靜練難賡謝朓章彩鷁退飛休借問白鷗浩蕩信徜徉
　　五言絶句
　　　宿建德江　　　　　　　　(唐/)孟浩然
移舟泊煙渚日暮客愁新野曠天低樹江清月近人
　　　春江曲　　　　　　　　　(唐/)張仲素
揺漾越江春相將采白蘋歸時不覺夜出浦月隨人
　　　其二
家寄征河岸征人幾歳遊不知潮水信每日到沙頭
　　　江行　　　　　　　　　　(唐/)栁中庸
繁隂乍隱洲落葉初飛浦瀟瀟楚客帆暮入寒江雨
　　　江上　　　　　　　　　　(唐/)顧　况
江清白鳥斜蕩槳罥蘋花聽唱菱歌晩㢠塘月照沙
　　　泛瑞安江風濤貼然　　　　(宋/)陸　游
俯仰兩青空舟行明鏡中蓬萊定不逺正要一颿風
　　　長江萬里圖　　　　　　　(元/)丁鶴年
長嘯還江國遲回别海鄉春潮如有意相送過潯陽
　　　其二
長江千萬里何處是儂鄉忽見晴川樹依稀認漢陽
　　七言絶句
　　　渡浙江　　　　　　　　　(唐/)盧　綸
前船後船未相及五兩頭平北風急飛沙捲地日色昏
一半征帆浪花濕
　　　晴江秋望　　　　　　　　(唐/)崔季卿
八月長江萬里晴千帆一道帶風輕盡日不分天水色
洞庭南是岳陽城
　　　建昌江　　　　　　　　　(唐/)白居易
建昌江水縣門前立馬敎人喚渡船忽似往年歸蔡渡
艸風沙雨渭河邉
　　　暮江吟　　　　　　　　　　白居易
一道殘陽鋪水中半江瑟瑟半江紅可憐九月初三夜
露似真珠月似弓
　　　嘉陵江　　　　　　　　　(唐/)元　稹
秦人唯識秦中水長想呉江與蜀江今日嘉川驛樓下
可憐如練遶明忩
　　　其二
千里嘉陵江水聲何年重遶此江行只應添得清宵夢
時見滿江流月明
　　　望喜驛别嘉陵江水二絶　　(唐/)李商隱
嘉陵江水此東流望喜樓中憶閬州若到閬州還赴海
閬州應更有髙樓
　　　其二
千里嘉陵江水色含煙帶月碧于藍今朝相送東流後
猶自驅車更向南
　　　江東　　　　　　　　　　　李啇隱
驚魚潑刺燕翩翾獨自江東上釣船今日春光太飄蕩
謝家輕絮沈郎錢
　　　江上偶見絶句　　　　　　(唐/)杜　牧
楚鄉寒食橘花時野渡臨風駐綵旗草色連雲人去住
水紋如縠燕差池
　　　泛楚江　　　　　　　　　(唐/)崔　塗
九重城外家書逺百里洲前客棹還金印碧幢如見問
一生安稳是長閒
　　　嘉陵江　　　　　　　　　(唐/)薛　逢
借問嘉陵江水湄百川東去爾西之但敎清淺源流在
得路朝宗㑹有期
　　　江行西望　　　　　　　　(唐/)韋　莊
西望長安白日遥半年無事駐蘭橈欲將張翰秋江雨
畫作屏風寄鮑昭
　　　泛呉淞江　　　　　　　　(宋/)王禹偁
葦篷疎薄漏斜陽半日孤吟未過江唯有鷺鷥知我意
時時翹足對船忩
　　　秋江寫望　　　　　　　　(宋/)林　逋
蒼茫沙觜鷺鷥眠片水無㾗浸碧天最愛蘆花經雨後
一篷煙火飯漁船
　　　二月一日曉渡太和江　　　(宋/)楊萬里
綠楊接葉杏交花嫩水新生尚露沙過了春江偶回首
隔江一岸好人家
　　　曹娥江　　　　　　　　　(元/)韓　性
隔岸檣竿著暮鴉待舟人立渡頭沙數拳寒石生雲氣
一半斜陽有浪花
　　　江上　　　　　　　　　　(元/)黄　庚
江上支笻眼界寛夕陽影裏水雲寒憑誰說與閒鷗鷺
借我魚磯把釣竿
　　　題秋江圖　　　　　　　　(元/)倪　瓚
　長江秋色渺無邊鴻雁來時水拍天七十二灣明月夜
　荻花楓葉覆漁船
　　　　江上　　　　　　　　　　(明/)陳憲章
　水逺煙濃白鳥低數峰青鎻夕陽西隔波莫是仙源否
　恰到波心路巳迷
　
　
　
　
　
　
　
　
　
　
御定佩文齋詠物詩選巻八十六
　欽定四庫全書
御定佩文齋詠物詩選巻八十七
　　曲江類
　　　五言古
　　　　同諸公秋霽曲江俯見南山　(唐/)儲光羲
　天静終南髙俯映江水明有若蓬萊下淺深見澄瀛羣
　峰懸中流石壁如瑤瓊魚龍隐蒼翠鳥獸逰清泠菰蒲
　林下秋薜荔波中輕山靈浴蘭沚水若居雲屏嵐氣浮
　渚宫孤光隨曜靈陰陰豫章館宛宛百花亭大君及羣
　臣宴樂方嚶鳴吾黨二三子蕭辰怡性情逍遙滄海時
　乃在長安城
　　　　曲江春霽　　　　　　　　(唐/)劉　駕
　宿雨洗秦樹舊花如新開池邊艸未乾日照人馬來馬
　蹄踏流水漸漸成塵埃鴛鴦不敢下飛遶岸東西此地
　喧仍舊歸人亦滿街
　　　七言古
　　　和錢員外答盧員外早春獨逰曲江見寄長句
　　　　　　　　　　　　　　　(唐/)白居易
春來有色闇融融先到詩情酒思中栁㟁霏微裛塵雨
杏園淡蕩開花風聞君獨逰心鬱鬱薄晩新晴騎馬出
醉思詩侣有同年春歎翰林無暇日雲夫首唱寒玉音
蔚章繼和春搜吟此時我亦閉門坐一日風流三處心
　　五言律
　　　奉和聖製賜史供奉曲江宴應制
　　　　　　　　　　　　　　　(唐/)王　維
侍從有鄒枚瓊筵向水開言陪柏梁宴新下建章來對
酒山河滿移舟草樹迴天文同麗日駐景惜行杯
　　　酬白二十二舎人早春曲江見寄
　　　　　　　　　　　　　　　(唐/)張　籍
曲江氷欲盡風日已恬和栁色看猶淺泉聲覺漸多紫
蒲生濕岸青鴨戯晴波仙掖髙情客相招共一過
　　　曲江　　　　　　　　　　(唐/)鄭　谷
細草㟁西東酒旗搖水風樓臺在煙杪鷗鷺下沙中翠
幄晴相接芳洲夜暫空何人賞秋景興與此時同
　　　曲江作　　　　　　　　　(唐/)韋　莊
細雨曲池濵青袍草色新詠詩行信馬載酒喜逢人性
為無機率家因守道貧若無詩自遣誰奈寂寥春
　　　曲江暮春雪霽　　　　　　(唐/)曹　松
霽動江池色春殘一去逰菰風生馬足槐雪滴人頭北
闕塵未起南山清欲流如何多别地却得醉汀洲
　　　秋日曲江書事　　　　　　(唐/)李　洞
門搖枯葦影落日共鷗歸園近鹿來熟江寒人到稀片
雲穿塔過枯葉入城飛翻怕賔鴻至無才動禮闈
　　　曲江秋望　　　　　　　　(金/)師　柘
山逺嶂重出野平天四圍涼風芡實坼久雨藕花肥水
闊漁舟小天長去鳥微紫蒲行處有采采莫盈衣
　　五言排律
　　　早春獨逰曲江　　　　　　(唐/)白居易
散職無羈束羸驂少送迎朝從直城出春傍曲江行風
起池東暖雲開山北晴氷銷泉脈動雪盡草芽生露杏
紅初拆煙楊緑未成影遅新度鴈聲澀欲啼鶯閒地心
俱静韶光眼共明酒狂憐性逸藥效喜身輕慵慢疎人
事幽棲遂野情迴看雲閣笑不似有浮名
　　七言律
　　　曲江　　　　　　　　　　(唐/)杜　甫
城上春雲覆苑墻江亭晩色静年芳林花著雨燕支濕
水荇牽風翠帶長龍武新軍深駐輦芙蓉别殿謾焚香
何時詔此金錢㑹暫醉佳人錦瑟傍
　　　及第後宴曲江　　　　　　(唐/)劉　滄
及第新春選勝逰杏園初宴曲江頭紫毫粉壁題仙籍
栁色簫聲拂御樓霽景露光眀逺岸晩空山翠墜芳洲
歸時不省花間醉綺陌香車似水流
　　　曲江　　　　　　　　　　(唐/)章　碣
日照香塵逐馬蹄風吹浪濺㡬迴隄無窮羅綺填花徑
大半笙歌占麥畦落絮却籠他樹白嬌鶯更學别禽啼
秪縁頻宴蓬洲客引得逰人去似迷
　　　曲江　　　　　　　　　　(唐/)李山甫
南山低對紫雲樓翠影紅隂瑞氣浮一種是春長富貴
大都為水也風流争攀栁帶千千手閒插花枝萬萬頭
獨向江邊㝡惆悵滿衣塵土避王侯
　　　曲江春望　　　　　　　　(唐/)羅　鄴
故國東歸澤國遙曲江晴望憶漁樵都縁北闕春先到
不是南山雪易消瑞景玉樓開組繡歡聲丹禁奏雲韶
雖然未得陪鵷鷺亦酹金觴祝帝堯
　　七言絶句
　　　曲江春望　　　　　　　　(唐/)盧　綸
菖蒲翻葉栁交枝暗上蓮舟鳥不知更到無花㝡深處
玉樓金殿影參差
　　　其二
翠黛紅粧畫鷁中共驚雲色帶微風簫管曲長吹未盡
花南水北雨濛濛
　　　其三
泉聲徧野入芳洲擁沫吹花上碧流二月行人漸無路
巢峰乳燕滿髙樓
　　　同張水部籍春逰曲江寄白二十二舎人
　　　　　　　　　　　　　　　(唐/)韓　愈
漠漠輕隂晩自開青春白日映樓臺曲江水滿花千樹
有底忙時不肻來
　　　酬韓侍郎張博士雨後曲江見寄
　　　　　　　　　　　　　　　(唐/)白居易
小園新種紅櫻樹閒遶花行便當逰何必更随鞍馬隊
衝泥蹋雨曲江頭
　　　曲江獨行　　　　　　　　　白居易
獨來獨去何人識厩馬朝衣野客心閒愛無風水邊坐
楊花不動樹隂隂
　　　曲江池上　　　　　　　　(唐/)雍裕之
　殷勤春在曲江頭全藉羣仙占勝逰何必三山待鸞鶴
　年年此地是瀛州
　　　　春逰　　　　　　　　　　(唐/)王　涯
　曲江緑栁變煙條寒谷氷隨煖氣消纔見春光生綺陌
　已聞清樂動雲韶
　　　　春日逰曲江　　　　　　　(唐/)張　喬
　日暖鴛鴦拍浪春蒹葭浦際聚青蘋若論來往鄉心切
　須是煙波島上人
　　　　曲江春草　　　　　　　　(唐/)鄭　谷
　花落江隄簇曉煙雨餘江色逺相連香輪莫輾青青破
　留與逰人一醉眠
　
　
　
　
御定佩文齊詠物詩選巻八十七
　欽定四庫全書
御定佩文齋詠物詩選巻八十八
　　淮水類
　　　五言古
　　　　奉和出潁至淮應令　　　　(隋/)諸葛穎
　渉潁倦紆廻浮淮欣迥直遙村含水氣逺浦澄天色靈
　濤稍欲近仙巖行可識元覽屬睿辭風雲有餘力
　　　　奉和出潁至淮應令　　　　(隋/)蔡允恭
　久倦川涂曲忽此望淮圻波長泛淼淼眺迥情依依稍
　覺金烏轉漸見錦颿稀欲知仁化洽謳歌滿路歸
　　　　奉和出潁至淮應令　　　　(隋/)𢎞執恭
　睿情欣逸賞臨泛入淮淝棹歌喧岸度颿影出雲飛清
　流含日彩犇浪蕩霞暉還如漳水曲鳴笳啓路歸
　　　　奉和出潁至淮應令　　　　(唐/)虞世南
　良晨喜利渉解纜入淮潯寒流泛鷁首霜吹響清吟濳
　鱗波裏躍水鳥浪前沈䢴溝非復逺悵望恱宸襟
　　　渡淮　　　　　　　　　　(宋/)劉子翬
鳴鼙渡長淮霏煙散清晨皎皎初日光照耀草木新横
林度餘碧疉嶂開嶙峋移橈失向背煙波浩無垠兒童
發櫂歌余心亦欣欣輕帆互相踰畫鷁映流津徘徊望
洲渚悠然獨懐人樵漁有棲遯寂寞誰問鄰暮風翻洪
濤魚蝦亦有神四顧天地黑孤舟恐漂淪
　　五言律
　　　淮上秋夜　　　　　　　　(唐/)劉方平
旅夢何時盡征途望每賖晩秋淮水上新月楚人家猿
嘯空山近鴻飛極浦斜明朝南岸去定折桂枝花
　　五言排律
　　　和杜學士旅次淮口阻風　　(唐/)李　嶠
夕吹生寒浦清淮上暝潮迎風欲舉棹觸浪反停橈淼
漫煙波闊參差林㟁遙日沈丹氣斂天敞白雲消水鴈
銜蘆葉沙鳬隠荻苗客行殊未已川路㡬迢迢
　　五言絶句
　　　　問淮水　　　　　　　　　(唐/)白居易
　自嗟名利客擾擾在人間何事長淮水東流亦不閒
　　　　望淮　　　　　　　　　　(元/)王　惲
　朝日慘無色昏昏水氣間到淮猶數里隔㟁見尖山
　　　七言絶句
　　　　渡淮　　　　　　　　　　(唐/)武元衡
　暮濤凝雪長淮水細雨飛梅五月天行子不須愁夜泊
　緑楊多處有人煙
　　　　渡淮即事　　　　　　　　(元/)薩都拉
　楊花㸃㸃衝帆過燕子雙雙掠水飛淮上漁人閒不得
　船頭對結緑蓑衣
　
　
　
　
御定佩文齋詠物詩選巻八十八
　欽定四庫全書
御定佩文齋詠物詩選卷八十九
　　河類
　　　四言古
　　　　河銘　　　　　　　　　　(漢/)李　尤
　洋洋河水赴宗于海經自中州龍圖所在昔周諸侯㑹
　於孟津魚入王舟乃往尅殷大漢承緒懐附遐鄰邦事
　來濟各貢厥珍
　　　　河清頌　　　　　　　　　(宋/)張　暢
　渾渾洪河家國之濵襟帶晉衞領袖齊秦龍門誕溜積
　石傳津乘運能有經啓天人化流上帝時表初星飛書
　曝瑞龍圖照神協靈既偉通氣載榮
　　　五言古
　　　　奉和濟黄河應教　　　　(北齊/)蕭　慤
　大蕃連帝室驂駕奉皇猷未明驅羽騎凌晨方畫舟津
　城度維錦岸栁夾緹油鐘聲揚别島旗影照滄流早光
生劍服朝風起節樓滔滔細波動裔裔輕舷浮回橈避
近磧放舳下前洲全疑上天漢不異謁蓬丘望知雲氣
合聴識水聲秋從君何等樂喜從神仙逰
　　　夜到洛口入黄河　　　　　(唐/)儲光羲
河洲多青草朝暮増客愁客愁惜朝暮枉渚暫停舟中
宵大川静解纜逐歸流浦溆既清曠㳂洄非阻脩登艫
望落月擊汰悲新秋倘遇乘槎客永言星漢逰
　　　同敬八盧五汎河間清河　　(唐/)髙　適
清川在城下沿汎多所宜同濟愜數公翫物欣良時飄
飄波上興燕婉舟中詞昔渉乃平原今來忽漣漪東流
達滄海西流延滹沲雲樹共晦明井邑相逶迤稍隨歸
月帆若與沙鷗期漁父更留我前潭水未滋
　　　黄河　　　　　　　　　　(宋/)梅堯臣
積石導淵源沄沄瀉崑閬龍門自吞險鯨海終涵量怒
洑生萬渦驚流非一狀淺深殊可測激射無時壯常苦
事隄防何曽息波浪川氣迷逺山沙㾗落秋漲槎沫夜
浮光舟人朝發唱洪望畫鷁連古戍蒼崖向浴鳥不知
清夕陽空在梁誰當大雪天走馬堅氷工
　　七言古
　　　河復　　　　　　　　　　(宋/)蘇　軾
君不見西漢元光元封間河決瓠子二十年鉅野東傾
淮泗滿楚人恣食黄河鱣萬里沙回封禪罷初遣越巫
沈白馬河工未許人力窮薪芻萬計随流下吾君仁聖
如帝堯百神受職河神驕帝遣風師下約束北流夜起
澶州橋東風吹凍收微淥神功不用淇園竹楚人種麥
滿河淤仰看浮槎棲古木
　　五言律
　　　河流　　　　　　　　　　(唐/)徐　夤
洪流盤砥柱淮濟不同波莫訝清時少都緣曲處多逺
能通玉塞髙復接銀河大禹成門嶮為龍始得過
　　　清河　　　　　　　　　　(元/)貢　奎
谿碧石生處山青雲起時藕花紅映岸藤蔓翠牽籬落
日漁家網微風酒市旗順流船漸急翻覺去心遅
　　　清河水漲答復中吉監縣水字詩
　　　　　　　　　　　　　　　(元/)張　翥
漭泱清河漲湍流滋浸淫滄溟渾灌注濁浪浩浮沈洲
渚津涯濶泥沙沮洳深沿淮澤鴻滿漂蕩渡江潯
　　　潞河晚泊　　　　　　　　(明/)屠　隆
迴浦落帆盡長堤帶郭斜暮煙平吐樹春雨薄沈沙白
艇蔵漁市黄茅覆酒家一瓢雲水外不復問年華
　　　夏日逰通恵河　　　　　　(明/)徐　階
頗憶三江逺乘流意若何水深秋氣入竹密雨聲多熟
果當尊落驚禽拂棹過栁隂催繫纜敧枕聴漁歌
　　五言排律
　　　黄河　　　　　　　　　　(唐/)太　宗
何處發崑崙連乾復浸坤波渾經鴈塞聲振自龍門岸
裂新衝勢灘餘舊落㾗横溝通海上逺色盡山根勇逗
山峰折雄標四瀆尊灣中秋景樹闊外夕陽邨沫亂知
魚呴槎來見鳥蹲飛沙當白日凝露接黄昏潤可資農
畆清能表帝恩雨吟堪極目風渡想驚魂顯瑞龜曽出
隂靈伯固存盤渦寒漸急淺瀨暑微温九曲終柔勝常
流可暗吞人間無博望誰復到窮源
　　　送襄陽盧判官奏開河事　　(唐/)錢　起
千里趨魏闕一言簡聖聰河流引闗外國用贍秦中有
詔許其䇿隨山興此功連雲積石阻計日安波通飛棹
轉年榖利人勝嵗豐言歸漢陽路拜首蓬萊宫紫殿賜
衣出青門酣酌同晚陽過微雨秋水見新鴻坐惜去車
逺愁㸔離館空因思郢川守南楚滿清風
　　七言律
　　　自鞏雒舟行入黄河即事寄府縣僚友
　　　　　　　　　　　　　　　(唐/)韋應物
緑水蒼山路向東東南山豁大河通寒樹依微逺天外
夕陽明滅亂流中孤邨㡬嵗臨伊岸一鴈初晴下朔風
為報雒橋逰宦侣扁舟不繫與心同
　　　黄河　　　　　　　　　　(唐/)羅　隠
莫把阿膠向此傾此中天意固難明解通銀漢應須曲
纔出崑崙便不清髙祖誓功衣帶小仙人占斗客槎輕
三千年後知誰在何必勞君報太平
　　　次韻陳子仁黄河　　　　　(元/)楊　載
禹功疏鑿過憂勤海内山川自此分元氣渾淪通地脈
孤光迢逓貫天文母金伏礫秋逾盛隂火蔵淵夜不焚
多少魚龍争變化總歸西北㑹風雲
　　　登徐州城上黄樓北望河流作
　　　　　　　　　　　　　　　(元/)栁　貫
髙樓背水壓奔衝影動雲虹落水中土色從黄宜制勝
河聲觸險聴分洪却思沈璧千年日欲問乘槎八月風
汴泗交流平似席南行北播本同功
　　　到廣黄河　　　　　　　　(元/)蔡　珪
清漳節物似清江不復蓴鱸夢故鄉歴下果能留太白
鏡湖端是屬知章身隨客路常岑寂心與沙鷗共渺茫
　尚困馬蹄三百里小舟聊與過滄浪
　
　
　
　
　
　
　
　
　
　
　
　
　
　
御定佩文齋詠物詩選卷八十九
　欽定四庫全書
御定佩文齋詠物詩選卷九十
　　漢水類
　　　五言古
　　　　玩漢水　　　　　　　　　(梁/)簡文帝
　雜色崑崙水泓澄隴首渠豈若兹川麗清流疾且徐離
　離細磧淨藹藹樹隂疎石衣隨溜卷水芝扶浪舒連翩
　瀉去檝鏡澈倒遙墟聊持㸃纓上扵是察川魚
　　　　初春漢水漾舟　　　　　　(唐/)孟浩然
　漾舟逗何處神女漢臯曲雪消氷復開春潭千丈緑輕
　舟恣往來探翫無厭足波影搖妓釵沙光逐人目傾杯
　魚鳥醉聨句鶯花續良㑹難再逢日入須秉燭
　　　五言律
　　　　與鮮于庶子泛漢江　　　　(唐/)岑　參
　急管更須吹杯行莫遣遅酒光紅琥珀江色碧琉璃日
　影浮歸棹蘆花罥釣絲山公醉不醉問取葛彊知
　　　　漢江臨汎　　　　　　　　(唐/)王　維
　楚塞三湘接荆門九派通江流天地外山色有無中郡
　邑浮前浦波瀾動逺空襄陽好風日留醉與山翁
　　　　漢陽即事　　　　　　　　(唐/)儲光羲
　楚國千里逺孰知方寸違春逰歡有客夕寢賦無衣江
　水帶氷緑桃花隨雨飛九歌有深意捐珮乃言歸
　　　五言排律
　　　　渡漢江　　　　　　　　　(唐/)李百藥
　東流既瀰瀰南紀信滔滔水激沈碑岸波駭弄珠臯含
　星映淺石浮蓋下奔濤溜濶霞光近川長曉氣髙檣烏
　轉輕翼戲鳥落風毛客心既多緒長歌且代勞
　
　
　
　
御定佩文齋詠物詩選巻九十
　欽定四庫全書
御定佩文齋詠物詩選卷九十一
　　洛水類
　　　四言古
　　　　洛水銘　　　　　　　　　(漢/)李　尤
　洛出熊耳東流㑹集夏禹導疏經扵洛邑元龜赤字漢
　符是立帝都通路建國南鄉萬乘終濟造舟為梁三都
　五州貢篚萬方廣視逺聴審任賢良元首昭明庶物是
　康
　　　五言律
　　　　渡洛水　　　　　　　　　(唐/)太　宗
　春蒐馳駿骨總轡俯長河霞處流縈錦風前瀁卷羅水
　花飜照樹堤蘭倒插波豈必汾隂曲秋雲發棹歌
　　　　詠洛　　　　　　　　　　(唐/)李　嶠
　九洛韶光媚三川物候新花明丹鳳浦日映玉雞津元
　禮期仙客陳王覩麗人神龜方錫瑞緑字佇來臻
　　　　奉和進船洛水應制　　　　(唐/)薛眘惑
　禁園紆睿覽仙棹叶宸逰洛北風花樹江南彩畫舟榮
　生蘭蕙艸春入鳳凰樓興盡離宫暮煙光起夕流
　　　　歸渡洛水　　　　　　　　(唐/)皇甫冉
　暝色赴春愁歸人南渡頭渚煙空翠合灘月碎光流澧
　浦饒芳草滄浪有釣舟誰知放歌客此意正悠悠
　　　五言排律
　　　　奉和受圖温洛應制　　　　唐李　嶠
　七萃鑾輿動千年瑞檢開文如龜負出圖似鳳啣來殷
　薦三神享明禋萬國陪周旂黄鳥集漢幄紫雲迴日暮
　鉤陳轉清歌上帝臺
　　　　奉和受圖温洛應制　　　　(唐/)牛鳳及
　八神承玉輦六羽警瑤谿戒道伊川北通津澗水西御
　圖開洛匱刻石與天齊瑞日波中上仙禽霧裏低微臣
　矯弱翮抃舞接鸞鷖
御定佩文齋咏物詩選卷九十一
　欽定四庫全書
御定佩文齋詠物詩選巻九十二
　　湘水類
　　　五言古
　　　　湘江舟中　　　　　　　　(明/)薛　瑄
　湛湛湘水緑夾岸叢篁多挽舟逆水上南風起微波嘉
　此晴宵景逍遥翫江沱沙渚曠緬邈雲岫紛嵯峨逺目
　為舒暢客意將如何濯纓吾所愛聊為扣舷歌
　　　五言律
　　　　使還湘水　　　　　　　　(唐/)張九齡
　歸舟宛何䖏正值楚江平夕逗煙村宿朝緣浦樹行于
　役已彌嵗言旋今惬情鄉郊尚千里流目夏雲生
　　　　自湘水南行　　　　　　　　張九齡
　落日催行舫逶迤洲渚間雖云有物役乘此更休閒暝
　色生前浦清輝發近山中流澹容與唯愛鳥飛還
　　　　夜渡湘水　　　　　　　　(唐/)孟浩然
　客行貪利渉暗裏渡湘川露氣聞芳杜歌聲識采蓮榜
　人投㟁火漁子宿潭煙行侣時相問潯陽何處邊
　　　　夜入湘中　　　　　　　　(唐/)馬　戴
　洞庭人夜到孤棹入湘中露洗寒山遍波揺楚月空宻
　林飛暗狖廣澤發鳴鴻行抵揚㠶渚江分又不同
　　　七言律
　　　　冬末同友人泛瀟湘　　　　(唐/)杜荀鶴
　殘臘泛舟何䖏好㝡多吟興是瀟湘就船買得魚偏美
　踏雪沽来酒倍香猿到夜深啼嶽麓雁知春近别衡陽
　與君剰採江山景裁取新詩入帝鄉
　　　五言絶句
　　　　泊湘口　　　　　　　　　(唐/)戴叔倫
　湘山千嶺樹桂水九秋波露重猿聲絶風清月色多
　
　
御定佩文齋詠物詩選巻九十二
　欽定四庫全書
御定佩文齋詠物詩選巻九十三
　　湖類
　　　五言古
　　　　車駕幸京口三月三日侍逰曲阿後湖作
　　　　　　　　　　　　　　　　(宋/)顔延之
　虞風載帝狩夏諺頌王逰春方動宸駕望幸傾五州山
　祗蹕嶠路水若警滄流神御出瑶軫天儀降藻舟萬軸
　肅行衛千翼泛飛浮雕雲麗璇盖祥飈被彩斿江南進
　荆艷河激獻趙謳金練照海浦笳鼓震溟洲藐眄覯青
　崖衍漾觀緑疇民靈騫都野鱗翰聳淵丘德禮既普洽
　川嶽徧懷柔
　　　　南湖　　　　　　　　　　(梁/)簡文帝
南湖荇葉浮復有佳期逰銀綸翡翠鈎玉軸芙蓉舟荷
香亂衣麝橈聲隨急流
　　　　治西湖　　　　　　　　　(梁/)范　雲
史氏導漳水西門溉河潮圖始未能悅克終良可要擁
鍤勸年首提爵勞春朝平臯草色嫩通林鳥聲嬌已集
故池鶩行蒔新田苗何吁畚築苦方歡魚稻饒
　　　渡青草湖　　　　　　　　(陳/)陰　鏗
洞庭春溜滿平湖錦㠶張沅水桃花色湘流杜若香穴
去茅山近江連巫峡長帶天澄迥碧映日動浮光行舟
逗逺樹度鳥息危檣滔滔不可測一葦詎能航
　　　秋日侍宴婁苑湖應詔　　　(陳/)江　總
翠渚還鑾輅瑶池命羽觴千門響雲蹕四澤動榮光玉
軸昆池浪金舟太液張虹旗照島嶼鳳盖繞林塘野靜
重陰濶淮秋水氣涼霧開樓闕近日迥煙波長洛宴諒
斯在鎬飲詎能方朽劣叨榮遇簮笏奉周行
　　　彭蠡湖上　　　　　　　　(唐/)張九齡
沿渉經太湖湖流多泆決淩晨趨北渚逕浦已西日所
適雖淹曠中流且閒逸瑰詭良復多感見乃非一廬山
直陽滸孤石當陰術一水雲際飛數峰湖心出象類何
交糺形言豈深悉且知皆自然髙下無相恤
　　　過彭蠡湖　　　　　　　　(唐/)李　白
謝公入彭蠡因此逰松門余方窺石鏡兼得窮江源煎
賞迹可見後來道空存而欲繼風雅豈惟清心魂雲海
方助興波濤何足論青嶂憶遥月緑蘿鳴愁猿水碧或
可採金膏秘莫言予将振衣去羽化出囂煩
　　　下潯陽城泛彭蠡寄黄判官　　李　白
浪動灌嬰井潯陽江上風開帆入天鏡直向彭湖東落
景轉疎雨晴雲㪚逺空名山發佳興清賞亦何窮石鏡
挂遥月香爐滅彩虹相思俱對此舉目與君同
　　　與賈至舍人于龍興寺剪落梧桐枝望㴩湖
　　　　　　　　　　　　　　　　李　白
剪落青梧枝㴩湖坐可窺雨洗秋山淨林光澹碧滋水
閒眀鏡轉雲繞畫屏移千古風流事名賢共此時
　　　宿鰕湖　　　　　　　　　　李　白
雞鳴發黄山暝投鰕湖宿白雨映寒山森森似銀竹提
攜採鉛客結荷水邊沐半夜四天開星河爛人目眀晨
大樓去岡隴多屈伏當與持斧翁前溪伐雲木
　　　石魚湖上作　　　　　　　(唐/)元　結
吾愛石魚湖石魚在湖裏魚背有酒樽繞魚是湖水兒
童作小舫載酒勝一杯座中令酒舫空去復滿来湖㟁
多欹石石下流寒泉醉中一盥潄快意無比焉金玉吾
不須軒冕吾不愛且欲坐湖畔石魚長相對
　　　初入太湖　　　　　　　　(唐/)陸龜䝉
東南具區雄天水合為一髙㠶大弓滿羿射争箭疾時
當暑雨後氣象仍鬱宻乍如開雕笯聳翅忽飛出行将
十洲近坐覺八極溢耳目駭鴻濛精神寒佶栗坑来斗
呀豁湧䖏驚嵯崪嶮異拔龍湫喧如破蛟室斯須風妥
帖若受命平秩㣲芒識端倪逺嶠疑格筆巉巉見銅闕
左右皆輔弼盤空儼相趨去勢猶横逸嘗聞咸池氣下
注作清質至今涵赤霄尚且浴白日又云構浮玉宛與
崑閬匹肅為靈官家此事難致詰纔迎沙嶼好指頋俄
已失山川互蔽虧魚鳥空聱軋何當授真檢得召天吳
術一一問朝宗方應可譚悉
　　　初入太湖　　　　　　　　(唐/)皮日休
聞有太湖名十年未曾識今朝得逰泛大笑稱平昔一
舍行胥塘盡日到震澤三萬六千頃頃頃玻璃色連空
淡無纇照野平絶隟好放青翰舟堪㺯白玉笛疎岑七
十二雙雙露矛㦸悠然嘯傲去天上揺畫鷁西風乍獵
獵驚波罨涵碧倏忽雷陣吼須臾玉崖拆樹動為蜃尾
山浮似鼇脊落照射鴻溶清輝蕩抛􁝅雲輕似可染霞
爛如堪摘漸暝無䖏泊挽泛從所適枕下聞彭泬肌上
生瘮􁁜討異足邅迴尋幽多阻隔願風與良便吹入神
仙宅甘將一藴書永事嵩山伯
　　　翠簾山天湖　　　　　　　(明/)林　鴻
翠簾髙淩天峰麓曠且平何年此蟠龍遂成秋水泓呼
吸納元氣溟濛變陰晴雲雷地中起日月波上生上有
空僧巢巖棲煉神形寥寥水月觀洞見心胸眀我昔凌
天梯恍若登赤城浮杯動松影發笑回天聲從兹便髙
舉永極雲霞情
　　　太湖　　　　　　　　　　(明/)賀　承
太湖何茫茫一望渺無極但見青蓮花嵯峨水中立仙
人雙髻了弄影鏡光碧皎皎山月髙船頭幾聲笛
　　七言古
　　　雪中逰西湖　　　　　　　(宋/)蘓　軾
詞源灧灧波頭展清唱一聲巖谷滿未容雪積句先髙
豈獨湖開心自逺雲山已作歌眉淺山下碧流青似眼
尊前侑酒只新詩何異書魚餐蠧簡
　　　七月三日至鄱陽湖　　　　(宋/)王十朋
吾来鄱君山水州山水入眼常遲留絶境遥通雲錦洞
(安仁縣有絶/境亭雲錦水)清音下瞰琵琶洲(餘干縣有清/音堂琵琶洲)於越亭前
晚風起湖入鄱陽三百里曉来一雨洗新秋身在江東
畫圖裡
　　五言律
　　　和尹懋秋夜逰㴩湖　　　　(唐/)張　說
㴩湖佳可逰既近復能幽林裏棲精舍山間轉去舟鴈
飛江月冷猿嘯野風秋不是迷鄉客尋竒䖏䖏留
　　　和尹懋秋夜逰㴩湖　　　　(唐/)趙冬曦
政理常多暇方舟此泝洄吹笙虚洞答舉檝便風催山
暗雲猶辨潭幽月稍来清溪無數曲未盡莫先迴
　　　臨洞庭　　　　　　　　　(唐/)孟浩然
八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者徒有羡魚情
　　　秋夜逰㴩湖　　　　　　　(唐/)張　均
逺水沈西日寒沙聚夜鷗平湖乘月滿飛棹接星流黄
葉鳴悽吹蒼葭掃暗洲願移滄浦賞歸待潁川逰
　　　過洞庭湖　　　　　　　　(唐/)杜　甫
鮫室圍青草龍堆隠白沙䕶堤盤古木迎棹舞神鴉破
浪南風正迴檣畏日斜湖光與天逺直欲犯仙槎
　　　宿青草湖　　　　　　　　　杜　甫
洞庭猶在目青草續為名宿槳依農事郵籤報水程寒
氷爭倚薄雲月遞㣲明湖鴈雙雙起人来故北征
　　　題房公琯漢州西湖　　　　(唐/)嚴公貺
鳳池才未盡餘思鑿西湖珍木羅修㟁氷光映座隅琴
臺今寂寞竹島尚縈紆猶蘊濟川志芳名終不渝
　　　題汧湖　　　　　　　　　(唐/)許　棠
偶得湖中趣都忘隴坻愁邊聲風下鴈楚思浪移舟靜
極亭連寺涼多島近樓吟㳺終不厭還似曲江頭
　　　過洞庭湖　　　　　　　　　許　棠
驚波常不定半日鬢堪斑四頋疑無地中流忽有山鳥
飛應畏□帆逺却如閒漁父時相引行歌浩渺間
　　　賦洞庭　　　　　　　　　(唐/)僧可朋
周極八百里凝眸望則勞水涵天影濶山拔地形髙賈
客停非久漁翁轉幾遭颯然風起䖏又是鼓波濤
　　　西湖閒望　　　　　　　　(宋/)梅堯臣
夏景已多趣湖邊日更佳園葵雜紅紫㟁栁自欹斜雨
氣収林表城陰接水涯愛閒輸白鳥盡日立汀沙
　　　寒食逰南湖　　　　　　　(宋/)蘓　轍
繞郭春水滿被堤新栁黄官池無禁約野艇得飛揚浪
泛歌聲逺花浮酒氣香晩風歸棹急細雨濕紅粧
　　　鑑湖夜泛　　　　　　　　(宋/)李　覯
眀月到尊前拏舟古㟁邊亂山斜入霧逺水倒垂天酒
氣熏龍戯歌聲㺯鶴眠迴頭嗤李郭此外更無仙
　　　春日逰西湖　　　　　　　(宋/)王十朋
山色緑如染湖光青似磨峰髙捧日久波濶浸天多瑞
氣浮城闕春光醉綺羅能將比西子妙句有東坡
　　　西湖夜泛　　　　　　　　(明/)吳鼎芳
疎雨洗空翠来㸔湖上山斷橋芳草外小艇白鷗間月
在美人逺春忙流水閒西陵猶喚酒燈影出花闗
　　　西湖曉起　　　　　　　　　吳鼎芳
殘鐘湖上月杳杳落層岑曉色㪚為水秋聲聚作林閒
来曾不慣幽䖏每相尋叢桂南山下晴香一徑深
　　　泛石湖同篠園居士　　　　　吳鼎芳
放棹秋光逺殘陽湖水西樹團漁户小山截寺門低野
渡一僧立汀花數鳥啼且沽橋外酒同宿越来谿
　　　西湖春逰　　　　　　　　(明/)盛鳴世
晴光上栁條結伴戯花朝歌近舟沿岸人開馬度橋雷
峰㸔塔迥葛嶺㺯泉遥日暮争門入衣香滿路飄
　　　彭蠡湖　　　　　　　　　(明/)徐禎卿
茫茫彭蠡口隠隠鄱陽岑地涌三辰動江連九派深揚
舲武昌客發興豫章吟不見垂綸叟煙波空我心
　　　横湖　　　　　　　　　　(明/)程本立
横湖如匹練風景此中稀日暖赤鱗躍天晴白鳥飛寒
松蟠石岸春水沒苔磯幾度斜陽晚漁舟渡口歸
　　　湖興　　　　　　　　　　(明/)皇甫涍
客路浮清濟西風引汶川巖容揺浦岸水色浄湖煙旅
鴈青山外殘虹緑樹邊滄浪棹謳發待枕月華眠
　　　湖上　　　　　　　　　　(明/)李　奎
錦帳開桃岸蘭橈繫栁津鳥歌如勸酒花笑欲留人鐘
磬千山夕樓臺十里春回㸔香霧裏羅綺六橋新
　　五言排律
　　　别㴩湖　　　　　　　　　(唐/)張　說
念别㴩湖去浮舟更一臨千峯出浪險萬木抱煙深南
郡延恩渥東山戀宿心露花香欲醉時鳥囀餘音涉趣
皆留賞無竒不遍尋莫言山水間幽意在鳴琴
　　　和燕公别㴩湖　　　　　　(唐/)趙冬曦
南湖美泉石君子玩幽竒灣澳陪臨泛巖峿共踐窺秋
風頳桂竦春景緑楊垂郢客委分竹湘濵擁去麾枉㠶
懷勝賞留景惜差池水木且不棄情游良可知
　　　自樂城赴永嘉枉路汎白湖寄松陽李少府
　　　　　　　　　　　　　　　(唐/)張子容
西行礙淺石北轉入谿橋樹色煙輕重湖光風動揺百
花亂飛雪萬嶺疊青霄猨挂臨潭篠鷗迎出浦橈惟應
賞心客兹路不言遙
　　　與崔二十一逰鏡湖寄包賀二公
　　　　　　　　　　　　　　　(唐/)孟浩然
試覽鏡湖水中流見底清不知鱸魚味但識鷗鳥情帆
得樵風送春逢穀雨晴将探夏禹穴稍背越王城府掾
有包子文章推賀生滄浪醉後唱因此寄同聲
　　　三月五日陪裴大夫泛長沙東湖
　　　　　　　　　　　　　　　(唐/)崔　䕶
上巳餘風景芳辰集逺坰綵舟浮浩蕩繡轂下娉婷林
樹迥蔥蒨笙歌入杳𠖇湖光迷翡翠草色醉蜻蜓鳥弄
桐花日魚飜穀雨萍從今留勝㑹誰㸔畫蘭亭
　　　陪幸西湖　　　　　　　(元/)台哈布哈
北都冠蓋地西郭水雲鄉珠樹三花放鸞旗五色翔雞
翹輝鳳渚豹尾殿龍驤駕擁千官仗㠶開百尺檣屬車
陪後乗清道肅前行河漢元通海湖山逺勝杭經綸屬
姚宋制作從班揚瑞繞金根動聲搖玉佩鏘春陰飛土
雨曉露挹天漿御栁枝枝緑仙葩䖏䖏香葵傾惟日向
荷偃借風張寶馬鳴沙路華舟迥石塘金吾分禁籞武
衛四屯箱小大濡深澤仁明發正陽皇皇星斗潤落落
股肱良朝野崇無逸邦家重有光賜租寛下國傳詔出
中堂布政親巡省觀民戒怠荒麥禾連野迥桑柘出林
長樂嵗天顔喜回鑾月下廊
　　七言律
　　　春題湖上　　　　　　　　(唐/)白居易
湖上春来似畫圖亂峰圍繞水平鋪松排山面千重翠
月㸃波心一顆珠碧毯線頭抽早稻青羅裙帶展新蒲
未能抛得杭州去一半勾留是此湖
　　　南湖　　　　　　　　　　(唐/)溫庭筠
湖上微風入檻涼飜飜菱荇滿迴塘野船著㟁偎春草
水鳥帶波飛夕陽蘆葉有聲疑霧雨浪花無際似瀟湘
飄然蓬艇東逰客盡日相㸔憶楚鄉
　　　三堂東湖作　　　　　　　(唐/)韋　莊
滿塘秋水碧澄泓十畝菱花晩鏡清影動新橋横蝃蝀
岸鋪芳草睡鵁鶄蟾投夜魄當湖落岳倒秋蓮入浪生
何處㝡添詩客興黄昬煙雨亂蛙聲
　　　祈雨曉過湖上　　　　　　(宋/)歐陽修
清晨驅馬思悠然渺𣺌平湖碧玉田曉日未昇先起霧
緑陰初合自生煙身閒始覺時光好春去猶餘物色妍
更待四郊甘雨足相隨簫鼓樂豐年
　　　西湖泛舟呈運使學士張掞　　歐陽修
波光栁色碧溟濛曲渚斜橋畫舸通更逺更佳唯恐盡
漸深漸密似無窮綺羅香裏留佳客絃管聲来颺晩風
半醉迴舟迷向背樓臺髙下夕陽中
　　　西湖　　　　　　　　　　(宋/)林　逋
混元神巧本無形匠出西湖作畫屏春水淨于僧眼碧
晩山濃似佛頭青欒櫨粉堵搖魚影蘭杜煙叢閣鷺翎
徃徃鳴榔與横笛細風斜雨不堪聽
　　　望太湖　　　　　　　　　(宋/)蘇舜欽
杳杳波濤閱古今四無邊際莫知深潤通曉月為清露
氣入霜天作暝陰笠澤鱸肥人鱠玉洞庭柑熟客分金
風煙觸目相招引聊為停橈一楚吟
　　　逰鑑湖　　　　　　　　　(宋/)秦　觀
畫舫珠簾出繚牆天風吹到芰荷鄉水光入座杯盤瑩
花氣侵人笑語香翡翠側身窺緑酒蜻蜓偷眼避紅粧
葡萄力緩單衣怯始信湖中五月涼
　　　次張子京逰天王湖作　　　(宋/)鄭　侠
湖上遲遲不忍還談𤣥清徹幾重闗旋風野馬皆歸靜
逝鳥潛魚各自閒隊果露巢秋後樹淡煙斜日晩来山
吟情到此何終極注目紅雲紫霧間
　　　沈虞卿秘監招逰西湖　　　(宋/)楊萬里
蘇公堤逺桞生煙和靖園深竹映闗船入芰荷香䖏去
人從雲水國中還似寒如暖清和在欲雨翻晴頃刻間
能為蓬萊老仙伯一杯痛快吸湖山
　　　西湖圖　　　　　　　　　(宋/)真山民
兩袖春風一丈池等閒踏破栁橋西雲開逺嶂碧千叠
雨過落花紅半谿青斾有情邀我醉黄鶯無恨為誰啼
東城正在桃林外多少逰人逐馬蹄
　　　錢塘湖　　　　　　　　　(元/)馬祖常
石橋西畔竹棚斜閒日浮舟閱嵗華金鑿懸崖開佛國
玉分飛瀑過人家風杉鸛下春鳴垤雨樹猿啼暝蹋花
欲賃茭田来此住東南更望赤城霞
　　　過洞庭湖　　　　　　　　(元/)歐陽𤣥
白沙隱隱見金鼇殿閣慿虚結構牢天水渾融浮太極
神人幽顯隔秋毫龍堂深閟靈棲冷象緯低垂客枕髙
欲作廟堂迎送曲杜紅蘅碧盡離騷
　　　次韻王侍郎逰湖　　　　　(元/)薩都拉
綺席新涼舞袖偏賞心輸與使君專螺杯注酒搖紅浪
綵扇題詩染緑煙一鏡湖光開曉日萬家花氣漲晴天
湧金門外春如海畫舫笙歌步步仙
　　　西湖　　　　　　　　　　(明/)王　直
玉泉東滙浸平沙八月芙蓉尚有花曲島下通鮫女室
晴波深映梵王家常時鳬雁聞清唄舊日魚龍識翠華
堤下連雲秔稻熟江南風物未宜誇
　　　西湖逰覧　　　　　　　　(明/)田汝成
蘇堤如帶束湖心羅綺新粧照碧潯翠幕淺搴憐草色
華筵小簇占花陰淩波人渡纖纖玉促柱箏翻疉疉金
月出笙歌斂城市珠樓縹緲彩雲深
　　七言排律
　　　泛太湖書事寄微之　　　　(唐/)白居易
煙渚雲㠶䖏䖏通飄然舟似入虚空玉杯淺酌巡初匝
金管徐吹曲未終黄夾纈林寒有葉碧琉璃水淨無風
避旗飛鷺翩翻白驚鼔跳魚拔剌紅澗雪壓多松偃蹇
巖泉滴乆石玲瓏書為故事留湖上吟作新詩寄浙東
軍府威容從道盛江山氣色定知同報君一事君應羡
五宿澄波皓月中
　　　侯郎中新置西湖　　　　　(唐/)方　干
逺近利民因智力周迴潤物像心源菰蒲縱感生成惠
鱣鮪那知廣大恩瀲灧清輝吞半郭縈紆别𣲖入遥村
沙泉繞石通山脈岸水粘萍是浪痕已見澄来連鏡底
兼知極䖏浸雲根波濤不起時方泰舟楫徐行日易昬
煙霧未應藏島嶼鳬鷖亦解避旌旛雖云桃葉歌還醉
却被荷花笑不言孤鶴必應思鳳沼凡魚豈合在龍門
能將盛事添元化一夕機謨萬古存
　　五言絶句
　　　陪侍郎叔逰洞庭醉後　　　(唐/)李　白
船上齊橈樂湖心泛月歸白鷗閒不去爭拂酒筵飛
　　　陪從祖濟南太守泛鵲山湖　　李　白
湖濶數千里湖光揺碧山湖西正有月獨送李膺還
　　　其二
水入北湖去舟從南浦回遙㸔鵲山轉却似送人来
　　　欹湖　　　　　　　　　　(唐/)裴　迪
空闊湖水廣青熒天色同艤舟一長嘯四面来清風
　　　湖上夜飲　　　　　　　　(唐/)白居易
郭外迎人月湖邊醒酒風誰留使君飲紅燭在舟中
　　　納湖　　　　　　　　　　(宋/)朱　子
詩筒連畫巻坐㸔復行吟想像南湖水秋来幾許深
　　　虚湖曲　　　　　　　　　(明/)楊　慎
留連非魚鳥溯洄豈蒹葭明月浴灝露青雲吸流霞
　　七言絶句
　　　同武平一員外逰湖　　　　(唐/)儲光羲
朝来仙閣聽絃歌暝入花亭見綺羅池邊命酒憐風月
浦口回船惜芰荷
　　　其二
花潭竹嶼傍幽蹊畫檝浮空入夜谿芰荷覆水船難進
歌舞留人月易低
　　　湖上閒坐　　　　　　　　(唐/)白居易
藤花浪拂紫茸條菰葉風飜緑剪刀閒弄水芳生楚思
時時合眼詠離騷
　　　西湖戲作示同㳺者　　　　(宋/)歐陽修
菡蓞香清畫舸浮使君寧復憶揚州都將二十四橋月
換得西湖十頃秋
　　　横湖　　　　　　　　　　(宋/)蘇　軾
貪㸔翠蓋擁紅粧不覺樓邊一夜霜巻却天機雲錦段
從教匹練寫秋光
　　　湖上雜詠　　　　　　　　(宋/)鄒　浩
何處清風作晩涼解衣相與面滄浪青萍紫荇無情思
遮却琉璃萬頃光
　　　次韻馬少伊郁舜舉寄示同逰石湖詩
　　　　　　　　　　　　　　　(宋/)范成大
鏡面波光倒碧峰半湖雲錦萬芙蓉去年蕩槳香風裏
行傍石橋花正濃
　　　十一月大霧中自胥口渡太湖　范成大
白霧排空白浪深舟如竹葉信浮沉科頭晏起吾何敢
自有山川印此心
　　　逰湖上　　　　　　　　　(宋/)陸　游
一榼無時可醉吟一藤隨䖏得幽尋先須挽取銀河水
洗淨人間塵霧心
　　　過鑑湖　　　　　　　　　(宋/)王十朋
誰把青銅鑄鑑湖湖光冷浸越王都東風二月西逰客
買得扁舟入畫圖
　　　鑑湖　　　　　　　　　　　王十朋
胷中萬頃元才子方外孤標賀李真鑑水縈迴三百里
風流何止兩唐人
　　　洞庭湖　　　　　　　　　　王十朋
江山好䖏未經眼人道岳陽天下無入筆波濤自今闊
胷中已有洞庭湖
　　　其二
維舟便上岳陽樓風定波瀾萬頃秋聞說洞庭通震澤
水應先我到蘋洲
　　　夜過鑑湖　　　　　　　　(宋/)戴　昺
推篷四望水連空一片蒲帆正飽風山際白雲雲際月
子規聲在白雲中
　　　清湖春早　　　　　　　　(元/)方　回
樓上春陰覆曉雲一天河淨碧沄沄雨宜不驟風宜細
閒倚闌干㸔水紋
　　　湖上暮歸　　　　　　　　(元/)趙孟頫
春陰栁絮不能飛雨足蒲芽緑更肥正恐前呵驚白鷺
獨騎欵段遶湖歸
　　　甓社湖　　　　　　　　　(元/)袁　桷
甓社湖中新水清風牽荇帶引㠶行靈妃夜渡霓裳冷
輕折菱花翫月明
　　　湖面　　　　　　　　　　(元/)范　梈
湖面春深暖氣勻青蕪未隕已知春沙灣散駐張魚客
蘆室時驚射雁人
　　　石湖　　　　　　　　　　(明/)周　砥
煙中白鶴獨飛還相伴孤雲盡日閒落日放船湖水上
一簾秋色㸔青山
　　　　登城望鴛鴦湖　　　　　　(明/)懷　恱
　一上髙城思不羣東風吹面洗餘醺紅船烏榜春湖上
　多載銀箏入暮雲
　
　
　
　
　
　
　
　
　
　
　
　
御定佩文齋詠物詩選卷九十三
　欽定四庫全書
御定佩文齋詠物詩選巻九十四
　　川類
　　　五言古
　　　　逰斜川　　　　　　　　　(晉/)陶　潛
　開嵗倏五日吾生行歸休念之動中懷及辰為兹逰氣
　和天惟澄班坐依逺流弱湍馳文魴閒谷矯鳴鷗迥澤
　㪚㳺目緬然睇曾丘雖微九重秀頋瞻無匹儔提壺接
　賔侣引滿更獻酬未知從今去當復如此不中腸縱遥
　情忘彼千載憂且極今朝樂明日非所求
　　　　伊川獨逰　　　　　　　　(宋/)歐陽修
　東郊漸微緑驅馬忻獨徃梅繁野渡晴泉落春山響身
　閒愛物外趣逺諧心賞歸路逐樵歌落日寒川上
　　　五言律
　　　　聞所知逰樊川　　　　　　(唐/)鄭　谷
　誰無泉石趣朝下少同過貪勝覺程近愛閒經宿多片
　沙留白鳥髙木引青蘿醉把魚竿去殷勤藉岸莎
　　　　獨逰輞川　　　　　　　　(宋/)蘇舜欽
　行穿翠靄中絶磵落疎鐘數里踏亂石一川環碧峰暗
　林麋養角當路虎留蹤隱逸何曾見孤吟對古松
　　　五言絶句
　　　　伊川泛舟　　　　　　　　(宋/)歐陽修
　春谿漸生溜演漾回舟小沙禽獨避人飛去青林杪
　　　七言絶句
　　　　題稚川山水　　　　　　　(唐/)戴叔倫
　松下茅亭五月涼汀沙雲樹暗蒼蒼行人無限秋風思
　隔水青山似故鄉
　
　
　
　
御定佩文齋詠物詩選巻九十四
　欽定四庫全書
御定佩文齋詠物詩選卷九十五
　　渚類
　　　五言古
　　　　和徐都曹出新亭渚　　　　(齋/)謝　脁
　宛洛佳遨遊春色滿皇州結軫青郊路廻瞰蒼江流日
　華川上動風光草際浮桃李成蹊徑桑榆蔭道周東都
　巳俶載言歸望緑疇
　　　　至牛渚憶魏少英　　　　　(梁/)王僧孺
　楓林曖似畫沙岸淨如掃空巃望懸石回斜見危島緑
　草閒遊蜂青葭集輕鴇徘徊洞初月浸滛潰春潦非願
　歳物華徒用風光好
　　　　曉入宜都渚　　　　　　　(唐/)閻　寛
　問俗周楚甸川行渺江潯興隨曉光發道會春言深回
　眺佳氣象逺懷得山林佇應舟楫用曷務歸閒心
　　　五言律
　　　後渚置酒　　　　　　　　(唐/)陳叔達
大渚初驚夜中流沸鼓鼙寒沙滿曲浦夕霧上耶谿岸
廣鳬飛急雲深鴈度低嚴關猶未遂此夕待晨雞
　　　銅官渚守風　　　　　　　(唐/)杜　甫
不夜楚帆落避風湘渚間水耕先浸草春火更燒山早
泊雲物晦逆行波浪慳飛來雙白鶴過去杳難攀
　　　枉渚　　　　　　　　　　(元/)薛　漢
枉渚倚孤棹意行隨杖藜鷗邊漁艇小牛後牧童低秋
色多因樹寒聲半是谿何當買茅屋此地卜幽棲
　　七言絶句
　　　牛渚　　　　　　　　　　(唐/)胡　曽
溫嶠南歸輟棹晨然犀牛渚照通津誰知萬丈洪流下
更有朱衣躍馬人
　　　竈渚　　　　　　　　　　(宋/)范成大
白魚出水卧銀刀紫筍堆盤脫錦袍捫腹將軍猶未快
掉船西岸摘蔞蒿
　
　
　
　
　
　
　
　
　
　
　
　
　
　
　
御定佩文齋詠物詩選卷九十五
　欽定四庫全書
御定佩文齋詠物詩選卷九十六
　　浦類
　　　五言古
　　　　入漵浦　　　　　　　　　(梁/)簡文帝
　泛水入廻塘空枝度日光竹垂懸掃浪鳬疑逺避檣
　　　　夕逗繁昌浦　　　　　　　(梁/)劉孝綽
　日入江風靜安波似未流岸廻知舳轉纜解覺船浮暮
　煙生逺渚夕鳥赴前洲隔山聞戍鼓傍浦喧棹謳疑是
　辰陽宿于此逗孤舟
　　　七言古
　　　　泊冷水浦　　　　　　　　(宋/)楊萬里
　前夕放船湘口歩約到衡州來日午五程一減作三程
　謝渠江漲半篙清今日雨來三四五又閉疎篷聽暮雨
　長年商量泊舟所雨外青山更青處
　　　五言律
　　　晩投江澤浦即事呈柳兵曹　(唐/)耿　湋
落日過重霞輕煙上逺沙移舟衝荇蔓轉浦入蘆花斷
岸紆來客連波漾去槎故鄉何處在更道向天涯
　　　滿浦　　　　　　　　　　(宋/)梅堯臣
馬頭攙岸斗燕尾泊船齊風送寒潮急雲藏晩日低逢
人多楚語問客煮吳雞難覓枚臯宅蒹葭處處迷
　　五言絶句
　　　秋浦歌　　　　　　　　　(唐/)李　白
秋浦錦駝鳥人間天上稀山雞羞淥水不敢照毛衣
　　　其二
愁作秋浦客强看秋浦花山川如剡縣風日似長沙
　　　其三
桃波一歩地了了語聲聞闇與山僧别低頭禮白雲
　　　其四
邏人橫鳥道江祖出魚梁水急客舟疾山花拂面香
　　　其五
水如一匹練此地即平天耐可乗明月看花上酒船
　　　其六
淥水淨素月月明白鷺飛郎聽採菱女一道夜歌歸
　　　其七
秋浦田舍翁採魚水中宿妻子張白鷴結罝映深竹
　　　東浦夜泊　　　　　　　　(明/)謝　績
日落潮生浦天空月上沙歸舟與飛鳥相趁入蘆花
　　七言絶句
　　　浦中夜泊　　　　　　　　(唐/)白居易
闇上江隄還獨坐水風霜氣夜稜稜回看深浦停舟處
蘆荻花中一㸃燈
　　　過女兒浦　　　　　　　　(元/)郯　韶
浦口寒煙生白波薲花風急棹舟過人家一路青山下
只有秋田落鴈多
　　　舟次橫浦　　　　　　　　(明/)僧德清
五雲一水入南安萬疉山廻六六灘行到水窮山盡處
　梅花無數嶺頭看
　
　
　
　
　
　
　
　
　
　
　
　
　
　
御定佩文齋詠物詩選卷九十六
　欽定四庫全書
御定佩文齋詠物詩選卷九十七
　　谿類
　　　五言古
　　　　將遊湘水尋句谿　　　　　(齊/)謝　脁
　既從陵陽釣挂鱗驂赤螭方尋桂水源謁帝蒼山垂辰
　哉且未㑹乗景弄清漪瑟汨瀉長淀潺湲赴兩岐輕蘋
　上靡靡雜石下離離寒草分花映戲鮪乗空移興以暮
　秋月清霜落素枝魚鳥余方翫纓緌君自縻及兹暢懷
　抱山川長若斯
　　　　入若耶谿　　　　　　　　(梁/)王　籍
　艅艎何泛泛空水共悠悠陰霞生逺岫陽景逐廻流蟬
　噪林逾靜鳥鳴山更幽此地動歸念長年歎倦遊
　　　　入若耶谿　　　　　　　　(唐/)崔　顥
　輕舟去何疾巳到雲林境起坐魚鳥間動揺山水影巖
　中響自答谿裏言彌靜事事令人幽停撓向餘景
　　　姑孰谿　　　　　　　　　(唐/)李　白
愛此谿水閒乗流興無極漾楫怕鷗驚垂竿待魚食波
翻曉霞影岸疉春山色何處浣紗人紅顔未相識
　　　青谿　　　　　　　　　　(唐/)王　維
言入黃花川每逐青谿水隨山將萬轉趨途無百里聲
喧亂石中色靜深松裏漾漾泛菱荇澄澄映葭葦我心
素已閒清川澹如此請畱盤石上垂釣將已矣
　　　春泛若耶谿　　　　　　　(唐/)綦母濳
幽意逺無盡此去隨所偶晩風吹行舟花落入谿口際
夜轉西壑隔山望南斗潭煙飛溶溶林月低向後生事
且瀰漫願為持竿叟
　　　泛若耶谿　　　　　　　　(唐/)丘　為
結廬若耶裏左右若耶水無日不釣魚有時向城市谿
中水流急渡口水流寛每得樵風便往來殊不難一川
草長緑四時那得辨䄈褐衣妻兒餘糧及雞犬日暮鳥
雀稀稚子呼牛歸住處無鄰里柴門獨掩扉
　　　緱氏尉沈興宗置酒南谿　　(唐/)王昌齡
林色與谿古深篁引幽翠山樽在漁舟棹月情巳醉始
窮清源口壑絶人境異春泉滴空崖萌草坼陰地久之
風榛寂逺聞樵聲至海鴈時獨飛永然滄洲意古時青
冥客滅跡淪一尉吾子躊躇心豈其紛埃事緱岑信所
尅濟北余乃遂齊物可任今息肩理猶未巻舒形性表
脱略賢哲議仲月期角巾飯僧嵩陽寺
　　　尋東谿還湖中作　　　　　(唐/)劉眘虛
出山更回首日暮清谿深東嶺新别處數猿叫空林昔
遊初有跡此路還獨尋幽興方在往歸懷復為今雲峰
勞前意湖水成逺心望望巳超越坐鳴舟中琴
　　　月谿與幼遐君貺同遊　　　(唐/)韋應物
岸篠覆廻谿廻谿曲如月沈沈水容淥寂寂鶯聲歇淺
石方凌亂遊禽時出沒半雨夕陽霏縁源雜花發明晨
重來此同心應已闕
　　　和皇甫判官遊琅琊谿　　　(唐/)孟　郊
山中璢璃境物外琅琊谿房廊逐巖壑道路隨髙低碧
瀨漱白石翠煙含青蜺客來暫遊踐意欲忘簪珪樹杪
燈火夕雲端鐘梵齊時同雖可仰跡異難相攜唯當清
宵夢髣髴願攀躋
　　　奉陪侍中遊石筍谿　　　　(唐/)盧　綸
朝日照靈山山谿浩紛錯圗秦無舊記紀禹應新鑿雙
壁瀉天河一峰吐蓮萼潭心亂雪巻巖腹繁珠落彩蛤
攢錦囊芳蘿嫋花索猨羣曝陽嶺龍穴腥陰壑靜得漁
者言閒聞洞仙博欹松倚朱幰廣石屯油幕國泰事畱
侯山春縱康樂間關殊狀鳥爛熳無名藥欲驗少君方
還吟大隱作旌幢不可駐古塞新沙漠
　　　下牢谿　　　　　　　　　(宋/)歐陽脩
隔谷聞谿聲尋谿度横嶺清流涵白石靜見千峰影巖
花無時歇翠柏鬱何整安能戀潺湲俯仰弄雲景
　　　宿樊谿　　　　　　　　　(宋/)張　耒
黃州望樊山秀色如可鑒扁舟横江來山脚繫吾纜大
川失洶湧淺水澄可攬北風吹疎雨夜枕舟屢撼齊安
不可望滅沒孤城暗奔流略谿口龍脣屢窺瞰平生千
金質戒懼敢忘蹔兹遊定何名耿耿有餘念
　　　泛舟西谿　　　　　　　　(元/)劉　因
萬山倒滄浪一葉凌嵯峨嵯峨為飛舞翠影如婆娑輕
陰散雨足淨綠生圎波人間碧海幻老眼青銅磨風雲
幾千古辦此雨一蓑谿南有幽人鼓櫂前山阿煙深渺
無處月色浮松蘿
　　　自衢州至蘭谿　　　　　　(明/)劉　基
秋郊斂微雨霽色澄人心振策率廣路逍遥散煩襟疎
煙帶平原薄雲去髙岑湛湛水凝碧離離稻垂金薺麥
霜始秀元蟬寒更吟幽懷耿虛寂好景自相尋心契清
川流目翫嘉樹林歌傳滄浪調曲繼白雪音仙山在咫
尺早晩期登臨
　　　碧谿　　　　　　　　　　(明/)顧　璘
落落髙梧陰俯瞰寒流碧微雲過疎雨秋容澹無迹魚
遊緑藻晴鳥下青蕪夕興至每垂綸歌罷還岸幘漁父
兩三人時來共爭席
　　　渡雙谿　　　　　　　　　(明/)薛　瑄
雙谿始合流崖緒遂經復洄潭一鏡平秋影空寒緑野
渡得孤航山家帶喬木適意方自兹前呵戒童僕撫景
重悠然誰能知斯曲
　　七言古
　　　入少密谿　　　　　　　　(唐/)沈佺期
雲峰苔壁繞谿斜江路香風夾岸花樹密不言通鳥道
雞鳴始覺有人家人家更在深巖口澗水周流宅前後
游魚瞥瞥雙釣童伐木丁丁一樵叟自是避喧非避秦
薜衣耕鑿帝堯人相畱且待雞黍熟夕卧深山蘿月春
　　　說洄谿招退者　　　　　　(唐/)元　結
長松亭亭滿四山山間乳竇流清泉洄谿正在此山裏
乳水松膏常灌田松膏乳水田肥良稻苖如蒲米粒長
糜色如珈玉液酒酒熟猶聞松節香谿邊老翁年幾許
長男頭白孫嫁女問言只食松田米無藥無方向人語
浯谿石下多泉源盛暑大寒冬大溫屠蘇宜在水中石
洄谿一曲自當門吾今欲作洄谿翁誰能住我舍西東
勿憚山深與地僻羅浮尚有葛仙翁
　　　罨畫谿行　　　　　　　　(宋/)孫　覿
老牯浮鼻水中歸綵雉應媒桑下飛蘿蔦冥冥山四起
數家雞犬煙樹裏一支新緑漲晴溝楊柳中間繫小舟
罨畫谿頭烏鳥樂呼風喚雨不能休
　　　其二
蝶趂花飛爭入坐倚空百尺游絲墮亂山銜日半船明
斷雲載雨前邨過蕨芽戴土小兒拳漁市人歸柳貫鮮
罨畫谿頭人語好烹魚煮蕨餉春田
　　　其三
沙頭緑暗已藏鴉竹裏猶殘一兩花蝸廬抱柳開新國
燕語窺簾憶舊家春風有信自年年罨畫谿邊柳繫船
陶情滿酌酒如泉醉與長瓶藉草眠
　　　其四
翠木蒼藤繚白沙槿籬茅店野人家了無狡兔營三窟
只有黃蜂趂兩衙樹頭獵獵酒旗風罨畫谿邊賣酒翁
銀瓶快瀉清若空令君一笑面生紅
　　　曉泊蘭谿　　　　　　　　(宋/)楊萬里
金華山髙九天半夜雪装成珠玉案蘭谿水清千頃強
朔風凍作璢璃缸日光雪光兩相射老眼看來忘南北
恨身不如波上鷗脚指為楫身為舟恨身不如沙上鴈
蘆花作家梅作伴折綿冰酒未是寒曉寒直欲冰我肝
急閉箬篷擁爐去竹葉梨花十分注
　　　餘不谿詞　　　　　　　　(元/)倪　瓚
餘不谿水涵緑薲微風吹波蹙龍鱗看山蕩槳不知逺
兩岸桃花飛接人谿廻路轉松風急竹林華房霞氣濕
忽逢道士頎而長疑是韓國張子房相期飄拂紫煙裏
下攬滄溟浮玉觴
　　　賦清谿　　　　　　　　　(元/)郭　鈺
清谿之水抱幽谷盤渦細浪相豗蹙半篙晴日蕩金鱗
一帶秋煙澑寒玉谿上仙翁絶塵俗開門俯谿飲谿緑
白鳥飛來明鏡中垂楊鎖斷闌干曲窈窕春花亞脩竹
脩竹何人共碁局紫蘿為蓋草為褥如輞川圗懸一幅
嗟我早年厭羈束五湖風月醉心目祇今是處鯨波靜
把釣從君事亦足
　　五言律
　　　泛鏡湖南谿　　　　　　　(唐/)宋之問
乗興入幽棲舟行日向低巖花候冬發谷鳥作春啼沓
嶂開天小叢篁夾路迷猶聞可憐處更在若耶谿
　　　酬萬八賀九雲門下歸谿中作
　　　　　　　　　　　　　　　(唐/)孫　逖
晩從靈境出林壑曙雲飛稍覺清谿盡廻瞻畫刹微獨
園餘興在孤棹宿心違更憶登攀處天香盈袖歸
　　　終南東谿中作　　　　　　(唐/)岑　參
谿水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
　　　武陵泛舟　　　　　　　　(唐/)孟浩然
武陵川路狹前棹入花林莫測幽源裏仙家信幾深水
廻青嶂合雲渡緑谿陰坐聽閒猿嘯彌清塵外心
　　　宿黑竈谿　　　　　　　　(唐/)張　籍
夜到碧谿裏無人秋月明逢幽便移宿取伴亦探行花
下紅泉色雲中乳鶴聲明朝記歸處石上自書名
　　　白雲谿　　　　　　　　　(唐/)吳　鞏
山徑入幽篁深林蔽日光夏雲生嶂逺瀑水引谿長秀
跡逢皆勝清氛坐轉凉回看玉罇夕歸路賞難忘
　　　泛谿　　　　　　　　　　(唐/)朱慶餘
曲渚廻花舫生衣卧向風鳥飛谿色裏人語棹聲中餘
卉纔分影新蒲自作叢前灣更幽絶雖淺去猶通
　　　泛谿　　　　　　　　　　(唐/)項　斯
谿船泛渺瀰漸覺減炎輝動水花連影逢人鳥背飛深
猶見白石凉好換生衣未得多詩句終須隔宿歸
　　　藍谿夜坐　　　　　　　　(唐/)張　喬
藍水警塵夢夜吟開草堂月臨山靄薄松滴露花香詩
外真風逺人間靜興長明朝訪禪侶更上翠微房
　　　處州洞谿　　　　　　　　(唐/)方　干
氣象四時清無人畫得成衆山寒疉翠兩派緑分聲坐
月何曽夜聽松不似晴混元融結後便有此谿名
　　　谿行即事　　　　　　　　(唐/)僧靈一
近夜山更碧入林谿轉清不知伏牛地潭洞何縱横曲
岸煙初合平湖月未生孤舟屢失道但聽秋泉聲
　　　送崔主簿赴睦州清谿　　　(宋/)梅堯臣
舟輕不畏險逆上子陵灘七里峽天翠千重雲木寒古
祠鳴野鳥亂石激春湍正與髙懷愜寜歌行路難
　　　宿蘭谿水驛前　　　　　　(宋/)楊萬里
繫纜蘭谿岸開襟柳驛窗人爭趨夜市月自落秋江燈
火疎還密帆檣隻更雙平生經此縣今夕駐孤幢
　　　其二
水色秋逾白山光夜不青一睂畫天月萬粟種江星小
酌居然醉當風不覺醒誰家教兒子清誦隔疎櫺
　　　苕谿　　　　　　　　　　(元/)戴表元
六月苕谿路人言似若耶漁罾挂椶樹酒舫出荷花碧
水千塍共青山一道斜人間無限事不厭是桑麻
　　　谿上　　　　　　　　　　(明/)應　亮
清谿流不極林際帶疎鐘鳥道連山屋灘聲落水舂漲
消新有岸雲起本多峰遥對猿啼峽鄉關煙樹重
　　　南谿晩歸　　　　　　　　(明/)髙　啟
流水出雲根遥通古寺門山深僧少俗人靜市如邨馬
渡知長淺魚行見不渾多情谿上月歸路照黃昏
　　　谿上　　　　　　　　　　　髙　啟
秋色共谿長遊人笑語凉萍開天倒影蓮墮水流香魚
罶和星漉禽罝帶雨張從今揺桂棹不必問瀟湘
　　五言排律
　　　奉酬韋祭酒自湯井還都經龍門北谿莊見贈
　　　　之作　　　　　　　　　(唐/)張　説
聞君湯井至瀟灑憩郊林拂曙攜清賞披雲覯緑岑歡
言遊覽意欵曲望歸心是日期佳客同山忽異尋桃源
花路轉楊柳澗門深泛舟伊水漲繫馬香樹陰繁絃弄
水族嬌吹狎沙禽春滿河光媚景斜嵐氣侵懷仁殊未
逺重德匪專臨來藻敷幽思連詞報所欽
　　　和處州韋使君新開南谿　　(唐/)朱慶餘
地里光圗䜟樵人共説深悠然想髙躅坐使變荒岑疏
鑿因殊舊亭臺亦自今靜容猿暫下閒與鶴同尋轉斾
馴禽起褰帷瀑澑侵石稀潭見底嵐暗樹無陰躋險難
通屐攀棲稱抱琴雲風開物意潭水識人心攜榼尋花
遍移舟惜景沈世嫌山水僻誰伴謝公吟
　　　西蜀淨衆寺松谿八韻兼寄崔處士
　　　　　　　　　　　　　　　(唐/)鄭　谷
谿因松得名松吹答谿聲繚繞能穿寺幽竒不在城寒
煙齋後散春雨夜中平染岸蒼苔古翹沙白鳥明澄分
僧影瘦光徹客心清帶梵侵雲響和鐘擊石鳴澹烹新
茗爽暖泛落花輕此景吟難盡慿君畫入京
　　　泛五雲谿　　　　　　　　(唐/)許　渾
此谿何處路遥問紫髯翁佛廟千巖裏人家一島中魚
傾荷葉露蟬噪柳林風急瀨鳴車軸微波漾釣筒石苔
縈棹綠山果拂舟紅更就前谿宿邨橋與剡通
　　六言律
　　　春日西谿即事　　　　　　(明/)僧道衍
雲斷山峰逺逺樹廻谿路斜斜酒旗風颺邨店牛衣日
曬田家喚婦鳩藏密竹引雛鴨聚圓沙人晩棹歌歸去
爭先去折汀花
　　　其二
人家半依沙觜舟子長停岸足楊柳三株五株桃花一
簇兩簇斜陽澹澹牽黃逺水盈盈漲緑老翁忘却投綸
因看晴鷗對浴
　　七言律
　　　題裴處士碧虛谿居　　　　(唐/)王　建
鳥聲真似深山裏平地人間也不同春圃紫芹長卓卓
暖泉青草一叢叢松臺前後花皆别竹崦髙低水盡通
細問來時從近逺谿名載入縣圗中
　　　谿上行　　　　　　　　　(唐/)温庭筠
緑塘漾漾煙濛濛張翰此來情不窮雪羽䙰褷立倒景
金鱗潑剌跳晴空風翻荷葉一向白雨濕蓼花千穗紅
心羡夕陽波上客片時歸夢釣船中
　　　夜雪泛舟遊南谿　　　　　(唐/)韋　莊
大江西面小谿斜入竹穿松似若耶兩岸嚴風吹玉樹
一灘明月曬銀砂因尋野渡逢漁舍更泊前灣上酒家
去去不知歸路逺棹聲煙裏獨嘔啞
　　　酬張器判官泛谿　　　　　(宋/)歐陽脩
園林初夏有清香人意蕭閒味愈長日暖魚跳波面靜
風輕鳥語樹陰凉野亭飛蓋臨芳草曲渚廻舟帶夕陽
所得平時為郡樂况多佳客共銜觴
　　　沂谿　　　　　　　　　　(宋/)陸　㳺
射的峰前禹廟東短篷三扇卧衰翁閒攜清聖濁賢酒
重試朝南暮北風水落痕畱紅蓼節雨來聲滿緑蒲叢
衝煙莫作悤悤去擬看谿丁下釣筒
　　　冷巖公柳谿　　　　　　　(金/)劉　中
斗印輕拋繫肘金故園風物動歸心柳含煙翠絲千尺
水寫天容玉一尋山色只於閒裏好風波不似向來深
人間桃李栽培滿換得谿南十畝陰
　　　過五谿　　　　　　　　　(元/)薩都拉
萬壑泉聲下五谿小凉天氣下谿時相逢橋上無非客
行盡江南都是詩苦雨最嫌鳩喚急愛山不厭馬行遲
幾時宿向華峰頂露月蕭蕭生桂枝
　　　桃谿夜泊　　　　　　　　(明/)陸　弼
清霜夜落武陵谿水上蒼煙十丈齊野㸑冷燒紅葉火
邨舂寒接五更雞不眠枕上多新得所過山中有舊題
起問昨宵沽酒處人家只在小橋西
　　　谿上　　　　　　　　　　(明/)張　泰
谿上閒行日未斜石橋南北見桃花避人魚入深深水
傍母鳬眠淺淺沙渡口孤舟依野店磯頭一徑到漁家
何時謝却塵中事來就田園學種𤓰
　　五言絶句
　　　谿上　　　　　　　　　　(唐/)顧　况
採蓮谿上女舟小怯揺風驚起鴛鴦宿水雲撩亂紅
　　六言絶句
　　　剡谿舟行　　　　　　　　(唐/)朱　放
月在沃洲山上人歸剡縣谿邊漠漠黃花覆水時時白
鷺驚船
　　七言絶句
　　　桃花谿　　　　　　　　　(唐/)張　旭
隱隱飛橋隔野煙石磯西畔問漁船桃花盡日隨流水
洞在清谿何處邊
　　　蘭谿棹歌　　　　　　　　(唐/)戴叔倫
凉月如眉挂柳灣越中山水鏡中看蘭谿三日桃花雨
半夜鯉魚來上灘
　　　和韓吏部泛南谿　　　　　(唐/)賈　島
谿裏晩從池岸出石泉秋急夜聲聞木蘭船共山人上
月映渡頭零落雲
　　　夜泊荆谿　　　　　　　　(唐/)陳　羽
小雪已晴蘆葉暗長波乍急鶴聲嘶孤舟一夜宿流水
眼看山頭月落谿
　　　池州清谿　　　　　　　　(唐/)杜　牧
弄谿終日到黃昏照數秋來白髪根何物頼君千遍洗
筆頭塵土漸無痕
　　　谿興　　　　　　　　　　(唐/)杜荀鶴
山雨谿風捲釣絲瓦甌篷底獨斟時醉來睡著無人喚
流下前灘也不知
　　　若耶谿上　　　　　　　　(宋/)陸　游
九月霜風吹客衣谿頭紅葉傍人飛邨場酒薄何妨醉
菰正堪烹蟹正肥
　　　蘭谿舟中　　　　　　　　(元/)薩都拉
水底霞天魚尾赤春波緑占白鷗汀越船一葉蘭谿上
載得金華一半青
　　　小谿　　　　　　　　　　(元/)劉秉忠
小谿流水碧如油終日忘機羨白鷗兩岸桃花春色裏
可能容箇釣魚舟
　　　桃谿　　　　　　　　　　(明/)魯　鐸
世路悠悠已倦遊桃谿深處草堂幽東風自解幽人意
不遣飛花逐水流
　　　越來谿　　　　　　　　　(明/)葛一龍
草煙緑凑柳垂低橋對斜陽墮影西聽罷情歌聽啼鳥
吳船揺過越來谿
　　　荆谿　　　　　　　　　　(明/)范　汭
亂水聲中繫艇斜月寒沽酒扣誰家仙源咫尺不知處
紅葉吹來如落花
　　　　青谿　　　　　　　　　　(明/)沈明臣
　窈窕青谿盡日尋雨收風歇翠沈沈一雙燕子飜花出
　始覺人家住隔林
　
　
　
　
　
　
　
　
　
　
　
　
御定佩文齋詠物詩選巻九十七
　欽定四庫全書
御定佩文齋詠物詩選巻九十八
　　澗類
　　　五言古
　　　　從斤竹澗越嶺谿行　　　　(宋/)謝靈運
　猿鳴誠知曙谷幽光未顯巖下雲方合花上露猶泫逶
　迤傍隈隩迢逓陟陘峴過澗既厲急登棧亦陵緬川渚
　屢徑復乗流玩廻轉蘋萍泛沈深菰蒲冐清淺企石挹
　飛泉攀林摘葉巻想見山阿人薜蘿若在眼握蘭勤徒
　結折麻心莫展情用賞為美事昧竟誰辨觀此遺物慮
　一悟得所遣
　　　　賦得曲澗　　　　　　　　(梁/)劉孝威
　澗流急易轉谿竹暗難開近樓俄已失前洲忽復廻石
　岸生寒蘚沈根漬水苔菱舟沿道去歸鳬迷徑來
　　　　西澗即事示盧陟　　　　　(唐/)韋應物
　寢扉臨碧澗晨起澹忘情空林細雨至圓文徧水生永
日無餘事山中伐木聲知子塵喧久暫可散煩纓
　　　南澗中題　　　　　　　　(唐/)柳宗元
秋氣集南澗獨遊亭午時迴風一蕭瑟林影久參差始
至若有得稍深遂忘疲覊禽響幽谷寒藻舞淪漪去國
魂已游懐人淚空垂孤生易為感失路少所宜索寞竟
何事徘徊祗自知誰為後來者當與此心期
　　七言古
　　　華林北澗　　　　　　　　(宋/)徐　諼
總長潭兮括逺源下沈澑兮起輕泉迴谿浚兮曲沼阻
衝波激兮瀨濺濺貫九谷兮積靈芝飛清濤兮潔澄漣
　　五言絶句
　　　南澗　　　　　　　　　　(唐/)王　建
野桂香滿谿石莎寒覆水愛此南澗頭終日潺湲裏
　　　小澗　　　　　　　　　　(宋/)朱　子
兩岸交翠陰一水自清瀉俯仰契幽情神襟頓飄洒
　　七言絶句
　　　　嘶水澗(左原之南有左嶺水北流入于原中水/善嘶晴而嘶則雨雨而嘶則晴水忽鳴)
　　　　(忽止/曰嘶)　　　　　　　　　　(宋/)王十朋
　嶺頭寒澗逺無聲夜靜風恬忽自鳴山水有靈人不識
　老農常用卜陰晴
　　　　涉水澗作　　　　　　　　(宋/)朱　子
　絶壑藤蘿貯翠煙水聲幽咽亂峰前行人但說青山好
　望斷雲間雙髻仙
　　　　春日西澗獨立　　　　　　(明/)周　砥
　澗房松竹靜煙霏逕裏蒼苔行迹稀相與尋君遂初賦
　江花欲落換春衣
　
　
　
　
　
御定佩文齋詠物詩選卷九十八
　欽定四庫全書
御定佩文齋詠物詩選巻九十九
　　潭類
　　　五言古
　　　　旦發漁浦潭　　　　　　　(梁/)丘　遲
　漁潭霧未開赤亭風已颺櫂歌發中流鳴鞞響沓嶂邨
　童忽相聚野老時一望詭怪石異象嶄絶峰殊狀森森
　荒樹齊析析寒沙漲藤垂島易陟崖傾嶼難傍信是永
　幽棲豈徒暫清曠坐嘯昔有委卧治今可尚
　　　　發漁浦潭　　　　　　　　(唐/)孟浩然
　東旭早光芒渚禽已驚聒卧聞漁浦口橈聲暗相撥日
　出氣象分始知江路濶美人常晏起照影弄流沫飲水
　畏驚猿祭魚時見獺舟行自無悶况值晴景豁
　　　　葛山潭　　　　　　　　　(唐/)孫　逖
　圓潭㵼流月晴明涵萬象仙翁何時還緑水空蕩漾凉
　哉草木腓白露沾人衣猶醉空山裏時聞笙鶴飛
　　　涇谿南藍山下有落星潭可以卜築余泊舟石
　　　　上寄何判官昌浩　　　　(唐/)李　白
藍岑竦天璧突兀如鯨額奔蹙橫澄潭勢吞落星石沙
帶秋月明水揺寒山碧佳境宜緩棹清輝能畱客恨君
阻歡遊使我自驚惕所期俱卜築結茅鍊金液
　　　春日遊羅敷潭　　　　　　　李　白
行歌入谷口路盡無人躋攀崖度絶壑弄水尋迴谿雲
從石上起客到花間迷淹畱未盡興日落羣峰西
　　　萬丈潭　　　　　　　　　(唐/)杜　甫
青谿合冥漢神物有顯晦龍依積水蟠窟壓萬丈内跼
步凌垠堮側身下煙靄前臨洪濤寛却立蒼石大山危
一徑盡岸絶兩璧對削成根虚無倒影垂澹瀩黑如灣
澴底清見光炯碎孤雲倒來深飛鳥不在外髙蘿成帷
幄寒木壘旌斾逺川曲通流嵌竇濳洩瀨造幽無人境
發興自我軰告歸遺恨多將老斯遊最閉藏脩鱗蟄出
入巨石礙何事炎天過快意風雨會
　　　過小石潭　　　　　　　　(宋/)梅堯臣
樹老石連潭潭深煙翠入羣魚石下游獨鳥潭上立泉
暖草長緑山髙風自急徘徊興不窮苔屐雲霑濕
　　　鸛雀崖北龍潭　　　　　　(金/)元好問
層崖閟頑陰水木深以阻湍聲半空落洶洶如怒虎風
生木葉脫魄動不敢語何年渾沌竅靈物此棲處初從
一線澑開鑿到神禹雲雨鼔飛浪噴薄齊萬弩藏珠驪
龍頷百斛快一吐油油入無底細散不濡縷歸藏海有
穴汎溢愁下土南峰天一柱萬古鎮幽府江山有竒探
落景迫行旅多慚茹芝人終年看飛雨
　　　龍潭　　　　　　　　　　　元好問
層氷積浩蕩陵谷互吞吐窈窕轉幽壑突兀開淨宇回
頭山水縣亦復墮塵土孤雲鐵梁北宇宙一仰俯風景
初不殊川塗忽脩阻寒潭海眼淨黕黑自太古蟄龍何
年卧萬國待霖雨誰能裂蒼崖雷風看掀舉
　　　夜汎渦河龍潭　　　　　　(金/)吳　激
輕舟弄素月靜夜橫清渦天風毛髪亂疎星燦明河圖
經紀父老冥寞年嵗多淵沈三十丈湛碧寒無波微流
帶文藻絶岸無柔莎炯如帝鴻鏡可鑒不可磨中蟠至
神物役使羣蛟鼉蜿蜿頭角古勁鬛誰能劘深宫照珠
貝頗費蚌與螺何時葛陂竹化作陶公梭
　　　竹篠潭　　　　　　　　　(明/)張　羽
凍雨不成雪客行利新晴迴睇三山外殘陽靄餘明江
神不揚波歸流澹且平使者誠寡徳國家育威靈笳鼓
發中州櫂歌和且清釃酒凌長風篇翰倏已成常誦皇
華章征夫任匪輕愧無咨詢効何以答聖情
　　　玉女潭　　　　　　　　　(明/)馬　愈
潭花散清香潭影照眉宇不見玉女容騎鸞杳何去丹
光罷青紅石屋亦輕舉惟有菰蒲根年年自春雨
　　五言律
　　　對小潭寄逺上人　　　　　(唐/)白居易
小潭澄見底閒客坐開襟借問不流水何如無念心彼
惟清且淺此乃寂而深是義誰能答明朝問道林
　　　仙游潭　　　　　　　　　(宋/)蘇　軾
翠璧下無路何年雷雨穿光揺巖上寺深到影中天我
欲然犀看龍應抱寶眠誰能孤石上危坐試僧禪
　　　龜潭　　　　　　　　　　(宋/)孫　覿
擺落攀縁斷驅除磊塊平庭松敵老健潭水伴孤清待
月出時看尋雲起處行相隨木上坐徙倚到參橫
　　　其二
蝸舍三間小龜泉一勺甘楞嚴渾不看彌勒久同龕潭
影千峰倒雲梢萬木參巖花自無主紅雨落毿毿
　　七言律
　　　南潭　　　　　　　　　　(唐/)李昌符
匝岸青蕪掩古苔面山亭榭枕潭開有時絃管收筵促
無數鳬鷖逐浪來路入龍祠羣木老風驚漁艇一聲迴
人傳郭惲多游此誰見當初泛玉杯
　　　龍潭　　　　　　　　　　(唐/)僧應物
石激懸流雪滿灣五龍濳處野雲閒暫收雷電九峰下
且斂谿潭一水間浪引浮槎依北岸波分曉日浸東山
回瞻四面如看畫須信遊人不欲還
　　　北潭　　　　　　　　　　(金/)史　肅
竹陰松影玉蔥龍十里平隄一徑通碧水乍開新鏡面
青山都是好屏風寒蟬髙鳥清愁外折葦枯荷小景中
酒力未多秋興逸夕陽聊貸半林紅
　　五言絶句
　　　春遊東潭　　　　　　　　(唐/)盧　綸
移舟試望家漾漾似天涯日暮滿潭雪白鷗和柳花
　　　與暢當夜泛秋潭　　　　　　盧　綸
螢火颺蓮叢水凉多夜風離人將落葉俱在一船中
　　　鏡潭　　　　　　　　　　(唐/)韓　愈
非鑄復非鎔泓澄忽此逢魚鰕不用避祗是照蛟龍
　　七言絶句
　　　潭上作　　　　　　　　　(唐/)張　喬
　竹島殘陽映翠微雪翎禽過碧潭飛人間未有闗身事
　每到漁家不欲歸
　　　　過河龍潭　　　　　　　　(宋/)歐陽脩
　碧潭風定影涵虚神物中藏岸不枯一夜四郊春雨足
　却來閒卧養明珠
　　　　舟過謝潭　　　　　　　　(宋/)楊萬里
　夾江百里少人家最苦江流曲更斜嶺草巳青今嵗葉
　岸蘆猶白去年花
　　　　三井潭　　　　　　　　　(宋/)王十朋
　源泉髙似銀河落石井泓然鼎足分聞說井中龍已化
　定從三級上青雲
　　　　夜泊蘆潭　　　　　　　　(明/)汪　本
　石尤風動駐征㠶千里孤光月正南翹首故林天一角
　水禽相伴宿蘆潭
　
御定佩文齋詠物詩選巻九十九
　欽定四庫全書
御定佩文齋詠物詩選巻一百
　　洲類
　　　五言古
　　　　百花洲　　　　　　　　　(明/)僧道衍
　水灔接橫塘華多礙舟路波紅晴漾霞沙白寒棲鷺縁
　汀漁網集隔渚菱歌度不見昔遊人風煙自朝暮
　　　七言古
　　　　鸚鵡洲送王九遊江左　　　(唐/)孟浩然
　昔登江上黃鶴樓遥愛江中鸚鵡洲洲勢逶迤繞碧流
　鴛鴦鸂鶒滿沙頭沙頭日落沙磧長金砂耀耀動飇光
　舟人牽錦纜浣女結羅裳月明全見蘆花白風起遥聞
　杜若香君行采采莫相忘
　　　　鸚鵡洲　　　　　　　　　(唐/)李　白
　鸚鵡來過吳江水江上洲傳鸚鵡名鸚鵡西飛隴山去
　芳洲之樹何青青煙開蘭葉香風暖岸夾桃花錦浪生
遷客此時徒極目長洲孤月向誰明
　　　春洲曲　　　　　　　　　(唐/)溫庭筠
韶光染色如蛾翠緑濕紅鮮水容媚蘓小慵多蘭渚閒
融融浦日鴻鶄寐紫驑蹀躞金銜嘶堤上揚鞭煙草迷
門外平橋連柳堤歸來晩樹黃鶯啼
　　五言律
　　　桑落洲　　　　　　　　　(唐/)李羣玉
九江寒露夕微浪北風生浦嶼漁人火蒹葭鳬鴈聲頹
雲晦廬岳微鼔辨湓城逺憶天邉弟曽從此路行
　　七言律
　　　仙明洲口號　　　　　　　(唐/)李羣玉
長愛沙洲水竹居暮江春樹緑陰初浪飜新月金波淺
風捲輕雲玉葉疎半浦夜歌聞盪槳一星幽火照义魚
二年此處尋佳句景物常輸楚客書
　　　泊平江百花洲　　　　　　(宋/)楊萬里
吳中好處是蘇州却為王程得勝遊半世三江五湖棹
十年四泊百花洲岸傍楊柳都相識眼底雲山苦見畱
莫怨孤舟無定處此身自是一孤舟
　　　賦壺洲　　　　　　　　　(元/)虞　集
傳聞海上有元洲曽是安期舊所遊千頃白雲都種玉
一杯弱水不勝舟魚龍夜䕶黃金鼎鸞鵠晨朝紫綺裘
波浪不驚星斗近步虚聲裏度清秋
　　　為張壺洲賦壺洲　　　　　(元/)陳　旅
握日臺髙雨氣收扶桑凉影動瀛洲珠林錯落三華露
寶稼離披五色秋鄰曲夜機鮫有室空中煙市蜃為樓
頗聞雲錦張髙士曽與壺公汗漫游
　　　賦中書左曹小瀛洲　　　　(元/)張　翥
東曹地迥集名郎宛是仙家紫翠房閶闔上通天咫尺
蓬萊移出海中央金波日暖浮鳷鵲玉樹春濃下鳳凰
幾度夢回清夜直此身如在五雲鄉
　　六言絶句
　　　過鴈洲　　　　　　　　　(宋/)梅堯臣
　船從鴈洲北去鴈背春風亦歸但見平沙緑水蔞蒿荻
　筍方肥
　
　
　
　
　
　
　
　
　
　
　
　
　
御定佩文齋詠物詩選卷一百
　欽定四庫全書
御定佩文齋詠物詩選巻一百一
　　渡類
　　　五言古
　　　　初至崖口　　　　　　　　(唐/)宋之問
　崖口衆山斷嶔崟聳天壁氣衝落日紅影入春潭碧錦
　縷織苔蘚丹青畫松石水禽泛容與巖花飛的皪微路
　從此深我來恨于役惆悵情未巳羣峰暗將夕
　　　　横龍渡　　　　　　　　　(唐/)劉長卿
　空傳古岸下曽見蛟龍去秋水晚沈沈猶疑在深處亂
　聲沙上石倒影雲中樹獨繫一扁舟樵人往來渡
　　　七言古
　　　　古箭渡　　　　　　　　　(明/)程敏政
　古箭渡頭春水急古箭舖下春泥濕風吹一道雨微收
　黒壓四山雲未入郵亭飯罷聞竹雞肩輿扶過蒼崖西
　行人道側亂相指雨陣復來雲脚齊
　　五言律
　　　早發夀安次永濟渡　　　　(唐/)許　渾
東西車馬塵鞏洛與咸秦山月夜行客水煙朝渡人樹
凉風浩浩沙淺石磷磷㑹待功名就扁舟寄此身
　　　晩泊漢江渡　　　　　　　(唐/)劉　畋
末秋雲木輕蓮拆晚香清雨下侵苔色雲凉出浪聲疊
㠶依岸盡微照映堤明渡吏巳頭白遥知客姓名
　　　過髦塘渡　　　　　　　　(宋/)楊萬里
雪浪無堅岸金沙有退痕斷橋猶半版潄樹欲枯根為
問新來漲今年第幾番昨來愁此渡巳濟不堪論
　　　泊白沙渡　　　　　　　　(宋/)真山民
日暮片㠶落渡頭生暝烟與鷗分渚泊邀月共船眠燈
影漁舟外湍聲客枕邉離懐正無奈況復聽啼䳌
　　　過下杯渡　　　　　　　　(宋/)陳與義
夜宿下杯館朝鳴一棹東湖平天盡落峽斷海横通冉
冉雲隨舸茫茫鳥遡風仙人蓬島上遥見我乗空
　　　曉渡　　　　　　　　　　(明/)李言恭
煙樹曉棲鴉長汀帶白沙中流聊擊楫新水悞浮槎雲
與人爭渡春隨客到家遥知飛綵日開落石城花
　　七言律
　　　利州南渡　　　　　　　　(唐/)溫庭筠
澹然空水帶斜暉曲島蒼茫接翠微坡上馬嘶看棹去
柳邉人歇待船歸數叢沙草羣鷗散萬頃江田一鷺飛
誰解乘舟尋范蠡五湖煙水獨忘機
　　　桃花渡　　　　　　　　　(明/)沈　貞
渡頭渾似曲江濵誰種桃花隔世塵紅雨緑波三月暮
暖風黃鳥數聲春舟橫落日非無主樹隔層霞不見人
幾欲前源訪仙跡迷茫何處問通津
　　五言絶句
　　　松滋渡　　　　　　　　　(唐/)司空圖
步上短亭久看回官渡船江鄉宜晚霽楚老語豐年
　　　芳草渡　　　　　　　　　(唐/)皮日休
谿南越鄉首古柳渡江深日晩無來客閒船繫緑陰
　　七言絶句
　　　涔陽渡　　　　　　　　　(唐/)司空圖
楚田人立帶殘暉驛迥邨幽客路微兩岸蘆花正蕭颯
渚煙深處白牛歸
　　　晩渡　　　　　　　　　　(唐/)陸龜蒙
半波風雨半波晴漁曲飄秋野調清各漾蓮船逗邨去
笠簷簑袂有殘聲
　　　北渡　　　　　　　　　　　陸龜蒙
江客柴門枕浪花鳴機寒櫓任嘔啞輕舟過去眞堪畫
驚起鸕鷀一陣斜
　　　過楊二渡　　　　　　　　(宋/)楊萬里
春迹無㾗可得尋不將詩眼看春心鶯邉楊柳鷗邉草
一日青來一日深
　　　過仙人渡　　　　　　　　(宋/)王十朋
此去神仙路不迷直從洞口到桃蹊仙人心境無名利
　笑我頻年渡此谿
　　　　夜過黃泥渡　　　　　　　(元/)許　謙
　夜深風息水安流白鴈黃蘆滿眼秋行李蕭蕭官櫂穩
　卧看明月過眞州
　　　　蘆子渡　　　　　　　　　(明/)王守仁
　百里晴沙江水長蘆花風起碧天凉客舟會泊西城下
　滿地砧聲兩岸霜
　
　
　
　
　
　
　
　
御定佩文齋詠物詩選巻一百一
　欽定四庫全書
御定佩文齋詠物詩選巻一百二
　　潮類
　　　五言古
　　　　賦得觀潮　　　　　　　　(梁/)任　昉
　雲容雜浪起楚水漫吳流漸看遥樹没稍見碧天浮漁
　人迷舊浦海鳥失前洲不測滄溟曠輕鱗幸自游
　　　五言律
　　　　淮潮　　　　　　　　　　(宋/)梅堯臣
　汐潮如有信時向舊痕生始覺囘波定還看曲渚平舞
　鷗隨上下寒日共浮傾後夜人無寐遥聽入浦聲
　　　五言排律
　　　　樟亭觀潮　　　　　　　　(唐/)宋　昱
　濤來勢轉雄獵獵架長風雷震雲霓裏山飛霜雪中激
　流髙失岸吹澇上侵空翕闢乾坤異盈虛日月同艅艎
　從陸起洲渚隔阡通跳沫噴巖翠翻波帶景紅怒湍初
扺北却浪復歸東寂聽堪増勇晴看自發蒙伍生傳或
謬枚叟說難工來信應無巳申威亦匪窮衝騰如決勝
廻合似相攻委質任平視誰能涯始終
　　七言律
　　　觀潮　　　　　　　　　　(唐/)朱慶餘
木落霜飛天地清空江百里見潮生鮮飇横海魚龍氣
晴雪噴山雷鼔聲雲日半陰川漸滿客㠶皆過浪難平
髙樓曉望無窮意丹葉黄花遶郡城
　　　泝潮　　　　　　　　　　(宋/)蘇　轍
匹練縈囘出海門黄泥先變碧波渾初來似欲傾滄海
正滿真能倒百源流枿飛騰竟何在扁舟睥睨久仍存
自慚不作山林計來往終隨萬物奔
　　　海潮圖　　　　　　　　　(宋/)樓　鑰
錢塘佳月照青霄壮觀仍看半夜潮每恨形容無健茟
誰知收拾在生綃蕩揺直恐三山没咫尺真成萬里遥
金闕岧嶤天尺五海王自合日來朝
　　　次韻魯參政觀潮　　　　　(元/)柳　貫
怒濤卷雪過樟亭人立西風酒斾青日轂行天浮左界
地機激水出東溟倒排山嶽窮千變闔闢雲雷竦百靈
望海樓頭追勝賞坐中賔衆弁如星
　　　漁浦春潮　　　　　　　　(元/)錢惟善
江漲夜來髙幾尋輕濤拍岸失蹄涔遲明㠶發星灘逺
盡日舟横雨渡深杜若風囘頳鯉上桃花浪起白鷗沈
越人艇子來何處欵乃時聞空外音
　　　錢塘觀潮　　　　　　　　(元/)仇　逺
一痕初見海門生頃刻長驅作怒聲萬馬突圍天鼔碎
六鼇翻背雪山傾逺朝魏闕心猶在直上嚴灘勢始平
寄語吳兒休踏浪天河㒺象正縱横
　　七言絶句
　　　潮　　　　　　　　　　　(唐/)白居易
早潮纔落晚潮來一月周流六十廻不獨光陰朝復暮
杭州老去被潮催
　
　
　
　
　
　
　
　
　
　
　
　
　
　
　
御定佩文齋詠物詩選巻一百二
　欽定四庫全書
御定佩文齋詠物詩選卷一百三
　　池類(附沼/)
　　　五言古
　　　　首夏泛天池　　　　　　　(梁/)武　帝
　薄遊朱明節泛漾天淵池舟楫互容與藻蘋相推移碧
　沚紅菡萏白沙青漣漪新波拂舊石殘花落故枝葉軟
　風易出草宻路難披
　　　　山池　　　　　　　　　　(梁/)簡文帝
　日暮芙蓉水聊登鳴鶴舟飛艫飾羽㲨長幔覆緹油停
　輿依柳息住葢影空留古樹横臨沼新藤上挂樓游魚
　向闇集戲鳥逗楂流
　　　　山池應令　　　　　　　　(梁/)庾肩吾
　閬苑秋光暮金塘收潦清荷低芝葢出浪涌燕舟輕逆
　湍流棹唱帶谷聚笳聲野竹交臨浦山桐迥出城水逐
　雲峰闇寒隨殿影生
　　　北寺寅上人房望逺岫翫前池
　　　　　　　　　　　　　　　(梁/)王　筠
安期逐長往交甫稱髙讓逺跡入滄溟輕舉馳崑閬良
由心獨善兼且情逰放豈若尋幽棲即目窮清曠激水
周堂下屯雲塞檐向閉牖聽奔濤開窓延疊嶂前堦復
虛沿瀰迤成洲漲雨㸃散圎文風生起斜浪游鱗互瀺
灂羣飛皆哢吭蓮葉蔓田田菱花動揺漾浮光曜庭廡
流芳襲帷帳匡坐足忘懷詎思江海上
　　　山池應令　　　　　　　　(陳/)徐　陵
畫舸圖仙獸飛艎挂采斿榜人事金槳釣女飾銀鈎細
萍時帶檝低荷乍入舟猿啼知谷晩蟬咽覺山秋
　　　和炅法師游昆明池　　　(北周/)庾　信
游客重相懽連鑣出上蘭值泉傾盖飲逢花駐馬看平
湖泛玉軸髙堰歇金鞍半道聞荷氣中流覺水寒
　　　其二
秋光麗晩天鷁舸泛中川宻菱障浴鳥髙荷没釣船碎
珠縈斷菊殘絲繞折蓮落花催斗酒栖烏送一弦
　　　奉和山池　　　　　　　　　庾　信
樂宫多暇豫望苑暫迴輿鳴笳陵絶浪飛葢歴通渠桂
亭花未落桐門葉半疎荷風驚浴鳥橋影聚行魚日落
含山氣雲歸帶雨餘
　　　同㑹河陽公新造山池聊得寓目
　　　　　　　　　　　　　　　　庾　信
横階仍鑿澗對户即連峰暗石疑藏虎盤根似卧龍沙
洲聚亂荻洞口礙横松引泉恒數派開巖即十重北閣
聞吹管南鄰聽擊鐘菊寒花正合杯香酒絶濃由來魏
公子今日始相逢
　　　南池　　　　　　　　　　(唐/)杜　甫
峥嶸巴閬間所向盡山谷安知有蒼池萬頃浸坤軸呀
然閬城南枕帶巴江腹芰荷入異縣秔稻共比屋皇天
不無意美利戒止足髙田失西成此物頗豐熟清源多
衆魚逺㟁富喬木獨歎楓香林春時好顔色南有漢王
祠終朝走巫祝歌舞散靈衣荒哉舊風俗髙堂亦明王
魂魄猶正直不應空陂上縹緲親酒食淫祀自古昔非
唯一川凟干戈浩茫茫地僻傷極目平生江海興遭亂
身局促駐馬問漁舟躊躇慰覊束
　　　同韓侍郎遊鄭家池吟詩小飲
　　　　　　　　　　　　　　　(唐/)白居易
野艇容三人晩池流浼浼悠然倚棹坐水勢如江海宿
雨洗沙塵晴風蕩煙靄殘陽上竹樹枝葉生光彩我本
偶然來景物如相待白鷗驚不起緑芡行堪採齒髮雖
巳衰性靈未云改逢詩遇杯酒尚有心情在
　　　官舍内新鑿小池　　　　　　白居易
簾前開小池盈盈水方積中底鋪白沙四隅甃青石勿
言不深廣但足幽人適泛灔微雨朝泓澄明月夕豈無
大江外波浪連天白未如牀席閒方丈深盈尺清淺可
狎弄昏煩聊潄滌最愛曉暝時一片秋天碧
　　　秋池　　　　　　　　　　　白居易
朝衣薄且健晩簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戞誰能
一同宿共玩新秋月暑退凉早歸池邊好時節
　　　泛春池　　　　　　　　　　白居易
白蘋湘渚曲緑篠剡谿口各在天一涯信美非吾有何
如此庭内水竹交左右霜竹百千竿煙波六七畝泓澄
動堦砌澹泞映户牖虵皮細有紋鏡面清無垢波上一
葉舟舟中一樽酒或繞蒲浦前或泊桃島後未撥落杯
花低衝拂面栁半酣迷所在倚榜兀廻首不知此何處
復是人寰否
　　　天池　　　　　　　　　　(明/)髙　啟
靈峰可度難昔聞枕中書天池在其巔每出青芙蕖湛
如玉女盆雲影含夕虚人静時飲鹿水寒不生魚我來
屬始春石壁煙霞舒灔灔月出後泠泠雪銷餘再泛知
神清一酌欣慮除何當逐流花遂造仙人居
　　七言古
　　　淋池歌　　　　　　　　　(漢/)昭　帝
秋素景兮泛洪波揮纎手兮折芰荷凉風凄凄揚棹歌
雲光開曙月低河萬歲為樂豈云多
　　　池上作　　　　　　　　　(唐/)白居易
西谿風生竹森森南潭萍開水沈沈叢翠萬竿湘㟁色
空碧一泊松江心浦派縈廻誤逺近橋島向背迷窺臨
澄瀾方丈若萬頃倒影咫尺如千尋泛然獨遊邈然坐
坐念行思心古今莵裘不聞有泉沼西河亦恐無雲林
豈如白翁退老地樹髙竹宻池塘深華亭雙鶴白矯矯
太湖四石青岑岑眼前盡日更無客膝上此時唯有琴
洛陽冠盖自相索誰肯來此同抽簪
　　　太液池歌　　　　　　　　(唐/)温庭筠
腥鮮龍氣連清防花風漾漾吹細光疊瀾不定照天井
倒影蕩揺晴翠長平碧淺春生綠塘雲容雨態連青蒼
夜深銀漢通柏梁二十八宿朝玉堂
　　五言律
　　　和韋承慶過義陽公主山池　(唐/)杜審言
賞玩竒他日髙深愛此時池分八水背峰作九山疑地
静魚偏逸人閒鳥欲欺青谿留别興更與白雲期
　　　詠池　　　　　　　　　　(唐/)李　嶠
綵棹浮太液清觴醉習家詩情對明月雲曲拂流霞煙
散龍形浄波含鳳影斜安仁動秋興魚鳥思空賖
　　　唐都尉山池　　　　　　　(唐/)崔　湜
曲渚颺輕舟前谿釣晩流雁翻蒲葉起魚撥荇花游金
子懸湘柚珠房拆海榴幽尋惜未已清月半西樓
　　　從岐王夜讌衛家山池應敎　(唐/)王　維
座客香貂滿宫娃綺幔張澗花輕粉色山月小燈光積
翠紗窓暗飛泉繡户涼還將歌舞出歸路莫愁長
　　　和尹諫議史館山池　　　　　王　維
雲館接天居霓裳侍玉除春池百子外芳樹萬年餘洞
有仙人籙山藏太史書君恩深漢帝且莫上空虛
　　　晩秋陪嚴鄭公摩訶池泛舟得溪字
　　　　　　　　　　　　　　　(唐/)杜　甫
湍駛風醒酒船囘霧起隄髙城秋自落雜樹晩相迷坐
觸鴛鴦起巢傾翡翠低莫須驚白鷺為伴宿清谿
　　　蘇著作山池　　　　　　　(唐/)賈彦璋
水樹子雲家蓬瀛宛不賖芥浮舟是葉蓮發岫為花酌
蟻開春甕觀魚憑海槎遊蘇多石友題贈滿瑶華
　　　觀袁侍郎漲新池　　　　　(唐/)盧　綸
引水香山近穿雲復繞林纔聞籬外響已覺石邊深滿
處青苔色澄來見栁陰微風月明夜知有五湖心
　　　陪中書李紓舍人夜泛東池　　盧　綸
看月復聽琴移舟出樹陰夜邨機杼急秋水芰荷深石
静龜潜上萍開菓暗沈何言奉盃酒得見五湖心
　　　早春遊慈恩南寺　　　　　(唐/)司空曙
山寺臨池水春愁望逺生踏橋逢鶴起尋竹值泉横新
栁絲猶短輕蘋葉未成還如虎丘上日暮伴僧行
　　　旦携謝山人至愚池　　　　(唐/)柳宗元
新沐換輕幘曉池風露清自諧塵外意况與幽人行霞
散衆山迥天髙數雁鳴機心付當路聊適羲皇情
　　　和令公新開龍泉晉水二池　(唐/)白居易
舊有潢汙泊今為白水塘笙歌聞四面樓閣在中央春
變煙波色晴添樹木光龍泉信為美莫忘午橋莊
　　　晩題東林寺雙池　　　　　　白居易
向晩雙池好初晴百物新裊枝翻翠羽濺水躍紅鱗萍
汎同遊子蓮開當麗人臨流一惆悵還憶曲江春
　　　南池　　　　　　　　　　　白居易
蕭條微雨絶荒㟁抱清源入舫山侵塞分泉稻接邨秋
聲依樹色月影在蒲根淹泊方難遂他宵闗夢魂
　　　泛觴池　　　　　　　　　(唐/)薛　能
通咽逺華蹲泛觴名自君静看籌見影輕動酒生紋細
滴隨杯落來聲就浦分便應半酣後清冷潄寒雲
　　　官池上　　　　　　　　　(唐/)僧無可
廻疏城闕内寒瀉出雲波㟁廣山魚到汀閒海鷺過汎
溝侵道急流葉入宫多移舸浮中沚清宵徹曉河
　　　陪姚合游金州南池　　　　　僧無可
柳暗清波漲衝萍復潄苔張筵白鳥起掃苔使君來洲
鳥秋應没荷花晩盡開髙城吹角罷騶馭尚徘徊
　　　假山小池　　　　　　　　(宋/)陸　游
蓮嶽三峰峙桃源一路分池偷鏡湖月石帶沃洲雲魚
隊深猶見禽聲静更聞巖幽林箐宻疑可下湘君
　　　亭前引水名曰墨池　　　　(明/)楊　慎
金潭朝洗菊玉甃暖滋蘭何如元阯水分作墨池瀾煙
雲生几席星斗宿闌干問字休携酒仙家沆瀣寒
　　　太液池　　　　　　　　　(明/)馬汝驥
碧苑西連闕瑶池北映空象垂河漢表氣與斗牛通鯨
躍如飜石鼇行不斷虹蒼茫觀海日朝㑹百川同
　　　白丈自杭州歸要遊天池　　(明/)王穉登
桃花零落盡游賞與君同僧住松聲裏鶯啼石壁中巖
光晴處紫池色晩來空莫把琵琶奏尊前有白公
　　　侍上奉聖母觀九龍池　　　(明/)夏　言
駐蹕靈湫上依巖帳殿開雨從龍洞作雲擁鳳輿來玉
竇春鳴溜金潭晝殷雷翠華清樾下天語賜徘徊
　　五言排律
　　　和許侍郎遊昆明池　　　　(唐/)李百藥
神池望北極滄波接逺天儀星似河漢落景類虞泉年
深平舘宇道泰偃戈船差池下鳬雁掩映生雲煙浪花
開巳合風文直且連稅馬金堤外横舟石㟁前羽觴傾
緑蟻飛日落紅鮮積水浮深智明珠耀雅篇大鯨方逺
擊沈灰獨未然知君嘯儔侣短翮徒聯翩
　　　奉和晦日幸昆明池應制　　(唐/)宋之問
春豫靈池㑹滄波帳殿開舟凌石鯨度槎拂斗牛迴節
晦蓂全落春遲柳暗催象溟看浴景燒刼辨沈灰鎬飲
周文樂汾歌漢武才不愁明月盡自有夜珠來
　　　昆明池侍宴應制　　　　　(唐/)沈佺期
武帝伐昆明穿池習五兵水同河漢在舘有豫章名我
后光天徳垂衣文敎成黷兵非帝念勞物豈皇情春仗
過鯨沼雲旂出鳳城靈魚銜寳躍仙女廢機迎柳拂旌
門暗蘭依帳殿生還如流水曲日晩棹歌聲
　　　恩勅尚書省寮宴昆明池應制同用堯字
　　　　　　　　　　　　　　　(唐/)張嘉貞
雲沼初開漢神池舊浴堯昔人徒習武明代此聞韶地
脈山川勝天恩雨露饒時光牽利舸春淑覆柔條芳醖
酲千日華牋落九霄幸承歡賚重不覺醉歸遥
　　　奉和晦日幸昆明池應制　　(唐/)蘇　頲
炎歴事邊陲昆明始鑿池豫遊光後聖征戰罷前規霽
色清珍宇年芳入錦陂御杯蘭薦葉仙仗柳交枝二石
分河瀉雙珠代月移微臣比翔泳恩廣自無涯
　　　安徳山池宴集　　　　　　(唐/)岑文本
甲第多清賞芳辰命羽巵書帷通竹逕琴臺枕槿籬池
疑夜壑徙山似鬱洲移雕楹網蘿薜激瀨合塤箎鳥戲
翻新葉魚躍動清漪自得淹留趣寧勞攀桂枝
　　　賦得曲池潔寒流　　　　　(唐/)崔立之
閒尋敧㟁步因向曲池看透底何澄澈迴流乍屈盤稍
隨髙樹古逈與逺天寬月入鏡華轉星臨珠影寒纎鱗
時蔽石轉吹或生瀾願假涓微效來濡拙筆端
　　　和范郎中宿直中書省曉玩新池贈南省同寮
　　　　兩垣遺補　　　　　　　(唐/)錢　起
青瑣畱才子春池静禁林自矜仙島勝宛在掖垣深引
派彤庭裏含虚玉砌陰漲來知聖澤清處見天心蘭氣
飄紅㟁文星動碧潯鳳棲長近日虬卧欲為霖席寵雖
髙位流謙乃素襟焚香春漏盡假寐曉鶯吟丹地宜清
泚朝陽復照臨司言兼逸趣鼓興接知音六義驚摛藻
三臺響擲金為憐風水外落羽此漂沈
　　　晦日益州北池侍宴　　　　(唐/)司空曙
臨泛從公日仙舟翠幙張七橋通碧沼雙樹接花塘玉
燭收寒氣金波隐夕光野聞歌管思水静綺羅香遊騎
縈林逺飛橈截㟁長郊源懷㶚滻陂漾寫江潢常侍傳
花詔偏禆問羽觴豈令南峴首千載播餘芳
　　　春池閒泛　　　　　　　　(唐/)白居易
緑塘新水平紅檻小舟輕解纜隨風去開襟信意行淺
憐青演漾深愛緑澄泓白撲柳飛絮紅浮桃落英古文
科斗出新葉剪刀生樹集鸎朋友雲行鴈弟兄飛沈皆
適性酣詠自怡情花助銀杯氣松添玉軫聲魚游何事
樂鷗起復誰驚莫唱滄浪曲無塵可濯纓
　　　遊宣義池亭　　　　　　　(唐/)姚　合
春入池亭好風光暖更鮮尋芳行不困逐勝坐還遷細
草亂如髮幽琴鳴似絃苔文飜古畫石色學秋天花落
能漂酒萍開解避船暫來猶愈疾久住合成仙迸筍搘
堦起垂藤壓樹偏此生應借看自計買無錢
　　　乾符丙申歲春奉詔漲曲江池
　　　　　　　　　　　　　　　(唐/)鄭　谷
玉澤尚通津恩波此日新深疑一夜雨宛似五湖春汎
灔翹振鷺澄清躍紫鱗翠低孤嶼柳香失半汀蘋鳳輦
尋佳境龍舟命近臣桂華如入手願作從遊人
　　　省試奉詔漲曲江池　　　　(唐/)黄　淊
池脈寒來淺恩波住後新引將諸𣲖水别貯大都春幽
咽疏通處清冷迸入辰漸平連杏㟁旋濶映梅津沙没
迷行逕洲寬恣躍鱗願當舟檝便一附濟川人
　　七言律
　　　興慶池侍宴應制　　　　　(唐/)沈佺期
碧水澄潭映逺空紫雲香駕御微風漢家宫闕疑天上
秦地山川似鏡中向浦迴舟萍巳緑分林蔽殿槿初紅
古來徒羡横汾賞今日宸遊聖藻雄
　　　奉和聖製龍池篇　　　　　　沈佺期
龍池躍龍龍巳飛龍徳先天天不違池開天漢分黄道
龍向天門入紫㣲邸第樓臺多氣色君王鳬雁有光輝
為報寰中百川水來朝此地莫東歸
　　　興慶池侍宴應制　　　　　(唐/)李　乂
神池汛濫水盈科仙蹕紆徐步輦過縱棹廻沿萍溜合
開軒眺賞麥風和潭魚在沼欣游泳谷鳥含櫻入賦歌
寄謝乗槎濱海客囘頭來此問天河
　　　奉和中宗皇帝幸興慶池戲競渡應制
　　　　　　　　　　　　　　　(唐/)李　適
拂露金輿丹斾轉凌晨黼帳碧池開南山倒影從雲落
北澗遥光寫浪囘急舸争標排荇度輕㠶截浦觸荷來
横汾燕鎬歡無極歌舞年年聖夀杯
　　　興慶池侍宴應制　　　　　(唐/)馬懷素
積水逶迤繞貝城含虛皎鏡有餘清圖雲曲榭連緹幕
映日中塘間綵旌賞洽猶聞簫管沸歡留更覩木蘭輕
無勞海上尋仙客即有蓬萊在帝京
　　　興慶池侍宴應制　　　　　(唐/)武平一
鸞輿羽駕直城隈帳殿金門此地開皎潔靈潭圖日月
參差畫舸接樓臺波搖㟁影隨橈轉風送荷香入酒來
願奉聖情歡不極長遊雲漢幾昭囘
　　　奉和中宗皇帝幸興慶池競渡應制
　　　　　　　　　　　　　　　(唐/)徐彦伯
夾道傳呼翊翠虬天廻地轉御芳洲青潭曉靄籠仙蹕
紅嶼晴花隔綵旒香溢金杯環廣坐聲傳妓舸匝中流
羣臣相慶嘉魚樂共哂横汾歌吹秋
　　　興慶池侍宴應制　　　　　(唐/)韋元旦
滄池漭沆帝城邊殊勝昆明鑿漢年夾㟁旌旗疏輦道
中流簫鼓振樓船雲峰四起迎宸幄水樹千重入御筵
宴樂已深魚藻詠承恩更欲奏甘泉
　　　奉和聖製龍池篇　　　　　(唐/)崔日用
龍興白水漢興符聖主時乗運斗樞㟁上䒠茸五花樹
波中的皪千金珠操環昔聞迎夏啟發匣先來瑞有虞
風色雲光隨隐見赤雲神化象江湖
　　　奉和聖製龍池篇　　　　　(唐/)盧懐慎
代邸東南龍或躍清泉碧浪逺浮天樓臺影就波中出
日月光疑鏡裏懸鴈沼囘流成舜海龜書靈祉應堯年
大川既濟慚為楫報徳空思奉細涓
　　　奉和聖製龍池篇　　　　　(唐/)裴　璀
乾坤啟聖吐龍泉泉水年年勝一年始看魚躍方成海
即睹龍飛利在天洲渚遥將銀漢接樓臺直與紫微連
休氣榮光恒不散懸知此地是神仙
　　　興慶池侍宴應制　　　　　(唐/)張　說
靈池月滿直城隈黼帳天臨御路開東沼初陽疑吐出
南山曉翠若浮來魚龍百戲分容與鳬鷁雙舟較泝洄
願似金堤青草馥長承瑶水白雲杯
　　　興慶池侍宴應制　　　　　(唐/)蘇　頲
降鶴池前廻步輦棲鸞樹杪出行宫山光積翠遥疑逼
水態含青近若空直視天河垂象外俯窺京室畫圖中
皇情未使恩波極日暮樓船更起風
　　　酬裴相公題興化小池見招長句
　　　　　　　　　　　　　　　(唐/)白居易
愛為小塘招散客不嫌老監與新詩山公倒載無妨學
范蠡扁舟未要追蓬斷偶飄桃李徑鷗驚悞拂鳳凰池
敢辭課拙詶髙韻一勺争禁萬頃陂
　　　憶春日太液池東亭候對　　(唐/)李　紳
宫鶯曉報瑞煙開三島靈禽拂水廻橋轉綵虹當綺殿
檻浮花鷁近蓬萊草承步輦王孫長桃艶仙顔阿母栽
簮筆此時方侍從却思金馬笑鄒枚
　　　習池晨起　　　　　　　　(唐/)皮日休
清曙蕭森載酒來凉風相引繞亭臺數聲翡翠背人去
一朶芙蓉含日開茭葉深深埋釣艇魚兒漾漾逐流杯
竹屏風下登山屐十宿髙陽忘却廻
　　　于秀才小池　　　　　　　(唐/)方　干
一泓瀲灔復澄明半日工夫斸小庭占地未過三五尺
浸天唯入兩三星鷁舟草際浮霜葉漁火沙邊駐水螢
纔見規模試方寸知君立意在滄溟
　　　元祐七年三月上巳詔賜館閣官花酒以中澣
　　　　日遊金明池　　　　　　(宋/)秦　觀
春溜決決初滿池晨光欲轉萬年枝樓臺四望煙雲合
簾幕千家錦繡垂風過忽聞花外笑日長時奏水中嬉
太平誰謂全無象寓在羣仙把酒時
　　　魚池將涸車水注之　　　　(宋/)陸　游
清波溜溜入新渠鄰曲來觀樂有餘試手便同三日雨
滿陂已活十千魚喜如雷動風行際快若天開地闢初
萬物但令俱有託吾曹安取愛吾廬
　　　芳池春水　　　　　　　　(明/)倪　岳
芳池一曲接銀河分得天家雨露多新漲受風牽翠縠
好山隨月墮青螺百年蘋藻沾餘澤三月魚龍湧漫波
猶記臨流泛春酌倚闌同和濯纓歌
　　五言絶句
　　　萍池　　　　　　　　　　(唐/)王　維
春池深且廣㑹待輕舟廻靡靡緑萍合垂楊掃復開
　　　題㶚池　　　　　　　　　(唐/)王昌齡
開門望長川薄暮見漁者借問白頭翁垂綸幾年也
　　　玉鑑池　　　　　　　　　(明/)髙　啟
一鏡寒光定微風吹不波更除荷芰影放取月明多
　　七言絶句
　　　過大哥山池題石壁　　　　(唐/)明　皇
澄潭皎鏡石崔嵬萬壑千巖暗緑苔林亭自有幽真趣
况復秋深爽氣來
　　　題韋家泉池　　　　　　　(唐/)白居易
泉落青山出白雲縈邨遶郭幾家分自從引作池中水
深淺方圎一任君
　　　白蓮池泛舟　　　　　　　　白居易
白藕新花照水開紅窓小舫信風囘誰敎一片江南興
逐我殷勤萬里來
　　　盆池　　　　　　　　　　(唐/)崔少卿
浮萍重疉水團圎客遶千遭屐齒痕莫驚池裏尋常滿
一井寒泉是上源
　　　侍郎宅泛池　　　　　　　(唐/)徐　凝
蓮子花邊囘竹㟁雞頭葉上盪蘭舟誰知洛北朱門裏
便到江南緑水流
　　　野池　　　　　　　　　　(唐/)王　建
野池水滿連秋隄菱花結實蒲葉齊川口雨晴風復止
蜻蜓上下魚東西
　　　齊安郡後池　　　　　　　(唐/)杜　牧
菱透萍浮緑錦池夏鶯千囀弄薔薇盡日無人看微雨
鴛鴦相對浴紅衣
　　　參軍㕔新池　　　　　　　(唐/)薛　能
簾外無塵勝物外牆根有竹似山根流泉不至客來久
坐見新池落舊痕
　　　凉榭池上　　　　　　　　(宋/)韓　琦
游鱗驚觸緑荷香水馬成羣股脚長逐浪相追留篆跡
偃波垂露滿方塘
　　　小池　　　　　　　　　　(宋/)歐陽修
深院無人鏁曲池莓苔繞㟁雨生衣緑萍合處蜻蜓立
紅蓼開時蛺蜨飛
　　　　氷池　　　　　　　　　　(宋/)蘇　軾
　不嫌氷雪繞池看誰似詩人巧耐寒記取羲之洗硯處
　碧琉璃下黑蛟蟠
　　　　作盆池養科斗數十戲作　　(宋/)陸　游
　小小盆池不畜魚題詩聊記破苔初未聼兩部皷吹樂
　且看一篇科斗書
　　　　小池　　　　　　　　　　(宋/)楊萬里
　泉眼無聲澀細流樹陰照水愛晴柔小荷纔露尖尖角
　早有蜻蜓立上頭
　　　附沼
　　　五言絶句
　　　　胡蘆沼　　　　　　　　　(唐/)張　籍
　曲沼春流滿新蒲映野鵞閑齋朝飯後拄杖繞行多
　　　　胡蘆沼　　　　　　　　　　韋處厚
　疏鑿徒為巧圎窪自可澄倒花紛錯秀鑑月静涵氷
御定佩文齋詠物詩選卷一百三
　欽定四庫全書
御定佩文齋詠物詩選巻一百四
　　溝類
　　　五言律
　　　　御溝　　　　　　　　　　(唐/)王貞白
　一𣲖御溝水緑槐相䕃清此中涵帝澤無處濯塵纓鳥
　道來雖險龍池到自平朝宗心本切願向急流傾
　　　　過棠梨溝　　　　　　　　(金/)党懷英
　地僻人煙少山深澗谷重坡陀下長坂迤邐失諸峰問
　俗知懐土聼歌識相舂幾家茅屋下田畝自横從
　　　五言排律
　　　　御溝十六韻　　　　　　　(唐/)吳　融
　一水終南下何年派作溝穿城初北注過苑却東流遶
　㟁清波溢連宫瑞氣浮去應涵鳳沼來必滲龍湫激石
　珠争碎縈堤練不收照花長樂曙泛葉建章秋影炫金
　莖表光揺綺陌頭旁沾畫眉府斜入敎簫樓有雨難澄
鏡無萍易擲鈎鼓宜堯女瑟盪必蔡姬舟皐的通鳴鶴
津應接斗牛逗風還瀲瀲和月更悠悠淺憶觴堪泛深
思杖可投祗懐涇合慮不帶隴分愁自有朝宗樂曽無
潰穴憂不勞誇大漢清渭貫神州
　　七言律
　　　魚溝懐家　　　　　　　　(宋/)晁補之
生涯身事任東西藥笥書囊偶自賫柳嫩桑柔鴉欲乳
雪消氷動麥初齊沙頭晚日檣竿直淮上春風鴈鶩低
歸去未應芳物老桃花如錦遍松谿
　　　䢴溝　　　　　　　　　　(明/)岳　岱
隋皇昔日錦㠶遊吳楚分疆是此溝兩㟁煙花迷賈客
萬家楊柳挂新秋北瞻燕闕三千里西望金陵十四樓
淮海岷江都㑹地繁華雄盛古揚州
　　七言排律
　　　奉和宋翰林顯夫御溝詩韻　(元/)傅若金
宛宛長波切太虛霏霏晴霧濕髙居雲涵斜影翻𤣥燕
日映圎紋散白魚遥轉石陰通樹細稍侵花底出宫徐
橋邉市起春鳴轂閣裏朝囘晩曳裾天子數臨窺碧藻
詞臣時勅賦金蕖龍池浩蕩恩波接草木無情亦勝予
　　五言絶句
　　　御溝水　　　　　　　　　(唐/)唐　肇
萬壑朝溟海縈囘歲月多無如此溝水咫尺奉天波
　　七言絶句
　　　御溝水　　　　　　　　　(唐/)僧無可
鑿禁疏雲數道開垂風㟁柳拂青苔銀波玉沫空馳去
曽歴千巖萬壑來
　　　豫章溝　　　　　　　　　(宋/)劉克壯
溝水泠泠草樹香獨穿枝徑入垂楊薺花滿地無人見
唯有山蜂度短牆
　　　御溝春日偶成　　　　　　(元/)馬祖常
御溝流水曉潺潺直似長虹曲似環流入宫牆才一尺
便分天上與人間
　
　
　
　
　
　
　
　
　
　
　
　
　
　
　
御定佩文齋詠物詩選卷一百四
　欽定四庫全書
御定佩文齋詠物詩選巻一百五
　　灘瀨類
　　　五言古
　　　　嚴陵瀨　　　　　　　　　(梁/)任　昉
　羣峰此峻極參差百重嶂清淺既漣漪激石復奔壯神
　物徒有造終然莫能狀
　　　　石頭瀨　　　　　　　　　(唐/)崔國輔
　悵矣秋風時余臨石頭瀬因髙見逺境望盡此州内羽
　山一㸃青海岸雜花碎離離樹木小淼淼湖波大日暮
　千里帆南飛落天外湏㬰遂入夜林色有微靄尋逺路
　已窮遺榮事多昧一身猶未理安得濟時代且泛朝夕
　潮荷衣蕙為帶
　　　　下陵陽沿髙谿三門六刺灘　(唐/)李　白
　三門横峻灘六刺走波瀾石驚虎伏起水状龍縈盤何
　慙七里瀨使我欲垂竿
　　　八節灘　　　　　　　　　(宋/)歐陽脩
亂石瀉谿流跳波濺如雪徃来川上人朝暮愁灘濶更
待浮雲散孤舟弄明月
　　　将至地黄灘　　　　　　　(宋/)楊萬里
未到地黄灘十里先聞聲檣竿已震掉未敢與渠爭舟
人各整篙有如大敵臨搴篷試一望濺雪紛琮琤乃是
水磑港為灘作先鳴真灘定若何老夫虚作驚
　　　蘇木灘　　　　　　　　　　楊萬里
灘雪清濺眸灘雷怒醒耳落洪翠壁立跳波碧山起船
進若戰勝船退亦遊戲若非篙師苦進退皆可喜忽逢
下灘舟掀舞快雲駛何曽費一棹纔瞬已數里㑹有上
灘時得意君勿恃
　　　遼車灘　　　　　　　　　　楊萬里
東岸上不得西岸上更難五船徃復来經緯灘兩間一
船初竟進當流為衆先濤頭打澎湃退縮不敢干一船
作後殿忽焉突而前瞬息越湍險回頭有矜顔老夫與
寓目亦為一粲然
　　　柴歩灘　　　　　　　　　　楊萬里
江濶水不聚分為三五灘遂令客子舟上灘一一難小
沙已成洲大沙已成山山有樹百尺樹圍屋數間水底
復生洲沙濕猶未乾從此洲愈多安得水更寛憶從嚴
陵歸水落不能湍拖以數童僕折却十竹竿今兹過吾
舟念昔猶膽寒
　　七言古
　　　滄灘　　　　　　　　　　(宋/)陸　游
百夫正讙助鳴艪舟中對面不得語湏㬰人散寂無譁
惟聞百丈轉兩車嘔嘔啞啞車轉急舟人已在沙際立
霧斂蘆邨落照紅雨餘漁舍炊煙濕故郷回首已千山
上峽初經第一灘少年亦慕宦遊樂投老方知行路難
　　五言律
　　　却歸睦州至七里灘下作　　(唐/)劉長卿
南歸猶謫宦獨上子陵灘江樹臨洲晩沙禽對水寒山
開斜照在石淺亂流難惆悵梅花發年年此地看
　　　暮發七里灘夜泊嚴光臺下　(唐/)方　干
一瞬即七里箭馳猶是難檣邊走嵐翠枕底失風湍但
訝猿鳥定不知霜月寒前賢竟何益此地誤垂竿
　　七言律
　　　宿查瀨　　　　　　　　　(宋/)楊萬里
寒流一帶檻前横落日諸峯霞外明水斷新洲添五里
客尋舊路却重行江車自轉非人踏沙碓長舂徹夜鳴
疇昔稚桑今秃樹如何白髪不敎生
　　　過查灘　　　　　　　　　　楊萬里
眼底常山一武中上灘更得半船風青天以水為銅鏡
白鷺前身是釣翁舊日㟁頭渾改盡數尖山觜忽攙空
老夫只費五六日行盡浙江西復東
　　五言絶句
　　　白石灘　　　　　　　　　(唐/)裴　廸
跂石復臨水弄波情未極日下川上寒浮雲澹秋色
　　　石瀨　　　　　　　　　　(宋/)朱　子
疏此竹下渠漱彼澗中石暮館繞寒聲秋空動澄碧
　　七言絶句
　　　新小灘　　　　　　　　　(唐/)白居易
石淺沙平流水寒水邊斜挿一漁竿江南客見生郷思
道似嚴陵七里灘
　　　灘聲　　　　　　　　　　　白居易
碧玊斑斑沙歴歴清流決決響泠泠自從造得灘聲後
玉管朱絃可要聽
　　　七里灘　　　　　　　　　(唐/)胡　曽
七里清灘映碧層九天星象感嚴陵釣魚臺上無絲竹
不是髙人誰解登
　　　竹節灘　　　　　　　　　(宋/)朱　子
船下清江竹節灘長煙漠漠水漫漫人家斷岸斜陽好
客子中流薄暮寒
　　　澑港灘　　　　　　　　　(宋/)楊萬里
　此去嚴州只半程一江分作兩江横忽驚洲背青山下
　却有危檣地上行
　　　　上章戴灘　　　　　　　　　楊萬里
　脫巾枕手仰哦詩醉上諸灘總不知回看他船上灘苦
　方知他看我船時
　　　　明發韶州過赤水渴尾灘　　　楊萬里
　船下驚灘浪正喧花汀水退走沙痕一峯忽自雲端出
　只見孤尖不見根
　　　　過建封寺下鰱魚灘　　　　　楊萬里
　江收衆水赴單槽石壁當流鬪雪濤将取危舟飛過去
　黄頭郎只兩三篙
　　　　侯灘　　　　　　　　　　(宋/)沈　遼
　江流激激過侯灘更上山頭看打盤百嵗老人親擊鼔
　城中憂樂不相干
　
御定佩文齋詠物詩選卷一百五
　欽定四庫全書
御定佩文齋詠物詩選卷一百六
　　井類
　　　五言古
　　　　雙桐生空井　　　　　　　(梁/)簡文帝
　季月雙桐井新枝雜舊株晩葉藏棲鳯朝花拂曙烏還
　看西子照銀牀繫轆轤
　　　　麟趾殿詠新井　　　　　(北周/)宗　懍
　當為醴泉出先令浪井開銅新九龍殿石勝凌雲臺
　　　　道次靈井　　　　　　　　(宋/)梅堯臣
　井面水不動傍分龍鱗激泉氣時生漚上湧光的皪深
　苔翠堪染石底清可覿旱嵗或来祠彈絃屬靈覡
　　　　無波古井水　　　　　　　(元/)張　雨
　古井何泓然不食自甘冷去来絶攀縁挽斷轆轤綆惟
　有中宵月圎中時照影
　　　五言律
　　　詠井　　　　　　　　　　(唐/)李　嶠
玉甃談仙客銅臺賞魏君蜀都宵映火杞國旦生雲向
日蓮花淨含風李樹薫已開千里國還聚五星文
　　　井　　　　　　　　　　　(唐/)蘇味道
玲瓏映玉檻澄澈瀉銀牀流聲集孔雀帶影出羵羊桐
落秋蛙散桃舒春錦芳帝力終何有機心庶此忘
　　　奉試冷井　　　　　　　　(唐/)孫　欣
仙闈井初鑿靈液沁成泉色湛青苔裏寒凝紫綆邊銅
瓶向影落玊甃抱虚圎永願調神鼎堯時泰萬年
　　　和崔校書新穿井　　　　　(唐/)章孝標
霜鍤破桐隂青絲試淺深月輪開地脉鏡面寫天心碧
甃花千片香泉乳百尋欲知爭汲引聽取轆轤音
　　　觀山寺僧穿井　　　　　　(唐/)曹　松
雲僧鑿山井寒碧在中庭况是分巖眼同来下石瓶旁
痕終變蘚圎影即澄星異夜天龍蟄應聞說葉經
　　五言排律
　　　同朱五題盧使君義井　　　(唐/)髙　適
髙義惟良牧深仁自下車寧知鑿井處還是飲冰餘地
即泉源久人當汲引初體清能鑒物色淡每含虚上善
滋来徃中和浹里閭濟時應未竭懐惠復何如
　　七言律
　　　奉和彭祖井　　　　　　　(唐/)皇甫冉
上公旌節在徐方舊井莓苔近寝堂訪古因知彭祖宅
得仙何必葛洪郷清虚不共春池競盥潄偏宜夏日長
聞道延年如玊液欲將調鼎獻明光
　　　山井　　　　　　　　　　(唐/)方　干
灔灧濕光凌竹樹寥寥清氣襲衣襟不知側穴通潮信
却訝輕漣動鏡心夜久即疑星影過早来猶見石痕深
轆轤用智終何益抱甕遺名亦至今
　　　景福殿井水　　　　　　　(宋/)梅堯臣
宫井蛟龍夭矯垂曉瓶初汲渴禽窺清泠已向金盆貯
甘滑還從玉椀知九醞酒醇由此得小團茶味為㽞遲
閣門地脉應相似翰苑曽邀詠昔詩
　　五言絶句
　　　石井　　　　　　　　　　(唐/)錢　起
片霞照仙井泉底桃花紅那知幽石下不與武陵通
　　　石井　　　　　　　　　　(唐/)司空曙
苔色遍春石桐隂入寒井幽人獨汲時先落殘陽影
　　　冰壺井　　　　　　　　　(明/)謝　恭
玉泉百尺深古甃涵光冷何以鑑虚明參差轆轤影
　　七言絶句
　　　野井　　　　　　　　　　(唐/)郭　震
縱無汲引味清淳冷浸寒空月一輪鑿處若敎當要路
為君常濟徃来人
　　　曉井　　　　　　　　　　(唐/)李　郢
桐隂覆井月斜明百尺寒泉古甃清越女攜瓶下金索
曉天初放轆轤聲
　　　野井　　　　　　　　　　(唐/)陸龜蒙
　朱閣前頭露井多碧梧桐下羙人過寒泉未必能如此
　奈有銀瓶素綆何
　　　　新井　　　　　　　　　　(宋/)梅堯臣
　淺淺清泉自鑑開鱗鱗寒甃未生苔山中亭午野禽渴
　不畏人驚欲下来
　　　　鍊丹井　　　　　　　　　(宋/)蘇　轍
　鑿井燒丹八百年塵縁消盡果初圎石牀蘚甃人難到
　緑水團團一片天
　　　　蓮井　　　　　　　　　　(明/)僧大冏
　銀牀露下夜如何鼻觀生香靜不波性水真空無熱惱
　定光院裏月明多
　
　
　
　
御定佩文齋詠物詩選卷一百六
　欽定四庫全書
御定佩文齋詠物詩選巻一百七
　　泉類
　　　五言古
　　　　太平寺泉眼　　　　　　　(唐/)杜　甫
　招提憑髙岡疎散連草莽出泉枯柳根汲引嵗月古石
　間見海眼天畔縈水府廣深丈尺間宴息敢輕侮青白
　二小蛇幽姿可時覩如絲氣或上爛熳為雲雨山頭到
　山下鑿井不盡土取供十方僧香羙勝牛乳北風起寒
　文弱藻舒翠縷明涵客衣淨細蕩林影趣何當宅下流
　餘潤通藥圃三春濕黄精一食生毛羽
　　　　幽谷泉　　　　　　　　　(宋/)歐陽脩
　踏石弄泉流尋源入幽谷泉傍野人家四面深篁竹溉
　稻滿春疇鳴渠繞茅屋生長飲甘泉蔭泉栽美木潺湲
　無春冬日夜響山曲自言今白首未慣逢朱轂顧我應
　可怪每來聽不足
　　　天門泉　　　　　　　　　(宋/)梅堯臣
泠泠雲外泉的的巖光入靜若仙鑑開寒疑玉龍蟄時
應下鹿羣跡印青苔濕
　　　亷泉　　　　　　　　　　(宋/)蘇　軾
水性故自清不清或撓之君看此亷泉五色爛摩尼亷
者謂我亷何以此名為有亷則有貪有慧則有癡誰為
栁宗元誰為吳隱之漁父足豈潔許由耳何淄紛然立
名字此水了不知毁譽有時盡不知無盡時朅來亷泉
上捋鬚看鬢眉好在水中人到處相娛嬉
　　　松下泉　　　　　　　　　(元/)周　權
長松䕃層巒黛色入崖骨鬱為翠雪浮蒸滃香不歇融
液作寒泉飛迸出石窟不濯輭紅塵空山瀉明月
　　　鉛山龍泉　　　　　　　　(明/)劉　基
兹山近南服勝迹冠朱方石骨入海眼地脉通混茫金
精孕清淑水德融嘉祥寒含六月冰潤浹九里長鯨顋
狎獵起虎口呿呀張發竇既窈窕流渠遂汪洋洞徹瑩
玉鑑鏘鳴合宫商靜含𤣥機妙動見大智藏養德君子
類膏物農夫望野僧向我言其功殊非常飲之祛百邪
能使俗慮忘漱嚥入靈府喉舌生清香爽淅動毛髪飄
忽凌風翔何當揚湛洌盡洗貪濁腸
　　　秋泉　　　　　　　　　　(明/)蔡　羽
予愛秋泉清况傍巖花滴魚游日光中倒見潭上壁安
得無機人同坐相浣滌白术朝露香紫芝秋霞熟石上
瓊瑶花採来不盈掬道人開石門悠然在深竹
　　七言古
　　　虎跑泉　　　　　　　　　(宋/)蘇　軾
亭亭石塔東峰上此老初来百神仰虎移泉眼趂行脚
龍作浪花供撫掌至今遊人灌濯罷卧聽空階環玦響
故知此老如此泉莫作人間去来想
　　　醉中下瞿唐峽中流觀石壁飛泉
　　　　　　　　　　　　　　　(宋/)陸　游
吾舟十丈如青蛟乘風翔舞從天下江流觸地白鹽動
灔澦浮波真一馬主人滿酌白玉杯旗下晝鼔如春雷
回頭已失瀼西市竒哉一削千仞之蒼崖蒼崖中裂銀
河飛空裏萬斛傾珠璣醉面正湏迎亂㸃京塵未許化
征衣
　　　夫子泉　　　　　　　　　(宋/)王十朋
君不見水經品第天下水康王谷中泉第一但知取水
不取人品第未容無得失又不見武昌山中清冷淵名
因人重逢蘇仙至今人呼作菩薩淪入異敎非吾泉刺
桐城中泮宫裏大成殿下新泉水不湏更以品第論混
混源流自夫子諸生游泳芹藻間日飲一瓢心慕顔聰
明不數逺公社(廬山蓮社/有聰明泉)清白大勝卧龍山(越州卧龍/山下有清)
(白泉范文/正公名)聖毓尼丘家闕里泉脉何為今在是周流天
下皆羙泉浚井得之泉更羙我来酌泉仍叩頭遐想洙
泗三千游世間何處有此水此州不愧名泉州
　　　遊趵突泉　　　　　　　　(明/)王　弼
濟南歴下多白泉白沙㡬處涵風煙郭西趵突更神異
平地一朶白玉蓮浪花滚起千層雪此中疑是蛟龍穴
靈藏嵗久變妖怪精氣上湧成涎沫餘波散漫淵復渟
谿風冷冽山雨青微霜初下鴈秋浴落月漸低猿夜聽
窮源我欲遡川陸舊誌虚傳自王屋冥茫難測造化情
聊寄泉亭漱寒玉
　　五言律
　　　題山中流泉　　　　　　　(唐/)儲光羲
山中有流水借問不知名映地為天色飛空作雨聲轉
来深澗滿分出小池平恬淡無人見年年常自清
　　　和靈一上人新泉　　　　　(唐/)劉長卿
東林一泉出復與逺公期石淺寒流處山空夜落時夢
閒聞細響慮澹對清漪動靜皆無意惟應達者知
　　　和崔㑹稽詠王兵曹㕔前湧泉勢成中字
　　　　　　　　　　　　　　　(唐/)包　融
茂德来徴應流泉入詠歌含靈符上善作字表中和有
草恒垂露無風欲偃波為看人共水清白定誰多
　　　一公新泉　　　　　　　　(唐/)嚴　維
山下新泉出泠泠此發源落池纔有響漬石未成痕獨
映孤松色殊分衆鳥喧惟當清夜月對此啓禪門
　　　題青蘿翁雙泉　　　　　　(唐/)耿　湋
側弁向清漪門中夕照移異源生暗石疊響落秋池葉
擁沙痕没流回草蔓随泠泠無限意不獨逺公知
　　　山下泉　　　　　　　　　(唐/)李　端
碧水映丹霞濺濺露淺沙暗通山下草流出洞中花素
色和雲落喧聲繞石斜明朝更尋去應到阮郎家
　　　聽夜泉　　　　　　　　　(唐/)張　籍
細泉深處落夜久漸聞聲獨起出門聽欲尋當澗行還
疑隔林逺復畏有風生月下長来此無人亦到明
　　　題噴玉泉　　　　　　　　(唐/)白居易
泉噴聲如玉潭澄色似空練垂青嶂上珠瀉緑盆中澑
滴三秋雨寒生六月風何時此巖下来作濯纓翁
　　　題僧院引泉　　　　　　　(唐/)姚　合
泉眼髙千尺山僧取得歸架空横竹引鑿石透渠飛洗
藥谿流濁澆花雨力微朝昏長繞看䕶惜似持衣
　　　方山寺松下泉　　　　　　(唐/)章孝標
石脉綻寒光松根噴曉霜注瓶雲母滑漱齒茯苓香野
客偷煎茗山僧惜淨牀三禪不要問孤月在中央
　　　酬從叔聽夜泉見寄　　　　(唐/)項　斯
夢罷更開户寒泉聲隔雲共誰尋最逺獨自坐偏聞巖
際和風滴谿中浸月分豈知當此夜流念到江濆
　　　聽夜泉　　　　　　　　　(唐/)劉得仁
靜裏層層石潺潺到鶴林廻流出㡬洞源逺歴千岑寒
助空山月清兼此夜心幽人聽達曙難罷蘚牀吟
　　　題東林寺虎跑泉　　　　　(唐/)周　繇
勝到通幽感靈泉有虎跑爪擡山脉斷掌托石心坳竹
靄疑相近松隂盖亦交轉令栖遁者真境愈難抛
　　　野泉　　　　　　　　　　(唐/)張　蠙
逺出白雲中長年聽不窮細聲縈亂石寒色入長空挂
壁聊成雨穿林别起風温泉非爾類源發在深宫
　　　題鶴鳴泉　　　　　　　　(唐/)曹　松
仙鶴曽鳴處泉兼半井苔直峯抛影入片月瀉光来瀲
灔侵顔冷深沈慰眼開何因值丹頂滿汲石瓶廻
　　　信州開通寺題僧砌下泉　　　曹　松
細聲從嶠落幽淡浸香墀此境未開日何人初見時耗
痕延黒蘚靜罅吐微凘應有松梢鶴下来當飲之
　　　商山夜聞泉　　　　　　　　曹　松
瀉月聲不斷坐来心益閒無人知落處萬木冷空山逺
憶雲容外幽疑石縫間那辭通曙聽明日度藍闗
　　　泉　　　　　　　　　　　(唐/)李　中
潺潺青嶂底来處一何長激石苔痕滑侵松鶴夢凉泛
花穿竹塢瀉月下蓮塘想得歸何處天涯助渺茫
　　　遥賦義興濳泉　　　　　　　李　中
見說靈泉好潺湲興莫窮誰當秋霽後獨聽月明中濺
石苔花潤随流木葉紅何當化霖雨濟物顯殊功
　　　井泉　　　　　　　　　　(宋/)劉子翬
石井水濺濺寒莎映碧鮮雨聲添澑急天影入波圎曉
汲連山寺春耕潤野田杖藜三嚥罷毛髪更蕭然
　　　題周仲傑古泉　　　　　　(元/)朱德潤
聞說東園好漸江暗發源鑿池疏地脉疊石種雲根滌
硯魚鱗動烹茶蟹眼温欲知隐者樂何日扣柴門
　　　玉泉　　　　　　　　　　(明/)何景明
行遊金口寺坐愛玉泉名雲去随龍女風来動石鯨入
宫朝太液穿苑象昆明却望天河水迢迢萬古情
　　　酌巖泉　　　　　　　　　(明/)黄　輝
石髓從君剖何如玉乳香頷珠光直射膽鏡影横張甘
露霏龍沫寒星散鵠漿一杯和笑酌分得道人糧
　　五言排律
　　　甘泉詩　　　　　　　　　(唐/)耿　湋
異井甘如醴深仁逺未涯氣寒堪破暑源靜自蠲邪脩
綆懸冰甃新桐䕃玉沙帶星凝曉露拂霧擁秋華緑溢
涵千仞清泠飲萬家何能葛洪宅終日閉煙霞
　　七言律
　　　經漢武泉　　　　　　　　(唐/)趙　嘏
芙蓉池苑起清秋漢武泉聲落御溝他日江山映蓬鬢
二年楊栁别漁舟行間駐馬題詩去物外何人識醉遊
盡把歸心付紅葉晩来随水向東流
　　　石門山泉　　　　　　　　(唐/)鄭　谷
一脉清泠何所之縈莎激蘚入僧池雲邊野客窮来處
石上寒猿見落時聚沫繞槎殘雪在迸流穿樹堕花随
煙春雨晩閒吟去不復逺尋皇子陂
　　　和陳洗馬山莊新泉　　　　(宋/)徐　鉉
已開山館待抽簪更鑿巖泉欲洗心常被松聲迷細韻
忽流花片落髙岑便疏淺瀨穿莎徑始有清光映竹林
何日煎茶醖香酒沙邊同聽暝猿吟
　　　宿千嵗菴聽泉　　　　　　(宋/)劉克莊
因愛菴前一脉泉襆衾来此借房眠驟聞将謂谿當户
久聽翻疑屋是船變作怒聲猶壮偉滴成細㸃更清圎
君看昔日蘭亭帖亦把湍流替管絃
　　　遊龍泉　　　　　　　　　(金/)元好問
風色澄鮮稱野情居僧聞客喜相迎藤垂石磴雲添潤
泉漱山根玉有聲庭樹老於臨濟寺霜林渾是漢家營
明年此日知何處莫惜題詩記姓名
　　　題子明雪泉　　　　　　　(元/)朱德潤
萬壑輕凘度薄寒碧雲深處互漫漫六花濺沫成天巧
一脉濳流激暮湍石鼎茶温風味冽玉壺冰皎露華乾
荆谿白石天寒夜誤作山隂道上看
　　　寶掌泉　　　　　　　　　(元/)陳　樵
屋上無端雨亂飄雨留石罅碧寥寥浮光出穴藏丹淺
浣水為花到地消石髪年深長滿洞玉魚春冷未生苖
泉中自是蛟龍窟頃刻隂雲滿樹腰
　　五言絶句
　　　金屑泉　　　　　　　　　(唐/)王　維
日飲金屑泉少當千餘嵗翠鳯翊文螭羽節朝玊帝
　　　砌下泉　　　　　　　　　(唐/)錢　起
穿雲来自逺激砌流偏駛能資庭户幽更引海禽至
　　　山下泉　　　　　　　　　(唐/)皇甫曽
漾漾帶山光澄澄倒林影那知石上喧却益山中靜
　　　流泉　　　　　　　　　　(宋/)梅堯臣
石齒嚼寒聲粼粼縈曲處有時浮落英又向城根去
　　　井泉　　　　　　　　　　(宋/)朱　子
開山昔何人鑿此寒泉井獨夜漱瓊瑶泠然發深省
　　　玉簾泉　　　　　　　　　(元/)趙孟頫
飛泉如玉簾直下數千尺新月横簾鈎遥遥挂空碧
　　　玉簾泉　　　　　　　　　(元/)袁　桷
截玉作明簾不知簾外事應有碧眼仙隔簾見人至
　　　寒月泉　　　　　　　　　(元/)杜　本
齧冰激齒頰嚥雪滌胃腸此水若寒月飲之年命長
　　　羅漢泉　　　　　　　　　(元/)廼　賢
錫杖虚空落靈泉發地中忽看流菜葉始信石橋通
　　七言絶句
　　　憶四明山泉　　　　　　　(唐/)施肩吾
愛彼山中石泉水幽聲夜夜落空裏至今憶得卧雲時
猶是涓涓在人耳
　　　洞靈觀流泉　　　　　　　(唐/)李　郢
石上苔蕪水上煙潺湲聲在觀門前千巖萬壑分流去
更引飛花入洞天
　　　飲巖泉　　　　　　　　　(唐/)陸龜蒙
已甘茅洞三君食欠買桐江一朶山嚴子瀨髙秋浪白
水禽飛盡釣舟還
　　　謝山泉　　　　　　　　　　陸龜蒙
決決春泉出洞霞石壜封寄野人家草堂盡日畱僧坐
自向前谿摘茗芽
　　　庶子泉　　　　　　　　　(宋/)歐陽脩
庶子遺蹤畱此地寒巖徙倚弄飛泉古人不見心可見
一片清光長皎然
　　　遊中峯杯泉　　　　　　　(宋/)蘇　軾
石眼杯泉舉世無要知杯渡是凡夫可憐狡獪維摩老
戲取江湖入鉢盂
　　　白雲泉　　　　　　　　　(宋/)范成大
龍頭髙啄漱飛流玉醴甘渾乳氣浮捫腹煮泉烹鬪胯
真成騎鶴上揚州
　　　虎丘新復古石井泉次太守沈虞卿韻
　　　　　　　　　　　　　　　　范成大
勸耕堂上醉髙年和氣春風共藹然大士亦脩随喜供
夜来古井躍新泉
　　　其二
落紙雲煙墮翠巒一泓潭月鬪清寒鳯凰池上揮毫手
却掬山泉淬筆端
　　　屑玉泉　　　　　　　　　(宋/)王十朋
白石巖腰屑玉泉佳名初自長官傳渾疑齒頰冰霜論
　終日霏霏落半天
　
　
　
　
　
　
　
　
　
　
　
　
　
　
御定佩文齋詠物詩選卷一百七
　欽定四庫全書
御定佩文齋詠物詩選卷一百八
　　溫泉類
　　　五言古
　　　　浴溫湯泉　　　　　　　(北齊/)劉　逖
　驪岫猶懐土新豐尚有家神井堪消疹溫泉足蕩邪紫
　苔生石岸黄沫擁金沙振衣殊未已翻能停使車
　　　　溫湯泉　　　　　　　　　(宋/)朱　子
　連山西南來中斷還崛起干霄㡬千仞據地三百里飛
　峰上靈秀衆壑下清美逮兹勢力窮猶能出竒偉誰燃
　丹黄燄㸑此玉池水客來爭解帶萬念付一洗當年謝
　康樂絃絶今已矣水碧復流溫相思五湖裏
　　　五言律
　　　　奉和聖製溫泉言志應制　　(唐/)張　説
　溫泉媚新豐驪山横半空湯池薫水殿翠木暖煙宫起
　疾逾山藥無私合聖功始知堯舜徳心與萬人同
　　　從駕遊溫泉宫　　　　　　(唐/)徐安貞
神女調溫液年年待聖人試開臨水殿來洗屬車塵暖
氣隨明主恩波洽近臣靈威自無極從此獻千春
　　　溫湯即事　　　　　　　　(唐/)皇甫冉
天仗星辰轉霜冬景氣和樹含溫液潤山入繚垣多丞
相金錢賜平陽玉輦過魯儒求一謁無路獨如何
　　五言排律
　　　過溫泉　　　　　　　　　(唐/)髙　宗
溫渚停仙蹕豐郊駐曉旌路曲廻輪影巖虛傳漏聲暖
澑驚湍駛寒空碧霧輕林黄疎葉下野白曙霜明眺聼
良無已煙霞斷續生
　　　幸鳳湯泉　　　　　　　　(唐/)明　皇
西狩觀周俗南山歴漢宫薦鮮知路近省歛覺年豐陰
谷含神㸑湯泉養聖功益齡仙井合愈疾醴源通不重
鳴岐鳳誰誇陳寳雄願将無限澤沾沐衆心同
　　　奉和聖製幸鳳湯泉應制　　(唐/)張　説
周狩聞岐禮秦都辨雍名獻禽天子孝存老聖皇情溫
潤宜冬幸遊畋樂嵗成湯雲出水殿暖氣入山營坎意
無私潔乾心稱物平帝歌流樂府谿谷也増榮
　　　奉和聖製過溫湯泉　　　　(唐/)王徳貞
握圖開萬㝢屬聖啓千年驪阜疏緹騎驚鴻映彩旃玉
霜明鳳野金陣藻龍川祥煙聚危岫徳水溢飛泉停輿
興睿覽還舉大風篇
　　　和僕射晉公扈從溫泉　　　(唐/)王　維
天子幸新豐旌旗渭水東寒山天仗裏溫谷幔城中奠
玉羣仙座焚香太乙宫出遊逢牧馬罷獵有非熊上宰
無為化明時太古同靈芝三秀紫陳粟萬箱紅王禮尊
儒敎天兵小戰功謀猷歸哲匠詞賦屬文宗司諌方無
闕陳詩且未工長吟吉甫頌朝夕仰清風
　　　同崔員外溫泉即事　　　　(唐/)郭　汭
輦輅移䨇闕宸遊整六師天廻紫㣲座日轉羽林旗霜
氣寒戈㦸軍容壮虎貔弓鳴射鴈處泉暖躍龍時惠化
成觀俗謳謡入賦詩同歡王道盛相與詠雍熈
　　七言律
　　　駕幸溫泉　　　　　　　　(唐/)盧　象
傳聞聖主幸新豐清蹕鳴鑾出禁中細草終朝隨歩輦
垂楊㡬處繞行宫千官扈從驪山北萬國來朝渭水東
此日小臣徒獻賦漢家誰復重揚雄
　　　安寧溫泉　　　　　　　　(明/)楊　慎
鏗瑟舞雩歌㸃也流觴脩禊記羲之何如碧玊溫泉水
絶勝華清礜石池已浥金膏分沆瀣更邀明月濯漣漪
沈沈蘭酌春相引汎汎楊舟晩更移
　　七言絶句
　　　題廬山山下湯泉　　　　　(唐/)白居易
一眼湯泉流向東浸泥澆草暖無功驪山溫水因何事
流入金鋪玉甃中
　　　湯泉　　　　　　　　　　(唐/)陸龜䝉
暖殿流湯數十間玉渠香細浪囬環上皇初觧雲衣浴
　珠棹時敲瑟瑟山
　　　　湯泉　　　　　　　　　　(宋/)王十朋
　占得乾坤造化爐地中沸出巧工夫泉猶自作炎凉態
　休説衆生垢有無
　
　
　
　
　
　
　
　
　
　
　
御定佩文齋詠物詩選卷一百八
　欽定四庫全書
御定佩文齋詠物詩選巻一百九
　　瀑布類(附水簾/)
　　　五言古
　　　　入廬山仰望瀑布　　　　　(唐/)張九齡
　絶頂有懸泉喧喧出煙杪不知㡬時嵗但見無昏曉閃
　閃青崖落鮮鮮白日皎灑流濕行雲濺沫驚飛鳥雷吼
　何噴薄箭馳入窈窕吾聞山下䝉今乃林巒表物情有
　詭激坤元曷紛矯黙然置此去變化誰能了
　　　　望廬山瀑布水　　　　　　(唐/)李　白
　西登香爐峰南見瀑布水挂流三百丈噴壑數十里歘
　如飛電來隠若白虹起初驚河漢落半灑雲天裏仰觀
　勢轉雄壯哉造化功海風吹不斷江月照還空空中亂
　潨射左右洗青壁飛珠散輕霰流沫沸穹石而我樂名
　山對之心益閒無論潄瓊液且得洗塵顔仍諧夙所好
　永願辭人間
　　　簡寂觀西澗瀑布下作　　　(唐/)韋應物
淙流絶壁散虚煙翠澗深叢際松風起飄來灑塵襟窺
蘿玩猿鳥解組傲雲林茶果邀真侣觴酌洽同心曠嵗
懐兹賞行春始重尋聊将横吹曲一寫山水音
　　　瀑布　　　　　　　　　　(唐/)章孝標
秋河溢長空天灑萬丈布深雷隠雲壑孤電挂巖樹滄
溟曉噴雪碧落晴盪素非趨下流急勢使不得住
　　七言古
　　　廬山瀑布謡　　　　　　　(元/)楊維楨
銀河忽如瓠子决瀉諸五老之峰前我疑天仙織素練
素練脱軸垂青天便欲手把并州剪剪取一幅玻瓈煙
相逢雲石子有似捉月仙酒喉無耐夜渴甚騎鯨吸海
枯桑田居然化作十萬丈玊虹倒挂清泠淵
　　五言律
　　　湖口望廬山瀑布泉　　　　(唐/)張九齡
萬丈紅泉落迢迢半紫氛奔飛下雜樹灑落出重雲日
照虹霓似天清風雨聞靈山多秀色空水共氤氳
　　　廬山瀑布　　　　　　　　(唐/)裴　説
静景憑髙望光分翠嶂開嶮飛千尺雪寒撲一聲雷過
去雲衝斷傍來燒隔廻何當住峰下終嵗絶塵埃
　　　石門瀑布　　　　　　　　(宋/)徐　照
一派從天下曽經李白㸔千年流不盡六月地長寒灑
水跳㣲沫衝崖作怒湍人言深碧處常有老龍蟠
　　　龍湫瀑布　　　　　　　　　徐　照
飛下數千尺全然無定形電横天日射龍出石雲腥壮
勢春曽看寒聲佛共聼昔人云此水洗目最能靈
　　　題䨇瀑　　　　　　　　　(宋/)王十朋
瀑水蕭峰下靈源不可尋倚天䨇寳劒㸃石萬星金勢
合鯨鯢闘聲聮虎豹吟我來遊勝境洗耳聼清音
　　五言排律
　　　秋霽望廬山瀑布　　　　　(唐/)夏侯楚
常思瀑布幽晴眺喜逢秋一帶連青嶂千尋倒碧流濕
雲應誤鶴翻浪定驚鷗星浦虹初下爐峰煙未收巖髙
時裊裊天淨起悠悠儻見朝宗日還須濟巨舟
　　七言律
　　　題仙巖瀑布呈陳明府　　　(唐/)方　干
方知激蹙與噴飛直恐古今同一時逺壑流來多石脈
寒空撲碎作凌凘謝公巖上衝雲去織女星邊落地遲
聚向山前更誰測深沈見底是澄漪
　　　東山瀑布　　　　　　　　　方　干
遥夜㸔來宜月照平明失去被雲迷挂巖逺勢穿松塢
擊石殘聲注稻畦素色噴成三伏雪餘波流作萬年谿
不縁真宰能開決應向山前雜淤泥
　　　石門瀑布　　　　　　　　　方　干
奔傾潄石亦噴苔此事皆從元化來片影挂巖輕似練
逺聲離洞咽于雷氣含松桂千枝潤勢畫雲霞一道開
直是銀河分派落兼聞碎滴濺天台
　　　天台瀑布　　　　　　　　(唐/)曹　松
萬仞得名云瀑布逺㸔如織挂天台休疑寳尺難量度
直恐金刀易剪裁噴向林梢成夏雪傾來石上作春雷
欲知便是銀河水墮落人間合却廻
　　　開先瀑布　　　　　　　　(宋/)蘇　轍
山上流泉自作谿行逢石缺瀉虹霓定知雲外波瀾濶
飛到峰前本末齊入海明河驚照曜倚天長劒失提攜
誰來卧枕莓苔石一洗塵心萬斛泥
　　　括蒼石門瀑布　　　　　　(宋/)戴復古
少泊石門觀瀑布明知是水却疑非亂抛雪玉從天下
散作雲煙到地飛夜聼蕭蕭洗塵夢風吹細細濕人衣
謝公蠟屐經行處聞有留題在翠㣲
　　　三巖瀑布　　　　　　　　(元/)尹廷髙
天然石室踞雲根上有飛泉勢若奔千尺素簾寒不卷
一潭碧玉碎無痕風飄餘濕沾香案月漏疎光射洞門
我欲捫蘿登絶頂桃花流水細窮源
　　　瀑布　　　　　　　　　　(明/)朱之蕃
萬峰廻合欲叅天千丈驚㸔匹練懸素女浣紗揺皓月
鮫人曳縞漾輕烟匡廬色借香花散鴈宕聲隨鼓吹傳
何必瑶京餐沆瀣枕流終日聼潺湲
　　七言排律
　　　和尚書詠泉山瀑布十二韻　(唐/)徐　夤
名齊火浣溢山椒誰把驚虹挂一條天外倚來秋水刃
海心飛上白龍綃民田鑿斷雲根引僧圃穿通竹影澆
噴石似煙輕漠漠濺崖如雨冷瀟瀟冰中蠶緒纒蒼壁
日裏虹精挂綘霄寒漱緑陰仙桂老碎流紅艶野桃夭
千尋練寫長年在六出花開夏日消急恐劃分青嶂骨
久應綳裂翠㣲腰濯纓便可譏漁父洗耳還宜傲帝堯
林際猿猱偏得飲岸邊烏鵲擬為橋赤城未到詩先寄
廬阜曽遊夢已遥數夜積霖聲更逺郡樓欹枕聼良宵
　　五言絶句
　　　瀑布　　　　　　　　　　(唐/)施肩吾
豁開青冥巔瀉出萬丈泉如裁一條素白日懸秋天
　　　聞瀑布冰折　　　　　　　(唐/)馬　戴
萬仞冰峭折寒聲投白雲光揺山月墮我向石牀聞
　　　瀑布　　　　　　　　　　(宋/)朱　子
巔崖出飛泉百尺散風雨空質麗晴暉龍鸞共掀舞
　　　小瀑布(在嚴谿釣臺之/東前對方灣)　　　(宋/)王十朋
釣瀨雲山外巖花瀑布邊却疑方處士詩思湧成泉
　　七言絶句
　　　望廬山瀑布水　　　　　　(唐/)李　白
日照香爐生紫煙遥㸔瀑布挂長川飛流直下三千尺
疑是銀河落九天
　　　次觀瀑布韻　　　　　　　(宋/)朱　子
快瀉蒼崖一道泉白龍飛下蔚藍天空山有此真竒觀
倚杖來㸔思凛然
　　附水簾
　　七言律
　　　水簾　　　　　　　　　　(唐/)羅　鄴
　亂泉飛下翠屏中似共真珠巧綴同一片長垂今與古
　半山遥聼水兼風雖無舒卷隨人意自有潺湲濟物功
　每向暑天來往見疑将仙子隔房櫳
　　　七言絶句
　　　　水簾　　　　　　　　　　(唐/)羅　鄴
　萬㸃飛泉下白雲似簾懸處望疑真若将此水為霖雨
　更勝長垂隔路塵
　
　
　
　
　
　
　
　
御定佩文齋詠物詩選巻一百九
　欽定四庫全書
御定佩文齋詠物詩選卷一百十
　　衆水類
　　　五言古
　　　　太子狀落日望水　　　　　(梁/)劉孝綽
　川平落日迥落照滿川漲復此淪波地派别引沮漳耿
　耿流長脈熠熠動㣲光寒烏逐查漾飢鵜拂浪翔臨泛
　自多美况乃還故鄉榜人夜理檝櫂女闇成粧欲待春
　江曙爭塗向洛陽
　　　　汴水早發應令　　　　　　(隋/)虞世基
　夏山朝萬國軒庭㑹百神成功疇與讓盛徳今為鄰區
　宇屬平一庶類仰陶鈞鑾蹕臨河濟裘冕肅柴禋啓行
　分七萃備物象三辰祈祈亘原隰濟濟咸縉紳暘谷升
　朝景青丘發早春袞衣敷帝則分器叙彞倫臨淄成誦
　美河間雅樂陳薫風穆已被茂實久愈新
　　　　過津口　　　　　　　　　(唐/)杜　甫
南岳自兹近湘流東逝深和風引桂檝春日漲雲岑回
道過津口而多楓樹林白魚困宻網黄鳥喧嘉音物㣲
限通塞惻隱仁者心甕餘不盡酒膝有無聲琴聖賢兩
寂寞渺渺獨開襟
　　　與諸公遊濟瀆泛舟　　　　(唐/)李　頎
濟水出王屋其源來不窮狀泉數眼沸平地清流通皇
帝崇祀典詔書視三公分官禱靈廟奠璧沈河宫神應
每如答松篁氣蔥蘢蒼螭送飛雨赤鯉噴回風灑酒布
瑶席吹簫下玉童元冥掌陰事祝史告年豐百谷趨潭
底三光懸鏡中淺深露沙石蘋藻生虚空晩景臨泛美
亭臯輕靄紅晴山傍舟楫白鷺驚絲桐我本家潁北出
門見維嵩焉知松峰外又有天壇東左手正接䍦浩歌
眄青穹夷猶傲清吏偃仰狎漁翁對此川上閒非君誰
與同霜凝逺邨曙月淨蒹葭叢兹境信難遇為歡殊未
終淹留悵言别煙嶼夕㣲濛
　　　渭水　　　　　　　　　　(唐/)權徳輿
吕氏年八十皤然持釣鉤意在靖天下豈惟食營丘師
臣有家法小白乃尊周日暮駐征䇿愛兹清渭流
　　　遊湓水　　　　　　　　　(唐/)白居易
四月未全熱麥凉江風秋湖山處處好最愛湓水頭湓
水從東來一派入江流可憐似縈帶中有隨風舟命酒
一臨泛捨鞍揚棹謳放廻岸傍馬去逐波間鷗煙浪始
渺渺風襟亦悠悠初疑上河漢中若尋瀛洲汀樹緑拂
池沙草芳未休青蘿與紫葛枝蔓垂相樛繫䌫歩平岸
回頭望江州城雉映水見隱隱如蜃樓日入意未盡将
歸復少留到官行半嵗今日方一遊此地來何暮可以
寫吾憂
　　　晩渡伊水　　　　　　　　(唐/)韋　述
悠悠渉伊水伊水清見石是時春向深兩岸草如積迢
遞望洲嶼逶迤亘津陌新樹落疎紅遥原上新碧回首
望洛陽遽有長山隔煙霧猶辨家風塵已為客登陟多
異趣往來見行役雲起早已昏鳥飛日将夕光陰逝不
借超然慕疇昔逺遊亦何為歸來存竹帛
　　　伊水門　　　　　　　　　(唐/)樓　穎
朝陟伊水門伊水入門流愜心乃成興澹然泛孤舟霏
㣲傍青靄容與隨白鷗竹陰交前浦柳花媚中洲日落
陰雲生彌覺兹路幽聊以恣所適此外知何求
　　　苕霅二水　　　　　　　　(宋/)梅堯臣
昔愛伊與洛今逢苕與霅南郭復西城曉水明於甲塵
纓庶可濯白鳥誰來狎落日潭上歸漁歌自相答
　　　吳江放船至楓橋灣　　　　(宋/)薛季宣
短篷負長虹破簏挂明月風馬坐中生天幕波中出髙
城多隱映逺岫纔羅列少小泛吳船始識仙凡別
　　　汾水道中　　　　　　　　(元/)王　惲
蒼巔互出縮峪勢曲走蛇回眺驚後擁迎看復横遮雲
林蕩髙秋半嶺翻晴霞十里九渡水清流帶寒沙山谿
本幽寂激之聲乃譁解鞍憩美䕃覺我心靜嘉風枝滿
秋實野菊披水涯幽馨散蘭馥紅鮮綴丹砂二物固𤨏
碎托興騷人誇我欣記所見信筆書田家
　　　釣魚灣　　　　　　　　　(明/)吳鼎芳
家住此灣中不出此灣裏長日坐魚磯閒心澹無巳白
雲起前山悠悠亦來此搔首對斜陽綸竿久不理
　　　早秋涇上行　　　　　　　(明/)王　問
兹晨暑氣平涇上自容與返照入柴扉蟬聲在髙樹涇
水靜不流蘋花發西渡五湖秋色中欲乘扁舟去
　　五言律
　　　侍宴滻水賦得濃字　　　　(唐/)張　説
千行發御柳一葉下仙􁖄青浦宸遊至朱城紫氣濃雲
霞交暮色草樹喜春容藹藹天旗轉清笳入九重
　　　侍宴滻水賦得長字　　　　(唐/)宗楚客
御輦出明光乘流泛羽觴珠胎隨月減玉漏與年長寒
盡梅猶白風遲柳未黄日斜旌斾轉休氣展林塘
　　　泛前陂　　　　　　　　　(唐/)王　維
秋空自明迥况復逺人寰暢以沙際鶴兼之雲外山澄
波淡將夕清月皎方閒此夜任孤棹夷猶殊未還
　　　泊揚子津　　　　　　　　(唐/)祖　詠
纔入維揚郡鄉闗此路遥林藏初霽雨風退欲歸潮江
火明沙岸雲帆礙浦橋客衣今正薄寒氣昨來饒
　　　與鄠縣羣官泛渼陂　　　　(唐/)岑　參
萬頃浸天色千尋窮地根舟移城入樹岸濶水浮邨閒
鷺驚簫管潜虯傍酒樽暝來呼小吏列火儼歸軒
　　　尋龍湍　　　　　　　　　(唐/)孫　逖
仙穴尋遺跡輕舟愛水鄉谿流一曲盡山路九峰長漁
父歌金洞江妃舞翠房遥憐葛仙宅真氣共微茫
　　　董嶺水　　　　　　　　　(唐/)周　朴
湖州安吉縣門與白雲齊禹力不到處河聲流向西去
衙山色逺近水月光低中有髙人在沙中曳杖藜
　　　臨石歩港　　　　　　　　(宋/)徐　鉉
碕岸隨縈帶微風起細漣緑隂三月後倒影亂峰前吹
浪游鱗小粘苔碎石圓㑹將腰下組换取釣魚船
　　　過白水　　　　　　　　　　(宋/)梅堯臣
下馬獨懷古翛然臨渡風真人去未久流水自無窮雨
濶沙㾗漲灣平野色通曾興漢家業今與百川同
　　　發揚港渡入交口夾　　　　　(宋/)楊萬里
朝雨悤悤霽春山歴歴嘉老青交幼緑暗錦出明花漁
艇十數隻雞聲三五家人生須富貴此輩亦生涯
　　　泊桐廬分水港　　　　　　　(宋/)王十朋
何處繫歸舟桐廬舊日遊港從分水出亭瞰合江流疉
嶂雲披絮遥天月吐鉤紛紛釣魚者無復見羊裘
　　　大龍湫　　　　　　　　　　(宋/)趙師秀
　一派落虚空如何畫得同髙風吹作雨低日射成虹西
域書曾説先朝路始通或言龍已去幽處別為宫
　　五言排律
　　　賦得荆谿夜湍送蔣逸人歸義興山
　　　　　　　　　　　　　　　(唐/)皇甫冉
驚湍流不極夜渡識雲岑長帶谿沙淺時因山雨深方
同七里路更遂五湖心掲厲朝將夕潺湲古至今花源
若可許雖逺亦相尋
　　七言律
　　　十五里沙　　　　　　　　(宋/)劉克莊
只見如山白浪飛更堪動地黒風吹渺茫直際九州外
洶湧常如八月時河伯豈能窮海若靈胥僅可嚇吳兒
惜無散髪騎鯨友共了南遊一段竒
　　　太乙湫　　　　　　　　　(金/)楊雲翼
四崖環抱鏡光平數畝澄泓石底渟寒入井頭千丈雪
淨涵巖際一天星傍人爭出魚依勢銜葉飛來鳥䕶靈
日日東風送潮出只因絶頂透滄溟
　　　太液晴波　　　　　　　　(明/)林　環
池頭旭日散輕煙開鏡清光近九天翠柳條長經雨後
緑蘋香暖得春先御溝流出通金水仙派分來自玊泉
在鎬幾回陪宴樂詠歌魚藻繼周篇
　　　太液晴波　　　　　　　　(明/)曾　棨
靈沼溶溶淑氣回玉泉初暖碧如苔風廻鼇背山光動
日照龍鱗鏡影開飛鳥慣隨仙仗過遊魚偏識翠華來
願傾池水成春酒添進南山萬夀杯
　　　太液晴波　　　　　　　　(明/)梁　潜
蓬島前頭太液池揺風漾日動漣漪魚龜已慣迎仙舫
鷗鷺應能識翠旗著雨錦蕖開晩鏡拂煙翠柳曳晴絲
周人自昔歌靈沼願沐恩波一獻詩
　　五言絶句
　　　東陂　　　　　　　　　　(唐/)錢　起
永日興難忘掇芳春陂曲新晴花枝下愛此苔水緑
　　　潺湲聲　　　　　　　　　　錢　起
亂石跳素波寒聲聞幾處颼颼暝風引散出空林去
　　　黄菊灣　　　　　　　　　(唐/)顧　况
時菊凝曉露露華滴秋灣仙人釀酒熟醉裏飛空山
　　　白鷺汀　　　　　　　　　　顧　况
靃靡汀草碧淋森鷺毛白夜起沙月中思量捕魚䇿
　　　欹松漪　　　　　　　　　　顧　况
湛湛碧漣漪老松欹側卧悠揚緑蘿影下拂波紋破
　　　春波曲　　　　　　　　　(元/)楊維楨
家住春波上春深未得歸桃花新水漲應沒浣花磯
　　　新水　　　　　　　　　　(明/)袁　凱
柳外朝朝雨平添過舊痕往時桃葉渡今日更銷魂
　　七言絶句
　　　渭上　　　　　　　　　　(唐/)温庭筠
呂公榮達子陵歸萬古煙波遶釣磯橋上一通名利迹
至今江鳥背人飛
　　　三十六灣　　　　　　　　(唐/)許　渾
縹緲臨風思美人荻花楓葉帶谿聲夜深吹笛移船去
三十六灣秋月明
　　　延平津　　　　　　　　　(唐/)胡　曾
延平津下水溶溶峭壁巍岑一萬重昨夜七星潭底見
分明神劔化為龍
　　　寒蘆港　　　　　　　　　(宋/)蘇　軾
溶溶晴港漾春暉蘆筍生時柳絮飛還有江南風物否
桃花流水鮆魚肥
　　　新灣　　　　　　　　　　(宋/)劉子翬
冉冉寒生水面煙吳歌唱罷月微偏停橈又向灣前宿
一夜西風浪打船
　　　過臨平蓮蕩　　　　　　　(宋/)楊萬里
蓮蕩層層鏡様方春來嫩玉斬新黄角頭一一張蘆箔
不遣魚蝦過别塘
　　　其二
人家星散水中央十里芹羹菰飯香想得薫風端午後
荷花世界柳絲鄉
　　　過沙頭　　　　　　　　　　楊萬里
過了沙頭漸有邨地平江濶氣清温暗潮已到無人㑹
只有篙師識水痕
　　　玊淵　　　　　　　　　　(宋/)王十朋
　誰決銀河落半天飛流濺沬五峰前山中草木皆光潤
　知有含輝玊在淵
　
　
　
　
　
　
　
　
　
　
　
　
　
御定佩文齋詠物詩選卷一百十
　欽定四庫全書
御定佩文齋詠物詩選巻一百十一
　　宮殿類
　　　五言古
　　　　新成安樂宮　　　　　　　(梁/)簡文帝
　遥看雲霧中刻桷映丹虹珠簾通曉日金花拂夜風欲
　知歌管處來過安樂宮
　　　　新成安樂宮　　　　　　　(陳/)陰　鏗
　新宮實壯哉雲裏望樓臺迢逓翔鵾仰聯翩賀雀來重
　檐寒霧宿丹井夏蓮開砌石披新錦梁花畫早梅欲知
　安樂盛歌管雜塵埃
　　　　重陽殿成金石會竟上詩　　(陳/)張正見
　周王興路寢漢后成甘泉共知崇壯麗迢逓與雲連抗
　殿疏龍首峻陛激天泉東西跨函谷左右矚伊瀍百常
　飛觀竦三休複道懸拱烏遥造日攑虬逺架煙雲棟疑
　飛雨風窓似望仙玉女臨芳鏡金璫映彩椽梅梁橫發
蕊藻井倒披蓮榮光開御宿佳氣屬祈年霜鴈排空斷
寒花映日鮮負扆憑霄極台司列象躔登臺喧大夏御
氣響鈞天北斗承三獻南風入五絃鸞歌鳷鵲右獸舞
射熊前翔鶤仰不逮燕雀徒聯翩
　　　過舊宮　　　　　　　　(北周/)明　帝
玉燭調秋氣金輿厯舊宮還如過白水更似入新豐秋
潭漬晩菊寒井落疎桐舉杯延故老令聞歌大風
　　　侍宴瑶泉殿　　　　　　　(陳/)江　總
水亭通枍詣石路接堂皇野花不識采旅竹夲無行雀
驚疑欲曙蟬噪似含凉何言金殿側亟奉瑶池觴
　　　帝京篇　　　　　　　　　(唐/)太　宗
秦川雄帝宅函谷壯皇居綺殿千尋起離宮百雉餘連
甍遥接漢飛閣迥凌虚雲日隱城闕風煙出綺疏
　　　早春桂林殿應制　　　　　(唐/)上官儀
歩輦出披香清歌臨太液曉樹流鸎滿春隄芳艸積風
色翻露文雪華上空碧花蝶來未巳山光曖將夕
　　　侍宴莎冊宫應制得情字　　(唐/)許敬宗
三星希曙景萬騎翊天行葆羽翻風隊騰吹掩山楹暖
日晨光淺飛煙旦彩輕塞寒桃變色氷斷箭流聲漸奏
長安道神臯動睿情
　　五言律
　　　早春桂林殿應制　　　　　(唐/)陳叔達
金鋪照春色玉律動年華朱樓雲似葢丹桂雪如花水
岸銜階轉風條出柳斜輕輿臨太液湛露酌流霞
　　　奉和儀鸞殿早秋應制　　　(唐/)許敬宗
睿想追嘉豫臨軒御早秋斜暉麗粉壁清吹肅朱樓髙
殿凝陰滿雕忩艶曲流小臣參廣宴大造諒難酬
　　　銀潢宮侍宴應制得枝字　　(唐/)魏元忠
别殿秋雲上離宫夏景移寒風生玉樹凉氣下瑶池壍
花仍吐葉巖木尚抽枝願奉南山壽千秋長若斯
　　　甘露殿侍宴應制　　　　　(唐/)李　嶠
月宇臨丹地雲窓網碧紗御園陳桂醑天酒酌橊花水
向浮橋直城連禁苑斜承恩恣歡賞歸路滿煙霞
　　　和周記室從駕曉發合壁宮　　李　嶠
濯龍春苑曙翠鳳曉旗舒野色開煙後山光淡月餘風
長笳響咽川迥騎行疎珠履陪仙駕金聲振屬車
　　　麟趾殿侍宴應制　　　　　(唐/)宋之問
北闕層城峻西宫複道懸乗輿厯萬户置酒望三川花
柳含丹日山河入綺筵欲知陪賞處空外有飛煙
　　　宮中行樂詞　　　　　　　(唐/)李　白
水綠南薰殿花紅北闕樓鶯歌聞太液鳳吹繞瀛洲素
女鳴珠珮天人弄綵毬今朝風日好宜入未央遊
　　　樂成殿　　　　　　　　　(明/)馬汝驥
金隄廻北拱寳殿樂西成舂急奔湍上梁危架石行池
龍蟠九島苑鳥下層城帝豫因民事長楊媿頌聲
　　五言排律
　　　九成宫秋初應詔　　　　　(唐/)劉褘之
帝圃疏金闕仙臺駐玉鑾野分鳴鸑岫路接寳鷄壇林
樹千霜積山宮四序寒蟬急知秋早鶯疎覺夏闌怡神
紫氣外凝睇白雲端舜海詞波發徒驚遊聖難
　　　春晩侍宴麗正殿探得開字　(唐/)張　説
聖政惟稽古賔門引上才坊因購書立殿為集賢開髦
彦星辰下仙章日月廻字如龍負出韻是鳳銜來庭柳
餘春駐宫櫻早夏催喜承芸閣宴幸奉柏梁杯
　　　奉和聖製暇日與兄弟同遊興慶宮作應制
　　　　　　　　　　　　　　　　張　説
漢武橫汾日周王宴鎬年何如造區夏復此睦親賢巢
鳳新成閣飛龍舊躍泉棣華歌尚在桐葉戲仍前禁籞
氛埃隔平臺景物連聖慈良有裕王道固無偏問俗兆
人阜觀風五敎宣獻圖開益地張樂奏鈞天侍酌衢尊
滿詢芻諫鼔懸永言形友愛萬國共周旋
　　　奉和幸上陽宮侍宴應制　　(唐/)宗楚客
紫庭金鳳闕丹禁玉雞川似立蓬瀛上疑遊崑閬前鳥
將歌合轉花共錦爭鮮湛露飛堯酒薰風入舜絃水光
揺落日樹色帶晴煙向夕廻琱輦佳氣滿巖泉
　　七言律
　　　奉和春日幸望春宮應制　　(唐/)沈佺期
芳郊綠野散春晴複道離宮煙霧生楊柳千條花欲綻
葡萄百丈蔓初縈林香酒氣元相入鳥囀歌聲各自成
定是風光牽宿醉來晨復得幸昆明
　　　奉和春日幸望春宮應制　　(唐/)鄭　愔
晨蹕凌髙轉翠旌春樓望逺背朱城忽排花上遊天苑
却坐雲邊看帝京百草香心初罥蝶千林嫩葉始藏鶯
幸同微藿傾陽早願比盤根應候榮
　　　奉和春日幸望春宮應制　　(唐/)蘇　頲
東望望春春可憐更逢晴日柳含煙宮中下見南山盡
城上平臨北斗懸細草偏承廻輦處飛花故落舞觴前
宸遊對此歡無極鳥弄歌聲雜管絃
　　　奉和春日幸望春宮應制　　(唐/)張　説
别館芳菲上苑東飛花淡蕩舞筵紅城臨渭水天河近
闕對南山雨露通繞殿流鶯凡幾樹當軒亂蝶許多叢
春園既醉心和樂共識皇恩造化同
　　　奉和春日幸望春宮應制　　(唐/)崔　湜
淡蕩春光滿曉空逍遥御輦入離宮山河眺望雲天外
臺榭參差煙霧中庭際花飛錦繡合枝間鳥語管絃同
即此歡娛齊鎬宴惟應率舞樂薰風
　　　奉和聖製從蓬萊向興慶閣道中畱春雨中春
　　　　望之作　　　　　　　　(唐/)李　憕
别館春還淑氣催三宮路轉鳳凰臺雲飛北闕輕陰散
雨歇南山積翠來御柳遥隨天仗發林花不待曉風開
已知聖澤深無限更喜年芳入睿才
　　　勅借岐王九成宮避暑應敎　(唐/)王　維
帝子逺辭丹鳳闕天書遥借翠微宮隔窓雲霧生衣上
巻幔山泉入鏡中林下水聲喧語笑巖間樹色隱房櫳
仙家未必能勝此何事吹簫向碧空
　　　和賈舍人早朝大明宮　　　　王　維
絳幘雞人報曉籌尚衣方進翠雲裘九天閶闔開宮殿
萬國衣冠拜冕旒日色纔臨仙掌動香煙欲傍衮龍浮
朝罷須裁五色詔珮聲歸到鳳池頭
　　　奉和聖製從蓬萊向興慶閣道中畱春雨中春
　　　　望之作　　　　　　　　　王　維
渭水自縈秦塞曲黃山舊遶漢宮斜鑾輿迥出千門柳
閣道廻看上苑花雲裏帝城雙鳳闕雨中春樹萬人家
為乗陽氣行時令不是宸遊玩物華
　　　早朝大明宮呈兩省僚友　　(唐/)賈　至
銀燭朝天紫陌長禁城春色曉蒼蒼千條弱柳垂青瑣
百囀流鶯繞建章劒珮聲隨玉墀歩衣冠身惹御爐香
共沐恩波鳳池上朝朝染翰侍君王
　　　和賈舎人早朝大明宮　　　(唐/)岑　參
雞鳴紫陌曙光寒鶯囀皇州春色闌金闕曉鐘開萬户
玉堦仙仗擁千官花迎劒珮星初落柳拂旌旗露未乾
獨有鳳凰池上客陽春一曲和皆難
　　　和賈舍人早朝大明宮　　　(唐/)杜　甫
五夜漏聲催曉箭九重春色醉仙桃旌旗日暖龍蛇動
宮殿風微燕雀髙朝罷香煙携滿䄂詩成珠玉在揮毫
欲知世掌絲綸美池上於今有鳳毛
　　　紫宸殿退朝口號　　　　　　杜　甫
户外昭容紫袖垂雙瞻御座引朝儀香飄合殿春風轉
花覆千官淑景移晝漏稀聞髙閣報天顔有喜近臣知
宮中每出歸東省會送䕫龍集鳳池
　　　宣政殿退朝晚出左掖　　　　杜　甫
天門日射黃金榜春殿晴熏赤羽旗宮草霏霏承委珮
爐煙細細駐遊絲雲近蓬萊常五色雪殘鳷鵲亦多時
侍臣緩歩歸青瑣退食從容出每遲
　　　和李員外扈駕幸溫泉宮　　(唐/)錢　起
未央月曉度疎鐘鳳輦時廵出九重雪霽山門迎瑞日
雲開水殿候飛龍輕寒不入宮中樹佳氣常浮仗外峰
遥羡枚臯扈仙蹕偏承霄漢渥恩濃
　　　九成宮　　　　　　　　　(唐/)李商隱
十二層城閬苑西平時避暑拂虹霓雲隨夏后雙龍尾
風逐周王八駿蹄吳岳曉光連翠巘甘泉晩景上丹梯
荔枝盧橘沾恩幸鸞鵲天書濕紫泥
　　　興慶宮朝退次韻袁伯長見貽是日上加尊號
　　　　禮成告謝集即東出奉祠齋宮
　　　　　　　　　　　　　　　(元/)虞　集
翠葢重重寶扇斜從官穿柳散慈鴉過宮路逺紆天歩
上壽杯深閣雨花玉貫兩虹通象緯衣成五綵練雲霞
奉祠東出蓬萊道春水鳬鷖踏漢槎
　　　興聖殿進史　　　　　　　(元/)黄清老
瑶編初進侍明光日麗龍池晝刻長堤柳染成春水色
宮花併入御爐香金壺灑露層階滑玉盌分氷廣殿凉
矇瞍似知天意喜鳳笙新奏五雲章
　　　大明殿早朝　　　　　　　(元/)歐陽元
扶揺萬里上青霄鳳闕龍池歩歩瑶駞背負琛金絡索
象身備駕玉逍遥衣冠俯伏傳呼嶽千羽低徊看舞韶
湖海布衣瞻盛事他時田野夢天朝
　　六言絶句
　　　宮中三臺詞　　　　　　　(唐/)王　建
池北池南草綠殿前殿後花紅天子千秋萬歳未央明
月清風
　　七言絶句
　　　宮詞　　　　　　　　　　(唐/)王　建
金殿當頭紫閣重仙人掌上玉芙蓉太平天子朝元日
五色雲車駕六龍
　　　其二
羅衫葉葉繡重重金鳳銀鵞各一叢每遍舞頭分兩句
太平萬歳字當中
　　　其三
未明開著九重關金畫黃龍五色幡直至銀臺排仗合
聖人三殿冊西番
　　　其四
龍煙日暖紫曈曈宣政門當玉仗風五刻閣前卿相出
下簾聲在半天中
　　　其五
宮花不共外花同正月長先一半紅供御櫻桃看守别
直無鴉鵲到園中
　　　其六
延英引對碧衣郎江硯宣毫各别牀天子下簾親考試
宮人手裏過茶湯
　　　其七
集賢殿裏圖書滿點勘頭邊御印同真跡進來依字數
别收鎖在玉函中
　　　宫詞　　　　　　　　　　(唐/)顧　况
禁柳煙中聞曉烏風吹玉漏盡銅壺内官先向蓬萊殿
金合開香瀉御爐
　　　朝元引　　　　　　　　　(唐/)陳　陶
玉殿雲開露冕旒下方珠畢壓鼇頭天雞唱罷南山曙
春色先歸十二楼
　　　其二
寶祚河宮一向清龜魚天篆益分明侍臣誰獻登封艸
五岳齊呼萬歳聲
　　　早赴北宮　　　　　　　　(金/)鄭　攄
蒼龍雙闕鬱層雲湖水鱗鱗柳色新絶似江行看春曉
不知身是趁朝人
　　　詠洪禧殿　　　　　　　　(元/)周伯琦
鏤花香案錯琳璆金甕葡萄大白浮羣玉諸山環御榻
瑶池只在殿西頭
　　　詠水晶殿　　　　　　　　　周伯琦
氷華雪翼眩西東玉座生寒八面風巧思曽經脩月手
通明原在五雲中
　　　宮詞　　　　　　　　　　　周伯琦
苑路東西草色遥闌干曲曲似飛橋水晶殿外檐鈴響
疑是鑾輿早散朝
　　　詠香殿　　　　　　　　　　周伯琦
鷓斑百和作堅材翥鳳翔龍四壁開寶地曉張香積界
始知天子是如來
　　　灤京雜詠　　　　　　　　(元/)楊允孚
曙色蒼茫閶闔開相君有奏入蓬萊須㬰雲擁千官出
又帶天邊好雨來
　　　其二
麗日初明瑞氣開千官鍚宴集蓬萊黄門控馬天街立
丞相簮花御苑回
　　　宮詞　　　　　　　　　　(明/)黃省曽
金鋪玉户月流輝寶座瑶臺映紫衣聖主觀書居大善
三更龍輦未言歸
　　　禁直　　　　　　　　　　(明/)唐　敏
武樓髙迥接廻廊繡妥盤龍䕶御牀得侍至尊論治道
祥風微裊水沈香
　
　
　
　
　
　
　
　
　
　
　
　
　
　
　
御定佩文齋詠物詩選卷一百十一
　欽定四庫全書
御定佩文齋詠物詩選卷一百十二
　　門闕類
　　　五言古
　　　　詠雙闕　　　　　　　　　(陳/)江　總
　象闕連馳道天宇照方疏刻鳳棲清漢圖龍入紫虛屢
　逢膏露灑幾遇祥煙初競言百尺麗寧方萬丈餘
　　　　賦得待詔金馬門　　　　　(陳/)何　胥
　漢家一統軌濟濟萬國朝飛纓拂曉霧輕輦逐晨飇槐
　衢映綠紱日彩麗金貂此時參待詔誰復想漁樵
　　　五言律
　　　　詠門　　　　　　　　　　(唐/)李　嶠
　奕奕彤闈下煌煌紫禁隈阿房萬户列閶闔九重開疏
　廣遺榮去于公待駟來詎知金馬側方朔有竒才
　　　　徽安門曉望　　　　　　　(宋/)歐陽脩
　都門收宿霧佳氣鬱蔥蔥曉日寒川上青山白露中樓
臺萬瓦合車馬九衢通恨乏登高賦徒知京邑雄
　　　大明門春望　　　　　　　(明/)張元凱
太和盈宇宙奕奕徧光華美麗都人綺芳菲輦道沙紫
驑銜禁草黃鳥卧宮花一望千重殿常生五色霞
　　五言排律
　　　賦得蕃臣戀魏闕　　　　　(唐/)蔣　防
剖竹隨皇命分憂鎮大蕃恩波懷魏闕獻納望天閽政
奉南風順心依北極尊夢魂通玉陛動息寄朱軒直以
蒸黎念思陳政化源如何子牟意今古道斯存
　　　謁見日將至雙闕　　　　　(唐/)闕　名
曉色臨雙闕微臣禮位陪逺驚龍鳳覩誰識冕旒開藹
藹千年盛顒顒萬國來天文標日月時令布雲雷迥出
黃金殿全分白玉臺雕蟲竟何取瞻戀不知廻
　　七言律
　　　闕下待傳㸃呈諸同舎　　　(唐/)劉禹鍚
禁漏晨鐘聲欲歇旌旗組綬影相交殿含佳氣當龍首
閣倚晴天見鳳巢山色葱蘢丹檻外霞光泛灔翠松梢
多慚再入金門籍不敢為文學解嘲
　　　和宋學士晩出麗正門　　　(元/)甘　立
暮光霞彩炫金題綘闕髙居雉堞低上相樓臺連御苑
中郎車騎過沙堤皁雕孤捩凌雲翮紫燕雙翻踣雪蹄
回首上林凉月夜蕊珠多是鳳鸞栖
　　　長安門西道苑牆雨後經眺作
　　　　　　　　　　　　　　　(明/)湯　珍
紫宮黃屋邃森沈馳道周廬肅羽林樹裏啼鶯清禁切
雨餘流水御溝深松篁並落鍾山翠雲霧常依漢殿陰
此日謳歌歡在鎬草茅何以嗣華音
　　七言絶句
　　　出左掖門口號　　　　　　(元/)王　惲
花映巖廊近紫宸宮官行酒過三廵共携滿袖天香出
散作都城十日春
　　　望闕口號　　　　　　　　(明/)沈夢麟
　閶闔排雲玉殿開千官鵷鷺早朝回不知誰獻王褒頌
　得奉君王萬壽杯
　　　　夏日出文明門　　　　　　(明/)薛　瑄
　文明門外柳陰陰百囀黃鸝送好音行過御溝回望處
　鳳皇樓閣五雲深
　
　
　
　
　
　
　
　
　
　
御定佩文齋詠物詩選卷一百十二
　欽定四庫全書
御定佩文齋詠物詩選卷一百十三
　　省掖類
　　　五言律
　　　　晩出左掖　　　　　　　　(唐/)杜　甫
　晝刻傳呼淺春旗簇仗齊退朝花底散歸院柳邊迷樓
　雪融城濕宮雲去殿低避人焚諌草騎馬欲雞棲
　　　　春宿左省　　　　　　　　　杜　甫
　花隱掖垣暮啾啾棲鳥過星臨萬户動月傍九霄多不
　寢聽金鑰因風想玉珂明朝有封事數問夜如何
　　　　省中即事　　　　　　　　(唐/)岑　參
華省謬為郎蹉跎鬢巳蒼到來恒襆被隨例且含香竹
　影遮窓暗花陰拂簟凉君王新賜筆草奏向明光
　　　　和范秘書省中作　　　　　(唐/)喻坦之
　清省宜寒夜仙才稱獨吟鐘來宮轉漏月過閣移陰鶴
　壁燈前靜芸臺幄外深想知因此興暫動憶山心
　　五言排律
　　　酬蘇員外味道夏晩寓直省中見贈
　　　　　　　　　　　　　　　(唐/)沈佺期
並命登仙閣分曹直禮闈大官供宿膳侍史䕶朝衣巻
幔天河入開窓月露微小池殘暑退髙樹早凉歸冠劒
無時釋軒車待漏飛明朝題漢柱三署有光輝
　　　直中書省　　　　　　　　(唐/)韋承慶
清切鳳凰池扶疎雞樹枝唯應集鸞鷺何為宿覊雌大
道乾坤闢深恩雨露垂昆蚑既含飬駑駘亦驅馳木偶
翻為用芝泥忽濫窺九思空自勉五字本無施徒喜逢
千載何階答二儀螢光向日盡蚊力負山疲禁宇庭除
闊閒宵鐘箭移暗花臨户發殘月下簾敧白髮隨年改
丹心為主披命將時並泰言與行俱危寄謝登巢客堯
年復在斯
　　　春日直門下省早朝　　　　(唐/)王　維
騎省直明光雞鳴謁建章遥聞侍中珮暗識令君香玉
漏催銅史天書拜夕郎旌旗映閶闔歌吹滿昭陽官舍
梅初紫宮門柳欲黃願將遲日意同與聖恩長
　　　省中書事　　　　　　　　(元/)王士熈
玉京長夏裏畫省五雲邊終日身無事清時職是仙縹
甆分馬乳銀葉薦龍涎細草煙籠罽垂楊雪妬綿客懷
天外鶴農事雨餘田染翰迎歌扇揮金向酒船鼇峰孤
絶處閒坐似當年
　　七言律
　　　見于給事暇日上直寄南省諸郎官詩因以戲
　　　　贈　　　　　　　　　　(唐/)白居易
倚作天仙弄地仙誇張一日抵千年黃麻勅勝長生籙
白紵詞嫌内景篇雲彩誤居青瑣地風流合在紫薇天
東曹漸去西垣近鶴駕無妨更著鞭
　　　休澣日西掖謁所知因成長句
　　　　　　　　　　　　　　　(唐/)溫庭筠
赤墀髙閣自從容玉女窓扉報曙鐘日麗九門青瑣闥
　雨晴雙闕翠微峰毫端蕙露滋仙草琴上薰風入禁松
　荀令鳳池春晚晚好將餘潤變魚龍
　　　　省中偶作　　　　　　　　(唐/)張　喬
　三轉郎曹自勉旃莎堦吟歩想前賢不如何遜無佳句
　若比馮唐是壯年捧制名題黃紙尾約僧心在白雲邊
　乳毛松雪春來好直夜清閒且學禪
　　　　雨中放朝出左掖　　　　　(明/)文徵明
　霏微芳潤浥霓旌厯落彤墀散履聲暝色浮煙迷左掖
　碧雲將雨近西清柳垂青瑣千絲重水落銀橋萬玉鳴
　霑灑不辭袍袖濕天街塵淨馬蹄輕
　
　
　
　
　
御定佩文齋詠物詩選卷一百十三
　欽定四庫全書
御定佩文齋詠物詩選巻一百十四
　　館閣類
　　　五言古
　　　　賦得謁帝承明廬　　　　　(陳/)江　總
　霧開仁壽殿雲繞承明廬輪停紺幰引馬度紅塵餘香
　貂拜黻衮花綬拂𤣥除謁帝升清漢何殊入紫虚
　　　五言律
　　　　冬夜寓直麟閣　　　　　　(唐/)宋之問
　直事披三省重關祕七門廣庭憐雪淨深屋喜爐溫月
　幌花虚馥風窓竹暗喧東山白雲意兹夕寄琴樽
　　　　春夜寓直鳳閣懷羣公　　　(唐/)魏知古
　拜門傳漏晩寓省索居時昔重安仁賦今稱伯玉詩鴛
　池滿不溢雞樹久逾滋夙夜懷山甫清風詠所思
　　　　奉和人日清暉閣宴羣臣遇雪應制
　　　　　　　　　　　　　　　　(唐/)宗楚客
窈窕神仙府參差雲漢間九重中禁啟七日早春還太
液天為水蓬萊雪作山今朝上林樹無處不堪攀
　　七言律
　　　題集賢閣　　　　　　　　(唐/)劉禹錫
鳳池西畔圖書府玉樹玲瓏景氣閒長聽餘風送天樂
時登髙閣望人寰青山雲繞闌干外紫殿香來歩武間
曾是先賢翔集地每㸔壁記一慚顔
　　　和劉郎中學士題集賢閣　　(唐/)白居易
朱閣青山髙庳齊與君才子作詩題傍聞大内笙歌近
下視諸司屋舎低萬卷圖書天祿上一條風景月華西
欲知丞相優賢意百歩新廊不踏泥
　　　憶夜直金鑾殿承㫖　　　　(唐/)李　紳
月當銀漢玉繩低深聽簫韶碧落齊門壓紫垣髙綺樹
閣連青瑣近丹梯墨宣外渥催飛詔草布新恩促換題
明日獨歸花路逺可憐人世隔雲泥
　　　雨後月中玉堂閒坐　　　　(唐/)韓　偓
銀臺直北金鑾外暑雨初晴皓月中惟對松篁聽刻漏
更無塵土翳虚空綠香熨齒氷盤果清冷侵肌水殿風
坐久忽聞鈴索動玉堂西畔響丁東
　　　陪王庶子遊後湖涵虚閣　　(宋/)徐　鉉
懸圃清虚乍過秋看山尋水上兹樓輕鷗的的飛難没
紅葉紛紛晩更稠風卷微雲分逺岫浪揺晴日照中洲
躋攀况有承華客如在南皮奉勝遊
　　　畱題微之廨中清暉閣　　　(宋/)王安石
故人名字在瀛洲邂逅低回向此畱鷗鳥一雙隨坐嘯
荷花十丈對冥搜水涵樽爼清如洗山染衣巾翠欲流
宣室應疑鬼神事知君能復幾來游
　　　寓直玉堂拜賜御酒　　　　(宋/)范成大
歸鴉陸續墮宮槐簾幙參差晩不開小雨遂將秋色至
長風時送市聲來近瞻北斗璿璣次猶夢西山碧翠堆
慚媿君恩來甲夜殿頭宣勸紫金杯
　　　新館内直　　　　　　　　(明/)曽　棨
華館深沈直禁闈彩甍丹碧煥翬飛上林萬樹連西掖
北極諸星拱太微繞硯龍香裁詔罷隔簾鶯語退朝歸
應知幾度青綾夜月轉金莖露滿衣
　　　翰林齋宿　　　　　　　　(明/)文徵明
春星爛熳燭薇垣獨擁青綾向夜闌宮漏隔花銀箭永
蓮燈垂燼玉堂寒坐聆宵柝霜圍屋想見郊禋月滿壇
鈴索無風塵土逺始知仙署逼金鑾
　　七言絶句
　　　金鑾坡上南望　　　　　　(唐/)鄭　畋
玉晨鐘韻上清虚畫㦸祥煙拱帝居極眼向南無限地
緑煙深處認中書
　　　玉堂讀卷雜賦次韻　　　　(元/)虞　集
千花覆檻柳垂絲晝刻傳呼淑景遲聖主自觀新進策
侍臣簪筆立多時
　　　與趙子期趨閣　　　　　　　虞　集
日出風生太液波畫橋千尺彩船過橋頭柳色深如許
　應是偏承雨露多
　　　　詔直内閣即事　　　　　　(明/)胡　儼
　清曉朝回秘閣中坐㸔宮樹露華濃綠窓朱户圖書滿
　人在蓬萊第一峰
　　　　其二
　浩蕩東風雨散絲暗移春色上花枝雲陰半捲龍樓晩
　正是詞臣退直時
　
　
　
　
　
　
　
　
御定佩丈齋詠物詩選卷一百十四
　欽定四庫全書
御定佩文齋詠物詩選卷一百十五
　　院類
　　　五言古
　　　　宴韋司户山亭院　　　　　(唐/)髙　適
　人幽想靈山意惬憐逺水習靜務為適所居還復爾汲
　流漲華池開酌宴君子苔徑試窺踐石屏可攀倚入門
　見中峰携手如萬里橫琴了無事垂釣應有以髙館何
　沈沈颯然凉風起
　　　五言律
　　　　奉和幸上官昭容院　　　　(唐/)鄭　愔
　地軸樓居逺天台闕路賒何如遊帝宅即此對仙家座
　拂金壺電池揺玉酒霞無云秦漢隔别訪武陵花
　　　　其二
　槎流天上轉茅宇禁中開河鵲塡橋至山熊避檻來庭
　花采菉蓐巖石歩莓苔願奉輿圖泰長開錦翰裁
　　　辱張常侍題集賢院詩因以繼和
　　　　　　　　　　　　　　　(唐/)白居易
天祿閣門開甘泉侍從回圖書皆帝籍僚友盡仙才騎
省通中掖龍樓隔上台猶憐病宮相詩寄洛陽來
　　　重脩府西水亭院　　　　　　白居易
因下疏為沼隨髙築作臺龍門分水入金谷取花栽遶
岸行初匝憑軒立未廻園西有池位畱與後人開
　　　南谿書院　　　　　　　　(唐/)楊　發
茅屋往來久山深不置門草生垂井口花發接籬根入
院將雛鳥攀蘿抱子猿曾逢異人說風景似桃源
　　五言排律
　　　集賢書院成送張說上集賢學士賜宴得珍字
　　　　　　　　　　　　　　　(唐/)明　皇
廣學開書院崇儒引席珍集賢招衮職論道命台臣禮
樂沿今古文章革舊新獻酬樽爼列賔主位班陳節變
雲初夏時移氣尚春所希光史冊千載仰兹辰
　　　奉和聖製送張說上集賢院學士賜宴賦得昇
　　　　字　　　　　　　　　　(唐/)裴　漼
問道圖書盛尊儒禮教興石渠因學廣金殿為賢昇日
月恩光照風雲寵命膺謀謨言可範舟楫事斯憑燕喜
明時洽光輝湛露凝大哉堯作主天下頌歌稱
　　　奉和聖製送張說上集賢院學士賜宴賦得風
　　　　字　　　　　　　　　　(唐/)褚　琇
講習延東觀趨陪盛北宮惟師恢帝則敷教協天工宣
室恩常異金華禮更崇洞門清永日華綬接徽風萐降
堯厨翠橊看舜酒紅文思光萬宇髙議待升中
　　　奉和聖製送張說上集賢院學士賜宴賦得華
　　　　字　　　　　　　　　　(唐/)韋　述
脩文中禁啟改字令名加台座徵人傑書坊應國華賦
詩開廣宴賜酒酌流霞雲散明金闕池開照玉沙掖垣
畱宿鳥溫樹落餘花謬此天光及銜恩醉日斜
　　　晩秋集賢院即事寄徐薛二侍郎
　　　　　　　　　　　　　　　(唐/)常　衮
穆穆上清居沈沈中秘書金鋪深内殿石甃淨寒渠花
樹臺斜倚宮煙閣半虚縹囊披錦繡翠軸卷瓊琚墨潤
氷文繭香銷蠧字魚翻黃桐葉老吐白桂花初舊德雙
遊處聯芳十載餘北朝榮庾薛西漢盛嚴徐侍講親華
扆徵詩歩綺疎綴簾金翡翠賜硯玉蟾蜍移秩東南逺
離懷嵗月除承明期重入江海意何如
　　七言律
　　　院中晩晴懷西閣茅舎　　　(唐/)杜　甫
幕府秋風日夜清淡雲疎雨過髙城葉心朱實堪時落
堦面青苔先自生復有樓臺銜暮景不勞鐘鼔報新晴
浣花谿裏花饒笑肯信吾兼吏隱名
　　　田將軍書院　　　　　　　(唐/)賈　島
滿庭花木半新栽石自平湖逺岸來筍迸鄰家還長竹
地經山雨幾層苔井當深夜泉微上閣入髙秋户盡開
行背曲江誰到此琴書鎖著未朝回
　　　夏日題尋眞觀李寛中秀才書院
　　　　　　　　　　　　　　　(唐/)呂　溫
閉院開軒笑語闌江山併入一壺寬微風但覺杉香滿
烈日方知竹氣寒披卷最宜生白室吟詩好就歩虚壇
願君此地攻文字如鍊仙家九轉丹
　　　寄題華嚴韋秀才院　　　　(唐/)許　渾
三面樓臺百丈峰西巖髙枕樹重重晴攀翠竹題詩滑
秋摘黃花釀酒濃山殿日斜喧鳥雀石潭波動戲魚龍
今來故國遥相憶月照千山半夜鐘
　　　貢院憶繼學治書　　　　　(元/)馬祖常
棘闈粉署隔重牆校藝分官屬正郎五夜風簾燒蠟燭
九天氷樹劑龍香周旋接武尚書履供帳畱茵御史牀
臚唱閤門春色曙侍臣應奏慶雲章
　　　次韻王師魯待制史院題壁　(元/)周伯琦
大安御閣勢苕亭華闕中天壯上京虹繞金堤晴浪細
龍蟠粉堞翠崗平衆星拱北乾坤大萬國朝元日月明
　分署玉堂清似水簫韶時聽鳯凰聲
　　　　春居玉山院　　　　　　　(明/)木　公
　玉嶽崚嶒映雪堂年年有約賞春光飛紅舞翠鞦韆院
　擊鼓鳴鉦蹴踘塲遲日醉聽羣鳥哢暖風時送百花香
　好山好地堪為樂莫厭尊前累盡觴
　　　五言絶句
　　　　書院　　　　　　　　　　(宋/)趙　抃
　雨久藏書蠧風髙老屋斜鄰居盡金碧一一梵王家
　　　七言絶句
　　　　春日書院　　　　　　　　(明/)魯　鐸
　門巷春苔隔路蹊小桃開滿磬池西枕書眠著無人喚
　花裏東風百舌啼
　
　
　
御定佩文齋詠物詩選卷一百十五
　欽定四庫全書
御定佩文齋詠物詩選卷一百十六
　　苑類
　　　五言古
　　　　侍宴樂遊苑餞徐州刺史應詔
　　　　　　　　　　　　　　　　(梁/)沈　約
　沃若動龍驂參差凝鳯管金塘草未合玉池泉將滿
　　　　遊建興苑　　　　　　　　(梁/)紀少瑜
　丹陵抱天邑紫淵更上林銀臺懸百仞玉樹起千尋水
　流冠葢影風揚歌吹音踟蹰憐拾翠顧歩惜遺簪日落
　庭光轉方幰屢移陰願言樂未極不道愛黃金
　　　　御幸樂遊苑侍宴　　　　　(陳/)張正見
　大君臨四表榮光普八埏區中文化洽海外武功宣鳯
　下書丹篆龜符著緑編昆明不習戰雲夢豈遊畋軌文
　通萬國旌節靖三邊髙秋藐姑射睿想屬汾川兩宮明
　合璧雙闕帶非煙揚鑾出城觀詔蹕指郊㙻禁苑廻雕
輦離宮建翠旃流水奔雷轂追風赴電鞭畫熊飄析羽
金埒響膠弦鳴玉升文砌稱觴溢綺筵獸舞依鐘石鸞
歌應管絃霞明黃鵠路風爽白雲天潦收荷葢折露重
菊花鮮上林賔早鴈長楊唱晩蟬小臣慚藝業擊壤慕
懷鉛康衢飛駛羽大海滴微涓詠歌還集木舞蹈遂臨
泉願薦南山夀明明奉萬年
　　五言律
　　　中秋月直禁苑　　　　　　(唐/)鄭　畋
禁署方懷忝綸闈已再加暫來西掖路還整上清槎恍
惚歸丹地深嚴宿綘霞幽襟聊自適閒㺯紫薇花
　　七言律
　　　苑中　　　　　　　　　　(唐/)韓　偓
上苑離宮望處迷相風髙與露盤齊金階鑄出狻猊立
玉柱雕成翡翠棲外使調鷹初得按中官過馬不教嘶
笙歌錦繡雲霄裏獨許詞臣醉似泥
　　　從遊西苑　　　　　　　　(明/)楊士竒
廣寒宮殿屬天家曉從宸遊駐翠華瓊液總頒仙掌露
金枝皆挿御筵花棹穿萍藻波間雪旗颭芙蓉水上霞
身世直超人境外玉盤親捧棗如𤓰
　　　春日遊東苑應制　　　　　(明/)林　鴻
長樂鐘鳴玉殿開千官歩輦出蓬萊已敎旭日催龍馭
更借春流泛羽杯堤柳欲眠鶯喚起宮花乍落鳥銜來
宸遊好續簫韶奏京國於今有鳯臺
　　　秋日再經西苑　　　　　　(明/)文徵明
内苑秋清宿露晞盈盈日采動金扉松間翠殿團華葢
天外銀橋入紫微錦纜稀遊青雀暗璚波無際白鷗飛
彤牆髙柳無人折時見中官一騎歸
　　七言絶句
　　　漢苑行　　　　　　　　　(唐/)張仲素
二月春光變柳條九天清樂奏雲韶蓬萊殿後花如錦
紫閣堦前雪未消
　　　其二
　回鴈髙飛太液池新花低發上林枝年光到處皆堪賞
　春色人間總未知
　　　　其三
　春風澹澹影悠悠鶯囀髙枝燕入樓千歩廻廊聞鳳吹
　珠簾處處上銀鈎
　　　　苑中寓直　　　　　　　　(明/)夏　言
　湧玉亭前夜放舟碧荷香淨雨初收遥㸔北岸紅煙裏
　水殿珠簾盡上鈎
　
　
　
　
　
　
　
御定佩文齋詠物詩選卷一百十六
　欽定四庫全書
御定佩文齋詠物詩選卷一百十七
　　臺榭類
　　　四言古
　　　　靈臺詩　　　　　　　　　(漢/)班　固
　乃經靈臺靈臺既崇帝勤時登爰考休徵三光宣精五
　行布序習習祥風祁祁甘雨百穀蓁蓁庶草蕃廡屢惟
　豐年於皇樂胥
　　　五言古
　　　　臨髙臺　　　　　　　　　(齊/)王　融
　遊人欲騁望積歩上高臺井蓮當夏吐窓桂逐秋開花
飛低不入鳥散逺時來還㸔雲棟影含月共徘徊
　　　　登髙臺　　　　　　　　　(梁/)王僧孺
試出金華殿聊登銅雀臺九路平如掌千門洞已開軒
車映日過簫管逐風來若非邯鄲美便是洛陽才
　　　　宮殿名登髙臺詩　　　　　(陳/)祖孫登
獨有相思意聊敞鳳凰臺蓮披香稍上月明光正來離
鶴將雲散飛花似雪廻遥思竹林友前窓夜夜開
　　　宓公琴臺詩　　　　　　　(唐/)髙　適
皤皤邑中老自誇邑中理何必升君堂然後知君美開
門無犬吠早卧常晏起昔人不忍欺今我還復爾
　　　登單父陶少府半月臺　　　(唐/)李　白
陶公有逸興不與常人俱築臺像半月迥出髙城隅置
酒望白雲商飇起寒梧秋山入逺海桑柘羅平蕪水色
綠且明令人思鏡湖終當過江去愛此蹔踟蹰
　　　小臺　　　　　　　　　　(唐/)白居易
新樹低如帳小臺平似掌六尺白藤牀一莖青竹杖風
飄竹皮落苔印鶴迹上幽逕與誰同閒人自來往
　　　新搆亭臺示諸弟姪　　　　　白居易
平臺髙數尺臺上結茅茨東西疏二牖南北開兩扉蘆
簾前後卷竹簟當中施清泠白石枕疎凉黃葛衣開衿
向風坐夏日如秋時笑傲頗有趣窺臨不知疲東窓對
華山三峰碧參差南檐當渭水卧見雲㠶飛仰摘枝上
果俯折畦中葵足以充饑渴何必慕甘肥况有好羣從
旦夕相追隨
　　　題嶽麓道卿臺　　　　　　(宋/)范成大
山外江水黃江外滿城綠城外杳無際天低到平陸長
煙貫楚尾逺勢帶吳蜀故園東北望遊子闌干曲
　　七言古(附長短句/)
　　　春臺望　　　　　　　　　(唐/)明　皇
暇景屬三春髙臺聊四望目極千里際山川一何壯太
華見重巖終南分疉嶂郊原紛綺錯參差多異狀佳氣
滿通溝遲歩入綺樓初鶯一一鳴紅樹歸鴈雙雙去緑
洲太液池中下黃鶴昆明水上映牽牛聞道漢家全盛
日别館離宮趣非一甘泉逶迤亘明光五柞連延接未
央周廬徼道縱橫轉飛閣廻軒左右長須念作勞居者
逸勿言我後焉能恤為想雄豪壯栢梁何如儉陋卑茅
室陽烏黯黯向山沈夕鳥喧喧入上林薄暮賞餘廻歩
輦還念中人罷百金
　　　雍臺歌　　　　　　　　　(唐/)溫庭筠
太子池南樓百尺入窓新樹疎簾隔黃金鋪首畫鈎陳
羽葆亭童拂交㦸盤紆欄楯臨髙臺帳殿臨流鸞扇開
早鴈驚鳴細波起映花鹵簿龍飛廻
　　五言律
　　　文翁講堂　　　　　　　　(唐/)盧照鄰
錦里淹中館岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈
　　　登裴秀才廸小臺作　　　　(唐/)王　維
端居不出户滿目望雲山落日鳥邊下秋原人外閒遥
知逺林際不見此檐間好客多乗月應門莫上關
　　　凝雲榭晩興　　　　　　　(宋/)文　同
晩策倚危榭羣峰天際橫雲陰下斜谷雨勢落褒城逺
渡孤煙起前邨夕照明遥懐寄新月又見一稜生
　　　聚仙臺夜飲　　　　　　　(金/)元好問
永夜畱歡席髙懐逺市塵月凉衣有露風細酒生鱗鄉
社情親舊仙臺姓字新殷勤詩卷在長記坐中人
　　　臺上　　　　　　　　　　(明/)薛　蕙
臺逈通風榭窓虚近水城卷簾殘暑去携手晩凉生碧
樹藏雲暗銀河度月明醉來愁彷彿只作畫中行
　　　澄江臺　　　　　　　　　(明/)王　韋
混合開天塹蒼茫壯帝畿帆檣移夕景樓殿動朝輝落
日波濤隠浮煙島嶼微登臺歌古詠長憶謝𤣥暉
　　　平臺　　　　　　　　　　(明/)馬汝驥
曲臺通太乙複道肅鈎陳虎旅歸營久龍光繞禁新柏
梁開日月蓬閣接天人漢帝崇文化賡歌奉紫宸
　　　秋日登雨花臺　　　　　　(明/)陳　鳯
落葉山中寺秋風江上臺鳯城雙闕逈牛渚片帆来繁
吹暮仍急清樽醉復開東籬菊尚晩畱取盡餘盃
　　五言排律
　　　鬱孤臺　　　　　　　　　(宋/)蘇　軾
八境見圖畫鬱孤如舊遊山為翠浪湧水作玉虹流日
麗崆峒曉風酣章貢秋丹青未變葉鱗甲欲生洲嵐氣
昏城樹灘聲入市樓煙雲侵嶺路艸木半炎州故國千
峰外髙臺十日畱他年三宿處凖擬繫歸舟
　　　立春日山西紀石二使君陳程二閫帥邀遊吹
　　　　臺同張職方賦　　　　　(明/)朱睦㮮
驄馬尋芳出髙臺野望同人皆惠連軰地即孝王宮宴
對幽林雪歌餘大國風斷垣蒼蘚合遺沼碧流通日轉
平蕪外春歸逺樹中今朝逢賦客懐古意何窮
　　七言律
　　　朝臺送客有懐　　　　　　(唐/)許　渾
趙佗西拜已登壇馬援南征土宇寬越國舊無唐印綬
蠻鄉今有漢衣冠江雲帶日秋偏熱海雨隨風夏亦寒
嶺北歸人莫回首蓼花楓葉萬重灘
　　　凌歊臺送韋秀才　　　　　　許　渾
雲起髙臺日未沈數邨殘照半巖陰野蠶成繭桑柘盡
谿鳥引雛蒲稗深㠶勢依依投極浦鐘聲杳杳隔前林
故山迢遞故人去一夜月明千里心
　　　亭臺　　　　　　　　　　(唐/)秦韜玉
雕楹累棟架崔嵬院宇生煙次第開為向西忩添月色
豈辭南海取花栽意將畫地成幽沼勢擬驅山近小臺
清境漸深官轉重春時長是别人来
　　　題睦州郡中千峰榭　　　　(唐/)方　干
豈知平地似天台朱户深沈别徑開曳響露蟬穿樹去
斜行沙鳥向池來窓中早月當琴榻牆上秋山入酒杯
何事此中如世外應縁羊祜是仙才
　　　月波臺　　　　　　　　　(宋/)朱　子
潺潺流水注回塘中作平臺受晩凉四面不通車馬跡
一樽聊飲芰荷香韓公無復吟花島楚客何勞賦葯房
少待須臾更清絶月華零露洗匡牀
　　　登擬峴臺　　　　　　　　(宋/)陸　游
層臺縹緲壓城闉倚杖來觀浩蕩春放盡尊前千里目
洗空衣上十年塵縈廻水抱中和氣平逺山如醞藉人
更喜機心無復在沙邊鷗鷺亦相親
　　　妙髙臺　　　　　　　　　(元/)李思衍
危亭新構客持觴雨浥闌干面面凉煙外好山供水墨
風前老樹奏笙簧接天淨緑秋江白著地彤雲晩稻黃
騕褭絲鞭歸興逸水晶宮殿桂花香
　　　華素臺　　　　　　　　　(元/)薛元曦
銀臺錯落照長春泰宇清明絶㸃塵星斗九天分楚越
山河萬里界甌閩花邊綘節招猨鶴雲裏丹梯駐鳯麟
戲馬歌風何足數初陽今古對天人
　　　新秋釣魚臺讌集兼贈倪若谷秘書得中字
　　　　　　　　　　　　　　　(明/)李先芳
古寺凉蟬嘒晩風釣魚臺近濯龍宮波揺樹色浮天上
山寫秋容入鏡中蓮社舊遊花落盡濠梁樂事鳥啼空
臨流不醉新豐酒笑煞滄浪把釣翁
　　五言絶句
　　　奉和春日池臺　　　　　　(唐/)元萬頃
日影飛花殿風文積草池鳳樓通夜敞虬輦望春移
　　　臨髙臺送黎拾遺　　　　　(唐/)王　維
相送臨髙臺川原杳何極日暮鳥飛還行人去不息
　　　望山臺　　　　　　　　　(唐/)錢　起
望山登春臺目盡趣難極晩景下平阡花際霞峰色
　　　石臺　　　　　　　　　　(宋/)朱　子
出谷轉石稜俯身窺木末夕眺嵐翠分朝隮雲海濶
　　　聚逺臺　　　　　　　　　(金/)趙　渢
獨上平臺上風雲萬里來青山一尊酒落日未能回
　　　過越王臺　　　　　　　　(明/)僧來復
人道耶谿好青山罨畫開荷花三百里無數白鷗來
　　七言絶句
　　　嚴陵釣臺　　　　　　　　(唐/)黃　滔
終向煙霞作野夫一竿竹不換簪裾直鈎猶逐熊羆起
獨是先生眞釣魚
　　　　過雲臺　　　　　　　　　(金/)李俊民
　夜半風吹霽色開曉乗殘月過雲臺連山斷處瞰平野
　一線黃流掌上來
　　　　釣臺夜興　　　　　　　　(元/)薩都拉
　仙茶旋煑桐江水客火遥分石壁燈風露滿船山月上
　夜凉獨對釣臺僧
　
　
　
　
　
　
　
　
　
御定佩文齋詠物詩選卷一百十七
　欽定四庫全書
御定佩文齋詠物詩選卷一百十八
　　亭類
　　　五言古
　　　　奉和登百花亭懷荆楚　　　(梁/)朱超道
　亭髙登望極春心逺近同莫謂荆臺隠雲行不礙空柳
　色浮新翠蘭心帶淺紅若因鵬舉便重上龍門中
　　　　山亭夜宴　　　　　　　　(唐/)王　勃
　桂宇幽襟積松臺凉夜永森沈野徑寒肅穆巖扉靜竹
　晦南阿色菏翻北潭影清興殊未闌林端照初景
　　　　夜飲東亭　　　　　　　　(唐/)宋之問
　春泉鳴大壑皓月吐層岑岑壑景色佳慰我逺遊心暗
　芳足幽氣驚棲多衆音髙興南山曲長謡横素琴
　　　　四月十三日詔宴寧王亭子賦得好字
　　　　　　　　　　　　　　　　(唐/)張　説
　何許承恩宴山亭風日好緑嫩鳴鶴洲陰濃鬬雞道果
思夏來茂花嫌春去早行樂無限時皇情及芳草
　　　春遊南亭　　　　　　　　(唐/)韋應物
川明氣巳變巖寒雲尚擁南亭草心緑春塘泉脈動景
煦聽禽響雨餘看柳重逍遥池館華益媿專城寵
　　　芙蓉亭　　　　　　　　　(唐/)柳宗元
新亭俯朱檻嘉木開芙蓉清香晨風送縟彩寒露濃瀟
灑出人世低昂多異容嘗聞色空喻造物誰為工留連
秋月宴迢逓來山鐘
　　　郡亭　　　　　　　　　　(唐/)白居易
平旦起視事亭午卧掩關除親簿領外多在琴書前况
有虛白亭坐見海門山潮來一凭檻賔至一開筵終朝
對雲水有時聽管絃持此聊過日非忙亦非閒山林本
寂寞朝闕空喧煩唯兹郡閣内囂靜得中間
　　　旅次洛城東水亭　　　　　(唐/)孟　郊
水竹色相洗碧花動軒楹自然逍遥風蕩滌浮競情霜
落葉聲燥景寒人語清我來招隱亭衣上塵暫輕
　　　達觀亭　　　　　　　　　(宋/)蔡　襄
峭峻釣龍石飛亭壓其端曠徹四無際因之名達觀扳
雲躋大庭仙路何紆盤秋明澄逺緑暑霽凝新寒城郭
煙火稠水陸漁樵安偶暇按民俗適遊心意歡鳴絃俯
清流對酒環蒼山重拂衣裾淨從帶石嵐還
　　　新作春野亭　　　　　　　　蔡　襄
太守職民治詔書勸吾農載酒事緬邈作室當廨中况
憑軒牖髙中視田野功澹沲沐新澤依微生浮風江潮
漲新緑山麓延朝紅耕鋤時節動歌謡聲意通慙非佐
理才幸遘頻年豐未厭畎畝樂駕言誰相從
　　　枕流亭　　　　　　　　　(宋/)文　同
愛此煙景佳開軒故臨水晴暉照寒浪飛影動忩紙倚
檻見魚游卷簾知鴈起憔悴笑湘纍區區詠蘭芷
　　　開先潄玉亭　　　　　　　(宋/)蘇　軾
髙巖下赤日深谷來長風劈開青玉峽飛出兩白龍亂
沫散霜雪古潭揺清空餘流滑無聲快㵼䨇石谼我來
不忍去月出飛橋東蕩蕩白銀闕沈沈水晶宫願隨琴
髙生脚踏赤鯶公手持白芙蕖跳下清泠中
　　　開先潄玉亭　　　　　　　(宋/)朱　子
竒哉康山陽䨇劒屹對起上有横飛雲下有瀑布水奔
騰復璀璨佳麗更雄偉勢從山梁外影落明湖裏平生
兩仙句詠歎深仰止三年落星灣悵望眼空眯今朝隨
杖屨得此弄清泚更誦玉虹篇塵襟諒昭洗
　　　張詹事遂初亭　　　　　　(元/)趙孟頫
青山繚神京佳氣溢芳甸林亭去天咫萬狀爭自獻年
多嘉木合春晩餘花殿雕闌留戲蝶藻井語嬌燕退食
鳴玉珂友于此終宴鐘鼓樂清時衣冠集羣彦朝市塵
得侵圗書味方逺紛華雖在眼道勝安用戰初心良已
遂雅志由此見何事江海人山林未如願
　　　題清華亭　　　　　　　　(元/)黄　溍
名區滙修渚流望俯平陸飛雨天際來逺峰淨如沐生
香餘晩華繁陰靄嘉木秀色坐可攬終然不盈掬觸景
幽興多接物道機熟誰能與之遊食芳飲山渌
　　　題茶陽驛飛亭　　　　　　(元/)薩都拉
白雲飛出山怒擘蒼峽裂幽谷濕晴雲絶壁灑飛雪萬
折入滄海龍宫水晶闕簸揚弄珠人冰簾挂寒月
　　　松江亭(在吳江垂/虹橋上)　　　　　(明/)髙　啓
泊舟登危亭江風墮輕幘空明入逺眺天水如不隔日
落震澤浦潮來松陵驛緜緜洲溆平莽莽葭菼積憑欄
不敢唾下有龍窟宅帆歸雲外秋鳥下煙中夕欲炊菰
米飯待月出海白喚起弄珠君閒吹第三笛
　　七言古(附長短句/)
　　　西亭子送李司馬　　　　　(唐/)岑　參
髙髙亭子郡城西直上千尺與雲齊盤崖緣壁試攀躋
羣山向下飛鳥低使君五馬天半嘶絲繩玉壺為君提
坐來一望無端倪紅花綠柳鶯亂啼千家萬井連廻谿
酒行未醉聞暮雞㸃筆操紙為君題為君題惜解攜草
萋萋沒馬蹄
　　　宿東谿李十五山亭　　　　(唐/)王季友
上山下山入山谷谿中落日留我宿松石依依當主人
主人不在意亦足名花出地兩重階絶頂平天一小齋
本意由來是山水何用相逢語舊懷
　　　東山亭　　　　　　　　　(宋/)文　同
朝陽之峯乃天設曲嶺長岡地盤結下臨絶澗走縈廻
上聳危亭飛􁊢嵲晩雲幾處水墨畫秋樹幾番紅緑纈
安能恰㑹此時閒靜與詩人吟曉雪
　　　題黄才叔看山亭　　　　　(宋/)楊萬里
春山葉潤秋山瘦雨山黯黯晴山秀湖湘山色天下稀
零陵仍復白其眉作亭不為俗人好箇竹把茅吾事了
朝來看山佳有餘為渠更盡一編書
　　　冷泉亭　　　　　　　　　(元/)周　權
昔人來自天竺國縹緲孤雲伴飛錫天風吹落凝不去
化作竒峯聳空碧至今裂峽餘雲髓桂冷松香流未巳
翠光圍住玉壺秋不於晴雷度山趾道人宴坐無生滅
炯炯層胸照冰雪夜深出定汲清泠寒猿啼斷西巖月
　　　澄虛亭　　　　　　　　　(元/)郭　鈺
匹馬江上行且停蒼松夾道風泠泠波光倒吞落日白
雲氣下接炊煙青山僧獨行掃殘葉水鳥䨇飛廻逺汀
主人邀客領竒勝賦詩把酒澄虛亭
　　五言律
　　　宿羽亭侍宴應制　　　　　(唐/)杜審言
歩輦千門出離宫二月開風光新柳報宴賞落花催碧
水揺空閣青山繞吹臺聖情留晩興歌管送餘杯
　　　都尉山亭　　　　　　　　　杜審言
紫藤縈葛藟緑刺罥薔薇下釣看魚躍探巢畏鳥飛葉
疎荷巳晩枝亞果新肥勝迹都無限只應伴月歸
　　　仙萼亭初成侍宴應制　　　(唐/)沈佺期
山中氣色和宸賞第中過輦路披仙掌帷宫拂帝蘿泉
臨香澗落峰入翠雲多無異登𤣥圃東南望白河
　　　春日宴宋主簿山亭　　　　(唐/)宋之問
公子政邀歡林亭春未闌攀巖踐苔易迷路出花難忩
覆垂楊暖堦侵瀑水寒帝城歸路直留興接鵷鸞
　　　幸梨園亭應制　　　　　　(唐/)崔　湜
年光陌上發香輦鏡中遊草緑鴛鴦殿花明翡翠樓寶
杯承露酌仙管雜風流今日陪遊豫皇恩不可酬
　　　相州北亭　　　　　　　　(唐/)張　説
人務南亭少煙霞北院多山花迷徑路池水拂藤蘿萍
散魚時舞林幽鳥作歌悠然白雲意乘興抱琴過
　　　林亭作　　　　　　　　　(唐/)張九齡
穿築非求麗幽閒欲寄情寓懷因壤石真意在蓬瀛苔
益山文古池添竹氣清從兹果蕭散無事亦無營
　　　同蔡孚五亭詠　　　　　　(唐/)徐　皛
章奏中京罷雲泉別業歸拂琴鋪野席牽柳挂朝衣翡
翠巢書幌鴛鴦立釣磯幽棲可憐處春事滿林扉
　　　宴榮山人池亭　　　　　　(唐/)孟浩然
甲第開金穴榮期樂自多櫪嘶支遁馬池養右軍鵞竹
引攜琴入花邀載酒過山翁來取醉時唱接䍦歌
　　　早秋宴張郎中海亭即事　　(唐/)盧　象
邑有絃歌宰翔鸞狎野鷗眷言華省舊暫滯海池遊鬱
島藏深竹前谿對舞樓更間書即事雲物是新秋
　　　陸渾水亭　　　　　　　　(唐/)祖　詠
晝眺伊川曲巖間霽色明淺沙平有路流水漫無聲浴
鳥沿波聚潛魚觸釣驚更憐春岸緑幽意滿前楹
　　　題韓少府水亭　　　　　　(唐/)祖　詠
梅福幽棲處佳期不忘還鳥啼當户竹花繞傍池山水
氣侵階冷松陰覆座閒寧知武陵趣宛在市朝間
　　　題崔八丈水亭　　　　　　(唐/)李　白
髙閣横秀氣清幽併在君簾飛宛谿水忩落敬亭雲猿
嘯風中斷漁歌月裏聞閒隨白鷗去沙上自成羣
　　　宴陶家亭子　　　　　　　　李　白
曲巷幽人宅髙門大士家池開照膽鏡林吐破顔花緑
水藏春日青軒秘晩霞若聞絃管妙金谷不能誇
　　　章梓州水亭　　　　　　　(唐/)杜　甫
城晩通雲霧亭深到芰荷吏人橋外少秋水席邊多近
屬淮王至髙門薊子過荆州愛山簡吾醉亦長歌
　　　重題鄭氏東亭　　　　　　　杜　甫
華亭入翠微秋日亂清暉危石欹山樹清漣曳水衣紫
鱗衝岸躍蒼隼䕶巢歸向晩尋征路殘雲傍馬飛
　　　過南鄰朱山人水亭　　　　　杜　甫
相近竹參差相過人不知幽花欹滿樹曲水細通池歸
客村非逺殘樽席更移看君多道氣從此數追隨
　　　郡南亭子宴　　　　　　　(唐/)張　謂
亭子春城外朱門向緑林柳枝經雨重松色帶煙深漉
酒迎山客穿池集水禽白雲常在眼聊足慰人心
　　　題裴十六少卿東亭　　　　(唐/)李嘉祐
平津舊東閣深巷見南山卷箔嵐烟潤遮忩竹影閒傾
茶兼落㡌戀客不開關斜照窺檐外川禽時往還
　　　宴無錫蔡長官西亭　　　　　李嘉祐
茅簷閒寂寂無事覺人和井近時澆圃城低下見河興
縁芳草積情向逺峰多別日歸何地停橈更一過
　　　題李將軍山亭　　　　　　(唐/)郭　良
鳳閣將軍位龍門司隷家衣冠為隱逸山水作繁華徑
出重林草池揺兩岸花誰知貴公第亭院有煙霞
　　　夏夜西亭即事寄錢員外　　(唐/)耿　湋
髙亭賔客散暑夜醉相和細汗迎衣集微凉待扇過風
還池色定月晩樹陰多遥想隨行者珊珊動曉珂
　　　玉臺體題湖上亭　　　　　(唐/)戎　昱
湖入苑西邊湖頭勝事偏緑竿初長筍紅顆未開蓮蔽
日髙髙樹迎人小小船清風長入座夏月似秋天
　　　題楊侍郎新亭　　　　　　(唐/)劉　商
毘陵過柱史簡易在茅茨芳草如花種修篁帶筍移徑
幽人未賞簷靜燕初窺野客憐霜壁青松畫一枝
　　　晝居池上亭獨吟　　　　　(唐/)劉禹錫
日午樹陰正獨吟池上亭靜看蜂教誨閒想鶴儀型法
酒調神氣清琴入性靈浩然機已息几杖復何銘
　　　百花亭　　　　　　　　　(唐/)白居易
朱檻在空虛凉風八月初山形如峴首江色似桐廬佛
寺乘船入人家枕水居髙亭仍有月今夜宿何如
　　　湖亭晩歸　　　　　　　　　白居易
盡日湖亭卧心閒事亦稀起因殘醉醒坐待晩凉歸松
雨飄藤帽江風透葛衣柳堤行不厭沙軟絮霏霏
　　　題胡氏谿亭　　　　　　　(唐/)朱慶餘
亭與谿相近無時不有風澗松生便黑野蘚看多紅雨
足秋聲後山沈夜色中主人能守靜略與客心同
　　　光州王建使君水亭作　　　(唐/)賈　島
楚水臨軒積澄鮮一畝餘柳根連岸盡荷葉出萍初極
浦清相似幽禽到不虚夕陽亭際眺槐雨滴疎疎
　　　谿亭　　　　　　　　　　(唐/)許　渾
谿亭四面山横柳半谿灣蟬響螳螂急魚深翡翠閒水
寒留客醉月上與僧還猶戀蕭蕭竹西齋未掩關
　　　其二
煖枕眠谿柳僧齋昨夜期茶香秋夢後松韻晩吟時共
戲魚翻藻爭棲鳥墮枝重陽應一醉栽菊助東籬
　　　宿宣義池亭　　　　　　　(唐/)劉得仁
暮色遶柯亭南山出竹青夜深斜舫月風定一池星島
嶼無人跡菰蒲有鶴翎此中休便得何必泛滄溟
　　　姚氏池亭　　　　　　　　(唐/)項　斯
池館饒佳致幽人愜所閒篠風能動浪岸樹不遮山嘯
檻魚驚後眠忩鶴語間何須說廬阜深處便躋攀
　　　早秋遊湖上亭　　　　　　(唐/)劉　威
危亭秋尚早野思已無窮竹葉一樽酒荷香四座風曉
煙孤嶼外歸鳥夕陽中漸愛湖光冷移舟月滿空
　　　涵碧亭　　　　　　　　　(唐/)方　干
髙低竹雜松積翠復留風路劇陰谿裏寒生暑氣中閒
雲低覆草片水靜涵空方見洋源牧心侔造化工
　　　鄠郊山舍題趙處士林亭　　(唐/)李　洞
圭峯秋後疊亂葉落寒虛四五百竿竹二三千卷書雲
深猿拾栗雨霽蟻縁蔬只隔門前水如同萬里餘
　　　漢南郵亭　　　　　　　　(唐/)裴　說
髙閣水風清開門日送迎帆張獨鳥起樂奏大魚驚驟
雨拖山過微風拂面生閒吟雖得句留此謝多情
　　　題王侍御宅内亭子　　　　(唐/)黄　滔
俗間塵外境郭内宅中亭或有人家創還無蓮幕馨石
曾湖岸見琴誤嶽樓聽來客頻頻說終須作畫屏
　　　中書相公谿亭宴集依韻　　(宋/)徐　鉉
雨霽秋光晩亭虚野興廻沙鷗掠岸去谿水上階來客
傲風欹幘筵香菊在杯東山長許醉何事憶天台
　　　碧巘亭　　　　　　　　　(宋/)文　同
斷巘緑谿邊危亭翠壁前軒忩誰是客詩酒自稱仙逺
壑春藏雨長波晝起煙吏人休報事髙興正陶然
　　　弄珠亭春望　　　　　　　　文　同
岸柳舞毿毿春濃物象酣煙雲分極浦舟楫聚回潭上
水魚千百眠沙鴈兩三遥懷無可奈長是寄城南
　　　東谿亭　　　　　　　　　　文　同
短彴逶迤渡髙櫩夭矯沈波光環堵淨日色綵梁深萍
荇翻金鯽蘭苕㸃翠禽主人公事簡時此照清襟
　　　蒙亭　　　　　　　　　　(宋/)孫　覿
小築三間足雄包萬象并遥波通極浦落日抱孤城小
語千巖應長歌百蟄驚坐看衣屨上漠漠晩雲生
　　　嫣然亭　　　　　　　　　(宋/)朱　子
手種籬間樹枝繁不忍刪新亭最佳處勝日共歡顔景
晏春紅淺雨餘寒翠澘光風回巧笑桃李任漫山
　　　過九里亭　　　　　　　　(宋/)楊萬里
水渚纔容足漁家便架椽屋根些子地簷外不勝天岸
岸皆垂柳門門一釣船五湖好風月乞與不論錢
　　　陳伯可山亭　　　　　　　(宋/)戴復古
梯險登霞外乘流過竹西寒谿隨雨漲髙閣與雲齊䨇
鶴有時舞孤猿何處啼清吟無盡興白石可留題
　　　林皋亭　　　　　　　　　(元/)虞　集
九月天氣肅鶴鳴在林陰使君甚好客來者總能吟紅
樹秋山近黄華夕露深鄰翁八九十有酒即相尋
　　　登山亭　　　　　　　　　(元/)薩都拉
山上新亭好紅塵不可侵雨階幽草合風徑落花深野
水浮晴色平田下夕陰城中公事少日日就登臨
　　　嶽心亭　　　　　　　　　(元/)張　翥
何許新亭好軒忩窈窕深天開雲四面地據嶽中心雨
緑蘼蕪道風香薝蔔林曉嵐收不盡猶作半山陰
　　　吕公亭　　　　　　　　　(元/)余　闕
鄂渚江漢合兹亭宅其幽我來窺石鏡兼得眺芳洲逺
岫雲中没春江雨外流何時乘白鶴吹笛過南樓
　　　垂虹亭　　　　　　　　　(元/)倪　瓉
虛閣春城外澄湖暮雨邊飛雲忽入户去鳥欲窮天林
屋青西映吳松碧左連登臨感時物快吸酒如川
　　　山亭　　　　　　　　　　(明/)薛　蕙
西圃禁垣東凉生暑漸空小池盈宿雨叢桂易秋風獨
鶴窺雲際幽蘭浥露中來遊行樂地不惜醉山公
　　　内苑涵碧亭　　　　　　　(明/)陳　沂
苑入黄金塢橋廻碧樹灣龍池觀九島鼇禁覓三山溜
轉雲車急花深月殿閒從來人罕至御榻在中間
　　　偕方仲美宗良兄再集宛在亭
　　　　　　　　　　　　　　　(明/)朱多炡
一曲君恩重千秋賀監才亭虛水禽集池淨藕花開進
艇凉風送鈎簾返照來誰能與朋好到此不銜杯
　　五言排律
　　　王屋山第之側雜構小亭暇日與羣公同遊
　　　　　　　　　　　　　　　(唐/)李　嶠
桂亭依絶巘蘭榭俯廻谿綺棟魚鱗出雕甍鳳羽棲引
泉聊漲沼鑿磴且通蹊席上山花落簾前野樹低弋林
開曙景釣渚發晴霓狎水驚梁燕臨風聽楚雞復看題
柳葉彌喜蔭桐圭
　　　白蓮花亭侍宴應制　　　　(唐/)沈佺期
九日陪天仗三秋幸禁林霜威變緑樹雲氣落青岑水
殿黄花合山亭絳葉深朱旗夾小徑寳馬駐清潯苑吏
收寒果饔人饍野禽承歡不覺暝遥響素秋砧
　　　仙萼池亭侍宴應制　　　　　沈佺期
歩輦尋丹嶂行宫在翠微川長看鳥滅谷轉聽猿稀天
磴扶階迥雲泉透户飛閒花開石竹幽葉吐薔薇徑狹
難留騎亭寒欲進衣白龜來獻壽仙吹返彤闈
　　　奉和幸神臯亭應制　　　　(唐/)宋之問
清蹕喧黄道乘輿降紫宸霜戈凝曉日雲管發陽春臺
古全疑漢林餘半識秦宴酣詩布澤節改令行仁昔恃
山河險今依道德淳多慚獻嘉頌空累屬車塵
　　　鄭郎中山亭　　　　　　　(唐/)崔　翹
篆筆飛章暇園亭染翰遊地竒人境別事逺俗塵收書
閣山雲起琴齋澗月留泉清鱗影見樹密鳥聲幽杜馥
薰梅雨荷香送麥秋無勞置驛騎文酒暗相求
　　　題獨孤使君湖上林亭　　　(唐/)劉長卿
出樹倚朱欄吹鐃引上官老農持挿拜時稼捲簾看水
對登龍淨山當建隼寒夕陽湖草動秋色渚田寛渤海
人無事荆州客獨安謝公何足比來往石門難
　　　裴僕射東亭　　　　　　　(唐/)錢　起
鳳扆任匡濟雲谿難退還致君超列辟得道在榮班朱
㦸繚垣下髙齋芳樹間隔花聞逺水廢卷愛晴山晩沐
值清興知音同解顔藉蘭開賜酒留客下重關仙犬逐
人靜朝車映竹閒則知真隱逸未必謝區寰軒后三朝
顧赤松何足攀
　　　杭州盧錄事山亭　　　　　(唐/)朱慶餘
山色滿公署到來詩景饒解衣臨曲榭隔竹見紅蕉清
漏焚香夕輕嵐視事朝靜中看鎻印髙處見迎潮曳履
庭蕪近當身樹葉飄傍城餘菊在歩入一仙瓢
　　　李氏小池亭十二韻　　　　(唐/)韋　莊
積石亂巉巉庭莎緑不芟小橋低跨水危檻半依巖花
落魚爭唼櫻紅鳥競鵮引泉疏地脈掃絮積山嵌古柳
紅綃織新篁紫綺緘養猿秋嘯月放鶴夜棲杉枕簟谿
雲膩池塘海雨鹹語忩雞逞辨䑛鼎犬偏饞踏蘚青粘
屐攀蘿緑蔭衫訪僧舟北渡貰酒日西銜遲客登髙閣
題詩遶翠嵓家藏何所寶清韻滿琅函
　　　泉南孫氏園亭　　　　　　(元/)馬祖常
鑿石通歸汐浮梁看浴暾鴨闌萍上甃鹿柵蘚生垣薝
蔔垂梔子篔簹長竹孫書香芸辟蠧席煖錦裁鴛交客
登仙籍承家荷帝恩冰甌蜂蜜溜酒榼荔漿翻吹籥花
圍屋彈琴鶴舞園海雲春有態閩雪夜無㾗誰謂衣裳
懶予今杖履煩捋鬚歌月地翹首望天門
　　七言律
　　　太平公主山亭侍宴應制　　(唐/)李　嶠
黄金瑞榜絳河隈白玉仙輿紫禁來碧樹青岑雲外聳
朱樓畫壁水中開龍舟下瞰鮫人室羽節髙臨鳳女臺
遽惜歡娛歌吹晩揮戈更却曜靈回
　　　題賈巡官林亭　　　　　　(唐/)楊巨源
白鳥閒棲亭樹枝緑樽仍對菊花籬許詢本愛交禪侣
陳寔由來足好兒明月出雲秋館思逺泉經雨夜忩知
門前長者無虛轍一片寒光動水池
　　　題友人池亭　　　　　　　(唐/)溫庭筠
月榭風亭遶曲池粉垣廻互瓦參差侵簾白片揺翻影
落鏡紅愁冩倒枝鸂鶒刷毛花蕩漾鷺鷥拳足雪離披
山翁醉後如相憶羽扇清樽我自知
　　　奉同諸公題河中任中丞新剏河亭
　　　　　　　　　　　　　　　(唐/)李商隠
萬里誰能訪十洲新亭雲構壓中流河鮫縱翫難為室
海蜃遥驚恥化樓左右名山窮逺目東西大道鎻輕舟
獨留巧思傳千古長與蒲津作勝遊
　　　許州題德星亭　　　　　　(唐/)薛　能
潩水南流東有堤堤邊亭是武陵谿槎松配石堪僧坐
蘂杏含春欲鳥啼髙處月生滄海外逺郊山在夕陽西
頻來不似軍從事只戴紗巾曳杖藜
　　　題河中亭子　　　　　　　　薛　能
河擘䨇流島在中島中亭子正南空蒲根舊浸臨關道
沙色遥飛傍苑風晴見樹卑知嶽大晩聞車亂覺橋通
無窮勝事應須宿霜白蒹葭月在東
　　　和于中丞登扶風亭　　　　(唐/)方　干
避石攀蘿去不迷行時舉歩似丹梯東軒海日已先照
下界晨雞猶未啼郭裏雲山全占寺村前竹樹半藏谿
謝公吟望多來此此地應將峴首齊
　　　再題路支使南亭　　　　　　方　干
行處避松兼礙石即須門徑落斜開愛邀舊友看漁釣
貪聽新禽駐酒杯樹影不隨明月去谿流常送落花來
睡時分得江淹夢五色毫端弄逸才
　　　睦州呂郎中環谿亭　　　　　方　干
為是仙才登望處風光便似武陵春閒花半落猶迷蝶
白鳥䨇飛不避人樹影斜餘侵枕簟荷香坐久著衣巾
暫來此地非多日明主那容借寇恂
　　　題越州袁秀才林亭　　　　　方　干
清邃林亭指畫開幽巖別派象天台坐牽蕉葉題詩句
醉觸藤花落酒杯白鳥不歸山裏去紅鱗多向鏡中來
終年此地為吟侣早起尋君薄暮回
　　　褚家林亭　　　　　　　　(唐/)皮日休
廣庭遥帶舊娃宫竹島蘿谿委曲通茂苑樓臺低檻外
太湖魚鳥徹池中蕭疎桂影移茶具狼籍蘋花上釣筒
爭得共君來此住便披鶴氅對清風
　　　題崔駙馬林亭　　　　　　(唐/)僧無可
宫花野藥半相和藤蔓參差惜不科纎草連門留徑細
髙樓出樹見山多洞中避暑青苔滿池上吟詩白鳥過
更買太湖千片石疊成雲頂緑嵯峨
　　　登涵輝亭　　　　　　　　(宋/)孔武仲
常時洲島隔波瀾故覓君山直上看罨畫園林春減色
水晶宫闕晝添寒州城斜引羣峰小湖面平吞數驛寛
坐久西風響喬木扁舟思到武陵灘
　　　太湖恬亭　　　　　　　　(宋/)王安石
檻臨谿上緑陰圍谿岸髙低入翠微日落斷橋人獨立
水銜幽樹鳥相依清遊自覺心無累靜處安知世有機
更待夜深同徙倚秋風斜月釣船歸
　　　成都楊氏江亭　　　　　　(宋/)文　同
汀洲煙雨卷輕霏遥望軒忩隱翠圍萬嶺西來供曉色
一江南下載晴暉鳬鷗慣入闌干宿魚蟹長隨舴艋歸
我亦舊多滄海思幾時如此得苔磯
　　　題潭州徐氏春暉亭　　　　(宋/)蘇　軾
曨曨曉日上三竿客向東風競倚闌穿竹鳥聲驚歩武
入簷花影落杯盤勿嫌歩月臨元圃冷笑乘槎向海灘
勝槩直應吟不盡憑君寄與畫圖看
　　　秋日登海州乘槎亭　　　　　張　耒
海上西風八月凉乘槎亭外水茫茫人家日暖漁樵樂
山路秋晴松柏香隔水飛來鴻陣濶趂潮歸去櫓聲忙
蓬萊方丈知何處煙浪參差在夕陽
　　　次秀野極目亭韻　　　　　(宋/)朱　子
偶向新亭一破顔髙情直寄有無間地偏已隔東西路
天闊長圍逺近山浩蕩祗愁朝霧合輪囷却喜暮雲還
不堪景物撩人甚倒盡詩囊未許慳
　　　飲清湍亭石上小醉再登晝寒　朱　子
水邊今日共傳杯多謝殷勤數子來三伏炎蒸那有此
百年懷抱頓能開雲山合匝還生霧雪澗翻騰怒吼雷
却恨蒼屏遮逺目凌風直欲跨蓬萊
　　　題張氏新亭　　　　　　　(宋/)范成大
水楊成幄翠相遮猶有東風管物華葉底青梅無數子
梢頭紅杏不多花煩將練火炊香飯更引長泉煮鬬茶
約我詩成須疥壁莫嗔欹側似歸鴉
　　　水亭有懷　　　　　　　　(宋/)陸　游
漁村把酒對丹楓水驛憑軒送去鴻道路半年行不到
江山萬里看無窮故人草詔九天上老子題詩三峽中
笑謂毛錐可無恨書生處處與卿同
　　　池亭夏晝　　　　　　　　　陸　游
造物寧非念老生池亭幽事悉施行羣魚聚散忽無迹
孤蝶去來如有情小磑落茶紛雪片寒泉得火作松聲
曲肱假寐翛然寤不為敲門夢不成
　　　南海東廟浴日亭　　　　　(宋/)楊萬里
南海端為四海魁扶桑絶境信竒哉日從若木梢頭轉
潮到占城國裏回最愛五更紅浪沸忽吹萬里紫霞開
天公管領詩人眼銀漢星槎借一來
　　　寄題曾子與競秀亭　　　　　楊萬里
老夫上下蓼花灘每過君家輙繫船尊酒燈前山入座
孤鴻月底水連天暄凉書問二千里場屋聲名三十年
競秀主人文似豹不應霧隱萬峰邉
　　　平逺亭　　　　　　　　　(元/)尹廷髙
野水漫漫接白雲凭闌轉覺興撩人一川芳草青無際
數㸃遥峰淡不真煙樹夕陽開畫軸風帆沙鳥伴吟身
箇中儘有閒田地何必桃源更問津
　　　半山亭　　　　　　　　　(元/)于　石
萬疊嵐光冷滴衣清泉白石鎻煙扉半山落日樵相語
一徑寒松僧獨歸葉落誤驚幽鳥去林空不礙斷雲飛
層崖峭壁疑無路忽有鐘聲出翠微
　　　分題翠光亭送李仲常江陰知事
　　　　　　　　　　　　　　　(元/)陳　樵
亭前練水細如縈亭上君山玉作屏林斷纔通吳月白
鴈飛不盡楚天青莓苔着雨長黏石翡翠迎風欲墮翎
怪得歩兵迷望眼詩成正值酒初醒
　　　題張以中野亭　　　　　　(元/)倪　瓚
人境曠無車馬雜軒楹只在第三橋開門草色侵書幌
隔水松聲和玉簫一榻雲山供夏簟滿江煙雨看春潮
君能擷取飛霞珮天際真人近可招
　　　題崇山劉氏園亭　　　　　(明/)吳　㑹
西山三疊鬱岧嶤亭上看山翠欲飄楊柳小樓風滿席
芙蓉清沼水平橋美人歌處傾金杓仙客來時度玉簫
我欲醉眠花底月滿衣香露夜蕭蕭
　　　方叔先生過詠歸亭　　　　(明/)沈　右
積雨空林喜夜晴杖藜隨意傍江行天寒木落青山出
日轉沙虛白鳥明漫擬東鄰時釀黍自憐南畝晩歸耕
潁川髙士能相過閒把瑶琴膝上横
　　　坐王氏園亭作　　　　　　(明/)劉榮嗣
秋向郊原靜處尋古牆圍繞蓽門深迂廻窈窕層苔路
青紫丹黄千樹林風定小池開竹影日中髙榭合藤陰
孤琴更在西鄰北遥領清商識隱心
　　　題來青亭　　　　　　　　(明/)僧德祥
西馬橋分一水灣來青亭子在其間一方席上長留客
三尺忩中只見山落地浮雲須急掃當簷繁木要頻刪
輕嵐嫩紫無朝暮肯與閒情數往還
　　七言排律
　　　顧氏緑陰亭　　　　　　　(元/)鄭元祐
顧家亭子緑陰陰楊栁菰蒲岸岸深鷺下積陂明霽雪
鸎啼叢薄度鎔金凉雲覆地苔粘屐疎雨沾衣露滿襟
境曠始知清晝寂舟行忽見白漚沈錦香承宇花如霧
星采當階月在林荷钁課童栽藥物開忩傍水候跫音
湛癡原自能談易嵇鍜何妨善鼓琴况是松醪釀初熟
公餘莫厭客同斟
　　五言絶句
　　　池西亭　　　　　　　　　(唐/)白居易
朱欄映晩樹金魄落秋池還似錢塘夜西樓月出時
　　　陪江州李使君重陽宴百花亭
　　　　　　　　　　　　　　　(唐/)朱慶餘
閒攜九日酒共到百花亭醉裏求詩境回看島嶼青
　　　迎風亭　　　　　　　　　(唐/)朱景元
山雨留青氣谿飇送早凉時廻石門歩階下碧雲光
　　　蓮亭　　　　　　　　　　　朱景元
廻塘最幽處拍水小亭開莫怪闌干濕鵁鶄夜宿來
　　　望湘亭　　　　　　　　　(唐/)鄭　谷
湘水似伊水湘人非故人登臨獨無語風柳自揺春
　　　曹亭　　　　　　　　　　(宋/)孔平仲
外看江水長裏見荷花發廬阜收白雲南浦浸明月
　　　其二
漾舟荷花裏艤棹緑楊陰却上曹亭望山髙江水深
　　　披錦亭　　　　　　　　　(宋/)文　同
繁紅層若雲密綠疊如浪青帝下尋春滿園開歩障
　　　露香亭　　　　　　　　　　文　同
宿露濛曉花婀娜清香發隨風入懷袖累日不消歇
　　　秀聚亭　　　　　　　　　(宋/)陳　瓘
曉色春風裏維舟一小亭看山渾不倦待得雪峰青
　　　卷雲亭　　　　　　　　　(宋/)朱　子
西山雲氣深徙倚一舒嘯浩蕩忽搴開為君展遐眺
　　　君子亭　　　　　　　　　　朱　子
倚杖臨寒水披襟立晩風相逢數君子為我說濂翁
　　　春露亭書　　　　　　　　(元/)劉　因
老樹含春容寒泉動幽響念彼山中人風露恣清賞
　　　寄題真定明逺亭　　　　　(元/)趙孟頫
未到新亭上先題明逺詩雲間歸鴈小山外夕陽遲
　　　煙波亭　　　　　　　　　(明/)吳　琳
漢水連天濶江雲䕶曉寒青青山數㸃最好倚闌看
　　　歸雲亭　　　　　　　　　(明/)蔡　羽
尋幽坐翠微嵐氣濕人衣日暮髙亭上雲歸僧未歸
　　　冷泉亭　　　　　　　　　(明/)王穉登
暮瀑浮花急春流飲鹿渾潺湲一片雨終日在山門
　　七言絶句
　　　過崔處士興宗林亭　　　　(唐/)王　維
緑樹重陰蓋四鄰青苔日厚自無塵科頭箕踞長松下
白眼看他世上人
　　　虢州後亭送李判官使赴晉絳
　　　　　　　　　　　　　　　(唐/)岑　參
西原驛路挂城頭客散紅亭雨未收君去試看汾水上
白雲猶似漢時秋
　　　西亭春望　　　　　　　　(唐/)賈　至
日長風暖柳青青北鴈歸飛入杳冥岳陽城上間吹笛
能使春心滿洞庭
　　　楊家南亭　　　　　　　　(唐/)白居易
小亭門向月斜開滿地凉風滿地苔此院好彈秋思處
終須一夜抱琴來
　　　宿府池西亭　　　　　　　　白居易
池上平橋橋下亭夜深睡覺上橋行白頭老尹重來宿
十五年前舊月明
　　　髙亭　　　　　　　　　　　白居易
亭脊太髙君莫拆東家留取當西山好看落日斜銜處
一片春嵐映半環
　　　宿竇使君莊水亭　　　　　　白居易
使君何在在江東池柳初黄杏欲紅有興即來閒便宿
不知誰是主人翁
　　　遊城東王駙馬亭　　　　　(唐/)陸　暢
城外無塵水間松秋天木落見山容共尋蕭史江亭去
一望終南紫閣峰
　　　題候仙亭　　　　　　　　(唐/)沈亞之
新剏仙亭覆石壇雕梁峻宇入雲端嶺北嘯猿髙枕聴
湖南山色捲簾看
　　　登望雲亭招友　　　　　　(唐/)朱慶餘
日日恐無雲可望不辭逐靜望來頻共知亭下眠雲逺
解到上頭能幾人
　　　宿村家亭子　　　　　　　(唐/)賈　島
牀頭枕是谿中石井底泉通竹下池宿客未眠過夜半
獨聞山雨到來時
　　　題池州貴池亭　　　　　　(唐/)杜　牧
勢比凌歊宋武臺分明百里逺帆開蜀江雪浪西江滿
強半春寒去却來
　　　題元處士髙亭　　　　　　　杜　牧
水接西江天外聲小齋松影拂雲平何人教我吹長笛
閒倚春風弄月明
　　　題隱霧亭　　　　　　　　(唐/)魚𤣥機
春花秋月入詩篇白日幽閒是散仙空捲珠簾不曾下
長移一榻對山眠
　　　玉泉亭　　　　　　　　　(宋/)趙　抃
潺潺朝暮入神清落澗通池遶郡㕔亂石長松山十里
探源須上玉泉亭
　　　易從師山亭　　　　　　　(宋/)林　逋
林表秋山白鳥飛此中幽致亦還稀西邨渡口人煙晩
坐見漁舟兩兩歸
　　　登賀園髙亭　　　　　　　(宋/)孔平仲
東武名園數賀家更於髙處望春華深紅淺白知多少
直到南山盡是花
　　　和杜孝錫展江亭　　　　　(宋/)韓　維
斜日低雲動水光偶尋佳處閱羣芳城闉不隔和風度
吹過千花百草香
　　　谿光亭　　　　　　　　　(宋/)蘇　軾
決去湖波尚有情却隨初日動簷楹谿光自古無人畫
憑仗新詩與寫成
　　　題趙秀才壁　　　　　　　(宋/)陳　造
日日危亭凭曲闌幾山蒼翠擁煙鬟連朝策馬衝雲去
盡是亭中望處山
　　　再題吳公濟風泉亭　　　　(宋/)朱　子
華林翠澗響風泉竟日閒來石上眠更結危亭俯幽聽
未妨長作地行仙
　　　拄笏亭晩望　　　　　　　(宋/)范成大
林泉隨處有清凉山繞闌干客自忙谿雨不飛虹尚飲
亂蟬髙柳滿斜陽
　　　雲間湖光亭　　　　　　　　范成大
微風不動斂濤湍組練晶晶色界寒斜照發揮猶未盡
月明殘夜更來看
　　　雨中山行至松風亭忽澄霽　(宋/)陸　游
煙雨千峰擁髻鬟忽看青嶂白雲間卷藏破墨營丘筆
却展將軍著色山
　　　登多稼亭曉望　　　　　　(宋/)楊萬里
風不能消曉霧㾗天猶未放宿雲根城腰摺處纔三徑
山觜前頭別一村
　　　中和館後草亭　　　　　　(金/)李　晏
藤花滿地香仍在松影拂雲寒不收山鳥似嫌遊客到
一聲啼破小亭幽
　　　過濟源登裴公亭用閒閒老人韻
　　　　　　　　　　　　　　(元/)耶律楚材
山接晴霄水浸空山光灔灔水溶溶風廻一鏡揉藍淺
雨過千峰潑黛濃
　　　其二
掀髯坐語閒臨水仰面徐行飽看山竹裏忽聞春雪落
天教著我畫圖間
　　　宿浚儀公湖亭　　　　　　(元/)楊　載
夜宿湖亭水氣凉四更風露濕衣裳空濛霧重前山暗
屋角斜明是月光
　　　題番陽方氏心逺亭　　　　(元/)黄清老
柴門垂柳曉啼鴉露徑苔封芍藥芽分得番陽雲一半
自携春雨種黄花
　　　劉氏水南亭子　　　　　　(明/)蔣山卿
洛水橋南學士家青林遥對碧山斜春風細雨柴門閉
一樹鶯啼杏子花
　　　小亭即事　　　　　　　　(明/)李先芳
緑楊垂穗噪新鴉竹裏茅亭一徑斜不是山人攜酒至
小園閒煞碧桃花
　　　望湖亭　　　　　　　　　(明/)王穉登
亭邊楊柳水邊花落日行人正憶家不及江南湖上寺
木蘭舟裏載琵琶
　　　　秋亭　　　　　　　　　　(明/)僧徳祥
　十日陰雲雨未收山中新漲足谿流杖藜不到閒亭上
　恐有秋聲在樹頭
　　　　立玉亭　　　　　　　　　　僧法聚
　山當崖斷孤亭立竹樹廻環翠萬層倒看夕陽深澗底
　不知雲外有歸僧
　
　
　
　
　
　
　
　
　
御定佩文齋詠物詩選卷一百十八
　欽定四庫全書
御定佩文齋詠物詩選巻一百十九
　　樓類
　　　五言古
　　　　登景陽樓　　　　　　　　(宋/)文　帝
　崇堂臨萬雉層樓跨九成瑶軒籠翠幌組幕翳雲屏階
　上曉露潔林下夕風清蔓藻嬛緑葉芳蘭媚紫莖極望
　周天險留察浹神京交渠紛綺錯列植發華英
　　　　奉和登北顧樓　　　　　　(梁/)簡文帝
　舂陵佳麗地濟水鳳皇宫况此徐方域川嶽邁周豐皇
　情愛歴覽遊陟擬崆峒聊驅式道候無勞襄野童霧崖
　開早日晴天歇晩虹去㠶入雲裏遥星出海中
　　　　水中樓影　　　　　　　　　簡文帝
　水底罘罳出萍間反宇浮風生色不壞浪去影恒畱
　　　　和晉安王薄晩逐凉北樓回望應教
　　　　　　　　　　　　　　　　(梁/)庾肩吾
向夕紛喧屏追凉飛觀中樹影臨城日窗含度水風遥
天如接岸逺帆似凌空陪文慚宋玉徒等侍蘭宮
　　　和晩日登樓　　　　　　　(梁/)劉　緩
所以登臺榭正重接煙霞長絲觸欄斷歸鳥避窗斜俯
巢窺暝宿臨樹摘髙花百雉時方晩九層光尚賖
　　　詠水中樓影　　　　　　　(梁/)王臺卿
飄飄似雲度亭亭如蓋浮熟看波不動還是映髙樓
　　　初春登樓即目觀作述懷　　(唐/)太　宗
憑軒俯蘭閣眺矚散靈襟綺峰含翠霧照日蘂紅林鏤
丹霞錦岫殘素雪斑岑拂浪隄垂柳嬌花烏續吟連甍
豈一拱衆榦如千尋明非獨材力終藉棟梁深彌懷矜
樂志更懼戒盈心愧制勞居逸方規十産金
　　　奉和登陜州城樓應制　　　(唐/)許敬宗
挹河澄緑宇御溝映朱宫辰旂翻麗景星蓋曳雕虹學
顰齊桞嫩妍笑發春叢錦鱗文碧浪繡羽絢青空眷念
三階靜遐想二南風
　　　奉和聖製登蒲州逍遥樓應制
　　　　　　　　　　　　　　　(唐/)蘇　頲
在昔堯舜禹遺塵成典謨聖皇東廵狩况乃經此都樓
觀紛迤邐河山㡬縈紆緬懷祖宗業相繼文武圖尚徳
既無險觀風諒有孚豈如汾水上簫鼔事遊娛
　　　題陸山人樓　　　　　　　(唐/)儲光羲
暮聲雜初鴈夜色涵早秋獨見海中月照君池上樓山
雲拂髙棟天漢入雲流不惜朝光滿其如千里遊
　　　登錦城散花樓　　　　　　(唐/)李　白
日照錦城頭朝光散花樓金窗夾繡户珠箔懸瓊鈎飛
梯緑雲中極目散我憂暮雨向三峽春江繞雙流今來
一登望如上九天遊
　　　遊平泉宴浥澗宿香山石樓贈坐客
　　　　　　　　　　　　　　　(唐/)白居易
逸少集蘭亭季倫宴金谷金谷太繁華蘭亭閙絲竹何
如今日㑹浥澗平泉曲杯酒與管絃貧中隨分足紫鮮
林筍嫩紅潤園桃熟採摘助盤筵芳滋盈口腹閒吟暮
雲碧醉藉春草緑舞妙艷流風歌清叩寒玉古詩惜晝
短勸我令秉燭是夜勿言歸相攜石樓宿
　　　登谿山第一樓有懷倪元鎭　(明/)陳汝言
清晨獨倚樓秋色淨如洗山青雲弄姿江白風初起心
隨沙烏閒目送征帆駛對景每懷人相看隔千里
　　七言古
　　　山隂縣西樓　　　　　　　(唐/)孫　逖
都邑西樓芳樹間逶迤霽色遶江山海月夜從公署出
江雲晩對訟庭還誰知春色朝朝好二月飛花滿江草
一見湖邊楊柳風遥憶青青洛陽道
　　　郢城西樓吟　　　　　　　(唐/)郎士元
連山盡處水縈廻山上戍門臨水開朱欄直下一百丈
日暖游鱗自相向昔人愛險閉層城今人愛閒江復清
沙洲楓岸無來客草緑花紅山烏嗚
　　　寓居合江樓　　　　　　　(宋/)蘇　軾
海上蔥蘢氣佳哉二江合處朱樓開蓬萊方丈應不逺
肯為蘇子浮江來江風初凉睡正美樓上啼鴉呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯付與羅浮春
　　　黄氏容安樓　　　　　　　(元/)郭　鈺
君家髙樓髙百尺樓間把酒無虚日極目欲窮千里心
誰謂區區僅容膝捲簾半空雲氣入孤鶴長嗚楚天碧
醉拍闌干呼月來萬壑松風夜吹笛天上玉京十二樓
羣仙不帶人間愁曉飛霞珮來相訪攜我共作丹丘遊
今日之日君我畱為君題詩樓上頭笑指樓前大江水
古今人物共風流
　　　城南樓　　　　　　　　　(元/)僧惟則
城南樹尾花風晴城南樹下漁舟行隔谿竹屋數家酒
矮籬路轉人縱横仙山石洞在眼底塔竿倒影滄波明
相期待渡日已晩坐看平野青煙生
　　五言律
　　　奉和御製登鴛鴦樓即目應制
　　　　　　　　　　　　　　　(唐/)孫　逖
玉輦下離宮瓊樓上半空方廵五年狩更闢四門聰井
邑觀秦野山河念禹功停鑾畱睿作軒檻起南風
　　　登河北城樓作　　　　　　(唐/)王　維
井邑傅巖上客亭雲霧間髙城眺落日極浦暎蒼山岸
火孤舟宿漁家夕鳥還寂寥天地暮心與廣川閒
　　　與杭州薛司户登樟亭樓作　(唐/)孟浩然
水樓一登眺半出青林髙帟幕英寮敞芳筵下客叨山
藏伯禹穴城壓伍胥濤今日觀溟漲垂綸欲釣鼇
　　　題金城臨河驛樓　　　　　(唐/)岑　參
古戍依重險髙樓見五凉山根盤驛道河水浸城牆庭
樹巢鸚鵡園花隱麝香忽如江浦上憶作捕漁郎
　　　秋登宣城謝朓北樓　　　　(唐/)李　白
江城如畫裏山曉望晴空兩水夾明鏡雙橋落彩虹人
煙寒橘柚秋色老梧桐誰念北樓上臨風懷謝公
　　　與夏十二登岳陽樓　　　　　李　白
樓觀岳陽盡川向洞庭開鴈引愁心去山銜好月來雲
間連下榻天上接行杯醉後凉風起吹人舞袖廻
　　　登兗州城樓　　　　　　　(唐/)杜　甫
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
　　　題新津北橋樓得郊字　　　　杜　甫
望極春城上開筵近鳥巢白花簷外朶青柳檻前梢池
水觀為政廚煙覺逺庖西川供客眼惟有此江郊
　　　白帝城樓　　　　　　　　　杜　甫
江度寒山閣城髙絶塞樓翠屏宜晩對白谷㑹深遊急
急能鳴鴈輕輕不下鷗夷陵春色起漸擬放扁舟
　　　和樊潤州秋日登城樓　　　(唐/)皇甫冉
露冕臨平楚寒城帶早霜時同借河内人是卧淮陽積
水澄天塹連山入帝鄉因髙欲見下非是愛秋光
　　　奉陪渾侍中五日登白鶴樓　(唐/)盧　綸
髙樓倚玉梯朱檻與雲齊顧盻臨霄漢談諧息鼓鼙洪
河廻更直野雨急仍低今日陪樽爼還應醉似泥
　　　奉陪段相公晩夏登張儀樓　(唐/)姚　向
秦相架羣材登臨契上台查從銀漢落江自雪山來儷
曲親流火凌風洽小杯帝鄉如在目欲下盡徘徊
　　　晩夏登張儀樓　　　　　　(唐/)姚　康
登覽值晴開詩從野思來蜀川新草木秦日舊樓臺池
影揺中座山光接上台近秋宜晩景極目斷浮埃
　　　同薛侍御登黎陽縣樓眺黄河
　　　　　　　　　　　　　　　(唐/)楊巨源
倚檻恣流目髙城臨大川九回紆白浪一半在青天氣
肅晴空外光翻曉日邊開襟值佳景懷抱更悠然
　　　江樓偶宴贈同座　　　　　(唐/)白居易
南浦閒行罷西樓小宴時望湖凭檻久待月放杯遲江
果嘗盧橘山歌聽竹枝相逢且同樂何必舊相知
　　　嘉州驛樓晚望　　　　　　(唐/)姚　鵠
樓壓寒江上開簾對翠微斜陽諸嶺暮古渡一僧歸窗
迥雲衝起汀遥鳥背飛誰言坐多倦目極自忘機
　　　長沙陪裴大夫登北樓　　　(唐/)李羣玉
巖嶂隨髙歩琴樽奉勝遊金風吹緑簟湖水入朱樓朗
抱雲開月髙情鶴見秋登臨多暇日非為賦消憂
　　　題樟亭驛樓　　　　　　　(唐/)喻坦之
危檻倚山城風帆檻外行日生滄海赤潮落浙江清秋
晩遥峰出沙乾細草平西陵煙樹色長見伍員情
　　　和于興宗守綿州登越王樓以詩寄朝士
　　　　　　　　　　　　　　　(唐/)王　鐸
謝朓題詩處危樓壓郡城雨餘江水碧雲斷雪山明錦
繡來仙境風光入帝京恨無青玉案何以報髙情
　　　岳陽樓　　　　　　　　　(唐/)江　為
倚樓髙望極展轉念前途晚葉紅殘楚秋江碧入吳雲
中來鴈急天末去帆孤明月誰同我悠悠上帝都
　　　彭城南樓　　　　　　　　(宋/)丈　同
百尺壓城端飛簷欲上摶湖光揺埤堄山影轉闌干秀
野含春煦喬林擁暮寒回頭大岷雪千仞玉巑岏
　　　夏曼卿作新樓扁曰瀟湘片景
　　　　　　　　　　　　　　　(宋/)戴　昺
有此一樓足悠然萬慮忘拓開風月地壓斷水雲鄉四
野畱春色千峰照夕陽眼前無限景何處認瀟湘
　　　建昌胡氏小有樓　　　　　(元/)陳　旅
窈窕麻姑宅登臨憶謝公近聞好山色多在小樓中屋
曙丹霞吐城深翠雨通石池正當户人立藕花風
　　　漢江城樓　　　　　　　　(明/)李言恭
樓閣依山出城髙逼太空帆檣入煙霧波浪過簾櫳燈
火深林裏星河流水中人家半漁者蓑笠挂秋風
　　　夕佳樓　　　　　　　　　(明/)姚　旅
託意眺西嶺嵐隂過水濃煙能添晚翠霞亦勝朝容客
散樓頭月人閒野水鐘於兹逺塵侶倦鳥每相從
　　五言排律
　　　登瀛洲南城樓寄逺　　　　(唐/)沈佺期
層城起麗譙憑覽出重霄兹地多形勝中天宛寂寥四
榮摩鸛鶴百拱厲風飇北際燕王館東連秦帝橋晴光
七郡滿春色兩河遥傲睨非吾土躊躇適逺囂離居欲
有贈春草寄長謡
　　　登臨沮樓　　　　　　　　(唐/)張九齡
髙深不可厭廵屬復來過本與衆山絶况兹韶景和危
樓入水倒飛楹向空摩雜樹縁青壁樛枝挂緑蘿潭清
能徹底魚樂好跳波有象言難具無端思轉多同懐不
在此孤賞欲如何
　　　新成甲仗樓　　　　　　　(唐/)張　籍
謝氏起新樓西臨城角頭圖功百尺麗藏器五兵脩結
締榱甍固虚明户楹周魚龍巻旗幟霜雪積戈矛暑雨
熇蒸隔凉風宴位畱地髙形出沒山靜氣清幽睥晲斜
光徹欄干宿靄浮芊芊秔稻色脈脈宛谿流郡化王丞
相詩情沈隱侯居兹良得意殊勝峴山遊
　　　分題蕃宣樓送山僉憲之閩　(元/)吳師道
大府開閩土危樓鎭海涯飛雲浮畫棟麗日照髙牙昔
駐蕃侯馬今迎使者車三山歸指顧萬井仰光華縹緲
臨城處逍遥散吏衙榕隂千樹翠荔子半空霞嶺嶠俱
清謐賓僚亦靜嘉宣風問民俗作屏扞王家去去青𠖇
樾依依紫禁花登髙應有賦畱待碧籠紗
　　七言律
　　　登安陽城樓　　　　　　　(唐/)孟浩然
縣城南面漢江流江嶂開成南雍州才子乘春來騁望
羣公暇日坐銷憂樓臺晩映青山郭羅綺晴嬌緑水洲
向夕波揺明月動更疑神女弄珠遊
　　　七月一日題終明府水樓　　(唐/)杜　甫
髙棟層軒已自凉秋風此日灑衣裳翛然欲下隂山雪
不去非無漢署香絶壁過雲開錦繡疎松隔水奏笙簧
看君宜著王喬履眞賜還疑出尚方
　　　江陵節度使陽城郡王新樓成王請嚴侍御判
　　　　官賦七字句同作　　　　　杜　甫
樓上炎天冰雪生髙飛燕雀賀新成碧窗宿霧濛濛濕
朱栱浮雲細細輕仗鉞褰帷瞻具美投壺散帙有餘清
自公多暇延叅佐江漢風流萬古情
　　　又作此奉衞王　　　　　　　杜　甫
西北樓成雄楚都逺開山嶽散江湖二儀清濁還髙下
三伏炎蒸定有無推轂㡬年惟靜鎭曳裾終日盛文儒
白頭受簡焉能賦媿似相如為大夫
　　　五鳳樓晩望　　　　　　　(唐/)白居易
晴陽晩照濕煙銷五鳳樓髙天泬寥野緑全經朝雨洗
林紅半被暮雲燒龍門翠黛眉相對伊水黄金線一條
自入秋來風景好就中最好是今朝
　　　庾樓曉望　　　　　　　　　白居易
獨憑朱檻立凌晨山色初明水色新竹霧曉籠銜嶺月
蘋風暖送過江春子城隂處猶殘雪衙鼓聲前未有塵
三百年來庾樓上曽經多少望鄉人
　　　題岳陽樓　　　　　　　　　白居易
岳陽城下水漫漫獨上危樓凭曲欄春岸緑時連夢澤
夕波紅處近長安猿攀樹立啼何苦鴈㸃湖飛渡亦難
此地惟堪畫圖障華堂張與貴人看
　　　過襄陽樓呈上府主嚴司空樓在江陵節度使
　　　　宅北隅　　　　　　　　(唐/)元　稹
襄陽樓下樹隂成荷葉如錢水面平拂水栁花千萬㸃
隔林鶯舌兩三聲有時水畔看雲立每日樓前信馬行
早晩暫教王粲上庾公應待月華明
　　　春早郡樓書事寄呈府中羣公
　　　　　　　　　　　　　　　(唐/)許　渾
兩鬢垂絲髪半霜石城孤夢繞襄陽鴛鴻幕裏蓮披檻
虎豹營中栁拂牆畫舸欲行春水急翠簾初捲暮山長
峴亭風起花千片流入南湖盡日香
　　　和剡縣陳明府登縣樓　　　(唐/)方　干
郭裏人家如掌上簷前樹木映窗櫺烟霞自接天台地
分野應侵婺女星驛路古今通北闕仙谿日夜入東溟
綵衣才子多吟嘯公退時時見畫屏
　　　尚書新創敵樓　　　　　　　方　干
異境永為歡樂地歌鐘夜夜復年年平明旭日生牀底
薄暮殘霞落酒邊雖向檻前窺下界不知窗裏是中天
直湏分付丹青手畫出旌幢遶謫仙
　　　太保中書令軍前新樓　　　(唐/)吳　融
十二闌干壓錦城半空人語落灘聲風流近接平津閣
氣色髙含細栁營盡日捲簾江草緑有時欹枕雪峰晴
不知奉詔朝天後誰此登臨看月明
　　　秋日登臨越王樓　　　　　(唐/)李　渥
越王曽牧劒南州因向城隅建此樓横玉逺開千嶠雪
暗雷下聽一江流畫簷先弄朝陽色朱檻低臨衆木秋
徒學仲宣聊四望且將詩賦好依劉
　　　煙雨樓　　　　　　　　　(宋/)鄭　俠
仙人居處即鼇宮更作層樓峭倚空羣岫西來煙漠漠
大江南去雨濛濛花鑣栁䇿熈怡裏耘笠漁簑笑語中
别有夜楹千里月憑䦨清興與誰同
　　　望海樓　　　　　　　　　(宋/)米　芾
雲間鐵甕近青天縹緲飛樓百尺連三峽江聲流筆底
六朝㠶影落樽前㡬番畫角催紅日無事滄洲起白煙
忽憶賞心何處是春風秋月兩茫然
　　　望湖樓晚眺　　　　　　　(宋/)楊　時
斜日侵簾上玉鈎簷花飛動錦文浮湖光寫出千峰秀
天影融成十里秋翠鷸翻飛窺淺水片雲隨意入滄洲
畱連更待東窗月注目晴空獨倚樓
　　　鄂州南樓　　　　　　　　(宋/)范成大
誰將玉笛㺯中秋黄鶴飛來識舊遊漢樹有情横北渚
蜀江無語抱南樓燭天燈火三更市揺月旌旗萬里舟
却笑鱸江垂釣手武昌魚好便淹畱
　　　晩登木瀆小樓　　　　　　　范成大
萬象當樓黼繡張欄干一曲立蒼茫雲堆不動山深碧
星出無多月淡黄宿鳥盡時猶數㸃歸鴻驚處更斜行
松陵正有鱸魚上安得長竿坐釣航
　　　宴西樓　　　　　　　　　(宋/)陸　游
西樓遺跡尚豪雄錦繡笙簫在半空萬里因循成久客
一年容易又秋風燭光低映珠簾麗酒暈徐添玉頰紅
歸路迎凉更堪愛摩訶池上月方中
　　　黄鶴樓　　　　　　　　　(宋/)游　侶
長江巨浪拍天浮城郭相望萬景收漢水北吞雲夢入
蜀江西帶洞庭流角聲交送千家月帆影中分兩岸秋
黄鶴樓髙人不見却隨鸚鵡過汀洲
　　　陳待制湖樓　　　　　　　(宋/)趙師秀
何處飛來縹緲中人間惟有畫圗同兩層簾幕垂無地
一片笙簫起半空巖竹倒添秋水碧渚蓮平接夕陽紅
遊人未逹䝉莊旨虚倚闌干面面通
　　　王元仲海岳樓同諸公賦　　(金/)王　璹
十二朱䦨倚半空元龍髙臥定誰雄簷楹翠濕蓬山雨
枕簟凉生弱水風物色横陳詩卷裏雲濤飛動酒杯中
謫仙㑹有騎鯨便八極神遊路可通
　　　煙雨樓　　　　　　　　　(明/)葛一龍
煙雨樓頭春乍晴鴛鴦湖上鳥嚶嚶中浮片席空三面
斜抱千家截半城漁網曬來風栁變酒船揺出浪花生
夕陽慣照憑䦨客一抹遥山鏡裏明
　　七言排律
　　　重題别東樓　　　　　　　(唐/)白居易
東樓勝事我偏知氣象多隨昏旦移湖捲衣裳白重疉
山張屏障緑參差海仙樓閣晴方出江女笙簫夜始吹
春雨星攢尋蟹火秋風霞颭弄濤旗宴宜雲髻新梳後
曲愛霓裳未拍時太守三年嘲不盡郡齋空作百篇詩
　　五言絶句
　　　登鸛雀樓　　　　　　　　(唐/)王之渙
白石依山盡黄河入海流欲窮千里目更上一層樓
　　　登樓　　　　　　　　　　(唐/)韋應物
兹樓日登眺流歲暗蹉跎坐厭淮南守秋山紅樹多
　　　登鸛雀樓　　　　　　　　(唐/)暢　當
迥臨飛鳥上髙出人世間天勢廻平野河流入斷山
　　　北樓　　　　　　　　　　(唐/)韓　愈
郡樓乘曉上盡日不能回晩色將秋至長風送月來
　　　江樓　　　　　　　　　　(唐/)杜　牧
獨酌芳春酒登樓巳半醺誰驚一行鴈衝斷過江雲
　　　髙樓　　　　　　　　　　(唐/)于　鄴
逺天明月出照此誰家樓上有羅衣色凉風吹不秋
　　七言絶句
　　　芙蓉樓送辛漸　　　　　　(唐/)王昌齡
丹陽城南秋海隂丹陽城北楚雲深髙樓送客不能醉
寂寂寒江明月心
　　　黄鶴樓送孟浩然之廣陵　　(唐/)李　白
故人西辭黄鶴樓煙花三月下揚州孤帆逺影碧空盡
惟見長江天際流
　　　寄王舍人竹樓　　　　　　(唐/)李嘉祐
傲吏身閒笑五侯江西取竹起髙樓南風不用蒲葵扇
紗㡌閒眠對水鷗
　　　登清暉樓　　　　　　　　(唐/)劉禹錫
潯陽江色添潮滿彭蠡秋聲送鴈來南望廬山千萬仞
共誇新出棟梁材
　　　宅西有流水牆下構小樓臨翫之時頗有幽趣
　　　　因命歌酒聊以自娛獨醉獨吟偶題五首(録/一)
　　　　　　　　　　　　　　　(唐/)白居易
水色波文何所似麴塵羅帶一條斜莫言羅帶春無主
自置樓來屬白家
　　　竹樓宿　　　　　　　　　　白居易
小書樓下千竿竹深火爐前一盞燈此處與誰相伴宿
燒丹道士坐禪僧
　　　登澧州驛樓寄京兆韋尹　　(唐/)杜　牧
一話涔陽舊使君郡人回首望青雲政聲長與江聲在
自到津樓日夜聞
　　　望海樓晩景　　　　　　　(宋/)蘇　軾
海上濤頭一綫來樓前指顧雪成堆從今潮上君湏上
更看銀山二十回
　　　其二
青山斷處塔層層隔岸人家喚欲譍江上秋風晩來急
為傳鐘鼓到西興
　　　鄂州南樓　　　　　　　　(宋/)黄庭堅
四顧山光接水光凭䦨十里芰荷香清風明月無人管
併作南來一味凉
　　　雨中登岳陽樓望君山　　　　黄庭堅
滿川風雨獨凭闌綰結湘娥十二鬟可惜不當湖水面
銀山堆裏看青山
　　　雙城寺中登樓　　　　　　(金/)周　昂
雲意生隂晩不收西風疎雨一江秋畫圖忽上闌干角
隱隱平灣轉釣舟
　　　友雲樓　　　　　　　　　(金/)白　賁
霧羃烟迷十二闌壺觴招我一躋攀黄簾捲起湘川竹
分得西州數㸃山
　　　東樓雨中　　　　　　　　(金/)王元粹
水邊人靜燕爭泥風動緑荷香滿谿髙樹繞樓遮望眼
獨看山色過牆西
　　　其二
雨入谿樓不見山雨晴依舊數峰閒韋郎詩句王維畫
好在幽人指顧間
　　　雨過登樓　　　　　　　　(元/)劉秉忠
錦里春光曉望中雨餘花潤草䝉茸青山尚在浮雲裏
樓上分明見㡬峰
　　　湖光山色樓口占　　　　　(元/)顧　瑛
天風吹雨過湖去谿水流雲出樹間樓上幽人不知暑
鈎簾把酒看虞山
　　　其二
　晴山逺樹青如薺野水新秧緑似苔落日湖光三萬頃
　盡從飛鳥帶將廻
　　　　樓居春曉望元圃　　　　　(元/)張　雨
　子晉新宫倚太霞繞湖烟火萬人家觀臺一面無人處
　日出煙消都是花
　
　
　
　
　
　
　
　
　
　
御定佩文齋詠物詩選巻一百十九
　欽定四庫全書
御定佩文齋詠物詩選巻一百二十
　　閣類
　　　五言古
　　　　登州中新閣　　　　　　(北周/)庾　信
　跨虛凌倒景連雲距少陽璇極龍鱗上雕甍鵬翅張千
　尋文杏照十里木蘭香開窓對髙掌平坐望河梁歌響
　聞長樂鐘聲徹建章賦用王延夀書須韋仲将龍來隨
　畫壁鳯起逐吹篁石作芙蓉影池如明鏡光花梁反披
　葉蓮井倒垂房徒然思燕賀無以預鵾翔
　　　　水閣朝霽奉簡雲安嚴明府　(唐/)杜　甫
　東城抱春岑江閣鄰石靣崔嵬晨雲白朝旭射芳甸雨
　檻卧花叢風牀展書巻鈎簾宿鷺起丸藥流鶯囀呼婢
　取酒壺續兒誦文選晚交嚴明府矧此數相見
　　　　登閣　　　　　　　　　　(宋/)陳與義
　今日天氣佳登臨散腰脚南方宜艸木九月未黄落秋
郊乃明麗夕雲更蕭索逺逰吾未能歳暮依樓閣
　　　豁然閣　　　　　　　　　(宋/)程　俱
雲霞墮西山飛帆拂天鏡誰開一窓明納此千頃淨寒
蟾發淡白一雨破孤迥時邀竹林交或盡剡谿興扁舟
還北城隠隠聞鐘磬
　　五言律
　　　宿香山閣　　　　　　　　(唐/)賀　朝
暝望春山閣梯雲宿半空軒窓閉潮海枕席拂煙虹朱
網防棲鴿紗燈䕶夕蟲一聞雞唱曉已見日曈曈
　　　夜宿西閣曉呈元二十一曹長
　　　　　　　　　　　　　　　(唐/)杜　甫
城暗更籌急樓髙雨雪微稍通綃幕霽逺帶玉繩稀門
鵲晨光起檣烏宿處飛寒江流甚細有意待人歸
　　　西閣雨望　　　　　　　　　杜　甫
樓雨霑雲幔山寒著水城逕添沙靣出湍減石稜生菊
蕊凄疎放松林駐逺情滂沱朱檻濕萬慮倚檐楹
　　　宿竹閣　　　　　　　　　(唐/)白居易
晚坐松檐下宵眠竹閣間清虚當服藥幽獨抵歸山巧
未能勝拙忙應不及閑無勞别修道即此是𤣥關
　　　滕王閣　　　　　　　　　(唐/)張　喬
昔人登覽處遺閣大江隅疉浪有時有閒雲無日無早
凉先燕去返照後帆孤未得營歸計菱歌滿舊湖
　　　登閣　　　　　　　　　　(宋/)朱　子
横空敞新閣髙處絶炎氛野迥長風入天秋凉氣分憑
闌生逸想投迹逺人羣終憶茅檐外空山多白雲
　　　艤舟登滕王閣　　　　　　(宋/)戴復古
散歩登城郭維舟古樹傍澄江浮野色虚閣貯秋光却
酒淋衣濕搓橙滿袖香西風吹素髮猶逐少年狂
　　　光霽閣晚望　　　　　　　(宋/)真山民
一閣納萬象危䦨俯渺茫白沙難認月黄葉易為霜宿
鳥投煙嶼歸樵趂野航孤吟誰是伴漁笛起滄浪
　　　翁邨翠流閣　　　　　　　(元/)尹廷髙
四圍山翠合縹緲見危樓地狹星辰少雲深水石幽谿
聲晴亦雨松影夏如秋為語逰方者桃源豈外求
　　　菌閣　　　　　　　　　　(元/)張　雨
巖架菌芝閣榜題松雪扉雲來畫檐宿龍向墨池歸對
几琴三疉倚闌山四圍仙靈能夜降應得㖟𤣥機
　　　登天柱閣　　　　　　　　(明/)胡纘宗
與客上江樓横江山欲浮雲當天柱出月傍小姑流帆
外收吴楚尊前落斗牛瀰漫忽千里倚檻思悠悠
　　五言排律
　　　奉和聖製登朝元閣　　　　(唐/)錢　起
六合紆元覽重軒啟上清石林飛棟出霞頂泰階平拂
曙鑾輿上晞陽瑞雪晴翠微回日馭丹巘駐天行御氣
升銀漢垂衣俯錦城山通玉苑迥河抱紫關明感物乾
文動凝神道化成周王陟喬嶽列辟讓英聲
　　　望凌煙閣　　　　　　　　(唐/)劉公興
畫閣凌虚構遥瞻在九天丹楹崇壮麗素壁㑹勲賢靄
靄浮元氣亭亭出瑞煙近看分百辟逺揖誤羣仙圖列
青霄外儀形紫禁前望中空霽景驤首㡬畱連
　　　登福昌山閣　　　　　　　(宋/)蔡　襄
危磴通髙閣登臨境迥清雲開千岫出雪霽一川明斷
鴈來孤影遥泉落細聲野煙依竹見谿樹與橋平已助
騷人思徒揺逺客情扁舟如可泛歴歴是江程
　　七言律
　　　登昇元閣　　　　　　　　(唐/)李建勲
登髙始覺太虛寛白雪須知唱和難雲度瑣窓金榜濕
月移珠箔水精寒九天星象簾前見六代城池直下觀
惟有上層人未到金烏飛過拂闌干
　　　次韻孔憲蓬萊閣　　　　　(宋/)趙　抃
山顛危構傍蓬萊水閣風長此快哉天地涵容百川入
晨昏浮動兩潮來遥思坐上逰觀逺愈覺胷中度量開
憶我去年曽望海杭州東向亦樓臺
　　　運判南園瞻民閣　　　　　(宋/)文　同
青都髙與紫霄通獨凭危欄望不窮萬嶺過雲秋色裏
一峰擎雪夕陽中檐楹曉落天邊月窓户晴吹石闕風
民吏安閒財賦足管絃時復在層空
　　　題晉原舒太博清谿閣　　　　文　同
危閣飛空羽翼開下蟠波面影徘徊光揺畫板月深淺
聲遶曲闌風往來暝色四郊煙莽蒼曉雲千嶂雪崔嵬
主人好客民無訟日夕登逰對酒杯
　　　宿延平雙谿閣　　　　　　(宋/)蔡　襄
鳴籟蕭森萬木聲濃嵐環合亂峰青樓臺矗處雙谿㑹
雷電交時一劒靈曉市人煙披霽旭夜潭漁火鬬寒星
畫屏曽指孤舟看今日孤舟是畫屏
　　　登快閣黄明府强使和山谷先生畱題之韻
　　　　　　　　　　　　　　　(宋/)戴復古
未登快閣心先快紅日半檐秋雨晴宇宙無邊萬山立
雲煙不動八窓明飛來一鶴天相近過盡千帆江自横
借問金華老仙伯㡬人無沗入詩盟
　　　登淨江寺松風閣　　　　　(元/)尹廷髙
巋然傑閣倚松岡縱使無風也自凉四靣闌干金碧界
萬家城郭水雲鄉清江疉嶂迷空闊白鳥蒼煙墮渺茫
風景不殊君記否吴山頂上看錢塘
　　　題周南翁悠然閣　　　　　(元/)杜　本
大江之東彭蠡南周家髙閣與雲參秋風猿狖嗁青嶂
暮雨蛟龍起碧潭遶屋千叢生杞菊過檐百尺長楩楠
何時共此登臨樂指點山川與縱談
　　　許茂勲烏桕閣　　　　　　(明/)葛一龍
地幽霜肅氣珊珊小閣髙臨樹樹斑東顧不遮寒水渡
西來俱是夕陽山連雲送客當秋杪片月争題落酒間
撤去四窓畱半榻儘教棲鶻看人閒
　　五言絶句
　　　晚登郡閣　　　　　　　　(唐/)韋應物
悵然髙閣望已掩東城關春風偏送柳夜景欲沈山
　　　滕王閣春日晚望　　　　　(唐/)曹　松
凌春帝子閣偶眺日移西浪勢平花塢帆隂上柳堤
　　　西閣　　　　　　　　　　(宋/)朱　子
借此雲窓眠靜夜心獨苦安得枕下泉去作人間雨
　　七言絶句
　　　焦崖閣　　　　　　　　　(唐/)韋　荘
李白曽歌蜀道難長聞白日上青天今朝夜過焦崖閣
始信星河在馬前
　　　澄邁驛通潮閣　　　　　　(宋/)蘇　軾
倦客愁聞歸路遥眼明飛閣俯長橋貪看白鷺横秋浦
不覺青林沒晚潮
　　　巾子山翠微閣　　　　　　(宋/)戴復古
雙峰直上與天參僧共白雲棲一菴今古詩人吟不盡
好山無數在江南
　　　丹青閣　　　　　　　　　(宋/)徐　璣
翠靄空霏忽有無筆端誰著此工夫谿山本被人圖畫
却道谿山是畫圖
　　　　天香閣　　　　　　　　　(元/)韓　性
　䦨干曲曲亂雲封回首爐峰翠㡬重上界罡風秋萬頃
　銀河開徧碧芙蓉
　　　　舟夜憶郡齋眺閣　　　　　(明/)顧大典
　舟移澤國暮煙長望入蒼波思渺茫遥憶郡齋清絶處
　萬山孤閣夜焚香
　
　
　
　
　
　
　
　
　
御定佩文齋詠物詩選巻一百二十
　欽定四庫全書
御定佩文齋詠物詩選卷一百二十一
　　荘類(附山房/)
　　　五言古
　　　　宿來公山房待丁大不至　　(唐/)孟浩然
　夕陽度西嶺羣壑倏巳暝松月生夜凉風泉滿清聽樵
　人歸欲盡煙鳥栖初定之子期宿來孤琴候蘿逕
　　　　逰南城韓氏荘　　　　　　(唐/)孟　郊
　初疑瀟湘水鏁在朱門中時見水底月動揺池上風清
　氣潤竹木白光連虚空浪簇霄漢羽岸芳金碧叢何言
　數畝間環泛路不窮願逐神仙侶飄然汗漫通
　　　　宿王耕雲山荘期衍師不至就題竹上
　　　　　　　　　　　　　　　　(明/)張　適
　山館絶塵交惟容謝公屐洗酌松下泉題詩澗邊石吟
　僧期不來掩琴坐岑寂貌此林外影雨餘正凝碧
　　　五言律
　　　春晚山荘率題　　　　　　(唐/)盧照鄰
田家無四鄰獨坐一園春鶯啼非選樹魚戲不驚綸山
水彈琴盡風花酌酒頻年華已可樂髙興復畱人
　　　藍田山荘　　　　　　　　(唐/)宋之問
宦逰非吏隐心事好幽偏考室先依地為農且用天輞
川朝伐木藍水暮澆田獨與秦山老相歡春酒前
　　　侍宴長寧公主東荘應制　　(唐/)李　嶠
別業臨青甸鳴鸞降紫霄長筵鵷鷺集仙管鳯凰調樹
接南山近煙含北渚遥承恩咸巳醉戀賞未還鑣
　　　春日山荘　　　　　　　　(唐/)韋　述
初歲䦕韶月田家喜載陽晚晴揺水態遲景蕩山光浦
淨漁舟逺花飛樵路香自然成野趣都使俗情忘
　　　題李十四荘兼贈綦母校書　(唐/)孟浩然
聞君息隂地東郭柳林間左右瀍澗水門庭緱氏山抱
琴來取醉垂釣坐乗閒歸客莫相待尋源殊未還
　　　過故人荘　　　　　　　　　孟浩然
故人具雞黍邀我至田家綠樹邨邊合青山郭外斜開
筵面場圃把酒話桑麻待到重陽日還來就菊花
　　　漢上題韋氏荘　　　　　　(唐/)岑　參
結茅聞楚客卜築漢江邊日落數歸鳥夜深聞叩舷水
痕侵岸柳山翠借厨煙調笑提筐婦春來蠶㡬眠
　　　夜宴左氏荘　　　　　　　(唐/)杜　甫
風林纎月落衣露浄琴張暗水流花徑春星帶草堂檢
書燒燭短看劒引杯長詩罷聞吴詠扁舟意不忘
　　　王侍御南原荘　　　　　　(唐/)賈　島
買得足雲地新栽藥數窠峰頭盤一逕原下注雙河春
寺閒眠久晴臺獨上多南齋宿雨後仍許重來過
　　　題朱郎中白都荘　　　　　(宋/)王安石
瀟灑桐廬守滄江寄一㕓山光隔釣岸江氣雜炊煙藜
杖聽鳴櫓籃輿看種田清時須共理此興在他年
　　　趙氏南荘　　　　　　　　(元/)許　衡
曉起北窓凉清談戢羽觴入簾花氣重落地燕泥香夢
裏青山小吟邊白日長秋風載書籍相對築茅堂
　　　宿因勝荘　　　　　　　　(元/)薩都拉
竹院亦幽雅參禪媿未能夢回僧枕雨花落佛龕燈風
響過牆竹窓揺挂樹藤裁詩題素壁聊爾記吾曽
　　　山荘即事　　　　　　　　(元/)葉　顒
䇿杖歩松關銜杯看逺山青鞵陪月去翠袖裏雲還芳
草斜陽外落花流水間山林多樂意無夢到塵寰
　　　山荘　　　　　　　　　　(元/)金　涓
青邨谿盡處林密隐孤荘石老莓苔路門深薜茘牆人
行秋葉滑鶴立晚松凉治畝農歸後蓑衣挂夕陽
　　　過故人荘　　　　　　　　(明/)樊　阜
山邨行處好偶過故人荘秋竹煙籠色寒花露浥香一
雞鳴矮屋雙鷺浴橫塘畱飲忘歸去陶然入醉鄉
　　五言排律
　　　奉和幸韋嗣立山荘侍宴應制
　　　　　　　　　　　　　　　(唐/)宋之問
樞掖調梅暇林園藝槿初入朝榮劍履退食偶琴書地
隐東巖室天廻北斗車旌門臨䆗窱輦道屬扶疎雲䍐
明丹壑霜笳徹紫虚水疑投石處谿似釣璜餘帝澤頒
巵酒人歡頌里閭一承黃竹詠長奉白茅居
　　　奉和幸韋嗣立山荘侍宴應制
　　　　　　　　　　　　　　　(唐/)李　嶠
南洛師臣契東巖王佐居幽情遺紱冕宸眷屬樵漁制
下峒山蹕恩廻㶚水輿松門駐旌葢薜幄引簪裾石磴
平黃陸煙樓半紫虚雲霞仙路近琴酒俗塵疎喬木千
齡外懸泉百尺餘崖深經錬藥穴古舊藏書樹宿搏風
鳥池濳縱壑魚寧知天子貴尚憶武侯廬
　　　奉和幸韋嗣立山荘侍宴應制
　　　　　　　　　　　　　　　(唐/)趙彦昭
賢族惟題里儒門但署鄉何如表巖洞宸翰發輝光地
在兹山曲家鄰郃水陽六龍駐旌䍐四牡耀旂常北斗
臨台座東山入廟堂天髙羽翼近主聖股肱良野竹池
亭氣邨花澗谷香縱然懷豹隠空媿躡鵷行
　　　奉和幸韋嗣立山荘侍宴應制
　　　　　　　　　　　　　　　(唐/)武平一
三光廻斗極萬騎肅鈎陳地若遊汾水畋疑歴渭濵圓
塘氷寫鏡遥樹露成春絃奏魚聽曲機忘鳥狎人築巖
思感夢磻石想垂綸落景揺紅壁層隂結翠筠素風紛
可尚元澤藹無垠薄暮清笳動天文煥紫宸
　　　奉和聖製幸玉真公主山荘因題石壁十韻之
　　　　作應制　　　　　　　　(唐/)王　維
碧落風煙外瑶臺道路賒如何連帝苑別自有仙家此
地廻鑾駕緣谿轉翠華洞中開日月窓裏發雲霞庭養
冲天鶴谿流上漢槎種田生白玉泥竈化丹砂谷靜泉
逾響山深日易斜御羮和石髓香飯進胡麻大道今無
外長生詎有涯還瞻九霄上來往五雲車
　　七言律
　　　奉和初春幸太平公主南荘應制
　　　　　　　　　　　　　　　(唐/)李　嶠
主家山第接雲開天子春逰動地來羽騎參差花外轉
霓旌揺曳日邊廻還将石澑調琴曲更取峰霞入酒杯
鸞輅巳辭烏鵲渚簫聲猶繞鳯凰臺
　　　奉和初春幸太平公主南荘應制
　　　　　　　　　　　　　　　(唐/)沈佺期
主家山第早春歸御輦春逰繞翠微買地鋪金曽作埒
尋河取石舊支機雲間樹色千重滿竹裏泉聲百道飛
自有神仙鳴鳯曲併将歌舞報恩輝
　　　侍宴安樂公主山荘應制　　(唐/)李　適
平陽金牓鳯凰樓沁水銀河鸚鵡洲綵仗遥臨丹壑裏
仙輿暫幸綠亭幽前池錦石蓮花艶後嶺香爐桂蕊秋
貴主稱觴萬年夀還輕漢武濟汾逰
　　　奉和幸安樂公主山荘應制　(唐/)趙彦昭
六龍齊軫御朝曦雙鷁維舟下綠池飛觀仰看雲外聳
浮橋直見海中移靈泉巧鑿天孫渚孝筍能抽帝女枝
幸願一生同草樹年年歳歳樂於斯
　　　奉和幸安樂公主山荘應制　(唐/)韋元旦
銀河南渚帝城隅帝輦平明出九衢刻鳯蟠螭凌桂邸
穿池疉石寫蓬壺瓊簫暫下鈞天樂綺綴常懸明月珠
仙牓承恩歌既醉方知朝野更歡娱
　　　奉和初春幸太平公主南荘應制
　　　　　　　　　　　　　　　(唐/)蘇　頲
主第山門起㶚川宸逰風景入初年鳳凰樓下交天仗
烏鵲橋頭敞御筵往往花間逢綵石時時竹裏見紅泉
今朝扈蹕平陽館不羨乗槎雲漢邊
　　　侍宴安樂公主山荘應制　　　蘇　頲
駸駸羽騎歴城池帝女樓臺向晚披露灑旌旗雲外出
風廻巖岫雨中移當軒半落天河水遶逕全低月樹枝
簫鼓宸遊陪宴日和鳴雙鳳喜來儀
　　　奉和初春幸太平公主南荘應制
　　　　　　　　　　　　　　　(唐/)李　邕
傳聞銀漢支機石復見金輿出紫微織女橋邊烏鵲起
仙人樓上鳯凰飛流風入座飄歌扇瀑水侵階濺舞衣
今日還同犯牛斗乗槎共泛海潮歸
　　　題平泉薛家雪堆荘　　　　(唐/)白居易
怪石千年應自結靈泉一帶是誰開蹙為宛轉青蛇項
噴作玲瓏白雪堆赤日暑天長看雨元隂臘月亦聞雷
所嗟地去都門逺不得肩輿每日來
　　　奉和思黯自題南荘見示兼呈夢得
　　　　　　　　　　　　　　　　白居易
謝家別墅最新竒山展屏風花夾籬曉月漸沈橋脚底
晨光初照屋梁時臺頭有酒鶯呼客水靣無塵風洗池
除却吟詩兩閒客此中情状更誰知
　　　題馬太尉華山荘　　　　　(唐/)劉　滄
别開池館背山隂近得幽竒物外心竹色拂雲連嶽寺
泉聲帶雨出谿林一庭楊柳春光暖三徑松蘿晚翠深
自是功成閒劍履西齋長卧對瑶琴
　　　題姑蘇凌處士荘　　　　　(唐/)韋　荘
一簇林亭返照間門當官道不曽關花深逺岸黄鶯鬧
雨急春塘白鷺閒載酒客尋吴苑寺倚樓僧看洞庭山
怪來話得仙中事新有人從物外還
　　　新買疉石谿荘招景仁　　　(宋/)司馬光
一谿清水珮聲寒兩岸莓苔錦繡班三徑誰來卜鄰舍
千峰我已作家山鹿裘藜杖偏宜老紫陌紅塵不稱閒
早挈琴書逺相就放朝爛醉白雲間
　　　過徐氏荘居　　　　　　　(宋/)沈與求
只著髙冠不著纓掉頭防我問功名數椽茅屋有時漏
一墢野田無具耕酒地定能容勝踐墨畦終擬過平生
叩舷歸去蒹葭閙後夜相思看月明
　　　漁荘　　　　　　　　　　(元/)陳　基
何處林塘好卜鄰清江繞屋浄無塵定巢新燕渾如客
泛渚輕鷗不避人楊柳作花香勝雪鱸魚上釣白於銀
春風無限滄浪意欲向汀洲賦采蘋
　　　夜宴范氏荘　　　　　　　(元/)楊維楨
南弁山間多翠微池塘處處涵清暉丹泉釀酒名千日
花樹成窠大十圍童子單衣碧鶴立美人兩袖彩鸞飛
臨分更作嬉春約賸載紅船白苧衣
　　　次韻沈陶菴題有竹荘　　　(明/)張　淵
愛汝石田茅屋好依然風物似斜川白蘋洲渚滄江外
紅樹園林夕照邊艇子打魚偏趂月山童洗藥每臨泉
老夫欲問東家住分取𤓰疇數畝煙
　　　暮春初過山荘　　　　　　(明/)李先芳
山人本性愛山居弭節春逰過草廬短砌雨餘芳草合
小亭風定落花初拂塵下榻驚梁燕開篋抽書走壁魚
更闢巖扉頻灑掃能無長者命巾車
　　五言絶句
　　　春荘　　　　　　　　　　(唐/)王　勃
山中蘭葉徑城外李桃園直知人事静不覺鳥聲喧
　　　題張處士山荘　　　　　　(唐/)杜　牧
好鳥疑敲磬風蟬認軋箏修篁與嘉樹偏倚半巖生
　　七言絶句
　　　奉和聖製幸韋嗣立山荘應制
　　　　　　　　　　　　　　　(唐/)李　嶠
萬騎千官擁帝車八龍三馬訪仙家鳯凰原上窺青壁
鸚鵡杯中弄紫霞
　　　奉和聖製幸韋嗣立山荘應制
　　　　　　　　　　　　　　　(唐/)李　乂
曲榭廻廊繞澗幽飛泉噴水溢池流秪應感發明王夢
遂得邀迎聖主逰
　　　奉和聖製幸韋嗣立山荘應制
　　　　　　　　　　　　　　　(唐/)蘇　頲
樹色參差隐翠微泉流百尺向空飛傳聞此處投竿住
遂使兹辰扈蹕歸
　　　奉和聖製幸韋嗣立山荘應制
　　　　　　　　　　　　　　　(唐/)武平一
鳴鑾奕奕下重樓羽葢逍遥向一丘漢日惟聞白衣寵
唐年更覩赤松遊
　　　和裴令公南荘一絶(裴云野人不識中書/令喚作陶家與謝家)
　　　　　　　　　　　　　　　(唐/)白居易
陶廬僻陋那堪比謝墅幽微不足攀何似嵩峰三十六
長隨申甫作家山
　　　題吉澗盧拾遺荘　　　　　(唐/)韋　荘
主人西遊去不歸滿谿春雨長春薇怪來馬上詩情好
印破青山白鷺飛
　　　石壁寺山房即事　　　　　(宋/)沈與求
望斷南岡逺水通客檣來往酒旗風畫橋依約垂楊外
映帶殘霞一抹紅
　　　懐山荘子仁姪　　　　　　(宋/)楊萬里
危亭獨上忽徬徨欠箇山荘墮我傍却是向來相聚日
老懐未解憶山荘
　　　白荘道中　　　　　　　　(金/)党懐英
　暖風遲日弄春晴渾似龍眠畫裏行沙路半隨堤尾曲
　㡬家桃李鵓鴣鳴
　　　　題雞鳴山房　　　　　　　(明/)蔡　羽
　山浮寒碧水浮花石壁蒼蒼竹樹斜愛爾玉京秋色好
　白雲頭上看人家
　
　
　
　
　
　
　
　
　
　
御定佩文齋詠物詩選卷一百二十一
　欽定四庫全書
御定佩文齋詠物詩選巻一百二十二
　　園林類
　　　五言古
　　　　夜遊北園　　　　　　　　(梁/)簡文帝
　星芒侵嶺樹月暈隐城樓暗花舒不覺明波動見流
　　　　遊韋黄門園　　　　　　　　簡文帝
　息車冠葢里停轡仲長園檐疎遠興積賔至羽觴繁
　　　　從皇太子出𤣥圃應令　　　(梁/)庾肩吾
　春光起麗譙屣歩陟山椒閣影臨飛葢鸎鳴入洞簫水
　還登故渚樹長䕃前橋綠荷生綺葉丹藤上細苖顧循
　慚振藻何用擬瓊瑶
　　　　奉和初秋西園應敎　　　(北齊/)蕭　慤
　池亭三伏後林館九秋前清泠間泉石散漫雜風煙蕖
　開千葉影橊艶百枝然約嶺停飛斾凌波動畫船
　　　　南園　　　　　　　　　　(唐/)元　稹
清露夏天曉名園野氣通水禽遥泛雪池蓮迥披紅幽
林詎知暑環舟似不窮頓灑塵喧意長嘯滿襟風
　　　郡中西園　　　　　　　　(唐/)白居易
閒園多芳草春夏香靡靡深樹足佳禽旦暮鳴不已院
門閉松竹庭逕穿蘭芷愛彼池上橋獨來聊徙倚魚依
藻長樂鷗見人暫起有時舟隨風盡日蓮照水誰知郡
府内景物閒如此始悟諠静緣何嘗係逺邇
　　　和裴侍中南園静興見示　　　白居易
池館清且幽髙懐亦如此有時簾動風盡日橋照水静
将鶴為伴閒與雲相似何必學畱侯﨑嶇覓松子
　　　次韻答斌老獨遊東園　　　(宋/)黄庭堅
主人心安樂花竹有和氣時從物外賞自益酒中味斸
枯蟻改穴掃籜筍迸地萬籟寂中生乃見風雨至
　　　曉出西園由谷中歸　　　　(元/)甘　復
被褐渉西園煩襟散清曉微風動髙樹零露下芳沼始
行幽谷中忽出青林杪流水漂餘花修筠度啼鳥身緣
翠石回思逐白雲杳負杖孤賞懷春闌綠隂悄
　　七言古
　　　邵郎中姑蘇園亭　　　　　(宋/)梅堯臣
吟愛樂天池上篇買池十畝皆種蓮薄城萬竿竹嬋娟
藤纜繫橋青板船折腰大菱不值錢鵁鶄鸂鶒沙際眠
水從太湖根底穿月出洞庭山上圓公歸與客相留連
秋風鶴唳春杜鵑斑鱸斫鱠紅縷鮮紫豉煮蓴香味全
我思白傅在三川吳船雖有吳饌偏當時九老各華顛
裴令來過吟復聨至今怪石存舊鐫七葉樹䕃黄金田
羡公有子勝昔賢髙門通車千萬年
　　五言律
　　　春日侍宴幸芙蓉園應制　　(唐/)李　嶠
年光竹裏徧春色杏間遥煙氣籠青閣流文蕩畫橋飛
花隨蝶舞艶曲伴鶯嬌今日陪歡豫還疑陟紫霄
　　　春日侍宴幸芙蓉園應制　　(唐/)李　乂
水殿臨丹籞山樓繞翠微昔遊人託乗今幸帝垂衣澗
篠緣峰合巖花逗浦飛朝來江曲地無處不光輝
　　　春日侍宴幸芙蓉園應制　　(唐/)宋之問
芙蓉秦地沼盧橘漢家園谷轉斜盤徑川廻曲抱原風
來花自舞春入鳥能言侍宴瑶池夕歸途騎吹繁
　　　崔禮部園亭　　　　　　　(唐/)張　說
窈窕留清館虚徐歩晚隂水連伊闕近樹接夏陽深柳
蔓憐垂拂藤梢愛上尋訝君軒葢侶非復俗人心
　　　春園即事　　　　　　　　(唐/)王　維
宿雨乘輕屐春寒著敝袍開畦分白水間柳發紅桃草
際成棋局林端舉桔橰還持鹿皮几日暮隐蓬蒿
　　　題張野人園廬　　　　　　(唐/)孟浩然
與君園廬並微尚頗亦同耕釣方自逸壺觴趣不空門
無俗士駕人有上皇風何必先賢傳唯稱龎徳公
　　　晩歸東園　　　　　　　　(唐/)李　頎
荆扉帶郊郭稼穡滿東葘倚杖寒山暮鳴梭秋葉時廻
雲覆隂谷返景照霜梨澹泊真吾事清風别自兹
　　　陪鄭廣文遊何将軍山林　　(唐/)杜　甫
不識南塘路今知第五橋名園依綠水野竹上青霄谷
口舊相得濠梁同見招平生為幽興未惜馬蹄遥
　　　其二
百頃風潭上千章夏木清卑枝低結子接葉暗巢鶯鮮
鯽銀絲膾香芹碧澗羮翻疑舵樓底晚飯越中行
　　　其三
風磴吹隂雪雲門吼瀑泉酒醒思卧簟衣冷欲装綿野
老來看客河魚不取錢只疑淳朴處自有一山川
　　　其四
牀上書連屋階前樹拂雲将軍不好武稚子總能文醒
酒微風入聼詩静夜分絺衣挂蘿薜凉月白紛紛
　　　重過何氏　　　　　　　　　杜　甫
問訊東橋竹将軍有報書倒衣還命駕髙枕乃吾廬花
妥鶯捎蝶谿喧獺趂魚重來休沐地真作野人居
　　　其二
山雨樽仍在沙沈榻未移犬迎曽宿客鴉䕶落巢兒雲
薄翠微寺天清皇子陂向來幽興極歩屧過東籬
　　　其三
落日平臺上春風啜茗時石欄斜㸃筆桐葉坐題詩翡
翠鳴衣桁蜻蜓立釣絲自今幽興熟來往亦無期
　　　其四
頗怪朝參懶應躭野趣長雨抛金鏁甲苔卧綠沈槍手
自移蒲柳家纔足稻粱看君用幽意白日到羲皇
　　　寧王山池　　　　　　　　(唐/)范　朝
水勢臨階轉峰形對路開槎從天上得石是海邊來瑞
草分叢種祥花間色栽舊傳詞賦客惟見有鄒枚
　　　奉和元相公家園即事寄王相公
　　　　　　　　　　　　　　　(唐/)韓　翃
共列中台貴能齊物外心廻車青閣晩解帶碧茸深寒
水分畦入晴花度竹尋題詩更相憶一字重千金
　　　題鮮于映林園　　　　　　(唐/)司空曙
雨後園林好幽行迥野通遠山芳草外流水落花中客
醉悠悠慣鶯啼處處同夕陽自望遠日暮杜陵東
　　　題李沆林園　　　　　　　(唐/)盧　綸
古巷牛羊出重門接柳隂閒看入竹路自有向山心種
藥齊幽石耕田到遠林願同詞賦客得興謝家深
　　　春日同諸公過兵部王尚書林園
　　　　　　　　　　　　　　　(唐/)權徳輿
休沐君相近時容曵履過花間留客久臺上見春多松
色明金艾鶯聲雜玉珂更逢新酒熟相與藉庭莎
　　　題從叔沆林園　　　　　　(唐/)李　端
阮宅閒園暮窓中見樹隂樵歌依遠草僧語過長林鳥
上花間井人彈竹裏琴自嫌身未老已有住山心
　　　題崔端公園林　　　　　　　李　端
上士愛清暉開門向翠微抱琴看鶴去枕石待雲歸野
坐苔生席髙眠竹挂衣舊山東望遠惆悵暮花飛
　　　春園即事　　　　　　　　(唐/)陳　羽
水隔羣物外夜深風起頻霜中千樹橘月下五湖人聼
鶴忽忘寢見山如得鄰明年還到此共看洞庭春
　　　題鄒處士隐居　　　　　　(唐/)許　渾
桑柘滿江邨西齋接海門浪衝髙岸響潮入小池渾巖
樹䕃碁局山花落酒樽相逢每留宿還似識王孫
　　　初夏題段郎中修竹里南園　　許　渾
髙人遊息處與此曲池連密樹纔春後深山在目前遠
峰初歇雨片石欲生煙數有僧來宿應縁静好禪
　　　園居　　　　　　　　　　(唐/)李　郢
暮雨揚雄宅秋風向秀園不聞砧杵動時看桔橰翻釣
下魚初食船移鴨暫喧橘寒纔弄色湏帶早霜繁
　　　小園　　　　　　　　　　(唐/)李建勲
小園吾所好栽植忘勞形晩果經秋赤寒蔬近社青竹
蘿荒引蔓土井淺生萍更欲從人勸憑髙置草亭
　　　陳氏園林　　　　　　　　(唐/)鄭　巢
當門三四峰髙興幾人同尋鶴新泉外留僧古木中蟬
苗如草長巖溜入池清欲識懐君意時聞鶴一鳴
　　　春日遊張提舉園池　　　　(宋/)徐　璣
西野芳菲路春風正可尋山池依曲渚古渡入修林長
日多飛絮遊人愛綠隂晩來歌吹起惟覺畫堂深
　　　後浦園廬　　　　　　　　(宋/)戴　敏
卜築成佳致幽棲樂聖時何如謝公墅略似習家池地
暖梅開早天寒酒熟遲催租人去後續得夜來詩
　　　題董侍郎山園　　　　　　(宋/)戴復古
行盡芙蓉徑尋秋叩竹關樓髙納萬象木落見羣山平
野水雲際畫橋煙雨間紅塵城下路只隔一湖灣
　　　家園　　　　　　　　　　(金/)周　昻
五畝園連竹三間屋向陽氣和春浩蕩心静日舒長花
鳥成相識琴書付兩忘陶然一樽酒誰復紀羲皇
　　　過潘韞輝東園　　　　　　(明/)李　戣
為愛東園好春來事事宜藥名人不識花信蝶先知晉
帖臨青李商歌詠紫芝小車乗興往何必訂幽期
　　　春日陪孟東洲憲使公重過宋氏園亭
　　　　　　　　　　　　　　　(明/)馮惟訥
竹色青於染春生宋玉家衆山當户出一水抱城斜積
雨翻髙柳輕寒勒早花風光正如此莫惜醉流霞
　　　春園　　　　　　　　　　(明/)謝　榛
水邨人寂寂遲日敞柴關菜甲春初細園丁雨後閒沙
邊來白鳥柳外出青山此地多幽意行歌薄暮還
　　　周氏園亭　　　　　　　　(明/)俞允文
紫紺琳宮側芳園麗景回焚香青靄聚洗硯白雲開橘
想靈均什亭堪内史才更憐花逕裏月色夜深來
　　　初夏園林即事　　　　　　(明/)胡宗仁
夏入園林好欣逢霽景明藥闌香醉蝶柳㟁綠迷鶯道
在心逾逸情閒跡自清夕陽紅欲盡一抹暮山横
　　五言排律
　　　同二相已下羣官樂遊園宴　(唐/)明　皇
撰日巖廊暇需雲宴樂初萬方朝玉帛千品㑹簪裾地
入南山近城分北斗餘池塘垂柳密原隰野花疎帟幕
看逾暗歌鐘聼自虛興闌歸騎轉還奏弼違書
　　　恩賜樂遊園宴　　　　　　(唐/)張　說
漢苑佳遊地軒庭近侍臣共持榮幸日來賞艶陽春饌
玉頒王篚摐金下帝鈞池臺草色徧宮觀柳條新花綬
光連榻朱顔暢飲醇聖朝多樂事天意每隨人
　　　三月二十日詔宴樂遊園賦得風字
　　　　　　　　　　　　　　　　張　說
樂遊形勝地表裏望郊宮北闕連天頂南山對掌中皇
恩貸芳月旬宴美成功魚戲芙蓉水鶯啼楊柳風春光
看欲暮天澤戀無窮長袖招斜日留光待曲終
　　　題少府監李丞山池　　　　(唐/)李　頎
能向府亭内置兹山與林他人驌驦馬而我薜蘿心雨
止禁門肅鶯啼宮柳深長廊閟軍器積水背城隂窓外
王孫草牀頭中散琴清風多仰慕吾亦爾知音
　　　和李僕射西園　　　　　　(唐/)張　籍
過午歸閒處西庭敞四檐髙眠著琴枕散帙撿書籤印
在休通客山晴好捲簾竹凉繩少到藤暗蝶争潛晩鵲
頻驚喜疎蟬不許拈石苔生紫點欄藥吐紅尖虚坐詩
情逺幽探道侣兼所營當勝地雖儉復誰嫌
　　　題崔駙馬園林　　　　　　(唐/)姚　合
東園連宅起勝事與心期幽洞自生藥新篁迸入池密
林行不盡芳草坐難移石翠疑無質鶯歌似有詞莎臺
髙出樹蘚壁浄題詩我獨多來此九衢人不知
　　　寄題田待制廣州西園　　　(宋/)余　靖
善政偏修舉增完池館清地含春氣早月映暮潮生石
有羣星象花多外國名與民同雉兎邀客醉蓬瀛翰墨
資吟興雲泉適野情鎮應持左蠏快欲鱠長鯨積靄藏
樓閣馴鷗識斾旌甘棠留美䕃髙倚越王城
　　　猗綠園　　　　　　　　　(元/)馬祖常
殖産吾何取開林我獨能縛船常取竹擣紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無氷香灺留文
篆詩囊剰繚綾清晨餐玉罷東望日初升
　　七言律
　　　題張逸人園林　　　　　　(唐/)韓　翃
藏頭不復見時人愛此雲山奉養真露色㸃衣孤嶼曉
花枝妨㡌小園春悶擕幼稚諸峰上閒濯鬚眉一水濵
興罷歸來還對酌茅檐挂著紫荷巾
　　　題元注林園　　　　　　　(唐/)李　端
謝家門館似山林碧石青苔滿樹隂乳鵲盻巢花巷静
鳴鳩鼓翼竹園深桔橰轉水兼通藥方丈留僧共聼琴
獨有野人箕踞慣過君始得一長吟
　　　遊東湖黄處士園林　　　　(唐/)劉　威
偶向東湖更向東數聲雞犬翠微中遥知楊柳是門處
似隔芙蓉無路通樵客出來山帶雨漁舟過去水生風
物情多與閒相稱所恨求安計不同
　　　暮春康樂園　　　　　　　(宋/)韓　琦
榆莢紛紛擲亂錢柳花相撲滚新綿一年寂寞頻來地
三月芳菲已過天樹密只喧閒鳥雀臺髙猶得好山川
老夫不飲時如此徒有詩情益自然
　　　上已訪楊廷秀賞牡丹於御書扁榜之齋其東
　　　　園僅一畝為街者九名曰三三徑意象絶新
　　　　　　　　　　　　　　　(宋/)周必大
楊監全勝賀監家賜湖豈比賜書華廻環自劚三三徑
頃刻常開七七花門外有田聊伏臘望中無處不煙霞
只慚下客非摩詰無畫無詩只漫誇
　　　積芳圃　　　　　　　　　(宋/)朱　子
樂事從兹不易涯朱門還似野人家行看靚艶湏携酒
坐對清隂只煮茶曉起蒼凉承墜露晩來光景亂蒸霞
平生結習今餘幾試數毗那襋上花
　　　再次秀野躬耕桑陌舊園之韻　朱　子
江臯晴日麗芳華翠竹疎疎映白沙路轉忽逢沽酒客
眼明惟見滿園花望中景助詩人趣物外春歸釋子家
向晩却尋芳草徑夕陽流水遶村斜
　　　次秀野韻　　　　　　　　　朱　子
使君簾閣對修筠起看名園雨後春便賦新詩留野客
更傾芳酒酹花神未酬管樂平生志且作羲皇向上人
祗恐功名相迫逐不容老子卧漳濵
　　　其二
滿園紅紫已争新百囀幽禽亦喚人蠟屐未妨泥歩稳
珍叢終恨雨來頻卧看曉色欣初霽起約良游醉好春
却笑當年金谷宴相隨僕僕望車塵
　　　春日小園雜賦　　　　　　(宋/)陸　游
市塵不到放翁家繞麥穿桑野徑斜夜雨長深三尺水
曉寒留得一分花悶從鄰舍分春瓮閒就僧窓試露芽
自此年光應更好日驅秧馬聼繅車
　　　小園　　　　　　　　　　　陸　游
窄窄柴門短短籬山家隨分有園池客因問字來携酒
僧趂分題就賦詩晨露每看花藟拆夕陽頻見樹隂移
拂衣司諫猶忙在此趣淵明却少知
　　　山園　　　　　　　　　　　陸　游
山泉引派漲清池野蔓移根種短籬藝果極知非老事
接花聊復效兒嬉提壺言語開顔聼啄木衣襦緩歩窺
莫笑題詩還滿紙小園幽事要君知
　　　初夏遊凌氏小園　　　　　　陸　游
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從來夏淺勝春日兒女紛紛豈得知
　　　新闢小園　　　　　　　　　陸　游
新展山園半畝强笑人車馬出籠坊山禽乍暖慇懃語
野蘤無風自在香點點水紋迎細雨疎疎籬影界斜陽
出門遥向鄰翁說釋耒相從共一觴
　　　陳侍御園上坐　　　　　　(宋/)范成大
倦眼逢歡春水明詩情得酒春雲生花梢蝴蝶作團去
竹裏鵓鳩相對鳴邂逅浮生此日好纒綿俗累何時輕
擘箋沫墨乏竒句擫笛當筵慚妙聲
　　　小園　　　　　　　　　　(宋/)戴　敏
小園無事日徘徊頻報家人送酒來惜樹不磨修月斧
愛花湏築避風臺引些渠水添池滿移箇柴門傍竹開
多謝有情雙白鷺暫時飛去又飛回
　　　西園得西字　　　　　　　(金/)馮延登
芳徑層巒百鳥啼芝㕓蘭畹自成蹊仙舟倒影涵魚藻
畫棟飄香落燕泥淑景晴熏紅樹暖好風輕泛碧叢低
岡頭醉夢俄驚覺歌吹誰家在竹西
　　　西園書事　　　　　　　　(明/)髙　啟
西園春去綠隂成已覺南窓枕簟清簾捲斜陽歸燕入
池生芳草亂蛙鳴葉過穀雨花猶在衣近梅天潤易生
獨坐正知閒晝永吟餘消盡篆煙輕
　　　次韻寄題鏡川先生後樂園　(明/)李東陽
藥欄花圃背堂開一日朝回幾度來范老心終念廊廟
宼公家不起樓臺海邊釣石鷗盟逺松下棊聲鶴夢回
多少舊題詩句在碧紗籠底認青苔
　　　晩雨飲子重園亭　　　　　(明/)文徵明
髙齋落日偶追從樽酒淹留一笑中芳草滿庭飛燕子
晩凉和雨滴梧桐江魚繞筯肥烹玉野樹藏春淺映紅
潦倒莫言歸更晩習家池館愛山公
　　　春夕潘園　　　　　　　　(明/)楊　慎
雨砌風檐墮楝花蟲書鳥字徧晴沙春山載酒馳朝馬
江閣邀賔起暮鴉陶令葛巾從滲漉管寧紗㡌任攲斜
殊方未覺追隨盡韋曲風流更爾家
　　　遊徐公子西園　　　　　　(明/)蔡汝楠
西園飛葢月中遊隨意登攀自可留門徑近連馳道樹
池塘遥接漢宮流坐看虚牖明朱巘行見深松間畫樓
一自王孫開别第鳳臺花鳥不知秋
　　　行後園新池　　　　　　　　蔡汝楠
後園鑿沼愛漣漪日日行園人不知浴鳥參差雲宿處
戲魚來往芰揺時晩依巖岫分寒翠秋入芙蓉映倒枝
最是一泓清興足五湖情事寄臨池
　　　張舜卿園亭　　　　　　　(明/)許　隚
綠隂深巷寂無譁小結茅亭玩物華花散餘香來客座
竹分新翠過鄰家錦袍垂手閒調鶴鳥㡌籠頭自煮茶
况值承平常偃武不妨詩酒作生涯
　　五言絶句
　　　春園　　　　　　　　　　(唐/)王　勃
山泉兩處晩花柳一園春還持千日醉共作百年人
　　　南垞　　　　　　　　　　(唐/)王　維
輕舟南垞去北垞淼難即隔浦望人家遥遥不相識
　　　張郎中梅園作　　　　　　(唐/)孟浩然
綺席鋪蘭杜珠盤折芰荷故園留不住應是戀絃歌
　　　絶句　　　　　　　　　　(唐/)杜　甫
急雨捎谿足斜暉轉樹腰隔巢黄鳥並翻藻白魚跳
　　　杉逕　　　　　　　　　　(宋/)朱　子
南起雲闗口縈紆上草堂天風發清籟山月度寒光
　　六言絶句
　　　田園樂　　　　　　　　　(唐/)王　維
采菱渡頭風急䇿杖林西日斜杏樹壇邊漁父桃花源
裏人家
　　　其二
桃紅復含宿雨柳綠更帶朝煙花落家僮未掃鳥啼山
客猶眠
　　七言絶句
　　　奉和聖製同玉真公主遊大哥山池題石壁
　　　　　　　　　　　　　　　(唐/)張　說
池如明鏡月華開山學香爐雲氣來神藻飛為鶺鴒賦
仙聲颺出鳳凰臺
　　　和沈太博小圃偶作　　　　(宋/)趙　抃
名園雨後百花繁人倚危樓十二闌園裏芳菲樓上客
一般情緒怕春寒
　　　其二
日烘薄霧開柔陌風罥遊絲著柳條語燕啼鶯自撩亂
驚人殘夢是春朝
　　　書湖隂先生壁　　　　　　(宋/)王安石
茅檐長掃浄無苔花木成畦手自栽一水䕶田将綠繞
兩山排闥送青來
　　　開園　　　　　　　　　　(宋/)蘇　軾
西園牡籥夜沈沈尚有遊人卧柳隂鶴睡覺來風露下
落花飛絮滿衣襟
　　　南園　　　　　　　　　　　蘇　軾
不種夭桃與綠楊使君應欲候農桑春畦雨過羅紈膩
夏壠風來餅餌香
　　　過靈壁張氏園　　　　　　(宋/)曽　鞏
秫地成來多釀酒杏林熟後亦留錢不湏置驛迎賔客
直到門前繫畫船
　　　　春日偶作　　　　　　　(宋/)朱　子
聞道西園春色深急穿芒屩去登臨千葩萬蕊争紅紫
誰識乾坤造化心
　　　園中雜書　　　　　　　　(宋/)陸　游
殘花委地筍掀泥茗椀香囊到處携幽夢欲成誰喚起
半窓斜日鷓鴣啼
　　　花時徧遊諸家園　　　　　　陸　游
翩翩馬上㡌檐斜盡日尋春不到家偏愛張園好風景
半天髙柳卧谿花
　　　飲張功父園戲題扇上　　　　陸　游
寒食清明數日中西園春事又匆匆梅花自避新桃李
不為髙樓一笛風
　　　東園　　　　　　　　　　(宋/)僧道潛
曲渚回塘孰與期杖藜終日自忘歸隔林彷彿聞機杼
應有人家在翠微
　　　遊何氏園　　　　　　　　(金/)馬定國
八尺龍蛇薜茘牆瘦紅疎竹更蒼凉梅花映水無人見
　隔岸飛來片片香
　　　　邨園　　　　　　　　　　(元/)金　涓
　半畝邨園接水涯誅茅新構小書齋窓前不用栽花柳
　只對青山景自佳
　　　　後園　　　　　　　　　　(明/)羅洪先
　南邨雲雨北邨晴晴鳩雨鳩更互鳴東風吹雨衣不濕
　我在桃花深處行
　
　
　
　
　
　
　
　
御定佩文齋詠物詩選巻一百二十二
　欽定四庫全書
御定佩文齋詠物詩選卷一百二十三
　　别業類
　　　五言古
　　　　題崔山人别業　　　　　　(唐/)儲光羲
　南陽隐居者築室丹谿源谿冷怯秋晏室寒欣景暾山
　雞鳴菌閣水霧入衡門東嶺或舒嘯北窓時討論封君
　渭川竹逸士漢隂園何必崆峒上獨為堯所尊
　　　　晦日遊大理韋卿城南别業　(唐/)王　維
　與世澹無事自然江海人側聞塵外遊解驂軛朱輪平
　野照暄景上天垂春雲張組竟北阜泛舟過東鄰故鄉
　信髙㑹牢醴及佳辰幸同擊壤樂心荷堯為君
　　　　尋鞏縣南李處士别業　　　(唐/)岑　參
　先生近南郭茅屋臨東川桑葉隐邨户蘆花映釣船有
　時著書暇盡日窓中眠且喜閭井近灌田同一泉
　　　　過汪氏别業　　　　　　　(唐/)李　白
遊山誰可遊子明與浮丘疉嶺礙河漢連峰横斗牛汪
生面北阜池館清且幽我來感意氣搥炰列珍羞掃石
待歸月開池漲寒流酒酣益爽氣為樂不知秋
　　　潯陽陶氏别業　　　　　　(唐/)劉眘虚
陶家習先隐種柳長江邊朝夕潯陽郭白衣來幾年霽
雲明孤嶺秋水澄寒天物象自清曠野情何綿聨蕭蕭
丘中賞明宰非徒然願守黍稷稅歸耕東山田
　　　初至洞庭懷㶚陵别業　　　(唐/)劉長卿
長安邈千里日夕懐雙闕已是洞庭人猶看㶚陵月誰
堪去鄉思親戚想天末昨夜夢中歸煙波覺來闊江臯
見芳草孤客心欲絶豈訝青春來但傷經時别長天不
可望鳥與浮雲沒
　　五言律
　　　終南别業　　　　　　　　(唐/)王　維
中嵗頗好道晩家南山陲興來毎獨往勝事空自知行
到水窮處坐看雲起時偶然值林叟談笑無還期
　　　酬虞部蘇員外過藍田别業不見留之作
　　　　　　　　　　　　　　　　王　維
貧居依谷口喬木帶荒邨石路枉廻駕山家誰候門漁
舟膠凍浦獵火燒寒原惟有白雲外疎鐘聞夜猿
　　　從岐王過楊氏别業應教　　　王　維
楊子談經處淮王載酒過興闌啼鳥緩坐久落花多逕
轉廻銀燭林開散玉珂嚴城時未啟前路擁笙歌
　　　宿岐州北郭嚴給事别業　　(唐/)岑　參
郭外山色暝主人林館秋疎鐘入卧内片月到牀頭遥
夜惜巳半清言殊未休君雖在青瑣心不忘滄洲
　　　蘇氏别業　　　　　　　　(唐/)祖　詠
别業居幽處到來生隐心南山當户牖灃水映園林竹
覆經冬雪庭昏未夕隂寥寥人境外閒坐聼春禽
　　　南谿别葉　　　　　　　　(唐/)蒋　冽
結宇依青嶂開軒對綠疇樹交花兩色谿合水重流竹
徑春來掃蘭樽夜不收逍遥自得意鼓腹醉中遊
　　　潘司馬别業　　　　　　　(唐/)周　瑀
門對青山近汀牽綠草長寒深包晩橘風𦂳落垂楊湖
畔聞漁唱天邊數鴈行蕭然有髙士清思滿書堂
　　　和人秋歸終南山别業　　　(唐/)錢　起
舊居三顧後晩節重幽尋野徑到門盡山窓連竹隂昔
年鶯出谷今日鳳歸林物外凌雲操誰能繼此心
　　　題樊川杜相公别業　　　　　錢　起
數畝園林好人知賢相家結茅書閣儉帶水槿籬斜古
樹生春蘚新荷巻落花聖恩加玉鉉安得卧煙霞
　　　題鄭侍御藍田别業　　　　(唐/)張　喬
秋山清若水吟客静於僧小徑通商嶺髙窓見杜陵雲
霞朝入鏡猿鳥夜窺燈願作前峰侶終來寄上層
　　　遊崔監丞城南别業　　　　(唐/)劉得仁
門與青山近青山復幾重雪融皇子岸春潤翠微峰地
有經冬艸林無未老松竹寒谿隔寺晴日直聞鐘
　　　東谿别業寄段郎中　　　　(唐/)方　干
前山含逺翠羅列在窓中盡日人不到一樽誰與同凉
隨蓮葉雨暑避柳條風豈分長岑寂明時有至公
　　　冬日尋徐氏别業　　　　　(唐/)僧皎然
近依城北住幽徑少人知積雪行深巷寒山遶故籬竹
花春自發橙實晩仍垂還其巖前鶴今朝下夕池
　　　夏晩别墅　　　　　　　　(宋/)蔡　襄
夏竹侍前楹凉襟析舊酲疉雲封日茜斜雨著虹明魚
動池開暈蟬移樹減清葭洲煙向暝鳬鷖自相迎
　　　上湖閒泛艤舟石函因過下湖小墅
　　　　　　　　　　　　　　　(宋/)林　逋
平臯望不極雲樹逺依依及向扁舟泊還尋下瀨歸青
山連石埭春水入柴扉多謝提壺鳥留人到落暉
　　　訪雲卿淮上别墅　　　　　(宋/)僧惠崇
地近得頻到相携向野亭河分岡勢斷春入燒痕青望
久人收釣吟餘鶴振翎不愁歸路晩明月上前汀
　　　飲張氏别墅　　　　　　　(元/)揭傒斯
楚國多才俊張家好弟兄出門湖水碧留客野堂清微
雨鳴疎竹寒煙覆古城園人隔畦語嵗暮此中行
　　　清漳黄氏北墅　　　　　　(元/)陳　旅
聞說黄家墅開門入翠嵐細岑依舍北流水出城南雨
暖蘭抽筍霜晴樹落柑千年讀書地更莫乞羊曇
　　　别墅晩晴與鄰叟久立　　　(明/)劉仔肩
郊原初雨歇散歩出荆扉落日在髙樹凉風生客衣佛
香僧舍近江影塞鴻飛亦有南鄰叟忘言相與歸
　　五言排律
　　　冬至後過吳張二子檀谿别業
　　　　　　　　　　　　　　　(唐/)孟浩然
卜築因自然檀谿不更穿園廬二友接水竹數家連直
取南山對非闗選地偏卜鄰依孟母共井讓王宣曽是
歌三樂仍聞詠五篇草堂時偃曝蘭枻日周旋外事情
都逺中流性所便閒垂太公釣興發子猷船余亦幽栖
者經過竊慕焉梅花殘臘日柳色半春天鳥泊隨陽鴈
魚藏縮項鯿停杯問山簡何似習池邊
　　七言律
　　　春日題杜叟山下别業　　　(唐/)盧　綸
百鳥羣飛山半晴渚田相接有泉聲園中曉露青叢合
橋上春風綠野明雲影斷來峰影出林花落盡草花生
今朝醉舞同君樂始信幽人不愛榮
　　　春宴王補闕城東别業　　　(唐/)郎士元
柳陌乍隨洲勢轉花源忽傍竹隂開能将瀑水清人境
直取流鶯送酒杯山下古松當綺席檐前片雨滴春苔
地主同聲復同舍留歡不畏夕陽催
　　　酬王季友題半日邨别業兼呈李明府
　　　　　　　　　　　　　　　　郎士元
邨映寒原日已斜煙生密竹早歸鴉長谿南路當羣岫
半景東鄰照數家門通小徑連芳草馬飲春泉踏淺沙
欲待主人林上月還思潘令縣中花
　　　秋晩自洞庭湖别業寄穆秀才
　　　　　　　　　　　　　　　(唐/)皮日休
江邨寥落過重陽獨自攖寧葺草房風撦紅蕉仍換葉
雨淋黄菊不成香野猿偷栗重窺户落鴈疑人更繞塘
他日若修耆舊傳為予添取此書堂
　　　張舍人南谿别業　　　　　(唐/)僧法振
新田遶屋半春耕藜杖閒門引客行山翠自成微雨色
谿花不隐亂泉聲漁家逺到堪留興公府懸知欲厭名
入夜更宜明月滿雙童喚出解吹笙
　　　題少保張公曲阿别墅　　　(金/)王　寂
鍾湖亭下水淙淙綠野平泉未易雙十里藕花紅歩障
一軒松䕃碧油幢洛中獨樂有司馬天下不知名曲江
紙尾欲煩賢宅相雨蓑添我坐篷窓
　　　自山中歸鑑湖别業　　　　(元/)吳景奎
數椽茅舍清江曲六月炎天困鬱蒸賴有青山圍故宅
歸來赤脚踏層氷石泉松籟為琴筑野䔩山肴薦豆登
明日回頭望丘壑芙蓉半出白雲層
　　　次韻奉題吳彦貞華林别業　(明/)吳　㑹
郡城南去有華亭花木成林竹繞汀照影鳳凰臨月鏡
傳聲鸚鵡隔雲屏分栽桞入陶潛傳點校茶歸陸羽經
我亦延州老孫子對江相望樂清寧
　　七言排律
　　　許員外新陽别墅　　　　　(唐/)方　干
蘭汀橘島映亭臺不是經心即手栽滿閣白雲隨雨去
一池寒月逐潮來小松出屈和巢長新逕通邨避筍開
柳絮風前攲枕卧荷花香裏釣魚廻園中認葉分靈草
檐下攀枝落野梅莫恣髙情求逸思湏防急詔用長材
若因螢火終殘巻便把漁歌送幾盃多謝郢中賢太守
當時談笑許追陪
　　五言絶句
　　　題袁氏别業　　　　　　　(唐/)賀知章
主人不相識偶坐為林泉莫謾愁沽酒囊中自有錢
　　七言絶句
　　　　戲題輞川别業　　　　　　(唐/)王　維
　柳條拂地不湏折松樹披雲從更長藤花欲暗藏猱子
　柏葉初齊養麝香
　　　　題柳谿别墅　　　　　　　(金/)姚孝錫
　雨霽風和不動塵柳邊携酒賞晴春頻來谿鳥渾相識
　渡水穿花不避人
　　　　楓塘别業　　　　　　　　(元/)尹廷髙
　白雲缺處露檐牙雞犬相聞僅數家幽鳥不啼林寂寂
　滿山黄霧落松花
　
　
　
　
　
　
御定佩文齋詠物詩選巻一百二十三
　欽定四庫全書
御定佩文齋詠物詩選巻一百二十四
　　城郭類
　　　五言古
　　　　晩登三山還望京邑　　　　(齊/)謝　朓
　灞涘望長安河陽視京縣白日麗飛甍參差皆可見餘
　霞散成綺澄江靜如練喧鳥覆春洲雜英滿芳甸去矣
　方滯滛懷哉罷歡宴佳期悵何許淚下如流霰有情知
　望鄉誰能鬒不變
　　　　登城北望　　　　　　　　(梁/)簡文帝
　登樓傳昔賦出薊表前聞灞陵忽回首河堤徒望軍兹
　焉聊廻眺極目杳難分一水斜開岸䨇城遥共雲
　　　　登石頭城　　　　　　　　(梁/)何　遜
　關城乃形勢地險差非一馬嶺逐紆回犬牙傍隆窣百
　雉極襟帶億庾兼量出至理歸無為善守竟何恤眺聽
　窮耳目逺近備幽悉擾擾見行人暉暉視落日連檣入
廻浦飛蓋交長術天暮逺山青潮去遥沙出薄宦恧師
表屬辭慚愈疾願乗觳􁁥牛還隱䝉蘢室
　　　秋日登廣州城南樓　　　　(陳/)江　總
秋城韻晩笛危榭引清風逺氣疑埋劒驚禽似避弓海
樹一邊出山雲四面通野火初煙細新月半輪空塞外
離羣客顔鬢早如蓬徒懐建鄴水復想洛陽宫不及孤
飛鴈獨在上林中
　　　遊龍首城　　　　　　　　(陳/)張正見
關外山川闊城隅塵霧浮白雲凝絶嶺滄波間斷洲四
面觀長薄千里眺平丘河津無桂樹樽酒自淹留
　　　新霽登周王城　　　　　　(宋/)梅堯臣
行行古城頭歴覽古城下水鳥傍人煙河流隔桑柘秋
山豁晴翠野老親時稼民訟今已稀閒登厭官舍
　　七言古(附長短句/)
　　　城南　　　　　　　　　　(宋/)孔平仲
密州三月猶有寒地平更在大海上昨朝雨止氣巳晴
今日繁隂北風壯城南蹙水傍城流㡬處垂楊繫小舟
傳聞寂寂無車馬紅杏夭桃各自稠
　　　鄧州城樓　　　　　　　　(宋/)陳與義
鄧州城樓髙百尺楚岫秦雲不相隔傍城積水晩更明
照見綸巾倚樓客李白上天不可呼隂晴變化還須臾
獨撫危䦨詠竒句滿樓風月不枝梧
　　　髙郵城　　　　　　　　　(元/)揭傒斯
髙郵城城何長城上種麥城下種桑昔日鐵不如今為
耕種塲但願千萬年盡四海外為封疆桑隂隂麥茫茫
終古不用城與隍
　　五言律
　　　登襄陽城　　　　　　　　(唐/)杜審言
旅客三秋至層城四望開楚山横地出漢水接天回冠
蓋非新里章華即舊臺習池風景異歸路滿塵埃
　　　登潤州城　　　　　　　　(唐/)丘　為
天末江城晩登臨客望迷春潮平島嶼殘雨隔虹霓鳥
與孤帆逺煙和獨樹低鄉山何處是目斷廣陵西
　　　江城晩眺　　　　　　　　(唐/)張　祜
重檻構雲端江城四鬱盤河流出郭靜山色對樓寒浪
草侵天白霜林映日丹悠然此江思樹杪㡬檣竿
　　　登杭州城　　　　　　　　(唐/)鄭　谷
漠漠江天外登臨返照間潮來無别浦木落見他山沙
鳥晴飛逺漁人夜唱閒歲窮歸未得心逐片帆還
　　　夏日晩霽與崔子登周襄故城
　　　　　　　　　　　　　　　(宋/)梅堯臣
雨脚收不盡斜陽半古城獨攜幽客歩閒閲老農耕寶
氣無人發隂蟲入夜鳴余非避喧者坐愛逺風清
　　　再至都城　　　　　　　　(宋/)晁冲之
崢嶸花蕚西清曉望猶迷御路紅塵合宫槐碧瓦齊夾
城知輦過複道覺香低中使傳宣入千門避馬蹄
　　　郭外　　　　　　　　　　(明/)薛　蕙
郭外平蕪迥谿邊小徑斜客行迷野竹鶯語隔林花多
景毎難遇孤遊還自嗟佳期竟何許脈脈向春華
　　七言律
　　　和樊使君登潤州城樓　　　(唐/)劉長卿
山城迢遞敞髙樓露冕吹鐃居上頭春草連天隨北望
夕陽浮水共東流江田漠漠全吳地野樹蒼蒼故蔣州
王粲尚為南郡客别來何處更銷憂
　　　河隂新城　　　　　　　　(唐/)雍　陶
髙城新築壓長川虎踞龍􁅦氣色全五里似雲根不動
一重如月暈長圓河流暗與溝池合山色遥將埤堄連
自有此來當汴口武牢何用鎖風煙
　　　髙郵城曉望　　　　　　　(元/)薩都拉
城上髙樓城下湖城頭畫角曉嗚嗚望中燈火明還滅
天際星河澹欲無隔水人家暗楊栁帶霜鳬鴈起菰蒲
短衣匹馬非吾事擬向煙波覓釣徒
　　　郡城晩望覽臨武堂故基　　(元/)張　翥
全晉山川氣象開滿城煙樹擁樓臺土風舊有堯時俗
人物今無楚國材千嶂晩雲原上合兩河秋色鴈邊來
昔賢勝賞空陳迹落日登臨畫角哀
　　五言絶句
　　　聖明朝　　　　　　　　　(唐/)張仲素
九陌祥煙合千春瑞月明宮花將御栁先發鳳凰城
　　　城上　　　　　　　　　　(唐/)白居易
城上鼕鼕鼓朝衙復晩衙為君慵不出落盡繞城花
　　七言絶句
　　　同王員外隴城絶句　　　　(唐/)錢　起
三軍版築脫金刀黎庶翻慚將士勞不憶新城連嶂起
惟驚畫角入雲髙
　　　安仁巷口望仙人城　　　　(唐/)顧　况
樓臺采翠逺分明聞說仙家在此城欲上仙城無路上
水邊花裏有人聲
　　　北郭　　　　　　　　　　(宋/)文　同
繞樹垂蘿䕃曲堤暖煙深處亂禽啼何人來此共攜酒
　可惜拒霜花一谿
　　　　泗州東城晩望　　　　　　(宋/)秦　觀
　渺渺孤城白水環舳艫人語夕霏間林梢一抹青如畫
　應是淮流轉處山
　　　　過浦城　　　　　　　　　(元/)薩都拉
　人家雞犬隔煙嵐城郭㣲茫見塔尖一片輕雲籠馬首
　熟梅時節雨纎纎
　　　　泊皖城三日懷白下故人　　(明/)宋　珏
　城依碎石岸依沙行遍城南乏酒家日暮客愁如白下
　蘆花風起似楊花
　
　
　
　
　
御定佩文齋詠物詩選巻一百二十四
　欽定四庫全書
御定佩文齋詠物詩選卷一百二十五
　　橋梁類
　　　五言古
　　　　賦得橋　　　　　　　　　(梁/)簡文帝
　浮梁既衝險通波信可陵乘空寫渭石跨岸擬河冰斜
　䦨隱濁霧布影入清澠方知歌緑水無待榜蒼鷹
　　　　石橋　　　　　　　　　　　簡文帝
　惠子臨濠上秦王見海神寫虹便欲飲圖星逼似眞
　　　　夕望江橋示蕭諮議楊建康江主簿
　　　　　　　　　　　　　　　　(梁/)何　遜
　夕鳥已西度殘霞亦半消風聲動密竹水影漾長橋旅
　人多憂思寒江復寂寥爾情深鞏洛予念返漁樵何因
　適歸願分路一揚鑣
　　　　石橋　　　　　　　　　　(梁/)庾肩吾
　秦王金作柱漢帝玉為闌仙人飛徃易道士出歸難
　　　渡岸橋　　　　　　　　　(陳/)隂　鏗
畫橋長且曲傍險復憑流寫虹晴尚飲圖星晝不收跨
波連斷岸接路上危樓欄髙荷不及池清影自浮何必
横南渡方復似牽牛
　　　和庾司水修渭橋　　　　(北周/)王　褎
東流仰天漢南渡似牽牛長堤通甬道飛梁跨造舟使
者開金堰太守擁河流廣陵候濤水荆峽望陽侯波生
從故舶沙漲湧新洲天星識辯對檢玉應沈鉤空悅浮
雲賦非復採蓮謳
　　　忝在司水看治渭橋　　　(北周/)庾　信
大夫叅下位司職渭之陽富平移鐵鎖甘泉運石梁跨
虹連絶岸浮黿續斷航春洲鸚鵡色流水桃花香星精
逢漢帝釣叟值周王平堤石岸直髙堰栁隂長羨言杜
元凱河橋獨舉觴
　　　題石橋　　　　　　　　　(唐/)韋應物
逺學臨海嶠横此莓苔石郡齋三四峯如有靈仙跡方
愁暮雲滑始照寒池碧自與幽人期逍遥竟朝夕
　　　苦竹橋　　　　　　　　　(唐/)柳宗元
危橋屬幽徑繚繞穿疎林迸籜分苦節輕筠抱虚心俯
瞰涓涓流仰聆蕭蕭吟差池下煙日嘲唽鳴山禽諒無
要津用棲息有餘音
　　　棲賢院三峽橋　　　　　　(宋/)朱　子
兩岸蒼壁對直下成斗絶一水從中來湧潏知㡬折石
梁據其㑹迎望逺明滅倐至走長蛟捷來翻素雪聲雄
萬霹靂勢倒千嵽嵲足掉不自持魂驚詎堪說老仙有
妙句千古擅竒崛尚想化鶴來乘流弄明月
　　七言古
　　　髙橋行　　　　　　　　　(明/)曹學佺
東西有湖相競白只隔湖中一片石石橋湖水照人行
幽意盈盈動日夕坐來水滿月亦多月在兩湖誰作波
波香羨煞採蓮曲却見長江帆影過
　　五言律
　　　賦橋　　　　　　　　　　(唐/)張文琮
造舟浮渭日鞭石表秦初星文遥瀉漢虹勢尚凌虚巳
授文成履空題武騎書别有臨濠上棲偃獨觀魚
　　　詠橋　　　　　　　　　　(唐/)李　嶠
烏鵲塡應滿黄公去不歸勢疑虹始見形似鴈初飛妙
應七星制髙分半月輝秦皇空構石仙島逺難依
　　　天津橋東旬宴得歌字韻　　(唐/)張九齡
清洛象天河東流形勝多朝來逢宴喜春盡却姸和泉
鮪歡時躍林鶯醉裏歌賜恩頻若此為樂奈人何
　　　登平望橋下作　　　　　　(唐/)顔眞卿
登橋試長望望極與天平際海蒹葭色終朝鳬鴈聲近
山全髣髴逺水忽微明更覽諸公作知髙題柱名
　　　離蕪湖至觀頭橋　　　　　(宋/)梅堯臣
江口泊來久菰蒲長舊苖爭雛洲鵲鬪遺子浦魚跳宿
岸欣逢戍歸船競趂潮時時望鄉樹已恨白雲遥
　　　過青城題索橋　　　　　　(宋/)范成大
織簟勻鋪面排繩強架空染人髙曬帛獵户逺張罿薄
薄難承雨翻翻不受風何時將蜀客東下看垂虹
　　　河橋成　　　　　　　　　(金/)李俊民
預積他山木重新兩岸隄龍依天上卧虹傍水心低不
假鞭秦石何勞立蜀犀落成應有日誰向柱先題
　　　宿三閘　　　　　　　　　(元/)貢　奎
小市人家簇扁舟晚色清山危傾地勢閘險著溝聲岸
石篙存迹谿風樹引情明朝順流去萬里眼初明
　　　寶帶橋　　　　　　　　　(元/)僧善住
運得他山石還將石作梁直從隄上去横跨水中央白
鷺下秋色蒼龍浮夕陽濤聲當夜起併入榜歌長
　　　青橋　　　　　　　　　　(明/)楊　愼
閣道盤雲棧郵亭枕水涯猿猱臨客路雞犬隔仙家風
起青丘樹春迷玉洞花旅懷今日豁停幰問褒斜
　　　髙梁橋　　　　　　　　　(明/)袁宗道
覓寺休辭逺逢僧不厭多一泓春水疾十里栁風和香
霧迷車騎花枝耀綺羅半生塵土胃滌浣頼清波
　　五言排律
　　　和李相公留守題漕上新橋六韻
　　　　　　　　　　　　　　　(唐/)白居易
選石鋪新路安橋壓古堤似從銀漢下落傍玉川西影
定闌干倒標髙華表齊煙開虹半見月冷鶴雙棲材映
䕫龍小功嫌元凱低從容濟世後餘力及黔黎
　　七言律
　　　陪李七司馬皁江上觀造竹橋即日成徃來之
　　　　人免冬寒入水聊題短作簡李公
　　　　　　　　　　　　　　　(唐/)杜　甫
伐竹為橋結搆同褰裳不渉徃來通天寒白鶴歸華表
日落青龍見水中顧我老非題柱客知君才是濟川功
合歡却笑千年事驅石何時到海東
　　　曉上天津橋閒望偶逢盧郎中張員外攜酒同
　　　　傾　　　　　　　　　　(唐/)白居易
上陽宮裏曉鐘後天津橋頭殘月前空闊境疑非下界
飄颻身似在寥天星河隱映初生日樓閣蔥蘢半出煙
此處相逢傾一盞始知地上有神仙
　　　天津橋　　　　　　　　　(唐/)白居易
津橋東北斗亭西到此令人詩思迷眉月晩生神女浦
臉波春傍窈娘堤栁絲嫋嫋風繰出草縷茸茸雨剪齊
報道前驅少呼喝恐驚黄鳥不成啼
　　　之石橋　　　　　　　　　(宋/)韓　維
聞道西橋水樹間不辭驅馬涉風煙疎籬老屋臨官道
瘦棘荒茅蔽石田欲下鳴鴉盤木末逺來驚雉落山前
瓢中幸有邨醪美不怕春寒雨滿川
　　　過宜福橋　　　　　　　　(宋/)楊萬里
水鄉澤國最輸農無旱無乾只有豐碧豆密爭桑䕃底
緑荷雜出稻花中是田是沼渾難辨何地何邨不一同
若使明年無種子却愁閒煞雨和風
　　　惠安橋　　　　　　　　　(元/)貢　奎
涔陽山水壯南州千尺飛梁連去郵蛟鱷翻濤聲吼夜
虹霓分雨氣横秋險疑雲棧通車馬髙比銀河挾女牛
鉅萬功成書太史絶勝舟楫濟中流
　　　過長橋書所見　　　　　　(元/)曹伯啓
栁如青幟導姑蘇橋若垂虹飲太湖渺渺天光接波浪
凄凄秋色上菰蒲行囊只剰新詩稿身世端如古畫圖
獨倚危闌追徃事鴈銜霜信下平蕪
　　　次韻馬昂夫總管飲仙橋詩　(元/)僧大訢
鐵鎖髙懸隔杳冥仙橋有路上瑤京夜凉暗覺潜蛟動
曉色微看素練平坤極尚遺神禹力山靈空識祖龍名
爛柯舊事凴誰問石柱題詩薜荔生
　　　海子橋　　　　　　　　　(明/)曽　棨
鯨海遥通一水長滄波深處石為梁平鋪碧甃連馳道
倒瀉銀河入苑牆晴緑乍添垂栁色春流時泛落花香
微茫迥隔蓬萊島不放飛塵入建章
　　五言絶句
　　　板橋　　　　　　　　　　(唐/)錢　起
靜宜樵隱度逺與車馬隔有時行藥來喜遇歸山客
　　　板橋　　　　　　　　　　(唐/)司空曙
横遮野水石前帶荒邨道來徃見行人清風栁隂好
　　　上洛橋　　　　　　　　　(唐/)李　益
金谷園中栁春來似舞腰何堪好風景獨上洛陽橋
　　　方橋　　　　　　　　　　(唐/)韓　愈
非閣復非船可居兼可過君欲問方橋方橋如是作
　　　梯橋　　　　　　　　　　　韓　愈
乍似上青冥初疑躡菡萏自無飛仙骨欲渡何由敢
　　　青橋夜宿　　　　　　　　(明/)楊　愼
驛亭臨白水石榻滿蒼苔逺客渾無夢江聲枕上來
　　七言絶句
　　　臯橋　　　　　　　　　　(唐/)皮日休
臯橋依舊緑楊中閭里猶生隱士風惟我到來居上館
不知何道勝梁鴻
　　　奉和臯橋　　　　　　　　(唐/)陸龜䝉
横絶春流架斷虹憑欄猶想五噫風今來未必非梁孟
却是無人繼伯通
　　　乘公橋作　　　　　　　　(宋/)林　逋
晩峯横碧樹梢紅數榜漁罾水影中憶得江南曽看著
巨然名畫在屏風
　　　過神助橋亭　　　　　　　(宋/)楊萬里
下轎渾將野店看只驚脚底水聲寒不知竹外長江近
忽有髙桅出寸竿
　　　曉坐荷橋　　　　　　　　　楊萬里
碧玉山邊白鳥鳴緑楊風裏翠荷聲草花踏碎教人惜
為勒芒鞵欵欵行
　　　横橋阻水　　　　　　　　(元/)胡天游
浮江積雨水連天楊栁依依一釣船白髪篙師多意氣
向人先索渡江錢
　　　泊垂虹橋口占　　　　　　(元/)顧　瑛
三江之水太湖東激浪輕舟疾若風白鳥羣飛煙樹末
青山多在雪花中
　　　其二
江風吹颿倏數里野花笑人應獨行更湏對雪開金􁐳
要聽鄰船搊玉筝
　　　楓橋夜泊　　　　　　　　(明/)髙　啓
烏啼霜月夜寥寥回首離城尚未遥正是思家起頭夜
逺鐘孤棹宿楓橋
　　　望丹陽郭經楊子橋　　　　(明/)鎦　炳
暖風晴日丹陽郭處處東風是舊遊記得杏花寒食候
紫簫紅袖宿江樓
　　　長橋　　　　　　　　　　(明/)蘇大年
緑隂髙樹映清潭一舸夷猶酒半酣最愛西城城下路
長橋煙雨似江南
　　　題吳江垂虹橋　　　　　　(明/)林　鴻
雲帆秋晩過垂虹落日鯨波動逺風欲借仙家遼海鶴
　月明吹笛水晶宫
　　　　華隂駐馬橋　　　　　　　(明/)程本立
　絶谷層關路屈盤斜岡側嶂石巑岏今朝駐馬橋邊立
　華嶽三峯正面看
　　　　斷橋分手　　　　　　　　(明/)史　鑑
　近水人家半掩扉兩山樓閣尚斜暉斷橋無數垂楊栁
　總被遊人折漸稀
　　　　于役江鄉歸經板橋　　　　(明/)楊　愼
　千里長征不憚遥解鞍明日問歸橈眞如謝朓宣城路
　南浦新林過板橋
　　　　板橋　　　　　　　　　　(明/)曹學佺
　兩岸人家傍栁條𤣥暉遺跡自蕭蕭曽為一夜青山客
　未得無情過板橋
　
　
御定佩文齋詠物詩選卷一百二十五
　欽定四庫全書
御定佩文齋詠物詩選巻一百二十六
　　隄岸類
　　　五言古
　　　　登隄望水　　　　　　　　(梁/)元　帝
　驅馬河隄上非謂城隅遊懷山殊未巳徒然勞九愁旅
　泊依邨樹江槎擁戍樓髙岸翻成浦曲港反通舟棗野
　良知歎瓠河今可儔願假宣尼道泗水却横流
　　　　登武昌岸望　　　　　　　(陳/)隂　鏗
　遊人試歴覽舊跡已丘墟巴水縈非字楚山斷類書荒
　城髙仞落古栁細條疎煙蕪遂若此當不為能居
　　　七言古
　　　　隄下　　　　　　　　　　(宋/)孔武仲
　隄下人家喧笑語髙揭青帘椎瓦鼓黄流滚滚經簷甍
　一任征夫作船苦緑榆覆水平如盃前灣旋放水頭來
　聲如怒虎著船底玉石磊砢相喧豗黄河雖斷隨渠急
舟楫舒遲行旋澀獨上平隄望逺天衣裘巳畏西風入
　　　汴隄行　　　　　　　　　(宋/)孔平仲
長隄杳杳如絲直隱以金椎密無迹當年何人種緑榆
千里分隂送行客波間交語船上下馬頭一别人南北
日輪西入鳥不飛從古舟車無斷時
　　　太平隄行　　　　　　　　(明/)皇甫汸
太平門外古崇隄嘉樹扶疎夾路垂負郭盡為芳草地
沿河直遶白雲司當時王貢總仙才况是承恩北闕來
御史府中烏半宿尚書門下騎雙廻青山㡬度朝陵節
元水曽流祓洛杯鳴珂再過平沙道問舍多為後來少
巳看奏賦甘泉宮每憶傳詩臨海嶠驚心歳序易經春
舉目湖山宛自新含香不覩遊蘭客息影徒逢愛樹人
由來聚散皆無定欲寄相思那可因
　　七言律
　　　吳興新隄　　　　　　　　(唐/)朱慶餘
春隄一望思無涯樹勢還同水勢斜深映菰蒲三十里
晴分城郭㡬千家謀成既不勞人力境逺偏宜隔浪花
若與青山長作固汀洲肯恨栁絲遮
　　　蘇隄春曉　　　　　　　　(明/)聶大年
樹煙花霧遶隄沙樓閣朦朧一半遮三竺鐘聲催落月
六橋栁色帶棲鴉緑窗睡覺聞啼鳥綺閣粧成喚賣花
遥望酒旗何處是炊煙起處有人家
　　五言絶句
　　　入朝洛隄歩月　　　　　　(唐/)上官儀
脈脈廣川流驅馬歴長洲鵲飛山月曙蟬噪野風秋
　　七言絶句
　　　隄上行　　　　　　　　　(唐/)劉禹錫
春隄繚繞水徘徊酒舍旗亭次第開日晩上樓招估客
峨舸大艑落颿來
　　　魏王隄　　　　　　　　　(唐/)白居易
花寒嬾發鳥慵啼信馬閒行到日西何處未春先有思
栁條無力魏王隄
　　　　隄上行　　　　　　　　　(唐/)張　籍
　酒旗相望大隄頭隄下連檣隄上樓日暮行人爭渡急
　槳聲伊軋滿中流
　　　　其二
　江南江北望烟波入夜行人相應歌桃葉傳情竹枝怨
　水流無限月明多
　　　　汴隄　　　　　　　　　　(宋/)劉子翬
　參差歌吹動離舟宮女張帆信浪流轉盡栁隄三百曲
　夜橋燈火看揚州
　
　
　
　
　
　
御定佩文齋詠物詩選卷一百二十六
　欽定四庫全書
御定佩文齋詠物詩選卷一百二十七
　　舟類
　　　四言古
　　　　舟楫銘　　　　　　　　　(漢/)李　尤
　舟楫之利譬猶輿馬輦重歴逺以濟天下相風視波窮
　䆒川野安審懼慎終無不可
　　　　舟贊　　　　　　　　　　(宋/)王叔之
　致逺任重各因所由陸則乗車水惟用舟弱檝輕棹利
　渉濟求緬彼漁父鼔枻清謳
　　　五言古
　　　　詠輕利舟應臨汝侯敎　　　(梁/)王　筠
　君侯飾輕利揺蕩邁飛雲凌波漾鷁彩汎水渙蛟文電
　流已光絶鳥逝復超群倏忽方千里戀兹岐路分
　　　　别韋諒賦得江湖汎别舟　　(陳/)張正見
　千里潯陽岸三翼木蘭船鷁汎青鳬後雞鳴白鷺前涵
花沒淺䌫帶葉動深舷不言朝夕水獨自限神仙
　　　賦得雪映夜舟　　　　　　　張正見
黄雲迷鳥路白雪下鳬舟分沙映冰浦照鶴聚寒流檣
風吹影落䌫錦雜花浮船梁若是桂翻如月照秋
　　　櫂歌行　　　　　　　　　(隋/)蕭　岑
桂酒既潺湲輕舟亦乗駕鼓枻何所吟吟我皇唐化容
與滄波中淹留眀月夜
　　　泊舟貽潘少府　　　　　　(唐/)儲光羲
行子苦風潮維舟未能發宵分巻前幔卧視清秋月四
澤葭葦深中洲煙火絶蒼蒼水霧起落落疎星沒所遇
盡漁商與言多椘越其如念極浦又以思眀哲常若千
里餘况之異鄉别
　　　李兵曹壁畫山水各賦得桂水帆
　　　　　　　　　　　　　　　(唐/)李　頎
片帆浮桂水落日天涯時飛鴈㸔共度閒雲相與遲長
波無曉夜泛泛欲何之
　　　三韻　　　　　　　　　　(唐/)杜　甫
蕩蕩萬斛船影若揺白虹起檣必椎牛挂席集衆功自
非風動天莫置大水中
　　　誌峽船具詩　　　　　　　(唐/)王　周
　　　　艄
制之居首尾俾之辨斜正首動尾聿随斜取正為定有
如提吏筆有如執時柄有如秉師律有如宣命令守彼
方與直得其剛且勁既能濟險艱何畏渉遼夐招招俾
作主汎汎實司命風烏媿斟酌畫鷁空輝暎古人存豐
規猗歟聊引證
　　　　艪
用之大曰艪冠乎小者楫通津既能濟巨浸即横渉身
之使者頰虎之拏者爪魚之撥者鬛弩之進者筴此實
為相須相須航一葉
　　　　㢥
箭飛峽中水鋸立峽中石峽與水為隘水與石相擊濆
為生險艱聲甚發霹靂三老航一葉百丈空千尺蒼黃
徒爾為倏忽何可測篙之小難制㢥之獨有力猗嗟㢥
之為彬彬堅且直有如用武人森森矗戈㦸有如敢言
士落落吐胷臆拯危居坦夷濟險免兢惕誌彼哲匠心
俾其來者識
　　　　百丈
少嘗侍先人餘閒誦白氏始得入峽詩深味作詩㫖云
有萬仞山云有千丈水自念坎壈時尤多兢慎理山束
峽如口水潄石如齒孤舟行其中薄水猶坦履孱顔屹
焉立洶湧勃然起百丈為前牽萬險即平砥破之以篔
簹績之以麻枲礪之堅以節引之直如矢杼軸連半空
長短隨兩涘鐵銷枉馳名錦䌫謾稱美長䋲豈能繫朽
索何足擬茍非􁕝之為胡可力行此
　　　吳江放船至楓橋灣　　　　(宋/)薛季宣
短篷負長虹破䉬挂眀月風馬座中生天幕波間出髙
城多隐映逺岫攙羅列少小泛吳江始識仙凡别
　　　江船二詠　　　　　　　　(元/)王　惲
　　　　篷
尺簀編黄蘆節密數須隻長短隨所冝張弛易為摘一
傍繫脚索若網綱總緝北人布為㠶南俗篷以荻舟師
貪重載髙挂借風力順流與溯波巨鷁添羽翮望從逺
浦來一片雲影黒亂衝渚煙開重帶江雨濕百里不終
朝用舎從順適夕陽見晩泊堆疊紛襞積水雖物善利
其助乃爾益
　　　　艪
江船一巨魚艪柂乃尾鬛當其淵水深棹弱不救乏故
令施航後前與棹力合濟川具有五此物乃其甲一聲
天際來欵乃中流發或浮大河東竝岸行若狎終朝臥
舷間蘭槳但空挿緬懐剡木皇智創萬古法
　　　過桐廬漏港灘示舟人　　　(元/)鮮于樞
驚流激長灘百折怒未已篙師與水争退尺進纔咫技
窮觧衣下力排過乃止惟時春冬交冰雪寒堕指我時
臥舟中起視顙有泚迂踈一何補辛苦愧舟子
　　　逺浦歸帆　　　　　　　　(元/)陳　孚
日落牛羊歸渡頭動津鼓煙昏不見人隱隱數聲櫓水
波忽驚揺大魚亂跳舞北風一何勁帆飛過南浦
　　　賦得山逐放舟遲送王主簿　(明/)楊　基
舟行山亦移山盡舟亦住青山無故人行人自來去初
辭逶迤谷復接參差樹柁轉暮色分帆駛秋嵐度俄停
風暫弱既逺煙重護别意即山情依君屢囘顧
　　七言古(附長短句/)
　　　泛小䑳　　　　　　　　　(唐/)白居易
水一塘䑳一隻䑳頭漾漾知風起䑳背蕭蕭聞雨滳醉
卧船中欲醒時忽疑身是江南客
　　　其二
船緩進水平流一莖竹篙剔船尾兩幅青幕覆船頭亞
竹亂藤多照岸如從鳳口向湖州
　　　大舟　　　　　　　　　　(宋/)王　令
大舟無風船不舉小舟傍入青冥去舟中漁子呼且歌
夜半鬪魚誰得多
　　　謝朱宰借船　　　　　　　(宋/)陳　造
書生祿遫空自憐三年官滿囊無錢身如絆驥心千里
安得一舸西風前令君磊落濟川手畱滯亦憐窮獨叟
大舟百尺影白虹借我搬家我何有函牛之鼎著雞肋
涓滳渠須瓠五石劣畱兩席寘圖書輦石囊沙壓揺兀
典衣買酒餉三老搥鼔鳴鑼人㸔好相過重讀借船帖
我自盧胡君絶倒
　　　峽中得風挂㠶　　　　　　(宋/)楊萬里
樓船上水不寸歩兩山慘慘愁将暮一聲霹靂天欲雨
隔江草樹忽起舞風從海南天外來怒吹峽山山倒開
百夫絶呌椎大鼔一夫飛上千尺桅布㠶挂了却䄂手
坐㸔水上鵞毛走
　　　東西船　　　　　　　　　(宋/)方　岳
昨日東船使風下突過乗輿快於馬今日西船使風上
適從何來急於浪東船下時西船怨西船上時東船羡
篙師勞苦自相覺眀日那知風不轉推篷一笑奚爾為
怨遲羡速無休時沙頭漠漠杏花雨依舊年時檣燕語
　　　野水孤舟　　　　　　　　　(宋/)梁　棟
前邨雨過溪流亂行路瀰漫都間斷孤舟盡日少人來
小舟繫在垂楊岸主人空有濟川心坐見門前水日深
䄂手歸來茅屋下任他鷗鳥自浮沉
　　　　牽舟行　　　　　　　　　(元/)貢　奎
河水沄沄流不巳泝流牽船魚貫尾怒風巻地漲黃塵
白日茫迷霧雲起前船䌫影百丈微號呼併力行如飛
後船䌫斷勢一失汗身滿足不相及須㬰十里囘天風
舉檣撇柁懸髙篷誰知日暮泊處所成功却與前船同
篙師接語告勞苦僕從亦復譏途窮持樽傲坐且引醉悲
喜豈足關吾躬君不見何獨人生行與止請君萬事推此理
　　　逺浦歸帆　　　　　　　　　(明/)宣　宗
斜陽欲挂晴川樹丹霞逺映瀟湘浦洞庭湖上接星沙
萬里歸舟自何處雲㠶縹緲天際來勢壓滔天雪浪摧
須㬰已逹漢江曲江聲洶湧如鳴雷漢陽城頭夜吹角
暫從鸚鵡洲邉泊長笛一聲山月低殘燈數㸃江雲薄
西蜀滇南與海通浮波來徃自無窮暮天巳捲三湘霧
曉日還懸士澤風突兀危樓瞰江水臨眺何人頻徙倚
寒鴉飛盡澹煙收浩蕩遥空淨如洗
　　　雪篷圗詩為蔡子堅作　　　(明/)蕭　規
吴榜何年過東淛帶得山隂一篷雪春風浩浩吹不消
夜月娟娟照偏潔雪篷主人且好竒載客日逰隨所之
呼酒恒持金鑿落對花每品玉參差咿啞柔櫓渡湖曲
驚起鴛鴦不成宿汎汎斜當瓊樹移揺揺直傍銀槎矗
棹歌齊發聲抑揚髙情獨愛水雲鄉從遊酬酢誰最密
儒雅人稱馬季常(謂馬公/振也)
　　　水月舫為奚川錢竹深賦　　(明/)湯頴勣
太乙真人蓮一瓣飄飄萬里來天漢移入江南錦繡窠
蘭橈桂槳空凌亂長鯨對舞碧紗窻缺兔潜窺紫絲幔
黍瓮浮香春可㪺蒲㠶颺彩風堪喚老興閒攄曲數謳
幽情緩發琴三嘆古蹟多因潮洗平逺山忽被雲遮斷
曩時螃蟹落錢昆今日鱸魚到張翰莫令惠子識逍遥
且拉盧生遊汗漫冰壺影裏塞鴻飛海鏡光中沙鳥散
好天良夜屬君多大壑深谿留我半乾坤正乏濟川才
忍教獨繫黄蘆岸
　　　王有恒聽雨篷　　　　　　(明/)僧妙聲
江南雨多春漠漠籧篨中寛可淹泊坐聼蕭瑟復琮琤
若在洞庭張廣樂木蘭之楫青翰舟斜風細雨不須憂
筆牀茶竈便終日知我獨有滄浪鷗廿年攜書去鄉國
蕪城草深歸未得援琴時作廣陵散魚龍出聽天吴泣
江湖適意無前期身如行雲隨所之平山堂上㸔春色
還憶江南聽雨時
　　五言律
　　　七夕泛舟　　　　　　　　(唐/)盧照鄰
河葭肅徂暑江樹起初涼水疑通織室舟似泛仙潢連
橈渡急響鳴棹下浮光日晩菱歌唱風煙滿夕陽
　　　舟　　　　　　　　　　　(唐/)李　嶠
征棹三江暮連檣萬里廻相烏風際轉畫鷁浪前開羽
客乘霞至仙人㺯月來何當同傅說特展巨川材
　　　泛永嘉江日暮廻舟　　　　(唐/)張子容
無雲天欲暮輕鷁大江清歸路煙中逺廽舟月上行傍
潭窺竹暗出嶼見沙眀更値微風起乘流絲管聲
　　　放船　　　　　　　　　　(唐/)杜　甫
送客蒼谿縣山寒雨不開直愁騎馬滑故作泛舟廻青
惜峰巒過黄知橘柚來江流大自在坐穩興悠哉
　　　舟中　　　　　　　　　　　杜　甫
風餐江栁下雨卧驛樓邊結䌫排魚網連檣並米船今
朝雲細薄昨夜月清圎飄泊南庭老祗應學水仙
　　　賦得的的帆向浦　　　　　(唐/)司空曙
向浦參差去隨波逺近還初移芳草裏正在夕陽間隐
映廽孤驛微明出亂山向空㸔不盡歸思滿江闗
　　　秋夜船行　　　　　　　　(唐/)嚴　維
扁舟時屬暝月上有餘輝海燕秋還去漁人夜不歸中
流何寂寂孤棹也依依一㸃前邨火誰家未掩扉
　　　泛舟　　　　　　　　　　(唐/)戴叔倫
風輭扁舟稳行依綠水隄孤樽秋露滑短棹晩煙迷夜
静月初上江空天更低飄飄信流去誤過子猷谿
　　　五瀉舟　　　　　　　　　(唐/)皮日休
何事有青錢因人買釣船闊容兼餌坐深許共蓑眠短
好隨朱鷺輕堪倚白蓮自知無用處却寄五湖仙
　　　放船　　　　　　　　　　(宋/)朱　子
浩蕩清江水依微緑樹風觧維春雨外弭棹夕陽中江
草生新徑巖花㸃舊叢詩翁不愁思逸興杳何窮
　　　放船　　　　　　　　　　(宋/)楊萬里
岸岸人家住門門水靣開老翁扶杖立稚子㸔船來一
夜鳴春雨諸灘漲緑醅順流行自快更著北風催
　　　小舟　　　　　　　　　　(宋/)趙師秀
小舟隨處去幽意日相親野草如荷葉輕鷗似逸人閒
思此湖水曽洗幾京塵甚欲營漁屋空虚未有因
　　　歸舟　　　　　　　　　　(元/)揭傒斯
汀洲春草徧風雨獨歸時大舸中流下青山兩岸移鴉
啼木郎廟人賽水神祠波浪爭掀舞艱難乆自知
　　　賦得天際舟送張孟功治河　(元/)傅若金
日下行人發春晨去鷁催䌫侵斜月觧帆向斷雲開度
鳥窺書巻垂虹映酒杯尋源不可盡奉使幾時囬
　　　雨篷　　　　　　　　　　(明/)髙　啓
椘雨滿汀洲瀟瀟灑客舟夢驚孤枕夜愁掩一篷秋葦
葉寒相戰灘聲暗共流此時湘浦上同聼只沙鷗
　　　賦得江㠶送蒋氏歸儀眞　　(明/)施　漸
挂席發秋早微風巳滿檣中流片影去逺水一舟将海
雨忽來重江雲相帶凉知投孝廉宅三徑接蒼茫
　　　舟泊　　　　　　　　　　(明/)僧善學
江静雨初收湖光滑似油岸如隨棹轉山欲趂波流牽
興多浮荇忘機足野鷗夜聞漁父笛吹破一天秋
　　五言排律
　　　浮槎　　　　　　　　　　(唐/)駱賔王
昔負千尋質髙臨九仭峰貞心凌晩桂勁節掩寒松忽
值風飇折坐為波浪衝摧殘空有恨擁腫遂無庸渤海
三千里泥沙幾萬重似舟飄不定如梗泛何從仙客終
難託良工豈易逢徒懐髙乗器誰為一先容
　　　賦得天際識孤舟　　　　　(唐/)薛　能
斜日滿江樓天涯照背流同人在何處逺目認孤舟帆
省當時席歌聞舊日謳人浮津濟晩棹泛泬寥秋情濶
欣全見歸遲恠乆遊離居意無限貪此望難休
　　　賦得濟川用舟楫　　　　　(唐/)胡　權
渺渺水連天歸程想幾千孤舟辭曲岸輕楫濟長川迴
指波濤雪廽瞻島嶼煙心迷滄海上目斷白雲邊泛濫
雖無定維持且自專還如聖明代理國用英賢
　　七言律
　　　小舫　　　　　　　　　　(唐/)白居易
小舫一艘新造了輕裝梁柱庳安篷深坊静岸遊應遍
淺水低橋去盡通黃桞影籠垂棹月白蘋香起打頭風
慢牽欲傍櫻桃泊借問誰家花最紅
　　　夜船　　　　　　　　　　(唐/)韓　偓
野雲低迷煙蒼蒼平波輝目如凝霜月明船上簾幕捲
露重岸頭花木香村逺夜深無火燭江寒坐乆換衣裳
誠知不覺天将曙幾簇青山鴈一行
　　　槎　　　　　　　　　　　(唐/)吳　融
浪㾗龍跡老欹危流落何年别故枝歲月空教苔蘚積
芳菲長倩薜蘿知有文在朽人難識無蠧藏心鳥莫窺
家近滄浪從泛去碧天消息不參差
　　　舟行即事　　　　　　　　(唐/)杜荀鶴
年少髭鬚雪欲侵别家三日幾般心朝隨賈客憂風色
夜逐漁翁宿葦林秋水鷺飛紅蓼晩暮山猿呌白雲深
重陽酒熟茱茰紫却向江頭倚棹吟
　　　㠶　　　　　　　　　　　(唐/)徐　夤
豈勞孤棹送行舟輕過天涯勢未休斷岸曉㸔殘月挂
逺灣寒背夕陽秋波平直可追飛箭風健還能泝急流
幸遇濟川恩不淺北溟東海更何愁
　　　舟中曉賦　　　　　　　　(宋/)陸　游
木落霜清水鳥呼扁舟夜泊古城隅吹殘畫角鐘初動
低盡寒空斗欲無浪迹巳同鷗境界逺遊方羡鴈程途
髙檣健席從今始歴徧三江與五湖
　　　閶門外登谿船　　　　　　(宋/)楊萬里
歩下新船試水初打頭攬載適逄余一椽板屋纔經雨
兩面油窗好讀書剰買春園紅芍藥亂篸棐几竹籧篨
清谿浮取松亭子賞遍千山不要驢
　　　方寺丞􁪻子初成　　　　　(宋/)劉克莊
船成莫厭野人過乆欲從公具釣蓑積雨晴來湖靣闊
殘花落盡樹隂多新營小店皆依栁舊有危亭尚隔荷
所恨前峰含暝色不然和月宿煙波
　　　仙槎　　　　　　　　　　(元/)謝宗可
曽作河源萬斛舟塵根已斷卧蛟蚪無心下土承煙雨
有路層霄犯斗牛破浪逺衝銀漢曉凌風徑渡碧天秋
歸來帶得支機石誰識人間博望侯
　　　蓮葉舟　　　　　　　　　　謝宗可
穩棹紅衣泛渺茫風帆浪檝水雲鄉曉撑太華半峰月
晩載西湖十里香藕放雪絲應作䌫荷欹翠柄若為檣
不須更捧金仙足太乙真人夢正涼
　　　題風雨歸舟圗　　　　　　(元/)丁鶴年
昔向滄浪寄獨醒中流風雨正揚舲江空風捲潮頭白
野矌雲迷峴首青挂席正思遺珮浦推篷已過濯纓亭
襄陽耆舊今安在撫几長歌對畫屏
　　　題煙波泛舟圗　　　　　　(明/)楊　慎
舊逰憶鼓湘湖棹日淨風微江練平小艇曲穿花底出
游魚相伴鏡中行别來漫想心徒切畫裏重㸔眼亦眀
素石蒼松是何處願從巢父濯冠纓
　　　題王煮石推篷圗　　　　　(明/)錢　宰
粲粲晴林截素霓夢囘何處覓新題畫檐壓檻江南屋
短棹推篷雪後谿落月欲分花上下春風不隔栁髙低
何當一見冰霜表放筆孤山煙水西
　　　雪航　　　　　　　　　　(明/)朱之蕃
江天凝望六花飛控帶峰巒玉作圍獨棹扁舟凌浩渺
更搴篷幔㺯霏微驚鷗萬㸃衝蘆起翔鶴千羣挾浪歸
煮酒烹鮮漁唱發披裘醉臥失寒威
　　　蹌風帆　　　　　　　　　(明/)王　鏳
江闊無憂風色横蹌帆亦得達常程畫屏峰下流觴過
碧玉波中曲尺行已有煙霞供秀豁更兼天日借晴明
眼中便是湘隂郭取得秋醪定九成
　　　帆影　　　　　　　　　　(明/)錢希言
岸曲沙廻著處侵半江落日半江隂悠悠亂逐春潮上
漠漠還随暮靄沈曾帶斷鴉歸逺岫又移殘月出疎林
誰憐獨倚危樓徧目極天涯思不禁
　　五言絶句
　　　葭川獨泛　　　　　　　　(唐/)盧照鄰
倚棹春江上横舟石㟁前山暝行人斷迢迢獨泛仙
　　　江南曲　　　　　　　　　(唐/)儲光羲
緑江深見底髙浪直翻空慣是湖邊住舟輕不畏風
　　　其二
日暮長江裏相邀歸渡頭落花如有意來去逐船流
　　　北澗泛舟　　　　　　　　(唐/)孟浩然
北澗流恒滿浮舟觸處通沿洄自有趣何必五湖中
　　　江行　　　　　　　　　　(唐/)錢　起
霽雲疎有葉雨浪細無花穩放扁舟去江天自有涯
　　　其二
帆翅初張處雲鵬怒翼同莫愁千里路自有到來風
　　　其三
睡穩葉舟輕風微浪不驚人居蘆葦㟁終夜動秋聲
　　　其四
艪慢生輕浪帆虚帶白雲客船雖狹小容得庾将軍
　　　其五
風借帆方疾風逥棹却遲較量人世事不爽一毫釐
　　　楊氏林亭探得古槎　　　　(唐/)皇甫冉
千年古貌多八月秋濤晩偶被主人留那知來近逺
　　　江行　　　　　　　　　　(唐/)權徳輿
孤舟漾暖景獨鶴下秋空安流正日晝淨綠天無風
　　　昆眀池泛舟　　　　　　　(唐/)賈　島
一枝青竹榜泛泛綠萍裏不見釣魚人漸入秋塘水
　　　江行　　　　　　　　　　(唐/)陸龜䝉
酒旗菰葉外樓影浪花中碎帆張數幅惟待鯉魚風
　　　艪聲　　　　　　　　　　(唐/)崔　塗
煙外僥聲逺天涯幽夢囘爭知江上客不是故鄉來
　　　古意　　　　　　　　　　(唐/)闕　名
長檣鐡鹿子布帆阿那起詫儂安在間一去數千里
　　　月夜泛舟　　　　　　　　(唐/)僧法振
西塞長雲盡南湖片月斜漾舟人不見臥入武陵花
　　　羅嗊曲　　　　　　　　　(唐/)劉采春
昨日北風寒牽船浦裏安潮來打斷䌫揺艪始知難
　　　出都來陳和所乗船上句　　(宋/)蘓　軾
我行無疾徐輕楫信溶漾船留村市閙閘發寒波漲
　　　櫂歌　　　　　　　　　　(宋/)白玉蟾
朝吸西風餐夜㺯明月舞萬頃碧琉璃下有玉清府
　　　其二
黄昏杳無人孤江但翠竹惟有白鷺鷥伴我舟中宿
　　　舟中　　　　　　　　　　(金/)王　賔
河伯夸秋漲舟人健晩凉艪聲揺落月山氣鬰蒼蒼
　　　題李溉之學士無倪舟　　　(元/)虞　集
三周華不注水影浸青天不上銀河去空明擊棹還
　　　過髙郵射陽湖雜詠　　　　(元/)薩都拉
雨濕鼔聲重風匀湖靣平官船南北去帆影挂新晴
　　　夕泛　　　　　　　　　　(元/)黄鎮成
秋淨山如拭江清一棹横挂帆延暮眺趺坐待潮生
　　　過吴城山　　　　　　　　(明/)汪廣洋
夜過吴城下不眠閒倚窗泝流䨇艪健揺月下西江
　　　鳬洲即事　　　　　　　　(明/)魯　鐸
見說𤓰堪摘閒過洲上來小船風打去半日未能囘
　　　古意　　　　　　　　　　(明/)王　弼
莫作河中水願為水上舟舟行有返棹水去無囘流
　　　放船　　　　　　　　　　(明/)方太古
放船春水慢繫䌫栁條青去去江村近風吹魚網腥
　　　舟夜　　　　　　　　　　(明/)徐良彦
席邉即水底篷外是霜天偶得寒更句孤舟燭未燃
　　六言絶句
　　　舟中　　　　　　　　　　(明/)鮑　楠
野渡溶溶春水夕陽㸃㸃寒鴉欵乃數聲何處行人一
棹天涯
　　七言絶句
　　　泛洞庭　　　　　　　　　(唐/)尹　􁒱
風光淅淅草中飄日采熒熒水上揺幸奉瀟湘雲壑意
山傍容與動仙橈
　　　東魯門泛舟　　　　　　　(唐/)李　白
日落沙明天倒開波揺石動水縈囘輕舟泛月尋谿轉
疑是山隂雪後來
　　　夔州歌　　　　　　　　　(唐/)杜　甫
蜀麻吴鹽自古通萬斛之舟行若風長年三老長歌裏
白晝攤錢髙浪中
　　　五兩歌送張夏　　　　　　(唐/)顧　况
竿頭五兩風裊裊水上雲帆逐飛鳥送君初出揚州時
靄靄曈曈江溢曉
　　　杭州囘舫　　　　　　　　(唐/)白居易
自别錢塘山水後不多飲酒嬾吟詩欲将此意憑囘棹
與報西湖風月知
　　　汴水舟行答張祜　　　　　(唐/)杜　牧
千萬長河共使船聽君詩句倍凄然春風野岸明花發
一道帆檣畫栁煙
　　　舟次汴題　　　　　　　　(唐/)朱景元
曲岸蘭叢鴈飛起野客維舟碧煙裏竿頭五兩轉天風
白日楊花滿流水
　　　江上晩泊　　　　　　　　(唐/)左　偃
寒雲淡淡天無際片帆落處沙鷗起水濶風髙日復斜
扁舟獨宿蘆花裏
　　　江帆　　　　　　　　　　(唐/)羅　鄴
别離不獨恨蹄輪渡口風帆發更頻何處青樓方凭檻
半江斜日認歸人
　　　觧維　　　　　　　　　　(唐/)韋　莊
又觧征帆落照中暮程還過秣陵東二年辛苦煙波裏
贏得風姿似釣翁
　　　淮中晚泊犢頭　　　　　　(宋/)蘇舜欽
春隂垂野草青青時有幽花一樹明晩泊孤舟古祠下
滿川風雨㸔潮生
　　　小舟　　　　　　　　　　(宋/)林　逋
舷低冷戛荷千柄底􁀙斜穿月半輪一笠一蓑人穩坐
晩風蕭䬃㺯青蘋
　　　戲贈米元暉　　　　　　　(宋/)黄庭堅
萬里風帆水著天麝煤䑕尾過年年滄江静夜虹貫月
定是米家書畫船
　　　舟行絶句　　　　　　　　(宋/)張　耒
渡頭煙雨欲昏天灣畔枯桑繫客船風打篷窗秋浪急
一杯寒酒夜深眠
　　　水口行舟　　　　　　　　(宋/)朱　子
昨夜扁舟雨一蓑滿江風浪夜如何今朝試巻孤篷㸔
依舊青山綠樹多
　　　題趙運管吟篷　　　　　　(宋/)徐　照
飛塵難到碧波中波上煙雲盡不同吟斷不知驚鷺起
汀花一半在船篷
　　　宮詞　　　　　　　　　　(宋/)花蘂夫人
龍池九曲逺相通楊栁絲牽兩岸風長似江南好風景
畫船來去碧波中
　　　襄陽絶句　　　　　　　　(金/)王元粹
江雨初晴江漲發凉風吹水波浪開日暮津頭聞打鼔
越商巴賈卸船來
　　　北闗買舟　　　　　　　　(元/)尹廷髙
北關門外栁青青閒寄江南第一程别酒未䦨山鳥唱
短篷撐夢過臨平
　　　鯨背吟(海洋舟航所見/詩尾聨以古句)　　　(元/)宋　无
　　　　尋䑸
萬艦同䑸在海心一時相離不知音夜來欲問平安信
明月蘆花何處尋
　　　　抛矴
千斤鐵矴繫船頭萬丈灘中得挽留想見夜深抛擲處
驚魚錯認月沈鉤
　　　　艪歌
浪靜船遲共一䑸艪歌齊起響連空要將檀板輕輕和
又被風吹别調中
　　　舟行　　　　　　　　　　(元/)傅若金
漁家日暮亂收罾欲及前舟苦未能行盡緑楊三十里
隔河遥見驛亭燈
　　　櫂歌　　　　　　　　　　　傅若金
攀桞莫攀當路桞繫船湏繫上風船當路人行無好樹
上風浪小得安眠
　　　題李成所畫江千帆影　　　(元/)黄公望
髙閣崔巍瞰碧江布帆歸去鳥雙雙無邉樹色千峰秀
一片晴光落短窗
　　　晩櫂　　　　　　　　　　(元/)周　權
白水青林蕩曉晴野禽樹㡳向人鳴東風十幅蒲帆飽
快試淮南第一程
　　　晩渡　　　　　　　　　　　周　權
離離野樹緑生煙灼灼山花爛欲然酤酒人歸春渡寂
桞根閒繫夕陽船
　　　松林午憇　　　　　　　　(元/)李士瞻
松林坐久午風清谿水潺潺樹有聲何處小舟撐桞外
來迎潮落去潮生
　　　春帆　　　　　　　　　　(元/)李　存
能舉人間萬斛舟中流何用櫓聲柔楊花兩岸東風輭
送盡斜陽更未收
　　　揚州客舍　　　　　　　　(元/)余　闕
船頭澆酒祀神龍手擲金錢撒水中百尺樓船雙夾艪
唱歌齊上吕梁洪
　　　欵乃歌詞　　　　　　　　(元/)郭　翼
上塘船行無斷頭下塘船少好安流兩岸青山天上坐
看山吹笛上杭州
　　　三衢道中　　　　　　　　(元/)張　雨
大谿中道放船流船壓山光瀉碧油三百里灘欹枕過
買魚釃酒下嚴州
　　　湖邨菴即事　　　　　　　(元/)僧維則
竹根吠犬隔谿西湖鴈聲高木葉飛近聽始知雙艪響
一燈浮水夜船歸
　　　訪仙洞山舟次大谿口　　　(元/)僧維則
窈窕仙家何處尋夕陽明滅亂雲深大谿横斷青山合
一路風㠶入樹林
　　　與劉景玉安固泛舟　　　　(明/)徐　淮
雲平水暖魚吹浪雨潤泥香燕啄花著靣東風濃似酒
扁舟流過白鷗沙
　　　春日懐江上　　　　　　　(明/)髙　啓
一川流水半邨花舊屋南鄰是釣家長記歸篷載春醉
雲籠殘照雨鳴沙
　　　赴黄徳譲招過南垞　　　　(明/)徐　賁
風暗沙邨晩漸平相邀應得遂閒情南塘水滿人來少
疎雨寒波一舸行
　　　　蘭谿棹歌　　　　　　　　(明/)汪廣洋
　野鳬晴蹋浪梯平越上人家住近城箬葉裹魚來換米
　松舟一箇似梭輕
　　　　舟過黄陵廟　　　　　　　(明/)詹　同
　黄陵廟下倚船窗水淺沙平屬玉雙山外斷雲寒日晩
　半篷殘雪下湘江
　　　　竹枝詞　　　　　　　　　(明/)楊　慎
　江頭秋色換春酒江上楓林青又紅下水上風來徃慣
　一年長在馬船中
　
　
　
　
　
　
御定佩文齋詠物詩選巻一百二十七
　欽定四庫全書
御定佩文齋詠物詩選卷一百二十八
　　車類
　　　四言古
　　　　車左銘　　　　　　　　　(漢/)崔　駰
　虞夏作車取象機衡叶君子建左法天之陽正位授綏
　車不内顧塵不出軌鸞以節步彼言不疾彼指不躬淵
　覽于道永思厥中
　　　　車右銘　　　　　　　　　　崔　駰
　擇御卜右採徳用良詢納耆老于我是匡惟賢是師惟
　道是式箴闕旅賁内顧自勅匪皇其度匪愆其則越戒
　敦儉禮以華國
　　　　小車銘　　　　　　　　　(漢/)李　尤
　員盖象天方輿則地輪法隂陽動不相離合之嗛嘘疏
　逹開通兩輜障邪尊卑是從輗軏之用信義所同
　　　　天軿車銘　　　　　　　　　李　尤
奚氏本造後裔餙雍輪以代歩軿以蔽容輪軿幷合出
入周通追仁赴義惟禮是恭
　　七言古(附長短句/)
　　　車遥遥　　　　　　　　　(唐/)張　籍
征人遥遥出古城䨇輪齊動駟馬鳴山川無處不歸路
念君長作萬里行野田人稀秋草緑日暮放馬車中宿
驚麏遊兎在我旁獨唱鄉歌對僮僕君家大宅鳯城隅
年年道上隨行車願為玉鑾繫華軾終日有聲在君側
門前舊宅久已抛無由復得君消息
　　　十九日出曹門見水牛拽車　(宋/)梅堯臣
只見吳牛事水田只見黄犁負車軏今牽大車同一羣
又與騾驢走長陌卬頭闊歩塵䝉䝉不似綏耕泥汨汨
一一夜眠頭向南越鳥心腸誰辨白
　　　車家行　　　　　　　　　(宋/)孔武仲
上坂車聲遲下坂車聲快遲如鳥語相喧啾快如谿沙
瀉鳴瀬一車人十捧擁行江南江北不計程青天白日
有時住無人止得車輪聲晩來驟雨聲濯濯平曉郊原
盡溝壑方悟車家進退難不如田家四時樂
　　　車遥遥　　　　　　　　　(明/)李先芳
膏車何草草遥遥萬里道逺道莫致思倚輪望見之隻
輪不可行去客難為情駕車䇿馬輪已逺腸中車輪載
君返
　　　登車行　　　　　　　　　(明/)僧清濋
擎書使者來海涯躡暁廹趣登輪車髙岡碾斷赤石骨
長空拂碎紅雲花大聲坎坎打天鼓小聲嗚嗚煎春茶
羲生馭日信可並阿香撒雨何足誇直入九重紫金殿
玉皇對坐傾流霞霓裳羽衣萬變態龍笙鳯管相喧嘩
從容握手問至道掀髯一笑吾還家
　　五言律
　　　詠車　　　　　　　　　　(唐/)李　嶠
天子馭金根蒲輪闢四門五神趨雪至䨇轂似雷奔丹
鳯棲金轄非熊載寳軒無階添虚左珠乘奉王言
　　七言律
　　　和李秋谷平章小車　　　　(元/)虞　集
雪晴宫草隐晴沙相國朝天試帝車班馬畫移温室樹
鳴鑾晨度掖垣花褰帷每命賢俱載趣駕頻煩使至家
此日龍門誰執御擁經正履待金華
　　七言絶句
　　　小遊仙詩　　　　　　　　(唐/)曹　唐
酒釅春濃瓊草齊真公欲散醉如泥朱輪軋軋入雲去
行到半天聞馬嘶
　　　畫車　　　　　　　　　　(宋/)蘇　軾
何人畫此隻輪車便是當年欹器圖上易下難湏審細
左提右挈免疎虞
　　　駝車行　　　　　　　　　(元/)劉秉忠
駝頂丁當響巨鈴萬車軋軋一齊鳴當年不離沙陀地
碾斷金原鼓笛聲
　　　予京居廿稔始作一車出入賦詩自志
　　　　　　　　　　　　　　　　(元/)張　翥
　淺淺輕車稳便休何湏髙盖與華輈短轅不作王丞相
　下澤聊為馬少㳺
　　　　送翰林宋先生致仕歸金華　(明/)孫　蕡
　華髮朱顔六袠餘還鄉猶駕輭輪車龍江闗吏如相識
　應止青牛乞著書
　
　
　
　
　
　
　
　
　
御定佩文齋詠物詩選卷一百二十八
　欽定四庫全書
御定佩文齋詠物詩選卷一百二十九
　　簡閱類
　　　五言古
　　　　從武帝琅邪城講武應詔　　(齊/)王　融
　治兵聞魯策訓旅見周篇教民良不棄任智理恒全白
　日映丹羽頳霞文翠旃凌山炫組甲帶水被戈船凝葭
　鬱摧愴清管乍聯綿早逢文化洽復屬武功宣願陪玉
　鑾右一舉掃燕然
　　　　從齊武帝琅邪城講武應諂　(梁/)沈　約
　九功播祧墠七德陳武懸展事昌國圖息兵由重戰皇
　情咨閱典出車迨辰選飾徒映寒隰翻綏臨廣甸颯沓
　佩吳戈參差腰夏箭風斾舒復巻雲霞清以轉輕舞信
　徘徊前歌且遥衍秋原嘶代馬朱光浮楚練虹壑寫飛
　文巖阿藻餘絢發震嶽靈從揚旌水華變憑髙訓武則
　中天起遐眷鳯葢捲洪河珠旗掃長汧方待翠華舉逺
適瑶池宴
　　　九日登巴陵置酒望洞庭水軍
　　　　　　　　　　　　　　　(唐/)李　白
九日天氣清登髙無秋雲造化闢川嶽了然楚漢分長
風鼔横波合沓蹙龍文憶昔傳遊豫樓船壯横汾今兹
討鯨鯢旌斾何繽紛白羽落酒樽洞庭羅三軍黄花不
掇手戰鼓遥相聞劒舞轉頹陽當時日停曛酣歌激壯
士可以摧妖氛齷齪東籬下淵明不足羣
　　五言律
　　　觀兵　　　　　　　　　　(唐/)杜　甫
北庭送壯士貔虎數尤多精鋭舊無敵邊隅今若何妖
氛擁白馬元帥待雕戈莫守鄴城下斬鯨遼海波
　　　陪柏中丞觀宴將士　　　　　杜　甫
極樂三軍士誰知百戰塲無私齊綺饌久坐宻金章醉
客霑鸚鵡佳人指鳯皇幾時來翠節特地引紅粧
　　　其二
繡段裝檐額金花帖鼔腰一夫先舞劍百戲後歌鐎江
樹城孤逺雲臺使寂寥漢朝頻選將應拜霍嫖姚
　　七言律
　　　癸卯二月十一日官軍發吳門
　　　　　　　　　　　　　　　(元/)陳　基
去年移戍秋將半今嵗渡江春正分晉國偏禆歸宿將
漢庭旗鼓屬元勲戈船十萬盡犀弩鐵騎三千皆虎賁
却笑髙陽老狂客謾憑口舌下齊軍
　　　二十二日狼山口觀兵　　　　陳　基
官軍野次狼山口鐵騎犀船盡虎貙杼軸萬家供餽餉
旌旗千里亘江湖膝行已伏諸侯將面縳行申兩觀誅
淮海父兄争鼓舞將軍恐是漢金吾
　　　汪伯子司馬閱武試　　　　(明/)王世貞
主恩司馬一登臺立表驂驔千騎來鏑似飛星争犯月
鼓如催雨不停雷横開銅柱南頭去坐奪金城右臂廻
此地若容狂李白也應偏識令公才
　
　
　
　
　
　
　
　
　
　
　
　
　
　
　
御定佩文齋詠物詩選巻一百二十九
　欽定四庫全書
御定佩文齋詠物詩選卷一百三十
　　狩獵類
　　　五言古
　　　　和諸葛覽從軍遊獵　　　　(陳/)張正見
　治兵耀武節縱獵駭畿封迅騎馳千里髙罝起百重騰
　䴥斃馬足饑鼯落劍鋒雲根飛燒火鳥道絶禽蹤方羅
　四海俊聊以習軍戎
　　　　和張侍中看獵　　　　　(北周/)王　褎
　上林冬狩返回中講射歸還登宣曲觀共獵黄山圍嚴
　冬桑柘落寒霜馬騎肥緤盧隨兎起髙鷹接雉飛獨嗟
　來逺客辛苦倦邊衣
　　　　伏聞遊獵　　　　　　　(北周/)庾　信
　虞旗喜旦晴獵馬向山横石闗魚貫上山梁鴈翅行雪
　平尋兔跡林藂聽雉聲馬嘶山谷響弓寒桑柘鳴聞弦
　鳥自落望火獸空驚無風樹即正不凍水還平誰知茂
陵下願入雎陽城
　　　冬狩行四韻連句應詔　　　　庾　信
三川羽檄馳六郡良家選觀兵細栁營校獵長楊苑驚
雉逐鷹飛騰猿看箭轉鳴笳河曲還猶憶南皮返
　　　出獵　　　　　　　　　　(唐/)太　宗
楚王雲夢澤漢帝長楊宫豈若因農暇閱武出轘嵩三
驅陳鋭卒七萃列材雄寒野霜氣白平原燒火紅琱戈
夏服箭羽騎緑沈弓怖獸濳幽壑驚禽散翠空長煙晦
落景灌木振嚴風所為除民瘼非是悦林叢
　　　校獵義成喜逢大雪率題九韻以示羣官
　　　　　　　　　　　　　　　(唐/)明　皇
弧矢威天下旌旗遊近縣一面施鳥羅三驅教人戰暮
雲成積雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兎落
髙矰星狼下急箭既欣盈尺兆復憶磻谿便嵗豐將遇
賢俱荷皇天眷
　　　奉和聖製校獵義成喜逢大雪應制
　　　　　　　　　　　　　　　(唐/)張　説
文教資武功郊甸閱邦政不知仁育久徒看禽獸盛夜
霰氛埃滅朝日山川淨綽仗飛走繁抨絃筋角勁帝射
叅神道龍馳合人性五豝連一發百中皆先命勇爵均
萬夫雄圖羅七聖星為吉符老雪作豐年慶喜聽行獵
詩威神入軍令
　　　同羣公出獵海上　　　　　(唐/)髙　適
畋獵自古昔况伊心賞俱偶與羣公遊曠然出平蕪層
隂漲溟海殺氣窮幽都鷹隼何翩翩馳驟相傳呼豺狼
竄榛莽麋鹿罹艱虞髙鳥下騂弓困獸鬭匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懷老氏訓感歎此歡娛
　　　獵城南　　　　　　　　　(金/)元好問
翩翩游俠兒白馬如匹練朝出城南獵暮趁軍中宴北
平有真虎愛惜腰間箭
　　七言古(附長短句/)
　　　行行且遊獵篇　　　　　　(唐/)李　白
邊城兒生年不讀一字書但將遊獵誇輕趫塞馬秋肥
宜白草騎來躡影何矜驕金鞭拂雪揮鳴鞘半酣呼鷹
出逺郊弓彎滿月不虛發雙鶬迸落連飛髇海邊觀者
皆辟易猛氣英風振沙磧儒生不及遊俠人白首下帷
復何益
　　　扈從冬狩　　　　　　　　(元/)耶律楚材
天皇冬狩如行兵白旄一麾長圍成長圍不知幾千里
蟄龍震慄山神驚長圍布置如圓陣方騎雲屯貫魚進
千羣野馬雜山羊赤熊白鹿奔青麞壯士彎弓殞竒獸
更驅虎豹逐貪狼獨有中書倦遊客放下氊簾誦周易
　　五言律
　　　觀獵　　　　　　　　　　(唐/)王　維
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營廻看射雕處千里暮雲平
　　　觀獵　　　　　　　　　　(唐/)李　白
太守耀清威乘閒弄晩暉江沙横獵騎山火遶行圍箭
逐雲鴻落鷹隨月兔飛不知白日暮歡賞夜方歸
　　　觀獵騎　　　　　　　　　(唐/)司空曙
纒臂繡綸巾貂裘窄稱身射禽風助箭走馬雪翻塵金
埓爭開道香車為駐輪翩翩不知處傳是霍家親
　　　觀徐州李司空獵　　　　　(唐/)張　祜
曉出郡城東分圍淺草中紅旗開向日白馬驟迎風背
手抽金簇翻身控角弓萬人齊指處一鴈落寒空
　　　觀獵　　　　　　　　　　　張　祜
殘獵渭城東蕭蕭西北風雪花鷹背上氷片馬蹄中臂
挂捎荆兔腰懸落箭鴻歸來逞餘勇兒子亂彎弓
　　　駕幸南海子　　　　　　　(明/)薛　蕙
詔幸芙蓉苑傳言羽獵行三驅陪上將四校出神兵列
㦸圍熊館分弓射虎城風雲日暮起偏繞漢皇營
　　五言排律
　　　雲中十二韻　　　　　　　(明/)楊　慎
天子雲中狩將軍久未還律吹元兔塞旗繞白狼山風
火燒荒急星辰過隊閒燕支留馬首蘇絡醉龍顔清樂
千門動黄金萬鎰頒雪深懷纊絮月滿憶刀鐶牙鳥嚴
宵仗宫鴉捲曉班奏回青鎖闥㨗報紫金闗膂力休明
鎧歡聲洽禁闤功牌銀爍爚賀障錦斒斕日轉虞廵外
春流鎬宴間戢戈行有頌神武徧人寰
　　七言律
　　　觀校獵上淮西相公　　　　(唐/)劉長卿
龍驤校獵邵陵東野火初燒楚澤空師事黄公千載後
身騎白馬萬人中笳隨晩吹吟邊草箭沒寒雲落塞鴻
三十擁旄誰不羡周郎少小立竒功
　　　觀浙西府相畋遊　　　　　(唐/)韋　莊
十里旌旗十萬兵等閒遊獵出軍城紫袍日照金鵝鬭
紅斾風吹畫虎獰帶箭彩禽雲外落避鵰寒兔月中驚
歸來一路笙歌滿更有仙娥載酒迎
　　　觀獵　　　　　　　　　　　韋　莊
苑牆東畔欲斜暉傍苑穿花兔正肥公子喜逢朝罷日
將軍誇換戰時衣鶻翻錦翅雲中落犬帶金鈴草上飛
直到四郊髙鳥盡掉鞍齊向國門歸
　　　祭常山回小獵　　　　　　(宋/)蘇　軾
青葢前頭㸃皂旗黄茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖明若用西凉簿白羽猶能效一揮
　　　憶觀駕春蒐　　　　　　　(元/)薩都拉
日奏雲間紫鳳簫春隨天上頳黄袍仗前虎將千斤斧
架上鷹兒五色縧獵士開弓黄犬疾宫官擊鼓紫駝髙
侍遊亦有中書人七寳雕盤看緑毛
　　　圍獵　　　　　　　　　　(明/)楊　榮
闗塞霜清曉色明鑾輿校獵出邊城六龍扶輦旌旗合
萬騎連營鼓角鳴逺火依微秋草薄驚沙寂寞暮雲平
小臣躬覩三驅樂願效嵩呼播頌聲
　　　扈從狩陽山次韻答胡學士　(明/)金幼孜
鑾輿曉出五城東從狩儒臣載筆同日下蒼龍隨玉仗
道前寳馬載琱弓苑松承露枝皆白島樹經霜葉盡紅
向晩笳聲催疊鼓軍門校獵氣偏雄
　　七言絶句
　　　觀獵　　　　　　　　　　(唐/)王昌齡
角鷹初下秋草稀鐵驄抛鞚去如飛少年獵得平原兔
馬後横捎意氣歸
　　　校獵曲　　　　　　　　　(唐/)錢　起
長楊殺氣連雲飛漢主秋畋正掩圍重門日晏紅塵出
數騎畋人獵獸歸
　　　從獵口號　　　　　　　　(金/)李獻能
閶闔傳符啟九闗一聲清蹕駐南山虎賁先導三千士
夭馬初離十二閑
　　　其二
爛爛龍旌捧日旂從臣遥認赭紅衣天王清曉親弧矢
　初合今冬第一圍
　　　　灤京雜詠　　　　　　　　(元/)楊允孚
　羽獵山隂射白狼太平天子狩封疆峰巒頻轉丹樓稳
　輦輅初停白晝長
　　　　其二
　月出王孫獵兔忙玉驄拾矢戲沙塲皮囊乳酒鑼鍋肉
　奴視山隂對角羊
　　　　出獵圖　　　　　　　　　(元/)楊維楨
　燕支花開春日暉從官遊騎去如飛分明一段龍沙景
　白鴈黄羊好打圍
　
　
　
　
　
御定佩文齋詠物詩選卷一百三十
　欽定四庫全書
御定佩文齋詠物詩選卷一百三十一
　　征伐類
　　　五言古
　　　　命將出征歌　　　　　　　(晉/)張　華
　重華隆帝道戎蠻或不賔徐夷興有周鬼方亦違殷今
　在聖明世寇虐動四垠豹狼染牙爪羣生號穹旻元帥
　統方夏出車撫凉秦衆貞必以律臧否實在人威信加
　殊類疎逖思自親單醪豈有味挾纊感至仁武功尚止
　戈七德美安民逺跡由斯舉永世無風塵
　　　　北伐　　　　　　　　　　(宋/)武　帝
　表裏跨原隰左右御川梁月羽皎素魄星旗赩赤光
　　　　出重圍和傅昭　　　　　　(梁/)沈　約
　魯連揚一策陳平出六竒邯郸風雨散白登煙霧維排
　雲出九地陵定振五巵
　　　　從駕送軍　　　　　　　　(陳/)沈　炯
惟堯稱乃武軒后號神兵弔民資智勇治忽屬師貞我
君膺寳業歴駕視前英蒲海方無浪夷山未有平星光
下結斾劒氣上舒精雲開萬里徹日麗百川明撫鼓山
靈應詔蹕水祗驚
　　　南征　　　　　　　　　　(陳/)蘇子卿
一朝遊桂水萬里别長安故鄉夢中近邊愁酒上寛劒
鋒但須利戎衣不畏單南中地氣暖少婦莫愁寒
　　　西征軍行遇風　　　　　　(唐/)崔　融
北風捲塵沙左右不相識颯颯吹萬里昏昏同一色馬
煩莫敢進人急未遑食草木春更悲天景晝相匿夙齡
慕忠義雅尚存孤直覽史懷浸驕讀詩歎孔棘及兹戎
旅地忝從書記職兵氣騰北荒軍聲振西極坐覺威靈
逺行看氛祲息愚臣何以報倚馬申微力
　　　征東至淇門答宋參軍之問　(唐/)陳子昻
南星中大火將子涉清淇西林改微月征師空自持碧
潭去已逺瑶華折遺誰若問遼陽戍悠悠天際旗
　　　貽鼓吹李丞時信安王北伐李公王之所器者
　　　　　　　　　　　　　　　(唐/)儲光羲
北伐昧天造王師示有征轅門統元律帝室命宗英靈
威方首事仗鉞按邊城膏雨被春草黄雲浮太清文儒
託後乘武旅趨前旌出車發西洛營軍臨北平曰予深
固陋志氣頗縱横常思驃騎幕願逐嫖姚兵惟賢美無
度海内依揚聲河間舊相許車騎日逢迎折節下謀士
深心論客卿忠言雖未列庶以知君誠
　　七言古
　　　走馬川行奉送出師西征　　(唐/)岑　參
君不見走馬川行雪海邊平沙莽莽黄入天輪臺九月
風夜吼一川碎石大如斗隨風滿地石亂走塞上草黄
馬正肥金山西見煙塵飛漢家大将西出師将軍金甲
夜不脱半夜軍行戈相撥風頭如刀面如割馬毛帶雪
汗氣蒸五花連錢旋作氷幕中草檄硯水凝敵騎聞之
心膽懾料知短兵不敢接車師西門佇獻㨗
　　五言律
　　　送著作佐郎崔融等從梁王東征
　　　　　　　　　　　　　　　(唐/)陳子昻
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
　　　送白利從金吾董將軍西征　(唐/)李　白
西羗延國討白起佐軍威劔決浮雲氣弓彎明月輝馬
行邊草緑旗捲曙霜飛抗手凛相顧寒風生鐵衣
　　　征西將　　　　　　　　　(唐/)張　籍
黄沙北風起半夜又翻營戰馬雪中宿探人氷上行深
山旗未展隂磧鼓無聲幾道征西將同收碎葉城
　　　誓師畢隨駕回營中馬上賦　(明/)金幼孜
萬里隂山道平原入望賒天營髙日月輦路浄風沙寳
馬銜金勒蒼龍繞翠華陽和隨處滿草色徧天涯
　　五言排律
　　　夏日都門送司馬員外逸客孫員外佺北征
　　　　　　　　　　　　　　　(唐/)李　乂
日逐滋南寇天威撫北陲析珪行仗節持印且分麾羽
檄雙鳬去兵車駟馬馳虎旗懸氣色龍劍抱雄䳄候月
期戡翦經時念别離坐聞闗隴外無復引弓兒
　　　奉和幸望春宫送朔方軍大總管張仁亶
　　　　　　　　　　　　　　　　李　乂
邊郊草具腓河塞有兵機上宰調梅寄元戎細柳威虎
貔東道出鷹隼北庭飛玉匣謀中野金輿下太微投醪
銜餞酌緝衮事征衣勿謂公孫老行聞奏凱歸
　　　送趙二尚書彦昭北伐　　　(唐/)張　説
朔地河氷合邊城備此時兵連紫塞路將舉白雲司提
劒榮中貴銜珠盛出師日華光組練風色焰旌旗投筆
尊前起横戈馬上辭梅花吹别引楊栁賦新詩
　　　送梁公昌從信安王北征　　(唐/)李　白
入幕推英選捐書事逺戎髙談百戰術鬱作萬夫雄起
舞蓮花劒行歌明月宫將飛天地陣兵出塞垣通祖席
留丹景征麾拂綵虹旋應獻凱入麟閣佇深功
　　七言律
　　　行次昭應縣道上送户部李郎中充昭義攻討
　　　　　　　　　　　　　　　(唐/)李商隱
將軍大斾掃狂童詔選名賢贊武功暫逐虎牙臨故綘
逺含雞舌過新豐魚遊沸鼎知無日鳥覆危巢豈待風
早勒勲庸燕石上佇光綸綍漢庭中
　　　次韻贈張省史從軍南征　　(元/)張　憲
震天金鼓紫駝橋皁纛連珠畫斗杓甲馬魚鱗開曉日
錦袍花萼上春潮桄榔雨暗湯泉溢茉利風暄海瘴消
幕下何人專草檄共誇謀議得張昭
　　　送御史大夫鄧公西征　　　(明/)朱𢎞祖
今代麒麟第一功從龍飛渡大江東彤弓錫寵專征伐
鐵券銘勲誓始終龍虎親軍遥動地鳯凰臺閣逺生風
不知幙下誰叅佐珠履三千盡石洪
　　　三月十七日送駕出德勝門　(明/)梁　潛
煌煌旄鉞發平明萬里河山錦繡迎王氣浮天隨寳毒縣
虹光拂地䕶龍旌玉闗指日看歸馬青海無波待洗兵
萬姓歡呼傳㨗報六軍歌舞入瑶京
　　　送胡學士楊金二侍講扈駕北伐
　　　　　　　　　　　　　　　　(明/)黄　守
六師北伐繞龍城遥羡詞臣扈蹕行兵略曽從圮上得
檄書多向御前成黄沙白草雲隨馬畫㦸雕戈雪照營
應想居庸闗外路東風歸斾凱歌聲
　　　嘉靖四年奉詔督師西征再䝉温㫖有趙充國
　　　　馬援之褒感而有述　　　　(明/)楊一清
西北風塵帝顧多老臣承詔出巖阿便宜欲上趙充國
矍鑠還非馬伏波十乘戎行新節鉞三邊精采舊闗河
極知君命如山重感激渾㤀兩鬢皤
　　　夜坐念東征將士　　　　　　(明/)陸　深
長河乘夜渡貔貅兵氣如雲擁上浮大將能揮白羽扇
君王不愛紫貂裘十二闗山齊故國百年疆域漢神州
　不眠霜月聞刁斗自啟茅堂望斗牛
　　　七言絶句
　　　　奉和裴相公東征途經女几山下作
　　　　　　　　　　　　　　　　(唐/)韓　愈
　旗穿曉日雲霞雜山倚秋空劒㦸明敢請相公平賊後
　暫携諸吏上崢嶸
　　　　南征行　　　　　　　　　(明/)程　誥
　新河命將出屯營畫㦸雕弓耀日明洗馬真臨江漢水
　擒蛟空𢷬豫章城
　
　
　
　
　
　
御定佩文齋詠物詩選卷一百三十一
　欽定四庫全書
御定佩文齋詠物詩選卷一百三十二
　　從軍類
　　　五言古
　　　　和王僧辯從軍　　　　　　(梁/)元　帝
　寳劒飾龍淵長虹畫彩旃山虚和鐃管水淨寫樓船連
　雞隨火度燧象帶烽然洞庭曉風急瀟湘夜月圓荀令
　多文藻臨戎賦雅篇
　　　　從軍五更轉五首　　　　　(陳/)伏知道
　一更刁斗鳴校尉逴連城遥聞射鵰騎懸憚將軍名
　　　　其二
　二更愁未央髙城寒夜長試將弓學月聊持劒比霜
　　　　其三
　三更夜警新横吹獨吟春彊聽梅花落誤憶柳園人
　　　　其四
　四更星漢低落月與雲齊依稀北風裏邊笳雜馬嘶
　　　其五
五更催送籌曉色映山頭城烏初起堞更人悄下樓
　　　從軍行　　　　　　　　　(隋/)明餘慶
三邊烽火驚十萬且横行風卷常山陣笳喧細柳營劒
花寒不落弓月曉逾明㑹取淮南地持作朔方城
　　　送裴四判官赴河西軍試　　(唐/)劉長卿
吏道豈易愜如君誰與儔逢時將騁驥臨事無全牛鮑
叔幸相知田蘇頗同遊英資挺孤秀清論含古流出塞
佐持簡辭家擁鳴騶憲臺貴公舉幕府資良籌武士佇
明試皇華難久留陽闗望天盡洮水令人愁萬里㸔一
鳥曠然煙霞收晩花對古戍春雪含邊州道路難暫隔
音塵那可求他時相望處明月西南樓
　　　從軍行　　　　　　　　　(唐/)戴叔倫
丈夫四方志結髮事逺遊逺遊歷燕薊獨戍邊城陬西
風隴水寒明月闗山愁酬恩仗孤劒十年敝貂裘封侯
屬何人蹉跎雪盈頭老馬思故櫪窮鱗憶深流彈鋏動
深慨浩歌氣横秋報國期努力功名良見收
　　　送韓愈從軍　　　　　　　(唐/)孟　郊
志士感恩起變衣非變性親賔改舊觀僮僕生新敬坐
作羣書吟行為孤劒詠始知出處心不失平生正凄凄
天地秋凛凛軍馬令驛塵時一飛物色極四靜王師既
不戰廟略在無競王粲有所依元瑜初應命一章喻檄
明百萬心氣定今朝旌鼓前笑别丈夫盛
　　　前出軍　　　　　　　　　(元/)張　翥
前軍紅衲袍朱絲繫彭排後軍細鎧甲白羽攢鞲靫輜
車左右馳萬馬擁長街送行動城郭斗酒飲同儕壯士
當報國毋為故鄉懷
　　　羽林子　　　　　　　　　(明/)徐有貞
珠袍年少子名冠羽林中獨佩流星劒雙懸明月弓陪
遊向何處還入華清宫
　　　其二
羽箭揷腰間騂弓臂上彎自來從日馭常得近天顔借
問歸何晩長楊射獵還
　　五言律(附小律/)
　　　從軍行　　　　　　　　　(唐/)楊　炯
烽火照西京心中自不平牙璋辭鳯闕鐵騎繞龍城雪
暗凋旗畫風多雜鼔聲寧為百夫長勝作一書生
　　　送崔融　　　　　　　　　(唐/)杜審言
君王行出將書記逺從征祖帳連河闕軍麾動洛城旌
旃朝朔氣笳吹夜邊聲坐覺煙塵掃秋風古北平
　　　送人隨大夫和蕃　　　　　(唐/)儲光羲
西方有六國國國願來賔聖主今無外懐柔遣使臣大
夫開幕府才子作行人解劒聊相送邊城二月春
　　　少年行　　　　　　　　　(唐/)李　嶷
十八羽林郎戎衣侍漢王臂鷹金殿側挾彈玉輿傍馳
道春風起陪遊出建章
　　　其二
侍獵長楊下承恩更射飛塵生馬影滅箭落鴈行稀薄
暮隨天仗聯翩入瑣闈
　　　送戴廸赴鳯翔幕府　　　　(唐/)韓　翃
青春帶文綬去事魏征西上路金覊出中人玉筯齊當
歌酒萬斛看獵馬千蹄自有從軍樂何湏怨解攜
　　　送楊從事從軍　　　　　　(明/)髙　啟
南風薰燕麥送子悵如何迢逓從軍役凄凉横笛歌天
籠平野㢠山繞古闗多莫笑書生怯能當曳落河
　　五言排律
　　　賦送劉校書從軍之湟中幕府
　　　　　　　　　　　　　　　(唐/)楊　炯
天將下三宫星門召五戎坐謀資廟略飛檄佇文雄赤
土流星劒烏號明月弓秋隂生蜀道殺氣繞湟中風雨
何年别琴樽此日同離亭不可望溝水自西東
　　　送駱奉禮從軍　　　　　　(唐/)李　嶠
玉塞邊烽舉金壇廟略申羽書資銳筆戎幕引英賔劒
動三軍氣衣飄萬里塵琴樽留别賞風景惜離晨笛梅
含晩吹營柳帶餘春希君勒石返歌舞入城闉
　　七言律
　　　送客往鄜州　　　　　　　(唐/)楊　凝
新參將略事營平錦帶騂弓結束輕曉上闗城吟畫角
暗馳羗馬發支兵回中地逺風常急鄜畤年多草自生
近喜扶陽係戎相從來衞霍笑長纓
　　　送侯判官赴廣州從軍　　　(唐/)張　籍
年少才髙求自展將身萬里赴軍門辟書逺到開呈客
公服新成著謝恩驛舫過江分白候戍亭當嶺見紅旛
海花蠻草連冬有行處無家不滿園
　　　送阿勒坦布哈萬户湖廣赴鎭(元/)納　延
三品新除萬户侯紅旗照海出皇州腰間寳帶懸金虎
馬上春衫繡玉虬水落張帆遊夢澤月明撾鼔過南樓
書生最喜從軍樂何日轅門借箸籌
　　五言絶句
　　　從軍行　　　　　　　　　(唐/)王　維
燕頷多竒相狼頭敢犯邊寄言班定逺正是立功年
　　　從軍行　　　　　　　　　(唐/)令狐楚
却望氷河濶前登雪嶺髙征人㡬多在又擬戰臨洮
　　七言絶句
　　　從軍行　　　　　　　　　(唐/)王昌齡
青海長雲暗雪山孤城遥望玉門闗黄沙百戰穿金甲
不破樓蘭終不還
　　　其二
大漠風塵日色昏紅旗半捲出轅門前軍夜戰洮河北
已報生擒吐谷渾
　　　其三
玉門山嶂㡬千重山北山南總是烽人依逺戍須看火
馬踏深山不見蹤
　　　出軍　　　　　　　　　　(唐/)戎　昱
龍繞旌竿獸滿旗翻營乍似雪山移中軍一隊三千騎
盡是并州遊俠兒
　　　　從軍行　　　　　　　　　(唐/)陳　羽
　海畔風吹凍泥裂枯桐葉落枝梢折横笛聞聲不見人
　紅旗直上天山雪
　　　　從軍行　　　　　　　　　(唐/)蔣山卿
　雪嶺寒雲凍不飛黄沙白草路人稀邊城春色惟看柳
　看到青時春已歸
　
　
　
　
　
　
　
　
　
御定佩文齋詠物詩選卷一百三十二
　欽定四庫全書
御定佩文齋詠物詩選卷一百三十三
　　出塞類
　　　五言古
　　　　闗山月　　　　　　　　　(梁/)元　帝
　朝望清波道夜上白登臺月中含桂樹流影自徘徊寒
　沙逐風起春花犯雪開夜長無與晤衣单誰為裁
　　　　出塞　　　　　　　　　　(梁/)劉　峻
　薊門秋氣清飛將出長城絶漠衝風急交河夜月明陷
　敵摐金鼔摧鋒揚斾旌去去無終極日暮動邊聲
　　　　入塞　　　　　　　　　　(隋/)何　妥
　桃林千里險候騎正紛紛問此將何事嫖姚封冠軍回
　旌引流電歸葢轉行雲待任蒼龍傑方當論次勲
　　　　出塞　　　　　　　　　　(隋/)虞世基
　上將三略逺元戎九命尊緬懷古人節思酬明主恩山
　西多勇氣塞北有遊魂楊枹上隴坂勒騎下平原誓將
絶沙漠悠然去玉門輕齎不遑舍驚䇿騖戎軒凛凛邊
風急蕭蕭征馬煩雪暗天山道氷塞交河源霧烽黯無
色霜旗凍不翻耿介倚長劒日落風塵昏
　　　塞下曲　　　　　　　　　(唐/)王昌齡
蟬鳴桑樹間八月蕭闗道出塞復入塞處處黄蘆草從
來幽并客皆共塵沙老莫學游俠兒矜誇紫騮好
　　　後出塞　　　　　　　　　(唐/)杜　甫
男兒生世間及壯當封侯戰伐有功業焉能守舊丘召
募赴薊門軍動不可畱千金買馬鞍百金裝刀頭閭里
送我行親戚擁道周斑白居上列酒酣進庶羞少年别
有贈含笑看呉鈎
　　　其二
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
　　　塞下曲　　　　　　　　　(唐/)李　頎
黃雲鴈門郡日暮風沙裏千騎黒貂裘皆稱羽林子金
笳吹朔雪鐵馬嘶雲水帳下飲蒲萄平生寸心是
　　七言古
　　　送渾將軍出塞　　　　　　(唐/)髙　適
將軍族貴兵且强漢家已是渾邪王子孫相承在朝野
至今部曲燕支下控弦盡周陰山兒登陣長騎大宛馬
銀鞍玉勒繡蝥弧毎逐嫖姚破骨都李廣從來先將士
衞青未肯學孫呉傳有沙塲千萬騎昨日邊庭羽書至
城頭畫角三四聲匣裏寳刀晝夜鳴意氣能甘萬里去
辛勤動作一年行黃雲白草無前後朝建旌旄夕刁斗
塞下應多俠少年闗西不見春楊柳從軍借問所從誰
擊劒酣歌當此時逺别無輕繞朝䇿平戎早寄仲宣詩
　　　盧龍塞行送韋掌記　　　　(唐/)錢　起
雨雪紛紛黒山外行人共指盧龍塞萬里飛沙咽鼓鼙
三軍殺氣凝旌斾陳琳書記本翩翩料敵張兵奪酒泉
聖主好文兼好武封侯莫比漢皇年
　　五言律
　　　出塞　　　　　　　　　　(唐/)楊　炯
塞外欲紛紜雌雄猶未分明堂占氣色華葢辨星文二
月河魁將三千太乙軍丈夫皆有志㑹見立功勲
　　　度闗山　　　　　　　　　(唐/)鄭　錫
象弭揷文犀魚腸瑩鸊鵜水聲分隴咽馬色度闗迷曉
幕寒沙慘危峰漢月低仍聞數騎將更欲出遼西
　　　塞下曲　　　　　　　　　(唐/)霍　總
曽當一面戰頻出九重圍但見爭鋒處長須得勝歸雪
沾旗尾落風斷節毛稀豈要銘燕石平生重武威
　　　塞上曲　　　　　　　　　(元/)王　逢
將令傳中閫交驩浹兩軍地形龍虎踞陣伍鳥蛇分清
野輝燕日黃河瀉岱雲生靈如有賴綘灌不無文
　　　其二
鞗革帶鈎膺聯鑣獵楚陵白肥霜後兔青没海東鷹千
里榛蕪闢三年稆榖登中郎示閒暇呼酒出房烝
　　五言排律
　　　和陸明府贈將軍重出塞　　(唐/)陳子昻
忽聞天上將闗塞重橫行始返樓蘭國還向朔方城黃
金裝戰馬白羽集神兵星月開天陣山川列地營晩風
吹畫角春色耀飛旌寧知班定逺猶是一書生
　　　塞外　　　　　　　　　　(唐/)鄭　愔
塞外蕭條望征人此路賒邊聲亂朔馬秋色引寒笳遥
障侵歸日長城帶晚霞斷蓬飛古戍連鴈聚寒沙海暗
雲無葉山春雪作花丈夫期報主萬里獨辭家
　　　其二
荒壘三秋夕窮郊萬里平海陰凝獨樹日氣下連營戎
斾霜疑重邊裘夜更輕將軍猶轉戰都尉不成名折柳
悲春曲吹笳斷夜聲明年漢使返須築受降城
　　七言律
　　　出塞　　　　　　　　　　(明/)戚繼光
鬱䓤千里綠陰肥澗水縈紆一徑微魚為驚鈎聞鼓動
鳥因避幟傍人飛江南塞北何相似并郡桑乾總未歸
惆悵十年成底事獨將羸馬立斜暉
　　五言絶句
　　　隴上行　　　　　　　　　(唐/)王　維
負羽到邊州鳴笳度隴頭雲黃知塞近草白見邊秋
　　　和張僕射塞下曲　　　　　(唐/)盧　綸
鷲翎金僕姑燕尾繡蝥弧獨立揚新令千營共一呼
　　　其二
林暗草驚風將軍夜引弓平明尋白羽没在石稜中
　　　其三
野幕敞瓊筵羗兒賀勞旋醉和金甲舞雷鼔動山川
　　　其四
亭亭七葉貴蕩蕩一隅清他日題麟閣唯應獨不名
　　　塞下曲　　　　　　　　　(明/)謝　榛
飄蓬燕趙間行李風霜下蘆管送邊聲空林一駐馬
　　　其二
塞上黄鬚兒飲馬黒山澗彎弧向朔雲莫射南飛雁
　　七言絶句
　　　出塞　　　　　　　　　　(唐/)王昌齡
驑馬新跨白玉鞍戰罷沙塲月色寒城頭鐵鼔聲猶振
匣裏金刀血未乾
　　　塞上曲　　　　　　　　　(唐/)王　烈
紅顔嵗嵗老金微沙磧年年卧鐵衣白草城中春不入
黄花戍上鴈長飛
　　　其二
孤城夕對戍樓閒廻合青𠖇萬仞山明鏡不須生白髮
風沙自解老紅顔
　　　邊詞　　　　　　　　　　(唐/)張敬宗
五原春色舊來遲二月垂楊未挂絲即今河畔氷開日
正是長安花落時
　　　水鼓子第一曲　　　　　　(唐/)張子容
雕弓白羽獵初回薄夜牛羊復下來夢水河邊青草合
黑山峰外陣雲開
　　　塞上曲　　　　　　　　　(金/)元好問
平沙細草散羊牛㡬簇征人在戍樓忽見隴頭新鴈過
一時回首望南州
　　　塞上曲　　　　　　　　　(元/)納　延
秋髙沙磧地椒稀貂㡌狐裘晩出圍射得白狼懸馬上
吹笳夜半月中歸
　　　其二
馬乳新挏玉滿缾沙羊黃䑕割來腥踏歌盡醉營盤晩
鞭鼔聲中按海青
　　　塞上謡　　　　　　　　　(元/)張　昱
雖說灤京是帝鄉三時閒靜一時忙駕來滿眼吹花柳
駕起連天降雪霜
　　　塞下曲　　　　　　　　　(明/)謝　棒
青海城邊秋草稀黃沙磧裏夜雲飛將軍不寐聽刁斗
月上轅門探馬歸
　　　　出塞行送郭建初歸戚都䕶幕中
　　　　　　　　　　　　　　　　(明/)黃克晦
　鏁甲揺華鐵㦸寒弢弓揷羽上雕鞍班超自有封侯骨
　世業寧論是史官
　　　　後出塞　　　　　　　　　(明/)陳　第
　萬里秋風海上生驅車今復戍檀城天寒夜度韋溝水
　馬尾凝氷碎有聲
　
　
　
　
　
　
　
　
御定佩文齋詠物詩選卷一百三十三
　欽定四庫全書
御定佩文齋詠物詩選卷一百三十四
　　告㨗類
　　　五言古
　　　　奉和平鄴應詔　　　　　(北周/)庾　信
　天策引神兵風飛掃鄴城陣雲千里散黃河一代清
　　　　執契靜三邊　　　　　　　(唐/)太　宗
　執契靜三邊持衡臨萬姓玉彩輝闗燭金華流日鏡無
　為宇宙清有美璇璣正皎佩星連景飄衣雲結慶戢武
　榮七徳昇文輝九功煙波澄舊碧塵火息前紅霜野韜
　蓮劒闗城罷月弓錢綴榆天合城新柳塞空花銷䓤嶺
　雪縠盡流沙霧秋駕轉兢懷春氷彌軫慮書絶龍庭羽
　烽休鳯穴戍衣宵寢二難食旰飡三懼翦暴興先廢除
　兇存昔亡圓葢歸天壤方輿入地荒乳海池京邑雙河
　沼帝鄉循躬思勵已撫俗愧時康元首佇鹽梅股肱惟
　輔弼羽賢崆嶺四翼聖襄城七澆俗庶反淳替文聊就
質已知隆至道共歡區宇一
　　　奉和行經破薛舉戰地應制　(唐/)許敬宗
混元分大象長䇿挫修鯨於斯建宸極由此創鴻名一
戎乾宇泰千祀徳流清垂衣凝庶績端拱鑄羣生復整
瑶池駕還臨官渡營周游尋曩跡曠望動天情帷宫面
丹浦帳殿矚宛城沙塲棲九穗前歌被六英戰地甘泉
湧陣處景雲生普天沾凱澤相携欣頌平
　　　還至張掖古城聞東軍告㨗贈韋五虚已
　　　　　　　　　　　　　　　(唐/)陳子昻
孟秋首歸路仲月旋邊亭聞道蘭山戰相邀在井陘屢
鬪闗月滿三㨗塞雲平漢軍追北地宼騎走南庭君為
幙中士疇昔好言兵白虎鋒應出青龍陣㡬成披圖見
丞相按節入咸京寧知玉門道翻作隴西行北海朱旄
落東歸白露生縱横未得意寂寞寡相迎負劒空歎息
蒼茫登古城
　　七言古
　　　殷司馬平廣西宼歌　　　　(明/)王世貞
殷公文武邦之楨不學淵源空有名一嵗再遷中執法
兼提六管領南兵如雲鵝鸛排千艦五色神羊映百城
征南將軍不穿札渡瀘相公單白帢軍聲雷動細柳營
殺氣霜凋大藤峽任是蠻煙開羽扇還為漢雨澆金甲
狼兵錦韝繡蝥弧奪得生猺換酒沽早知不殺稱神武
悔自跳踉作後夫處處春田催布榖朝朝列肆呼提壺
千秋獲嘉縣重覩伏波不得驕銅柱灕水灘和鐃吹聲
鬱林花滿旌旗路遥望蒼梧雲正蒼是公功成勒銘處
　　五言律
　　　太社觀獻㨗　　　　　　　(唐/)白居易
淮海妖氛滅乾坤喜氣通班師郊社内操袂凱歌中廟
算無遺䇿天兵不戰功小臣同鳥獸率舞向皇風
　　五言排律
　　　河中獻㨗　　　　　　　　(唐/)張　隨
叛將忘恩久王師不戰通凱歌千里内喜氣二儀中宼
盡條山下兵廻漢苑東將軍初執訊明主欲論功落日
煙塵靜寒郊壁壘空蒼生幸無事自此樂堯風
　　七言律
　　　奉使還途中聞東征㨗音　　(明/)孫　炎
南來萬里淨邊塵銜璧歸朝盡大臣城上玉繩浮婺女
帳前銀甲擁天人出師已略扶桑國奉使須通析木津
遂有江黄慕中夏可無書檄諭全閩
　　　聞狼山㨗　　　　　　　　(明/)李東陽
北風吹捲洞庭波飛舸還經孟瀆河今日勝兵方有算
向來遺孽本無多中宵驛使傳書㨗兩岸歡聲入棹歌
聞說西南猶轉戰㡬時甘雨洗天戈
　　七言排律
　　　寄賀田侍中東平功成　　　(唐/)王　建
使廻髙品滿城傳親見沂公在陣前百里旗旛衝即斷
兩重衣甲射皆穿探知檢㸃兵應怯算得新移柵未堅
營被數驚乗勢破將經頻敗遂生全密招殘宼防人覺
　遥斬元兇恐自専首讓諸軍無敢近功歸部曲不爭先
　開通州縣斜連海交割山河直到燕戰馬散驅還逐草
　肉牛齊放却耕田府中獨拜將軍貴門下兼分宰相權
　唐史上頭功第一春風雙節好朝天
　　　七言絶句
　　　　姚林夜賀晉公　　　　　　(唐/)韓　愈
　西來騎火照山紅夜宿桃林臘月中手把命珪兼相印
　一時重疊賞元功
　
　
　
　
　
　
　
御定佩文齋詠物詩選卷一百三十四
　欽定四庫全書
御定佩文齋詠物詩選卷一百三十五
　　凱旋類
　　　五言古
　　　　正陽堂宴勞凱旋　　　　　(梁/)沈　約
　凱入同髙宴飲至均多祜昔徃歌采薇今來歡杕杜善
　戰惟我皇勝之不窺户推轂授神謨餘壯終能賈浩蕩
　金罍溢周流玉觴傅
　　　　光華殿侍宴賦競病韻　　　(梁/)曹景宗
　去時兒女悲歸來笳鼔競借問行路人何如霍去病
　　　七言古
　　　　破陣曲　　　　　　　　　(宋/)劉克莊
　黄旗一片邊頭回兩河百郡送欵來至尊御殿受㨗奏
　六軍張凱聲如雷元戎劒履雲臺上麾下偏裨皆將相
　腐儒筆力尚跌宕燕山之銘髙十丈
　　　　費將軍凱還歌　　　　　　(明/)黄　哲
費侯佐國文且武禮樂從容在軍旅漢家卿相誰得如
雲臺功臣祭征虜王師轉戰下山東大將平燕無限功
復有竒兵専節制將軍同日度居庸居庸城邊草初白
戎兵夜遁龍沙北長風吹沙鐵山黒賢王琱弓控不得
組練如霜未倒戈狼烽斥堠通灤河將軍洗兵河上波
馬前雙吹金哱囉英雄如公信無敵據鞍歸來親草檄
歸來更唱平戎歌燕然山頭堪勒石忽憶去年駐阿城
僕忝微官曽送迎馬頭北去掃燕土今日傳聞朝玉京
旌麾再入阿亭路横槊賦詩肎相顧官橋一道野棠開
人道當時列營處東風二月江南春露布先傳到紫宸
丹書鐵劵分茅土顧爾功成過古人
　　五言律
　　　侍宴旋師喜㨗應制　　　　(唐/)韋安石
蜂蟻屯夷落熊羆逐漢飛忘軀百戰後屈指一年歸厚
眷紓天藻深慈解御衣興酣歌舞出朝野羡光輝
　　五言排律
　　　軍師凱旋自邕州順流舟中　(唐/)李　嶠
鳴鞞入嶂口汎舸歷川湄尚想江陵陣猶疑下瀨師岸
廻帆影疾風逆鼓聲遲萍葉沾蘭槳林花拂桂旗弓鳴
蒼隼落劒動白猿悲芳樹吟羗管幽篁入楚詞全軍多
勝䇿無戰在明時寄謝山東妙長纓徒自欺
　　七言律
　　　晉公破賊回重拜台司以詩示幕中賔客
　　　　　　　　　　　　　　　(唐/)韓　愈
南伐旋師太華東天書夜到冊元功將軍舊壓三司貴
相國新兼五等崇鵷鷺欲歸仙仗裏熊羆還入禁營中
長慚典午非材職得就閒官即至公
　　　大將軍徐丞相平定中原振旅還朝上御龍江
　　　　亭命儒臣賦詩迎之應制　(明/)魏　觀
白旄黄鉞兩京平甘雨和風四海清師出萬全非用武
將資三傑在推誠蒼龍挾雨迎車騎彩鳯穿雲送斾旌
獻頌偶蒙天一笑行看作樂著功成
　　　大駕北還　　　　　　　　(明/)蔡　羽
鑾輿北渡五雲移親聽鐃歌海上吹黄道香風鳴寳鉸
翠華秋日到瑶池千官喜得金門詔南國新傳赤鴈詩
六郡良家齊解甲騶虞旗卷犒王師
　　五言絶句
　　　戰勝樂　　　　　　　　　(唐/)徐彦伯
百戰得功名天兵意氣生三邊永不戰此是我皇英
　　　平蕃曲　　　　　　　　　(唐/)劉長卿
吹角報蕃營回軍欲洗兵已敎青海外自築漢家城
　　　其二
絶漠大軍還平沙獨戍閒空畱一片石萬古在燕山
　　　凱樂歌詞　　　　　　　　(唐/)劉禹錫
受律辭元首相將討叛臣咸歌破陣樂共賞太平人
　　　其二
聖徳期昌運雍熈萬㝢清乾坤資化育海嶽共休明
　　　其三
闢土欣耕稼銷戈遂偃兵殊方歌帝澤執贄賀昇平
　　　其四
四海皇風被千年徳水清戎衣更不著今日告功成
　　　其五
主聖開昌厯臣忠奉大猷君看偃革後更是太平秋
　　亡言絶句
　　　獻封大夫破播仙凱歌　　　(唐/)岑　參
漢將承恩西破戎㨗書先奏未央宫天子預開麟閣待
祗今誰數貳師功
　　　其二
官軍西出過樓蘭營幕傍臨月窟寒蒲海曉霜凝馬尾
蔥山夜雪撲旌竿
　　　其三
鳴笳疉鼓擁回軍破國平蕃昔未聞大夫鵲印揺邊月
天將龍旗掣海雲
　　　其四
日落轅門鼔角鳴千羣面縛出蕃城洗兵魚海雲迎陣
秣馬龍堆月照營
　　　其五
暮雨旌旗濕未乾龍沙白草日光寒昨夜將軍連曉戰
蕃軍只見馬空鞍
　　　邠州詞獻髙尚書　　　　　(唐/)李　渉
將家難立是威聲不見多傳衞霍名一自元和平蜀後
馬頭行處即長城
　　　其二
朔方忠義舊來聞盡是邠城父子軍今日兵符歸上將
旄頭不用更妖氛
　　　田侍郎歸鎮　　　　　　　(唐/)王　建
去處長將決勝籌回回身在陣前頭賊城破後先鋒入
看著紅粧不敢收
　　　其二
熨帖朝衣抛戰袍䕫龍班裏侍中髙對時先奏牙門將
次第天恩與節旄
　　　其三
踏著家鄉馬脚輕暮山秋色眼前明老人上酒齊頭拜
得侍中來盡再生
　　　其四
功成誰不用蕃方富貴還湏是本鄉萬里雙旌汾水上
玉鞭遥指白雲莊
　　　其五
鼔吹旗旛道兩邊行男走女喜駢闐舊交省得當時别
指㸃如今却少年
　　　其六
廣塲破陣樂初休彩纛髙於百尺樓老將氣雄爭起舞
管絃廻作大纒頭
　　　其七
將士請衣忘却貧綠忩紅燭酒樓新家家盡踏還鄉曲
明月街中不絶人
　　　　大駕西狩還京百官出候於徳勝門
　　　　　　　　　　　　　　　　(明/)陳　沂
　直望氤氲紫霧遥萬重飛鞚馬蕭蕭鵷班虎隊皆戎服
　兩度迎鑾徳勝橋
　　　　其二
　逐隊緋袍引上公當街行酒獻成功人人識得君王喜
　醉入仙桃兩朶紅
　　　　龕山凱歌　　　　　　　　(明/)徐　渭
　短劒隨鎗暮合圍寒風吹血著人飛朝來道上看歸騎
　一片紅氷冷鐵衣
　　　　其二
　七尺龍蟠皁線縧倭兒刀挂漢兒腰向誰手内親捎得
　百徧衝鋒滚海蛟
　
　
御定佩文齋詠物詩選卷一百三十五
　欽定四庫全書
御定佩文齋詠物詩選卷一百三十六
　　行營類
　　　五言律
　　　　送南特進赴歸行營　　　　(唐/)劉長卿
　聞道軍書至揚鞭不問家塞雲連白草漢月到黄沙汗
　馬河源飲燒羗隴坻遮翩翩新結束去逐李輕車
　　　　送鄭正則徐州行營　　　　(唐/)郎士元
　從軍非隴頭師在古徐州氣勁三河卒功全萬户侯元
　戎閫外略才子握中籌莫聽闗山曲還生塞上愁
　　　　送李侍御赴徐州行營　　　(唐/)韓　翃
　少年兼柱史東至舊徐州逺屬平津閣前驅博望侯向
　營淮月滿吹角楚天秋客夢依依處寒山對白樓
　　　　行營漫興　　　　　　　　(明/)茅大方
　北地得春晩蕭闗積雪多風雲驅部伍旄纛徧山河羗
　笛翻邊調秦兵雜楚歌漢家飛將在不必問亷頗
　　五言排律
　　　宿温城望軍營　　　　　　(唐/)駱賔王
邊地寒膠折孤城夜柝聞兵符闗帝闕天䇿動將軍塞
靜胡笳徹沙明楚練分風旗翻翼影霜劒轉龍文白羽
揺如月青山斷若雲煙疎疑巻幔塵滅似銷氛投筆懐
班業臨戎想召勲還應雪漢耻持此報明君
　　　奉餞郎中四兄罷餘杭太守承恩加侍御史充
　　　　行軍司馬赴汝南行營　　(唐/)劉長卿
星使三江上天波萬里通權分金節重恩借鐵冠雄梅
吹前軍發棠陰舊府空殘春錦障外初日羽旗東岸柳
遮浮鷁江花隔避驄離心在何處芳草滿呉宫
　　　送李傅侍郎劒南行營　　　(唐/)賈　島
走馬從邊事新恩受外臺勇看雙節出期破八蠻回許
國家無戀盤江棧不摧移軍刁斗逐報㨗劒門開角咽
獼猴呌鼙乾霹靂來去年新甸邑猶滯佐時才
　　　營中閒夜　　　　　　　　(明/)唐之淳
閒坐樂從戎將軍得上公佩刁懸玉虎釭燼剔金蟲逺
柝微侵月清笳逈帶風香騰爐面紫火射箭頭紅舞劒
知書法談碁識戰功明朝當閱武傳令選琱弓
　　七言律
　　　得柳員外書封寄近詩書中兼報新主行營兵
　　　　馬因代書戲答　　　　　(唐/)獨孤及
郎官作椽心非好儒服臨戎政已聞說劒嘗宗漆園吏
戒嚴應笑棘門軍遥知抵掌論皇道時復吟詩向白雲
百越待君言即叙相思不敢愴離羣
　　七言絶句
　　　賀州宴行營回將　　　　　(唐/)羊士諤
丸劒盈庭酒滿巵戍人歸日及𤓰時元戎靜鎮無邊事
盡道營中偃畫旗
　　　蘄州行營作　　　　　　　(唐/)戴叔倫
蘄水西城向北看桃花落盡柳花殘朱旗半捲山川小
白馬連嘶草樹寒
　　　　行營送人　　　　　　　　(唐/)劉　商
　鞞鼔喧喧對古城獨尋歸鳥馬蹄輕回來看覓鶯飛處
　即是將軍細柳營
　　　　春日行營即事　　　　　　　劉　商
　風引雙旌馬首齊曹南戰勝日平西為儒不解從戎事
　花落春深聞鼔鼙
　　　　宣府敎塲歌　　　　　　　(明/)徐　渭
　宣府敎塲天下聞箇箇峰巒尖入雲不用弓刀排虎士
　天生劒㦸擁將軍
　
　
　
　
　
　
御定佩文齋詠物詩選卷一百三十六
　欽定四庫全書
御定佩文齋詠物詩選卷一百三十七
　　陣圖類
　　　五言古
　　　　八陣圖　　　　　　　　　(晉/)桓　温
　望古識其眞臨源愛徃跡恐君遺事節聊下南山石
　　　五言律
　　　　觀八陣圖　　　　　　　　(唐/)劉禹錫
　軒皇傳上略蜀相運神機水落龍蛇出沙平鵝鸛飛波
　濤無動勢麟介避餘威㑹有知兵者臨岐指是非
　　　五言絶句
　　　　八陣圖　　　　　　　　　(唐/)杜　甫
　功葢三分國名成八陣圖江流石不轉遺恨失吞吳
　
　
御定佩文齋詠物詩選卷一百三十七
　欽定四庫全書
御定佩文齋詠物詩選卷一百三十八
　　射類
　　　五言古
　　　　北園射堂新成　　　　　(北周/)庾　信
　軒臺聊可習仙的不難登轉箭初調筈横弓先望堋驚
　心一鴈落連臂兩猿騰直知王濟巧誰覺魏舒能空心
　不死樹無葉未枯藤擇賢方至此傳巵欣得朋
　　　　題君子亭　　　　　　　　(宋/)朱　子
　清晨坐武觀凉風動髙旌挾弓一笑起屈此四座英破
　的亦巳屢穿楊詎云精軍吏不敢賀髙鳥時相驚解韝
　脫決遂緩帶飄華纓俯仰新亭幽曠然塵慮清内正外
　自直三揖奚所爭端居得深玩君子非虚名
　　　七言古
　　　　射虎行贈射虎人　　　　　(元/)郭　鈺
　昨日射虎南山顛悲風蕭蕭眼力穿今日射虎北山下
虎血濺衣山路夜朝朝射虎無空歸家人望斷孤雲飛
度嶺踰山弓力健虎肉共分不辭逺府司帖下問虎皮
髙枕髑髏醉不知虎昔咆哮百獸走今日寜知在君手
鼻端出火耳生風拔劒起舞氣如虹昨夜空邨見漁火
牛羊不收犬長卧作詩贈君毛髮寒煩君為我謝上官
獨不見昔日劉昆稱長者虎北渡河不須射
　　　端午賜觀騎射擊毬侍讌　　(明/)王　紱
葵橊花開蒲艾香都城佳節逢端陽龍舟競渡不足尚
詔令禁籞開毬塲毬塲新開向東苑一望晴煙緑莎輭
萬馬騫騰鼓吹喧五雲繚繞旌旗展羽林年少青綸巾
秀眉豐臉如神人錦袍窄袖巧結束金鞍寳勒紅纓新
紛紜來往尤迅速馬上時看藏馬腹背挽雕弓金鏃鳴
一剪柔條碎新緑忽聞有詔命分棚毬先到手人誇能
馬蹄四合雲霧集驪珠落地蛟龍爭彩色毬門不盈尺
巧中由來如破的剨然一擊電光飛平地風雲轟霹靂
自矜得雋意氣粗萬夫誇羡聲喧呼摐金伐鼓助喜色
共言此樂人間無鸞輿臨幸天顔喜讌賜千官醉蒲醑
光禄樽開北斗傍簫韶樂奏南薰裏微臣何幸遭盛明
清光日近多恩榮呈詩敢擬長楊賦萬歳千秋頌太平
　　　答空同子觀射見贈之作　　(明/)鄭　作
我騎白鼻騧君載青油車行行城南道聮翩走風沙停
車下馬對相揖彎弓抽矢向西立一箭應手墜雙翼鏑
中颯颯悲風入天寒日暮侵征衣側身上馬先爾歸揚
鞭徑去不回首黄雲白雪春霏霏
　　五言律
　　　端午日觀射栁應制　　　　(明/)王　直
楊栁緑含滋琱弓縱射時向風飛白羽和露折青絲輦
路晴光動旌門午漏遲營前撾鼓急捷報萬人知
　　五言排律
　　　元武門侍射　　　　　　　(唐/)張　説
射觀通元闕兵欄闢御筵雕弧月半上畫的暈重圓羿
后神幽贊靈王法暗傳貫心精四返飲羽妙三聮雪鶴
來銜箭星麟下集弦一逄軍宴洽萬慶武功宣
　　　和王懐州觀西營秋射　　　(唐/)耿　湋
謝公觀校武草碧露漫漫落葉停髙駕空林滿從官迎
籌皆疉鼓揮箭或移竿名借三軍勇功推百中難主皮
山郡晩飲筭栁營寒明日開鈴閣新詩雙玉盤
　　　觀衞尚書九日對中使射破的
　　　　　　　　　　　　　　　(唐/)戎　昱
盛宴傾黄菊殊私降紫泥月營開射圃霜斾拂晴霓出
將三朝貴彎弓五善齊腕囘金鏃滿的破緑弦低勇氣
干牛斗歡聲震鼓鼙忠臣思報國更欲取關西
　　七言律
　　　次韻王晉卿奉詔押髙麗燕射
　　　　　　　　　　　　　　　(宋/)蘇　軾
北苑傳呼陛楯郎東藩初識令君香天山自可三箭取
海國何勞一葦航宣勸不辭金盌側醉歸爭看玉鞭長
錦囊詩草勤收拾莫遣雞林得夜光
　　　劉乙新作射亭　　　　　　　蘇　軾
蘭玉當年刺史家雙鞬馳射笑穿花而今白首閒驄馬
只有清尊照畫蛇寂寂小窗蛛網徧陰陰垂桞鴈行斜
手柔弓燥春風暖置酒看君中㦸牙
　　　射栁　　　　　　　　　　(元/)張𢎞範
年少將軍耀武威人如輕燕馬如飛黄金箭落星三㸃
白玉弓開月一圍簫鼓聲中驚霹靂綺羅筵上動光輝
囘頭笑殺無功子羞對薰風脱錦衣
　　　端午日賜觀射栁　　　　　(明/)王　英
鳳皇城上駐龍旂瑞日含光耀紫微淡蕩蒲風初應節
絪縕花氣半薫衣仗前新築麒麟苑雲外遥開虎豹圍
先看聖孫來試馬指麾兵陣合天機
　　　其二
鳴簫伐鼓催飛鞚列陣行雲擁翠華競挽雕弓如月滿
盡摧楊栁向風斜因知上將皆猿臂總道諸軍勝虎牙
莫羨天山曾獻巧射生今已靜邊沙
　　　五言絶句
　　　　觀騎射　　　　　　　　　(唐/)李　益
　邊頭射鵰將走馬出中軍逺見平原上翻身向暮雲
　　　七言絶句
　　　　少年行　　　　　　　　　(唐/)令狐楚
　家本清河住五城須憑弓箭得功名等閒飛鞚秋原上
　獨向寒雲試射聲
　　　　看射栁枝　　　　　　　　(唐/)李　渉
　玉弝朱弦勅賜弓新加三斗得秋風萬人齊看翻金勒
　百歩穿楊逐箭空
　
　
　
　
　
御定佩文齋詠物詩選卷一百三十八
　欽定四庫全書
御定佩文齋詠物詩選卷一百三十九
　　弓類
　　　四言古
　　　　良弓銘　　　　　　　　　(漢/)李　尤
　弓矢之作爰自曩時鄉射載禮招命在詩妙稱顔髙巧
　發晉師不爭之美亦以辨儀
　　　五言古
　　　　我有　　　　　　　　　　(元/)張　憲
　我有騂角弓百歩能破的力强不受檠材美陋越棘時
　能斃飛將萬騎莫敢逼翻翻鐵絲箭剡剡金爪鏑鼓寒
　霜氣重應手響霹靂豈惟射渠魁眼中已無敵雄哉兩
　櫜鞬儼若左右翼時來亦大用不偶直暫塞我弓雖少
　置未許楚人得
　　　五言律
　　　　戴光弓　　　　　　　　　(唐/)元　稹
　潞府筋膠勁戴光因合成知君懐膽氣贈我定交情不
　擬閒穿葉那能枉始生唯調一隻箭飛入破聊城
　　　　射弓次寄彭城四君　　　　(宋/)林　逋
　襟掩皂貂斜晴鼙嚮水涯箭翎沈白雪貼暈破微霞氣
　為傍觀壯言因決勝誇鈿釵金捍彀更憶五侯家
　　　五言絶句
　　　　奉和詠弓　　　　　　　　(唐/)楊師道
　霜重麟膠勁風髙月影圓烏飛隨帝輦鴈落逐鳴弦
　　　　弓　　　　　　　　　　　(明/)髙　啓
　燕角號良材樓煩劈未開秋風懸臂出何處一鶬來
　　　七言絶句
　　　　閱弓箭手　　　　　　　　(明/)孫承宗
　三年又見栁依依細栁營中剗栁歸却喜丹臺新燕子
　學成白羽水平飛
　
御定佩文齋詠物詩選卷一百三十九
　欽定四庫全書
御定佩文齋詠物詩選卷一百四十
　　箭類
　　　四言古
　　　　弧矢銘　　　　　　　　　(漢/)李　尤
　弦木為弧剡木為矢弧矢協并八極同紀
　　　　弓矢贊　　　　　　　　　(梁/)蕭　統
　弓用筋角矢製良工亦以觀徳非止臨戎楊葉命中猨
　墮長空
　　　五言律
　　　　箭　　　　　　　　　　　(唐/)李　嶠
　漢甸初收羽燕城忽解圍影隨流水急光帶落星飛夏
　列三成範堯沈九日輝斷蛟雲夢澤希為識忘歸
　　　五言排律
　　　　御箭連中雙兔　　　　　　(唐/)闕　名
　宸遊經上苑羽獵向閒田狡兔初迷窟纎驪詎著鞭三
　驅仍百歩一發遂雙連影謝含霜草魂消向月弦歡聲
　動寒木喜氣滿晴天那似陳王意空垂樂府篇
　
　
　
　
　
　
　
　
　
　
　
　
　
御定佩文齋詠物詩選卷一百四十
　欽定四庫全書
御定佩文齋詠物詩選卷一百四十一
　　刀類
　　　五言古
　　　　以雙刀遺子由子由有詩次其韻
　　　　　　　　　　　　　　　　(宋/)蘇　軾
　寳刀匣不見但見龍雀鐶何曽斬蛟蛇亦未切琅玕胡
　為穿窬輩見之要領寒吾刀不汝問有媿在其肝念此
　力自藏包之虎皮斑湛然如古井終歳不復瀾不憂無
　所用憂在用者難佩之非其人匣中自長歎我老衆所
　易屢遭非意干惟有王元通階庭秀芝蘭知子後必大
　故擇刀所便屠狗非不用一歳六七刓欲試百鍊剛要
　須更泥蟠作詩銘其背以待知者看
　　　　刀贈程自邑　　　　　　　(明/)鄭　作
　昔客汴上來曾遺西番刀出鞘試􁓪􁓪口吹斷毫毛裹
　以白鹿皮纒以青絲縧不逄拂拭人塵埃甘自韜把贈
慙吾老功名看汝豪
　　七言古(附長短句/)
　　　崔五六圖屏風各賦一物得烏孫佩刀
　　　　　　　　　　　　　　　(唐/)李　頎
烏孫腰間佩兩刀刃可吹毛錦為帶握中枕宿穹廬室
馬上割飛翳螉塞執之魍魎誰能前氣凜清風沙漠邊
磨用陰山一片玉洗將朔北獨流泉主人屏風寫竒狀
鐵鞘金鐶儼相向囘頭瞪目時一看使予心在江湖上
　　　荆南兵馬使太常卿趙公大食刀歌
　　　　　　　　　　　　　　　(唐/)杜　甫
太常樓船聲嗷嘈問兵刮宼超下牢牧出令奔飛百艘
猛蛟突獸紛騰逃白帝寒城駐錦袍元冬示我胡國刀
壯士短衣頭虎毛慿軒㧞鞘天為髙翻風轉日木怒號
冰翼雪淡傷哀猱鐫錯碧甖鸊鵜膏鋩鍔巳瑩虚秋濤
鬼物撇捩亂坑壕蒼水使者捫赤絛龍伯國人罷釣鼇
芮公回首顔色勞分閫救世用賢豪趙公玉立髙歌起
攬環結佩相終始萬嵗持之䕶天子得君亂絲與君理
蜀江如線針如水荆岑彈丸心未已賊臣惡子休干紀
魑魅魍魎徒為耳妖腰亂領敢欣喜用之不髙亦不庳
不似長劒須天倚吁嗟光禄英雄弭大食寳刀聊可比
丹青宛轉麒麟裏光芒六合無泥滓
　　　難綰刀子歌　　　　　　　(唐/)盧　綸
黄金鞘裏青蘆葉麗若剪成銛且霎輕冰薄玉狀不分
一尺寒光堪決雲吹毛可試不可觸似有蟲搜闕裂文
淬之幾墮前池水焉知不是蛟龍子割雞刺虎皆若空
願應君心逐君指并州難綰竟何人每成此物如有神
　　　日本刀歌　　　　　　　　(宋/)歐陽脩
昆夷道逺不復通世傳切玉誰能窮寳刀近出日本國
越賈得之滄海東魚皮裝貼香木鞘黄白間雜鍮與銅
百金傳入好事手佩服可以禳妖凶傳聞其國居大島
土壤沃饒風俗好其先徐福詐秦民採藥淹留丱童老
百工五種與之居至今噐玩皆精巧前朝貢獻屢往來
士人往往工詞藻徐福行時書未焚逸書百篇今尚存
令嚴不許傳中國舉世無人識古文先王大典藏蠻貊
滄波浩蕩無通津令人感激坐流涕鏽澀短刀何足云
　　　贈戴嗣良歌時罷洪府監兵過廣陵為東坡公
　　　　出所獲西夏刀劒東坡公命作
　　　　　　　　　　　　　　　(宋/)晁補之
三郎少日如乳虎代父搏賊驚山東硬弓長箭取官職
自說九戰皆先鋒將軍拳勇饋不繼痛惜靈武寄謀空
城頭揶揄下俛走壯士志屈羞填胷平生山西踏霜雪
洪府下濕號兒童聞名未識二十載初見長楫東坡公
銳頭短後凜八尺氣似飲井垂檐虹只令不語當陣立
望見已是千夫雄往年身奪五刀劒名玉所擐犀扎同
晨朝攜來一府看竊指私語驚庭中紅粧擁坐花照酒
青萍拔鞘堂生風螺旋鋩鍔波起脊白蛟雙挾三蒼龍
試人一縷立褫魄戲客三招森動容東坡喜為出好礪
洮鴨緑石如堅銅收藏入匣人意定蛾眉稍進琉璃鍾
太平君子尚小毖戒懼邾小毋荓蜂舞干兩階庶可覩
跳空七劒今何庸我為蘇公起揚觶雅歌緩帶聊堪同
從公請礪歸作硯聞公常諫求邊功
　　　北庭宣元杰西番刀歌　　　(元/)張　憲
金神起持水火齊煆煉陰陽結精銳七月七日授冶師
手作鉗鎚股為礪一千七百七十鋒脊髙體狹刀口洪
龍飛蛟化歳月乆阮師舊物今無蹤呱哇繡鑌柔可曲
東倭純鋼不受觸賢侯示我西番刀名壓古今刀劒録
三尖兩刃圭首圓劒脊䵝䵝生黒煙朱砂斑痕㸃人血
雕青皮輭金鉤聮唐人寳刀誇大食於今利噐稱米息
十年土涮松紋生戎王造時當月蝕平章遺佩固有神
朱髙固始多竒勲三公重噐不虚授往繼王祥作輔臣
　　　佩刀行　　　　　　　　　(明/)徐尊生
神人藏舟半天裏絶壑谽谺露舟尾錚然有物墮中宵
八觚稜嶒長尺只野僧拾之歸張公化為夭矯蒼精龍
不知何世何年閟竒氣剸犀斷虎一旦生神通魑魅却
走妖邪空張公佩到蓬萊殿天上羣仙驚未見青絲緱
懸白玉環當晝孤光揺冷電為君淬厲向盤根縱有青
萍何足羨他年辭榮歸浙山莫行金華赤松間精靈感
㑹霹靂吼便恐飛去無時還
　　　楊伯翼贈日本刀歌　　　　(明/)王穉登
楊郎手持一匣霜贈我拂拭生寒芒鉛刀紛紛空滿目
君與此鍔皆魚腸南金換却東溟鐵上帶倭兵髑髏血
血未曽消刃未平皎若蓮花浸秋月燈前細看鸊鵜鋒
入手還疑蛟與龍門外湖深恐飛去朱繩夜縛青芙蓉
苔花斕斑土花紫白虹沈沈卧寒水歸家不惜十年磨
他日還能報知已
　　五言律
　　　刀　　　　　　　　　　　(唐/)李　嶠
列辟鳴鸞至惟良佩犢旋帶環疑寫月引鑑似含泉入
夢華梁上藏鋒彩筆前莫驚開百鍊特擬定三邊
　　　琉球刀　　　　　　　　　(明/)徐　渭
　單刀新試舞雙劒舊能輪雨過腥聞血風旋雪裏身對
　鐶歸思動挂壁蒯緱塵醉後時横看終當贈與人
　　　七言律
　　　　詠邵文敬所藏轉刀　　　　(明/)吳　寛
　鑠金巧思出工倕獨抱機心展轉危報主久知深自許
　授人難辨倒相持筆端字悟藏鋒妙囊底錐嫌脫穎遲
　詩社埋頭羞銳進吳箋一割尚差差
　　　五言絶句
　　　　視刀環歌　　　　　　　　(唐/)劉禹錫
　常恨言語淺不知人意深今朝兩相視脈脈萬重心
　
　
　
　
　
御定佩文齋詠物詩選卷一百四十一
　欽定四庫全書
御定佩文齋詠物詩選卷一百四十二
　　劒類
　　　五言古
　　　　劒　　　　　　　　　　　(魏/)文　帝
　越民鑄寳劒出匣吐寒芒服之禦左右除凶致福祥
　　　　寳劒　　　　　　　　　　(梁/)吳　均
　我有一寳劒出自昆吾谿照人如照水切玉如切泥鍔
　邊霜凜凜匣上風凄凄寄語張公子何當來見攜
　　　　經豐城劒池　　　　　　　(陳/)陰　鏗
　清池自湛澹神劒久遷移無復連星氣空餘似月池夾
　篠澄深淥含風結細漪唯有蓮花蕚還想匣中雌
　　　　古劒　　　　　　　　　　(唐/)劉長卿
　龍泉閒古匣苔蘚淪此地何意久藏鋒翻令世人棄鐵
　衣今正澀寳刃猶可試儻遇拂拭恩應知剸犀利
　　　　折劒頭　　　　　　　　　(唐/)白居易
拾得折劒頭不知折之由一握青蛇尾數寸碧峰頭疑
是斬鯨鯢不然刺蛟虯缺落泥土中委棄無人收我有
鄙介性好剛不好柔勿輕直折劒猶勝曲全鈎
　　　寳劒吟　　　　　　　　　(宋/)陸　游
幽人枕寳劒殷殷夜有聲人言劒化龍直恐興風霆不
然憤狂豎慨然思遐征取酒起酹劒至寳當潛形豈無
知君者時來自施行一匣有餘地胡為鳴不平
　　　寳劒篇　　　　　　　　　(明/)祝允明
我有三尺匣白石隐青鋒一藏三十年不敢輕開封無
人解舞術秋山蟄神龍時時自提看碧水蒼芙蓉家雞
未須割屠蛟或當逄想望張壯武揄揚郭代公髙歌撫
匣卧遐想干將翁幸得㽜光彩長飛星漢中
　　七言古(附長短句/)
　　　古劒篇　　　　　　　　　(唐/)郭元振
君不見昆吾鐡冶飛炎煙紅光紫氣俱赫然良工鍜鍊
凡幾年鑄得寳劒名龍泉龍泉顔色如霜雪良工咨嗟
歎竒絶琉璃玉匣吐蓮花錯鏤金環映明月正逄天下
無風塵幸得周防君子身精光黯黯青蛇色文章片片
綠龜鱗非直結交遊俠子亦曾親近英雄人何言中路
遭棄捐零落漂淪古獄邉雖復塵埋無所用猶能夜夜
氣衝天
　　　與李渤新羅劒歌　　　　　(唐/)李　渉
我有神劒異人與暗中往往精靈語識者知從東海來
來時一夜因風雨長河臨曉北斗殘秋水露背青螭寒
昨夜大梁城下宿不借􁧞跌光顔看刃邉颯颯塵沙缺
瘢痕半是蛟龍血雷煥張華久已無沈寃知向誰人說
我有愛弟都九江一條直氣今無雙青光好去莫惆悵
必斬長鯨湏少壯
　　　武昌銅劒歌　　　　　　　(宋/)蘇　軾
雨餘江清風巻沙雷公躡雲捕黄蛇蛇行空中如枉矢
霓光煜煜燒蛇尾或投以塊鏗有聲雷飛上天蛇入水
水上青山如削鐵神物欲出山自裂細看両脅生碧花
猶是西江老蛟血蘇子得之何所為蒯緱彈鋏詠新詩
君不見凌煙功臣長九尺腰間玉具髙拄頤
　　　張幾仲有龍尾子石硯以銅劒易之
　　　　　　　　　　　　　　　　蘇　軾
我家銅劒如赤蛇君家石硯蒼璧橢而䨟君持我劒向
何許大明宫裏玉珮鳴衝牙我得君硯亦安用雪堂窗
下爾雅箋魚鰕二物與人初不異飄落髙下隨風花蒯
緱玉具皆外物視草草元無等差君不見秦趙城易璧
指圖睨柱相矜誇又不見二生妾換馬驕鳴啜泣思其
家不如無情兩相與永以為好譬之桃李與瓊華
　　　郭祥正家醉畫竹石壁上郭作詩為謝且遺二
　　　　古銅劒　　　　　　　　　蘇　軾
空腸得酒芒角出肝肺槎枒生竹石森然欲作不可回
吐向君家雪色壁平生好詩仍好畫書牆涴壁長遭罵
不瞋不罵喜有餘世間誰復如君者一雙銅劒秋水光
兩首新詩争劒鋩劒在牀頭詩在手不知誰作蛟龍吼
　　　漢劒歌　　　　　　　　　(元/)貢　奎
古劒粼粼一泓水髙堂脱鞘神光起何年失勢竟飛來
風雨靈雌泣淵底自從掌握歸山人勾連鐵鎖羈煙塵
山石裂開鳴碧玉土華蝕盡浮蒼鱗天官下勅百靈守
呼吸雲雷任驅走或云其來由漢始㽜侯佩從赤松子
千載相傳有定名造物忘令書太史君不見干將莫邪
離復合氣衝牛斗森滅沒長鯨掉尾滄海闊
　　　寳劒歌　　　　　　　　　(明/)孫　炎
寳劒光耿耿佩之可以當一龍只是隂山太古雪為誰
結此青芙蓉明珠為寳錦為帶三尺枯蛟出冰海自從
虎革裹干戈飛入芒碭育光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虗室我逄龍精不敢彈正氣
直貫青天寒還君持之獻明主若嵗大旱為霖雨
　　　匣劒行　　　　　　　　　(明/)張元凱
生長闔閭國家住專諸里鍜鍊昆吾成一匣明秋水秋
水泠泠聲繞扉凄清中夜蛟龍歸空廬獨抱朗月卧髙
天颯動霜華飛提攜神物無人覺何來白虹常在握鋒
芒衛霍耀天山精靈荆聶傾河嶽結客紛紛向五陵呼
盧博采且浮沈寜輸百萬㽜三尺懸在腰間酬寸心鸊
鵜新淬光如彗照見人間不平事玉玦金環日日閒匣
中一匊明珠淚嚴城吹角秋夜清風凄月肅鄰雞鳴擥
衣起舞欲拔劒無乃嵗乆青苔生莫邪空老無人齒世
人共寳鉛刀耳幕南塞北行路難酬恩報怨竟誰是淪
落沈埋一蒯緱恥將彈鋏動諸侯豐城不掩千霄氣越
石何嗟繞指柔
　　五言律
　　　蕃劒　　　　　　　　　　(唐/)杜　甫
致此自僻逺又非珠玉裝如何有竒怪每夜吐光芒虎
氣必騰上龍身寜久藏風塵苦未息持汝奉明王
　　　寳劒篇　　　　　　　　　(唐/)劉長卿
寳劒不可得相逄幾許難今朝一度見赤色照人寒匣
裏星文動環邉月影殘自然神鬼伏無事莫空彈
　　　賦得雙佩劒送方生趨幕府　(明/)潘　緯
延津雙玉虹神物合雌雄易用千金購難為一割功塵
埋餘斗氣嵗逺結隂風感激封侯去龍鳴出匣中
　　　賦得劒幷送湯憲副　　　　(明/)童　珮
寳鍔曾㽜此千年尚有名星辰片雲識風雨半江生鍊
想古人跡功知烈士成張華在當路寜使久延平
　　五言排律
　　　觀淬龍泉劒　　　　　　　(唐/)裴　夷
歐冶將成器風胡幸見逄發硎思剸玉投水化為龍詎
肯藏深匣終期用刜鐘蓮花生寳鍔秋日厲霜鋒練質
纔三尺吹毛過百重擊磨如不倦提握願長從
　　　劒化為龍　　　　　　　　(唐/)張　聿
古劒誠難屈精明有所從沈埋方出獄㑹合却成龍牛
斗寃初歇蜿蜒氣漸濃雲濤透百尺水府躍千重拖尾
迷蓮鍔張鱗露錦容至今沙岸下誰得覩靈蹤
　　五言絶句
　　　劒客　　　　　　　　　　(唐/)賈　島
十年磨一劒霜刃未曾試今日把似君誰有不平事
　　七言絶句
　　　書劒　　　　　　　　　　(唐/)元　稹
渝工劒刃皆歐冶巴吏書蹤盡子雲唯我心知有來處
泊船黄草夜思君
　　　寳劒　　　　　　　　　　(唐/)韓　偓
困極應還有日通難將塵土掩神蹤但教出得豐城後
不是延津亦化龍
　　　詠劒　　　　　　　　　　(明/)沈　貞
三尺精靈夜吐輝曾聞天上化龍飛千金漫落英雄手
不斷人間是與非
　　　戚將軍贈寳劒歌　　　　　(明/)王世貞
鑄成歐冶笑相看朶朶蓮花映日寒自是君家第三劒
萬年不遣贈來丹
　　　　其二
　曾向滄流剸怒鯨酒闌分手贈書生芙蓉澀盡魚鱗老
　總為人間事漸平
　　　　其三
　霜華出匣影迷離懶傍商山刈紫芝腰下長鎌來便妒
　不湏風雨論雄雌
　　　　其四
　螭頭銜玉虎絲縧白晝凌霜夜吼濤東海王生身漸老
　可能酬得呂䖍刀
　
　
　
　
　
　
御定佩文齋詠物詩選卷一百四十二
　欽定四庫全書
御定佩文齋詠物詩選卷一百四十三
　　旌旗類
　　　五言古
　　　　揚旗　　　　　　　　　　(唐/)杜　甫
　江雨颯長夏府中有餘清我公㑹賔客肅肅有異聲初
　筵閲軍裝羅列照廣庭庭空六馬入駊騀揚旗旌回回
　偃飛盖熠熠迸流星來纒風飇急去擘山嶽傾材歸俯
　身盡妙取略地平虹蜺就掌握舒巻随人輕三州逼宼
　戎但見西嶺青公來練猛士欲奪天邉城此堂不易升
　庸蜀日已寜吾徒且加餐休適蠻與荆
　　　五言律
　　　　旌　　　　　　　　　　　(唐/)李　嶠
　告善康莊側求賢市肆中擁麾分彩雉持節曳丹虹影
　麗天山雪光揺朔塞風方知美周政抗斾賦車攻
　　　　旗　　　　　　　　　　　　李　嶠
　桂影承宵月虹輝接曙雲縱横齊八陣舒卷引三軍日
　薄蛟龍影風翻鳥隼文誰知懐勇志蟠地幾繽紛
　　　五言絶句
　　　　麾
　彩帛曳長虹悠悠捲塞風三軍齊陷陣應在一揮中
　
　
　
　
　
　
　
　
　
　
御定佩文齋詠物詩選卷一百四十三
　欽定四庫全書
御定佩文齋詠物詩選卷一百四十四
　　戰袍類
　　　七言古
　　　　觀杭州鈐轄歐育刀劒戰袍　(宋/)蘇　軾
　青綾衲衫暖襯甲紅線勒帛光遶脅秃巾小䄂雕鶻盤
　大刀長劒龍蛇柙兩軍鼓噪屋瓦墜紅塵白羽紛相雜
　將軍恩重此身輕笑履鋒鋩如一挿書生只肯坐帷幄
　談笑毫端弄生殺叫呼擊鼔催上竿猛士應憐小兒黠
　試問黄河夜偷渡掠靣驚沙寒霎霎何如大艦日髙眠
　一枕清風過苕霅
　　　五言律
　　　　賦得戰袍紅　　　　　　　(明/)徐　渭
　海罽染啼猩征袍製始成春籠香共疉夜帳火俱明自
　與鶉旗映還宜蟒繡縈戰歸新月上脱向侍児擎
　　　五言絶句
　　　　戰袍　　　　　　　　　(明/)髙　啓
　雕錦剪花團三邉總認看㝷常不肯著風雪念兵寒
　
　
　
　
　
　
　
　
　
　
　
　
　
御定佩文齋詠物詩選卷一百四十四
　欽定四庫全書
御定佩文齋詠物詩選卷一百四十五
　　彈類
　　　五言古
　　　　南林彈　　　　　　　　　(晉/)桓　𤣥
　㪚帶躡良駟揮彈出長林歸翮赴舊棲喬木轉翔禽落
　羽㝷絶響屢中轉應心
　　　七言古
　　　　挾彈圖　　　　　　　　　(明/)陳紹先
　連錢驄馬雕鞍新銀蹄蹀躞揚風塵一聲嘶過沙隄畔
　雨香雲暖當芳春烏紗雲錦新承賜侍宴明光醉歸去
　彎弓挾彈望飛禽落花滿地無㝷處
　　　　其二
　奚官平明出建章金羈白馬多恩光翻身忽見草中兔
　雕弓滿彀如鷹揚四蹄蹴踏煙莎短垂鞭緩把絲韁綰
　歸來猶帶上林酣揮袂香風春日暖
　　五言律
　　　彈　　　　　　　　　　　(唐/)李　嶠
俠客持蘇合佳遊滿帝鄉避丸深可誚求炙遂難忘金
迸疑星落珠成似月光誰知少孺子將此諫呉王
　　七言絶句
　　　宫詞　　　　　　　　　　(宋/)花蘂夫人
侍女争揮玉彈弓金丸飛入亂花中一時驚起流鶯㪚
踏落殘花滿地紅
　　　四馬挾彈圖　　　　　　　(元/)楊維楨
八駿瑶池一半歸錦袍欲脱玉腰圍君王手挾流星彈
莫打慈烏繞樹飛
　　　題挾彈人馬圖　　　　　　(明/)張　適
驄騎閒行不用鞭綠隂原上草芊芊是誰催促春歸去
却把金丸打杜鵑
　　　題挾彈圖　　　　　　　　(明/)陳　繼
白馬雕鞍艶綺羅東城南陌遍經過金丸且莫輕抛擲
　綠樹春深乳雀多
　　　　題趙仲穆挾彈圖　　　　　(明/)李東陽
　東風挾彈小城春遊騎飛韁不動塵道上相逄休借問
　衛家兄弟霍家親
　
　
　
　
　
　
　
　
　
　
　
御定佩文齋詠物詩選卷一百四十五
　欽定四庫全書
御定佩文齋詠物詩選卷一百四十六
　　鞭類
　　　五言古
　　　　野夫採鞭於東山偶得元者　(唐/)羊士諤
　追風豈無策持斧有遐想鳳去留孤根巖懸非朽壤苔
　斑自天生玉節垂雲長勿謂山之幽丹梯亦可上
　　　　野節鞭　　　　　　　　　(唐/)元　稹
　神鞭鞭宇宙玉鞭鞭騏驥緊綛野節鞭本用鞭贔屭使
　君鞭甚長使君馬亦利司馬竝馬行司馬馬顦顇短鞭
　不可施疾歩無由致使君駐馬言願以長鞭遺此遺不
　尋常此鞭不容易金堅無繳繞玉滑無塵膩青蛇坼生
　石不刺山阿地烏龜旋眼斑不染江頭淚長看雷雨痕
　未忍駑駘試特用換所持無令等閒棄答言君何竒贈
　我君所貴我用亦不凡終身保明義誓以鞭姦頑不以
　鞭蹇躓指撝狡兔蹤決撻怪龍睡借令寸寸折節節不
虛墜因作換鞭詩詩成謂同志而我得聞之笑君年少
意安用換長鞭鞭長亦奚為我有鞭尺餘泥拋風雨漬
不擬閒贈行唯將爛誇醉春來信馬頭欵緩花前轡願
我遲似攣饒君疾如翅
　　長短句
　　　詠馬鞭　　　　　　　　　(唐/)髙　適
龍竹養根凡幾年工人截之為長鞭一節一目皆天然
珠重重星連連繞指柔純金堅繩不直規不圓把向空
中捎一聲良馬有心日馳千
　　五言律
　　　賦得鐵馬鞭　　　　　　　(唐/)戎　昱
成噐雖因匠懐剛本自天為憐持寸節長擬靜三邊未
入英髦用空存鐵石堅希君剖腹取還解抱龍泉
　　七言律
　　　劉二十八以文石枕見贈仍題絶句以將厚意
　　　　因持壁州鞭酬謝兼廣為四韻
　　　　　　　　　　　　　　　　(唐/)元　稹
　枕截文瓊珠綴篇野人酬贈壁州鞭用長時節君須策
　泥醉風雲我欲眠歌盻彩霞臨藥竈執陪仙仗引爐煙
　張騫却上知何日隨㑹歸期在此年
　
　
　
　
　
　
　
　
　
　
　
御定佩文齋詠物詩選卷一百四十六
　欽定四庫全書
御定佩文齋詠物詩選卷一百四十七
　　武備雜類
　　　五言古
　　　　詠鞞應詔　　　　　　　　(梁/)蕭　琛
　抑揚應雅舞擊節逗和音却馬既云在將帥止思心
　　　七言古
　　　　文皇御槍歌　　　　　　　(明/)王世貞
　天欲大統歸文皇健兒挿羽起翼方隆準重瞳美髯秀
　如雲黒幟緑沈槍幟尾絨排七曜色槍尖鐵浴九秋霜
　母論此槍丈二尺尺刃能為萬人敵燿如掣電長繞身
　裊若修蛇四生翼銜枚直透深陣後立表時懸伏兵色
　白溝河潰呼吸中金陵鐵甕無堅墉保兒身手豈不健
　凡介豈敢追真龍紫茸甲彫赤驃死若論元勲此槍耳
　貫鏃中穿懸昧白捍刃痕多斷鱗紫星斗長依黼座邊
　虹霓不試太平年寜如漢祖斬蛇劒武庫風多遽上天
　　五言律
　　　弩　　　　　　　　　　　(唐/)李　嶠
挺質本軒皇申威震逺方機張驚雉雊玉彩耀星芒髙
鳥行應盡清猿坐見傷蘇秦六百歩推此説韓王
　　　夕烽　　　　　　　　　　(唐/)杜　甫
夕烽來不近每日報平安塞上傳光小雲邊落㸃殘照
秦通警急過隴自艱難聞道蓬萊殿千門立馬看
　　五言絶句
　　　矛　　　　　　　　　　　(明/)髙　啓
畫榦似蛇長誰論半段槍日斜親鬪罷髙宴卓沙塲
　　　胄　　　　　　　　　　　　髙　啓
黄金胄虎頭乍免走豪酋還有從容處綸巾按壘遊
　　　鎧　　　　　　　　　　　　髙　啓
絲串鏤文銀髙城日照鱗擐來曽攪陣一鏃不傷身
　　七言絶句
　　　狼煙　　　　　　　　　　(唐/)薛　逄
　三道狼煙過磧來受降城上探旗開傳聲却報邊無事
　自是官軍入鈔回
　　　　聞號　　　　　　　　　　(唐/)鄭　畋
　陛兵偏近御林營夜靜仍傳禁號聲應笑執金雙闕下
　近南猶隔兩重城
　
　
　
　
　
　
　
　
　
　
御定佩文齋詠物詩選卷一百四十七
　欽定四庫全書卷
御定佩文齋詠物詩選卷一百四十八
　　鹵簿類
　　　五言排律
　　　　元日望含元殿御扇開　　　(唐/)張　筥
　萬國來朝歳千秋覲聖君輦迎仙仗出扇匝御香焚俯
　對朝容近先知曙色分冕旒開處見鐘磬合時聞影動
　承朝日花攢似慶雲蒲葵那可比徒用隔炎氛
　　　七言律
　　　　元日樓前觀仗　　　　　　(唐/)薛　逢
　千門曙色鎖寒梅五夜疎鐘曉箭催寳馬占隄朝闕去
　香車爭路進名來天臨玉几班初合日照金雞仗欲廻
　更傍紫微瞻北斗上林佳氣滿樓臺
　　　七言絶句
　　　　宮詞　　　　　　　　　　(唐/)王　建
　秘殿清齋刻漏長紫微宮女夜焚香拜陵日近公卿發
鹵簿分頭出太常
　　　夀杯詞　　　　　　　　　(唐/)司空圖
臺城細仗曉初移詔賜千官褉飲時綠帳逺籠清佩響
更熏晴日上龍旗
　　　駕幸新豐溫泉宮獻詩　　　(唐/)上官昭容
鸞旂掣曳拂空回羽騎驂驔躡景來隱隱驪山雲外聳
迢迢御帳日邉開
　　　探花詞　　　　　　　　　(金/)元好問
禁裏蒼龍啟九關殿前鸚鵡喚新班沈沈綠樹鞭聲逺
嫋嫋薰風扇影閒
　　　元旦朝回書事　　　　　　(元/)吳師道
朱衣髙唱御樓東清漏遲遲晝景中黃繖寳幢微影動
一時吹面受東風
　　　輦下曲　　　　　　　　　(元/)張　昱
三司侍宴皇情洽對御吹螺大禮終寳扇合鞘催放仗
馬蹄哄散萬花中
　　　　古宮詞　　　　　　　　　(元/)王　逢
　萬年枝上月團團一色珠衣立露寒獨有君王遥認得
　扇開䨇尾簇紅鸞
　
　
　
　
　
　
　
　
　
　
　
　
御定佩文齋詠物詩選卷一百四十八
　欽定四庫全書
御定佩文齋詠物詩選卷一百四十九
　　儀器類
　　　五言律
　　　　銅儀　　　　　　　　　　(元/)掲傒斯
　法象坤儀重來從汴水遷飛龍纒四極黄道界中天望
　絶秋毫永循環太古前荒臺明月夜厯厯應星躔
　　　五言排律
　　　　尚書郎上直聞春漏　　　　(唐/)張少博
　建禮含香處重城待漏辰徐聞傳鳯闕曉唱辨雞人銀
　箭聽將盡銅壺滴更新催籌當五夜移刻及三春杳杳
　從天逺泠泠出禁頻直廬殘響曙肅穆對勾陳
　　　　冬夜集賦得寒漏　　　　　(唐/)皇甫冉
　清冬洛陽客寒漏建章臺出禁因風徹縈牕共月來偏
　將殘瀨雜乍與逺鴻哀遥夜重城警流年滴水催閒齋
　堪坐聽况有故人杯
　　　觀象臺銅渾天儀刻漏　　　(明/)鍾　惺
製出何人手年標異代君篆成蝌蚪跡斑上鷓鴣紋古
瓦棲朝露孤楹抱宿雲九金來禹牧七政準堯文候較
吹葭審躔從累黍分當時甘石軰心目太精勤
　　七言律
　　　銅儀　　　　　　　　　　(唐/)韋　莊
銅儀一夜變葭灰煖律還吹嶺上梅已喜漢宮今再睹
更驚堯厯又重開窓中逺岫青如黛門外長江緑似苔
誰念閉關張仲蔚滿庭春雨長蒿萊
　　　刻漏　　　　　　　　　　(宋/)朱　子
無疑莫詣君平肆任運休尋季主家謾設銅壺候尺咫
閒參玉表騐分差不妨啟處知時節那更榮枯紀歲華
却羡昇平好官府日髙三丈放朝衙
　　五言絶句
　　　宮中樂　　　　　　　　　(唐/)令狐楚
月上宮花靜烟含苑樹深銀臺門已閉仙漏夜沈沈
　　　七言絶句
　　　　宮詞　　　　　　　　　　(宋/)花蕊夫人
　雞人報曉纔三唱玉井金牀轉轆轤烟引御爐香繞殿
　漏籖初刻上銅壺
　　　　早朝詩　　　　　　　　　(明/)楊子器
　殘月朣朧欲五更禁門候立萬燈明君王静對銅人坐
　一夜齋宮數漏聲
　　　　引奏後即事　　　　　　　(明/)蔡　羽
　千門花柳轉楓宸百和香中過輦塵銀箭忽從天上落
　六宮仙子聽時辰
　　　　日星晷　　　　　　　　　(明/)周玉簫
　八節晨昏子半時極星出地較髙卑君心不似天經緯
　日日歸垣定不移
　
　
御定佩文齋詠物詩選卷一百四十九
　欽定四庫全書
御定佩文齋詠物詩選卷一百五十
　　權衡度量類
　　　四言古
　　　　嘉量銘　　　　　　　　　(周/)闕　名
　時文思索允臻其極嘉量旣成以觀四國永啟厥後兹
　器維則
　　　五言律
　　　　賦得秤送孟孺卿　　　　　(唐/)包　何
　願以金錘秤因君贈别離鈎懸新月吐衡直衆星隨掌
　握須平執錙銖必盡知由來投分審莫放弄權移
　　　五言排律
　　　　奉和中和節詔賜公卿尺　　(唐/)裴　度
　陽和行慶賜尺度為臣工荷寵乗佳節傾心立大中短
　長思合製逺近貴攸同初仰裁成徳將酬分寸功作程
　施有用垂範播無窮願永延洪夀千春奉聖躬
　　　　奉和中和節詔賜公卿尺　　(唐/)李　觀
　淑景韶光媚皇家寵錫崇具寮頒玉尺成器幸良工豈
　止尋常用將傳度量同人何不取則物亦賴其功紫翰
　宣殊造丹誠屬匪躬奉之無失墜恩澤自天中
　　　七言絶句
　　　　天秤　　　　　　　　　　(明/)郭　登
　體物何曽有重輕相君因爾號阿衡誰多誰少皆公論
　纔有些兒便不平
　
　
　
　
　
　
　
御定佩文齋詠物詩選卷一百五十
　欽定四庫全書
御定佩文齋詠物詩選卷一百五十一
　　寳玉類
　　　四言古
　　　　玉贊　　　　　　　　　　(晉/)庾肅之
　圓璧月鏡璆琳星羅結秀藍田輝眞荆和元珪特達瑜
　不掩瑕質鮮氣潤流映滂沱
　　　　瑾瑜玉贊　　　　　　　　(晉/)郭　璞
　鍾山之美爰有玉華光彩流映氣如虹霞君子是佩象
　徳閑邪
　　　五言古
　　　　見賣玉器者　　　　　　　(宋/)鮑　照
　涇渭不可雜珉玉當早分子實舊楚客䝉俗謬有聞安
　知理孚采豈識質明溫我方厯上國從洛入函轅揚光
　十貴室馳譽四豪門竒聲振朝邑髙價服鄉邨寧能與
　爾曹瑕瑜稍辨論
　　　古風　　　　　　　　　　(唐/)李　白
宋國梧臺東野人得燕石誇作天下珍却哂趙王璧趙
璧無緇磷燕石非貞眞流俗多錯誤豈知玉與珉
　　七言古
　　　片玉篇　　　　　　　　　(唐/)錢　起
至寳未為代所竒韞靈示璞荆山陲獨使虹光天子識
不將清韻世人知世人所貴惟燕石美玉對之成瓦礫
空山埋照凡幾年古色蒼痕宛自然重谿羃羃暗雲樹
一片熒熒光石泉美人之鍳明且徹玉指提携歎竒絶
試勞香袖拂莓苔不覺清心皎氷雪連城美價幸逢時
命代良工豈見遺試作珪璋禮天地何如瓀瑊在堦墀
　　　金璫玉珮歌　　　　　　　(唐/)顧　况
贈君金璫太霄之玉珮金鎖禹歩之流珠五嶽眞君之
秘籙九天丈人之寳書東井沐浴辰已畢先進洞房上
奔日借問君從何處來黄姑織女機邊出
　　五言律
　　　詠玉　　　　　　　　　　(唐/)李　嶠
映石先過魏連城欲向秦洛陽陪勝友燕趙類佳人方
水晴虹媚常山瑞馬新徒為卞和識不遇楚王珍
　　五言排律
　　　賦得沽美玉　　　　　　　(唐/)南巨川
抱玉將何適良工正在斯有瑕寧自掩匪石幸君知雕
琢嗟成器緇磷志不移飾樽光宴賞入佩奉威儀象徳
曽畱譽如虹竊可竒終希逢善價還得桂林枝
　　　賦得沽美玉　　　　　　　(唐/)羅立言
誰憐披褐士懐玉正求沽成器終期達逢時豈見誣寳
同珠照乗價重劒論都浮彩朝虹滿懸光月影孤㡬年
淪瓦礫今日出泥塗采斵資良匠無令瑕掩瑜
　　　賦得瑕瑜不相掩　　　　　(唐/)陳中師
出石溫然玉瑕瑜素在中妍媸因異彩音韻信殊風讓
美心方並求疵意本同光華開縝密清潤仰磨礲秀質
非攘善貞姿肯廢忠今來儻成器分别在良工
　　　賦得瑕瑜不相掩　　　　　(唐/)武翊黄
抱璞應難辨姸媸每自融貞姿偏特達微玷遇磨礱涇
渭流終異瑕瑜自不同半曽光透石未掩氣如虹縝密
誠為智包藏豈為忠疑看分美惡今得值良工
　　　賦得白珪無玷　　　　　　(唐/)辛　洪
片玉表堅貞逢時寳自呈色鮮同雪白光潤奪氷清皎
皎無瑕玷鏘鏘有佩聲崑山標重價垂棘振香名抱璞
心常苦全眞道未行琢磨欣大匠還冀動連城
　　　賦得戞玉有餘聲　　　　　(唐/)管雄甫
戞玉音難盡凝人思轉清依稀流户牖髣髴在檐楹更
逐松風起還将澗水并樂中如舊曲天際轉餘聲漂渺
浮烟逺溫柔入耳輕想如君子佩時得上堂鳴
　　　賦得玉聲如樂　　　　　　(唐/)潘存實
表質自堅貞因人一叩鳴靜将金並響妙與樂同聲杳
杳疑風送泠泠似曲成韻含湘瑟切音帶帝絃清不獨
藏虹氣猶能暢物情后䕫如為聽從此振琮琤
　　　賦得瑕玉成器　　　　　　(唐/)葉季良
片玉寄幽石紛綸當代名荆人獻始遇良匠琢初成水
映寒光動虹開晚色明雅容看更澈餘響叩彌清自與
瓊瑶比方隨掌握榮因知君有用髙價佇連城
　　五言絶句
　　　詠水精　　　　　　　　　(唐/)韋應物
映物隨顔色含空無表裏特來向明月的皪愁成水
　　　詠珊瑚　　　　　　　　　　韋應物
絳樹無花葉非石亦非瓊世人何處得蓬萊頂上生
　　　詠琉璃　　　　　　　　　　韋應物
有色同寒氷無物隔纎塵象筵看不見堪將對玉人
　　　水精　　　　　　　　　　(唐/)王　建
映水色不别向月光還度傾在荷葉中有時看是露
　　七言絶句
　　　冶春口號　　　　　　　　(元/)楊維楨
見說崑田生玉子海西還有小昆侖明朝去拔珊瑚樹
　龍氣隨飛過海門
　　　　元宮詞　　　　　　　　　(明/)朱有燉
　一叚無瑕白玉光來從西域獻君王製成新樣䨇龍鼎
　慶夀宮中奉太皇
　
　
　
　
　
　
　
　
　
　
　
御定佩文齋詠物詩選卷一百五十一
　欽定四庫全書
御定佩文齋詠物詩選卷一百五十二
　　珠類
　　　五言古
　　　　擬古　　　　　　　　　　(宋/)朱　子
　夫君滄海至贈我一篋珠誰言君行近南北萬里餘結
　作同心花綴在紅羅襦䨇垂合歡帶麗服眷微軀為君
　一起舞君情定何如
　　　　古樂府　　　　　　　　　(元/)黄清老
　君好錦繡叚妾好明月珠錦繡可為服服美令人愚不
　如珠夜光可以照讀書
　　　五言律
　　　　詠珠　　　　　　　　　　(唐/)李　嶠
　燦爛金輿側玲瓏玉殿隈昆池明月滿合浦夜光廻彩
　逐靈蛇轉形隨舞鳯來甘泉宮起罷花媚望風臺
　　　　奉試明堂火珠　　　　　　(唐/)崔　曙
正位開重屋凌空出火珠夜來䨇月滿曙後一星孤天
淨光難滅雲生望欲無遥知太平代國寳在名都
　　五言排律
　　　省試驪珠詩　　　　　　　(唐/)耿　湋
是日重淵下言探徑寸珠龍鱗今不逆魚目也應殊掌
上星初滿􁅦中月正孤酬恩光莫及照乗色難踰欲問
投人否先論按劒無儻憐希代價敢對此氷壺
　　　賦得沈珠於淵　　　　　　(唐/)獨孤綬
至道歸淳朴明珠被棄捐失眞來照乗成性却沈泉不
是靈蛇吐猶疑合浦旋岸傍隨日落波底共星懸致逺
終無脛懷貪遂比肩欲知恭儉徳所寳在惟賢
　　　賦得珠還合浦　　　　　　(唐/)鄧　陟
至寳含冲粹清虛映浦灣素輝明蕩漾圓彩色紛㻞昔
逐諸侯去今隨太守還影揺波裏月光動水中山魚目
徒相比驪龍乍可攀願將車飾用長得耀君顔
　　　賦得濁水求珠　　　　　　(唐/)項　斯
靈魄自沈浮從來任濁流願從深處得不向暗中投圓
月時堪惜滄波路可求沙尋龍窟逺泥訪蚌津幽是寳
終知貴惟恩且用酬如能在公掌的不負明眸
　　　賦得暗投明珠　　　　　　(唐/)崔　藩
至寳㸔懐袖明珠出復收向人光不定離掌勢難畱皎
澈虛臨夜孤圓冷瑩秋徐來驚月落疾轉怕星流有淚
甘瑕棄無媒自暗投今朝感恩處將欲報隋侯
　　　賦得水懷珠　　　　　　　(唐/)莫宣卿
長川含媚水波底孕靈珠素魄生蘋末圓規照水隅淪
漣氷彩動蕩漾瑞光鋪夜迥星同貫秋清岸不枯江妃
思在掌海客亦忘軀合浦當還日恩威信已敷
　　　被褐懷珠玉　　　　　　　(宋/)黄庭堅
國士懐珠玉通津不易杠櫝藏心有待褐短義難降寳
唾歸青簡晴虹貫夜窓直言方按劒豈是故迷邦彈雀
輕千仭連城買一雙安知藍縷底明月弄寒江
　　五言絶句
　　　　桂水五千里　　　　　　　(元/)楊維楨
　桂水五千里南風大府開象王新貢入鮫女送珠來
　　　七言絶句
　　　　小遊仙詩　　　　　　　　(唐/)曹　唐
　滄海令抛即未能且緣鸞鶴立相仍蔡家新婦莫嫌少
　領取眞珠三五升
　　　　遊仙　　　　　　　　　　(明/)湯穎績
　掛樹蒼猿朗朗呼蘚侵石壁字糢糊癡龍頷下珠如月
　照見寰中五嶽圖
　　　　武皇南廵舊京歌　　　　　(明/)顧　璘
　石壁斜臨元武湖中開天府貯民圖文魚在藻承皇澤
　來傍龍舟夜吐珠
　　　　嘉靖宮詞　　　　　　　　(明/)李　蓘
　小車飛曳向元都翠羽金翹笑自扶玉蝀橋邉長日市
　内官爭買大秦珠
御定佩文齋詠物詩選卷一百五十二
　欽定四庫全書
御定佩文齋詠物詩選卷一百五十三
　　金類(附銀/)
　　　五言律
　　　　金　　　　　　　　　　　(唐/)李　嶠
　南楚標前貢西秦識舊城祭天封漢嶺擲地警孫聲向
　日披沙淨含風振鐸鳴方同楊伯起獨有四知名
　　　　銀　　　　　　　　　　　(唐/)李　嶠
　思婦屏輝掩遊人燭影長玉壺初下箭桐井共安牀色
　帶明河色光浮滿月光靈山有珍甕仙闕薦君王
　　　五言排律
　　　　賦得金在鎔　　　　　　　(唐/)白行簡
　巨槖方鎔物洪爐欲範金紫光看漸發赤氣望逾深燄
　熱晴雲變煙浮晝景隂堅剛由我性鼔鑄任君心踴躍
　徒標異沈潛自可欽何當得成器待叩向知音
　　　七言絶句
　　　　路入金州江中作　　　　　(唐/)方　干
　棹尋椒岸縈廻去數里時逢一兩家知是從來貢金處
　江邊牧豎亦披沙
　　　　雜詠　　　　　　　　　　(明/)張　治
　紫宸宮闕九天開中使傳宣殿裏來紅玉雕盤宮錦覆
　上公含笑賜金回
　　　　西苑宮詞　　　　　　　　(明/)張元凱
　蓬萊方丈可梯航勾漏丹砂近寄將昨鑄銀山髙㡬許
　試持玉尺殿中量
　　　　南唐宮詞　　　　　　　　(明/)范　汭
　女冠鳥爪解方音識得蓬瀛路淺深戲搦雪花鎔紫磨
　漢宮誰數辟寒金
　
　
　
御定佩文齋詠物詩選卷一百五十三
　欽定四庫全書
御定佩文齋詠物詩選卷一百五十四
　　錢類
　　　五言古
　　　　飲劉原甫家原甫懷二古錢勸酒其一齊之大
　　　　　刀長五寸半其一王莽時金錯刀長二寸半
　　　　　　　　　　　　　　　　(宋/)梅堯臣
　主人勸客飲勸客無夭姸欲出古時物先請射以年我
　料孔子履久化武庫烟固知陶氏梭飛乗風雨天世無
　軒轅鏡百怪爭後先復聞豐城劒已入平津淵聊讐二
　百載儻有書畫傳嗢呼纔十一便可傾觥船探懐發二
　寳太公新室錢獨行齊大刀䥥形末環連文存半辨齊
　背有模法圓次觀金錯刀一刀平五千精銅不蠧蝕肉
　好鈎婉全為君舉酒盡跨馬月娟娟
　　　七言古
　　　　題毘陵承氏家藏古錢　　　(元/)吳　萊
我觀泉志頗識錢古今錢品不一傳厯山鑄金史靡紀
泉府職幣開其前五銖半兩日以變榆莢鵞眼爭相緣
重輕子母信有制周郭肉好俱完全吾知聖人利世用
要在百貨得懋遷農夫紅女寘不易尺布斗粟儲為淵
嗟哉後王弊自此竟使匹庶握利權剪皮鑿鍱偽莫禁
執籖障簏慳稱賢國儲何當調度足民食矧是虀鹽先
潛交鬼神欲著論臭衒富貴仍開□冶卒銅工各鼓鞴
偏爐盗鑄多煙烻一朝變通别改幣餘盡沈朽徒埋船
承君好古此收拾寳玩有若編埒然大貝南金特嗇厚
元珪博璧同瑛鮮漢官受一潔簠簋晋士挂百酣桮棬
白水眞人笑有讖上清童子猜非仙古錢勿用幸乆貯
古貨難賣空精甄時能撫摩却穢夢坐與饕濁收饞涎
世間萬物裹可盡牀脚一甕踏欲癲試看營室鏁星處
何似揚州騎鶴年
　　五言律
　　　錢　　　　　　　　　　　(唐/)李　嶠
漢日五銖建姬年九府流天龍帶泉寳地馬列金溝趙
壹囊初乏何曽箸欲收金門應入論玉井冀來求
　　七言律
　　　金錢卜歡　　　　　　　　(元/)楊維楨
紫姑壇上祝方兄忽聽呼盧擲地聲星斗未分牛女㑹
隂陽先判雨雲生青蚨孕子寧無兆玉蝶化身仍有情
寳鏡重圓三五夜好磨半月問虧盈
　　　錢篋　　　　　　　　　　(明/)瞿　佑
器小纔堪貯百千也勝撲滿費陶甄書生紙裹眞堪笑
鄰女香囊亦可憐野歩不須鞋上繫市沽何用杖頭懸
畫义更有黄州竹取用隨時合自然
　　　詠錢　　　　　　　　　　(明/)沈　周
箇許微軀萬事任似泉流動利源深平章市物無偏價
泛濫兒童有愛心一飽莫充輸白粟五財同用媿黄金
可憐别號為賕賂多少英雄就此沈
　　　丙子九月工部奏進萬厯制錢式樣賜講官六
　　　　　人各一錠　　　　　　　(明/)于愼行
　漢苑新成少府錢萬年寳厯赤文鐫青鳬出冶銅官奏
　黄紙題名玉署傳趙壹囊空畱暫滿東方俸薄賜常偏
　五侯甲第虛成埒未擬儒臣受寵年
　　　七言絶句
　　　　江南曲　　　　　　　　　(唐/)于　鵠
　偶向江邊採白蘋還隨女伴賽江神衆中不敢分明語
　暗擲金錢卜逺人
　
　
　
　
　
　
　
御定佩文齋詠物詩選卷一百五十四
　欽定四庫全書
御定佩文齋詠物詩選卷一百五十五
　　錦綺類
　　　五言古
　　　　領邊繡　　　　　　　　　(梁/)沈　約
　纖手製新竒刺作可憐儀縈絲飛鳯子結縷坐花兒不
　聲如動吹無風自裊枝麗色倘未歇聊承雲鬢垂
　　　五言律
　　　　錦　　　　　　　　　　　(唐/)李　嶠
　漢使巾車逺河陽歩障陳雲浮仙石日霞滿蜀江春機
　迥廻文巧紳兼束髪新若逢楚王貴不作夜行人
　　　　綾　　　　　　　　　　　　李　嶠
　金縷通秦國為裘指魏君落花遥寫霧飛鶴近圖雲馬
　眼氷凌影竹根雪霰文何當畫秦女煙際坐氤氲
　　　五言排律
　　　　賦得臨風舒錦　　　　　　(唐/)蕭　昕
麗錦疋云終䄡䄡展向風花開翻覆翠色亂動揺紅縷
散悠揚裏文廻照灼中低垂疑歩障吹起作晴虹旣與
丘遲夢深知卓氏功還鄉將製服從此表亨通
　　七言律
　　　庾順之以紫霞綺逺贈以詩答之
　　　　　　　　　　　　　　　(唐/)白居易
千里故人心鄭重一端杏綺紫氤氳開緘日映晚霞色
滿幅風生秋水文為褥欲裁憐葉破製裘將剪惜花分
不如裁作合歡被寤寐相思如對君
　　　錦　　　　　　　　　　　(唐/)鄭　谷
文君手裏曙霞生美號仍聞借蜀城奪得始知袍更貴
著歸方覺晝偏榮宮花顔色開時麗池鳯毛衣浴後明
禮部郎官人所重省中别好占窠名
　　　大名文濟王賜重綵二端賦謝
　　　　　　　　　　　　　　　(元/)薩都拉
夜夢東南五色雲曉聞使者已臨門府中重遣年前賜
　幕下多承望外恩芝艸暖霞浮露彩藕繇秋水織霜痕
　何因得侍西園宴宮錦淋漓獻壽樽
　　　五言絶句
　　　　錦　　　　　　　　　　　(唐/)薛　瑩
　軋軋弄寒機功多力漸微惟憂機上錦不稱舞人衣
　　　七言絶句
　　　　少儀　　　　　　　　　　(唐/)司空圖
　昨日登班侍柏臺更慚起草屬微才錦窠不是尋常錦
　兼向丘遲奪得來
　　　　代送中使織衮還朝　　　　(明/)俞安期
　織罷氷綃進御歸鮫人水國暫停機自憐不及吳蠶老
　一吐新絲上衮衣
　
　
　
御定佩文齋詠物詩選卷一百五十五
　欽定四庫全書
御定佩文齋詠物詩選卷一百五十六
　　布帛類
　　　五言古
　　　　素絲　　　　　　　　　　(唐/)陸龜䝉
　園客麗獨繭詩人吟五緵如何墨子見反以悲途窮我
　意豈如是願參天地功為綫補君衮為絃繫君桐左右
　脩闕職宮商還古風端然潔白心可與神明通
　　　七言古
　　　　白絲行　　　　　　　　　(唐/)杜　甫
　繰絲須長不須白越羅蜀錦金粟尺象牀玉手亂殷紅
　萬草千花動凝碧已悲素質隨時染裂下鳴機色相射
　美人細意熨帖平裁縫滅盡針線跡春天衣著為君舞
　蛺蝶飛來黄鸝語落絮遊絲亦有情隨風照日宜輕舉
　香汗清塵汚顔色開新合故置何許君不見才士汲引
　難恐懼棄捐忍覉旅
　　　東川清絲寄魯冀州戲贈　　(宋/)蘇　軾
鵞谿清絲清如氷上有千歳交枝藤藤生谷底飽風雪
歲晩忽作龍蛇升嗟我雖為老侍從骨寒只受布與繒
牀頭錦衾未還客坐覺芒刺在背膺豈如􁐠卿晩乃貴
福禄正似川方増醉中倒著紫綺裘下有半臂出縹綾
封題不敢妄裁剪刀尺自有佳人能遥知千騎出清曉
積雪未放浮塵興白鬚紅帶柳絲下老弱空巷人相登
但放竒紋出領袖吾􁐠雖老無人憎
　　五言律
　　　羅　　　　　　　　　　　(唐/)李　嶠
妙舞隨裙動行歌入扇清蓮花依帳發秋月鍳帷明雲
薄衣初捲蟬飛翼轉輕若珍三代服同擅綺紈名
　　　布　　　　　　　　　　　　李　嶠
御績創羲皇緇冠表素王瀑飛臨碧海火浣擅炎方孫
被登三相劉衣闡四方佇因舂斗粟來曉棣華芳
　　五言排律
　　　恩賜耆老布帛　　　　　　(唐/)崔　樞
殊私及耆老聖德振黎元布帛忻天賜生涯拜主恩情
均皆挾纊禮異賁丘園慶洽時方泰仁沾月告存寧知
酬雨露空識荷乾坤擊壤將何幸徘徊望九門
　　七言絶句
　　　鮫綃　　　　　　　　　　(唐/)吳　融
雲供片叚月供光貧女寒機枉自忙若道不蠶能致此
海邊何事有扶桑
　　　髙氏姊惠素羅　　　　　　(元/)鄭允端
雪色香羅照眼明阿兄寄贈見深情明朝急為裁春服
相約麻姑禮上清
　　　寄絹陳雲泉　　　　　　　(明/)陸　釴
白米新炊夜夜香糟牀應聽雨淋浪只愁濕却陶公葛
為寄官家壓酒囊
　　　送賣水絮人過萬州　　　　(明/)湯顯祖
江西水絮白輕微殘臘天南正葛衣見說先朝曽雨雪
　㯽榔寒落凍雲飛
　
　
　
　
　
　
　
　
　
　
　
　
　
　
御定佩文齋詠物詩選卷一百五十六
　欽定四庫全書
御定佩文齋詠物詩選卷一百五十七
　　苧葛類
　　　五言古
　　　　黄葛篇　　　　　　　　　(唐/)李　白
　黄葛生洛谿黄花自綿羃青煙蔓長條繚繞幾百尺閨
　人費素手采緝作絺綌縫為絶國衣逺寄日南客蒼梧
　大火落暑服莫輕擲此物雖過時是妾手中跡
　　　　題耕織圖　　　　　　　　(元/)趙孟頫
　池水何洋洋漚麻水中央數日麻可取引過兩手長織
　絹能幾時織布已復忙依依小兒女歲晩歎無裳布襦
　不掩脛念之熱中腸朝緝滿一籃暮緝滿一筐行看機
　中布計日漸可量我衣茍已成不憂天早霜
　　　七言古(附長短句/)
　　　　白紵　　　　　　　　　　　古樂府
　白紵寳如月輕如雲色似銀製以為袍餘作巾袍以光
軀巾拂塵
　　　羅浮山父與葛篇　　　　　(唐/)李　賀
依依宜織江雨空雨中六月蘭臺風博羅老仙時出洞
千歲石牀啼鬼工蛇毒濃凝洞堂濕江魚不食銜沙立
欲剪箱中一尺天吳娥莫道吳刀澀
　　　采葛歌　　　　　　　　　(唐/)闕　名
葛不連蔓棻台台今我采葛以作絲女工織分不敢遲
弱於羅兮輕霏霏號絺素兮將獻之
　　　白苧歌　　　　　　　　　(宋/)戴復古
雲為緯玉為經一織三滌手織成一片氷清如夷齊可
以為衣陟彼西山於焉采薇
　　五言律
　　　和李尹種葛　　　　　　　(唐/)戎　昱
弱質人皆棄唯君手自栽藟含霜後竹香惹臘前梅擬
託凌雲勢須憑接引材緑隂如可惜黄鳥定飛來
　　七言律
　　　答甘允從寄海東白紵　　　(元/)虞　集
海國綀衣雪色明寄將千里見髙情著隨野鶴渾相稱
行近沙鷗亦不驚江露滿船歌醉起爐煙擕袖憶詩成
秋風遊子偏愁予誰采芙蓉共晩晴
　　五言絶句
　　　山居　　　　　　　　　　(唐/)鮑　溶
窈窕垂澗蘿䝉茸采葛花鴛鴦憐碧水照影舞金沙
　　　石門曲　　　　　　　　　(明/)王穉登
蠶成桑葉空門前青苧長一半織郎衣一半結魚網
　　七言絶句
　　　邨行　　　　　　　　　　(金/)郭邦彦
棗花初落路塵香燕掠麻池乍頡頏一片雲隂遮十頃
賣𤓰棚下午風凉
　　　其二
芹葉蘆花岸兩邊釣谿石畔落孤鳶小畦引入平流水
麻稈森森已拍肩
　
　
　
　
　
　
　
　
　
　
　
　
　
　
　
御定佩文齋詠物詩選卷一百五十七
　欽定四庫全書
御定佩文齋詠物詩選卷一百五十八
　　氊罽類
　　　五言古
　　　　别氊帳火爐　　　　　　　(唐/)白居易
　憶昨臘月天北風三尺雪年老不禁寒夜長安可徹賴
　有青氊帳風前自張設復此紅火爐雪中相暖熱如魚
　入淵水似兔藏深穴婉軟蟄鱗蘇溫燉凍肌活方安隂
　慘夕遽變陽和節無奈時候遷豈是恩情絶毳簾逐日
　巻香燎隨煙滅離恨屬三春佳期在十月但令此身徤
　不作多時别
　　　五言律
　　　　謝汾州田大夫寄茸氊蒲萄　(唐/)姚　合
　筐封紫蒲萄筒巻白茸毛卧暖身應健含消齒免勞衾
　衣疎不稱梨栗鄙難髙曉起題詩報寒凘滿筆毫
　　　七言律
　　　襲美將以緑罽為贈因成四韻
　　　　　　　　　　　　　　　(唐/)陸龜䝉
三徑風霜利若刀襜䄖吹斷罥蓬蒿閒中袛自嗟龍具
世上何人識羽袍狐貉近懷珠履貴薜蘿遥羡白巾髙
陳王輕暖如相遺免製衰荷效廣騷
　　　酬魯望見迎緑罽次韻　　　(唐/)皮日休
輕裁鴨緑任金刀不怕西風斷野蒿酬贈旣無青玉案
纎華猶欠赤霜袍煙披怪石難同逸竹映仙禽未勝髙
成後料君無别事只應酣飲讀離騷
　　　周國雍參藩寄紅罽衣賦此為謝
　　　　　　　　　　　　　　　(明/)朱多炡
萬里蠶叢亦浣紗使君緘贈自三巴濯殘秋水天孫錦
染盡春山杜宇花嬾集芰荷成短褐閒過祗樹混袈裟
相思幾上江邊閣却捲珠簾坐暮霞
　　七言絶句
　　　元宮詞　　　　　　　　　(明/)朱有燉
　清寧殿裏見元勲侍坐茶餘到日曛旋著内官開寳藏
　剪絨叚子御前分
　
　
　
　
　
　
　
　
　
　
　
　
　
御定佩文齋詠物詩選卷一百五十八
　欽定四庫全書
御定佩文齋詠物詩選卷一百五十九
　　印笏類
　　　四言古
　　　　印衣銘　　　　　　　　　(漢/)胡　廣
　明明聖皇旌以命服紆朱懐金為光為飾邁種其澤撫
　寧四國宣慈惠和柔嘉維則克副帝心膺兹多福登位
　厯壽子孫千億
　　　　印銘　　　　　　　　　　(漢/)李　尤
　赤紱在躬非印不明棨傳符節非印不行龜鈕犢鼻用
　爾作程
　　　　印銘　　　　　　　　　　(晉/)傅　𤣥
　往昔先王配天垂則乃設印章作信萬國取象晷度是
　銘是刻文明慎密直方其徳本立道生歸乎𤣥默太上
　結繩下無荒慝
　　　　笏讚　　　　　　　　　　(晉/)王升之
愼為徳要惟善用光敬上尊賢貴不踰常用制斯器備
對遺忘因事施禮升降有章
　　七言古(附長短句/)
　　　謝王仲至惠洮州礪石黃玉印村
　　　　　　　　　　　　　　　(宋/)黃庭堅
洮礪發劒吐貫日印章不琢色蒸栗磨礲頑鈍印此心
故人持贈意堅密故人鬢凋文字工藏書萬卷胸次同
日臨天閑豢眞龍新詩得意挾雷風我貧無句當二物
看公倒海取明月
　　　孔道輔擊蛇笏　　　　　　(元/)趙孟頫
以笏擊蛇有孔公義與段公擊賊同事之鉅細雖有異
正氣憤激生於中偉哉孔公聖人裔豈聽妖邪惑民志
即今槐木一尺强氣象凛凛含風霜子孫守之愼寳藏
絶勝象牙堆滿牀
　　　題姑蘇陸友仁所藏衛青印　(元/)掲傒斯
白玉蟠螭小篆文姓名識得衛將軍衛將軍今何在白
草茫茫古時塞將軍功業漢山河江南陸郎古意多
　　五言律
　　　決道廿八弟得小金印以詩贈之
　　　　　　　　　　　　　　　(宋/)晁冲之
季也獲金印籒文秦不如情知非鳥跡恨不識天書池
静龜遊罷庭閒鵲鬪餘春風還舊物疎俊最憐渠
　　　贈貢泰甫先生牙笏詩　　　(元/)李士瞻
象簡凝霜重蒼髯雪色新轉輸勞算用報答費經綸垂
珮朝明主臨軒問老臣此時江海上人巳厭風塵
　　七言律
　　　獲玉印(三茅山道童遇白免入穴掘之得九/老仙都君玉印一顆乃宣和故物也)
　　　　　　　　　　　　　　　(元/)吳全節
瑶瑛篆刻鎭華陽猶帶宣和雨露香玉兔有靈開地藏
金童無意得天章九重臺上増春色萬里書中耿夜光
喜遇明時薦神瑞三君珍重䕶宏綱
　　七言絶句
　　　　戲題襲美書印囊　　　　　(唐/)陸龜蒙
　鵲銜龜顧妙無餘不愛封侯愛石渠應笑休文過萬卷
　至今誰道沈家書
　　　　奉和陸魯望印囊次韻　　　(唐/)皮日休
　金篆方圓一寸餘可憐銀艾未思渠不知夫子將心印
　印破人間萬卷書
　
　
　
　
　
　
　
　
　
御定佩文齋詠物詩選卷一百五十九
　欽定四庫全書
御定佩文齋詠物詩選卷一百六十
　　冠簪類
　　　四言古
　　　　冠幘銘　　　　　　　　　(漢/)李　尤
　冠為元服幘為首服君子敬愼自强不忒
　　　五言古
　　　　贈四王冠詩　　　　　　　(漢/)應　亨
　濟濟四令弟妙年踐二九令月維吉日成服加元首人
　咸飾其容鮮能離塵垢雖無兕觥爵杯醮傳㫖酒
　　　　贈潘正叔　　　　　　　　(晉/)陸　機
　過蒙時來運與爾遊承華執笏崇賢内振纓曽城阿
　　　五言律
　　　　翻著葛巾呈趙尹　　　　　(唐/)張　說
　昔日接㒿倒今我葛巾翻宿酒何時醒形骸不復存忽
　聞有佳客躧歩出閒門桃花春徑滿誤識武陵源
　　　答陳拾遺贈竹簪　　　　　(唐/)張九齡
與君嘗此志因物復知心遺我龍鍾節非無玳瑁簪幽
素宜相重雕華豈所任為君安首飾懐此代兼金
　　　酬賀四贈葛巾之作　　　　(唐/)王　維
野巾傳惠好兹貺重兼金嘉此幽棲物能齊隱吏心早
朝方蹔挂晩沐復來簪坐覺囂塵逺思君共入林
　　　詠白油㡌送客　　　　　　(唐/)錢　起
薄質慚加首微隂幸庇身卷舒無定日行止必依人已
沐脂膏惠寧辭雨露頻雖同客衣色不染洛陽塵
　　　答寄芙蓉冠子　　　　　　(唐/)王　建
一學芙蓉葉初開映水幽雖經小兒手不稱老夫頭枕
上眠常戴風前醉恐柔明年有閨閣此様必難求
　　　答友人惠牙簪　　　　　　(唐/)章孝標
牙簪不可忘來處隔炎方截得半輪月磨成四寸霜曉
辭梳齒膩秋入髪根凉好是紗巾下纖纖錐出囊
　　　山友寄蘚花冠　　　　　　(唐/)項　斯
塵汙出華髪慚君青蘚冠此身閒未得終日戴應難好
就松隂掛宜當枕石看㑹須尋道士簪去繞霜壇
　　　丁孝廉惠冠巾　　　　　　　(明/)髙　啟
知試山人服冠巾逺寄重佳名因子夏舊製學林宗褁
映秋吟鬢攲宜晩醉容朝簪今已解斯上華陽峰
　　　酬惟喬贈巾　　　　　　　　(明/)薛　蕙
野巾初著日心賞竟朝曛試正行窺水從攲卧看雲坐
翻嫌月露出每避塵氛顧影還相笑風流媿使君
　　七言律
　　　以紗巾寄魯望因而有作　　　(唐/)皮日休
周家新樣替三梁(頭巾起後/周武帝)褁髪偏宜白面郎掩斂乍疑
裁黒霧輕明渾似戴元霜今朝定見看花側明日應聞
漉酒香更有一般君未識虎文巾在綘霄房
　　　襲美以紗巾見惠繼以雅音因次韻酬謝
　　　　　　　　　　　　　　　　(唐/)陸龜蒙
薄如蟬翅背斜陽不稱春前贈􁡻郎初覺頂寒生逺吹
預憂頭白透新霜堪窺水檻澄波影好拂花牆亞蕊香
知有芙蓉畱自戴(桐柏眞人/戴芙蓉冠)欲峨煙霧訪黃房
　　　友人遺華陽巾　　　　　　(唐/)闕　名
剪霧裁煙勝角冠來從玉洞五雲端醉宜薤葉攲斜影
穩稱菱花仔細看野客愛畱籠鶴髪谿翁争乞配魚竿
眞仙首飾勞相寄塵土翻慚戴去難
　　　椰子冠　　　　　　　　　(宋/)蘇　軾
天教日飲欲全絲美酒生林不待儀自漉疎巾邀醉客
更將空殻付冠師規模簡古人爭看簪導輕安髮不知
更著短檐髙屋㡌東坡何事不違時
　　　謝人惠雲巾　　　　　　　　蘇　軾
燕尾稱呼理未便剪裁雲葉却夫然無心只是青山物
覆頂宜歸紫府仙轉覺周家新様俗未容陶令舊名傳
鹿門佳士勤相贈黒霧元霜合此肩
　　　網巾　　　　　　　　　　(元/)謝宗可
烏紗未解滌塵袢一網清風兩鬢寒篩影細分雲縷滑
棋文斜界雪絲乾不須漁父燈前結且向詩翁鏡裏看
頭上任渠籠絡盡有時華髪亦衝冠
　　　謝戴文璝僉院惠艸㡌　　　(元/)陳　髙
細結夫須染色新使君持贈意偏眞玉川便易煎茶㡌
元亮還拋漉酒巾影墮水波浮晩照黒遮霜鬢隔秋塵
深慚欲報無瓊玖感戴寧忘拂拭頻
　　　别㡌　　　　　　　　　　(元/)丁鶴年
雲樣飄蕭月様圑百年雄麗壓南冠黃金綴頂攢文羽
白璧垂纓間木難刺繡尚期平敵壘簪花曽夢舞仙壇
一從吹墮西風裏誰念塵沙白髪寒
　　　陵祀歸得賜煖耳詩和方石韻
　　　　　　　　　　　　　　　(明/)李東陽
烏紗巾上透凉颸一髪君恩力未辭賜煖宮貂同日戴
冐寒郊馬有人騎耳聞明主如絲詔心似窮民挾纊時
明向玉階還再拜羔羊重續退公詩
　　　籜冠　　　　　　　　　　(明/)朱之蕃
龍孫頭角舊青霄蛻甲斑紋永不凋偃月製成籠短髩
切雲剪就映髙標都門掛後名心淨湖曲歸來逸興驕
酒漉葛巾慵更著行吟搔首自逍遥
　　　戊寅正月上尚巾禮成羣臣稱賀賜白金文綺
　　　　　　　　　　　　　　　(明/)于愼行
負扆年來海岳安春朝繡幘始加冠龍樓拂曙天顔近
玉座垂旒日角寛九廟神靈應已慰兩階環珮不勝歡
邇臣幸奉青蒲對珍賜還看出上䦨
　　五言絶句
　　　答友人贈烏紗㡌　　　　　(唐/)李　白
領得烏紗㡌全勝白接㒿山人不照鏡稚子道相宜
　　七言絶句
　　　答元八遺紗㡌　　　　　　(唐/)張　籍
黒紗方㡌君邊得稱對山前坐竹牀惟恐被人偷樣剪
不曽閒戴出書堂
　　　華陽巾　　　　　　　　　(唐/)陸龜蒙
　蓮花峰下得佳名雲褐相兼上鶴翎須是古壇秋霽後
　靜焚香炷禮寒星
　　　　漉酒巾　　　　　　　　　　陸龜蒙
　靖節髙風不可攀此巾猶墜凍醪間偏宜雪夜山中戴
　認取時情與醉顔
　　　　清興　　　　　　　　　　(唐/)韓　偓
　隂沈天氣連翩醉摘索花枝料峭寒擁鼻遶廊吟看雨
　不知遺却竹皮冠
　　　　小遊仙詩　　　　　　　　(唐/)曹　唐
　昨夜相邀宴杏壇等閒乗醉走青鸞紅雲塞路東風緊
　吹綻芙蓉碧玉冠
　　　　玉山草堂口占　　　　　　(元/)顧　瑛
　臨池醉吸杯中月隔屋香傳蕊上花狂煞㑹稽于外史
　秋風吹墮小烏紗
　
御定佩文齋詠物詩選卷一百六十
　欽定四庫全書
御定佩文齋詠物詩選卷一百六十一
　　衣類(附帕/)
　　　五言古
　　　　新製布裘　　　　　　　　(唐/)白居易
　桂布白似雪呉綿軟於雲布重綿且厚為裘有餘温朝
　擁坐至暮夜覆眠達晨誰知嚴冬月肢體暖如春中夕
　忽有念撫裘起逡巡丈夫貴兼濟豈獨善一身安得萬
　里裘葢裹周四垠穩暖皆如我天下無寒人
　　　　黑裘　　　　　　　　　　(宋/)王禹偁
　野蠶自成繭繰密為山綢此物産何許萊夷負海州一
　端重數斤裁染為䙝裘守黒異華侈崇儉非輕柔熏香
　則無取風雪曽何憂朝可奉冠帶夜以為衾禂晏嬰三
　十年庶幾跡相侔季子歎貂弊吾服已為優不恥狐貉
　者亦當師仲由况我屢遷謫行採賡歌謳映髪垂鷺頂
　植杖昻鳩頭袖寛可以舞老農即為儔不曳銀臺門任
爾争封侯
　　　澣衣圖　　　　　　　　　(元/)曹伯啟
静女思歸寧澣衣拜髙堂隱士履貞固濯纓視滄浪茍
有涓潔心顦顇猶姬姜常懐濟時䇿進退皆康莊
　　　藤蓑次陳公甫韻　　　　　(明/)李東陽
采藤復采藤日夕費斤斧製為身上蓑人古衣亦古借
問製者誰白沙乃蓑祖冉冉緑蓑衣蕭蕭白沙渚披蓑
向江水顧影還獨語愛此勿輕捐春江正多雨
　　　藤蓑　　　　　　　　　　(明/)陳憲章
一蓑費幾藤南岡礪朝斧交加落翠鬘制作䫫上古吾
聞大澤濵羊裘動世祖何如六尺蓑滅跡蘆花渚舉俗
無與同天隨夢中語今夜不須歸前谿正風雨
　　　其二
新蓑藤葉青舊蓑藤葉白新故理則然胡為妄忻戚扁
舟西湖口坐望南山石東風吹新蓑浩蕩滄溟黑須㬰
月東上萬里天一碧安得同心人婆娑共今夕
　　七言古(附長短句/)
　　　詶殷佐明見贈五雲裘歌　　(唐/)李　白
我吟謝朓詩上語朔風颯颯吹飛雨謝朓已往青山空
後來繼之有殷公粉圖珍裘五雲色燦如晴天散綵虹
文章彪炳光陸離應是素娥玉女之所為輕如松花落
金粉濃似苔錦含碧滋逺山積翠横海島殘霞霏丹映
江草凝毫採掇花露容幾年功成奪天造故人贈我我
不違著令山水含清暉頓驚謝康樂詩興生我衣襟前
林壑斂暝色袖上煙霞收夕霏羣仙長嘆驚此物千崖
萬嶺相縈鬱身騎白鹿行飄颻手翳紫芝笑披拂相如
不足誇鷫鸘王恭鶴氅安可方瑶臺雪花數千點片片
吹落春風香為君持此凌蒼蒼上朝三十六玉皇下窺
夫子不可及矯首相思空斷腸
　　　雪軒髙士以白紵製服作歌戲贈
　　　　　　　　　　　　　　　(元/)周　權
經氷緯玉紛縱横三盥寒露方織成曉機裂下不敢翫
一道雪瀑來中庭天然精潔不可涴犀熏麝染慚呉綾
製成素服輕於雪雅稱仙官鏘珮玦星斗離離夜挿掾
髙興飄飄白銀闕乘風便控紫鸞車瓊簫吹落蓬萊月
　　　擬寄衣曲　　　　　　　　(元/)鄭允端
男兒逺向交河道鐵馬金戈事征討邊頭八月霜風寒
欲寄征衣須趁早急杵清砧擣夜深玉纖銅斗熨貼平
裁縫製就衣襖裙千針萬線始得成封裹重重寄邊使
為語夫君奮忠義好將功業立邊陲要使聲名垂史記
　　　裁衣行　　　　　　　　　(明/)劉　秩
裁衣須裁短短衣短衣上馬輕如飛縫袖須縫窄窄袖
袖窄彎弓不礙肘短衣窄袖樣時新殷勤寄與從軍人
願郎著衣便弓馬破敵長驅古城下明年佩印披紫緋
裁衣不比從軍時
　　五言律
　　　端午日賜衣　　　　　　　(唐/)杜　甫
宮衣亦有名端午被恩榮細葛含風軟香羅疉雪輕自
天題處濕當暑著來清意内稱長短終身荷聖情
　　　謝令狐綯相公賜衣九事　　　(唐/)賈　島
長江飛鳥外主簿跨驢歸逐客寒前夜元戎與厚衣雪
來松更緑霜降月彌輝即入調殷鼎朝分是與非
　　　敝裘　　　　　　　　　　　(元/)楊　載
寂寞牛衣子能無敝縕袍塵埃須浣濯蟣蝨費爬搔意
味存鷄肋寒凉視馬毛千金既銷鑠猶聽朔風號
　　　謝賜衣　　　　　　　　　　(明/)髙　啟
臚呼遥捧賜拜服望蓬萊香帶爐煙下光迎扇月開竒
文天女織新樣内官裁被澤徒深厚慚無奪錦才
　　五言排律
　　　古錦裾　　　　　　　　　　(唐/)吳　融
濯水經何日隨風故有人緑衣猶逼畫丹頂尚迷眞(錦上/冇鸚)
(鵡/鶴)暗淡雲沈古青蒼蘚剝新映襟知染唾侵韉想縈塵
掣曳無由覩流傳乆自珍武威應認得牽挽幾當春
　　七言律
　　　元九以紵絲布白輕褣見寄製成衣服以詩報
　　　　之　　　　　　　　　　(唐/)白居易
緑絲文布素輕褣珍重京華手自封貧友素勞君寄附
山妻親為我裁縫袴花白似秋雲薄衫色青於春艸濃
欲著却休知不稱折腰無復舊形容
　　　聞行簡恩賜章服喜成長句寄之
　　　　　　　　　　　　　　　　白居易
吾年五十加朝散爾亦今年賜服章齒髪却同知命歳
官銜俱是客曹郎榮傳錦帳花聨萼綵動綾袍鴈趁行
大抵著緋宜老大莫嫌秋鬢數經霜
　　　喜劉蘇州恩賜金紫遥想賀讌以詩慶之
　　　　　　　　　　　　　　　　白居易
海内姑蘇太守賢恩加章綬豈徒然賀賔喜色欺杯酒
醉妓歡聲遏管絃魚珮葺鱗光照地鶻銜瑞草勢冲天
莫嫌鬢上些些白金紫由來稱長年
　　　和楊六尚書喜兩弟漢公轉吳興魯士賜章服
　　　　命賔開宴用慶恩榮賦長句見示
　　　　　　　　　　　　　　　　白居易
華筵賀客日紛紛劒外歡娛洛下聞朱紱寵光新照地
彤襜喜氣逺凌雲榮聨花萼知難和樂助塤箎酒易醺
感羨料應知我意今生此事不如君
　　　故衫　　　　　　　　　　　白居易
闇淡緋衫稱老身半披半曳出朱門䄂中吳郡新詩本
襟上杭州舊酒痕殘色過梅看向盡故香因洗嗅猶存
曽經爛熳三年著欲棄空箱似少恩
　　　詶樂天得稹所寄紵絲布白輕褣製成衣服以
　　　　詩報之　　　　　　　　(唐/)元　稹
湓城萬里隔巴庸紵薄綈輕共一封腰帶定知今瘦小
衣衫難作逺裁縫惟愁書到炎凉變忽見詩來意緒濃
春草緑茸雲色白想君騎馬好儀容
　　　和蔣學士新授章服　　　　(唐/)王　建
五色箱中綘服春笏花成就白魚新看宣賜處驚廻眼
著謝恩時便稱身瑞草惟承天上露紅鸞不受世間塵
翰林同賀文章出驚動茫茫下界人
　　　賀淮南節度盧員外賜緋　　(唐/)羅　隱
儉蓮髙貴九霄間燦燦朱衣降五雲驄馬早年曽避路
銀魚今日且從軍銜題綵服垂天眷袍展花心透縠紋
應笑當年老萊子鮮華都降自明君
　　　賀淮南節度盧員外賜緋　　(唐/)徐　商
朱紫花前賀故人兼榮此㑹頗關身同年座上聨賔榻
宗姓亭中布錦䄄晴日照旗紅灼爍韶光入隊影玢璘
芳菲解助今朝喜嫩蕊青條滿眼新
　　　賀盧員外賜緋　　　　　　(唐/)段成式
雲雨軒懸鶯語新一篇佳句占陽春銀黄年少偏欺酒
金紫風流不讓人連璧座中斜日滿貫珠歌裏落花頻
莫辭倒載吟歸去看取東山又吐茵
　　　賀盧員外賜緋　　　　　　(唐/)王　傳
朱紫聨輝照日新芳菲全屬斷金人華筵重處宗盟地
白雪飛時郢曲春仙府色饒攀桂侶蓮華光讓握蘭身
自憐亦是膺門客吟想恩榮氣益振
　　　歸鄉蒙賜錦衣　　　　　　(唐/)翁承贊
九重宣㫖下丹墀面對天顔賜錦衣中使擎來三殿曉
寳箱開處五雲飛徳音耳聽君恩重金印腰懸已力微
更待臨軒陳鼓吹星軺便指故鄉歸
　　　宣賜錦袍設上贈諸郡客　　(唐/)劉　兼
十月芙蓉花滿枝天庭驛騎賜寒衣將同玉蝶侵肌冷
也遣金鵬徧體飛夜卧始知多忝竊晝行方覺轉光輝
深冬若得朝丹闕太華峰前衣錦歸
　　　道服　　　　　　　　　　(宋/)王禹偁
楮符布褐皂紗巾曽奉西垣寓直人此際暫披因假日
如今長著見閒身濯纓未識三湘水漉酒空經五桞春
不為行香著朝服二車誰信舊詞臣
　　　謝茅山主者贈白羅氅衣請為作大洞祖宗師
　　　　四十五贊　　　　　　　(元/)虞　集
鶴氅裁成雪色新仙翁持寄感情眞清髙自此全拋俗
寛博由來穩稱身珮玉洞聞雲外響劒光飛射日中塵
畫圖寫向羣眞裏便是揮毫贊詠人
　　　登第賜章服　　　　　　　(元/)宋　褧
承平天子重科名章服分頒出大明袍是涿羅香縷細
笏勝楷木素文横晨趨象魏雲霞燦夕奏龍池玉雪清
遥想鳴珂朝㑹處鵷行爭訝被恩榮
　　　戊寅正月進講賜大紅織成縀衣一襲
　　　　　　　　　　　　　　　(明/)于愼行
講殿朝朝聖渥頻賜衣又見出楓宸織成共識金梭巧
貢到初開錦樣新色借宮雲紅近日香浮仙珮暖宜春
垂裳幸值軒唐理補衮無勞媿許身
　　五言絶句
　　　尚書念舊垂賜袍衣率題絶句獻上以申感謝
　　　　　　　　　　　　　　　(唐/)岑　參
富貴情猶在相逢豈間然綈袍更有贈深荷故人憐
　　　邊軍支春衣　　　　　　　(唐/)柳公權
挾纊非眞纊分衣是假衣從今貔虎士不憚戍金微
　　　四時宮詞　　　　　　　　(元/)曹文晦
雪亞䨇鴛瓦寒生五鳳樓羊羔初燕罷分賜繡㲨裘
　　　古詞　　　　　　　　　　(明/)髙　啟
妾刀不斷機郎行當早歸還將機中錦作郎身上衣
　　　古意　　　　　　　　　　(明/)趙南星
錦織䨇鴛鴦還自裁為衣恐入他人手不解惜分飛
　　　七夕詠百花畫衣　　　　　(明/)柳應芳
七夕畫衣裁一花一色開當筵翻酒濕爭道渡河來
　　　典衣曲　　　　　　　　　(明/)陳　鴻
典盡衣難贖鄰家夜搗砧那堪風露冷兒女說秋深
　　六言絶句
　　　七月寄衣　　　　　　　　(明/)董少玉
鴈鴻何處飛鳴滿目蕭條黃草書來先寄寒衣風雨太
原秋早
　　七言絶句
　　　花褐裘　　　　　　　　　(唐/)張　籍
對織芭蕉雪毳新長縫衫䄂窄裁身到頭須向邊城著
消得秋風稱獵塵
　　　戲題試衫　　　　　　　　(唐/)司空圖
朝班盡說人宜紫洞府應無鶴著緋從此玉皇須破例
染霞裁賜地仙衣
　　　小遊仙詞　　　　　　　　(唐/)曹　唐
八海風凉水影髙上卿敎製赤霜袍鮫絲玉線難裁割
須借玉妃金剪刀
　　　新服裁製初成　　　　　　(唐/)薛　濤
紫陽宮裏賜紅綃仙霧朦朧隔海遥霜兔毳寒氷繭淨
嫦娥笑指織星橋
　　　其二
九炁分為九色霞五靈仙馭五雲車春風因過東君舍
偷樣人間染百花
　　　劉子澄寄羊裘　　　　　　(宋/)朱　子
誰把羊裘與醉披故人心事不相違意行今夜知何處
月冷風凄未肯歸
　　　輦下曲　　　　　　　　　(元/)張　昱
只孫官樣青紅錦裹肚圓文寳相珠羽仗執金班控鶴
千人魚貫振嵩呼
　　　宮詞　　　　　　　　　　(元/)柯九思
萬里名王盡入朝法宮置酒奏簫韶千官一色眞珠襖
寳帶攢裝穩稱腰
　　　惟寅徵君踏雨過林館為畱終日因誦近賦絶
　　　　句三首輒走筆奉和(録一/)　(元/)周　砥
秋來長掩竹間扉過客誰能識道機慚愧廬山陳處士
時來共葺薜蘿衣
　　　山居詩　　　　　　　　　(元/)僧清珙
一天紅日曉東南自拔青苖挿瘦田布䄌半沾泥水濕
歸來脫曬竹房前
　　　元宮詞　　　　　　　　　(明/)朱有燉
閶闔門開擁鉞旄千官侍立曉星髙尚衣欲進虬龍服
錯捧天鵞織錦袍
　　　其二
健兒千隊足如飛隨從南郊露未晞鼓吹聲中春日曉
御前咸著只孫衣
　　　其三
纖纖初月鵞黃嫩淺淺方池鴨緑澄内苑秋深天氣冷
越羅衫子換吳綾
　　　貞谿初夏　　　　　　　　(明/)邵亨貞
雨過深林竹筍肥渡頭風急柳花飛柴門不掩緑隂静
人在閒窓試苧衣
　　　扈從巡邊至宣府往還雜詩　(明/)楊士竒
懐來城外夜微雪風送輕寒初著身平旦馬前紅一色
回軍共試賜衣新
　　　小景　　　　　　　　　　(明/)祝允明
濃雲壓嶺雨初至密葉障林風更多只有漁翁能了事
一枚圓笠半肩蓑
　　　𢎞治宮詞　　　　　　　　(明/)王世貞
南海珠池貢已稀西川又罷錦文機朝來御服三經澣
賤妾寧希曳地衣
　　　長安春雪曲　　　　　　　(明/)王穉登
勒寒桃李未成蹊啄雪流鶯已自啼進得貂裘渾不著
聖人春日賜征西
　　　題衲衣　　　　　　　　　(明/)陸樹聲
解組歸東萬事捐盡將身世付安禪披來戒衲渾無事
不向歌姬為乞縁
　　　遊仙曲　　　　　　　　　(明/)屠瑶瑟
銀臺珠樹是仙家綺閣晴嬌四照花不用安妃裁蜀錦
銖衣多剪赤城霞
　　　裁衣　　　　　　　　　　(明/)董少玉
芙蓉江北雁飛飛燕子磯邊人未歸只怕沈郎腰已瘦
　遲廻難寄舊時衣
　　　附帕
　　　七言律
　　　　鮫綃帕　　　　　　　　　(明/)瞿　佑
　繭結扶桑出海濵逺隨機杼倩鮫人不裁洛浦凌波襪
　能代湘川拭淚巾紫麝熏香收汗潤彩毫傳恨寄情眞
　吳綾輕薄番羅俗出䄂宜同掌上珍
　
　
　
　
　
　
　
　
御定佩文齋詠物詩選卷一百六十一
　欽定四庫全書
御定佩文齋詠物詩選卷一百六十二
　　帶佩類
　　　五言古
　　　　玉環引送馬伯庸北上　　　(元/)王士熈
　崑山有美璞昆吾有寳刀推雪漉寒氷凝此英瓊瑶團
　團月長滿晶晶白雲淺似環環無窮寥寥人意逺有美
　天山人皎潔同精神禁垣青春多大珮垂朝紳腰無大
　羽箭肘有如斗印結束上京行驪駒驟長靷不採珊瑚
　鈎海深安可求不執水蒼璧漢庭羅公侯愛此玲瓏質
　題詩贈與客百金一朝傾三年不可得不得只空行山
　泉琴峽鳴摩挲龍門石憶憶應畱情天風北極髙歸塗
　踏霜艸不惜玉環分只願君還早
　　　七言古
　　　　玉連環歌為邢從周典簿作　(元/)張　翥
　于闐河頭夜光發赤髯賈胡采明月中有美璞凝寒晶
惟有鬼工能琢成伊誰得此邢公子示我緑玉雙連理
恍如空碧虹氣垂半隱青瑶蟾一規展之兩環不盈尺
疉作圑團小蒼璧縠文錯落映雷文宛是昆吾寳刀刻
廬陵學士癖好竒辨古重以瓊琚詞珊瑚珮鈎詎可數
我疑製自金源時集賢仙人丈人行鳯閣舎人文有樣
請君畱束宮錦袍待看揮毫玉堂上
　　五言排律
　　　水精環　　　　　　　　　(唐/)羅　維
王室符長慶環中得水精任圓循不極見素質仍貞信
是天然瑞非因樸斵成無瑕勝玉美至潔過氷清未肯
齊珉價寧同雜珮聲能銜任黃雀亦欲應時明
　　五言絶句
　　　長安道　　　　　　　　　(唐/)麴信陵
朱門映緑楊䨇闕抵通莊玉珮聲逾逺紅塵猶自香
　　　佩韋　　　　　　　　　　(元/)掲祐民
吾韋佩已久韋敝將若何縱有未革性謝韋功已多
　　　七言絶句
　　　　以玉帶施元長老元以衲裙相報次韻
　　　　　　　　　　　　　　　　(宋/)蘇　軾
　瘦骨難堪玉帶圍鈍根仍落箭鋒機欲敎乞食歌姬院
　故與雲山舊衲衣
　　　　小遊仙　　　　　　　　　(元/)楊維楨
　青旄節衛翠雲軿按部東行過赤城龍女遺珠雞卵大
　結為雙佩賜方平
　
　
　
　
　
　
　
御定佩文齋詠物詩選卷一百六十二
　欽定四庫全書
御定佩文齋詠物詩選卷一百六十三
　　履舄類
　　　四言古
　　　　襪銘　　　　　　　　　　(漢/)崔　駰
　機衡建子萬物含滋黄鐘育化以飬元基長履景福至
　於億年皇靈既祐祉祿来臻本支百世子子孫孫
　　　五言古
　　　　詠履　　　　　　　　　　(陳/)後　主
　賢舍觀穴踵𤓰田睹躡跡矩步今有儀用此前嘉客
　　　七言古
　　　　苴履　　　　　　　　　　(金/)李俊民
　待詔門前東郭趾藍闗路上仙人迹雪花紛披盖地白
　東家不借借不得雖然近市屨亦無以故為新即有餘
　同行留我木上座補過仰渠金十奴一生能著屐㡬兩
　用心猶在阮孚上不須更覓下邳侯(時守/下邳)山林此計成
長往
　　五言排律
　　　賦得履　　　　　　　　　(明/)髙　啟
穏稱遊方脚新編楚岸蒲滑欺峰頂石危怯世間途輕
曵愁妨蟻髙飛笑化鳬上堂聲每衆度嶺影還孤著䖏
朝行道抛時夜結趺空山欲相訪落葉去蹤無
　　七言律
　　　薛侍御䖏乞靴　　　　　　(唐/)李羣玉
越客南来誇桂麖良工用意巧縫成看時共説茱萸縐
著䖏嫌無鸜鵒鳴百里奚身嗟甚似五羊皮價敢全輕
日於文苑陪髙步贏得芳塵接武名
　　　謝人恵方舄　　　　　　　(宋/)蘓　軾
烏鞾短靿格粗疎古雅無如此様殊妙手不勞盤作鳳
輕身只欲化為鳬魏風褊儉堪羞葛楚客豪華可笑珠
擬學梁家名觧脱便於禅坐作跏趺
　　　謝僧恵蒲履　　　　　　　(元/)張　昱
丈夫此日可徒行蒲履深煩逺寄情除是髙僧求易得
自非巧手織難成春来見客身差健老去㸔花步覺輕
他日袈裟如過我定須着此出門迎
　　　贈鞋生　　　　　　　　　(明/)僧溥洽
父子相傳履製竒青絲細軟合時宜聲随鳴珮君王識
影落飛鳬太史知泥滓乍離歸隠計香雲纔振上昇期
年来敝屣無心棄却笑干將補較遲
　　五言絶句
　　　寄劉道士舄　　　　　　　(唐/)張　說
真人降紫炁邀我丹田宫逺寄雙鳬舄飛飛不礙空
　　　送丘貟外歸山居　　　　　(唐/)韋應物
郡閣始嘉宴青山憶舊居為君量革履且願駐籃轝
　　七言絶句
　　　謝雲居山人草鞋　　　　　(宋/)張　詠
雲居山客草為鞋路轉千峰此寄来昨日公餘偷步躡
萬端心緒憶天台
　　　　山居雜詠　　　　　　　　(明/)僧大香
　接葉隂隂喚水鳩花坪草堰偶經逰芒鞋曬向西巖石
　露冷煙凄不記收
　
　
　
　
　
　
　
　
　
　
　
　
御定佩文齋詠物詩選卷一百六十三
　欽定四庫全書
御定佩文齋詠物詩選卷一百六十四
　　屏障類
　　　五言古
　　　　詠畫屏風詩　　　　　　(北周/)庾　信
　逍遥逰桂苑寂絶到桃源狹石分花徑長橋映水門管
　聲驚百鳥人衣香一園定知歡未足横琴坐石根
　　　　其二
　上林春逕宻浮橋栁路長龍媒逐細草鶴氅映垂楊水
　似桃花色山如甲煎香白石春泉上誰能待月光
　　　　題畫山水障　　　　　　　(唐/)張九齡
　心累猶不盡果為外物牽偶因耳目好復假丹青妍甞
　抱野間意而迫區中緣塵事固已矣秉意終不遷良工
　適我願妙墨揮巖泉變化合羣有髙深侔自然置陳北
　堂上倣像南山前靜無户庭岀行巳兹地偏萱草憂可
　樹合歡忿益蠲所因本微物况乃慿幽筌言象㑹自泯
意色聊自宣對翫有佳趣使我心渺綿
　　　秋詠石屏　　　　　　　　(宋/)蘓　軾
霏霏㸃輕素眇眇開重隂風花亂紫翠雪外有煙林雪
近勢方壯林逺意殊深㑹有無事人支頥識此心
　　　秋林硯屏率魯直同賦　　　　蘓　軾
西山無時春巉巖鎖頑隂分明倚天壁㸃綴無風林物
固為人出興誰於此深窮竒真自蠧詩句且娱心
　　　詠屏送周伯陽　　　　　　(明/)徐　賁
巧餙辭雲母圗畫比晴天宻防宜便坐連張須廣筵月
臨皎乃隠風當駃亦旋望䖏憑移障只恐見離船
　　七言古(附長短句/)
　　　素屏謡　　　　　　　　　(唐/)白居易
素屏素屏胡為乎不文不餙不丹不青當世豈無李陽
氷之篆字張旭之筆跡邉鸞之花鳥張藻之松石吾不
令加一㸃一畫於其上欲爾保真而全白吾于香爐峰
下置草堂二屏倚在東西墻夜如明月入我室曉如白
雲圍我牀我心乆飬浩然氣亦欲與爾表裏相輝光爾
不見當今甲第與王宫織成步障錦屏風綴珠䧟鈿貼
雲母五金七寳相玲瓏貴豪待此方恱目然肯寢卧乎
其中素屏素屏物各有所宜用各有所施爾今木為骨
兮紙為靣捨吾草堂欲何之
　　　生禖屏風歌　　　　　　　(唐/)温庭筠
玉墀暗接崑崙井井上無人金索冷畫壁隂森九子堂
階前細月鋪花影繡屏銀鴨香蓊濛天上夢歸花繞叢
宜男漫作後庭草不似櫻桃千子紅
　　　月石硯屏歌寄蘓子羙　　　(宋/)歐陽脩
月従海底来行上天東南正當天中時下照千丈潭潭
心無風月不動倒影射入紫石巖月光水潔石瑩淨感
此隂魄来中潜自從月入此石中天有兩曜分為三清
光萬古不磨滅天地至寳難藏緘天公呼雷公夜持巨
斧堕嶄巖堕此一片落千仭皎然寒鏡在玉匳蝦蟇白
兔走天上空留桂影猶毶毶景山得之惜不得贈我意
與千金兼自云毎到月滿時石在暗室光出檐大哉天
地間萬怪難悉談嗟予不度量毎事思窮探欲将兩耳
目所及而與造化爭毫纎煌煌三辰行日月尤尊嚴若
令下與物為比擾擾萬類将誰瞻不然此石竟何物有
口欲說嗟如鉗吾竒蘓子胸羅列萬象中包含不惟胸
寛膽亦大屢出言語驚愚凡自吾得此石未見蘓子心
懐慚不經老匠先指抉有手誰敢施鎸鑱呼工畫石持
寄似幸子留意其無謙
　　　軾近以月石硯屏獻子功中書復以涵星硯獻
　　　　純父侍講子功有詩純父未也復以月石風
　　　　林研屏贈之謹和子功詩并求純父數句
　　　　　　　　　　　　　　　(宋/)蘓　軾
紫潭出元雲翳我潭上星獨有潭上月倒掛紫翠屏我
老不㸔書黙坐飬此昏花睛時時一開眼見此雲月眼
自明乆知世界一泡影大小真偽何足評笑彼三子歐
梅蘓無事自作雪羽爭故将屏硯送兩范要使珠壁栖
窓櫺大范忽長謡語出月脇令人驚小范當繼之說破
星心如鷄鳴牀頭復一月下有風林横急送小范家䕶
此涵星泓願從少陵博一句山木盡與洪濤傾
　　　獻題常州草蟲枕屏　　　　(宋/)楊萬里
黄蜂作歌紫蝶舞蜻蜓蚱蜢如風雨先生晝眠紙帳温
無那此軰喧夢魂眼中了了華胥國蜂催蝶喚到不得
覺来忽見四摺屏野花紅白野長青勾引飛蟲作許聲
何縁先生睡不驚
　　　巫峡雲濤石屏志　　　　　(元/)顧　瑛
謝家綠玉屏不作龜甲形方若陟釐紙粉縹帶苔青秀
潔庚庚絶文理十二巫峯横隠起芙蓉照影立亭亭逺
落巴江一江水素湍洶湧翻綠濤長風吹雲白日髙三
峡濤聲滿人耳箇中獨欠孤猿號胡僧謾有金壺汁灑
向素縑圗不得女媧鍊石作五彩㸃染料應無此色此
石産景由天工畧假石人磨削功石色欲盡玉色起汎
沈天碧涵清空君不聞大食貢石瑩如玉中有竒松四
時綠六月凉風卷翠濤瑟瑟秋聲戰空屋又不聞楊家
古屏刻水精中有為雲之羙人海綃衣裳為煙霧姓名
自語非真真二物化去固巳久價重隋珠難再有君家
玉屏獨在世勿落忍人豪奪手我聞故人楊鐵仙束帶
拜之如米顛起来發狂捉鐡筆醉墨冩入青瑶鐫何日
乘舟上魚復喚取巴童唱巴曲更借丹丘粉墨屏對案
巫山真靣目
　　五言律
　　　屏　　　　　　　　　　　(唐/)李　嶠
洞徹琉璃蔽威紆屈膝廻錦中雲母列霞上織成開山
水含春動神仙倒景来修身兼竭節誰識作銘才
　　　詠屏風　　　　　　　　　(唐/)袁恕已
綺閣雲霞滿芳林草樹新鳥驚疑欲曙花笑不闗春山
對弹琴客谿留垂釣人請㸔車馬路行䖏有風塵
　　　詠舊屏風　　　　　　　　(唐/)姚　合
時人嫌古畫倚壁不曽収雨滴膠山㫁風吹絹海秋殘
雲飛屋裏片水落牀頭尚勝殘花鳥君能補綴不
　　　屏風　　　　　　　　　　(明/)薛　蕙
屏風十二曲羅列洞房隅䨇環金屈膝四角錦流蘓蛾
眉行䖏隠玉䄂坐中扶因歌留上客翠盖少踟蹰
　　　題魏少府破屏風　　　　　(明/)栁應芳
依倚㤀年嵗凝塵兾爾容乍通宵案燭不掩午堂鐘射
雀猶存影弹蠅已失踪勿言新可代官冷若為供
　　五言排律
　　　水墨障子　　　　　　　　(唐/)李　洞
若非神助筆硯水恐藏龍研盡一寸墨掃成千仭峰壁
根堆亂石牀罅種枯松岳麓穿因䑕湘江綻為蛬挂衣
嵐氣濕夢枕浪頭舂只為少顔色時人著意慵
　　　雲母屏風隔坐　　　　　　(唐/)闕　名
彩障成雲母丹墀隔上公才彰二紀盛榮播一朝同近
玉初齊白臨花乍散紅凝姿分縹緲轉珮辨玲瓏意愜
恩偏厚名新寵更崇誰知歴千古猶自仰清風
　　七言律
　　　題西平王舊賜屏風　　　　(唐/)温庭筠
曽向金扉玉砌来百花鮮濕隔塵埃披香殿下櫻桃熟
結綺樓前芍藥開朱鷺巳随新鹵簿黄鸝猶識舊池䑓
世間剛有東流水一送恩波更不廻
　　　觀山水障子　　　　　　　(唐/)伍　喬
功績精妍世少倫圗時應倍用心神不知草木承何異
但見江山長帶春雲勢似離巖底石浪花如動岸邊蘋
更疑獨泛漁舟者便是其中舊隠人
　　　楊龍圗蘆鴈屏　　　　　　(宋/)趙　抃
省宇屏圗喆匠成寫傳蘆鴈筆尤精斜依風葦叢叢裊
逺颺煙波渺渺平弋者定嗟何所慕鵬摶莫怪不能鳴
公㸔羽翼飛騰䖏有意青雲萬里程
　　　魚魫屏　　　　　　　　　(元/)曹文晦
何人遺公魚魫屏定須東海鱠長鯨不應虚室自生白
正與幽人相對清素色曉含銀漢冷寒光夜照玉蟾明
平生未識豪家客金雀徒聞後世名
　　五言絶句
　　　題友人雲母障子　　　　　(唐/)王　維
君家雲母障時向野庭開自有山泉入非因彩畫来
　　　早秋山水硯屏　　　　　　(宋/)文　同
晚靄隔逺岫秋容入平林方素僅盈尺巖谷能許深
　　　祝孝友作枕屏小景以霜餘荗樹名之因題此
　　　　詩　　　　　　　　　　(宋/)朱　子
山寒夕飇急木落洞庭波㡬叠雲屏好一生秋夢多
　　　題梅屏　　　　　　　　　(明/)劉　基
樹杪過流星輕霜落半庭踈花與孤客相對一燈青
　　七言絶句
　　　題詩屏風絶句　　　　　　(唐/)白居易
相憶采君詩作障自書自勘不辭勞障成定被人爭冩
從此南中紙價髙
　　　答微之　　　　　　　　　　白居易
　君冩我詩盈寺壁我題君句滿屏風與君相遇知何䖏
　兩葉浮萍大海中
　　　　屏風　　　　　　　　　　(唐/)李商隠
　六曲連環接翠帷髙樓半夜酒醒時掩燈遮霧宻如此
　雨落月明俱不知
　　　　詠繡障　　　　　　　　　(唐/)胡令能
　日暮堂前花蕊嬌爭拈小筆上牀描繡成安向東園裏
　引得黄鶯下栁條
　　　　寒林石屏　　　　　　　　(唐/)僧無悶
　草堂無物伴身閒惟有屏風枕簟間本向他山求得石
　却於石上㸔他山
　　　　西湖竹枝詞　　　　　　　(元/)潘　純
　雲髻髙梳鬢不分掃除虛室事元君新糊白紙屏風上
　盡畫蓬莱五色雲
　
御定佩文齋詠物詩選卷一百六十四
　欽定四庫全書
御定佩文齋詠物詩選卷一百六十五
　　簾幕類
　　　五言古
　　　　詠幔　　　　　　　　　　(齊/)王　融
　幸得與珠綴羃䍥君之楹月映不辭卷風来輒自輕毎
　聚金爐氣時駐玉琴聲但願置尊酒蘭釭當夜明
　　　　賦得簾塵　　　　　　　　(梁/)徐　摛
　朝逐珠胎卷夜傍玉鈎垂恒教羅䄂拂不分秋風吹
　　　　賦得珠簾　　　　　　　　(隋/)盧思道
　鑑帷明欲歛照檻色将晨可憐踈復宻隠映當窓人浮
　清帶逺吹含光動細塵落花時屢拂㑹待玉階春
　　　五言律
　　　　賦簾　　　　　　　　　　(唐/)太　宗
　㕘差垂玉闕舒卷映蘭宫珠光揺素月竹影亂清風彩
　散銀鈎上文斜桂户中惟當雜羅綺相與媚房櫳
　　　帷　　　　　　　　　　　(唐/)李　嶠
乆閉先生户髙褰太守車羅将翡翠合錦逐鳯凰舒明
月弹琴夜清風入幌初方知决勝䇿黄石受兵書
　　　簾　　　　　　　　　　　　李　嶠
清風時入燕紫殿㡬含秋曖曖籠靈閣纖纖上玉鈎牕
中翡翠動户外水精浮巧作盤龍勢長迎飛燕逰
　　　詠簾　　　　　　　　　　(唐/)萬　楚
玳瑁昔稱華玲瓏薄絳紗鈎銜門勢曲節亂水紋斜日
弄長飛鳥風揺不卷花自當分内外非是為驕奢
　　　破幌　　　　　　　　　　(宋/)張　耒
破幌一㸃白卧知千里明低窓通雪氣喬木尚風聲傳
警軍城靜鳴鍾梵刹清髙眠尋㫁夢鄰樹已烏驚
　　五言排律
　　　簾　　　　　　　　　　　(唐/)杜　牧
徒云逄剪削豈謂見偏裝鳳節輕雕日鸞花薄餙香問
屏何屈曲憐帳觧周防下漬金階露斜分碧瓦霜沈沈
伴春夢寂寂侍華堂誰見昭陽殿真珠十二行
　　七言律
　　　詠簾　　　　　　　　　　(唐/)徐　夤
素節輕盈透影勻何人巧思間成文閒垂别殿風應度
半掩行宫麝欲熏繡户逺籠寒熖重玉樓髙挂曙光分
無情㡬對黄昏月纔到如鈎便堕雲
　　　琉璃簾　　　　　　　　　(元/)馬祖常
吴儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華逺射離離白燈影斜穿細細紅
相隔神仙纔咫尺靈犀一㸃若為通
　　五言絶句
　　　宫中樂　　　　　　　　　(唐/)令狐楚
九重青瑣闥百尺碧雲樓明月秋風夜珠簾上玉鈎
　　　四時宫詞　　　　　　　　(元/)曹文晦
水殿笙歌歇宫門聼漏籖薫風吹藕蕩香度水精簾
　　七言絶句
　　　簾　　　　　　　　　　　(唐/)陸龜䝉
枕映疎容晚向欹秋煙脈脈雨微微迸風障燕尋常事
不學人前當妓衣
　　　簾　　　　　　　　　　　(唐/)羅　隠
叠影重紋映畫堂玉鈎銀燭共熒煌㑹應得見神仙在
休下真珠十二行
　　　其二
翡翠佳名世共稀玉堂髙下巧相宜殷勤為嘱纎纎手
卷上銀鈎莫放垂
　　　宫詞　　　　　　　　　　(宋/)花蕊夫人
紗幔薄垂金麥穂簾鈎纎挂玉蔥條樓西别起長春殿
香壁紅泥透蜀椒
　　　其二
翠華香重御爐添䨇鳳樓頭曉日暹扇掩紅鸞金殿悄
一聲清蹕捲珠簾
　　　東樓雨中　　　　　　　　(金/)王元粹
多年蒼柏拂檐枝燕子飛来語向誰枕簟不妨留客住
滿樓風雨下簾時
　　　和史㕘政韵　　　　　　　(元/)馬祖常
五雲天近書香殘紅白花枝滿藥䦨一夜東風吹小雨
殿頭持卷隔簾看
　　　上京雜詠　　　　　　　　(元/)薩都拉
沙苑棕毛百尺樓天風揺曳錦絨鈎内家宴罷無人到
面面珠簾夜不收
　　　絶句　　　　　　　　　　　薩都拉
待得郎君半醉時笑将紈扇索題詩小紅簾捲春波綠
渡水楊花落硯池
　　　明仁殿進講　　　　　　　(元/)貢師㤗
黄金為帶玉為檐劒㦸如林衞紫髯也愛儒臣勤講讀
向前輕掲虎皮簾
　　　宫詞　　　　　　　　　　(元/)納　新
瓊島岧嶤内苑西斑斕綺石甃清漪御床不許紅塵到
　黄幔長教窣地垂
　　　　艶陽詞　　　　　　　　　(明/)宋　濓
　㡬番花信逐時添諸柘新篘酒正甜莫道曉風猶料峭
　内家新賜却寒簾
　　　　寄沈介軒　　　　　　　　(明/)沈　翊
　錦繡湖山罨畫樓君家住在小瀛洲洞簫吹上花間月
　十二珠簾不下鈎
　
　
　
　
　
　
　
　
御定佩文齋詠物詩選卷一百六十五
　欽定四庫全書
御定佩文齋詠物詩選卷一百六十六
　　如意麈拂類
　　　五言古
　　　　麈尾　　　　　　　　　　(梁/)宣　帝
　匣上生光影毫際起風流本持談妙理寜是用催牛
　　　　鐵如意　　　　　　　　　(宋/)謝　翶
　仙客五六人月下鬪婆娑散影若雲霧遺音杳江河其
　一起楚舞一起作楚歌雙執鐵如意擊碎珊瑚柯一人
　奪執之睨者一人過更舞又一人相向屢傞傞一人獨
　撫掌身掛青薜蘿夜長天籟寂宛轉思如何
　　　　玉麈尾　　　　　　　　　　謝　翶
　客持麈尾柄色奪環與玦塵心随影祛一片若行雪神
　獸潜空山何年探靈穴忽失落人手遂為談者悦隂崖
　起白氣篆古踰軒頡一拂沈蘚文再拂字不滅三拂蛟
　螭騰世眼不能别投爾隂崖巔驚怪吐其舌
　　七言古(附長短句/)
　　　和趙給事白蠅拂歌　　　　(唐/)盧　綸
華堂多衆珍白拂稱殊異柄裁沈節香襲人上結為文
下垂穂霜縷霏微瑩且柔虎鬚乍細龍髯稠皎然素色
不因染淅爾凉風非為秋羣蠅青蒼恣遊息廣包萬品
無顔色金屏成㸃玉成瑕晝眠宛轉空咨嗟此時滿筵
㸔一舉荻花忽旋楊花舞􁆦如寒隼驚暮禽颯若繁埃
得輕雨主人説是故人留毎戒如新比白頭若将揮玩
閒臨水願接波中一白鷗
　　　椶櫚蠅拂歌　　　　　　　(唐/)韋應物
㯶櫚為拂登君席青蠅撩亂飛四壁文如輕羅散如髪
馬尾氂牛不能絜柄出湘江之竹碧玉寒上有纎羅縈
縷尋未絶左揮右灑煩暑清孤松一枝風有聲麗人紈
素可憐色安能㸃白還為黒
　　七言律
　　　謝張直卿以鐵如意見遺　　(明/)朱多炡
　土花斑駁錦糢糊一片寒氷出鍜爐致向書中稱折角
　捉来石上穏跏趺提携起舞旋長袖慷慨酣歌缺唾壺
　多謝司空饒博物祗愁無地擊珊瑚
　　　　竹如意　　　　　　　　　(明/)朱之蕃
　斵取鏗金戞玉枝不資型範自離竒堅持勁節羞茅靡
　揮霍虚心與物宜花雨爭飛従握手閒雲靜㸔獨支頥
　客来指㸃潛身䖏免作長竿渭上垂
　　　　松麈　　　　　　　　　　　朱之蕃
　捉柄従誇手玉如青松振鬛自蕭疎折来偏助談鋒勁
　揮䖏猶㸔翠靄舒謝却猩紅休染涴留将鱗甲莫捐除
　清風謖謖渾㤀倦朗月澄懐坐碧虚
　　　七言絶句
　　　　竹拂子　　　　　　　　　(金/)秦　畧
　覓箇龜毛也是難直教擊碎釣魚竿世人不用輕分别
　信手拈来總一般
御定佩文齋詠物詩選卷一百六十六
　欽定四庫全書
御定佩文齋詠物詩選卷一百六十七
　　砧杵類
　　　五言古
　　　　夜聼𢷬衣　　　　　　　　(晋/)曹　毘
　寒興御紈素佳人治衣襟冬夜清且永皓月照堂隂纎
　手疊輕素朗杵叩鳴碪清風流繁節廻飈灑㣲吟嗟此
　嘉運速悼彼幽滯心二物感余懐豈但聲與音
　　　　𢷬衣　　　　　　　　　　(宋/)謝恵連
　衡紀無淹度晷運倐如催白露滋園菊秋風落庭槐肅
　肅莎雞羽烈烈寒螿啼夕隂結空幕宵月皓中閨羙人
　戒裳服端餙相招携簮玉出北房鳴金步南階檐髙砧
　響發楹長杵聲哀微芳起兩䄂輕汗染雙題紈素既已
　成君子行未歸裁用笥中刀縫為萬里衣盈箧自余手
　幽椷俟君開腰帶准疇昔不知今是非
　　　　詠𢷬衣　　　　　　　　　(梁/)王僧孺
足傷金管遽多愴緹光促露團池上紫風飄庭裏綠下
機騖西眺鳴砧遽東旭芳汗似蘭湯彫金辟龍燭散度
廣陵音掺冩漁陽曲别鶴悲不已離鸞㫁還續尺素在
魚腸寸心憑鴈足
　　　搗衣　　　　　　　　　　(梁/)栁　惲
步檐杳不極離堂肅巳扄軒髙夕杵散氣爽夜碪鳴瑶
華随步響幽蘭逐䄂生踟蹰理金翠容與納宵清
　　　華觀省中夜聼城外𢷬衣　　(梁/)費　昶
閶闔下重闗丹墀吐明月秋氣城中冷秋砧城外發浮
聲繞雀䑓飄響度龍闕宛轉何藏摧當從上路来藏摧
意未已定自乘軒里乘軒盡世家佳麗似朝霞圎璫耳
上照方繡領間斜衣熏百和屑鬢挿九枝花昨暮庭槐
落今朝羅綺薄拂席卷鴛鴦開幔舒龜鸖金波正容與
玉步依砧杵紅䄂往還縈素腕㕘差舉徒聞不得見獨
夜空愁佇獨夜何窮極懐之在心惻階垂玉衡露庭舞
相風翼瀝滴流星輝燦爛長河色三冬誠足用五日無
糧食揚雲巳寂寥今君復弦直
　　　題畫屏風　　　　　　　(北周/)庾　信
𢷬衣明月下靜夜秋風飄錦石平砧靣蓮房接杵腰急
節迎秋韵新聲入手調寒衣須及早将寄霍嫖姚
　　　始聞早砧　　　　　　　　(明/)張　羽
寂寂秋景宴蕭蕭凉吹生閨人感寒至一軫逺人情嘹
亮清砧動紆徐搗杵鳴微茫帶煙逺蕭疎出簾輕此時
離居客單眠夢亦驚披衣一惆悵斜月滿山城
　　七言古
　　　𢷬練篇　　　　　　　　　(唐/)韋　荘
月華吐豔明燭燭青樓婦唱𢷬衣曲白祫絲光織魚目
菱花綬帶鴛鴦簇臨風縹緲疊秋雪月下丁東𢷬寒玉
樓蘭欲寄在何鄊憑人與繫征鴻足
　　　和逯先生聞砧韻　　　　　(明/)沐　昂
秋髙萬木脱林塢與子庭前開綠醑忽聞别院動砧聲
西風吹㫁蕭蕭雨隔岸人家紅樹稀辭巢燕子故飛飛
酒酣自起為君舞正愛凉飈吹我衣
　　五言律
　　　𢷬衣　　　　　　　　　　(元/)張　端
為搗清砧素令人念藁砧近寒將鴈至入夜正蛩吟霜
月三更杵闗山萬里心金風何太弱不與送餘音
　　　御苑秋砧　　　　　　　　(明/)田汝􁫑
露結金扉冷霜凄繡幕深褰羅出素手乘月響清砧髙
入宫雲㫁低随閣漏沈無言為誰苦永夜助蛩音
　　七言律
　　　搗衣石　　　　　　　　　(明/)瞿　佑
一方滑浄絶苔錢才属秋閨響便傳長夜未央風陣急
羙人相對月華圎髙於鳳闕黄金礎厚勝花堦綠玉甎
㡬度晚凉眠不得丁東聲到客愁邉
　　　夜坐聞砧　　　　　　　　(明/)吴　寛
何䖏踈砧隔短牆東隣有婦搗衣裳風林落葉秋聲動
露草鳴蛩夜氣凉乆别官寮㤀館閣每從兒子話家鄊
　強扶笻竹歸深院半壁殘燈獨上牀
　　　　館試秋夜聞砧　　　　　　(明/)王　格
　蕭瑟秋風散晚凉誰家清夜𢷬衣裳丁丁遥應疎鐘響
　䔩䔩還如落葉忙明月有情留小院征鴻無數挟輕霜
　不堪客夢湘雲逺獨對寒燈思渺茫
　　　五言絶句
　　　　江樓聞砧　　　　　　　　(唐/)白居易
　江南授衣晚十月始聞砧一夕髙樓月萬里故園心
　　　七言絶句
　　　　秋夜聞砧　　　　　　　　(唐/)杜荀鶴
　荒凉客舍眠秋色砧杵家家弄月明不及巴山聼猿夜
　三聲中有不愁聲
　　　　聞砧　　　　　　　　　　(金/)酈　權
　玉闗消息到長安䖏䖏砧聲𢷬夜䦨想得月殘音響㫁
　一燈清照剪刀寒
御定佩文齋詠物詩選卷一百六十七
　欽定四庫全書
御定佩文齋詠物詩選卷一百六十八
　　書籍類
　　　四言古
　　　　孝經詩　　　　　　　　　(晉/)傅　咸
　立身行道始於事親上下無怨不惡於人孝無終始不
　離其身三者備矣以臨其民
　　　　書帙銘　　　　　　　　　(宋/)謝靈運
　懐幽卷賾戢妙抱密用舍以造舒卷不失亮惟勤翫無
　或暇逸
　　　五言古
　　　　詠書帙　　　　　　　　　(梁/)蕭　統
　擢影兔園池抽莖淇水側朝暎出嶺雲暮聚飛歸翼幸
　雜緗囊用聊因班女織一合軒羲曲千齡如可即
　　　　和劉明府觀湘東王書詩　　(梁/)庾肩吾
　陳王擅書府河間富典墳五車方累篋七閣自連雲松
槧芳帙氣柏熏起㕑文羽陵青簡出嬀泉綠字分方因
接遊聖暫得奉朝聞峰樓霞早發林殿日先曛洛城復
接限歸軒畏後羣
　　七言古
　　　無書歎　　　　　　　　　(元/)胡天游
六經既降諸子出後代枝葉何其多眼中萬卷忽如掃
無乃天意増繁苛陳言故紙本糟粕吾道耿耿終難磨
劫灰不赭孝先笥晝卧坦腹時摩挲
　　五言律
　　　蠧簡　　　　　　　　　　(元/)楊　載
往古韋編在何年始汗青蠧蟲深卜宅蝌蚪少成形泯
滅阽秦火搜羅出漢庭斯文天未墜不敢望全經
　　七言律
　　　玉堂讀卷　　　　　　　　(元/)虞　集
玉堂䇿士詔儒臣御筆親題墨色新省樹坐移簾底日
宮壺馳賜殿頭春虞庭制作夔龍盛漢代文章董賈醇
書閣暮年偏感遇但歌天保播皇仁
　　七言絶句
　　　題朱兵曹山居　　　　　　(唐/)張　祜
朱氏西齋萬卷書水門山濶自髙疏我來穿穴非無意
願向君家作壁魚
　　　襄陽爲盧竇紀事　　　　　(唐/)元　稹
帝下真符召玉真偶逢遊子暫相親素書三巻留爲贈
從向人間説向人
　　　聞日本圎載上人挾儒家書洎釋典以行更作
　　　　一絶以送　　　　　　　(唐/)陸龜蒙
九流三藏一時傾萬軸光凌渤海聲從此遺編東去後
却應荒外有諸生
　　　寫莊子　　　　　　　　　(唐/)李九齡
聖澤安排當散地賢侯優貸借新居閒中亦有閒生計
寫得南華一部書
　　　寄居江邨欲借書諸公先寄此詩
　　　　　　　　　　　　　　　(宋/)王庭珪
卜築江邨翠嶺坳喜君書室近衡茅牙籖插架幾千冊
凖擬從頭借一鈔
　　　時習齋　　　　　　　　　(金/)宇文虚中
未厭平生習氣濃更將餘事訓兒童魯論二萬三千字
悟入從初一句中
　　　醉經齋爲虞卿麻長官賦　　(金/)周　昻
詩書讀破自融神不羨雲安麴米春黄卷至今真味在
莫將糟粕待前人
　　　天厯庚午㑹試院中馬伯庸尚書楊廷鎮司業
　　　　及元皆乙卯榜進士偶成絶句紀其事出院
　　　　明日有敕督修經世大典又成小詩寄諸弟
　　　　(録一/)　　　　　　　　　(元/)歐陽元
聖主宮中遊幸疎日臨秘閣翫芸儲昨朝蘭省纔開試
清曉玉音催著書
　　　贈長垣宗室　　　　　　　(明/)邊　貢
　瑶室青編萬卷餘宮中誰道日閒居家臣昨夜長安去
　猶向君王乞秘書
　
　
　
　
　
　
　
　
　
　
　
　
　
御定佩文齋詠物詩選卷一百六十八
　欽定四庫全書
御定佩文齋詠物詩選巻一百六十九
　　五經類
　　　四言古
　　　　周易　　　　　　　　　　(晉/)傅　咸
　卑以自牧謙尊而光進德修業既有典常暉光日新照
　於四方小人勿用君子道長
　　　　毛詩　　　　　　　　　　　傅　咸
　無將大車維塵冥冥濟濟多士文王以寧顯允君子大
　猷是經
　　　　周官　　　　　　　　　　　傅　咸
　惟王建國設官分職進賢興功取諸易直除其不蠲無
　敢反側以德詔爵允臻其極
　　　　其二
　辨其可任以告於正掌其戒禁治其政令各修乃職以
　聴王命
　　五言古
　　　講易　　　　　　　　　　(宋/)鮑　照
雲澤翔羽姬横蓋招益人賁園無金尚履道易書紳
　　　賦禮記　　　　　　　　　(唐/)李百藥
玉帛資王㑹郊丘叶聖情重廣開環堵至道軼金籯盤
薄依厚地遥裔騰太清方恱升中禮足以慰餘生
　　　贈别殷山人說易後歸幽墅　(唐/)孟　郊
夫子說天地若與靈龜言幽幽人不知一一予所敦秋
月吐白夜凉風韻清源旁通忽已逺神感寂不喧一悟
祛萬結夕懐傾朝煩旅輈無停波别馬嘶去轅殷勤荒
草士㑹有知巳論
　　五言律
　　　經　　　　　　　　　　　(唐/)李　嶠
漢室鴻儒盛鄒堂大義明五千道德闡三百禮儀成青
紫方拾芥黄金徒滿籯誰知懷逸辨重席冠羣英
　　七言律
　　　枕易　　　　　　　　　　(元/)黄　庚
古鼎煙消倦㸃朱翛然髙卧夜寒初四簷寂寂半牀夢
兩鬢蕭蕭一卷書日月冥心知代謝隂陽囘首驗盈虚
起來萬象皆吾有收拾乾坤在草廬
　　五言絶句
　　　翫易齋　　　　　　　　　(宋/)朱　子
竹几横陳處韋編半掩時寥寥三古意此地有深期
　　七言絶句
　　　易　　　　　　　　　　　　朱　子
立卦生爻事有因兩儀四象巳前陳湏知三絶韋編者
不是尋行數墨人
　　　其二
濳心雖出重爻後著眼何妨未畫前識得兩儀根太極
此時方好絶韋編
　　　明仁殿進講　　　　　　　(元/)貢師泰
黄綾寫本奏經筵正是虞書第二篇聖主從容聴講罷
　許敎留在御牀邊
　
　
　
　
　
　
　
　
　
　
　
　
　
　
御定佩文齋詠物詩選卷一百六十九
　欽定四庫全書
御定佩文齋詠物詩選卷一百七十
　　史類
　　　四言古
　　　　于賈謐坐講漢書　　　　　(晉/)潘　岳
　理道在儒𢎞儒由人顯允魯侯文質彬彬筆下摛藻席
　上敷珍前疑既辨舊史維新維新爾史既辨爾疑延我
　僚友講此微辭
　　　五言古
　　　　詠司馬彪續漢志　　　　　(唐/)太　宗
　二儀初創象三才乃分位非惟樹司牧固亦垂文字綿
　代更膺期芳圖無輟記炎漢承君道英謨纂神器濳龍
　既可躍術兔奚難致前史殫妙詞後昆沈雅思書言揚
　盛跡補闕興鴻志川谷猶舊途郡國開新意梅山未覺
　朽榖水誰云異車服隨名表文物因時置鳳㦸翼康衢
　鑾衡總柔轡清濁必能澄洪纎幸無棄觀儀不失序遵
禮方由事政宣竹律和時平玉條備文囿雕竒彩藝門
藴深致雲飛星共流風揚月兼至類禋遵令典壇壝資
良地五勝竟無違百司誠有庇粤予承暇景談叢引衆
秘討論窮義府看覈披經笥大辨良難仰小學終先匱
聞道諒知榮含毫孰忘愧
　　五言律
　　　賦西漢　　　　　　　　　(唐/)魏　徵
受降臨軹道爭長趨鴻門驅傳渭橋上觀兵細栁屯夜
宴經柏谷朝遊出杜原終藉叔孫禮方知皇帝尊
　　　詠史　　　　　　　　　　(唐/)李　嶠
馬記天官設班圖地理新善談方亹亹青簡見彬彬方
朔初聞漢荆軻昔向秦正辭堪載筆終兾作良臣
　　七言絶句
　　　唐堯　　　　　　　　　　(唐/)周　曇
妖氛不起瑞煙輕端拱垂衣日月明何事四方無外役
茅茨深處土堦平
　　　虞舜　　　　　　　　　　　周　曇
進善懲奸立帝功功成揖讓益温恭滿朝卿士多元凱
爲黜兜苖與四兇
　　　夏禹　　　　　　　　　　　周　曇
堯違天孽賴詢謨頓免洪波浸碧虚海内生靈微伯禹
盡應隨浪化爲魚
　　　后稷　　　　　　　　　　　周　曇
人惟邦本本由農曠古誰髙后稷功百榖且繁三曜在
牲牢郊祀信無窮
　　　文王　　　　　　　　　　　周　曇
昭然明德報天休禴祭惟馨勝殺牛二老五侯何所詐
不歸商受盡歸周
　　　武王　　　　　　　　　　　周　曇
文王寢膳武王隨内豎言安色始怡七載豈堪拘羑里
一夫爲報亦何疑
　　　成王　　　　　　　　　　　周　曇
成王有過伯禽知聖惠能新日自竒王道既成何所感
越裳呈瑞鳳來儀
　　　周公　　　　　　　　　　　周　曇
文武傳芳百代基幾多賢哲守成規仍聞吐握延儒素
猶恐民艱未盡知
　　　沛宮　　　　　　　　　　(唐/)胡　曽
漢髙辛苦事干戈帝業興隆俊傑多猶恨四方無壯士
還鄉髙唱大風歌
　　　圯橋　　　　　　　　　　　胡　曾
妙算張良獨有餘少年逃難下邳初逡廵不進泥中履
爭得先生一卷書
　　　細栁營　　　　　　　　　　胡　曾
文帝鑾輿勞北征條侯此地整嚴兵轅門不峻將軍令
今日爭知細柳營
　　　延平津　　　　　　　　　　胡　曾
延平津路水溶溶峭壁危岑一萬重昨夜七星潭底見
　分明神劒化爲龍
　　　　山中作　　　　　　　　　(唐/)僧處黙
　席簾髙挂枕髙欹門掩垂蘿蘸碧溪閒把史書眠一覺
　起來山月過松西
　
　
　
　
　
　
　
　
　
　
　
御定佩文齋詠物詩選卷一百七十
　欽定四庫全書
御定佩文齋詠物詩選卷一百七十一
　　讀書類
　　　五言古
　　　　讀山海經　　　　　　　　(晉/)陶　濳
　孟夏草木長遶屋樹扶疎衆鳥欣有託吾亦愛吾廬既
　耕亦已種時還讀我書窮巷隔深轍頗廻故人車歡言
　酌春酒摘我園中蔬微雨從東來好風與之俱汜覧周
　王傳流觀山海圖俯仰終宇宙不樂復何如
　　　　讀書　　　　　　　　　　(宋/)謝惠連
　賁園奚足慕下惟故宜遵山成由一簣崇積始微塵虞
　軒雖𣺌莽顔隰亦何人
　　　　帝京篇　　　　　　　　　(唐/)太　宗
　巖廊罷機務崇文聊駐輦玉匣啟龍圖金繩披鳳篆韋
　編斷仍續縹帙舒還卷對此乃淹留欹案觀墳典
　　　　山澗讀易軒　　　　　　　(元/)劉永之
環環碧澗連靡靡蒼山屬初日照林端春禽鳴布榖松
深有去雲苔靜無來躅獨把一編書時向窗間讀
　　七言古
　　　灃水送鄭豐之郭縣讀書　　(唐/)皇甫冉
麥秋中夏凉風起送君西郊及灃水孤煙逺樹動離心
隔岸江流若千里早年江海謝浮名此路雲山愜爾情
上古全經皆在口秦人如見濟南生
　　五言律
　　　送王正字山寺讀書　　　　(唐/)李嘉祐
欲究先儒敎還過支遁居山階閒聴法竹徑獨看書向
日荷新卷迎秋柳半疎風流有佳句不似帶經鋤
　　　和劉七讀書　　　　　　　(唐/)錢　起
夜雨深館靜苦心黄卷前雲隂留墨沼螢影傍華編夢
鳥富青藻通經仍妙年何愁丹穴鳳不飲玉池泉
　　　送獨孤馬二秀才居明月山讀書
　　　　　　　　　　　　　　　(唐/)賈　島
濯志俱髙潔儒科慕冉顔家辭臨水郡雨到讀書山栖
鳥㯶花上聲鐘礫閣間寂寥窗外户時見一舟還
　　七言律
　　　送薛居士和州讀書　　　　(唐/)嚴　維
孤雲獨鶴共悠悠萬卷經書一葉舟楚地巢城民舍少
煙邨社樹鷺湖秋蒿萊織妾晨炊黍籬落耕童夕放牛
年少不應辭苦節諸生若遇亦封侯
　　五言絶句
　　　秋晩　　　　　　　　　　(明/)方　登
秋晩行堤上書聲在茅屋月出不逢人風來弄修竹
　　七言絶句
　　　讀老子　　　　　　　　　(唐/)白居易
言者不知知者黙此語吾聞於老君若道老君是知者
縁何自著五千文
　　　讀孝經　　　　　　　　　(唐/)方　愚
星彩滿天朝北極源流是處赴東溟爲臣爲子須忠孝
　莫負宣尼一卷經
　　　　寄雲臺觀田秀才　　　　　(唐/)馬　戴
　雪壓松枝拂石窗幽人獨坐鶴成雙晩來潄齒敲氷渚
　閒讀仙書倚翠幢
　
　
　
　
　
　
　
　
　
　
　
御定佩文齋詠物詩選卷一百七十一
　欽定四庫全書
御定佩文齋詠物詩選卷一百七十二
　　書法總類
　　　五言古
　　　　樂府　　　　　　　　　　(魏/)曹　植
　墨出青松煙筆岀狡兔翰古人感鳥跡文字有改判
　　　七言古
　　　　以右軍書數種贈丘十四　　(宋/)黄庭堅
　丘郎氣如春景晴風暄百菓草木生眼如霜鶻齒玉氷
　擁書環坐愛窗明松花泛硯摹真行字身藏穎秀勁清
　問誰學之果蘭亭我昔頗復戲墨卿銀鈎蠆尾爛箱籯
　贈君鋪案粘曲屏小字莫作癡凍蠅樂毅論勝遺敎經
　大字無過瘞鶴銘官奴作草欺伯英隨人作計終後塵
　自成一家始逼真卿家小女名阿濳眉目似翁有精神
　試留此書他日學往往不減衞夫人
　　　　呉傅朋遊絲帖歌　　　　　(宋/)劉子翬
園清無瑕二三月時見遊絲轉空濶誰人寫此一叚竒
著紙春風吹不脫紛紜糾結疑非書安得龍蛇如許癯
神蹤政喜縈不斷老眼只愁看若無定知苖裔出飛白
古人妙處君濳得勿輕漠漠一縷浮力遒可挂千鈞石
睠余弟兄情不忘軸之逺寄悠然堂謝公遺髯凛若活
衞后落鬒揺人光飜思長安夜飛蓋醉哦聲落南山外
亂離契濶三十秋筆意與人俱老大政成著脚明河津
外家風流今絶倫文章固自有機杼戲事豈足勞心神
　　　題唐摸蘭亭墨蹟　　　　　(元/)鮮于樞
君家禊帖評甲乙和璧隋珠價相敵神龍貞觀苦未逺
趙葛馮湯總名蹟主人熊魚兩兼愛彼短此長俱有得
三百二十有七字字字龍蛇怒騰擲嗟余到手眼生障
有數存焉豈人力吾聞神龍之初黄庭樂毅真蹟尚無
恙此帖猶爲時所惜况今相去又千載古帖消磨萬無
一有餘不足貴相通欲抱竒書求博易
　　七言律
　　　題子固所藏鮮于墨蹟　　　(元/)貢師泰
一自昭陵藏墨本書名誰復更超羣忽傳河朔專行草
不讓呉興變𨽻分黄鵠夜深隨落月白鵞秋冷化孤雲
風流賴有張公子雪繭封題比右軍
　　七言絶句
　　　答柳柳州　　　　　　　　(唐/)劉禹錫
昔日傭工記姓名逺勞辛苦寫西京近來漸有臨池興
爲報元常欲抗衡
　　　重贈詩疊後　　　　　　　(唐/)栁宗元
事業無成耻藝成南宫起草舊連名勸君火急添功用
趂取當時二妙聲
　　　書劉景文左藏所藏王子敬帖
　　　　　　　　　　　　　　　(宋/)蘇　軾
家鷄野鶩同登爼春蚓秋蛇總入奩君家兩行十二字
氣壓鄴侯三萬錢
　　　柳氏二外甥求筆迹　　　　　蘇　軾
　退筆如山未足珍讀書萬卷始通神君家自有元和脚
　莫厭家鷄更問人
　　　　雜詠　　　　　　　　　　(元/)黄　庚
　地多種竹堪容鶴池不栽蓮恐礙魚小徑荒苔人不到
　閉門閒學換鵞書
　　　　王大令保母帖　　　　　　(元/)鮮于樞
　姜侯才氣亦人豪辨折區區漫爾勞不向驪黄求駔駿
　書家自有九方臯
　　　　其二
　臨摹舊説范新婦古刻今看李意如却笑南宫米夫子
　一生辛苦學何書
　　　　宣文閣　　　　　　　　　(元/)周伯琦
　延閣圖書取次陳講帷日日集儒臣墨池雲合天光絢
　東壁由來近北辰
　
御定佩文齋詠物詩選卷一百七十二
　欽定四庫全書
御定佩文齋詠物詩選巻一百七十三
　　御書類
　　　五言律
　　　　羽林恩詔觀御書王太尉碑　(唐/)張　說
　隴首名公石來承聖札歸魚龍生意態鈎劒動鋩輝字
　得神明保詞慙少女徽誰家羽林將又逐鳳書飛
　　　五言排律
　　　　御題國子監門　　　　　　(唐/)闕　名
　宸翰符元造榮題國子門筆鋒廻日月字勢動乾坤簷
　下雲光色梁間鵲影翻張芝聖莫擬索靖妙徒言爲著
　盤龍跡能彰舞鳯尊更隨垂露象常以沐皇恩
　　　七言律
　　　　御書雪林二字賜趙中丞應制
　　　　　　　　　　　　　　　　(元/)揭傒斯
　聖主揮毫臨秘閣親臣執法坐崇臺祥雲五色從天下
　彩鳳雙飛映日來政欲清如林上雪巳聞聲奮地中雷
　君臣千載明良㑹咫尺薇垣接上台
　　　　中都龍興寺伏覩御書第一山三大字碑有作
　　　　　　　　　　　　　　　　(明/)周　啟
　九重宸翰麗天文三字穹碑壓厚坤山色不知今古異
　地靈唯戴帝王尊蛟龍絶巘盤亭構獅象諸天拱寺門
　千載鍾王誇健筆敢同羲畫與時論
　　　七言絶句
　　　　髙宗御書　　　　　　　　(元/)歐陽元
　君王不愛辟寒釵永巷泥金進損齋欲上太清樓下石
　啼鴉落日滿宮槐
　
　
　
　
御定佩文齋詠物詩選卷一百七十三
　欽定四庫全書
御定佩文齋詠物詩選卷一百七十四
　　篆書類
　　　五言古
　　　　鈔衆書應司徒敎　　　　　(齊/)王　融
　說禮固多才惇詩信爲善巖笥發仙華金縢開碧篆
　　　　借劉太常說文　　　　　　(陳/)江　總
　劉棻慕子雲許慎詢景伯碩學該蟲篆竒文秀鳥跡曰
　余徒下帷待問垂重席不詣王充市聊投班元籍三寫
　徧鑽硏六書多補益幽居服藥餌山宇生虚白留連嗣
　芳杜曠蕩依泉石夫君愛滿堂願言馳下澤
　　　　觀洛出書　　　　　　　　(唐/)張欽敬
　浮空九洛水端聖千年質竒象八卦分圖書九疇出含
　微卜筮逺抱數隂陽密中得天地心旁探鬼神吉昔聞
　夏禹代今獻唐堯日謬此叙彛倫寰宇賀清謐
　　　　觀洛出書　　　　　　　　(唐/)郭　邕
德合天貺呈龍飛聖人作光宅被寰區圖書薦河洛象
登四氣順文闢九疇錯氤氲瑞彩浮左右靈儀廓㣲造
功不宰神行利攸博一見皇家慶方知禹功薄
　　　陽氷篆　　　　　　　　　(宋/)王禹偁
泠泠庶子泉落落陽氷筆雲氣勢奔垂龍蛇互蟠屈嶧
山既劘滅石鼓又缺失唯兹數十字遒勁倚雲窟摸印
徧寰區流傳耀緗帙書誠一藝爾小道詎可忽乃知出
人事千古名不没
　　　推官惠李庶子鄂州篆字　　(宋/)文　同
天下有竒篆陽氷書鄂州異獸呀五口狂咬掉三頭磥
砢玻瓈盌詰屈珊瑚鈎愧無希世寶何以爲子酬
　　七言古(附長短句/)
　　　李潮八分小篆歌　　　　　(唐/)杜　甫
蒼頡鳥跡既茫昧字體變化如浮雲陳倉石鼓又巳訛
大小二篆生八分秦有李斯漢蔡邕中間作者寂不聞
嶧山之碑野火焚棗木傳刻肥失真苦縣光和尚骨立
書貴瘦硬方通神惜哉李蔡不復得吾甥李潮下筆親
尚書韓擇木騎曹蔡有鄰開元以來數八分潮也奄有
二子成三人况潮小篆逼秦相快劔長㦸森相向八分
一字直百金蛟龍盤拏肉屈彊呉郡張顛誇草書草書
非古空雄壯豈如吾甥不流宕丞相中郎丈人行巴東
逢李潮逾月求我歌我今衰老才力薄潮乎潮乎奈汝
何
　　　和永叔瑯琊山庶子泉陽氷石篆詩
　　　　　　　　　　　　　　　(宋/)蘇舜欽
一氣氤氲萬事起獨有篆籀含其真周鼓秦山壊已久
下至唐室始有人宗臣轉注得天法質雖渾厚氣乃振
人間所存十數處豐疎異體世共珍其中瑯琊石泉記
比之他法殊不倫鐵鎻闗連玉鈎壯曲處力可挂萬鈞
復疑蛟虬植爪角隱入翠壁蟠未伸近來俗眼苦不賞
唯有風月時相親紫微仙人謫此守此地勝絶舊喜聞
公餘往觀領賓從獵獵畫隼揺青春逺休車騎歩泉側
酌泉愛篆移朝昬揮弄潺湲翫㸃畫情通恍惚疑前身
作詩緘本逺相寄邀我共賦意甚勤昨承見敎乆閣筆
壓以大句尤難文髙風勝事日傾倒安得身寄西飛雲
　　　滕用亨諸篆體歌　　　　　(明/)王　行
維周大篆成史籀宣聖傳經製蝌蚪總因蒼頡見鳥跡
象形置書變未久李斯小篆類玉筯鐘鼎魚蟲分衆手
碧霄鸞鳳漫廻翔滄海蛟螭互蟠紐有如垂露楊柳葉
或似委薤劔環首許慎程邈評已彰餘子紛紛亦何有
有唐陽氷號髙古嘗搨鴻都嶧山譜新泉丹井尚幸存
纓珞麒麟折釵股刻符摹印氣候形義理深闗非小補
南陽髯翁學古書雅與秦漢參錙銖古文竒字盪胸臆
豈若俗工譌魯魚自言初習勝國時玉雪左丞吾所師
荻莖錐沙指畫腹廿年勤苦求妍姿嗚呼方今世雍熙
明良際遇千載期大書功德勒金石絶勝草草人間碑
　　五言律
　　　書　　　　　　　　　　　(唐/)李　嶠
削簡龍文見臨池鳥跡舒河圖八卦出洛範九疇初垂
露春光滿奔雲骨氣餘請君看入木一寸乃非虛
　　五言排律
　　　觀洛出書　　　　　　　　(唐/)叔孫元
清洛含温溜元龜薦寶書波開綠字出瑞應紫宸居物
著羣靈首文成列卦初美珍翔閣鳳慶邁躍舟魚俾姒
惟可逺休皇復在諸東都主人意歌頌望乗輿
　　七言律
　　　謝許鍊師惠圖書　　　　　(明/)危　進
茅山許史舊諸孫還向仙臺卧白雲竹外畫沙迷鶴跡
花間引水泛鵞羣蒼崕翠刻金書字丹井銀牀玉篆文
蝌蚪早收東觀上幾人相倚播清芬
　　五言絶句
　　　題三會寺倉頡造字臺　　　(唐/)岑　參
野寺荒臺晩寒天古木悲空堦有鳥跡猶似造書時
　　　倉頡臺　　　　　　　　　(唐/)李咸用
　先賢憂民詐觀跡成綱紀自有書契來爭及結繩理
　　　七言絶句
　　　　倉頡臺　　　　　　　　　(唐/)汪　遵
　觀跡成文代結繩皇風儒敎浩然興幾人從此休耕釣
　吟對長安雪夜燈
　
　
　
　
　
　
　
　
　
　
御定佩文齋詠物詩選卷一百七十四
　欽定四庫全書
御定佩文齋詠物詩選卷一百七十五
　　真書類
　　　五言古
　　　　王右軍　　　　　　　　　(唐/)李　白
　右軍本清真瀟灑在風塵山隂過羽客愛此好鵞賓掃
　素寫道經筆精妙入神書罷籠鵞去何曾别主人
　　　七言古
　　　　臨池歌　　　　　　　　　(宋/)劉子翬
　君不見鍾繇學書夜不眠以指畫字衣皆穿當時尺牘
　來鄴下錦標玉軸爭流傳又不見魯公得法屋漏雨意
　象咄咄臨千古斷碑零落翠苔封直氣英風猶可覩元
　常獨歩黄初際清臣後出今無繼風神廻出本天資巧
　力亦自精勤至羨君好尚何髙竒寒窗弄筆手生胝向
　來失計墮塵網銳氣直欲摩雲飛男兒舌在心何怍郤
　擬臨池尋舊學要湏筆外見鍾顔㑹自蛟龍生掌握銀
　鈎石刻余何愛勸以短歌君勿怠他時八體妙有餘此
　歌儻可君紳書
　　　七言律
　　　　丹陽子髙得逸少瘞鶴銘於焦山之下及梁唐
　　　　　諸賢四石刻共作一亭以寶墨名之集賢伯
　　　　　鎮爲之作記逺來求詩因作長句以寄
　　　　　　　　　　　　　　　　(宋/)蘇舜欽
　山隂不是換鵞經京口今存瘞鶴銘瀟灑集仙來作記
　風流太守爲開亭兩篇玉蘂塵初滌四體銀鈎蘚尚青
　我久臨池無所得願觀遺法快沈冥
　
　
　
　
　
御定佩文齋詠物詩選卷一百七十五
　欽定四庫全書
御定佩文齋詠物詩選卷一百七十六
　　草書類
　　　五言古
　　　　送草書獻上人歸廬山　　　(唐/)孟　郊
　狂僧不爲酒狂筆自通天將書雲霞片直至清明巔手
　中飛黒電象外瀉元泉萬物隨指顧三光爲廻旋驟書
　雲霮䨴洗硯山晴鮮忽怒畫蛇虺噴然生風煙江人願
　停筆驚浪恐傾船
　　　七言古(附長短句/)
　　　　草書歌行　　　　　　　　(唐/)李　白
　少年上人號懐素草書天下稱獨歩墨池飛出北溟魚
　筆鋒殺盡中山兔八月九月天氣凉酒徒詞客滿髙堂
　牋麻素絹排數箱宣州石硯墨色光吾師醉後倚繩牀
　湏史掃盡數千張飄風驟雨驚颯颯落花飛雪何茫茫
　起來向壁不停手一行數字大如斗恍恍如聞神鬼驚
時時只見龍蛇走左盤右蹙如驚電狀同楚漢相攻戰
湖南七郡凡幾家家家屏障書題徧王逸少張伯英古
來幾許浪得名張顛老去不足數我師此藝不師古古
來萬事貴天生何必要公孫大娘渾脫舞
　　　蕭鄲草書歌　　　　　　　(唐/)顧　况
蕭子草書人不及洞庭葉落秋風急上林花開春露濕
花枝濛濛向水泣見君數行之灑落石上之松松下鶴
若把君書比仲將不知誰在凌雲閣
　　　懐素上人草書歌　　　　　(唐/)戴叔倫
楚僧懐素工草書古法盡能新有餘神清骨竦意真率
醉來爲我揮健筆始從破體變風姿一一花開春景遲
忽爲壯麗就枯澀龍蛇騰盤獸屹立馳亳驟墨劇奔駟
滿座失聲看不及心手相師勢轉竒詭形怪狀飜合宜
有人若問此中妙懐素自言初不知
　　　懐素上人草書歌　　　　　(唐/)魯　收
吾觀開士多利用筆精墨妙誠堪重身上藝能無不通
就中草聖㝡天縱有時興發逞神機抽毫㸃墨縱横揮
風聲吼烈隨手起龍蛇迸落空壁飛連拂數行勢不絶
藤懸查蹙生竒節劃然放縱驚雲濤或時頓挫縈毫髪
自言轉腕無所拘大笑羲之用陣圖狂來紙盡勢不盡
投筆抗聲連叫呼信如鬼神助此道墨池未盡書已好
行路談君口不容滿堂觀者空絶倒所恨時人多笑聲
唯知賤實飜貴名觀爾向來三五字顛竒何謝張先生
　　　懐素上人草書歌　　　　　(唐/)王　邕
衡陽雙峽插天峻青壁巉巉萬餘仞此中靈秀衆所知
草書獨有懐素竒懐素身長五尺四嚼湯誦咒吁可畏
銅缾錫杖倚閒庭班管狡毫多逸意或粉壁或綵牋蒲
葵絹素何相鮮忽作風馳及電掣更㸃飛花兼散雪寒
猿飲水撼枯藤壯士㧞山伸勁鐵君不見張芝昔日稱
獨賢君不見近日張旭爲老顛二公絶藝人所惜懐素
傳之得真跡崢嶸蹙出海上山突兀狀成湖畔石一縱
又一横一欹又一傾臨江不羨飛帆勢下筆長爲驟雨
聲我牧此州喜相識又見草書多惠力懐素懐素不可
得開卷臨池轉相憶
　　　賦虞書歌　　　　　　　　(唐/)賈　躭
衆書之中虞書巧體法自然歸大道不同懐素只攻顛
豈類張芝惟劄草形勢素竒筋骨老父子君臣相揖抱
孤青似竹更颼飀濶白如波長浩渺誰能方正不隳倒
功夫未至難尋奥湏知孔子廟堂碑便是青箱中至寳
　　　𧦬光大師草書歌　　　　　(唐/)僧貫休
雪壓千峰横枕上窮困雖多還激壯看師逸蹟兩相宜
髙適歌行李白詩海上風驚驅猛燒吹斷狂煙著沙草
江樓曾見落星石幾囘試發將軍砲别有寒鵰掠絶壁
提上元猿更生力又見呉牛磨角來舞槊盤刀初觸擊
好文天子握宸翰御製本多堆玉案晨開水殿敎題壁
題罷紫衣親寵錫僧家愛詩自拘束僧家愛畫亦局促
惟師草聖藝偏髙一掬山泉心便足
　　　觀子玉郎中草聖　　　　　(宋/)蘇　軾
柳侯運筆如電閃子雲寒悴羊欣儉百斛明珠便可扛
此書非我誰能雙
　　　題紫㣲老人大字歌　　　　(元/)歐陽元
紫微老人射生手挽强竟取黄金斗驃騎營中拜驍勇
鳳凰池上稱耆舊時平腕力無所施筋骨猶能學顔枊
縱横戎略結構體殺活兵機屈伸肘山莊劉氏得㝡多
當日䄡䄖駐應久髙樓大扁曰明逺况又愛山并尚友
我來後公五十年主人酌我樓中酒平田野水鳧雁集
重岡複嶺蛟龍走登髙欲賦乏佳興忽覩台躔照窗牖
家藏有此希世珍取酒當爲主人壽想當洗硯弢筆時
羽箑生風劔龍吼焉知今人正傳翫名與麒麟同不朽
嶠南鼪鼯十五秋老將如今安得有鄂公九原如可作
飬夀清商爲公奏
　　　遊龍回寺碧雲堂有何無適草書
　　　　　　　　　　　　　　　(元/)許　謙
蒼鱗作霖囘壑裏竟化長岡飛不起何年老僧飛錫來
强架檐楹萬山底碧雲石梯如登天俯視竹樹行其巔
巖巒起伏呈怪狀壯若羣馬奔吾前何仙仙去不復返
滿壁龍蛇驚醉眼可憐一半委泥沙况復阽危混苔蘚
山翁摸搨妙入神永和繭紙且逼真勸君勿辭一日力
爲我留爲百世珍君不見二王舊帖皆殘編至今不惜
千金傳
　　　草書歌　　　　　　　　　(明/)宣　宗
草書所自何所授初變楷法爲章奏當時作者㝡得名
崔瑗杜度張伯英三人真跡己罕見後來繼之有羲獻
筆端變化妙入神逸態雄姿看勁健風驚電掣浮雲飛
蛟龍奮躍猛虎馳漢晉草法千載師張顛藏真亦絶竒
一代精藝才數軰遺墨千人萬人愛固知頓挫出腕力
亦用飛動生神采古來篆籀今已譌何况𨽻草譌愈多
吾書豈必論工緻誠懸有言當黙識
　　七言律
　　　洛中寺北樓見賀監草書題詩
　　　　　　　　　　　　　　　　(唐/)劉禹錫
　髙樓賀監昔曾登壁上筆跡龍虎騰中國書流尚皇象
　北朝文士重徐陵偶因特見空驚目恨不同時便伏膺
　惟恐塵埃轉磨滅再三珍重囑山僧
　　　七言絶句
　　　　題懐素上人草書　　　　　(唐/)許　瑶
　志在新竒無定則古瘦灕纚半無墨醉來信手兩三行
　醒後却書書不得
　　　　禁直　　　　　　　　　　(明/)唐　敏
　天門旭日炫新晴鳳髓龍香硯墨清親見君王書草字
　蛟龍吹雨雜風聲
　
　
　
　
御定佩文齋詠物詩選卷一百七十六
　欽定四庫全書
御定佩文齋詠物詩選卷一百七十七
　　書札類
　　　七言律
　　　　將發洛中枉令狐相公手札兼辱二篇寵行以
　　　　　長句答之　　　　　　　(唐/)白居易
　尺素忽驚來梓澤雙金不惜送蓬山八行落泊飛雲雨
　五字鎗鏦動珮環玉韻乍聴堪醒酒銀鈎細讀當披顔
　收藏便作終身寶何啻三年懐䄂間
　　　　初冬月夜得皇甫澤州手札并詩數篇因遣報
　　　　　書偶題長句　　　　　　(唐/)白居易
　清冷玉韻兩三章落泊銀鈎七八行心逐報書懸雁足
　夢尋來路遶羊腸水南地空多明月山北天寒足早霜
　最恨潑醅新熟酒迎冬不得共君嘗
　　　　得故人書　　　　　　　　(明/)沈　貞
　蕭蕭落葉蔽荒苔流水柴門晝始開紫塞雁從江上過
故人書向日邊來秋風客舍心千里夜雨燈窗看幾囘
迢遞闗河空念别何時能報一枝梅
　　五言絶句
　　　雜詠　　　　　　　　　　(唐/)王　維
家住孟津河門對孟津口常有江南船寄書家中否
　　　夾溝遇邑人問家信　　　　(明/)楊士竒
聞道故鄉來辭家今逺近恐有南京書停舟試相問
　　　懐鄒子序　　　　　　　　(明/)謝　榛
𣺌渺太湖水湖中多鯉魚故人時把釣應有北來書
　　七言絶句
　　　答友懐野寺舊居　　　　　(唐/)李　端
自嫌野性共人疎憶向西林更結廬寄謝山隂許都講
昨來頻得逺公書
　　　秋思　　　　　　　　　　(唐/)張　籍
洛陽城裏見秋風欲作家書意萬重復恐匆匆說不盡
行人臨發又開封
　　　得袁相書　　　　　　　　(唐/)白居易
榖苖深處一農夫面黒頭斑手把鋤何意使人猶識我
就田來送相公書
　　　小碎　　　　　　　　　　(唐/)元　稹
小碎詩篇取次書等閒題柱意何如諸郎到處應相問
留取三行代鯉魚
　　　端州江亭得家書　　　　　(唐/)李　紳
雨中鵲語喧江樹風處蛛絲颺水潯開拆逺書何事喜
數行家信抵千金
　　　别王十後附書　　　　　　(唐/)杜　牧
重闗曉渡宿雲寒羸馬原知歩歩難此信的應中路見
亂山何處拆書看
　　　送友人之湖上　　　　　　(唐/)陸龜蒙
故人溪上有漁舟竿倚風蘋夜不收欲寄一函聊問訊
洪喬寧作置書郵
　　　寓書　　　　　　　　　　(元/)范　梈
　欲寫鄉書寄故園行人已逺意空存舉頭却見南來燕
　箇箇隨春度塞門
　　　　秋日作　　　　　　　　　(明/)練子寧
　水精簾動桂花風湘簟凉生八月中魄落西窗銀燭裏
　烏絲雪繭寄秋鴻
　
　
　
　
　
　
　
　
　
　
御定佩文齋詠物詩選卷一百七十七
　欽定四庫全書
御定佩文齋詠物詩選卷一百七十八
　　碑類
　　　五言古
　　　　觀李九少府翥樹宓子賤神祠碑
　　　　　　　　　　　　　　　　(唐/)髙　適
　吾友吏兹邑亦嘗懐宓公安知夢寐間忽與精靈通一
　見興永歎再來激深衷賓從何逶迤二十四老翁於焉
　建層碑突兀長林東作者無愧色行人感遺風坐令髙
　岸盡獨對秋山空片石忽謂輕斯言固難窮龍盤色絲
　外鵲顧偃波中形勝駐羣目堅貞指蒼穹我非王仲宣
　去矣徒發蒙
　　　　太學創置石經　　　　　　(唐/)馮　涯
　聖唐復古制德義功無替奥旨恱詩書遺文分篆𨽻銀
　鈎互交暎石壁靡塵翳永與乾坤期不逐日月逝儒林
　道益廣學者心彌銳從此理化成恩光遍遐裔
　　　晉銘　　　　　　　　　　(宋/)文　同
長安鬻碑者遺我古鼎銘不知其所來有眼實未經凡
百十九字詭怪摹物形縱横下㸃畫不類子與丁試考
諸傳說其源己冥冥宣王石鼓文氣韻殊飄零始皇嶧
山碑骨骼何竛竮我恐雨粟時正爲此物靈安得倉頡
神提去詢大庭爲我譯其辭讀之駭羣聴
　　七言古(附長短句/)
　　　岣嶁山　　　　　　　　　(唐/)韓　愈
岣嶁山尖神禹碑字青石赤形模竒蝌蚪拳身薤倒披
鸞飄鳯泊拏虎璃事嚴跡秘鬼莫窺道人獨上偶見之
我來咨嗟涕漣洏千搜萬索何處有森森綠樹猿猱悲
　　　石鼓歌　　　　　　　　　(唐/)韋應物
周宣大獵兮岐之陽刻石表功兮煒煌煌石如鼓形數
止十風雨缺訛苔蘚濕今人濡紙脫其文既擊既掃白
黒分忽開滿卷不可識驚濳動蟄走云云喘逶迤相糺
錯乃是宣王之臣史籀作一書遺此天地間精意長存
世冥寞秦家祖龍還刻石碣石之罘李斯跡世人好古
猶法傳持來比此殊懸隔
　　五言律
　　　送吕向補闕往西嶽勒碑　　(唐/)徐安貞
聖作西山頌君其出使年勒碑懸日月驅傳接雲煙寒
盡凾闗路春歸洛水邊别離能幾許朝暮玉墀前
　　　春初送吕補闕往西嶽勒碑　(唐/)孫　逖
刻石記天文朝推谷子雲篋中緘聖札巖下揖神君語
别梅初豔爲斯草欲薰往來春不盡離思莫氛氲
　　　送翰林張司馬南海勒碑　　(唐/)杜　甫
冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時囘
　　　送翰林張學士嶺南勒碑　　(唐/)司空曙
漢恩天外洽周頌日邊稱文獨司空羨書兼大尉能出
關逢北雁度嶺逐南鵬使者翰林客餘春歸㶚陵
　　七言律
　　　　　和襲美爲新羅𢎞惠上人譔靈鷲山周禪師碑
　　　　　　送歸詩　　　　　　　　(唐/)陸龜蒙
　　一函迢遞過東瀛祇爲先生處乞銘已得雄詞封靜檢
　　却懐孤影在禪庭春過異國人應寫夜讀滄州怪亦聴
　　遥想勒成新塔下盡望空碧禮文星
　　　　七言絶句
　　　　　題酸棗縣蔡中郎碑　　　　(唐/)王　建
　　蒼苔滿字土埋龜風雨銷磨絶妙辭不向圖經中舊見
　　無人知是蔡邕碑
　　　　　題酸棗驛前碑　　　　　　(唐/)張　祜
　　蒼苔古澀字雕疏誰道中郎筆力餘長愛當時遇王粲
　　每來碑下不關書
　
　
　
御定佩文齋詠物詩選卷一百七十八
　欽定四庫全書
御定佩文齋詠物詩選卷一百七十九
　　筆類
　　　五言古
　　　　詠筆　　　　　　　　　　(梁/)武　帝
　昔聞蘭蕙月獨是桃李年春心倘未寫為君照情筵
　　　　詠筆　　　　　　　　　　(梁/)徐　摛
　木自靈山出名因瑞草傳纎端奉積潤弱質散芳煙直
　寫飛蓬牒横承落絮篇一逢提握重寧憶仲升捐
　　　　聖俞恵宣州筆戲書　　　　(宋/)歐陽修
　聖俞宣城人能使紫毫筆宣人諸葛高世業守不失𦂳
　心縛長毫三副頗精宻硬軟適人手百管不差一京師
　諸筆工牌榜自稱述纍纍相國東比若衣縫蝨或柔多
　虗尖或硬不可屈但能裝管榻有表曽無實價高仍費
　錢用不過數日豈如宣城毫耐久仍可乞
　　　　代柬曽小軒謝馮筆蠟紙之貺
　　　　　　　　　　　　　　　(元/)吳　澄
束縛山中豪寸管入時操幾㣲見鋒鋭可敵古鉛刀江
人有妙悟匪直取價高坡公詫葛吳蔡澡朱所褒邇來
浙西馮聲實相朋曹小技足名世屠龍寧自勞
　　七言古(附長短句/)
　　　紫毫筆　　　　　　　　　(唐/)白居易
紫毫筆尖如雄兮利如刀江南石上有老兔喫竹飲泉
生紫毫宣城之人采為筆千萬毛中選一毫毫雖輕功
甚重管勒工名充歲貢君兮臣兮勿輕用勿輕用將何
如願賜東西府御史願頒左右䑓起居握管趨入黄金
闕抽毫立在白玉除臣有奸邪正衙奏君有動言直筆
書起居郎侍御史爾知毫筆不易致每歲宣城進筆時
紫毫之價如金貴慎勿空將彈失儀慎勿空將録制詞
　　　劉逺筆　　　　　　　　　(金/)元好問
老㕙力能舉玉杵文陣挽强猶百鈞惜哉變化太狡獪
嚮也褐衣金虎文宣城諸葛寂無聞前後兩劉新䇿勲
謝郎神鋒恨太雋雖然豈不超人羣三錢雞毛吐古墳
尖奴定能張吾軍何時酌我百壺酒為汝醉草垂天雲
　　　無筆歎　　　　　　　　　(元/)胡天游
宣城䑕鬚不可索越南雞毛不可得山中老頴飛上天
九館癡髯化為石晴忩無復秃千枝曉夢有時來五色
一庭老葉掃西風袖手空堦看蝸迹
　　　贈筆工陸繼翁　　　　　　(明/)曽　棨
吳興筆工陸文寳制作不與常人同自然入手造神妙
所以舉世稱良工有時盤礴坐軒東石盤水清如鏡中
空山老兔脱毛骨簡拔精鋭披䝉茸平原霜氣在毫末
水面猶覺吹秋風製成進入蓬萊宫紫花彤管飛晴虹
九重清燕發宸翰五色絢爛皆成龍國初以來稱絶藝
光價自此垂無窮美哉文寳名已久當有家法傳繼翁
我時得之一揮灑落紙欲挫詞塲鋒棗心蘭蕋動光彩
栗尾雞距爭竒雄朅來簮此扈仙蹕欲補造化難為功
夢中何人授五色安得錦繡蟠心胸間來書空不成字
縱有篆刻慚雕蟲幸今太平重文學玉堂金馬多竒逢
莫言盛世少知已為我寄謝管城公
　　　鐵筆行為王元誠作　　　　(明/)王守仁
王郎宋代中書孫鑄鐵為筆書堅珉畫沙每笑唐長史
拔毫未數秦將軍髙堂落筆神鬼怒九萬鸞箋碎如霧
鉛淚霏霏灑露盤金聲錚錚入秋樹鳥跡㣲茫科斗變
栁薤凋傷悲籀篆鼓文已裂岐陽石漆燈空照山陰繭
王郎筆藝精莫傳幾度索我東歸篇毛錐不如鐵錐利
吾方老鈍君加鞭矢爾鐵心磨鐵硯淬鋒要比婆留箭
太平天子封功臣脱囊去寫黄金劵
　　　秋日李氏東堂同長蘅觀曝圗畫張伯夜貽畫
　　　　筆柬謝　　　　　　　　(明/)程嘉燧
秋雲杲杲天景澄髙堂與客飜湘藤瀟湘水濶愁嘉陵
江花有情遥沾膺閒門此時無人譍紫毫一束煩髙朋
雞距脱手新鋒稜未忍用㸃屏間蠅青松短檠臨層氷
顛崖老樹雲門僧貌君布襪予行縢
　　五言律(附小律/)
　　　筆　　　　　　　　　　　(唐/)李　嶠
握管門庭側含毫山水隈霜輝簡上發錦字夢中開鸚
鵡摛文至麒麟絶句來何當遇良史左右振竒才
　　　詠宣州筆　　　　　　　　(唐/)耿　湋
寒竹漸虛受纎毫任幾重影端縁守直心勁頼藏鋒落
紙驚風起揺空挹露濃丹青與紀事捨此復何從
　　　李員外寄紙筆　　　　　　(唐/)韓　愈
題是臨池後分從起草餘兔尖針莫並繭淨雪難如莫
怪殷勤謝虞卿正著書
　　　詩筆　　　　　　　　　　(宋/)林　逋
青鏤墨淋漓珊瑚架最宜靜援花影轉孤卓漏聲遲題
柱吾何取如椽彼一時風騷兼草𨽻千古有人知
　　　乞筆　　　　　　　　　　(宋/)曽　幾
市上無佳筆營求亦巳勞䕶持空雪竹束縛欠霜毫此
物藏三穴煩君拔一毛不圗髯主簿取用價能高
　　七言律
　　　楊尚書寄郴筆知是小生本様令更商㩁使盡
　　　　其功輙獻長句　　　　　(唐/)栁宗元
截玉銛錐作妙形貯雲含霧到南溟尚書舊用裁天詔
内史新將寫道經曲藝豈能裨損益㣲辭祗欲播芳馨
桂陽卿月光輝徧毫末應傳顧兔靈
　　　贈筆工范君用　　　　　　(元/)郭天錫
光分顧兔一毫芒徧灑春分翰墨塲得趣妙從看劔舞
全身功貴善刀藏夢花不羡雕蟲巧試草曽供倚馬忙
昨過山僧餘習在小書紅葉拭新霜
　　　䑕鬚筆　　　　　　　　　(元/)謝宗可
夜逐虛星上月宫奮然奪得管城公槖中不攪吟忩夢
指下先爭翰苑功莫笑硯池濡醉墨絶勝倉廪飽陳紅
平生嚙盡詩書字散作龍蛇落紙中
　　　羊毫筆　　　　　　　　　(明/)瞿　佑
毛頴年深老不能中書模畫歎難勝管城忽現左元放
草澤不容嚴子陵壁上榴皮功可述門前竹葉事無憑
剛柔何必吹毛問耐乆真堪作友朋
　　五言絶句
　　　詠筆　　　　　　　　　　(唐/)楊　收
雖非囊中物可堅不可鑽一朝操政柄定使冠三端
　　七言絶句
　　　仙女詞　　　　　　　　　(唐/)施肩吾
仙女羣中名最高曾看王母種仙桃手題金簡非凡筆
道是天邊玉兔毛
　　　酬馬彧　　　　　　　　　(唐/)韓定辭
崇霞臺上神仙客學辨癡龍藝最多盛徳好將銀筆述
麗詞堪與雪兒歌
　　　筆　　　　　　　　　　　(唐/)闕　名
能令音信通千里解致蛟龍運八行縱使江生未相賞
應緣自負好文章
　　　筆離手　　　　　　　　　(唐/)薛　濤
　越管宣毫始稱情紅箋紙上撒花瓊都縁用久鋒頭盡
　不得羲之手裏擎
　　　　謝筆　　　　　　　　　　(元/)倪　瓚
　陶泓思渴待陳元對楮先生意未宣何似中書君並至
　眀忩脱㡌一欣然
　　　　筆　　　　　　　　　　　(明/)郭　登
　綰蚓塗鴉不自嫌却將毫末強揪撏中書老矣真無用
　猶向人前要出尖
　　　　小遊仙　　　　　　　　　(明/)桑　悦
　仙童驚報筆生花萬丈長虹纈彩霞獨進詞頭三百卷
　承恩常醉玉皇家
　　　　謝車叔銘寄筆　　　　　　(明/)僧徳祥
　寄來名筆自湖州珍重齋中什襲收早晩飜經有僧到
　芭蕉先種待新秋
　
御定佩文齋詠物詩選巻一百七十九
　欽定四庫全書
御定佩文齋詠物詩選卷一百八十
　　墨類
　　　五言古
　　　　孫莘老寄墨　　　　　　　(宋/)蘇　軾
　徂徠無老松易水無良工珍材取樂浪妙手惟潘翁魚
　胞熟萬杵犀角蟠雙龍墨成不敢用進入蓬萊宫蓬萊
　春晝永玉殿明房櫳金箋灑飛白瑞霧縈長虹遥憐醉
　常侍一笑開天容
　　　其二
　谿石琢馬肝剡藤開玉版噓噓雲霧出奕奕龍蛇綰此
　中有何好秀色紛滿眼故人歸天禄古漆窺蠧簡隃糜
　給尚方老手擅編剗分餘幸見及流落一歎赧
　　　其三
　我貧如飢䑕長夜空齩齧瓦池研竈煤葦管書柿葉近
　者唐夫子逺致烏玉玦先生又繼之圭璧爛箱篋晴窓
洗硯坐蛇蚓稍蟠結便有好事人敲門求醉帖
　　　贈墨生　　　　　　　　　(元/)倪　瓚
巖谷春風起桐花落澗紅隔水輕煙發收煤入竈中豹
囊秘元玉鵞池生白虹湯生法潘谷千載事同風
　　七言古(附長短句/)
　　　酬張司馬贈墨　　　　　　(唐/)李　白
上黨碧松煙夷陵丹砂末蘭麝凝珍墨精光乃堪掇黄
頭奴子雙鵶鬟錦囊養之懐袖間今日贈余蘭亭去興
來灑筆㑹稽山
　　　夢錫恵墨答以蜀茶　　　　(宋/)孔平仲
墨者色自黒黒者墨之宜所以陳𤣥號聞之于退之近
世工頗拙所巧惟見欺摹成古鼎篆團作革靴皮揮毫
見慘淡色比突中煤誰最蓄佳品鄭君真好竒贈我以
所貴有不讓金犀堅如雷公石端若大禹圭研磨出深
黝落紙光陸離較之囊中舊相去乃雲泥辱君此賜固
已厚何以報之乏瓊玖不如投君以嗜好君性嗜茶人
罕有建谿龍鳯想厭多越上槍旗不禁久我收蜀茗亦
可飲得自峨嵋高太守人情或以少為珍心若喜之當
適口更憐此物來處逺三峽驚波如電卷江湖重覆千
萬里淮海浩蕩漣漪淺舍舟登陸尚相隨今以答君非
不腆開緘碾潑試一嘗尤稱君家桐葉盞
　　　次韻答舒敎授觀余所藏墨　(宋/)蘇　軾
異時長笑王㑹稽野鶩膻腥汙刀几暮年却得庾安西
自厭家雞題六紙二子風流冠當代顧與兒童爭愠喜
秦王十八已龍飛嗜好晩將蛇蚓比我生百事不挂眼
時人謬説云工此世間有癖念誰無傾身障簏尤堪鄙
一生當著幾緉屐定心肯為㣲物起此墨足支三十年
但恐風霜侵髮齒非人磨墨墨磨人缾應未罄罍先耻
逝將振衣歸故國數畆荒園自鋤理作書寄君君莫笑
但覓來禽與青李一螺㸃漆便有餘萬竈燒松何處使
君不見永寧第中𢷬龍麝列屋閒居清且美倒暈連眉
秀嶺浮雙鴉畫鬢香雲委時聞五斛賜蛾緑不惜千金
求獺髓聞君此詩當大笑寒窓冷硯氷生水
　　　謝景文恵浩然所作廷珪墨　(宋/)黄庭堅
廷珪贋墨出蘇家麝煤添澤紋烏鞾栁枝瘦龍印香字
什襲一日三摩挱劉侯愛我如桃李揮贈要我書萬紙
不意神禹治水圭忽然入我懐袖裏吾不能手抄五車
書亦不能寫論付官奴便當閉門學水墨灑作江南驟
雨圗
　　　贈僧法一墨　　　　　　　(宋/)晁冲之
黄山之巔百尺松虬枝偃蓋連羣峰山神守䕶魑魅避
道人剪伐天為容捫崖踸踔篝火逺絶壁晻靄凝煙濃
𤣥霜霏霏玉杵下捕麋煮角當嚴冬陰房風日不可到
律管吹盡灰無踪小書細字著名姓黄金照耀圗雙龍
守臣再拜選進日九闗有詔開重重老儒偶得實天幸
千金更買無由逢上人淡泊何所好工書草𨽻如飛蓬
苦來求我惜不得一酬十載相過從君不見玉堂詞人
紫垣客拜賜舞蹈黄羅封長安紙價猶未貴江南江北
山皆童
　　　再以承晏墨贈僧法一　　　　晁冲之
我聞江南墨官有諸奚老超尚不如廷珪後來承晏復
秀出喧然父子名相齊百年相傳紋斷碎彷彿尚見蛟
龍背電光屬天星斗昏雨痕倒海風雲晦却憶當年清
暑殿黄門侍立才人見銀鈎灑落桃花牋牙牀磨試紅
絲硯同時書畫三萬軸大徐小篆徐熙竹御題四絶海
内傳秘府毫芒惜如玉君不見建隆天子開國初曹公
受詔行掃除王侯舊物人今得更寫西天貝葉書
　　　陳循中求賦高麗墨詩為作長句
　　　　　　　　　　　　　　　(宋/)謝　薖
老松收煙作𤣥玉可試洮中鴨頭緑來從萬里古樂浪
傳到麻源苐三谷要須岱郡鹿角膠𢷬成方解土炭嘲
請君磨研寫新作一㺯潺湲訪康樂
　　　謝錢珣仲恵高麗墨　　　　(宋/)韓　駒
王卿贈我三韓紙白若截肪光照几錢侯繼贈朝鮮墨
黒如㸃漆光浮水舊傳績溪多老松奚超巳徃松亦空
易水良工近名世珍才始不歸潘翁蕭然南堂一居士
赤管隃麋無月賜借問𤣥圭何自來去年海中持節使
明窓晏坐不怱怱引紙磨墨寒生風自笑平生綰蛇蚓
更慚爾雅注魚蟲殷勤二物從來逺稗海寰瀛眼中見
若欲揮寫藏名山不如却作談天衍
　　　桐花煙為吳國良賦　　　　(元/)台哈布哈
吳郎骨相非食肉朝食桐花洞庭曲洞庭三月桐始華
千枝萬朶揺江緑吳郎采采盈傾筐寳之不啻瓊膏粟
真珠龍腦吹香霧夜夜山房𢷬𤣥玉墨成誰共進蓬萊
天顔一笑金門開河伯香飛噴木葉太守噓氣成樓臺
龍賔十二吾何有不意龍文入吾手芙蓉粉暖玻璃匣
雲藍色映彤墀栁玉堂退食春晝長桃花紙透水油光
筠管時時濡秀石銀鈎歴歴凝𤣥霜君不聞易水仙人
號竒絶落紙三年光不滅又不聞唐夫子致烏玉玦坡
老當年書柿葉惜哉唐李不復見吳郎善保千金訣嗚
呼吳郎善保千金訣
　　　贈陶得和製墨　　　　　　(元/)倪　瓚
麋膠萬杵搗𤣥霜螺製初成龍井庄悟得廷珪張遇法
古松煙細色蒼蒼桐花煙出潘衡後依舊升龍栁枝瘦
請看陶法妙非常一㸃濃雲瓊楮透
　　五言律
　　　墨　　　　　　　　　　　(唐/)李　嶠
長安分石炭上黨結松心遶畫蠅初落含滋綬更深悲
絲光易染疊素彩還沈别有張芝學書池幸見臨
　　　江東魏元徳所製齊峰墨於上都慈仁殿賜文
　　　　錦馬湩以寵之既南歸作詩以贈云
　　　　　　　　　　　　　　　(元/)納　延
錦襲元圭瑩龍香秘閣浮漬毫春黛濕拂楮翠雲流繡
綺頒宫掖瓊漿出殿頭小臣沾雨露千載荷恩休
　　七言律
　　　謝吳宗師恵墨　　　　　　(元/)虞　集
念我衰年不廢書錦囊古墨送幽居明窓塵影丹同熟
𤣥圃雲英玉不如敢謂文章勝虎豹祇應箋註到蟲魚
研磨不盡人間老傳與兒孫尚有餘
　　　三用韻答巢翁就以奎章賜墨贈之
　　　　　　　　　　　　　　　　虞　集
隣父常思長史書不辭頻謁老巢居臨池三月𤣥霜盡
對月千篇白雪如賦敵洛波翔翠羽歌成湘浦媵文魚
故分瀘石松煙色猶是奎章舊賜餘
　　　贈沈生賣墨　　　　　　　(元/)倪　瓚
桐煙墨法後松煙妙賞坡翁已久傳麋角膠清瑩𤣥玉
龍文刀利淬寒泉山廨唯珍白鵞帖雲忩誰録古苔篇
愛爾治生吳市隱收煤一室數燈然
　　七言絶句
　　　右軍墨池　　　　　　　　(唐/)劉言史
永嘉人事盡歸空逸少遺居蔓草中至今池水涵餘墨
猶與諸泉色不同
　　　　贈墨生吳善　　　　　　　(元/)倪　瓚
　銅官山下白雲亭澗底長松長茯苓傳得潘生燒墨法
　墨成持贈寫丹經
　
　
　
　
　
　
　
　
　
　
　
　
御定佩文齋詠物詩選卷一百八十
　欽定四庫全書
御定佩文齋詠物詩選卷一百八十一
　　硯類(附硯山/)
　　　三四言
　　　　書硯銘　　　　　　　　　(周/)武　王
　石墨相著而黒邪心讒言無得汙白
　　　五言古
　　　　詠硯　　　　　　　　　　(唐/)楊師道
　圓池類璧水輕翰染煙華將軍欲定逺見棄不應賒
　　　　石硯　　　　　　　　　　(唐/)杜　甫
　平公今詩伯秀發吾所羨奉使三峽中長嘯得石硯巨
　璞禹鑿餘異狀君獨見其滑乃波濤其光或雷電聫坳
　各盡墨多水遞隱見揮灑容數人十手可對面比公頭
　上冠貞質未為賤當公賦佳句况得終清宴公含起草
　姿不逺明光殿致於丹青地知汝隨顧盼
　　　　謝楊侍讀惠端溪紫石硯　　(宋/)文　同
學文二十年語氣殊未成所以文房中四譜無一精豈
不願收貯竊恐好事名自愧中槁然敢假外物榮前日
下秘閣謁公來西城公常顧遇厚待以為墨卿延之吐
佳論出口無雜聲語次座上物硯有紫石英云在嶺使
得渠常美其評因取手自封見授囑所擎倉皇奉以拜
其喜懐抱盈歸來示家人衆目歡且驚言並我所有瓦
礫而瑤瓊貴價市珍煤風前試寒泓磨知宻理潤㸃覺
浮光清洗濯鑑面瑩彈扣牙音鏗遂剪什襲巾加以重
篋盛客來有欲觀稍俗不敢呈願傳之子孫更重金滿
籯作詩叙嘉貺慙比毫毛輕
　　　遊龍尾山　　　　　　　　(宋/)王　炎
他山石徒多器寶匿幽僻産璞芙蓉坑金聲而玉徳岡
巒外鈎聨地勢中斷隔曲塢八九家路入羊豕迹澗水
抱石根石骨多紺碧北山上攙天南山勢蟠伏硯工二
百指日鑿崔嵬腹篝燈礪斧斤深入逾百尺我行冐風
雨周覽不知夕夜宿茅茨下青燈照岑寂酒䦨呼匠氏
訪之語纎悉氷蠶吐銀絲鮫人織霧縠巧手琢磨之價
值黄金鎰斷嵓半傾欹舊穴久湮塞旁求得他材飲水
不受墨堅滑已支庶粗燥乃臧獲信知天壤間尤物神
所惜罕見固為貴有亦未易識瑉玉混一區語盡三歎
息摩挲蒼蘚厓此言可深刻
　　　覔風字歙硯詩贈侍其府尹　(元/)王　惲
硯本發墨具不爾安用他碧紫暈鸜眼黝黒深宫鴉彼
端類髙人風姿同云佳逺韻不少吝清談浩無涯但於
當機時未免思棼拏若或砥礪用茫然手空义硬則墨
為褪軟則磨泥沙惟歙士之傑體性何交加羅紋與刷
絲一寸皆可嘉回視端谿公有名實則差新安山水窟
澤大生龍蛇舉世被其利何有蛭與鼃山髙谿水清其
芒例如碬嘗聞右軍硯風字琢手奢是名為水箕朶頤
駭唅呀松煤燼無餘惟恐中書了池寛水瀰漫挹彼如
尊洼陂陁浸半海揮灑生雲霞平生未嘗有夢寐江之
涯君今去為邦過此空成嗟包公尹端州歸不一硯拿
彘肝類安邑一笑春生華書生乞索態殆是心貪邪禰
衡泥所愛竟摻漁陽撾今冬與來春㑹有泛斗槎雄雯
或雌縵分送張華家
　　七言古
　　　答陳舜俞推官惠詩求全瓦古硯
　　　　　　　　　　　　　　　(宋/)韓　琦
鄴宫廢瓦埋煙草取之為硯成堅好求者如麻幾百年
宜乎今日難搜討吾邦巧匠世其業能辨瓌竒幼而老
隨材就器固不遺大則梁棟小棼橑必湏完者始稱珍
何殊巨海尋三島荆人之璧尚有瑕夏后之璜豈無考
况乎此物出坏陶千耕萬劚常翻攪吾今所得不專全
秘若英瑶藉文繅君詩苦擇未如意持贈只虞笑絶倒
君不見鎮圭尺二瑁四寸大小雖異皆君寶
　　　謝宼十一惠端硯　　　　　(宋/)陳師道
百工營才先利器市道居貨如作贅書生活計亦酸寒
斷磚半瓦寧求備端谿四山下龍淵鬱積中州清淑氣
金聲玉骨石為容河江屈流雲作使滑如女膚色馬肝
夜半神光際天地諸天散花百神喜知有聖人在當世
没人投深索千丈探頷適遭龍伯睡轆轤輓出萬人負
千歲之藏一朝致琢為時様供翰墨什襲包藏百金貴
北行萬里更衆目宼卿好事不計費南鄰居士卿之孫
豐悴相從不為異似憐陶瓦磨竈煤輟誦不減前人志
人言寒士莫作事鬼奪客偷天破碎龜玉韞匵與無同
錦衾還客棄佳惠衆所欲得當有縁天獨於余可無意
敢書細事注魚蟲要傳華嚴八千偈
　　　魯直惠洮河緑石作氷壺硯次韻
　　　　　　　　　　　　　　　(宋/)張　耒
洮河之石利劒矛磨刀日解十二牛千年荒徼困沙礫
一日見寶來中州黄子文章妙天下獨駕八馬森幢旒
平生筆墨萬金直竒煤利翰盈篋收誰持此硯參案几
風瀾近手寒生秋包持投我棄不惜副以清詩帛加璧
明窗試墨吐秀潤端谿歙州無此色野人齋房無翫好
慙愧衣冠陳祼國晁侯碧海為文詞盤礴萬頃澄清漪
新篇來如徹札箭勁筆更似畫沙錐知君自足報蒼壁
愧我空賦瓊瑰詩
　　　謝人惠硯　　　　　　　　(宋/)程　俱
帝鴻墨海世不見近愛端谿青紫硯谿流見底寒且清
光凝淺紺淵之精斧柯千古留仙局雲暗半山含紫玉
割雲鑱玉巧如神龍尾銅臺可奴僕君來自南數千里
不載珠璣如薏苡芊芊谿草裹石硯文字之祥直送喜
明窓大几墨花春爐火吐蘭千穗雲虚中含黙靜相對
那復草𤣥驚世人
　　　陳順之靈璧石硯山　　　　(宋/)樓　鑰
名畫法書環四壁中有米家真寶石璧峯森聳外澗流
他物雖竒敢爭席舊屬半山老仙人佛印乞之如乞鄰
阿童有力負之走一時攘取或紛綸此石天然非琢磨
是時有水生巖阿至今硯池尚餘潤歲月既久惜不多
幾年徒見士夫説一旦喜看形偃月傍連玉立兩於菟
主人照暎氷壺徹陳侯之富可敵國㑹有寶光驚四塞
呼童吸盡硯中水更為輕畨翫竒刻不堪回首江南李
空唱多愁似春水更不如此石千載傳玉砌雕欄等糠
粃寶晉得之真不易身後寧知亦輕棄只今傳翫知幾
人當日鎻窓空自秘端歙爭名南北部勿向雷門揚布
皷銅臺錫瓦更不須祇合觚稜蔭風雨
　　　賦張秋泉真人所藏硯山　　(元/)趙孟頫
泰山亦一拳石多勢雄齊魯青巍峩此石却是小岱嶽
峰巒無數生陂陁千巖萬壑來几上中有絶澗横天河
粤從混沌元氣判自然凝結非鐫磨人間竒物不易得
一見大叫爭摩挲米公平生好竒者大書深刻無差訛
傍有小硯天所造仰受筆墨如圓荷我欲為君書道徳
但願此石不用鵞巧偷豪奪古來有問君此意當如何
　　　硯山詩　　　　　　　　　(元/)揭傒斯
何年靈璧一拳石五十五峯不盈尺峯峯相向如削鐵
祝融紫盖前後列東南一泓尤可愛白晝𤣥雲生霮䨴
在唐已著羣玉賦入宋更受元章拜天台澒洞雲海連
戴氏藏之餘百年䕶持不涴權貴手倉皇獨與身俱全
帝旁真人乘紫霞尺書招之若還家陰崖洞壑寒谽谺
宛轉細路通褒斜崑崙蓬萊與方壺坐卧相對神仙居
硬黄從寫黄庭帖汗青或抄鴻寶書秦淮咽咽金陵道
此物幸不隨秋草願君谷神長不老淨几明窓永相保
　　　古硯歌　　　　　　　　　(元/)宋　无
神媧踏雲補天去遺下一團蒼黒天千年萬年乾不得
長帶盤古青紫煙玉工剖天天化石石内星精有餘魄
琱光發炯成禹璧海王川后輸元液帝青呵霧坤倪濕
匣月不開太陰泣破天殘缺無人補一穴絲絲漏春雨
空藏老石磨今古補天何時與天語
　　　賦翠濤硯　　　　　　　　(元/)倪　瓚
嶽翁常寶翠濤石今我還珍翠濤硯翠濤沄沄生縠紋
雲章龍文發竒變米芾硯山徒自惜此硯顚應未曾見
我初倉卒失神物玉蟾寂寞空瞻戀珠還合浦乃有時
洗滌摩挲氷玉姿書舟輕迅逐鳧鷖喜出火宅臨清漪
松雪磨香淬毛錐天影江波淡碧滋一詠新詩開我眉
　　　灘哥石硯歌　　　　　　　(明/)宋　濓
朱君嗜古米黻同三代彛器藏心胸灘哥古硯近獲見
驚喜奚翅逢黄琮硯煤敷紙巧摹榻訪我一一陳始終
有唐四葉崇象教梵僧航海來番禺手持貝葉寫健相
翻譯華竺談元空辭義幽深衆目識當時授筆唯房融
七月七日元神龍鬼工雷斧琢削古天光電影生新容
袤將四尺廣踰半作鎮弗遷猶華嵩渉唐入宋歲五百
但見寶氣浮晴虹南渡羣公競賞識氏名環列縈秋蟲
朔元雖以實内府棄寘但使煙埃封方今聖人重文獻
氊䝉舟載來江東風磨雨濯露精彩奉勅舁入文華宫
宮中日昃萬幾暇侍臣左右咸雲從紫端𤣥歙盡斥去
欣然為此回重瞳重瞳一顧光照日天章奎畫分纎濃
有才沈埋恨已久石如能語誇竒逢維昔成周全盛日
兊戈𦙍衣并大弓藏諸天府遺孫子用以鎮國昭無窮
願將斯硯傳萬世什襲不下古鼎鐘上明文徳化八極
下書寛詔蘇疲癃君方執筆掌綸誥願以此言聞帝聰
老臣作歌在何日洪武戊午當嚴冬
　　五言律
　　　硯　　　　　　　　　　　(唐/)李　嶠
左思裁賦日王充作論年光隨錦文發形帶石巖圓積
潤循毫裏開池小學前君苖徒見爇誰詠士衡篇
　　　古石硯　　　　　　　　　(唐/)李山甫
追琢他山石方圓一勺深抱真唯守墨求用每虛心波
浪因文起塵埃為廢侵憑君更研究何啻直千金
　　　龍尾石硯寄猶子逺　　　　(宋/)蘇　軾
皎皎穿雲月青青出水荷文章工㸃􁩜忠義老研磨偉
節何須怒寛饒要少和吾衰此無用寄與小東坡
　　　破硯　　　　　　　　　　(元/)楊　載
彼羙端谿石家藏歲月多亷隅皆破缺筋力盡研磨玉
亦堅而已星如粲者何向來曽自詭持用掇髙科
　　　破硯　　　　　　　　　　(元/)薩都拉
巨璞何人鑿磨穿偶至今系文虗緑潤雨氣共元陰瓦
礫開無異塵埃積轉深明光幾擕入徃事復何心
　　七言律
　　　襲美以紫石硯見贈以詩迎之
　　　　　　　　　　　　　　　(唐/)陸龜蒙
霞骨堅來玉自愁琢成飛燕古釵頭澄沙脆弱聞應伏
青鐵沈埋見亦羞最稱風亭批碧簡好將雲竇漬寒流
君能把贈行吟客徧寫江南物象酬
　　　以紫石硯寄魯望兼酬見贈　(唐/)皮日休
様如金蹙小能輕微潤將融紫玉英石墨一研為鳯尾
寒泉半勺是龍睛騷人白芷闗心切狎客紅筵奪眼明
兩地有期皆好用不湏空把洗谿聲
　　　元珍以詩送緑石硯所謂玉堂新様者
　　　　　　　　　　　　　　　(宋/)王安石
玉堂新様世爭傳况以蠻谿緑石鐫嗟我長來無異物
愧君持贈有佳篇久埋瘴霧看猶濕一取春波洗更鮮
還與故人袍色似論心於此亦同堅
　　　獲硯　　　　　　　　　　(宋/)劉克莊
二硯温如玉琢成信知天地有精英馬肝紫潤尤宜沐
鵒眼青圓宛似生未愛潘郎呼作友便教米老拜為兄
今年几案多竒獲應是儒生命漸亨
　　　再獲一硯自和　　　　　　　劉克莊
三硯聫翩買劵成絶勝玉杵聘雲英拊摩無粟向肌起
塗抹有花從筆生韞匵每愁逢暴客傾囊或笑費方兄
古來事業由勤苦不信磨穿道不亨
　　　謝書巢送宣和瀘石硯　　　(元/)虞　集
巢翁新得瀘州硯拂拭塵埃送老樵毁璧復完知故物
沈沙俄出認前朝毫翻夜雨天垂藻墨泛春氷夜應潮
恐召相如令草檄為懐諸葛渡軍遥
　　　端石硯　　　　　　　　　(元/)宋　无
千年嵒璞斬新硎一片琳腴截紫青雲漢帶星來玉匣
墨池蒸雨出滄溟煙開霧斂天晶彩海静江澄地典刑
要與陶泓作佳傳老磨松液寫黄庭
　　　鐵硯　　　　　　　　　　(元/)謝宗可
不用端谿割紫雲鑄來壯士鐵心存一方自出爐鎚巧
百錬元無斧鑿痕金炁冷涵池水潤土花腥蝕墨煙昬
堅剛千古難磨了誰為扶桑賦曉暾
　　五言絶句
　　　硯　　　　　　　　　　　(金/)李俊民
端谿温潤石價重百車渠一滴元潭水蠅頭萬巻書
　　　貯香室　　　　　　　　　(明/)盛時泰
花開硯池旁花落硯池底洗硯譯經時斛盡龍池水
　　七言絶句
　　　徐虞部以龍尾石硯邀余第品仍授來使持還
　　　　書府　　　　　　　　　(宋/)蔡　襄
玉質純蒼理緻精鋒鋩都盡墨無聲相如間道還持去
肯要秦人十五城
　　　偶於龍井辯才處得歙硯甚竒作小詩
　　　　　　　　　　　　　　　(宋/)蘇　軾
羅細無紋角浪平半丸犀璧浦雲泓午窗睡起人初靜
時聽西風拉瑟聲
　　　過餘干吴師中秀才以小詩惠歙硯次韻謝之
　　　　　　　　　　　　　　　(宋/)周必大
舊曽起草向明光獨與羅文近赭黄三載瓦池研竈墨
因君聊復夢羲皇
　　　洮石硯　　　　　　　　　(金/)馬延登
鸚鵡洲前抱石歸琢來猶自帶清輝芸窗盡日無人到
坐看元雲吐翠微
　　　銅雀䑓瓦硯　　　　　　　(金/)元好問
愛惜鉛華洗又看畫闌桂樹雨聲寒千年不作鴛鴦去
博得書生笑老瞞
　　　惜硯中花　　　　　　　　(元/)方　回
花擔移來錦繡叢小窗瓶水浸春風朝來不忍輕磨墨
　落硯香黏數㸃紅
　　　　硯　　　　　　　　　　　(明/)郭　登
　形模麤野已堪羞况復駑頑滑似油常笑石鄉才不逮
　有何功業便封侯
　
　
　
　
　
　
　
　
　
　
　
御定佩文齋詠物詩選卷一百八十一
　欽定四庫全書
御定佩文齋詠物詩選卷一百八十二
　　紙類
　　　五言古
　　　　詠紙　　　　　　　　　　(梁/)宣　帝
　皎白猶霜雪方正若布棊宣情且記事寧同魚網時
　　　　詠苔紙　　　　　　　　　(隋/)薛道衡
　昔時應春色引緑泛清流今來承玉管布字改銀鈎
　　　　使紙甚費　　　　　　　　(宋/)孔平仲
　家貧何所費使紙如使水親交或見遺自買不知幾置
　之几案間數軸俄空矣作字本不工學書非不喜不知
　何故盡疑若有神鬼若云隨置郵性復懶箋啟間或強
　為之皆出不得已横斜若幡脚齟齬如雁齒數易僅能
　成紛紛多廢委叙致失輕重畏慎防觸抵徃徃已緘封
　時時又刪洗遂令巾衍竭大半或縁此昔無楮先生云
　自蔡倫始假令行竹簡秃野未供使人生有知慧不若
愚且鄙古來取卿相未必皆經史誰教識㸃畫空耗五
斗米咄嗟為此詩又是一張紙
　　七言古
　　　答宋學士次道寄澄心堂紙百幅
　　　　　　　　　　　　　　　(宋/)梅堯臣
寒谿浸楮舂夜月敲氷舉簾勻割脂焙乾堅滑若鋪玉
一幅百錢曾不疑江南老人有在者為予常說江南時
李主用以藏秘府外人取次不得窺㝡後猶存數千幅
散入本朝誰謂竒漫堆閒屋任塵土七十年來人不知
而今制作已輕薄比於古紙誠堪嗤古紙精光肉理厚
邇歳好事亦稍推五六年前吾永叔贈予兩軸令寶之
是時頗叙此本末遂號澄心堂紙詩我不善書心毎愧
君又何此百幅遺重増吾赧不敢拒且置縑箱何所為
　　　題髙尚書藤紙畫雲林煙嶂圖
　　　　　　　　　　　　　　　(元/)柳　貫
髯翁昔飲西湖渌滿意看山山不足醉拈官紙寫秋光
割截五州雲一幅吾聞妙畫能通仙此紙度可支千年
祇愁蓬萊失左股六鼇戴之飛上天
　　　送奎章閣廣成局副楊元成奉㫖之徽州熟紙
　　　　因道便過家錢唐　　　　(元/)傅若金
新安江水清見底水邊作紙明於水兔白霜殘曉月空
鮫宫練出秋風起五雲髙閣染宸章最憶吴牋照墨光
明朝驛使江南去詔許千畨貢玉堂
　　五言律
　　　紙　　　　　　　　　　　(唐/)李　嶠
妙跡蔡侯施芳名左伯馳雲飛錦綺落花發縹紅披舒
卷隨幽顯亷方合軌儀莫驚反掌字當取葛洪規
　　七言絶句
　　　宫詞　　　　　　　　　　(唐/)王　建
千牛仗下放朝初玉案傍邊立起居每日進來金鳯紙
殿頭無事不教書
　　　書樂天紙　　　　　　　　(唐/)元　稹
金鑾殿裏書殘紙乞與荆州元判司不忍拈將等閒用
半封京信半題詩
　　　謝惠紙　　　　　　　　　(唐/)僧齊已
烘焙幾工成曉雪輕明百幅疊春氷何消才子題詩外
分與能書貝葉僧
　　　次韻宋肇惠澄心紙　　　　(宋/)蘇　軾
詩老囊空一不留百番曽作百金收知君也要雕肝腎
分我江南數斛愁
　　　其二
君家家學陋相如宜與諸儒論石渠古紙無多且分我
自應給札奏新書
　　　從宼生求茶庫紙　　　　　(宋/)陳師道
南朝官紙女兒膚玉版雲英比不如乞與此翁元不稱
他年留待大蘇書
　　　扈從上京學宫紀事　　　　(元/)周伯琦
黌舍重開大殿西牙符給事籍金閨唔吚日課繙青簡
　揮染還看寫赫蹏
　　　　謝靜逺惠紙　　　　　　　(元/)顧　瑛
　蜀郡金花新著様剡谿玉板舊齊名荷君寄我黟川雪
　猶帶漣漪㵼月聲
　　　　與唐惟勤索紙　　　　　　(明/)丘　吉
　魚網無功補蔡侯蜀江不洗薛濤愁教兒昨日繙詩稿
　書破芭蕉數幅秋
　　　　紙　　　　　　　　　　　(明/)毛鈺龍
　家住稽山剡水頭陳𤣥毛頴憶同游榮封楮國金符在
　尺素修成五鳯樓
　
　
　
　
　
御定佩文齋詠物詩選卷一百八十二
　欽定四庫全書
御定佩文齋詠物詩選卷一百八十三
　　箋類
　　　五言古
　　　　為傅建康詠紅箋　　　　　(梁/)江　洪
　雜彩何足竒唯紅偏作可灼爍類蕖開輕明似霞破縷
　質卷芳脂裁花承百和且傳别離心復是相思裹不值
　情牽人豈識風流座
　　　七言律
　　　　酬崔駙馬惠箋百張兼貽四韻
　　　　　　　　　　　　　　　　(唐/)楊巨源
　百張雲様亂花開七字文頭豔錦回浮碧空從天上得
　殷紅應自日邊來捧持價重凌雲葉封裹香深笑海苔
　滿篋清光應照眼欲題風韻愧凡才
　　　　襲羙以魚箋見寄因謝成篇　(唐/)陸龜䝉
　搗成霜粒細鱗鱗知作豪吟幸見分向日乍驚新繭色
臨風時辨白萍文好將花下承金粉堪送天邊詠碧雲
見倚小窗親襞染盡圖春色寄夫君
　　　酬魯望見答魚牋之什　　　(唐/)皮日休
輕如隱起膩如飴除却鮫工解製稀欲寫恐成河伯詔
試裁疑是水仙衣毫端白獺脂猶濕指下氷蠶子欲飛
若用莫將閒處去好題春思贈江妃
　　　以剡箋寄贈陳待詔　　　　(明/)陳　端
雲母光籠玉楮温得來元自剡谿濆清涵天姥峯頭雪
潤帶金庭谷口雲九萬未充王内史百畨聊贈杜參軍
從知醉裏縱横墨不到羊欣白練裙
　　七言排律
　　　燕枝板浣花牋寄合州徐文職方
　　　　　　　　　　　　　　　(宋/)石　介
合州太守鬢將絲聞說歡情尚不衰板與歌娘拍新調
牋供狎客寫芳辭木成文理差差動花暎谿光瑟瑟竒
名得只從嘉郡樹(燕枝木/嘉州出)様傳仍自薛濤時(有薛/濤牋)竒章
磊磊馳聲價江令翩翩落酒巵㡬首詩成卷魚子(有魚/子箋)誰
人唱罷泣燕枝紅牙管好同牀置紫竹笙宜一處施願
助風流向樽席杏花况是未離披
　　七言絶句
　　　宫詞　　　　　　　　　　　(唐/)王　建
内人對御疊花箋繡坐移來玉案邊紅蠟光中呈草本
平明舁出閣門宣
　　　酬周秀才　　　　　　　　　(唐/)施肩吾
三展蜀箋皆郢曲我心珍重甚瓊瑶應縁水府神龍睡
偷得鮫人五色綃
　　　寄温飛卿箋紙　　　　　　　(唐/)叚成式
三十六鱗充使時數畨猶得裹相思待將袍襖重鈔了
盡寫襄陽播掿詞
　　　寄弟洎蜀箋　　　　　　　　(唐/)韓　浦
十様蠻箋出益州寄來新自浣谿頭老兄得此全無用
助爾添修五鳯樓
　　　　贈箋紙吕生　　　　　　　(元/)朱徳潤
　玉肌匀膩粉初乾淡淡空青印碧䦨曉日長楊新賦就
　墨雲時度玉螭寒
　　　　其二
　羅文緝緝染湘流中瑩晴空一叚秋莫問汗青千古事
　漆書應讓管城侯
　
　
　
　
　
　
　
　
　
御定佩文齋詠物詩選卷一百八十三
　欽定四庫全書
御定佩文齋詠物詩選卷一百八十四
　　畫類
　　　五言古
　　　　求崔山人百丈崖瀑布圗　　(唐/)李　白
　百丈素崖裂四山丹壁開龍潭中噴射晝夜生風雷但
　見瀑泉落如潨雲漢来聞君冩真圗島嶼備縈廻石黛
　刷幽草層青澤古苔幽緘儻相傳何必向天台
　　　　瑩禪師房觀山海圗　　　　　李　白
　真僧閉精宇滅跡含達觀列障圗雲山攅峰入霄漢丹
　崖森在目清晝疑捲幔蓬壺来軒窗瀛海入几案煙濤
　爭噴薄島嶼相凌亂征帆飄空中瀑水灑天半崢嶸若
　可陟想像徒盈歎杳與真心冥遂諧静者翫如登赤城
　裏掲步滄洲畔即事能娛人從兹得消散
　　　　觀江淮名勝圗　　　　　　(唐/)王昌齡
　刻意吟雲山尤知隠淪妙逺公何為者再詣臨海嶠而
我髙其風披圗得遺照援毫無逃境遂展千里眺淡掃
荆門煙眀標赤城燒青蔥林間嶺隠見淮海徼但指香
爐頂無聞白猿嘯沙門既云滅獨往豈殊調感對懐拂
衣胡寜事漁釣安期始遺舄千古謝榮耀投迹庻可齊
滄浪有孤棹
　　　劉相公中書江山畫障　　　(唐/)岑　參
相府徴墨妙揮毫天地窮始知丹青筆能奪造化功瀟
湘在簾間廬壑横座中忽疑鳳凰池暗與江海通粉白
湖上雲黛青天際峰晝日恒見月孤帆如有風巖花不
飛落澗草無春冬擔錫香爐緇釣魚滄浪翁如何平津
意尚想塵外蹤富貴心獨輕山林興彌濃喧幽趣頗異
出處事不同請君為蒼生未可追赤松
　　　㑹稽王處士草堂壁畫衡霍諸山
　　　　　　　　　　　　　　　(唐/)劉長卿
粉壁衡霍近羣峰如可攀䏻令堂上客見盡湖南山青
翠數千仞飛来方丈間歸雲無處滅去鳥何時還勝事
日相對主人常獨閒稍看林壑晚佳氣生重關
　　　畫松　　　　　　　　　　(唐/)元　稹
張璪畫古松往往得神骨翠帚掃春風枯龍戛寒月流
傳畫師輩竒態盡埋沒纎枝無蕭灑頑榦空突兀乃悟
塵埃心難狀煙霄質我去淅陽山深山看真物
　　　書鄢陵王主簿所畫折枝　　(宋/)蘇　軾
論畫以形似見與兒童鄰賦詩必此詩定非知詩人詩
畫本一律天工與清新邉鸞雀寫生趙昌花傳神何如
此兩幅疎淡含精匀誰言一㸃紅解寄無邉春
　　　次韻魯直書伯時所畫王摩詰　蘇　軾
前身陶彭澤後身韋蘇州欲覓王右丞還向五字求詩
人與畫手蘭菊芳春秋又恐兩皆是分身来入流
　　　孫知微畫　　　　　　　　(宋/)文　同
太古竒偉士精思獨於畫馳心入茫昧萬物赴揮灑當
時一名重顧陸非爾亞卓哉青城筆妙絶冠天下煌煌
九天仗一一若神寫吾恐千載後是終難繼者
　　　孫懐恱畫　　　　　　　　　文　同
孫老抱竒筆臨紙恣揮灑從頭掃亂石磥砢随墨下焦
頑與圎潤無一不精者誰信萬鈞重卷之不盈把
　　　題畫　　　　　　　　　　(宋/)朱　子
青鸞凌風翔飛仙窈窕姿髙挹謝塵境妙顔粲瓊蕤登
霞抗玉音結霧吹參差神鈞舞空洞𤣥露湛宵暉山中
玉斧家胡不一来嬉真凡路一分元運千年期
　　　借王嘉叟所藏趙祖文畫孫興公天台賦凝思
　　　　幽巖朗詠長川一幅有契於心因作
　　　　　　　　　　　　　　　　朱　子
翩然乘孤鶴往至蒼崖巔上有桂樹林下有清泠淵洗
心詠太素汎景窺靈詮棲身托嵗暮畢此巖中縁
　　　題范寛秋山小景　　　　　(宋/)樓　鑰
山髙最難圗意足不在大尺楮渺千里長江浸横翠人
家雜煙樹戃怳徒意㑹茍或森三尺便若俗子對此畫
格律嚴興寄獨超邁洗眼映窓眀妙處乃不昧流泉見
原委著屋分向背推車度危橋指路向闗隘輕舟最渺
茫浦嶼如有待山稜瘦露骨汀洲横若帶木葉黄欲脱
秋容儼然在霜餘無片雲歴歴數沙界搜尋目力疲欲
賦無可奈近山才四寸萬象紛納芥欲識無窮意聳翠
更天外
　　　題丁生所藏錢舜舉山水　　(元/)龔　璛
寒谿深無魚扁舟小如屐舉世相為浮更用一篙力畫
彼山中人憩此松下石
　　　趙千里小景　　　　　　　(元/)郭天錫
鸜鵒喧栁隂生鵞樂清泚竹風遞荷氣長夏凉如水王
孫翰墨仙丹青絶紈綺何當著幽人艇子沙頭艤
　　　題髙尚書秋山暮靄圗　　　　郭天錫
逺樹含空煙羣峰緘積翠離離鴈外檣落日來天際髙
侯丘壑心㸃墨悟三昧我欲畫滄洲晝長枕篷睡
　　　為方厓畫山就題　　　　　(元/)倪　瓉
摩詰畫山時見山不見畫松雪自纒絡飛鳥亦閒暇我
初學揮染見物皆畫似郊行及城游物物歸畫笥為問
方厓師孰假孰為真墨池挹涓滴寓我無邉春
　　　趙善長山水　　　　　　　(元/)王　逢
畫師今趙原東吳諒無䨇寸毫九鼎重烏獲力靡扛翠
樹擁羽旂深崦敞雲窗參差見罍斚不無酒盈缸老山
石黄色挿脚琉璃江隠若赤壁壘勢壓曹魏邦何當柔
猛虎蛟鱷遂我降欠伸列仙崖嚏咳漁蠻矼
　　　題盛懋畫　　　　　　　　(元/)郭　鈺
逺島映微紅疎林帶寒綠石上一柴闗谿邉兩茅屋輕
風花落地細雨雲歸谷側耳試閒聴疑聞紫芝曲
　　　題蔣廷暉小景　　　　　　(眀/)郭　登
我家南山中柴門别經乆不知今春來新添幾株栁清
江閒釣竹鷗鷺還来否對此忽相思長歌獨搔首
　　七言古(附長短句/)
　　　山水粉圖　　　　　　　　(唐/)陳子昻
山圗之白雲兮若巫山之髙丘紛羣翠之鴻溶又似蓬
瀛海水之周流信夫人之好道愛雲山以幽求
　　　觀博平王志安少府山水粉壁
　　　　　　　　　　　　　　　(唐/)李　白
粉壁為空天丹青狀江海游雲不知歸日見白鷗在博
平真人王志安沈吟至此願挂冠松谿石磴帶秋色愁
客思歸坐曉寒
　　　同族弟金城尉叔卿燭照山水壁畫歌
　　　　　　　　　　　　　　　　李　白
髙堂粉壁圗蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山隂晴
後雪廻谿碧流寂無喧又如秦人月下窺花源了然不
覺清心魂祇將叠嶂鳴秋猿與君對此歡未歇放歌行
吟達眀發却顧海客揚雲帆便欲因之向溟渤
　　　當塗趙炎少府粉圗山水歌　　李　白
峨嵋髙出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意渺綿三江七澤情洄沿驚濤洶湧向何處
孤舟一去迷歸年征帆不動亦不旋飄如随風落天邉
心揺目斷興難盡幾時可到三山巔西峰崢嶸噴流泉
横石蹙水波潺湲東崖合沓蔽輕霧深林雜樹空芊綿
此中冥昧失晝夜隠几寂聽無鳴蟬長松之下列羽客
對座不語南昌仙南昌仙人趙夫子妙年歴落青雲士
訟庭無事羅衆賔杳然如在丹青裏五色粉圗安足珍
真仙可以全吾身若待功成拂衣去武陵桃花笑殺人
　　　奉先劉少府新畫山水障歌　(唐/)杜　甫
堂上不合生楓樹怪底江山起煙霧聞君掃却赤縣圗
乘興遣畫滄洲趣畫師亦無數好手不可遇對此融心
神知君重毫素豈但祁岳與鄭䖍筆迹逺過楊契丹得
非元圃裂無乃瀟湘翻悄然坐我天姥下耳邉已似聞
清猿反思前夜風雨急乃是蒲城鬼神入元氣淋漓障
猶濕真宰上訴天應泣野亭春還雜花逺漁翁暝踏孤
舟立滄浪水深青溟闊欹岸側島秋毫末不見湘妃鼓
瑟時至今斑竹臨江活劉侯天機精愛畫入骨髄自有
兩兒郎揮灑亦莫比大兒聰眀到䏻添老樹巔崖裏小
兒心孔開貌得山僧及童子若耶谿雲門寺吾獨胡為
在泥滓青鞵布韈從此始
　　　戲題王宰畫山水圗歌　　　　杜　甫
十日畫一水五日畫一石䏻事不受相促廹王宰始肯
㽞真跡壯㢤崑崙方壺圗挂君髙堂之素壁巴陵洞庭
日夲東赤岸水與銀河通中有雲氣随飛龍舟人漁子
入浦溆山木盡亞洪濤風尤工逺勢古莫比咫尺應須
論萬里焉得并州快剪刀剪取吳松半江水
　　　觀于舎人壁畫山水　　　　(唐/)王季友
野人宿在山家少朝見此山謂山曉半壁䏻棲嶺上雲
開簾欲放湖中鳥獨㘴長松是阿誰再三招手起来遲
于公大笑向余説小弟丹青䏻爾為
　　　辭諸畫連句柏梁體　　　　(唐/)闕　名
吳生畫勇正㦸攅出變竒勢千萬端蒼蒼鬼怪層壁寛
覩之悤悤毛髮寒稜伽之力所疲殫李真周昉優劣難
活禽生卉推邉鸞花房嫩彩猶未乾韓幹變態如激湍
昔者畵壁勢未殫後人新畵何汗漫
　　　趙令晏崔白大圗幅徑三丈　(宋/)蘇　軾
扶桑大繭如甕盎天女織綃雲漢上往来不遣鳳銜梭
誰能鼓臂投三丈人間刀尺不敢裁丹青付與濠梁崔
風蒲半折寒鴈起竹間的皪横江梅畵堂粉壁翻雲幕
十里江天無處著好卧元龍百尺樓笑看江水拍天流
　　　李思訓畫長江絶島圗　　　　蘇　軾
山蒼蒼江茫茫小孤大孤江中央厓摧路絶猿鳥去惟
有喬木攙天長客舟何處来櫂歌中流聲抑揚沙平風
軟望不到孤山久與船低昂峨峨雨煙鬟曉鏡開新妝
舟中賈客莫漫狂小姑前年嫁彭郎
　　　晚秋煙波圗　　　　　　　(宋/)文　同
直于一丈素寫盡千里景雲山杳杳已成秋煙水漻漻
方入暝君應無心得此畫我豈有言䏻爾詠
　　　題商徳符學士桃源春曉圗　(元/)趙孟頫
宿雲初散青山濕落紅繽紛流水急桃花源裏得春多
洞口春煙揺綠蘿緑蘿揺煙挂絶壁飛流直下三千尺
瑶草離離滿澗阿長松落落凌空碧雞鳴犬吠自成邨
居人至老不相識瀛洲仙客知仙路㸃染丹青寄輕素
何處有山如此圗移家欲向山中住
　　　髙尚書夜山圗　　　　　　(元/)鮮于樞
世人看山在山下李侯看山向絶頂世人畫山畵白日
髙侯畵山摹夜景絶頂看山山更竒夜景摹出人少知
逺山蒼蒼近山黒巖樹歴歴汀樹微天髙露下暮潮息
月眀一片寒江遲藏深樂淵潜驚定安林棲耳絶城市
喧心息聲利機古人無因駐清景髙侯有筆能奪移容
翁復作有聲畫冥搜天巧為補遺後来知有李侯之徳
髙侯畫千年人誦容公詩
　　　李思訓妙筆　　　　　　　(元/)鄧文原
李侯丹青勝結緑貝闕珠宫看不足偶硏丹碧想春山
萬壑千峰僅盈幅應知深處有神仙花落花開度嵗年
扁舟自是尋真侣為覓桃源一洞天
　　　王摩詰春谿捕魚圗　　　　　鄧文原
輞川之景天下竒我惜曽聞不曾識若人筆端斡元氣
萬頃煙濤歸咫尺漁翁生事浩無窮醉挹青藍洗胷臆
或披蓑笠卧寒蟾或倚孤篷蘸空碧静觀此理良可娯
應須仰慕王摩詰
　　　寫廬山圗上　　　　　　　(元/)虞　集
憶昔繫船桑落洲洲前五老當船頭風吹雲氣迷谷起
霜堕楓葉令人愁髙人祇在第九疉太白一去三千秋
石橋二客如有待裹茶試泉春巖幽
　　　題華岳江城圗　　　　　　(元/)楊　載
華岳䏻詩世有名學畫丹青亦豪放此圗似寫安慶城
雉堞樓臺儼相向北風將至江面黒千艘萬艘爭避匿
滄溟涌溢水倒流南嶽動揺天柱側蛟龍戲落秋潭底
素練平鋪八千里時清好伴釣魚翁閒弄輕舟煙霧裏
　　　吳真人京館畫壁　　　　　(元/)薩都拉
硯池花落丹水香步虚白日聲琅琅江南道士愛瀟灑
新粉素壁如秋霜王郎酒酣衫袖濕醉眼朦朧電光急
𤣥龍雲重雨脚斜白兔秋髙月中泣倦游借榻日觀東
恍惚夜夢三湘中鷓鴣聲斷江路逺青林雨暗春濛濛
　　　題趙文敏木石有先師題於上
　　　　　　　　　　　　　　　(元/)張　翥
吳興筆法妙天下人藏片楮無遺者南陽詩律動江湖
一篇才出人爭冩二老風流傾一時只今傳畵仍傳詩
清㴠月露秋見影黒入雷雨寒無姿仇山黄鶴去不返
苕谿鷗波嵗俱晚好呼鐡爪夜錚錚刻向青珉照人眼
　　　題山水圗　　　　　　　　(元/)貢師泰
前山後山雲亂起山脚入谿清見底谿南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇来籬根老人曵杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後来莘渭寜無人茫茫耕釣去不巳
武陵竟隔桃花春
　　　題江隂丘文中山水圗　　　　貢師泰
老龍渇飲池中墨飛上半天成崱屴雲煙著地凝不開
白晝神驅太隂黒筆端巧奪造化功咫尺峰巒千萬重
長林似灑楓葉雨虚亭不動松花風隔江更有山無數
江上扁舟纔半渡他年白髮許重来為君别寫容城賦
　　　題雲西畫卷　　　　　　　(元/)吳　鎮
雲西老人清且竒随意㸃筆自合詩髙尚不趨車轍跡
新圗不譲虎頭癡谿中有人空佇立江上征帆歸去遲
何處谿歌聲欵乃碧雲疎樹晚離離
　　　題秋山風雨圗　　　　　　(元/)郭　鈺
平生最愛米家畵君之此圗妙天下鳥分歸路雲不開
樹壓懸崖雨如瀉倚江茅屋何人住蘆竹蕭蕭出無路
似我還山煙雨中閒来只讀秋陽賦
　　　題碧山圗　　　　　　　　(元/)趙　汸
嘗愛李太白興来棲碧山山中别有一天地惜無圗畵
㽞人間誰為碧澄翁久向山中住栽花種栁待春風忽
見新圗識其趣青山淡淡雲離離小橋流水㴠清漪抱
琴擇勝可終日安得似汝圗中時韓侯好詩仍好畫嗜
酒不憂官長怪欲圗李白碧山居酒禁方嚴筆如借知
翁有子舊曽遊澹泊無營心日休圗成漫與翁為夀願
翁長樂無虞憂
　　　趙千里夜潮圗　　　　　　(眀/)王　冕
去年夜渡西陵關待渡兀立江上灘灘頭潮来倒雪屋
海面月出行金盤冰花著人如撒霰過耳斜風快如箭
叫霜鴻鴈零亂飛正似今年畵中見寒煙漠漠天冥冥
展玩陡覺心神清便欲吹簫騎大鯨去看海上三山青
　　　劉松年畫　　　　　　　　(眀/)髙　啓
樵青刺篙勝揺槳船頭分流水聲響青山淼淼波漾漾
白鷗飛過時一兩載書百卷酒十壺日斜出遊女兒湖
鄰舟買得巨口鱸醉拍銅斗歌嗚嗚此樂除却江南無
　　　題桶底仙山圗　　　　　　(眀/)顧　禄
昔人夜投逆旅中戯將指爪呈神工颼颼逸響如飄風
桶底刻出蓬萊宫狀如六鼇擁虚空戴山出沒滄溟東
瓊臺瑶闕知幾重千門萬戸遥相通儼然中坐一老翁
星眸霞臉冰雪容羣真左右来相從或翳白鳯騎青龍
仙女七十如花紅各執樂器笙與鏞鈞天一曲奏未終
雙成勸酒琉璃鍾谷神長生夀無窮出入造化超鴻濛
我欲上天躡紫虹髙歩去逐東王公
　　　題趙原臨髙尚書山水小幀　(明/)張　適
有元畵山誰第一燕都獨數髙尚書盛名不在吳興下
米虎用墨渾無殊江南趙原最晚出蓄得髙宰㽞真跡
行披坐閲無暫停肯綮皆將飽胷臆貌此小幀雲山圗
萬里不盡墨糢糊綠樹人家春晝晚當門縹緲風煙湖
儼與前朝合作符何啻禊帖唐鉤摹黄庭畫賛雖小字
位置舂容大無異平原一變為穹碑任筆縦横亦適意
趙卿得此變化筆知爾當今盡無敵酒酣試倒金壺汁
元氣淋漓神鬼泣趙卿趙卿誠莫當我有古紙久矣藏
幾時邀君吸百觴為我乘興揮毫芒使人復覩尚書郎
髙堂素壁生輝光
　　　題王叔眀墨竹為鄭叔度賦　(眀/)方孝儒
吳下王䝉藝且文吳興趙公之外孫黄塵飄蕩今白髮
典刑逺矣風流存華亭朱芾稱善畵每觀蒙畫必歎詫
謂言妙處逼古人世俗相傳倍増價昔年夜到南屏山
髙堂素壁五月寒壁間舉目見脩竹煙雨冥漠蛟龍蟠
呼童秉燭久不寐細看醉墨王䝉字固知䝉也好天趣
畫師豈解知其意分枝綴葉人所知要外枝葉求神竒
天機貴足不貴似此事不可傳諸師麟谿鄭君好竒士
愛畫猶能賞其趣於乎世間作者非不多鄭君甚少可
奈何
　　　題畫　　　　　　　　　　(眀/)于　謙
江邨昨夜西風起木葉蕭蕭堕江水水邉蘋蓼正開花
妝㸃秋容畫圗裏小舟一葉弄滄浪釣得鱸魚酒正香
醉後狂歌驚宿鴈蘆花兩岸月蒼蒼
　　　題鍾馗圗　　　　　　　　(明/)凌雲翰
湖風吹沙目欲眯官栁揺金梅綻蘂終南進士倔然起
帶束藍袍靴露趾手掣硬黄書一紙若曰上帝錫爾祉
蝟磔于思含老齒頤指守門荼與壘肯放妖狐揺九尾
一聲爆竹人盡靡眀日春光萬餘里
　　　謝孔昭臨黄大癡畫　　　　(眀/)吳　寛
大癡道人避世士移家舊隠虞山裏早年能畫老入神
落筆虞山宛相似深林依稀邨塢重水口近與昆湖通
髙岡磈􁀙勢欲堕此老前身黄石公百年以後誰其亞
昔者吳門稱老謝案頭臨畵似臨書咄咄逼人真可詫
風流前輩杳難攀謔語空傳謝叠山窗中逺岫依然在
天際春雲仍自還
　　　題髙房山山水　　　　　　　吳　寛
燕南蹙翠維房山髙公昔者生其間戲拈畫筆少眀豁
玉女峰亞垂煙鬟積雨初收隔春樹望見人家塢邉住
亦知中有王維詩行到水窮無覓處
　　　沈石田追倣黄大癡長卷為林御史舜舉題
　　　　　　　　　　　　　　　　吳　寛
大癡道人顧長康平生癡絶仍畵絶長卷當年我亦觀
大略猶能為人説山川歴歴百里開彷彿扁舟適吳越
平林曲岸客共游複嶂重湖天所設漁工樵子互出沒
定有髙人在巖穴墨瀋淋漓拾未能信得畫家山水訣
為人說此亦徒然把筆安能指下傳對本臨摹未為苦
運思想像誰䏻專晴窓設色手自改輸與吾鄉沈石田
　　　題安城彭學士山水圗　　　(眀/)程敏政
何人結屋青山裏終日開窗見山喜近峰錯落走簷牙
逺岫蜿蜒挿天嘴澄江一道山前過短棹平分浪痕破
船頭水氣綠侵衣載酒髙人面山坐石泉下衝沙渚渾
桑榆接地成深邨柴扉欲扣不可到或有細路通雲根
竹鶴老人名畵手半幅生綃大于斗水分山斷意無窮
目送飛鴻度江口安城先生塵慮脫南望鄉人楚天闊
髙堂永日對山歌蕭蕭凉風起蘋末
　　　題杜東原先生雨景　　　　(眀/)沈　周
老原作畵墨法熟紙上沈沈潑墨緑重林濕葉欲墮地
合磵流淙似鳴玉廬山九叠翠不乾秋影平吞此長幅
借看真怕雨拂面要為時人洗雙目滕王珠簾正堪卷
董家破屋不可宿出門一笑青天髙猶怪春泥汙吾足
　　　唐寅畵山水歌　　　　　　(眀/)祝允眀
杜陵一匹好東絹韋郎上植松兩榦唐寅今如曹不興
有客乞染淞江綾前山如笑後如怒疎林如雨密如霧
黯黯渾疑隔千里蜿蜒忽辨縁谿路黒雲沍蒼厓丹霞
標赤城壯哉畫工力九州通尺屏兩崖逺立觢兩角一
道空江浸寥廓吳綾本自淞水剪誰把淄渑辨清濁茅
齋傍江絶低小羡爾髙居長自好今年呉地幾魚鼈看
畫轉覺心熱惱黄金壺中一斗汁我欲濡毫映手濕莫
教童子誤攐翻忽使癡龍攜雨出
　　五言律
　　　題襄陽圗　　　　　　　　(唐/)徐安貞
畫得襄陽郡依然見昔逰峴山思駐馬漢水憶回舟丹
壑常含霽青林不換秋圗書空咫尺千里意悠悠
　　　題𤣥武禪師屋壁　　　　　(唐/)杜　甫
何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真随惠逺逰
　　　觀李固請司馬弟山水圗　　　杜　甫
簡易髙人意匡牀竹火爐寒天㽞逺客碧海挂新圗雖
對連山好貪看絶島孤羣仙不愁思冉冉下蓬壺
　　　其二
方丈渾連水天台總映雲人間常見畵老去恨空聞范
蠡舟偏小王喬鶴不羣此生随萬物何路出塵氛
　　　其三
髙浪垂翻屋奔崖欲壓牀野橋分子細沙岸繞微茫紅
浸珊瑚短青懸薜荔長浮查並坐得仙老暫相將
　　　嚴公廰宴同詠蜀道畫圗　　　杜　甫
日臨公館静畵列地圗雄劒閣星橋北松州雪嶺東華
彛山不斷吳蜀水相通興與煙霞㑹清樽幸不空
　　　題山水障子　　　　　　　(唐/)張　祜
一見秋山色方憐畫手稀波濤連壁動雲物下簷飛嶺
樹冬猶發江帆暮不歸端然是漁父相向日依依
　　　題右丞山水障子　　　　　　張　祜
精華在筆端咫尺匠心難日月中堂見江湖滿座看夜
凝嵐氣濕秋浸壁光寒料得昔人意平生詩思殘
　　　綿州中丞以江山小圗逺垂賜及兼寄詩
　　　　　　　　　　　　　　　(唐/)李　朋
巴江與雪山并邑共回環圗寫丹青内分眀煙靄間移
居名郡邑助我小齋閒日想登臨處髙蹤不可攀
　　　陳式水墨山水　　　　　　(唐/)方　干
造化有功力平分歸筆端谿如冰後聽山似燒來看立
意雪髯出支頤煙汗乾世間從爾後應覺致名難
　　　余嘗有雪景一絶為人所諷吟段賛善小筆精
　　　　微忽為圗畫以詩謝之　　(唐/)鄭　谷
賛善賢相後家藏名畵多㽞心於繪素得意在煙波屬
興同吟詠成功更琢磨愛余風雪句幽絶寫漁蓑
　　　宋復古畫瀟湘晚景圗　　　(宋/)蘇　軾
西征憶南國堂上畵瀟湘照眼雲山出浮空野水長舊
㳺心自省信手筆都忘會有衡陽客来看意渺茫
　　　心老久許為作畵未果以詩督之
　　　　　　　　　　　　　　　(宋/)陳與義
布衲王摩詰禪餘寄筆端試將能事廹肯作畵工難秋
入無聲句山連欲雨寒平生夢想處奉乞小㠝岏
　　　贈畫工　　　　　　　　　(宋/)裘萬頃
綵筆三生夢春蓮萬葉花笑人為市道随分足生涯山
路浄如水谿流淺見沙能来良不惡看爾傲煙霞
　　　米元暉雲山短卷　　　　　(元/)鄧文原
芳草孤舟渡幽居一徑通江湖春雨外墟里暮煙中機
息鷗先下花飛水自東臨流無限意畫史若為工
　　　殘畫　　　　　　　　　　(元/)楊　載
破裂無邉幅華堂棄置餘蒼松深踞地白鶴上凌虚風
格猶森若丹青總翳如苦心絶人事誰見用功初
　　　趙道士山水圗　　　　　　(元/)掲傒斯
悄愴寒山曉凄迷野水昏長橋通古寺小艇背衡門路
盡雙松上雲生亂石根如行南嶽暮遥見祝融尊
　　　殘畫　　　　　　　　　　(元/)薩都拉
勝境不可得生綃餘舊圗丹青初彷彿塵土半糢糊蝴
蝶飛疑去波濤折轉無良工今豈少為爾一長吁
　　　桃源圗　　　　　　　　　(元/)傅若金
聞說避秦地花間忘嵗年偶逢漁父問長使世人傳丘
壑渾疑幻林廬或近仙至今圗畵裏時憶武陵船
　　　閻立本西嶺春雲　　　　　(元/)吳　鎮
西山髙五臺縹緲出蓬萊春半花争發宵征客倦来短
橋流曲水危壁覆蒼苔宣廟曽㽞賞臨風媿匪材
　　　李昭道畫卷　　　　　　　　吳　鎮
人愛山居好何如此際便家規仍小異幽致更超然暮
靄映髙樹柴扉遶細泉新圗不可再展閲憶唐賢
　　　子乆為危太樸畫　　　　　　吳　鎮
子乆丹青好新圗更擅長浮空煙水闊倚岸樹隂凉咫
尺分濃淡髙深見渺茫知君珍重意愈久豈能忘
　　　王晋卿萬壑秋雲圗　　　　(元/)黄公望
雨霽雲仍碧天髙氣且清霜楓紅欲盡澗瀑落長鳴岫
嶺蒼茫景江湖浩蕩情應知卧雲者奚尚避秦名
　　　為袁清容長幅　　　　　　　黄公望
入山眺竒壑幽致探何窮一水青岑外千巖綺照中蕭
森凌雜樹燦爛映丹楓有客茅茨裏居然隠者風
　　　顧愷之秋江晴嶂圗　　　　　黄公望
三絶如君少斯圗更擅長設施無斧鑿㸃染自微茫山
碧林光浄江清秋氣凉憐余瞻對久疑入白雲鄉
　　　題米芾小景　　　　　　　(元/)楊維楨
煙霧林梢出蒼翠望中分山溜雜人語谿雲亂鶴羣石
梁逢釋子巖屋隠徵君皴皵誰家筆披圗有篆文
　　　題畫　　　　　　　　　　(元/)鄭允端
誰貌江南景風煙萬里寛金銀開佛寺紫翠出林巒逺
客馳行役幽人賦考槃蒼茫無限意撫卷為盤桓
　　　書雲林畫林亭逺岫　　　　(眀/)吕　敏
憶過梁谿宅于今向廿年賦詩清閟閣試茗惠山泉夜
雨牽離夢春雲黯逺天鄉情與客思看畫共茫然
　　　題馬文璧畫　　　　　　　(眀/)貝　瓊
小橋危跨壑破屋幸依山避地人相過朝天客未還麝
眠春草外猿挂古松間寂寞南窻日殘書亦乆閒
　　　題姚公綬山水　　　　　　(眀/)張　寧
幽意冩不盡萬山深更深白雲無出處綠樹漫成林啼
鳥醒人夢流泉浄客心何當随釣艇看奕草堂隂
　　　題蘇子瞻遊赤壁圗　　　　(眀/)何景眀
垂老黄州客髙秋赤壁船三分㽞古跡兩賦到今傳落
日寒江動青天斷岸懸畵圗誰省識千載尚雲煙
　　五言排律
　　　奉和李右相書壁畫山水　　(唐/)孫　逖
廟堂多暇日山水契中情欲寫髙深趣還因藻繪成九
江臨户牖三峡遶檐楹花栁窮年發煙雲逐意生能令
萬里近不覺四時行氣染荀香馥光含樂鏡清詠歌齊
出處圗畫表冲盈自保千年遇何論八載榮
　　　奉觀嚴鄭公廳事岷山沲江畫圗十韻
　　　　　　　　　　　　　　　(唐/)杜　甫
沲水臨中座岷山到北堂白波吹粉壁青嶂挿雕梁直
訝杉松冷兼疑菱荇香雪雲虚㸃綴沙草得微茫嶺鴈
随毫末川蜺飲練光霏紅洲蘂亂拂黛石蘿長暗谷非
闗雨丹楓不為霜秋成𤣥圃外景物洞庭傍繪事功殊
絶幽襟興激昻從来謝太傅丘壑道難忘
　　　府試觀開元皇帝東封圗　　(唐/)馬　戴
儼若翠華舉登封圗乍開冕旒眀主立冠劒侍臣陪迹
類飛仙去光同拜日来粉痕疑檢玉黛色訝生苔挂壁
雲將起凌風仗若廻何年復東幸魯叟望悠哉
　　七言律
　　　南省轉牒欲具注國圗令盡通風俗故事
　　　　　　　　　　　　　　　(唐/)栁宗元
聖代提封盡海壖狼荒猶得紀山川華彛圗上應初錄
風土紀中殊未傳椎髻老人難借問黄茅深峒敢㽞連
南宫有意求遺俗試檢周書王㑹篇
　　　贈寫御真李長史　　　　　(唐/)李　逺
玉座煙銷硯水清龍髯不動彩毫輕初分隆準山河秀
乍㸃重曈日月眀宫女捲簾皆暗認侍臣開殿盡遥驚
三朝供奉無人敵始覺僧繇浪得名
　　　觀項信水墨畫　　　　　　(唐/)方　干
險峭雖從筆下成精能皆自意中生倚雲孤檜知無朽
挂壁髙泉似有聲轉扇驚波連岸動廻燈落日向山眀
小年師祖今過祖異域應傳項信名
　　　項洙處士畫水墨釣臺　　　　方　干
畫石畫松無兩般猶嫌瀑布畫聲難雖云知慧生靈府
要且工夫在筆端潑處便連隂洞黒添来先向朽枝乾
我家曽寄雙臺下往往開圗盡日看
　　　水墨松石　　　　　　　　　方　干
三世精䏻舉世無筆端狼籍見工夫添来勢逸隂崖黒
潑處痕輕灌木枯垂地寒雲吞大漠過江春雨入全吳
蘭堂坐乆心彌惑不道山川是畵圗
　　　送醉畫王處士　　　　　　(唐/)李　洞
幾年乘興住南吳狂醉蘭舟夜落湖别後鶴毛描轉細
近来牛角飲還麤同餐夏果山何處共釣秋濤石在無
闗下相逢怪予老篇章役思繞寰區
　　　扇上畫牡丹　　　　　　　(唐/)羅　隠
為愛紅芳滿砌階敎人扇上畫將来葉随綵筆参差長
花逐輕風次第開閒挂幾曽停蛱蝶頻揺不怕落莓苔
根深無地如仙桂疑是嫦娥月裡栽
　　　李伯時畫其弟亮功舊隠宅圗
　　　　　　　　　　　　　　　(宋/)蘇　軾
樂天早退今安有摩詰長閒古亦無五畝自栽池上竹
十年空看輞川圗近聞陶令開三徑應許揚雄寄一區
晚嵗與君同活計如雲鵞鴨散平湖
　　　題顧善夫所藏張僧繇畫翠嶂瑶林圖
　　　　　　　　　　　　　　　(元/)鄧文原
善夫夙有耽竒癖珍秘何須羡賈胡徽廟未銷當日字
僧繇仍見昔年圗千林厯落人煙密萬里縈廻鳥道孤
幾欲臨風試題句恍疑身世在冰壺
　　　劉松年春山仙隠圗　　　　　鄧文原
綠栁疎花遶舍栽長松灌木覆亭䑓雲巒倒影水天夐
蒲葦有聲山雨来内史幽情觴詠樂右丞别業畵圗開
何時許我逰真境野色橋邉踏紫苔
　　　吳道𤣥五雲樓閣圗　　　　　鄧文原
觀閣嵯峨起日邉春雲靉靆倚層巔天低青海一杯水
山落齊州九㸃煙百尺長松神闕外千秋靈柏古壇前
遨逰盡是蓬山侣瑶草金芝不計年
　　　王維秋林晚岫圗　　　　　　鄧文原
千峰凝翠宛神州中有仙人寤寐遊林麓漸看紅葉暮
風煙俄入野塘秋揺揺小艇尋谿轉寂寂雙扉向晚投
我欲探幽未能去畫中真境許誰儔
　　　題洪谷子楚山秋晚圗　　　　鄧文原
舊知洪谷古先儔五尺横圗見十洲千嶂排空青玉立
一江流水白雲浮琱簷共話當年雨丹葉誰憐滿徑秋
最是無聲詩思好恍然身在赤城遊
　　　趙千里山水長幅　　　　　　鄧文原
蒼山髙處白雲浮樓閣参差帶逺洲千尺虬龍依絶壁
一羣鸛鶴淚清秋山翁有約慿雙屐野客無心溯碧舟
自是霜林好風景居然咫尺見丹丘
　　　子昻秋山圗　　　　　　　(元/)虞　集
翁昔少年初畫山丹楓黄竹雜潺湲直疑積雨得深潤
不假浮雲相往還世外空青秋一色窗中逺黛曉千鬟
瀛洲雞犬同人境尚想翁歸向此間
　　　題胡䖍汲水蕃部圗應制　　(元/)掲傒斯
沙磧茫茫塞草平沙泉下馬滿囊盛曽于王㑹圗中見
真向天山雪外行聖徳只今包宇宙邉庭随處樂農耕
生綃半幅唐人筆㽞與君王駐逺情
　　　陸探微員嶠仙游　　　　　(元/)吳　鎮
梅閣重重翠遶遮時時雲氣颭平沙千峰樹色藏朝雨
百道江聲送晚霞洞古數留仙子蹟谿廽深䕶羽人家
遨遊每憶無塵地咫尺仍堪閲嵗華
　　　顧愷之秋江晴嶂　　　　　　吳　鎮
從來六法重長康染得新圗更鬱蒼萬頃逺横秋鏡闊
千重林立彩雲長邨邨雞犬鳴晴晝兩兩漁樵話夕陽
無限風煙誰得似欲將此處付行藏
　　　黄荃蜀江秋淨圗　　　　　　吳　鎮
暮煙漠漠一江秋疎樹依稀見逺舟風度鐘聲来古寺
人随鴈影過前洲雲銷碧落天無際波撼蒼山地欲浮
應識箇中清絶處成都畫史筆端收
　　　郭忠恕仙峰春色　　　　　　吳　鎮
層軒繚繞緑雲堆坐挹空青落鳳䑓一石負鼇三島去
九峰騎鶴衆仙来越南翡翠無時見洞口薔薇幾度開
春去春來花木好谿頭時聽棹歌廻
　　　李咸熈秋嵐凝翠　　　　　　吳　鎮
雨過秋光映翠微巖雲一抹澹荆扉千山寂寂疎鐘杳
萬壑蕭蕭落木稀澗水奔飛行路濕松篁廻合野禽歸
征帆㸃㸃滄江上應羡山人種蕨薇
　　　王晉卿畫　　　　　　　　　吳　鎮
晉卿繪事誠無匹尺素能参造化功碧樹依微煙水闊
蒼山縹緲暮雲籠幽深自覺塵氛逺閒澹從教色相空
更喜涪翁遺墨好草堂何必獨稱工
　　　叔眀松壑秋雲圗　　　　　　吳　鎮
萬壑濚洄磴道長崇岡交互轉蒼蒼疎松過雨虛䦨淨
古木廽風曲岸凉邨舍幾家門半啓漁梁何處水流香
扁舟凝望雲千頃不覺西林下夕陽
　　　方壺松巖蕭寺　　　　　　　吳　鎮
方壺終日痼煙霞寫得湖山事事嘉湖上煙籠梵王宅
山深雲覆羽人家詩翁佇立搜新句稚子閒来掃落花
幾處歸帆何處客一聲啼鳥夕陽斜
　　　題關仝層巒秋靄圗　　　　(元/)黄公望
羣峰矗矗暮雲連蘿磴逶迤鳥道懸落葉深深門半掩
疎花歴厯客猶眠巖端飛瀑為青雨江上歸舟溯碧煙
應識箇中竒絶處昔年洪谷屬君傳
　　　李成寒林圗　　　　　　　　黄公望
六法從来推顧陸一生今始見營丘腕中筋骨元來鐡
世上江山盡入眸林影有風摧落葉澗聲無雨咽清流
蹇驢騷客吟成未萬壑寒雲為爾㽞
　　　題孟珍玉澗畫岳陽小景　　(元/)楊維楨
岳陽樓上望君山山色蒼凉十二鬟劒氣拂雲連翠黛
珮聲挑月過滄灣洞庭水落漁船上雲夢秋深獵客還
最憶老仙吹鐵笛馭風時復往来間
　　　為曹僉事畫谿山春曉圗因題
　　　　　　　　　　　　　　　(元/)倪　瓚
荆谿之水清漣漪谿上晴嵐紫翠圍連舸載書煙渚泊
提壺入林春蕨肥身逺雲霄作幽夢手栽花竹映山扉
磯頭雪影多鷗鷺也著狂夫一浣衣
　　　題趙仲穆秋山圗　　　　　(眀/)錢　宰
人家水檻接山窗好在江南山水邦兩岸雲林皆落日
一天鳬鴈共秋江屋頭數遍青巒九松下吟成白石雙
野服何人正蕭散泊船歸醉酒盈缸
　　　水邨圗　　　　　　　　　(眀/)沈　周
魚莊蟹舍一叢叢湖上成邨似畫中互渚斷沙橋自貫
輕鷗逺水地俱空船迷楊栁人依緑燈隔蒹葭火映紅
全與吾家風致合草堂曽有此愚翁
　　　為蘇太守題畫　　　　　　　沈　周
疉疉青山宛宛谿林蹊曲折世途迷雲邉石壁花漫縫
畬後春田雨夹泥趂屋牆斜鄰舍逼當門樹密鳥巢低
鳴騶入谷人驚起惟有圗書積舊棲
　　　題畫　　　　　　　　　　(眀/)唐　寅
湖上仙山隔渺茫世塵不上渡頭航白蘋開處藏漁市
紅葉中間放鹿塲落日沈沙罾有影新霜着樹橘生香
遥聞逋老經行處芝草葳蕤滿路傍
　　五言絶句
　　　題天柱山圗　　　　　　　(唐/)戴叔倫
㧞翠五雲中擎天不計功誰能凌絶頂看取日升東
　　　書劉景文所藏宗少文一筆畫
　　　　　　　　　　　　　　　(宋/)蘇　軾
宛轉回文錦縈盈連理花何須郭忠恕匹素畵繰車
　　　畫齋　　　　　　　　　　(宋/)文　同
試品齋中畵曽無第二流頑礓與亂篠應挂在當頭
　　　觀祝孝友畫卷　　　　　　(宋/)朱　子
草閣臨無地江空秋月寒亦知竒絶景未必要人看
　　　題可老所藏徐眀叔畫卷　　　朱　子
羣峰相接連㫁處秋雲起雲起山更深咫尺看千里
　　　題畫卷小山　　　　　　　　朱　子
飛來小坡陀未雨已滂濞荒此定何人蘇公有遺記
　　　吳畫　　　　　　　　　　　朱　子
妙絶吳生筆飛揚信有神羣仙不愁思步步出風塵
　　　范寬畫　　　　　　　　　　朱　子
山雄雲氣深樹老風霜勁下有考槃人超遥得真性
　　　題扇上畫　　　　　　　　(元/)陳　深
古木排山立幽窗傍水開直疑林處士獨櫂小舟回
　　　跋畫歸去來辭　　　　　　(元/)吳　澄
當時歸去意難與世人知未信千年後心期有畫師
　　　趙彦敬越山圗　　　　　　(元/)趙孟頫
越山隔濤江風起不可渡時于圗中看居然在煙霧
　　　種筆亭題畫　　　　　　　(元/)髙克恭
積雨暗林屋晚峰晴露巔扁舟入蘋渚浮動一谿煙
　　　王叔眀林泉清話圗　　　　(元/)吳　鎮
落日秋山外霜林暮靄中相看無俗處生事有誰同
　　　題宣和畫卷　　　　　　　(元/)丁　復
澹意芙蓉外閒情翡翠邉波翻太液水分送向南船
　　　秋江晚渡圗　　　　　　　(元/)楊維楨
船泊大江口行人與馬爭不如漁艇子髙卧待潮平
　　　題胡廷暉畫　　　　　　　(元/)郯　韶
仙館空青裏春船罨畫中鷗波千丈雪漁笛一絲風
　　　雜畵　　　　　　　　　　(眀/)孫一元
夕陽沒中流舟子不停櫓風來未滿帆望斷桃花浦
　　六言絶句
　　　題孤山放鶴圗　　　　　　(元/)趙孟頫
昔年曽到孤山蒼藤古木髙寒想見先生風致畫圗留
與人看
　　　題危太樸雲林圗　　　　　(元/)丁　復
天台萬八千丈雲林三十六峰幾載山中獨憶今朝江
上相逢
　　　題畫　　　　　　　　　　(元/)徐有貞
山路只通樵客江邨半是漁家秋水磯邉落鴈夕陽影
裏飛鴉
　　七言絶句
　　　巫山枕障　　　　　　　　(唐/)李　白
巫山枕障畫髙丘白帝城邉樹色秋朝雲夜入無行處
巴水横天更不流
　　　題禮上人壁畫山水　　　　(唐/)錢　起
連山畫出映禪扉粉壁香筵滿翠微坐來爐氣縈空散
共指晴雲向嶺歸
　　　畫石　　　　　　　　　　(唐/)劉　商
蒼蘚千年粉繪傳堅貞一片色猶全那知忽遇非常用
不把分銖補上天
　　　畫樹後呈濬師　　　　　　　劉　商
翔鳳邉風十月寒蒼山古木更摧殘為君壁上畵松柏
勁雪嚴霜君試看
　　　將至韶州先寄張端公使君借圗經
　　　　　　　　　　　　　　　(唐/)韓　愈
曲江山水聞來乆恐不知名訪倍難願借圗經將入界
每逢佳處便開看
　　　朝天詞　　　　　　　　　(唐/)王　建
威容難畵改頻頻眉目分毫恐不真有詔别圗書閣上
先教粉本定風神
　　　畫木蓮花圖寄元郎中　　　(唐/)白居易
花房膩似紅蓮朶艶色鮮如紫牡丹唯有詩人應觧愛
丹青冩出與君看
　　　觀葉生畫花　　　　　　　(唐/)施肩吾
心竅玲瓏貌亦竒榮枯只在手中移今朝故向霜天裏
㸃破繁花四五枝
　　　題畫建谿圗　　　　　　　(唐/)方　干
六幅輕綃畫建谿刺桐花下路髙低分眀記得曽行處
只欠猿聲與鳥啼
　　　海棠圗　　　　　　　　　(唐/)崔　塗
海棠花底三年客不見海棠花盛開却向江南見圗畵
始慙虚到蜀城來
　　　傳經院壁畫松　　　　　　(唐/)鄭　谷
危根瘦盖聳孤峰珍重江僧好筆蹤得向遊人多處畵
却勝澗底作真松
　　　金陵圗　　　　　　　　　(唐/)韋　莊
誰謂關情畵不成畵人心逐世人情君看六幅南朝事
老木寒雲滿故城
　　　僧有示西湖墨本者為畫林山人隠居詩以酬
　　　　之　　　　　　　　　　(宋/)林　逋
泉石年來偶結廬冷挨松雪瞰西湖髙僧好事仍多藝
巳共孤山入畵圗
　　　和韻　　　　　　　　　　　林　逋
表裏湖山極目春據鞍時此避埃塵蒼蒼煙樹悠悠水
除却王維少畵人
　　　書李世南所畫秋景　　　　(宋/)蘇　軾
野水參差落漲痕疎林欹倒出霜根扁舟一櫂歸何處
家在江南黄葉邨
　　　書林次中所得李伯時歸去來陽關二圗後
　　　　　　　　　　　　　　　　蘇　軾
不見何戡唱渭城舊人空數米嘉榮龍眠獨識慇懃處
畵出陽闗意外聲
　　　其二
兩本新圗墨寳香樽前獨唱小秦王為君翻作歸来引
不學陽闗空斷腸
　　　郭熈秋山平逺　　　　　　　蘇　軾
日盡孤鴻落照邉遥知風雨不同川此間有句無人識
送與襄陽孟浩然
　　　陳季常所畜朱陳邨嫁娶圗　　蘇　軾
何年顧陸丹青手畫作朱陳嫁娶圗聞道一邨唯兩姓
不將門户買崔盧
　　　王晉卿所藏著色山　　　　　蘇　軾
犖确何人似退之意行無路欲從誰宿雲解駮晨光漏
獨見山紅澗碧時
　　　次韻子由書王晉卿畫山水　　蘇　軾
山人昔與雲俱出俗駕今随水不回頼我胷中有佳處
一尊時對畫圗開
　　　題王晉卿畫後　　　　　　　蘇　軾
醜石半蹲山下虎長松倒卧水中龍試君眼力看多少
數到雲峰第幾重
　　　題毛女真　　　　　　　　　蘇　軾
霧鬢風鬟木葉衣山川良是昔人非祇因閒過商顔老
獨自吹簫月下歸
　　　申應時尋山圗　　　　　　(宋/)沈與求
王維買宅先成畵申子尋山亦載圗他日真能營小築
此山佳處著儂無
　　　戲題畫卷　　　　　　　　(宋/)程　俱
五載京塵白鬢鬚丹青遐想寄衡巫如今掃迹長林下
如對真山看畵圗
　　　其二
胷中雲夢本無窮合是人間老畵工常恨無因繼三絶
倩人拈筆寫胷中
　　　題嚴居厚谿莊圗　　　　　(宋/)朱　子
平日生涯一短篷只今回首畵圗中平章箇裏無窮事
要見三山老放翁
　　　奉題李彦中所藏俞侯墨戲　　朱　子
不是胷中飽丘壑誰能筆下吐雲煙故應祇有王摩詰
解寫離騷極目天
　　　壁間古畫精絶未聞有賞音者　朱　子
老木樛枝入太隂蒼崖寒水㫁追尋千年粉壁塵埃底
應識良工獨苦心
　　　題畫卷　　　　　　　　　(宋/)范成大
鑿落秋江水石眀髙楓老栁兩灘横君看叠巘雲容變
又有中宵雨意生
　　　其二
欹傾棧路遶山眀隔隴人家犬吠聲無限白雲堆去路
不知誰識許宣平
　　　題趙幹江行夜雪圗　　　　(宋/)李彌遜
瓜步西頭水拍天白鷗波上寄長年箇中認得江南手
十里黄蘆雪打船
　　　觀宗室曹夫人畫　　　　　(宋/)僧道潛
臨平山下藕花洲旁引官河一帶流雨棹風帆有無處
筆端須與細冥搜
　　　漁邨詩畫圗　　　　　　　(金/)党懐英
江邨清境皆畫本畵裏更傳詩語工漁父自醒還自醉
不知身在畵圗中
　　　雅集圗　　　　　　　　　(金/)劉祖謙
翠雀翩翩野鶴孤玉京人物㑹仙圗後來且莫輕題品
席上揮毫有大蘇
　　　千里江山圗　　　　　　　(金/)李俊民
筆下江山取意成一峰未盡一峰生慿誰試向行人問
水郭煙邨第幾程
　　　題扇　　　　　　　　　　(元/)袁　易
飛燕驚鴻擬未真飄飄直欲似行雲入舟山色羞眉黛
隔岸榴花避舞裠
　　　趙子昻陳仲美合作水鳬小景
　　　　　　　　　　　　　　　(元/)仇　逺
良工苦思可心降底事文禽不觧雙欲采芳華波浪闊
芙蓉朶朶隔秋江
　　　題山水卷　　　　　　　　(元/)錢　選
胷中得酒出孱顔木葉森森嵗暮殘落墨不随嵐氣暝
幾重山色幾重瀾
　　　題趙子昻為袁清容畫春景仿小李
　　　　　　　　　　　　　　　(元/)鄧文原
王孫乆别同朝侣為冩晴雲百叠峰挂起碧窗凝望處
畫中今喜故人逢
　　　王洽雲山圗　　　　　　　　鄧文原
五雲深處擁蓬莱樹色蒼凉映水開何處書聲映林樾
却敎仙侣過橋來
　　　題趙子固水仙圗　　　　　(元/)張伯淳
裠長帶裊寒偏耐玉質金相密更竒見畵如花花似畵
西興渡口晚晴時
　　　皇甫松竹梅圗　　　　　　　張伯淳
三友亭亭嵗晚時政縁冷淡易相知何須近舍今皇甫
却向圗中覓補之
　　　題米南宫像　　　　　　　(元/)郭天錫
海岳菴空乆已仙風神超邁畵中傳凌雲健筆飛光怪
不顧人間喚米顛
　　　李昇林泉髙隠圗　　　　　　郭天錫
為厭繁華愛好山幽棲贏得此身閒生平已足林泉興
留取髙名滿世間
　　　閒展山水手卷　　　　　　(元/)歐陽𤣥
十年京國看圗畵半幅雲煙亦惱儂今日身行屏障裏
却思移住最髙峰
　　　髙房山畫　　　　　　　　(元/)王士熈
吳山重叠粉團髙有客晨興灑墨毫百兩真珠難買得
越峰壓倒湧金濤
　　　董源山閣談禪圗　　　　　(元/)吳　鎮
山閣深沈樹影凉瀑流飛沫濺匡牀多君相對坐終日
話到無生味更長
　　　李公麟大阿羅漢圗　　　　　吳　鎮
瀟灑龍眠不可呼彩毫猶喜未糢糊天台五百知何處
還向圗中證有無
　　　荆浩秋山問竒圗　　　　　　吳　鎮
霜落林端萬壑幽白雲紅葉入谿流朝來尚有尋真至
共向山亭領素秋
　　　右丞秋山晚岫　　　　　　　吳　鎮
右丞巳往六百載翰藻神工若箇同千嶂逺横秋色裏
山家遥帶暮煙中
　　　李昭道秋山無盡圗　　　　　吳　鎮
竒峰倒映青冥立絶壁髙懸白霧開萬里無雲見秋末
千林有雨向春回
　　　盧鴻嵩山草堂圗　　　　　　吳　鎮
盧鴻仙去五百載一段髙風未可攀忽覩草堂清絶處
分眀几案有嵩山
　　　馬逺放鶴圗　　　　　　　　吳　鎮
載鶴輕舟湖上歸重重樓閣鎖煙霏仙家正在幽深處
竹裏雞聲半掩扉
　　　王叔眀卷　　　　　　　　　吳　鎮
短縑幾許容丘壑鬱鬱喬林更著山應識王郎胷次好
未教消得此身閒
　　　趙仲穆東山圗　　　　　　　吳　鎮
東山為樂奈蒼生望重須知亦累情蠟屐春來行更好
桃花洞口笑相迎
　　　趙伯駒畫　　　　　　　　　吳　鎮
瓊館芙蓉罨畵山天香縹緲碧雲閒鶴巢松頂藤花落
一任山人指顧間
　　　子昻仿張僧繇　　　　　　　吳　鎮
雨過秋塘泛曲湍歸人欲渡俯平灘前邨遥望炊煙起
更有新篘破曉寒
　　　子昻仿陸探微　　　　　　　吳　鎮
客子行吟徑路幽一聲啄木緑隂稠芙蓉倒映空江色
危立谿頭幾㸃鷗
　　　子乆春山仙隠　　　　　　　吳　鎮
山家處處面芙蓉一曲谿歌錦浪中隔岸游人何䖏去
數聲雞犬夕陽紅
　　　題畫　　　　　　　　　　　吳　鎮
草堂仍著薜蘿遮地僻林深有幾家莫道春風吹不到
門前依舊鳥銜花
　　　其二
千仞顛厓勢欲傾飛流濺眼雪花眀長風卷入層雲去
都作天台暮雨聲
　　　王維雪渡圗　　　　　　　(元/)黄公望
摩詰仙遊五百年畵稱雪渡未能傳只因曽入宣和府
珍重令人綴短篇
　　　郭忠恕仙峰春色圗　　　　　黄公望
仙人原自愛蓬萊瑶草金芝次第開欵乃櫂歌青雀舫
逍遥響屧鳳凰䑓
　　　曹雲西畫卷　　　　　　　　黄公望
十載相逢正憶君忽從紙上見寒雲空江漠漠漁歌度
一片疎林帶夕曛
　　　王洽雲山圗　　　　　　　　黄公望
石橋遥與赤城連雲鎖瓊樓滿樹煙不用飇車凌弱水
人間自有地行仙
　　　黄荃花谿仙舫圗　　　　　　黄公望
花發枝頭水漲谿仙舟猶泊武陵隄重重樓閣仙雲卷
無數青峰出竹西
　　　董北苑　　　　　　　　　　黄公望
一片閒雲出岫來袈裟不染世間埃獨憐陶令門前栁
青眼偏逢惠逺開
　　　李營丘真蹟次俞紫芝韻　　　黄公望
營丘自是浪仙流寫得空山一段秋古木千章施錦繡
風光都屬慢亭收
　　　趙伯駒　　　　　　　　　　黄公望
露濕庭松偃盖青一聲野鶴隔疎櫺仙翁來徃無拘束
閒向琳宫讀道經
　　　方方壺畫　　　　　　　　　黄公望
魭石磯頭宿雨晴蛟峰祠下樹冥冥一江春水浮官緑
千里歸舟載客星
　　　題畫　　　　　　　　　　　黄公望
茂林石磴小亭邉遥望雲山隔淡煙却憶舊遊何處是
翠蛟亭下看流泉
　　　題春江小景圗　　　　　　(元/)黄清老
小艇無人載緑隂白鷗門外筍成林不知多少山中雨
染得一江春水深
　　　題桶底圗　　　　　　　　(元/)薛　漢
蘂珠宫闕見毫釐中有羣仙按羽衣莫訝此圗天地窄
黍銖境界更希微
　　　吳仲圭山水　　　　　　　(元/)倪　瓉
道人家住梅花邨窗下松醪滿石樽醉後揮毫寫山色
嵐霏雲氣淡無痕
　　　王叔眀畫　　　　　　　　　倪　瓉
筆精墨妙王右軍澄懷卧逰宗少文王侯筆力能扛鼎
五百年來有此君
　　　李伯時畫　　　　　　　　　倪　瓚
飛仙遊騎龍眠畵貌得形模也自竒句曲真人親鍳定
不須言下更題詩
　　　為吳溥泉畫窠石平逺并詩　　倪　瓚
地僻林深無過客松門元自不曽關展將一幅谿藤滑
寫得谿隂數㸃山
　　　荆谿秋色圗為卜震亨題　　　倪　瓚
罨畵谿頭秋水眀上人逸筆思縦横雲山多少元暉句
不道毫端畵得成
　　　題畫贈僧　　　　　　　　　倪　瓉
笠澤依稀雪意寒澄懷軒裏酒杯乾篝燈染筆三更後
逺岫疎林亦耐看
　　　自題小畫　　　　　　　　　倪　瓚
逸筆縦横意到成燒香弄翰了餘生窗前竹樹依苔石
寒雨蕭條待晚晴
　　　題王元章畵萬玉圗　　　　(元/)郯　韶
西湖千樹玉交加清夜掀篷看雪花狂殺山隂王處士
興來放筆掃横斜
　　　十八學士圗　　　　　　　(元/)貢性之
聞説瀛洲尺五天㑹中賔客總成仙分眀一段風流夢
猶向人間畵裏傳
　　　題黄子乆畫　　　　　　　　貢性之
此老風流世所知詩中有畵畵中詩晴窗笑看淋漓墨
贏得人呼作大癡
　　　題髙尚書秋山暮靄圗　　　(元/)沈　右
髙侯筆法妙天下貌得江南雨後山都是乾坤清淑氣
興來移入畫圗間
　　　題米元暉畵雲圗　　　　　(元/)吳全節
谿上青山過雨濃分眀倒浸玉芙蓉令人却憶匡廬頂
百丈銀河下碧峰
　　　其二
雨外夕陽揺樹眀山雲吞吐亂隂晴飛帆一㸃知誰子
疑在元暉畵裏行
　　　題小山水景　　　　　　　(元/)吳志淳
小舟何處問通津二月東湖栁色新老向天涯頻見畵
一枝曽折送行人
　　　盛叔章畫　　　　　　　　(元/)鮑　恂
煙濕空林翠靄飄渚花汀草共蕭蕭仙家應在雲深處
祇許人間到石橋
　　　題畫　　　　　　　　　　(元/)馬　臻
月華如水天如空蒼煙逺樹㴠秋容筆頭墨盡意不盡
參錯雲山三四重
　　　徑山寺僧山水　　　　　　(元/)張　雨
澄心繭紙墨花香上有元暉古印章怪底徑山山寺裏
老僧衣袖著瀟湘
　　　題趙松雪畫　　　　　　　(眀/)虞　堪
王孫今代玉堂仙自畫苕谿似輞川如此青山紅樹底
那無十畝種瓜田
　　　題雲林畫　　　　　　　　(眀/)李至剛
故家池館錫山阿門徑寧容俗士過清閟閣空詩社散
蛛絲網户落花多
　　　題畫　　　　　　　　　　(眀/)胡　儼
遥看瀑布落寒青野服烏巾自在行好似匡廬讀書處
滿林紅葉夜猿聲
　　　題米老山水　　　　　　　(眀/)王　偁
海岳菴前覓舊蹤蒼茫雲樹米南宫别來幾片青山影
都付寒鷗一笛風
　　　題彦顒畫中小景　　　　　(眀/)聶大年
水禽沙鳥自相呼逺近雲中半有無一葉扁舟兩三客
載將煙雨過西湖
　　　為香山顧敬中題畫　　　　(眀/)賀　甫
芳草晴煙處處迷畵堂應在畵橋西花開記得尋君日
一路香風送馬蹄
　　　題畫次矯以眀韻　　　　　　賀　甫
畵舫西湖載酒行藕花風度管絃聲餘情未盡歸來晚
楊栁池䑓月又生
　　　題畫　　　　　　　　　　(眀/)唐　寅
紅樹中間飛白雲黄茅檻底界斜曛此中大有逍遥處
難説于君畫與君
　　　茂之乞畫楚山圗余將遊武林走筆戲答
　　　　　　　　　　　　　　　(眀/)胡宗仁
片帆已挂曉須開無奈遊情日與催欲畵楚山青萬叠
待余行看越山來
　　　畫家霜景與煙景淆亂余未有以易也丁酉冬
　　　　燕山道上乃始悟之題詩驛樓云
　　　　　　　　　　　　　　　(眀/)董其昌
曉角寒聲散栁隄千林雪色亞枝低行人不到邯鄲道
一種煙霜也自迷
　　　題畢鉢山圗　　　　　　　(眀/)陳繼儒
畢鉢羅峰廻入霄不通猿鳥不通樵横空獨木如飛棧
半月山人一換橋
　　　題畫　　　　　　　　　　(眀/)李日華
　霜落蒹葭水國寒浪花雲影上漁竿畵成未擬將人去
　茶熟香温且自看
　　　　題自畫秋林平逺　　　　　(眀/)張宇初
　北苑髙情宿世同疎林汀渚正秋風硯池灑墨應多思
　寫向寒煙夕照中
　　　　題畫　　　　　　　　　　(眀/)僧守仁
　積雨平原煙樹重翠厓千丈削芙蓉招提更在秋雲外
　只許行人聽曉鐘
　
　
　
　
　
　
　
御定佩文齋詠物詩選卷一百八十四
　欽定四庫全書
御定佩文齋詠物詩選卷一百八十五
　　樂律類
　　　五言古
　　　　鈞天曲　　　　　　　　　(齊/)謝　朓
　髙宴顥天臺置酒迎風觀笙鏞禮百神鐘石動雲漢瑶
　堂琴瑟驚綺席舞衣散威鳳来參差𤣥鶴起凌亂已慶
　明庭樂詎慙南風彈
　　　　觀樂應詔　　　　　　　　(梁/)王　暕
　趙瑟含清音秦箏凝逸響參差陳九夏依遲紛四上從
　風繞金梁含雲暎珠網遞奏豈二八繁絃非一兩幸叨
　東郭吹厠陪南風賞忘味信鏗鏘餐和終俯仰輕塵已
　飛散游魚亦翻蕩恩光實難遇詠言寧易放
　　　　奉勅于太常寺修正古樂　　(隋/)何　妥
　大樂遺鐘鼓至樂貴忘情俗久淳和變年深禮教生嶰
　谷調孤管崙山學鳳鳴浮雲成舞曲白雪作歌名聞詩
六義辨觀樂八風平肅穆皇威暢淪漣河水清鈞天動
絲竹括地響錞鉦盡美兼韶濩盛德總咸英寥亮鳬鐘
徹飄揚翟羽輕小臣屬千載時幸預簪纓行欣負蒼璧
衢壇聽九成
　　　樂部曹觀樂　　　　　　　　何　妥
東海餘風大陶唐遺思深何如觀徧舞奏鼓間摐金清
管調絲竹朱絃韻雅琴八行陳樹羽六德審知音至道
兼韶濩充庭總韎任髙天度流火落日廣城隂百神諧
景福萬國仰君臨大樂非鐘鼓且用戒民心
　　　觀太常奏新樂　　　　　　(隋/)孔德紹
大君膺寶歴出豫表功成鈞天金石響洞庭絃管清八
音動繁㑹九變叶希聲和雲留睿賞薰風恱聖情盛烈
光韶濩易俗邁咸英竊吹良無取率舞抃羣生
　　　和孔侍郎觀太常奏新樂　　(隋/)卞　斌
昔人夢上帝尚喜頌鈞天况兹開景業作樂武功宣大
雅廢還理乘風毁更懸中和誠易擬韶夏詎相沿犍為
磬響徹嶰谷管聲傳小臣濫清耳長奉南風絃
　　　帝京篇　　　　　　　　　(唐/)太　宗
鳴笳臨樂館眺聽歡芳節急管韻朱絃清歌凝白雪彩
鳳肅来儀𤣥鶴紛成列去兹鄭衛聲雅音方可恱
　　　踏歌詞　　　　　　　　　(唐/)謝　偃
夜久星沈没更深月影斜裙輕纔動佩鬟薄不勝花細
風吹寶袜輕霧濕紅紗相看樂未已蘭燈照九華
　　七言古
　　　角引　　　　　　　　　　(梁/)沈　約
萌生觸發嵗在春咸池始奏德尚仁惉懘以息和且均
　　　徵引　　　　　　　　　　　沈　約
執衡司事宅離方滔滔夏日火德昌八音備舉樂無疆
　　　宫引　　　　　　　　　　　沈　約
八音資始君五聲興比和樂感百精優游律吕被咸英
　　　商引　　　　　　　　　　　沈　約
司秋紀兊奏西音激揚鐘石和瑟琴風流福被樂愔愔
　　　羽引　　　　　　　　　　　沈　約
𤣥英紀運冬氷拆物為音本和且恱窮髙測深長無絶
　　　賦得薄暮動絃歌　　　　　(梁/)沈君攸
柳谷向夕沈餘日蕙樓臨砌徙斜光金户半入叢林影
蘭徑時移落蘂香絲繩玉壺傳綺席秦箏趙瑟響髙堂
舞裙拂履喧珠珮歌響出扇繞塵梁雲邊雪飛絃柱促
留賓但須羅袖長日暮歌鐘恒不倦處處行樂為時康
　　五言律
　　　三層閣上置音聲　　　　　(唐/)太　宗
綺筵移暮景紫閣引宵煙隔棟歌塵合分階舞影連聲
流三處管響亂一重絃不似秦樓上吹簫空學仙
　　　歌　　　　　　　　　　　(唐/)李　嶠
漢帝臨汾水周仙去洛濱郢中唫白雪梁上繞飛塵響
發行雲駐聲隨子夜新願君聽扣角當自識賢臣
　　　舞　　　　　　　　　　　　李　嶠
妙伎遊金谷佳人滿石城霞衣席上轉花袖雪前明儀
鳳諧清曲廻鸞應雅聲非君一顧重誰賞素腰輕
　　　宫中行樂詞　　　　　　　(唐/)李　白
盧橘為秦樹葡萄出漢宫煙花宜落日絲管醉春風笛
奏龍吟水簫鳴鳳下空君王多樂事還與萬方同
　　五言排律
　　　釋奠日國學觀禮聞雅頌　　(唐/)令狐峘
肅肅先師廟依依胄子羣滿庭陳舊禮開户拜清芬萬
舞當華燭簫韶入翠雲頌歌侵曉聽雅吹度風聞澹泊
調元氣中和美聖君唯餘東魯客蹈舞向南薫
　　　樂府　　　　　　　　　　(唐/)顧　况
暖谷春光至宸遊近甸榮雲隨天仗轉風入御簾輕翠
蓋浮佳氣朱樓倚太清朝臣冠劒退宫女管絃迎細草
承雕輦繁花入幔城文房開聖藻武衛宿天營玉醴隨
觴至銅壺逐漏行五星含土德萬姓徹中聲親祀先崇
典躬推示勸耕國風新正樂農器近銷兵道德關河固
刑章日月明野人同鳥獸率舞感昇平
　　　曉過南宫聞太常清樂　　　(唐/)陸　贄
南宫聞古樂拂曙聽初驚煙靄遥迷處絲桐暗辨名節
隨新律改聲帶緒風輕合雅將移俗同和自感情逺音
兼曉漏餘響過春城九奏明初日寥寥天地清
　　　釋奠日國學觀禮聞雅頌　　(唐/)滕　珦
太學時觀禮東方曉色分威儀何棣棣環珮又紛紛古
樂從空盡清歌㡬處聞六和成逺吹九奏動行雲聖上
尊儒學春秋奠茂勲幸因陪齒列聊以頌斯文
　　　曉過南宫聞太常清樂　　　(唐/)張　濛
玉珂經禮寺金奏過南宫雅調乗清曉飛聲向逺空慢
隨飄去雪輕逐度来風迥出重城裏傍聞九陌中應將
肆夏比更與五英同一聽南薰曲因知大舜功
　　　貢舉人謁先師聞雅樂　　　(唐/)王　起
藹藹觀光士来同鵠鷺羣鞠躬遺像在稽首雅歌聞度
曲飄清漢餘音遏曉雲兩楹凄已合九仭杳難分斷續
同清吹洪纎入紫氛長言聽已罷千載仰斯文
　　　貢舉人謁先師聞雅樂　　　(唐/)吕　炅
禮聖来羣彦觀光在此時聞歌音在逺合樂和還遲調
朗能偕竹聲微又契絲輕泠流簨簴繚繞動纓緌九變
將隨節三終必盡儀國風由是正王化自雍熙
　　　聽郢客歌陽春白雪　　　　(唐/)闕　名
寂聽郢中人髙歌已絶倫臨風飄白雪向日奏陽春調
雅偏盈耳聲長杳入神連連貫珠並裊裊遏雲頻度曲
知難和凝情想任真周郎如賞善莫使滯芳晨
　　　太常寺觀舞聖壽樂　　　　(唐/)徐元弼
舞字傳新慶人文遇舊章沖融和氣洽悠逺聖功長盛
德流無外明時樂未央日華増顧盼風物助低昻翥鳳
方齊首髙鴻忽斷行雲門與兹曲同是奉陶唐
　　　冊上公太常奏雅樂　　　　　徐元弼
司樂陳金石逶迤引上公奏音人語静清韻珮聲通應
律煙雲改来儀鳥獸同德賢因舉頌修禮便觀風聖壽
三稱内天觀九奏中寂寥髙曲盡猶自滿宸聰
　　　太常觀閱驃國新樂　　　　(唐/)胡直鈞
異音来驃國初被奉常人纔可宫商辨殊驚節奏新轉
規廻繡面曲折度文身舒散隨鸞吹喧呼雜鳥春襟衽
懐舊識絲竹變恒陳何事留中夏長令表化淳
　　　賦得舞干羽兩階　　　　　(唐/)石　倚
干羽能柔逺前階舞正陳欲稱文德盛先表樂聲新肅
肅行初列森森氣益振動容和律吕變曲静風塵化美
昭千古恩波及七旬已知天下服不動有苖人
　　　郊壇聽雅樂　　　　　　　(唐/)闕　名
泰壇恭祀事彩仗下寒坰展禮陳嘉樂齋心動衆靈韻
長飄更逺曲度静宜聽泛響何清越隨風散杳冥微懸
和氣聚旋退暁山青本自鈞天降還疑列洞庭
　　七言律
　　　南園試小樂　　　　　　　(唐/)白居易
南園斑駁花初發新樂錚鏦教欲成紅萼紫房皆手植
蒼頭碧玉盡家生髙調管色吹銀字慢拽歌詞唱渭城
不飲一盃聽一曲將何安慰此心情
　　　卧聽法曲霓裳　　　　　　　白居易
金磬玉笙和已久牙牀角枕睡常遲朦朧閒夢初成後
宛轉柔聲入破時樂可理心應不謬酒能陶性信無疑
起嘗殘酌聽餘曲斜背銀釭半下帷
　　　送陳太祝使江浙收禮器樂書
　　　　　　　　　　　　　　　(元/)貢師泰
六月樓船泛御河太平樂譜自編摩鳳鳴嶰谷曽吹律
馬出蒲梢更作歌古尺要將諸部定新聲還用四清和
器成早入神庭奏人頌明時瑞應多
　　五言絶句
　　　長安道　　　　　　　　　(唐/)儲光羲
西行一千里暝色生寒樹暗聞歌吹聲知是長安路
　　　即事　　　　　　　　　　(唐/)杜　甫
百寶裝腰帶珍珠絡臂鞲笑時花近眼舞罷錦纒頭
　　　宫中樂　　　　　　　　　(唐/)張仲素
網户交如綺紗窗薄似煙樂吹天上曲人是月中仙
　　　其二
月彩浮鸞殿砧聲隔鳳樓笙歌臨水檻紅燭乍迎秋
　　　路傍曲　　　　　　　　　(唐/)劉禹錫
南山宿雨晴春入鳳凰城處處聞絃管無非送酒聲
　　　小曲新詞　　　　　　　　(唐/)白居易
霽色鮮宫殿秋聲脆管絃聖明千載樂嵗嵗似今年
　　　太平詞　　　　　　　　　(唐/)王　涯
風俗今和厚君王在穆清行看探花曲盡是泰階平
　　　隔壁聞奏伎　　　　　　　(唐/)裴　延
徒聞絃管切不見舞腰廻賴有歌梁合塵飛一半来
　　　聞歌　　　　　　　　　　(唐/)許　渾
新秋絲管清時轉遏雲聲曲盡不知處月髙風滿城
　　七言絶句
　　　登封大酺歌　　　　　　　(唐/)盧照鄰
日觀仙雲隨鳳輦天門瑞雪照龍衣繁絃綺席方終夜
妙舞清歌歡未歸
　　　勤政樓觀樂　　　　　　　(唐/)賈　至
銀河帝女下三清紫禁笙歌出九城為報延州来聽樂
須知天下久昇平
　　　贈花卿　　　　　　　　　(唐/)杜　甫
錦城絲管日紛紛半入江風半入雲此曲祇應天上有
人聞能得幾回聞
　　　宫詞　　　　　　　　　　(唐/)顧　况
九重天樂降神仙歩舞分行踏錦筵嘈囋一聲鐘鼓歇
萬人樓下拾金錢
　　　編進樂府詞　　　　　　　(唐/)蓋嘉運
鴛鴦殿裏笙歌起翡翠樓前出舞人喚上紫微三五夕
聖明萬壽一千春
　　　甘子堂陪宴上韋大夫　　　(唐/)熊孺登
武陵樓上春長早甘子堂前花落遲楚樂怪来聲競起
新歌盡是大夫詞
　　　春日偶作　　　　　　　　(唐/)武元衡
飛花寂寂燕雙雙南客衡門對楚江惆悵管絃何處發
春風吹到讀書窗
　　　觀祈雨　　　　　　　　　(唐/)沈　約
桑條無葉土生煙簫管迎龍水廟前朱門幾處看歌舞
猶恐春隂咽管絃
　　　霓裳詞　　　　　　　　　(唐/)王　建
中管五絃初半曲遥教合上隔簾聽一聲聲向天邊落
學得仙人夜唱經
　　　其二
絃索摐摐隔彩雲五更初發滿宫聞武皇目送西王母
新染霓裳月色裙
　　　宫詞　　　　　　　　　　　王　建
内人相續報花開准擬君王便看来逢著五絃琴繡袋
宜春院裏按歌囘
　　　其二
移来女樂部頭邊新賜花檀大五絃緶得紅羅手帕子
中心細畫一雙蟬
　　　元太守同遊七泉寺　　　　　王　建
盤磴廻廊古塔深紫芝紅藥入雲尋晚吹簫管秋山裏
引得獮猴出象林
　　　秋夜聽髙調凉州　　　　　(唐/)白居易
樓上金風聲漸𦂳月中銀字韻初調促張絃柱吹髙管
一曲凉州入泬寥
　　　宫詞　　　　　　　　　　(唐/)王　涯
雕牆不斷接宫城金榜皆書殿院名萬轉千廻相隔處
各調絃管對聞聲
　　　贈陸鬯　　　　　　　　　(唐/)章孝標
帝城雲物得陽春水國煙花樂主人昨日天風吹樂府
六宫絲管一時新
　　　楊柳枝壽杯詞　　　　　　(唐/)司空圖
樂府飜来占太平風光無處不含情千門萬户喧歌吹
富貴人間只此聲
　　　閒居思湖上　　　　　　　(宋/)韓　維
逺泛每思隨雁鶩深居半是避盃觥官閒日永無餘事
卧聽朱絃教曲成
　　　宫詞　　　　　　　　　　(宋/)花蘂夫人
三清臺近苑牆東樓檻重重暎水紅盡日綺羅人度曲
管絃聲在半天中
　　　其二
御案横金殿幄紅扇開雲表露天容太常備奏三千曲
樂府新調十二鐘
　　　灤京雜詠　　　　　　　　(元/)楊允孚
儀鳳伶官樂既成仙風吹送下蓬瀛花冠簇簇停歌舞
獨喜簫韶奏太平
　　　宫詞　　　　　　　　　　(明/)朱　權
樓閣崔嵬起碧霄微聞仙樂奏簫韶天風吹落宫人耳
知是彤廷正早朝
　　　　元宫詞　　　　　　　　　(明/)朱有燉
　大安樓閣聳雲霄列坐三宫御早朝政是太平無事日
　九重深處奏簫韶
　　　　嘉靖宫詞　　　　　　　　(明/)李　蓘
　考鼓吹笙送上清醮壇將罷日初生太平元老偏承寵
　召聽鈞天廣樂聲
　
　
　
　
　
　
　
　
　
御定佩文齋詠物詩選卷一百八十五
　欽定四庫全書
御定佩文齋詠物詩選卷一百八十六
　　鐘類
　　　五言古
　　　　山夜聞鐘　　　　　　　　(唐/)張　說
　夜卧聞夜鐘夜靜山更響霜風吹寒月䆗窱虚中上前
　聲既舂容後聲復晃盪聽之如可見尋之定無像信知
　本際空徒挂生滅想
　　　　煙際鐘　　　　　　　　　(唐/)韋應物
　隱隱起何處迢迢送落暉蒼茫隨思逺蕭散逐煙微秋
　野寂云晦望山僧獨歸
　　　　煙寺晩鐘　　　　　　　　(元/)陳　孚
　山深不見寺藤陰鎻修竹忽聞疎鐘聲白雲滿空谷老
　僧汲水歸松露墮衣緑鐘殘寺門掩山鳥自爭宿
　　　　聞鐘　　　　　　　　　　(明/)髙　啟
　迢迢煙際發隱隱巖中應初来覺寺遥乍歇看山暝惆
悵未眠人空齋幾廻聽
　　　煙寺暁鐘　　　　　　　　(明/)楊　基
孤塔望中青鐘聲隔洞庭蒼山不可及煙闊浪冥冥憶
似寒山寺楓橋半夜聽
　　　煙寺晚鐘　　　　　　　　(明/)薛　瑄
夕照下山門清音出煙霧暝壑一僧還側佇尋歸路月
上楚天寬露落洞庭樹
　　七言古
　　　北寺昬鐘　　　　　　　　(元/)胡炳文
日斜一路紅䦨干日落四山蒼翠寒雲深不見招提處
一聲兩聲起林端遥度前谿聲欲絶谿上漁舟撐未歇
衆鳥棲定樹頭雲一僧歸踏松間月
　　　煙寺晚鐘　　　　　　　　(明/)宣　宗
煙光漠漠春山紫古寺深蔵萬松裏夕陽西墜羣壑陰
隔林藹藹疎鐘起瀟湘無風波浪停恍如水底鳴長鯨
山僧䇿杖歸来晚遥聽穿雲百八聲緩急因風如斷續
逺徹山阿并水曲已隨暮角響江城更送樵歌出林麓
乘橋二客心悠然偶立遥看瀑布泉髙山流水有深意
咫尺不聞音韻傳乾坤無塵萬籟静朗然空谷聲相應
髙秋正遇暁霜清分明若向豐山聽
　　五言律
　　　鐘　　　　　　　　　　　(唐/)李　嶠
既接南鄰磬還隨北里笙平陵通曙響長樂警宵聲秋
至含霜動春歸應律鳴欲知常待扣金簴有餘清
　　　卧鐘　　　　　　　　　　(元/)楊　載
漢殿經年久呺然卧草中雕幾牙板廢鏽澀土花蒙追
蠡難陳力華鯨不奏功待賢初設簴想見古人風
　　　南康夜泊聞廬阜鐘聲　　　(元/)揭傒斯
廬山三百寺何處扣層雲宿鳥月中起歸人湖上聞入
空應更迥近瀑正難分遥想諸僧定香爐上夕熏
　　五言排律
　　　寒夜聞霜鐘　　　　　　　(唐/)鄭　絪
霜鐘初應律寂寂出重林拂水宜清聽凌空散迥音舂
容時未歇揺曵夜方深月下和虚籟風前間逺砧淨兼
寒漏徹閒畏曙更侵遥想千山外泠泠何處尋
　　　寒夜聞霜鐘　　　　　　　(唐/)盧景亮
洪鐘發長夜清響出層岑暗入繁霜切遥傳古寺深何
城淆逺漏幾處雜疎砧已警離人夢仍沾旅客襟待時
當命侣抱器本無心倘若無知者誰能設此音
　　　暁聞長樂鐘聲　　　　　　(唐/)闕　名
漢苑鐘聲早秦臺曙色分霜凌萬户徹風散一城聞已
啟蓬莱殿初朝鵷鷺羣虚心方應物大扣欲干雲近雜
雞人唱新傳鳬氏文能令翰苑客流聽思氛氲
　　七言律
　　　聞霜鐘　　　　　　　　　(明/)張宇初
霜滿瓊林度暁鐘月華流韻徹晴空投簪幾憶鴻鳴露
欹枕猶驚鶴唳風銀葉香消深館裏梅花調逺古城東
十年感慨成無寐應律音長豈世同
　　五言絶句
　　　逺寺鐘　　　　　　　　　(唐/)李嘉祐
疎鐘何處来度竹兼拂水漸逐微風聲依依猶在耳
　　　煙寺晚鐘　　　　　　　　(元/)揭傒斯
朝送山僧去暮喚山僧歸相喚復相送山露濕人衣
　　　早行　　　　　　　　　　(元/)僧善住
拂曙駕柔櫓溪山行幾重雲昬不見寺依約但聞鐘
　　七言絶句
　　　題玉真觀李秘書院　　　　(唐/)韓　翃
白雲斜日影深松玉宇瑶壇知幾重把酒題詩人散後
華陽洞裏有疎鐘
　　　夜泊潤州江口　　　　　　(唐/)劉言史
秋江欲起白頭波賈客占風無渡河千船火絶寒宵半
獨聽鐘聲覺寺多
　　　冬日峽中旅泊　　　　　　　劉言史
霜月明明雪復殘孤舟夜泊使君灘一聲鐘出逺山裏
暗想雪窗僧起寒
　　　贈成鍊師　　　　　　　　　劉言史
黄昬騎得下天龍廵遍茅山數十峯采芝却到蓬莱上
花裏猶殘碧玉鐘
　　　寺鐘暝　　　　　　　　　(唐/)皮日休
百縁斗藪無塵土寸地章煌欲布金重擊蒲牢唅山月
冥冥煙樹覩棲禽
　　　送僧　　　　　　　　　　(唐/)潘　咸
闕下僧歸山頂寺却看朝日下方明莫道野人尋不見
半天雲裏有鐘聲
　　　宫詞　　　　　　　　　　(宋/)花蘂夫人
東内斜將紫禁通龍池鳳苑夾城中暁鐘聲斷嚴妝罷
院院紗窗海日紅
　　　鐘陵夜宿聞鐘　　　　　　(元/)范　梈
中年江海夢靈皇夜半聞鐘似上陽一百八聲猶未已
更兼雲外雁啼霜
　　　　題山家山景　　　　　　　(元/)傅若金
　萬壑蒼蒼雲氣昬石泉斜落古松根前林欲暝僧歸晚
　應聽鐘聲到寺門
　　　　夏日即事　　　　　　　　(元/)僧善住
　庭樹森沈晩色濃翛翛寒雨滿疎鐘白雲一片歸飛急
　知宿城南若箇峯
　　　　與僧一然聽鐘　　　　　　(明/)廖孔說
　寥寥相對一燈明數盡遥鐘百八聲題向山堂成故事
　他年却好話平生
　　　　聞鐘　　　　　　　　　　　廖孔說
　華陽百里一孤鐘地闊天空山萬重颯沓煙霜悠颺月
　依微隨鶴遶三峯
　
　
　
御定佩文齋詠物詩選卷一百八十六
　欽定四庫全書
御定佩文齋詠物詩選卷一百八十七
　　鼓類
　　　五言律
　　　　詠鼓　　　　　　　　　　(唐/)李　嶠
　舜日諧鼗響堯年韻土聲向樓疑吹擊震谷似雷驚仙
　鶴排門起靈鼉帶水鳴樂云行巳奏禮曰兾相成
　　　　同穉孝鼎卿詠津鼓限陽字　(明/)程可中
　戍鼓何蕭索闐闐水一方停抱留墮月流響激繁霜鄉
　夢秋難穩津樓夜正央三撾遺譜失悲壯憶漁陽
　　　五言絶句
　　　　寒食後北樓作　　　　　　(唐/)韋應物
　園林過新節風花亂髙閣遥聞擊鼓聲蹴踘軍中樂
　　　　聽鼓　　　　　　　　　　(唐/)李商隱
　城頭疊鼓聲城下暮江清欲問漁陽摻時無禰正平
　　　七言絶句
　　　　蘇摩遮　　　　　　　　　(唐/)張　說
　臘月凝隂積帝臺齊歌急鼓送寒来油囊取得天河水
　將添上壽萬年盃
　　　　遊仙詞　　　　　　　　　(明/)張　泰
　魚軒輾破水中天霧鬢風鬟從列仙鼉鼓鼕鼕敲向月
　洞庭君女嫁涇川
　　　　宫詞　　　　　　　　　　(明/)王叔承
　緑雲細草濕紅巾御酒傾霞欲醉春試奏教坊新鼓響
　内園初賽百花神
　
　
　
　
　
　
御定佩文齋詠物詩選卷一百八十七
　欽定四庫全書
御定佩文齋詠物詩選卷一百八十八
　　磬類
　　　五言古
　　　　泗濵得石磬　　　　　　　(唐/)李建勲
　浮磬濳清深依依呈碧潯出水見貞質在懸含玉音對
　此喜還歎㡬秋仍到今器古契良覿韻和諧宿心何爲
　值明鑒適得離幽沈自兹入清廟無復泥沙侵
　　　　齋居聞磬　　　　　　　　(宋/)朱　子
　幽林滴露稀華月流空爽獨士守寒棲髙齋絶羣想此
　時鄰磬發聲合前山響起對玉書文誰知道機長
　　　七言古
　　　　慈恩寺石磬歌　　　　　　(唐/)盧　綸
　靈山石磬生海西海濤平處與天齊長睂老僧同佛力
　咒使鮫人往求得珠穴沈成緑浪痕天衣拂盡蒼苔色
　星漢徘徊山有風禪翁靜扣月明中羣仙下雲龍出水
鸞鶴交飛半空裏城精木魅不可聽落葉秋砧一時起
花宫杳杳響泠泠無數沙門昬夢醒古廊燈下見行道
疎林池邊聞誦經徒壯洪鐘閟髙閣萬金費盡工雕鑿
豈如全質挂青松數葉殘雲一片峯吾師寶之壽中國
願同劫石無終極
　　五言排律
　　　終南精舎月中聞磬　　　　(唐/)吕　温
月峯禪室掩幽磬靜昬氛思入空門妙聲從覺路聞泠
泠滿虚壑杳杳出寒雲天籟疑難辨霜鐘詎可分偶来
遊法界便欲謝人羣竟夕聽真響塵心自解紛
　　　范成君擊銅磬　　　　　　(唐/)范傳正
歴歴聞金奏微微下玉京為詳家牒久偏識洞陰名澹
泞人間聽鏗鏘古曲成何須百獸舞自暢九天情注目
看無見留心記未精雲霄如可託借鶴向層城
　　七言律
　　　某君見遺石磬　　　　　　(明/)徐　渭
　泗上歸来動隔年親提浮磬興泠然一除梵版裁雲俗
　再扣春鸝遶竹圓老去固難腰似折貧来直到室如懸
　閒窗重理當時架數杵香殘客話邊
　　　五言絶句
　　　　擊磬老人　　　　　　　　(唐/)王昌齡
　雙峯褐衣久一磬白眉長誰識野人意徒看春草芳
　　　七言絶句
　　　　夜到泗州酬崔使君　　　　(唐/)陸　暢
　徐城洪盡到淮頭月裏山河見泗州聞道泗濱清廟磬
　雅聲今在謝家樓
　
　
　
　
　
御定佩文齋詠物詩選卷一百八十八
　欽定四庫全書
御定佩文齋詠物詩選卷一百八十九
　　簫類
　　　五言古
　　　　簫史曲　　　　　　　　　(齊/)張　融
　引響猶天外吟聲似地中戴勝噪落景龍歕清霄風
　　　　詠簫　　　　　　　　　　(梁/)劉孝儀
　危聲合鼓吹絶弄混笙篪管饒知氣促釵動覺唇移仙
　史安為貴能令秦女隨
　　　　短簫　　　　　　　　　　(梁/)張　􁛹
　促柱絃始繁短簫吹初亮舞袖拂長席鐘音由簴颺巳
　落簷瓦間復繞梁塵上時屬清夏隂恩暉亦非望
　　　　簫史曲　　　　　　　　　(陳/)江　總
　弄玉秦家女簫史仙處童来時兔月滿去後鳳樓空宻
　笑開還斂浮聲咽更通相期紅粉色飛向紫煙中
　　　長短句
　　　鐵簫歌　　　　　　　　　(明/)袁　宗
滇江夜半風雨黒電火燒空轟霹靂須㬰雨霽波浪恬
江壖脫却蒼龍脊道人騎鯨江上来見之錯愕驚而咍
拾得歸来世希罕土花鏽澀生莓苔上有空星泛宫徴
嶰谷蒼筤豈堪比六丁鼓鞲神功成百煉金精雪花起
一吹濳蛟舞載吹婺婦泣孤鸞長吟音嫋嫋碎玉玲瓏
眞可拾酒酣為我三復吹青天行雲不敢飛初如七十
二鳳聲雄雌又若獨繭抽出氷蠶絲東望蓬莱山把酒
招安期飄飄清興不可遏聽君一曲歌我詩曲終酒盡
客且散西軒月在梨花枝
　　七言律
　　　吹簫　　　　　　　　　　(金/)邊元鼎
弄玉吹簫玉琯低秋風散入滿天思滄波夜漲龍吟細
琪樹霜飄鳳嘯遲漢月有情如靜聽蕭郎無路不相知
秦樓虚負清宵意為念乗鸞舊有期
　　　夜月吹簫圖　　　　　　　(明/)王　偁
梧桐月轉欲棲鴉閒弄參差隔紫霞彩鳳暗巢長樂樹
金鶯偷語上陽花鬬妝凉露霑釵玉簇仗香雲繞扇紗
吹到凉州移别調君王親為按紅牙
　　五言絶句
　　　答韋蘇州　　　　　　　　(唐/)丘　丹
露滴梧葉鳴風秋桂花發中有學仙侣吹簫弄山月
　　七言絶句
　　　夜宴安樂公主宅　　　　　(唐/)李迥秀
金牓岧嶤雲裏開玉簫叄差天際囘莫驚側弁還歸路
祇為平陽歌舞催
　　　同諸隱者夜登四明山　　　(唐/)施肩吾
半夜尋幽上四明手攀松桂觸雲行相呼巳到無塵境
何處玉簫吹一聲
　　　望少華　　　　　　　　　(唐/)杜　牧
眼看雲鶴不相隨何况塵中事作為好伴羽人深洞去
月前秋聽玉參差
　　　相思　　　　　　　　　　(唐/)李商隱
相思樹上合歡枝紫鳳青鸞共羽儀腸斷秦臺吹管客
日西春盡到来遲
　　　小遊仙詩　　　　　　　　(唐/)曹　唐
帝子眞娥相領行當天合曲玉簫清梨花新折東風軟
猶在緱山樂笑聲
　　　小遊仙詞　　　　　　　　(元/)張　翥
美人臨水笑相邀自解羅巾擲作橋同覔雲間仙伴侣
杏花壇上聽吹簫
　　　宫詞　　　　　　　　　　(明/)朱　權
忽聞天外玉簫聲花下聽来獨自行三十六宫秋一色
不知何處月偏明
　　　遊仙詞　　　　　　　　　(明/)張　泰
仙人天上好樓居門外離離種白榆一曲洞簫吹向月
夜深驚起海中烏
　　　謝平江送至廣通　　　　　(明/)楊　愼
明月清風渡兩橋相隨百里不辭遥共憐話别無長夜
紅燭青尊碧玉簫
　　　聞吹簫　　　　　　　　　(明/)施　漸
夜半聞聲莫問誰急将幽意向人吹秋風不與閒心㑹
祇有窗前明月知
　　　對月寄壺梁　　　　　　　(明/)彭　年
天街霜月夜迢迢淮浦金波蕩畫橋才子行吟青玉案
仙人吹和紫璚簫
　　　聞簫聲　　　　　　　　　(明/)吳鼎芳
洞簫如縷到尊前明月髙樓夜可憐何處一聲風易斷
千家花柳障晴煙
　　　宫詞　　　　　　　　　　(明/)王司綵
瓊花移種入深宫旖旎濃香韻晩風贏得君王留歩輦
玉簫嘹喨月明中
　　　雨夜聞簫　　　　　　　　(明/)葉小鸞
紗窗徙倚倍無聊香燼熏爐懶更燒一縷簫聲何處弄
　隔簾微雨濕芭蕉
　
　
　
　
　
　
　
　
　
　
　
　
　
　
御定佩文齋詠物詩選卷一百八十九
　欽定四庫全書
御定佩文齋詠物詩選卷一百九十
　　管類
　　　五言古
　　　　樓中聞清管　　　　　　　(唐/)韋應物
　山陽遺韻在林端横吹驚響㢠慿髙閣曲怨遶秋城淅
　瀝危葉振蕭瑟凉氣生始遇兹管賞已懐故園情
　　　　感懷　　　　　　　　　　(明/)桑　恱
　嶰谷有竒竹能中虞廷管九奏鬼神格陽舒寒谷暖新
　裁作長笛杳𦕈傳新聲曲終風不吹秋色滿空庭
　　　五言絶句
　　　　遊春詞　　　　　　　　　(唐/)令狐楚
　一夜好風吹新花一萬枝風前調玉管花下簇金覊
　　　　雙吹管　　　　　　　　　(唐/)陸龜蒙
　長短截浮筠參差作飛鳳髙樓明月夜吹出江南弄
　　　七言絶句
　　　　春曉太平公主小樓聞吟雙管
　　　　　　　　　　　　　　　　(唐/)沈佺期
　主家天上鳳樓人傳得仙音到客新未省落梅和折柳
　風吹㪚作萬家春
　　　　夜聞鄰管　　　　　　　　(唐/)劉　商
　何事霜天月滿空鸝雛百囀向春風鄰家思婦更長短
　楊柳如絲在管中
　　　　贈楊鍊師　　　　　　　　(唐/)鮑　溶
　紫煙衣上繡春雲清隱山書小篆文明月在天將鳳管
　夜凉吹向玉宸君
　　　　贈鄭倫吹鳳管　　　　　　(唐/)施肩吾
　喃喃解語鳳凰兒曽聽梨園竹裏吹誰謂五陵年少子
　還將此曲暗相隨
　
　
御定佩文齋詠物詩選卷一百九十
　欽定四庫全書
御定佩文齋詠物詩選卷一百九十一
　　笙類
　　　五言古
　　　　詠笙　　　　　　　　　　(梁/)陸　罩
　管清羅袖拂響合絳唇吹含情應節轉逸態逐聲移所
　美周王子弄羽一參差
　　　　笙　　　　　　　　　　　(梁/)沈　約
　彼美實竒枝孤篠定參差鵾雞已啁哳棗下復林離本
　期王子宴寧待洛濱吹
　　　　笙　　　　　　　　　　　(唐/)楊希道
　短長插鳳翼洪細摹鸞音能令楚妃歎復使荆王吟切
　切孤竹管来應雲和琴
　　　　嵩嶽聞笙　　　　　　　　(唐/)劉希夷
　月出嵩山東月明山益空山人愛清景散髪卧秋風風
　止夜何清獨夜草蟲鳴仙人不可見乗月近吹笙絳唇
吸靈氣玉指調眞聲眞聲是何曲三山鸞鶴情昔去落
塵俗願言聞此曲今来卧嵩岑何幸承幽音神仙樂吾
事笙歌銘夙心
　　七言古(附長短句/)
　　　鳳笙曲　　　　　　　　　(梁/)武　帝
綠耀尅碧雕管笙朱脣玉指學鳳鳴流連參差飛且停
飛且停在鳳樓弄嬌響間清謳
　　　玉笙謡為鐵門笙伶周竒賦　(元/)張　雨
我有紫霞想愛聞白玉笙懸匏比竹無靈氣昆丘採此
十二莖鳳咮啣明珠鳳翼排素翎金華周郎妙宫徵子
晉仙人初教成月下吹參差羣雛亦和鳴緱氏山頭白
雲起七月七日来相迎長謝時人一揮手飄下滿空鸞
鶴聲
　　五言律
　　　笙　　　　　　　　　　　(唐/)李　嶠
懸匏曲沃上孤篠汶陽隈形寫歌鸞翼聲隨舞鳳裁歡
娛分北里純孝即南陔今日虞音奏蹌蹌鳥獸来
　　五言排律
　　　緱山月夜聞王子晉吹笙　　(唐/)厲　元
緱山明月夜岑寂隔塵氛紫府參差曲清宵次第聞韻
流多入洞聲度半和雲拂竹鸞驚侣經松鶴舞羣蟾光
聽處合仙路望中分坐惜千巖曙遺音過汝濆
　　　笙磬同音　　　　　　　　(唐/)闕　名
笙磬聞何處凄鏘宛在東激揚音自徹髙下曲宜同歴
歴俱盈耳泠泠逺散空獸因繁奏舞人感至和通詎間
洪纎韻能齊搏拊功四懸今盡美一聽辨移風
　　七言律
　　　題笙　　　　　　　　　　(唐/)羅　鄴
筠管參差排鳳翅月堂凄切勝龍吟㝡宜輕動纎纎玉
醉送當觀灩灩金緱嶺獨能徵妙曲嬴臺相並吹清音
好將宫徴陪歌扇莫遣新聲鄭衛侵
　　七言絶句
　　　殿前曲　　　　　　　　　(唐/)王昌齡
幾部笙歌西殿頭梨園弟子和凉州新聲一段髙樓月
聖主千秋樂未休
　　　聽鄰家吹笙　　　　　　　(唐/)郎士元
鳳吹聲如隔彩霞不知牆外是誰家重門深鎻無尋處
疑有碧桃千樹花
　　　秋夜安國觀聞笙　　　　　(唐/)劉禹錫
織女分明銀漢秋桂枝梧葉共颼颼月露滿庭人寂寂
霓裳一曲在髙樓
　　　吹笙歌　　　　　　　　　(唐/)殷堯藩
伶兒竹聲聲繞空秦女欲濕臙脂紅玉桃花片落不住
三十六簧能喚風
　　　小遊仙　　　　　　　　　(唐/)曹　唐
笑擎雲液紫瑶觥共請雲和碧玉笙花下偶然吹一曲
人間因識董雙成
　　　其二
玉洞長春風景鮮丈人私宴就芝田笙歌蹔向花間盡
便是人間一萬年
　　　理笙　　　　　　　　　　(唐/)卓英英
頻倚銀屏理鳳笙調中幽意起春情因思往事成迢遞
安得緱山和一聲
　　　王都事家聽周子竒吹笙　　(元/)倪　瓚
隔水吹笙引鳳鳴十三聲外柳風清風流自有王子晉
留取清樽吸月明
　　　飲春㑹　　　　　　　　　(明/)木　公
官家春㑹與民同土釀鵞竿節節通一匝蘆笙吹未斷
蹋歌起舞月明中
　　　擬古宫詞　　　　　　　　(明/)蘇　祐
水殿凉生獨不眠風来忽謾鳳笙傳尋常明月娟娟夜
似向今宵分外圓
　　　道院秋夕　　　　　　　　(明/)謝　榛
秋河一帶月光圓露坐空除夜欲䦨却訝西樓降仙子
　玉笙吹徹萬家寒
　　　　恭送曇陽大師　　　　　　(明/)屠　隆
　西池南嶽坐相邀髣髴煙中白玉橋手炙鵞笙踏雲路
　靈音一半入瓊簫
　　　　唐詞　　　　　　　　　　(明/)徐定夫
　禁門秋草雨中生睡醒芙蓉小帳清幾日内廷宣喚少
　紫薇花底學吹笙
　
　
　
　
　
　
　
　
御定佩文齋詠物詩選卷一百九十一
　欽定四庫全書
御定佩文齋詠物詩選巻一百九十二
　　笛類
　　　五言古
　　　　詠笛　　　　　　　　　　(梁/)武　帝
　柯亭有竒竹含情復抑揚妙聲發玉指龍音響鳳凰
　　　　賦得笛　　　　　　　　　(隋/)姚　察
　作曲是佳人製名由巧匠鵾絃時莫並鳳管還相向隨
　歌響更發逐舞聲彌亮宛轉度雲窗逶迤出黼帳長隨
　畫堂裏承恩無所讓
　　　　詠笛　　　　　　　　　　(隋/)劉孝孫
　凉秋夜笛鳴流風韻九成調髙時慷慨曲變或凄清征
　客懷離緒鄰人思舊情幸以知音顧千載有竒聲
　　　　金陵聽韓侍御吹笛　　　　(唐/)李　白
　韓公吹玉笛倜儻流英音風吹繞鍾山萬壑皆龍吟王
　子停鳳管師襄掩瑶琴餘韻渡江去天涯安可尋
　　　風笛　　　　　　　　　　(宋/)范仲淹
風引湖邊笛焉知非隱淪一聲裂雲去明月生精神無
為落梅調留寄隴頭人
　　七言古(附長短句/)
　　　龍笛曲　　　　　　　　　(梁/)武　帝
美人綿𦕈在雲堂雕金鏤竹眠玉牀婉愛寥亮繞虹梁
繞虹梁流月臺駐狂風鬱徘徊
　　　聞鄰船吹笛　　　　　　　(元/)楊　載
江空月寒江露白何人船頭夜吹笛參差楚調轉吳音
定是江南逺行客江南萬里欲歸家笛裏分明說鬢華
已分折殘堤上柳莫教吹落隴頭花
　　　江上聞笛　　　　　　　　(元/)薩都拉
江上何人吹竹笛水淺沙寒鯨夜泣鮫人水底織氷綃
灑淚成珠露華濕銀河耿耿波茫茫雁奴打更沙溆旁
更深繡被夜寒重明月梅花滿地霜
　　　自題鐵笛道人像　　　　　(元/)楊維楨
道人煉鐡如煉雪丹鐵火花飛列缺神焦鬼爛愁鏌鎁
精魂夜語吳鈎血居然躍冶作龍吟三尺笛成如竹截
道人天聲閟天竅媧皇上天補天裂淮南張涯人中傑
愛畫道人吹怒鐵道人與笛同長生直上方壺觀日月
　　五言律
　　　笛　　　　　　　　　　　(唐/)李　嶠
羗笛寫龍聲長吟入夜清關山孤月下来向隴頭鳴逐
吹梅花落含春柳色驚行觀向子賦坐憶舊鄰情
　　　剡谿館聞笛　　　　　　　(唐/)丁仙芝
夜久聞羗笛寥寥虛客堂山空響不散谿靜曲宜長草
木生邊氣城池汎夕凉虚然異風出髣髴宿平陽
　　七言律
　　　寄灃州張舎人笛　　　　　(唐/)杜　牧
髪勻肉好生春嶺截玉鑽星寄使君檀的染時痕半月
落梅飄處響穿雲樓中威鳳傾冠聽沙上驚鴻掠水分
遥想紫泥封詔罷夜深應隔禁牆聞
　　　聞笛　　　　　　　　　　(元/)張　翥
何人吹笛傍江干木落淮南夜色寒三弄水邊人艤櫂
一聲雲杪客凭䦨梅花簌簌吹應落楊柳依依折欲殘
惆悵綠珠何處在綺窗深鎻月漫漫
　　　鐵笛為孟天暐賦　　　　　　張　翥
愛此輕圓鐵鑄成何須楚竹選孤生年多化作青蛇色
夜靜吹如彩鳳聲繡出碧花凝錯落冷涵金氣發鏗清
㝡宜攜向君山去一聽仙翁奏月明
　　　猿臂笛　　　　　　　　　(元/)張　雨
三峡家山已隔生一枝玉骨尚堪横攀援逺似穿雲曲
吟嘯髙于噴竹聲栗葉霜黄天竺夢梅花春老玉關情
伶倫且為相娛樂誰問將軍善射名
　　　宿巴陵聞笛　　　　　　　(明/)王　偁
玉笛飄殘月下聲空江秋入思冥冥怪来楊柳移關塞
可是梅花落洞庭半夜旅情隨調切誰家少婦倚樓聽
曉来更覔龍吟處一㸃君山水面青
　　五言絶句
　　　江夕　　　　　　　　　　(唐/)崔道融
江心秋月白起柁信潮行蛟龍化為人半夜吹笛聲
　　　鐵笛亭　　　　　　　　　(宋/)朱　子
何人轟鐵笛噴薄兩崖開千載留餘響猶疑笙鶴来
　　　小臨海曲　　　　　　　　(元/)楊維楨
道人鐵笛響半入洞庭山天風將一半吹度白銀灣
　　　江邨　　　　　　　　　　(明/)僧法聚
殘陽在木末逺鳥下孤嶼漁舟歸未歸吹笛芙蓉渚
　　七言絶句
　　　春夜洛城聞笛　　　　　　(唐/)李　白
誰家玉笛暗飛聲散入春風滿洛城此夜曲中聞折柳
何人不起故園情
　　　水調歌　　　　　　　　　(唐/)蓋嘉運
猛將關西意氣多能騎駿馬弄琱戈金鞍寳鉸精神出
笛倚新飜水調歌
　　　李謩笛　　　　　　　　　(唐/)張　祜
平時東幸洛陽城天樂宫中夜徹明無柰李謩偷曲譜
酒樓吹笛是新聲
　　　塞上聞笛　　　　　　　　　張　祜
一夜梅花笛裏飛冷沙晴檻月光輝北風吹盡向何處
髙入寒雲燕雁稀
　　　觀石將軍舞　　　　　　　(唐/)李　益
微月東南上戍樓琵琶起舞錦纒頭更聞横笛關山逺
白草平沙西塞秋
　　　從軍北征　　　　　　　　　李　益
天山雪後海風寒横笛偏吹行路難磧裏征人三十萬
一時囘首月中看
　　　汎舟入後谿　　　　　　　(唐/)羊士諤
東風朝日破輕嵐仙櫂初移酒未酣玉笛閒吹折楊柳
春風無事傍漁潭
　　　夜笛詞　　　　　　　　　(唐/)施肩吾
皎潔西樓月未斜笛聲寥亮入東家却令燈下裁衣婦
誤剪同心一半花
　　　笛　　　　　　　　　　　(唐/)張　喬
剪雨裁雲一節秋落梅楊柳曲中留尊前蹔借慇懃看
明月曽聞向隴頭
　　　寄珉笛與宇文舎人　　　　(唐/)杜　牧
調髙銀字聲還側物比柯亭韻校竒寄與玉人天上去
桓將軍見不教吹
　　　初秋寓直　　　　　　　　(唐/)鄭　畋
曉星獨挂結麟樓三殿風髙藥樹秋玉笛數聲飄不住
問人依約在東頭
　　　華清宫　　　　　　　　　(唐/)崔　魯
銀河漾漾月輝輝樓礙星邊織女機横玉呌雲清似水
滿空霜逐一聲飛
　　　破笛　　　　　　　　　　(唐/)闕　名
當時得意氣填心一曲君王直萬金今日不如庭下竹
風来猶得學龍吟
　　　和讀書臺入夜即事　　　　(宋/)王庭珪
池底星光箇箇添半鈎斜月吐纎纎數聲寒笛西風下
人在珠樓捲暮簾
　　　聞笛　　　　　　　　　　(宋/)嚴　羽
江上誰家吹笛聲月明霜白可堪聽孤舟萬里瀟湘客
一夜歸心滿洞庭
　　　秋夜聞笛　　　　　　　　(元/)薩都拉
何人吹笛秋風外北固山前月色寒亦有江南未歸客
徘徊終夜倚闌干
　　　鎮江寄王本中臺掾　　　　　薩都拉
梅花落盡空吹笛正月半頭思逺人兩岸好山青不斷
一江微雨鷓鴣春
　　　晚眺　　　　　　　　　　(元/)周　權
閃閃歸鴉過别林斜陽流水意沈沈數聲樵笛人何處
一路寒山晩翠深
　　　柯亭　　　　　　　　　　(元/)黄鎮成
金碧樓臺宅梵王柯亭無處問中郎何當截取如椽榦
吹起崑崘紫鳳凰
　　　谷口　　　　　　　　　　　黄鎮成
谷口橋邊日未斜先尋宿處近梅花分明聽得吹長笛
祇隔紅䦨第一家
　　　夏日雜興　　　　　　　　(元/)僧善住
落盡紅芳見緑隂小橋流水雨餘深市樓横笛誰家子
吹得殘陽下逺岑
　　　和袁海叟題老蛟化江叟吹笛圖
　　　　　　　　　　　　　　　(明/)顧　祿
千里神蛟化作翁月明吹笛倚龍宫曲聲不許人間聽
散入重湖半夜風
　　　吹笛士女圖　　　　　　　(明/)張　泰
氷簟銀牀倚石屏芭蕉凉露濕秋庭貞心試託湘江竹
吹向流雲與鳳聽
　　　聞笛　　　　　　　　　　(明/)陳　蒙
落盡梅花雪滿庭故園楊柳夢中青羗兒馬上傳来曲
今夜關山月裏聽
　　　聞笛　　　　　　　　　　(明/)楊　慎
江樓寒笛起春聲蜀客扁舟萬里行吹盡落梅還折柳
新年殘臘正關情
　　　清明日偶述　　　　　　　(明/)蘇　澹
梨花寂寂燕飄零藥檻蘭畦嫩葉生處處兒童吹柳笛
扶持春事到清明
　　　冬夜聞笛　　　　　　　　(明/)謝　榛
雪後寒雲散御堤笛聲何處重凄凄北風吹折邊城柳
人倚層樓月正西
　　　寄武林朱九疑　　　　　　(明/)盛時泰
湖上輕風拂柳條美人吹笛向平橋欲知胥浦潮初退
正是秦淮雪半消
　　　梅下吹笛　　　　　　　　(明/)顧大典
紅筵綠酒撲寒香樹樹梅花壓粉牆忽見玉鱗飛夜月
自吹長笛坐胡牀
　　　西湖聞笛　　　　　　　　(明/)徐　後
月白霜寒客夢醒笛聲迥出柳洲亭莫教吹過孤山去
風裏梅花不耐聽
　　　江上　　　　　　　　　　(明/)范如珪
江上西風雨復晴菰蒲深處釣絲輕何人隔岸吹長笛
楊柳秋江一夜生
　　　宫詞　　　　　　　　　　(明/)王叔承
十五傳歌𨽻太常壽陽公主教新妝朝来試弄琅玕笛
零落梅花玳瑁牀
　　　夜坐懷顧益卿按察　　　　(明/)沈明臣
髙雲南去夜郎低萬里秋風過五谿玉笛不吹江水綠
美人猶在月明西
　　　楊柳枝詞　　　　　　　　(明/)朱陽仲
廣陵楊花辭故枝各自空條雨後垂羗笛不知春自去
　分明一曲月中吹
　　　　吹笛　　　　　　　　　　(明/)豐越人
　空林醉卧不知秋手採芙蓉下小舟明月滿天凉似水
　閒吹短笛過滄洲
　　　　聞笛　　　　　　　　　　(明/)僧德祥
　江花如雪繞江春江水迢迢入夢頻一夜東風有横笛
　滿城都是惜花人
　　　　好谿漁歌　　　　　　　　(明/)僧来復
　少微山下萬松青鐵笛擕將過水亭吟得竹枝新有譜
　秋風吹與老龍聽
　
　
　
　
　
御定佩文齋詠物詩選巻一百九十二
　欽定四庫全書
御定佩文齋詠物詩選卷一百九十三
　　琴類(附風琴/)
　　　五言古
　　　　秋夜詠琴　　　　　　　　(梁/)劉孝綽
　上宮秋露結上客夜琴鳴幽蘭暫罷曲積雪更傳聲
　　　　賦得為我彈鳴琴　　　　　(陳/)賀　徹
　薄暮髙堂上調琴召美人伯喈聲未盡相如曲復新㸃
　徽還轉弄亂爪更留賓聊持一絃響雜起艷歌塵
　　　　日晩彈琴　　　　　　　(北齊/)馬元熈
　上客敞前扉鳴琴對晩暉掩抑歌張女凄清奏楚妃稍
　視紅塵落漸覺白雲飛新聲獨見賞莫恨知音稀
　　　　聽琴　　　　　　　　　(北齊/)蕭　慤
　洞門凉氣滿閒館夕隂生絃隨流水急調雜秋風清掩
　抑朝飛弄凄斷夜啼聲至人齊物我持此悅髙情
　　　　弄琴　　　　　　　　　(北周/)庾　信
雉飛催曉别烏啼驚夜眠若交新曲變惟須促一絃
　　　其二
不見石城樂惟聞烏噪林新聲逐絃轉應得動春心
　　　詠琴　　　　　　　　　　(唐/)楊希道
久擅龍門質孤竦嶧陽名齊娥初發弄趙女正調聲嘉
客勿遽返繁絃曲未成
　　　琴　　　　　　　　　　　(唐/)王昌齡
孤桐秘虚鳴樸素傳幽真髣髴絃指外遂見初古人意
遠風雪苦時来江山春髙宴未終曲誰能辨經綸
　　　聽彈風入松闋贈楊補闕　　　王昌齡
商風入我絃夜竹深有露聲沈與林寂清景不可度寥
落幽居心颼飀青松樹松風吹艸白谿水寒日暮聲意
去復還九變待一顧空山多雨雪獨立君始悟
　　　聽鄭五愔彈琴　　　　　　(唐/)孟浩然
阮籍推名飲清風滿竹林半酣下衫袖拂拭龍脣琴一
盃彈一曲不覺夕陽沈予意在山水聞之諧夙心
　　　贈裴九侍御昌江草堂彈琴　(唐/)賈　至
朔風吹疎林積雪在崖巘鳴琴草堂響小澗清且淺沈
吟東山意欲去芳歲晩悵望黄綺心白雲若在眼
　　　江上琴興　　　　　　　　(唐/)常　建
江上調玉琴一絃清一心泠泠七絃徧萬木澄幽隂能
使江月白又令江水深始知枯桐枝可以徽黄金
　　　張山人彈琴　　　　　　　　常　建
君去芳草綠西峰彈玉琴豈惟丘中賞兼得清煩襟朝
從山口還出嶺聞清音了然雲霞氣照見天地心𤣥鶴
下澄空翩翩舞松林改絃叩商聲又聽飛龍吟稍覺此
身妄漸知仙事深其将鍊金鼎永以投吾簪
　　　幽琴　　　　　　　　　　(唐/)劉長卿
月色滿軒白琴聲宜夜䦨泠泠七絃上靜聽松風寒古
調雖自愛今人多不彈向君投此曲所貴知音難
　　　琴　　　　　　　　　　　(唐/)韋應物
有客天一方寄我孤桐琴迢迢萬里隔託此傳幽音氷
霜中自結龍鳳相與吟絃以明直道漆以固交深
　　　清夜琴興　　　　　　　　(唐/)白居易
月出鳥栖盡寂然坐空林是時心境閒可以彈素琴清
泠由木性恬淡隨人心心積和平氣木應正始音響餘
羣動息曲罷秋夜深正聲感元化天地清沈沈
　　　和順之琴者　　　　　　　　白居易
隂隂花院月耿耿蘭房燭中有弄琴人聲貌俱如玉清
泠石泉引雅淡風松曲遂使君子心不愛凡絲竹
　　　聽彈古淥水　　　　　　　　白居易
聞君古渌水使我生和平欲識慢流意為聽疎汎聲西
窓竹隂卞竟日有餘清
　　　奉和張舍人閣中直夜思聞雅琴因書事通簡
　　　　僚友　　　　　　　　　(唐/)呂　温
迢迢天上直寂寞丘中琴憶爾山水韻起予仁智心凝
情在正始超想疎煩襟凉生子夜後月照禁垣深逺風
靄蘭氣微露清桐隂方襲緇衣慶永奏南薰吟
　　　夜集汝州郡齋聽陸僧辨彈琴
　　　　　　　　　　　　　　　(唐/)孟　郊
康樂寵詞客清宵意無窮徴文北山外借月南樓中千
里愁併盡一樽歡蹔同胡為戞楚琴淅瀝起寒風
　　　聽尹鍊師彈琴　　　　　　(唐/)吴　筠
至樂本太乙幽琴和乾坤鄭聲久亂雅此道希能尊吾
見尹仙翁伯牙今復存衆人乘其流夫子達其源在山
峻峰峙在水洪濤奔都忘邇城闕但覺清心魂代乏識
微者幽音誰與論
　　　寳琴　　　　　　　　　　(唐/)僧　彪
吾有一寳琴價重雙南金刻作龍鳳像彈為山水音星
從徽裏發風来弦上吟鍾期不可遇誰辨曲中心
　　　和楊畋孤琴詠　　　　　　(宋/)范仲淹
愛此千年器如見古人面欲彈換朱絲明月當秋漢我
願宮商絃相應聲無間自然召南風莫起孤琴歎
　　　趙君澤擕琴載酒見訪分韻得琴字
　　　　　　　　　　　　　　　(宋/)朱　子
山城夜寥閴虚堂杳沈沈王孫有髙趣挈榼来相尋喜
兹煩抱舒未覺盃酒深一為塵外想再撫丘中琴餘音
殷雷動爽籟悲龍吟寄謝箏笛耳寧知山水音
　　　聽袁員外彈琴　　　　　　(元/)倪　瓚
郎官調緑綺谷雪賞初晴兩忘絃與手流泉松吹聲問
年踰八十云嘗見河清挂帆望九華神人歘相迎啖以
海上棗歡愛若平生元遇寧復得惜哉遺姓名
　　　登忠勤樓聽久孚賀架閣彈琴
　　　　　　　　　　　　　　　(明/)汪廣洋
畫棟栖朝霞層檐宿秋霧振衣坐前楹援琴寫中素幽
泉鳴澗深落花蕩春暮油然聞至音令人起遐慕
　　　古詩　　　　　　　　　　(明/)賀　甫
焦桐古製作乃是㸑下材金徽燦星斗玉軫調風雷寳
之不欲彈撫視日幾廻囊韜藉文錦有待知音来
　　七言古(附長短句/)
　　　琴歌　　　　　　　　　　(唐/)李　頎
主人有酒歡今夕請奏鳴琴廣陵客月照城頭烏半飛
霜凄萬樹風入衣銅爐華燭燭増輝初彈淥水後楚妃
一聲巳動物皆靜四座無言星欲稀清淮奉使千餘里
敢告雲山從此始
　　　聽潁師彈琴　　　　　　　(唐/)韓　愈
昵昵兒女語恩怨相爾汝劃然變軒昂勇士赴敵塲浮
雲栁絮無根蔕天地闊逺隨飛揚喧啾百鳥羣忽見孤
鳳凰躋攀分寸不可上失勢一落千文强嗟余有兩耳
未省聽絲篁自聞潁師彈起坐在一旁推手遽止之濕
衣淚滂滂潁乎爾誠能無以冰炭置我腸
　　　水仙操　　　　　　　　　(唐/)李咸用
大波相拍流水鳴蓬山鳥獸多竒形琴心不喜亦不驚
安絃緩爪何泠泠水仙飄渺来相迎伯牙從此留嘉名
嶧陽散木虚且輕重華斧下知其聲檿絲相糺成凄清
調和引得薫風生指底先王長養情曲終天下稱太平
後人好事傳其曲有時聲足意不足始峩峩兮復洋洋
但見山青兼水緑成連入海移人情豈是本来無嗜慾
琴兮琴兮在自然不在徽金將軫玉
　　　聽賢師琴　　　　　　　　(宋/)蘇　軾
大絃春温和且平小絃㢘折亮以清平生未識宮與角
但聞牛鳴盎中雉登木門前剝啄誰叩門山僧未閒君
勿嗔歸家且覓千斛水淨洗從前箏笛耳
　　　舟中聽琴　　　　　　　　(宋/)蘇　轍
江流浩浩羣動息琴聲琅琅中夜鳴水深天闊音響逺
仰視牛斗皆縦横昔有至人愛竒曲學之三歲終無成
一朝隨師過滄海留置絶島不復迎終年見怪心自感
海水震掉魚龍驚翻囘蕩潏有遺韻琴意忽忽從此生
師来迎笑問所得撫手無言心已明世人囂囂好絲竹
撞鐘擊鼓浪謂榮安知江琴韻超絶掩耳大笑不肯聽
　　　智仲可月下彈琴圖　　　　(金/)元好問
暮春舞雩鼓瑟希琴語解吐胷中竒誰言手揮七絃易
大笑虎頭真絶癡北風蕭蕭路何永流波湯湯君自知
三尺絲桐儘堪老兒童休訝鶴書遲
　　　鄱陽蕭性淵携其祖将領所愛唐琴號霜鐘者
　　　　還自和林求詩六月三日五門宣赦後作
　　　　　　　　　　　　　　　(元/)揭傒斯
嵩州昔有蕭將軍讀書學劒天下聞南隨龍馬渡江去
尚有孤琴傳子孫孤琴云是唐人斵昔日軍中自行樂
至今猶存殺伐聲一鼔哀風振寥廓将軍之孫才且良
文能作賦武蹶張秦王城下飲白馬祁連山中射白狼
時平好文不好武抱琴却歎儒衣誤昭王臺上看青春
彭郎磯頭夢歸路日長史館幽且閒正冠拂琴為我彈
京城六月日如火霜鐘半夜鳴空山南風自有虞廷操
可惜同心不同調捐琴决眼望青天今日天門有新詔
　　　古琴漆有蛇蚹紋者材之良也道友擕一琴甚
　　　　古謂是零陵湘石枯桐斵成索價三百緡無
　　　　償之者戲作湘桐吟　　　(元/)周　權
黄鐘沈聲喧瓦缶良材入㸑知多少誰裁鳴鳳千年枝
蛇蚹龍紋巧蟠紐澤堅古漆光不磨徽絃不具含雲和
巳無伯牙之手子期耳三歎如此湘桐何
　　　聽鄭廷美彈琴　　　　　　(元/)王　逢
畫闌月照芙蓉霜博山水暖薔薇香石屏石几青黛光
鄭卿君子琴中堂榴裙蕙帶辭羅洞玉珮朱纓脫飛鞚
何處春深雲滿林小巢並語梧花鳳君不見湘靈鼓瑟
湘江滸苦竹祠荒愁暮雨遺音一曲増感傷使我無言
重懷古重懷古雞喔喔明星爛熳東城角誰家尚奏桑
間樂
　　　秋夜聽谷大彈陽春白雪遂歌以贈
　　　　　　　　　　　　　　　(明/)黄　元
昔聞歌白雪未知絃上聲看君彈来秋月下十指如度
春風鳴初聞飄飄下天闕亂逐回風氣騷屑凍来深樹
梅不開散入空林竹應折又如紛紛江上来流音中節
渾相催㶚陵一日幾人度剡谿半夜孤舟廻清川帶寒
流野鳥絶繁語少女歌殘葉共飛仙郎唱罷花能舞須
㬰雪晴風亦遲按絃問君君不知聲殘響絶無所見惟
見桐枝秋露垂
　　　史滄如擕琴過訪　　　　　(明/)葛一龍
櫻桃花開山雨紅有客乘舟雲水東舟空祗餘三尺桐
仙人氣骨林下風姓名不署神相通别云訪我若不遇
自彈一曲出門去
　　五言律
　　　琴　　　　　　　　　　　(唐/)李　嶠
隠士竹林隈英聲寳匣開風前緑綺弄月下白雲来淮
海多為室梁岷舊作臺子期如可聽山水響餘哀
　　　聽蜀僧濬彈琴　　　　　　(唐/)李　白
蜀僧抱緑綺西下峨嵋峰為我一揮手如聽萬壑松客
心洗流水餘響入霜鐘不覺碧山暮秋雲暗幾重
　　　聽琴秋夜贈寇尊師　　　　(唐/)常　建
琴當秋夜聽况是洞中人一指指應法一聲聲爽神寒
蟲臨砌黙清吹褭燈頻何必鍾期耳髙閒自可親
　　　送彈琴李長史往洪州　　　(唐/)錢　起
抱琴為傲吏孤棹復南行幾度秋江水皆添白雪聲佳
期来客夢幽思緩王程佐牧無勞問心和政自平
　　　對琴待月　　　　　　　　(唐/)白居易
竹院新晴夜松忩未卧時共琴為老伴與月有秋期玉
軫臨風久金波出霧遲幽音待清景唯是我心知
　　　松下琴贈客　　　　　　　　白居易
松寂風初定琴清夜欲闌偶因羣動息試撥一聲看寡
鶴當徽怨秋泉應指寒慚君此傾聽本不為君彈
　　　郡中夜聽李山人彈三樂　　　白居易
風琴秋拂匣月户夜開闗榮啟先生樂姑蘇太守閒傳
聲千古後得意一時間却怪鍾期耳唯聽水與山
　　　船夜援琴　　　　　　　　　白居易
鳥棲魚不動月照夜江深身外都無事舟中只有琴七
絃為益友兩耳是知音心靜即聲淡其間無古今
　　　秋夜仰懷錢孟二公琴客㑹　(唐/)賈　島
月色四時好秋光君子知南山昨夜雨為我寫清規獨
鶴聳寒骨髙杉韻細颸仙家縹緲弄髣髴此中期
　　　聽琴　　　　　　　　　　(唐/)張　喬
清月轉瑶軫弄中湘水寒能令坐来客不語自相看靜
恐鬼神出急疑風雨殘幾時歸嶺嶠更過洞庭彈
　　　琴　　　　　　　　　　　(唐/)潘　緯
客来鳴素琴惆悵對遺音一曲起於古幾人聽到今晝
寒風靄逺日泛月煙深夙續水山操坐生方外心
　　　秋夜聽業上人彈琴　　　　(唐/)僧貫休
萬物都寂寂堪聞彈正聲人心盡如此天下自和平湘
水瀉秋碧古風吹太清往年廬嶽奏今夕更分明
　　　抱琴　　　　　　　　　　(元/)黄　溍
三尺枯桐樹相隨年嵗深此行端有意何處託知音隠
隠青山夜寥寥太古心空擕水仙曲更向海中岑
　　　聽袁子方彈琴　　　　　　(元/)倪　瓚
蕙帳凝夕清髙堂流月明芳琴發綺席列座散繁纓廻
翔别鵠意縹緲孤鸞鳴一寫氷霜操掩抑寄餘情
　　　夜訪芑蟾二釋子因宿西澗聽琴
　　　　　　　　　　　　　　　(明/)髙　啟
清夜獨幽尋巖扉落葉深許擕陶令酒来聽潁師琴人
醉月沈閣烏啼風滿林應留西澗水千載寫餘音
　　五言排律
　　　同張參軍喜李尚書寄新琴　(唐/)司空曙
新琴傳鳳凰晴景稱髙張白玉連徽淨朱絲繫爪長輕
埃隨拂拭雜籟滿鏗鏘暗想山泉合如親蘭蕙芳正聲
消鄭衛古狀掩笙簧逺識賢人意清風願激揚
　　　詠夫子鼔琴得其人　　　　(唐/)白行簡
宣父窮元奥師襄受素琴稍殊流水引全辨聖人心慕
徳深餘感懷仁意自深泠泠傳妙手摵摵振空林促調
清風至操絃白日沈曲終情不盡今古仰知音
　　七言律
　　　夢得相過援琴命酒因彈秋思偶詠所懷兼寄
　　　　繼之待價二相府　　　　(唐/)白居易
閒居靜侶偶相招小飲初酣琴欲調我正風前弄秋思
君應天上聽雲韶時和始見陶鈞力物遂方知盛聖朝
雙鳳棲梧魚在藻飛沈隨分各逍遥
　　　聽段處士彈琴　　　　　　(唐/)方　干
幾年調弄七條絲元化分功十指知泉迸幽音離石底
松含細韻在霜枝窓東顧兔初圓夜竹上寒蟬盡散時
唯有此中心更靜聲聲堪作後人師
　　　聽趙秀才彈琴　　　　　　(唐/)韋　莊
滿匣氷泉咽又鳴玉音閒淡入神清巫山夜雨絃中起
湘水清波指下生蜂簇野花吟細韻蟬移髙栁迸殘聲
不須更奏幽蘭曲卓氏門前月正明
　　　琴　　　　　　　　　　　(唐/)孫　氏
玉指朱絃軋復清湘妃一曲最難聽初疑䬃䬃凉風動
又似蕭蕭暮雨零近若流泉来碧嶂逺如元鶴下青㝠
夜深彈罷堪惆悵霧濕叢蘭月滿庭
　　　次韻子由彈琴　　　　　　(宋/)蘇　軾
琴上遺聲久不彈琴中古意本長存苦心欲記常迷舊
信指如歸自著痕應有仙人依樹聽空教瘦鶴舞風鶱
誰知千里谿堂夜時引驚猨撼竹軒
　　　神鳳琴　　　　　　　　　(元/)虞　集
鳴鳥人間久不聞遺絃欲託斷琴紋曽看土鼓歌朝日
亦共陶尊醉夜分五色雲中迎太乙九疑山下望湘君
采詩應被唐風譜早晩樓船或祀汾
　　　無絃琴　　　　　　　　　(元/)謝宗可
獨繭長繅底用抽蛇紋空鎻鳳枝秋落星留暈繩光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂髙山水自流
　　五言絶句
　　　山夜調琴　　　　　　　　(唐/)王　績
促軫乘明月抽絃對白雲從来山水韻不使俗人聞
　　　夜興　　　　　　　　　　(唐/)王　勃
野煙含夕渚山月照秋林還将中散興来偶歩兵琴
　　　和逰房公舊竹亭聞琴　　　(唐/)劉禹錫
尚有竹間路永無綦下塵一聞流水曲重憶餐霞人
　　　琴　　　　　　　　　　　(唐/)白居易
置琴曲几上慵坐但含情何煩故揮弄風絃自有聲
　　　聽琴　　　　　　　　　　(唐/)王　元
拂塵開按匣何事獨顰眉古調俗不樂正聲君自知
　　　書琴臺　　　　　　　　　(宋/)趙　抃
制動必原靜治人先正心風乎晝壇上退食鳴瑶琴
　　　聽琴　　　　　　　　　　(宋/)葛長庚
心造虚無外絃鳴指甲間夜来宮調罷明月滿空山
　　　山中　　　　　　　　　　(金/)張　建
林櫻堕紅珠打著琴上絃山人時一笑愛此聲琅然
　　　彈琴髙士　　　　　　　　(明/)楊　基
江靜月在水山空秋滿亭自彈還自罷初不要人聽
　　　對琴　　　　　　　　　　(明/)僧明顯
對琴不見琴忘琴聽琴響坐久聽亦無雲飛樹尖上
　　七言絶句
　　　湖口逢江州朱道士因聽琴　(唐/)盧　綸
廬山道士夜擕琴映月相逢辨語音引坐霜中彈一弄
滿船商客有歸心
　　　贈賀若少府　　　　　　　(唐/)陸　暢
十日廣陵城裏住聽君花下撫金徽新聲指上懷中紙
莫怪濳偷數曲歸
　　　彈秋思　　　　　　　　　(唐/)白居易
信意閒彈秋思時調清聲直韻疎遲近来漸喜無人聽
琴格髙低心自知
　　　夜調琴憶崔少卿　　　　　　白居易
今夜調琴忽有情欲彈惆悵憶崔卿何人解愛中徽上
秋思邊頭八九聲
　　　贈譚客　　　　　　　　　　白居易
上客清譚何亹亹幽人閒思自寥寥請君謾說長安事
膝上風清琴正調
　　　聽幽蘭　　　　　　　　　　白居易
琴中有曲是幽蘭為我殷勤更弄看欲得身心俱靜好
自彈不及聽人彈
　　　聽琴　　　　　　　　　　(唐/)王　建
無事此身離白雲松風谿水不曽聞至心聽著仙翁引
今看青山圍繞君
　　　風中琴　　　　　　　　　(唐/)盧　仝
五音六律十三徽龍吟鶴響思庖犧一彈流水一彈月
水月風生松樹枝
　　　贈美人琴絃　　　　　　　(唐/)裴夷直
應從玉指到金徽萬態千情料可知今夜燈前湘水曲
殷勤封在七條絲
　　　涇州聽張處士彈琴　　　　(唐/)項　斯
邊州獨夜正思鄉君又彈琴在客堂髣髴不離燈影外
似聞流水到瀟湘
　　　送謝山人歸江夏　　　　　(唐/)陳　陶
黄鶴春風二千里山人佳期碧江水擕琴一醉楊栁堤
日暮龍沙白雲起
　　　嘲飛卿　　　　　　　　　(唐/)段成式
燕支山色重能輕南陽水澤鬭分明不煩射雉先張翳
自有琴中威鳳聲
　　　夜聽李山人彈琴　　　　　(唐/)司馬札
瑶琴夜久絃秋清楚客一奏湘煙生曲終聲盡意不盡
月照竹軒紅葉明
　　　聽劉尊師彈琴　　　　　　(唐/)曹　鄴
曽於清海獨聞蟬又向空庭夜聽泉不似齋堂人靜處
秋聲長在七條絃
　　　訪友人幽居　　　　　　　(唐/)雍　陶
莎深苔滑地無塵竹冷花遲剩駐春盡日弄琴誰共聽
與君兼鶴是三人
　　　秋日聽僧彈琴　　　　　　(唐/)吴仁璧
金徽玉軫韻泠然言下浮生指下泉恰稱秋風西北起
一時吹入碧湘煙
　　　席間贈琴客　　　　　　　(唐/)崔　珏
七條絃上五音寒此藝知音自古難惟有河南房次律
始終憐得董庭蘭
　　　聽僧彈琴　　　　　　　　(唐/)僧貫休
家近吴王古戰城海風終日打潮聲今朝鄉思渾堆積
琴上聞師大蠏行
　　　琴　　　　　　　　　　　(唐/)僧隠巒
七條絲上寄深意澗水松風生十指自乃知音猶尚稀
欲教更入何人耳
　　　聽武道士彈賀若　　　　　(宋/)蘇　軾
清風終日自開簾凉月今宵肯挂檐琴裏若能知賀若
詩中定合愛陶濳
　　　夢逰洛中　　　　　　　　(宋/)蔡　襄
脩竹蕭蕭曲檻前清泉㶁㶁小池邊琴中一弄履霜操
人靜當庭月正圓
　　　題趙仲穆山水　　　　　　(元/)仇　遠
緑林紅樹石崢嶸有客擕琴訪友生今夜西軒風月好
慇懃為我鼓商聲
　　　贈茅山道士　　　　　　　(元/)薩都拉
茅山道士来相訪手抱七絃琴一張準擬月明彈一曲
桐花落盡晩風凉
　　　贈錢塘琴士　　　　　　　(元/)貢師泰
畫船載酒西湖上一日笙歌幾萬錢獨抱孤桐向何處
夜深彈月上青天
　　　偶題　　　　　　　　　　(元/)黄清老
永夜觀兒課舊編小窓燈火憶當年曲肱自笑不成寐
月上瑶琴第五絃
　　　贈山中道士善琴　　　　　(元/)余　闕
山中道士緑荷衣新抱瑶琴出翠微已與塵縁斷来往
　逢人猶鼔雉朝飛
　　　　宮詞　　　　　　　　　　(明/)朱　權
　銀潢斗轉挂疎櫺翡翠窓紗夜未扃三弄琴聲彈大雅
　一簾明月到中庭
　　　　月明聽胡琴　　　　　　　(明/)徐　賁
　檀板朱絃出砑聲停盃齊聽月當楹分明自是凉州曲
　不解何人最有情
　　　　滄州道中寄蔡道卿　　　　(明/)王慎中
　泠泠風舉碧羅裳一曲焦桐月在牀寂歴寒波兼墜葉
　不知何處是瀟湘
　　　附風琴
　　　七言絶句
　　　　風琴　　　　　　　　　　(唐/)僧貫休
　至竟心為造物功一枝青竹四絃風寥寥雙耳更深後
　如在緱山明月中
御定佩文齋詠物詩選卷一百九十三
　欽定四庫全書
御定佩文齋詠物詩選卷一百九十四
　　琴石類
　　　五言古
　　　　司空主簿琴席　　　　　　(唐/)韋應物
　煙花方散薄蕙氣猶含露淡景發清琴幽期黙云悟留
　連白雪意斷續廻風度掩抑雖巳終忡忡在幽素
　　　七言古
　　　　問支琴石　　　　　　　　(唐/)白居易
　疑因星隕空中落歎被泥埋澗底沈天上定應勝地上
　支機未必及支琴提擕拂拭知恩否雖不能言合有心
　　　五言律
　　　　崔湖州贈紅石琴薦煥如錦文無以荅之以詩
　　　　　酬謝　　　　　　　　　(唐/)白居易
　頳錦支緑綺韻同相感深千年古澗石八月秋堂琴引
　出山水思助成金玉音人間無可比比我與君心
　　　七言絶句
　　　　李西川薦琴石　　　　　　(唐/)柳宗元
　遠師騶忌鼓鳴琴去和南風愜舜心從此他山千古重
　殷勤曽是奉徽音
　
　
　
　
　
　
　
　
　
　
　
御定佩文齋詠物詩選卷一百九十四
　欽定四庫全書
御定佩文齋詠物詩選卷一百九十五
　　瑟類
　　　七言古
　　　　趙瑟曲　　　　　　　　　(梁/)沈　約
　邯鄲竒弄出文梓縈絃急調切流徴𤣥鶴徘徊白雲起
　白雲起鬱披香離復合曲未央
　　　五言律
　　　　詠瑟　　　　　　　　　　(唐/)李　嶠
　伏羲初製法素女昔傳名流水嘉魚躍叢臺舞鳳驚嘉
　賓飲未極君子娱俱并倘入丘之户應知由也情
　　　五言排律
　　　　湘靈鼓瑟　　　　　　　　(唐/)錢　起
　善撫雲和瑟常聞帝子靈馮夷空自舞楚客不堪聽逸
　韻諧金石清音發杳㝠蒼梧来怨慕白芷動芳馨流水
　傳湘浦悲風過洞庭曲終人不見江上數峰青
　　　湘靈鼔瑟　　　　　　　　(唐/)陳　季
神女泛瑶瑟古祠嚴野亭楚雲来泱漭湘水助清泠妙
指微幽契繁聲入杳㝠一彈新月白數曲暮山青調苦
荆人意時遥帝子靈餘音如可賞試奏為君聽
　　　湘靈鼔瑟　　　　　　　　(唐/)王　邕
寳瑟和琴韻靈妃應樂章依稀聞促桂髣髴夢新粧波
外聲初發風前曲正長凄清和萬籟斷續繞三湘轉覺
雲山迥空懷杜若芳誰能傳此意雅㑹在宮商
　　七言絶句
　　　瑶瑟　　　　　　　　　　(唐/)杜　牧
玉仙瑶瑟夜珊珊月過樓西桂燭殘風景人間不如此
動揺湘水徹明寒
　　　小逰仙詩　　　　　　　　(唐/)曹　唐
萬歲蛾睂不解愁旋彈清瑟旋閒逰忽聞下界笙簫曲
斜倚紅鸞笑不休
　　　瑶瑟吟　　　　　　　　　(唐/)温庭筠
　氷簟銀牀夢不成碧天如水夜雲輕雁聲逺過瀟湘去
　十二樓中月自明
　　　　湘中絃　　　　　　　　　(明/)徐　庸
　蘋花含露荻含風霄漢無雲水接空二十五絃今夜撥
　沅湘江上月明中
　
　
　
　
　
　
　
　
　
　
御定佩文齋詠物詩選卷一百九十五
　欽定四庫全書
御定佩文齋詠物詩選卷一百九十六
　　箏類
　　　五言古
　　　　和彈箏人　　　　　　　　(梁/)元　帝
　瓊柱動金絲秦聲發趙曲流徵含陽春美手過如玉
　　　　詠箏　　　　　　　　　　(梁/)沈　約
　秦箏吐絶調玉柱揚清曲絃依髙張斷聲隨妙指續徒
　聞音遶梁寜知顔如玉
　　　　詠箏　　　　　　　　　　(梁/)王臺卿
　依歌時轉韻按曲動花鈿促調移輕柱亂手度繁絃惟
　有髙秋月秦聲獨可憐
　　　　元圃宴各詠一物得箏　　　(陳/)陸　瓊
　三五併時年二八共来前今逢泗濱樹定減琴中絃鶴
　别霜初緊烏啼月正懸
　　　　髙樓夜彈箏　　　　　　　(唐/)常　建
髙樓百餘尺直上江水平明月照人苦開簾彈玉箏山
髙猿狖急天靜鴻雁鳴曲度猶未終東峰霞半生
　　　鳴箏曲　　　　　　　　　(元/)楊維楨
斷虹落屏山斜鴈著行安釘鈴雙啄木錯落千珠柈秋
龍吟玉海夜燕語雕䦨只因桓叔夏重起為君彈
　　七言古(附長短句/)
　　　秦箏曲　　　　　　　　　(梁/)沈　約
羅袖飄纚拂雕桐促柱髙張散輕宮迎歌度舞遏歸風
遏歸風止流月夀萬春歡無歇
　　　夜坐看搊箏　　　　　　　(唐/)王　諲
調箏夜坐燈光裏却挂羅帷露纖指朱絃一一聲不同
玉柱連連影相似不知何處學新聲曲曲彈来未覩名
應是石家金谷裏流傳未滿洛陽城
　　　秦箏曲　　　　　　　　　(明/)沈　愚
髙樓欲暮花含煙嫣紅落粉愁無眠含羞起舞銀燭前
玉纖輕抹鴛鴦絃鴛鴦絃鳳凰曲移妾心置君腹
　　五言律(附小律/)
　　　觀搊箏　　　　　　　　　(唐/)王　灣
虚室有秦箏箏新月復清絃多弄委曲柱促語分明曉
怨凝繁手春嬌入曼聲近来惟此樂傳得美人情
　　　紺甲麗人　　　　　　　　(明/)楊　慎
銀甲卸彈箏花從玉指生逡巡捲羅袖掩抑奉金觥莫
摘相思子瓊枝最有情
　　　聞箏　　　　　　　　　　(明/)王廷陳
花月可憐春房櫳映玉人思繁纖指亂愁劇翠蛾顰授
色歌頻變留賓態轉新曲終仍自叙家世本西秦
　　　箏　　　　　　　　　　　(明/)朱曰藩
日者西園宴雲和獨未收絃張鵾轉急柱促雁相求靡
靡縈懷切纖纖繞指柔多情如有待庭樹莫先秋
　　七言律
　　　贈彈箏人　　　　　　　　(明/)張　羽
先輩曽将舊曲傳纖纖銀甲更堪憐清和未數湘靈瑟
嘹喨渾同蜀國絃鶯弄晚風啼復歇雁飛秋水斷還連
坐中北客聽来少謾想當時一惘然
　　五言絶句
　　　聽箏　　　　　　　　　　(唐/)李　端
鳴箏金粟柱素手玉房前欲得周郎顧時時誤拂絃
　　七言絶句
　　　夜聞商人船上箏　　　　　(唐/)劉禹錫
大艑髙船一百尺清聲促柱十三絃揚州市裏商人女
来占江西明月天
　　　夜箏　　　　　　　　　　(唐/)白居易
紫袖紅絃明月中自彈自感暗低容絃凝指咽聲停處
別有深情一萬重
　　　戲荅思黯有能箏者以此戲之　白居易
何時得見十三絃待取無雲有月天願得金波明似鏡
鏡中照出月中仙
　　　宮詞　　　　　　　　　　(唐/)王　涯
箏翻禁曲覺聲難玉柱皆非舊處安記得君王曽道好
長因下輦得先彈
　　　聽箏　　　　　　　　　　(唐/)張　祜
十指纖纖玉筍紅雁行輕遏翠絃中分明似說長城苦
水咽雲寒一夜風
　　　贈彈箏者　　　　　　　　(元/)薩都拉
銀甲彈氷五十絃海門風急雁行偏故人情重知多少
揚子江頭月滿船
　　　元宮詞　　　　　　　　　(明/)朱有燉
月夜西宮聽按箏文殊指撥太分明清音瀏亮天顔喜
彈罷還教合鳳笙
　　　聽李節彈箏和韻　　　　　(明/)文　嘉
泠泠寒玉瀉秦箏片片清聲似斷氷一曲潭疑李憑在
不知秋旅是金陵
　　　贈箏人　　　　　　　　　(明/)楊　慎
綺筵雕爼換新聲博取瓊花出玉英肯信博陵崔十四
　平生願作樂中箏
　　　　正徳宮詞　　　　　　　　(明/)王世貞
　仙韶別院奏新聲不按唐山曲裏名青鷂白翎俱入破
　十三絃底似雷鳴
　　　　聽李節彈箏　　　　　　　(明/)盛時泰
　酒清香藹夜搊箏絃上凉生六月氷但許風流擅南館
　不教飛夢繞西陵
　
　
　
　
　
　
　
　
御定佩文齋詠物詩選巻一百九十六
　欽定四庫全書
御定佩文齋詠物詩選巻一百九十七
　　琵琶類
　　　五言古
　　　　琵琶　　　　　　　　　　(齊/)王　融
　抱月如可明懷風殊復清絲中傳意緒花裏寄春情掩
　抑有竒態凄鏘多好聲芳袖幸時拂龍門空自生
　　　　琵琶　　　　　　　　　　(梁/)徐　勉
　雖為逺道怨翻成今日歡含花巳灼灼類月復團團
　　　　聽鄰人琵琶　　　　　　　(唐/)陳叔達
　本自龍門桐因妍入漢宮香縁羅袖裏聲逐朱絃中雖
　有相思韻翻将入塞同闗山臨却月花蕊散廻風為将
　金谷引添令曲未終
　　　七言古
　　　　臨川康樂亭聽琵琶坐客索詩
　　　　　　　　　　　　　　　　(宋/)僧恵洪
小槽横捧梳粧薄緑羅綰帶仍斜搭十指纖纖葱乍剥
紫燕飛翻初弄撥梨園曲調皆品匝斂容却復停時霎
日烘花底光似發嬌鶯得暖歌脣滑圓吭相應啼恰恰
須臾急變花十八玉盤簌䔩珠璣撒坐客漸欲身離榻
裂帛一聲催合煞玉容嬌困撥仍插雪梅一枝初破臘
　　　王光禄家屏後琵琶短歌　　(明/)柳應芳
十二金屏逐面遮雙鬟背倚彈琵琶六么弦急齊聲按
桃葉桃根舊一家曲罷屏開但香霧餘音空繞珊瑚樹
中年魂夢不驚飛雒月巫雲引歸路
　　五言律
　　　琵琶　　　　　　　　　　(唐/)李　嶠
朱絲聞岱谷鑠質本多端半月分絃出叢花拂面安將
軍曽製曲司馬屢陪觀本是邊頭樂希君馬上彈
　　　聽琵琶伎彈略略　　　　　(唐/)白居易
腕軟撥頭輕新教略略成四絃千徧語一曲萬重情法
向師邊得能從意上生莫欺江外手别是一家聲
　　　和髙啟聞鄰家琵琶之作　　(明/)徐　賁
花暗短垣春琵琶度隔鄰促絃知改調停撥似要人得
見情應眷遥聽思巳親摧蔵曲中怨何事話能真
　　　琵琶　　　　　　　　　　(明/)常　倫
紅袖揮金撥朱絃繫玉肩團圞懷夜月幽咽瀉春泉白
雪調終宴青雲遏逺天悠悠時斷續引興似當年
　　七言律
　　　代琵琶弟子謝女師曹供奉寄新調弄譜
　　　　　　　　　　　　　　　(唐/)白居易
琵琶師在九重城忽得書来喜且驚一紙展看非舊譜
四絃翻出是新聲蕤賓掩抑嬌多怨散水玲瓏峭更清
珠顆淚霑金捍撥紅粧弟子不勝情
　　　桐灘月夜舟中聞琵琶　　　(元/)吴景奎
湛湛長江上有楓予懷渺渺水雲空未誇湓浦逢商婦
剩喜桐灘有釣翁欹枕醉眠秋渚月亂帆爭趂夜潮風
曉寒難結思歸夢一尺秋霜壓短篷
　　七言絶句
　　　王家琵琶　　　　　　　　(唐/)張　祜
金屑檀槽玉腕明子絃輕撚為多情只愁拍盡凉州調
畫出風雷是撥聲
　　　蠻中　　　　　　　　　　(唐/)張　籍
銅柱南邊毒草春行人幾日到金麐玉環穿耳誰家女
自抱琵琶迎海神
　　　宮詞　　　　　　　　　　(唐/)王　建
黄金捍撥紫檀槽絃索初張調更髙盡理昨来新上曲
内官簾外送櫻桃
　　　琵琶　　　　　　　　　　(唐/)白居易
絃清撥剌語錚錚背却殘燈就月明賴是心無惆悵事
不然爭奈子絃聲
　　　聽曹剛彈琵琶　　　　　　(唐/)薛　逢
禁曲新翻下玉都四絃掁觸五音殊不知天上彈多少
金鳳銜花尾半無
　　　和微之飲楊路分家聽琵琶　(宋/)韓　維
酒熟梅香臘後天春鶯巧囀忽當筵共嗤白傅辛勤甚
萬喚千呼始上船
　　　再和堯夫同前　　　　　　　韓　維
教得新聲十二絃每逢嘉客便開筵春湖水渌花爭發
好引紅粧上畫船
　　　宮詞次偰公逺正字韻　　　(元/)納　延
繡牀倦倚怯深春窓外飛花落錦茵抱得琵琶階下立
試彈一曲鬬清新
　　　李宮人琵琶引　　　　　　(元/)王士熙
瓊花春島百花香太液池邊夜色凉一曲六么天上譜
君王曾進紫霞觴
　　　其二
一入深宮歲月長承恩曽得侍昭陽檀槽按出新翻曲
五色雲中落鳳凰
　　　灤京雜詠　　　　　　　　(元/)楊允孚
　為愛琵琶調有情月髙未放酒盃停新腔翻得凉州曲
　彈出天鵞避海青
　　　　長安春雪曲　　　　　　　(明/)王釋登
　煖玉琵琶寒玉膚一般如雪映羅襦抱来只選陽春曲
　彈作盤中大小珠
　　　　過沭陽訪查八十不遇　　　(明/)王　寅
　年来匹馬走燕雲聽盡琵琶盡讓君白髮紫檀須自惜
　稀教彈與世人聞
　　　　夜聽琵琶　　　　　　　　(明/)石　沆
　娉婷少婦未闗愁清夜琵琶上小樓裂帛一聲江月白
　碧雲飛起四山秋
　
　
　
　
御定佩文齋詠物詩選卷一百九十七
　欽定四庫全書
御定佩文齋詠物詩選卷一百九十八
　　箜篌類
　　　七言古
　　　　李憑箜篌引　　　　　　　(唐/)李　賀
　吴絲蜀桐張髙秋空山凝雲頹不流江娥啼竹素女愁
　李憑中國彈箜篌崑山玉碎鳳凰叫芙蓉泣露香蘭笑
　十二門前融冷光二十三絲動紫皇女媧煉石補天處
　石破天驚逗秋雨夢入神山教神嫗老魚跳波瘦蛟舞
　吴質不眠倚桂樹露脚斜飛濕寒兔
　　　五言絶句
　　　　漢宮曲　　　　　　　　　(唐/)韓　翃
　繡幕珊瑚鈎春闗翡翠樓深情不肯道嬌倚鈿箜篌
　　　七言絶句
　　　　楚州韋中丞箜篌　　　　　(唐/)張　祜
　千重鈎鎻撼金鈴萬顆珍珠瀉玉瓶恰值滿堂人欲醉
甲光纔觸一時醒
　　　贈女道士鄭玉華　　　　　(唐/)施肩吾
明鏡湖中休采蓮却師阿母學神仙朱絲誤落青囊裏
猶是箜篌第幾絃
　　　聽李憑彈箜篌　　　　　　(唐/)楊巨源
聽奏繁絃玉殿清風傳曲度禁林鳴君王聽樂春園暖
翻到雲門第幾聲
　　　其二
花咽嬌鶯玉潄泉名髙半在御筵前漢王欲助人間樂
從遣新聲墜九天
　　　秋夜聞彈箜篌　　　　　　(金/)郭邦彦
露重花香飄不逺風微梧葉落無聲紅樓何處教新曲
夜靜月髙絃索鳴
　　　小逰仙　　　　　　　　　(元/)楊維楨
麻姑今夜過青丘玉醴催斟白玉舟莫向外人矜指爪
酒酣為我擘箜篌
　　　　席上偶成　　　　　　　　(明/)孫一元
　楊花燕子弄春柔醉倚箜篌笑未休依舊清風明月好
　買船吹笛過滄州
　　　　青谿小姑曲　　　　　　　(明/)吴鼎芳
　十五盈盈學解愁珠簾不捲倚箜篌多情明月無情水
　夜夜青谿映酒樓
　
　
　
　
　
　
　
　
　
御定佩文齋詠物詩選巻一百九十八
　欽定四庫全書
御定佩文齋詠物詩選卷一百九十九
　　笳類
　　　五言古
　　　　邊笳曲　　　　　　　　　(唐/)溫庭筠
　朔管迎秋動雕隂雁来旱上郡隠黄雲天山吹白草嘶
　馬悲寒磧朝陽照霜堡江南戌客心門外芙蓉老
　　　七言絶句
　　　　夜上受降城聞笳(一作/聞笛)　　　(唐/)李　益
　回樂峰前沙似雪受降城外月如霜不知何處吹蘆管
　一夜征人盡望鄉
　　　　聽李簡上人吹蘆管　　　　(唐/)張　祜
　細蘆僧管夜沈沈越鳥巴猿寄恨吟吹到耳邊聲盡處
　一條絲斷碧雲心
　　　　其二
　月落江城樹繞鴉一聲蘆管是天涯分明西國人来說
　赤佛堂西是漢家
　　　　聽僧吹蘆管　　　　　　　(唐/)薛　濤
　曉蟬嗚咽暮鶯愁言語殷勤十指頭閱罷梵書勞一弄
　散隨金磬泥清秋
　
　
　
　
　
　
　
　
　
　
　
御定佩文齋詠物詩選卷一百九十九
　欽定四庫全書
御定佩文齋詠物詩選卷二百
　　角類
　　　五言律
　　　　邊城聽角　　　　　　　　(唐/)李咸用
　戍樓鳴畫角寒露滴金鎗細引雲成陣髙催鴈著行喚
　廻邉將夢吹薄曉蟾光未遂終軍志何勞思故鄉
　　　六言絶句
　　　　冬夕　　　　　　　　　　(元/)僧善住
　繁草霜嚴緑減疎星雲盡光寒城頭一聲畫角月落烏
　啼夜闌
　　　七言絶句
　　　　晩泊潤州聞角　　　　　　(唐/)李　渉
　孤城吹角水茫茫曲引邊聲旅思長驚起暮天沙上鴈
　海門斜去兩三行
　　　　𤓰洲聞曉角　　　　　　　(唐/)張　祜
　寒耿稀星照碧霄月樓吹角夜江遥五更人起煙霜靜
　一曲殘聲送落潮
　　　　聞角　　　　　　　　　　(唐/)杜　牧
　曉樓煙檻出雲霄景下林塘巳寂寥城角為悲聲更逺
　䕶霜雲破海天遥
　　　　晩景　　　　　　　　　　(唐/)僧子蘭
　池荷衰颯菊芬芳䇿杖吟詩上草堂滿目暮雲風卷盡
　郡樓寒角數聲長
　
　
　
　
　
　
　
御定佩文齋詠物詩選巻二百
　欽定四庫全書
御定佩文齋詠物詩選巻二百一
　　觱篥類
　　　七言古
　　　　次韻趙君季文贈杜寛吹觱篥吟
　　　　　　　　　　　　　　　　(元/)陳　基
　寒竹初裁蘆葉秋夜吹百花洲上樓千金縱有狐白裘
　難買杜寛一藝優妙知音律能雕䤹薛家小童安敢侔
　江空月白爛不收㝠搜㒺象悲陽侯哀泉聲咽秦隴頭
　何年變曲為凉州神工太古開黄牛驚浪出峽風颼飀
　落葉秋隨渭水流渭水有盡情無休緜緜又若繭緒抽
　要眇寧以智力求須臾水激龍騰湫熊羆夜咆魑魅愁
　勸君不用皓齒謳側耳聽此消百憂寛也胡為此淹留
　自合天上參鳴球飄然我欲歸帝丘仙人張樂煙霧浮
　蒼龍為車挾翠虬千秋萬歲遲子同遨逰
　　　七言絶句
　　　　宮詞　　　　　　　　　　(宋/)花蕊夫人
　御製新翻曲子成六宮纔唱未知名盡將觱篥来抄譜
　先按君王玉笛聲
　　　　鐵笛道人遺觱篥　　　　　(元/)張　憲
　漢家鹵簿最多儀来駕雙菰武騎隨不似酒邊呼李衮
　靜擕九漏月中吹
　
　
　
　
　
　
　
　
　
御定佩文齋詠物詩選巻二百一
　欽定四庫全書
御定佩文齋詠物詩選巻二百二
　　方響類
　　　七言古
　　　　方響　　　　　　　　　　(唐/)牛　殳
　樂中何樂偏堪賞無過夜深聽方響緩擊急擊曲未終
　暴雨飄飄生坐上鏗鏗鐺鐺寒重重盤渦蹙派鳴蛟龍
　髙樓漏滴金壺水碎雹打著山寺鐘又似公卿入朝去
　環珮鳴玉長街路忽然碎打入破聲石崇推倒珊瑚樹
　長短參差十六片敲擊宮商無不徧此樂不教外人聞
　尋常只向堂前宴
　　　七言絶句
　　　　夜泊鸚鵡洲　　　　　　　(唐/)錢　起
　月照谿邊一罩篷夜聞清唱有微風小樓深巷敲方響
　水國人家在處同
　　　　方響　　　　　　　　　　(唐/)杜　牧
　數條秋水掛琅玕玉手丁當怕夜寒曲盡連敲三四下
　恐驚珠淚落金盤
　　　　方響　　　　　　　　　　(唐/)陸龜䝉
　擊霜寒玉亂丁丁花底秋風拂坐生王母閒看漢天子
　滿猗蘭殿珮環聲
　　　　商明府家學方響　　　　　(唐/)方　干
　葛谿鐵片梨園調耳底丁東十六聲彭澤主人憐妙樂
　玉杯春暖許同傾
　　　　夜聞方響　　　　　　　　(唐/)雍　陶
　方響聞時夜已深聲聲敲着客愁心不知正在誰家樂
　月下猶疑是遠砧
　　　　聞方響　　　　　　　　　(元/)王　惲
　丁東鏗戞碎璆琳掩盡朱絃窈眇音花外粉墻遮不斷
　珮環清徹洞房深
　
御定佩文齋詠物詩選卷二百二
　欽定四庫全書
御定佩文齋詠物詩選巻二百三
　　雜樂器類
　　　五言古
　　　　箎　　　　　　　　　　　(梁/)沈　約
　江南簫管地妙響發孫枝慇懃寄玉指含情舉復垂雕
　梁再三繞輕塵四五移曲中有深意丹誠君自知
　　　五言律
　　　　拍板　　　　　　　　　　(唐/)朱　灣
　赴節心長在從繩道可觀須知片木用莫向散材看空
　為歌偏苦仍愁和即難既能親掌握願得接同歡
　　　五言排律
　　　　和令狐僕射小飲聽阮咸　　(唐/)白居易
　掩抑復凄清非琴不是箏還彈樂府曲別占阮家名古
　調何人識初聞滿座驚落盤珠歴歴揺珮玉琤琤似勸
　杯中物如含林下情時移音律改豈是昔時聲
　　七言律
　　　李户曹小伎天得善擊越器以成曲章
　　　　　　　　　　　　　　　(唐/)方　干
越器敲来曲調成腕頭匀滑自輕清隨風揺曵有餘韻
測水淺深多泛聲晝漏丁當相續滴寒蟬計㑹一時鳴
莫教進上梨園去衆樂無由更擅名
　　　八音　　　　　　　　　　(明/)朱之蕃
土牛鞭後見春回羣木勾萌早放梅吹徹匏笙鳴瑞鳳
撾將革鼓隠輕雷竹抽新筍穿堦出花惹游絲隔苑来
採得茶歸烹石鼎不妨中夜醉金杯
　　　其二
雪積郊原濕土膏撼風古木更牢騷詩裁竹屋吟偏壯
酒煖匏尊興轉豪指跡分明穿革履腰圍増減試絲絛
衾裯抱石難成寐聽徹金雞午夜號
　　七言絶句
　　　雲和　　　　　　　　　　(唐/)白居易
　非琴非瑟亦非箏撥柱推絃調未成欲散白頭千萬恨
　只消紅袖兩三聲
　　　　月夜獨坐憶錢塘暹師房聽施彦昭摘阮
　　　　　　　　　　　　　　　　(明/)鐂　績
　忽思吴客四條絃出谷新鶯咽洞泉一曲醉翁何處聽
　冬青樹底佛堂前
　
　
　
　
　
　
　
　
　
御定佩文齋詠物詩選卷二百三
　欽定四庫全書
御定佩文齋詠物詩選巻二百四
　　鼎彝類
　　　四言古
　　　　鼎銘　　　　　　　　　　(梁/)周　捨
　天下寧康異方同軌九牧作貢百司咸理範金鑄噐戒
　鎭堦戺波圓月鏡傳之無已
　　　五言古
　　　　得漢彝簡周伯寧索香灰　　(明/)鎦　炳
　古彝多欵識蟠螭漢篆存黄金銷土色翠羽飲雷文綺
　席流寒月銀屏度彩雲蘭灰能裹寄長吟盡夜分
　　　七言古(附長短句/)
　　　　寶鼎詩　　　　　　　　　(漢/)班　固
　嶽修貢兮川效珍吐金景兮敲浮雲寶鼎見兮色紛緼
　煥其炳兮被龍文登祖廟兮享聖神昭靈德兮彌億年
　　　　古鼎歌(蘇州萬夀寺藏古銅鼎其識有周/康穆宫册錫寰用鄭伯姬等語)
　　　　　　　　　　　　　　　(明/)謝應芳
碧雲師著金伽黎空王殿前龍象隨當堦一卒送古鼎
狀若獻寶波斯兒羣緇聚觀方丈室中有老僧前致詞
云是山中舊時物立誦欵識能無遺文詞詰屈錯盤誥
字體隱伏蟠蛟螭蒼姬訖籙世屢改不知何代來於斯
謝家寶樹修佛刹巨構價與秦城齊鼎兮鼎兮什襲去
歲經六紀今來歸師聞此語重歎息兵火連年炎九域
金鐘大鏞棄道旁總若沈沙銷折㦸鼎歸禪月獨無恙
䕶持信有天龍力摩挲兩鉉濕煙霧錯落丹砂暎金碧
光如摩尼含五色髙比珊瑚長一尺噫嘻羲軒之鼎莫
可求禹鼎亦已淪東周世所用者非爾儔或膨豕腹徒
包羞調羮爾無與覆餗爾不憂歸來兮歸來北山兮菟
裘汾陰自有為時出切莫放光驚斗牛
　　五言律
　　　獲周豐鼎見博古圖第三卷銘六字
　　　　　　　　　　　　　　　(元/)趙孟頫
　豐鼎制特小周人風故淳摩挲玉質潤拂拭翠光勻鑄
　法觀來妙銘文考更眞平生篤好古對此興彌新
　　　七言絶句
　　　　富陽妙庭觀董雙成故宅發地得丹鼎覆以銅
　　　　　盤承以琉璃盆盆旣破碎丹亦為人爭奪持
　　　　　去今獨盤鼎在耳　　　　(宋/)蘇　軾
　琉璃擊碎走金丹無復神光發舊壇時有世人來䑛鼎
　欲隨雞犬事劉安
　
　
　
　
　
　
　
御定佩文齋詠物詩選卷二百四
　欽定四庫全書
御定佩文齋詠物詩選卷二百五
　　爐類(附火籠/)
　　　四言古
　　　　熏爐銘　　　　　　　　　(漢/)劉　向
　嘉此正器嶄巖若山上貫太華承以銅盤中有蘭綺朱
　火青煙
　　　　熏爐銘　　　　　　　　　(漢/)李　尤
　上似蓬萊吐氣委蛇芳煙布繞遥沖紫㣲
　　　五言古
　　　　古詩　　　　　　　　　　　闕　名
　四坐且莫喧願聽歌一言請說銅爐器崔巍象南山上
　枝似松柏下根據銅盤雕文各異類離婁自相連誰能
　為此器公輸與魯班朱火然其中青煙颺其間從風入
　君懐四座莫不歡香風難久居空令蕙草殘
　　　　詠竹火籠　　　　　　　　(齊/)謝　朓
庭雪亂如花井氷粲成玉因炎入貂袖懐温奉芳褥體
宻用宜通文邪性非曲本自江南墟㛹娟修且緑暫承
君玉指請謝陽春旭
　　　詠博山香爐　　　　　　　(齊/)劉　繪
參差鬱佳麗合沓紛可憐蔽虧千種樹出没萬重山上
鏤秦王子駕鶴乘紫煙下刻蟠龍勢矯首半銜連傍為
伊水麗芝蓋出巖間復有漢遊女拾翠弄餘妍榮色何
雜糅縟繡更相鮮麕麚或騰倚林薄杳芊眠掩華終不
發含薫未肯然風生玉階樹露湛曲池蓮寒蟲飛夜室
秋雲没曉天
　　　詠竹火籠　　　　　　　　(梁/)蕭正徳
楨榦屈曲盡蘭麝氤氲消欲知懐炭日正是履霜朝
　　　和劉雍州博山香爐　　　　(梁/)沈　約
範金誠可則摛思必良工凝芳自朱燎先鑄首山銅瓌
姿信嵒崿奇態實玲瓏峯嶝互相拒巖岫杳無窮赤松
遊其上斂足御輕鴻蛟螭盤其下驤首盻層穹嶺側多
奇樹或孤或複叢巖間有佚女垂袂似含風翬飛若未
已虎視鬱餘雄登山起重障左右引絲桐百和清夜吐
蘭煙四面充如彼崇朝氣觸石繞華嵩
　　　詠五彩竹火籠　　　　　　　(梁/)沈　氏
可憐潤霜質纎剖復毫分織作廻風縷製為縈綺文含
芳出珠被耀彩接緗裙徒嗟今麗飾豈念昔凌雲
　　長短句
　　　夜㑹問答　　　　　　　　　(唐/)陸龜蒙
金火障(皮日/休問)紅獸飛光射羅幌夜來斜展掩深爐半睡芙
蓉香蕩漾
　　五言律
　　　別春爐　　　　　　　　　(唐/)白居易
煖閣春初入温爐興稍闌晚風猶冷在夜火且留看獨
宿相依久多情欲別難誰能共天語長遣四時寒
　　　香鴨　　　　　　　　　　(唐/)徐　夤
不假陶鎔妙誰敎羽翼全五金池畔質百和口中煙觜
　鈍魚難啄心空火自燃御香如待爇須進聖君前
　　　五言絶句
　　　　香毬　　　　　　　　　　(唐/)元　稹
　順俗惟團轉居中莫動揺愛君心不側猶訝火長燒
　　　　火爐前坐　　　　　　　　(唐/)李羣玉
　孤燈照不寐風雨滿西林多少關心事書灰到夜深
　　　七言絶句
　　　　正月五日以送伴借官侍宴集英殿口號
　　　　　　　　　　　　　　　　(宋/)楊萬里
　金鬛狻猊立玉臺䨇瞻御座首都回水沈山麝薔薇露
　潄作香雲噴出來
　
　
　
　
御定佩文齋詠物詩選卷二百五
　欽定四庫全書
欽定佩文齋詠物詩選巻二百六
　　鏡類
　　　四言古
　　　　鏡銘　　　　　　　　　　(漢/)李　尤
　鑄銅為鑑整飾容顔修爾法服正爾衣冠
　　　　鏡銘　　　　　　　　　　(梁/)簡文帝
　金精玉英氷輝沼清髙堂懸影仁夀摛聲雲開月見水
　淨珠明
　　　　方鏡銘　　　　　　　　　(陳/)江　總
　元枵命巧仲吕呈祥金䥴石漢銅鑄丹陽價珍負局影
　麗髙堂圖星擬蓋寫卦隨方明齊水止照與天長增輝
　兔苑永侍龍光
　　　五言古
　　　　鏡　　　　　　　　　　　(梁/)簡文帝
　錙銖恒在側誰言覽鏡稀如氷不見水似扇長含暉全
開玳瑁匣并卷織成衣脫入相如手疑言趙璧歸
　　　和陳主詠鏡　　　　　　　(陳/)孔　範
虎賁愁興日龍鏡覽顔時懐恩未得報空歎髪如絲
　　　詠鏡　　　　　　　　　(北周/)庾　信
玉匣聊開鏡輕灰暫拭塵光如一片水影照兩邊人月
生無有桂花開不逐春試挂淮南竹堪能見四鄰
　　　賦得鏡　　　　　　　　　(隋/)李巨仁
魏宫知本姓秦樓識舊名鳳從臺上出龍就匣中生無
波菱自動不夜月恒明非惟照佳麗復得厭山精
　　　詠鏡　　　　　　　　　　(唐/)張　說
寶鏡如明月出自秦宫様隱起雙盤龍衘珠儼相向常
恐君不察匣中委清量積翳掩菱花虚心蔽塵狀儻蒙
羅袖拂光生玉臺上
　　　春鏡　　　　　　　　　　(唐/)劉長卿
寳鏡凌曙開含虚淨如水獨懸秦臺上萬象清光裏豈
慮髙鑑偏但防流塵委不知娉婷色回照今何似
　　　校書郎楊凝往年以古鏡貺別今追贈以詩
　　　　　　　　　　　　　　　(唐/)李　益
明鏡出匣時明如雲間月一別青春檻囘光照華髪美
人昔自愛鞶帶手所結願以三五期經天無玷缺
　　　磨鏡篇　　　　　　　　　(唐/)劉禹錫
流塵翳明鏡歲久㸔如漆門前負局人為我一磨拂萍
開緑池滿暈盡金波溢白日照空心圓光走幽室山神
妖氣沮野魅眞形出却思未磨時瓦礫來唐突
　　　古鏡　　　　　　　　　　(唐/)李羣玉
明月何處來朦朧在人境得非軒轅作妙絶世莫並瑶
匣開旭日白電走孤影泓澄一尺天徹底涵霜景氷輝
凛毛髪使我肝膽冷忽驚行深幽面落九秋井雲天入
掌握爽朗神魄浄不必負局仙金沙發光炯陰沈蓄靈
怪可與天地永恐為老龍吟飛去在俄頃
　　　夢一僧出二鏡以鏡置日中其影甚異一如芭
　　　　蕉一如蓮花夢中與作詩　(宋/)蘇　軾
君家有二鏡光景如湛盧或長如芭蕉或圓如芙蕖飛
電著子壁明月入我廬月下合三璧日月跳明珠問子
是非我我是非文殊
　　　酬劉子古鏡　　　　　　　(明/)陸　俸
古鏡不自惜遥兼千里音懸之照肝膽奚啻雙南金圓
質凝精光螭盤古銘深明月入我懐聊復理吾簪與君
別幾時鬢髪雪已盈願言保不缺報君久要心
　　七言古
　　　鏡聽詞　　　　　　　　　(唐/)李　廓
匣中取鏡祠竈王羅衣掩盡明月光昔時長著照容色
今夜潛將聽消息門前地黒人來稀無人錯道朝夕歸
更深弱體冷如鐵繡帶菱花懐裏熱銅片銅片如有靈
願得照見行人千里形
　　　百鍊鏡　　　　　　　　　(唐/)白居易
百鍊鏡鎔範非常規日辰處所靈且祇江心波上舟中
鑄五月五日日午時瓊粉金膏磨瑩已化為一片秋潭
水鏡成將獻蓬萊宫揚州長吏手自封人間臣妾不合
照背有九五飛天龍人人呼為天子鏡我有一言聞太
宗太宗常以人為鏡鑒古鑒今不鑒容四海安危居掌
内百王治亂懸其中乃知天子別有鏡不是揚州百錬
銅
　　　靈䑓家兄古鏡歌　　　　　(唐/)薛　逢
一尺圓潭深墨色篆文如絲人不識耕夫云住赫連城
赫連城下親耕得鏡上磨瑩一月餘日中漸見菱花舒
金膏洗拭鉎澀盡黒雲吐出新蟾蜍人言此是千年物
百鬼聞之形暗慄玉匣曾經龍照來豈宜更鑒農夫質
有時霹靂半夜驚窗中飛電如晦明盤龍鱗脹玉匣溢
牙爪觸風時有聲耕夫不解珍靈異飜懼赫連神作祟
十千賣與靈臺兄百丈靈湫坐中至溢匣水色如欲傾
兒童不敢窺澄泓寒光照人近不得坐愁雷電湫中生
吾兄吾兄須愛惜將來慎勿虚抛擲興雲致雨㑹有神
莫遣紅妝穢靈跡
　　　鏡囊詞　　　　　　　　　(明/)許　篈
江上女兒當窗織染得深潭千丈黒什襲珍包入尚方
五丁輸取歸東國幾年箱箧有餘香為君裁作明鏡囊
囊裏青銅明似月鏡中玉貌春花光青銅可磨石可轉
惟有此心終不變欲識中情長憶君日日揭囊㸔鏡面
　　五言律
　　　千秋節賜羣臣鏡　　　　　(唐/)明　皇
鑄得千秋鏡光生百錬金分將賜羣后遇象見清心臺
上氷華澈窗中月影臨更衘長綬帶留意感人深
　　　鑑　　　　　　　　　　　(唐/)李　嶠
明鑑掩塵埃含情照魏臺日中烏鵲至花裏鳳凰來玉
彩疑氷徹金輝似月開方知樂彦輔自有鑒人才
　　　奉和聖製賜王公千秋鏡應制
　　　　　　　　　　　　　　　(唐/)張　說
寳鏡頒神節凝規寫聖情千秋題作字長夀帶為名月
向天邊下花從日裏生不承懸象意誰辨照心明
　　　奉和勅賜公主鏡　　　　　(唐/)席　豫
令節頒龍鏡仙輝下鳯臺含靈萬象入寫照百花開色
與王明散光隨聖澤來妍媸氷鑑裏從此媿非才
　　　臨鏡曉妝　　　　　　　　(唐/)楊容華
林鳥驚眠罷房櫳曙色開鳯釵金作縷鸞鏡玉為臺妝
似臨池出人疑向月來自憐方未巳欲去復徘徊
　　　古鑑　　　　　　　　　　(宋/)梅堯臣
古鑑得荒野土花全未磨背菱尖尚在鼻獸角微訛月
暗蝦蟇蝕塵昬魍魎過但令光彩發表裏是山河
　　　塵鏡　　　　　　　　　　(元/)薩都拉
古鏡色如墨千年獨此留玉臺塵網暗珠匣土花浮莫
笑塵埃滿曾令鬼魅愁蟠龍今已化雲雨夢悠悠
　　　鏡　　　　　　　　　　　(明/)毛鈺龍
様出秦宫製團團寶月廻虛空開物象心迹逺塵埃影
覆香羅帕光生碧玉臺繡囊鴛鳥並珍重嫁時裁
　　五言排律
　　　秦鏡　　　　　　　　　　(唐/)仲子陵
萬里秦時鏡從來抱至精依臺月自吐在匣水常清爛
爛金光發澄澄物象生雲天皆洞鑒表裏盡虚明但見
人窺膽全勝響應聲妍媸定可識何處更逃情
　　　秦鏡　　　　　　　　　　(唐/)張　佐
樓上秦時鏡千秋獨有名菱花寒不落氷質夏長清龍
在形難掩人來膽易呈昇臺宜逺照開匣乍藏明皎色
新磨出圓規舊鑄成愁容如可鑒當欲拂塵纓
　　　府試古鏡　　　　　　　　(唐/)闕　名
舊是秦時鏡今藏古匣中龍盤初挂月鳳舞欲生風石
黛曾留殿珠光適在宫應祥知道泰鑑物覺神通肝膽
誠難隱妍媸信易窮幸居君子室長願免塵蒙
　　七言律
　　　詠鏡　　　　　　　　　　(唐/)姚　合
鑄為明鏡絶塵埃翡翠窗前挂玉臺繡帶其尋龍口出
菱花爭向匣中開孤光常見鸞踪在分處還因鵲影廻
好是照身宜謝女嫦娥飛向月中來
　　　月奩勻面　　　　　　　　(元/)楊維楨
一片清光照膽寒玉容滿鏡掩飛鸞素娥照見黄金闕
絳雪鎔開白玉盤翠㸃柳尖春未透紅生櫻顆露初乾
好風為我披羅幕一朶芙蓉正面㸔
　　　玉鏡臺　　　　　　　　　(明/)朱之蕃
鑄出江心滿月懸擎來寶玉琢藍田鸞臺接席清輝炯
蟾魄臨窗灝彩圓莫道連環諧舊約休從杵臼覔良縁
嬋娟繡閣新妝就眉嫵依稀對洛川
　　五言絶句
　　　詠鏡　　　　　　　　　　(唐/)駱賔王
寫月無芳桂照日有花菱不持光謝水飜將影學氷
　　　方鏡　　　　　　　　　　(元/)何　失
十八事舅姑機杼任蓬首照面不照心照心妾不醜
　　　友人擬古樂府因題　　　　(元/)黄清老
早晚臨妝鏡秋容怯玉鈿君心如日月照妾似初年
　　　明鏡篇　　　　　　　　　(元/)郭　翼
開鏡珠璣匣盤龍百錬金使君持照妾不解照君心
　　　玉鏡臺　　　　　　　　　(元/)楊維楨
郎贈玉鏡臺妾挂菱花盤安得咸陽鏡照郎心肺肝
　　　覽鏡　　　　　　　　　　(明/)木　公
借覽青銅鏡香匳出繡櫳喜㸔今日面不改舊時紅
　　七言絶句
　　　方鏡　　　　　　　　　　(唐/)賈　島
背如刀截機頭錦面似升量澗底泉銅雀臺南秋日得
照來照去已三年
　　　對鏡　　　　　　　　　　(金/)完顔璹
鏡中色相類吾深吾面終難鏡裏尋明月印空空受月
是他空月本無心
　　　其二
明明非淺亦非深何事癡人泥影尋照見大千真法體
不關形相不關心
　
　
　
　
　
　
　
　
　
　
　
　
　
　
　
御定佩文齋詠物詩選巻二百六
　欽定四庫全書
御定佩文齋詠物詩選巻二百七
　　扇類
　　　四言古
　　　　扇銘　　　　　　　　　　(漢/)傳　毅
　翩翩素圓清風載揚君子玉體頼以寜康冬則龍濳夏
　則鳯舉知進知退隨時岀處
　　　　竹扇銘　　　　　　　　　(晉/)郭　清
　器由造制用必以宜擢秀翠林擬象靈羲清飃來集炎
　景囘施動靜非我與時推移
　　　　團扇銘　　　　　　　　　(晉/)孫　康
　有圓者扇誕此秀儀晞露散霾擬日定規朗姿玉暢惠
　風時披
　　　　五時畫扇頌　　　　　　　(晉/)劉臻妻
　炎后飛軌引曜丹逵蕤賓應律融精協曦五象列位品
　物以垂兊降素獸震升青螭日月澄暉仙章來儀仰憇
翠巖俯暎蘭池靈柯幽藹神卉參差如山之夀如松之
猗永鍚難老與時推移
　　　白羽扇贊　　　　　　　　(宋/)謝惠連
惟兹白羽體此濺潔凉齊清風素同氷雪其儀可貴是
用翫恱揮之襟䄂以禦炎熱
　　五言古
　　　竹扇詩　　　　　　　　　(漢/)班　固
供時有度量異好有團方來風堪避暑靜夜致清凉
　　　竹扇　　　　　　　　　　(晉/)許　詢
良工眇芳林妙思觸物騁篾疑秋蟬翼團取望舒景
　　　團扇歌　　　　　　　　　(梁/)武　帝
手中白團扇淨如秋宵月清風任動生嬌香承意發
　　　與虞記室諸人詠扇　　　　(梁/)何　遜
如珪信非玷學月但為輪機杼蘼蕪妾裁縫篋笥人揺
風入素手占曲掩朱唇羅䄂幸拂拭微芳聊可因
　　　破扇　　　　　　　　　　(陳/)許　倪
蔽日無全影揺風有半凉不堪鄣巧笑猶足動衣香
　　　團扇歌　　　　　　　　　(唐/)劉禹鍚
團扇復團扇奉君清暑殿秋風入庭樹從此不相見上
有乗鸞女蒼蒼網蟲徧明年入懷䄂别是機中練
　　　徐叔度遺紈扇　　　　　　(元/)戴　良
團團七華扇名在制久缺感君裂紈素與蒙却煩暍入
手訝如珪暎容疑學月翫之炎氣消揺之微風發却願
暑長在無使情暫歇
　　七言古
　　　戲和文濳謝穆父松扇　　　(宋/)黄庭堅
猩毛束筆魚網紙松柎織扇清相似動揺懷䄂風雨來
想見僧前落松子張侯哦詩松韻寒六月火雲蒸肉山
持贈閨人聊一笑不須射雉彀黄閒
　　　題扇　　　　　　　　　　(元/)貢性之
鮫人夜織綃滿機并刀剪碎光陸離歸來斫斷珊瑚枝
製就明月初圓時南州溽暑醉如酒朝攜暮攜常在手
從此相親成好友縱使分違應不久祝融峯頭重囘首
　　五言律
　　　扇　　　　　　　　　　　(唐/)李　嶠
翟羽舊傳名蒲葵價不輕花芳不滿面羅薄詎障聲禦
熱含風細臨秋帶月明同心如可贈持表合歡情
　　　崔駙馬宅詠畫山水扇　　　(唐/)梁　鍠
畫扇出秦樓誰家贈列侯小含吳剡縣輕帶楚揚州揜
作山雲暮揺成隴樹秋坐來傳與客漢水又廻流
　　　題竹扇贈别　　　　　　　(唐/)皇甫冉
湘竹殊堪製齊紈且未工幸親芳䄂日猶帶舊林風掩
笑歌筵裏傳書卧閣中竟將為别贈寜與合歡同
　　　扇　　　　　　　　　　　(明/)髙　啟
皎皎復團團何人剪素紈驅螢臨几席撲蝶近闌干似
月驚朝見生風變夏寒時移當日棄莫怨網乗鸞
　　　送周復秀才賦得紈扇　　　　髙　啟
不畫乗鸞女應憐素質新霜機驚落早風麈尚揮頻席
上曽歌怨窗間或掩嚬何如為君子逺路障埃塵
　　五言排律
　　　白羽扇　　　　　　　　　(唐/)白居易
素是自然色圓因裁製功颯如松起籟飄似鶴飜空盛
夏不消雪終年無盡風引秋生手裏藏月入懐中麈尾
斑非匹蒲葵陋不同何人稱相對清瘦白鬚翁
　　　賜扇　　　　　　　　　　(明/)張　位
冠劒聨鳷鵲天風滿建章寵光臨白羽節序届朱陽捧
給羅中使新裁總上方傳宣天語近披拂舜薫長不向
三秋至終令什襲藏願言清惠溥盡使熱中凉
　　七言律
　　　就陳常侍乞白簟扇　　　　(唐/)徐　夤
難求珍箑過炎天逺就金貂乞月圓直在引風欹角枕
且圖遮日上漁船但令織取無花簟不用挑為飲露蟬
莫道如今時較晩也應留得到明年
　　　題嚴内翰賜扇　　　　　　(明/)何景明
端陽綵扇百官傳每嵗宫臣賜獨偏君去翰林供奉久
始來經幄拜恩年頒從殿閣風先動捧向雲霄月並懸
象轂銀鐶倍光寵好揚薫吹助虞絃
　　　賜畫面川扇　　　　　　　(明/)于慎行
九華綵扇貢巴東午日承恩出漢宫雲暎金泥黄帕解
花開寳繪玉圅空擎來濯錦江頭月動處披香殿裏風
自是君恩在懷䄂惟將皎潔矢丹衷
　　五言絶句
　　　題蒲葵扇　　　　　　　　(唐/)雍裕之
傾心曽向日在手幸揺風羨爾逢提握知名自謝公
　　　題扇頭　　　　　　　　　(金/)王利賓
輕紗畫竹雀柄短不盈握暑氣正憑陵清風一何邈
　　　緑窗詩　　　　　　　　　(元/)孫蕙蘭
小小春羅扇團團秋月生蟠桃花樹裏繡得董雙成
　　　青青水中蒲　　　　　　　(明/)張　羽
青青水中蒲織作團團扇不肯贈傍人自掩春風面
　　六言絶句
　　　徳和墨竹扇頭　　　　　　(金/)元好問
靜裏離離新粉動時細細清香明月清風自在紅塵白
日何妨
　　　曹得一扇頭　　　　　　　　元好問
機中秦女仙去月底梅花晩開只見一枝疎影不知何
處香來
　　　詠撒扇　　　　　　　　　(明/)宣　宗
湘浦煙霞交翠剡谿花雨生香掃却人間炎暑招囘天
上清凉
　　七言絶句
　　　宫詞　　　　　　　　　　(唐/)王　建
宛轉黄金白柄長青荷葉子畫鴛鴦把來不是呈新様
欲進微風到御牀
　　　代董秀才却扇　　　　　　(唐/)李商隱
莫將畫扇出帷來遮掩春山滯上才若道團圞是明月
此中須放桂花開
　　　扇　　　　　　　　　　　(唐/)司空圗
珍重逢秋莫棄捐依依只仰故人憐有時池上遮殘日
承得霜林㡬箇蟬
　　　蒲葵扇　　　　　　　　　(唐/)孫元晏
抛捨東山嵗月遥幾施經畧挫雄豪若非名徳喧寰宇
爭得蒲葵價數髙
　　　送邢台州　　　　　　　　(唐/)僧皎然
海上名山屬使君石橋琪樹古來聞他時畫出白團扇
乞取天台一片雲
　　　漳州僧宗要見遺紙扇毎扇各書一詩
　　　　　　　　　　　　　　　(宋/)蔡　襄
山僧遺我白紙扇入手輕快清風多物無大小貴適用
何必吳綾與蜀羅
　　　其二
野老尋山剪白雲欲將清吹助南薫不堪便面張京兆
却稱能書王右軍
　　　其三
徑尺規圓比雪霜昔人何事恨秋凉珍藏篋笥未為失
更有明年夏日長
　　　其四
武侯白羽揮三軍帳前甲馬生風雲憐君才地亦疎薄
幾品書林至夜分
　　　其五
薄似蒲葵質更圓忽疑明月落樽前南堂暑氣生煩濁
一座清凉直幾錢
　　　其六
晃白新牋卷線稜刮青纎竹纒紅藤可憐子夜書帷下
一片圓光得未曽
　　　其七
堂隂壁罅蚊蚋都指揮四面先驅除山翁一夜穩眠睡
若或論功誰勝渠
　　　其八
老去將攜只要輕况臨炎暑遶風清兒童愛畫青鸞様
未識山翁質素情
　　　謝鄭閎中惠髙麗畫扇　　　　(宋/)黄庭堅
㑹稽内史三韓扇分送黄門畫省中海外人烟來眼界
全勝博物注魚蟲
　　　太白扇頭　　　　　　　　　(金/)李端甫
巖氷澗雪謫仙才碧海騎鯨望不囘今日霜紈見遺像
飄然疑是月中來
　　　還紫雲寺素扇且題詩其上　　(金/)宋　楫
呉綾便面小團團失手拈來亦厚顔障盡驛塵三十里
却還明月紫雲間
　　　題劉才卿湖石扇頭　　　　　(金/)元好問
幽澗雲凝雨未乾曲池疎竹共荒寒扇頭喚起西園夢
好似熙春閣下看
　　　題陳此山扇　　　　　　　(元/)蘇爾約蘇哈雅
翠幕低垂䕶午隂碧缾裏面水㾗深東風截斷人間熱
勾引清凉養道心
　　　東家四時詞　　　　　　　(元/)虞　集
臨流洗硯見長身白苧寛衣短葛巾紈扇自題新得句
水亭分送倚闌人
　　　以瓊扇一握奉致黄明府　　(元/)范　梈
拾得炎州月一團殷勤持贈比琅玕情知己是秋風後
留作明年九夏寒
　　　題宋徽宗扇面　　　　　　(元/)栁　貫
瑶池池上萬芙渠孔雀聼經水殿虚扇影已隨鸞影去
輕紈留得瘦金書
　　　同張伯雨過凝神菴因觀宋髙宗所賜蒲衣道
　　　　士張逹道白羽扇　　　　(元/)薩都拉
晴日赤山湖水明湖中山影一眉青蒲衣道士無人識
羽扇年年落鳯翎
　　　題扇面(剪紙為梅花殘/月夾以素紈)　　　(元/)陳　旅
　娟娟翠䄂倚清空解把并刀剪雪風一段寒香吹不盡
　西泠殘月角聲中
　　　　倭扇　　　　　　　　　　(元/)貢性之
　外番巧藝奪天工筆底丹青智莫窮好似越裳供翡翠
　也從中國被仁風
　　　　題扇贈首坐　　　　　　　(明/)呉　㑹
　提來電掣風千里放下雲沈月五更舉似座中三百衆
　定從何處有風生
　　　　秋香便面　　　　　　　　(明/)祝允明
　晃玉揺銀小扇圗五雲樓閣女仙居行間著箇秋香字
　知是成都薛校書
　
　
　
　
御定佩文齋詠物詩選巻二百七
　欽定四庫全書
御定佩文齋詠物詩選巻二百八
　　棊類(附彈棊/)
　　　四言古
　　　　圍棊銘　　　　　　　　　(漢/)李　尤
　詩人幽憶感物則思志之空閑翫弄遊意局為憲矩棊
　法隂陽道為經緯方錯列張
　　　　觀棊　　　　　　　　　　(宋/)蘇　軾
　五老峯前白鶴遺址長松䕃亭風日清美我時獨遊不
　逢一士誰歟棊者戸外屢二不聞人聲時聞落子紋枰
　坐對誰䆒此味空鈎意釣豈在魴鯉小兒近道剝啄信
　指勝固欣然敗亦可喜優哉游哉聊復爾耳
　　　五言古
　　　　象奕一首呈葉濳仲　　　　(宋/)劉克莊
　小藝無難精上智有未解君看橘中戲妙不出局外屹
　然兩國立限以大河界連營禀中權四壁設堅械三十
二子者一一具變態先登如挑敵分布如備塞盡銳賈
吾勇持重伺彼怠或遲如圍莒或速如入蔡逺砲勿虚
發冗卒要精汰負非繇寡少勝豈繫彊大昆陽以象奔
陳濤以車敗匹馬郭令來一士汲黯在獻俘將策勛得
雋衆稱快我欲築壇塲孰可建旗蓋葉侯天機深臨陣
識向背縱未及國手其髙亦可對狃㨗敢饒先諱輸每
索再寜為握節守安肯屈膝拜有時横槊吟句法猶雄
邁愚慮僅一得君才乃十倍霸圗務并弱兵志貴攻昧
雖然屢克獲詎可自侈汰吕蒙能襲荆衛瓘足縛艾南
師未宜輕夜半防砍寨
　　　棊墅　　　　　　　　　　(明/)袁　凱
矗矗林影靜白石况如砥幽幽青苔色離離見屐齒豈
無橘中叟還逢爛柯士日入始言歸相送青川涘
　　七言古
　　　觀棊歌送儇師西遊　　　　(唐/)劉禹錫
長沙男子東林師閒讀藝經工奕棊有時凝思如入定
暗覆一局誰能知今年訪余來小桂方袍䄂中貯新勢
山城無事愁日長白晝懵懵眠匡牀因君臨局看鬭智
不覺遲景沈西牆自從山人遇樵子直到開元王長史
前身後身付餘習百變千化無窮已初疑磊落曙天星
次見搏擊三秋兵雁行布陣衆未暁虎穴得子人皆驚
行盡三湘不逢敵終日饒人損機格自言臺閣有知音
悠然逺起西遊心商山夏木隂寂寂好處徘徊駐飛錫
忽思爭道畫平沙獨笑無言心有適藹藹京城在九天
貴遊豪士足華筵此時一行出人意賭取聲名不要錢
　　　送棊僧惟照　　　　　　　(宋/)文　同
學成九章開方訣誦得一行乗除詩自然天性暁絶藝
可敵國手應吾師窗前横榻擁爐處門外大雪壓屋時
獨飜舊局辨錯著泠笑古人心許誰
　　五言律
　　　贈棊僧侣　　　　　　　　(唐/)張　喬
機謀時未有多向奕棊銷己與山僧敵無令海客饒靜
驅雲陣起疎㸃雁行遥夜雨如相憶松窗更見招
　　　寄棊客　　　　　　　　　(唐/)鄭　谷
松窗楸局穩相顧思皆凝㡬局賭山果一洗饒海僧覆
棊聞夜雨下子對秋燈何日無覉束期君向杜陵
　　　詠棊　　　　　　　　　　(唐/)裴　說
十九條平路言平又嶮巇人心無算處國手有輸時勢
逈流星逺聲乾下雹遲臨軒纔一局寒日又西垂
　　　觀棊　　　　　　　　　　(唐/)僧子蘭
拂局盡涓時能因長路遲㸃頭初得計格手待無疑寂
黙親遺景凝神入過思共藏多少意不語兩相知
　　　賭棊賦詩輸劉起居奐　　　(宋/)徐　鉉
刻燭知無取爭先素未精本圗忘物我何必計輸贏賭
墅終規利焚囊亦近名不如相視笑髙詠兩三聲
　　　棊　　　　　　　　　　　(宋/)陳與義
長日無公事閒圍李逺棊傍觀真一笑互勝不移時幸
未逢重霸何妨著獻之晴天散飛雹驚動隔牆兒
　　五言排律
　　　對棊　　　　　　　　　　(唐/)李　洞
小檻明髙雪幽人鬭智時日斜抛作劫月午蹙成遲倚
杖湘僧算翹松野鶴窺側楸敲醒睡片石夾吟詩雨㸃
奩中漬燈花局上吹秋濤寒竹寺此興謝公知
　　七言律
　　　送國棊王逢　　　　　　　(唐/)杜　牧
玉子紋楸一路饒冣宜簷雨竹蕭蕭羸形暗去春泉長
猛勢横來野火燒守道還如周柱史鏖兵不羨霍嫖姚
得年七十更萬日與子期於局上消
　　　宿葉公棊閣　　　　　　　(唐/)李　洞
帶風棊閣竹相敲局瑩無塵拂樹梢日到長天征未斷
鐘來嶽頂劫須拋挑燈雪客棲寒店供茗谿僧爇廢巢
因悟修身試貪教不須焚火向三茅
　　　石棊局獻時宰　　　　　　(唐/)李　中
得從嶽叟誠堪重却獻臯䕫事更宜公退啟枰書院靜
日斜收子竹隂移適情豈待樵柯爛罷局還應屐齒隳
預想幽窗風雨夜一燈閒照覆圗時
　　　觀奕　　　　　　　　　　(明/)呉　寛
髙樓殘雪照棊枰坐覺窗間黒白明䄂手自甘終日飽
苦心誰惜兩雄爭豪鷹欲擊形還匿怒蟻初交陣已成
却笑面前岐路滿蘇張何事學縱横
　　　奉次畢司空與客對奕謝答張侍御惠酒之作
　　　　是日司空招予出城不及赴
　　　　　　　　　　　　　　　(明/)邊　貢
灌木隂隂曲遶塘水風如雨細生凉繡衣家醖攜兼至
太傅圍棊興轉長簷局晩移文石靜荷樽秋汎露華香
爛柯欲歩王樵武惆悵仙踪隔苑牆
　　五言絶句
　　　池上　　　　　　　　　　(唐/)白居易
山僧對棊坐局上竹隂清暎竹無人見時聞下子聲
　　　奕臺　　　　　　　　　　(明/)徐禎卿
仙人好博奕時下緑雲中一片蒼苔石落花長自紅
　　七言絶句
　　　重送國棊王逢　　　　　　(唐/)杜　牧
絶藝如君天下少閒人似我世間無别後竹窗風雪夜
一燈明暗覆吳圗
　　　送棊客　　　　　　　　　(唐/)陸龜蒙
滿目山川似奕棊况當秋雁正斜飛金門若召羊元保
賭取江東太守歸
　　　小遊仙　　　　　　　　　(唐/)曹　唐
洞裏煙霞無歇時洞中天地足金芝月明朗朗谿頭樹
白髪老人相對棊
　　　閒居　　　　　　　　　　(元/)仇　逺
鳥雀喧啾未肯棲狂風吹樹影離披屋邊尚有斜陽在
更看山人一局棊
　　　次韻曹都水　　　　　　　(元/)倪　瓚
水品茶經手自箋夜燒緑竹煮山泉莫留樵客看棊局
持斧歸來㡬嵗年
　　　謾成　　　　　　　　　　(元/)馬　臻
風琴流響韻虚堂湘簟欹眠水一方靜裏數聲棊剝啄
乳鶯深向緑隂藏
　　　頌古　　　　　　　　　　(元/)僧明本
斧爛柯銷局未䦨天風吹鶴下瑶壇滿盤黒白輕飜轉
䄂拂梧桐玉佩寒
　　　觀奕圗　　　　　　　　　(明/)髙　啟
錯向山中立看棊家人日暮待薪炊如何一局成千載
應是仙翁下子遲
　　　棊　　　　　　　　　　　(明/)郭　登
怕敗貪贏錯認真運籌多少費精神看來總是爭閒氣
笑殺傍觀䄂手人
　　　續遊仙詩　　　　　　　　(明/)馬　洪
巴園橘裏賭棊還暗憶贏時笑解顔兩䄂玉塵三百斛
拋爲瑞雪滿人間
　　　題畫　　　　　　　　　　(明/)唐　寅
楊栁隂濃夏日遲邨邊髙館漫平池隣翁挈榼乗清早
來決輸贏昨日棊
　　　口占　　　　　　　　　　(明/)婁　堅
眼底何人不售欺自矜才力竟誰私才爭一著終難强
獨有人間國手棊
　　附彈棊
　　五言古
　　　彈棊　　　　　　　　　(北周/)王　褎
投壺生電影六博值仙人何如鏡奩上自有拂輕巾隔
澗疑將别隴頭如望秦握筆徒思賦辭短竟無陳
　　七言古(附長短句/)
　　　彈棊歌　　　　　　　　　(唐/)李　頎
崔侯善彈棊巧妙盡於此藍田美石清如砥白黒相分
十二子聨翩百中皆造微魏文手巾不足比縁邊度隴
未可嘉鳥跂星懸正復斜廻飇轉指速飛電拂四取五
　旋風花座上齊聲稱絶藝仙人六博何能繼一别常山
　道路遥為余更作三兩勢
　　　　彈棊歌　　　　　　　　　(唐/)韋應物
　圓天方地局二十四氣子劉生絶藝難對曹客為歌其
　能請從中央起中央轉鬭頗欲闌零落勢背誰能彈此
　中舉一得六七旋風忽散霹靂疾履機乗變安可當置
　之危地飜取强不見短兵反掌收已盡唯有猛士守四
　方四方又何難横擊且縁邊豈如昆明與碣石一箭飛
　中隔逺天神安志愜動十全滿堂驚視誰得然
　
　
　
　
　
　
御定佩文齋詠物詩選巻二百八
　欽定四庫全書
御定佩文齋詠物詩選巻二百九
　　投壺類
　　　七言律
　　　　郡閣閱書投壺和呈相國晏公
　　　　　　　　　　　　　　　　(宋/)梅堯臣
　較量人世無窮樂羅列平生未見書聊奉投壺祭征虜
　休言擊劒馬相如畫樓晩去聞寒角縹帙看來落蠧魚
　日獲誨言皆舊學不愁貧賤帶經鋤
　　　　時雨用東圃韻寫懐兼惠栁木壺矢
　　　　　　　　　　　　　　　　(明/)顧　清
　束矢形裁出薊方㡬陪陳榻署東廊爭梟解奪由基巧
　失笑曽聞玉女忙分遺却隨詩併至試投誰合酒先嘗
　春風有約應非逺拍甕新醅夜已香
　　　七言絶句
　　　　小遊仙詩　　　　　　　　(唐/)曹　唐
　彤閣鐘鳴碧鷺飛皇君催熨紫霞衣丹房玉女心慵甚
　貪看投壺不肯歸
　　　　其二
　北斗西風吹白榆木公相笑夜投壺花前玉女來相問
　賭得青龍許贖無
　
　
　
　
　
　
　
　
　
　
御定佩文齋詠物詩選巻二百九
　欽定四庫全書
御定佩文齋詠物詩選卷二百十
　　杖類
　　　四言古
　　　　靈夀杖頌　　　　　　　　(魏/)王　粲
　兹杖靈木以介眉夀竒幹貞正不待矯輮據貞斯直植
　之爰茂
　　　　卭竹杖銘　　　　　　　　(晉/)傅　咸
　嘉兹竒竹質勁體直立比髙節示世矜式
　　　　卭竹杖銘　　　　　　　　(晉/)蘇　彦
　安不忘危任在所杖秀矣雲竹勁直篠簜節髙質貞霜
　雪彌亮圓以應物直以居當妙巧無功竒不待匠君子
　是扶逍遥神王
　　　　靈夀杖銘　　　　　　　　(晉/)王　氏
　籊籊鮮幹秀彼崇㟽下澤蘭液上瑩芳霄貞勁内固鮮
　粲外昭耀質靈薈作珍華朝杖之身安越齡松喬
　　五言古
　　　送笻杖與劉湛然道士　　　(宋/)王禹偁
有客遺竹杖九節共一枝鶴脛老更長龍骨乾且竒我
問何所來來從西南夷因思漢武帝求此民力疲明明
聖天子徳教嘉四維蠻獠盡臣妾縣道皆覊縻僰僮與
笮馬入貢何纍纍此竹日以賤輕視如蒿藜我年三十
七血氣未全衰况在紫微垣動為簮笏羈倚壁如長物
嵗月無所施寸心空愛惜惜此來天涯忽承明主詔來
謁太乙祠再見劉先生氣貌清且羸持此以為贈所謂
得其宜少助橘童力好引花鹿隨歩月莫離手看山聊
搘頤微物嬾致書故作笻竹詩
　　　以黄子木拄杖為子由夀　　(宋/)蘇　軾
靈夀扶孔光菊潭飲伯始雖云閒草木豈樂蒙此耻一
時偶收用千載相瘢疻海南無佳植野果名黄子堅瘦
多節目天材任操倚嗟我始剪裁世用或縁此貴從老
夫手徃配先生几相從歸故山不媿仙人杞
　　　已師竹杖　　　　　　　　(宋/)文　同
已師杖竒竹坐亦不去手循摩瑩且膩瘦骨何蚴蟉叢
枝抱竒節兩兩相對走尋常出孤梢上下分左右如何
此獨異天産固非偶師初得之誰此實世未有不為師
所用亦共衆植朽願師勿棄置珍之比靈夀
　　七言古(附長短句/)
　　　桃竹杖引　　　　　　　　(唐/)杜　甫
江心蟠石生桃竹蒼波噴浸尺度足斬根削皮如紫玉
江妃水仙惜不得梓潼使君開一束滿堂賓客皆歎息
憐我老病贈兩莖出入爪甲鏗有聲老夫復欲東南征
乗濤鼓枻白帝城路幽必為鬼神奪杖劒或與蛟龍爭
重為告曰杖兮杖兮爾之生也甚正直愼勿見水踴躍
學變化為龍使我不得爾之扶持滅跡于君山湖上之
青峯噫風塵澒洞兮豺虎咬人忽失雙杖兮吾將曷從
　　　鐵拄杖　　　　　　　　　(宋/)蘇　軾
栁公手中黑蛇滑千年老根生乳節忽聞鏗然爪甲聲
四座驚顧知是鐵含簧腹中細泉語迸火石上飛星裂
公言此物老有神自昔閩王餉呉越不知流落幾人手
坐看變滅如春雪忽然贈我意安在兩脚未許甘衰歇
便尋轍迹訪崆峒徑度洞庭探禹穴披榛覔藥採芝菌
刺虎鏦蛟擉蛇蠍㑹教化作兩錢錐歸來見公未華髮
問我鐵君無恙否取出摩挲向公說
　　　簫杖歌　　　　　　　　　(元/)楊維楨
空心勁草琅玕節瘦如筆枝赤如鐵壺公手中曽擲之
黄公石上飛星裂璣天道人雙眼青見之不減九節藤
神丁未闚混沌竅中有萬壑銅龍聲道人親鑿崆峒玉
九漏玲瓏尺度足黑蛇飛來膝上横道人手中嘯鸞鵠
自言竒音不敢作寒星墮地風折嶽去年臺山解虎鬭
今年狼山敲豸角鐵崖相見洞庭東腰間篴佩蒼精龍
湘江兩脚吹雌風相呼道人木上座杖陂水㧞鬚眉峯
　　　阮將軍龍杖歌　　　　　　(明/)王穉登
七尺天台藤千年石梁雪夭矯欲飛騰支離半鱗甲樵
柯斲出空巖下風雷晝鳴虎嘯夜曵處常疑雲霧生植
來猶恐猿猱挂將軍家居南巷中一篋隂符四壁空何
人贈此作扶老青鞋白帢隨春風春風䇿入花源去仙
人正傍桃花住晴嵐撲衣瀑遶牀鶴巢生鷇芝成樹亷
頗能挽弓三石充國平羌負竒畫何為將軍負杖行不
佩寳刀持畫㦸馮唐老去未逢時立馬轅門弄栁絲隣
雨滴殘魚箙箭窗風吹裂蝥弧旗雀羅當門印辭肘坐
覺紅顔成白首三百青錢杖上挑黄公壚頭醉春酒神
物從來盡有靈延津曾見躍青萍何必葛陂方化去只
今已作老龍吟
　　五言律
　　　和徐法曹贈崔洛陽斑竹杖以詩見答
　　　　　　　　　　　　　　　(唐/)盧　綸
玉榦一尋餘苔花錦不如勁堪和醉倚輕好向空書採
拂稽山曲因依釋氏居芳辰將獨歩豈與此君疎
　　　答僧拄杖　　　　　　　　(唐/)張　籍
靈藤為拄杖白淨色如銀得自髙僧手將扶病客身春
遊不騎馬夜㑹亦呈人持此歸山去深宜戴角巾
　　　贈宗魯卭竹杖　　　　　　(唐/)李商隱
大夏資輕䇿全谿贈所思靜憐穿樹逺滑想過苔遲鶴
怨朝還望僧閒暮有期風流眞底事常欲傍清羸
　　　賦得長城斑竹杖　　　　　(唐/)李　頻
秦興版築時剪伐不知誰異代餘根在幽人得手持細
看生古意閒倚動邊思莫作鳩形並空傳鶴髮期
　　　華頂杖　　　　　　　　　(唐/)皮日休
金庭仙樹枝道客自攜持探洞求丹粟挑雲覔白芝量
泉將濯足闌鶴把支頤以此將為贈惟君盡得知
　　　和襲羙華頂杖　　　　　　(唐/)陸龜蒙
萬古隂崖雪靈根不為枯瘦於霜鶴脛竒似黑龍鬚拄
訪談𤣥客持看潑墨圗湖雲如有路兼可到仙都
　　　答匡山僧贈楖栗杖　　　　(唐/)曹　松
栗杖出匡頂百中無一枝雖因野僧得猶畏嶽神知畫
月冷光在指雲秋片移宜留引蹇歩他日訪峩嵋
　　　笻竹杖贈天聖長老仁公仁有詩次其韻
　　　　　　　　　　　　　　　(元/)趙孟頫
瘦節蒼骨聳膩膚黄玉温苔間時卓地月下屢敲門持
贈松廬老攜尋水竹邨歸來倚空壁夜氣與俱存
　　　以卭竹杖夀程孟孺母　　　(明/)朱多炡
龍飛葛陂渚鳩刻漢王宫未若山中竹天然林下風一
枝供燕喜萬里自蠶叢歴盡峩嵋雪深知節操同
　　五言排律
　　　紅藤杖　　　　　　　　　(唐/)白居易
南詔紅藤杖西江白首人時時攜歩月處處把尋春勁
健孤莖直疎圓六節勻火山生處逺瀘水洗來新麄細
纔盈手髙低僅過身天邊望鄉客何日拄歸秦
　　　番禺杖　　　　　　　　　(元/)王　惲
異種來番國知名是老坡杖材任操倚節目喜摩挲尺
度天然足柑黄氣色和竒姿含海霧孤植暎江沱物眇
離郷貴材希審實訛聲音鏗爪甲鱗介訝蛟鼉鞭馭眞
雷䇿批亢格魯戈重輕欣得所長短稱閒拖扶老攜行
便持危得力多金蛇僵自勁鮐背痒忘苛不自浮槎使
來從老伏波見歸情鄭重未許老婆娑入手嗟神物傳
看駭玉柯支頤迎月出横膝伴詩哦選勝尋泉石窮幽
入薜蘿有時兒女觸却恐鬼神呵蓋節空笻竹神鋒黯
太阿笑揮堪解虎靜倚可降魔靈夀輕無頼梅條皺可
挼花藤昬玳暈斑㸃慘湘娥桃竹那能比桄榔未足歌
望塵甘却立斂跡總無過用舍時當審敲撞責果何更
防雷雨夜衝屋學陶梭
　　七言律
　　　樂全先生生日以鐵拄杖為夀
　　　　　　　　　　　　　　　(宋/)蘇　軾
先生眞是地行仙住世因循五百年每向銅人話疇昔
故教鐵杖鬬清堅入懷氷雪生秋思倚壁蛟龍䕶晝眠
遥想人天㑹方丈衆中驚倒野狐禪
　　　其二
二年相伴影隨身踏遍江湖草木春擿石舊㾗猶在眼
閉門髙節欲生鱗畏塗自衛眞無敵㨗徑爭先却累人
逺寄知公不嫌重筆端猶自斡千鈞
　　　李郎中有詩謝寄藤杖仍次韻答之
　　　　　　　　　　　　　　　(宋/)何夢桂
海南覔得古藤枝持與詩人杜牧之紫貝斑文鞭更爛
赤龍蒼骨蛻尤竒路無夷險終全節用有行藏一任時
非但與君扶脚力鏦蛟剸虎要支持
　　　梅杖　　　　　　　　　　(元/)劉　因
鐵石心腸氷玉姿掌中濳得嵗寒枝天教一握藏春密
風覔餘香就手吹雪月冷懷隨歩履谿山髙興入支頤
玉堂若要扶持用說與東君也不知
　　　湘竹杖寄無住　　　　　　(元/)宋　无
采向湘江古廟邊得來賈客木蘭船老宜泉石搘慵態
吟稱煙霞倚瘦肩宴坐夜和金錫憇經行春卓紫苔穿
知師道價神龍䕶莫漫騰空去九天
　　　梅杖　　　　　　　　　　(元/)謝宗可
紫玉槎牙蝕蘚㾗黄昬扶醉倍精神一枝冷曵孤山雪
七尺横拖庾嶺春江路䇿雲香在手谿橋挑月影隨人
歸來却笑林和靖還現堂中上座身
　　　龍杖　　　　　　　　　　　謝宗可
鱗甲先揺玉一枝幽宫躍岀䄂中持多因掌握提攜晚
休恨飛騰變化遲緩䇿不愁山雨濕醉横長有野雲隨
㑹看挂壁風雷起莫待詩翁過葛陂
　　　簫杖　　　　　　　　　　(明/)丁　敏
嶰谷新裁六尺形半含宫徴半扶行吹時只恐成龍去
䇿處常疑作鳯鳴挂壁影憐秦女瘦敲門音合舜韶清
月明挂向山壇上同和鈞天奏九成
　　　新製方竹杖　　　　　　　(明/)呉　寛
紫玉新裁恰過肩斑斑四面帶湘煙羸軀藉雨能扶直
巧手煩渠莫削圓世事固知方則止時人應道曲能全
此生得免模稜誚晚節相依尚挺然
　　五言絶句
　　　紅藤杖　　　　　　　　　(唐/)白居易
交親過滻别車馬到江廻唯有紅藤杖相隨萬里來
　　　題柯敬仲雜畫　　　　　　(元/)虞　集
昔過篔簹谷鈎衣石角斜擬尋龍作杖拾得上天槎
　　七言絶句
　　　贈張駙馬斑竹拄杖　　　　(唐/)僧䕶國
此君與我在雲谿勁節竒文勝杖藜為有嵗寒堪贈逺
玉階行處願提攜
　　　送佛面杖與羅浮長老　　　(宋/)蘓　軾
十方三界世尊面都在東坡掌握中送與羅浮徳長老
攜歸萬竅總號風
　　　以拄杖供仁山主　　　　　(宋/)陳師道
洗足投笻只坐禪厭尋岐路費行纒老來閱盡人間事
不用山公更削圓
　　　　絶句　　　　　　　　　　(元/)黄　溍
　遥憶仙華鶴髮翁清泉白石滿竒胷若為此日千峯頂
　更試平生九節笻
　　　　春日雜興　　　　　　　　(元/)僧善住
　野塘風𦂳漲漣漪桃李春寒發尚遲山色晚晴青不了
　倚笻忘却立多時
　　　　遊仙　　　　　　　　　　(明/)湯頴勣
　鶴氅斜披岀市喧青霞窟裏聽啼猿半酣騎著壺公杖
　直遡黄河到水源
　
　
　
　
　
　
御定佩文齋詠物詩選巻二百十
　欽定四庫全書
御定佩文齋詠物詩選巻二百十一
　　文具類
　　　五言古
　　　　詠茟格　　　　　　　　　(梁/)簡文帝
　英華表玉笈佳麗稱蛛網無如兹制竒雕飾雜衆象仰
　出寫含花横挿學仙掌幸因提拾用遂厠璇臺賞
　　　　裴侍郎湘川廻以青竹筒相遺因贈
　　　　　　　　　　　　　　　　(唐/)錢　起
　楚竹青玉潤從来湘水隂緘書取直節君子知虚心入
　用隨憲簡積文不受金體將丹鳳直色映秋霜深寧肯
　假伶倫謬為鸞鳳吟惟將翰苑客珍秘瑶華音長跪捧
　嘉貺歲寒慚所欽
　　　七言古
　　　　詶宇文少府見贈桃竹書筒　(唐/)李　白
　桃竹書筒綺繡文良工巧妙稱絶羣靈心圓映三江月
彩質疊成五色雲中蔵寳訣峨睂去千里提擕長憶君
　　　西域種羊皮書褥歌　　　　(元/)吴　莱
波斯谷中神夜語波斯牧羊俱雜鹵當道剚刃羊可食
土城畱種羊脛骨四圍築垣聞杵聲羊子還從脛骨生
青草叢抽臍未斷馬蹄踣鐵繞垣行羊子跳踉却在草
䑕王如拳不同老飫肉筵開塞饌肥裁皮褥作書林寶
南州俠客遇西人昔得手褥今無倫君不見冰蠶之錦
欲盈尺康洽年来貧不貧
　　五言律
　　　詩牌　　　　　　　　　　(宋/)林　逋
矗方標勝概讀處即忘歸靜壁懸虚白危樓釘翠微清
銜時亦有絶唱世還稀一片題誰作吾廬水竹圍
　　　詩筒　　　　　　　　　　　林　逋
唐賢存雅製(元白唱和常以/竹筒貯詩往還)詩筆仰防閑遞去權應緊
(詩權出/薛許昌)封廻債巳還(詩債出/賈司倉)帶斑猶恐俗和節不辭艱
酒篋将書簏誰言季孟間
　　七言律
　　　題飛伯詩囊　　　　　　　(金/)李獻能
穎露毛錐秖自賢智如樗腹但求全迂疎差似淵才富
羞澀猶無杜老錢收拾珠璣三萬斛貯儲風月一千篇
嘔心大勝奚奴錦要與風人被管絃
　　　逺山筆架(痕字/)　　　　　　(元/)劉　因
何物能支筆萬鈞案頭依約逺山痕燈横煙影隠猶見
秋入霜毫勢欲吞掌上三峰看太華人間一髪是中原
中書未免從髙閣不向林泉怨少恩
　　　詩瓢
雨蔓霜蕂老翠壺吟邉不是酒葫蘆剖開架上輪囷玉
著盡胷中錯落珠滿貯苦心留宇宙深蔵精氣付江湖
誰家半腹能千首為問山人果在無
　　　冰蟾(水滴/也)為金齊賢賦　　　(元/)張　翥
老蟾素魄稟金精千嵗玻璃幻結成明水夜零隂隧凍
丹書秋滿肉芝生腹凝寒露蔵虚白影入銀河浴太清
擬問嫦娥乞靈藥與君騎向廣寒行
　　　水晶筆架
三峰近列硯池頭光照文房爛不收冰壑夜寒龍獨卧
雪山春煖兎羣逰彩毫倚閣功應就銀管依棲價未酬
别有珊瑚新琢様策勲畢竟是誰優
　　　師邵出意作綸竿於牆上以便遞詩名曰詩釣
　　　　首唱一篇依韻奉酬　　　(明/)顧　清
巧心文思孰兼長詩釣詩成又幾章千里浮沈謝江路
一竿風月共鄰牆君如縁木求魴鯉我正懷甎想珮璜
畢竟兩無名利念五湖煙水舊同鄉
　　　書尺
文木裁成體直方髙齋時伴校書郎坐攤㪚帙資彈壓
風動殘編待主張葉葉展舒迎雪牖行行指㸃照螢囊
但知持正無偏倚尺寸何勞計短長
　　五言絶句
　　　書架　　　　　　　　　　(宋/)王十朋
　君富端不俗有錢長買書家蔵三萬軸不怕腹空虚
　　　七言絶句
　　　　槐木紙椎　　　　　　　　(宋/)林　逋
　入手輕乾是古槐幾聲清響徹池臺椎餘魚網如脂滑
　時寫新詩更寄来
　
　
　
　
　
　
　
　
　
　
御定佩文齋詠物詩選巻二百十一
　欽定四庫全書
御定佩文齋詠物詩選巻二百十二
　　玩具類
　　　五言律
　　　　鏤雞子　　　　　　　　　(唐/)駱賔王
　幸遇清明節欣逢舊練人刻花爭臉態寫月競眉新暈
　罷空餘月詩成併道春誰知懷玉者含響未吟晨
　　　七言律
　　　　觀琉璃瓶中游魚　　　　　(唐/)徐　夤
　寳器一泓銀漢水錦鱗纔動即先知似涵明月波寧隔
　欲上輕冰律未移薄霧罩来分咫尺碧綃籠處較毫釐
　文翁未得沈香餌擬置金盤召左慈
　　　七言絶句
　　　　玉龍子　　　　　　　　　(唐/)陸龜蒙
　何代竒工碾玉英細髯纖角盡雕成煙乾霧悄君心苦
　風雨長隨一擲聲
　
　
　
　
　
　
　
　
　
　
　
　
　
　
　
御定佩文齋詠物詩選巻二百十二
　欽定四庫全書
御定佩文齋詠物詩選巻二百十三
　　飲具類
　　　四言古
　　　　樽銘　　　　　　　　　　(漢/)崔　駰
　惟歲之元朝㑹奉樽金罍犧象嘉禮具陳獻酬交錯萬
　國咸歡
　　　　樽銘　　　　　　　　　　(漢/)李　尤
　樽設在堂以俟俊乂三山共承雕琢錯帶
　　　五言古
　　　　詠瓢　　　　　　　　　　(唐/)張　說
　美酒酌懸瓢真淳好相映蝸房巻堕首鶴脛抽長柄雅
　色素而黄虚心輕且勁豈無雕刻者貴此成天性
　　　　窊樽詩　　　　　　　　　(唐/)元　結
　巉巉小山石數峰對窊亭窊石堪為樽狀類不可名廵
　廻數尺間如見小蓬瀛樽中酒初漲始有島嶼生豈無
日觀峰直下臨滄溟愛之不覺醉醉卧還自醒醒醉在
樽畔始為吾性情若以形勝論坐隅臨郡城平湖近階
砌逺山復青青異木幾十株枝條冒簷楹盤根滿石上
皆作龍蛇形酒堂貯釀器戸牖皆罌缾此樽可常滿誰
是陶淵明
　　　與禪師攜癭樽歸杏園聨句　(唐/)李　益
千畦抱甕園一酌癭樽酒惟有沃州僧時過杏谿叟(益/)
追歡君適性獨飲我空口儒釋事雖殊文章意多偶(廣/宣)
　　　酒中詠　　　　　　　　　(唐/)皮日休
　　　　酒船
剡桂復刳蘭陶陶任行樂但知涵泳好不計風濤惡嘗
行麴封内稍繫糟丘泊東海如可傾乘之就斟酌
　　　　酒鎗
象鼎格仍髙其中不烹餁惟將煮濁醪用以資酣飲偏
宜旋樵火稍近餘酲枕若得伴琴書吾將著閒品
　　　　酒杯
昔有嵇氏子龍章而鳳姿手揮五絃罷聊復一樽持但
取性澹泊不知味醇醨兹器不復見家家惟玉巵
　　　和襲美酒中詠　　　　　　(唐/)陸龜䝉
　　　　酒樽
黄金即為侈白石又太拙斲得竒樹根中如老蛟穴時
招山下叟共酌林閒月盡醉兩忘言誰能作天舌
　　　　酒鎗
景山實名士所翫垂清塵嘗作酒家語自言中聖人竒
器質含古挫糟味應醇惟懷魏公子即此飛觴頻
　　　　酒杯
叔夜傲天壤不將琴酒疎製為酒中物恐是琴之餘一
弄廣陵散又裁絶交書頹然擲林下身世俱何如
　　　　酒旗
揺揺倚青岸逺蕩遊人思風欹翠竹杠雨澹香醪字纔
来隔煙見巳覺臨江遲大斾非不榮其如有王事
　　　獨酌試藥玉滑琖有懷諸君子明日望夜月庭
　　　　佳景不可失作詩招之　　(宋/)蘇　軾
鎔鉛煮白石作玉真自欺琢削為酒杯規模定州瓷荷
心雖淺狹鏡面良渺瀰持此夀佳客到手不容辭曹侯
天下平定國豈其師二飲至數石溫克頗似之風流越
王孫詩酒屢出竒喜我有此客玉杯不徒施請君詰歐
陽問疾来何遲呼童掃月榭快飲及良時
　　七言古(附長短句/)
　　　對芳樽　　　　　　　　　(唐/)韋應物
對芳樽醉来百事何足論遥見青山始一醒欲著接㒿
還復昏
　　　瑪瑙杯歌　　　　　　　　(唐/)錢　起
瑶谿碧岸生竒寳剖質披心出文藻良工雕飾明且鮮
得成珍器入芳筵含華炳麗金樽側翠斚瓊觴忽無色
繁絃急管催獻酬倐若飛空生羽翼湛湛蘭英照豹斑
滿堂詞客盡朱顔花光来去傳香袖霞影髙低傍玉山
王孫彩筆題新詠碎錦連珠復輝映世情貴耳不貴竒
謾說海底珊瑚枝寧及琢磨當妙用燕歌楚舞長相隨
　　　吴沖卿出古飲鼎　　　　　(宋/)梅堯臣
精銅作鼎土不蝕地下千年蘚花羃腹空鳳卵留藻文
足立三刀刃微直左耳可執口可斟其上兩柱何對植
從誰掘得歸吴侯来助雅飲歡莫極又荷君家主母賢
翠羽胡琴令奏側絲聲不斷玉箏繁繞樹黄鸝鳴不得
我雖衰苶為之醉玩古樂今人未識
　　　胡穆秀才遺古銅器似鼎而小上有兩柱可以
　　　　覆而不蹶以為鼎則不足疑其飲器也胡有
　　　　詩荅之　　　　　　　　(宋/)蘇　軾
隻耳獸齧環長脣鵞擘喙三趾下銳春蒲短兩柱髙張
秋菌細君看翻覆俯仰間覆成三角翻兩髻古書雖滿
腹茍有用我亦隨世嗟君一見呼作鼎纔注升合已漂
逝不如學鴟夷盡日盛酒真良計
　　　分寧大竹取為酒樽短脛寛大腹可容二升而
　　　　漆其外戲為短歌　　　　(宋/)韓　駒
此君少日青而臞邇来黑肥如瓠壺縮肩短㡌壓兩耳
無乃戲學騶侏儒人言腹大中何有不獨容君更容酒
未須常要託後車滑稽且作先生友少陵匏樽安在哉
次山石臼空飛埃茅簷對客夜驚笑麴生叩門何自来
老向人間不稱意但覺淵明酒多味乞取田家老瓦盆
伴我年年竹根醉
　　　陳新甫生日出紅玉杯飲為賦
　　　　　　　　　　　　　　　(元/)陳　旅
崑崙東阿含海日石中玉子如日赤神工夜發昆吾刀
剜作金杯盛酒喫蟠桃初開緱母家丹露滴如芙蓉花
廣陵公子酒如海年年顔色襯朝霞
　　　紅玉杯為陳雲嶠太祝賦　　(元/)吴師道
番人揀玉河源水夜候霞光矗空起將歸萬里售中州
琢刻為杯世無比截肪栗色非不竒雞冠通赤希見之
筵間乍置爭注目誰復更顧黄金巵小槽新壓真珠滴
擎向桃花花下吸但餘落日爭光輝未許妖姬比顔色
主人今代陳孟公閉門留客酒不空千金之裘五花馬
不惜買醉酬春風公侯家世多珍物獨寳此杯為故笏
華堂舞罷飲闌時什襲珍蔵莫刓缺
　　五言律
　　　詠栁少府山癭木樽　　　　(唐/)李　白
蟠木不雕飾且將斤斧疎樽成山嶽勢材是棟梁餘外
與金罍並中涵玉醴虚慙君垂拂拭遂忝玳筵居
　　　酒席賦得匏瓢　　　　　　(唐/)鄭　審
華閣與賢開仙瓢自逺来幽林嘗伴許陋巷亦隨回挂
影憐紅壁傾心向緑杯何曽斟酌處不使玉山頹
　　　和襲美訶陵樽　　　　　　(唐/)陸龜䝉
魚骼匠成樽猶殘海浪痕外堪欺玳瑁中可酌崑崙(酒/名)
水繞苔磯曲山當草閣門此中醒復醉何必問乾坤
　　五言排律
　　　賦得玉巵無當　　　　　　(唐/)元　稹
共惜連城寳翻成無當巵詎慙君子貴深訝巧工隳泛
蟻功全少如虹色不移可憐殊礫石何計辨糟醨江海
誠難滿盤筵莫忘施縱乖斟酌意猶得對光儀
　　七言律
　　　荷杯　　　　　　　　　　(元/)劉　因
碧筩和露巻晴霞錦浪隨鯨落晩沙風趂歌聲来弄葉
酒知人意要浮花胷中壁立三峰玉醉裏神逰太乙家
明日清霜看紅翠人生容易鬢成華
　　　桃杯　　　　　　　　　　　劉　因
希夷尊爼永相望混沌鑿開見此觴金橘有天容逸老
青田無地避餘香雲中招隠留仙掌物外尋真得醉鄉
試向峨嵋問啼鳥人間紅雨幾斜陽
　　　橙杯　　　　　　　　　　　劉　因
瀟湘千樹暮林平風露詩腸快一傾蜜戀金絲仍可意
香分綠蟻最闗情洞庭春色元無恙南國幽姿謾獨清
惟辦海船千萬斛棹歌和月卷江聲
　　　賦西域鸚鵡螺杯　　　　　(元/)王　惲
老月淪精射海波珠繩分秀貫神螺鷓斑漬粉垂金薤
鸚喙嫌寒縮翠窠樽出癭藤紋浪異瓢成椰子腹空皤
飲餘疑與谿娘遇一笑相看發浩歌
　　　酒旗　　　　　　　　　　(元/)謝宗可
水邨山郭酒初香紵影青青字一行壚畔低懸花霧濕
簷隂斜揭柳風凉指揮意馬衝愁陣揺曵心旌入醉鄉
惆悵歩兵招不起半竿空自舞斜陽
　　　夜光杯　　　　　　　　　(明/)朱之蕃
髻螺盤繞隠東洋吸得瑶空寳月光孕出圓珠能照乘
剖開素質待飛觴晶瑩絶勝金樽艶華彩渾添玉液芳
浮白江天遥騁望酒星垂耀正更長
　　五言絶句
　　　詠山樽　　　　　　　　　(唐/)李　白
擁腫寒山木嵌空成酒樽媿無江海量偃蹇在君門
　　　荅釋子良史送酒瓢　　　　(唐/)韋應物
此瓢今已到山瓢知巳空且飲寒塘水遥將囘也同
　　　荅竇二曹長留酒還榼　　　(唐/)李　益
榼小非由榼星郎是酒星解酲原有數不用嚇劉伶
　　　乞寛禪師癭山罍呈宣供奉　　李　益
石色疑秋蘚峰形若夏雲誰留柰苑地好贈杏谿君
　　　題採蓮舟杯　　　　　　　(元/)程鉅夫
攀翻葉上露釀作杯中酒可能君不醉負此摻摻手
　　　東華門偶述　　　　　　　(明/)李夢陽
銀甕爛生光盤龍繡袱香但知從内出不省賜何王
　　七言絶句
　　　寄兩銀榼與裴侍郎因題　　(唐/)白居易
貧無好物堪為信雙榼雖輕意不輕願奉謝公池上酌
丹心緑酒一時傾
　　　其二
慣和麴糵堪盛否重用鹽梅試洗看小器不知容幾許
襄陽米賤酒升寛
　　　家園　　　　　　　　　　　白居易
　籬下先生時得醉甕間吏部暫偷眠何如家醖雙魚榼
　雪夜花時長在前
　　　　秘色越器　　　　　　　　(唐/)陸龜䝉
　九秋風露越窰開奪得千峰翠色来好向中宵盛沆瀣
　共嵇中散鬬遺杯
　　　　宮詞　　　　　　　　　　(宋/)花蕊夫人
　春日龍池小宴開岸邊亭子號流杯沈檀刻作神仙女
　對捧金尊水上来
　　　　薩天錫夜宿菌閣追寄　　　(元/)張　雨
　鶴臺遺民掩柴扃鴈門才子宿寒汀恰有金華一尊酒
　且置茅家雙玉瓶
　　　　靜海偶書　　　　　　　　(明/)顧　璘
　紅燭當壚夜數錢驛亭四面綠楊邊重来煙景渾依舊
　只認青帘記昔年
　
御定佩文齋詠物詩選巻二百十三
　欽定四庫全書
御定佩文齋詠物詩選巻二百十四
　　釀具類
　　　五言古
　　　　酒中詠　　　　　　　　　(唐/)皮日休
　　　　　酒篘
　翠篾初織来或如古魚器新從山下買靜向甔中試輕
　可網金醅疎能容玉蟻自此好成功無貽我罍恥
　　　　　酒牀
　糟牀帶松節酒膩肥於羜滴滴連有聲空疑杜康語開
　睂既壓後染指偷嘗處自此得公田不過渾種黍
　　　　　酒壚
　紅壚髙幾尺頗稱幽人意火作縹醪香灰為冬醷氣有
　鐺盡龍頭有主皆犢鼻儻得作杜根傭保何足媿
　　　　　酒甕
　堅淨不苦窳陶於醉封疆臨谿刷舊痕隔屋聞新香移
来近麴室倒處臨糟牀所嗟無比鄰余亦能偷嘗
　　　和襲美酒中詠　　　　　　(唐/)陸龜䝉
　　　　酒篘
山齋醖方熟野童編近成持来歡伯内坐使賢人清不
待盎中滿旋供花下傾汪汪日可挹未羨黄金籯
　　五言律
　　　自題酒庫　　　　　　　　(唐/)白居易
野鶴一辭籠虛舟長任風送愁還閙處移老入閒中身
更求何事天將富此翁此翁何處富酒庫不曽空
　　七言律
　　　夜聞笮酒有聲因而成詠　　(宋/)蘇舜欽
糟牀新壓響泠泠欹枕初聞睡自輕幾段愁悰俱滴破
一番歡意巳篘成空階夜雨徒傳句三峽流泉無此聲
只待松軒看飛雪呼賓同引甕頭清
　　　槽聲同彦髙賦　　　　　　(金/)蔡松年
糟牀過竹春泉句他日人云吾亦云自愛淳音含太古
　誰傳清溜入南薰秋風幾共橙香注曉月曽和鶴唳聞
　我欲婆娑竹林國洗空塵耳正須君
　　　　盧明之酒壚　　　　　　　(元/)方　夔
　懶作西風汗漫逰歸謀諸婦此淹留采花墩近初成酒
　種秫田多早帶秋燕頷已空西塞夢犢裩莫遣逺山愁
　滄江留得偏醒客袖手時凭百尺樓
　　　五言絶句
　　　　過酒家　　　　　　　　　(唐/)王　績
　對酒但知飲逢人莫强牽倚壚便得睡横甕足堪眠
　
　
　
　
　
　
御定佩文齋詠物詩選巻二百十四
　欽定四庫全書
御定佩文齋詠物詩選巻二百十五
　　茶具類
　　　五言古
　　　　茶籯　　　　　　　　　　(唐/)皮日休
　筤篣曉擕去驀過山桑隖開時送紫茗負處沾清露歇
　把傍雲泉歸将挂煙樹滿此是生涯黄金何足數
　　　　茶甌　　　　　　　　　　　皮日休
　邢客與越人皆能造磁器圓似月魂堕輕如雲魄起棗
　花勢旋眼蘋沫香沾齒松下時一看支公亦如此
　　　　茶鼎　　　　　　　　　　　皮日休
　龍舒有良匠鑄此佳樣成立作菌蠢勢煎為潺湲聲草
　堂暮雲隂松忩殘雪明此時勺複茗野語知逾清
　　　　茶鼎　　　　　　　　　　(唐/)陸龜䝉
　新泉氣味良古鐵形狀醜那堪風雪夜更值煙霞友曽
　過赬石下又住清谿口且共薦臯盧何勞傾斗酒
　　　以椰子茶瓶寄徳孺　　　　(宋/)黄庭堅
炎丘椰木實入用隨茗椀譬如楛石砮但貴從来逺往
時萬里物今在籬落間知公一拂拭想我瘴霧顔
　　七言古
　　　次韻董夷仲茶磨　　　　　(宋/)蘇　軾
前人初用茗飲時煮之無問葉與骨寖窮厥味臼始用
復計其初碾方出計盡功極至於磨信哉智者能創物
破槽折杵向牆角亦其遭遇有伸屈歲久講求知處所
佳者出自衡山窟巴蜀石工强鐫鑿理疎性軟良可咄
余家江陵逺莫致塵土何人為披拂
　　七言律
　　　貢餘秘色茶盞　　　　　　(唐/)徐　夤
捩碧融青瑞色新陶成先得貢吾君巧剜明月染春水
輕旋薄冰盛緑雲古鏡破苔當席上嫩荷涵露別江濆
中山竹葉香初發清聖那堪中十分
　　　次韻周穜恵石銚　　　　　(宋/)蘇　軾
銅腥鐵澀不宜泉愛此蒼然深且寛蟹眼翻波湯巳作
龍頭拒火柄猶寒薑新鹽少茶初熟水漬雲蒸蘚未乾
自古函牛多折足要知無脚是輕安
　　　茶筅　　　　　　　　　　(元/)謝宗可
此君一節瑩無瑕夜聽松聲漱玉華萬縷引風歸蟹眼
半瓶飛雪起龍芽香凝翠髮雲生脚濕滿蒼髯浪巻花
到手纖毫皆盡力多因不負玉川家
　　　竹爐　　　　　　　　　　(明/)韓　奕
緑玉裁成偃月形偏宜煮雪向巖扃虛心未許如灰冷
古色人看似汗青偶免樵柯供土銼尚疑清籟和陶瓶
達人曽擬同天地上有秋蟲為篆銘
　　　題真上人竹茶爐　　　　　(明/)王　紱
僧館髙閒事事幽竹編茶竈瀹清流氣蒸陽羨三春雨
聲帶湘江兩岸秋玉臼夜敲蒼雪冷翠甌睛引碧雲稠
禪翁託此重開社若箇知心是趙州
　　五言絶句
　　　焙茶隖　　　　　　　　　(唐/)顧　况
新茶巳上焙舊架憂生醭旋旋續新煙呼兒劈寒木
　　　茶竈　　　　　　　　　　(宋/)朱　子
仙翁遺石竈宛在水中央飲罷方舟去茶煙裊細香
　　　雜詩　　　　　　　　　　(金/)張　建
瓦缾擔山泉石鼎煮巖菊燎以松桂枝清芬滿茅屋
　　七言絶句
　　　春日行近山　　　　　　　(元/)黄鎮成
門外山童掃落霞問師還只在山家推窗引客雲邊坐
自扇風爐煮雪花
　　　題扇　　　　　　　　　　(元/)倪　瓚
聽雨樓中也自凉偶停筆硯靜焚香君来為煮嵇山茗
自洗冰甌仔細甞
　　　次韻曹都水　　　　　　　　倪　瓚
蕭閒館裏挑燈宿山罽重敷六尺牀隠几翛翛聽夜雨
竹林煙羃煮茶香
　　　　過山家　　　　　　　　　(明/)髙　啟
　流水聲中響緯車板橋春暗樹無花風前何處香来近
　隔崦人家午焙茶
　
　
　
　
　
　
　
　
　
　
　
　
御定佩文齋詠物詩選巻二百十五
　欽定四庫全書
御定佩文齋詠物詩選卷二百十六
　　食具類
　　　五言古
　　　　詠竹檳榔盤　　　　　　　(梁/)沈　約
　梢風有勁質隨用道非一平織方以文穹成圓且宻薦
　羞雖百品所貴浮天實幸承歡醑餘寧辭嘉宴畢
　　　　次韻荅吴長文内翰遺石器八十八件
　　　　　　　　　　　　　　　　(宋/)梅堯臣
　山工日斲器殊匪事樵牧掘地取雲根剖堅如剖玉食
　具與果具待賓良有勗亦將茶具并飽啜時出俗公何
　都贈予金多不入目我家固宜之瓦椀居漏屋得此尤
　稱窮客来無不足唯應赤脚婢收拾怨常酷夏席堆青
　虀冬盤飣㫖蓄竟無粱肉饌甚媿蕭家錄
　　　五言排律
　　　　箸詩(章廟御題/限紅字韻)　　　　　　(金/)周　馳
矢束形何短籌分色盡紅駢頭斯効力失偶竟何功比
數盤盂側經營指掌中蒸豚挑項臠湯餅拌油葱正使
遭饞口何嘗廢直躬上前如許借猶足沃淵衷
　　七言律
　　　次韻歐陽廣明以詩送鉢盂　(宋/)王廷珪
方丈盈前送八珍山人不是此中人試尋僧鉢齋㕑近
更喜園官菜把新秋滿城頭看落葉風吹酒面巳生鱗
何時共過谿邊寺雪夜扁舟發興頻
　　七言絶句
　　　憑韋少府乞大邑瓷椀　　　(唐/)杜　甫
大邑燒瓷輕且堅扣如哀玉錦城傳君家白盌勝霜雪
急送茅齋也可憐
　　　西宮即事　　　　　　　　(元/)薩都拉
退朝西殿承平日一片春雲奏鳳笙窄袖内官供玉食
却將黄帕覆銀鐺
　　　山居　　　　　　　　　　(元/)僧清珙
　離衆多年無坐具入山長久沒袈裟單單有箇鐵鐺子
　留得人間煮瀑花
　
　
　
　
　
　
　
　
　
　
　
　
　
御定佩文齋詠物詩選巻二百十六
　欽定四庫全書
御定佩文齋詠物詩選巻二百十七
　　坐具類
　　　四言古
　　　　牀几銘　　　　　　　　　(漢/)李　尤
　虚左致賢設坐来賓筵牀對几盛養巳陳殽仁飯義枕
　典席文道可醉飽何必清醇西伯善養二老来臻
　　　　賦席　　　　　　　　　　(吴/)張　純
　席為冬設簟為夏施揖讓而坐君子攸宜
　　　　書案銘　　　　　　　　　(梁/)簡文帝
　刻香鏤彩纖銀巻足照色黄金廻花青玉漆華映紫畫
　製舒緑性廣知平文雕非曲厠質錦帷承芳綺縟敬客
　禮賢恭思儼束披古通今察姦理俗仁義可安忠貞自
　燭鑒矣勒銘知微敬勗
　　　五言古
　　　　烏皮隠几　　　　　　　　(齊/)謝　朓
蟠木生附枝刻削豈無施取則龍文鼎三趾獻光儀勿
言素韋潔白沙尚推移曲躬奉微用聊承終宴疲
　　　詠席　　　　　　　　　　　謝　朓
本生潮汐地落景照參差汀洲蔽杜若幽渚奪江蘺遇
君時採擷玉座奉金巵但願羅衣拂無使素塵彌
　　　牀詩　　　　　　　　　　(梁/)宣　帝
衡山白玉鏤漢殿珊瑚支踞膝申久坐屢好為頻移
　　　詠胡牀應教　　　　　　　(梁/)庾肩吾
傳名乃外域入用信中京足欹形巳正文斜體自平臨
堂對逺客命旅誓初征何如淄館下淹留奉盛明
　　　詠案　　　　　　　　　　(陳/)後　主
巳羅七爼滿兼逢百品易張陳荅贈言梁室齊睂席
　　　同暢當詠蒲團　　　　　　(唐/)盧　綸
團團錦花結乃是前谿蒲擁坐稱儒褐倚眠宜老夫惟
當學禪寂日夕與之俱
　　五言律
　　　席　　　　　　　　　　　(唐/)李　嶠
避坐承宣父重筵揖戴公桂香浮半月蘭氣襲回風舞
拂丹霞上歌清白雪中佇將文綺色舒巻帝王宮
　　　烏龍養和　　　　　　　　(唐/)皮日休
夀木拳數尺天生形狀幽把疑傷虺節用恐破蛇瘤置
合月觀内買須雲肆頭料君擕去處煙雨太湖舟
　　　和襲美烏龍養和　　　　　(唐/)陸龜䝉
養和名字好偏寄道情深所以親逋客兼能助五禽倚
肩滄海望鈎膝白雲吟不是逍遥侶誰知世外心
　　　㪪子(私盍反/支起也)　　　　　　　(金/)周　馳
勿以微材棄安危任不輕誰憐一片小能使四方平几
案由吾正盤盂免爾傾何當遇夷坦沈默更無營
　　七言律
　　　題泗河中石牀　　　　　　(唐/)吴　融
一片苔牀水漱痕何人清賞動乾坤謫仙醉後雲為態
野客吟時月作魂(李白杜甫/皆此飲詠)光景不廻波自逺風流難
　問石無言邇来多少登臨客千載誰将勝事論
　　　七言絶句
　　　　題畫　　　　　　　　　　(元/)貢性之
　馬足車輪盡日忙夢魂不到水雲鄉閒人自識閒邊趣
　小簟疎簾坐晩涼
　
　
　
　
　
　
　
　
　
　
御定佩文齋詠物詩選巻二百十七
　欽定四庫全書
御定佩文齋詠物詩選巻二百十八
　　寢具類
　　　四言古
　　　　六安枕銘　　　　　　　　(漢/)崔　駰
　枕有規矩恭一其徳承元寧躬終始不忒
　　　　瓌材枕箴　　　　　　　　(漢/)張　紘
　彧彧其文馥馥其芬出自幽阻升于氊茵允瓌允麗惟
　淑惟珍安安文枕貳彼弁冠冠御于晝枕式于昏代作
　充用榮巳寧身興寢有節適性和神
　　　五言古
　　　　詠帳　　　　　　　　　　(梁/)沈　約
　甲帳垂和璧螭雲張桂宮隋珠既吐耀翠被復含風
　　　　白石枕　　　　　　　　　(唐/)錢　起
　琢珉勝水碧所貴素且貞曽無白圭玷不作浮磬鳴捧
　来太陽前一片新冰清沈沈風憲地待爾秋巳至璞堅
難為功誰怨晩成器比徳無磷緇論交亦如此
　　　齋中有獸皮茵偶成詠　　　(唐/)羊士諤
逸才豈凡獸服猛愚人得山澤生異姿䝉茸蔚佳色青
氊持與藉重錦裁為飾臥閣幸相宜溫然承宴息
　　　呂居仁恵建昌紙被　　　　(宋/)劉子翬
寒聲晩移林殘臘無幾日髙人擁楮眠攣巻意自適素
風含混沌春煦回呼吸餘温偶見分来自芝蘭室乍舒
魄流輝忽捲潮無迹未能澡余心媿此一衾白嘗聞盱
江藤蒼崖走虬屈採之霜露秋漚以滄浪色粉身從澼
絖蛻骨齊麗密乃知瑩然姿故自漸陶出治物猶貴精
治心豈宜逸平生感交逰耳剽非無得精神隨事分内
省殊未力寸隂捐巳多老矣将何及自從得此衾夢覺
常惕惕清如夷齊鄰粹若淵騫覿獨警發鏗鍧邪思戢
毫忽勿謂絶知聞虚闈百靈集鼎鬴或存戒韋弦亦規
失則知君子恵所以勵䝉塞
　　　賦永上人紙帳　　　　　　(明/)髙　啟
剡藤裁素幬坐使諸塵隔冬室自生温寒窗屢更白不
隨直省被長覆棲禪簀思曽雪夜時宿伴山中客
　　七言古(附長短句/)
　　　鄭羣贈簟　　　　　　　　(唐/)韓　愈
蘄州笛竹天下知鄭君所寳尤瓌竒擕来當晝不得臥
一府傳看黄琉璃體堅色淨又蔵節盡眼凝滑無瑕疵
法曹貧賤衆所易腰腹空大何能為自從五月困暑濕
如坐深甑遭蒸炊手摩袖拂心語口曼膚多汗真相宜
日暮歸来獨惆悵有賣直欲傾家貲誰謂故人知我意
巻送八尺含風漪呼奴掃地鋪未了光彩照耀驚童兒
青蠅側翅蚤蝨避肅肅疑有清飇吹倒身甘寢百疾愈
却願天日恒炎曦明珠青玉不足報贈子相好無時衰
　　　夜㑹問荅　　　　　　　　(唐/)皮日休
錦鯨薦(張賁/問)碧香紅膩承君宴幾度閒眠却覺来彩鱗
飛出雲濤面
　　　寄蘄簟與蒲傳正　　　　　(宋/)蘇　軾
蘭谿美箭不成笛離離玉筯排霜脊千溝萬縷自生風
入手未開先慘慄公家列屋閑蛾睂珠簾不動花隂移
霧帳銀牀初破睡牙籖玉軸坐彈棊東坡病叟長覊旅
凍卧飢吟似飢䑕倚賴春風洗破衾一夜雪寒披故絮
火冷燈清誰復知孤舟兒女自嚘咿皇天何時返炎燠
愧此八尺黄琉璃願君淨掃清香閣卧聽風漪聲滿榻
習習還從兩腋生請公乘此朝閶闔
　　　歐陽晦夫恵琴枕　　　　　　蘇　軾
中郎不眠仰看屋得此古椽圍尺竹輪囷濩落非笛用
剖作袖琴徽軫足流傳幾處到淵明卧枕綸巾酒新漉
孤鸞别鶴誰復聞鼻息齁齁自成曲
　　　湖南有大竹世號貓頭取以作枕仍為賦詩
　　　　　　　　　　　　　　　(宋/)韓　駒
湖南人家養貍奴夜出相乳肥其膚買魚穿栁不䝉聘
深蹲地底老欲枯誰将作枕置榻上擁腫似慣眠氍毹
慵便玉枕分巳無孫生洗耳非良圖茅齋紙帳施團蒲
與我同歸夜相娱更長月黑試拊卧䑕目尚爾驚睢盱
坐令先生春睡美夢魂直繞赤沙湖更煩黄妳好看取
走入旁舍無人呼
　　　紙帳歌和全初上人韻并簡劉光朝
　　　　　　　　　　　　　　　　　(元/)陳　泰
道人於事百不聞歲晩鶴骨誰相溫禪牀蠒光薄如霧
宜月宜霜復宜露夢回蘄竹生清寒五月幻得梅花看
初疑脆膜輕無力一片凝秋剡中色道人巧手天機深
兩杵獨伴階蛩吟卷舒似聽桔葉音珍重莫遣煙煤侵
百年富貴誰能免錦幄彤廬語恩怨可憐老楮歲寒心
用舍在吾難自薦君不見燕山穹廬氊百幅狎坐圍春
醉紅玉道人不學製戎衣空煮南山卧茅屋安知幕天
席地一希夷長共青山白雲宿
　　　警枕詞(吴越王錢鏐自少在軍中夜未嘗寐倦極則就/圓木小枕或枕大鈴寐熟輙欹而寤名曰警枕)
　　　　　　　　　　　　　　　　　(元/)楊維楨
不睡龍醒復醒珊瑚圓木揺金鈴五花寳簟芙蓉屏銅
盤雪粉香淺清樓牆銅彈飛霹靂夜半更奴起辟易圓
木功無與敵吴越封疆平地闢四世三王安衽席
　　　詠紙被　　　　　　　　　(明/)龔　詡
紙衾方幅六七尺厚軟輕溫膩而白霜天雪夜最相宜
不使寒侵獨眠客老夫得此良多年舊物寳愛同青氊
不論素罽出南海豈羨文錦来西川受用將圖此生過
爭奈義孫要與阿翁相伴卧阿翁夜夜苦丁寧莫學惡
睡驕兒輕踏破
　　五言律
　　　牀　　　　　　　　　　　(唐/)李　嶠
傳聞有象牀疇昔獻君王玳瑁千金起珊瑚七寳裝桂
筵含柏馥蘭席拂沈香願奉羅幃夜長承秋月光
　　　旅枕　　　　　　　　　　(宋/)孔武仲
旅枕春風底翛然一夢驚漏移清禁逺天入小窗明桂
玉梁園費山椒楚客情蕭條過百五猶有賣花聲
　　　送椰心簟與劉使君　　　　(宋/)戴復古
適有椰心席殷勤持贈君来從三嶼國織作五花文凉
暖宜冬夏清光隔垢氛桃笙與蘄簟優劣迥然分
　　五言排律
　　　寄蘄州簟與元九因題　　　(唐/)白居易
笛竹出蘄春霜刀劈翠筠織成雙鎻簟寄與獨眠人卷
作筒中信舒為席上珍滑如鋪薤葉冷似卧龍鱗清潤
宜承露鮮華不受塵通州炎瘴地此物最闗身
　　七言律
　　　白角簟　　　　　　　　　(唐/)羅　鄴
疊玉駢珪巧思長露華煙魄讓清光休揺雉尾當三伏
似展龍鱗在一牀髙價不惟標越絶冷紋疑是卧瀟湘
杜陵他日重歸去偏稱醉眠松桂堂
　　　以竹夾膝寄贈襲美　　　　(唐/)陸龜䝉
截得篔簹冷似龍翠光横在暑天中堪臨薤簟閒憑月
好向松窗卧跂風持贈敢齊青玉案醉吟偏稱碧荷筒
添君野具教多著為著西齋譜一通
　　　魯望以竹夾膝見寄次韻詶謝
　　　　　　　　　　　　　　　(唐/)皮日休
圎於玉柱滑於龍来自衡陽翠彩中拂潤恐飛清夏雨
叩虚疑貯碧湘風大勝書客裁成簡頗賽谿翁截作筒
從此角巾因爾戴俗人相訪若為通
　　　白角簟　　　　　　　　　(唐/)曹　松
角簟功夫巳到頭夏来全占滿牀秋若言保惜歸華屋
祇合封題寄列侯學巻曉冰常怕綻解鋪寒水不教流
蒲桃錦是瀟湘底曽得王孫價倍酬
　　　碧角簟　　　　　　　　　　曹　松
細皮重疊織霞紋滑膩鋪牀勝錦茵八尺碧天無㸃翳
一方青玉絶纖塵蠅行只恐煙黏足客卧渾疑水浸身
五月不教炎氣入滿堂秋色冷龍鱗
　　　紙帳　　　　　　　　　　(唐/)徐　夤
為笑文園四壁空碎寒深入剡藤中誤懸謝守澄江練
自宿嫦娥白兔宮幾疉玉山開洞壑半巖春霧結房櫳
針羅截錦饒他侈爭及蒙茸煖避風
　　　紙被　　　　　　　　　　　徐　夤
文采鴛鴦罷合歡細柔輕綴好魚牋一牀明月蓋歸夢
數尺白雲籠冷眠披對勁風溫勝酒擁聽寒雨煖於綿
五陵年少見皆笑却問儒生直幾錢
　　　紙帳次栁子玉韻　　　　　(宋/)蘇　軾
亂紋龜殻細相連慣卧青綾恐未便潔似僧巾白氎布
煖於蠻帳紫茸氊錦衾速卷持還客破屋那愁仰見天
但恐嬌兒還惡睡夜深蹋裂不成眠
　　　送竹几與謝秀才　　　　　　蘇　軾
平生長物擾天真老去歸田只此身留我同行木上座
贈君無語竹夫人但隨秋扇年年在莫鬬瓊枝夜夜新
堪笑荒唐玉川子暮年家口若為親
　　　菊枕　　　　　　　　　　(元/)馬祖常
東籬采采數枝霜包裹西風入夢凉半夜歸心三徑逺
一囊秋色四屏香牀頭未覺黄金盡鏡裏難教白髮長
幾度醉来消不得卧收清氣入詩腸
　　　蘆花被　　　　　　　　(元/)蘇爾約蘇哈雅
採得蘆花不涴塵翠蓑聊復藉為茵西風刮夢秋無際
夜月生香雪滿身毛骨巳隨天地老聲名不讓古今貧
青綾莫為鴛鴦妒欵乃歌中别有春
　　　紙帳　　　　　　　　　　(元/)謝宗可
清懸四壁剡谿霜髙卧梅花月半牀繭甕有天春不老
瑶臺無夜雪生香覺来虚白神光發睡去清閒好夢長
一枕總無塵土氣何妨留我白雲鄉
　　　蘆花被　　　　　　　　　　謝宗可
白似楊花煖似烘纖塵難到黑甜中軟鋪香絮清無比
醉壓晴霜夜不融一枕和秋眠落月五更飛夢逐西風
誰憐宿鴈江汀冷贏得相思舊恨空
　　　竹夫人　　　　　　　　　　謝宗可
胷次玲瓏粉黛羞宵征何必抱衾裯應無雲雨三更夢
自有冰霜六月秋盡節每曽陳諷刺虚心那解老溫柔
専房不怕蛾眉妒只恐西風動別愁
　　　蘆花褥　　　　　　　　　(元/)吴景奎
揺落蒹葭白露霜冰綃覆䕶帶幬張瓊臺積雪和煙凝
(去/聲)銀浦流雲入夢香失紖曾憐衣冷落吐茵空染酒淋
浪雁聲髣髴瀟湘夜起坐俄驚月一牀
　　　鵞毛褥　　　　　　　　　(元/)曹文晦
野老鋪陳亦好竒聚毛曽到蔡州池每思疊雪敷雲處
尚想眠沙泛浦時坐石未温驚客至累茵雖貴恐神疲
正宜布被梅花帳豆粥凝香起未遲
　　　演法師恵紙帳　　　　　　(元/)張　昱
銀燈夜照白紛紛四面光揺白縠文隔枕不聞巫峽雨
繞牀惟走剡谿雲風和栁絮何因到月與梅花竟不分
塞北江南風景別却思氊帳舊從軍
　　　紙帳　　　　　　　　　　(元/)陸景龍
谿藤𢷬雪淨無瑕素箔圍風絶可嘉夢入清虚明月照
倦逰廣漢白雲遮繭窩春煖浮銀色鮫室宵分散玉華
警鶴一聲天巳豁老夫詩思繞梅花
　　　竹簟　　　　　　　　　　(明/)朱之蕃
紋如流水滑如脂一片清光漾碧漪凉思入帷移翠影
輕煙縈帳拂霜姿采真湘浦窗間夢寫興淇園枕上詩
欲避炎蒸何處是石屏横展對芳池
　　　紙帳　　　　　　　　　　　朱之蕃
慵飛兔頴厭塗鴉聨向書帷好蔽遮四面輕雲縈柏子
一窗斜月映梅花峭寒無隙難容入清夢常安不受譁
葆得氣完神亦固吴綾蜀錦為誰誇
　　　決明甘菊枕　　　　　　　　朱之蕃
警枕神勞石枕寒無如藥裹最相安剖来珠蚌光堪掬
採積金英秀可餐布被煖香欺錦帳竹牀清氣敵蒲團
休論返黑方瞳炯熟寢通宵即大丹
　　　其二
夢醒化蝶尚蘧蘧腹坦肱横兩足舒青炯雙瞳還映水
緑添短髮漸盈梳地鍾靈卉充髙枕天付幽香媚隠居
供帳從今誇雅麗牀頭閒却讀殘書
　　　荅江似孫謝遺錦衾　　　　(明/)程嘉燧
曽無文綺贈交歡聊爾同裯戀一寒長枕正思裁十幅
髙眠儘可擁三竿休嫌吟苦䝉時汙應笑書癡畫處刓
博得新詩酬錦段衙齋傳比練裠看
　　　其二
故衾何意託交歡得共髙人寤寐寛不分秋風破茅屋
從教夜雪滿長安空牀獨枕琴三尺逺札相遺綺一端
早晩平津誰與報布衣思庇九州寒
　　五言絶句
　　　竹簟　　　　　　　　　　(唐/)元　稹
竹簟襯重茵未忍都令巻憶昨初来日看君自施展
　　　閎師自天台見寄石枕　　　(宋/)林　逋
斲石自何許枕之懷赤城空廬復蕙帳旦暮白雲生
　　七言絶句
　　　贈元九文石枕　　　　　　(唐/)劉禹錫
文章似錦氣如虹宜薦華簪緑殿中縦使凉飇生旦夕
猶堪拂拭愈頭風
　　　酬靈符秀才恵枕　　　　　(唐/)張　祜
八寸黄楊恵不輕虎頭光照簟文清空心想此縁成夢
拔劒燈前一夜行
　　　欹枕　　　　　　　　　　(唐/)鄭　谷
欹枕髙歌日午春酒酣睡足最閒身明明㑹得窮通理
未必輸他馬上人
　　　巳凉　　　　　　　　　　(唐/)韓　偓
碧闌干外繡簾垂猩色屏風畫折枝八尺龍鬚方錦褥
巳凉天氣未寒時
　　　酬人寄簟　　　　　　　　(唐/)魚元機
珍簟新鋪翡翠樓泓澄玉水記方流惟應筠扇情相似
同向銀牀恨早秋
　　　趙子充示竹夫人詩葢凉寢竹器憩臂休膝似
　　　　非夫人之職予為名曰青奴并以小詩取之
　　　　　　　　　　　　　　　(宋/)黄庭堅
穠李四絃風拂席昭華三弄月侵牀我無紅袖堪娱夜
政要青奴一味凉
　　　雜詩　　　　　　　　　　(金/)王良臣
道人知我愛禪房淨掃階前紫石牀軟飽三杯風味好
脫巾和月臥昏黄
　　　序山家幽寂之趣十首(録一/)　(元/)葉　顒
一任猿驚野鶴猜老懷笑口要頻開髙眠蕙帳春風煖
不怕霜聲入枕来
　　　楮帳　　　　　　　　　　(元/)鄭允端
昔隨阿母上蓬莱香氣如雲拂面来今日夢中猶是見
梅花相對一牀開
　　　客散　　　　　　　　　　(明/)方太古
客散書堂秋日凉山風吹雨葛花香竹牀藤簟茶初熟
消受山人午睡長
　　　吴越宮詞　　　　　　　　(明/)范　汭
　千門斜日四窗星山近簾衣分外青侍女夜閒眠不穏
　御牀圓枕綴金鈴
　　　　華頂　　　　　　　　　　(明/)僧大香
　海色迢迢半紫氛娑欏開落夏將分道人清曉下山去
　紙被一牀鋪白雲
　
　
　
　
　
　
　
　
　
　
御定佩文齋詠物詩選巻二百十八
　欽定四庫全書
御定佩文齋詠物詩選巻二百十九
　　雜器類
　　　五言古
　　　　大食瓶　　　　　　　　　(元/)吴　莱
　西南有大食國自波斯傳兹人最解寳厥土善陶埏素
　瓶一二尺金碧燦相鮮晶熒龍宮獻錯落鬼斧鐫粟紋
　起㸃綴花穂蟠蜿蜒定州讓巧薄卭邑鬬清堅脫指滑
　欲墜凝瞳冷將穿逖哉賈胡力直致蛟鰐淵常嗟古器
　物頗為世所捐襆衫易冠衮盤盎改豆籩禮圖日以變
　戎索豈其然在時茍適用重譯悉来前大寰幸混一四
　海際幅員縣度縛繩絙娑夷航革船鑿空發使節隨俗
　混民編漢玉堆櫝笥蕃羅塞鞍韉城池信不隔服食奈
　渠遷輪囷即上據鼎釡疇能肩挿葩奪豔冶盛酪添馨
　羶當筵特見異博識無庸詮蔵之或論價裹之猶吾氊
　珊瑚尚可擊磧路徒飛煙彼還彼牙市我且我桮圏角
貒獨不出記取征西年
　　七言古
　　　瓶笙(并引/)　　　　　　　　(宋/)蘇　軾
　　　　劉幾仲餞飲東坡中觴聞笙簫聲杳杳若在
　　　　雲霄間抑揚往返粗中音節徐而察之則出
　　　　於雙瓶水火相得自然吟嘯作瓶笙詩記之
孤松吟風細泠泠獨繭長繰女媧笙陋哉石鼎逢彌明
蚯蚓竅作蒼蠅聲瓶中宮商自相賡昭文無虧亦無成
東坡醉熟呼不醒但云作勞吾耳鳴
　　　雨傘　　　　　　　　　　(元/)薩都拉
開如輪合如束剪紙調膏䕶秋竹日中荷葉影亭亭雨
裏芭蕉聲簌簌晴天却隂雨却晴二天之說誠分明但
操大柄常在手覆盡東西南北行
　　五言排律
　　　寄怪石石斛與魯元翰　　　(宋/)蘇　軾
山骨裁方斛江珍拾淺灘清池上几案碎月落杯盤老
去懷三友平生困一簞堅姿聊自儆秀色巳堪餐好去
䫇卿舍憑將道眼看東坡最後供霜雪照人寒
　　七言律
　　　寄鎦合刷缾與子由　　　　(宋/)蘇　軾
老人心事日摧頽宿火通紅手自焙小甑短缾良具足
稚兒嬌女共燔煨寄君東閣閒蒸栗知我空堂坐畫灰
約束家僮好收拾故山梨棗待翁来
　　　瓶笙　　　　　　　　　　(元/)謝宗可
爐頭莫為熱中鳴且作松風入耳清火候抽添成別調
湯痕深淺變秋聲誰知冷煖情難盡自為炎凉訴不平
何用絳脣吹玉管纖簧低咽夜三更
　　　得匏菴雨䈳詩輒次韻　　　(明/)李東陽
結構親勞較短長棟材應不棄餘良平分屋角三重溜
巧借簷隂二尺凉檻外青山猶可送簾前紫燕莫愁妨
從今穏作城東客雨笠煙簔不用將
　　　分詠藥臼　　　　　　　　(明/)沈　周
　山翁治藥斫雲根枵腹中容海月吞𢷬過砂牀剩金糝
　煉餘石髓膩青痕無銘錯認周王鼔有竅真移玉女盆
　採术人来識清杵數聲遙在杏花邨
　　　七言絶句
　　　　移石盆　　　　　　　　　(唐/)陸龜䝉
　移得龍泓瀲灔寒月輪初下白雲端無人盡日澄心坐
　倒影新篁一兩竿
　
　
　
　
　
　
　
　
御定佩文齋詠物詩選巻二百十九
　欽定四庫全書
御定佩文齋詠物詩選巻二百二十
　　香類
　　　五言古
　　　　同閣學士賦金鴨燒香　　　(元/)虞　集
　黄金鑄為鴨焚蘭夕殿中窈窕轉斜月逶迤動微風綺
　席列珠樹華燈連玉虹無眠待顧問不知清夜終
　　　　和虞先生箸香　　　　　　(元/)薛　漢
　竒芬擣精微纖莖挺脩直炧輕雪消晛火細螢耀夕素
　煙裊雙縷暗馥生半室鼻觀靜裏參心原坐來息有客
　臭味同相㸔終永日
　　　七言古(附長短句/)
　　　　賦得香出衣　　　　　　　(梁/)劉孝威
　香出衣歩近氣逾飛博山登高用鄴錦含情動靨比洛
　妃香纓麝帶縫金縷瓊花玉勝綴珠徽蘇合故年微恨
　歇都梁路逺恐非新猶賢漢君芳千里尚笑荀令止三
旬
　　　燒香　　　　　　　　　　(宋/)楊萬里
琢甆作鼎碧於水削銀為葉輕如紙不文不武火力勻
閉閤下簾風不起詩人自炷古龍涎但令有香不見煙
素馨忽開茉利坼低處龍麝和沈檀平生飽識山林味
不奈此香殊娬媚呼兒急取烹木犀却作書生真富貴
　　七言律
　　　燒香　　　　　　　　　　(宋/)陸　游
寳薰清夜起氤氳寂寂中庭伴月痕小斮海沈非弄水
旋開山麝取當門蜜房割處春方半花露收時日未暾
安得故人同晤語一燈相對㸔雲屯
　　　魏城馬南瑞以異香見遺為賦
　　　　　　　　　　　　　　　(元/)毛　麾
梅心蘭甲類元同氣壓荀家百和功借潤更煩纖手玉
出雲初試博山銅崇朝日下亭亭葢三月花間細細風
我有因緣在香火鼻端消息為君通
　　　其二
二卉真香豈復加便宜編譜入雄誇畱殘一㸃薔薇水
幻出諸天薝蔔花佩帶正垂金鈿小熏爐孤起翠雲斜
金籠甲帳豪華事慚愧桑樞甕牖家
　　　雲州道中數聞異香　　　　(元/)虞　集
雲中樓觀翠岧嶤載道飛香逺見招非有芝蘭從地出
略無煙霧只風飄玉皇案側當霄立王母池邉向日朝
却䄂餘薫散人世九天清露海塵遥
　　　龍涎香　　　　　　　　　(元/)謝宗可
瀛島蟠龍玉吐凝輕氛飛繞博山青暖浮蛟窟潮聲怒
清徹驪宮蟄睡醒碧腦盈箱收海氣紅薇滴露洗雲腥
雨窓篝火濃熏被夢駕蒼鱗上帝庭
　　　線香　　　　　　　　　　(明/)瞿　佑
搗麝篩檀入範模潤分薇露合雞蘇一絲吐出青煙細
半炷燒成玉筯麤道士每占經次第佳人唯驗繡工夫
軒窓几席隨宜用不待高擎鵲尾爐
　　　香印　　　　　　　　　　　瞿　佑
量酌香塵盡左旋曽煩巧匠為雕鐫螢穿古篆盤紅燄
鳳遶廻文吐碧煙畫内僅容方寸地數中元有範圍天
老來無復封侯念日日移當繡佛前
　　　燒香桌　　　　　　　　　　瞿　佑
雕檀斵梓様新竒霧閣雲窓任轉移金獸小身平立處
玉人雙手並擡時輕煙每向穿花見細語多因拜月知
有約不來閒凭久麝煤煨盡獨敲棋
　　　齋居謝屠元勲送解家香　　(明/)呉　寛
坐來齋閣欲清心忽對名香到夜深已似古人頻掃地
更無俗客共鳴琴煖煙盤曲絲縈碧細屑圓成箸削金
始信解家真得法清泉餅莫送詞林
　　　印香盤　　　　　　　　　(明/)朱之蕃
不聽更漏向譙樓自剖𤣥機貯案頭爐面勻鋪香粉細
屏間時有篆煙浮廻環恍若周天象節次同符五夜籌
清夢覺來知候改褰帷星火照吟眸
　　　香篆
水沈初試博山時吐霧蒸雲復散絲忽漫書空疑錦織
相㸔掃素傍燈帷縈紆細縷蟲魚錯斷續殘煙栁薤垂
㡬向螭頭聞闔殿羅襴擕出鳯凰池
　　五言絶句
　　　寄南岳客乞靈芫香　　　　(唐/)陸龜䝉
聞説融峰下靈香似返魂春來正堪采試為斸雲根
　　　賈天錫惠寳熏乞詩予以兵衛森畫㦸燕寝凝
　　　　清香十字作詩報之久失此藳偶於門下後
　　　　省故紙中得之(録五首/)　　(宋/)黄庭堅
石蜜化螺甲榠樝煮水沈博山孤煙起對此作森森
　　　其二
輪囷香事巳郁郁著書畫誰能入吾室脫汝世俗械
　　　其三
牀帷夜氣馥衣桁晩煙凝瓦溝鳴急雪睡鴨照華燈
　　　其四
雉尾映鞭聲金爐拂太清班近聞香早歸來學得成
　　　其五
衣篝麗紈綺有待乃芬芳當念真富貴自熏知見香
　　　香　　　　　　　　　　　(金/)李俊民
小炷博山鼎半殘心字灰遊蜂何處客應為百花來
　　　焚香　　　　　　　　　　(明/)高　啟
斜霏動逺吹暗馥留微火心事共成灰牕間一翁坐
　　六言絶句
　　　和黄魯直燒香　　　　　　(宋/)蘇　軾
四句燒香偈子隨香徧滿東南不是聞思所及且令鼻
觀先參
　　　有惠江南帳中香者戲贈　　(宋/)黄庭堅
百煉香螺沈水寳熏近出江南一穗黄雲繞几深禪想
對同參
　　　其二
螺甲割崑崙耳香材屑鷓鴣斑欲雨鳴鳩日永下帷睡
鴨春閒
　　　子瞻寄和復答　　　　　　　黄庭堅
置酒未容虚左論詩時要指南迎笑天香滿䄂喜公新
趁朝參
　　　其二
迎燕溫風旎旎潤花小雨斑斑一炷煙中得意九衢塵
裏偷閒
　　　焚香　　　　　　　　　　(金/)高　憲
茉利花心暁露薔薇萼底温風洗念六根塵外忘言一
炷煙中
　　　其二
滿地落花春暁一簾微雨輕隂正要金蕉引睡不妨玉
隴知音
　　　其三
紙帳收煙密下松皮卷火常虚午寂春閒小睡人間自
有華胥
　　　其四
沈水濃熏甲煎宮梅細點波津奕奕非煙非霧依依如
幻如真
　　七言絶句
　　　宮詞　　　　　　　　　　(唐/)王　建
雨入珠簾滿殿凉避風新出玉盆湯内人恐要秋衣著
不住熏籠換好香
　　　薛舎人見徴恩賜香并二十八字同寄
　　　　　　　　　　　　　　　(唐/)呉　融
往歳知君侍武皇今來何用紫羅囊多緣有意重熏裛
更灑江毫上玉堂
　　　春雨中偶成　　　　　　　(宋/)張　耒
春隂只與睡相宜卧聽鳴禽語復飛一縷斷香浮不散
何人深院晝熏衣
　　　邃老寄龍涎香　　　　　　(宋/)劉子翬
瘴海驪龍供素沫蠻邨花露浥清滋微參鼻觀猶疑似
全在爐煙未發時
　　　燒香　　　　　　　　　　(宋/)楊萬里
小閣疎櫺春晝長沈煙半穗弄輕黄老鈴略不知人意
故故褰簾放出香
　　　宮詞　　　　　　　　　　(宋/)花蕊夫人
㑹真廣殿遶宮牆樓閣相扶倚太陽淨甃玉階横水岸
御爐香氣撲龍牀
　　　其二
安排諸院接行廊外監周回十里强青錦地衣紅繡毯
盡鋪龍腦鬱金香
　　　其三
曉吹翩翩動翠旗爐煙千疉瑞雲飛何人奏對偏移刻
御史天香染繡衣
　　　從希顔覓篤耨香　　　　　(金/)元好問
緑洋竒亦賽濃梅永憶熏爐試淺灰尤物也知人愛惜
簾篩風動只縈回
　　　其二
自倚詩情合得消暮寒新火覺無聊懸知受用無多在
試往新詩乞斷瓢
　　　焚勝梅香　　　　　　　　(元/)劉秉忠
春風吹滅小檠釭夢斷爐香結翠幢檐外杏花横素月
恰如梅影在西窓
　　　午寝　　　　　　　　　　(元/)元　淮
鶯來踏碎亂紅翻盡日簾垂晝永間午睡覺來香味逺
金猊猶有鷓鴣斑
　　　題露臺夜炷圖　　　　　　(元/)掲祐民
赭紅清夜露臺香月冷銅人正耐霜心事意知惟密訢
帝青天語近琅琅
　　　是年五月扈從上京學宮紀事
　　　　　　　　　　　　　　　(元/)周伯琦
鷓斑百和作堅材翥鳳翔龍四壁開寳地曉張香積界
始知天子是如來
　　　　春寒　　　　　　　　　　(明/)郯　韶
　十日春寒早閉門風風雨雨怕黄昏小齋坐對黄金鴨
　寂寂沈香火自溫
　　　　南郊雜韻　　　　　　　　(明/)陸　容
　仙韶隱隱落空濛臺下傳呼拜啟同知是燔柴禮初獻
　沈香火起燭天紅
　
　
　
　
　
　
　
　
　
御定佩文齋詠物詩選卷二百二十
　欽定四庫全書
御定佩文齋詠物詩選巻二百二十一
　　燈燭類(附煙火/)
　　　四言古
　　　　金羊燈銘　　　　　　　　(漢/)李　尤
　賢哲勉務惟日不足金羊載耀作明以續
　　　　燈銘　　　　　　　　　　(晉/)傅　元
　晃晃華燈含滋炳靈素膏流液元炷亭亭丹水陽輝飛
　景蘭庭
　　　　燭銘　　　　　　　　　　(晉/)傅　咸
　煌煌丹燭焰焰飛光取則景龍擬象扶桑照彼幽夜炳
　若朝陽焚形鑒世無隱不彰
　　　五言古
　　　　庭燎　　　　　　　　　　(晉/)傅　元
　元正始朝享萬國執珪璋枝燈若火樹庭燎繼天光
　　　　燈　　　　　　　　　　　(齊/)謝　朓
發翠斜谿裏蓄寳宕山峰抽莖類仙掌銜光似燭龍飛
蛾再三繞輕花四五重孤對相思夕空照舞衣縫
　　　正月八日燃燈詩應令　　　(梁/)簡文帝
藕樹交無極花雲衣數重織竹能為象縛荻巧成龍落
灰然蕊盛垂油濕畫峰天宮倘若見燈王願可逢
　　　詠籠燈　　　　　　　　　　簡文帝
動燄翠帷裏散影羅帳前花心生復落明銷君詎憐
　　　詠池中燭影　　　　　　　(梁/)元　帝
漁燈且滅燼鶴燄蹔停輝自有銜龍燭青光入朱扉映
水疑三燭翻池類九微入林如燐影度渚若螢飛河低
扇月落霧上珠星稀章華終宴所飛葢且相追
　　　詠殘燈　　　　　　　　　(梁/)紀少瑜
殘燈猶未滅将盡更揚輝唯餘一兩燄裁得解羅衣
　　　詠燈檠　　　　　　　　　(梁/)王　筠
百華曜九枝鳴鶴映氷池朱光本内照丹花復外垂流
輝恱嘉客翻影泣生離自銷良不悔明白願君知
　　　詠蠟燭　　　　　　　　　　王　筠
執燭引佳期流影度單帷朣朧别繡被依稀見蛾睂莢
明不足貴焦燼豈為疑所恐恩情改照君尋履綦
　　　詠燈　　　　　　　　　　(梁/)呉　均
昔在鳯凰闕七采蓮花莖陸離㸔寳帳爛熳照文屏澹
艶煙光轉氛氳霧裏輕能方三五夜桂樹月中生
　　　和簾裏燭　　　　　　　　(梁/)劉孝威
開闗簾影出參差風燄斜浮光燭綺帶凝滴汚垂花
　　　賦得照棊燭詩刻五分成　　(梁/)劉孝綽
南皮絃吹罷終奕且留賔日下房櫳闇華燭命佳人側
光全照局廻花半隱身不辭纖手倦羞令夜向晨
　　　詠燈　　　　　　　　　　(梁/)沈　氏
綺筵日巳暮羅帷月未歸開花散四照含光出九微風
軒動丹焰氷宇澹清輝不吝輕蛾繞唯恐曉蠅飛
　　　三善殿夜望山燈　　　　　(陳/)江　總
百花疑吐夜四照似含春的的連星出亭亭向月新採
珠非合浦贈珮異江濵若任扶桑路堪言並日輪
　　　奉和通衢建燈應制　　　　(隋/)諸葛穎
芳衢澄夜景法炬爛參差逐輪時徙燄桃花生落枝飛
煙繞定室浮光映瑶池重閣登臨罷歌管乗空移
　　　寒釭　　　　　　　　　　(唐/)劉長卿
向夕燈稍進空堂彌寂寞光寒對愁人時復一花落但
恐明見累何愁暗難託戀君秋夜永無使蘭膏薄
　　　詠殘燈和楊孟載　　　　　(明/)高　啟
凝寒結重暈逼曙零孤朶膏空逐漏水燄在同爐火戀
影未成眠更就餘光坐
　　　詠料絲燈　　　　　　　　(明/)薛　蕙
淮南玉為盌西京金作枝未若兹燈麗擅巧昆明池霏
微状蟬翼連娟侔網絲煙空不礙視霧弱未勝持碧水
點蔥鬱彩石染葳蕤霞疉有無色雲攢深淺姿焚蘭發
香氣對燭映紅滋明月詎須侈夜光方可嗤
　　　燭　　　　　　　　　　　　薛　蕙
客醉北堂上花生夜户中色亂歌梁月影暗舞衣風珠
簾照不隔羅幌映疑空願得陪長讌相㸔曲未終
　　七言古
　　　三日侍宴詠曲水中燭影　　(梁/)庾肩吾
重焰垂花比芳樹風吹水動俱難住春枝拂岸影上來
還桮繞客光中度
　　　禊飲嘉樂殿詠曲水中燭影　(梁/)劉孝威
火浣花心猶未長金枝密焰巳流芳芙蓉池畔涵停影
桃花水脈引行光
　　五言律
　　　燭　　　　　　　　　　　(唐/)李　嶠
兔月清光隱龍盤畫燭新三星花入夜四序玉調晨浮
炷依羅幌吹香匝綺茵若逄燕國相持用舉賢人
　　　送綦母三寺中賦得紗燈　　(唐/)李　頎
禪室吐香燼輕紗籠翠煙長繩挂青竹百尺垂紅蓮熠
爚衆星下玲瓏雙㙮前含光待明發此别豈徒然
　　　詠燈花同侯十一　　　　　(唐/)韓　愈
今夕知何夕花燃錦帳中自能當雪暖那肯待春紅黄
裏排金粟釵頭綴玉蟲更煩将喜事來報主人公
　　　觀山燈獻徐尚書　　　　　(唐/)段成式
風杪影零亂露輕光陸離如霞散仙掌似燒上峩嵋道
樹千花發扶桑九日移因山成聚像不復藉蟠螭
　　　其二
湧出多寳㙮往來飛錫僧分明三五月傳照百千燈馴
狖移髙炷慶雲遮半層夜深寒燄白猶自綴金繩
　　　燈花　　　　　　　　　　(元/)貢　奎
今夕離家逺燈花儘意開緑煙浮小暈紅燄落輕煤影
照頻占喜心挑莫見猜遥知兒女坐歡笑對銀臺
　　　廢檠　　　　　　　　　　(元/)楊　載
二尺書檠在如今久棄捐魚膏雖有燄蠧簡獨無緣牆
下偕遺礫窓間帶舊煙却觀提挈處辛苦悔當年
　　　元夕賜觀燈　　　　　　　(明/)楊　榮
禁苑東風暖青霄月正中魚龍千隊戲羅綺萬花叢雲
嶠祥光麗星橋寳炬紅太平多樂事此夕萬方同
　　　元夕午門賜觀燈　　　　　(明/)金幼孜
鼇山新結綵列炬照晴天簫鼓瑶臺上星河綘闕前綵
装千隊好繡簇萬花姸歡賞陪鑾馭還歌既醉篇
　　　元夕賜觀燈應制　　　　　(明/)陳敬宗
紫陌連清禁彤樓接綘河九門星綵動萬井月華多寳
炬通宵晃鸞笙協氣和臣民涵聖澤齊唱太平歌
　　　其二
山擁金鼇壮雲盤彩鳯來星河隨斗轉珠闕倚天開歡
洽春聲徧恩從淑氣回願歌魚藻詠長奉萬年杯
　　　懐舊何處觀燈好　　　　　(明/)儲　巏
何處觀燈好臺城並騎時酒邉㸔夜戲花下聽春詞火
樹璇霄發松棚綵市移遲遲南陌上明月鎮相隨
　　　其二
何處觀燈好琳宮禁籞西星橋通碧落雲網綴丹梯梅
畔春猶寂松梢月漸低傳柑誰得句痛飲憶宣谿
　　　其三
何處觀燈好風光帝里多鮫屏圍寳炬鼇駕灔金河列
第珠垂箔長橋蝀枕河誰家吹鐵笛月午更相過
　　　詠墨紗燈　　　　　　　　　(明/)曹學佺
質裂横疑水光生薄似苔憑将彩筆畫認作前刀裁鳥
向空中度花從鏡裏開細㸔若無力不畏暁風催
　　　剪燭　　　　　　　　　　　(明/)僧徳祥
風處揺金蛹煙時閃墨鴉寸心終不昧雙淚欲横斜漸
過分詩刻虚開報喜花剪聲初落指滿席散春霞
　　五言排律
　　　剪燈聯句　　　　　　　　　(元/)貢師㤗
夜暖拈香繭春寒落剪刀勞心連鬱結(貢/)綺思出長繰
點綴輕蟬翼(呉子/彦)装粘細鳯毛風花凝瑣碎(貢/)雲葉䕶周
遭影爍金垂燼(侯敬/文)光融玉作膏舞䄄圍落絮(劉子/清)歌扇逐
飛桃帶轉銀幡小(貢/)輪廻寳葢髙蜘蛛圍露網(呉/)顧兔
墮秋毫鶯擲翻紅雪(侯/)魚跳起碧濤春陽嘘蛺蝶(劉/)秋
冷蛻虭蟧翠薄荷分鈿絲柔柳散絛青童來綘節玉女
翳纖翿碎訝珠胎迸尖愁燕尾翺微茫縈錯落斜隙漏
葡萄飴釡空燒蠟棚山漫結鼇浮塵籠漠漠流水眩滔
滔纂綺難為密裁綃祗自勞嬋娟妬清夜螮蝀落晴臯
製異宮人綬榮懐學士綯未曽分寳炬先許照幱袍劇
賞尊頻倒窮搜筆屢操盍簪嘶騕褭奮䄂舞豪曹酒促
華筵散詩慚白戰鏖時平無夜禁繁弱且歸弢(貢/)
　　　燈花聯句　　　　　　　　(元/)張　雨
星閣迎寒閟霜鐘動夜摐(孝/光)酒深燔术火漏下續蘭釭
寸艸熒芝小(雨/)丹葩瑞帶雙金枝交婉孌(孝/光)銀粟亂鬃
鬞蠟結飛蛾笑(雨/)膏融吐鳯𢥠汞珠光透鏡(孝/光)火齊幻
垂幢的的煇青瑣(雨/)滛滛颭玉缸燭龍檠紫葢(孝/光)翹燕
綴紅䝄鄰眼書窺隙(雨/)仙眉墨暈牕狂吟心蕊發(孝/光)喜
聽足音跫折堲風吹座(雨/)鈎簾月墮江青藜如見遇揮
手出紛龎(孝/光)
　　　詠髙麗石燈　　　　　　　(明/)唐之□
竅石燭幽遐虚明詎異紗琢從箕子國爇向竺王家耿
耿知懸燼亭亭訝作花定餘神自照經殘漏欲賒願持
明慧鏡揚彩徧河沙
　　　觀燈　　　　　　　　　　(明/)朱　純
春色滿侯家金蓮夜吐花香膏融綘液細燼落金沙閃
閃明珠箔熒熒映碧紗煙凝微作暈燄煖欲成霞綰結
流蘇重繽紛寳帶斜人㸔隘珠翠月出讓光華徧列雕
䦨䕶高張繡幄遮休言非勅送吟對亦堪誇
　　　癸卯元夕曹能始席上詠夾紗燈屏得花字
　　　　　　　　　　　　　　　(明/)呉　兆
火樹當筵出燈屏繞席斜逶迤一片影匼匝九枝華薄
素流明月層波浸百花龍膏燃作霧鶴彩散成霞暁户
鶯窺鏡春牕蝶誤紗盈盈空内外瞰客若為遮
　　七言律
　　　蠟燭　　　　　　　　　　(唐/)鄭　谷
仙漏遲遲出建章宮簾不動透清光金闈露白新裁詔
畫閣春紅正試粧涙滴杯盤何所恨燼飄蘭麝暗和香
多情更有分明處照得歌塵下燕梁
　　　長明燈　　　　　　　　　(唐/)羅　隱
破暗長明世代深煙和香氣雨沈沈不知初點人何在
祗見當年火至今暁似紅蓮開沼面夜如寒月鎮潭心
孤光自有龍神䕶雀戲蛾飛不敢侵
　　　燈花　　　　　　　　　　(唐/)徐　夤
點蠟燒銀却勝裁九華紅艶吐玫瑰獨含冬夜寒光拆
不傍春風暖處開難見只因能送喜莫挑唯恐墜成灰
貪膏附熱多相誤為報飛蛾罷拂來
　　　詠燈　　　　　　　　　　(唐/)僧慕幽
鐘斷危樓鳥不飛熒熒何處最相宜香燃水寺僧開巻
筆寫春幃客著詩忽爾思多穿壁處偶然心盡斷纓時
孫康勤苦誰能念少減餘光借與伊
　　　祥符寺九曲觀燈　　　　　(宋/)蘇　軾
紗籠擎燭迎門入銀葉燒香見客邀金鼎轉丹光吐夜
寳珠穿蟻鬧連宵波翻燄裏元相激魚舞湯中不畏焦
明日酒醒空想像清吟半逐夢魂銷
　　　上元觀燈　　　　　　　　(宋/)曽　鞏
九衢仙仗豫遊歸寳燭星繁換夕暉傳醆未斜清禁月
散花還拂侍臣衣天香暗度金虬煖宮扇雙開彩鳯飛
法曲世人聽未足却迎朱輦下端闈
　　　燈夕呈劉帥　　　　　　　(宋/)劉克荘
士女如雲服珥鮮暫陪獵較亦欣然清於坡老遊杭市
儉似乖崖在劒川使指何功煩卜夜遨頭此念可通天
粤人擁道千層㸔不見狨鞍三十年
　　　書燈　　　　　　　　　　(元/)劉清叟
一點蘭膏數寸心小窓伴我夜沈沈煖分青燄藜煙細
喜動紅光花意深洞見苦心歸典䇿照殘幽夢入寒衾
他時富貴不相棄移上長檠伴醉吟
　　　金釵剪燭　　　　　　　　(元/)蒲道源
歌舞蘭堂夜色深燭花輕剪試釵金分開小鳯雙飛翼
撥盡寒灰一寸心玉淚亂隨紅䄂落蠟香留得碧雲簪
短檠二尺挑寒雨頭白書生正苦吟
　　　走馬燈　　　　　　　　　(元/)謝宗可
飇輪擁騎駕炎精飛遶人間不夜城風鬛追星低弄影
霜蹄逐電去無聲秦軍夜潰咸陽火呉炬宵馳赤壁兵
更憶雕鞍年少夢章臺踏碎月華明
　　　天燈　　　　　　　　　　　謝宗可
龍逐炎精下紫宮夜深不肯落雲中光分霄漢三更黑
影亂星辰萬點紅玉柱倚天擎火齊金繩繫日挂瑶空
照開仙闕朝元路綘節霓旌穩駕風
　　　蓮燈　　　　　　　　　　　謝宗可
萬點芙蓉午夜芳醉㸔疑是水雲鄉蘭釭照破西湖夢
火樹燒殘太液香焰煖應愁擎夜雨燼寒不為倒秋霜
元宵庭院東風曉零亂紅衣落畫梁
　　　水燈　　　　　　　　　　　謝宗可
波明燄煖晩風閒泡影飛來鏡裏㸔萬點芙蓉開碧沼
一天星斗落氷盤珠浮赤水光猶濕火浴丹池夜未乾
照破魚龍波底夢幽宮不怕五更寒
　　　書燈　　　　　　　　　　　謝宗可
吾伊聲裏漏初長願借丹心吐寸光萬古分明㸔簡冊
一生照耀付文章芸編清逼蘭膏煖花燼時粘竹汗香
明日金蓮供艸制㡬人風露在秋堂
　　　燈花　　　　　　　　　　　謝宗可
誰分春色上銀臺小草梢頭吐燼煤丹萼擎煙深夜結
朱蕤噴火背陽開吟忩對酒分詩罷旅館敲棊待客來
願得東君膏澤滿芳心一點不成灰
　　　泡燈　　　　　　　　　　　謝宗可
焰吐蘭膏映水晶泓澄不動一漚輕天星影落氷壺夜
神汞光凝火齊明碧暈浮春丹氣濕紅雲泛暖玉華清
遊魚不覺三更冷飛入琉璃井底行
　　　雪燈　　　　　　　　　　　謝宗可
一炬燒寒照夜長玉蟲飛入白紗囊氷壺吞月涵秋影
海蚌懷珠吐夜光六出自隨飛燼落寸輝不受積隂藏
渾疑凍壑寒崖底忽見東風轉太陽
　　　塔燈　　　　　　　　　　　謝宗可
拔地燒空寳炬長燭龍掛影照穹蒼七層火樹雲生煖
九曲神珠夜吐光霞點彤􁊇歸淨界星隨綘節下西方
如來應到天壇上萬斛金蓮繞歩香
　　　燈花給韻　　　　　　　　(元/)胡天游
寸燼能偷造化權花開花落自黄昏豈憑根本栽培力
蹔借膏油養育恩隔幔乍疑籠日幄展屏聊當避風幡
飄零滿案無人問付與青娥淬鬢痕
　　　西湖放燈　　　　　　　　(元/)張　雨
共泛蘭舟燈火閙不知風露濕青冥如今池底休鋪錦
此日槎頭直挂星爛若金蓮分夜炬空於雲母隔秋屏
却憐牛渚清狂甚苦欲燃犀走百靈
　　　燈花　　　　　　　　　　(明/)張　羽
畫堂銀燭映歌鐘醉眼俄驚火樹紅白玉屏深留晩艶
綘紗籠煖䕶春叢䦨干清淚非因雨狼藉殘煤總為風
更憶禁垣歸路靜金蓮隨馬散文虹
　　　詠菩提葉燈　　　　　　　(明/)呂　誠
寳林萎葉墮天風一落人間便不同雲鏡熒煌開月匣
并刀裁剪費春工星攢蜩翼氷綃薄華擁蝦䰅玉柵紅
從此可傳無盡藏五湖今有水晶宮
　　　元夕賜午門觀燈　　　　　(明/)金幼孜
鳯輦初臨鼔吹喧千官環侍紫宸邉九門燈火雲霄上
午夜山河錦繡前春散爐煙浮樹暖月移寳仗映花姸
從臣忝預傳柑宴既醉猶歌湛露篇
　　　賜午門觀燈應制　　　　　(明/)陳　宗
鼇峰千仞鬱嵯峨萬蠟榮春洽太和明月只隨仙仗轉
紅雲偏近御筵多旌旄影颺黄金闕絲竹聲翻白雪歌
萬歲三呼頻祝頌醉歸數問夜如何
　　　其二
白玉仙京上帝家六龍遥駕五雲車巨鼇此夕移三島
火樹迎春吐萬花水咽宮壺畱夜色歡騰黎庶樂年華
承恩盡醉歸來晩一派鈞天隔彩霞
　　　河燈　　　　　　　　　　(明/)李東陽
火裏蓮花水上開亂紅深緑共徘徊紛如列宿時時出
宛似流觴曲曲來色界本知空有相恒河休歎劫成灰
憑君莫話燃犀事水底魚龍或見猜
　　　鞋燈　　　　　　　　　　(明/)瞿　佑
弓様新裁瘦不禁分明一掬照花隂凌波未試彎彎玉
踏月還生歩歩金紅蕾先開傳密意赤繩雙繫結同心
少年前度相㸔處唯恨鞦韆别院深
　　　鬪雞燈　　　　　　　　　　瞿　佑
怒挾争機下綘臺月明照見影毰毸彩鸞舞鏡腸應斷
丹鳯迎陽尾乍開五德有名終氣合両雄相厄未心灰
孟韓聯句誰能續燒盡東風畫燭煤
　　　詠老人燈　　　　　　　　(明/)桑　恱
假合分明兩鬢秋鮑郎衫䄂帶膏油衰顔自分隨灰冷
急景何妨秉燭遊得火常時能煖腹避煙終夜只揺頭
却疑南極星辰現一點光芒落海陬
　　　元夕詠氷燈　　　　　　　(明/)唐順之
正憐火樹闘春姸忽見清輝映夜䦨出海鮫珠猶帶水
滿堂羅䄂欲生寒燭花不礙空中影暈氣疑從月裏㸔
為語東風暫相借來宵還得盡餘歡
　　　上元夜帝御龍舟觀鼇山恭述
　　　　　　　　　　　　　　　(明/)王士騏
紫禁鼇山結翠斿昇平故事雅宜修春回九陌風仍暖
月出千門霧乍收煙火樓臺疑化國髙明世界正宸遊
何人不傍宮牆聽天樂泠泠在御舟
　　　上張燈後苑以麥燈居中吾州所産也
　　　　　　　　　　　　　　　　王士騏
江南五月麥初黄野老慇懃進尚方織就絲絲氷比潔
鏤成葉葉玉分光誰髙市上千金價不數宮中七寳装
聞道聖人昭儉德瑩然一盞照中央
　　　石琉璃　　　　　　　　　(明/)朱之蕃
瑞石瑩然氷雪姿琢成寳月半如規驪珠出海光猶濕
牛渚燃犀照不遺丈室明涵金色界禪關朗映白毫眉
蒲團坐㸔爐煙裊天禄何煩太乙藜
　　　燭淚　　　　　　　　　　(明/)申時行
風襲簾帷炬色寒鮫珠錯落瀉銀盤紅綃半濕金蓮吐
紫焰微銷玉筯殘傳蠟漢宫春厭浥絶纓楚館夜䦨干
須知歸院承恩日涓滴還将雨露㸔
　　　燭影　　　　　　　　　　(明/)屠瑶瑟
畫梁疎影按紅牙光入花叢比桂華時伴瓊筵翻廣樂
乍浮紈扇隔輕紗溶溶春夜疑宵永閃閃秋閨共月斜
散盡纒頭天欲曙清光猶照五侯家
　　五言絶句
　　　詠燭　　　　　　　　　　(唐/)太　宗
九龍蟠焰動四照逐花生即此流髙殿堪持代月明
　　　挑燈杖　　　　　　　　　(唐/)駱賔王
禀質非貪熱焦心豈憚熬終知不自潤何處用脂膏
　　　同張将薊門觀燈　　　　　(唐/)孟浩然
異俗非鄉俗新年改故年薊門㸔火樹疑是燭龍然
　　　四時宮詞　　　　　　　　(元/)曹文晦
掖庭春夜燕小隊去紅粧勅賜金蓮燭雕䦨照海棠
　　　二月十五夜子浚兄燈讌再賦
　　　　　　　　　　　　　　　(明/)皇甫汸
再吐金枝燄重開玉樹花非闗躭夜飲直是眷年華
　　　其二
綵縷交花艶明珠減月輝君能畱顧盻時得奉芳菲
　　七言絶句
　　　因夢得題公垂所寄蠟燭因寄公垂
　　　　　　　　　　　　　　　(唐/)白居易
照梁初日光相似出水新蓮艶不如却寄兩條君領取
明年雙引入中書
　　　聖燈　　　　　　　　　　(唐/)薛　能
莽莽空中稍稍燈坐㸔迷濁變清澄須知火盡煙無益
一夜欄邉說向僧
　　　代夫作白蠟燭詩贈人　　　(唐/)孫　氏
景勝銀釭香比蘭一條白玉逼人寒他時紫禁春風夜
醉草天書仔細㸔
　　　次韻館中上元游葆真宮觀燈
　　　　　　　　　　　　　　　(宋/)韓　駒
玉作芙蓉院院明博山香度小崢嶸直言水北人稀到
也有盤姍勃窣行
　　　觀野燈　　　　　　　　　(宋/)朱　子
飛螢腐艸尋常事作底兹山獨耀芒須信地靈資物化
金膏隨處發明光
　　　謝韓實之直閣送燈　　　　(宋/)陸　游
舊友年來不作疎華燈乃肯寄蝸廬寧知此老蕭條甚
二尺檠前正讀書
　　　宮詞　　　　　　　　　　(宋/)花蕊夫人
夜色樓臺月數層金猊煙穗繞觚稜重廊曲折連三殿
密上真珠百寳燈
　　　其二
天門宴罷九重闗樓倚銀河氣象間一點星毬垂綘闕
五雲仙伏下蓬山
　　　燭花　　　　　　　　　　(元/)郝　經
江城深夜作輕寒金粟堆盤蠟炬殘應是燈花憐久客
故隨人意報平安
　　　令狐學士金蓮圖　　　　　(元/)許有壬
九天光彩動金閨輦路風香樹影齊却笑漢家恩數薄
只敎天禄待青藜
　　　晩泊維揚驛　　　　　　　(元/)宋　褧
朱軒翠館鬱岧嶤㡬處笙歌㡬處橋怪得隔江人望見
夜深燈火似元宵
　　　書舎寒燈　　　　　　　　(元/)葉　顒
青燈黄巻伴更長花落銀釭午夜香異日長檠珠翠處
苦心寒燄莫相忘
　　　宮詞　　　　　　　　　　(明/)朱　權
翠盤金縷綘紗籠銀燭熒煌照漢宮應制草詞書細字
燈花報喜吐殷紅
　　　元夕午門觀燈應制　　　　(明/)金幼孜
閶闔重重夜不扄瓊樓十二敞銀屏東風一曲昇平樂
此夜都人盡許聽
　　　㸔燈詞　　　　　　　　　(明/)瞿　佑
傀儡粧成出敎坊彩旗前引兩三行郭郎鮑老休相笑
畢竟何人舞䄂長
　　　燕京歌　　　　　　　　　(明/)劉效祖
元㑹初分庭燎光君王親御紫霞觴不知五夜春多少
白日猶聞蠟炬香
　　　燈詞　　　　　　　　　　(明/)袁九淑
家家行樂管絃催火樹千枝向夜開見說南鄰祠太乙
笑聲一片踏歌來
　　附煙火
　　七言古
　　　陳都閫宅㸔煙火　　　　　(明/)張時徹
正月初旬長晝昏北風吹沙江吐雲千門弱柳青裊裊
官院紅梅開正芬雨霽張燈春不遲将軍煙火夜偏竒
層層島嶼神仙見燦燦雲霄星斗垂寳塔崚􁭢跨紫峰
青天削出金芙蓉芳蘭映日瓊瑶碧菡萏凌波瑪瑙紅
蠟炬光中戰馬鳴奔如飛電突如鯨戈矛寒帶隂山雪
旗甲晴輝瀚海星野鴿雙飛乍欲没銜枝喜鵲喳喳發
芍藥蒲萄懸翠屏珊瑚寳貝流明月空中捧出百絲燈
神女新粧五彩明真人斬蛟動長劒狂客吹簫過洞庭
翩翩舞蝶戲穿花海上樓臺散赤霞須臾錦繡被滿地
明珠斗大紛如麻城中小兒齊拍手聲聲道好如雷吼
擊鼓彈筝時轉喧河漢低回掛朱牖夜深賔客各言歸
主人長跪强牽衣朱苞細拆漳南橘白椀新盛北地梨
　聫床接席出豐膳美酒平斟玉屈巵清宵良㑹豈再得
　今我不醉将何為
　　　七言律
　　　　贈放煙火者　　　　　　　(元/)趙孟頫
　人間巧藝奪天工鍊藥燃燈清晝同柳絮飛殘鋪地白
　槐花落盡滿階紅紛紛燦爛如星隕㸌㸌喧豗似火攻
　後夜再翻花上錦不愁零亂向東風
　　　　煙火戲　　　　　　　　　(明/)瞿　佑
　天花無數月中開五色祥雲繞綘臺墮地忽驚星彩散
　飛空頻作雨聲來怒撞玉斗翻晴雪勇踏金輪起迅雷
　更漏已深人漸散閙干挑得綵燈回
　
　
　
　
御定佩文齋詠物詩選巻二百二十一
　欽定四庫全書
御定佩文齋詠物詩選巻二百二十二
　　火類
　　　五言古
　　　　詠火　　　　　　　　　　(齊/)王　融
　氷容慚逺鑑水質謝明輝是照相思夕早望行人歸
　　　　逺㸔放火　　　　　　　　(梁/)庾肩吾
　風前細塵起月裏黑煙生發燄㸔喬木侵光識逺城
　　　　夜燒松明火　　　　　　　(宋/)蘇　軾
　歲暮風雨交客舎凄薄寒夜燒松明火照室紅龍鸞快
　燄初煌煌碧煙稍團團幽人忽富貴蕙帳芬椒蘭珠煤
　綴屋角香􁲓流銅盤坐㸔十八公俯仰灰燼殘齊奴朝
　㸑蠟萊公夜長歎海康無此物燭盡更未闌
　　　　雲龍山觀燒得雲字　　　　　蘇　軾
　丁女真水妃寒山便火耘隕霜知已殺坯户聽初焚束
　縕方熠燿敲石俄氤氳落點甘泉烽横煙楚塞氛窮蛇
上喬木潛蛟躡浮雲驚飛墮傷雁狂走迷癡麏谷蟄起
蜩燕山妖竄䕫羵野竹爆逸響幽桂飄清芬散同秋照
蠏快若夏燎蚊火牛入燕壘燧象奔呉軍喧騰井陘口
萬馬皆朱幩揺曵驪山隂諸姨爛紅帬方隨長風巻忽
值絶澗分我本山中人習見匪獨聞偶從二三子來訪
張隱君君家亦何有物象移朝曛把酒㸔飛燼空庭落
繽紛行觀農事起畦壠如纈紋細雨發春穎嚴霜倒秋
蕡始知一炬力洗盡狐兔羣
　　七言古
　　　夜光篇　　　　　　　　　(唐/)王冷然
遊人夜到汝陽間夜色溟濛不解顔誰家暗起寒山燒
因此明中得見山山頭山下須臾滿歴險縁深無暫斷
焦聲散著羣樹鳴炎氣傍林一川煖是時西北多海風
吹上連天光更雄濁煙熏月黑髙焰爇雲紅初謂煉丹
仙竈裏還疑鑄劒神谿中劃為飛電來照物乍作流星
併上空西山無艸光巳滅東頂熒熒猶未絶沸湯空谷
數道水融盡隂崖㡬年雪兩京貧病若為居四壁皆成
鑿照餘未得貴遊同秉燭惟将半影借披書
　　　徐使君分新火　　　　　　(宋/)蘇　軾
臨臯亭中一危坐三月清明改新火溝中枯木應笑人
鑽灼不燃誰似我黄州使君憐久病分我五更紅一朶
從來破釡躍江魚只有清詩嘲飯顆起携蠟炬繞空屋
欲事煎烹無一可為公分作無盡燈照破十方昏暗鎖
　　五言律
　　　晩上南山觀燒　　　　　　(元/)范　梈
渡口向寥闃夕暉生翠屏隨風初繞電翳霧忽如星鳥
獸蒸宜遁柴扉照不扃閩都春始過雨洗合重青
　　七言律
　　　松枝火　　　　　　　　　(元/)謝宗可
蘚骨誰教劫火侵欲将春意破窮隂鱗髯光動紅雲起
膏液香融紫霧深餘燼尚畱霜後節殘灰難滅歲寒心
有時燄起隨風轉猶似蒼龍澗底吟
　　　寒火　　　　　　　　　　(明/)朱之蕃
騰空烈焰挾灰飛望裏熒煌煖氣微禪性定餘傳指滅
客心燃後御風歸烹來石髓凉侵齒著盡霓裳冷切闈
入火化人元不爇徒勞炙手借炎威
　　六言絶句
　　　集王摩詰書語　　　　　　(元/)張　雨
夜深童僕靜默月明輞水淪漣獨與山僧飯訖寒林逺
火初然
　　七言絶句
　　　春燒　　　　　　　　　　(元/)張　雨
日落山前野燒生白茅黄葦地初晴明朝却賦雉帶箭
呼酒岡頭㸔火城
　　　蚤至闕下候朝　　　　　　(明/)髙　啟
月明立傍御溝橋半啟宮門未放朝騶吏忽傳丞相至
火城如晝曉寒銷
　　　故山春日　　　　　　　　(明/)楊　基
　梨花兩枝春可憐下馬折花山逕邉山中人家改新火
　隔樹吹來榆柳煙
　
　
　
　
　
　
　
　
　
　
　
　
　
御定佩文齋詠物詩選巻二百二十二
　欽定四庫全書
御定佩文齋詠物詩選巻二百二十三
　　煙類
　　　五言古
　　　　詠煙　　　　　　　　　　(梁/)簡文帝
　浮空覆雜影含露密花藤乍如洛霞發頗似巫雲登映
　光飛百仞從風散九層欲持翡翠色時吐鯨魚燈
　　　　浦狹邨煙度　　　　　　　(陳/)張正見
　茅蘭夾兩岸野燎燭中川邨長合夜影水狹度浮煙收
　光暗鳥弋分火照漁船山人不炊桂樵華幸共然
　　　七言古
　　　　米元暉畫巻　　　　　　　(元/)呉　鎮
　煙光與山色縹緲相為容不知山色淡還復煙光濃虎
　兒斷入圖畫中憑䦨展巻将無同但令絶景長在眼從
　渠輕靄隨春風
　　　五言律
　　　煙　　　　　　　　　　　(唐/)李　嶠
瑞氣凌青閣空濛上翠微迥浮雙闕路遥拂九仙衣桑
柘迎寒色松篁暗晩暉還當紫霄上時接彩鸞飛
　　　逺煙　　　　　　　　　　(唐/)僧處默
靄靄前山上凝光滿薜蘿髙風吹不起逺樹得偏多翠
與晴雲合輕将淑氣和正堪流野目朱閣意如何
　　　煙　　　　　　　　　　　(明/)孟　洋
湘流落日外沙㢠暮生煙杳杳千峰失霏霏萬壑連鵲
翻知浦樹人語辨江船暗裏猿聲斷幽人尚未眠
　　　應制題畫(煙雨/)　　　　　　(明/)于慎行
瀟瀟一幅上秋氣滿楓林半似隨風引全疑夾霧隂逺
峰㸔處暝疎樹望來深筆底煙雲色爭知用作霖
　　七言律
　　　和尚書詠煙　　　　　　　(唐/)徐　夤
無根無蒂結還融曽觸嵐光徹底空不散㡬知離畢雨
欲飛須待落花風玲瓏薄展鮫綃片羃䍥輕含鳯竹叢
瓊什捧來思舊隱撲忩穿户曉溟濛
　　　茶煙　　　　　　　　　　(元/)謝宗可
玉川爐畔影沈沈淡碧縈空杳隔林蚓竅聲微松火暗
鳯團香煖竹窓隂詩成禪榻風初起夢破僧房雪未深
老鶴遲歸無俗客白雲一縷在遥岑
　　　茶煙　　　　　　　　　　(明/)瞿　佑
濛濛漠漠更霏霏淡抹吟屏羃講帷石鼎火紅詩詠後
竹爐湯沸客來時雪飄僧舎衣初濕花落觥船鬢巳絲
唯有庭前雙白鶴翩然趨避獨先知
　　五言絶句
　　　新煙　　　　　　　　　　(明/)袁　凱
覆堤初冉冉渡水尚遲遲一樹梨花色猶能似舊時
　　七言絶句
　　　宮詞　　　　　　　　　　(唐/)王　涯
禁前煙起紫沈沈樓閣當中複道深長入暮天凝不散
掖庭何處動秋砧
　　　　西山　　　　　　　　　　(宋/)劉克荘
　絶頂遥知有隱君餐芝種术鹿為羣多因午竈茶煙起
　山下㸔來是白雲
　　　　堂邑宣化堂退食　　　　　(元/)張養浩
　縣齋公退炷爐熏聊為塵煩一解紛閉户不敎香逺去
　簟紋浮動半牕雲
　　　　題危太樸所藏滎陽鄭䖍畫秋巒横靄圖
　　　　　　　　　　　　　　　　(元/)鄧文原
　金風瑟瑟入空山邨落人家葉盡斑最是箇中竒絶處
　一天煙靄有無間
　　　　暮煙　　　　　　　　　　(明/)胡宗仁
　送客歸舟息樹根蕭疎楓葉掩柴門暮煙未即全遮眼
　猶露橋西一兩邨
　
　
御定佩文齋詠物詩選卷二百二十三
　欽定四庫全書
御定佩文齋詠物詩選卷二百二十四
　　薪炭類(附灰/)
　　　五言古
　　　　詠灰　　　　　　　　　　(隋/)岑德潤
　圖規暈不缺氣改律還虚欲燃愁獄吏棄道畏刑書未
　得逄强陣輕舉欲焉如
　　　七言古
　　　　答友人贈炭　　　　　　　(唐/)孟　郊
　青山白屋有仁人贈炭價重雙烏銀驅却座上千重寒
　燒出爐中一片春吹霞弄日光不定煖得曲身成直身
　　　　謝趙使君送烏薪　　　　　(宋/)陳師道
　欲落未落雪近人将盡不盡冬壓春風枝氷瓦有去鳥
　逺坊窮巷無來人忽聞叩門聲遽速驚雞透籬犬升屋
　使君傳敎賜薪炭妓圍那解思寒谷老身曲直不足云
　冷窓凍壁作春溫定知和氣家家到不獨先生雪塞門
　　　雪曉舟中生火　　　　　　　(宋/)楊萬里
烏銀見火生緑霧便當水沈一濃炷却因斷續更氤氲
散作霏微煖袍袴須臾霧霽吐紅光歘如雲表生扶桑
陽春和日曛滿室蒼顔渥丹疑醉鄉忽然火冷霧亦滅
只見紅爐堆白雪窓外雪深三尺强窓裏雪深一寸香
　　五言律
　　　塵灰　　　　　　　　　　　(唐/)駱賔王
洛川流雅韻秦道擅苛威聽歌梁上動應律管中飛光
飄神女襪影落羽人衣願言心未翳終兾效輕微
　　五言排律
　　　初寒擁爐欣而成詠　　　　　(明/)楊　慎
閉户當嚴候圍爐似故人胡桃無賜炭(宋世御炭以胡桃/文鵓鴿色為上)榾
柮有窮薪兒免號寒喜翁便永夜親焰騰金菡萏灰聚
玉麒麟剪燭休論跋傳杯莫記巡煎茶浮蠏眼煨芋皺
虬鱗一點那容雪千門預借春㶚橋何事者凍縮苦吟
身
　　七言律
　　　榾柮窩　　　　　　　　　(元/)陸景龍
安樂窩中興澹然靈根斫得自樵仙地爐伏火春如海
雪屋圍風夜似年香透玉酥和芋撥脂流琥珀帶松燃
絶勝沈水燒金鴨吹徹參差惱醉眠
　　　董明府除夕惠炭　　　　　(明/)謝應芳
范叔寒多正不禁烏薪意重比烏金賖來脱粟忙炊飯
留得焦桐好製琴環堵一龕春盎盎麗譙三鼔夜沈沈
硯池氷釋龍香煖寫我朝來抱膝吟
　　　木炭　　　　　　　　　　(明/)朱之蕃
墨沼蒼龍蛻骨堅氷霜難犯地爐邉送來雪裏寒威重
領取春回煖律先炙手何勞爭倚附熏心喜見息風煙
烏金聲實真相稱不朽精神藉火傳
　　七言絶句
　　　小遊仙詩　　　　　　　　(唐/)曹　唐
去住樓臺一任風十三天洞暗相通行厨侍女炊何物
　滿竈無煙玉炭紅
　　　　以少炭寄江子之　　　　　(宋/)晁沖之
　金籍曽通玉虚殿仙曹擬拜翠微郎莫嫌薄上溫黁火
　猶得濃熏篤耨香
　　　　杜善甫乞炭　　　　　　　(金/)劉　勲
　筆口酸嘶解說窮寒爐隨手變春紅因君大笑涪翁拙
　費盡竒香得馬通
　　　　仙居吟　　　　　　　　　(元/)僧清珙
　山風吹破故窓紙片片雪花飛入來添盡布裘渾不煖
　拾枯深撥地爐灰
　
　
　
　
　
御定佩文齋詠物詩選巻二百二十四
　欽定四庫全書
御定佩文齋詠物詩選卷二百二十五
　　農類
　　　四言古
　　　　勸農　　　　　　　　　　(晉/)陶　濳
　熙熙令音猗猗原陸卉木繁榮和風清穆紛紛士女趨
　時競逐桑婦宵征農夫野宿
　　　　其二
　氣節易過和澤難乆冀缺攜儷沮溺結耦相彼賢逹猶
　勤壟畝矧伊衆庶曵裾拱手
　　　　和陶勸農　　　　　　　　(宋/)蘇　軾
　聼我苦言其福永乆利爾鉏耜好爾鄰耦剪艾蓬藋南
　東其畆父兄搢梃以抶游手
　　　　其二
　天不假易亦不汝匱春無遺勤秋有厚冀雲舉雨決婦
　姑畢至我良孝愛袒跣何媿
　　五言古
　　　癸卯歲始春懐古田舎　　　(晉/)陶　濳
先師有遺訓憂道不憂貧瞻望邈難逮轉欲志常勤秉
耒歡時務解顔勸農人平疇交逺風良苖亦懐新雖未
量歲功即事多所欣耕種有時息行者無問津日入相
與歸壺漿勞近鄰長吟掩柴門聊為壟畝民
　　　丙辰歲八月中於下潠田舎穫　陶　濳
貧居依稼穡戮力東林隈不言春作苦常恐負所懐司
田眷有秋寄聲與我諧飢者歡初飽束帶候鳴雞揚檝
越平湖汎隨清壑廻鬱鬱荒山裏猿聲閒且哀悲風愛
靜夜林鳥喜晨開曰余作此来三四星火頹姿年逝巳
老其事未云乖遥謝荷蓧翁聊得從君棲
　　　藉田　　　　　　　　　　(梁/)武　帝
寅賓始出日律中方星鳥千畝土膏紫萬頃陂色縹嚴
駕佇霞昕浥露逗光曉啟行天猶暗伐鼓地未悄蒼龍
發蟠蜿青旂引窈窕仁化洽孩蟲徳令禁胎夭耕藉乗
月暎遺滯指秋杪年豐廉讓多歲薄禮節少公卿秉耒
耜庶甿荷鉏耰一人慙百王三推先億兆
　　　田家即事　　　　　　　　(唐/)李　嶠
舊居東臯上左右俯荒邨樵路前傍嶺田家遥對門歡
娯始披拂愜意在郊原餘霽蕩川霧新秋仍晝昬攀條
憩林麓引水開泉源稼穡豈云倦桑麻今正繁方求靜
者賞偶與濳夫論雞黍何必具我心知道尊
　　　新晴野望　　　　　　　　(唐/)王　維
新晴原野曠極目無氛垢郭門臨渡頭邨樹連谿口白
水明田外碧峯出山後農月無閒人傾家事南畝
　　　田家雜興　　　　　　　　(唐/)儲光羲
衆人耻貧賤相與尚膏腴我情既浩蕩所樂在畋漁山
澤時晦冥歸家蹔閒居滿園植葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺
　　　其二
梧桐䕃我門薜荔網我屋超超兩夫婦朝出暮還宿稼
穡既自種牛羊還自牧日旰懶耕鋤登髙望川陸空山
足禽獸墟落多喬木白馬誰家兒聨翩相馳逐
　　　其三
種桑百餘樹種黍三十畝衣食既有餘時時會親友夏
来菰米飯秋至菊花酒孺人喜逄迎稚子解趨走日暮
閒園裏團團䕃榆柳酩酊乗夜歸凉風吹户牖清淺望
河漢低昻看北斗數甕猶未開明朝能飲否
　　　行次田家澳梁作　　　　　　儲光羲
田家俯長道邀我避炎氛當暑日方晝髙天無片雲桑
間禾黍氣柳下牛羊羣野雀棲空屋晨風不復聞前登
澳梁坂極望温泉分逆旅方三舎西山猶未曛
　　　田家即事答崔二東臯作　　　儲光羲
元鳥雙雙飛杏林初發花呴媮命僮僕可以樹桑麻清
旦理犁鋤日入未還家
　　　田家　　　　　　　　　　(唐/)楊　顔
小園足生事尋勝日傾壺蒔蔬利於鬻纔青摘已無四
鄰依野竹日夕采其枯田家心適時春色遍桑榆
　　　題農夫廬舎　　　　　　　(唐/)丘　為
東風何處至已綠湖上山湖上春既早田家日不閒溝
塍流水處耒耜平蕪間薄暮飯牛罷歸来還閉闗
　　　南谿春耕　　　　　　　　(唐/)錢　起
荷蓑趨南徑戴勝鳴條枚谿雨有餘潤土膏寧厭開溝
塍落花盡耒耜度雲廻誰道耦耕倦仍兼勝賞催日長
農有暇悔不帶經来
　　　觀邨人收山田　　　　　　　錢　起
六府且未盈三農爭務作貧民乏井税塉土皆墾鑿禾
黍入寒雲茫茫半山郭秋来積霖雨霜降方銍穫中田
聚黎甿反景空邨落顧慚不耕者㣲祿同衛鶴庶追周
任言敢負謝生諾
　　　田家　　　　　　　　　　(唐/)柳宗元
蓐食狥所務驅牛向東阡雞鳴邨巷白夜色歸暮田札
札耒耜聲飛飛来烏鳶竭兹筋力事特用窮歲年盡輸
助徭役聊就空自眠子孫日以長世世還復然
　　　觀稼　　　　　　　　　　(唐/)白居易
世役不我牽身心常自若晩出看田畝閒行傍邨落纍
纍遶場稼嘖嘖羣飛雀年豐豈獨人禽鳥聲亦樂田翁
逄我喜黙起具杯杓斂手笑相延社酒有殘酌愧兹勤
且敬藜杖為淹泊言動任天真未覺農人惡停杯問生
事夫種妻兒穫筋力苦疲勞衣食常單薄自慙祿仕者
不曾營農作飽食無所勞何殊衞人鶴
　　　古風　　　　　　　　　　(唐/)李　紳
鋤禾日當午汗滴禾下土誰知盤中餐粒粒皆辛苦
　　　田居春耕　　　　　　　　(宋/)秦　觀
雞號四鄰起結束赴髙原戒婦預為黍呼兒隨掩門犁
鉏帶晨景道路更笑喧宿潦濯芒屨野芳簪髻根霽色
披窅靄春空正鮮繁辛夷茂横阜錦雉嬌空園少壯已
雲趨伶俜尚鴟蹲蟹黄經雨潤野馬從風犇邨落次第
集隔塍致寒暄眷言月占好努力競晨昬
　　　老農　　　　　　　　　　(宋/)劉子翬
山前有老農給我薪水役得錢徑沽酒醉卧山日夕忘
形與之語妙理時見益志士多隐淪欲學慚未識
　　　勞農　　　　　　　　　　(宋/)朱　子
四體久不勤筋力坐駑緩何事兩山阿離離豆苖滿多
謝植杖翁居然見長短
　　　次韻黄子理宣徳田居四時　(宋/)僧道濳
四序自逶迤田園常局促春陽旋東臯廹我事銚鎒出
種曝籬根驅牛飲谿曲暉暉明昭陽聒聒喧布榖頹齡
惜筋骸曉睡謾云足蓐食出柴門荷蓧赴幽谷搴條視
柔桑密葉已舒綠今年氣候早膏雨厭霡霂鄰翁一時
来耕耨毎相屬
　　　其二
離離小麥黄習習南風度桑棗暗蓬麻耕鉏困朝暮種
𤓰屋東隅翠蔓已分布黄花引疎籬冉冉欲横路白水
漫青秧聨翩下鷗鷺新絲換濁酒肴蔌羞薄具掃灑聚
比鄰環坐䕃髙樹稚子羡贏餘牽衣傍翁嫗牛羊嶺外
歸落日林梢去餉婦亦還家笑言隔煙霧
　　　其三
朔風鳴髙林囘塘氷已結牛羊卧茅屋原野暗飛雪壯
男臂雕弓短後事田獵飢鷹一號呼荒徑灑毛血歸来
誇意氣鄰舎呼飲啜明朝過南山更欲窮窟穴寒爐然
豆箕光燄時起滅布被擁嬌兒從渠踏裏裂老翁寢不
寐展轉念鵞鴨籬落易穿窬狐狸恐驚發
　　　田家四事　　　　　　　　(元/)方　䕫
　　　　耕
古人以農仕仕即為公卿未仕有常業安得不躬耕我
耕常及時破瑰當初晴墳壚土性異勤怠人力并泥塗
淤手足霧露沾裳纓婦子挈午餉勞苦寛我情罷耕亟
放牧吾牛亦飢鳴投耒重囘首深山空月明
　　　　種
我生古揚州田下異梁雍山田種荒菜水田種浮葑地
力肥瘦兼農噐有無共及時撒新榖摶黍遞幽哢生意
日夜長移秧趁芒種未嫌豚酒祝自樂雞黍供落日竹
枝歌猶是豳原頌
　　　　耘
良苖已入土田間水沄沄昨夜苖根發翳葉如煙雲草
生害我苖匝月一再耘是時人苦熱出門天未昕鬱蒸
體流膏爬捽手生皸手荼擁根節腰草驅蠅蚊青青衿
佩子從事哀我勤我勤自樂此爾非沮溺羣
　　　　穫
凉風入衣襟斜日照墟落我稼將登場築杵聲槖槖宵
征備寇盗日行呀䑕雀腰鐮赴田間是處竟秋穫刈疾
笑翁健負重慚兒弱山炊雜戎菽野草配場藿人生累
衣食計較一餉樂已矣復何言吾生老耕鑿
　　　耕圖　　　　　　　　　　(元/)趙孟頫
　　　　二月
東風吹原野地凍亦已消早覺農事動荷鋤過相招遲
遲朝日上炊煙出林梢土膏脉既起良耜利若刀髙低
徧飜墾宿草不待燒幼婦頗能家井臼常自操散灰緣
舊俗門徑環周遭所冀歲有成殷勤在今朝
　　　　三月
良農知土性肥瘠有不同時至萬物生芽蘖由地中秉
耒向畎畝忽徧西與東舉家往于田勞瘁在爾農春雨
及時降被野何濛濛乗兹各布種庻望西成功培根利
秋實仰天望年豐但使隂陽和自然倉廪充
　　　　十二月
一日不力作一日食不足慘淡歲云暮風雪入破屋老
農氣力衰傴僂腰背曲索綯民事急晝夜互相續飯牛
欲牛肥茭藁亦預蓄蹇驢雖劣弱挽車致百斛農家極
勞苦歲豈恒稔熟能知稼穡難天下自蒙福
　　　歸田樂　　　　　　　　　(元/)張養浩
日月底天廟陽癉土脉生習習恊風来顒顒衆蟄驚農
人服厥畝薄言事春耕缺堤流㶁㶁灌木鳴嚶嚶白扉
颭青帘綠野明丹英蠶婦喜形色牧豎歌傳聲天隨野
色遥山與吟懐清向來慳一際今者幸四并倘佯子真
谷萬事秋毫輕
　　　勤耕亭　　　　　　　　　(元/)傅若金
日月靡閒暇四序更運之斯人務作業矧敢怠遑時負
耒適西疇恒患耕作遲仲春時雨至羣物具含姿牛食
青澗阿鳥鳴芳樹枝興言播嘉榖夙夜將耘耔豈不懐
逸居亦念寒與飢但使秋税畢聊樂及我私羲農雖巳
逺沮溺不吾欺努力順天命素餐非所知
　　　早出田所　　　　　　　　(明/)袁　凱
愧無經濟術徒有茂異名行遊三十年不見有所成歸
来得荒地黽勉始學耕方春多雲氣甘雨亦時行大澤
含澄瀾溝澮皆滿盈清晨出門去路與煙霧并庻幾望
秋實敢懐勤苦情日午有濁醪揮汗且復傾
　　　田家雜詠　　　　　　　　(明/)樊　阜
嘉樹䕃衡門鳴鳩遍邨墅薄言農務興力作無男女晨
㸑煙未起驅牛理田圃兹時若晏嬉爭得好禾黍清曉
聞雨過春流漲谿渚小兒學把犁小女亦能杵生理勿
嫌㣲浮榮非我取
　　　其二
少長郊墟中縣官名未識長時帶好容不見惡顔色髙
壟麥穂齊雉鳴自藏翼野田耕耨餘工力暫時息日夕
㑹鄰家黄牛卧籬側酒酣勉諸孫耕作當努力㣲雨過
前邨鳥鳴催蓐食
　　　其三
烏桕䕃我牆白茅覆我屋荷蓧朝出耘依依暮歸宿少
婦勤織縫諸孫解樵牧秋風禾黍收寒日照原陸鳥雀
啾啾鳴園籬多草木官租及早償莫待里胥督
　　　其四
山邨頗幽僻甘向田間老鄰家隔短牆出入同一道桑
柘團午隂鶩雛牝雞抱夕陽雨外明谿上山色好夫婦
話綢繆農工非草草秧長及時移明朝飯湏早
　　　田家　　　　　　　　　　(明/)祝允明
谿流浸茅宇短簷挂犁鉏柔桑交午隂幽禽時相呼稚
子跨犢眠夢歸候朝餔稼翁釋其勞暫往攜陶壺老妻
督少婦擇繭停辟纑輕雨日日零羣苖盡懐蘇
　　　夏日田園即事　　　　　　(明/)蔣山卿
沈沈夜来雨泱泱川上平田家趨時作驅牛急晨耕遥
遥阡陌間肅肅老少并札札耒與耜咿咿桔橰聲紆囘
野水入綿延禾稼盈劬苦事一時倐忽見秋成四體雖
云疲所貴惟此生此生各有分胡乃不自營寥寥千載
下寧知沮溺情
　　　南莊觀穫作　　　　　　　(明/)王　問
畇畇涇上田粒養歲所需黽勉事朝夕聊爾謀一盂歸
来已十年取足不願餘澤澤稼事勞念爾苦沾塗予也
觀厥成靦彼荷蓧徒四體不常勤而有此廪庾長日茅
茨下擊缶歌烏烏上以供粢盛下以奉親娱以恵我周
親布徳賙比閭
　　　湖莊觀穫　　　　　　　　　王　問
清川泛容與輕飇動㣲波霜氣日夕寒歲暮棲巖阿遹
觀湖上農子婦紛取禾甌寠盈筐箱比屋廪嵳峩醑酒
燕鄉社擊缶笑以歌仰荷皇澤覃早得謝鳴珂絶軌車
馬途何由逄轗軻優游養餘齒但願豐年多
　　　田家　　　　　　　　　　(明/)袁　褧
誰言田家樂所樂亦豈常耕斂稍不給豐歉復相當五
月了蠶事十月登稻梁所入不償用閒少實多忙營營
事公私勞苦過即忘歲功已告畢蜡社聚一方酌酒宰
雞豚鼓腹坐山陽寧知朱門内晝夜羅酒漿貧富在所
遭苦樂難較量
　　七言古(附長短句/)
　　　寄宿田家　　　　　　　　(唐/)髙　適
田家老翁住東陂説道平生隐在兹鬢白未曾記日月
山青毎到識春時門前種柳深成巷野谷流泉添入池
牛壯日耕十畝地人閒長掃一茅茨客来滿酌清樽酒
感興平吟才子詩巖際窟中藏鼹鼠潭邊竹裏隐鸕鷀
邨墟日落行人少醉後無心怯路岐今夜只應還寄宿
明朝拂曙與君辭
　　　田家行　　　　　　　　　(唐/)王　建
男聲欣欣女顔悦人家不怨言語别五月雖熱麥風清
簷頭索索繰車鳴野蠶作繭人不取葉間撲撲秋蛾生
麥收上場絹在軸的知輸得官家足不望入口復上身
且免向城賣黄犢田家衣食無厚薄不見縣門身即樂
　　　送呉叔舉主簿往清江受納秋苖
　　　　　　　　　　　　　　　(宋/)王庭珪
田頭作榖催入塲一半白著輸官倉廬江主簿喜懐檄
放船椎鼓開帆檣蕭灘老農公事畢夾道歡呼羅酒漿
笑言歸去喚妻子今年租米兩平量
　　　揷秧歌　　　　　　　　　(宋/)楊萬里
田夫抛秧田婦接小兒㧞秧大兒插笠是兜鍪蓑是甲
雨從頭上濕到胛喚渠朝餐歇半霎低頭折腰只不答
秧根未牢蒔未匝照管鵞兒與雛鴨
　　　題申季山所藏李伯時畫邨田樂圖
　　　　　　　　　　　　　　　(宋/)戴復古
春秧夏苖秋遂穫官賦私逋都了却雞豚社酒賽豐年
醉唱邨歌舞邨樂鼓笛有聲無曲譜布衫顛倒傞傞舞
欲識太平真氣象試看此畫有佳趣管絃聲按宫商發
細轉栁腰花十八羅幃繡幕拂香風九醖葡萄金盞滑
王孫公子巧歡娯勿将富貴笑田夫非渠耕稼飽君腹
問有黄金可樂無
　　　田家吟　　　　　　　　　(元/)胡天游
邨南邨北鳴鸝黄舎東舎西開野棠坡晴漸放桑眼綠
水暖忽報秧牙長老翁躬耕催早起女績男舂婦炊黍
犢兒狂走未勝犁蠶蟻半生猶戀紙一春莫笑田家苦
苦樂原来兩相補君不見踏歌槌鼓肉如山昨日原頭
祭田祖
　　　水車歌　　　　　　　　　(元/)曹文晦
老農呼婦呼孫子齊上溝車踏河水浪走源頭雪霰飛
天翻脚底風雷起颯颯昆明龍蜕骨宛宛常山蛇顧尾
倐爾盈科歎水哉激之過顙由人耳吼聲㶁㶁河伯怒
苖色芃芃田畯喜阿香滴瓢苦瑟縮鮫人泣綃無尺咫
蘇枯幸活莊子鮒騰空如化琴髙鯉東郊桔橰不亦勞
西隣轆轤安足擬忘機却笑抱甕夫巧製端從斲輪氏
天心普順固無邊人力强為終有已欲令田野息愁歎
正在廟堂能燮理五風十雨歲穰穰棄置溝車如敝屣
　　　田家樂寄張師孟　　　　　(明/)鐂　炳
田家樂今年莊農好秋作蟄龍蜕骨桔橰懸五榖咸登
時雨若官家更憂民力疲公田折布能輕齎小姑攜筐
嬾梳洗拾得棉花如雪肥大姑軋軋催機杼疎簾樹影
寒蛩語鬢雲籠霧颺西風睂月生凉褪秋暑山徑牛羊
下夕墟蕭蕭榆柳草堂虛野老杖藜邀小酌諸孫燈火
讀殘書
　　五言律
　　　張谷田舎　　　　　　　　(唐/)儲光羲
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自説年来稔前邨酒可賖
　　　田舎　　　　　　　　　　(唐/)杜　甫
田舎清江曲柴門古道傍草沈迷市井地僻懶衣裳櫸
柳枝枝弱枇杷樹樹香鸕鷀西日照曬翅滿魚梁
　　　太和戊申歲大有年詔賜百寮出城觀秋稼謹
　　　　書盛事以俟採詩者　　　(唐/)劉禹錫
長安銅雀鳴秋稼與雲平玉燭調寒暑金風振順成川
原呈上瑞恩澤賜閒行欲返重城掩猶聞歌舞聲
　　　江上田家　　　　　　　　(唐/)包　何
近海川原薄人家本自稀黍苗期臘酒霜葉是寒衣市
井誰相識漁樵夜始歸不湏騎馬問恐畏狎鷗飛
　　　田家　　　　　　　　　　(唐/)司空曙
田家喜雨足鄰老相招攜泉溢溝塍壊麥髙桑柘低呼
兒催放犢宿客待烹雞搔首蓬門下如將軒冕齊
　　　贈田家翁　　　　　　　　(唐/)耿　湋
老人迎客處籬落稻畦間蠶屋朝寒閉田家晝雨閒門
閭新薙草蹊徑舊諳山自道誰相友邀余試徃還
　　　贈田家翁　　　　　　　　(唐/)杜荀鶴
田家真快活㛰嫁不離邨州縣供輸罷追隨鼓笛喧盤
餐同老少家計共田園自説身無事應官有子孫
　　　田家　　　　　　　　　　(唐/)李建勲
不識城中路熙熙樂有年木盤擎社酒瓦鼓送神錢霜
落牛歸屋禾收雀滿田遥陂過秋水閒閣釣魚船
　　　再出行田　　　　　　　　(宋/)韓　琦
豐歲觀農穫先疇路不遐子多宜晩榖生拗就新麻蕎
麥方成齪蔓菁未入椏鄉民愚自詫太守是吾家
　　　田舎　　　　　　　　　　(宋/)范成大
呼喚攜鉏至安排斜圃忙兒童眠落葉烏雀噪斜陽煙
火邨聲逺林菁野氣香樂哉今歲事天末稻雲黄
　　　農家　　　　　　　　　　(宋/)陸　游
南畝勤菑穫西成謹蓋藏種蕎乗霽日斫荻待㣲霜谿
碓新舂白山厨野蔌香何湏北窗卧始得傲羲皇
　　　農家　　　　　　　　　　　陸　游
大布縫袍稳乾薪起火紅薄才施畎畝樸學教兒童羊
要髙為棧雞當細織籠農家自堪樂不是傲王公
　　　其二
東舎女乗龍西家婦夢熊翁誇酒重碧孫愛果初紅栗
烈三冬近團欒一笑同營生無繆巧百事仰天公
　　　其三
諸孫晩下學髻脱繞園行互笑藏鈎拙爭言鬬草贏爺
嚴責程課翁愛哺飴餳富貴寧期汝他年且力耕
　　　宿農家　　　　　　　　　(宋/)戴復古
門巷規模古田園氣味長小桃紅破萼大麥綠銜芒稚
犬迎来客歸牛帶夕陽儒衣媿飄泊相就説農桑
　　　出社下嶺望九洲流陂稻田可愛
　　　　　　　　　　　　　　　(明/)鐂　崧
度嶺望平田人家隐翠煙邨墟自雞犬風物似神仙晩
樹依沙立秋粳帶水眠幾時驅兩犢投迹此安㕓
　　　夜宿田舎　　　　　　　　(明/)華　察
郊居觀穫罷暝色滿荆扉歲事山田薄人家茅屋稀荒
園寒照斂獨樹暮禽歸夜靜然燈坐髙窗黄葉飛
　　　田家吟　　　　　　　　　(明/)盧　澐
㝡是農家樂收成十月天春耕餘榖種秋税了官錢兒
女團朝日雞豚散野田鄰翁相見處豐稔説明年
　　　田家樂　　　　　　　　　(明/)鄧　渼
煙火髙原合雞豚小市通夜行防虎穽寒至築牛宫捕
雀遵桑翳澆麻引竹筒今年倍收秫不怕甕頭空
　　五言排律
　　　奉和聖製至長春宫登樓觀稼穡之作
　　　　　　　　　　　　　　　(唐/)蘇　頲
帝迹奚其逺皇符之所崇敬時堯務作盡力禹稱功赫
濯惟元后經營自左馮變蕪秔稻實流惡水泉通國阜
猶前豹人疲詎昔熊黄圖廵沃野清吹入離宫是閲京
坻富仍觀都邑雄憑軒一何綺積澑寫晴空禮節家安
外和平俗在中見龍垂渭北辭雁指河東睿思方居鎬
宸遊若飲豐寧誇子雲從祇為獵扶風
　　　田家　　　　　　　　　　(唐/)王　維
舊榖行將盡良苖未可希老年方愛粥卒歲且無衣雀
乳青苔井雞鳴白板扉柴車駕羸牸草屩牧豪豨夕雨
紅橊拆新秋綠芋肥餉田桑下憇旁舎草中歸住處名
愚谷何湏問是非
　　六言律
　　　春耕　　　　　　　　　　(明/)楊　慎
五風十雨樂歲東皐西崦人家水心魚浮菖葉屋角鳩
鳴杏花餉壟青梅煮酒訪鄰綠笋烹茶問津寧知沮溺
祠田但祝汙邪
　　七言律
　　　和游堯臣勸農韻　　　　　(宋/)王　炎
傳呼稳凭筍輿行喜見漫山麥浪平道上老農皆好語
年来瘦地有新耕草深黄犢陽坡暖雨過青蒲野水生
桃李隂中春事好田家雞犬亦歡聲
　　　次秀野躬耕桑陌舊園之韻　(宋/)朱　子
郊園旱久只多蹊昨夜欣沾雨一犁已辦青鞵隨老圃
便驅黄犢過深溪農談剰喜鄉隣近饁具仍教婦子攜
指㸃竹寒沙碧處不知何似錦城西
　　　邨居初夏　　　　　　　　(宋/)陸　游
天遣為農老故鄉山園三畝鏡湖旁嫩莎經雨如秧綠
小蝶穿花似繭黄斗酒隻雞人笑樂五風十雨歲豐穰
相逄但喜桑麻長欲話窮通已兩忘
　　　穫稻用分秧韻　　　　　　(明/)顧　清
負郭園池帶宅田老晴天氣太平年穫来黍稻叢髙廪
散出牛羊滿近川饙啟甑山騰霧靄蟻香醅甕起淪漣
斜陽一枕西窗夢縱有丹青不與傳
　　　望田家　　　　　　　　　(明/)汪應軫
數椽茅屋傍山開横麓平簷雪滿堆耳畔春風還料峭
田家錢鎛尚塵埃雞豚詫客穿籬入牛馬馴人際晩囘
何事鄰翁喧笑語為儲舊榖接新来
　　　耕隐為南昌萬用中賦　　　(明/)僧来復
山莊别築楚城西百畝桑隂水一溪莎草雨晴黄犢卧
稻花風暖白鳩啼沽来官酒春祈社讀罷農書曉灌畦
孝悌力田新有詔姓名還向御前題
　　　南浦春耕　　　　　　　　(明/)僧徳祥
索索繰車谷口聞鳥催農事日紛紛新生野水𤓰藤繞
舊作田塍井字分耕雨每憐黄犢健帶經猶愛小兒勤
晩風獨立谿橋外流水桃花一隊雲
　　七言排律
　　　省斂　　　　　　　　　　(明/)何洛文
翠華縹緲出明光帝畝油油曉露瀼田畯秋登歌萬寳
宸旒時斂足千倉欣瞻壟覆黄雲滿想見匙飜白雪香
耕藉三推䝉帝力連莖累歲紀農祥即看薦熟流馨飶
更識憂民念雨暘六合長應書大有願陳豳雅表時康
　　五言絶句
　　　題田洗馬游巖桔槹　　　　(唐/)陳子昻
望逺長為客商山遂不歸誰憐北陵井未息漢隂機
　　　山下宿　　　　　　　　　(唐/)白居易
獨到山下宿靜向月中行何處水邊碓夜舂雲母聲
　　　江行　　　　　　　　　　(唐/)錢　起
岸草連荒色邨聲樂稔年晩晴貪穫稻閒却采菱船
　　　春墅　　　　　　　　　　(唐/)崔道融
蛙聲近過社農事忽已忙鄰婦餉田歸不見百花芳
　　　稻畦　　　　　　　　　　(宋/)文　同
決水轉横渠交塍畫方罫秋風報禾熟滿頃吹䆉稏
　　　東谿小景　　　　　　　　(明/)魯　鐸
隔谿語農人新禾脛尚短車痕記水畦莫灌東畦滿
　　六言絶句
　　　田園樂　　　　　　　　　(唐/)王　維
酌酒會臨泉水抱琴好倚長松南園露葵朝折東谷黄
粱夜舂
　　　過山農家　　　　　　　　(唐/)顧　况
版橋人渡泉聲茅簷日午雞鳴莫嗔焙茶煙暗却喜曬
榖天晴
　　　農家六言　　　　　　　　(宋/)楊萬里
插秧已蓋田面疎苖猶逗水光白鷗飛處極浦黄犢歸
時夕陽
　　　耕
南邨北邨雨足十畝五畝秧齊帶月肩犂未出催人布
榖先啼
　　七言絶句
　　　稻田　　　　　　　　　　(唐/)韋　莊
綠波春浪滿前陂極目連雲䆉稏肥更被鷺鷥千㸃雪
破煙来入畫屏飛
　　　畬田調　　　　　　　　　(宋/)王禹偁
大家齊力劚孱顔耳聼田歌手莫閒各願種成千百索
(山田俱以百尺/繩量曰若干索)豆萁禾穟滿青山
　　　初夏　　　　　　　　　　(宋/)林　逋
乳雀啁啾日氣濃稚桑交影綠重重秧田百畝鵞黄犬
横䇿谿橋屬老農
　　　田家　　　　　　　　　　(宋/)歐陽修
綠桑髙下暎平川賽罷田神笑語喧林外鳴鳩春雨歇
屋頭初日杏花繁
　　　畫車(按此係/水車)　　　　　　　(宋/)蘇　軾
九衢歌舞頌王明誰惻寒泉獨自清賴有千車能散福
化為膏雨滿重城
　　　秋日田家　　　　　　　　(宋/)文　同
淘漉溝源築野塘滿陂煙草卧牛羊今年且喜輸官辦
豆莢繁多粟穂長
　　　豐年謡　　　　　　　　　(宋/)王　炎
稻如馬尾覆溝塍桑柘隂中雞犬鳴收穫登場便無事
輸租人不入州城
　　　晩憇田家二絶　　　　　　　王　炎
家書未到鵲先喜春事無多鶯又啼偶對好山畱客坐
綠隂遮屋日將西
　　　其二
山間一徑牛羊迹林下數家雞犬聲底事居人苦爭畔
閒田官正募民耕
　　　插秧　　　　　　　　　　(宋/)范成大
種密移疎綠毯平行間清淺縠紋生誰知細細青青草
中有豐年擊壤聲
　　　田園雜興　　　　　　　　　范成大
五月呉江麥秀寒移秧披絮尚衣單稻根科斗行如塊
田水今年一尺寛
　　　其二
下田戽水出江流髙壟飜江逆上溝地勢不齊人力盡
丁男長在踏車頭
　　　農舎　　　　　　　　　　(宋/)陸　游
三農雖隙亦悤忙稼事何曾一夕忘欲曬胡麻愁屢雨
未收蕎麥怯新霜
　　　金谿道中　　　　　　　　(宋/)楊萬里
野花垂路止人行田水偏尋缺處鳴近浦人家隨曲折
插秧天氣半隂晴
　　　至後入城道中雜興　　　　　楊萬里
大熟仍教得大晴今年又是一昇平昇平不在簫韶裏
只在諸邨打稻聲
　　　湖南江西道中　　　　　　(宋/)劉克莊
丁男放犢草間嬉少婦看蠶不畫睂歲暮家家禾絹熟
萍鄉風物似豳詩
　　　田舎即事　　　　　　　　　劉克莊
去年贏粟尚儲缾又見新秧蘸水青野老逄人説慚媿
長官清白社公靈
　　　農謡　　　　　　　　　　(宋/)方　岳
春雨初晴水拍堤邨南邨北鵓鴣啼含風宿麥青相接
刺水柔秧綠未齊
　　　其二
小麥青青大麥黄䕶田沙徑遶羊腸秧畦岸岸水初飽
塵甑家家飯已香
　　　田頭　　　　　　　　　　　方　岳
秧田多種八月白草樹初開九里香但得有牛横短笛
一蓑春雨自農桑
　　　途間作　　　　　　　　　(宋/)許月卿
乍雨乍晴寒食候半花半蘂山礬香老農甚喜天意好
日暖今年不凍秧
　　　田家秋日　　　　　　　　(金/)趙　元
禾穂纍纍豆角稠崧前邨落太平秋熙熙多少豐年意
都在農家社案頭
　　　邨行　　　　　　　　　　(金/)郭邦彦
　豆葉芃芃麻葉光植禾得雨又催黄田家樂事誰真得
　牧子行歌醉叟狂
　　　　田舎曲　　　　　　　　　(元/)洪希文
　杏花開後雨如煙燕子来時水滿川睂雪老翁芻一束
　省犁扶犢出新田
　　　　田父詞　　　　　　　　　(元/)馬　臻
　龍鍾田父住深邨桑柘岡頭石路分猶領兒孫到城市
　向人聼讀勸農文
　　　　其二
　處處叢祠鼓笛喧已占蠶麥十分添醉騎牛背歸来晩
　亂把山花插㡌簷
　　　　宿田家　　　　　　　　　(明/)胡　奎
　邨北邨南社鼓聲閒尋老父説昇平孤燈也識離人意
　落盡寒花却再生
　
御定佩文齋詠物詩選巻二百二十五
　欽定四庫全書
御定佩文齋詠物詩選巻二百二十六
　　圃類
　　　五言古
　　　　觀圃人藝植　　　　　　　(宋/)鮑　照
　善賈笑蠶漁巧宦賤農牧逺養遍關市深利窮海陸乗
　軺實金覊當壚信珠服居無逸身伎安得坐梁肉徒承
　屬生幸政緩吏平睦春畦及耘藝秋埸早芟築澤閱既
　繁髙山營又登熟抱鍤壟上餐結茅野中宿空織已尚
　淳寧知俗飜覆
　　　　齋中雜興　　　　　　　　(宋/)陸　游
　荷鋤草堂東藝花二百株春風一朝來白白兼朱朱南
　列紅薇屛北界綠芋區偃蹇䨇松老森聳萬竹臞餘地
　不忍茀揷楥引瓠壺何當拂東絹畫作山園圖
　　　　後圃散策　　　　　　　　(宋/)楊萬里
　花徑雨後凉樹聲風外戰杖履頓輕鬆兒女同行散少
者前已失老者後成倦隔林吹笑語相聞如對面明明
去人近𦕈𦕈彌歩逺松杉滿地影一瞬忽不見仰觀紫
日輪偶度白雲片佳處畱再來前山未湏徧
　　　月下觀畦丁灌園　　　　　(金/)雷　淵
邨居鄰老圃喘汗憫夏畦轆轤健晩凉月輪轉天蹊剡
剡金融溝涓涓氷泮溪黃萎漸蘇息綠潤俄萋迷生意
續夜氣甘滋浹新荑風露觸處香河漢望中低野人無
逺謀且喜豐食鮭雖媿下帷董稍悟養生嵇歸懐自浩
然流光挹平西
　　　灌畦　　　　　　　　　　(元/)岑安卿
灌畦起清晨汲水甘自勞微露濕裳屐凉風吹鬢毛緬
懐漢隂丈東陵亦其曹顧余何為者佚豫敢自驕日午
得偃息讀書志彌髙年饑見秔稻萬民免煎熬寄跡天
壤間于焉遂逍遥
　　　治圃　　　　　　　　　　(元/)戴　良
三春豊雨澤晨興觀我畦嘉蔬有餘滋草盛相與齊戮
力治荒穢指景光已西好月因時來歸路杳然迷暮鳥
尋舊林晩獸遵故蹊我亦息微勞去去安吾棲
　　　其二
長夏罕人事齋居有餘閒北窗多悴物且遂灌我園攅
根既舒逹積葉亦蔥芊𤓰瓞繞畦長新葵應節鮮抱甕
一回視生意盈化先在我豈不勞即境多所歡悠悠千
載間樊生信爲賢
　　　新治圃成　　　　　　　　(明/)袁　凱
隙壤所自冶翦刜去蘢茸幸無棼穢雜况此清泉涌灌
滋竟朝夕勾萌各森聳青蒲巳彌澤黃𤓰方卧壟春菁
向堪把秋梨日應重自余通宦籍職事勞紛冗祿食雖
云美私心恒自恐歸來得蕭茆采擷聊自奉且逺丘園
樂永謝承明寵
　　　命僮　　　　　　　　　　(明/)胡　翰
今晨雨新歇日出東南隅草樹有佳色當軒散紛敷歡
言命僮僕治我園中蔬幸此琴冊暇且復一荷鋤雖有
黽勉勞良足具中厨但恐惡草長不治成荒蕪世事毎
如此豈敢忘勤劬
　　　西園　　　　　　　　　　(明/)王守仁
方園不盈畝蔬卉頗成列分谿免甕灌補籬防豕蹢蕪
草稍焚薙清雨夜來歇濯濯新葉敷熒熒夜光發放鋤
息重隂舊書漫披閱倦枕竹下石醒望松間月起來歩
且謡晩酌簷間設酣時藉草眠忘與鄰翁别
　　五言律
　　　南山下與老圃期種𤓰　　　(唐/)孟浩然
樵牧南山近林閭北郭賖先人畱素業老圃作鄰家不
種千株橘惟資五色𤓰邵平能就我開徑剪蓬麻
　　　佐還山後寄　　　　　　　(唐/)杜　甫
幾道泉澆圃交横落幔坡葳蕤秋葉少隠暎野雲多隔
沼連香芰通林帶女蘿甚聞霜薤白重恵意如何
　　　園　　　　　　　　　　　　杜　甫
仲夏多流水清晨向小園碧谿揺艇闊朱果爛枝繁始
為江山靜終防市井喧畦蔬繞茅屋自足媚盤飱
　　　種圃　　　　　　　　　　(宋/)張　耒
僦舍亦為圃從人笑我癡自求佳草木仍揷小藩籬吾
事正如此人生聊自怡霜松未及尺獨我見竒姿
　　　連日治圃至山亭又作五字　(宋/)陸　游
好竹千竿翠新泉一勺氷殘蕪襯落日老木上寒藤細
磴欹難過危欄曲可憑歸時忽巳暮㸃㸃數漁燈
　　　小畦　　　　　　　　　　(宋/)戴　昺
小畦尋丈許鑿壁置柴扉雨後菜蟲盡秋來花蝶稀揷
籬新種菊抱甕巳忘機俗客忽相訪妨人洗布衣
　　　理蔬　　　　　　　　　　(宋/)楊萬里
小摘吾猶惜頻來徑自成青蟲捕仍有緑葉蠧還生貧
裏猶存竈霜餘正可羹窺園未妨學抱甕更湏營
　　　菜圃　　　　　　　　　　　楊萬里
此圃何其窄于儂巳自華看人澆白菜分水及黃花霜
熟天殊暖風微斾亦斜笑摩桃竹杖何日拄還家
　　　治圃雜書　　　　　　　　(元/)方　回
天地一閒人園林數畝春認苖諳藥性養果䕶花身社
友同䟽飯鄰兒笑野巾空庭維老馬不出動經旬
　　　其二
花有如罌粟能同橘不遷茄藤宜硬地豆莢惡肥田元
勰齊民術夷吾土物篇園丁初未讀口訣自相傳
　　　畦樂園　　　　　　　　　(明/)劉永之
郭南抱甕者乆與世情踈砌長龍鬚草林開燕尾渠轆
轤花下轉萵苣雨中鋤蔗熟能相寄酬君薤葉書
　　　題老圃卷　　　　　　　　(明/)王　紱
桑榆宜晩境築圃近茅堂鑿沼分流水編籬補壊牆雨
晴爪蔓綠風暖菜花香客過饕雞黍邨醪剪韭甞
　　　觀蒔　　　　　　　　　　(明/)葛一龍
計户各成區開塍直到湖桔橰旋老牸簞食走童烏綠
自歌邊起雨為勞者蘇穰穰從此日飢可一年無
　　七言律
　　　邨舍　　　　　　　　　　(唐/)許　渾
自剪春莎織雨衣南邨煙火是柴扉萊妻早報蒸藜熟
童子遥迎種豆歸魚下碧潭當鏡躍鳥還青嶂拂屏飛
花時未免人來往欲買嚴光舊釣磯
　　　其二
向平多累自歸難一日身閒一日安山徑有雲収獵網
水門無月挂漁竿花間酒氣春風逺竹裏棊聲夜雨寒
三頃水田秋更熟北窗誰拂舊塵冠
　　　偶圃小園因題　　　　　　(宋/)王禹偁
偶營菜圃為盤飱淮瀆祠前水北邨泉響靜連衙鼓響
柴門深近子城門濛濛細雨春蔬甲亹亹寒流老樹根
從此商於地圖上畫工添個舍人園
　　　課畦丁灌園　　　　　　　(宋/)范　浚
連筒隔竹度流泉約束畦丁灌小園㧞薤自湏還種白
刈葵輙莫苦傷根𤓰疇准擬狸頭大草徑隄防馬齒繁
努力荷鋤當給酒無令菜把乏朝昬
　　　小圃獨酌　　　　　　　　(宋/)陸　游
少時裘馬競豪華豈料今為老圃家數㸃霏微社公雨
兩叢閒淡女郎花詩成枕上常難記酒滿街頭却易賖
自笑邇來能用短只將獨醉作生涯
　　　蒲橋寓居庭有刳方石而實以土者小孫子藝
　　　　花窠菜本其中戯名幼圃　(宋/)楊萬里
寓舍中庭劣半弓燕泥為圃石為墉瑞香萱草一兩本
蔥葉蔊苖三四叢穉子落成小金谷蝸牛卜築别珠宫
也思日渉隨兒戲一徑惟看蟻得通
　　　爲圃　　　　　　　　　　(宋/)劉克莊
屋邉廢地稍平治妝㸃風光要自怡愛敬古梅如宿士
䕶持新笋似嬰兒花窠易買姑添價亭子難營且築基
老矣四科無入處旋鋤小圃學樊遲
　　　即事　　　　　　　　　　　劉克莊
買得荒郊五畝餘旋營花木置琴書柳能樊圃猶湏種
蘭縱當門亦不鋤無力改牆姑覆草多方存井要澆蔬
區區才志聊如此誰謂先生廣且䟽
　　　其二
目爲詩客不勝慙喚作園翁定自堪抱甕荷鉏非鄙事
栽花移竹似清談野人只識羹芹美相國安知食笋甘
晩覺齊民書㝡要惜無幽士肯同參
　　五言絶句
　　　城西書事　　　　　　　　(宋/)韓　維
蔬畦繞茅屋林下轆轤遲霜蔓已除架風瓢空挂籬
　　　蔬圃　　　　　　　　　　(宋/)朱　子
花桺遶宅茂先生在郊居下帷良巳苦時作帶經鋤
　　　行圃　　　　　　　　　　(宋/)楊萬里
摘杞搜枯梗攀花脫脆包蝶成新様粉柳送隔城梢
　　　課園夫　　　　　　　　　(宋/)白玊蟾
巳屬畦丁了都將菜甲耘數時稽食籍醢芥又羹芹
　　　入圃　　　　　　　　　　(明/)李　瑋
入圃細雨餘荷鋤情不惡山妻愛木棉慙余種紅藥
　　七言絶句
　　　和沈太博小圃偶作　　　　(宋/)趙　抃
日烘薄霧開桑陌風罥遊絲著栁條語燕啼鶯自撩亂
驚人殘夢是春朝
　　　春日田園雜興　　　　　　(宋/)范成大
種園得果僅償勞不奈兒童鳥雀搔巳揷棘針樊笋徑
更鋪漁網葢櫻桃
　　　行圃　　　　　　　　　　(宋/)楊萬里
薤本新痕割復齊豆苖初葉合仍離鶯聲正好還飛去
不爲詩人更許時
　　　初秋行圃　　　　　　　　　楊萬里
花梢飛下兩鳴鳩欲住還行行復畱拾得來禽吞不得
啄來啄去竟成休
　　　雜詩　　　　　　　　　　(金/)王　磵
南畝東臯春務時田家候雨罷耕犁却汲井泉澆藥圃
更䟽陂水灌麻畦
　　　　山居詩　　　　　　　　　(元/)僧清珙
　钁頭添鐡屋頭懸健即鋤雲倦即眠紅日正中黄獨熟
　甘香不在火爐邊
　
　
　
　
　
　
　
　
　
　
　
　
御定佩文齋詠物詩選巻二百二十六
　欽定四庫全書
御定佩文齋詠物詩選巻二百二十七
　　樵類
　　　五言古
　　　　樵父詞　　　　　　　　　(唐/)儲光羲
　山北饒朽木山南多枯枝枯枝作採薪㸑室私自知詰
　朝礪斧尋視暮行歌歸先雪隠薜荔迎暄卧茅茨清澗
　日濯足喬林時曝衣終年登險阻不復憂安危蕩漾與
　神遊莫知是與非
　　　　樵人十詠(錄六/)　　　　　　(唐/)陸龜䝉
　　　　　樵谿
　山髙谿且深蒼蒼但羣木抽條欲千尺衆亦疑樸􁂶一
　朝䝉剪伐萬古辭林麓若遇燎圓穹微煙出雲族
　　　　　樵家
　草木黄落時比鄰見相喜當門清澗盡屋在寒雲裏山
　棚日纔下野竈煙初起所謂順天民唐堯亦如此
　　　　樵子
生在蒼崖邊能諳白雲養纔穿逺林去巳在孤峰上薪
和野花束歩帶山詞唱日暮不歸來柴扉有人望
　　　　樵擔
輕無斗儲價重則筋力絶欲下半巖時憂襟兩如結風
髙勢還却雪厚疑中折負荷誠獨難移之贈來哲
　　　　樵風
朝隨早潮去暮帶殘陽返向背得清颷相隨無近逺採
山一何遲服道常苦蹇仙術信能為年華未將晩
　　　　樵歌
縱調為野吟徐徐下雲磴固知負樵樂不減援琴興出
林方自轉隔水猶相應但取天壤情何求郢人稱
　　　奉和樵人十詠(錄四/)　　　　(唐/)皮日休
　　　　樵溪
何時有此谿應便生幽木橡實養山禽藤花䝉澗鹿不
止産蒸薪願當歌棫樸君知天意無以此安吾族
　　　　樵家
空山最深處太古兩三家雲蘿共夙世猨鳥同生涯衣
服濯春泉盤餐烹野花居兹老復老不觧歎年華
　　　　樵徑
䝉蘢中一徑繞在千峯裏歇處遇松根危中值石齒花
穿枲衣落雲拂芒鞋起自古行此途不聞顚與墜
　　　　樵風
野船渡樵客來往平波中縱横清颷吹旦暮歸期同蘋
花惹衣白蓮影涵薪紅吾意請封爾直作鏡湖公
　　　山中　　　　　　　　　　(元/)于　石
我家萬山中日日採樵去捫蘿上層巔苔滑不畱屨落
日負樵歸雲深失歸路誰家犬吠聲聲在雲深處
　　　下嶺樵歌　　　　　　　　(明/)許　繼
石磴緣蒼蒼負薪下層峭歌聲相應發山木閃殘照近
驚幽谷響逺答清猿嘯欵乃江上音煙波豈同調
　　　題畫　　　　　　　　　　(明/)鐂　泰
千峰落日隂閃閃鴉飛盡隔樹暗鳴泉蒼茫路難認何
處逺歸樵山花紅揷鬢
　　　訪樵者　　　　　　　　　(明/)孫一元
逺尋山中樵不識山中路隔林伐木聲遥意林深處不
晤竟空歸日墮西陵樹
　　　贈山隂陳海樵　　　　　　(明/)王　問
十年製一斧三日採一薪白石自堪煮赤松為爾鄰入
市當問卜移家非避秦獨乗遼東鶴高揖謝時人
　　　觀束薪　　　　　　　　　　王　問
山椒露未晞松約多樛枝林踈古苔出錯崿雲根僛坐
此觀捆載落日樵腹飢歸㸑秋籬下薪濕煙火遲
　　七言古(附長短句/)
　　　樵客吟　　　　　　　　　(唐/)張　籍
山上採樵選枯樹深處樵多出辛苦秋來野火燒櫟林
枝柯巳枯堪採取斧聲坎坎在幽谷採得齊梢青葛束
日西待伴同下山竹擔彎彎向身曲共知路傍多虎穴
未出深林不敢歇邨西地暗狐兔鳴稚子呌時相應聲
採樵客莫採松與柏松柏生枝直且堅與君作屋成家
室
　　　樵歌　　　　　　　　　　(宋/)鄭　震
上山劚山山丁登下山嵌山山稜層秋殘日暮歸來晚
茅檐洗脚月又明明朝早入芙蓉城
　　　醉樵歌　　　　　　　　　(明/)張　簡
東呉市中逄醉樵鐡冠欹側髪飄蕭兩肩屹屹何所負
青松一枝懸酒瓢自言華葢峯頭住足跡踏徧人間路
學書學劍倶不成惟有飲酒得真趣管樂本是王覇才
松喬自有煙霞具手持崑岡白玉斧曾向月裏斫桂樹
月裏仙人不我嗔特令下飲洞庭春興來一吸海水盡
却把珊瑚樵作薪醒時邂逅逄王質石上看棊黄鵠立
斧柯爛盡不成仙不如一醉三千日于今老去名空在
處處題詩償酒債淋漓醉墨落人間夜夜風雷起光怪
　　　贈醉樵　　　　　　　　　(明/)髙　啟
川釣巳遭獵野耕終改圖不如山中樵醉卧誰得呼採
山不採松松花可為酒酒熟誰共斟木客為我友木客
已去空石牀舉杯向月邀呉剛借汝快斧斫大桂要令
四海増清光林風吹髪寒擁耳獨枕空尊碧巖裏此時
忘却負薪歸猛虎一聲驚不起世間萬事如浮煙看棊
何必逢神仙青松化石鶴未返酒醒又是三千年
　　五言律
　　　樵者　　　　　　　　　　(唐/)崔　塗
入山行採薇閒剪蕙為衣避世嫌山淺逄人說姓稀有
時還獨醉何處掩衡扉莫看棊終局谿風晚待歸
　　六言律
　　　冬樵　　　　　　　　　　(明/)楊　慎
城闕軟紅塵逺林巒空翠嵐深丁丁鳥驚斧重霏霏雪
壓擔沈沙明東郭履跡谷響南華足音歸去自換邨酒
不湏觧却貂金
　　七言律
　　　雪樵　　　　　　　　　　(元/)龔　璛
伊川門下巳齊腰清苦誰如雪裏樵浩蕩山林行靡靡
低迷蓑笠影飄飄枯梢一夜號寒墮野菜尋春待凍消
炙手故應猶可熱髙人塵甑儘無聊
　　　樵　　　　　　　　　　　(明/)朱之蕃
行歌伐木隠林中平楚髙原四望通愛踏春山縈碧草
醉眠秋壑舞丹楓唯畱松柏團成蓋不許荆榛競作叢
半嶺夕陽歸路稳乗風破浪為誰雄
　　五言絶句
　　　樵　　　　　　　　　　　(金/)李俊民
雲外山將遍人間日易斜不知棊換世柯爛未還家
　　　樵歌貽盧子明　　　　　　(明/)黄克晦
採薪入深林唱歌出幽谷樵歌非無辭辭古不可讀
　　六言絶句
　　　樵　　　　　　　　　　　(明/)黎　擴
窈窈徑穿林下丁丁斧徹雲間耳慣猿驚鶴怨跡窮紅
樹青山
　　七言絶句
　　　樵翁　　　　　　　　　　(唐/)蔣　吉
獨入深山信脚行慣當貙虎不曾驚路傍花發無心看
惟見枯枝刮眼明
　　　樵叟　　　　　　　　　　(唐/)僧貫休
樵父貎飢帶塵土自言一生苦寒苦擔頭擔箇赤瓷罌
斜陽獨立朦朧塢
　　　樵者　　　　　　　　　　(宋/)歐陽修
雲際依依認舊林斷崖荒磴路難尋西山望見朝來雨
南澗歸時渡處深
　　　嵗晩書事　　　　　　　　(宋/)劉克莊
嵗晩郊居苦寂寥日髙鹽路去城遥深深榕徑苔牆裏
忽有銀釵呌賣樵
　　　次松風閣韻　　　　　　　(宋/)裘萬頃
白雲殊不作俗態流水更似知人心谿邊濯足谿上坐
　樵唱一聲秋滿林
　　　　餘杭樵歌　　　　　　　　(宋/)謝　翺
　樵斧丁丁響翠微頳肩半脫汗身衣因來避雨巖前洞
　裹得山蜂和蜜歸
　　　　九曲樵歌　　　　　　　　(元/)曹文晦
　瓊闕峩峩接太清五雲洞口問長生欲知嶺上無窮景
　聽取樵歌四五聲
　　　　寄破山樵者李超無　　　　(明/)尹嘉賓
　結隠深隨麋鹿羣上方鐘磬斷知聞空山嵗晩多氷雪
　若個峰頭踏凍雲
　
　
　
　
　
御定佩文齋詠物詩選巻二百二十七
　欽定四庫全書
御定佩文齋詠物詩選巻二百二十八
　　漁類
　　　四言古
　　　　酒㑹詩　　　　　　　　　(魏/)嵇　康
　斂絃散絲遊釣九淵重流千仞惑餌者懸猗歟莊老棲
　遲永年實惟龍化蕩志浩然
　　　　江郊　　　　　　　　　　(宋/)蘇　軾
　江郊葱曨雲水蒨絢碕岸斗入洄潭輪轉先生悦之布
　席閒燕初日下照潛鱗俯見意釣㤀魚樂此竿線優哉
　悠哉玩物之變
　　　五言古
　　　　釣竿行　　　　　　　　　(魏/)文　帝
　東越河濟水遥望大海涯釣竿何珊珊魚尾何簁簁行
　路之好者芳餌欲何為
　　　　釣竿　　　　　　　　　　(梁/)沈　約
桂舟旣容與緑浦復回紆輕絲動弱芰微楫起單鳬叩
舷忘日暮卒歳以為娱
　　　觀釣　　　　　　　　　　(陳/)陰　鏗
澄江息晩浪釣侣枻輕舟絲垂遥濺水餌下暗通流歌
聲時斷續檝影乍横浮寄言濯纓者滄浪終滯遊
　　　釣竿篇　　　　　　　　　(隋/)李巨仁
潺湲面江海滉瀁矚波瀾不惜黄金餌唯憐翡翠竿斜
綸控急水定檝下飛湍潭廻風來易川長霧歇難寄言
朝市客滄浪余自安
　　　漁父詞　　　　　　　　　(唐/)儲光羲
澤魚好鳴水谿魚好上流漁梁不得意下渚潛垂鈎亂
荇時礙楫新蘆復隐舟靜言念終始安坐看沈浮素髪
隨風揚逺心與雲遊逆浪還極浦信潮下滄洲非為狥
形役所樂在行休
　　　釣魚灣　　　　　　　　　　儲光羲
垂釣緑灣春春深杏花亂潭清疑水淺荷動知魚散日
暮待情人維舟緑楊岸
　　　漁父歌　　　　　　　　　(唐/)李　頎
白首何老人蓑笠蔽其身避世長不仕釣魚清江濵浦
沙明濯足山月靜垂綸寓宿湍與瀬行歌秋復春持竿
湘岸竹爇火蘆洲薪緑水飯香稻青荷包紫鱗於中還
自樂所欲全吾真而笑獨醒者臨流多苦辛
　　　大回中　　　　　　　　　(唐/)元　結
樊水欲東流大江又北來樊山當其南此中為大回回
中魚好遊回中多釣舟漫欲作漁人終焉無所求
　　　藍田谿與漁者宿　　　　　(唐/)錢　起
獨遊屢忘歸况此隱淪處濯髪清泠泉月明不能去更
憐垂綸叟靜若沙上鷺一論白雲心千里滄州趣蘆中
夜火盡浦口秋山曙歎息分枝禽何時更相遇
　　　江中晩釣寄荆南一二相識　(唐/)劉長卿
楚郭微雨收荆門遥在目漾舟水雲裏日暮春江緑霽
華静洲渚暝色連松竹月出波上時人歸渡頭宿一身
巳無累萬事更何欲漁父自夷猶白鷗不羈束既憐滄
浪水復愛滄浪曲不見眼中人相思心斷續
　　　漁具詩　　　　　　　　　　(唐/)陸龜蒙
　　　　網
大罟網目繁空江波浪黑沈沈到波底恰共波同色牽
時萬鬐入巳有千鈞力尚悔不横流恐他人更得
　　　　罩
左手掲圓罛輕橈弄舟子不知潛鱗處但去籠煙水時
穿紫萍破忽值朱衣起(松江有/朱衣鮒)貴得不貴名敢論魴與鯉
　　　　􁡻
有意烹小鮮乗流駐孤棹雖然煩取捨未肻求津要多
為蝦蜆誤已分鵁鶄笑寄語龍伯人荒唐不同調
　　　　釣筒
短短截筠光悠悠卧江色篷差櫓相應雨慢煙交織須
臾中芳餌迅疾如飛翼彼竭我還浮君看不爭得
　　　　釣車
谿上持隻輪谿邉指茅屋間乗風水便敢議朱丹轂髙
多倚衡懼下有折軸速曷若載逍遥歸來卧雲族
　　　　魚梁
能編似雲薄横絶清川口缺處欲随波波中先置笱投
身入籠檻自古難飛走盡日水濵吟殷勤謝漁叟
　　　　义魚
春谿正含緑良夜才參半持矛若羽輕列燭如星爛傷
鱗跳密藻碎首沈遥岸盡族染東流傍人作佳翫
　　　　鳴榔
水淺荇藻澀鉤罩無所及鏗如木鐸音勢若金鉦急敺
之就深處用以資俯拾搜羅爾甚微遁去將何入
　　　　滬
萬植禦洪波森然倒林薄千顱咽雲上過半随潮落其
閒風信背更值雷聲惡天道亦裒多吾將移海若
　　　　笭箵
誰謂笭箵小我謂笭箵大盛魚自足飡寘璧能為害時
將刷蘋浪又取懸藤帶不及腰上金何勞問蓍蔡
　　　和襲羙添詠漁具　　　　　　陸龜蒙
　　　　漁菴
結茅次煙水用以資嘯傲豈謂釣家流忽同禪室號閒
憑山叟占晩有谿禽嫪華屋莫相非各隨吾所好
　　　　釣磯
揀得白雲根秋潮未曽沒坡陀坐鼇背散漫垂龍髮持
竿從掩霧置酒復待月即此放神情何勞適呉越
　　　　篛笠
朝携下楓浦晩戴出煙艇冐雪或平檐聽泉時仄頂飇
移靄然色波寫危如影不識九衢塵終年居下泂
　　　　背篷
敏手擘江筠隨身織煙殻沙禽固不知釣伴猶初覺閒
從翠微拂靜唱滄浪濯見説方山潭漁童盡能學
　　　和陸魯望漁具詩　　　　　(唐/)皮日休
　　　　網
晩掛谿上網映空如霧縠閒來發其機旋旋沈平緑下
處若煙雨牽時似崖谷必若遇鯤鮞從敎通一目
　　　　罩
芒鞋下葑中歩歩沈輕罩既為菱浪颭亦被蓮泥膠人
立獨無聲魚煩似相抄滿手搦霜鱗思歸舉輕棹
　　　　􁡻
煙雨晚來好東塘下􁡻去網小正星􁗨舟輕欲騰翥誰
知荇深後恰值魚多處浦口更有人停橈一延竚
　　　　釣筒
籠籦截數尺標置能幽絶從浮笠澤煙任卧桐江月絲
隨碧波漫餌逐清灘發好是趁筒時秋聲正清越
　　　　釣車
得樂湖海志不厭華輈小月中拋一聲驚起灘上鳥心
將潭底測手把波文裊何處覓奔車平波今渺渺
　　　　魚梁
波際挿翠筠離離似清籞遊鱗到谿口入此無逃所斜
臨楊柳津静下鸕鷀侶編此欲何之終焉富春渚
　　　　鳴榔
盡日平湖上鳴榔仍動槳丁丁入波心澄徹和清響鷺
聽獨寂寞魚驚昧來往盡水無所逃川中有鉤黨
　　　　舴艋
濶處只三尺翛然足吾事低篷掛釣車枯蚌盛魚餌只
好携橈坐惟堪葢蓑睡若遣遂平生艅艎不如是
　　　　笭箵
朝空笭箵去暮實笭箵歸歸來倒却魚掛在幽窓扉但
聞蝦蜆氣欲生蘋藻衣十年佩此處煙雨苦霏霏
　　　添詠漁具(録二/)　　　　　　　皮日休
　　　　漁菴
菴中只方丈恰稱幽人住枕上悉魚經門前空釣具束
竿時倚壁曬網還侵戸上泂有楊顒須留徃來路
　　　　篛笠
圓似寫月魄輕如織煙翠涔涔向上雨不亂窺魚思擕
來沙日微挂處江風起縱戴二梁冠終身不忘爾
　　　漁人　　　　　　　　　　(唐/)蘇　拯
垂竿朝與暮披蓑卧横楫不問清平時日樂滄波業長
畏不得閒幾度避遊畋當笑釣臺上逃名名却傳
　　　漁家傲　　　　　　　　　(宋/)晁補之
漁家人言傲城市未曽到生理自江湖那知城市道晴
日七八船熈然在淸川但見笑相屬不省歌何曲忽然
四㪚歸逺處滄洲微或云後車載藏去無復在至老不
曲躬羊裘行澤中
　　　石門漁舍　　　　　　　　(宋/)薛季宣
漁家在何許蹖駁巖下石花樹幾株芳湖山數峰碧窊
樽亭遂古䨇闕天自闢錦繡入茨舍藤蘿封筀柵吾為
江上遊形苦世間役心馳定沙歩舟行過檐隙浪翁底
鐫銘太尉此居宅豈若斯人徒風雲相主客
　　　秋江釣月　　　　　　　　(元/)程鉅夫
荷蓑非避世持竿不求賞夙抱江海心寜為利名鞅天
明紫煙裏日暮清波上四顧無人知孤舟自來往
　　　秋江釣月　　　　　　　　(元/)范　梈
秋江明似鏡月色静更好之子罷琴來蘿徑初尚早衆
峰更滅沒横笛隔幽島我船爾棹歌絲綸蕩浮藻潛魚
却寒餌宿鴈起夜縞離離不可招白露下煙艸髙風桐
廬士駿業渭川老同是釣魚人那應不同道把酒酹清
輝如何答穹昊
　　　過髙郵射陽湖雜詠　　　　(元/)薩都拉
大罾一丈闊小舟一葉輕相傳子與孫終古無人爭
　　　漁父曲　　　　　　　　　(元/)葉　顒
雨過暮雲收江空凉月出輕蓑獨釣翁一曲秋風笛宿
鷺忽驚飛點破煙波碧
　　　釣磯　　　　　　　　　　(明/)袁　凱
白日自團團春流亦漾漾閒漚雨邊至輕絲風外颺既
寡羡魚情還聞濯纓唱緬彼磻上翁投竿復何向
　　　秋江漁唱　　　　　　　　(明/)髙　棅
大川饒數罟淺瀆無吞舟日暮收我綸唱歌度中流歌
長入空闊兩岸江聲秋斷續和鳴榔揺颺随狎鷗曲終
人不見雲水空悠悠
　　　漁釣　　　　　　　　　　(明/)祝允明
幸非城市住不舍煙波宅白鳥麗金沙蒼苔繞黄石凉
隂澗木青平逺水天碧梁寒魚盡落稻晚蠏猶瘠脩綸
倚笭箵敗笠葢襏襫沽酒自易醉楓根忽終夕
　　　寒江釣雪　　　　　　　　(明/)周復俊
嵐雲凍不飛江水明素練千林㝠若空遥峰隱還見漁
歌巖下起落日聲猶轉
　　七言古(附長短句/)
　　　漁父　　　　　　　　　　(唐/)岑　參
扁舟滄浪叟心與滄浪清不自道鄉里無人知姓名朝
從灘上飯暮向蘆中宿歌竟還復歌手持一竿竹竿頭
釣絲長丈餘鼓栧乗流無定居世人那得識深意此翁
取適非取魚
　　　漁父歌　　　　　　　　　(唐/)張志和
西塞山邊白鷺飛桃花流水鱖魚肥青篛笠緑蓑衣斜
風細雨不須歸
　　　其二
松江蠏舎主人歡菰飯蒓羹亦共餐楓葉落荻花乾醉
宿漁舟不覺寒
　　　贈湘南漁父　　　　　　　(唐/)劉長卿
問君何所適暮暮逄煙水獨與不繫舟徃來楚雲裏釣
魚非一歳終日只如此日落江清桂檝遲纎鱗百尺深
可窺沈鈎垂餌不在得白首滄浪空自知
　　　漁翁　　　　　　　　　　(唐/)柳宗元
漁翁夜傍西巖宿曉汲清湘然楚竹煙消日出不見人
欵乃一聲山水緑廻看天際下中流巖上無心雲相逐
　　　清江行　　　　　　　　　(宋/)劉子翬
漁翁一棹老清波稚子學語能漁歌日暮沙頭寒爇竹
雨餘船角亂堆蓑鬻殘小鮮仍自鱠湖海茫茫醉鄉内
夜闌酒渇潄寒流月照蘆花上篷背
　　　分題得漁邨晚照　　　　　(宋/)徐　照
漁師得魚繞谿賣小船横繫柴門外出門老嫗喚雞犬
收歛蓑衣屋頭曬賣魚得酒又得錢歸來醉倒地上眠
小兒啾啾問煮米白鷗飛去蘆花煙
　　　漁父詞　　　　　　　　　(金/)完顔璹
楊柳風前白版扉荷花雨裏緑蓑衣紅稻羙錦鱗肥漁
笛閒拈月下吹
　　　其二
釣得魚來卧看書船頭横置酒葫蘆煙際柳雨中蒲乞
與人間作畫圖
　　　漁翁圖　　　　　　　　　(元/)程鉅夫
漁翁牽纑漁婦紡膝上兒看掉車響谿南谿北趁冬晴
水急船多欠新網祝兒休啼手正忙網成得魚如汝長
　　　漁父　　　　　　　　　　(元/)掲傒斯
夫前撒網如車輪婦後揺櫓青衣裙全家託命煙波裏
扁舟為屋鷗為鄰生男巳解安貧賤生女巳得供炊㸑
天生網罟作田園不教衣食看人靣男大還娶䱷家女
女大還作䱷家婦朝朝骨肉在眼前年年生計大江邉
更願官中減征賦有錢沽酒供醉眠雖無餘羡無不足
何用世上千鍾禄
　　　右丞春谿捕魚　　　　　　(元/)呉　鎮
前灘罾兮後灘網魚兮魚兮何所往桃花錦浪緑楊邨
浦漵忽聞漁笛響我行笠澤熟此圖頓起桃源雞犬想
不如歸向茅屋底老瓦盆中醉春釀
　　　王摩詰春谿捕魚圖　　　　(元/)黄公望
春江水緑春雨初好山對面青芙蕖漁舟兩兩渡江去
白頭老漁爭捕魚操篙提網相兩兩慎勿江心輕舉網
風雷昨夜過禹門桃花浪暖魚龍長我識扁舟垂釣人
舊家江南紅葉邨賣魚買酒醉明月貪夫狥利徒紛紜
世上閒愁生不識江草江花俱有適歸來一笛杏花風
亂雲飛散長天碧
　　　漁莊　　　　　　　　　　(元/)鄭元祐
濠上春晴花朶朶施周強知魚與我爭如顧循讀書倦
馺沓浪花宵鼓柁船頭列炬船尾唱繩擉如雲翻水上
并刀斫雪鱠縷飛拍拍茅柴薦新釀莊上東風柳欲綿
鯉魚吹浪迎歸船由來名教有樂地看書却埽消殘年
　　　漁莊　　　　　　　　　　(元/)于　立
二月春水生三月春波闊東風楊柳花江上魚吹沫放
船直入雲水鄉蘆荻努芽如指長船頭濯足歌滄浪蘭
杜吹作春風香得魚歸來三尺強有酒在壺琴在牀長
安市上人如蟻十丈紅塵埋馬耳漁莊之人百不理醉
歌長在漁莊裏
　　　漁邨夕照　　　　　　　　(明/)宣　宗
岳陽城頭望湘浦芳艸垂楊迷古渡晴嵐霏白夕陽紅
渺渺江邨天欲暮漁家茅屋住汀洲罷釣歸來穩繫舟
自念生涯在網罟臨風髙掛向船頭出水鮮鱗雜紫蠏
罏頭有酒還堪買東鄰西舎當此時歡笑聲餘歌欵乃
豚魚吹浪白連天隔江賈客促歸船餘光逺映䨇鳬外
殘影半落孤鴻邊湖上髙樓雲外起下瞰湖湘千百里
慿髙一望楚天低雲樹蒼蒼暮山紫
　　　釣竿　　　　　　　　　　(明/)劉　基
斫竹作釣竿抽繭作釣絲滄洲日暖波漣漪緑蒲茸茸
柳葉垂鈎纎餌香魚不知石鱗激水谿毛動玉燕迴翔
竿尾重大魚入饌腮頰紅小魚却放淵沄中更祝小魚
知我意穩向深潭莫貪餌
　　　捕魚詞　　　　　　　　　(明/)髙　啟
後網初沈前網起夫婦生來業淘水忽驚網重力難牽
打得長魚滿船喜不教持賣去南津且向江頭祭水神
願得年年神作主無事全家卧煙雨不論城中魚貴賤
換得酒歸儂不怨
　　　淸谿漁隱　　　　　　　　(明/)楊　基
清谿秋來水如練歷歷魚蝦皆可見緑蓑酒醒雁初飛
風急蘆花吹滿靣谿南一帶是青山逄著埀楊便可灣
漫道白鷗閒似我漁舟更比白鷗閒
　　　林志尹秋江漁父圖　　　　(明/)張以寜
江風揺柳雲冥冥小艚釣歸潮滿汀賣魚得錢共秋酌
白酒船頭青瓦瓶樵青勸酒漁童舞擊甌唱歌無曲譜
船前野鴨莫驚飛我有竹弓不射汝
　　　題漁樂圖　　　　　　　　(明/)王　紱
遥天雨歇明殘霞凉風颯颯吹蒹葭晚來随處可棲泊
五湖煙水皆吾家得魚且覓津橋酒旋採谿毛雜菱藕
除著沙鷗孰可親隔篷喚取鄰船叟生計年年一葉舟
全家不識别離愁婦能斫鱠兒行盞一笛横吹萬里秋
　　　漁父詞　　　　　　　　　(明/)陳　繼
江柳隂江水深釣船不到江之心江心風髙浪相激縱
使魚多不易得釣絲只在江邊垂得魚無魚心自怡有
時投竿把書讀殘陽漸紅江轉緑有時沽酒醉風前沙
鷗忘機相對眠人生富貴那足羡好是春鴻與秋燕江
柳陰江水深釣船不到江之心
　　　江鄉漁樂圖　　　　　　　(明/)劉　溥
桃花雨歇春潮長江中鯉魚隨水上香蒲葉短白鷺飛
漁父乗船自來徃船頭巨罾三丈餘轆轤引綆如引車
浪花觸船魚亂躍兒女相顧爭歡呼江頭賣魚朝買榖
晚來還向江頭宿老翁不愁兒不啼新婦船中炊欲熟
　　　漁景　　　　　　　　　　(明/)魯　鐸
桃李穠纎含曉濕篷背晴曦曬蓑笠汀洲草芳鳬雁飛
江風撲岸炊煙急中湖布網却伊誰作力包羅意恐遲
春深欲勸同休息正是魚龍孕子時
　　　笠澤漁父詞　　　　　　　(明/)文　彭
無利無名一老翁筆牀茶竈任西東陸魯望米南宫除
却先生便是儂
　　　其二
呉淞江上是儂家每到秋來愛荻花眠未足日初斜起
坐船頭看落霞
　　　其三
釣得鱸魚不賣錢船頭吹火趁新鮮樽有酒月將圓落
得今宵一醉眠
　　　捕魚詞　　　　　　　　　(明/)呉夢暘
錢塘蕭蕭暮潮響雪片打船天蒼莽此時江心魚不上
漁郎視魚如在掌身躍水底勝落網手擎一尾一尺廣
回身落水水幾丈俄頃出沒魚穰穰起立船頭髮蔽顙
不著衣裳還打槳
　　五言律
　　　獨釣　　　　　　　　　　(唐/)韓　愈
侯家林館勝偶入得垂竿曲樹行藤角平池散芡盤羽
沈知食駛緡細覺牽難聊取夸兒女榆條繫從鞍
　　　其二
獨往南塘上秋晨景氣醒露排四岸艸風約半池萍鳥
下見人寂魚來聞餌馨所嗟無可召不得倒吾缾
　　　垂釣亭　　　　　　　　　(唐/)姚　合
由釣起茅亭柴扉復竹楹波清見絲影坐久識魚情白
鳥依牕宿青蒲傍砌生欲同漁父舍須自減逄迎
　　　春江獨釣　　　　　　　　(唐/)戴叔倫
獨釣春江上春江引趣長斷煙棲草碧流水帶花香心
事同沙鳥浮生寄野航荷衣塵不染何用濯滄浪
　　　夜到漁家　　　　　　　　(唐/)張　籍
漁家在江口潮水入柴扉行客欲投宿主人猶未歸竹
深邨路逺月出釣船稀遥見尋沙岸春風動草衣
　　　和春深二十首(録一/)　　　　(唐/)白居易
何處春深好春深漁父家松灣随棹月桃浦落船花投
餌移輕楫牽輪轉小車蕭蕭蘆葉裏風起釣絲斜
　　　漁父　　　　　　　　　　(唐/)杜　牧
白髮滄浪上全忘是與非秋潭随釣去夜月叩船歸煙
影侵蘆岸潮痕在竹扉終年狎鷗鳥來去且無機
　　　宿漁家　　　　　　　　　(唐/)劉　威
竹屋清江上風煙四五家水圍分芰葉鄰界認蘆花雨
到魚翻浪洲廻鳥傍沙月明何處去片片席帆斜
　　　漁父　　　　　　　　　　(唐/)李　中
煙冷暮江濵髙歌散誕身移舟過蓼岸待月正絲綸亦
與樵翁約同遊酒市春白頭雲水上不識獨醒人
　　　谿叟　　　　　　　　　　(唐/)僧景雲
谿翁居處静谿鳥入門飛早起釣魚去夜深乘月歸露
香菰米熟煙煖荇絲肥瀟灑塵埃外扁舟一艸衣
　　　漁父吟　　　　　　　　　(宋/)宋伯仁
小舟如鴈許穩穩下波心蓑笠幾風雨江山無古今清
歌鳴短棹紅葉滿疎林一醉不知世前谿月未沈
　　　漁隱為周仲明賦　　　　　(元/)黄　庚
一笠戴春雨扁舟寄此情世間塵網密江上釣絲輕不
羡魚蝦利惟尋鷗鷺盟嚴陵臺下水猶作漢時清
　　　漁莊　　　　　　　　　　(元/)郭　翼
山色桃花裏漁莊信少䨇鷗羣廻落日魚笱聚深矼楊
柳秋開屋蒹葭雨滿江野翁歸醉晩水沒繫船樁
　　　夜到漁家　　　　　　　　(明/)呉鼎芳
漁家近秋水水上槿扉開地寂月初到谿寒潮不來邨
沽惟白杜野坐只青苔為説芙蓉好明朝未可回
　　五言排律
　　　釣竿篇　　　　　　　　　(唐/)沈佺期
朝日歛紅煙垂竿向綠川人疑天上坐魚似鏡中懸避
檝時驚透猜鈎每誤牽湍危不理轄潭靜欲留船釣玊
君徒尚徵金我未賢為看芳餌下貪得㑹無筌
　　六言律
　　　秋漁　　　　　　　　　　(明/)楊　愼
日出煙消露晞百丈清江釣磯船似天邊穩坐魚若空
行無依襖靄歌星獨往婆娑舞月方歸兆熊不夢渭叟
狎鷗久忘漢機
　　七言律
　　　和慕容法曹尋漁者寄城中故人
　　　　　　　　　　　　　　　(唐/)錢　起
孤煙一點緑谿湄漁父幽居即舊基飢鷺不驚收釣處
閒麛應乳負暄時茅齋對雪開尊好稚子焚枯飯客遲
勝事宛然懷抱裏頃來新得謝公詩
　　　西江上送漁父　　　　　　(唐/)温庭筠
却逐嚴光向若邪釣輪茭棹寄年華三秋細雨愁楓葉
一夜扁舟宿葦花不見水雲應有夢偶隨煙島便成家
白蘋風起樓船暮江燕䨇䨇五兩斜
　　　寄湘隂閻少府乞釣輪子　　　温庭筠
釣輪形與月輪同獨繭和煙影似空若向三江逄雁信
莫辭千里寄漁翁篷聲夜滴淞江雨菱葉秋傳鏡水風
終日垂鈎還有意尺書多在錦鱗中
　　　西塞山泊漁家　　　　　　(唐/)皮日休
白綸巾下髮如絲静倚楓根坐釣磯中婦桑邨挑葉去
小兒沙市買蓑歸雨來蓴菜流船滑春後鱸魚墜釣肥
西塞山前終日客隔波相羡盡依依
　　　魯望以輪鉤相示緬懷髙致因作三篇(録二/)
　　　　　　　　　　　　　　　　皮日休
角柄孤輪細膩輕翠篷十載伴君行撚時解轉蟾蜍魄
拋處能啼絡緯聲七里灘波喧一舍五雲谿月靜三更
朱衣鮒足和蓑睡誰信人間有利名
　　　其二
盡日悠然舴艋輕小輪聲細雨溟溟三尋絲帶桐江爛
一寸鈎含笠澤腥用近詹何傳釣法收和范蠡養魚經
孤篷半夜無餘事應被嚴灘聒酒醒
　　　頃自桐江得一釣車以襲羙樂煙波之思因出
　　　　以為玩俄辱三篇復抒詶答(録一/)
　　　　　　　　　　　　　　　(唐/)陸龜䝉
曽招漁侣下清潯獨繭初随一錘深細輾煙華無轍跡
静含風力有車音相呼野飯依芳艸迭和山歌逗逺林
得失任渠但取樂不曽生箇是非心
　　　贈彭蠡釣者　　　　　　　(唐/)杜荀鶴
偏坐漁舟出葦林葦花零落向秋深秪將波上鷗為侣
不把人間事繫心傍岸歌來風欲起卷絲眠去月初沈
若教我似君閒放贏得湖山到老吟
　　　戲贈漁家　　　　　　　　　杜荀鶴
見君生計羡君閒求食求衣有底難養一箔蠶供釣線
種千莖竹作漁竿胡盧杓酌春醲酒舴艋舟流夜漲灘
却笑儂家最辛苦聽蟬鞭馬入長安
　　　憶釣舟　　　　　　　　　(唐/)呉　融
青山小隱枕潺湲一葉垂綸幾泝沿後浦春風随興去
南塘秋雨有時眠慣衝曉霧驚羣鴈愛颭殘陽入亂煙
廻首無人寄惆悵九衢塵土困揚鞭
　　　釣翁　　　　　　　　　　(唐/)秦韜玉
一竿青竹老江隈荷葉衣裳可自裁潭定静懸絲影直
風髙斜颭浪紋開朝携輕櫂穿雲去暮背寒塘戴月回
世上無窮嶮巇事算應難入釣船來
　　　贈漁者　　　　　　　　　(唐/)胡　曽
不愧人間萬户侯子孫相繼老扁舟往來南越諳鮫室
生長東呉識蜃樓自為釣竿能遣悶不因萱草解銷憂
羡君獨得逃名趣身外無機任白頭
　　　贈漁者　　　　　　　　　(唐/)韓　偓
個儂居處近誅茅枳棘籬兼用荻梢盡日風扉從自掩
無人筒釣是誰抛城方四靣牆陰直江闊中心水脈坳
我亦好閒求老伴莫嫌遷客且論交
　　　贈漁翁　　　　　　　　　(唐/)韋　莊
草衣荷笠鬢如霜自説家編楚水陽滿岸秋風吹枳橘
遶陂煙雨種菰蔣蘆刀夜鱠紅鱗膩木甑朝蒸紫芋香
曽向五湖期范蠡爾來空闊久相忘
　　　贈漁翁　　　　　　　　　(唐/)羅　隱
葉艇悠揚鶴髪垂生涯空託一輪絲是非不向眼前起
寒暑任從波上移風漾長歌秋月裏夢和春雨晝眠時
逍遥此意誰人㑹應有青山緑水知
　　　釣車　　　　　　　　　　(唐/)徐　夤
荻灣漁客巧粧成硾鑄銀星一點輕拋過碧江鸂鶒岸
軋殘金井轆轤聲軸磨騂角氷光滑輪巻春絲水靣平
把向嚴灘尋轍迹漁臺基在輾難傾
　　　貽釣魚李處士　　　　　　(唐/)譚用之
罷吟鸚鵡艸芊芊又泛鴛鴦水上天一棹冷涵楊桞雨
片帆香挂芰荷煙緑揺江澹萍離岸紅點雲疎橘滿川
何處邈將歸洞府數莖紅蓼一漁船
　　　次韻南谿觀魚　　　　　　(宋/)韓　駒
城西鼓檝又城東不待谿分上下風碧樹垂楊間黄緑
氷盤行鱠簇青紅横塘日暮林巒合斷岸秋來浦漵通
安得此身無世累便随漁艇入空濛
　　　漁家　　　　　　　　　　(宋/)陸　游
江上漁家水蘸扉閒雲片片傍苔磯釣收鷺下虛舟立
橋斷僧尋别徑歸海近岡巒多迤邐天寒霧雨正霏微
羊裘老作桐江叟點檢初心幸未違
　　　次圭父觀漁韻　　　　　　(宋/)朱　子
平生三伏斷追遊誰喚來穿澗樹幽初訝網横天影破
忽驚人蹴浪花浮鳴榔不用齊吳榜鼓枻何須學楚謳
便有金盤堆白雪却憐清泚向東流
　　　漁父　　　　　　　　　　(金/)李　節
舉世從誰話獨醒短蓑輕篛寄餘生半篙春水世塵逺
一笛晚風山雨晴稚乳滿船生事簡魚蝦到市利源輕
旁人莫怪機心少曽與滄洲白鳥盟
　　　潮谿夜漁　　　　　　　　(元/)桞　貫
谿水添流到石矼小家殘戸占魚商蛟龍未解乗雲氣
魚鼈安能避澤梁兩岸櫟林藏曲折一篝松火照微茫
淮夷固有蠙蛛顆往往鈎深得夜光
　　　漁蓑　　　　　　　　　　(元/)謝宗可
翠結香莎付釣舟一竿風雨不須愁苔磯夜泊披寒去
葦岸昏歸帶濕收月冷籠衣眠柁尾天晴随網曬船頭
羊裘莫笑狂奴錯也著煙波萬頃秋
　　　釣絲　　　　　　　　　　　謝宗可
臨流纎影衆鱗驚消得長繅一縷輕鈎墜亂縈春水碧
竿垂斜裊晩風清牽回江上煙波夢掣斷人間富貴情
我欲笑携千尺去桃花浪裏拔鯤鯨
　　　潮谿夜漁　　　　　　　　(元/)呉　萊
昨夜寒潮與此通荒谿尚趣百川東行依柏樹林頭月
釣拂盧花嶼畔風挿竹侵沙魚扈短篝燈映草蠏碕空
太公逺矣吾將隱赤鯉何書在腹中
　　　題秋江把釣圖　　　　　　(元/)黄鎮成
獨載輕舠過碧川一綸牽動楚江天蘆邉有月還吹笛
桞外無風不繫船畱火夜燃湘岸竹得魚朝送酒家錢
十年湖海眞如畫亦欲狂歌一叩舷
　　　漁邨意　　　　　　　　　(元/)錢惟善
丙穴魚來江盡頭元眞卜築更深幽對門燈火三家市
何處煙波萬里舟明月竹枝揚子夜西風木葉洞庭秋
棹歌一曲閒來往指點儂家鸚鵡洲
　　　竹榦青樂釣　　　　　　　(明/)太　祖
曠浦澄天濕曉煙智人樂釣穩沙前蓑輕雨霽雲收谷
釣擲綸樞水映船舉棹欲歸江月上掛帆巳近暮霞邊
汀蘆處處飛螢火照徹漁邨夜不眠
　　　題煙波泛舟圖　　　　　　(明/)劉　基
舊遊憶鼓湘湖棹日淨風微江練平小艇曲穿花底出
游魚相伴鏡中行别來漫想心徒切畫裏重看眼亦明
素石蒼松是何處願從巢父濯冠纓
　　　呉淞漁樂　　　　　　　　(明/)沈　貞
家住滄洲白鳥邊捕魚沽酒自年年桃花浪暖堪垂釣
楊柳風輕不繫船帆影帶歸孤嶼月笛聲吹散一江煙
武陵亦是人間路誰説仙家别有天
　　　懷朱漁父　　　　　　　　(明/)江仲魚
九谿深處似嚴灘渺渺風塵白眼看葉艇毎隨幽嶂出
茅房孤掩落花殘芙蓉衣上雲千片楊桞谿頭月一竿
釣罷瓦缾曽共醉滿身零露不知寒
　　　峨谿晩釣　　　　　　　　(明/)僧德祥
牛渚山前白鷺飛船頭坐得便無機鶯從桞絮風中聽
魚到桃花水後肥有夢只因懷太白逄人多是說元暉
一壺春酒江邨暮泊在峨谿醉不歸
　　五言絶句
　　　江行　　　　　　　　　　(唐/)錢　起
岸緑野煙逺江紅斜照微撑開小漁艇應到月明歸
　　　其二
曽有煙波客能歌西塞山落帆惟待月一釣紫菱灣
　　　其三
江雨正霏微江邨晩渡稀何曽妨釣艇更待得魚歸
　　　江邨夜泊　　　　　　　　(唐/)項　斯
月落江路黑前邨人語稀幾家深樹裏一火夜漁歸
　　　漁家　　　　　　　　　　(唐/)張　喬
擁棹思悠悠更深泛積流惟將一星火何處宿蘆洲
　　　野釣　　　　　　　　　　(唐/)韓　偓
細雨桃花水輕鷗逆浪飛風頭阻歸棹坐睡倚蓑衣
　　　釣叟　　　　　　　　　　(唐/)杜荀鶴
茅屋深灣裏釣船横竹門經營衣食外猶得弄兒孫
　　　江上漁者　　　　　　　　(宋/)范仲淹
江上往來人但愛鱸魚羙君㸔一葉舟出沒風波裏
　　　漁艇　　　　　　　　　　(宋/)朱　子
出載長煙重歸裝片月輕千巖猿鶴友愁絶棹歌聲
　　　谿邊釣船　　　　　　　　(元/)牟　巘
莫出前谿去随宜下釣鈎風波若不惡鱸鱖滿船頭
　　　題漁舟風雨圖　　　　　　(元/)呉　澄
蓑笠寒颼颼一篙背拳曲有人方醉眠酒醒失茅屋
　　　淮南漁歌　　　　　　　　(元/)馬祖常
棹船淮水上曬網赤岸南船中捕來魚賣錢買魚籃
　　　其二
小艇如鳬鷖湘東柴杉木載家復捕魚夜夜繫江竹
　　　捕魚圖　　　　　　　　　(元/)虞　集
網罟日相從天寒澤國空釣竿長倚樹老却渭川翁
　　　春江獨釣圖　　　　　　　(元/)倪　瓚
春洲菰蔣緑江水似空虛望山以髙詠意釣不在魚
　　　漁邨夕照　　　　　　　　(元/)陳　旅
落日楚江深倒景在髙樹曬網茅屋頭分魚石梁歩
　　　雜畫　　　　　　　　　　(明/)孫一元
盡日不見魚風髙網罟冷蹋歌歸未歸江波蕩人影
　　　網集潭　　　　　　　　　(明/)施　漸
朝向湖上去暮從湖上歸漁家自成市曬網及斜暉
　　　平望夜泊　　　　　　　　(明/)王穉登
魚鱗成石量桑葉論斤賣珍重絲網難家家月中曬
　　六言絶句
　　　漁隱圖詩為程子純賦　　　(元/)杜　本
山下白雲縹緲水邉紅樹依稀信有桃源深處漁人今
亦忘歸
　　　漁　　　　　　　　　　　(明/)黎　擴
魚水心情淡淡鷗波身世悠悠清風楊桞一曲明月蘆
花滿洲
　　七言絶句
　　　戲題湖上　　　　　　　　(唐/)常　建
湖上老人坐磯頭湖裏桃花水却流竹竿嫋嫋波無際
不知何者吞吾鈎
　　　江邨即事　　　　　　　　(唐/)司空曙
罷釣歸來不繫船江邨月落正堪眠縱然一夜風吹去
只在蘆花淺水邉
　　　家園　　　　　　　　　　(唐/)白居易
滄浪峽水子陵灘路逺江深欲去難何似家池通小院
卧房堦下挿漁竿
　　　贈漁父　　　　　　　　　(唐/)杜　牧
蘆花深澤静垂綸月夕煙朝幾十春自説孤舟寒水畔
不曽逄著獨醒人
　　　懷歸　　　　　　　　　　　杜　牧
塵埃終日滿窓前水態雲容思浩然争得便歸湘浦去
却持竿上釣魚船
　　　湖上　　　　　　　　　　(唐/)許　渾
彷彿欲當三五夕萬蟾清雜亂泉紋釣魚船上一尊酒
月出渡頭零落雲
　　　守風淮陰　　　　　　　　　許　渾
遥見江陰夜漁客因思京口釣魚時一潭明月萬株桞
自去自來人不知
　　　薛氏池垂釣　　　　　　　(唐/)温庭筠
池塘經雨更蒼蒼萬㸃荷珠曉氣凉朱瑀空媮御溝水
錦鱗紅尾屬嚴光
　　　寄裴生乞釣鈎　　　　　　　温庭筠
一隨菱棹謁王侯深媿移文負釣舟今日太湖風色好
却將詩句乞魚鉤
　　　沅江漁者　　　　　　　　(唐/)李羣玉
倚棹汀洲沙日晚江鮮野菜桃花飯長歌一曲煙靄深
歸去滄浪緑波逺
　　　釣魚　　　　　　　　　　　李羣玉
七尺青竿一丈絲菰蒲葉裏逐風吹㡬回舉手抛芳餌
驚起沙灘水鴨兒
　　　贈江上老人　　　　　　　(唐/)方　干
潭底錦鱗多識釣未投香餌即先知欲教魚目無分别
須學揉藍染釣絲
　　　漁父　　　　　　　　　　(唐/)汪　遵
棹月眠流處處通緑蓑葦帶混元風靈均説盡孤髙事
全與逍遥意不同
　　　漁者　　　　　　　　　　(唐/)張　喬
首戴圓荷髮不梳葉舟為宅水為居沙頭聚看人如市
釣得澄江一丈魚
　　　阻風　　　　　　　　　　(唐/)韓　偓
平生情趣羡漁師此日煙江愜所思肥鱖香秔小艛艓
早秋滋味阻風時
　　　醉著　　　　　　　　　　　韓　偓
萬里清江萬里天一邨桑柘一邨煙漁翁醉著無人喚
過午醒來雪滿船
　　　江南　　　　　　　　　　(唐/)陸龜䝉
便風船尾香秔熟細雨罾頭赤鯉跳待得江飡閒望足
日斜方動木蘭橈
　　　自遣　　　　　　　　　　　陸龜䝉
甫里先生未白頭酒旗猶可戰髙樓長鯨好鱠無因得
乞取艅艎作釣舟
　　　其二
賢逹垂竿小隱中我來真作捕魚翁前谿一夜春流急
已學嚴灘下釣筒
　　　釣車　　　　　　　　　　　陸龜䝉
小輪輕線妙無雙曽伴幽人酒一缸洛客見時如有問
輾煙衝雨過桐江
　　　淮上漁者　　　　　　　　(唐/)鄭　谷
白頭波上白頭翁家逐船移浦浦風一尺鱸魚新釣得
兒孫吹火荻花中
　　　釣叟　　　　　　　　　　(唐/)杜荀鶴
田不曽耕地不鋤誰人閑散得如渠渠將底物為香餌
一度擡竿一箇魚
　　　漁父　　　　　　　　　　(唐/)李　中
偶向蘆花深處行谿光山色晚來晴漁家開戸相迎接
稚子爭窺犬吠聲
　　　其二
雪鬢蒼髯白布袍笑携頳鯉換邨醪慇懃留我宿谿上
釣艇歸來明月髙
　　　小兒垂釣　　　　　　　　(唐/)胡幽貞
蓬頭稚子學垂綸倒坐莓苔艸映身路人借問遥招手
恐畏魚驚不應人
　　　漁者　　　　　　　　　　(宋/)郭　震
江桞弄風顰翠黛山花著雨濕臙脂却收短櫂拈長笛
一葉舟中仰面吹
　　　南塘即事　　　　　　　　(宋/)翁　巻
半川寒日滿邨煙紅樹青林古岸邊漁子不知何處去
渚禽飛落拗罾船
　　　舟行六絶句(録一/)　　　　　(宋/)張　耒
渡頭風雨晚生寒蓑笠漁翁坐釣船為問篷中有魚否
一雙新鱖出籠鮮
　　　過葢竹作　　　　　　　　(宋/)朱　子
浩蕩鷗盟久朱寒征驂聊此駐江干何時買得漁船就
乞與人間畫裏看
　　　田舍即事　　　　　　　　(宋/)劉克莊
谿上漁郎占斷春一川碧浪映紅雲問渠定是神仙否
櫓去如飛語不聞
　　　漁父詞　　　　　　　　　(宋/)方　岳
陰陰深樹晚生煙雨急歸來失繫船白鷺不驚沙水淺
依然共在緑楊邊
　　　煙谿獨釣圖　　　　　　　(金/)元好問
鞍馬風沙萬里身眼明驚見楚江春緑蓑衣底元真子
不觧吟詩亦可人
　　　所見　　　　　　　　　　(金/)劉　鐸
綸竿老子緑蓑衣細雨斜風一釣磯正是鄰家社醅熟
桞條穿得錦鱗歸
　　　過唐州西李口　　　　　　(金/)邢安國
白沙翠竹谿上邨漁翁賣魚喚行人西風吹皺一谿水
水光日影金鱗鱗
　　　江景　　　　　　　　　　(元/)黄　庚
寒生鴈背天將雪冷入魚腮水欲氷釣艇歸來江路暝
舟人分火點漁燈
　　　雨過　　　　　　　　　　　黄　庚
雨過山頭雲氣濕潮生渡口岸痕深一聲短笛斜陽外
知有漁舟泊桞陰
　　　江鄉夜興　　　　　　　　(元/)尹廷髙
極浦霜清鴈打圍漁燈明滅水煙微天寒想是鱸魚少
犬吠空江船夜歸
　　　谿上　　　　　　　　　　(元/)劉秉忠
蘆花逺映釣舟行漁笛時聞三兩聲一陣西風吹雨散
夕陽猶在水邊明
　　　即事　　　　　　　　　　(元/)許有壬
幾家門繫釣魚船一陣風香燎麥煙畫出太平邨落景
酒旗多在緑楊邊
　　　漁翁　　　　　　　　　　(元/)周　權
轉櫂收緡日未西短篷斜閣斷沙低賣魚買酒歸來晚
風颭蘆花雪滿谿
　　　題春江漁父圖　　　　　　(元/)楊維楨
一片青天白鷺前桃花水泛住家船呼兒去換城中酒
新得槎頭縮頸鯿
　　　緑陰垂釣　　　　　　　　(元/)貢性之
茅屋人家隔薜蘿緑陰窓户晚凉多日長借得南風便
時送滄浪一曲歌
　　　釣魚圖　　　　　　　　　　貢性之
谿樹蒼茫帶晚煙谿流逆上似登天歸來釣得鱸魚羙
只博西窓一覺眠
　　　題畫雜詩　　　　　　　　(元/)馬　臻
數點殘鴉水遶邨幾家茅屋掩柴門白頭谿叟歸來晚
自把漁舟繫桞根
　　　其二
采菱渡頭秋日晚紅樓隔岸知誰家參差逺樹雜雲氣
滅沒漁舟侵浪花
　　　畫意　　　　　　　　　　　馬　臻
江花江草映江樓寫出江天一片秋隔岸小橋低數尺
澹煙消處見漁舟
　　　小汊　　　　　　　　　　(元/)僧圓至
麻骨燈明竹壁疎更深人語在茅廬開篷緣岸去沽酒
點火撥船來賣魚
　　　絶句漫興　　　　　　　　(明/)劉　基
五湖風雨夜垂綸一葉扁舟一粟身至竟雲濤歸大壑
煙波還屬釣魚人
　　　題盛子昭臨吳興公谿山釣船圖
　　　　　　　　　　　　　　　(明/)虞　堪
著我春江聽雨眠鷗波亭下水如天當時度得參差玉
吹起春風滿釣船
　　　春江漁父　　　　　　　　(明/)陳　繼
鬢絲如雪映沙鷗煙渚風汀醉泊舟好謝岸傍花共桞
莫將春色忌清秋
　　　贈釣伴　　　　　　　　　(明/)陳憲章
短短蔞蒿淺淺灣夕陽倒影對南山大船鼓枻唱歌去
小艇得魚吹笛還
　　　醉著　　　　　　　　　　(明/)孫一元
瓦瓶倒盡醉難醒獨抱漁竿卧晚汀風露滿身呼不起
一江流水夢中聽
　　　秋江釣者　　　　　　　　(明/)潘德元
江湖最樂是漁翁何地無天著釣篷見慣白鷗渾不避
一絲晴颺蓼化風
　　　　漁邨夕照　　　　　　　　(明/)沈明臣
　不知誰唱白銅鞮楊桞邨邊即大堤款乃一聲風斷續
　打魚人背夕陽西
　　　　桃谿　　　　　　　　　　(明/)婁　堅
　迎潮小艇漉魚蝦臨水居人引釣車不怕桃源迷處所
　潮回應帶樹頭花
　　　　鰕子禪　　　　　　　　　(明/)僧守仁
　杖藜何處問鰕禪廻首胥邨鎖暮煙一曲漁歌秋浦外
　腥風吹滿渡頭船
　　　　漁邨夜歸　　　　　　　　(明/)僧宗衍
　月落蘋汀宿霧凝小橋霜冷掛魚罾歸來巳是三更後
　水際人家尚有燈
　　　　頌古詩　　　　　　　　　(明/)僧普慈
　每嗟船子慣垂綸恒泊谿邊荻映身人問不言頭自點
　恐驚魚去不應人
御定佩文齋詠物詩選巻二百二十八
　欽定四庫全書
御定佩文齋詠物詩選巻二百二十九
　　牧類
　　　五言古
　　　　牧童詞　　　　　　　　　(唐/)儲光羲
　不言牧田逺不道牧陂深所念牛馴擾不亂牧童心圓
　笠覆我首長蓑披我襟方將憂暑雨亦以懼寒陰大牛
　隠層坂小牛穿近林同類相鼓舞觸物成謳吟取樂須
　臾間寜問聲與音
　　　　牧童詞　　　　　　　　　(元/)周　權
　我牧不憚逺牧多良苦辛所幸牧巳狎馴擾無敗羣平
　原濕春煙碧艸何披紛大牛隱重坂小牛飲芳津旦出
　露未晞及歸景尚曛時復叩角歌歌俚全吾真取樂田
　野間世事非所聞歌闌卧牛背仰見天際雲
　　　七言古(附長短句/)
　　　　牧童詞　　　　　　　　　(唐/)李　渉
朝牧牛牧牛下江曲夜牧牛牧牛邨口谷荷笠出林春
雨細蘆管卧吹沙艸緑亂挿蓬蒿箭滿腰不怕猛虎欺
黄犢
　　　牧童　　　　　　　　　　(唐/)僧隱巒
牧童見人俱不識盡著芒鞋帶蓑笠朝陽未出衆山時
露滴蓑衣猶半濕二月三月時平原草初緑三箇五箇
騎羸牛前邨後邨來放牧笛聲纔一舉衆稚齊歌舞看
看白日又西斜各自騎牛又歸去
　　　書晁説之考牧圖後　　　　(宋/)蘇　軾
我昔在田間但知羊與牛川平牛背穩如駕百斛舟舟
行無人岸自移我卧讀書牛不知前有百尾羊聽我鞭
聲如鼓鼙我鞭不妄發視其後者而鞭之澤中草木長
艸長病牛羊尋山跨坑谷騰趠筋骨強煙蓑雨笠長林
下老去而今空見畫世間馬耳射東風悔不長作多牛
翁
　　　牧牛兒　　　　　　　　　(宋/)張　耒
牧牛兒逺陂牧逺陂牧牛芳草緑兒怒掉鞭牛不觸澗
邊桞古南風清麥深蔽目田野平烏犍礪角逐艸行老
牸卧噍飢不鳴犢兒跳梁沒艸去隔林應母時一聲老
翁念兒自携餉出門先上岡頭望日斜風雨濕蓑衣拍
手唱歌尋伴歸逺邨放牛風日薄近邨放牛泥水惡珠
璣燕趙兒不知兒生但知牛背樂
　　　李唐春牧圖　　　　　　　(元/)任士林
春氣熏人未耕作江頭青青牛齒白牛飢草細隨意嚼
老翁曲膝睡亦著蓬頭不記笠抛却午樹當風夢揺落
夢裏牛繩猶在握昨夜囤頭牛食薄
　　　牧童謠　　　　　　　　　(明/)周是修
逺牧牛朝出東谿谿上頭谿頭草短牛不住直過水南
芳草洲脱衣渡水隨牛去黄蘆颯颯風和雨老鴉亂啼
野羊走絶谷無人驚四顧寒藤枯木暮山蒼同伴相呼
歸又忙石稜割脚茅割耳身上無有乾衣裳却思昨日
西邊好曠坂平原盡豐草短蓑一卧午風輕長笛三吹
夕陽早
　　五言律
　　　牧童　　　　　　　　　　(唐/)僧栖蟾
牛得自由騎春風細雨飛青山青草裏一笠一蓑衣日
出唱歌去月明撫掌歸何人得似爾無是亦無非
　　　牧　　　　　　　　　　　(明/)張居正
是處桑麻好田家樂事同耕夫閒白晝牧豎趂春風短
笛雲山外長林雨露中命儔還藉草相與説年豐
　　六言律
　　　夏牧　　　　　　　　　　(明/)楊　慎
長夏冷風清甽新晴丹帔緑疇山髙羊羣似蟻水闊牛
背如舟半幅生煙羃羃三腔短笛悠悠柴扉歸來早掩
斜陽影在檐頭
　　七言律
　　　牧　　　　　　　　　　　(明/)朱之蕃
擇地求芻兩得宜欣看茁壯望蕃孳薰風永晝蓑堪枕
殘日荒邨笛任吹海上平津封已晚窖中屬國節空竒
長原淺草清流繞倒跨徐歸信犢兒
　　五言絶句
　　　牧童　　　　　　　　　　(唐/)劉　駕
牧童見客拜山果懷中落晝日驅牛歸前谿風雨惡
　　　牧豎　　　　　　　　　　(唐/)崔道融
牧豎持簔笠逄人氣傲然卧牛吹短笛耕却傍谿田
　　六言絶句
　　　牧　　　　　　　　　　　(明/)黎　擴
芳草茸茸煖碧烏犍濕濕春肥滿蓑煙雨朝出一笛斜
陽暮歸
　　七言絶句
　　　牧童　　　　　　　　　　(唐/)蘆　肇
誰人得似牧童心牛背横眠秋興深時復往來吹一曲
何愁南北不知音
　　　題牧牛圖　　　　　　　　(元/)黄清老
　平原雨多煙草浮牧童驅牛如挽舟柴門正在水深處
　青山流過屋西頭
　　　　題牧牛圖　　　　　　　　(元/)僧行端
　誰家荒疃連平原何處孤邨帶喬木官田耕盡牛正閒
　且對東風弄横玉
　　　　牧牛　　　　　　　　　　(明/)王錫爵
　壠上歸來跨牸行揚鞭遥指暮雲生明朝共把春犁去
　聞道君王欲省耕
　　　　平原道中見牧豕者　　　　(明/)尹嘉賓
　天門室宿鬱如虹海上蕭條牧豕翁㑹得平津開閤意
　一竿寒日野田中
　
　
　
　
御定佩文齋詠物詩選巻二百二十九
　欽定四庫全書
御定佩文齋詠物詩選巻二百三十
　　織類
　　　五言古
　　　　子夜夏歌　　　　　　　　(晉/)樂　府
　春傾桑葉盡夏開蠶務畢晝夜理機絲知欲早成匹
　　　　作蠶絲　　　　　　　　　(晉/)闕　名
　素絲非常質屈折成綺羅敢辭機杼勞但恐花色多
　　　　詠中婦織流黄　　　　　　(梁/)簡文帝
　翻花滿堦砌愁人獨上機浮雲西北起孔雀東南飛調
　絲時繞腕易鑷乍牽衣鳴梭逐動釧紅粧映落暉
　　　　與司馬治書同聞鄰婦夜織　(梁/)王僧孺
　洞房風已激長廊月復清藹藹夜庭廣飄飄曉帳輕雜
　聞百蟲思偏傷一鳥聲鳥聲長不息妾心復何極猶恐
　君無衣夜夜當牕織
　　　　見人織聊為之詠　　　　　(梁/)劉　邈
纎纎運玉指脈脈正蛾眉振躡開交縷停梭續斷絲檐
花照初月洞口垂朱帷弄機行掩淚翻令織素遲
　　　中婦織流黄　　　　　　　(唐/)虞世南
寒閨織素錦含怨歛䨇蛾綜新交縷澀經脆斷絲多衣
香逐舉䄂釧動應鳴梭還恐裁縫罷無信逹交河
　　　織女詞　　　　　　　　　(唐/)孟　郊
夫是田中郎妾是田中女當年嫁得君為君秉機杼筋
力日巳疲不息牕下機如何織紈素自著藍縷衣官家
牓邨路更索栽桑樹
　　　古詞　　　　　　　　　　(唐/)施肩吾
夜裁鴛鴦綺朝織蒲桃綾欲試一寸心待縫三尺冰
　　　邨舍雜書　　　　　　　　(宋/)陸　㳺
中春農在野蠶事亦隨作手種臨安青可飼蠶百箔累
累繭滿簇繹繹絲上篗老子雖安眠衣帛可無作
　　　題耕織圖　　　　　　　　(元/)趙孟頫
　　　　三月
三月蠶始生纎細如牛毛婉孌閨中女素手握金刀切
葉以飼之擁紙散周遭庭樹鳴黄鳥發聲和且嬌蠶飢
當採桑何暇事遊遨田時人力少丈夫方種苖相將挽
長條盈筐不終朝數口望無寒敢辭終歳勞
　　　　五月
五月夏以半谷鸎先弄晨老蠶成雪繭吐絲亂紛紜伐
葦作曲薄束縳齊榛榛黄者黄如金白者白如銀爛然
滿筐筥愛此顔色新欣欣舉家喜稍慰經時勤有客過
相問笑聲聞四鄰論功何所歸再拜謝蠶神
　　　　六月
釜下燒桑柴取繭投釡中纎纎女兒手抽絲疾如風田
家五六月緑樹陰相蒙但聞繰車響逺接邨西東旬日
可經絹弗憂杼軸空婦人能蠶桑家道當不窮更望時
雨足二麥亦稍豐酤酒田家飲醉倒嫗與翁
　　　　七月
七月暑尚熾長日弄機杼頭蓬不暇梳揮手汗如雨嚶
嚶時鳥鳴灼灼紅橊吐何心娯耳目往來忘傴僂織為
機中素老㓜要紉補青燈照夜梭蟋蟀窓外語辛勤亦
何有身體衣幾縷嫁為田家婦終歳服勞苦
　　七言古
　　　賦得婀娜當軒織　　　　　(陳/)蕭　詮
東南初日照秦樓西北織婦正嬌羞綺窓猶垂翡翠幌
珠簾半上珊瑚鈎新粧入機映春牖弄杼鳴梭挑織手
何曽織素讓新人不掩流蘇推中婦三日五匹未言遲
衫長腕弱繞青絲綾中轉躡成離鵠錦上廻文作别詩
不惜紈素同霜雪更傷秋扇篋中辭
　　　織錦詞　　　　　　　　　(唐/)溫庭筠
丁東細漏侵瓊瑟影轉髙梧月初出簇簌金梭萬縷紅
鴛鴦艶錦初成匹錦中百結皆同心蕊亂雲盤相間深
此意欲傳傳不得玫瑰作柱朱絃琴為君裁破合歡被
星斗迢迢共千里象尺熏爐未覺秋碧池巳有新蓮子
　　　染絲上春機　　　　　　　(唐/)李　賀
玉罌汲水桐花井蒨絲沉水如雲影羙人嬾態臙脂愁
春梭抛擲鳴髙樓綵線結茸背復疉白祫王郎寄桃葉
為君挑鸞作腰綬願君處處宜春雪
　　　繰絲行　　　　　　　　　(宋/)范成大
小麥青青大麥黄原頭日出天色凉姑婦相呼有忙事
舍後煮繭門前香繰車嘈嘈似風雨繭厚絲長無斷縷
今年那暇織絹著明日西門賣絲去
　　　流黄引　　　　　　　　　(元/)宋　褧
桂庭月午啼螿閒鸞宫露下氷紈單酥燈毳帳鴈門塞
妾心料此中閨寒流黄縮澀微含潤錦石鋪雲瑩相襯
細腰杵急夜如年擣碎商飇不知困春纎易製添光澤
鳯花入眼波紋溢東天皜皜呼侍兒快取衣箱金粟尺
　　　寒機女詞　　　　　　　　(元/)王　逄
鴛鴦機滿東西舎雪繭繰來日相射世俗競染紅藍花
妾心鍾愛金絲柘君王錦繡焚殿前天孫鳯梭蛛網懸
織成雲霧製龍衮萬一熏香分御筵
　　五言律
　　　蠶室成　　　　　　　　　(明/)皇甫汸
蠶舘開周典鸞輿扈漢儀棘牆春窈窕桑沼晝漣漪蠒
獻夫人日衣眀上帝時娥媌御王母玉佩降瑶池
　　五言排律
　　　鮫人潛織　　　　　　　　(唐/)薛　能
珠館馮夷室靈鮫信所潛幽閒雲碧牖滉漾水晶簾機
動龍梭躍絲縈藕綷添七襄牛女恨三日大人嫌透手
擎呉練凝氷笑越縑無因聽札札空想濯纎纎
　　七言律
　　　織錦女　　　　　　　　　(唐/)秦韜玉
桃花日日覓新竒有鏡何曽及畫眉秪恐輕梭難作匹
豈辭纎手徧生胝合蟬巧間雙盤帶聯雁斜銜小折枝
豪貴大堆酬曲徹誰知辛苦一絲絲
　　　題張萱羙人織錦圖為慈谿蔡元起賦
　　　　　　　　　　　　　　　(元/)納　延
織錦秦川窈窕娘新翻花樣學宫坊窓虛轉軸鶯聲􁌇
腕倦停梭粉汗香雙鳯廻翔金縷細五雲飛動綵絲長
明年夫婿封侯日裁得宫袍逺寄將
　　　織錦機　　　　　　　　　(明/)瞿　佑
緑紗窓下響吚啞知是秦川第幾家五色染成長命縷
䨇頭挽就合歡花只愁轉軸勞筋力莫謾投梭損齒牙
不似繡牀閒坐倦自將辛苦作生涯
　　五言絶句
　　　續古　　　　　　　　　　(唐/)陳　陶
嬋娟越機裏織得雙棲鳯慰此殊世花金梭忽停弄
　　　其二
景龍臨太極五鳯當庭舞誰信壁間梭升天作雲雨
　　　浣紗女　　　　　　　　　(唐/)僧皎然
清淺白沙灘緑蒲尚堪把家住水東西浣紗明月下
　　　織錦圖　　　　　　　　　(元/)楊維楨
秋深未寄衣絡緯上寒機斷織曽相戒夫君不用歸
　　七言絶句
　　　江南織綾詞　　　　　　　(唐/)施肩吾
卿卿買得越人絲貪弄金梭嬾畫眉女伴能來看新􁫲
鴛鴦正欲上花枝
　　　冬日田園雜興　　　　　　(宋/)范成大
邨巷冬年見俗情鄰翁講禮拜柴荆長衫布縷如霜雪
云是家機自織成
　　　織婦　　　　　　　　　　(宋/)謝　翺
待得原蠶繭上絲織成送女去還歸支機本是寒砧石
畱取秋深自搗衣
　　　西湖竹枝詞　　　　　　　(元/)顧　瑛
陌上採桑桑葉稀家中看蠶怕蠶饑大姑要織迴文錦
小姑要織嫁時衣
　　　過邨家　　　　　　　　　(明/)樊　阜
細莎邨路繞山斜澗水西頭一兩家桑柘葉乾鳩雨歇
茅檐索索響繅車
　　　　貧女吟　　　　　　　　　(明/)佘　育
　舊絲織盡復新絲辛苦終朝不下機秪恐與時花樣别
　不堪裁作嫁人衣
　　　　蘇蕙　　　　　　　　　　(明/)梁辰魚
　淚痕點滴錦花浮幾載抛梭織未休願得璇圖似夫壻
　殘絲斷處認回頭
　　　　竹枝詞　　　　　　　　　(明/)王叔承
　青桑老盡茜花開新婦看蠶婆不來織得西川宫樣錦
　機頭先與小姑裁
　
　
　
　
　
　
御定佩文齋詠物詩選巻二百三十
　欽定四庫全書
御定佩文齋詠物詩選巻二百三十一
　　女紅類
　　　五言古
　　　　子夜夏歌　　　　　　　　(晉/)樂　府
　田蠶事巳畢思婦猶苦身當暑理絺服持寄與行人
　　　　詠剪綵花　　　　　　　　(梁/)劉孝威
　葉舒非漸大花發是初開無論人訝似蜂見也爭來
　　　　詠剪綵花　　　　　　　　(梁/)朱超道
　淺深依樹色舒巻聽人裁假令春已度終在手中開
　　　　子夜冬歌　　　　　　　　(唐/)崔國輔
　寂寥抱寒心裁羅文褧褧夜乆頻挑燈霜寒剪刀冷
　　　　子夜呉聲四時歌　　　　　(元/)張　憲
　瓦上松雪落燈前夜有聲起持白玉尺呵手製呉綾䌥
　紉征袍縫邊庭艸又青
　　　七言古
　　　白紵詞　　　　　　　　　(唐/)張　籍
皎皎白紵白且鮮將作春衣稱少年裁縫長短不能定
自持刀尺向姑前復恐蘭膏汙纎指常遣傍人收墮珥
衣裳著時寒食下還把玉鞭鞭白馬
　　　裁衣曲　　　　　　　　　(元/)陳　基
殷勤織紈綺寸寸成文理裁作逺人衣縫縫不敢遲裁
衣不怕剪刀寒寄遠惟憂行路難臨裁更憶身長短只
恐邊城衣帶緩銀燈照壁忽垂花萬一衣成人到家
　　　美人熨帛圖　　　　　　　(明/)劉　溥
霜帛丁東搗初歇女伴相憐白如雪掩帷下堂同此情
白腕對曵當中庭中庭無風乾未得銅斗自燒還自熨
只愁熨著有燋暈難表此身如此白小鬟莫更蹲復蹲
猶恐皺却葵花紋
　　五言律
　　　剪綵　　　　　　　　　　(唐/)張九齡
姹女矜容色為花不讓春既爭芳意早誰待物華眞葉
作參差發枝從點綴新自然無限態長在艶陽晨
　　七言律
　　　剪刀　　　　　　　　　　(唐/)徐　夤
寳持多用繡為囊雙目交加兩鬢霜金匣掠平花翡翠
緑窓裁破錦鴛鴦初栽連理枝猶短誤綰同心帶不長
欲製縕袍先把看質非䊵綺媿銛鋩
　　　監繡　　　　　　　　　　(元/)掲祐民
鳯閣龍庭慶自今羽鱗顔色組絲深羙人百巧天孫手
才士一生紅女心願化神蠶抽甕繭用將繅藉入瑶林
讀書補報渾無力慚媿臨機惜寸隂
　　　剪刀　　　　　　　　　　(明/)瞿　佑
巧製工夫百鍊鋼持來閨閣共行藏雙環對展魚腸快
兩股齊開燕尾張針線有功慿制造綺羅無價任裁量
隨機鏤出新花樣長在佳人玉指傍
　　五言絶句
　　　春夜裁縫　　　　　　　　(唐/)薛維翰
珠箔因風起飛蛾入最能不教人夜作方便殺明燈
　　　無題　　　　　　　　　　(明/)袁　凱
春衣裁剪罷密葉間穠花縫到鴛鴦處行行線脚斜
　　七言絶句
　　　寒閨思　　　　　　　　　(唐/)白居易
寒月沈沈洞房靜真珠簾外梧桐影秋霜欲下手先知
燈底裁縫剪刀冷
　　　題針限羮字韻　　　　　　(宋/)裘萬頃
一寸堅鋼鐵琢成綺羅叢裏度平生有時稚子敲成釣
釣得魚兒便作羮
　　　春詞　　　　　　　　　　(元/)胡天游
緑窓紅燭製春衣宫様花紗要入時玉手怕裁雙鳯破
并刀欲下更遲遲
　　　理繡　　　　　　　　　　(元/)楊維楨
揀得金針出象筒鴛鴦雙刺扇羅中却嗔昨夜狸奴惡
抓亂金牀五色絨
　　　　宫中詞　　　　　　　　　(元/)張　昱
　延華閣下日如年除是當番到御前尋出塗金香墜子
　安排衣線撚春綿
　　　　題月下裁衣圖　　　　　　(明/)陳　繼
　香幃風卷月團團睡起裁衣思萬端秋葉未紅金剪冷
　玉門關外不勝寒
　　　　宫詞　　　　　　　　　　(明/)俞允文
　一承恩澤入蓬萊别賜輕綃稱體裁剪得辟邪新繭子
　並房宫女鬪看來
　
　
　
　
　
　
御定佩文齋詠物詩選巻二百三十一
　欽定四庫全書
御定佩文齋詠物詩選巻二百三十二
　　佛寺類
　　　五言古
　　　　開善寺法㑹　　　　　　　(梁/)蕭　統
　棲烏猶未翔命駕岀山莊詰屈登馬嶺回互入羊腸稍
　看原藹藹漸見岫蒼蒼落星埋逺樹新霧起朝陽隂池
　宿早鴈寒風催夜霜兹地信閒寂清曠惟道塲玉樹琉
　璃水羽帳鬱金牀紫柱珊瑚地神幢明月璫牽蘿下石
　磴攀桂陟松梁澗斜日欲隱煙生樓半藏千祀終何邁
　百代歸我皇神功照不極睿鏡湛無方法輪明暗室慧
　海渡慈航塵根久未洗希霑垂露光
　　　　逰光宅寺詩應令　　　　　(梁/)簡文帝
　陪逰入舊豐雲氣鬱青蔥紫陌垂青栁輕槐拂慧風八
　泉光綺樹四柱曖臨空翠網隨煙碧丹花共日紅方欣
　大雲溥慈波流淨宫
　　　奉和往虎窟山寺　　　　　(梁/)陸　罩
雞鳴動睟駕柰苑睠晨逰朱鑣陵九達青蓋出層樓歲
華滿芳岫虹彩被春洲葆吹臨風逺旌羽映九斿喬枝
隱脩逕曲澗聚輕流徘徊花草合瀏亮鳥聲遒金盤響
清梵涌塔應鳴桴慧雲方靡靡法水正悠悠實歸徒荷
教信解愧難酬
　　　奉和往虎窟山寺　　　　　(梁/)王　冏
美境多勝跡道塲實兹地造化本靈竒人功兼製置房
廊相映屬階閣並殊異髙明畱睿賞清淨穆神思豫逰
窮嶺歴藉此方春至野花奪人眼山鶯紛可喜風景共
鮮華水石相輝媚法像無塵染真僧絶名利陪遊既伏
心聞道方刻意
　　　仰同令君攝山棲霞寺山房夜坐六韻
　　　　　　　　　　　　　　　(陳/)徐孝克
戒壇青石路靈相紫金峰影盡皈依鴿餐迎守䕶龍晨
朝宣寳偈寒夜斂疎鐘雞蘭靜含握仁智獨從容五禪
清慮表七覺蕩心封願言於此處攜手屢相逢
　　　靜卧棲霞寺房望徐祭酒　　(陳/)江　總
絶俗俗無侣脩心心自齋連崖夕氣合虚宇宿雲霾卧
藤新接户欹石久成階樹聲非有意禽戲似忘懷故人
市朝狎心期林壑乖惟憐對芳杜可以為吾儕
　　　經始興廣果寺題愷法師山房　江　總
息舟候香埠悵别在寒林竹近交枝亂山長絶逕深輕
飛入定影落照有疎隂不見投雲狀空畱折桂心
　　　和崔侍中從駕經山寺　　(北齊/)蕭　慤
鉤陳夜警徼河漢曉縱横逰騎騰文馬前驅轉翠旌野
禽喧曙色山樹動秋聲雲表金輪見巖端畫栱明塔疑
從地湧蓋似積香成泉髙下澑急松古上枝平儀台多
壯思麗藻蔚緣情自嗤非照乗何以繼連城
　　　雲居寺髙頂　　　　　　(北周/)王　褎
中峰雲已合絶頂日猶晴邑居隨望近風煙對眼生
　　　謁慈恩寺題奘法師房　　　(唐/)太　宗
停軒觀福殿遊目眺皇畿法輪含日轉花蓋接雲飛翠
煙香綺閣丹霞光寳衣旛虹遥合彩空外迥分暉蕭然
登十地自得㑹三歸
　　題終南翠微寺空上人房　　　(唐/)孟浩然
翠微終南裏雨後宜返照閉闗久沈冥杖䇿一登眺遂
造幽人室始知靜者妙儒道雖異門雲林頗同調兩心
相喜得畢景共談笑暝還髙窗眠時見逺山燒緬懷赤
城標更憶臨海嶠風泉有清音何必蘇門嘯
　　　宿天竺寺　　　　　　　　(唐/)陶　翰
松柏亂巖口山西微徑通天開一峰見宮闕生虚空正
殿倚霞壁千樓標石叢夜來猿鳥静鐘梵寒雲中岑翠
暎湖月泉聲雜谿風心超諸境外了與懸解同明發氣
候改起視長崖東湖色濃蕩漾海光漸曈曚葛仙跡尚
在許氏道猶崇獨往古來事幽懷期二公
　　　逰天竺寺　　　　　　　　(唐/)崔　顥
晨登天竺山山殿朝陽曉厓泉爭噴薄江岫相縈繞直
上孤頂髙平看衆峰小南州十二月地煖冰雪少青翠
滿寒山藤蘿覆冬沼花龕瀑布側青壁石林杪鳴鐘集
人天施飯聚猿鳥洗意歸清淨澄心悟空了始知世上
人萬物一何擾
　　　藍田山石門精舍　　　　　(唐/)王　維
落日山水好漾舟信歸風探竒不覺逺因以緣源窮遥
愛雲木秀初疑路不同安知清流轉偶與前山通捨舟
理輕䇿果然惬所適老僧四五人逍遥䕃松柏朝梵林
未曙夜禪山更寂道心及牧童世事問樵客暝宿長林
下焚香卧瑶席澗芳襲人衣山月暎石壁再尋畏迷誤
明發更登歴笑謝桃源人花紅復來覿
　　　至閒居精舍呈正上人　　　(唐/)儲光羲
太室三招提其趣皆不同不同非一趣况是天游宫雙
嶺前夾門閣道復橫空寳坊若花積宛轉不可窮流泉
自成池青松信饒風秋晏景氣迥晶明丹素功近將隱
者鄰逺與西山通大師假慧照念以息微躬
　　　同羣公題中山寺　　　　　(唐/)髙　適
平原十里外稍稍雲巖深遂及清淨所都無人世心名
僧既禮謁髙閣復登臨石壁倚松逕山田多栗林超遥
盡巘㟧逼側仍嶇􁃓吾欲休世事於焉聊自任
　　　青龍寺曇壁上人院集　　　(唐/)裴　廸
靈境信為絶法堂出塵氛自然成髙致向下看浮雲迤
邐峰岫列參差閭井分林端逺堞見風末疎鐘聞吾師
久禪寂在世超人羣
　　　題鶴林寺　　　　　　　　(唐/)綦母濳
道門隱形勝向背臨層霄松覆山殿冷花藏谿路遥珊
珊寳旛挂焰焰明燈燒遲日半空谷春風連上潮少憑
水木興暫令身心調願謝㩦手客兹山禪誦饒
　　　送崔十二遊天竺寺　　　　(唐/)李　白
遥聞天竺寺夢想懷東越每年海樹霜桂子落秋月送
君遊此地已屬流芳歇待我來歲行相隨浮溟渤
　　　與從姪杭州刺史良逰天竺寺　李　白
挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化㺯水窮清幽疉嶂
隔遥響當軒寫歸流詩成傲雲月佳趣滿呉洲
　　　安州般若寺水閣納凉喜遇薛員外乂
　　　　　　　　　　　　　　　　李　白
翛然金園賞逺近含晴光樓臺成海氣草木皆天香忽
逢青雲士共解丹霞裳水退池上熱風生松下凉吞討
破萬象褰窺臨衆芳而我遺有漏與君用無方心垢都
已滅永言題禪房
　　　岀闗經華嶽寺訪法華雲公　(唐/)岑　參
野寺聊解鞍偶見法華僧開門對西嶽石壁青崚層竹
徑厚蒼苔松門盤紫藤長廊列古畫髙殿懸孤燈五月
山雨熱三峰火雲蒸側聞樵人言深谷猶積冰久願尋
此山至今嗟未能謫官忽東走王程苦相仍欲去戀雙
樹何由窮一乘月輪吐山郭夜色空清澄
　　　聞崔十二侍御灌口夜宿報恩寺
　　　　　　　　　　　　　　　　岑　參
聞君尋野寺便宿支公房谿月冷深殿江雲擁廻廊然
燈松林靜煮茗柴門香勝事不可接相思幽興長
　　　題華嚴寺瓌公禪房　　　　　岑　參
寺南㡬十峰峰翠晴可掬朝從老僧飯昨日崖口宿錫
杖倚孤松繩牀映深竹東谿草堂路來往行自熟生事
在雲山誰能復羈束
　　　遊龍門奉先寺　　　　　　(唐/)杜　甫
已從招提逰更宿招提境隂壑生靈籟月林散清影天
闕象緯逼雲卧衣裳冷欲覺聞晨鐘令人發深省
　　　題棲霞寺　　　　　　　　(唐/)張　暈
躋險入幽林翠微含竹殿泉聲無休歇山色時隠見潮
來雜風雨梅落成霜霰一從方外遊頓覺塵心變
　　　奉陪蕭使君入鮑達洞尋靈山寺
　　　　　　　　　　　　　　　(唐/)劉長卿
山居秋更鮮秋江相映碧獨臨滄洲路如待挂帆客遂
使康樂侯披榛著雙屐入雲開嶺道永日尋泉脈古寺
隱青冥空中寒磬夕蒼苔絶行逕飛鳥去無跡樹杪下
歸人水聲過幽石任情趣愈逺移歩竒屢易蘿木靜蒙
蒙風煙深寂寂徘徊未能去畏共桃源隔
　　　莊嚴精舍逰集　　　　　　(唐/)韋應物
良逰因時暇乃在西南隅綠煙凝層城豐草滿通衢精
舍何崇曠煩跼一𢎞舒架虹施廣䕃構雲眺八區即此
塵境逺忽聞幽鳥殊新林泛景光叢綠含露濡永日亮
難遂平生少歡娱誰能遽還歸幸與髙士俱
　　　行寛禪師院　　　　　　　　韋應物
北望極長廊斜扉掩叢竹亭午一來尋院幽僧亦獨唯
聞山鳥啼愛此林下宿
　　　逰終南龍池寺　　　　　　(唐/)孟　郊
飛鳥不到處僧房終南巔龍在水長碧雨開山更鮮歩
出白日上坐依清谿邊地寒松桂短石險道路偏晚磬
送歸客數聲落遥天
　　　偶逰石盎僧舍　　　　　　(唐/)杜　牧
敬岑草浮光句沚水解脈悒鬱乍怡融凝嚴忽頹坼梅
纇煖眠酣風緒和無力鳬浴漲汪汪雛嬌邨羃羃落日
美樓臺輕煙飾阡陌瀲綠古津逺積潤苔基釋孰謂漢
陵人來作江汀客載筆念無能捧籌慙所畫任轡偶追
閒逢幽果遭適僧語淡如雲塵事繁堪織今古㡬輩人
而我何能息
　　　同曼叔逰菩提寺　　　　　(宋/)韓　維
髙城如破崖寺帶喬木古禪房掩清晝佛畫剥寒雨荒
池野蔓合濁水佳蓮吐蕭條聫騎遊澹泊對僧語秋風
日夕好勝事從此數
　　　端午遍逰諸寺得禪字　　　(宋/)蘇　軾
肩輿任所適遇勝輙畱連焚香引幽歩酌茗開淨筵微
雨止還作小窗幽更妍盆山不見日草木自蒼然忽登
最髙塔眼界窮大千卞峰照城郭震澤浮雲天深沈既
可喜曠蕩亦所便幽尋未云畢墟落生晚煙歸來記所
歴耿耿清不眠道人亦未寢孤燈同夜禪
　　　峽山寺　　　　　　　　　　蘇　軾
天開清逺峽地轉凝碧灣我行無遲速攝衣歩孱顔山
僧本幽獨乞食况未還雲確水自舂松門風為闗石泉
解娯客琴筑鳴空山佳人劒翁孫逰戲暫人間忽憶嘯
雲侣賦詩畱玉環林深不可見霧雨霾髻鬟
　　　香積寺　　　　　　　　　(宋/)文　同
道險轉詰曲山深愈巑岏行松耳目清入竹襟䄂寒殿
閣紅芙蓉嵓巒碧琅玕髙僧把金字擁衲對雲看
　　　妙光菴　　　　　　　　　(宋/)孫　覿
孤煙抱水邨落日滿雲樹亂山如連環楊栁是門處青
繚竹谿灣翠㸃苔石路鐘魚寂無聲白日掩僧户茗椀
酌雲腴香篆擢煙縷坐穩不知夕炯炯山月吐
　　　過報徳菴　　　　　　　　(宋/)劉子翬
循谿踏危矼路入篔簹隖森森翠櫺間一榦横清雨茶
煙日月靜石壁軒扉古盡兹北山傍小勝無遺取
　　　落星寺　　　　　　　　　(宋/)朱　子
浩浩長江水東逝無停波及此一回薄湖平煙浪多孤
嶼屹中川層臺起周阿晨望愛明滅夕游驚蕩磨極目
青冥茫回瞻碧嵯峨不復車馬迹惟聞榜人歌我願辭
世紛兹焉老漁蓑㑹有滄浪子鳴舷夜相過
　　　臨谿寺　　　　　　　　　(宋/)范成大
萬山遶竮竛二水奔澒洞亭亭林中寺金碧燦櫩棟觧
鞍得蒲團卧受瓦爐供少捐一炊頃暫作百年夢無人
自驚覺幽禽正清哢倦客如殘僧無力供世用此行端
為山紫翠迭迎送漱井出門去驚塵撲飛鞚
　　　少林　　　　　　　　　　(金/)元好問
雲林入清深禪房坐蕭爽澄泉潔餘習髙鳥喚長往我
無𤣥豹姿謾有紫霞想回首山中雲靈芝日應長
　　　逰雲水菴　　　　　　　　(元/)劉　因
乗春奮幽潛觀化登丘山哀淙聞逺壑息駕思雲闗墾
石密松桂結屋珍茅管生煙紛漠漠激流散潺潺山石
浮夀色澗木榮歡顔覽物有真意撫節驚循環悠然千
載情儼若盤石間眷焉欲晤語古人何當還
　　　宿福海寺　　　　　　　　(元/)戴表元
斲巖蒼龍角汲流紫雲根道人不絶俗自然無耳喧屋
脊挂脩嶺一日過千轅此中但髙卧松風有清言聼之
亦無有風定松在門炊成我欲去獨鶴鳴朝暾
　　　慶夀僧舍即事　　　　　　(元/)趙孟頫
白雨映青松蕭颯灑朱閣稍覺暑氣銷微凉度疎箔客
居秋寺古心跡俱寂寞夕蟲鳴階砌孤螢炯叢薄展轉
懷故鄉時聞風鳴鐸
　　　至正已亥四月廿二日宿翠峰禪室登畱雲閣
　　　　數日與淨蓮公　　　　　(元/)髙克恭
米老天機清夢入煙雲窟山河大地影玻瓈鏡中出任
自選勝塲莫浪翻墨汁今於西湖濵割取南半壁
　　　宿棲眞院分韻得獨字　　　(元/)于　石
空翠冷滴衣石蘚滑吾足偶隨白雲去棲此林下屋樓
影挂斜陽鐘聲出深竹山僧老面壁誰與伴幽獨分我
雲半間欹枕聼飛瀑
　　　再遊石壁寺　　　　　　　　于　石
曾為石壁逰更借僧房宿樓閣倚林腰谿山醒塵目敲
門尋舊僧清響應林谷老僧不厭客分我雲半屋禪月
豈後身尚餘詩滿腹疑我亦荀鶴再與賦漢牧汲井晝
煮茶洗鉢夜分粥山空人語寂邀我入深竹獨抱無絃
琴不唱浮生曲月樹影參差風灘聲斷續翛然出塵表
身世轉幽獨明朝出山去無言笑相矚江上石牛眠秋
草為誰綠
　　　題雲菴　　　　　　　　　(元/)李　存
夜宿雲菴中白雲滿牀頭客來雲不語客去雲不畱明
日在山下白雲何處求
　　　福山菴　　　　　　　　　(元/)黃清老
晨光海上來雲氣升萬壑雞鳴落花中殘鐘度城郭菴
僧戴星出我自飯藜藿寧知天地心但有山水樂書燈
夜揺動霧氣侵几閣開扉得新月欲掩見棲雀煙霞暫
相違筆硯庶有託但畱松間雪付與雙白鶴庭柯換故
葉林竹脫新籜何日芝草開拏舟赴前約
　　　過廣福寺石屏山房懷曾子白脩撰陳伯清侍
　　　　講　　　　　　　　　　(元/)陳　髙
游行滯春雨憩息依禪林寺門閉寥闃崖石聳嶔崟幽
禽飛復止脩竹何森森賞寂屏塵慮觀空起遐心分榻
坐雲影廵廊歩晚隂緬懷玉堂彦曾此共登臨惆悵撫
遺跡石徑蒼苔深
　　　遊惠山寺　　　　　　　　(元/)鄭元祐
百里盡平壤兹山忽中蟠谽谺得宏深紆徐納平寛僧
坊隱其腹崇構居桓桓立神衛觚稜緣雲置闌干我來
𤣥冬交榜舟起微瀾天連黃沙白露委青林丹地無車
馬塵松筠政堅完蒼然後彫意彼此不厭看稍稍渉其
厓探深汲清寒恭惟桑苧翁出處良獨難帝青九萬里
冥飛見脩翰空畱雪泥跡莫究清淨觀煮茗滌煩暑晏
然有餘歡
　　　同子充濬仲遊北山夜宿覺慈院
　　　　　　　　　　　　　　　(元/)戴　良
窮年厭喧囂今晨惬㳺衍豈伊清曠懷直為朋知展指
塗陽已升入谷光未顯渉流既百折尋山亦千轉停䇿
樹頻倚攀林芳屢搴路夷始出幽山暝復凌緬佛廬既
棲薄僧榻聊息偃地僻心自怡俗逺慮乃遣明發有佳
趣勝處將歴踐
　　　楞伽寺得月臺　　　　　　(元/)僧宗衍
月出湖水湄清輝映林屋山明秋樹靜照見幽鳥宿開
門誰遣入俯磵近可掬道人猶未眠經聲出深竹
　　　晨詣祥符寺　　　　　　　(明/)劉　基
上馬雞始鳴入寺鐘未歇草際起微風林端淡斜月僧
房湛幽寂假寐待明發松徑斷無人經聲在清樾
　　　南峰寺　　　　　　　　　(明/)髙　啓
樵歸衆山昏天峰尚餘景欲投石門宿更度西南嶺逺
聞雲間鐘蘿徑入寺永懸燈照靜室一禮支公影鳥鳴
澗壑空泉響窗户冷對此問山僧何如沃洲境
　　　楞伽寺　　　　　　　　　　髙　啓
夕陽西下嶂返照東湖水來尋古寺游楓葉秋㡬里叩
門山猿驚維馬林鳥起鐘聲出煙去半落漁舟裏楞伽
義未曉塵累方自耻欲打塔銘碑從僧乞山紙
　　　過雲巖(在虎丘寺/)　　　　　(明/)張　羽
逶迤度前峰到寺行屢歇齋庖竹外煙汲路松間雪覩
水悟真源聞香解禪悦欲共老僧言相對還無説
　　　衍上人蕭然齋　　　　　　(明/)徐　賁
髙林灑繁露閒齋自翛然俄聞一葉墜應我琴中絃野
水寒欲淺遥岑秋更妍清晨理梵罷窗扉靄餘煙
　　　金雞巖僧室　　　　　　　(明/)林　鴻
逺公青蓮宇百尺構雲闕一徑入松蘿山泉濯苔髪石
房彈玉琴清響在林樾夜來滄海寒夢遶波上月微吟
白雲篇髙興了未輟未能悟聲聞安得離言説
　　　宿黃梅五祖寺　　　　　　　林　鴻
佛祖説法處迥與諸天鄰珠宮歴浩劫桂殿餘真身登
攀訪靈異禮謁知宿因地逺泉石怪人閒猿鳥馴松杉
覆窗户濕竹清衣巾花雨出深夜天香來暮春久知簮
組妄思與緇錫親所希慧燈影為余照迷津
　　　宿夾江寺　　　　　　　　(明/)方孝孺
窗開覺山近院凉知雨足淡月透疎櫺流螢度深竹心
空慮仍澹神清夢難熟起坐佛燈前閒抽易書讀
　　　遊君山寺　　　　　　　　(明/)薛　瑄
為愛湖中山遂尋山下路躋攀轉幽邃澗谷亦回互石
磴足莓苔青林雜煙霧前行如有窮嵐嶺乍分布招提
壓重湖千里周一顧孤峰四無根形氣自依附山僧復
導我窈窕更徐歩疎籬野蔓懸老圃寒泉注徑轉山房
深重與絶境遇白雲簷外生清風竹間度庭花雜無名
歲晏色猶故澄心得妙觀忘言契良晤愛此林壑清遂
薄塵俗務重來待何時尚子畢嫁娶
　　　天界寺　　　　　　　　　(明/)蔡　羽
秋晨慕虚覽梵宇謝埃鬱前壠未及踰中林庶欵述入
門躡颼飅循隩多扃鐍紫院隂霞興瑶階錦苔出問柏
知僧年藉花䕃佛日晝憩夕忘返神恬形寡役懴往坐
獨冥玩空麈徐拂終寓豈不歡旋輿未能釋
　　　秋夜宿東白啓師方丈　　　(明/)沈　遇
竹梧滿秋庭蕭蕭凉氣早孤燈照跏趺髙僧坐來曉風
清鶴夢醒雲淡鐘聲杳塵事永相忘心空衆緣了
　　　宿牛首寺　　　　　　　　(明/)陳　鐸
到寺萬緣絶蕭然宿峰頂蒼蒼野色新漠漠秋煙暝相
期話三生夜坐石根冷微凉入虚闌老鶴語桐井支郎
翻經處松子落古鼎白露下髙空濕雲壓幽境望極巔
厓前寒籬眇邨徑談久明月來照我天地靜自汲石泉
水同僧瀹佳茗天風在林末空翠散復整一乗演微機
開豁自慙省疎竹何蕭蕭雲房亂燈影
　　　自茶磨入治平寺　　　　　(明/)程嘉燧
日昃山路閒林木紛如結環溝引湖流經橋見曲折路
枉寺門出髙榆對森列連岡亘城隄玦斷宛當闑斜日
射山翠玲瓏暎松徹香氣行客聞心閒忘分别
　　　過髙峰菴　　　　　　　　(明/)呉鼎芳
林廻覺路枉路枉亦自適光風不作寒吹煙半晴濕澗
春多異芳嶺月少行跡犬吠空山雲山僧杖藜出
　　　棲雲寺　　　　　　　　　(明/)徐　􁏕
出自東郊門蘿徑轉幽邃刹影入層雲雞聲落空翠鐘
響答松濤爐煙和花氣斜日下遥岑殘僧獨歸寺
　　七言古
　　　大覺髙僧蘭若　　　　　　(唐/)杜　甫
巫山不見廬山逺松林蘭若秋風晚一老猶鳴日暮鐘
諸僧尚乞齋時飯香爐峰色隱晴湖種杏仙家近白榆
飛鍚去年啼邑子獻花何日許門徒
　　　題台州隱靜寺　　　　　　(唐/)王　建
隱靜靈山寺天鑿杯渡飛來建巖壑五峰直上挿銀河
一澗當空瀉寥廓崆峒黯淡碧琉璃白雲吞吐紅蓮閣
不知勢壓天㡬重鐘聲常在月中落
　　　和丁寳臣遊甘泉寺　　　　(宋/)歐陽脩
江上孤峰蔽綠蘿縣樓終日對嵯峨叢林已廢姜祠在
事迹難尋楚語訛空餘一派寒巖側澄碧泓渟涵玉色
野僧豈解惜清泉蠻俗那知為勝迹西陵老令好尋幽
時共登臨向此遊欹危一徑穿林樾盤石蒼苔畱客歇
山深雲日變隂晴澗柏巖松度歳青谷裏花開知地煖
林間鳥語作春聲依依渡口夕陽時却望層巒在翠微
城頭暮鼓休催客更待橫江㺯月歸
　　　二十七日自陽平至斜谷宿於南山中蟠龍寺
　　　　　　　　　　　　　　　(宋/)蘇　軾
横槎晚渡碧澗口騎馬夜入南山谷谷中暗水響瀧瀧
嶺上疎星明煜煜寺藏巖底千萬仞路轉山腰三百曲
風生飢虎嘯空林月黒驚麏竄脩竹入門突兀見深殿
照佛青熒有殘燭媿無酒食待逰人旋斫杉松煮谿䔩
板閣獨眠驚旅枕木魚曉動隨僧粥起觀萬瓦鬱參差
目亂千巖散紅綠門前商賈負椒荈山後咫尺連巴蜀
何時歸耕江上田一夜心逐南飛鵠
　　　自普照逰二菴　　　　　　　蘇　軾
長松吟風晚雨細東菴半掩西菴閉山行盡日不逄人
裛裛野梅香入袂居僧笑我戀清景自厭山深岀無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
　　五言律
　　　逰梵宇三覺寺　　　　　　(唐/)王　勃
杏閣披青磴琱臺控紫岑葉齊山路狹花積野壇深蘿
幌棲禪影松門聼梵音遽忻陪妙躅延賞滌煩襟
　　　陪潤州薛司空丹徒桂明府逰招隱寺
　　　　　　　　　　　　　　　(唐/)駱賔王
共尋招隱寺初識戴顒家還依舊泉壑應改昔雲霞緑
竹寒天筍紅蕉臘月花金繩儻畱客為繫日光斜
　　　夏日逰暉上人房　　　　　(唐/)陳子昂
山水開精舍琴歌列梵筵人疑白樓賞地似竹林禪對
户池光亂交軒巖翠連色空今已寂乘月㺯澄泉
　　　奉和聖製同皇太子遊慈恩寺應制
　　　　　　　　　　　　　　　(唐/)沈佺期
肅肅蓮花界熒熒貝葉宫金人來夢裏白馬出城中湧
塔初從地焚香欲徧空天歌應春籥非是為春風
　　　逰少林寺　　　　　　　　　沈佺期
長歌逰寳地徙倚對珠林鴈塔丹青古龍池歲月深紺
園澄夕霽碧殿下秋隂歸路煙霞晚山蟬處處吟
　　　樂城白鶴寺　　　　　　　　沈佺期
碧海開龍藏青雲起鴈堂潮聲迎法鼓雨氣濕天香樹
接前山暗谿承瀑水凉無言謫居逺清靜得空王
　　　遊韶州廣界寺　　　　　　(唐/)宋之問
影殿臨丹壑香臺隱翠霞巢飛含象鳥砌蹋雨空花寳
鐸揺初霽金池映晚沙莫愁歸路逺門外有三車
　　　奉和聖製閏九月九日登莊嚴總持二寺閣
　　　　　　　　　　　　　　　　宋之問
閏月再重陽仙輿歴寳坊帝歌雲稍白御酒菊猶黃風
鐸喧行漏天花拂舞行豫遊多景福梵宇日生光
　　　幸岳寺應制　　　　　　　　宋之問
暫幸珠筵地俱憐石瀨清汎流張翠幕拂迥挂紅旌雅
曲龍調管芳樽蟻泛觥陪歡玉座晚復得聼金聲
　　　宿雲門寺閣　　　　　　　(唐/)孫　逖
香閣東山下煙花象外幽懸燈千嶂夕巻幔五湖秋畫
壁餘鴻鴈紗窗宿斗牛更疑天路近夢與白雲逰
　　　同皇甫兵曹天宮寺浴室新成招友人賞㑹
　　　　　　　　　　　　　　　(唐/)宼　坦
溫室歡初就蘭交託勝因共聼無漏法兼濯有為塵水
潔三空性香霑四大身清心多善友頌徳慰同人
　　　題義公禪房　　　　　　　(唐/)孟浩然
義公習禪處結構依空林户外一峰秀階前衆壑深夕
陽連雨足空翠落庭隂看取蓮花淨方知不染心
　　　宿立公房　　　　　　　　　孟浩然
支遁初求道深公笑買山何如石巖趣自入户庭間苔
澗春泉滿蘿軒夜月閒能令許𤣥度吟卧不知還
　　　逰景光寺　　　　　　　　　孟浩然
龍象經行處山腰度石闗屢迷青嶂合時愛綠蘿閒宴
息花林下髙談竹嶼間寥寥隔塵事疑是入雞山
　　　江夏陪長史叔及薛明府宴興徳寺南閣
　　　　　　　　　　　　　　　(唐/)李　白
紺殿横江上青山落鏡中岸廻沙不盡日映水成空天
樂流香閣蓮舟颺晚風恭陪竹林宴畱醉與陶公
　　　宿龍興寺　　　　　　　　(唐/)綦母潛
香刹夜忘歸松清古殿扉燈明方丈室珠繫比丘衣白
月傳心淨青蓮喻法微天花落不盡處處鳥銜飛
　　　題靈隱寺山頂禪院　　　　　綦母潛
招提此山頂下界不相聞塔影挂清漢鐘聲和白雲觀
空靜室掩行道衆香焚且駐西來駕人天日未曛
　　　過香積寺　　　　　　　　(唐/)王　維
不知香積寺數里入雲峰古木無人徑深山何處鐘泉
聲咽危石日色冷青松薄暮空潭曲安禪制毒龍
　　　登辨覺寺　　　　　　　　　王　維
竹徑從初地蓮峰出化城窗中三楚盡林外九江平嫩
草承趺坐長松響梵聲空居法雲外觀世得無生
　　　過感化寺曇興上人山院　　　王　維
暮持笻竹杖相待虎谿頭催客聞山響歸房逐水流野
花叢發好谷鳥一聲幽夜坐空林寂松風直似秋
　　　登少室山寺　　　　　　　(唐/)褚朝陽
飛閣青霞裏先秋獨早凉天花映窗近月桂拂簷香華
嶽三峰小黃河一帯長空聞指歸路煙處有垂楊
　　　逰感化寺曇興上人山院　　(唐/)裴　廸
不逺灞陵邉安居向十年入門穿竹徑畱客聼山泉鳥
囀深林裏心閒落照前浮名竟何益從此願棲禪
　　　登總持閣　　　　　　　　(唐/)岑　參
髙閣逼諸天登臨近日邊晴開萬井樹愁看五陵煙檻
外低秦嶺窗中小渭川早知清淨理常願奉金仙
　　　山寺　　　　　　　　　　(唐/)杜　甫
野寺殘僧少山園細路髙麝香眠石竹鸚鵡啄金桃亂
水通人過懸崖置屋牢上方重閣晚百里見纎毫
　　　題元武禪師屋壁　　　　　　杜　甫
何年顧虎頭滿壁畫滄洲赤日石林氣青天江海流錫
飛常近鶴杯渡不驚鷗似得廬山路真隨惠逺遊
　　　後逰脩覺寺　　　　　　　　杜　甫
寺憶曾遊處橋憐再渡時江山如有待花栁更無私野
潤煙光薄沙暄日色遲客愁全為減捨此復何之
　　　望兜率寺　　　　　　　　　杜　甫
樹密當山徑江深隔寺門霏霏雲氣重閃閃浪花翻不
復知天大空餘見佛尊時應清盥罷隨喜給孤園
　　　上牛頭寺　　　　　　　　　杜　甫
香山意不盡袞袞上牛頭無復能拘礙真成浪出遊花
濃春寺靜竹細野池幽何處鶯啼切移時獨未休
　　　和裴廸登新津寺寄王侍郎　　杜　甫
何限倚山木吟詩秋葉黃蟬聲集古寺鳥影度寒塘風
物悲遊子登臨憶侍郎老夫貪佛日隨意宿僧房
　　　已上人茅齋　　　　　　　　杜　甫
已公茅屋下可以賦新詩枕簟入林僻茶瓜畱客遲江
蓮揺白羽天棘蔓青絲空忝許詢輩難酬支遁辭
　　　題破山寺後院　　　　　　(唐/)常　建
清晨入古寺初日照髙林曲徑通幽處禪房花木深山
光恱鳥性潭影空人心萬籟此俱寂惟聞鐘磬音
　　　奉陪韋潤州過鶴林寺　　　(唐/)李嘉祐
野寺江城近雙旌五馬過禪心超忍辱梵語問多羅松
竹閒僧老雲煙晚日和寒塘歸路轉清磬隔微波
　　　宿北山禪寺蘭若　　　　　　劉長卿
上方鳴夕磬林下一僧還密行傳人少禪心對虎閒青
松臨古路白日滿寒山舊識窗前桂經霜更待攀
　　　題精舍寺　　　　　　　　(唐/)錢　起
勝景不易遇入門神頓清房房占山色處處分泉聲詩
思竹邉得道心松下生何時來此地擺落世間情
　　　題僧房　　　　　　　　　(唐/)韓　翃
披衣聞客至闗鎖此時開鳴磬夕陽盡捲簾秋色來名
香連竹徑清梵出花臺身在心無住他方到㡬廻
　　　題龍興寺澹師房　　　　　　韓　翃
雙林彼上人詩興轉相親竹裏經聲晚門前山色春卷
簾苔㸃淨下筯藥苖新記取無生理歸來問此身
　　　同中書劉舍人題青龍上方　　韓　翃
西掖歸來後東林靜者期逺峰春雪裏寒竹暮天時笑
説金人偈閒聼寳月詩更憐茶興在好出下方遲
　　　題慈恩寺竹院　　　　　　　韓　翃
千峰對古寺何異到西林幽磬蟬聲下閒窗竹翠隂詩
人謝客興法侣逺公心寂寂爐煙裏香花欲暮深
　　　雙山過信公所居　　　　　(唐/)包　佶
遥禮前朝塔微聞後夜鐘人間第四祖雲裏一雙峰積
雨封苔徑多年亞石松傳心不傳法誰可繼髙蹤
　　　題雲際寺上方　　　　　　(唐/)盧　綸
松髙蘿蔓輕中有石牀平下界水常急上方燈自明空
門不易起初地本無程廻歩忽山盡萬緣從此生
　　　春日陪李庶子遵善寺東院曉望
　　　　　　　　　　　　　　　　盧　綸
映竹水田分當山起鴈羣陽峰髙對寺隂井下通雲雪
盡惟看鶴花時此見君由來禪誦地多有謝公文
　　　慈恩寺暕上人房招耿拾遺　(唐/)李　端
悠然對惠逺共結故山期汲井樹隂下閉門亭午時地
閒花落厚石淺水流遲願與神仙客同來事本師
　　　宿禪智寺上方演大師院　　(唐/)崔　峒
石林髙㡬許金刹在中峰白日空山梵清霜後夜鐘竹
窗廻翠壁苔徑入寒松幸接無生法疑心怯所從
　　　同韓員外宿雲門寺　　　　(唐/)嚴　維
小嶺路雖近仙郎此夕過潭空觀月定澗靜見雲多竹
翠煙深色松聲雨㸃和萬緣俱不有對境自垂蘿
　　　鄱陽大雲寺一公房　　　　(唐/)顧　况
盡日陪逰處斜陽竹院清定中觀有漏言外證無生色
界聊傳法空門不用情欲知相去近鐘鼓兩聞聲
　　　題招提寺　　　　　　　　(唐/)戎　昱
招提精舍好石壁向江開山影水中盡鳥聲天上來一
燈傳歳月深院長莓苔日暮雙林磬泠泠送客回
　　　逰瀑泉寺　　　　　　　　(唐/)于　鵠
日斜尋未遍古木寺髙低粉壁猶遮嶺朱樓尚隔谿廚
窗通澗䑕殿脊立山雞更有無人處明朝獨向西
　　　題山寺　　　　　　　　　(唐/)劉　商
扁舟水淼淼曲岸復長塘古寺春山上登樓憶故鄉雲
煙横極浦花木擁廻廊更有思歸意晴明陟上方
　　　題橫山寺　　　　　　　　(唐/)戴叔倫
偶入横山寺湖山景最幽露涵松翠濕風湧浪花浮老
衲供茶盌斜陽送客舟自緣歸思促不得更遲畱
　　　逰少林寺　　　　　　　　　戴叔倫
歩入招提路因之訪道林石龕蒼蘚積香徑白雲深雙
樹含秋色孤峰起夕隂屧廊行欲徧回首一長吟
　　　西郊蘭若　　　　　　　　(唐/)羊士諤
雲天宜北户塔廟似西方林下僧無事江清日正長石
泉盈掬冷山實滿枝香寂寞傳心印無言亦已忘
　　　宿誠禪師山房題贈　　　　(唐/)劉禹錫
晏坐白雲端清江直上看來人望金刹講席遶香壇虎
嘯夜林動鼉鳴秋澗寒衆音徒起滅心在定中觀
　　　題潤州甘露寺　　　　　　(唐/)張　祜
千重構横險髙歩出塵埃日月光先見江山勢盡來冷
雲歸水石清露滴樓臺况是東溟上平生意一開
　　　題萬道人禪房　　　　　　　張　祜
何處鑿禪壁西南江上峰殘陽過逺水落葉滿疎鐘世
事靜中去道心塵外逢欲知情不動牀下虎畱蹤
　　　杭州孤山寺　　　　　　　　張　祜
樓臺聳碧岑一境入湖心不雨山長潤無雲水自隂斷
橋荒蘚澀空院落花深猶憶西窗夜鐘聲出北林
　　　題濠州鍾離寺　　　　　　　張　祜
遥遥東郭寺數里占原田逺岫碧光合長淮清派連院
藏歸鳥樹鐘到落帆船唯羨空門叟棲心盡百年
　　　姚巖懐賈島　　　　　　　(唐/)顧非熊
路向姚巖去多行洞壑間鶴聲連隖靜谿色帶邨閒疎
葦秋前渚斜陽雨外山憐君不得見詩思最相闗
　　　同盧校書逰新興寺　　　　(唐/)朱慶餘
山深雲景别有寺亦堪過才子將迎逺林僧氣性和潭
清蒲影定松老鶴聲多豈不思公府其如野興何
　　　與石晝秀才過普照寺　　　　朱慶餘
問人知寺路松竹暗春山潭黒龍應在巢空鶴未還經
年為客倦半日與僧閒更共嘗新茗聞鐘笑語間
　　　宿山寺　　　　　　　　　(唐/)賈　島
衆岫聳寒色精廬向此分流星透疎木走月逆行雲絶
頂人來少髙松鶴不羣一僧年八十世事未曾聞
　　　過靈泉寺　　　　　　　　(唐/)姚　合
偶尋靈跡去幽徑入清氛轉壑驚飛鳥穿山蹋亂雲水
從巖上落谿向寺前分釋子逰何處空堂日漸曛
　　　入靜隱寺途中作　　　　　(唐/)周　賀
亂雲迷逺寺入路認青松鳥道緣巢影僧鞵印露蹤草
煙連野燒谿霧隔霜鐘更遇樵人問猶言過數峰
　　　山寺　　　　　　　　　　(唐/)杜　牧
峭壁引行徑截谿開石門泉飛濺虚檻雲起漲前軒隔
水看來路疎籬見定猿未閒難久住歸去復何言
　　　題揚州禪智寺　　　　　　　杜　牧
雨過一蟬噪飄蕭松桂秋青苔滿階砌白鳥故遲畱暮
靄生深樹斜陽下小樓誰知竹西路歌吹是揚州
　　　恩徳寺　　　　　　　　　(唐/)許　渾
樓臺橫復重猶有半巖空蘿洞淺深水竹廊髙下風晴
山疎雨後秋樹斷雲中未盡平生意孤帆又向東
　　　送僧歸敬亭山寺　　　　　　許　渾
十年劒中路傳盡本師經曉月下黔峽秋風歸敬亭開
門新樹綠登閣舊山青遥想論禪處松隂水一瓶
　　　鬱林寺　　　　　　　　　　許　渾
臺殿冠嵯峨春來日日過水分諸院少雲近上方多衆
籟凝絲竹繁英耀綺羅酒酣詩自逸乗月棹寒波
　　　逰雲際寺　　　　　　　　(唐/)喻　島
澗壑吼風雷香門絶頂開閣寒僧不下鐘定虎常來鳥
啄林梢果鼯跳竹裏苔心源無一事塵界擬休回
　　　題翠微寺　　　　　　　　　喻　島
沿谿又渉嶺始喜到前軒鐘度鳥沉壑殿扃雲濕旛凉
泉墮衆石古木徹疎猿月上僧初定斯逰豈易言
　　　岫禪師南谿蘭若　　　　　　喻　島
錫影配瓶光孤谿照草堂水懸青石磴鐘動白雲牀樹
色含殘雨河流帶夕陽唯應無月夜瞑目見他方
　　　青龍寺僧院　　　　　　　(唐/)劉得仁
常多簮組客非獨看髙松此地堪終日開門見數峰苔
新禽跡少泉冷樹隂重師意如山裏空房曉暮鐘
　　　宿翠微寺　　　　　　　　(唐/)馬　戴
處處松隂滿樵開一徑通鳥歸霜磬盡僧語石樓空積
翠含微月遥泉韻細風經行心不厭憶在故山中
　　　題靜住寺欽用上人房　　　　馬　戴
寺近朝天路多聞玉珮音鑒人開慧眼歸鳥息禪心磬
接星河曙窗連夏木深此中能燕坐何必在雲林
　　　宿靈巖寺　　　　　　　　(唐/)趙　嘏
明月谿頭寺蟲聲滿橘洲倚欄香徑晚移石太湖秋古
樹雲歸盡荒臺水更流無人見惆悵獨上最髙樓
　　　題造微禪師院　　　　　　(唐/)溫庭筠
夜香聞偈後岑寂掩雙扉照竹燈和雪看松月到衣草
堂疎磬斷江寺故人稀惟憶湘南雨春風獨鳥歸
　　　宿輝公精舍　　　　　　　　溫庭筠
禪房無外物清話此宵同林彩水煙裏澗聲山月中橡
霜諸壑霽杉火一爐空擁褐寒更徹心知覺路通
　　　宿澧曲僧舍　　　　　　　　溫庭筠
東郊和氣新芳靄逺如塵客舍停疲馬僧牆畫古人沃
田桑景晚平野菜花春更想嚴家瀨微風蕩白蘋
　　　宿秦僧山齋　　　　　　　　溫庭筠
衡巫路不通結室在東峰歳晚得支遁夜寒逢戴顒龕
燈落葉寺山雪隔林鐘行解無由發曹谿欲施舂
　　　和襲美初冬章上人院　　　(唐/)陸龜䝉
每伴來方丈還如到四禪菊承荒砌露茶待逺山泉畫
古全無跡林寒却有煙相看吟未竟金磬已泠然
　　　逰竹林寺　　　　　　　　(唐/)方　干
得路到深寺幽虚曾識名蘚濃隂砌古煙起暮香生曙
月落松翠石泉流梵聲聞僧說真理煩惱自然輕
　　　題慈雲寺僧院　　　　　　(唐/)李山甫
帝城深處寺樓殿壓秋江紅葉去寒樹碧峰來曉窗煙
霞生淨土苔蘚上髙幢欲問吾師語心猿不肯降
　　　登甘露寺　　　　　　　　(唐/)周　繇
盤江上㡬層峭壁半垂藤殿鎖南朝像龕禪外國僧海
濤舂砌檻山雨灑窗燈日暮疎鐘起聲聲徹廣陵
　　　題山僧院　　　　　　　　(唐/)張　喬
谿路曾來日年多與舊同地寒松影裏僧老磬聲中逺
水清風落閒雲别院通心源若無礙何必更論空
　　　題靈山寺　　　　　　　　　張　喬
樹凉清島寺虚閣敞禪扉四面閒雲入中流獨鳥歸湖
平幽徑近船泊夜燈微一宿秋風裏煙波隔𢷬衣
　　　宿澄泉蘭若　　　　　　　(唐/)鄭　谷
山半古招提空林雪月迷亂流分石上斜漢在松西雲
集寒菴宿猿先曉磬啼此心如了了即此是曹谿
　　　題興善寺　　　　　　　　　鄭　谷
寺在帝城隂清虚勝二林蘚侵隋畫暗茶助越甌深巢
鶴和鐘唳詩僧倚錫吟煙莎後池水前跡杳難尋
　　　書翠巖寺壁　　　　　　　(唐/)曹　松
何年話尊宿瞻禮此堂中入郭非無路歸林自學空濺
瓶雲嶠水逆磬雪川風時說南廬事知師用意同
　　　宿谿僧院　　　　　　　　　曹　松
年少雲谿裏禪心夜更閒煎茶畱靜者靠月坐蒼山露
白鐘尋定螢多户未闗嵩陽有石室何日譯經還
　　　冬日題覺公牛頭蘭若　　　(唐/)李　洞
天寒髙木靜一磬隔川聞鼎水看山汲臺香拂雪焚鶴
歸惟認刹僧歩不離雲石室開禪後輪珠謝聖君
　　　宿山寺　　　　　　　　　(唐/)張　蠙
中峰半夜起忽覺在青冥此界自生雨上方猶有星樓
髙鐘尚逺殿古像多靈好是潺湲水房房伴誦經
　　　題岳州僧舍　　　　　　　(唐/)裴　說
喜到重湖北孤洲横晚煙鷺銜魚入寺鴉接飯隨船松
檜君山迥菰蒲夢澤連與師吟論處秋水浸遥天
　　　宿山寺　　　　　　　　　(唐/)孟　貫
谿山盡日行方聼逺鐘聲入院逢僧定登樓見月生露
垂羣木潤泉落一巖清此景闗吾事通宵寐不成
　　　甘露寺　　　　　　　　　(唐/)孫　魴
寒暄皆有景孤絶畫難行地拱千尋險天垂四面青晝
燈籠鴈塔夜磬徹漁汀最愛僧房好波光滿户庭
　　　宿山房　　　　　　　　　(唐/)李建勲
石窗燈欲盡松檻月還明就枕渾無睡披衣却出行巖
髙泉亂滴林動鳥時驚倏忽山鐘曙喧喧僕馬聲
　　　題聖果寺　　　　　　　　(唐/)僧處黙
路自中峰上盤廻出薜蘿到江呉地盡隔岸越山多古
木叢青靄遥天浸白波下方城郭近鐘磬雜笙歌
　　　題簡然師院　　　　　　　(唐/)僧貫休
機忘室亦空靜與沃洲同惟有半庭竹能生竟日風思
山海月上出定印香終繼後傳衣者還湏立雪中
　　　又和㳺光睦院　　　　　　(宋/)徐　鉉
寺門山水際清淺照孱顔客棹晚維岸僧房猶掩闗日
華穿竹靜雲影過階閒箕踞一長嘯忘懷物我間
　　　題靈山寺　　　　　　　　(宋/)趙　抃
我為靈山好登畱到日曛巖幽餘暑雪鐘冷入秋雲篇
詠唯僧助塵煩與俗分明朝入東棹因得識吾文
　　　題九仙寺　　　　　　　　　趙　抃
墜果春三徑蒸雲晚一軒廊腰廻戰蟻山腹合啼猿泉
淡禽窺影苔深屐印㾗自慚名利者聊免世紛喧
　　　逰水南寺　　　　　　　　(宋/)余　靖
雙刹聳浮雲層軒絶世塵松谿千蓋雨茶圃一旗春夜
梵龕燈暗朝香篆火新暫來猶永日堪羨白蓮人
　　　題淨慧大師禪齋　　　　　(宋/)歐陽脩
巾屨諸方徧莓苔一室前萎花吟次落孤月定中圎齋
鉢都人施談機海外傳時應暮鐘響來度禁城煙
　　　盱眙山寺　　　　　　　　(宋/)林　逋
下傍盱眙縣山崖露寺門疎鐘過淮口一徑入雲根竹
老生虚籟池清見古源髙僧拂經榻茶話到黄昏
　　　同宋復古逰大林寺　　　　(宋/)周敦頤
三月山方煖林花互照明路盤層頂上人在半空行水
色雲含白禽聲谷應清天風拂巾袂縹緲覺身輕
　　　崑山慧聚寺次張祜韻　　　(宋/)王安石
峰嶺互出沒江湖相吐吞園林浮海角臺殿擁山根百
里見漁艇萬家藏水邨地偏來客少幽興祇桑門
　　　獨逰富陽普照寺　　　　　(宋/)蘇　軾
富春真古邑此寺亦唐餘鶴老依喬木龍歸䕶賜書連
筒春水逺出谷曉鐘疎欲繼江潮韻何人為起予
　　　宿雪屏山寺　　　　　　　(宋/)文　同
翠嶺聳雲端巉巉走復蟠客從塵外入僧向畫中看月
上千巖碧風生萬木寒平明惜歸去猶待一憑欄
　　　吉祥院　　　　　　　　　　文　同
欹危一徑通下馬轉深叢便是塵寰外可憐煙隖中脩
篁寒滴雨老柏靜吟風日暮庭前樹歸鴉自遶空
　　　金地寺　　　　　　　　　(宋/)陳　造
側徑﨑嶇去飛蘿次第捫山橫欲無地路轉却逢邨竹
柏圍荒寺莓苔上繚垣殘僧不知客芋火老雲根
　　　化度寺　　　　　　　　　(宋/)孫　覿
失路迷千嶂投林借一枝扣門竹西寺立馬日斜時矍
鑠僧窺户睢盱犬透籬定知嫌不速明日與君辭
　　　翠峰寺　　　　　　　　　(宋/)范成大
來從第九天橘社繫歸船借問翠峰路誰參雪竇禪應
真庭下木說法井中泉公案新翻出諸方一任傳
　　　獨逰虎跑泉小菴　　　　　　范成大
苔徑彎環入茅齋取次成蔓花緣壁起閒草上階生宿
雨松篁色新晴燕雀聲筒泉烹御米聊共老僧傾
　　　慈雲院東閣小憩　　　　　(宋/)陸　㳺
横閣院東偏翛然拂榻眠香濃煙穗直茶嫩乳花圎巖
倚團團桂筒分細細泉憑誰為題版牓作小壺天
　　　之永和小憩資夀寺　　　　(宋/)楊萬里
石子密鋪徑竹莖疎作行不緣憩騶僕㡬失此山房佛
像看都好林花靜自香來湏清興盡歸更借僧牀
　　　龜峰寺　　　　　　　　　(宋/)趙師秀
石路入青蓮來逰出偶然峰髙秋月射巖裂野煙穿螢
冷粘椶上僧閒坐井邊虚堂畱一宿宛似鴈山眠
　　　翠巖寺　　　　　　　　　　　趙師秀
石巖看不見翠色自重重春雨生松葉山風響鐵鐘碑
頑工費墨草嫩鹿添茸住院呉僧老相迎憶舊逢
　　　寳冠寺　　　　　　　　　(宋/)翁　卷
山多猿鳥羣永日絶囂氛一澗水流出㡬房僧共聞拄
笻黏落葉拂石動寒雲誰昔來營此尋碑看記文
　　　石門菴　　　　　　　　　　翁　巻
山到極深處石門為地名嵐蒸空寺壞雪壓小菴清果
落羣猿拾林昏獨虎行一僧何所得髙坐若無情
　　　福州黄檗寺　　　　　　　　翁　卷
天下兩黃檗此中山是真碑看前代刻僧值故鄉人一
宿禪房雨經時客路塵將行更瞻禮十二祖師身
　　　宿寺　　　　　　　　　　(宋/)徐　照
古殿清燈冷虚廊葉掃風揜闗人跡外得句佛香中鶴
睡應無夢僧談必悟空坐驚窗欲曉片月在林東
　　　題衢州石壁寺　　　　　　　徐　照
岸石横生脈平林一里谿衆船寒渡集髙寺逺山齊殘
磬吹風斷眠禽壓竹低自嫌昏黑至難認壁間題
　　　能仁寺　　　　　　　　　　徐　照
寺置有碑傳觀音巖石前殿髙燈燄短山合磬聲圎窗
靜吹寒雪春鳴落夜泉清逰人豈識謂不似秋天
　　　宿寺　　　　　　　　　　(宋/)徐　璣
古木山邊寺深松徑底風獨吟侵夜半清坐雜禪中殿
靜燈光小經殘磬韻空不知清逺夢啼鳥在林東
　　　小寺　　　　　　　　　　(宋/)劉克莊
小寺無蹊徑行時認蘚㾗犬寒鳴似豹僧老瘦于猿澗
水來旋磨山童出閉門城中梅未見已有數枝繁
　　　夜過瑞香菴作　　　　　　　劉克莊
夜深捫絶頂童子旋開扉問客來何暮云僧去未歸山
空聞瀑瀉林黒見螢飛此境惟予愛他人到想稀
　　　水陸寺　　　　　　　　　(宋/)戴復古
長沙沙上寺突兀古樓臺四面水光合一邊山影來静
分僧榻坐晚趂釣船回明日重相約前邨訪早梅
　　　逰青源　　　　　　　　　(宋/)文天祥
空庭横螮蝀斷碣偃龍蛇活火參禪筍真泉透佛茶晚
鐘何處雨春水滿城花夜影燈前客江西七祖家
　　　興福寺　　　　　　　　　(宋/)眞山民
為厭市喧雜攜詩來此吟鳥聲山路靜花影寺門深樓
閣莊嚴界池塘清淨心松風亦好事送客出前林
　　　宿寳勝寺　　　　　　　　　眞山民
苦吟吟未了只向兩廊行月去塔無影風來鐸有聲塵
心隨水淨佛眼共燈明安得雲邊住與僧分此情
　　　髙寺　　　　　　　　　　(金/)張　斛
髙寺鳴鐘後孤舟落鴈邊已知歸徑晚故就上方眠石
峻澑聲急月髙松影圓明朝下煙靄廻首阻清川
　　　甘露寺　　　　　　　　　(金/)趙亮功
鄭南峰下寺泉石間疎篁飛雨度山閣閒雲生野塘簷
前松子落廚際柏煙香别後聞鐘磬山隂空夕陽
　　　陪李舜咨登憫忠寺閣　　　(金/)趙秉文
日月躔雙栱風煙納寸眸雲山浮近甸宇宙有髙樓鳥
外餘殘照天邊更去舟登臨有如此况接李膺逰
　　　宿海㑹寺　　　　　　　　(金/)李俊民
青山雲水窟杖鍚㡬時來竹待香嚴擊松經道者栽西
江無水吸震旦忽花開三笑圗中友同傾破戒杯
　　　宿甘露寺　　　　　　　　(元/)黃　庚
山險疑無路縈廻一徑通鐘聲寒瀑外塔影夕陽中窗
出茶煙白爐分葑火紅禪房遇耆舊清話數宵同
　　　翠峰菴即事　　　　　　　　黃　庚
竟日尋幽處杖藜不憚遥客行黃葉路僧立碧谿橋巖
瀑飛寒雪松風吼夜潮是山皆可隱何用楚辭招
　　　逰山寺　　　　　　　　　(元/)李　材
行行行復止行到白雲間見客意不俗逢僧心便閒細
泉分别澗小徑入他山擬借禪房榻追逰信宿還
　　　宿龍潭寺　　　　　　　　(元/)薩都拉
倦游借禪榻客意稍從容落日江船鼓孤燈野寺鐘竹
雞啼雨過山臼帶雲舂夜半波濤作長潭起卧龍
　　　衡山福嚴寺二十三題(錄三/)　(元/)張　翥
　　　　一生巖
初地靈峰下重來為講經神應合掌受石亦㸃頭聼雲
鶴隨飛盋湖龍入淨瓶至今花雨處長照一燈青
　　　　隱身巖
塵世苦熱惱山林長夏幽嶽神來䕶法尊者坐經秋呼
粥魚頻響銜花鹿自逰法雲長散滿七十二峰頭
　　　　兜率橋
傳是竺僧説幽如兜率宫驅龍劈地險架石補天空星
土熊湘合雲沙鷲嶺通闌干倚來久時度吉祥風
　　　逰石頭城清凉寺用天鍚題壁詩韻
　　　　　　　　　　　　　　　　張　翥
捫蘿上絶頂嵐氣濕繽紛日色不到地樹隂渾似雲僧
歸過嶺見樵唱逆風聞更待詩人醉狂書白練裠
　　　逰麻姑萬松菴　　　　　　(元/)貢師泰
積雨變秋思清逰惬道心過橋分履迹問寺逐鐘音紅
墮鳥爭果綠深魚占隂何當脱塵鞅重此契幽尋
　　　聖安寺　　　　　　　　　(元/)納　延
蘭若城幽處聨鑣八月來寳華幢盖合衮冕畫圗開斷
碣蒼苔暗空庭落葉堆飢鳶不避客攫食下生臺
　　　大悲閣　　　　　　　　　　納　延
閣道連天起丹青飾井榦如何千手眼只著一衣冠金
牓交龍挾琱甍吻獸攢憑髙天萬里白紵不勝寒
　　　萬夀寺　　　　　　　　　　納　延
皇唐開寳構歴劫抵金時絶妙青松障清凉白玉池長
廊秋屧響髙閣夜鐘遲獨有乗閒客扶藜讀舊碑
　　　竹林寺　　　　　　　　　　納　延
城南天尺五祇樹給孤園甲第王侯去精藍帝釋尊老
僧誇塔影稚子斲松根何日天台路相從一問源
　　　游崑山慧聚寺和唐人詩　　(元/)宋　褧
天外山光近峰顛海氣吞潮憑風作陣雲藉石為根鳥
重煙藏樹帆多水繞邨凭髙暫詩酒回首望脩門
　　　吉祥寺　　　　　　　　　(元/)呉　萊
一昔逢寒食行吟採物華風生敲檻竹雨濕墮船花曲
隖青龍樹長灘白鷺沙回看江上水直去到吾家
　　　來雲僧舍　　　　　　　　(元/)周　權
連雲開佛屋接竹引巖泉路滑迷霜葉鐘寒閣曙煙有
為皆是幻無想總成禪夢覺僧簷雨重來又十年
　　　逰定林寺和韻　　　　　　(元/)陳　泰
一燈何處起千載續黃梅世與身俱幻吾攜影獨來山
空鐘自響日淡鶴將回寄語沙頭鷺相逢慎勿猜
　　　逰洞嶺寺　　　　　　　　(元/)盧　琦
古寺藏煙樹巖扉晝不扃日髙花散影風定竹無聲稚
子添香火閒僧閲藏經新詩吟未就獨向殿階行
　　　逰清心寺　　　　　　　　(元/)曹文晦
夏日清心寺蕭蕭樹石佳髙人畱别院幽意滿空齋松
偃新移路淵臨欲墮厓五年纔一過回首為興懷
　　　題應上人淨深精舍　　　　(元/)葉　顒
一室纎塵絶爐煙貝葉經每呼明月至常遣白雲扃竹
色侵虚幌荷香襲小亭晚來開甕牖放入數峰青
　　　湖寺擁碧軒　　　　　　　(元/)張　雨
喧寂一塵隔湖濵出寳坊荷隂分補衲水氣雜燒香書
勘烏皮几茵敷白氎牀從來已公屋詩客許徜徉
　　　嘉定顯慶寺　　　　　　　(元/)僧善住
艤棹逢精舍松扉晝不扃暮雲兼雨黒寒樹帯煙青鳥
散庭還靜龍歸水自靈徘徊未能去石塔語風鈴
　　　春日逰柏谷山寺　　　　　(明/)朱珵堯
天外聞清梵晨光滿翠微杖藜蒼蘚滑斸藥紫參肥松
偃雲垂盖花分露濕衣一僧能話古去住轉忘機
　　　寓天界寺　　　　　　　　(明/)髙　啓
雨過帝城頭香凝佛界幽果園春乳雀花殿午鳴鳩萬
履隨鐘集千燈入鏡流禪居容旅迹不覺久淹畱
　　　甘露寺　　　　　　　　　　髙　啓
勝地江山壯名林歲月遥刹藏京口樹鐘送海門潮月
黑龍光發天清蜃氣銷何當尋狠石閒坐話前朝
　　　宿眞慶菴　　　　　　　　(明/)唐　肅
落日古城隂蕭蕭竹樹深雨花知佛境流水識禪心月
到翻經榻苔緣掛壁琴不因支許舊那得遂幽尋
　　　宿雲門寺　　　　　　　　(明/)林　鴻
龍宫臨水國鳥道入煙蘿海曠知天盡山空見月多鶴
歸僧自老松偃客重過便欲依禪寂塵纓可奈何
　　　題深上人松月軒　　　　　(明/)樓　璉
夜月明松頂軒居不掩扉石泉沈濕翠碧瓦㺯晴暉林
靜猿初息巢空鶴未歸此中凝坐者寒沁薜蘿衣
　　　逰靈峰寺　　　　　　　　(明/)樊　阜
歩入靈峰寺嵐霏翠濕衣野塘蒲葉短石磴蘚花微潭
靜龍長卧山寒鶴未歸老僧茶話久髙閣轉斜暉
　　　遊黄龍寺　　　　　　　　　樊　阜
古寺青山上登臨見逺邨樓虚堆竹粉崖剝露松根晚
徑雲生潤秋池漲落㾗髙僧宣梵偈趺坐到黃昏
　　　與陸無蹇宿資慶寺　　　　(明/)蔡　羽
空壁聞啼鳥雲深冷石房春隨落花去人自採茶忙葉
暗翻經室泉虚㸃易牀陸郎谿壑主假榻久何妨
　　　甘露寺次韻　　　　　　　(明/)屠應埈
甘露千年寺羣公攬轡過樓空呉楚盡江濶雨雲多蜃
氣連滄海琳宫隱碧蘿更聞幽絶處白日走黿鼉
　　　冬日遊天竺寺　　　　　　(明/)施　漸
緣湖始忻往遐覽歴幽尋山到不容路雲藏猶有林階
前寒澗落榻下白雲深積雪千峰裏寥然空世心
　　　逰報恩寺　　　　　　　　(明/)徐　繗
荒畛通雲岫煙蘿敞紺扉畫梁雲氣盡網户雨絲飛僧
寂鳴鐘罷林荒宿鳥歸一燈仍自照惆悵戀殘暉
　　　避暑東湖寺　　　　　　　　徐　繗
物外尋眞境雲標啓梵宮綠沈消夏氣紅艶奪春工嶺
色含朝旭巖聲亂夕空坐來林月上凉思滿房櫳
　　　題峴山濟公房　　　　　　(明/)蔡汝楠
禪榻澄湖上山光似鏡中疎鐘揺落葉細雨帶秋蟲峰
竹虚窗映爐香别院通何期碧雲合一酌對休公
　　　橘谿僧院　　　　　　　　(明/)呉子孝
蟬聲不出寺鐘斷祗聞香流水迷松徑閒雲滿石牀無
言忘寂寞宴坐得清凉欲謝人間事冥心叩藥王
　　　過南郭野寺　　　　　　　(明/)施　峻
休沐出南郭尋僧一扣闗孤燈燃白晝疎磬滿秋山束
帶經年苦看雲盡日閒齋廚清供罷驚鴿欲飛還
　　　宿鴈山靈巖寺　　　　　　(明/)皇甫涍
寥寥到真境宿處傍風泉遥靄引疎磬羣峰寒暮天白
雲滄洲賞清夜石門禪却笑桃源客空從蕙路旋
　　　逰能仁寺　　　　　　　　(明/)金大車
落葉迷幽徑垂藤鎖斷垣谿深晴浴鷺樹老晝啼猿海
氣庭前障天花雨外翻坐來清梵永盡日不聞喧
　　　沂水道中過教寺　　　　　(明/)金大輿
邨落藏孤寺疎松一徑幽經年無客到終日有寒流青
壁銜初照黃沙擁斷丘平生江海性下馬一登樓
　　　半塘寺一上人小樓　　　　(明/)居　節
何處聞清磬春雲度半塘茶香連小院樓影帶脩廊不
染蓮花淨閒貪佛日長晚山如有意飛翠滿繩牀
　　　雨後登虎丘宿梅花樓僧房　(明/)陸　弼
髙閣藤蘿外扁舟暮雨殘鐘聲知客到山色入門看月
出千松靜雲披片石寒支公擅名理終夕奉清歡
　　　泊京口望金山寺　　　　　(明/)陳　鶴
南徐一片石千古柱中流繞樹開僧舍縁空結梵樓疎
燈明水底落月挂潮頭向晚禪鐘起風吹到客舟
　　　佛慧寺　　　　　　　　　(明/)呉孺子
亂竹閉僧院長松䕶法堂坐憐新月上行愛落花香破
壁流燈影懸厓挂夕陽支公閒懶處暫此禮空王
　　　蘭若即事　　　　　　　　(明/)王伯稠
興來時野眺小立倚柴扉一雨清波動雙林片月歸山
䶉藏竹語水鳥出花飛不覺空煙暮濛濛翠濕衣
　　　大慧寺　　　　　　　　　(明/)童　珮
寺裏藏雲氣丹青引客過春山一牆隔啼鳥六時多列
石成巖穴閉門生薜蘿逃禪恰宜此歸奈馬蹄何
　　　破山寺　　　　　　　　　(明/)呉鼎芳
巉岏隨石轉迤邐踏花行古壁龍蛇氣空巖風雨聲佛
香清渡水鳥路白過城絶頂遥觀海蒼茫曉霧生
　　　虎丘僧房招尋郭聖僕乗月登山
　　　　　　　　　　　　　　　　呉鼎芳
長隄沿短棹轉入翠微灣酒伴秋相集僧房夜不闗布
袍先受月竹杖早過山何處歌聲起悠悠林木間
　　　寓建陽福山寺　　　　　　(明/)徐　􁏕
磴路層層入招提夾兩山柏侵隂殿綠苔繡古牆斑細
雨蟲聲碎微風蝶影閒五更鐘韻杳鄉夢屢催還
　　　呉門歸入惠山寺　　　　　(明/)鄒廸光
勝逰不惜屢餘興尚淋漓竹路青相借花宫翠亂披酒
闌畱月住曲半受風吹為問梁谿夜何如呉苑時
　　　晚過新興寺　　　　　　　(明/)張宇初
晚過新興寺扶藜野歩輕鳥啼春雨足花落午風晴僧
室連雲住山阿帶霧行武陵歸路近已聼澗松聲
　　　秋日重逰穹窿山海雲精舍　(明/)僧道衍
迢遞青邨外﨑嶇紫邏間過林才見(日/)到渡不逢山一
室依巖險雙扉傍竹閒曾看雲際鶴向暮獨飛還
　　　題海雲寺　　　　　　　　(明/)僧徳祥
香刹住中流初疑地若浮路從沙際入帆到樹邉收清
磬敲漁夜新書報橘秋洞庭西在望欲去更遲畱
　　　同菴新居　　　　　　　　　僧徳祥
新居勞種植隙地不敎閒作圃先通水栽松欲借山鳥
逢春盡到雲向晚都還獨許王摩詰題詩在壁間
　　　宿甘露菴　　　　　　　　(明/)僧海旭
舟出太湖險語谿投暮鐘聼風多在竹看月不離松柝
䕶城三里雞鳴邨一重長安明日路霜草滑歸笻
　　　題指月菴　　　　　　　　(明/)僧照源
短扉將綠掩小徑倚邨斜老樹借藤葉新桐布屋花漁
歌傳外港鷗夢立前沙靜者離言象門題指月家
　　　水寺　　　　　　　　　　(明/)僧際瞻
孤寺水中起淨心宛在虚鐘邉雲易濕松外地無餘幢
影魚窺熟梵音風定初入秋看月上清切復何如
　　五言排律
　　　謁并州興國寺　　　　　　(唐/)太　宗
廻鑾逰福地極目玩芳晨梵鐘交二響法日轉雙輪寳
刹遥承露天花近足春未佩蘭猶小無絲栁尚新圎光
低月殿碎影亂風筠對此畱餘想超然離俗塵
　　　奉和幸大薦福寺應制　　　(唐/)李　嶠
鴈沼開香域鸚林降彩旃還窺圖鳯宇更坐濯龍川桂
輦朝羣辟蘭宫列四禪半空銀閣斷分砌寳繩連甘雨
蘇焦澤慈雲動沛篇獨慙賢作礪空喜福成田
　　　奉和幸三㑹寺應制　　　　　李　嶠
故臺蒼頡里新邑紫泉居歳在開金寺時來降玉輿龍
形雖起刹鳥跡尚畱書竹是蒸青外池仍㸃墨餘天文
光聖草寳思合真如謬奉千齡日欣陪十地初
　　　奉和幸三㑹寺應制　　　　(唐/)宋之問
六飛廻玉輦雙樹謁金仙瑞鳥呈書字神龍吐浴泉淨
心遥證果睿想獨超禪塔湧香花地山圍日月天梵音
迎漏徹空樂倚雲懸今日登仁夀長看法鏡圎
　　　逰稱心寺　　　　　　　　　宋之問
釋事懷三隱清襟謁四禪江鳴潮未落林曉日初懸寳
葉交香雨金沙吐細泉望諧舟客趣思發海人煙顧櫪
仍畱馬乗杯久棄船未憂龜負岳且識鳥耘田理契都
無象心冥不寄筌安期庶可揖天地得齊年
　　　靈隱寺　　　　　　　　　　宋之問
鷲嶺鬱岧嶤龍宫鎖寂寥樓觀滄海日門對浙江潮桂
子月中落天香雲外飄捫蘿登塔逺刳木取泉遥霜薄
花更發冰輕葉互凋夙齡尚遐異搜對滌煩囂待入天
台路看余度石橋
　　　逰法華寺　　　　　　　　　宋之問
髙岫擬耆闍真乗引妙車空中結樓殿意表出雲霞後
果纒三足前因感六牙宴林薰寳樹水澑滴金沙寒谷
梅猶淺溫庭橘未華臺香紅藥亂塔影緑篁遮果漸輪
王族緣超梵帝家晨行踏忍草夜誦得靈花江郡將何
匹天都亦未加朝來沿泛所應是逐仙槎
　　　逰感化寺　　　　　　　　(唐/)王　維
翡翠香煙合琉璃寳地平龍宫連棟宇虎穴傍簷楹谷
靜惟松響山深無鳥聲瓊峰當户折金澗透林鳴郢路
雲端迥秦川雨外晴鴈王銜果獻鹿女踏花行抖擻辭
貧里歸依宿化城繞籬生野蕨空館發山櫻香飯青菰
米嘉蔬紫芋羮誓陪清梵末端坐學無生
　　　投道一師蘭若宿　　　　　　王　維
一公棲太白髙頂出雲煙梵流諸壑徧花雨一峰偏迹
為無心隱名因立教傳鳥來還語法客去更安禪晝渉
松路盡暮投蘭若邉洞房隱深竹清夜聞遥泉向是雲
霞裏今成枕席前豈惟暫畱宿服事將窮年
　　　青龍寺曇壁上人兄院集　　　王　維
髙處敞招提虚空詎有倪坐看南陌騎下聼秦城雞眇
眇孤煙起芊芊逺樹齊青山萬井外落日五陵西眼界
今無染心空安可迷
　　　春日歸山寄孟六浩然　　　(唐/)李　白
朱紱遺塵境青山謁梵筵金繩開覺路寳筏渡迷川嶺
樹攅飛栱巖花覆谷泉塔形標海月樓勢出江煙香氣
三天下鐘聲萬壑連荷秋珠已滿松密盖初圎鳥聚疑
聞法龍叅若䕶禪媿非流水韻叨入伯牙絃
　　　同諸公逰雲公禪寺　　　　(唐/)張　謂
共許尋雞足誰能惜馬蹄長空淨雲雨斜日半虹霓簷
下千峰轉窗前萬木低看花尋徑逺聼鳥入林迷地與
喧卑隔人將物我齊不知樵客意何事武陵谿
　　　逰棲霞寺同沈拾遺宿康上人房
　　　　　　　　　　　　　　　(唐/)權徳輿
偶來人境外心賞幸隨君古殿煙霞夕深山蘭桂熏巖
花㸃寒澑石磴掃春雲清梵諸天近諠塵下界分名僧
康寳月上客沈休文共宿東林下清猿徹曙聞
　　　題甘露寺　　　　　　　　(唐/)許　棠
丹檻拂丹霄人寰下瞰遥何年增造化萬古出塵囂地
勢盤三楚江聲換㡬朝滿欄皆異藥到頂盡飛橋澤廣
方雲夢山孤數沃焦中宵霞始散經臘木稀凋鐸動天
風度窗鳴海氣消帶鼙分迥堞當日辨翻潮鳥去沈葭
菼帆來映泬㵳浮生自多事無計免廻鑣
　　　題甘露寺　　　　　　　　(唐/)楊　夔
髙殿拂雲霓登臨想虎谿風勻帆影衆煙亂鳥行迷北
倚波濤闊南窺井邑低滿城塵漠漠隔岸草萋萋虚閣
延秋磬澄江響暮鼙客心還惜去新月挂樓西
　　　法海寺　　　　　　　　　(明/)呉　兆
野航時可繫林寺晝猶扃古木無年歲清隂滿户庭客
來方禮磬僧坐但翻經煙起吹茶竈聲聞汲井瓶窗過
湖鳥白簷挂葉蟲青蔬飯欣然飽徐徐歩逺垌
　　七言律
　　　從幸香山寺應制　　　　　(唐/)沈佺期
南山奕奕通丹禁北闕峩峩連翠雲嶺上樓臺千地起
城中鐘鼓四天聞栴檀曉閣金輿度鸚鵡晴林綵仗分
願以醍醐參聖酒還將祇苑當秋汾
　　　紅樓院應制　　　　　　　　沈佺期
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語爐氣晨飄接御香
誰謂此中難可到自憐深院得廻翔
　　　㴩湖山寺　　　　　　　　(唐/)張　說
空山寂歴道心生虚谷迢遥野鳥聲禪室從來塵外賞
香臺豈是世中情雲間東嶺千重出樹裏南湖一片明
若使巢由同此意不將蘿薜易簮纓
　　　過乘如禪師蕭居士嵩丘蘭若
　　　　　　　　　　　　　　　(唐/)王　維
無著天親弟與兄嵩丘蘭若一峰晴食隨鳴磬巢烏下
行蹋空林落葉聲迸水定侵香案濕雨花應共石牀平
深洞長松何所有儼然天竺古先生
　　　涪城縣香積寺官閣　　　　(唐/)杜　甫
寺下春江深不流山腰官閣迥添愁含風翠壁孤雲細
背日丹楓萬木稠小院廻廊春寂寂浴鳬飛鷺晚悠悠
諸天合在藤蘿外昏黑應湏到上頭
　　　夜宿靈臺寺寄郎士元　　　(唐/)錢　起
西日橫山含碧空東方吐月滿禪宮朝瞻雙頂青冥上
夜宿諸天色界中石潭倒洑蓮花水塔院空聞松柏風
萬里故人能尚爾知君視聼我心同
　　　題精舍寺　　　　　　　　(唐/)郎士元
石林精舍武谿東夜叩禪扉謁逺公月在上方諸品靜
心持半偈萬緣空蒼苔古道行應徧落木寒泉聼不窮
更憶雙峰最髙頂此心期與故人同
　　　題雲際寺準上人房　　　　(唐/)李　端
髙僧居處似天台錫杖銅瓶對綠苔竹巷雨晴春鳥囀
山房日午老人來園中鹿過椒枝動潭底龍㳺水沫開
獨夜焚香禮遺象空林月出始應廻
　　　題凌雲寺　　　　　　　　(唐/)司空曙
春山古寺繞滄波石磴盤空鳥道過百丈金身開翠壁
萬龕燈燄隔煙蘿雲生客到侵衣濕花落僧禪覆地多
不與方袍同結社下歸塵世竟如何
　　　春題龍門香山寺　　　　　(唐/)武元衡
衆香天上梵仙宫鐘磬寥寥半碧空清景乍開松嶺月
亂流長響石樓風山河杳映春雲外城闕參差茂樹中
欲盡幽尋那可得三千世界本無窮
　　　題柱國寺　　　　　　　　(唐/)王　建
皇帝施錢脩此院半居天上半人間丹梯暗出三重閣
古像斜開一面山松柏自穿空地少川原不税小僧閒
行香天使長相續早起離城日午還
　　　送王十八歸山寄題仙逰寺　(唐/)白居易
曾於太白峰前住數到仙逰寺裏來黑水澄時潭底出
白雲破處洞門開林間煖酒燒紅葉石上題詩掃綠苔
惆悵舊逰無復到菊花時節羨君廻
　　　寒林寺　　　　　　　　　(唐/)李　紳
最深城郭在人煙疑借壺中到梵天巖樹桂花開月殿
石樓風鐸繞金仙地無塵染多靈草室鑒真空有定泉
應是法宫傳覺路使無煩惱見青蓮
　　　杭州天竺靈隱二寺　　　　　李　紳
翠巖幽谷髙低寺十里松風碧嶂連開盡春花芳草澗
徧通秋水月明泉石文照日分霞壁竹影侵雲拂暮煙
時有猿猱擾鐘磬老僧無復得安禪
　　　其二
人煙不隔江城近水石雖清海氣深波動只觀羅刹相
靜居難識梵王心魚扃晝鎖龍宫寳鴈塔髙摩慾界金
近日猶聞重雕飾世人遥禮二檀林
　　　早秋寄題天竺靈隱寺　　　(唐/)賈　島
峰前峰後寺新秋絶頂髙窗見沃洲人在定中聞蟋蟀
鶴曾棲處挂獮猴山鐘夜度空江水汀月寒生古石樓
心憶懸帆身未遂謝公此地昔年逰
　　　宿長慶寺　　　　　　　　(唐/)杜　牧
南行歩歩逺浮塵更近青山昨夜鄰髙鐸數聲秋撼玉
霽河千里曉横銀紅蕖影落前池淨綠稻香來野徑頻
終日官閒無一事不妨長醉是遊人
　　　寄題甘露寺北軒　　　　　　杜　牧
曾向蓬萊宫裏行北軒欄檻最畱情孤髙堪㺯桓伊笛
縹緲宜聞子晉笙天接海門秋水色煙籠隋苑暮鐘聲
他年㑹著荷衣去不向山僧道姓名
　　　題靈山寺行堅師院　　　　(唐/)許　渾
西巖一徑不通樵八十持杯未覺遥龍卧石潭聞夜雨
鴈移沙渚見秋潮經函露濕文多暗香印風吹字半銷
應笑東歸又南去越山無路水迢迢
　　　題廬山寺　　　　　　　　(唐/)馬　戴
白茅為屋宇編荆數處階墀石疉成東谷笑言西谷響
下方雲雨上方晴䑕驚樵客緣蒼壁猿戲山頭撼紫檉
别有一條投澗水竹筒斜引入茶鐺
　　　宿山寺　　　　　　　　　(唐/)項　斯
栗葉重重覆翠微黃昏谿上語人稀月明古寺客初到
風度閒門僧未歸山果經霜多自落水螢穿竹不停飛
中宵能得㡬時睡又被鐘聲催著衣
　　　題西明寺禪院　　　　　　(唐/)溫庭筠
曾識匡山逺法師低松片石對前墀為尋名畫來過院
因訪閒人得看棊新鴈參差雲碧處寒鴉繚繞葉紅時
自知終有張華識不向滄洲理釣絲
　　　宿松門寺　　　　　　　　　溫庭筠
白石青厓世界分卷簾孤坐對氤氲林間禪室春深雪
潭上龍堂夜半雲落月蒼凉登閣在曉鐘揺蕩隔江聞
西州舊是經行地願漱寒瓶逐領軍
　　　和趙嘏題岳寺　　　　　　　溫庭筠
疎鐘細響亂鳴泉客省髙臨水似天嵐翠暗來空覺潤
澗茶餘爽不成眠越僧寒立孤燈外岳月秋當萬木前
張邴宦情何太薄逺公窗外有池蓮
　　　宿雲際寺　　　　　　　　　溫庭筠
白蓋微雲一徑深東風弟子逺相尋蒼苔路熟僧歸寺
紅葉聲乾鹿在林髙閣清香生靜境夜堂疎磬發禪心
自從紫桂巖前别不見南能直至今
　　　雨後逰南門寺　　　　　　(唐/)劉　滄
郭南山寺雨初晴上界尋僧竹裏行半壁樓臺秋月過
一川煙水夕陽平苔封石室雲含潤露滴松枝鶴有聲
木葉蕭蕭動歸思西風畫角漢東城
　　　題應天寺上方兼呈謙上人　(唐/)方　干
中天坐卧見人寰峭石垂藤不易攀晴卷風雷歸故壑
夜和猿鳥鎖寒山勢橫綠野蒼茫外影落平湖瀲灔間
師在西巖最髙處路尋之字見禪闗
　　　題宣州延慶寺益公院　　　(唐/)楊　夔
黙坐能除萬種情臘髙兼有賜衣榮講經舊説傾朝聼
登殿曾聞降輦迎幽徑北連千嶂碧虚窗東望一川平
長年門外無塵客時見元戎駐斾旌
　　　少華甘露寺　　　　　　　(唐/)鄭　谷
石門蘿徑與天鄰雨檜風篁逺近聞飲澗鹿喧雙派水
上樓僧蹋一梯雲孤煙薄暮闗城沒逺色初晴渭曲分
長欲然燈來此宿北林猨鶴舊同羣
　　　遊西禪　　　　　　　　　(唐/)伍　喬
逺岫當軒列翠光髙僧一衲萬緣忘碧松影裏地長潤
白蓮花中水亦香雲自雨前生淨石鶴於鐘後宿塵廊
逰人戀此吟終日盛暑樓臺早有凉
　　　駕幸普濟寺應制　　　　　(唐/)僧廣宣
南方寳界㡬由旬八部同瞻一佛身寺壓山河天宇靜
樓懸日月鏡光新重城栁暗東風煖複道花明上苑春
向晚鸞輿歸鳯闕曲江池上動青蘋
　　　題棲霞寺僧房　　　　　　(唐/)僧處黙
名山不取買山錢任構花宫近碧巔松檜老依雲裏寺
樓臺深鎖洞中天風經險嶂回疎雨石倚危屛挂落泉
欲結茅菴共師住肯饒多少薜蘿煙
　　　逰虎丘山寺　　　　　　　(宋/)王禹偁
寺牆圍著碧孱顔曾是當年海湧山盡把好峰藏院裏
不敎幽景落人間劔池草色經冬在石座苔花自古斑
珍重晉朝吾祖地一廻來此便忘還
　　　登甘露寺北望　　　　　　(宋/)徐　鉉
京口潮來曲岸平海門風起浪花生人行沙上見日影
舟過江中聞櫓聲芳草逺迷楊子渡宿煙深暎廣陵城
游人鄉思應如橘相望湏含兩地情
　　　登廣教院閣　　　　　　　(宋/)韓　琦
岑寂禪扉啟晝闗公餘為㑹一開顔髙臺面壘包平野
老柏參天礙逺山花去春叢蝴蝶亂雨勻朝圃桔槹閒
徘徊軒檻何時下直待前枝倦鵲還
　　　同萬州相里殿丞逰谿西山寺
　　　　　　　　　　　　　　　(宋/)趙　抃
使君呼客入山行曉徑前驅照彩旌蠻女背樵巖側避
野僧攜刺馬頭迎千層雲水迷三峽一鬨人煙認百城
樓閣憑餘清我聼竹風蕭瑟澗泉鳴
　　　孤山寺端上人房寫望　　　(宋/)林　逋
底處憑闌思渺然孤山塔後閣西偏隂沈畫軸林間寺
零落棊枰葑上田秋景有時飛獨鳥夕陽無事起寒煙
遲畱更愛吾廬近祇待重來看雪天
　　　孤山寺　　　　　　　　　　林　逋
雲峰水樹南朝寺祇隔叢篁作並鄰破殿靜披韲臼古
齋房閒試酪奴春白公睡閣幽如畫張祜詩牌妙入神
乘興醉來拖木突翠苔蒼蘚石磷磷
　　　易從上人山亭　　　　　　　林　逋
湖上汪灣隔數峰籬門和竹夾西東閒來此地行無厭
又共吾廬看不同靈隱路歸秋色裏招賢菴在鳥行中
屏風若欲相攙見合把巉巖與畫工
　　　次韻呉季野題岳上人澄心亭
　　　　　　　　　　　　　　　(宋/)王安石
髙亭五月尚寒生回首塵沙自鬱蒸砌水亂流穿石底
檻雲髙出蔽山層躋攀欲絶人間世締構知從物外僧
腸胃坐來清似洗神竒未怪佛圗澄
　　　寄題華藏院清軒　　　　　(宋/)蔡　襄
湖邊無地有塵埃况復虚明向此開山色每隨朝氣變
水光長共夕陽來船行天上逰人散樹沒雲中宿鳥廻
一到便應離火宅不湏花雨拂金臺
　　　是日宿水陸寺寄北山清順僧
　　　　　　　　　　　　　　　(宋/)蘇　軾
長嫌鐘鼓聒湖山此境蕭條却自然乞食遶邨眞為飽
無言對客本非禪披榛覓路衝泥入洗足闗門聼雨眠
遥想後身窮賈島夜寒應聳作詩肩
　　　畱題顯聖寺　　　　　　　　蘇　軾
渺渺疎林集晚鴉孤邨煙火梵王家幽人自種千頭橘
逺客來尋百結花浮石已乾霜後水焦坑閒試雨前茶
祇疑歸夢西南去翠竹江邨遶白沙
　　　閒居院上方晚景　　　　　(宋/)文　同
繞巖縈谷到禪扃更上危顛最上亭風攪亂鴉盤古木
雨催羣鷺下寒汀秋田溝壠如棊局晚岫峰巒若畫屏
詩已就成終夕去逺邨燈火一星星
　　　甘露寺　　　　　　　　　(宋/)米　芾
六代蕭蕭木葉稀樓髙北固落殘暉兩州城郭青煙起
千里江山白鷺飛海近雲濤驚夜夢天低月露濕秋衣
使君肯負時平樂長倒金鍾盡醉歸
　　　山光寺　　　　　　　　　　米　芾
竹圍山徑晚風清又入山光寺裏行一一過僧談舊事
遲遲繞壁認題名仙來石畔懐灰刼鶴語池邊勸後生
三十年間成底事空叨閒祿是身榮
　　　題落星寺　　　　　　　　(宋/)黃庭堅
落星開士深結屋龍閣老翁來賦詩小雨藏山客坐久
長江接天帆到遲宴寢清香與世隔畫圗妙絶無人知
峰房各自開户牖處處煮茶藤一枝
　　　石壁寺　　　　　　　　　(宋/)沈與求
山縈細路走脩蛇峭壁連雲只蘚花木末忽看旛影亂
馬頭初見殿隂斜廻廊迤迤穿危嶠側澗涓涓露淺沙
秀色可餐吾事辦粥魚茶板莫相夸
　　　宿栁子觀音寺　　　　　　(宋/)張　耒
黃塵滿道客衣穿古寺荒凉暫息肩倦體卧來便穏榻
汗顔濯去快寒泉野僧治飯挑蔬至童子攜茶對客煎
夜久月髙風鐸響木魚呼覺五更眠
　　　靈泉寺　　　　　　　　　(宋/)孫　覿
窗户遥開紫翠間小橋獨立聼潺潺意諧獨有清風共
興盡聊隨落照還但見虚童䝉白帢且無瀧吏發騂顔
風花雨葉元無定何必區區戀故山
　　　南山寺　　　　　　　　　　孫　覿
千丈雲根䕃此邦沈沈寒影卧秋江潭空映日蒼虬動
煙煖翹沙白鷺雙夢覺灘聲喧客枕吟餘竹色滿僧窗
詩成絶叫曾樓上聼我洪鐘萬石撞
　　　山人方丈　　　　　　　　(宋/)朱　子
方丈翛然屋數椽檻前流水自清漣蒲團竹几通宵坐
掃地焚香白晝眠地窄不容揮麈客室空那有散花天
箇中有句無人薦不是諸方五味禪
　　　桐廬舟中見山寺　　　　　　朱　子
一山雲水擁禪居萬里江流遶屋除行色匆匆吾正爾
春風處處子何如江湖此去隨漚鳥粥飯何時共木魚
孤塔向人如有意他年來借一籧篨
　　　逰脩覺寺　　　　　　　　(宋/)陸　㳺
上盡蒼崖百尺梯詩囊香椀手親攜山從飛鳥行邉出
天向平蕪盡處低花落忽驚春事晚樓髙剩覺客魂迷
興闌掃榻禪房卧清夢還應到剡谿
　　　六月十四日宿東林寺　　　　陸　㳺
看盡江湖千萬峰不嫌雲夢芥吾胷戲招西塞山前月
來聼東林寺裏鐘逺客豈知今再到老僧能記昔相逢
虚窗熟睡誰驚覺野碓無人夜自舂
　　　過湖上僧房　　　　　　　　陸　㳺
西菴每過未嘗開邂逅清言始此回陶令巾車尋壑去
已公茅屋賦詩來奇香炷罷雲生岫瑞茗烹成乳泛杯
便恐從今往還熟入門猿鶴不驚猜
　　　萬年寺　　　　　　　　　(宋/)趙師秀
萬年山木有千年石路隂深到繚垣㡬片閒雲誰是主
一條流水不知源土栽芍藥尤勝术僧說獮猴極畏猿
夜半空堂諸境寂微聞鐘梵亦成喧
　　　覺慈寺　　　　　　　　　(宋/)戴復古
踏破白雲登上方自嫌塵土涴禪牀千山月色令人醉
半夜梅花入夢香深谷不妨春到早老僧殊為客來忙
山童嬾慣勞呼喚自拗枯松煮术湯
　　　訪僧鄰菴　　　　　　　　(宋/)林景熈
拂石題詩滿䄂嵐尋僧又過竹谿南乾坤浩蕩酒鄉寄
山水蒼寒琴意參老燕未歸同是客孤雲無住孰為菴
寂寥午夜松風響疑是神仙接麈談
　　　三峰寺　　　　　　　　　(宋/)真山民
寂寞煙林噪亂鴉青鞵歩入野僧家雲深不礙鐘聲出
日轉還依塔影斜廊下蝸粘沿砌蘚佛前蜂戀挿瓶花
竹牀紙帳清如水一枕松風聼煮茶
　　　宿南峰寺　　　　　　　　　眞山民
禪房花木鎖深幽借與詩人信宿畱旛影分來半廊月
磬聲敲破一林秋僧偏好事能青眼佛本無心亦白頭
試問青松峰外鶴閒邊曾見㡬人逰
　　　逰鳯棲寺　　　　　　　　　眞山民
十載重逰古鳯棲蓮宫新繞綠楊隄欲談世事佛無語
不管客愁禽自啼苔滑空廊方散歩塵昏老壁失畱題
僧家山地鄰家種菜甲春生綠滿畦
　　　次韻孫傳師龍圖㳺醴泉寺　(宋/)僧道潛
楊林㡬曲到城根中有招提氣象昬暝雀聚羣盤棟吻
老藤垂蔓覆髙垣月生歸路無燈火巷轉人家有笑言
却掩吾廬還寂寞冷風揺幔影翩翻
　　　題天王圎證大師房壁　　　(宋/)僧惠洪
閉户不妨依聚落開軒隨分有山林殘經半掩世情斷
好鳥一聲邨意深籬外霜筠森束玉屋頭露橘欲垂金
能營野飯羮紅醤渡水何辭數訪尋
　　　寒食再逰福田寺　　　　　(金/)元徳明
春山寂寂掩禪扉複嶺盤盤入翠微布襪青鞵供勝踐
粥魚齋鼓薦靈機日烘幽徑綠煙煖風定曉枝紅雨稀
曾是西堂讀書客不應啼鳥也催歸
　　　登綿山上方　　　　　　　(金/)周　昂
環合青峰挿劒長山平如掌寄禪房危欄半出雲霄上
秘景盡收天地藏野闊羣山驚破碎雲低滄海認微茫
九華籍甚因人顯廻秀可憐天一方
　　　登淨江寺松風閣　　　　　(元/)尹廷髙
巋然傑閣倚松岡縱使無風也自凉四面䦨干金碧界
萬家城郭水雲鄉清江疉嶂迷空闊白鳥蒼煙墮渺茫
風景不殊君記否呉山頂上看錢塘
　　　宿中山乾明寺　　　　　　(元/)劉秉忠
客散闗門厭事譁鑪香滿屋卧煙霞人辭故里凡三載
僧到伽藍自一家夢破小窗浮月色漏殘寒角奏梅花
天明又上滹陽道鴛水歸程漸有涯
　　　㳺智者寺　　　　　　　　(元/)鮮于樞
四圍松是祇園樹三面山開舍衛城㳺子心隨仙境化
老禪詩似石泉清㡬人解后有今日半載趦趄成此行
安得盡抛身外事長年來此學無生
　　　題圓覺天台敎寺　　　　　(元/)鄧文原
大圓覺境清凉地要闡毘盧貝藏開飛鍚不妨隨鶴下
蟠桃曾見有龍來相逢定性三生路盡了塵心萬劫灰
憶我初年慕蟬蛻石橋煙雨過天台
　　　三月晦逰道塲山宿清公房　　鄧文原
絶頂軒窗納晚晡下方燈火聼鐘魚天連震澤涵元氣
地湧浮圖切太虚凉立松風觀石澑晚尋樵徑扣僧廬
孤亭山麓荒苔積猶想幽人夜讀書
　　　棲眞院　　　　　　　　　(元/)于　石
空翠凝寒不受埃斷崖千尺擁崔嵬老僧倚樹驚猿去
童子掃階知客來石徑晴因松露濕茶煙逺趂竹風廻
禪家也辦吟邊料不種閒花只種梅
　　　次韻張蔡國公淡菴青山寺詩
　　　　　　　　　　　　　　　(元/)虞　集
相國觀山負夙期聖恩祇許暫相違身隨雲影畱三宿
心了泉聲絶百非開士談空依寳樹野人耕雨薦山薇
雙龍深䕶安禪處繞坐諸天近紫微
　　　題半山寺　　　　　　　　(元/)薩都拉
今日偶成林壑趣清幽恨未得從容龍歸石洞半山雨
潮卷天風十里松春路泥深多滑馬晚樓霧重只聞鐘
荆公舊隱知何處回首蒼茫第㡬重
　　　逰天竺寺　　　　　　　　(元/)張　翥
石梁濺水濕蒼苔隂洞旁穿澗底回殿閣金銀從地湧
山林圖畫自天開龍隨僧到分雲住猿聼人呼下樹來
逰興未䦨斜日盡馬頭呼酒自徘徊
　　　建徳城西寺　　　　　　　(元/)貢師泰
山門東轉歩廊深長日禪房占綠隂松徑雨晴添虎跡
竹潭風冷聼龍吟上林久説相如賦故里徒誇季子金
獨坐胡牀看明月不知凉露濕衣襟
　　　東岡崇恩寺晚酌其僧一峰求詩
　　　　　　　　　　　　　　　(元/)宋　褧
山門杉檜碧蕭森歩屧廻廊一徑深罷酒長風來北渚
按歌明月出東林幽軒晚立雲容濕髙閣晴登海氣侵
忽報寒溝潮信到可能重聼穎師琴
　　　寓奉化寺寄菩提寺主　　　(元/)丁鶴年
菩提嶺外空王寺丹磴行穿虎豹羣萬壑濤聲巖下瀑
千峰雨氣屋頭雲海龍送水金瓶貯天女懷香寳鼎焚
慙媿無緣塵土客朝朝鐘鼓下方聞
　　　遊南峰寺有支遁放鶴亭　　(明/)髙　啓
每向人間望碧峰石門今得問幽蹤路緣風磴泠泠䇿
寺隔煙蘿杳杳鐘窗下鳥來多墮果亭前鶴去只髙松
一龕願借依香火莫道詩人非戴顒
　　　過僧舍訪呂敏　　　　　　　髙　啓
㡬欲相尋與願違今朝始得過禪扉磬聲穿竹山房逺
屐齒粘苔石徑微幽鳥每同馴鴿下髙人閒與老僧依
談詩說偈俱堪喜坐覺茶香上薜衣
　　　孤園寺(在洞庭山梁散騎/常侍呉猛古宅)　　　髙　啓
欲問南朝常侍宅已為西域化人宮山僧歸帶漁舟雨
湖鳥來聞粥鼓風橘柚垂簷秋殿暗波濤驚坐夜堂空
給孤長者誰曾見應在煙雲杳靄中
　　　秋日登戴山佛閣　　　　　(明/)張　羽
風物澄明宿靄收登山欲盡更登樓一行白鴈投南下
百道清谿向北流野嶂雲歸初歇雨湖田稼熟始知秋
空門寂寂無塵事騁望端能散客愁
　　　登太華寺　　　　　　　　(明/)張　紞
太華嵯峨一望遥到門猶礙過谿橋慈雲長見階前起
孽火都來海上消屋近樹隂晴亦暗硯涵竹露夜還潮
從今剩買逰山屐野客無妨屢見招
　　　金山寺　　　　　　　　　(明/)趙　文
水天樓閣影重重化國何年此寄蹤淮海西來三百里
大江中湧一孤峰濤聲夜恐巢枝鳥雲氣朝隨出洞龍
㡬度欲登帆去疾蒼茫遥聼隔煙鐘
　　　送辰長老住橫山寺　　　　(明/)鄭　嘉
紫檀煙凝鶴廻翔清磬泠泠出上方巖畔異花熏講席
澗邉脩竹䕶禪房東林結社蓮初種南岳分春茗乍香
三伏炎蒸應不到綠蘿風灑石龕凉
　　　化城寺　　　　　　　　　(明/)王守仁
化城髙處萬山深樓閣憑空上界侵天上清秋度明月
人間微雨結輕隂鉢龍浮處雲生座巖虎歸時風滿林
最愛山僧能好事夜堂燈火伴孤吟
　　　月潭寺　　　　　　　　　(明/)何景明
玲瓏金刹白雲邊踏閣攀林一徑穿龍出洞門常作雨
鶴巢松樹不知年僧來殿上鳴鐘飯客到山中借榻眠
怪底夜來難得寐秋風窗下遶流泉
　　　同萬鹿園宿工文菴次韻有贈
　　　　　　　　　　　　　　　(明/)唐順之
何處尋山不厭深淡煙歸鳥暮鐘音去家百里訝如客
别爾經年尚此心宴坐清香滋夜氛閉門殘雪映寒林
相從一宿應堪覺機事何湏問漢隂
　　　髙座寺　　　　　　　　　(明/)蔡汝楠
雲公臺榭至今畱休暇追隨訪古遊秋色總歸紅葉寺
楚江還見白蘋洲松林月上言彌靜閣道鐘殘思轉幽
莫訝為郎貪佛日官閒禪定兩悠悠
　　　寓妙隱菴　　　　　　　　(明/)徐　繗
東風仙苑鬪芳菲家在雲林屢夢歸河畔草青鶯欲語
城南花滿蝶初飛寒生古院偏多雨苔沒空階正掩扉
畱戀曲池春更好垂楊終日鎖煙扉
　　　宿上封寺　　　　　　　　(明/)童　珮
上封林處磴千盤為訝髙雲礙竹冠晴氣滿空還似雨
秋光未半忽生寒客來石上占星聚僧住巖前作鳥看
一榻偶然金磬側誰將銀漢挂闌干
　　　重過虞山塔院蘭公話舊　　(明/)程嘉燧
湖邊春草憶佳期重放扁舟夏木滋游戲自來通繪事
安禪久已廢吟詩半江塔影迎帆逺曲巷經聲出院遲
曾訪本師乘夜月舊房空老碧梧枝
　　　秋晚客雞鳴寺　　　　　　(明/)顧大猷
古寺崔嵬俯帝城攀躋漸覺旅愁輕樓臺寒入三山色
砧杵秋髙萬户聲向夕張琴依竹坐有時待月伴僧行
從來禪室多心賞几席無塵夢亦清
　　　過愚公虎丘寺　　　　　　(明/)呉夢暘
烹葵剝棗儘相闗坐到昏鐘始下山弟子可知皆白足
老夫焉得不蒼顔花飛日日何曾掃栁長邨邨只未攀
路黑出門燈肯借畫船簫鼓㡬家還
　　　寓極樂寺　　　　　　　　(明/)王　衡
灣灣綠水帶城隂白石青蓮雙樹林萬疉雲山千里夢
六時鐘磬五更心寒燈貝葉翻香蠧春日簷花坐語禽
隨意竹牀葵菜好經簾不捲畫堂深
　　　晚坐𢎞濟寺　　　　　　　(明/)阮大鋮
古栁參差掩寺門荆籬石埠自為邨風嚴烏榜通菱浦
日落漁炊就荻根野月荒荒難辨色江峰寂寂更何言
燈前無限浮沈思銷在菰香水鶴喧
　　　送謙選中住花涇寺　　　　(明/)僧溥洽
秋風一櫂入花涇楊栁芙蓉接水亭野老尚能談故事
鄉僧爭請説新經楸梧雨外聞啼鳥樓閣煙中見濕螢
欲寫别離無限意孤鴻遥沒越山青
　　　雲谷寺法㑹應制　　　　　(明/)僧守仁
寒巖草木正嚴冬一日春回雨露濃安石故居遺雪竹
道林新塔倚雲松木魚聲斷催朝飯銅鼎香銷起暮鐘
千載奎文畱秘藏天光午夜照金容
　　　登富春永安寺　　　　　　(明/)僧徳祥
栗葉邨前石子谿青山一掩路渾迷也知谷裏多猿鳥
未信雲中有犬雞滿耳只聞諸澗響回頭方覺衆峰低
平生傾想今朝到願結茅茨在寺西
　　五言絶句
　　　逰昌化山精舍　　　　　　(唐/)盧照鄰
寳地乗峰出香臺接漢髙稍覺眞途近方知人事勞
　　　宿吉祥寺寄廬山隱者　　　(唐/)楊　衡
風鳴雲外鐘鶴宿千年松相思杳不見月出山重重
　　　題奉國寺　　　　　　　　(唐/)陸　海
新秋夜何爽露下風轉凄一磬竹窗外千燈花塔西
　　　題龍門寺　　　　　　　　　陸　海
窗燈林靄裏門磬水聲中更與龍華㑹爐煙滿夕風
　　　善福寺閣　　　　　　　　(唐/)韋應物
殘霞照髙閣青山出逺林晴明一登望瀟灑此幽襟
　　　薦福寺送元偉　　　　　　(唐/)李　端
送客攀花後尋僧坐竹時明朝莫回望青草馬行遲
　　　題竹林寺　　　　　　　　(唐/)朱　放
歲月人間促煙霞此地多殷勤竹林寺更得㡬回過
　　　逰道林寺　　　　　　　　(唐/)戴叔倫
佳山路不逺俗侶到常稀及此煙霞暮相看復欲歸
　　　和韋開州盛山宿雲亭　　　(唐/)張　籍
清淨當深處虚明向逺開巻簾無俗客應只見雲來
　　　塗山寺獨逰　　　　　　　(唐/)白居易
野徑行無伴僧房宿有期塗山來去熟惟是馬蹄知
　　　遺愛寺　　　　　　　　　　白居易
㺯石臨谿坐尋花遶寺行時時聞鳥語處處是泉聲
　　　觀花後逰慈恩寺　　　　　(唐/)施肩吾
世事知難了應湏問苦空羞將看花眼來入梵王宫
　　　題水西寺　　　　　　　　(唐/)杜　牧
三日去還住一生焉再遊含情碧谿水重上粲公樓
　　　牛頭寺　　　　　　　　　(唐/)司空圖
終南最佳處禪誦出青霄羣木澄幽寂疎煙汎泬寥
　　　題九日山石佛院亂峰軒　　(宋/)朱　子
因依古佛居結屋寒林杪當户碧峰稠雲煙自昏曉
　　　其二
巖中老釋子白髮對青山不作看山想秋雲時往還
　　　立雪堂　　　　　　　　　(明/)髙　啓
堂前參未退立到雪深時一夜山中冷無人祇自知
　　　冰壺井　　　　　　　　　　髙　啓
圎甃夏生冰光涵數星冷窗有定中僧休牽轆轤綆
　　　小飛虹　　　　　　　　　　髙　啓
初看卧波影應恐雨崇朝過澗尋師去端如度石橋
　　　避雨山寺　　　　　　　　(明/)汪生民
偶逐荷鋤入松闗犬吠頻山僧買藥去風雨自畱人
　　　圎覺寺晚坐　　　　　　　(明/)李先芳
片片歸林鳥微微出寺鐘僧門掩秋色明月在髙松
　　　東林寺前作　　　　　　　(明/)梁有譽
山色斜依寺江流曲抱邨時有山僧出殘陽獨掩門
　　　入寺　　　　　　　　　　(明/)僧明顯
碧草通樵徑青松夾寺門已來親眼見難去對人言
　　　尋竹隱寺　　　　　　　　(明/)僧懷讓
聞鐘識寺遥小徑緣雲入日暮冒嵐歸秋衣不知濕
　　　髙山寺　　　　　　　　　(明/)僧徳清
山城枕江流梵刹雲中起鐘鳴萬户開人在蓮華裏
　　七言絶句
　　　題涇縣水西寺　　　　　　(唐/)宣　宗
大殿連雲接賞谿鐘聲還與鼓聲齊長安若問江南事
說道風光在水西
　　　過融上人蘭若　　　　　　(唐/)孟浩然
山頭禪室挂僧衣窗外無人谿鳥飛黃昏半在下山路
却聼泉聲連翠微
　　　與謝良輔逰涇川陵巖寺　　(唐/)李　白
乘君素舸泛涇西宛似雲門對若谿且從康樂尋山水
何必東遊入㑹稽
　　　題法院　　　　　　　　　(唐/)常　建
勝景門開對逺山竹深松老半含煙素月殿中三度磬
水精宮裏一僧禪
　　　尋盛禪師蘭若　　　　　　(唐/)劉長卿
秋草黃花覆古阡隔林何處起人煙山僧獨在山中老
惟有寒松見少年
　　　登寳意寺上方舊逰　　　　(唐/)韋應物
翠嶺香臺出半天萬家煙樹滿晴川諸僧近住不相識
坐聼微鐘記往年
　　　同路郎中韓侍御春日題野寺
　　　　　　　　　　　　　　　(唐/)盧　綸
寺前山逺古陂寛寺裏人稀春草寒何事最堪悲色相
折花将與老僧看
　　　題蘭若　　　　　　　　　(唐/)崔　峒
絶頂茅菴老此生寒雲孤木獨經行世人那得知幽徑
遥向青峰禮磬聲
　　　題淨居寺　　　　　　　　(唐/)戴叔倫
玉壺山下雲居寺六百年來選佛塲滿地白雲闗不住
石泉流出落花香
　　　棲霞寺雲居室　　　　　　(唐/)權徳輿
一徑縈紆至此窮山僧盥潄白雲中閒吟定後更何事
石上松枝常有風
　　　題清凉寺　　　　　　　　(唐/)楊巨源
憑檻霏微松樹煙陶潛曾用道林錢一聲寒磬空心曉
花雨知從第㡬天
　　　逰西林寺　　　　　　　　(唐/)李　渉
十地初心在此身水能生月即離塵如今再結林中社
可羨當年㑹裏人
　　　題僧院　　　　　　　　　(唐/)張　籍
聞師行講青龍院本寺住來多少年靜掃空房惟獨坐
千莖秋竹在簷前
　　　宿西林寺　　　　　　　　(唐/)白居易
木落天晴山翠開愛山騎馬入山來心知不及柴桑令
一宿西林便欲回
　　　香山寺　　　　　　　　　　白居易
空門寂靜老夫閒伴鳥隨雲往復還家醞滿瓶書滿架
半移生計入香山
　　　逰雲居寺贈穆三十六地主　　白居易
亂峰深處雲居路共榻花行獨惜春勝地本來無定主
大都山屬愛山人
　　　題香山新經堂招僧　　　　　白居易
煙滿秋堂月滿庭香花漠漠磬泠泠誰能來此尋眞諦
白老新開一藏經
　　　古寺　　　　　　　　　　(唐/)元　稹
古寺春餘日半斜竹風蕭爽勝人家花時不到有花院
意在尋僧不在花
　　　峰頂寺　　　　　　　　　(唐/)張　祜
月明如水山頭寺仰面看天石上行夜半深廊人語定
一枝松動鶴來聲
　　　夏雨後題青荷蘭若　　　　(唐/)施肩吾
僧舍清凉竹樹新初經一雨洗諸塵微風忽起吹蓮葉
青玉盤中瀉水銀
　　　題禪僧院　　　　　　　　　施肩吾
棲禪枝畔數花新飛作琉璃地上塵谷鳥自啼猿自叫
不能愁得定中人
　　　尋石甕寺上方　　　　　　(唐/)賈　島
野寺入時春雪後﨑嶇得到此房前老僧不出迎朝客
已住上方三十年
　　　寄題宣州開元寺　　　　　(唐/)杜　牧
松寺曽同一鶴棲夜深臺殿月髙低何人為倚東樓柱
正是千山雪漲谿
　　　醉後題禪院　　　　　　　　杜　牧
觥船一棹百分空十載青春不負公今日鬢絲禪榻畔
茶煙輕颺落花風
　　　定山寺　　　　　　　　　(唐/)薛　逢
十里松蘿映碧苔一川晴色鏡中開遥聞上界繙經處
片片香雲出院來
　　　宿僧院　　　　　　　　　(唐/)趙　嘏
月滿長空樹滿霜度雲低拂近簷牀林中夜半一聲磬
卧見髙僧入道塲
　　　李侍御歸炭谷山居同宿華嚴寺
　　　　　　　　　　　　　　　　趙　嘏
家在青山近玉京白雲紅樹滿歸程相逢一宿最髙寺
半夜翠微泉落聲
　　　宿僧舍　　　　　　　　　　趙　嘏
髙僧夜滴芙蓉漏逺客窗含楊栁風何處相逢話心地
月明身在磬聲中
　　　題谷隱蘭若　　　　　　　(唐/)段成式
風惹閒雲半谷隂巖西隱者醉相尋草衰乍覺徑増險
葉盡却疑谿不深
　　　題金山寺石室　　　　　　(唐/)李羣玉
白波四面照樓臺日夜潮聲遶寺回千葉紅蓮髙㑹處
㡬曽龍女獻珠來
　　　峽山寺上方　　　　　　　　李羣玉
滿院泉聲山殿凉隔簾微雨野松香東峰下視南溟月
笑蹋金波看海光
　　　登祝融峰蘭若　　　　　　(唐/)盧　肇
祝融絶頂萬餘層䇿杖攀蘿歩歩登行到月宮霞外寺
白雲相伴兩三僧
　　　題清逺峽觀音院　　　　　　盧　肇
清潭洞澈深千尺危岫攀蘿上㡬層秋盡更無黃葉樹
夜䦨惟對白頭僧
　　　其二
風入古松添急雨月臨虚檻背殘燈老猿嘯狖還欺客
來撼窗前百尺藤
　　　題常樂寺　　　　　　　　(唐/)唐　球
桂冷香聞十里間殿臺渾不似人寰日斜回首江頭望
一片閒雲落後山
　　　題靈峰僧院　　　　　　　(唐/)黃　滔
繫馬松間不忍歸數廵香茗一枰棊擬登絶頂畱人宿
猶待滄溟月滿時
　　　題袁州龍興寺　　　　　　(唐/)易　偲
百尺古松松下寺寳旛朱盖盡珊珊閒庭甘露㡬回落
青石綠苔猶未乾
　　　江上人禪居　　　　　　　(唐/)僧皎然
路入松聲逺更竒山光水色共參差中峰禪寂一僧在
坐對梁朝老桂枝
　　　和宿峽石寺下　　　　　　(宋/)趙　抃
淮岸浮圖半倚天山僧應已離塵緣松闗暮鎖無人跡
惟放鐘聲入畫船
　　　七月過孤山勤上人院　　　(宋/)蔡　襄
青林藹藹日暉暉薄晚凉生暑氣微湖上清風如可載
畫船十隻不空歸
　　　自定林過西菴　　　　　　(宋/)王安石
午雞聲不到禪林柏子煙中靜擁衾忽憶西巖道人語
杖藜乘興得幽尋
　　　金陵報恩大師西堂方丈　　　王安石
蕭蕭出屋千竿玉靄靄當窗一炷雲心力長年人事外
種花移石尚殷勤
　　　書雙竹湛師房　　　　　　(宋/)蘇　軾
暮鼓朝鐘自擊撞閉門孤枕對殘釭白灰旋撥通紅火
卧聼蕭蕭雪打窗
　　　南寺千佛閣　　　　　　　　蘇　軾
古邑居民半海濤師來構築便能髙千金用盡身無事
坐看香煙遶白毫
　　　歸宜興畱題竹西寺　　　　　蘇　軾
此生已覺都無事今歳仍逢大有年山寺歸來聞好語
野花啼鳥亦欣然
　　　常州太平寺薝蔔亭　　　　　蘇　軾
六花薝蔔林間佛九節菖蒲石上仙何似東坡鐵拄杖
一時驚散野狐禪
　　　中梁山寺　　　　　　　　(宋/)文　同
上方梯磴繞巖頭誰就孤髙更起樓直望漢江三百里
一條如綫下洋州
　　　竹西寺　　　　　　　　　(宋/)米　芾
竹西桑柘暮鴉盤特地霜風滿倦顔不用使君相料理
都緣塵土蔽青山
　　　題妙覺寺壁　　　　　　　(宋/)孫　覿
葉底紅稀不見花枝頭綠暗可藏鴉春歸古殿蒼苔滿
一㸃籠燈隱綘紗
　　　書永和寺壁　　　　　　　(宋/)朱　松
來觧征衣日未斜小軒泉竹兩清華道人法力眞無礙
解遣龍孫吐浪花
　　　逰寕國奉聖寺　　　　　　(宋/)范成大
松梢臺殿鬱髙標山轉谿廻一水朝不惜褰裳呼小渡
夜來春漲失浮橋
　　　題照上人迎翠軒　　　　　(宋/)楊萬里
參寥嬾可去無還誰蹋詩僧最上關欲具江西句中眼
猶湏作禮問雲山
　　　逰定林寺　　　　　　　　　楊萬里
鍾山已在萬山深更過鍾山入定林穿盡松杉行盡石
一菴猶隔白雲岑
　　　其二
半破僧菴半補籬舊題無復壁間詩祇餘手植雙桐在
此外仍兼洗硯池
　　　寒食雨中同舍人約逰天竺呈陸務觀
　　　　　　　　　　　　　　　　楊萬里
筍輿衝雨復衝泥一徑深深只覺遲孤塔忽從雲外出
寺門漸近報儂知
　　　其二
老檜如幢翠接連山茶作塔綠縈纒山僧相識渾相忘
不到山中十五年
　　　其三
禪房寂寂水潺潺澗草巖花㸃綴閒忽有仙禽發竒響
頻伽來自補陀山
　　　雨後憶龍翔寺　　　　　　(宋/)薛季宣
二峰髙峙夾禪扃長落潮音逐磬聲老僧睡起絶無事
不管波濤四面生
　　　龍潭方丈　　　　　　　　(宋/)樓　鑰
又因寒食此中來窗户虚明絶㸃埃山裏春風無間斷
海棠開過地棠開
　　　秀峰寺　　　　　　　　　(宋/)徐　璣
籃輿晚泊近巖隈精舍門臨古道開僧子相逢便相識
十年三過秀峰來
　　　艤舟江心寺　　　　　　　(宋/)謝　翺
數聲清磬出晴暮落木人家散煙霧風送年年江上潮
白雲生根吹不去
　　　僧門　　　　　　　　　　(宋/)林景熈
一閒每笑不如僧及到僧門閒未能昨夜褐袍風雪裏
隔谿犬吠入林燈
　　　過湘江題慈雲寺壁　　　　(宋/)僧惠洪
慈雲寺在古城隈月閣風軒照水開獨倚䦨干秋雨後
青山相逐渡江來
　　　巨然山寺　　　　　　　　(金/)任　詢
孤撐山作碧螺髻散漫水成蒼玉鱗野寺荒凉人不到
水光山影正橫陳
　　　逰棲巖寺　　　　　　　　(金/)張　瓚
林表招人白塔明竹間蘭芷石泉清惠崇水墨西軒景
煙帶平蕪水帶城
　　　題濟源龍潭寺　　　　　　(金/)趙之傑
樹圍脩竹竹圍菴菴下泓然碧一潭極目荷花半秋色
小橫圗上看江南
　　　寳巖僧舍　　　　　　　　(金/)宗　道
寂寂鐘魚柏滿軒午風輕颺煮茶煙西堂竟日無人到
只許山人借榻眠
　　　晚宿山寺　　　　　　　　(金/)趙　渢
松門明月佛前燈菴在孤雲最上層犬吠一山秋意靜
敲門時有夜歸僧
　　　眞容院　　　　　　　　　(金/)蕭　貢
魔宮佛界等空虚此理何曽屬有無直向臺山始相見
可中還有二文殊
　　　八月十四日宿官塔下院　　(金/)馮延登
野僧引客看脩竹拄杖入林驚暝禽一道細泉鳴蘚磴
恍如閒聼穎師琴
　　　山寺早起　　　　　　　　(元/)劉　因
松窗一夜逺潮生斷送幽人睡失明夢覺不知春已去
半簾紅雨落無聲
　　　逰青蓮寺　　　　　　　　(元/)王　惲
上方曾閣倚晴煙廻合諸峰聳碧蓮午枕不容詩夢就
天風吹雨下危巔
　　　上藍寺　　　　　　　　　(元/)貢　奎
古寺廻廊雪滿階官閒因訪老僧來一方晴日簷聲響
絶愛小窗臨竹開
　　　淨慧寺　　　　　　　　　(元/)鮮于樞
晚雨纔收日已西石梁沙路淨無泥清泉㶁虢千峰迥
綠栁隂隂一鳥啼
　　　又戲題廣嚴僧房壁　　　　　鮮于樞
㡬年門外䇿征驂不料能來共一龕壁上未湏書歲月
禇河南是䕶伽藍
　　　宿焦山上方　　　　　　　(元/)郭天鍚
揚子江頭風浪平焦山寺裏晚鐘鳴爐煙已斷燈花落
喚起山僧看月明
　　　春日上平坡寺　　　　　　(元/)范　梈
蘿徑隂隂近百層金輿記是昔人登山僧苦避尋詩者
牢閉柴門喚不譍
　　　五月二十六夜宿松林蘭若　　范　梈
白沙寨外接飛霞行至招提日已斜睡覺忽聞山寨語
不知今夕離吾家
　　　白石菴　　　　　　　　　(元/)周　權
地幽山氣靄空嵐落葉蕭蕭白石菴歸鶴一聲無覓處
松梢擎月影毶毶
　　　逰法興寺　　　　　　　　(元/)胡天㳺
山色揺光入䄂凉松隂十丈印廻廊老僧讀罷楞嚴咒
一殿神風柏子香
　　　宿圎明寺早起　　　　　　(明/)髙　啓
客起燈前夢尚迷滿樓殘月曉風西應知野寺非山店
只聼鐘聲不聼雞
　　　宿蟾公房　　　　　　　　　髙　啓
一禽不鳴深樹煙明月下照髙僧禪獨開西閣詠清夜
秋河欲墮山蒼然
　　　寄館天寧寺　　　　　　　(明/)丘　吉
茶爐吹斷鬢絲煙借得禪林看鶴眠不道秋風何處起
一堆黃葉寺門前
　　　白水寺　　　　　　　　　(明/)方廷璽
石徑逢僧一話間白雲深處不知還松隂日午茶煙起
不有客來僧更閒
　　　永興寺散歩　　　　　　　(明/)皇甫汸
帝城西覓古叢林萬木寒垂六月隂庭下閒花齋後偈
門前空水定時心
　　　𢎞教寺　　　　　　　　　(明/)王穉登
内家金像出蓬萊千葉蓮花玉作臺試向白毫光裏看
聖人前世是如來
　　　歸宗寺　　　　　　　　　(明/)呉　兆
路遶鸞谿去復廻鵞池聞説右軍開山僧相遇衣裳濕
雙劒峰頭看瀑來
　　　晚投黃龍寺慧宗上人房　　　呉　兆
㡬處禪林聚似邨嶺頭風雨磵頭昏千枝燈影僧初放
一派經聲客到門
　　　送一公還天界寺　　　　　(明/)范　汭
江流汨汨樹層層短笠空瓢去秣陵依舊青山風雪裏
蓽門深掩一龕燈
　　　初宿海㑹寺　　　　　　　(明/)李　蓘
靈泉流水夜淙淙月小松髙鶴影雙石榻覺來秋燭冷
誦經聲滿碧山窗
　　　闞峰普濟寺　　　　　　　(明/)錢希言
闞公山繞闞公湖捨宅年猶記赤烏寂寂寺門霜葉裏
水禽飛上石浮屠
　　　講經臺　　　　　　　　　(明/)僧守仁
乞食歸來坐暝鴉譚經每到白牛車東風栁絮吹晴雪
猶想天宮酌寳花
　　　題蘿壁山房　　　　　　　(明/)僧徳祥
青蘿壁下一僧房長日惟燒片炷香風在竹櫩人在定
鳥銜紅柿落柴牀
　　　次韻題髙齋　　　　　　　(明/)僧無慍
髙齋寂寂俯清池瓦鼎香浮十二時天曉定回松下石
蘚㾗青上布伽黎
　　　不二樓　　　　　　　　　(明/)僧鎮澄
談經人在翠微中縹緲煙霏隔㡬重欲寄此心無可託
長隨片月掛西峰
　　　　石林菴　　　　　　　　　(明/)僧廣印
　覺道金繩絶巘開半空花雨濕樓臺長林怪石皆龍象
　曽受生公記莂來
　
　
　
　
　
　
　
　
　
　
　
　
御定佩文齋詠物詩選巻二百三十二
　欽定四庫全書
御定佩文齋詠物詩選巻二百三十三
　　佛類
　　　四言古
　　　　念佛三昧詩　　　　　　　(晉/)王齊之
　妙用在兹渉有覽無神由昧徹識以照麤積微自引因
　功本虚冺彼三觀忘此毫餘
　　　　其二
　寂漠何始理元通微融然忘適乃廓靈暉心游緬域得
　不踐機用之以冲㑹之以希
　　　　其三
　神資天凝圓暎朝雲與化而感與物斯羣應不以方受
　者自分寂爾淵鏡金水塵紛
　　　　其四
　慨自一生夙乏惠識託崇淵人庻藉冥力思轉毫功在
　深不測至哉之念主心西極
　　　惟衛佛像銘　　　　　　　(梁/)簡文帝
灼灼金容巍巍滿月永被人天常畱花窟
　　　釋迦文佛像銘　　　　　　　簡文帝
至矣調御行備智周滿月為面青蓮在眸心珠可瑩智
流方普永變身田長無沙鹵
　　　式佛像銘　　　　　　　　　簡文帝
影生千葉花成四柱塔象單畱龕童䨇舞
　　五言古
　　　迎舎利　　　　　　　　　(梁/)宣　帝
釋迦稱散體多寳號金軀白玉誠非比黄金良莫踰變
見絶言象端異乃㝠符靈知雖隐顯妙色豈榮枯惟當
千劫後方成無價珠
　　　舎利佛　　　　　　　　　(隋/)闕　名
金繩界寳地珍木䕃瑤池雲間妙音奏天際法蠡吹
　　　同馬太守聽九思法師講金剛經
　　　　　　　　　　　　　　　(唐/)髙　適
吾師晉陽寶傑出山河㝡途經世諦間心到空王外鳴
鐘山虎伏說法天龍㑹了義同建瓴梵法若吹籟深知
億劫苦善喻恒沙大捨施割肌膚攀援去親愛招提何
清淨良牧駐輕蓋露冕衆香中臨人覺苑内心持佛印
乆標割魔軍退願開初地因永奉彌天對
　　　聽藍谿僧為元居士說維摩經
　　　　　　　　　　　　　　　(唐/)孟　郊
古樹少枝葉眞僧亦相依山木自曲直道人無是非手
持維摩偈心向居士歸空景忽開霽雪花猶在衣洗然
水谿晝寒物生光輝
　　　久雨齋居誦經　　　　　　(宋/)朱　子
端居獨無事聊披釋氏書暫釋塵累牽超然與道俱門
掩竹林幽禽鳴山雨餘了此無為法身心同晏如
　　　慧日寺十八大阿羅塑像　　(明/)鄧　韍
至人自藏珍古貎元氣備摶土造佛徒追眞信難事亭
亭青蓮宇諸天奠其位尊者十二輩髙座納雙屣巍巍
超凡表塵眼有矇視深厚藐漂山廣博欲際地静沈馬
足萬專守門不二覺能越幾先慈欲放踵施龍驤以珠
豢虎跳以咒弭目瞑澄淵黑頂突華峯翠若眞外形骸
能以理勝自嗒然了得䘮何有立同異麈柄操瑩玉寶
花自空墜想當經營初其手空俗士我思彼尊者所造
亦深邃函經入方夏後乃道宏肆以空攝萬有以道獵
衆智窮山養枯骸野鳥習其髻善士瞻梵相瓶錫此焉
侍安得如此塑慰我懐古意
　　　讀佛書　　　　　　　　　(明/)歸有光
天竺降靈聖利益其在此雪山真苦行九惱尚纒已非
徒食馬麥空鉢良可耻紛紛㫋荼女謗論或未已不知
手指中猶出五獅子
　　七言古(附長短句/)
　　　僧伽歌　　　　　　　　　(唐/)李　白
眞僧法號號僧伽有時與我論三車問言誦咒幾千遍
口道恒河沙復沙此僧本住南天竺為法頭陀來此國
戒得長天秋月明心如世上青蓮色意清淨貎稜稜亦
不減亦不増瓶裏千年舍利骨手中萬歳胡孫藤嗟余
落魄江淮久罕遇眞僧說空有一言懴盡波羅夷再禮
渾除犯輕垢
　　　題楊子文羅漢渡海圖　　　(明/)張以寧
天台之東巨瀛海濛濛元氣浮無邉應眞十六山中來
徑渡萬里蛟鼉淵巨靈前驅海若伏翠水帖帖開紅蓮
神螭猛獸競軒翥穹龜巨魚相後先一山浮玉當其前
石室古蘚垂千年異人髙居役衆鬼挽過巨浸如飇旋
貝宫神君迎且拜明星玉女爭花妍陰風黯淡百怪集
天容旂影飛翩翩石橋迴望渺何處紫翠明滅空雲煙
問渠飛錫何所往毋乃鷲嶺朝金仙金仙雪山方晏坐
笑汝狡獪何紛然書生平生未省見太息此畫人間傳
清時麟鳳在郊野白日杲杲行青天
　　　次韻張仲舉承㫖題盧楞伽過海羅漢圖
　　　　　　　　　　　　　　　(明/)僧來復
僧伽神變妙莫窮去住隠顯如旋風能令大海作平陸
超然獨脱閻浮中山君河伯備灑掃錫飛杯渡雲行空
安禪不避魔鬼窟受齋直入龍王宫文犀赤豹時作伍
𤣥猿白鹿日與同騰光嘘氣閃奔電天鼓震曜驚雷公
世人雖呵小乘法誰獨髙舉隨雲龍我昔衡山問方廣
石橋每見䭾經童天姝散花跪雙膝金盤笑捧明珠紅
開圖恍惚覩顔色山海遥隔精靈通那知畫者有深意
丹青巧奪造化功君不聞幻遊天地同旅泊我身安得
駕鶴從西東
　　五言律
　　　和李澧州題常開州經藏詩　(唐/)白居易
旣悟蓮花藏須遺貝葉書菩提無處所文字本空虚觀
指非知月忘筌是得魚聞君登彼岸捨筏復何如
　　　讀瑜珈論　　　　　　　　(宋/)僧惠洪
此生已無累一席可窮年細嚼寶公飯飽參彌勒禪懶
修精進定愛作吉祥眠夜久山空寂唯聞繞砌泉
　　七言律
　　　予寫金剛經與王正道正道與朱少章復以詩
　　　　來輙次二公韻　　　　　(金/)宇文虚中
前世曽為粥飯僧此生隨處且騰騰經中因認人我相
敎外都忘大小乘寫去欲云居士頌信來如續祖師燈
他年辱贈茅菴句誰謂因緣昔未曽
　　五言絶句
　　　題雲際南峯眼上人讀經堂　(唐/)岑　參
結宇題三藏焚香老一峯雲間獨坐卧只是對山松
　　七言絶句
　　　聽僧雲端講經　　　　　　(唐/)賈　島
無生深㫖誠難解惟有師言得正真逺近持齋來諦聽
酒坊魚市盡無人
　　　龍門石佛　　　　　　　　(金/)劉　中
鑿破蒼崖已失眞又添行客眼中塵請君看取他山石
不費工夫總法身
　　　　釋迦出山息軒畫　　　　　(金/)完顔璹
　龎睂袖手出巖阿及至拈花事已訛千古雪山山下路
　杖藜無處避藤蘿
　　　　蓮葉觀音恩禪師所藏同路宣叔賦
　　　　　　　　　　　　　　　　(金/)元德明
　瑞相分明一葉中華嚴性海共圓通補陀自有丹青變
　畫史區區可得工
　　　　月伯明講經與玉山各賦二絶以寄(錄一/)
　　　　　　　　　　　　　　　　(元/)姚文奐
　玉笛飛空過洞庭西山不改舊時青短長橋下風雨夜
　知是老龍來聽經
　　　　題羅漢圖　　　　　　　　(元/)僧行端
　諸諦空來世所無神通百變絶名模不知何處畱踪跡
　却被人傳作畫圖
　
御定佩文齋詠物詩選巻二百三十三
　欽定四庫全書
御定佩文齋詠物詩選卷二百三十四
　　僧類
　　　五言古
　　　　赤谷安禪師塔　　　　　　(唐/)盧照鄰
　獨坐巖之曲悠然無俗氛酌酒呈丹桂思詩贈白雲煙
　霞朝晚聚猿鳥嵗時聞水華競秋色山翠含夕曛髙談
　十二部細覈五千文如如數冥昧生生理氤氲古人有
　糟粕輪扁情未分且當事芝术從吾所好云
　　　　還山貽湛法師　　　　　　(唐/)孟浩然
　幼聞無生理常欲觀此身心跡罕兼遂﨑嶇多在塵晚
　途歸舊壑偶與支公鄰導以微妙法結為清淨因煩惱
　業頓捨山林情轉殷朝來問疑義夕話得清真墨妙稱
　古絶詞華驚世人禪房閉虚静花藥連冬春平石藉琴
　硯落泉灑衣巾欲知㝠滅意朝夕海鷗馴
　　　　贈僧崖公　　　　　　　　(唐/)李　白
昔在朗陵東學禪白睂空大地了鏡徹廻旋寄輪風攬
彼造化力持為我神通晚謁太山君親見日没雲中夜
卧山月拂衣逃人羣授余金仙道曠刼未始聞冥機發
天光獨朗謝垢氛虛舟不繫物觀化遊江濆江濆遇同
聲道崖乃僧英說法動海嶽遊方化公卿手秉玉麈尾
如登白樓亭微言注百川亹亹信可聽一風鼓羣有萬
籟各自鳴啟閉八窗牗託宿掣電霆自言歴天台摶壁
躡翠屏凌兢石橋去恍惚入靑冥昔往今來歸絶景無
不經何日更携手乘杯向蓬瀛
　　　送通禪師還南陵隱静寺　　　李　白
我聞隱静寺山水多竒蹤巖種朗公橘門深杯渡松道
人制猛虎振錫還孤峯他日南陵下相期谷口逄
　　　贈宣州靈源寺仲濬公　　　　李　白
敬亭白雲氣秀色連蒼梧下暎雙谿水如天落鏡湖此
中積龍象獨許濬公殊風韻逸江左文章動海隅觀心
同水月解領得明珠今日逄支遁髙談出有無
　　　贈僧行融　　　　　　　　　李　白
梁有湯惠休常從鮑照遊峩嵋史懷一獨暎陳公出卓
絶二道人結交鳳與麟行融亦俊發吾知有英骨海若
不隱珠驪龍吐明月大海乘虛舟隨波任安流賦詩旃
檀閣縱酒鸚鵡洲待我適東越相攜上白樓
　　　送恂上人還吳　　　　　　(唐/)儲光羲
洛城本天邑洛水即天池君王旣行幸法子復來儀虚
室香花滿清川楊柳垂乘閒道歸去逺意誰能知
　　　贈霈禪師　　　　　　　　(唐/)皇甫曾
南嶽滿湘源吾師經利渉身歸沃洲老名與支公接淨
敎傳荆吳道縁正漁獵觀空色不染對鏡心自愜室中
人寂寞門外山稠疊天台積幽夢早晚當負笈
　　　贈江華長老　　　　　　　(唐/)柳宗元
老僧道機熟黙語心皆寂去嵗别舂陵㳂流此投跡空
室無侍者巾屨唯挂壁一飯不願餘跏趺便終夕風窗
疎竹響露井寒松滴偶地即安居滿庭芳草積
　　　夏日謁智逺禪師　　　　　(唐/)孟　郊
吾師當幾祖說法云無空禪心三界外宴坐天地中院
靜鬼神去身與草木同因知䕶王國滿鉢盛毒龍斗藪
塵埃衣謁師見眞宗何必千萬刼瞬息去樊籠盛夏火
為日一堂十月風不得為弟子名姓掛儒宫
　　　贈道月上人　　　　　　　　孟　郊
僧貎淨無㸃僧衣寧綴華尋常晝日行不使身影斜飯
术煑松柏坐山邀雲霞欲知禪隱髙緝薜為袈裟
　　　送清逺上人歸楚山舊寺　　　孟　郊
波中出吳境霞際登楚岑山寺一别來雲蘿三改隂詩
誇碧雲句道證青蓮心應笑泛萍者不知松隱深
　　　送元亮師　　　　　　　　　孟　郊
蘭泉滌我襟杉月棲我心茗啜綠淨花經誦清柔音何
處笑為别淡情愁不侵
　　　送淡公　　　　　　　　　　孟　郊
江南邑中寺平地生勝山開元吳語僧律韻髙且閒妙
樂谿岸平桂榜復往還樹石相鬭生紅綠各異顔風味
我遥憶新竒師獨攀
　　　題道宗上人十韻　　　　　(唐/)白居易
如來說偈讃菩薩著論議是故宗律師以詩為佛事一
音無差别四句有詮次欲使第一流皆知不二義精潔
沾戒體閒淡藏禪味從容恣語言縹緲離文字旁延邦
國彦上逹王公貴先以詩句牽後令入佛智人多愛師
句我獨知師意不似休上人空多碧雲思
　　　題天竺南院贈閒元旻清四上人
　　　　　　　　　　　　　　　　白居易
雜芳澗草合繁綠巖樹新山深景候晚四月有餘春竹
寺過微雨石徑無纎塵白衣一居士方袍四道人地異
佛國土人非俗交親城中山下别相送亦殷勤
　　　贈别宣上人　　　　　　　　白居易
上人處世界清淨何所似似彼白蓮花在水不著水性
眞悟泡幻行潔離塵滓修道來幾時身心俱到此嗟予
牽世網不得長依止離念與碧雲秋來朝夕起
　　　梵天寺見僧守詮小詩清逺可愛次韻
　　　　　　　　　　　　　　　(宋/)蘇　軾
但聞煙外鐘不見煙中寺幽人行未巳草露濕芒屨唯
應山頭月夜夜照來去
　　　送金山鄉僧歸蜀開堂　　　　蘇　軾
撞鐘浮玉山迎我三千指衆中聞謦欬未語知鄉里我
非箇中人何以黙識子振衣忽歸去隻影千山裏涪江
與中泠共此一味水氷盤薦琥珀何似糖霜羙
　　　送僧定觀歸　　　　　　　(元/)黄清老
詩僧百丈來復作五臺别丁然振金錫桂子落秋雪山
空白雲閒風息萬籟滅相思何處無江湖一眀月
　　　賡僧韻　　　　　　　　　(明/)太　祖
天台五百尊方寸皆明月月影彌千江何曾有暫歇為
斯妙用通今古長不滅昔當懸挂時誠非凡可越住世
及應眞幾度阿僧劫假錫作梯航泛海濤如雪一旦杳
無踪暫與沙門别儵忽羣禪中孰能為機泄禪心曠無
跡如海亦何竭僧本具他心宗門常合轍
　　　送僧歸越中　　　　　　　(明/)王　偁
錫挑龍河雲衣帯越谿雨說法方西來隨緣復東去松
枝偃故房柏子落庭樹從此上方遥人間但凝佇
　　　吳中普門長老乞語　　　　(明/)楊循吉
普門在何處莫向海中尋只此吳城中便有紫竹林古
以水與月而贊白衣士舉頭即見月掘地即得水樸哉
明長老今往住普門濟度説已盡我復將何言雖然無
可言願且舉水月月在水中明此理分明説
　　　答松上人過訪不值　　　　(明/)吳鼎芳
孤踪石上雲飄忽本無住門外即青山一瓢向何處離
心寄春草柔艷欲飛去引領生白煙花落秖陀樹
　　　清凉菴贈僧　　　　　　　(明/)范　汭
芒鞋定逺近天路臨蒼蒼結宇久未了種松新已長平
池託空影斷壁飛斜光欲問吾師法吾師法已忘
　　　寒山訪雪谷師　　　　　　(明/)僧智舷
寒山太湖東六月雪埋塢時有天耳師巢居類巢父春
秋末半百氣骨自髙古清泉凍連底蹲石怒獅虎此中
除梅花無物入巖户
　　七言古(附長短句/)
　　　别山僧　　　　　　　　　(唐/)李　白
何處名僧到水西乘舟㺯月宿涇谿平明别我上山去
手攜金策踏雲梯騰身轉覺三天近舉足迴㸔萬嶺低
謔浪肯居支遁下風流還與逺公齊此度别離何日見
相思一夜暝猿啼
　　　寄崇梵僧　　　　　　　　(唐/)王　維
崇梵僧崇梵僧秋歸覆釡春不還落花啼鳥紛紛亂澗
户山窗寂寂閒峽裏誰知有人事郡中遥望空雲山
　　　偃師東與韓樽同詣景雲暉上人即事
　　　　　　　　　　　　　　　(唐/)岑　參
山隂老僧解楞伽潁陽歸客逺相過煙深草濕昨夜雨
雨後秋風渡漕河空山終日塵事少平郊逺見行人小
尚書磧上黄昬鐘别駕渡頭一歸鳥
　　　送鴻舉師遊江西　　　　　(唐/)劉禹錫
禪客學禪兼學文出山初似無心雲從風卷舒來何處
繚繞巴山不得去山州古寺好閒居讀盡龍王宫裏書
使君灘頭揀石硯白帝城邊尋野蔬忽然登髙心瞥起
又欲浮杯信流水煙波浩淼魚鳥情東去三千三百里
荆門峽斷無盤渦湘平漢闊清光多廬山霧開見瀑布
西江月淨聞漁歌鍾陵八郡多名守半是西方社中友
與師相見便談空想得髙齋獅子吼
　　　支公詩　　　　　　　　　(唐/)僧皎然
支公養馬復養鶴率性無羇多脱畧天生支公與凡異
凡情不到支公地得道由來天上仙為僧却下人間寺
道家諸子論自然此公唯許逍遥篇山隂詩友喧四座
佳句縱横不廢禪
　　　臘日遊孤山訪惠勤惠思二僧
　　　　　　　　　　　　　　　(宋/)蘇　軾
天欲雪雲滿湖樓臺眀滅山有無水清石出魚可數林
深無人鳥自呼臘日不歸對妻孥名尋道人實自娛道
人之居在何許寶雲山前路盤紆孤山孤絶誰肯廬道
人有道山不孤紙窗竹屋深自暖擁褐坐睡依團蒲天
寒路逺愁僕夫整駕催歸及未晡出山廻望雲木合但
見野鶻盤浮圖兹遊淡泊歡有餘到家怳如夢蘧蘧作
詩火急追亡逋清景一失後難摹
　　　送林上人還杭　　　　　　(宋/)僧道潛
聚水作一雨多少近逺隨所遭或霑枯荄僅濡浹或入
巨海成波濤少林眞風今百紀悵惜至此何蕭條喜君
齊志早寂寞同我十載淪芻樵含冲嗜漠不自厭更欲
刺口嘗羣餚師門祖席在在有得此失彼良自嘲朅來
東南走千里但願刈楚逄翹翹駃浮長川不憚惡陟彼
巨巘寧知勞誠專志苦若有相行斷西壤逄英豪金鎚
扣天元楗廓玉電激海明珠髙星霜因循共千日誰爾
使子先行包湖山蜿蜒湖水薄湖上幽人想如昨秋入
芙蓉露已漙曉捲簾櫳暑初却明明潭底見行雲謾謾
空中聞唳鶴此景從來吾已知異鄉寧羡君先歸由來
出處元無隔同看明朝日上時
　　　題幻住菴中峯和尚蓮池野亭小像
　　　　　　　　　　　　　　　(明/)陳秀民
亭前池水生蓮花亭中老禪方結跏雙枝作供淨瓶裏
彷彿玉井銜丹霞世上蓮花亦常有玉堂不比丹青手
水底氷蠶已化龍絶世於今故無偶師是蓮花花是師
亭亭淨植湼不緇胸中五色舌上吐爛熳寫出蓮花詞
世間物物皆為幻我把斯圖作眞看君不見中峯峰上
十丈蓮吹香夜夜到諸天
　　　鐔上送僧歸衡山　　　　　(明/)林　鴻
上人孤閒似雲鶴十五出家住衡嶽說法能超㝡上乘
持心不受羣疑縳世上誰知來去蹤南窺太華北遊嵩
衲經雁蕩千峯雪定入峩嵋半夜鐘於今戒臘青松古
猶泛慈航到東土楊柳舟中九曲雲笋皮笠上三山雨
昨夜歸心繞楚天西風杖錫又茫然化龍潭畔清秋别
回雁峯頭舊日禪
　　　送生明還雪竇　　　　　　(明/)僧智舷
殘月在松僧在户犬聲如豹隔松塢霜厚如雪野易風
空邨家家門尚杜還山不問幾日程直造雲邊峰頂坐
莫想錢塘江北菴琉璃一㸃如螢火
　　五言律
　　　送沙門𢎞景道俊𤣥奘還荆州應制
　　　　　　　　　　　　　　　(唐/)李　嶠
三乘歸淨域萬騎餞通莊就日離亭近彌天别路長荆
南旋杖鉢渭北限津梁何日紆眞果還來入帝鄉
　　　送沙門𢎞景道俊𤣥奘還荆州應制
　　　　　　　　　　　　　　　(唐/)李　乂
初日承歸㫖秋風起贈言漢珠畱道味江璧返真源地
出南關逺天廻北斗尊寧知一柱觀却啟四禪門
　　　陪李侍御訪聰上人禪居　　(唐/)孟浩然
欣逄柏臺友共謁聰公禪石室無人到繩牀見虎眠隂
崖常抱雪枯澗為生泉出處雖云異同懽在法筵
　　　同崔興宗送衡嶽瓊公南歸　(唐/)王　維
言從石菌閣新下穆陵關獨向池陽去白雲畱故山綻
衣秋日裏洗鉢古松間一施傳心法惟將戒定還
　　　送王上人還襄陽　　　　　(唐/)儲光羲
朝㸔法雲散知有至人還送客臨伊水行車出故關天
花滿南國精舎在空山雖復時來去中心長日閒
　　　夏日過青龍寺謁操禪師　　(唐/)裴　廸
安禪一室内左右竹亭幽有法知不染無言誰敢酬鳥
飛爭向夕蟬噪已先秋煩暑自兹適清源何處求
　　　晚過盤石寺禮鄭和尚　　　(唐/)岑　參
暫詣髙僧話來尋野寺孤岸花藏水碓谿竹暎風爐頂
上巢新鵲衣中得舊珠談禪未得去輟櫂且踟蹰
　　　謁眞諦寺禪師　　　　　　(唐/)杜　甫
蘭若山髙處煙霞障幾重凍泉依細石晴雪落長松問
法看詩妄觀身向酒慵未能割妻子卜宅近前峯
　　　送靈澈上人歸嵩陽蘭若　　(唐/)劉長卿
南地隨縁久東林幾嵗空暮山門獨掩春草路難通作
梵連松韻焚香入桂叢唯將舊瓶鉢却寄白雲中
　　　雲門寺訪靈一上人　　　　　劉長卿
所思勞日久惆悵去西東禪客知何在春山到處同獨
行殘雪裏相見白雲中請近東林寺窮年事逺公
　　　秋夜肅公房喜普門上人自陽羨山至
　　　　　　　　　　　　　　　　劉長卿
山棲久不見林下偶同遊早晚來香積何人住沃洲寒
禽驚後夜古木帶髙秋却入千峯去孤雲不可留
　　　送方外上人之常州依蕭使君　劉長卿
宰臣思得度鷗鳥戀為羣逺客廻飛錫空山卧白雲夕
陽孤艇去秋水兩谿分歸共臨川史同飜貝葉文
　　　送贇法師往上都　　　　　(唐/)錢　起
逺近化人天王城指日邊宰官迎說法童子伴隨縁到
處花為雨行時杖出泉今宵松月下門閉想安禪
　　　送宏志上人歸湖州　　　　(唐/)李嘉祐
山林唯樂静行住不妨禪髙月穿松徑殘陽過水田詩
從宿世悟法為本師傳能使南人敬修持香火縁
　　　送普門上人還陽羨　　　　(唐/)皇甫冉
花宫難久别道者憶千燈殘雪入林路深山歸寺僧日
光依嫩草泉響滴春氷何用求方便㸔心是一乘
　　　題昭上人房　　　　　　　　皇甫冉
沃洲傳教後百衲老空林慮盡朝昬磬禪隨坐卧心鶴
飛湖草迥門掩海雲深地與天台接中峯早晚尋
　　　寄淨虚上人初至雲門　　　(唐/)皇甫曾
寒蹤白雲裏法侣自提携竹徑通城下松門隔水西方
同沃洲去不似武陵迷髣髴心知處髙峯是㑹稽
　　　題贈吳門邕上人　　　　　　皇甫曾
春山唯一室獨坐草萋萋身寂心成道花閒鳥自啼細
泉松徑裏返景竹林西晚與門人别依依出虎谿
　　　送少㣲上人東南遊　　　　　皇甫曾
石橋人不到獨往更迢迢乞食山家少尋鐘野寺遥松
門風自掃瀑布雪難消秋夜聞清梵餘音逐海潮
　　　冬夕寄青龍寺源公　　　　(唐/)郎士元
歛屨入寒竹安禪過漏聲髙松殘子落深井凍㾗生罷
磬風枝動懸燈雪屋明何當招我宿乘月上方行
　　　送少微上人遊蜀　　　　　(唐/)盧　綸
瓶鉢繞禪衣連宵宿翠微樹開巴水逺山曉蜀星稀徧
識中朝貴多諳外學非何當一傳付道侣願知歸
　　　贈衡嶽隱禪師　　　　　　(唐/)李　端
舊住衡州寺隨縁偶北來夜禪山雪下朝汲竹門開半
偈傳初盡羣生意未廻唯當與樵者杖錫入天台
　　　贈海明上人　　　　　　　(唐/)耿　湋
來自西天竺持經奉紫微年深梵語變行苦俗流歸月
上安禪久苔生出院稀梁間有馴鴿不去復何依
　　　喜入蘭陵望紫閣峯呈宣上人
　　　　　　　　　　　　　　　(唐/)李　益
薙草開三徑巢林喜一枝地寛留種竹泉淺欲開池紫
閣當疎牗青松入壞籬從今安僻陋蕭相是吾師
　　　贈蘭若僧　　　　　　　　(唐/)于　鵠
一身禪誦苦灑掃古花宫静室門常閉深蘿夜不通懸
燈喬木上鳴磬亂幡中附入髙僧傳長稱二逺公
　　　贈行脚僧　　　　　　　　(唐/)戴叔倫
補衲隨緣住難維塵外蹤木杯能渡水鐵鉢肯降龍到
處棲雲榻何年卧雪峯知師歸日近應偃舊房松
　　　送暎師歸本寺　　　　　　(唐/)權德輿
還歸柳寺去逺逺出人羣苔甃桐花落山窗桂樹薰引
泉通絶澗放鶴入孤雲幸許宗雷到清談不易聞
　　　送桃巖成上人歸本寺　　　(唐/)嚴　維
長老歸縁起桃花憶舊巖清晨雲抱石深夜月籠杉道
具門人捧齋糧谷鳥銜餘生願依止文字欲三緘
　　　送僧法和　　　　　　　　(唐/)戎　昱
逹士心無滯他鄉總是家問經翻貝葉論法指蓮花欲
契真空義先開智慧芽不知飛錫後何處是恒沙
　　　送惟良上人　　　　　　　(唐/)劉禹錫
窮巷惟秋草髙僧獨叩門相歡如舊識問法到無言水
為風生浪珠非塵可昬悟來皆是道此别不消魂
　　　秋日過鴻舉法師寺送歸江陵　劉禹錫
學畫長廊遍尋僧一徑幽小池兼鶴淨古木帶蝉秋客
至茶煙起禽歸講席收浮杯明日去相望水悠悠
　　　送供奉定法師歸南安　　　(唐/)楊巨源
故鄉南越外萬里碧雲峯經論辭天去香花入海逄鷺
濤清梵徹蜃閣化城重心到長安陌交州後夜鐘
　　　贈海東僧　　　　　　　　(唐/)張　籍
别家行萬里自說過扶餘學得中州語能為外國書與
醫收海藻持咒取龍魚更問同來伴天台幾夏居
　　　山中贈日南僧　　　　　　　張　籍
獨向雙峯老松門閉兩涯飜經上蕉葉挂衲落籐花甃
石新開井穿林自種茶時逄海南客蠻語問誰家
　　　送閩僧　　　　　　　　　　張　籍
幾夏京城住今朝獨逺歸修行四分律䕶淨七條衣谿
寺黄橙熟沙田紫芋肥九龍潭上路同去客應稀
　　　送無相禪師入關　　　　　(唐/)章孝標
九衢車馬塵不染了空人暫舍中峯雪應看内殿春齋
心無外事定力見前身聖主方崇敎深宜謁紫宸
　　　寄白頭陀　　　　　　　　(唐/)白居易
近見頭陀伴云師老更慵性靈閒似鶴顔狀古於松山
裏猶難覔人間豈易逄仍聞移住處太白㝡髙峯
　　　贈僧雲棲　　　　　　　　(唐/)張　祜
麈尾與笻杖幾年離石壇梵餘林雪後棊罷嶽鐘殘開
巻喜先悟潄瓶知早寒衡陽寺前雁今日到長安
　　　送僧遊温州　　　　　　　(唐/)朱慶餘
夏滿隨所適江湖非繫緣巻經離嶠寺隔葦上秋船水
落無風夜猿啼欲雨天石門期獨往謝守有遺篇
　　　送僧　　　　　　　　　　　朱慶餘
客行皆有為師去是閒遊野望攜金策禪棲寄石樓山
深松翠冷潭靜菊花秋幾處題青壁袈裟濺瀑流
　　　送僧歸天台　　　　　　　(唐/)賈　島
辭秦經越過歸寺海西峯石澗雙流水山門九里松曾
聞清禁漏却聽赤城鐘妙字研磨講應齊智者蹤
　　　送僧遊衡嶽　　　　　　　　賈　島
心知衡嶽路不怕去人稀船裏猶鳴磬谿頭自曝衣有
家從小别無寺不言歸料得逄寒往當禪雪滿扉
　　　送僧　　　　　　　　　　　賈　島
大内曾持論天南化俗行舊房山雪在春草嶽陽生曉
了蓮經義堪任寶蓋迎王侯皆䕶法何寺講鐘鳴
　　　寄無可上人　　　　　　　　賈　島
僻寺多髙樹凉天憶重遊磬過溝水盡月入草堂秋穴
蟻苔㾗静藏蟬柏葉稠名山思徧往早晚到嵩丘
　　　送天台僧　　　　　　　　　賈　島
逺夢歸華頂扁舟背嶽陽寒蔬修淨食夜浪動禪牀雁
過孤峯曉猿啼一樹霜身心無别念餘習在詩章
　　　送厲宗上人　　　　　　　　賈　島
擁䇿背岷峩終南雨雪和潄泉秋鶴至禪樹夜猿過髙
頂白雲盡前山黄葉多㑹吟廬嶽上月動九江波
　　　送去華法師　　　　　　　　賈　島
在越居何寺東南水路歸秋江洗一鉢寒日曬三衣黙
聽鴻聲盡行看葉影飛囊中無寶貨船户夜扃稀
　　　贈然上人　　　　　　　　(唐/)周　賀
竹庭瓶水新深稱北窗人講罷見黄葉詩成尋舊隣錫
隂迷坐石池影露齋身苦作南行約勞生始問津
　　　奉寄安國大師兼簡子蒙　　(唐/)李商隱
憶奉蓮花坐兼聞貝葉經巖光分蠟屐澗響入銅瓶日
下徒推鶴天涯正對螢魚山羨曹植眷屬有文星
　　　送太昱禪師　　　　　　　(唐/)許　渾
禪牀深竹裏心與徑山期結社多髙客登壇盡小師早
秋歸寺逺新雨上灘遲别後江雲碧南齋一首詩
　　　白馬寺不出院僧　　　　　　許　渾
禪心空已寂世路任多岐到院客長見閉關人不知寺
喧聽講絶廚逺送齋遲牆外洛陽道東西無盡時
　　　贈僧　　　　　　　　　　　許　渾
心法本無住流沙歸復來錫隨山鳥動經附海船回洗
足柳遮寺坐禪花委苔惟將一童子又欲上天台
　　　送無夢道人先歸甘露寺　　　許　渾
飄飄隨晚浪杯影入鷗羣萍凍千船雪巖隂一寺雲夜
燈江北見寒磬水西聞鶴嶺煙霞在歸期不羨君
　　　寄西嶽白石僧　　　　　　(唐/)馬　戴
挂錫中峯上經行蹋石梯雲房出定後嶽月在池西峭
壁殘霞照欹松積雪齊年年著山屐曾得到招提
　　　寄終南眞空禪師　　　　　　馬　戴
閒想白雲外了然清淨僧松門山半寺雨夜佛前燈此
境可長往浮生自不能一從林下别瀑布幾成氷
　　　贈别空公　　　　　　　　　馬　戴
雲門秋却入微徑久無人後夜中峯月空林百衲身寂
寥寒磬盡盥潄瀑泉新履跡誰相見松風掃石塵
　　　送禪師　　　　　　　　　(唐/)薛　能
寒空孤鳥度落日一僧歸近寺路聞梵出郊風滿衣歩
搖瓶浪起盂戞磬聲微還坐棲禪所荒山月照扉
　　　寄石橋僧　　　　　　　　(唐/)項　斯
逄師入山日道在石橋邊别後何人見秋來幾處禪谿
中雲隔寺夜半雪添泉生有天台約知無却出縁
　　　贈越僧嶽雲　　　　　　　(唐/)温庭筠
世機消已盡巾履亦飄然一室故山月滿瓶秋澗泉禪
庵過微雪鄉寺隔寒煙應共白蓮客相期松桂前
　　　其二
蘭亭舊都講今日意如何有樹開深院無塵到淺莎僧
居隨處好人事出門多不及新春鳥年年鏡水波
　　　秋宿詩僧雲英房因贈　　　(唐/)杜荀鶴
賈島憐無可都縁數句詩君雖是後輩我謂過當時谿
浪和星動松隂帯鶴移同吟到明坐此道淡誰知
　　　寄石湓清越上人　　　　　(唐/)方　干
寺處惟髙僻雲生石枕前静吟因得句獨夜不妨禪窗
接停猿樹巖飛浴鶴泉相思有書札俱倩獵人傳
　　　贈江南僧　　　　　　　　　方　干
忘機室亦空禪與沃洲同唯有半庭竹能生竟日風思
山海月上出定印香終繼後傳衣者還須立雪中
　　　送鏡空上人遊江南　　　　　方　干
去住如雲鶴飄然不可留何山逄後夏一食在孤舟細
雨蓮塘晚疎蟬橘岸秋應懷舊谿月夜過石窗流
　　　題雪竇禪師　　　　　　　　方　干
飛泉濺禪石瓶注亦生苔海上山不淺天邊人自來度
年隨檜柏獨夜任風雷獵者聞疎磬知師入定回
　　　題碧谿山禪老　　　　　　　方　干
師歩有雲隨師情唯鶴知蘿迷收􁌂路雪隔出溪時竹
狖窺沙井巖禽停檜枝由來傲卿相卧稳答書遲
　　　贈瑪瑙山禪者　　　　　　　方　干
芿草不停獸因師山更靈邨林朝乞食風雨夜開扃井
味兼松粉雲根著淨瓶塵勞如醉夢對此暫能醒
　　　送日東僧遊天台　　　　　(唐/)楊　䕫
一瓶離日外行指赤城中去自重雲下來從積水東攀
蘿躋石徑挂錫憇松風迴首鷄林道惟應夢想通
　　　聞仰山禪師往曹谿因贈　　(唐/)張　喬
曹谿松下路猿鳥重相親四海求𤣥理千峯繞定身異
花天上墮靈草雪中春自惜經行處焚香禮舊真
　　　贈敬亭清越上人　　　　　　張　喬
海上獨隨縁歸來二十年久閒時得句漸老不離禪砌
木欹臨水窗峰直倚天猶期向雲裏别掃石牀眠
　　　上柏梯寺懷舊僧　　　　　(唐/)司空圖
雲根禪客居皆説舊吾廬松日明金像苔龕響木魚依
棲應不阻名利本來疎縱有人相問林間懶拆書
　　　贈信羙寺岑上人　　　　　　司空圖
廵禮諸方遍湘南頻有縁焚香老山寺乞食向江船紗
碧籠名畫燈寒照淨禪我能來永日蓮漏滴寒泉
　　　贈圓昉公　　　　　　　　　司空圖
天階讓紫衣冷格鶴猶卑道勝嫌名出身閒覺老遲晚
香延宿火寒磬度髙枝每說長松寺他年與我期
　　　送僧歸江東　　　　　　　(唐/)崔　塗
坐徹秦城夏行登越客船去留那有著語黙不離禪葉
擁臨闗路霞明近海天更尋同社侣應得虎溪邊
　　　送僧歸天竺　　　　　　　　崔　塗
忽憶曾棲處千峯近沃洲别來秦樹老歸去海門秋汲
帯寒汀月禪鄰賈客舟遥知清興愜不厭石林幽
　　　晚次修路僧　　　　　　　　崔　塗
平盡不平處尚嫌功未深應難將世路便得稱師心髙
鳥下殘照白煙生逺林更聞清磬發聊喜緩塵襟
　　　贈休糧僧　　　　　　　　　崔　塗
聞鐘獨不齋何事更關懷静少人過院閒從草上堦生
臺無鳥下石路有雲埋為憶禪中舊時遊夢百崖
　　　青龍寺贈雲顥法師　　　　(唐/)曹　松
紫檀衣且香春殿日尤長此地開新講何山鏁舊房僧
名喧北闕祖印續南方莫惜青蓮喻秦人聽未忘
　　　送徳輝禪師　　　　　　　　曹　松
天涯縁事了又造石霜微不以千峯險唯將獨影歸有
為嫌假佛無境是真機到後流沙錫何時更有飛
　　　貽住山僧　　　　　　　　　曹　松
罷講廵巖塢無窮得野情臘髙猶伴鹿夏滿不歸城雲
朶縁崖發峯隂截水清自然雙洗耳惟任白毫生
　　　寄崇聖寺僧　　　　　　　　曹　松
不醉秦中酒㝠心只似師望山吟過日伴鶴立多時溝
逺流聲細林寒緑色遲菴西蘿月夕重得語空期
　　　送雲卿上人遊安南　　　　(唐/)李　洞
春往海南邊秋聞半夜禪鯨吞洗鉢水犀觸㸃燈船島
嶼分諸國星河共一天長安却回日松偃舊房前
　　　送逺上人　　　　　　　　　李　洞
海嶽兩無邊去來都偶然齒因吟後冷心向静中圓蟲
網花間井鴻鳴雨後天葉書歸舊寺應附載鐘船
　　　錦城秋寄懷宏播上人　　　　李　洞
極頂雲兼凍孤城露洗初共辭嵩少雪久絶貝多書逺
照雁行細寒條狖挂虛分泉煎月色憶就茗林居
　　　寄太白禪師　　　　　　　(唐/)張　蠙
何年萬仭頂獨有坐禪僧客上應無路人傳或見燈齋
廚惟有橡講石任生藤遥想東林社如師誰復能
　　　贈可論上人　　　　　　　　張　蠙
師敎本於空流來不自東修從多刼後行出衆人中衲
冷湖山雨幡輕海甸風遊吳累夏講還與虎谿同
　　　贈著上人　　　　　　　　(唐/)唐　球
掩門江上住盡日更無為古木坐禪處殘星鳴磬時水
澆氷滴滴珠數落纍纍自有閒行伴青藤杖一枝
　　　寄楚瓊上人　　　　　　　(唐/)李咸用
遥知無事日静對五峯秋鳥隔寒煙語泉和夕照流凭
欄疎磬盡瞑目逺雲收幾句出人意風髙白雪浮
　　　雲居長老　　　　　　　　(唐/)王貞白
巘路躡雲上來叅出世僧松髙半巖雪竹覆一谿氷不
說有為法非傳無盡燈了然方寸内應祇見南能
　　　訪澄上人　　　　　　　　(唐/)李　中
尋師來静境神骨覺清凉一餉逄秋雨相留坐竹堂石
渠堆敗葉莎砌咽寒螿話到南能㫖怡然萬慮忘
　　　寄暹上人　　　　　　　　(唐/)孟　貫
聞罷城中講來安頂上禪夜燈明石室清磬出巖泉欲
訪慙多事相辭恨隔年終期息塵慮接話虎谿邊
　　　送僧歸富春　　　　　　　(唐/)鄭　巢
憶過僧禪處遥山抱竹門古房關蘚色秋徑掃潮㾗石
静聞泉落沙寒見鶴飜終當從此望更與道人言
　　　送琇上人　　　　　　　　　鄭　巢
古殿焚香外清羸坐石稜茶煙開瓦雪鶴跡上潭氷孤
磬侵雲動靈山隔水登白雲歸意逺舊寺在廬陵
　　　贈蠻僧　　　　　　　　　　鄭　巢
南海何年過中林一磬㣲病逄秋雨發心逐暮潮歸久
卧前山寺猶縫故國衣近來慵歩履石蘚滿柴扉
　　　懷贈操禪師　　　　　　　(唐/)李建勲
嘗隱曹谿子龕居靣碧嵩杉松新夏後雨雹夜禪中道
匪因經悟心能向物空秋來得音信又在剡山東
　　　贈幻羣法師　　　　　　　(唐/)僧清塞
北京從别後南越幾聽砧住久白髭出講長黄葉深香
連鄰舍像磬徹逺巢禽寂寞應關道何人見此心
　　　送秘上人遊京　　　　　　(唐/)僧皎然
共君方異路山伴與誰同日冷行人少時清古鎮空暖
瓶和雪水鳴錫帶江風撩亂終南色遥應入夢中
　　　贈圭峯禪師　　　　　　　(唐/)僧無可
絶壑禪牀底泉分落石層霧交髙頂草雲隱下方燈朝
滿傾心客谿連學道僧半旬持一食此事有誰能
　　　送僧遊西域　　　　　　　(唐/)僧處黙
一盂兼一錫祇此度流沙野性難為客禪心即是家寺
投雲嶠雪路入曉天霞自說遊諸國回應嵗月賖
　　　寧公新拜首座因贈　　　　(宋/)王禹偁
著書新奏御優詔及禪扉首座名雖貴家山老未歸磬
聲寒繞枕塔影静侵衣終憶西湖上秋風白鳥飛
　　　僧可真東歸因謁范蘇州　　(宋/)梅堯臣
姑蘇臺畔去雲壑付清機野策過寒水山童䕶衲衣松
門正投宿竹笠帯餘暉誰愛杼山句使君應姓韋
　　　送長吉上人　　　　　　　(宋/)林　逋
囊集暮雲篇行行肯廢禪青山買未暇朱闕去隨縁茗
試幽人井香焚賈客船淮流遲新月吟玩想忘眠
　　　送思齊上人之宣城　　　　　林　逋
林嶺藹春暉程程入翠微泉聲落坐石花氣上行衣詩
正情懷淡禪髙語論稀蕭閒水西寺駐錫莫忘歸
　　　寄清曉闍黎　　　　　　　　林　逋
前時春雪晴林壑趣彌清㡬憶山隂講兼忘谷口耕樹
叢歸夕鳥湖影浸寒城還肯重相訪柴門掩杜蘅
　　　寄楞嚴大師　　　　　　　(宋/)文　同
錦官城裏寺一室若雲峯水縮秋吟鼎霜低夜講松住
齋塵入鉢出定蘚生笻曾聽三摩義居常夢曉鐘
　　　贈勝上人　　　　　　　　(宋/)葉　適
近日能吟者黄巖說勝師語生兼老筆體重帶幽姿遣
臘氷千筯勾春柳一絲方山㝡髙頂不擬到茅茨
　　　寄開元奎律師　　　　　　(元/)袁　桷
開元古壇主老至律精嚴洗鉢魚游水開門鶴入簾拾
薪供茗具滴露寫經籖已悟如來意㸔花不用拈
　　　寄中山隱講師　　　　　　(元/)張　憲
問訊山中隐中山第㡬重風廊廵夜虎雲鉢聽經龍流
水千谿月寒巖一樹松無因净查滓來共上堂鐘
　　　送僧　　　　　　　　　　(元/)倪　瓚
聞說四明道山川似若邪去依阿育塔還宿梵王家野
井封殘雪江船聚晚沙光公强健否持底作生涯
　　　擬寒山子　　　　　　　　(元/)僧行端
偃仰千巖内超然與世違采芝為口食紉槲作身衣瀑
水淋苔磴湫雲漬草扉閒吟竺仙偈㡬度歴斜暉
　　　送思上人　　　　　　　　(明/)徐　賁
一瓶與一錫遊越復遊吳到寺長逄舊看山每過湖飯
縁隨處有法意本來無南地多猿鳥還驚梵語殊
　　　贈虛中上人　　　　　　　　徐　賁
歸去東林寺行循曲澗流餘燈因佛在宿飯為猿留竹
屋煙迎夕菱池雨送秋還叅衆師舊一一話曾遊
　　　憶山中舊遊贈坦師　　　　(明/)張　適
中峯舊名刹每到竟忘還泉瀉巖千摺雲分屋半間松
枯知寺古田少覺僧閒師去因懐古詩成未解顔
　　　春日訪大林和尚　　　　　(明/)皇甫汸
投跡入空境㸔心愧此身綰巾蒙示結執鏡為宣因石
壁初消雪筠關久滅塵坐來花落盡猶自不知春
　　　觀音巖贈僧　　　　　　　(明/)童　珮
問道祝融東逄僧是逺公林間孤殿破石下半潭空雲
影戀苔綠山光借樹紅飜經對靈鷲日日鳥聲中
　　　訪天聖寺長老　　　　　　(明/)吳孺子
吳興天聖寺長老有餘工種藥寒雲外分泉杳靄中看
心孤月滿照影萬縁空我是陶元亮常來訪逺公
　　　同聞上人作　　　　　　　(明/)程嘉燧
旬月擬來此同遊亦偶然經行適多暇喧寂自俱禪出
寺半峯雨歸房終夜泉獨慙心住著仍是愛幽偏
　　　送僧還松蘿山　　　　　　(明/)僧徳祥
鄉井何曾念谿山不肯忘百灘春水色萬壑古松香雲
影同歸路鐘聲出上方松蘿㝡深處閒坐閱流光
　　　送鄰寺僧　　　　　　　　　僧徳祥
同住南山裏經年不一逄深蘿挂靈錫落葉閟行踪夢
繞千峯澗吟殘兩寺鐘今從湖上别雲水意重重
　　　贈别華頂老僧　　　　　　(明/)僧圓復
老宿清無侣名山住有年鬚留三寸雪衲挂半窗煙破
屋眠秋雨孤鐺煮夜泉相逄笑相别紅葉滿霜天
　　　老僧　　　　　　　　　　(明/)僧照源
早得安心法柴門豈浪開髪長難剪雪衣故不容埃屈
指僧中臘尋思雲外來恐傷蟲蟻樂常誡坐莓苔
　　七言律
　　　留别公安太易沙門　　　　(唐/)杜　甫
隱居欲就廬山逺麗藻初逄休上人數問舟航畱製作
長開篋笥擬心神沙邨白雪仍含凍江縣紅梅已放春
先蹋廬峯置蘭若徐飛錫杖出風塵
　　　寄廬山眞上人　　　　　　(唐/)李　端
髙僧無跡本難尋更得禪行去轉深青草湖中看五老
白雲山上宿雙林月明潭色澄空性夜静猿聲證道心
更說謝公南座好煙蘿到地㡬重隂
　　　贈衡嶽隱禪師　　　　　　(唐/)司空曙
擁褐安居南嶽頭白雲髙寺見衡州石窗湖水揺寒月
楓樹猿聲報夜秋講席舊逄山鳥至梵經初向竺僧求
自知身老將傳法因下人間遂此遊
　　　送義舟師却還黔南　　　　(唐/)劉禹錫
黔江秋水浸雲霓獨汎慈航路不迷猿狖窺齋林葉動
蛟龍聞咒浪花低如蓮半偈心常悟問菊新詩手自攜
常說摩圍似靈鷲却將山屐上丹梯
　　　贈日本僧智藏　　　　　　　劉禹錫
浮杯萬里過滄溟遍禮名山適性靈深夜降龍潭水黑
新秋放鶴野田青身無彼我那懐土心㑹真如不讀經
為問中華學道者幾人雄猛得寧韾
　　　贈草堂宗密上人　　　　　(唐/)白居易
吾師道與佛相應念念無為法法能口藏宣傳十二部
心臺照耀百千燈盡離文字非中道長住虚空是小乘
少有人知菩薩行世間只是重髙僧
　　　贈黄蘖山僧希運　　　　　(唐/)裴　休
自從大士傳心印額上圓珠七尺身挂錫十年棲蜀水
浮杯今日渡漳濵一千龍象隨髙歩萬里香花結勝因
擬欲事師為弟子不知將法付何人
　　　贈閒師　　　　　　　　　(唐/)許　渾
近日髙僧更有誰宛陵山下遇閒師東林共許三乘學
南國爭傳五字詩初到庾樓紅葉墜夜投蕭寺碧雲隨
秋江莫惜題佳句正好磷磷見底時
　　　贈南嶽僧　　　　　　　　(唐/)李　逺
曾住衡陽嶽寺邉門開江水與雲連數州城郭藏寒樹
一片風㠶著逺天猿去不離行道處客來皆到卧牀前
今朝惆悵紅塵裏惟憶閒塘盡日眠
　　　送僧歸廬山　　　　　　　(唐/)趙　嘏
禪棲忽憶五峯遊去著方袍謝列侯經啟樓臺千葉曙
錫含風雨一枝秋題詩片月侵雲在洗鉢香泉覆菊流
却憶前年别師處馬嘶殘月虎谿頭
　　　贈天卿寺神亮上人　　　　　趙　嘏
五看春盡此江濆花自零風日自曛空有慈悲隨物念
已無踪跡在人羣迎秋月色簷前見入夜鐘聲竹外聞
笑指白蓮心自得世間煩惱是浮雲
　　　寄清凉寺僧　　　　　　　(唐/)温庭筠
石路無塵竹徑開昔年曾伴戴顒來窗間半偈聞鐘後
松下殘棊送客回簾向王峯藏夜雪砌因藍水長秋苔
白蓮社裏如相問為說遊人是姓雷
　　　送僧歸國清寺　　　　　　(唐/)杜荀鶴
吟送越僧歸海涯僧行渾不覺程賒路沿山脚潮㾗出
睡倚松根日色斜撼錫度岡猿抱樹挈瓶盛浪鷺翹沙
到叅禪後知無事看引秋泉灌藕花
　　　留别復本修古二上人　　　(唐/)劉　滄
二逺相知是昔年此身長寄禮香煙綠蕪風晚水邊寺
清磬月髙林下禪臺殿虚窗山翠入梧桐疎葉露光懸
西峯話别又須去終日關山在馬前
　　　和題支山南峯僧次韻　　　(唐/)陸龜蒙
睂毫霜細欲垂肩自說初棲海嶽年萬壑煙霞秋後到
一林風雨夜深禪時飜貝葉添新藏閒挿松枝䕶小泉
好是清冬無外事匡牀齋罷向陽眠
　　　送圓載上人歸日本國　　　(唐/)皮日休
講殿談餘著賜衣椰㠶却返舊禪扉貝多紙上經文動
如意瓶中佛爪飛颶母影邊持戒宿波神宫裏受齋歸
家山到日將何入白象新秋十二圍
　　　訪寂上人不遇　　　　　　　皮日休
何意尋雲暫廢禪客來還寄草堂眠桂寒自落飜經案
石冷空消洗鉢泉爐裏尚飄殘玉篆龕中仍鏁小金仙
須將二百籖廻去待得支公恐隔年
　　　送圓載上人歸日本　　　　(唐/)顔　萱
師來一世恣經行却向滄溟問去程心静已能防渴鹿
聲喧時為駭長鯨禪林㡬結金桃重梵室重修鐵瓦輕
料得還鄉無别利只應先見日華生
　　　江西逄僧省文　　　　　　(唐/)曹　松
髙僧不負雪峯期却伴青霞入翠㣲百葉巖前霜欲降
九枝松上鶴初歸風生碧澗魚龍躍錫振金樓燕雀飛
想得白蓮花上月滿山猶帯舊光輝
　　　寄僧　　　　　　　　　　(唐/)吳　融
柳拂池光一㸃清紫方袍袖杖藜行偶傳新句來中禁
誰把閒書寄上卿錫倚山根重蘚破棊敲石靣碎雲生
應憐正視淮王詔不識東林物外情
　　　寄淮海惠澤上人　　　　　(唐/)李　洞
海濤㾗滿舊征衣長憶初程宿翠微竹裏橋鳴知馬過
塔中燈露見鴻飛睂毫别後應盈尺巖木居來定幾圍
他日願師容一榻煎茶掃地學㤀機
　　　送僧　　　　　　　　　　(唐/)黄　㴞
纔年七嵗便從師猶説辭家學佛遲新斸松蘿還不住
愛尋雲水擬何之孤谿雪滿維舟夜疊嶂猿啼過寺時
鳥道龍湫悉行後豈將飜譯負心期
　　　聞尚顔上人創居有寄　　　(唐/)僧齊已
麓山南面橘洲西别搆新齋與竹齊野客已聞將鶴贈
江僧未說有詩題窗臨香靄雲千嶂枕逼潺湲月一谿
可想乍移吟榻處松隂冷濕壁新泥
　　　贈詩僧道通　　　　　　　(宋/)蘇　軾
雄豪而妙苦而腴祇有琴聰與蜜殊語帶煙霞從古少
氣含蔬筍到公無香林乍喜聞薝蔔古井唯慙斷轆轤
為報韓公莫輕許從今島可是詩奴
　　　贈從善上人　　　　　　　(宋/)徐　照
骨氣清泠無片塵即應僧可是前身詩因圓解堪呈佛
棊與禪通可悟人掃地就凉松日少煑茶消困石泉新
不能來往城中寺去買青山約我鄰
　　　照閣奉陪辯才老師夜坐懐少游學士
　　　　　　　　　　　　　　　(宋/)僧道濳
猨鳥投林已寂然芭蕉過雨小樓前雲依絶壁中間破
月自遥峯缺處圓照坐不須紅蠟炬可人惟有蕙爐煙
校酬御府圖書客疇昔還同此夜禪
　　　訪箕和尚峴山　　　　　　(金/)許　古
山中風定夜沈沈月滿禪牀静客心蒼檜四排嚴法界
孤松中立殷潮音鼓鐘有節人如玉臺殿無塵地布金
二月來遊春尚淺紅梅無數照山隂
　　　寄開元奎律師　　　　　　(元/)袁　桷
雙塔亭亭透夕陽芭蕉深處碧窗凉江神夜聽光眀偈
天女朝分解脱香齋鉢午空烏守樹經臺雲冷鶴歸房
平生欲結西方社佀怪淵眀作吏忙
　　　贈星上人歸湘中　　　　　(元/)虞　集
潭北湘南無影樹一花吹度海門潮天香滿室定初起
雲氣上衣身欲飄寳月夜寒龍在鉢銀河秋近鵲成橋
豈無一箇卭州竹與爾松根共寂寥
　　　越僧無涯號棲雲乞賦　　　(元/)張　翥
上方何處但聞鐘深䕶林扉翠㡬重卧冷衲衣侵片石
行隨錫杖度千峯松晴每下安巢鶴潭暮時畱聽法龍
更欲移禪沃洲去微茫巖洞不曾封
　　　答復見心長老見寄　　　　(元/)周伯琦
浙水東頭佛舍連蒲菴上士坐忘年五雲古衲層瀾湧
百寳浮圖列宿躔牀上貝書多譯梵門前海舶直通燕
比丘喜得階蘭秀應種菩提滿法田
　　　奉寄恕中韞禪師　　　　　(元/)丁鶴年
曾向名山識異人心如木石氣如春坐禪霜葉秋埋膝
行道天花日繞身有鉢相傳元是幻無錐可卓本非貧
惟餘潭底中秋月對寫龍峯面目真
　　　送僧還天台省親　　　　　(明/)張　羽
載經東去路迢迢應為寧親到石橋江上中齋尋午墅
沙邊夜梵雜寒潮宰官問法留三宿慈母焚香製七條
嵗晚定知歸本寺待予聽雪坐終宵
　　　寄南屏渭長老　　　　　　　張　羽
蒲室傳心第一宗老尋古刹寄行踪貫花偈就人爭寫
壞色衣穿自嬾縫案上梵經皆貝葉手中談麈是青松
何年惠逺重開社來聽東林寺裏鐘
　　　越中送僧還舊山　　　　　(明/)王　野
折柳揷瓶溪水灣此方緣盡又思還春花乞食雲門寺
秋葉飜經瓦屋山雲起珠林封舊跡月臨寶地憶慈顔
知君身是旃檀樹巳去畱春梵宇間
　　　次韻懷冷泉禪師　　　　　(明/)僧守仁
八年京國雁書沈每見遊僧問好音已喜法支流日本
賸傳詩價到鷄林馬嘶赤撥晨朝散花落氍毺午定深
今雨不來春又暮鷲峯煙樹綠成隂
　　　贈住菴僧　　　　　　　　(明/)僧雪梅
垂簾清晝篆煙霞滿地蒼苔襯落花習寂不須天送供
圖閒嬾為客煎茶寒爐煨芋留殘火怪衲連雲綴斷麻
兀坐不知天早晚月移松影上窗紗
　　五言絶句
　　　湖上别鑒上人　　　　　　(唐/)宋之問
願與道林近在意逍遥篇自有靈佳寺何用沃洲禪
　　　别東林寺僧　　　　　　　(唐/)李　白
東林送客處月出白猿啼笑别廬山逺何煩過虎谿
　　　送靈澈上人　　　　　　　(唐/)劉長卿
蒼蒼竹林寺杳杳鐘聲晚荷笠帶夕陽青山獨歸逺
　　　送方外上人　　　　　　　　劉長卿
孤雲將野鶴豈向人間住莫買沃洲山時人已知處
　　　寄燦師　　　　　　　　　(唐/)韋應物
林院生夜色西廊上紗燈時憶長松下獨坐一山僧
　　　望南山雪懷山寺普上人　　(唐/)皇甫冉
夜夜夢蓮宫無由見逺公朝來出門望知在雪山中
　　　送僧遊春　　　　　　　　(唐/)李　端
獨將支遁去欲往戴顒家晴野人臨水春山樹發花
　　　宿山中僧　　　　　　　　(唐/)顧　况
不爇香爐煙蒲團坐如鐵常想同夜禪風墮松頂雪
　　　酬師問　　　　　　　　　(唐/)劉　商
虚空無處所髣髴似琉璃詩境何人到禪心又過詩
　　　李韶州書論釋氏州有能公遺跡詩以問之
　　　　　　　　　　　　　　　(唐/)權德輿
常日區中暇時聞象外言曹谿有宗㫖一為勘心源
　　　贈苦行僧　　　　　　　　(唐/)雍裕之
幽深紅葉寺清淨白毫僧古殿長鳴磬低頭禮晝燈
　　　和鄭相公尋宣上人不遇　　(唐/)楊巨源
方尋蓮境去又值竹房空㡬韻飄寒玉餘清不在風
　　　贈建業契公　　　　　　　(唐/)孟　郊
師住青山寺清華常遶身雖然到城郭衣上不棲塵
　　　寄西峯僧　　　　　　　　(唐/)張　籍
松暗水涓涓夜凉人未眠西峯月猶在遥憶草堂前
　　　禪師　　　　　　　　　　　張　籍
獨在西峯頂年年閉石房家中無子弟人到為焚香
　　　贈禪師　　　　　　　　　(唐/)張　祜
坐見三生事宗傳一衲來已知無法說心向定中灰
　　　贈空禪師　　　　　　　　(唐/)喻　鳬
虎見修行久松知夏臘髙寒堂坐風雨瞑目尚波濤
　　　懐無可上人　　　　　　　(唐/)雍　陶
山寺秋晴後僧家夏滿時清凉多古蹟幾處有新詩
　　　與僧　　　　　　　　　　(唐/)韓　偓
江海扁舟客雲山一衲僧相逄兩無語若箇是南能
　　　訪僧不遇　　　　　　　　(唐/)崔道融
尋僧已寂寞林下鎻山房松竹雖無語牽衣借晚凉
　　　寄僧知乾　　　　　　　　(唐/)裴　說
貎髙清入骨帝里舊臨壇出語經相似行心佛證安
　　　寄融上人　　　　　　　　(唐/)僧皎然
常愛西林寺池中月在時芭蕉一片葉書取寄吾師
　　　僧　　　　　　　　　　　(金/)李俊民
貎與松俱瘦心將絮共沾一庵空寂地香火讀楞嚴
　　　禪窩　　　　　　　　　　(明/)謝　徽
隂壑寒猶閟空山響已沈白雲無路入禪向定中深
　　七言絶句
　　　縣内閒居贈温公　　　　　(唐/)韋應物
滿郭春風嵐已昬鴉啼吏散掩重門雖居世網常清淨
夜對髙僧無一言
　　　贈僧　　　　　　　　　　(唐/)顧　况
家住義興東舎谿谿邊莎草雨無泥上人一向心入定
春鳥年年空自啼
　　　贈天竺靈隱二寺主　　　　(唐/)權德輿
石路泉流兩寺分尋常鐘磬隔山聞山僧半在中峯住
共占清猿與白雲
　　　贈廣通上人　　　　　　　　權德輿
身隨猨鳥在深山早有詩名到世間客至上方留盥潄
龍泓洞水晝潺潺
　　　贈藥山髙僧惟儼之作　　　(唐/)李　翺
練得身形似鶴形千株松下兩圅經我來問道無餘說
雲在青天水在缾
　　　再贈　　　　　　　　　　　李　翺
選得幽居愜野情終年無送亦無迎有時直上孤峯頂
月下披雲笑一聲
　　　贈華嚴院僧　　　　　　　(唐/)張　籍
一身依止荒閒院燭耀窗中有宿煙徧禮法華經裏字
不曾行到寺門前
　　　題清頭陀　　　　　　　　(唐/)白居易
頭陀獨宿寺西峯百尺禪庵半夜鐘烟月蒼蒼風瑟瑟
更無雜樹對山松
　　　送僧遊山　　　　　　　　(唐/)熊孺登
雲身自在山山去何處靈山不是歸日暮寒林投古寺
雪花飛滿水田衣
　　　送僧遊天台　　　　　　　(唐/)鮑　溶
金嶺雪晴僧獨歸水文霞采衲禪衣可憐石室燒香夜
江月對心無是非
　　　秋夜懷紫閣寺僧　　　　　　鮑　溶
滿山雨色應難見隔澗經聲又不聞紫閣夜深多入定
石臺誰為掃秋雲
　　　尋僧　　　　　　　　　　(唐/)朱慶餘
吟背春城出草遲天晴紫閣赴僧期山邊樹下行人少
一派新泉日午時
　　　别臻師　　　　　　　　　(唐/)李商隱
昔去靈山非拂席今來滄海欲求珠楞伽頂上清凉地
善眼仙人憶我無
　　　華師　　　　　　　　　　　李商隠
孤鶴不睡雲無心衲衣笻杖來西林院門晝鎻廻廊靜
秋日當階柿葉隂
　　　同崔八詣藥山訪融禪師　　　李商隱
共受征南不次恩報恩唯是有忘言巖花澗草西林路
未見髙僧只見猿
　　　大夢上人自廬峯回　　　　(唐/)杜　牧
行脚尋常到寺稀一枝藜杖一禪衣開門滿院空秋色
新向爐峯過夏歸
　　　贈終南蘭若僧　　　　　　　杜　牧
北闕南山是故鄉兩枝仙桂一時芳休公都不知名姓
始覺禪門氣味長
　　　寄敬上人　　　　　　　　(唐/)許　渾
萬山秋雨水縈迴紅葉多從紫閣來雲冷竹齋禪衲薄
已應飛錫過天台
　　　送僧　　　　　　　　　　(唐/)馬　戴
親在平陽久憶歸洪河雨漲出關遲獨過舊寺人稀識
一一杉松老别時
　　　其二
龕中破衲自持行樹下禪牀坐一生來往白雲知歳久
滿山猿鳥㑹經聲
　　　秋日送僧志幽歸山寺　　　　馬　戴
禪室繩牀在翠微松間荷笠一僧歸磬聲寂歴宜秋夜
手冷鐙前自衲衣
　　　尋僧　　　　　　　　　　(唐/)趙　嘏
谿户無人谷鳥飛石橋横木挂禪衣看雲日暮倚松立
野水亂鳴僧未歸
　　　贈質上人　　　　　　　　(唐/)杜荀鶴
枿坐雲遊岀世塵兼無瓦鉢可隨身逄人不説人間事
便是人間無事人
　　　山僧　　　　　　　　　　(唐/)陸龜蒙
山蘚㡬重生草履澗泉長自滿銅鉼時將如意敲眠虎
遣向林間坐聽經
　　　其二
一夏不離蒼島上秋來頻話石城南思歸瀑布聲前坐
却把松枝拂舊庵
　　　贈老僧　　　　　　　　　　陸龜蒙
枯貎自同霜裏木餘生唯指佛前燈少時寫得坐禪影
今見問人何處僧
　　　其二
自有山家供衲線不離谿曲取庵茅舊曾聞說林中鳥
定後常來頂上巢
　　　訪僧不遇　　　　　　　　　陸龜蒙
棹倚東林欲問禪逺公飛錫未應還蒙莊弟子相㸔笑
何事空門亦有關
　　　贈日東鑒禪師　　　　　　(唐/)鄭　谷
故國無心渡海潮老禪方丈倚中條夜深雨絶松堂靜
一㸃山螢照寂寥
　　　江西逄僧省文　　　　　　(唐/)曹　松
閩地髙僧楚地逄伴遊蠻錫挂垂松白雲逸性都無定
纔出雙峯愛五峯
　　　贈青龍印禪師　　　　　　(唐/)李　洞
雨澀秋刀剃雪時菴前曾禮草堂師居人昨日相過說
鶴已生孫竹滿池
　　　送僧清演歸山　　　　　　　李　洞
毛褐斜肩背負經曉思吟入竇山青峯前野水横官道
踏著秋天三四星
　　　贈僧　　　　　　　　　　　李　洞
不羡王公與貴人唯將雲鶴自相親閒來石上觀流水
欲洗禪衣未有塵
　　　雪竇禪師　　　　　　　　(唐/)崔道融
雪竇峯前一派懸雪竇五月無炎天客塵半日灑欲盡
師到白頭林下禪
　　　贈念法華經綬上人　　　　(唐/)李　中
五更初起掃松堂瞑目先焚一炷香念徹蓮經誰得見
千峯巖外曉蒼蒼
　　　訪章禪老　　　　　　　　　李　中
比尋禪客叩禪機澄却心如月在池松下偶然醒一夢
却成無語問吾師
　　　送僧歸南嶽　　　　　　　(唐/)僧清塞
草履初登南客船銅瓶猶貯北山泉衡陽舊寺秋歸後
門鎻寒潭幾樹蟬
　　　奉和武功學士舎人寄贈文懿大師
　　　　　　　　　　　　　　　(宋/)徐　鉉
已潔心源超世表却縁詩句有時名初聞行業如耆宿
及見容顔是後生
　　　贈東林總長老　　　　　　(宋/)蘇　軾
谿聲便是廣長舌山色豈非清淨身夜來八萬四千偈
他日如何舉似人
　　　示西林可師　　　　　　　(宋/)朱　子
幽居四畔只空林啼鳥落花春意深獨宿塵龕無夢寐
五更山月照寒衾
　　　山中僧　　　　　　　　　(元/)宋　无
雪頂霜睂齒半稀跏趺苔石看雲歸山童掃葉鶴飛起
狼籍松花滿衲衣
　　　憶原上人　　　　　　　　(明/)劉　績
一兩棕鞋八尺藤廣陵行遍又金陵不知竹雨松風夜
吟對秋山那寺燈
　　　和寒山子詩　　　　　　　(明/)陳　芹
　青煙紫霧夕冥冥似雨飛泉滿户庭白日山人無一事
　水晶簾下閱金經
　　　　寄曦春谷講師　　　　　　(明/)僧德祥
　有德髙僧亦有年少曾行到寺門前尋常獨看華嚴處
　十二時中栢子煙
　
　
　
　
　
　
　
　
　
　
御定佩文齋詠物詩選巻二百三十四
　欽定四庫全書
御定佩文齋詠物詩選巻二百三十五
　　浮圖類
　　　五言古
　　　　和從駕登雲居寺塔　　　(北周/)庾　信
　重巒千仞塔危磴九層臺石關恒逆上山梁乍斗迴堦
　下雲峯岀窗前風洞開隔嶺鐘聲度中天梵響來平時
　欣侍從於此暫徘徊
　　　　奉和同泰寺浮圖　　　　　　庾　信
　岧岧凌太清照殿比東京長影臨雙闕髙層出九城栱
　積行雲礙幡揺度鳥驚鳳飛如始泊蓮合似初生輪重
　對月滿鐸韻擬鸞聲畫水流全住圖雲色半輕露晚盤
　猶滴珠朝火更明雖連博望苑還接銀沙城天香下桂
　殿仙梵入伊笙庶聞八解樂方遣六塵情
　　　　登揚州西巖寺塔　　　　　(唐/)劉長卿
　北塔凌空虛雄觀壓川澤亭亭楚雲外千里看不隔遥
對黄金臺浮輝亂相射盤梯接元氣半壁棲夜魄稍登
諸劫盡若騁排霄翮向是滄洲人已為青雲客雨飛千
栱霽日在萬家夕鳥處髙却低天涯逺如廹江流入空
翠海嶠見微碧向暮期不來誰堪復行役
　　七言古
　　　惠雲塔　　　　　　　　　(明/)程本立
老禪西來兠率宫金曇舎利開芙蓉平地起作寶光相
七級上凌天九重摩泥頂珠現穹碧丹霞掩暎雞足峯
八窗玲瓏懸皎月層欄翠滑扶神龍我欲乘虚求帝釋
雲梯髙峻紅塵隔簷鈴停語寂籟冷白鶴飛下蒼煙夕
　　五言律
　　　奉和九月九日登慈恩寺浮圖應制
　　　　　　　　　　　　　　　(唐/)李　適
鳳輦乘朝霽鸚林對晚秋天文貝葉寫聖澤菊花浮塔
似神功造龕疑佛影留幸陪清漢蹕欣奉淨居遊
　　　奉和九月九日登慈恩寺浮圖應制
　　　　　　　　　　　　　　　(唐/)趙彦昭
出豫乘秋節登髙陟梵宫皇心滿塵界佛迹現虛空日
月宜長夀人天得大通喜聞題寶偈受記莫由同
　　　奉和九月九日登慈恩寺浮圖應制
　　　　　　　　　　　　　　　(唐/)楊　庶
萬乘臨眞境重陽眺逺空慈雲浮雁塔定水暎龍宫寶
鐸含飇響仙輪帶日紅天文將瑞色輝煥滿寰中
　　　登棲靈寺塔　　　　　　　(唐/)蔣　渙
三休尋磴道九折歩雲霓瀍澗臨江北郊原極海西沙
平𤓰歩岀樹逺緑楊低南指晴天外青峯是㑹稽
　　　登慈恩寺塔　　　　　　　(唐/)張　喬
窗户響層風清凉碧落中世人來往别煙景古今同列
岫横秦斷長河極塞空斜陽越鄉思天末見歸鴻
　　　保叔塔　　　　　　　　　(元/)錢惟善
金刹天開畫鐵檐風語鈴野雲秋共白江樹晚逾青鑿
屋巖藏雨黏崖石墜星下看湖上客歌吹正沈𠖇
　　　報恩寺塔　　　　　　　　(明/)蔡汝楠
寶塔中天構君王奠鎬年皇圖香界合海氣鳳樓懸萬
嶺開江左千門倚日邊南山留作鎮長見法輪圓
　　五言排律
　　　登總持寺浮圖　　　　　　(唐/)孟浩然
半空躋寶塔晴望盡京華竹遶渭川遍山連上苑斜四
門開帝宅阡陌俯人家累劫從初地為童憶聚沙一窺
功德見彌益道心加坐覺諸天近空香送落花
　　　秋日登揚州西靈塔　　　　(唐/)李　白
寶塔凌蒼蒼登攀覽四荒頂髙元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡栱張目隨征路斷心逐去㠶揚露浴梧
楸白霜催橘柚黄玉毫如可見於此照迷方
　　七言律
　　　題慈恩寺浮圖　　　　　　(唐/)章八元
十層突兀在虚空四十門開面面風却怪鳥飛平地上
自驚人語半天中迴梯暗踏如穿洞絶頂初攀似出籠
落日鳳城佳氣合滿城春樹雨濛濛
　　　題雁塔　　　　　　　　　(唐/)許　玫
寶輪金地壓人寰獨坐蒼冥啟玉關北嶺風煙開魏闕
南山氣象鎻商顔灞陵車馬垂楊裏京國城池落照間
暫放塵心遊物外六街鐘鼓又催還
　　　福州開元寺塔　　　　　　(唐/)周　朴
開元寺裏七重塔遥對方山影擬齊雜俗人看離世界
孤髙僧上覺天低惟堪片片紫霞暎不與濛濛白霧迷
心若無私羅漢在參差免向日虹西
　　七言絶句
　　　與夢得同登棲靈塔　　　　(唐/)白居易
半月悠悠在廣陵何樓何塔不同登共憐筋力猶堪在
上到棲靈第九層
　　　塔頂　　　　　　　　　　(元/)郭　鈺
塔頂新晴獨自登畫欄髙倚十三層不知眼界髙多少
　地上行人似凍蠅
　
　
　
　
　
　
　
　
　
　
　
　
　
　
御定佩文齋詠物詩選卷二百三十五
　欽定四庫全書
御定佩文齋詠物詩選卷二百三十六
　　僧家雜類
　　　五言古
　　　　飯覆釡山僧　　　　　　　(唐/)王　維
　晚知清淨理日與人羣疎將候逺山僧先期掃敝廬果
　從雲峯裏顧我蓬蒿居藉草飯松屑焚香看道書燃燈
　晝欲盡鳴磬夜方初一悟寂為樂此生閒有餘思歸何
　必深身世猶空虚
　　　七言古(附長短句/)
　　　　錫杖歌送明楚上人歸佛川　(唐/)皇甫曾
　上人逺自西天至頭陀行遍南朝寺口飜貝葉古字經
　手持金策聲泠泠䕶法䕶身惟振錫石瀨雲溪深寂寂
　乍來松徑風露寒遥暎霜天月成魄後夜空山禪誦時
　寥寥掛在松樹枝眞法常傳心不住東西南北隨縁路
　佛川此去何時迴應眞莫便遊天台
　　　智逹上人水晶念珠歌　　　(唐/)歐陽詹
水已清清中不易當其精精華極何宜更復加磨拭良
工磨拭成貫珠泓澄洞澈看如無星輝月耀莫之逾駭
雞照乘徒稱殊上人念佛泛真諦一佛一珠以為記既
指其珠當佛身亦欲珠眀像佛智咨董母訪朱公得之
玓瓅羣竒中龍龕鷲嶺長隨躬朝自手持纎掌透夜來
月照紅絛空窮川極陸難為寶孰說車渠將瑪瑙連連
寒溜下隂軒熒熒泫露垂秋草皎晶晶彰煌煌陸離電
烻紛不常凌眸暈目生光芒我來借問修行術數日殷
勤羡兹物上人視日授微言心淨如斯即是佛
　　五言律
　　　秋夜北上精舎觀體如師梵　(唐/)劉長卿
焚香奏仙唄向夕遍空山清切兼秋逺威儀對月閒靜
分巖響答散逐海潮還幸得風吹去隨人到世間
　　　飯僧　　　　　　　　　　(唐/)王　建
别屋炊香飯薰辛不入家温泉調葛麪淨手摘藤花蒲
鮓除青葉芹虀帯紫芽願師常伴食消氣有薑茶
　　　送志宏沙彌赴上元受戒　　(唐/)僧皎然
不肯資章甫勝衣被木蘭今隨秣陵信欲及蔡州壇野
寺鐘聲逺春山戒足寒歸來次第學應見後心難
　　五言排律
　　　過盧四員外宅看飯僧共題七韻
　　　　　　　　　　　　　　　(唐/)王　維
三賢異七賢青眼慕青蓮乞飯從香積裁衣學水田上
人飛錫杖檀越施金錢趺坐簷前日焚香竹下煙寒空
法雲地秋色淨居天身逐因縁法心過次第禪不須愁
日暮自有一燈燃
　　七言律
　　　宿瑩公禪房聞梵　　　　　(唐/)李　頎
花宫仙梵逺微微月隠髙城鐘漏稀夜動霜林驚落葉
曉聞天籟發清機蕭條已入寒空靜颯㳫仍隨秋雨飛
始覺浮生無住著頓令心地欲皈依
　　　奉和開元寺佛鉢　　　　　(唐/)陸龜蒙
空王初受逞神功四鉢須㬰現一重持次想添香積飯
覆時應帶歩羅鐘光寒好照金毛鹿響静堪降白耳龍
從此寶函香裏見不煩西去詣靈峯
　　　開元寺佛鉢詩　　　　　　(唐/)皮日休
帝青石作綠氷姿曾得金人手自持拘律廚過齋散後
提羅花下洗來時乳麋味斷中天覺麥麨香消大劫知
從此共君親頂戴斜風應不等閒吹
　　　水晶念珠　　　　　　　　(唐/)曹　松
等量紅縷貫晶熒盡道匀圓别未勝鑿斷玉潭盈尺水
琢成金地兩條氷輪時祇恐星侵佛挂處常疑露滴僧
幾度夜深尋不著琉璃為殿月為燈
　　　開元寺石鉢　　　　　　　(明/)髙　啟
寶石當年琢帝青浮波不異木杯輕傳靈已歴乾陀國
乞食曾來舎衛城漁父得時初獻洗法王在日每擎行
寺僧見客休頻出恐有藏龍此内驚
　　　七言絶句
　　　　清閒上人(自蜀入洛於長/夀寺說法度人)　　(唐/)白居易
　梓潼眷屬何年别長壽壇塲近日開應是蜀人皆度了
　法輪移向洛中來
　　　　定水寺行香　　　　　　　(唐/)鄭　谷
　聽松看畫繞虛廊風拂金爐待賜香丞相未來春雪宻
　暫偷閒卧老僧牀
　　　　和聞梵　　　　　　　　　(明/)曹學佺
　山下層層起暮煙山中一㸃佛燈然僧家功課如常事
　只有朝昬無嵗年
　
　
　
　
　
御定佩文齋詠物詩選巻二百三十六
　欽定四庫全書
御定佩文齋詠物詩選巻二百三十七
　　仙觀類
　　　五言古
　　　　和鮑常侍龍川館　　　　　(梁/)元　帝
　珍臺接閒館迢逓山之旁多解三真術俱善四明方玉
　題書仙篆金牓燭神光桂影侵檐進藤枝繞檻長苔衣
　隨溜轉梅氣入風香
　　　　遊匡山簡寂館　　　　　　(陳/)張正見
　三梁磵本絶千仞路猶通即此神山内銀牓映仙宫鏡
　似臨峰月流如飲澗虹幽桂無斜影深松有勁風惟當
　逺人望知在白雲中
　　　　和梁武陵王遥望道館　　(北周/)蕭　撝
　神境流精闕仙居紫翠房今有尋真地迤邐麗通莊九
　柱含虬重三臺飾夜光金輝碧海桃玉笈紫書方拂筵
　青鳥集吹簫白鳳翔履歸堪是燕石在詎非羊煙霞四
照蕊風月五名香於兹喜臨眺願得假霓裳
　　　過藏矜道館　　　　　　(北周/)王　褎
松古無年月鵠去復來歸石壁藤為路山窓雲作扉
　　　至老子廟應詔　　　　　(北周/)庾　信
虚無推馭辨寥廓本乗蜺三門臨苦縣九井對靈谿盛
丹湏竹節量藥用刀圭石似臨卭芋芝如封禪泥䏸毛
新鵠小盤根古樹低野戍孤煙起春山百鳥啼路有三
千别途經七聖迷唯當别闗吏直向流沙西
　　　入道士館　　　　　　　　　庾　信
金華開八景玉洞上三危雲袍白鶴度風管鳯凰吹野
衣縫蕙葉山巾篸筍皮何必淮南館淹留攀桂枝
　　　遊清都觀尋沈道士　　　　(唐/)凌　敬
聊排靈瑣闥徐歩入清都青谿㝠寂士思𤣥狥道樞十
芒生藥笥七焰發丹爐縹袠桐君籙朱書王母符宫槐
散緑穗日槿落青柎矯去龍門鶴飛來葉縣鳬凌風自
可御安事廹中區方追羽衣侣從此得𤣥珠
　　　遊清都觀尋沈道士得清字　(唐/)許敬宗
幽人蹈箕頴方士訪蓬瀛豈若逢真氣齊契體無名既
詮衆妙理聊暢逺遊情縱心馳貝闕怡神想玉京或命
餘杭酒時聽洛濵笙風衢通閬苑星使下層城蕙帳晨
飇動芝房夕露清方叶棲遲趣於此聽鐘聲
　　　秋日仙遊觀贈道士　　　　(唐/)王　勃
石圖分帝宇銀牒洞靈宫廻丹縈岫室複翠上巖櫳霧
濃金竈静雲暗玉壇空野花常捧露山葉自吟風林泉
明月在詩酒故人同待余逢石髓從爾命飛鴻
　　　遊清都觀尋沈道士得仙字　(唐/)劉孝孫
紛吾因暇豫行樂極留連尋真謁紫府披霧覿青天緬
懐金闕外遐想玉京前飛軒俯松柏抗殿接雲煙滔滔
清夏景嘒嘒早秋蟬横琴對危石酌醴臨寒泉聊袪塵
俗累寜希龜鶴年無勞生羽翼自可狎神仙
　　　至嵩陽觀　　　　　　　　(唐/)儲光羲
真人上清室乃在中峰前花霧生玉井霓裳畫列仙念
兹宫故宇多此地新泉松柏有清隂薜蘿亦自妍一聞
歩虚子又話逍遥篇忽若在雲漢風中意泠然
　　　述䧏聖觀　　　　　　　　　儲光羲
一山盡天苑一峰開道宫道花飛羽衛天鳥游雲空玉
殿俯𤣥水春旗揺素風夾門小松柏覆井新梧桐自昔
太仙下乃知元化功神皇作桂館此意與天通
　　　題應聖觀　　　　　　　　　儲光羲
空中望小山山下見餘雪皎皎河漢女在兹養真骨登
門駭天書啟籥問仙訣池光揺水霧燈色連松月合㙛
起花臺折草成玉節天雞弄白羽王母垂𤣥髪北有上
年宫一路在雲霓上心方嚮道時復朝金闕
　　　昭聖觀　　　　　　　　　　儲光羲
主家隱谿口微路入花源數日朝青閣彩雲猶在門䨇
樓夾一殿玉女侍丹元扶橑盡蟠木歩櫩多畫幡新松
引天籟小柏繞山樊坐弄竹隂逺行隨谿水喧石池辨
春色林獸知人言未逐鳳凰去真宫在此原
　　　宿天台桐柏觀　　　　　　(唐/)孟浩然
海行信風帆夕宿逗雲島緬尋滄洲趣近愛赤城好捫
蘿亦踐苔輟棹恣窮討息隂憩桐柏采秀尋芝艸鶴唳
清露垂雞鳴信潮早願言解纓紱從此去煩惱髙歩陵
四明元蹤得三老紛吾逺遊意學彼長生道日夕望三
山雲濤空浩浩
　　　自紫陽觀至華陽洞宿侯尊師草堂簡同遊李
　　　　延年　　　　　　　　　(唐/)劉長卿
石門媚煙景句曲盤江甸南向佳氣濃數峰遥隐見漸
臨華陽口雲路入葱蒨七曜懸洞宫五雲抱仙殿銀函
竟誰發金液徒堪薦千載空桃花秦人深不見東谿喜
相遇貞白如㑹面青鳥來去閒紅霞朝夕變一從換仙
骨萬里乗飛電蘿月延歩虚松花醉閒宴幽人即長往
茂宰應交戰明發歸琴堂知君懶為縣
　　　宿簡寂觀　　　　　　　　(唐/)白居易
巖白雲尚屯林紅葉初隕秋光引閒歩不知身逺近夕
投靈洞宿卧覺塵機泯名利心既忘市朝夢亦盡暫來
尚如此况乃終身隐何以療夜飢一匙雲母粉
　　　遊華山雲臺觀　　　　　　(唐/)孟　郊
華嶽獨靈異草木恒新鮮山盡五色石水無一色泉仙
酒不醉人仙芝皆延年夜聞明星館時韻女蘿絃敬兹
不能寐焚柏吟道篇
　　　西上經靈寳觀　　　　　　　孟　郊
道士無白髪語音靈泉清青松多夀色白石恒夜明放
歩霽霞起振衣華風生真文秘中頂寳氣浮四楹一片
古闗路萬里今人行上仙不可見驅策徒西征
　　　上真觀　　　　　　　　　(唐/)陸龜蒙
嘗聞昇三清真有上中下官居乗佩服一一自相亞霄
裙或霞粲侍女忽玉奼坐進金碧腴去馳飇歘駕今來
上真觀恍若心靈訝秪恐暫神遊又疑新羽化風餘撼
朱草雲破生瑶榭望極覺波平行虚信煙藉閒開飛龜
帙静倚宿鳳架俗狀既䏻遺塵冠聊以卸人間方大火
此境無朱夏松葢䕃日車泉紳拖天罅窮幽不知倦復
息芝園舍鏘珮引凉姿焚香禮遥夜無情走聲利有志
依閒暇何處好迎僧希將石樓借
　　　冬日天目西峰張鍊師所居　(唐/)僧皎然
採薪逢野泉漸見棲閑所坎坎山上聲幽幽林中語仙
卿何代隐鄉服言亦楚開氷洗藥苖掃雪候山侣零葉
聚敗籬幽花積寒渚冥冥孤鶴性天外思輕舉
　　　青城山丈人觀　　　　　　(宋/)文　同
羣峰垂碧光下擁岷仙家神皇被金巾坐領五帝衙威
靈攝真境俗語不敢譁精心叩殊庭俯首仰紫華願言
鳳羅盟畢世驅塵邪循奉蕊珠戒期之飛太霞
　　　天倉山威儀觀　　　　　　　文　同
羣峰削瓊瑶老蘚抺古緑應朝大岷去簪笏儼相逐珠
宫秘仙仗錦笈藏寳籙上帝此為倉其田堪種玉
　　　宿武夷觀妙堂　　　　　　(宋/)朱　子
隂靄除已盡山深夜還冷獨卧一齋空不眠思耿耿閒
來生道心妄遣慕真境稽首仰髙靈塵緣誓當屏
　　　其二
清晨叩髙殿緩歩遶虚廊齋心啟真祕焚香散十方岀
門戀仙境仰首雲峰蒼躊蹰野水際頓將塵慮忘
　　　大滌洞天　　　　　　　　(宋/)林景熈
九鎖絶人寰一嶂聳天柱自從開闢來著此洞天古竒
石千萬姿元不費神斧帝敕守六丁山䕫孰敢侮白書
中冥冥遊者必持炬或絢若霞敷或蹙若波詭或竪若
旌幢或懸若鐘鼓或虎而𤓰踞或鳳而趐舞異狀紛獻
酬清音起擊拊不知金堂仙恍惚在何許褰衣下側逕
層嵐結瓊乳逕極罅轉深幽潭蓄風雨劣容童䜿入恐
觸蛟龍怒凛乎不可留長嘯岀巖户
　　　金華觀　　　　　　　　　(元/)呉師道
春晏踐宿期雲間陟髙岑獲從勝友俱遂此物外心月
窟探萬仞臨淵測重隂盤坐白石臺長嘯青櫟林莫探
虚皇居急雨含蕭森松風飛淙合終夜凄笙琴何䏻發
孤詠千載同遺音
　　　瓊林臺為薛元卿賦　　　　(元/)甘　立
西山有崇臺上與雲氣通仙人紫霞佩導以䨇青童逍
遥琪樹林盤礴瑶華官積石象縣圃連岑搆空同纚纚
駐朝景泠泠度天風丹鳳刷儀羽綘節飄曈曨矯首不
可及滅沒凌飛鴻願言授靈藥與世無終窮
　　　毛公壇　　　　　　　　　(明/)髙　啟
欲觀漢壇符東上縹緲峰葛花墮寒露夕飲清心胸月
岀太湖水鶴鳴空澗松真境乆寂寥蒼苔閟靈蹤嘗聞
緑毛叟變化猶神龍世人豈得見偶許樵夫逢攀隂力
易疲探元志難從歸岀白雲外空聞仙觀鐘
　　　初夏過寜真道院　　　　　(明/)楊　基
偶來髙樹下獨坐青苔石澗雨落餘霏衣裳淡生碧道
因微物悟理向𤣥言析習静自無營何妨處囂寂
　　　春日遊真常觀　　　　　　(明/)楊訓文
携琴偶獨來尋幽入芳樹林深鳥聲寂坐乆淡忘慮振
衣下崇岡斜陽在歸路
　　七言古
　　　宿無為觀　　　　　　　　(唐/)元　結
九疑山深幾千里峰谷﨑嶇人不到山中舊有仙姥家
十里飛泉遶丹竈如今道士三四人茹芝鍊玉學輕身
霓裳羽葢傍臨壑飄飄似欲來雲鶴
　　　題醴陵玉仙觀歌　　　　　(唐/)僧䕶國
王喬一去空仙觀白雲至今凝不散星垣松殿幾千秋
往往笙歌下天半瀑布西行過石橋黄精採根還採苖
路逢一人擎藥椀松花夜雨風吹滿又言家住在東坡
白犬相隨邀我過南山石上有棊局曽使樵夫爛斧柯
　　　毛公壇福地　　　　　　　(宋/)范成大
松蘿滴翠白晝隂七十二峰中最深緑毛仙翁已仙去
惟有石壇留竹塢竹隂掃壇石槎牙漢時風雨生蘚花
山中笙鶴尚遺響湖外人煙驚嵗華道人眸子照秋色
邀我分山築丹室驅丁役甲莫兒嬉渇飲隐泉飢餌术
　　　七真山洞雲觀　　　　　　(元/)程鉅夫
七真之山白雲裏綘闗神宫半空起祁君有志于君成
更賜雄材自天予東臨滄海西崑崙森森翠節排天門
三更日射芙蓉色六月石挂氷霜㾗山頭髣髴清虚府
洞底隂岑太行路青苔能識六龍車明月長懸萬年樹
峰盤澗複氣絪緼瑶艸金芝日日新君王自有長生藥
端拱無為萬國春
　　　遊呉山紫陽菴　　　　　　(元/)薩都拉
天風吹我登鼇峰大山小山石玲瓏赤霞日烘紫瑪瑙
白露夜滴青芙蓉飄綃雲起穿石屋石上凉風吹紫竹
挂冠何日賦歸來煮茗篝燈洞中宿
　　　鶴林詩　　　　　　　　　(明/)劉　剛
鶴林羽士金門客舊闢丹房煉瓊液手栽千樹虬髯松
坐對兩山虎頭石白雲晝静豁巖扉濕翠滿堦生紫芝
瑶琴自奏澗湍響銀河直掛瀑泉飛鼎爐存火烹鉛汞
靈藥成苖幾時種皓鶴翎梳雪翳林碧桃花落霞飄洞
琳宫蕊闕想蓬萊疉嶂連峰紫翠堆丹光穿壁如紅日
應有仙人騎鶴來
　　　分得九仙觀送劉司務之天官
　　　　　　　　　　　　　　　(明/)趙　廸
青山一逕連花竹瑶宫璚館依林麓昔云兄弟九仙人
跨鯉成仙巖下宿仙人一去竟不來落葉行跡空蒼苔
石窓無人白雲冷藥爐有火芙蓉開春林不辨武陵處
隂崖尚憶瑶池路仙樂時聞太乙宫翠禽聲起勾陳樹
鴉浴池邊日未斜洞門流水秦人家湖光占處知殘雨
山色晴中見落花朝來送君即傾葢離筵適與羣仙㑹
仙人吹笙期子來碧桃花下應相待
　　五言律
　　　遊靈公觀　　　　　　　　(唐/)駱賔王
靈峰標勝境神府枕通川玉殿斜連漢金堂逈架煙斷
風疎晚竹流水切寒絃别有青門外空懐縣圃仙
　　　嶽館　　　　　　　　　　(唐/)沈佺期
洞壑仙人館孤峰玉女臺空濛朝氣合窈窕夕陽開流
澗含輕雨虛巖應薄雷正逢鸞與鶴歌舞岀天來
　　　幸白鹿觀應制　　　　　　　沈佺期
紫鳳真人府斑龍太上家天流芝葢下山轉桂旂斜聖
藻垂寒露仙杯落晚霞惟應問王母桃作幾時花
　　　幸白鹿觀應制　　　　　　(唐/)李　嶠
駐蹕三天路廻旃萬仞谿真庭羣帝饗洞府百靈棲玉
酒仙壚岀金方暗壁題佇看青鳥入還陟紫雲梯
　　　幸白鹿觀應制　　　　　　(唐/)蘇　頲
碧虚清吹下藹藹入仙宫松磴攀雲絶花源接澗空受
符邀羽使傳訣駐香童詎似閒居日徒聞有順風
　　　幸白鹿觀應制　　　　　　(唐/)崔　湜
御旗探紫籙仙仗闢丹丘捧藥芝童下焚香桂女留鸞
歌無嵗月鶴語記春秋臣朔真何幸常陪漢武遊
　　　幸白鹿觀應制　　　　　　(唐/)徐彦伯
鳳輿乗八景龜籙向三仙日月移平地雲霞綴小天金
童擎紫藥玉女獻青蓮花洞留宸賞還旗繞夕煙
　　　幸白鹿觀應制　　　　　　(唐/)李　乂
制蹕乘驪阜廻輿指鳳京南山四皓謁西岳兩童迎雲
幄臨縣圃霞杯薦赤城神明近兹地何事往蓬瀛
　　　奉和幸白鹿觀應制　　　　(唐/)武平一
玉府凌三曜金壇駐六龍綵旒懸倒景羽葢偃喬松縣
圃靈芝秀華池瑞液濃謬因霑舜渥長願奉堯封
　　　春日登金華觀　　　　　　(唐/)陳子昻
白玉仙臺古丹丘别望遥山川亂雲日樓榭入煙霄鶴
舞千年樹虹飛百尺橋還逢赤松子天路坐相邀
　　　過方尊師院　　　　　　　(唐/)綦母濳
羽客北山尋艸堂松逕深養神宗示法得道不知心洞
户逢䨇履寥天有一琴更登𤣥圃上仍種杏成林
　　　尋雍尊師隐居　　　　　　(唐/)李　白
羣峭碧摩天逍遥不記年撥雲尋古道倚樹聽流泉花
暖青牛卧松髙白鶴眠語來江色暮獨自下寒煙
　　　清明日宴梅道士房　　　　(唐/)孟浩然
林卧愁春盡褰帷攬物華忽逢青鳥使邀入赤松家金
竈初開火仙桃正發花童顔若可駐何惜醉流霞
　　　遊精思觀題山房　　　　　　孟浩然
誤入花源裏初憐竹徑深方知仙子宅未有世人尋舞
鶴過閒砌飛猿嘯密林漸通𤣥妙理深得坐忘心
　　　玉臺觀　　　　　　　　　(唐/)杜　甫
浩劫因王造平臺訪古遊綵雲簫史駐文字魯恭留宫
闕通羣帝乾坤到十洲人傳有笙鶴時過北山頭
　　　苑外至龍興院作　　　　　(唐/)儲光羲
朝遊天苑外忽見法筵開山勢當空岀雲隂滿地來疎
鐘清月殿幽梵静花臺日暮香林下飄飄仙歩廻
　　　奉和華清宫觀行香應制　　(唐/)崔國輔
天子藻珠宫樓臺碧落通豫遊皆汗漫齋處即崆峒雲
物三光裏君臣一氣中道言何所說寳歴自無窮
　　　開元觀遇張侍御　　　　　(唐/)錢　起
碧落忘歸處佳期不厭逢晚凉生玉井新暑避煙松欲
醉流霞酌還醒度竹鐘更憐琪樹下歴歴見遥峰
　　　過包尊師山院　　　　　　(唐/)劉長卿
賣藥曽相識吹簫此復聞杏花誰是主桂樹獨留君潄
玉臨丹井圍棋訪白雲道經今為寫不慮惜鵞羣
　　　宿洞靈觀　　　　　　　　(唐/)皇甫冉
孤煙靈洞逺積雪滿山寒松柏凌髙殿莓苔封古壇客
來清夜乆仙去白雲殘明日開金籙焚香更沐蘭
　　　雲陽觀寄袁稠　　　　　　(唐/)李　端
花洞晚隂隂仙壇隔杏林潄泉春谷冷搗藥夜窓深石
上開仙酌松間對玉琴戴家谿北住雪後去相尋
　　　不食仙姑山房　　　　　　(唐/)張　籍
寂寂花枝裏草堂惟素琴因山曽改眼見客不言心月
岀谿路静鶴鳴雲樹深丹砂如可學便欲住幽林
　　　同蕭鍊師宿太一廟　　　　(唐/)李　益
微月空山曙春祠謁少君落花壇上拂流水洞中聞酒
引芝童奠香餘桂子焚鶴飛將羽節遥向赤城分
　　　遊天柱觀　　　　　　　　(唐/)李　郢
聽鐘到靈觀仙子喜相尋茅洞幾千載水聲寒至今讀
碑丹井上坐石澗亭隂清興未云盡煙霞生夕林
　　　遊玉芝觀　　　　　　　　(唐/)李羣玉
尋仙向玉清獨倚雪初晴木落寒郊逈煙開疉嶂明片
雲盤鶴影孤磬雜松聲且共探𤣥理歸途月未生
　　　玉芝觀　　　　　　　　　(唐/)周　賀
四面山蘿合空堂畫老仙蠧根停雪水曲角積茶煙道
至心機盡宵清琴韻全暫來還又去未得坐經年
　　　謁仙觀　　　　　　　　　(唐/)馬　戴
我生求羽化齋沐造仙居葛蔓沒丹井石函盛道書寒
松多偃側靈洞徧清虛一就泉西飲雲中採藥蔬
　　　其二
山空蕙氣香乳管岀雲房願值壺中客親傳肘後方三
更禮星斗寸匕服丹霜黙坐樹隂下仙經横石牀
　　　同莊秀才宿鎮星觀　　　　　馬　戴
的的星河落霑苔復灑松濕光微泛草石翠淡揺峰野
觀雲和月秋城漏間鐘知君親此境九陌少相逢
　　　宿陽臺觀　　　　　　　　　馬　戴
玉洞仙何在爐香客自焚醮壇圍古木石磬響寒雲曙
月孤霞映懸流峭壁分心知人世隔坐與鶴為羣
　　　終南白鶴觀　　　　　　　(唐/)鄭　谷
歩歩景通真門前衆水分檉蘿諸洞合鐘磬上清聞古
木千尋雪寒山萬丈雲終期掃壇級來事紫陽君
　　　寄李校書遊簡寂觀　　　　(唐/)黄　滔
古觀雲谿上孤懐永夜中梧桐四更雨山水一庭風詩
得如何句仙遊最勝宫却愁逢羽客相與入煙空
　　　題許仙師院　　　　　　　(唐/)韋　莊
地古多喬木遊人到且吟院開金鏁澀門映緑篁深山
色不離眼鶴聲長在琴往來誰與熟乳鹿住前林
　　　同僧宿道者院　　　　　　(唐/)李　洞
携文過水宿拂席四廊塵墜果敲樓瓦髙螢映鶴身㸃
燈吹葉火談佛悟山人盡有棲霞志好謀三教鄰
　　　靈谿觀　　　　　　　　　(唐/)劉昭禹
鼇海西邊地宵吟景象寛雲開孤月上瀑噴一山寒人
異髪常緑草靈秋不乾無由此棲息魂夢在長安
　　　宿玉簫宫　　　　　　　　(唐/)儲嗣宗
塵飛不到空露濕翠微宫鶴影石橋月簫聲松殿風緑
毛辭世女白髪入壺翁借問燒丹處桃花幾徧紅
　　　宿天柱觀　　　　　　　　(唐/)僧靈一
石室初投宿仙翁幸見容花源隨水見洞府過山逢泉
湧階前地雲生户外峰中宵自入定非是欲䧏龍
　　　和明道人宿山寺　　　　　(宋/)徐　鉉
聞道經行處山前與水陽磬聲深小院燈影迥髙房落
宿依樓角歸雲擁殿廊羡師閒未得早起逐班行
　　　晚憩白鶴廟寄句容張少府　　徐　鉉
日入林初静山空暑更寒泉鳴細巖竇鶴唳眇雲端拂
榻安碁局焚香戴道冠望君如不見終夕凭闌干
　　　題鶴鳴化上清宫　　　　　(宋/)文　同
秘宇壓孱顔飛梯上屈盤清流抱山合喬木夾雲寒地
古芝英拆巖秋石乳乾飇輪游底處空自立層壇
　　　棲霞觀觀在麻嶺之下　　　(宋/)孫　覿
雲表朝飛屐松殘晚駐鞍破扉連白板槁頂繫黄冠徑
雨喧風籜汀沙立露翰小窓牀坐好對此百憂寛
　　　延禧觀　　　　　　　　　(宋/)趙師秀
寂寞古仙宫松林常有風鶴毛兼葉下井氣與雲同背
日苔磚紫多年粉壁紅相傳陶縣令曽住此山中
　　　題信州先天觀圖　　　　　(元/)楊　載
四圍山不斷狀若碧芙蓉谷逺含風細崖深下露濃茂
林藏虎豹隂洞伏蛟龍恍惚神人䧏浮空羽葢重
　　　題先天觀圖　　　　　　　(元/)掲傒斯
聞說先天觀重重絶壁環鳥啼青嶂裏花落白雲間樵
子能長嘯居人識大還洞門無處認惟有水潺湲
　　　玉虛宫　　　　　　　　　(元/)納　延
樓觀廻深巷松枝夾路低拾薪供早㸑抱甕灌春畦經
向琅函讀詩從古鼎題白鬚張道士送客過桃谿
　　　雲谿真觀　　　　　　　　(元/)雅勒呼
真館雲谿上孤髙逼太清江山環几席星斗拂檐楹樹
古成龍去篁疎作鳳鳴仙遊始可接我欲謝塵纓
　　　與索編修士巖訪馬學士伯庸於蓬萊館因觀
　　　　藤花　　　　　　　　　(元/)黄清老
昔訪蓬萊館春烹芍藥芽重來尋竹逕乆坐落藤花君
欲鳴瑶瑟予將拾紫霞鶴吟知雨近留宿白雲家
　　　寄題林慮山趙鍊師精舍　　(明/)朱珵尭
壺闗跨天黨中有地仙鄉曲磴懸星斗危峰度石梁泉
聲當户落藥氣入雲香何日同真隐來尋岀世方
　　　尋天台李道士齋　　　　　(明/)周　忱
瑶草迷行逕丹臺近赤城山川遥在望雞犬不聞聲谷
静松花落橋横澗水鳴雲間䨇鶴下疑聽紫鸞笙
　　　夏日遊道觀　　　　　　　(明/)薛　蕙
隔竹窺丹洞臨池坐碧沙翠盃寒玉水石盌浄雲芽展
簟來風色吹笙上月華休論河朔飲詎似醉流霞
　　　元真觀　　　　　　　　　(明/)皇甫濂
列館成恬曠埀軒坐息機未須人境逺已覺世塵違筠
密秋生院花殘日背扉誰將示沖漠予意正忘歸
　　五言排律
　　　為趙法師别造精院過院賦詩
　　　　　　　　　　　　　　　(唐/)明　皇
宗師心物外為道運虛舟不戀巖泉賞來從宫禁遊探
元知幾嵗習静更宜秋煙樹辨朝色風湍聞夜流坐朝
繁聽覽尋勝在清幽欲廣無為化因兹庶可求
　　　和劉侍郎入隆唐觀　　　　(唐/)楊　炯
福地隂陽合仙都日月開山川臨四險城樹隐三臺伏
檻排雲岀飛軒遶澗廻參差凌倒影瀟灑軼浮埃百果
珠為實羣峰錦作苔懸蘿暗凝霧瀑布響成雷方士燒
丹液真人泛玉杯還如問桃水更似得蓬萊漢帝求仙
日相如作賦才自然金石奏何必上天台
　　　和輔先入昊天觀　　　　　　楊　炯
遁甲爰皇里星占太乙宫天門開奕奕佳氣鬱葱葱碧
落三乾外黄圖四海中邑居環若水城闗抵新豐玉檻
崑崙側金樞地軸東上真朝北斗元始詠南風漢后祠
五帝淮王禮八公道書編竹簡靈液灌梧桐艸茂瓊堦
緑花繁寳樹紅石樓紛似畫地境淼如空桑海年應積
桃源路不窮黄軒若有問三月住崆峒
　　　晚秋陪崔閣老張秘監苖考功同遊昊天觀
　　　　　　　　　　　　　　　(唐/)權徳輿
方駕遊何許仙源去似歸縈廻留勝賞瀟灑岀塵機汎
菊賢人至燒丹姹女飛歩虛清晚籟隐几吸晨暉竹逕
琅玕合芝田沆瀣晞銀鉤三洞字瑶笥六銖衣麗句翻
紅藥佳期限紫薇徒然一相望郢曲和應稀
　　　聖真觀劉真師院十韻　　　(唐/)羅　隐
簾下嚴君卦窓間少室峰攝生門已盡混跡世猶逢山
藪師王烈簪纓友戴顒魚挑介象鱠飯吐葛𤣥蜂紫飽
埀新椹黄輕墮小松塵埃金谷路樓閣上陽鐘野鶴鳶
肩寄仙書鳥爪封支牀龜縱老取箭鶴何慵别乆曽牽
念閒來肻厭重尚餘青竹在試為剪成龍
　　　題何仙人大隐閣　　　　　(宋/)蔡　襄
萬井連交道中天敞静軒由來隐鄽市全勝賁丘園目
極無留賞心閒不避喧沼光揺屋動花艶岀欄繁雨霽
山容静潮生海氣昏幽人披彩檻永日對芳樽素業名
家乆通醫奥義存丹圖環八卦仙訣遁三元造化今為
友歡欣本聚門應須超世累宴坐此忘言
　　七言律
　　　玉臺觀　　　　　　　　　(唐/)杜　甫
中天積翠玉臺遥上帝髙居綘節朝遂有馮夷來擊鼓
始知嬴女善吹簫江光隐見黿鼉窟石勢參差烏鵲橋
更有紅顔生羽翰便應黄髪老漁樵
　　　題茅山李尊師山居　　　　(唐/)秦　系
天師百嵗少如童不到山中竟不逢洗藥每臨新瀑水
歩虛時上最髙峰籬間五月留殘雪石上千年䕃怪松
此去人寰今逺近回看雲壑一重重
　　　同遊仙遊觀　　　　　　　(唐/)韓　翃
仙臺初見五城樓風物凄清宿雨收山色遥連秦樹晚
砧聲近報漢宫秋疎松影落空壇静細草春香小洞幽
何用别尋方外去人間亦自有丹丘
　　　延平天慶觀　　　　　　　(唐/)王　初
劒化江邊緑構新層臺不染玉梯塵千章隐篆標龍閣
一曲空歌䧏鳳鈞嵐氣濕衣雲葉暁天香飄户月枝春
盟金早晚聞仙語學種三芝伴羽人
　　　宿題天壇觀　　　　　　　(唐/)劉　滄
沐髮清齋宿洞宫桂花松韻滿巖風紫霞暁色秋山霽
碧落寒光霜月空華表鶴聲天外迥蓬萊仙界海門通
冥心一悟虛無理寂寞𤣥珠象㒺中
　　　再遊姑蘇玉芝觀　　　　　(唐/)許　渾
髙梧一葉下秋初迢逓重廊舊寄居月過碧窓今夜酒
雨昏紅壁去年書玉池露冷芙蓉淺瓊樹風髙薜荔疎
從此扁舟更東去仙翁應笑為鱸魚
　　　題青城山范賢觀　　　　　(唐/)唐　球
數里縁山不厭難為尋真訣問黄冠苔鋪翠㸃仙橋滑
松織香梢古道寒晝傍緑畦薅嫩玉夜開紅竈撚新丹
鐘聲已斷泉聲在風動瑶花月滿壇
　　　四月十五道室書事寄襲羙　(唐/)陸龜䝉
烏飯新炊芼臛香道家齋日以為常月苖杯舉存三洞
雲蕊函開叩九章一掬陽泉堪作雨數銖秋石欲成霜
可中值著雷平信為覓閒眠苦竹牀
　　　和四月十五日道室書事　　(唐/)皮日休
望朝齋戒是尋常静啟金根第幾章竹葉飲為甘露色
蓮花鮓作肉芝香松膏背日凝雲磴丹粉經年染石牀
剰欲與君同此志頑仙惟恐鬢成霜
　　　寄題玉霄峰葉涵象尊師所居　皮日休
青㝠向上玉霄峰元始先生戴紫蓉暁案瓊文光洞壑
夜壇香氣惹杉松閒迎仙客來為鶴静噀靈符去是龍
仔細捫心無偃骨欲隨師去肯相容
　　　寄題羅浮軒轅先生所居　　　皮日休
亂峰四百三十二欲問徴君何處尋紅翠數聲瑶室響
真檀一炷石樓深山都遣負沽來酒樵客容看化後金
從此謁師知不逺求官先有葛洪心
　　　寄題鏡巖周尊師所居　　　　皮日休
八十餘年住鏡巖鹿皮巾下雪髟髟牀寒不奈雲縈枕
經潤何妨乳滴函飲澗猿廻窺絶洞縁梯人歇倚危杉
如何計吏窮於鳥欲望仙都一舉帆
　　　題龍瑞觀兼呈徐尊師　　　(唐/)方　干
或雨或雲常不定地靈雲雨自無時世人莫識神方字
仙鳥偏棲藥樹枝逺壑度年如晦暝隂谿入夜有凌凘
此中唯有師知我未得尋師即夢師
　　　登昇元閣　　　　　　　　(唐/)李建勲
登髙始覺太虛寛白雪須知唱和難雲度瑣窓金牓濕
月移珠箔水精寒九天星象簾前見六代城池直下觀
唯有上層人未到金烏飛過拂闌干
　　　桐柏觀　　　　　　　　　(唐/)周　朴
東南一境清心目有此千峰挿翠微人在下方衝月上
鶴從髙處破煙飛巖深水落寒侵骨門静花開色照衣
欲識蓬萊今便是更於何處學忘機
　　　安國寺隨駕幸興唐觀應制　(唐/)僧廣宣
東林何殿是西鄰禪客垣牆接羽人萬乗遊仙宗有道
三車引路本無塵初傳寳訣長生術已證金剛不壊身
兩地同修天上事共瞻鸞鶴重來廵
　　　題紫陽觀　　　　　　　　(宋/)徐　鉉
南朝名士富仙才追歩東鄉遂不廻丹井自深桐暗老
祠宫長在鶴頻來巖邊桂樹攀仍倚洞口桃花落復開
惆悵霓裳太平事一函真跡鍊昭臺
　　　留題延生觀後山上小堂　　(宋/)蘇　軾
谿山愈好意無厭上到巉巉第幾尖深谷野禽毛羽怪
上方仙子鬢眉纎不慚弄玉騎丹鳳應逐嫦娥駕老蟾
澗艸巖花自無主晚來蝴蝶入疎簾
　　　遊龍瑞宫次程公韻　　　　(宋/)秦　觀
靈祠真館閟山隈形勢相髙對越臺莓徑翠依屏上轉
藕花紅繞鑑中開鶴銜寳箭排煙去龍䕶金書帶雨來
夾道萬星攢騎火滿城爭看使君廻
　　　青城山㑹慶建福宫　　　　(宋/)范成大
墨詔東來洶驛傳璇題金榜照山川祥開聖代千秋節
響動仙都九室天觸石湧雲埋紫邏流金飛火燭蒼巔
秪應老宅龎眉客長記新宫錫號年
　　　孫真人庵　　　　　　　　　范成大
何處仙翁舊隐居青蓮巉絶似蓬壺雲深未到淘朱洞
雨小先尋煉藥爐澗下艸香疑可餌林間虎伏試教呼
閒身儘辦供薪水定肯分山一半無
　　　題東山道院　　　　　　　(宋/)徐　璣
古院嵌崎石作層緑苔芳艸近郊坰谿流偶到門前合
山色偏來竹裏青静與黄蜂通户牖閒將白鳥共沙汀
道人亦有能琴者一曲清徽最可聽
　　　紫澤觀　　　　　　　　　(宋/)劉克莊
修持盡是女黄冠自小辭家學住山簾影静埀斜日裏
磬聲徐岀落花間祭星緑簡親書字避客青衣密掩闗
最愛粉牆堪試筆苦無才思又空還
　　　玉清宫與趙達夫鮮于樞聨句
　　　　　　　　　　　　　　　(元/)白　珽
巾子峰頭檥釣船(達/夫)初陽臺上坐鳴絃岀雲髙樹明殘
日(珽/)過雨蒼苔泫細泉絶俗誰能繼遐躅(樞/)凌空我欲
學飛仙(達/夫)還家正恐鄉人問(珽/)化鶴重來知幾年(樞/)
　　　宿曲陽仙館　　　　　　　(元/)薩都拉
天際三峰横紫煙山前山後盡芝田樓臺木末疑無路
雞犬雲中半是仙白石經年皆化玉青松盡日只聞泉
曲林三館幽深處一夜重樓聽雨眠
　　　同呉郎飲道院　　　　　　　薩都拉
三月江南飛栁花松間童子臉如霞旋酤采石仙人酒
來訪山隂道士家落日下城人影散東風吹馬㡌檐斜
呉郎今夜孤舟渡回首江心月半沙
　　　遊清谿道院　　　　　　　　薩都拉
舊遊淮水東邊月髙照昇龍道士家丹竈火光穿樹木
石壇幡影走龍蛇蝦鬚巻夜收雲氣仙掌擎秋瀉露華
天外松風吹鶴夢珊珊珂珮隔青霞
　　　先天觀　　　　　　　　　(元/)陳　旅
龍虎山南古澗阿幽人住處白雲多千林總種三珠樹
百畝曽收五色禾丹鼎夜光迎海日石船秋影接天河
環中異趣知誰㑹我欲窮源過碧蘿
　　　縣圃為上清周道士賦　　　(元/)納　延
縣圃雲深路𣺌茫神仙飛珮隔扶桑碧桃開盡春谿漲
白鶴歸來海月凉巖溜涓涓鳴石竇松花細細落琴牀
明年我亦山中去賸采瑶芝滿藥囊
　　　寄題天台楊道士素軒　　　(元/)呉景奎
梨雲漠漠䕶幽扄宴坐㝠觀内景清風露洗秋生灝白
雪霜驚暁眩空明瓊樓奏樂霓裳冷緱嶺吹笙鶴羽輕
窓户玲瓏人寂寂碧桃花下歩虛聲
　　　牧齋真人華陽道院　　　　(元/)呉全節
鼇載三峰擁客查采真訪古意無涯雲山夜雨棠梨樹
宇宙春風棣萼花龍洞逺分丹井水鶴松髙映赤城霞
宗師應帝光前緒仙舘新開第一家
　　　元妙觀　　　　　　　　　　呉全節
榴皮書壁走龍蛇池上芭蕉又見花北闕恩承新雨露
西湖光動舊煙霞春風日長𤣥都樹秋水星回碧漢查
修月功成三萬户蕊珠宫裏誦南華
　　　冲佑萬年宫　　　　　　　　呉全節
武夷天賜萬年宫雲隔蓬萊夢已通玉㫖煌煌鐫石壁
擢歌隐隐度谿風帆歸海國春潮緑市俯星邨晚照紅
不用廣寒修月斧奎章大筆紀成功
　　　繁禧觀　　　　　　　　　　呉全節
門前流水泛桃花回首蓬山别一家曽把金莖餐沆瀣
閒揮玉麈看琵琶火存丹鼎春長好卷掩黄庭日欲斜
心與江湖天共逺大開瀛海駐吾槎
　　　崇禧觀　　　　　　　　　　呉全節
曲林古觀水西流天遣皇華駟玉虯髙士逺分龍虎派
哲人乆伴鳳凰遊樓臺山色三峰暁池館泉聲五月秋
雲案凝香浮洞府坐令和氣藹丹丘
　　　道人延翠軒　　　　　　　(明/)王　恭
山水嬋娟掃黛屛清暉迢逓到柴扃雲歸獨樹天邊小
雪罷孤峰鳥外青寒蘚帶花侵巻幔野泉流葉近閒庭
浮生只解人間事未得從師種茯苓
　　　紫虛觀　　　　　　　　　(明/)張　璨
紫虛壇上鶴成羣碧洞靈芝産石根雲引晝隂歸竹塢
水流春色岀花源藥爐伏火仙留訣茶竈生煙客到門
欲就上清傳寳籙未知何日謝塵喧
　　　宿雲開堂　　　　　　　　(明/)顧　璘
難逢魏母彩鸞車聊試彌明石鼎茶翠羽金支雲縹緲
紫厓丹洞石㟏岈五峰黛色消晴雪萬木靈暉散晚霞
願借䨇公𤣥鶴羽月明騎上太清家
　　　道塲紀事　　　　　　　　(明/)張　治
黄髮真人戴玉冠身騎金虎佩蒼鸞俯窺日月行丹極
貪禮星辰拜石壇旛影一庭仙掌浄鐘聲萬户綵雲寒
朝元初罷千官下碧宇沈沈夜未闌
　　　題林屋洞天　　　　　　　(明/)僧徳祥
羣山包水水包山金作芙蓉玉作環洞裏有天通五岳
山中無地著三班白雲彷彿雞初唱碧海迢遥鶴又還
可惜桃花有凡骨年年隨浪岀人間
　　五言絶句
　　　題井陘䨇谿李道士所居　　(唐/)岑　參
五粒松花酒䨇谿道士家惟求縮却地鄉路莫教賒
　　　宿道士觀　　　　　　　　(唐/)朱慶餘
堂閉仙人影空壇月露初閒聽道家子盥潄讀靈書
　　　古仙壇　　　　　　　　　(元/)虞　集
逺山誰放燒疑是壇邊醮仙人錯下山拍手壇邊笑
　　　毛公壇　　　　　　　　　(明/)葛一龍
此公得道處山骨何其清草木日與習毛羽自然生
　　七言絶句
　　　題朱錬師山房　　　　　　(唐/)王昌齡
叩齒焚香岀世塵齋壇鳴磬歩虛人百花仙醞能留客
一飯胡麻度幾春
　　　題茅山華陽洞　　　　　　(唐/)儲光羲
華陽洞口片雲飛細雨濛濛欲濕衣玉簫徧滿仙壇上
應是茅家兄弟歸
　　　題蔣道士房　　　　　　　(唐/)皇甫冉
軒窓縹緲起煙霞誦訣存思白日斜聞道崑崙有仙籍
何時青鳥送丹砂
　　　題張道士山居　　　　　　(唐/)秦　系
盤石垂蘿即是家回頭猶看五枝花松間寂寂無煙火
應服朝來一片霞
　　　望簡寂觀　　　　　　　　(唐/)顧　况
青嶂青谿直復斜白雞白犬到人家仙人住在最髙處
向晚春泉流白花
　　　題葉道士山房　　　　　　　顧　况
水邊垂栁赤欄橋洞裏仙人碧玉簫近得麻姑書信否
潯陽江上不通潮
　　　題自然觀　　　　　　　　(唐/)陸　暢
劒閣門西第一峰道陵成道有髙蹤行人若上升仙處
須撥白雲三四重
　　　紫極宫齋後　　　　　　　(唐/)李羣玉
紫府空歌碧落寒暁星寥亮月光殘一羣白鶴髙飛散
唯有松風掃石壇
　　　遊洞靈觀　　　　　　　　(唐/)陳　羽
初訪西城李少君獨行深入洞天雲風吹青桂寒花落
香繞仙壇處處聞
　　　悟真院　　　　　　　　　　(宋/)王安石
野水縱横潄屋除午窓殘夢鳥相呼春風日日吹香草
山北山南路欲無
　　　題石門奉真觀　　　　　　　(宋/)劉　宰
疉嶂為屏石作門隂雲漠漠雨昏昏清遊到晚不知去
要上峰頭望曉暾
　　　馬坊冷大師清真道院　　　　(金/)元好問
枯蒲折葦障清灣十里風荷指顧間安得西湖展江手
亂鋪雲錦浸青山
　　　題天夀觀清隱山房　　　　　(元/)仇　逺
紫極秋聲竹滿軒一塵飛不涴琴樽白雲自逐秋風去
卧看君山嬾岀門
　　　題廬山太平宫　　　　　　(元/)蘇爾約蘓哈雅
山上清風山下塵碧沙流水淺如春不知松外誰敲月
驚醒南華夢裏人
　　　遊㑹仙宫　　　　　　　　(元/)薩都拉
霏霏凉露濕瑶臺半夜吹簫月下來山外春風將雨過
滿庭撩亂碧桃開
　　　題吕城葛觀　　　　　　　　薩都拉
吕公城下葛仙家洞府春深鎖暮霞過客不知天畔月
小風吹落鳳仙花
　　　紫陽道士馮友直與余同宿菌閣次日余過元
　　　　符宫友直同僧安上人入五雲觀因以寄之
　　　　　　　　　　　　　　　　薩都拉
道人採藥岀山遲菌閣秋髙襲羽衣半夜忽聞孤鶴唳
五雲相伴一僧歸
　　　憩奉真道院　　　　　　　　薩都拉
落花風颺歩虛聲翠艸𤣥芝爛熳生過客不知春早晚
午窓晴日睡聞鶯
　　　春日鎮陽栁谿道院　　　　　薩都拉
　城外青谿岀洞門道人歸去日長曛栁花滿地無人掃
　隔水遥看是白雲
　　　　張道士山房　　　　　　　(明/)儲　巏
　徙倚詩成午照餘仙家宫府半樓居醉來也有回仙興
　自擘黄柑蘸酒書
　　　　石湖小天台同陸生施生兄弟
　　　　　　　　　　　　　　　　(明/)王叔承
　石橋流水碧生凉潭樹埀隂百尺長一片晚霞生谷口
　羽衣如在赤城梁
　
　
　
　
　
　
御定佩文齋詠物詩選巻二百三十七
　欽定四庫全書
御定佩文齋詠物詩選巻二百三十八
　　仙類
　　　四言古
　　　　飛龍篇　　　　　　　　　(魏/)曹　植
　晨遊泰山雲霧窈窕忽逢二童顔色鮮好乗彼白鹿手
　翳芝草我知真人長跪問道西登玉臺金樓複道授我
　仙藥神皇所造教我服食還精補腦夀同金石永世難
　老
　　　五言古
　　　　長歌行　　　　　　　　　(漢/)闕　名
　仙人騎白鹿髮短耳何長導我上太華攬芝獲赤幢來
　到主人門奉藥一玉箱主人服此藥身體日康强髮白
　復更黑延年夀命長
　　　　五遊篇　　　　　　　　　(魏/)曹　植
　九州不足歩願得凌雲翔逍遥八紘外游目歴遐荒披
我丹霞衣襲我素霓裳華葢芬晻藹六龍仰天驤曜靈
未移景倏忽造昊蒼閶闔啟丹扉䨇闕曜朱光徘徊文
昌殿登陟太微堂上帝休西櫺羣后集東廂帶我瓊瑶
珮潄我沆瀣漿踟蹰玩靈芝徙倚弄華芳王子奉仙藥
羡門進竒方服食享遐紀延夀保無疆
　　　遊仙詩　　　　　　　　　(晉/)郭　璞
青谿千餘仞中有一道士雲生梁棟間風岀窓户裏借
問此何誰云是鬼谷子翹迹企潁陽臨河思洗耳閶闔
西南來濳波渙鱗起靈妃顧我笑粲然啟玉齒蹇修時
不存要之將誰使
　　　其二
翡翠戲蘭苕容色更相鮮緑蘿結髙林蒙蘢葢一山中
有㝠寂士静嘯撫清絃放情凌霄外嚼蕊挹飛泉赤松
臨上游駕虹乗紫煙左挹浮丘袖右拍洪崖肩借問蜉
蝣軰寜知龜鶴年
　　　其三
暘谷吐靈曜扶桑森萬丈朱霞升東山朝日何晃朗廻
風流曲櫺幽室發逸響悠然心永懐眇爾自遐想仰思
舉雲翼延首矯玉掌嘯傲遺世羅縱情任獨往明道雖
若昧其中有妙象希賢宜勵徳羡魚當結網
　　　其四
璇臺冠崑嶺西海濵招揺瓊林籠藻映碧樹疏英翹丹
泉漂朱沫黑水鼓𤣥濤尋仙萬餘日今乃見子喬振髪
晞翠霞解褐被綘綃總轡臨少廣盤虬舞雲軺永偕帝
鄉侣千齡共逍遥
　　　遊仙詩　　　　　　　　　(晉/)庾　闡
卭疏鍊石髓赤松潄水玉憑煙眇封子流浪揮元俗崆
峒臨北户昆吾眇南陸層霄映紫芝濳澗汎丹菊崑崙
涌五河八流縈地軸
　　　讀山海經　　　　　　　　(晉/)陶　濳
玉臺凌霞秀王母怡妙顔天地共俱生不知幾何年靈
化無窮已館宇非一山髙酣發新謡寜效俗中言
　　　遊仙詩　　　　　　　　　(齊/)袁　彖
羽客宴瑶宫旌葢乍舒設王子洛浦來湘娥洞庭發長
引逐清風髙歌送奔月並馭排帝闥連吹入天闕萬古
一方春千霜豈二髮
　　　遊仙詩　　　　　　　　　(齊/)王　融
獻歳和風起日岀東南隅鳳旍亂煙道龍駕溢雲區結
賞自員嶠移讌乃方壺金巵浮水翠玉斚挹泉珠徒用
霜露改終然天地俱
　　　其二
湘沅有蘭芷汨吾欲南征遺珮岀長浦舉袂望増城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
　　　昇仙篇　　　　　　　　　(梁/)簡文帝
少室堪求道明光可學仙丹繒碧林宇緑玉黄金篇雲
車了無轍風馬詎須鞭靈桃恒可餌幾廻三千年
　　　和竟陵王遊仙詩　　　　　(梁/)沈　約
夭矯乗綘仙螭衣方陸離玉鑾隐雲霧溶溶紛上馳瑶
臺風不息赤水正漣漪峥嶸元圃上聊攀瓊樹枝
　　　郭𢎞農璞遊仙　　　　　　(梁/)江　淹
崦山多靈艸海濵饒竒石偃蹇尋青雲隐淪駐精魄道
人讀丹經方士錬玉液朱霞入窓牖曜靈照空隙傲睨
摘木芝凌波採水碧眇然萬里遊矯掌望煙客永得安
期術豈愁濛汜迫
　　　雲山讚　　　　　　　　　　江　淹
　　　　隂長生
隂君惜靈骨珪璧詎為寳日夜名山側果得金丹道憂
傷永不至光顔如碧草若渡西海時致意三青鳥
　　　　秦女
青琴既曠世緑珠亦絶羣猶不及秦女十五乗綵雲璧
質人不見瓊光俗詎聞願使洛靈往為我道竒芬
　　　詠得神仙　　　　　　　　(陳/)隂　鏗
羅浮銀是殿瀛洲玉作堂朝遊雲暫起夕餌菊恒香聊
持履成燕戲以石為羊洪崖與松子乗羽就周王
　　　奉和趙王遊仙　　　　　(北周/)庾　信
藏山還採藥有道得從師京兆陳安世成都李意期玉
京傳相鶴太乙授飛龜白石香新芋青泥羙熟芝山精
逢照鏡樵客值圍棋石紋如碎錦藤苖似亂絲蓬萊在
何處漢后欲遥祠
　　　英才言聚賦得昇天行　　　(隋/)僧慧浄
馭風過閬苑控鶴下瀛洲欲採三芝秀先從千仞游駕
鳳吟虛管乗槎泛淺流頹齡一已駐方驗大椿秋
　　　懐仙　　　　　　　　　　(唐/)王　勃
鶴岑有竒徑麟洲富仙家紫泉潄珠液𤣥巖列丹葩常
希披塵網眇然登雲車鸞情極霄漢鳳想疲煙霞道存
蓬瀛近意愜朝市賖無為坐惆悵虛此江上華
　　　玉真仙人辭　　　　　　　(唐/)李　白
玉真之仙人時往太華峰清晨鳴天鼓飇歘騰䨇龍弄
電不輟手行雲本無蹤幾時入少室王母應相逄
　　　仙谷遇毛女意知是秦宫人　(唐/)常　建
谿口水石淺泠泠明藥叢入谿䨇峰峻松栝疎幽風垂
嶺枝嫋嫋翳泉花濛濛夤縁霽人目路盡心彌通盤石
横陽崖前臨殊未窮回潭清雲影瀰漫長天空水邊一
神女千歳為玉童羽毛經漢代珠翠逃秦宫目覿神已
寓鶴飛言未終祈君青雲祕願謁黄仙翁嘗以耕玉田
龍鳴西頂中金梯與天接幾日來相逢
　　　宿五度谿仙人得道處　　　　常　建
五度谿上花生根依兩崖二月尋片雲願宿秦人家上
見懸崖峻下見白水湍仙人彈棋處石上青蘿盤無處
求玉童翳翳惟林巒前谿遇新月聊取玉琴彈
　　　懐尹真人　　　　　　　　(唐/)鮑　溶
萬里疉嶂翠一心浮雲閒羽人杏花發倚樹紅瓊顔流
水杳㝠外女蘿隂䕃間却思人間世多故不可扳青鳥
飛難逺春雲晴不還但恐五雲車山中復有山
　　　求仙曲　　　　　　　　　(唐/)孟　郊
仙教生為門仙宗静為根持心若妄求服食安足論鏟
惑有靈藥餌真成本源自當岀塵網馭鳳登崑崙
　　　遊仙　　　　　　　　　　(唐/)賈　島
借得孤鶴騎髙近金烏飛掬河洗老貎照月生光輝天
中鶴路直天盡鶴一息歸來不騎鶴身自有羽翼若人
無仙骨芝木無煩食
　　　題洪厓先生像巻　　　　　(元/)錢　選
神駕馭景飇太虛時總轡元道不可分直悟天人際羣
從皆成仙玩世不記年何當事神遊許我笑拍肩
　　　鈞天曲　　　　　　　　　(明/)朱成泳
飛遊鬱羅境稽首東王公開軒臨法座置酒燕靈宫紫
雲歌玉女瓊漿酌金童揮刀麟脯細入筯鸞膏空鳳簫
聲嫋嫋鼉鼓鳴逄逢投壺起天笑吹律回春融燕罷百
神散樂闋萬舞終歸來倚餘醉憑虛馭剛風
　　　遊仙　　　　　　　　　　(明/)劉　基
日月如過翼瞬息春已秋何不學神仙縹緲凌虛游雷
霆以為輿虹蜺以為輈清晨登閬風薄暮宿不周長嘯
曽城巔濯足翠水流俯視八極内擾擾飛蜉蝣
　　　仙人篇　　　　　　　　　(明/)黄　肅
翩翩騎白鹿言上泰山頂俯觀浮世中不見百年影道
逢古時人緑髮被兩領授我採藥訣延年保夀命我聞
再拜跪問是何方求撫我挾我肘與我上天遊天上多
桂樹枝葉何修修折取忽盈筥馨香霑我裘何因入君
袖道路長悠悠
　　七言古(附長短句/)
　　　巴謡歌　　　　　　　　　(秦/)闕　名
神仙得者茅初成駕龍上昇入太清時下𤣥洲戲赤城
繼世而往在我盈帝若學之臘嘉平
　　　王子喬　　　　　　　　(北魏/)髙　允
王少卿王少卿超升飛龍翔天庭遺儀景雲漢酬光騖
電逝忽若浮騎日月從列星跨騰八廓踰杳㝠尋元氣
岀天門窮覽有無究道根
　　　元丹丘歌　　　　　　　　(唐/)李　白
元丹丘愛神仙朝飲潁水之清流暮還嵩岑之紫煙三
十六峰長周旋長周旋躡星虹身騎飛龍耳生風横江
跨海與天通我知爾遊心無窮
　　　神仙曲　　　　　　　　　(唐/)李　賀
碧峰海面藏靈書上帝揀作仙人居清明笑語聞空虚
閒乗巨浪騎鯨魚春羅書字邀王母共宴紅樓最深處
鶴羽衝風過海遲不如却使青龍去猶疑王母不相許
垂霧娃鬟更傳語
　　　玉華仙子歌　　　　　　　(唐/)李康成
紫陽仙子名玉華珠盤承露餌丹砂轉態凝情五雲裏
嬌顔千嵗芙蓉花紫陽綵女矜無數遥見玉葉皆掩嫭
髙堂初日不成姸落渚流風徒自憐璇階霓綺閣碧題
霜羅幕仙娥桂樹長自春王母桃花未嘗落上元夫人
賔上清深宫寂歴厭層城解珮空憐鄭交甫吹簫不逐
許飛瓊溶溶紫庭歩𣺌𣺌瀛臺路蘭陵貴士謝相逢濟
北書生尚廻顧滄洲傲吏愛金丹清心廻望雲之端羽
葢霓裳一相識傳情寫念長無極長無極永相隨攀霄
歴金闕㺯影下瑶池夕宿紫府雲母帳朝餐縣圃崑崙
芝不學蘭香中道絶却教青鳥報相思
　　　思琴髙　　　　　　　　　(唐/)鮑　溶
琴仙人得仙去萬古釣龍空有處我持曲鉤思白魚仙
谿緑浄涵空虛天鈞踪跡無遺餘焼香寄影在巖樹東
禮海日雞鳴初
　　　水仙謡　　　　　　　　　(唐/)温庭筠
水客夜騎紅鯉魚赤鸞䨇鶴蓬瀛書輕塵不起雨新霽
萬里孤光含碧虛露魄冠輕見雲髮寒絲七炷香泉咽
夜深天碧亂山姿光碎平波滿船月
　　　句曲山朝真詞　　　　　　(唐/)陸龜蒙
九華磬答寒泉急十絶幡揺翠微濕司命旍旌未下來
焚香抱簡凝神立殘星下照霓襟冷缺月纔分鶴輪影
空洞靈章發一聲春來萬壑煙花醒
　　　郭忠恕夏山仙館　　　　　(元/)呉　鎮
蒼崖過雨流青玉萬朶芙蓉紅間緑松枝揺動碧簾風
蘭舟徐度回塘曲畫閣朱樓設翠褕銀牀氷簟上流蘇
羙人繡倦頻來往仙侣長吟聊自娯羽扇不揮塵不到
博山麝腦香猶裊新蟬驚破北窓眠幽禽啼斷林間巧
竹煙浮翠薦龍團樹影當庭映日圓晚來兩兩尋幽客
應識谿聲六月寒圖中景物非人世如此丹青誰得似
屈指流傳四百年宣和賞識標忠恕人間何處無炎歊
火雲照耀未能消髙齋展對殊未已一片凉颸落素綃
　　　題劉阮天台圖　　　　　　(明/)徐　庸
白雲蒼靄迷行路水複山重不知處行過磵谷有人家
忽見東風萬桃樹芳香艶態娱青春花間得遇娉婷人
五銖衣薄捲煙霧笑語便覺情相親神仙雖遇終離别
千古佳名自傳說天台山水至今存桃源望斷空明月
　　五言律
　　　觀内懐仙　　　　　　　　(唐/)王　勃
玉架殘書隐金壇舊跡迷牽花尋紫澗歩葉下清谿瓊
漿猶類乳石髓尚如泥自能成羽翼何必仰雲梯
　　　八仙逕　　　　　　　　　　王　勃
柰園欣八正松巖訪九仙援蘿窺霧術攀桂俯雲阡代
北鸞驂至遼西鶴騎旋終希脫塵網連翼下芝田
　　　遊仙　　　　　　　　　　(唐/)王貞白
我家三島上洞户枕波濤醉背雲屛卧誰知海日髙露
香紅玉樹風綻碧蟠桃悔與神仙别思歸夢釣鼇
　　　酬王尊師仙遊　　　　　　(明/)王　英
翠水三山路微茫見十洲月臨珠斗逈雲度綘河流露
氣生鼇背簫聲岀鳳樓慚無學仙分得伴赤松遊
　　　其二
漠漠層霄外寥寥太乙居蒼龍翊飛葢白鹿挽行車翡
翠瑶臺樹雲霞玉洞書何因躡天路探討極元虛
　　　其三
羽節飄揺轉霓旌汗漫遊紅光飛赤鯉紫氣度靑牛月
上芙蓉館風廻蓮葉舟遥憐徐福軰入海訪瀛洲
　　　遊仙詩　　　　　　　　　(明/)羅　頎
幽徑赤城顛松蘿九曲連千林喧藥杵一嶂起茶煙深
竇源通海層巖樹隐天携琴就猿鶴同種玉峰田
　　五言排律
　　　遊仙　　　　　　　　　　(唐/)王　績
上月芝蘭徑中巖紫翠房金壺新練乳玉釡始煎香六
局黄公術三門赤帝方吹沙聊作鳥動石試為羊緱氏
還程促瀛洲㑹日長誰知北巖下延首詠霓裳
　　　緱山月夜聞王子晉吹笙　　(唐/)鍾　輅
月滿緱山夜風傳子晉笙初聞盈谷逺漸聽入雲清杳
異人間曲遥分鶴上情孤鸞驚欲舞萬籟寂無聲此夕
留煙駕何時返玉京惟愁音響絶曉色岀都城
　　七言律
　　　贈毛仙翁　　　　　　　　(唐/)王　起
氷霜肌骨稱童年羽駕何由到俗間丹竈化金留秘訣
仙宫潄玉叩元闗壺中世界青天近洞口煙霞白日閒
若許隨師去塵網願陪鸞鶴向三山
　　　贈毛仙翁　　　　　　　　(唐/)沈傳師
安期何事岀雲煙為把仙方與世傳只向人間稱百嵗
誰知洞裏過千年靑牛到日迎方朔丹竈開時共稚川
更說桃源更深處異花長占四時天
　　　夢仙　　　　　　　　　　(唐/)頂　斯
昨宵魂夢到仙津得見蓬山不老人雲葉許裁成野服
玉漿教喫潤愁身紅樓近月宜寒水緑杏揺風占古春
次第引看行未遍浮光牽入世間塵
　　　穆王讌王母於九光流霞館　(唐/)曹　唐
桑葉扶疎閉日華穆王邀命讌流霞霓旌著地雲初駐
金奏掀天月欲斜歌咽細風吹粉蕊飲餘清露濕瑶砂
不知白馬紅韁解偷喫東田碧玉花
　　　漢武帝將候西王母下䧏　　　曹　唐
崑崙凝想最髙峰王母來乗五色龍歌聽紫鸞猶縹緲
語來青鳥許從容風廻水落三清月漏苦霜傳五夜鐘
樹影悠悠花悄悄若聞簫管是行蹤
　　　漢武帝於宫中讌西王母　　　曹　唐
鼇岫雲低太乙壇武皇齋潔不勝歡長生碧字期親署
延夀丹泉許細看劒珮有聲宫樹静星河無影禁花寒
秋風褭褭月朗朗玉女清歌一夜闌
　　　王逺讌麻姑蔡經宅　　　　　曹　唐
好風吹樹杏花香花下真人道姓王大篆龍蛇隨筆札
小天星斗滿衣裳閒抛南極歸期晚笑指東溟飲興長
要喚麻姑同一醉使人沽酒向餘杭
　　　劉阮洞中遇仙子　　　　　　曹　唐
天和樹色靄蒼蒼霞重嵐深路𣺌茫雲竇滿山無鳥雀
水聲沿澗有笙簧碧沙洞裏乾坤别紅樹枝前日月長
願得花間有人岀不令仙犬吠劉郎
　　　紫河張休真　　　　　　　　曹　唐
琪樹扶疎壓瑞煙玉皇朝客滿花前山川到處成三月
絲竹經時即萬年樹石㝠茫初縮地杯盤狼籍未朝天
東風小飲人皆醉從聽黄龍枕水眠
　　　夢仙　　　　　　　　　　(唐/)韓　偓
紫霄宫闕五雲芝九級壇前再拜時鶴舞鹿眠春艸逺
山髙水闊夕陽遲每嗟阮肇歸何速深羡張騫去不疑
澡練純陽功力在此心惟有玉皇知
　　　盧鴻仙山臺榭圖　　　　　(元/)鄧文原
仙都圍合碧雲籠洞口緋桃著雨穠丹闕春深巢翡翠
朱扉風暖岀芙蓉壺公不負三山約向子終期五岳逢
野鶴一聲山館寂倚闌長聽水淙淙
　　　昇龍觀夜燒香印上有吕洞賓老樹精
　　　　　　　　　　　　　　　(元/)薩都拉
蘭風吹動吕仙影老樹槎牙吐暮秋夜静藥爐丹火現
月明神劒夜光浮已知浩氣無窮盡不到心灰未肯休
鐵笛一聲吹雪散碧雲飛過岳陽樓
　　　陸探微員嶠仙游　　　　　(元/)呉　鎮
梅閣重重翠繞遮時時雲氣颭平沙千峰樹色藏朝雨
百道江聲送晚霞洞古數留仙子蹟谿廻深䕶羽人家
遨遊毎憶無塵地咫尺仍堪閱歳華
　　　盧鴻仙山臺榭　　　　　　　呉　鎮
塵蹤何得此中游無數青山遶殿頭爐篆浮煙朝靄靄
谿雲連樹晚油油花香曲徑羣麛聚芸芷平田獨鶴遊
欲識仙家真樂處一泓清瀨四山秋
　　　夢仙　　　　　　　　　　(元/)呉景奎
紫鸞邀夢到仙家結佩相逢萼緑華翠勺細傾千日酒
蜺旌斜挿五雲車飛瓊鬢影含清霧弄玉簫聲隔彩霞
杜宇無情驚覺後月㾗猶在碧桃花
　　　鍾子煉丹　　　　　　　　(明/)太　祖
翠微髙處渺青煙知子機藏辟榖堅丹鼎鉛砂勤火候
谿雲巖谷傲松年潭龍掣雹深淵底崖虎生風逈洞邊
徑已苔蒙人未履昻霄足躡斗牛天
　　　寫韻軒　　　　　　　　　(明/)朱夢炎
掌籍江河誤泄機幾年謫降學書癡晴窓滴露花揺席
午夜揮毫月滿帷綰得春風留鳳帶畫殘秋水照蛾眉
從今了却人間事一曲鸞簫跨虎吹
　　五言絶句
　　　懐仙　　　　　　　　　　(唐/)陸龜蒙
聞道陽都女連娟耳細長自非黄犢客不得到雲房
　　　其二
神燭光華麗靈袪羽翼生已傳餐玉粒猶自買雲英
　　　仙人　　　　　　　　　　(宋/)文　同
頭梳三角髻餘髮散垂腰時伴秦樓女月明吹紫簫
　　六言絶句
　　　雜詠　　　　　　　　　　(元/)郭　翼
朝汲橘泉丹井暮耕蕙圃芝田肘後長生有訣一笑曽
許相傳
　　七言絶句
　　　上清詞　　　　　　　　　(唐/)張　繼
紫陽宫女捧丹砂王母令過漢帝家春風不肯停仙馭
却向蓬萊看杏花
　　　尋仙　　　　　　　　　　(唐/)張　籍
谿頭一徑入青崖處處仙居隔杏花更見峰西幽客說
雲中猶有兩三家
　　　和州守侍郎緱山題仙廟　　(唐/)徐　凝
王子緱山石殿明白家詩句詠吹笙安知散席人間曲
不是寥天鶴上聲
　　　清夜憶仙宫子　　　　　　(唐/)施肩吾
夜静門深紫洞煙孤行獨坐憶神仙三清宫裏月如晝
十二瓊樓何處眠
　　　仙翁詞　　　　　　　　　　施肩吾
世間無逺可為遊六合朝行夕已周壇上夜深風雨静
小仙乗月繫蒼虬
　　　偶題　　　　　　　　　　(唐/)杜　牧
道在人間或可傳小還輕變已多年今來海上昇髙望
不到蓬萊不是仙
　　　贈女仙　　　　　　　　　(唐/)趙　嘏
水思雲情小鳳仙月涵花態語如絃不因金骨三清客
誰識呉州有洞天
　　　朝元引　　　　　　　　　(唐/)陳　陶
帝燭熒煌下九天蓬萊宫曉玉爐煙無央鸞鳳隨金母
來賀薰風一萬年
　　　小遊仙詩　　　　　　　　(唐/)曹　唐
南斗闌珊北斗稀茅君夜著紫霞衣朝騎白鹿趂朝去
鳳押笙歌逐後飛
　　　其二
洞裏煙霞無歇時洞中天地足金芝月明朗朗谿頭樹
白髮老人相對棋
　　　其三
青錦縫裳緑玉璫滿身新帶五雲香閒依碧海攀鸞駕
笑就蘇君覓橘嘗
　　　其四
八景風廻五鳳車崑崙山上看桃花若教使者沽春酒
須覓餘杭阿母家
　　　其五
太乙元君昨夜過碧雲髙髻綰婆娑手擡玉策紅於火
敲斷金鸞使唱歌
　　　其六
碧瓦彤軒月殿開九天花落瑞風來玉皇欲著紅龍衮
親喚金妃下手裁
　　　其七
綘節笙歌繞殿飛紫皇欲到五雲歸細腰侍女瑶花外
争向紅房報玉妃
　　　其八
公子閒吟八景文花南拜别上陽君金鞭遥指玉清路
龍影馬嘶歸五雲
　　　其九
紅艸青林日半斜閒乗小鳳岀彤霞略尋舊路過西國
因得氷園一尺𤓰
　　　其十
青苑紅堂壓瑞雲月明閒宴九陽君不知昨夜誰先醉
書破明霞八幅裙
　　　其十一
海上風來吹杏枝崑崙山上看花時紅龍錦韂黄金勒
不是元君不得騎
　　　携仙籙　　　　　　　　　(唐/)司空圖
一半晴空一半雲逺籠仙掌日初曛洞天有路不知處
絶頂異香難更聞
　　　仙山　　　　　　　　　　(唐/)韓　偓
一炷心香洞府開偃松皴澀半莓苔水清無底山如削
始有仙人跨鶴來
　　　夢仙謡　　　　　　　　　(唐/)王　轂
前程漸覺風光好琪花片片粘瑶草有人遺我五色丹
一粒吞之後天老
　　　其二
青童遞酒金觴疾列坐紅霞神氣逸笑說留連數日間
已是人間一千日
　　　其三
瑶臺綘節遊皆遍異果竒花香撲面松窗夢覺却神清
殘月林前三兩片
　　　上清詞　　　　　　　　　　(唐/)李九齡
新拜天官上玉都紫皇親授五靈符羣仙箇箇來相問
人世風光似此無
　　　得仙詩　　　　　　　　　　(唐/)楊監真
日落焚香坐醮壇庭花露濕漸更闌浄水仙童調玉液
春宵羽客化金丹
　　　畫秦宫人(宫人字玉姜秦時逃入山是/為毛女漢魏間人猶見之)　(宋/)謝　翺
結艸為衣類鶴翎初來一味服黄精宫鶯幾處銜花岀
猶向山中認得聲
　　　右丞文獻公所畫張果像　　(金/)張行中
古來人物畫為難驚見仙公樹石間莫把丹青名右相
太平勲業在人寰
　　　題醉王母圖　　　　　　　(元/)胡長孺
宴罷瑶池醉不任仙人那有世人心良工欲寫無言意
自託丹青作酒箴
　　　郭忠恕萬松仙館圖　　　　(元/)呉　鎮
參差琳館碧山齊雲擁疎松望欲迷野老忘機自來去
忽驚麋鹿各東西
　　　郭忠恕萬松仙館圖　　　　(元/)黄公望
琳堂掩映萬松齊絶壑寒雲望不迷為聽水流翻破寂
輕袍重過短牆西
　　　郭忠恕仙峰春色圖　　　　　黄公望
聞道仙家有玉樓翠厓丹壁繞芳洲尋春擬約啇巖叟
一度花開十度遊
　　　其二
仙人原自愛蓬萊瑶草金芝次第開款乃櫂歌靑雀舫
逍遥響屧鳳凰臺
　　　其三
春泉㶁㶁流青玉晚岫層層障碧雲習静仙居忘日月
不知誰是紫陽君
　　　黄荃花谿仙舫圖　　　　　　黄公望
花發枝頭水漲谿仙舟猶泊武陵隄重重樓閣仙雲巻
無數青峰出竹西
　　　遊仙詞　　　　　　　　　(元/)郭　翼
銀流萬里海雲東只泛靈查上碧空仙女蹋歌星影裏
老龍吹笛浪花中
　　　其二
白鶴下啄瑶草青道士夜讀神農經問之長生有寳訣
授以松根千歳苓
　　　其三
谿水流香飯熟麻洞中千樹玉桃花金盤日日飛仙供
勅賜安期海上𤓰
　　　其四
麟洲宫殿五雲髙夜赴瑶池宴碧桃借得仙人紅尾鳳
月中飛影拂波濤
　　　小遊仙　　　　　　　　　(元/)楊維楨
日落海門吹鳳匏須臾海水沸如炮船頭處女來聽曲
知是洞庭千歳蛟
　　　其二
西湖仙人蓮葉舟又見石山移海流老龍巻水青天去
小朶蓮花共上游
　　　遊赤松　　　　　　　　　(元/)金　涓
枕石聽流夢未安碧雲蘿薜古祠寒夜深鸞鶴羣仙過
人在青松月下看
　　　仙人詞　　　　　　　　　(明/)劉　基
玉府仙人氷雪姿生來即遣侍瑶池五雲隔斷塵凡路
說著人間總不知
　　　小遊仙　　　　　　　　　(明/)王　澤
中山千日酒初醒却愛𤣥都夜景清起坐天門吹玉笛
月中珠樹起秋聲
　　　小遊仙　　　　　　　　　(明/)張　羽
洞口春泉潄碧沙樓臺彷彿蔡經家赤鸞銜得金盤子
擲向窗前樹樹花
　　　其二
晞髮扶桑露氣新三花樹底坐調笙到門解說長生理
只有茅家好弟兄
　　　其三
朝遊碧海不騎魚鳳引霓旌鶴引車吟得歩虛誰解和
歸來閒倩少霞書
　　　小遊仙詞　　　　　　　　(明/)鎦　渙
玉京侍宴返瑶池西母金輿九鳳幃小隊旌幢三十六
龍聲馬影隔雲飛
　　　續遊仙詩　　　　　　　　(明/)馬　洪
玉板金花闊幅箋朝來次第散羣仙紫皇勅遣謄真誥
第一人書第一篇
　　　其二
玉案珠簾翡翠屏焚香夜誦蕊珠經月明鸞背飛瓊過
少駐花隂帶笑聽
　　　遊仙詞　　　　　　　　　(明/)張　泰
十二瓊樓麗紫清銀河隔座瀉秋聲翠鸞扶起瑶臺月
人在仙家第五城
　　　其二
海風吹縐蔚藍天山湧芙蓉月湧蓮對對凌波塵襪小
相逢多是水中仙
　　　其三
鶴笙鸞駕隔蒼煙天上那知更有天不向九霄歌白雪
怕人知是小詩仙
　　　其四
金闕西廂玉案前衆中誰是掌書仙欲披小劵支風月
借與琅函五色牋
　　　擬楊鐵崖小遊仙　　　　　(明/)王鴻儒
方壺員嶠月初生海色如銀萬頃明一片綵雲當面墮
東華童子召飛瓊
　　　其二
一别良常歳月賒茅君相念寄瑶華五雲閣史無人換
猶是當年蔡少霞
　　　小遊仙　　　　　　　　　(明/)桑　恱
胸藏星宿是天文暗坐光騰五岳雲侵曉清都揮彩筆
欲書制誥賜茅君
　　　其二
仙班濟濟侍宸官袖拂紅雲跨彩鸞笑約玉皇香案吏
禹餘宫裏借花看
　　　仙居吟　　　　　　　　　(明/)張　金
尋常不到山前路洞口閒雲盡日封時有聽經童子至
不知身是石潭龍
　　　　追和張外史遊仙詩　　　　(明/)余　善
　谿頭流水飯胡麻曽折璚林第一花欲識道人藏密處
　一壺天地小於瓜
　
　
　
　
　
　
　
　
　
　
　
　
御定佩文齋詠物詩選巻二百三十八
　欽定四庫全書
御定佩文齋詠物詩選巻二百三十九
　　道士類
　　　五言古
　　　　貽韋鍊師　　　　　　　　(唐/)儲光羲
　精思莫知日意静如空虚三鳥自來去九光遥卷舒新
　池近天井玉宇停雲車余亦苦山路洗心祈道書
　　　　越中逢天台太乙子　　　　(唐/)孟浩然
　仙穴逢羽人停艫向前拜問余渉風水何處逺行邁登
　陸尋天台順流下呉㑹兹山夙所尚安得聞靈怪上逼
　青天髙俯臨滄海大雞鳴見日出常覿仙人斾徃來赤
　城中逍遥白雲外莓苔異人間瀑布當空界福庭長自
　然華頂舊稱㝡永此從之遊何當濟所届
　　　　與王昌齡宴黄道士房　　　　孟浩然
　歸來卧青山常夢遊清都漆園有傲吏惠好在招呼書
　幌神仙籙畫屏山海圖酌霞復對此宛似入蓬壺
　　　題盧道士房　　　　　　　(唐/)李　頎
秋砧響落木共坐茅君家惟見兩童子林前汲井華空
壇静白日神鼎飛丹砂塵尾拂霜草金鈴揺霽霞上章
人世隔看奕桐隂斜稽首開仙要黄精堪餌花
　　　寄全椒山中道士　　　　　(唐/)韋應物
今朝郡齋冷忽念山中客澗底束荆薪歸來煮白石欲
持一樽酒逺慰風雨夕落葉滿空山何處尋行跡
　　　尋華山雲臺觀道士　　　　(唐/)錢　起
秋日西山明勝趣引孤䇿桃源數曲盡洞口兩岸坼還
從罔象來忽得仙靈宅霓裳誰之子霞酌能止客殘陽
在翠㣲擕手更登歴林行拂煙雨谿望亂金碧飛鳥下
天窗裊松際雲壁少尋元蹤逺宛入寥天寂願言葛仙
翁終年煉玉液
　　　山中訪道者　　　　　　　(唐/)于　鵠
觸煙入谿口岸岸惟檉櫟其中盡碧流十里不通屐出
林山始轉絶徑縁峭壁把藤借行勢側足憑石脈㰹牙
斷行處光滑猿猱跡忽然風景異乃到神仙宅天晴茅
屋頭殘雲蒸氣白隔窗梳髪聲久立聞吹笛抱琴出門
來不顧人間客山院不灑掃四時自虚寂落葉埋長松
出地纔數尺曽讀上清經知注長生籍願示不老方何
山有瓊液
　　　送蕭鍊師入四明山　　　　(唐/)孟　郊
閒於獨鶴心大於髙松年迥出萬物表髙棲四明巔千
尋直裂峯百尺倒瀉泉絳雪為我飯白雲為我田静言
不語俗靈蹤時歩天
　　　送李尊師元　　　　　　　　孟　郊
口誦碧簡文身是青霞君頭冠兩片月肩披一條雲松
骨輕自飛鶴心髙不羣
　　　送道士　　　　　　　　　　孟　郊
千年山上行山上無遺蹤一日人間逰六合人皆逢自
有意中侣白雲徒相從
　　　别尹鍊師　　　　　　　　(唐/)李羣玉
吾家五千言至道懸日月若非凾闗令誰註流沙說多
君飛昇志機悟獨超㧞學道玉笥山燒丹白雲穴南窮
衡疑秀採藥歴幽絶夜卧瀑布風朝行碧巖雪洞宫四
百日玉籍恣探閱徒以菌蟪姿緬攀修真訣塵籠罩浮
世遐志空飛越一罷棊酒歡離情滿寥泬願騎紫蓋鶴
早向黄金闕城市不可留塵埃穢仙骨
　　　山中道者　　　　　　　　(唐/)蘇　拯
笻杖六尺許坐石流泉所舉頭看古松似對仙鶴語是
時天氣清四迥無塵侣顧我笑相迎知有丹砂異
　　　寄鄧道士　　　　　　　　(宋/)蘇　軾
一杯羅浮春逺餉採薇客遥知獨酌罷醉卧松下石幽
人不可見清嘯聞月夕聊戲庵中人空飛本無迹
　　　送許尊師還大滌洞　　　　(明/)張　羽
青山九鎖處白髪一龕居清齋誦黄老不閱世間書餐
霞食真氣對月禮空虛暫來流水地應與孤雲疎遥知
還山日仙壇春草餘
　　　寄琪林黄道士　　　　　　(明/)孫　蕡
雨絶天景佳前榮樹光緑遥憐采芝侣逺在春山曲琴
歌久已斷酒賦何由續有約今夕同開樽掃茅屋
　　七言古(附長短句/)
　　　望龍山懐道士許法稜　　　(唐/)劉長卿
心惆悵望龍山雲之際鳥獨還懸崖絶壁㡬千丈綠蘿
嫋嫋不可攀龍山髙誰能踐靈原中蒼翠晚嵐煙瀑水
如向人終日迢迢空在眼中有一人披霓裳誦經山頂
餐瓊漿空林閒坐獨焚香真官列侍儼成行朝入青霄
禮玉堂夜掃白雲眠石牀桃花洞裏居人滿桂樹山中
住日長龍山髙髙遥相望
　　　贈别華隂道士　　　　　　(唐/)韓　翃
紫府先生舊同學腰垂彤管貯靈藥恥論方士小還丹
好飲仙人太元酪芙蓉山頂玉池西一室平臨萬仭溪
晝灑瑶臺五雲濕夜行金燭七星齊回身暫下青冥裏
方外相尋有知已賣鮓市中何許人釣魚坐上誰家子
青青百草雲臺春煙駕霓裳白角巾露葉獨歸仙掌去
㢠風片雨謝時人
　　　送戴真人歸越　　　　　　(元/)虞　集
戴先生日飲五斗醉不得再飲一石不肯眠昨從桃源
來両䄂攜風煙長安道上小兒女拍手攔道呼神仙馬
如遊龍花如雨蹴蹋春秋作朝暮東方不作窗間戲上
帝還令海邉去海邊玉虹夜不收貝宫珠闕皆蛟虯芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脫錦袍去與汝酣歌釣
船上
　　　和韻三茆山呈張伯雨外史　(元/)薩都拉
碧桃花落蓬萊宫銀屏甲帳圍春風氷簾巻水玉堂静
白露滴月銀牀空仙人夜酌九霞酒手握北斗傾尊中
梧枝落影鳯凰語幽韻仿彿臨蒼穹伐毛洗髓天地老
火鼎夜出芙蓉紅呼龍洞口種瑶草採藥忽遇松間童
茒君自騎一虎去猶聞珂珮聲丁東武華山人三載别
緑袍赤杖蒼髯翁淮南江上復相見落日澹澹天無窮
明朝稽首渡江去楚水清淺銀河通
　　　御製山水圖歌賜長春真人劉淵然歸南京
　　　　　　　　　　　　　　　(明/)宣　宗
東華之東湛明景彩霞環繞蓬萊境瓊枝瑶草春不窮
丹光夜動黄金鼎淵然老仙崆峒客萬里歸來此棲息
手持如意青芙蓉兩臉潮紅頭雪白頭上玉琢冠身中
雲繡衣朝朝飛神馭炁超汗漫直上太清朝紫㣲腰間
騰龍雙寳劒秋水光晶寒瀲灩嘯風呼霆作霖雨屢注
仙瓢蘇下土功成斂用歸希夷元天至道本無為眼看
民患忍坐視恤人亦體天之慈旦來謝别何悤悤騎鶴
徑度江之東江東龍盤虎踞五雲表鍾山翠接三茅峯
茅家兄弟青冥上白日驂鸞定相訪還來赤松子亦有
安期生上朝南極夀昌星好山好水清且明西方出金
桃南斗斟雲液長生有曲舞且歌年過廣成千二百
　　　贈丘老師　　　　　　　　(明/)髙　啓
長春之孫自仙骨䄂有蟠桃食遺核平生不學燒汞方
唾視黄金等何物滿城誰識舊庚桑白髪人中似鶴長
時上髙樓惟獨醉榴皮書破壁塵香
　　　洞虛道院訪鶴山道士　　　(明/)王　問
洞虚清寒十二時絳樓簾幕鎮長垂庭中槭槭卷風葉
玉露凋落青梧枝身騎飛龍逐流電聞君受法通明殿
萬里雲霄鶴一聲夜静歸來月如練
　　五言律
　　　寄天台司馬道士　　　　　(唐/)崔　湜
聞有三元客祈仙九轉成人間白雲返天上赤龍迎尚
惜金芝晚仍攀琪樹榮何年緱嶺上一謝洛陽城
　　　寄天台司馬道士　　　　　(唐/)張　說
世上求真客天台去不還傳聞有仙要夢寐在兹山朱
闕青霞斷瑶堂紫月閒何時枉飛鶴笙吹接人間
　　　奉餞髙尊師如貴道士傳道籙畢歸北海
　　　　　　　　　　　　　　　(唐/)李　白
道隐不可見靈書藏洞天吾師四萬刧歴世遞相傳别
杖留青竹行歌躡紫煙離心無逺近長在玉京懸
　　　尋洪尊師不遇　　　　　　(唐/)劉長卿
古木無人地來尋羽客家道書堆玉案仙帔疊青霞鶴
老難知嵗梅寒未作花山中不相見何處化丹砂
　　　尋南谿常道士　　　　　　　劉長卿
一路經行處莓苔見屐痕白雲依静渚青草閉閒門過
雨看松色隨山到水源谿花與禪意相對亦忘言
　　　尋賈尊師　　　　　　　　(唐/)盧　綸
玉洞秦時客焚香暎緑蘿新傳左慈訣曾與右軍鵞井
臼隂苔遍方書古字多成都今日雨曽與酒相和
　　　贈月谿羽士　　　　　　　(唐/)戴叔倫
月明谿水上誰識歩虛聲夜静金波冷風㣲玉練平自
知塵夢逺一洗道心清更弄瑶笙罷秋空鶴又鳴
　　　贈道者　　　　　　　　　(唐/)朱慶餘
獨住神仙境門當瀑布開地多臨水石行不惹塵埃風
起松花落琴鳴鶴翅㢠還歸九霄上時有故人來
　　　山中道士　　　　　　　　(唐/)賈　島
頭髪梳千下休糧帶瘦容飬雛成大鶴種子作髙松白
石通宵煮寒泉盡日舂不曽離隐處那得世人逄
　　　靈都觀李道士　　　　　　(唐/)張　籍
山觀雨來静遶房瓊草春素書天上字花洞古時人泥
竈煮靈液掃壇朝玉真㡬㢠遊閬苑青節自隨身
　　　贈王道士　　　　　　　　(唐/)于　鵠
去尋常不出門似絶人行牀下石苔滿屋頭秋草生學
琴寒月短寫易晚窗明惟到黄昏後谿中聞磬聲
　　　送秦鍊師　　　　　　　　(唐/)李羣玉
紫府静沈沈松軒思别吟水流寧有意雲汎本無心錦
洞桃花逺青山竹葉深不因時賣藥何路更相尋
　　　送王道士　　　　　　　　(唐/)馬　戴
真人俄整舄雙鶴屢飛翔恐入壺中住須傳肘後方霓
裳雲氣潤石徑术苖香一去何時見仙家日月長
　　　送道友入天台山作　　　　　馬　戴
却憶天台去移居海島空觀寒琪樹碧雪淺石橋通潄
齒飛泉外餐霞早境中終期赤城裏披氅與君同
　　　贈王尊師　　　　　　　　(唐/)劉得仁
為道常日損尊師修此心挂肩黄布被穿髪白蒿簪符
札靈砂字絃彈古素琴囊中常有藥㸃土亦成金
　　　贈道者　　　　　　　　　(唐/)唐　球
披霞帶鹿胎嵗月不能催飯把琪花煮衣将藕葉裁鶴
從歸日飬松是小時栽往往樵人見谿邊洗藥來
　　　逢道者神和子　　　　　　(唐/)王　轂
珍重神和子聞名五十年童顔終不改綠髪尚依然酒
裏消閒日人間作散仙長生如可慕相逐隐林泉
　　　贈聶尊師　　　　　　　　(唐/)杜荀鶴
詩道皆仙分求之不可求非闗從小學應是數生修蟾
桂雲梯折鼇山鶴駕遊他年兩成事堪喜是鄰州
　　　送喻錬師歸茅山　　　　　(唐/)李建勲
休糧知幾載臉色似桃紅半醉離塵去單衣行雪中水
聲茅洞曉雲影石房空莫學秦時客音書便不通
　　　遇道者　　　　　　　　　(唐/)張　蠙
數里白雲峯身輕無履蹤故尋多不見偶到即相逢古
井生靈水髙壇出異松聊㸔杏花酌便似換顔容
　　　山寺喜道者至　　　　　　(唐/)僧貫休
閏年春過後山寺始花開還有無心者閒尋此境來鳥
幽聲忽斷茶好味重囘知住南巖久冥心坐緑苔
　　　宿休庵用徳功壁間韻贈陳道人
　　　　　　　　　　　　　　　(宋/)朱　子
暮入千峯裏寒棲一草庵室連丹竈煖厨引石泉甘塵
慮紛難到神光曖内含非君有道氣孤絶詎能堪
　　　送倪道士之廬山　　　　　(宋/)趙師秀
近方辭地肺本自住天台有鶴相同出無雲作伴囘道
房隨處借詩板逐時開又説廬山去閒看瀑布來
　　　贈熊錬師　　　　　　　　(宋/)翁　卷
松邊自掩扉賣藥罷方歸教客認仙草笑人求紫衣惜
琴眠處放翫易語時稀見說沅砂賤閒身去欲飛
　　　修真院訪崔道士　　　　　(宋/)真山民
竹扉蒼蘚牆林下小丹房風定香煙直月斜簾影長㵸
茶泉味别㸃易露痕香安得棲塵外求師却老方
　　　初夏訪劉道士　　　　　　　真山民
白雲隨杖履伴我到山房暑薄疑天别林深見路長术
芝皆道味花竹亦詩香更待荷花後來分半榻凉
　　　贈楊洞天道人　　　　　　(元/)馬祖常
我自不入俗君今又欲仙鳥啼百花裏屋住萬山邉密
樹雲難過空潭月易圎題詩秋巻了為說小行年
　　　寄題汪道士草亭　　　　　(元/)虞　集
飛白妙娉婷新題照草亭仙遺相鶴法客借換鵞經霧
雨歸懸黍風雲䕶茯苓遥知春晝永深坐飬黄庭
　　　寄王道士宗晉　　　　　　(元/)倪　瓚
王君舊隐地聞更結茅茨鶴氅春裁苧鵞羣雪汎池時
歌緑水曲不負碧山期夜雨生芳草令人起夢思
　　　懐王道士　　　　　　　　(明/)袁　凱
宣城王道士愛著芰荷衣一自清江别三年白雁飛酒
徒隨處有沽客向來稀㝡憶青城夜狂歌不肯歸
　　　送吕道士　　　　　　　　(明/)張　羽
石室無人住歸心似鶴輕山君驅虎去童子報丹成玉
竇憑龍守芝田借雨耕懐君明月夜遥聼歩虛聲
　　　寄方壺道人　　　　　　　(明/)詹　同
海上神仙館天邉處士星卧雲歌酒徳對雨著茶經石
洞龍嘘氣松巢鶴墜翎都將金玉句一一寫空青
　　五言排律
　　　贈焦道士　　　　　　　　(唐/)王　維
海上遊三島淮南預八公坐知千里外跳向一壺中縮
地朝珠闕行天使玉童飲人聊割酒送客乍分風天老
能行氣吾師不飬空謝君徒雀躍無可問鴻濛
　　　贈東嶽焦鍊師　　　　　　　王　維
先生千嵗餘五嶽遍曽居遥識齊侯鼎新過王母廬不
能師孔墨何事問長沮玉管時來鳯銅盤即釣魚聳身
空裏語明目夜中書自有還丹術時論太素初頻䝉露
版詔時降軟輪車山静泉逾響松髙枝轉疎搘頤問樵
客世上復何如
　　　逢牛尊師　　　　　　　　(明/)林　鴻
道逢牛道士把酒醉雲房龍問壺中訣人傳肘後方久
知鳧是舄更指石為羊遣興聊題翰無言但括囊秋星
明劔氣夜月讓丹光酣飲從傾倒神遊極混茫别情波
𣺌𣺌歸路樹蒼蒼又櫂扁舟去尋雲到草堂
　　七言律
　　　送方尊師歸嵩山　　　　　(唐/)王　維
仙官欲住九龍潭旄節朱轓倚石龕山壓天中半天上
洞穿江底出江南瀑布松杉常帶雨夕陽彩翠忽成嵐
借問迎來雙白鶴已曽衡嶽送蘇躭
　　　送張道士歸茅山謁李尊師　(唐/)皇甫冉
向山獨有一人行近洞應逢雙鶴迎常以素書傳弟子
還因白石號先生無窮杏樹何年種㡬許芝田帶月耕
師事少君年嵗久欲隨旄節徃層城
　　　題嵩陽焦道士石壁　　　　(唐/)錢　起
三峯花畔碧堂懸錦里真人此得仙玉體纔飛西蜀雨
霓裳欲向大羅仙綵雲不散燒丹竈白鹿時藏種玉田
幸入桃源因出世方期丹訣一延年
　　　贈韓道士　　　　　　　　(唐/)戴叔倫
日暮秋風吹野花上清歸客意無涯桃源寂寂煙霞閉
天路悠悠星漢斜還似世人生白髪定知僊骨變黄芽
東城南陌頻相見應是壺中别有家
　　　贈道士　　　　　　　　　(唐/)李　端
姓氏不書髙士傳形神自得逸人風已傳花洞将秦接
更指茅山與蜀通嬾説嵗年齊絳老甘為鄉曲號涪翁
終朝賣藥無人識敝服徒行入市中
　　　贈東嶽張錬師　　　　　　(唐/)劉禹錫
東嶽真人張鍊師髙情雅淡世間稀堪為列女書青簡
久事元君住翠㣲金縷機中抛錦字玉清潭上著霓衣
雲衢不要吹簫伴只擬乗鸞獨自飛
　　　送胡鍊師歸王屋　　　　　(唐/)張　籍
王陽峯下學長生洞府仙鄉已有名獨戴熊鬚冠暫出
惟将鶴尾扇同行煉成雲母休炊㸑召得雷公當吏兵
却到瑶壇上頭宿應聞空裏歩虗聲
　　　尋郭道士不遇　　　　　　(唐/)白居易
郡中乞假來相訪洞裏朝元去不逢看院秖留雙白鶴
入門惟見一青松藥爐有火丹應伏雲碓無人水自舂
欲問參同契中事更期何日得相從
　　　尋趙尊師不遇　　　　　　(唐/)姚　鵠
羽客朝元晝掩扉林中一徑雪中㣲松隂遶院鶴相對
山色滿樓人未歸盡日獨思風馭返寥天㡬望野雲飛
憑髙目斷無消息自醉自吟愁落暉
　　　贈道者　　　　　　　　　(唐/)劉　威
五雲深處有真仙嵗月催多却少年入郭不知今世事
賣丹猶覔古時錢閒尋白鹿眠瑶草暗摘紅桃去洞天
時向人間深夜坐鬼神長在藥囊邊
　　　贈道者　　　　　　　　　(唐/)劉　滄
真趣淡然居物外忘機多是隐天台停燈深夜看仙籙
拂石髙秋坐釣臺賣藥故人湘水别入簷棲鳥舊山來
無因朝市知名姓地僻衡門對嶽開
　　　贈道士　　　　　　　　　(唐/)禇　載
簪星曳月下蓬壺曽見東臯種白榆六甲威靈藏瑞檢
五龍雷電遶霜都惟教鶴探丹丘信不使人窺太乙爐
聞說葛陂風浪惡許騎青鹿從行無
　　　華山李鍊師所居　　　　　(唐/)皮日休
麻姑古貎上仙才謫向蓮峯管玉臺瑞氣染衣金液啟
香煙暎面紫文開孤雲盡日方離洞雙鶴移時只有苔
深夜寂寥存想歇月天時下草堂來
　　　送羽人王錫歸羅浮　　　　(唐/)曹　唐
風前整頓紫荷巾常向羅浮保飬神石磴倚天行帶月
鐵橋通海入無塵龍蛇出洞閒邀雨犀象眠花不避人
㝡愛葛洪尋藥處露苖煙蘂滿山春
　　　贈道人　　　　　　　　　(唐/)曹　松
住山因以福為庭便向山中隐姓名閬苑駕将雕羽去
洞天贏得緑毛生日邊腸胃餐霞火月裏肌膚飲露英
顧我從來斷浮濁擬驅雞犬上三清
　　　龍潭張道者　　　　　　　(唐/)伍　喬
碧洞幽巖獨息心時人何路得相尋飬生不説憑諸藥
適意惟聞在一琴石徑掃稀山蘚合竹軒開晚野雲深
他年功就期飛去應笑吾徒多苦吟
　　　貽廬山清谿觀王尊師　　　(唐/)李　中
霞帔星冠復杖藜積年修鍊住靈溪松軒睡覺冷雲起
石磴坐來春日西採藥毎尋巖徑逺彈琴常到月輪低
鼎中龍虎功成後海上三山去不迷
　　　贈王道者　　　　　　　　　李　中
混俗從教鬢似銀世人無分得相親槎流海上波濤闊
酒滿壺中天地春功就不看丹竈火性閒時拂玉琴塵
仙家變化誰能測只恐洪崖是此身
　　　贈鍾尊師遊茅山　　　　　　李　中
笻杖擔琴背俗塵路尋茅嶺有誰羣仙翁物外應相遇
靈藥壺中必許分香入肌膚花洞酒冷侵魂夢石牀雲
伊余亦有朝修志異日遨遊願見君
　　　寄西華黄錬師　　　　　　(唐/)羅　隐
西華有路入中華依約山川認永嘉羽客昔時留篠簜
故人今又種煙霞壇髙已降三清鶴海近因通八月槎
盛事兩般君總得老萊衣服戴顒家
　　　贈奚道士　　　　　　　　(宋/)徐　鉉
奚生曽有洞天期猶傍天壇摘紫芝處世自能心混沌
全真誰見徳支離玉霄壁閉人長在金鼎功成俗未知
他日飇輪謁茅許願同雞犬去相隨
　　　寄茅山温尊師　　　　　　(宋/)趙師秀
㡬度題詩寄入山不知何處得書看莓苔石上秋吟苦
星斗壇中夜拜寒鶴改新名呼未至碑逄斷刻打應難
憶師毎欲尋師去芝术栽成自可餐
　　　贈玉隆劉道士　　　　　　(宋/)劉克荘
觀中曽訪老黄冠爾尚為童立醮壇新染氅衣披得稱
舊泥丹竈岀來寒詩非易作須勤讀琴亦難精莫廢彈
憶上洪崖題瀑布因遊試為拂塵看
　　　送戴道士住天台　　　　　(元/)程鉅夫
君承恩命住天台萬壑千峯繞絳臺門外霞川浮溟涬
杯中雲海接蓬萊時同野鶴看桃去或領山猿採藥廻
三十年前吾亦到舊題應入白雲堆
　　　訪李真人不遇　　　　　　(元/)虞　集
退朝花底珮珊珊去訪真人曉出闗芳草欲迷行徑古
長松深䕶歩廊閒蒼龍挾雨探瑶簡白鹿穿雲致玉環
如到天壇看月影定知清露滿人間
　　　送薛元卿歸龍虎山　　　　(元/)楊　載
金門詔下羽人歸欲向山中採蕨薇琥珀懸崖松樹老
琅玕倚澗竹根稀髙巖蓄雨星辰濕古石懸雲徑路㣲
飬性可無軒冕累遊塵元不涴仙衣
　　　送王真人北上代劉宗師　　(元/)薩都拉
玉佩丁東下界聞天風吹動碧霞裙劉郎跨鶴遊三島
王子吹笙到五雲洞府夜光傳玉印石壇月黒禮茅君
若逢天上呉夫子應問丹砂煉㡬分
　　　送上清道士李士賔歸山　　(元/)張　翥
歸去青谿㸃易窗仙林如子世難雙丹藏虎豹千山雪
劒度魚龍萬里江别洞苔花分石路古壇松子落巖淙
道人不用尋煙火术煎經冬正滿缸
　　　贈天台李錬師　　　　　　(元/)貢師泰
翠蛟青鳯下晴空家住天台第幾重嵗久松肪成琥珀
夜深丹氣出芙蓉仙童奏簡騎文虎太乙懸旗起絳龍
昨夜從師到天上故山還著白雲封
　　　贈仙居散人　　　　　　　　貢師泰
青山四靣玉嵳峩中有山人隐薜蘿細雨閒門芳草滿
㣲風深澗落花多童窺丹竈時驚鶴客寫黄庭欲換鵞
我亦平生愛疎散春來應許謝朝珂
　　　送袁道士　　　　　　　　(元/)王士熙
軒轅雲裔越公家學道青山㡬嵗華仙覔安期曽授棗
詩成湘子觧開花金砂擬煉長生藥銀海初囘逺使槎
二十四巖明月夜簫聲何處落煙霞
　　　送趙虛一降香至南海廬山㑹稽
　　　　　　　　　　　　　　　(元/)薛　漢
天香分下殿西頭處士今乗使者騶曽是騎麟參北斗
真成跨鶴過揚州山中五老應相識海上三神亦易求
勾越東南仙柱觀神光依舊貫林丘
　　　贈松崖道士　　　　　　　(元/)周　權
名山歴遍氣飄浮面帶風霜雪滿頭碧澗寒通丹井曙
青松影落石潭秋布袍洗藥香猶濕砂釜藏茶火自留
笑問閬風何處是追遊還許借青牛
　　　别章鍊師　　　　　　　　(元/)倪　瓚
方舟共濟春江闊訪我寒煙菰葦中鼓柁斜衝薲葉雨
鈎簾半怯杏花風仙人壇上芝應碧玉女窗中桃未紅
擬趂輕帆數來徃縹壺不惜酒如空
　　　寄贈皇厓壇劉鍊師　　　　(元/)郭　鈺
神仙宫館近青冥紫翠峯巒開畫屏日射水晶江石白
雲封琥珀嶺松青虎司丹鼎知留訣鶴立瑶壇聼說經
相約安期今夕至靈風遥想滿虛櫺
　　　送秦東海法師遊上清　　　(明/)王　嘏
為愛仙山絶世氛蒼苔寂寞路難分白羊嵗久渾疑石
瓊樹春深半是雲洗藥泉香龍蛻骨吹簫臺㢠鶴成羣
隐文秘訣無人識我欲相從一問君
　　　送趙一陽真士歸霅上　　　(明/)周　砥
渺渺晴湖白鷺飛青山迢遞夕嵐㣲閒操桂楫雲生腋
欲采芙蓉露滿衣紫翠房深丹竈暖松杉秋静鶴巢稀
明年去覔封君逹應駕青牛説息機
　　　過龍虎山　　　　　　　　(明/)甘　瑾
素書一束展經綸世業留侯異等倫紫府羣仙天上籍
碧桃流水洞中春吹簫嬴女臺留鳯送酒麻姑脯劈麟
看取歩虛朝帝所夜䦨飛佩近星辰
　　　贈鶴林周元初尊師　　　　(明/)孫　蕡
物外逍遥月鼎翁先生早嵗得相從榴皮畫壁成黄鶴
竹葉書符化緑龍天女時聞蒼水佩世人空拜蘂珠峯
神遊倘遂煙霞約便觧朝衣問赤松
　　　寄張心湛天師　　　　　　(明/)王穉登
青鳥音書久寂寥霓旌去入鳯城遥身披一品麟衣坐
手捧三公象簡朝長樂花深容曵履未央月出許吹簫
不須更上蓬萊頌清静無為祝帝堯
　　七言排律
　　　贈竺鍊師　　　　　　　　(元/)宋　旡
姓疑乾竺古先生霞外幽棲近四明履斗星移冠劒影
歩虛風引珮環聲蘂宫夜喚青鸞降花洞朝騎白鹿行
長使芝童看藥竈為眈瓊液過蓬瀛鶴傳仙語歸華表
魚寄丹書上赤城怪石醉中拈筆畫險棊静裏按圖争
玉桃竊慣容留種瑶草尋多盡識名縮地日擕龍作杖
卧雲時約鳯吹笙海邊定與安期遇闗上當逢尹喜迎
我本翠寒山道士相隨便欲採黄精
　　五言絶句
　　　訪武陵道者不遇　　　　　(唐/)薛　瑩
花發鳥仍啼行行路欲迷二真無問處虚度武陵溪
　　　贈道者　　　　　　　　　(唐/)馬　戴
深居白雲穴静註赤松經徃徃龍潭上焚香禮斗星
　　　題道士青山白雲圖　　　　(明/)張以寧
仙館白雲封青山第㡬重道人時化鶴巢向㝡髙松
　　　其二
行到谿源盡青山無俗氛道人拈鐵笛吹起滿川雲
　　　其三
只道谿源盡遥聞鐘磬音却尋流水去行盡白雲深
　　七言絶句
　　　送司馬道士遊天台　　　　(唐/)宋之問
羽客笙歌此地違離筵散處白雲飛蓬萊闕下長相憶
桐柏山頭去不歸
　　　河上歌　　　　　　　　　(唐/)韓　翃
河上老人坐古槎合丹只用青蓮花至今八十如四十
口道滄溟是我家
　　　寄許鍊師　　　　　　　　(唐/)戎　昱
掃石焚香禮碧空露華偏濕蘂珠宫如何説得天壇上
萬里無雲月正中
　　　贈成鍊師　　　　　　　　(唐/)劉言史
花冠蘂帔色嬋娟一曲清簫凌紫煙不知今日重來意
更住人間㡬百年
　　　尋徐道士　　　　　　　　(唐/)張　籍
尋師逺到暉天觀竹院森森閉藥房聞入静來經七日
仙童簷下獨焚香
　　　贈道士　　　　　　　　　　張　籍
茅山近别剡谿逢玉節青旄十二重自說年年上天去
羅浮最近海邉峯
　　　同張錬師谿行　　　　　　(唐/)施肩吾
青谿道士紫霞巾洞裏仙家舊是鄰毎見桃花逐流水
無囘不憶武陵人
　　　員嶠先生　　　　　　　　(唐/)徐　凝
員嶠先生無白髪海煙深處採青芝逢人借問陶唐主
欲進氷蠶五色絲
　　　寄茅山孫鍊師　　　　　　(唐/)李徳裕
獨尋蘭渚翫遲暉閒倚松窗望翠㣲遥想春山明月曉
玉壇清磬歩虛歸
　　　送張道者　　　　　　　　(唐/)賈　島
新嵗抱琴何處去洛陽三十六峯西生來未識山人面
不得一聽烏夜啼
　　　贈朱道靈　　　　　　　　(唐/)杜　牧
劉根丹篆三千字郭璞青囊兩巻書牛渚磯南謝山北
白雲深處有巖居
　　　訪劉君　　　　　　　　　(唐/)裴夷直
擾擾馳蹄又走輪五更飛盡九衢塵靈芝老觀深松院
還有齋時未起人
　　　贈張鍊師　　　　　　　　(唐/)温庭筠
丹谿藥盡變金骨清洛月寒吹玉笙他日隐居無訪處
碧桃花發水縱横
　　　髙道士　　　　　　　　　(唐/)陸龜䝉
峩嵋道士風骨峻手把玉皇書一通東遊借得琴髙鯉
騎入蓬萊清淺中
　　　送道者　　　　　　　　　(唐/)司空圖
洞天真侣昔曽逢西岳今居第㡬峯峯頂他時敎我認
相招須把碧芙蓉
　　　其二
殷勤不為學燒金道侣惟應識此心雪裏千山訪君易
㣲㣲鹿跡入深林
　　　贈孫仁本尊師　　　　　　(唐/)韓　偓
齒如氷雪髪如黳㡬百年來醉似泥不共世人争得失
卧牀前有上天梯
　　　送虞道士　　　　　　　　(唐/)李　中
煙霞聚散通三島星斗分明在一壺笑說餘杭沽酒去
蔡家重要㑹麻姑
　　　訪洞神宫邵道者不遇　　　　李　中
閒來仙觀問希夷雲滿星壇水滿池羽客不知何處去
洞前花落立多時
　　　招西洞道者　　　　　　　(唐/)李昭象
危峯抹黛夾晴川樹簇紅英草碧煙樵客雲僧兩無事
此中堪去覔靈仙
　　　尋易尊師不遇　　　　　　(唐/)陳　嶰
爛熳紅霞光照衣苔封白石路㣲㣲華陽洞裏人何在
落盡松花不見歸
　　　寄清谿道者　　　　　　　(唐/)僧齊已
萬重千疊紅霞嶂夜燭朝香白石龕常寄谿窗凭危檻
看經影落古龍潭
　　　送魏道士　　　　　　　　(宋/)張　詠
江上蕭蕭木葉飛天台狂客杖藜歸莫嫌俗吏勤相顧
曽是嵩陽舊掩扉
　　　山中道士　　　　　　　　(宋/)謝　翺
山中道士服朝霞二十修行别故家留客一杯清苦蜜
蜂房知是近梅花
　　　留贈丹陽王錬師　　　　　(金/)元好問
敝盡貂裘白髪新京華旅食記前身仙翁相見休相笑
同是邯鄲枕上人
　　　訪劉道士　　　　　　　　(元/)朱徳潤
雲林深處翠㣲多石室春深長薜蘿當代衣冠正髙貴
不須閒誦采薇歌
　　　訪道士　　　　　　　　　(明/)廖孔說
　露草煙林斷客行竹扉晝掩對髙城道人不愛人天供
　消受秋空鶴一聲
　
　
　
　
　
　
　
　
　
　
　
　
　
御定佩文齋詠物詩選巻二百三十九
　欽定四庫全書
御定佩文齋詠物詩選巻二百四十
　　歩虛詞類
　　　五言古
　　　　道士歩虛詞　　　　　　(北周/)庾　信
　凝真天地表絶想寂寥前有象猶虛豁忘形本自然開
　經壬子嵗值道甲申年廻雲隨舞曲流水逐歌絃石髓
　香如飯芝房脆似蓮停鸞讌瑶水歸路上鴻天
　　　　其二
　東明九芝蓋北燭五雲車飄颻入倒景出没上煙霞春
　泉下玉霤青鳥向金華漢帝看桃核齊侯問棗花上元
　應送酒來向蔡經家
　　　　其三
　歸心遊太極廻向入無名五香芬紫府千燈照赤城鳯
　林採珠實龍山種玉榮夏簧三舌響春鐘九乳鳴綘河
　應逺别黄鵠來相迎
　　五言律
　　　歩虛詞　　　　　　　　　(唐/)顧　况
㢠歩遊三洞清心禮七真飛符超羽翼焚火醮星辰殘
藥沾雞犬靈香出鳯麟壺中無窄處願得一容身
　　　歩虛詞　　　　　　　　　(唐/)呉　筠
紫府與𤣥洲誰來物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓
　　　其二
玉樹雜金花天河織女家月邀丹鳯舄風送紫鸞車霧
縠籠綃帶雲屏列錦霞瑶臺千萬里不覺徃來賖
　　　歩虛詞　　　　　　　　　(唐/)韋渠牟
鸞鶴共徘徊仙官使者催香花三洞啟風雨百神來鳯
篆文初定龍泥印已開何須生羽翼始得上瑶臺
　　　其二
上帝求仙使真符取玉郎三才閒布象二景鬱生光騎
吏排龍虎笙歌奏鳯凰天髙人不見暗入白雲鄉
　　　歩虛詞　　　　　　　　　(宋/)徐　鉉
氣為還元正心由抱一靈凝神歸罔象飛歩入青冥整
服乗三素旋綱躡九星瓊章開後學稽首奉真經
　　五言排律
　　　上元日聼太清宫歩虛　　　(唐/)張仲素
仙客開金籙元辰㑹玉京靈歌賔紫府雅韻出層城聲
雜音徐徹風飄響更清紆餘空外盡斷續聼中生舞鶴
紛将集流雲駐未行誰知九陌上塵俗仰遺聲
　　七言律
　　　歩虚詞　　　　　　　　　(明/)朱真淤
瑶壇深處磬聲㣲羽客朝元午夜歸杳杳三山青鳥過
翩翩雙舄彩鳬飛島間月色明珠樹洞裏丹光透五扉
劒佩㡬囘翔碧落天風吹冷六銖衣
　　　其二
彩霞琪樹共氤氲七色斑虬駕鶴羣玉佩冷揺滄海月
霓裳晴帶絳霄雲碧桃花綻春方永金鼎丹成火自焚
午夜朝元向天闕空歌聲在始清聞
　　七言絶句
　　　歩虛詞　　　　　　　　　(唐/)劉禹錫
阿母種桃雲海際花落子成二千嵗滄海吹折最繁枝
跪捧金盤獻天帝
　　　蕭錬師歩虚詞十首卷後以二絶繼之
　　　　　　　　　　　　　　　(唐/)白居易
欲上瀛洲臨别時贈君十首歩虛詞天仙若愛應相問
向道江州司馬詩
　　　其二
花紙瑶緘松墨字把将天上共誰開試呈王母如堪唱
發遣雙成更取來
　　　歩虛詞　　　　　　　　　(唐/)司空圖
阿母親教學歩虛三元長遣下蓬壺雲韶韻俗停瑶瑟
鸞鶴飛低拂寳爐
　　　歩虛詞　　　　　　　　　(唐/)髙　駢
　清谿道士人不識上天下天鶴一隻洞門深鎖碧窗寒
　滴露研朱㸃周易
　
　
　
　
　
　
　
　
　
　
　
　
　
御定佩文齋詠物詩選巻二百四十
　欽定四庫全書
御定佩文齋詠物詩選巻二百四十一
　　道家雜類
　　　四言古
　　　　洗藥池　　　　　　　　　(晉/)葛　洪
　洞隂泠泠風珮清清仙居永劫花木長榮
　　　五言古
　　　　讀道書作　　　　　　　　(宋/)朱　子
　巖居秉貞操所慕在元虛清夜眠齋宇終朝觀道書形
　忘氣自冲性逹理不餘於道雖未庶已超名迹拘至樂
　在襟懐山水非所娯寄語狂馳子營營竟焉如
　　　　其二
　白露墜秋節碧隂生夕凉起歩廣庭内仰見天蒼蒼東
　華緑髪翁授我不老方願言勤修學接景三元鄉
　　　　閱真誥　　　　　　　　　(明/)張　簡
　長史昔好道錬真三秀峯夜感紫㣲仙降集華房中鸞
鳥鳴素月翠旍颺琅風摛詞託諷諭贊揚皆真宗中有
餐霞人可以囘嬰童刻之白玉檢藏之華陽宫真人有
仙氣乃得探其蹤我生慕元素無由啟愚䝉嘯詠金玉
章靈音朗九空懐仙起㝠想䬃然精靈通焉能出囂滓
歘忽驂雲龍
　　五言律
　　　道家三首奉敕撰　　　　　(唐/)張　說
金壇啟曙闈真氣肅㣲㣲落月銜仙竇初霞拂羽衣香
隨龍節下雲逐鳯簫飛暫往蓬萊戲千年始一歸
　　　其二
窈窕流精觀深沈紫翠庭金蓮調上藥寳案讀仙經作
賦看神雨乗槎辨客星秪應謝人俗輕舉託雲軿
　　　其三
道記開中籙真官表上清焚香三鳥至煉藥九仙成天
上靈書下空中妙伎迎迎來出煙霧渺渺戲蓬瀛
　　　贈辟榖者　　　　　　　　(唐/)張　籍
學得餐霞法逢人贈小還身輕㑹試鶴力弱未離山無
食犬猶在不耕牛自閒朝朝空潄水叩齒草堂間
　　　元日女道士受籙　　　　　(唐/)賈　島
元日更新夜齋身稱浄衣數星連斗出萬里斷雲飛霜
下磬聲在月髙壇影㣲立聼師語了左肘繫符歸
　　　月下留丹竈　　　　　　　(唐/)司空圖
月下留丹竈壇邉樹羽衣異香人不覺殘夜鶴分飛朝
㑹初元盛蓬瀛舊侣稀瑶函真跡在妖魅敢揚威
　　七言律
　　　題雍丘崔明府丹竈　　　　(唐/)李　白
美人為政本忘機服藥求仙事不違葉縣已泥丹竈畢
瀛洲當伴赤松歸先師有訣神将助大聖無心火自飛
九轉但能生羽翼雙鳬忽去定何依
　　　道服　　　　　　　　　　(宋/)王禹儞
楮符布褐皂紗巾曽奉西垣寓直人此際暫披因假日
如今長著見閒身濯纓未識三湘水漉酒空經六里春
不為行香著朝服二車誰信舊詞臣
　　　井西丹房　　　　　　　　(元/)張　憲
葛井西頭更向西丹房髙與白雲齊鉛田虎下飛紅電
汞海龍沈結紫泥山鬼俯欄窺火候爐神伏地丐刀圭
飲餘一醆中黄酒坐聼鵑聲松上啼
　　七言絶句
　　　武陵龍興觀黄道士房問易因題
　　　　　　　　　　　　　　　(唐/)王昌齡
齋心問易太陽宫八卦真形一氣中仙老言余鶴飛去
玉清壇上雨濛濛
　　　聞陳山人定命丹成試以詩乞
　　　　　　　　　　　　　　　(宋/)文　同
水火相交飬大還已聞神汞滿爐乾彘肪榖漆尋常得
敎服靈丹二萬丸
　　　煉丹井　　　　　　　　　(元/)呉景奎
丹成遺井在層巔金碧靈光夜燭天抱甕道人閒不得
　白雲深處灌芝田
　
　
　
　
　
　
　
　
　
　
　
　
　
　
御定佩文齋詠物詩選巻二百四十一
　欽定四庫全書
御定佩文齋詠物詩選卷二百四十二
　　食物總類
　　　五言古
　　　　㑹食　　　　　　　　　　(宋/)孔平仲
　學宮不置酒相聚惟一飯公家事何多客至日巳晚乗
　饑騁大嚼美惡寜復揀僕夫無所餘顧我色不滿潑茶
　旋煎湯就火自烘盞從容共談謔熟視笑而莞昌齡豈
　其愠䇿馬獨先返
　　　　冬日放言　　　　　　　　(宋/)張　耒
　寒羊肉如膏江魚如切玉肥兔與奔鶉日夕懸庖屋嬉
　嬉顧妻孥滋味喉可欲謫官但强名比者何不足
　　　　園居荒蕪春至草生日尋野蔬以供匕筯今日
　　　　　枯枿間得蒸菌四五亦取食之自笑窮甚戲
　　　　　作此詩　　　　　　　　(宋/)程　俱
　平生囁嚅口出語無媚悦定非肉食姿賦分在藜蕨僑
居得空園窮陋亦清絶分隂豈不惜飽睡送日月蕪菁
不須種衆草今已茁朝來一雨過青細皆可掇東籬有
更生杞枸僅堪埒乃知天隨生豈羡五鼎列堂萱不吾
負芽甲破春雪縻身薦瓢簞解我憂思結薺花雖未繁
著地爛於纈驚雷發蒸菌自可當夏鼈馬蘭亦芳脆人
莧固凡劣晴朝當炙背俯僂事挑抉家人各盈䄡汲井
手自挈滿炊太倉陳侑以冬菹冽盤中長闌干置饋每
虛撤恨無籜龍苞此味那得闕長謡青青槐饞液想庭
樾妻孥復相誚男子志勲烈君非老浮圖莱本可長嚙
况滋閒草木豈為刀匕設乃翁笑摩腹萬事付一吹此
中有真趣勿為兒軰説
　　　邨舍雜書　　　　　　　　(宋/)陸　游
折蓮釀作醯采豆治作醬開歴揆日時汲井滌瓮盎上
奉時祭須下給春耕餉咨爾後之人歲事不可曠
　　七言古(附長短句/)
　　　北客置酒　　　　　　　　(宋/)王安石
紫衣操鼎置客前巾鞲稻飯隨粱饘引刀取肉割啖客
銀盤擘臑薧與鮮殷勤勸侑邀一飽卷牲歸館觴更傳
山蔬野果雜飴蜜獾脯豕腊加炰煎酒酣衆史稍欲起
小兒捽耳争畱連為渠止飲且少安一杯相屬非偶然
　　　汎舟城南㑹者五人分韻賦詩
　　　　　　　　　　　　　　　(宋/)蘇　軾
紫蠏鱸魚賤如土得錢相付何足數碧筩時作象鼻彎
白酒微帶荷心苦運肘風生㸔斫鱠隨刀雪落驚飛縷
不將醉語作新詩飽食應慚腹如鼓
　　　謝景叔恵冬笋雍酥水梨三物
　　　　　　　　　　　　　　　(宋/)黄庭堅
玉人憐我長蔬食走送廚珍不自嘗秦牛肥膩酥勝雪
漢苑甘寒梨得霜氷底斲春生笋束豹文解籜饌寒玉
見他桃李憶故園饞獠應殘遶窗竹
　　　以蓴薑法魚糟蟹寄子瞻　　(宋/)秦　觀
鮮鯽經年漬醽醁團臍紫蟹脂塡腹後春蓴茁滑於酥
先社薑芽肥勝肉鳬卵纍纍何足道飣餖盤餐亦時欲
淮南風俗事瓶罌方法相傳為旨蓄魚鱐蜃醢薦籩豆
山䔩谿毛例蒙錄輙送行庖當擊鮮澤居備禮無麋鹿
　　　冬夜與溥菴主說川食戲作　(宋/)陸　游
唐安薏米白如玉漢嘉栮脯美勝肉大巢初生蠶正浴
小巢漸老麥米熟龍鶴作羮香出釡木魚瀹葅子盈腹
未論索䴵與饡飯最愛紅糟並缹粥東來坐閲七寒暑
未嘗舉箸忘吾蜀何時一飽與子同更剪土茗浮甘菊
　　　船中蔬飯　　　　　　　　(宋/)楊萬里
食蕨食臂莫食拳食笋食梢莫食根何曾萬錢方下箸
先生把莱亦飽去嶺南風物似江南笋如束薪蕨作籃
先生食籍幾萬卷千巖萬壑皆廚傳
　　　春盤　　　　　　　　　　(宋/)方　岳
萊菔根鬆縷氷玉蔞蒿苖肥㸃寒綠霜鞭行茁軟於酥
雪樹生釘肥勝肉與我同味蔊絲辣知我長貧韭葅熟
更蒸㹠壓花層層畧糝鳬成金粟粟青紅餖飣間梅栁
翠紫招邀醉松竹擎將碧脆卷月明嚼出宮商帶詩馥
賜幡羞上老人頭家園不負將軍腹人生行樂未渠央
物意趨新自相續不妨細雨㸔梅花且喜春風到茅屋
　　　林公勵志薰修七日不食走筆問之
　　　　　　　　　　　　　　　(明/)王世貞
東林公東林公禪房寂寂蒼苔空七日不受人天供出
門雙頰桃花紅我不願白牛乳廻汝黄金色亦不願一
麻復一米令汝肌膚削如腊藜羮豆飯香且圓樹影忽
過牆西偏即呼雜食吾亦可飽啜松風任意眠
　　五言律
　　　孟倉曹歩趾領新酒醬二物滿器見遺老夫
　　　　　　　　　　　　　　　(唐/)杜　甫
楚岸通秋屐胡牀靣夕畦藉糟分汁滓甕醬落提攜飯
糲添香味朋來有醉泥理生那免俗方法報山妻
　　　題李上謩壁　　　　　　　(唐/)李商隱
舊著思𤣥賦新編雜擬詩江庭猶近别山舍得幽期嫩
割周顒韭肥烹鮑照葵飽聞南燭酒仍及潑醅時
　　　雜興　　　　　　　　　　(宋/)唐　庚
夜語不覺久晨興良獨難加之得卯酒晚矣恰朝餐笋
蕨春生箸魚蝦海入盤南方禁太飽茗椀直須寛
　　　初夏齋中雜題　　　　　　(元/)栁　貫
壤隔谿流斷門依野次成初非慵應接自是寡將迎笋
蕨搜山得鹽醯入市營貧居薄滋味盤膾敢求精
　　　谿巖雜詠　　　　　　　　(元/)僧清珙
山廚修午供泉白似銀漿羮熟笋鞭爛飯炊粳米香油
煎青頂蕈醋煮紫芽薑百味皆難及何須説上方
　　　其二
結草便為菴年年用覆苫紙窗松葉暗竹屋蘚花粘麥
飯惟饒火藜羮不㸃鹽生涯隨分過誰管世人嫌
　　　句曲秋日郊居雜興　　　　(明/)楊　基
編竹補疎籬生芻束酒旗雞豚田祖廟鷹犬獵神祠玉
糝菰為粉璚酥豆作糜兒童採蘆葉争學短簫吹
　　五言排律
　　　食後　　　　　　　　　　(唐/)王　績
田家無所有晚食遂為常莱剪三秋綠飱炊百日黄胡
麻山麨様楚豆野糜方始曝松皮脯新添杜若漿葛花
消酒毒茰蔕發羮香鼓腹聊乗興寜知逢世昌
　　七言律
　　　謝主人惠綠酒白魚　　　　(唐/)徐　夤
早起鵲聲頻送喜白魚芳酒寄來珍馨香乍揭春風甕
撥剌初辭夜雨津樽闊最宜澄桂酒網疎殊未損霜鱗
不曾垂釣兼親醖堪媿金臺醉飽身
　　　泗州除夜雪中黄實送酥酒　(宋/)蘇　軾
關右土酥黄似酒揚州雲液郤如酥欲從元放覔拄杖
忽有麴生來坐隅對雪不堪令飽煖隔船應已厭歌呼
明朝積玉深三尺髙枕牀頭尚一壺
　　　二月十九日攜白酒鱸魚過詹使君食槐葉冷
　　　　淘　　　　　　　　　　　蘇　軾
枇杷巳熟燦金珠桑落初嘗灩玉蛆暫借垂蓮十分盞
一澆空腹五車書青浮卵椀槐芽餅紅㸃氷盤藿葉魚
醉飽髙眠真事業此生有味在三餘
　　　對客再次韻　　　　　　　(宋/)陳　造
客來一笑同鄉味便粉秋菰刷藕泥糟浥子薑仍舊法
籠緘乾笋儼新題白魚紫蠏空濡沫窘兔驚麋想碭迷
自揣臞儒合蔬糲放麑終恐媿巴西
　　　閒居　　　　　　　　　　(宋/)唐　庚
細細敲門細細應老翁方曲晝眠肱魚陂舊種千頭鱠
桑徑新窠十畝繒菜足尚堪分地主米餘翻欲供鄰僧
平生雅有乘桴興咫尺滄溟去未能
　　　對食戲詠　　　　　　　　(宋/)陸　游
一飽欣逢歲小穰時憑野餉誑枯腸橙黄出臼金虀美
菰脆供盤玉片香客送輪菌霜後蟹僧分磊落社前薑
秋来幸是身强健聊為佳時舉一觴
　　　謝余處恭送七夕酒果蜜食化生兒
　　　　　　　　　　　　　　　(宋/)楊萬里
踉蹡兒孫忽滿庭折荷騎竹臂春鶯巧樓後夜迎牛女
畱鑰今朝送化生節物催人教老去壺觴拜賜喜先傾
醉眠管得銀河鵲天上歸来打六更(予庚戍考試殿廬/夜漏煞五更之後)
(復打一更問之雞/人云宮漏有六更)
　　　以糟蟹洞庭甘送丁端叔端叔有詩因和其韻
　　　　　　　　　　　　　　　　楊萬里
斗州只解寄鵞毛鼎肉何曾饋百牢驅使木奴供露顆
催科郭索獻霜螯鄉封萬户只名醉天作一丘都是糟
却被新詩太清絶喚將雪虐更風饕
　　　謝史石窗送酒並茶　　　　(宋/)戴復古
遣來二物應時須客子行廚用有餘午困正憑茶料理
春愁全仗酒消除不勝歡喜拜嘉恵無限慇懃作謝書
君既有來何以報一牀蘄簟兩淮魚
　　　十七日驛中作春盤(是日早行始/憶昨日立春)
　　　　　　　　　　　　　　　(元/)耶律楚材
昨朝春日偶然忘試作春盤我一嘗木案初開銀線亂
砂瓶煮熟藕絲長勻和豌豆揉葱白細剪蔞蒿㸃韭黄
也與何曾同是飽區區何必待膏粱
　　　贈富察元帥　　　　　　　　耶律楚材
使君排飯宴南谿不枉從君鳥䑕西春薤旋澆濃鹿尾
臘糟微浸軟駝蹄絲絲魚膾明如玉屑屑雞生爛似泥
白靣書生知此味從今更不嗜黄虀
　　　其二
主人開宴醉華胥一𣲖絲篁沸九衢黯紫蒲萄垂馬乳
輕黄芭㰖燦牛酥金波汎蟻斟歡伯雪浪浮花㸃酪奴
忙裏偷閒誰若此西行萬里亦良圖
　　　謝飛卿飯再用韻紀西遊事　　耶律楚材
河中花木蔽春山爛賞東風縱寶鞍畱得晚𤓰過臘半
藏来秋果到春殘親嘗芭欖寜論價自釀蒲萄不納官
常歎不才還有幸滯畱遐域得佳餐
　　　四月二十八日起屢賜鮮笋青梅鰣魚枇杷楊
　　　　梅雪梨鮮藕　　　　　　(明/)程敏政
都城三伏暑方炎天上分鮮我亦霑緘發紫泥畱榼筥
香生青箬帶氷鹽南州逺貢來何數北客初嘗味更添
為感歲時繙賜帖不知殘日下疎簾
　　　丙戌冬至南郊扈駕聖母軫念天寒特賜薑蘇
　　　　杏仁一盒　　　　　　　(明/)于愼行
黄門飛鞚到天壇傳道東朝賜講官祇為甘泉勞扈從
特從温室下盤餐調蘭欲動先春色斮桂渾消午夜寒
慈念殷勤知有望慚無一字罄衷丹
　　五言絶句
　　　和晏相公湖上　　　　　　(宋/)韓　維
穫水登紅稻篙舟割紫菱杯盤見秋物江海思飛騰
　　　遣懷絶句　　　　　　　　(明/)顧　璘
野鮮蒼兕美山鮓􁀙鴣香市笋撏苞出倉禾帶把藏
　　七言絶句
　　　蔬食　　　　　　　　　　(唐/)陸龜䝉
孔融不要畱殘膾庾恱無端吝子鵞香稻熟來秋菜嫩
伴僧餐了聽云何
　　　和龎公謝子魚荔枝　　　　(宋/)蔡　襄
霜鱗分不登枯肆丹實全應勝木奴欲効野芹羞獻去
敢期佳什墜驪珠
　　　六月二十七日望湖樓醉書　(宋/)蘇　軾
烏菱白茨不論錢亂繫青菰裹緑盤忽憶嘗新㑹靈觀
滯畱江海得加餐
　　　次韻錢穆父馬上寄蔣頴叔　　蘇　軾
玉關不用一丸泥自有長城鳥䑕西剰與故人尋土物
臘糟紅麴寄駝蹄
　　　秋日郊居　　　　　　　　(宋/)陸　游
秋日畱連野老家朱槃鮓臠粲如花巳炊藟散眞珠来
更㸃丁坑白雪茶
　　　小飲爼豆頗備江西淮浙之品戲題
　　　　　　　　　　　　　　　(宋/)楊萬里
滿盤山海眩芳珍未借前籌巳嚥津鱟醬子魚總佳客
玉狸黄雀是鄉人
　　　明仁殿進講　　　　　　　(元/)貢師泰
殿前冠佩儼成行玉椀金瓶進早湯自愧平生飯藜藿
朝來得食大官羊
　　　灤京雜詠　　　　　　　　(元/)楊允孚
嘉魚貢自黑龍江西域蒲萄酒更良南土至竒誇鳳髓
北陲異品是黄羊
　　　其二
内人調膳侍君王玉仗平明出建章宰輔乍臨閶闔表
小臣傳旨賜湯羊
　　　其三
湯羊内膳日差排紅帖呼名到玉階底事金吾呵不住
腰間懸得象牙牌
　　　其四
海紅不似花紅好杏子何如芭攬良更説髙麗生菜美
　總輸山後􁬦菰香
　　　　輦下曲　　　　　　　　　(元/)張　昱
　儒臣奉詔修三史丞相銜兼領總裁卒士院官傳賜宴
　黄羊桐酒滿車來
　　　　糟豚蹄東陽酒送理之　　　(元/)薛　漢
　彭生失足落糟丘醉入肌膚味更優亦有麴生差可意
　伴君倚檻看春流
　　　　次韻答石室元晦　　　　　(元/)僧大訢
　不識往來相熟未青衣迎棹慣看人糗餈分餉家家似
　薯蕷炊香頓頓新
　　　　鄰農以麥飯菜羮見餉　　　(明/)居　節
　來牟作飯菜為羮慚媿山農餉我情一飽年來非易得
　五湖無地可躬耕
　
　
御定佩文齋詠物詩選巻二百四十二
　欽定四庫全書
御定佩文齋詠物詩選卷二百四十三
　　酒類
　　　五言古
　　　　子夜歌　　　　　　　　　(晉/)樂　府
　舉酒待相勸酒還杯亦空願因微觴㑹心感色亦同
　　　　前有一罇酒行　　　　　　(晉/)傅　𤣥
　置酒結此㑹主人起行觴玉罇兩楹間絲理東西廂舞
　袖一何妙變化窮萬方賓主齊德量欣欣樂未央同享
　千年夀朋來㑹此堂
　　　　飲酒　　　　　　　　　　(晉/)陶　濳
　故人賞我趣挈壺相與至班荆坐松下數斟已復醉父
　老雜亂言觴酌失行次不覺知有我安知物為貴悠悠
　迷所畱酒中有深味
　　　　其二
　子雲性嗜酒家貧無由得時賴好事人載醪祛所惑觴
來為之盡是諮無不塞有時不肯言豈不在伐國仁者
用其心何嘗失顯黙
　　　對酒　　　　　　　　　　(梁/)張　率
對酒誠可樂此酒復芳醇如華良可貴似乳更堪珍何
當畱上客為寄掌中人金樽清復滿玉椀亟来親誰能
共遲暮對酒惜芳辰君歌尚未罷却坐避梁塵
　　　對酒　　　　　　　　　　(陳/)張正見
當歌對玉酒匡坐酌金罍竹葉三清汎蒲萄百味開風
移蘭氣入月逐桂香来獨有劉將阮忘情寄羽杯
　　　對酒　　　　　　　　　　(陳/)岑之敬
色暎臨池竹香浮滿砌蘭舒文汎玉盌漾蟻溢金盤簫
曲隨鸞易笳聲出塞難惟有將軍酒川上可除寒
　　　蒙賜酒　　　　　　　　(北周/)庾　信
金膏下帝臺玉瀝在蓬萊仙人一遇飲分得兩三杯忽
聞桑葉落正值菊花開阮籍披衣進王戎含笑來從今
覔仙藥不假向瑶臺
　　　答王司空餉酒　　　　　　　庾　信
今日小園中桃花數樹紅開君一壺酒細酌對春風未
能扶畢卓猶足舞王戎仙人一捧露判不及杯中
　　　蒲州刺史中山公許乞酒一車未送
　　　　　　　　　　　　　　　　庾　信
細栁望蒲臺長河始一廻秋桑幾過落春蟻未曾開瑩
角非難馭搥輪稍可催只言千日飲舊逐中山來
　　　月下獨酌　　　　　　　　(唐/)李　白
天若不愛酒酒星不在天地若不愛酒地應無酒泉天
地既愛酒愛酒不愧天已聞清比聖復道濁如賢賢聖
既已飲何必求神仙三杯通大道一斗合自然但得醉
中趣勿為醒者傳
　　　岐亭　　　　　　　　　　(宋/)蘇　軾
昨日雲隂重東風融雪汁逺林草木暗近舍煙火濕下
有隱君子嘯歌方自得知我犯寒來呼酒意頗急撫掌
動鄰里遶邨捉鵞鴨房櫳鏘器聲蔬果照巾羃久聞蔞
蒿美初見新芽赤洗盞酌鵞黄磨刀削熊白須㬰我竟
醉坐睡落巾幘醒時夜向䦨唧唧銅瓶泣黄州豈云逺
但恐朋友缺我當安所主君亦無此客朝来静菴中惟
見峯巒集
　　　洞庭春色　　　　　　　　　蘇　軾
二年洞庭秋香霧長噀手今年洞庭春玉色疑非酒賢
王文字飲醉筆龍蛇走既醉念君醒逺餉為我夀缾開
香浮座盞凸光照牖方傾安仁醽莫遣公逺齅要當立
名字未用問升斗應呼釣詩鈎亦號掃愁帚君知蒲桃
惡正是嫫母黝須君灩海杯澆我談天口
　　　和陶淵明飲酒　　　　　　　蘇　軾
頃者大雪年海波翻玉英有士常痛飲饑寒見真情牀
頭有敗榼孤坐時一傾未能平體粟且復澆腸鳴脫衣
褁凍酒每醉念此生
　　　其二
民勞吏無德歲美天有道暑雨避麥秋温風送蠶老三
嚥初有聞一溉未濡稿詔書寛積欠父老顔色好再拜
賀吾君獲此不貪寳頽然笑阮籍醉几書謝表
　　　其三
淮海雖故楚無復輕揚風齋廚聖賢雜無事時一中誰
言大道逺正賴三杯通使君不夕坐衙門散刀弓
　　　有客　　　　　　　　　　(宋/)張九成
春雨止復作閉門無與居童奴告予言有客叩吾廬束
帶出見之頎然一丈夫手攜一樽酒辭氣何晏如謂言
久聞名曾未瞻簪裾天寒宜飲酒一杯聊以娱盤飱亦
草草蔬果間谿魚顔色温勝玉言談貫如珠豈期有道
者而來警我愚酒酣意兩適心間樂有餘四海元有人
君勿輕荒區
　　　寒食對酒　　　　　　　　(宋/)楊萬里
荔枝園園花寒食日日雨先生老多病頗已疎綠醑兒
童喜時節笑語治罇俎南烹既前陳北果亦草具蝤蛑
方纔甘笋蕨未作苦先生欲獨醒兒女難多拒初心且
一杯三杯亦漫許醒時本强飲醉後忽快舉一杯至三
杯一二三四五偶然問兒軰卒爵是何處兒言翁但醉
巳忘酒廵數
　　　舟中新暑止酒　　　　　　　楊萬里
新暑酒不宜作熱妨夜睡不如㸔人飲亦自有醉意彼
飲吾為嚥所美過於味同舟笑吾癡吾不羡渠醉安知
醉與醒誰似誰不似
　　　飲酒　　　　　　　　　　(金/)元好問
西郊一畝宅閉門秋草深牀頭有新釀意愜成孤斟舉
杯謝明月蓬蓽肯相臨願將萬古色照我萬古心
　　　歡飲　　　　　　　　　　(元/)劉　因
同類天地中相親理所宜前後億萬年而我生此時前
予既不及後孰能待之同時四海内徧識將無期所識
既無幾賞心又當誰政有賞心人㑹遇亦復希當其㑹
遇時豈無事相違今朝好風色不飲君何辭
　　　對酒　　　　　　　　　　(元/)倪　瓚
題詩石壁上把酒長松間逺水白雲度晴天孤鶴還虛
亭暎苔竹聊此息躋攀坐久日已夕春鳥聲關關
　　　和陶飲酒　　　　　　　　(明/)陳憲章
木犀冷於菊更後十日開清風吹芳香芳香襲人懷千
回嚥入腹五内無一乖雖靡鸞鳯吟亦有鷦鷯棲昔者
東籬飲百榼醉如泥那知此日花復與此酒諧一曲盡
一杯酩酊花間迷赤脚歩明月酒盡吾當回
　　　凍醴　　　　　　　　　　(明/)王　鏳
傾家五斗米衝缸三斗水一夜北風霜長稜生榨觜君
勿嫌其薄洗袋副未已猶足勝沽來推恩到奴婢一笑
呵凍硯援筆賦凍醴
　　六言古
　　　飲酒樂　　　　　　　　　(晉/)陸　機
蒲萄四時芳醇璢璃千鐘舊賓夜飲舞遲銷燭朝醒絃
促催人春風秋月恒好驩醉日月言新
　　七言古(附長短句/)
　　　金陵酒肆畱别　　　　　　(唐/)李　白
白門栁花滿店香吳姬壓酒喚客嘗金陵子弟來相送
欲行不行各盡觴請君問取東流水别意與之誰短長
　　　新豐主人　　　　　　　　(唐/)儲光羲
新豐主人新酒熟舊客還歸舊堂宿滿酌香含北砌花
盈尊色泛南軒竹雲散天髙秋月明東家少女解秦筝
醉来忘却巴陵道夢中疑是洛陽城
　　　湖上對酒行　　　　　　　(唐/)張　謂
夜坐不厭湖上月晝行不厭湖上山眼前一樽又長滿
心中萬事如等閒主人有黍百餘石濁醪數斗應不惜
即今相對不盡歡别後相思復何益茱茰灣頭歸路賖
願君且宿黄公家風光若此人不醉參差辜負東園花
　　　李審言遺酒　　　　　　　(宋/)梅堯臣
大梁美酒斗千錢欲飲常被饑窘煎經時一滳不入口
潄齒費盡華池泉昨日靈昌兵吏至跪壺曾不候報箋
赤泥坼封傾瓦盎母妻共嘗婢流涎鄰家葡萄未結子
引蔓垂過髙墻巓當街賣杏已黄熟獨堆百顆充盤筵
老年牙疎不喜肉况乃下箸無腥膻空腸易醉忽酩酊
倒頭夢到上帝前賜臣蒼龍跨入月不意正值姮娥眠
無人來顧傍玉兔便取作腊下九天㧞毛為筆筆如椽
狂吟一掃一百篇其間長句寄東郡東郡太守終始賢
切莫汲竭滑公井畱釀此醑待我傳
　　　眞一酒歌　　　　　　　　(宋/)蘇　軾
空中細莖插天芒不生沮澤生陵岡渉閱四氣更六陽
森然不受螟與蝗飛龍御月作秋凉蒼波改色屯雲黄
天旋雷動玉塵香起搜十裂照坐光跏趺牛噍安且詳
動揺天關出瓊漿壬公飛空天女藏三伏遇井了不嘗
釀為眞一和而莊三杯儼如侍君王湛然寂照非楚狂
終身不入無功鄉
　　　蜜酒歌　　　　　　　　　　蘇　軾
真珠為漿玉為醴六月田夫汗流泚不如春甕自生香
蜂為耕耘花作米一日小沸魚吐沫二日眩轉清光活
三日開甕香滿城快瀉銀瓶不須撥百錢一斗濃無聲
甘露微濁醍醐清君不見南園採花蜂似雨天敎釀酒
醉先生先生年來窮到骨問人乞米何曾得世間萬事
真悠悠蜜蜂大勝監河侯
　　　考亭陳國器以家釀餉吾友人卓民表民表以
　　　　飲余香味色皆清絶不可名狀因為製名曰
　　　　武彝仙露仍賦一首　　　(宋/)朱　松
二年飲水閩中邨忽見玉醴傾蠻尊涓涓醍醐灌熱腦
耿耿沆瀣明朝暾旱塵久漲城市暗客夢欲挽江湖吞
何人逺致雙鯉信知我來叩羅雀門不須邀月巳清絶
尚恐熨齒當微温要從華池汲眞液豈獨𤣥鬢薅愁根
微芒巳識投轄客娬媚似返當壚魂竒功誰續伯倫頌
妙意要與淵明論胸中我自有涇渭筆下君巳傾崑崙
詩成寄與約他日飲君與我空瓶盆
　　　林知常惠白酒六尊仍示酒法作十韻謝之
　　　　　　　　　　　　　　　(宋/)王十朋
老大生涯付杯酒種秫辛勤三百畝東臯遺法已失傳
蜜汁虀漿不通口邇來軟飽經月無豈有清歡對朋友
百錢强就邨醖醉終夜蔬腸作雷吼先生秖把文字耕
妙意能施杜康手憐我新愁餘萬斛那更澆腸無五斗
分惠青州六從事秘法兼蒙傳肘後便同北海歌不空
免似東坡歎烏有慨予偃蹇老更饕感激故人情意厚
㑹須續遣白衣來籬畔黄花欲重九
　　　家釀紅酒美甚戲作　　　　(宋/)曾　幾
麴生竒麗乃如許酒母穠華當若何向人自作醉時面
遣我寜不蒼顔酡得非琥珀所成就更有丹砂想盪磨
可憐老杜不對汝但愛引頸舟前鵞
　　　生酒歌　　　　　　　　　(宋/)楊萬里
生酒清如雪煮酒赤如血煮酒不如生酒冽煮酒只帶
煙花氣生酒不離泉石味石根泉眼新汲將麫米釀出
春風香坐上豬紅間熊白甕頭鴨緑變鵞黄先生一醉
萬事巳那知身在塵埃裏
　　　蘇子翼送黄精酒　　　　　(宋/)朱　弁
仙經何物堪却老較功無如太陽草龍銜雞銜名雖異
兔公羊公事可考蘇君真是神仙裔橘井隂功貫穹昊
雲笈書成數萬言銀闕珠宫用心早獨知此物有竒效
福地名山為儲寶不憚林泉新斸掘斥去杵臼謝節擣
况從髙士論麯糜更課公田收秫稻一朝靈液浮瓮盎
三冬浩氣生襟抱且欣軟飽得澆腸漫説逆流上補腦
眼碧那憂散黑花髮斑故應還翠葆賈傅只嫌松醥陋
劉墮敢誇桑落好直須五斗論解酲寜待三杯乃通道
誰知萬里落旄人亦許匏尊自傾倒為君喚廻雪窖春
八載羈愁供一掃曼倩宜分此日桃安期莫詫他年棗
何煩更採石斛花已覺容顔不枯槁根連石室喜入夢
句擬桐谿媿摛藻平生我亦愛書札朱髓緑腸勤探討
幸君汲引成此志鶴駕駸駸望仙島吞腥啄腐非夙心
嵗晚兹言良可保
　　　虞舜卿送橙酒　　　　　　(金/)李純甫
屏山持律不作詩硯塵筆秃縈蛛絲枯腸燥吻思戞戞
法當以酒疏瀹之何物督郵風味惡掁觸閒愁無處著
苦思新釀壓橙香世間那有揚州鶴乞詩送酒並柴門
瀛洲仙裔令公孫肝腸憤痒芒角出傾瀉長句如翻盆
怪汝胸中雲夢大老我眼皮危塞破徑呼短李與黔王
快取錦囊收玉唾
　　　善之入霅蘭臯置酒小詩紀坐中事
　　　　　　　　　　　　　　　(元/)牟　巘
病翁禁酒仍禁脚不省人間有行樂主人最善客善之
邀我來同雞黍約清樽快吸船落埭頗悔從煎謝杯杓
故人久别如此酒一時傾倒慰離索更擘新筍供春淘
狐泉槐葉未須學髪勤入鼎資過熟老饕咨吞不勞嚼
人生難得是合併開口一笑良不惡呼車載我雨中歸
阿香推車散飛雹分明戒我輕破戒故把春衫都濕却
我亦投牀作雷吼無數殘紅枕邊落
　　　招子昻飲歌　　　　　　　(元/)戴表元
與君相逢難草草與君相逢苦不早人生何處少泥塗
此日飄零武林道武林城中馬如雲閉屋狂歌人不聞
狂歌自笑君亦笑依然狂絶不如君君歌豈是真狂者
青衫少日春瀟灑至今俊筆五花紋最惜青眸十行下
虛名何用等灰塵不如世上蓬蒿人黄金偏趨不貧室
白髪難老無愁身風雨無情亦如此凄凄但聒窮人耳
不見朱樓髙到天鳳簫龍管連朝起連朝笙管可奈何
我歌且止須君歌青天白雪望不極坐見緑水生層波
我生何為被狂惱江頭魚肥新酒好從今作樂􁨣醉倒
與君相逢難草草
　　　醉時歌　　　　　　　　　(元/)黄　庚
茫茫古堪輿何日分九州九州封域如許大僅能著我
胸中愁澆愁須是如澠酒麴波釀盡銀河流貯以倒海
千頃黄金罍酌以傾江萬斛玻瓈舟天為青羅幕月為
白玉鉤月邉天孫織雲錦製成五色蒙茸裘披裘把酒
踏月窟長揖北斗相勸酬一飲一千石一醉三千秋髙
卧五城十二樓剛風冽冽吹酒醒起來披髪騎赤虬大
呼洪崖拉浮丘飛上崑崙山頂頭下視塵寰一培塿揮
斥八極逍遥遊
　　　僕嘗夜夢從彦成飲彦成曰此荔枝漿也飲之
　　　　令人夀子能為我賦之當贈三百壺余自口
　　　　占一詩覺乃夢也及㑹玉山聞彦成釀酒果
　　　　名荔枝漿以夢白之不覺大笑玉山曰君當
　　　　書此詩吾當與子致酒以質所夢因莞爾書
　　　　之彦成見之必更一笑也　(元/)陳　基
凉州莫謾誇葡萄中山枉詫松為醪仙人自釀真一酒
洞庭春色嗟徒勞瓊漿滴盡生荔枝玉露瀉入黄金巵
一杯入口夀千嵗安用火棗並交梨不願青州覔從事
不願歩兵為校尉但令喚鶴共呼鸞日日從君花下醉
　　　新麴米酒歌　　　　　　　(元/)蒲道源
驕陽行空勢方烈刈麥農夫寜憚熱天旋雷動飛玉塵
霧渤雲蒸成麴糵麥秋方罷還插秧䆉稏西風千頃黄
腰鎌肩擔行相逐共趂晴色催登場碓舂糠粃光如雪
汲泉淅米令清潔炊糜糝麴同糅和元氣絪緼未分裂
甕中小沸微有聲魚沫吐盡秋江清脫巾且漉仍且飲
陶然自覺春風生君不見淵明有田惟種秫醉裏作詩
聊自述又不見豳風十月穫稻忙春酒介夀俱徜徉但
願年年遇豐稔更須三萬六千塲
　　　蒲萄酒　　　　　　　　　(元/)周　權
翠虬夭矯飛不去頷下明珠脫寒露纍纍千斛晝夜舂
列甕滿浸秋泉紅數宵醖月清光轉穠腴芳髓蒸霞暖
酒成快瀉宫壺香春風吹凍玻瓈光甘逾瑞露濃欺乳
麴生風味難通譜縱敎典却鷫鸘裘不將一斗博凉州
　　　紅酒歌　　　　　　　　　(元/)楊維楨
揚子渴如馬文園宰官特賜桃花源桃花源頭釀春酒
滴滴真珠紅欲然左官忽落東海邊渴心鹽井生炎煙
相呼西子湖上船蓮花博士飲中仙如銀酒色未為貴
令人長憶桃花泉膠州判官玉牒賢憶昔同醉瓊林筵
别来南北不通問夜夢玉樹春風前朝来五馬過陋㕓
贈以同袍五色彩副以五鳳樓頭箋何以澆我磊落抑
塞之感慨桃花美酒斗十千垂虹橋下水拍天虹光散
作真珠涎吳娃鬪色櫻在口不放白雪盈人顛我有文
園渴苦無曲奏鴛鴦絃預恐沙頭雙玉盡力醉未與長
瓶眠徑當垂虹去鯨量吸百川我歌君扣舷一斗不惜
詩百篇
　　　麻姑酒歌　　　　　　　　(明/)杜　庠
麻姑之山撐半空麻姑之水飛長虹奔流到城不到海
釀春盡入糟丘中前年足跡半天下曾訪麻姑當盛夏
麻姑酌我三百杯玉山頽然醉方罷麒麟之脯擘薦酒
世間此味何曾有醒來欲再訪麻姑萬疊千重雲有無
君家畱我亦不減此味酒泉如海何須沽
　　五言律
　　　詠雲酒　　　　　　　　　(唐/)駱賓王
朔空曾紀歴帶地舊疏泉色汎臨碭瑞香流赴蜀仙款
交欣散玉洽友悅沈錢無復中山賞空吟吳㑹篇
　　　酒　　　　　　　　　　　(唐/)李　嶠
孔坐洽良儔陳筵幾獻酬臨風竹葉滿湛月桂香浮每
接髙陽宴長陪河朔遊㑹從𤣥石飲雲雨出圓丘
　　　雪中酒熟欲携訪吳監先寄此詩
　　　　　　　　　　　　　　　(唐/)白居易
新雪對新酒憶同傾一杯自然須訪戴不必待延枚陳
榻無辭解袁門莫嬾開笙歌與談笑隨分自將来
　　　雪夜對酒招客　　　　　　　白居易
帳小青氊煖杯香緑蟻新醉憐今夜月歡憶去年人闇
落燈花燼閒生草坐塵慇懃報絃管明日有嘉賓
　　　酒醒　　　　　　　　　　(唐/)元　稹
飲醉日將盡醒時夜已䦨暗燈風熖曉春席水窗寒未
解縈身帶猶傾墜枕冠呼兒問狼籍疑是夢中驩
　　　家釀　　　　　　　　　　(宋/)朱　子
聞道兵廚盛春泉響臈篘定知盈榼送不待扣門求沆
瀣應難比茅柴祇自羞此身從法縛好客為公畱
　　　酒市　　　　　　　　　　　朱　子
聞説崇安市家家麴米春樓頭邀上客花底覔南鄰詎
有當壚子應無折劵人勸君渾莫問一酌便還醇
　　　對酒　　　　　　　　　　(宋/)陸　游
密篠持苫屋寒蘆用織簾彘肩柴熟罨蓴菜䜴初添黄
甲如盤大紅丁似蜜甜街頭桑葉落相喚指青帘
　　　盧申之載酒舟中分韻得明字
　　　　　　　　　　　　　　　(宋/)趙師秀
閒人閒處住載酒荷髙情小舍寜容客同舟却向城弄
花忘晝暑憂榖念秋晴歸路雖無月銀河亦自明
　　　涯翁示獨酌二詩序云是日飲松江酒次韻奉
　　　　謝　　　　　　　　　　(明/)顧　清
城闕非長往山林是夙期時開問字酒不賦解嘲詩緑
樹停觴久紅闌㸃筆遲奚童斟酌慣深淺自能知
　　　元旦後一日劉德儀送酒　　(明/)沈　周
使者雙瓶至蓬門向晚開停肩慰泥滑解羃省香来染
指憐佳味挑燈引細杯明朝攜小榼江上候新梅
　　　閩中與吳元翰過馬季聲家酌
　　　　　　　　　　　　　　　(明/)吳　兆
多君新釀熟邀我客中閒剖橘香生手銜杯暖汎顔敗
藤縈格下爭雀墮籬間門巷斜鄰寺朝昬易往還
　　五言排律
　　　早飲湖州酒寄崔使君　　　(唐/)白居易
一榼扶頭酒泓澄瀉玉壺十分蘸甲酌瀲灩滿銀盂捧
出光華動嘗㸔氣味殊手中稀琥珀舌上冷醍醐瓶裏
有時盡江邉無處沽不知崔太守更有寄来無
　　　答皇甫十郎中秋深酒熟見憶　白居易
煙景冷蒼茫秋深夜夜霜為思池上酌先覺甕頭香未
暇傾巾漉還應染指嘗醍醐慙氣味琥珀讓晶光若許
陪歌席須容散道塲月中齋戒畢猶及菊花黄
　　七言律
　　　錢湖州以箬下酒李蘇州以五酘酒相次寄到
　　　　無因同飲聊詠所懷　　　(唐/)白居易
勞將箬下忘憂物寄與江城愛酒翁鐺脚三州何處㑹
甕頭一盞幾時同傾如竹葉盈樽緑飲作桃花上靣紅
莫怪殷勤醉相憶曾陪西省與南宫
　　　橋亭卯飲　　　　　　　　　白居易
卯時偶飲齋時卧林下髙橋橋上亭松影過窗眠始覺
竹風吹靣醉初醒就荷葉上包魚鮓當石渠中浸酒瓶
生計悠悠身兀兀甘從妻喚作劉伶
　　　李羽處士寄惠新醖走筆戲酬
　　　　　　　　　　　　　　　(唐/)温庭筠
髙譚有伴還成藪沈醉無期即是鄉巳恨流鶯欺謝客
更將浮蟻與劉郎簷前栁色分張綠窗外花枝借助香
所恨玳筵紅燭夜草𤣥寥落近廻塘
　　　和魯望㸔壓新醅次韻　　　(唐/)皮日休
一簣松花細有聲旋將渠椀撇寒清秦吳只恐篘來近
劉項真應釀得平酒德有神多客頌醉鄉無貨没人争
五湖煙水郎山月合向樽前問姓名
　　　㸔壓新醅寄懷襲美　　　　(唐/)陸龜䝉
曉壓糟牀漸有聲旋如荒澗野泉清身前古態熏應出
世上愁痕滳合平飲啄斷年同鶴儉風波終日看人争
樽中若使常能淥兩綬通侯總强名
　　　白酒兩瓶送崔侍御　　　　(唐/)徐　夤
雪化霜融好潑醅滿壺氷凍向春開求從白石洞中得
攜向百花巖畔來幾夕露珠寒貝齒一泓銀水冷瓊杯
湖邊送與崔夫子誰見嵇山盡日頽
　　　斷酒　　　　　　　　　　　徐　夤
因論沈湎覺前非便碎金罍與羽巵採茗早馳三蜀使
看花甘負五侯期窗間近火劉伶傳坐右新銘管仲辭
此事十年前已説匡廬山下老僧知
　　　依韻和正仲寄酒因戲之　　(宋/)梅堯臣
上字黄封誰可識偷傳王母法應眞清淮始變醅猶薄
句水新來味更醇欲擬比酥酥少色曾持勸客客何人
紅梅雖是吾家物老去無心一醉春
　　　謝孫抗員外惠酒　　　　　(宋/)余　靖
白衣逺逺到江樓報道攜壺助勝遊醉眼便堪終日富
離腸先破一春愁梅梢背嶺開猶晚雪片當風舞未休
此景滿懷方得意不須千釀敵封侯
　　　謝堯夫寄新酒　　　　　　(宋/)韓　維
故人一别兩重陽每欲從之道路長有客忽傳龍坂至
開樽如對馬軍嘗定將瓊液都為色疑有金英密借香
却笑當年彭澤令籬邊終日歎空觴
　　　庚辰歲正月十二日天門冬酒熟余自漉之且
　　　　漉且嘗遂以大醉　　　　(宋/)蘇　軾
自撥牀頭一甕雲幽人先巳醉濃芬天門冬熟新年喜
麴米春香並舍聞菜圃漸疎雲漠漠竹扉斜掩雨紛紛
擁裘睡覺知何處吹靣東風散纈紋
　　　新釀桂酒　　　　　　　　　蘇　軾
搗香篩辣入瓶盆盎盎春谿帶雨渾收拾小山藏社甕
招呼明月到芳樽酒材巳遣門生致菜把仍叨地主恩
爛煮葵羮斟桂醑風流可惜在蠻邨
　　　眞一酒　　　　　　　　　　蘇　軾
撥雪披雲得乳泓蜜蠭又欲醉先生稻垂麥仰隂陽足
器潔泉新表裏清曉日著顔紅有暈春風入髓散無聲
人間真一東坡老與作青州從事名
　　　同家弟用前韻謝判府惠酒　(宋/)陳與義
銜杯樂聖便稱賢無酒猶堪卧甕間使者在門催僕僕
麴車入夢正班班不煩白水真人力來自青城道士山
千載王𢎞今並美未應杞菊賦寒慳
　　　對酒　　　　　　　　　　　陳與義
陳畱春色撩詩思一日搜腸一百廻燕子初歸風不定
桃花欲動雨頻來人間多待須微禄夢裏相逢記此杯
白竹扉前容醉舞煙邨渺渺欠髙臺
　　　夜宿房谿飲野人張珦家桂葉鹿蹄酒其法以
　　　　桂葉為餅以鹿蹄煮酒釀以八月過是期味
　　　　減云　　　　　　　　　(宋/)楊萬里
桂葉揉青作麴投鹿蹄煮醁趂凉篘落杯瑩滑氷中水
過口森嚴菊底秋玉友黄封猶退舍虀湯蜜汁更輸籌
野人未許傳醅法剰買雙瓶過别州
　　　余與客嘗荼䕷瀉酒客求其法因戲答之
　　　　　　　　　　　　　　　　楊萬里
月中露下摘荼䕷㵼酒銀瓶花倒垂若要花香薫酒骨
莫教玉醴濕瓊肌一杯墮我無何有百罸知君亦不辭
勅賜深巵能幾許野人時復一中之
　　　酒　　　　　　　　　　　(宋/)徐　璣
才傾一盞碧澄澄自是山妻手法成不遣水多防味薄
要令麴少得香清凉從荷葉風邉起煖向梅花月裏生
世味總無如此味深知此味即淵明
　　　秋露白酒熟卧聞槽聲喜而得句可行當同賦
　　　　也　　　　　　　　　　(元/)許有壬
治麴辛勤夏竟秋竒功今日遂全收日華煎露成真液
泉脉穿巖咽細流不忍潑醅㪺甕面且教畱響在牀頭
老懐磈磊行澆盡三徑黄花兩玉舟
　　　碧筩飲次胡丞韻　　　　　(元/)張　昱
小刺攢攢綠滿莖㸔揎羅袖䕶輕盈分司御史心先醉
多病相如渴又生銀浦流雲雖有態銅盤清露寂無聲
當年欲博千金笑故作風荷帶雨傾
　　　夏正夫邀飲蛇酒　　　　　(明/)杜　庠
藤峽香醪逺寄來一樽公館晚凉開功同薏苡能消瘴
色勝葡萄乍潑醅錢在杖頭宜賸買壁懸弓影莫深猜
主人情重憐衰病入夜張燈再舉杯
　　　雪中崇之送麻姑酒一尊　　(明/)費　宏
醒眼寒窗對白虛馬軍來值卧瓶初呼童旋覔團臍蠏
謀婦方烹巨口魚蕉葉淺斟能稍稍梅花欲放正疎疎
心交久矣醇醪醉豈必旴泉味有餘
　　　沽酒　　　　　　　　　　(明/)周　用
一春白髪鬪絲長無奈春歸喚酒嘗日曬一林梅子熟
風吹滿店栁花香漢江初潑葡萄綠銀海頻浮琥珀光
消得百年三萬日不妨還醉六千塲
　　　雪酒為孫司徒賦奉次涯翁先生
　　　　　　　　　　　　　　　(明/)邵　寶
𤣥酒曾聞侑大烹釀來寒雪品尤清也知承露能髙致
須信藏氷為曲成光動夜杯如有物暖銷春甕本無聲
相看莫謂人間味一滴先天萬古情
　　　戲和石潭嘗酒　　　　　　(明/)顧　清
不惜糟牀劈作柴巳呼兒子旋安排只愁新甕能幾榼
遂有髙軒駐兩階永夜燭光隣壁駭他年談苑幾人偕
細君不學劉伶婦晚出雙魚更自佳
　　　次韻謝凌季行送新釀六尊　(明/)吳　寛
寒掩蓬門午不開東鄰新釀叩門來黄封内法何從授
紅印他家自滿堆飲量笑添清澮闊吟肩醉聳玉山嵬
青州舊例今重舉從事多能未減裁
　　　酒熟志喜　　　　　　　　(明/)王　鏊
常年送酒媿諸鄰斗覺今年富十分水法特敎擔栁毅
麴材先巳謝桐君牀頭夜滴晴堦雨甕面香浮暖閣雲
莫笑陶公巾自漉年來正䇿醉鄉勲
　　　嘗酒用前韻　　　　　　　(明/)陸　容
飲盡君家碧甕春香痕狼籍上羅巾詩壇不遣前盟負
郎署應憐此㑹新歸騎巳聞珂撼玉畱人莫待燭銷銀
歩兵故有風流在笑殺金貂買醉人
　　　弟洛為猗氏學諭以襄陵酒方見示如法釀造
　　　　良佳賦此答意　　　　　(明/)李　濓
襄陵自昔稱名酒猗氏於今得秘方傳示故園知汝意
釀成新味與誰嘗金盤滴露泠泠白玉椀浮春冉冉香
倚甕題詩寄吾弟西齋風雨憶聯牀
　　七言排律
　　　詠家醖十韻　　　　　　　(唐/)白居易
獨醒從古笑靈均長醉如今斆伯倫舊法依稀傳自杜
新方要妙得於陳井泉王相資重九麴糵精靈用上寅
釀糯豈勞炊范黍撇篘何假漉陶巾常嫌竹葉猶凡濁
始覺橊花不正眞甕揭開時香酷烈瓶封貯後味甘辛
捧疑明水從空化飲似陽和滿腹春色洞玉壺無表裏
光揺金盞有精神能消忙事成閒事轉得憂人作樂人
應是世間賢聖物與君還往擬終身
　　五言絶向
　　　看釀酒　　　　　　　　　(唐/)王　績
六月調神麴正朝汲美泉從來作春酒未省不經年
　　　過酒家　　　　　　　　　　王　績
竹葉連糟翠蒲萄帶麴紅相逢不令盡别後為誰空
　　　其二
對酒但知飲逢人莫强牽倚壚便得睡横甕足堪眠
　　　戲主人　　　　　　　　　(唐/)孟浩然
客醉眠未起主人呼解酲巳言雞黍熟復説甕頭清
　　　醉後　　　　　　　　　　(唐/)權德輿
美禄與賢人相逢自可親願將花栁月盡賞醉鄉春
　　　敕賜長夀酒　　　　　　　　權德輿
恩霑長夀酒歸遺同心人滿酌共君醉一杯千萬春
　　　酬馬侍郎寄酒　　　　　　(唐/)韓　愈
一壺情所寄四句意能多秋到無詩酒其如月色何
　　　李舍人少尹惠家醖一小榼立書絶句
　　　　　　　　　　　　　　　(唐/)竇　牟
禁鎖天漿嫩虞行夜月寒一瓢那可醉應遣試嘗看
　　　酬范侍御　　　　　　　　(唐/)鮑　溶
聞道中山酒一杯千日醒黄鶯似傳語勸酒太丁寜
　　　春釀　　　　　　　　　　(唐/)趙　嘏
春釀正風流梨花莫問愁馬卿思一醉不惜鷫鸘裘
　　　醉眠　　　　　　　　　　(唐/)杜　牧
秋醪雨中熟寒齋落葉中幽人本多睡更酌一罇空
　　　獨酌　　　　　　　　　　　杜　牧
窗外正風雪擁爐開酒缸何如釣船雨篷底睡秋江
　　　閒夜酒醒　　　　　　　　(唐/)皮日休
醒來山月髙孤枕羣書裏酒渴漫思茶山童呼不起
　　　雜詩絶句　　　　　　　　(宋/)梅堯臣
河畔有釣翁團泥為甕缶坐想秦人聲思傾杜陵酒
　　　飲　　　　　　　　　　　(金/)李俊民
竹葉杯中醁金釵坐上春淺斟低唱境猶道是粗人
　　　碧筩飲　　　　　　　　　(明/)髙　啟
綠觴卷髙葉醉吸清香度酒瀉正何如風傾曉盤露
　　　平望夜泊　　　　　　　　(明/)王穉登
月下壓酒聲將船繫楊栁明日到家近不須沽一斗
　　六言絶句
　　　寄李袁州桑落酒　　　　　(唐/)郎士元
色比瓊漿猶嫩香同甘露仍春十千提攜一斗逺送瀟
湘故人
　　七言絶句
　　　戲問花門酒家翁　　　　　(唐/)岑　參
老人七十仍沽酒千壺百甕花門口道傍榆莢巧似錢
摘來沽酒君肯否
　　　謝嚴中丞送青城山道士乳酒一缾
　　　　　　　　　　　　　　　(唐/)杜　甫
山缾乳酒下青雲氣味濃香幸見分鳴鞭走送憐漁父
洗盞開嘗對馬軍
　　　設酒寄獨孤少府　　　　　(唐/)王　建
自看和釀一依方緣著松花色較黄不分君家新酒熟
好時收得被囘將
　　　招客　　　　　　　　　　(唐/)白居易
日午微隂且暮寒春風冷峭雪乾殘碧氊帳下紅爐畔
試為來嘗一盞看
　　　自勸　　　　　　　　　　　白居易
憶昔羈貧應舉年脫衣典酒曲江邊十千一斗猶賖飲
何况官供不著錢
　　　先醉　　　　　　　　　　(唐/)元　稹
今日樽前敗飲名三杯未盡不能傾怪來花下長先醉
半是春風蕩酒情
　　　獨醉　　　　　　　　　　　元　稹
一樹芳菲也當春漫隨車馬擁行塵桃花解笑鶯能語
自醉自眠那藉人
　　　劉兵曹贈酒　　　　　　　(唐/)張　籍
一缾顔色似秋泉開向新栽小竹前飲罷身中更無事
移牀獨就夕陽眠
　　　花下醉　　　　　　　　　(唐/)李商隱
尋芳不覺醉流霞倚樹沈眠日已斜客散酒醒深夜後
更持紅燭賞殘花
　　　春夕酒醒　　　　　　　　(唐/)皮日休
四絃纔罷醉蠻奴􁘜醁餘香在翠爐夜半醒來紅蠟短
一枝寒淚作珊瑚
　　　自遣　　　　　　　　　　(唐/)陸龜䝉
醖得秋泉似玉容比於雲液更應濃思量北海徐劉軰
枉向人間號酒龍
　　　和皮襲美徴友人酒　　　　　陸龜䝉
凍醪初漉嫩如春輕蟻漂漂雜蘂塵得伴方平同一醉
明朝應作蔡經身
　　　和襲美醉中以一壺并一絶見寄次韻
　　　　　　　　　　　　　　　　陸龜䝉
酒痕衣上雜莓苔猶憶紅螺一兩杯正被遶籬荒菊笑
日斜還有白衣來
　　　禁直和人飲酒　　　　　　(唐/)鄭　畋
卉醴陀花物外香清醲標格勝椒漿我來尚有鈞天㑹
猶得金樽半日嘗
　　　詠酒　　　　　　　　　　(唐/)汪　遵
萬事銷沈向一杯竹門啞軋為風開秋宵睡足芭蕉雨
又是江湖入夢來
　　　對酒　　　　　　　　　　(唐/)韋　莊
何用巖棲隱姓名一壺春酎可忘形伯倫若有長生術
直到如今醉未醒
　　　和陳表用員外求酒　　　　(宋/)徐　鉉
暑天頻雨亦頻晴簾外閒雲重復輕珍重一壺詶絶唱
向風遥想醉吟聲
　　　次韻趙德麟雪中惜梅且餉柑酒
　　　　　　　　　　　　　　　(宋/)蘇　軾
蹀躞嬌黄不受鞿東風暗與色香歸偶逢白墮争春酒
遣入王孫玉斚飛
　　　贈孫莘老　　　　　　　　　蘇　軾
烏程霜稲襲人香釀作春風霅水光時復中之徐邈聖
毋多酌我次公狂
　　　冬日田園雜興　　　　　　(宋/)范成大
煮酒春前臘後蒸一年長饗甕頭清塵居何似山居樂
秫米新來禁入城
　　　正月五日以送伴借官侍宴集英殿口號
　　　　　　　　　　　　　　　(宋/)楊萬里
千官拜舞仰虛皇奉上瑶池萬夀觴殿裏雙傳送御酒
檻前一曲繞虹梁
　　　宮詞　　　　　　　　　　(宋/)花蘂夫人
酒庫新修近水傍潑醅初熟五雲漿殿前供御頻宣索
進入花間一陣香
　　　飲歸　　　　　　　　　　(元/)方　囘
瀲灩紅深百盞澆醉歸不覺路迢迢臨分情味慇懃甚
暗遣人扶過畫橋
　　　中山府　　　　　　　　　(元/)陳　孚
馬上秋雲擁節旄霜花如雪㸃征袍要畱醒眼看天地
不向山中飲濁醪
　　　吳中親舊逺寄新酒　　　　(明/)髙　啟
雙壺逺寄碧香新酒内情多易醉人上國豈無千日釀
獨憐此是故鄉春
　　　子烜買紅酒　　　　　　　(明/)張以寜
吳江紅酒紅如霞憶著故園桃正花羊角山前幾廻醉
女須嗔汝未還家
　　　内法酒出大官者嘗四叨燕賜及諸大璫所釀
　　　　亦近之雖似清美但或甘或冽多未得平飲
　　　　之令人熱及好渴不堪醉也
　　　　　　　　　　　　　　　(明/)王世貞
黄封銀甕出當筵側弁須防執法前何似家園紅友在
一瓿相藉栁風眠
　　　襄陵酒出平陽襄陵縣色黄白香釅而所致者
　　　　多過甘不堪釂獨趙兵廵齎兩瓿味極殊絶
　　　　累日不厭以無甘味故也　　王世貞
涓然甘露布松梢似玉如飴味更饒尚有碧霄眞沆瀣
無將一滴貯天瓢
　　　蒲州酒清冽芬旨與羊羔並而不羶逺出桑落
　　　　襄陵之上特以逺故不易得　王世貞
屑瓊為麴露為漿超出人間色味香應從帝女傳遺法
不向河東羡索郎
　　　秋露白出山東藩司甘而釅色白性熱余絶不
　　　　喜之臬司因為改造終不能佳也惟德府王
　　　　親薛生者收蓮花露釀之清芬特甚苐不可
　　　　多得耳　　　　　　　　　王世貞
玉露凝雲在半空銀槽虛自滴秋紅薛家新様蓮花色
好把清樽傍碧筒
　　　章丘酒去濟南不百里清味雋永自是名勝而
　　　　人乃傳秋露何也謝少谿侍郎者佳
　　　　　　　　　　　　　　　　王世貞
玉缸春色暖融融一㸃清泠便不同肯向邯鄲鬭穠豔
自誇林下謝家風
　　　淮安酒有一種差佳曰苦蒿味近苦而冽世人
　　　　重甘良可笑也　　　　　　王世貞
漕河兩岸碧欄杆瀉出春缸琥珀寒任道儂家勝崖蜜
爭如橄欖有囘甘
　　　蕩口酒范氏華氏以鵞肫蕩水釀絶如菉竹色
　　　　而清㫖爽冽釂之凉風生齒咽間美而不酲
　　　　南酒第一也余嘗過其地醉者兩日
　　　　　　　　　　　　　　　　王世貞
波如竹色酒如波勸客仍傾翡翠螺縱醉欲抛抛不得
教人無奈憶時何
　　　行抵平原而酒忽濁作此自嘲　王世貞
使君虛忝舊青州無那平原有督郵解使璽書今夜至
不敎封作醉鄉侯
　　　王元美分守浙西書來謂烏程酒濁如涇水黑
　　　　若油也戲為解嘲　　　　(明/)王叔承
試問烏程第一篘醉仙翻作酒家羞三千年上探星海
未必黄河是濁流
　　　荆州公餽酒　　　　　　　(明/)宋登春
菱葉青青水荇齊遶籬黄蝶菜苖肥夕陽誰送山人醉
坐看兒童跨犢歸
　　　其二
　秋風嫋嫋熟黄梁池上鵞肥酒更香醉裏不妨學楚語
　竹枝歌好和漁郎
　　　　醉歸　　　　　　　　　　(明/)吳孺子
　風磴雲梯手自扶飛花如意引歸途莫教水氣醒餘醉
　寜使兒童厭再沽
　　　　舟過陸州謝鄉人余五郎送酒
　　　　　　　　　　　　　　　　(明/)王　寅
　新醪香豔石橊花贈得雙樽不用賖為謝客愁消得盡
　殘年一路醉還家
　　　　山下買酒　　　　　　　　(明/)何其漁
　隔浦漁家傍酒家漁罾掩暎酒帘斜探囊恰好供歸客
　買得黄魚并杏花
　　　　釀酒　　　　　　　　　　(明/)梁小玉
　麴部尚書譜不畱椒花細雨冽香流釀王家法應如是
　新拜雲谿女醉候
御定佩文齋詠物詩選卷二百四十三
　欽定四庫全書
御定佩文齋詠物詩選巻二百四十四
　　茶類
　　　五言古
　　　　答族姪僧中孚贈玉泉仙人掌茶
　　　　　　　　　　　　　　　　(唐/)李　白
　嘗聞玉泉山山洞多乳窟仙䑕如白鵶倒懸深谿月茗
　生此石中玉泉流不歇根柯灑芳津採服潤肌骨叢老
　卷綠葉枝枝相接連曝成仙人掌似拍洪崖肩舉世未
　見之其名定誰傳宗英乃禪伯投贈有佳篇清鏡燭無
　鹽顧慙西子妍朝坐有餘興長吟播諸天
　　　　巽上人以竹間自採新茶見贈酬之以詩
　　　　　　　　　　　　　　　　(唐/)桞宗元
　芳叢翳湘竹零露凝清華復此雪山客晨朝掇靈芽蒸
　煙俯石瀨咫尺凌丹崖圓方麗竒色圭璧無纎瑕呼兒
　㸑金鼎餘馥延幽遐滌慮發真照還源蕩昬邪猶同甘
露飲佛事熏毘耶咄此蓬瀛侣無乃貴流霞
　　　睡後茶興憶楊同州　　　　(唐/)白居易
昨晚飲太多嵬峩連宵醉今朝餐又飽爛熳移時睡睡
足摩挲眼眼前無一事信脚遶池行偶然得幽致婆娑
綠隂樹斑駁青苔地此處置繩牀傍邊洗茶器白磁甌
甚潔紅爐炭方熾沫下麴塵香花浮魚眼沸盛來有佳
色嚥罷餘芳氣不見楊慕巢誰人知此味
　　　龍山人惠石廪方及團茶　　(唐/)李羣玉
客有衡岳隱遺予石廪茶自云凌煙露採掇春山芽珪
璧相壓疊積芳莫能加碾成黄金粉輕嫩如松花紅爐
㸑霜枝越兒斟井華灘聲起魚眼滿鼎漂清霞凝澄坐
曉鐙病眼如蒙紗一甌拂昬寐襟鬲開煩拏顧渚與方
山誰人留品差持甌黙吟味揺膝空咨嗟
　　　茶塢　　　　　　　　　　(唐/)陸龜蒙
茗地曲隈回野行多繚繞向陽就中密背澗差還少遥
盤雲髻慢亂簇香篝小何處好幽期滿巖春露曉
　　　茶人　　　　　　　　　　　陸龜蒙
天賦識靈草自然鍾野姿閒年北山下似與東風期雨
後探芳去雲間幽路危惟應報春鳥得共斯人知
　　　茶笋　　　　　　　　　　　陸龜䝉
所孕和氣深時抽玉苕短輕煙漸結華嫩蘂初成管尋
來青靄曙欲去紅雲暖秀色自難逢傾筐不曽滿
　　　茶焙　　　　　　　　　　　陸龜䝉
左右𢷬凝膏朝昬布煙縷方圓隨様拍次第依層取山
謡縱髙下火候還文武見説焙前人時時炙花脯
　　　茶塢　　　　　　　　　　(唐/)皮日休
閙尋堯氏山遂入深深塢種荈已成園栽葭寧記畝石
窪泉似掬巖罅雲如縷好是夏初時白花滿煙雨
　　　茶笋　　　　　　　　　　　皮日休
裒然三五寸生必依巖洞寒恐結紅鉛暖宜銷紫汞圓
如玉軸光脆似瓊英凍每為遇之疎南山挂幽夢
　　　茶舍　　　　　　　　　　　皮日休
陽崖枕白屋幾口嬉嬉活棚上汲紅泉焙前蒸紫蕨乃
翁研茗後中婦拍茶歇相向掩柴扉清香滿山月
　　　茶焙　　　　　　　　　　　皮日休
鑿彼碧巖下恰應深二尺泥易帶雲根燒難礙石脉初
能燥金餅漸見乾瓊液九里共杉林相望在山側
　　　煮茶　　　　　　　　　　　皮日休
香泉一合乳煎作連珠沸時看蟹目濺乍見魚鱗起聲
疑松帶雨馞恐煙生翠儻把瀝中山必無千日醉
　　　得雷太簡自製蒙頂茶　　　(宋/)梅堯臣
陸羽舊茶經一意重䝉頂比來唯建谿團片敵湯餅顧
渚及陽羡又復下越茗近來江國人鷹爪夸雙井凡今
天下品非此不覽省蜀荈久無味聲名謾馳騁因雷與
改造帶露摘牙頴自煮至揉焙入碾只俄頃湯嫩乳花
浮香新舌甘永初分翰林公豈數博士冷醉來不知惜
悔許巳向醒重思朋友義果決在勇猛倐然乃以贈蠟
囊收細梗吁嗟茗與鞭二物誠不幸我貧事事無得之
似贅癭
　　　吕晉叔著作遺新茶　　　　　梅堯臣
四葉及三游共家原坂嶺嵗摘建谿春爭先取晴景大
窠有壯液所發必竒頴一朝團焙成價與黄金逞吕侯
得鄉人分贈我已幸其贈幾何多六色十五餅每餅包
青蒻紅籖纒素檾屑之雲雪輕啜巳神魄惺㑹待嘉客
來侑談當晝永
　　　李仲求寄建谿洪井茶七品云愈少愈佳未知
　　　　嘗何如耳因條而答之　　　梅堯臣
忽有西山使始遺七品茶末品無水暈六品無沈柤五
品散雲脚四品浮粟花三品若瓊乳二品罕所加絶品
不可議甘香焉等差一日嘗一甌六腑無昬邪夜枕不
得寐月樹聞啼鴉憂來唯覺衰可驗唯齒牙動揺有三
四妨咀連左車髪亦足驚悚疎疎㸃霜華乃思平生遊
但恨江路賒安得一見之煮泉相與誇
　　　茶壠　　　　　　　　　　(宋/)蔡　襄
造化曽無私亦有意所嘉夜雨作春力朝雲䕶日車千
萬碧天枝戢戢抽靈芽
　　　採茶　　　　　　　　　　　蔡　襄
春衫逐紅旗散入青林下隂崖喜先至新苖漸盈把競
擕筠籠歸更帶山雲寫
　　　造茶　　　　　　　　　　　蔡　襄
糜玉寸隂間摶金新範裏規呈月正圓勢動龍初起出
焙幽花全爭誇火候是
　　　試茶　　　　　　　　　　　蔡　襄
兔毫紫甌新蟹眼清泉煮雪凍作成花雲間未垂縷願
爾池中波去作人間雨
　　　飲修仁茶　　　　　　　　(宋/)孫　覿
煙雲吐長崖風雨暗古縣竹輿頳兩肩弛擔息微倦茗
飲初一嘗老父有芹獻幽姿絶媚嫵著齒得瞑眩昬昬
嗜睡翁喚起風灑面亦有不平心盡從毛孔散
　　　龍門茶屋圖　　　　　　　(元/)倪　瓚
龍門秋月影茶屋白雲泉不與世人賞瑶草自年年上
有天池水松風舞淪漣何當躡飛鳧去采池中蓮
　　七言古(附長短句/)
　　　西山蘭若試茶歌　　　　　(唐/)劉禹錫
山僧後檐茶數叢春來暎竹抽新茸宛然為客振衣起
自傍芳叢摘鷹觜斯須炒成滿室香便酌砌下金沙水
驟雨松聲入鼎來白雲滿盌花徘徊悠揚噴鼻宿酲散
清峭徹骨煩襟開陽崖隂嶺各殊氣未若竹下莓苔地
炎帝雖嘗未解煎桐君有錄那知味新芽連拳半未舒
自摘至煎俄頃餘木蘭沾露香微似瑶草臨波色不如
僧言靈味宜幽寂采采翹英為嘉客不辭緘封寄郡齋
甎井銅爐損標格何况䝉山顧渚春白泥赤印走風塵
可知花蘂清泠味須是眠雲跂石人
　　　西嶺道士茶歌　　　　　　(唐/)温庭筠
乳竇濺濺通石脉綠塵愁草春江色澗花入井水味香
山月當人松影直仙翁白扇霜烏翎拂壇夜讀黄庭經
疎香皓齒有餘味更覺鶴心通杳冥
　　　謝僧寄茶　　　　　　　　(唐/)李咸用
空門少年初志堅摘芳為藥除睡眠匡山茗樹朝陽偏
暖萌如爪拏飛鳶枝枝膏露凝滴圓參差失向兜羅綿
傾筐短甑蒸新鮮白紵眼細勻於研甎排古砌春苔乾
殷勤寄我清明前金槽無聲飛碧煙赤獸呵氷急鐵喧
林風夕和真珠泉半匙青粉攪潺湲綠雲輕綰湘娥鬟
嘗來縱使重支枕蝴蝶寂寂空掩闗
　　　月兔茶　　　　　　　　　(宋/)蘇　軾
環非環玦非玦中有迷離白兔兒一似佳人帬上月月
圓還缺缺還圓此月一缺圓何年君不見鬭茶公子不
忍鬭小團上有雙銜綬帶雙飛鸞
　　　試院煎茶　　　　　　　　　蘇　軾
蟹眼巳過魚眼生颼颼欲作松風鳴䝉茸出磨細珠落
眩轉遶甌飛雪輕銀缾瀉湯誇第二未識古人煎水意
君不見昔時李生好客手自煎貴從活火發新泉又不
見今時潞公煎茶學西蜀定州花瓷琢紅玉我今貧病
常苦饑分無杯盌捧蛾睂且學公家作茗飲磚爐石銚
行相隨不用撐腸拄腹文字五千卷但願一甌常及睡
足日髙時
　　　送南屏謙師　　　　　　　　蘇　軾
道人曉出南屏山來試㸃茶三昧手忽驚午盞兔毛斑
打作春甕鵞兒酒天台乳花世不見玉川風腋今安有
先生有意續茶經㑹使老謙名不朽
　　　魯直以詩餽雙井茶次韻為謝　蘇　軾
江夏無雙種竒茗汝隂六一誇新書磨成不敢付僮僕
自看雪湯生璣珠列仙之儒瘠不腴只有病渇同相如
明年我欲東南去畫舫何妨宿太湖
　　　雙井茶送子瞻　　　　　　(宋/)黄庭堅
人間風月不到處天上玉堂森寶書想見東坡舊居士
揮毫百斛瀉明珠我家江南摘雲腴落磑霏霏雪不如
為公喚起黄州夢獨載扁舟向五湖
　　　謝王烟之惠茶　　　　　　　黄庭堅
平生心賞建谿春一丘風味極可人香包解盡寳帶胯
黑面碾出明窗塵家園鷹爪政嘔冷官焙龍文常食陳
於公嵗取壑源足勿遣沙谿來亂眞
　　　簡江子之求茶　　　　　　(宋/)晁冲之
政和密雲不作團小夸寸許蒼龍蟠金花絳囊如截玉
綠面彷彿松谿寒人間此品那可得三年聞有終未識
老夫於此百不忙飽食但苦夏日長北窗無風睡不解
齒頰苦澀思清凉故人新除協律郎交遊多在白玉堂
揀牙鬭夸皆飫嘗幸為傳聲李太府煩渠折簡買頭綱
　　　謝木韞之舍人分送講筵賜茶
　　　　　　　　　　　　　　　(宋/)楊萬里
吳綾縫囊染菊水蠻砂塗印題進字淳熈錫貢新水芽
天珍誤落黄茅地故人鸞渚紫薇郎金華講徹花草香
宣賜龍焙第一綱殿上走趨明月璫御前啜罷三危露
滿袖香煙懐璧去歸來拈出兩蜿蜒雷鳴晦冥驚破柱
北苑龍芽内様新銅圍銀範鑄瓊塵九天寳月霏五雲
玉龍雙舞黄金鱗老夫平生愛煮茗十年燒穿折脚鼎
下山汲井得甘冷上山摘芽得苦梗何曽夢到龍遊窠
何曽夢吃龍芽茶故人分送玉川子春風來自玉皇家
鍜圭椎璧調氷水烹龍炰鳯搜肝髓石花紫笋可衙官
赤印白泥牛走爾故人氣味茶様清故人丰骨茶様明
開緘不但似見面叩之咳唾金石聲麴生勸人墮巾幘
睡魔勸我抛書冊老夫七椀病未能一啜猶堪坐秋夕
　　　和曽逢原試茶連韻　　　　(宋/)僧惠洪
霜須瘴面豁齒牙門前小舟嘗自拏茅茨叢竹依壠畬
君來遊時方採茶傳呼部曲江路賒迎門顛倒披袈裟
仙風照人䖍敬加秀如春露濕蘭芽和如東風吹竒葩
馬蹄歸路衝飛花青松轉壑登龍蛇路人聚觀不敢譁
詩筒復肯來山家想見㦸門兵衛遮湘江玉展無纎瑕
但聞江空響釣車嗟予生計唯摝鰕安識醉墨翻側麻
喜如小兒抱秋𤓰宣和官焙囊絳紗見之羙如癢初爬
愛客自試歡無涯身世都忘是長沙院落日長蜂趂衙
園林雨足鳴池蛙詩成句法規正邪細窺不容銖兩差
逸羣翰墨爭傳誇坡谷非子前身耶沅湘萬古一長嗟
明年夜直趨東華應有佳句懐煙霞
　　　煮土茶歌　　　　　　　　(元/)洪希文
論茶自古稱壑源品水無出中􁫕泉莆中苦茶出土産
鄉味自汲井水煎器新火活清味永且從平地休登仙
王侯第宅鬭絶品揣分不到山翁前臨風一啜心自省
此意莫與他人傳
　　　白雲泉煮茶　　　　　　　(明/)韓　奕
白雲在天不作雨石罅出泉如五乳追尋能自逺師來
題詠初因白公語山中知味有髙禪採得新芽社雨前
欲試㸃茶三昧手上山親汲雲間泉物品由來貴同性
骨清肉膩味方永客來如解喫茶去何但令人塵夢醒
　　　采茶詞　　　　　　　　　(明/)髙　啟
雷過谿山碧雲暖幽叢半吐槍旗短銀釵女兒相應歌
筐中摘得誰最多歸來清香猶在手髙品先將呈太守
竹爐新焙未得嘗籠盛販與湖南商山家不解種禾黍
衣食年年在春雨
　　五言律
　　　送陸鴻漸棲霞寺採茶　　　(唐/)皇甫冉
採茶非採菉逺逺上層厓布葉春風暖盈筐白日斜舊
知山寺路時宿野人家借問王孫草何時汎椀花
　　　津梁寺採新茶與幕中諸公遍賞芳香尤異因
　　　　題四韻兼呈陸郎中　　　(唐/)武元衡
靈卉碧巖下荑英初散芳塗塗猶宿露采采不盈筐隂
竇藏煙濕單衣染焙香幸將調鼎味一為奏明光
　　　頴公遺碧霄峯茗　　　　　(宋/)梅堯臣
到山春巳晚何處有新茶峯頂應多雨天寒始發芽採
時林狖静蒸處石泉嘉持作衣囊秘分來五栁家
　　　怡然以垂雲新茶見餉報以大龍團仍戲作小
　　　　詩　　　　　　　　　　(宋/)蘇　軾
妙供來香積珍烹具大官揀牙分雀舌賜茗出龍團曉
日雲菴暖春風浴殿寒聊將試道眼莫作兩般看
　　　綠窗詩　　　　　　　　　　(元/)孫　淑
小閣烹香茗疎簾下玉鈎燈光翻出鼎釵影倒沈甌婢
捧消春困親嘗散莫愁吟詩因坐久月轉晚妝樓
　　　雨後過雲公問茶事　　　　　(明/)居　節
雨洗千山出氤氲綠滿空開門飛燕子吹面落花風野
色行人外經聲流水中因來問茶事不覺過雲東
　　五言排律
　　　五言月夜啜茶聨句　　　　　(唐/)顔真卿
汎花邀坐客代飲引清言(陸士/修)醒酒宜華席留僧想獨園
(張/薦)不須攀月桂何暇樹庭萱(李/㟧)御史秋風勁尚書北斗
尊(崔/萬)流華淨肌骨疏瀹滌心源(真/卿)不似春醪醉何辭綠
菽繁(皎/然)素瓷傳靜夜芳氣滿閒軒(士/修)
　　　題茶山　　　　　　　　　　(唐/)杜　牧
山實東呉秀茶稱瑞草魁剖符雖俗吏修貢亦仙才谿
盡停蠻棹旗張卓翠苔栁邨穿窈窕松澗渡喧豗等級
雲峯峻寛平洞府開拂天聞笑語特地見樓臺泉嫩黄
金湧牙香紫璧裁拜章期沃日輕騎疾奔雷舞袖嵐侵
潤歌聲谷答廻磬音藏葉鳥雪豔照潭梅好是全家到
兼為奉詔來樹隂香作帳花徑落成堆景物殘三月登
臨愴一杯重遊難自尅俛首入塵埃
　　　蜀州鄭史君寄鳥觜茶因以贈答八韻
　　　　　　　　　　　　　　　(唐/)薛　能
鳥觜擷渾牙精靈勝鏌鋣烹嘗方帶酒滋味更無茶拒
碾乾聲細撐封利穎斜銜蘆齊勁實啄木聚菁華鹽損
添常誡薑宜著更誇得來抛道藥攜去就僧家旋覺前
甌淺還愁後信賒千慙故人意此惠敵丹砂
　　　故人寄茶　　　　　　　　(唐/)曹　鄴
劒外九華英緘題下玉京開時微月上碾處亂泉聲半
夜招僧至孤吟對月烹碧沈霞脚碎香汎乳花輕六腑
睡神去數朝詩思清月餘不敢費留伴肘書行
　　　茶園十二韻　　　　　　　(宋/)玉禹偁
勤王修嵗貢晚駕過郊原蔽芾餘千本青蔥共一園牙
新撐老葉土軟迸新根舌小侔黄雀毛獰摘綠猿出蒸
香便别入焙火㣲温採近桐華節生無榖雨痕緘縢防
逺道進獻趂頭番待破華胥夢先經閶闔門汲泉鳴玉
甃開宴壓瑶罇茂育知天意甄收荷主恩沃心同直諫
苦口類嘉言未復金鑾召年年奉至尊
　　　和門下殷侍郎新茶二十韻　(宋/)徐　鉉
暖吹入春園新芽競粲然才教鷹觜坼未放雪花妍荷
杖青林下攜筐旭景前孕靈資雨露鍾秀自山川碾後
香彌逺烹來色更鮮名隨土地貴味逐水泉遷力藉流
黄暖形模紫筍圓正當鑽柳火遥想湧金泉任道時新
物須依古法煎輕甌浮綠乳孤竈散餘煙甘薺非予匹
宫槐讓我先竹孤空冉冉荷弱謾田田解渇消殘酒清
神感夜眠十漿何足饋百榼盡堪捐采擷唯憂晚營求
不計錢任公因焙顯陸氏有經傳愛甚真成癖嘗多合
得仙亭臺虛靜處風月豔陽天自可臨泉石何妨雜管
絃東山似蒙頂願得從諸賢
　　七言律
　　　謝李六郎寄新蜀茶　　　　(唐/)白居易
故情周匝向交親新茗分張及病身紅紙一封書後信
綠芽十片火前春湯添勺水煎魚眼末下刀圭攪麯塵
不寄他人先寄我應緣我自别茶人
　　　謝劉相公寄天柱茶　　　　(唐/)薛　能
兩串春團敵夜光名題天柱印維揚偷嫌曼倩桃無味
搗覺嫦娥藥不香惜恐被分緣利市盡應難覔為供堂
麤官寄與真抛却賴有詩情合得嘗
　　　峽中嘗茶　　　　　　　　(唐/)鄭　谷
簇簇新英摘露光小江園裏火前嘗吳僧謾説鵶山好
蜀叟休誇鳥觜香入座半甌輕汎綠開緘數片淺含黄
鹿門閒客不歸去酒渇更知春味長
　　　尚書惠蠟面茶　　　　　　(唐/)徐　夤
武夷春暖月初圓採摘新芽獻地仙飛鵲印成香蠟片
啼猿谿走木蘭船金槽和碾沈香末氷椀輕涵翠縷煙
分贈恩深知最異晚鐺宜煮北山泉
　　　東亭茶讌　　　　　　　　(唐/)鮑君徽
閒朝向曉出簾櫳茗讌東亭四望通逺眺城池山色裏
俯聆絃管水聲中幽篁暎沼新抽翠芳槿低簷欲吐紅
坐久此中無限興更憐團扇起清風
　　　龍鳳茶　　　　　　　　　(宋/)王禹偁
様標龍鳳號題新賜得還因作近臣烹處豈期商嶺水
碾時空想建谿春香於九畹芳蘭氣圓似三秋皓月輪
愛惜不嘗惟恐盡除將供養白頭親
　　　次謝許少卿寄卧龍山茶　　(宋/)趙　抃
越芽逺寄入都時酬倡珍誇互見詩紫玉叢中觀雨脚
翠峯頂上摘雲旗啜多思爽都忘寐吟苦更長了不知
想到明年公進用卧龍春色自遲遲
　　　嘗茶次寄越僧靈皎　　　　(宋/)林　逋
白雲峯下兩槍新膩綠長鮮榖雨春靜試却如湖上雪
對嘗兼憶剡中人缾懸金粉師應有筯㸃瓊花我自珍
清話幾時搔首後願和松色勸三廵
　　　惠山謁錢道人烹小龍團登絶頂望太湖
　　　　　　　　　　　　　　　(宋/)蘇　軾
踏遍江南南岸山逢山未免更留連獨攜天上小團月
來試人間第二泉石路縈廻九龍脊水光翻動五湖天
孫登無語空歸去半嶺松聲萬壑傳
　　　次韻曹輔寄壑源試焙新茶　　蘇　軾
仙山靈雨濕行雲洗遍香肌粉未勻明月來投玉川子
清風吹破武林春要知氷雪心腸好不是膏油首面新
戲作小詩君莫笑從來佳茗似佳人
　　　汲江煎茶　　　　　　　　　蘇　軾
活水還須活火烹自臨釣石汲深清大瓢貯月歸春甕
小杓分江入夜鐺雪乳已翻煎處脚松風忽作瀉時聲
枯腸未易禁三盌卧聽山城長短更
　　　戲酬嘗草茶　　　　　　　(宋/)沈與求
慣看留客費𤓰茶政羨多藏不示夸要使睡魔能偃草
肯慙歡伯解迷花一旗但覺烹殊品雙鳳何須覔瑞芽
待摘家山供茗飲與君盟約去驕奢
　　　答卓民表送茶　　　　　　(宋/)朱　松
攪雲飛雪一番新誰念幽人尚食陳髣髴三生玉川子
破除千餅建谿春喚囘窈窈清都夢洗盡蓬蓬渴肺塵
便欲乘風度芹水却悲狡獪得君嗔
　　　胡邦衡生日以詩送北苑八銙日注二缾
　　　　　　　　　　　　　　　(宋/)周必大
賀客稱觴滿冠霞懸知酒渴正思茶尚書八餅分閩焙
主簿雙缾揀越芽妙手合調金鼎鉉清風穩到玉皇家
明年勅使宣臺餽莫忘幽人賦葉嘉
　　　次韻王少府送蕉坑茶　　　　周必大
昬然午枕困漳濱醒以清風賴子真初似參禪逄硬語
久如味諫得端人王程不趂清明宴野老先分浩蕩春
敢向柘羅評綠玉待君同碾試飛塵
　　　以六一泉煮雙井茶　　　　(宋/)楊萬里
鷹爪新茶蟹眼湯松風鳴雪兔毫霜細叅六一泉中味
故有涪翁句子香日鑄建谿當退舍落霞秋水夢還鄉
何時歸上滕王閣自看風爐自煮嘗
　　　陳蹇叔郎中出閩漕别送新茶李聖俞郎中出
　　　　手分似　　　　　　　　　楊萬里
頭網别様建谿春小璧蒼龍浪得名細瀉谷簾珠顆露
打成寒食杏花餳鷓斑椀面雲縈字兔褐甌心雪作泓
不待清風生兩腋清風先向舌端生
　　　次韻劉升卿惠焦坑寺茶用東坡韻
　　　　　　　　　　　　　　　(宋/)王庭珪
日出城門啼早鴉杖藜投足野僧家非闗西寺鐘前飯
要看南枝雪裏花玉局偶然留妙語焦坑從此貴新茶
劉郎寄我兼長句落筆更如錐畫沙
　　　與客啜茶戲成　　　　　　(宋/)僧惠洪
道人要我煮温山似識相如病裏顔金鼎浪翻螃蟹眼
玉甌絞刷鷓鴣斑津津白乳衝睂上拂拂清風産腋間
喚起晴窗春晝夢絶憐佳味少人攀
　　　西域從王君玉乞茶因其韻　(元/)耶律楚材
積年不啜建谿茶心竅黄塵塞五車碧玉甌中思雪浪
黄金碾畔憶雷芽盧仝七椀詩難得諗老三甌夢亦賒
敢乞君侯分數餅暫教清興遶煙霞
　　　其二
厚意江洪絶品茶先生分出蒲輪車雪花灩灩浮金蘂
玉屑紛紛碎白芽破夢一杯非易得搜腸三椀不能賒
瓊甌啜罷酬平昔飽看西山插翠霞
　　　其三
髙人惠我嶺南茶爛賞飛花雪没車玉屑三甌烹嫩蘂
青旗一葉碾新芽頓令衰叟詩魂爽便覺紅塵客夢賒
兩腋清風生坐榻幽歡逺勝汎流霞
　　　其四
酒仙飄逸不知茶可笑流涎見麴車玉杵和雲舂素月
金刀帶雨剪黄芽試將綺語求茶飲特勝春衫把酒賒
啜罷神清淡無寐塵囂身世便雲霞
　　　其五
長笑劉伶不識茶胡為買鍤謾隨車蕭蕭莫雨雲千頃
􁩝􁩝春雷玉一芽建郡深甌吳地逺金山佳水楚江賒
紅罏石鼎烹團月一枕和香吸碧霞
　　　其六
枯腸搜盡數杯茶千卷胸中到幾車湯響松風三昧手
雪香雷震一槍芽滿囊垂賜情何厚萬里攜來路更賒
清興無涯騰八表騎鯨踏破赤城霞
　　　其七
啜罷江南一椀茶枯腸歴歴走雷車黄金小碾飛瓊屑
碧玉深甌㸃雪芽筆陣陳兵詩思勇睡魔卷甲夢魂賒
精神爽逸無餘事卧看殘陽補斷霞
　　　嘗雲芝茶　　　　　　　　(元/)劉秉忠
鐵色皴皮帶老霜含英咀美入詩腸舌根未得天真味
鼻觀先通聖妙香海上精華難品第江南草木屬尋常
待將膚凑侵微汗毛骨生風六月凉
　　　元統乙亥余除閩憲知事未行立春十日叅政
　　　　許可用惠茶寄詩以謝　　(元/)薩都拉
春到人間纔十日東風先過玉川家紫薇書寄斜封印
黄閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
　　　雪煎茶　　　　　　　　　(元/)謝宗可
夜掃寒英煮綠塵松風入鼎更清新月團影落銀河水
雲脚香融玉樹春陸井有泉應近俗陶江無酒未為貧
詩脾奪盡豐年瑞分付蓬萊頂上人
　　　煮茗軒　　　　　　　　　(元/)謝應芳
聚蚊金谷任葷羶煮茗留人也自賢三百小團陽羡月
尋常新汲惠山泉星飛白石童敲火煙出青林鶴上天
午夢覺來湯欲沸松風初響竹爐邊
　　　是夜酌泉試宜興吳大本所寄茶
　　　　　　　　　　　　　　　(明/)文徴明
醉思雪乳不能眠活火沙缾夜自煎白絹旋開陽羡月
竹符新調惠山泉地爐殘雪貧陶榖破屋清風病玉川
莫道年來塵滿腹小窗寒夢已醒然
　　　某伯子惠虎丘茗謝之　　　(明/)徐　渭
虎丘春茗妙烘蒸七椀何愁不上升青箬舊封題榖雨
紫砂新罐買宜興却從梅月横三弄細攪松風灺一燈
合向呉儂彤管說好將書上玉壺氷
　　七言排律
　　　和伯恭自造新茶　　　　　(宋/)余　靖
郡庭無事即仙家野圃栽成紫筍茶疎雨半晴囘暖氣
輕雷初過得新芽烘裭精謹松齋靜採擷縈迂澗路斜
江水對煎萍髣髴越甌新試雪交加一槍試焙春尤早
三盞搜腸句更嘉多謝彩箋貽雅貺想資詩筆思無涯
　　五言絶句
　　　茶嶺　　　　　　　　　　(唐/)韋處厚
顧渚呉商絶䝉山蜀信稀千叢因此始含露紫茸肥
　　　茶嶺　　　　　　　　　　(唐/)張　籍
紫芽連白蘂初向嶺頭生自看家人摘尋常觸路行
　　　山泉煎茶有懐　　　　　　(唐/)白居易
坐酌泠泠水看煎瑟瑟塵無由持一盌寄與愛茶人
　　七言絶句
　　　與趙莒茶讌　　　　　　　(唐/)錢　起
竹下忘言對紫茶全勝羽客醉流霞塵心洗盡興難盡
一樹蟬聲片影斜
　　　新茶詠寄上西川相公二十三舅大夫二十舅
　　　　　　　　　　　　　　　(唐/)盧　綸
三獻蓬萊始一嘗日調金鼎閲芳香貯之玉合才半餅
寄與阿連題數行
　　　嘗茶　　　　　　　　　　(唐/)劉禹錫
生拍芳茸鷹觜芽老郎封寄謫仙家今宵更有湘江月
照出霏霏滿盌花
　　　蕭員外寄新蜀茶　　　　　(唐/)白居易
蜀茶寄到但驚新渭水煎來始覺珍滿甌似乳堪持翫
况是春深酒渴人
　　　乞新茶　　　　　　　　　(唐/)姚　合
嫩綠㣲黄碧澗春採時聞道斷葷辛不將錢買將詩乞
借問山翁有幾人
　　　茗坡　　　　　　　　　　(唐/)陸希聲
二月山家榖雨天半坡芳茗露華鮮春酲酒病兼消渴
惜取新芽旋摘煎
　　　答友寄新茗　　　　　　　(唐/)李羣玉
滿火芳香碾麴塵吳甌湘水綠花新愧君千里分滋味
寄與春風酒渴人
　　　煎茶　　　　　　　　　　(唐/)成彦雄
岳寺春深睡起時虎跑泉畔思遲遲蜀茶倩箇雲僧碾
自拾枯松三四枝
　　　與亢居士青山潭飲茶　　　(唐/)僧靈一
野泉烟火白雲間坐飲香茶愛此山巖下維舟不忍去
青溪流水暮潺潺
　　　茶　　　　　　　　　　　(宋/)林　逋
石碾輕飛瑟瑟塵乳香烹出建谿春世間絶品人難識
閒對茶經憶古人
　　　遊諸佛舍一日飲釅茶七盞戲書勤師壁
　　　　　　　　　　　　　　　(宋/)蘇　軾
示病維摩元不病在家靈運已忘家何須魏帝一丸藥
且盡盧仝七椀茶
　　　謝公擇舅分賜茶　　　　　(宋/)黄庭堅
外家新賜蒼龍璧北焙風煙天上來明日蓬山破寒月
先甘和夢聽春雷
　　　奉同公擇作揀芽詠　　　　　黄庭堅
赤囊嵗上雙龍璧曾見前朝盛事來想得天香隨御所
延春閣道轉輕雷
　　　初識茶花　　　　　　　　(宋/)陳與義
伊軋籃輿不受催湖南秋色更佳哉青裙玉面初相識
九月茶花滿路開
　　　李茂嘉寄茶　　　　　　　(宋/)孫　覿
蠻珍分到謫仙家斷璧殘璋裹絳紗擬把金釵候湯眼
不將白玉伴脂麻
　　　舟泊呉江　　　　　　　　(宋/)楊萬里
江湖便是老生涯佳處何妨且泊家自汲淞江橋下水
垂虹亭上試新茶
　　　賞茶　　　　　　　　　　(宋/)戴　昺
自汲香泉帶落花漫燒石鼎試新茶綠隂天氣閒庭院
卧聽黄蜂報晚衙
　　　偶成　　　　　　　　　　(金/)吳　激
蟹湯兔盞鬭旗槍風雨山中枕簟凉學道窮年何所得
只工掃地與焚香
　　　夏至　　　　　　　　　　(金/)趙秉文
玉堂睡起苦思茶别院銅輪碾露芽紅日轉堦簾影薄
　一雙蝴蝶上葵花
　　　題蘇東坡墨蹟　　　　　　(元/)虞　集
老却眉山長帽翁茶煙輕颺鬢絲風錦囊舊賜龍團在
誰為分泉落月中
　　　竹窗　　　　　　　　　　(元/)馬　臻
竹窗西日晚來明桂子香中鶴夢清侍立小童閒不動
蕭蕭石鼎煮茶聲
　　　過山家　　　　　　　　　(明/)髙　啟
流水聲中響緯車板橋春暗樹無花風前何處香來近
隔崦人家午焙茶
　　　送翰林宋先生致政歸金華　(明/)孫　蕡
紅鞓金帶荔枝花三品詞林内相家歸去山中無個事
瓦缾春水自煎茶
　　　送茶僧　　　　　　　　　(明/)陸　容
江南風致説僧家石上清香竹裏茶法藏名僧知更好
香煙茶暈滿袈裟
　　　贈歐道士賣茶　　　　　　(明/)施　漸
靜守黄庭不煉丹因貧却得一身閒自看火候蒸茶熟
野鹿銜筐送下山
　　　題唐伯虎烹茶圖為喻正之太守
　　　　　　　　　　　　　　　(明/)王穉登
太守風流嗜酪奴行春常帶煮茶圖圖中傲吏依稀似
紗帽籠頭對竹爐
　　　其二
靈源洞口採旗槍五馬來乘榖雨嘗從此端明茶譜上
又添新品綠雲香
　　　其三
伏龍十里盡香風正近吾家别墅東他日干旄能見訪
休將水厄笑王濛
　　　暮春偶過山家　　　　　　(明/)吳　兆
山邨處處採新茶一道春流繞幾家石徑行來㣲有跡
　不知滿地是松花
　　　　題書經室　　　　　　　　(明/)僧徳祥
　池邊木筆花新吐窗外芭蕉葉未齊正是欲書三五偈
　煮茶香過竹林西
　
　
　
　
　
　
　
　
　
　
　
御定佩文齋詠物詩選卷二百四十四
　欽定四庫全書
御定佩文齋詠物詩選卷二百四十五
　　飯類
　　　五言古
　　　　蔬飯　　　　　　　　　　(宋/)朱　松
　蕨拳嬰兒手笋解籜龍蜕薦羞杞菊間采斸煙雨外嗟
　予飯藜藿咽塞舟泝瀨朝來二美兼一飽良巳泰充腸
　我誠足染指客應嘅平生食肉相琴瑟何足賴王郎催
　牛炙韓老憶鯨鱠俠氣信雄夸戲語亦狡獪我師魯顔
　子陋巷翳蓬艾執瓢不可從一取清泉酹
　　　五言律
　　　　佐還山後寄　　　　　　　(唐/)杜　甫
　白露黄粱熟分張素有期巳應舂得細頗覺寄來遲味
　豈同金菊香宜配綠葵老人他日愛正想滑流匙
　　　七言律
　　　　潤卿遺青䭀飯兼之一絶聊用答謝
　　　　　　　　　　　　　　　(唐/)皮日休
傳得三元䭀飯名大宛聞説有仙卿分泉過屋舂青稻
拂露彯衣折紫莖蒸處不教雙鶴見服來唯怕五雲生
草堂空坐無饑色時把金津潄一聲
　　七言絶句
　　　潤卿遺青䭀飯　　　　　　(唐/)陸龜䝉
舊聞香積金僊食今見青精玉斧餐自笑鏡中無骨錄
可能飛上紫雲端
　　　以青䭀飯分送襲美魯望因成一絶
　　　　　　　　　　　　　　　(唐/)張　賁
誰屑瓊瑶事青䭀舊傳名品出華陽應宜仙子胡麻拌
因送劉郎與阮郎
　　　送喬仝寄賀君　　　　　　(宋/)蘇　軾
千古風流賀季真最憐嗜酒謫仙人狂吟醉舞知無益
粟飯藜羹問養神
　　　竹枝歌　　　　　　　　　(宋/)楊萬里
　岸傍燎火莫闌殘須念兒郎手脚寒更把綠荷包熱飯
　前頭不怕上髙灘
　　　　武陵莊　　　　　　　　　(明/)沈明臣
　青精作飯紫蓴羹飽後㣲吟水上行不道空山曾有寺
　隔谿風送午鐘聲
　
　
　
　
　
　
　
　
　
　
御定佩文齋詠物詩選卷二百四十五
　欽定四庫全書
御定佩文齋詠物詩選卷二百四十六
　　粥類
　　　五言古
　　　　喫茗粥作　　　　　　　　(唐/)儲光羲
　當晝暑氣盛鳥雀靜不飛念君髙梧隂復解山中衣數
　片逺雲度曾不蔽炎暉淹留膳茶粥共我飯蕨薇敝廬
　既不逺日暮徐徐歸
　　　七言古(附長短句/)
　　　　豆粥　　　　　　　　　　(宋/)蘇　軾
　君不見滹沱流凘車折軸公孫倉黄奉豆粥濕薪破竈
　自燎衣饑寒頓解劉文叔又不見金谷敲氷草木春帳
　下烹煎皆美人萍虀豆粥不傳法咄嗟而辦石季倫干
　戈未解身如寄聲色相纒心巳醉身心顛倒自不知更
　識人間有真味豈如江頭千頃雪色蘆茅簷出没晨煙
　孤地碓舂秔光似玉沙瓶煮豆軟如酥我老此身無著
處賣書來問東家住卧聽雞鳴粥熟時蓬頭曵履君家
去
　　　口數粥行　　　　　　　　(宋/)范成大
家家臘月二十五淅米如珠和豆煮大杓撩鐺分口數
疫鬼聞香走無處鎪薑屑桂澆蔗糖滑甘無比勝黄粱
全家團欒罷晚飯在逺行人亦留分襁中孩子强教嘗
餘波溥霑獲與臧新元叶氣調玉燭天行巳過來萬福
物無疵厲年榖熟長向臘殘分豆粥
　　　豆粥　　　　　　　　　　(宋/)僧惠洪
出碓新秔明玉粒落叢小豆楓葉赤井花洗秔勿去箕
沙缾煮豆須彌日五更鍋面漚起滅秋沼隆隆疎雨集
急除烈熖看徐攪豆才亦趂洄渦入須㬰大杓傳淨甕
浪寒不興色如栗食餘偏稱地爐眠白灰紅火光濛密
金谷賓朋怪咄嗟蔞亭君臣相記憶我今萬事不知他
但覺銅缾蚯蚓泣
　　七言律
　　　　食茯苓粥　　　　　　　　(明/)周　砥
　荷钁穿雲得茯苓作糜從此謝吞腥齋厨自啟添松火
　香韻初浮滿竹庭時憶紫芝歌舊曲尚尋黄獨制頹齡
　今晨暫輟青精飯與潔方壇味玉經
　　　七言絶句
　　　　評事翁寄賜餳粥走筆為答　(唐/)李商隱
　粥香餳白杏花天省對流鶯坐綺筵今日寄來春巳老
　鳳樓迢遞憶鞦韆
　　　　戲鄭秀才　　　　　　　　(金/)劉　勲
　張老豆新頻見餉鄭家米鑿不須賒客來粥熟吾能辦
　要與齊奴鬭咄嗟
　　　　灤京雜詠　　　　　　　　(元/)楊允孚
　狼山山下曉風酸掩面佳人半怯寒倚户殷勤喚嘗粥
　正宜倦客宿征鞍(俗賣/豆粥)
　
御定佩文齋詠物詩選卷二百四十六
　欽定四庫全書
御定佩文齋詠物詩選卷二百四十七
　　麫類
　　　五言古
　　　　槐葉冷淘　　　　　　　　(唐/)杜　甫
　青青髙槐葉采掇付中厨新麫來近市汁滓宛相俱入
　鼎資過熟加餐愁欲無碧鮮俱照筯香飯兼苞蘆經齒
　冷於雪勸人投比珠願隨金騕褭走置錦屠蘇路逺思
　恐泥興深終不渝獻芹則小小薦藻明區區萬里露寒
　殿開氷清玉壺君王納凉晚此味亦時須
　　　　甘菊冷淘　　　　　　　　(宋/)王禹偁
　經年厭粱肉頗覺道氣渾孟春致齋戒勅厨惟素飱淮
　南地甚暖甘菊生籬根長芽觸土膏小葉弄晴暾采采
　忽盈把洗去朝露㾗俸麫新且細溲牢如玉墩隨刀落
　銀縷煮投寒泉盆雜此青青色芳香敵蘭蓀一舉無孑
　遺空媿越盌存解衣露其腹稚子為我捫飽慙廣文鄭
饑謝魯山元况我草澤士藜藿供朝昬謬因事筆硯名
通金馬門官供政事食久直紫薇垣誰言謫滁上吾族
飽且温既無甘㫖慶焉用味品煩子美重槐葉直欲獻
至尊起予有遺韻甫也可與言
　　七言古
　　　傅家麫食行　　　　　　　(明/)程敏政
傅家麫食天下工製法來自東山東美如甘酥色瑩雪
一凷入口心神融旁人未許窺炙釡素手每自開蒸籠
侯鯖尚食固多品此味或恐無專功并洛人家亦精辦
斂手未敢來爭雄主人官屬司徒公好客往往尊罍同
我雖北人本南産饑腸不受餅餌充惟到君家不須勸
大嚼頗懼氷盤空膝前新生兩小童大者巳解呼乃翁
願君飣餖常加豐待我醉攜雙䄂中
　　五言律
　　　籸麫　　　　　　　　　　(元/)許有壬
坡逺花全白霜輕實便黄杵頭麩退墨磑齒雪流香玉
　葉翻盤薄銀絲出漏長元宵貯膏火蒸墨笑南鄉
　　　七言絶句
　　　　房陵　　　　　　　　　　(宋/)陳　造
　夏田少雨富來牟多雨何妨穡事秋巳戒日供皮子麫
　更教晚稻飽霜收
　
　
　
　
　
　
　
　
　
　
御定佩文齋詠物詩選卷二百四十七
　欽定四庫全書
御定佩文齋詠物詩選卷二百四十八
　　糕類
　　　七言古
　　　　謝韓幹送絲糕　　　　　　(宋/)陳　造
　玉顆瑩澈珠就磋吳鄉早秔莫計過無乃風露秀結異
　移種崑崙之木禾國家厨婦一百枝三舂九淅付重羅
　銀絲千尋忽縈積中疎外潔生槎挼扶桑仙蠶大如盎
　線之本供織女梭怳驚萬啄鬬新巧罥作氷茸雪網窠
　即今擬形供食事纎手幻出千絇多倒甑入筯第三絶
　色香兼味皆可歌周官賔祭珍餈餌有此復具理則那
　詩翁物色及粔籹得此來前當見訶鱠盤漫詫金縷飣
　湯餅徒誇銀線窩瓊酥玉膩信非匹胡麻崖蜜仍相和
　感君汎愛記衰朽囘首一笑分餘波腐儒口實長作累
　饞䭚之名定不磨金山别去毎挂夢老眼復見還雙摩
　婪酣得飽問便腹如汝平生相負何更從公子乞方法
　日當飫之老澗薖買田二頃不種秫未怕酒客來操戈
　　　七言律
　　　　九日陪諸閣老食賜糕次謝授經韻
　　　　　　　　　　　　　　　　(明/)髙　啟
　叨陪講席按詞曹曉禁霜花㸃素袍院貯圖書西掖靜
　雲連宫殿北山髙故園莫憶黄花酒内府初嘗赤棗糕
　最愛鳳毛今復見便令池上一揮毫
　　　七言絶句
　　　　灤京雜詠　　　　　　　　(元/)楊允孚
　葡萄萬斛壓香醪華屋神仙意氣豪酬節凉糕猶末品
　内家先㪚小絨縧
　
　
　
　
御定佩文齋詠物詩選卷二百四十八
　欽定四庫全書
御定佩文齋詠物詩選巻二百四十九
　　餅類
　　　七言律
　　　　乙亥元日十峯飲師邵東齋出予家桂餅師邵
　　　　　有詩自牆上遞至次韻奉答
　　　　　　　　　　　　　　　　(明/)顧　清
　寶鈿和露壓金英為趂秋光一日成月殿有人留素影
　花林無物稱佳名攜來不覺鄉闗逺吟罷猶令客夢清
　茗盌酒杯皆可意好將新嵗作傳生(唐人嵗首飲/酒名傳生)
　　　七言絶句
　　　　寄胡餅與楊萬州　　　　　(唐/)白居易
　胡麻餅様學京都麫脆油香新出爐寄與饑饞楊大使
　嘗看得似輔興無
　　　　對食戲作　　　　　　　　(宋/)陸　游
　春前臘後物華催時伴兒曹把酒杯蒸餅猶能十字裂
　餛飩那得五般來
　　　　題扇與周幹臣　　　　　　(元/)虞　集
　玉疊松花蜜餅香龍珠星顆露盤凉遥知環碧樓中坐
　翠竹蒼松夏日長
　
　
　
　
　
　
　
　
　
　
　
御定佩文齋詠物詩選卷二百四十九
　欽定四庫全書
御定佩文齋詠物詩選卷二百五十
　　饌類
　　　五言律
　　　　慕容承攜素饌見過　　　　(唐/)王　維
　紗㡌烏皮几間居懶賦詩門看五栁識年算六身知靈
　夀君王賜彫胡弟子炊空勞酒食饌持底解人頤
　　　七言律
　　　　丁丑五月大旱雩禱上齋居御講頒賜素蔬一
　　　　　盒　　　　　　　　　　(明/)于慎行
　雲漢憂歌嵗事艱桑林䖍禱聖心殫祈年不輟金華講
　減膳猶分玉筯餐始見仙盤疑汎露却嘗寳饌是調蘭
　崇朝膚寸紆宸想霖雨應騰四野歡
　　　五言絶句
　　　　中書送敕賜齋饌戲酬内　　(唐/)權徳輿
　常日每齊眉今朝共解頤遥知大官膳應與衆雛嬉
　　　七言絶句
　　　　灤京雜詠　　　　　　　　(元/)楊允孚
　御饌官厨不較餘金門掌膳意勤如更分光禄缾中酒
　爛醉歸時月上初
　
　
　
　
　
　
　
　
　
　
　
御定佩文齋詠物詩選巻二百五十
　欽定四庫全書
御定佩文齋詠物詩選卷二百五十一
　　酥類
　　　七言絶句
　　　　劉監倉家煎米粉作餅子余云為甚酥潘邠老
　　　　　家造逡廵酒余飲之云莫作醋錯著水來否
　　　　　後數日余攜家飲郊外因作小詩戲劉公求
　　　　　之　　　　　　　　　　(宋/)蘇　軾
　野飲花間百物無杖頭惟挂一葫蘆巳傾潘子錯著水
　更覔君家為甚酥
　　　　寄顔經略羊酥　　　　　　(元/)貢師泰
　三山五月尚清寒新滴羊酥凍玉柈何物風流可相稱
　兔豪花瀹水龍團
　　　　灤京雜詠　　　　　　　　(元/)楊允孚
　營盤風軟淨無沙乳餅羊酥當啜茶底事燕支山下女
　生平馬上慣琵琶
　
　
　
　
　
　
　
　
　
　
　
　
　
　
　
御定佩文齋詠物詩選卷二百五十一
　欽定四庫全書
御定佩文齋詠物詩選卷二百五十二
　　乳類
　　　五言古
　　　　詠有人乞牛舌乳不付因餉檳榔詩
　　　　　　　　　　　　　　　　(梁/)劉孝綽
　陳乳何能貴爛舌不成珍空持渝皓齒非但汙丹唇别
　有無枝實曾要湛上人羞比朱櫻熟詎易紫梨津莫言
　蔕中久當看心裏新㣲芳雖不足含咀願相親
　　　七言律
　　　　寄賈摶霄乞馬乳　　　　　(元/)耶律楚材
　天馬西來釀玉漿革囊傾處酒㣲香長沙莫吝西江水
　文舉休空北海觴淺白痛思瓊液冷㣲甘酷愛蔗漿凉
　茂陵要灑塵心渴願得朝朝賜我嘗
　　　五言絶句
　　　　乳餅　　　　　　　　　　(宋/)朱　子
　清朝薦疏盤乳鉢有真味不用精瓊糜無勞爛羊胃
　
　
　
　
　
　
　
　
　
　
　
　
　
　
御定佩文齋詠物詩選卷二百五十二
　欽定四庫全書
御定佩文齋詠物詩選巻二百五十三
　　羮類
　　　五言古
　　　　狄韶州煮蔓菁蘆菔羮　　　(宋/)蘇　軾
　我昔在田間寒庖有珍烹常支折脚鼎自煮花蔓菁中
　年失此味想象如隔生誰知南岳老解作東坡羮中有
　蘆菔根尚含曉露清勿語貴公子從渠嗜羶腥
　　　　龍福寺煮東坡羹戲作　　　(宋/)朱　弁
　山寺解塵鞅谿邊有㣲行手摘諸葛菜自煮東坡羹雖
　無錦繡腸亦飽風露清鈎簾坐捫腹落日千峯明
　　　　食菜羹示何道士　　　　　(宋/)僧惠洪
　窮冬海道絶瘴雨晴墟里何以知嵗豐未卯炊煙起先
　生清夢囘科髻方隱几獠奴拾墮薪發㸑羹藷米飽霜
　闊葉菘近水繁花薺都盧深注湯米爛菜自美椎門醉
　道士一笑欲染指誡勿加酸醎云恐壊至味分嘗果超
絶玉糝那可比鮮肥增惡欲腥葷耗道氣畢生啜此羹
自可老儋耳錄以寄徐聞阿同應笑喜
　　七言古
　　　戲督濳亨作春羹　　　　　(宋/)鄒　浩
先生家中餘玉粒粉以為餅陪春羹春羹品物謝時味
江流暖汎園中英晴窗對案忽舉首徑走長鬚呼友生
襄陽大夫腹如鼎一筯九牛猶未盈歡然放筯即過我
自歎珍庖逾大烹且言初意亦在我屬我府事留西城
先生飯不飯俗客若苦轉盼相倒傾東風雕刻物物好
槎頭縮頸尾不頳藥苖蔬甲破土出似與米齊爭功名
應憐十載瘦藜莧為我一除饑腸鳴
　　　蓴羹歌　　　　　　　　　(明/)李流芳
怪我生長居江東不識江東蓴菜美今年四月來西湖
西湖蓴生滿湖水朝朝暮暮來采蓴西湖城中無一人
西湖蓴菜蕭山賣千擔萬擔湘湖濵吾友數人偏好事
時呼輕舠致此味柔花嫩葉出水新小摘輕淹雜生氣
㣲施薑桂猶清真未下鹽豉已髙貴吾家平頭解烹煮
間出新意殊可喜一朝能作千里羹頓使吾徒揺食指
琉璃盌盛碧玉光五味紛錯生馨香出盤四座已歎息
舉筯不敢爭先嘗淺斟細嚼意未足指㸃杯盤戀餘馥
但知脆滑利齒牙不覺清虛累口腹血肉腥臊草木苦
此味超然離品目京師黄芽軟如酥家園燕笋白於玉
差堪與汝為執友菁根杞苖皆臣僕君不見區區芋魁
亦遭遇西湖蓴生人不顧季鷹之後有吾徒此物千年
免沈錮君為我飲我作歌得此十斗不足多世人耳食
不貴近更須逺挹湘湖波
　　七言律
　　　食蛤蜊米脯羹　　　　　　(宋/)楊萬里
傾來百顆恰盈奩剝作杯羹未屬厭莫遣下鹽傷正味
不曾著蜜若為甜雪揩玉質全身瑩金緣氷鈿半縷纎
更淅香秔輕糝却發揮風韻十分添
　　　菜羹　　　　　　　　　　(元/)洪希文
雨後過畦嫩甲長士夫此味未能忘筠籠採擷朝晡供
土銼烹熬雨露香鹽豉勻調仍㸃露香粳細𢷬旋加薑
老饕賦好人爭誦喚醒歐生為洗狂
　　七言絶句
　　　過子忽出新意以山芋作玉糝羹色香味皆竒
　　　　絶天上酥陀則不可知人間決無此味也
　　　　　　　　　　　　　　　(宋/)蘇　軾
香似龍涎仍釅白味如牛乳更全清莫將南海金虀膾
輕比東坡玉糝羹
　　　素羹　　　　　　　　　　(宋/)范成大
氊芋凝酥敵少城土藷割玉勝南京合和二物歸藜糝
新法儂家骨董羹
　　　東坡羹　　　　　　　　　(宋/)僧惠洪
分外濃甘黄竹筍自然㣲苦紫藤心東坡鐺内相容攝
乞與饞禪掉舌尋
　　　嶺南雜詠　　　　　　　　(明/)汪廣洋
　吉貝衣單木屐輕晚凉門外踏新晴相逢故舊無多語
　解説邊爐骨董羹
　
　
　
　
　
　
　
　
　
　
　
　
　
御定佩文齋詠物詩選卷二百五十三
　欽定四庫全書
御定佩文齋詠物詩選卷二百五十四
　　湯類
　　　七言絶句
　　　　歸宜興留題竹西寺　　　　(宋/)蘇　軾
　道人勸飲雞蘇水童子能煎鶯粟湯暫借藤牀與瓦枕
　莫教孤負竹風凉
　　　　鄒松滋寄苦竹泉橙麴蓮子湯
　　　　　　　　　　　　　　　　(宋/)黄庭堅
　松滋縣西竹林寺苦竹林中甘井泉巴人漫説蝦蟇焙
　試裹春芽來就煎
　　　　其二
　天將金闕真黄色借與洞庭霜後橙松滋解作逡廵麴
　壓倒江南好事僧
　　　　其三
　新收千百秋蓮菂剝盡紅衣搗玉霜不假參同成氣味
　跳珠椀裏綠荷香
　　　　贈别徐監觀　　　　　　　(宋/)葛長庚
　曉來自㸃素馨湯兩朶蓮花隔宿香夜醉至今猶未醒
　荔枝取次對枯腸
　
　
　
　
　
　
　
　
　
　
　
御定佩文齋詠物詩選卷二百五十四
　欽定四庫全書
御定佩文齋詠物詩選巻二百五十五
　　糖霜類
　　　七言律
　　　　糖霜　　　　　　　　　　(元/)洪希文
　春餘甘蔗榨為漿色美鵞兒淺淺黄金掌飛仙承瑞露
　板橋行客履新霜攜來巳見堅氷漸嚼過誰傳餐玉方
　輸與雪堂老居士牙盤瑪瑙妙稱揚
　　　七言絶句
　　　　答梓州雍熈長老寄糖霜　　(宋/)黄庭堅
　逺寄蔗漿知有味勝于崔子水晶鹽正宗掃地從誰説
　我舌猶能及鼻尖
　
　
　
御定佩文齋詠物詩選卷二百五十五
　欽定四庫全書
御定佩文齋詠物詩選卷二百五十六
　　食物雜類
　　　五言古
　　　　謝張泰伯惠黄雀鮓　　　　(宋/)黄庭堅
　去家十二年黄雀慳下筯笑開張侯盤湯餅始有助蜀
　王煎藙法醢以羊彘兔麥餅薄於紙含漿和醎酢秋霜
　落場榖一一挾蠒絮殘飛蒿艾間入網輙萬數烹煎宜
　老稚罌缶煩愛䕶南包解京師至尊所珍御玉盤登百
　十睥睨輕桂蠧五侯噦豢豹見謂美無度瀕河飯食漿
　𤓰葅已佳茹誰言風沙中鄉味入供具坐令親饌甘更
　使客得與蒲隂雖窮僻勉作三年住願公且安樂分寄
　尚能屢
　　　　次聖與小兒啖虎脯篇　　　(宋/)劉　宰
　折臂最小兒骨聳顙㣲廣弗說螺螄小可以吞大象那
　敢謂其然且幸日稍長顧似陶家郎智識殊不爽强令
侍師席跳踉繞函丈胡能辨滋味舍魚取熊掌但見蔬
果列攫取如技癢嘉餽得虎臠新獵出林莽對之懶下
筯殺氣猶可想呼兒食之既睥睨尚來往饕餮我所羞
跌蕩或稱賞服猛豈渠能過奬謝吾黨深慚如敝箒有
誤千金享
　　　菽乳　　　　　　　　　　(明/)孫　作
淮南信佳士思仙築髙臺八老變童顔鴻寳枕中開異
方營齊味數度真琦瑰作羹傳世人令我憶蓬萊茹葷
厭葱韭此物乃呈才戎菽來南山清漪浣浮埃轉身一
旋磨流膏入盆罍大釡氣浮浮小眼湯洄洄頃待晴浪
翻坐見雪花皚青鹽化液滷絳蠟竄煙煤霍霍磨昆吾
白玉大片裁烹煎適吾口不為老齒摧蒸豚亦何為人
乳聖所哀萬錢同一飽斯言匪俳詼
　　七言古(附長短句/)
　　　長林令衛象餳絲結歌　　　(唐/)司空曙
主人琱盤盤素絲寒女眷眷墨子悲乃言假使餳為之
八珍重㳫失顔色手援玉筯不敢持始狀芙蓉出新水
仰坼重衣傾萬蘂又如合歡交亂枝紅茸向暮花參差
吳蠶絡蠒抽尚絶細縷纎毫看欲滅雪髪羞垂倭墮鬟
繡囊畏並茱茰結我愛此絲巧妙絶世間無為君作歌
陳座隅
　　　安州老人食蜜歌　　　　　(宋/)蘇　軾
安州老人心似鐵老人心肝小兒舌不食五榖惟食蜜
笑指蜜蜂作檀越蜜中有詩人不知千花百草爭含姿
老人咀嚼時一吐還引世間癡小兒小兒得詩如得蜜
蜜中有藥治百疾正當狂走捉風時一笑看詩百憂失
東坡先生取人亷幾人相歡幾人嫌恰似飲茶甘苦雜
不如食蜜中邊甜因君寄與雙龍餅鏡空一照雙龍影
三呉六月水如湯老人心似雙龍井
　　　謝崔致君餉天花　　　　　(宋/)朱　弁
三年北饌飽羶葷佳蔬頗憶江南味地菜方為九夏珍
天花忽從五臺至崔侯胸中散千巻金甌名相傳雲裔
愛山亦如謝康樂得此攜歸豈容易應念使館久寂寥
分餉明明見深意堆盤初見瑶草瘦鳴齒稍覺瓊枝脆
樹雞濕爛慙扣門桑蛾青黄漫趨市赤城菌子立萬釘
今日因君不知貴乖龍耳僅免一割沙門業巳通三世
偃戈息民未有術雖復加餐祗增媿雲山去此縱不逺
口腹何容更相累報君此詩永為好捧腹一笑萬事置
　　　李聖俞郎中求吾家江西黄雀醝法戲作醝經
　　　　遺之　　　　　　　　　(宋/)楊萬里
江夏無雙小道士一丘一壑長避世裁雲縫霧作羽衣
蘆花柳綿當裘袂身騎鴻鵠太液池脚踏金蟇攀桂枝
渴飲南陽菊潭水饑啄藍田栗玉芝今年天田秋大熟
紫皇遣刈神倉榖一雙鳬雁墮雲羅夜隨弋人卧茅屋
賣身不直程將軍却與彭越俱䇿勲解衣戲入玉壺底
壺中别是一乾坤水精鹽山兩岐麥身在椒蘭衆香國
玉條脱下澡凝脂金叵羅中酌瓊液平生學仙不學禪
刳心洗髓糟牀邊諸公俎豆驚四筵猶得留侯借筯前
昔為飛仙今酒仙更入太史滑稽篇
　　　呉春卿餉臘猪肉戲作古句　　楊萬里
老夫畏熱飯不能先生饋肉香傾城霜刀削下黄水精
月斧斫出紅松明君家豬紅臘前作是時雪後吳山脚
公子彭生初解縳糟丘挽上凌煙閣却將一臠配兩螯
世間真有揚州鶴
　　　謝親戚寄黄雀　　　　　　　楊萬里
萬金家書寄中庭牘背仍題雙掩并不知千里寄底物
白泥紅印三十缾甆缾淺染茱茰紫心知親賔寄鄉味
印泥未開出饞水印泥一開香撲鼻江西山間黄羽衣
純綿被體白如脂偶然一念墮世網身插兩翼那能飛
誤蒙諸公相俎豆月裏花邊一杯酒先生與渠元不疎
兩年眼底不見渠端能訪我荆谿曲願借前籌酌酃淥
　　　蜂兒榧歌　　　　　　　　(宋/)葉　適
平林常榧啖俚蠻玉山之産升金盤其中一樹斷崖立
石乳䕃根多嵗寒形嫌蜂兒尚麤率味嫌蜂兒少標律
昔日取急欲髙比今我細論翻下匹世間異物難並兼
百年不許贏栽添餘甘何為滿地澀荔子正復漫天甜
浮雲變化嗟俯仰靈芝醴泉成獨往後來空向玉山求
坐對蜂兒還想象
　　五言律
　　　酬崔御史送熊掌　　　　　(元/)虞　集
熊掌來東國分甘到老夫鸞刀寒斷節翠釡暖柔膚兔
脱中山醢魚藏丙穴腴藜腸渾未厭玉食恐時須
　　七言律
　　　襲美以巨魚之半見分因以酬謝
　　　　　　　　　　　　　　　(唐/)陸龜蒙
誰與春江上信魚可憐霜刃截來初鱗隳似撤騷人屋
腹斷疑傷逺客書避網幾跳山影破逆風曾蹙浪花虛
今朝最是家童喜免泥荒畦掇野蔬
　　　邦衡再送二詩一和為甚酥二和牛尾狸
　　　　　　　　　　　　　　　(宋/)周必大
金谷烹煎豈我徒磨舂爭語夜闌厨六年不賜湯官餌
除日猶分刺史酥小惠無多真畫餅大篇有味勝清醐
遥知發冪烘堂處不見蒸鵞只瓠壺
　　　其二
追跡猶應怨獵徒截肪何敢恨庖㕑膾鱸湖上曾誇玉
煮豆缾中未是酥伴食偏宜十字餅先驅正頼一巵醐
却因玉面新名字腸斷元正白獸壺
　　　鹿尾　　　　　　　　　　(元/)耶律楚材
鑾輿秋獮獵南岡鹿尾分甘賜尚方濃色殷殷紅玉髓
微香馥馥紫瓊漿韭花酷辣同蔥薤芥屑差辛類桂薑
何似氊根蘸濃液邀將詩客大家嘗
　　　糟魚　　　　　　　　　　(元/)王　惲
霜刀截斷玉腴芳暖貯銀罌釀粉漿錦尾帶頳傳内品
金盤堆雪喜初嘗解酲未減黄柑美雋味能欺紫蠏香
一筯饜餘乘醉卧夢横滄海聽鳴榔
　　　琉璃肺　　　　　　　　　　王　惲
擊鮮為具樂朋簪辣品流馨漲綠沈犀筯喜辛忘海味
霜刀爭割快牛心四筵談屑霏餘烈一縷氷漿濯素襟
勝過屠門矜大嚼夢雲飛繞蹛林深
　　　粉丸　　　　　　　　　　(明/)吳　寛
淨淘細碾玉霏霏萬顆完成素手稀鬚上輕圓真易拂
腹中磊磈更堪圍不勞劉裕呼方旋若使陳平食更肥
既飽有人頻咳唾席間往往落珠璣
　　　油䭔　　　　　　　　　　　吳　寛
膩滑津津色未乾聊因佳節助杯盤畫圖莫使依寒具
書信何勞送月團曾見范公登雜記獨逢吳客勸加餐
當筵一嚼誇甘美老大無成憶胆丸
　　　以燈圓餉陸太僕　　　　　(明/)顧　清
三五新正憶故園屑雲糜玉閙春盤小奴解作江南意
逺客都忘嵗暮寒梅欲鬭圓忙著子雪如爭巧故成團
玉厓太僕真清吏莫認明珠按劒看
　　　賜鮮鰣魚　　　　　　　　(明/)于慎行
六月鰣魚帶雪寒三千江路到長安堯㕑未進銀刀鱠
漢闕先分玉露盤賜比羣卿恩巳重頒隨元老遇猶難
遲囘退食慙無補仙饌年年領大官
　　五言絶句
　　　豆腐　　　　　　　　　　(宋/)朱　子
種豆豆苖稀力竭心巳腐早知淮王術安坐獲泉布
　　七言絶句
　　　寒具　　　　　　　　　　(宋/)蘇　軾
纎手槎來玉數尋碧油輕蘸嫩黄深夜來春睡濃於酒
壓褊佳人纒臂金
　　　醉中信筆作　　　　　　　(宋/)陸　游
今朝賣榖得青錢自出街頭買彘肩草火燎來香滿屋
未容下筯已流涎
　　　荷包鮓　　　　　　　　　(宋/)宋伯仁
買得荷包酒旋沽荷包惜不是鱸魚鱸魚不見張翰軰
白向滄波隱處居
　　　　圓子　　　　　　　　　　(宋/)朱淑真
　輕圓絶勝雞頭肉滑膩偏宜蟹眼湯縱可風流無處説
　已輸湯餅試何郎
　　　　引奏後即事　　　　　　　(明/)蔡　羽
　金華筵罷退從容小仗穿花聽午鐘五色傘中黄帕羃
　大官初進紫駝峯
　
　
　
　
　
　
　
　
　
御定佩文齋詠物詩選卷二百五十六
　欽定四庫全書
御定佩文齋詠物詩選卷二百五十七
　　穀類
　　　四言古
　　　　禾　　　　　　　　　　　(魏/)曹　植
　猗猗嘉禾惟穀之精其洪盈箱協穗殊莖昔生周朝今
　植魏庭獻之廟堂以昭祖靈
　　　　穀　　　　　　　　　　　　曹　植
　於穆聖皇仁暢惠渥辭獻減膳以服鰥獨和氣致祥時
　雨滲漉野草萌變化成嘉穀
　　　　華黍　　　　　　　　　　(晉/)束　晳
　黮黮重雲習習和風黍華陵顚麥秀丘中靡田不播九
　穀斯豐奕奕青霄濛濛甘霤黍發稠華禾挺其秀靡田
　不植九穀斯茂無髙不播無下不植芒芒其稼參參其
　穡稸我王委充我民食玉燭陽明顯猷翼翼
　　　　庭前植稻苗贊　　　　　　(晉/)湛方生
蒨蒨嘉苗離離階側弱葉繁蔚圎株疎植清流津根輕
露濯色
　　五言古
　　　行官張望補稻畦水歸　　　(唐/)杜　甫
東屯大江北百頃平若案六月青稻多千畦碧泉亂挿
秧適云已引澑加溉灌更僕往方塘決渠當斷㟁公私
各地著浸潤無天旱主守問家臣分明見谿畔芊芊炯
翠羽剡剡生銀漢鷗鳥鏡裏來闗山雪邊看秋菰成黑
米精鑿傳白粲玉粒足晨炊紅鮮任霞散終然添旅食
作苦期壯觀遺穗及衆多我倉戒滋蔓
　　　遣興　　　　　　　　　　　杜　甫
豐年孰云遲甘澤不在早耕田秋雨足禾黍已映道春
苗九月交顔色同日老勸汝衡門士勿悲尚枯槁時來
展材力先後無醜好但訝鹿皮翁忘機對芳草
　　　東坡　　　　　　　　　　(宋/)蘇　軾
種稻清明前樂事我能數毛空暗春澤鍼水聞好語分
秧及初夏漸喜風葉舉月明看露上一一珠垂縷秋來
霜穗重顚倒相撑拄但聞畦壠間蚱蜢如風雨新舂便
入甑玉粒照筐筥我久食官倉紅腐等泥土行當知此
味口腹已吾許
　　　糴米　　　　　　　　　　　蘇　軾
糴米買束薪百物資之市不緣耕樵得飽食殊少味再
拜請邦君願受一㕓地知非笑昨夢食力免内愧春秧
幾時花夏稗忽已穟悵然撫耒耜誰復識此意
　　　看刈禾　　　　　　　　　(明/)髙　啟
農工亦云勞此日始告成往穫安可後相催及秋晴父
子俱在田札札鐮有聲黄雲漸收盡曠望空郊平日入
負擔歸謳歌道中行鳥雀亦羣喜下啄飛且鳴今年幸
稍豐私廩各已盈如何有貧婦拾穗猶惸惸
　　七言古(附長短句/)
　　　烏鹽角行　　　　　　　　(宋/)戴復古
鳳簫鼉鼓龍鬚笛夜宴華堂醉春色艶歌妙舞蕩人心
但有歡娯别無益何如邨落捲桐吹能使時人知稼穡
邨南邨北聲相續青郊雨後耕黄犢一聲催得大麥黄
一聲換得新秧綠人言此角只兒戲孰識古人吹角意
田家作勞多怨咨故假聲音召和氣吹此角起東作吹
此角田家樂此角上與鄒子之律同宮商合鐘呂形甚
朴聲甚古一吹寒谷生禾黍
　　　杜伯淵送新米　　　　　　(明/)楊　基
山人送我山田米粒粒如霜新可喜雨舂風播落紅芒
照眼如珠絶糠粃饑腸欲食未敢炊未及秋嘗羞祖禰
憶我春來歳方旱焦穂萎苗將槁矣不意兹晨見精□
此寳更將何物比終歳勤勞農可念不耕而食余堪恥
歸買淞江雪色鱸持向髙堂奉甘㫖
　　五言律
　　　茅堂檢校收稻　　　　　　(唐/)杜　甫
香稻三秋末平田百頃間喜無多屋宇幸不礙雲山御
裌侵寒氣嘗新破旅顔紅鮮終日有玉粒未吾慳
　　　暫往白帝復還東屯　　　　　杜　甫
復作歸田去猶殘穫稻功築塲憐穴蟻拾穗許邨童落
杵光輝白除芒子粒紅加餐可扶老倉庾慰飄蓬
　　　與諸公同出城觀稼　　　　(唐/)白居易
老尹醉醺醺來隨年少羣不憂頭似雪但喜稼如雲歳
望千倉積秋憐五穀分何人知帝力堯舜正為君
　　　田舍　　　　　　　　　　(明/)李　瑋
廣陌度秋風田家門巷同藤花金一色豆莢箸雙紅穮
蓘存生理篝車見歳功茅柴新釀得逼社醉南翁
　　　觀稻　　　　　　　　　　(明/)石　沆
稻水千區映邨煙幾處斜冷風低起樹輕浪細浮花鳥
雀深深圃鳬鷖淺淺沙社歌聲不絶于此見年華
　　五言排律
　　　秋稼如雲　　　　　　　　(唐/)蔣　防
肆目如雲處三田大有秋蔥蘢初滿墅散漫正盈疇稍
混從龍勢空同觸石幽紫芒紛羃羃青野澹油油始愜
倉箱望終無滅裂憂西成知不逺雨露復何酬
　　　嘉禾合穎　　　　　　　　(唐/)孟　簡
玉燭將成歳封人亦自歌八方霑聖澤異畝發嘉禾共
秀芳何逺連莖瑞且多穎低甘露滴影亂惠風過表稔
由神化為祥識氣和因知興嗣歳王道舊無頗
　　　太和戊申歳大有年詔賜百寮出城觀稼謹書
　　　　盛事以俟采詩　　　　　(唐/)白居易
清晨承詔命豐歳閱田閭膏雨抽苗足凉風吐穗初早
禾黄錯落晚稻緑扶疎好入詩家詠宜令史館書散為
萬姓食堆作九年儲莫道如雲稼今秋雲不如
　　　嘉禾合穎　　　　　　　　(唐/)闕　名
天祚皇王徳神呈瑞榖嘉盛時苗特秀證道葉方華氣
轉騰佳色雲披映早霞薫風浮合穎湛露淨祥花六穗
垂兼倒孤莖嫋復斜影同唐叔獻稱慶比周家
　　七言律
　　　西明寺威公盆池新稻　　　(唐/)唐彦謙
為笑江南種稻時露蟬鳴後雨霏霏蓮盆積潤分畦小
藻井垂隂擢秀稀得地又生金粟界結根仍對水田衣
支公尚有三吳思更使幽人憶釣磯
　　　六月六日雨後過嶽廟遊從封寺觀稼席上
　　　　　　　　　　　　　　　(宋/)韓　琦
暑雨頻經信宿休近郊方出釋潛憂雖妨麥始三停穫
且見苗知一半收神嶽怖民藏電雹老松憑寺偃蛟虬
佳遊况遇從豐䜟好飭千倉待有秋
　　　觀稼　　　　　　　　　　　韓　琦
一夕甘滋起瘁田陡回灾沴作豐年便晴惟恐禾生耳
將熟偏宜穀捺弮雲退不畱驅旱迹氣清渾露已秋天
老翁豈獨同民樂更覺詩豪似有權
　　　端孺糴米龍川得粳糯數十斛以歸作詩調之
　　　　　　　　　　　　　　　(宋/)唐　庚
倒拔孤舟入瘴煙歸來百斛瀉豐年炊香未數神江白
釀滑偏宜佛跡泉飽去定知頻夢與醉中何至便妨禪
憑君為比長安米看直公車牘幾千
　　　丹陽道中觀稼　　　　　　(元/)張　雨
行遍山東黄葉邨縱横草路細難分荒雞户暗蠨蛸月
落鴈天粘䆉稏雲下澤車傍懸酒榼延陵祠畔讀碑文
空山更覓牛羊徑入獸依然不亂羣
　　　秋穫喜晴　　　　　　　　(明/)黄　佐
農事初成樂事繁即看雲水接平原巾車道上黄迷壟
社鼓聲中綠滿尊十里斷霞明鴈鶩半林斜照散雞豚
豐年有願緣憂國擊壤今聞到處邨
　　　米花　　　　　　　　　　(明/)盛　彧
吳下孛婁傳舊俗人間兒女卜清時釡香雲陣衝花瓣
火烈春聲繞竹枝翻笑絶糧驚雨粟還疑煮豆泣然萁
一年休咎何湏問且醉樽前金屈巵
　　七言絶句
　　　禾熟　　　　　　　　　　(宋/)孔平仲
百里西風禾黍香鳴泉落竇穀登塲老牛粗了耕耘債
齧草坡頭卧夕陽
　　　房陵　　　　　　　　　　(宋/)陳　造
夏田少雨富來牟多雨何妨穡事秋已戒日供皮子麪
更教晚稻飽霜收
　　　早行　　　　　　　　　　(宋/)陳與義
露侵駝褐曉寒輕星斗闌干分外明寂寞小橋和夢過
稻田深處草蟲鳴
　　　豐年謡　　　　　　　　　(宋/)王　炎
滿箔春蠶得繭絲家家機杼換新衣五風十雨天時好
又見西郊稻秫肥
　　　其二
洞丁猺户盡歸耕篁竹無人弄寸兵要識二天恩德廣
黄雲千里見秋成
　　　其三
睡鴨陂塘水漫流離離禾稼滿平疇共言官府催科緩
飽飯渾家百不憂
　　　東門外觀刈熟民間租米船相銜入城喜作
　　　　　　　　　　　　　　　(宋/)范成大
潮到靈橋綠繞船海邊力穡屢豐年淡青山色深黄稻
恰似胥門九月天
　　　春日田園雜興　　　　　　　范成大
吉日初開種稻包南山雷動雨連宵今年不欠秧田水
新漲看看拍小橋
　　　晚春田園雜興　　　　　　　范成大
湔裠水滿菉蘋洲上巳微寒懶出遊薄暮蛙聲連曉閙
今年田稻十分秋
　　　秋日田園雜興　　　　　　　范成大
秋來只怕雨垂垂甲子無雲萬事宜穫稻畢工隨曬穀
直須晴到入倉時
　　　其二　　　　　　　　　　　范成大
新築場泥鏡面平家家打稻趂霜晴笑歌聲裏輕雷動
一夜連耞響到明
　　　　書館即事　　　　　　　　(元/)黄　庚
　煙拖野色入書窗一畈平田隔草塘暮雨初收新水滿
　藕花香雜稻花香
　　　　一峰雲外菴　　　　　　　(元/)僧惟則
　平田水語稻花香半解羅衣受晚凉景物雙清秋正好
　亂山雲外又斜陽
　　　　秋日即事詩三章送元輔張羅山(錄一/)
　　　　　　　　　　　　　　　　(明/)世　宗
　拂暑金風動衮裳滿天商吹送新凉農家萬寶收成後
　十里遥聞禾黍香
　　　　送汪伯昭遊白門伯昭將自京口至棲霞寺因
　　　　　憶舊遊走筆得四絶(錄一/)　(明/)李流芳
　紫藤峰下麓公房松户隂隂嶺月凉若到都門宜曉騎
　姚坊廿里稻花香
　
御定佩文齋詠物詩選巻二百五十七
　欽定四庫全書
御定佩文齋詠物詩選巻二百五十八
　　麥類
　　　五言古
　　　　耕圖　　　　　　　　　　(元/)趙孟頫
　仲夏苦雨乾二麥先後熟南風吹壠畝惠氣散清淑是
　為農夫慶所望實其腹酤酒醉比鄰語笑聲滿屋紛然
　收穫罷髙廩起相屬有周成王業后稷播百穀皇天貽
　來牟長世自兹卜願言仍歳稔四海盡䝉福
　　　　久麥　　　　　　　　　　(明/)陶望齡
　久麥化蝴蝶蝶化寧自識翅粉漸凌亂鬚觜好粧飾無
　端夢為周誇言大鵬翼著書一何困矢口談道徳當其
　夢覺時栩栩亦暫適莫信夢中言前身一腐麥
　　　七言古
　　　　刈麥行　　　　　　　　　(宋/)戴復古
　腰鐮上壠刈黄雲東家西家麥滿門前邨寡婦拾滯穗
饘粥有餘炊餅餌我聞淮南麥最多麥田今嵗無干戈
飽飯不知征戰苦生長此方眞樂土
　　　打麥詞　　　　　　　　　(明/)髙　啟
雉雛髙飛夏風煖行割黄雲隨手斷疎莖短若牛尾垂
去冬無雪不相宜塲頭負歸日色白穗落連耞聲拍拍
呼兒打曬當及晴雨來怕有飛蛾生卧驅鳥雀非愛惜
明年好收從爾食
　　五言排律
　　　麥穗兩岐　　　　　　　　(唐/)鄭　畋
聖慮憂千頃嘉苗薦兩岐如雲方表盛成穗更標竒瑞
露縱横滴祥風左右吹謳謡連上苑化日逼平陂史冊
書堪重丹青畫更宜願依連理樹俱作萬年枝
　　　餘瑞麥　　　　　　　　　(唐/)張　聿
瑞麥生堯日芃芃雨露偏兩岐分更合異畝頴仍連冀
獲明王慶寧惟太守賢仁風吹靡靡甘雨長芊芊聖徳
應多稔皇家配有年已聞天下泰誰為濟西田
　　七言律
　　　麥　　　　　　　　　　　(明/)申時行
芃芃秀色挺來牟片片黄雲似水流風作跳波時隱見
雨添新漲乍沈浮晴畦錦漾千層瀫寒壠濤生四月秋
却怪狂瀾頻起陸漫教文偉賦中愁
　　七言絶句
　　　初夏即事　　　　　　　　(宋/)王安石
石梁茅屋有灣碕流水濺濺度兩陂晴日煖風生麥氣
綠隂幽草勝花時
　　　其二
荷葉初圎筍漸抽東坡南蕩正堪遊無端壠上翛翛麥
横起風寒占作秋
　　　莫田　　　　　　　　　　(宋/)劉子翬
打麥逢逢上莫田兒童拾穟笑爭先市頭米價新來賤
一醉瓷甌五六錢
　　　初夏　　　　　　　　　　(宋/)范成大
晴絲千尺挽韶光百舌無聲燕子忙永日屋頭槐影暗
微風扇裏麥花香
　　　初四日東郊觀麥苗　　　　　范成大
去歳秋霖麥下遲臘殘一雪潤無泥相將飽喫滹沱飯
來聽林間快活啼
　　　春日田園雜興　　　　　　　范成大
髙田二麥接山青傍水低田綠未耕桃杏滿邨春似錦
踏歌椎鼔過清明
　　　夏日田園雜興　　　　　　　范成大
二麥俱收斗百錢田家喚作小豐年餅爐飯甑無饑色
接到西風熟稻天
　　　秋曉出郊　　　　　　　　(宋/)楊萬里
初日新寒正曉霞殘山勝水稍人家霜紅半臉金嬰子
雪白一川蕎麥花
　　　江山道中蠶麥大熟　　　　　楊萬里
黄雲割路幾肩歸紫玉炊香一飯肥却破麥田秧晚稻
未教水牯卧斜暉
　　　麥　　　　　　　　　　　　楊萬里
無邊綠錦織雲機全幅青羅作地衣此是農家眞富貴
雪花銷盡麥苗肥
　　　行郊外　　　　　　　　　(元/)張養浩
雲駁疎隂漏日華曨曨晨色散林鴉馬前怪底猶明月
路轉滿川蕎麥花
　　　九日省舅氏郭西獨行因書所見
　　　　　　　　　　　　　　　(元/)曹伯啟
浩浩隂風釀宿霾道邊佛刹記曽來蕎花不識秋光老
猶向桑隂密處開
　　　喜晴　　　　　　　　　　(元/)楊　載
檐外喧喧鵲報晴夕陽猶照小窗明廻舟更倚南風順
要聽田家打麥聲
　　　絶句　　　　　　　　　　(明/)劉　基
槐葉隂隂覆短牆微風細雨麥秋凉如何一歳三春景
　不及閒窗午夢長
　　　　送别叔銘出順承門　　　　(明/)鐂　崧
　送客出城秋已凉太行南上楚天長順承門外斜陽裏
　蕎麥花開似故鄉
　　　　懷友　　　　　　　　　　(明/)僧徳祥
　湖草青青上客舟辛夷花老麥初秋一春多少懷人夢
　半在鄉山雨外樓
　
　
　
　
　
　
　
　
御定佩文齋詠物詩選巻二百五十八
　欽定四庫全書
御定佩文齋詠物詩選巻二百五十九
　　蔬菜類
　　　五言古
　　　　雨後行菜　　　　　　　　(宋/)蘇　軾
　夢回聞雨聲喜我菜甲長平明江路濕並岸飛兩槳天
　公真富有乳膏瀉黄壤霜根一蕃滋風葉漸俯仰未任
　筐筥載已作杯桉想艱難生理窄一味敢專饗小摘飯
　山僧清安寄深賞芥藍如菌蕈脆芙牙頰響白菘類羔
　豚冒土出蹯掌誰能視火候小竈當自養
　　　　元修菜(并序/)　　　　　　　　蘇　軾
　　　　　菜之美者有吾鄉之巢故人巢元修嗜之余
　　　　　亦嗜之元修云使孔北海見當復云吾家菜
　　　　　耶因謂之元修菜余去鄉十有五年思而不
　　　　　可得元修適自蜀來見余於黄乃作詩使歸
　　　　　致其子而種之東坡之下云
彼美君家菜鋪田綠茸茸荳莢圓且小槐芽細而豐種
之秋雨餘擢秀繁霜中欲花而未萼一一如青蟲是時
青裠女采擷何悤悤烝之復湘之香色蔚其饛㸃酒下
鹽豉縷橙芼薑蔥那知雞與豚但覺放筯空春盡苗葉
老耕翻煙雨叢潤隨甘澤化煖作青泥融始終不我負
力與糞壤同我老忘家舍楚音變兒童此物獨娬媚終
年繫余胷君歸致其子囊盛勿函封張騫移苜蓿適用
如葵菘馬援載薏苡羅生等蒿蓬懸知東坡下塉鹵化
千鍾長使齊安民指此説兩翁
　　　食煮菜簡呂居仁　　　　　(宋/)韓　駒
曉謁呂公子解帶浮屠宮畱我具朝餐喚奴求晚菘洗
箸㸃鹽豉鳴刀芼薑蔥俄頃香馥坐雨聲傳鼎中方觀
翠浪涌忽變黄雲濃爭貪歙鉢煖不覺定盌空憶登金
山頂僧飯與此同還家不能學空費烹調功硬恐動牙
頰冷愁傷肺胷君獨得其妙堪持餉衰翁異時聞豪氣
愛客行庖豐殷勤故煮菜知我林下風人生各有道㫖
蓄用禦冬今我無所營枵腹何由充豈惟臺無餽菜把
尚不䝉念當勤致此亦足慰途窮
　　　種菜　　　　　　　　　　(宋/)劉子翬
傍舍植柔蔬攜鋤理荒穢桔橰勤俯仰一雨功百倍朝
來綠映土新葉揺肺肺牛羊勿踐畦肉食屠爾輩
　　　謝馬善卿送菜　　　　　　(明/)孫　作
嘗欣食菜美自謂肉不過今晨齒頰間屢嚥安敢唾持
粱囓肥鮮野蔌誰當課使君可憐人異味諳小大我本
江南樵酸寒羮不和空腸轉藜莧糲粟連穅□雨韭春
割苗霜菘秋飣座羊蹄釀㫖蓄蒲歜雜細剉芋魁掘地
底茭首洗泥科木魚三百頭竹筍一萬箇朝湘出山㕑
夕煮吹煙銼堆盤青黄具入口生澀奈以兹媚盤餐頗
復如君作採之諒有時蒸或躬自佐白鹽㸃蔥橙紅椒
羅臼磨蔗餳質劑調釅醯芳辛破香飯炊屢熟宿酒酲
方餓鵞掌推不受鼈裠空欲蜕饋案連十罌飽食深自
荷霜根咀寒韲三歎論竒貨冰壺奪仙厨適口騰軒簸
四海一東坡拙謫常坎坷參軍半畝菜詩句劇嘲賀我
憃不償一造物知何那抱甕力不任負鋤筋苦墮亦欲
賦歸田自種百畝稬傳君作菜法華甆旋封裹食勤不
媿天日晏從髙卧
　　　紫芥　　　　　　　　　　(明/)吳　寛
惟芥本菜類秋深掇而藏此種乃野生已向春初長紫
花布滿地葉嫩亦堪嘗氣味既不辛却與芥同行北人
無不食木枿與草芒入盤以油和齒頰流肥香
　　七言古(附長短句/)
　　　春菜　　　　　　　　　　(宋/)蘇　軾
蔓菁宿根已生葉韭芽戴土拳如蕨爛蒸香薺白魚肥
碎㸃青蒿凉餅滑宿酒初消春睡起細履幽畦掇芳辣
茵陳甘菊不負渠鱠縷堆盤纎手抹北方苦寒今未已
雪底菠薐如鐡甲豈如吾蜀富冬蔬霜葉露芽寒更茁
久抛松菊猶細事苦筍江豚那忍説明年投劾竟須歸
莫待齒揺并髮脱
　　　次韻子瞻春菜　　　　　　(宋/)黄庭堅
北方春蔬嚼冰雪妍暖思采南山蕨韭苗水餅姑置之
苦菜黄雞羮糝滑蓴絲色紫菰首白蔞蒿牙甜蔊頭辣
生葅入湯翻手成芼以薑橙誇縷抹驚雷茵子出萬釘
白鵞截掌鼈解甲琅玕林深未飄籜軟炊香秔煨短茁
萬錢自是宰相事一飯且從吾黨説公如端為苦筍歸
明日青衫誠可脱
　　　秋蔬　　　　　　　　　　(宋/)張　耒
荒園秋露瘦韭葉色茂春菘甘勝蕨人言佛見為下筯
芼炙烹羮更滋滑其餘瑣屑皆可口蕪菁脆肥薑葅辣
藏鞭雛筍纎玉露映葉乳茄濃黛抹已殘枸杞只畱枿
晚種萵苣初生甲南來食魚忘肉味久思吾土牛羊茁
軟炊一飽老有味痛飲百壺今不説蒲團齋罷欠申時
自覺少年心解脫
　　　順老寄菜花乾戲作長句　　(宋/)韓　駒
道人禪餘自鋤菜小摘黄花日中曬峨眉㮕脯久不來
麴糝薑絲典型在封題寄我紙作囊中有巴蜀齋廚香
起炊曉甑八月白配此春盤一掬黄(㮕軟木耳八/月白稻名也)
　　　鹹韲十韻　　　　　　　　(宋/)陸　游
九月十月屋瓦霜家人共畏畦蔬黄小罌大甕盛滌濯
青菘綠韭謹蓄藏天氣初寒手訣妙吳鹽正白山泉香
挾書旁觀稚子喜洗刀竭作廚人忙園丁無事臥曝日
棄葉狼藉堆空廊泥為緘封糠作火守䕶不敢非時嘗
人生各自有貴賤百花開時促髙宴劉伶病酲相如渴
長魚大肉何由薦凍韲此際價千金不數狐泉槐葉麪
摩挲便腹一欣然作歌聊續冰壺傳
　　　食生菜　　　　　　　　　(宋/)葛長庚
殘風剰雨放春晴久醉欲酲何由醒枕上扶頭更解酲
五官六吏皆失寧滿園萬苣間蔓菁火急掣鈴呼庖丁
細膾雨葉縷風莖酢紅薑紫銀鹽明豆臡麻膏和使成
食如辣玉兼甜冰毛骨灑灑心泠泠
　　　蔬圃　　　　　　　　　　(元/)許有孚
有池可汲園可斸拂袖歸來心願足自甘學圃為小人
愛此菜茹畫苜蓿元修雨後脆且腴諸葛敷榮蔓濃綠
蘿蔔生兒芥有孫芋魁出水頻澆沃罷鋤時或釣池魚
隱几何曾夢蕉鹿既無抱甕老翁勞亦免趨炎脅肩辱
吾嘗寓甲第紛紛厭粱肉吾今且烹葵食鬱雜野蔌彼
紫駝峰出翠釜爭如菘韭侑炊粟五侯之鯖世所貴五
辛之盤吾亦欲庸人皆被富貴熏或羡吾饕是清福但
令此色毋駐顔雋味齧根充我腹三年不窺慚仲舒吾
儕何可輕樊須九月築場十月滌連年藉此輸官租
　　　菜薖為余唐卿賦　　　　　(明/)髙　啟
柱桐里中君始歸菜花滿園黄蜂飛桔橰倚樹長不用
江南雨多山土肥方畦獨遶看新綠晚食何須尚思肉
翠縷登盤春薤香金釵出盎冬葅熟我家亦在蓴菰鄉
秋風便應歸共嘗潮州司馬成何事回首空愁足萬羊
　　五言律
　　　藍上采石芥寄前李明府　　(唐/)錢　起
淵明遺愛處山芥綠芳初玩此春隂色猶滋夜雨餘隔
谿煙葉小覆石雪花舒采采還相贈瑶華洵不如
　　　白菜　　　　　　　　　　(元/)許有壬
土羔新且嫰筐筥薦紛披可作青精飯仍攜玉版師清
風牙頰響真味士夫知南土稱秋末投簪要及時
　　五言排律
　　　蔬圃　　　　　　　　　　(宋/)陸　游
山翁老學圃自笑一何愚磽瘠纔三畝勤劬頼兩奴正
方畦畫局微潤土融酥剪闢荆榛盡鉏犁磊塊無過溝
横略彴聚甓起浮屠隙地成𤓰楥餘工及芋區如絲細
生菜似鴨爛蒸壺此事今真辦東歸不為鱸
　　七言律
　　　偶掇野蔬寄襲美　　　　　(唐/)陸龜䝉
野園煙裏自幽尋嫰甲香蕤引漸深行歇每依鴉舅影
挑頻時見䑕姑心凌風藹彩初攜籠帶露虚疎或貯襟
欲助春盤還愛否不妨蕭灑似家林
　　　魯望以躬掇野蔬兼示雅什用以酬謝
　　　　　　　　　　　　　　　　(唐/)皮日休
杖摘春煙煖向陽煩君為我致盈筐深挑乍見牛脣液
(爾雅云藚牛/脣一名水蕮)細掐徐聞䑕耳香(本草云葉似鼠/耳莖赤可生食)紫甲採從泉脉畔
翠牙搜自石根旁雕胡飯熟醍醐軟不是髙人不合嘗
　　　挽蔬　　　　　　　　　　(宋/)朱　子
未覺閒來歳月頻荷鉏方喜土膏勻連畦已放瑶簪露
覆地行看玉本新小摘登盤先餉客晚餐當肉更宜人
却憐寂寞公儀子拔盡園蔬不歎貧
　　　芥韲　　　　　　　　　　(宋/)楊萬里
茈薑馨辣最佳蔬蓀芥芳心不讓渠蟹眼嫰湯微熟了
鵞兒新酒未醒初棖香醋釅作三友露葉霜芽知幾鋤
自笑枯腸成破甕一生只解貯寒葅
　　　趙尉送菜　　　　　　　　(宋/)戴　昺
虛老空山學圃翁荷鋤頭白雪髼鬆芥臺如臂何曾夢
菜腦生筋漫自供不料官園蒼玉束絶勝禁臠紫駝峰
更煩詩手剪春雨剰與一番風露胷
　　五言絶句
　　　同羣公題張處士菜園　　　(唐/)髙　適
耕地桑柘間地肥菜常熟為問葵藿資何如廟堂肉
　　　芥　　　　　　　　　　　(宋/)劉子翬
葉實把芳辛氣烈消煩滯登爼效微勞乍食驚頻嚏
　　　題蘇希亮畫　　　　　　　(宋/)裘萬頃
石梁度山澗上有秦人居歳寒不種桃汲泉灌嘉蔬
　　　瀍陽後菴　　　　　　　　(金/)元好問
韭早春先綠菘肥秋未黄殷勤繞畦水終日為君忙
　　　題畫菜　　　　　　　　　(明/)錢　宰
綠酒交春熟燈花入夜開兩畦堪小摘不見故人來
　　　其二
今日荷鉏倦嘉蔬沒四垣客來春酒綠風雨夜開園
　　七言絶句
　　　尋山家　　　　　　　　　(唐/)長孫佐輔
獨訪山家歇還涉茅屋斜連隔松葉主人聞語未開門
繞籬野菜飛黄蝶
　　　食蔬　　　　　　　　　　(唐/)陸龜䝉
日午空齋帶睡痕水蔬山藥薦盤飱林烏信我無機事
長到而今下石盆
　　　洛城雜詩　　　　　　　　(宋/)韓　維
上東門外春三月桑葉隂隂覆菜花宻竹亂流行徑絶
桔橰鳴處是人家
　　　擷菜　　　　　　　　　　(宋/)蘇　軾
秋來霜露滿東園蘆菔生兒芥有孫我與何曾同一飽
不知何苦食雞豚
　　　二月二日挑菜節大雨不能出
　　　　　　　　　　　　　　　(宋/)張　耒
久將菘芥芼南羮佳節泥深人未行想見故園蔬甲好
一畦春水轆轤聲
　　　春日懷淮陽　　　　　　　　張　耒
最愛南城汲井園春來蔬甲不勝繁人家斷處無雞犬
遲日東風似古原
　　　春日田園雜興　　　　　　(宋/)范成大
桑下春蔬綠滿畦菘心青嫰芥臺肥谿頭洗擇店頭賣
日暮裹鹽沽酒歸
　　　晚春田園雜興　　　　　　　范成大
紫青蓴葉巻荷香玉雪芹芽拔薤長自擷谿毛充晚供
短篷風雨宿横塘
　　　其二
茅針香軟漸包茸蓬藟甘酸半染紅采采歸來兒女笑
杖頭髙挂小筠籠
　　　冬日田園雜興　　　　　　　范成大
撥雪挑來踏地菘味如蜜藕更微濃朱門肉食無風味
只作尋常菜把供
　　　野菜　　　　　　　　　　(宋/)陸　游
老農飯粟出躬耕捫腹何殊享大烹吳地四時常足菜
一番過後一番生
　　　其二
雨過寒聲滿背篷如今真是荷鋤翁自憐遇事常遲鈍
九月區區種晚菘
　　　巢菜　　　　　　　　　　　陸　游
昏昏霧雨暗衡茅兒女隨宜治酒肴便覺此身如在蜀
一盤籠餅足豌巢
　　　宿南嶺驛　　　　　　　　(宋/)楊萬里
蕨手猶拳已筯長菊苗初甲可羮嘗山邨佳味無人享
一路春風野菜香
　　　至後入城道中雜興　　　　　楊萬里
畦蔬甘似卧沙羊正為新經幾夜霜蘆菔過拳菘過膝
北風一路菜羮香
　　　新春喜雨　　　　　　　　(宋/)徐　璣
農家不厭一冬晴歳事春來漸有形昨夜新雷催好雨
蔬畦麥壠最先青
　　　雨後　　　　　　　　　　(金/)馮　辰
東風花外錦鳩啼喚起西山雨一犁綠滿蔬畦人不到
桔橰閒立夕陽低
　　　翰林故事莫盛於唐宋聊述舊聞擬宮詞十首
　　　　(錄一/)　　　　　　　　　(元/)袁　桷
春帖分裁閤分多宮娥爭餽纈綃羅青絲菜并銀盤送
幡勝新題墨旋磨
　　　洪州歌　　　　　　　　　(元/)柳　貫
女兒頭戴角冠欹匌葉垂垂嚲鬢齊十里來城肩擔重
新晴菜把賤如泥
　　　題菜　　　　　　　　　　(元/)貢性之
西風吹動錦斕斑曉起窺園露未乾三日宿酲醒不得
正思風味到辛盤
　　　春菜　　　　　　　　　　(元/)張　雨
土甲離離宿雨痕畦蔬小摘當盤飱紅綾餅餤殘牙齒
合向巖頭嚼菜根
　　　　山居吟　　　　　　　　　(元/)僧清珙
　山形凹凸路髙低石占雲頭屋占蹊地窄栽來蔬菜少
　又營小圃過橋西
　　　　西園即事　　　　　　　　(明/)髙　啟
　綠池芳草滿晴波春色都從雨裏過知是鄰家花落盡
　菜畦今日蝶來多
　　　　答楊署令送菜　　　　　　(明/)徐　賁
　隙地知君手自栽紺芽紅甲雨中開閒居我亦清齋久
　肯折新葵為送來
　　　　縣舍即事　　　　　　　　(明/)葉子竒
　朝日開衙暮散衙略無一刻及春華偶過縣舍坡陀外
　隨分春風領菜花
　　　　畫菜　　　　　　　　　　(明/)任　衜
　露芽煙甲曙光寒紫翠溥香濕未乾記得花開曾病酒
　玉人纎手薦春盤
御定佩文齋詠物詩選卷二百五十九
　欽定四庫全書
御定佩文齋詠物詩選卷二百六十
　　雜蔬類
　　　五言古
　　　　百合　　　　　　　　　　(梁/)宣　帝
　接葉有多種開花無異色含露或低垂從風時偃抑
　　　　行園　　　　　　　　　　(梁/)沈　約
　寒瓜方卧壟秋菰亦滿陂紫茄紛爛熳綠芋鬱參差初
　菘向堪把時韭日離離髙梨有繁實何減萬年枝荒渠
　集野鴈安用昆明池
　　　　續古詩　　　　　　　　　(唐/)白居易
　朝采山上薇暮采山上薇歳晏薇亦盡饑來何所為坐
　飲白石水手把青松枝擊節獨長歌其聲清且悲櫪馬
　非不肥所苦長縶維豢豕非不飽所憂竟為犧行行歌
　此曲以慰長苦饑
　　　　北人以松皮為菜予初不知味虞侍郎分餉一
　　　　小把因飯素授廚人與園蔬雜進珍美可喜
　　　　因作一詩　　　　　　　(宋/)朱　弁
吾老似出家晚悟媿根鈍滋㫖却羶葷禪恱要親近偉
哉十八公兹道亦精進舍身奉刀几割體絶嗔恨鱗皴
老龍皮鳴齒溢芳潤流膏為伏龜千歳未須問便堪奴
筍蕨詎肯友芝菌跏趺得一飽萬事皆可擯侍郎文懿
後落落衆推俊澹然世味薄内典得所信香廚畱淨供
頻食不言頓晏然黙不語草木雷音震得法於此公骨
髓傳心印應憐持節人餉此為問訊欲將無上味為我
洗塵坌食之不敢餘感激在方寸
　　　采芹　　　　　　　　　　(明/)僧宗泐
深渚芹生密淺渚芹生稀采稀不濡足采密畏沾衣清
晨攜筐去及午行歌歸道逢李將軍馳獸春乗肥
　　七言古
　　　郭圃送蕪菁感成長句　　　(宋/)張　耒
蕪菁至南皆變菘菘美在上根不食瑶簪玉筍不可見
使我每食思故國西鄰老翁知我意盈筐走送如雪白
蒸烹氣味元不改今晨一餐兼南北孔明用蜀最艱窘
百計捃拾無遺䇿當時此物助軍行渭上褒中有遺植
英雄臨事究瑣屑終服竒才屈强敵想見躬耕自灌畦
當時有意誰能測
　　　豆苗　　　　　　　　　　(宋/)方　岳
江南之筍天下竒春風匆匆吹上籬秦郵之薑肥勝肉
逺莫致之長負腹先生一鉢同僧居别有方法供齋蔬
山房掃地布豆粒不須勤荷煙中鋤手分瀑泉灑作雨
覆以老瓦如穹廬平明發視玉髯磔一夜怒長堪冰苴
自親火候瀹魚眼帶生芼入晴雲盌碧絲髙壓涎滑蓴
脆響平欺辛螫蔊晚菘早韭各一時非時不到詩人脾
何如此雋咄嗟辦庾郎處貧未為慣
　　五言律
　　　芹　　　　　　　　　　　(宋/)朱　子
晚食寧論肉知君薄世榮瓊田何日種玉本一時生白
鶴今休誤青泥舊得名收單還炙背北闕儻闗情
　　　畦樂園　　　　　　　　　(明/)劉永之
郭南抱甕者久與世情疎砌長龍須草林開燕尾渠轆
轤花下轉萵苣雨中鉏蔗熟能相寄酬君薤葉書
　　五言絶句
　　　菘　　　　　　　　　　　(宋/)劉子翬
周郎愛晚菘對客䝉稱賞今晨喜薦新小嚼冰霜響
　　七言絶句
　　　謝楊履道送銀茄　　　　　(宋/)黄庭堅
藜藿盤中生精神珍蔬長蔕色勝銀朝來鹽醯飽滋味
已覺瓜瓠漫輪囷
　　　其二
君家水茄白銀色殊勝壩裏紫彭亨蜀人生疏不下筯
吾與北人俱眼明
　　　其三
白金作顆非種成中有萬粟嚼輕冰戎州夏畦少蔬供
　感君來飯在家僧
　　　　其四
　畦丁収盡垂露實葉底猶藏十二三待得銀包已成穀
　更當乞種過江南
　　　　題秋茄圖　　　　　　　　(元/)錢　選
　憶昔毗山愛寫生瓜茄任我筆縱横自憐老去翻成拙
　學圃今猶學不成
　　　　翠巗流壑　　　　　　　　(元/)黄公望
　石磴連雲暮靄霏翠微深杳玉泉飛谿廻寂靜塵蹤少
　惟許山人共採薇
　　　　題菘菜圖　　　　　　　　(元/)陳　髙
　栗里園荒舊日歸手栽菘菜雨根肥只今客裏看圖畫
　惆悵紅塵滿目飛
　
　
御定佩文齋詠物詩選巻二百六十
　欽定四庫全書
御定佩文齋詠物詩選卷二百六十一
　　瓜類
　　　五言古
　　　　寄姚司馬　　　　　　　　(唐/)張　說
　共君春種瓜本期清夏暑瓜成人已去失望將誰語裛
　露摘香園感味懷心許偶逢西風便因之寄鄂渚
　　　　種瓜　　　　　　　　　　(唐/)韋應物
　率性方鹵莽理生尤自疎今年學種瓜園圃多荒蕪衆
　草同雨露新苗獨翳如直以春窘迫過時不得鋤田家
　笑枉費日夕轉空虚信非吾儕事且讀古人書
　　　五言律
　　　　瓜　　　　　　　　　　　(唐/)李　嶠
　欲識東陵味青門五色瓜龍蹄逺珠履女臂動金花六
　子方呈瑞三仙實可嘉終朝奉絺綌謁帝佇非賖
　　　　南山下與老圃期種瓜　　　(唐/)孟浩然
樵牧南山近林廬北郭賖先人畱素業老圃作鄰家不
種千株橘惟資五色瓜邵平能就我開徑剪蓬麻
　　　薛氏瓜廬　　　　　　　　(宋/)趙師秀
不作封侯念悠然逺世紛惟應種瓜事猶被讀書分野
水多於地春山半是雲吾生嫌已老學圃未如君
　　　題薛景石瓜廬　　　　　　(宋/)徐　照
何地有瓜廬平湖四畝餘自鋤畦上草不放手中書人
逺來求字童閒去釣魚山民山上住却羡水邊居
　　　題薛景石瓜廬　　　　　　(宋/)徐　璣
近舍新為圃澆鋤及晚凉因看瓜蔓吐識得道心長隔
沼嘉蔬潔侵畦異草香小舟應買在門外是漁郎
　　七言律
　　　食西瓜　　　　　　　　　(元/)方　夔
恨無纎手削駝峰醉嚼寒瓜一百筩縷縷花衫粘唾碧
痕痕丹血掐膚紅香浮笑語牙生水凉入衣襟骨有風
從此安心師老圃青門何處問窮通
　　　横山下種瓜作　　　　　　(明/)王　寵
山田犖确苦多沙學種東陵五色瓜激澗即看穿石竹
挿籬偏自愛藤花囊中未得餐霞法谿上時畱泛海槎
長日輟耕無一事只須牛角挂南華
　　五言絶句
　　　柳枝　　　　　　　　　　(唐/)李商隱
嘉瓜引蔓長碧玉冰寒漿東陵雖五色不忍值牙香
　　七言絶句
　　　致中惠瓜成二絶　　　　　(宋/)劉子翬
故人夙有瓜畦約走送筠籃百里間翠甒瓊罌纔一握
極知風味勝黄斑
　　　其二
柘漿澑澑香浮玉蘇水沈沈色弄金那似甘瓜能破暑
一盤霜露沍清襟
　　　夏日田園雜興　　　　　　(宋/)范成大
晝出耘田夜績麻邨莊兒女各當家兒童未解供耕織
　也傍桑隂學種瓜
　　　　西域嘗新瓜　　　　　　　(元/)耶律楚材
　西征軍旅未還家六月攻城汗滴沙自愧不才還有幸
　午風凉處剖新瓜
　　　　灤京雜詠　　　　　　　　(元/)楊允孚
　雖然玉宇桂無花秋比江南分外嘉絃管畫樓人散去
　舍郎攜妓勸嘗瓜
　　　　剖瓜仕女圖　　　　　　　(元/)倪　瓚
　月彎削破翠團團六月人間風露寒誰覓東陵故侯去
　但知華屋薦金盤
　　　　題畫瓜　　　　　　　　　(明/)聶大年
　翠實離離引蔓秋西風凉露滿林丘東門尚有閒田地
　千載何人説故侯
　
　
御定佩文齋詠物詩選巻二百六十一
　欽定四庫全書
御定佩文齋詠物詩選卷二百六十二
　　豆花類
　　　五言律
　　　　架邊　　　　　　　　　　(明/)謝　榛
　閒庭秋一色滿架豆花垂薄俗存吾計衰年習土宜煙
　中晚雀定露下候蟲知何限幽人意臨風獨立時
　　　五言絶句
　　　　晚凉　　　　　　　　　　(明/)僧宗泐
　晚凉池上亭坐來心似水雨過竹林青風吹豆花紫
　　　七言絶句
　　　　江南　　　　　　　　　　(唐/)陸龜䝉
　邨邊紫豆花垂次岸上紅梨葉戰初莫怪煙中重回首
　酒家青紵一行書
　　　　憶汪遯齋　　　　　　　　(元/)戴　良
　四明羈客近如何别去今纔一月過記得小齋多野思
豆花隂裏唱離歌
　　　偶睡　　　　　　　　　　(明/)髙　啟
竹間門掩似僧居白豆花開片雨餘一榻茶煙成偶睡
覺來猶把讀殘書
　　　新秋示盛伯宣　　　　　　(明/)鐂　泰
暑退新凉透碧紗砧聲不斷是誰家酒醒小立殘陽裏
閒數籬邊紫豆花
　　　為僧朗碧天題扇寄人　　　(明/)史　鑑
玉箎峰下雨來時索我閒吟寄逺詩蕉葉滿庭松子落
竹林啼鳥豆花垂
　　　憶王屋山人　　　　　　　(明/)孫一元
幾時不見鹿皮翁回首碧雲天自東記得去秋新月夜
豆花棚下說年豐
　　　訪葛徵君　　　　　　　　(明/)謝　榛
西城閒訪葛洪家籬落秋餘白豆花髙枕自知無俗夢
數椽茅屋在煙霞
　　　　種豆　　　　　　　　　　(明/)王穉登
　庭下秋風草欲平年饑種豆綠隂成白花青蔓髙於屋
　夜夜寒蟲金石聲
　　　　酒次與吳文學　　　　　　(明/)居　節
　對酒無言興盡還豆花棚下有青山明朝欲釣鱸魚去
　君若來時恐未閒
　　　　秋日過子問郊居　　　　　(明/)王伯稠
　映竹緣谿三兩家隂隂樹影日將斜翩翩黄蝶穿疎蓼
　唧唧秋蟲語豆花
　　　　凉生豆花　　　　　　　　　王伯稠
　豆花初放晚凉凄碧葉隂中絡緯啼貪與鄰翁棚底話
　不知新月照清谿
　
　
　
御定佩文齋詠物詩選巻二百六十二
　欽定四庫全書
御定佩文齋詠物詩選巻二百六十三
　　蓴菜類
　　　長短句
　　　　題彦臯蒓軒　　　　　　　(明/)陳　璧
　芙蓉花冷煙作雨鯉魚風生紫蒓渚軒前秋容浩誰主
　江人倚楫煙中語纎莖采香光漉漉冰絲齊穿水晶綠
　蓴有羮菰有米綵衣奉壽阿母喜平生宦情一杯水
　　　七言絶句
　　　　答朝士　　　　　　　　　(唐/)賀知章
　鈒鏤銀盤盛蛤蜊鏡湖蓴菜亂如絲鄉曲近來佳此味
　遮渠不道是吳兒
　　　　西湖采蓴曲　　　　　　　(明/)沈明臣
　西湖蓴菜勝東吳三月春波綠滿湖新様越羅裁窄袖
　著來人說是羅敷
　　　　蓴菜　　　　　　　　　　(明/)陸樹聲
　陸瑁湖邊水漫流洛陽城外問漁舟鱸魚正美蓴絲熟
　不到秋風已倦游
　　　　蓴菜　　　　　　　　　　(明/)徐　桂
　波心未吐心如結水葉初齊葉尚含脂自凝膚柔繞指
　轉教風味憶江南
　　　　其二
　鮫紵紛紛散作絲龍涎宛宛滑流匙詩人采茆元從水
　莫誤嘉蔬嗔露葵
　
　
　
　
　
　
　
御定佩文齋詠物詩選巻二百六十三
　欽定四庫全書
御定佩文齋詠物詩選卷二百六十四
　　菌類(附石耳/)
　　　七言古(附長短句/)
　　　　答永新宗令寄石耳　　　　(宋/)黄庭堅
　饑欲食首山薇渴欲飲穎川水嘉禾令尹清如冰寄我
　南山石上耳筠籠動浮煙雨姿瀹湯磨沙光陸離竹萌
　粉餌相發揮芥薑作辛和味宜公庭退食飽下筯杞菊
　避席遺萍韲鴈門天花不復憶况乃桑鵞與楮雞小人
　藜羮亦易足嘉蔬遣餉荷眷私吾聞石耳之生常在蒼
　崖之絶壁苔衣石腴風日炙捫蘿挽葛采萬仞側足委
　骨豺狼宅佩刀買犢劒買牛作民父母今得職閔仲叔
　不以口腹累安邑我其敢用鮭菜煩嘉禾願公不復甘
　此鼎免使射利登嵯峨
　　　　蕈子　　　　　　　　　　(宋/)楊萬里
　空山一雨山澑急漂流桂子松花汁土膏鬆煖都滲入
蒸出蕈花團戢戢戴穿落葉忽起立撥開落葉百數十
蠟面黄紫光欲濕酥莖嬌脆手輕拾色如鵞掌味如蜜
滑如蓴絲無㸃澀傘不如笠釘勝笠香畱齒牙麝莫及
菘羔楮雞避席揖餐玉茹芝當却粒作羮不可疏一日
作腊仍堪貯盈笈
　　五言律
　　　沙菌　　　　　　　　　　(元/)許有壬
牛羊膏潤足物産借英華帳脚駢遮地(此物生車帳卓/歇之地夏秋則)
(環繞其/跡而出)釘頭怒戴沙齋廚供玉食毳索出氊車莫作垂
涎想家園有昔邪
　　七言律
　　　與參寥師行園中得黄耳蕈　(宋/)蘇　軾
遣化何時取衆香法筵齋鉢久凄凉寒蔬病甲誰能採
落葉空畦半已荒老楮忽生黄耳蕈故人兼致白芽薑
蕭然放筯東南去又入春山筍蕨鄉
　　五言絶句
　　　　白蕈　　　　　　　　　　(宋/)朱　子
　聞説閬風苑瓊田産玉芝不收雲表露烹瀹詎相宜
　　　七言絶句
　　　　上蕭家峽　　　　　　　　(宋/)黄庭堅
　玉笥峰前幾百家山明松雪水明沙趂虛人集春蔬好
　桑菌竹萌煙蕨芽
　　　　後灤水秋風詞　　　　　　(元/)柳　貫
　山郵納客供次舍土屋迎寒催墐藏砂頭麻姑一寸厚
　雨過牛童提滿筐
　
　
　
　
　
　
御定佩文齋詠物詩選卷二百六十四
　欽定四庫全書
御定佩文齋詠物詩選卷二百六十五
　　瓠類
　　　五言古
　　　　田家屋上壺　　　　　　　(宋/)梅堯臣
　修蔓屋頭綴大壺簷外埀霜乾葉猶苦風斷根未移收
　挂煙突近開充酒具遲賤生無所用㑹有千金時
　　　五言律
　　　　種瓠　　　　　　　　　　(元/)范　梈
　豈是階庭物支離亦自竒已殊凡草蔓綴得好花枝帶
　雨寧無實凌霄必有為啾啾羣鳥雀從汝踏多時
　　　　秋後瓠果成一實輪囷可愛余嘉其晚成而不
　　　　　羣答賦云　　　　　　　　范　梈
　嘉瓠吾所愛孤髙更可人不虛種植意終繫發生神有
　葉誠藏用無容豈識真明年應見汝衆子亦輪囷
　　　　家園種壺作　　　　　　　(明/)朱曰藩
　春柳半含荑春鳩屋上啼弱苗何日引長柄得誰攜瓠
　落非無用鴟夷愛滑稽揮鉏不覺倦新月在樓西
　　　七言律
　　　　手植瓠材　　　　　　　　(金/)劉從益
　為愛葫蘆手自栽弱條柔蔓漸縈廻素花飄後初成實
　碧䕃濃時可數枚試問老禪藤綴處何如游子杖挑來
　早知瓠落非無用豈合江湖養不才
　　　五言絶句
　　　　瓠　　　　　　　　　　　(宋/)劉子翬
　溉釜熟輪囷香清味仍美一綫解瓊瑶中有佳人齒
　
　
　
　
　
御定佩文齋詠物詩選巻二百六十五
　欽定四庫全書
御定佩文齋詠物詩選巻二百六十六
　　韭薤類(附蔥/)
　　　五言律
　　　　秋日阮隱居致薤三十束　　(唐/)杜　甫
　隱者柴門内畦蔬繞舍秋盈筐承露薤不待致書求束
　比青芻色圓齊玉箸頭衰年闗鬲冷味煖併無憂
　　　　田家　　　　　　　　　　(宋/)梅堯臣
　髙樹䕃柴扉青苔㸃落暉荷鋤山月上尋徑野煙微老
　叟扶童望羸牛帶犢歸燈前飯何有白薤露中肥
　　　　韭花　　　　　　　　　　(元/)許有壬
　西風吹野韭花發滿沙陀氣校葷蔬媚功於肉食多濃
　香跨薑桂餘味及瓜茄我欲收其實歸山種澗阿
　　　七言律
　　　　題華季充剪韭軒　　　　　(明/)周　翼
　吳下有田宜種韭髙風莫笑庾郎貧翬飛畫棟青林表
　玉洗行盤綠水濵夜雨剪來茸自長春風吹起碧初勻
　客來一筯分清供不與區區肉食人
　　　五言絶句
　　　　韭　　　　　　　　　　　(宋/)劉子翬
　肉食終三韭終憐氣味清一畦春雨足翠髮剪還生
　　　　韭　　　　　　　　　　　(明/)髙　啟
　芽抽冒餘濕掩冉煙中縷幾夜故人來尋畦剪春雨
　　　七言絶句
　　　　蔥　　　　　　　　　　　(宋/)陸　游
　瓦盆麥飯伴鄰翁黄菌青蔬放筯空一事尚非貧賤分
　芼薑僭用大官蔥
　
　
　
　
御定佩文齋詠物詩選巻二百六十六
　欽定四庫全書
御定佩文齋詠物詩選巻二百六十七
　　山藥類
　　　七言古(附長短句/)
　　　　子平寄惠希夷陳先生服福唐山藥方因戲作
　　　　　雜言謝之　　　　　　　(宋/)文　同
　蜀江之東山色盡如赭有道人云此是丹砂伏其下煙
　雲光潤若洗濯澗谷玲瓏如刻畫我聞神仙草藥不在
　凡土生是中當有靈苗異卉之根莖果然人言所出山
　芋為第一西南諸郡有者皆虚名就中福唐衆稱賞肥
　碩甘香天所養有時巗頭倒垂三尺壯士臂忽然洞口
　直舉一合仙人掌土人入冬農事閒千篝萬鍤來此山
　可憐所鬻不甚貴著價即售曾不慳往年子瞻為余說
　言君所部之内此物尤竒絶後復寄書勸我當餌之滿
　紙親提華岳先生訣余因購之不惜錢依方服餌將二
　年其功神聖久乃覺牙牢體溢支節堅自問丹霄幾時
上早生兩翅教髙颺塵世如帑不可居待看鴻濛對雲
將
　　　掘山藥歌　　　　　　　　(元/)龔　璛
綠薜紫藤緗色子種玉綿延春透髓晴虹歳晚寒不起
託命長鑱山谷裏小隱牆東塹藥闌斸土政得方槃槃
服食相傳養生訣茂陵劉郎和露啜
　　五言律
　　　象之以山藥見贈　　　　　(宋/)韓　維
龍山有遊客贈藥滿筠籠葉漬沙泉碧苗分石竇紅斸
應侵曉露來喜及春風却笑丹砂逺辛勤勾漏翁
　　　嘗山藥　　　　　　　　　(明/)鐂　崧
誰種山中玉修圓故自勻野人尋得慣帶雨斸來新味
益丹田煖香凝石髓春商芝亦何事空負白頭人
　　七言律
　　　次韻奉和蔡樞密南京種山藥法
　　　　　　　　　　　　　　　(宋/)王安石
　區種抛來六七年春風條蔓想宛延難追老圃莓苔徑
　空對珍盤玳瑁筵嘉種忽傳河右壤靈苗更長闕西偏
　故畦穿斸知何日南望鍾山一慨然
　　　　和七兄山蕷湯　　　　　　(宋/)黄庭堅
　厨人清曉獻瓊糜正是相如酒渴時能解饑寒勝湯餅
　略無風味笑蹲鴟打窗急雨知然鼎亂眼晴雲看上匙
　已覺塵生雙併椀濁醪從此不須持
　　　　山藥　　　　　　　　　　(宋/)朱　子
　怪來朽壤耀瓊英小斸頃筐可代耕豢豹于人儘無分
　蹲鴟從此不須生雪鑱但使身長健石鼎何妨手自烹
　欲賦玉延無好語羞論蜂蜜與羊羮
　
　
　
　
御定佩文齋詠物詩選巻二百六十七
　欽定四庫全書
御定佩文齋詠物詩選巻二百六十八
　　芋類
　　　七言律
　　　　謝姜寛送芋子　　　　　　(明/)費　宏
　芋魁相送滿筠籠應念冰盤苜蓿空此日蹲鴟真損惠
　當年黄獨漫哀窮蒸時不厭葫蘆爛煨處還思榾柮紅
　自是菜根滋味好萬錢誰復羡王公
　　　五言絶句
　　　　芋魁　　　　　　　　　　(宋/)朱　子
　沃野無凶年正得蹲鴟力區種黄葉青深煨奉朝食
　　　　西園　　　　　　　　　　(明/)邊　貢
　庭際何所有有萱復有芋自聞秋雨聲不種芭蕉樹
　　　七言絶句
　　　　冬日田園雜興　　　　　　(宋/)范成大
　榾柮無煙雪夜長地爐煨酒煖如湯莫嗔老婦無盤飣
　笑指灰中芋栗香
　　　　漫成　　　　　　　　　　(元/)馬　臻
　飽霜紫芋細凝酥旋撥寒灰出地爐慚愧鄰家新酒熟
　客來沽得滿葫蘆
　
　
　
　
　
　
　
　
　
　
　
御定佩文齋詠物詩選巻二百六十八
　欽定四庫全書
御定佩文齋詠物詩選巻二百六十九
　　蔊菜類
　　　長短句
　　　　羅仲憲送蔊菜謝以長句　　(宋/)楊萬里
　學琴自有譜相鶴自有經蔬經我繙盡不見蔊菜名金
　華詩裏初相識玉友尊前每相憶坐令芥孫薑子芽一
　見風流俱避席取士取名多失真向來許靖亦誤人君
　不見鄭花不得半山句却叅魯直稱門生
　　　五言律
　　　　蔊　　　　　　　　　　　(宋/)朱　子
　靈草生何許風泉古澗旁褰裳勤采擷投筯嚏芳香冷
　入𤣥根閟春歸翠穎長遥知拈起處全體露真常
　
　
御定佩文齋詠物詩選巻二百六十九
　欽定四庫全書
御定佩文齋詠物詩選巻二百七十
　　蘆菔類
　　　五言古
　　　　徐夢弼以詩求蘆菔輙次來韻
　　　　　　　　　　　　　　　　(金/)劉　迎
　神農嘗草木濟世以仁愛根源列郡出品目成書載中
　云萊菔根試驗頗為大昌谷嘔時須文園渴嘗待食異
　地黄并效與蕪菁逮豈惟齒衆藥政自冠諸菜五州風
　土宜罫布畦壠對墾鉏盡衆力封培窮百態翠角春雨
　中黄花晚煙外日送盤箸資歳給缾罌頼片玉出頭顱
　層冰起膚背脆美掩蓴葵甘辛敵薑芥物生貴有用對
　此一何快儲貯得沈涵棄遺免狼狽但足齊人餐何慚
　楚臣佩
　　　五言律
　　　　蘆菔　　　　　　　　　　(元/)許有壬
　性質宜沙地栽培屬夏畦熟登甘似芋生薦脆如梨老
　病消凝滯竒功直品題故園長尺許青葉更堪韲
　　　五言絶句
　　　　蘿菔　　　　　　　　　　(宋/)劉子翬
　密壤穿根蔕風霜亦飽經如何純白質近蔕却微青
　　　　蘿蔔
　紛敷剪翠叢津潤擢玉本寂寞病文園吟餘得深齦
　
　
　
　
　
　
　
　
御定佩文齋詠物詩選巻二百七十
　欽定四庫全書
御定佩文齋詠物詩選巻二百七十一
　　蕨類
　　　七言律
　　　　初食筍蕨　　　　　　　　(宋/)楊萬里
　炰鳳烹龍世浪傳猩脣熊掌我無緣只逢筍蕨杯盤日
　便是山林富貴天稚子玉膚新脱錦小兒紫臂未開拳
　只嫌嶺外無珍饌一味春蔬不直錢
　　　七言絶句
　　　　答客　　　　　　　　　　(元/)楊　奐
　仕晚自知為學拙家貧人道治生疎滿山薇蕨春風老
　昨夜鄰翁有報書
　
　
　
御定佩文齋詠物詩選巻二百七十一
　欽定四庫全書
御定佩文齋詠物詩選巻二百七十二
　　椒薑類
　　　四言古
　　　　椒華頌　　　　　　　　　(晉/)成公綏
　嘉哉芳椒載繁其實厥味惟貞蠲除百疾肇惟歳始月
　正元日永介眉壽以祈初吉
　　　　椒贊　　　　　　　　　　(晉/)郭　璞
　椒之灌植實繁有榛薫林烈薄馞其芬辛服之不已洞
　見通神
　　　　元日椒花頌　　　　　　　(晉/)劉臻妻
　璇穹周廻三朔肇建青陽散輝澄景載渙美哉靈花爰
　采爰獻聖容暎之永壽于萬
　　　五言律
　　　　地椒　　　　　　　　　　(元/)許有壬
　凍雨催花紫輕風散野香刺沙尖葉細敷地亂條長楚
客收成裹奚童擷滿筐行廚供草具調鼎爾非良
　　七言律
　　　花椒　　　　　　　　　　(明/)僧宗林
欣欣笑口向西風噴出𤣥珠顆顆同采處倒含秋露白
曬時嬌映夕陽紅調漿美著􁁉經上塗壁香凝漢殿中
鼎餗也應如此味莫教薑桂獨成功
　　五言絶句
　　　椒園　　　　　　　　　　(唐/)裴　廸
丹刺罥人衣芳香畱過客幸堪調鼎用願君垂采摘
　　　江行　　　　　　　　　　(唐/)錢　起
映竹疑邨好穿蘆覺渚幽漸安無曠土薑芋當農收
　　　薑　　　　　　　　　　　(宋/)劉子翬
新芽肌理膩映日淨如空恰似勻粧指柔尖帶淺紅
　　七言絶句
　　　寄懷歸州馬判官　　　　　(唐/)僧齊已
三年為倅興何長髙卧應多事少忙又見秋風霜裛樹
　滿山椒熟水雲香
　
　
　
　
　
　
　
　
　
　
　
　
　
　
御定佩文齋詠物詩選巻二百七十二
　欽定四庫全書
御定佩文齋詠物詩選巻二百七十三
　　薺類
　　　五言古
　　　　薺菜　　　　　　　　　　(宋/)陸　游
　舍東種早韭生計如庾郎舍西種小果戲學蠶叢鄉惟
　薺天所賜青青被陵岡珍美屏鹽酪耿介凌雪霜采擷
　無闕日烹飪有秘方候火地爐煖加糝砂鉢香尚嫌雜
　筍蕨而况汙膏粱炊稈及鬻䴵得此生輝光吾饞實易
　足捫腹喜欲狂一掃萬錢食終老稽山旁
　　　七言絶句
　　　　晚春初夏絶句　　　　　　(宋/)張　耒
　睡足髙簷春日斜碾聲初破小龍茶樓邊綠樹飛紅盡
　春色牆隂老薺花
　
御定佩文齋詠物詩選巻二百七十三
　欽定四庫全書
御定佩文齋詠物詩選巻二百七十四
　　菱芡類
　　　五言古
　　　　採菱曲　　　　　　　　　(梁/)簡文帝
　菱花落復含桑女罷新蠶桂棹浮星艇徘徊蓮葉南
　　　　採菱曲　　　　　　　　　(梁/)陸　罩
　參差雜荇枝田田競荷宻轉葉任香風舒花影流日戲
　鳥波中蕩游魚菱下出不與文王嗜羞持比萍實
　　　　採菱詞　　　　　　　　　(唐/)儲光羲
　濁水菱葉肥清水菱葉鮮義不遊濁水志士多苦言潮
　没具區藪潦深雲夢田朝隨北風去暮逐南風旋浦口
　多漁家相與邀我船飯稻以終日羹蓴將永年方冬水
　物窮又欲休山樊盡室相隨從所貴無憂患
　　　七言古
　　　　采菱行　　　　　　　　　(唐/)劉禹錫
白馬湖平秋日光紫鱗如錦綵鴛翔蕩舟游女滿中央
采菱不顧馬上郎爭多逐勝紛相向時轉蘭橈破輕浪
長鬟弱袂披參差釵影釧文浮蕩漾笑語哇咬顧晚暉
蓼花緣岸扣舷歸歸來共到市橋歩野蔓繫船萍滿衣
家家竹樓臨廣陌下有連檣多估客攜觴薦芰夜經過
醉踏大隄相應歌屈平祠下沅湘水月照寒波白煙起
一曲南音此地聞長安北望三千里
　　　食雞頭　　　　　　　　　(宋/)歐陽修
六月京師暑雨多夜夜南風吹芡觜凝祥池鎖㑹靈園
僕射荒陂安可擬爭先園客采新苞剖蚌得珠從海底
都城百物貴鮮新厥價難酬與珠比金盤磊落何所薦
滑臺潑醅如玉醴自慚竊食萬錢廚滿口飄浮嗟病齒
却思年少在江湖野艇髙歌菱荇裏香新味美手自摘
玉潔沙磨軟還美一瓢固不羡五鼎萬事適情為可喜
何時遂買潁東田歸去結茅臨綠水
　　　食雞頭　　　　　　　　　(宋/)蘇　轍
芡葉初生皺如縠南風吹開輪脫輻紫苞青刺攢蝟毛
水面放花波底熟森然出手初莫近誰料明珠藏滿腹
剖開膏液尚糢糊大盎磨聲風雨速清泉活火曽未久
滿堂坐客分升掬紛然咀嚼惟恐後勢若羣雛方脱粟
東都毎憶㑹靈沼南國陂塘種尤足東遊塵土未應嫌
此物秋來日常食
　　　采芡　　　　　　　　　　(宋/)文　同
芡盤團團開碧輪城東壕中如疊鱗漢南父老舊不識
日日岸上多少人駢頭鬅鬆露秋熟綠刺紅針割寒玉
提籠當筵破紫苞老蚌一開珠一掬吹臺北下凝祥池
圃田東邊僕射陂如今兩處盡湮沒異日此地名應馳
物貴新成味尤美可惜飄零還入水料得明年轉更多
一匝清波流珠子
　　　採菱圖　　　　　　　　　(明/)杜　瓊
苕谿秋髙水初落菱花已老菱生角紅裠綠髻誰家人
小艇如梭不停泊三三兩兩共采菱纎纎十指寒如冰
不怕指寒并刺損只恐歸家無斗升湖州人家風俗美
男解耕田女絲枲採菱即是採桑人又與家中助生理
落日青山斂暮煙湖波十里鏡中天清歌一曲循歸路
不似耶谿唱採蓮
　　五言律
　　　菱　　　　　　　　　　　　(唐/)李　嶠
鉅野韶光暮東平春澑通影揺江浦月香引棹歌風日
色翻池上潭花發鏡中五湖多賞樂千里望難窮
　　七言律
　　　食雞頭子　　　　　　　　(宋/)楊萬里
江妃有訣煮真珠菰飯牛酥軟不如手擘雞頭金五色
盤傾驪頷琲千餘夜光明月供朝嚼水府靈宮恐夕虚
好取藍田餐玉法編歸辟穀赤松書
　　　食雞頭子　　　　　　　　　楊萬里
三危瑞露凍成珠九轉丹砂鍊久如鼻觀温芳炊桂歇
齒根熟軟剝胎餘半甌鷹爪中秋近一炷龍涎丈室虚
却憶吾廬野塘味滿山柿葉正堪書
　　五言絶句
　　　江行　　　　　　　　　　(唐/)錢　起
細竹漁家路斜陽看結罾喜來邀客坐分與折腰菱
　　　菱　　　　　　　　　　　(宋/)梅堯臣
紫角菱實肥青銅菱葉老孤根未能定不及寒塘草
　　　采菱舟　　　　　　　　　(宋/)朱　子
湖平秋水碧桂棹木蘭舟一曲菱歌晚驚飛欲下鷗
　　　過髙郵射陽湖雜詠　　　　(元/)薩都拉
霜落大湖淺漁家懸破罾此時生計别小艇賣秋菱
　　　題谿樓　　　　　　　　　(元/)余　闕
谿水綠悠悠髙樓在谿上日暮望江南舟中採菱唱
　　六言絶句
　　　望亭飯僧作　　　　　　　(明/)僧洪恩
隔岸長松疎柳雙谿一片湖光夜聽漁舟共語風吹菱
芡時香
　　七言絶句
　　　看采菱　　　　　　　　　(唐/)白居易
菱池如鏡淨無波白㸃花稀青角多時唱一聲新水調
謾人道是采菱歌
　　　菱荇沼　　　　　　　　　(唐/)薛　濤
水荇斜牽綠藻浮柳絲和葉卧清流何時得向谿頭賞
旋摘菱花旋泛舟
　　　菱渚　　　　　　　　　　(宋/)林　逋
含機綠錦翻新葉滿箧青銅瑩古花最愛晚來鷗與鷺
宿煙翹雨便為家
　　　秋思　　　　　　　　　　(宋/)陸　游
老子齋居罷擊鮮木盤竹筯每隨緣鄰僧不用分香鉢
蓮芡猶堪過半年
　　　菱沼　　　　　　　　　　(宋/)楊萬里
柄似蟾蜍股様肥葉如蝴蝶翼相差蟾蜍翹立蝶飛起
便是菱花著子時
　
　
　
　
　
　
　
　
　
　
　
　
　
　
　
御定佩文齋詠物詩選巻二百七十四
　欽定四庫全書
御定佩文齋詠物詩選巻二百七十五
　　總樹類
　　　五言古
　　　　古詩　　　　　　　　　　(漢/)闕　名
　庭中有竒樹緑葉發華滋攀條折其英將以遺所思馨
　香盈懐袖路逺莫致之此物何足貴但感别經時
　　　　雜詩　　　　　　　　　　(晉/)張　翰
　東鄰有一樹三紀裁可拱無花復無實亭亭雲中竦隟
　禽不為巢短翮莫肯任忽有一飛鳥五色雜英華一鳴
　衆鳥至再鳴衆鳥羅長鳴揺羽翼百鳥互相和
　　　　讀山海經　　　　　　　　(晉/)陶　濳
　丹木生何許廼在峚山陽黄花復朱實食之夀命長白
　玉凝素液瑾瑜發竒光豈伊君子寶見重我軒皇
　　　　其二
　逍遥蕪臯上杳然望扶木洪柯百萬尋森㪚覆暘谷靈
人侍丹池朝朝為日浴神景一登天何幽不見燭
　　　其三
粲粲三珠樹寄生赤水隂亭亭凌風桂八榦共成林靈
鳯撫雲舞神鸞調玉音雖非世上寶爰得王母心
　　　芳樹　　　　　　　　　　(梁/)元　帝
芬芳君子樹交柯御宿園桂影含秋月桃花染春源落
英逐風聚輕香帶蘂翻叢枝臨北閤灌木隱南軒交讓
良宜重成蹊何用言
　　　芳樹　　　　　　　　　　(梁/)丘　遲
芳葉已漠漠嘉實復離離發景傍雲屋凝暉覆華池輕
蜂掇浮穎弱鳥隱深枝一朝容色茂千春長不移
　　　芳樹　　　　　　　　　　(陳/)張正見
竒樹舒春苑流芳入綺錢合歡分四照同心影萬年香
浮佳氣裏葉映彩雲前欲識揚雄賦金玉滿甘泉
　　　芳樹　　　　　　　　　　(陳/)顧野王
上林通建章雜樹遍林芳日影桃蹊色風吹梅徑香幽
山桂葉落馳道栁條長折榮疑路逺用表莫相忘
　　　賦得芳樹　　　　　　　　(陳/)李　爽
芳樹千株發揺蕩三陽時氣軟來風易枝繁度鳥遲春
至花如錦夏近葉成帷欲寄邊城客路逺詎能持
　　　詠樹　　　　　　　　　(北周/)庾　信
交柯乍百頃擢本或千尋楓子畱為式桐孫待作琴殘
核移桃種空花植棗林幽居對䝉宻蹊徑轉深沈
　　　移樹　　　　　　　　　　　庾　信
酒泉移赤柰河陽徙石橊雖言有千樹何處似封侯
　　　送劉㪚員同賦得陳思王詩山樹鬱蒼蒼
　　　　　　　　　　　　　　　(唐/)許敬宗
喬木託危岫積翠繞連岡葉踈猶漏影花少未流芳風
來聞肅肅霧罷見蒼蒼此中餞行邁不異上河梁
　　　望宅中樹有所思　　　　　(唐/)盧照鄰
我家有庭樹秋葉正離離上舞雙棲鳥中秀合歡枝勞
思復勞望相見不相知何當共攀折歌笑此堂垂
　　　翫新庭樹因詠所懐　　　　(唐/)白居易
靄靄四月初新樹葉成隂動揺風景麗蓋覆庭院深下
有無事人竟日此幽尋豈惟翫時物亦可開煩襟時與
道人語或聽詩客吟度春足芳色入夜多鳴禽偶得幽
閒境遂忘塵俗心始知真隱者不必在山林
　　　截樹　　　　　　　　　　　白居易
種樹當前軒樹髙柯葉繁惜哉逺山色隱此蒙蘢間一
朝持斧斤手自截其端萬葉落頭上千峯來靣前忽似
決雲霧豁達覩青天又如所念人久别一欵顔始有清
風至稍見飛鳥還開懐東南望目逺心遼然人各有偏
好物莫能兩全豈不愛柔條不如見青山
　　　新晴後谿樹隂灑然覽景成韻
　　　　　　　　　　　　　　　(宋/)文　同
雨後谿水急晴光鬱如浮髙林放繁隂黯黯幢葢稠麥
熟桑椹好撩亂黄栗畱吚吚動新蜩局局啼乳鳩晚䇿
貪静境緩帶成獨逰照影俯回淵濯足臨漫流願言懐
世慮逐此瀟灑休定知今夕夢不作塵土憂
　　　京城閒居雜言　　　　　　(元/)揭傒斯
朔土髙且厚民生勁而彊榆栁雖弱質生植益繁昌桃
李大於拳棗栗充餱糧誰謂苦寒地百物莫得傷青青
雲夢竹宿昔傲雪霜移植於此庭不如芥與楊竹性豈
有改由來非本鄉
　　　題拙作小圖　　　　　　　(元/)朱徳潤
碧山髙隂岑老樹立突兀嵐光凝曉候隱見蒼林宻空
谷有佳人胡寧欲行役
　　　其二
招提抱層巖闌楯出虚迥㣲㣲宿靄收轉見蒼林静客
子更何之扶笻躡雲磴
　　　題黄彦成雲林小隱　　　　(明/)練子寧
有客素肥遯幽居愛林廬結屋依陋巷種樹繞城隅浮
雲南山來清隂覆其閭老栁帶寒色芳蘭露春腴窗深
不知曉樹宻室自虚甘貧意自適守道樂有餘娱賔非
㫖酒飽食但園蔬流水赴大壑翔禽戀髙株物性各有
遂誰能常晏如
　　　題葉熈時空樹軒　　　　　(明/)僧智舷
嘗聞松化石未聞樹化竹君家草堂樹何乃虚其腹懷
抱日益空枝葉不放緑其中有容焉外潤若不足僧還
可入定旅寓何必屋居士空諸有不獨此老木
　　七言古
　　　賦得庭中有竒樹　　　　　(陳/)賀　循
三春莭物始芳菲逰絲細草動春暉香風飄舞花間度
好鳥和鳴枝上飛臨池間竹偏增緑依堦暎雪紛如玉
温室庭前竟不言鼓吹樓中能作曲曾聞逺别舊難思
攀折會取贈佳期長條本自堪為帶宻葉由來好作帷
星稀漢轉月輪明徘徊夜鵲屢相驚欲識幽人蘭杜徑
山窗芳桂復叢生
　　　題逺山平林圖　　　　　　(宋/)王　炎
山色㣲茫疑有無木葉半脱殊蕭踈雲根更著數椽屋
此屋當有幽人居墨妙逼真乃如此畢竟非真惟近似
何如屐齒飽經行是處谿山皆畫笥還君圖畫吾且歸
家在江南依翠㣲
　　　西湖酒家壁畫枯木　　　　(元/)宋　无
衡岳喬松道途逺成都古柏山川隔忽驚老樹刺眼來
疑是頹崖壓東壁拗怒風雷龍虎氣盤摺造化乾坤力
隂連滄海一片秋秀奪西湖兩峯色寒雲苒惹霾晝影
凍蘚縁沿借春碧醉翁睥睨欲挂衣禪伯經營思憇錫
烏鳶𠖇下踏枝空猿猱夜過嗔藤仄鐡榦銅柯嗅不香
蒼雪𤣥煙潤將滴便擬攀羅解紏纒何煩平地生荆棘
直湏掃去曲碌姿揮作昂霄數千尺
　　　賦得獨樹邉淮送人之京　　(明/)林　鴻
君不見秦淮水流東到海淮邊獨樹如車蓋九月㣲霜
赤葉乾枯枝颯颯鳴天籟枝上啼鴉㪚曙煙枝頭殘照
咽寒蟬離人畱飲停車騎俠客相逢挂馬鞭南國髙僧
従此去駐錫雨花臺下路一飯淮邉洗鉢時六時宴坐
祇園樹野鶴孤雲任去還禪心不道别離難山中亦有
長松樹待爾青青共嵗寒
　　五言律
　　　送竇校書見餞得雲中辨江樹
　　　　　　　　　　　　　　　(唐/)張九齡
江水天連色無涯浄野氛㣲眀岸傍樹凌亂渚前雲舉
棹形随轉登艫意漸分渺茫従此去空復惜離羣
　　　試古木卧平沙　　　　　　(唐/)王冷然
古木卧平沙摧殘嵗月賒有根横水石無榦拂烟霞春
至苔為葉冬来雪作花不逢星漢使誰辨是靈槎
　　　賦得海邉樹　　　　　　　(唐/)皇甫冉
歴歴縁荒岸𠖇冥入逺天每同沙草發長共水雲聨揺
落潮風早離披海雨偏故傷逰子意多在客舟前
　　　枯樹　　　　　　　　　　(唐/)韓　愈
老樹無枝葉風霜不復侵腹穿人可過皮剥蟻還尋寄
託惟朝菌依投絶暮禽猶堪持改火未肯但空心
　　　古樹　　　　　　　　　　(唐/)張　籍
古樹枝柯少枯來復㡬春露根堪繫馬空腹恐蔵人蠧
莭莓苔老燒痕霹靂新若當江浦上行客祭為神
　　　路傍樹　　　　　　　　　(唐/)馬　戴
古樹何人種清隂減昔時莓苔根半露風雨莭偏危蟲
蠧心将穴蟬催葉向衰樵童不湏剪聊起召公思
　　　禁中庭樹　　　　　　　　(宋/)錢惟演
紫闥分隂地丹條擢秀時髙枝接温樹宻葉覆辛夷夜
影瑶光接晨英玉露滋乗春好封植為賦角弓詩
　　　翠雨亭詩　　　　　　　　(元/)朱德潤
翠樹元無雨空濛暗濕衣林深迷逺嶂風捲雜晴暉嵐
潤侵書几隂凉拂釣磯蒼雲何處宻清曉傍簷飛
　　　倚樹　　　　　　　　　　(明/)王　野
偶爾依芳樹跏趺跡緑苔身忘羣鳥近坐久一花開移
影髙還下看人去復囘攜書空置石翻動任風來
　　五言排律
　　　永樂縣所居一草一木無非自栽今春悉巳芳
　　　　茂因書即事一章　　　　(唐/)李商隱
手種悲陳事心期翫物華栁飛彭澤雪桃㪚武陵霞枳
嫩棲鸞葉桐香待鳯花綬藤縈弱蔓袍草展新芽學植
功雖倍成蹊跡尚賒芳年誰共翫終老卲平𤓰
　　　咸通十四年府試木向榮　　(唐/)鄭　谷
園林青氣動衆木㪚寒聲敗葉墻隂在滋條雪後榮欣
欣春令早藹藹日華輕庾嶺梅先覺隋堤栁暗驚山川
應物候臯壤起農情祇待花開日連棲出谷鶯
　　七言律
　　　紅樹　　　　　　　　　　(唐/)吴　融
一聲南雁已先紅槭槭凄凄葉葉同自是孤根非暖地
莫驚他木耐秋風燒煙㪚去隂全薄眀月臨來影半空
長憶洞庭千萬樹照山横浦夕陽中
　　　書緑帷亭壁　　　　　　　(宋/)文　同
喬木繞舍如緑帷羣山四靣寒參差春禽入秋啼自别
早雲到暮歸常遲庭前好菊勸飲酒案上佳紙邀吟詩
閒居數月興便野渾㤀簿書相䀨時
　　　紅樹　　　　　　　　　　　文　同
萬葉驚風盡捲収獨餘紅樹擬禁秋巳疑斷燒生前嶺
更共殘霞入逺樓楓岸最深霜未落柿園渾變雨初休
勸君莫上青山道妝㸃行人分外愁
　　　緑隂　　　　　　　　　　(元/)謝宗可
萬樹東風湧翠瀾遮蔵芳恨料應難入簾蒼靄暮春晚
滿地碧雲清晝寒栁暗池臺烟乍濕槐深門巷雨初乾
階前花落無人到又染苔痕上石闌
　　　次韻和石末公紅樹詩　　　(明/)劉　基
岸栁江蒲總戚施桕林辛苦擢金支虞人詫見炎官傘
候騎訛傳漢將旗照水焚煌空衒貎因風飄落竟従誰
應慙若木生暘谷長駐踆烏燭崦嵫
　　　次韻和石末公紅樹詩　　　　劉　基
紅樹漫山駐嵗華𤣥冬驚見眼生花井陘旗幟軍容盛
汴水㠶檣御氣賒春草凄迷金谷障夕陽照灼赤城霞
靡蓱丹木扶桑裏惆悵誰乗博望槎
　　　薊門煙樹　　　　　　　　(明/)楊　榮
薊門春雨㪚浮埃烟樹溟濛霽欲開十里清隂連紫陌
半空翠影接金臺東風葉暗畱鶯語落日林深看鳥回
記得清明攜酒處碧桃花底坐徘徊
　　　薊門烟樹　　　　　　　　(明/)金幼孜
野色蒼蒼接薊門淡烟踈樹碧氤氲過橋酒幔依稀見
附郭人家逺近分紅雨落花行處有緑隂啼鳥坐來聞
玉京盡日多佳氣縹緲還㸔暎五雲
　　　薊門烟樹　　　　　　　　(明/)李東陽
薊丘城外訪遺蹤樹色烟光逺更重飛雨過時青未了
落花殘處緑還濃路迷南郭將三里望斷西林有數峰
坐久不知遲日霽隔谿僧寺午時鐘
　　　樹色　　　　　　　　　　(明/)卲　寶
乍濃還淡弄朝暉樹色依稀定是非樓上望回川歴歴
城隂遮斷路㣲㣲晴雲有影團傾葢春水無波緑染衣
獨坐懷人心正逺天空渭北雁初歸
　　　樹影　　　　　　　　　　(明/)朱之蕃
層枝疉葉㸃苔斑深院重垣總莫關夾道宻移湏按轡
滿庭交匝可怡顔月穿池岸連浮藻日射園林障逺山
斜拂北窗來枕簟清隂合處鳥聲閒
　　七言排律
　　　畫古木　　　　　　　　　(元/)馬祖常
桑空河上生賢相楓老山中化羽人未借九關當地軸
還曾八月上天津雷燒桐尾琴材古玉刻龍形劍具新
雨蝕蒼皮苔䕶石泉舂玉乳月翻輪東堤楊栁春烟暖
西浦芙蓉曉露勻偃蹇孤根巖壑氣我知棫樸不為薪
　　五言絶句
　　　洛陽道獻呂四郎中　　　　(唐/)儲光羲
洛水春氷開洛城春樹緑朝看大道上落花亂馬足
　　　北垞　　　　　　　　　　(唐/)王　維
北垞湖水北雜樹暎朱欄逶迤南川水明滅青林端
　　　漆園　　　　　　　　　　　王　維
古人非傲吏自闕經世務偶寄一㣲官婆娑數株樹
　　　同賦送逺客一絶　　　　　(唐/)皇甫冉
行隨新樹深夢隔重江逺迢遞風日閒蒼茫洲渚晚
　　　天長地乆詞　　　　　　　(唐/)盧　綸
玉砌紅花樹香風不敢吹春光解天意偏發殿南枝
　　　晚思　　　　　　　　　　(唐/)司空曙
蛩吟窗下月草濕階前露晚景凄我衣秋風入庭樹
　　　早發汾南　　　　　　　　(唐/)王　建
橋上車馬發橋南烟樹開青山斜不斷迢遞故鄉來
　　　夢江南　　　　　　　　　(唐/)張　祜
行吟洞庭句不見洞庭人盡日碧江夢江南紅樹春
　　　古樹　　　　　　　　　　(唐/)崔道融
古樹春風入陽和力太遲莫言生意盡更引萬年枝
　　　行園樹　　　　　　　　　(宋/)徐　鉉
松節凌霜乆蓬根逐吹頻羣生各有性桃李但争春
　　　和晏相公湖上　　　　　　(宋/)韓　維
風枝挂危露飛動夕陽中莫遣兒童撼畱看着葉紅
　　　余元祐六年六月罷著作佐郎除秘書丞是歲
　　　　仲冬復除著作郎兼史院檢討復至舊局題
　　　　屏　　　　　　　　　　(宋/)張　耒
庭樹應知我相逢益老蒼别来秋苦雨但見瓦松長
　　　觀祝孝友畫巻　　　　　　(宋/)朱　子
天邊雲遶山江上烟迷樹不向曉来看詎知重疉數
　　　山居雜詩　　　　　　　　(金/)元好問
漲落沙痕出堤摧岸口斜斷橋堆聚沫髙樹閣浮槎
　　　即事　　　　　　　　　　(元/)趙　雍
獨坐對明月遥遥千古情西風兩三日庭樹已秋聲
　　　題宋子障太守畫　　　　　(元/)張　昱
老樹含青雨平林澹白烟隔谿茅屋在好泊米家船
　　六言絶句
　　　舍北閒望作六字絶句　　　(宋/)陸　㳺
潘岳一篇秋興李成八幅寒林舍北偶然倚杖盡見古
人用心
　　　題畫　　　　　　　　　　(元/)倪　瓚
罨畫谿頭喚渡銅官山下尋僧水榭汀橋曲曲風林雲
磴層層
　　　絶句　　　　　　　　　　(元/)張　雨
三山環合一水中有老木叅天不著幽人草閣誰收無
限雲煙
　　七言絶句
　　　送朱越　　　　　　　　　(唐/)王昌齡
逺别舟中蔣山暮君行舉首燕城路薊門秋月隱黄雲
期向金陵醉江樹
　　　詣徐卿覓果栽　　　　　　(唐/)杜　甫
草堂少花今欲栽不問緑李與黄梅石筍街中却歸去
果園坊裏為求來
　　　送齊山人歸長白山　　　　(唐/)韓　翃
舊事仙人白兔公掉頭歸去又乗風柴門流水依然在
一路寒山萬木中
　　　送韋判官　　　　　　　　(唐/)盧　綸
前峰後嶺碧濛濛草擁驚泉樹帶風人語馬嘶聽不得
更堪長路在雲中
　　　雨晴至江渡　　　　　　　(唐/)栁宗元
江雨初晴思逺歩日西獨向愚谿渡渡頭水落村徑成
撩亂浮槎在髙樹
　　　同錢員外禁中夜直　　　　(唐/)白居易
宫漏三聲知半夜好風凉月滿松筠此時閒坐寂無語
藥樹影中惟兩人
　　　戲題山居　　　　　　　　(唐/)陳　羽
雖有柴門長不關片雲髙木共身閒猶嫌住乆人知處
見欲移居更上山
　　　宮詞　　　　　　　　　　(唐/)王　涯
曈曈日出大明宫天樂遥聞在碧空禁樹無風正和暖
玉樓金殿曉光中
　　　其二
御果收時屬内官傍簷低壓玉闌干明朝摘向金華殿
盡日枝頭次第看
　　　古樹　　　　　　　　　　(唐/)徐　凝
古樹欹斜臨古道枝不生花復生草行人不見樹少時
樹見行人㡬畨老
　　　寄永道士　　　　　　　　(唐/)李商隱
共上雲山獨下遲陽臺白道細如絲君今並倚三珠樹
不記人間葉落時
　　　池邉　　　　　　　　　　　李商隱
玉琯葭灰細細吹流鶯上下燕參差日西千繞池邊樹
憶把枯條撼雪時
　　　漢隂庭樹　　　　　　　　(唐/)趙　嘏
掘溝引水澆蔬圃插竹為籬䕶藥苖楊栁如絲風易亂
梅花似雪日難消
　　　曉宴　　　　　　　　　　(唐/)李羣玉
金波西傾銀漢落緑樹含煙倚朱閣曉華曈曨聞調笙
一㸃殘燈隔羅幕
　　　小逰仙　　　　　　　　　(唐/)曹　唐
元洲草木不知黄甲子初開浩刼長無限萬年年少女
手攀紅樹滿殘陽
　　　荆林館　　　　　　　　　(宋/)孔平仲
古木森然滿驛庭繁隂凌亂月分明千枝萬葉誰拘管
攪作秋風一片聲
　　　出郊　　　　　　　　　　(宋/)王安石
川原一片緑交加深樹冥冥不見花風日有情無處着
初廻光景到桑麻
　　　入瑞巖道間絶句呈彦集充父二兄
　　　　　　　　　　　　　　　(宋/)朱　子
風髙木落晚秋時日暮千林黄葉稀祇有蒼蒼谷中樹
歳寒心事不相違
　　　丙辰正月三日贈彭世昌歸山　朱　子
象山聞説是君開雲木叅天瀑響雷好去山頭且堅坐
等閒莫要下山來
　　　玉山道中　　　　　　　　(宋/)楊萬里
邨北邨南水響齊巷頭巷尾樹隂低青山自負無塵色
盡日殷勤照碧谿
　　　道傍草木　　　　　　　　　楊萬里
古樹何年澗㡳生只今已與嶺般平千梢萬葉無重數
一一分眀報雨聲
　　　連江官湖　　　　　　　　(宋/)徐　璣
衆山圍繞緑團圓官木參差古道邊行盡濃隂全不了
一湖飛雨帶輕烟
　　　秋興　　　　　　　　　　(金/)吴　激
後園雜樹入雲髙萬里長風夜怒號憶向錢塘江上寺
松窗竹閣瞰秋濤
　　　　雜詩　　　　　　　　　　(金/)王　磵
　隂隂緑樹闇庭除㪚盡鳴禽静有餘獨對熏爐坐終日
　㑹心惟有漆園書
　　　　其二
　屋頭叢木撼蒼烟風捲飛花到枕邊南寺有僧來問字
　打門驚覺午窗眠
　　　　宋樓道中　　　　　　　　(金/)劉従益
　十里羊腸路詰盤過花穿栁㡬廻還馬頭忽轉青林角
　綠繞人家水一灣
　　　　太乙宫　　　　　　　　　(元/)王　惲
　庭樹瀟瀟綠滿廊日長深鎻碧窗凉隔簾遥見秋來處
　一葉輕黄墮井牀
　　　　題畫　　　　　　　　　　(元/)張　憲
　晴川𣺌𣺌停春水怪石峩峩插亂山最愛夕陽煙寺裏
　千株古木伴僧閒
御定佩文齋詠物詩選巻二百七十五
　欽定四庫全書
御定佩文齋詠物詩選巻二百七十六
　　總花類
　　　五言古
　　　　落花　　　　　　　　　　(梁/)蕭子範
　綠葉生半長繁英早自香因風亂蝴蝶未落隱鸝黃飛
　來入斗帳吹去上牙牀非是迎冬質寧可值秋霜
　　　　賦得岸花臨水發　　　　　(陳/)張正見
　竒樹滿春洲落蘂暎江浮影間蓮花石光㴠濯錦流漾
　色隨桃水飄香入桂舟别有仙潭菊含芳獨向秋
　　　　和王褎詠摘花　　　　　(北周/)明　帝
　玉椀承花落花落椀中芳酒浮花不没花含酒更香
　　　　詠園花　　　　　　　　(北周/)庾　信
　暫往春園傍聊過看果行枝繁類金谷花雜暎河陽自
　紅無假染眞白不須妝燕送歸菱井蜂銜上蜜房非是
　金爐氣何關柏殿香裛衣偏定好應持奉魏王
　　　于闐採花　　　　　　　　(隋/)樂　府
山川雖異所草木尚同春亦如溱洧地自有採花人
　　　浮遊花　　　　　　　　　(隋/)辛德源
窗中斜日照池上落花浮若畏春風晚當思秉燭遊
　　　灃上與幼遐月夜登西岡翫花
　　　　　　　　　　　　　　　(唐/)韋應物
置酒臨髙隅佳人自城闕巳翫滿川花還看滿川月花
月方浩然賞心何由歇
　　　對雜花　　　　　　　　　　韋應物
朝紅爭景新夕素含露翻妍姿如有意流芳復滿園單
棲守逺郡永日掩重門不與花爲偶終遣與誰言
　　　賦得春晚餘花落　　　　　(唐/)李　益
畱春春竟去春去花如此蝶舞繞應稀鳥驚飛詎巳衰
紅亂故萼繁綠扶凋蘂自委不勝愁庭風那更起
　　　東坡種花　　　　　　　　(唐/)白居易
持錢買花樹城東坡上栽但購有花者不限桃杏梅百
果叅雜種千枝次第開天時有早晚地力無髙低紅者
霞豔豔白者雪皚皚遊蜂逐不去好鳥亦棲來前有長
流水下有小平臺時拂臺上石一舉風前杯花枝蔭我
頭花蘂落我懷獨酌復獨詠不覺月平西巴俗不愛花
竟春無人來惟此醉太守盡日不能廻
　　　買花　　　　　　　　　　　白居易
帝城春欲暮喧喧車馬度共道牡丹時相隨買花去貴
賤無常價酬直看花數灼灼百朶紅戔戔五束素上張
幄幕庇旁織笆籬䕶水灑復泥封移來色如故家家習
爲俗人人迷不悟有一田舍翁偶來買花處低頭獨長
歎此歎無人喻一叢深色花十户中人賦
　　　觀花有感　　　　　　　　(元/)虞　集
挂巾花樹枝酌酒花樹下風吹巾上塵花落手中斚清
唱起相夀毋遽且聊暇流光急去人莫怪行樂者
　　　詠井底花移贈李太常　　　(明/)郭　第
素綆夜不垂寒波曉含潔嬌英被銀牀葳蕤弄澄澈對
月還對鏡堪賞那堪折細讀太常詩冷然瑩氷雪
　　七言古
　　　風雨看舟前落花戲爲新句　(唐/)杜　甫
江上人家桃樹枝春寒細雨岀疎籬影遭碧水濳勾引
風妬紅花却倒吹吹花困懶傍舟楫水光風力俱相怯
赤憎輕薄遮人懷珍重分明不來接濕久飛遲半欲髙
縈沙惹草細於毛蜜蜂蝴蝶生情性偷眼蜻蜓避百勞
　　　買花謡　　　　　　　　　(唐/)劉言史
杜陵邨人不田穡入谷經谿復緣壁每至南山草木春
即向侯家取金碧幽豔凝花春景曙採來攜得將何處
蝶惜芳叢送下山尋斷孤香始囘去豪少居連鳷鵲東
千金使買一枝紅院多花少栽未得零落綠蛾纎指中
咸陽親戚長安里無限將金買花子澆紅濕綠千萬家
靑絲玉轤聲啞啞
　　　落花　　　　　　　　　　(宋/)孔平仲
嶺南冬深花照灼比至春初花已落乘間攜酒到西園
鳥散蜂歸春寂寞江南此際春如何紅杏海棠開正多
歸期不及春風日猶見池塘著綠荷
　　　惜花　　　　　　　　　　(宋/)文　同
遊蜂採花花氣薄黃鳥啄花花蘂落林風吹花花片亂
池水浸花花色惡少年惜花花會意晴張青幃雨油幕
勸君直須爲花飲明日春歸空晚萼
　　　飛花行贈馬衢州時馬在建嶴别業
　　　　　　　　　　　　　　　(元/)戴表元
山上風花山下飛花飛欲盡山翁歸歸來亦自忘行跡
但覺滿地紅依依餘花更惜隨春去谿上遊人山下路
戀家漁父㫁來蹤難老劉郎記前度花開花落春風前
我昔與翁同少年秖今鶴去但華表何處鳥啼悲杜鵑
遊人自遊春自暮從翁問花花不語且當向花日日醉
醉倒花前學花舞
　　　惜花　　　　　　　　　　(明/)髙　啟
惜花不是愛花嬌賴得花開伴寂寥樹樹長懸鈴索䕶
叢叢頻引鹿盧澆幾囘欲折花枝嗅心恐花傷復停手
每來花下每題詩不到花前不持酒准擬看花直盡春
春今未盡巳愁人纔畱片萼依前砌全落千英過别隣
懊惱園中妬花女畫旛不禁狂風雨流水殘香一夜空
黃鸝魂斷無言語縱有星星在蘚衣拾來巳覺損光輝
只應獨背東窗卧夢裏相隨髙下飛
　　　賣花詞　　　　　　　　　　髙　啟
綠盆小樹枝枝好花比人家别開早陌頭擔得春風行
美人出簾聞呌聲移去莫愁花不活賣與還傳種花訣
餘香滿路日暮歸猶有蜂蝶相隨飛買花朱門幾囘改
不如擔上花長在
　　　雨中看花　　　　　　　　(明/)楊　基
靑靑楊柳深深竹雨裏絳桃開一簇羞將瘦蹇逐金鞍
著屐看花仍不俗花枝淨洗臙脂面老眼驚如夢中見
巳擛春色過三分何止東風吹一片只恐天晴是暮春
半隨流水半成塵淡煙芳草長干路作意能來有幾人
　　　邀方員外看花　　　　　　　楊　基
金昌亭西萬株花臙脂玉雪爭紛拏春風攜酒看花去
騎馬徑到山人家花深樹密無徑入下馬徘徊暎花立
紫萼風微翠袖香紅絲露重烏巾濕别來幾負看花期
客裏悤悤見一枝白下橋邊寒食後廣陵城外綠陰時
今年花最逢春早准擬淸樽對花倒人意方邀酒伴來
花枝巳向東風老花雖漸老仍堪折猶勝紛紛滿蹊雪
且共芙蓉幕裏人坐看海棠枝上月
　　　賣花篇　　　　　　　　　(明/)黃德水
日南氣候天下竒四序皆如三月時邠風謾賦爲裘什
越俗空傳采葛詩泉甘土沃山川美長日花開爛於綺
不論秋去有蘭蓀寧獨春來盛桃李初景曈曨萬户開
僰童駱驛賣花來一筐新蘂朝纔摘數種竒葩歲自栽
曲房小閣開妝篋紫貝青蚨走輕屧若箇簾前飛墮英
誰家門外無殘葉參珠間玉鬭光輝踏靑拾翠弄芳菲
花房剰有瑶臺露滴盡儂家金縷衣
　　五言律
　　　和楊舍人詠中書省花樹　(唐/)張文琮
華萼暎芳叢參差閒早紅因風時落砌雜雨乍浮空影
照鳯池水香飄雞樹風豈不愛攀折希君懷袖中
　　　花底　　　　　　　　　　(唐/)杜　甫
紫萼扶千蘂黃鬚照萬花忽疑行暮雨何事入朝霞恐
是潘安縣堪畱衞玠車深知好顔色莫作委泥沙
　　　南池落花　　　　　　　　(唐/)羊士諤
蟬噪城溝水芙蓉忽巳繁紅花迷越豔芳意過湘沅湛
露宜清暑披香正滿軒朝朝秖自賞穠李亦何言
　　　惜落花　　　　　　　　　(唐/)白居易
夜來風雨急無復舊花林枝上三分落園中二寸深日
斜啼鳥思春盡老人心莫怪添杯飲情多酒不禁
　　　賦得雨後花　　　　　　　(唐/)元　稹
紅芳憐静色深與雨相宜餘滴下纎蘂殘珠墜細枝浣
花江上思啼粉鏡中窺念此低徊久風光幸一吹
　　　贈子直花下　　　　　　　(唐/)李商隱
池光忽隱牆花氣亂侵房屏縁蝶畱粉窗油蜂印黃官
書推小吏侍史從淸郎並馬更吟去尋思有底忙
　　　晚春花　　　　　　　　　(唐/)項　斯
陰洞日光薄花開不及時當春無半樹經晚足空枝疎
與香風㑹細將泉影移此中人到少開盡幾人知
　　　題友人山花　　　　　　　(唐/)方　干
平明方盡拆為得好風吹不見移來日先愁落去時濃
香熏疊葉繁朶壓卑枝來看皆終夕遊蜂似有期
　　　落花　　　　　　　　　　(唐/)李咸用
拾得移時看重思造化功如何飄麗景不似遇春風滿
地餘香在繁枝一夜空秖應公子見先憶墜樓紅
　　　賦得花影　　　　　　　　(明/)王　偁
欲拂更紛紛空香寂不聞亂迷芳蝶夢輕䕶錦苔紋襯
月籠書幌因風颺舞裙莫移庭下歩蹴碎一階雲
　　　花殘　　　　　　　　　　(明/)蔣山卿
寂寂門空閉菲菲花欲殘賞心不相見對酒若爲歡小
徑芳煙靄疎簾細雨寒一年春又謝惆悵思無端
　　　延季居士種花詩　　　　　(明/)王　醇
誰能了空意因示數枝春色但隨根現花聊過眼新䕶
香栽刺徧界綠委泉勻豈必來遊者方爲借翫人
　　五言排律
　　　夏日裴尹員外西齋看花　　(唐/)楊巨源
笑向東來客看花枉在前始知清夏月更勝豔陽天露
濕呈妝汙風吹畏火燃蔥蘢和葉盛爛熳壓枝鮮紅彩
當鈴閣清香到玉筵蝶棲驚曙色鶯語滯晴煙得地殊
堪賞過時倍覺妍芳菲遲最好惟是謝家憐
　　　花邨六韻　　　　　　　　(唐/)吳　融
地勝非離郭花深故號邨巳憐梁雪重仍愧楚雲繁山
近當吟冷泉髙入夢喧依稀小有洞邂逅武陵源月好
頻依座風輕莫閉門流鶯更多思百囀待黃昬
　　　賦落花以宋元憲金谷樓危到地香得香字
　　　　　　　　　　　　　　　(明/)劉丞直
英華本天性開謝任年光自是春風改那因夜雨傷低
徊飄綺席荏苒度雕牆翠霧當窗合紅雲匝地香㸃泥
登燕壘添密入蜂房剪綵誇西苑成妝詫壽陽角哀翻
塞曲徑逺誤漁郎但使靈根在重看錦樹芳
　　六言律
　　　落花　　　　　　　　　　(唐/)李　中
殘紅引動詩魔懷古牽情奈何半落銅臺月曉亂飄金
谷風多悠悠旋逐流水片片輕粘短莎誰見長門深鎖
黃昬細雨相和
　　七言律
　　　山花　　　　　　　　　　(唐/)錢　起
山花照塢復燒谿樹樹枝枝盡可迷野客未來枝畔立
流鶯巳向樹邊啼從容只是愁風起眷戀常湏向日西
别有妖妍勝桃李攀來折去亦成蹊
　　　西省對花憶忠州東坡新花樹因寄題東樓
　　　　　　　　　　　　　　　(唐/)白居易
每看闕下丹青樹不忘天邊錦繡林西掖垣中今日眼
南賓樓上去年心花含春意無分别物感人情有淺深
最憶東坡紅爛熳野桃山杏水林擒
　　　闔閭城北有賣花翁討春之士往往造焉因招
　　　　襲美　　　　　　　　　(唐/)陸龜蒙
故城邊有賣花翁水曲舟輕去盡通十畝芳菲爲舊業
一家煙雨是元功閒添藥品年年别笑指生涯樹樹紅
若要見春歸處所不過攜手問東風
　　　魯望以花翁之什見招因次韻酬之
　　　　　　　　　　　　　　　(唐/)皮日休
九十攜鋤傴僂翁小園幽事盡能通斸烟栽藥爲身計
負水澆花是世功㛰嫁定期杉葉紫蓋藏應待桂枝紅
不知家道能多少只在勾芒一夜風
　　　對花　　　　　　　　　　(唐/)秦韜玉
長與韶光暗有期可憐蜂蝶却先知誰家促席臨低樹
何處橫釵戴小枝麗日多情疑曲照和風得路合偏吹
向人難道渾無語笑勸王孫到醉時
　　　惜花　　　　　　　　　　(唐/)李建勲
淡淡西園日又垂一樽何忍負芳枝莫言風雨長相促
直是晴明得幾時心破只愁鶯踐落眼穿唯怕客來遲
年年使我成狂叟腸斷紅箋幾首詩
　　　玉堂栽花周正孺有詩次其韻
　　　　　　　　　　　　　　　(宋/)蘇　軾
故山桃李半荒榛粗報君恩便乞身竹簟暑風招我老
玉堂花蘂為誰春纎纎翠蔓詩催發皎皎霜葩髪鬬新
只有來禽靑李帖他年畱與學書人
　　　看花　　　　　　　　　　(宋/)曾　鞏
春來日日探花開紫陌看花始此囘欲賦妍華無健筆
擬酬芳景怕深杯但知抖擻紅塵去莫問鬅鬙白髪催
更老風情轉應少且邀佳客試徘徊
　　　落花　　　　　　　　　　(元/)郝　經
彩雲紅雨暗長門翡翠枝餘萼綠痕桃李東風蝴蝶夢
關山明月杜鵑䰟玉闌煙冷空千樹金谷香銷謾一尊
狼藉滿庭君莫掃且畱春色到黃昬
　　　花信　　　　　　　　　　(元/)黃　溍
巳覺尋芳去較遲千林紅紫總紛披幾經夜雨能無恙
試問春風竟不知斜日遊蜂應有夢野亭立馬巳多時
殷勤却是江南客曾擘氷霜寄一枝
　　　賣花聲　　　　　　　　　(元/)謝宗可
春光呌徧費千金紫韻紅腔細細吟幾處又驚遊冶夢
誰家不動惜芳心暗穿紅霧樓臺曉清逐香風巷陌深
妝鏡美人聽未了繡簾低掲畫簷陰
　　　春半採花　　　　　　　　(元/)洪希文
芳菲著雨便成苔問訊東君幾日囘閏月不曾花下去
今朝偶到樹邊來幾何閒闊鶯偏老如此生疎蝶也猜
流水時光容易過舉頭枝上巳青梅
　　　落花詩　　　　　　　　　(明/)沈　周
飄飄蕩蕩復悠悠樹底追尋到樹頭趙武泥塗知辱雨
秦宫脂粉惜隨流癡情戀酒粘紅袖急意穿簾泊玉鈎
欲拾殘芳𢷬為藥傷春難療箇中愁
　　　其二
夕陽無賴小橋西春事闌珊意亦迷錦里門前谿好浣
黃陵廟裏鳥還啼焚追螺甲敎香史煎帶牛酥囑膳㜎
萬寶千鈿眞可惜歸來直欲滿筐攜
　　　花䰟　　　　　　　　　　(明/)朱之蕃
交枝低亞蘂紛披舞影飄香化日遲紅頰曉酣微困酒
粉痕宵褪苦搜詩追從蜂蝶應難定倦聽笙歌有所思
尋徧天涯芳草路三生石上月明時
　　　落花　　　　　　　　　　　朱之蕃
春宵花月照春江瀉影流香繞客艭廣野芳䰟招不得
一天愁緒總難降啄餘燕嘴歸高棟粘向蜂鬚入小窗
燈下簾垂寂無語似隨紅燼墜銀釭
　　　其二
催花遣使憶新銜又報春歸燕語喃園月和煙霏曲徑
江風帶雨灑孤帆亂飄不羡吳姬舞逺寄無勞驛使緘
藉坐錦茵新釀熟待嘗櫻笋試羅衫
　　　種花　　　　　　　　　　(明/)李流芳
為園數畝未言賒鑿沼疏泉手灌花花欲疎疎仍密密
枝湏整整復斜斜漸看節序皆芳候不放風光到别家
最愛南榮冬日暖蠟梅一樹暎山茶
　　五言絶句
　　　贈李十四　　　　　　　　(唐/)王　勃
小徑偏宜草空庭不厭花平生詩與酒自得會仙家
　　　其二
亂竹開三徑飛花滿四隣從來揚子宅别有尚𤣥人
　　　林塘懷友　　　　　　　　　王　勃
芳屏畫春草仙杼織朝霞何如山水路對面即飛花
　　　題鑒上人房　　　　　　　(唐/)宋之問
落花雙樹積芳草一庭春翫之堪興盡何必見幽人
　　　喜入長安　　　　　　　　(唐/)崔　湜
雲物能催曉風光不惜年賴逢征路盡歸在落花前
　　　玉眞公主山居　　　　　　(唐/)儲光羲
山北天泉苑山西鳳女家不言沁園好獨隱武陵花
　　　江南曲　　　　　　　　　　儲光羲
日暮長江裏相邀歸渡頭落花如有意來去逐船流
　　　河上逢落花　　　　　　　(唐/)萬　楚
河水浮落花花流東不息應見浣紗人為道長相憶
　　　送子壻往揚州　　　　　　(唐/)劉長卿
半邏鶯滿樹新年人獨還落花逐流水共到茱茰灣
　　　代人乞花　　　　　　　　(唐/)李　益
繡户朝眠起開簾滿地花春風解人意吹落妾西家
　　　花島　　　　　　　　　　(唐/)韓　愈
蜂蝶去紛紛香風隔岸聞欲知花島處水上覓紅雲
　　　花源　　　　　　　　　　　韓　愈
源上花初發公應日日來丁寧紅與紫愼勿一時開
　　　惜花　　　　　　　　　　(唐/)張　籍
山中春巳晚處處見花稀明日來應盡林間宿不歸
　　　酬范侍御　　　　　　　　(唐/)鮑　溶
玉管傾杯樂春園鬬草情野花無限意處處逐人行
　　　其二
相勸醉年華莫醒春日斜春風宛陵道萬里晉陽花
　　　惜花　　　　　　　　　　(唐/)施肩吾
落盡萬株紅無人解繫風今朝芳徑裏惆悵錦機空
　　　高花　　　　　　　　　　(唐/)李商隱
花將人共笑籬外露繁枝宋玉臨江宅牆低不礙窺
　　　雜題　　　　　　　　　　(唐/)司空圖
孤枕聞鶯起幽懷獨悄然地融春力潤花泛曉光鮮
　　　賞殘花　　　　　　　　　(唐/)紇干著
零落多依草芳香散著人低簷一枝在猶占滿堂春
　　　月夜汎舟　　　　　　　　(唐/)僧法振
西塞長雲盡南湖片月斜汎舟人不見卧入武陵花
　　　雙池　　　　　　　　　　(宋/)蘇　軾
泝流入城郭亹亹渡千家不見雙池水長漂十里花
　　　花塢　　　　　　　　　　(宋/)文　同
繚繞穿紅萼斕斑踏紫苔誰將錦歩障端為使君開
　　　花　　　　　　　　　　　(明/)張　羽
能白更兼黄無人亦自芳寸心原不大容得許多香
　　　落花　　　　　　　　　　(明/)薛　蕙
今朝捲簾坐時見一花飛不惜芳菲盡春風稍稍稀
　　六言絶句
　　　山居樂　　　　　　　　　(明/)李言恭
一徑杳無車馬萬山忽有人家相問不知歲月惟見開
花落花
　　七言絶句
　　　惜花　　　　　　　　　　(唐/)郭　震
豔拂衣襟蘂拂杯遶枝閒共蝶徘徊春風滿目還惆悵
半欲離披半未開
　　　宴春源　　　　　　　　　(唐/)王昌齡
源向春城花幾重江明深翠引諸峯與君醉失松谿路
山館寥寥傳暝鐘
　　　西廵歌　　　　　　　　　(唐/)李　白
水綠天青不起塵風光和暖勝三秦萬國煙花隨玉輦
西來添作錦江春
　　　江畔獨歩尋花　　　　　　(唐/)杜　甫
江深竹靜兩三家多事紅花暎白花報答春光知有處
應湏美酒送生涯
　　　送王卿　　　　　　　　　(唐/)韋應物
别酌春林啼鳥稀雙旌背日晚風吹却憶囘來花已盡
東郊立馬望城池
　　　贈張千牛　　　　　　　　(唐/)韓　翃
蓬萊闕下是天家上苑新囘白鼻騧急管晝催平樂酒
春衣夜宿杜陵花
　　　河中府崇福寺看花　　　　(唐/)盧　綸
聞道山花如火紅平明登市巳經風老僧無見亦無說
應與看人心不同
　　　殘花　　　　　　　　　　(唐/)楊　凝
五馬踟躕在路岐南來只爲看花枝鶯銜蝶弄紅芳盡
此日深閨那得知
　　　和陳閣老當直從東省過史館看花
　　　　　　　　　　　　　　　(唐/)權德輿
晝漏沈沈倦瑣闈西垣東觀閱芳菲繁花滿地似畱客
應爲主人休澣歸
　　　同諸公夜宴監軍翫花之作　(唐/)武元衡
五侯門館百花繁紅燭揺風白雪翻不似鳳凰池畔見
飄揚今隔上林園
　　　看花　　　　　　　　　　(唐/)羊士諤
一到花間一忘歸玉杯瑶瑟減光輝歌筵更覆青油幕
忽似朝雲瑞雪飛
　　　送廖叅謀東遊　　　　　　(唐/)劉禹錫
九陌逢君又别離行雲别鶴本無期望嵩樓上忽相見
看過花開花落時
　　　詔追赴都　　　　　　　　(唐/)柳宗元
十一年前南渡客四千里外北歸人詔書許逐陽和至
驛路開花處處新
　　　落花　　　　　　　　　　(唐/)韓　愈
巳分將身著地飛那羞踐踏損光輝無端又被春風誤
吹落西家不得歸
　　　風折花枝　　　　　　　　　韓　愈
浮豔侵天難就看清香撲地只遥聞春風也是多情思
故揀繁枝折贈君
　　　遊太平公主山莊　　　　　　韓　愈
公主當年欲占春故將臺榭壓城闉欲知前面花多少
直到南山不屬人
　　　登科後　　　　　　　　　(唐/)孟　郊
昔日齷齪不足誇今朝放蕩思無涯春風得意馬蹄疾
一日看遍長安花
　　　九華觀看花　　　　　　　(唐/)張　籍
街西無數閒遊處不似九華仙觀中花裏可憐池上景
幾重牆壁貯春風
　　　山中主人　　　　　　　　(唐/)楊巨源
十里靑山有一家翠屏深處又添霞若為說得谿中事
錦石和煙四面花
　　　春晚遊鶴林寺　　　　　　(唐/)李　渉
野寺尋花春巳遲背巖唯有兩三枝明朝攜酒猶堪賞
為報春風且莫吹
　　　衡州夜後把火看花畱客絶句
　　　　　　　　　　　　　　　(唐/)吕　温
紅芳暗落碧池頭把火遥看且少畱半夜忽然風更起
明朝不復上南樓
　　　伏翼西洞送人　　　　　　(唐/)陳　羽
洞裏春晴花正開看花岀洞幾時囘殷勤好去武陵客
莫引世人相逐來
　　　宫詞　　　　　　　　　　(唐/)王　建
五更三㸃索金車盡放宮人出看花仗下一邊催立馬
殿頭先報内園家
　　　于主簿㕔看花　　　　　　　王　建
小葉稠枝粉壓堆暖風吹動鶴翎開若無别事為畱滯
應便抛家宿看來
　　　看花屋　　　　　　　　　(唐/)白居易
忽驚暎樹新開屋却似當簷故種花可惜年年紅似火
今春始得屬元家
　　　惜落花贈崔二十四　　　　　白居易
漠漠紛紛不奈何狂風急雨兩相和晚來悵望君知否
枝上稀疎地上多
　　　别種東坡花樹　　　　　　　白居易
花林好住莫顦顇春至但知依舊春樓上明年新太守
不妨還是愛花人
　　　僧院花　　　　　　　　　　白居易
欲悟色空為佛事故栽芳樹在僧家細看便是華嚴偈
方便風開智慧花
　　　花栽　　　　　　　　　　(唐/)元　稹
買得山花一兩栽離鄉别土易摧頹欲知北客居南意
看取南花北地來
　　　宫詞　　　　　　　　　　(唐/)王　涯
春風擺蕩禁花枝寒食鞦韆滿地時又落深宫石渠裏
盡隨流水入龍池
　　　題郵亭殘花　　　　　　　(唐/)張　祜
雲暗山橫日欲斜郵亭下馬對殘花自從身逐征西府
每到花時不在家
　　　同友人看花　　　　　　　(唐/)朱慶餘
尋花不問春深淺縱是殘紅也入詩每箇樹邊行一帀
誰家園裏最多時
　　　春日餐霞閣　　　　　　　(唐/)施肩吾
灑水初晴物候新餐霞閣上最宜春山花四靣風吹入
為我鋪牀作錦茵
　　　觀葉生畫花　　　　　　　　施肩吾
心竅玲瓏貌亦竒榮枯只在手中移今朝故向霜天裏
㸃破繁花四五枝
　　　念昔遊　　　　　　　　　(唐/)杜　牧
李白題詩水西寺古木囘巖樓閣風半醒半醉遊三日
紅白花開山雨中
　　　春晚題韋家亭子　　　　　　杜　牧
擁鼻侵襟花草香髙臺春去恨茫茫蔫紅半落平池晚
曲渚飄成錦一張
　　　和嚴惲秀才落花　　　　　　杜　牧
共惜流年畱不得且環流水醉流杯無情紅豔年年盛
不恨凋零却恨開
　　　過南隣花園　　　　　　　(唐/)雍　陶
莫怪頻過有酒家多情長是惜年華春風堪賞還堪恨
纔見開花又落花
　　　過舊宅看花　　　　　　　　雍　陶
山桃野杏兩三栽樹樹繁花去復開今日主人相引看
誰知曾是客移來
　　　惜花　　　　　　　　　　(唐/)方　干
可憐妍豔正當時剛被狂風一夜吹今日流鶯來舊處
百般言語殢空枝
　　　詠花　　　　　　　　　　　方　干
狂心醉眼共徘徊一半先開笑未開此日不能偷折去
胡蜂直恐趂人來
　　　賣花謡　　　　　　　　　(唐/)來　鵬
紫豔紅苞價不同帀街羅列起香風無言無語呈顔色
知落誰家池館中
　　　山路見花　　　　　　　　(唐/)崔　櫓
曉紅初拆露香新獨立空山冷笑人春意自知無主惜
恣風吹逐馬蹄塵
　　　文昌寓直　　　　　　　　(唐/)鄭　谷
何遜空階夜雨平朝來交直雨新晴落花亂下花磚上
不忍和苔踏紫英
　　　賣花翁　　　　　　　　　(唐/)吳　融
和煙和露一叢花擔入宫城許史家惆悵東風無處說
不敎閒地著春華
　　　日髙　　　　　　　　　　(唐/)韓　偓
朦朧猶認管絃聲噤痄餘寒酒半醒春暮日髙簾半捲
落花和雨滿中庭
　　　惜花　　　　　　　　　　(唐/)成彦雄
忘餐為戀滿枝紅錦帳頻移䕶曉風客散酒醒歸未得
欄干獨立月明中
　　　紅花　　　　　　　　　　(唐/)李　中
紅花顔色掩千花任是猩猩血未加染岀輕羅莫相貴
古人崇儉戒奢華
　　　晚春寄示茂才馮彭年　　　(宋/)林　逋
頭上酒巾為長物據梧微詠意無涯人生行樂知能幾
但見春風滿路花
　　　山邨　　　　　　　　　　(宋/)蘇　軾
竹籬茅屋趂谿斜春入山邨處處花無象太平還有象
孤煙起處是人家
　　　再次韻答田國博部夫還　　　蘇　軾
枝上稀疎地上稠忍看紅糝落牆頭風流别乘多才思
歸趂西園秉燭遊
　　　和子山種花　　　　　　　(宋/)文　同
風流從事季長家遶遍官居種盡花應為清才無比敵
擬將文彩競春華
　　　口號　　　　　　　　　　　文　同
可笑陵陽太守家閒無一事只栽花巳開漸落并纔發
長作亭中五色霞
　　　初秋行圃　　　　　　　　(宋/)楊萬里
小小園亭亦自佳晚雲雨過却成霞爛開梔子渾如雪
巳熟來禽尚帶花
　　　晚春　　　　　　　　　　(宋/)戴復古
池塘渇雨蛙聲少庭院無人燕語長午枕不成春草夢
落花風靜煮茶香
　　　觀落花　　　　　　　　　(宋/)翁　卷
纔看豔蕾破春晴又見飛花㸃㸃輕縱是閒花自開落
東風畢竟亦無情
　　　宫詞　　　　　　　　　　(宋/)花蘂夫人
春殿千官宴却歸上林鶯舌報花時宣徽旋進新裁曲
學士爭吟應詔詩
　　　山居　　　　　　　　　　(金/)元好問
詩腸搜苦怯茶甌信手拈書却枕頭簷澑滴殘山院靜
碧花紅穗媚凉秋
　　　曉發富陽縣　　　　　　　(元/)方　囘
長山礲石片帆斜小雨初晴日眩沙囘首遥看富陽縣
青煙低罩一叢花
　　　經歴司暮春即事　　　　　(元/)薩都拉
霞飛海燕拂簾過風捲魚鱗剪綠波閒倚石闌數春事
滿池紅雨落花多
　　　上陳逹卿架閣　　　　　　(元/)袁士元
金猊香透小窗紗蓮幕歸來日未斜掩却竹扉清晝靜
呼童汲水更澆花
　　　元宫詞　　　　　　　　　(明/)朱有燉
春日融和上翠臺芳池九曲似流杯合香殿外花如錦
不是看花不敢來
　　　絶句　　　　　　　　　　(明/)董　紀
小徑斜穿入竹林曲欄通轉亞花陰牆隈勢逼風如旋
落地殘紅幾許深
　　　客舍暮春　　　　　　　　(明/)徐　淮
蜂兒釀蜜心方醉燕子營巢語未安閉户不知春事老
滿簾風雨落花寒
　　　花答　　　　　　　　　　(明/)李　禎
　多謝天公著意栽不教妝㸃豔亭臺無人剪折無人賞
　贏得年年自在開
　　　　題畫雜花　　　　　　　　(明/)錢　榖
　淡白輕黃各鬬竒嫩紅殷紫總芳菲上林春色原無賴
　不斷生香惹客衣
　　　　殘花　　　　　　　　　　(明/)丘雲霄
　昨日看花花滿枝今朝爛熳㸃青池無情莫抱東風恨
　作意開時是謝時
　　　　古寺尋花　　　　　　　　(明/)朝鮮女子
　春深古寺燕飛飛深院重門客到稀我正尋花花盡落
　尋花還為惜花歸
　
　
　
　
御定佩文齋詠物詩選巻二百七十六
　欽定四庫全書
御定佩文齋詠物詩選巻二百七十七
　　松類
　　　五言古(附長短句/)
　　　　贈従弟　　　　　　　　　(魏/)劉　楨
　亭亭山上松瑟瑟谷中風風聲一何盛松枝一何勁氷
　霜正惨悽終嵗常端正豈不罹凝寒松柏有本性
　　　　寒松　　　　　　　　　　(梁/)沈　約
　梢聳振寒聲青蔥標暮色踈葉望嶺齊喬榦凌雲直
　　　　詠寒松　　　　　　　　　(梁/)范　雲
　修條拂層漢宻葉障天潯凌風知勁節負雪見貞心
　　　　詠慈老磯石上松　　　　　(梁/)吳　均
　根為石所蟠枝為風所碎賴我有貞心終凌細草軰
　　　　應制賦銅鞮山松　　　　(北魏/)元　勰
　問松林松林經㡬冬山川何如昔風雲與古同
　　　　詠松樹　　　　　　　　　(隋/)李徳林
結根生上苑擢秀邇華池嵗寒無改色年長有倒枝露
自金盤灑風從玉樹吹寄言謝霜雪貞心自不移
　　　題張老松樹　　　　　　　(唐/)宋之問
嵗晚東巖下周顧何悽惻日落西山隂衆草起寒色中
有喬松樹使我長歎息百尺無寸枝一生自孤直
　　　石子松　　　　　　　　　(唐/)儲光羲
盤石青巖下松生盤石中冬春無異色朝暮有清風五
鬛何人采西山舊兩童
　　　南軒松　　　　　　　　　(唐/)李　白
南軒有孤松柯葉自綿羃清風無間時瀟灑終日夕隂
生古苔綠色染秋煙碧何當凌雲霄直上數千尺
　　　庭松　　　　　　　　　　(唐/)白居易
堂下何所有十松當我階亂立無行次髙下亦不齊髙
者三丈長下者十尺低有如野生物不知何人栽接以
青瓦屋承之白沙臺朝昬有風月燥濕無塵泥疎韻秋
槭槭凉隂夏凄凄春深㣲雨夕滿葉珠蓑蓑嵗暮大雪
天壓枝玉皚皚四時各有趣萬木非其儕去年買此宅
多為人所咍一家二十口移轉就松來移來有何得但
得煩襟開即此是益友豈必交賢才顧我猶俗士冠葢
走塵埃未稱為松主時時一愧懐
　　　松聲　　　　　　　　　　　白居易
月好好獨坐雙松在前軒西南㣲風来潜入枝葉間蕭
寥發為聲半夜明月前寒山颯颯雨秋琴泠泠絃一聞
滌炎暑再聽破昬煩竟夕遂不寐心體俱翛然南陌車
馬動西鄰歌吹繁誰知兹簷下滿耳不為喧
　　　贈賣松者　　　　　　　　　白居易
一束蒼蒼色知従澗底來斸掘經㡬日枝葉滿塵埃不
買非他意城中無地栽
　　　西齋小松　　　　　　　　(唐/)元　稹
松樹短於我清風亦已多况乃枝上雪動揺㣲月波幽
姿得閒地詎感嵗蹉跎但恐厦終構藉君當奈何
　　　詠道上松　　　　　　　　(宋/)孔平仲
長松髙落落積雪白皚皚鱗鬛凍且僵鬱結久不開觀
其纒壓意直使同枯荄雁帶寒光去鳥傳春信來㣲陽
入直榦生意忽已回豁若醉初醒整頓出塵埃秀色媚
山腹孤標摩斗魁時至自當復安得長摧頹若非根本
壯何能異草萊
　　　同希顔怪松　　　　　　　(金/)馮　璧
崧髙地氣靈花木競妍秀玉峯西南趾有松獨怪陋偃
蹇如蟠螭奮迅如攫獸葉勁鬚髯張皮古鱗甲皺菌蠢
藤癭怒支離笻節瘦月上虬影揺風度雨聲驟子落慰
枯禪枝樛礙飛鼬盤根萬乗器平葢千嵗壽樵斤幸免
辱厦匠矧肯構龍化㑹有時天旱期汝救
　　　樂山松　　　　　　　　　(金/)劉從益
樂山一何崇上有千嵗松清孤月露底秀㧞天地中蒲
柳抱常質桃李開芳容争如十八公笑傲氷霜風居然
喜避世不肯汙秦封蟠如北海螭伏如南陽龍紛紛過
者多匠石終不逢明堂㡬時構喚起蒼髯翁
　　　種松　　　　　　　　　　(元/)劉　因
萬牛來丘山大厦髙崔嵬當年誰苦辛遺此千嵗材手
持百松子與之俱傾頹殷勤囑造物為䕶荒山隈今來
見豪末喜溢蒼煙堆十年望根立百年排風雷自此千
萬年再見明堂開東家十年計戢戢千頭栽豈不早有
望求此良悠哉
　　　題松雲齋十五韻　　　　　(元/)葉　顒
青松如舞蛟白雲如逰龍龍逰化甘霖與世為年豐蛟
舞散清影利爪拏髙穹二者無限竒盡入幽人宫幽人
室懸罄隠約松雲中松秀恱耳目雲生盪心胸讀書坐
雲石鼓琴雜松風無往不自得深喜世慮空披雲採松
花何啻食萬鍾萬鍾食有盡松花味無窮松雲幸無恙
天地同始終扶笻一相顧摩雲撫孤松問松㡬何年適
與雲㑹同松静了不言雲去㝷無蹤回首萬峯頂但見
山重重
　　　松壑　　　　　　　　　　(明/)袁　凱
矯矯千嵗姿生此衆石間㣲颸度巖阿殷殷起波瀾幽
人一壺酒日夕自怡顔安得川上舟與子相往還
　　　聽松　　　　　　　　　　(明/)邵　寳
聽松復聽松松聲在髙閣閣成四十年聽者今如昨風
來春濤生風去秋濤落當其無風時蕭然亦㣲作聰者
聽於斯冥心對寥廓
　　　松下居　　　　　　　　　(明/)僧宗泐
我此松下居即事良可恱閉戸畱白雲開軒放眀月松
響風忽來泉流雨初歇時有西齋人相親黙無說
　　七言古(附長短句/)
　　　靈谿老松歌　　　　　　　(唐/)盧士衡
靈谿古觀壇西角千尺鱗皴棟梁樸横出一枝戞樓閣
直上一枝掃寥廓白日蒼苔擁根脚月眀風撼寒光落
有時風雨晦暝擺撼若黑龍之騰躍合生於象外峯巒
枉滯乎人間山岳安得巨靈授請託㧞向青桂白榆邊
安著
　　　小松歌　　　　　　　　　(唐/)李咸用
幽人不喜凡草生秋鋤斸得寒青青庭閒土瘦根脚獰
風揺雨拂精神醒短影月斜不滿尺清聲細入鳴蛩夕
天人戲剪蒼龍髯参差簇在瑶階側金精水鬼欺不得
長與東皇逞顔色勁節暫因君子移貞心不為麻中直
　　　松障圗歌　　　　　　　　(元/)陳　泰
何人獨立身堂堂十八公子鬚髯蒼凝氷不遣勢摧折
清籟時與髯低昻蘭為兄兮雪為友燕坐松間自呼酒
眼花耳熱鱗鬛生千尺龍蛇入揮手手中松月自離筆
已見雲煙生蓊鬰倘非白晝堂宇空真恐幽隂鬼神出
平生始識顔平原堅苦絶勝甜中邊世間畫史千金價
惜哉此松不多畫
　　　賦得貞松壽姑蘇張繼孟八十
　　　　　　　　　　　　　　　(明/)劉　溥
徂徕之松何蜿蜓根盤厚地枝摩天氣橫東南動光彩
泰山風雪衡山煙長風吹天天宇開颯颯海濤天上來
世間草木總卑小如就彭祖觀嬰孩古來君子不改徳
松亦何嘗改其色往往工師求棟梁重如山岳誰移得
春風細灑金粉香茯苓寒凝琥珀光為君取此製春酒
飲之睂壽同無疆
　　五言律
　　　松　　　　　　　　　　(唐/)李　嶠
鬱鬱髙巖表森森幽磵陲鶴棲君子樹風拂大夫枝百
尺條隂合千年葢影披嵗寒終不改勁節幸君知
　　　嚴鄭公階下新松得霑字　　(唐/)杜　甫
弱質豈自負移根方爾瞻細聲聞玉帳疎翠近珠簾未
見紫煙集虗䝉清露霑何當一百丈欹葢擁髙簷
　　　松　　　　　　　　　　　(唐/)陸　肱
雪霜知勁質今古占嘉名斷砌盤根逺疎林偃葢清鶴
棲何代色僧老四時聲鬱鬱心彌久煙髙萬井生
　　　髙松　　　　　　　　　　(唐/)李商隠
髙松出衆木伴我向天涯客散初晴後僧來不語時有
風傳雅韻無雪試幽姿上藥終相待他年訪伏龜
　　　廣徳官舎二松　　　　　　(唐/)喻　鳬
楊公休簿領二木日堅牢直甚彰吾節清終庇爾曹幽
隂月裏細冷樹雪中髙誰見干霄後枝飄白鶴毛
　　　和李用夫栽小松　　　　　(唐/)項　斯
移來未换葉已勝在空山静對心標直遥吟境助閒影
侵殘雪際聲透小窗間即聳凌空榦翛翛豈易攀
　　　題唐興寺小松　　　　　　(唐/)杜荀鶴
雖小天然別難將衆木同侵僧半窗月向客一襟風枝
拂行苔鶴聲分呌砌蟲如今未堪看湏待雪霜中
　　　和薛侍御題興善寺松　　　(唐/)許　棠
何年斸到城滿國響髙名半寺隂常匝鄰坊㬌亦清代
多無朽勢風定有餘聲自得天然狀非同澗底生
　　　移小松　　　　　　　　　(唐/)張　喬
松子落何年纎枝長水邊斫開新澗雪移出逺林煙帶
月棲幽鳥兼花灌冷泉㣲風動清韻閒聽罷琴眠
　　　僧院松　　　　　　　　　(唐/)曹　松
此木韻彌全秋宵學瑟絃空知百餘尺未定㡬多年古
甲磨雲拆孤根捉地堅何當抛一榦作葢道塲前
　　　鄭轂補闕山松　　　　　　(唐/)張　蠙
心將積雪欺根與白雲離逺寄僧猶憶髙看鶴未知影
交新長葉皴匝舊生枝多少同時種深山不得移
　　　述松　　　　　　　　　　(唐/)王貞白
逺谷呈材榦何由入棟梁嵗寒虛勝竹功績不如桑秋
老落乾子春深裛嫩黄雖䝉匠者顧樵採日難防
　　　松　　　　　　　　　　　(唐/)僧無可
枝榦怪鱗皴烟梢出澗新屈盤髙極目蒼翠逺驚人待
鶴移隂過聽風落子頻青青寒木外自與九霄鄰
　　　賦松　　　　　　　　　(南唐/)謝仲宣
送人多折柳唯我獨吟松若保嵗寒在何妨霜雪重森
梢蓬静境廓落見孤峯還似君髙節亭亭尠繼蹤
　　　赤松詠　　　　　　　　　(明/)傅汝舟
赤松五千丈一丈一雲生蛟龍分葉卧雷雨抱枝鳴隂
好鶴長在巢居仙自營斸苓湏指夕輔取九丹成
　　　松　　　　　　　　　　　(明/)申時行
宛轉隨髙阜青蔥結茂林團雲低葢影挟雨送濤音節
抱風霜苦根盤嵗月深亦知𢎞㬌意山閣助清吟
　　五言排律
　　　貢院樓北新栽小松　　　　(唐/)李正封
青蒼初得地華省植来新尚帶山中色猶含洞裏春近
樓依北戸隠砌浄游塵鶴壽應成葢龍形未有鱗為梁
資大厦封爵恥嬴秦幸此觀光日清風屢得親
　　　貢院樓北新栽小松　　　　(唐/)錢衆仲
愛此凌霜操移來獨占春貞心初得地勁節始依人籠
月煙猶薄當軒色轉新枝低無宿羽葉浄不㽞塵每與
芝蘭近常慙雨露均幸因逢顧盼生植及兹辰
　　　貢院樓北新栽小松　　　　(唐/)吳武陵
拂檻愛貞容移根自逺峯曾經芳草沒終不住苔封葉
少初凌雪鱗生欲化龍乗春濯雨露得地近垣墉逐吹
香㣲動含烟色漸濃時廻日月照為謝小山松
　　　禁中春松　　　　　　　　(唐/)陸　贄
隂隂清禁裏蒼翠滿春松雨露恩偏近陽和色更濃髙
枝分曉日靈韻雜宵鐘嵐助爐煙逺形疑葢影重願符
千載壽不羡五株封倘得迴天眷全勝老碧峯
　　　禁中春松　　　　　　　　(唐/)周　存
㡬嵗含貞節青青紫禁中日華留偃葢雉尾轉春風不
為繁霜改那將衆木同千條攅翠色百尺澹晴空影宻
金莖近花明鳳沼通安知幽澗側獨與散樗叢
　　　禁中春松　　　　　　　　(唐/)常　沂
暎殿松偏好森森列禁中攅柯沾聖澤疎葢引皇風晚
色連秦苑春香滿漢宫操將貞石固材與直臣同翠影
宜青𤨏蒼枝秀碧空還知沐天眷千載更蔥蘢
　　　與楊十二巨源盧十九經濟同逰大安亭各賦
　　　　二物合為五韻探得石松　(唐/)元　稹
片石與孤松曽經物外蓬月臨棲鶴影雲抱老人峯蜀
客君當問秦官我舊封積膏當琥珀新刼長芙蓉待補
蒼蒼去樛柯蚤變龍
　　　中書相公任兵部侍郎日後閣植四松逾數年
　　　　澣忝此官因獻拙什　　　(唐/)鄭　澣
丞相當時植幽襟對此開人知舟楫器天假棟梁材錯
落龍鱗出䙰褷鶴翅廻重隂羅武庫細響静山臺得地
公堂裏移根澗水隈吳臣夢寐逺秦岳嵗年摧轉覺飛
纓繆何因繼組來㡬尋珠履跡願比角弓培柏恱猶依
社星髙久照台後凋應共操無復問良媒
　　　奉和四松　　　　　　　　(唐/)唐　扶
幽抱應無語貞松遂自栽寄懐丞相業因擢大夫材日
射蒼鱗動塵迎翠箒廻嫩茸含細粉初葉泛新杯偶聖
為舟去逢時與鶴來寒聲連曉竹静氣結隂苔赫奕鳴
騶至熒煌洞戸開良辰一臨眺憇樹㡬徘徊恨發風期
阻詩従綺思裁還聞舊凋契凡在此中培
　　　奉和四松　　　　　　　　(唐/)劉禹錫
右相歴中台移松武庫栽紫茸抽組綬青實長玫瑰便
有干霄勢看成構厦材數分天柱半影逐日輪廻舊賞
台階去新知谷口來息隂長仰望翫意㡬徘徊翠粒晴
懸露蒼鱗雨起苔凝音助瑶瑟飄蘂泛金罍月桂花遥
燭星榆葉對開終湏似雞樹榮茂近昭回
　　　奉和四松　　　　　　　　(唐/)雍　陶
右相歴兵署四松皆手栽斸時驚鶴去移處帶雲来根
倍雙桐植花分八桂開生成造化力長作棟梁材豈羡
蘭依省猶嫌柏占臺出樓終百尺入夢巳三台幽韻和
宫漏餘香度酒杯拂冠枝上雪染履影中苔髙位相承
地新詩寡和才何由比蘿蔓攀附在條枚
　　　文宣王廟古松　　　　　　(唐/)李　胄
列植成均裏分行古廟前隂森非一日蒼翠自何年寒
影煙霜暗晨光枝葉妍近簷隂更静臨砌色相鮮每愧
聞鐘磬多慚接豆籩更宜教胄子於此學貞堅
　　七言律
　　　松　　　　　　　　　　　(唐/)李山甫
地聳蒼龍勢抱雲天教青共衆材分孤標百尺雪中見
長嘯一聲風裏聞桃李傍他真是佞藤蘿攀爾亦非羣
平生相愛應相識誰道修篁勝此君
　　　題子姪書院雙松　　　　　(唐/)曹　唐
自種雙松費㡬錢頓令院落似秋天能藏此地新晴雨
却惹空山舊燒煙枝壓細風過枕上影籠殘月到窗前
莫教取次成閒夢使汝悠悠十八年
　　　題浄衆寺古松　　　　　　(唐/)崔　塗
百尺森疎倚梵臺昔人曽見此初栽故園未有偏堪戀
浮世如閒即合来天暝豈分蒼翠色嵗寒應識棟梁材
清隂可惜不駐得歸去暮城空首回
　　　松　　　　　　　　　　　(唐/)韓　溉
倚空髙檻冷無塵往事閒徵夢欲分翠色本宜霜後見
寒聲偏向月中聞啼猿想帶蒼山雨歸鶴應和紫府雲
莫向東園近桃李春光還是不容君
　　　題吉水縣㕔前新栽小松　　(唐/)李　中
斸開幽澗蘚苔斑移得孤根植砌前影小未遮官舎月
翠濃猶帯舊山煙羣花解笑香寧久衆木雖髙節不堅
輸我婆娑欄檻内晚風蕭颯學幽泉
　　　松　　　　　　　　　　　(唐/)炙轂子
寒松聳㧞倚蒼岑綠葉扶疎自結隂丁固夢時還有意
秦皇封日豈無心常將正節棲孤鶴不遣髙枝宿衆禽
好是特凋羣木後䕶霜凌雪翠逾深
　　　龍形松　　　　　　　　　(元/)謝宗可
夭矯拏雲海上來蜿蜓蛻骨老莓苔紫髯夜濕千山雨
鐵甲春生萬壑雷影動欲翻平陸起聲號如巻怒潮廻
蜷枝冷挂巖前月猶似擎珠照九垓
　　　羅漢松　　　　　　　　　(明/)屠　隆
何年蒼叟住禪林百尺婆娑萬壑隂四果總來成佛印
一官應不受秦侵靈根嵗月跏趺久老榦風霜面壁深
謖謖回飇響空谷猶聞清夜海潮音
　　七言排律
　　　遥同蔡起居偃松篇　　　　(唐/)張　說
清都衆木總榮芬傳道孤松最出羣名接天庭長㬌色
氣連宫闕借氛氲懸池的的停華露偃葢重重拂瑞雲
不惜流膏助仙鼎願將楨榦奉明君莫比冥靈楚南樹
朽老江邊代不聞
　　五言絶句
　　　松下雪　　　　　　　　　(唐/)錢　起
雖因朔風至不向瑶臺側惟助苦寒松偏明後凋色
　　　千松嶺　　　　　　　　　(唐/)顧　况
終日吟天風有時天籟止問渠何㫖意恐落凡人耳
　　　四望驛松　　　　　　　　(唐/)王　建
當初此間別直至此庭中何意聞聲耳聽他枝上風
　　　小松　　　　　　　　　　　王　建
小松初數尺未有直生枝間即傍邊立看多長却遲
　　　題翰林院東閣小松　　　　(唐/)元　稹
簷礙修鱗亞霜侵簇翠黄惟餘入琴韻終待舜絃張
　　　乳毛松　　　　　　　　　(唐/)鄭　谷
松格一何髙何人號乳毛霜天寓直夜愧爾伴閒曹
　　　松　　　　　　　　　　　(宋/)徐　鉉
細韻風中逺寒青雪後濃繁隂堪避雨効用待東封
　　　松　　　　　　　　　　　(金/)李俊民
鬱鬱愁無地青青獨有心疑從大夫後傾葢到如今
　　七言絶句
　　　憑韋少府班覓松樹子栽　　(唐/)杜　甫
落落出羣非櫸柳青青不朽豈楊梅欲存老葢千年意
為覓霜根數寸栽
　　　酬道芬寄畫松　　　　　　(唐/)劉　商
聞道松花學沈寧寒枝淅瀝葉青青一株將比嚢中樹
若箇年多有茯苓
　　　松樹　　　　　　　　　　(唐/)白居易
白金換得青松樹君既先栽我不栽幸有西風易憑仗
夜深偷送好聲来
　　　省中題新植雙松　　　　　(唐/)賈島
端坐髙宫起逺心雲髙水闊共幽沈更堂寓直將誰語
自種雙松伴夜吟
　　　采松花　　　　　　　　　(唐/)姚　合
擬服松花無處學嵩陽道士忽相教朝來試上髙枝采
不覺翻傾仙鶴巢
　　　小松　　　　　　　　　　(唐/)章孝標
爪葉鱗條龍不盤梳風幕翠一庭寒莫言只似人長短
湏作浮雲向上看
　　　書院二小松　　　　　　　(唐/)李羣玉
一雙幽色出凡塵數粒秋煙二尺鱗從此静窗聞細韻
琴聲長伴讀書人
　　　小松　　　　　　　　　　(唐/)杜荀鶴
自小刺頭深草裏而今漸覺出蓬蒿時人不識凌雲木
直待凌雲始道髙
　　　澗松　　　　　　　　　　(唐/)崔　塗
寸寸凌霜長勁條路人猶笑未干霄南園桃李雖堪羡
争奈春殘又寂寥
　　　題僧院松　　　　　　　　(唐/)曹　松
空山澗畔枯松樹禪老堂頭鱗甲身傳是昔朝僧種著
下頭應有茯苓神
　　　松嶺　　　　　　　　　　(唐/)陸希聲
嶺上春松手自栽巳能蒼翠暎莓苔嵗寒本是家君事
好送清風月下来
　　　松　　　　　　　　　　　(唐/)成彦雄
大夫名價古今聞盤屈孤貞更出羣將謂嶺頭閒得了
夕陽猶挂數枝雲
　　　華山孤松　　　　　　　　(唐/)張　蠙
石罅引根非土力冐寒猶助嶽蓮光綠槐生在膏腴地
何得無心拒雪霜
　　　　畫松　　　　　　　　　　(唐/)僧㬌雲
　畫松一似真松樹且待㝷思記得無曾在天台山上見
　石橋南畔第三株
　　　　江路聞松風　　　　　　　(金/)趙　可
　雪裏雲山玉作屏松風入耳細泠泠朝来醉著江亭酒
　却被髯龍喚得醒
　　　　静芳亭　　　　　　　　　(元/)袁　桷
　簾外羣山當畫屏白雲如水度中庭松花落徑無人掃
　失却莓苔一半青
　
　
　
　
　
　
御定佩文齋詠物詩選巻二百七十七
　欽定四庫全書
御定佩文齋詠物詩選巻二百七十八
　　柏類
　　　五言古
　　　庭柏　　　　　　　　　　(北齊/)魏　收
　古松圗偃葢新柏冩爐峯凌寒翠不奪迎暄綠更濃茹
　葉輕沈體咀實化衰容將使中臺麝違山能見從
　　　雙柏　　　　　　　　　　　(元/)陳　樵
　亭亭山上柏柯榦如青銅蒼古㧞俗姿肯作兒女容風
　霜日揺落萬木為之空爾獨不見摧屹立如老翁乃知
　歸根妙生意恒内融願乗雷雨興化作雙飛龍
　　　　柏屏　　　　　　　　　　(明/)顧　璘
　壁立青玉屏下見古柏根相憐嵗寒葉鬱作蒼雲屯貞
　姿洗霜雪老氣橫乾坤名園非此種誰可當君門
　　　七言古
　　　　古柏行　　　　　　　　　(唐/)杜　甫
孔明廟前有老柏柯如青銅根如石霜皮澑雨四十圍
黛色参天二千尺君臣已與時際㑹樹木猶為人愛惜
雲来氣接巫峡長月出寒通雪山白憶昨路繞錦亭東
先主武侯同閟宫崔嵬枝榦郊原古窈窕丹青戸牖空
落落盤踞誰得地冥冥孤髙多烈風扶持自是神明力
正直原因造化功大厦如傾要梁棟萬牛回首丘山重
不露文章世已驚未辭剪伐誰能送苦心豈免容螻蟻
香葉終經宿鸞鳳志士幽人莫怨嗟古來材大難為用
　　五言律
　　　使院中新栽柏樹子呈李十五栖筠
　　　　　　　　　　　　　　　(唐/)岑　參
愛爾青青色移根此地來不曽臺上種畱向磧中栽翠
葉欺門柳狂花笑院梅不湏愁嵗晚霜露豈能摧
　　　穂柏聮句　　　　　　　　(唐/)叚成式
一院暑難侵莓苔共影深標枝争息鳥餘吹正開襟(成/式)
宿雨香添色殘陽石在隂乗閒動詩意助静入禪心(張希/復)
　　　古柏　　　　　　　　　　(唐/)李　洞
手植知何代年齊偃葢松結根生別樹吹子落鄰峯古
榦經龍嗅髙烟過雁衝可知繁葉盡聲不礙秋鐘
　　五言絶句
　　　指栢軒　　　　　　　　　(明/)髙　啟
清隂䕶燕几中有忘言客人來問不應笑指庭前柏
　　七言絶句
　　　武侯廟古柏　　　　　　　(唐/)雍　陶
宿葉四時同一色髙枝千嵗對孤峯此中疑有精靈在
為見盤根是卧龍
　　　題龍興寺老柏院　　　　　(宋/)張　在
南鄰北舎牡丹開年少㝷芳去又廻惟有君家老柏樹
春風恰似不曾來
　　　禹柏圗　　　　　　　　　(元/)吳師道
柏貢荆州任土風漢陽遺樹尚蔥蘢休誇此是親曾植
四海青青盡禹功
　
　
　
　
　
　
　
　
　
　
　
　
　
　
　
御定佩文齋詠物詩選巻二百七十八
　欽定四庫全書
御定佩文齋詠物詩選巻二百七十九
　　檜類
　　　五言古
　　　　濟南廟中古檜同叔能賦　　(金/)元好問
　亭亭祠宫檜鬱鬱上雲雨扶持㡬來年造物心獨苦青
　餘玉川潤根入鐵岸古雖含棟梁姿斤斧安得取沇洑
　地中久駭浪思一鼔天柱屹不移水國奠平土乾坤此
　神物甲乙存世譜瀨鄉畱耳孫闕里傳鼻祖秦松徒自
　汙蜀柏聊共數㑹待十抱成兹焉重摩拊
　　　長短句
　　　　致道觀看七星檜樹歌　　　(明/)孫一元
　海虞山前突兀見古檜眼中氣勢相盤拏上應七曜分
　布有神㑹地靈千嵗儲英華皴皮無文盡駁落老根化
　石吞泥沙據山􁒐峞暎壑谽谺身枯澑雨枝黒藏蛇佇
　立頃刻雲霧遮日落未落山之厓同行觀者皆歎嗟舌
捫頸縮無敢譁歸來靈物不可究夜宿撼牀恐龍鬭
　　五言律
　　　畫檜　　　　　　　　　　(元/)虞　集
茅山多古樹此檜更長生鸛鶴棲來穏蛟龍化得成雲
深還近戸月落似聞笙千載如相見蒼然故舊情
　　七言律
　　　謝寺雙檜　　　　　　　　(唐/)劉禹錫
雙檜蒼然古貌竒含煙吐霧鬱参差晚依禪客當金殿
初耐將軍暎畫旗龍象界中成寳葢鴛鴦瓦上出髙枝
長明燈是前朝焰曽炤青青年少時
　　　法雲雙檜　　　　　　　　(唐/)温庭筠
晋朝名軰此離羣想對濃隂去住分題處尚㝷王内史
畫時應是顧將軍長廊夜静聲疑雨古殿秋深影似雲
一下南臺到人世曉泉清籟更難聞
　　　檜樹　　　　　　　　　　(唐/)秦韜玉
翠雲交榦瘦輪囷嘯雨吟風㡬百春深葢屈盤青塵尾
老皮張展黑龍鱗惟堆寒色資琴興不放秋聲染俗塵
嵗月如波事如夢竟畱蒼翠待何人
　　　陳檜　　　　　　　　　　(明/)馬　弓
古本凌空百尺過根盤如石鐵為柯濃隂不礙金蓮座
虚籟猶傳玉樹歌倦客解衣頻徙倚老禪卓錫定摩挲
雲門寺裏梁朝柏身上苔㾗想更多
　　　檜　　　　　　　　　　　(明/)章　珪
天挺良材聳百㝷托根仙宿歴年深能兼老柏氷霜操
不讓寒梅鐵石心夜静繞壇星布列月明滿地翠隂森
工師若選明堂用為棟為梁價萬金
　　五言絶句
　　　檜和子由　　　　　　　　(宋/)蘇　軾
依依古松子鬱鬱綠毛身每長湏成節明年漸庇人
　　七言絶句
　　　自遣詩　　　　　　　　　(唐/)陸龜䝉
花瀨濛濛紫氣昬水邊山曲更容村終湏揀取幽棲地
老檜成雙便作門
　　　和重元寺雙矮檜　　　　　　陸龜䝉
可憐煙刺是青螺如到雙林誤禮多更憶早秋登北固
海門蒼翠出晴波
　　　醒聞檜　　　　　　　　　(唐/)皮日休
解洗餘酲晨半酒星星仙吹起雲門耳根莫厭聽佳木
㑹盡山中寂静源
　　　重元寺雙矮檜　　　　　　　皮日休
撲地枝回是翠鈿碧絲籠細不成煙應如天竺難陀寺
一對狻猊相枕眠
　　　題法雲寺雙檜　　　　　　(唐/)方壺居士
謝郎雙檜綠於雲昬曉濃隂色未分若並亳宫仙鹿跡
定知髙峭不如君
　　　古檜　　　　　　　　　　(元/)虞　集
根到深泉石作身踈踈香葉不知春海波不動天風逺
千嵗寒蛟作老人
　
　
　
　
　
　
　
　
　
　
　
　
　
　
　
御定佩文齋詠物詩選巻二百七十九
　欽定四庫全書
御定佩文齋詠物詩選巻二百八十
　　杉類
　　　五言古
　　　　郡齋移杉　　　　　　　　(唐/)韋應物
　擢榦方數尺幽姿已蒼然結根西山寺來植郡齋前新
　含野露氣稍静髙窗眠雖為賞心遇豈有巖中縁
　　　　栽杉　　　　　　　　　　(唐/)白居易
　勁葉森利劔孤莖挺端標纔髙四五尺勢若干青霄移
　栽東窗前愛爾寒不凋病夫卧相對日夕閒蕭蕭昨為
　山中樹今為簷下條雖然遇賞翫無乃近塵囂猶勝澗
　谷底埋沒隨衆樵不見鬱鬱松委質山上苖
　　　長短句
　　　　古杉行　　　　　　　　　(元/)范　梈
　丹陵觀有古杉屹如雙闕當雲門云是鍾君之手植君
　去此樹餘空邨尾揺翡翠捎八表根結蛇蛟行九原幽
　邊豈無鬼神䕶深處直形天地恩一方拆裂引穿澑猶
　是百年燒火痕蒼皮樹裹漸欲合始知草木有道存或
　云下有丹火伏四時地底皆春温神還復壯此其驗疑
　是自此無傳喧平生政坐嗜竒古来看適值寒冬昬長
　歌沈思繞其下夜半月髙松露繁飄颻葉縣鳬舄影牢
　落豐城龍劍魂何當喚起博物者共騎黃鵠凌崑崙
　　　七言絶句
　　　　題中峯杉徑　　　　　　　(宋/)朱　子
　盤回山腹轉修蛇橫入中峯小隠家好把穉杉緣徑插
　待迎凉月看清華
　
　
　
　
　
御定佩文齋詠物詩選巻二百八十
　欽定四庫全書
御定佩文齋詠物詩選巻二百八十一
　　榆類
　　　五言古
　　　　榆　　　　　　　　　　(明/)吳　寛
　始我種三榆近在亭之左西日待隠蔽隂成客能坐七
　年長漸髙宻葉巳交鎻生錢聞可食貧者當果蓏其一
　忽憔悴嚙腹緣蟻蜾持斧欲伐之材未中船舵藤蔓方
　附麗不伐亦自可古人無棄物守圃常用跛
　　　五言絶句
　　　　榆　　　　　　　　　　　(宋/)張　耒
　修柯遇雲日老枿干虹霓嗟爾臃腫材大匠何見遺
　　　七言絶句
　　　　貧居春怨　　　　　　　　(唐/)雍　陶
　貧居盡日冷風煙獨向簷牀看雨眠寂寞春風花落後
　滿庭榆莢似秋天
　　　　榆錢　　　　　　　　　　(宋/)孔平仲
　鏤雪裁綃箇箇圎日斜風定穏如穿憑誰細與東君說
　買住青春費㡬錢
　　　　春晚　　　　　　　　　　(宋/)僧道潜
　疊穎叢條翠欲流午隂濃處聽鳴鳩兒童賭罷榆錢去
　狼藉春風漫不收
　　　　次韻答李擛之　　　　　　(明/)王　弼
　榾柮爐頭擁薄綿嫩寒㣲雨暮春天不知詩思能多少
　榆葉梨花巳滿前
　　　　無題　　　　　　　　　　(明/)康　栗
　笑看海雲初起處吾家隠隱碧天隅何時跨鶴隨風去
　同與仙人坐白榆
　
　
　
御定佩文齋詠物詩選巻二百八十一
　欽定四庫全書
御定佩文齋詠物詩選巻二百八十二
　　槐類
　　　七言古
　　　　孔林瑞槐歌　　　　　　　(元/)納　延
　闕里隂隂槐樹古百尺長柯挾風雨宻葉盤空擁翠雲
　深根貫石流瓊乳蒼皮皴蝕紋異常天成篆籕分毫芒
　㳺絲縈錯科斗亂雲氣飛動龍鸞翔嬴秦書焚士坑僇
　㡬歎遺經藏壁屋千年聖道復昭明喜見文章出嘉木
　神明元胄嗣上公雨露滋沐深培封清隂如水石壇静
　彈琴樹底歌薫風
　　　五言律
　　　　詠槐　　　　　　　　　　(唐/)李　嶠
　暮律移寒火春宫長舊栽葉生馳道側花落鳳庭隈烈
　士懐忠觸鴻儒訪業來何當赤墀下疎榦擬三台
　　　七言律
　　　槐花　　　　　　　　　　(唐/)羅　鄴
行宫門外陌銅駝兩畔分栽此最多欲到清秋近時節
争開金蘂向闗河層樓寄恨飄珠箔駿馬憐香撼玉珂
愁殺江南隨計者年年為爾剰奔波
　　　宫槐　　　　　　　　　　(宋/)梅堯臣
漢家宫殿䕃長槐嫩色蔥蔥不染埃天仗龍旂穿影去
鈎陳豹尾拂枝來青蟲挂後蜂銜子素月生來桂並栽
我意方同杜工部冷淘惟喜葉新開
　　五言絶句
　　　宫槐陌　　　　　　　　　(唐/)王　維
仄徑䕃宫槐幽隂多綠苔應門但迎掃畏有山僧來
　　　宫槐陌　　　　　　　　　(唐/)裴　廸
門前宫槐陌是向欹湖道秋來山雨多落葉無人掃
　　　槐　　　　　　　　　　　(宋/)蘇　軾
采擷殊未厭忽然已成隂蟬鳴看不見鶴立赴還深
　　　罷直圗　　　　　　　　　(明/)練子寧
草詔下金鑾宫槐白露寒紫驑驕不鞚明月在䦨干
　　七言絶句
　　　送人入蜀　　　　　　　　(唐/)楊　凝
劒閣迢迢夢想間行人歸路繞梁山明朝騎馬揺鞭去
秋雨槐花子午闗
　　　槐花　　　　　　　　　　(唐/)鄭　谷
毵毵金蘂撲晴空舉子心驚落照中今日老郎猶有恨
昔年相謔十秋風
　　　題槐　　　　　　　　　　(唐/)翁承賛
雨中妝㸃望中黃勾引蟬聲送夕陽憶得當年隨計吏
馬蹄終日為君忙
　　　谿隂堂　　　　　　　　　(宋/)蘇　軾
白水滿時雙鷺下綠槐髙處一蟬吟酒醒門外三竿日
臥看谿南十畆隂
　　　軾以去嵗春夏侍立邇英而秋冬之交子由相
　　　　繼入侍次韻絶句四首各述所懐(錄一/)
　　　　　　　　　　　　　　　　蘇　軾
曈曈日脚曉猶清細細槐花暖欲零坐閱諸公半廊廟
時看黃色起天庭
　　　夏日田園雜興　　　　　　(宋/)范成大
槐葉初勻日氣凉蔥蔥䑕耳翠成雙三公只得三枝看
閒客清隂滿北窗
　　　槐影　　　　　　　　　　(宋/)許月卿
槐影本來惟戴日蟬聲固自未知秋斜陽薄雨羊歸徑
冷月横星人倚樓
　　　玉堂槐花　　　　　　　　(金/)趙秉文
玉堂隂合冷窗紗雨過銀泥引篆蝸萱草茙葵俱不見
蜂聲滿院采槐花
　　　玉堂閒適圗　　　　　　　(元/)王　惲
醉岸烏紗殿影東宫花低暎酒波紅興來草罷長楊賦
獨占髙槐灑晚風
　　　即事　　　　　　　　　　(元/)趙孟頫
　庭槐風静緑隂多睡起茶餘日影過自笑老來無復夢
　閒看行蟻上南柯
　　　　庭槐　　　　　　　　　　(元/)鄭允端
　風轉庭槐拂檻開綠隂如染浄無埃婦人不作功名夢
　閒看南柯蟻往來
　　　　擬宫詞　　　　　　　　　(明/)袁宏道
　百子池頭九子萍羙人雙照月稜青宫槐葉落秋如水
　誦得蓮花兩卷經
　
　
　
　
　
　
　
御定佩文齋詠物詩選巻二百八十二
　欽定四庫全書
御定佩文齋詠物詩選巻二百八十三
　　梧桐類
　　　五言古
　　　　雙桐　　　　　　　　　　(魏/)明　帝
　雙桐生空井枝葉自相加通泉浸其根𤣥雨潤其柯
　　　　詠桐　　　　　　　　　　(齊/)王　融
　鶱鳳影層枝輕虹鏡展綠豈斁龍門幽直慕瑶池曲
　　　　逰東堂詠桐　　　　　　　(齊/)謝　朓
　孤桐北窗外髙枝百尺餘葉生既婀娜葉落更扶踈無
　華復無實何以贈離居裁為珪與瑞足可命参墟
　　　　詠孤桐　　　　　　　　　(梁/)沈　約
　龍門百尺時排雲少孤立分根䕃玉池欲待髙鸞集
　　　　詠梧桐　　　　　　　　　　沈　約
　秋還遽已落春曉猶未荑㣲葉雖可賤一剪或成珪
　　　　詠桐　　　　　　　　　　(隋/)魏　澹
本求裁作瑟何用削成珪願寄華庭裏枝横待鳳棲
　　　答李伯魚桐竹　　　　　　(唐/)張　說
結廬桐竹下室邇人相深接垣分竹徑隔戸共桐隂落
花朝滿岸明月夜披林竹有龍鳴管桐畱鳳舞琴竒聲
與髙節非君誰賞心
　　　桐竹贈張燕公　　　　　　(唐/)李伯魚
北竹青桐北南桐綠竹南竹林君早愛桐樹我初貪鳳
棲桐不愧鳳食竹何慚棲食更如此餘非鳳所堪
　　　叚宥㕔孤桐　　　　　　　(唐/)王昌齡
鳳凰所宿處月暎孤桐寒槁葉零落盡空柯蒼翠殘虚
心誰能見直影非無端響發調尚苦清商勞一彈
　　　題僧房雙桐　　　　　　　(唐/)李　頎
青桐雙拂日傍帶凌霄花綠葉傳僧磬清隂潤井華誰
能事音律焦尾蔡邕家
　　　梧桐　　　　　　　　　　(唐/)戴叔倫
亭亭南軒外貞榦修且直廣葉結青隂繁花連素色天
資韶雅性不愧知音識
　　　題鮮于子駿桐軒　　　　　(宋/)司馬光
朝陽升東隅照此庭下桐菶菶復萋萋居然古人風疎
枝青玉聳宻葉翠羽䝉午㬌凝餘清夕照畱殘紅雨響
甍棟外風生戸牖中主人政多暇歩賞幸從容終當致
威鳳覧徳鳴噰噰又將施五絃解愠歌帝宫
　　　擬古　　　　　　　　　　(金/)張　建
菶菶嶧山桐一樹十二枝枝分十二律所指各不移何
為師襄子獨謂東南竒一律不可缺一枝不可遺誰能
以此意說似典樂䕫
　　　桐樹　　　　　　　　　　(明/)髙　啟
晴粉朝英墜凉瓊夏葉舒鳥啼髙樹早蟬轉薄疏虗朱
絃未薦曲彤管屢題詩坐恐銷華澤商吹起前除
　　　洗桐　　　　　　　　　　(明/)王　問
梧桐生髙岡菶菶貽夏隂挹取葉上露為子洗其心有
時藉槁君閒情寄徽音何以報爾徳激泉濯朝林永日
影相對勿使塵涴侵
　　七言古
　　　登樂陵臺倚梧桐望月有懐南臺李御史
　　　　　　　　　　　　　　　(元/)薩都拉
凉風吹墮梧桐葉瀉下泠泠露華白樂陵臺上悄無人
獨倚梧桐看秋月月髙當午桐隂直不覺衣霑露華濕
此時却憶在金陵酒醒江樓聽秋笛
　　五言律
　　　桐　　　　　　　　　　　(唐/)李　嶠
孤秀嶧陽岑亭亭出衆林春光雜鳯影秋月弄圭隂髙
暎龍門迥雙依玉井深不因將入㸑誰為作鳴琴
　　　次韻擇之梧竹二首并呈季通
　　　　　　　　　　　　　　　(宋/)朱　子
永日長梧下清隂小院幽自憐風嫋嫋客賦雨瀏瀏作
別今千里相思欲九秋更憐同社友復此誤淹㽞
　　　月下新桐喜徐元歎至　　　(明/)鍾　惺
是物多妨月桐隂殊不然長如晨露引不隔晚凉天綠
滿清虗内光生幽獨邊懐新君亦爾到在夕陽先
　　七言律
　　　周履道徵賦梧桐月　　　　(明/)周　翼
雲捲清秋畫角悲梧桐滿地月明時斜穿翠葉通銀井
化作金波落硯池青女乍驚烏鵲夢素娥偏惜鳳凰枝
故人有約來何暮獨立雲階影漸移
　　五言絶句
　　　題桐葉　　　　　　　　　(唐/)韋應物
参差剪綠綺蕭灑覆瓊柯憶在灃東寺偏書此葉多
　　七言絶句
　　　丹丘　　　　　　　　　　(唐/)李商隠
青女丁寧結夜霜羲和辛苦送朝陽丹丘萬里無消息
㡬對梧桐憶鳳凰
　　　蜀桐　　　　　　　　　　　李商隠
玉壘髙桐拂玉繩上含非霧下含氷枉教紫鳳無棲處
斲作秋琴彈廣陵
　　　齊安偶題　　　　　　　　(唐/)杜　牧
秋聲無不攪離心夢澤蒹葭楚雨深自滴階前大梧葉
干君何事動哀吟
　　　夜　　　　　　　　　　　(宋/)朱　子
獨宿山房夜氣清一窗凉月共虚明鄰雞未作人聲寂
時聽髙梧滴露聲
　　　暑中雜興　　　　　　　　(宋/)方　岳
是非不到野谿邊只就梧桐聽雨眠睡熟不知谿水長
鷺鷥飛上釣魚船
　　　暮春　　　　　　　　　　(金/)蔡　珪
陌上歌聲枕上聽秋千梧影兩亭亭春風三月正花好
曉日一竿初酒醒
　　　桐花　　　　　　　　　　(元/)方　回
悵惜年光怨子規王孫見事一何遲等閒春過三分二
憑仗桐花報與知
　　　和薛伯通韻　　　　　　　(元/)耶律楚材
黃花紅葉滿秋山月浸銀河夜未闌寂寞梧桐深院落
有人何處倚䦨干
　　　懐友時住夏玉泉山　　　　(元/)黃清老
逺水平林翠繞城秋來風雨動離情玉泉千尺梧桐樹
月下時聞落葉聲
　　　雜詠　　　　　　　　　　(元/)吳㬌奎
野人居處絶紛譁芳楥疎籬八九家昨夜山中風雨急
曉來門巷掃桐花
　　　梧桐　　　　　　　　　　(元/)丁鶴年
井梧徹夜下霜風錦繡園林瞬息空老盡秋容何足惜
鳳巢吹墮月明中
　　　梧桐　　　　　　　　　　(元/)鄭允端
梧桐葉上秋先到索索蕭蕭向樹鳴為報西風莫吹却
夜深畱取聽秋聲
　　　秋閨思　　　　　　　　　(明/)孫　蕡
　凉夜簫聲處處過玉樓髙起偪天河西風瘦盡梧桐葉
　添得西窗月影多
　　　　醉起　　　　　　　　　　(明/)黃姬水
　山中長日卧煙霞車馬無塵静不譁石上酒醒天巳暮
　一簾月色覆桐花
　
　
　
　
　
　
　
　
　
　
御定佩文齋詠物詩選巻二百八十三
　欽定四庫全書
御定佩文齋詠物詩選巻二百八十四
　　榕類
　　　五言律
　　　　南峯庵庵徑有古榕樹懸枝對峙宛若闗門
　　　　　　　　　　　　　　　　(明/)傅汝舟
　古樹上危根依天巧作門雲飛不在外虎過定消魂野
　客逢迎少山僧出入尊朋逰坐不厭葉落滿金樽
　　　七言絶句
　　　　柳州二月榕葉落盡偶題　　(唐/)柳宗元
　宦情覊思共凄凄春半如秋意轉迷山城過雨百花盡
　榕葉滿庭鶯亂啼
　　　　榕谿閣(山谷南遷/維舟榕下)　　　　　(宋/)劉克莊
　榕聲竹影一谿風遷客曽來繫短蓬我與竹君俱晚出
　兩榕猶及識涪翁
御定佩文齋詠物詩選巻二百八十四
　欽定四庫全書
御定佩文齋詠物詩選巻二百八十五
　　椿類
　　　七言古
　　　　靈椿　　　　　　　　　　(宋/)劉　敞
　野人獨愛靈椿舘舘西靈椿聳危榦風揉雨煉三月餘
　奕奕中庭䕃華傘
　　　七言絶句
　　　　天壇雜詩　　　　　　　　(金/)元好問
　谿童相對採椿芽指似陽坡說種瓜想得近山營馬少
　青林深處有人家
　
　
　
　
御定佩文齋詠物詩選巻二百八十五
　欽定四庫全書
御定佩文齋詠物詩選巻二百八十六
　　楠類
　　　五言古
　　　　和宣州錢判官使院㕔前石楠樹
　　　　　　　　　　　　　　　　(唐/)孟　郊
　大樸既一剖衆材争萬殊懿兹南海華來與北壤俱生
　長如自惜雪霜無凋渝籠籠抱靈秀簇簇抽芳膚寒日
　吐丹豔頳子流細珠鴛鴦花數重翡翠葉四鋪雨洗新
　妝色一枝如一姝聳異敷庭際傾妍來坐隅散彩飾机
　案餘輝盈盤盂髙意因造化常情逐榮枯主公方寸中
　陶植在湏臾飬此奉君子賞覿日為娛始覺石楠詠價
　傾賦兩都棠頌庶可比桂詞難以踰因謝丘墟木空採
　落泥塗時來開佳姿道去臥枯株争芳無由縁受氣如
　鬱紆抽肝在郢匠歎息何踟躕
　　　七言古
　　　題巴州光福寺楠木　　　　(唐/)嚴　武
楚江長流對楚寺楠木幽生赤崖背臨谿插石盤老根
苔色青蒼山雨痕髙枝閙葉鳥不度半掩白雲朝與暮
香殿蕭條轉宻隂花龕滴瀝垂青露聞道偏多越水頭
煙生霽歛使人愁月明忽憶湘川夜猨呌還思鄂渚秋
看君幽靄㡬千丈寂寞窮山今遇賞亦知鐘梵報黄昏
猶卧禪林戀竒響
　　　題巴州光福寺楠木　　　　(唐/)史　俊
近郭城南山寺深亭亭竒樹出禪林結根幽壑不知嵗
聳葢摩天凡㡬尋翠色晚將嵐氣合月光時有夜猿吟
經行綠葉望成葢宴坐黃花長滿襟此木嘗聞生豫章
今朝獨秀在巴鄉凌霜不肯讓松柏作宇由來稱棟梁
㑹待良工時一盼應歸法水作慈航
　　五言律
　　　髙楠　　　　　　　　　　(唐/)杜　甫
楠樹色㝠㝠江邊一葢青近根開藥圃接葉製茅亭落
　㬌隂猶合㣲風韻可聽尋常絶醉困臥此片時醒
　　　七言律
　　　　石楠樹　　　　　　　　　(唐/)白居易
　可憐顔色好隂凉葉剪紅牋花撲霜傘葢低垂金翡翠
　薰籠亂搭繡衣裳春芽細炷千燈熖夏蘂濃聞百和香
　見說上林無此樹只教桃柳占年芳
　　　七言絶句
　　　　看石楠花　　　　　　　　(唐/)王　建
　留得行人忘却歸雨中湏是石楠枝明朝獨上銅臺路
　容見花開少許時
　　　　石楠　　　　　　　　　　(唐/)司空圗
　客處媮閒未是閒石楠雖好懶頻攀如何風葉西歸路
　吹斷寒雲見故山
　
　
御定佩文齋詠物詩選卷二百八十六
　欽定四庫全書
御定佩文齋詠物詩選巻二百八十七
　　桑類
　　　五言古
　　　　採桑度　　　　　　　　　(晋/)樂　府
　蠶生春三月春桑正含綠女兒採春桑歌吹當春曲
　　　　種桑詩　　　　　　　　　(宋/)謝靈運
　詩人陳條柯亦有羙攘剔前修為誰故後事資紡績常
　佩知方誡愧㣲富教益浮陽騖嘉月藝桑迨閒隙疎欄
　發近郛長行達廣埸曠流始毖泉湎塗猶跬跡俾此將
　長成慰我海外役
　　　　陌上桑　　　　　　　　　(梁/)王臺卿
　令月開和㬌處處動春心挂筐湏葉滿息倦重枝隂
　　　　春詞　　　　　　　　　　(唐/)常　建
　翳翳陌上桑南枝交北堂羙人金梯出素手自提筐非
　但畏蠶飢盈盈嬌路傍
　　　採桑　　　　　　　　　　(唐/)王　建
鳥鳴桑葉間葉綠條復柔扳看去手近散下長長鈎黃
花葢野田白馬少年逰所念豈廻顧良人在髙樓
　　　陌上桑　　　　　　　　　(明/)楊　基
青青陌上桑葉葉帶春雨已有催絲人咄咄桑下語
　　長短句
　　　採桑曲　　　　　　　　　(宋/)鄭　震
晴採桑雨採桑田頭陌上家家忙去年養蠶十分熟蠶
姑只著麻衣裳
　　　採桑曲　　　　　　　　　(明/)宋　璲
桑芽露春㣲似粟小姑把蠶試新浴素翎頻掃細於蟻
嫩葉纎纎初上指朝採桑暮採桑採桑不得盈頃筐羞
將辛苦向姑語妾命自知桑葉比家中蠶早未成眠大
姑已賣新絲錢岸上何人紫花馬却欲抛金桑樹下
　　五言絶句
　　　春閨思　　　　　　　　　(唐/)張仲素
　䙚䙚城邊柳青青陌上桑提籠忘採葉昨夜夢漁陽
　　　　楊下採桑　　　　　　　　(唐/)張　祜
　飛絲惹綠塵軟葉對孤輪今朝入園去物色强著人
　　　　採桑　　　　　　　　　　(唐/)鄭　谷
　曉陌携籠去桑林路隔淮何如鬬百草賭取鳳凰釵
　　　　江南樂　　　　　　　　　(明/)徐　卿
　人言江南薄江南信自樂采桑作蠶絲羅綺任儂著
　　　七言絶句
　　　　采桑曲　　　　　　　　　(元/)趙孟頫
　野雉朝雊雊且飛誰家女兒採桑歸欲折花枝插丫髻
　還愁草露濕裳衣
　　　　桑　　　　　　　　　　　(明/)陳繼儒
　女桑新綠暎宫槐三月春風戴勝来織就鴛鴦錦千匹
　金刀先取合歡裁
　
御定佩文齋詠物詩選巻二百八十七
　欽定四庫全書
御定佩文齋詠物詩選巻二百八十八
　　楸類
　　　七言絶句
　　　　絶句　　　　　　　　　　(唐/)杜　甫
　楸樹馨香倚釣磯斬新花蘂未應飛不如醉裏風吹盡
　可忍醒時雨打稀
　　　　楸樹　　　　　　　　　　(唐/)韓　愈
　㡬嵗生成為大樹一朝纒繞困長藤誰人與脫青羅帔
　看吐髙花萬萬層
　　　　其二
　幸自枝條能樹立何煩蘿蔓作交加旁人不解尋根本
　却道新花勝舊花
　　　　夢中絶句　　　　　　　　(宋/)蘇　軾
　楸樹髙花欲插天暖風遲日共茫然落英滿地君方見
　惆悵春光又一年
　　　　楸樹　　　　　　　　　　(金/)元徳明
　道邊楸樹老龍形社酒澆来漸有靈只恐等閒風雨夜
　怒隨雷電上青㝠
　　　　楸花　　　　　　　　　　(元/)段克已
　楸樹馨香見未曾牆西碧葢聳孤稜㑹須雨洗塵埃盡
　看吐髙花一萬層
　
　
　
　
　
　
　
　
　
御定佩文齋詠物詩選巻二百八十八
　欽定四庫全書
御定佩文齋詠物詩選巻二百八十九
　　楊栁類
　　　五言古
　　　　折楊栁　　　　　　　　　(梁/)簡文帝
　楊栁亂成絲攀折上春時葉宻鳥飛礙風輕花落遲城
　高短簫發林空畫角悲曲中無别意併是為相思
　　　　詠陽雲樓簷栁　　　　　　(梁/)元　帝
　楊栁非花樹依樓自覺春枝邊通粉色葉裏暎紅巾帶
　日交簾影因吹掃席塵拂簷應有意偏宜桃李人
　　　　賦得垂栁暎斜谿　　　　　(陳/)張正見
　千仭清谿險三陽弱栁垂葉細臨湍合根空帶石危風
　翻夾浦絮雨濯倚流枝不分梅花落還同横笛吹
　　　　西澗種栁　　　　　　　　(唐/)韋應物
　宰邑乖所願黽勉愧昔人聊將休暇日種栁西澗濱置
　鍤息㣲倦臨流睇歸雲封壤自人力生條在陽春成隂
豈自取為茂屬他辰延詠留佳賞山水變夕曛
　　　東澗種栁　　　　　　　　(唐/)白居易
野性愛栽植植栁水中坻乗春持斧斫裁截而樹之長
短既不一髙下隨所宜倚岸埋大幹臨流揷小枝松柏
不可待楩楠固難移不如種此樹此樹易榮滋無根亦
可活成隂况非遲三年未離郡可以見依依種罷水邊
憇仰頭閒自思富貴本非望功名須待時不種東谿栁
端坐欲何為
　　　栁堤　　　　　　　　　　(明/)袁　凱
柔條被晴莎宻隂覆芳杜逶迤起沙際寂寞連水滸鷗
眠雨未歇鶯叫煙初曙還將竹竿去從爾釣春渚
　　七言古(附長短句/)
　　　詠栁　　　　　　　　　　(唐/)許景先
春色東來渡渭橋青門垂栁百千條長楊西連建章路
漢家林苑紛無數縈花始遍合歡枝逰絲半罥相思樹
春楼初日照南隅柔條垂綠掃金鋪寶釵新梳倭墮髻
錦帶交垂連理襦自憐栁塞淹戎幕銀燭長啼愁夢著
芳樹朝催玉管新春風夜染羅衣薄城頭楊栁巳如絲
今年花落去年時折芳逺寄相思曲為惜容華難再持
　　　官渡栁歌送李員外承恩徃揚州覲省
　　　　　　　　　　　　　　　(唐/)獨孤及
君不見官渡河兩岸三月楊栁枝千條萬條色色色勝
綠絲花作鉛粉絮葉成翠羽帳此時送逺人悵望春水
上逺客折楊栁依依兩含情夾郎木蘭舟送郎千里行
郎把紫泥書東征覲庭闈脫却貂襜褕新著五彩衣雙
鳯并兩翅將雛東南飛五兩得便風幾日到揚州莫貪
揚州好客行剰淹留郎到官渡頭春蘭已應久殷勤道
逺别為謝大堤栁攀條倘相憶五里一廽首明年栁枝
黄問郎還家否
　　　岸栁　　　　　　　　　　(宋/)楊萬里
栁梢拂入谿雲隂栁根揷入谿水深祇今立岸一敝帚
歸時弄日千黄金人生榮謝亦如此謝何足怨榮何喜
秋霜春雨自四時老夫問栁栁不知
　　五言律
　　　春池栁　　　　　　　　　(唐/)太　宗
年栁變池臺隋堤曲直廽逐浪絲隂去迎風帶影來疎
黄一鳥哢半翠幾睂開縈雪臨春岸參差間早樓
　　　栁　　　　　　　　　　　(唐/)李　嶠
楊栁鬱氤氲金堤總翠芬庭前花類雪楼際葉如雲列
宿分龍影芳池寫鳯文短簫何以奏攀折為思君
　　　望漢陽栁色寄王宰　　　　(唐/)李　白
漢陽江上栁望客引東枝樹樹花如雪紛紛亂若絲春
風傳我意草木度前墀寄謝絃歌宰西來定未遲
　　　栁邊　　　　　　　　　(唐/)杜　甫
只道梅花發那知栁亦新枝枝總到地葉葉自開春紫
燕時翻翼黄鸝不露身漢南應老盡灞上逺愁人
　　　賦得長亭栁　　　　　　　(唐/)戴叔倫
濯濯長亭栁隂連㶚水流雨槎金縷細煙䙚翠絲柔送
客添新恨聽鶯憶舊逰贈行多折取那得到深秋
　　　生春　　　　　　　　　　(唐/)元　稹
何處生春早春生栁眼中芽新纔綻日茸短未含風綠
誤睂心重黄驚蠟淚融碧條殊未合愁緒巳先叢
　　　栁　　　　　　　　　　　(唐/)李商隠
章臺従掩暎郢路更參差見説風流極來當婀娜時橋
廻行欲斷堤逺意相隨忍放花如雪青樓撲酒旗
　　　謔栁　　　　　　　　　　　李商隱
已帶黄金縷仍飛白玉花長時須拂馬宻處少藏鴉睂
細従他斂腰輕莫自斜玳梁誰道好偏擬暎盧家
　　　詠栁　　　　　　　　　　(唐/)方　干
揺曵惹風吹臨堤軟勝絲態濃誰為識力弱自難持學
舞枝翻袖呈妝葉展睂如何一攀折懷友又題詩
　　　詠栁　　　　　　　　　　(唐/)呉　融
自與鶯為地不教花作媒細應和雨斷輕秖受風裁好
拂錦歩幛莫遮銅雀臺灞陵千萬樹日暮别離囘
　　　栁花寄人　　　　　　　　(唐/)李建勲
每愛江城裏青春向盡時一廻新雨歇是處好風吹破
石粘蟲網髙樓撲酒旗遥知陶令宅五樹正離披
　　　折栁亭　　　　　　　　　(宋/)孔平仲
楊栁已藏鴉髙亭望物華平時常送客此日自離家别
酒杯何滿征途日欲斜醉行三十里春思滿鶯花
　　　折楊栁　　　　　　　　　(元/)錢惟善
何處好楊栁攀條贈逺行花飛渡江水客醉踏歌聲秋
色凋榆塞春隂接鳯城一枝不敢折為近亞夫營
　　　楊花　　　　　　　　　　(元/)僧善住
池塘春欲暮散漫復霏㣲未得為萍去先來作雪飛帶
泥粘燕觜和雨㸃人衣向晚東風急飄零無所歸
　　　綠窗詩　　　　　　　　　(元/)孫　淑
窗裏人初起窗前栁正嬌捲簾衝落絮開鏡見垂條坐
對分金線行防拂翠翹流鶯空巧語倦聽不須調
　　　宫栁　　　　　　　　　　(明/)陳　沂
嫋嫋春聲裏隂隂曉色中縷垂金屋暗花散玉樓空凝
露啼秦苑因風鬬楚宫不知行輦處幾樹近簾櫳
　　　折楊栁　　　　　　　　　(明/)楊　愼
白雪新年盡東風昨夜驚芳菲隨處滿楊栁最多情染
作春衣色吹為玉笛聲如何千里别只贈一枝行
　　　賦得新栁送别　　　　　　(明/)謝肇淛
短岸復長隄黄輕綠未齊曉風吹不定春雪壓常低草
細偏相妬鶯嬌未敢啼年芳君莫問日落灞陵西
　　　孤栁　　　　　　　　　　(明/)僧徳祥
孤栁在江津年年占早春上林何限樹此樹獨無鄰蘸
水煙條短啼春露葉新不知緣甚事只贈逺行人
　　　折楊栁　　　　　　　　　(明/)楊文儷
昔去臨岐路柔黄綴樹生今來歸故里暗綠與樓平花
起輕飄絮條聲巧囀鶯因看攀折處記取别時情
　　五言排律
　　　小苑春望宫池栁色　　　　(唐/)張　昔
小苑春初至皇衢日更清遥分萬條栁迥出九重城隱
暎龍池潤參差鳯闕明影宜宫雪曙色帶禁煙晴深淺
殘陽變髙低曉吹輕年光正堪折欲寄一枝榮
　　　御溝新栁　　　　　　　　(唐/)賈　稜
御苑陽和早章溝栁色新託根偏近日布葉乍迎春秀
質方含翠清隂欲庇人輕煙度斜景多露滴行塵䙚䙚
堪離贈依依獨望頻王孫如可賞攀折在芳辰
　　　御溝新栁　　　　　　　　(唐/)馮　宿
夾道天渠逺垂絲御栁新千條宜向日萬戸共迎春輕
翠含煙發微音逐吹頻靜看思渡口廻望憶江濱䙚䙚
分逰騎依依駐旅人陽和如可及攀折在兹辰
　　　御溝新栁　　　　　　　　(唐/)陳　羽
宛宛如絲栁含黄一望新未成溝上暗且向日邊春嫋
娜方遮水低迷欲醉人託空方鬱鬱逐溜影鱗鱗㺯色
滋宵露垂枝染夕塵夾堤連太液還似暎天津
　　　御溝新栁　　　　　　　　(唐/)杜荀鶴
律到御溝春溝邊栁色新細籠穿禁水輕拂入朝人日
近韶光早天低聖澤勻谷鶯棲未穩宫女畫難真楚國
空揺浪隋堤暗惹塵何如帝城裏先得覆龍津
　　　垂栁　　　　　　　　　　(唐/)李商隱
垂栁碧髯茸樓昬雨帶容思量成夜夢束久發春慵梳
洗憑張敞乘騎笑稚恭碧虛隨轉笠紅燭近髙舂怨目
明秋水愁睂淡逺峯小欄花盡蝶靜院醉醒蛩舊作琴
臺鳳今為藥店龍寶奩抛擲久一任景陽鐘
　　　栁絮　　　　　　　　　　(金/)髙廷玉
斷送春歸去紛飛不暫停和風三徑雪微雨一池萍蝶
惹依芳草蜂粘過小庭静宜投隙地狂欲攪青冥得得
穿珠户時時撲翠屏黄鶯枝上語似與訴飄零
　　　栁巷　　　　　　　　　　(元/)許有孚
種栁圭塘路行行便向榮雨晴羞眼澀煙暖細睂橫色
比金猶嫩枝看翠易盈林疎無繫馬葉接有啼鶯線亂
柔條䙚氊鋪落絮平尋詩常獨往送客或同行歸院塵
難到還家月每明上通陶令宅下接亞夫營京兆時非
昔髙樓夢自驚陽關休疊曲司馬易傷情但恐春囘馭
何將酒解酲託根因勝境由徑得嘉名莫訝公休吏詩
成句未精
　　七言律
　　　栁絮　　　　　　　　　　(唐/)劉禹錫
飄颺南陌起東鄰漠漠濛濛好度春花巷暖隨輕舞蝶
玉樓晴拂豔妝人縈廽謝女題詩筆㸃綴陶公漉酒巾
何處好風偏似雪隋河堤上古江津
　　　喜小樓西新栁抽條　　　　(唐/)白居易
一行弱栁前年種數尺柔條今日新漸欲拂他騎馬客
未多遮得上樓人須教碧玉羞睂黛莫與紅桃作麴塵
為報金堤千萬樹饒伊未敢苦爭春
　　　栁　　　　　　　　　　　(唐/)李商隱
江南江北雪初消漠漠輕黄惹嫩條灞岸已攀行客手
楚宫先騁舞姬腰清明帶雨臨官道晚日含風拂野橋
如線如絲正牽恨王孫歸路一何遥
　　　題栁　　　　　　　　　　(唐/)温庭筠
楊栁千條拂面絲綠煙金穗不勝吹香隨靜婉歌塵起
影伴嬌嬈舞袖垂羗笛一聲何處曲流鶯百囀最髙枝
千門九陌花如雪飛過宫牆兩不知
　　　詠栁　　　　　　　　　　(唐/)薛　逢
弱植驚風急自傷暮來翻遣思悠揚曾飄綺陌隨髙下
敢拂朱欄競短長縈砌乍飛還乍舞撲池如雪又如霜
莫令岐路頻攀折漸擬垂隂到畫堂
　　　新栁　　　　　　　　　　(唐/)薛　能
輕輕須重不須輕衆木難成獨早成柔性定勝剛性立
一枝還引萬枝生天鍾和氣元無力時遇風光别有情
誰道少逢知已用將軍因此建雄名
　　　栁　　　　　　　　　　　(唐/)羅紹威
妝㸃青春更有誰青春常許占先知亞夫營畔風輕處
元亮門前日暖時花宻宛如飄六出葉繁何惜借雙睂
交情别緒論多少好向行人贈一枝
　　　詠栁　　　　　　　　　　(唐/)李咸用
日近煙饒還有意東垣西掖幾千株牽仍别恨知難盡
誇衒春光恐更無解引人情長婉約巧隨風勢强盤紆
天應繡出繁華景處處茸絲惹路衢
　　　折楊栁　　　　　　　　　(唐/)翁　綬
紫陌金堤暎綺羅逰人處處動離歌隂移古戍迷芳草
花帶殘陽落逺波臺上少年吹白雪樓中思婦歛青蛾
殷勤攀折贈行客此去闗山雨雪多
　　　新栁　　　　　　　　　　(唐/)顧　雲
帶露含煙處處垂綻黄揺綠嫩參差長隄未見風飄絮
廣陌初憐日暎絲斜傍畫筵偷舞態低臨妝閣學愁睂
離亭不放到春暮折盡拂簷千萬枝
　　　栁　　　　　　　　　　　(唐/)徐　夤
漠漠金條引線微年年先翠報春歸觧籠飛靄延芳景
不逐亂花飄夕暉啼鳥噪蟬堪悵望舞煙揺水自因依
五株名顯陶家後見說辭榮種者稀
　　　詠栁　　　　　　　　　　(宋/)王十朋
東君扵此最鍾情裝㸃邨邨入書屏向我無言睂自展
與人非故眼猶青縈牽别恨絲千尺斷送春光絮一亭
葉底黃鸝音更好隔谿煙雨醉時聽
　　　楊花　　　　　　　　　　(金/)邢安國
細㸃輕團轉復飄隋家堤岸灞陵橋非綿非絮寒無用
如雪如霜暖不消狂惹客衣知有恨巧尋禪榻故相撩
陂塘囬首浮萍滿依舊春風擺翠條
　　　反垂栁短吟　　　　　　　(元/)劉　因
偃蹇髙松雪謾飛最憐憔悴綠楊枝青絲曾識鶯聲軟
黄葉俄驚馬足遲有分只偷春色早無心要結嵗寒知
不應再得東風力更與行人管别離
　　　風栁　　　　　　　　　　(元/)張𢎞範
澹澹池塘近楚宫綠腰䙚娜學盤中亂揺芳草飛輕白
細搭朱欄拂落紅枝上嬌鶯啼恰恰樹邊舞蝶意悤悤
東君應著吹嘘力要把春愁一掃空
　　　栁眼　　　　　　　　　　(元/)謝宗可
媚媆窺春淺碧浮欲開還閉半顰羞露垂煙縷秋波溜
雨歇風條曉淚收上苑困酣興廢夢灞橋看盡古今愁
五株彭澤囬青否應是生花雪滿頭
　　　賦楊花　　　　　　　　　(元/)陳　基
巷南巷北晝冥冥揺蕩春風未肯停薄命不禁巫峡雨
前身曾化楚江萍已扵謝女詩中見更向劉郎曲裏聽
腸斷不堪囘首處並人飛過短長亭
　　　楊花　　　　　　　　　　(元/)馬　臻
品題曾入百花名長恨濛濛畫不成灞岸雨餘粘穗濕
章臺風暖撲人輕緩隨流水知無力閒度髙樓似有情
想得山齋清影裏亂和蛛網惹柴荆
　　　楊花　　　　　　　　　　(明/)睿　宗
金絲縷縷是誰槎時見流鶯為擲梭春暮絮飛清影薄
夏初蟬噪綠隂多依依弱態愁青女䙚䙚柔情戀碧波
惆悵路岐行客衆長條折盡欲如何
　　　楊花　　　　　　　　　　(明/)謝　晉
飛飛滚滚復揚揚送盡春歸客路傍雪為有才曾擬詠
風因無力却欺狂妝樓曉起縈簾白水郭晴來滿店香
莫向隋堤凝望眼斷烟斜日正迷茫
　　　糝徑楊花　　　　　　　　(明/)李東陽
漢漠楊花帶逺天舞如輕雪糝如氊行當僻處隨人到
風向多時著意偏地濕似沾前夜雨日斜猶颺隔谿煙
春光到此真須惜莫愛牀頭沽酒錢
　　　宫栁　　　　　　　　　　(明/)石　珤
内裏垂楊自不同萬條柔翠拂瓊宫葉含華蕚楼前雨
枝帶朝元閣上風望入畫睂情正切囀来黄鳥語初工
一般灞水橋頭綠日日行人惆悵中
　　　武昌栁　　　　　　　　　(明/)錢希言
容顔消息轉悠悠暗憶飛綿上翠樓謝氏女郎空有賦
盧家少婦不知愁隂疑灞水橋邊合絲學靈和殿裏柔
若向呉昌折春色綠條留取繫歸舟
　　　詠新栁　　　　　　　　　(明/)徐　桂
掩暎朱樓䕃曲池霏微芳樹早含滋枝枝水畔纔舒眼
葉葉風前乍展睂未許漫天輕作絮且教拂地有垂絲
征人逺道那堪折休共梅花笛裏吹
　　　其二
條風一夜乍囬枯黛色和烟半有無𤣥灞柔條堪繫馬
白門疎影不藏烏樓頭寒暎羅衣薄曲裹風驚紫塞孤
春水淥波春草碧等閒芳嵗莫教徂
　　　栁　　　　　　　　　　　(明/)朱謀㬜
二十八星中有名千枝萬樹綰離情暖風拂地條初弱
寒雨連空葉漸生半倚紅亭江北岸低藏粉堞漢南城
綠隂髙處春光暮吹送新蟬四五聲
　　　煙栁　　　　　　　　　　(明/)朱之蕃
隋隄呉苑鎖春光淡抹輕籠萬綠楊朝暮晴隂従變幻
眼睂顰笑暗相將鶯梭忙織綃紋薄燕剪平分匹練長
不辨離亭曾折處遥連芳草斷柔腸
　　　沾泥絮　　　　　　　　　　朱之蕃
雨撲香塵紫陌融楊花無力奈春風憑虚到底升還墜
浪迹従前西復東漫擬鋪氊盈徑路無緣㸃硯入簾櫳
萍繁櫸弱皆乗化心事枯禪未許同
　　　應制賦禁中栁絮　　　　　(明/)潘　緯
日暖長楊露乍晞樓臺無處不霏霏纔隨漢苑春風起
忽作梁園暮雪飛案上花生供奉筆墀頭影落侍臣衣
不因賦質輕微甚那得吹嘘到禁闈
　　　詠湖上新栁　　　　　　　(明/)李　奎
依依弱栁不勝春䙚䙚垂條向水濱奈可輕盈愁少婦
豈堪攀折贈離人煙消翡翠眠初起風折鵝黄舞乍新
猶喜芳心未成絮肯將睂黛向人顰
　　　栁　　　　　　　　　　　(明/)申時行
泥融沙漲雪㾗消到處芳菲著舊條隔水半藏青雀舫
迎風斜倚赤欄橋樓頭人醉初横笛灞口春隂不上潮
陶令柴桑歸去久五株門外已飄揺
　　五言絶句
　　　賦得臨池栁　　　　　　　(唐/)太　宗
岸曲絲隂聚波揺帶影踈還將睂裏翠來就鏡中舒
　　　栁浪　　　　　　　　　　(唐/)裴　廸
暎池同一色逐吹散如絲結隂既得地何謝陶家時
　　　題平陽郡汾橋邊栁樹　　　(唐/)岑　參
此地曾居住今來宛似歸可憐汾上栁相見也依依
　　　新栁　　　　　　　　　　(唐/)司空曙
全欺芳蕙晩似妬寒梅疾撩亂發青條春風來幾日
　　　山徑栁　　　　　　　　　(唐/)顧　况
宛轉若逰絲淺深栽綠崦年年立春後即被啼鶯占
　　　栁花詞　　　　　　　　　(唐/)劉禹錫
開從綠條上散逐香風逺故取花落時悠揚占春晩
　　　其二
輕飛不假風輕落不委地繚亂舞晴空發人無限思
　　　栁谿　　　　　　　　　　(唐/)韓　愈
栁樹誰人種行行夾岸髙莫將條繫纜著處有蟬號
　　　栁下暗記　　　　　　　　(唐/)李商隱
無奈巴南栁千條傍吹臺更將黄暎白擬作杏花媒
　　　途中栁　　　　　　　　　(唐/)李　中
翠色晴來近長亭路去遙無人折煙縷落日拂谿橋
　　　邨居　　　　　　　　　　(元/)劉　因
黄昬雨氣濃喜色滿南畝誰知一夜風吹放門前栁
　　　渡江　　　　　　　　　　(明/)張以寜
幾載途中月窺愁酒半酣送人楊栁色今日是江南
　　七言絶句
　　　詠栁　　　　　　　　　　(唐/)賀知章
碧玉妝成一樹髙萬條垂下綠絲縧不知細葉誰裁出
二月春風似剪刀
　　　襄陽寒食寄宇文籍　　　　(唐/)竇　鞏
煙水初銷見萬家東風吹栁萬條斜大堤欲上誰相問
馬踏春泥半是花
　　　楊栁枝　　　　　　　　　(唐/)劉禹錫
南陌東城春早時相逢何處不依依桃紅李白皆誇好
須得垂楊相發揮
　　　其二
御陌青門拂地垂千條金縷萬條絲如今綰作同心結
將贈行人知不知
　　　其三
城外春風吹酒旗行人揮袂日西時長安陌上無窮樹
唯有垂楊管别離
　　　其四
輕盈嬝娜占年華舞榭妝樓處處遮春盡絮飛留不得
隨風好去落誰家
　　　池上絮　　　　　　　　　(唐/)韓　愈
池上無風有落暉楊花晴後自飛飛為將纎質凌清鏡
濕却無窮不得歸
　　　折楊栁　　　　　　　　　(唐/)楊巨源
水邊楊栁麴塵絲立馬煩君折一枝惟有春風最相惜
殷勤更向手中吹
　　　賦得灞岸栁留辭鄭員外　　　楊巨源
楊栁含煙灞岸春年年攀折為行人好風倘惜低枝便
莫遣青絲掃路塵
　　　華清宫前栁　　　　　　　(唐/)王　建
楊栁宫前忽地春在先驚動探春人曉來唯欠驪山雨
洗郤枝頭綠上塵
　　　憶江栁　　　　　　　　　(唐/)白居易
曽栽楊栁江南岸一别江南兩度春遥憶青青江岸上
不知攀折是何人
　　　楊栁枝詞　　　　　　　　　白居易
陶令門前四五樹亞夫營裏百千條何似東都正二月
黄金枝暎洛陽橋
　　　其二
依依嫋嫋復青青勾引春風無限情白雪花繁空撲地
綠絲柔弱不勝鶯
　　　栁絶句　　　　　　　　　(唐/)杜　牧
數樹新開翠影齊倚風情態被春迷依依故國樊川恨
半掩邨橋半掩谿
　　　東亭栁　　　　　　　　　(唐/)趙　嘏
拂水斜煙一萬條幾隨春色倚河橋不知别後誰攀折
猶自風流勝舞腰
　　　栁　　　　　　　　　　　(唐/)李商隱
栁暎江潭底有情望中頻遣客心驚巴雷隱隱千山外
更作章臺走馬聲
　　　離亭賦得折楊栁　　　　　　李商隱
含煙惹霧每依依萬緒千條拂落暉為報行人休盡折
半留相送半迎歸
　　　折楊栁　　　　　　　　　(唐/)薛　能
華清髙樹出離宫南陌柔條帶暖風誰見輕隂是良夜
瀑泉聲畔月明中
　　　其二
洛橋晴影覆江船羗笛秋聲濕塞煙閒想習池公宴罷
水蒲風絮夕陽天
　　　其三
嫩綠輕懸似綴旒路人遥見隔宫樓誰能更近丹墀種
觧播皇風入九州
　　　其四
窗外齊垂旭日初樓邊輕暖好風徐逰人莫道栽無益
桃李清隂却不如
　　　其五
衆木猶寒獨早青御溝橋畔曲江亭陶家舊日應如此
一院春條綠繞㕔
　　　折楊栁　　　　　　　　　(唐/)叚成式
玉樓煙薄不勝芳金屋寒輕翠帶長公子驊驑往何處
綠隂堪繫紫逰韁
　　　楊栁枝　　　　　　　　　(唐/)温庭筠
蘇小門前栁萬條毶毶金線拂平橋黄鶯不語東風起
深閉朱門伴細腰
　　　其二
金縷毶毶碧瓦溝六宫睂黛惹春愁暁來更帶龍池雨
半拂欄干半入樓
　　　其三
御栁如絲暎九重鳳凰窗柱繡芙蓉景陽樓畔千條露
一面新妝待曉鐘
　　　楊栁枝詞　　　　　　　　(唐/)韓　琮
枝鬬纎腰葉鬬睂春來無處不如絲灞陵原上多離别
少有長條拂地垂
　　　栁　　　　　　　　　　　(唐/)李山甫
灞岸江頭臘雪消東風偷軟入纎條春來不忍登樓望
萬架金絲著地嬌
　　　其二
受盡風霜得到春一條條是逐年新尋常送别無餘事
爭忍攀將過與人
　　　其三
長恨陽和也世情把香和豔與紅英家家只是栽桃李
獨自無根到處生
　　　其四
従來只是愛花人楊栁何曾占得春多向客亭門外立
與他迎送往來塵
　　　其五
無賴秋風斗覺寒萬條煙罩一時乾逰人若要春消息
直向江頭臘後看
　　　楊栁枝夀杯詞　　　　　　(唐/)司空圖
桃源仙子不須誇聞道唯栽一片花何似浣紗谿畔住
綠隂相間兩三家
　　　其二
處處縈空百萬枝一枝枝好更題詩隔城逺岫招行客
便與朱樓當酒旗
　　　其三
錦城分得暎金溝兩岸年年引勝逰若似松篁須帶雪
人間何處認風流
　　　其四
大堤時節近清明霞襯煙籠繞郡城好是梨花相暎處
更勝松雪日初晴
　　　其五
聖主千年樂未央御溝金翠滿垂楊年年織作昇平字
髙暎南山獻夀觴
　　　栁　　　　　　　　　　　　司空圖
誰家按舞傍池塘已見繁枝嫩眼黄謾說早梅先得意
不知春力暗分張
　　　其二
似擬凌寒妬早梅無端㺯色傍髙臺折來未有新枝長
莫遣佳人更折來
　　　栁　　　　　　　　　　　(唐/)羅　隱
一簇青煙鎖玉樓半垂欄畔半垂溝明年更有新條在
繞亂春風卒未休
　　　栁　　　　　　　　　　　　羅　隱
灞岸晴來送别頻相偎相倚不勝春自家飛絮猶無定
争觧垂絲絆路人
　　　折楊栁　　　　　　　　　(唐/)崔　塗
朝朝車馬如蓬轉處處江山待客歸若使人間少離别
楊花應合過春飛
　　　栁　　　　　　　　　　　(唐/)鄭　谷
半煙半雨江橋畔暎杏暎桃山路中㑹得離人無限意
千絲萬絮惹春風
　　　楊花　　　　　　　　　　(唐/)呉　融
不闘穠華不占紅自飛晴野雪濛濛百花長恨風吹落
唯有楊花獨愛風
　　　栁　　　　　　　　　　　(唐/)韓　偓
一籠金線拂灣橋幾被兒童損細腰無奈靈和標格在
春來依舊䙚長條
　　　楊栁枝詞　　　　　　　　(唐/)崔道融
霧撚煙槎一索春年年長似染來新應須喚作風流線
繫得東西南北人
　　　栁　　　　　　　　　　　(唐/)李　中
春來無樹不青青似共東風别有情閒憶舊居湓水畔
數枝煙雨屬啼鶯
　　　其二
最愛靑青水國中莫愁門外間花紅纎纎無力勝春色
撼起啼鶯恨晩風
　　　栁　　　　　　　　　　　(唐/)裴　說
髙拂危樓低拂塵灞橋攀折一何頻思量郤是無情樹
不觧迎人只送人
　　　楊栁枝詞　　　　　　　　(唐/)孫　魴
靈和風暖太昌春舞線揺絲向昔人何似暁來江雨後
一行如畫隔遥津
　　　其二
十首當年有舊詞唱青歌翠幾無遺未曽得向行人道
不為離情莫折伊
　　　栁枝詞　　　　　　　　　(唐/)成彦雄
東君愛惜與先春草澤無人處也新委囑露華並細雨
莫教遲日惹風塵
　　　其二
綠楊移傍小亭栽便擁濃煙撥不開誰把金刀為刪掠
故教明月入窗來
　　　栁枝詞(座中/應制)　　　　　　　(宋/)徐　鉉
金馬辭臣賦小詩梨園弟子唱新詞君恩還似東風意
先入靈和蜀栁枝
　　　其二
百草千花共待春綠楊顔色最驚人天邊雨露年年在
上苑芳華嵗歲新
　　　其三
長愛龍池二月時毶毶金線弄春姿假饒葉落枝空後
更有梨園笛裏吹
　　　其四
綠水成文栁帶揺東風初到不鳴條龍舟欲過偏留戀
萬縷輕絲拂御橋
　　　其五
百尺長橋涴麴塵詩題不盡畫難真憑君折向人間種
還似君恩處處春
　　　其六
風煖雲開晩照明翠條深暎鳳凰城人間欲識靈和態
聽取新詞玉管聲
　　　其七
醉折垂楊唱栁枝金城三月走金羈年年為愛新條好
不覺蒼華也似絲
　　　其八
新春花栁競芳姿偏愛垂楊拂地枝天子徧教詞客賦
宫中要唱洞簫詞
　　　其九
凝碧池頭蘸翠漣鳳凰樓畔簇晴煙新詩欲詠知難詠
說與雙成入管絃
　　　其十
侍從甘泉與未央移舟偏要近垂楊櫻桃未綻梅花老
折得柔條百尺長
　　　栁枝詞　　　　　　　　　　徐　鉉
把酒憑君唱栁枝也従絲管遞相隨逢春只合朝朝醉
記取秋風葉落時
　　　其二
夾岸朱欄栁暎樓綠波平幔帶花流歌聲不出長條宻
忽地風囬見綵舟
　　　其三
濛濛堤岸栁含煙疑是陽和二月天醉裏不知時節改
漫隨兒女打鞦韆
　　　其四
此去仙源不是遙垂楊深處有朱橋共君同過朱橋去
宻暎垂楊聽洞簫
　　　栁絮　　　　　　　　　　(宋/)韓　琦
絮雪紛紛不自持亂愁縈困滿春暉有時穿入花枝過
無限蜂兒作隊飛
　　　再賦栁枝詞　　　　　　　　韓　琦
曲江風暖暁隂斜翠色相宜拂鈿車自是春眠慵未起
日髙人困又飛花
　　　其二
葉葉新長約黛蛾絲絲輕軟任風梭啼鶯便學歌喉囀
知是春來舞意多
　　　和春卿學士栁枝詞　　　　　韓　琦
樓前輕雪未全消偷得春光入嫩條似向東風猶綽約
可能渾忘舞時腰
　　　其二
章街風曉起新眠寒食輕隂未雨天無限青絲拂逰騎
一生芳意負金鞭
　　　楊栁　　　　　　　　　　(宋/)王安石
楊栁杏花何處好石梁茅屋雨初乾綠垂静路要深駐
紅寫清波得細看
　　　栁絮　　　　　　　　　　(宋/)陳與義
栁送腰肢日幾廻更教飛絮舞樓臺顛狂忽作髙千丈
風力微時穩下來
　　　新栁　　　　　　　　　　(宋/)楊萬里
栁條百尺拂銀塘且莫深青只淺黃未必栁條能蘸水
水中栁影引他長
　　　楊花　　　　　　　　　　(宋/)樓　鑰
雨壓輕寒春較遲春深不見栁綿飛忽然飛入閒庭院
疑是故人何處歸
　　　其二
栁綿無數糝枝頭日暖隨風撲畫樓萬象可觀惟有雪
喜看晴晝滿空逰
　　　其三
為我輕攀綠栁枝帶花低䕶又攜歸日長深院微風動
要著鬆綿當面飛
　　　栁葉詞　　　　　　　　　(宋/)徐　照
嫩葉吹風不自持淺黄微綠暎清池玉人未識分離恨
折向堂前學畫睂
　　　春晩　　　　　　　　　　(宋/)僧道濳
暁風池沼水瀾翻春盡淮南麥秀寒院落無人日停午
栁花如雪滿闌干
　　　楊栁　　　　　　　　　　(金/)髙士談
魏王堤暗雨垂垂還似春殘欲别時傳語西風且停待
黛殘黄淺不禁吹
　　　楊花　　　　　　　　　　　髙士談
來時官栁萬絲黄去日飛毬滿路傍我比楊花更飄蕩
楊花只是一春忙
　　　春日　　　　　　　　　　(金/)劉　勲
粉蝶耽香夢正迷黄蜂和蜜計何癡小軒無事誰如我
卧看楊花㸃硯池
　　　春栁應制得城字　　　　　(金/)劉　微
翠細勻圓綠線輕著行排立弄新晴更看三月春風裏
散作輕花滿鳳城
　　　鄉郡雜詩　　　　　　　　(金/)元好問
一溝流水幾橋横岸上人家種栁成來嵗春風一千樹
綠煙和雨暗重城
　　　楊栁　　　　　　　　　　　元好問
楊栁青青溝水流鶯兒調舌弄嬌柔桃花記得題詩客
斜倚春風笑不休
　　　南園新栁　　　　　　　　(元/)元　淮
萬縷依依帶嫩黄斜穿紅杏弄疎狂晝長舞得東風困
半倚鞦韆半拂牆
　　　賦栁　　　　　　　　　　(元/)蒲道源
枯樹生荑色已嬌低垂江岸暎谿橋東君不惜黄金縷
散作春風十萬條
　　　縣下鑿池種栁成聚晨起視水深五寸而草樹
　　　　承夜雨後蒼翠鬱然可愛戲題㕔柱
　　　　　　　　　　　　　　　　蒲道源
㯽榔池上芭蕉雨更種垂楊十六株中有玉堂蕭散吏
檢書正對輞川圖
　　　楊栁邨　　　　　　　　　(元/)張伯淳
千絲萬縷拂章臺陌上行人幾去來何事結根荒寂處
東風青眼為誰開
　　　清凉亭衰栁　　　　　　　(元/)薩都拉
清凉亭上幾株霜脫葉難遮夕照光依舊明年二三月
小金山下看鵞黄
　　　春日獨坐　　　　　　　　(元/)呉師道
茶煙淡淡風前少庭葉沈沈雨後添何處楊花念幽獨
殷勤入室更穿簾
　　　飛絮　　　　　　　　　　(元/)楊維楨
春風門巷欲無花絮起晴風落又斜飛入畫簾空惹恨
不知楊栁在誰家
　　　栁花詞　　　　　　　　　(元/)張　昱
欄馬牆西欲暮春花飛不復過中旬倚天樓閣晴光裏
争撲珠簾不避人
　　　其二
滿院長條散綠隂誰家門户碧沈沈地衣不許重簾隔
雪白花鋪一寸深
　　　偶成　　　　　　　　　　(元/)張　雨
黄篾樓中枕書卧雙鸖交嗚驚夢破青天墜下白雲來
巻簾一陣楊花過
　　　見栁詠懷　　　　　　　　(元/)馬　臻
畫船曾繫栁邊橋歌舞昇平樂意饒事去却憐橋畔栁
春來猶學舞兒腰
　　　楊栁枝　　　　　　　　　(明/)朱有燉
春來折盡更逢春舊折長條又復新惟有行人相送别
今年不是去年人
　　　其二
莫折柔絲五尺金一絲絲繫别離心春風吹到無情處
亂滚香綿結晝隂
　　　栁枝歌　　　　　　　　　　朱有燉
蘇小門前萬縷垂白家園内兩三枝聽歌看舞人何在
惟有東風展翠睂
　　　其二
三月風和散麴塵枝枝垂地每傷神為君繫得春心住
忍折長條送逺人
　　　其三
宛轉千條罥晩風拖煙帶雨渭城東征衫㸃得輕輕絮
寄入陽闗曲調中
　　　楊栁枝詞　　　　　　　　(明/)劉　基
多事垂楊管送迎長條折盡短條生不知幾許東風裏
猶帶輕煙冐晩晴
　　　楊栁詞　　　　　　　　　(明/)方　行
韶華無限暗中消揺蕩春光幾萬條却怪晩來風定後
雪花飛滿赤欄橋
　　　楊栁枝詞　　　　　　　　(明/)胡　儼
畫簾風動影絲絲曵綠揺金晝景遲睡起倚欄看蛺蝶
鶯聲只在最髙枝
　　　西湖栁枝詞　　　　　　　(明/)瞿　佑
西子湖邊楊栁枝千條萬縷盡垂絲東風日暮花如雪
飛入雕牆兩不知
　　　栁枝詞　　　　　　　　　(明/)楊　慎
結根元自在青冥䙚䙚依依暎紫庭怪得古來天帝醉
栁邊髙掲酒旗星
　　　栁枝詞　　　　　　　　　(明/)胡　安
惜取楊枝暮復朝未經攀折欲魂消閑中喜得無離别
緩歩春風灞水橋
　　　栁　　　　　　　　　　　(明/)黄姬水
南陌香塵逐馬蹄東園桃李共成蹊春來樹樹花先發
獨有垂楊葉早齊
　　　題栁　　　　　　　　　　(明/)張鳳翼
千絲千樹拂天津三起三眠出上林何似小桃低曲處
一枝斜覆玉窗深
　　　栁枝詞　　　　　　　　　(明/)章士雅
長淮渡頭楊栁春長淮市上酒旗新繫船沽酒折楊栁
還是去年西渡人
　　　栁枝詞　　　　　　　　　(明/)呉鼎芳
綠隂如雨萬條斜啼罷朝鶯又晩鴉盡日春風無别意
只吹花㸃過西家
　　　題便面畫新栁　　　　　　(明/)李日華
雪消野水半融泥凍栁森森態未齊昨夜一番春雨好
淡黄金色滿湖堤
　　　　南山雜詠　　　　　　　　(明/)僧懷渭
　暮春三月風日妍亂折花枝送酒船西嶺山光青浸水
　南池栁色綠生烟
　　　　栁塘　　　　　　　　　　(明/)僧永瑛
　千樹垂絲兩岸煙綠波春雨白鷗天江鄉不近章臺路
　留得長條繫釣船
　
　
　
　
　
　
　
　
　
御定佩文齋詠物詩選巻二百八十九
　欽定四庫全書
御定佩文齋詠物詩選巻二百九十
　　檉類
　　　五言古
　　　　檉　　　　　　　　　　　(梁/)簡文帝
　凌寒競貞節負雪固難虧無慚雲母桂詎減珊瑚枝
　　　　有木詩八首(錄一/)　　　　　(唐/)白居易
　有木名水檉逺望青童童根株非勁挺柯葉多䝉蘢彩
　翠色如柏鱗皴皮似松為同松柏類得列嘉樹中枝弱
　不勝雪勢髙常懼風雪壓低還舉風吹西復東柔芳甚
　楊栁早落先梧桐唯有一堪賞中心無蠧蟲
　　　　檉　　　　　　　　　　　(明/)呉　寛
　讀詩識其名誰謂材無用西戎每渡河此木能載重所
　以人字之(一名西/河栁)豈在作梁棟兩株倚東籬計亦七年
　種相對垂青絲驀地來二仲
　　　七言古
　　　　魏倉曹東堂檉樹　　　　　(唐/)李　頎
　愛君雙檉一樹竒千葉齊生萬葉垂長頭拂石帶煙雨
　獨立空山人莫知攢青蓄翠隂滿屋紫穗紅英曾斷目
　洛陽墨客逰雲間若到麻源第三谷
　　　七言絶句
　　　　邨居　　　　　　　　　　(金/)馬定國
　五月南風化蟪蛄野塘晩筍未成蒲檉花落盡紅英細
　沙渚鴛鴦半引雛
　　　　暮春雜詠　　　　　　　　(元/)僧善住
　滿地檉隂野水新粉牆額額有凝塵一雙戲蝶來書幌
　猶繞殘花覓舊春
　
　
　
　
御定佩文齋詠物詩選巻二百九十
　欽定四庫全書
御定佩文齋詠物詩選巻二百九十一
　　烏桕類
　　　七言絶句
　　　　水亭秋日偶書　　　　　　(宋/)林　逋
　巾子峰頭烏桕樹㣲霜未落已先紅憑欄髙看復低看
　半在石池波影中
　　　　行田　　　　　　　　　　(宋/)方　岳
　屋頭烏桕午隂宻牛與牧童相對眠不是官中催稅急
　十年前已學耕田
　　　　寄髙彬　　　　　　　　　(明/)孫　蕡
　條風吹綠滿蟾谿蠟屐行春日向西獨木橋邊烏桕樹
　鵓鳩飛上上頭啼
　　　　湖邨晩眺　　　　　　　　(明/)樊　阜
　邨南邨北總西風桕葉先霜淺著紅野鳥飛邊堪入畫
　數家籬落夕陽中
　　　　征人早行圖　　　　　　　(明/)楊　慎
　杜鵑花下杜鵑啼烏桕樹頭烏桕棲不待雞鳴度闗去
　夢中征馬尚聞嘶
　
　
　
　
　
　
　
　
　
　
　
　
御定佩文齋詠物詩選巻二百九十一
　欽定四庫全書巻
御定佩文齋詠物詩選巻二百九十二
　　冬青類
　　　五言律
　　　　洞靈觀冬青　　　　　　　(唐/)許　渾
　雪霰不凋色兩株交石壇未秋紅實淺經夏綠隂寒露
　重蟬鳴急風多鳥宿難何如西禁栁晴舞玉闌干
　　　七言絶句
　　　　漢宫曲　　　　　　　　　(唐/)韓　翃
　五柞宫中過臘看萬年枝上雪花殘綺窗夜閉玉堂静
　素綆朝垂金井寒
　　　　訪隱者不遇　　　　　　　(唐/)李商隱
　秋水悠悠浸野扉夢中來數覺來稀𤣥蟬聲盡黄葉落
　一樹冬青人未歸
　　　　宛陵館冬青樹　　　　　　(唐/)趙　嘏
　碧樹如煙覆晩波清秋欲盡客重過故園亦有如煙樹
　鴻雁不來風雨多
　　　　夏晝小雨　　　　　　　　(宋/)戴　昺
　小牀蘄簟展流璃窗外新篁一尺圍正午雲橋疎雨過
　冬青花上蜜蜂歸
　　　　田家　　　　　　　　　　(元/)方　夔
　晌午鴉鴉響踏車那邊叢薄有人家老農歇熱藤隂下
　一樹冬青落細花
　　　　畫　　　　　　　　　　　(明/)張　羽
　疎散元非用世才日髙林户尚慵開為憐湖上青山好
　行到冬青樹底來
　
　
　
　
　
御定佩文齋詠物詩選巻二百九十二
　欽定四庫全書
御定佩文齋詠物詩選巻二百九十三
　　銀杏類
　　　五言古
　　　　永叔内翰遺李太傅家新生鴨脚
　　　　　　　　　　　　　　　　(宋/)梅堯臣
　北人見鴨脚南人見胡桃識内不識外疑若橡栗韜鴨
　脚類綠李其名因葉髙吾鄉宣城郡多以此為勞種樹
　三十年結子防山猱剝核手無膚持置宫省曹今喜生
　都下薦酒壓葡萄初聞帝苑夸又復主第褒纍纍誰採
　掇玉椀上金鼇金鼇文章宗分贈我已叨豈無異鄉感
　感此微物遭一世走塵土鬢顛得霜毛
　　　　梅聖俞寄銀杏　　　　　　(宋/)歐陽修
　鵞毛贈千里所重以其人鴨脚雖百箇得之誠可珍予
　聞得之誰詩老逺且貧霜野橘林實京師寄時新封包
　雖甚微採掇皆躬親物貴以人貴人賢棄而淪開緘重
嗟惜詩以報慇懃
　　　和聖俞鴨脚子　　　　　　　歐陽修
鴨脚生江南名實本相浮綘囊因入貢銀杏貴中州致
逺有餘力好竒自賢侯因令江上根結實彝門秋始摘
纔三四金奩獻凝旒公卿不及識天子百金酬嵗久子
漸多纍纍枝上稠主人名好客贈我比珠投博望昔所
徙葡萄安石榴想其初來時厥價與此侔今已徧中國
籬根及牆頭物性久雖在人情逐時流惟當記其始後
世知來由是亦史官法豈徒續君謳
　　七言律
　　　謝濟之送銀杏　　　　　　(明/)呉　寛
錯落朱提數百枚洞庭秋色滿盤堆霜餘亂摘連柑子
雪裏同煨有芋魁不用盛囊書復寫料非鑽核意無猜
却愁佳惠終難繼乞與山中幾樹栽
　　七言絶句
　　　銀杏　　　　　　　　　　(宋/)楊萬里
　深灰淺火畧相遭小苦微甘韻最髙未必雞頭如鴨脚
　不妨銀杏作金桃
　
　
　
　
　
　
　
　
　
　
　
　
　
御定佩文齋詠物詩選巻二百九十三
　欽定四庫全書巻
御定佩文齋詠物詩選巻二百九十四
　　木瓜類
　　　七言古
　　　　瓜洲謝李徳載寄蜂兒木瓜筆
　　　　　　　　　　　　　　　　(宋/)張　耒
　瓜洲蕭索秋江渚西風江岸殘紅舞津亭永夜守青燈
　客睡朦朧聽江雨清樽暁酌遣懷抱但恨鬱鬱將誰語
　敲門忽得故人書洗手開緘見睂宇蜂兒肥膩愈風痺
　木瓜甘酸輕病股銛鋒皓管見還媿老去筆硯生塵土
　北歸飄泊亦何事篙工已束横江櫓天寒應客太昊墟
　當遣何人具雞黍
　　　五言律
　　　　木瓜園　　　　　　　　　(宋/)文　同
　驅馬下髙岡吟鞭只自揚谿山過新霽草木發清香浩
　蕩来江闊縈紆去棧長春風吹欲盡樽酒歎何嘗
　　　七言絶句
　　　　宫詞　　　　　　　　　　(元/)張　昱
　宫羅支請銀霜褐徹夜房中自剪裁明日看花西内去
　牡丹臺畔木瓜開
　
　
　
　
　
　
　
　
　
　
　
御定佩文齋詠物詩選巻二百九十四
　欽定四庫全書
御定佩文齋詠物詩選巻二百九十五
　　木槿花類
　　　五言古
　　　　詠槿　　　　　　　　　　(唐/)李　白
　園花笑芳年池草豔春色猶不如槿花嬋娟玉堦側芬
　榮何夭促零落在瞬息豈若瓊樹枝終嵗長翕赩
　　　　木槿　　　　　　　　　　(元/)舒　頔
　愛花朝朝開憐花暮即落顔色雖可人賦質無乃薄亭
　亭暎清池風動亦綽約彷彿芙蓉花依稀木芍藥炎天
　衆芳凋而此獨凌鑠慰目聊娯情蒼松在巖壑
　　　　白木槿　　　　　　　　　　舒　頔
　素質不自媚開花向秋前澹然超羣芳不與春爭妍凉
　夜弄清影縞衣照嬋娟佳人分寂寞零落祇自憐鮮鮮
　碧雲樹皎皎萬玉懸朝開暮還落物理乃自然嗤彼壅
　腫木徒爾全天年
　　五言律
　　　翫槿花　　　　　　　　　(唐/)羊士諤
何乃詩人興妍詞屬蕣華風流感異代窈窕比同車凝
豔垂清露驚秋隔綘紗蝉鳴復蟲思惆悵竹隂斜
　　　槿花　　　　　　　　　　(唐/)李商隱
燕體傷風力雞香積露文殷鮮一相雜啼笑兩難分月
裏寜無姊雲中亦有君三清與仙島何事亦離羣
　　　其二
珠館薰燃久玉房梳掃餘燒蘭才作燭襞錦不成書本
以亭亭逺翻嫌脉脉踈廻頭問殘照殘照更空虚
　　　朱槿花　　　　　　　　　　李商隱
蓮後紅何患梅先白莫誇纔飛建章火又落赤城霞不
卷錦步障未登油壁車日西相對罷休澣向天涯
　　　木槿　　　　　　　　　　(唐/)楊　凌
羣玉開雙槿丹榮對絳紗含煙疑岀火隔雨怪舒霞向
晩爭辭蘂迎朝鬬發花非闗後桃李為欲繼年華
　　　槿樹　　　　　　　　　　(宋/)謝　翺
白犬吠行人西風杵臼新洗香澄宿水曝髪向秋隣野
草依溝盡宫花入㡌頻人家小門徑憐爾獨相親
　　七言律
　　　道旁槿籬　　　　　　　　(宋/)楊萬里
夾道踈籬錦作堆朝開暮落復朝開抽心粔籹輕拖糝
近蔕臙脂釅抹腮占破半年猶道少何曾一日不芳來
花中却是渠長命換舊添新底用催
　　　木槿　　　　　　　　　　(明/)陸　深
曾聞鄭女詠同車更愛丰姿淡有花欲傍莓苔横野渡
似將鉛粉鬬朝華品題從此添髙價物色仍煩築短沙
漫道春來李能白秋風一種玉無瑕
　　五言絶句
　　　木槿　　　　　　　　　　(唐/)楊　凌
綠樹競扶踈紅姿相照灼不學桃李花亂向春風落
　　　槿花　　　　　　　　　　(唐/)崔道融
槿花不見夕一日一囬新東風吹桃李須到明年春
　　　木槿花　　　　　　　　　(明/)張以寜
朝昬看開落一笑小窗中别種蟠桃子千年一度紅
　　七言絶句
　　　題槿花　　　　　　　　　(唐/)戎　昱
自用金錢買槿栽二年方始得花開鮮紅未許家人見
蝴蝶爭知早到來
　　　送王貞　　　　　　　　　(唐/)劉　商
清揚玉潤復多才邂逅佳期過早梅槿花亦可浮杯上
莫待東籬黄菊開
　　　白槿花　　　　　　　　　(唐/)白居易
秋蕣晩英無豔色何因栽種在人家使君自别羅敷面
爭觧囬頭愛白花
　　　朱槿花　　　　　　　　　(唐/)李紳
瘴烟長暖無霜雪槿豔繁花滿樹紅毎歎芳菲四時厭
不知開落有春風
　　　　誇紅槿　　　　　　　　　(唐/)徐　凝
　誰道槿花生感促可憐相繼半年紅何如桃李無多少
　併打千枝一夜風
　　　　洞口人家　　　　　　　　(元/)郭　鈺
　松樹廻環四五家機梭長日響咿啞西風裹得臙脂色
　偏與籬東木槿花
　　　　秋日即事　　　　　　　　(明/)劉　基
　槿花數樹夕陽時收拾秋光在短籬自紫自紅還自碧
　秖應獨有暮蟬知
　
　
　
　
　
　
御定佩文齋詠物詩選巻二百九十五
　欽定四庫全書
御定佩文齋詠物詩選巻二百九十六
　　桃花類
　　　五言古
　　　　初桃　　　　　　　　　　(梁/)簡文帝
　初桃麗新彩照地吐其芳枝間留紫燕葉裏發輕香飛
　花入露井交榦拂華堂若映窗前栁懸疑紅粉粧
　　　　奉和詠龍門桃花　　　　(北齊/)蕭　慤
　舊聞開露井今見植龍門樹少知非塞花髙異少源論
　時應未發故欲影歸軒祗言輕摘罷猶勝逐風翻
　　　　晩桃　　　　　　　　　　(唐/)劉長卿
　四月深澗底桃花方欲然寧知地勢下遂使春風偏此
　意頗堪惜無言誰與傳過時君未賞空媚幽林前
　　　　桃花　　　　　　　　　　(宋/)韓　駒
　桃花如羙人服飾靚以豐徘徊顧香影似為恱已容數
　枝有餘妍窈窕禁苑中
　　　桃園春暁　　　　　　　　(明/)仁　宗
曙光猶未分芳園露華炫碧桃千萬樹鮮妍如錦絢隔
林鶯語滑兩兩間闗囀掖垣將啓扉漏箭傳聲逺花底
候宫車更覺東風軟
　　七言古
　　　桃源行　　　　　　　　　(唐/)王　維
漁舟逐水愛山春兩岸桃花夾去津坐㸔紅樹不知逺
行盡青谿不見人山口潛行始隈隩山開曠望旋平陸
遥㸔一處攢雲樹近入千家㪚花竹樵客初傳漢姓名
居人未改秦衣服居人共住武陵源還從物外起田園
月明松下房櫳静日出雲中雞犬喧驚聞俗客爭來集
競引還家問都邑平明閭巷掃花開薄暮漁樵乗水入
初因避地去人間及至成仙遂不還峽裏誰知有人事
世中遥望空雲山不疑靈境難聞見塵心未盡思鄉縣
出洞無論隔山水辭家終擬長游衍自謂經過舊不迷
安知峰壑今來變當時只記入山深青谿㡬曲到雲林
春來遍是桃花水不辨仙源何處尋
　　　南家桃　　　　　　　　　(唐/)元　稹
南家桃樹深紅色日照露光看不得樹小花狂風易吹
一夜風吹滿牆北離人自有經年别眼前落花心歎息
更待明年花滿枝一年迢逓空相憶
　　五言律
　　　詠桃　　　　　　　　　　(唐/)太　宗
禁苑春暉麗花蹊綺樹粧綴條深淺色㸃露参差光向
日分千笑迎風共一香如何仙嶺側獨秀隠遥芳
　　　桃　　　　　　　　　　　(唐/)李　嶠
獨有成蹊處穠華發井旁山風凝笑臉朝露沍啼粧隠
士顏應改仙人露漸長還欣上林苑千嵗奉君王
　　　廨中見桃花南枝已開北枝未發因寄杜副端
　　　　　　　　　　　　　　　(唐/)劉長卿
何意同根本開花每後時應緣去日逺獨自發春遲結
實恩難忘無言恨豈知年光不可待空羡向南枝
　　　小桃園　　　　　　　　　(唐/)李商隠
竟日小桃園休寒亦未暄坐鶯當酒重送客出牆繁啼
久艶粉薄舞多香雪翻猶憐未圓月先出照黄昏
　　　鄰家桃花　　　　　　　　(明/)髙　啓
春色東家出相窺似有心曲垣遮自短别院閉還深影
動疑人折香揺妒蝶尋好風時解意吹片拂羅襟
　　　桃　　　　　　　　　　　(明/)方九功
一曲桃園樹平沙十里春落花紅勝錦藉草綠如茵野
興邀詩伴邨沽覓酒鄰怕逢漁父問疑是避秦人
　　五言排律
　　　桃花　　　　　　　　　　(唐/)薛　能
秀氣自天鍾千年豈昜逢開齊全未落繁極欲相重冷
濕朝如淡晴乾午更濃風光新社燕時節舊春農籬落
欹臨竹亭臺盛間松亂緣堪羡蟻深入不如蜂有影宜
暄煦無言自冶容洞連非俗世谿靜接仙蹤子熟河應
變根盤土已封西王潛愛惜東朔盗過從醉席眠英好
題詩戀景慵芳菲聊一望何必在臨卭
　　七言律
　　　晩桃花　　　　　　　　　(唐/)白居昜
一樹紅桃亞拂池竹遮松蔭晩開時非因斜日無由見
不是閒人豈得知寒地生材遺校昜貧家養女嫁常遲
春深欲落誰憐惜白侍郎來折一枝
　　　緋桃　　　　　　　　　　(唐/)唐彦謙
短墻荒圃四無鄰烈火緋桃照地春坐久好風休掩袂
夜來㣲雨已沾巾敢同俗態期青眼似有微詞動綘脣
盡日更無鄉井念此時何必見秦人
　　　緋桃花　　　　　　　　　(唐/)李咸用
茫茫天意為誰留深染夭桃備勝逰未醉已知醒後憶
欲開先為落時愁癡蛾亂撲燈難滅躍鯉傍驚電不収
何事梨花空似雪也稱春色是悠悠
　　　桃花　　　　　　　　　　(唐/)李　中
祗應紅杏是知音灼灼偏宜間竹陰㡬樹半開金谷曉
一谿齊綻武陵深艶舒百葉時皆重子熟千年事莫尋
誰歩宋牆明月下好香和影上衣襟
　　　館中桃花　　　　　　　　(宋/)孔武仲
蓬壺深絶鏁芳菲初見仙桃第一枝天近自應風景别
春長莫恨化工遲相重朱户人稀到半掩香苞蝶未知
想像江南今盛發亦經頻雨稍離披
　　　桃花　　　　　　　　　　(元/)馬　臻
淺碧繁紅又滿枝化工消息本無機艶滋曉露鶯揺落
香漬春泥燕掠歸金谷園中芳草在𤣥都觀裏昔人非
自從雲隔天台路劉阮如今夢亦稀
　　　碧桃　　　　　　　　　　(元/)黄石翁
洗盡嬌紅出翠帷玉人無語背斜暉緑華前度通仙譜
天水何年染素衣宴罷瑶池春夢斷影寒姑射夜深歸
禁煙時節多風雨莫遣繁英一片飛
　　　詠谿上所栽桃　　　　　　(明/)袁　凱
桃樹移栽近淺沙呼兒挿竹䕶欹斜秋來擬喫垂埀實
春到還看浩浩花旋置酒旗深處挂更將漁艇宻邊遮
老夫未是文章手故少新詩對客誇
　　　桃　　　　　　　　　　　(明/)吳　寛
城南春色暁移來粧㸃園林錦作堆嫩綠不須將葉認
淡紅已是當花開𤣥都自發劉郎詠幽谷還教謝判栽
此日公門深似許晝長高鎻正掄材
　　　桃花　　　　　　　　　　(明/)申時行
萬山廽合似天台二月桃花已徧開映水却疑乗浪煖
緣崖故是倚雲栽亂紅飛雨沾衣袂碎錦分霞入酒杯
漫道武陵仙路逺探竒有客問津來
　　　詠紅白桃花　　　　　　　(明/)陳　鴻
䨇艶如從露井看妝分濃淡映雕欄玉膚中酒冰綃薄
粉面窺人鏡障寒杏雨並隨窗外度梨雲同入帳中殘
膽瓶不是餘香在定訝珊瑚間木難
　　五言絶句
　　　入百丈澗見桃花晩開　　　(唐/)劉長卿
百丈深澗裏過時花欲妍應緣地勢下遂使春風偏
　　　桃塢　　　　　　　　　　(唐/)韋處厚
噴日舒紅錦通蹊茂綠陰終期王母摘不羡武陵深
　　　桃䲧　　　　　　　　　　(唐/)張　籍
春塢桃花發多將野客逰日西殊未㪚看望酒缸頭
　　　嘲桃　　　　　　　　　　(唐/)李商隠
無頼夭桃面平明露井東春風為開了却擬笑春風
　　　桃　　　　　　　　　　　(宋/)王十朋
在處飄紅雨臨窗照夕陽何時清禁裏一醉伴仙郎
　　　桃蹊　　　　　　　　　　(宋/)朱　子
澗裏春泉響種桃泉上頭爛紅紛委地未肯出山流
　　　桃　　　　　　　　　　　(宋/)崔德符
殘夜迷春暁夭桃怯夜寒何人未粧洗先傍玉闌干
　　　壺中二色桃花　　　　　　(明/)楊　基
素頰映紅腮西園共折來憐渠竟先落知是最先開
　　七言絶句
　　　侍宴桃花園詠桃花應制　　(唐/)李　乂
綺萼成蹊遍苑芳紅英撲地滿筵香莫將秋宴傳王母
來比春華壽聖皇
　　　從宴桃花園詠桃花應制　　(唐/)趙彦伯
紅萼競然春苑曙䒠茸新色御筵開長年願奉西王宴
近侍慚無東朔才
　　　侍宴桃花園詠桃花應制　　(唐/)蘇　頲
桃花灼灼有光輝無數成蹊㸃更飛為見芳林含笑待
遂同温樹不言歸
　　　桃花園馬上應制　　　　　(唐/)張　說
林間艶色驕天馬苑裏穠華伴麗人願逐南風飛帝席
年年含笑舞青春
　　　蕭八明府寔處覓桃栽　　　(唐/)杜　甫
奉乞桃栽一百根春前為送浣花邨河陽縣裏雖無數
濯錦江邊未滿園
　　　崦裏桃花　　　　　　　　(唐/)顧　况
崦裏桃花逢女冠林間杏葉落仙壇老人方授上清籙
夜聼歩虛山月寒
　　　題百葉桃花　　　　　　　(唐/)韓　愈
百葉䨇桃晚更紅窺窗映竹見玲瓏應知侍史歸天上
故伴仙郎宿禁中
　　　大林寺桃花　　　　　　　(唐/)白居昜
人間四月芳菲盡山寺桃花始盛開長恨春歸無覓處
不知轉入此中來
　　　下邽莊南桃花　　　　　　　白居昜
邨南無限桃花發唯我多情獨自來日暮風吹紅滿地
無人觧惜為誰開
　　　寄題忠州小樓桃花　　　　　白居易
再遊巫峽知何日總是秦人說向誰長憶小樓風月夜
紅䦨干外兩三枝
　　　桃花　　　　　　　　　　(唐/)元　稹
芙蓉脂肉綠雲鬟罨畫樓臺青黛山千樹桃花萬年藥
不知何事憶人間
　　　亞枝紅(往嵗與樂天曽於郭家亭子竹林中見/亞枝紅桃花半在池水自後數年不復)
　　　　(記得忽於褒城驛池岸竹間/見之宛如舊物深所愴然)　元　稹
平陽池上亞枝紅悵望山郵事事同還向萬竿深竹裏
一枝渾卧碧流中
　　　玩新桃花　　　　　　　　(唐/)施肩吾
幾歎紅桃開未得忽驚造化新粧飾一種同霑榮盛時
偏荷清光借顔色
　　　桃花　　　　　　　　　　(唐/)白敏中
千朶穠芳倚樹斜一枝枝綴亂雲霞慿君莫厭臨風看
占斷春光是此花
　　　酬王秀才桃花園見寄　　　(唐/)杜　牧
桃滿西園淑景催幾多紅艶淺深開此花不逐谿流出
晉客無因入洞來
　　　千秋嶺下　　　　　　　　(唐/)趙　嘏
知有巖前萬樹桃未逢揺落思空勞年年盛發無人見
三十六谿春水高
　　　小遊仙詩　　　　　　　　(唐/)曹　唐
閒來洞口等劉君緩歩輕擡玉線裠旋擘桃花擲流水
更無言語倚彤雲
　　　桃花　　　　　　　　　　(唐/)周　朴
桃花春色煖先開明媚誰人不看來可惜狂風吹落後
殷紅片片㸃莓苔
　　　移桃栽　　　　　　　　　(唐/)司空圖
獨臨官道昜傷摧從遣春風恣意開禪客笑移山上看
流鶯直到檻前來
　　　小桃　　　　　　　　　　(唐/)鄭　谷
和煙和雨遮敷水映竹映邨連灞橋撩亂春風耐寒冷
到頭贏得杏花嬌
　　　桃花　　　　　　　　　　(唐/)吳　融
滿樹和嬌爛熳紅萬枝丹彩灼春融何當結作千年實
將示人間造化工
　　　桃蹊　　　　　　　　　　(唐/)陸希聲
芳草霏霏遍地齊桃花脈脈自成蹊也知百舌多言語
住向春風盡意啼
　　　桃花谷　　　　　　　　　　陸希聲
君陽山下足春風滿谷仙桃照水紅何必武陵源上去
澗邊好過落花中
　　　桃花行　　　　　　　　　(唐/)闕　名
源水叢花無數開丹跗紅萼間青梅從今結子三千嵗
預喜仙遊復摘來
　　　途次葉縣觀千葉桃花　　　(宋/)陶　弼
三月官桃滿上林一花千萼費春心葉公城外襄河北
一樹無人色更深
　　　嘗桃　　　　　　　　　　(宋/)楊萬里
金桃兩飣照銀杯一是栽花一買來香味比嘗無兩様
人情畢竟愛親栽
　　　桃　　　　　　　　　　　(宋/)曽裘父
衣裁緗纈態纎穠猶在瑶池午醉中嫌近清明時節冷
趂渠新火一番紅
　　　桃　　　　　　　　　　　(金/)段繼昌
一谿流水走青蛇春在江邊漁父家竹外寒梅看欲盡
清香移入小桃花
　　　舟行青谿道中入歙　　　　(元/)方　回
蕨拳欲動茗抽芽節近清明路近家五日緩行三百里
夾谿随處有桃花
　　　小桃　　　　　　　　　　(元/)王　惲
梅粉飄零栁未煙一枝春色獨當軒今年盼得紅苞拆
風雪禁持第幾番
　　　碧桃花　　　　　　　　　(元/)張𢎞範
應是𤣥都觀裏仙為嫌白淡厭紅蔫故栽一種新顏色
疑是飛仙墜翠鈿
　　　題舜舉折枝桃　　　　　　(元/)趙孟頫
醉裏春歸尋不得眼明忽見折枝花向來飛蓋西園夜
萬燭高燒照爛霞
　　　題宋徽宗獻壽桃圖　　　　(元/)栁　貫
青鳥銜書昨夜來蟠桃如斗核如杯蓬萊殿上三千壽
不及春風夢已囬
　　　書扇寄玉嵒在瑶芳所書是日食金桃
　　　　　　　　　　　　　　　(元/)楊維楨
昨日追随阿母遊錦袍人在紫雲樓譜傳玉笛俄相許
果出金桃不外求
　　　桃　　　　　　　　　　　(明/)張　新
緑淺紅深醉眼濃殢人何處不迷蹤飛時莫浪随流水
自有春濤可化龍
　　　桃花　　　　　　　　　　(明/)陳憲章
雲鎻千峰雨未開桃花流水更天台劉郎莫記歸時路
只許劉郎一度來
　　　桃花圖　　　　　　　　　(明/)岳　岱
竹林深處有桃花一半春風一半遮尚憶春來三日醉
暁煙疎雨卧山家
　　　婁塘里桃蹊即事　　　　　(明/)婁　堅
雨洗臙脂風捲霞醒來零落醉時花殘尊好為輕陰盡
一片澄波隔絳紗
　　　其二
無數亂紅看不足碧潭還對一枝斜春光欲去誰留得
水面浮來幾落花
　　　詠上苑桃花　　　　　　　(明/)陶望齡
度索山頭駐彩霞蓬萊宫闕即仙家共傳西苑千秋實
已著東風一樹花
　　　題劉松年桃花山水　　　　(明/)僧德祥
杳無雞犬有人家夾水山高路不賒劉阮别來頻甲子
年年春雨送桃花
　　　遊西洞庭　　　　　　　　　僧德祥
玉柱金庭在洞中當時誰道有毛公人間白髪三千丈
只見桃花一片紅
　
　
　
　
　
　
　
　
　
　
　
　
　
　
　
御定佩文齋詠物詩選卷二百九十六
　欽定四庫全書
御定佩文齋詠物詩選巻二百九十七
　　梅花類(附紅梅/)　(梅子/)
　　　五言古
　　　　贈范蔚宗　　　　　　　　(宋/)陸　凱
　折梅逢驛使寄與隴頭人江南無所有聊贈一枝春
　　　　雪裏覓梅花　　　　　　　(梁/)簡文帝
　絶訝梅花晚爭來雪裏窺下枝低可見髙處逺難知俱
　羞惜腕露相譲到腰羸定湏還剪綵學作兩三枝
　　　　梅花　　　　　　　　　　(梁/)吳　均
　梅性本輕蕩世人相陵賤故作負霜花欲使綺羅見但
　願深相知千摧非所戀
　　　　同蕭左丞詠摘梅花　　　　(梁/)庾肩吾
　窗梅朝始發庭雪晚初消折花牽短樹攀叢入細條垂
　冰溜玉手含刺罥春腰逺道終難寄馨香徒自饒
　　　　雪裏梅花　　　　　　　　(陳/)隂　鏗
春近寒雖轉梅舒雪尚飄從風還共落照日不俱銷葉
開隨足影花多助重條今來漸異昨向晚判勝朝
　　　梅花落　　　　　　　　　(陳/)蘇子卿
中庭一樹梅寒冬葉未開祇言花是雪不悟有香來上
郡春恒晚髙樓年易催織書偏有意教逐錦文囘
　　　梅花　　　　　　　　　(北周/)庾　信
常年臘月半已覺梅花䦨不信今春晚俱來雪裏看樹
動懸冰落枝髙出手寒早知覓不見眞悔著衣單
　　　早梅　　　　　　　　　　(唐/)栁宗元
早梅發髙樹迥映楚天碧朔吹飄夜香繁霜滋曉白欲
為萬里贈杳杳山水隔寒英坐銷落何用慰逺客
　　　訪梅　　　　　　　　　　(宋/)徐　璣
訪梅行近郊寒氣初淅瀝欲開未開時三㸃兩㸃白清
枝何蕭疎幽香况岑寂頗知天姿殊絶似人有徳逢君
天一方歡然舊相識
　　　移梅　　　　　　　　　　(元/)馬祖常
幽屏逐魚鳥沈跡儔隠淪所欣在林藪嘉植日以親眷
言江介品紛葩號南珍遇我好奇服移根得良因井井
十畝園菁茅䕃澗濵縞裳擢玉質宜此空山春
　　　其二
植爾當庭隅豈復資鼎味遷爾自谷中豈復相嫵媚冽
冽𤣥冥候衆植各浮脆髙標自凌寒孤尚獨冠歳么禽
何處來飛下雙羽翠
　　　探梅分韻得香字　　　　　(元/)于　石
絶壁兩屨雲荒邨半橋霜孤往欲何之林下幽徑長寒
梅在何許臨風㡬徜徉誰家斷籬外一枝寄林塘水靜
不揺影竹深難䕶香無言獨倚樹山空月荒凉
　　　題墨梅　　　　　　　　　(元/)傅若金
老樹亞晴空疎花帶寒野風流不自惜澹泊從人寫歳
晏孰能娛空山少來者
　　　其二
孤花何婉娩玉立含幽素短短時出橋疎疎或臨路生
疑簷下月半照牆西樹
　　　題竹外一枝梅花　　　　　(元/)黄清老
仙標何處來一枝倚寒玉晴窗見疎林座上春可掬山
隂帶殘雪水影兼逺綠珍重孤竹君歳寒伴幽獨
　　七言古(附長短句/)
　　　梅花落　　　　　　　　　(宋/)鮑　照
中庭雜樹多偏為梅咨嗟問君何獨然念其霜中能作
花露中能作實揺蕩春風媚春日念爾零落逐寒風徒
有霜華無霜質
　　　看梅　　　　　　　　　　(隋/)侯夫人
砌雪無消日捲簾時自顰庭梅對我有憐意先露枝頭
一㸃春
　　　郡泊燕堂庭中梅花　　　　(宋/)楊萬里
林中梅花如隠士只多野氣無塵氣庭中梅花如貴人
也無野氣也無塵不疎不密隨宜了旋落旋開無不好
珠簾遣風細為吹畫簷䕶霜寒更微詩翁繞階未得句
先送詩材與翁語有酒如澠誰伴翁玉雪對飲惟渠儂
翁欲還家即明發更為梅兄留一月
　　　籌堂尋梅　　　　　　　　(金/)李俊民
蕭疎籬落誰家圃尋芳信逐遊蜂去眼前荆棘少人行
馬蹄直到香來處怕愁貪睡獨開遲瘦損春寒鶴膝枝
可是東君苦留客斜風細雨不堪詩
　　　陪于思庸訓導登道山亭觀梅用坡仙韻
　　　　　　　　　　　　　　　(元/)朱德潤
道山亭下梅花邨坡仙作詩為招魂明姿照人隔寒水
瘦影帶月欺黄昏先生頗厭郡齋冷持書晚約窺山園
松風吹香清人骨地鑪煙銷酒初温孤標已出羣卉上
故遣雪意迷晴暾和羮結子時較晚先傳春色來衡門
天寒谷幽翠袖薄豈知春鳥能傳言明晨看花重有約
呼童掃石羅清尊
　　　題梅花　　　　　　　　　(明/)王　冕
江南十月天雨霜人間草木不敢芳獨有谿頭老梅樹
靣皮如鐵生光芒朔風吹寒珠蕾裂千花萬花開白雪
彷彿蓬萊羣玉妃夜深下踏瑶䑓月銀鐺泠泠動清韻
海煙不隔羅浮信相逢共說嵗寒盟笑我飄流霜滿鬢
君家秋露白滿缸放懷飲我千百觴興酣脫帽恣盤礴
拍手大叫梅花王五更窗前博山冷么鳳飛鳴酒初醒
起來笑抱石丈人門外白雲三萬頃
　　　竹堂寺探梅　　　　　　　(明/)沈　周
竹堂梅花一千樹晴雪塞門無入處秋官黄門兩詩客
珂馬西來為花駐老翁攜酒亦偶同花不畱人人自住
滿身毛骨沁冰影嚼蘂含香各搜句酒酣塗紙作横斜
筆下珠光濕春露只愁此紙捲春去明日重來花在地
　　五言律
　　　詠梅　　　　　　　　　　(唐/)李　嶠
大庾斂寒光南枝獨早芳雪含朝暝色風引去來香粧
面廽青鏡歌塵起畫梁若能遥止渇何假泛瓊漿
　　　和常州崔使君詠後庭梅　　(唐/)孫　逖
聞唱梅花落江南春意深更傳千里外來入越人吟弱
榦紅粧倚繁香翠羽尋庭中自公日歌舞向芳隂
　　　江梅　　　　　　　　　　(唐/)杜　甫
梅蘂臘前破梅花年後多絶知春意早最奈客愁何雪
樹元同色江風亦自波故園不可見巫岫鬱嵯峨
　　　山路見梅感而有作　　　　(唐/)錢　起
莫言山路僻還被好風催行客凄凉過邨籬冷落開晚
谿寒水照晴日數蜂來重憶江南酒何因把一杯
　　　生春　　　　　　　　　　(唐/)元　稹
何處生春早春生梅楥中蘂排難犯雪香乞擬來風隴
迥羌聲怨江遥客思融年年最相惱縁未有諸叢
　　　早梅　　　　　　　　　　(唐/)朱慶餘
天然根性異萬物盡難陪自古承春早嚴冬鬪雪開艶
寒宜雨露香冷隔塵埃堪把依松竹良塗一處栽
　　　聞薛先輩陪大夫看早梅因寄
　　　　　　　　　　　　　　　(唐/)許　渾
澗梅寒正發莫信笛中吹素艶雪凝樹清香風滿枝折
驚山鳥散攜任野蜂隨今日從公醉何人倒接䍦
　　　梅　　　　　　　　　　　(唐/)杜　牧
輕盈照谿水掩斂下瑶臺妒雪聊相比欺春不逐來偶
同佳客見似為凍醪開若在秦樓畔堪為弄玉媒
　　　江梅　　　　　　　　　　(唐/)鄭　谷
江梅且緩飛前輩有歌詞莫惜黄金縷難忘白雪枝吟
看歸不得醉嗅立如癡和雨和煙折含情寄所思
　　　早梅　　　　　　　　　　(唐/)熊　皎
江南近臘時已亞雪中枝一夜欲開盡百花猶未知人
情皆共惜天意不教遲莫訝無濃艶芳筵正好吹
　　　早梅　　　　　　　　　　(唐/)僧齊已
萬木凍欲折孤根煖獨回前邨深雪裏昨夜一枝開風
送幽香出禽窺素艶來明年如應律先發映春臺
　　　清江道中見梅　　　　　　(宋/)朱　子
今日清江路寒梅第一枝不愁風嫋嫋正奈雪垂垂煖
熱惟湏酒平章却要詩他年千里夢誰與寫相思
　　　和羅巨濟山居　　　　　　(宋/)楊萬里
園花皆手植梅蘂獨禁寒色與香無價飛和雪作團數
枝横翠竹一夜遶朱闌不惜吟邉苦収將句裏看
　　　尋梅　　　　　　　　　　(明/)張　羽
策杖度林塘幽尋犯曉霜臨池疑掩映傍竹畏遮藏欵
曲敲僧舍徘徊繞苑牆好攜三弄笛樹底為催粧
　　　鄧尉看梅　　　　　　　　(明/)王穉登
人似梅花瘦舟如蘭葉長青山十畝白流水一春香種
密人難入開齊夜有光苔枝容我折野老不嗔狂
　　　其二
橋外花開日分明雪作圗不將他樹雜未有一家無多
處半青嶂香時過太湖濁醪元易得市逺亦湏沽
　　　約王子看梅　　　　　　　(明/)陸承憲
梅花動山意野客不勝情長夜思瓊樹青春懷友生雨
中開欲盡風處落能輕即遣山隂棹還同雪裏行
　　　湖上梅花　　　　　　　　　陸承憲
不獨山中有還從湖上偏全將雪嶂影倒盡玉湖天花
落鷗羣亂香浮雨氣鮮山僧開閣坐相對一蕭然
　　　瓶梅　　　　　　　　　　(明/)譚元春
入瓶過十日愁落幸開遲不借春風發全無夜雨欺香
來清淨裏韻在寂寥時絶勝山中樹遊人或未知
　　五言排律
　　　華林園早梅　　　　　　　(唐/)鄭述誠
曉日東樓路林端見早梅獨凌寒氣發不逐衆花開素
彩風前艶韶光雪後催蘂香霑紫陌枝亞拂青苔止渇
曽為用和羮舊有才含情欲攀折瞻望㡬徘徊
　　　詠神樂觀梅花　　　　　　(明/)陳　束
素質舒𤣥圃清芬裊碧紗自將幽獨意不逐艶陽華避
煖遲開葉凌寒早著花瓣輕飄易墮枝曲影從斜雜雪
明春砌隨風入暮笳何湏飛寳靨長此奉仙家
　　七言律
　　　和薛秀才尋梅花同飲見贈　(唐/)白居易
忽驚林下發寒梅便試花前飲冷杯白馬走迎詩客去
紅筵鋪待舞人來歌聲怨處微微落酒氣熏時旋旋開
若到歳寒無雨雪猶應醉得兩三廻
　　　岸上梅　　　　　　　　　(唐/)崔　櫓
含情含怨一枝枝斜壓漁家短短籬惹袖尚餘香半日
向人如訴雨多時初開偏稱雕梁畫未落先愁玉笛吹
行客見來無去意解帆煙浦為題詩
　　　湖南梅花一冬再發偶題於花楥
　　　　　　　　　　　　　　　(唐/)韓　偓
湘浦梅花兩度開直應天意别栽培玉為通體依稀見
香號返魂容易廻寒氣與君霜裏退陽和為爾臘前來
妖桃莫倚東風勢調鼎何曽用不材
　　　鈐兵王閣使素芳亭賞梅花　(宋/)趙　抃
素蕚清香並酒巵主人勤意囑留詩為逢蜀國新開日
却憶江南舊賞時春密未通桃李信臘殘都放雪霜姿
先公舊植亭欄外肯構重來見本枝
　　　山園小梅　　　　　　　　(宋/)林　逋
衆芳揺落獨暄妍占盡風情向小園疎影横斜水清淺
暗香浮動月黄昬霜禽欲下先偷眼粉蝶如知合斷魂
幸有微吟可相狎不湏檀板共金尊
　　　其二
剪綃零碎㸃酥乾向背稀稠畫亦難日薄縱甘春至晚
霜深應怯夜來寒澄鮮祇共鄰僧惜冷落猶嫌俗客看
憶著江南舊行路酒旗斜拂墮吟鞍
　　　其三
數年閒作園林主未有新詩到小梅摘索又開三兩朶
團欒空遶百千廻荒鄰獨映山初盡晚景相禁雪欲來
寄語清香少愁結為君吟罷一銜杯
　　　梅花　　　　　　　　　　　林　逋
小園煙景正凄迷陣陣寒香壓麝臍湖水倒窺疎影動
屋簷斜入一枝低畫名空向閒時看詩客休徵故事題
慚愧黄鸝與蝴蝶祇知春色在桃谿
　　　與微之同賦梅花得香字　　(宋/)王安石
漢宫嬌額半塗黄粉色凌寒透薄妝好借月魂來映燭
恐隨春夢去飛揚風亭把盞酬孤艶雪徑回輿認暗香
不為調羮應結子直湏留此占年芳
　　　答戲昭文梅花　　　　　　(宋/)朱　橰
臘到方畱此日寒雨多未覺過雲殘共驚臺栁悤悤去
獨抱園花細細看洗靣不勞千㸃雪熏衣剰破一分檀
詩人窮苦誰料理只倚東風酒量寛
　　　戊申元日立春題道山堂前梅花
　　　　　　　　　　　　　　　(宋/)楊萬里
今年元日不孤來帶領新春一併囘夜雨初添石渠水
東風先入道山梅不妨數朶且微破未要十分都放開
江路野香原自好阿誰攜取種蓬萊
　　　梅　　　　　　　　　　　(宋/)徐　璣
是誰曾種白玻瓈夐絶寒荒一㸃竒不厭隴頭千百樹
最憐窗下兩三枝幽深真似離騷句枯健猶如賈島詩
吟到月斜渾未已蕭蕭鬢影有風吹
　　　梅　　　　　　　　　　　(宋/)戴復古
孤標粲粲壓羣葩獨占春風管嵗華㡬樹參差江上路
數枝粧㸃野人家冰池照影何須月雪岸聞香不見花
絶似林間隠君子自從幽處作生涯
　　　山中見梅寄曾無疑　　　　　戴復古
香動寒山寂寞濵直從空谷見佳人樹頭樹底參差雪
枝北枝南次第春有此瑰琦在巖壑其他草樹亦精神
移根上苑誰云晚桃李依然在後陳
　　　梅　　　　　　　　　　　(元/)劉清叟
休說逋仙兩句工冰甌滌筆别形容清標騷客風前立
素靣仙姝月下逢山店霜寒香撲馬谿橋水淺影如龍
一枝盡是寒凝結金鼎無鹽味更濃
　　　其二
除香除影賦梅花方許詩中擅作家怕俗似嫌羔作酒
髙人頗稱雪煎茶參横屋角霜初下人倚闌干月欲斜
夜冷玉肌愁入骨金壺移入伴窗紗
　　　江邉梅樹　　　　　　　　(元/)劉秉忠
江邉繚繞惜芳叢絶筆天真在眼中素艶乍開珠蓓蕾
暗香微度玉玲瓏一枝倒影斜斜月滿樹浮光細細風
明日行經山下路㡬回特地駐青驄
　　　謝徐容齋贈梅　　　　　　(元/)王　惲
燕釵宮額蠟粧勻夢繞羅浮雪裏邨持贈一枝遮老眼
淡依疎影度黄昬風流燈下佳人靣瀟灑吟邉竹葉樽
我老忘情被花惱曲屏深鎖惜芳温
　　　謝書巢惠梅花　　　　　　(元/)虞　集
巢翁逺送梅花樹正在東風四日前紅萼無言餘舊雪
白頭相見又新年喜從嘉樹來江雨憶共香秔上海船
春夜不眠賔客醉只畱孤鶴伴清妍
　　　次王本中燈夕觀梅　　　　(元/)薩都拉
翠禽偷夢出南園綽約冰姿傍緑樽冰鏡玉釵浮翠影
風簾銀燭照粧㾗粉香微潤無人見素質多寒藉酒温
不似海棠春睡去西樓月落已黄昏
　　　蟠梅　　　　　　　　　　(元/)謝宗可
縈青絆碧裂蒼苔歳晏寒香宛轉來蛟蟄凍雲冰骨瘦
龍眠夜月玉鱗開風霜氣勢從千折鐵石心腸亦九廻
祇為東君甘自屈不教枉占百花魁
　　　水中梅影　　　　　　　　　謝宗可
澄澄寒碧映冰條雲母屏開見阿嬌春色一枝流不去
雪痕千㸃浸難消臨風倚檻雲鬟濕帶月凌波玉珮揺
最是黄昏堪畫處横斜清淺傍谿橋
　　　鴛鴦梅　　　　　　　　　　謝宗可
兩兩魁春簇錦機文衾夢覺月分輝枝頭交頸棲香煖
花底同心結子肥金殿鎖煙粧粉額玉堂環水浴紅衣
有情一種隨流去莫被風飄各自飛
　　　二月梅　　　　　　　　　(元/)雅勒呼
去年呵筆賦寒梅又見仙家二月開不是東君畱客醉
肯教神女逐春回梨花院落為雲妒栁絮池塘作雪猜
東閣如今清興減羅浮誰與寄香來
　　　二月江城見梅　　　　　　(元/)葉　顒
二月江城第一枝怕寒故故著花遲不嫌艶杏夭桃俗
甘受狂蜂妒蝶疑月落西湖驚舊夢雪消南國憶當時
樓頭亦有霜天角嬾對春風煖日吹
　　　其二
桃杏紛紛正得時疎梅髙潔合知㡬如何萬卉嬌春日
猶有孤芳駐夕暉未要板橋尋蠟屐最宜沙路試羅衣
輕鞵小扇孤山下絶勝逋仙踏雪時
　　　落梅　　　　　　　　　　(元/)僧善住
晴雪霏霏灑砌苔浪蜂欲去更徘徊空傳淡影浮歌扇
不送寒香入酒杯隴首故人千里隔江南驛使㡬時囘
翠禽莫怨髙樓笛一度春風一度開
　　　鏡中梅　　　　　　　　　(明/)袁　凱
的皪孤芳野水濵折來應是曉妝人瑶池風煖香初散
銀漢春回跡未眞奔月定知猶有影凌波却喜不生塵
緑毛么鳳無棲處來往蘭房不厭頻
　　　梅花　　　　　　　　　　(明/)髙　啓
瓊姿只合在瑶䑓誰向江南處處栽雪滿山中髙士卧
月明林下美人來寒依疎影蕭蕭竹春掩殘香漠漠苔
自去何郎無好詠東風愁寂㡬囘開
　　　其二
縞袂相逢半是仙平生水竹有深縁將疎尚密微經雨
似暗還明逺在煙薄暝山家松樹下嫩寒江店杏花前
秦人若解當時種不引漁郎入洞天
　　　其三
斷魂祇有月明知無限春愁在一枝不共人言惟獨笑
忽疑君到正相思歌殘别院燒燈夜粧罷深宫攬鏡時
舊夢已随流水逺山窗聊復伴題詩
　　　其四
翠羽驚飛别樹頭冷香狼藉倩誰収騎驢客醉風吹帽
放鶴人歸雪滿舟淡月微雲皆似夢空山流水獨成愁
㡬看疎影低回處只道花神夜出遊
　　　次韻西園公詠梅　　　　　　髙　啓
如何天與出塵姿不得芳名入楚辭春後春前曽獨採
江南江北每相思微雲淡月迷千樹流水空山見一枝
擬折贈君供寂寞東風無那欲殘時
　　　梅澗　　　　　　　　　　(明/)李東陽
地僻沙寒水更清老梅偏向澗邉横風吹落瓣仍低隕
石壓傍枝却倒生野鶴對人輕欲舞蹇驢衝雪瘦能行
山翁只在山中老看盡春光不入城
　　　詠園中梅花　　　　　　　(明/)皇甫濂
上月青陽啓曙暉園梅變臘識春歸花猶並雪凌芳遍
葉似含情弄影微素落機前紈自怯香分奩外鏡堪依
由來物序兼愁思一詠何郎欲和稀
　　　梅影　　　　　　　　　　(明/)朱之蕃
斗帳香浮月欲斜縱横疎密徧窗紗恍疑姑射仙姬歩
來訪西湖處士家轉盼含情仍逞態全欺琢玉更蒸霞
谿藤㸃筆畱芳韻書幌銀釭不用遮
　　　梅　　　　　　　　　　　　朱之蕃
東皇著意布三陽㸃綴疎枝弄早芳刻玉鏤冰無俗韻
鈎簾汎坐有餘香卧遊庾嶺雲横路夢到西湖雪映塘
相對傾樽明月上行吟繞樹不知忙
　　　老梅　　　　　　　　　　　朱之蕃
空巖曲折挂蒼虯骨榦崚嶒韻致幽闇淡輸香宜紙帳
森疎濯影向谿流嬾隨艶冶榮千樹獨葆青眞隠一丘
自有松篁深結契江天春栁任輕柔
　　　送梅　　　　　　　　　　(明/)許　隚
爛熳南枝與北枝殘香落落影離離多情明月還相照
無賴狂風且莫吹縱飲不辭今日醉算開猶是隔年期
最憐今夜黄昏後寂寞微吟倚樹時
　　　雪中梅花　　　　　　　　(明/)王穉登
二月春光雪尚飄看梅獨坐思無聊銀花亂綴難分萼
玉樹交加莫辨條粉似傅來容易褪香偏畱却不同消
一般飛入粧臺裏獨讓殘英㸃額嬌
　　　天平道中看梅呈陸丈　　　　王穉登
新春日日雨霏霏雨後尋春願不違花近翠微苔作樹
人行香徑雪生衣折從野岸俱無主開入僧家盡揜扉
誰似丈人能好事衝風踏凍不言歸
　　　題語谿郁振公梅花草堂　　(明/)程嘉燧
竹寒沙碧堂成處移得官梅繞屋栽未到花時畱客坐
恰當人日寄詩來出郊路熟香偏早傍舍春生水正廻
湖畔垂垂天欲雪鄉愁驛信兩相催
　　　其二
何人曽送草堂貲㡬首廵簷索笑詩東閣去逢春動候
西谿邀宿月明時山空翠袖禁寒薄雪緊青燈放燄遲
煙角霜鐘斷消息窗前一夜為相思
　　九言律
　　　九字梅花詠　　　　　　　(元/)僧明本
昨夜西風吹折千林梢渡口小艇滚入沙灘坳野橋古
梅獨卧寒屋角疎影横斜暗上書窗敲半枯半活㡬箇
檿蓓蕾欲開未開數㸃含香苞縱使畫工竒妙也縮手
我愛清香故把新詩嘲
　　　詠梅　　　　　　　　　　(明/)楊　慎
昨夜小春十月微陽囘綠萼梅蘂早傍南枝開折贈未
寄陸凱嶺頭去相思忽到盧仝窗下來歌殘水調沈珠
明月浦舞破山香碎玉凌風臺錯恨髙樓三弄叫雲笛
無奈二十四番花信催
　　五言絶句
　　　江濵梅　　　　　　　　　(唐/)王　適
忽見寒梅樹開花漢水濵不知春色早疑是弄珠人
　　　梅谿　　　　　　　　　　(唐/)韋處厚
夾岸凝清素交枝漾淺淪味調方薦實臘近又先春
　　　梅灣　　　　　　　　　　(唐/)顧　况
白石盤盤磴清香樹樹梅山深不吟賞辜負委蒼苔
　　　梅谿　　　　　　　　　　(唐/)張　籍
自愛新梅好行尋一徑斜不教人掃石恐損落來花
　　　憶梅　　　　　　　　　　(唐/)李商隠
定定住天涯依依向物華寒梅最堪恨長作去年花
　　　梅花　　　　　　　　　　(宋/)王安石
牆角數枝梅凌寒獨自開遥知不是雪為有暗香來
　　　梅堤　　　　　　　　　　(宋/)朱　子
仙人冰雪姿貞秀絶倫擬驛使詎知聞尋香問煙水
　　　觀梅　　　　　　　　　　(宋/)戴　敏
三杯煖寒酒一榻竹亭前為愛梅花月終宵不肯眠
　　　梅　　　　　　　　　　　(金/)李俊民
未報江南信先開雪裏邨要看花上月立馬待黄昬
　　　問梅　　　　　　　　　　(元/)張　昱
一種隴頭樹東風都合吹未應造物者偏在向南枝
　　　梅　　　　　　　　　　　(元/)鄭允端
歳寒冰雪裏獨見一枝來不比凡桃李春風無數開
　　六言絶句
　　　曹得一扇頭　　　　　　　(金/)元好問
機中秦女仙去月底梅花晚開只見一枝疎影不知何
處香來
　　　早梅　　　　　　　　　　(元/)趙次誠
江南冬十二月谿上梅三兩花載取小舟香影月明自
棹回家
　　　題柯敬仲梅　　　　　　　(元/)杜　本
㸃㸃苔枝綴玉疎疎檀蘂凝香還記當年月色簫聲暗
度宫牆
　　　靈谷寺梅花塢　　　　　　(明/)焦　竑
山下㡬家茅屋邨中千樹梅花藉草持壺燕坐隔林敲
石煎茶
　　　其二
薝蔔林東短牆曽開寳地齊梁初春老樹花發深磵無
人水香
　　七言絶句
　　　早梅　　　　　　　　　　(唐/)戎　昱
一樹寒梅白玉條迥臨邨路傍谿橋應緣近水花先發
疑是經春雪未消
　　　竹裏梅　　　　　　　　　(唐/)劉言史
竹裏梅花相並枝梅花正發竹枝垂風吹總向竹枝上
直似王家雪下時
　　　新栽梅　　　　　　　　　(唐/)白居易
池邉新種七株梅欲到花時㸃檢來莫怕長洲桃李妒
今年好為使君開
　　　梅花塢　　　　　　　　　(唐/)陸希聲
凍蘂凝香雪艶新小山深塢伴幽人知君有意凌寒色
羞共千花一様春
　　　梅花　　　　　　　　　　(唐/)羅　鄴
繁如瑞雪壓枝開越嶺吳谿免用栽却是五侯家未識
春風不放過江來
　　　旅館梅花　　　　　　　　(唐/)吳　融
清香無以敵寒梅可愛他鄉獨看來為憶故谿千萬樹
㡬年辜負雪中開
　　　梅　　　　　　　　　　　(唐/)崔道融
谿上寒梅初發枝夜來霜月透芳菲清光寂寞思無盡
應待琴樽與解圍
　　　春日詠梅花　　　　　　　(唐/)王貞白
靚妝初罷粉痕新迨曉風廻散玉塵若遣有情應悵望
已兼殘雪又兼春
　　　大石嶺驛梅花　　　　　　(唐/)譚用之
仙中姑射接瑶姬成陣清香擁路岐半出驛牆誰畫得
雪英相倚兩三枝
　　　次韻楊公濟奉議梅花　　　(宋/)蘇　軾
梅梢春色弄微和作意南枝翦刻多月黒林間逢縞袂
霸陵醉尉誤誰何
　　　其二
縞帬練帨玉川家肝膽清新冷不邪穠李爭春猶辦此
更教踏雪看梅花
　　　再和楊公濟　　　　　　　　蘇　軾
天教桃李作輿臺故遣寒梅第一開慿仗幽人收艾納
國香和雨入靑苔
　　　其二
湖靣初驚片片飛尊前吹折最繁枝何人㑹得春風意
怕見黄梅雨細時
　　　梅花　　　　　　　　　　(宋/)韓　駒
江南歳晚雪漫漫磵谷梅花巧耐寒幸有幽香當供給
不辭三載滯西安
　　　和張矩臣水墨梅　　　　　(宋/)陳與義
粲粲江南萬玉妃别來㡬度見春歸相逢京洛渾依舊
惟恐緇塵染素衣
　　　其二
自讀西湖處士詩年年臨水看幽姿晴窗畫出横斜影
絶勝前邨夜雪時
　　　梅　　　　　　　　　　　　陳與義
愛欹纎影上窗紗無限輕香夜遶家一陣東風濕殘雪
强將嬌淚學梨花
　　　梅花　　　　　　　　　　　陳與義
鐵面蒼髯洛陽客玉顔紅領㑹稽仙街頭相見如相識
恨滿東風意不傳
　　　梅　　　　　　　　　　　(宋/)孫　覿
北風翦水玉花飛翠袖凌寒不自持脈脈含情無一語
水邉籬落立多時
　　　其二
纎纎蘿蔓牽茅屋細細苔花㸃石矼夢斷酒醒山月吐
一枝疎影卧東窗
　　　梅　　　　　　　　　　　(宋/)朱　子
姑射仙人冰雪容塵心巳共彩雲空年年一笑相逢處
長在愁煙苦霧中
　　　梅花絶句　　　　　　　　　朱　子
幽壑潺湲小水通茅茨煙雨竹籬空梅花亂發籬邉樹
似寄寒枝恨朔風
　　　雨後東郭排岸司申梅開方及三分戲書小絶
　　　　令一面開燕　　　　　　(宋/)范成大
雨入南枝玉蘂皴合江雲冷凍芳塵司花好事相邀勒
不著笙歌不肯春
　　　北城梅為雪所禁　　　　　　范成大
凍蘂粘枝瘦欲乾新年猶未有春看雪花祇欲欺紅紫
不道梅花也怕寒
　　　觀梅至花涇髙端叔解元見尋
　　　　　　　　　　　　　　　(宋/)陸　游
春煖山中雲作堆放翁艇子出尋梅不湏問信道傍叟
但覓梅花多處來
　　　梅花絶句　　　　　　　　　陸　游
當年走馬錦城西曾為梅花醉似泥二十里中香不斷
青羊宫到浣花谿
　　　其二
聞道梅花坼曉風雪堆遍滿四山中何方可化身千億
一樹梅花一放翁
　　　其三
小亭終日倚闌干樹樹梅花看到殘只怪此翁常謝客
元來不是怕春寒
　　　其四
亂篸桐帽花如雪斜挂驢鞍酒滿壺若得丹青如顧陸
慿渠畫我夜歸圖
　　　其五
紅梅過後到緗梅一種春風不並開造物無心還有意
引教日日放翁來
　　　梅花絶句　　　　　　　　　陸　游
探春歳歳在天涯醉裏題詩字半斜今日谿頭還小飲
冷官不禁看梅花
　　　昌英知縣叔作嵗座上賦瓶裏梅花時座上九
　　　　人　　　　　　　　　　(宋/)楊萬里
膽様銀瓶玉様梅北枝折得未全開為憐落寞空山裏
喚入詩人几案來
　　　其二
雪凍霜封稍欲殘殷勤折向坐中看綺疏深閉珠簾密
不遣花愁半㸃寒
　　　池亭雙樹梅花　　　　　　　楊萬里
開盡梅花半欲殘兩株晴雪作雙寒團欒繞樹元無見
只合池亭隔水看
　　　正月三日驟煖多稼亭前梅花盛開
　　　　　　　　　　　　　　　　楊萬里
却縁臘雪勒孤芳等待晴光灑麝囊小立樹西人不㑹
東風供我打頭香
　　　發通衢驛見梅有感　　　　　楊萬里
忙中撩眼雪枝斜落片紛紛㸃玉沙虚過一冬妨底事
不曾欵曲是梅花
　　　南齋梅花　　　　　　　　　楊萬里
朝來早起挂南窗要看梅花試曉粧兩樹相挨前後發
老夫一月不燒香
　　　小瓶梅花　　　　　　　　　楊萬里
梅萼纔開已亂飛不堪雨打更風吹蕭蕭只隔窗間紙
瓶裏梅花總不知
　　　探梅　　　　　　　　　　　楊萬里
山間幽步不勝奇正是深寒淺暮時一樹梅花開一朶
惱人偏在最髙枝
　　　山中見梅　　　　　　　　(宋/)戴復古
踏破谿邉一徑苔好山好竹少人來有梅花處惜無酒
三嗅清香當一杯
　　　梅邉　　　　　　　　　　(宋/)何夢桂
江南何處美人家認似梅花尚恐差近向梅邉得春信
始知人好似梅花
　　　和王成之梅韻　　　　　　(金/)李俊民
朝來一雪羃晴沙行到前邨始見花驛使便將春色去
暗香今夜落誰家
　　　憶梅　　　　　　　　　　(元/)段克已
姑射仙人冰作膚昔年伴我向西湖别來㡬度春風換
標格而今似舊無
　　　梅花　　　　　　　　　　(元/)趙孟頫
瀟灑江梅似玉人倚風無語澹生春曲中桃葉元非侶
夢裏梨花恐未眞
　　　月下觀梅　　　　　　　　(元/)許　楨
老樹清谿映白沙可人竹外一枝斜黄昏信歩前邨去
香到松林賣酒家
　　　癸酉歳晚畱上方觀　　　　(元/)虞　集
燈前自了讀殘經風入疎簾月入櫺坐到夜深誰是伴
數枝梅萼一銅瓶
　　　漫題　　　　　　　　　　(元/)歐陽元
鈴索無聲玉漏稀青綾夜直月侵扉五更一覺梅花夢
催得江南學士歸
　　　題所貴姪梅　　　　　　　　歐陽元
老樹縱横出㡬條一枝還又亞牆腰西湖湖上掀篷看
一夜吹香滿六橋
　　　題畫梅　　　　　　　　　(元/)陳　旅
處士橋邊古岸隈梅花偏向小園開衝寒有客尋春去
移得晴窗雪影來
　　　墨梅　　　　　　　　　　(元/)傅若金
天涯不見遥相憶窗外重逢乍欲迷彷彿空山明月夜
一枝初出古牆西
　　　題墨梅　　　　　　　　　(元/)吳　鎭
粲粲江南萬木妃别來㡬度見春歸相逢京洛渾依舊
却恨緇塵染素衣
　　　二月梅花　　　　　　　　(元/)洪希文
奪得冰姿過歳華逺離塵垢迥堪誇即今年少多脂粉
只恐春光不稱花
　　　梅花　　　　　　　　　　(元/)黄鎭成
吟屋蕭疎霜後邨江頭千樹欲黄昏等閒又被春風覺
添得寒梢月一㾗
　　　題梅花扇靣寄五十僉憲　　(元/)丁鶴年
憶向西湖踏早春萬花如玉月如銀一枝照影臨清淺
滿面冰霜似故人
　　　憶梅　　　　　　　　　　(元/)僧明本
夜分明月是揚州尚有春風在樹頭莫怪當年何水部
歳寒心事與誰愁
　　　評梅　　　　　　　　　　　僧明本
月旦花前豈乏人風霜齒頰帶陽春江南野史餘芳論
絶世清如古逸民
　　　别梅　　　　　　　　　　　僧明本
花謝東風攪離思愁翻縞袂忍輕分月明梢送臨谿水
春樹遥憐隔暮雲
　　　惜梅　　　　　　　　　　　僧明本
香銷泥汙意裵回掠地廻風玉作堆愁絶黄昏無一語
怕看孤月上窗來
　　　剪梅　　　　　　　　　　　僧明本
破玉并刀試手溫香凝雙股斷芳魂花隨燕尾輕分去
不帶春風爪甲痕
　　　苔梅　　　　　　　　　　　僧明本
古貌蒼然鶴膝枝唾花生暈䕶春機玉堂試看青袍客
莫忘江南有白衣
　　　月梅　　　　　　　　　　　僧明本
數枝姑射鬪嬋娟疎影分明不夜天散却廣寒宮裏桂
春光長滿玉堂前
　　　風梅　　　　　　　　　　　僧明本
花間少女翦春寒粲粲霓裳舞隊仙月夜遥看環珮冷
莫教吹落玉花鈿
　　　煙梅　　　　　　　　　　　僧明本
夢隔梨雲逗曉天苔枝浮翠逼春寒不嫌玉質籠輕素
畱與詩人冷淡看
　　　茅舍梅　　　　　　　　　　僧明本
數椽茅屋延清客竹作疎籬䕶玉葩不是玉堂無分到
且和明月到山家
　　　隔簾梅　　　　　　　　　　僧明本
庭花映箔眩吟眸一片湘雲鎖莫愁風卷黄昏疎影動
珊瑚枝上月如鈎
　　　紙帳梅　　　　　　　　　　僧明本
春融剡雪道人家素幅凝香四面遮明月滿牀清夢覺
白雲堆裏見疎花
　　　墨梅　　　　　　　　　　(明/)王　冕
我家洗硯池邊樹朶朶花開淡墨痕不要人誇好顔色
只畱清氣滿乾坤
　　　陌上見梅　　　　　　　　(明/)髙　啟
陌頭一樹帶風沙零落寒香日欲斜車馬紛紛誰暇看
當年只合種山家
　　　畫梅　　　　　　　　　　(明/)牛　諒
梨花雲底路參差折得春風玉一枝南雪未消江月曉
欲從何處寄相思
　　　栽梅　　　　　　　　　　(明/)卓　敬
風流東閣題詩客瀟灑西湖處士家雪冷江深無夢到
自鋤明月種梅花
　　　梅花　　　　　　　　　　(明/)陸　昂
春到南枝與北枝花開的皪照寒漪何人似解相憐意
不把東風玉笛吹
　　　題梅送友　　　　　　　　(明/)徐　章
萬樹籠香障白雲孤山深處隔塵氛玉顔為惜君歸去
却向東風瘦㡬分
　　　看梅偶成　　　　　　　　(明/)林　俊
消息東風兩月前西湖索莫老逋仙雪篷昨夜還扶醉
移近梅花一處眠
　　　禁中梅花　　　　　　　　(明/)羅　倫
一段清香藹禁闈㡬枝疎影照寒輝玉堂不讓孤山趣
雪骨冰肌對紫薇
　　　惜梅　　　　　　　　　　(明/)王　弼
獨樹牆西老更繁㡬回相伴月黄昏東風只為芳菲計
不道飛花已滿園
　　　湖上梅花歌　　　　　　　(明/)王穉登
山煙山雨白氤氳梅蘂梅花濕不分渾似髙樓吹笛罷
半隨流水半為雲
　　　其二
虎山橋外水如煙雨暗湖昏不繫船此地人家無玉歴
梅花開日是新年
　　　其三
聞道湖中盡是梅兩山千種一時開估客片帆春雨裏
載將香氣過湖來
　　　王元章倒枝梅畫　　　　　(明/)徐　渭
皓態孤芳壓俗姿不堪復冩拂雲枝從來萬事嫌髙格
莫怪梅花著地垂
　　　梅　　　　　　　　　　　(明/)陳繼儒
邨邉楊栁已拖黄一路雲深舊講堂偶向梅花邨裏度
芒鞵到處雪痕香
　　　畫梅　　　　　　　　　　(明/)僧大遂
古榦横斜意自竒半開半蘂亦相宜寒時悔不前邨覓
知是谿橋第㡬枝
　　　詠梅　　　　　　　　　　(明/)項蘭貞
冰玉孤清世外姿娟娟新月上疎枝無情短笛休輕弄
未是春風㸃額時
　　附紅梅
　　五言古
　　　于仲元舍賦紅梅　　　　　(元/)虞　集
白雪不成夜丹霞遂崇朝妙質承日映飛英向風飄醉
來紅袖近歌罷綵雲消揚州問何遜何似董嬌嬈
　　七言古
　　　望京府賞紅梅　　　　　　(元/)郝　經
汴梁宫中絳綃梅移向汴河堤上栽青條團掿杏花顆
瑣細向陽才半開張公小隊呼我飲風色偃髯寒氣凜
玉銜徑踏黄河冰貂帽颯簷掀紫錦金鞍細馬歌舞人
雪壓小橋不動塵入門下馬簇花宴紅蓮舊府花正新
玉川金波碧香酒折花徧挿分素手春透寒梢未全綻
風流正要臙脂瘦賞梅不用歌落梅緩歌却著銀笙催
愛香細擷生霞蘂浮動雲腴嚼一杯本是前邨冷淡花
不稱王侯將相家明朝㑹散更向明月底藉雪凍吟疎
影裏
　　五言律
　　　紅梅　　　　　　　　　　(宋/)石延年
梅好唯傷白今紅是絶奇認桃無緑葉辨杏有青枝烘
笑從人贈酡顔任笛吹未應嬌意急發赤怒春遲
　　七言律
　　　紅梅　　　　　　　　　　(宋/)王安石
結子非貪鼎鼐嘗偶先紅杏占年芳從教臘雪埋藏骨
却恐春風漏洩香不御鉛華知國色祇裁雲縷想仙粧
少陵為爾牽詩興可是無心賦海棠
　　　紅梅　　　　　　　　　　(宋/)蘇　軾
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝
　　　其二
雪裏開花却是遲如何獨占上春時也知造物含深意
故與施朱發妙姿細雨浥殘千顆淚輕寒瘦損一分肌
不應便雜夭桃杏半㸃㣲酸已著枝
　　　其三
幽人自恨探春遲不見檀心未吐時丹鼎奪胎那是寳
玉人瓶頰更多姿抱叢暗蘂初含子落盞醲香已透肌
乞與徐熈畫新様竹間璀璨出斜枝
　　　立春日賞紅梅　　　　　　(元/)元　淮
昨夜東風轉斗杓陌頭楊栁雪纔消曉來一樹如繁杏
開向孤邨隔小橋應是化工嫌粉瘦故將顔色助花嬌
青枝綠葉何須辨萬卉叢中奪錦標
　　　觀閒閒齋紅梅次蘇公姿字韻
　　　　　　　　　　　　　　　(元/)袁　桷
雲閤香溫睡覺遲不堪殘角曉鐘時玉妃瓊屑難為從
青女鉛華敢弄姿可怪鮫綃能幻色誰將猩血解塡肌
團團似就廻文錦薄暮凝愁下翠枝
　　　次韻羅雲叔紅梅　　　　　(元/)楊　載
玉人中酒殢芳華盡壓東風百種花襆被冬深裁異錦
篝燈夜永障輕紗纎蕤露沁蜂腰蠟密蘂雲蒸鶴頂砂
為問閬風何處在相期髙舉籋晨霞
　　　紅梅　　　　　　　　　　(元/)謝宗可
梨雲無夢倚黄昏薄倩朱鉛蝕淚痕宿酒破寒薫玉骨
仙丹偷煖返冰魂茜裠影露羅衣卷霞珮香封縞袂温
回首孤山斜照外尋眞誤入杏花邨
　　　紅梅　　　　　　　　　　(明/)雷思霈
似是梨花靠杏芽又飛栁絮裹桃花嵰山紺雪仙娥頰
玉座丹砂道士家豈為穠香非素質故將冰蘂當鉛華
廣平心事渾如鐵作賦何妨嫵媚奢
　　五言絶句
　　　紅梅　　　　　　　　　　(明/)王　冕
深院春無限香風吹綠漪玉妃清夢醒花雨落臙脂
　　七言絶句
　　　紅梅　　　　　　　　　　(唐/)羅　隠
天賜臙脂一抹腮盤中磊落笛中哀雖然未得和羮便
曽與將軍止渇來
　　　謝關景仁送紅梅栽　　　　(宋/)蘇　軾
年年芳信負紅梅江畔垂垂又欲開珍重多情關令尹
直和根撥送春來
　　　紅梅　　　　　　　　　　(宋/)毛澤民
好處曾臨阿母池渾將絳雪㸃寒枝東牆羞頰逄人笑
南國酡顔强自持
　　　紅梅　　　　　　　　　　(元/)丁鶴年
姑射仙人鍊玉砂丹光晴貫洞中霞無端半夜東風起
吹作江南第一花
　　　紅梅　　　　　　　　　　(元/)楊維楨
羅浮仙子宴璚宮海色生春醉靨紅十二闌干明月夜
九霞帳煖睡東風
　　　紅梅　　　　　　　　　　(明/)王　冕
玉妃歩月影毿毿燕罷瑶池酒正酣半夜不知香露冷
春風吹夢過江南
　　　紅梅　　　　　　　　　　　王　冕
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
　　　紅梅圗為肇和題　　　　　(明/)羅　玘
西湖殘雪候多時却恨前年被雪欺且學杏花紅似錦
暫招鳴鳥到南枝
　　　紅梅　　　　　　　　　　(明/)徐水軒
輕盈弄月醉霞觴嬌軟酡顔褪晚粧縞素叢中紅一㸃
好花終是不尋常
　　　題畫紅梅　　　　　　　　(明/)僧德祥
三百年來處士家酒旗風裏一枝斜斷橋荒蘚無人問
顔色如今似杏花
　　附梅子
　　七言律
　　　食梅　　　　　　　　　　(明/)費　宏
夏木隂隂雨氣寒半黄肥顆摘林端齒輸赤子先拚軟
眉為蒼生故自攢調劑功微慚玉鉉賜沾恩重憶金盤
一株畱取當階樹贏得花時索笑看
　　七言絶句
　　　新晴西園散歩　　　　　　(宋/)楊萬里
紅雨斑斑竹外蹊黄金嫋嫋水邉絲舉頭㨂遍低隂處
　帶葉青梅摘一枝
　　　　謝靜逺惠蜜梅　　　　　　(元/)顧　瑛
　江南煙雨未全黄誰使青酸墮蜜房娬媚已能知魏證
　典型時復見中郎
　
　
　
　
　
　
　
　
　
　
　
御定佩文齋詠物詩選巻二百九十七
　欽定四庫全書
御定佩文齋詠物詩選巻二百九十八
　　李花類
　　　五言古
　　　　麥李　　　　　　　　　　(梁/)沈　約
　青玉冠西海碧石彌外區化為中園實其下成路衢在
　先良足貴因小邈難逾色潤房陵縹味奪寒水朱摘持
　欲以獻尚食且踟蹰
　　　　詠李　　　　　　　　　　(陳/)江　總
　嘉樹春風早春風花落新但見成蹊處㡬得正冠人當
　知露井側復與夭桃鄰
　　　　賦得李　　　　　　　　　(唐/)太　宗
　玉衡流桂圃成蹊正可尋鶯啼密葉外蝶戲脆花心麗
　景光朝彩輕霞散夕隂暫顧奎章側逺眺靈山林
　　　　道州城北樓觀李花　　　　(唐/)呂　温
　夜疑關山月曉似沙場雪曾使西域來幽情坐超越将
念浩無際欲言忘所說豈是花感人自憐抱孤節
　　七言古
　　　李花　　　　　　　　　　(唐/)韓　愈
當春天地争奢華洛陽園苑尤紛挐誰将平地萬堆雪
剪刻作此連天花日光赤色照未好眀月暫入都交加
夜領張徹投盧仝乗雲共至玉皇家長姬香御四羅列
縞裠練帨無等差静濯眀粧有所奉顧我未肯置齒牙
清寒瑩骨肝膽醒一生思慮無由邪
　　五言律
　　　李　　　　　　　　　　　(唐/)李　嶠
潘岳閒居日王戎戲陌辰蝶遊芳徑馥鶯囀弱枝新葉
暗青房晚花明玉井春方知有靈榦特用表真人
　　　子直晉昌李花得分字　　　(唐/)李商隐
吴館何時熨秦臺㡬夜熏綃輕誰解卷香異自先聞月
裏誰無姊雲中亦有君樽前見飄蕩愁極客襟分
　　　李　　　　　　　　　　　(宋/)司馬光
嘉李繁相倚園林澹泊春齊紈剪衣薄吴紵下機新色
與晴光亂香和露氣勻望中皆玉樹環堵不為貧
　　七言律
　　　李　　　　　　　　　　　(明/)楊　基
憶與盧仝共看來花光月色兩徘徊江邨逺處長相識
風雨寒時已早開霽雪玲瓏愁易濕春冰輕薄笑難裁
江城二月城西路誰惜柔香滿翠苔
　　　李　　　　　　　　　　　(明/)吴　寛
蕭森何處為舁來曾帶荒園宿土培燥壤豈勞長甕灌
低枝不礙短籬開敢将艶色誇桃樹賸要清隂乞柳栽
賴有當時仙種語為薪莫漫比樗材
　　　李花　　　　　　　　　　(明/)王世貞
鄠曲千秋花事新一枝嬌婉出風塵歌穠處處停逰騎
報玖時時憶故人露井漫為桃悵恨煙江未損玉精神
青旗沽酒堪相趂為惜芳菲向晚春
　　五言絶句
　　　探得李　　　　　　　　　(唐/)太　宗
盤根直盈渚交榦横倚天舒華光四海巻葉䕃三川
　　七言絶句
　　　嘉慶李　　　　　　　　　(唐/)白居易
東都綠李萬州栽君手封題我手開把得欲嘗先悵望
與渠同别故鄉來
　　　李徑　　　　　　　　　　(唐/)陸希聲
一徑濃芳萬蘂攢風吹雨打未摧殘憐君盡向髙枝發
應為行人要整冠
　　　讀退之李花詩　　　　　　(宋/)楊萬里
近紅暮看失臙脂逺白宵明雪色竒花不見桃惟見李
一生不曉退之詩
　　　李　　　　　　　　　　　　楊萬里
李花宜逺更宜繁惟逺惟繁始足看莫學江梅作疎影
家風各自一般般
　　　昌平道中　　　　　　　　(明/)袁宏道
　菴前乞得老僧茶一派垂楊十里沙烏籠白籃憑揀取
　麝香李子枕頭瓜
　
　
　
　
　
　
　
　
　
　
　
　
　
御定佩文齋詠物詩選巻二百九十八
　欽定四庫全書
御定佩文齋詠物詩選巻二百九十九
　　杏花類
　　　五言古
　　　　杏花　　　　　　　　　(北周/)庾　信
　春色方盈野枝枝綻翠英依稀映邨塢爛熳開山城好
　折待賔客金盤襯紅瓊
　　　　杏塢　　　　　　　　　　(明/)袁　凱
　窈窕石徑深參差繁英滿發采巳云竒生香殊未斷依
　依午橋路粲粲朱陳阪月色散疎景時時坐横管
　　　五言律
　　　　杏花　　　　　　　　　　(唐/)温　憲
　團雪上晴梢紅明映碧寥店香風起夜邨白雨休朝静
　落頻沾蒂繁開正蔽條澹然閒賞翫無以破妖韶
　　　　杏花　　　　　　　　　　(唐/)鄭　谷
　不學梅欺雪輕紅照碧池小桃新謝後雙燕却來時香
屬登龍室煙籠宿蝶枝臨軒須貌取風雨易離披
　　　詠杏花　　　　　　　　　(唐/)孫　何
殷紅鄙桃艶淡白笑梨花落處飄微霰繁時疉碎霞苑
宜開帝里壇稱在儒家麗日明珠箔清香襲絳紗
　　　杏花　　　　　　　　　　(明/)申時行
坊開裴野錦花發董林株望欲迷瓊苑栽宜近白榆微
風舒露臉小雨濕煙鬚春意枝頭閙從教醉玉壺
　　五言排律
　　　曲江亭望慈恩寺杏園花發　(唐/)李君何
春晴凭水軒仙杏發南園開蘂風初曉浮香景欲暄光
華臨御陌色相對空門野雪遥添淨山煙近借繁地閒
分柰苑景勝類桃源况值新晴日芳枝度彩鴛
　　七言律
　　　杏花　　　　　　　　　　(唐/)温庭筠
紅花初綻雪花繁重疉髙低滿小園正見盛時猶悵望
豈堪開處已繽翻情為世累詩千首醉是吾鄉酒一樽
杳杳艶歌春日午出牆何處隔朱門
　　　杏花　　　　　　　　　　(唐/)吴　融
粉薄紅輕揜斂羞花中占斷得風流軟非因醉都無力
凝不成歌亦自愁獨照影時臨水畔最含情處出牆頭
徘徊盡日難成别更待黄昏對酒樓
　　　途中見杏花　　　　　　　　吴　融
一枝紅艶出牆頭牆外行人正獨愁長得看來猶有恨
可堪逢處更難留林空色暝鶯先到春淺香寒蝶未逰
更憶帝鄉千萬樹淡煙籠日暗神州
　　　杏花　　　　　　　　　　(唐/)羅　隠
煖觸衣襟漠漠香間梅遮柳不勝芳數枝艶拂文君酒
半里紅欹宋玉牆盡日無人疑悵望有時經雨乍凄凉
舊山山下還如此回首東風一斷腸
　　　杏花　　　　　　　　　　(宋/)林　逋
蓓蕾枝梢血㸃乾粉紅腮頰露春寒不禁煙雨輕欹著
秖好亭臺愛惜看偎柳傍桃斜欲墜等鶯期蝶猛成團
京師巷陌新晴後賣得風流更一般
　　　郡圃杏花　　　　　　　　(宋/)楊萬里
小樹嫣然一兩枝晴熏雨醉總相宜纔憐欲白仍紅處
政是微開半吐時得幸東風無忌對主張春色更還誰
海棠穠麗梅花淡不是渠儂別様竒
　　　張邨杏花　　　　　　　　(金/)元好問
昨日櫻桃絳蠟痕今朝紅袖已迎門只應芳樹知人意
畱著殘粧伴酒尊穠李尚須羞粉艶寒梅空自怨黄昏
詩家元白無今古從此張邨即趙邨
　　　城外見杏花　　　　　　　(元/)吴師道
曲江二十年前㑹回首芳菲似夢中老去京華度寒食
閒來野水看東風樹頭絳雪飛還白花外青天映更紅
聞説琳宫更佳絶明朝攜酒訪城東
　　　杏　　　　　　　　　　　(明/)吴　寛
花信風寒巳早來隔牆俄見赤雲堆並頭兩樹長相倚
屈指三春始得開曲水少年誰復探公門今日要兼栽
莫言結實供人啖破核還堪作藥材
　　　杏　　　　　　　　　　　(明/)朱謀㬜
一月燒林發絳英六街初有賣花聲黄鸝立亞髙枝雨
紫燕飛來小樹晴邨僻深藏沽酒斾樓髙全露約簾旌
年年開徧曲江寺香在馬蹄歸處生
　　五言絶句
　　　遊春曲　　　　　　　　　(唐/)王　涯
萬樹江邊杏新開一夜風滿園深淺色照在綠波中
　　　邨西杏花　　　　　　　　(唐/)司空圗
肌細分紅脈香濃破紫苞無因畱得翫爭忍折來抛
　　　思歸樂　　　　　　　　　(唐/)韓　偓
晚日催絃管春風入綺羅杏花如有意偏落舞衫多
　　　春雪初霽杏花正芳月夜閒吟
　　　　　　　　　　　　　　　(唐/)唐彦謙
霽景明如練繁英杏正芳姮娥應有語悔共雪爭光
　　　牆頭杏花　　　　　　　　(元/)宋　无
紅杏西鄰樹過牆無數花相煩問春色端的屬誰家
　　七言絶句
　　　重尋杏園　　　　　　　　(唐/)白居易
忽憶芳時頻酩酊却尋醉處重徘徊杏花結子春深後
誰解多情又獨來
　　　杏花　　　　　　　　　　(唐/)元　稹
常年出入右銀臺每怪春光例早回慚愧杏園行在景
同州園裏也先開
　　　杏園　　　　　　　　　　(唐/)杜　牧
夜來微雨洗芳塵公子驊驑歩貼勻莫怪杏園顦顇去
滿城多少挿花人
　　　杏花　　　　　　　　　　(唐/)薛能
活色生香第一流手中移得近青樓誰知艶性終相負
亂向春風笑不休
　　　故鄉杏花　　　　　　　　(唐/)司空圗
寄花寄酒喜新開左把花枝右把杯欲問花枝與杯酒
故人何得不同來
　　　杏花　　　　　　　　　　　司空圗
詩家偏為此傷情品韻由來莫與争解笑亦應兼解語
只應慵語倩鶯聲
　　　曲江紅杏　　　　　　　　(唐/)鄭　谷
遮莫江頭柳色遮日濃鶯睡一枝斜女郎折得殷勤看
道是春風及第花
　　　杏花　　　　　　　　　　(唐/)羅　隠
煖氣濳催次第春梅花巳謝杏花新半開半落閒園裏
何異榮枯世上人
　　　杏花　　　　　　　　　　(宋/)王禹偁
紅芳紫萼怯春寒蓓蕾粘枝密作團記得觀燈鳯樓上
百條銀燭露闌干
　　　其二
煖映垂楊曲檻邊一堆紅雪罩春煙春來自得風流伴
榆莢休抛買笑錢
　　　其三
桃紅梨白莫争春素態妖姿兩未勻日暮牆頭試回首
不施朱粉是東鄰
　　　其四
登龍曽入少年場錫宴瓊林醉御觴争戴滿頭紅爛熳
至今猶雜桂枝香
　　　杏花　　　　　　　　　　(宋/)王安石
垂楊一徑紫苔封人語蕭蕭院落中獨有杏花如喚客
倚牆斜日數枝紅
　　　北陂杏花　　　　　　　　　王安石
一陂春水遶花身花影妖嬈各占春縱被春風吹作雪
絶勝南陌碾成塵
　　　徐熈杏花　　　　　　　　(宋/)蘇　軾
江左風流王謝家盡攜書畫到天涯却因梅雨丹青暗
洗出徐熈落墨花
　　　都中冬日　　　　　　　　(宋/)戴復古
脱却鸘裘付酒家忍寒圖得醉京華一冬天氣如春煖
昨日街頭賣杏花
　　　宫詞　　　　　　　　　　(宋/)花蘂夫人
小雨霏微潤綠苔後䦨紅杏傍池開一枝挿向金瓶裏
捧進君王殿上來
　　　杏花　　　　　　　　　　(宋/)朱淑真
淺注臙脂剪絳綃獨将妖艶冠花曹春心自得東皇意
逺勝𤣥都觀裏桃
　　　杏花雜詩　　　　　　　　(金/)元好問
嫋嫋纎條映酒船綠嬌紅小不勝憐長年自笑情緣在
猶要春風慰眼前
　　　其二
煖日園林可散愁每逢花處儘遲畱青旗知是誰家酒
一片春風出樹頭
　　　其三
紛紛紅紫不勝稠争得春光競出頭却是梨花髙一著
隨宜梳洗儘風流
　　　其四
露浥清華粉自添隔谿遥見玉簾苫眼看桃李飄零盡
更㨂繁枝挿帽簷
　　　其五
紅粧翠蓋惜風流春動香生不自由莫向芸齋厭閒冷
小詩供作錦纒頭
　　　小園即事　　　　　　　　(元/)陳　深
淡黃楊柳著煙輕細草茸茸襯屐行行到水邊心㑹處
夕陽一樹杏花明
　　　南圃杏花　　　　　　　　(元/)元　淮
燕脂萬㸃怯輕寒蓓蕾枝頭絳雪乾昨夜南園春雨過
玉人曉起揭簾看
　　　青杏　　　　　　　　　　(元/)張𢎞範
落盡殘紅綠滿枝青青如豆釀酸時佳人摘得新嘗怯
一㸃春愁鎖畫眉
　　　　寫杏花自題絶句　　　　　(明/)陳　鐸
　晴團紅粉䕶春煙彷彿江邨二月天記得景卿回首處
　一枝斜拂酒樓前
　　　　瓶花　　　　　　　　　　(明/)孫承宗
　髙牙風峭㦸枝寒杏蘂新香春未䦨却憶韋家花樹㑹
　關城初向一瓶看
　　　杏花　　　　　　　　　　　(明/)申時行
　上林佳處午橋邊半染頳霞半著煙記得曲江春日裏
　一枝曽占百花先
　　　　杏花　　　　　　　　　　(明/)張　新
　曲江池畔題詩處燕子飛時花正開報道状元歸去也
　馬頭春色日邊來
　
　
　
御定佩文齋詠物詩選巻二百九十九
　欽定四庫全書
御定佩文齋詠物詩選巻三百
　　梨花類
　　　五言古
　　　　詠池上梨花　　　　　　　(齊/)王　融
　翻階沒細草集水間疎萍芳春照流雪深夕映䌓星
　　　　和池上梨花　　　　　　　(齊/)劉　繪
　露庭晚翻積風閨夜入多縈叢似亂蝶拂燭狀聨蛾
　　　　詠梨應詔　　　　　　　　(梁/)沈　約
　大谷來既重岷山道又難摧折非所恡但令入玉盤
　　　　於座應令詠梨花　　　　　(梁/)劉孝綽
　玉壘稱津潤金谷詠芳菲詎匹龍樓下素蕊映華扉雜
　雨疑霰落因風似蝶飛豈不憐飄墜願入九重闈
　　　　奉梨　　　　　　　　　(北周/)庾　信
　接枝秋轉脆含情落更香擎置仙人掌應添瑞露漿
　　　　梨花　　　　　　　　　　(宋/)黄庭堅
沙頭十日春當年誰手種風飄香未改雪壓枝自重看
花思食實知味少人共霜降百工休把酒約寛縱
　　　梨花　　　　　　　　　　(金/)元好問
梨花如靜女寂寞出春莫春工惜天眞玉頰洗風露素
月淡相映蕭然見風度恨無塵外人為續雪香句孤芳
忌太潔莫遣凡卉妬
　　　次韻肎堂學士冬日紅梨花　(元/)程鉅夫
黄菊臥階雨六花舞天風壁凍室生白手僵肉作紅秀
句忽墮前光怪侵簾櫳至人晏坐處元氣含沖融無情
及枯株嫣然為修容坐令玉華君来從蕊珠宫麗粧凝
祥雲眀眸轉驚鴻豈非散花手試君情所鍾老我嗜好
淡空詩亦雷同祗願酌花時母忘比鄰翁
　　七言古
　　　千葉紅梨花　　　　　　　(宋/)歐陽倄
紅梨千葉愛者誰白髮郎官心好竒徘徊遶樹不忍折
一日千帀㸔無時夷陵寂寞千山裏地逺氣偏時節異
愁煙苦霧少芳菲野卉蠻花鬬紅紫可憐此樹生此處
髙枝絶艶無人顧春風吹落復吹開山鳥飛來自飛去
根盤樹老㡬經春真賞今纔遇使君風輕絳雪罇前舞
日暖繁香露下聞從來竒物産天涯安得移根植帝家
猶勝張騫為漢使辛勤西域徙橊花
　　五言律
　　　梨花　　　　　　　　　　(金/)龎　鑄
孤潔本無匹誰令先衆芳花能紅處白月共冷時香縞
袂清無染氷姿淡不粧夜來清露底萬顆玉毫光
　　七言律
　　　梨花　　　　　　　　　　(金/)張　建
蠧樹枝髙茁朶稠嫩苞開破雪槎毬碎粘粉紫䰅齊吐
潤巻丹黄葉半抽月影曉窓留好夢雨聲深院鎖清愁
瓊胞已實香猶在散入長安賣酒樓
　　　醉梨　　　　　　　　　　(元/)劉　因
白雪春香洗未殘𤣥霜誰遣凍成團漆封圓顆盤增滑
蜜和濃漿齒避寒緑螘從今忘病渇金花無地著餘酸
快人風味依然在莫作尋常軟熟看
　　　秋日梨花　　　　　　　　(元/)張養浩
雪香吹盡樹頭春誰遣西風為返魂月影已非前日夢
雨容獨帶舊時㾗只知秋色千林老爭信陽和一胍存
莫訝殷韓太多事仙家元不計寒暄
　　　梨　　　　　　　　　　　(眀/)吳　寛
名果先從張谷来紛紛碎雪欲成堆淡粧自把蛾眉掃
巧笑誰將瓠齒開園子豈求他種接主人能使及時栽
夭桃灼灼驚凡目縞素應甘自不材
　　五言絶句
　　　左掖梨花　　　　　　　　(唐/)王　維
閒灑堦邉草輕隨箔外風黄鶯弄不足銜入未央宫
　　　左掖梨花　　　　　　　　(唐/)丘　為
冷艶全欺雪餘香乍入衣春風且莫定吹向玉階飛
　　　左掖梨花　　　　　　　　(唐/)皇甫冉
巧解迎人笑偏能亂蝶飛春風時入戶㡬片落朝衣
　　　梨花　　　　　　　　　　(唐/)錢　起
艶靜如籠月香寒未逐風桃花徒照地終被笑妖紅
　　　左掖梨花　　　　　　　　(唐/)武元衡
巧笑解迎人晴雪花堪惜隨風蝶影翻誤㸃朝衣赤
　　　梨花　　　　　　　　　　(宋/)王十朋
淡客逄寒食煙邨爛熳芳謫仙天上去白雪世間香
　　七言絶句
　　　鄠杜郊居　　　　　　　　(唐/)温庭筠
槿籬芳楥近樵家壠麥青青一徑斜寂寞逰人寒食後
夜来風雨送梨花
　　　梨花　　　　　　　　　　(宋/)韓　琦
風開笑頰輕桃艶雨帶啼㾗自玉容蝶舞只疑殘靨墜
月眀唯覺異香濃
　　　梨花　　　　　　　　　　(宋/)張舜民
青女朝來冷透肌殘春小雨更霏㣲流鶯怪底爭來徃
為擲金梭織玉衣
　　　梨花　　　　　　　　　　(宋/)陸　㳺
開向春殘不恨遲緑楊窣地冣相宜征西幕府煎茶地
一幅邊鸞畫折枝
　　　其二
粉淡香清自一家未容桃李占年華常思南鄭清眀路
醉䄂迎風雪一杈
　　　梨花　　　　　　　　　　(宋/)謝　逸
冷香銷盡晚風吹胍胍無言對落暉舊日郊西千樹雪
今隨蝴蝶作團飛
　　　其二
翦翦輕風漠漠寒玉肌蕭瑟粉香殘一枝帶雪牆頭出
不用行人著眼看
　　　梨花　　　　　　　　　　(金/)吕中孚
等待清眀得得芳團枝晴雪暖生香洗粧自有風流態
却笑紅深睡海棠
　　　　梨花　　　　　　　　　　(眀/)文徴眀
　物華無頼酒初醒奕奕梨花照晩晴怪底山禽啼不歇
　十分春色近清眀
　　　　梨花　　　　　　　　　　(眀/)張鳯翼
　重門寂寂鎖春雲雨滴空階坐夜分老去微之風調在
　折來何處與䨇文
　
　
　
　
　
　
　
　
　
御定佩文齋詠物詩選巻三百
　欽定四庫全書
御定佩文齋詠物詩選巻三百一
　　栗類
　　　七言律
　　　　栗熟　　　　　　　　　(宋/)朱　子
　樹雜椅桐繼國風莫敎林下長蒿蓬(種樹法栗下/不得有艸木)共期秋
　實充腸飽不羡春華轉眼空病起數升傳藥錄(夲草云人/有脚弱往)
　(栗樹下啖及數/升遂能起行)晨興三嚥學仙翁(蘇黄門詩云老去自添腰脚病山翁服/栗舊傳方客來為説晨興晚三咽徐収)
　(白玉/漿)櫻桃浪得銀絲薦一笑纔堪發靣紅(銀絲見杜詩夲艸云櫻/桃服之令人美顔色)
　　　　新栗寄雲林　　　　　　　(元/)張　雨
　朅来常熟嘗新栗黄玉穰分紫殻開果園坊中無買處
　頂山寺裏為求來囊盛稍共來禽帖酒薦深冝蘸甲杯
　首奉雲林三百顆也勝酸橘寄書回
　　　七言絶句
　　　　山禽　　　　　　　　　　(唐/)張籍
　山禽毛如白練帶棲我庭前栗樹枝獼猴半夜来取果
　一雙中林向月飛
　
　
　
　
　
　
　
　
　
　
　
　
　
　
御定佩文齋詠物詩選巻三百一
　欽定四庫全書
御定佩文齋詠物詩選卷三百二
　　棗類
　　　五言古
　　　　棗　　　　　　　　　　(後秦/)趙　整
　北園有一樹布葉垂重陰外雖多棘刺内實有赤心
　　　　賦棗　　　　　　　　　　(梁/)簡文帝
　浮華齊水麗垂彩鄭都竒白英紛靡靡紫實標離離風
　搖羊角樹日映雞心枝穀城踰石蜜蓬岳表仙儀已聞
　安邑羙永茂玉門垂
　　　　棗下何纂纂　　　　　　　　簡文帝
　垂花臨碧澗結翠依丹巘非直入遊宫兼期植靈苑落
　日芳春暮㳺人歌吹晚弱刺引羅衣朱實凌還幰且歡
　洛浦詞無羡安期逺
　　　　杏園中棗樹　　　　　　　(唐/)白居易
　人言百果中惟棗凡且鄙皮皴似龜手葉小如䑕耳胡
為不自知生花此園裏豈宜遇攀翫幸免遭傷毁二月
曲江頭雜英紅旖旎棗亦在其間如嫫對西子東風不
擇木吹苞長未已眼看欲合抱得盡生生理寄言逰春
客乞君一廻視君愛繞指柔從君憐柳杞君求恱目艶
不敢爭桃李君若作大車輪軸材須此
　　　賦棗　　　　　　　　　　(宋/)王安石
種桃昔所傳種棗予所欲在實為羙果論材又良木餘
甘入鄰家尚得饞婦逐况予秋盤中快噉取饜足風包
墮朱繒日顆皺紅玉贄享古已然豳詩自宜録􁛁懷青
齊間萬樹蔭平陸誰云食之昏匿志乃成俗廣庭觴聖
夀以此參肴蓛願比赤心投皇眀儻予燭
　　　棗亭春晩　　　　　　　　(眀/)掲　軌
昨日花始開今日花已滿倚樹聼嚶嚶折花歌纂纂美
人浩無期青春忽已晩寫盡錦箋長燒殘紅燭短日夕
望江南綵雲天際逺
　　　棗　　　　　　　　　　　(眀/)吴　寛
荒園乏佳果棗樹八九株纂纂爭結實大率如琲珠此
種殊甘脆南方之所無日炙色漸赤兒童已窺覦剝擊
盈數斗鄰舍或求須早知實可食何須種檉榆此木頗
耐旱地宜土不濡所以齊魯間斬伐充薪芻近復得異
種攣拳類人痀曲木未可惡惟天付形軀良材却矯揉
不見笏與弧
　　五言絶句
　　　棗　　　　　　　　　　　(宋/)蘇　軾
居人㡬番老棗樹未成槎汝長才堪軸吾歸已及𤓰
　　七言絶句
　　　棗花寒　　　　　　　　　(宋/)沈　遼
山禽哺雛半欲搏坐想葛帔臨風湍數日陰霖復未暢
不知更作棗花寒
　　　寳雞縣　　　　　　　　　(眀/)汪廣洋
渭河霜滿水如苔一縣人家半草萊惟有秋風酸棗木
淡煙深鎖鬬雞䑓
　
　
　
　
　
　
　
　
　
　
　
　
　
　
　
御定佩文齋詠物詩選卷三百二
　欽定四庫全書
御定佩文齋詠物詩選巻三百三
　　柰類
　　　五言古
　　　　詠柰　　　　　　　　　　(梁/)禇　澐
　成都貴素質酒泉稱白麗紅紫奪夏藻芬芳掩春蕙映
　日照新芳叢林抽晚蒂誰謂重三珠終焉競八桂不讓
　圜丘中粲潔華庭際
　　　　和蕭國子詠柰花　　　　　(梁/)謝　􁋟
　俱榮上節初獨秀髙秋晚吐綠變衰園舒紅揺落苑不
　逐竒幻生寧從吹律暖幸同瑤華折為君聊贈逺
　　　五言律
　　　　䜿子至　　　　　　　　　(唐/)杜　甫
　樝梨且綴碧梅杏半傳黄小子幽園至輕籠熟柰香山
　風猶滿把野露及新嘗欲寄江湖客提携日月長
　　　七言絶句
　　　　撥悶　　　　　　　　　　(眀/)朱多炡
　雨暗春城十萬家强搘髹几到棲鴉峭風欲閣逰人屐
　吹盡牆頭柰子花
　
　
　
　
　
　
　
　
　
　
　
　
御定佩文齋詠物詩選巻三百三
　欽定四庫全書
御定佩文齋詠物詩選卷三百四
　　柑類
　　　四言古
　　　　甘頌　　　　　　　　　　(晉/)宗　炳
　煌煌嘉實磊如景星南金其色隋珠其形
　　　五言古
　　　　詠柑　　　　　　　　　　(陳/)徐　陵
　朱實挺江南苞品擅珍淑上林雜嘉樹江潭間修竹萬
　室擬封侯千株挺荆國緑葉萋以布素榮芬且郁得陳
　終宴歡良垂雲雨育
　　　　阻雨不得歸瀼西甘林　　　(唐/)杜　甫
　三伏適已過驕陽化為霖欲歸瀼西宅阻此江浦深壞
　舟百板坼峻岸復萬尋篙工初一棄恐泥勞寸心佇立
　東城隅悵望髙飛禽草堂亂𤣥圃不隔崑崙岑昏渾衣
　裳外曠絶同層陰園甘長成時三寸如黄金諸侯舊上
計厥貢傾千林邦人不足重所廹豪吏侵客居蹔封殖
日夜偶瑤琴虚徐五株態側塞煩胸襟焉得輟雨足杖
藜出嶇嶔條流數翠實偃息歸碧潯拂拭烏皮几喜聞
樵牧音令兒快搔背脫我頭上簪
　　五言律
　　　樹間　　　　　　　　　　(唐/)杜　甫
岑寂䨇柑樹婆娑一院香交柯低几杖垂實礙衣裳滿
嵗如松碧同時待菊黄㡬回霑葉露乗月坐胡床
　　　甘園　　　　　　　　　　　杜　甫
春日清江岸千甘二頃園青雲羞葉宻白雪避花繁結
子隨邉使開筒近至尊後扵桃李熟終得獻金門
　　五言排律
　　　詠宗良兄齋頭佛手柑　　　(明/)朱多炡
春雨空花散秋霜碩果低牽枝出纖素隔葉巻柔荑指
豎禪師悟拳開法嗣迷疑將灑甘露似欲攬伽梨色現
黄金界香分肉麝臍願從靈運後接引證菩提
　　七言律
　　　柳州城西北隅種甘樹　　　(唐/)柳宗元
手種黄柑二百株春來新葉徧城隅方同楚客憐皇樹
不學荆州利木奴㡬嵗開花聞噴雪何人摘實見垂珠
若敎坐待成林日滋味還堪養老夫
　　　師黯以彭甘五子為寄因懐四眀園中此果甚
　　　　多偶成長句以為謝　　　(宋/)蘇舜欽
憶向江東太守園猗猗甘樹蔽前軒風搖玉蕊霏㣲落
霜發金衣委墜繁枕畔冷香通醉夢齒邉餘味滌吟魂
天彭路逺無因得猶賴君心記舊恩
　　　襄柑分惠景仁以詩將之　　(宋/)韓　維
荆州解綬十經春迴夢青林繞漢濱霜氣輕寒催紺實
渚波餘潤作甘津僧園採掇寧論數客路奔馳竟占新
雪意垂收髙會缺分金聊助席間珍
　　　食甘　　　　　　　　　　(宋/)蘇　軾
一䨇羅帕未分珍林下先嘗媿逐臣露葉霜枝剪寒碧
金盤玉指破芳辛清泉䔩䔩先流齒香霧霏霏欲噀人
坐客殷勤為收子千奴一掬奈吾貧
　　　曽宏父分餉洞庭柑　　　　(宋/)曽　㡬
黄柑送似得嘗新坐我松江震澤濵想見霜林三百顆
夢成羅帕一䨇珍流泉噴霧真宜酒帶葉連枝絶可人
莫向君家樊素口瓠犀㣲齼逺山顰
　　　訪曉庵禪師師以洞庭柑為供
　　　　　　　　　　　　　　　(眀/)張　和
十年不到白龍潭延慶名僧始一叅石鼎未烹陽羡茗
金盤先獻洞庭柑檐前暮雨霑天棘席外春風動石楠
眀日又從江上别九峰惆悵隔晴嵐
　　七言絶句
　　　酬郭簡州寄柑子　　　　　(唐/)薛　濤
霜規不讓黄金色圎質仍含御史香何處同聲情最異
臨川太守謝家郎
　　　和王晉卿傳柑　　　　　　(宋/)蘇　軾
　侍史傳柑玉座傍人間艸木盡天漿寄與維摩三十顆
　不知薝蔔是餘香
　　　　䟦小寺舊題　　　　　　　(宋/)劉克莊
　禪几曽陪白氎巾柑花似雪鬬芳新而今柑子圎如彈
　不見澆花供佛人
　　　　竹枝詞　　　　　　　　　(眀/)吴鼎芳
　南濠有客寄書還夫壻黄柑已趂錢㡬日不來湖上棹
　休敎重上贑州船
　
　
　
　
　
　
　
御定佩文齋詠物詩選巻三百四
　欽定四庫全書
御定佩文齋詠物詩選巻三百五
　　橘類(附金橘/)
　　　五言古
　　　　古詩　　　　　　　　　　(漢/)闕　名
　橘柚垂華實乃在深山側聞君好我甘竊獨自雕飾委
　身玉盤中歴年兾見食芳菲不相投青黄忽改色人儻
　欲我知因君為羽翼
　　　　橘　　　　　　　　　　　(晉/)張　華
　橘生湘水側菲陋人莫傳逄君金華宴得在玉几前
　　　　詠橘　　　　　　　　　　(梁/)簡文帝
　萎蕤暎庭樹枝葉凌秋芳故條雜新實金翠共含霜攀
　枝折縹榦甘㫖若瓊漿無假存雕飾玉盤余自嘗
　　　　園橘　　　　　　　　　　(梁/)沈　約
　綠葉凝露滋朱苞待霜潤但令入玉柈金衣非所恡
　　　　園橘　　　　　　　　　　(梁/)范　雲
芳條結寒翠圓實變霜朱徙根楚州上来覆廣庭隅
　　　詠橘　　　　　　　　　　(梁/)徐　摛
麗樹標江浦結翠似芳蘭焜煌玉衡散照曜金衣丹愧
以無雕飾徒然登玉盤
　　　橘詩　　　　　　　　　　(梁/)虞　羲
衝飈發隴首朔雪度炎洲摧折江南桂離披漠北楸獨
有凌霜橘榮麗在中州從來自有節歳暮將何憂
　　　園中雜詠橘樹　　　　　　(隋/)李孝貞
嘉樹出巫陰分根徙上林白華如散雪朱實似懸金布
影臨丹地飛香度玉岑自有凌冬質能守歳寒心
　　　南中榮橘柚　　　　　　　(唐/)柳宗元
橘柚懐貞質受命此炎方宻林耀朱綠晚嵗有餘芳殊
風限清漢飛雪滯故鄉攀條何所嘆北望熊與湘
　　　橘中篇　　　　　　　　　(元/)楊　載
並海無山林莽莽皆平疇君家擇地利即此營菟裘雜
樹作藩屏青紅間綢繆其中植橘柚擁蔽枝葉稠盛夏
開白華朱實懸髙秋飛霜虐萬物寒風助颼飅凌晨察
變候策杖巡維陬是何黄金多暴露宜藏收採摘資衆
力轉輸及他州子長傳貨殖謂此同列侯上充國家賦
下貽篚筥謀千縑可坐致何必龍陽洲
　　　橘　　　　　　　　　　　(眀/)孫七政
美人有嘉樹結實如黄金㣲霜降秋節芬芳滿中林采
采不盈篋嵗暮逺相尋緘以尺素書致以瑤華音開緘
讀素書字字瑯與琳把玩不去手置我髙堂陰恍行洞
庭上秋色瀟湘深况此東南美橘頌歩髙吟橘柚匪芬
芳荷君芬芳心
　　七言古(附長短句/)
　　　諒公洞庭孤橘歌　　　　　(唐/)顧　况
不種自生一株橘誰敎渠向堦前出不羡江陵千木奴
下生白蟻子上生青雀雛飛花薝蔔旃檀香結實如綴
摩尼珠洞庭橘樹籠煙碧洞庭波月連沙白待取天公
放恩赦儂家定作湖中客
　　　題大理評事王元老䨇橘堂　(金/)党懐英
朱橘復朱橘傳分包貢實煌煌中堂榜竒畫照公堂前
蘐草碧公今致養豐祿食更取蠻珍奉顔色舉觴一笑
三千秋坐看諸孫索梨栗
　　五言律
　　　橘　　　　　　　　　　　(唐/)李　嶠
萬里盤根直千株布葉繁既榮潘子賦方重陸生言玉
蘤含霜動金衣逐吹翻願辭湘水曲長茂上林園
　　　橘花　　　　　　　　　　(宋/)楊萬里
花淨何須艶林深不隔香初聞何處覓小摘莫令長春
落秋仍發梅兼雪未强縹瓷汲寒砌淺浸一枝凉
　　　其二
不夜非關月無風也自香著花能許細落子不多長玉
糝開猶半金䰅撚更强解愁何必醉遇暑却生凉
　　　嵗暮　　　　　　　　　　(金/)吴　激
天南家萬里江上橘千頭夢繞閶門逈霜飛震澤秋秋
深宜映屋香逺解隨舟懐䄂何時獻庭闈底處愁
　　七言律
　　　揀貢橘書情　　　　　　　(唐/)白居易
洞庭貢橘揀宜精太守勤王請自行珠顆形容隨日長
瓊漿氣味得霜成登山敢惜駑駘力望闕難伸螻蟻情
疎賤無由親跪獻願憑朱實表丹誠
　　　橘園　　　　　　　　　　(唐/)李　紳
江城霧歛輕霜早園橘千株欲變金朱實摘時天路近
素英飄處海雲深懼同枳棘愁遷徙每抱馨香委照臨
憐爾結根能自保不隨寒暑換貞心
　　　奉和揀貢橘　　　　　　　(唐/)張　彤
凌霜逺渉太湖深䨇巻朱旗望橘林樹樹籠煙疑帶火
山山照日似懸金行看採摘方盈手暗覺馨香已滿襟
揀選封題皆盡力無人不感近臣心
　　　襲美以春橘見恵兼之雅篇因次韻酬謝
　　　　　　　　　　　　　　　(唐/)陸龜䝉
到春猶作九秋鮮應是親封白帝煙良玉有漿須讓味
眀珠無纇亦羞圓堪居漢苑霜梨上合在仙家火棗前
珍重更過三十子不堪分付野人邊
　　　奉和揀貢橘　　　　　　　(唐/)周元範
離離朱實綠叢中似火燒山處處紅影下寒林沈碧水
光搖髙樹照晴空銀章自竭人臣力玉液誰知造化功
看取眀朝船發後餘香猶尚逐仁風
　　　橘花　　　　　　　　　　(宋/)劉克莊
一種靈根有異芬初開猶勝結丹蕡白扵薝蔔林中見
清似旃檀國裏聞淡月珠胎眀璀璨微風玉屑撼繽紛
平生荀令熏衣癖露坐花間至夜分
　　　次韻謝朱伯初恵橘　　　　(元/)趙　汸
谿上山中兩絶塵惟應黄綺最相親治生每媿奴無木
行酒空聞脯有麟丹實結容朝得句錦嚢馳贈座生春
年年移作朱門供漫想山林色正匀
　　　橘　　　　　　　　　　　(眀/)王世貞
曽因騷客稱嘉樹從此名留貢篚間淮浦孤蹤一水隔
洞庭千樹兩峰殷烟霞自與長生液霜霰翻来漸老顔
碁局便須相伴住未煩塵世訪商山
　　　謝恵橘　　　　　　　　　(眀/)僧妙聲
洞庭嘉實正離離滿樹黄金欲采遲香比陸郎懐去後
霜如韋守寄来時開嘗直想千林晩包貢空含萬里悲
江漢風塵愁路絶食新聊得一開眉
　　五言絶句
　　　江行　　　　　　　　　　(唐/)錢　起
輕雲未護霜樹杪橘初黄信是知名物㣲風過水香
　　　東邨　　　　　　　　　　(眀/)葛一龍
曽聞東園公住此不復出年年開白花猶是漢時橘
　　七言絶句
　　　答鄭騎曹青橘絶句　　　　(唐/)韋應物
憐君臥病思新橘試摘猶酸亦未黄書後欲題三百顆
洞庭須待滿林霜
　　　庭橘　　　　　　　　　　(唐/)僧貫休
蟻踏金包四五株洞庭山上味何殊不緣松樹稱君子
肯便甘人喚木奴
　　　橘堤　　　　　　　　　　(宋/)朱　子
君家池上㡬時栽千樹玲瓏亦冨哉荷盡菊殘秋欲老
一年佳處眼中来
　　　秋日田園雜興　　　　　　(宋/)范成大
新霜徹曉報秋深染盡青林作纈林惟有橘園風景異
碧叢叢裏萬黄金
　　　橘枝詞記永嘉土風　　　　(宋/)葉　適
蜜滿房中金作皮人家短日挂疎籬判霜剪露裝船去
不唱楊枝唱橘枝
　　　伯堅恵緑橘　　　　　　　(金/)劉　著
黄苞猶帶洞庭霜翠袖傳看緑葉香何待封題三百顆
只今詩思滿江鄉
　　　齋居即事用敖徵君韻　　　(元/)范　梈
故人不見意何如流水孤邨處士廬猶記去年䨇橘熟
分甘曽得寄来書
　　　夏日雜興　　　　　　　　(元/)僧善住
中庭日午橘花開蜂蝶何知故故来一陣南熏生殿角
亂飄香雪㸃蒼苔
　　　寄三江王六秀才　　　　　(眀/)袁　凱
滄洲荷屋晩秋時橘柚青黄滿户垂安得扁舟趂潮去
醉看江雨散輕絲
　　　過流通院　　　　　　　　(眀/)髙　啟
橘柚林中薜荔垣幽尋㡬度入秋園雖然老衲無聞見
猶勝相逄俗客言
　　　橘　　　　　　　　　　　(眀/)陳繼儒
睡起難禁酒力加醉時隨臥白鷗沙艸堂位置新籬落
蕉葉西邉橘試花
　　附金橘
　　七言律
　　　　和賜後苑金橘　　　　　　(宋/)李清臣
　苑臣初摘置琱盤口敇宣恩賜近官氣味豈同淮枳變
　皮膚不作楚梅酸參差翠葉藏珠琲錯落黄金鑄彈丸
　安得一株擎雨露畫圖傳與世人看
　　　七言絶句
　　　　歐陽從道許寄金橘以詩督之
　　　　　　　　　　　　　　　　(宋/)黄庭堅
　禪客入秋無信息想依紅袖醉毰毸霜枝搖落黄金彈
　許送筠籠殊未來
　
　
　
　
　
　
御定佩文齋詠物詩選巻三百五
　欽定四庫全書
御定佩文齋詠物詩選巻三百六
　　橙類
　　　七言律
　　　　詠橙　　　　　　　　　　(宋/)梅堯臣
　洞庭朱橘未弄色襄水錦橙多巳黄玉臼𢷬虀憐鱠美
　金盤按酒助杯香雖生南土名猶重未信中州客厭嘗
　欲寄百苞憑驛去只應佳味怯風霜
　　　　九日南陵送橙菊　　　　　(眀/)李夢陽
　朱門美菊采先芳玊圃新橙摘早霜傳送滿盤真鬪色
　分看隨手各矜香深憐便合携尊酹暫貯應須得蠏嘗
　獨醉秋堂臥風物一年晴雨任重陽
　　　七言絶句
　　　　橙　　　　　　　　　　　(宋/)歐陽修
　嘉樹團團俯可攀壓枝秋實漸斕斑朱䦨碧瓦清霜曉
　鑿鑿繁星緑葉間
　　　　香橙徑　　　　　　　　　(宋/)蘇　軾
　金橙縱復里人知不見鱸魚價自低須是松江煙雨裏
　小船燒薤擣香虀
　　　　贈劉景文　　　　　　　　　蘇　軾
　荷盡巳無擎雨葢菊殘猶有傲霜枝一年好景君須記
　正是橙黄橘綠時
　　　　橙　　　　　　　　　　　(宋/)黄庭堅
　誰將金闕真黄色借與洞庭霜後橙松滋解作逡巡麴
　壓倒江南好事僧
　　　　舶上謠　　　　　　　　　(眀/)王　弼
　千艘飛過石頭城獵獵黄旗發鼓聲中使靣前傳令急
　江南十月進香橙
　
　
　
御定佩文齋詠物詩選巻三百六
　欽定四庫全書
御定佩文齋咏物詩選巻三百七
　　橊花類
　　　五言古
　　　　咏石橊　　　　　　　　　(梁/)元　帝
　塗林未應發春暮轉相催然燈疑夜火連珠勝早梅西
　域移根至南方釀酒來葉翠如新剪花紅似故栽還憶
　河陽縣映水珊瑚開
　　　　咏石橊　　　　　　　　　(隋/)魏　澹
　分根金谷裏移植廣廷中新枝含淺緑晩蕚散輕紅影
　入環堦水香隨度隙風路逺無由寄徒念春閨空
　　　　石橊　　　　　　　　　　(隋/)孔紹安
　可惜庭中樹移根逐漢臣只為來時晚開花不及春
　　　　詠鄰女東窓海石橊　　　　(唐/)李　白
　魯女東窓下海橊世所稀珊瑚映綠水未足比光輝清
　香隨風發落日好鳥歸願為東南枝低舉拂羅衣無由
共攀折引領望金扉
　　　新植海石橊　　　　　　　(唐/)柳宗元
弱植不盈尺逺意駐蓬瀛月寒空堦曙幽夢綵雲生糞
壤擢珠樹莓苔揷瓊英芳根閟顔色徂歳誰為榮
　　　石橊　　　　　　　　　　(宋/)梅堯臣
橊枝苦多雨過熟坼已半秋雷石罌破曉日丹砂爛任
從雕爼薦豈待霜刀判張騫西使時蒟醬同歸漢
　　　石橊　　　　　　　　　　(元/)朱德潤
雨餘鳴蜩歇衆緑鬱隂翳綃囊蹙紅巾光焰當林麗映
日萼先皺臨風葉如綴秋深薦紅實顆裂排皓齒祇應
乗槎客天上得仙味
　　　橊　　　　　　　　　　　(明/)吳　寛
團團復亭亭園丁巧相競都下朝千盆花市此為盛我
獨解其縛髙枝遂其性參差花更繁緋緑錯相映安石
名已䝉休從謝公姓
　　七言古
　　　橊花　　　　　　　　　　(金/)元徳明
山茶赤黄桃絳白戎葵米囊不入格庭中忽見安石橊
歎息花中有真色生紅一撮掌上看模寫雖工更覺難
詩到黄州隔千里畫家辛苦費鉛丹
　　五言律
　　　詠樓前海石橊　　　　　　(唐/)孫　逖
客自新亭郡朝來數物華傳君畫樓好初發海橊花露
色珠簾映香風粉壁遮更宜林下雨日晚逐行車
　　　海橊　　　　　　　　　　(唐/)温庭筠
海橊開似火先解報春風葉亂裁牋緑花宜挿鬢紅蠟
珠攢作蔕緗綵剪成叢鄭驛多歸思相期一笑同
　　　石橊　　　　　　　　　　(宋/)鄭　獬
髙枝重欲折霜老拆丹膚試剖紫金椀滿堆紅玊珠根
雖傳大夏種必近仙都題作江南信人應賤橘奴
　　七言律
　　　見穆三十中庭海橊花謝　　(唐/)杜　牧
矜紅掩素似多才不待櫻桃不逐梅春到未曽逢宴賞
雨餘争解免低徊巧窮南國千般艷趂得東風二月開
堪恨王孫浪逰去落英狼籍始歸來
　　　庭際海石橊花盛發有寄　　(唐/)皮日休
一夜春光綻絳囊碧油枝上書煌煌風勻衹似調紅露
日暖唯憂化赤霜火齊滿枝燒夜月金津含蕊滴朝陽
不知桂樹知情否無限同游阻陸郎
　　　奉和海石橊花發次韻　　　(唐/)陸龜蒙
紫府真人餉露囊猗蘭燈燭未熒煌丹華乞曙先侵日
金焰欺寒却照霜誰與佳名從海曲祇應芳裔出河陽
那堪謝氏庭前見一段清香染郄郎
　　　海石橊　　　　　　　　　(唐/)方　干
亭際夭姸日日看每朝顔色一般般滿枝猶待春風力
數朶先欺臘雪寒舞蝶似隨歌拍轉遊人只怕酒盃乾
久長年少應難得忍不叢邊到夜觀
　　　石橊　　　　　　　　　　(宋/)楊萬里
深著紅藍染暑裳琢成文玳敵秋霜半含笑裏清氷齒
忽綻吟時古錦囊霧縠作房珠作骨水精為醴玉為漿
劉郎不為文園渇何苦星槎逺取將
　　　橊火　　　　　　　　　　(明/)朱之蕃
天付炎威與祝融海波如沸沃珍叢飛將寳鼎千重燄
煉就丹砂萬㸃紅自抱赤𠂻迎曉日應慚艶質媚春風
農家穎實需甘雨愁擬焚林望碧空
　　五言絶句
　　　移海橊　　　　　　　　　(唐/)韋應物
葉有苦寒色山中霜雪多雖此䝉陽景移根意若何
　　　同張侍御詠興寧寺經藏院海石橊花
　　　　　　　　　　　　　　　(唐/)皇甫冉
嫩葉生初茂殘花少更鮮結根龍藏側故欲競青蓮
　　　石橊　　　　　　　　　　(宋/)范成大
日烘古錦囊露浥紅瑪瑙玉池嚥清肥三彭跡如掃
　　　詠石橊花　　　　　　　　(元/)楊維楨
密幄千重碧疎巾一桚紅花時隨早晚不必嫁春風
　　七言絶句
　　　詠張十一旅舍橊花　　　　(唐/)韓　愈
五月橊花照眼明枝間時見子初成可憐此地無車馬
顛倒青苔落絳英
　　　題韋潤州後亭海橊　　　　(唐/)李嘉祐
江上年年小雪遲年光獨報海橊知寂寂山城風日暖
謝公含笑向南枝
　　　韋使君宅海橊詠　　　　　(唐/)權德輿
淮陽卧理有清風臘月橊花帶雪紅閉閣寂寥常對此
江湖心在數枝中
　　　石橊　　　　　　　　　　(唐/)李商隱
橊枝婀娜橊實繁橊膜輕明橊子鮮可羡瑶池碧桃樹
碧桃紅頰一千年
　　　奉和文堯對庭前千葉石橊　(唐/)黃　滔
一朶千英綻曉枝采霞堪與别為期移根若在芙蓉苑
　豈向當年有醒時
　　　　河隂道中　　　　　　　　(金/)王庭筠
　㣲行入麥去斜斜才過深林又㡬家一色生紅三十里
　際山多少石橊花
　　　　橊花　　　　　　　　　　(元/)張𢎞範
　猩血誰教染絳囊緑雲堆裏潤生香遊蜂錯認枝頭火
　忙駕薫風過短墻
　　　　趙中丞折枝圖(石橊/)　　　　(元/)馬祖常
　乗槎使者海西來移得珊瑚漢苑栽只待緑隂芳樹合
　蕊珠如火一時開
　
　
　
　
　
御定佩文齋詠物詩選巻三百七
　欽定四庫全書
御定佩文齋詠物詩選巻三百八
　　柿類
　　　五言古
　　　　詠無核紅柿　　　　　　　(宋/)孔平仲
　林中有丹果壓枝一何稠為柿巳軟羙嗟爾骨亦柔風
　霜變顔色雨露如膏油大哉造化心于爾何綢繆荆筐
　載趨市價賤良易求剖心無所有入口頗相投為栗外
　屈強老者所不収為棗中亦剛飼兒㦸其喉衆言咀嚼
　快唯爾無所憂排羅置前列圓熟當髙秋且以恱一時
　長久豈暇謀咄哉潰爛速棄擲將誰尤
　　　五言絶句
　　　　紅柿子　　　　　　　　　(唐/)劉禹錫
　曉連星影出晩帶日光懸本因遺採掇翻自保天年
　　　　柿　　　　　　　　　　　(宋/)韓　維
　朱果繁霜後甘甜半自零忽驚林色曙零落見殘星
　　　七言絶句
　　　　華師　　　　　　　　　　(唐/)李商隱
　孤鶴不睡雲無心衲衣笻杖來西林院門晝鎖廻廊静
　秋日當階柿葉隂
　　　　柿　　　　　　　　　　　(宋/)劉子翬
　秋林黃葉晚霜嚴熟蒂甘香未得兼火傘虬珠浪褒拂
　風標却似色中黔
　　　　柿　　　　　　　　　　　(明/)陳汝秩
　晩風吹雨過林廬柿葉飄紅手自書無限瀟瀟江海意
　　一樽相對憶鱸魚
　
　
　
　
　
御定佩文齋詠物詩選巻三百八
　欽定四庫全書
御定佩文齋詠物詩選卷三百九
　　楊梅類
　　　七言古
　　　　初食楊梅　　　　　　　　(明/)楊循吉
　楊梅本是我家果歸來相對歎先作徃來南北將十年
　久不飡汝㡬忘却憶從年少在吴中食以成傷難療藥
　年年端午即有之街頭賣折先附郭初間生酸帶青色
　次見熟從枝上落吴儂好竒不論錢一味纔逄傾倒槖
　生時熏蒸喜烈日所怕狂風陰雨虐有紅有白紫者佳
　大如彈丸圓可握生芒刺口易破碎到牙甘露先流齶
　黄船奉貢晝夜走數枚出賜惟臺閣其餘官小那得預
　說著江南懷頗惡吴人鹽蜜百計収不知本味終枯涸
　肉存液去但有名奪以酸甜無可嚼我今到家又遇夏
　正是髙林雨方濯滿盤新摘恣狂啖十指染丹如茜著
　細思口實亦小事其來乃以㣲官博使余不有故山歸
安得香鮮列惟錯人生百年有適意忍口勞勞何所樂
　　七言律
　　　謝丘師楊梅　　　　　　　(宋/)楊萬里
梅出稽山世少䨇情知風味勝他楊玉肌半醉生紅粟
墨暈㣲深染紫囊火齊堆盤珠徑寸醴泉浸齒蔗為漿
故人解寄吾家果未變蓬萊閣下香
　　　白楊梅　　　　　　　　　(明/)瞿　佑
乃祖楊朱族最奇諸孫清白又分枝炎風不解消氷骨
寒粟偏能上玉肌異味每煩山客贈靈根猶是聖僧移
水晶盤薦華筵上酪粉鹽花兩不知
　　　謝于喬送楊梅乾無詩用前韻奉索
　　　　　　　　　　　　　　　(明/)李東陽
深夜柴門闔更開楊梅香送滿罌來霜乾淺帶層氷結
紅爛紛成萬粟堆坐愛春盤裝磊落憶從秋樹採崔嵬
莫教俗却先生饋佳句重煩答後裁
　　五言絶句
　　　　平望夜泊　　　　　　　(明/)王穉登
　雨多楊梅爛青筐滿山市兒女當夕飡嫣然口脣紫
　
　
　
　
　
　
　
　
　
　
　
　
　
御定佩文齋詠物詩選卷三百九
　欽定四庫全書
御定佩文齋詠物詩選卷三百十
　　核桃類
　　　七言古
　　　　送鶴林長老胡桃一裹茶三角
　　　　　　　　　　　　　　　　(元/)薩都拉
　胡桃殻堅乳肉肥香茶雀舌細葉竒枯腸無物不可用
　寄與說法談禪師竹龍吐雪澗水活茅屋煙炊樹雲薄
　竹院深沈有客過碎桃點茶亦不惡
　　　七言律
　　　　胡桃　　　　　　　　　　(宋/)楊萬里
　三韓萬里半天松方丈蓬萊東復東珠玉鎖成千嵗實
　氷霜吹落九秋風酒邉腷膞牙車響座上須臾㯃櫑空
　新果新嘗正新暑繡衣使者念山翁
　　　七言絶句
　　　　對客　　　　　　　　　　(元/)薩都拉
　石橊花開光照屋胡桃葉大陰滿簾焚香終日對客坐
　時有白雲來纖纖
　
　
　
　
　
　
　
　
　
　
　
　
　
御定佩文齋詠物詩選巻三百十
　欽定四庫全書
御定佩文齋詠物詩選巻三百十一
　　枇杷花類
　　　五言古
　　　　題枇杷樹　　　　　　　　(唐/)羊士諤
　珍樹寒始花氛氲九秋月佳期若有待芳意常無絶嫋
　嫋碧海風濛濛綠枝雪急㬌自餘姸春禽幸流恱
　　　五言律
　　　　衛眀府寄枇杷葉以詩答之　(唐/)司空曙
　頃筐呈綠葉重疊色何鮮詎是秋風裏猶如曉露傳仙
　方當見重消疾本應便全勝甘蕉贈空投謝氏篇
　　　　眞覺院有洛花花時不暇徃四月十八日與劉
　　　　　景文同徃賞枇杷　　　　(宋/)蘇　軾
　綠暗初迎夏紅殘不及春魏花非老伴盧橘是鄉人井
　落依山盡巖崖發興新嵗寒君記取松雪看蒼鱗
　　　　枇杷　　　　　　　　　　(宋/)楊萬里
大葉聳長耳一梢堪滿盤荔支多與核金橘却無酸雨
壓低枝重漿流氷齒寒長卿今在否莫遣作園官
　　七言律
　　　山枇杷　　　　　　　　　(唐/)白居易
深山老去惜年華况對東谿野枇杷火樹風來翻絳燄
瓊枝日出曬紅紗廻看桃李都無色映得芙蓉不是花
争奈結根深石底無因移得到人家
　　　賜鮮枇杷　　　　　　　　(明/)于慎行
嘉名漢苑舊標竒北客由來自不知綠蕚經春開籠日
黄金滿樹入筐時江南漫道珍盧橘西蜀休稱薦荔枝
千里梯航來不易懷將餘核志恩私
　　五言絶句
　　　枇杷　　　　　　　　　　(宋/)宋　祁
有果産西蜀作花凌早寒樹繁碧玉葉柯疊黄金丸
　　七言絶句
　　　山枇杷花　　　　　　　　(唐/)白居易
　萬重青嶂蜀門口一樹紅花山頂頭春盡憶家歸未得
　低紅如解替君愁
　　　　枇杷　　　　　　　　　　(宋/)梅堯臣
　五月枇杷黄似橘誰思茘支同此時嘉名巳著上林賦
　却恨紅梅未有詩
　　　　桐廬道中　　　　　　　　(宋/)楊萬里
　肩輿坐睡茶力短野堠無人山路長鴉鵲聲懽人不㑹
　枇杷一樹十分黄
　　　　邨居　　　　　　　　　　(元/)倪　瓚
　疎疎梅雨橘花香寂寂桐陰硏席凉怪底林間金彈子
　枇杷都熟不知甞
　
　
　
　
御定佩文齋詠物詩選卷三百十一
　欽定四庫全書
御定佩文齋詠物詩選巻三百十二
　　櫻桃類
　　　五言古
　　　　朱櫻　　　　　　　　　　(宋/)王僧達
　初櫻動時艶擅藻灼輝芳緗葉未開蕊紅葩巳發光
　　　　奉答南平王康賚朱櫻　　　(梁/)簡文帝
　倒流映碧叢㸃露擎朱實花茂蝶争飛枝濃鳥相失巳
　麗金釵瓜仍羙玉盤橘寕異梅似丸不羡萍如日永植
　平臺埀長與雲桂宻徒然奉推甘終以愧操筆
　　　　賦得櫻桃春字韻　　　　　(唐/)太　宗
　華林滿芳景洛陽徧陽春朱顔含逺日翠色影長津喬
　柯囀嬌鳥低枝映羙人昔作園中實今為席上珍
　　　五言律
　　　　同諸客擕酒早看櫻桃花　　(唐/)白居易
　曉報櫻桃發春携酒客過緑餳粘盞杓紅雪壓枝柯天
色晴明少人生事故多停杯替花語不醉擬如何
　　　深樹見一顆櫻桃尚在　　　(唐/)李商隱
髙枝畱晩實尋得小庭南矮墮綠雲髻欹危紅玉篸惜
堪充鳯食痛巳被鸎含越鳥誇香茘齊名亦未甘
　　　櫻桃花　　　　　　　　　(明/)吴國倫
御苑含桃樹花開作雪看誰移荒署裏偏助早春寒逞
素愁金谷垂珠遲玉盤不知蕭頴士何意獨相殘
　　　荆谿遊櫻桃園　　　　　　(明/)王叔承
珠林光萬點紅亂野園芳艶奪桃花彩甘驕茘子漿女
翻雙腕白鶯澑一衣黄問是誰家勝江東顧辟疆
　　五言排律
　　　和詠廨署有櫻桃　　　　　(唐/)孫　逖
上林天禁裏芳樹有紅櫻江國今來見君門春意生香
從花綬轉色繞佩珠明海鳥銜初實吴姬掃落英切將
稀取貴羞與衆同榮為此堪攀折芳蹊處處成
　　　詶裴傑秀才新櫻　　　　　(唐/)權德輿
新果真瓊液來應宴紫蘭圓疑竊龍領色巳奪雞冠逺
火微微辨殘星隱隱看茂先知味易曼倩恨偷難忍用
烹騂酪從將翫玉盤流年如可駐何必九華丹
　　　與沈楊二舎人閣老同食敇賜櫻桃翫物感恩
　　　　因成十四韻　　　　　　(唐/)白居易
清曉趨丹禁紅櫻降紫宸驅禽養得熟和葉摘來新圓
轉盤傾玉鮮明籠透銀内園題兩字西掖賜三臣熒惑
晶華赤醍醐氣味眞如珠未穿孔似火不燒人杏俗難
為對桃頑詎可倫肉嫌盧橘厚皮笑茘枝皴瓊液酸甜
足金丸大小勻偷須防曼倩惜莫擲安仁手擘纔離核
匙抄半是津甘為舌上露煖作腹中春巳懼長尸祿仍
驚數食珍最慚恩未報飽餧不才身
　　七言律
　　　敇賜百官櫻桃　　　　　　(唐/)王　維
芙蓉闕下㑹千官紫禁朱櫻出上䦨纔是寢園春薦後
非關御苑鳥銜殘歸鞍競帶青絲籠中使頻傾赤玉盤
飽食不須愁内熱大官還有蔗漿寒
　　　野人送櫻桃　　　　　　　(唐/)杜　甫
西蜀櫻桃也自紅野人相贈滿筠籠數囬細寫愁仍破
萬顆勻圓訝許同憶昨賜霑門下省退朝擎出大明宫
金盤玉筯無消息此日甞新任轉蓬
　　　和張員外敇賜百官櫻桃　　(唐/)韓　愈
漢家舊種明光殿炎帝還書本艸經豈似滿朝承雨露
共看傳賜出青㝠香隨翠籠擎初到色映銀盤瀉未停
食罷自知無所報空然慚汗仰皇扃
　　　朝日敇賜百官櫻桃　　　　(唐/)張　籍
仙果人間都未有今朝忽見下天門捧盤小吏初宣敇
當殿羣臣共拜恩日色遥分廊下座露香纔出禁中園
每年從此長先熟願得千春奉至尊
　　　東吴櫻桃　　　　　　　　(唐/)白居易
含桃最說出東吴香色鮮穠氣味殊洽恰舉頭千萬顆
婆娑拂靣兩三株鳥偷飛處銜將火人摘争時蹋破珠
可惜風吹兼雨打明朝後日即應無
　　　北樓櫻桃花　　　　　　　(唐/)李　紳
開花占得春光早雪綴雲裝萬蕚輕凝艶拆時初照日
落英頻處乍聞鶯舞空柔弱看無力帶月葱蘢似有情
多事東風入閨闥盡飄芳思委江城
　　　櫻桃　　　　　　　　　　(宋/)楊萬里
櫻桃一雨半彫零更與黄鸝翠羽争計㑹小風留紫脆
殷勤落日弄紅明摘來珠顆光如濕走下金盤不待傾
天上薦新舊分賜兒童猶解憶寅清(予舊在奉常孟夏/太廟薦櫻桃禮官)
(各分賜四籃奉/常有寅清堂)
　　　七兒應復同客飲櫻桃園摘新歸以遺親用其
　　　　詩韻識所感　　　　　　(元/)牟　巘
尚記當年薦寢園百官分賜荷恩寛帶青絲籠空餘夢
搔白頭人苦不歡詩老誇稱作崖宻野翁驚看瀉銀盤
南山見說紅千樹鳥雀兒童任入䦨
　　　江上櫻桃甚盛而予寓所無有忽蘇城友人惠
　　　　一大盒故賦此　　　　　(明/)袁　凱
野店荒蹊紅滿枝煖烟微雨共離披忽思西蜀匀圓顆
正値東吴逺送時老子細看方自訝兒童驚喜欲成癡
拾遺門下曽沾賜此日飄蓬也賦詩
　　五言絶句
　　　櫻桃花　　　　　　　　　(唐/)劉禹錫
櫻桃千樹枝照耀如雪天王孫宴其下隔水疑神仙
　　　櫻桃樹　　　　　　　　　(宋/)文　同
偶因移曉雨似欲占春風嫩葉藏新綠繁葩露淺紅
　　　櫻桃　　　　　　　　　　(宋/)范成大
火齊寳瓔絡垂于綠繭絲幽禽都未覺和露折新枝
　　　櫻桃　　　　　　　　　　(明/)楊廷和
團于火色貝燦極月光珠西海瑶池苑層城寳樹區
　　　櫻桃花　　　　　　　　　(明/)于若瀛
三月雨聲細櫻花疑杏花谿轉開䨇笑臨流見浣紗
　　七言絶句
　　　白櫻桃　　　　　　　　　(唐/)李　白
紅羅䄂裏分眀見白玊盤中看却無疑是老僧休念誦
腕前推下水晶珠
　　　櫻桃曲　　　　　　　　　(唐/)顧　况
百舌猶來上苑花遊人獨自憶京華遥知寢廟甞新後
敇賜櫻桃向㡬家
　　　和裴僕射看櫻桃花　　　　(唐/)張　籍
昨日南園新雨後櫻桃花發舊枝柯天眀不待人同看
繞樹重重履跡多
　　　移山櫻桃　　　　　　　　(唐/)白居易
亦知官舎非吾宅且斸山櫻滿院栽上佐近來多五考
少應四度見花開
　　　樟亭䨇櫻樹　　　　　　　　白居易
南館西軒兩樹櫻春條長足夏陰成素華朱實今雖盡
碧葉風來别有情
　　　摘櫻桃贈元居士時在望仙亭南樓與朱道士
　　　　同處　　　　　　　　　(唐/)栁宗元
海上朱櫻贈所思樓居况是望仙時蓬萊羽客如相訪
不是偷桃一小兒
　　　櫻桃花　　　　　　　　　(唐/)張　祜
石橊未坼梅猶小愛此山花四五株斜日庭前風裊裊
碧油千片漏紅珠
　　　櫻桃花下　　　　　　　　(唐/)李商隱
流鶯舞蝶兩相欺不取花芳正結時他日未開今日謝
嘉辰長短是參差
　　　題于公花園　　　　　　　(唐/)薛　能
含桃莊主後園深繁實初成静掃陰若使明年花可待
應須惱破事花心
　　　春日陪崔諌議櫻桃園宴　　(唐/)皮日休
萬樹香飄水麝風蠟熏花雪盡成紅夜深懽態狀不得
醉客圖開明月中
　　　買帶花櫻桃　　　　　　　(唐/)吴　融
粉紅輕淺靚粧新和露和煙别近鄰萬一有情應有恨
一年榮落兩家春
　　　含桃圃　　　　　　　　　(唐/)陸希聲
小圃初晴風露光含桃花發滿山香看花對酒心無事
倍覺春來白日長
　　　白櫻桃　　　　　　　　　(唐/)韋　莊
王母階前種㡬株水晶簾外看如無只應漢武金盤上
瀉得珊瑚白露珠
　　　櫻桃花　　　　　　　　　(宋/)王安石
山櫻抱石廕松枝比並餘花發最遲賴有春風嫌寂寞
吹香渡水報人知
　　　初見山花　　　　　　　　(宋/)范成大
三日晴泥尚没韡㡬將風雨過年華湘東二月春纔到
恰有山櫻一樹花
　　　櫻桃花　　　　　　　　　　范成大
借暖衝寒不用媒勻朱勻粉最先來玉梅一見憐癡小
教向傍邉自在開
　　　暮春　　　　　　　　　　(宋/)楊萬里
花時追賞夜將朝花過遲眠日儘髙又與山禽争口腹
執竿挾彈守櫻桃
　　　櫻桃花　　　　　　　　　(元/)方　回
淺淺花開料峭風䒷無妖色畫難工十分不肯精神露
留與他時著子紅
　　　絶句　　　　　　　　　　(元/)台哈布哈
金吾列侍擁旌旄五色雲深雉尾髙視艸詞臣方退食
内官傳敇賜櫻桃
　　　宫詞　　　　　　　　　　(元/)納　延
上苑含桃熟暮春金盤滿貯進楓宸醍醐漬透氷漿滑
分賜階前儤直人
　　　春日湖上　　　　　　　　(明/)鐂　泰
櫻桃花發向陽枝便覺韶光暗有期明日重來應爛熳
䨇柑斗酒聽黄鸝
　
　
　
　
　
　
　
　
　
　
　
　
　
　
　
御定佩文齋詠物詩選巻三百十二
　欽定四庫全書
御定佩文齋詠物詩選巻三百十三
　　林檎花類
　　　五言古
　　　　月臨花(即林/檎花)　　　　　　　(唐/)元　稹
　凌風颺颺花透影朧朧月巫峽隔波雲姑峰漏霞雪鏡
　匀嬌靣粉燈泛髙籠纈夜久清露多啼珠墜還結
　　　七言古
　　　　來禽花　　　　　　　　　(宋/)陳與義
　來禽花髙不受折滿意清明好時節人間風日不貸春
　昨夜臙脂今日雪舎東蕪菁滿眼黄蝴蝶飛去專斜陽
　妍媸都無十日事付與梧桐一夏凉
　　　五言律
　　　　水林檎花　　　　　　　　(唐/)鄭　谷
　一露一朝新簾籠曉景分艶和蜂蝶動香帶管絃聞笑
　擬春無力粧濃酒漸醺直疑風起夜飛去替行雲
　　　七言絶句
　　　　來禽　　　　　　　　　(宋/)劉子翬
　粲粲來禽巳著花芳根誰徙向天涯好尋青李相遮映
　風味應同逸少家
　　　　十五夜飲王敬止園亭　　　(明/)方太古
　客子未歸天一涯滄江亭上聽新蛙春風莫漫隨人老
　吹落來禽千樹花
　
　
　
　
　
　
　
　
御定佩文齋詠物詩選巻三百十三
　欽定四庫全書
御定佩文齋詠物詩選巻三百十四
　　茘枝類
　　　五言古
　　　　詠茘枝　　　　　　　　　(梁/)劉　霽
　叔師貴其珍武仲稱斯羙良由自逺致含滋不留齒
　　　　十四夜都司席上餞光禄屠公分賦
　　　　　　　　　　　　　　　　(明/)江以達
　幕府侈髙㑹長筵列朱纓浮觴無緩筝一曲三四行豈
　不誠歡娱之子懷逺征握手一為歎秉燭循櫩楹攀條
　摘茘枝枝葉何青青
　　　七言古
　　　　四月十一日初食茘枝　　　(宋/)蘇　軾
　南邨諸楊北邨盧白華青葉冬不枯垂黄綴紫煙雨裏
　特與茘子為先驅海山仙人綘羅𥜗紅紗中單白玉膚
　不須更待妃子笑風骨自是傾城姝不知天公有意無
遣此尤物生海隅雲山得伴松檜老霜雪自困楂梨麄
先生洗醆酌桂醑氷盤薦此頳虬珠似開江鰩斫玉柱
更洗河豚烹腹腴我生渉世本為口一官久巳輕蓴鱸
人間何者非夢幻南來萬里眞良圖
　　　廖致平送綠茘枝為戎州第一王公權茘枝綠
　　　　酒亦為戎州第一　　　　(宋/)黄庭堅
王公權家茘枝緑廖致平家綠茘枝試傾一杯重碧色
快剝千顆輕紅肌撥醅葡萄未足數堆盤馬乳不同時
誰能同此勝絶味唯有老杜東樓詩
　　　贈陳衆仲秀才纈雲辭　　　(元/)馬祖常
纈雲織波射金水郎君水西著皮履南陌紫塵十丈髙
捋䰅買酒意氣豪萬里將書憑好鳥茘枝千顆團團小
天津不隔少微星閶闔門開夜光曉
　　五言律
　　　新年　　　　　　　　　　(宋/)蘇　軾
茘子㡬時熟花頭今巳繁探春先棟樹買夏欲論園居
士常携客參軍許叩門明年更有味懷抱帶諸孫
　　　趙景賢送茘枝　　　　　　(宋/)戴復古
茘子固多種色香俱不同新來甞小綠又勝擘輕紅大
嚼思千樹分甘僅一籠甞觀蔡公譜夢想到莆中
　　五言排律
　　　題郡中茘枝詩十八韻兼寄楊萬州八使君
　　　　　　　　　　　　　　　(唐/)白居易
竒果標南土芳林對北堂素華春漠漠丹實夏煌煌葉
捧低垂户枝擎重壓牆始因風弄色漸與日争光夕訝
條懸火朝驚樹㸃粧深於紅躑躅大校白檳榔星綴連
心朶珠排耀眼房紫羅裁襯殻白玉裹塡瓤早嵗㑹聞
說今朝始摘甞嚼疑天上味嗅異世間香潤勝蓮生水
鮮逾橘得霜臙脂掌中顆甘露舌頭漿物少尤珍重天
髙苦渺茫巳教生暑月又使阻遐方粹液靈難駐姸姿
嫩易傷近南光景熱向北道途長不得充王賦無由寄
帝鄉唯君堪擲贈靣白似潘郎
　　　茘枝　　　　　　　　　　(宋/)陶　弼
五月南遊渇欣逄茘子丹殻勻仙鶴頂肉露水晶丸色
映離為火甘殊木作酸枝繁恐相染樹重欲成團赤蚌
遺珠顆紅犀露角端爽能消内熱潤可濯中乾一簇氷
蠶繭千苞火鳯冠隔瓤銀葉嫩透膜玉漿寒
　　七言律
　　　重寄茘枝與楊使君時聞楊使君欲種植故有
　　　　落句戱之　　　　　　　(唐/)白居易
摘來正帶凌晨露寄去須憑下水船映我緋衫渾不見
對公銀印最相鮮香連翠葉真堪畫紅透青籠實可憐
聞道萬州方欲種愁君得喫是何年
　　　茘枝樹　　　　　　　　　(唐/)鄭　谷
二京曽見畫圖中數本芳菲色不同孤棹今來巴檄外
一枝煙雨思無窮夜郎城近含香瘴杜宇巢低起暝風
腸斷渝瀘霜霰薄不教葉似灞陵紅
　　　南海陪鄭司空遊茘園　　　(唐/)曹　松
茘枝時節出旌斿南國名園盡興遊亂結羅紋照襟袖
别含瓊露爽咽喉葉中新火欺寒食樹上丹砂勝錦州
他日為霖不將去也須圖畫取風流
　　　茘枝　　　　　　　　　　(唐/)徐　夤
日日熏風捲瘴煙南園珍果茘枝先靈鴉啄破瓊津滴
寳氣盛來蚌腹圎錦里只聞消醉渇蕊宫惟合贈神仙
何人刺出猩猩血深染羅紋遍殻鮮
　　　次韻劉燾撫寄蜜漬茘枝　　(宋/)蘇　軾
時新滿座聞名字别久何人記色香葉似楊梅蒸霧雨
花如盧橘傲風霜每憐蓴菜下鹽豉肯與蒲萄壓酒漿
回首驚塵卷飛雪詩情真合與君甞
　　　次韻曽仲錫承議食蜜漬生茘枝
　　　　　　　　　　　　　　　　蘇　軾
代北寒虀擣韭萍竒包零落似晨星逄鹽久巳成枯腊
得蜜猶疑是薄刑欲就左慈求拄杖便隨李白跨滄溟
攀條與立新名字兒女稱呼恐不經
　　　和程大夫茘枝　　　　　　(宋/)唐　庚
家在岷峨飽茘枝十年遊宦但神馳側生流落今千載
入貢稱珍彼一時定自不將凡果比如何偏與瘴煙宜
白頭莫作江南客辜負山中故友期
　　　福帥張道淵茘子　　　　　(宋/)曽　㡬
豈無重碧實瓶罍難得輕紅薦一杯千里人從閩嶺出
三年公送茘枝來玉為肌骨凉無汗雲作衣裳皺不開
莫訝關情向尤物厭看綠李與楊梅
　　　走筆謝吉守趙判院分餉三山茘枝
　　　　　　　　　　　　　　　(宋/)楊萬里
吾州五馬住閩山分我三山茘子丹甘露落來雞子大
曉風凍作水晶團西川紅錦無此色南海綠羅猶帶酸
不是今年天不暑玉膚照得野人寒
　　　次韻謝新茘　　　　　　　(元/)黄石翁
海國仙人剪綘霞年年一朶到仙家眼中玉色如何晏
席上風流得孟嘉野客不分唐殿帶老臣幷按建谿茶
醉來徃事都休問且擘輕紅對晩花
　　七言絶句
　　　解悶　　　　　　　　　　(唐/)杜　甫
憶過瀘戎摘茘枝青楓隱映石逶迤京華舊見無顔色
紅顆酸甜只自知
　　　茘枝樓對酒　　　　　　　(唐/)白居易
茘枝新熟雞冠色燒酒初開琥珀香欲摘一枝傾一盞
西樓無客共誰甞
　　　茘枝詩　　　　　　　　　(唐/)薛　能
顆如松子色如櫻未識蹉跎欲半生嵗杪監州曽見樹
時新入座久聞名
　　　茘枝　　　　　　　　　　(唐/)韓　偓
巧裁霞片裹神漿崖蜜天然有異香應是仙人金掌露
結成氷入茜羅囊
　　　其二
封開玉籠雞冠澀葉襯金盤鶴頂鮮想得佳人微露齒
翠釵先取一枝懸
　　　憶茘枝　　　　　　　　　(唐/)薛　濤
傳聞象郡隔南荒綘實豐肌不可忘近有青衣連楚水
素漿還得類瓊漿
　　　茘枝　　　　　　　　　　(宋/)蔡　襄
翠葉纖枝雜綘囊使君分寄驛人忙彩毫分處曽畱筆
箬片開時不減香
　　　茘枝　　　　　　　　　　(宋/)蘇　軾
羅浮山下四時春盧橘楊梅次第新日啖茘枝三百顆
不妨長作嶺南人
　　　書事　　　　　　　　　　(宋/)戴復古
打鼓行船未有期恰如江上阻風時詩中一段閒公事
幸不妨人喫茘枝
　　　茘枝　　　　　　　　　　(宋/)洪駒父
仙果携從海上山露華供液鶴分丹硃砂芒刺羞紅顆
龍目團圓避赤丸
　　　戎州　　　　　　　　　　(宋/)汪元量
錦茘戎州第一竒大如雞子壓枝垂金刀剪下三千顆
對客從容把酒巵
　　　初至崖州喫茘枝　　　　　(宋/)僧惠洪
口腹平生厭事治上林珍果亦甞之天公見我流涎甚
遣向崖州喫茘枝
　　　忽刺木御史還䑓索詩二絶為别(錄一/)
　　　　　　　　　　　　　　　(元/)程鉅夫
曽此觀風慣土風老榕能識舊花驄如何又踏秦淮月
不待炎州茘子紅
　　　福州雜詩　　　　　　　　(元/)范　梈
虎豹㡬曽驚石鼓魚龍猶解隱金沙遮藏翠茘餘千刹
掩映朱霞倚萬家
　　　寄匡山人　　　　　　　　(元/)陳　基
早春相見又經秋秋水迢迢阻汎舟每見玉山問消息
茘漿何日寄江樓
　　　　茘枝畫為福建僉憲張惟逺題
　　　　　　　　　　　　　　　　(元/)張　昱
　茜羅輕裹玉肌寒吹盡南風露未乾一寸丹心無與寄
　為憑圖畫入長安
　　　　題鼓山廨院壁　　　　　　(明/)方太古
　十年寳劒行邉友半夜寒燈夢裏家細雨短牆新佛院
　小堂香滿茘枝花
　　　　茘子曲　　　　　　　　　(明/)栁應芳
　白玉明肌裹綘囊中含仙露壓璚漿城南多少青絲籠
　競取王家十八娘
　　　　寄阮堅之司理　　　　　　(明/)范　汭
　訟庭寂寂散春煙碧海丹山在目前市得鰕姑堪佐酒
　摘來茘子不論錢
　
　
御定佩文齋詠物詩選巻三百十四
　欽定四庫全書
御定佩文齋詠物詩選巻三百十五
　　龍眼類
　　　七言律
　　　　龍眼　　　　　　　　　　(宋/)劉子翬
　幽姿傍挺緑婆娑啄咂雖微奈羙何香剖蜜脾知韻勝
　價輕魚目為生多左思賦詠名初出玊局揄揚論豈頗
　地極海南秋更暑登盤猶足洗沈疴
　　　　龍眼　　　　　　　　　　(明/)王象晉
　来從炎徼登琱爼滿架芳馨總莫逾崖蜜縱甘終帶酢
　江瑤雖羙未全瑜騷人賦就芳名逺漢帝移来貝葉敷
　較烈側生應不忝何緣喚作荔枝奴
　　　　其二
　何緣喚作荔枝奴艶冶丰姿百果無琬液醇和羞沆瀣
　金丸玓瓅賽璣珠好將姑射仙人產供作瑤池王母需
　應共荔丹稱伯仲况兼益智策勲殊
　　　七言絶句
　　　　龍眼　　　　　　　　　　(宋/)張　栻
　荔子如今尚典型秋林圎實著嘉名雖無頳玊南風面
　却願筠籠千里行
　　　　西園晚歩　　　　　　　　(宋/)楊萬里
　龍眼初如菉豆肥荔枝已似佛螺兒南荒北客難將息
　最是殘春首夏時
　　　　思眀州　　　　　　　　　(元/)陳　孚
　刺竹叢叢苦筍主山禽無數不知名元宵巳似春深後
　龍眼花開蛤蚧鳴
　
　
　
　
　
御定佩文齋詠物詩選巻三百十五
　欽定四庫全書
御定佩文齋詠物詩選巻三百十六
　　橄欖類
　　　五言古
　　　　橄欖　　　　　　　　　　(宋/)劉　敞
　南珍冨竒異疇昔頗窮擥夷荒無書傳從古陋鉛槧苞
　封走中土天序異離坎有香已變衰有色多黯謭今君
　此堂上珍物唯橄欖青膚勝瓊瑩翠顆森菡萏味為幽
　人貞久見君子淡甘懐彼包羞日新此剛敢清泉薦芳
　茗臭味獨相感澡雪清煩酲滌除瑩𤣥覽靈均採時菊
　西伯嗜昌歜廟鼎誰調梅壯士仍嘗膽由来趨俗好諸
　絶不言慘殷勤謝凡口薤白空三噉
　　　　嘗新橄欖　　　　　　　　(元/)洪希文
　橄欖如佳士外圓内實剛為味苦且澀其氣清以芳侑
　酒解酒毒投茶助茶香得鹹即回味消食尤竒方宫商
　舌底發星宿胸中藏雖云白露降氣味更老蒼山林假
　嵗月顔色饒風霜以兹調衆口誰敢輕頡頏作此橄欖
　詩逺繼葑菲章大器當晚成斯言君勿忘
　　　七言絶句
　　　　橄欖　　　　　　　　　　(宋/)蘇　軾
　紛紛青子落紅鹽正味森森苦且嚴待得微甘回齒頬
　已輸崖蜜十分甜
　　　　謝王子予送橄欖　　　　　(宋/)黄庭堅
　方懐味諫軒中果忽見金盤橄欖來想共餘甘有𤓰葛
　苦中真味晩方回
　　　　橄欖　　　　　　　　　　(元/)郝　經
　半青來子味難誇宜著山僧㸃蠟茶若是党家金帳底
　只將金橘送流霞
　
　
　
御定佩文齋詠物詩選巻三百十六
　欽定四庫全書
御定佩文齋詠物詩選巻三百十七
　　葡萄類
　　　七言古
　　　　初食太原生葡萄時十二月二日
　　　　　　　　　　　　　　　　(宋/)楊萬里
　淮南葡萄八月酸只可生喫不可乾淮北葡萄十月熟
　縱可作羓也無肉老夫臘裏来都梁飣坐那得馬乳香
　分眀猶帶龍䰅在徑寸𤣥珠肥十倍太原清霜熬絳餳
　甘露凍作紫水精隆冬壓架無人摘雪打氷封不曽拆
　風吹日炙不曽腊玉盤一顆直萬錢與渠傾葢真忘年
　君不見道逄麴車口流涎
　　　　題溫日觀畫葡萄　　　　　(元/)楊　載
　老禪嗜酒醉不醒兀坐虗檐寫清影興来擲筆意茫然
　落葉滿庭秋月冷醉中捉筆兩眼花倚檐架子欹復斜
　翠藤盤屈那可辨但見滿紙生龍蛇
　　　詶蕭侯送葡萄　　　　　　(元/)虞　集
蕭侯昔致蒲萄苖山童不灌三日焦宛西上品復親致
手種牕南自澆水一月當生一尺長移向江頭薜荔牆
秋深雨足馬乳重舉囊石壓青霞漿是時蕭侯當走馬
来訪衰翁茅屋下酒酣舞劒傾一尊不信金盤露如瀉
　　七言律
　　　葡萄架　　　　　　　　　(宋/)楊萬里
纔喜盤藤卷葉生又驚壓架暗陰成夏添凉潤青油幕
秋摘甘寒黑水精近竹猶爭一尺許抛䰅先罥兩三莖
今年乞種江西去長是茅齋怯晩晴
　　　葡萄　　　　　　　　　　(元/)洪希文
走架龍䰅弱不支炎天待月立多時醍醐縱美輸清滑
瓔珞雖圓讓陸離珍異曽誇太冲賦纍垂已入退之詩
當年若得傳方法博取凉州亦一竒
　　　葡萄　　　　　　　　　　(眀/)馮　琦
晻曖繁陰覆綠苔藤枝蘿蔓共縈廻自隨博望仙槎後
詔許甘泉别殿栽的的紫房含雨潤疎疎翠幄向風開
詞臣消渇沾新釀不羡金莖露一杯
　　五言絶句
　　　題墨蒲萄　　　　　　　　(元/)傅若金
上苑根株少風沙道路長也知隨漢節終得薦君王
　　七言絶句
　　　葡萄　　　　　　　　　　(唐/)韓　愈
新莖未徧半猶枯髙架支離倦復扶若欲滿盤堆馬乳
莫辭添竹引龍䰅
　　　觀寂照葡萄　　　　　　　(元/)鮮于樞
阿師已把書為畫俗客那知色是空却憶西湖酒醒處
一棚凉影臥秋風
　　　温日觀葡萄　　　　　　　(元/)鄧文原
滿筐圓實驪珠滑入口甘香氷玉寒若使文園知此味
露華應不乞金盤
　　　葡萄　　　　　　　　　　(元/)歐陽𤣥
　宛馬西来貢帝鄉驪珠顆顆露凝光只今移植江南地
　蔓引龍䰅百尺長
　　　　題畫蒲萄　　　　　　　　(元/)丁鶴年
　西域蒲萄事已非故人揮灑出天機碧雲凉冷驪龍睡
　拾得遺珠月下歸
　　　　葡萄　　　　　　　　　　(眀/)李夢陽
　萬里西風過雁時綠雲𤣥玉影參差酒酣試取氷丸嚼
　不說天南有荔枝
　
　
　
　
　
　
　
御定佩文齋詠物詩選卷三百十七
　欽定四庫全書
御定佩文齋詠物詩選巻三百十八
　　海棠花類(附秋海棠/)
　　　五言古
　　　　山館觀海棠　　　　　　　(宋/)朱　子
　景暄林氣深雨罷寒塘淥置酒此佳晨尋幽慕前躅芳
　樹麗煙華紫綿散清馥當由懐别恨寂寞向空谷
　　　　海棠　　　　　　　　　　(金/)元好問
　妍花紅粉妝意態工媚嫵窈窕春風前霞衣欲輕舉金
　盤渺華屋國豔徒自許依依如有意脉脉不得語詩人
　太冷落愁絶殘春雨
　　　七言古
　　　　和劉徳彝海棠　　　　　　(元/)袁士元
　主人愛花勝愛珠春風庭院如畫圖褰衣曲徑歩花影
　翩翩夜月飛長裾海棠睡起春正羙花貌參差玉人似
　主人吟賞夜不眠直欲題詩壓蘇子
　　　題海棠　　　　　　　　　(元/)陳　樵
東風吹墮緗雲影别院春遲宫漏永繡帷寳帶綰流蘇
夢入瑶臺呼不醒熒熒銀燭花蘂多城頭烏啼奈曉何
　　五言律
　　　垂絲海棠　　　　　　　　(宋/)梅堯臣
要使呉同蜀須看線海棠胭脂色欲滴紫蠟蔕何長夜
雨偏宜著春風一任狂當時杜子羙吟徧獨相忘
　　　山館觀海棠　　　　　　　(宋/)朱　子
春草池塘綠忽驚花嶼紅亂英深淺色芳氣有無中置
酒賔朋集披襟賞詠同若非摹冩得應逐綵雲空
　　　海棠畫扇　　　　　　　　(明/)薛　蕙
西蜀繁花樹春深亂蘂紅還憐彩扇上宛似錦城中影
轉團團月香含細細風江淹才力減賦爾若為工
　　　雨中看垂絲海棠　　　　　(明/)王叔承
江花低拂座窈窕雨中枝濕翠籠芳樹嬌紅䙚碧絲驪
山清祓處越水浣紗時可奈風前態迷春暎酒巵
　　五言排律
　　　海棠　　　　　　　　　　(唐/)薛　能
酷烈復離披𤣥功莫我知青苔浮落處暮栁間開時帶
醉遊人插連陰被叟移晨前清露濕晏後惡風吹香少
傳何許妍多畫半遺島蘇漣水脉庭綻粒松枝偶泛因
沈硯閒飄欲亂碁遶山生玉壘和郡徧坤維負賞慙休
飲牽吟分失飢明年應不見留此贈巴兒
　　七言律
　　　海棠　　　　　　　　　　(唐/)李　紳
海邊佳樹生竒彩知是仙山取得栽瓊蘂籍中聞閬苑
紫芝圖上見蓬萊淺深芳萼通宵換委積紅英報曉開
寄語春園百花道莫争顔色泛金杯
　　　海棠　　　　　　　　　　(唐/)鄭　谷
春風用意匀顔色銷得攜觴與賦詩穠豔最宜新著雨
嬌嬈全在欲開時莫愁粉黛臨窗懶梁廣丹青㸃筆遲
朝醉暮吟看不足羡他蝴蝶宿深枝
　　　擢第後入蜀經羅邨谿路見海棠盛開偶有題
　　　　詠　　　　　　　　　　　鄭　谷
上國休誇紅杏豔深谿自照綠苔磯一枝低帶流鶯睡
數片狂和舞蝶飛堪恨路長移不得可無人與畫將歸
手中已有新春桂多謝煙香更入衣
　　　海棠花　　　　　　　　　(宋/)劉子翬
幽姿淑態弄春晴梅借風流栁借輕剰種直教圍野水
半開長是近清明幾經夜雨香猶在染盡臙脂畫不成
詩老無心為題拂至今惆悵似含情
　　　海棠　　　　　　　　　　(宋/)楊萬里
小園不到負今晨晚喚嬌紅伴老身落日争明那肯暮
豔妝一出更無春樹間露坐看揺影酒底花光併入脣
銀燭不燒渠不睡梢頭恰恰挂氷輪
　　　春晴懐故園海棠　　　　　　楊萬里
故園今日海棠開夢入江西錦繡堆萬物皆春人獨老
一年過社燕方囘似青如白天濃淡欲墮還飛絮往來
無奈春光餐不得遣詩招入翠瓊杯
　　　海棠盛開而雨　　　　　　(宋/)方　岳
閉門十日雨淋漓洗盡紅香了未知纔一霎晴齊睡去
幾何人見半開時世無解語玉條脱春欲負予金屈巵
自是晦明天不定非干工部欠渠詩
　　　黃海棠　　　　　　　　　(金/)蔡松年
清陰不歎晚尋芳縹緲湘雲翠袖長萼綠江花輸帶葉
醉紅蜀豔恨無香南州氣味連三月東晉風流共一觴
老眼寒來易凄絶幾疑新栁暎斜陽
　　　和劉朔齋海棠　　　　　　(元/)牟　巘
人物當今第一流以花為屋玉為舟曉妝未許褰幃看
夜醉何妨秉燭遊錦里宣華思舊夢黃州定慧起新愁
何如歸伴徐公飲稳結一巢花上頭
　　　和詠海棠韻　　　　　　　(元/)李　祁
名花初發愛輕陰翠袖紅妝漸滿林歩入錦帷香徑小
醉扶銀燭畫堂深妖嬈喜識春風面零落愁闗夜雨心
多幸鳯凰池上客為抽勞思冩清吟
　　　垂絲海棠　　　　　　　　(明/)瞿　佑
嫋嫋春風拂苑牆天機呈巧織仙裳玉欄斜搭酣春睡
銀燭髙燒照晩妝華屋雨寒愁緒亂綺窗日暖唾茸香
詩成倘有纎毫補願醉佳人錦瑟傍
　　　周徳章駙馬府賞海棠　　　(明/)程敏政
㝠㝠花霧擁廻廊冉冉猩紅隔畫牆按譜更誰争有韻
失評空自説無香莫燒銀燭驚春夢好障丹紗䕶曉妝
仙種北來初識面臨風􁨣醉九霞觴
　　七言排律
　　　畫海棠圖　　　　　　　　(元/)馬祖常
石家五尺珊瑚樹海國千房火齊珠風雨春寒圍錦䕶
豔陽天暖倚欄扶浣時應貯芙蓉水香處重熏翡翠爐
紅膩不随蜂觜蝕粉匀終為蝶身敷葳蕤綵纈盤仙綬
襞積雲羅落舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曾見赤城花亞蘂
丹鉛此去不須圖
　　五言絶句
　　　海棠　　　　　　　　　　(宋/)宋　祁
薄暝霞烘爛平明露濕鮮長衾繡作地密帳錦為天
　　七言絶句
　　　對花呈幕中　　　　　　　(唐/)髙　駢
海棠初發去春枝首唱曾題七字詩今日能來花下飲
不辭頻把使頭旗
　　　蜀中賞海棠　　　　　　　(唐/)鄭　谷
濃淡芳春滿蜀鄉半随風雨斷鶯腸浣花谿上堪惆悵
子羙無心為發揚
　　　海棠　　　　　　　　　　(唐/)呉　融
雪綻霞鋪錦水頭占春顔色最風流若教更近天街種
馬上多逢醉五侯
　　　海棠谿　　　　　　　　　(唐/)薛　濤
春教風景駐仙霞水面魚身總帶花人世不思靈卉異
競將紅纈染輕紗
　　　展江亭海棠　　　　　　　(宋/)韓　維
占盡人間麗與華白頭伴得醉流霞誰將法錦翻新様
紅綠裝成遍地花
　　　海棠　　　　　　　　　　(宋/)蘇　軾
東風嫋嫋泛崇光香霧霏霏月轉廊只恐夜深花睡去
髙燒銀燭照紅妝
　　　海棠　　　　　　　　　　(宋/)黃庭堅
海棠院裏尋春色日炙嫣紅滿院香不覺風光都過了
東窗渾為讀書忙
　　　海棠　　　　　　　　　　(宋/)陳與義
海棠黙黙要詩催日暮紫綿無數開欲識此花竒絶處
明朝有雨試重來
　　　海棠屏　　　　　　　　　(宋/)朱　子
蜀樹成行翠作圍花開時節更芳菲主人夢蝶尋春去
栩栩深穿錦障飛
　　　賞海棠　　　　　　　　　(宋/)范成大
芳春随分到貧家兒女多情惜嵗華聊為海棠修故事
去年燈燭去年花
　　　其二
憶向宣華夜倚欄花光妍暖月光寒如今塌颯嫌風露
且只銅瓶滿插看
　　　曉寒　　　　　　　　　　(宋/)楊萬里
春光喚入百花叢寒力平欺兩鬢蓬吹亂衆紅還復整
海棠却不怕春風
　　　垂絲海棠　　　　　　　　　楊萬里
無波可照底須窺與栁争嬌也學垂破曉驟晴天有意
生紅新曬一絇絲
　　　海棠　　　　　　　　　　(宋/)僧惠洪
酒入香腮笑未知小妝初罷醉兒癡一枝栁外牆頭見
勝却千叢著雨時
　　　同兒軰賦未開海棠　　　　(金/)元好問
翠葉輕籠豆顆匀臙脂濃抹蠟痕新殷勤留著花梢露
滴下生紅可惜春
　　　其二
枝間新綠一重重小蕾深藏數㸃紅愛惜芳心莫輕吐
且教桃李閙春風
　　　臘月海棠　　　　　　　　(元/)尹廷髙
尤物真能奪化工臘前偷泄數枝紅霜花不上燕支面
强飾春妍嫁北風
　　　為浪谿題折枝海棠　　　　(元/)歐陽𤣥
㸃綴春風只一枝此花猶是半開時更令老杜如今見
便是無情也賦詩
　　　醉起　　　　　　　　　　(元/)薩都拉
楊栁樓心月滿牀錦屏繡褥夜生香不知門外春多少
自起移燈照海棠
　　　折枝海棠　　　　　　　　(元/)楊維楨
金屋銀釭照宿妝一枝分得錦雲鄉梅郎底事多餘恨
　怪煞珊瑚不肯香
　　　　海棠　　　　　　　　　　(元/)馬　臻
　殷紅含露卧朝寒疑是春工畫未乾底事詩人吟不稳
　直須燒燭夜深看
　　　　西齋庭前海棠　　　　　　(明/)髙　啟
　寂寥銀燭與金盤睡足簾前怯曉寒不是詩人賞幽興
　雨中深院有誰看
　　　　海棠　　　　　　　　　　(明/)張　新
　雨滋霞襯入朱顔月下疑從姑射還最是春工多巧思
　著將色在淺深間
　　　　秋海棠　　　　　　　　　(明/)俞琬綸
　春色先陰到海棠獨留此種占秋芳稀疎㸃綴猩紅小
　堪佐黃花薦客觴
　
　
御定佩文齋詠物詩選巻三百十八
　欽定四庫全書
御定佩文齋詠物詩選巻三百十九
　　桂花類
　　　五言古(附長短句/)
　　　　詠桂樹　　　　　　　　　(梁/)范　雲
　南中有八樹繁華無四時不識風霜苦安知零落期
　　　　詠桂　　　　　　　　　　(梁/)庾肩吾
　新叢入望苑舊榦别層城倩視今移處何如月裏生
　　　　詠定林寺桂樹　　　　　(北周/)王　襃
　嵗餘凋晚葉年至長新圍月輪三五暎烏生八九飛
　　　　春桂問答　　　　　　　　(唐/)王　績
　問春桂桃李正芳華年光随處滿何事獨無花
　　　　其二
　春桂答春華詎能乆風霜揺落時獨秀君知不
　　　　古意　　　　　　　　　　　王　績
　桂樹何蒼蒼秋來花更芳自言嵗寒性不知露與霜幽
人重其徳徙植臨前堂連拳八九樹偃蹇二三行枝枝
自相紏葉葉還相當去來雙鴻鵠棲息兩鴛鴦榮蔭誠
不厚斤斧亦勿傷赤心許君時此意那可忘
　　　詠桂　　　　　　　　　　(唐/)李　白
世人種桃李多在金張門攀折争㨗徑及此春風暄一
朝天霜下榮耀難乆存安知南山桂綠葉垂芳根清陰
亦可託何惜樹君園
　　　謝陸處士杼山折青桂花見寄之什
　　　　　　　　　　　　　　　(唐/)顔真卿
羣子遊杼山山寒桂花白綠荑含素萼採折自逋客忽
枉巖中詩芳香潤金石全髙南越蠧豈謝東堂策㑹惬
名山期從君恣幽覿
　　　廬山桂　　　　　　　　　(唐/)白居易
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如剪碧鮮枝榦
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
　　　比聞龍門敬善寺有紅桂樹獨秀伊川嘗于江
　　　　南諸山訪之莫致陳侍御知予所好因訪剡
　　　　谿樵客得數株移植郊園衆芳色沮乃知敬
　　　　善所有是蜀道茴草徒得嘉名因賦是詩兼
　　　　贈侍御　　　　　　　　(唐/)李徳裕
昔聞紅桂枝獨秀龍門側越叟移數株周人未嘗識平
生愛此樹攀翫無由得君子知我心因之為羽翼豈煩
嘉客譽且就清陰息來自天姥岑長疑翠嵐色芳芬世
所絶偃蹇枝漸直瓊葉潤不凋珠英粲如織猶疑翡翠
宿想待鵷鸞食寧止暫淹留終當更封殖
　　　小桂　　　　　　　　　　(唐/)陸龜䝉
諷賦輕八植擅名方一枝才髙不滿意更自寒山移宛
宛别雲態蒼蒼出塵姿煙歸助華杪雪㸃迎芳蕤青條
坐可結白日如奔螭諒無􁠱翦憂即是蕭森時洛浦雖
有蔭騷人聊自怡終為濟川檝豈在論髙卑
　　　小桂　　　　　　　　　　(唐/)皮日休
一子落天上生此青璧枝歘從山之幽斸斷雲根移勁
挺隐珪質盤珊緹油姿葉彩碧髓融花狀白毫蕤稜層
立翠節偃蹇樛青螭影澹雪霽後香汎風和時吾祖在
月竁孤貞能見怡願老君子地不敢辭喧卑
　　　謝人寄雙桂　　　　　　　(宋/)歐陽修
有客賞芳叢移根自幽谷為懐山中趣愛此巖下綠曉
露秋暉浮清陰藥欄曲更待繁花白邀君弄芳馥
　　　桂　　　　　　　　　　　(宋/)曾　肇
團團桂叢孤枝葉寒更媚託根庭宇間自有幽人致何
必問嫦娥青雲借餘地
　　　木犀古風　　　　　　　　(宋/)劉子翬
化工吝幽香斑斑被花木氤氲寒巖桂髙韻盖羣馥無
人盡日芳守志何幽獨士介恥求知女貞慙自鬻凄凉
楚山秋樛枝吐金粟淺水暎輕明微飈發含蓄樓端静
忽聞馬上遥相逐踟躕為延竚但見林巒綠瓶罌誰折
贈清芬閟廬屋久處不自知乍至彌鬱郁客悲芳嵗暮
夢繞寒谿曲長吟小山詞古意恐難復
　　　飲錢二孔周宅桂花下　　　(明/)王　寵
嘉樹蔭團團團團露華白本自招揺山植君青霞宅不
意凌寒姿占此瑶墀隙髙枝挂珠網卑條敷綺席萋萋
布葉陰茸茸吐花積風飄逺近香月暎盈虧魄既集佳
麗人亦招隐淪客幸承金樽薦親勞玉腕摘歌曲出􁫧
瓏舞袖随寛窄條繁每罥釵花落常㸃額戲羽必成雙
棲禽無单隻及此芳菲時荷君千金惜不醉且淹留看
朱已成碧
　　七言古
　　　桂　　　　　　　　　　　(宋/)毛　滂
玉階桂影秋綽約天空為捲浮雲幕嬋娟醉眠水晶殿
老蟾不守餘花落蒼苔忽生霜月裔仙芬凄冷真珠萼
娟娟石畔為誰妍香霧著人清入膜夜深醉月寒相就
荼䕷却作傷心瘦弄雲仙女淡紵衣煙裙不著鴛鴦繡
眼中寒香誰同惜冷吟徑召梅花魄小蠻為洗玻瓈杯
晚來秋甕蒲萄碧
　　　以玉山亭舘分題得金粟影　(元/)顧　瑛
飛軒下瞰芙蓉渚檻外幽花月中吐天風寂寂吹古香
清露泠泠濕秋圃雲梯萬丈手可攀居然夢落清虚府
庭中擣藥玉兔愁樹下乗鸞素娥舞瓊樓玉殿千娉婷
中有臞仙淡眉宇問我西湖舊風月何似東華輭塵土
寒光倒落影娥池的皪明珠承翠羽但見山河影動揺
獨有清輝照今古覺來作詩思茫然金粟霏霏下如雨
　　五言律
　　　桂　　　　　　　　　　　(唐/)李　嶠
未植銀宫裏寧移玉殿幽枝生無限月花滿自然秋俠
客條為馬仙人葉作舟願君期道術攀折可淹留
　　　巖桂　　　　　　　　　　(宋/)劉子翬
凉颸振逺邨寂寞度清芬山路不知處月窗時夜聞孤
根寒抱石落子半飄雲袖手空延佇無才可賦君
　　　詠巖桂　　　　　　　　　(宋/)朱　子
亭亭巖下桂嵗晚獨芬芳葉密千層綠花開萬㸃黃天
香生浄想雲影䕶仙妝誰識王孫意空吟招隐章
　　　木犀　　　　　　　　　　(宋/)許月卿
詩到黃初上髙標不肯唐分封在香國筮仕得黃裳錦
晝纍金印瑶英案玉皇黃香天下士誰得並清芳
　　　桂花　　　　　　　　　　(元/)倪　瓚
桂花留晩色簾影淡秋光靡靡風還落菲菲夜未央玉
繩低缺月金鴨罷焚香忽起故園想泠然歸夢長
　　　詠桂　　　　　　　　　　(明/)申時行
巖壑同棲處風霜獨秀時暗飄靈隐粟髙擢廣寒姿露
氣侵衣袂天香撲酒巵桂叢吾自密不負小山期
　　五言排律
　　　月中桂樹　　　　　　　　(唐/)顧封人
芬馥天邊桂扶疎在月中能齊大椿長不與小山同皎
皎舒華色亭亭麗碧空虧盈寧委露揺落不闗風嵗晚
花應發春餘質詎豐無因遂攀賞徒欲望青蔥
　　　華州試月中桂　　　　　　(唐/)張　喬
與月轉鴻濛扶疎萬古同根非生下土葉不墮秋風每
以圓時足還随缺處空影超羣木外香滿一輪中未種
丹霄日應虚玉兔宫何當因羽化細得問𤣥功
　　　幽人折芳桂　　　　　　　(唐/)闕　名
厚地生芳桂遥林聳榦長葉開風裏色花吐月中光曙
鳥啼餘翠幽人愛早芳動時垂露滴攀處拂衣香入調
聲猶苦孤髙力自强一枝終是折榮耀在東堂
　　七言律
　　　八月十七日天竺山送桂花分贈元素
　　　　　　　　　　　　　　　(宋/)蘇　軾
月缺霜濃細蘂乾此花元屬桂堂仙鷲峰子落驚前夜
蟾窟枝空記昔年破裓髙僧憐耿介練裙谿女鬭清妍
願公採擷紉幽佩莫遣孤芳老澗邊
　　　木犀初發呈張功甫　　　　(宋/)楊萬里
塵世何曾識桂林花仙夜入廣寒深移將天上衆香國
寄在梢頭一束金露下風髙月當戸夢囘酒醒客聞砧
詩情惱得渾無賴不為龍涎與水沈
　　　昨日訪子上不遇裴囘庭砌觀木犀而歸再以
　　　　七言乞數枝　　　　　　　楊萬里
昨攜兒軰叩雲闗繞遍巖花恣意看苔砌落深金布地
水沈蒸透粟堆盤寄詩北院賒秋色供我西窗當晚餐
小朶出叢須折却莫教折破碧團欒
　　　木犀花　　　　　　　　　(元/)方　夔
曾住仙山九折巖夜凉蘿荔挂衣衫月窺樽裏如相伴
人立花邊自不凡叢綠聮環瑲玉珮殘黃瑣骨現金函
枝空蟾窟今誰記猶道東陵繫舊銜
　　　木犀　　　　　　　　　　　方　夔
下土花中第一流移根自笑此生浮獨依上界清虚府
滿貯青冥沆瀣秋稜葉風翻低散亂蒼皮蟲蝕老雕鎪
醉來徑向髙寒處自駕青鸞擁玉虬
　　　其二
蒼蒼珠樹俯寒流析木津頭戲拍浮褐鳯搏風朝紫極
硯蟾滴露㵼清秋返䰟香倩羅裳貯礙月枝憑玉斧鎪
夜景未闌清入骨瀟瀟鱗甲卧癡虬
　　　月中桂花　　　　　　　　(元/)謝宗可
金粟如來夜化身嫦娥留得䕶氷輪枝横大地山河影
根老層霄雨露春長有天香飛碧落不教仙子種紅塵
折來何必呉剛斧還我凌雲第一人
　　　紅木犀　　　　　　　　　(明/)瞿　佑
滴露研珠染素秋輕黃淡白總包羞量空金粟知難買
擊碎珊瑚惜未收仙友自傳丹竈術狀元須作錦衣遊
一枝擬問嫦娥乞管取花神暗㸃頭
　　　桂　　　　　　　　　　　(明/)申時行
招隐曾緣桂樹留追歡仍愛小山幽尊前露氣浮清漢
雲裏天香散碧秋老榦已分蟾窟種良宵堪續兔園遊
靈椿晚嵗能相傍花底何妨醉白頭
　　五言絶句
　　　題殿前桂葉　　　　　　　(唐/)盧　僎
桂樹生南海芳香隔逺山今朝天上見疑是月中攀
　　　崔九弟欲往南山馬上口號與别
　　　　　　　　　　　　　　　(唐/)王　維
城隅一分手幾日還相見山中有桂花莫待花如霰
　　　山中桂　　　　　　　　　(唐/)雍裕之
八樹拂丹霄四時青不凋秋風何處起先䙚最長條
　　　木犀　　　　　　　　　　(宋/)朱　子
喬木生夏凉芳蕤散秋馥未覺嵗時寒扶疎方遶屋
　　　東渚　　　　　　　　　　　朱　子
小山幽桂叢嵗暮靄佳色花落洞庭波秋風渺何極
　　　木犀　　　　　　　　　　(宋/)楊萬里
不是人間種移從月裏來廣寒香一㸃吹得滿山開
　　　芳桂塢　　　　　　　　　(明/)髙　啟
欲攀淮南樹人去山寂寞嫋嫋凉風生疎花月中落
　　七言絶句
　　　東城桂　　　　　　　　　(唐/)白居易
子墮本從天竺寺根盤今在闔閭城當時應逐南風落
落向人間取次生
　　　㕔前桂　　　　　　　　　　白居易
天台嶺上凌霜樹司馬㕔前委地叢一種不生明月裏
山中猶較勝塵中
　　　雙桂詠　　　　　　　　　(唐/)陳　陶
青冥結根易傾倒沃洲山中雙樹好琉璃宫殿無斧聲
石上蕭蕭伴僧老
　　　寄陽朔友人　　　　　　　(唐/)李　郢
桂林雖産千株桂未解當天影日開我到月中收得種
為君移向故園栽
　　　襲羙初植松桂偶題　　　　(唐/)陸龜䝉
軒陰冉冉移斜日寒韻泠泠入晚風煙格月姿曾不改
至今猶似在山中
　　　洞宫夕　　　　　　　　　　陸龜䝉
月午山空桂花落華陽道士雲衣薄石壇香散歩虚聲
杉露清泠滴棲鶴
　　　小遊仙詩　　　　　　　　(唐/)曹　唐
焚香獨自上天壇桂樹風吹玉簡寒長怕嵇康乏仙骨
與將仙籍再尋看
　　　天竺寺八月十五日夜桂子　(唐/)皮日休
玉顆珊珊下月輪殿前拾得露華新至今不㑹天中事
應是嫦娥擲與人
　　　木犀　　　　　　　　　　(宋/)鄧　肅
雨過西風作晚凉連雲老翠入新黃清風一日來天闕
世上龍涎不敢香
　　　詠木犀　　　　　　　　　(宋/)謝無逸
瀹雪凝酥㸃嫩黃薔薇清露染衣裳西風掃盡狂蜂蝶
獨伴天邊桂子香
　　　次劉彦集木犀韻　　　　　(宋/)朱　子
衆芳揺落九秋期橫出天香第一枝莫似寒梅太孤絶
更教遥夜笛中吹
　　　巖桂　　　　　　　　　　(宋/)范成大
越城芳徑手親栽紅淺黃深次第開不用小山招隐賦
身如强健日千廻
　　　其二
一枝蕭索倚宣華東苑香風屬内家丹碧屠蘇銀燭照
平生竒絶象山花(少城圃中惟有一/株四明月桂特竒)
　　　凝露堂木犀　　　　　　　(宋/)楊萬里
夢騎白鳯上青空徑度銀河入月宫身在廣寒香世界
覺來簾外木犀風
　　　木犀　　　　　　　　　　(宋/)方　岳
誰遣秋風開此花天香來自玉皇家鬱金裳浥薔薇露
知是仙人萼綠華
　　　木犀　　　　　　　　　　(宋/)朱淑真
弹壓西風擅衆芳十分秋色為伊忙一枝淡貯書窗下
人與花心各自香
　　　桂枝詞　　　　　　　　　(元/)張　雨
桂樹叢生枝婀娜糝粟黃雲欲成朶薰醒秋衣嬾下牀
金蟾囓斷燒香鎖
　　　紅木犀　　　　　　　　　(明/)太　祖
月宫移向日宫栽引得輕紅入面來好向煙霄承雨露
丹心一㸃為君開
　　　其二
秋入幽巖桂影圓香心粟粟照林丹應随王母瑶池宴
染得朝霞下廣寒
　　　凉夜　　　　　　　　　　(明/)髙　啟
一聲逺笛數聲砧月滿江城夜正深坐據胡牀愛凉思
空階移盡桂花陰
　　　直房聞桂香　　　　　　　(明/)史　謹
松陰池館晝偏凉何處飄來桂子香起傍雕闌看秋色
　廣寒宫殿近昭陽
　　　　田人送桂花有懐同庵法兄　(明/)僧徳祥
　上清宫裏花間殿天竺山中月下臺兩地舊遊同悵望
　田家人送一枝來
　　　　仙桂曲題月娥帖和蓀谷韻　(明/)崔孤竹
　碧落迢迢鸞路長天風吹送桂花香玉簫歸去瑶壇上
　羅襪寒生一寸霜
　
　
　
　
　
　
　
　
御定佩文齋詠物詩選卷三百十九
　欽定四庫全書
御定佩文齋詠物詩選巻三百二十
　　玉蘭花類
　　　五言排律
　　　　玉蘭花　　　　　　　　　(明/)王世貞
　暫藉辛夷質仍分薝蔔光微風催萬舞好雨浄千妝月
　向瑶臺並春還錦帳藏髙枝凝漢掌豔蘂勝唐昌神女
　曾捐珮宫妃欲試香誰為後庭奏一曲按霓裳
　　　七言律
　　　　玉蘭　　　　　　　　　　(明/)文徴明
　綽約新妝玉有輝素娥千隊雪成圍我知姑射真仙子
　天遣霓裳試羽衣影落空堦初月冷香生别院晚風微
　玉環飛燕元相敵笑比江梅不恨肥
　　　　玉蘭花　　　　　　　　　(明/)王世貞
　南國風流曲未闌開簾一笑萬花攢霓裳夜色團瑶殿
　露掌晴輝散玉盤自是藍田貽别種不同湘浦怨春寒
　唐昌觀裏誇如雪争似儂家幾樹看
　　　　玉蘭　　　　　　　　　　(明/)陸樹聲
　蔥蘢芳樹雨初乾樽酒花前洽笑歡日晃簾櫳晴噴雪
　風廻齋閣氣生蘭參差玉佩排空出爛熳香鱗擁醉看
　自是東君苦留客莫教絃管易吹殘
　　　七言絶句
　　　　玉蘭　　　　　　　　　　(明/)眭　石
　霓裳片片舞妝新束素亭亭玉殿春已向丹霞生淺暈
　故將清露作芳塵
　
　
　
　
　
　
御定佩文齋詠物詩選巻三百二十
　欽定四庫全書
御定佩文齋詠物詩選巻三百二十一
　　丁香花類
　　　五言古
　　　　丁香　　　　　　　　　　(唐/)杜　甫
　丁香體柔弱亂結枝猶墊細葉帶浮毛疎花披素豔深
　栽小齋後庶近幽人占曉墮蘭麝中休懐粉身念
　　　五言律
　　　　賦得池上雙丁香樹　　　　(唐/)錢　起
　得地移根逺交柯繞指柔露香濃結桂池影鬬蟠虬黛
　葉輕筠綠金花笑菊秋何如南海外雨露隔炎洲
　　　七言絶句
　　　　丁香　　　　　　　　　　(唐/)陸龜䝉
　江上悠悠人不問十年雲外醉中身殷勤解却丁香結
　從放繁枝散誕春
御定佩文齋詠物詩選巻三百二十一
　欽定四庫全書
御定佩文齋詠物詩選巻三百二十二
　　夜合花類
　　　五言古
　　　　合歡　　　　　　　　　　(晉/)楊　方
　南鄰有竒樹承春挺素華豐翹被長條綠葉蔽朱柯因
　風吐微音芳氣入紫霞我心羡此木願徙著余家夕得
　遊其下朝得弄其葩爾根深且固余宅淺且洿移植良
　無期歎息將如何
　　　　夜合　　　　　　　　　　(宋/)韓　琦
　俗人之愛花重色不重香吾今得真賞以矯時之常所
　愛夜合者清芬踰衆芳葉葉自相對開斂随陰陽不慚
　歴草滋獨擅堯階祥得此合歡名憂忿誠可忘茸茸紅
　白姿百和從風颺沈水燎庭檻薰陸芬纓裳彌月固未
　歇况兹夏景長凡目不我貴馥烈徒自將仲尼失滅明
　史遷疑子房以貌不以行舉世同悲傷予欲先馨徳羣
豔孰可方直饒妖牡丹須譲花中王
　　　合歡木　　　　　　　　　(元/)呉師道
合歡愛佳名矧復知昬旦淮土産特多蔥蘢蔭溝岸離
離青葉解冉冉紅茸散静和宿露巻動與微風戀物意
豈恱人和樂自堪翫蹇予寡所諧觸事多忿悁亦擬學
嵇生植根向庭畔
　　五言律(附小律/)
　　　題合歡花　　　　　　　　(唐/)李　頎
開花復巻葉豔眼又驚心蝶遶西枝露風披東榦陰黃
衫漂細蘂時拂女郎砧
　　　夜合　　　　　　　　　　(唐/)元　稹
綺樹滿朝陽融融有露光雨多疑濯錦風散似分妝葉
密煙䝉火枝低繡拂牆更憐當暑見留詠日偏長
　　七言律
　　　玉堂合歡花初開鄭濳昭率同院賦詩次韻
　　　　　　　　　　　　　　　(元/)袁　桷
一樹髙花冠玉堂知時舒巻欲雲翔馬嘶不動遊纓聳
雉尾初開翠扇張舊渴未須餐玉屑嘉名端合紀青裳
雲窗霧冷文書静留取餘清散逺香
　　五言絶句
　　　合歡　　　　　　　　　　(明/)于若瀛
一莖兩三花低垂泫朝露開簾弄幽色時有香風度
　　七言絶句
　　　閨婦　　　　　　　　　　(唐/)白居易
斜凭繡牀愁不動紅綃帶緩綠鬟低遼陽春盡無消息
夜合花前日又西
　　　合昬　　　　　　　　　　(宋/)韓　琦
合昬枝老拂簷牙紅白開成蘸暈花最是清香合蠲忿
累旬風送入窗紗
　　　京城雜詠　　　　　　　　(元/)歐陽𤣥
白玉堂前夜合花髙髙綠樹散朱霞朝來如見唐人畫
繫著誰家白鼻騧
　　　　遊仙詩　　　　　　　　　(明/)葉小鸞
　可是初逢萼綠華瓊樓烟月幾仙家坐中聽徹凉州曲
　笑指窗前夜合花
　
　
　
　
　
　
　
　
　
　
　
　
御定佩文齋詠物詩選巻三百二十二
　欽定四庫全書
御定佩文齋詠物詩選巻三百二十三
　　紫薇花類
　　　五言古
　　　　紫薇　　　　　　　　　　(唐/)楊於陵
　晏朝受明命維夏走天衢逮兹三伏候息駕萬里途省
　躬既跼蹐結思多煩紆簿領幸無事宴休誰與娯内齋
　有佳樹雙植分庭隅綠葉下成幄紫花紛若鋪摛霞晚
　舒豔凝露朝垂珠炎沴晝方鑠幽姿閒且都夭桃固難
　匹芍藥寧為徒懿此時節乆詎同光景驅陶甄試一致
　品彚乃散殊濯質非受采無心那奪朱粤予乆羈旅留
　賞益踟蹰通夕靡云倦西南山月孤
　　　　和彬州楊侍郎翫郡齋紫薇花十四韻
　　　　　　　　　　　　　　　　(唐/)劉禹錫
　幾年丹霄上出入金華省暫别萬年枝看花桂陽嶺南
　方足竒樹公府成佳境綠陰交廣除明豔透蕭屏雨餘
人吏散燕語簾櫳静懿此含晚芳翛然忘簿領紫茸垂
組綬金縷攢鋒頴露溽暗傳香風輕徐弄影苒弱多意
思從容占光景得地在侯家移根近仙井開樽好凝睇
倚瑟仍囘頸遊蜂駐綵冠舞鶴迷煙頂興生紅藥後愛
與甘棠並不學夭桃姿浮榮在俄頃
　　五言律
　　　紫薇花　　　　　　　　　(唐/)劉禹錫
明麗碧天霞丰茸紫綬花香聞荀令宅豔入孝王家幾
嵗自榮辱髙情方歎嗟有人移上苑猶是占年華
　　　紫薇　　　　　　　　　　(明/)薛　蕙
紫薇開最乆爛熳十旬期夏日逾秋序新花續故枝楚
雲輕掩冉蜀錦碎參差卧對山窗下猶堪比鳯池
　　七言律
　　　紫薇　　　　　　　　　　(唐/)白居易
紫薇花對紫薇翁名目雖同貌不同獨占芳菲當夏景
不將顔色託春風潯陽官舍雙髙樹興善僧庭一大叢
何似蘇州安置處花堂欄下月明中
　　　臨發崇譲宅紫薇　　　　　(唐/)李商隐
一樹濃姿獨看來秋庭暮雨類輕埃不先揺落應有待
已欲别離休更開桃綬含情依露井栁綿相憶隔章臺
天涯地角同榮謝豈要移根上苑栽
　　五言絶句
　　　平望夜泊　　　　　　　　(明/)王穉登
店傍栽紫薇顔色鬭江霞我家庭下樹歸日正開花
　　七言絶句
　　　紫薇花　　　　　　　　　(唐/)白居易
絲綸閣下文書静鐘鼓樓中刻漏長獨坐黃昬誰是伴
紫薇花對紫薇郎
　　　見紫薇花憶微之　　　　　　白居易
一叢闇淡將何比淺碧籠裙襯紫巾除却微之見應愛
人間少有别花人
　　　紫薇花　　　　　　　　　(唐/)杜　牧
曉凝瑞露一枝新不占園中最上春桃李無言又何在
向風偏笑豔陽人
　　　閣下暮春　　　　　　　　(宋/)王禹偁
詔書稀少日何長閒枕通中睡一塲院吏報來丞相出
紫薇花影上東廊
　　　次韻錢穆父紫薇花　　　　(宋/)蘇　軾
折得芳蕤兩眼花題詩相報字橫斜篋中尚有絲綸句
坐覺天光照海涯
　　　入直召對選徳殿賜茶而退　(宋/)周必大
綠槐夾道集昬鴉勅使傳宣坐賜茶歸到玉堂清不寐
月鈎初上紫薇花
　　　紫薇　　　　　　　　　　(宋/)楊萬里
晴霞豔豔覆簷牙綘雪霏霏㸃砌沙莫管身非香案吏
也移牀對紫薇花
　　　凝露堂前紫薇花兩株每自五月盛開九月乃
　　　　衰　　　　　　　　　　　楊萬里
　似癡如醉弱還嘉露壓風欺分外斜誰道花無紅百日
　紫薇長放半年花
　　　　紫薇　　　　　　　　　　(宋/)劉克莊
　風標雅合對詞臣暎砌窺窗伴演綸忽發一枝深谷裏
　似知茅屋有詩人
　　　　和省郎杜徳常清明三絶兼簡王君實藝林
　　　　　　　　　　　　　　　　(元/)宋　褧
　閒門景物苦無涯栁拂青絲杏襯霞醖藉仙郎誰得似
　官曹常對紫薇花
　　　　題石睿學士圖　　　　　　(明/)徐　霖
　歸來廐馬踏堤沙囘首彤樓路漸賒遥想禁門金鎖合
　一庭月浸紫薇花
　
　
　
御定佩文齋詠物詩選巻三百二十三
　欽定四庫全書
御定佩文齋詠物詩選巻三百二十四
　　木蘭花類
　　　五言律
　　　　陳秀才庭際木蘭　　　　　(唐/)方　干
　昔見初栽日今逢成樹時存思心更感遶看歩還遲蝶
　舞揺風蘂鶯啼含露枝徘徊不忍去應與醉相宜
　　　五言排律
　　　　題靈祐上人法華院木蘭花　(唐/)劉長卿
　庭種南中樹年華幾度新已依初地長獨發舊園春暎
　日成華盖揺風散錦茵色空榮落處香醉往來人菡萏
　千燈徧芳菲一雨均髙柯倘為楫渡海有良因
　　　五言絶句
　　　　木蘭　　　　　　　　　　(宋/)鄭　俠
　未識春風面先聞樂府名洗妝儂出塞進艇客登瀛
　　　七言絶句
　　　　戲題木蘭花　　　　　　　(唐/)白居易
　紫房日照臙脂坼素豔風吹膩粉開怪得獨饒脂粉態
　木蘭曾作女郎來
　　　　題令狐家木蘭　　　　　　　白居易
　膩如玉指塗朱粉光似金刀剪紫霞從此時時春夢裏
　應添一樹女郎花
　　　　木蘭花　　　　　　　　　(唐/)李商隐
　洞庭波冷曉侵雲日日征帆送逺人幾度木蘭舟上望
　不知元是此花身
　　　　木蘭　　　　　　　　　　(宋/)張芸叟
　石上紅花低照水山頭翠篠細含煙天生一本徐熙畫
　只欠鷓鴣相對眠
　　　　春日閒居　　　　　　　　(明/)王虞鳯
　濃陰栁色罩窗紗風送爐煙一縷斜庭草黃昬随意綠
　子規啼上木蘭花
御定佩文齋詠物詩選巻三百二十四
　欽定四庫全書
御定佩文齋詠物詩選巻三百二十五
　　蠟梅花類
　　　七言古
　　　　蠟梅一首贈趙景貺　　　　(宋/)蘇　軾
　天公㸃酥作梅花此有蠟梅禅老家蜜蜂採花作黃蠟
　取蠟為花亦其物天工變化誰得知我亦兒嬉作小詩
　君不見萬松嶺上黃千葉玉蘂檀心兩竒絶醉中不覺
　度千山夜聞梅香失醉眠歸來却夢尋花去夢裏花仙
　覓竒句此間風物屬詩人我老不飲當付君君行適呉
　我適越笑指西湖作衣鉢
　　　　蠟梅　　　　　　　　　　(宋/)陳與義
　智瓊額黃且勿誇囘眼視此風前葩家家融蠟作杏蒂
　嵗嵗逢梅是蠟花世間真偽非兩法暎日細看真是蠟
　我今嚼蠟已甘腴况此有韻蠟不如只愁繁香欺定力
　薰我欲醉須人扶不辭花前醉倒卧經月是酒是香君
試别
　　五言律
　　　蠟梅　　　　　　　　　　(宋/)楊萬里
栗玉圓雕蕾金鐘細著行來從真蠟國自號小黃香夕
吹撩寒馥晨曦透暖光南枝本同姓喚我作他楊
　　七言律
　　　蠟梅　　　　　　　　　　(元/)耶律楚材
越嶺仙姿迥異常洞庭春染六銖裳枝橫碧玉天然瘦
蕾破黃金分外香反笑素英渾淡抹却嫌紅豔太濃妝
臨風浥此薔薇露醉墨淋漓寄渺茫
　　五言絶句
　　　戲詠蠟梅　　　　　　　　(宋/)黃庭堅
金蓓鎖春寒惱人香未展雖無桃李顔風味極不淺
　　　其二
體薰山麝臍色染薔薇露披拂不滿襟時有暗香度
　　　黃梅　　　　　　　　　　　黃庭堅
異色深宜晚生香故觸人不施千㸃白别作一家春
　　　同家弟賦蠟梅　　　　　　(宋/)陳與義
朱朱與白白著意待春開那知洞房裏已傍額黃來
　　　其二
韻勝誰能舍色莊那得親朝陽一暎樹到骨不留塵
　　　其三
黃羅作廣袂綘帳作中單人間誰敢著留得䕶春寒
　　　其四
一花香十里更值滿枝開承恩不在貌誰敢鬭香來
　　　蠟梅　　　　　　　　　　　陳與義
花房小如許銅切黃金塗中有萬斛香與君細細輸
　　　其二
來從底處所黃露滿衣濕緣懣翻得憐亭亭倚風立
　　　其三
奕奕金仙面排行立曉晴殷勤夜來雪少住作珠瓔
　　七言絶句
　　　和王立之蠟梅　　　　　　(宋/)晁沖之
茅簷竹塢兩幽竒岸幘尋花醉不知崖蜜已成蜂去盡
夜寒惟有露房垂
　　　從張仲謀乞蠟梅　　　　　(宋/)黃庭堅
聞君寺後野梅發香蜜染成官様黃不擬折來遮老眼
欲知春色到池塘
　　　蠟梅　　　　　　　　　　(宋/)晁補之
恐是酴醿染得黃月中清露滴來香定知何遜牽詩興
借與穿簾一㸃光
　　　蠟梅　　　　　　　　　　(宋/)楊萬里
蜜蜂底物是生涯花作餱糧蠟作家嵗晚畧無花可採
却將香蠟吐成花
　　　蠟梅　　　　　　　　　　　楊萬里
天向梅梢别出竒國香未許世人知殷勤滴蠟緘封却
偷被霜風折一枝
　　　其二
　江梅珍重雪衣裳薄相紅梅學杏裝渠獨小參黃面老
　額間豔豔發金光
　　　　蠟梅　　　　　　　　　　(宋/)謝　翺
　冷豔清香受雪知雨中誰把蠟為衣蜜房做就花枝色
　留得寒蜂宿不歸
　　　　謝王巨川惠蠟梅因用其韻　(元/)耶律楚材
　雪裏氷枝破冷金前邨籬落暗香侵令人多謝王公子
　分惠幽芳寄好音
　
　
　
　
　
　
　
御定佩文齋詠物詩選巻三百二十五
　欽定四庫全書
御定佩文齋詠物詩選巻三百二十六
　　山茶花類
　　　五言古
　　　　春晚山茶始開示徳衡弟　　(元/)蒲道源
　山茶本冬花憔悴遂開晚儕軰鬭芬芳已獨尚息偃及
　兹春事深渥丹始赫烜參列姚魏前正色無婉娩因之
　觀我生平昔非驕蹇衡門自棲遲臨老遇推挽朱紫皆
　少年迹親心自逺華顛豈懐榮田里幸得返功名船上
　灘嵗月輪下坂撫樹三歎息嵗寒同繾綣
　　　　白茶　　　　　　　　　　(元/)朱徳潤
　秋髙銀河㵼碧宇浄如洗飛仙自天來幻作白茶蘂清
　香不自媚迥出山谷底盈盈雙玉環婉立庭戸裏風霜
　非故林雨露結新意
　　　七言律
　　　　山茶　　　　　　　　　　(宋/)劉克莊
青女行霜下曉空山茶獨殿衆花叢不知户外千林縞
且看盆中一本紅性晚每經寒始坼色深那愛日微烘
人言此樹尤難養暮溉晨澆自課童
　　　十二月十八日海雲賞山茶　(宋/)范成大
追趂新晴管物華馬蹄鬆快㡌簷斜天南臘盡風晞雪
氷下春來水潄沙已報主林催市栁仍從掌故問山茶
豐年自是歡聲沸更著牙前畫鼓撾
　　　月丹　　　　　　　　　　(元/)郝　經
小艇移來江漲橋盤盤矮矮格仍嬌丹霞皺月琱紅玉
香霧凝春剪綘綃一種是花偏富貴三冬無物比妖嬈
廣寒記憶曾攀折滿殿光揺照紫霄(王承宣致月丹一/本云山茶大者曰)
(月丹又大者/曰照殿紅)
　　五言絶句
　　　山茶　　　　　　　　　　(宋/)梅堯臣
南國有嘉樹華居赤玉杯曾無冬春改常冐霰雪開
　　　山茶　　　　　　　　　　(明/)黎　擴
葉苦寒摧綠花愁雪妬紅自知榮適晚不敢恨春風
　　七言絶句
　　　紅茶花　　　　　　　　　(唐/)司空圖
景物詩人見即誇豈憐髙韻説紅茶牡丹枉用三春力
開得方知不是花
　　　邵伯梵行寺山茶　　　　　(宋/)蘇　軾
山茶相對阿誰栽細雨無人我獨來説似與君君不會
爛紅如火雪中開
　　　山茶花　　　　　　　　　(宋/)陶　弼
江南池館厭深紅零落山煙山雨中却是北人偏愛惜
數枝和雪上屏風
　　　其二
淺為玉茗深都勝大白山茶小海紅名譽漫多朋援少
年年身在雪霜中
　　　山茶　　　　　　　　　　(宋/)俞國寳
花近東谿居士家好攜尊酒欵攜茶玉皇收拾還天上
　便恐筠陽無此花
　　　　其二
　玉潔氷寒自一家地偏驚對此山茶歸來不負西遊眼
　曾識人間未見花
　　　　阻風南露筋過羅漢寺登樓看山茶
　　　　　　　　　　　　　　　　(元/)薩都拉
　野寺尋春酒未醒不知幾日過清明小闌干外東風急
　一樹山茶落晚晴
　　　　山茶　　　　　　　　　　(明/)張　新
　臙脂染就絳裙欄琥珀妝成赤玉盤似共東風解相識
　一枝先已破春寒
　
　
　
　
御定佩文齋詠物詩選巻三百二十六
　欽定四庫全書
御定佩文齋詠物詩選巻三百二十七
　　梔子花類
　　　五言古
　　　　詠牆北梔子　　　　　　　(齊/)謝　朓
　有羙當階樹霜露未能移金蕡發朱采暎日以離離幸
　賴夕陽下餘景及西枝還思照綠水君堦無曲池餘榮
　未能已晚實猶見竒復留頃筐徳君恩信未貲
　　　　摘同心梔子贈謝娘因附此詩
　　　　　　　　　　　　　　　　(梁/)劉令嫺
　兩葉難為贈交情永未因同心何處恨梔子最闗人
　　　　梔子花　　　　　　　　　(宋/)曾　肇
　林蘭擅孤芳性與凡木異不受雪霰侵自足中和氣欲
　知清浄身即此林間是
　　　五言律
　　　　梔子　　　　　　　　　　(唐/)杜　甫
梔子比衆木人間誠未多於身色有用與道氣相和紅
取風霜實青看雨露柯無情移得汝貴在暎江波
　　七言絶句
　　　劉平甫分惠水梔小詩為謝　(宋/)朱　子
何處飛來薝蔔林老枝樛屈更蕭槮凄凉杜老江頭句
坐對行吟得自箴
　　　梔子　　　　　　　　　　(宋/)朱淑真
一根曾寄小峯巒薝蔔香清水影寒玉質自然無暑意
更宜移就月中看
　　　梔子　　　　　　　　　　(宋/)蔣　梅
清浄法身如雪瑩肯來林下現孤芳對花六月無炎暑
省爇銅匜幾炷香
　　　次韻恱兊元見寄　　　　　(明/)朱　右
於越山中謝傅家舊時池館似東嘉繼公幽隐經行處
薝蔔新開一樹花
　　　梔子花題畫　　　　　　　(明/)豐　坊
　金鴨香消夏日長抛書髙卧北窗凉晚來驟雨山頭過
　梔子花開滿院香
　　　　梔子　　　　　　　　　　(明/)于若瀛
　萱花薝蔔亞枝柔夏豔春嬌取次收麗朶乍開金谷障
　冷香亂墮水晶毬
　
　
　
　
　
　
　
　
　
　
御定佩文齋詠物詩選巻三百二十七
　欽定四庫全書
御定佩文齋詠物詩選巻三百二十八
　　辛夷花類
　　　七言古
　　　　初入京寓天界西閣對辛夷花懐徐七記室
　　　　　　　　　　　　　　　　(明/)髙　啟
　去年寺裏開辛夷君來憶我曾題詩今年我來君已去
　思君還對花開時欲尋花下君行迹日暮空庭古苔碧
　殷勤把酒問花枝看過春風幾行客
　　　五言律
　　　　辛夷花　　　　　　　　　(唐/)李徳裕
　昔年將出谷幾日對辛夷倚樹憐芳意攀條惜嵗滋清
　陰須暫憩秀色正堪思只待揮金日慇懃泛羽巵
　　　七言律
　　　　揚州看辛夷花　　　　　　(唐/)皮日休
　臘前千朶亞芳叢細膩偏勝素奈功螓首不言披曉雪
麝臍無主任春風一枝拂地成瑶圃數樹參庭是蘂宫
應為當時天女服至今猶未放全紅
　　　和揚州看辛夷花次韻　　　(唐/)陸龜䝉
栁疎梅墮少春叢天遣花神别致功髙處朶稀難避日
動時枝弱易為風堪將亂蘂添雲肆若得千株便雪宫
不待羣芳應有意等閒桃杏即争紅
　　　遊蔣山題辛夷花寄陳奉禮　(宋/)徐　鉉
今嵗遊山已恨遲山中仍喜見辛夷簮纓且免全為累
桃李猶堪别作期晴後日髙偏照灼晚來風急漸離披
山郎不作同行伴折得何由寄所思
　　五言絶句
　　　辛夷塢　　　　　　　　　(唐/)裴　廸
綠堤春草合王孫自留翫况有辛夷花色與芙蓉亂
　　　辛夷　　　　　　　　　　(明/)陳繼儒
春雨濕窗紗辛夷弄影斜曾窺江夢彩筆筆忽生花
　　七言絶句
　　　題靈隐寺紅辛夷花戲酬光上人
　　　　　　　　　　　　　　　(唐/)白居易
紫粉筆含尖火焰紅臙脂染小蓮花芳情鄉思知多少
惱得山僧悔出家
　　　二辛夷　　　　　　　　　(唐/)李羣玉
狂吟亂舞雙白鶴霜翎玉羽紛紛落空庭向晚春雨微
欲斂寒香抱瑶萼
　　　辛夷　　　　　　　　　　(唐/)歐陽烱
含鋒新吐嫩紅芽勢欲書空暎早霞應是玉皇曾擲筆
落來地上長成花
　　　木筆花　　　　　　　　　(唐/)呉　融
嫩如新竹管初齊粉膩紅輕様可攜誰與詩人偎檻看
好於牋墨井分題
　　　辛夷　　　　　　　　　　(明/)馮文度
木筆花名暎碧欄詞臣相對動毫端曉來似惹松煙滑
疑向春風詠牡丹
　　　　辛夷　　　　　　　　　　(明/)張　新
　夢中曾見筆生花錦字還將氣象誇誰信花中原有筆
　毫端方欲吐春霞
　
　
　
　
　
　
　
　
　
　
　
　
御定佩文齋詠物詩選巻三百二十八
　欽定四庫全書
御定佩文齋詠物詩選巻三百二十九
　　繡毬花類
　　　七言律
　　　　繡毬花次兀顔廉使韻　　　(元/)張　昱
　繡毬春晚欲生寒滿樹玲瓏雪未乾落遍楊花渾不覺
　飛來蝴蝶忽成團釵頭嬾戴應嫌重手裏閒抛却好看
　天女夜凉乗月到羽車偷駐碧欄干
　　　七言絶句
　　　　繡毬花　　　　　　　　　(明/)謝　榛
　髙枝帶雨壓雕欄一蔕千花白玉團怪殺芳心春歴亂
　捲簾誰向月中看
　
　
　
御定佩文齋詠物詩選巻三百二十九
　欽定四庫全書
御定佩文齋詠物詩選巻三百三十
　　棠梨花類
　　　五言排律
　　　　追詠棠梨花十韻　　　　　(唐/)呉　融
　蜀地從來勝棠梨第一花更應無軟弱别自有妍華不
　貴綃為霧難降綺作霞移須歸紫府駐合餌丹砂密暎
　弹琴宅深藏賣酒家夜宜紅蠟照春稱錦筵遮連廟魂
　棲望飄江字遶巴未饒酥㸃薄兼妬雪飛斜舊賞三年
　斷新期萬樹賒長安如種得誰定牡丹誇
　　　七言絶句
　　　　送王使君自楚移越　　　　(唐/)劉　商
　露冕行春向若耶野人懐惠欲移家東風二月淮陰道
　惟見棠梨一樹花
　　　　以庭前海棠梨花一枝寄李十九員外
　　　　　　　　　　　　　　　　(唐/)韓　偓
二月春風澹蕩時旅人虚對海棠梨不如寄與星郎去
想得朝囘正畫眉
　　　碧瓦　　　　　　　　　　(宋/)范成大
碧瓦樓前繡幕遮赤欄橋外綠谿斜無風楊栁漫天絮
不雨棠梨滿地花
　　　棠梨幽鳥　　　　　　　　(明/)張以寧
揚州舊夢隔天涯曾醉春風阿那家幽鳥豈知人事恨
依然啼殺野棠花
　　　題畫　　　　　　　　　　(明/)雷　鯉
鳥外風煙古寺廻半帆倒挂夕陽來江天物色無人管
處處野棠花自開
　　　題畫　　　　　　　　　　(明/)唐　寅
青藜拄杖尋詩處多在平橋綠樹中紅葉沒鞋人不到
野棠花落一谿風
　　　古塘即事　　　　　　　　(明/)張　金
布穀聲中日又斜石橋流水兩三家鄉邨春色無人管
　開盡棠梨幾樹花
　　　　棠梨　　　　　　　　　　(明/)陸樹聲
　滿樹棠梨錦作團雙棲啼鳥鬭争妍邊徐生色依然好
　贏得東風嵗嵗看
　　　　過孫山人故居　　　　　　(明/)僧明秀
　谿邊野竹暎寒沙茒屋青山處士家燕子歸來寒食雨
　春風開徧野棠花
　　　　春歸　　　　　　　　　　(明/)孟淑卿
　落盡棠梨水拍堤凄凄芳草望中迷無情最是枝頭鳥
　不管人愁只管啼
　
　
　
　
　
御定佩文齋詠物詩選巻三百三十
　欽定四庫全書
御定佩文齋詠物詩選巻三百三十一
　　玉蕊花類
　　　五言古
　　　　玉蕊花　　　　　　　　　(宋/)王　琪
　玉蕊生禁林地崇姿亦貴散漫隂谷中蓬茨復何異清
　芬信幽逺素彩非妖麗蒼烟蔽山日瓊瑶為之晦嵗久
　自扶疎巖深愈凝邃請觀唐相吟俗眼無輕視
　　　五言律
　　　　玉蕊花　　　　　　　　　(唐/)李徳裕
　玉蕊中天樹金閨昔共窺落英閒舞雪宻葉乍低帷舊
　賞煙霄逺前懽歳月移今來想顔色還似憶瓊枝
　　　　􁳝花唐玉蕊花介甫謂之瑒花魯直謂之山礬
　　　　　武昌山中多有之其葉可供染事土人用之
　　　　　釀酒　　　　　　　　　(宋/)薛季宣
　􁳝緑吐瑶琨泠然郭外邨仙人来玉蕊文士立山礬芳
澤留絲素風流付酒尊莫言瑒酷似香處不勝繁
　　七言律
　　　次楊子直使君韻　　　　　(宋/)周必大
雪蠒氷絲結素華天孫初織費繅車花開金谷空千種
蕊疉瑶英自一家下比山礬誰薄相上攀瓊木各雄夸
集仙翰苑須公等歸繼唐賢植此花
　　　趙正則彦法司户沿檄而歸玉蕊已過追賦車
　　　　字韻奉答　　　　　　　　周必大
春深逰客競繁華寳馬香輪帶麴車不為来㸔招隐樹
有誰肯顧野人家飛飛粉蝶須相映皎皎銀蟾色共夸
今得審言詩勝畫傳神何必趙昌花
　　五言絶句
　　　玉蕊　　　　　　　　　　(唐/)鄭　谷
唐昌樹巳荒天意眷文昌曉入微風起春時雪滿牆
　　七言絶句
　　　聞揚州唐昌觀玉蕊花拆有仙人逰悵然成二
　　　　絶　　　　　　　　　　(唐/)嚴休復
味道齋心禱玉宸魂銷眼冷未逢真不如滿樹瓊瑶蕊
笑對藏花洞裏人
　　　其二
羽車潛下玉龜山塵界何由覩蕣顔惟有無情枝上雪
好風吹綴綠雲鬟
　　　唐昌觀玉蕊花　　　　　　(唐/)武元衡
琪樹年年玉蕊新洞中長閉彩霞春日暮落英鋪地雪
獻花無復九天人
　　　唐昌觀玉蕊花　　　　　　(唐/)楊　凝
瑶花瓊蕊種何年簫史秦嬴向紫煙時控彩鸞過舊邸
摘花持獻玉皇前
　　　唐昌觀玉蕊花　　　　　　(唐/)劉禹錫
玉女來㸔玉蕊花異香先引七香車攀枝弄雪時回首
驚怪人間日易斜
　　　其二
雪蕊瓊葩滿院春衣輕歩歩不生塵君平簾下徒相問
長伴吹簫别有人
　　　唐昌觀玉蕊花　　　　　　(唐/)楊巨源
晴空素艶照霞新香灑天風不到塵持贈昔聞將白雪
蕊珠宮裏玉華春
　　　同嚴給事聞唐昌觀玉蕊開近有仙過因成絶
　　　　句二首　　　　　　　　(唐/)張　籍
千枝花裏玉塵飛阿母宫中見亦稀應共諸仙鬪百艸
獨来偷折一枝歸
　　　其二
五色雲中紫鳳車尋仙来到洞仙家飛輪囘處無蹤迹
惟有斑斑滿地花
　　　唐昌觀玉蕊花　　　　　　(唐/)王　建
一樹瓏璁玉刻成飄廊㸃地色輕輕女冠夜覓香来處
唯見階前碎月眀
　　　酬嚴給事玉蕊花　　　　　(唐/)白居易
　嬴女偷乗鳳下遲洞中潛歇弄瓊枝不緣啼鳥春饒舌
　青瑣仙郎可得知
　　　　惜玉蕊花有懷集賢王校書起　白居易
　芳意將䦨風又吹白雲離葉雪辭枝集賢讐校無閒日
　落盡瑶花君不知
　　　　玉蕊院真人降　　　　　　(唐/)元　稹
　弄玉潛過玉樹時不敎青鳥出花枝的應未有諸人覺
　只是嚴郎不得知
　　　　送汪太學逰江都　　　　　(明/)黄姬水
　薔薇芍藥與茱茰無數芳菲傍酒壚惟有蕃釐仙觀裏
　一枝玉蕊世間無
　
　
　
　
御定佩文齋詠物詩選巻三百三十一
　欽定四庫全書
御定佩文齋詠物詩選巻三百三十二
　　山礬花類
　　　七言古
　　　　題林周民山礬圗　　　　　(明/)許伯旅
　山礬入畫古所少我昔見之倪瓚家問君何處得此本
　水屋十月來春花東風著樹香滿雪長鬚滴露金粟結
　一枝獨立霜霰餘巳覺江梅是同列惜哉此物知者稀
　深林大谷多所遺牧豎樵童爾何苦剪伐每同荆棘歸
　林君本是鼇頭客髙卧雲間人莫識酒酣揮袖卷新圗
　一笑西山眼中珀石
　　　七言絶句
　　　　題髙節亭邉山礬花一首　　(宋/)黄庭堅
　髙節亭邉竹巳空山礬獨自倚春風二三名士開顔笑
　把斷花光水不通
　　　　山礬　　　　　　　　　　　黄庭堅
　北嶺山礬取次開清風正用此時来平生習氣難料理
　愛看幽香未擬囘
　
　
　
　
　
　
　
　
　
　
　
　
　
御定佩文齋詠物詩選巻三百三十二
　欽定四庫全書
御定佩文齋詠物詩選巻三百三十三
　　楝花類
　　　七言絶句
　　　　淺夏獨行奉新縣圃　　　　(宋/)楊萬里
　我來官下未多時梅巳黄深李緑肥只怪南風吹紫雪
　不知屋角楝花飛
　　　　寄友　　　　　　　　　　(元/)朱希晦
　雨過谿頭鳥篆沙谿山深處野人家門前桃李都飛盡
　又見春光到楝花
　　　　貞谿初夏　　　　　　　　(明/)邵亨貞
　楝花風起漾微波野渡舟輕客自過沙上兒童臨水立
　戲將萍藻飼黄鵞
　　　　暮春送客　　　　　　　　(明/)沈　周
　舊迹新痕酒滿衣東風紫棟又花飛金閶亭上偏無頼
　春與行人并日歸
　　　　春暮　　　　　　　　　　(明/)孫一元
　門開轣轆東風曉酒熟牀頭無可人聼盡雨聲渾不寐
　楝花榆莢過殘春
　　　　寄曹學佺　　　　　　　　(明/)吳　兆
　㡬年山水共閒逰無日吟詩不唱酧一卧故園春又暮
　楝花零落滿谿頭
　　　　暮春閒居和藎卿姪　　　　(明/)范　汭
　舍南舍北雨聲催欵欵閒鷗逐隊来欲買魚鰕喚江艇
　楝花臨水蓽門開
　　　　晩興　　　　　　　　　　(明/)張宇初
　晩來山色翠芙蓉樹帯谿聲水接空自是江南春雨乆
　栁隂啼鳥楝花風
　
　
　
御定佩文齋詠物詩選卷三百三十三
　欽定四庫全書
御定佩文齋詠物詩選巻三百三十四
　　木棉花類附橦花
　　　七言絶句
　　　　曲池陪宴即事上竇中丞　　(唐/)熊孺登
　水自山阿繞座來珊瑚臺上木棉開欲知舉目無情罰
　一片花流酒一桮
　　　　二月一日雨寒　　　　　　(宋/)楊萬里
　姚黄魏紫向誰賒郁李櫻桃也沒些却是南中春色别
　滿城都是木棉花
　　　　潮惠道中　　　　　　　　(宋/)劉克莊
　春深絶不見妍華極目黄茅際白沙㡬樹半天紅似染
　居人云是木棉花
　　　　思明州　　　　　　　　　(元/)陳　孚
　毒蟲含弩滿汀沙荒艸深眠十丈蛇遥望天邉紅似火
　瘴雲飛落木棉花
　　　嶺南雜録　　　　　　　　(明/)汪廣洋
石鼎微熏茉莉香椰瓢滿貯荔枝漿木棉花落南風起
五月交州海氣凉
　　　古耶道中有懐　　　　　　(明/)陳憲章
翠烟浮壟麥初齊社樹青青獨鳥啼何處相思不相見
木棉花下水門西
　　　晚次安南呂塊站　　　　　(明/)許天錫
瓊雲歸路正匆匆十里官亭坐晚風何事最闗孤客思
數聲啼鳥木棉紅
　　　田家即事　　　　　　　　(明/)唐時升
楝花䔩䔩桞毿毿犬吠西鄰餉麥蚕雨過木棉齊放葉
相邀作社到城南
　　附橦花
　　五言古
　　　種橦花　　　　　　　　　(元/)陳　髙
炎方有橦樹衣被代蠶桑舍西得閒園種之漫成行苖
　生初夏時料理晨夕忙揮鋤向烈日灑汗成流漿培根
　澆灌頻髙者三尺强鮮鮮緑葉茂燦燦金英黄結實吐
　秋繭皎潔如雪霜及時以収斂采采動盈筐緝治入機
　杼裁剪為衣裳御寒類挟纊老稚免凄凉豪家植花卉
　紛紛被垣牆于世竟何補争先翫芬芳棄取一何異感
　物増惋傷
　
　
　
　
　
　
　
　
　
御定佩文齋詠物詩選卷三百三十四
　欽定四庫全書
御定佩文齋詠物詩選巻三百三十五
　　竹類
　　　五言古
　　　　詠竹　　　　　　　　　　(齊/)謝　朓
　窗前一叢竹青翠獨言竒南條交北葉新筍雜故枝月
　光踈已宻風來起復垂青扈飛不礙黄口得相窺但恨
　從風籜根株長别離
　　　　秋竹曲　　　　　　　　　　謝　朓
　㛹娟綺牕北結根未參差従風既裊裊映日頗離離欲
　求棗下吹别有江南枝但能凌白雪貞心䕃曲池
　　　　賦得竹　　　　　　　　　(梁/)元　帝
　嶰谷管新抽淇園節復修作龍還葛水為馬向并州柯
　亭臨絶澗桃枝夾細流冠學芙蓉勢花堪威鳯逰卭王
　若有獻張騫應拜侯
　　　　檐前竹　　　　　　　　　(梁/)沈　約
萌開籜已垂結葉始成枝繁䕃上鬱鬱促節下離離風
動露滴瀝月照影參差得生君户牖不願夾華池
　　　緑竹　　　　　　　　　　(梁/)呉　均
嬋娟障綺殿繞弱拂春漪何當逢採拾為君笙與箎
　　　和新浦侯齋前竹　　　　　(梁/)江　洪
本生出髙嶺移賞入庭蹊檀欒拂桂橑蓊葱傍朱閨夜
條風析析暁葉露凄凄籜紫春鸎思筠緑寒螀啼不惜
凌雲茂遂聽羣雀棲願抽一莖實試看翔鳯來
　　　賦得山中翠竹　　　　　　(陳/)張正見
修竹映巖垂來風異夾池複澗藏髙節重林隐勁枝雲
生龍未上花落鳯將移莫言棲嶰谷伶倫不復吹
　　　賦得夾池修竹　　　　　　(陳/)賀　循
緑竹影參差葳蕤帶曲池逢秋葉不落經寒色詎移來
風韻晩徑集鳯動春枝所欣髙蹈客未待伶倫吹
　　　詠竹　　　　　　　　　(北齊/)蕭　放
懐風枝轉弱防露影逾濃既來丹穴鳯還作葛陂龍
　　　賦得臨池竹應制　　　　　(唐/)虞世南
蔥翠捎雲質垂彩映清池波泛含風影流揺防露枝龍
鱗漾嶰谷鳯翅拂漣漪欲識凌冬性惟有嵗寒知
　　　與東方左史虬修竹篇　　　(唐/)陳子昻
龍種生南岳孤翠鬱亭亭峰嶺上崇崒煙雨下微𡨕夜
聞鼯䑕叫晝聒泉壑聲春風正澹蕩白露已清泠哀響
激金奏宻色滋玉英嵗寒霜雪苦含彩獨青青豈不厭
凝冽羞比春木榮春木有榮歇此節無彫零始願與金
石終古保堅貞不意伶倫子吹之學鳯鳴遂偶雲和瑟
張樂奏天庭妙曲方千變簫韶亦九成信䝉雕斵美常
願事仙靈驅馳翠虬駕伊鬱紫鸞笙結交嬴臺女吟弄
昇天行擕手登白日逺逰戲赤城低昻𤣥鶴舞斷續彩
雲生永隨衆仙逝三山逰玉京
　　　慈姥竹　　　　　　　　　(唐/)李　白
野竹攢石生蒼煙映江島翠色落波深虚聲帶寒早龍
吟曾未聽鳯曲吹應好不覺蒲栁彫貞心常自保
　　　對新篁　　　　　　　　　(唐/)韋應物
新綠苞初觧嫩氣筍猶香含露漸舒葉抽叢稍自長清
晨止亭下獨愛此幽篁
　　　顔侍御㕔叢篁詠送薛存誠　(唐/)盧　綸
玉榦百餘莖生君此堂側拂簾寒雨響擁砌深谿色何
事鳯凰雛兹焉理歸翼
　　　竹　　　　　　　　　　　(唐/)張南史
竹價長東南别種殊草木成林處處雲抽筍年年玉天
風起成韻池水涵更綠閒臨庾信園數竿心自足
　　　竹　　　　　　　　　　　(唐/)戴叔倫
巻籜正離披新枝復䝉宻翛翛月下聞褭褭林際出豈
獨對芳菲終年色如一
　　　竹谿　　　　　　　　　　(唐/)李　益
訪竹越雲崖即林若谿絶寜知修榦下漠漠秋苔潔清
光溢空曲茂色臨幽澈采摘愧芳鮮奉君嵗暮節
　　　竹逕偶作　　　　　　　　(唐/)權徳輿
退朝此休沐閉戸無塵氛支策入幽逕清風隨此君琴
觴恣偃仰蘭蕙相氤氲幽賞方自適林西煙景曛
　　　新栽竹　　　　　　　　　(唐/)白居易
佐邑意不適閉門秋草生何以娯野性種竹百餘莖見
此谿上色憶得山中情有時公事暇盡日繞欄行勿言
根未固勿言隂未成已覺庭宇内稍稍有餘清最愛近
牕卧秋風枝有聲
　　　酬元九對新栽竹有懷見寄　　白居易
昔我十年前與君始相識會將秋竹心風霜侵不得始
嫌梧桐樹秋至先改色不愛楊栁枝春来軟無力憐君
别我後見竹長相憶常欲在眼前故栽庭戸側分手今
何處君南我在北吟我贈君詩對之心惻惻
　　　題小橋前新竹招客　　　　　白居易
鴈齒小紅橋垂檐低白屋橋前何所有苒苒新生竹皮
開拆褐錦節露抽青玉筠翠如可飱粉霜不忍觸閒吟
聲未已幽翫心難足管領好風煙輕欺凡艸木誰能有
月夜伴我林中宿為君傾一杯狂歌竹枝曲
　　　東樓竹　　　　　　　　　　白居易
瀟灑城東樓遶樓多修竹森然一萬竿白粉封青玉巻
簾睡初覺欹枕看未足影轉色入樓牀席生浮綠空城
絶賓客向夕彌幽獨樓上夜不歸此君留我宿
　　　竹忩　　　　　　　　　　　白居易
常愛輞川寺竹忩東北廊一别十餘載見竹未曽忘今
春二月初卜居在新昌未暇作廐庫且先營一堂開牕
不糊紙種竹不依行意取北檐下忩與竹相當遶屋聲
淅淅逼人色蒼蒼烟通杳靄氣月透玲瓏光是時三伏
天天氣熱如湯獨此竹牕下朝廻觧衣裳輕紗一幅巾
小簟六尺牀無客盡日静有風終夜凉乃知前古人言
事頗諳詳清風北牕卧可以傲羲皇
　　　郵竹　　　　　　　　　　(唐/)元　稹
庭有蕭蕭竹門有闐闐騎囂静本殊途因依偶同寄亭
亭乍干雲嫋嫋亦垂地人有異我心我無異人意
　　　寺院新竹　　　　　　　　　元　稹
寳地琉璃坼紫苞琅玕踴亭亭巧扵削一一大如拱冰
碧林外寒峰巒眼前聳槎枒矛㦸合屹仡龍蛇動煙泛
翠光流嵗餘霜彩重風朝竿籟過雨夜鬼神恐佳色有
鮮姸修莖無擁腫節髙迷玉簇籜綴疑花捧詎必太山
根本自仙壇種誰令植幽壤復此依閒冗居然霄漢姿
坐愛藩籬壅噪集勌鴟烏炎昏繁蠛蠓未遭伶倫聽非
安子猷寵威鳯来有時虚心豈無奉
　　　新竹　　　　　　　　　　(唐/)陸龜䝉
别隖破苔蘚嚴城樹軒楹恭聞禀璇璣化質離青㝠色
可定雞頸實堪招鳯翎立窺五嶺秀坐對三都屏晴月
窈窕入曙煙霏㣲生昔者尚借宅况来處賓庭金罍縦
傾倒碧露還鮮醒若非抱苦節何以偶惟馨徐觀穉龍
出更賦錦苞零
　　　新竹　　　　　　　　　　(唐/)皮日休
笠澤多異竹移之植後楹一架三百本緑沈森㝠㝠圓
𦂳珊瑚節釤利翡翠翎儼若青帝仗矗如紫姑屏槭槭
㣲風度漠漠輕靄生如神語鈞天似樂奏洞庭一翫九
藏冷再聞百骸醒有根可以執有􁩈可以馨願禀君子
操不敢先彫零
　　　寒竹　　　　　　　　　　(唐/)僧皎然
褭褭孤生竹獨立山中雪蒼翠揺勁風嬋娟帶寒月狂
花不相似還共凌冬發
　　　竹軒　　　　　　　　　　(宋/)司馬光
兹軒最灑落歴歴種琅玕正晝薄雲稀蕭蕭風雨寒翠
隂凉宴坐疎韻成清歡錦籜裁夏扇玉筍供春盤蜻蝸
濳葉底暝雀投林端幽興遇物惬髙懐隨處安且免一
日無何須千畝寛
　　　新竹　　　　　　　　　　(宋/)朱　子
春雷殷檐際幽艸齊發生我種南窗竹戢戢已抽萌坐
獲幽林賞端居無俗情
　　　風竹如水聲　　　　　　　(金/)蔡　珪
好竹風淅淅流水聲泠泠吾廬兼有此要是佳友生北
牕午夢斷冷簟無飛蠅端疑故人至喚作寒泉鳴攬衣
起徘徊自笑還自驚無須問形似自可名雙清
　　　題朱邸竹木　　　　　　　(元/)虞集
猗猗淇園竹結根盤石安枝幹相扶持風雨不可干其
實鳯所食君子思保完恒恐聲影疎蕭條霜露寒金玉
慎髙節千載承清歡
　　　題竹　　　　　　　　　　(明/)呉　寛
翛然數君子落落俱長身東家每借看歩去不嫌頻移
栽幸許我已自前年春自我得此軰園居豈為貧但憂
積雨霽日暴少精神終然勤灌溉枝葉還如新因兹悟
為學黽勉在斯晨
　　七言古(附長短句/)
　　　賦得堦前嫩竹　　　　　　(陳/)張正見
翠竹梢雲自結叢輕花嫩筍欲凌空砌曲横枝屢觧籜
堦前踈葉强来風欲知抱節成龍處當扵山路葛陂中
　　　綠竹引　　　　　　　　　(唐/)宋之問
青谿緑潭潭水側修竹嬋娟同一色徒生仙實鳯不逰
老向空山人詎識妙年秉願逃俗紛歸卧嵩丘弄白雲
含情傲睨慰心目何可一日無此君
　　　竹(一字至/七字)　　　　　　　　(唐/)張南史
竹竹被山連谷出東南殊艸木葉細枝勁霜停露宿成
林處處雲抽筍年年玉天風乍起争韻池水相涵更綠
却尋庾信小園中閒對數竿心自足
　　　刑部看竹效孟郊體　　　　(宋/)歐陽修
花妍兒女姿開落一何速竹比君子徳猗猗寒更緑京
師多名園車馬紛馳逐春風紅紫時見此蒼翠玉凌亂
迸青苔蕭踈拂華屋森森日影閒濯濯生意足幸此接
清賞寜辭薦芳醁黄昏人去鎖深廊枝上月明春鳥宿
　　　野竹　　　　　　　　　　(元/)呉　鎮
野竹野竹絶可愛枝葉扶踈有真態生平素守逺荆榛
走壁懸厓穿石罅虚心抱節山之阿清風白月聊婆娑
寒梢千尺将如何渭川淇澳風煙多
　　　畫竹　　　　　　　　　　(元/)呉　鎮
與可畫竹不見竹東坡作詩忘此詩髙麗老繭氷雪古
戲寫嵗寒巖壑姿紛紛蒼霰落碧篠謖謖好風扶舊枝
狰獰頭角易變化細聽夜深雷雨時
　　　綠筠軒為姚宰作　　　　　(明/)蕭　執
綠筠隱隱翳牕户此是姚侯讀書處揺空翡翠晚宜人
食實鸞凰曉相語稚子牽衣惜春露候卒編籬䕶秋雨
何當便棄人間事抱琴走覓湖山住
　　　過華端叔草堂寫晴竹扵壁上
　　　　　　　　　　　　　　　(明/)王　紱
我愛君家逺城郭遶檐竹色侵簾幙醉中揮翰寫晴梢
湘雲一剪春隂薄看來頓覺風氣清耳邊恍若聞秋聲
嘯歌到晚不歸去髙卧翠隂呼月明
　　五言律
　　　和黄門盧侍御詠竹　　　　(唐/)張九齡
清切紫庭垂葳蕤防露枝色無𤣥月變聲有惠風吹髙
節人相重貞心世所知鳯凰佳可食一去一來儀
　　　嚴鄭公宅同詠竹　　　　　(唐/)杜　甫
綠竹半含籜新梢纔出牆色侵書幌晚隂過酒樽凉雨
洗娟娟淨風吹細細香但令無剪伐㑹見拂雲長
　　　和徐侍郎中書叢篠韻　　　(唐/)蒋　渙
中禁夕沈沈幽篁别作林色連雞樹近影落鳯池深為
重凌霜節能虚應物心年年承雨露長對紫庭隂
　　　和王相公題中書叢竹寄上元相公
　　　　　　　　　　　　　　　(唐/)郎士元
多時仙徑裏色並翠琅玕幽意含煙月清隂比蕙蘭枝
繁分露重葉老愛天寒竟日雙鸞止孤吟為一看
　　　池上竹　　　　　　　　　(唐/)楊巨源
一叢嬋娟色四面清泠波氣潤晚煙重光閒秋露多翠
筠入踈栁清影拂圓荷嵗晏琅玕實心期有鳯過
　　　新竹　　　　　　　　　　(唐/)元　稹
新篁纔解籜寒色已青葱冉冉偏凝粉蕭蕭漸引風扶
踈多透日寥落未成叢唯有團團節堅貞大小同
　　　題劉秀才新竹　　　　　　(唐/)杜　牧
數莖幽玉色曉夕翠煙分聲破寒牕夢根穿緑蘚紋漸
籠當檻日欲礙入簾雲不是山隂客何人愛此君
　　　栽竹　　　　　　　　　　　杜　牧
本因遮日種却似為谿移歴歴羽林影踈疎煙露姿蕭
騷寒雨夜敲劼晚風時故國何年到塵冠挂一枝
　　　竹逕　　　　　　　　　　(唐/)薛　能
盤逕入依依旋驚幽鳥飛尋多苔色古踏碎籜聲㣲鞭
節横妨户枝梢動拂衣前谿聞到處應接釣魚磯
　　　新栽竹　　　　　　　　　(唐/)杜荀鶴
劚破莓苔地因栽十數莖牕風従此冷詩思當時清酒
入杯中影棋添局上聲不同桃與李瀟灑伴書生
　　　庭竹　　　　　　　　　　(唐/)李咸用
嫩緑與老碧森然庭砌中坐消三伏景吟起數竿風葉
影重還宻梢聲逺或通更期春共看桃映小花紅
　　　庭竹　　　　　　　　　　(唐/)李　中
偶自山僧院移歸傍砌栽好風終日起幽鳥有時來篩
月牽詩興籠煙伴酒杯南忩睡輕起蕭颯雨聲廻
　　　新竹　　　　　　　　　　(唐/)張　蠙
新鞭暗入庭初長兩三莖不是他山少無如此地生垂
梢叢上出柔葉籜間成何用髙唐峡風枝掃月明
　　　賦竹　　　　　　　　　(南唐/)孫　峴
萬物中瀟灑修篁獨逸羣貞姿曾冒雪髙節欲凌雲細
韻風初發濃煙日正曛因題偏惜别不可暫無君
　　　和謝仲弓廷評栽竹　　　　(宋/)梅堯臣
移得谿邊翠来為庭下隂惜根存舊土帶筍助新林暗
換蕭蕭葉知虚寸寸心東風莫揺撼培擁未應深
　　　次韻子由緑筠堂　　　　　(宋/)蘇　軾
愛竹能延客求詩剰挂牆風梢千纛亂月影萬夫長谷
鳥驚棋響山蜂識酒香只應陶靖節㑹聽北牕凉
　　　對竹　　　　　　　　　　(元/)黄　庚
門對南隣竹青青玉萬竿雖然無地種且得隔籬看露
葉晴猶濕風枝夏亦寒但教休剪伐日用報平安
　　　寄題竹軒　　　　　　　　(元/)杜　本
緑竹翛翛處華軒楚楚深暮留雛鳯宿曉聽蟄龍吟月
進牕櫺隱雲移几席隂居然淇澳趣莫使俗塵侵
　　　盆竹　　　　　　　　　　(元/)僧善住
瓦缶不多土娟娟枝葉蕃豈知么鳯尾元是古龍孫蒼
雪灑禪榻細香浮酒尊王猷来此見應亦為銷魂
　　　竹户　　　　　　　　　　(明/)楊　慎
竹户少塵埃濃隂鬱不開静聞清露墜凉送好風来鳥
下彈瓊粉蟲行篆紫苔無人共欣賞坐嘯獨悠哉
　　　竹亭　　　　　　　　　　(明/)僧徳祥
滿園惟種竹竹裏置幽亭犬吠青松路人來白鷺汀花
溝安釣艇蕉地著茶缾老耳思鳴鳯何當借此聽
　　五言排律
　　　沈十四拾遺新竹生讀經處同諸公之作
　　　　　　　　　　　　　　　(唐/)王　維
閒居日清淨修竹自檀欒嫩節留餘籜新叢出舊闌細
枝風響亂踈影月光寒樂府裁龍笛漁家伐釣竿何如
道門裏青翠拂仙壇
　　　同郭叅謀題崔僕射淮南節度使㕔前竹
　　　　　　　　　　　　　　　(唐/)劉長卿
昔種梁王苑今移漢将壇䝉蘢低冕過青翠捲簾看得
地移根逺經霜抱節難開花成鳯實嫩筍長魚竿藹藹
軍容静蕭蕭郡宇寛細音和角暮踈影上門寒湘浦何
年變山陽幾處殘不知軒屏側嵗晚對袁安
　　　賦得竹箭有筠　　　　　　(唐/)席　夔
共愛東南美青青歎有筠貞姿衆木異秀色四時均枝
葉當無改風霜豈憚頻虚心如待物勁節自留春鮮潤
期棲鳯嬋娟可並人待看初籜巻粉澤更宜新
　　　杜中丞書院新移小竹　　　(唐/)王　建
此地本無竹逺從山寺移經年求養法隔日記澆時嫩
緑巻新葉殘黄收故枝色驚寒不動聲與静相宜愛䕶
出常數稀稠看自知貧家縁未有客散獨行遲
　　　題盧秘書夏日新栽竹二十韻
　　　　　　　　　　　　　　　(唐/)白居易
湘竹初封植盧生此考槃久持霜節苦新託露根難等
度須當砌踈稠要滿欄買憐分薄俸栽稱作閒官葉剪
藍羅碎莖抽玉琯端幾聲清淅瀝一簇緑檀欒未夜青
嵐入先秋白露團拂肩揺翡翠熨手弄琅玕韻透牕風
起隂鋪砌月殘炎天聞覺冷窄地見疑寛梢動勝揺扇
枝低好挂冠碧籠煙羃羃珠灑雨珊珊晚籜晴雲展隂
牙蟄虺蟠愛従抽馬策惜未截魚竿松韻徒煩聽桃夭
不足觀梁慚當家杏臺陋本司蘭撐撥詩人興勾牽酒
客歡静連蘆簟滑凉拂葛衣單豈止消時暑應能保嵗
寒莫同凡草木一種夏中看
　　　賦得震為蒼筤竹　　　　　(唐/)朱慶餘
為擢東方秀蕭然異衆筠青䓤纔映粉蒙宻正含春嫩
籜霑㣲雨幽根絶細塵乍憐分徑小偏覺帶煙新結實
皆留鳯垂隂似庇人願為竿在手深水釣頳鱗
　　　新竹　　　　　　　　　　(唐/)李建勲
裊裊薰風軟娟娟湛露光參差仙子仗迤邐羽林槍迥
去侵花地斜来破蘚牆籜乾猶抱翠粉膩若塗粧逕曲
莖難數隂踈葉未長嬾嫌吟客倚甘畏夏蟲傷映水如
爭立當軒自著行北亭樽酒興還為此君狂
　　七言律
　　　竹　　　　　　　　　　　(唐/)崔　涯
領得谿風不放廽傍窗縁砌徧庭栽行招野客為鄰住
看引山禽入郭来幽院獨驚秋氣早小門深向緑隂開
誰憐翠色兼寒影静落茶甌與酒杯
　　　和令狐舎人酬峰上人題山欄孤竹
　　　　　　　　　　　　　　　(唐/)楊巨源
滿院氷姿粉籜殘一莖青翠近簾端離叢自欲親香火
抱節何妨共嵗寒能讓繁聲任真籟觧将孤影對芳蘭
范雲許訪西林寺枝葉須和彩鳯看
　　　南庭竹　　　　　　　　　(唐/)李　紳
東南舊美凌霜操五月凝隂入座寒煙惹翠梢含玉露
粉開春籜聳琅玕莫令戲馬兒童見試引為龍道士看
須信結根香實在鳯凰終擬下雲端
　　　鄰人自金仙觀移竹　　　　(唐/)李　逺
移居新竹已堪看斸破莓苔得幾竿圓節不教傷粉籜
低枝猶擬拂霜壇牆頭枝動和煙緑枕上風来送夜寒
第一莫教漁父見且從蕭颯滿朱欄
　　　題新竹　　　　　　　　　(唐/)方　干
青苔斸破植貞堅細碧竿排鬱眼鮮小鳯凰聲吹嫩葉
短蛟龍尾裊輕烟節環膩色端勻粉根拔秋光暗長鞭
怪得入門肌骨冷綴風粘月滿庭前
　　　越州使院竹　　　　　　　　方　干
莫見凌風飄粉籜須知礙石作盤根細看枝上蟬吟處
猶是筍時蟲蝕㾗月送緑隂斜上砌露含寒色濕遮門
列仙終日逍遥地鳥雀濳来不敢喧
　　　竹　　　　　　　　　　　(唐/)羅　鄴
翠葉纔分細細枝清隂猶未上堦墀蕙蘭雖許相依日
桃李還應笑後時抱節不為霜雪改成林終與鳯凰期
渭濱若更徴賢相好作漁竿繫釣絲
　　　新竹　　　　　　　　　　(唐/)薛　能
栁營茅土倦麄材因向山家乞翠栽清露便教終夜滴
好風疑是故園来欄邊匠去朱猶濕溉後蟲浮穴暗開
他日㑹應威鳯至莫辭公府受塵埃
　　　題竹　　　　　　　　　　(唐/)秦韜玉
削玉森森幽思清阮家髙興尚分眀捲簾隂薄漏山色
欹枕韻寒宜雨聲斜對酒缸偏覺好静籠棋局最多情
却驚九陌輪蹄外獨有谿烟數十莖
　　　竹　　　　　　　　　　　(唐/)鄭　谷
宜煙宜雨又宜風拂水藏邨復間松移得蕭騷從逺寺
洗来踈淨見前峰侵堦蘚拆春芽迸繞徑莎㣲夏䕃濃
無賴杏花多意緒數枝穿翠好相容
　　　洗竹　　　　　　　　　　(唐/)王貞白
道院竹繁教略洗鳴琴酌酒看扶踈不圖結實来雙鳯
且要長竿釣巨魚錦籜裁冠添散逸玉芽修饌稱清虚
有時記得三天事自向琅玕節下書
　　　題友人庭竹　　　　　　　(唐/)殷文珪
叢篁蕭瑟拂清隂貴地栽成碧玉林盡待花開添鳯食
可憐風擊伏龍吟鈿竿離立霜文靜錦籜飄零粉節深
何事子猷偏寄賞此君心似主人心
　　　竹　　　　　　　　　　　(唐/)韓　溉
緑色連雲萬葉開王孫不厭滿庭栽凌霜盡節無人見
終日虚心待鳯来誰許風流添興詠自憐瀟灑出塵埃
朱門處處多閒地正好移隂覆翠苔
　　　竹　　　　　　　　　　　(唐/)李　中
森森移得自山荘植向空庭野興長便有好風来枕簟
更無閒夢到瀟湘廕来砌蘚經踈雨引下谿禽帶夕陽
閒約羽人同賞處安排棋局就清凉
　　　次韻劉貢父西省種竹　　　(宋/)蘇　軾
要知西掖承平事記取劉郎種竹初舊徳終呼名字外
後生誰續笑談餘成隂障日行當見取筍供庖計已踈
白首林間望天上平安時報故人書
　　　次韻何文縝種竹　　　　　(宋/)韓　駒
杜陵窮老覓榿栽不似何郎種笛材三徑莫憂荒艸合
一樽如與故人開未堪急雨枝枝打便有幽禽日日来
坐誦東坡食無肉詩腸日午轉飢雷
　　　移竹　　　　　　　　　　(宋/)劉克荘
借居未定先栽竹為愛踈聲與薄隂一日暫無能鄙吝
數竿雖小亦蕭森牕間對了添詩料郭外移来費俸金
自笑明年何處在虚檐風至且披襟
　　　義師院叢竹　　　　　　　(宋/)郭長倩
南軒移植自西壇瘦玉亭亭十數竿得法未應輸老柏
託根兼得近幽蘭雖無穠豔包春色自許貞心老嵗寒
百艸千花盡零落請君来向此中看
　　　丹陽觀竹自宫中移賜　　　(金/)李獻能
素士如林待紫青紫青新許住蓬瀛姢娟粉節霜筠出
矗矗煙梢玉削成福地根莖䝉化育中天雨露借恩榮
緑章封事朝来奏又聽風前彩鳯鳴
　　　竹隂　　　　　　　　　　(元/)白　珽
占斷人間瀟灑地全身水墨畫篔簹非煙非霧一林碧
似雨似晴三徑凉翠袖佳人黯空谷白鬚道士隱南塘
數竿醉日君須記移向西軒補夕陽
　　　賦文子方家篔簹竹影　　　(元/)虞　集
數箇篔簹一小亭南窗承日映寒青水精簾裡珊瑚樹
雲母屏前翡翠翎却愛㣲風動蕭瑟翻疑薄暮倚娉婷
憑君縦有鵞谿絹莫與空山結定形
　　　種竹　　　　　　　　　　(元/)洪希文
移得霜根趂雨栽牆隂踏破一方苔甫能引汝清風到
未暇招渠俗子来猿訝便當書案立鶴知早避釣船回
不妨更了嵗寒計早晚栽松兼種梅
　　　居竹軒　　　　　　　　　(元/)倪　瓚
翠竹如雲江水春結茅依竹住江濱階前迸筍從侵徑
雨後垂隂欲覆鄰映葉黄鸝還自語傍人白鶴亦能馴
遥知静者忘聲色滿屋清風未覺貧
　　　偁心寺看竹　　　　　　　(明/)章　敞
山深無數碧琅玕愛静人来取次看地匝翠雲侵骨冷
徑迷蒼雪蔽天寒風敲玉佩驚清夢月浸金波起宿鸞
我欲平分僧半榻煩君日日報平安
　　　風雨種竹　　　　　　　　(明/)李東陽
石欄沙路雨聲乾為欠蕭蕭一兩竿深帶土膏従地底
暝移茅屋過江干方扵辰日依時種影待晴天拂翠看
試倚蓬窗聼踈宻布袍沾盡不知寒
　　　竹　　　　　　　　　　　(明/)呉　寛
種竹能招鳯鳥来月明清影拂書堆筍鞭遇石猶斜出
花米逢春莫亂開此物似賢今合薦吾家醫俗舊曾栽
若従後圃論髙節梨白桃紅孰取材
　　　種竹　　　　　　　　　　(明/)文徴明
分得亭亭綠玉枝雨餘生意滿階墀凌霄已展踈踈葉
䕶粉聊營短短籬肯信移来真是醉不愁俗在未能醫
人間此夜頻前席凉月虚忩更自宜
　　五言絶句
　　　賦得臨池竹　　　　　　　(唐/)太　宗
貞條障曲砌翠葉貫寒霜拂牖分龍影臨池待鳯翔
　　　臨階竹　　　　　　　　　(唐/)盧照鄰
封霜連錦砌妨露拂瑤階聊将儀鳯質暫與俗人諧
　　　竹里館　　　　　　　　　(唐/)王　維
獨坐幽篁裏彈琴復長嘯深林人不知明月来相照
　　　斤竹嶺　　　　　　　　　　王　維
檀樂映空曲青翠漾漣漪暗入商山路樵人不可知
　　　斤竹嶺　　　　　　　　　(唐/)裴　廸
明流紆且直緑篠宻復深一徑通山路行歌望舊岑
　　　雨後對後檐竹　　　　　　(唐/)崔元翰
含風揺硯水帶雨拂牆衣乍似秋江上漁家半掩扉
　　　庭竹　　　　　　　　　　(唐/)劉禹錫
露滌鉛粉節風揺青玉枝依依似君子無地不相宜
　　　竹逕　　　　　　　　　　(唐/)韓　愈
無塵従不掃有鳥莫令彈若要添風月應除數百竿
　　　竹谿　　　　　　　　　　　韓　愈
藹藹谿流漫梢梢岸篠長穿沙碧簳淨落水紫苞香
　　　題竹　　　　　　　　　　(唐/)李羣玉
一頃含秋緑森風十萬竿氣吹朱夏轉聲掃碧霄寒
　　　竹　　　　　　　　　　　(宋/)徐　鉉
勁節生宫苑虚心奉豫逰自然名價重不羡渭川侯
　　　竹　　　　　　　　　　　(宋/)朱　子
種竹官牆隂經年但憔悴故園新緑多宿幹轉蒼翠
　　　題紙上竹　　　　　　　　(元/)鮮于樞
隂凉生研池葉葉秋可數京華客夢醒一片江南雨
　　　一葉竹為竹叟禪師作　　　(元/)呉　鎮
誰云古多福三莖四莖曲一葉研池秋清風滿淇澳
　　　岳生畫竹　　　　　　　　(元/)鄭元祐
修篁含雨餘枝拂清風起掃破碧玲瓏髙堂淨如洗
　　　叢竹圖　　　　　　　　　(明/)髙　啓
窈窕復䝉蘢千山萬竹中幽人獨驚起秋雨共秋風
　　　略上人房竹　　　　　　　　髙　啟
幽篠半梢横山窗颭月明上人禪定久不怕有秋聲
　　七言絶句
　　　従韋二明府續處覓綿竹　　(唐/)杜　甫
華軒藹藹他年到綿竹亭亭出縣髙江上舎前無此物
幸分蒼翠拂波濤
　　　晚春歸山居題忩前竹　　　(唐/)劉長卿
谿上殘春黄鳥稀辛夷花盡杏花飛始憐幽竹山牕下
不改清隂待我歸
　　　清水驛叢竹天水趙云余手種一十二莖
　　　　　　　　　　　　　　　(唐/)栁宗元
檐下踈篁十二莖襄陽從事寄幽情秪因更使伶倫見
寫盡雌䧺雙鳯鳴
　　　葺夷陵幽居　　　　　　　(唐/)李　渉
負郭依山一徑深萬竿如束翠沈沈從来愛物多成癖
辛苦移家為竹林
　　　題李次虚牕竹　　　　　　(唐/)白居易
不用裁為鳴鳯管不須截作釣魚竿千花百草凋零後
畱向紛紛雪裏看
　　　問移竹　　　　　　　　　　白居易
問君移竹意如何慎勿排行但間窠多種少栽皆有意
大都少校不如多
　　　髙司馬移竹　　　　　　　(唐/)馬　戴
叢居堂下幸君移翠掩燈忩露葉垂莫羡孤生在山谷
無人看著拂雲枝
　　　竹風　　　　　　　　　　(唐/)唐彦謙
竹映風牕數陣斜旅人愁坐思無涯夜来畱得江湖夢
全為乾聲似荻花
　　　庭竹　　　　　　　　　　(唐/)唐　球
月籠翠葉秋承露風亞繁梢暝掃煙知道雪霜終不變
永畱寒色在庭前
　　　苦竹徑　　　　　　　　　(唐/)陸希聲
山前無數碧琅玕一徑清森五月寒世上何人憐苦節
應須細問子猷看
　　　春日山中竹　　　　　　　(唐/)裴　説
數竿蒼翠擬龍形峭拔須教此地生無限野花開不得
半山寒色與春争
　　　竹　　　　　　　　　　　(唐/)李建勲
瓊節髙吹宿鳯枝風流交我立忘歸最憐瑟瑟斜陽下
花影相和滿客衣
　　　竹　　　　　　　　　　　(唐/)陳　陶
不厭東谿綠玉君天壇雙鳯有時聞一峰曉似朝仙處
青節森森倚綘雲
　　　其二
須題内史琅玕塢幾醉山陽琴瑟邨剰飬萬莖将掃俗
莫教凡鳥鬧雲門
　　　其三
一谿雲母間靈花似到封矦逸士家誰識雌雄九成律
子喬丹井在深涯
　　　其四
嘯入新篁一里行萬竿如甕鎖龍□驚巢翡翠無尋處
間倚雲根刻姓名
　　　其五
青嵐帚亞思吾祖綠潤偏多憶蔡邕長聽南園風雨夜
恐生鱗甲盡為龍
　　　其六
迸玉閒抽上釣磯翠苖番次脱霞衣山童泥乞青驄馬
騎過春泉掣手飛
　　　其七
一節呼龍萬里秋數莖垂海六鼇愁更須瀑布峰前種
雲裏闌干過子猷
　　　其八
丘壑誰堪話碧鮮靜尋春圃認嬋娟㑹當小殺青瑶簡
圖寫龜魚把上天
　　　其九
𤣥圃千春閉玉叢淇陽一祖碧雲空不須騷屑愁江鳥
今日南枝在國風
　　　對竹　　　　　　　　　　(唐/)李　中
懶穿幽徑衝鳴鳥忍踏清隂損翠苔不似閒閒倚枕聽
秋聲如雨入軒来
　　　竹林　　　　　　　　　　(宋/)林　逋
寺籬斜夾千梢翠山磴深穿萬籜乾却憶貴家㕔館裏
粉牆時畫數莖看
　　　壬戍正月晦與仲元自淮上復至齊安
　　　　　　　　　　　　　　　(宋/)王安石
風暖紫荆處處開雪乾沙淨水洄洄意行却得前年路
看盡梅花看竹来
　　　霜筠亭　　　　　　　　　(宋/)蘇　軾
觧籜新篁不自持嬋娟已有嵗寒姿要看凛凛霜前意
須待秋風粉落時
　　　横山堂　　　　　　　　　(宋/)孫　覿
蒼雲十畝䕃平寛露葉風枝繞舎寒莫遣先生賦歸去
且令小吏報平安
　　　新竹　　　　　　　　　　(宋/)闕　名
根露蒼龍脊骨寒葉盤丹鳯尾梢端風雷未化秋塘影
魚鼈長猜是釣竿
　　　細香軒　　　　　　　　　(金/)路　鐸
霜雪青青玉一叢肯從桃李借薰醲不知香界何從立
憑仗清風問籜龍
　　　墨竹　　　　　　　　　　(金/)龎　鑄
一谿流水玉涓涓谿上修篁接暮煙誰倩能詩文與可
筆端移得小江天
　　　其二
瀰川急雨暗秋空無限琅玕淡墨中劒甲摐摐軍十萬
欲將貔虎戰斜風
　　　琳宫詞　　　　　　　　　(元/)許有壬
凉入簾幃夜色輕瑶臺添月更虚明一壺天地渾無迹
只有清風動竹聲
　　　扇上竹　　　　　　　　　(元/)楊　載
種竹何須種萬竿一枝分影亦檀欒秋宵更受風披拂
聼取清音入夢寒
　　　題金顯宗畫墨竹　　　　　(元/)栁　貫
海潤星輝大定年生綃筆筆寫蒼煙若為夢裏篔簹谷
直到洋州雪筏邊
　　　墨竹　　　　　　　　　　(元/)歐陽𤣥
兩枝淡淡與濃濃垂葉應無靃靡容玉立滿身都是雨
何人能識葛陂龍
　　　題竹石圖　　　　　　　　(元/)陳　旅
藍田水曲青玉立雨過秋光滿林濕故人結屋傍幽崖
静愛石牕晴翠入
　　　題雨竹　　　　　　　　　　陳　旅
江上鷓鴣畱客住黄陵廟下泊船時一林春雨垂垂緑
消得晴風爛熳吹
　　　題王虚齋所藏鎮南王墨竹　(元/)納　延
帝子乗鸞謁紫清滿天風露翠衣輕閒将十二參差玉
吹向雲間作鳯鳴
　　　蘇東坡竹　　　　　　　　(元/)呉　鎮
晴梢初放葉可數新粉纔消露未乾太似美人無俗韻
清風徐灑碧琅玕
　　　蘇東坡竹　　　　　　　　(元/)黄公望
一片湘雲濕未乾春風吹下玉琅玕强扶殘醉揮吟筆
簾帳蕭蕭翠雨寒
　　　題柯敬仲竹　　　　　　　(元/)台哈布哈
梁王宅裏參差見山簡池邊爛熳栽記得九霄秋月上
滿庭清影覆蒼苔
　　　題柯學士畫竹　　　　　　(元/)陳　基
羣玉仙人佩水蒼金莖分露服琳瑯曾将天上昭華琯
吹作飛龍奉玉皇
　　　遵道竹枝　　　　　　　　(元/)張　雨
篔簹谷口白雲生雲裏琅玕萬玉聲驚破幽人春枕夢
一窗斜月半梢横
　　　題雲林竹　　　　　　　　(明/)張　簡
笠澤荘頭道士家書牕風竹翠交加新梢便有凌雲勢
髙出牆檐掃落花
　　　題宋好古墨竹　　　　　　(明/)危　素
我憶東曹粉署郎琅玕寫就拂雲長秪疑散歩雲林曲
獨聼秋聲待晚凉
　　　　早朝待漏題楊諭徳竹　　　(明/)王　璲
　禁鐘纔動曉風㣲新竹踈踈對瑣闈不是日髙簾不捲
　怕教空翠濕朝衣
　　　　題竹　　　　　　　　　　(明/)王　紱
　宫樹棲鴉拜夕郎洞門煙靄竹蒼蒼珮聲揺曵歸来晚
　香篆初消月滿牀
　　　　竹　　　　　　　　　　　(明/)徐　渭
　昨夜牕前風月時數竿踈影響書幃今朝搨向谿藤上
　猶覺秋聲筆底飛
　　　　題薛淡園墨竹　　　　　　(明/)僧道衍
　淡淡煙中映夕曛踈疎石上拂晴雲展圖却憶西岡夜
　坐聽秋聲亦有君
　　　　題王黄鶴墨竹　　　　　　(明/)僧徳祥
　輞川竹裏舊題詩畫裡如今似見之滿耳秋聲人不到
　彈琴長嘯月来時
御定佩文齋咏物詩選卷三百三十五
　欽定四庫全書
御定佩文齋詠物詩選巻三百三十六
　　笋類
　　　五言古
　　　　食笋　　　　　　　　　　(唐/)白居易
　此州乃竹鄉春笋滿山谷山夫折盈把抱来早市鬻物
　以多為賤雙錢易一束置之炊甑中與飯同時熟紫籜
　拆故錦素肌擘新玉每食遂加飡經時不思肉乆為京
　洛客此味常不足且食勿踟蹰南風吹作竹
　　　　和黄魯直食笋次韻　　　　(宋/)蘇　軾
　飽食有殘肉飢食無餘菜紛然生喜怒似被狙公賣邇
　來誰獨覺凜凛白下宰一飯在家僧至樂甘不壞多生
　味蠧簡食笋乃餘債蕭然映樽俎未肯雜菘芥君看霜
　雪姿童稚已耿介胡為遭暴横三嗅不忍嘬朝來忽解
　籜勢迫風雷噫尚可餉三閭飯筒纏五采
　　　　食笋十韻　　　　　　　　(宋/)黄庭堅
洛下斑竹笋花時壓鮭菜一束酬千金掉頭不肯賣我
來白下聚此族富庖宰蠒栗戴地翻觳觫觸牆壞􁣙􁣙
入中厨如償食竹債甘葅和菌耳辛膳胹薑芥烹鵞雜
股掌炮鼈亂裠介小兒哇不美䑕壤有餘嘬可貴生於
少古來食共噫尚想髙将軍五谿無人采
　　　蕭巽葛敏修二學子和予食笋詩次韻答之
　　　　　　　　　　　　　　　　黄庭堅
北饌厭羊酪南庖豐笋菜自北初落南幾為兒所賣習
知價亷平百態事烹宰鹽晞枯腊瘦蜜漬真味壞就根
煨茁美豈念炮烙債咀吞千畝餘胷次不蠆芥二妙各
能詩才名動江介詩論多佳句膾炙甘我嘬因君思養
竹萬籟聽秋噫從此繕藩籬下令禁漁采
　　　食新笋　　　　　　　　　(元/)岑安卿
黄虀甕已竭枯䐹筐亦空老芥長芒刺食乆咽為痛山
雨拆竹胎未入春盤供畦丁適踵門致我親戚送脫綳
錦紋㪚切玉霜刀弄新香歕湯鼎饞涎迸齒縫未倩搜
詩腸已破食肉夢參禪誠滑稽煮簀宜笑鬨贊寧譜亦
佳涪翁句堪誦僻居東海偏斯味時一中山僧應厭餐
飽食聽春哢
　　七言古
　　　雙笋歌送李回兼呈劉四　　(唐/)李　頎
並抽新笋色漸緑逈出空林雙碧玉春風解籜雨潤根
一枝半葉青露㾗為君當靣拂雲日孤生四逺何足論
再三抱此悵為别嵩洛故人與之說
　　　食笋行　　　　　　　　　(宋/)唐　庚
半夜春山試雷雨驚起蟄龍初出土野人不惜蒼苔古
掘得嘉餐自燒煮滿盤明玉逺飄風一箸鱸魚味差苦
竹齋食罷竹陰午竹裏行吟傲簪組君誇食肉君固卑
我誇食笋我亦癡阿蠻豐肌飛燕瘦意態艶異要皆竒
君不見天隨先生貧食杞又不見闗中客卿肥刺齒豐
儉不齊皆有理彼此相忘聊爾耳
　　　苦笋　　　　　　　　　　(宋/)陸　游
藜藿盤中忽眼明駢頭脫襁白玉嬰極知耿介種性别
苦節乃與生俱生我覺魏徵殊媚嫵約束兒童勿多取
人才自古要養成放使干霄戰風雨
　　　謝唐徳明惠笋　　　　　　(宋/)楊萬里
髙人愛笋如愛玉忍口不餐要添竹云何又遣十軰來
昏花兩眼為渠開販夫束縛向市賣外強中乾美安在
錦紋猶帶落花泥不論燒煮兩皆竒猪肝累人真可怍
以笋累公端不惡
　　　食笋　　　　　　　　　　(元/)劉　因
夢廻齒頰風蕭騷幽姿不許霜松髙南来蒼玉不盈束
已覺飲興翻雲濤詩家胷次自宜此尚嫌煙火湏烹炰
想像南風吹萬竹籜龍正恐稱寃號石盆養魚心自苦
仰羡鸜鵒雲間巢眼中嵗旱土不膏長鑱後慮山無毛
退食歸來北牕夢山巔朱鳳聲嗷嗷
　　　笋　　　　　　　　　　　(元/)呉　鎭
緑陰晝靜南風來晴梢拂拂煙花開籜龍走地牙角出
班班玉立横蒼苔長鑱穿雲石路滑錦衣脫䙀玉版白
鳴牙未下氷雪韲開籠先放楊州鶴
　　　食燒笋畱題陳惟寅竹間　　(明/)楊　基
春雷一聲萬簪玉參差亂迸莓苔緑斬来掃葉當境燒
何異燃箕煮秋菽登盤查牙玉版肥焦尾碎破蒼龍皮
山人大嚼無以報寫作林間燒笋詩
　　　新笋歌　　　　　　　　　(明/)岳　岱
滿林黄鳥不勝啼林下新笋與人齊春風閉門走山兎
白晝露滴驚竹雞雨中三日春已過又近石牀添幾箇
競將頭角向青雲不管階前緑苔破
　　五言律
　　　籬笋　　　　　　　　　　(唐/)李　頎
東園長新笋映石復穿籬迸出依青嶂攢生伴緑池密
因林向背行逐地髙卑但恐春將老青青獨爾為
　　五言排律
　　　和侯協律詠笋　　　　　　(唐/)韓　愈
竹亭人不到新笋滿前軒乍出真堪賞初多未覺煩成
行齊婢僕環立比兒孫驗長常擕尺愁乾屢側盆對吟
忘膳飲偶坐變朝昏滯雨膏腴濕驕陽氣候温得時方
張王挟勢欲騰騫見角牛羊没看皮虎豹存攢生猶有
隙㪚布忽無垠詎可持籌算誰能以理言縱横公占地
羅列暗連根狂劇時穿壁羣強幾觸藩深濳如避逐逺
去苦追奔始訝妨人路還驚入藥園萌芽防寖大覆載
莫偏恩已復侵危砌非徒出短垣身寧虞瓦礫計擬揜
蘭蓀且歎髙無數庸知上幾番短長終不較先後竟誰
論外恨苞藏密中仍節目繁暫湏廻歩履要取助盤飱
穰穰疑翻地森森競塞門戈矛頭戢戢蛇虺首掀掀婦
懦咨料揀兒癡謁盡髠侯生來慰我詩句讀驚魂屬和
才将竭呻吟至日暾
　　七言律
　　　聞開元寺開笋園寄章上人　(唐/)皮日休
園鎻開聲駭鹿羣滿林蘚籜水犀文森森競泫林梢雨
􁭜􁭜爭穿石上雲並出亦如鵞管合各生還似犬牙分
折煙東露如相遺何𦙍明朝不茹葷
　　　食笋　　　　　　　　　　(宋/)曾　幾
花事闌珊竹事初一番風味殿春蔬龍蛇戢戢風雷後
虎豹斑斑霧雨餘但使此君常有子不憂每食歎無魚
丁寧下里湏畱取障日遮風却要渠
　　　都下食笋自十一月至四月戲題
　　　　　　　　　　　　　　　(宋/)楊萬里
竹祖龍孫渭上居供儂樽俎半年餘斑衣戲綵春無價
玉版談禪佛不如若怨平生食無肉何如陋巷飯斯蔬
不湏庾韭元修菜喫到憎時始憶渠
　　　食燒笋　　　　　　　　　(金/)郝天挺
煨拙舊聞山谷語勸耕還憶大蘇詩傳將火候無多訣
畱得天眞又一竒未放錦綳開束縛已看玉版證茶毘
白麻初拜驚燒尾見此應慚富貴癡
　　　佩之惠笋乾自稱玉版老師謂原博冬笋為呉
　　　　山少俊疉韻奉謝　　　　(明/)李東陽
玉版山深石路開東軒眞被籠盛來飽諳南國煙霞味
不入長安酒肉堆老覺禪心終苦淡瘦㸔詩骨共崔嵬
叢林年少休相笑脫却􁀙衣更懶裁
　　　答于喬次韻謝送冬笋　　　(明/)呉　寬
西郭清風棊墅開門前俗物敢持來聊供香飯抄雲子
為想長鑱斸雪堆空腹冷含金𤨏碎壯心未怯玉崔嵬
知君能畫非饞守乞與鵞谿絹剪裁
　　　行根笋　　　　　　　　　(明/)朱之蕃
琅玕林立拂雲髙詰屈盤根茁上膏龍尾掛崖鷹攫爪
鳯咮銜石蠏舒螯清陰只擬過鄰屋玉版何期飫老饕
好待春雷抽犢角長鑱不用費爬搔
　　　笋　　　　　　　　　　　　朱之蕃
龍孫頭角奮春雷驀徑穿林破緑苔已放琅玕摩碧漢
聊從玉版薦金罍煮泉清入詩脾健噴飯香傳笑口開
清味不妨頻作供萬竿煙雨為栽培
　　　賜鮮笋　　　　　　　　　(明/)于慎行
殊錫光生玉笋班曽從青簡賦檀欒蒲筐乍觧香盈座
錦籜初分緑滿盤一飯疑含仙禁雨三秋猶憶北牕寒
慚無鳳實儀千仞祝有龍孫長萬竿
　　五言絶句
　　　新笋　　　　　　　　　　(宋/)朱　子
翛翛江上林白日暗風雨下有萬玉虬三冬卧寒土
　　　笋脯　　　　　　　　　　　朱　子
南山春笋多萬里行枯腊不落盤餐中今知緑如簀
　　　笋　　　　　　　　　　　(元/)鄭允端
竹林春雨過瘦笋迸苔長坐待成髙節清標出短牆
　　　内中偶述　　　　　　　　(明/)徐禎卿
朱筥殊方貢黄旗使者回内園春未到青笋渡江來
　　六言絶句
　　　㸔笋六言　　　　　　　　(宋/)楊萬里
筍如滕薛爭長竹似夷齊獨清只愛錦綳滿地暗林忽
兩三莖
　　七言絶句
　　　昌谷北園新筍　　　　　　(唐/)李　賀
籜落長竿削玊開君㸔母笋是龍材更容一夜抽千尺
别却池園數寸埃
　　　其二
斫取青光寫楚詞賦香春粉黒離離無情有恨何人見
露壓煙啼千萬枝
　　　初食笋呈座中　　　　　　(唐/)李商隱
嫩籜香苞初出林五陵論價重如金皇都陸海應無數
忍剪凌雲一寸心
　　　笋　　　　　　　　　　　(宋/)王禹偁
昨夜春雷迸蘚痕亂披煙籜出柴門稚川龍過應廻首
認得青青幾代孫
　　　謝惠猫兒頭笋　　　　　　(宋/)蘇　軾
長沙一日煨籩笋鸚鵡洲前人未知走送煩公助湯餅
　猫兒突兀䑕穿籬
　　　　笋　　　　　　　　　　　(宋/)朱　松
　一雷驚起籜龍兒戢戢滿山人未知急喚蒼頭斸煙雨
　明朝吹作竹參差
　　　　次韻謝劉仲行惠笋　　　　(宋/)朱　子
　誰寄寒林新斸笋開奩喜見白差差知君調我酸寒甚
　不是封侯食肉姿
　
　
　
　
　
　
　
　
御定佩文齋詠物詩選卷三百三十六
　欽定四庫全書
御定佩文齋詠物詩選巻三百三十七
　　牡丹花類
　　　五言古
　　　　白牡丹　　　　　　　　　(唐/)白居易
　城中㸔花客旦暮走營營素華人不顧亦占牡丹名開
　在深寺中車馬無来聲唯有錢學士盡日遶叢行憐此
　皓然質無人自芳馨衆嫌我獨賞移植在中庭㽞景夜
　不暝迎光曙先眀對之心亦静虚白相向生唐昌玊蘂
　花攀翫衆所争折来比顔色一種如瑶瓊彼因稀見貴
　此以多為輕始知無正色愛惡隨人情豈惟花獨爾理
　與人事并君看入眼者紫豔與紅英
　　　七言古
　　　　和李中丞慈恩寺清上人院牡丹花歌
　　　　　　　　　　　　　　　　(唐/)權徳輿
　淡蕩韶光三月中牡丹偏自占春風時過寳地㝷香徑
已見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域豔蘂鮮房次第開
含烟洗露照蒼苔龎睂倚杖禪僧起輕翅縈枝舞蝶来
獨坐南臺時共美閒行古刹情何已花間一曲奏陽春
應為芬芳比君子
　　　逺公亭牡丹　　　　　　　(唐/)李咸用
雁門禪客吟春亭牡丹獨逞花中英雙成膩臉偎雲屏
百般姿態因風生延年不敢歌傾城朝雲暮雨愁娉婷
蘂繁蟻脚粘不行蝶迷蜂醉飛無聲廬山根脚含精靈
發妍吐秀叢君庭湓江太守多閒情欄朱繞絳留輕盈
潺潺綠醴當風傾平頭奴子啾銀笙紅葩艶豔交童星
左文右武憐君榮白銅堤上慙清眀
　　　朝元宫白牡丹　　　　　　(元/)宋　褧
瑶圃廓落崑崙髙霓旌豹節凌旋飇東門偷種来塵囂
開雲鏤月百千瓣雪㾗氷璺辭鎪琱重臺複榭玊版白
濕露擁出青霞嬌瓊娥愛春受春足香腴酥膩愁風消
人間洛陽紅紫妖紫霞灎灎吹秦簫青鸞望極何當招
　　　同院僚觀閣中牡丹作　　　(眀/)唐順之
西掖衡連翡翠城籠烟裊霧百花眀祇謂紫薇方吐萼
忽言紅藥已敷英紅藥葳蕤豔盛陽萬年春色在文昌
寧同鄴下芙蓉苑詎比雒陽桃李場裁成異瓣千般錦
纈就同心一様黄金閣披時渾是畫綺樓凝處并疑妝
濯枝故向鳳池上裛露偏依仙掌傍仙掌嶙峋對鳳池
詞郎侍直鷺鵷齊玲瓏玊珮花間暎飄曵羅衫葉下迷
花間葉下情無極含笑含嬌似相識羞将雞舌鬬馨香
欲取䴊冠並顔色翠幕分㸔態轉新朱欄斜倚不勝春
未採孤根助靈液聊持芳蘂贈佳人
　　五言律
　　　詠牡丹未開者　　　　　　(唐/)韓　琮
殘花何處藏盡在牡丹房嫩蘂包金粉重葩結繡嚢雲
凝巫峡夢簾閉景陽妆應恨年華促遲遲待日長
　　　牡丹　　　　　　　　　　(唐/)裴　說
數朶欲傾城安同桃李榮未嘗貧處見不似地中生此
物疑無價當春獨有名逰蜂與蝴蝶来往自多情
　　　白牡丹　　　　　　　　　(唐/)王貞白
榖雨洗纎素裁為白牡丹異香開玉合輕粉泥銀盤曉
貯露華濕宵傾月魄寒佳人淡妆罷無語倚朱欄
　　　李才元寄示蜀中花圖　　　(宋/)范　鎮
自古成都勝開花不似今徑圍三尺大顔色幾重深未
放香噴雪仍藏蘂㪚金要知空相諭聊見主人心
　　　和仲常牡丹詩　　　　　　(元/)王　惲
漢殿承恩早金盤薦露新色酣中省樂香重錦窠春儘
殿羣芳後誰辭載酒頻清如司馬相也作插花人
　　五言排律
　　　和王郎中召看牡丹　　　　(唐/)姚　合
葩疊萼相重燒欄復照空妍姿朝景裏醉豔晚烟中乍
怪霞臨砌還疑燭出籠繞行驚地赤移坐覺衣紅殷麗
開繁朶香濃發幾叢裁綃様豈似染茜色寧同嫩畏人
㸔損鮮愁日炙融嬋娟涵宿露爛熳抵春風縱賞襟情
合閒吟景思通客来歸盡嬾鶯戀語無窮萬物珍那比
千金買不充如今難更有縱有在仙宫
　　　牡丹　　　　　　　　　　(唐/)薛　能
異色禀陶甄常疑主者偏衆芳殊不類一笑獨奢妍顆
坼羞含懶藂虚隐䧟圓亞心堆勝被美色豔於蓮品格
如寒食精光似少年種堪收子子價合易賢賢迥秀應
無妬竒香稱有仙深隂宜暎幕富貴助開筵蜀水争能
染巫山未可憐數難忘次第立困戀傍邉逐日愁風雨
和星祝夜天且從㽞盡賞離此便歸田
　　　賦牡丹　　　　　　　　　(元/)貢　奎
曲檻春如錦晴開曉日妍樹揺風影亂枝滴露光圓玉
珮停湘女金盤拱漢仙翠填宫鬢巧黄染御袍鮮力費
青工造名随綺語傳細翎層擁鶴弱翅獨迎蟬倚竹成
雙立留花任衆先乆看心已倦欲折意還憐洛譜今存
幾吴園路憶千可應頻載酒相與醉華年
　　七言律
　　　戲題牡丹　　　　　　　　(唐/)韓　愈
幸自同開俱隐約何須相倚鬬輕盈凌晨併作新妆面
對客偏含不語情雙燕無機還拂掠遊蜂多思正經營
長年是事皆抛盡今日欄邉眼蹔眀
　　　牡丹　　　　　　　　　　(唐/)薛　能
去年零落莫春時淚濕紅牋怨别詩常恐便同巫峡㪚
因何重有武陵期傳情每向馨香得不語還應彼此知
欲就闌邉安枕席夜深閒共說相思
　　　牡丹　　　　　　　　　　　薛　能
牡丹愁為牡丹飢自惜多情欲瘦羸濃豔冷香初葢後
好風甘雨正開時吟蜂遍坐無閒蘂醉客曽偷有折枝
亰國别来誰占翫此花光景屬吾詩
　　　牡丹　　　　　　　　　　(唐/)温庭筠
水漾晴紅壓疊波曉来金粉覆庭莎裁成豔思偏應巧
分得春光數最多欲綻似含雙靨笑正繁疑有一聲歌
華堂客㪚簾垂地想凭欄干斂翠娥
　　　牡丹　　　　　　　　　　(唐/)韓　琮
桃時杏日不争濃葉帳隂成始放紅曉艷逺分金掌露
暮香深惹玉堂風名移蘭杜千年後貴擅笙歌百醉中
如夢如仙忽零落暮霞何處綠屏空
　　　牡丹　　　　　　　　　　(唐/)方　干
不逢盛暑不衝寒種子成叢用法難醉眼若為抛去得
狂心更擬折来㸔凌霜烈火吹無焰裛露隂霞曬不乾
莫道嬌紅怕風雨經時猶自未凋殘
　　　牡丹　　　　　　　　　　　方　干
借問庭芳早晚栽座中疑展畫屏開花分淺淺燕支臉
葉堕殷殷膩粉腮紅砌不須誇芍藥白蘋何用逞重臺
慇懃為報看花客莫學逰蜂日日来
　　　牡丹　　　　　　　　　　(唐/)李山甫
邀勒春風不蚤開衆芳飄後上樓臺數苞仙豔火中出
一片異香天上来曉露精神妖欲動暮烟情態恨成堆
知君也觧相輕薄斜凭闌干首重廻
　　　牡丹　　　　　　　　　　(唐/)羅　隐
似共東風别有因絳羅髙捲不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身
　　　牡丹　　　　　　　　　　(唐/)秦韜玉
坼妖放豔有誰催疑就仙中旋折来圖把一春皆占斷
故留三月始教開壓枝金蘂香如撲逐朶檀心巧勝栽
好是酒䦨絲竹罷倚風含笑向樓臺
　　　僧舎白牡丹　　　　　　　(唐/)吴　融
膩若裁雲薄綴霜春殘獨自殿羣芳梅妆向日霏霏暖
紈扇揺風閃閃光月魄照来空見影露華凝後更多香
天生潔白宜清浄何必殷紅暎洞房
　　　其二
侯家萬朶簇霞丹若並雙林素豔難合影只應天際月
分香多是畹中蘭雖饒百卉爭先發還在三春向後殘
想得惠休憑此檻肯将榮落意来看
　　　紅白牡丹　　　　　　　　　吴　融
不必繁絃不必歌静中相對更情多殷鮮一半霞分綺
潔澈旁邉月颭波㸔乆願成荘叟夢惜留須倩魯陽戈
重来應共今来别風墮香殘襯緑莎
　　　趙侍郎看紅白牡丹因寄楊状頭贊圖
　　　　　　　　　　　　　　　(唐/)殷文珪
遲開都為讓羣芳貴地栽成對玊堂紅豔裊烟疑欲語
素華暎月只聞香剪裁偏得東風意淡薄如矜西子妆
雅稱花中為首冠年年長占斷春光
　　　再看光福寺牡丹　　　　　(唐/)劉　兼
去年曽㸔牡丹花蛱蝶迎人傍綵霞今日再逰光福寺
春風吹我入仙家當筵芬馥歌脣動倚檻嬌羞醉眼斜
来嵗未朝亰闕去依前和露載歸衙
　　　追和白舎人詠白牡丹　　　(唐/)徐　夤
蓓蕾抽開素練嚢瓊葩薰出白龍香裁分楚女朝雲片
剪破嫦娥夜月光雪句豈須徴栁絮粉腮應恨貼梅妆
檻邉幾笑東籬菊冷折金風待降霜
　　　尚書座上賦牡丹花得輕字其花自越中移植
　　　　　　　　　　　　　　　　徐　夤
流蘇凝作瑞華精仙閣開時麗日晴霜月冷銷銀燭焰
寳甌圓印綵雲英嬌含嫩臉春妆薄紅蘸香綃豔色輕
早晚有人天上去寄他将贈董雙成
　　　嚴相公宅牡丹　　　　　　(宋/)徐　鉉
但是豪家重牡丹爭如丞相閣前㸔鳳樓日暖開偏早
雞樹隂濃謝更難數朶已應迷國豔一枝何幸上塵冠
不知更許憑欄否爛熳春光未肯殘
　　　晝錦堂再賞牡丹　　　　　(宋/)韓　琦
錦堂重賞牡丹紅不惜殘英數日空嘉豔豈無来嵗好
清歡難得故人同誰言山下曽為雨只恐身輕去逐風
且共對花開笑口莫持姚左較雌雄
　　　答西京王尚書寄牡丹　　　(宋/)歐陽修
新花来逺喜開封呼酒㸔花興未窮年少曽為洛陽客
眼眀重見魏家紅却思初赴青油幕自笑今為白髪翁
西望無由陪勝賞但吟佳句想芳叢
　　　和君貺寄河陽侍中牡丹　　(宋/)司馬光
真宰無私嫗煦同洛花何事占全功山河勢勝帝王宅
寒暑氣和天地中盡日玉盤堆秀色滿城繡轂走春風
謝公髙興㸔春物倍憶清伊與碧嵩
　　　宿新豐坊詠瓶中牡丹因懐故園
　　　　　　　　　　　　　　　(宋/)楊萬里
客子泥塗正可憐天香國色一枝鮮雨中晚歛寒如此
燭底宵暄笑粲然自覺玉容微婉軟急将翠掌䕶嬋娟
江南也有新豐市未羡賔王酌聖賢
　　　賦益公平園牡丹白花青綠　　楊萬里
東陽封作萬花王更賜珍華出上方白玉杯將青玉酒
碧羅領襯素羅裳古来洛口元無種今日天心别作香
塗改歐家紀文看此花未出說姚黄
　　　應制粉紅雙頭牡丹　　　　(金/)党懐英
卿雲分瑞兩嫣然鏡裏妆成榖雨天曉日倚闌争妬豔
春風拾翠兩駢肩水南水北何曾見桃葉桃根本自仙
夢想沈香亭北檻略修花譜紀芳妍
　　　其二
春意應嫌芍藥遲一枝分秀伴雙蕤並肩翠袖初酣酒
對鏡紅妆欲鬬竒上苑風煙工獻巧中天雨露本無私
更㸔㪚作人間瑞萬里黄雲麥兩岐
　　　五月牡丹應制　　　　　　(金/)趙秉文
好事天工養露芽陽和趂及六龍車天香䕶日迎朱輦
國色㽞春待翠華榖雨曾霑青帝澤薰風又卷赤城霞
金槃薦瑞休嗟晚猶是人間第一花
　　　次韻楊司業牡丹　　　　　(元/)吴　澄
誰是舊時姚魏家喜從官舍得竒葩風前月下妖嬈態
天上人間富貴花化魄他年鎖子骨㸃脣何處箭頭砂
後庭玉樹聞歌曲羞殺陳宫說麗華
　　　謝吴宗師送牡丹并東伯庸尚書
　　　　　　　　　　　　　　　(元/)虞　集
輕風紫陌少塵沙忽見金盤送好花雲氣自隨仙掌動
天香不許世人誇青春有態當窗近白髮多情插㡌斜
最愛尚書才思别解吟蝴蝶出東家
　　　牡丹花　　　　　　　　　(元/)胡天游
相逢盡道看花歸慙媿尋芳獨後時北海已傾新釀酒
東風猶鏁半開枝掃空紅紫真無敵㸔到雲仍未可知
但願倚欄人不老為公長賦謫仙詩
　　　和李别駕賞牡丹　　　　　(元/)髙　眀
綘羅密幄䕶風沙莫遣牛酥汚落花蝶夢不知春已暮
鶴翎還似暖生霞詩呈金字懷仙客手印紅脂出内家
獨羡沈香李供奉清平一曲度韶華
　　　賦素軒沐公家牡丹一首和楊彦謐韻
　　　　　　　　　　　　　　　(眀/)郭　登
淺紅深碧畫難分左紫姚黄未足云五色應将靈藥染
三生曾用妙香熏枝頭直訝妆成錦夢裏還疑化作雲
不與羣芳競開落任教蜂蝶自紛紛
　　　賞牡丹呈席上諸友　　　　(眀/)錢　洪
國色天香暎畫堂荼䕷芍藥避芬芳日熏綘幄春酣酒
露洗金盤曉試妆三月繁華傾洛下千年紅豔怨沈香
㸔花判泥花神醉莫惹春愁㸃鬢霜
　　　牡丹　　　　　　　　　　(眀/)張　淮
綠雲堆裏露精神依約如羞認未真開落後天皆有數
品題先漢却無人金鈴送響多驚鳥翠幄圍嬌不受塵
何處託根偏得地年年獨讓魏家春
　　　牡丹　　　　　　　　　　(眀/)吴　寛
嫣然國色眼中来紅玊分眀簇一堆㝡愛倚闌如欲語
緣知舉酒特先開洛中舊譜頭須接吴下新居手自栽
若向花間求匹配揚州瓊樹是仙材
　　五言絶句
　　　渾侍中宅牡丹　　　　　　(唐/)劉禹錫
徑尺千餘朶人間有此花今朝見顔色更不向諸家
　　　牡丹　　　　　　　　　　(唐/)司空圖
得地牡丹盛曉添龍麝香主人猶自惜錦幕䕶春霜
　　　雙頭牡丹　　　　　　　　(宋/)夏　竦
紅芳爭並萼緗葉競駢枝彩鳳雙飛稳霞冠對舞遲
　　七言絶句
　　　賞牡丹　　　　　　　　　(唐/)劉禹錫
庭前芍藥妖無格池上芙蓉浄少情唯有牡丹真國色
花開時節動亰城
　　　看惲家牡丹花戱贈李二十　(唐/)白居易
香勝燒蘭紅勝霞城中最數令公家人人㪚後君須㸔
歸到江南無此花
　　　贈李十二牡丹花片因以餞行
　　　　　　　　　　　　　　　(唐/)元　稹
鶯澀餘聲絮墮風牡丹花盡葉成叢可憐顔色經年别
收拾朱欄一片紅
　　　西眀寺牡丹　　　　　　　　元　稹
花向琉璃地上生光風炫轉紫雲英自從天女盤中見
直至今朝眼更眀
　　　牛尊師宅㸔牡丹　　　　　(唐/)叚成式
洞裏仙春日更長翠叢風剪紫霞芳若為簫史通家客
情願扛壺入醉鄉
　　　白牡丹　　　　　　　　　(唐/)韋　荘
閨中莫妬新妆婦陌上須慙傅粉郎昨夜月眀渾似水
入門唯覺一庭香
　　　題牡丹　　　　　　　　　(唐/)盧士衡
萬葉紅綃剪盡春丹青任寫不如真風光九十無多日
難惜樽前折贈人
　　　白牡丹　　　　　　　　　(唐/)裴潾
長安豪貴惜春殘争賞新開紫牡丹别有玊盤承露冷
無人起就月中㸔
　　　題牡丹　　　　　　　　　(唐/)蒼頭捧劒
一種芳菲出後庭却輸桃李得佳名誰能為向天人說
從此移根近太清
　　　白牡丹　　　　　　　　　(宋/)歐陽修
蟾精雪魄孕雲荄春入香腴一夜開宿露枝頭藏玊塊
暖風庭面倒銀杯
　　　奉陪穎叔賦欽院牡丹　　　(宋/)沈　遼
昔年曾到洛城中玊椀金盤深淺紅行上荆谿谿畔寺
愧将白髮對東風
　　　和仲良催㸔黄才叔秀才南園牡丹
　　　　　　　　　　　　　　　(宋/)楊萬里
愁雨㽞花花已闌作晴猶喜兩朝寒山城春事無多子
可緩黄園看牡丹
　　　湖上　　　　　　　　　　(宋/)方　岳
今嵗春風特地寒百花無賴已摧殘馬塍暁雨如塵細
處處筠籃賣牡丹
　　　雲龍川泰和殿五月牡丹　　(金/)章　宗
洛陽榖雨紅千葉嶺外朱眀玊一枝地力發生雖有異
天公造物本無私
　　　新開牡丹　　　　　　　　(元/)劉秉忠
四月新来三月還一春光景鏡中看東風也逐情濃處
吹落桃花放牡丹
　　　趙中丞折枝牡丹圖　　　　(元/)馬祖常
洛陽春雨濕芳菲萬斛臙脂染舞衣帳底金盤承蜜露
東家蝴蝶不須飛
　　　歐陽公牡丹詩　　　　　　(元/)歐陽𤣥
盛遊西洛方年少晚樂漁樵號醉翁白首歸来玊堂署
君王殿後見鞓紅
　　　宫詞　　　　　　　　　　(眀/)薛　蕙
禁闈處處鎖名花歩障層層簇綘紗斟酌君恩似春色
牡丹枝上獨繁華
　　　牡丹　　　　　　　　　　(眀/)馮　琦
百寳闌干䕶暁寒沈香亭畔若為看春来誰作韶華主
　總領羣芳是牡丹
　　　　其二
　數朶紅雲静不飛含香含態醉春暉東皇雨露知多少
　昨夜風前已賜緋
　
　
　
　
　
　
　
　
　
　
　
御定佩文齋詠物詩選卷三百三十七
　欽定四庫全書
御定佩文齋詠物詩選巻三百三十八
　　芍藥花類
　　　五言古
　　　　直中書省　　　　　　　　(齊/)謝　脁
　紫殿肅隂隂彤庭赫𢎞敞風動萬年枝日華承露掌玲
　瓏結綺錢深沈暎朱網紅藥當堦翻蒼苔依砌上兹言
　翔鳳池鳴佩多清響信美非吾室中園思偃仰朋情以
　鬱陶春物方駘蕩安得凌風翰聊恣山泉賞
　　　　戲題堦前芍藥　　　　　　(唐/)栁宗元
　凡卉與時謝妍華麗兹晨欹紅醉濃露窈窕留餘春孤
　賞白日暮暄風動揺頻夜窗藹芳氣幽卧知相親願致
　溱洧贈悠悠南國人
　　　　紅芍藥　　　　　　　　　(唐/)元　稹
　芍藥綻紅綃笆籬織青瑣繁絲蹙金蘂髙燄當爐火剪
　刻彤雲片開張赤霞裹烟輕琉璃葉風亞珊瑚朶受露
色低迷向人嬌婀娜酡顔醉後並小女妆成坐豔豔錦
不如夭夭桃未可晴霞畏欲㪚晚日愁将墮結植本為
誰賞心期在我采之諒多思幽贈何由果
　　七言古
　　　新安芍藥歌送胡伯恭之楘源
　　　　　　　　　　　　　　　(元/)袁　桷
洛陽花枝如美人㸃㸃不受塵土嗔輕紅深白鑄顔色
髙亞緑樹爭精神那如新安紅芍藥透日千層光閃爍
碧雲迸出紫瑠璃風動霓裳凝綽約我聞種花如種玉
盡日隂晴看不足微雲淡蕩増寵光細雨輕濛賜湯沐
何人看花不解理香雪紛紛手中毁酒酣跌宕空低昻
得意須㬰竟如此翩翩驌騻雲中君愛花直欲留青春
青春如流欲歸去眀年看花君合住
　　五言律
　　　芍藥　　　　　　　　　　(唐/)張九齡
仙禁生紅藥㣲芳不自持幸因清切地還遇豔陽時名
見桐君錄香聞鄭國詩孤根若可用非直愛華滋
　　　蘇子川宅觀芍藥　　　　　(眀/)黎民表
為掩羣芳色開花獨後時青扶承露蘂紅妥出闌枝綽
約東隣子風流鄭國詩合歡還有恨名字是将離
　　　芍藥　　　　　　　　　　(眀/)眭　石
春色今方滿名花爾較遲含芳如有意呈彩亦當時調
鼎需仙液揮毫停鳳池天工知不淺一夜露華滋
　　五言排律
　　　草詞華遇芍藥初開因詠小謝紅藥當堦翻詩
　　　　以為一句未盡其状偶成十六韻
　　　　　　　　　　　　　　　(唐/)白居易
罷草紫泥詔起吟紅藥詩詞頭封送後花口坼開時坐
對鉤簾乆行觀歩履遲兩三叢爛熳十二葉參差背日
房㣲斂當階朶旋欹釵葶抽碧股粉蘂撲黄絲動蕩情
無限低斜力不支周廻看未足比喻語難為勾漏丹砂
裹僬僥火燄旗彤雲賸根蔕綘幘欠纓緌况有晴風度
仍兼宿露垂凝香熏罨畫似涙著胭脂有意流連我無
言怨思誰應愁眀日落如恨隔年期菡蓞泥連萼玫瑰
刺繞枝等量無勝者惟眼與心知
　　七言律
　　　芍藥　　　　　　　　　　(宋/)王禹偁
東君㽞著占殘春得得遲開亦有因曽與掖垣留故事
又来淮海伴詞臣日燒紅豔排千朶風遞清香滿四鄰
更愛緑頭弄金縷異時相對掌絲綸
　　　其二
滿院匀開似赤城帝鄉齊㸃上元燈感傷綸閣多情客
珍重維揚好事僧酌處酒杯深蘸甲折来花朶細含稜
老郎為郡辜朝寄除却吟詩百不能
　　　北第同賞芍藥　　　　　　(宋/)韓　琦
芍藥名髙致亦難此觀妖豔滿雕闌酒酣誰欲張珠網
(醉西/施)金細偏宜間寳冠(金線/冠子)露裛更深雲髻重(髻/子)蝶棲
長苦玊樓寒(樓/子)鄭詩已取相持贈不見諸經載牡丹
　　　玉盤盂　　　　　　　　　(宋/)蘇　軾
雜花狼籍占春餘芍藥開時掃地無兩寺妆成寳瓔珞
一枝爭看玊盤盂佳名㑹作新翻曲絶品難尋舊畫圖
從此定知年縠熟姑山親見雪肌膚
　　　彭孝求以綠野行送芍藥數種鄙句為謝
　　　　　　　　　　　　　　　(宋/)周必大
占斷春光及夏初琉璃剪葉朶珊瑚休論花品同而異
共詠詩人樂且訏北第莫辭金鑿落南禪爭看玊盤盂
彭宣㣲恙何妨醉自有嬌癡婢子扶
　　　多稼亭前兩檻芍藥紅白對開二百朶
　　　　　　　　　　　　　　　(宋/)楊萬里
紅紅白白定誰先嫋嫋娉娉各自妍最是倚欄嬌分外
却縁經雨意醒然晚春早夏渾無伴暖豔晴香正可憐
好為花王作花相不應只遣侍甘泉(論花者牡丹/王芍藥近侍)
　　　芍藥　　　　　　　　　　(元/)郝　經
夜来風雨洗殘春芍藥還開春又新入座忽驚持酒客
舉杯先酌送花人烟輕雪膩丰茸質露重霞香婀娜身
鐵石肝腸總銷鑠却将軟語說風神
　　　王叔能宅芍藥　　　　　　(元/)馬祖常
鶯粉分奩艷有光天工巧製殿春陽霞繒襞積雲千疊
寳盝凝脂蜜半香並蔕當階盤綬帶金苞向日剖珠囊
詩人莫詠揚州紫便與花王可頡頏
　　　陪宴相府得芍藥花有感賦　(元/)張　昱
醉吐車茵愧不才馬前蝴蝶趂花回玉缾盛露扶春起
錦帳圍燈照夜開垂白敢思溱洧贈欹紅還是廟廊栽
揚州何遜空才思惟對髙寒詠閣梅
　　　芍藥　　　　　　　　　　(眀/)吴　寛
品髙真自廣陵来舊譜空餘壁角堆千葉連雲如並擁
兩枝迎日忽齊開詩中相謔何須贈擔上能賒也用栽
記取今年纔看起醉吟多藉麴生材
　　五言絶句
　　　芍藥　　　　　　　　　　(金/)姚孝鍚
緑萼披風瘦紅苞浥露肥只愁春夢斷化作彩雲飛
　　七言絶句
　　　芍藥　　　　　　　　　　(唐/)韓　愈
浩態狂香昔未逄紅燈爍爍緑盤龍覺来獨對情驚恐
身在仙宫第幾重
　　　芍藥　　　　　　　　　　(宋/)蘇　軾
倚竹佳人翠袖長天寒猶著薄羅裳揚州近日紅千葉
自是風流時世妆
　　　謝趙生惠芍藥　　　　　　(宋/)陳師道
九十風光次第分天憐獨得殿殘春一枝賸欲簪雙髻
未有人間第一人
　　　過廣陵值早春　　　　　　(宋/)黄庭堅
春風十里珠簾捲彷彿三生杜牧之紅藥梢頭初蠒栗
揚州風動鬢成絲
　　　五月芍藥　　　　　　　　(元/)馬祖常
紅芍花開端午時江南遊客苦相疑上京不是春光晚
　自是天家日景遲
　　　　灤京雜詠　　　　　　　　(元/)楊允孚
　東風亦肯到天涯燕子飛来相國家若較内園紅芍藥
　洛陽輸却牡丹花(内園芍藥迷望亭亭直上數尺許花/大如斗揚州芍藥稱第一終不及上)
　(京/也)
　　　　其二
　時雨初肥芍藥苖脆甘味壓酒腸消揚州簾卷東風裏
　曽惜名花第一嬌(草地芍藥初生軟/美居人多采食之)
　　　　芍藥　　　　　　　　　　(眀/)髙　啟
　昔年花發要人催今日人稀花自開獨有園丁憐國色
　時容閒客借看来
　　　　題芍藥　　　　　　　　　(眀/)僧徳祥
　玊階宜有此花開金鼎調香宰相才莫謂人間無彩筆
　寫将穠豔入雲䑓
　
御定佩文齋詠物詩選巻三百三十八
　欽定四庫全書
御定佩文齋詠物詩選巻三百三十九
　　瑞香花類
　　　五言古
　　　　次韻曹子方龍山真覺院瑞香花
　　　　　　　　　　　　　　　　(宋/)蘇　軾
　幽香結淺紫来自孤雲岑骨香不自知色淺意殊深移
　栽青蓮宇遂冠薝蔔林紉為楚臣佩㪚落天女襟君持
　風霜節耳冷歌笑音一逢蘭蕙質稍回鐡石心置酒要
　妍暖養花須晏隂及此隂晴間恐致慳嗇霖綵雲知易
　㪚鶗鴂憂先吟眀朝便陳迹試著丹青臨
　　　　次韻錢倅諸公瑞香花　　　(宋/)陳　造
　鈎窗翫孤芳殘月衣上眀紫嚢坼蘭麝小風弄初晴
　　　長短句
　　　　瑞香花詩　　　　　　　　(眀/)宣　宗
　瑞香花葉如織其葉非一状花開亦殊色或如瑪瑙之
殷紅或如玉雪之姿容或含淺綘或深紫細蕤疊萼芬
玲瓏臘後春前花未放先春獨占梅花上繞枝芳意露
毰毸萬卉千葩總相譲曈曨旭日照階墀淡蕩香風拂
面時初疑沈檀爇寳鼎亦似蘭麝熏人衣瑞香花樹髙
三尺強山杏野桃動踰丈得似幽叢約馥香
　　五言律
　　　瑞香花　　　　　　　　　(宋/)楊萬里
外著朝霞綺中裁淡玉紗森森千萬筍旋旋兩三花小
霽迎風喜輕寒索幙遮香中真上瑞蘭麝敢名家
　　　其二
短短熏籠小團團錦帕圍浮陽烘酒思沈水著人衣茉
莉通家逺椒花具體微春愁渾瘦盡别有瘦中肥
　　七言律
　　　次韻楊廷秀待制瑞香花　　(宋/)周必大
灞橋忍凍兩相攢漢殿含香别一般粉面故宜垂紫袖
錦裳何必著中襌禁􁎯侍史今同宿宫㡌花枝故自欒
咀嚼新詩懐舊直刺貪寧不媿河檀
　　　瑞香花　　　　　　　　　(宋/)楊萬里
侵雪開花雪不侵開時色淺未開深碧團圞裏筍成束
紫蓓蕾中香滿襟别𣲖近傳廬阜頂孤芳元自洞庭心
詩人自有熏籠錦不用衣篝炷水沈
　　　瑞香花　　　　　　　　　(宋/)朱淑真
玲瓏巧蹙紫羅裳合得東君著意妆帶露破開宜曉日
臨風微困怯春霜發揮名字来廬阜彈壓芳菲入醉鄉
㝡是午窗初睡醒重重贏得夢魂香
　　五言絶句
　　　瑞香花　　　　　　　　　(宋/)王十朋
真是花中瑞本朝名始聞江南一夢後天下仰清芬
　　七言絶句
　　　瑞香花　　　　　　　　　(宋/)楊萬里
織錦天孫矮作機紫茸翻了白花枝更将沈水濃熏却
日淡風微欲午時
　　　　瑞香花　　　　　　　　　(宋/)闕　名
　廬阜當年春睡濃花名從此擅春工紫葩四迸呈鮮粉
　如爇仙香透錦籠
　　　　其二
　拏花簇粉烘晴日藹有濃香透逺風六曲䦨干凝睇處
　錦籠真似玉為籠
　　　　瑞香花　　　　　　　　　(元/)楊維楨
　一團華葢翠亭亭萬箇丁香露欲零日炙錦熏眠不得
　玉人扶起酒初醒
　
　
　
　
　
　
御定佩文齋詠物詩選巻三百三十九
　欽定四庫全書
御定佩文齋詠物詩選巻三百四十
　　木芙蓉類
　　　五言古
　　　　芙蓉亭　　　　　　　　　(唐/)栁宗元
　新亭俯朱檻嘉木開芙蓉清香晨風逺縟彩寒露濃瀟
　灑出人世低昂多異容嘗聞色空喻造物誰為工㽞連
　秋月晏迢遞来山鐘
　　　　湘岸移木芙蓉植龍興精舍　　柳宗元
　有美不自蔽安能守孤根盈盈湘西岸秋至風露繁麗
　影别寒氷穠芳委前軒芰荷諒難雜反此生髙原
　　　　芙蓉　　　　　　　　　　(元/)朱徳潤
　夹城遺芳栽揺落及千年芙蓉發靚妆絶豔秋江邉臨
　風拂羅幃紅裳擁三千素抱拒霜質亭亭赤城仙曽攜
　一枝去生綃記餘妍
　　　五言律
　　　木芙蓉　　　　　　　　　(唐/)韓　愈
新開寒露叢逺比水間紅豔色寧相妬嘉名偶自同採
江官渡晚搴木古祠空願得勤来看無令便逐風
　　　芙蓉　　　　　　　　　　(眀/)申時行
羣芳揺落後秋色在林塘豔態偏臨水幽姿獨拒霜漢
臯霞作佩湘曲錦為裳白首滄江上相看醉夕陽
　　七言律
　　　木芙蓉　　　　　　　　　(唐/)劉　兼
素靈失律詐風流強把芳菲半載偷是葉葳蕤霜照夜
此花爛熳火燒秋謝蓮色淡爭堪種陶菊香濃亦合羞
誰道金風能肅物因何厚薄不相侔
　　　題殷舍人宅木芙蓉　　　　(宋/)徐　鉉
憐君庭下木芙蓉嫋嫋纎枝淡淡紅暁吐芳心零宿露
晚揺嬌影媚清風似含情態愁秋雨暗減馨香借菊叢
黙飲數杯應未稱不知歌管與誰同
　　　次韻寄題芙蓉館　　　　　(宋/)朱　子
不須艇子棹歌来且看芙蓉面面開卷裏有詩都錦繡
席間無地可塵埃風清月白琴三㺯綠暗紅深酒一杯
眀日仲宣樓上去越吟應是首頻回
　　　拒霜花　　　　　　　　　(宋/)楊萬里
木蕖何似水芙蕖同箇聲名各自都風露商量借膏沐
胭脂深淺入肌膚喚回春色秋光裏饒得紅妆翠葢無
字曰拒霜渾不惡却愁霜重要人扶
　　　木芙蓉　　　　　　　　　(宋/)方　岳
綠裳紅臉水仙容不謂佳名偶自同一朶方酣初日色
千枝應發去年叢莫驚墜落添新紫更待微霜暈淺紅
却笑牡丹猶淺俗但将濃豔醉春風
　　　紅芙蓉　　　　　　　　　(元/)蒲道源
豐肌弱骨與秋宜宿酒酣来不自持豈為嚴霜成槁質
要慿初日發妍姿燕姬入畫猶嫌陋蜀錦團窠未足竒
獨對芳叢寄幽興子髙真是遇仙時
　　　轉觀芙蓉　　　　　　　　　蒲道源
露凉風冷見温柔誰挽春還九月秋午醉未醒全帶豔
晨妆初罷尚含羞未甘白紵居寒素也著緋衣入品流
若信牡丹南面貴此花應合是封侯
　　　次韻薩天鍚䑓郎賦三益堂芙蓉
　　　　　　　　　　　　　　　(元/)僧大訢
花間未覺早霜殘留伴仙人酒半闌翡翠巢空秋浦淨
落霞飛盡暮江寒玉真對月啼雙頬楚袖迎風舞七盤
持向毘耶聼說法老翁原作色空看
　　五言絶句
　　　辛夷塢　　　　　　　　　(唐/)王　維
木末芙蓉花山中發紅萼澗户寂無人紛紛開且落
　　　木芙蓉　　　　　　　　　(宋/)朱　子
紅芳暁露濃綠樹秋風冷共喜巧回春不妨間㺯影
　　　拒霜　　　　　　　　　　(宋/)楊萬里
染露金風裏宜霜玉水濵莫嫌開㝡晚元自不争春
　　　芙蓉　　　　　　　　　　(眀/)蒋　忠
清露下林塘波光淨如洗中有㺯珠人盈盈隔秋水
　　七言絶句
　　　木芙蓉花下招客飲　　　　(唐/)白居易
晚凉思飲兩三杯召得江頭酒客来莫怕秋無伴醉物
水蓮開盡木蓮開
　　　芙蓉　　　　　　　　　　唐髙　蟾
天上碧桃和露種日邉紅杏倚雲栽芙蓉生在秋江上
不向東風怨未開
　　　木芙蓉　　　　　　　　　(唐/)黄　滔
黄鳥啼烟二月朝若教開即牡丹饒天嫌青帝恩光盛
㽞與秋風雪寂寥
　　　其二
却假青腰女剪成綠羅嚢綻彩霞呈誰憐不及黄花菊
只遇陶潛便得名
　　　芙蓉　　　　　　　　　　(宋/)歐陽修
種處雪消春始凍開時霜落雁初過誰栽金菊叢相近
織出新番蜀錦窠
　　　和陳述古拒霜花　　　　　(宋/)蘇　軾
千林掃作一番黄只有芙蓉獨自芳喚作拒霜知未稱
細思却是最宜霜
　　　拒霜　　　　　　　　　　(宋/)劉　珵
翠幄臨流結綘嚢多情常伴菊花芳誰憐冷落清秋後
能把柔姿獨拒霜
　　　芙蓉　　　　　　　　　　(宋/)劉克荘
湖上秋風起棹歌萬株暎桞更依荷老来不作繁華夢
一樹池邉已覺多
　　　其二
池上秋開一兩叢未妨冷淡伴詩翁而今縱有看花意
不愛深紅愛淺紅
　　　維揚花園　　　　　　　　(宋/)宋伯仁
紅柳營基瑣綠苔萬花新種小亭臺芙蓉喜見江南客
故向西風一夜開
　　　　錢舜舉折枝芙蓉　　　　　(元/)虞　集
　白髮多情憶劒南秋風谿上看春酣剪来一尺吴江水
　儗比千花濯錦潭
　　　　木芙蓉　　　　　　　　　　虞　集
　九月襄王宴渚宫霓旍翠羽度雲中滿汀山雨衣裳濕
　宋玉愁多賦未工
　　　　題倪元鎮畫　　　　　　　(元/)陳　基
　西池亭館帶芙蓉雲水蒼茫一萬重此日畫圖看不足
　滿簾秋雨夢吴淞
　　　　題畫　　　　　　　　　　(眀/)吴孺子
　玉露凌寒萬壑空洞庭秋水醉芙蓉小舟不放㝷詩夢
　撐入邨南卧晚風
　
　
　
御定佩文齋詠物詩選巻三百四十
　欽定四庫全書
御定佩文齋詠物詩選巻三百四十一
　　茉莉花類
　　　七言古
　　　　次韻胡元甫茉莉花　　　　(宋/)樓　鑰
　殘暑未盡秋欲来玊刻萬葉瓊英開孤標雅韻一枝足
　江上紫翠空成堆素娥常與眀月約青女細把輕綃裁
　主人好事趂時買買寘此地真宜哉牆間閒地方丈所
　幾年累甓装層䑓春花秋卉方互發蜀葵芍藥參徘徊
　眼眀忽見此竒絶弟畜素馨兄事梅夜深飛香性幽獨
　未許蜂蝶来相陪糖甖封餘有閩玉㑹須掃取添花栽
　吾聞閩山千萬木人或視此齊蒿莱何如航海上天闕
　玊色照暎琉璃杯新凉徙倚看不足坐見日影欹庭槐
　　　　茉莉　　　　　　　　　　(宋/)楊萬里
　江梅去去木樨晚芝草石榴刺人眼唯有茉莉幽更佳
　龍涎避香雪避花朝来無熱夜凉甚急走山僮問花信
一枝帶雨折来歸走送詩人覓好詩
　　五言律
　　　茉莉　　　　　　　　　　(宋/)劉子翬
翠葉光如沃冰葩淡不妆一番秋早秀徹日坐傍香色
照祇園淨清回瘴海凉倘堪紉作佩老子欲浮湘
　　　茉莉　　　　　　　　　　(宋/)朱　子
曠然塵慮盡為對夕花眀密葉低層幄冰蕤亂玊英不
因秋露濕詎識此香清預恐芳菲盡㣲吟繞砌行
　　　奉酬圭父茉莉之作　　　　　朱　子
玊蘂琅玕樹天香知見薰露寒清透骨風定逺含芬爽
致消煩暑髙情謝暁雲遥憐河朔飲那得醉時聞
　　五言絶句
　　　題茉莉　　　　　　　　　(眀/)皇甫汸
萼密聊承葉藤輕易繞枝素華堪飾鬘爭趂晚妆時
　　　其二
香慣臨風細花偏暎日生若将人試擬小玉定齊名
　　七言絶句
　　　茉莉　　　　　　　　　　(宋/)葉廷珪
露華洗出通身白沈水薰成換骨香近説根苖移上苑
休慙系出本南荒
　　　宫詞　　　　　　　　　　(眀/)朱有燉
屏掩春山夜漸長秋来處處有新凉一天眀月星河淡
滿殿風吹茉莉香
　　　茉莉　　　　　　　　　　(眀/)趙福元
刻玊雕瓊作小葩清姿原不受鉛華西風偷得餘香去
分與秋城無限花
　　　宫詞　　　　　　　　　　(眀/)仲春龍
海子周遭長荻芽春深乗艦不乗車阿誰貪看游魚戱
抛却新簪茉莉花
　　　茉莉詞　　　　　　　　　(眀/)王穉登
贑州􁊁子兩頭尖茉莉初来價便添公子豪華錢不惜
買花只揀樹齊簷
　　　　其二
　賣花傖父笑吴兒一本千錢亦太癡儂在廣州城裏住
　家家茉莉盡編籬
　　　　其三
　章江茉莉貢江蘭夹竹桃花不耐寒三種盡非吴地産
　一年一度買来看
　　　　茉莉花　　　　　　　　　(眀/)沈宜修
　如許閒宵似廣寒翠叢倒影浸冰團梅花宜冷君宜熱
　一様香魂兩様看
　
　
　
　
　
　
御定佩文齋詠物詩選巻三百四十一
　欽定四庫全書
御定佩文齋詠物詩選巻三百四十二
　　夾竹桃花類
　　　五言古
　　　　弋陽縣學北堂見夹竹桃花有感而書
　　　　　　　　　　　　　　　　(宋/)李　覯
　暖碧覆晴殷依依近朱欄異類偶相合勁節何能安同
　時盡妖豔無地容檀欒移根既不可潔心誠為難外貎
　任春色中心期嵗寒正聲尚可聼誰是伶倫官
　　　五言律
　　　　夹竹桃花　　　　　　　　(眀/)王世懋
　名花踰嶺至婀娜自成隂不分芳春色猶餘晚嵗心絳
　分疎翠小青入嫩紅深本識仙源種無妨共入林
　　　　其二
　何来武陵色移植向深閨葉不迎秋墮花仍入夏齊菲
　菲能拂石冉冉更成蹊尚挟風霜氣流鶯未敢棲
　
　
　
　
　
　
　
　
　
　
　
　
　
　
　
御定佩文齋詠物詩選巻三百四十二
　欽定四庫全書
御定佩文齋詠物詩選巻三百四十三
　　薔薇花類
　　　五言古
　　　　詠薔薇　　　　　　　　　(齊/)謝　朓
　低枝詎勝葉輕香幸自通發萼初攢紫餘采尚霏紅新
　花對白日故蘂逐行風參差不俱曜誰肯盼微叢
　　　　詠薔薇　　　　　　　　　(梁/)簡文帝
　燕来枝益軟風飄花轉光氤氲不肯去還来階上香
　　　　詠薔薇　　　　　　　　　(梁/)栁　惲
　當户種薔薇枝葉太葳蕤不揺香已亂無風花自飛春
　閨不能静開匣理眀妃曲池浮采采斜岸列依依或聞
　好音度時見銜泥歸且對清酤湛其餘任是非
　　　　看美人摘薔薇　　　　　　(梁/)劉　緩
　新花臨曲池佳麗復相隨鮮紅同暎水輕香共逐吹繞
　架尋多處窺叢見好枝矜新猶恨少将故復嫌萎釵邉
爛熳插何處不相宜
　　　詠薔薇　　　　　　　　　(梁/)鮑　泉
經植宜春館靃靡上蘭宫片舒猶帶紫半卷未全紅葉
疎難蔽日花密易傷風佳麗新妆罷含笑折芳叢
　　　邀人賞薔薇　　　　　　　(唐/)孟　郊
蜀色庶可比楚叢亦應無醉紅不自力狂豔如索扶麗
蘂惜未掃宛枝長更紆何人是花侯詩老強相呼
　　　薔薇洞　　　　　　　　　(眀/)顧　璘
百丈薔薇枝繚繞成洞房密葉翠帷重穠花紅錦張對
著玉局碁遣此朱夏長香雲落衣袂一月㽞餘芳
　　七言古
　　　薔薇篇　　　　　　　　　(唐/)儲光羲
裊裊長數㝷青青不作林一莖獨秀當庭心數枝分作
滿庭隂春日遲遲欲将半庭影離離正堪翫枝上嬌鶯
不畏人葉底飛蛾自相亂秦家女兒愛芳菲畫睂相伴
採葳蕤髙處紅鬚欲就手低邉綠刺已牽衣蒲桃架上
朝光滿楊栁園中暝鳥飛連袂踏歌從此去風吹香氣
逐人歸
　　　和薔薇花歌　　　　　　　(唐/)孟　郊
仙機軋軋織鳳皇花開七十有二行天霞落地攢紅光
風枝嫋嫋時一颺飛㪚葩馥繞空王忽驚錦浪洗新色
又似宫娥逞妆飾終當一使移花根還比蒲桃天上植
　　五言律
　　　題薔薇花　　　　　　　　(唐/)朱慶餘
四面垂條密浮雲入夏清綠攢傷手刺紅墮斷腸英粉
著蜂鬚膩光凝蝶翅眀雨中看亦好况復值初晴
　　　紅薇　　　　　　　　　　(唐/)李咸用
春雨有五色灑来花旋成欲㽞池上景别染草中英畫
出看還欠蓪為插未輕王孫多好事携酒寄吟傾
　　　僧院薔薇　　　　　　　　　李咸用
客引擎茶看離披曬錦紅不緣開淨域爭忍負春風小
片當吟落清香入定空何人来此植應固惱休公
　　五言排律
　　　薔薇花聨句(裴白/劉)　　　　　(唐/)張　籍
似錦如霞色連春接夏開(禹/鍚)波紅分影入風好帶香来
(度/)得地依東閣當階奉上台(行/式)淺深皆有態次第暗相
催(禹/錫)滿地愁英落緣堤惜棹回(度/)芳濃濡雨露眀麗隔
塵埃(行/式)似著胭脂染如經巧婦裁(居/易)奈花無别計只有
酒殘杯(籍/)
　　　裴常侍以題薔薇架十八韻見示因廣為三十
　　　　韻以和之　　　　　　　(唐/)白居易
託質依髙架攢華對小堂晚開春去後獨秀院中央霽
景朱眀早芳時白晝長穠因天與色麗共日爭光剪碧
排千萼研朱染萬房烟條塗石緑粉蘂撲雌黄根動彤
雲涌枝揺赤羽翔九微燈炫轉七寳帳熒煌淑氣熏行
徑清隂接歩廊照梁迷藻梲耀壁變雕牆爛若藂然火
殷於葉得霜臙脂含笑臉蘇合裛衣香浃洽濡晨露玲
瓏漏夕陽合羅排勘纈醉暈淺深妆乍見疑廻面遥看
誤斷腸風朝舞飛燕雨夜泣蕭娘桃李慙無語芝蘭讓
不芳山榴何細碎石竹苦㝷常蕙慘偎欄避蓮羞暎浦
藏怯教蕉葉戰妬得桞花狂豈可輕嘲詠應須痛比方
畫屏風自展繡繖葢誰張翠錦挑成字丹砂印著行猩
猩凝血㸃瑟瑟蹙金匡㪚亂萎紅片尖纎嫩紫芒觸僧
飄毳褐留妓冐羅裳寡和陽春曲多情騎省郎緣誇美
顔色引出好文章東顧辭仁里西歸入帝鄉假如君愛
煞㽞著莫移将
　　　寒食日沙縣雨中看薔薇　　(唐/)韓　偓
何處遇薔薇殊鄉冷節時雨聲籠錦帳風勢偃羅帷通
體全無力酡顔不自持緑疎㣲露刺紅密欲藏枝愜意
慿欄乆貪吟放盞遲旁人應見訝自醉自題詩
　　　依韻和令公大王薔薇詩　　(宋/)徐　鉉
綠樹成隂後羣芳稍歇時誰将新濯錦挂向最長枝巻
箔香先入凭欄影任移賞頻嫌酒渴吟苦怕霜髭架迥
籠雲幄庭虛展繡帷有情縈舞袖無力罥游絲嫩蘂鶯
偷采柔條桞伴垂荀池波自照梁苑客嘗窺玊李㝷皆
謝金桃亦暗衰花中應獨貴庭下故開遲委豔妆苔砌
分華借槿籬低昻匀灼爍濃淡疊參差幸植王宫裏仍
逢宰府知芳心向誰許醉態不能支芍藥天教避玫瑰
衆共嗤光眀烘晝景潤膩裛輕𩅰麗似期神女珍如重
衛姬君王偏屬詠士子盡搜竒
　　七言律
　　　城上薔薇　　　　　　　　(唐/)李　紳
薔薇繁豔滿城隂爛熳開紅次第深新蘂度香翻宿蝶
密房飄影戯晨禽竇閨織婦慚詩句南國佳人怨錦衾
風月寂寥思徃事暮春空賦白頭吟
　　　薔薇正開春酒初熟因招劉十九張大夫崔二
　　　　十四同飲　　　　　　　(唐/)白居易
甕頭竹葉經春熟階底薔薇入夏開似火淺深紅壓架
如餳氣味緑粘䑓試将詩句相招去倘有風情或可来
眀日早花應更好心期同醉卯時杯
　　　朱秀才庭際薔薇　　　　　(唐/)方　干
繡難相似畫難真眀媚鮮妍絶比倫露壓盤條方到地
風吹豔色欲燒春斷霞轉影侵西壁濃麝分香入四鄰
看取後時歸故里庭花應讓錦衣新
　　　和薔薇次韻　　　　　　　(唐/)皮日休
誰繡連延滿户陳暫應遮得陸郎貧紅芳掩斂将迷蝶
翠蔓飄颻欲挂人低拂地時如墮馬髙臨牆處似窺鄰
秪應是董雙成戯剪得神霞寸寸新
　　　李太舍池上翫紅薇醉題　　(唐/)韓　偓
花低池小水泙泙花落池心片片輕酩酊不能羞白鬢
顛狂猶自睠紅英乍為旅客顔常厚每見同人眼暫眀
亰洛林園歸未得天涯相顧一含情
　　　薔薇　　　　　　　　　　(唐/)李建勲
萬蘂爭開照檻光詩家何物可相方錦江風撼雲霞碎
仙子衣飄黼黻香裛露早英濃壓架背人狂蔓暗穿牆
綵牋蠻榼旬休日欲召親賔看一塲
　　　李少卿宅薔薇　　　　　　(眀/)王　韋
柔香弱蔓不勝寒十二圍屏錦繡攢秦殿曉妆俱窈窕
習家春事未䦨珊憐将清奏愁中聼競折髙枝醉後看
好待詩成酬勝賞東風休遣露華乾
　　五言絶句
　　　薔薇下　　　　　　　　　(眀/)魯　鐸
獨酌蔷薇下花隂亂午風有時殘露滴剛著酒杯中
　　七言絶句
　　　戲題盧秘書新移薔薇　　　(唐/)白居易
風動翠條腰嫋娜露垂紅萼淚闌干移他到此須為主
不愛花人莫使看
　　　薔薇花　　　　　　　　　(唐/)張　祜
暁風抹盡胭脂顆夜雨催成蜀錦機當晝開時正眀媚
故鄉疑是買臣歸
　　　薔薇花　　　　　　　　　(唐/)杜　牧
朶朶精神葉葉稠雨晴香拂醉人頭石家錦障依然在
閒倚狂風夜未收
　　　重題薔薇　　　　　　　　(唐/)皮日休
濃似猩猩初染素輕於燕燕欲凌空可憐細麗難勝日
照得深紅作淺紅
　　　紅薔薇　　　　　　　　　(唐/)牛　嶠
暁啼珠露渾無力繡簇羅襦不著行若綴夀陽公主額
六宫爭肯學梅妆
　　　薔薇　　　　　　　　　　(唐/)徐　夤
朝露灑時如濯錦晚風飄處似遺鈿重門剰著黄金鏁
莫被飛瓊摘上天
　　　紅薔薇花　　　　　　　　(唐/)僧齊已
晴日當樓曉香歇錦帶盤空欲成結鶯聲漸老栁飛時
狂風吹盡猩猩血
　　　閒遊　　　　　　　　　　(宋/)陸　游
好事湖邉賣酒家杖頭錢盡慣曽賖爐邉爛醉眠經日
開過紅薇一架花
　　　　湖城簿㕔　　　　　　　　(金/)吴　激
　日遲風暖燕飛飛古栁髙槐面翠微卷上踈簾無一事
　滿池春水照薔薇
　　　　草萍驛和薩天鍚　　　　　(元/)盧　琦
　林外輕風㡌影斜客衣近染紫山霞等閒㸃檢春多少
　牆角薔薇幾樹花
　
　
　
　
　
　
　
　
　
御定佩文齋詠物詩選巻三百四十三
　欽定四庫全書
御定佩文齋詠物詩選巻三百四十四
　　月季花類
　　　五言古
　　　　月季花　　　　　　　　　(宋/)宋　祁
　羣花各分榮此花貫時序聊披淺深豔不易冬春慮真
　寄竟何言予将造形悟
　　　　次韻子由月季花再生　　　(宋/)蘇　軾
　幽芳本長春暫瘁如蝕月且當付造物未易料枯枿也
　知宿根深便作紫筍茁乗時出婉娩為我暖栗烈先生
　早貴重廟論推英㧞而今城東𤓰不記召南茇陋居有
　逺寄小圃無闊躡還為乆處計坐待行年匝臘果綴梅
　枝春杯浮竹葉誰言一萌動已覺萬木活聊將玉蘂新
　插向綸巾折
　　　五言律
　　　　月季花　　　　　　　　　(眀/)劉　繪
　綠刺含烟鬱紅苞逐月開朝華抽曲沼夕蘂壓芳䑓能
　鬬霜前菊還迎雪裏梅蹋歌春岸上幾度醉金杯
　　　七言律
　　　　月季花翠雀　　　　　　　(眀/)申時行
　竒葩競吐漢宫春日日含香送紫宸千葉能隨蓂荚荗
　四時常應桂輪新乍疑勝裏金花巧却訝枝間翠鳳馴
　願以長春歌聖夀還将解網頌皇仁
　　　七言絶句
　　　　月季花　　　　　　　　　(宋/)韓　琦
　牡丹殊絶委春風露菊蕭疎怨晚叢何似此花榮豔足
　四時長放淺深紅
　　　　月季花　　　　　　　　　(眀/)張　新
　一番花信一番新半屬東風半屬塵惟有此花開不厭
　一年長占四時春
　
御定佩文齋詠物詩選巻三百四十四
　欽定四庫全書
御定佩文齋詠物詩選巻三百四十五
　　刺桐花類
　　　七言絶句
　　　　小雪日戲題　　　　　　　(唐/)張　登
　甲子徒推小雪天刺桐猶綠槿花然陽和長養無時歇
　却是炎洲雨露偏
　　　　泉州刺桐花詠兼呈趙使君　(唐/)陳　陶
　海曲春深滿郡霞越人多種刺桐花可憐虎竹西樓色
　錦帳三千阿母家
　　　　其二
　猗猗小豔夹通衢晴日薰風笑越姝只是紅芳移不得
　刺桐屏障滿中都
　　　　其三
　赤帝嘗聞海上遊三千幢葢擁炎洲今来樹似離宫色
　紅翠欹斜十二樓
　　　其四
髣髴三株植世間風光滿地赤城閒無因秉燭看竒樹
長伴劉公醉玉山
　　　永春路　　　　　　　　　(宋/)徐　璣
路行僻處山山好春到晴時物物嘉秀色連雲原上麥
清香夹道刺桐花
　　　舟行青谿道中入歙　　　　(元/)方　囘
刺桐花發草如藍欲䣃綿袍剪紵衫一夜春霜忽如雪
江南天氣不宜蠶
　　　書武陽驛　　　　　　　　(眀/)汪應軫
小驛春深屋半斜東風開到刺桐花夜来有夢難分别
半是長安半是家
　　　送金員外歸泉南　　　　　(眀/)僧来復
朱樓别起擁飛霞浮石橋邉乆住家海日浴紅春雨霽
鷓鴣啼上刺桐花
　　　西湖雜詩　　　　　　　　　僧来復
　芙蓉灣口綠隂斜吹笛何人隔彩霞驚起沙頭雙翠羽
　銜魚飛上刺桐花
　
　
　
　
　
　
　
　
　
　
　
　
　
御定佩文齋詠物詩選巻三百四十五
　欽定四庫全書
御定佩文齋詠物詩選巻三百四十六
　　酴醿花類
　　　五言古
　　　　杜沂遊武昌以酴醿花見餉　(宋/)蘇　軾
　酴醿不爭春寂寞開最晚青蛟走玉骨羽葢䝉珠幰不
　粧艷已絶無風香自逺當時吳宫闕紅粉埋故苑至今
　微月夜笙簫来翠巘餘姸入此花千載尚清婉怪君呼
　不歸定為花所挽昨宵雷雨惡花盡君應返
　　　　酴醿架　　　　　　　　　(元/)貢　奎
　西園檢春事積雨斷餘紅酴醿壓髙架皎皎晚日烘翠
　蔓㸃殘雪清香度微風幽人對之坐瑩然此心同徘徊
　不忍去片月来髙空宛如萬玉娥素袖舞雲中珠璣露
　顆綴翠珮煙光籠愛花不受折枝柔刺盈叢携酒醉其
　下慰此良夜終
　　　　刺䕷　　　　　　　　　　(眀/)吳　寬
酴醿有數種同名而異字花開欲折難銛鈎如棘刺白
者榦獨長紅者香更膩種之小徑傍所恨罥衣袂挿竹
如編縛歩障差可類石家金谷園恐乏此佳致
　　七言古
　　　失題　　　　　　　　　　(宋/)盧元賛
初疑廣寒修月手釀此欲作長春酒又疑青女未歸家
摶香弄粉為此花要知風韻太超絶清影亭亭半遮月
微風不動香更繁沈水未灰金博山我来已落春去後
尚覺有香棲鼻端年年欲占餘春住早開却被嫣紅妬
從今着意問春工借與姮娥奔月路
　　　和羅武岡酴醿長句　　　　(宋/)楊萬里
花飛十不啻五六青子團枝失紅簇江南桃李總成隂
不論少城與韋曲酴醿珍重不浪開晚堆緑雲㸃氷玉
體熏山麝非一臍水洗銀河費千斛滴成小蓓宻於糝
亂走長條柔可束醉眸湏及月下来破鼻試從風處觸
先生未必被花惱偶與門人莫春浴為憐壓架十萬枝
小立傍邉領新馥剰擛好語寵瓊蕤更掇清英釀醽醁
先生何得便杜門霜鬢猶煩玉堂宿
　　　酴醿歌　　　　　　　　　(元/)華幼武
丹葩醉染猩猩血素萼便娟比霜雪呈妖逞艷豈足貴
含芳嗜潔誇清絶荼䕷飽浥春雨膏玲瓏剪刻英瓊瑶
千金麝腦和淑質萬箇玉蝶縈柔條坐㸔眀月花梢上
便應題作清虛牓醉眠花底不湏歸狼籍苔茵空撫掌
先生愛花何太濃對花一飲揮千鍾昔逢端伯稱韻友
我欲結好慚衰容莫教揺落西風後賈島留題傳不朽
憐君為作荼䕷歌多情又釀荼䕷酒
　　五言律
　　　荼䕷　　　　　　　　　　(宋/)陳與義
雨過無桃李惟餘雪覆牆青天映妙質白日照繁香影
動春微透花寒韻更長風流到樽酒猶得助詩狂
　　五言排律
　　　次韻荼䕷　　　　　　　　(宋/)黄庭堅
梅殘紅藥遲此物共春暉名字因壺酒風流付枕幃墜
鈿香徑艸飄雪凈垣衣玉氣晴虹發沈材鋸屑霏直知
多不厭可忍摘令稀常恨金沙學顰時正可揮
　　七言律
　　　王主簿家酴醿　　　　　　(宋/)黄庭堅
肌膚氷雪生沉水百艸千花莫比方露濕何郎試湯餅
日烘荀令炷爐香風流徹骨成春酒夢寐宜人入枕嚢
輸與能詩王主簿瑶䑓影裏據䋲牀
　　　酴醿　　　　　　　　　　(宋/)劉子翬
顚風急雨退花晨翠葉銀苞照眼新髙架攀縁雖得地
長條盤屈總由人横釵數朶開猶小撲酒餘香韻絶倫
唯有金沙顔色好年年相伴殿殘春
　　　酴醿　　　　　　　　　　(宋/)楊萬里
以酒為名却謗他氷為肌骨月為家借令落盡仍香雪
且道開時是底花白玉梢頭千㸃韻緑雲堆裏一枝斜
休休莫斸西莊栁放上松梢分外嘉
　　　酴醿　　　　　　　　　　(宋/)朱淑真
花神未許春歸去故遣仙姿殿衆芳白玉體輕蟾魄瑩
素紗囊薄麝臍香夢回洛浦嬋娟影閒記瑶䑓淡淨粧
勾引詩人清絶處一枝和雨在東牆
　　　酴醿　　　　　　　　　　(金/)劉仲伊
相㸔絶似好交友著眼江梅季孟中海窟笙簫来鶴背
月林氷雪繞春風滿前玉蕊名尤重特地梨花夢不同
安得涪翁香一瓣種成聊供小南豐
　　　荼䕷花開有懐同賞　　　　(眀/)陳憲章
㸔花何處發孤吟牆角荼䕷又破金紫熖照人今日態
香風吹夢隔年心多情酒伴来何晚得意遊蜂入每湥
病起南窓坐終日獨憐涓滴未成斟
　　五言絶句
　　　荼䕷　　　　　　　　　　(宋/)朱　子
結楥䕶芳植覆牆擁深翠還當具忝酒與客花下醉
　　七言絶句
　　　酴醿　　　　　　　　　　(宋/)韓　維
平生為愛此香濃仰靣常迎落架風每至春歸有遺恨
典型原在酒杯中
　　　酴醿花　　　　　　　　　　韓　維
細蓓繁英次第開攀條盡日未能回不如醉卧春風底
時使清香拂面来
　　　惜酴醿　　　　　　　　　　韓　維
天意再三珍雅艶花中最後吐竒香狂風莫掃殘英盡
畱與佳人貯綘囊
　　　絶句　　　　　　　　　　(宋/)劉　攽
眀紅暗紫競芳菲送盡東風不自知占得餘香慰愁眼
百花無得似酴醿
　　　荼䕷洞　　　　　　　　　(宋/)蘇　軾
長憶故山寒食夜野荼䕷發暗香来分無素手簮羅髻
且折霜蕤浸玉醅
　　　荼䕷　　　　　　　　　　(宋/)張舜民
氷肥雪艶映殘春燠日熏風入四鄰任是主人能愛惜
也擛一半與遊人
　　　酴醿花　　　　　　　　　(宋/)黄庭堅
漢宫嬌額半塗黄肌骨濃熏篤耨香日色漸遲風力細
倚闌催舞白霓裳
　　　披仙閣上觀酴醿　　　　　(宋/)楊萬里
酴醿約我早来㸔及至来㸔花已殘動地寒風君莫怯
亂吹香雪灑闌干
　　　失題　　　　　　　　　　(宋/)戴復古
東風滿架索春饒三月梁園雪未消賸馥何人炷蘭麝
柔條無力帶瓊瑶
　　　荼䕷　　　　　　　　　　(宋/)方　岳
山徑隂隂雨未乾春風已暖却成寒不縁天氣渾無凖
要䕶荼䕷繼牡丹
　　　酴醿　　　　　　　　　　(金/)元好問
枕幃餘韻最清真夢裏猶来著莫人擬借濃隂作羅幕
　玉纓多處卧殘春
　　　　春深　　　　　　　　　　(元/)劉秉忠
　新染薔薇一撲黄梨花亂舞白霓裳憑誰收拾春風去
　催發荼䕷滿架香
　　　　暮春寫懷　　　　　　　　(眀/)鎦　炳
　青梅煮酒蕨芽肥倦客懐家入夢思想得故園風景好
　一庭香雪落荼䕷
　　　　忽雨　　　　　　　　　　(眀/)張宇初
　飄風急雨燕初泥新竹成隂小閣西數巻殘書香篆息
　園花落盡到荼䕷
　
　
　
　
　
御定佩文齋詠物詩選巻三百四十六
　欽定四庫全書
御定佩文齋詠物詩選巻三百四十七
　　凌霄花類
　　　五言古
　　　　凌霄花　　　　　　　　　(宋/)梅堯臣
　草木不解行隨生自有理觀此引蔓柔必慿髙樹起氣
　類固未合縈纏豈由已仰見蒼虬枝上發彤霞蕊層霄
　不易凌樵斧者誰子
　　　　凌霄花　　　　　　　　　(宋/)曾　肇
　凌波體纖柔枝葉工託麗青青亂松樹直榦遭䝉蔽不
　有嚴霜威焉能辨堅脆
　　　　凌霄花　　　　　　　　　(宋/)范　浚
　栽松待成陰種漆擬作器人皆笑艱拙往往後得利君
　㸔植凌霄百尺蔓柔翠新花鬱煌煌照日吐妍媚風霜
　忽揺落大木亦彫瘁視爾托根生枯莖無殘蒂先榮疾
　蕭瑟物理固難恃凌霄亟芳華衰歇亦容易
　　　七言絶句
　　　　凌霄花　　　　　　　　　(宋/)楊　繪
　直饒枝榦凌霄去猶有根源與地平不道花依他樹發
　強攀紅日鬪鮮眀
　　　　為沈趣菴題畵　　　　　　(眀/)偶　桓
　谿山深處野人居小小簾櫳艸閣虛灑靣松風吹夢醒
　凌霄花落半牀書
　
　
　
　
　
　
　
　
御定佩文齋詠物詩選巻三百四十七
　欽定四庫全書
御定佩文齋詠物詩選巻三百四十八
　　藤花類
　　　五言古
　　　　詠藤　　　　　　　　　　(梁/)簡文帝
　纎條寄喬木弱影掣風斜摽春抽曉翠出霧挂懸花
　　　　駕檐藤　　　　　　　　　(唐/)儲光羲
　得從軒墀下如勝松柏林生枝逐架逺吐葉向門深何
　許答君子檐間朝暝隂
　　　　石上藤　　　　　　　　　(唐/)岑　參
　石上生孤藤弱蔓依石長不逢髙枝引未得凌空上何
　處堪托身為君長萬丈
　　　　潭上紫藤　　　　　　　　(唐/)李徳裕
　故鄉春欲盡一嵗芳難再巖樹已青葱吾廬日堪愛幽
　蹊人未去芳艸行應礙遥憶紫藤垂繁陰照潭黛
　　　　挂樹藤　　　　　　　　　(唐/)曹冠卿
本為獨立難寄彼髙樹枝蔓衍數條逺溟濛千朶垂向
日助成隂當風藉持危誰言柔可屈坐見蟠蛟螭
　　　垂澗藤　　　　　　　　　(宋/)朱　子
寒泉下碧澗古木垂蒼藤䕃此萬里流閒花自層層何
人賞幽致白髮巖中僧
　　　罨畫谿　　　　　　　　　(眀/)馬　愈
谿藤蕩微風谿水清見底照映青藤花揺揺不能已仙
人紫綺裘嘯詠谿光裏慨彼塵俗心誰能此涓洗
　　　朱藤　　　　　　　　　　(眀/)吳　寬
嫋嫋數尺藤往嵗親手挿西菴敞短檐藉爾兩相夾嵗
乆終蔓延枝葉已交接有花散紅纓有子垂皂莢赤日
隔繁隂偃息可移榻但憂風雨甚髙架一朝壓霜雪却
不妨忍冬共經臘
　　七言古(附長短句/)
　　　愛敬寺古藤歌　　　　　　(唐/)李　頎
古藤池水盤樹根左攫右拏龍虎蹲横空直上相凌突
丰茸離纚若無骨風雷霹靂連黑枝人言其下藏妖魑
空庭落葉作開合十月苦寒常倒垂憶昨花飛滿空殿
宻葉吹香飯僧遍南階雙桐一百尺相與年年老霜霰
　　　和題藤架　　　　　　　　(唐/)獨孤及
尊䔿葉成幄璀璀花落架花前離心苦愁至無日夜人
去藤花千里强藤花無主為誰芳相思歴亂何由盡春
日迢迢如線長
　　五言律
　　　藤　　　　　　　　　　　(唐/)李　嶠
吐葉依松磴舒苖長石䑓神農嘗藥罷質子寄書来色
映葡萄架花分竹葉杯金堤不見識玉潤㡬重開
　　五言排律
　　　和友人許棠題宣平里古藤　(唐/)張　蠙
欲結千年茂生来便近松迸根通井潤交葉覆庭穠歴
代頻更主盤空漸變龍晝風圓影亂宵雨細聲重葢宻
勝丹桂層危類逺峰嫩條懸夜䑕枯節呌秋蛩翠老霜
難蝕皴多蘚乍封㡬家遥共玩何寺不堪容客對忘離
榻僧看誤過鐘頃因陪預作終夕遶枝笻
　　七言律
　　　紫藤花　　　　　　　　　(眀/)王世貞
䝉茸一架自成林窈窕繁葩灼暮隂南國紅蕉將比貎
西陵青柏結同心裁霞綴綺光相亂剪雨縈煙態轉湥
紫雪半庭長不掃閒抛簮組對清吟
　　　藤　　　　　　　　　　　(眀/)王士騏
手種藤花大可圍暮春小圃亦芳菲黄鸝隱葉惟聞囀
紫蝶尋春不辨飛滿架迎風光眩眼縁谿著雨碧侵衣
漫道破除情事盡長條柔蔓轉依依
　　五言絶句
　　　紫藤樹　　　　　　　　　(唐/)李　白
紫藤挂雲木花蔓宜陽春宻葉隱歌鳥香風留美人
　　　古藤　　　　　　　　　　(唐/)錢　起
引蔓出雲樹垂綸覆巢鶴幽人對酒時苔上閒花落
　　　石上藤　　　　　　　　　(唐/)顧　况
空山無鳥跡何物如人意委曲結繩文離披艸書字
　　　藤　　　　　　　　　　　(眀/)于若瀛
藤古結為梁蜒蜿慿雲霧歩之時動揺疑駕彩虹度
　　七言絶句
　　　送王永　　　　　　　　　(唐/)劉　商
綿衣似熱夾衣寒時景雖和春已闌誠知暫别那惆悵
眀日藤花獨自㸔
　　　宿楊家　　　　　　　　　(唐/)白居易
楊氏弟兄俱醉卧披衣獨起下髙齋夜深不語中庭立
月照藤花影下階
　　　紫藤　　　　　　　　　　(唐/)許　渾
緑蔓穠隂紫袖低客来留坐小堂西醉中掩瑟無人㑹
家近江南罨畫谿
　　　題畫　　　　　　　　　　(眀/)沈　周
臨水人家竹樹中只因孤嶼水船通當門細荇牽微浪
　繞屋藤花落軟風
　　　　中甫過齋中烹茗清談試筆寫圖因題其上
　　　　　　　　　　　　　　　　(眀/)居　節
　落盡藤花磵水香松風如水晝初長幽人自是山中相
　鶴氅黄冠坐夕陽
　　　　荆谿雜曲　　　　　　　　(眀/)王叔承
　女牆開徧白薔薇蘿葉藤花鳥亂飛耐可銅官復離墨
　滿城山色照人衣
　　　　和令則題畫　　　　　　　(眀/)陳繼儒
　山邨雨霽水㾗加鴨觜灘頭燕尾沙新結松棚試新茗
　好風無力掃藤花
　
　
　
　
御定佩文齋詠物詩選巻三百四十八
　欽定四庫全書
御定佩文齋詠物詩選巻三百四十九
　　山丹花類
　　　五言古
　　　　次韻子由所居　　　　　　(宋/)蘇　軾
　堂前種山丹錯落馬腦盤堂後種秋菊碎金收辟寒草
　木如有情慰此芳嵗闌幽人正獨樂不知行路難
　　　　山丹　　　　　　　　　　(宋/)朱子
　昔遊嶺海間㡬見蠻卉拆素英溥夕露朱蘤爛晴日歸
　来今㡬年晤對秪寒碧因君賦山丹恱復見顔色
　　　七言律
　　　　山丹花　　　　　　　　　(宋/)楊萬里
　春去無芳可得尋山丹最晚出雲林柿紅一色眀羅袖
　金粉羣蟲集寳簮花似鹿葱還耐久葉如芍藥不多深
　青泥瓦斛移山蘤聊著書窗伴小吟
御定佩文齋詠物詩選巻三百四十九
　欽定四庫全書
御定佩文齋詠物詩選巻三百五十
　　素馨花類
　　　七言絶句
　　　　素馨花　　　　　　　　　(宋/)陳傅良
　羞將姿媚隨花譜愛伴孤髙上月評獨恨遇寒成弱植
　色香殊不避梅兄
　　　　素馨花　　　　　　　　　(眀/)楊　慎
　金碧佳人墮馬妝鷓鴣林裏鬪芬芳穿花貫縷盤香雪
　曾把風流惱陸郎
　　　　夜至紅橋所居　　　　　　(眀/)林　鴻
　素馨花發暗香飄一朶斜簮近翠翹寳馬歸来新月上
　緑楊影裏倚紅橋
　
　
御定佩文齋詠物詩選卷三百五十
　欽定四庫全書巻
御定佩文齋詠物詩選巻三百五十一
　　玉瓏鬆花類
　　　七言律
　　　　茌平縣西門郵亭廢圃中有花名玉瓏瑽枝葉
　　　　　與瓊花無異但花蕊層生與葉相間逺望如
　　　　　翠煙籠玉幽香撲人遂呼濁醪痛飲花下陳
　　　　　令取紙筆索詩乗醉走筆賦二律
　　　　　　　　　　　　　　　　(眀/)王　䝉
　誰司后土作花王忍置瑶華官道旁衣袂不經塵世染
　夢魂猶帯廣寒香孤蟾照破瓊林雪飛蝶栖殘珠樹霜
　天上人間惟有此好將欄檻䕶荒凉
　　　　其二
　何年碧海㑹璚仙雲製衣裳雪作鈿醉鎖素虬纏寳樹
　閒騎白鳳下瑶天鶴林寺廢空流水后土祠荒起暮煙
　慚愧郵亭一株雪春風猶得路人憐
　　　七言絶句
　　　　遊天壇雜詩　　　　　　　(金/)元好問
　漫山白白與紅紅小樹低叢㸔不供總道楂花香氣好
　就中偏愛玉瓏鬆(原注花名/有玉瓏鬆)
　
　
　
　
　
　
　
　
　
　
　
御定佩文齋詠物詩選巻三百五十一
　欽定四庫全書
御定佩文齋詠物詩選巻三百五十二
　　瓊花類(附瑶花/)　(琪花/)
　　　長短句
　　　　賦得瓊花觀送人　　　　　(眀/)劉　溥
　瓊花觀在江都雲忩月館仙人居無雙亭前一方地昔
　日瓊花今已無玉女香車遊碧落回首人間塵漠漠重
　欄空䕶八仙花飛佩誰乗九臯鶴古城楊栁接東橋十
　里紅樓路不遥行舟過此一停泊琪樹隂中聽紫簫
　　　七言律
　　　　約黄成之觀瓊花予不及從以詩代簡
　　　　　　　　　　　　　　　　(宋/)方　岳
　杜宇聲中鬢欲華春風將緑又天涯欠隨江夏無雙士
　共㸔揚州第一花想像煙雲人跨鶴淋漓詩句字栖鴉
　蹇驢不管唐衫濕醉兀歸鞍暮雨斜
　　　五言絶句
　　　揚州廣城店　　　　　　　(眀/)張以寧
潮落䢴江夜先將夢到家揚州無賴月獨自照瓊花
　　七言絶句
　　　小遊仙　　　　　　　　　(唐/)曹　唐
雲隴瓊花滿地香碧沙紅水遍朱堂外人欲壓長生籍
拜請飛瓊報玉皇
　　　后土廟瓊花詩　　　　　　(宋/)王禹偁
春氷薄薄壓枝柯分與清香是月娥忽似暑天深澗底
老松擎雪白娑婆
　　　揚州后土祠瓊花　　　　　(元/)尹廷髙
無雙亭下萬人㸔欲覓殘英一片難夜静月眀猿鶴唳
誤翻玉雪墮闌干
　　　續遊仙詩　　　　　　　　(眀/)馬　洪
侍兒扶上紫鸞車一笑相逢蕚緑華今夜蕪城好眀月
無雙亭上㸔瓊花
　　附瑶花
　　七言古
　　　瑶花(花白色而變/殘紅而碧)　　　　　(元/)郭　鈺
瑶䑓仙子初相見迥立天風飄雪練東華夢破歸去遲
素衣總被緇塵染芳心不委春蝶狂水瞐簾捲凝清香
臙脂洗紅留殘暈海雲翦碧浮霓裳揚州瓊花舊同譜
零落誰知到南土聞君愛花最有情亭䑓五月清無暑
君不見花開今日多有酒不飲君如何
　　附琪花
　　五言古
　　　琪樹下因吟六韻呈先達者　(唐/)劉　駕
舉世愛嘉樹此樹何人識清秋逺山意偶向亭際得竒
柯交若鬪生葉宻如織塵中尚青葱更想塵外色所宜
巢三鳥影入瑶池碧移根豈無時一問紫煙客
　　五言絶句
　　　初移琪樹　　　　　　　　(唐/)羊士諤
愛此丘中物煙霜盡日㸔無窮碧雲意更助緑窗寒
　　　　石橋琪樹　　　　　　　　(唐/)僧隱丘
　山上天將近人間路漸遥誰當雲裏見知欲度仙橋
　　　七言絶句
　　　　歩虛詞　　　　　　　　　(唐/)陳　羽
　樓殿層層阿母家崑崙山頂駐紅霞笙歌出見穆天子
　相引笑㸔琪樹花
　
　
　
　
　
　
　
　
　
御定佩文齋詠物詩選巻三百五十二
　欽定四庫全書
御定佩文齋詠物詩選巻三百五十三
　　蘭花類
　　　五言古
　　　　幽蘭　　　　　　　　　　(宋/)鮑　照
　簾委蘭蕙露帳含桃李風攬帶昔何道坐令芳節終
　　　　紫蘭始萌　　　　　　　　(梁/)武　帝
　種蘭玉䑓下氣暖蘭始萌芬芳與時發婉轉迎節生獨
　使金翠嬌偏動紅綺情二遊何足懷一顧非傾城羞將
　苓芝侣豈畏鶗鴂鳴
　　　　蘭　　　　　　　　　　　(梁/)宣　帝
　折莖聊可佩入室自成芳開花不競節含秀委微霜
　　　　賦新題得蘭生野徑　　　　(陳/)張正見
　披襟出蘭畹命酌動幽心鋤罷還開路歌喧自動琴華
　燈共影落芳杜雜花深莫言閒徑裏遂不斷黄金
　　　　猗蘭操　　　　　　　　　(隋/)辛德源
奏事傳青閣拂除乃陶嘉散條凝露彩含芳映日華已
知香若麝無怨直如麻不學芙蓉艸空作眼中花
　　　蘭　　　　　　　　　　　(唐/)王　維
根移地因偏花老色未改意蘇瘴霧餘氣壓初寒外婆
娑靖節窓髣髴靈均佩
　　　古意　　　　　　　　　　(唐/)賀蘭進眀
崇蘭生澗底香氣滿幽林采采欲為贈何人是同心日
暮徒盈把徘徊憂思深慨然紉雜佩重奏丘中琹
　　　贈友人　　　　　　　　　(唐/)李　白
蘭生不當戶别是閒庭艸夙被霜露欺紅榮已先老謬
接瑶華枝結根君王池顧無馨香美叨沐清風吹餘芳
若可佩卒嵗常相隨
　　　詠蘭　　　　　　　　　　(唐/)白居易
寓常本殊致意幽非我情吾常有疏淺外物無重輕各
言藝幽深彼美香素莖豈為賞者說自保孤根生易地
無赤株麗土亦同榮賞際林壑近汛餘煙露清余懐既
鬱陶爾類徒縱横妍媸茍不信寵辱何為驚貞隠諒無
迹激時猶棟名幽叢靄緑畹豈必懐歸耕
　　　蘭　　　　　　　　　　　(唐/)李徳裕
楚客重蘭蓀遺芳今未歇葉抽清淺水花㸃暄妍節紫
艶映渠鮮輕香含露潔
　　　題楊次公春蘭　　　　　　(宋/)蘇　軾
春蘭如美人不採羞自獻時聞風露香蓬艾深不見丹
青冩真色欲補離騷傳對之如靈均冠佩不敢燕
　　　秋蘭已悴以其根歸學古　　(宋/)朱　子
秋至百艸晦寂寞寒露滋蘭臯一以悴蕪穢不能治端
居念離索無以遺所思願言託孤根嵗晏以為期
　　　種蘭　　　　　　　　　　(宋/)薛季宣
蘭生林樾間清芬倍幽逺野人坐官曹兹意極不淺西
窓蔽斜日松釵架春晚牆隂蒔花木憔悴根日損植此
山國香坐與前事反扶疎可紉佩心緒端有本芽生僅
盈壇髙風傳九畹羣芳顔色好秪自誇園苑何如淡嚼
蠟艸莽曾誰混對我靜無言忘形如莽䔿
　　　刈蘭　　　　　　　　　　　薛季宣
東畹刈真香靜院篸瓶水髙逺不勝情時逐微風起和
雨剪閒庭誰作騷人語記得舊家山香来無覓處
　　　盆蘭　　　　　　　　　　(元/)岑安卿
猗猗紫蘭花素秉巖穴趣移栽碧盆中似為香所誤吐
舌終不言畏此塵垢汙豈無髙節士幽深共情素俛首
若有思清風颯庭戶
　　　蘭花篇　　　　　　　　　(眀/)宋　濓
陽和煦九畹晴芬溢青蘭潜姿發𤣥麝幽蘤凝紫檀緑
蘿托芳鄰白谷挹髙寒元聖未成調湘纍久長歎菉葹
雖外蔽貞潔終能完豈知生平心卒獲君子觀雜以青
瑶芝承以白玉盤靈風晚方薦清露夜初漙此時不見
知駢羅混荒菅春風桃杏花爛若霞綺攅徒媚夸毗子
千金買歌歡棄之不彼即要使中心安願結美人佩把
玩日忘餐
　　　塘上聞蘭香　　　　　　　(眀/)葉子竒
大谷空無人芝蘭花自香㝷根竟不見芳草如人長
　　　墨蘭　　　　　　　　　　(眀/)僧宗衍
楚雪春已晴沅湘水初滿去年故葉長今年新葉短波
眀碧沙净日照紫苔暖不見澤中人江南暝雲斷
　　七言古
　　　畫蘭　　　　　　　　　　(元/)吳　鎮
䞟趠風下東吳舟坏土移入漳泉秋初疑紫莛攅翠鳳
恍如緑綬縈青虯猗猗九畹易消歇奕奕百畝多淹留
軒窓相逢與一笑結交三友成風流
　　　采蘭堂　　　　　　　　　(眀/)僧妙聲
去年采蘭蘭葉長今年采蘭蘭葉短秉芳欲寄路漫漫
國香零落風吹斷蓮花峰下采蘭堂永懐佳境不能忘
上人開窓面山坐山水含暉吟謝郎三生誤落夫差國
翠結瓊琚香不息目斷王孫猶未歸江南春艸連天碧
　　五言律
　　　芳蘭　　　　　　　　　　(唐/)太　宗
春暉開禁苑淑景媚蘭場映庭含淺色凝露泫浮光日
麗參差影風傳輕重香㑹湏君子折佩裏作芬芳
　　　詠蘭　　　　　　　　　　(唐/)李　嶠
虛室重招尋㤀言契斷金英浮漢家酒雪灑楚王琴廣
殿輕香發髙䑓逺吹吟河汾應擢秀誰肯訪山隂
　　　幽蘭　　　　　　　　　　(唐/)崔　塗
幽植衆寧知芬芳止暗持自無君子佩未是國香衰白
露沾常早春風到每遲不知當路艸芬馥欲何為
　　　蘭　　　　　　　　　　　(唐/)僧無可
蘭色結春光氛氲掩衆芳過門階露葉尋澤逕連香畹
靜風吹亂亭秋雨引長靈均曾采擷紉佩掛荷裳
　　　去嵗䝉學古分恵蘭花清賞既歇復以根叢歸
　　　　之故畹而學古預有今年之約近聞頗已著
　　　　花輙賦小詩以尋前約幸一笑
　　　　　　　　　　　　　　　(宋/)朱　子
秋蘭逓初馥芳意滿冲襟想子空齋裏凄凉楚客心夕
風生逺思晨露灑中林頗意孤根在幽期得重尋
　　　蘭　　　　　　　　　　　(眀/)馮　琦
韋曲名園好習池勝事繁午風披蕙帯秋色上苔㾗宻
樹雲成幄疎籬水繞門不煩除客徑吾欲藉蘭蓀
　　七言律
　　　蘭　　　　　　　　　　　(宋/)楊萬里
雪徑偷開淺碧花氷根亂吐小紅芽生無桃李春風面
名可山林處士家政坐國香到朝市不容霜節老雲霞
江蘺蕙圃非吾耦付與騷人定等差
　　　蘭　　　　　　　　　　　(宋/)劉克莊
深林不語抱幽貞賴有微風逓逺馨開處何妨依蘚砌
折来未肯戀金瓶孤髙可挹供詩巻素淡堪移入卧屏
莫笑門無佳子弟數枝濯濯映荄庭
　　　掛蘭　　　　　　　　　　(元/)謝宗可
江浦煙叢困草萊靈根從此謝栽培移將楚畹千年恨
付與東風一縷開湘女久無塵土夣靈均元是棟梁材
午窓試讀離騷賦却怪幽香天上来
　　　蘭　　　　　　　　　　　(眀/)文徴眀
靈根珍重自甌東紺碧垂香玉兩叢和露紉為湘水佩
凌風如到蕊珠宫誰言别有幽貞在我已相忘臭味中
老去相如才思减臨窓欲賦不能工
　　　題趙松雪墨蘭　　　　　　(眀/)僧宗衍
湘江春日靜輝輝蘭雪初消翡翠飛拂石似鳴蒼玉佩
御風還著六銖衣夜寒燕姞空多夣嵗晚王孫尚不歸
千載畵圖勞㸃綴所思何處寄芳菲
　　五言絶句
　　　蘭　　　　　　　　　　　(唐/)唐彦謙
謝庭漫芳艸楚畹多緑莎于焉忽相見嵗晏將如何
　　　蘭　　　　　　　　　　　(宋/)司馬光
藝植日繁滋芬芳時入座青葱春蕊擢皎潔秋英墮
　　　蘭澗　　　　　　　　　　(宋/)朱　子
光風浮碧澗蘭杜日猗猗竟嵗無人采含薰秪自知
　　　蘭　　　　　　　　　　　(宋/)楊萬里
健碧繽繽葉斑紅淺淺芳幽香空自秘風肯秘幽香
　　　題信上人春蘭　　　　　　(元/)掲傒斯
深谷暖雲飛重巖花發時非因采樵者那得外人知
　　　題畵蘭　　　　　　　　　(元/)陳　旅
九畹光風轉重巖墜露香紫宫祠太乙瑶席薦瓊芳
　　　蘭　　　　　　　　　　　(元/)鄭允端
並石疎花瘦臨風細葉長靈均清夣逺遺佩滿沅湘
　　　寫蘭　　　　　　　　　　(眀/)景翩翩
道是深林種還憐出谷香不因風力緊何以度瀟湘
　　七言絶句
　　　蘭　　　　　　　　　　　(宋/)朱　子
漫種秋蘭四五莖疎簾底事太闗情可能不作凉風計
䕶得幽香到晚清
　　　寒食相將諸子遊翟園　　　(宋/)楊萬里
　鹿葱舊種竹新栽幽徑深行㤀却回忽有野香尋不得
　蘭於石背一花開
　　　　題畵蘭　　　　　　　　　(眀/)文徵眀
　手培蘭蕙兩三栽日煖風微次第開坐久不知香在室
　推窓時有蝶飛来
　　　　蘭　　　　　　　　　　　(眀/)余有丁
　何處幽香撲酒樽洲中杜若畹中蓀紉来為佩裁為服
　不許薋葹掛蓽門
　　　　紫蘭　　　　　　　　　　(眀/)景翩翩
　碧玉參差簇紫英當年剰有國香名風前漫結幽人佩
　澧浦春深寄未成
　
　
　
　
御定佩文齋詠物詩選巻三百五十三
　欽定四庫全書
御定佩文齋詠物詩選巻三百五十四
　　蕙花類
　　　五言古
　　　　蕙花初開　　　　　　　　(宋/)楊萬里
　幽人非愛山出山將何之山居種蘭蕙嵗寒久當知初
　藝止百畝餘地惜奚為先生無廣居千巖一茅茨四面
　秖藝蕙中間纔置錐銳緑分宿叢修紫擢㓜枝孤榦八
　九花一花破初蕤西風淡無味微度成香吹燈夣得幽
　馥月寫傳靜姿我欲掇芳英和露充晨炊眷然惻不忍
　環玩息忘飢豈無衆花草不願秋風遲種時亂不擇嵗
　晚悔可追
　　　五言律
　　　　題次公蕙　　　　　　　　(宋/)蘇　軾
　蕙本蘭之族依然臭味同曾為水仙佩相識楚詞中幻
　色雖非實貞香亦竟空云何起微馥鼻觀已先通
　　　五言絶句
　　　　蕙　　　　　　　　　　　(宋/)朱　子
　今花得古名旖旎香更好適意欲忘言塵編詎能考
　　　　題信上人秋蕙　　　　　　(元/)掲傒斯
　幽叢不盈尺空谷為誰芳一逕寒雲色滿林秋露香
　　　七言絶句
　　　　和令狐侍御賞蕙草　　　　(唐/)杜　牧
　尋常詩思巧如春又喜幽亭蕙草新本是馨香比君子
　遶欄今更為何人
　　　　蕙草　　　　　　　　　　(宋/)劉克莊
　蕭艾榮枯各有時深藏芳潔欲奚為世間鼻孔無憑託
　且伴幽窓讀楚詞
　　　　東園　　　　　　　　　　(宋/)僧道潛
　雲峰缺處支笻立谿澑聲中弄扇行習習南風吹百艸
　幽香知有蕙蘭生
御定佩文齋詠物詩選卷三百五十四
　欽定四庫全書
御定佩文齋詠物詩選巻三百五十五
　　芝類
　　　樂府
　　　　靈芝歌　　　　　　　　　(漢/)班　固
　因露寢兮産靈芝象三徳兮瑞應圖延夀命兮光此都
　配上帝兮象太微參日月兮揚光輝
　　　五言古
　　　　芝草　　　　　　　　　　(梁/)庾肩吾
　踟蹰玩芝艸淹留攀桂叢桂叢方偃蹇芝葉正玲瓏如
　龍復如馬成闕復成宫黄金九華發紫葢六英通隠士
　蒼山北神仙海穴東隨丹聊變水獨揺不湏風
　　　菌耳徧沃野　　　　　　　　(元/)吾丘衍
　菌耳徧沃野瓊芝亦芬芳羣隂掩其茨誰復知爾良我
　願得此艸移根植崇岡閒攀紫金蕤浥露晞朝陽服食
　換緑髓輕舉過紫皇招携三辰游與之同輝光
　　七言古
　　　石芝　　　　　　　　　　(宋/)蘇　軾
空堂眀月清且新幽人睡息来初匀了然非夣亦非覺
有人夜呼祁孔賓披衣相從到何許朱欄碧井開瓊戶
忽驚石上堆龍蛇玉芝紫筍生無數鏘然敲折青珊瑚
味如蜜藕和雞蘇主人相顧一撫掌滿堂坐客皆盧胡
亦知洞府嘲輕脫終勝嵇康羡王烈神山一合五百年
風吹石髓堅如鐵
　　五言律
　　　宣政殿芝艸　　　　　　　(唐/)李義府
眀王敦孝感寳殿秀靈芝色帶朝陽淨光涵雨露滋且
標宣德重更引國恩施聖祚今無限微臣樂未移
　　五言絶句
　　　題盡巻　　　　　　　　　(元/)馬　臻
翠疉洪濛色雲凝淡沲春髙寒不可到應有采芝人
　　七言絶句
　　　送道友遊山　　　　　　　(唐/)施肩吾
欲駐如今未老形萬重山上九芝青君今若問采芝路
踏水踏雲穿杳㝠
　　　寄題朱元晦武夷精舎　　　(宋/)陸　游
先生結屋緑巖邉讀易懸知屢絶編不用采芝驚世俗
恐人謗道是神仙
　　　次王參政延福宫韻　　　　(元/)馬祖常
唐家漲水望雲亭三月千花隔障屏不似仙人華緑洞
雙笙吹鳳五芝庭
　　　中秋前偶賦　　　　　　　(元/)虞　集
采芝不覺過前山偶答樵歌暮却還人影自行殘照外
雨雲先入翠微間
　　　惟寅徵君踏雨過林舘為畱終日因誦近賦絶
　　　　句三首輒走筆奉和　　　(眀/)周　砥
野花疎竹媚幽姿翡翠簾前雨散絲最愛陳琳詩句好
玉盤春露捧金芝
　　　　雨後　　　　　　　　　　(眀/)彭　年
　洞底泉聲谷口聞望中峰色杳難分欲尋雨後金芝艸
　更踏前峰半濕雲
　
　
　
　
　
　
　
　
　
　
　
　
御定佩文齋詠物詩選巻三百五十五
　欽定四庫全書
御定佩文齋詠物詩選巻三百五十六
　　萱花類
　　　五言古
　　　　塘上行　　　　　　　　　(宋/)謝恵連
　芳萱秀陵阿菲質不足營幸有忘憂用移根託君庭垂
　穎臨清池擢彩仰華甍霑渥雲雨潤葳蕤吐芳馨願君
　眷輕葉留景恵餘眀
　　　　詠萱草　　　　　　　　(北齊/)陽休之
　開跗幽澗底散彩曲堂垂優柔清露濕微穆恵風吹朝
　朝含麗景夜夜對華池
　　　　詠階前萱草　　　　　　　(隋/)魏　澹
　緑艸正含芳靃靡映前堂帯心花欲發依籠葉已長雲
　度時無影風来乍有香横得忘憂號余憂遂不忘
　　　五言律
　　　　萱　　　　　　　　　　　(唐/)李　嶠
屣歩尋芳日忘憂自結叢黄英開飬性緑葉正依籠色
湛仙人露香傳少女風還依北堂下曹植動文䧺
　　　萱草　　　　　　　　　　(唐/)李咸用
芳艸比君子詩人情有由秖應憐雅態未必解忘憂積
雨莎庭小微風蘚砌幽莫言開太晚猶勝菊花秋
　　　萱　　　　　　　　　　　(金/)周　昻
萬里黄萱好風煙接路傍迹踈雖異域心宻竟中央染
練成初色移瓶得細香客愁無路遣始為㸔花忘
　　五言絶句
　　　萱　　　　　　　　　　　(宋/)宋　祁
修莖無附葉繁萼攅莛首每欲問詩人定得忘憂否
　　　萱　　　　　　　　　　　(宋/)石延年
移萱樹之背丹霞間縹色我有憂民心對君忘不得
　　　萱草　　　　　　　　　　(宋/)朱　子
春條擁深翠夏花眀夕隂北堂罕悴物獨爾淡冲襟
　　　有感　　　　　　　　　　(眀/)馬閒卿
　春風零落後秋圃恨開遲總是宜男草傍人也未知
　　　七言絶句
　　　　宫詞　　　　　　　　　　(眀/)黄省曾
　清萱到處碧鬖鬖興慶宫前色倍含借問皇家何種此
　太平天子要宜男
　
　
　
　
　
　
　
　
　
　
御定佩文齋詠物詩選巻三百五十六
　欽定四庫全書
御定佩文齋詠物詩選巻三百五十八
　　荷花類
　　　五言古
　　　　青陽度　　　　　　　　　(晉/)樂　府
　青荷盖綠水芙蓉披紅鮮下有並根藕上生並頭蓮
　　　　夏歌　　　　　　　　　　樂　府
　欎蒸仲暑月長嘯北湖邉芙蓉始結葉抛艶未成蓮
　　　　夏歌
　江南蓮花開紅光照碧水色同心復同藕異心無異
　　　　詠同心蓮　　　　　　　　(梁/)蕭　統
　江南采蓮處照灼本足觀况等連枝樹俱耀紫莖端同
　踰並根草雙異獨鳴鸞以兹代萱草必使愁人歡
　　　　詠芙蓉　　　　　　　　　(梁/)簡文帝
　圓花一蔕卷交葉半心開影前光照耀香裏蝶徘徊欣
　隨玉露㸃不逐秋風催
　　　賦得渉江采芙蓉　　　　　(梁/)元　帝
江風當夏清桂檝逐流縈初疑京兆劒復似漢冠名荷
香帶風逺蓮影向根生葉卷珠難溜花舒紅易傾日暮
鳬舟滿歸来度錦城
　　　詠芙蓉　　　　　　　　　(梁/)沈　約
微風揺紫葉輕露拂朱房中池所以綠待我泛紅光
　　　詠荷　　　　　　　　　　(梁/)江　洪
澤陂有微草能花復能實碧葉喜翻風紅英宜照日移
居玉池上託根庶非失如何霜露交應與飛蓬匹
　　　詠同心芙蓉　　　　　　　(梁/)朱　超
青山麗朝景𤣥峯朗夜光未及清池上紅蕖並出房日
分雙蔕影風合兩花香魚驚畏蓮折龜上碍荷長雲雨
流輕潤草木隐嘉祥徒歌渉江曲誰見緝為裳
　　　採蓮曲　　　　　　　　　　朱超
艶色前後發緩檝去来遲㸔粧礙荷影洗手畏菱滋摘
除蓮上葉拖出藕中絲湖裏人無限何日滿船時
　　　芙蓉花　　　　　　　　　(隋/)辛徳源
洛神挺凝素文君拂艶紅麗質徒相比鮮彩兩難同光
臨照波日香隨出岸風渉江良自逺託意在無窮
　　　詠同心芙蓉　　　　　　　(隋/)杜公瞻
灼灼荷花瑞亭亭出水中一莖孤引綠䨇影共分紅色
奪歌人臉香亂舞衣風名蓮自可念况復兩心同
　　　採芙蓉　　　　　　　　　(唐/)太　宗
結伴戲方塘擕手上雕航船移分細浪風散動浮香游
鶯無定曲驚鳬有亂行蓮稀釧聲斷水短棹歌長棲烏
還宻樹泛流歸建章
　　　古風　　　　　　　　　　(唐/)李　白
碧荷生幽泉朝日艶且鮮秋光冐綠水宻葉羅青煙秀
色空絶世馨香竟誰傳坐㸔飛霜滿凋此紅芳年結根
未得所願託華池邉
　　　折荷有贈　　　　　　　　　李　白
渉江翫秋水愛此紅蕖鮮攀荷弄其珠蕩漾不成圓佳
人綵雲裏欲贈隔逺天相思無因見悵望凉風前
　　　粲公院各賦一物得初荷　　(唐/)李　頎
微風和衆草大葉長圓隂晴露珠共合夕陽花映深從
来不著水清浄本因心
　　　初秋蓮塘歸　　　　　　　(唐/)顧　况
秋光净無跡蓮消錦雲紅只有谿上山還識揚舲翁如
何白蘋花幽渚笑凉風
　　　東林寺白蓮　　　　　　　(唐/)白居易
東林北塘水湛湛見㡳清中生白芙蓉菡蓞三百莖白
日發光彩清飇散芳馨洩香銀嚢破瀉露玉盤傾我慙
塵埃眼見此瓊瑶英乃知紅蓮花虛得清净名夏萼敷
未歇秋芳結纔成夜深衆僧寢獨起繞池行欲收一顆
子寄向長安城但恐出山去人間種不生
　　　京兆府新栽蓮　　　　　　　白居易
汚溝貯濁水水上葉田田我来一長歎知是東谿蓮下
有青泥汚馨香無復全上有紅塵撲顔色不得鮮物性
猶如此人事亦宜然託根非其所不如遭棄捐昔在谿
中日花葉媚清漣今来不得地顦顇府門前
　　　髙荷　　　　　　　　　　(唐/)元　稹
種藕百餘根髙荷纔四葉颭閃碧雲扇團圓青玉疉亭
亭自擡舉鼎鼎難藏擪不學著水荃一生長怗怗
　　　野蓮　　　　　　　　　　(元/)郝　經
陂塘𣺌煙蕪秋波淡浮空蒹葭雜芙蕖依稀見愁紅輕
銷露華凉亭亭倚西風金粉亦自香霞腴為誰容無言
恨最深失偶情更濃揺揺似相招為喜詩人逄翻思彼
桃李反在羅綺中復憶巖下蘭綠葉翳荒叢西子出苧
蘿原思老蒿蓬萬物在生處莫謾仇天公
　　　池蓮詠　　　　　　　　　(元/)倪　瓉
廻翔波間風的歴葉上露清池結素彩華月映微歩雲
隂花房斂雨歇芳氣度欲去拾明璫踟蹰惜遲暮
　　　次韻歐陽檢閱濠池觀荷　　(元/)薛元曦
行行濠池上亭亭見長荷瓊葩耀初日碧芰卷輕波深
蒲曉色亂微雨晚香多方舟時自移髙軒或来過豈無
河朔飲那復發商歌商歌一慷慨此物奈君何
　　　過荷葉浦　　　　　　　　(明/)徐　賁
粼粼水溶春淡淡煙銷午不見唱歌人空来荷葉浦無
處寄相思停舟采芳杜
　　　採蓮曲　　　　　　　　　(明/)李淑媛
南湖採蓮女日日南湖歸淺渚蓮子滿深潭荷葉稀盪
槳嬌無力水濺越羅衣無心却囬棹貪看鴛鴦飛
　　七言古
　　　趙昌荷花　　　　　　　　(元/)袁　桷
我家東湖三百頃瑞錦縱横綠雲凝森森暁氣天香飛
星斗光沈水花净逺如嬰兒脫文褓近若胎仙臨玉鏡
瓊杯欲側雨絲垂金掌初調露珠定盡将機心付鷗鷺
小雨輕煙穿短艇京塵烏㡌二十年夢入滄洲寄清興
趙生畫意不畫格淺粉輕砂養真性韜精斂容羞自陳
三沭無言月華靚邇来馮於號能事老嫩風晴毫髪證
𤣥黄巳辨神俊枯逐影之人道中病髙堂視此青琉璃
香色俱忘保清静
　　　西湖荷花有感　　　　　　(元/)于　石
我昔扁舟泛湖去囬望荷花浩無數誰家畫舫倚紅粧
笑聲迥入花深處笙歌凄咽水雲寒花色似嫌脂粉汙
夜深人静月明中方識荷花有真趣水天倒浸碧琉璃
浄質芳姿澹相顧亭亭翠盖擁羣仙輕風微顫凌波歩
酒暈潮紅淺渥脣膚如凝脂腰束素一捻香骨薄裁氷
半破芳心嬌泣露湖光花氣滿衣襟月落波寒浸香霧
恍然人在蘂珠宫便欲移家臨水住囬首落日低黄塵
十年不到湖山路花開花落㡬秋風湖上青山自如故
　　　徐兩山寄蓮花　　　　　　(明/)王　彛
秋風吹皺銀塘水小雨芙蓉不勝洗誰揀新船折得来
不怕綠芒傷玊指煙絲有恨自悠揚相惹相牽短復長
雙頭並作幽修語一夜露痕黄粉香我有銀瓶秋水滿
君心不似蓮心短綠房結子為君收種向明年應未晚
　　　採蓮曲　　　　　　　　　(明/)張　泰
翡翠樓臨鸂鶒水朱簾捲暁香風起靚粧揺蕩湖色澄
一様芙蕖鏡光裏蒲深柳暗人迹稀麥歌聲裏雙鳬飛
攀紅採綠日易晚夕燈愁對文君機金羈白馬誰家醉
桂檝迎秋減芳意荷葉經霜缺舊圓藕腸欲斷絲還繫
　　　采蓮圖　　　　　　　　　(明/)文徴明
横塘西頭春水生荷花落日照人明花深葉暗不辨人
有時葉㡳聞歌聲歌聲宛轉誰家女自把雙橈擊蘭渚
不愁擊渚濺紅裳水中驚起雙鴛鴦
　　五言律
　　　荷　　　　　　　　　　　(唐/)李　嶠
新溜滿澄陂圓荷影若規風来香氣逺日落盖隂移魚
戲排緗葉龜浮見綠池魏朝難接採楚服但同披
　　　荷花　　　　　　　　　　(唐/)李商隐
都無色可並不奈此香何瑶席乘凉設金羈落晚過迴
衾燈照綺渡韈水沾羅預想前秋别離居夢櫂歌
　　　新荷　　　　　　　　　　(唐/)李羣玊
田田八九葉散㸃綠池初嫩碧纔平水圓隂巳蔽魚浮
萍遮不合弱荇繞猶踈半在春波底芳心卷未舒
　　　晚荷　　　　　　　　　　　李羣玊
露冷芳意盡稀踈空碧荷殘香隨暮雨枯蘂堕寒波楚
客罷竒服吳姬停櫂歌渉江無可寄幽恨竟如何
　　　宫池産瑞蓮　　　　　　　(唐/)王貞白
雨露及萬物嘉祥有瑞蓮香飄雞樹近榮占鳯池先聖
日臨雙麗恩波照並妍願同指佞草生向帝堯前
　　　荷花　　　　　　　　　　(宋/)豐　稷
桃杏二三月此花泥滓中人心正畏暑水面獨揺風浄
刹如金湧嘉賔照幕紅誰歌采蓮曲舟在暁霞東
　　　奉酬圭父白蓮之作　　　　(宋/)朱　子
忽傳夔府句并送逺公蓮翠盖臨風迥氷華浥露鮮舞
衣清縞袂倒景爛珠纒想像芙蓉闕𡨕𡨕絶世緣
　　　採蓮歌　　　　　　　　　(元/)葉　顒
越女浙江頭煙波萬頃愁徃来荷葉浦蕩漾木蘭舟島
闊香雲冷江空明月秋清謳三四曲聲斷白蘋洲
　　　荷葉　　　　　　　　　　(明/)髙　啓
楚服新裁得吳筩舊製成圓應同荇菜宻欲翳蓮莖聲
中亂雨至隂下一魚行桂櫂還思折江南日暮情
　　　新荷　　　　　　　　　　　髙　啓
如盖復如鈿初生雨後天葉低浮水上莖弱裊風前乍
覆逰魚戯難藏宿鷺眠佳人休便折留䕃採蓮船
　　　荷葉　　　　　　　　　　(明/)楊　基
圓的破蓬苞孤莖上藕梢雨撐栖鷺屋風捲䕃龜巢谿
友裁巾幘虚人作飯包小娃曽巳折新月裏湖坳
　　　蓮花涇荘　　　　　　　　(明/)徐　賁
洲渚綠縈逥菱荷面面開路從花外過山向栁間来鳴
鷺驚逥舫遊魚仰酹杯同為城郭裏此地絶塵埃
　　　蓮花　　　　　　　　　　(明/)申時行
碧沼渟寒玉紅蕖映綠波粧凝朝日麗香逐晚風多遊
戲金鱗出飛揚翠羽過納涼依水榭還續采蓮歌
　　　陳真人館中賞荷花作　　　(明/)薛　蕙
别館瀛洲麗新花菡蓞香紅衣迷日色翠盖寫波光雨
過金塘濕風生石檻凉客来修竹下回首見瀟湘
　　五言排律
　　　秋日吳中觀貢藕　　　　　(唐/)趙　嘏
野艇㡬西東清泠映碧空褰衣来水上捧玊出泥中葉
亂田田綠蓮餘片片紅激波纔入選就日巳生風御潔
玲瓏膳人懐㧞擢功梯山謾多品不與世流同
　　　賦得芙蓉出水　　　　　　(唐/)賈　謨
的皪舒芳艶紅姿映綠蘋揺風開細浪出沼媚清晨翻
影初迎日流香暗襲人獨披千葉淺不競百花春魚戯
参差動龜遊次第新渉江如可采從此免迷津
　　七言律
　　　闕下芙蓉　　　　　　　　(唐/)包　何
一人理國致昇平萬物呈祥助聖明天上河從闕下過
江南花向殿前生慶雲垂䕃開難落湛露為珠滿不傾
更對樂懸張簨簴歌工欲奏采蓮聲
　　　六年秋重題白蓮　　　　　(唐/)白居易
素房含露玊冠鮮紺葉揺風鈿扇圓本是吳洲供進藕
今為伊水寄生蓮移根到此三千里結子經今六七年
不獨池中花故舊兼乘舊日採花船
　　　詠南池嘉蓮　　　　　　　(唐/)姚　合
芙蓉池裏葉田田一本雙花出碧泉濃淡共妍香各散
東西分艶蔕相連自知政術無多異縱有禎祥亦偶然
四野人聞皆盡喜爭来入郭㸔嘉蓮
　　　永樂殷堯藩明府縣池嘉蓮詠
　　　　　　　　　　　　　　　(唐/)雍　陶
青蘋白石匝蓮塘水裏蓮開帯瑞光露濕紅芳雙朶重
風揺綠蔕一枝長同心梔子徒誇艶合穂嘉禾豈觧香
不獨豐祥先有應更宜花縣對潘郎
　　　髙侍御話皮博士池中白蓮因成奉呈
　　　　　　　　　　　　　　　(唐/)吳　融
白玉花開綠錦池風流御史報人知㸔来應是雲中堕
偷去湏從月下移巳被亂蝉催晼晚更禁凉雨動䙰褷
習家秋色堪圖畫只欠山公倒接䍦
　　　重臺蓮　　　　　　　　　(唐/)李建勲
斜倚秋風絶比倫千英和露染難勻自為祥瑞生南國
誰把丹青寄北人明月㡬宵同綠水牡丹無路出紅塵
憐伊不算多時立贏得馨香暗上身
　　　西府直舍盆池種蓮　　　　(宋/)楊萬里
飛空天鏡堕莓苔玊井移蓮旋旋栽坐㸔一花隨手長
横開半葉出頭来稍添菱荇相縈帯便有龜魚數徃回
剰欲繞池三兩匝數聲排馬苦相催
　　　曉看芙蓉　　　　　　　　　楊萬里
兩嵗芙蓉無一枝今年萬朶壓枝低半紅半白花都間
非短非長樹斬齊臨水釃粧新雨後出牆背面暁風西
春英笑殺秋英淡祇恐濃于桃李蹊
　　　蓮實　　　　　　　　　　(金/)張　檝
水妃擎出紺珠囊玊筍雕盤喜乍嘗膚白巳攙新藕嫩
心清猶帯小荷香鬪餘翠鳥零珍羽飛盡黄蜂露蜜房
口腹累人良可笑此身便欲老江鄉
　　　三益堂芙蓉　　　　　　　(元/)薩都拉
斑簾十二卷輕碧秋水芙蓉隔畫欄綵扇迎風霞透影
錦袍弄月酒生寒湘魂翠䄂畱江浦仙掌紅雲濕露盤
祇恐淮南霜信早絳紗籠燭夜深㸔
　　　白蓮　　　　　　　　　　(元/)謝宗可
三千宫額翠雲房洗褪鉛華淺淡粧仙掌月明應自怨
東林夢逺為誰芳波澄夜静花無影露冷風清玉有香
舞罷霓裳誰得似六郎清瘦比何郎
　　　白蓮　　　　　　　　　　(元/)王士熙
昆吾纎刃刻芳菲玉女新抛織錦機無質易隨清露滴
有情應化素雲飛青腰霜下蟾房冷皓首天邉鳥使稀
最憶齊州舊遊處日斜雙槳折花歸
　　　氷盤雪藕　　　　　　　　(元/)周霆震
清徹氷盤壓蔗漿酒酣雪藕近華堂凝寒色映瑶華脆
真白絲連翠䄂香金掌曽聞承玉露瓊䑓忽見𢷬𤣥霜
文園近日真消渴莫種蓮根引恨長
　　　荷風　　　　　　　　　　(明/)瞿　佑
一陣南風一陣凉扁舟来到水雲鄉吹開太華峰頭雨
散作西湖水面香清露瀉珠沾翡翠紅衣墜粉妬鴛鴦
飄飄香䄂空中舉知是誰家窈窕娘
　　　賜藕　　　　　　　　　　(明/)李東陽
祇向名花㸔畫圖忽驚仙骨在泥塗輕同握雪愁先碎
細比餐氷聼却無郭北芳菲懐故里江南風味憶西湖
渴塵此夜消應盡未羡金莖與玉壺
　　　池蓮　　　　　　　　　　(明/)朱之蕃
藕花層疉㸃逥塘映日隨風逺送香翠被玉顔眠錦帳
綠鬟紅粉舞霓裳承将暁露珠傾斛照徹晴波鏡對粧
鷗鷺徊翔知眷戀可無觴詠答韶光
　　　其二
十畆横塘列芰荷虚亭開向綺霞窩嬌花浥露紅粧擁
宻葉翻風翠䄂多越女翩翩偕巧笑湘娥冉冉共凌波
不勞玊井峰頭覓坐對傾杯發浩歌
　　　賜鮮藕　　　　　　　　　(明/)于慎行
芙蓉别殿暁風凉玉井靈根出水香薦熟方聞開寢廟
賜鮮巳見布朝堂氷絲欲斷鮫人縷瓊液疑含閬苑霜
憶昨金鼇橋上望紅衣翠盖滿銀塘
　　　次張龍湖吏侍院中觀蓮　　(明/)徐　階
曲徑方池列館東荷開殊勝昔年紅虚瞻玊井青冥上
似覩金蓮紫禁中佳實豫知深雨露苦心原自耐霜風
亭亭獨立煙波冷肯羡春華在漢宫
　　　和觀蓮　　　　　　　　　(明/)陸樹聲
秘省仙郎别苑東池開新長芰荷紅幽芳𣺌𣺌三湘外
踈影亭亭一水中香濕瓊衣迷暁霧塵消羅韈起秋風
玊堂歸後青藜照競擬金蓮出上宫
　　　張卿子湯穉含泛舟㸔荷花　(明/)程嘉燧
主客琅玕爛熳同快哉誰為乞天公低昂霞綺船頭浪
狼籍玻瓈盌面風蠲暑可忘吹大小析酲聊復辨雌雄
飛花度水来何處折盡西陂勸酒筩
　　五言絶句
　　　采蓮　　　　　　　　　　(唐/)崔國輔
玉溆花爭發金塘水亂流相逄畏相失並著採蓮舟
　　　臨湖亭　　　　　　　　　(唐/)王　維
輕舸迎上客悠悠湖上来當軒對樽酒四面芙蓉開
　　　石蓮花　　　　　　　　　(唐/)司空曙
今逄石上生本自波中有紅艶秋風裏誰憐衆芳後
　　　臨平湖　　　　　　　　　(唐/)顧　况
采藕平湖上藕泥封藕節船影入荷香莫衝蓮柄折
　　　芙蓉榭　　　　　　　　　　顧　况
風擺蓮衣乾月背鳥巢寒文魚翻亂葉翠羽上雕闌
　　　賦得秋池一枝蓮　　　　　(唐/)郭　恭
秋至皆零落凌波獨吐紅託根方得所未肯即隨風
　　　蓮葉　　　　　　　　　　(唐/)李羣玊
根是泥中玊心承露下珠在君塘下種埋沒任春蒲
　　　静夜相思　　　　　　　　　李羣玊
山空天籟寂水榭延輕凉浪定一浦月藕花閒自香
　　　芙蓉　　　　　　　　　　(元/)虞　集
丹霞覆苑洲公子夜来遊終宴清露冷折花登綵舟
　　　蓮藕花葉圖　　　　　　　(元/)吳師道
玊雪竅玲瓏紛披綠映紅生生無限意只在苦心中
　　　蓮　　　　　　　　　　　(元/)鄭允端
本無塵土氣自在水雲鄉楚楚净如拭亭亭生妙香
　　　採菱曲　　　　　　　　　(明/)錢　宰
綠柳横塘曲滄灣是妾家菱歌不觧唱秋水照荷花
　　　其二
谿上採蓮女秋波照晚粧心如蓮子苦情似藕絲長
　　　其三
荷葉紉為佩芙蓉緝作裳妾心花下藕節節是秋霜
　　　採蓮曲　　　　　　　　　(明/)熊　卓
採蓮復採蓮盈盈水中路鴛鴦觸葉飛缷下團團露
　　　采蓮曲　　　　　　　　　(明/)常　倫
素月開歌扇紅蕖艶舞衣隔江聞笑語隐隐棹歌歸
　　　其二
沼月並舟還荷花隘江水笑擘菡蓞開小小新蓮子
　　　芙蓉　　　　　　　　　　(明/)于若瀛
入港采芙蓉芙蓉動㴸淰游魚聚蜂房吹作波心錦
　　　採蓮女　　　　　　　　　(明/)楊文儷
若耶採蓮女日出蕩輕橈慣識谿中路歌聲入畫橋
　　　採蓮　　　　　　　　　　(明/)孟淑卿
風日正晴明荷花蔽洲渚不見採蓮人只聞花下語
　　十言絶句
　　　採蓮曲　　　　　　　　　(唐/)張　朝
朝出沙頭日正紅晚来雲起半江中頼逄鄰女曽相識
並著蓮舟不畏風
　　　詠雙開蓮花　　　　　　　(唐/)劉　商
菡蓞新花暁並開濃粧羙笑面相偎西方采畫迦陵鳥
早晚雙飛池上来
　　　宫詞　　　　　　　　　　(唐/)王　建
風簾水閣壓芙蓉四面鈎欄在水中避熱不歸金殿内
秋河織女夜窗紅
　　　盆池　　　　　　　　　　(唐/)韓　愈
莫道盆池作不成藕梢纔種巳齊生從今有雨君湏記
来聼蕭蕭打葉聲
　　　種白蓮　　　　　　　　　(唐/)白居易
吳中白藕洛中栽莫戀江南花嬾開萬里擕歸爾知否
紅蕉朱槿不将来
　　　階下蓮　　　　　　　　　　白居易
葉展影翻當砌月花開香散入簾風不如種在天池上
猶勝生於野水中
　　　白蓮池泛舟　　　　　　　　白居易
白藕新花照水開紅窗小舫信風廻誰敎一片江南興
逐我慇懃萬里来
　　　㸔采蓮　　　　　　　　　　白居易
小桃閒上小蓮船半采紅蓮半白蓮不似江南惡風浪
芙蓉池在臥牀前
　　　蓮塘　　　　　　　　　　(唐/)孟　遲
脉脉低回殷䄂遮臉横秋水髻盤鴉蓮莖有刺不成折
盡日岸旁空㸔花
　　　詠蓮　　　　　　　　　　(唐/)温庭筠
綠塘揺灔接星津軋軋蘭橈入白蘋應為洛神波上襪
至今蓮蘂有香塵
　　　白芙蓉　　　　　　　　　(唐/)陸龜蒙
澹然相對却成勞月染風裁箇箇髙似說玉皇親摘堕
至今猶著水霜袍
　　　秋荷　　　　　　　　　　　陸龜蒙
蒲茸承露有佳色茭葉束煙如效顰盈盈一水不得渡
冷翠遺香愁向人
　　　重臺蓮花　　　　　　　　　陸龜蒙
水國煙鄉足芰荷就中芳瑞此難過風情為與吳王近
紅萼常敎一倍多
　　　白蓮　　　　　　　　　　　陸龜蒙
素蘤多蒙别艶欺此花真合在瑶池還應有恨無人覺
月暁風清欲堕時
　　　白蓮　　　　　　　　　　(唐/)皮日休
但恐醍醐難並㓗祇應薝蔔可齊香半垂金粉知何似
静婉臨谿照額黄
　　　重臺蓮花　　　　　　　　　皮日休
欹紅婑媠力難任每葉頭邉半米金可得敎他水妃見
兩重元是一重心
　　　蓮葉　　　　　　　　　　(唐/)鄭　谷
移舟水濺参差綠倚檻風揺柄柄香多謝浣谿人未折
雨中畱得盖鴛鴦
　　　採蓮女　　　　　　　　　(唐/)李　中
晚凉含笑上蘭舟波㡳紅粧影欲浮陌上少年休植足
荷香深處不囬頭
　　　愛蓮　　　　　　　　　　(宋/)朱　子
聞道移從玉井旁開花十丈是尋常月明露冷無人見
獨為先生引興長
　　　臨平道中　　　　　　　　(宋/)僧道潛
風蒲獵獵弄輕柔欲立蜻蜓不自由五月臨平山下路
藕花無數滿汀洲
　　　池蓮　　　　　　　　　　(金/)完顔璹
輕輕資質淡娟娟㸃綴圓池亦可憐數㸃飛来荷葉雨
暮香分得小江天
　　　池荷　　　　　　　　　　(元/)黄　庚
紅藕花多映碧闌秋風纔起易彫殘池塘一段榮枯事
都被沙鷗冷眼㸔
　　　荷花詞次韻周伯温叅政　　(元/)張　昱
一種西湖與若耶鴛鴦宿處便為家秋房結得新蓮子
便是當時藕上花
　　　竹枝詞　　　　　　　　　(元/)丁鶴年
水上摘蓮青的的泥中採藕白纎纎却笑同根不同味
蓮心清苦藕芽甜
　　　采蓮歌　　　　　　　　　(明/)劉　基
采得紅蓮愛白蓮雙橈快轉怕人先爭知要緊翻成慢
菱葉中間絆却船
　　　過南湖戲折藕花　　　　　(明/)吳　植
秋日南湖戲采蓮鴛鴦飛上木蘭船一聲白紵知何處
無復閒情似少年
　　　采蓮曲　　　　　　　　　(明/)胡　侍
棹謳宛轉發中川隊隊紅粧競採蓮欲就前谿問名姓
蓮花當住木蘭船
　　　採蓮曲　　　　　　　　　(明/)魏學禮
煙中一葉採蓮舟兩岸香風正早秋瞥見江南明月上
玊簫吹斷紫雲愁
　　　採蓮曲　　　　　　　　　(明/)沈明臣
生長江南慣採蓮棹歌聲裏鬪嬋娟十三十四年相亞
覆額低眉各可憐
　　　其二
荷葉蓮枝水面齊采花歸去夕陽低綠蕪一道分南北
猶有歌聲繞大隄
　　　其三
少女明粧出采蓮雙頭並蔕獨心憐不知金釧何時堕
空手来歸意惘然
　　　其四
白面紅粧二八春藏羞不肯過東鄰偶從綠水橋邉去
誰道荷花妬殺人
　　　其五
月照波紋似鴨頭一船雙槳蕩中流采蓮不道羅裠濕
歸曬雕欄夜不收
　　　瑞蓮應制　　　　　　　　(明/)潘　緯
盆作金龍百寳装波心常現玊毫光新秋一朶青蓮湧
三十六宫聞妙香
　　　其二
瑶池漫說千年藕玉井虚傳十丈花爭似九莖開五色
西天瑞現帝王家
　　　盆荷　　　　　　　　　　(明/)徐　階
四面花開玊露滋暁風翻雨夜垂垂淵明酒思濓谿癖
慿仗盆池借一枝
　　　藕花居　　　　　　　　　(明/)陳　鳯
十里蓮花過眼新水風猶自起香塵明年還約㸔花侣
来喚湖邉雪藕人
　　　鄰家植荷盆中髙出牆外予於齋頭見之戲題
　　　　一絶　　　　　　　　　(明/)邵　濓
露珠濯濯暁光新紅粉初施彩色勻憔悴自憐非宋玊
　東家何事亦窺臣
　
　
　
　
　
　
　
　
　
　
　
　
　
　
御定佩文齋詠物詩選巻三百五十八
　欽定四庫全書
御定佩文齋詠物詩選巻三百五十七
　　菊花類
　　　五言古
　　　　菊　　　　　　　　　　　(晉/)袁山松
　靈菊植幽崖擢頴凌寒飈春露不改色秋霜不改條
　　　　飲酒　　　　　　　　　　(晉/)陶　潜
　結廬在人境而無車馬喧問君何能爾心逺地自偏採
　菊東籬下悠然見南山山氣日夕佳飛鳥相與還此中
　有真意欲辨已忘言
　　　　其二
　秋菊有佳色裛露掇其英汎此忘憂物逺我遺世情一
　觴雖獨進盃盡壺自傾日入羣動息歸鳥趨林鳴嘯傲
　東軒下聊復得此生
　　　　摘園菊贈謝僕射舉　　　　(梁/)王　筠
　靈茅挺三眷神芝曜九眀菊花偏可憙碧葉媚金英重
九惟嘉節抱一應元貞泛酌宜長久聊薦野人誠
　　　詠菊　　　　　　　　　　(唐/)陳叔達
霜間開紫蒂露下發金英但令逢採摘寕辭獨晚榮
　　　和錢員外早冬翫禁中新菊　(唐/)白居易
禁署寒氣遲孟冬菊初拆新黄間繁緑爛若金照碧仙
郎小隱日心似陶彭澤秋憐潭上㸔日慣籬邉摘今来
此地賞野意潜自適金馬門内花玉山峰下客寒芳引
清句吟翫煙景夕賜酒色偏宜握蘭香不敵凄凄百卉
腓嵗晚氷霜積唯有此花開殷勤助君惜
　　　霜菊　　　　　　　　　　(唐/)席　䕫
時令忽已改行㸔被霜菊可憐後時秀當此凛風肅淅
瀝翠枝翻凄清金蕊馥凝姿節堪重澄艶景非淑寧祛
青女威願盈君子掬持来泛樽酒永以照幽獨
　　　霜菊　　　　　　　　　　(唐/)闕　名
秋盡北風生律移寒氣肅淅瀝降繁霜離披委殘菊華
姿尚照灼幽氣含紛郁的的冐空園萋萋被幽谷騷人
有遺詠陶令曾盈掬倘使懐袖中猶堪襲餘馥
　　　和聖俞庭菊　　　　　　　(宋/)蘇舜欽
不謂花艸稀實愛菊色好先時自封植坐待秋風老類
粧翠羽枝已喜金靨小嚴霜發層英益見化匠巧揺疑
光艷落折恐叢薄少一日三四吟一吟三四遶賞専情
自迷美極語難造得君所賦詩爛熳惬懐抱朗詠償此
心清樽為之倒
　　　菊　　　　　　　　　　　(宋/)蘇　洵
騷人足竒思香艸比君子况此霜下傑清芬絶蘭茝氣
禀金行秀德備黄中美古来鶴髮翁餐英飲其水但恐
蓬藋傷課僕加料理
　　　野菊　　　　　　　　　　(元/)郝　經
乾坤入消數萬物呈晚節秋晏菊始華荒叢翳林樾野
迥幽姿清岡斷寒艶接絲蟲罥青苞啼螿抱枯葉瀼露
積玉華層層擁金屑我欲摘以杯飲之濯中熱霜栽郁
髙標胡與荒穢列嗟爾夷恵儔玉質難變滅不謂無人
㸔便使幽香歇安得老瓦盆坐對澆古月
　　　菊　　　　　　　　　　　(元/)何　中
菊花如幽人梅花如烈士同居氷雪中標格不相似道
里阻荒寒故人萬里餘菊枝儻可折持以寄逺書
　　　涇上觀菊　　　　　　　　(眀/)王　問
涇上一老人愛菊如愛稼踏葉到林丘散襟茅茨下青
柯吐芳英采采漸盈把睠言五色姿陽春似相假晚節
良可親予懐自舒冩有物茍㑹心那辭在荒野嵗晏不
可留柴車夙云駕奕奕車馬客誰解閒行者
　　七言古(附長短句/)
　　　買菊　　　　　　　　　　(宋/)楊萬里
老夫山居花繞屋南齋杏花北齋菊青春二月杏花開
抱瓶醉卧錦繡堆凉秋九月菊花發自折寒枝挿華髮
湘纍落英曾㡬何陶令東鄰未是多吾家滿山種秋色
黄金為地香為國就中更有一丈黄霜葩月蕊耿出牆
飲徒無酒尋不得尋得一身花露香如今小寓咸陽市
有口何曾問花事百錢擔上買一株聊伴詩人發幽意
　　　白菊　　　　　　　　　　(金/)宇文虛中
西風蕭颯百草黄南齋白菊占秋芳主人好事不専饗
擷送客舘分幽香幽香清艶兩難得氷雪肌膚龍麝裛
悄然坐我蕊珠宫玉斧瑶姬皆舊識仙家藝菊名日精
我今號爾為月英月中風露秋夕好感此仙種来曾城
憑君傳與金天令月與霜姿駐清景重陽好伴白衣来
五栁先生憶三逕
　　　菊潭　　　　　　　　　　(眀/)李　蓘
甘菊之下潭水清上有菊花無數生谷中人家飲此水
能令上夀皆百齡漢家宰相亦不俗月致洛陽三十斛
遺踪蕪沒無處尋夜雨春風長荆榖
　　　其二
浩蕩李青蓮清狂孟襄陽當時各到菊潭上風流對酒
酣壺觴山樹槭槭山菊老谷中人夀今多少髙賢已去
碧山空千載流光一歸鳥
　　　買西園菊至招同社徐興公商孟和諸人花下
　　　　小酌因和短歌　　　　　(眀/)陳　鴻
㡬處菊花殘西園餘數畝買来竹窓下折簡㑹賓友把
酒坐花傍一齊衫袖香春天百卉媚不及此幽芳堦下
凉風薄暮起枝枝低拂深杯裏願君盡醉宿我家眀日
更買西園花
　　五言律
　　　賦得殘菊　　　　　　　　(唐/)太　宗
階蘭凝曙霜岸菊照晨光露濃晞曉笑風勁淺殘香細
葉彫輕翠圓花飛碎黄還將今嵗色復結後年芳
　　　秋菊　　　　　　　　　　(唐/)駱賓王
擢秀三秋晚開芳十歩中分黄俱笑日含翠共揺風碎
影涵流動浮香隔岸通金翹徒可汎玉斚竟誰同
　　　菊　　　　　　　　　　　(唐/)李　嶠
玉律三秋暮金精九日開榮舒洛媛浦香泛野人盃靃
靡寒潭側丰茸曉岸隈黄花今日晚無復白衣来
　　　九日奉陪令公登白樓同詠菊
　　　　　　　　　　　　　　　(唐/)盧　綸
瓊樽猶有菊可以獻留侯願比三花秀非同百卉秋金
英和藥細玉露結房稠黄雀知恩在銜飛亦上樓
　　　菊　　　　　　　　　　　(唐/)李商隱
暗暗淡淡紫融融冶冶黄陶令籬邊色羅含宅裏香㡬
時禁重露實是怯殘陽願汎金鸚鵡昇君白玉堂
　　　白菊　　　　　　　　　　(唐/)許　棠
所尚雪霜姿非闗落㡌期香飄風外别影到月中疑發
在林凋後繁當露冷時人間稀有此自古乃無詩
　　　菊　　　　　　　　　　　(唐/)羅　隠
籬落嵗云晏數枝聊自芳雪裁纎蕊宻金坼小苞香千
載白衣酒一生青女霜春叢莫輕薄彼此有行蔵
　　　白菊　　　　　　　　　　(唐/)張　蠙
秋天木葉乾猶有白花殘舉世稀栽得豪家却畵㸔片
苔相應緑諸卉獨宜寒㡬度携佳客登髙欲折難
　　　採菊　　　　　　　　　　(唐/)李建勲
簇簇竟相鮮一枝開㡬番味甘資麴糵香好勝蘭蓀古
道風揺逺荒籬露壓繁盈筐時採得服餌近知門
　　　菊　　　　　　　　　　　(唐/)僧無可
東籬揺落後宻艶被寒催夹雨驚新拆經霜忽盡開野
香盈客袖禁蕊泛天杯不共春蘭並悠揚逺蝶来
　　　九日菊花詠應詔　　　　　(唐/)僧廣宣
可訝東籬菊能知節候芳細枝青玉潤繁蕊碎金香爽
氣浮朝露濃姿帯夜霜汎杯傳夀酒應共樂時康
　　　九月十八日黄菊始開時且禁釀謾成示徳衡
　　　　弟　　　　　　　　　　(元/)蒲道源
冉冉秋事杪幽叢花始黄直湏彫衆卉纔許見孤芳重
露洗金質嚴風吹緑裳陶翁如有酒何日不重陽
　　　汝慶宅紅菊　　　　　　　(眀/)何景眀
紅菊開時暮亭亭冠物華亦知顔色好不是艶陽花羅
綺嬌秋日樓䑓媚晚霞清香如不改常傍美人家
　　　菊　　　　　　　　　　　(眀/)申時行
誅茅疏野徑種菊擬山家秀擢三秋榦竒分五色葩凌
霜畱晚節殿嵗奪春華為道餐英好東籬興獨賒
　　　菊　　　　　　　　　　　(眀/)唐文獻
西苑宸遊地東籬菊已花當年誇野色此日麗天葩輕
白凌寒露深紅映晚霞秋英疑可茹無復楚人嗟
　　五言排律
　　　和令狐相公玩白菊　　　　(唐/)劉禹錫
家家菊盡黄梁國獨如霜瑩淨真琪樹分眀對玉堂山
人披雪氅素女厭紅妝粉蝶来難見麻衣拂更香面風
揺羽扇含露滴瓊漿髙艶遮銀井繁枝覆象牀桂叢慚
並發梅蕚妬先芳一入瑶華詠從兹播樂章
　　　詠夹逕菊　　　　　　　　(唐/)薛　能
夾逕盡黄英不通人並行㡬曾相對綻元自兩行生叢
比髙低等香連左右并畔揺風勢斷中夾日華眀間隔
蛩吟隔交横蝶亂横頻應泛桑落摘處近前楹
　　　恩門小諫雨中乞菊栽　　　(唐/)鄭　谷
握蘭將滿嵗栽菊伴吟詩老去慵趨世朝廻獨繞籬逓
香風細細澆緑水瀰瀰秖共山僧賞何當國士移孤根
深有託微雨正相宜更待金英發憑君挿一枝
　　　南海使院對菊懐丁夘别墅　(唐/)許　渾
何處曾移菊谿橋鶴嶺東籬疎還有艶園小亦無叢日
晚秋煙裏星繁曉露中影揺金澗水香染玉潭風罷酒
慚陶令題詩答謝公朝来數花發身在尉佗宫
　　七言律
　　　和馬郎中移白菊見示　　　(唐/)李商隠
陶詩只採黄金實郢曲新傳白雪英素色不同籬下發
繁花疑自月中生浮杯小摘開雲母帶露全移綴水精
偏稱含香五字客從兹得地始芳榮
　　　野菊　　　　　　　　　　　李商隠
苦竹園南椒塢邉微香冉冉淚涓涓已悲節物同寒雁
忍委芳心與暮蟬細路獨来當此夕清樽相伴省他年
紫雲新苑移花處不取霜栽近御筵
　　　幽居有白菊一叢因而成詠呈知已
　　　　　　　　　　　　　　　(唐/)陸龜䝉
還是延年一種材即將瑶朶冐霜開不如紅艶臨歌扇
欲伴黄英入酒杯陶令接㒿堪岸著梁王髙屋好敧来
月中若有閒田地為勸嫦娥作意栽
　　　重憶白菊　　　　　　　　　陸龜䝉
我憐貞白重寒芳前後叢生夹小堂月朶暮開無絶艶
風莖時動有竒香何慚謝雪清才咏不羡劉梅貴主妝
更憶幽窓凝一夣夜来邨落有微霜
　　　和魯望白菊　　　　　　　(唐/)皮日休
已過重陽半月天琅華千㸃照寒煙蕊香亦似浮金靨
花様還如縷玉錢玩影馮妃堪比艶鍊形簫史好爭妍
無由摘向牙箱裏飛上方諸贈列仙
　　　和陸魯望白菊　　　　　　(唐/)張　賁
雪彩氷姿號女華寄身多是地仙家有時南國和霜立
㡬處東籬伴月斜謝客瓊枝空貯恨袁郎金鈿不成夸
自知終古清香在更出梅妝弄晚霞
　　　劉員外寄移菊　　　　　　(唐/)李山甫
秋来縁樹復縁牆怕共平蕪一例荒顔色不能隨地變
風流唯解逐人香煙含細葉交加碧露坼寒英次第黄
深謝栽培與知賞但慚終嵗待重陽
　　　詠白菊　　　　　　　　　(唐/)羅　隠
雖被風霜競欲催皎然顔色不低摧已疑素手能妝出
又似金錢未染来香散自宜飄渌酒葉交仍得䕃香苔
尋思閉戶中宵見應認寒窓雪一堆
　　　和張少監晚菊　　　　　　(宋/)徐　鉉
憶共庭蘭倚砌栽柔條輕吹獨依隈自知佳節終堪賞
為惜流光未忍開採擷也湏盈掌握馨香還解滿罇罍
今朝旬假猶無事更好登臨汎一杯
　　　菊　　　　　　　　　　　(宋/)劉子翬
青叢馥郁早抽芽金蕊斕斑晚著花秋意秪應宜澹泊
化工可是惜鉛華輕煙細雨重陽節曲檻疎籬五栁家
暮醉朝吟供採摘更憐寒蝶共生涯
　　　今年立冬後菊方盛開小飲　(宋/)陸　游
胡牀移就菊花畦飲具酸寒手自携野實似丹仍似漆
邨醪如蜜復如虀傳方那解烹羊脚破戒猶慚擘蠏臍
一醉又驅黄犢出冬晴正要飽耕犁
　　　野菊　　　　　　　　　　(宋/)楊萬里
未與騷人當糗糧况随流俗作重陽正縁在野有幽色
肯為無人減妙香已晚相逢半山碧便忙也折一枝黄
花應冷笑東籬族猶向陶翁覓寵光
　　　野菊座主閒閒公命作　　　(金/)元好問
柴桑人去已千年細菊斑斑也自圓共愛鮮眀照秋色
爭教狼籍卧疎煙荒畦斷壟新霜後瘦蝶寒􁀙晚景前
只恐春叢笑遲暮題詩端為發幽妍
　　　重九後菊　　　　　　　　(元/)葉　顒
癡蝶狂蜂未用疑從来根性嬾趨時情知不少爭先輩
故遣遲開殿後枝斜日園林方冷淡西風天地特清竒
芳苞小蕊秋香老不是淵眀斷不知
　　　西施菊　　　　　　　　　(眀/)瞿　佑
不惜金錢買冶容移根應自館娃宫西風冷落三秋後
故國繁華一笑中戲蝶留連香徑晚遊人悵望屧廊空
莫教野鹿偷銜去留映蘇䑓夕照紅
　　　汪司驥席上對菊　　　　　(眀/)熊　卓
錦席秋軒流客觴堦除遲菊戀年芳翠條冉冉初經雨
青蕊娟娟欲候霜幸為分回供閴寂空然别去夢寒香
小車如覓東谿路古屋疎籬是醉鄉
　　五言絶句
　　　江行　　　　　　　　　　(唐/)錢　起
叢菊生堤上此花長後時有人還采掇何必在春期
　　　其二
晚菊繞江壘忽如開古屏莫言時節過白日有餘馨
　　　其三
潯陽江畔菊應似古来秋為問幽棲客吟詩得酒不
　　　野菊　　　　　　　　　　(唐/)王　建
晚艶出荒籬冷香著秋水憶向山中見伴蛩石壁裏
　　　詠新菊　　　　　　　　　(唐/)姚　合
黄金色未足摘取且嘗新若待重陽日何曾異衆人
　　　將赴湖州留題亭菊　　　　(唐/)杜　牧
陶菊手自種楚蘭心有期遥知渡江日正是擷芳時
　　　折菊　　　　　　　　　　　杜　牧
籬東菊徑深折得自孤吟雨中衣半濕擁鼻自知心
　　　菊　　　　　　　　　　　(宋/)徐　鉉
細麗披金彩氛氲散逺馨汎杯頻奉賜縁解制頺齡
　　　菊　　　　　　　　　　　(宋/)王十朋
佳節逢吹㡌黄金染菊叢淵眀何處飲三徑冷香中
　　　菊　　　　　　　　　　　(宋/)楊萬里
味苦誰能愛香含只自珍長將潭底水普供世間人
　　七言絶句
　　　重陽席上賦白菊　　　　　(唐/)白居易
滿園花菊鬱金黄中有孤叢色似霜還似今朝歌酒席
白頭翁入少年場
　　　菊　　　　　　　　　　　　白居易
一夜新霜著瓦輕芭蕉新折敗荷傾耐寒唯有東籬菊
金粟初開曉更清
　　　菊花　　　　　　　　　　(唐/)元　稹
秋叢繞舎似陶家遍繞籬邉日漸斜不是花中偏愛菊
此花開盡更無花
　　　憶白菊　　　　　　　　　(唐/)陸龜䝉
稚子書傳白菊開西成相滯未容廻月眀階下窓紗薄
多少清香透入来
　　　白菊雜詩　　　　　　　　唐司空圖
黄昏寒立更披襟露浥清香恱道心却笑誰家扄繡戶
正熏龍麝煖鴛衾
　　　其二
四面雲屏一帶天是非斷得自翛然此生只是償詩債
白菊開時最不眠
　　　華下對菊　　　　　　　　　司空圖
清香裛露對髙齋泛酒偏能浣旅懐不是春風逞紅艶
鏡前空墜玉人釵
　　　菊　　　　　　　　　　　(唐/)鄭　谷
日日池邉載酒行黄昏獨自遶黄英重陽過後頻来此
甚覺多情勝薄情
　　　庭前菊　　　　　　　　　(唐/)韋　莊
為憶長安爛熳開我今移爾滿庭栽紅蘭莫笑青青色
曾向龍山泛酒来
　　　菊　　　　　　　　　　　(宋/)韓　丕
造化工夫豈異端自縁開晚少人㸔若教總似陶潜眼
肯向芳春賞牡丹
　　　白菊　　　　　　　　　　(宋/)魏　野
濃露繁霜著似無㡬多光彩照庭除何須更待螢兼雪
　便好叢邉夜讀書
　　　　沈仲一送菊自言封殖之勞欲得詩為報
　　　　　　　　　　　　　　　　(宋/)陳傅良
　東籬何在菊年年菊視陶詩竟孰賢未必縁詩花更好
　花將詩與萬人傳
　　　　黄菊　　　　　　　　　　(宋/)楊萬里
　鶯様衣裳錢様裁冷霜凉露濺秋埃比他紅紫開差晚
　時節来時畢竟開
　　　　九日月中對菊同禧伯郎中賦
　　　　　　　　　　　　　　　　(元/)張　本
　花上清光花下隂素娥惜此萬黄金一杯寒露三更後
　誰信幽人更苦心
　　　　賞菊　　　　　　　　　　(眀/)魏時敏
　短籬疎雨正離披淡白深紅朶朶宜自計老年才思减
　重陽過後不題詩
御定佩文齋詠物詩選卷三百五十七
　欽定四庫全書
御定佩文齋詠物詩選巻三百五十九
　　葵花類
　　　四言古
　　　　蜀葵　　　　　　　　　　(宋/)顔延之
　井維降精岷絡升靈物微氣麗卉草之生喻艷衆葩冠
　冕羣英類麻能直方葵不傾
　　　五言古
　　　　蜀葵　　　　　　　　　　(宋/)司馬光
　白若繒初斷紅如顔欲酡坐令仙駕儼幢節紛駢羅物
　性有常好人情輕所多菖蒲儻自秀棄擲不我過
　　　　王伯敭所藏趙昌花(黄葵/)　　(宋/)蘇　軾
　弱質困夏永奇姿蘇晚凉低昻黄金杯照耀初日光檀
　心自成暈翠葉森有芒古來寫生人妙絶誰似昌晨粧
　與午醉真態含陰陽君看此花枝中有風露香
　　　　葵　　　　　　　　　　　(明/)呉　寛
託身北牆隅幸免人所踐苗長已過牆入土根不淺葉
間蘂何多濈濈滿圎繭此種覺尤佳觀者盡云鮮傾心
識忠臣衞足存古典作羮諒非菜名同亦須辨
　　五言律
　　　宜陽所居白蜀葵答詠簡諸公
　　　　　　　　　　　　　　　(唐/)武元衡
冉冉衆芳歇亭亭虛室前敷榮時已背幽賞地宜偏紅
艷世方重素華徒可憐何當君子願知不近暄妍
　　　蜀葵　　　　　　　　　　(唐/)徐　夤
劍門南面樹移向㑹仙亭錦水饒花艷岷山帶葉青文
君慚婉娩神女譲娉婷爛熳紅兼紫飄香入繡扃
　　　葵　　　　　　　　　　　(宋/)韓　琦
炎天花盡歇錦繡獨成林不入當時眼其如向日心寶
釵知見棄幽蝶或來尋誰許清風下芳醪對一斟
　　　葵花　　　　　　　　　　(明/)高　啟
艷發朱光裏叢依緑蔭邊夕同山蕣落午並海榴燃幽
馥流珍簟鮮輝照藻筵羣芳已謝賞孤植轉成憐
　　七言律
　　　使院黄葵花　　　　　　　(唐/)韋　莊
薄粧新著澹黄衣對捧金爐侍醮遲向月似矜傾國貌
倚風如唱步虚詞乍開檀炷疑聞語試與雲和必解吹
為報同人看來好不禁秋露即離披
　　　繼人葵花韻　　　　　　　(元/)許　衡
戎葵花色耀深濃偏稱修叢映短叢絳臉有情爭向日
錦苞無語細含風舒開九夏天真秀壓倒千年畫史工
但恐主人貧且窶不教相對舞衣紅
　　五言絶句
　　　蜀葵　　　　　　　　　　(金/)姚孝錫
傾心知向日布葉解成陰空側黄金盞誰人與對斟
　　　黄葵詞　　　　　　　　　(元/)趙孟頫
仙掌鬱金衣朝陽風露晞可憐蜂與蝶祗解弄春暉
　　　黄蜀葵　　　　　　　　　(元/)虞　集
花萼立清晨鵞黄向日新金杯承玉露偏醉蜀鄉人
　　七言絶句
　　　蜀葵　　　　　　　　　　(唐/)陳　標
眼前無奈蜀葵何淺紫深紅數百窠能共牡丹爭幾許
得人輕處祇縁多
　　　和知已秋懷　　　　　　　(唐/)鄭　谷
流水歌聲共不迴去年天氣舊亭臺梁塵寂寞燕歸去
黄蜀葵花一朶開
　　　葵　　　　　　　　　　　(宋/)劉　敞
白露清風催八月紫蘭紅藥共凄凉黄花冷落無人看
獨自傾心向太陽
　　　黄葵　　　　　　　　　　(宋/)宋　祁
黄葵貴麗不夭饒一朶新晴松下高還似邇英臨黼座
曚曨曉日照天袍
　　　題畫黄葵　　　　　　　　(元/)袁　易
憶昔戎葵花下飲金杯春灧緑鬟欹祇今花似金杯側
　獨對西風詠折枝
　　　　題葵花　　　　　　　　(明/)占城使臣
　花於木槿渾相似葉比芙蓉只一般五尺闌干遮不盡
　獨留一半與人看
　
　
　
　
　
　
　
　
　
　
　
御定佩文齋詠物詩選巻三百五十九
　欽定四庫全書
御定佩文齋詠物詩選卷三百六十
　　杜䳌花類(山石榴/)　(躑躅/)　(謝豹花同/)
　　　五言古
　　　　詠山榴　　　　　　　　　(梁/)沈　約
　靈園同佳稱幽山有竒質停采久彌鮮含華豈期實長
　願微名隠無使孤株出
　　　七言古(附長短句/)
　　　　山石榴寄元九　　　　　　(唐/)白居易
　山石榴一名山躑躅一名杜䳌花杜䳌啼時花撲撲九
　江三月杜䳌來一聲催得一枝開江城上佐閒無事山
　下斸得廳前栽爛熳一欄十八樹根株有數花無數千
　房萬葉一時新嫩紫殷紅鮮麴塵淚痕裛損臙脂臉剪
　刀裁破紅綃巾謫仙初墮愁在世姹女新嫁嬌泥春日
　射血珠將滴地風翻火燄欲燒人閒折兩枝持在手細
　看不似人間有花中此物是西施芙蓉芍藥皆嫫母竒
芳絶艶别者誰通州遷客元拾遺拾遺初貶江陵去去
時正值青春暮商山秦嶺愁煞人山石榴花紅夾路題
詩報我何所云苦云色似石榴裠當時叢畔惟思我今
日欄前只憶君憶君不見坐銷落日西風起紅紛紛
　　　喜山石榴花開　　　　　　　白居易
忠州州裏今日花廬山山頭去年樹巳憐根損斬新栽
還喜花開依舊數赤玉何人少琴軫紅纈誰家合羅袴
但知爛熳恣情開莫怕南賔桃季妒
　　五言律
　　　酬鄭毗躑躅詠　　　　　　(唐/)孟　郊
不似人手致豈關地勢偏孤光裊餘翠獨影舞多妍迸
火燒閒地紅星墮青天忽驚物表物嘉客為留連
　　　杜䳌花　　　　　　　　　(唐/)方　干
未問移栽日先愁落地時疎中從間葉密處莫燒枝郢
客敎誰採胡蜂是自知周廻兩三歩常有醉鄉期
　　七言律
　　　題山石榴花　　　　　　　(唐/)白居易
一叢千朶壓闌干剪碎紅綃却作團風嫋舞腰香不盡
露銷粧臉淚新乾薔薇帶刺攀應嬾菡萏生泥翫亦難
爭及此花簷戸下任人採弄盡人看
　　　玉泉寺南三里澗下多深紅躑躅繁艶殊常感
　　　　惜題詩以示遊者　　　　　白居易
玉泉南澗花竒怪不似花叢似火堆今日多情惟我到
每年無故為誰開寧辭辛苦行三里更與留連飲兩杯
猶有一般辜負事不將歌舞管絃來
　　五言絶句
　　　寒食日題杜䳌花　　　　　(唐/)曹　松
一朶又一朶併開寒食時誰家不禁火總在此花枝
　　七言絶句
　　　宫中詞　　　　　　　　　(唐/)王　建
太儀前日煖房來囑向昭陽乞藥栽勅賜一窠紅躑躅
謝恩未了奏花開
　　　武關南見元九題山石榴花見寄
　　　　　　　　　　　　　　　(唐/)白居易
往來同路不同時前後相思兩不知行過關門三四里
榴花不見見君詩
　　　戲問山石榴　　　　　　　　白居易
小樹山榴近砌栽半含紅蕚帶花來爭知司馬夫人妒
移到庭前便不開
　　　山石榴花　　　　　　　　(唐/)施肩吾
深色燕脂碎剪紅巧能攢合是天公莫言無物堪相比
妖艶西施春驛中
　　　山石榴　　　　　　　　　(唐/)杜　牧
似火山榴映小山繁中能薄艶中閒一朶佳人玉釵上
祗疑燒却翠雲鬟
　　　漫書　　　　　　　　　　(唐/)司空圖
谿邉隨事有桑麻盡日山程十數家莫怪行人頻悵望
杜䳌不是故鄉花
　　　　躑躅(題趙昌畫/)　　　　　　(宋/)蘇軾
　楓林翠壁楚江干躑躅千層不忍看開巻便知歸路近
　劒南樵客為施丹
　　　　春詞　　　　　　　　　　(元/)胡天游
　煖風深巷賣花天爭買繁花裊鬢邉揀得一枝紅躑躅
　隔簾抛與沈郎錢
　　　　杜䳌花漫興　　　　　　　(明/)張獻翼
　花花葉葉正含芳麗景朝朝夜夜長何事江南春去盡
　子規聲裏駐年光
　　　　竹枝詞　　　　　　　　　(明/)王叔承
　白鹽生井火生畬女子行商男作家橦布紅衫來換米
　滿頭都挿杜䳌花
　
　
　
御定佩文齋詠物詩選巻三百六十
　欽定四庫全書
御定佩文齋詠物詩選巻三百六十一
　　水仙花類
　　　五言古
　　　　詠鹿蔥　　　　　　　　　(梁/)沈　約
　野馬不任騎兔絲不任織既非中野花無堪麕䴥食
　　　　詠水仙花五韻　　　　　　(宋/)陳與義
　仙人緗色裘縞衣以裼之青􁀙紛委地獨立東風時吹
　香洞庭煖弄影清晝遲寂寂籬落英亭亭與予期誰知
　園中客能賦㑹眞詩
　　　　水仙花　　　　　　　　　(宋/)陳傅良
　江梅丈人行歲寒固天姿蠟梅微著色標致亦背時胡
　然此柔嘉支本僅自持廼以平地尺氣與松篁夷粹然
　金玉相承以翠羽儀獨立萬槁中冰膠雪垂垂水仙誰
　强名相宜未相知刻畫近脂粉而况山谷詩吾聞抱太
　和未易形似窺當其自英華造物且霽威平生恨剛褊
未老齒髮衰掇花寘膽瓶吾今得吾師
　　　題水仙圖　　　　　　　　(元/)韓　性
洛下風流人人言影亦好况乃蛟宫仙迥立清漢表翠
裠濕凉蟾晴光白如掃坐對冰雪容不受東風老澄江
渺余懐相期拾瑶草
　　七言古
　　　水仙花效李長吉　　　　　(明/)鄒　亮
馮夷鏤冰駐花魄竒芬染肌沁仙骨天風吹夢落瑶臺
家住江南水雲窟弄珠拾草瀟湘渚帶月迷煙愁不語
小龍潛開水晶殿玉杯凉露承華宴青鳥銜書來閬苑
笑指蓬萊水清淺
　　七言律
　　　謝到水仙二本　　　　　　(宋/)韓　維
黄中秀外榦虚通乃喜嘉名近帝聰密葉暗傳深夜露
殘花猶及早春風拒霜已失芙蓉艶出水難留菡萏紅
多謝使君憐寂寞許敎綽約伴仙翁
　　　題錢山水仙花　　　　　　(明/)顧　辰
宴罷瑶池曙色凉凌波仙子試新粧金盤露積珠襦重
玉佩風生翠帶長萬里弱流通閬苑一簾疎雨隔瀟湘
歲寒林下花時節只許梅花壓衆芳
　　　水仙花　　　　　　　　　(明/)梁辰魚
幽花開處月微茫秋水凝神黯淡粧繞砌露濃空見影
隔簾風細但聞香瑶壇夜靜黄冠濕小洞秋深玉佩凉
一叚凌波堪畫處至今詞賦憶陳王
　　五言絶句
　　　水仙　　　　　　　　　　(明/)于若瀛
水花垂緑蔕嫋嫋緑雲輕自是壓羣卉誰言梅是兄
　　　水仙花　　　　　　　　　(明/)僧船窗
如聞交佩響疑是洛妃來朔風欺羅袖朝霜滋玉臺
　　七言絶句
　　　水仙花　　　　　　　　　(宋/)黄庭堅
得水能仙天與竒寒香寂寞動冰肌仙風道骨今誰有
淡掃蛾眉篸一枝
　　　劉邦直送水仙花　　　　　　黄庭堅
錢塘昔聞水仙廟荆州今見水仙花暗香靚色掩詩句
宜在林逋處士家
　　　次韻中玉水仙花　　　　　　黄庭堅
借水開花自一竒水沈為骨玉為肌暗香巳壓酴醿倒
只比寒梅無好枝
　　　題水仙花圖　　　　　　　(元/)陳　旅
莫信陳王賦洛神凌波那得更生塵水香露影空清處
留得當年解珮人
　　　水仙　　　　　　　　　　(元/)貢師泰
太液池邉雪始乾曉粧初試珮珊珊簾鈎欲上東風細
猶夢珠宫扇影寒
　　　其二
十二瑶臺風露寒銀河淡淡月團團龍宫自與塵凡隔
别有銖衣白玉冠
　　　　題虞瑞巖描水仙花　　　　(元/)姚文奐
　離思如雲賦洛神花容婀娜玉生春凌波韈冷香魂逺
　環珮珊珊月色新
　　　　水仙花　　　　　　　　　(元/)丁鶴年
　湘雲冉冉月依依翠袖霓裳作隊歸怪底香風吹不斷
　水晶宫裏宴江妃
　　　　其二
　影娥池上曉凉多羅韈生塵水不波一夜碧雲凝作夢
　醒來無奈月明何
　
　
　
　
　
　
御定佩文齋詠物詩選巻三百六十一
　欽定四庫全書
御定佩文齋詠物詩選巻三百六十二
　　金沙花類
　　　五言絶句
　　　　池上荼䕷架金沙花盛開　　(宋/)王安石
　故作荼䕷架金沙祗漫栽似矜顔色好飛度雪前開
　　　　次王荆公韻　　　　　　　(宋/)蘇　軾
　甲第非眞有閒花亦偶栽聊為清淨供却對道人開
　　　七言絶句
　　　　金沙花　　　　　　　　　(宋/)王安石
　海棠開後數金沙髙架層層吐絳葩咫尺西城無力到
　不知誰賞魏家花
　　　　其二
　荼䕷一架最先來夾竹金沙次第栽濃緑扶疎雲對起
　醉紅撩亂雪先開
　　　　次荆公韻　　　　　　　　(宋/)蘇　軾
　青李扶疎禽自來清眞逸少手親栽深紅淺紫從爭發
　雪白鵞黄也鬭開
　　　　其二
　斫竹穿籬破綠苔小詩端為覓榿栽細看造物初無物
　春到江南花自開
　　　　聞西省賞荼䕷芍藥戲成小詩簡泰之侍講舍
　　　　　人年兄并以丁香橄欖百枚助筵却求殘花
　　　　　數枝　　　　　　　　　(宋/)周必大
　滿架冰肌含碧雲翻階翠袖映紅裠玉堂只有金沙在
　伴直明朝又屬君
　
　
　
　
　
御定佩文齋詠物詩選巻三百六十二
　欽定四庫全書
御定佩文齋詠物詩選巻三百六十三
　　金錢花類
　　　七言絶句
　　　　金錢花　　　　　　　　　(唐/)盧　肇
　輪郭休誇四字書紅窠寫出對庭除時時買得佳人笑
　本色金錢却不如
　　　　金錢花　　　　　　　　　(唐/)来　鵬
　也無稜廓也無神露洗還同鑄出新青帝若教花裏用
　牡丹應是得錢人
　　　　金錢花　　　　　　　　　(唐/)皮日休
　隂陽為炭地為爐鑄出金錢不用模莫向人前逞顔色
　不知還觧濟貧無
　　　　金錢花　　　　　　　　　(唐/)吳仁璧
　淺絳濃香㡬朶勻日鎔金鑄萬家新堪疑劉寵遺芳在
　不許山隂父老貧
　　　　金錢花　　　　　　　　　(唐/)石　懋
　名貴巳居三品上價髙仍在五銖先春来買斷深紅色
　燒得人心似火然
　
　
　
　
　
　
　
　
　
　
　
　
䘖定佩文齋詠物詩選巻三百六十三
　欽定四庫全書
御定佩文齋詠物詩選巻三百六十四
　　罌粟花類(即米嚢花/)
　　　七言律
　　　　滇南二月罌粟花盛開皆千葉紅者紫者白者
　　　　　微紅者半紅者傅粉而紅者白膚而絳脣者
　　　　　丹衣而紫純者殷如染茜者一種而具數色
　　　　　絶類麗春譜之所云　　　(明/)程本立
　鄯闡東風不作寒米嚢花似夢中㸔珊瑚舊是王孫玦
　瑪瑙猶疑内府盤嘶過驊驑金匼匝飛来蛱蝶玊䦨干
　瘴煙窟裏身今老春事關心思萬端
　　　七言絶句
　　　　西歸出斜谷　　　　　　　(唐/)雍　陶
　行過險棧出褒斜歴盡平川似到家萬里客愁今日散
　馬前初見米嚢花
　　　　米嚢花　　　　　　　　　(宋/)楊萬里
　鳥語蜂喧蝶亦忙爭傳天詔詔花王東皇羽衛無供給
　探借春風十日糧
　　　　罌粟　　　　　　　　　　(宋/)謝　薖
　鉛膏細細㸃花梢道是春湥雪未消一斛千嚢蒼玊粟
　東風吹作米長腰
　　　　其二
　茶粒齊圜剖罌子作湯和蜜味尤宜中年強飯却丹石
　安用咄嗟成淖糜
　　　　東山紀别　　　　　　　　(明/)僧圓復
　谷口風斜斗笠狂米嚢夾路白於霜山童不掩谿頭寺
　一任閒雲滿竹廊
　
　
　
　
御定佩文齋詠物詩選巻三百六十四
　欽定四庫全書
御定佩文齋詠物詩選巻三百六十五
　　玊簪花類
　　　五言古
　　　　同白兄賦瓶中玊簪　　　　(金/)元好問
　畏景衆芳歇仙葩此彛猶氷姿出新沐娟娟倚清秋昨
　夢今見之風鬟玉搔頭誰言閨房秀髙情渺林丘碧筵
　古銅壺一室香四周懐人成獨詠逺思徒悠悠
　　　　玊簪　　　　　　　　　　(元/)劉　因
　堂隂秋氣集幽花獨清新臨風玊一簪含情待何人含
　情不自展未展情更真徘徊明月光泛泛如相親因之
　欲有託風鬟𣺌氷輪
　　　七言律
　　　　陳中丞翃東齋賦白玊簪　　(唐/)盧　綸
　羙矣新成太華峰翠蓮枝折葉重重松隂滿澗閒飛鶴
　潭影通雲暗上龍漠漠水香風頗馥涓涓乳澑味何濃
因聲逺報浮丘子不奏登封時不容
　　　玉簪花　　　　　　　　　(宋/)方廣徳
不信搔頭花㡳重數莖秋濯露溶溶腰憎荆玉生前折
影比崔娘月下逄摘去何人憐素腕挿来是處映秋容
薄愁莫減氷霜骨十二金釵好向從
　　　玊簪　　　　　　　　　　(元/)劉　因
花中氷雪避秋陽月底隂隂鎖暗香玉瘦每憂和露摘
心清惟恨有絲長且畱宛轉圍沈水莫遣聨翩入粉嚢
只許幽人太相似蒼苔踈雨北窗凉
　　　體齋西軒觀玊簪花偶作　　(明/)李東陽
小圍紆歩玊堂隂堂下花開白玊簪浥露餘香猶帯濕
出泥幽意敢辭深氷霜自與孤髙色風雨長懐采掇心
醉後相思不相見月庭如水正難尋
　　七言絶句
　　　玉簪花　　　　　　　　　(唐/)羅　隐
雪魄氷姿俗不侵阿誰移植小窗隂若非月姊黄金釧
難買天孫白玉簪
　　　玉簪　　　　　　　　　　(宋/)王安石
瑶池仙子宴流霞醉裏遺簪幻作花萬斛濃香山麝馥
隨風吹落到君家
　　　玉簪　　　　　　　　　　(宋/)黄庭堅
宴罷瑶池阿母家嫩瓊飛上紫雲車玉簪堕地無人拾
化作東南第一花
　　　玉簪　　　　　　　　　　(明/)王　冕
玊色甆盆綠柄深夜凉移向小窗隂兒童莫訝心難展
未展心時正似簪
　　　玉簪花　　　　　　　　　(明/)李東陽
昨夜花神出蘂宫綠雲裊裊不禁風粧成試照池邉影
祇恐搔頭落水中
　　　凉夜　　　　　　　　　　(明/)湯　珍
明河流影散雲霞南斗離離北斗斜月色露華凉似水
金螢飛堕玉簪花
　
　
　
　
　
　
　
　
　
　
　
　
　
　
　
御定佩文齋詠物詩選巻三百六十五
　欽定四庫全書
御定佩文齋詠物詩選巻三百六十六
　　鳯仙花類
　　　五言古
　　　　鳯仙花　　　　　　　　　(宋/)劉　敞
　手植中庭地分破紫蘭畹綠葉紛映階紅芳爛盈眼輝
　輝丹穴禽矯矯翅翎展
　　　　感寓　　　　　　　　　　(明/)劉　基
　庭前金鳯花向晚争媚嫵但見白露滋豈知繁霜苦芳
　時良可惜此物何足數
　　　五言絶句
　　　　詠鳯仙花　　　　　　　　(明/)林　娙
　鳯鳥乆不至花枝空復名何如學葵蘂開即向陽傾
　　　七言絶句
　　　　鳯仙花　　　　　　　　　(唐/)吳仁璧
　香紅嫩綠正開時冷蝶飢蜂兩不知此際最宜何處㸔
　朝陽初上碧梧枝
　　　　金鳯花　　　　　　　　　(宋/)晏　殊
　九苞顔色春霞萃丹穴威儀秀氣攅題品直湏名最上
　昂昂驤首倚朱欄
　　　　金鳯花　　　　　　　　　(宋/)歐陽脩
　憶繞朱欄手自栽綠叢髙下㡬畨開中庭雨過無人跡
　狼藉深紅㸃綠苔
　　　　金鳯花　　　　　　　　　(宋/)楊萬里
　細㸔金鳯小花叢費盡司花染作工雪色白邉袍色紫
　更饒深淺四般紅
　　　　夏日絶句　　　　　　　　　楊萬里
　不但春妍夏亦佳隨緣花草是生涯鹿蔥觧挿纎長柄
　金鳯仍開最小花
　
　
御定佩文齋詠物詩選卷三百六十六
　欽定四庫全書
御定佩文齋詠物詩選巻三百六十七
　　雞冠花類
　　　五言古
　　　　雞冠花　　　　　　　　　(宋/)梅堯臣
　秋至天地閉百芳變枯草愛爾得雄名宛然出陳寳未
　甘階墀陋肯與時節老赤玉刻縝栗丹芝謝彫槁鮮鮮
　雲葉卷粲粲鳬翁好由来名實副何必榮華早君㸔先
　春花浮浪難自保
　　　　其二
　神農紀百卉五色異甘酸乃有秋花實全如雞幘丹籠
　煙何聳聳泣露更團團取譬可無意得名殊足觀通真
　歸造化任巧即彫剜赤玊書畱魏丹砂句誦韓誠能因
　物比誰謂入時難有客驅詞穎臨風運筆端嘗嗟古吟
　闕每惜此芳殘揣情苦精妙繼音慙未安
　　　　雞冠　　　　　　　　　　(元/)郝　經
夷則播新律卉木協秋候綰結流火餘的皪金天宿峩
峩列庭除摘摘儼雄秀炎帝朝火官絳幘軒宇宙植立
竟不拜離披擁青䄂奕葉初類萈吐心漸如豆脈絡引
絲起一片珊瑚瘦雲芝茁紅腴紫茵卷翠脰碎顆蹙丹
砂肉綻殷血透怒割赤龍耳勁磔還亂糅麻葉薄且聳
山字缺仍覆杳牙欲成角擁腫下連咮生全餘小穂展
盡帶殘皺昂藏偃膺髙突兀出羣驟還将早霞映欲向
朝日雊月露終夜棲風雨㡬囬鬪再礪復自止交退誰
與救區區閒草花象物與接搆弭兵日觀戰亦是自貽
咎垂簾且相忘髙枕臥清晝
　　七言絶句
　　　雞冠花　　　　　　　　　(唐/)羅　鄴
一枝濃艶對秋光露滴風揺倚砌傍暁景乍㸔何處似
謝家新染紫羅嚢
　　　雞冠花　　　　　　　　　(宋/)王　洙
如飛如舞對瑶䑓一頂春雲若剪裁誰敎移根蓂莢畔
　玊雞知應太平来
　　　　種花口號　　　　　　　　(宋/)孔平仲
　幽居装景要多般帯雨移花便得㸔禁奈乆長顔色好
　繞階更使種雞冠
　
　
　
　
　
　
　
　
　
　
　
御定佩文齋詠物詩選巻三百六十七
　欽定四庫全書
御定佩文齋詠物詩選巻三百六十八
　　牽牛類
　　　五言古
　　　　牽牛　　　　　　　　　　(元/)郝　經
　野花照天星星中花亦盛長夏蔓草深踈籬掩斜徑幽
　庭日無事森寂澹相暎繚繞絲亂垂㸃綴葉相並金風
　一披拂零露光彩競參差碧玉簪綰揷滑欲迸霜絲吐
　冰蠶容色好娟淨堂隂青錦張牆背紫苔瑩時方鵲橋
　成佳節當秋孟織女能翦裁天河洗尤稱女以秋為期
　郎将花作證風雨開雲屏鸞鳯鏘月鏡處處乞巧筵家
　家喜相慶五年江館客萬事成墮甑不能致龍節空自
　悲虎穽永日鏖炎蒸中暑甘卧病對花淚盈目坐起不
　覺暝雲漢見雙星囘頭㸔斗柄遥憐小兒女昬嫁俱未
　竟中流虞風波相見何日更
　　　　牽牛　　　　　　　　　　(明/)呉　寛
本草載藥品草部見牽牛薰風籬落間蔓生甚綢繆誰
琢紫玉簪葉宻花仍稠日髙即揫歛定是朝菌儔隂氣
得獨盛下劑斯見收便須作花菴誰與迂叟謀
　　七言絶句
　　　牽牛花　　　　　　　　　(宋/)楊萬里
莫笑渠儂不服箱天孫為織碧雲裳浪言偷得星橋巧
只觧冰盤染茈薑
　　　其二
暁思歡欣晩思愁繞籬縈架太嬌柔木犀未發芙蓉落
買㫁西風恣意秋
　　　楊休烈邨居　　　　　　　(金/)馬定國
籬落牽牛放晩花西風吹葉滿人家閉門乆雨青苔滑
時見鴛鴦下白沙
　　　題柯敬仲畫　　　　　　　(元/)虞　集
牽牛引蔓上棠梨上有幽禽夜夜棲自有秋風動疎竹
江南落月不須啼
　　　　客舍詠牽牛花　　　　　　(元/)倪　瓚
　小盤承露淨鉛華玉露依稀染碧霞弱質幽姿娯我老
　傍人籬落蔓秋花
　　　　隠居　　　　　　　　　　(明/)葉子竒
　蒼石紅泉少隠家牽牛延蔓繞籬笆不知滿徑秋多少
　凉露西風澹泊花
　　　　寓玉清觀　　　　　　　　　葉子竒
　徑草㣲微䕶淺沙小山叢竹玉清家牽牛延蔓無多碧
　㸃綴秋光一兩花
　
　
　
　
　
　
御定佩文齋詠物詩選巻三百六十八
　欽定四庫全書
御定佩文齋詠物詩選巻三百六十九
　　杜若花類
　　　五言古
　　　　詠杜若　　　　　　　　　(梁/)沈　約
　生在窮絶地豈與世相親不顧逢采擷本欲芳幽人
　　　五言絶句
　　　　池上亭　　　　　　　　　(唐/)錢　起
　臨池構杏梁待客歸煙塘水上褰簾好蓮開杜若香
　　　七言絶句
　　　　六月二十七日望湖樓醉書　(宋/)蘇　軾
　獻花遊女木蘭橈細雨斜風濕翠翹無限芳洲生杜若
　呉兒不識楚詞招
　　　　題畫圖　　　　　　　　　(元/)陳　旅
　雨餘空翠轉霏霏杜若洲邉小艇歸又為故人臨野閣
　江雲日暮濕秋衣
　　　　謾成　　　　　　　　　　(元/)馬　臻
　蕭蕭野老髮垂肩家住湖西杜若煙載得茭根入城賣
　西風落日滿歸船
　　　　望武昌　　　　　　　　　(明/)楊　基
　吹面風来杜若香離離煙栁拂鷗長人家鸚鵡洲邊住
　一向開門對漢陽
　　　　越江曲　　　　　　　　　(明/)梁有譽
　横塘風起送新凉蒲葉拍波江水長莫道春歸光落盡
　中流還有杜蘅香
　
　
　
　
　
　
御定佩文齋詠物詩選巻三百六十九
　欽定四庫全書
御定佩文齋詠物詩選巻三百七十
　　菖蒲類
　　　五言古
　　　　菖蒲　　　　　　　　　　　闕　名
　石上生菖蒲一寸八九節仙人勸我餐令人好顔色
　　　　樂府體　　　　　　　　　(唐/)曹　鄴
　蓮子房房嫩菖蒲葉葉齊共結池中根不厭池中泥
　　　　和子由記園中草木　　　　(宋/)蘇　軾
　自我來闗輔南山得再遊山中亦何有草木媚深幽菖
　蒲人不識生此亂石溝山髙霜雪苦苖葉不得抽下有
　千嵗根蹙縮如蟠蚪長為鬼神守徳薄安敢偷
　　　　菖蒲　　　　　　　　　　(宋/)裘萬頃
　匡廬入吾懐十載馳夢魂踵門者何人遺余以芳蓀歡
　然得其趣如對五老言幽姿出巖谷常帶氷雪痕塵容
　為一洗兩目不復昏忽思三峡流褰衣渉潺湲因仍一
寸石浸潤九節根人言可扶老嵗月須其蕃兹理諒不
誣吾将從綺園
　　　效孟郊體　　　　　　　　(宋/)謝　翺
手持菖蒲葉洗根澗水湄雲生巖下石影落莓苔枝忽
起逐雲影覆以身上衣菖蒲不相待逐水流下谿
　　長短句
　　　寄菖蒲　　　　　　　　　(唐/)張　籍
石上生菖蒲一寸十二節仙人勸我食令我頭青靣如
雪逢人寄君一絳囊書中不得傳此方君能来作棲霞
侣與君同入丹元鄉
　　七言律
　　　和子由盆中石菖蒲忽生九花
　　　　　　　　　　　　　　　(宋/)蘇　軾
春荑秋莢兩須臾神藥人間果有無無鼻何由識薝蔔
有花今始信菖蒲芳心未飽兩蛺蝶寒意知鳴幾蟪蛄
記取明年十二節小兒休更籋霜鬚
　　五言絶句
　　　雜興　　　　　　　　　　(唐/)陸龜䝉
桃柰傍簷楹無人賞春華時情重不見郤憶菖蒲花
　　　石菖蒲　　　　　　　　　(宋/)王十朋
天上玉衡散結根泉石間要須生九節長為駐紅顔
　　　過紫微菴訪馮道士　　　　(元/)薩都拉
道士愛幽居年来一事無盆池新雨過石上種菖蒲
　　七言絶句
　　　送顧非熊秀才歸丹陽　　　(唐/)王　建
江城栁色海門煙欲到茅山始下船知道君家當瀑布
菖蒲潭在草堂前
　　　寄茅山孫錬師　　　　　　(唐/)李徳裕
石上谿蓀發紫茸碧山幽靄水溶溶菖花定是無人見
春日唯應羽客逢
　　　贈常州報恩長老　　　　　(宋/)蘇　軾
碧玉盌盛紅馬腦井花水養石菖蒲也知法供無窮盡
　試問禪師得飽無
　　　　採菖蒲　　　　　　　　　(宋/)陳與義
　閒行澗底採菖蒲千嵗龍蛇抱石臞明朝却覓房州路
　飛下山顛不用扶
　　　　寄謝劉彦集菖蒲之貺　　　(宋/)朱　子
　君家蘭杜乆萋萋近養菖蒲緑未齊乞與幽人伴岑寂
　小窗風露日低迷
　　　　謝呉公濟菖蒲　　　　　　　朱　子
　翠羽紛披一尺長帶煙和雨過書堂知君别有臞仙種
　容易難敎出洞房
　
　
　
　
　
御定佩文齋詠物詩選巻三百七十
　欽定四庫全書
御定佩文齋詠物詩選巻三百七十一
　　芭蕉類(附美人蕉/)
　　　五言古
　　　　芭蕉贊　　　　　　　　　(宋/)謝靈運
　生分本多端芭蕉知不一含萼不結核敷華何由實至
　人善取譬無宰誰能律莫昵縁合時當視分㪚日
　　　　甘蕉　　　　　　　　　　(梁/)沈　約
　抽葉固盈丈擢本信兼圍流甘掩椰實弱縷冠絺衣
　　　　紅蕉　　　　　　　　　　(唐/)栁宗元
　晩英值窮節緑潤含珠光以兹正陽色窈窕凌清霜逺
　物世所重旅人心所傷廽暉眺林際戚戚無遺芳
　　　　芭蕉　　　　　　　　　　(唐/)杜　牧
　芭蕉為雨移故向窗前種憐渠㸃滴聲留得歸鄉夢夢
　逺莫歸鄉覺来一翻動
　　　　詠池上芭蕉　　　　　　　(明/)袁　凱
亭亭虚心植冉冉繁隂布既掩猗蘭砌還覆莓苔路巻
舒今自知衰榮随所寓黙契方在兹臨軒挹清醑
　　　蕉石亭　　　　　　　　　(明/)顧　璘
怪石如筆格上植蕉葉青蒼然太古色得爾增娉婷欲
攜一斗墨葉底書黄庭拂拭坐盤薄風雨秋冥冥
　　五言排律
　　　詠蕉　　　　　　　　　　(明/)徐　桂
根自蘇臺徙隂生蒋徑幽當空炎日障倚檻碧雲流未
展心如結微舒葉漸抽瑣窗迷翠黛張幕動青油書借
臨池用光分汗簡留流甘掩中土為綌衣南州只益莓
苔潤翻令蕙若憂荷風同委露梧葉共鳴秋夢境知誰
得人生似爾浮漫勞彈事苦終日傍林丘
　　七言律
　　　書庭蕉　　　　　　　　　(明/)王守仁
簷前蕉葉緑成林長夏全無暑氣侵但得雨聲連夜静
何妨月色半牀隂新詩舊葉題将滿老芰踈桐恨轉深
莫笑鄭人談訟鹿至今醒夢兩難尋
　　　詠芭蕉　　　　　　　　　(明/)張　綖
長葉翩翻緑玉叢植来况是近梧桐美人間立秋風裏
羈客孤眠夜雨中情逐舞鸞偏易感事随夢鹿𣺌難窮
太湖石畔新凉院何處吹簫月滿空
　　七言排律
　　　戲題隂凉室階前芭蕉　　　(明/)僧良琦
新種芭蕉繞石房清隂早見落書牀根霑零露北山潤
葉帶濕雲南澗凉得地初依蒼石瘦抽心欲並緑筠長
雨聲夜響顚崖瀑晴碧朝浮海日光樗櫟自慚全夀命
楩楠合媿託巖廊觀身政憶維摩語草字寕追懐素狂
白晝棲遲吾計拙青霄偃仰汝身強嵗寒要使交期在
莫畏空山有雪霜
　　五言絶句
　　　芭蕉　　　　　　　　　　(唐/)路徳延
一種靈苖異天然體性虚葉如斜界紙心似倒抽書
　　　芭蕉　　　　　　　　　　(宋/)朱　子
芭蕉植秋檻勿云樵悴姿與君障夏日羽扇寕復持
　　　紅蕉　　　　　　　　　　　朱　子
弱植不自持芳根為誰好雖微九秋榦丹心中自保
　　　齋前芭蕉　　　　　　　　(明/)髙　啟
静遶緑隂行閒聼雨聲卧還有感秋詩窗前書葉破
　　　為友人寫蕉　　　　　　　(明/)沈　周
便欲開船去因君更寫蕉要知相憶地葉上雨瀟瀟
　　　題美人蕉　　　　　　　　(明/)皇甫汸
帶雨紅妝濕迎風翠袖翻欲知心不卷遲暮獨無言
　　七言絶句
　　　紅蕉　　　　　　　　　　(唐/)徐　凝
紅蕉曾到嶺南看較小芭蕉幾一般差是斜刀剪紅絹
巻來開去葉中安
　　　蕉葉　　　　　　　　　　(唐/)徐　夤
緑綺新裁織女機擺風揺日影離披只應青帝行春罷
閒倚東牆卓翠旗
　　　未展芭蕉　　　　　　　　(唐/)錢　珝
冷燭無煙緑蠟乾芳心猶巻怯春寒一緘書札蔵何事
㑹被東風暗拆看
　　　雜題　　　　　　　　　　(宋/)王安石
紫燕将雛語夏深緑槐庭院不多隂西窗一夜無人問
展盡芭蕉數尺心
　　　芭蕉　　　　　　　　　　(宋/)張　載
芭蕉心盡展新枝新卷新心暗已随願學新心養新徳
旋随新葉起新知
　　　詠芭蕉　　　　　　　　　(宋/)楊萬里
骨相玲瓏透八窗花頭倒插紫荷香繞身無數青羅扇
風不来時也自凉
　　　題樂静軒　　　　　　　　(明/)王　紱
竹几藤牀小硯屏薰風簾幕篆煙青閒齋幾日黄梅雨
添得芭蕉綠滿庭
　　　　芭蕉美人　　　　　　　　(明/)夏　寅
　曉妆纔罷思徘徊羅襪輕移歩綠苔試向芭蕉問春信
　一緘芳札為誰開
　　　　題蕉　　　　　　　　　　(明/)沈　周
　慣見閒庭碧玉叢春風吹過即秋風老夫都把榮枯事
　却寄蕭蕭數葉中
　　　　府江雜詩　　　　　　　　(明/)謝少南
　冬炎卉木未蕭條暫倚蓬窗旅况銷樹架綠垂君子蔓
　崖林紅破美人蕉
　　　　雨蕉　　　　　　　　　　(明/)湯顯祖
　東風吹展半廊青數葉芭蕉未擬聼記得楚江殘雨夜
　背燈人語醉初醒
　
　
　
御定佩文齋詠物詩選巻三百七十一
　欽定四庫全書
御定佩文齋詠物詩選巻三百七十二
　　石竹花類
　　　五言古
　　　　魏倉曹宅各賦一物得當軒石竹
　　　　　　　　　　　　　　　　(唐/)李　頎
　羅生殊衆色獨為華表滋雖雜蘭蕙處無爭桃李時同
　人趨府暇落日後庭期宻葉散紅㸃靈條驚紫蕤芳菲
　看不厭採摘願来兹
　　　　詠石竹　　　　　　　　　(宋/)張　耒
　真竹乃不花爾獨豔暮春何妨兒女眼謂爾勝霜筠世
　無王子猷豈無知竹人粲粲好自持時来稱此君
　　　五言律
　　　　答李滁州題庭前石竹花見寄
　　　　　　　　　　　　　　　　(唐/)獨孤及
　殷疑曙霞染巧類匣刀裁不怕南風熱能迎小暑開遊
蜂憐色好思婦感年催覽贈添離恨愁腸日㡬迴
　　　雲陽寺石竹花　　　　　　(唐/)司空曙
一自幽山别相逢此寺中髙低俱出葉深淺不分叢野
蝶難争白庭橊暗譲紅誰憐芳最久春露到秋風
　　七言律
　　　賦石竹　　　　　　　　　(元/)虞　集
積雪初消萼緑華東風吹動絳綃霞龍嘘石氣千年潤
鶴過林隂一徑斜刻字欲尋金錯落析旌如織翠交加
綺窗坐對吹笙煖未覺人間嵗月賒
　　五言絶句
　　　石竹花　　　　　　　　　(唐/)皇甫冉
數㸃空階下閒凝細雨中那能久相伴嗟爾滯秋風
　　七言絶句
　　　石竹花詠　　　　　　　　(唐/)陸龜䝉
曽看南朝畫國娃古蘿衣上散明霞而今莫共金錢鬭
買却春風是此花
　　　　石竹　　　　　　　　　　(宋/)王安石
　麝香眠後露檀勻繡在羅衣色未真斜倚細叢如有意
　冷揺數朶欲無春
　　　　賦石竹　　　　　　　　　(元/)蒲道源
　短籬新見出梢梢蔥蒨都無尺許髙茜色芳葩工㸃綴
　莫教容易混蓬蒿
　
　
　
　
　
　
　
　
　
御定佩文齋詠物詩選巻三百七十二
　欽定四庫全書
御定佩文齋詠物詩選巻三百七十三
　　葉類
　　　五言古
　　　　落葉　　　　　　　　　　(隋/)孔紹安
　早秋驚落葉飄零似客心翻飛未肯下猶言惜故林
　　　　落葉　　　　　　　　　　(明/)王　問
　枕上聞朔風夜半聲䇿䇿曉来繁林空落葉巻庭石乘
　運固其然芬菲豈自惜悟彼歸根言獨與至人說
　　　　落葉　　　　　　　　　　(明/)徐良彥
　落葉不上枝因風亦復起清風若無私何因有彼此一
　葉随飄揚一葉沾泥滓寄語風前葉莫墮東流水多謝
　三春風山中多蘭芷
　　　長短句
　　　　落葉行　　　　　　　　　(元/)吳師道
　山窗獨眠抱秋冷四壁無聲中夜醒天清急雨忽萬㸃
月出枯虵紛衆影開門颯颯非故林滿空飛葉搏愁隂
石澗流紅細泉咽蘚痕掩碧孤蛩吟髙秋共誰聼蕭瑟
却憶江南逺遊客楚天揺落白日髙萬里扁舟蕩春色
江南客来歸山中葉亦稀相思繞遍寒樹下有恨願随
秋風吹山空夜寒風漸㣲慘慘霜露霑人衣征鴻獨叫
殘雲飛
　　五言律
　　　和杜錄事題紅葉　　　　　(唐/)白居易
寒山十月旦霜葉一時新似燒非因火如花不待春連
行排綘帳亂落剪紅巾解駐籃輿看風前唯兩人
　　　聞落葉　　　　　　　　　(唐/)僧齊巳
楚樹霜晴後蕭蕭落晩風因思故園夜臨水㡬株空煮
茗燒乾翠行苔踏爛紅来年未離此還見碧叢叢
　　　隕葉　　　　　　　　　　(唐/)僧無可
遶巷夾谿紅蕭條逐北風别林遺宿鳥浮水載鳴蟲石
小埋初盡枝長落未終帶霜書麗什間讀白雲中
　　　霣葉　　　　　　　　　　(元/)僧善住
霜後色初變風髙始亂零和雲流逺澗雜雨下空庭掃
處兼僧影燒時帶鶴翎翻思在春日繞屋政青青
　　　賦蜘蛛落葉　　　　　　　(明/)許　繼
秋氣咸木葉故林飄墜時不成棲蔓草還復綴蛛絲屢
舞凉風得髙懸落照宜多情似畱戀争奈已辭枝
　　　賦得窗中度落葉　　　　　(明/)莫是龍
綺疏臨野渡秋樹響前林颯颯含風入紛紛逗雨深拂
来紅袖掩積處緑塵侵誰送哀蝉曲無端攪客心
　　　窗中度落葉　　　　　　　(明/)張文柱
裊裊回風下蕭蕭薄嵗隂一山方隠几片雨自前林重
以輕霜色凄其入曲心髙居尚揺落不敢更登臨
　　　見落葉　　　　　　　　　(明/)王　醇
朝来見落葉因悔向林行飛鳥不無意何人非有生枝
容昨夜月秋減一邨聲轉禁樵童入留兹長道情
　　　落葉　　　　　　　　　　(明/)僧宗泐
一片復一片西風與北風但看階下滿不覺樹頭空綴
服猶堪用題詩自不工山童朝更掃閒委古牆東
　　五言排律
　　　一葉落　　　　　　　　　(唐/)薛　能
輕葉獨悠悠天髙片影流随風来此地何樹落先秋變
色黄應近辭林緑尚稠無雙浮水靣孤絶落闗頭乍減
誠難覺將凋勢未休客心空自比誰肯問新愁
　　七言律
　　　紅葉　　　　　　　　　　(唐/)吴　融
露染霜乾片片輕斜陽照處轉烘明和烟飄落九秋色
随浪泛將千里情㡬夜月中藏鳥影誰家庭際伴蛩聲
一時衰颯無多恨看著春風綵剪成
　　　紅葉　　　　　　　　　　(明/)徐　渭
纔見芳華照眼新又看紅葉㸃衣頻只言春色能驕物
不道秋霜解媚人宫水正寒愁字字吴江初冷錦鱗鱗
更餘一種閒風景醉雜黄花野老巾
　　七言排律
　　　楓林　　　　　　　　　　(明/)于若瀛
禁城玉樹漸秋深楓色凄凄滿上林萬片作霞延日麗
㡬株含霧苦霜吟斜連雙闕輝青瑣倒影平津暎碧潯
岐葉著飇聲瑟瑟殷紅過雨色沈沈雜黄間緑緣成錦
委砌飄簷埒作金向夕轉深嬌落照因風㪚響怖棲禽
城頭迥接青岑逺殿角寒生繡幄隂㡬度朝昬勞悵望
徘徊故苑倍蕭森
　　五言絶句
　　　奉和元日賜羣臣柏葉　　　(唐/)李　乂
勁節凌霜勁芳心待嵗芳能令益人夀非止麝含香
　　　奉和元日賜羣臣柏葉　　　(唐/)趙彥昭
器乏雕梁器材非構厦材但將千嵗葉常奉萬年杯
　　　奉和元日賜羣臣柏葉　　　(唐/)武平一
緑葉迎春緑寒枝歴嵗寒願持柏葉壽長奉萬年歡
　　　落葉　　　　　　　　　　(唐/)王　建
陳緑尚參差初紅巳重疊中庭初掃地繞樹三兩葉
　　　醉中對紅葉　　　　　　　(唐/)白居易
臨風杪秋樹對酒長年人醉貌如霜葉雖紅不是春
　　　江上楓　　　　　　　　　(唐/)成彥雄
江風自蓊鬰不競松筠力一葉落漁家斜陽帶秋色
　　　龍興道中　　　　　　　　(宋/)晁沖之
澗道垂黄花山城擁紅葉人争小舟渡馬就平沙渉
　　　閒題樹葉上　　　　　　　(元/)馬祖常
秋意鳳城多凉飇奈夜何題詩滿霜葉不見洞庭波
　　　題黄子久小畵　　　　　　(明/)髙　啟
谿水雖多曲舟行不憚賒山山秋葉赤猶復似桃花
　　　蘭葉　　　　　　　　　　(明/)張　羽
泛露光偏亂含風影自斜俗人那解此看葉勝看花
　　七言絶句
　　　王起居獨逰青龍寺翫紅葉因寄
　　　　　　　　　　　　　　　(唐/)羊士諤
十畝蒼苔遶畵廊㡬株紅樹過清霜髙情還似看花去
閒對南山歩夕陽
　　　山行　　　　　　　　　　(唐/)杜　牧
逺上寒山石徑斜白雲生處有人家停車坐愛楓林晩
霜葉紅扵二月花
　　　秋行　　　　　　　　　　(宋/)徐　璣
紅葉枯梨一兩株翛然秋思滿山居詩懐自嘆多塵土
不似秋来木葉疎
　　　落葉　　　　　　　　　　(宋/)宋伯仁
卷地西風促雨来掃除黃葉滿蒼苔垂楊已有青青眼
只礙梅花未敢開
　　　秋　　　　　　　　　　　(宋/)裘萬頃
數聲牧笛日將晚一曲樵歌山更幽解帶盤桓小谿上
坐看紅葉泛清流
　　　楓葉　　　　　　　　　　(宋/)朱淑真
江空木落雁聲悲霜入丹楓百草萎蝴蝶不知身是夢
又随春色上寒枝
　　　邨居　　　　　　　　　　(金/)馬定國
柿葉經霜菊在谿天寒落日見雞棲西家有客篘新酒
紅葉蕭蕭葢芋畦
　　　江天秋晚圖　　　　　　　(金/)王　繪
萬頃波間踏浪兒瀟湘秋晚趂歸時四山紅葉風聲健
散入儂家欵乃詞
　　　雜詩　　　　　　　　　　(金/)劉　豫
古渡停驂日向沈凄涼歸思梗清吟碧山㡬㸃塞天濶
紅葉一林秋意深
　　　山園梨葉有青紅相半者戲作一詩
　　　　　　　　　　　　　　　(金/)元徳明
霜輕霜重偶然中一葉雖殊萬葉同不信世間閒草木
解随兒女作青紅
　　　題髙氏所藏畵圗　　　　　(元/)陳　旅
誰家林麓近谿灣髙樹扶疎出石間落葉盡随谿雨去
只留秋色滿空山
　　　無題　　　　　　　　　　(元/)朱徳潤
索索西風白露零隔林砧杵助秋聲欲尋隐者門前路
落葉漫山礙屐行
　　　泊閶門　　　　　　　　　(元/)顧　瑛
楓葉蘆花暗畵船銀筝斷絶十三絃西風只在寒山寺
長送鐘聲攪客眠
　　　山居吟　　　　　　　　　(元/)僧清珙
深秋時節雨霏霏蘚葉層層印虎蹄一夜西風吹不住
曉来黃葉與階齊
　　　題紅葉仕女　　　　　　　(明/)談　震
初試宫妝歩玉除詩成把筆更躊躇舊愁新恨知多少
盡向霜紅葉上書
　　　柏坊驛題壁　　　　　　　(明/)姚汝循
風雨蕭蕭滯客程荒亭獨宿峭寒生今宵羈思知多少
聽盡千山墮葉聲
　　　　賦得千山紅樹送人　　　　(明/)栁應芳
　蕭蕭淺綘霜初醉摵摵深紅雨後然染得千林秋一色
　還家只當是春天
　　　　題扇送客懐長蘅湖上　　　(明/)程嘉燧
　送客西樓落木風鬢絲吹斷酒巾空危廊斜日雲居寺
　霜葉仍欺二月紅
　　　　玉岑閒行口占　　　　　　(明/)李流芳
　玉岑山脚水縈洄寒日暉暉下稻堆穿過松岡尋法相
　滿空黃葉打頭来
　　　　石門　　　　　　　　　　(明/)寥孔説
　石門酒薄客愁寛誰念霜谿暁被寒偶見隣舟説紅葉
　五更疎雨夢長干
　
　
　
御定佩文齋詠物詩選巻三百七十三
　欽定四庫全書
御定佩文齋詠物詩選卷三百七十四
　　雜樹類
　　　五言古
　　　　詠疏楓　　　　　　　　　(梁/)簡文帝
　萎緑暎葭青疏紅分浪白花葉灑行舟仍持送逺客
　　　　植靈夀木　　　　　　　　(唐/)柳宗元
　白華鑒寒水怡我適野情前趨聞長老重復欣嘉名蹇
　連易衰朽方剛謝經營敢期齒杖賜聊且移孤莖叢萼
　中競秀分房外舒英柔條乍反植勁節常對生循翫足
　忘疲稍覺步武輕安能事翦伐持用資徒行
　　　　宥老楮　　　　　　　　　(宋/)蘇　軾
　我牆東北隅張王維老榖樹先樗櫟大葉等桑柘沃流
　膏馬乳漲墮子楊梅熟胡為尋丈地養此不材木蹶之
　得輿薪規以種松菊静言求其用畧數得五六膚為蔡
　侯紙子入桐君録黄繒練成素黝面頮作玉灌灑蒸生
菌腐餘光吐燭雖無傲霜節幸免狂酲毒孤根信微陋
生理有倚伏投斧為賦詩德怨聊相贖
　　五言律
　　　題椰子樹　　　　　　　　(唐/)沈佺期
日南椰子樹香裊出風塵叢生調木首圎實檳榔身玉
房九霄露碧葉四時春不及塗林果移根隨漢臣
　　　同李郎中浄律院梡子樹　　(唐/)包　何
木梡稀難識沙門種則生葉殊經寫字子為佛稱名濾
水澆新長燃燈煖更榮亭亭無别意只是勸修行
　　五言排律
　　　興善寺貝多樹　　　　　　(唐/)張　喬
還應毫末長始見拂丹霄得子從西國成陰見昔朝勢
隨雙刹直寒出四牆遙帶月啼春鳥連空噪暝蜩逺根
穿古井高頂起涼飇影動懸燈夜聲繁過雨朝静遲松
桂老堅任雪霜彫永共終南在應隨刼火燒
　　五言絶句
　　　詠椶樹　　　　　　　　　(唐/)徐仲雅
葉似新蒲緑身如亂錦纒任君千度剝意氣自衝天
　　七言絶句
　　　憑何十一少府邕覓榿木栽　(唐/)杜　甫
草堂塹西無樹林非子誰復見幽心飽聞榿木三年大
與致谿邊十畝陰
　　　木蓮樹　　　　　　　　　(唐/)白居易
如折芙蓉栽旱地似抛芍藥挂高枝雲埋水隔無人識
唯有南賔太守知
　　　林下樗　　　　　　　　　　白居易
香檀文桂苦雕䥴生理何曽得自全知有無材老樗否
一枝不損盡天年
　　　紅荆　　　　　　　　　　(唐/)元　稹
庭中栽得紅荆樹十月花開不待春直到孩提盡驚怪
一家同是北來人
　　　戲題樺皮　　　　　　　　(元/)袁　桷
　褐裳新脱玉層層紅葉朱蕉謝不能擬製小冠韜短髮
　意行雲水一枝藤
　　　　紀興　　　　　　　　　　(明/)呉鼎芳
　道人贏得半生閒枕上清泉座上山猶有半生閒不得
　娑欏影裏叩禪關
　
　
　
　
　
　
　
　
　
　
御定佩文齋詠物詩選卷三百七十四
　欽定四庫全書
御定佩文齋詠物詩選卷三百七十五
　　雜花類
　　　五言古
　　　　紅花　　　　　　　　　　(宋/)文　帝
　紅藍與芙蓉我色與歡敵莫案石榴花歴亂聽儂摘
　　　　麗春　　　　　　　　　　(唐/)杜　甫
　百草競春華麗春應最勝少須好顔色多漫枝條剰紛
　紛桃李枝處處總能移如何貴此種却怕有人知
　　　　崔元受少府自貶所還遺山薑花以詩答之
　　　　　　　　　　　　　　　　(唐/)劉禹錫
　故人博羅尉遺我山薑花採従碧海上來自謫仙家雲
　濤潤孤根隂火照晨葩靜搖扶桑日艷對瀛洲霞世人
　受苦辛搴擷忘幽遐傳名入帝里飛驛辭天涯王濟本
　尚味石崇方鬭奢堆盤多不識綺席乃增華驛馬損筋
　骨貴人滋齒牙顧予藜藿士持此重咨嗟
　　　惜郁李花　　　　　　　　(唐/)白居易
樹小花鮮妍香繁條輭弱髙低二三尺重叠千萬萼朝
艷靄霏霏夕凋紛漠漠辭枝朱粉細覆地紅綃薄由來
好顔色常苦易銷鑠不見莨蕩花狂風吹不落
　　七言古(附長短句/)
　　　優鉢羅花歌　　　　　　　(唐/)岑　參
白山南赤山北其間有花人不識緑莖碧葉好顔色葉
六瓣花九房夜掩朝開多異香何不生彼中國兮生西
方移根在庭媚我公堂恥與衆草之為伍何亭亭而獨
芳何不為人之所賞兮深山窮谷委嚴霜吾竊悲陽關
道路長曾不得獻於君王
　　　謝王參議送練春紅二枝　　(元/)袁　桷
玊堂老仙翫幽獨閉户無人似初溽倚䦨岸幘領孤芳
䔩蓛輕紅冠羣緑化工有意卑凡卉積李崇桃空眩目
爭先鬭巧等堪憐已向東風盡驅逐此花清妍淨如洗
收拾餘春傲榮辱何郎湯餅徒試妝太真温泉空賜浴
天然生色鑄真態亭午低頭睡初足誰言花后最竒絶
我怪酪奴能汙觸嫣然一笑奉清歡莫把金尊歌别鵠
并刀妙剪駢頭來珠露淋漓袖新蹙似嫌凡子多京塵
却恨高人付流俗微風澹蕩新雨生强拭愁容吐殘馥
擬將色筆冩清意綺語非工那忍凟徘徊中庭月過半
翠袖娟娟泣寒玉
　　五言律
　　　夏中崔中丞宅見海紅搖落一花獨開
　　　　　　　　　　　　　　　(唐/)劉長卿
何事一花殘閒庭百草䦨緑滋經雨發紅艷隔林看竟
日餘香在過時獨秀難共憐芳意晚秋露未須團
　　　苦練花　　　　　　　　　(唐/)温庭筠
院裏鶯歌歇牆頭舞蝶孤天香薰羽葆宫紫暈流蘇晻
曖迷青瑣氤氳向畫圖只應春惜别留與博山爐
　　　玫瑰　　　　　　　　　　(唐/)唐彥謙
麝炷騰清燎鮫紗覆緑蒙宫妝臨曉日錦段落東風無
力春煙裏多愁暮雨中不知何事意深淺兩般紅
　　五言排律
　　　和李舍人昆季詠冬瑰花寄贈徐侍郎
　　　　　　　　　　　　　　　(唐/)盧　綸
獨鶴寄煙霜雙鸞思晩芳舊隂依謝宅新艷出蕭牆蝶
散搖輕露鶯含入夕陽雨朝勝濯錦風夜劇焚香麗日
千層艷孤霞一片光密來驚葉少動處覺枝長布影期
高賞留春為逺方賞聞贈瓊玖叨和愧升堂
　　　和李員外與舎人詠冬瑰花寄徐侍郎
　　　　　　　　　　　　　　　(唐/)司空曙
仙吏紫薇郎竒花共翫芳攢星排緑蒂照眼發紅光暗
妬翻階藥遙連直署香遊枝蜂繞易礙刺鳥銜妨露濕
凝衣粉風吹散蘂黄蒙籠珠樹合煥爛錦屏張留客勝
看竹思人比愛棠如傳採蘋詠逺思滿瀟湘
　　七言律
　　　玊燭花　　　　　　　　　(唐/)劉　兼
裊裊香英三四枝亭亭紅艷照階墀正當晚檻初開處
恰似春闈就試時少女不吹方熠爚東君偏惜未離披
夜深斜倚朱欄外擬把鄰光借與誰
　　　司直廵官無諸移到玫瑰花　(唐/)徐　夤
芳菲移自越王臺最似薔薇好並栽穠艷盡憐勝綵繪
嘉名誰贈作玫瑰春成錦繡風吹坼天染瓊瑤日照開
為報朱衣早邀客莫教零落委蒼苔
　　　魚兒牡丹得之湘中花紅而蘂白狀類雙魚纍
　　　　纍相比枝不能勝壓而下垂若俛首然鼻目
　　　　良可辨葉與牡丹無異亦以二月開因是得
　　　　名其幹則芍藥也予名花而賦是詩聞江東
　　　　山谷間此品甚多　　　　(宋/)周必大
天教姚魏主芳菲合有宫嬪次列妃玊頸圓瑳宜粉面
霞裙深染學翬衣枝頭窈窕魚雙貫風裏翩躚鳳對飛
莫把根苗方芍藥留春不似送將歸
　　　紅錦帶花　　　　　　　　(宋/)楊萬里
天女風梭織露機碧絲地上茜欒枝何曾繫住春歸脚
只解縈長客恨眉節節生花花㸃㸃茸茸曬日日遲遲
後園初夏無題目小樹微芳也得詩
　　　詠雪毬花　　　　　　　　(明/)陳　鴻
盈盈初發幾枝寒映户流蘇百結團正恐東風先颺盡
不愁遲日易銷殘淡姿向曉迷蝴蝶艷色爭春笑牡丹
惟有三郎兒戲甚還疑蹋踘繞叢看
　　五言絶句
　　　紫荆花　　　　　　　　　(唐/)韋應物
雜英紛已積含芳獨暮春還如故園樹忽憶故園人
　　　濟之怪余久歸賦雜言解嘲　(明/)王叔承
白苧含閨怨吳蠶五月空但知桑葉緑不識茜花紅
　　七言絶句
　　　看山木𤓰花　　　　　　　(唐/)劉言史
裛露凝氛紫艷新千般婉娜不勝春年年此樹花開日
出盡丹陽郭裏人
　　　其二
柔枝濕艷亞朱欄暫作庭芳便欲殘深藏數片將歸去
紅縷金針繡取看
　　　逢賈島　　　　　　　　　(唐/)張　籍
僧房逢著欵冬花出寺行吟日已斜十二街中春雪滿
馬蹄今去入誰家
　　　種木槲花　　　　　　　　(唐/)栁宗元
上苑年年占物華飄零今日在天涯只因長作龍城守
剰種庭前木槲花
　　　翫迎春花贈楊郎中　　　　(唐/)白居易
金英翠萼帶春寒黄色花中有幾般慿君語向遊人道
莫作蔓菁花眼看
　　　紫陽花　　　　　　　　　　白居易
何年植向仙壇上早晩移栽到梵家雖在人間人不識
與君名作紫陽花
　　　代迎春花招劉郎中　　　　　白居易
幸與松筠相近栽不隨桃李一時開杏園豈敢妨君去
未有花時且看來
　　　南園　　　　　　　　　　(唐/)李　賀
長巒谷口倚嵇家白晝千峰老翠華自履藤鞋收石蜜
手牽苔絮長蒓花
　　　憶紫谿　　　　　　　　　(唐/)徐　凝
長憶紫谿春欲盡千巖交映水回斜巖空水滿谿自紫
水態更籠南燭花
　　　寄山僧　　　　　　　　　(唐/)趙　嘏
雲裏幽僧不置房橡花藤葉蓋禪牀朝來逢著山中伴
聞説新移最上方
　　　燕蓊花　　　　　　　　　(唐/)李　郢
十二街中何限草燕蓊盡欲占殘春黄花撲地無窮極
愁殺江南江北人
　　　虎丘寺西小谿閒汎　　　　(唐/)皮日休
鼓子花明白石岸桃枝竹覆翠嵐谿分明似對天台洞
應厭頑仙不肯迷
　　　小遊仙詩　　　　　　　　(唐/)曹　唐
芝蕙芸花爛熳春瑞香煙露濕衣巾玉童私地誇書札
偷冩雲瑤暗贈人
　　　金燈花　　　　　　　　　(唐/)薛　濤
欄邊不見蘘蘘葉砌下惟翻艷艷叢細視欲將何物比
曉霞初疊赤城宫
　　　金燈花　　　　　　　　　(唐/)闕　名
蘭膏爇處心猶淺銀燭燒殘焰不馨好向書生窻畔種
免教辛苦更囊螢
　　　海仙花詩(海仙花者世謂之錦帶維楊人傳云/初得於海州山谷間其枝長而花密)
　　　　(若錦帶然其花未開如海棠既開如木𤓰而/繁麗嫋嫋過之一朶滿頭冠不克荷惜其不)
　　　　(香而無子第可鈎壓其條移植他所因以釋/草釋木騐之皆無有也近之好事者作花譜)
　　　　(以海棠為花中神仙予謂此花不在海棠下/宜以仙為號日之錦帶俚俗甚焉又取始得)
　　　　(之地名曰海仙且賦詩三章/以存其名題諸僧壁録二)
　　　　　　　　　　　　　　　(宋/)王禹偁
一堆絳雪壓春叢嫋嫋長條弄晚風借問開時何所似
似將繡被覆薰籠
　　　其二
何年移植在僧家一簇柔條綴綵霞錦帶為名俚且俗
為君呼作海仙花
　　　次韻郁李花　　　　　　　(宋/)趙　抃
花縣逢春對曉暉朱朱白白綴繁枝梅先菊後何須校
好似人生各有時
　　　扶桑　　　　　　　　　　(宋/)蔡　襄
谿館初寒似早春寒花相倚媚行人可憐萬木凋零盡
獨見繁枝爛熳新
　　　洛城雜詩　　　　　　　　(宋/)韓　維
無數長條亂曉風誰將紫錦覆春叢殘英㸃落青苔面
獨倚朱欄細雨中
　　　微雨中賞月桂獨酌　　　　(宋/)陳與義
人間跌宕簡齋老天下風流月桂花一壺不覺叢邊盡
暮雨霏霏欲濕鴉
　　　寶相花　　　　　　　　　(宋/)范成大
誰把桑條夾砌栽壓枝萬朶一時開為君也著詩收拾
題作西樓錦被堆
　　　聞傅氏莊紫笑花開急掉小舟觀之
　　　　　　　　　　　　　　　(宋/)陸　游
日長無奈清愁處醉裏來尋紫笑香漫道閒人無一事
逢春也似蜜蜂忙
　　　閒詠園中草木　　　　　　　陸　游
剪刀葉畔戲魚回帔子花頭舞蝶來領畧年光屬閒客
一樽自勸不須推
　　　春晩邨居雜賦　　　　　　　陸　游
鵞兒草緑侵行路帔子花明照屋除處處乞漿俱得酒
杖頭何恨一錢無
　　　三峽歌　　　　　　　　　　陸　游
亂挿山花篢子紅蠻歌相和瀼西東忽然四散不知處
蹋月捫蘿歸洞中
　　　剪春羅　　　　　　　　　(宋/)翁元廣
誰把風刀剪薄羅極知造化著功多飄零易逐春光老
公子尊前奈若何
　　　小泊英州　　　　　　　　(宋/)楊萬里
人人藤葉嚼檳榔户户茅簷覆土牀只有春風不寒乞
隔谿吹度柚花香
　　　歸自豫章復過西山　　　　　楊萬里
一眼苕花十里明忽疑九月雪中行我行莫笑無騶従
自有西山管送迎
　　　新晴西園散步　　　　　　　楊萬里
池水初生蓋玉沙雨餘碧草臥堤斜日搖波影纒橋柱
繡出欒枝遍地花
　　　山居　　　　　　　　　　(金/)元好問
斜陽高樹挂晴虹肅肅微涼雨氣中一道鷺鷥花不斷
密香吹滿馬頭風
　　　臺山雜詠　　　　　　　　　元好問
一國春風帝子家緑雲晴雪間紅霞香綿穏藉僧谿草
蜀錦驚㸔佛鉢花
　　　賦缾中雜花(予絶愛未開杏/花故末篇自戲)　　元好問
老眼驚㸔節物新今年更與酒杯親東山一道花如繡
従此他鄉不是春
　　　其二
生紅㸃㸃弄嬌妍半坼花房更可憐傳語春風好將䕶
莫教容易作銀錢
　　　其三
紅抹蘭膏緑染衣緑嬌紅小兩相宜華邊剰有清香在
木石癡兒自不知
　　　其四
素艷來従月姊家溫風淑氣發清華人間自有交枝玉
天上休開六出花
　　　其五
昨日桃花錦片新兔葵今日到殘春低枝留得稀踈朶
比似全開更惱人
　　　其六
古銅缾子滿芳枝裁剪春風入小詩看著海棠如有語
杏花也到退房時
　　　雨晴　　　　　　　　　　(金/)趙秉文
一春不雨漫塵黄碧瓦朝來汎霽光留得紫威花上露
幾招渇燕下雕梁
　　　塞上曲　　　　　　　　　(元/)納　延
雙鬟小女玉娟娟自捲氊簾出帳前忽見一枝長十八
折來簪在帽簷邊
　　　三月廿日題所寓屋壁　　　(元/)倪　瓚
梓樹花開破屋東鄰牆花信幾畨風閉門睡過兼旬雨
春事依依是夢中
　　　登雙鳳普福宫東樓贈吳道傳時周境存隠君
　　　　同席　　　　　　　　　(元/)王　逢
樓殿岧嶤上赤霞水紋蟠鳳臥靈槎石棊盤靜香煙直
簾下雙頭百合花
　　　粉團花下夜飲　　　　　　(元/)錢惟善
萬花碎剪玊團團晴雪飛香夜不寒恰似玉人相對立
酒尊移月近前看
　　　上京次貢待制韻　　　　　(元/)凃　穎
海風吹雨度龍沙滿眼金蓮紫菊花日暮笙歌何處起
高低穹帳五侯家
　　　謾成　　　　　　　　　　(元/)馬　臻
槐隂滿院喧巢鴉蜜房香老蜂趂衙鄰家艇子釣魚去
水光搖動金蓮花
　　　嶺南雜詠　　　　　　　　(明/)汪廣洋
榕樹隂隂集暮鴉竹深人靜似仙家芭蕉小苑垂雙實
茉莉南州壓萬花
　　　南唐故址　　　　　　　　(明/)葉子竒
唐主宫垣集暝鴉垣邊幾座野人家尚餘一片繁華地
宜種紅藍内苑花
　　　發淮安　　　　　　　　　(明/)楊士竒
岸蓼疎紅水荇青茨菰花白小如䓑雙鬟短袖慙人見
背立船頭自採菱
　　　秀上人課經圖　　　　　　(明/)鎦　泰
山繞清谿樹繞亭隔雲金磬曉泠泠道人不管花開落
白乳香中讀觀經
　　　訪包山徐徳彰　　　　　　(明/)陳　寛
青山湖上是君家有約來看巨勝花蹋破白雲秋一片
不知還隔幾重霞
　　　畫丫蘭　　　　　　　　　(明/)陸　治
玉㦸稜稜應節分枝枝柔玉紉香雲凝妝擬待三更月
露染生綃六幅裙
　　　馬蘭花　　　　　　　　　(明/)舒　芬
金氣稜稜澤國秋馬蘭花發滿汀洲富春山下連魚屋
采石江頭映酒樓
　　　　虞美人　　　　　　　　　(明/)孫齊之
　薔薇開盡緑隂涼西國名花此際芳夜月空懸漢宫鏡
　幽姿猶帶楚雲妝
　
　
　
　
　
　
　
　
　
　
　
　
御定佩文齋詠物詩選卷三百七十五
　欽定四庫全書
御定佩文齋詠物詩選巻三百七十六
　　藥類
　　　五言古
　　　　和紀叅軍服散得益　　　　(齊/)謝　朓
　金液稱九轉西山歌五色鍊質乃排雲濯景終不測雲
　英亦可餌且駐羲和力能令長卿卧暫故遇真識
　　　　憇郊園和約法師採藥　　　(梁/)沈　約
　郭外三千畆欲以貿朝饘繁蔬既綺布宻果亦星懸
　　　　採藥遊名山　　　　　　　(陳/)劉　刪
　名山本鬱盤道士貴黄冠獨馭千年鶴来尋五色丸石
　牀新溜乳金竈欲成丹定知無二價非復在長安
　　　　種藥　　　　　　　　　　(唐/)韋應物
　好讀神農書多識藥艸名持縑購山客移時羅衆英不
　改幽澗色宛如此地生汲井既䝉澤挿楥亦扶傾陰穎
　夕房斂陽條夏花眀恱翫從兹始日夕繞庭行州民自
寡訟養閒非政成
　　　山居新種花藥與道士同賦　(唐/)錢　起
自樂魚鳥性寧求農牧資淺深愛巖壑疏鑿盡幽竒雨
花相助好鶯鳴春艸時種蘭入山翠引葛上花枝風露
拆紅紫縁谿復映池新泉香杜若片石隐江蘺宛謂武
陵洞潜應造化移杖䇿擕煙客滿袖掇芳蕤蝴蝶舞留
我仙雞閒傍籬但令黄精熟不慮韶光遲笑指雲蘿逕
樵人那得知
　　　藥草　　　　　　　　　　(唐/)蘇　拯
天子䘏疲瘵坤靈奉其職年年濟世功貴賤相兼植因
産衆艸中所希采者識一枝當若神千金亦何直生草
不生藥無以彰土徳生藥不生草無以彰竒特國忠在
臣賢民患憑藥力靈艸猶如此賢人豈多得
　　　擬古寄何太卿　　　　　　(宋/)謝　翺
世聞賣藥翁出市恒騎虎朅来空山中恨不輙與語長
嘯歸無家獨指梧桐樹既指梧桐樹復採梧桐子持以
贈所思浩歌聊復爾
　　　謝子靜寄端午藥煎　　　　　謝　翺
麩桃弄朝煙舎蟲錬百杵山人入藥籙搗日月逢午甘
酸雜衆味能生玉池乳頗憶越吟人性靜無所苦中年
白髪生寄以潤肺腑為謝山中人願結山中侣
　　　採藥　　　　　　　　　　(元/)許　謙
亭亭北山松宿藹䕃深碧蒼根走虬龍巨榦蟠鐡石平
生棟梁具不受霜雪厄兔絲得所附裊裊掛千尺流脂
入九地千載化琥珀我欲掇其英俯仰費搜擿紅爐轉
丹砂石髓變金液但恐茫昧間圖驥不可索意長時苦
促雙髩日夜白刀圭或可試習習在兩腋蓬莱三萬里
詎謂弱水隔他時来山中故老應不識
　　　詠東漢髙士封君達　　　　(元/)張　雨
入山服黄連還鄉騎青牛借得五岳圖一去三千秋
　　　題金華宗原常䨇谿洗藥圖　(明/)吳　溥
洗藥臨谿頭水流谿尾香居人飲谿水百年躋夀康石
路曲盤蛇山花如錦黄日暮携藥歸香風滿衣裳
　　七言古
　　　鋤藥詠　　　　　　　　　(唐/)錢　起
蒔藥穿林復在巘濃香秀色深能淺雲氣垂来裛露偏
松隂古處知春晚拂曙殘鶯百囀催縈泉帶石幾花開
不隨飛鳥縁枝去如笑幽人出谷来對之不覺忘疎嬾
廢卷荷鋤嫌日短豈無萱艸樹堦墀惜爾幽芳世所遺
但使芝蘭出蕭艾不辭手足皆胼胝寧學陶潜空嗜酒
頺齡捨此事東葘
　　　採藥晩歸因宿野人草舎　　(宋/)文　同
東巖隂深崖巘古夹澗垂泉結鵞乳我来採藥晚忘歸
試宿荆扉問雞黍春風滿林燈火冷一夜不眠山月苦
平明擕䇿下青蒼松葉紛紛灑新雨
　　五言律
　　　月下洗藥　　　　　　　　(唐/)錢　起
汲井向新月分流入衆芳濕花低桂影翻葉靜泉光露
下添餘潤蜂驚引暗香寄言養生客来此共提筐
　　　清旦題採藥翁草堂　　　　(唐/)温庭筠
幽人尋藥徑来自曉雲邉衣濕术花雨語成松嶺煙解
藤開澗户踏石過谿泉林外晨光動山昏鳥滿天
　　　夏日　　　　　　　　　　(宋/)張　耒
種藥幽人事還披本草經出山抛舊翠過雨有新青術
受壺中秘方傳肘後靈不辭勤服餌為變髪星星
　　五言排律
　　　春過賀遂員外藥園　　　　(唐/)王　維
前年槿籬故新作藥欄成香草為君子名花是長卿水
穿盤石透藤繫古松生畫畏開厨走来䝉倒屣迎蔗漿
菰米飯蒟醬露葵羮頗識灌園意於陵不自輕
　　七言律
　　　重𤣥寺元達年逾八十好種名藥凡所植者多
　　　　至自天台四明包山句曲叢萃紛糅各可指
　　　　名余竒而訪之因題二章　(唐/)皮日休
雨蓧煙鋤傴僂齎紺牙紅甲兩三畦藥名却笑桐君少
年紀翻嫌竹祖低白石靜敲蒸术火清泉閒洗種花泥
怪来昨日休持鉢一尺雕胡似掌齊
　　　其二
香蔓䝉籠覆昔邪檜烟杉露濕袈裟石盆換水撈松葉
竹逕遷牀避笋芽藜杖移時挑細藥銅瓶盡日灌幽花
支公謾道憐神駿不及今朝種一麻
　　　和題達上人藥圃　　　　　(唐/)陸龜䝉
藥味多從逺客齎旋添花圃旋成畦三椏舊種根因異
九節初移葉尚低山筴便和幽澗石水芝須帶本池泥
從今直到清秋日又有香苗幾番齊
　　　其二
净名無語是清羸草藥搜来喻更微一雨一風皆遂性
花開花落盡忘機教疏兔縷金絃亂自擁龍芻紫汞肥
莫怪獨親幽圃坐病容消盡欲依歸
　　　分得藥臼謝醫　　　　　　(明/)沈　周
山人治藥斫雲根枵腹中容海月吞搗過砂牀剰朱糝
煉餘石髓膩青㾗無銘錯認周王鼓有竅真移玉女盆
抱疾人来識清杵數聲遥在杏花村
　　五言絶句
　　　藥圃　　　　　　　　　　(唐/)錢　起
春畦生百藥花葉香初霽好客似風光偏来入叢蕙
　　　酬濬上人採藥見寄　　　　(唐/)劉　商
玉英期共采雲嶺獨先過應得靈芝也詩情一倍多
　　　藥園　　　　　　　　　　(唐/)司空曙
春園芳巳遍緑蔓雜紅英獨有深山客時来辨藥名
　　　房君珊瑚散　　　　　　　(唐/)李商隐
不見嫦娥影清秋守月輪月中閒杵臼桂子𢷬成塵
　　　藥圃　　　　　　　　　　(唐/)夏侯子雲
緑葉紅英遍仙經自討論偶移巖伴菊鋤斷白雲根
　　　贈華山遊人　　　　　　　(唐/)毛女正美
藥苗不滿笥又更上危巔回首歸去路相將入翠煙
　　　洗藥池　　　　　　　　　(元/)趙孟頫
真人栖隐處洗藥有清池金丹要沐浴玉水自生肥
　　　紫軒　　　　　　　　　　　趙孟頫
林君巳仙去紫軒名尚存丹光時或現藥鼎夜常温
　　　香陰　　　　　　　　　　(明/)僧通潤
山中多藥苖徃徃發香氣不知採藥人曽嗅此香未
　　七言絶句
　　　絶句　　　　　　　　　　(唐/)杜　甫
藥條藥甲潤青青色過棕亭入草亭苗滿空山慚取譽
根居隙地怯成形
　　　送僧徃金州　　　　　　　(唐/)張　籍
聞道漢隂山水好師行一一徧經過事須覓取堪居處
若箇谿頭藥最多
　　　招周處士　　　　　　　　　張　籍
閉門秋雨濕牆莎俗客来稀野思多已掃書堂安藥竈
山人作意早經過
　　　酬孝甫見贈十首各酬本意次用舊韻(録一/)
　　　　　　　　　　　　　　　(唐/)元　稹
一自低心翰墨塲箭靫抛盡負書囊近来兼愛休糧藥
柏葉莎蘿雜豆黄
　　　題龍池山人　　　　　　　(唐/)施肩吾
主人家在龍池側水中有魚不敢食終朝采藥供仙厨
却笑桃花少顔色
　　　自遣　　　　　　　　　　(唐/)陸龜䝉
無多藥圃近南榮合有新苗次第生穉子不知名品上
恐隨春草鬪輸贏
　　　宗人惠四藥　　　　　　　(唐/)鄭　谷
宗人忽惠西山藥四味清新香助茶爽得心神便騎鶴
何須燒得白朱砂
　　　山邨經行因施藥　　　　　(宋/)陸　游
逆旅人家近野橋偶因秣蹇暫逍遙邨翁不解讀本艸
爭就先生辨藥苗
　　　　采藥徑　　　　　　　　　(宋/)趙師秀
　十載仙家采藥心春風過了得幽尋如今縱有相逢處
　不是桃花是緑隂
　　　　賣藥翁　　　　　　　　　(元/)馬　臻
　山人本在山中住偶向城中賣藥去不道石潭龍出雲
　失却朝来下山處
　　　　訪柱上人　　　　　　　　(明/)徐　賁
　經院深深久䕶烟雨中藥艸午凉天古香室裏人重到
　恰似秋風五日前
　
　
　
　
　
　
御定佩文齋詠物詩選巻三百七十六
　欽定四庫全書
御定佩文齋詠物詩選巻三百七十七
　　人參類
　　　五言古
　　　　人參　　　　　　　　　　(宋/)蘇軾
　上黨天下脊遼東真井底𤣥泉傾海腴白露灑天醴靈
　苗此孕毓肩股或具體移根到羅浮越水灌清泚地殊
　風雨隔臭味終祖禰青稏綴紫萼圓實墮紅米窮年生
　意足黄土手自啓上藥無炮炙齕齧盡根柢開心定魂
　魄憂恚何足洗糜身輔吾軀既食首重稽
　　　　紫團參寄王定國　　　　　　蘇　軾
　谽谺土門口突兀太行頂豈惟團紫雲實自俯倒景剛
　風被草木真氣入苕頴舊聞人銜芝生此羊腸嶺纎㩥
　虎豹鬛蹙縮龍蛇癭蠶頭試小嚼龜息變方騁矧予明
　真子已造浮玉境清宵月掛户半夜珠落井灰心寧復
　然汗喘久已靜東坡猶故日北藥致遺秉欲持三稏根
徃侑九轉鼎為予置齒頬豈不賢酒茗
　　　效孟郊體　　　　　　　　(宋/)謝　翺
移參窗北地經嵗日不至悠悠荒郊雲背植足隂氣新
雨養陳根乃復佐藥餌天涯葵藿心憐爾獨種參
　　七言律
　　　友人以人參見惠因以詩謝　(唐/)皮日休
神草延年出道家是誰披露記三椏開時的定涵雲液
劚後還應帶石花名士寄来消酒渇野人煎處撇泉華
從今湯劑如相續不用金山焙上茶
　　　和襲美謝友人惠人參　　　(唐/)陸龜蒙
五葉初成椵樹隂紫團峰外即雞林名參鬼盖須難見
材似人形不可尋品第巳聞升碧簡擕持應合重黄金
慇懃潤取相如肺封禪書成動帝心
　　七言絶句
　　　送客之潞府　　　　　　　(唐/)韓　翃
官栁青青匹馬嘶廻風暮雨入銅鞮佳期别在春山裏
　應是人參五葉齊
　　　　與周為憲求人參　　　　　(唐/)段成式
　少賦令才猶强作衆醫多識不能呼九莖仙草真難得
　五葉靈根許惠無
　　　　以人參遺段柯古　　　　　(唐/)周　繇
　人形上品傳方志我得真英自紫團慚非叔子空持藥
　更請伯言審細看
　　　　送上黨長　　　　　　　　(宋/)謝　翺
　春雨人參長紫苗縣庭無事坐終朝俯看雲氣千山表
　野有新田市有謠
　
　
　
　
　
御定佩文齋詠物詩選巻三百七十七
　欽定四庫全書
御定佩文齋詠物詩選巻三百七十八
　　茯苓類
　　　五言律
　　　　路逢襄陽楊少府入城戲呈楊員外綰
　　　　　　　　　　　　　　　　(唐/)杜　甫
　寄語楊員外山寒少茯苓歸来稍暄暖當為劚青㝠翻
　動神仙窟封題鳥獸形兼將老藤杖扶汝醉初醒
　　　七言律
　　　　病中宜茯苓寄李諫議　　　(唐/)吳　融
　千年茯菟帶龍鱗太華峰頭得最珍金鼎曉煎雲漾粉
　玉甌寒貯露含津南宫巳借徴詩客内署今還托諫臣
　飛檄愈風知妙手也須分藥救漳濵
　　　七言絶句
　　　　贈鶴林上人　　　　　　　(唐/)戴叔倫
　日日澗邉尋茯苓巖扉常掩鳯山青歸来挂衲髙林下
　自剪芭蕉寫佛經
　　　　送阿龜歸華陽　　　　　　(唐/)李商隐
　草堂歸意背煙蘿黄綬垂腰不奈何因汝華陽求藥物
　碧松根下茯苓多
　　　　游仙詞　　　　　　　　　(元/)張　雨
　應見霓裳舞廣庭罷看三十九章經道人腰著金鴉嘴
　自向松根洗茯苓
　　　　贈伯清　　　　　　　　　(元/)倪　瓚
　市上休疑張伯清藥無二價制頺齡何當掃雪居幽谷
　與我松根採茯苓
　
　
　
　
　
御定佩文齋詠物詩選巻三百七十八
　欽定四庫全書
御定佩文齋詠物詩選巻三百七十九
　　黄精類
　　　五言古
　　　　餌黄精　　　　　　　　　(唐/)韋應物
　靈藥出西山服食採其根九蒸換凡骨經著上世言候
　火起中夜馨香滿南軒齋居感衆靈藥術啟妙門自懐
　物外心豈與俗士論終期脫印綬永與天壤存
　　　　再賦天池　　　　　　　　(元/)張　雨
　巃嵸古墩丘泓潭浸其股金碧爭蕩磨穿穴稍旁午斬
　松羅石榻𤣥芝錯神滸遥應玉女盆潤及黄精圃
　　　七言絶句
　　　　期王鍊師不至　　　　　　(唐/)秦　系
　黄精蒸罷洗瓊杯林下從留石上苔昨日圍碁未終局
　已乗白鶴下山来
　　　　寄王奉御　　　　　　　　(唐/)張　籍
　愛君紫閣峯前好新作書堂藥竈成見欲移居相近住
　有田多與種黄精
　　　　黄精鹿(書艾宣畫/)　　　　　(宋/)蘇　軾
　太華西南第幾峯落花流水自重重幽人只採黄精去
　不見青山鹿養茸
　　　　雪曉懐西清田舍　　　　　(明/)楊承鯤
　種来黄獨巳如拳手劚氷膚煮澗泉酒醒雪晴無一事
　竹窓炊火送新煙
　
　
　
　
　
　
　
御定佩文齋詠物詩選巻三百七十九
　欽定四庫全書
御定佩文齋詠物詩選巻三百八十
　　山茱茰類
　　　五言律
　　　　奉御札賦茱茰詩　　　　　(宋/)徐　鉉
　萬物慶西成茱茰獨擅名房排紅結小香透夾衣輕宿
　露霑猶重朝陽照更明長和菊花酒髙晏奉西清
　　　七言律
　　　　奉和御製茱茰　　　　　　(宋/)徐　鉉
　臺畔西風御果新芳香精彩麗蕭辰柔條細葉粧治好
　紫蔕紅芳㸃綴匀㡬朶得陪天上宴千株長作洞中春
　今朝聖藻偏流詠黄菊無由更敢鄰
　　　五言絶句
　　　　山茱茰　　　　　　　　　(唐/)王　維
　朱實山下開清香寒更發幸與叢桂花牕前向秋月
　　　　茱茰沜　　　　　　　　　　王　維
　結實紅且緑復如花更開山中倘留客置此芙蓉杯
　　　　茱茰沜　　　　　　　　　(唐/)裴　廸
　飄香亂椒桂布葉間檀欒雲日雖回照森沈猶自寒
　　　七言絶句
　　　　秋園　　　　　　　　　　(唐/)司空曙
　傷秋不是惜年華别憶春風碧玉家强向衰叢見芳意
　茱茰紅實似繁花
　
　
　
　
　
　
　
　
御定佩文齋詠物詩選巻三百八十
　欽定四庫全書
御定佩文齋詠物詩選卷三百八十一
　　檳榔類
　　　五言古
　　　　忽見檳榔　　　　　　　(北周/)庾　信
　緑房千子熟紫穂百花開莫言行萬里曾經相識來
　　　　食㯽榔　　　　　　　　　(宋/)蘇　軾
　月照無枝林夜棟立萬礎眇眇雲間扇䕃此九月暑上
　有垂房子下繞絳刺禦風欺紫鳯卵雨暗蒼龍乳裂包
　一墮地還以皮自煮北客初未諳勸食俗難阻中虛畏
　泄氣始嚼或半吐吸津得微甘著齒隨亦苦面目太嚴
　冷滋味絶媚嫵誅彭勲可䇿推轂勇宜賈瘴風作堅頑
　導利時有補藥儲固可爾果録詎用許先生失膏梁便
　腹委敗鼓日啖過一粒腸胃為所侮蟄雷殷臍腎藜藿
　腐亭午書燈看膏盡鉦漏歴歴數老眼怕少睡竟使赤
　眥弩渇思梅林嚥飢念黄獨舉奈何農經中収此困羈
旅牛舌不餉人一斛肯多與乃知見本偏但可酬惡語
　　　初食㯽榔　　　　　　　　(明/)劉　基
㯽榔紅白文包以青扶畱驛吏勸我食可已瘴癘憂初
驚刺生頰漸若㦸在喉紛紛花滿眼岑岑暈䝉頭將疑
誤腊毒復想致無由稍稍熱上面輕汗如珠流清凉徹
肺腑粗穢無纖留信知殷王語瞑眩疾乃瘳三復増永
歎書之遺朋儔
　　七言絶句
　　　㯽榔五絶卒章戲簡及之主簿
　　　　　　　　　　　　　　　(宋/)朱　子
暮年藥裹闗身切此外翛然百不貪薏苡載來縁下氣
㯽榔收得為袪痰
　　　其二
錦文縷切勸加餐蜃炭扶畱共一盤食罷有時求不得
英雄邂逅亦饑寒
　　　其三
　向来試吏著南冠馬甲蠔山得飫餐却藉芳辛来解穢
　雞心磊落看堆盤
　　　　其四
　箇中有味要君參螫吻舂喉乆不甘珍重人心亦如此
　莫將寒苦換春酣
　　　　其五
　髙士沈迷簿領書有時紅糝綴𤣥鬚定知不著金盤貯
　兒女心情本自無
　　　　嶺南雜詠　　　　　　　　(明/)汪廣洋
　海濵朝夕易炎凉濕氣蒸人沁薄裳昨日崖州有船到
　滿城爭買白㯽榔
　
　
　
　
御定佩文齋詠物詩選巻三百八十一
　欽定四庫全書
御定佩文齋詠物詩選巻三百八十二
　　枳殻類
　　　五言絶句
　　　　訪客舟中　　　　　　　　(明/)陳憲章
　船中酒多少船尾閣春沙恰到谿窮處山山枳殻花
　　　七言絶句
　　　　商州王中丞留喫枳殻　　　(唐/)朱慶餘
　方物就中名最逺只應愈疾味偏嘉若敎盡喫人人與
　采盡商山枳殻花
　　　　城西訪友人别墅　　　　　(唐/)雍　陶
　澧水橋西小路斜日髙猶未到君家邨園門巷多相似
　處處春風枳殻花
　　　　寄襄陽章孝標　　　　　　　雍　陶
　青油幕下白雲邊日日空山夜夜泉聞說小齋多野意
　枳花隂裏麝香眠
　　　　題石田翁贈朱守拙小景　　(明/)陳　䝉
　野藤刺水竹籬斜落盡東風枳殻花日午不聞茶臼響
　春城買藥未還家
　
　
　
　
　
　
　
　
　
　
　
　
御定佩文齋詠物詩選巻三百八十二
　欽定四庫全書
御定佩文齋詠物詩選巻三百八十三
　　枸杞類
　　　五言古
　　　　井上枸杞架　　　　　　　(唐/)孟　郊
　深鎻銀泉甃髙葉架雲空不與凡木並自將仙葢同影
　疎千㸃月聲細萬條風迸子隣溝外飄香客位中花杯
　承此飲椿嵗小無窮
　　　　枸杞　　　　　　　　　　(宋/)蘇　軾
　神藥不自閟羅生滿山澤日有牛羊憂嵗有野火厄越
　俗不好事過眼等茨棘青荑春自長絳珠爛莫摘短籬
　䕶新植紫笋生卧節根莖與花實收拾無棄物大將𤣥
　吾髩小則餉我客似聞朱明洞中有千嵗質靈厖或夜
　吠可見不可索仙人倘許我借杖扶衰疾
　　　七言律
　　　　楚州開元寺枸杞臨井繁茂可愛
　　　　　　　　　　　　　　　　(唐/)劉禹錫
　僧房藥樹依寒井井有香泉樹有靈翠黛葉生籠石甃
　殷紅子熟照銅瓶枝繁本是仙人杖根老新成瑞犬形
　上品功能甘露味還知一勺可延齡
　　　　枸杞　　　　　　　　　　(宋/)楊萬里
　芥花菘莟餞春忙夜吠仙苖喜晩嘗味抱土膏甘復脆
　氣含風露嚥猶香作虀淡著微施酪芼茗臨時莫過湯
　却憶荆谿古城上翠條紅乳摘盈箱
　　　七言絶句
　　　　和郭使君題枸杞　　　　　(唐/)白居易
　山陽太守政嚴明吏静民安無犬驚不知靈藥根成狗
　怪得時聞吠夜聲
　
　
　
御定佩文齋詠物詩選巻三百八十三
　欽定四庫全書
御定佩文齋詠物詩選巻三百八十四
　　決明類
　　　五言古
　　　　種決明　　　　　　　　　(宋/)黄庭堅
　后皇富嘉種決明注方術耘耡一席地時至觀茂密縹
　葉資芼羮緗花馬蹄實霜叢風雨餘簸簸場功畢枕囊
　代曲肱甘寢聽芬苾老眼願力餘讀書真成癖
　　　　決明　　　　　　　　　　(明/)吳　寛
　黄花隠緑葉雨過仍離披不為杜老歎未是凉風時服
　食治目𤯝吾將採掇之不須更買藥園丁是醫師
　　　七言律
　　　　次韻濟之謝送決明　　　　(明/)吳　寛
　畦間香露正氤氳童子清晨荷鍤勤不惜離披垂翠羽
　端愁搖動落黄雲藥名再得宣公註書帶休從鄭老分
　病目向來俱有頼凉風吹汝莫紛紛
　
　
　
　
　
　
　
　
　
　
　
　
　
　
　
御定佩文齋詠物詩選巻三百八十四
　欽定四庫全書
御定佩文齋詠物詩選巻三百八十五
　　藥名詩類
　　　五言古
　　　　藥名　　　　　　　　　　(齊/)王　融
　重臺信嚴敞陵澤乃閒荒石蠶終未蠒垣衣不可裳秦
　芎留近詠楚蘅搢逺翔韓原結神艸隨庭銜夜光
　　　五言律
　　　　山家小憇即景效藥名體　　(宋/)戴　昺
　柴門通艸徑茅屋桂枝間修竹連翹木髙松續斷山仰
　空青䕃密掃石緑花斑傍澗牽牛飲白頭翁自閑
　　　五言排律
　　　　藥名聨句　　　　　　　　(唐/)皮日休
　為待防風餅須參薏苡杯(張/賁)香燃柏子後樽泛菊花来
　(皮日/休)石耳泉能洗垣衣雨為裁(陸龜/䝉)從容犀局静續斷
　玉琴哀(賁/)白芷寒猶採青葙醉尚開(日/休)馬銜衰艸卧烏
　啄蠧根廻(龜/䝉)雨過蘭芳好霜多桂末摧(賁/)朱兒應作粉
　雲母詎成灰(日/休)藝可屠龍膽家曽近鷰胎(龜/䝉)牆髙牽薜
　茘障軟撼玫瑰(賁/)鸓䑕啼書户蝸牛上硯臺(日/休)誰能將
　藁本封與玉泉才(龜/䝉)
　　　五言絶句
　　　　藥名詩　　　　　　　　　(元/)陳　髙
　丈夫懐逺志兒女苦參商過海防風浪何當歸故鄉
　　　七言絶句
　　　　藥名詩　　　　　　　　　(唐/)權徳輿
　七澤蘭芳千里春瀟瀟花落石磷磷有時浪白微風起
　坐釣藤隂不見人
　　　　答鄱陽客藥名詩　　　　　(唐/)張　籍
　江臯嵗暮相逄地黄葉霜前半夏枝子夜吟詩向松桂
　心中萬事喜君知
　
御定佩文齋詠物詩選巻三百八十五
　欽定四庫全書
御定佩文齋詠物詩選巻三百八十六
　　雜藥類
　　　五言古
　　　　兎絲　　　　　　　　　　(齊/)謝　朓
　輕絲既難理細縷竟無織爛熳已萬條連綿復一色安
　根不可知縈心終不測所貴能巻舒伊用蓬生直
　　　　詠益智　　　　　　　　　(梁/)劉孝勝
　挺芳銅嶺上擢穎石門端連叢去本葉雜和委雕盤寜
　推不迷草詎減聰明九儻逢公子宴方厭永夜歡
　　　　種术　　　　　　　　　　(唐/)桞宗元
　守閒事服餌採术東山阿東山幽且阻疲苶煩經過戒
　徒劚靈根封植閟天和違爾澗底石徹我庭中莎土膏
　滋𤣥液松露墜繁柯南東自成畝繚繞紛相羅晨歩佳
　色媚夜眠幽氣多離憂茍可怡孰能知其佗㸑竹茹芳
　葉寜慮瘵與瘥㽞連樹蕙辭婉娩采嶶歌悟拙甘自足
激清愧同波單豹且理内髙門復如何
　　　種仙靈毗　　　　　　　　　(唐/)桞宗元
窮陋闕自飬癘氣劇囂煩隆冬乏霜霰日夕南風温杖
藜下庭際曵踵不及門門有野田吏慰我飄零魂及言
有靈藥近在湘西原服之不盈旬蹩􁋧皆騰鶱笑忭前
即吏為我擢其根蔚蔚遂充庭英翹忽已繁晨起自採
曝杵臼通夜喧靈和理内藏攻疾貴自源壅覆逃積霧
伸舒委餘暄竒功茍可徴寜復資蘭蓀我聞畸人術一
氣中夜存能令深深息呼吸還歸跟疎放固難効且以
藥餌論痿者不忘起窮者寜復言神哉輔吾足幸及兒
女奔
　　　薏苡　　　　　　　　　　(宋/)蘇　軾
伏波飯薏苡禦瘴傳神良能除五谿毒不救䜛言傷䜛
言風雨過瘴癘乆亦亡兩俱不足治但愛艸木長艸木
各有宜珍産駢南荒絳囊懸茘支雪粉剖枕榔不謂蓬
荻姿中有藥與糧舂為芡珠圓炊作菰米香子美拾橡
栗黄精誑空腸今吾獨何者玉粒照座光
　　　地黄　　　　　　　　　　　蘇　軾
地黄飼老馬可使光鑑人吾聞樂天語喻馬施之身我
衰正㐲櫪垂耳氣不振移栽附沃壤蕃茂爭新春沈水
得穉根重湯飬陳薪投以東阿清和以北海醇崖密助
甘冷山薑發芳辛融為寒食餳嚥作瑞露珍丹田自宿
火渇肺還生津願餉内熱子一洗胸中塵
　　　寄何首烏丸與友人　　　　(宋/)文　同
此艸有竒効嘗聞於習之陵陽亦舊産其地尤所宜翠
蔓走巖壁芳叢蔚參差下有根如拳赤白相雄雌劚之
髙秋後氣味乃不虧斷以苦竹刀蒸曝凡九為夾羅下
香屑石密相和治入臼杵萬過盈盤走纍纍日進豈厭
屢初若無所滋漸乆覺膚革鮮潤如凝脂既已䰅髮換
白者無一絲耳目固聰明歩履欲走馳十年親友别忽
見皆生疑問胡得爾術容貌曽莫衰為之講靈苖不為
世俗知葢以多見賤蓬藋同一虧君如聽予服此語不
敢欺勿信桞子厚但誇仙靈脾
　　　天門冬　　　　　　　　　(宋/)朱　子
髙蘿引蔓長挿楥垂碧絲西窓夜來雨無人領幽姿
　　　黄連　　　　　　　　　　(明/)吳　寛
花細山桂然階下不堪嗅野人劚其根根長節應九苦
節不可貞服食可資壽其功利于病有客嫌苦口戒余
勿種兹味苦和難受豈不見甘艸百藥無不有
　　　兎絲　　　　　　　　　　(明/)薛　蕙
根株不自立枝蔓為誰餙偶同雜組文未比朱絃直園
客何由整天女詎堪織暫附松柏枝終辭霜露色
　　七言古
　　　紫參歌　　　　　　　　　(唐/)錢　起
逺公林下滿青苔春藥偏宜間石開往往幽人尋水見
時時仙蝶隔雲來隂陽雕刻花如鳥對鳯連雞一何小
春風宛轉虎谿旁紫翼紅翹翻霽光貝葉經前無住色
蓮花會裏暫留香蓬山才子憐幽性白雪陽春動新詠
應知仙卉老煙霞莫賞夭桃滿蹊徑
　　　薏苡　　　　　　　　　　(宋/)陸　游
初遊唐安飯薏米炊成不減雕胡美大如芡實白如玉
滑欲流匙香滿屋腹腴項臠不入盤况復飱酪誇甘酸
東歸思之未易得每以問人人不識嗚呼竒材從古棄
草菅君試求之籬落間
　　五言律
　　　臨洮龍興寺元上人院同詠青木香叢
　　　　　　　　　　　　　　　(唐/)岑　參
移根自逺方種得在僧房六月花新吐三春葉已長抽
莖髙鍚杖引影到繩牀只為能除疾傾心向藥王
　　　灼艾　　　　　　　　　　(宋/)范大成
血忌詳涓日凥神謹避方艾求真伏道穴按古明堂謝
去羣巫祝勝如㡬藥湯起來成獨笑一事攪千忙
　　五言排律
　　　謝李吏部贈訶梨勒葉　　　(唐/)包　佶
一葉生西徼齎來海上查嵗時經水府根本别天涯方
士真難見商胡輒自誇比香同異域看色勝仙家茗飲
暫調氣梧丸喜伐邪幸蒙祛老疾深願駐韶華
　　七言律
　　　次韻袁公濟謝芎椒　　　　(宋/)蘇　軾
燥吻時時著酒濡要令卧疾致文殊河魚潰腹空號楚
汗水流骹始信吳自笑方求三嵗艾不如長作獨眠夫
羡君清瘦真仙骨更助飄飄鶴背軀
　　五言絶句
　　　曲水寺枳實　　　　　　　(唐/)劉　商
枳實繞僧房攀枝置藥囊洞庭山上橘霜落也應黄
　　七言絶句
　　　香附子　　　　　　　　　(唐/)顧　况
越人翠被今何寂獨立江邊莎艸碧紫燕西飛欲寄書
白雲何處逢來客
　　　與梧州劉中丞　　　　　　(唐/)李　渉
三代盧龍將相家五分符竹到天涯瘴山江上重相見
醉裏同看荳蔲花
　　　答開州韋使君寄車前子　　(唐/)張　籍
開州午日車前子作藥人皆道有神慚愧使君憐病眼
二千里外寄閑人
　　　勸飲酒　　　　　　　　　(唐/)張　祜
燒得硫黄漫學仙未勝長付酒家錢竇常不喫齊推藥
却在人間八十年
　　　贈丘先生　　　　　　　　(唐/)賈　島
常言喫藥全勝飯華嶽松邊采茯神不遣髭䰅一莖白
擬為白日上昇人
　　　睡起聞米元章冐熱到東園送麥門冬飲子
　　　　　　　　　　　　　　　(宋/)蘇　軾
一枕清風直萬錢無人肯買北窗眠開心煖胃門冬飲
知是東坡手自煎
　　　貝母　　　　　　　　　　(宋/)張　載
　貝母階前蔓百尋雙桐盤繞葉森森剛强顧我蹉跎甚
　時欲低柔警寸心
　　　　晩春田園雜興　　　　　　(宋/)范成大
　新緑園林曉氣凉晨炊早出看移秧百花飄盡桑麻小
　夾路風來阿魏香
　　　　次韻春日漫興　　　　　　(明髙/)　啟
　菖蒲葉老芷花新地暖鴛鴦䕶水紋不上髙樓無逺恨
　江南春盡艸如雲
　　　　聞芷　　　　　　　　　　(明/)僧德祥
　白芷花開繞屋香一時秋思入江鄉雲多水濶人難見
　楚竹歌聲動夕陽
　
　
　
　
御定佩文齋詠物詩選卷三百八十六
　欽定四庫全書
御定佩文齋詠物詩選巻三百八十七
　　蘆葦類(附兼葭/)　(葑/)
　　　五言古
　　　　和子由記園中草木　　　　(宋/)蘇　軾
　蘆筍初似竹稍開葉如蒲方春節抱甲漸老根生鬚不
　愛當夏緑愛此及秋枯黄葉倒風雨白花揺江湖江湖
　不可到移植苦勤劬安得䨇野鴨飛来成畫圗
　　　　舟中雜詠　　　　　　　　(元/)袁　桷
　白葦生寒沙殘花揺敝帚燕都百萬家借爾作薪槱物
　㣲生㝡下功用廼堪取大勝桃李花矜矜鬪妍醜
　　　　蘆　　　　　　　　　　　(明/)呉　寛
　江湖渺無際彌望皆髙蘆蘆夲水濵物久疑平陸無移
　根偶種植溝淺土不汚縦横忽徧地葉捲多葭莩白花
　可為絮長幹須人扶每當風雨夕蕭蕭亦江湖宛如扁
　舟過榜人共歌呼浩然發歸興豈為思蓴鱸
　　長短句
　　　蘆花動　　　　　　　　　(唐/)耿　湋
連素穂翻秋氣細莭踈莖任長吹共作月中聲孤舟發
鄉思
　　五言律
　　　種葦　　　　　　　　　　(唐/)姚　合
欲種數莖葦出門来往頻近陂収本土選地問幽人静
看唯思長初移未覺勻坐中尋竹客将去更逡廵
　　　使院栽葦　　　　　　　　(唐/)薛　能
戞戞復差差一叢千萬枝格如僧住處栽得吏閑時笋
自㕔中出根從府外移從軍無宿例空想夜風吹
　　　顧少府池亭葦　　　　　　(唐/)曹　松
池上分行種公庭覺少塵根離潮水岸韻爽判曺人正
午廽魚影方昏息鷺身無時不動詠滄島思方頻
　　　叢葦　　　　　　　　　　(唐/)張　蠙
叢叢寒水邉曽折打魚船忽與亭臺近翻嫌島嶼偏花
眀無月夜聲急正秋天遙憶巴陵渡殘陽一望煙
　　　同兒曹賦蘆花　　　　　　(金/)呉　激
天接蒼蒼渚江涵裊裊花秋聲風似雨夜色月如沙澤
國㡬千里漁邨三兩家翻思杏園路鞭裊㡌檐斜
　　五言排律
　　　蘆葦　　　　　　　　　　(唐/)王貞白
髙士想江湖閒庭徧植蘆清風時有至緑竹興何殊嫩
喜日光薄踈憂雨㸃麤驚蛙跳得過鬪雀裊如無未織
芭籬䕶㡬擡卭杖扶惹煙輕弱栁蘸水潄清蒲溉灌情
偏重琴尊賞不孤穿花思釣叟吹葉少𦍑雛寒色暮天
映秋聲逺籟俱朗吟應有趣瀟灑十餘株
　　　庭葦　　　　　　　　　　(唐/)李　中
品格清扵竹詩家景最幽從栽向池沼長似在汀洲玩
好招谿叟棲堪待野鷗影踈當夕照花亂正深秋韻細
堪清耳根牢好繫舟故谿髙岸上冷淡有誰逰
　　七言律
　　　蘆花　　　　　　　　　　(唐/)羅　鄴
如練如霜乾復輕西風處處拂江城長垂釣叟看不足
暫泊王孫愁亦生好傍翆樓装月色枉随紅葉舞秋聲
㝡宜羣鷺斜陽裏閒捕纎鱗傍爾行
　　　蘆檻　　　　　　　　　　(宋/)朱　松
手劚修蘆著檻栽使君公退㡬徘徊想當風雨翻叢急
疑巻江湖入座来未辨松窓眠緑浦且将屐齒印蒼苔
種成桃李人間滿應念孤根首重回
　　　蘆花　　　　　　　　　　(明/)徐　􁏕
江畔洲前白渺茫蕭蕭摵摵鬪秋光輕風亂播漫天雪
斜月㣲添隔岸霜半夜鴈羣清避影數聲漁笛澹吹香
瓊枝玉樹分眀見愁絶懐人水一方
　　五言絶句
　　　江行　　　　　　　　　　(唐/)錢　起
風晩冷颼颼蘆花已白頭舊来紅葉寺堪憶玊京秋
　　　西蘆詞　　　　　　　　　(明/)袁　袠
秋鴈集復飛寒潮明更㓕日暮風起時蘆子花如雪
　　七言絶句
　　　谿岸秋思　　　　　　　　(唐/)杜荀鶴
桑柘窮頭三四家挂罾垂釣是生涯秋風忽起谿浪白
零落岸邊蘆荻花
　　　晩春田園雜興　　　　　　(宋/)范成大
湖蓮舊蕩藕新翻小小荷錢沒漲痕斟酌梅天風浪緊
更從水外種蘆根
　　　已至湖尾望見西山　　　　(宋/)楊萬里
蘆荻中間一港深蒌蒿如柱不成簮正愁半日無邨落
逺有人家在樹林
　　　江邨晩眺　　　　　　　　(宋/)戴復古
江頭落日照平沙潮退漁舠閣岸斜白鳥一䨇臨水立
見人驚起入蘆花
　　　楊邨　　　　　　　　　　(元/)馬祖常
霜明野水曉粼粼蘆葉黄時少白蘋船上忽逢呉客子
牽衣䨇手拂征塵
　　　洪厓橋　　　　　　　　　(元/)虞　集
澄江如練碧悠悠一色蘆花覆逺洲無盡青天歸鴈急
月明寒影不曽留
　　　余與觀志能俱以公事赴北舟至梁山泊時荷
　　　　花盛開風雨大至舟不相接遂泊蘆葦中余
　　　　折蘆一葉題詩其上寄志能
　　　　　　　　　　　　　　　(元/)薩都拉
題詩蘆葉雨斑斑厎事詩人不奈閒滿浦荷花開欲遍
客程五月過梁山
　　　題畫雜詩　　　　　　　　(元/)馬　臻
岸水依痕釣艇閒炊煙㡬處出蘆灣西窓正是斜陽好
一帯泥金抹逺山
　　　晚眺　　　　　　　　　　(明/)趙　廸
白雲深處野人家倚杖閒吟日未斜江上數峯看欲盡
晩鐘殘月入蘆花
　　　舟中暮歸　　　　　　　　(明/)張　泰
斷栁殘沙不掩隄葦叢幽稱水禽栖半江斜照将秋色
相送歸船到竹溪
　　　潤州舟行作　　　　　　　(明/)湯　珍
河洲春茁紫蘆芽緑水清暉㺯客槎十日南風吹未息
殘梅猶發短牆花
　　附蒹葭
　　五言律
　　　蒹葭　　　　　　　　　　(唐/)杜　甫
摧折不自守秋風吹若何暫時花載雪㡬處葉沉波體
弱春苖早叢長夜露多江湖後揺落亦恐嵗蹉跎
　　七言絶句
　　　旅懐　　　　　　　　　　(唐/)杜荀鶴
蒹葭月冷時聞㕍楊栁風和日聼鶯水渉山行二年客
就中偏怕雨船聲
　　　送友人　　　　　　　　　(唐/)薛　濤
　水國蒹葭夜有霜月寒山色共蒼蒼誰言千里似今夕
　離夢杳如闗路長
　　　　滇中詞　　　　　　　　　(明/)范　汭
　秀海海邉葭菼秋滇池池上雲悠悠人心恰似此中水
　一道南流一北流
　　　附葑
　　　七言絶句
　　　　葑田　　　　　　　　　　(宋/)林　逋
　淤泥肥黒稻秧青闊葢深流旋旋生擬倩湖君書版籍
　水仙今佃老農耕
　　　　洪州歌　　　　　　　　　(元/)栁　貫
　東湖水滿葑雲開掠取煙光雨色来未放官繇興畚鍤
　且從魚樂占池臺
　
　
御定佩文齋詠物詩選巻三百八十七
　欽定四庫全書
御定佩文齋詠物詩選巻三百八十八
　　荻花類
　　　五言古
　　　　賦得春荻　　　　　　　　(梁/)元　帝
　翠菼玉池前遥映江南蓮非秋無有毦未燒不生烟
　　　五言律
　　　　送荻栽與秀才朱觀　　　　(宋/)徐　鉉
　羡子清吟處茅齋面碧流觧憎蓮艶俗唯欠荻花幽鷺
　立低枝晩風驚折葉秋贈君須種取不必樹㤀憂
　　　五言絶句
　　　　答李澣　　　　　　　　　(唐/)韋應物
　馬卿猶有壁漁父自無家想子今何䖏扁舟隠荻花
　　　七言絶句
　　　　荻浦　　　　　　　　　　(宋/)蘇　軾
　雨折霜乾不耐秋白花黄葉使人愁月眀小艇湖邉宿
便是江南鸚鵡洲
　　　豫章江臯　　　　　　　　(宋/)楊萬里
只今秋稼滿江郊猶記春船掠屋茅可是北風寒入骨
荻花争作向南梢
　　　拜郊臺晩渡　　　　　　　(元/)朱徳潤
風颺松花落澗濱荻芽洲渚水鱗鱗莫教行到崇臺上
忘却山前喚渡人
　　　題小景　　　　　　　　　(明/)劉　基
江頭日日起西風江樹驚寒葉變紅天澹雲低何處鴈
一行飛下荻花中
　　　過潯陽　　　　　　　　　(明/)袁　凱
夜泊潯陽江上沙扁舟何處載琵琶西風不管水流去
依舊滿汀開荻花
　　　田家即事　　　　　　　　(明/)唐時升
江邨女兒喜行舟江上人家吉貝秋縁岸荻花三四里
石橋南去見城頭
　
　
　
　
　
　
　
　
　
　
　
　
　
　
　
御定佩文齋詠物詩選卷三百八十八
　欽定四庫全書
御定佩文齋詠物詩選巻三百八十九
　　荇花類(附葓/)
　　　七言絶句
　　　　胥門閒泛　　　　　　　　(唐/)皮日休
　青翰虚徐夏思清愁煙漠漠荇花平醉来欲把田田葉
　盡裹當時醒酒鯖
　　　　次余仲庸松風閣韻　　　　(宋/)裘萬頃
　已著遺經洗此心更尋流水濯吾襟經旬不渉谿邉路
　荇帯苔錢如許深
　　　　水荇　　　　　　　　　　(明/)彭紹賢
　泉分石竇瀉珠光坐挹磯邉水荇香何處歌聲最幽窕
　臨流那復羡滄浪
　　　附葓
　　　七言絶句
　　　　經舊逰　　　　　　　　　(唐/)張　祜
　去年来送行人處依舊蟲聲古岸南斜日照谿雲影斷
　水葓花穂倒空潭
　　　　湖上暮歸　　　　　　　　(明/)史　鑑
　鴨羣呼去水雲空香滴葓花露氣濃僧寺茫茫看不見
　暮煙生處忽聞鐘
　
　
　
　
　
　
　
　
　
　
御定佩文齋詠物詩選巻三百八十九
　欽定四庫全書
御定佩文齋詠物詩選巻三百九十
　　蓼花類
　　　五言古
　　　　蓼灘　　　　　　　　　　(明/)袁　凱
　衍迤近横塘坡陀間幽渚輕穂含夕霏叢條偃秋雨縦
　横覆魚隊閴寂来鷗侣杖策時一臨逍遙更延佇
　　　五言律
　　　　蓼花　　　　　　　　　　(唐/)鄭　谷
　簇簇復悠悠年年拂漫流差池伴黄菊冷淡過清秋晩
　帶鳴蟲急寒蔵宿鷺愁故谿歸不得慿仗繫漁舟
　　　五言絶句
　　　　江行　　　　　　　　　　(唐/)錢　起
　山雨夜来漲喜魚跳滿江岸沙平欲盡垂蓼入船窓
　　　　其二
　沙上獨行時吟情到楚詞難将垂岸蓼盈把當江蘺
　　　蓼花　　　　　　　　　　(宋/)王十朋
秋色在何許蓼花垂淺紅客情禁不得歸興逐西風
　　七言絶句
　　　寄周惲　　　　　　　　　(唐/)于　鵠
家在荒陂長似秋蓼花芹葉水蟲幽去年相伴尋山客
明月今宵何處逰
　　　竹枝詞　　　　　　　　　(唐/)白居易
巴東船舫上巴西波面風生雨脚齊水蓼冷花紅簇簇
江蘺濕葉碧萋萋
　　　山行　　　　　　　　　　(唐/)李　郢
小田㣲雨稻苖香田畔清谿潏潏凉自憶東吴榜舟日
蓼花溝水半篙强
　　　寓居　　　　　　　　　　(唐/)司空圗
不放殘年却到家銜杯嬾更問生涯河隄往往人相送
一曲晴川隔蓼花
　　　蓼嶼　　　　　　　　　　(宋/)蘇　軾
秋歸南浦蟪蛄鳴霜落横湖沙水清卧雨幽花無限思
抱叢寒蝶不勝情
　　　出城途中小憇　　　　　　(宋/)楊萬里
未到江城已日斜山煙白處是人家秋風畢竟無多巧
只把燕支滴蓼花
　　　蓼花　　　　　　　　　　(宋/)劉克荘
分紅間白汀洲晩拜雨揖風江漢秋看誰耐得清霜去
却恐蘆花先白頭
　　　舟中　　　　　　　　　　(宋/)劉　宰
蓼岸著花紅半吐稻畦過雨緑平鋪炊煙起處三家市
却向江頭憶畫圗
　　　蓼花　　　　　　　　　　(宋/)宋伯仁
秋到梧桐我未宜蓼花何事已先知朝来數㸃西風雨
喜見深紅四五枝
　　　江邨　　　　　　　　　　(元/)黄　庚
極目江天一望賖寒煙漠漠日西斜十分秋色無人管
　半属蘆花半蓼花
　　　　沙湖晚歸　　　　　　　　(元/)朱徳潤
　山野低徊落鴈斜炊煙茅屋起平沙櫓聲歸去浪痕淺
　揺動一灘紅蓼花
　　　　題石田小景　　　　　　　(明/)陳　頎
　齊女門北古塘斜岸葦無窮雜蓼花此地往来應慣熟
　借書常到鄴侯家
　　　　秋日寫巨然茟意與若休　　(明/)李日華
　山光沉緑樹酣黄九月江南欲試霜獨坐灘頭不垂釣
　蓼花風急送漁榔
　
　
　
　
　
御定佩文齋詠物詩選巻三百九十
　欽定四庫全書
御定佩文齋詠物詩選巻三百九十一
　　蘋花類
　　　五言律
　　　　秋日汎舟賦蘋花　　　　　(宋/)徐　鉉
　素艶擁行舟清香覆碧流逺煙分的的輕浪汎悠悠雨
　歇平湖滿風凉運瀆秋今朝流詠處即是白蘋洲
　　　五言絶句
　　　　永嘉贈别　　　　　　　　(唐/)陳　陶
　芳草温陽客歸心浙水西臨風青桂檝㡬日白蘋谿
　　　　秋水觀　　　　　　　　　(元/)虞　集
　湖深山影碧天浄月光空幸自無波浪蘋花謾晩風
　　　　秋江晚渡　　　　　　　　(明/)錢　宰
　落日歸棹緩滄江秋思加䨇鱗上荷葉一鴈下蘋花
　　　七言絶句
　　　　酬曹侍御過象縣見寄　　　(唐/)栁宗元
破額山前碧玉流騷人遥駐木蘭舟春風無限瀟湘意
欲採蘋花不自由
　　　呉興秋思　　　　　　　　(唐/)陳　陶
不是苕谿厭看月天涯有程雲樹凉何意汀洲賸風雨
白蘋今日似瀟湘
　　　題曺雲西畫　　　　　　　(元/)倪　瓚
吴松江水碧于藍怪石喬柯在渚南鼓柁長吟採蘋去
新晴風日更清酣
　　　懐友次陳石泉韻　　　　　(明/)偶　桓
楓林葉赤露華濃来往晴沙一徑通遙望羙人秋水隔
蘋花吹老椘江風
　　　宿澧陽　　　　　　　　　(明/)郭　武
蘋花風急水茫茫今夜孤舟宿澧陽誰在江城吹畫角
五更殘月一天霜
　　　寄陳叔荘　　　　　　　　(明/)周　鼎
郭外何湏二頃田江湖春水緑如煙扁舟蕩漾不歸去
　日暮蘋花風滿川
　
　
　
　
　
　
　
　
　
　
　
　
　
　
御定佩文齋詠物詩選巻三百九十一
　欽定四庫全書
御定佩文齋詠物詩選巻三百九十二
　　苔蘚類
　　　五言古
　　　　詠青苔　　　　　　　　　(梁/)沈　約
　縁階已漠漠汎水復綿綿㣲根如欲斷輕絲似更聨長
　風隠細艸深堂沒綺錢縈鬱無人贈葳蕤徒可憐
　　　　新苔　　　　　　　　　　(梁/)庾肩吾
　随潮染岸石逐沫聚浮查縱令阿谷麗停筐不汰沙
　　　　莓苔　　　　　　　　　　(唐/)姚　合
　茅堂階豈髙數寸是苔蘚只恐秋雨中窓户亦不濺眼
　前無此物我情何由遣
　　　　讀書圗　　　　　　　　　(明/)張　羽
　幽棲出塵表修翠連松竹袖得碧苔篇閑来石上讀日
　暝欲㤀還山空人轉獨
　　　七言古
　　　苔歌　　　　　　　　　　(唐/)顧　雲
檻前谿奪秋空色百丈潭心數沙礫松筠條條長碧苔
苔色碧扵秋水碧波廽梳開孔雀尾根細貼著盤陀石
撥浪輕拈出少時一髻濃煙三四尺山光日華亂相射
静縷藍鬐匀襞積試把臨流抖擻看瑠璃珠子淚䨇滴
如看玉女洗頭處觧破雲鬟収未得即是仙宫欲製六
銖衣染絲未倩鮫人織採之不敢盈筐箧苦把龍神河
伯惜瓊蘇玉鹽爛熳煮嚥入丹田續靈液㑹待功成挿
翅飛蓬莱頂上尋仙客
　　五言律
　　　同舍弟佶班韋二員外對秋苔成詠
　　　　　　　　　　　　　　　(唐/)包　何
每看苔蘚色如向簿書閒幽思纒芳樹髙情寄逺山雨
痕連地緑日色出林斑却笑興公賦臨危滑石間
　　　苔　　　　　　　　　　　(唐/)李咸用
㡬年風雨跡疊在石孱顔生處景長静看来情儘閑吟
亭侵壊壁藥院掩空闗每憶東行徑移笻獨自還
　　七言律
　　　苔　　　　　　　　　　　(唐/)徐　夤
印留麋鹿野禽蹤巖壑漁磯㡬處逢金谷曉凝花影重
章華春映栁隂濃石橋羽客遺前迹陳閣才人沒舊容
歸去掃除階砌下蘚痕殘緑一重重
　　　苔　　　　　　　　　　　(明/)朱謀㬜
布葉如錢箇箇青不争要路占閒庭風前印鶴移罡歩
雨後留蝸作篆形生閣久縈詞客恨入碑多蝕古人銘
紅英墮地交相映小屐跫然未忍停
　　五言絶句
　　　書事　　　　　　　　　　(唐/)王　維
輕隂閣小雨深院晝慵開坐看蒼苔色欲上人衣来
　　　石上苔　　　　　　　　　(唐/)錢　起
浄與谿色連幽宜松雨滴誰知古石上不染世人跡
　　　竹裏逕　　　　　　　　　(唐/)司空曙
幽徑行跡稀清隂苔色古蕭蕭風欲来乍似蓬山雨
　　　借居　　　　　　　　　　(唐/)司空圗
借住郊園久仍逢夏景新緑苔行履穏黄鳥傍窓頻
　　　偶成　　　　　　　　　　(元/)錢惟善
苔花洗春雨藉此聽潺湲終日無客至滿樓都是山
　　　堦前苔　　　　　　　　　(明/)髙　啟
莫掃雨餘緑任滿閒堦路留藉落来花春泥免相汚
　　七言絶句
　　　石上苔　　　　　　　　　(唐/)白居易
漠漠斑斑石上苔幽芳静緑絶纎埃路傍凡草榮遭遇
曽得七香車輾来
　　　苔錢　　　　　　　　　　(唐/)鄭　谷
春紅秋紫繞池臺箇箇圎如濟世財雨後無端滿窮巷
買花不得買愁来
　　　春苔　　　　　　　　　　(唐/)李　中
春霖催得鎖煙濃竹院莎齋逕小通誰愛落花風味處
莫愁門巷襯殘紅
　　　殘春　　　　　　　　　　(宋/)葛長庚
昨日春光更水涯水涯今日已春賖春歸只道無蹤跡
尚有青苔一片花
　　　道過贊善菴　　　　　　　(元/)薩都拉
夕陽欲下少行人緑遍苔茵路不分修竹萬竿松影亂
山風吹作滿窓雲
　　　題畫圗　　　　　　　　　(元/)陳　旅
青紅樓觀䕶煙霞湖曲髙亭竹徑斜日出炎埃生九野
松隂水石養苔花
　　　埽逕　　　　　　　　　　(元/)周　權
剝啄無人晝掩門庭花春晚雪紛紛山童不觧山翁意
埽破蒼苔一逕雲
　　　山居吟　　　　　　　　　(元/)僧清珙
一片無塵新雨地半邉有蘚古時松(目/)前景物人皆見
取用誰知各不同
　　　　廢寺　　　　　　　　　　(明/)張　羽
　白晝閑門一兩僧山房深掩蘚花青西風不管鐘魚破
　自在斜陽與塔鈴
　　　　山居雜詠　　　　　　　　(明/)吳鼎芳
　苔花滿徑緑雲凉嫩竹離離覆短牆院靜晝長人不到
　一簾風裊一爐香
　
　
　
　
　
　
　
　
　
御定佩文齋詠物詩選巻三百九十二
　欽定四庫全書
御定佩文齋詠物詩選巻三百九十三
　　萍類
　　　五言古
　　　　詠萍　　　　　　　　　　(齊/)劉　繪
　可憐池内萍氛氳紫復青巧随浪開合䏻逐水低平㣲
　根無所綴細葉詎湏莖漂泊終難測留連如有情
　　　　賦得池萍　　　　　　　　(梁/)庾肩吾
　風翻乍青紫浪起時疎宻本欲歎無根還驚能有實
　　　　浮萍　　　　　　　　　(北/)魏馮元興
　有艸生碧池無根緑水上脆弱惡風波危㣲苦驚浪
　　　　萍間穉荷效王司馬體　　　(宋/)謝　翺
　初萍半含絮頃刻開數畝荷生浮其間風雨足邂逅百
　年逰子心欲作千嵗久昔為浮萍根今為穉荷藕荷髙
　刺已生魚逰觸其首離離荷下萍吹向白魚口
　　　　賦得萍贈陳久中　　　　　(明/)楊　基
浮蹤散寒星一夕生無數魚跳翆乍開漚過青還聚㣲
風和影去急雨連根露惆悵别君時楊花滿衣絮
　　　萍　　　　　　　　　　　(明/)薛　蕙
參差如霰布的皪似星岀魚戲影初開鳥散文仍宻幸
因雲雨㑹且免風波失無禆江海流徒謝芳菲質
　　五言律
　　　萍　　　　　　　　　　　(唐/)李　嶠
二月虹初見三春蟻正浮青蘋含吹轉紫蔕帯波流屢
逐眀神薦常随旅客逰既能甜似蜜還遶椘王舟
　　　萍　　　　　　　　　　　(宋/)李　覯
盡日看流萍誰原造化情可憐無用物偏解及時生泥
滓根萌淺風波性質輕晚来堆岸曲猶得䕶蛙鳴
　　七言律
　　　覽栁惲汀洲採白蘋之什因成
　　　　　　　　　　　　　　　(唐/)徐　夤
採盡汀蘋恨别離鴛鴦鸂鶒總䨇飛月眀南浦夢初斷
花落洞庭人未歸天逺有書随驛使夜長無燭照寒機
年来泣涙知多少重疊成痕在繡衣
　　　萍　　　　　　　　　　　　徐　夤
為實随流瑞色新泛風縈草䕶逰鱗宻行碧水澄涵月
澀滯輕橈去採蘋比物何名腰下劔無根堪並鏡中身
平湖春渚知何限撥破閒投獨蠒綸
　　　絮化萍　　　　　　　　　(元/)謝宗可
㸃綴離人恨已多水流雲散為消磨半篙晴浪星無數
兩岸東風雪㡬何脫白㝎知沾化雨取青應是謝恩波
滿池好䕶蒼天影休逐東流繞汴河
　　　萍菴　　　　　　　　　　(明/)杜　瓊
閒把浮萍號葉舟百年身世縂如浮若為有跡成栖泊
可是無根任去留楊栁晚風移别浦桃花春水泛中流
椘謡驚斷江湖夢随䖏忘機逐海鷗
　　　詠萍　　　　　　　　　　(明/)闕　名
錦鱗宻砌不容針只為根兒做不深曽與白雲争水面
豈容眀月下波心㡬畨浪打應難滅數陣風吹不復沉
多少魚龍藏在厎漁翁無處下鈎尋
　　五言絶句
　　　萍　　　　　　　　　　　(元/)宋　无
風波長不㝎浪跡在天涯莫怨身輕薄前身是栁花
　　七言絶句
　　　浮萍　　　　　　　　　　(唐/)陸龜䝉
曉来風約半池眀重疊侵沙緑罽成不用臨池重相笑
㝡無根蒂是浮名
　　　浮萍　　　　　　　　　　(唐/)皮日休
嫩似金脂颺似煙多情渾欲擁紅蓮眀朝擬附南風信
寄與湘妃作翠鈿
　　　宫詞　　　　　　　　　　(明/)朱　權
小立東風半掩門楊花撲面也親人妾心已作沾泥絮
不化浮萍到水濱
　　　萍　　　　　　　　　　　(明/)鎦師邵
　乍因輕浪疊晴沙又趂廽風擁釣槎莫怪狂蹤易漂泊
　前身不合是楊花
　
　
　
　
　
　
　
　
　
　
　
　
　
御定佩文齋詠物詩選巻三百九十三
　欽定四庫全書
御定佩文齋詠物詩選巻三百九十四
　　薜蘿類
　　　五言古
　　　　詠女蘿　　　　　　　　　(齊/)王　融
　羃䍥女蘿艸蔓衍旁松枝含煙黄且緑因風巻復垂
　　　　賦松上輕蘿　　　　　　　(陳/)劉　刪
　葉繞千年葢條依百尺枝屬與松風動時将薜影垂學
　帶非難結為衣或易披山阿若近逺獨有椘人知
　　　　剡原九曲　　　　　　　　(明/)髙　啟
　山折水暫旋山開水仍往東陂滙初成秋色瀰然廣碧
　蘿花茸茸月映石壁上何時試沿洄一理煙中舫
　　　五言絶句
　　　　石宫　　　　　　　　　　(唐/)元　結
　石宫夏水寒寒水宜髙林逺風吹蘿蔓野客熙清隂
　　　　石門塢　　　　　　　　　(宋/)朱　子
　朝開雲氣擁暮掩薜蘿深自笑晨門者那知孔氏心
　　　　煙蘿境　　　　　　　　　(元/)虞　集
　玉女乗煙霧松間采薜蘿飛行了無迹眀月送空歌
　　　　富林春曉　　　　　　　　(明/)陸徳藴
　旭日始啟旦鳥聲出煙蘿草堂檢春事花落風檐多
　　　七言絶句
　　　　慈湖磯　　　　　　　　　(元/)貢　奎
　碧蘿交蔓絡崖隂潭底潜蛟萬仞深今古江流推不去
　濕雲長䕶最髙岑
　
　
　
　
　
　
御定佩文齋詠物詩選巻三百九十四
　欽定四庫全書
御定佩文齋詠物詩選巻三百九十五
　　菰蒲類
　　　五言古
　　　　拔蒲　　　　　　　　　　(晉/)樂　府
　青蒲銜紫茸長葉復從風與君同舟去拔蒲五湖中
　　　　其二
　朝發桂蘭渚晝息桑榆下與君同拔蒲竟日不成把
　　　　詠蒲　　　　　　　　　　(齊/)謝　朓
　離離水上蒲結水散為珠間厠秋菡萏出入春鳬雛初
　萌寔雕爼暮蕊雜椒塗所悲塘上曲遂鑠黄金軀
　　　　蒲生行　　　　　　　　　　謝　朓
　蒲生廣湖邊託身洪波側春露恵我澤秋霜縟我色根
　葉從風浪常恐不永植攝生各有命豈云智與力安得
　逰雲上與爾同羽翼
　　　　賦得蒲生我池中　　　　　(梁/)元　帝
池中種蒲葉葉影䕃池濵未好中宫薦行堪隠士輪為
書聊可截匹栁復宜春瑞葉生苻苑鏤碧獻周人
　　　詠菰　　　　　　　　　　(梁/)沈　約
結根布洲渚垂葉滿臯澤匹彼露葵羮可以留上客
　　　魯東門觀刈蒲　　　　　　(唐/)李　白
魯國寒事早初霜刈渚蒲揮鎌若轉月拂水生連珠此
草㝡可珍何必貴龍鬚織作玉牀席欣承清夜娱羅衣
能冄拂不畏素塵蕪
　　　青青水中蒲　　　　　　　(唐/)韓　愈
青青水中蒲下有一䨇魚君今上隴去我在與誰居
　　　其二
青青水中蒲長在水中居寄語浮萍草相識我不如
　　　其三
青青水中蒲葉短不出水婦人不下堂行子在萬里
　　　蒲　　　　　　　　　　　(明/)薛　蕙
昔聞詠塘上今見翫池中紫茸含細蕊緑帯舞輕叢蜻
蛉髙下逐翡翆往来通徘徊桂蘭渚竟日與君同
　　長短句
　　　拔蒲歌　　　　　　　　　(唐/)張　祜
拔蒲来領郎鏡湖邉郎心在何處莫趂新蓮去拔得無
心蒲問郎看好無
　　七言律
　　　蒲　　　　　　　　　　　(唐/)徐　夤
濯秀盤根在碧流紫茵含露向晴抽編為細履随君歩
織作輕帆送客愁疎葉稍迥投餌釣宻叢還礙採蓮舟
鴛鴦鸂鶒多情甚日日䨇䨇遶傍㳺
　　　蒲劔　　　　　　　　　　(明/)朱之蕃
萍化芹香水國春蒲抽鋩鍔劒光新不資淬礪能全徳
常合雌䧺若有神浴鷺㤀情時振羽潜蛟懼截欲存身
江干森立非無意待剖䨇魚慰逺人
　　五言絶句
　　　白石灘　　　　　　　　　(唐/)王　維
清淺白石灘緑蒲向堪把家住水東西浣紗明月下
　　　北垞　　　　　　　　　　(唐/)裴　廸
南山北垞下結宇臨欹湖每欲采樵去扁舟出菰蒲
　　七言絶句
　　　䕫州歌　　　　　　　　　(唐/)杜　甫
瀼東瀼西一萬家江北江南春冬花背飛鶴子遺瓊蕊
相趂鳬雛入蒋芽
　　　種蒲　　　　　　　　　　(唐/)陸龜䝉
杜若谿邉手自移旋抽煙劒碧參差何時織得孤帆去
懸向秋風訪所思
　　　送慈師北逰　　　　　　　(宋/)林　逋
鬰鬰蒲茸染水田渡淮閒寄賈人船知師一枕清秋夢
多為林間放鶴天
　　　秋日　　　　　　　　　　(宋/)秦　觀
霜落刋溝積水清寒星無數傍船明菰蒲深處疑無地
忽有人家笑語聲
　　　　江邨晚眺　　　　　　　　(宋/)戴復古
　數㸃歸鴉過别邨隔灘漁笛逺相聞菰蒲斷岸潮痕濕
　日落空江生白雲
　　　　江浦夜泊　　　　　　　　(元/)薩都拉
　千里長江浦月明星河半入石頭城棹歌未斷西風起
　兩岸菰蒲雜雨聲
　
　
　
　
　
　
　
　
　
御定佩文齋詠物詩選巻三百九十五
　欽定四庫全書
御定佩文齋詠物詩選巻三百九十六
　　草類(附莎/)　(蕪/)　(蓬/)　(茅/)　(蓍/)　(蓂/)　(鳬葵/)　(瓦松/)
　　　五言古
　　　　細草　　　　　　　　　　(梁/)元　帝
　依階疑緑蘚傍渚若青苔漫生雖欲遍人跡㑹應開
　　　　樹中草　　　　　　　　　(梁/)蕭子顯
　幸有青袍色聊因翆幄凋雖間珊瑚蔕非是合歡條
　　　　詠青草　　　　　　　　　(陳/)劉　刪
　雨淋三春葉風傳十歩香映袍憐色重臨書喜帶長
　　　　庭草　　　　　　　　　　(唐/)曹　鄴
　庭草根自淺造化無遺功低回一寸心不敢怨春風
　　　長短句
　　　　江草歌送盧判官　　　　　(唐/)皇甫冉
　江臯兮春早江上兮芳草雜蘼蕪兮杜蘅作叢秀兮欲
　羅生被遥隰兮經長衍雨中深兮煙中淺目渺渺兮
増愁歩遲遲兮堪搴澧之浦兮湘之濵思夫君兮送美人
吳洲曲兮椘鄉路逺孤城兮依獨戍新月䏻分裛露時
夕陽照見連天處問君行邁将何之淹泊㳂洄風日遲
處處汀洲有芳草王孫詎肯念歸期
　　　春草謡　　　　　　　　　(唐/)顧　况
春草不觧行随人上東城正月二月色綿綿千里萬里
傷人情
　　五言律
　　　庭草　　　　　　　　　　(唐/)杜　甫
楚草經寒碧庭春入眼濃舊低収葉舉新掩捲牙重歩
履宜輕過開筵得屢供看花随節序不敢强為容
　　　賦得古原草送別　　　　　(唐/)白居易
離離原上草一嵗一枯榮野火燒不盡春風吹又生逺
芳侵古道晴翆接荒城又送王孫去萋萋滿别情
　　　路傍草　　　　　　　　　(唐/)于　鄴
春至始青青香車碾已平不知山下處来遶路傍生每
嵗有人在何時無馬行應随塵與土吹滿洛陽城
　　　池塘生春草　　　　　　　(唐/)陳　陶
謝公遺詠處池水夾通津古往人何在年来草自春色
宜波際緑香異雨中新今日青青意空嗟行路人
　　　芳草　　　　　　　　　　(唐/)李　中
二月正綿綿離情被爾牽四郊初過雨萬里正鋪煙眷
戀殘花惹留連醉客眠飄香是杜若㝡憶楚江邉
　　　賦得江邊草　　　　　　　　李　中
岸春芳草合㡬處思纒綿向暮江蘺雨初晴杜若煙静
宜幽鷺立逺稱碧波連送别王孫處萋萋南浦邉
　　　春草　　　　　　　　　　(明/)陳徳懿
無人種春草随意發芳叢緑遍郊原外青回逺近中羃
煙粘落絮和雨襯殘紅不觧王孫去凄凄對晚風
　　五言排律
　　　賦得御園芳草　　　　　　(唐/)陸　贄
隂隂御園裏瑶草日光長靃靡含煙霧依稀帯夕陽雨
餘荑更宻風暖蕙初香擁仗縁馳道乗輿入建章濕煙
揺不散細影亂無行恒恐韶光晚何人辨早芳
　　　賦得龍池春草　　　　　　(唐/)陳　詡
青春光鳳苑細草遍龍池曲渚交蘋葉廻塘惹栁枝因
風初冉冉覆岸欲離離色帯金堤静隂連玉樹移日光
浮靃靡波影動參差豈比生幽逺芳馨衆不知
　　　賦得龍池春草　　　　　　(唐/)宋　廸
鳳闕韶光遍龍池草色匀煙波全讓緑堤栁不争新翻
葉迎紅日飄香借白蘋幽姿偏占暮芳意欲留春已勝
生金埒長思藉玊輪翠華如見幸正好及兹辰
　　　龍池春草　　　　　　　　(唐/)李　洞
龍池清禁裏芳草傍池春旋長方遮岸全生不染塵和
風輕動色湛露静流津淺得承天歩深疑遶御輪魚尋
倒影沒花帯濕光新肯學長河畔綿綿思逺人
　　　春草碧色　　　　　　　　(唐/)王　叡
習習東風扇萋萋草色新淺深千里碧髙下一時春嫩
葉舒烟際㣲香動水濵金塘明夕照輦路惹芳塵造化
功何廣陽和力自均今當發生日瀝懇祝良辰
　　　春草凝露　　　　　　　　(唐/)張友正
蒼蒼芳草色含露對青春已頼陽和長仍慚潤澤頻日
臨猶未滴風度欲成津蕙葉垂偏重蘭叢洗轉新将行
愁裛徑欲採畏濡身獨愛池塘畔清華襲逺人
　　　賦得生芻一束　　　　　　(唐/)于　結
比玊人應重為芻物自輕向風傾弱葉裛露示纎莖蒨
練宜春景芊綿對雨情每慚蘋藻用多謝茝蘭榮孺子
才雖逺公孫策未行諮詢如不棄終冀及㣲生
　　　賦得生芻一束　　　　　　(唐/)鄭孺華
孫𢎞期射䇿長倩贈生芻至潔心将比㤀憂道不孤芝
蘭方入室蕭艾莫同途馥馥香猶在青青色更殊芳寧
九春歇薰豈十年無葑菲如堪采山苖自可逾
　　　禮闈試階前春草生　　　　(唐/)闕　名
河畔雖同色南宫淑景先㣲開曵履處常對講經前得
地風塵隔依林雨露偏已逢霜候改初寄日華妍影與
叢蘭雜榮将衆卉連哲人如不薙生意在芳年
　　七言律
　　　芳草　　　　　　　　　　(唐/)羅　鄴
廢苑牆南殘雨中似袍顔色正蒙茸㣲香暗惹逰人歩
逺緑纔分鬪雉蹤三楚渡頭長恨見五侯門外却難逢
年年縱有春風便馬跡車輪一萬重
　　　詠草　　　　　　　　　　(宋/)程　子
漸覺東皇意思匀陳根初動夜来新忽驚平地有輕緑
已葢六街無舊塵莫為榮枯吟野草且憐愁醉抳香輪
詩人空怨王孫逺極目萋萋又一春
　　　草茵　　　　　　　　　　(明/)朱之蕃
青葱初向燒痕分陌上池邉積漸殷風落繁英舒蜀錦
雲連逺岫蹙湘紋佳人鬪巧披香逕狂客揮杯藉夕曛
不待蛩吟秋露冷閒眠先自惜芳芬
　　五言絶句
　　　春草　　　　　　　　　　(唐/)皇甫冉
草徧潁陽山花開武陵水春色既已同人心亦相似
　　　春草　　　　　　　　　　(唐/)曹　松
不獨滿池塘夢中佳句香春風有餘力引上古城牆
　　　芳草　　　　　　　　　　(唐/)黄　滔
澤國多芳草年年長自春應從屈平後更苦不歸人
　　　鴛鴦草　　　　　　　　　(唐/)薛　濤
緑英滿香砌兩兩鴛鴦小但娛春日長不管春風早
　　　寒草　　　　　　　　　　(宋/)梅堯臣
寒草纔變枯陳根已含緑始知天地仁誰道風霜酷
　　　芳草　　　　　　　　　　(宋/)王安石
芳草知誰種縁堦已數叢無心與時競何苦緑葱葱
　　　江南曲　　　　　　　　　(元/)宋　无
遥天碧蕩蕩逺草緑愔愔并作相思海春来一樣深
　　　逰三洞金盆諸峰　　　　　(元/)葉　顒
犬吠人家近鳥啼春晝晴澗草有幽色野花無定名
　　　新草　　　　　　　　　　(明/)袁　凱
水邊春尚淺沙際葉纔穿拾翠䨇雙女迢迢度碧煙
　　　江南曲　　　　　　　　　(明/)王廷相
采蘅金陵江往来石城道不問江南人安識江南草
　　　春草　　　　　　　　　　(明/)陳　沂
夜雨江南夢春風陌上情東皇如有意移向玊階生
　　七言絶句
　　　宫中詞　　　　　　　　　(唐/)王　建
新晴草色緑温暾山雪初消滻水渾今日踏青歸校晩
傳聲留著望春門
　　　江邊草　　　　　　　　　(唐/)白居易
聞君澤畔傷春草憶在天門街裏時漠漠萋萋愁滿眼
就中惆悵是江蘺
　　　芳草　　　　　　　　　　(唐/)羅　鄴
曲江岸上天街裏兩地縱生車馬多不似萋萋南浦見
晚来煙雨半相和
　　　賞春　　　　　　　　　　　羅　鄴
芳草和煙暖更青閑門要路一時生年年㸃撿人間事
惟有春風不世情
　　　路傍草　　　　　　　　　(唐/)徐　夤
楚甸秦原萬里平誰教根向路傍生輕蹄繡轂長相蹋
合是榮時不得榮
　　　書軒　　　　　　　　　　(宋/)蘇　軾
雨昏石硯寒雲色風動牙籖亂葉聲庭下已生書帯草
使君疑是鄭康成
　　　春草　　　　　　　　　　(宋/)楊萬里
年年春色属垂楊金撚千絲翆萬行今嵗草芽先得計
攙他濃翆奪他黄
　　　春草曲　　　　　　　　　(宋/)薛季宣
散雪枝頭寒已老平蕪一夜鋪春草江梅著子怯東風
花落滿庭渾不掃
　　　西城道中　　　　　　　　(金/)周　昻
草路幽香不動塵細蟬初向葉間聞溟濛小雨来無數
雲與青山淡不分
　　　雜詩　　　　　　　　　　(金/)王　磵
晴日南谿物色饒草芽新緑凍全消金絲栁厎洲沙沒
數尺流波拍夜橋
　　　清勝軒絶句　　　　　　　(元/)趙孟頫
小草幽香動碧池暖風晴日長新荑南窗晝倚緑隂静
聽盡行人過馬蹄
　　　王朋梅東凉亭圗延祐中奉勅所作草也
　　　　　　　　　　　　　　　(元/)虞　集
灤水東流紫霧開千門萬尸起崔嵬坡陀草色如波浪
長是鑾輿六月来
　　　題竹院壁　　　　　　　　(元/)薩都拉
門外好山青入户堦前芳草緑侵簾山僧應笑逰人醉
頭上花枝壓㡌簷
　　　上京即事　　　　　　　　　薩都拉
大野連山沙作堆白沙平處見樓㙜行人禁地避芳草
盡日曲闌斜路来
　　　灤京雜詠　　　　　　　　(元/)楊允孚
鴛鴦坡上是行宫又喜臨岐象馭通芳草撩人香撲面
白翎随馬呌晴空
　　　其二
鐡番竿下草如茵澹澹東風六月春髙栁豈堪供過客
好花留待蹋青人
　　　絶句　　　　　　　　　　(元/)倪　瓉
我別故人無十日衝烟艇子又重来門前積雨生幽草
牆上春雲覆緑苔
　　　偶成　　　　　　　　　　　倪　瓚
紫燕低飛不動塵黄鸝嬌小未勝春東風緑遍門前草
暮雨寒煙愁殺人
　　　題畫　　　　　　　　　　(元/)丁鶴年
江樹青紅江草黄好山不斷楚天長雲中樓觀無人住
只有秋聲送夕陽
　　　春草　　　　　　　　　　(明/)王　韋
帯雨和煙未可名春風處處不勝情于今南浦知多少
都向王孫去後生
　　附莎
　　五言排律
　　　移莎　　　　　　　　　　(唐/)唐彦謙
移從杜城曲置在小齋東正是髙秋裏仍兼細雨中結
根妨迸竹疎䕃悦髙桐苒苒齊芳草飄飄笑斷蓬片時
留静者一夜響鳴蟲野露通宵滴谿煙盡日䝉試才卑
庾薤求味笑周菘只此霜栽好他時贈伯翁
　　七言絶句
　　　招周處士　　　　　　　　(唐/)張　籍
閉門秋雨濕牆莎俗客来稀野思多已掃書堂安藥竈
山人作意早經過
　　附蕪
　　五言古
　　　櫂歌　　　　　　　　　　(宋/)葛長庚
岸上酒旗舞寒蕪生秋風誰家六七童手持金芙蓉
　　七言絶句
　　　雨中長樂水館送趙十五滂不及
　　　　　　　　　　　　　　　(唐/)李商隠
碧雲東去雨雲西苑路髙髙驛路低秋水緑蕪終盡分
夫君太騁錦障泥
　　　書原上鮑處士屋壁　　　　(唐/)方　干
水閣坐看千萬里青蕪葢地接天津禰衡莫愛山中静
遶舍山多却礙人
　　　春日雜興　　　　　　　　(宋/)唐　庚
短㡌輕衫信馬行郊原春色太牽情兎葵燕麥渾閒事
最有蕪菁到處生
　　　小景　　　　　　　　　　(金/)吕中孚
青蕪平野四圍山山郭依依紫翠間邨逺路長人去少
一竿斜日酒旗閒
　　　曉過横塘　　　　　　　　(明/)僧戒襄
半幅蒲帆九里汀石湖秋水接天青舟人指㸃蘼蕪外
一帯青山是洞庭
　　附蓬
　　五言古
　　　雜詩　　　　　　　　　　(晉/)司馬彪
百草應節生含氣有深淺秋蓬獨何辜飄颻随風轉長
飇一飛薄吹我之四逺搔首望故株邈然無由返
　　五言絶句
　　　入長安詠秋蓬示辛學士　　(唐/)王　績
遇坎聊知止逢風或未歸孤根何處斷輕葉强能飛
　　　答王無功入長安詠秋蓬見示
　　　　　　　　　　　　　　　(唐/)辛學士
託根雖異所飄葉早相依因風若有便更共入雲飛
　　附茅
　　五言古
　　　香茅　　　　　　　　　　(梁/)簡文帝
銅律與鳴琴俱稱類君子豈若江淮間發葉超衆美珍
同自牧歸茅因彚征起豈獨邁秦蘅方知蔑沅沚
　　　香茅　　　　　　　　　(北齊/)蕭　祗
鶗鴂芳不歇霜繁緑更滋擢本同三脊流芳有四時麤
根縮酒易結觧舞蠶遲終當入楚貢豈羡詠陳詩
　　附蓍
　　五言古
　　　詠蓍　　　　　　　　　　(梁/)王　筠
數竒不可偶性直誰能紆禎蔡伏靈異祥雲降温腴
　　附蓂
　　五言排律
　　　賦得數蓂　　　　　　　　(唐/)元　稹
将課司天厯先觀近砌蓂一旬開應月五日數從星桂
滿叢初合蟾虧影漸零辨時長有素數閏或餘青墜葉
　推前事新芽察未形堯年始今嵗方欲瑞千齡
　　　附鳬葵
　　　五言絶句
　　　　江行　　　　　　　　　　(唐/)錢　起
　幽思正遲遲沙邉濯㺯時自憐非博物猶未識鳬葵
　　　附瓦松
　　　五言排律
　　　　尚書都堂瓦松　　　　　　(唐/)李　華
　華省祕仙蹤髙堂露瓦松葉因春後長花為雨来濃影
　混鴛鴦色光含翡翆容天然斯所寄地勢太無從接棟
　臨䨇闕連甍近九重寧知深澗厎霜雪嵗兼封
　
　
　
　
御定佩文齋詠物詩選巻三百九十六
　欽定四庫全書
御定佩文齋詠物詩選巻三百九十七
　　麟類
　　　四言古
　　　　麟頌　　　　　　　　　　(漢/)蔡　邕
　皇矣大角降生靈獸視明禮修麒麟来孚春秋既書爾
　来告就庶士子鉏獲諸西狩
　　　　麒麟頌　　　　　　　　　(吴/)薛　綜
　懿哉麒麟惟獸之伯政平覿景否則戢足徳以衛身不
　布牙角屏營唐日帝堯保禄委體大吳以昭遐福天祚
　聖帝享兹萬國
　　　　麒麟頌　　　　　　　　(西涼/)李　暠
　一角圓蹄行中規矩逰必擇地翔而後處不入䧟穽不
　罹網罟徳無不王為之折股
　　　五言律
　　　　麟　　　　　　　　　　　(唐/)李　嶠
　漢祀應祥開魯郊西狩廻竒音中鍾吕成角喻英才畫
　像臨仙閣蔵書入帝臺若驚能吐哺為覩鳳凰来
　　　七言絶句
　　　　歩虚詞　　　　　　　　　(眀/)蓀　谷(朝鮮/人)
　王母雲車五色麟白鸞前導向西廵天章曉奏虚皇殿
　仙桂花開八萬春
　　　　其二
　仙島焚香禮玉虚紫麟催駕五雲車西宫侍女多嬌笑
　錄盡三天未見書
　
　
　
　
　
　
御定佩文齋詠物詩選巻三百九十七
　欽定四庫全書
御定佩文齋詠物詩選巻三百九十八
　　騶虞類
　　　四言古
　　　　五靈頌　　　　　　　　　(漢/)蔡　邕
　大梁乗精白虎用生思叡信立繞于垣坰
　　　　騶虞頌　　　　　　　　　(吴/)薛　綜
　婉婉白虎優仁是崇飢不侵暴困不改容歛威揚徳愷
　悌之風聖徳極盛騶虞乃彰
　　　　騶虞賛　　　　　　　　　(晉/)郭　璞
　怪獸五采尾參于身矯足千里儵忽若神是謂騶虞詩
　歎其仁
　　　長短句
　　　　騶虞畫賛　　　　　　　　(唐/)白居易
　孟山有獸仁心毛質不踐生芻不食生物有道則見非
　時不出三季巳還退藏于宻我聞其名徴之于書不識
　其形得之於圖白質黒文猊首虎軀是耶非耶孰知之
　乎巳矣夫巳矣夫前不見往者後不見來者吁嗟乎騶
　虞
　
　
　
　
　
　
　
　
　
　
　
　
御定佩文齋詠物詩選巻三百九十八
　欽定四庫全書
御定佩文齋詠物詩選巻三百九十九
　　獅子類
　　　長短句
　　　　陸探微畫獅子屏風賛　　　(宋/)蘇　軾
　圓其目仰其鼻奮髯吐舌威見齒舞其足前其耳左顧
　右盼喜見尾雖猛而和葢其戱嵓嵓髙堂䕶燕几啼呼
　顛沛走百鬼嗚呼妙哉我陸子
　　　七言律
　　　　獅子　　　　　　　　　　(眀/)夏　言
　金眸玊爪目懸星羣獸聞知盡駭驚怒懾熊羆威凛凛
　雄驅虎豹氣英英曾聞西國常川馬養今出中華應太平
　却羡文殊能服爾稳騎駕馭下天京
　　　七言絶句
　　　　擬古宫詞　　　　　　　　(眀/)朱讓栩
　白雪漫漫積禁堤夜寒宫月照玻瓈曉来宫女喧看處
　掃向盤中揑狻猊
　
　
　
　
　
　
　
　
　
　
　
　
　
　
御定佩文齋詠物詩選巻三百九十九
　欽定四庫全書
御定佩文齋詠物詩選巻四百
　　象類
　　　四言古
　　　　象賛　　　　　　　　　　(晉/)郭　璞
　象實魁梧體巨貎詭肉兼十牛目不踰豕望頭如尾動
　若丘徙
　　　五言律
　　　　象　　　　　　　　　　　(唐/)李　嶠
　鬱林開郡畢維揚作貢初萬推方演夢惠子正焚書執
　燧奔吳戰量舟入魏墟六牙行致逺千葉奉髙居
　　　五言絶句
　　　　偶題　　　　　　　　　　(唐/)殷堯藩
　越女收龍眼蠻兒拾象牙長安千萬里走馬送誰家
　　　七言絶句
　　　　灤京雜詠　　　　　　　　(元/)楊允孚
　納寶盤營象輦来畫簾氊煖九重開大臣奏罷行程記
　萬嵗聲傳龍虎臺
　　　　其二
　聿来新貢又殊方重譯寜誇自越裳馴象眀珠龜九尾
　皇王不寶夀無疆
　　　　其三
　怪得家僮笑語回門前驚見事竒哉老翁擕䑕街頭賣
　碧眼黄髯騎象来
　　　　輦下曲　　　　　　　　　(元/)張　昱
　當年大駕幸灤京象背前䭾幄殿行國老手爐先引導
　白頭聫騎出都城
　
　
　
　
御定佩文齋詠物詩選卷四百
　欽定四庫全書
御定佩文齋詠物詩選巻四百一
　　虎類
　　　五言古
　　　　猛虎詞　　　　　　　　　(唐/)儲光羲
　寒亦不憂雪飢亦不食人人肉豈不甘所懼傷明神太
　室為我宅孟門為我鄰百獸為我膳五龍為我賓蒙馬
　一何威浮江亦以仁彩章耀朝日爪牙雄武臣髙雲逐
　氣浮厚地随聲震(叶平/聲)君能賈餘勇日夕長相親
　　　　遣興　　　　　　　　　　(唐/)杜　甫
　猛虎慿其威往往遭急縛雷吼徒咆哮枝撐已在脚忽
　看皮寢處無復晴閃爍人有甚於斯足以勸元惡
　　　　挂虎圖於寢壁示秸秷　　　(宋/)張　耒
　畫工出幻事縞素發原藪蕭蕭白茅低凛凛北風走耽
　然老於菟舉歩安不驟目光炯雙射怒吻呀欲受彼彪
　擲其旁文采淡初就雖然竊形似已足走百獸煩君衛
吾寢振此蓬蓽陋坐令盗肉䑕不敢窺白晝
　　　猛虎行　　　　　　　　　(宋/)徐　照
猛虎出林行咆哮取人食居人慮虎至荆棘挂墻壁虎
乃愛其身驚遁不近側人或虎不如甘心蹈荆棘
　　七言古(附長短句/)
　　　曲江　　　　　　　　　　(唐/)杜　甫
自斷此生休問天杜曲幸有桑麻田故將移住南山邉
短衣匹馬隨李廣㸔射猛虎終殘年
　　　和李尚書畫射虎圖歌　　　(唐/)獨孤及
飢虎呀呀立當路萬夫震恐百獸怒彤弓金鏃當者誰
鳴鞭飛控流星馳居然畫中見真態若務除惡不顧私
時和年豐五兵巳白額未誅壯士恥分銖逺邇懸彀中
不中不發思全功捨矢如破石可裂應絃盡敵山為空
殺氣滿堂觀者駭颯若崖谷生長風精微入神在毫末
作繢造物可同工方叔秉鉞受命新丹青起予氣益振
底綏静難巧可擬嗟歎不足聲成文他時代天育萬物
亦以此道安斯民
　　　猛虎行　　　　　　　　　(唐/)張　籍
南山北山樹𠖇𠖇猛虎白日繞林行向晚一身當道食
山中麋鹿盡無聲年年養子在空谷雌雄上山不相逐
谷中近窟有山林長向邨家取黄犢五陵年少不敢射
空来林下㸔行跡
　　　虎圖行　　　　　　　　　(宋/)王安石
壯哉非熊亦非貙目光夾鏡當坐隅横行妥尾不畏逐
顧昐欲去仍躊躇卒然一見心為動熟視稍稍摩其鬚
固知畫者巧為此此物安肯来庭除想當盤礴欲畫時
睥睨衆史如庸奴神閒意定始一掃功與造化論錙銖
悲風颯颯吹黄蘆上有寒雀驚相呼槎枒古樹鳴老烏
向之俛噣如哺雛山牆野壁黄昬後馮婦遥㸔亦下車
　　　畫虎圖　　　　　　　　　(宋/)㳺子眀
平生射虎裴將軍馬獰如龍弓百鈞手撚白羽旁無人
注虎使虎不敢奔湏㬰叢薄斑斕出人馬不知俱辟易
矢如蓬蒿弓減力將軍得歸幾敗績徐行爪牙元不露
耽耽垂頭若微顧尾剪霜風林葉飛倐忽山頭日光暮
包家畫出真於菟我尚不敢編其鬚昔人作詩譏畫圖
吁嗟畫圖今亦無
　　　宣差射虎　　　　　　　　(金/)李俊民
北原風勁霜草枯草間出沒蔵於菟耽耽来此被誰驅
不防邂逅馮婦車將軍膽氣勇有餘手中笑撚金僕姑
等閒如射兔與狐兩眼錯莫精光無深山大澤失所居
或撩汝頭編汝鬚可惜肉食無逺圖伎倆不及黔之驢
　　　趙邈齪伏虎圖行　　　　　(元/)郝　經
南山射虎曾得名壁上忽見令我驚何物敢爾来户庭
屢叱不動仍生獰畫師前身是山靈胸中有虎無丹青
老槲數筆平掃成殺氣慘淡猛氣横頭顱半妥蹲孤城
怒尾倒挿蟠霜旌鐡鬚張磔疑有聲赤吻瀝血猶帯腥
抱石欲卧伏欲騰爪入石角瞠不瞑寒電夾鏡騫兩睛
四座凛凛隂風生威稜神采岀典型邈齪乃是金天精
伊昔詩家杜少陵酷愛賦馬并賦鷹為憐神俊故屢稱
我今賦虎亦有徴要得猛士建太平坐令四海皆澄清
吁嗟擲筆還撫膺世間道路多荆棘倀鬼磨牙不可行
　　　趙邈齪虎圖行　　　　　　(元/)王　惲
巔崖老樹纒冰雪石觜枒杈横積鐡北平山深林樾黒
下雖有徑人跡滅耽耽老虎底許来抱石踞坐何雄哉
目光夾鏡尾束胯百獸却走潛風埃趙侯欲盡神妙功
都著威稜阿堵中想當盤礴噀墨時衆史縮手甘凡庸
至今元氣老不沒神物所在纒隂風前年驅馬下靖邉
崖東突起草底眠腰間恨無鐡絲箭寢皮食肉空長歎
今朝過喜一嚼快熟視鬚頂為摩編貨馴跖服暴戾息
弭耳道義思拳拳主人愛翫中有謂遇事炳變通經權
我聞漢家大獵阹冰天豸冠思賦長楊篇四方猛士今
雲合早晩龍旗到渭畋
　　　題胡氏殺虎圖　　　　　　(元/)陳　旅
沙河野黒秋風麤棗陽戍卒車載孥道旁老虎夕未餔
車中健婦不見夫倉皇下車持虎足呼兒授刀剚其腹
夫骨巳斷不可續泣與孤兒餐虎肉
　　　答祿將軍射虎行　　　　　(元/)納　延
將軍部曲瀚海東三千鐡騎精且雄久知天命屬真主
奮身来建非常功世祖神謨涵宇宙坐使英雄皆入彀
十年轉戰淮蔡平帳下論功封太守信陽郭外山嵯峩
長林大谷青松多白額於菟踞當道城邉日落無人過
將軍聞之毛髮豎㧞劔誓天期殺虎彎弓走馬出東門
傾城来㸔誇豪武猛虎磨牙當路嘷目光睒睒斑尾揺
據鞍一叱雙眥裂鳥飛木落風蕭蕭金弰琱弓鐡絲箭
滿月弦開正當面雕翎射沒錦毛摧厓石傾頹腥血濺
萬人歡笑聲震天剖開一箭當心穿父老持杯馬前拜
祝公睂夀三千年將軍立功期不朽竒事相傳在人口
可憐李廣不封侯却喜將軍今有後承平公子秘書郎
文塲百歩曾穿楊咫尺風雲看豹變鳴珂曳履登朝堂
　　　女殺虎行　　　　　　　　(元/)吳　莱
山深日落猛虎行長風振木威猙獰父樵未歸女在室
心巳與虎同死生揚睛掉尾腥滿地狹路殘榛苦遭噬
豈非一氣通呼吸徒以柔軀扼强鷙君不見馮婦来下
車衆中無人尚負嵎又不見裴將軍出鳴鏑一時鞍馬
俱辟易丈夫英雄却不武臨事趦趄汗流雨闗東賢女
不足數孝女千年傳殺虎
　　　殺虎行(劉平妻胡氏從平戍棗陽平為虎擒胡殺虎爭夫千載義/烈有足歌者猶恨時之士大夫其作未雄故為賦是章)
　　　　　　　　　　　　　　　(元/)楊維楨
夫從軍妾從主夢魂猶痛刀箭瘢况乃全軀飼豺虎㧞
刀誓天天為怒眼視於菟小於䑕血號虎鬼寃魂語精
光夜貫新阡土可憐三世不復讐太山之婦何足數
　　　猛虎行　　　　　　　　　(眀/)髙　啟
隂風吹林烏鵲悲猛虎欲出人先知目光燑燑當路坐
將軍一見弧矢堕㡬家挿棘髙作門未到日没收豬豚
猛虎雖猛猶可喜横行只在深山裏
　　　題畫虎　　　　　　　　　(眀/)劉　溥
千山萬山日向晡啞啞老樹愁啼鳥長途迢遞人跡絶
奮躍只有黄於菟長風颼飀震林木百獸紛披望風伏
霜牙凛凛摧萬夫金鏡瞳瞳射雙目飢来擇肉惟熊羆
不更小取豺與貍田家黄犢要耕種又肯搏攫誇能為
如今天闗求守備蓋世雄威素稱異舉首為城掉尾旌
願保皇家千萬世
　　五言律
　　　題虎樹亭(宋聰禅師住華亭時有二虎噬人師降伏之命名曰大/青小青後瘞師塔旁踰年生銀杏樹二今主僧隠公闢)
　　　　(亭樹間扁/曰虎樹)　　　　　　　(元/)王　逄
舟泊東西客詩招大小青山髙白月墮草偃黒風腥植
物鍾英爽精藍被寵靈凉隂慎翦伐留護石函經
　　　虎洞　　　　　　　　　　(眀/)金大章
靈山通上界羸馬渉遥岑天浄峰如掌風悲虎出林空
巖春晝冷石洞夜壇隂漸悟真如性還同出世心
　　七言律
　　　　射虎得山字　　　　　　(金/)馮延登
田翁太息論三害獵騎俄驚見一斑涎口風生雷吼怒
角弓寒勁月㾗彎栁營共許千人敵魚服仍餘一矢還
我欲殘年賞神駿短衣匹馬夢南山
　　　畫虎圖贈真一先生　　　　(元/)虞　集
獵獵霜風木葉乾月明曾過越王山青龍久待蟠仙鼎
赤豹相呼守帝闗終嵗采芝茅阜曲豐年收榖杏林間
誰家稚子能為御長與桃椎共往還
　　　謝希大虎皮　　　　　　　(眀/)儲　巏
風簷短札墨澌開多謝臯比撤送来食肉我非投筆相
寢皮君有控弦材毫端擬畫真難類座上聞談祇漫猜
却笑銜恩還戀闕車茵稳稱不湏裁
　　五言絶句
　　　復愁　　　　　　　　　　(唐/)杜　甫
人煙生僻處虎跡過新蹄野鶻翻窺草邨船逆上谿
　　　山中夜宿　　　　　　　　(唐/)顧　况
凉月挂層峰蘿牀落葉重掩闗深畏虎風起撼長松
　　　題潞州壁　　　　　　　　(唐/)僧普滿
此水連涇水雙珠月滿川青牛將赤虎還賀太平年
　　　九月中曾題二小詩於南谿竹上既而忘之昨
　　　　日再遊見而錄之(錄一/)　　(宋/)蘇　軾
誰謂江湖居而為虎豹宅焚山豈不能愛此千竿碧
　　七言絶句
　　　答東林道士　　　　　　　(唐/)韋應物
紫閣西邉第㡬峰茅齋夜雪虎行蹤遥看黛色知何處
欲出山門尋暮鐘
　　　小遊仙詩　　　　　　　　(唐/)曹　唐
百辟朝回閉玉除露風清晏桂花疎西歸使者騎金虎
嚲鞚垂鞭唱歩虚
　　　射虎　　　　　　　　　　(元/)張洪範
黒風萬騎巻空山怒吼巗林出錦斑得意將軍飛鐡鏃
忽驚一㸃草梢殷
　　　荆谿雜曲　　　　　　　　(眀/)王叔承
　賣殘竹菌筍還来收罷蘭花蕙又開但使山田饒秫米
　　何妨虎跡遍莓苔
　　　　追和張外史遊仙詩　　　　(眀/)余　善
　城闕芙蓉曉未分身騎金虎謁元君青童不道天家近
　笑指空中五色雲
　　　　山居雜詠　　　　　　　　(眀/)僧慧浸
　行到深深一翠微人多畏虎閉山扉我今最愛兹山住
　虎跡多時人跡稀
　　　　山居詩　　　　　　　　　(眀/)僧法杲
　青山疊疊繞珠林磬響時兼流水音虎不避人人避虎
　虎能先我息機心
　
　
　
　
御定佩文齋詠物詩選巻四百一
　欽定四庫全書
御定佩文齋詠物詩選巻四百二
　　豹類
　　　七言古(附長短句/)
　　　　臘日觀咸寧王部曲娑勒擒豹歌
　　　　　　　　　　　　　　　　(唐/)盧　綸
　山頭曈曈日將出山下獵圍照初日前林有獸未識名
　將軍促騎無人聲潜形踠伏草不動雙雕旋轉羣鴉鳴
　隂方質子才三十譯語受詞番語揖捨鞍解甲疾如風
　人忽虎蹲獸人立歘然扼吭批其頤爪牙委地涎淋漓
　既蘇復吼拗仍怒果決英謀生致之拖自深叢目如電
　萬夫失容千馬戰傳呼賀拜聲相連殺氣騰陵隂滿川
　始知縛虎如縛䑕敗敵降羗生眼前祝爾嘉詞爾毋苦
　獻爾將随犀象舞苑中流水禁中山期爾攫搏開天顔
　非熊之兆慶無極願紀雄名傳百蠻
　　　　文豹篇贈王介夫　　　　　(宋/)梅堯臣
　壯哉南山豹不畏白額虎澤霧毛雖雜鼮䑕朝捋其鬚
　暮飲乳文章子雲久巳許還笑大夫費五羖天子仗中
　儀物舉尾與旂常願看取
　　　五言律
　　　　詠豹　　　　　　　　　　(唐/)李　嶠
　車法肇宗周鼷文闡大猷還將君子變来藴太公籌委
　質超羊鞟飛名列虎侯若令逢雨露長隠南山幽
　　　七言絶句
　　　　雨中贈仙人山賈山人　　　(唐/)柳宗元
　寒江夜雨聲潺潺曉雲遮盡仙人山遥知𤣥豹在深處
　下笑羈絆泥塗間
　　　　灤京雜詠　　　　　　　　(元/)楊允孚
　撒道黄塵輦路過香焚萬室格天和兩行排列金錢豹
　欽察將軍上馬駝
　
御定佩文齋詠物詩選巻四百二
　欽定四庫全書
御定佩文齋詠物詩選巻四百三
　　熊羆類
　　　五言古
　　　　落日射羆　　　　　　　　(梁/)元　帝
　促宴引枚鄒中園觀獸侯日度堋隂廣風横旗影浮移
　竿標入箭疊鼓送爭籌附枝時可息言從清夜遊
　　　七言古
　　　　王世賞席上題林良鷹熊圖　(眀/)李東陽
　坡陁連延出林麓孤鷹盤拏熊縮伏金眸耀日開蒼煙
　健尾捎風起平陸由来異物乃同性意氣飛揚兩撐矗
　山跑野掠紛路岐何事相逢輙相肉側睨翻疑批亢来
　迅歩直欲空壁逐乾坤蒼茫色慘淡落木蕭颼滿空谷
　羣豺歛跡百鳥停萬里長空齊注目是誰畫者誠崛竒
　筆勢似與渠爭速坐間賔客皆起避階下兒童駭將蹴
　當筵看畫催索詩卷帙不待髙閣束平生搏擊非我才
　欲賦真愁成刻鵠微酣對此髪雙豎酒令詩籌復相督
　頓令拙劣成麤豪一飲歩兵三百斛
　　　五言律
　　　　熊　　　　　　　　　　　(唐/)李　嶠
　導洛宜陽右乗春别館前昭儀忠漢日太傅翼周年列
　射三侯滿興師七歩旋莫言舒紫褥猶異飲清泉
　　　　詠馮昭儀當熊　　　　　　(唐/)賈　至
　白羽插雕弓蜺旌動朔風平明出金屋扈輦上林中逐
　獸長廊静呼鷹御苑空王孫莫諫獵賤妾解當熊
　
　
　
　
　
　
御定佩文齋詠物詩選卷四百三
　欽定四庫全書
御定佩文齋詠物詩選巻四百四
　　駱駝類
　　　四言古
　　　　槖駞　　　　　　　　　　(晉/)郭　璞
　駝惟竒畜肉鞍是被迅鶩流沙顯功絶地潛識泉源微
　乎其智
　　　五言古
　　　　後出軍　　　　　　　　　(元/)張　翥
　行行鐡兜牟隊隊金駱駝嗚嗚吹銅角来来齊唱歌總
　戎靣如虎指顧揮琱戈馬蹄無賊壘手箠可填河王師
　本無敵安用戰圖多
　　　七言絶句
　　　　蜀駝引　　　　　　　　　(唐/)馮　涓
　昂藏大歩蠶叢國曲頸微伸髙九尺卓女窺窗我莫知
　嚴仙據案何曾識
　　　塞下曲　　　　　　　　　(宋/)嚴　羽
一身逺客逐戎旌落日蕭條望古城漸近磧西無水草
北風沙起駱駝驚
　　　駝車行　　　　　　　　　(元/)劉秉忠
駝項丁當響巨鈴萬車軋軋一齊鳴當年不離沙陀地
輾斷金原鼔笛聲
　　　河湟書事　　　　　　　　(元/)馬祖常
波斯老賈渡流沙夜聼駝鈴識路賒採玊河邉青石子
收来東國易桑麻
　　　明安驛道中　　　　　　　(元/)陳　孚
貂䑕紅袍金盤陀仰天一箭雙天鵞琱弓放下笑歸去
急鼔數聲鳴駱駝
　　　灤河曲　　　　　　　　　(元/)貢師㤗
椎髻使来交趾國槖駝車宿李陵臺遥聞徹夜鈴聲過
知進六宫𤓰果廻
　　　塞上曲　　　　　　　　　(元/)納　延
雜㳫氊車百輛多五更衝雪渡灤河當轅老嫗行程慣
倚㟁敲冰飲槖駝
　　　灤京雜詠　　　　　　　　(元/)楊允孚
翎出王侯部落多香風簇簇錦盤陀燕姬翠袖顔如玊
自按轅條駕駱駝
　　　其二
東風吹暖柳如煙寄語行人緩著鞭燕舞巧防鴉鶻落
馬嘶驚起駱駝眠
　　　輦下曲　　　　　　　　　(元/)張　昱
駝装序入日精門銅鼓牙旗作隊喧一聼廵階鈴鈸振
滿宫俱喜出迎恩
　　　元宫詞　　　　　　　　　(眀/)朱有燉
春遊到處景堪誇厭戴名花挿野花笑語懶行随鳳輅
内官催上駱駝車
　　　上谷歌　　　　　　　　　(眀/)徐　渭
昨向居庸劒㦸過今朝流水是洋河無數黄旗呵過客
　有時青草站鳴駝
　　　　次韻王敏文待制燕京雜詠　(明/)僧来復
　曉宴皇姑拜上家金錢滿賜槖駝車黄門前道飛鞚過
　貂帽斜簮利市花
　
　
　
　
　
　
　
　
　
　
　
御定佩文齋詠物詩選巻四百四
　欽定四庫全書
御定佩文齋詠物詩選巻四百五
　　馬類
　　　三言古
　　　　天馬歌　　　　　　　　　(漢/)樂　府
　太乙貺天馬下霑赤汗沬流赭志俶儻精權竒籋浮雲
　晻上馳體容與迣萬里今安匹龍為友
　　　五言古
　　　　繫馬　　　　　　　　　　(梁/)簡文帝
　青驪流赭汗綠地懸花蹄未垂青鞙尾猶挂紫障泥蹀
　足絆中憤揺頭櫪上嘶紫闗如未息直去取榆谿
　　　　後園看騎馬　　　　　　　(梁/)元　帝
　良馬出蘭池連翩驅桂枝鳴珂随跼駛輕塵逐影移香
　來知驟近汗斂覺風吹遥望黄金絡懸識幽并兒
　　　　走馬引　　　　　　　　　(梁/)張　率
　良馬龍為友玉珂金作羈馳鶩宛與洛半驟復半馳倐
忽而千里光景不及移九方惜未見薛公寕所知斂轡
且歸去吾畏路傍兒
　　　紫驑馬　　　　　　　　　(陳/)徐　陵
玉鐙繡纒鬃金鞍錦覆幪風驚塵未起草淺埒猶空角
弓連兩兔珠彈落雙鴻日斜馳逐罷聨翩還上東
　　　紫驑馬　　　　　　　　　(陳/)張正見
將軍入大宛善馬出從戎影絶乾河上聲流水窟中似
鹿猶依草如龍欲向空須還十萬里試為一追風
　　　天馬引　　　　　　　　　(隋/)傅　縡
驄色表連錢出冀復來燕取用偏開地為歌乃號天權
竒意欲逺躞蹀勢難前本珍白玉鐙因飾黄金鞭願酬
芻秣寵千里得千年
　　　驄馬　　　　　　　　　　(隋/)庾　抱
櫪下浮雲驄本出吳門中發跡來東道長鳴起北風廻
鞍拂柱白頳汗類塵紅滅没徒畱影無因圖漢宫
　　　飲馬歌　　　　　　　　　(唐/)李　益
百馬飲一泉一馬争上㳺一馬噴成泥百馬飲濁流上
有滄浪客對之空歎息自顧纓上塵徘徊終日夕為問
泉上翁何時見沙石
　　　御驃出廏圖　　　　　　　(元/)王　惲
何人拂絹素寫此房駟精一馬老伏櫪志在千里行二
馬騁踶齧角壯猶龍騰一馬方輥塵海岸翻鯤鯨畫師
慘淡意落筆矜多能我觀寓所感國制貴有經唐人重
馬政分屯列郊坰當時百萬匹肅肅羅天兵東封與西
蕩嵗用不可勝嗣王獵其餘尚足開中興乃知三軍本
匪馬將奚慿聖經說備豫萬古為世程倉卒事亦辦未
免衆目驚我思立仗間振鬛伸長鳴所言固芻蕘聖經
其可輕
　　　鞭馬圖　　　　　　　　　(元/)袁　桷
生駒萬里意所向知無前圉人忌其徳未試先加鞭要
令俛首馴使我常相憐伯樂去巳久此道不復傳駕車
困泥途伏櫪老嵗年所用非所養誰能别媸妍畫師逐
時好謂爾誠當然披圖重歎嗟我意何由宣
　　七言古(附長短句/)
　　　蒲梢天馬歌　　　　　　　(漢/)武　帝
天馬徕兮從西極經萬里兮歸有徳承靈威兮障外國
渉流沙兮四夷服
　　　舞馬篇　　　　　　　　　(唐/)薛　曜
星精龍種競騰驤雙眼黄金紫艶光一朝逢遇昇平代
伏皁銜圖事帝王我皇盛徳苞六羽俗泰時和虞石拊
昔聞九代有餘名今日百獸先來舞鈎陳周衛儼旌旄
鐘鎛陶匏聲殷地承雲嘈囋駭日靈調露鏗鈜動天駟
奔塵飛箭若麟螭躡景追風忽見知咀銜拉鐡並權竒
被服雕章何陸離紫玉鳴珂臨寶鐙青絲綵絡帯金羈
随歌鼓而電驚逐丸劔而飇馳態聚􁞼還急驕凝驟不
移光獻白日下氣擁綠煙垂婉轉盤跚殊未已懸空歩
驟紅塵起驚鳬翔鷺不堪儔矯鳯廻鸞那足擬蘅垂桂
裊香氛氲長鳴汗血盡浮雲不辭辛苦来東道祇為簫
韶朝夕聞􁁜闔間玉臺側承恩煦兮生光色鸞鏘鏘車
翼翼備國容兮為戎飾充雲翹兮天子庭荷日用兮情
無極吉良乗兮一千嵗神是得兮天地期大易占云南
山夀䟃𧽼共樂聖眀時
　　　畫馬篇　　　　　　　　　(唐/)髙　適
君侯櫪上驄貎在丹青中馬毛連錢蹄鐡色圖畫光輝
驕玉勒馬行不動勢若來權竒蹴踏無塵埃感兹絶代
稱妙手遂令談者不容口麒麟獨歩自可珍駑駘萬匹
知何有終未如他櫪上驄載華轂騁飛鴻荷君剪拂與
君用一日千里如旋風
　　　驄馬行　　　　　　　　　(唐/)杜　甫
鄧公馬癖人共知初得花驄大宛種夙昔傳聞思一見
牽来左右神皆竦雄姿逸態何崷崪顧影驕嘶自矜寵
隅目青熒夾鏡懸肉騣碨礧連錢動朝来少試華軒下
未覺千金滿髙價赤汗微生白雪毛銀鞍却覆香羅帕
卿家舊物公能取天廏真龍此其亞晝洗湏騰涇渭深
夕趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦𠖇方降精近聞下詔喧都邑肯使騏驎地上行
　　　韓幹馬十四匹　　　　　　(宋/)蘇　軾
二馬並驅攢八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲渉鶴俛啄最後一匹馬中龍不嘶不動尾揺風
韓生畫馬真是馬蘇子作詩如見畫世無伯樂亦無韓
此詩此畫誰當看
　　　題騕褭圖　　　　　　　　(宋/)秦　觀
雙瞳夾鏡權協月尾鬛蕭森澤於髪鞍銜不施韁復脫
旁無馭者氣騰越地如砥平丘隴滅天寒日暮抱飢渴
驤首號鳴思一發超軼絶塵入恍惚東門金鑄久銷歇
曹霸丹青亦云没賴有龍眠戲揮筆眼前時見千里骨
玊臺閶闔相因依嗟爾龍媒空自竒鸞旗日行三十里
焉用逐風追雷為
　　　劉善長出示李伯時畫馬圖　(宋/)朱　子
俯首舉尾拳一蹄掣韁欲嗅驕不嘶奚官聳肩兩足垂
意貎自與造父齊雞目麟鬐鳳呈臆玊山禾逺未容食
籋雲追電有餘地置之畫圖人豈識精神權竒孰可班
當在白兔青龍間君知此馬從何来龍眠胸中十二閑
　　　戲題出洗馬　　　　　　　(元/)趙孟頫
齧䣛覂駕誰能御駑蹇紛紛何足顧青絲絡首錦障泥
鞭箠空勞怨長路眀窗戲寫乗黄姿洗刷歸来氣如怒
不湏對此苦歎嗟男兒自昔多徒歩
　　　裝馬曲　　　　　　　　　(元/)袁　桷
綵絲絡頭百寶装猩血入纓火齊光錫鈴交驅八風轉
東西夾翼雙龍岡伏日翠裘不知重珠帽齊肩顫金鳳
絳闕蔥曨旭日初逐電廻飇斗光動寶刀羽箭鳴玲瓏
雁翅却立朝重瞳沈沈椶殿雲五色法曲初奏歌薫風
酮官庭前列千斛萬甕葡萄凝紫玊駝峯熊掌翠釡珍
碧實冰盤行陸續湏臾玊巵黄帕覆寶訓傳宣争頫首
黒河夜渡辛苦多畫㦸雕閎總勲舊龍媒嘶風日將暮
宛轉琵琶前起舞鳴鞭静蹕宫門閉長跪齊聲呼萬嵗
　　　題滚塵驑圖　　　　　　　(元/)虞　集
驊驑食粟石每既立仗歸來汗如洗脫羈展轉聊自恣
落花塵土随身起君不見春雷起蟄龍欠伸霧擁雲蒸
九河水
　　　神馬歌次韻陳元之　　　　(元/)楊　載
神馬來自崑崙西有足未始行沙泥朝趨欲出飛鳥上
夕逝直與奔星齊綠鬃半散挿雙耳赤汗交流攢四蹄
風神秀猛陿天地豈顧燕蔡并渠黎時時牽浴臨清谿
對人誇煞黄鬚奚玉山之禾中芻秣不嚙堤頭枯草稊
與君側耳聼長嘶凡馬不聞生駃騠
　　　曹將軍下槽馬圖　　　　　(元/)揭傒斯
曹霸畫馬真是馬宛頸相摩槽櫪下卓犖權竒果如此
豈有世上無知者朱絲不是凡馬韁天閑十二皆龍驤
曾從天子平四方畫圖仿彿餘驪黄華山之陽春草長
　　　韓幹馬　　　　　　　　　　揭傒斯
韓幹畫出曹將軍幹惟畫肉猶逼真昂藏四顧欲飛去
老奚安知馬有神想當此馬未畫時朝刷吳越暮燕秦
頓轡長鳴風動地不數驊驑與騏驎當時用舍那知許
粉墨蕭條尚雄武千金駿骨何足論萬世長留羣玉府
　　　畫馬　　　　　　　　　　(元/)薩都拉
漢水揚波洗龍骨房星墮地天馬出四蹏蹀躞若流星
兩耳尖修如削筆天閑十二連青雲生長出入黄金門
鼓鬃振尾恣偃仰食粟何以酬主恩豈堪碌碌同凡馬
長鳴噴沫奚官怕入為君王駕鼓車出為將軍静邉野
將軍與爾同死生要令四海無戰爭千古萬古歌太平
　　　題二馬圖　　　　　　　　(元/)貢師泰
鐡喙騧連錢驄何年墜影江水中蒲梢西来八尺龍天
閑十二為爾空五花雲錦吹東風
　　　劉舍人桃花馬歌　　　　　(元/)納　延
青絲駿馬桃花色翠鞍玊轡黄金勒奚奴牽出不敢騎
道上行人爭愛惜往時曾遇李將軍汗流赤血氣如雲
朝刷黄河暮南粤沙場百戰成竒勲歸来無心伏槽櫪
頓轡長鳴思奮力東家白面繡衣郎千金買去遊南陌
昨朝校獵向城隅萬人爭說天下無夜歸不怕霸陵尉
玊鞭醉打蒼頭奴畫燭銀屏歡徹曙一朝金盡賓朋去
可憐驕馬屬誰家斷繮猶繫階前樹君不見西家欵段
三十年青芻滿櫪菽滿田老翁不識城下路騎看射獵
南山邉
　　　觀内廏洗馬　　　　　　　(元/)朱徳潤
黄雲灑雨沙塲秋灘髙水平凝不流曉霜襲透蒼駝裘
圉人浴馬津水頭綠驃連錢雙驊驑日光射波脂膩浮
青絲脫鞚黄金鉤輕爬短刷濕未收三花剪鬉平且柔
籋雲駿氣將無儔束芻斗豆豈馬羞茫茫豐草生林丘
霜蹄胡為踏長楸振鬛一躍期天遊
　　　題張參政所藏驄馬滚塵圖　　朱徳潤
盛唐太僕王毛仲八方分隊三花動當時畫馬稱曹韓
尺素幻出真龍種玊花照夜爭新妍一馬滚塵騣尾鮮
昂頭不受金絲絡汗血輾沙生晝煙翰林妙寫不減古
名駒染出青毫素延祐君王賞駿材金盤賜帛開當宁
時清處處生驪騧何必漢朝稱渥洼王良幸勿嗔踶嚙
一躍天衢千里沙
　　　題畫馬　　　　　　　　　(元/)薛　漢
渥洼龍媒少人識世上駑駘日充斥班生畫馬畫兩匹
駿骨雄姿殊未得赭袍烏幘坐奚官似出春風十二閑
掩圖不語三太息我方垂耳鹽車間
　　　二月八日遊皇城西華門外觀嘉孥弟走馬歌
　　　　　　　　　　　　　　　(元/)張　憲
春風壓城紫燕飛繡鞍寶勒生光輝軟莎青青平似鏡
花雨滿巾風滿衣濳蛟雙綰玊抱肚朱鬛分光散紅霧
金龍五爪蟠綵袍滿背真珠撒秋露生猨俊健雙臂長
左脚撥鐙右蹴繮銅鐃四扇遶十指玊聲珠碎金琅璫
黄蛇下飲電掣地錦鷹打兔起復墜袖雲突兀鞍靣空
銀甕駝囊兩邉縋西宫綵樓髙挿天鳳凰繚繞排神仙
玉皇拍闌誤一笑不覺四蹄如迸煙神駒長鳴背凝血
郎君轉靣醉眼纈天恩剪下五色雲打鼓歸來汗如雪
　　　姚少師所藏八駿圖　　　　(眀/)曾　棨
周家八馬如飛電夙昔傳聞今始見銳耳雙分秋竹批
拳毛一片桃花旋肉騣疊聳髙崔嵬權竒知此真龍媒
霜蹄試踏層冰裂駿尾欲掉長飇廻瑶池宴罷歸來早
絡月羈金照京鎬紫鞚飛時逐落花雕鞍解處眠芳草
由來駿骨健且馴弄影驕嘶不動塵有時渴飲天津水
五色照見波粼粼圉官騎來難久駐飲向春流最深處
珠銜寶勒不敢疏直恐飛騰化龍去古來善畫韋與韓
此畫豈同凡馬看人間造次不可得苜蓿秋深煙雨寒
　　　趙松雪畫馬　　　　　　　(眀/)劉　溥
王孫畫馬世無敵一畫一回飛霹靂千里長風入綵毫
平沙碧草春無跡硯池想是通渥洼突然走出白鼻騧
翻濤浴浪動光彩雲影滿身堆玊花玉花連錢汗流血
駿尾捎風蹄踣鐡何時騎得似畫中踏破隂山古時雪
　　　龍駒　　　　　　　　　　(眀/)張居正
天馬徕翼飛龍蹄削玉耳垂筒碧月懸雙頬眀星貫兩
瞳文皇將士盡羆虎復有龍駒助神武流矢當胸戰不
休汗溝血㸃桃花雨壩上摧鋒第一功䇿勲何必減元
戎君不見虎士標形麟閣裏龍駒亦入畫圖中
　　　題韓幹畫馬圖　　　　　　(明/)僧宗衍
唐朝畫馬誰第一韓幹妙出曹將軍此圖無乃幹所作
世上有若真空羣雙曈精熒兩耳立蘭筋束骨皮肉急
何年霹靂起龍池五花一團雲氣濕當年天子少馬騎
逺求烏孫詔寫之即今内廏多如蟻縱有騏驎畫者誰
　　　題畫馬　　　　　　　　　(眀/)僧妙聲
皎皎白馬白於練首如渴烏目如電天閑騏驥人不見
畫師為我開生靣圉人牽浴定昆池落花滿地驕不嘶
青絲絡頭無一丈挽住萬里崑崙蹄
　　　其二
畫師胸中有全馬三馬斯湏生筆下中有一匹玉花驄
似是西來大宛者不羣不食意氣豪羞與二馬同凡槽
使我見畫三太息于今誰是九方臯
　　五言律
　　　詠飲馬　　　　　　　　　(唐/)太　宗
駿骨飲長涇奔流灑絡纓細紋連噴聚亂荇遶蹄縈水
光鞍上側馬影澑中横翻似天池裏騰波龍種生
　　　詠飲馬應制　　　　　　　(唐/)楊師道
清晨控龍馬弄影出花林蹀躞依春澗聨翩度碧潯苔
流染絲絡水潔寫雕簪一御瑶池駕詎憶長城隂
　　　紫驑馬　　　　　　　　　(唐/)沈佺期
青玉紫驑鞍驕多影屢盤荷君能剪拂蹀躞噴桑乾踠
足追奔易長鳴遇賞難摐金一萬里霜露不辭寒
　　　驄馬　　　　　　　　　　(唐/)楊　炯
驄馬鐡連錢長安俠少年帝畿平若水官路直如弦夜
玉妝車軸秋金鑄馬鞭風霜但自保窮逹任皇天
　　　紫驑馬　　　　　　　　　(唐/)李　白
紫驑行且嘶雙翻碧玊蹄臨流不肯渡似惜錦障泥白
雪闗山逺黄雲海樹迷揮鞭萬里去安得戀春閨
　　　送劉評事充朔方判官賦得征馬嘶
　　　　　　　　　　　　　　　(唐/)髙　適
征馬向邊州蕭蕭嘶不休思深應帯别聲斷為兼秋岐
路風將逺闗山月共愁贈君從此去何日大刀頭
　　　浴馬　　　　　　　　　　(唐/)喻　鳬
解控復收鞍長津動細漣空蹄沈綠玊濶臆没連錢沫
漩橋聲下嘶盤柳影邊常聞禀龍性固與白波便
　　　文紀行贈以小歩馬　　　　(元/)楊　奐
洛水西頭路桃花夾岸香偏宜紅叱撥小試紫遊韁雨
徑沙初軟春山草正長杖藜猶過我此别莫相忘
　　　立仗馬　　　　　　　　　(元/)張　憲
照夜玊狻猊霜毛鐡鑿蹄春風金絡腦小雨錦障泥御
駕馳天上軍封受海西日供三品料緘口不聞嘶
　　五言排律
　　　天驥呈材　　　　　　　　(唐/)鄭　蕡
毛骨合天經拳竒歩驟輕曾邀于闐駕新出貳師城噴
勒金鈴響追風汗血生酒亭留去跡吳坂認嘶聲力可
通衢試材堪聖代呈王良如顧盼垂耳欲長鳴
　　　天驥呈材　　　　　　　　(唐/)徐仁嗣
至徳符天道龍媒應聖眀追風竒質異噴玊彩毛輕蹀
躞形難狀連拳勢乍呈効才矜逸態絶影表殊名峽路
寜辭逺闗山豈憚行鹽車雖不駕今日亦長鳴
　　　騏驥長鳴　　　　　　　　(唐/)章孝標
有馬骨堪驚無人眼暫眀力窮吳坂峻嘶苦朔風生逐
逐懷良御蕭蕭顧樂鳴瑶池期弄影天路欲飛聲皎月
誰知種浮雲莫問程鹽車終願脫千里為君行
　　　歸馬華山　　　　　　　　(唐/)白行簡
牧野功成後周王戰馬閒驅馳休伏皁飲齕任依山逐
日朝仍去随風暮自還冰生疑隴坂葉落似榆闗蹀躞
仙峯下騰驤渭水灣幸逄時偃武不復鼔鼙間
　　　勅賜三相馬　　　　　　　(唐/)張　随
上苑驊驑出中宫詔命傳九天班錫禮三相代勞年顧
主聲猶發追風力正全鳴珂龍闕下噴玊鳳池前四足
疑雲滅雙瞳比鏡懸為因能致逺今日表求賢
　　　西戎獻馬　　　　　　　　(唐/)周　存
天馬從東道皇威被逺戎來參八駿列不假貳師功影
别流沙路嘶流上苑風望雲時蹀足向月每爭雄禀異
才難狀標竒志豈同驅馳如見許千里一朝通
　　七言律
　　　舞馬千秋萬嵗樂府詞　　　(唐/)張　說
金天誕聖千秋節玊醴還分萬壽觴試聼紫驑歌樂府
何如騄驥舞華岡連騫勢出魚龍變蹀躞驕生鳥獸行
嵗嵗相傳指樹日翩翩來伴慶雲翔
　　　其二
聖皇至徳與天齊天馬來儀自海西腕足徐行拜兩膝
繁驕不進踏千蹄䯱髵奮鬛時蹲踏鼔怒驤身忽上躋
更有銜杯終宴曲垂頭掉尾醉如泥
　　　其三
逺聼眀君愛逸才玊鞭金翅引龍媒不因兹白人間有
定是飛黄天上來影弄日華相照耀噴含雲色且徘徊
莫言闕下桃花舞别有河中蘭葉開
　　　驄馬　　　　　　　　　　(唐/)萬　楚
金絡青驄白玉鞍長鞭紫陌野遊盤朝驅東道塵恒滅
暮到河源日未闌汗血每随邉地苦蹄傷不憚隴隂寒
君能一飲長城窟為盡天山行路難
　　　裴相公大學士見示答張秘書謝馬詩并羣公
　　　　屬和因命追作　　　　　(唐/)劉禹錫
草𤣥門户少塵埃丞相并州寄馬來初自塞垣銜苜蓿
忽行幽徑破莓苔尋花緩轡威遲去帯酒垂鞭蹀躞廻
不與王侯與詞客知輕富貴重清才
　　　公垂尚書以白馬見寄光潔稳善以詩謝之
　　　　　　　　　　　　　　　(唐/)白居易
翩翩白馬稱金羈領綴銀花尾曵絲毛色鮮眀人盡愛
性靈馴善主偏知免將妾換慙來處試使奴牽欲上時
不蹶不驚行歩稳最宜山簡醉中騎
　　　和張十八秘書謝裴相公寄馬　白居易
齒齊臕足毛頭膩秘閣張郎叱撥駒洗了頷花翻假錦
走時蹄汗蹋真珠青衫乍見曾驚否紅粟難賖得飽無
丞相寄來應有意遣君騎去上雲衢
　　　賀張十八秘書得裴司空馬　(唐/)韓　愈
司空逺寄養初成毛色桃花眼鏡眀落日已曾交轡語
春風還擬並鞍行長令奴僕知飢渴湏著賢良待性情
旦夕公歸申拜謝免勞騎去逐雙旌
　　　謝裴司空寄馬　　　　　　(唐/)張　籍
騄駬新駒駿得名司空逺自寄書生乍離華廏移蹄澀
初到貧家舉眼驚每被閒人來借問多尋古寺獨騎行
長思嵗旦沙堤上得從鳴珂傍火城
　　　紫驑馬　　　　　　　　　(唐/)秦韜玊
渥洼竒骨本難求况是豪家重紫驑臕大宜懸銀壓胯
力渾欺著玉銜頭生獰弄影風随歩躞蹀衝塵汗滿韝
若遇丈夫能控馭任從騎取覓封侯
　　　白馬　　　　　　　　　　(唐/)翁　綬
渥洼龍種雪霜同毛骨天生膽氣雄金埒乍調光照地
玉闗初别逺嘶風花明錦韂垂楊下露濕朱纓細草中
一夜羽書催轉戰紫髯騎出佩騂弓
　　　代書寄馬　　　　　　　　(唐/)韋　莊
驅馳曾在五侯家見說初生自渥洼鬃白似披梁苑雪
頸肥如撲杏園花休嫌綠綬嘶貧舎好著紅纓入使衙
稳上雲衢三萬里年年長踏魏堤沙
　　　縶白馬詩上薛僕射　　　　(唐/)平　曾
白馬披鬃練一團今朝被絆欲行難雪中放去空畱跡
月下牽來只見鞍向北長鳴天外逺臨風斜控耳邉寒
自知毛骨還應異更請孫陽仔細看
　　　韓左軍馬圖巻　　　　　　(元/)錢　選
韓公胸次有神竒寫得天閑八尺駒曾為岐王天上賜
不随都䕶雪中驅霜蹄奮迅追飛電鳳首昂藏似渴烏
春草青青華山曲三邉今日已無虞
　　　大宛二馬　　　　　　　　(元/)郝　經
二馬飄飄萬里來玊花蕭颯上金臺風生兩耳雲霄近
電掣雙瞳日月開渥水虎文連朔氣大宛龍種絶氛埃
將軍正欲成勲業看汝驍騰展驥才
　　　畫馬　　　　　　　　　　(元/)范　梈
一自房星下渥洼龍媒多在玉皇家赤毛灑血微生汗
黒暈團雲整作花不待老能知失道固應來自渉流沙
如今豈少真神駿猶有丹青紙上誇
　　　上都詐馬大讌　　　　　　(元/)貢師泰
紫雲扶日上璇題萬騎來朝隊仗齊織翠轡長攢孔雀
鏤金鞍重嵌文犀行迎御輦爭先避立近天墀不敢嘶
十二街頭人聚看傳言丞相過沙堤
　　　天馬　　　　　　　　　　(元/)郭　翼
四年逺渉流沙道筋骨權竒舊肉騣曉秣龍堆寒蹙雪
晩經月窟怒追風漢文千里知曾却曹霸丹青貎不同
拂拭金鞍被來好幸陪天廏玉花驄
　　　題趙仲穆彦徴畫馬　　　　(明/)錢　宰
驄馬連錢新鑿蹄絡頭羈馽任官奚來從月窟真無價
進入天閑不敢嘶雨露九重思冀北風塵千里下淮西
解鞍知在休兵後楊柳平河春草齊
　　五言絶句
　　　白馬　　　　　　　　　　(唐/)賈　至
白馬紫連錢嘶鳴丹闕前聞珂自蹀躞不要下金鞭
　　　馬詩　　　　　　　　　　(唐/)李　賀
龍脊貼連錢銀蹄白踏煙無人識錦韂誰為鑄金鞭
　　　其二
大漠沙如雪燕山月似鈎何當金絡腦萬里踏清秋
　　　其三
香襆赭羅新盤龍蹙鐙鱗回看南陌上誰道不逢春
　　　偶成　　　　　　　　　　(元/)貢性之
雪色西番馬臨流顧影嘶似嫌金絡重蹴碎落花泥
　　　和李長吉馬詩　　　　　　(元/)郭　翼
肉礧錦纒騣流雲汘似紅太平無戰伐驂驔走沙蓬
　　　其二
龍性非凡質騰波出紫雲檀溪飛過日應識漢將軍
　　　其三
龍印畱官字霜花剝暗毛長鳴愁過影秖憶九方臯
　　　其四
霞口縷銜塞霜蹄削玊寒曉看經邏些暮巳驀樓蘭
　　　其五
神駿知無匹驍騰絶域來流沙一丈雪夜拂白龍堆
　　　其六
天子飛黄馬牽來賜近臣玉階新雨過風衮落花塵
　　　其七
内廏玉花驄斑斑歕肉騣奚官新浴罷沙苑踏春風
　　　其八
佛郎通上國萬里進龍媒曉日開閶闔虹光射玊臺
　　　其九
天馬誰能馭和鸞駕紫微年年清暑去霹靂逐龍飛
　　　少年樂　　　　　　　　　(眀/)徐有貞
少年騎駿馬意氣兩相驕馳騁春風裏人看滿渭橋
　　　紫驑馬　　　　　　　　　(眀/)汪　淮
誰家白面郎跨下紫驑馬䟤䟦踏落花驕嘶綠楊下
　　　其二
黄金絡馬首白玉作馬鞭盤旋不肯去牆外看鞦韆
　　六言絶句
　　　舞馬詞　　　　　　　　　(唐/)張　說
萬玊朝宗鳳扆千金率領龍媒盼鼓凝驕蹀躞聼歌弄
影徘徊
　　　其二
天鹿遥徴衛叔日龍上借羲和將共兩驂爭舞來随八
駿齊歌
　　　其三
綵旄八佾成行時龍五色因方屈膝銜杯赴節傾心獻
壽無疆
　　七言絶句
　　　天馬詞　　　　　　　　　(唐/)張仲素
天馬初從渥水來郊歌曾唱得龍媒不知玊塞沙中路
苜蓿殘花幾處開
　　　其二
蹀躞宛駒齒未齊摐金噴玉向風嘶來時欲盡金河道
獵獵輕風在碧蹄
　　　羽林騎　　　　　　　　　(唐/)韓　翃
駿馬牽來御柳中鳴鞭欲向渭橋東紅蹄亂踏春城雪
花頷驕嘶上苑風
　　　看調馬　　　　　　　　　　韓　翃
鴛鴦赭白齒新齊曉日花間散碧蹄玉勒斗囘初噴沫
金鞭欲下不成嘶
　　　樂府　　　　　　　　　　(唐/)劉言史
花額紅騣一向偏綠槐香陌欲朝天仍嫌衆裏驕行疾
傍鐙深藏白玊鞭
　　　舞馬　　　　　　　　　　(唐/)陸龜蒙
月窟龍孫四百蹄驕驤輕歩應金鞞曲終似要君王寵
囘望紅樓不敢嘶
　　　馬圖同裕之賦　　　　　　(金/)李純甫
天馬飛來不苦難雲屯萬騎開元間太平有象韓生筆
曾見真龍如此閒
　　　子昂逸馬圖　　　　　　　(元/)袁　桷
神駿飄飄得自閒天池飛躍下塵寰青絲絡首誰收得
畱與春風十二閑
　　　桃花馬　　　　　　　　　(元/)馬祖常
白毛紅㸃巧安排勾引春風上背來莫解雕鞍橋下浴
恐随流水汎天台
　　　題宋成之畫馬卷　　　　　(元/)曹伯啟
奚官珍重玊花驄縱意清漣碧草中幸際四庭烽火静
不湏騰踏待秋風
　　　洗馬圖　　　　　　　　　(元/)張伯淳
蕭蕭霧鬛與風騣撲面征塵一洗空相顧倍增神駿氣
恍疑初在渥洼中
　　　曹霸下槽馬　　　　　　　(元/)虞　集
櫪下長年飽豆芻誰通馬語識踟蹰主恩深重知何報
或者東封駕鼓車
　　　韓幹馬　　　　　　　　　　虞　集
開元沙苑蒺藜秋韓幹新圖總不收天廏真龍竒骨在
故知臣甫負驊驑
　　　畫馬　　　　　　　　　　　虞　集
蕭條沙苑貳師還苜蓿秋風盡日閒白髮圉人曾習御
長鳴知是憶關山
　　　唐人四馬巻　　　　　　　(元/)宋　无
金銜初脫齒新齊蹄玊無聲赤汗微昨日杏園春宴罷
滿身紅雨帯花歸
　　　其二
簇仗囘來玉勒閒黄門牽向落花間君王不愛長楊獵
嘶入春風十二閑
　　　其三
霜蹄踏月早朝囘尾弄紅絲拂紫苔日暖龍池初洗罷
尚方聞進御鞍來
　　　其四
太僕新調試錦韀九重日色照連錢春來興慶池邉路
偏稱宫中軟玉鞭
　　　三馬圖　　　　　　　　　(元/)陳　旅
豹股龍膺百戰餘凌煙長櫑載璠璵時平不出横門道
願為君王駕鼓車
　　　題飲馬圖　　　　　　　　(元/)傅若金
一斛寒泉照紫驑蕭蕭駿尾動髙秋夜來櫪上西風滿
憶傍寒雲飲隴頭
　　　題趙仲穆揩癢馬圖　　　　(元/)朱徳潤
渥洼天馬骨如龍散歩春郊苜蓿中揩徧玉騣塵未落
日斜宫樹影揺風
　　　畫馬　　　　　　　　　　(元/)貢性之
天閑牽出自奚官飲罷春流未解鞍記得曾陪仙仗立
五雲深處隔花看
　　　其二
駿馬驍騰不受羈貢來逺自渥洼西花隂立仗歸來晩
騎向天街自在嘶
　　　其三
奚官牽出莫歸遲豐草甘泉御苑西記得曉趨金殿直
百花深處聼驕嘶
　　　王架閣家畫馬　　　　　　(眀/)髙　啟
　草草髯奴紺綠衣王家好馬詫新肥解鞍閒立斜陽裏
　應是城南賭射歸
　　　　雙馭圖　　　　　　　　　(眀/)張　羽
　内官妝束様能齊宛洛春風信馬蹄共說放朝無一事
　看花直到夾城西
　　　　畫馬　　　　　　　　　　(眀/)鐂　績
　雙駒汗血已斑斑蹀躞春風意態閒聞道千金求駿骨
　不應龍種在人間
　　　　紫驑馬　　　　　　　　　(眀/)王慎中
　朱汗四垂碧玉蹄韁絲陡勒不勝嘶長安陌上催花雨
　萬樹紅英踏作泥
　　　　題趙松雪馬圖　　　　　　(眀/)僧來復
　振鬛長鳴産月支玊闗風急貢來時五花獅子真龍種
　賜出黄門不敢騎
　
御定佩文齋詠物詩選巻四百五
　欽定四庫全書
御定佩文齋詠物詩選巻四百六
　　驢類(附騾/)
　　　七言古
　　　　雪中騎驢訪某道人于觀追憶曩日棲霞之約
　　　　　　　　　　　　　　　　(眀/)徐　渭
　昨日雪深驢没蹄今日雪深驢可騎此時去訪楊道士
　青天猶壓楊花垂太平門外雖多景莫妙梅花水清冷
　棲霞有約不得行孤負千峯老鴉頸
　　　七言律
　　　　題倒騎驢觀梅圖　　　　　(元/)吳　澄
　玉妃一笑本無猜抝性驢兒去不回見靣可憐交臂失
　畱情聊復轉身來月凝絶豔駸駸逺風送清香欵欵陪
　雪裏吟翁吟弗就過時却與惱癡獃
　　　　夢騎驢　　　　　　　　　(元/)王　逄
　蹇驢雙耳卓東風前導青衣一小童石澗倒涵嵐氣白
海霞髙貫日輪紅桃花芝草經行異鶴髪雞皮語笑同
却待朝天驚夢失春酲無奈雨簾櫳
　　五言絶句
　　　路傍曲　　　　　　　　　(宋/)陸　㳺
冷飯雜砂礫短褐蒙霜露黄葉滿山郵行人跨驢去
　　　送胡獻叔守邵陽　　　　　(宋/)方　岳
寧騎踏雪驢莫驟追風馬霜蹄失銜勒多是快意者
　　　題畫扇騎驢踏雪　　　　　(元/)陳　深
雪没驢腰白行行詩興催不因太清絶那肯犯寒來
　　　題秋山行旅圖　　　　　　(元/)趙孟頫
老樹葉似雨浮嵐翠欲流西風驢背客吟斷野橋秋
　　七言絶句
　　　送人　　　　　　　　　　(唐/)王　建
山客狂來跨白驢袖中遺却潁陽書人間亦有妻兒在
抛却嵩陽古觀居
　　　小遊仙詩　　　　　　　　(唐/)曹　唐
沙野先生閉玉虚焚香夜寫紫微書供承童子閒無事
敎剉瓊花餵白驢
　　　絶句　　　　　　　　　　(唐/)闕　名
今年勅下盡騎驢短轡長鞦滿九衢清瘦兒郎猶自可
就中愁殺鄭昌圖
　　　雪行圖　　　　　　　　　(金/)元好問
太乙仙舟雲錦重新郎走馬杏園紅騎驢虧煞吟詩客
到處相逄是雪中
　　　韓陵道中　　　　　　　　(金/)王庭筠
石頭犖确兩坡間不記秋來㡬往還日暮蹇驢鞭不動
天敎仔細數前山
　　　題杜陵浣花　　　　　　　(元/)趙孟頫
春色醺人苦不禁蹇驢䭾醉晚駸駸江花江草詩千首
老盡平生用世心
　　　畫意　　　　　　　　　　(元/)馮　臻
緣溪路滑蹇驢遲水色山光總入詩還勝襄陽孟夫子
　滿身風雪灞橋時
　　　　陳生華山圖　　　　　　　(元/)張　雨
　西祀曾尋箭栝天雲臺石室故依然雪驢嗅地鞭不起
　一笑太平三百年
　　　　讀臨川集　　　　　　　　　張　雨
　班馬文章老琢磨皐夔心跡半雕訛執鞭願作鍾山吏
　一袱字書随白騾
　　　　驢　　　　　　　　　　　(眀/)梁小玊
　買得青驢㨗似梭松雲蘿月任婆娑還嫌踏碎嬌花影
　欵欵扶韁倩墨娥
　
　
　
　
　
御定佩文齋詠物詩選巻四百六
　欽定四庫全書
御定佩文齋詠物詩選巻四百七
　　牛類(附犀牛/)
　　　五言古
　　　　題竹石牧牛　　　　　　　(宋/)黄庭堅
　野次小崢嶸幽篁相依綠阿童三尺箠御此老觳觫石
　吾甚愛之勿遣牛礪角牛礪角尚可牛鬪殘我竹
　　　　毛老鬪牛　　　　　　　　(宋/)文　同
　牛牛爾何爭於此輙鬪怒長鞭鬧兒童大炬走翁嫗蒼
　㺏八九子駭立各四顧何時解角歸茅舍江邨暮
　　　七言古(附長短句/)
　　　　放牛歌　　　　　　　　　(唐/)陸龜蒙
　江草秋窮似秋半十角呉牛放江岸鄰肩抵尾乍依偎
　横去斜奔忽分散荒陂斷塹無端入背上時時孤鳥立
　日暮相將帶雨歸田家煙火微茫濕
　　　　十九日出曹門見水牛拽車　(宋/)梅堯臣
只見呉牛事水田只見黄犁負車軛今牽大車同一羣
又與騾驢走長陌卬頭闊歩塵蒙蒙不似綏耕泥洦洦
一一夜眠頭向南越鳥心腸誰辨白
　　　題牧牛圖　　　　　　　　(宋/)陳與義
千里煙草綠連山雨新足老牛抱朝飢向山影觳觫犢
兒狂走先過浦却立長鳴待其母母子為人實倉廩汝
飽不慙人愧汝牧童生來日日娯只憂身大當把鋤日
斜睡足牛背上不信人間有黄輿
　　　游昭牛圖　　　　　　　　(宋/)陸　游
游昭木石師李唐畫牛乃是其所長出欄切聽一聲笛
意氣已無千頃荒客居京口老益困衣不揜脛鬚眉蒼
時時弄筆眼力健蹄角毛骨分毫芒我無沙隄金絡馬
拂拭此幅喜欲狂乞骸幸䝉優詔許置身忽在煙林傍
日落飲牛水滿塘夜半飯牛天雨霜俚醫灌藥羙水草
老巫呵禁祓不祥願我孫子勤農桑願汝生犢筋脉強
碓聲驚破五更夢嵗負玉粒輸官倉
　　　觀小兒戲打春牛　　　　　(宋/)楊萬里
小兒著鞭鞭土牛學翁打春先打頭黄牛黄蹄白雙角
牧童緑蓑笠青篛今年土脉應雨膏去年不似今年樂
兒聞年登喜不飢牛聞年登愁不肥麥穂即看雲作帚
稻米亦復珠盈斗大田耕盡却耕山黄牛從此何時閒
　　　安樂坊牧童　　　　　　　　楊萬里
前兒牽牛渡谿水後兒騎牛回問事一兒吹笛笠簪花
一牛載兒行引子春谿嫩水清無滓春洲細草碧無瑕
五牛逺去莫管他隔谿便是羣兒家忽然頭上數㸃雨
三笠四蓑趕將去
　　　春郊牧養圗　　　　　　　(宋/)戴復古
我之居元在野平生慣識牛羊者今見蒲江出此圗半
日不知渠是畫一犍當前轉頭立一犍渡浦毛猶濕中
有一蒼騎以牧牯羜相随數十足殿後兩枚黄觳觫分
眀如活下前坡路轉山南春草多耳根只欠牧兒歌
　　　題牧牛圗　　　　　　　　(元/)呉　澄
樹葉醉霜秋草萎童驅觳觫渉淺谿一牛先登䑛犢背
犢毛濕濕猶未晞一牛四蹄俱在水引脰前望喜近隄
一牛兩脚初下水凥髙未舉後兩蹄前牛已濟伺同隊
回身向後立不移一牛將濟一未濟直須並濟同時歸
此牛如人有恩義人不如牛多有之人不如牛多有之
笑問二童知不知
　　　題牧牛渡水圗　　　　　　(元/)貢師泰
兒騎牛兒騎牛兩牛渡水當中流一牛帶犢臨沙洲沙
洲泥深沒牛足中流浪髙拍牛腹長繩墜手衣裹身前
者起顧後俯伏牛背欹傾不自由誰云穩比萬斛舟待
兒出險走平地畫圗忽落東海頭東海頭飯牛之子曾
封侯
　　　飯牛歌　　　　　　　　　(元/)洪希文
牛吒吒蹄趵趵枯萁齧盡芳草緑自晡薄夜不滿腹擷
菜作糜豆作粥飼飢飲渴兩已足脱紖解銜就茅屋不
愁飢腸雷轆轆風簷獨抱牛衣宿丁男長大牛有犢眀
年添種南山曲
　　　牧牛圗　　　　　　　　　(元/)貢性之
谿童飲牛渡谿水牛遇水深行復止人知水深牛不行
誰識回頭顧其子桃林之野春雨晴燒㾗回緑春草青
太守勸農當二月土膏肥煖牛可耕邯鄲城頭征戰息
寗戚徒勞吟白石一聲笛裏太平歌牛背谿童自朝夕
　　　牧牛詞　　　　　　　　　(明/)髙　啓
爾牛角彎環我牛尾禿速共拈短笛與長鞭南壟東岡
去相逐日斜草逺牛行遲牛勞牛飢惟我知牛上唱歌
牛下坐夜歸還向牛邉卧長年牧牛百不憂但恐輸租
賣我牛
　　　題牧牛圗　　　　　　　　(明/)張以寧
返照在髙樹歸牛度層坡一犢牟然赴其母老牸返顧
情何多牧兒見之亦心惻人間母子當如何日暮倚門
烏尾訛
　　　牛圗　　　　　　　　　　(明/)僧清濋
春光寂寂煙暈晴春風水水波㾗明谿南谿北小坡平
我却騎牛向谿曲谿曲嫩草嫩如玉記得當時農事足
倒指數來三十年今觀此圗猶宛然只多䑛犢雙崖邉
　　五言律
　　　牛　　　　　　　　　　　(唐/)李　嶠
齊歌初入相燕陣早横功欲向桃林下先過梓樹中在
吴頻喘月奔夢屢驚風不用五丁士如何九折通
　　　鐵牛廟　　　　　　　　　(元/)納　延
燕人重東作鎔鐵象牛形角斷苔花碧蹄穿土鏽腥遺
蹤傳野老古廟託山靈一酹壺中酒穰穰黍麥青
　　七言律
　　　牧牛圗　　　　　　　　　(金/)王良臣
三摩不受一塵侵本分工夫日念深杖履得廻遊子脚
葛藤灰盡老婆心顛狂不作風頭絮出入誰傷井底金
回首人牛在何許一江明月夜沉沉
　　　白牛為日本純上人賦　　　(明/)僧來復
畊雲不住海門東牧向楞伽小朶峰露地已忘調服力
雪山誰識去來蹤放歸祇樹隨羊鹿種就曇花伴象龍
一色天闌頭角别水晶池沼玉芙蓉
　　五言絶句
　　　田園言懐　　　　　　　　(唐/)李　白
賈誼三年謫班超萬里侯何如牽白犢飲水對清流
　　　將牛何處去　　　　　　　(唐/)元　結
將牛何處去耕彼故城東相伴有田父相歡惟牧童
　　　代牛言　　　　　　　　　(唐/)劉　乂
渴飲潁川水餓喘吴門月黄金如可種我力終不歇
　　　情　　　　　　　　　　　(唐/)曹　鄴
東西是長江南北是官道牛羊不戀山只戀山中草
　　　山中吟疉韻　　　　　　　(唐/)皮日休
穿煙泉潺湲觸竹犢觳觫荒篁香牆匡熟鹿伏屋曲
　　　牧童　　　　　　　　　　(宋/)葛長庚
楊栁隂初合邨童睡正迷一牛貪草嫩喫過斷橋西
　　　畫牛　　　　　　　　　　(元/)僧大訢
草煖犢子肥牧閒牛耳濕誰知荷蓑翁風雨租稅急
　　　牧牛圗　　　　　　　　　(明/)錢　宰
野老春耕歇谿兒晚牧過夕陽牛背笛強似飯牛歌
　　　棲雲樓晏坐效寒山偈　　　(明/)殷　邁
對雨千峰靜看山百慮輕昨宵眀月夜露地白牛生
　　　雨澗牛　　　　　　　　　(明/)僧如蘭
谿岸野橋横烏犍帶犢行無人掛書讀雨外候春耕
　　七言絶句
　　　小遊仙　　　　　　　　　(唐/)曹　唐
絳樹彤雲户半開守花童子怪人來青牛卧地喫瓊草
知道先生朝未回
　　　昇平詞　　　　　　　　　(宋/)王禹偁
細草煙深暮雨收牧童歸去倒騎牛笛中一曲昇平樂
再得生來未解愁
　　　絶句　　　　　　　　　　(宋/)張　耒
天髙列岫出林外霜落大江流地中晚日橋邉數歸牧
牛羊部分聽兒童
　　　春日田園雜興　　　　　　(宋/)范成大
騎吹東西里巷喧行春車馬鬧如煙繫牛莫礙門前路
移繫門西碌碡邉
　　　冬日田園雜興　　　　　　　范成大
乾髙寅缺築牛宫巵酒豚蹄酹土公牯牸無瘟犢兒長
眀年添種越城東
　　　農舍　　　　　　　　　　(宋/)陸　游
萬錢近縣買黄犢襏襫行當東作時堪笑江東王謝軰
唾壺麈尾事兒嬉
　　　其二
杜門雖與世相違未許人嘲作計非長綆雲邉牽犢過
小舟月下載犁歸
　　　春晚即事　　　　　　　　　陸　游
龍骨車鳴水入塘雨來猶可望豐穣老農愛犢行泥緩
㓜婦憂蠶采葉忙
　　　買牛　　　　　　　　　　　陸　游
老子傾囊得萬錢石帆山下買烏犍牧童避雨歸來晩
一笛春風草滿川
　　　過百家渡　　　　　　　　(宋/)楊萬里
一晴一雨路乾濕半淡半濃山疉重逺草平中見牛背
新秧疎處有人蹤
　　　過大臯渡　　　　　　　　　楊萬里
隔岸横洲十里青黄牛無數放春晴船行非與牛相背
何事黄牛却倒行
　　　桑茶坑道中　　　　　　　　楊萬里
晴明風日雨乾時草滿花隄水滿谿童子栁隂眠正著
一牛喫過栁陰西
　　　次韻程弟　　　　　　　　(宋/)方　岳
草堂四壁一瓢空舉世無人與我同黄犢山南又山北
犁春猶有古人風
　　　和元卿郊行　　　　　　　(金/)党懐英
馬駃車驅起路塵傍山隂翳作春溫東風欲放萌芽動
已有疲牛齧燒㾗
　　　題江貫道百牛圗　　　　　(元/)白　珽
㡬年散放桃林後餘四百蹄猶可騎攬鏡挂書多事在
能騎惟有一凝之
　　　老牛　　　　　　　　　　(元/)宋　无
草繩穿鼻繫柴扉殘喘無人問是非春雨一犁鞭不動
夕陽空送牧兒歸
　　　牧牛圗　　　　　　　　　(元/)貢性之
郊原春草綠茸茸牛背如舟卧牧童自是太平新氣象
錯將畫意屬良工
　　　題野老醉騎牛圗　　　　　(眀/)錢　宰
邨田樂事老來稀記得江南春社時兒女醉扶黄犢背
㡌簷顛倒挿花枝
　　　衡岳雜興　　　　　　　　(眀/)胡　安
幽泉自注石厓銷度壑寒雲去未遥松畔茯苓無處劚
倒騎黄犢自吹簫
　　　過水下口　　　　　　　　(明/)劉　侃
山樹參差石徑斜雨餘飛瀑過桑麻山翁放罷邨前犢
倚杖谿頭䕶稻花
　　　題畫牛　　　　　　　　　(明/)僧普慈
林下逍遥飽則眠何人能似爾安然因思昔日陶𢎞景
金作籠頭不易牽
　　附犀牛
　　五言古
　　　述韋昭應畫犀牛　　　　　(唐/)儲光羲
遐方獻文犀萬里隨南金大邦柔逺人以之居山林食
棘無秋冬絶流無淺深雙角前嶄嶄三蹄下駸駸朝賢
壯其容未能辨其音有我衰鳳郎新邑長鳴琴陛閣飛
嘉聲丘甸盈仁心閒居命國工作繪北堂隂眈眈若有
神庶比來儀禽昔有舞天庭為君奏龍吟
　　　七言古
　　　　馴犀　　　　　　　　　　(唐/)元　稹
　建中之初放馴象逺歸林邑近交廣獸返深山鳥搆巢
　鷹鵰鷂鶻無羈鞅貞元之嵗貢馴犀上林置圈官司養
　玉盆金棧非不珍虎啖狴牢魚食網渡江之橘踰汶貉
　反時易性安能長臘月北風霜雪深踡跼鱗身遂長徃
　行地無疆費傳驛通天異物罹幽枉乃知養獸如養人
　不必人人自敦奬不擾則得之於理不奪有以多於賞
　脱衣推食衣食之不若男耕女令紡堯民不自知有堯
　但見安閒聊擊壤前觀馴象後觀犀理國其如指諸掌
　
　
　
　
　
御定佩文齋詠物詩選巻四百七
　欽定四庫全書
御定佩文齋詠物詩選巻四百八
　　羊類
　　　七言古(附長短句/)
　　　　五仙謡　　　　　　　　　(宋/)郭祥正
　番禺五仙人騎羊各一色手持六秬穗翺翔繞城壁翩
　然去乗雲諸羊化為石至今留空祠異象猶可識曽聞
　經猛火毫髮無㾗迹五仙寜復來三説頗難測只憂風
　雨至半夜隨霹靂君不見羌廬劉越之洞天萬象森羅
　無一尺
　　　　題四羊圗　　　　　　　　(宋/)王　阮
　三百維羣世不見廼以四羊為一圗人言此圗出韋偃
　不知韋偃有意無巖巖參天一古木下有輕荑滿郊綠
　雪髯隱約黑暈中沙肋微茫筆端足昔聞韋侯畫馬工
　杜陵長歌歌古松孰知畫羊更如此世間絶藝誰能窮
　蘄春太守好事者珍蔵有此希世畫嗟余得見雙眼眀
此一轉語乆難下三羊游戯芳草茵一羊輙登枯樹根
安得添我作牧人為公鞭此一敗羣
　　　恭題靈羊圗(宣宗御筆/)　　　(明/)謝承舉
塞上春深草初綠黄河套邉堪放牧何來羌羚擕乳畜
旁有韓盧將搏逐羣羚不奔且不驚輶車無影鸞無聲
持旄已歸蘇子卿挾册未見皇初平羊何安閒盧何猛
以静制動清邉境我皇執筆發深儆意在和雍化強梗
是時賢相惟三楊昇平輔理稱虞唐九重優游翰墨塲
天與人文垂四方
　　五言律
　　　羊　　　　　　　　　　　(唐/)李　嶠
絶飲懲澆俗行驅夢逸才仙人擁石去童子馭車來夜
玉含星動晨氊映雪開莫言鴻漸力長牧上林隈
　　　秋羊　　　　　　　　　　(元/)許有壬
塞上寒風起庖人急尚供戎鹽舂玉碎肥羜壓花重肉
淨燕支透膏凝琥珀濃年年神御殿頒餕每霑儂
　　　黄羊　　　　　　　　　　　許有壬
草羙秋先腯沙平夜不蔵解絛文豹健臠炙宰夫忙有
肉須供蟻無魂亦似麞少年非好殺假爾試穿楊
　　　題蘇武牧羊圗　　　　　　(元/)楊維楨
未入麒麟閣時時望帝鄉寄書元有鴈食雪不離羊旄
盡風雲節心懸日月光李陵何以别涕淚滿河梁
　　七言律
　　　牧羊兒土鼓　　　　　　　(明/)太　祖
羣羊朝牧遍山坡松下常吟樂道歌土鼓枹時山鬼聽
石泉濯處澗鷗和金華誰識仙機宻蘭渚何知道術多
嵗乆市中終得信叱羊洞口白雲過
　　五言絶句
　　　李陵臺　　　　　　　　　(元/)馬祖常
故國關河逺髙臺日月荒頗聞蘇屬國海上牧羝羊
　　七言絶句
　　　小遊仙　　　　　　　　　(唐/)曹　唐
　共愛初平住九霞焚香不出閉金華白羊成隊難收拾
　喫盡谿頭巨勝花
　　　　戲答張秘監饋羊　　　　　(宋/)黄庭堅
　細肋柔毛飽卧沙煩公遣騎送寒家忍令無罪充庖宰
　留與兒童駕小車
　　　　次韻王敏文待制燕京雜詠　(明/)僧來復
　秋滿龍沙草已霜射鵰風急朔雲長内官連日無宣喚
　獵取黄羊進尚方
　
　
　
　
　
　
　
御定佩文齋詠物詩選巻四百八
　欽定四庫全書
御定佩文齋詠物詩選巻四百九
　　犬類
　　　四言古
　　　　賦犬　　　　　　　　　　(吴/)張　儼
　守則有威出則有獲韓盧宋鵲書名竹帛
　　　五言古
　　　　狗詩　　　　　　　　　　(晉/)張　華
　如黄批狡兔青骹撮飛雉鵠鷺皆盡收鳬鷖安足視
　　　　狂犬　　　　　　　　　　(宋/)孔平仲
　吾家有狂犬其走如脫兔撐突盤盂翻搜爬堂廡汙逢
　人吠不止雞噪貓且怒固難在家庭只可守邨墅不見
　已半年意謂少懲懼昨日至城東揺尾喜若赴銜衣復
　抱膝屢叱不肯去一躍數尺髙其強乃如故豈惟性則
　然汝分亦天賦未聞有驊騮蹄齧棄中路安敢擕汝歸
　重令兒女怖
　　　予來儋耳得吠狗曰烏觜甚猛而馴隨予遷合
　　　　浦過澄邁泅而濟路人皆驚戲為作此詩
　　　　　　　　　　　　　　　(宋/)蘇　軾
烏喙本海獒幸我為之主食餘已瓠肥終不憂鼎爼晝
馴識賔客夜悍為門戸知我當北還掉尾喜欲舞跳踉
趂童僕吐舌喘汗雨長橋不肯躡竟渡清深浦拍浮似
鵞鴨登岸劇虓虎盜肉亦小疵鞭箠當貰汝再拜謝恩
厚天不遣言語何當寄家書黄耳定乃祖
　　五言絶句
　　　逢雪宿芙蓉山主人　　　　(唐/)劉長卿
日暮蒼山逺天寒白屋貧柴門聞犬吠風雪夜歸人
　　　題李廸畫犬　　　　　　　(明/)髙　啓
猧兒偏吠客花下卧晴莎莫出東原獵春來兔乳多
　　　遊天壇山　　　　　　　　(明/)謝　榛
偶逢雙玉童相引躡雲去犬吠洞門開三花最深處
　　　潞陽曉訪馮員外汝言　　　　謝　榛
野闊早霜明林空凉吹動一犬吠人來松窗破秋夢
　　　題畫　　　　　　　　　　(明/)僧徳清
風雨孤舟夜微茫草樹春茅簷驚犬吠定是渡江人
　　　暮景　　　　　　　　　　(明/)申光漢(朝鮮/人)
樹密深濃翠孤煙淡作雲前邨聞犬吠暗路草中分
　　六言絶句
　　　山家　　　　　　　　　　(明/)姚　旅
柏葉麝餐雲煖栁條鳥踏煙寒稚子出牆看客隔籬犬
吠衣冠
　　七言絶句
　　　山店　　　　　　　　　　(唐/)王　建
登登石路何時盡決決谿泉到處聞風動葉聲山犬吠
一家松火隔秋雲
　　　山中喜靜和子見訪　　　　(唐/)施肩吾
絶壁深谿無四鄰每逢猿鶴即相親小奴驚出垂藤下
山犬今朝吠一人
　　　再歸松谿舊居宿西林　　　(唐/)徐　凝
五粒松深谿水清衆山揺落月偏明西林靜夜重來宿
暗記人家犬吠聲
　　　夜㑹鄭氏昆季林亭　　　　(唐/)方　干
巻簾圓月照方塘坐乆樽空竹有霜白犬吠風驚鴈起
猶能一　一旋成行
　　　小遊仙詩　　　　　　　　(唐/)曹　唐
冰屋朱扉曉未開誰將金䇿扣瓊臺碧花紅尾小仙犬
閒吠五雲嗔客來
　　　寒夜吟　　　　　　　　　(唐/)成彦雄
洞房脉脉寒宵永燭炧香消金鳳冷猧兒睡魘喚不醒
滿窗撲落銀蟾影
　　　春日田園雜興　　　　　　(宋/)范成大
歩􁣎尋春有好懐雨餘蹄道水如盃随人黄犬攙前去
走到谿橋忽自廻
　　　郊行　　　　　　　　　　(金/)酈　權
谿橋納納馬蹄輕竹裏人家犬吠聲行盡灘光谿路黑
隔林燈火夜深明
　　　閻立本職貢圖　　　　　　(金/)閻長言
諤諤昌周此一書形容獒貢寫成圖寜知右相無深意
莫指丹青便厚誣
　　　宿卓水　　　　　　　　　(元/)許　衡
寒缸挑盡火重生竹有清聲月自明一夜客窗眠不穩
却聽山犬吠柴荆
　　　軍中苦樂謡　　　　　　　(元/)周霆震
半臂纒腰㡌巻氊剪裠荷葉腿齊編市西橋外看屠狗
笑擲并刀賭酒錢
　　　題犬　　　　　　　　　　(元/)貢性之
深宫飽食恣猙獰卧毯眠氊慣不驚却被捲簾人放出
宜男花下吠新晴
　　　秋日過子問郊原　　　　　(明/)王伯稠
葉舠百轉入幽谿灌木蒼藤夾岸迷一縷炊煙山犬吠
　柴門忽出竹叢西
　　　　巫䕫道中　　　　　　　　(明/)黄　輝
　星星冷炬拂雲堆夜踏偏橋半欲摧人隊似猿穿嶺去
　犬聲如豹透林來
　　　　冬日穆湖邨居同藴輝上人賦
　　　　　　　　　　　　　　　　(明/)僧智舷
　買得漁蓑與釣綸天寒日暮水無鱗浩歌一曲知何處
　犬吠蘆花不見人
　
　
　
　
　
　
　
御定佩文齋詠物詩選巻四百九
　欽定四庫全書
御定佩文齋詠物詩選巻四百十
　　豕類
　　　四言古
　　　　豪彘贊　　　　　　　　　(晉/)郭　璞
　剛鬛之族號曰豪彘毛如攢錐中有激矢厥體兼資自
　為牝牡
　　　長短句
　　　　驅豬行(黄䑓張/氏荘作)　　　　　　(金/)元好問
　沿山蒔苖多費力辦與豪豬作糧食草菴架空尋丈髙
　擊版揺鈴鬧終夕孤犬無猛噬長箭不暗射田夫睡中
　時叫號不似驅豬似稱屈放敎田䑕大於兔任使飛蝗
　半天黒害田爭合到渠邉可是山中無橡术長牙短喙
　食不休過處一抹無禾頭天眀壟畆見狼籍婦子相看
　空淚流旱乾水溢年年日㑹計收成纔什一資身百倍
　粟豆中儋石都能㡬錢直兒童食糜須愛惜此物羣豬
　口中得縣吏即來銷税籍
　　　七言絶句
　　　　金人出獵圗　　　　　　　(元/)張　雨
　小隊鳴笳曉出圍地椒狼籍獸應肥庖厨乆厭腥羊粉
　故遣蕭郎擊豕歸
　
　
　
　
　
　
　
　
　
　
御定佩文齋詠物詩選巻四百十
　欽定四庫全書
御定佩文齋詠物詩選卷四百十一
　　鹿類
　　　四言古
　　　　白鹿頌　　　　　　　　　(吴/)薛綜
　皎皎白鹿體性馴良其質皓濯如鴻如霜
　　　　虞獲子鹿　　　　　　　　(唐/)韋應物
　虞獲子鹿畜之城陬園有羙草池有清流但見蹷蹷亦
　聞呦呦誰知其思巖谷之遊
　　　五言古
　　　　述園鹿　　　　　　　　　(唐/)韋應物
　野性本難畜翫習亦逾年麑斑始力直麚角已蒼然仰
　首嚼園栁俯身飲清泉見人若閒暇蹷起忽低騫兹獸
　有髙貌凡類寧比肩不得遊山澤跼促誠可憐
　　　　鹿喻　　　　　　　　　　(元/)王　惲
　我本麋鹿性出處安自然金鑣非所慕志在長林煙得
逺機穽地食苹飲清泉呦鳴錫同類甘以辭華軒野兕
出其側暗蹂山前田農家伺所害乃知獸之愆彼兕以
計去嘉禾嵗芊芊野人居山中數畆事墾劚慮為町疃
場指鹿乃兕屬雖無獨刃心見之惡且逐鹿心素無機
淡與標枝閒遁迹入幽谷擇音逺人寰尚為山中人置
疑齒頰間
　　五言律
　　　詠鹿　　　　　　　　　　(唐/)李　嶠
涿鹿開中冀秦原闢帝基柰花栽舊苑苹葉藹前詩道
士乗仙日先生折角時方懐丈夫志抗首别心期
　　五言排律
　　　省試内出白鹿宣示百官　　(唐/)黄　滔
上瑞何曽乏毛羣表色難推於五靈少宣示百寮觀形
奪場駒潔光交月兎寒已馴瑶草徑孤立雪花團戴豸
慚端士抽毫躍史官貴臣歌詠日皆作白麟看
　　七言律
　　　和楊龍圗麞猿屏　　　　　(宋/)蔡　襄
畫莫難於工冩生麞猿移得上幽屏相逢平野初驚顧
共向薰風識性靈引子書遊新草綠嘯羣時望故山青
可憐官省沈迷處每到中軒頓覺醒
　　　麞猿屏　　　　　　　　　(宋/)闕　名
麞狎猿馴遂性靈恍然疑不是丹青豈憂夜獵林中去
只欠秋吟月下聽舉目便同臨澗谷此身全恐寄郊坰
山容野態窮微妙造物爭工六尺屏
　　　題小薛王畫鹿　　　　　　(元/)鄧文原
禮樂河間雅好儒曽陪校獵奉鑾輿晝長靈囿觀遊後
政暇嘉賔燕集餘蛺蝶圗工人去乆騶虞詩好化行初
宗藩翰墨留珍賞慿仗相如賦子虚
　　五言絶句
　　　鹿柴　　　　　　　　　　(唐/)裴　廸
日夕見寒山便為獨徃客不知深林事但有麕麚跡
　　七言絶句
　　　山中　　　　　　　　　　(唐/)盧　仝
飢食松花渴飲泉偶從山後到山前陽坡軟草厚如織
麕與鹿麛相伴眠
　　　山中翫白鹿　　　　　　　(唐/)施肩吾
繞洞尋花日易消人間無路得相招呦呦白鹿毛如雪
踏我桃花過石橋
　　　尋古觀　　　　　　　　　(唐/)朱慶餘
仙觀曽過知不逺花蔵石室杳難尋泉邉白鹿聞人語
看過天壇漸入深
　　　觀鹿　　　　　　　　　　(唐/)賈　島
條峰五老勢相連此鹿來從若箇邉别有野麋人不見
一生長飲白雲泉
　　　新昌井　　　　　　　　　(唐/)殷堯藩
轆轤千轉勞筋力待得甘泉渴煞人且共山麋同飲澗
玉沙鋪底淺磷磷
　　　頭陀僧　　　　　　　　　(唐/)陸龜䝉
萬峰圍繞一峯深向此長修苦行心自掃雪中歸鹿跡
天眀恐被獵人尋
　　　呦呦　　　　　　　　　　(宋/)林　逋
深林摵摵分行響淺葑茸茸疉浪㾗春雪滿山人起晩
數聲低叫喚籬門
　　　西山　　　　　　　　　　(宋/)劉克莊
絶頂遥知有隱君餐芝種术鹿為羣多應午竈茶煙起
山下看來是白雲
　　　山行　　　　　　　　　　(金/)龎　鑄
四面雲山玉作圍一川霜樹錦為衣翩翩數騎平岡下
傅粉王孫射鹿歸
　　　遊三茅華陽諸洞　　　　　(元/)宋　无
書滿琅函秘不開雲窗霧閣鎖青苔門前白鹿將麑過
定是避秦人引來
　　　續遊仙詩　　　　　　　　(明/)馬　洪
養馴蒼鹿放蓬山走入煙霞喚不還明日羣中尋却易
　七星符在項毛間
　　　　蓬萊小遊仙　　　　　　　(眀/)劉　績
　仙子新從紫海歸酒香浮著五銖衣卧看白鹿喫瑶草
　滿地瓊雲凝不飛
　　　　寄神樂觀鄧仙官　　　　　(明/)僧來復
　開遍谿頭巨勝花雪精雙引紫雲車忽傳青鳥催春宴
　爛醉金桃阿母家
　
　
　
　
　
　
　
　
御定佩文齋詠物詩選卷四百十一
　欽定四庫全書
御定佩文齋詠物詩選巻四百十二
　　狐類
　　　四言古
　　　　九尾狐贊　　　　　　　　(晉/)郭　璞
　青丘竒獸九尾之狐有道翔見出則銜書作瑞周文以
　標靈符
　　　五言絶句
　　　　山行　　　　　　　　　　(明/)汪日夢
　澗道散寒流衡沙漫田畆妖狐行野碓風葉滿舂臼
　　　七言絶句
　　　　從獵口號　　　　　　　　(金/)李獻能
　的皪金鎞堕曉星晴天霹靂應弦聲風毛雨血燕雲在
　未要草間狐兎驚
　　　　塞下曲　　　　　　　　　(明/)何　白
　城上驚飛白項烏黄蒿隱見跳黄狐數聲刁斗殘星落
　獵獵酸風亂馬呼
　
　
　
　
　
　
　
　
　
　
　
　
　
　
御定佩文齋詠物詩選巻四百十二
　欽定四庫全書
御定佩文齋詠物詩選卷四百十三
　　猿類
　　　五言古
　　　　石塘瀨聼猿　　　　　　　(梁/)沈　約
　噭噭夜猿鳴溶溶晨霧合不知聲逺近惟見山重沓既
　歡東嶺唱復佇西巖答
　　　　賦得夜猿啼　　　　　　　(陳/)蕭　詮
　桂月影纔通猿啼迥入風隔巖還嘯侣臨潭自響空挂
　藤疑欲飲吟枝似避弓别有三聲涙霑裳竟不窮
　　　　三峡吟　　　　　　　　　(宋/)徐　照
　山水七百里上有青楓林啼猿不自愁愁落行人心
　　　七言古
　　　　題吳處士猿麞圖　　　　　(宋/)黄庭堅
　畫工神品今代無祁嶽一脉傳醉吳㡬年傲晲不落筆
　乗興掃去赤縣圖今君所寳亦第一我疑神遇非有筆
青林紅葉晚未暝遥山逺水秋一色五猿踞石相因依
兩猿挂樹松枝低仰睇側顧麞善疑其二行齒如不知
昔人畫馬師廏馬畫山直付居山者野猿不馴麞易驚
貌若渠能寫閒暇草露空荒逺刀机即今放麑誰氏子
山蜂負毒不足憐盍貸蠨蛸留報喜
　　　聼猿　　　　　　　　　　(宋/)白玉蟾
三樹五樹啼寒猿一聲兩聲落耳根吾疑耳到猿啼處
却是猿聲随風奔猿聲不悲亦不怨吾亦於世何所戀
夜深月白風籟寒聼此忽然毛骨換
　　　題畫　　　　　　　　　　(眀/)李東陽
霜枯古樹秋䬃䬃枝間老猿罷騰踏戲將長臂撲遊蜂
半似相欺半相狎岡巒髙下路東西由来異類不同棲
應憐野徑穿花去不作空山抱樹啼君不見場中有果
房有蜜共趂園林好風日丁寧慎勿採桃花留結山中
千嵗實
　　五言律
　　　詠猿　　　　　　　　　　(唐/)杜　甫
裊裊啼虛壁蕭蕭挂冷枝艱難人不見隠見爾如知慣
習元從衆全生或用竒前林騰每及父子莫相離
　　　放猿　　　　　　　　　　(唐/)許　渾
殷勤解金鎻昨夜雨淒淒山淺憶巫峽水寒思建谿逺
尋紅樹宿深向白雲啼好覓来時路煙蘿莫自迷
　　　巴江夜猿　　　　　　　　(唐/)馬　戴
日飲巴江水還啼巴岸邉秋聲巫峽斷夜影楚雲連露
滴青楓樹山空眀月天誰知泊船者聼此不能眠
　　　猿　　　　　　　　　　　(唐/)曹　松
曾宿三巴路今来不願聼雲根啼片白峰頂擲尖青䕶
果憎禽啄棲霜覰葉零惟應卧嵐客憐爾傍巖扃
　　　和修睦上人聼猿　　　　　(唐/)李咸用
禪客聞猶苦是聲應是啼自然無稳夢何必到巴谿疎
雨灑不歇廻風吹暫低此宵秋欲半山在二林西
　　　江猿　　　　　　　　　　(眀/)薛　蕙
舟行轉江峽處處響哀猿極浦雲方合連山雨正昏接
條時自拄飲水復相援不待三春盡先傷遊子魂
　　五言排律
　　　雪夜聼猿吟　　　　　　　(唐/)顧　偉
寒巖飛暮雪絶壁夜猿吟歴歴和羣鴈寥寥思客心繞
枝猶避箭過嶺却投林風冷聲偏苦山寒響更深聼時
無有定静裏固難尋一宿扶桑月聊看懷好音
　　七言律
　　　長安里中聞猿　　　　　　(唐/)吳　融
夾巷長門似海深楚猿爭得此中吟一聲紫陌纔回首
萬里青山已到心慣倚客船和雨聼可堪侯第見塵侵
無因永夜聞清嘯禁路人歸月自沉
　　　憶猿　　　　　　　　　　　吳　融
翠微雲歛日沈空叫徹青𠖇怨不窮連臂影垂秋色裏
斷膓聲盡月眀中静含煙峡淒淒雨髙弄霜天嫋嫋風
猶有北山歸意在少驚佳樹近房櫳
　　　黄藤山下聞猿　　　　　　(唐/)韋　莊
黄藤山下駐歸程一夜號猿動旅情入耳便能生百恨
斷膓何必待三聲穿雲宿處人難見望月啼時兔正眀
好笑武陵年少客壯心無事也沾纓
　　　放猿　　　　　　　　　　(唐/)王仁裕
放爾丁寧復故林舊来行處好追尋月眀巫峡堪憐静
路隔巴山莫厭深棲宿免勞青嶂夢躋攀應惬白雲心
三秋果熟松稍健任抱髙枝徹曉吟
　　　遇所放猿再作　　　　　　　王仁裕
嶓冢祠前漢水濵飲猿連臂下嶙峋漸来子細窺行客
認得依稀似野賔月宿縱勞羈絏夢松餐非復稻粱身
數聲膓斷和雲叫識是前時舊主人
　　　猿皮　　　　　　　　　　(宋/)徐　照
路逢巴客賣猿皮一片蒙茸似黒絲常向小窗鋪坐處
却思空谷聼啼時弩傷忽見㾗猶在笛響誰誇骨可吹
古樹團團行路曲無人来作野賔詩
　　　猿　　　　　　　　　　　(元/)宋　无
巴峡聞聲愁斷膓冷泉照影綠隂凉藤揺亂雨領兒過
樹曬斜陽拾蝨忙獻果去尋幽洞逺攀蘿来撼落花香
空山月暗無人見啼入白雲深處藏
　　五言絶句
　　　遼東山夜臨秋　　　　　　(唐/)太　宗
煙生遥岸隠月落半崖隂連山驚鳥亂隔岫斷猿吟
　　　臨湖亭　　　　　　　　　(唐/)裴　廸
當軒彌滉漾孤月正徘徊谷口猿聲發風傳入户来
　　　送張四　　　　　　　　　(唐/)王昌齡
楓林已愁暮楚水復堪悲别後冷山月清猿無斷時
　　　谿行逢雨與柳中庸　　　　(唐/)李　端
日落衆山昏蕭蕭暮雨繁那堪兩處宿共聼一聲猿
　　　送客之蜀　　　　　　　　(唐/)楊　凌
西蜀三千里巴南水一方曉猿天際斷夜月峡中長
　　　題猿圖　　　　　　　　　(元/)馬祖常
江渚無来鴈山樊有宿猿秋髙盧橘熟巴月樹連邨
　　　憶事　　　　　　　　　　(眀/)沈㤗鴻
空山秋月明處處暮猿清不是愁膓斷還聞第四聲
　　七言絶句
　　　留題雲門　　　　　　　　(唐/)蕭　翼
絶頂髙峰路不分嵐煙長鎻綠苔紋獼猴推落臨崖石
打破下方遮月雲
　　　早發白帝城　　　　　　　(唐/)李　白
朝辭白帝綵雲間千里江陵一日還兩岸猿聲啼不住
輕舟已過萬重山
　　　盧谿主人　　　　　　　　(唐/)王昌齡
武陵谿口駐扁舟谿水随君向北流行到荆門上三峽
莫將孤月對猿愁
　　　寄四眀山子　　　　　　　(唐/)施肩吾
髙樓只在千峰裏塵世望君那得知長憶去年風雨夜
向君窗下聼猿時
　　　秋夜山中别友人　　　　　　施肩吾
何處邀君話别情寒山木落月華清莫愁今夜無詩思
巳聼秋猿第一聲
　　　失猿　　　　　　　　　　(唐/)李商隠
祝融南去萬重雲清嘯無因更一聞莫遣碧江通箭道
不敎膓斷憶同羣
　　　猿　　　　　　　　　　　(唐/)叚成式
却憶書齋值晚晴挽枝閒嘯激蟬清影沈巴峡夜巖色
蹤絶石塘寒瀬聲
　　　猿　　　　　　　　　　　(唐/)張　喬
挂月棲雲向楚林取来全是為清音誰知繫在黄金索
翻畏侯家不敢吟
　　　詠猿　　　　　　　　　　(唐/)周　朴
生在巫山更向西不知何事到巴谿中宵為憶秋雲伴
遥隔朱門向月啼
　　　猿　　　　　　　　　　　(唐/)徐　夤
宿有喬林飲一谿生来蹤跡逺塵泥不知心更愁何事
每向深山夜夜啼
　　　放猿　　　　　　　　　　(唐/)吉師老
放爾千山萬里身野泉晴樹好為鄰啼時莫近瀟湘岸
明月孤舟有旅人
　　　懐傅茂元　　　　　　　　(宋/)劉子翬
松底柴門盡日闗主人西去㡬時還長鑱委地黄精老
時有寒猿嘯硯山
　　　林髙士隠居　　　　　　　(元/)黄　庚
家住西湖深更深古松隂裏禮茅君白猿攀樹藤花落
㸃破巖前一地雲
　　　月嶺猿啼　　　　　　　　(元/)葉　顒
樹頭清嘯兩三聲紙帳梅花睡欲成喚醒冷泉亭上夢
嶺雲飛動月初明
　　　竹枝詞　　　　　　　　　(眀/)楊　慎
無義灘頭風浪收黄雲開處見黄牛白波一道青峰裏
　聼盡猿聲是峽州
　　　　竹枝詞　　　　　　　　　(明/)王叔承
　白帝城髙秋月明黄牛灘急暮潮生送君萬水千山去
　獨自聼猿到五更
　
　
　
　
　
　
　
　
　
　
　
御定佩文齋詠物詩選巻四百十三
　欽定四庫全書
御定佩文齋詠物詩選卷四百十四
　　狼類
　　　四言古
　　　　白狼賛　　　　　　　　　(晉/)郭　璞
　矯矯白狼有道則遊應符變質乃銜靈鉤惟徳是適出
　殷見周
　　　五言古
　　　　遣興　　　　　　　　　　(唐/)杜　甫
　長陵鋭頭兒出獵待眀發騂弓金爪鏑白馬蹴微雪不
　知所馳逐但見暮光滅歸来懸兩狼門户有旌節
　　　七言絶句
　　　　廿不刺川在上都西北七百里外董侯承㫖扈
　　　　　從北廻遇於榆林酒間因及今秋大獮之盛
　　　　　書六絶以紀其事(錄一/)　　(元/)王　惲
　千里隂山騎四周休誇西伯渭濵遊今年校獵饒常嵗
　一色天狼四十頭
　　　　上京即事　　　　　　　　(元/)薩都刺
　紫塞風髙弓力强王孫走馬獵沙塲呼鷹腰箭歸来晚
　馬上倒懸雙白狼
　
　
　
　
　
　
　
　
　
　
　
御定佩文齋詠物詩選巻四百十四
　欽定四庫全書
御定佩文齋詠物詩選巻四百十五
　　貍類
　　　五言古
　　　　以野貍餉石末公因侑以詩　(眀/)劉　基
　野貍性狡猾夜動晝則潛縶之籠檻中耳弭口不呥當
　其得意時足爪長且銛跳踉逞俊捷攫噬靡有饜貧家
　養一雞冀用易米鹽爾黠弗自食尋聲竊窺覘破柵舔
　肉血淋漓汙毛髯老幼起頓足心如刺刀鎌東鄰借筌
　蹄西鄰呼􁀙獫繫餌翳叢灌設伏抽隂鈐彼機歘已發
　此欲方未忺絲繩急纒繞四體如黐黏野人大喜慰不
　敢私烹燖持来請科斷數罪施剜㔐使君鎮方面殘賊
　職所殱械送至麾下束縳仍加箝腥膏忝汙鉞羶胔或
　可醃芼芳和糟醤頒賜警不廉黄雀利螳螂碎首泥塗
　霑烏鴉殉腐肉噴墨身受淹此物亦足戒申章匪虚談
　　　七言古(附長短句/)
　　　牛尾貍　　　　　　　　　(宋/)蘇　轍
首如貍尾如牛攀條捷嶮如猱猴橘柚為漿栗為餱筋
肉不足惟膏油深居簡出善自謀尋蹤發窟并執囚蓄
租分散身為羞松薪瓦甑烝浮浮壓入糟盎肥欲流熊
脂羊酪真比儔引筯將舉訊何尤無功竊食人所仇
　　　楊廷秀送牛尾貍侑以長句次韻
　　　　　　　　　　　　　　　(宋/)周必大
江南十月方肅霜小槽初滴鵞兒黄頗思指動異味嘗
門正張羅誰末將披綿强来推不去枯蝦欲進上之户
羊羶豕腥猶可厭肪截脂凝在何處草𤣥子雲黄門郎
遺我黒面質白章形之硬語弩力强寫以竒字伴史倉
愧無纎手色傾國壓糟磨刀走臧獲喜於左手持蟹黄
美勝八珍熟熊白古来貍首歌侯門名以牛後真屈君
從今玊汝洗俗諺好與紈袖陪梁園公詩如貂不煩削
我續狗尾句空著
　　　牛尾貍　　　　　　　　　(宋/)楊萬里
　狐公韻勝冰玊肌字則未聞名季貍誤随齊相燧牛尾
　策勲分作糟丘子子孫世世襲膏粱黄雀子魚鴻鴈行
　先生試與季貍語有味其言湏聼取
　　　七言律
　　　　送牛尾貍與徐使君　　　　(宋/)蘇　軾
　風卷飛花自入帷一尊遥想破愁眉泥深厭聼雞頭鶻
　酒淺欣嘗牛尾貍通印子魚猶帯骨披綿黄雀漫多脂
　殷勤送去煩纎手為我磨刀削玉肌
　　　七言絶句
　　　　牛尾貍　　　　　　　　　(宋/)朱　松
　壓糟玊靣天涯見琢雪庖霜照眼明投箸羞顔如甲厚
　南山白額正横行
　
　
　
御定佩文齋詠物詩選巻四百十五
　欽定四庫全書
御定佩文齋詠物詩選卷四百十六
　　兔類
　　　五言古
　　　　舟中雜詠　　　　　　　　(元/)袁　桷
　家奴拾枯草走兔来相親生来不識兔却立驚其神行
　人笑彼拙歸来始嚬呻乃知特幸脱未信吾奴仁
　　　七言古(附長短句/)
　　　　狡兔行　　　　　　　　　(唐/)蘇　拯
　秋来無骨肥鷹犬徧原野草中三穴無處藏何况平田
　無穴者
　　　　永叔白兔　　　　　　　　(宋/)梅堯臣
　可笑嫦娥不了事却走玊兔来人間分寸不落獵人口
　滁州野人獲以還霜毛丰茸目睛殷紅絛金練相繫擐
　馳獻舊守作異玩况乃已在蓬莱山月中辛勤莫擣藥
　桂傍杵臼今應閒我欲拔毛為白筆研朱寫詩破公顔
　　　永叔云諸君所作皆以嫦娥月宫為說願以新
　　　　意别作一篇　　　　　　　梅堯臣
毛氏頴出中山中衣白兔褐求文公文公嘗為頴作傳
使頴名字傳無窮徧走五嶽都不逢乃至琅琊聞醉翁
傳是昌黎之後身文章節行一以同滁人喜其就籠紲
遂與提攜来自東見公於鉅鼇之峰正草命令詞如虹
筆秃願脫頴以從赤身謝徳歸蒿蓬
　　　白兔　　　　　　　　　　(宋/)歐陽脩
天𠖇𠖇雲濛濛白兔𢷬藥嫦娥宫玊闗金鎻夜不閉竄
入滁山千萬重滁泉清甘瀉大壑滁草軟翠揺輕風渴
飲泉困棲草滁人遇之豐山道網羅百計偶得之千里
持為翰林寶翰林酬酢委白璧珠箔花籠玊為食朝随
孔翠伴暮綴鸞鳳翼主人邀客醉籠下京洛風埃不霑
席羣詩名貎極豪縱爾兔有意果誰識天資潔白已為
累物性拘縶盡無益上林榮落㡬時休回首峰巒斷消
息
　　　信都公家白兔　　　　　　(宋/)王安石
水晶為宫玊為田嫦娥縞衣洗朱鉛宫中老兔非日浴
天使潔白宜嬋娟揚鬚弭足桂樹間桂花如霜亂後前
赤鴉相望窺不得空凝兩瞳射日丹東西跳梁自長久
天畢横施亦何有憑光下視罝網繁衣褐紛紛謾回首
去年驚堕滁山雲出入墟莽猶無羣竒毛難藏果見獲
千里今以窮歸君空衢險幽不可返食君庭除嗟亦窘
令予得為此兔謀豐草長林且遊衍
　　　放兔行　　　　　　　　　(宋/)秦　觀
兔飢食山林兔渴飲川澤與人不瑕疵焉用苦求索天
寒草枯盡見窘何太迫上有蒼鷹虞下有黄犬厄微命
無足多所恥敗頭額敢期揮金遇倒槖無難色雖乖獵
者意頗塞仁人責兔兮兔兮聼我言月中仙子最汝憐
不如亟返月中宿休顧商巖并嶽麓
　　　兔　　　　　　　　　　　(元/)趙孟頫
少年馳逐燕齊郊身騎駿馬如騰蛟耳後生風鼻出火
大呼討来(元國語呼/兔為討来)飛鳴􁫟如今老大百憂集拄杖徐行
防喘急卷中見畫眼為眀驥聞秋風雙耳立
　　　竹樹圖　　　　　　　　　(元/)楊　載
荆棘蒙蘢迷竹樹亂堆古石蒼苔䕶縱獵青郊懐舊路
躍馬重岡追狡兔箭翎落地無尋處
　　五言律
　　　詠兔　　　　　　　　　　(唐/)李　嶠
上蔡應初擊平岡逺不稀目随槐葉長形逐桂條飛漢
月澄秋色梁園映雪輝惟當感純孝郛郭引兵威
　　　恭題黒兔圖　　　　　　　(眀/)張四維
黒兔人間少疑從北極来聖朝今再見瑞牒喜重開玉
杵成靈藥瑶池薦夀杯周罝應有詠梁賦不湏裁
　　五言排律
　　　恭題黒兔圖應制　　　　　(眀/)申時行
梁苑馴遊日周京率舞時重隂符水徳千載表宸禧似
與陽烏並還將霧豹疑玉衡光乍掩縣圃色全移𢷬藥
參神鼎開罝頼聖慈干城猶在野應誦國風詩
　　七言律
　　　應制詠白兔　　　　　　　(金/)楊雲翼
聖徳如天物效祥褐夫新賜雪衣裳光揺玉斗三千丈
氣傲金風五百霜禁籞合棲瑶草影御爐猶認桂枝香
中興慶事光圖譜黼座齊稱萬夀觴
　　　黒兔　　　　　　　　　　(眀/)曽　棨
傳聞三穴久儲精日啖𤣥霜異質成八竅總含蒼露濕
一身斜軃黒雲輕行来青𤨏應難覓立向瑤臺却盡驚
自是太平多瑞物願随毛頴詠干城
　　五言絶句
　　　從獵　　　　　　　　　　(唐/)韓　偓
獵犬諳斜路宫嬪識認旗馬前雙兔起宣示羽林兒
　　七言絶句
　　　宫詞　　　　　　　　　　(唐/)王　建
新秋白兔大於拳紅耳霜毛趂草眠天子不敎人射殺
　玉鞭遮到馬蹄前
　　　　黄筌子母兔　　　　　　　(眀/)髙　啓
　陽坡日暖眼迷離芳草春眠對兩兒誰道姮娥曽作伴
　廣寒孤宿巳多時
　
　
　
　
　
　
　
　
　
　
　
御定佩文齋詠物詩選巻四百十六
　欽定四庫全書
御定佩文齋詠物詩選巻四百十七
　　貓類
　　　七言律
　　　　貓飲酒　　　　　　　　　(金/)李純甫
　枯膓痛飲如犀首竒骨當封似虎頭嘗笑廟謨空食肉
　何如天隱且糟丘書生幸免翻盆惱老婢仍無觸鼎憂
　只向北門長卧䕶也應消得醉鄉侯
　　　　乞貓　　　　　　　　　　(眀/)文徴眀
　珍重從君乞小貍女郎先已辦氍毹自緣夜榻思髙枕
　端要山齋䕶舊書遣聘自將鹽裹箬䇿勲莫道食無魚
　花隂滿地春堪戱正是蠶眠二月餘
　　　七言絶句
　　　　貓兒　　　　　　　　　　(宋/)林　逋
　纎鈎時得小谿魚飽卧花隂興有餘自是䑕嫌貧不到
　莫慚尸素在吾廬
　　　乞貓　　　　　　　　　　(宋/)黄庭堅
秋来䑕軰欺貓去倒箧翻盆攪夜眠聞道貍奴將數子
買魚穿柳聘銜蟬
　　　醉貓圖　　　　　　　　　(金/)元好問
窟邉癡坐費工夫側輥横眠却自如料得仙師曾細看
牡丹花下日斜初
　　　其二
飲罷雞蘇樂有餘花隂真是小華胥但敎殺䑕如山了
四脚撩天却任渠
　　　不出　　　　　　　　　　(金/)劉仲尹
好詩讀罷倚團蒲唧唧銅瓶沸地爐天氣稍寒吾不出
氍毹分坐與貍奴
　　　貍奴畫軸　　　　　　　　(金/)王良臣
三生白老與烏員又現異生小筆前乞與黄家禳䑕禍
莫敎虗費買魚錢
　　　題睡貓圖　　　　　　　　(元/)柳　貫
　花隂閒卧小於菟堂上氍毹錦繡鋪放下珠簾春不管
　隔籠鸚鵡喚貍奴
　
　
　
　
　
　
　
　
　
　
　
　
　
御定佩文齋詠物詩選巻四百十七
　欽定四庫全書
御定佩文齋詠物詩選巻四百十八
　　䑕類
　　　四言古
　　　　飛䑕賛　　　　　　　　　(晉/)郭　璞
　或以尾翔或以髯凌飛鳴鼓翰儵然皆騰用無常所惟
　神斯慿
　　　　鼮鼠賛　　　　　　　　　　郭　璞
　有䑕豹采厥號為鼮漢朝莫知中郎能名賞以束帛雅
　業遂盛
　　　　鼯䑕賛　　　　　　　　　　郭　璞
　鼯之為䑕食煙棲林載飛載乳乍獸乍禽皮藉孕婦人
　為大任
　　　　鼷䑕賛　　　　　　　　　　郭　璞
　小䑕曰鼷實有螫毒乃食郊牛不恭是告厥譴惟眀徴
　乎其覺
　　　鼫䑕贊　　　　　　　　　　郭　璞
五能之䑕技無所執應氣而化翻飛鴽集詩人歌之無
食我粒
　　五言古
　　　竹􁊓　　　　　　　　　　(宋/)蘇　軾
野人獻竹􁊓腰腹大如盎自言道傍得来不費罝網䲭
夷讓員滑混沌慚瘦爽兩牙雖有餘四足僅能髣逢人
自驚蹶悶若兒脫襁念此微陋質刀几安足枉就擒太
倉卒羞愧不能饗南山有孤熊擇獸行䑛掌
　　七言古
　　　飢䑕行　　　　　　　　　(眀/)龔　詡
燈火乍息初入更飢䑕出穴啾啾鳴齧書翻盆復倒甕
使我頻驚不成夢貍奴徒爾誇銜蟬但知飽食終夜眠
癡兒計拙真可笑布被蒙頭學蟬叫
　　五言律
　　　黄䑕　　　　　　　　　　(元/)許有壬
北産推珍味南来怯陋容瓠肥宜不武人拱若為恭發
掘憐禽獮招徕或水攻君毋急盤饌幸自不穿墉
　　七言絶句
　　　夜半　　　　　　　　　　(唐/)李商隠
三更三㸃萬家眠露欲為霜月堕煙鬪䑕上牀蝙蝠出
玉琴時動倚窗絃
　　　秋宿長安韋主簿㕔　　　　(唐/)李　洞
水木清凉夜直㕔愁人樓上唱寒更坐勞同歩簷前月
䑕動牀頭印鎻聲
　　　眀安驛道中　　　　　　　(元/)陳　孚
黄沙浩浩萬雲飛雲際草深黄䑕肥貂帽老翁騎鐵馬
胷前抱得黄羊歸
　　　錢舜舉碩䑕圖　　　　　　(元/)鄧文原
禾黍連雲待嵗功爾曹竊食素餐同平生貪黠終何用
看取人間五技窮
　　　讀瀛海喜其絶句清逺因口號數詩示九成皆
　　　　實意也　　　　　　　　(元/)張　翥
客窗昨夜北風髙猶似乗船海上濤明發先宜覓貂䑕
喚人来作禦寒袍
　　　和胡士恭灤陽納鉢即事韻　(元/)貢師泰
蕎麥花深野韭肥烏桓城下客行稀健兒掘地得黄䑕
日暮騎羊齊唱歸
　　　松䑕葡萄畫　　　　　　　(元/)貢性之
獧似獼猴捷似猱栗梢走過又松梢紫萄若使知滋味
一日能来一百遭
　　　其二
野䑕公然不避人立當髙樹竟忘身世間嗜慾多如此
寄語園丁莫浪嗔
　　　元宫詞　　　　　　　　　(明/)朱有燉
侍從常向北方遊龍虎臺前正麥秋信是上京無暑氣
行裝五月載貂裘
　　　采真詩再為慧虗度師恭譔　(眀/)屠　隆
　仙䑕飛飛似白鴉靈泉盡日浴金沙只聞洞裏人吹笛
　不見空中女散花
　
　
　
　
　
　
　
　
　
　
　
　
　
御定佩文齋詠物詩選巻四百十八
　欽定四庫全書
御定佩文齋詠物詩選巻四百十九
　　猩猩類(附􁉾􁉾/)
　　　四言古
　　　　猩猩賛　　　　　　　　　(晉/)郭　璞
　能言之獸是謂猩猩厥狀似猴號音若嬰自然知往頗
　識物情
　　　　􁉾􁉾賛　　　　　　　　　　郭　璞
　􁉾􁉾怪獸披髪操竹獲人則笑脣蓋其目終亦號咷反
　為我戮
　　　七言絶句
　　　　送蜀客　　　　　　　　　(唐/)張　籍
　蜀客南行祭碧雞木棉花發錦江西山橋日晩行人少
　時見猩猩樹上啼
　　　　送僧南遊　　　　　　　　(唐/)方　干
　三秋萬里五谿行風裏孤雲不計程若念猩猩解言語
　放生先合放猩猩
　　　　竹枝詞　　　　　　　　　(眀/)王叔承
　綠酒娟娟白玉瓶酴醿花發語猩猩竹枝歌斷人無那
　十二峰頭暮雨青
　
　
　
　
　
　
　
　
　
　
　
御定佩文齋詠物詩選巻四百十九
　欽定四庫全書
御定佩文齋詠物詩選巻四百二十
　　雜獸類
　　　四言古
　　　　比肩獸賛　　　　　　　　(晉/)郭　璞
　蟨與駏虚乍兔乍䑕長短相濟彼我俱舉有若自然同
　心共膂
　　　五言古
　　　　有獺吟　　　　　　　　　(唐/)劉禹錫
　有獺得嘉魚自謂天見憐先祭不敢食捧鱗望青𤣥人
　立寒沙上心專眼悁悁漁翁以為妖舉塊投其咽呼兒
　貫魚歸與獺同烹煎闗闗黄金鶚大翅揺江煙下見盈
　尋魚投身擘洪漣攫拏隐嶙去哺雛林岳巔䲭鳥欲伺
　隙遥噪莫敢前長居青雲路彈射無由緣何地無江湖
　何水無鮪鱣天意不宰割菲祭徒䖍䖍空餘知禮重載
　在淹中篇
　　　　胡克遜　　　　　　　　　(明/)湯顯祖
　人言西北邉有獸名為遜性不喜獸鬪逡廵解其困獵
　者知如此設鬪日馴近相愁来解紛隂遭此人刃食肉
　寢其皮似貉花文嫩西州貴將吏茵褥厚常寸􁉾􁉾笑
　何憫猩猩啼莫恨此獸仁有禮錯莫身為殉世有麒麟
　皮為鞔復何問
　　　五言律
　　　　題追貛圖　　　　　　　　(明/)周　叙
　朝罷鳴弰動終南校獵遊追貛應適意銜橜却忘憂日
　入黄雲暮風生碧草秋從官無諫疏老去憶韓休
　
　
　
　
　
御定佩文齋詠物詩選卷四百二十
　欽定四庫全書
御定佩文齋詠物詩選巻四百二十一
　　總禽鳥類
　　　四言古
　　　　歸鳥　　　　　　　　　　(晉/)陶　潛
　翼翼歸鳥載翔載飛雖不懐遊見林情依遇雲頡頏相
　鳴而歸遐路誠悠性愛無遺
　　　　其二
　翼翼歸鳥戢羽寒條逰不曠林宿則森標晨風清興好
　音時交矰繳奚施已巻安勞
　　　五言古
　　　　送劉散貟同賦陳思王詩得好鳥鳴南枝
　　　　　　　　　　　　　　　　(唐/)劉　斌
　春林已自好時鳥復和鳴枝交難奮翼谷静易流聲間
　關纔得性矰繳遽相驚安知背飛逺拂霧獨晨征
　　　　舟中聞春禽寄江隂包鶴洲　(明/)楊　基
山中無音樂絲竹在禽鳥嚶嚶呼春晴嚦嚦報春曉嬌
吟與柔哢圓滑鬪新巧知君在山中樂此長不少疏籬
密竹外深澗緑樹表青鞵踏花影信歩聽未了歸去聞
筝聲應怪銀甲小我來行一月風雨春江渺今朝豁晴
霽孤禽破幽悄鏗如女媧笙忽作餘音嫋平生黃鐘耳
直欲辨分杪萬事付松風翛然坐秋艸
　　　神龍祠旁二鳥　　　　　　(明/)王　履
祠邉兩小鳥相依道人室厨中炊飯香即至不一失啄
粟就掌内了無猜與栗歳月知幾何相忘祇如一乃知
豚魚信固自我所出幽幽入静極籟盡山空虗我軰若
不來鳥外其誰歟形性本不同形性夲不異回首看流
雲悠然似吾意
　　七言古(附長短句/)
　　　啼鳥　　　　　　　　　　(宋/)歐陽修
深山候至陽氣生百物如與時莭争官居荒凉艸樹宻
撩亂紅紫開繁英花深葉暗耀朝日一暖衆鳥皆嚶鳴
鳥言我豈解爾意綿蠻但愛聲可聽南窓睡多春正美
百舌未曉催天明黃鸝顔色已可愛舌端啞咤如嬌嬰
竹林静啼青竹筍深處不見惟聞聲陂田繞郭白水滿
戴勝榖榖催春耕誰謂鳴鳩拙無用雄雌各自知隂晴
雨聲瀟瀟泥滑滑草深苔緑無人行獨有花上提葫蘆
勸我沽酒花前傾其餘百種各嘲􁚉異鄉殊俗難知名
我遭多口身落此每聞巧舌宜可憎春到山城苦寂寞
把盞長恨無娉婷花開鳥語輒自醉醉與花鳥為交朋
花能嫣然顧我笑鳥勸我飲非無情身閒酒美惜光景
惟恐鳥散花飄零可笑靈均楚澤畔離騷憔悴愁獨醒
　　　鳥啼　　　　　　　　　　(宋/)陸　游
野人無厯日鳥啼知四時二月聞子規春耕不可遲三
月聞黄鸝幼婦憫蠶飢四月鳴布榖家家蠶上簇五月
鳴鴉舅苖穉憂草茂人言農家苦望晴復望雨樂處誰
得知生不識官府葛衫麥飯有即休湖橋小市酒如油
夜夜扶歸常爛醉不怕行逄灞陵尉
　　　王若水為畫秋江衆禽圖　　(明/)袁　凱
錢唐王宰心思長欲與造化争毫芒下筆百鳥相趨蹌
前身豈是孤鳯皇江頭芙蓉花正開花下細浪亦縈洄
鴐鵞貼貼天際來雄雌相隨氣和諧一䨇鴛鴦睡沙尾
野鳬翩翩唼菰米羣鷗爭浴故未已傾落枯荷葉中水
脊令飛飛多急難睢鳩意度誠幽閒乃知良工有深意
不在丹青形似間姑蘓䑓前秋氣孤五羊城下煙疎疎
此時此景真相似獨少扁舟歸釣魚宰也如今成老夫
愛我不辭為此圖我今親老無可養慎勿重添反哺烏
　　　畫禽　　　　　　　　　　(明/)李東陽
髙棲野雀低飛燕長在峰頭與谿面竹雞啼徹雨初晴
山脚泥深路如綫崖根老樹回餘青樹間䨇鵲閒無聲
祗應識得山中樂無復人間送喜情
　　　四禽圖　　　　　　　　　　李東陽
空山雨過枇杷樹黃顆纍纍不知數金衣公子正多情
驚墮金丸欲飛去海橊花殘紅子新沙上鳬鷖來徃頻
每從水淺花深處遥見隔花臨水人山禽關關水禽語
脈脈幽期似相許莫負天晴日暖時一春江上多風雨
　　　其二
江南山深冬日暖湖氷無凘湖水滿幽林晩徑斷人行
落盡梅花春不管山茶花發争芳菲翠翎蠟觜相光輝
煙生錦嶼寒猶戀雪滿銀塘夜未歸疎林落羽紛凌亂
回首青霄各分散谿上鴛鴦獨有情春來冬去長為伴
　　　其三
珊瑚出海海見底誰掣長竿臨海水黒風吹霧巻冥濛
化作禽飛向空起北人未熟南禽名嶺外方言如鳥聲
由來珍異非國寳須識君王却貢情
　　　春谿聚禽圖　　　　　　　(明/)呉　寛
春谿逺發春山中一夜好雨谿流通緑波泛漲渺無際
但見桃花千㸃紅鴛鴦鸂鶒何容與散亂中流錦為羽
倉庚獨似避遊人去踏花枝落紅雨艸深哺子芳洲晴
葉暗仍聞求友聲展圖便有㑹心處放棹欲作春谿行
元裳縞衣彼何者為戀髙松倚平野莫論鴻鵠志安知
名字俱標在埤雅
　　五言律
　　　春鳥詩送元秀才入京　　　(唐/)顧　况
春來繡羽齊暮向竹林棲禁苑銜花出河橋隔樹啼尋
聲知去逺顧影念飛低别有無巢燕猶窺幕上泥
　　　生春　　　　　　　　　　(唐/)元　稹
何處生春早春生鳥思中鵲巢移舊歳䳒羽旋髙風鴻
鴈驚沙暖鴛鴦愛水融最憐䨇翡翠飛入小梅叢
　　　北禽　　　　　　　　　　(唐/)李商隠
為戀巴江暖無辭瘴霧蒸縱能朝杜宇可得值蒼鷹石
小虛塡海蘆銛未破矰知來有乾鵲何不向雕陵
　　　聞鳥　　　　　　　　　　(明/)龔用卿
入户聞啼鳥芳園三五家竹隂苔没砌庭静蝶爭花籬
菊春芽茁亭槐午影斜憑髙遥送目夕照數歸鴉
　　　鳥散餘花落　　　　　　　(明/)皇甫汸
春來啼鳥伴相逐百花中栖處迷深綠飛時帶淺紅祗
惜香沾羽非闗嬌惹風回看意不盡猶自戀芳叢
　　五言排律
　　　鳥散餘花落　　　　　　　(唐/)趙存約
春曉遊禽集幽庭幾樹花坐來驚艶色飛去墮晴霞翅
拂繁枝落風添舞影斜彩雲飄玉砌絳雪下仙家分散
音初靜凋零蕊帶葩空堦瞻玩乆應共惜年華
　　　賦得好鳥鳴南枝　　　　　(唐/)鄭　衮
養翮非無待遷喬信自卑影高遲日度聲逺好風隨雲
拂千尋直花催百囀竒驚人時向晩求友聽應知委質
經三歳先鳴在一枝上林如可託弱羽願差池
　　　鳥散餘花落　　　　　　　(唐/)竇洵直
晩樹春歸後花飛鳥下初參差分羽翼零落滿空虚風
外清音轉林邉艶影疎輕盈疑雪舞彷彿似霞舒萬片
情難極遷喬思有餘微臣一何幸吟賞對宸居
　　七言律
　　　中夜聞啼禽　　　　　　　(唐/)吳　融
漠漠蒼蒼未五更宿禽何處兩三聲若非西澗回波觸
即是南塘急雨驚金屋獨眠堪寄恨商陵永訣更牽情
此時歸夢隨腸斷半壁殘燈閃閃明
　　　翫水禽　　　　　　　　　(唐/)韓　偓
兩兩珍禽渺渺谿翠襟紅掌淨無泥向陽眠處莎成毯
踏水飛時浪作梯依倚雕梁輕社燕抑揚金距笑晨雞
勸君細認漁翁意莫遣絙羅誤穩棲
　　　提刑司勲示及暝禽圖作詩詠之
　　　　　　　　　　　　　　　(宋/)文　同
朱華盛發穿疎竹寒枿齊枯徧野磯大雪蔽天方亂下
衆禽爭地各相依非公好事誰能得此畫如今自已稀
試待晴明挂軒壁定開羣眼一時飛
　　　鳥聲　　　　　　　　　　(明/)邵　寳
一鳥不鳴山可憐更憐鳴鳥過檐前友聲信有如鶯語
喜報曽聞是鵲傳南國音成非别調北窓夢醒正閒眠
近來習静心初㝎獨把無聲寄五絃
　　五言絶句
　　　浴浪鳥　　　　　　　　　(唐/)盧照鄰
獨舞依磐石羣飛動輕浪奮迅碧沙前長懐白雲上
　　　九隴津集　　　　　　　　　盧照鄰
落落樹隂紫澄澄水華碧復有翻飛禽徘徊疑曵舄
　　　曉　　　　　　　　　　　(唐/)賀知章
故鄉杳無際江臯聞曙鐘始見沙上鳥猶埋雲外峰
　　　木蘭柴　　　　　　　　　(唐/)王　維
秋山斂餘照飛鳥逐前侶彩翠時分明夕嵐無處所
　　　鳥鳴澗　　　　　　　　　　王　維
人閒桂花落夜静春山空月出驚山鳥時鳴春澗中
　　　竹里館　　　　　　　　　(唐/)裴　廸
來過竹里館日與道相親出入惟山鳥幽深無世人
　　　江行雜詩　　　　　　　　(唐/)錢　起
渚禽菱芡足不向稻梁爭静宿深灣月應無失侶聲
　　　贈同遊者　　　　　　　　(唐/)韓　愈
喚起窓全曙催歸日未西無心花裏鳥更與盡情啼
　　　晚望　　　　　　　　　　(唐/)白居易
江城寒角動沙洲夕鳥還獨在髙亭上西南望逺山
　　　谿居　　　　　　　　　　(唐/)裴　度
門逕俯清谿茅檐古木齊紅塵飄不到時有水禽啼
　　　獨望　　　　　　　　　　(唐/)司空圖
緑樹連邨暗黄花出陌稀逺陂春艸緑猶有水禽飛
　　　雜詩絶句　　　　　　　　(宋/)梅堯臣
岸旁草樹密徃徃不知名其間有啼鳥似與船相迎
　　　春日　　　　　　　　　　(宋/)楊萬里
春醉非闗酒郊行不問途青天何處了白鳥入空無
　　　和韋蘓州秋齋獨宿　　　　(金/)趙秉文
冷暈侵殘燭雨聲在深竹驚鳥時一鳴寒枝不成宿
　　　郊居寓目隨事輒題　　　　(元/)袁　易
把酒清江上扁舟送夕暉行雲杯裏度白鳥鏡中飛
　　　問梅閣　　　　　　　　　(明/)髙　啟
問春何處来春来在何許月墮花不言幽禽自相語
　　　曉發山驛　　　　　　　　　髙　啟
風殘杏花曉馬上聞啼鳥茅店未開門山多住人少
　　　題翎毛小景　　　　　　　(明/)錢　宰
紅子秋樹老黃花晩節寒幽禽䨇白頰託爾一枝安
　　　題花木翎毛畫　　　　　　(明/)葉子竒
濛濛花上霧五月海橊紅幽禽哢晴晝葉底聽惺愡
　　　散歩　　　　　　　　　　(明/)魯　鐸
細艸縁蹊軟晴朝歩屧遲徃来深樹裏啼鳥不曽知
　　　宿華亭寺　　　　　　　　(明/)楊　慎
花樹髙於屋紅霞夜照人聲聲枝上鳥也似惜餘春
　　　桃花小禽圖　　　　　　　(明/)僧徳祥
簷外雨初晴幽禽四五聲桃花無限思畱客看清明
　　六言絶句
　　　清明别墅小集　　　　　　(宋/)孫　覿
兀兀三杯卯困昏昏一枕春融酒醒落花風裏夢回啼
鳥聲中
　　　楊氏山莊　　　　　　　　(明/)髙　啟
斜陽流水幾里啼鳥空林一家客去詩題柿葉僧來供
煮藤花
　　　舟中偶成　　　　　　　　(明/)史　鑑
清澤莊頭釣艇奉光院裏禪牀緑樹數聲啼鳥青山一
抹斜陽
　　七言絶句
　　　解悶　　　　　　　　　　(唐/)杜　甫
草閣柴扉星散居浪翻江黑雨飛初山禽引子哺紅果
谿女得錢畱白魚
　　　桂江中題香臺頂　　　　　(唐/)劉言史
岧岧香積凌空翠天上名花落幽地老僧相對竟無言
山鳥却呼諸佛字
　　　題大安池亭　　　　　　　(唐/)雍　陶
幽島曲池相掩映小橋虚閣半髙低好風好月無人宿
夜夜水禽船上棲
　　　王官　　　　　　　　　　(唐/)司空圖
荷塘煙罩小齋虚景物皆宜入畫圖盡日無人只髙卧
一䨇白鳥隔紗厨
　　　越鳥　　　　　　　　　　(唐/)鄭　谷
背霜南鴈不到處倚棹北人初聽時梅雨滿江春艸歇
一聲聲在荔枝枝
　　　水鳥　　　　　　　　　　(唐/)吳　融
煙為行止水為家兩兩三三睡暖沙為謝離鸞兼别鵠
如何禁得向天涯
　　　晏起　　　　　　　　　　(唐/)韋　莊
爾来中酒起常遲卧看南山改舊詩閉户日高春寂寂
數聲啼鳥上花枝
　　　幽居春思　　　　　　　　　韋　莊
緑映紅藏江上邨一聲雞犬似仙源閉門盡日無人到
翠羽春禽滿樹喧
　　　聞春鳥　　　　　　　　　　韋　莊
雨晴春鳥滿江邨還似長安舊日聞紅杏花前應笑我
我今憔悴亦羞君
　　　訪陳處士　　　　　　　　(宋/)蔡　襄
橋畔脩篁下碧谿君家元在此橋西來時不似人間世
日暖花香山鳥啼
　　　從尹師魯飲香山石樓　　　　蔡　襄
霜後丹楓照曲隄酒䦨明月下前谿石樓夜半空中笑
驚起飛禽過水西
　　　金陵即事　　　　　　　　(宋/)王安石
昏黑投林曉更驚背人相喚百般鳴柴門長閉春風暖
事外還能見鳥情
　　　隨意　　　　　　　　　　　王安石
隨意柴荆手自開沿岡度塹復登臺小橋風露扁舟月
迷鳥羈雌竟徃來
　　　書辨才白雲堂壁　　　　　(宋/)蘇　軾
不辭清曉叩松扉却值支公久不歸山鳥不鳴天欲雪
卷簾惟見白雲飛
　　　絶句　　　　　　　　　　(宋/)陳師道
密密丹房疊疉花一枝臨路為人斜丁寧語鳥傳春意
白下門東第幾家
　　　晩雪湖上　　　　　　　　(宋/)文　同
朔風吹雪滿橫湖衆鳥歸栖日欲晡獨坐水軒人不到
滿林如挂暝禽圖
　　　七月十六日題南禪院壁　　(宋/)張　耒
秋林落葉已斑斑秋日當庭尚掩闗掃榻晝眠聽鳥語
可知身世此時閒
　　　聽鳴禽　　　　　　　　　　張　耒
流滯江邉鬢已霜又聞春鳥啅朝陽他時北去懷陳迹
寒竹疎梅黄土岡
　　　曉雨　　　　　　　　　　　張　耒
輕隂江上千峰秀小雨牆邉百艸生惟有春禽慰孤客
曉啼渾似故園聲
　　　閒居　　　　　　　　　　(宋/)陳　造
種桃接李不辭勤旋作花前把酒人羡煞文禽映花語
飛來趂得見成春
　　　春日　　　　　　　　　　(宋/)陳與義
朝来庭樹有鳴禽紅緑扶春上逺林忽有好詩生眼底
安排句法已難尋
　　　吳門道中　　　　　　　　(宋/)孫　覿
一㸃炊煙竹裏邨人家深閉雨中門數聲好鳥不知處
千丈藤蘿古木昏
　　　遊金沙寺寺有陸希聲侍郎讀書堂在頥山上
　　　　　　　　　　　　　　　　孫　覿
緑笋遺苞半出籬清谿一曲翠相迷古苔稱意壞牆滿
好鳥盡情深樹啼
　　　偶作　　　　　　　　　　(宋/)程　俱
薰風習習動林光紫翠隂中艸木香山鳥一聲清晝永
白雲深處北窓凉
　　　野望　　　　　　　　　　(宋/)朱　子
登髙立馬瞰晴川四面平林接暝煙東望可堪頻極目
歸心已度鳥飛前
　　　睡覺　　　　　　　　　　(宋/)范成大
尋思斷夢半瞢騰漸見天窓紙瓦明宿鳥噪羣穿竹去
縣前猶自打殘更
　　　窓下戲詠　　　　　　　　(宋/)陸　游
飛來山鳥語惺愡却是幽人半睡中新竹成隂無彈射
不妨同向北窓風
　　　蚤行鳴山　　　　　　　　(宋/)楊萬里
淡淡清霜薄薄氷曉寒端為作新晴殷勤喚醒梅花睡
枝上春禽一兩聲
　　　携家小歇嚴州建德縣簿㕔曉起
　　　　　　　　　　　　　　　　楊萬里
不堪乆客只思歸曉起廵檐強撚髭偶聽梅梢啼一鳥
舉頭立看獨多時
　　　歸途過銅官山　　　　　　(宋/)戴　昺
山徑﨑嶇落葉黃青松疎處漏斜陽鳴禽無數聲相應
一陣微風野菊香
　　　髙陽道中　　　　　　　　(金/)劉　汲
杏花開過野桃紅榆栁中間一徑通禽鳥不呼邨塢静
滿川煙雨淡濛濛
　　　即事　　　　　　　　　　(金/)劉　昻
山花山雨相兼落谿水谿雲一樣閒野店無人問春事
酒旗風外鳥闗闗
　　　扇圖　　　　　　　　　　(金/)許　古
雲壓谿塘小雪春融融和氣浥輕塵山禽共作梅花夢
物性由來嬾是真
　　　草堂春暮橫披　　　　　　(金/)馮　璧
遷客倚樓家萬里五陵飛鞚酒千金艸堂淡與青山對
幽鳥一聲春已深
　　　憶舊　　　　　　　　　　(金/)曹用之
花鳥廵檐喚曉晴喚來和氣滿春城春風二十年前客
煮酒青梅也後生
　　　雜詩　　　　　　　　　　(金/)劉　豫
竹塢人家瀕小谿數枝紅杏出疎籬門前山色帶烟重
幽鳥一聲春日遲
　　　全氏小樓與南山相對殆几案間物也暇日觴
　　　　予其上索賦鄙作因口占三絶句(録一/)
　　　　　　　　　　　　　　　(元/)王　惲
東籬遥見喜悠然况在風煙咫尺間滿勸銀杯畱客醉
夕陽佳處鳥飛還
　　　春盡　　　　　　　　　　(元/)劉　因
草閣垂簾晝掩扉客來知我出門稀鳥鳴淡與人相對
花落方知春已歸
　　　懷德清别業　　　　　　　(元/)趙孟頫
楊林堂下百株梅傲雪凌寒次第開枝上山禽曉啁哳
定應喚我早歸來
　　　晩訪仲章不遇　　　　　　(元/)袁　桷
小院春濃落照間碧篁相對乳禽還晩風陣歇遊絲盡
留得歸雲在屋山
　　　閩浙之交　　　　　　　　(元/)馬祖常
路入閩中盡翠微家家蕉葛作秋衣石墻遮竹松圍屋
時有丹禽哺子歸
　　　黃華山中　　　　　　　　(元/)許有壬
道人邂逅一開顔為借笻枝䇿我孱鳥語畱人還小住
晩風吹破水中山
　　　睡起偶成　　　　　　　　(元/)許　楨
賦詩舒嘯杖藜行水色山光不世情醉卧午窓誰喚醒
栁隂啼鳥兩三聲
　　　徽宗畫梨花青禽圖　　　　(元/)虞　集
宿雨初收禁林寂玉斧臨忩看春色蒺藜沙上暖塵飛
何處人間作寒食
　　　桃花幽禽圖　　　　　　　(元/)陳　旅
金塘花竹灔春紅枝上幽禽弄暖風莫把殘英都蹴盡
無情流水畫橋東
　　　題雪禽　　　　　　　　　(元/)李　祁
幽禽棲穏棘枝低黯慘江天雪四圍明日郊原晴爛熳
好尋芳樹弄毛衣
　　　絶句　　　　　　　　　　(元/)倪　瓚
醉喚吳姬舞蹋筵風䦨花陣亦回旋愁生細雨寒煙外
詩在青蘋白鳥邉
　　　雨中春望　　　　　　　　(明/)高　啟
郡樓髙望見江頭油壁行春事已休落盡棠梨寒食雨
只應啼鳥不知愁
　　　過北塘道中　　　　　　　　高　啟
渺渺一徑兩陂間楊栁初發水潺潺驚魚忽散人影盡
啼鳥時来春意䦨
　　　棘竹三禽圖　　　　　　　　高　啟
棘枝疎瘦竹枝低三鳥寒多每並棲月落山空秋夢斷
不知誰箇最先啼
　　　三十六灣　　　　　　　　(明/)楊士竒
湘隂縣南江水斜春來兩岸無人家深林日午鳥啼歇
開徧滿山紅白花
　　　次錢文伯題雲林詩韻　　　(明/)沈　應
紅葉橋邉艸舎低半灘斜照水平谿舊時曾記求詩過
疎雨桐花幽鳥啼
　　　舟中暮歸　　　　　　　　(明/)張　泰
㫁栁殘沙不掩堤葦叢幽稱水禽棲半江斜照將秋色
相送歸船到竹谿
　　　初晴　　　　　　　　　　(明/)陳憲章
初晴樓上燕飛飛樓下歌人白苧衣一曲未終花落去
滿林啼鳥送春歸
　　　喜晴　　　　　　　　　　　陳憲章
西林收雨鵓鳩靈卷被開窓對曉晴風日醉花花醉鳥
竹門啼過兩三聲
　　　題畫　　　　　　　　　　(明/)沈　周
愛是垂楊嫩緑齊放舟遲日弄春谿滄浪自唱無人和
飛過水禽能一啼
　　　其二
碧水丹山映杖藜夕陽猶在小橋西微吟不道驚谿鳥
飛入亂雲深處啼
　　　放苑内諸禽　　　　　　　(明/)陳　沂
多年調養在雕籠放出初飛失舊叢祗為恩深不能去
朝来還繞上陽宮
　　　題畫　　　　　　　　　　(明/)龔用卿
獨向江頭坐釣磯浮嵐空翠照春衣臨流回首看歸鳥
髙樹無風山葉飛
　　　聞鳥　　　　　　　　　　(明/)陳　淳
重重煙樹鎖招提野客來尋路不迷纔過板橋塵土隔
　落花無數鳥争啼
　　　雨晴　　　　　　　　　　　(明/)夏雲英
　海棠初種竹新移流水潺潺入小池春雨乍晴風日好
　一聲啼鳥過花枝
　
　
　
　
　
　
　
　
　
　
　
御定佩文齋詠物詩選卷四百二十一
　欽定四庫全書
御定佩文齋詠物詩選巻四百二十二
　　鳯類(附鸞/)
　　　四言古
　　　　鳯頌　　　　　　　　　　(吴/)薛　綜
　猗與石磬金聲玉振先王搏拊以正五音百獸翔感儀
　鳯舞麟在昔堯舜斯磬乃臻宗廟致敬乃肯來顧贊揚
　聖徳上下受祚
　　　五言古
　　　　贈從弟　　　　　　　　　(魏/)劉　楨
　鳯凰集南岳徘徊孤竹根於心有不厭奮翅凌紫氛豈
　不常勤苦羞與黃雀羣何時當來儀將須聖明君
　　　　賦得威鳯棲梧　　　　　　(陳/)張正見
　丹山下威鳯來集帝梧中欲舞春花落將飛秋葉空影
　照龍門水聲入洞庭風别有將雛曲翻更合絲桐
　　　　古意　　　　　　　　　　(唐/)王　績
彩鳯將欲歸提羅出郊訪羅張大澤已鳯入重雲颺朝
棲崑閬木夕飲蓬壺漲問鳯那逺飛賢君坐相望鳯言
荷深德微禽安足尚但使雛卵全無令矰繳放皇臣力
牧舉帝樂簫韶暢自有來巣時明年阿閣上
　　　鳯凰曲　　　　　　　　　(唐/)李　白
嬴女吹玉簫吟弄天上春青鸞不獨去更有携手人影
滅彩雲斷遺聲落西秦
　　　古風　　　　　　　　　　　李　白
鳯飢不啄粟所食惟琅玕焉能與羣雞刺促爭一餐朝
鳴崑丘樹夕飲砥柱湍歸飛海路逺獨宿天霜寒幸遇
王子晉結交青雲端懷恩未得報感别空長歎
　　　雜詩呈逢原　　　　　　　(宋/)孫　覺
鴻雁最知時未逃羅與網不能忘稻粱千里安得徃鳴
蜩腹空虚見啄因其響丹鳯穴九霄虞人常夢想
　　　鳯池　　　　　　　　　　(宋/)蔡　襄
靈禽不世下想像成羽翼但願醴泉飲豈復高梧息似
有飛鳴心六合定何適
　　　翩翩紫鳯雛送方希直赴漢中教授
　　　　　　　　　　　　　　　(明/)鄭居貞
翩翩紫鳯雛羽翮偹五彩徘徊千仞翔餘音散江海于
焉覽德輝濟濟鏘環珮天門何嵯峨羣仙久相待晨沐
晞朝陽夜息飲沆瀣如何復西飛去去秦闗外岐山諒
非遥啄食良自愛終當巣阿閣庶以鳴昭代
　　　浴鳯沼　　　　　　　　　(明/)程本立
鳯鳥從何來來止桐谿傍錦毛濯春雨彩翮晞朝陽蘋
藻動浮彩蘭芷吹幽香鳯去今不返空餘鷗鷺行
　　七言古(附長短句/)
　　　儀鳯歌　　　　　　　　　(周/)成　王
鳯凰翔兮于紫庭予何德兮以感靈賴先人兮恩澤臻
于胥樂兮民以寧
　　　鸞　　　　　　　　　　　(漢/)崔　駰
鸞鳥髙翔時來儀應治歸德合望規啄食竹實飲華池
　　　鳯凰臺　　　　　　　　　(元/)岑安卿
萬里長江東入海千年高臺今尚在當時誰道鳯凰來
覽徳何人足相待鳯聲悠悠梧葉空謫仙文采流長虹
跨鯨一去不復返後人欲語羞雷同海上三山渺何許
羣仙騎鳯隔風雨登臨空詠謫仙詩白鷺斜飛過秋浦
　　　神鳯操　　　　　　　　　(明/)太　祖
鈞天奏兮列丹墀俄翩翩兮鳯凰儀斂翺翔兮棲梧枝
彼觀徳兮直為我辭
　　五言律
　　　詠鳯　　　　　　　　　　(唐/)李　嶠
有鳥居丹穴其名曰鳯凰九苞應靈瑞五色成文章屢
向秦樓側頻過洛水陽鳴岐今日見阿閣佇來翔
　　　鸞鳯　　　　　　　　　　(唐/)李商隠
舊鏡鸞何處衰桐鳯不棲金錢饒孔雀錦段落山雞王
子調清管天人降紫泥豈無雲路分相望不應迷
　　五言排律
　　　儀鳯　　　　　　　　　　(唐/)楊嗣復
八方該帝澤威鳯忽來賔向日朱光動迎風翠羽新低
昻多異趣飲啄逈無鄰郊藪今翔集河圖意等倫聞韶
知鼓舞偶聖願逡廵比屋初同俗垂恩擊壤人
　　七言律
　　　鳯洞　　　　　　　　　　(元/)張　雨
第幾峰前蒼玉洞何年於此鳯求凰梧枝宿久毛皆變
竹寔餐多髓亦香露濕紫苔春似錦月明丹穴夜生光
我亦鵷行舊儔侶雲中有路共廻翔
　　五言絶句
　　　舞　　　　　　　　　　　(唐/)虞世南
繁絃奏渌水長䄂轉廻鸞一䨇俱應節還似鏡中看
　　　酬人失題　　　　　　　　(唐/)盧　綸
孤鸞將鶴群晴日唳春雲何幸晩飛者清音長此聞
　　　深竹堂　　　　　　　　　(元/)納　延
一笏清凉地森森萬玉齊月明時倚杖閒看鳯来棲
　　七言絶句
　　　襄陽為盧竇紀事　　　　　(唐/)元　稹
花枝臨水復臨堤閒照江流亦照泥千萬春風好擡舉
夜来曽有鳯凰棲
　　　歩虚詞　　　　　　　　　(唐/)朱　澤
十二樓藏玉堞中鳯凰䨇宿碧芙蓉流霞淺酌誰同醉
今夜笙歌第幾重
　　　鳯　　　　　　　　　　　(唐/)李商隠
萬里峰巒歸路迷未判容彩借山雞新春定有將雛樂
阿閣華池兩處棲
　　　寄酬韓冬郎兼呈畏之貟外　　李商隠
十歳裁詩走馬成冷灰殘燭動離情桐花萬里丹山路
雛鳯清於老鳯聲
　　　上清　　　　　　　　　　(唐/)陸龜䝉
玉林風露寂寥清仙妃對月閒吹笙新篁冷澀曲未盡
細拂雲枝棲鳯驚
　　　題歐陽原功少監家柯敬仲畫
　　　　　　　　　　　　　　　(元/)虞　集
涔陽日日水生波翠䄂黃裳晩棹過珠樹月明花婀娜
鳳毛春暖錦婆娑
　　　紀夢　　　　　　　　　　(元/)楊　載
紛紛鸞鶴滿虚空耳畔如聞渡海風直上雲霄千萬里
此身飛入紫微宮
　　　遊三茅華陽諸洞　　　　　(元/)宋　无
冠帶寒星帔剪霞歩虚去宴玉宸家醉歸却跨青鸞下
衝落碧桃無數花
　　　題黄筌竹鸞圖　　　　　　(元/)陳　旅
一窓晴色緑猗猗羣雀飛來占好枝此竹幾年方結實
空山秋晚鳯雛饑
　　　輦下曲　　　　　　　　　(元/)張　昱
五垓千陛立朝廷檻首銅鵰一丈翎不待來儀威鳯至
日聞韶濩在青㝠
　　　　閨情　　　　　　　　　　(明/)金　誠
　欲剪紅霞作舞衣薄雲凉霧共霏霏玉簫吹冷天邉月
　只待乗鸞子晉歸
　　　　宮詞　　　　　　　　　　(明/)蔣山卿
　君王新著紫霞裳白玉冠簮八寳光夜半碧壇星月冷
　九天仙樂下鸞凰
　
　
　
　
　
　
　
　
　
御定佩文齋詠物詩選巻四百二十二
　欽定四庫全書
御定佩文齋詠物詩選巻四百二十三
　　孔雀類
　　　七言古
　　　　孔雀圖　　　　　　　　　(明/)胡　儼
　有鳥有鳥名孔雀文采光華動揮霍修頸昻昻翠羽翹
　大尾斑斑金錯落由來麗質産南方丹山碧水多翺翔
　芭蕉花開風正軟桄榔葉暗日初長忽聞都䕶啼一聲
　山中百禽皆不鳴松篁引韻笙竽奏顧影徘徊舞翅輕
　炎荒暑熱時多雨尾重低垂飛不舉一朝籠養近簾幃
　可憐猶妬羙人衣永嘉謝環善寫生畫圖貎得邉鸞清
　老眼摩挲石苔紫渾似枇杷樹底行
　　　五言律
　　　　西川使宅有韋令公時孔雀存焉暇日與諸公
　　　　　同玩座中兼故府賔妓興嗟者乆之因賦此
　　　　　詩用廣其意　　　　　　(唐/)武元衡
荀令昔居此故巢畱越禽動揺金翠尾飛舞玉池隂上
客撤瑶瑟美人傷蕙心㑹因南國使歸放海雲深
　　　和武門下傷韋令孔雀　　　(唐/)王　建
孤號秋閣隂韋令在時禽覓伴海山黑思鄉橘樹深舉
頭聞舊曲顧尾惜殘金憔悴不飛去重君池上心
　　　奉和武相公鎮蜀時詠使宅韋太尉所養孔雀
　　　　　　　　　　　　　　　(唐/)韓　愈
穆穆鸞鳯友何年來止兹飄蕭失故態隔絶抱長思翠
角高獨聳金花煥相差坐䝉恩顧重畢命守堦墀
　　五言排律
　　　和孫朴韋蟾孔雀詠　　　　(唐/)李商隠
此去三梁逺今來萬里携西施因網得秦客被花迷可
在青鸚鵡非闗碧野雞約眉憐翠羽刮膜想金箆瘴氣
籠飛逺蠻花向座低輕于趙皇后貴極楚懸黎都䕶矜
羅幕佳人炫繡袿屏風臨燭釦捍撥倚香臍舊思牽雲
葉新愁待雪泥愛堪通夢寐畫得不端倪地錦排蒼雁
　簾釘鏤白犀曙霞星斗外凉月露盤西妬好休誇舞經
　寒且少啼紅樓三十級穩穩上丹梯
　　　七言律
　　　　孔雀　　　　　　　　　　(唐/)李　郢
　越鳥青春好顔色晴軒入户看呫衣一聲金翠畫不得
　萬里山川來者稀絲竹慣聽時獨舞樓臺初上欲孤飛
　刺桐花謝芳艸歇南國同巣應望歸
　　　　和皮襲羙孔雀　　　　　　(唐/)陸龜䝉
　懶移金翠傍檐楹斜倚芳樷舊態生惟奈瘴烟籠飲啄
　可堪春雨滯飛鳴鴛鴦水畔回頭羡荳䓻圖前舉眼驚
　爭得鷓鴣來伴著不妨還校有心情
　　　七言絶句
　　　　元宮詞　　　　　　　　　(明/)朱有燉
　海晏河清罷虎符閒觀翰墨足歡娱内中獨召王洲畫
　搨得黃筌孔雀圖
御定佩文齋詠物詩選巻四百二十三
　欽定四庫全書
御定佩文齋詠物詩選巻四百二十四
　　鶴類
　　　五言古
　　　　詠懷　　　　　　　　　　(魏/)阮　籍
　鴻鵠相隨飛飛飛適遐裔雙翮臨長風須臾萬里逝朝
　餐琅玕實夕宿丹山際抗身青雲中網羅孰能制豈與
　鄉曲士携手共言誓
　　　　賦得舞鶴　　　　　　　　(梁/)簡文帝
　來自芝田逺飛度武谿深振迅依吳市差池逐晉琴竒
　聲傳㢠澗動翅拂花林欲知情外物伊洛有清潯
　　　　飛來雙白鶴　　　　　　　(梁/)元　帝
　紫葢學仙成能令吳市傾逐舞隨疎節聞琴應别聲集
　田遥赴影隔霧近相鳴時從洛浦渡飛向遼東城
　　　　主人池前鶴　　　　　　　(梁/)吴　均
　本是乗軒者為君堦下禽摧藏多好貎清唳有竒音稻
粱惠既重華池遇亦深懷恩未忍去非無江海心
　　　詠鶴　　　　　　　　　　(陳/)隂　鏗
依池屢獨舞對影或孤鳴乍動軒墀歩時轉入琴聲
　　　送王明府參選賦得鶴　　　(唐/)駱賔王
振衣遊紫府飛葢背青田虚心恒警露孤影尚凌煙離
歌悽妙曲别操繞繁絃在隂如可和清響㑹聞天
　　　黃鶴　　　　　　　　　　(唐/)沈佺期
黃鶴佐丹鳯不能羣白鷳拂雲遊四海弄影到三山遥
憶君軒上來下天池間明珠世不重知有報恩環
　　　宣城長史弟昭贈余琴谿中雙舞鶴詩以見志
　　　　　　　　　　　　　　　(唐/)李　白
令弟佐宣城贈余琴谿鶴謂言天涯雪忽向窓前落白
玉為毛衣黃金不肯博背風振六翮對舞臨山閣顧我
如有情長鳴似相託何當駕此物與爾騰寥廓
　　　謝王郎中贈琴鶴　　　　　(唐/)顧　况
此琴等焦尾此鶴方胎生赴節何徘徊理感物自并獨
立江海上一彈天地清朱絃動瑶華白羽飄玉京因想
羡門軰眇然四體輕子喬翔鄧林王母游層城忽如啟
靈署鸞鳯相和鳴何由玉女牀去食琅玕英
　　　曉鶴　　　　　　　　　　(唐/)孟　郊
曉鶴彈古舌婆羅門呌音應吹天上律不使塵中尋虚
空夢皆斷喑唏安能禁如開孤月口似説明星心既非
人間韻枉作人間禽不如相將去碧落窠巣深
　　　感鶴　　　　　　　　　　(唐/)白居易
鶴有不羣者飛飛在野田饑不啄腐䑕渴不飲盗泉貞
姿自耿介雜鳥何翩翾同遊不同志如此十餘年一興
嗜慾念遂為繒繳牽委質小池内爭食羣雞前不惟懷
稻粱兼亦競腥羶不惟戀主人兼亦狎烏鳶物心不可
知天性有時遷一飽尚如此况乗大夫軒
　　　代鶴　　　　　　　　　　　白居易
我本海上鶴偶逢江南客感君一顧恩同來洛陽陌洛
陽寡族類皎皎惟兩翼貎是天與高色非日浴白主人
誠可戀其奈軒庭窄飲啄雜雞羣年深損標格故鄉渺
何處雲水重重隔誰念深籠中七換摩天翮
　　　鶴屏　　　　　　　　　　(唐/)陸龜䝉
時人重花屏獨即胎化狀叢毛鍊分彩疎節笻相望曽
無氃氋態頗得連軒樣勢擬搶髙尋身猶在函丈如憂
雞鶩闘似憶煙霞向塵世任縱橫霜襟自閒放空資明
逺思不待浮丘相何由振玉衣一舉棲瀛閬
　　　鶴屏　　　　　　　　　　(唐/)皮日休
三幅吹空縠孰寫仙禽狀㲨(或作/􁳒)耳側以聽赤睛曠如望
引吭看雲勢翹足臨池樣頗似近蓐席還如入方丈盡
日空不鳴窮年但相向未許子晉乗難教道林放貌既
合羽儀骨亦符法相願升君子堂不必思崑閬
　　　遇旅鶴　　　　　　　　　(唐/)孫昌頴
靈鶴産絶境昻昻無與儔羣飛滄溟曙一叫雲山秋野
性方自得人寰何所求時因戲祥風偶爾來中州中州
帝王宅園沼深且幽希君惠稻粱欲拜離丹丘不然奮
飛去將適汗漫遊肯作池上鶩年年空沈浮
　　　李生畫鶴　　　　　　　　(宋/)文　同
昻昻青田姿杳杳在輕素一身萬里意雙目九霄顧釤
釤羽翮利竦竦骨節露君初本誰學我恐必神悟得于
想像外看在絶筆處稷筌如復生相與校獨歩
　　　都城南有道者居名松鶴堂暇日同東平王繼
　　　　學為避暑之遊因作松鶴聨句
　　　　　　　　　　　　　　　(元/)馬祖常
偃雲聳層霄警露落古雪虬枝喜垂澗鷺羽陋鳴垤蟠
石千歳苓頂朱百齡血胎禽哺春巣乳脂凝沍節舞葢
竽籟喧啄粒苔蘚齧元玉熏麝煤碧脛隘雞􁀙陟岳秦
爵崇授甲衛軒劣沐髮豹霧深引吭鳯竹裂風馭八極
小河舟三翼拙魯縞曵䙰褷夏社挺嶻嶭任重明堂材
言歸華表别拳縮包胥立堅剛伯夷烈延世餌方液顧
歩炫髙潔作室擅兹美觀物入獨閱逝將束囊書從爾
解珮玦
　　　部中鶴　　　　　　　　　(明/)湯顯祖
曲臺雙白鶴日賦十餐錢良為升合資畱滯江海年傳
呼卿出入引吭飛舞前軒墀看鶴人時與小翩翾鳯凰
猶可飼安得羽中仙
　　　題鶴軒圖　　　　　　　　(明/)僧道衍
幽人適野意崇軒起山隈凉風響澗木晴霞明砌苔荆
扉夕不掩多應放鶴來
　　七言古(附長短句/)
　　　畫鶴篇　　　　　　　　　(唐/)錢　起
㸃素凝姿任畫工霜毛玉羽照簾櫳借問飛鳴華表上
何如粉繢綵屏中文昌宮近芙蓉闕蘭室絪緼香且結
鑪氣朝成緱嶺雲銀燈夜作華亭月日暖花明梁燕歸
應驚片雪在仙闈主人顧盼千金重誰肯徘徊五里飛
　　　獨鶴吟　　　　　　　　　(唐/)李咸用
碧玉喙長丹頂圓亭亭危立松風間啄萍吞鱗意已閒
舉頭咫尺輕重天黑翎白本排雲煙離羣脫侶孤如仙
披霜唳月驚嬋娟逍遥忘却還青田鳶寒鴉晚空相喧
時時側耳清泠泉
　　　畫鶴　　　　　　　　　　(元/)虞　集
薛公少保昔畫鶴毛羽蕭條向寥廓通泉縣壁久微茫
故物都非况城郭長鳴闊歩貎閒暇解寫髙情亦竒作
田中芝艸日應長石上松花晩猶落赤壁江深孤月小
白雲野迥秋霄薄羣帝相從絳莭朝八公許製黃金藥
誤嬰塵網迹易迷移召中州夢如昨借懸素壁憶真侶
忽有微風動林壑碧虛寥寥積雪高直過蕭臺絶棲泊
　　　雙鶴吟寄友人　　　　　　(元/)馬　臻
依依兩白鶴歳久住青田一鶴垂兩翅飲啄沙汀煙一
鶴展長翮㝠㝠自冲天思之不可見獨立秋風前有時
月夜羣動息孤唳一聲山水碧凝眸側頸復徘徊影落
空林風露濕故人獨抱經濟才淵珠烱烱光難埋江南
地暖梅花開折花待君君不來梅花歳歳開又落空向
梅邊詠雙鶴
　　五言律(附小律/)
　　　詠鶴　　　　　　　　　　(唐/)李　嶠
黃鶴逺聨翩從鸞下紫煙翺翔一萬里來去幾千年已
憩青田側時遊丹鳯前莫言空警露猶兾一聞天
　　　池邊鶴　　　　　　　　　(唐/)儲光羲
舞鶴傍池邊水清毛羽鮮立如依岸雪飛似向池泉江
海雖言曠無如君子前
　　　和裴相公寄白侍郎求雙鶴　(唐/)劉禹錫
皎皎華亭鶴來隨太守船青雲意長在滄海别經年留
滯清洛苑徘徊明月天何如鳯池上雙舞入祥煙
　　　答裴相公乞鶴　　　　　　(唐/)白居易
警露聲音好冲天相貎殊終宜向遼廓不稱在泥塗白
首勞為伴朱門幸見呼不知疎野性却愛鳯池無
　　　劉蘇州以華亭一鶴逺寄以詩謝之
　　　　　　　　　　　　　　　　白居易
老鶴風姿異衰翁詩思深素毛如我髩丹頂似君心松
際雪相映雞羣塵不侵殷勤逺來意一隻重千金
　　　聞雲中鶴唳　　　　　　　(唐/)章孝標
久在青田唳天高忽暫聞翩翻縈碧落嘹喨入重雲出
谷鶯何待鳴岐鳯欲羣九臯寧足道此去透絪縕
　　　别鶴　　　　　　　　　　(唐/)杜　牧
分飛共所從六翮勢催風聲斷碧雲外影孤明月中青
田歸路逺丹桂舊巣空矯翼知何處天涯不可窮
　　　池州封貟外郡齋雙鶴丹頂霜翎仙態浮曠罷
　　　　政之日因呈此章　　　　(唐/)李羣玉
瀟灑二白鶴對之髙興清寒谿侶雲水朱閣伴琴笙顧
慕稻粱惠超遥江海情應携帝鄉去仙闕看飛鳴
　　　購鶴　　　　　　　　　　(元/)張養浩
野處幽獨甚千金得令威挾雲出塵網領月到柴扉縻
足妨颺去遮亭使學飛至今湖上路樹石亦光輝
　　　題江仲暹聽鶴亭　　　　　(明/)張以寧
仙鶴在人世長鳴思逺空有人秋水上倚杖月明中玉
樹三更露銀河萬里風徘徊意無極遲爾出樊籠
　　五言排律
　　　郡中每晨興見群鶴東飛至暮又行列而返哢
　　　　吭雲路甚和樂焉余愧獨處江城常目送此
　　　　鶴意有所羡遂賦以詩　　(唐/)張九齡
雲間有數鶴撫翼意無違曉日東田去宵煙北渚歸歡
呼良自適羅列好相依逺集長江静高翔衆鳥稀豈煩
仙子馭何畏野人機却念乗軒者拘畱不得飛
　　　黃鵠下太液池　　　　　　(唐/)賈　島
髙飛空外鵠下向禁中池岸印行踪淺波揺立影危來
從千里島舞拂萬年枝踉蹌孤風起徘徊水沫移幽音
清露滴野性白雲隨太液無彈射靈禽翅不垂
　　　緱山鶴　　　　　　　　　(唐/)張仲素
羽客驂仙鶴將飛駐碧山映松殘雪在度嶺片雲還清
唳因風逺髙姿對水閒笙歌憶天上城郭歎人間幾變
霜毛潔方殊藻質斑蓬瀛如可到逸響詎能攀
　　　鶴警露　　　　　　　　　(唐/)陳　季
南國商飇動風臯野鶴鳴谿松寒暫宿露艸滴還驚欲
有髙飛意空聞召侶情雲間傳藻質月下引清聲未假
摶扶勢焉知羽翼輕吾君開太液願得應皇明
　　　鶴鳴九臯　　　　　　　　(唐/)闕　名
胎化呈仙質長鳴在九臯排空散清唳映日委霜毛萬
里思寥廓千山望鬱陶香凝光不見風積韻彌髙鳯侶
攀何及雞羣思忽勞升天如有應飛舞出蓬蒿
　　七言律
　　　送鶴與裴相臨别贈詩　　　(唐/)白居易
司空愛爾爾須知不信聽吟送鶴詩羽翮勢髙寧惜别
稻粱恩重莫愁飢夜棲少共雞争樹曉浴先饒鳯占池
穏上青雲勿廻顧的應勝在白家時
　　　鶴池　　　　　　　　　　　白居易
髙竹籠前無伴侶亂雞羣裏有風標低頭乍恐丹砂落
晒翅長疑白雪消轉覺鸕鷀毛色下苦嫌鸚鵡語聲嬌
臨風一唳思何事悵望青田雲水遥
　　　憶放鶴　　　　　　　　　(唐/)李　紳
羽毛似雪無瑕㸃顧影秋池舞白雲閒整素儀三島近
廻飄清唳九霄聞好風順舉應摩日逸翮將成莫戀羣
凌厲坐看空碧外更憐鳬鷺老江濆
　　　台州鄭貟外郡齋雙鶴　　　(唐/)朱慶餘
丹頂分明音響别况聞來處隔雲濤情懸碧落飛何晩
立近清池意自髙向夜雙棲驚玉漏臨軒對舞拂朱袍
仙郎為爾開籠早莫慮廻翔損羽毛
　　　鄭侍御㕔玩鶴　　　　　　(唐/)許　渾
碧天飛舞下晴莎金閣瑶池絶網羅巖響數聲風滿樹
岸移孤影雪凌波緱山去逺雲霄㢠遼海歸遲歳月多
雙翅一開千萬里祗應棲隠戀喬柯
　　　失鶴　　　　　　　　　　(唐/)李　逺
秋風吹却九臯禽一片閒雲萬里心碧海有情應悵望
青天無路可追尋初來白雪翎猶短欲去丹砂頂漸深
華表柱頭畱語後更無消息到如今
　　　山陽盧明府以雙鶴寄遺伯氏以詩為答因寄
　　　　和　　　　　　　　　　(唐/)趙　嘏
緱山雙去羽翰輕應為仙家好弟兄茅固枕前秋對舞
陸雲谿上夜同鳴紫泥封處仍回首碧落歸時莫問程
自笑滄江一漁叟何由似爾到層城
　　　鶴　　　　　　　　　　　(唐/)鄭　谷
一自王喬放自由俗人行處懶回頭睡輕旋覺松花墮
舞罷閒聽澗水流羽翼光明欺積雪風神灑落占髙秋
應嫌白鷺無仙骨長伴漁翁宿葦洲
　　　謝丹陽李公素學士惠鶴　　(宋/)韓　琦
髙籠携得意何勤玉樹慚無可待君只愛羽毛欺白雪
不知魂夢託青雲孤標直好和松畫清唳偏宜帶月聞
自有三山歸去路莫辭時暫處雞羣
　　　鶴　　　　　　　　　　　(元/)宋　无
毛骨珊珊白雪清千年世上頂丹成晴飛碧落秋空闊
露立瑶臺夜月明仙島雲深歸有信天壇花落歩無聲
時來華表何人識依舊翻身上玉京
　　　和詠鶴　　　　　　　　　(元/)李　祁
老去曾看相鶴經暫從華館試伶俜幾年養就丹砂頂
竟日閒梳白雪翎萬里壯心原自許九霄清唳好誰聽
神仙舊侣知何在遥望蓬莱一㸃青
　　　來鶴詩贈周元初　　　　　(元/)沈　右
緘誠上逹魏元君俄頃神霄下鶴羣頂煉大還丹鼎火
翅霑南嶽嶺頭雲仙人騏驥秋風逺王子笙簫午夜聞
惆悵世間畱不住却驂鸞鶴出霞雰
　　　周元初来鶴詩　　　　　　(明/)鄭　洪
緑章朝帝駕雲車白鶴從天下玉除赤壁已無身後夢
丹丘應有寄来書五鬛松隂秋落落三花樹影夜疎疎
琴心三疉蓬莱淺兩翼剛風響珮裾
　　　鶴舞　　　　　　　　　　(明/)邵　寳
誤向丹丘共羽流多情今得此亭幽長鳴似與髙人語
屢舞誰於醉客求風羽九逵能抗晩野心萬里欲横秋
試將衣䄂閒招引轉盡花隂意未休
　　　野鶴　　　　　　　　　　(明/)朱之蕃
勁翮凌風掠逺雲一聲清唳九霄聞巣松不戀乗軒寵
警露時畱篆籒文注頂丹成迎日彩昻身玉立出雞羣
朝元應待仙真御隠映青山白雪紛
　　五言絶句
　　　詠省壁畫鶴　　　　　　　(唐/)宋之問
粉壁圖仙鶴昻藏真氣多鶱飛竟不去當是戀恩波
　　　田鶴　　　　　　　　　　(唐/)錢　起
田鶴望碧霄無風亦自舉單飛後片雲早晚及前侶
　　　田鶴　　　　　　　　　　(唐/)司空曙
散下渚田中隠見菰蒲裏和鳴自相應欲作凌風起
　　　鶴　　　　　　　　　　　(唐/)白居易
人各有所好物固無常宜誰謂爾能舞不如閒立時
　　　鶴雛　　　　　　　　　　(唐/)姚　合
白毛生未足嶛峭醜於雞每夜穿籠出搗衣砧上棲
　　　即事　　　　　　　　　　(唐/)司空圖
茶爽添詩句天清瑩道心只留鶴一隻此外是空林
　　　修竹塢　　　　　　　　　(明/)高　啟
色映谿沈沈秋雲生夕隂無限楚山意鶴鳴風滿林
　　六言絶句
　　　為曽髙士畫湖山舊隠　　　(元/)倪　瓚
厭聽殘春風雨卷簾坐看青山波上鷗浮天逺林間鶴
帶雲還
　　七言絶句
　　　寄劉尊師　　　　　　　　(唐/)韋應物
世間荏苒縈此身長望碧山到無因白鶴徘徊看不去
遥知下有清都人
　　　酬令狐相公見寄　　　　　(唐/)劉禹錫
羣玉山頭住四年每聞笙鶴看諸仙何時得把浮丘䄂
白日將昇第九天
　　　崔駙馬養鶴　　　　　　　(唐/)張　籍
身閒無事稱高情已有人間章句名求得鶴来教剪翅
望仙臺下亦將行
　　　有雙鶴畱在洛中忽見劉郎中依然鳴顧劉因
　　　　為鶴歎二篇寄予予以二絶句答之
　　　　　　　　　　　　　　　(唐/)白居易
辭鄉逺隔華亭水逐我來棲緱嶺雲慚愧稻粱長不飽
未曽廻眼向雞羣
　　　其二
荒艸院中池水畔銜恩不去又經春見君驚喜雙回顧
應為吟聲似主人
　　　問鶴　　　　　　　　　　　白居易
烏鳶爭食雀争窠獨立池邉風雪多盡日蹋氷翹一足
不鳴不動意如何
　　　舟中夜坐　　　　　　　　　白居易
潭邉霽後多清景橋下凉來足好風秋鶴一雙船一隻
夜深相伴月明中
　　　贈峨嵋山楊鍊師　　　　　(唐/)鮑　溶
道士夜誦蕊珠經白鶴下繞香煙聽夜移經盡人上鶴
天風吹入秋㝠㝠
　　　崔卿池上鶴　　　　　　　(唐/)賈　島
月中時叫葉紛紛不異洞庭霜夜聞翎羽如今從放長
猶能飛起向孤雲
　　　崔少卿鶴　　　　　　　　(唐/)姚　合
入門石徑半髙低閒處無非是藥畦致得仙禽無去意
花間舞罷洞中棲
　　　放鶴　　　　　　　　　　(唐/)雍　陶
從今一去不須低見説遼東好去栖努力莫辭仙客逺
白雲飛處免羣雞
　　　憶鶴　　　　　　　　　　(唐/)劉得仁
白絲翎羽丹砂頂曉度秋煙出翠微來向孤松枝上主
見人吟苦却高飛
　　　當軒鶴　　　　　　　　　(唐/)陸龜䝉
自笑與人乖好尚田家山客共柴車干時未似棲廬雀
鳥道閒携相爾書
　　　自河西歸山　　　　　　　(唐/)司空圖
水闊風高去路危孤舟欲上更遲遲鶴羣長繞三珠樹
不借閒人一隻騎
　　　錢塘鶴　　　　　　　　　(唐/)吳仁璧
人間路靄青天半鼇岫雲生碧海涯雖抱雕籠密扄鑰
可能長在叔倫家
　　　鶴　　　　　　　　　　　(唐/)禇　載
欲洗霜翎下澗邉却嫌菱刺汚香泉沙鷗浦鴈應驚訝
一舉扶揺直上天
　　　獨鶴　　　　　　　　　　(唐/)韋　莊
夕陽灘上立徘徊紅蓼風前雪翅開應為不知棲宿處
幾回飛去又飛來
　　　湖上雜詠　　　　　　　　(宋/)鄒　浩
華亭標格夲青雲邂逅西湖秋復春作意一聲君㑹否
鵷鸞集處是真人
　　　望少室　　　　　　　　　(金/)許安仁
名山都不見真形萬仞盤盤入杳㝠安得雲間騎白鶴
下看三十六峰青
　　　馴鶴圗　　　　　　　　　(金/)王予可
寢處粧鉛未捲釵孤雲花帶月邉來六宮簾幕金鑾冷
露濕晨煙啄翠苔
　　　四安道中所見　　　　　　(元/)牟　巘
生怕秋蟲稻把稀腰鐮争出傍晴暉凥髙首下泥中鶴
啄得黃雲盡始歸
　　　仙遊曲　　　　　　　　　(元/)王　惲
庭竹無人緑滿窓幽香和露濕霓幢日長孤絶壇邉鶴
啄徧晴苔影一雙
　　　偶成　　　　　　　　　　(元/)趙孟頫
竹林深處小亭開白鶴徐行啄紫苔羽扇不揺紗㡌側
晩凉青鳥忽飛來
　　　記夢　　　　　　　　　　(元/)楊　載
四面青山擁翠微樓臺相向闢天扉夜闌每作遊仙夢
月滿瓊田萬鶴飛
　　　遊三茅華陽諸洞　　　　　(元/)宋　无
淡染雲霞五色衣杏壇朝罷對花披洞中養隻千年鶴
長被仙人來借騎
　　　為彭道士賦鶴峯　　　　　(元/)陳　旅
跨鶴臺高倚翠微昔人城郭是邪非蕊珠宮觀秋如水
有客吹笙月下歸
　　　縉谿道士　　　　　　　　　陳　旅
縉雲谿上縉雲山春水流出桃花灣白頭道士鶴為馬
月明騎過居庸闗
　　　甲子七月廿二日忽坐後聞彈鶴
　　　　　　　　　　　　　　　(元/)袁士元
鶴立髙枝暫爾安多情遊子挾金丸老來還有冲霄志
莫作投林倦翮看
　　　題畫　　　　　　　　　　(元/)李　祁
浩浩蒼波天四圍秋風一鶴夜来歸祗應夢裏聞長笛
知是年時舊羽衣
　　　六月五日偶成　　　　　　(元/)倪　瓚
坐看青苔欲上衣一池春水靄餘暉荒邨盡日無車馬
時有殘雲伴鶴歸
　　　雲巢鶴睡　　　　　　　　(元/)葉　顒
煙梢深處穏棲翎標格孤高㢠出羣只恐聽琴驚夢醒
踏翻松頂一巣雲
　　　題雪景　　　　　　　　　(明/)藍　仁
湖邉倒樹玉為槎樹底茅檐路半斜飢鶴翅寒飛不去
伴人閒立看梅花
　　　送芸上人　　　　　　　　(明/)程　誥
行盡春山翠萬重新林浦月坐聞鐘橫江東去長鳴鶴
巢寄南朝第幾松
　　　毛貞夫參政别余籠一白鶴與丹書一函見貽
　　　　即席戲成二絶答之(録一/)　(明/)孫一元
竒路踉蹌自少塵白榆花落島中春主人應是浮丘伯
不惜仙禽借與人
　　　采真詩再為慧虚度師㳟譔　(明/)屠　隆
寂寂花宮獨掩闗飇輪去只在前山香清落日聞金磬
知是真人跨鶴還
　　　其二
悄無人跡閉瑶房數卷丹書在石牀侵曉鶴翻松露冷
松花細細落衣裳
　　　古道菴望華亭　　　　　　(明/)吳夢暘
沿江遥指白雲隈樹底空牀徧緑苔今夜道人来借宿
前峰先有鶴飛回
　　　冬景　　　　　　　　　　(明/)張宇初
養就還丹不怕寒獨騎黄鵠上雲端笑談借得天家雪
散作琪花滿石壇
　　　　夜坐　　　　　　　　　　(明/)僧清濋
　寂寂虚堂獨坐時小窓推起更思維江城萬井煙花白
　月到松頭鶴未知
　　　　宮詞　　　　　　　　　　(明/)沈瓊蓮
　香霧濛濛罩碧窓青燈的的燦銀釭内人何處教吹管
　驚起庭前鶴一雙
　
　
　
　
　
　
　
　
　
御定佩文齋詠物詩選巻四百二十四
　欽定四庫全書
御定佩文齋詠物詩選巻四百二十五
　　錦雞類
　　　七言古
　　　　錦雞　　　　　　　　　　(元/)周　權
　已山靈鳥初離羣葳蕤麗組雲錦文羽翎新刷爪距利
　彩色勝似沙頭鴛晴暾入戸爛相射嗉中有物垂紅碧
　綬光若若花盤絛出示山童有矜色文章固足媒爾身
　雕籠拘束還悲辛區區啄飲豈不厚情深野樹谿雲春
　　　　錦雞　　　　　　　　　　(明/)楊　基
　暖風晴日融春晝閒㸔花隂雞吐綬綺縠都將綵羽妝
　紅絲不待金針繡疊疊胭脂縷縷金龍文盤錯鳳紋深
　憑誰剪作鴛鴦帯雅稱佳人翡翠衿
　　　　錦雞圗　　　　　　　　　(明/)胡　儼
　昔聞楚人不識鳳忽見山雞重購之我今畫圗寫生態
　羽毛五色光陸離扶桑天雞啼一聲陽鳥散彩天下晴
此時山雞亦出谷喔喔飛來耀林麓千巖萬壑含東風
杏花吹香春雪紅顧影徘徊自愛惜揚翹聳翅紛蒙茸
竹上花間日正髙向陽吐綬垂花絛呉綾蜀錦織不得
戴勝偷眼驚伯勞切莫臨谿照碧流對鏡逢人舞便休
舞多目眩終顛仆世人空詫韋公賦
　　　四禽圗　　　　　　　　　(明/)李東陽
樛枝老樹幽巖裏山鷓雙棲掉長尾髙鳴俯搦勢不停
似向春風矜爪觜山頭錦雞金作冠身披五采成斑斕
遠從紅日霽時見更向碧山深處㸔人言此物真絶特
同是山禽不同格休將緑水照毛衣祗恐桃花妬顔色
　　五言律
　　　詠山雞　　　　　　　　　(唐/)温庭筠
萬壑動晴景山禽凌翠微繡翎翻草去紅觜啄花歸巢
暖碧雲色影孤清鏡輝不知春樹畔何處又分飛
　　　山雞　　　　　　　　　　(唐/)許　渾
珍禽暫不扄飛舞躍前庭翠網摧金距雕籠減繡翎月
　圓疑望鏡花暖似依屛何必舊巢去山山芳草青
　　　五言排律
　　　　賦得山雞舞石鏡　　　　　(唐/)崔　䕶
　廬峯開石鏡人說舞山雞物象纎無隠禽情目自迷景
　當煙霧歇心喜錦翎齊宛轉烏呈彩婆娑鳳欲棲何言
　資羽族在地得天倪應笑翰名者終朝飲敗醯
　　　七言律
　　　　錦雞　　　　　　　　　　(宋/)文　同
　髙原濯濯㺯春暉金碧冠纓綵繪衣石澑瀉煙晴自照
　巖枝横月夜相依有時勃窣盤跚舞忽地鈎輈格磔飛
　寄語人間用矰繳瑶臺鸞鶴好同歸
　
　
　
　
御定佩文齋詠物詩選巻四百二十五
　欽定四庫全書
御定佩文齋詠物詩選卷四百二十六
　　雁類
　　　五言古
　　　　歸鴻　　　　　　　　　　(宋/)顔延之
　昧旦濡和風霑露踐朝暉萬有皆同春鴻雁獨辭歸相
　鳴去澗汜長引發江畿皎潔登雲侣連綿千里飛長懷
　河朔路緬與湘漢違
　　　　詠湖中雁　　　　　　　　(梁/)沈　約
　白水滿春塘旅雁毎廻翔唼流牽弱藻斂翮帶餘霜羣
　浮動輕浪單汎逐孤光懸飛竟不下亂起未成行刷羽
　同揺漾一舉還故鄉
　　　　賦得始歸雁　　　　　　　(梁/)劉孝綽
　洞庭春水緑衡陽旅雁歸差池髙復下欲向龍門飛
　　　　賦得集池雁　　　　　　(北周/)庾　信
　逢風時迥度逐侣乍爭飛猶憶方塘水今秋已復歸
　　　詠雁　　　　　　　　　　　庾　信
南思洞庭水北想雁門關稻粱俱可戀飛去復飛還
　　　詠雁　　　　　　　　　(北周/)王　褒
伺潮聞曙響妬壟有春翬豈若雲中雁秋時塞外歸河
長猶可渉海濶故難飛霜多聲轉急風疎行屢稀園池
若可至不復怯虞機
　　　二弟宰邑南海見羣雁南飛因成詠以寄
　　　　　　　　　　　　　　　(唐/)張九齡
鴻雁自北來嗷嗷度煙景嘗懐稻粱恵豈憚江山永大
小毎相從羽毛當自整雙鳬侣晨汎獨鶴參宵警為我
更南飛因書至梅嶺
　　　白雁　　　　　　　　　　(唐/)李建勲
東谿一白雁毛羽何皎潔薄暮浴清波斜陽共明滅差
池失羣乆幽獨依人切旅食賴菰蒲單棲怯霜雪邊風
昨夜起顧影空哀咽不及牆上烏相將繞雙闕
　　　賦秋鴻送劉衡州　　　　　(宋/)梅堯臣
秋鴻整羽翮去就自因時往春南方來遂止天泉池天
泉水清泚鴛鷺日追隨蒲藻豈不樂江湖信所宜今朝
風色便暫向衡陽歸洞庭逢葉下瀟湘先客飛渚有蘭
杜羙心無稻粱卑矰繳勿爾念鷹隼寧爾窺煙波千萬
里足以資盤嬉峯前想囘日青冥生路岐
　　　髙郵陳直躬處士畫雁　　　(宋/)蘇　軾
野雁見人時未起意先改君從何處㸔得此無人態無
乃槁木形人禽两自在北風振枯葦微雪落璀璀慘淡
雲水昬晶熒沙礫碎弋人悵何慕一舉眇江海
　　　其二
衆禽事紛爭野雁獨閒潔徐行意自得俛仰若有節我
衰寄江湖老伴雜鵞鴨作書問陳子曉景畫苕霅依依
聚圎沙稍稍動斜月先鳴勤鼓翅吹亂蘆花雪
　　　九月三日宿胥口始聞雁　　(宋/)范成大
故人久不見乍見雜悲喜新雁如故人一聲驚我起把
酒不能觴送目問行李曽云行路難空濛千萬里塞北
多關山江南渺雲水風髙吹汝瘦旅伴今餘㡬斜行不
少駐滅没蒼煙裏羈逰吾亦倦客程殊未已扁舟費年
華短纜繫沙尾物性各有役冥心聼行止江郊匝地熟
塲圃平如砥歸期且勿念共飽豐年米
　　　賦得春雁送張郎中省覲揚州
　　　　　　　　　　　　　　　(元/)揭傒斯
東風吹歸雁離離翔天側朝發衡陽浦夕過隂山磧嘹
唳浮雲中萬里才一息眷言思親者相望有南北
　　　羣雁圗　　　　　　　　　(元/)傅若金
微茫洞庭野隠約瀟湘岸鴻雁將棲息飛鳴求其伴先
集良未安後至凄欲斷使我懐弟兄因之中腸亂畱連
江海逺慘淡秋暉晏常恐隨天風髙飛入雲漢
　　　平沙落雁　　　　　　　　(明/)楊　基
江横秋煙白日落寒沙淺鴻雁萬里來翩翩下平逺欲
墮更低飛斜行兩三轉
　　　平沙落雁　　　　　　　　(明/)薛　瑄
霜清秋水落風過人跡平飛飛隨陽鳥相呼下寒汀向
夕聚儔侣月暎蘆花明
　　七言古(附長短句/)
　　　鳴雁行　　　　　　　　　(唐/)李　白
秋雁鳴辭燕山昨發委羽朝度關一一銜蘆枝南飛㪚
落天地間連行接翼往復還客居煙波寄湘呉凌霜觸
雪毛體枯畏逢矰繳驚相呼聞弦虛墜良可吁君更彈
射何為乎
　　　鴻雁　　　　　　　　　　(宋/)曾　鞏
江南岸邊江水平水荇青青渚蒲綠鴻雁此時儔侣多
亂下沙汀恣棲宿羣依青荇唼且鳴暖浴蒲根戲相逐
長無矰繳意自閒不飽稻粱心亦足性殊凡鳥自知時
飛不亂行聊漸陸豈同白鷺空潔白俛啄腥汙期滿腹
　　　汪履道家觀所蓄煙雨蘆鴻圗
　　　　　　　　　　　　　　　(宋/)僧恵洪
西湖漠漠生煙雨浦浦圎沙鳬雁聚今日髙堂素壁間
忽見西湖最西浦翩翻兩雁方欲下數隻飄然掠波去
獨餘一隻方穏眠有夢不成亦驚顧蕭梢碧蘆秋葉赤
青沙白石紛無數我本江湖不繫舟爾軰况亦江湖侣
令人便欲尋睿郎呼船深入龍山塢
　　　鴻雁篇　　　　　　　　　(元/)陳　基
鴻雁雙雙度雁門相呼相喚不離羣晝銜蘆藋防矰繳
夜宿關河同夢魂稻粱既足江南闊秋水增波葉微脫
洞庭湖畔卧雲沙彭蠡磯頭弄煙月一朝無事忽相違
一向東飛一向西西飛渺渺秦山曲東去悠悠滄海湄
秦山滄海遥相望顧影徘徊各惆悵山有猩鼯與網羅
水有蛟鼉與風浪囘頭却恨不同棲辛苦皆因獨自飛
不問天南與天北何時相見得同歸
　　五言律
　　　同張二詠雁　　　　　　　(唐/)駱賔王
唼藻滄江逺銜蘆紫塞長霧深迷曉景風急斷秋行陣
照通宵月書封㡬夜霜無復能鳴分空知愧稻粱
　　　秋雁　　　　　　　　　　　駱賔王
聫翩辭海曲揺曵指江干陣去金河冷書歸玉塞寒帯
月凌空易迷煙逗浦難何當同顧影刷羽泛清瀾
　　　雁　　　　　　　　　　　(唐/)李　嶠
春暉滿朔方候雁發衡陽望月驚弦影排雲結陣行往
還倦南北朝夕苦風霜寄語能鳴侣相隨入帝鄉
　　　歸雁　　　　　　　　　　(唐/)杜　甫
萬里衡陽雁今年又北歸雙雙瞻客上一一背人飛雲
裏相呼疾沙邊自宿稀繫書無浪語愁寂故山薇
　　　孤雁　　　　　　　　　　　杜　甫
孤雁不飲啄飛鳴聲念羣誰憐一片影相失萬重雲望
盡似猶見哀多如更聞野鴉無意緒鳴噪自紛紛
　　　見上林春雁翔青雲寄楊起居李員外
　　　　　　　　　　　　　　　(唐/)錢　起
上林春更好賓雁不知歸顧影憐青籞傳聲入紫微夜
陪池鷺宿朝出苑花飛寧憶寒鄉侣鸞凰一見稀
　　　送征鴻　　　　　　　　　　錢　起
秋空萬里淨嘹唳獨南征風急翻霜冷雲開見月驚塞
長憐去翼影滅有餘聲悵望遥天外鄉愁滿目生
　　　賦得沙上雁　　　　　　　(唐/)耿　湋
衡陽多道里弱羽復哀音還塞知何日驚弦亂此心夜
隂前侣逺秋冷後湖深獨立汀洲意寧知霜霰侵
　　　夜聞囘雁　　　　　　　　(唐/)司空曙
雁響天邊過髙髙望不分颼飅傳細雨嘹唳隔長雲㪚
向誰家盡歸來㡬客聞還將今夜意西海話蘇君
　　　泊雁(廻文/)　　　　　　　　(唐/)戴叔倫
泊雁鳴深渚收霞落晚川柝隨風斂陣樓暎月低弦漠
漠汀帆轉幽幽岸火燃壑危通細路溝曲繞平田
　　　早雁　　　　　　　　　　(唐/)顧非熊
逐暖來南國迎寒背朔雲下時波勢出起處陣形分聲
急奔前侣行低續後羣何人寄書札絶域可知聞
　　　早鴻　　　　　　　　　　(唐/)李羣玉
木落波浪動南飛聞夜鴻參差天漢霧嘹唳月明風野
水蓮莖折寒泥稻穂空無令一行侶相失五湖中
　　　歸雁　　　　　　　　　　(唐/)孟　貫
春至衡陽雁思歸塞路長汀洲齊奮翼霄漢共成行雪
盡翻風暖寒收度月凉直應到秋日依舊返瀟湘
　　　孤雁　　　　　　　　　　(唐/)崔　塗
湘浦離應晩邊城去已孤如何萬里計只在一枝蘆迥
起波揺楚寒棲月暎蒲不知天畔侣何處下平蕪
　　　其二
㡬行歸塞盡念爾獨何之暮雨相呼失寒塘欲下遲渚
雲低暗度闗月冷遥隨未必逢矰繳孤飛自可疑
　　　孤雁　　　　　　　　　　(唐/)儲嗣宗
孤雁暮飛急蕭蕭天地秋闗河正黄葉消息斷青樓湘
渚煙波逺驪山風雨愁此時萬里道魂夢繞滄洲
　　　侍宴賦得歸雁　　　　　　(宋/)徐　鉉
夜静羣動息翩翩一雁歸清音天際逺寒影月中微何
處雲同宿長空雪共飛陽和常借便免與素心違
　　　聞雁寄歐陽夷陵　　　　　(宋/)梅堯臣
閒坐獨無寐雁來更未闌聲長河漢迥影落戸庭寒荆
楚橘包熟瀟湘楓葉丹南飛過三峽試問故人㸔
　　　聞雁　　　　　　　　　　(元/)虞　集
樓近暖雲濕夜深聞雁低聲音燈外盡羽翮月邊迷冉
冉白榆上悠悠黄竹西應逢穆王駿春草一長嘶
　　　雁聲　　　　　　　　　　(元/)張　翥
嘹嘹數雁度流響一凄然半落淮南雨遥沈海上天疎
砧欲斷處哀角未吹前我亦離羣者聞之夜不眠
　　　孤雁　　　　　　　　　　(元/)黄　庾
長空獨嘹唳隠約背斜暉塞北離羣逺江南失侣歸度
雲憐隻影照水認雙飛却羡投林鳥相呼入翠微
　　　聞雁　　　　　　　　　　(明/)曹　嘉
連翩升紫塞嘹嚦過秋城帛染傳書涙砧催搗練聲雲
深飛總近風細落還輕此夜髙樓笛懐人㡬度横
　　　鹽河聞雁　　　　　　　　(明/)蘇　澹
客子起常早月眀殊可親一聲沙觜雁匹馬渡頭人顧
侣鳴偏切悲秋興轉真蘭閨夢囘處應憶客邊身
　　　聞雁　　　　　　　　　　(明/)宗　臣
一枕何能得長愁至不禁魚龍殘夜笛風雨急秋砧天
入蕭森氣人兼去住心湖南有新雁作意送悲音
　　　雨夜聞雁　　　　　　　　(明/)居　節
釭斜寒照竹山静雨圍牀雁到秋如許人愁夜未央江
天將隻影霜信過重陽小夢知何處三湘煙水長
　　　雁至　　　　　　　　　　(明/)雷思霈
去燕新辭主來鴻舊作賓江空今夜月家逺隔年身結
伴多依水將書只寫人如何白翎雀歳歳北山春
　　　白雁　　　　　　　　　　(明/)曹學佺
波浄影逾白霜清鳴更催乾坤雙鬢老風雪一聲來林
迥隠猶見天長去復囘物情嫌太潔莫使羽毛摧
　　　聞雁　　　　　　　　　　(明/)僧徳祥
八月凉風起髙飛亂入雲度闗成一序遵渚動千羣菰
米沈寒雨蘆花散夕曛一聲江上過獨客最先聞
　　　雒城聞雁　　　　　　　　(明/)項蘭貞
眀月照蒼苔横空一雁來影翻飛葉墮聲帯晚風廻塞
北征人思閨中少婦哀江南别業在叢桂㡬枝開
　　　聞雁　　　　　　　　　　(明/)鄭夢周(朝鮮/人)
行旅忽聞雁仰㸔天宇清數聲和月落一㸃入雲横錦
字囘燕塞新愁滿洛城疎燈孤館夜何限故園情
　　五言排律
　　　飛鴻響逺音　　　　　　　(唐/)李體仁
漠漠微霜夕翩翩出渚鴻清聲流迥野髙韻入寥空舊
質經寒塞殘音響逺風縈雲猶類網避月尚疑弓弱羽
雖能振丹霄竟未通欲知多怨思聼取暮煙中
　　　河南府試秋夕聞新雁　　　(唐/)黄　滔
湘南飛去日薊北乍驚秋叫岀隴雲夜聞為客子愁一
聲初觸夢半白已侵頭旅館移欹枕江城起倚樓餘燈
依古壁片月下滄洲寂聼良宵徹躊躇感歳流
　　　歸雁　　　　　　　　　　(宋/)范仲淹
稻粱畱不得一一起江天帶雪南離楚和春北入燕依
依前伴侣歴歴舊山川木葉程猶逺梅花信可傳子規
啼到曉鸚鵡鎖經年應羡冥冥者東風羽翼全
　　七言律
　　　旅館聞雁别友人　　　　　(唐/)趙　嘏
路遶秋塘首獨搔背羣燕雁正呼號故關何處重相失
碧落有雲終自髙旅宿去緘他日恨單飛誰訝此生勞
行衣濕盡千山雪腸斷金籠好羽毛
　　　歸雁　　　　　　　　　　(唐/)陸龜蒙
北走南征類我曹天涯迢遞翼應勞似悲邊雪音猶苦
初背嶽雲行未髙月島聚棲防暗繳風灘斜起避驚濤
時人不問隨陽意空拾闌邊翡翠毛
　　　題雁　　　　　　　　　　(唐/)鄭　谷
八月凉風九月霜蓼花紅澹葦條黄石頭城下波揺影
星子灣西雲間行驚㪚漁家吹短笛失羣征戍鎖殘陽
故鄉聞爾亦惆悵何况扁舟非故鄉
　　　新雁　　　　　　　　　　(唐/)呉　融
湘浦春波始北歸玉闗揺落又南飛數聲飄去和秋色
一字横來背晩暉紫閣髙翻雲羃羃㶚川低度雨微微
莫從思婦臺邊過未得征人萬里衣
　　　鴻　　　　　　　　　　　(唐/)徐　夤
行如兄弟影連空春去秋來燕不同紫塞别當寒露白
碧山飛入暮霞紅宣王徳美周詩内蘇武書傳漢苑中
况解銜蘆避弓箭一聲歸唳楚天風
　　　雁　　　　　　　　　　　(唐/)黄　滔
楚岸花晴塞柳衰年年南北去來期江城日暮見飛處
旅館月明聞過時萬里風霜休更恨滿川煙草且須疑
洞庭雲水瀟湘雨好把寒更一　一知
　　　賓雁　　　　　　　　　　(宋/)韓　琦
候時賓雁覺秋分便委寒霜遡楚氛一片畫屏横逺岫
㡬行書字貼輕雲信通離闊誠虚語聲到英雄似不聞
莫趂衡陽戀閒暖南兒矰繳正紛紛
　　　和孫侔雁蕩　　　　　　　(宋/)梅堯臣
雁蕩髙髙路莫通銜蘆秋葉入雲峯山頭水闊不見影
巖下沙平時有蹤千仭柱天何斂閃萬工揮筆漫輕濃
葛巾蠟屐未能著空羡青蒼重復重
　　　詠雁　　　　　　　　　　(元/)曹伯啟
塞色波光秋影涵數行天字到江南銜蘆有為防矰繳
擇地無心入瘴嵐寒暑相催猶可避稲梁雖好不宜貪
哀鳴欲動何人意獵騎彎弧酒正酣
　　　賦飛鴻送胡則大　　　　　(元/)楊　載
年年客裏見飛鴻成陣成行上碧空杳杳江湖尋故侣
蕭蕭蘆葦下新叢翺翔已出雲霄上飲啄寧來沼沚中
今日似君歸去好扁舟一夜起東風
　　　雁賓　　　　　　　　　　(元/)謝宗可
地北天南萬里身驚寒昨夜過邊塵暫隨沙漠秋來夢
畱得湘江社後春水宿雲飛同是客風嘹月唳自相親
荒汀㫁渚年年路應認蘆花作主人
　　　雁字　　　　　　　　　　　謝宗可
蘆花月㡳寄秋情陣影南飛勢不停一畫寫開湘水碧
半行草破楚天青雲牋冷印蟲書迹煙墨濃摹鳥篆形
題盡子卿心事苦㫁文無數落寒汀
　　　白雁　　　　　　　　　　　謝宗可
翅老西風絶㸃瑕秋江難認宿蘆花雲邊字缺銀鉤㫁
月下筝閒玉柱斜影亂飛鷗囘逺浦陣迷宿鷺落平沙
聲聲呌起蘇郎恨為帶呉霜染鬢華
　　　清谿落雁　　　　　　　　(元/)曹文晦
清谿谿口荻花秋底事年年伴白鷗北去不辭書帛寄
南來非為稲粱謀荒煙𣺌渺長橋外落葉蕭蕭古渡頭
見說洞庭風月好碧波千頃少漁舟
　　　白雁　　　　　　　　　　(明/)徐　舫
出塞風沙不浣衣要分秋色占鷗磯逺書玉宇傳霜信
斜落銀筝暎冷暉楚澤雲昬無片影湘江月黒見孤飛
當年繫帛還蘇武漢節仍全皓首歸
　　　白雁　　　　　　　　　　(明/)顧文昱
萬里西風吹羽儀獨傳霜翰向南飛蘆花暎月迷清影
江水涵秋㸃素輝錦瑟夜調冰作柱玉闗曉度雪沾衣
天涯兄弟離羣乆皓首江湖猶未歸
　　　孤雁　　　　　　　　　　(明/)瞿　佑
失伴離羣不憚勞此心終不在蓬蒿百年海内皆兄弟
萬里雲間一羽毛夜月相隨形影在秋風獨立性情髙
鵷行鷺序休相笑朋黨何須似爾曹
　　　歸雁　　　　　　　　　　(明/)沈　恒
冥鴻不覺又逢春逺別湘南北向秦雲接㫁行天漠漠
江涵歸影水粼粼闗山呌落三更月旅館愁驚萬里人
莫怪東風吹去翮清秋蘆渚又来賔
　　　旅中聞雁　　　　　　　　(明/)駱文盛
西風鴻雁惜離羣露下天髙仿彿聞方訝北来衝逺塞
忽驚南去入寒雲千山落葉還秋杪一卷殘書且夜分
無那餘音更嘹喨倚樓鄉思益紛紛
　　　雁字　　　　　　　　　　(明/)朱之蕃
長空清迥淨秋雲杖倚斜陽數雁羣吹隔狂飈存斷簡
翔依沙溆見廻紋霞江㸃綴摩崖碣蘆岸聫翩白練裙
衡嶽峯髙歸羽急疑探二酉發竒文
　　　雁　　　　　　　　　　　　朱之蕃
郊原曠望入秋深序列南翔見候禽墮影髙空隨落木
蜚聲午夜雜寒砧湘江霜月連𤣥塞北海音書到上林
矰繳未湏勞弋慕平沙逺水寄閒心
　　　詠雁字　　　　　　　　　(明/)唐時升
蒹葭白露早紛紛上下參差意象分朔漠南來應累譯
衡陽北望盡同文方思坐卧觀三日又見紆廻作五雲
一一總成龍鳯質可教容易換鵞羣
　　　其二
一夜風霜過洞庭莫徭惆悵羡冥冥蘆洲掩暎成飛白
竹塢廻翔欲殺青右轉正如秦代璽横行疑寫梵王經
君歸直向燕然去且為皇家好勒銘
　　　其三
翩翩六翮破寒煙初月纎纎列宿連雨後糢糊濃淡墨
風前斷續短長篇綵霞淨拭紅絲硯銀漢平鋪白地牋
自罷結繩書契起憐君長在網羅邊
　　　其四
黄昬風雨黯東西何事皇皇不肯棲共指漂鸞兼泊鳯
難分野鶩與家雞影過平嶂如書壁聲落前汀似印泥
誰把文章移北斗君家兄弟羽毛齊
　　　其五
漠北湖南萬里通年年為客任長風飲時渴驥奔泉上
棲䖏驚蛇入草中空裏作書皆咄咄日來多暇不匆匆
張芝自有凌雲意莫比藏真老秃翁
　　　其六
逺拂殘霞攪㫁雲始知筆陣掃千軍元常法備皆三折
阿買詩成寫八分賦客近為離合體經生能辨古今文
危峯阻日君須記隴首羣飛背夕曛
　　　是夕聞雁　　　　　　　　(明/)王　鏳
蕭蕭落木黒波生燭暗杯空三四聲蘆作綠花枝尚脆
菰垂白露米先傾我來賓至飛廻處君向人歸厭歴程
燕子輕身真自喜不堪此際有逢迎
　　五言絶句
　　　賦得早雁出雲鳴　　　　　(唐/)太　宗
初秋玉露清早雁出空鳴隔雲時亂影因風乍合聲
　　　南中詠雁　　　　　　　　(唐/)韋承慶
萬里人南去三春雁北飛不知何歲月得與爾同歸
　　　秋雁　　　　　　　　　　(唐/)褚　亮
日暮霜風急羽翮轉難任為有傳書意翩翩入上林
　　　聞雁　　　　　　　　　　(唐/)韋應物
故園渺何䖏歸思方悠哉淮南秋雨夜髙齋聞雁來
　　　水宿聞雁　　　　　　　　(唐/)李　益
早雁忽為䨇驚秋風水窗夜長人自起星月滿空江
　　　雁　　　　　　　　　　　(唐/)陸龜蒙
南北路何長中間萬弋張不知煙霧裏㡬隻到衡陽
　　　雁　　　　　　　　　　　(宋/)陳師道
來徃違寒暑飛鳴在稲粱未知溟海大不肯過衡陽
　　　秋雁圖　　　　　　　　　(元/)楊維楨
野水江湖逺秋風蘆葉黄南飛舊兄弟一一自成行
　　　聞雁憶弟子培　　　　　　(明/)宗　臣
秋雨千峯散寒雲萬里開不知天際雁幾日故園來
　　　聞雁　　　　　　　　　　(明/)僧道衍
鳴雁為離羣餘哀度水雲那知故鄉夜亦似客中聞
　　六言絶句
　　　惠崇蘆雁　　　　　　　　(宋/)蘇　軾
惠崇煙雨蘆雁坐我瀟湘洞庭欲買扁舟歸去故人云
是丹青
　　　題王子慶所藏大年墨雁　　(元/)趙孟頫
鴻雁棲棲遵渚黄蘆索索鳴秋羡殺承平公子筆端萬
里滄洲
　　七言絶句
　　　官池春雁　　　　　　　　(唐/)杜　甫
自古稻粱多不足至今鸂鶒亂為羣且休悵望看春水
更恐歸飛隔暮雲
　　　其二
青春欲盡急還鄉紫塞寧論尚有霜翅在雲天終不逺
力㣲矰繳絶須防
　　　歸雁　　　　　　　　　　(唐/)錢　起
瀟湘何事等閒囘水碧沙明两岸苔二十五絃彈夜月
不勝清怨却飛來
　　　雁　　　　　　　　　　　(唐/)薛　能
肅肅雍雍義有餘九天鸞鳯莫相疎惟應静向山窗過
激發英雄夜讀書
　　　夜泊詠棲鴻　　　　　　　(唐/)陸龜䝉
可憐霜月暫相依莫向衡陽趂隊飛同是江天寒夜客
羽毛單薄稲粱㣲
　　　題新雁　　　　　　　　　(唐/)杜荀鶴
暮天新雁起汀洲紅蓼花疎水國秋想得故園今夜月
㡬人相憶在江樓
　　　聞雁　　　　　　　　　　(唐/)林　寛
接影横空背雪飛聲聲寒出玉闗遲上陽宫裏三千夢
月冷風清聞過時
　　　小雁蕩　　　　　　　　　(宋/)王十朋
歸雁行飛集澗阿不貪江海稲粱多峯頭一蕩雖然小
飲啄猶堪避網羅
　　　聞雁　　　　　　　　　　(宋/)陸　游
過盡江南把酒稀熏籠香冷換春衣秦闗漢苑無消息
又在江南送雁歸
　　　聞新雁有感　　　　　　　　陸　游
新雁南來片影孤冷雲深䖏宿菰蘆不知湘水巴陵路
曾記漁陽上谷無
　　　春半聞歸雁　　　　　　　(宋/)楊萬里
春光深淺没人知我正南歸雁北歸頭上一聲如話別
一生長是背人飛
　　　題趙大年蘆雁　　　　　　(元/)戴表元
寒更索索警霜叢兄弟當年意自同猶是江湖太平䖏
未妨沈著卧秋風
　　　見雁有懐　　　　　　　　(元/)黄　庚
滿眼西風憶故廬親朋音問乆相疎年年江上無情雁
只帶秋來不帶書
　　　四雁圖　　　　　　　　　(元/)任士林
江北江南秋正驕孤飛萬里氣方豪平生慣有冰霜翼
却笑東風燕雀髙
　　　沙雁　　　　　　　　　　(元/)楊　載
漠漠寒煙樹影㣲一行沙雁背人飛江南江北秋將盡
客子如今猶未歸
　　　題王元善赴北清江新雁圖　(元/)黄鎮成
江南春水拍天齊鴻雁成行向北飛未必雲山便相隔
秋風還帶夕陽歸
　　　題墨雁　　　　　　　　　(元/)楊維楨
黄沙衰草羽毿毿八月天山冷不堪昨夜朔風吹過影
盡將秋色到天南
　　　聞雁　　　　　　　　　　(元/)丁鶴年
月落江城轉四更旅魂和夢到灤京醒來獨背寒燈坐
風送長空雁㡬聲
　　　自題蘆洲聚雁圖　　　　　(明/)朱　芾
夜窗聽雨話巴山又入瀟湘水竹間滿渚冥鴻誰得似
碧天飛去又飛還
　　　蘆雁　　　　　　　　　　(明/)王　澤
拍天煙水接瀟湘蘆葦秋風葉葉凉何處漁郎夜吹笛
雁羣驚起不成行
　　　九月十七日聞雁寄董莊　　(明/)徐　賁
晚意秋隂雨不分渚蘆沙竹䕶寒雲雁聲客裏誰先聽
愁絶惟應我共君
　　　題蘆雁圖　　　　　　　　(明/)胡　奎
草草書空不作行相呼相喚過衡陽蘆花月冷應無夢
啄盡寒沙一夜霜
　　　早雁　　　　　　　　　　(明/)髙　棅
凉霜八月塞天寒飛度衡陽楚水寛少婦樓頭初掩瑟
一行先向夕陽看
　　　題雁　　　　　　　　　　(明/)王　紱
聨翩飛䖏影横斜暝色和烟暗荻花逺水㣲茫秋萬頃
不妨隨意落平沙
　　　宿雁圖　　　　　　　　　(明/)張　泰
理巻霜毛宿晚汀旅魂應自繞秋冥西風莫攪蒹葭水
月苦沙寒易得醒
　　　月夜下桐江聞孤雁　　　　(明/)王叔承
煙月滿江漁火寒一聲孤雁下蘆灘隔天總有家書到
　水碧山青不耐看
　　　　清江閘聞雁　　　　　　　(明/)李　瑋
　數聲江滸三更雁孤影霜天萬里身新冷猶如先避雪
　南來應笑北行人
　　　　二月聞雁　　　　　　　　(明/)孫承宗
　九月邊庭無雁來闗門不逐雁門開春來塞上希矰繳
　花信風前一一囘
　　　　其二
　孤鴻㡬日過長安拖得春旗露未乾應說邊庭花信早
　征衣初擬褪春寒
　　　　題一雁圖　　　　　　　　(明/)僧徳祥
　萬里江湖一葉身來時逢雪又逢春天南地北年年客
　只有蘆花似故人
　
　
御定佩文齋詠物詩選巻四百二十六
　欽定四庫全書
御定佩文齋詠物詩選卷四百二十七
　　鷹類(附隼/)　(海青/)
　　　五言古
　　　　楊監又出畫鷹十二扇　　　(唐/)杜　甫
　近時馮紹正能畫鷙鳥様明公出此圖毋乃傳其狀殊
　姿各獨立清絶心有向疾禁千里馬氣敵萬人將憶昔
　驪山宫冬移含元仗天寒大羽獵此物神俱王當時無
　凡材百中皆用壯粉黒形似間識者一惆悵干戈少暇
　日真骨老崖嶂為君除狡兎㑹是翻鞲上
　　　　養鷹詞　　　　　　　　　(唐/)劉禹錫
　養鷹非翫形所資擊鮮力少年昧其理日月哺不息探
　雛網黄口旦暮有餘食寜知下鞲時翅重飛不得毰毸
　上林表使兎自南北飲啄既已盈安能勞羽翼
　　　七言古(附長短句/)
　　　　觀放白鷹　　　　　　　　(唐/)李　白
寒冬十二月蒼鷹八九毛寄言燕雀莫相啅自有雲霄
萬里髙
　　　姜楚公畫角鷹歌　　　　　(唐/)杜　甫
楚公畫鷹鷹戴角殺氣森森到幽朔觀者貪愁掣臂飛
畫師不是無心學此鷹寫真在左綿却嗟真骨遂虚傳
梁間燕雀休驚怕亦未摶空上九天
　　　籠鷹詞　　　　　　　　　(唐/)栁宗元
凄風淅瀝飛嚴霜蒼鷹上擊翻曙光雲披霧裂虹霓㫁
霹靂掣電捎平岡砉然勁翮剪荆棘下攫狐兎騰蒼茫
爪毛吻血百鳥逝獨立四顧時激昻炎風溽暑忽然至
羽翼脱落自摧藏草中狸䑕足為患一夕十顧驚且傷
但願清商復為假㧞去萬累雲間翔
　　　觀劉永年畫角鷹　　　　　(宋/)黄庭堅
劉侯才勇世無敵愛畫工夫亦成癖弄筆掃成蒼角鷹
殺氣稜稜動秋色爪拳金鈎觜屈鐵萬里風雲藏勁翮
兀立槎枒不畏人眼看青冥有餘力霜飛晴空塞草白
雲垂四野隂山黒此時軒然盍飛去何乃巑岏立西壁
秪應真骨下人世不謂雄姿畱粉墨造次更無髙鳥喧
等間亦恐狐貍嚇旁觀未必窮神妙乃是天機貫胸臆
瞻相突兀摩空材想見其人英武格傳聞揮毫頗容易
持以與人無甚惜物逢真賞世所珍此畫他年恐難得
　　　野鷹来　　　　　　　　　(金/)蔡　珪
南山有竒鷹寘穴千仞山網羅雖欲施藤石不可攀鷹
朝飛聳肩下視平蕪低健狐躍兎藏何遲鷹暮来腹肉
一飽精神開招呼不上劉表臺錦衣年少漫畱意俯仰
不能随爾軰
　　　題劉履初所藏莫慶善畫鷹　(元/)郭　鈺
目光懸秋䨇翮齊欲飛不飛愁雲低足無絛鏇腹無食
空林尚恐難安棲筆力精到天機㣲莫生所畫詩我題
君不見天下太平角端語狐兎草間何足數
　　　題畫鷹送羅緝熙南歸　　　(明/)李東陽
大鷹猙獰爪決石側目髙堂睨秋碧小鷹倔伏俯且窺
威而不揚豈其雌雌雄起伏各異態意氣相看出塵壒
獨立羞将衆羽羣髙飛怕有浮雲礙山寒木落天始風
日色慘淡川原空人間狐兔自有地慎勿反擊傷鵷鴻
畫圖彷彿是誰作宛似懸韝臂間落髙堂匹練長風生
萬里炎荒盡幽朔我生竒氣空嶙峋揮毫對此不無神
送渠羽翼朝天去亦是雲霄得意人
　　　題魯京尹所藏䨇鷹圖　　　　李東陽
霜風摵摵空林響朔氣隨空入蕭爽兩鷹意氣殊絶羣
俯視平川如一掌𤣥雲著樹凝不飛野日照地寒無輝
􁫒身欲下不肯下似覺深山狐兔稀丹青落手翩欲活
鞲上驚看錦絛脫江湖浩蕩煙水深萬里陽臺𣺌天末
時維八月炎暑空兩鷹角立如爭雄周旋九紘隘八極
此意豈在風塵中知公有才非搏擊我意亦欲辭樊籠
秖應共逐鵷鸞去去上丹山十二重
　　　畫鷹　　　　　　　　　　(明/)徐　渭
閩南縞練光浮膩傳真誰寫蒼厓鷙生相由來不附人
綠韝空著將軍臂八月九月原草稀百鳥髙髙兔走肥
煙中斂翼逺不下節短暗合孫呉機此時一中貴快意
深林燕雀何須避惟將搏擊應凉風誰貪飽臠矜山雉
昨見少年向南市買鷹欲放平原轡凡材側目飽人餧
不似畫中有神氣夜来鴟梟作精魅安得放此向人世
秋風一試刀稜翅
　　　海東青行　　　　　　　　(明/)僧梵琦
海東青髙麗獻之天子庭萬人却立不敢睨玉爪金眸鐵作
翎心在寒空鞲在手一生自獵知無偶孤飛直出大鵬前
猛志豈落鴐鵞後是日霜風何栗冽長楊樹羽看騰瞥
奔雲突霧入紫霄狡兔妖蟇灑丹血束身歸來如木雞
衆鶻欲並功難齊爾軰無材空碌碌不應但費官廚肉
　　五言律
　　　進秋隼　　　　　　　　　(唐/)耿　湋
豈悟因羅者迎霜獻紫㣲夕陽分素臆秋色上花衣舉
翅雲天近囘眸燕雀稀應隨明主意百中有光輝
　　　和舍弟譲詠籠中鷹　　　　(唐/)呂　温
未用且求安無猜也不殘九天飛勢在六月目睛寒動
觸樊籠倦閒消肉食難主人憎惡鳥試待一呼看
　　　失白鷹　　　　　　　　　(唐/)鄭　繇
白錦文章亂丹霄羽翮齊雲中呼暫下雪裏放還逃梁
苑驚池鶩陳倉拂野雞不知寥廓外何處獨依棲
　　五言排律
　　　霜隼下晴臯　　　　　　　(唐/)闕　名
九臯霜氣勁翔隼下初晴風動閒雲卷星馳白草平稜
稜方厲疾肅肅自縱横掠地秋毫迥投身逸翮輕髙墉
全失影逐雀乍飛聲薄暮寒郊外悠悠萬里情
　　七言律
　　　見王監兵馬使說近山有白黒二鷹羅者乆取
　　　　竟未能得王以為毛骨有異他鷹恐臘後春
　　　　生鶱飛避暖勁翮思秋之甚眇不可見請余
　　　　賦詩　　　　　　　　　(唐/)杜　甫
雲飛玉立盡清秋不惜竒毛恣逺逰在野只教心力破
于人何事網羅求一生自獵知無敵百中爭能耻下鞲
鵬礙九天須却避兔經三窟莫深憂
　　　其二
黒鷹不省人間有度海疑從北極來正翮摶風超紫塞
𤣥冬㡬夜宿陽䑓虞羅自覺虚施巧春雁同歸必見猜
萬里寒空秖一日金眸玉爪不凡材
　　　白海青　　　　　　　　　(元/)袁　易
渺渺東溟刷羽翰乍隨天馬萬人觀孤飛雪㸃青雲破
一擊秋生玉宇寛賜予豈将追雁鶩驅除直欲辨梟鸞
江南眀月難同色夢想瑶堦白露漙
　　五言絶句
　　　畫鷹　　　　　　　　　　(元/)馬祖常
側視窺霄漢低飛近草萊金鞲時一脫肉飽更須囘
　　　題畫鷹　　　　　　　　　(元/)李　祁
勁翮排霜㦸天寒氣轉驕草間狐兔盡側目望青霄
　　七言絶句
　　　新羅進白鷹　　　　　　　(唐/)竇　鞏
御馬新騎禁苑秋白鷹來自海東頭漢皇無事須逰獵
雪亂爭飛錦臂韝
　　　宫詞　　　　　　　　　　(唐/)王　建
内鷹籠脫解紅絛鬬勝爭飛出手髙直上碧雲還却下
一䨇金爪掬花毛
　　　飢鷹詞　　　　　　　　　(唐/)章孝標
遥想平原兔正肥千囘礪吻振毛衣縱令啄解絲絛結
未得人呼不敢飛
　　　觀獵　　　　　　　　　　(唐/)薛　逢
馬縮寒毛鷹落臕角弓初暖箭新調平原踏盡無禽出
竟日翻身望碧霄
　　　詠架上鷹　　　　　　　　(唐/)崔　鉉
天邊心膽架頭身欲擬飛騰未有因萬里碧霄終一去
不知誰是解絛人
　　　鷹　　　　　　　　　　　(唐/)髙　越
雪爪星眸世所稀摩天專待振毛衣虞人莫漫張羅網
未肯平原淺草飛
　　　丁卯上京　　　　　　　　(元/)馬祖常
海國名鷹豈鶻胎渥洼天馬是龍媒明時不惜黄金賜
只欲番王萬里來
　　　宫詞　　　　　　　　　　(明/)朱有燉
三山冰合放鷹時千騎如雲授指揮日暮六街塵滾滚
馬前横抱白鵞歸
　　　元宫詞　　　　　　　　　　朱有燉
雨順風調四海寧丹墀大樂列優伶年年正旦將朝會
殿内先觀玉海青
　　　其二
秋深飛放出郊行選得馴駒内裏乗野雉滿鞍如綴錦
馬前珍重是黄鷹
　　　擬古宫詞　　　　　　　　(明/)徐楨卿
　君王無事日臨戎韎韐親調白玉弓千騎紅袍齊扈蹕
　臂鷹遥出建章宫
　　　　長安少年行　　　　　　　(明/)僧宗泐
　鬭雞贏得海東青臂向東街覓弟兄白馬翩翩相逐去
　灞陵原上曉雲平
　
　
　
　
　
　
　
　
　
　
御定佩文齋詠物詩選巻四百二十七
　欽定四庫全書
御定佩文齋詠物詩選巻四百二十八
　　鶻類
　　　五言古
　　　　畫鶻行　　　　　　　　　(唐/)杜　甫
　髙堂見生鶻颯爽動秋骨初驚無拘攣何得立突兀乃
　知畫師妙巧刮造化窟寫此神俊姿充君眼中物鳥鵲
　滿樛枝軒然恐其出側腦看青霄寧為衆禽没長翮如
　刀劒人寰可超越乾坤空崢嶸粉墨且蕭瑟緬思雲沙
　際自有煙霧質吾今意何傷顧歩獨紆鬰
　　　　海州觀放鶻搏兔不中而飛去
　　　　　　　　　　　　　　　　(宋/)沈　括
　秋霜濯空林暮日在峯頂冥冥起長風稍稍絶遺影驍
　禽值猛搏俯取不待頃豈非求者乖矯翮成逺騁未能
　謝榛莽那用遽悻悻此心竟可憐得失未宜病
　　　五言排律
　　　　出籠鶻　　　　　　　　　(唐/)濮陽瓘
　玉簇分花袖金鈴出綵籠揺心長捧日逸翰鎮生風一
　㸃青霄裏千聲碧落中星眸隨狡兔霜爪落飛鴻每念
　提擕力常懐搏擊功以君能惠好不敢没遥空
　　　七言絶句
　　　　夢遊洛中　　　　　　　　(宋/)蔡　襄
　草白霜晴鶻眼開原頭遊騎四邊來枯叢鴉鵲休驚噪
　日暮分持走兔回
　
　
　
　
　
　
　
御定佩文齋詠物詩選巻四百二十八
　欽定四庫全書
御定佩文齋詠物詩選卷四百二十九
　　鵰鶚類
　　　五言絶句
　　　　客夜偶成　　　　　　　　(元/)馬　臻
　男兒不得志壯心惜徂年長空起鵰鶚目送入寥天
　　　　榆林驛　　　　　　　　　(明/)尹　耕
　天上白榆樹千秋紫塞隂隔林觀獵騎時有射鵰心
　　　七言絶句
　　　　獵騎　　　　　　　　　　(唐/)杜　牧
　已落䨇鵰血尚新鳴鞭走馬又翻身憑君莫射南來雁
　恐有家書寄逺人
　　　　射鵰騎　　　　　　　　　(唐/)馬　戴
　蕃靣將軍著䑕裘酣歌衝雪在邊州獵過黒山猶走馬
　寒鵰射落不回頭
　　　　落帆後賦　　　　　　　　(唐/)李羣玉
　平湖茫茫春日落危檣獨暎沙洲泊山岸閒尋細草行
　古查飛起黄金鶚
　　　　元宫詞　　　　　　　　　(明/)朱有燉
　諸方貢物殿前排召得鷹坊近露臺清曉九闗嚴虎豹
　遼陽先進白鵰來
　　　　晚登沁州城有感　　　　　(明/)謝　榛
　蒼茫野色幾沙灘漳水東流倚堞看煙火滿城天向夕
　一鵰飛過不知寒
　　　　書事　　　　　　　　　　(明/)陸之裘
　嚴寒朔漠草爭凋萬乗遥臨冰雪消天馬追風齊八駿
　彤弓弦月落䨇鵰
　
　
　
　
御定佩文齋詠物詩選卷四百二十九
　欽定四庫全書
御定佩文齋詠物詩選卷四百三十
　　白翎雀類(雀一/作鵲)
　　　七言古(附長短句/)
　　　　白翎雀　　　　　　　　　(元/)薩都拉
　凄凄幽雀䨇白翎飛飛只傍烏桓城平沙無樹巢弗營
　雌雄為樂相和鳴君不見舊日輕盈舞紫燕鴛鴦鎖老
　昭陽殿風暄芍藥春可憐露冷芙蓉秋莫怨
　　　　白翎鵲詞　　　　　　　　(元/)楊維楨
　白翎鵲西極來金為冠玉為衣百鳥見之不敢飛雄狐
　猛虎愁神機先帝親手韝重爾西方竒海東之青汝何
　為下攫草間雉兔肥奈爾猛虎雄狐狸
　　　　其二
　白翎鵲來西極地從翼旋山目側邊風勁氣勁折膠材
　官猛箭與之敵黄狼紫兔不餘力須臾白雪輕一舉千
　仞直鴐鵞灑血當空擲金頭玉頸髙十尺千秋萬歳逢
　玉食
　　　　白翎雀圖　　　　　　　　(明/)王　禕
　白翎雀雪作翎羣呼旅食啁唽鳴何人翻作絃上聲傳
　與江南士女聽南人聽聲未識形畫師更與圖丹青圖
　丹青一何似知爾之生何䖏是秋髙口子草如雲風勁
　腦兒沙似水
　　　七言絶句
　　　　塞上曲　　　　　　　　　(元/)納　延
　烏桓城下雨初晴紫菊金蓮漫地生最愛多情白翎雀
　一䨇飛近馬邊鳴
　
　
　
　
　
御定佩文齋詠物詩選巻四百三十
　欽定四庫全書
御定佩文齋詠物詩選巻四百三十一
　　鳶類
　　　五言古
　　　　射鳶　　　　　　　　　　(魏/)劉　楨
　鳴鳶弄䨇翼飄飄薄青天我后横怒起意氣凌神仙發
　機如驚焱三發兩鳶連流血灑牆屋飛毛從風旋庶士
　同聲贊君射一何妍
　　　七言古
　　　　飛鳶操　　　　　　　　　(唐/)劉禹錫
　鳶飛杳杳青雲裏鳶鳴蕭蕭風四起旗尾飄揚勢漸髙
　箭頭􁆦劃聲相似長空悠悠霽日懸六翮不動凝風煙
　遊鵾翔雁出其下慶雲清景相囘旋忽聞飢烏一噪聚
　瞥下雲中争腐䑕騰音礪吻相喧呼仰天大嚇疑鵷雛
　畏人避犬投髙處俛吻無聲猶屢顧青鳥自愛玉山禾
　仙禽徒貴華山露撲棘危巢向暮時毰毸飽腹蹲枯枝
　遊童挾彈一揮弣臆碎羽分人不悲天生衆禽各有類
　威鳳文章在仁義鷹隼儀形螻蟻心雖能戾天何足貴
　　　五言絶句
　　　　盤石磴　　　　　　　　　(唐/)韋處厚
　繚繞緣雲上璘玢甃玉聨髙髙曾㡬折極目瞰秋鳶
　
　
　
　
　
　
　
　
　
　
御定佩文齋詠物詩選巻四百三十一
　欽定四庫全書
御定佩文齋詠物詩選巻四百三十二
　　雉類
　　　五言古
　　　　雉朝飛操　　　　　　　　(梁/)簡文帝
　晨光照麥畿平野度春翬避鷹時聳角妬壟或斜飛少
　年從逺役有恨意多違不如隨蕩子羅袂拂臣衣
　　　　雉朝飛操　　　　　　　　(梁/)呉　均
　二月雉朝飛横行傍壟歸斜看水外翟側聽嶺南翬躞
　蹀恒欲戰耿耿恃强威當令君見賞何辭碎錦衣
　　　　雉子斑　　　　　　　　　(陳/)江　總
　麥壟新秋來澤雉屢徘徊依花似恊妬拂草乍驚媒三
　春桃照李二月栁爭梅暫住如臯路當令巧笑開
　　　　射雉　　　　　　　　　　(陳/)蕭　有
　二月春翬動曹王挟妬媒挿翳依花合芟塲向野開隔
　田聞雊近横谿見影來弦鳴青靨碎箭落錦衣摧今日
如臯路能將巧笑囘
　　　雉子斑　　　　　　　　　(陳/)張正見
陳倉雉未飛斂翮依芳甸朱冠色尚淺錦臆毛初變雊
麥且專場排花聊勇戰唯當渡弱水不怯如臯箭
　　　射雉　　　　　　　　　　(唐/)韋應物
走馬上東岡朝日照野田野田䨇雉起翻射斗廻鞭雖
無百發中聊取一笑妍羽分繡臆碎頭弛錦鞘懸方將
恱羈旅非闗學少年􁃳弓一長嘯憶在灞城阡
　　七言古(附長短句/)
　　　白雉詩　　　　　　　　　(漢/)班　固
啟靈篇兮披瑞圖獲白雉兮效素烏嘉祥阜兮集皇都
發皓羽兮奮翹英容潔朗兮於純精彰皇徳兮侔周成
永延長兮膺天慶
　　　雉帶箭　　　　　　　　　(唐/)韓　愈
原頭火燒靜兀兀野雉畏鷹出復没將軍欲以巧伏人
盤馬彎弓惜不發地形漸窄觀者多雉驚弓滿勁箭加
衝人決起百餘尺紅翎白鏃隨傾斜將軍仰笑軍吏賀
五色離披馬前墮
　　　雉將雛　　　　　　　　　(唐/)王　建
雉吚喔雛出殻毛斑斑觜啄啄學飛未得一尺髙還逐
母行旋母脚麥壟淺淺難蔽身逺去戀雛低怕人時時
土中鼔兩翅引雛拾蟲不相離
　　　雉塲歌　　　　　　　　　(唐/)溫庭筠
茭葉萋萋接煙曙雞鳴埭上梨花露彩仗鏘鏘巳合圍
繡翎白頸遥相妬雕尾扇張金縷髙碎鈴素拂驪駒豪
綠塲紅跡來相接箭發銅牙傷彩毛麥壟桑隂小山晚
六虬歸去凝笳逺城頭却望㡬含情青畝春蕪連古苑
　　五言律
　　　雉　　　　　　　　　　　(唐/)李　嶠
白雉振朝聲飛來表太平楚郊疑鳯出陳寳若雞鳴童
子懐仁至中郎作賦成冀君看飲啄耿介獨含情
　　五言排律
　　　越裳獻白雉　　　　　　　(唐/)丁仙芝
聖哲符休運伊䕫列上台覃恩丹徼逺入貢素翬來北
闕欣初見南枝顧未囘斂容殘雪淨矯翼片雲開馴擾
將無懼翻飛幸莫猜甘從上林裏飲啄且徘徊
　　　越裳獻白雉　　　　　　　(唐/)王若嵒
素翟宛昭彰遥遥自越裳冰清朝暎日玉羽夜含霜歳
月三年逺山川九譯長來從碧海路入見白雲鄉作瑞
興周后登歌美漢皇朝天資孝理惠化且無疆
　　五言絶句
　　　上元日放二雉　　　　　　(唐/)司空圖
嬰網雖皆困褰籠喜共歸無心期爾報相見莫驚飛
　　　從獵　　　　　　　　　　(唐/)韓　偓
蹀躞巴陵駿毰毸碧野雞忽聞仙樂動賜酒玉偏提
　　七言絶句
　　　又和畱山雞　　　　　　　(唐/)薛　能
五色文勝百鳥王相思兼絶寄芸香由來不是池中物
　雞樹歸時即取將
　　　　雜題　　　　　　　　　　(元/)王　逢
　藻池岸匝水仙開滿靣香飄玉蝶梅遺事罷書山舘静
　䑕狼行過雉雞來
　　　　送李節度赴鎮　　　　　　(明/)金宗直(朝鮮/人)
　鼇背樓臺一俯憑海波萬里碧千層太平未試龍韜䇿
　射雉還過竹院僧
　
　
　
　
　
　
　
　
御定佩文齋詠物詩選巻四百三十二
　欽定四庫全書
御定佩文齋詠物詩選巻四百三十三
　　鷓鴣類
　　　七言古
　　　　放鷓鴣詞　　　　　　　　(唐/)栁宗元
　楚越有鳥甘且腴嘲嘲自名為鷓鴣徇媒得食不復慮
　機械潛發罹罝罦羽毛摧折觸籠籞煙火煽赫驚庖厨
　鼎前芍藥調五味膳夫攘腕左右視齊王不忍觳觫牛
　簡子亦放邯鄲鳩二子得意猶念此況我萬里為孤囚
　破籠展翅當逺去同類相呼莫相顧
　　　七言律
　　　　鷓鴣　　　　　　　　　　(唐/)鄭　谷
　暖戲煙蕪錦翼齊品流應得近山雞雨昏青艸湖邊過
　花落黄陵廟裏啼游子乍聞征袖濕佳人纔唱翠眉低
　相呼相喚湘江闊苦竹叢深春日西
　　　　侯家鷓鴣　　　　　　　　　鄭　谷
江天梅雨濕江蘺到處煙香是此時苦竹嶺無歸去日
海棠花落舊棲枝春宵思極蘭燈暗曉月啼多錦幕垂
惟有佳人憶南國殷勤為爾唱愁詞
　　　鷓鴣　　　　　　　　　　(唐/)韋　莊
南禽無侣似相依錦翅雙雙傍馬飛孤竹廟前啼暮雨
汨羅祠畔拂殘暉秦人只解歌為曲越女空能畫作衣
懊惱澤家(鷓鴣/之聲)非有恨年年長憶鳳城歸
　　　鷓鴣　　　　　　　　　　(唐/)徐　夤
繡㒒梅兼羽翼全楚雞非瑞莫争先啼歸眀月落邊樹
飛入百花深處煙避燒㡬曽遺逺岫引雛時見飲晴川
荔枝初熟無人際啄破紅苞墜野田
　　五言絶句
　　　江行雜詩　　　　　　　　(唐/)錢　起
行到楚江岸蒼茫人正迷秪如秦塞逺格磔鷓鴣啼
　　　聽山鷓鴣　　　　　　　　(唐/)顧　況
誰家無春酒何處無春鳥夜宿桃花邨踏歌接天曉
　　　鷓鴣詞　　　　　　　　　(唐/)李　益
湘江斑竹枝錦翅鷓鴣飛處處湘雲合郎從何處歸
　　　松滋渡　　　　　　　　　(唐/)司空圖
楚岫積郷思茫茫歸路迷更堪斑竹驛初聽鷓鴣啼
　　　長沙雜詩　　　　　　　　(眀/)楊　基
花深衆禽寂格格啼山鷓橈響一燈來人歸碧湘夜
　　六言絶句
　　　竹枝詞　　　　　　　　　(眀/)劉　溥
江心濈濈秋影煙外亭亭綠痕帝子祠前别思鷓鴣聲
裏黄昏
　　七言絶句
　　　踏歌詞　　　　　　　　　(唐/)劉禹錫
春江月出大隄平隄上女郎連袂行唱盡新詞歡不見
紅霞暎樹鷓鴣鳴
　　　玊仙館　　　　　　　　　(唐/)張　籍
長谿新雨色如泥野水陰雲盡向西楚客天南行漸逺
山山樹裏鷓鴣啼
　　　日晚歸山詞　　　　　　　(唐/)施肩吾
虎跡新逢雨後泥無人家處洞邊谿獨行歸客晚山裏
賴有鷓鴣臨路啼
　　　聽吹鷓鴣　　　　　　　　(唐/)許　渾
金谷歌傳第一流鷓鴣清怨碧雲愁夜來省得曽聞處
萬里月眀湘水秋
　　　放鷓鴣　　　　　　　　　(唐/)羅　鄴
好倚青山與碧雞刺桐毛竹待雙棲花時遷客傷離别
莫向相思樹上啼
　　　放鷓鴣
秋入池塘風露微曉開籠檻看初飛滿身金翠畫不得
無限煙波何處歸
　　　㑹友不至　　　　　　　　(唐/)成彦雄
王孫還是負佳期玊馬追游日漸西獨上郊原人不見
鷓鴣飛過落花谿
　　　題嘉陵驛　　　　　　　　(唐/)張　蠙
嘉陵路險石和泥行到長亭日已西獨倚䦨干正惆悵
海棠花裏鷓鴣啼
　　　初入湖南醴陵界　　　　　(宋/)范成大
崖栁陰陰夾暝途出山歡喜見平蕪一春客夢飽風雨
行盡江南聞鷓鴣
　　　閩浙之交　　　　　　　　(元/)馬祖常
閩嶠人居罨畫圖客行只欲望京都筍輿軋軋相思嶺
秋雨空濛叫鷓鴣
　　　廻衡山縣望南岳呈御史完顔正夫修撰龎或
　　　　簡　　　　　　　　　　(元/)陳　孚
廻雁峰前一棹孤平波如鏡漫菰蒲楚天日落碧雲合
山北山南聞鷓鴣
　　　過三合驛　　　　　　　　(元/)范　梈
一春歸計又蹉跎百粤風光可奈何縱有青山千萬疊
行人長少鷓鴣多
　　　畫竹石　　　　　　　　　(元/)楊載
林前怪石起參差篁竹叢深使客疑如過瀟湘江上路
鷓鴣啼罷日西時
　　　鎮江寄王本中臺掾　　　　(元/)薩都拉
梅花落盡空吹笛正月半頭思逺人兩岸好山青不斷
一江微雨鷓鴣春
　　　和經歴楊子承曉發山館　　　薩都拉
夢囬山館月西斜曙色千峰動紫霞杜宇一聲山竹裂
鷓鴣飛上野棠花
　　　黄亭驛曉起　　　　　　　　薩都拉
積雨莓苔上壁青曉寒山館夢初醒鷓鴣聲裏流年度
自是行人不忍聽
　　　送王奏差調福州　　　　　(元/)台哈布哈
春水溶溶滿鑑湖蘭舟長䕶錦屠蘇可憐走馬閩山路
榕葉陰中聽鷓鴣
　　　山鷓鴣　　　　　　　　　(眀/)劉　基
黄茅壠上雨和泥苦竹岡頭日色低自是行人行不得
莫教空恨鷓鴣啼
　　　秋江晚渡圖　　　　　　　(眀/)髙　啟
鷓鴣飛盡一洲蘋帆帶秋雲渡逺津底事顰看畫中景
昨朝曽送渡江人
　　　題陳大宅方壺子層層雲樹圖
　　　　　　　　　　　　　　　(眀/)周　元
昔年曽記秦川客雲樹參差去欲迷日暮孤舟行不得
鷓鴣啼過渭城西
　　　瀟湘雨意圖　　　　　　　(眀/)熊　直
萬木叢深日未晡寒江煙雨翠糢糊東風無限瀟湘意
却倚篷忩聽鷓鴣
　　　歇馬大徑山　　　　　　　(明/)陳憲章
數家煙火隔林塘一樹寒花晚自香黄葉坡頭聊歇馬
鷓鴣聲裏見斜陽
　　　題許子厚扇　　　　　　　(眀/)史　鑑
　好山多在石湖西艸色新年綠未齊亭子半開修竹裏
　一簾春雨鷓鴣啼
　　　　蕭臯别業竹枝詞　　　　　(眀/)沈眀臣
　田小三郎唱得工七姊妹花開欲紅林静三更鷓鴣月
　谿腥一陣鸕鶿風
　　　　語兒谿　　　　　　　　　　沈眀臣
　春風來過語兒谿野雉低飛麥浪齊一片桑麻天氣綠
　養蠶時節鷓鴣啼
　　　　山門　　　　　　　　　　(眀/)孫承恩
　山門落日望江干雲樹微茫晚色寒欲向東風歌一曲
　鷓鴣聲裏豆花殘
　
　
　
　
御定佩文齋詠物詩選卷四百三十三
　欽定四庫全書
御定佩文齋詠物詩選巻四百三十四
　　烏類(鴉同/)
　　　五言古
　　　　城上烏　　　　　　　　　(梁/)吴　均
　嗚嗚城上烏翩翩尾畢逋凡生八九子夜夜啼相呼質
　微知慮少體賤毛衣麤陛下三萬歳臣至執金吾
　　　　城上烏　　　　　　　　　(梁/)朱　超
　朝飛集帝城猶帶夜啼聲近日毛雖暖聞弦心尚驚
　　　　烏夜啼　　　　　　　　(北周/)庾　信
　桂樹懸知逺風竿詎肯低獨憐眀月夜孤飛猶未棲虎
　賁誰見惜御史詎相携雖言入絃管終是曲中啼
　　　　晚飛烏　　　　　　　　　(隋/)虞世基
　向日晚飛低飛飛未得棲當為歸林逺恒長侵夜啼
　　　　羣鴉詠　　　　　　　　　(唐/)儲光羲
　新宫驪山陰龍衮時出豫朝陽照羽儀清吹肅逵路羣
鴉隨天車夜滿新豐樹所思在腐餘不復憂霜露河低
宫閣深燈隠鼓鐘曙繽紛起寒枝矯翼時相顧冡宰收
琳瑯侍臣進鵷鷺髙舉摩太清永絶矰繳懼兹禽亦翶
翔不以微小故
　　　送張兵部孟功廵河分題得屋上烏
　　　　　　　　　　　　　　　(元/)虞　集
花發上陽春門開未央曙城柝起羣棲流光散朝羽息
影須近檐結巢願當户轆轤轉金井終日灌嘉樹
　　七言古(附長短句/)
　　　烏引雛　　　　　　　　　(唐/)韋應物
日出照東城春烏鵶鵶雛和鳴雛和鳴羽猶短巢在深
林春正寒引飛欲集東城暖羣雛䙰褷睥睨髙舉翅不
及墜蓬蒿雄雌來去飛又引音聲上下懼鷹隼引雛烏
爾心急急將何如何得比日搜索雀卵噉爾雛
　　　烏夜啼　　　　　　　　　(唐/)王　建
庭樹烏爾何不向别處棲夜夜夜半當户啼家人把燭
出洞户驚棲失羣飛落樹一飛直欲飛上天廻廻不離
舊棲處未眀重遶主人屋欲下空中黑相觸風飄雨濕
亦不移君家樹頭多好枝
　　　題李尚文少府所蔵枯栁寒鴉圖
　　　　　　　　　　　　　　　(元/)郭　鈺
江邊獨柳飛羣鴉敗枝殘葉秋風斜石泉可飲不可啄
似聞落日鳴啞啞一段凄涼幽思足忽憶看花過韋曲
上林春早聽啼鶯太液晴波宿黄鵠
　　　烏夜啼　　　　　　　　　(眀/)髙　啟
啼烏驚多棲未久半起疎桐上髙栁燈下佳人顰淺眉
機中少婦停纖手月入空閨夜欲深數聲猶似聽君琴
　　五言律
　　　詠烏代楊師道　　　　　　(唐/)太　宗
凌晨麗城去薄暮上林棲辭枝枝暫起停樹樹還低向
日終難託迎風詎肯迷只待纎纎手曲裏作宵啼
　　　烏　　　　　　　　　　　(唐/)李　嶠
日路朝飛急霜臺夕影寒聨翩依月樹迢逓繞風竿白
首何年改青琴此夜彈靈臺如可託千里向長安
　　　恵崇古木寒鴉　　　　　　(元/)楊　載
江上秋雲薄寒鴉㪚亂飛未眀常競噪向晩復争歸似
怯霜威重仍嫌樹影稀老僧修止觀寫物固精微
　　　歸鴉　　　　　　　　　　(眀/)髙　啟
啞啞噪夕暉争宿不争飛未逐㝠鴻去長先野鶴歸荒
邨流水逺古戍淡煙微借問寒林樹何枝最可依
　　五言排律
　　　應詔詠巢烏　　　　　　　(唐/)楊師道
桂樹春暉滿巢烏刷羽儀朝飛麗城上夜宿碧林陲背
風蔵密葉向日逐疎枝仰徳還能哺依仁遂可窺驚鳴
雕輦側王吉自相知
　　七言律
　　　樓鴉　　　　　　　　　　(眀/)朱曰藩
年年銀漢橋成後樓上昏鴉接翅歸御史府中棲未穏
倡家樹裏聽應稀緑垂槐穂蔵朝雨紅入蓮衣浴晚暉
春去秋來渾底事只輸鴻雁塞門飛
　　五言絶句
　　　詠烏　　　　　　　　　　(唐/)李義府
日裏颺朝彩琴中伴夜啼上林多少樹不借一枝棲
　　　淮陰行　　　　　　　　　(唐/)劉禹錫
簇簇淮陰市竹樓緣岸上好日起檣竿烏飛驚五兩
　　　絶句　　　　　　　　　　(元/)陳　髙
雲合虹腰斷風囬雨脚斜淺灘屯宿鷺髙樹競棲鴉
　　　前谿曲　　　　　　　　　(眀/)沈眀臣
春水前谿長春雲綠樹齊門前車馬散正及曙烏啼
　　　山景　　　　　　　　　　(眀/)僧宗泐
孤邨帶寒鴉逺山涵夕霧渡頭人未歸落日風吹樹
　　七言絶句
　　　丹陽送韋參軍　　　　　　(唐/)嚴　維
丹陽郭裏送行舟一别心知兩地秋日晚江南望江北
寒鴉飛盡水悠悠
　　　楓橋夜泊　　　　　　　　(唐/)張　繼
月落烏啼霜滿天江邨漁火對愁眠姑蘇城外寒山寺
夜半鐘聲到客船
　　　宫詞　　　　　　　　　　(唐/)王　涯
鴉飛深在禁城牆多繞重樓複殿旁時向春檐瓦溝上
散開雙翅占朝光
　　　曛黑　　　　　　　　　　(唐/)韓　偓
古木侵天日已沈露華涼泠潤衣襟江城曛黑人行絶
惟有啼烏伴夜砧
　　　竹枝詞　　　　　　　　　(唐/)孫光憲
門前春水白蘋花岸上無人小艇斜啇女經過江欲暮
散抛殘食飼神鴉
　　　暴雨初晴樓上晚景　　　　(宋/)蘇　軾
秋後風光雨後山滿城流水碧潺潺煙雲好處無多子
及取昏鴉未到間
　　　臘月下旬偶作　　　　　　(宋/)張　耒
歳暮煙霜澤國寒曉鴉鳴處是柯山地爐有火尊餘酒
自起焚香深掩關
　　　天逈　　　　　　　　　　(宋/)劉子翬
天逈孤帆隠約歸茫茫殘照欲沈西寒鴉散亂知多少
飛向江頭一樹栖
　　　晚風寒林　　　　　　　　(宋/)楊萬里
已是霜林葉爛紅那禁動地晚來風寒鴉可是矜渠黠
蹋折枯梢不墮楓
　　　其二
樹無一葉萬梢枯活底秋江水墨圖幸自寒林俱淡筆
却將濃墨㸃棲烏
　　　晚歩　　　　　　　　　　(宋/)真山民
未暝先啼艸際蛩石橋暗渡晩花風歸鴉不帶殘陽老
留得林梢一抹紅
　　　過李湘　　　　　　　　　(金/)馬定國
數樹髙槐散亂鴉時於缺處見黄花涼風不斷如流水
相對胡牀坐日斜
　　　晩望　　　　　　　　　　(金/)周　昻
煙抹平林水退沙碧山西畔夕陽家無人解得詩人意
只有雲邊數㸃鴉
　　　寓居寫懐　　　　　　　　(金/)趙　渢
平陸温風雪半消孤煙籬落隔谿橋趁虚人去林臯静
時有晩鴉銜墮樵
　　　蔡邨道中　　　　　　　　(金/)楊雲翼
水連深竹竹連沙邨落蕭蕭已暮鴉行盡畫圖三十里
青山影裏見人家
　　　雜詩　　　　　　　　　　(金/)劉　豫
寒林煙重暝棲鴉逺寺疎鐘送落霞無限嶺雲遮不斷
數聲和月到山家
　　　自趙莊歸冠氏　　　　　　(金/)元好問
杏園紅過雪披離楊栁無風綠線齊寒食人家在原野
乳鴉牆外盡情啼
　　　秋吟　　　　　　　　　　(元/)黄　庚
略彴當門石徑斜槿籬深䕶野人家炊煙起處江邨晩
一片斜陽萬㸃鴉
　　　枯木寒鴉　　　　　　　　(元/)王　惲
枯樹寒梢凍欲氷野鴉翻影若為情錦鳩呼雨煙林外
紅杏香中過一生
　　　别樊時中亷使　　　　　　(元/)余　闕
光祿橋西惜解携春星欲傍露盤低自來官栁多離思
更著城烏在上啼
　　　寄别　　　　　　　　　　(眀/)宋　濓
别來虎豆又生牙尚在揚州賣酒家醉後清狂應不减
起拈花彈打鳴鴉
　　　囬文　　　　　　　　　　(眀/)髙　啟
風簾一燭對殘花薄霧寒籠翠袖紗空院别愁驚破夢
東䦨井樹夜啼鴉
　　　小遊仙　　　　　　　　　(眀/)張　羽
門外南風吹葛花奕棋人散樹陰斜青童睡起渾無事
乞與神丹餧白鴉
　　　香嚴寺詩　　　　　　　　(眀/)蕭　宗
烏啼霜落夜漫漫風入疎櫺客枕寒戍鼓敲殘雞亂唱
半軒眀月照䦨干
　　　朝鴉　　　　　　　　　　(眀/)汪元錫
景陽鐘動曉鴉飛漢殿千官拜玉墀仙仗纔移東殿去
翩翩棲滿萬年枝
　　　旅夜　　　　　　　　　　(眀/)黄　佐
沈水煙消膩燭黄疎帷浮動月蒼蒼棲鴉不避霜風惡
繞樹數聲秋夜長
　　　春詞　　　　　　　　　　(眀/)謝　榛
城烏何意夜深啼紅杏梢頭片月低香冷熏籠人不寐
春風吹過玉欄西
　　　郊行即事　　　　　　　　(眀/)李先芳
　城南黄葉逐人飛城上寒鴉噪晩饑老樹荒邨停落照
　遥遥山寺一僧歸
　　　　寒鴉圖　　　　　　　　　(眀/)黎民表
　寒山寂歴野蒼蒼繞樹驚飛不斷行畫角一聲天欲曙
　金河翻落滿城霜
　　　　歸鴉　　　　　　　　　　(眀/)沈眀臣
　歸鴉數㸃晩霞鮮近接平蕪逺接天記得小舟雙挂席
　闔廬城外酒樓前
　　　　書去年臨别畫疎林暮鴉與季康
　　　　　　　　　　　　　　　　(眀/)程嘉燧
　荒林㡬㸃隔江山猶是離心落照間從此䢴溝自眀月
　寒鴉無數夜飛還
　　　　夜泊梁谿　　　　　　　　(眀/)范　汭
　檣上烏啼月滿灘月和殘雪耐人看半爐爇盡沈香火
　消受篷忩一夜寒
御定佩文齋詠物詩選巻四百三十四
　欽定四庫全書
御定佩文齋詠物詩選卷四百三十五
　　鵲類
　　　四言古
　　　　魏徳謳　　　　　　　　　(魏/)曹　植
　鵲之疆疆詩人取喻今存聖世呈質見素飢食苕華渇
　飲清露異於疇昔衆鳥是慕
　　　五言古
　　　　詠鵲　　　　　　　　　　(梁/)蕭　紀
　欲避新枝滑還向故巢飛今朝聽聲喜家信必應歸
　　　　看栁上鵲　　　　　　　(北齊/)魏　收
　背歳心能識登春巢自成立枯隨雨霽依枝須月眀疑
　是雕籠出當由抵玉驚間關拂條軟囘復振毛輕何獨
　離婁意傍人但未聽
　　　　園樹有巢鵲戲以詠之　　　(隋/)魏　澹
　畏玉心常駭填河力已窮夜飛還繞樹朝鳴且向風知
來寧自伐識歳不論功早晩時應至輕舉一排空
　　　山行見鵲巢　　　　　　　(唐/)蔣　冽
鵲巢性本髙更在西山木朝下清泉戲夜近眀月宿非
直避網羅兼能免傾覆豈憂五陵子挾彈來相逐
　　　異鵲　　　　　　　　　　(宋/)蘇　軾
昔我先君子仁孝行於家家有五畝園么鳳集桐花是
時烏與鵲巢鷇可俯拏憶我與諸兒飼食觀羣呀里人
驚瑞異野老笑而嗟云此方乳哺甚畏鳶與蛇手足之
所及二物不敢加主人若可信衆鳥不我遐故知中孚
化可及魚與豭柯侯古循吏悃愊真無華臨漳所全活
數等江干沙仁心格異族兩鵲棲其衙但恨不能言相
對空喳喳善惡以類應古語良非夸君看彼酷吏所至
號鬼車
　　七言古(附長短句/)
　　　祝鵲　　　　　　　　　　(唐/)王　建
神鵲神鵲好言語行人早囘多利賂我今庭中栽好樹
與汝作巢當報汝
　　　即事　　　　　　　　　　(宋/)程　俱
烏啼未必惡麾去恨不早鵲噪兩耳聾主人亦言好安
知一喙鳴喜戚自顛倒朝來羣鵲噪不已童稚無知助
吾喜羣鵲自與烏争巢慎勿喜歡真誤爾
　　　鵲有媒　　　　　　　　　(元/)吳景奎
長林蕭蕭兩乾鵲牖户綢繆欣有託雄飛望望杳不歸
飲啄應憐墮矰繳孀雌哺􁈸成孤棲月眀不復從南飛
迢迢織女隔銀浦風多巢冷將疇依花間雙鵲能占喜
來往殷勤道芳意雄鳩佻巧鴆不媒願得靈修㡬同類
斯須衆鵲邀提壺入林繞樹聲相呼羣飛盡棄遺一鵲
同室定偶携諸孤疆疆和鳴如有道求牡深慚雉鳴鷕
踰牆鑽穴相窺從重歎人而不如鳥
　　五言律
　　　詠鵲　　　　　　　　　　(唐/)李　嶠
不分荆山抵甘從石印飛危巢畏風急繞樹覺星稀喜
逐行人至愁隨織女歸倘遊眀鏡裏朝夕動光輝
　　五言排律
　　　花枝獨鵲　　　　　　　　(眀/)陳于陛
天上成橋罷人間化印遲一從棲上苑那復向南枝拂
羽瓊花落穿林寶樹垂夜飛繞眀月朝語噪晴曦表瑞
巢堪詠懐仁鷇可窺皇家時有喜先報九重知
　　七言律
　　　鄜州進白野鵲　　　　　　(唐/)薛　能
輕毛疉雪翅開霜紅觜能深練尾長名應玉符朝北闕
色柔金性瑞西方不憂雲路填河逺為對天顔送喜茫
從此定知棲息處月宫瓊樹是仙鄉
　　　鵲　　　　　　　　　　　(唐/)韓　偓
偏承雨露潤毛衣黑白分眀衆所知髙處營巢親鳳闕
静時閒語上龍墀化為金印新祥瑞飛向銀河舊路岐
莫怪天涯棲不穏託身須是萬年枝
　　　鵲　　　　　　　　　　　(唐/)徐　夤
神化難原瑞即開雕陵毛羽出塵埃香閨報喜行人至
碧漢填河織女囬眀月解隨烏繞樹青銅寧愧雀為臺
瓊枝翠葉庭前植從待翩翩去又來
　　　鵲　　　　　　　　　　(南唐/)韓　溉
纔見離巢羽翼開盡能輕颺出塵埃人開樹好紛紛占
天上橋成草草囬㡬度送風臨玉户一時傳喜到粧臺
若教顔色如霜雪應與清平作瑞來
　　五言絶句
　　　詠禮部尚書㕔後鵲　　　　(唐/)蘇　頲
懐印喜將歸窺巢戀且依自知棲不定還欲向南飛
　　　夜飛鵲　　　　　　　　　(唐/)蔣　冽
北林夜方久南月影頻移何啻飛三匝猶言未得枝
　　　黄筌鵲雛　　　　　　　　(宋/)文　同
短羽已䙰褷弱脛方屴岌母也向何處開口猶仰食
　　　王若水梨花山鵲　　　　　(元/)張　雨
山鵲語查查驚飛白雪花清眀人載酒寒食客思家
　　七言絶句
　　　閨情　　　　　　　　　　(唐/)李　端
月落星稀天欲眀孤鐙未滅夢難成披衣更向門前望
不忿朝來喜鵲聲
　　　山鵲　　　　　　　　　　(唐/)司空圖
多驚本為好毛衣只賴人憐始却歸衆鳥自知顔色減
妬他偏向眼前飛
　　　喜山鵲初歸　　　　　　　　司空圖
翠衿紅觜便知機久避重羅穏處飛只為從來偏䕶惜
忩前今賀主人歸
　　　其二
阻他羅網到柴扉不奈偷倉雀轉肥賴爾林塘添景趣
剩留山果引教歸
　　　閣下晝眠　　　　　　　　(宋/)蔡　襄
急雨初收宫殿眀紅薇花落暑風清忽傳午漏驚殘夢
寂寂西軒喜鵲聲
　　　　寓壺源僧舍　　　　　　　(宋/)吳儆
　歸來閉户還髙枕忩隙微通月影斜風急忽驚烏鵲起
　空堦蔌蔌墮松花
　　　　山家　　　　　　　　　　(元/)劉　因
　馬蹄踏水亂眀霞醉袖迎風受落花怪見谿童出門望
　鵲聲先我到山家
　
　
　
　
　
　
　
　
　
御定佩文齋詠物詩選巻四百三十五
　欽定四庫全書
御定佩文齋詠物詩選卷四百三十六
　　鳩類
　　　四言古
　　　　魏徳謳　　　　　　　　　(魏/)曹　植
　斑斑者鳩爰素其質昔翔殷郊今為魏出朱目丹趾靈
　姿詭類載飛載鳴彰我皇懿
　　　五言古
　　　　白浮鳩　　　　　　　　　(梁/)吴　均
　瑯琊白浮鳩紫翳飄陌頭食飲東莞野棲宿越王樓
　　　　春鳩　　　　　　　　　　(唐/)元　稹
　春鳩與百舌音響詎同年如何一時語俱得春風憐猶
　知造物意當春不生蟬免教争叫噪沸渭桃花前
　　　　鳩隠　　　　　　　　　　(明/)汪應軫
　鳴鳩拂其羽四海皆陽春秋風起鶗鴂蓬棘深蔵身時
　哉有顯晦微鳥靈於人孰謂鳩性拙而同鳳與麟
　　七言古(附長短句/)
　　　青鳩詞　　　　　　　　　(宋/)徐　照
勞勞復勞勞生人半行客今人行古道古道有行役相
逢莫等閒相離易疎隔殷勤紅杏花徹宵對芳席眀年
花開人東西青鳩食花舊處啼
　　　題畫　　　　　　　　　　(明/)張邦竒
鳩性愛雨花愛晴同倚東風不同情春光二月濃於酒
雙鳩醉寐不復鳴雙鳩不鳴花相語無令鳩醒叫天雨
　　五言絶句
　　　西窓晝雨　　　　　　　　(元/)黄鎮成
三春驚過半霪雨灑窓西鵲腦添爐炷春鳩隔樹啼
　　七言絶句
　　　初晴遊滄浪亭　　　　　　(宋/)蘇舜欽
夜雨連眀春水生嬌雲濃暖弄微晴簾虚日薄花竹静
時有乳鳩相對鳴
　　　絶句　　　　　　　　　　(宋/)蘇　軾
柴桑春晩思依依屋角鳴鳩雨欲飛昨日已收寒食火
吹花風起却添衣
　　　清眀日晩晴　　　　　　　(宋/)沈與求
正好園林藉落英細風吹雨濕清眀牆陰旱渇休無賴
自有鳴鳩解喚晴
　　　曾宏父將往霅川見内相葉公以詩為别次其
　　　　韻以自見　　　　　　　　沈與求
牆根啁啾百鳥鬧最愛乳鳩來喚晴日永春閒深院落
渠能便當管絃聲
　　　邨居秋暮　　　　　　　　(宋/)薛季宣
風廽偃水縠紋平林末他山筆架横場圃未閒黄葉下
鵓鳩啼雨忽啼晴
　　　春日即事　　　　　　　　(金/)周　昻
凍栁僵榆未改容狐裘貂㡌尚宜風欲尋把酒渾無處
春在鳴鳩谷谷中
　　即事　　　　　　　　　　　　周　昻
楊花顛倒入簾櫳睡鴨香殘碧霧空盡日尋詩尋不得
鵓鴣聲在夢魂中
　　　雨中過山　　　　　　　　(明/)髙　啟
春雲晻靄澗奔渾風雨行人過一邨不似家山深竹裏
乳鳩啼午未開門
　　　棃花錦鳩　　　　　　　　(明/)張以寧
一枝新雨帶啼鳩喚起春寒枝上頭説與朝來啼太苦
洗粧纔了不禁愁
　　　題棃花錦鳩圖　　　　　　(明/)程本立
萬花深處語黄鸝花底能無挾彈兒自在雨鳩春寂寂
一枝晴雪立多時
　　　題鳴鳩拂羽圖　　　　　　(明/)胡　儼
日暖風暄淚竹斑鳴鳩拂羽樹林間眼中正是春光好
呼雨呼晴莫等閒
　　　題棃花斑鳩圖　　　　　　(明/)王　恭
繡頸斕斑錦翼齊梁園春樹好飛棲樂遊年少偏嫌雨
莫向花間自在啼
　　　過相湖　　　　　　　　　(明/)懐　悦
扁舟飛出相湖東花片紅穿樹底風纔聽前邨鳩喚雨
斜陽又在暮雲中
　　　斑鳩　　　　　　　　　　(明/)錢　遜
闘草歸來女伴尋遊絲飛絮惱春心紫鳩聲歇爐煙冷
門掩棃花暮雨深
　　　春郊即事　　　　　　　　(明/)宋登春
春風嫋嫋夕陽西芳艸菲菲楊栁堤行盡谿山有茅屋
青林深處一鳩啼
　　　長幅蠒紙倣叔眀　　　　　(明/)李日華
逺山煙重樹萋萋潮落沙寒水一谿獨坐茅亭無一事
晴鳩啼過雨鳩啼
　　　暮春入棲霞山尋張文寺　　(明/)紀　青
山氣陰陰出荷鋤才分𤓰子又挑蔬倦來芍藥花前卧
帶雨鳴鳩過艸廬
　　　　春寒　　　　　　　　　　(明/)張宇初
　煙雨聲中酒夢殘蘼蕪添綠又春䦨鵓鳩喚處西風急
　自是楊花惹暮寒
　
　
　
　
　
　
　
　
　
　
　
　
御定佩文齋詠物詩選巻四百三十六
　欽定四庫全書
御定佩文齋詠物詩選巻四百三十七
　　鶯類
　　　五言古
　　　　白田馬上聞鶯　　　　　　(唐/)李　白
　黄鸝啄紫椹五月鳴桑枝我行不記日誤作陽春時蠶
　老客未歸白田已繰絲驅馬又前去捫心空自悲
　　　　聞早鶯　　　　　　　　　(唐/)白居易
　日出眠未起屋頭聞早鶯忽如上林曉萬年枝上鳴憶
　為近臣時秉筆直承眀春深視艸暇旦暮聞此聲今聞
　在何處寂寞潯陽城鳥聲信如一分别在人情不作天
　涯意豈殊禁中聽
　　　　聞晩鶯　　　　　　　　　(明/)髙　啟
　昨歳聞孤囀綠陰山院行今朝寢齋雨重聽獨含情西
　澗多喬木何為亦到城
　　　　黄鳥日來啼　　　　　　　(明/)胡宗仁
黄鳥弄羙響日啼檐間樹檐樹多佳陰覆我庭前路主
人懶出門坐臥送宵曙若云此中非黄鳥亦應去
　　七言古(附長短句/)
　　　侍從宜春苑奉詔賦龍池柳色初青聽新鶯百
　　　　囀歌　　　　　　　　　(唐/)李　白
東風已綠瀛洲艸紫殿紅樓覺春好池南栁色半青青
縈煙嬝娜拂綺城垂絲百尺挂雕楹上有好鳥相和鳴
間關早得春風情春風巻入碧雲去千門萬户皆春聲
是時君王在鎬京五雲垂輝耀紫清仗出金宫隨日轉
天廻玉輦繞花行始向蓬萊看舞鶴還過􁈙若聽新鶯
新鶯飛繞上林苑願入簫韶雜鳳笙
　　　聽鶯曲　　　　　　　　　(唐/)韋應物
東方欲曙花㝠㝠啼鶯相喚亦可聽乍去乍來時近逺
纔聞南陌又東城忽似上林翻下苑綿綿蠻蠻如有情
欲囀不囀意自嬌羗兒弄笛曲未調前聲後聲不相及
秦女學筝指猶澀須臾風暖朝日暾流鶯變作百鳥喧
誰家懶婦驚殘夢何處愁人憶故園伯勞飛過聲局促
戴勝下時桑田緑不及流鶯日日啼花間能使萬家春
意閒有時斷續聽不了飛去花枝猶裊裊還棲碧樹鏁
千門春漏方殘一聲曉
　　　聽鶯曲　　　　　　　　　(元/)楊維楨
紫騮踏花雲滿足南陌東阡日馳逐不如幽谷黄衣郎
好音綿蠻出深木鄰家女兒愁别離楊花却傍珠簾飛
樓前關山人未歸奈何奈何啼黄鸝
　　　四禽圖　　　　　　　　　(明/)李東陽
金堤栁色黄於酒枝上黄鸝嬌勝栁歌喉宛轉色娉婷
種種春光無不有春來何遲去何速囬首紅顔憶騎竹
急須携酒聽黄鸝莫待楊花眯人目
　　　秋鶯歌　　　　　　　　　(明/)僧宗泐
千林入秋露氣清林中尚有黄鶯聲似與羣蟬争意氣
東林飛過西林鳴向來春風花滿城栁條拂地如長纓
綿綿蠻蠻斷復續千人萬人側耳聽髙樓半醉客閣􁐳
停吹笙白馬貴公子挾彈不敢驚此時胡為不喜聽奈
何節序移人情只合深蔵緘爾口亦有妬爾金衣眀反
舌無聲良已久伯勞布榖俱潛形秋鶯秋鶯爾能翩然
入幽谷老翁歌詩送爾便覺心和平
　　五言律
　　　詠鶯　　　　　　　　　　(唐/)李　嶠
芳樹雜花紅羣鶯亂曉空聲分折楊吹嬌韻落梅風寫
囀清絃裏遷喬暗木中友生若可冀幽谷響還通
　　　詠黄鶯　　　　　　　　　(唐/)孫　處
睍睆度花紅間關亂曉空乍離幽谷日先轉上林風翔
集春臺側低昻錦帳中聲詩辯摶黍比興思無窮
　　　聽宫鶯　　　　　　　　　(唐/)王　維
春樹繞宫牆春鶯囀曙光忽驚啼暫斷移處弄還長隠
葉棲承露攀花出未央遊人未應返為此始思鄉
　　　鶯聲　　　　　　　　　　(唐/)羅　隠
井上梧桐暗花間霧露稀一枝晴復暖百囀是兼非金
屋夢初覺玉關人未歸不堪閒日聽因爾又沾衣
　　　聞鶯　　　　　　　　　　(宋/)楊萬里
過雨谿山浄新晴花栁眀來穿兩好樹别作一家聲故
欲撩詩興仍添懐友情驚飛苦難見那更綠陰成
　　五言排律
　　　早春雪中聞鶯　　　　　　(唐/)韓　愈
朝鶯雪裏新雪樹眼前春帶澀先迎氣侵寒巳報人其
矜初聽早誰貴後聞頻暫囀那成曲孤鳴豈及辰風霜
徒自保桃李詎相親寄謝幽棲友辛勤不為身
　　　鶯出谷　　　　　　　　　(唐/)錢可復
玉律陽和變時禽羽翮新載飛初出谷一囀巳驚人拂
栁宜煙暖衝花覺路春迎風翻翰疾向日弄吭頻求友
心何切遷喬幸有因華林饒玉樹棲託及芳晨
　　　鶯出谷　　　　　　　　　(唐/)張　鷺
弱質隨儔匹遷鶯正及春乘風音響逺映日羽毛新已
得辭幽谷還將脱俗塵鴛鸞方可慕鷰雀逈無鄰遊止
知難屈翻飛在此伸一枝如借便終冀託深仁
　　　栁陌聽早鶯　　　　　　　(唐/)陶　翰
忽來枝上囀還似谷中聲乍使香閨静偏傷逺客情間
關難辨處斷續若頻驚玉勒留將久青樓夢不成千門
候曉發萬井報春生徒有知音賞慚非臯鶴鳴
　　　禁林聞曉鶯　　　　　　　(唐/)陸　扆
曙色分層漢鶯聲繞上林報花開瑞錦催栁綻黄金斷
續隨風逺間關送月沈語當温樹近飛覺禁林深繡户
驚殘夢瑶池轉好音願將棲息意從此沃天心
　　七言律
　　　流鶯　　　　　　　　　　(唐/)李商隠
流鶯漂蕩復參差度陌臨流不自持巧囀豈能無本意
良辰未必有佳期風朝露夜陰晴裏萬户千門開閉時
曾苦傷春不忍聽鳳城何處有花枝
　　　宫鶯　　　　　　　　　　(唐/)徐　夤
領得春光在帝家早從深谷出煙霞閒棲仙禁日邊栁
饑啄御園天上花睍睆只宜陪閣鳳間關多是問宫娃
可憐鸚鵡矜言語長閉雕籠歳月賖
　　　早鶯　　　　　　　　　　(唐/)僧貫休
何處經年絶好音暖風催出囀喬林羽毛新刷陶潛菊
喉舌初調叔夜琴蔵雨並棲紅杏密避人雙入綠楊深
曉來枝上千般語應共桃花説舊心
　　　鶯梭　　　　　　　　　　(元/)謝宗可
自織春風金縷衣穿紅度翠往來飛栁堤暗捲絲千尺
花塢横抛錦萬機時見枝頭捎蝶去不愁壁上化龍歸
羞同杼軸勞紅女一擲遷喬願有違
　　　禁中聞鶯　　　　　　　　(明/)章　懋
禁苑花深晝漏遲鶯聲遥在萬年枝不隨舞袖歌金縷
却伴仙韶奏玉墀長信夢囬欹枕處𤨏闈吟罷倚䦨時
東風空費如簧舌不道眀廷有鳳儀
　　　春暮見鶯　　　　　　　　(明/)石　珤
百花開盡見鶯流一囀能添數種愁巧舌傍人何太苦
春光隨水已難留心驚陌上誰家笛夢破城南少婦樓
栁色萬行聽不斷莫牽詩思到揚州
　　　初自彭城山行聞鶯　　　　(明/)王世貞
水宿逶迤不計程有無春事未分眀白門渡口逢三月
黄鳥行邊始一聲句向清時稀感慨官因遲暮減心情
祗園桃李花如錦秪為遊人特底生
　　　新鶯　　　　　　　　　　(明/)屠　隆
初來閣外弄春暉上下花間試學飛小語未全調玉管
薄寒深自䕶金衣龍池萬栁棲應怯紫殿千門見總稀
九十韶華愁易老啼殘紅藥緑陰肥
　　　秋鶯　　　　　　　　　　(明/)廖孔說
喈喈秋老曙河斜嫩麴清塵浸露華黄葉誤求空谷友
丹楓虛擬上陽花蒹葭漠漠逢歸燕楊栁蕭蕭伴暮鴉
珠箔玉樓絃管日金衣誰料尚天涯
　　五言絶句
　　　詠黄鶯兒　　　　　　　　(唐/)鄭　愔
欲囀聲猶澀將飛羽未調髙風不借便何處得遷喬
　　　江行　　　　　　　　　　(唐/)錢　起
秋風動客心寂寂不成吟飛上危檣立鶯啼報好音
　　　洛陽陌　　　　　　　　　(唐/)顧　況
鶯聲滿御堤堤拂栁絲齊風送名花落香紅襯馬蹄
　　　殘鶯　　　　　　　　　　(唐/)雍裕之
花䦨鶯亦懶不語似含情何言百囀舌惟餘一兩聲
　　　早起　　　　　　　　　　(唐/)李商隠
風露澹清晨簾間獨起人鶯花啼又笑畢竟是誰春
　　　春中　　　　　　　　　　(唐/)司空圖
伏溜侵階潤繁花隔竹香嬌鶯方曉聽無事過南塘
　　　退居漫題　　　　　　　　　司空圖
花缺傷難綴鶯喧奈細聽惜春春已晩珍重艸青青
　　　曉起聞鶯　　　　　　　　(元/)趙孟頫
暑氣曉來清時時聞逺鶯還思故園路松下綠苔生
　　　晩春即事　　　　　　　　(元/)朱徳潤
誰道林鶯老金衣薄更新春來復春去老却聽鶯人
　　　新鶯　　　　　　　　　　(明/)袁　凱
芳樹何年到西園夢裏驚不須重聽汝只是舊時聲
　　　寄都主事穆　　　　　　　(明/)李夢陽
江艸喚愁生思君黄鳥鳴遥心將夜月同滿闔閭城
　　　送王生北行　　　　　　　　李夢陽
朝散午門西春風起御堤上林花半發㡬處早鶯啼
　　　舟中雜詠　　　　　　　　(明/)徐　霖
綠樹坐黄鸝青秧㸃白鷺睡起倚船窗知是江南路
　　　閒居　　　　　　　　　　(明/)南元善
碧窗紅藥砌青簡緑牙籖花落鶯啼樹風囬燕入簾
　　　春晩　　　　　　　　　　(明/)章士雅
春雨過前谿垂楊樹樹低綠窗人不語惟有曉鶯啼
　　六言絶句
　　　鶯　　　　　　　　　　　(唐/)李　中
羽毛特異諸禽出谷堪聽好音薄暮欲棲何處雨昏楊
栁深深
　　　湖上　　　　　　　　　　(元/)張　憲
紅杏牆邊粉蝶綠楊窗外黄鸝何處春光最好蹋青人
在蘇堤
　　　雜詠　　　　　　　　　　(元/)馬　臻
堤晩遊人争渡花密流鶯亂鳴近水亭臺栁色轉山樓
觀鐘聲
　　　其二
楚尾吳頭舊夢水邊山際閒情一夜杏園風急等閒吹
老鶯聲
　　　郊居　　　　　　　　　　(明/)袁　凱
日轉花陰傍户雨餘山色沿堤一雙蝴蝶對舞㡬箇鶯
兒亂啼
　　　六言　　　　　　　　　　(明/)顧　清
園林日日春風市喧不到牆東犬臥落紅籬下鶯啼新
綠陰中
　　　春遊　　　　　　　　　　(明/)李濓
太乙宫前栁色天清寺口鶯啼暖風吹面酒醒斜日穿
花路迷
　　七言絶句
　　　過劉五　　　　　　　　　(唐/)李　頎
洛陽一别棃花新黄鳥飛飛逢故人携手當年共為樂
無驚蕙艸惜殘春
　　　漫興　　　　　　　　　　(唐/)杜　甫
眼見客愁愁不醒無賴春色到江亭即遣花開深造次
便教鶯語太丁寧
　　　寒食寄京師諸弟　　　　　(唐/)韋應物
雨中禁火空齋冷江上流鶯獨坐聽把酒看花想諸弟
杜陵寒食艸青青
　　　春思　　　　　　　　　　　韋應物
野花如雪繞江城坐見年芳憶帝京閶闔曉開凝碧樹
曾陪鵷鷺聽流鶯
　　　贈逺　　　　　　　　　　(唐/)顧　況
暫出河邊思逺道却來窗下聽新鶯故人一别㡬時見
春草還從舊處生
　　　送郭秀才　　　　　　　　　顧　況
故人曽任丹徒令買得青山擬獨耕不作艸堂招逺客
却將垂栁借啼鶯
　　　移家别湖上亭　　　　　　(唐/)戎昱
好是春風湖上亭栁條藤蔓繫離情黄鶯久住渾相識
欲别頻啼四五聲
　　　春霽花萼樓南聞宫鶯　　　(唐/)楊　凌
祥煙瑞氣曉來輕柳變花開共作晴黄鳥逺啼鳷鵲觀
春風流出鳳凰城
　　　春興　　　　　　　　　　(唐/)武元衡
楊柳陰陰細雨晴殘花落盡見流鶯春風一夜吹鄉夢
又逐春風到洛城
　　　和武相公春曉聞鶯　　　　(唐/)楊巨源
語恨飛遲天欲眀殷勤似訴有餘情仁風已及芳菲節
猶向花谿鳴㡬聲
　　　宫詞　　　　　　　　　　(唐/)王　建
鴛鴦瓦上瞥然聲晝寢宫娥夢裏驚元是君王金彈子
海棠花下打流鶯
　　　和門下武相公春曉聞鶯　　　王　建
侵黑行飛一兩聲春寒囀小未分眀若敎更解諸餘語
應向宫花不惜情
　　　殘春曲　　　　　　　　　(唐/)白居易
禁苑殘鶯三四聲景遲風慢暮春情日西無事牆陰下
閒踏宫花獨自行
　　　春詞　　　　　　　　　　(唐/)施肩吾
黄鳥啼多春日髙紅芳開盡井邊桃羙人手暖裁衣易
片片輕雲落剪刀
　　　山中送友人　　　　　　　　施肩吾
欲折楊枝别恨生一重枝上一啼鶯亂山重疊雲相掩
君向亂山何處行
　　　江南春　　　　　　　　　(唐/)杜　牧
千里鶯啼綠映紅水邨山郭酒旗風南朝四百八十寺
多少樓臺煙雨中
　　　訪友人幽居　　　　　　　(唐/)雍　陶
落花門外春將盡飛絮庭前日欲髙深院客來人未起
黄鸝枝上啄櫻桃
　　　待漏院吟　　　　　　　　(唐/)劉　鄴
玉堂簾外獨遲遲眀月初沈勘契時閒聽景陽鐘盡後
兩鶯飛上萬年枝
　　　曉登成都迎春閣　　　　　(唐/)劉　駕
未櫛凭欄眺錦城煙籠萬井二江眀香風滿閣花滿樹
樹樹樹頭啼曉鶯
　　　和襲羙春夕陪崔諫議櫻桃園宴
　　　　　　　　　　　　　　　(唐/)陸龜蒙
佳人芳樹雜春蹊花外煙濛月漸低㡬度艶歌清欲轉
流鶯驚起不成棲
　　　鸝　　　　　　　　　　　(唐/)司空圖
不是流鶯獨占春林間彩翠四時新應知擬上屏風畫
偏坐横枝亦向人
　　　楊柳枝夀盃詞　　　　　　　司空圖
灞亭東去徹隋堤贈别何須醉似泥萬里往來無一事
便帆輕拂亂鶯啼
　　　早入諫院　　　　　　　　(唐/)鄭　谷
紫雲重疊抱春城廊下人稀唱漏聲偷得微吟斜倚柱
滿衣花露聽宫鶯
　　　黄鶯　　　　　　　　　　　鄭　谷
春雲薄薄日輝輝宫樹煙深隔水飛應為能歌繫仙籍
麻姑乞與女真衣
　　　幽齋　　　　　　　　　　(唐/)僧齊已
幽院纔容箇小庭疎篁低短不堪情春來猶賴鄰僧樹
時引流鶯送好聲
　　　獨卧　　　　　　　　　　(宋/)王安石
茅檐午影轉悠悠門閉青苔水亂流百囀黄鸝看不見
海棠無數出牆頭
　　　示西林可師　　　　　　　(宋/)朱　子
身世年來欲兩忘一春隨意住僧房行逢舊隠低囬久
綠樹鶯啼清晝長
　　　五月聞鶯　　　　　　　　(宋/)范成大
桑陰浄盡麥頭齊江上聞鶯每歳遲不及曉風鵯鵊子
迎春啼到送春時
　　　其二
一聲初上最髙枝忙殺嘔啞百舌兒老盡西園千樹綠
却憐槐眼正迷離
　　　晩春田園雜興　　　　　　　范成大
雨後山家起較遲天窗新色半熹微老翁敧枕聽鶯囀
童子開門放燕飛
　　　新涼　　　　　　　　　　(宋/)徐　璣
水滿田疇稻葉齊日光穿樹曉煙低黄鶯也愛新涼好
飛過青山影裏啼
　　　越州歌　　　　　　　　　(宋/)汪元量
年年宫栁好春光百囀黄鸝遶建章冶杏夭姚紅勝錦
牡丹屏裏燕諸王
　　　宫詞　　　　　　　　　(宋/)花蕊夫人
侍女争揮玉彈弓金丸飛入亂花中一時驚起流鶯散
踏落殘花滿地紅
　　　城西遊　　　　　　　　　(元/)劉秉忠
昨朝信馬鳳城西鞭約垂楊過小堤春色滿園花勝錦
黄鸝只揀好枝啼
　　　栁下聽鶯　　　　　　　　(元/)許有孚
陰陰煙翠足潛身其奈嬌喉百囀新却憶當年閶闔曉
恩袍光照上林春
　　　到京師　　　　　　　　　(元/)楊　載
城雪初消薺菜生角門深巷少人行栁梢聽得黄鸝語
此是春來第一聲
　　　題黄鸝海棠圖　　　　　　(元/)陳　旅
二月園池蜀錦殷多情宫鳥喜來看上林春色濃於酒
莫把黄金鑄彈丸
　　　和馬伯庸學士擬古宫詞　　(元/)貢師泰
雲影微開日脚垂杏花深院落遊絲不知誰動秋千索
驚起黄鸝過别枝
　　　京城春日　　　　　　　　(元/)納　延
官牐氷消綠漫堤落花流水五門西黄鸝不管春深淺
飛入南城樹上啼
　　　次韻趙祭酒城東宴集　　　(元/)納　延
金河流水碧粼粼御柳煙銷曙色新黄鳥只愁春去逺
隔窗呼醒看花人
　　　即席用蘇世賢韻送郭子昭　(元/)許　謙
攬轡春風入駿蹄兩堤煙柳䕶晴谿黄鶯自有留人意
相對殘紅不忍啼
　　　湖光山色樓口占　　　　　(元/)顧　瑛
雨隨牛跡坡坡緑雲轉山腰樹樹齊江閣晩添涼似洗
隔林時有野鶯啼
　　　春日幽居　　　　　　　　(元/)馬　臻
淺淺春風尚帶寒日斜香篆半燒殘杏花一樹開如錦
怕觸啼鶯不倚䦨
　　　邨中書事　　　　　　　　　馬　臻
軋軋繰車艸屋低新篁帶籜出檐齊鶯雛未省逢人避
直向路傍花上啼
　　　賦得聞鶯送客　　　　　　(明/)朱恬烄
隔市炊煙曙色遲小城初霽落花時嬌鶯歴歴啼芳樹
不解春風有别離
　　　閏三月有感　　　　　　　(明/)髙　啟
綠樹殘鶯偶一鳴聽來方解憶山行今年不是逢餘閏
已過春光半日程
　　　春夜　　　　　　　　　　(明/)沈　應
半輪月映杏梢頭小院朱簾却上鈎鶯怯輕寒猶未睡
畫欄西畔替人愁
　　　黄鶯　　　　　　　　　　(明/)李東陽
柳花如雪滿春城始聽東風第一聲夢裏江南舊時路
隔谿煙雨未分眀
　　　新春謾興　　　　　　　　(明/)劉　玉
杖藜門外問浮槎路隔谿南處士家梅子漸肥梔子瘦
黄鸝啼盡雨中花
　　　雨中過匏菴先生園居　　　(明/)陳　章
海月菴前景自清更看疎雨快吟情紅芳落盡還堪賞
緑樹黄鸝三五聲
　　　京館聞鶯　　　　　　　　(明/)祝允眀
天風吹出掖垣聲瀏亮緱山午夜笙錯認閶門折楊柳
一時飛夢滿江城
　　　白雀返棹李王二子送余過虞山下作
　　　　　　　　　　　　　　　(明/)王　寵
隨山髙下野人家春夏林深不斷花可奈流鶯千百囀
陰陰綠樹映紅霞
　　　絶句　　　　　　　　　　(明/)蘇　濓
新筍抽林與屋齊亂紅飛過畫䦨西流鶯不管春來去
坐向綠陰深處啼
　　　春盡日聞鶯　　　　　　　(明/)孫　艾
正愁春去對春風忽聽鶯啼碧樹叢無數飛花向簾幕
將愁盡入一聲中
　　　愚公園春酌　　　　　　　(明/)謝　榛
共醉春風且放情白雲無定若浮名好花開落尋常事
遮莫黄鸝不住聲
　　　早夏示殿卿　　　　　　　(明/)李攀龍
長夏園林黄鳥來百花春酒復新開人生把酒聽黄鳥
黄鳥一聲酒一杯
　　　徐汝思見過林亭　　　　　　李攀龍
五柳陰陰逼酒清一杯須見故人情明朝馬上聽黄鳥
　不似尊前喚友聲
　　　　飲錢大花樹下　　　　　　(明/)吴孺子
　平堤水漫小紅香醉後風來花滿床無奈黄鸝仍勸酒
　數聲飛過竹邊牆
　　　　鷲嶺寺寄友人　　　　　　(明/)吴　兆
　水漫長橋深復深寺門花密柳陰陰尋余只在鶯聲裏
　不聽鶯聲何處尋
　
　
　
　
　
　
　
　
御定佩文齋詠物詩選巻四百三十七
　欽定四庫全書
御定佩文齋詠物詩選巻四百三十八
　　燕類
　　　五言古
　　　　詠雙燕　　　　　　　　　(宋/)鮑　照
　雙燕戲雲崖羽翰始差池出入南閨裏經過圵堂陲意
　欲巢君幕層楹不可窺沈吟芳嵗晩徘徊韶景移悲歌
　辭舊愛銜淚覔新知
　　　　其二
　可憐雲中燕旦去暮來歸自知羽翅弱不與鵠爭飛寄
　聲謝飛鵠徃事子毛衣瑣心誠貧薄叵吝莭榮衰隂山
　饒苦霧危節多勁威豈但避霜雪當儆野人機
　　　　雙燕離　　　　　　　　　(梁/)簡文帝
　雙燕有䧺雌照日兩差池銜花落北户逐蝶上南枝桂
　棟本曾宿虹梁早自窺碩得長如此無令雙燕離
　　　　新燕　　　　　　　　　　　簡文帝
新禽應莭歸俱向吹樓飛入簾驚釧響来忩礙舞衣
　　　和晉安王詠雙燕　　　　　(梁/)庾肩吾
可憐幕上燕差池弄羽衣夜夜同巢宿朝朝相對飛銜
泥瞻樂善相賀奉英徽秋蟬行寂寞戀此未辭歸
　　　詠簷燕　　　　　　　　　　庾肩吾
雙燕集蘭閨雙飛髙復低向户疑新箔登巢識故泥依
櫩本相賀近幕願同棲
　　　贈杜容成　　　　　　　　(梁/)吴　均
一燕海上來一燕髙堂息一朝相逢遇依然舊相識問
余來何遲山川㡬紆直答言海路長風駛飛無力昔别
縫羅衣春風初入帷今來夏欲晩桒扈薄樹飛
　　　詠燕燕于飛應詔　　　　　(陳/)江　總
二月春暉暉雙燕理毛衣銜花弄靃靡拂葉隠芳菲或
在堂間戲多従幕上飛若作仙人履終向日南歸
　　　詠銜泥雙燕　　　　　　　(陳/)蕭　詮
銜泥金屋外表瑞玉筐中學飛疑漢妾巢幕憚吳宫爪
截還猶短窠成新尚空詎並零陵石飛舞逐春風
　　　賦得簷燕　　　　　　　　(唐/)皇甫冉
拂水競何忙傍簷如有意翻風去每逺帯雨歸偏駛今
君裁杏梁更欲年年去
　　　賦得巢燕送客　　　　　　(唐/)錢　起
能棲杏梁際不與黄雀羣夜影寄紅燭朝飛髙碧雲含
情别故侣花月惜春分
　　　賦得早燕送别　　　　　　(唐/)李　益
碧草縵如線去來雙飛燕長門未有春先入班姬殿梁
空繞復息簷寒窺欲徧今至隨紅蕚昔還悲素扇一别
無秋鴻差池詎相見
　　　燕詩示劉叟　　　　　　　　(唐/)白居易
梁上有雙燕翩翩雄與雌銜泥兩椽間一巢生四兒四兒
日夜長索食聲孜孜青蟲不易捕黄口無飽期觜爪雖欲
弊心力不知疲須臾千來徃猶恐巢中飢辛勤三十日母
瘦雛見肥喃喃敎言語一一刷毛衣一旦羽翼成引上庭
樹枝舉翅不回顧随風四散飛雌䧺空中鳴聲盡呼不歸
却入空巢裏啁啾終夜悲燕燕爾勿悲爾當返自思思爾
為雛日髙飛背母時當時父母念今日爾應知
　　　晩燕　　　　　　　　　　　白居易
百鳥乳雛畢秋燕獨蹉跎去社日已近銜泥意如何不
悟時莭晩徒施工用多人間事亦爾不獨燕營窠
　　　雙燕曲　　　　　　　　　(明/)楊　慎
有鳥名飛燕雌䧺自相將飲君玉池水巢君文杏梁羙
人當軒坐恐涴羅衣裳請君驅除之君憐不忍傷雛生
八九子嬌愛比鳯凰鳴聲何啾啾聞我庭東廂習飛還
不逺墮墜雙扉旁主人戒廬兒毛羽無摧戕不啄五株
桃不啑五畝粱秋風徔西起翩翩向南翔昔為黄口兒
今為烏衣郎辭巢謝主人華屋恩難忘願主夀千嵗歳
歳巢君堂
　　七言古(附長短句/)
　　　賦得戲燕俱宿　　　　　　(隋/)虞世基
大厦初構與雲齊歸燕雙入正銜泥欲繞歌梁向舞閣
偶為仙履徃蘭閨千里争飛會難並聊向吴宫比翼棲
　　　燕銜泥　　　　　　　　　(唐/)韋應物
銜泥燕聲嘍嘍尾涎涎秋去何所歸春来復相見豈不
解決絶髙飛碧雲裏何為地上銜泥滓銜泥雖賤意有
營杏梁朝日巢欲成不見百鳥畏人林野宿翻遭網羅
俎其肉未若銜泥入華屋燕銜泥百鳥之智莫與齊
　　　春燕詞　　　　　　　　　(唐/)王　建
新燕新燕何不定東家緑池西家井飛鳴當户影悠揚
一遶簷頭一遶梁黄姑説向新婦女去年墮子汚衣箱
已䏻辭山復過海幸我堂前故巢在求食甚勿愛髙飛
空中飢鳶為爾害辛勤作窠在畫梁碩得年年主人愛
　　　亰城燕　　　　　　　　　(元/)納　延
三月亰城寒悄悄燕子初来怯清曉河堤栁弱氷未消
牆角杏花紅蕚小主家簾幕重重垂銜芹却向檐間飛
託巢未稳井桐墜翩翩又向天南歸君不見舊時王謝
多樓閣青𤨏無塵捲珠箔海棠花外春雨晴芙蓉葉上
秋霜薄
　　五言律
　　　詠燕　　　　　　　　　　(唐/)李　嶠
天女伺辰至𤣥衣澹碧空差池沐時雨頡頏舞春風相
賀雕闌側雙飛翠幕中忽驚留爪去猶兾識吴宫
　　　詠燕　　　　　　　　　　(唐/)張九齡
海燕何微眇逢春亦暫来豈知泥滓賤只見玉堂開繡
户時雙入華軒日㡬回無心與物競鷹隼莫相猜
　　　雙燕　　　　　　　　　　(唐/)杜　甫
旅食驚雙燕銜泥入此堂應同避燥濕且復過炎凉養
子風塵際来時道路長今秋天地在吾亦離殊方
　　　歸燕　　　　　　　　　　　杜　甫
不獨避霜雪其如儔侣稀四時無失序八月自知歸春
色豈相訪衆雛還識機故巢倘未毁㑹傍主人飛
　　　空梁渃燕泥　　　　　　　(唐/)顧　况
巻幕差池燕常銜濁水泥為黏珠履跡未等畫梁齊舊
㸃痕猶淺新巢緝尚低不縁頻上落那得此飛棲
　　　洞房燕　　　　　　　　　(唐/)張　祜
清曉洞房開佳人喜燕来乍疑欽上動輕似掌中廻暗
語臨忩户深窺傍鏡臺妝成正含思莫拂畫梁埃
　　　燕　　　　　　　　　　　(唐/)羅　隠
不必嫌漂露何妨養羽毛漢妃金屋逺盧女杏梁髙野
迥雙飛急煙晴對語勞猶勝黄雀在棲息是蓬蒿
　　　燕雛　　　　　　　　　　(唐/)吴　融
掠水身猶重偎風力尚㣲瓦苔難定立簷雨忽喧歸未
識重溟逺先愁一葉飛銜泥在他日両兩占春暉
　　　贈燕　　　　　　　　　　(金/)李　宴
王謝堂前燕秋風又送歸向人如惜别入户更低飛海
闊迷煙島樓髙近落暉不知徔此去㡬日到烏衣
　　　雪中燕　　　　　　　　　(明/)楊　基
燕雪兩差池相兼拂繡幃玊樓迷故壘珠箔見烏衣斜
訝衝花落輕疑掠絮飛曉寒人未起還認畫梁歸
　　　題緑栁紫燕圗　　　　　　(明/)王　裦
緑栁夏依依差池𤣥鳥飛蹴花隨别騎銜絮㸃征衣隋
渚晴煙暝章臺夕照微衡門相託久應傍主人歸
　　　歸燕　　　　　　　　　　(明/)施　敬
已知秋社近更繞畫梁飛主人豈不念天時難獨違雙
歸遼海逺對語夕陽稀花雨重来日故巢還是非
　　　賦得燕燕于飛　　　　　　(明/)方九叙
小院百花香輕簾雙燕翔影随春陌近聲入午風凉趂
蜨廻雕砌銜花赴彩梁空閨朝復暮徒切畫睂長
　　　春燕　　　　　　　　　　(明/)潘之恒
海燕留空壘逢春㡬度歸引雛將唶唶識主故依依解
語欺黄鳥謀身尚黑衣莫嫌泥滓汚曾向玉樓飛
　　五言排律
　　　歸燕　　　　　　　　　　(唐/)武元衡
春色遍芳菲閒簷雙燕歸還同舊侣至来遶故巢飛敢
望煙霄達多慚羽翮㣲銜泥傍金砌拾蘂到荆扉雲海
經時别雕梁長日依主人能一顧轉盻自光輝
　　　歸燕詞　　　　　　　　　(唐/)李建勲
羽翼勢雖㣲雲霄亦可期飛翻自有路鴻鵠莫相嗤待
侣臨書幌尋泥傍藻池衝人穿栁徑捎蝶繞花枝廣厦
來應徧深宫去不疑雕梁聲上下煙浦影参差舊地人
濳換新巢雀謾窺雙雙暮歸處疎雨滿江湄
　　七言律
　　　燕　　　　　　　　　　　(唐/)鄭　谷
年去年来来去忙春寒煙溟渡瀟湘低飛緑岸和梅雨
亂入紅樓揀杏梁閒几研中窺水淺落花徑裏得泥香
千言萬語無人㑹又逐流鶯過短牆
　　　雛燕　　　　　　　　　　(元/)張𢎞範
羽毛香潤態含癡睡足雲兜力尚㣲喚母但䏻啾唧語
戀巢猶倦徃来飛薰風庭院簾初巻渃日池臺人乍歸
白鳯赤龍渾異事争如隨分著烏衣
　　　燕　　　　　　　　　　　(元/)劉　壎
萬里来徔海外邨定巢時聽語頻頻簾風半捲重門曉
社雨初晴二月春尾上繫詩成徃事掌中學舞是前身
華堂茅屋依然坐幾處相逢舊主人
　　　睡燕　　　　　　　　　　(元/)謝宗可
補巢銜罷落花泥困頓東風倦翼低金屋晝長随蝶化
雕梁春盡怕鶯啼魂飛漢殿人應老夢入烏衣路轉迷
却怪卷簾人喚醒小橋深巷夕陽西
　　　白燕　　　　　　　　　　(明/)時大本
春社年年帶雪歸海棠庭院月争輝珠簾十二中間捲
玊剪一雙髙下飛天下公侯誇紫頷國中儔侣尚烏衣
江湖多少閒鷗鷺宜與同盟伴釣磯
　　　燕泥　　　　　　　　　　(明/)瞿　佑
水溢芹塘過晩潮土膏滋潤長蘭苕緑楊影裏和烟拾
紅杏香中帶雨調舊壘綢繆惟恨晩空梁零落可憐宵
貪髙笑爾雙烏鵲結得危巢易動揺
　　　白燕　　　　　　　　　　(明/)顧　清
海國年年傍社歸春来争訝羽毛非不經乳穴移仙骨
似剪齊紈作舞衣已化玊釵空悵望未消紅縷故依稀
月明昨夜風簾動驚起還隨白練飛
　　　白燕次希大韻　　　　　　(明/)儲　巏
歸来海國㡬隂晴顧影翻疑夢未明暮渚掠廻宜月淡
秋林辭去著霜輕却愁太潔還多忌所幸同羣不異聲
十載長安衣化盡為渠揺曳轉闗情
　　　燕　　　　　　　　　　　(明/)朱　訥
三月巢乾雛未成茅堂来徃日營營説殘午夢千聲巧
剪破春愁兩尾輕宫栁隂濃金鎖合水芹香細緑波晴
畫闌十二無人倚一半梨花一半鶯
　　　和顧汝和玉河見白燕　　　(明/)黎民表
杏花桃葉盡芳菲曲水春風半掩扉玉羽乍窺池上影
霓裳如舞月中衣畫梁多是無心繞金屋誰同作伴飛
回首鳯笙雲路杳雕籠爭道不如歸
　　　其二
曾是烏衣國裏身玊樓瓊榭換丰神雙飛剪出機中素
獨立妝成掌上人月下歩揺花有態水邊飄動襪生塵
梁園詞客難成賦洛浦相逢總未真
　　　玉燕　　　　　　　　　　(明/)朱之蕃
露湛秋空送爾歸乗春海國帶霜飛晶瑩好入霓裳隊
剪掠分将鶴羽翬翠袖投来天兆瑞梅梁棲處月垂輝
瓊花珠樹移根易何似珍禽憶舊扉
　　　白燕　　　　　　　　　　　朱之蕃
入聽呢喃舊語譁驚㸔玉質㸃簷牙烏衣國裏誰同侣
白板扉中自一家掠水影隨氷盡泮穿簷光透月初斜
上林來徃翻飛處嬝嬝梨花更栁花
　　　應制題扇　　　　　　　　(明/)申時行
羣芳爛熳吐春輝雙燕差池雪羽飛玳瑁梁間寒色瑩
水晶簾外曙光㣲輕翻玉剪穿花過試舞霓裳帶月歸
一自銜恩金屋裏年年送喜傍慈幃
　　五言絶句
　　　燕巢軍幕　　　　　　　　(唐/)宋之問
非闗憐翠幕不是厭朱樓故来呈燕頷報道欲封侯
　　　春燕　　　　　　　　　　(唐/)徐　璧
雙燕今朝至何時發海濵窺人向簷語如道故鄉春
　　　長相思　　　　　　　　　(唐/)張　繼
遼陽望河縣白首無人見海上珊瑚枝年年寄春燕
　　　淮隂行　　　　　　　　　(唐/)劉禹錫
何物令儂羡羡郎船尾燕銜泥趂檣竿宿食長相見
　　　古宫詞　　　　　　　　　(唐/)皮日休
玉枕寐不足宫花空觸簷梁間燕不睡應怪夜明簾
　　　雜詩　　　　　　　　　　(宋/)梅堯臣
燕立茅簷脊燕銜芹岸泥巢成同養子薄暮亦同棲
　　　雙燕　　　　　　　　　　(宋/)范成大
底處雙飛燕銜泥上藥欄莫敎驚得去留取隔簾看
　　　燕　　　　　　　　　　　(元/)宋　无
銜得香泥去花間日午時玉人方睡起莫訝巻簾遲
　　　春曉　　　　　　　　　　(明/)于　謙
晝靜暖風㣲簾垂客到稀畫梁雙燕子不敢傍人飛
　　　春曲　　　　　　　　　　(明/)李夢陽
翩翩誰家燕銜泥向何所避人花叢裏忽復梁間語
　　　社燕吟　　　　　　　　　(明/)朱應登
不忍輕飛去低徊遶井欄情知歸計决祗為别巢難
　　　題畫　　　　　　　　　　(明/)李　蓘
春水流何逺春雲暖故饒栁邉雙燕子時觸最長條
　　六言絶句
　　　燕　　　　　　　　　　　(唐/)李　中
豪家五色泥香銜得營巢太忙喧覺佳人晝夢雙雙猶
在雕梁
　　　逺歸圗　　　　　　　　　(明/)陳　繼
杜宇一聲春盡楊花千里人歸半捲東風羅幕任敎雙
燕飛飛
　　七言絶句
　　　蘓谿亭　　　　　　　　　(唐/)戴叔倫
蘓谿亭上草漫漫誰倚東風十二欄燕子不歸春色晩
一汀煙雨杏花寒
　　　宫燕詞　　　　　　　　　(唐/)楊巨源
毛衣似錦語如絃日暖爭髙綺陌天幾處野花留不得
雙雙飛向御爐前
　　　歸燕下第後獻主司　　　　(唐/)章孝標
舊壘危巢泥已落今年故向社前歸連雲大厦無棲處
更遶誰家門户飛
　　　歸燕　　　　　　　　　　(唐/)杜　牧
畫堂歌舞喧喧地社去社来人不看長是江樓使君伴
黄昬猶待倚闌干
　　　邨舎燕　　　　　　　　　　杜　牧
漢宫一百四十五多下珠簾閉瑣忩何處營巢夏将半
茅簷煙裏語雙雙
　　　春來燕　　　　　　　　　(唐/)杜荀鶴
我屋汝嫌低不住雕梁畫閣也知寛大湏稳擇安巢處
莫道巢成却不安
　　　秋燕　　　　　　　　　　(唐/)司空圖
從撲香塵拂面飛憐渠只為解相依經冬好近深爐暖
何必千巖萬水歸
　　　新燕　　　　　　　　　　(唐/)成彦䧺
纔離海島宿江濵應夢笙歌作近隣減省雕梁並頭語
畫堂中有未歸人
　　　燕來　　　　　　　　　　(唐/)韋　荘
去嵗辭巢别近鄰今年空訝草堂新花間對語應相問
可是邨中舊主人
　　　燕　　　　　　　　　　　(唐/)滕　白
短羽新來别海陽朱簾髙捲語雕梁佳人未必全聽爾
正把金鍼繡鳯凰
　　　詠燕上主司　　　　　　　(唐/)歐陽澥
翩翩雙燕畫堂開送古迎今幾萬囘長向春秋社前後
為誰歸去為誰来
　　　送人還呉江道中作　　　　(宋/)蘓舜欽
江雲春重雨垂垂索寞情懐送客歸不憤東流促行棹
羨他雙燕逆風飛
　　　春近四絶句(録一/)　　　　　(宋/)黄庭堅
閏後陽和臘裏回濛濛小雨暗樓臺栁條榆莢弄顔色
便恐入簾雙燕來
　　　春日　　　　　　　　　　(宋/)范成大
西窗一雨又斜暉睡起熏籠換夾衣莫放珠簾遮洞户
從敎燕子作雙飛
　　　貞燕　　　　　　　　　　(金/)元好問
杏梁雙宿復雙飛海國爭敎隻影歸想得秋風逼凉冷
謝家兒女亦依依
　　　卜居　　　　　　　　　　(金/)李俊民
東隣西舎兩三家簌簌牆頭落棗花慚愧畫梁雙燕子
笑人今日又天涯
　　　庚子營又青舊業　　　　　(元/)尹廷髙
燕子重尋舊主人呢喃語别㡬經春足間紅縷猶無恙
巷口斜陽記不真
　　　留燕　　　　　　　　　　(元/)劉秉忠
銜泥舊燕壘新巢来徃如辭曲折勞蝸舎雖微足容爾
畫梁爭得幾多髙
　　　文婦詞　　　　　　　　　(元/)元　淮
掠起雲鬟賦小詩文忩晝永筍初肥木香架畔蔷薇落
簾幕無風燕子飛
　　　新燕　　　　　　　　　　(元/)張𢎞範
海棠開後月黄昏王謝樓臺寂寂春栁外東風花外雨
香泥髙壘畫堂新
　　　即事　　　　　　　　　　(元/)趙孟頫
湘簾疎織浪文稀白苧新裁暑氣㣲庭院日長賔客退
繞池芳草燕交飛
　　　誚燕　　　　　　　　　　(元/)馬祖常
風雨池塘闘頡頏春来秋去一生忙世間多少寛閒境
辛苦營巢傍屋梁
　　　寄示男武子　　　　　　　　馬祖常
爛熳天孫織錦機春風吹雨洗芳菲香泥滿地胭脂濕
只許新来燕子飛
　　　臘日偶題　　　　　　　　(元/)虞　集
舊時燕子尾毶毶重覔新巢冷未堪為報道人歸去也
杏花春雨在江南
　　　絶句　　　　　　　　　　(元/)范　梈
幽人不出户常開看盡春風長緑苔多謝有情雙燕子
暫時飛去又飛来
　　　雙燕圖贈王惟中　　　　　(元/)傅若金
𤣥鳥飛時緑樹春湖南煙際徃来頻明年社日君何處
逢著新巢憶故人
　　　燕子詞　　　　　　　　　(元/)楊維楨
燕子来時春雨香燕子去時秋雨凉鴛鴦一生不作客
夜夜不離雙井塘
　　　其二
燕子樓頭入妾家燕来燕去惜容華祗應韓重相思骨
化作湖中並蒂花
　　　登雙鳯普福宫東樓贈呉道傳時周境存隠君
　　　　同席　　　　　　　　　(元/)王　逢
道人獨坐覽輝樓海底青天入座流燕子飛来又飛去
遊絲挂在玉簾鈎
　　　西湖竹枝　　　　　　　　(元/)錢惟善
春日髙樓聞竹枝梨花如雪栁如絲珠簾不被東風捲
只有空梁燕子知
　　　春興　　　　　　　　　　(元/)僧善住
三月江南春日長栁隂庭院午風凉離懐漠漠深于海
燕子飛来語畫梁
　　　古宫詞　　　　　　　　　(明/)朱譲栩
宫牆西望對殘霞結陣翻飛繞暮鴉簾幕飄揺風動處
有情雙燕自歸家
　　　宫詞　　　　　　　　　　(明/)申屠衡
青瑣春閒漏㸃遲博山香煖翠烟微隔簾誰撼金鈴響
知是花間燕子歸
　　　漫興　　　　　　　　　　(明/)史　遷
好風輕雨趂輕雷一洗山川罨畫開誰道衡門無過客
春深還有燕飛来
　　　春日偶成　　　　　　　　(明/)樊　阜
硯池香沁墨雲乾酒醒無情懶著冠燕子歸遲春欲盡
落花吹雨小樓寒
　　　春思　　　　　　　　　　(明/)王　誼
山暎簾櫳水暎忩浣紗人在苧蘿江年年三月梨花雨
門掩東風燕子雙
　　　燕　　　　　　　　　　　(明/)李東陽
繡户朱簾有路岐别時嫌早到嫌遲主家只解憐毛羽
涴盡雕梁不自知
　　　春日睡起　　　　　　　　(明/)張　泰
春眠仍值酒初酣奈可梁間燕二三好夢斷來何處續
落花風雨滿江南
　　　春閨詞　　　　　　　　　(明/)王　瑞
十二闌干遶玉樓珠簾垂影控金鈎多情最是梁間燕
泥軟花香去復留
　　　燕　　　　　　　　　　　(明/)葉　權
何幸棲君玳瑁梁薔薇花下趂餘香碩教春色年年在
不惜雙飛日日忙
　　　青樓曲　　　　　　　　　(明/)王伯稠
日長深院小榴開嬾闘紅妝傍鏡臺偏愛雙飛雙燕語
自開珠箔放歸来
　　　春詞　　　　　　　　　　(明/)宋登春
南浦誰家薦緑蘋野堂又發楚山春滿城芳草煙和雨
江燕飛来似識人
　　　　春日小齋　　　　　　　　(明/)沈　野
　社日方過花正肥閒庭亦自長苔衣柴扉暫啟元無事
　恐有梁間燕子歸
　　　　燕　　　　　　　　　　　(明/)陳价夫
　暫逐東風别海涯去年營壘是誰家春光浪信江南好
　到得江南又落花
　　　　自適　　　　　　　　　　(明/)李　氏
　虚簷殘澑雨纎纎枕簟輕寒曉漸添花落後庭春睡羙
　呢喃燕子要開簾
　
　
　
　
　
　
御定佩文齋詠物詩選卷四百三十八
　欽定四庫全書
御定佩文齋詠物詩選卷四百三十九
　　白鷴類
　　　五言古
　　　　贈黄山胡公求白鷳　　　　(唐/)李　白
　請以雙白璧買君雙白鷳白鷳如白練白雪恥容顔照
　影玉潭裏刷毛琪樹間夜棲寒月靜朝歩落花閒我願
　得此鳥翫之坐碧山胡公能輒贈籠寄野人還
　　　　和梅龍圗公儀謝鷳　　　　(宋/)歐陽脩
　有詩鶴勿喜無詩鷳勿悲人禽固異性所趨各有宜朝
　戲青竹林暮棲髙樹枝咿呦山鹿鳴格磔野鳥啼聲音
　不相通各以類自隨使鶴居籠中垂頭似聽詩鶢鶋享
　鐘鼓魚鳥見西施鷳鶴不宜爭所争良可知蚍蜉與蟻
　子為物固已微當彼兩交闘勇如聞鼓鼙有心皆好勝
　未免爭是非於我一何薄於彼一何私欄檻啄花卉叫
　號驚睡兒跳踉兩脚長落泊雙翅垂何足充翫好於何
定妍媸鷳口不能言夜夢以告之主人起謝鷼徔我今
幾時僮奴謹守䕶出入煩提攜逍遥遂棲息飲啄安䧺
雌花底弄日影風前理毛衣豈非主人恩報効爾宜思
主人今白髮把酒無翆睂養鶴鷳又妬我言堪解頤
　　　白鷳　　　　　　　　　　(明/)徐　渭
野性悅魚鳥客寓尚籠致正如好竹人借居亦栽蒔鷳
鳥自南来貿入西河里王孫好法書籠以易吾字墨絲
繡雪衣緑罽作襠帔有時轉喉中鷕若嫋雲際日夕湖
水波秋樹葉微紫送客不出門白玉掃長彗
　　七言古(附長短句/)
　　　放白鷳篇　　　　　　　　(唐/)宋之問
故人贈我緑綺琴兼致白鷴鳥琴是嶧山桐鳥出吴谿
中我心松石青霞裏弄此幽絃不能已我心湖海白雲
垂憐此珍禽空自知著書晩下麒麟閣㓜穉驕癡候門
樂乃言物性不可違白鷳愁慕刷毛衣玉徽閉匣留為
念六翮開籠任爾飛
　　　　白鷳　　　　　　　　　　(明/)楊　基
　棠梨花開滿山白白鷴飛來春一色黄鸝紫燕太悤忙
　不道花間有閒客却嫌香露汚春衣立向湘江暎夕暉
　鷗鷺相逢莫相妬一雙還拂楚煙歸
　　　七言絶句
　　　　和孫明府懐舊山　　　　　(唐/)雍　陶
　五栁先生本在山偶然為客落人間秋來見月多歸思
　自起開籠放白鷳
　　　　杏花白鷳(書艾/宣畫)　　　　　　(宋/)蘓　軾
　天公剪刻為誰妍抱蘂遊蜂自作團把酒惜春都是夢
　不如閒客此間看
　
　
　
　
御定佩文齋詠物詩選巻四百三十九
　欽定四庫全書
御定佩文齋詠物詩選巻四百四十
　　鸚鵡類
　　　五言古
　　　　鸚鵡　　　　　　　　　　(唐/)李義府
　牽弋辭重海觸網去層巒戢羽雕籠際延思彩霞端慕
　侣朝聲切離羣夜影寒能言殊可貴相助憶長安
　　　　鸚鵡聫句同王繼學賦　　　(元/)馬祖常
　雕籠居啄桃袨服儀采緑南荒孕靈質西顥發麗曲頸
　綬紅縈絲喙棘頳屈玉蓄慧婉含章襮彩粲成縟能言
　貫珠舌善舞凌雲躅金眸肖鞲隼珍畜異巢鵠層塔寳
　舎利深杯注醽醁流丹曙林度堕翠春洲浴石鏡影毰
　毸銅梁歩陸續題賦吾豈能入貢爾應録
　　　七言古
　　　　賦鸚鵡送偰世南廉使之海南
　　　　　　　　　　　　　　　　(元/)納　延
朱崖擅珍鳥鸚鵡獨専名滿庭榕葉春晝晴飛来却向
花間鳴三月蠻江春水緑日斜還傍江頭浴弱羽翻風
濕翠流爪痕蹴浪珊瑚束間闗更作斷腸聲水流花落
難為情烏臺使君午夢醒隔簾細雨春㝠㝠
　　五言律
　　　同蔡孚起居詠鸚鵡　　　　(唐/)胡　皓
鸚鵡殊姿致鸞凰得比肩常循金殿裏每話玊階前賈
誼才方達揚䧺老未遷能言既有地何惜為聞天
　　　鸚鵡　　　　　　　　　　(唐/)杜　甫
鸚鵡含愁思聪眀憶别離翆衿渾短盡紅觜漫多知未
有開籠日空殘舊宿枝世人憐復損何用羽毛竒
　　　鸚鵡　　　　　　　　　　(唐/)張　祜
萬里去心違奇毛覺自非美人憐解語凡鳥畏多機未
勝無丹觜何勞事緑衣雕籠終不戀㑹向故山歸
　　　鸚鵡　　　　　　　　　　(唐/)杜　牧
華堂日漸髙雕檻繋紅縚故國隴山樹羙人金剪刀避
籠交翠尾罅嘴靜新毛不念三緘事世途皆爾曹
　　　詠鸚鵡　　　　　　　　　(唐/)裴　説
常貴西山鳥銜恩在玉堂語傳明主意衣拂羙人香緩
歩尋珠網髙飛上畫梁長安頻道樂何日徔君王
　　　桃花鸚鵡　　　　　　　　(元/)掲傒斯
嶺外經年別花前得意飛客来呼每慣主愛食偏肥才
子憐紅觜佳人學緑衣貍奴亦可怕莫自戀芳菲
　　　范司馬東溟先生憐僕覊孤客旅邀僕觀白鸚
　　　　鵡復飲之以美酒懐恩感意報之以詩
　　　　　　　　　　　　　　　(明/)吴孺子
夫子憐漂泊相邀過草堂尊浮桑落酒鳥出雪衣娘石
色寒侵户苔香細入牀醉来如意舞容得舊疎狂
　　　鸚鵡　　　　　　　　　　(明/)馬守真
永日看鸚鵡金籠寄此生翠翎工刷羽朱咮善含聲隴
樹歸還遠吴音教乍成雪衣吾惜汝長此伴閨情
　　七言律
　　　雙鸚鵡　　　　　　　　　(唐/)白居易
緑衣整頓雙棲起紅觜分眀對語時始覺琵琶絃莽鹵
方知吉了舌参差鄭牛識字吾嘗歎丁鶴能歌爾亦知
若稱白家鸚鵡鳥籠中兼合解吟詩
　　　鸚鵡　　　　　　　　　　　白居易
隴西鸚鵡到江東養得今年觜漸紅嘗恐思歸先剪翅
每因餧食暫開籠人憐巧語情雖重鳥憶髙飛意不同
應似朱門歌舞妓深蔵牢閉後房中
　　　鸚鵡　　　　　　　　　　(唐/)殷文珪
丹觜如簧翠羽輕随人呼物旋知名金籠夜黯山西夢
玉枕曉憎簾外聲才子愛竒吟不足羙人憐爾繡初成
應縁我是邯郸客相顧咬咬别有情
　　　鸚鵡詠　　　　　　　　　(唐/)羅　鄴
玉檻瑶軒任所依東風休憶嶺頭歸金籠共惜好毛羽
紅觜莫敎多是非便向郗堂誇飲啄還應禰筆發光輝
乗時得路何湏貴燕雀鸞凰各有機
　　　詠鸚鵡　　　　　　　　　(明/)髙　岱
一入深籠損翆衣隴雲秦樹事全非月明萬里歸心切
花落千山舊侣稀棲傍玊樓春晝永夢回金鎖曙光微
翩翩海燕羣相趂簾幕風髙得意飛
　　　鸚鵡　　　　　　　　　　(明/)張　維
憔悴君家歴嵗年翆襟䝉寵自湏憐能言肯信真如鳯
鈎喙應知不類鳶千里雲山迷隴樹㡬回魂夢繞秦川
稲粱未必虚朝夕直為樊籠一惘然
　　五言絶句
　　　見鸚鵡有赤色者遂賦　　　(明/)黄魯曾
珍翮丹砂耀瑰顛赤玉輝如能解覊紲還並日烏飛
　　七言絶句
　　　赴北庭度隴思家　　　　　(唐/)岑　参
西向輪臺萬里餘也知鄉信日應踈隴山鸚鵡能言語
為報家人數寄書
　　　吴宫詞　　　　　　　　　(唐/)白居易
淡紅花帔淺檀蛾睡臉初開似剪波坐對朱籠閒理曲
琵琶鸚鵡語相和
　　　宫詞　　　　　　　　　　(唐/)王　涯
敎来鸚鵡語初成久閉金籠慣認名總向春園看花去
獨於深院喚人聲
　　　漢宫詞　　　　　　　　　(唐/)鮑　溶
月暎東忩似玉輪未央前殿絶聲塵宫槐花落西風起
鸚鵡驚寒夜喚人
　　　奉和鸚鵡　　　　　　　　(唐/)徐　凝
毛羽曾經剪處殘學人言語道暄寒任敎長被金籠闔
也免棲飛雨雪難
　　　夕　　　　　　　　　　　(唐/)成彦䧺
臺榭沈沈禁漏初麝煙紅蠟透蝦鬚雕籠鸚鵡将棲宿
不許鴉鬟轉轆轤
　　　鸚鵡　　　　　　　　　　(唐/)羅　隠
莫恨雕籠翆羽殘江南地暖隴西寒勸君不用分明語
語得分明出轉難
　　　宫詞　　　　　　　　　　(宋/)花蘂夫人
禁裏春濃蝶自飛御蠶眠處弄新絲碧忩盡日敎鸚鵡
念得君王數首詩
　　　有懐遂長老　　　　　　　(元/)劉秉忠
堂上笙歌醉耳紅牡丹香散一簾風謝家鸚鵡金籠裏
笑煞池邉緑繼翁
　　　東家四時詞　　　　　　　(元/)虞　集
摩挲舊賜碾龍團紫磨無聲玉井寒鸚鵡不知誰是客
學人言語近闌干
　　　灤亰雜詠　　　　　　　　(元/)楊允孚
仙娥隠約上簾鈎笑倚闌干出殿頭鸚鵡臨階呼萬嵗
白翎深院度清秋
　　　西湖春日壮遊即事　　　　(元/)馬　臻
珍禽翆羽養雕籠列向船頭盡不同憐煞錦鸚偏解語
喚人提挈避東風
　　　　緃禽　　　　　　　　　　(明/)沈　周
　秦雲越樹路悠悠鎖掣金鈴百怨休中有能言緑衣鳥
　還呼萬嵗一回頭
　　　　無題　　　　　　　　　　(明/)屠　隆
　千年露液何曾釀五色霞衣不用裁小史調笙鋪席罷
　金籠鸚鵡報花開
　　　　萬厯五年春有獻五色鸚鵡者詔入之恭賦
　　　　　　　　　　　　　　　　(明/)沈明臣
　日御文華説五經鳥言雖巧未曾聽長廊上苑東風裏
　寂寂無聲對畫屏
　
　
　
　
　
御定佩文齋詠物詩選巻四百四十
　欽定四庫全書
御定佩文齋詠物詩選卷四百四十一
　　鸜鵒類
　　　七言古(附長短句/)
　　　　寳觀主白鸜鵒歌　　　　　(唐/)韋應物
　鸜鵒鸜鵒衆皆如漆爾獨如玊鸜之鵒之衆皆蓬蒿下
　爾自三山来三山處子下人間綽約不妝氷雪顔仙鳥
　随飛来掌上來掌上時拂拭人心鳥意自無猜玉指霜
　毛與同色有時一去凌蒼蒼朝逰汗漫暮玊堂巫峡雨
　中飛暫濕杏花林裏過来香日夕依人全羽翼空欲銜
　環非報徳豈不及阿母之家青雀兒漢宫来徃傳消息
　　　　戲詠子舟畫兩竹兩鸜鵒　　(宋/)蘓　軾
　風晴日暖揺雙竹竹間對語雙鸚鵒鸜鵒之肉不可食
　人生不才果為福子舟之筆利如錐千變萬化皆天機
　未知筆下鸜鵒語何似夢中蝴蝶飛
　　　　四禽圗　　　　　　　　　(明/)李東陽
　鸜鵒色不如鸚鵡強向筵前學人語網羅西下隴山空
　毛羽雖佳不如汝鐡衣金觜雙雕楹世間無處無弓矰
　試聽内苑籠中語空誦彌陀六字名
　　　七言絶句
　　　　鸜鵒育雛于貞莭堂東壁壁髙且危二雛墮砌
　　　　　下乃就而哺之悲鳴徬徨如在無人之境予
　　　　　憐之取雛納之巢紀以一絶
　　　　　　　　　　　　　　　　(明/)陳憲章
　将雛無力上榱題聲斷殘陽翅忽低髙棟託身君亦誤
　鷦鷯安穏只卑棲
　　　　題畫　　　　　　　　　　(明/)僧徳祥
　鸜鵒多情語曉風惱他枝上白頭公分明一叚江南思
　煙雨樓臺似夢中
　
　
御定佩文齋詠物詩選巻四百四十一
　欽定四庫全書
御定佩文齋詠物詩選四百四十二
　　雀類(附黄雀/)
　　　五言古
　　　　青雀　　　　　　　　　　(魏/)劉　楨
　翩翩野青雀棲宿茨棘藩朝食平田粒夕飲玉池泉猥
　出蔚叢中乃至丹山巔
　　　　滄海雀　　　　　　　　　(梁/)張　率
　大雀與黄口来自滄海區清晨啄原粒日夕依野株雖
　憂鷙鳥撃長懐沸鼎虞况復隨時起翻飛不可拘寄言
　挟弹子莫賤隋侯珠
　　　　雀乳空井中　　　　　　　(梁/)劉孝威
　逺去條支國心知漢徳休聊棲丞相府過令黄霸羞挟
　子須閒地空井共尋求轆轤絲綆絶桔槹冬蘚周将憐
　羽翼張誰辭各背遊
　　　　詠雀　　　　　　　　　　(梁/)沈　趨
肌薄少滋腴色淺非丹翆不惧越王羞寜懐秦后珥傍
簷葺寒草循塲啄餘穂且欣大厦成焉須鴻鵠志
　　　詠雀　　　　　　　　　　(隋/)李孝貞
聽琴旋蔡子張羅避翟公夕宿寒林上朝飛空井中既
並𤣥雲曲復變海魚風一報黄花恵還遊萬嵗宫
　　　空城雀　　　　　　　　　(唐/)李　白
嗷嗷空城雀身計何戚促本與鷦鷯羣不隨鳯凰族提
攜四黄口飲乳未嘗足食君糠粃餘常恐烏鳶逐恥渉
太行險羞營覆車粟天命有定端守分絶所欲
　　　空城雀　　　　　　　　　(唐/)孟　郊
一雀入官倉所食寜損㡬祗慮徃復頻官倉終害爾魚
網不在天鳥羅不張水飲啄要自然可以空城裏
　　　義雀行和朱評事　　　　　(唐/)賈　島
𤣥鳥䧺雌俱春雷驚蟄餘口銜黄河泥空即翔天隅一
夕皆莫歸嘵嘵遺衆雛雙雀抱仁義哺食勞劬劬雛既
迤邐飛雲間聲相呼燕感雀深恩雀媿揚不殊禽賢難
自彰幸得主人書
　　　早起聞雀聲　　　　　　　(明/)王　問
朝聞寒雀喧薄暮亦来歸鳴啄自無患叢竹欣相依凉
風吹衡宇明月照素帷寄傲北忩下太息徃事非今兹
已息交門外車馬稀慰我閒居夕嵗寒良不違
　　　空城雀　　　　　　　　　(明/)僧宗泐
啾啾空城雀戀戀空城曲朝傍空城飛暮向空城宿草
窠乳子成𡋯土翻身浴不隨鳯凰遊不畏鷹鸇逐野田
豈無黍太倉豈無粟食粟遭網羅食黍傷箭鏃丁寜黄
口雛飲水懐止足嵗晩雖苦飢全軀保㣲族
　　長短句
　　　青雀歌　　　　　　　　　(唐/)王　維
青雀翅羽短未能逺食玉山禾猶勝黄雀爭上下唧唧
空倉復若何
　　　青雀歌　　　　　　　　　(唐/)裴　廸
動息自適性不曾妄與燕雀羣幸忝鵷鸞早相識何時
提㩦致青雲
　　　青雀歌　　　　　　　　　(唐/)盧　象
啾啾青雀兒飛来飛去仰天池逍遥飲啄安涯分何假
扶揺九萬為
　　　青雀歌　　　　　　　　　(唐/)崔興宗
青扈繞青林翩翾陋體一㣲禽不應長在藩籬下他日
凌雲誰見心
　　　題百雀圗　　　　　　　　(明/)汪應軫
百雀不如鳯胡為占琅玕朋雛碎語不可聽六月攪動
清風寒我欲挟金弹巧避千萬端徘徊恐落一枝翠矯
首待鳯棲闌干
　　五言律
　　　詠雀　　　　　　　　　　(唐/)李　嶠
大厦初成日嘉賔集杏梁銜書表周瑞入幕應王祥暮
宿空城裏朝遊漣水傍願齊鴻鵠志希逐鳯凰翔
　　　簷雀　　　　　　　　　　(唐/)楊　發
弱羽怯孤飛投簷幸所依銜環惟報徳賀厦本知歸紅
觜休爭頋丹心自息機徔来攀鳯翼終是戀光輝
　　五言排律
　　　旌節亭瓦雀　　　　　　　(明/)陳憲章
瓦雀喜亭棲丹青意自迷雨餘穿麗日花底啅香泥並
語聲全碎追飛羽忽低悠悠去矰繳欵欵戀榱題卵育
非無地兒羣或引梯慣行書架上漸滿井闌西不羡雕
籠養真堪畫巻攜由来親白首那更避青藜狎久如私
昵喧多類滑稽行蔵非社燕飲啄混家雞度嶺千回歇
排風幾寸躋冥鴻于汝輩滄海一涔蹄
　　七言律
　　　籠雀　　　　　　　　　　(明/)王　翺
曾入皇家大網羅樊籠久困意如何長于禁苑隨花桞
無復郊原伴黍禾秋暮毎驚歸夢逺春深空送好音多
主恩未遂銜環報羽翮年来漸折磨
　　七言絶句
　　　　雀　　　　　　　　　　　(宋/)李　覯
　繡户珠簾見最頻暖来寒去但安身翟公門下時飛入
　全勝交情斗頓人
　　　　疎梅寒雀圗　　　　　　　(元/)王　惲
　長記扁舟過武彛仙家梅竹滿清溪山禽盡日憐幽致
　爭揀寒枝趂晩棲
　　　　芳塘　　　　　　　　　　(元/)僧圎至
　芳塘雨霽緑初肥折得青條串露歸一樹殘花喧闘雀
　紅香滿徑撲人飛
　　　　贈劉七　　　　　　　　　(明/)雷思霈
　劉郎讀書王郎館酒到看花興到詩無事過余談竟日
　竹邉雙雀立多時
　
　
　
御定佩文齋詠物詩選巻四百四十二
　欽定四庫全書
御定佩文齋詠物詩選巻四百四十三
　　畫睂類
　　　七言絶句
　　　　畫睂鳥　　　　　　　　　(宋/)歐陽修
　百囀千聲隨意移山花紅紫樹髙低始知鎖向金籠聽
　不及林間自在啼
　　　　畫睂禽　　　　　　　　　(宋/)文　同
　盡日閒忩坐好風一聲初聽下髙籠公庭事簡人皆散
　如在千巖萬壑中
　　　　桃竹畫睂圗　　　　　　　(元/)黄　溍
　說盡春愁貎不成翆深紅逺若為情江南有客頭空白
　腸斷東風百囀聲
　　　　白畫睂圗　　　　　　　　(元/)陳　旅
　隋家官妓掃長蛾銷盡波斯百斛螺化作雪禽春樹頂
　逺山無數奈愁何
　　　　杏花畫睂　　　　　　　　(明/)錢　遜
　紅杏花開好鳥啼章臺走馬未歸時螺青鈿合蛛絲滿
　誰畫春山八字睂
　　　　畫睂　　　　　　　　　　(明/)范　言
　寳髻蓬鬆錦帳垂曉晴慵起闘花枝濃妝未必能承寵
　何事幽禽喚畫睂
　
　
　
　
　
　
　
　
　
御定佩文齋詠物詩選巻四百四十三
　欽定四庫全書
御定佩文齋詠物詩選巻四百四十四
　　戴勝類
　　　七言古
　　　　戴勝詞　　　　　　　　　(唐/)王　建
　戴勝誰與爾為名木中作窠牆上鳴聲聲催我急種榖
　人家向田不歸宿紫冠綵綵褐羽斑銜得蜻蜓飛過屋
　可憐白鷺滿緑池不如戴勝知天時
　　　五言排律
　　　　織鳥　　　　　　　　　　(唐/)張　何
　季春三月裏戴勝下桑来暎日華冠動迎風繡羽開候
　驚蠶事晩織向女工裁旅宿依花定輕飛遶樹廽欲過
　髙閣栁更拂小庭梅所寄一枝在寜憂弋者猜
　　　七言絶句
　　　　題載勝　　　　　　　　　(唐/)賈　島
　星㸃花冠道士衣紫陽宫女化身飛能傳上界春消息
　若到蓬山莫放歸
　　　　春日田家　　　　　　　　(明/)朱真淤
　屋後青山門外谿小橋遥接稲秧畦人家逺近蒼烟裏
　桒柘隂隂戴勝啼
　　　　戴勝　　　　　　　　　　(明/)僧守仁
　青林煖雨飽桑蟲勝羽離披濕翆紅亦有春思禁不得
　蕣花枝上訴東風
　
　
　
　
　
　
　
　
御定佩文齋詠物詩選卷四百四十四
　欽定四庫全書
御定佩文齋詠物詩選巻四百四十五
　　布榖類(報榖郭公同/)
　　　長短句
　　　　禽言　　　　　　　　　　(明/)馮惟敏
　報榖報榖透犁好雨夜来足不愁田中惡草多但碩年
　年風雨和夜来雨急風聲惡聞道邨南一尺雹老翁歸
　来語老妻邨中報賽烹鳴鷄
　　　五言絶句
　　　　郭公　　　　　　　　　　(宋/)孔平仲
　枉渚潮初落平岡日又西蘆叢深處泊惟有郭公啼
　　　七言絶句
　　　　稼邨詩帖　　　　　　　　(宋/)蔡　㐮
　布榖聲中雨滿犁催耕不獨野人知荷鋤莫道春耘早
　正是披蓑叱犢時
　　　　山邨　　　　　　　　　　(宋/)蘓　軾
　煙雨濛濛雞犬聲有生何處不安生但敎黄犢無人佩
　布榖何勞也勸耕
　　　　暮春　　　　　　　　　(宋/)陸　游
　辛夷海棠俱作塵鮆魚蓴菜亦嘗新一聲布榖便無説
　紅藥雖開不屬春
　　　　暮行田間　　　　　　　　(宋/)楊萬里
　布榖聲中日脚收瘦藤伴我看西疇露珠走上青秧葉
　不到梢頭肯便休
　　　　寫興　　　　　　　　　　(明/)汪廣洋
　謝豹花開滿嶺紅空濛小雨濕春藂看山不盡行人意
　處處東風啼郭公
　
　
　
　
御定佩文齋詠物詩選巻四百四十五
　欽定四庫全書
御定佩文齋詠物詩選巻四百四十六
　　提壺類
　　　長短句
　　　　提壺　　　　　　　　　　(宋/)梅堯臣
　提壺蘆沽羙酒風為賔樹為友山花撩亂目前開勸爾
　今朝千萬夀
　　　七言律
　　　　早春聞提壺鳥因題鄰家　　(唐/)白居易
　厭聽秋猿催下淚喜聞春鳥勸提壺誰家紅樹先花發
　何處青樓有酒沽進士粗豪尋淨盡拾遺風采近都無
　欲期明日東鄰醉變作騰騰一俗夫
　　　五言絶句
　　　　提壺蘆　　　　　　　　　(宋/)文　同
　花開已堪摘酒熟正好沽山禽㑹人意勸我提壺蘆
　　　　譙國嘲提壺　　　　　　　(宋/)晁補之
　何處提壺鳥荒園自叫春夕陽深樾裏持此勸何人
　　　六言絶句
　　　　漫題　　　　　　　　　　(元/)蒲道源
　花下提壺勸酒桑間布榖催耕甚欲晴天行樂却因春
　雨關情
　　　七言絶句
　　　　初入山聞提壺鳥　　　　　(宋/)王禹偁
　遷客由來長合醉不煩幽鳥道提壺商州未是無人境
　一路山邨有酒沽
　　　　花前獨酌　　　　　　　　(金/)姚孝錫
　移得名花手自栽花知不為老人開興來誰是尊前客
　惟有提壺送酒杯
　
　
　
御定佩文齋詠物詩選巻四百四十六
　欽定四庫全書
御定佩文齋詠物詩選巻四百四十七
　　啄木類
　　　四言古
　　　　啄木詩　　　　　　　　　(晉/)左　芬
　南山有鳥自名啄木飢則啄樹暮則巢宿無干于人惟
　志所欲性清者榮性濁者辱
　　　五言古
　　　　啄木　　　　　　　　　　(明/)僧宗衍
　啄木江南飛螙蟲生上林江南亦有螙不聞剥啄聲螙
　種日以滋木病日以深啄木不啄螙孰慰鳳凰心
　　　長短句
　　　　啄木　　　　　　　　　　(晉/)傅　𤣥
　啄木高翔鳴喈喈飄搖林薄著桑槐􁀙緣樹間啄如錐
　嚶喔嚶喔聲正悲専為萬物作倡俳當此之時樂不可
　迴
　　　七言絶句
　　　　啄木謠　　　　　　　　　(唐/)陳　標
　丁丁向晩急還稀啄徧庭槐未肯歸終日與君除蠧害
　莫嫌無事不頻飛
　　　　擬古宫詞　　　　　　　　(明/)朱讓栩
　淅淅凄風匝鳳帷瑣窗那得見晴暉亷纎㣲雨侵階濕
　嗝嗝横空啄木飛
　
　
　
　
　
　
　
　
御定佩文齋詠物詩選巻四百四十七
　欽定四庫全書
御定佩文齋詠物詩選巻四百四十八
　　鴛鴦類
　　　四言古
　　　　贈秀才入軍　　　　　　　(魏/)嵇　康
　鴛鴦于飛肅肅其羽朝遊髙原夕宿蘭渚邕邕和鳴顧
　盼儔侣俯仰慷慨優游容與
　　　　酒㑹詩　　　　　　　　　　嵇　康
　婉彼鴛鴦戢翼而遊俯唼綠藻託身洪流朝翔素瀬夕
　棲靈洲揺蕩清波與之沈浮
　　　五言古
　　　　鴛鴦篇　　　　　　　　　(唐/)陳子昂
　飛飛鴛鴦鳥舉翼相蔽虧俱來綠潭裏共向白雲涯音
　容相眷戀羽翮兩逶迤蘋萍戲春渚霜霰遶寒池浦沙
　連岸净汀樹拂潭垂年年此遊玩歲歲來追隨鳯凰起
　丹穴獨向梧桐枝鴻鴈來紫塞空憶稻梁肥烏啼倦永
夕鶴鳴傷别離豈若此雙禽飛翻不異林刷尾清江浦
交頸紫山岑文章負竒色和鳴多好音聞有鴛鴦綺復
有鴛鴦衾持爲美人贈勗此故交心
　　　庭下養三鴛鴦忽去不返戲爲此詩
　　　　　　　　　　　　　　　(金/)宇文虚中
先生久忘機爲爾虞矰繳一朝長羽翮萬里翔寥廓誰
信惡溝䲭忽作華表鶴豈無三玉環遺音嗣黄雀
　　　題畫　　　　　　　　　　(明/)張　紳
髙樹漏踈雨滴瀝下銀塘美人捲簾坐金鴨自添香風
吹綠荷葉正見宿鴛鴦
　　　鴛鴦曲　　　　　　　　　(明/)陸師道
雙鴛並雙翼雙宿復雙飛清漣動雙浴明月照雙歸雙
浦沈雙影雙花拂雙頸眠沙雙夢同渡渚雙心警雙去
雙來處雙遊雙戲時雙起隨雙鷺雙立視雙魚雙舟舉
雙槳雙蓮礙雙榜應有無雙人願逐雙鴛徃
　　七言律
　　　和友人鴛鴦之什　　　　　(唐/)崔　珏
翠鬛紅毛舞落暉水禽情似此禽稀暫分煙島猶回首
只渡寒塘亦並飛映霧乍迷金殿瓦逐梭齊上玉人機
採蓮無限蘭橈女笑指中流羡爾歸
　　　其二
寂寂春塘煙晩時兩心如影共依依谿頭日煖眠沙稳
渡口風寒浴浪稀翡翠莫誇饒彩飾鸊鵜須羡好毛衣
蘭深芷密無人見相逐相呼何處歸
　　　鴛鴦　　　　　　　　　　(唐/)羅　鄴
江雲碧静瑞煙開錦翅雙飛去又廻一種鳥憐名字好
祇緣人恨别離來煖依牛渚汀莎媚夕宿龍池禁漏催
相對若教春女見便須㩦向鳯凰臺
　　　鴛鴦　　　　　　　　　　(唐/)皮日休
鈿鎞雕鏤費深功舞妓衣邊繡莫窮無日不來湘渚上
有時還任鏡湖中煙濃共拂芭蕉雨浪細雙游菡萏風
應笑豪家鸚鵡伴年年徒被鎻金籠
　　五言絶句
　　　江南曲　　　　　　　　　(唐/)儲光羲
逐流牽荇葉緣岸摘蘆苗爲惜鴛鴦鳥輕輕動畫橈
　　　吳子夜四時歌　　　　　(元/)楊維楨
睡起珊瑚枕㣲風度屧􁁜芙蓉最髙葉翻水洗鴛鴦
　　　蓮塘曲　　　　　　　　　(明/)劉　基
落日下蓮塘輕舟赴晩凉偶然花片落飛出兩鴛鴦
　　　鴛鴦　　　　　　　　　　(明/)髙　啓
兩兩蓮池上㸔如在錦機應知越女妒不敢近船飛
　　　塘上行　　　　　　　　　(明/)李　德
露濕藕花香花折藕絲長豈無鳬與鴈不似錦鴛鴦
　　　採蓮曲　　　　　　　　　(明/)常　倫
棹發千花動風傳一水香傍人持並蔕含笑打鴛鴦
　　　采菱曲　　　　　　　　　(明/)金　鑾
采菱秋水旁驚起雙鴛鴦獨自唱歌去風吹荇帶長
　　　題畫　　　　　　　　　　(明/)李　蓘
涓涓石瀨鳴兩兩江鴛語廻谿無人來桃花照春渚
　　　子夜歌　　　　　　　　　(明/)董少玉
凉風吹北窗槐陰深幾許帶露摘荷花笑共鴛鴦語
　　七言絶句
　　　野望　　　　　　　　　　(唐/)羊士諤
萋萋麥壠杏花風好是行春野望中日暮不辭停五馬
鴛鴦飛去綠江空
　　　南塘　　　　　　　　　　(唐/)鮑　溶
南塘旅舍秋淺清夜深綠蘋風不生蓮花受露重如睡
斜月起動鴛鴦聲
　　　華下　　　　　　　　　　(唐/)司空圖
關外風昏欲雨天薺花耕倒枕河壖邨南寂寞時回望
一隻鴛鴦下渡船
　　　鴛鴦　　　　　　　　　　(唐/)吉師老
江島濛濛煙靄微綠蕪深處刷毛衣渡頭驚起一雙去
飛上文君舊錦機
　　　荆谿夜泊　　　　　　　　(唐/)李九齡
㸃㸃漁燈照浪清水煙疏碧月朧明小灘驚起鴛鴦處
一隻采蓮船過聲
　　　春雨　　　　　　　　　　(宋/)徐　璣
栁著輕黄欲染衣汀沙漠漠草菲菲晚風吹斷寒烟碧
無數鴛鴦谿上飛
　　　逢江易藝芳干賦芳洲　　　(元/)歐陽元
楊柳垂垂拂釣磯平沙雨過綠生衣王孫鬪草歸來晚
撲漉鴛鴦帶水飛
　　　絶句　　　　　　　　　　(明/)王立中
春波橋頭柳似煙越王城郭在西邊我家遶屋皆春水
盡日鴛鴦隨釣船
　　　題吳王納凉圗　　　　　　(明/)袁　凱
微月斜侵響屧廊芙蓉清氣滿金塘鴛鴦只傍闌干宿
也愛君王水殿凉
　　　夏日憶西湖　　　　　　　(明/)于　謙
　湧金門外柳如煙西子湖頭水拍天玉腕羅裠雙蕩槳
　鴛鴦飛近采蓮船
　　　　四時詞(夏/)　　　　　　　　(明/)陸　釴
　柳花臺榭汗銷香荷葉池塘趂晚凉十里翠萍魚㸃破
　軟沙深處見鴛鴦
　　　　孟夏行田雜歌　　　　　　(明/)朱曰藩
　田田荷葉太湖西千隊鴛鴦掠水低却似吳嬢機上見
　綠羅初􁫲錦茸齊
　　　　宫詞　　　　　　　　　　(明/)王叔承
　氤氳水殿蕩朝陽夜漲桃花錦水香珍鳥千行㸔不禁
　自将金弹打鴛鴦
　
　
　
　
御定佩文齋詠物詩選巻四百四十八
　欽定四庫全書
御定佩文齋詠物詩選巻四百四十九
　　鸂鶒類
　　　五言古
　　　　詠鸂鶒　　　　　　　　　(齊/)謝　朓
　蕙草含初芳瑶池曖晚色得厠鴻鸞影晞光弄羽翼
　　　　詠飛来鸂鶒　　　　　　　(梁/)簡文帝
　飛從何處来似出上林隈口銜長生葉翅染昆明苔
　　　長短句
　　　　憶西湖雙鸂鶒　　　　　　(唐/)李　紳
　雙鸂鶒錦毛斕斑長比翼戲繞蓮藂廻錦臆照灼花叢
　兩相得漁歌驚起飛南北繚繞追隨不迷惑雲間上下
　同棲息不作驚禽遠相憶東家少婦機中語剪斷廻文
　泣機杼徒嗟孔雀銜毛羽一去東南别離苦五里徘徊
　竟何補
　　　五言律
　　　鸂鶒　　　　　　　　　　(唐/)杜　甫
故使籠寛織須知動損毛看雲莫悵望失水任呼號六
翮曽經剪孤飛只未髙且無鷹隼慮畱滯莫辭勞
　　　鸂鶒　　　　　　　　　　(唐/)許　渾
池寒栁復凋獨宿夜迢迢雨頂冠應冷風毛劒欲飄故
巢迷碧水舊侣越丹霄不是無歸處心髙多寂寥
　　　鸂鶒　　　　　　　　　　(唐/)李　中
流品是鴛鴦翻飛雲水鄉風髙離極浦煙㝠下方塘比
鷺行藏别穿荷羽翼香雙雙浴輕浪誰見在瀟湘
　　七言律
　　　鸂鶒　　　　　　　　　　(唐/)唐彦謙
一宿南塘煙雨時好風揺動緑波㣲驚離曉岸衝花去
煖下春汀照影飛華屋撚絃彈鼔舞綺窗含筆澹毛衣
畫屏見後長廻首爭得雕籠莫放歸
　　七言絶句
　　　答顧况　　　　　　　　　(唐/)包　佶
於越城邊楓葉髙楚人書裏寄離騷寒江鸂鶒思儔侣
嵗嵗臨流刷羽毛
　　　鸂鶒　　　　　　　　　　(唐/)李羣玉
錦羽相呼暮沙曲波上雙聲戛哀玉霞明川静極望中
一時飛滅青山緑
　　　南荘春晩　　　　　　　　　李羣玉
連雲草映一條陂鸂鶒雙雙帶水飛南邨小路桃花落
細雨斜風獨自歸
　　　玩金鸂鶒戲贈襲美　　　　(唐/)陸龜䝉
曽向谿邊泊暮雲至今猶憶浪花群不知鏤羽凝香霧
堪與鴛鴦覺後聞
　　　和陸魯望玩金鸂鶒戲贈　　(唐/)皮日休
鏤羽彫毛迥出羣温黁飄出麝臍薫夜来曽吐紅茵畔
猶是谿邊睡不聞
　　　玩金鸂鶒　　　　　　　　(唐/)張　賁
翆羽紅襟鏤彩雲雙飛常笑白鷗羣誰憐化作雕金質
　從倩沈檀十里聞
　　　　題馬賁畫鸂鶒圖　　　　　(金/)党懐英
　雙眠雙浴水平谿共㸔秋光卧兩堤誰信瀟湘有孤鴈
　冷沙寒葦不成棲
　　　　竹杏沙頭鸂鶒　　　　　　(元/)虞　集
　蛺蝶飛来石竹叢羅襦曽試繡紋重荷花啼鳥銀屏曖
　卧㸔窗間唾碧茸
　
　
　
　
　
　
　
　
御定佩文齋詠物詩選卷四百四十九
　欽定四庫全書
御定佩文齋詠物詩選巻四百五十
　　鵁鶄類
　　　五言律
　　　　鵁鶄　　　　　　　　　　(唐/)杜　牧
　芝莖抽紺趾清唳擲金梭日翅閒張錦風池去罥羅静
　眠依翆荇煖戲折髙荷山陰豈無爾繭字換羣鵞
　　　七言律
　　　　鵁鶄　　　　　　　　　　(唐/)陸龜䝉
　詞賦曽誇鸀鳿流果為名誤别滄洲雖䝉静置疎籠晚
　不似閒棲折葦秋自昔稻粱髙鳥畏至今珪組野人讎
　防徽避繳無窮事好與裁書謝白鷗
　　　五言絶句
　　　　池塘晚景　　　　　　　　(唐/)李羣玉
　風荷珠露傾驚起睡鵁鶄月落池塘静金刀剪一聲
　　　七言絶句
　　　酬答　　　　　　　　　　(唐/)李　賀
雍州二月梅池春御水鵁鶄暖白蘋試問酒旗歌板地
今朝誰是拗花人
　　　春隄曲　　　　　　　　　(唐/)張　籍
野塘鵁鶄飛樹頭綠蒲紫菱葢碧流狂客誰家愛雲水
日日獨来城下遊
　　　浪淘沙　　　　　　　　　(唐/)皇甫松
蠻歌荳蔻北人愁松雨蒲風野艇秋浪起鵁鶄眠不得
寒沙細細入江流
　　　池上作　　　　　　　　　(宋/)林　逋
簇簇菰蒲映蓼花水痕天影蘸秋霞分眀似箇屏風上
飛起鵁鶄一道斜
　　　雜詩　　　　　　　　　　(金/)王　磵
竹遶沙邨水漫流鵁鶄鸂鶒對沈浮一竿便擬從漁父
卷置琴書買釣舟
　　　謾成　　　　　　　　　　(元/)馬　臻
　新霜尚薄樹聲乾寒水無痕倒浸山知是釣船歸較晚
　鵁鶄嘎嘎起蘆灣
　　　　松陵舟中遲錢受之太史　　(明/)范　汭
　幾家閒夜停機杼支枕篷窗風許許吹盡蘋香不見人
　繞塘寒月鵁鶄語
　　　　秋夜集石湖分得粧字　　　(明/)王　微
　雲罨湖山逺樹蒼鵁鶄飛破藕塘香月眀處處添秋色
　一束芙蓉正洗粧
　
　
　
　
　
　
　
御定佩文齋詠物詩選巻四百五十
　欽定四庫全書
御定佩文齋詠物詩選卷四百五十一
　　鷗類
　　　五言古
　　　　古風　　　　　　　　　　(唐/)李　白
　揺裔雙白鷗鳴飛滄江流宜與海人狎豈伊雲鶴儔寄
　形宿沙月沿芳戲春洲吾亦洗心者忘機從爾遊
　　　七言古(附長短句/)
　　　　弄白鷗歌　　　　　　　　(唐/)劉長卿
　泛泛江上鷗毛衣皓如雪朝飛瀟湘水夜宿洞庭月洞
　庭歸客正夷猶愛此滄江閒白鷗
　　　　賦得白鷗歌送李伯康歸使　(唐/)盧　綸
　積水深源白鷗翻翻倒影光素於潭之間銜魚魚落亂
　驚鳴争撲蓮叢蓮葉傾爾不見波中鷗鳥閒無營何必
　汲汲勞其生柳花㝠濛大隄口悠揚相和乍無有輕隨
　去浪杳不分細舞清風亦何有似君換得白鵞時獨凭
欄杆雪滿池今日還同㸔鷗鳥如何羽翮復參差復參
差海濤瀾漫何由期
　　　題白鷺洲江鷗送陳君　　　(宋/)徐　鉉
白鷺洲邊江路斜輕鷗接翼滿平沙吾徒来送遠行客
停舟為爾長歎息酒旗漁艇兩無猜月影蘆花鎮相得
離筵一曲怨復清滿座銷魂鳥不驚人生不及魚禽樂
安用虛名上麟閣同心攜手今如此金鼎丹砂何寂寞
天涯後㑹渺難期從此又應添白髭願君不㤀分飛處
長保翩翩潔白姿
　　　述鷗　　　　　　　　　　(宋/)孔平仲
水濵老父忘機關醉眠古石紅蕖間綠波蕩漾意不動
白雲往来心與閒有鷗素熟翁如此命侣呼儔就翁喜
相親飲啄少畏避自浮自沈不驚起漁人窺之即謀取
手攜羅網来翁所羣鷗瞥見皆遠逝千里翩翩一回顧
鷗不薄翁勿疑避禍未萌真見機漁人羅網不在側敢
辭旦夕從翁嬉
　　五言律
　　　鷗　　　　　　　　　　　(唐/)杜　甫
江浦寒鷗戲無他亦自饒却思翻玉羽隨意㸃春苗雪
暗還須浴風生一任飄幾羣滄海上清影日蕭蕭
　　　贈沙鷗　　　　　　　　　(唐/)白居易
老逼教垂白官科遣著緋形骸雖有累方寸却無機遇
酒多先醉逢山愛晚歸沙鷗不知我猶避隼旟飛
　　　盟鷗軒　　　　　　　　　(明/)僧妙聲
客有忘機者開軒命白鷗同心如此水有約共滄洲爾
性何其静吾生亦若浮自今期歲晚風雨亦相求
　　七言律
　　　白鷗　　　　　　　　　　(唐/)陸龜䝉
慣向谿頭漾淺沙薄煙㣲雨是生涯時時失伴沈山影
徃徃争飛雜浪花晚樹清凉還􁭛鳿舊巢零落寄蒹葭
池塘信美應難戀針在魚脣劒在鰕
　　　和魯望白鷗　　　　　　　(唐/)皮日休
雪羽䙰褷半惹泥海雲深處舊巢迷池無飛浪争教舞
洲少輕沙若遣棲煙外失羣慙鴈鶩波中得志羡鳬鷖
主人恩重真難遇莫為心孤憶舊谿
　　　狎鷗亭　　　　　　　　　(宋/)韓　琦
危亭初起俯清潯只得當軒幾醉吟一日鄉園傷驟别
四年宫闕動歸心簷前好竹今成篠陂下修鱗舊種針
鷗識再来猶不懼向人馴狎似家禽
　　　横塘春泛　　　　　　　　(明/)王世懋
吳姬小館碧紗窗十里飛花㸃玉缸蠟屐去尋芳草路
青絲畱醉木蘭艭山連暮靄迷前浦雲擁春流入遠江
棹裏横塘聽一曲煙波起處白鷗雙
　　五言絶句
　　　戲鷗　　　　　　　　　　(唐/)錢　起
乍依菱蔓聚盡向蘆花滅更喜好風来數片翻晴雪
　　　寄淮上柳十三　　　　　　(唐/)顧　况
葦蕭中闢戸相映緑淮流莫訝春潮闊鷗邊可泊舟
　　　江鷗　　　　　　　　　　(唐/)崔道融
白鳥波上棲見人懶飛起為有求魚心不是戀江水
　　　過谿亭　　　　　　　　　(宋/)文　同
小彴過清谿有亭纔四柱地僻少人行翩翩下鷗鷺
　　　吉水夜泊　　　　　　　　(宋/)真山民
入夜始維舟黄蘆古渡頭眠鷗知讓客飛過蓼花洲
　　　孫氏午溝橋亭　　　　　　(金/)王庭筠
閒来橋北行偶過橋南去寂寞獨歸時沙鷗晚無數
　　　朱澤民山水　　　　　　　(元/)鄭元祐
吹簫江浦秋舟蕩碧雲幽擬遡巖松下詩盟訂白鷗
　　六言絶句
　　　題畫　　　　　　　　　　(明/)徐有貞
山下雲連山上谿西水接谿東舟渡白鷗飛處人行綠
樹陰中
　　七言絶句
　　　夔州歌　　　　　　　　　(唐/)杜　甫
東屯稻畦一百頃北有澗水通青苗晴浴狎鷗分處處
雨隨神女下朝朝
　　　閒思　　　　　　　　　　(唐/)戴叔倫
伯勞東去鶴西還雲總無心亦度山何似嚴陵灘上客
一竿長伴白鷗閒
　　　夀安水館　　　　　　　　(唐/)薛　䏻
地接山林兼有石天懸星月更無雲驚鷗上樹滿池水
瀺灂一聲中夜聞
　　　馬當呼鷗不至偶成呈同行諸官
　　　　　　　　　　　　　　　(宋/)余　靖
昔年曽泛馬當灣團飯喚鷗篙楫間今日江頭飛不下
應知人世足機關
　　　觀魚亭呈陳公度　　　　　(宋/)張　耒
獵獵㣲風波面開近人鷗鷺不相猜尊前忽起扁舟興
新管江南山水来
　　　三山次鄭德宇韻　　　　　(宋/)朱　橰
何日歸舟片葉輕白鷗相伴艪微鳴只應潮打篷窗處
已作離騷一半清
　　　夢回　　　　　　　　　　(宋/)林景熈
夢回荒館月籠秋何處碪聲喚客愁深夜無風蓮葉響
水寒更有未眠鷗
　　　淮上　　　　　　　　　　(宋/)僧道潛
天闊陰雲低抱樹沙寒鷗鷺欲親人小航泊處誰家住
修竹疎花宛似春
　　　宫詞　　　　　　　　　　(宋/)花蘂夫人
内人追逐採蓮時驚起沙鷗兩岸飛蘭棹把来齊拍水
並船相鬪濕羅衣
　　　題均福堂　　　　　　　　(金/)郝　俁
憧憧車馬競春遊不見谿堂五月秋卧聽雲濤舂午枕
夢隨鷗鳥落沙洲
　　　過關渡水圖　　　　　　　(金/)劉　迎
短車無復駕青牛散䇿方来對白鷗煙水從容許君獨
暫須分我一船秋
　　　襄陽絶句　　　　　　　　(金/)王元粹
江上小兒誇善沒一日入水知幾回汝曹未有機心在
緣底鷗鳥不飛来
　　　舟中偶成　　　　　　　　(元/)貢　奎
稻花水落正魚肥湖上孤雲帶雨歸林影倒涵波鏡動
白鷗低傍釣船飛
　　　送人　　　　　　　　　　(元/)楊　載
金溝河上始通流海子橋邊繫客舟却到江南春水漲
拍天波浪泛輕鷗
　　　海鷗　　　　　　　　　　(元/)宋　无
羣飛獨宿水中央逐浪隨波羽半傷莫去西湖花裏睡
芰荷翻雨打鴛鴦
　　　漫成　　　　　　　　　　(元/)馬　臻
北風小雨戒新寒隔水楓林葉已丹莫道閒門知已少
白鷗飛去又飛還
　　　題畫　　　　　　　　　　(明/)周　砥
水濶天低欲盡頭栁花如雪暗歸舟平生解識滄洲趣
何處飛来雙白鷗
　　　觀沙鷗　　　　　　　　　(明/)袁　凱
門外羣鷗我所知終朝相見不相離借爾橋東楊栁岸
明年春日更添兒
　　　江上寄嚴八　　　　　　　　袁　凱
一春不見嚴夫子底事城中不肯還門外白鷗三萬箇
幾時相對綠波閒
　　　題畫　　　　　　　　　　(明/)王　直
綠樹青山帶晚霞樹間處處有人家孤舟最愛滄浪客
得共眠鷗占淺沙
　　　題沈恒吉畫扇　　　　　　(明/)陳　寛
紅樹丹山領去舟蘋花香老不勝秋滄江風月誰人管
且向前汀問白鷗
　　　送沈彦修　　　　　　　　(明/)丁　岳
江上秋風吹客衣江邊把酒對斜暉江鷗不解離人意
故作三三兩兩飛
　　　夜泊闔閭城　　　　　　　(明/)孫一元
欲行未行風力柔吳門挂席夜正幽秋水半汀鷗共我
好山兩岸月隨舟
　　　漫興　　　　　　　　　　(明/)施　漸
門外清渠映葛衣偶来觀物上漁磯秋風蘋末鷗驚起
始悟山人未息機
　　　金山吞海亭　　　　　　　(明/)許相卿
江面峰頭巧著亭澄波玉宇兩争清倚䦨客子心如水
何事沙鷗亦浪驚
　　　江上雜詠　　　　　　　　(明/)尹嘉賔
杏花淡淡栁絲絲畫舸春江聽雨時漸捲鶴洲江色紫
沙鷗睡著不曾知
　　　題畫　　　　　　　　　　(明/)僧徳祥
碧栁絲絲拂釣舟溶溶水面一羣鷗不知誰在茅堂住
　坐看青山到白頭
　
　
　
　
　
　
　
　
　
　
　
　
　
　
御定佩文齋詠物詩選巻四百五十一
　欽定四庫全書
御定佩文齋詠物詩選巻四百五十二
　　鷺類
　　　五言古
　　　　朱鷺　　　　　　　　　　(梁/)王僧孺
　因風弄玊水映日上金隄猶持畏羅繳未得異鳬鷖聞
　君愛白雉兼因重碧雞未能聲似鳳聊變色如珪願識
　昆明路乗流飲復棲
　　　　朱鷺　　　　　　　　　　(陳/)張正見
　金隄有朱鷺刷羽望滄瀛周詩振雅曲漢鼓發竒聲時
　將赤鴈並乍逐綵鸞行别有翻潮處異色不相驚
　　　　朱鷺　　　　　　　　　　(陳/)蘇子卿
　玉山一朱鷺萬里入王畿欲向天池飲還繞上林飛金
　隄曬羽翮丹水浴毛衣非貪葭下食懷恩自逺歸
　　　　白鷺　　　　　　　　　　(唐/)劉長卿
　亭亭常獨立川上時延頸秋水寒白毛夕陽弔孤影幽
姿閒自媚逸翮思一騁如有長風吹青雲在俄頃
　　　舟中雜詠　　　　　　　　(元/)袁　桷
鷺鷥漾晴空意態極楚楚翻風蒼雪廻轉日爛銀舞盤
旋傲孤鴻清逺敵凡羽須㬰下魚陂媿我覺疾去
　　　九鷺圖　　　　　　　　　(元/)傅若金
鮮鮮白鷺羽振振清江澨露草寒巳衰風蘆近相蔽飛
鳴各自適離居亦有次雖愜江海情終懷雲霄志君子
思有則畫者工取譬儀羽庶可希修潔誠所貴
　　　題尚仲良畫鷺卷　　　　　(明/)張以寧
滄江雨疎疎翻飛一舂鋤老樹如人立欲下意躊躇明
年柳條長遮汝行捕魚
　　七言古(附長短句/)
　　　白鷺　　　　　　　　　　(唐/)劉禹錫
白鷺兒最髙格毛衣新成雪不敵衆禽喧呼獨凝寂孤
眠芊芊草久立潺潺石前山正無雲飛去入遥碧
　　　題九鷺圖　　　　　　　　(明/)蕭　鎡
宣德年間邊景昭彩色翎毛稱獨歩近時林良用水墨
落筆往往皆天趣鴛鴦鳬鴈清谿流寒鴉古木長林幽
等閒得意即揮灑一掃萬里江南秋此圗九鷺真奇絶
㪚立清煙乍明滅日長坐久看轉親飄來㸃㸃青天雪
翺翔霄漢殊不驚欲下未下渾有情潛蹤獨趂水邊食
延頸忽向蘆中鳴吁嗟林生精藝有如此座客見之誰
不喜洞庭湘渚在眼前暝色慘澹凉飇起方今聖主覃
恩波四海山澤無虞羅悠悠羣鷺各自適雖有鷹鸇奈
爾何
　　五言律(附小律/)
　　　白鷺詠　　　　　　　　　(唐/)李　端
迥起來應近髙飛去自遥映林同落雪拂水狀翻潮猶
有幽人興相逢到碧霄
　　　鷺鷥　　　　　　　　　　(唐/)張　祜
深窺思不窮揭趾淺沙中一㸃山光淨孤飛潭影空暗
棲松葉露雙下蓼花風好是滄波侣垂絲趣亦同
　　　鷺　　　　　　　　　　　(唐/)裴　說
秋江清淺時魚過亦頻窺却爲分明極翻成所得遲浴
偎紅日色棲壓碧蘆枝㑹共鵷同侶翺翔應可期
　　　鷺鷥　　　　　　　　　　(宋/)徐　照
一㸃白如雪頂黏絲數莖沙邊行有跡空外過無聲髙
柳巢方穏危灘立不驚每看閒意思漁父是前生
　　　正陽城樓西角二鷺巢焉　　(明/)皇甫汸
並負青雲翼來耽紫閣棲攀龍窺殿北隨雉卧城西顧
影依霜潔鳴儔候月迷振雝殊可詠聊此謝塵泥
　　　題宣廟御筆汀鷺應制　　　(明/)于愼行
筆端成大造海鳥若相忘暮雨汀莎濕春風岸芷香柳
邊迷落絮雲裏帯飛霜總爲經天藻長畱羽翰光
　　五言排律
　　　省試振鷺　　　　　　　　(唐/)李　頻
有鳥生江浦霜華作羽翰君臣將比潔朝野用爲歡月
影林梢下冰光水際殘飛翻時共樂飲啄道皆安迥翥
宜髙詠羣棲入靜看由來鵷鷺侶濟濟列千官
　　七言律
　　　崔卿雙白鷺　　　　　　　(唐/)顧非熊
朝客髙情愛水禽綠波雙鷺在園林立當風裏絲揺急
歩繞池邊字印深刷羽競生堪畫勢依泉各有取魚心
我卿多傍門前見坐覺恩波思不禁
　　　崔卿池上雙白鷺　　　　　(唐/)賈　島
鷺雛相逐出深籠頂各有絲莖數同灑石多霜移足冷
隔城逺樹挂巢空其如盡在灘聲外何似雙飛浦色中
見此池塘卿自鑿清泠太液底濳通
　　　詠雙白鷺　　　　　　　　(唐/)雍　陶
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相叫早秋時
林塘得爾須増價况是詩家物色宜
　　　親仁里雙鷺　　　　　　　(唐/)許　棠
雙去雙來日巳頻只應知我是江人對欹雪頂思㝷水
更振霜翎恐染塵三楚幾時初失侶五陵何樹又棲身
天然不與凡禽類傍砌聽吟性自馴
　　　鷺鷥　　　　　　　　　　(唐/)劉　象
潔白孤髙生不同頂絲清軟冷揺風窺魚翹立荷香裏
慕侶低翻栁影中幾日下巢辭紫閣多時凝目向晴空
摩霄志在潛修羽㑹接鸞凰到葦叢
　　　雙鷺　　　　　　　　　　(唐/)徐　夤
雙鷺雕籠昨夜開月明飛出立庭隈但敎緑水池塘在
自有碧天鴻鴈來清韻叫霜歸島樹素翎遺雪落漁臺
何人爲我追㝷得重勸谿翁酒一杯
　　　馴鷺　　　　　　　　　　(元/)張　雨
孑然馴鷺雪霜明下瀨求魚自在行碧玊燈檠雙足瘦
白麻衣袂一身輕海鷗見事應何晚凡鳥題門也不情
輸我鵷行舊儔侶舉頭寥廓總雲程
　　五言絶句
　　　白鷺鷥　　　　　　　　　(唐/)李　白
白鷺下秋水孤飛如墜霜心閒且未去獨立沙洲傍
　　　賦得白鷺鷥送宋少府入三峽　李　白
白鷺拳一足月明秋水寒人驚逺飛去直向使君灘
　　　晚歸鷺　　　　　　　　　(唐/)錢起
池上靜難厭雲間欲去晩忽背夕陽飛剰與清風逺
　　　江行　　　　　　　　　　　錢　起
月下江流靜邨荒人語稀鷺鷥雖有伴仍共影雙飛
　　　白鷺　　　　　　　　　　(唐/)李嘉祐
江南緑水多顧影逗輕波終日秦雲裏山髙奈若何
　　　沙上鷺　　　　　　　　　(唐/)張文姬
沙頭一水禽鼓翼揚清音只待髙風便非無雲漢心
　　　崔白畫荷葦寒鷺　　　　　(宋/)文　同
疎葦雨中老亂荷霜外凋多情惟白鳥常此伴蕭條
　　　題秋塘圗　　　　　　　　(元/)陳　深
水落秋菰老夕寒煙樹微絶憐雙白鷺飛去似知幾
　　　過髙郵射陽湖雜詠　　　　(元/)薩都拉
白鷺愛秋水獨立仍自行得魚固偶爾驚飛亦常情
　　　鷺　　　　　　　　　　　(元/)吳師道
振振風生柳沾沾雪㸃磯白攢秋水立青映暮天飛
　　　出郊　　　　　　　　　　(明/)楊　愼
髙田如樓梯平田如棊局白鷺忽飛來㸃破秧針緑
　　　湘江絶句　　　　　　　　(明/)王　鏳
同舟白衣人雪色何􁜡􁜡忽有飛來者方知是鷺羣
　　六言絶句
　　　鷺鷥　　　　　　　　　　(宋/)文　同
避雨竹間㸃㸃迎風柳下翩翩静依寒蓼如畫獨立晴
沙可憐
　　　再贈鷺鷥　　　　　　　　　文　同
頸若瓊鈎淺曲骹如碧管深翹湖上水禽無數其誰似
汝風標
　　七言絶句
　　　漫成一絶　　　　　　　　(唐/)杜　甫
江月去人只數尺風燈照夜欲三更沙頭宿鷺聮拳靜
船尾跳魚撥剌鳴
　　　長安縣後庭看畫　　　　　(唐/)王　建
水凍橋橫氷滿池新排石笋繞笆籬縣門斜掩無人到
看畫雙雙白鷺鷥
　　　箬峴東池　　　　　　　　(唐/)白居易
箬峴亭東有小池早荷新荇緑參差中宵把火行人發
驚起雙棲白鷺鷥
　　　鷺鷥　　　　　　　　　　(唐/)盧　仝
刻成片玉白鷺鷥欲捉纎鱗心自急翹足沙頭不得時
傍人不知謂閒立
　　　鷺鷥　　　　　　　　　　(唐/)杜　牧
雪衣雪髮青玉觜羣捕魚兒谿影中驚飛逺映碧山去
一樹梨花落晚風
　　　鷺鷥　　　　　　　　　　(唐/)許　渾
西風淡淡水悠悠雪㸃絲飄帶雨愁何事歸心倚前閣
緑蒲紅蓼練塘秋
　　　白鷺　　　　　　　　　　(唐/)陸龜蒙
雪然飛下立蒼苔應伴江鷗拒我來見欲扁舟揺蕩去
倩君先作水雲媒
　　　鷺鷥　　　　　　　　　　(唐/)來　鵬
裊絲翹足傍澄瀾消盡年光佇思間若使見魚無羡意
向人姿態更應閒
　　　鷺鷥障子　　　　　　　　(唐/)張　喬
剪得機中如雪素畫爲江上帶絲禽閒來相對茅堂下
引出煙波萬里心
　　　鷺鷥　　　　　　　　　　(唐/)鄭　谷
閒立春塘煙淡淡靜眠寒葦雨颼颼漁翁歸後沙汀晩
飛上灘頭更自由
　　　失鷺鷥　　　　　　　　　　鄭　谷
野格由來倦小池驚風却下碧江涯月昏風急宿何處
秋岸蕭蕭黃葦枝
　　　放鷺鷥　　　　　　　　　(唐/)李　中
池塘多謝久淹畱長得霜翎放自由好去蒹葭深處宿
月明應認舊江秋
　　　鷺鷥　　　　　　　　　　(唐/)羅　隱
斜陽淡淡柳陰陰風裊寒絲映水深不要向人誇潔白
也知常有羡魚心
　　　田家　　　　　　　　　　(宋/)張　耒
新挿茅檐紅槿籬秋深黃葉巳飛飛灘頭水闊孤舟去
渡口風寒白鷺歸
　　　羅江　　　　　　　　　　(宋/)陳與義
山翁見客亦欣然好語重重意不傳行過竹籬逢細雨
眼明雙鷺立青田
　　　題秋鷺圖　　　　　　　　(宋/)范成大
昨夜新霜冷釣磯緑荷消瘦碧蘆肥一江秋色無人問
盡屬風標雨雪衣
　　　城頭秋望　　　　　　　　(宋/)楊萬里
未得霜晴未是晴霜晴無復㸃雲生鷺鷥不遣魚驚㪚
移脚惟愁水作聲
　　　壕上書事　　　　　　　　　楊萬里
十里長壕展碧漪波痕只去不曽歸鷺鷥巳飽渾無幹
獨立朝陽理雪衣
　　　晨炊玉田觀鷺　　　　　　　楊萬里
清谿欲下影先翻隻鷺還將雙鷺看緑玊脛長聊試淺
素瓊裳冷不禁寒
　　　秋日西湖　　　　　　　　(宋/)僧道潛
飛來雙鷺落寒汀秋水無痕玊鏡清疎蓼黃蘆宜掩映
沙邊危立太分明
　　　古詩云蘆花白間蓼花紅一日秋江慘澹中兩
　　　　箇鷺鷥相對立幾人喚作水屏風然其理可
　　　　取而其詞鄙野余爲改之曰換骨法
　　　　　　　　　　　　　　　(宋/)僧惠洪
蘆花蓼花能白紅數曲秋江慘澹中好是飛來雙白鷺
爲誰粧㸃水屏風
　　　閱見　　　　　　　　　　(金/)邊元鼎
輕蓮素質淡蕭蕭葉密谿深未可招雨暗蘭舟人去後
却容白鷺逞風標
　　　遊南城　　　　　　　　　(金/)李好復
園林晴晝蔚如煙林外支流盡水田落日趂墟人巳㪚
鷺鷥飛上渡頭船
　　　鷺　　　　　　　　　　　(元/)馬　臻
水風吹冷逼菰蒲藕葉欹斜一半枯玊立鷺鷥渾不動
滿身煙雨看西湖
　　　正月十九日　　　　　　　(明/)鐂　崧
金魚洲下放船開華石潭邊看雨來愛殺南天雙白鷺
青山盡處却飛回
　　　秋塘　　　　　　　　　　(明/)鐂師邵
煙水微茫漾逺愁采菱歌斷夕陽收鷺鷥不省紅衣老
猶戀銀塘十里秋
　　　　題畫　　　　　　　　　　(明/)僧智舷
　數株老樹半無葉一箇茅亭終日空惟有鷺鷥常到此
　飛來飛去送殘紅
　
　
　
　
　
　
　
　
　
　
　
　
御定佩文齋詠物詩選巻四百五十二
　欽定四庫全書
御定佩文齋詠物詩選卷四百五十三
　　百舌類
　　　五言古
　　　　侍宴詠反舌　　　　　　　(梁/)沈　約
　假容不足觀遺音猶可薦幸蒙喬樹恩得以聞髙殿
　　　　詠百舌　　　　　　　　　(梁/)劉孝綽
　山人惜春暮旭旦坐花林復值懷春鳥枝間弄好音遷
　喬聲迥出赴谷響幽深下聽長而短時聞絶復尋孤鳴
　若無對百囀似羣吟昔聞屢歡昔今聽忽悲今聽聞非
　殊異遲暮獨傷心
　　　　聽百舌　　　　　　　　　(梁/)劉令􁋯
　庭樹旦新晴臨鏡出雕楹風吹桃李氣過傳春鳥聲淨
　寫山陽笛全作洛濵笙注意欲畱聽誤令粧不成
　　　　長安聽百舌　　　　　　　(陳/)韋　鼎
　萬里風煙異一鳥忽相驚那能對逺客還作故鄉聲
　　　聽百舌鳥　　　　　　　　(隋/)李孝貞
煙銷上路靜漏盡禁門通好鳥從西苑流響入南宫間
關旣多緒變轉復無窮調驚時斷絶音繁有異同飲啄
歸承露飛鳴上别風未避王孫彈寧畏虎賁弓石渠皆
學府麟閣悉文雄不恡青泥印時尋白社中
　　七言古
　　　百舌吟　　　　　　　　　(唐/)劉禹錫
曉星寥落春雲低初聞百舌間關啼花樹滿空迷處所
揺動繁英墜紅雨笙簧百囀音韻多黃鸝吞聲燕無語
東方朝日遲遲升迎風弄影如自矜數聲不盡又飛去
何許相逢緑楊路緜蠻婉轉似娛人一心百舌何紛紛
酡顔俠少停歌聽墮珥妖姬和睡聞可憐光景何時盡
誰能低回避鷹隼廷尉張羅自不關潘郎挾彈無情損
天生羽族爾何微舌端萬變乗春暉南方朱鳥一朝見
索莫無言髙下飛
　　五言排律
　　　徐州試反舌無聲　　　　　(唐/)張　籍
夏木多好鳥偏知反舌名林幽仍共宿時過即無聲竹
外天空曉谿頭雨自晴居人宜寂寞深院益凄清入霧
暗相失當風閒易驚來年上林苑知爾最先鳴
　　七言律
　　　聽百舌鳥　　　　　　　　(唐/)王　維
上蘭門外草萋萋未央宫中花裏棲亦有相隨過御苑
不知若箇向金隄入春解作千般語拂曙能先百鳥啼
萬户千門應覺曉建章何必聽鳴雞
　　　賦百舌鳥　　　　　　　　(唐/)嚴　郾
此禽輕巧少同倫我聽長疑舌滿身星未沒河先報曉
柳猶粘雪便迎春頻嫌海燕巢難定却訝林鶯語不眞
莫倚春風便多事玊樓還有晏眠人
　　　竹間聽反舌鳥　　　　　　(明/)僧慧秀
細靄輕嵐㪚竹林搘頥小坐聽晨禽未蒸花氣機偏澀
乍寫春聲意獨深緩引易調多種舌瑣言難竟一生心
何如隠忍過殘臘末路風煙恐不禁
　　七言絶句
　　　百舌鳥　　　　　　　　　(唐/)僧無則
千回百囀過花時似向春風訴别離若使衆禽俱解語
一生懷抱有誰知
　　　戲和舍弟船場探春　　　　(宋/)黃庭堅
百舌觧啼泥滑滑忽成風雨落花天城南一叚春如錦
喚取詩人到酒邊
　　　山中春曉聽鳥聲　　　　　(明/)髙　啓
子規啼罷百舌鳴東窗卧聽無數聲山空人靜響更切
月落杏花天未明
　　　春日書院　　　　　　　　(明/)魯　鐸
門巷青苔隔路谿小桃開滿磬池西枕書眠著無人喚
花裏東風百舌啼
　　　園居　　　　　　　　　　(明/)俞允文
蕭蕭無伴獨爲家靜裏經春任物華緑樹千章啼百舌
　香風吹盡紫藤花
　
　
　
　
　
　
　
　
　
　
　
　
　
　
御定佩文齋詠物詩選巻四百五十三
　欽定四庫全書
御定佩文齋詠物詩選巻四百五十四
　　杜䳌類
　　　五言律
　　　　子規　　　　　　　　　　(唐/)杜　甫
　峽裏雲安縣江樓翼瓦齊兩邊山木合終日子規啼眇
　眇春風見蕭蕭夜色凄客愁那聽此故作傍人低
　　　　和周贊善聞子規　　　　　(唐/)張　籍
　秦城啼楚鳥逺思更紛紛况是街西夜偏當雨裏聞應
　投最髙樹似隔數重雲此處誰能聽遥知獨有君
　　　五言絶句
　　　　夜聞子規　　　　　　　　(唐/)王　建
　子規啼不歇到曉口應穿况是不眠夜聲聲在耳邊
　　　　聞子規　　　　　　　　　(唐/)雍　陶
　百鳥有啼時子規聲不歇春寒四鄰静獨叫三更月
　　　七言絶句
　　　送人歸岳陽　　　　　　　(唐/)李　益
煙草連天楓樹齊岳陽歸路子規啼春江萬里巴陵戍
落日看沈碧水西
　　　汎舟入後谿　　　　　　　(唐/)羊士諤
雨餘芳草淨沙塵水緑灘平一帶春惟有啼䳌似畱客
桃花深處更無人
　　　杏山館聽子規　　　　　　(唐/)竇　常
楚塞餘春聽漸稀斷猿今夕讓霑衣雲薶老樹空山裏
髣髴千聲一度飛
　　　湘江夜泛　　　　　　　　(唐/)熊孺登
江流如箭月如弓行盡三湘數夜中無那子規知向蜀
一聲聲似怨春風
　　　宿石磯　　　　　　　　　(唐/)元　稹
石磯江水夜潺湲半夜江風引杜䳌燈暗酒醒顚倒枕
五更斜月入空船
　　　酬樂天舟泊夜讀微之詩　　　元　稹
知君暗泊西江岸讀我閒詩欲到明今夜通州還不睡
滿山風雨杜䳌聲
　　　呂校書雨中見訪　　　　　(唐/)趙　嘏
竹閣斜谿小檻明惟君來賞見山情馬嘶風雨又歸去
獨聽子規千萬聲
　　　聞杜䳌　　　　　　　　　(唐/)雍　陶
蜀客春城聞蜀鳥思歸聲引未歸心却知夜夜愁相似
爾正啼時我正吟
　　　暮春送人　　　　　　　　(唐/)僧無悶
折桞亭邊手重攜江煙澹澹草萋萋杜䳌不解離人意
更向落花枝上啼
　　　崇壽客舎夜聞子規得三絶句寫呈平父兄煩
　　　　爲轉寄彦集兄及兩縣間諸親友(錄一/)
　　　　　　　　　　　　　　　(宋/)朱　子
空山後夜子規號斗轉星移月尚髙夢裏不知歸未得
巳驅黄犢度寒臯
　　　夜聞子規　　　　　　　　　朱　子
幽林欲雨氣含凄春晩端居園徑迷獨向髙齋展衾卧
南山夜夜子規啼
　　　鄰山縣　　　　　　　　　(宋/)范成大
山頂噓雲黒似煙脩篁髙柳共昏然鳥啼一夜勸歸去
誰道東川無杜䳌
　　　過眞陽峽　　　　　　　　(宋/)楊萬里
仰見青天尺許青無波江水不勝平只驚白晝山竹裂
杜宇初聞第一聲
　　　鄉邨四月　　　　　　　　(宋/)翁　卷
綠遍山原白滿川子規聲裏雨如煙鄉邨四月閒人少
纔了蠶桑又挿田
　　　次韻陳君授暮春感懷　　　(宋/)王庭珪
雨餘山鳥百般啼煙隔桃谿一線微南北東西春總好
杜䳌何苦勸人歸
　　　谿橋晩興　　　　　　　　(宋/)鄭　協
寂寞亭基野渡邊春流平岸草芊芊一川晩照人閒立
滿袖楊花聼杜䳌
　　　春日雜興　　　　　　　　(宋/)僧道潛
梅梢青子大於錢慚媿春光又一年亭午無人初破睡
杜䳌聲在柳花邊
　　　暮春　　　　　　　　　　(元/)黃　庚
芳事闌珊三月時春愁惟有落花知柳綿飄白東風老
一樹斜陽叫子規
　　　客中即事　　　　　　　　(元/)楊　載
幾日懸懸雨不休客窗孤迥使人愁杜䳌啼切知何處
坐對雲山萬木稠
　　　得樟樹鎭便寄家書　　　　(元/)范　梈
商船夜說指江西欲託音書未忍題收拾鄉心多在紙
兩聲杜宇傍人啼
　　　春暮　　　　　　　　　　(元/)葉　顒
老紅新綠駐煙波無奈青皇促駕何又是一年春事了
　杜䳌聲裏夕陽多
　　　　巳未夏日雜興　　　　　　(元/)僧善住
　纎纎碧草與階齊濃綠陰中杜宇啼花院晝長聽正好
　帶聲飛過粉牆西
　　　　江上　　　　　　　　　　(明/)汪廣洋
　大山小山松樹齊千聲萬聲子規啼攬衣起舞夕露下
　三更月落呉城西
　　　　山中冬日偶題　　　　　　(明/)紀　青
　鎭日無人閉竹扉階前寒翠上人衣開門修竹青如束
　黃葉風前叫子規
　
　
　
　
　
御定佩文齋詠物詩選卷四百五十四
　欽定四庫全書
御定佩文齋詠物詩選卷四百五十五
　　鶗鴂類(伯勞同/)
　　　五言古
　　　　鶗鴂吟　　　　　　　　　(唐/)劉禹錫
　朝陽有鳴鳳不聞千萬祀鶗鴂催衆芳晨光先入耳秋
　風白露稀從是爾啼時如何上春日唧唧滿庭飛
　　　七言絶句
　　　　即事寄人　　　　　　　　(唐/)楊凌
　中禁鳴鐘日欲髙北窗欹枕首頻搔相思寂寞青苔合
　惟有春風啼伯勞
　　　　湘中謡　　　　　　　　　(唐/)崔　塗
　煙愁雨細雲冥冥杜蘭香老三湘清故山望斷不知處
　鶗鴂隔花時一聲
　　　　水口行舟　　　　　　　　(宋/)朱　子
　鬱鬱層巒夾岸青春山綠水去無聲煙波一棹知何許
　鶗鴂兩山相對鳴
　　　　燕京暮春歌　　　　　　　(明/)靳學顔
　三月楊花滿御溝可憐春色亦東流行人不用多惆悵
　鶗鴂年年喚白頭
　
　
　
　
　
　
　
　
　
　
　
御定佩文齋詠物詩選巻四百五十五
　欽定四庫全書
御定佩文齋詠物詩選巻四百五十六
　　白頭公類
　　　七言古
　　　　白頭公詞　　　　　　　　(元/)陳　基
　杜陵三月春風煖燕語鶯啼雜絃管落花撩亂紫驑嘶
　平樂歸來酒尊滿雨急風篁忽巳秋幽鳥多情亦白頭
　不隨翡翠花間宿却愛鴛鴦水上㳺春去秋來不知老
　安樂即多憂患少綺窗深處語言竒付與紛紛秦吉了
　　　五言絶句
　　　　題畫白頭雙鳥　　　　　　(元/)貢性之
　笑殺錦鴛鴦浮沈浴大江不如枝上鳥頭白也雙雙
　　　七言絶句
　　　　子昂畫　　　　　　　　　(元/)虞　集
　棠梨枝上白頭翁墨色如新最惱公直似故園花石外
　銅盤和露寫東風
　　　梨花白頭翁圗爲四明應成立題
　　　　　　　　　　　　　　　(元/)納　延
淡月溶溶隔畫樓一枝香雪近簾鉤山禽似怨春歸早
獨立花間自白頭
　　　雪竹白頭翁橫披　　　　　(元/)宋　褧
琅玕裊裊碧雲空雪綴斜梢倚北風丹鳳不來年嵗晩
一枝聊借白頭翁
　　　花上白頭翁　　　　　　　(明/)王　紱
欲訴芳心未肯休不知春色去難畱東君亦是無情物
莫向花間怨白頭
　　　題海棠白頭翁便面次韻　　(明/)錢　洪
山禽原不解春愁誰道東風雪滿頭遲日滿欄花欲睡
雙雙細語未曽休
　　　白頭公圗　　　　　　　　(明/)沈　周
十日紅簾不上鉤雨聲滴碎管絃樓梨花將老春將去
愁白雙禽一夜頭
　
　
　
　
　
　
　
　
　
　
　
　
　
　
　
御定佩文齋詠物詩選巻四百五十六
　欽定四庫全書
御定佩文齋詠物詩選卷四百五十七
　　白鳥類
　　　五言律
　　　　送陳偃賦得白鳥翔翠微　　(唐/)朱灣
　不知鷗與鶴天畔弄晴暉背日分明見臨川相暎微淨
　中雲一㸃迴處雪孤飛正好髙枝立翩翩何處歸
　　　五言絶句
　　　　登白樓見白鳥席上命鷓鴣辭
　　　　　　　　　　　　　　　　(唐/)李　益
　一鳥如霜雪飛向白樓前問君何以至天子太平年
　　　七言絶句
　　　　河梁晩望　　　　　　　　(唐/)僧子蘭
　水勢滔滔不可量漁舟容易泛滄浪連山翠靄籠沙溆
　白鳥翩翩下夕陽
　　　　青田同七五兄作　　　　　(宋/)薛季宣
　烏雲送雨過前山白鳥將雛向逺灣獨立谿亭無箇事
　湍流瀧石鎮潺潺
　
　
　
　
　
　
　
　
　
　
　
　
　
御定佩文齋詠物詩選巻四百五十七
　欽定四庫全書
御定佩文齋詠物詩選巻四百五十八
　　翠鳥類
　　　五言古
　　　　翠鳥　　　　　　　　　　(漢/)蔡　邕
　庭陬有若橊綠葉含丹榮翠鳥時來集振翼修容形囘
　顧生碧色動揺揚縹青幸脱虞人機得親君子庭馴心
　託君素雌雄保百齡
　　　　翡翠　　　　　　　　　　(宋/)文　同
　清晨有珍禽翩翩下魚梁其形不盈握毛羽鮮且光天
　人裁碧霞為爾縫衣裳晶熒眩我目非世之青黄愛之
　坐良久常恐瞥爾翔忽然投清漪覓食如針鋩如是者
　三四厭飫已一肮既飽且自嬉翻身度囘塘飛鳴逐佳
　匹相和音琅琅是時鳬與雁狼藉島嶼旁滿腹醸腥穢
　紛紛曬晴陽鶖鶬最麤惡觜大脚脛長入水捕蛇鱓淤
　泥亦銜將想其見爾時一喙亦爾傷其心肯謂爾被體
凝華章勸爾慎所止好醜誰同鄉清谿多纎鮮亦足充
爾腸江海深且闊所獲未可量爾當事澡刷帝圃參鸞
凰
　　　東谷書所見　　　　　　　　文　同
野水瀉古穴石岸盤囘淵飛塵不可入竹樹圍清漣靜
往得勝翫深居逃俗縁寒光照煩襟景寂心自圓枯篁
蹲碧禽垂頸窺沈鮮對之不敢動相望兩俱禪
　　七言古
　　　翡翠塢　　　　　　　　　(唐/)李　紳
翡翠飛飛繞蓮塢一啄嘉魚一鳴舞蓮莖觸散蓮葉欹
露滴珠光似還浦虞人掠水輕浮弋翡翠驚飛飛不息
直上層空翠影髙還向雲間雙比翼彈射莫及弋不得
日暮虞人空歎息
　　　拾羽曲　　　　　　　　　(宋/)文　同
新羅砑紅裙襵齊綵縷刺衫花倒提新晴暖日麗煙草
金獸齧鎻藏春閨朱橋逼江曉沙白錦帯交風大堤側
蘭洲遺翎得殘碧歸來驚飛上嬌額
　　七言律
　　　翡翠巢　　　　　　　　　(元/)楊維楨
羅浮花使先春到來傍玊樓深處巢舞雪艷翻楊栁絮
歌雲輕壓海棠梢屏開時露鴉頭襪絃斷應銜鳯觜膠
却笑雪衣娘太劣雕籠深鎻未全教
　　五言絶句
　　　絶句　　　　　　　　　　(唐/)杜　甫
日出籬東水雲生舍北泥竹髙鳴翡翠沙僻舞鵾雞
　　　銜魚翠鳥　　　　　　　　(唐/)錢　起
有意蓮葉間瞥然下髙樹擘波得濳魚一㸃翠光去
　　　魚池
積水自淵淵來源常汨汨岸上翠衣禽對人時一没
　　六言絶句
　　　翡翠　　　　　　　　　　(宋/)文　同
見説長喙須避得少纎鱗便飛為報休來近岸有人愛
　汝毛衣
　　　七言絶句
　　　　翠碧鳥　　　　　　　　　(唐/)陸龜蒙
　紅襟翠翰兩參差徑拂烟華上細枝春水漸生魚易得
　莫辭風雨坐多時
　　　　翠碧鳥　　　　　　　　　(唐/)韓　偓
　天長水逺網羅稀保得重重翠碧衣挟弹小兒多害物
　勸君莫近五陵飛
　　　　翡翠　　　　　　　　　(唐/)僧齊已
　水邊飛去青難辨竹裏歸來色一般磨吻鷹鸇莫相害
　白鷗鴻雁滿沙灘
　　　　懷友　　　　　　　　　　(明/)張　弼
　飛花渺渺送春歸忽漫鈎簾對夕暉竹下小池雙翡翠
　銜魚飛過緑苔磯
　
御定佩文齋詠物詩選巻四百五十八
　欽定四庫全書
御定佩文齋詠物詩選巻四百五十九
　　鸕鷀類
　　　五言古
　　　　武陵精舍　　　　　　　　(明/)岳　岱
　白石何纍纍流水亦復急茅茨對夕暉敝笱待鮮食曬
　翅滿魚梁鸕鷀與鸂鶒
　　　五言絶句
　　　　鸕鷀堰　　　　　　　　　(唐/)王　維
　乍向紅蓮没復出青蒲颺獨立何䙰褷銜魚古查上
　　　七言絶句
　　　　春水生　　　　　　　　　(唐/)杜　甫
　二月六夜春水生門前小灘渾欲平鸕鷀鸂鶒莫漫喜
　吾與汝曹俱眼明
　　　　絶句　　　　　　　　　　　杜　甫
　門外鸕鷀去不來沙頭忽見眼相猜自今已後知人意
一日須來一百廻
　　　鸕鷀　　　　　　　　　　(唐/)杜荀鶴
一般毛羽結羣飛雨岸烟汀好景時深水有魚銜得出
㸔來却是鷺鷥飢
　　　過寶應新開河　　　　　　(宋/)楊萬里
雨裏樓船即釣磯碧雲便是緑蓑衣滄波萬頃平如鏡
一隻鸕鷀貼水飛
　　　栁塘春口占　　　　　　　(元/)顧　瑛
二月㸔㸔已過半春風尚爾不放晴楊栁長堤飛鳥過
鸕鷀新水没灘平
　　　田家即事　　　　　　　　(明/)唐時升
横塘潮急進船遲菱荇纒綿罥釣絲荷葉覆魚先入市
青楓渡口曬鸕鷀
　　　寳泉灘即事　　　　　　　(明/)李淑媛
桃花髙浪㡬尺許銀石没項不知處兩兩鸕鷀失舊磯
銜魚飛入菰蒲去
　
　
　
　
　
　
　
　
　
　
　
　
　
　
　
御定佩文齋詠物詩選巻四百五十九
　欽定四庫全書
御定佩文齋詠物詩選巻四百六十
　　䳺鶉類
　　　五言律
　　　　應制題畫䳺鶉　　　　　　(明/)于慎行
　渺彼榆枋翼丹青畫作真靜眠宫草日閒傍苑花春顧
　影驕金距逄塲上錦茵非同珠樹鳥獨用羽毛珍
　　　七言絶句
　　　　雪岸鳴䳺　　　　　　　　(金/)元好問
　離離殘雪㸃荒叢更著幽禽慘澹中笑煞畫簾雙燕子
　秋千紅索海棠風
　　　　輦下曲　　　　　　　　　(元/)張　昱
　鬭䳺初罷草初黄錦袋牙牌日日將閙市閒坊尋搭對
　紅塵走煞少年狂
　　　　元宫詞　　　　　　　　　(明/)朱有燉
　金風苑樹日光晨内侍鷹坊出入頻遇著中秋時節近
　剪絨花毯鬭䳺鶉
　
　
　
　
　
　
　
　
　
　
　
　
　
　
御定佩文齋詠物詩選卷四百六十
　欽定四庫全書
御定佩文齋詠物詩選巻四百六十一
　　天鵞類
　　　七言絶句
　　　　湖州歌　　　　　　　　　(宋/)汪元量
　夜來酒醒四更過漸覺衾裯冷氣多踏雪敲門雙勅使
　傳言太子送天鵞
　　　　宫詞　　　　　　　　　　(元/)楊維楨
　雞人報曉五門開鹵簿千官泊虎臺天上駕鵞先有信
　九重鑾駕上都囘
　
　
　
　
　
御定佩文齋詠物詩選卷四百六十一
　欽定四庫全書
御定佩文齋詠物詩選巻四百六十二
　　鳬類
　　　五言古
　　　　詠單鳬　　　　　　　　　(梁/)簡文帝
　銜苔入淺水刷羽向沙洲孤飛本欲去得影更淹畱
　　　　詠寒鳬　　　　　　　　　　簡文帝
　廻水浮輕浪沙塲弄羽衣眇眇隨山没離離傍海飛
　　　　賦得汎汎水中鳬　　　　　(陳/)江　總
　歸鳬沸卉同亂下芳塘中出没時銜藻飛鳴忽颺風浮
　深或不息戲廣若乘空春鸚徒有賦還笑在金籠
　　　七言古
　　　　白鳬行　　　　　　　　　(唐/)杜　甫
　君不見黄鵠髙於五尺童化為白鳬似老翁故畦遺穂
　已蕩盡天寒歳暮波濤中鱗介腥羶素不食終日忍飢
　西復東魯門鶢鶋亦蹭蹬聞道如今猶避風
　　　題惠崇畫秋江鳬雁　　　　(宋/)王庭珪
老崇學畫如學禪中年悟入理或然長江未落鳬雁下
舒巻忽若無丹鉛定自維摩三昧裏半幅生綃開萬里
不用并州快剪刀斷取鐡圍山下水
　　　栁塘野鴨　　　　　　　　(元/)虞　集
江南水退秋光淺風栁參差萬絲捲鴛鴦在梁鳬在渚
蕩蕩扁舟去家逺千艘轉海古長策白粲連江動秋色
斷蒲折葦野水闊爛爛明星且將弋翠盤擎露夜深寒
玉色亭亭落月殘太液池頭黄鵠下夢中曽見畫中㸔
　　五言律
　　　詠鳬　　　　　　　　　　(唐/)李　嶠
颯沓睢陽涘浮遊漢水隈錢飛出井見鶴引入琴哀李
陵賦詩罷王喬曵舄來何當歸太液翔集動成雷
　　　翠漪堂　　　　　　　　　(宋/)文　同
湖水碧溶溶寒漪四望通龜魚遊浩渺鳬鶩下虛空爽
氣吟窗外清光釣艇中一襟時自快多謝北窗風
　　七言律
　　　池上雙鳬　　　　　　　　(唐/)吴　融
碧池悠漾小鳬雛兩兩依依祗自娱釣艇忽移還散去
寒鴟有意即相呼可憐翡翠歸雲髻莫羡鴛鴦入畫圖
幸是羽毛無取處一生安穏老菰蒲
　　　其二
雙鳬狎得傍池臺戲　銜蒲逺又囘敢為稲粱凌險去
幸無鷹隼觸波來萬絲春雨眠時亂一片濃萍浴處開
不在籠欄夜仍好月汀星沼剩徘徊
　　　詠鳬　　　　　　　　　　(宋/)文　同
雙雙紋羽弄清漪全得天真似爾稀萬頃滄波供口腹
一梁寒日曬毛衣雨歸别島嘔唲語風度前灘翕呷飛
好向中流最深處等閒休上釣魚磯
　　五言絶句
　　　野鴨　　　　　　　　　　(唐/)李羣玉
鸂鶒借毛衣喧呼鷹隼稀雲披菱藻地任汝作羣飛
　　　東飛鳬　　　　　　　　　(唐/)陸龜蒙
裁得尺錦書欲寄東飛鳬脛短翅亦短雌雄戀菰蒲
　　　池上䨇鳬　　　　　　　　(唐/)薛　濤
䨇棲綠池上朝去暮飛還更憶將雛日同心蓮葉間
　　　方湖　　　　　　　　　　(宋/)文　同
風交蒲葦亂煙斷鳬鶩飛日暮一笛起扁舟隨釣歸
　　　冰池　　　　　　　　　　　文　同
日暮池已氷翩翩下鳬鶩不怕池中寒便於氷上宿
　　　寒蘆港　　　　　　　　　　文　同
落月照冰湖曉起何太爽兩岸雪煙昬鳬鷗出深港
　　　柴門　　　　　　　　　　(明/)鄭善夫
凉月光不了照我芳桂叢白鳬如人長來往柴門東
　　七言絶句
　　　漫興　　　　　　　　　　(唐/)杜　甫
糝徑楊花鋪白氊㸃谿荷葉疊青錢筍根稚子無人見
沙上鳬雛傍母眠
　　　發青山館　　　　　　　　(唐/)趙　嘏
鳬鷖聲暖野塘春鞍馬風髙驛路塵一宿青山又前去
古來難得是閒人
　　　天漢橋　　　　　　　　　(宋/)文　同
風吹兩岸菰蒲乾日曬一汀鳬鶩寒夜深霜月照湖水
須上此橋憑畫欄
　　　晩登淨逺亭　　　　　　　(宋/)楊萬里
簿書纔了晩衙催且上髙亭眼暫開野鴨成羣忽驚起
定知城背有船來
　　　登淨逺亭　　　　　　　　　楊萬里
池冰愛日未全開旋旋波㾗百皺來野鴨被人驚得慣
作羣飛去却飛囘
　　　望瀛臺春望　　　　　　　(金/)邊元勲
晴雲如困栁如癡丹杏開殘碧草齊一𣲖望瀛臺下水
暖風遲日浴鳬鷖
　　　欸歌　　　　　　　　　　(元/)顧　瑛
返照移晴入綺窗芙蓉楊栁滿秋江漁童款乃蕩舟去
驚起錦鳬飛一雙
　　　凍鳬　　　　　　　　　　(元/)貢性之
江天歲晩景凄凄雲脚低垂望欲迷水鳥畏寒飛不起
黄蘆枝上並頭棲
　　　梨花睡鴨圖　　　　　　　(明/)顧　觀
昔年家住太湖西常過吳興罨畫谿水閣筠簾春似海
梨花影裏睡鳬鷖
　　　春日懐江上　　　　　　　(明/)髙　啟
新蒲正綠乳鳬鳴水没魚梁宿雨晴㸔近清明沈種日
野人何事不歸耕
　　　江上晩歸　　　　　　　　　髙　啟
渺渺雙鳬落晩沙一江秋色艷明霞逢人不用停舟問
大樹邨中即我家
　　　巴人竹枝歌　　　　　　　(明/)王廷相
野鴨唼唼一雙飛飛到儂池不肯歸莫共鴛鴦鬭毛羽
　鴛鴦情性世間稀
　
　
　
　
　
　
　
　
　
　
　
　
　
　
御定佩文齋詠物詩選卷四百六十二
　欽定四庫全書
御定佩文齋詠物詩選卷四百六十三
　　竹雞類(泥滑滑同/)
　　　長短句
　　　　禽言　　　　　　　　　　(宋/)朱　子
　泥滑滑泥滑滑秦望雲荒鏡湖闊綠秧刺水水拍堤牙
　旗畫舸凌風發使君行樂三江頭泥滑水深君莫憂
　　　五言絶句
　　　　泥滑滑　　　　　　　　　(宋/)文　同
　春日正晴明滿園花盛發勸爾竹木雞莫啼泥滑滑
　　　七言絶句
　　　　絶句　　　　　　　　　　(宋/)范成大
　晴色先從喜鵲知斜陽一抹照夭西竹雞何物能無頼
　如許泥深更苦啼
　　　　天台道上早行　　　　　　(宋/)戴　昺
　箯輿軋軋過清谿谿上梅花壓水低月影漸收天半曉
兩山相對竹雞啼
　　　雪霽　　　　　　　　　　(金/)馬定國
髙巖旭日吐深頳雪霽樓臺白玉京獨往南塘探春色
琵琶花下竹雞鳴
　　　竹枝詞　　　　　　　　　(元/)丁鶴年
竹雞啼處一聲聲山雨來時郎欲行蜀天却似離人眼
十日都無一日晴
　　　入垓口　　　　　　　　　(明/)程慶珫
沙明水碧淨無泥三百灘盤上歙谿兩岸青山春欲暮
楝花飛盡竹雞啼
　　　府江雜詩　　　　　　　　(明/)謝少南
落日官軍舉號齊琱戈畫盾障山蹊不嫌銅斗通宵擊
却厭斑雞半嶺啼
　　　寄洪時齋　　　　　　　　(明/)僧德祥
草上東風栁上煙谿頭三日嫩晴天竹雞叫斷春泥滑
閒與梅花説舊年
　
　
　
　
　
　
　
　
　
　
　
　
　
　
　
御定佩文齋詠物詩選巻四百六十三
　欽定四庫全書
御定佩文齋詠物詩選巻四百六十四
　　鵞類
　　　五言古(附長短句/)
　　　　詠鵞　　　　　　　　　　(唐/)駱賓王
　鵞鵞鵞曲項向天歌白毛浮緑水紅掌撥清波
　　　　道州北池放鵞　　　　　　(唐/)吕　温
　我非好鵞癖爾乏鳴雁資安得免沸鼎澹然游清池見
　生不忍食深情固在斯能自逺飛去無念稲粱為
　　　　滕昌祐蘹香睡鵞圗　　　　(元/)虞　集
　蒼鵞惜毛羽宛宛卧春雨雨餘日照沙上有蘹香花懐
　香不自獻夢到金鑾殿殿池多躍魚君王方草書
　　　七言古
　　　　趙大年鵞圖　　　　　　　(元/)楊維楨
　鏡湖湖上春波明灣碕樹樹鵞黄青上有金衣弄簧舌
　下有紅掌浮繡翎舂鋤一白能自好尚嫌性帶鸕鷀腥
眼明見此羣鸐鸐不與匹鳥爭春晴大年筆法如蘭亭
宛頸箇箇由天成艮宫流落二百載賈人不厭千金爭
却恨㑹稽内史無此筆為人辛苦書黄庭
　　五言律
　　　舟前小鵞兒　　　　　　　(唐/)杜　甫
鵞兒黄似酒對酒愛新鵞引頸嗔船逼無行亂眼多翅
開遭宿雨力小困滄波客散層城暮狐貍奈若何
　　　黄尊師髙軒觀鵞因畱宿　　(元/)掲傒斯
開軒南嶽下世事未曽聞落葉常疑雨方池半是雲偶
尋騎鶴侣來此㸔鵞羣一夜潺湲裏秋光得細分
　　　與客夜登開利寺觀鵞亭　　(明/)王　問
野寺寒雲外猶傳晉永和逢君非有約踏月偶相過廢
沼氷稜淺荒亭霜氣多懐思倚闌者書罷獨籠鵞
　　七言絶句
　　　送賀賓客歸越　　　　　　(唐/)李　白
鏡湖流水漾清波狂客歸舟逸興多山隂道士如相見
應寫黄庭換白鵞
　　　得房公池鵞　　　　　　　(唐/)杜　甫
房相西亭鵞一羣眠沙汎浦白於雲鳯凰池上應廽首
為報籠隨王右軍
　　　題鵞　　　　　　　　　　(唐/)李商隠
眠沙卧水自成羣曲岸殘陽極浦雲那觧將心憐孔翠
羈雌長共故雄分
　　　深院　　　　　　　　　　(唐/)韓　偓
鵞兒唼啑梔黄觜鳯子輕盈膩粉腰深院下簾人晝寢
紅薔薇暎碧芭蕉
　　　同樂園　　　　　　　　　(金/)趙秉文
石作垣牆竹暎門水廻山複㡬桃源毛飄水面知鵞柵
角出牆頭認鹿園
　　　閒閒公為上清宫道士寫經并以所養鵞羣付
　　　　之諸公有詩某亦同作　　(元/)楊雲翼
㑹稽筆法老無塵今代閒閒是後身只有愛鵞縁已盡
舉羣還付向來人
　　　春寒　　　　　　　　　　(元/)方　囘
燈節蕭條雷後雪花天料峭雨餘霜經旬不出無情緒
恰見鵞兒似酒黄
　　　訪張道士題壁　　　　　　(明/)袁　凱
道士門前春日温千重碧草睡鵞羣山風忽送桃花雨
濕徧牀頭白練裙
　　　過北塘　　　　　　　　　(明/)髙　啟
春水滿田如一湖入田放艇看鵞雛女郎祠下野花雜
老子門前沙樹孤
　　　夜至陽城田家　　　　　　　髙　啟
東津渡頭初月輝南陵寺裏逺鐘微主人入夜門未掩
蒲響滿塘鵞鴨歸
　　　觀書偶成　　　　　　　　(明/)史　鑑
竹深門閉亂藤垂隠几觀書欲倦時長嘯不知風起處
槐花吹落戲鵞池
　
　
　
　
　
　
　
　
　
　
　
　
　
　
　
御定佩文齋詠物詩選巻四百六十四
　欽定四庫全書
御定佩文齋詠物詩選卷四百六十五
　　鴨類
　　　五言古
　　　　鴨雛　　　　　　　　　　(宋/)梅堯臣
　春鴨日浮波羽冷難伏卵常因雞抱時託以雞窩暖三
　旬㲉既坼乳毛寒脛短雞寧辨其雛翅擁情款款一日
　向水涯所禀殊未斷汎然去中流雞呼心悹悹人之茍
　異懐負義不足筭有志在養毓勿論報德限
　　　　鬭鴨篇　　　　　　　　　(明/)髙　啟
　春波漾羣鳬戲鬬每堪翫宛轉廻翠吭䙰褷振文翰聲
　兼江雨喧影逐浦雲亂唼喋隊初交紛披勢將散持敵
　忽同沈呼儔更相喚時陳水檻側或聚湖亭畔長鳴若
　賈勇逺奮如追竄荷葉觸俱翻菱絲罥齊斷魚駭没中
　流鷗驚起前岸心踰壟雉驕氣壓塲雞悍海客朝自驅
　谿娃晩猶㸔稍欲礙行舟渾忘避流弹苦爭應為食幸
勝非因算微鳥昧全軀臨川獨成歎
　　長短句
　　　射鴨詞　　　　　　　　　(明/)髙　啟
射鴨去清江曙射鴨返囘塘晩秋菱葉爛煙雨晴鴨羣
未下媒先鳴草翳低遮竹弓彀水冷田空鴨多瘦行舟
莫來使鴨驚得食忘猜正相鬬觜唼唼毛褷褷濳機一
發那得知
　　五言律
　　　花鴨　　　　　　　　　　(唐/)杜　甫
花鴨無泥滓階前每緩行羽毛知獨立黑白太分明不
覺羣心妬休牽衆眼驚稲粱霑汝在作意莫先鳴
　　五言絶句
　　　畫鴨　　　　　　　　　　(元/)掲傒斯
春草細還生春雛養漸成茸茸毛色起應觧自呼名
　　六言絶句
　　　宫中三臺詞　　　　　　　(唐/)王　建
魚藻池邊射鴨芙蓉苑裏㸔花日色柘袍相似不著紅
鸞扇遮
　　　靜觀　　　　　　　　　　(宋/)文　同
十許紋魚遊水一雙花鴨眠沙靜觀只恐驚去無語憑
欄日斜
　　七言絶句
　　　小鴨　　　　　　　　　　(宋/)黄庭堅
小鴨㸔從筆下生幻法生機全得妙自知力小畏滄波
睡起晴沙依晩照
　　　春日　　　　　　　　　　(宋/)晁冲之
陰陰谿曲緑交加小雨翻萍上淺沙春色不堪流水送
雙浮鳴鴨趂桃花
　　　晩春田園雜興　　　　　　(宋/)范成大
烏鳥投林過客稀前山烟暝到柴扉小童一棹舟如葉
獨自編欄鴨陣歸
　　　夏日田園雜興　　　　　　　范成大
　千頃芙蕖放棹嬉花深迷路晩忘歸家人暗識船行處
　時有驚忙小鴨飛
　　　　茶陵竹枝歌　　　　　　　(明/)李東陽
　拍拍東風燕子寒卷簾花絮若為看夜深雨脚何曾睡
　春水平於養鴨欄
　　　　白苧詞　　　　　　　　　(明/)孫一元
　江上睡鴨煙草肥江南白苧催換衣雨聲四月不知暑
　過盡櫻桃人未歸
　
　
　
　
　
　
　
御定佩文齋詠物詩選巻四百六十五
　欽定四庫全書
御定佩文齋詠物詩選巻四百六十六
　　雞類
　　　五言古
　　　　鬭雞篇　　　　　　　　　(魏/)曹　植
　遊目極妙伎清聽厭宫商主人寂無為衆賔進樂方長
　筵坐戲客鬭雞觀閒房羣雄正翕赫雙翅自飛揚揮羽
　激清風悍目發朱光觜落輕毛散嚴距往往傷長鳴入
　青雲扇翼獨翺翔願蒙貍膏助常得擅此塲
　　　　鬬雞　　　　　　　　　　(魏/)劉　楨
　丹雞被華采雙距如鋒鋩願一揚炎威㑹戰此中唐利
　爪探玉除瞋目含火光長翹驚風起勁翮正敷張輕舉
　奮鈎喙電擊復還翔
　　　　鬭雞　　　　　　　　　　(梁/)簡文帝
　歡樂良無已東郊春可遊百花非一色新田多異流龍
　尾横津漢車箱起戍樓玊冠初警敵芥羽忽猜儔十日
驕既滿九勝勢恒遒脫使田饒見堪能說魯侯
　　　鬭雞　　　　　　　　　　(陳/)徐　陵
季子聊為戲陳王欲騁才花冠已衝力芥爪復驚媒鬭
鳯羞衣錦雙鸞恥鏡臺陳倉若有信為覓寳雞來
　　　鬭雞東郊道　　　　　　　(陳/)禇　玠
東郊鬬雞侣捧敵兩逄迎詭羣排袖出帶勇向塲驚錦
毛侵距散芥羽雜塵生還同戰勝罷耿介寄前鳴
　　　㸔鬬雞　　　　　　　　(北周/)王　褒
蹀躞始横行意氣欲相傾妬敵金芒起猜羣芥粉生入
塲疑挑戰逐退似追兵誰知函谷下人去獨開城
　　　鬭雞　　　　　　　　　(北周/)庾　信
開軒望平子驟馬㸔陳王貍膏熏鬭敵芥粉壒春塲解
翅蓮花動猜羣錦臆張
　　　雞鳴篇　　　　　　　　　(隋/)岑徳潤
鐘響應繁霜晨雞錦臆張簾迥猶侵露枝髙已暎光排
空下朝掲奮翼上花塲雨晦思君子關開脫孟嘗既得
依雲外安用集陳倉
　　　鬭雞聯句(同孟/郊)　　　　　　(唐/)韓　愈
大雞昂然來小雞竦而待(愈/)崢嶸顛盛氣洗刷凝鮮彩
(郊/)髙行若矜豪側睨如伺殆(愈/)精光目相射劒㦸心獨
在(郊/)既取冠為胄復以距為鐓天時得清寒地利挾爽
塏(愈/)磔毛各噤瘁怒癭爭碨磊峩膺忽爾低植立瞥而
改(郊/)腷膊戰聲喧繽紛落羽皠中休事未決小挫勢益
倍(愈/)妬腸務生敵賊性専相醢裂血失鳴聲啄殷甚飢
餒(郊/)對起何急驚隨旋誠巧紿毒手飽李陽神槌困朱
亥(愈/)惻心我以仁碎首爾何罪獨勝事有然傍驚汗流
浼(郊/)知雄欣動顔怯負愁看賄爭觀雲填道助叫波翻
海(愈/)事爪深難解嗔晴時未怠一噴一醒然再接再礪
乃(郊/)頭垂碎丹砂翼塌拖錦綵連軒尚賈餘清厲比歸
凱(愈/)選俊感收毛受恩慚始隗英心甘鬭死義肉恥庖
宰君看鬬雞篇短韻有可採(郊/)
　　七言古(附長短句/)
　　　雞鳴篇　　　　　　　　　(梁/)簡文帝
塒雞識將曙長鳴髙樹顛啄葉疑障羽排花強欲前意
氣多驚舉飄揚獨無侣陳思助鬭協貍膏郈昭妬敵安
金距丹山可愛有鳯凰金門飛舞有鴛鴦何如五德美
豈勝千里翔
　　　雞鳴歌　　　　　　　　　(隋/)闕　名
東方欲明星爛爛汝南晨雞登壇喚曲終漏盡嚴具陳
月没星稀天下旦千門萬戸逓魚鑰宫中城上飛烏鵲
　　　縛雞行　　　　　　　　　(唐/)杜　甫
小奴縛雞向市賣雞被縛急相喧爭家中厭雞食蟲蟻
不知雞賣還遭烹蟲雞於人何厚薄吾叱奴人觧其縛
雞蟲得失無了時注目寒江倚山閣
　　　雞鳴曲　　　　　　　　　(唐/)陳　陶
雞聲春曉上林中一聲驚落蝦蟇宫二聲喚破枕邊夢
三聲行人煙海紅平旦慵將百雛語蓬鬆錦繡當陽處
愧君飲食長相呼為君晝鳴下髙樹
　　　仙雞詩　　　　　　　　　(金/)元德明
老雄健鬭誇擅塲韓郎抱歸神色傷豈知黠兒出徼幸
毒手一發不得防毳衣散灑尚可養利觜一哆何由張
青嚢道人何許來自言救藥我有方垂髯噀水濯殘血
半喙隨手生新黄筠籠半開聞腷膊草冠已往徒驚忙
神仙世有寧虚荒惜哉詭激不可量世人鷙勇天且劓
况於物也資強梁敷榮枯枿變金石未若與世鍼膏肓
何須變化示狡獪知君辦作淮南王蓬萊東望雲茫茫
愛而不見心為狂刀圭不願換凡骨且欲共醉無何郷
　　　鬭雞行　　　　　　　　　(元/)楊維楨
兩雄勇銳誇匹敵老距當場利如㦸氄毳毰毸蝟刺張
怒咽磈礧瞋睛碧劔心一動碎花冠口血相汚膠綵翼
何當罷鬭作啼聲埭上梨花春露滴
　　　雞鳴歌　　　　　　　　　(明/)髙　啟
北斗城頭北斗低萬家夢破一聲雞馬蹄踏踏車轆轆
闕下連趨市中逐雄雞安得噤爾聲利名少息世上爭
漫漫夜長人不驚
　　　錢舜舉畫花石子母雞圗　　(明/)王　淮
落紅香散東風軟靈巖絡翠苔紋淺閒庭晝永日當空
花影團團移未轉兩雞不識春意佳棲遲也傍庭前花
父雞昂然氣雄壮獨立峯顛發髙唱母雞喈喈領七雛
且行且逐鳴相呼兩雛依依挾母腋母力已勞児自得
兩雛啾啾趨母前有如嬌兒聽母言兩雛唧唧隨母後
呼之不前不停口一雛引首接母蟲兒腹已飽母腹空
嗟爾愛雛乃如此不知爾雛何報爾錢翁摹此恱生意
我獨觀之暗流涕劬勞難報慈母恩漂泊江湖復何濟
展圖三歎重摩挲雞乎雞乎奈爾何
　　　雞鳴歌　　　　　　　　　(明/)僧道衍
金壺漏殘霜滿屋雞鳴喈喈烏尚宿征夫才起促行裝
馬為駕鞍車整轂雞罷俄聞鼓角悲别婦出門雙淚垂
婦牽夫袂話歸日願學雞鳴不失時
　　五言律
　　　詠雞　　　　　　　　　　(唐/)杜　甫
紀德名標五初鳴度必三殊方聽有異失次曉無慚問
俗人情似充庖爾軰堪氣交亭育際巫峡漏司南
　　　雞　　　　　　　　　　　(唐/)徐　夤
名參十二屬花入羽毛深守信催朝日能鳴送曉陰峩
冠裝瑞璧利爪削黄金徒有稻粱感何由報德音
　　五言排律
　　　詠寒食鬭雞應秦王敎　　　(唐/)杜　淹
寒食東郊道揚鞲競出籠花冠初照日芥羽正生風顧
敵知心勇先鳴覺氣雄長翹頻掃陣利爪屢通中飛毛
遍緑野灑血漬芳叢雖然百戰勝㑹是不論功
　　七言律
　　　晨雞　　　　　　　　　　(唐/)劉　兼
朱冠金距綵毛身昧爽髙聲已報晨作瑞莫慚先貢楚
擅塲須信獨推秦淮南也伴升仙犬函谷曽容借曉人
此日卑棲隨飲啄宰君驅我亦相馴
　　五言絶句
　　　聞雞贈主人　　　　　　　(唐/)李　益
嘐嘐司晨鳴報爾東方旭無事戀君軒今日重鳬鵠
　　　早行遇雪　　　　　　　　(唐/)石　召
荒郊昨夜雪羸馬又須行四顧無人跡雞鳴第一聲
　　　近詩　　　　　　　　　　(唐/)奚銳金
舞鏡爭鸞綵臨塲定鶻拳正思仙仗日翹首御樓前
　　　其二
養鬭形如木迎春質似泥信如風雨在何憚迹卑棲
　　　其三
為脫田文難常懐紀渻恩欲知疎野態霜曉叫荒邨
　　　早行　　　　　　　　　　(宋/)劉子翬
邨雞已報晨曉月漸無色行人馬上去殘燈照空驛
　　　飲酒西巖　　　　　　　　(金/)蔡松年
雞羣媚稻粱老鶴日疎野人言隨其流故有不同者
　　　金雞山　　　　　　　　　(元/)貢師泰
巨靈劈山石飛出黄金雞至今山下人猶聽雲中啼
　　　雜興　　　　　　　　　　(元/)周　權
寒童引羸驂路入蒼巘去深䖏有人家雞鳴白雲樹
　　　馬氏東軒　　　　　　　　(明/)髙　啟
陽和受最多爽氣看應少晞髪此窗前雞鳴海天曉
　　　途中　　　　　　　　　　(明/)陸　深
曉行不知程夢醒聞細浪曙月逐雞聲棹歌來枕上
　　六言絶句
　　　曉枕　　　　　　　　　　(宋/)范成大
煮湯聽成萬籟添被知是五更陸續滿城鐘動須㬰後
巷雞鳴
　　七言絶句
　　　賦得雞　　　　　　　　　(唐/)李商隠
稻粱猶足活諸雛妬敵專塲好自娱可要五更驚穏夢
不辭風雪為陽烏
　　　仙人詞　　　　　　　　　(唐/)陳　陶
赤城門開六丁直曉日已燒東海色朝天半路聞玊雞
星斗離離礙龍翼
　　　雞鳴曲　　　　　　　　　(唐/)汪　遵
金距花冠傍舍棲清晨相叫一聲齊開闗自有馮生計
不必天明待汝啼
　　　雞　　　　　　　　　　　(唐/)崔道融
買得晨雞共雞語常時不用等閒鳴深山月黑風雨夜
欲近曉天啼一聲
　　　僧爽白雞　　　　　　　　(宋/)蘇　軾
斷尾雄雞本畏烹年來聽法伴修行還須却置蓮花漏
老怯風霜恐不鳴
　　　太湖㳂檄西原道即事　　　(宋/)程　俱
司空山頭朝出雲西源渡口十里陰烟中雞唱未及午
白雨作泥泥已深
　　　武彛棹歌　　　　　　　　(宋/)朱　子
四曲東西兩石巖巖花垂露碧􁯔毶金雞叫罷無人見
月滿空山水滿潭
　　　和籌堂途中即事　　　　　(金/)李俊民
晩風吹雨過山堂燈火秋凉好對牀却被荒雞笑人懶
一聲催起著鞭忙
　　　和黄景杜雪中即事　　　　(元/)趙孟頫
雪寒凄切透書帷極目南雲入望低欲報平安無過雁
忽驚殘夢有鳴雞
　　　登師山諸生有書　　　　　(元/)鄭　玉
城上鐘聲度逺谿扶桑破曙海雲低披衣欲起還欹枕
山下晨雞四面啼
　　　小遊仙　　　　　　　　　(元/)楊維楨
東逾弱水赤流深夜得桃都息羽旌地底日廻天上去
金雞如鳯自交鳴
　　　郊行　　　　　　　　　　(明/)莊　㫤
凌兢瘦馬踏春泥雪後郊原緑未齊一抹午煙風隔斷
野雞聲在竹林西
　　　題畫　　　　　　　　　　(明/)沈　周
水次人家似瀼西參差竹樹路俱迷谿翁兀兀不出户
日午飯香雞正啼
　　　贈致政司諫劉後峯　　　　(明/)李開先
人散燈殘睡正濃驚廻曉夢思重重攬衣欹枕從容聽
野店雞聲野寺鐘
　　　雞　　　　　　　　　　　(明/)俞允文
月落空營舊壘低寒風獵獵大荒西驚魂易斷江南夢
惱殺重城未曉啼
　　　宿太華山寺　　　　　　　(明/)張佳穎
石牀横架萬峯西海上雙珠入戸低自是山中無玊漏
朝霞還有碧雞啼
　　　鬭雞圖　　　　　　　　　(明/)周天球
英年曾入鬭雞塲金距貍膏事已荒惟有雄心忘未得
披圖猶自問低昂
　　　田家即事　　　　　　　　(明/)唐時升
　新成燕麥欲相扶風急髙楊落乳烏社酒醒来人寂寂
　紫桐花下數雞雛
　　　　泖上嘲吳凝父　　　　　　(明/)范　汭
　林臯葉脫風凄凄逺峯森立寒雲齊滿船離思半江月
　未到五更雞亂啼
　
　
　
　
　
　
　
　
　
　
御定佩文齋詠物詩選巻四百六十六
　欽定四庫全書
御定佩文齋詠物詩選卷四百六十七
　　雜鳥類
　　　四言古
　　　　大鵬贊　　　　　　　　　(晉/)阮　修
　蹌蹌大鵬誕自北溟假精靈鱗神化以生如雲之翼如
　山之形海運水擊扶揺上征
　　　　比翼鳥贊　　　　　　　　(晉/)郭　璞
　鳥有鶼鶼似鳬青赤雖云一質氣同體隔延頸離鳴翻
　能合翮
　　　五言古
　　　　五色雀　　　　　　　　　(宋/)蘇　軾
　粲粲五色羽炎方鳯之徒青黄縞𤣥服翼衛兩紱朱仁
　心知閔農常告雨霽符我窮惟四壁破屋無瞻烏惠然
　此粲者來集竹與梧鏘鳴如玊佩意欲相嬉娛寂寞兩
　黎生食菜真臞儒小圃散春物野桃陳雪膚舉杯得一
笑見此紅鸞雛髙情如飛仙未易握粟呼何為去復來
眷眷豈屬吾囘翔天壌間何必懐此都
　　七言古(附長短句/)
　　　時樂鳥篇　　　　　　　　(唐/)張　説
舊傳南海出靈禽時樂名聞不可尋形貌乍同鸚鵡類
精神别禀鳯凰心千年待聖方輕舉萬里呈材無伴侣
紅茸糅繡好毛衣清冷謳鴉好言語内人試取御衣牽
啄手暝聲不許前心願陽烏恒保日志嫌陰鶴欲凌天
天情翫訝良無已察圖果見祥經裏本持符瑞驗明王
還用文章比君子自憐弱羽詎堪珍喜共華篇來示人
人見嚶嚶報恩鳥多慚碌碌具官臣
　　　鵯鵊詞　　　　　　　　　(宋/)歐陽修
龍樓鳯閣鬱崢嶸深宫不聞更漏聲紅紗蠟燭愁夜短
綠窗鵯鵊催天明一聲兩聲人漸起金井轆轤聞汲水
三聲四聲促嚴妝紅靴玊帶奉君王萬年枝軟風露濕
上下枝間聲轉急南衙促仗三衛列九門放鑰千官入
重城禁籞鎻池臺此鳥飛從何處來君不見潁河東岸
邨陂闊山禽野鳥常嘲􁚉田家惟聽夏雞聲(鵯鵊京西/邨人謂之)
(夏/雞)夜夜壟頭耕曉月可憐此樂獨吾知眷戀君恩今白
髪
　　　禽言　　　　　　　　　　(宋/)蘇　軾
去年麥不熟挾彈規我肉今年麥上塲處處有殘粟豐
年無象何處尋聽取林間快活吟
　　　其二
力作力作蠶絲百箔壟上麥頭昂林間桑子落願儂一
箔千兩絲繅絲得蛹飼爾雛
　　　禽言　　　　　　　　　　(元/)楊維楨
姑惡姑惡姑不惡妾命苦姑有孝女姑為慈母妾亦甘
為東海婦
　　　倒挂　　　　　　　　　　(明/)髙　啟
緑衣小鳯啼愁罷瘦影翻懸桂枝下芙蓉帳裏篆消時
解歛餘香散中夜鐘鼓迢迢鎻禁門宵衣未得奉明恩
五更香冷羅浮月想憶梅花應斷魂
　　　禽言　　　　　　　　　　(明/)馮惟敏
鳯凰不如我竹實醴泉真𤨏𤨏何不委形濁世中飛鳴
飲啄無不可鳯凰不如我
　　　其二
得過且過風雨冥冥巢欲墮飽煖當時不自知炎凉此
日方參破得過且過
　　五言律
　　　白鴿　　　　　　　　　　(唐/)徐　夤
舉翼凌空碧依人到大邦粉翎棲畫閣雪影拂瓊窗振
鷺堪為侣鳴鳩好作雙狎鷗歸未得覩爾憶晴江
　　五言排律
　　　學諸進士作精衛銜石填海　(唐/)韓　愈
鳥有償寃者終年抱寸誠口銜山石細心望海波平渺
渺功難見區區命已輕人皆譏造次我獨賞專精豈計
休無日惟應盡此生何慚刺客傳不著報讐名
　　七言律
　　　恭題皇上所御畫扇鶺鴒葵蘭
　　　　　　　　　　　　　　　(明/)趙用賢
花鳥芳菲禁苑中畫圖省識見春風香飄蘭氣千莖碧
日麗葵心萬朶紅當暑擕來看皎潔自天題處轉青蔥
鶺鴒原上休相急已荷皇仁祝網同
　　　題御扇所畫鶺鴒葵蘭　　　(明/)申時行
花蕚樓前過鶺鴒羣飛相逐總含情非闗原上秋聲急
自傍林間淑景鳴影散瑶階葵日午音調玊管蕙風清
當時集木稱竒瑞何似儀庭應聖明
　　　桂花芙蓉山雀　　　　　　(明/)何洛文
墨華㸃綴九秋容寳箑看疑御苑逢金粟半含青桂樹
錦雲初燦木芙蓉芬香宛自清風發艷色彌從滿月濃
更喜雙雙枝上雀輕颺翠羽近飛龍
　　五言絶句
　　　春懐故園　　　　　　　　(唐/)栁宗元
九扈鳴已晩楚鄉農事春悠悠故池水空待灌園人
　　　青鷁　　　　　　　　　　(唐/)李羣玊
獨立蒹葭雨低飛浦嶼風須知毛色異莫入鷺鷥叢
　　　湘中　　　　　　　　　　(唐/)鄭僕射
青鷁苦幽獨隔江相對稀夜寒蘆葉雨空作一聲歸
　　　偶題　　　　　　　　　　(唐/)蒼頭捧劒
青鳥銜蒲萄飛上金井欄美人恐驚去不敢捲簾㸔
　　　拖白練　　　　　　　　　(宋/)文　同
盤石坐深林不欲人求見隔岸誰品絃數聲拖白練
　　　連㸃七　　　　　　　　　　文　同
翩翩彼珍禽金羽耀寒日飛落灘上冰對人連㸃七
　　　淘河　　　　　　　　　　　文　同
羣魚見新晴萬鬛戲清泚忽爾下淘河驚飛入水底
　　　舜舉畫棠梨練雀　　　　　(元/)程鉅夫
霜暈棠梨臉風梳練雀翎含毫心欲醉開巻眼還醒
　　　春姸帶雪圗　　　　　　　(元/)虞　集
玊茗深宫裏春姸帶雪殘可憐五色羽相並不知寒
　　六言絶句
　　　鸛　　　　　　　　　　　(宋/)文　同
常惡靜時鳬鶩不驚飽處蝦魚與我閒正相似問爾樂
復何如
　　七言絶句
　　　朱坡　　　　　　　　　　(唐/)杜　牧
煙深苔巷唱樵兒花落寒輕倦客歸藤岸竹洲相掩暎
滿池春雨鸊鵜飛
　　　和襲美松江早春　　　　　(唐/)陸龜蒙
栁下江餐待好風暫時還得狎漁翁一生無事煙波足
惟有沙邊水勃公
　　　龜山寺晩望　　　　　　　(唐/)張　蠙
四面湖光絶路岐鸊鵜飛起暮鐘時漁舟不用懸帆席
歸去乘風插栁枝
　　　出郊雜詠　　　　　　　　(宋/)王　炎
道上東風掠面輕一犁雨足得新晴草頭蛺蝶自由舞
林下鶌鵃相對鳴
　　　冬日田園雜興　　　　　　(宋/)范成大
斜日低山片月髙睡餘行藥繞江郊霜風掃盡千林葉
閒倚笻枝數鸛巢
　　　自晨至午起居飲食皆以牆外人物之聲為節
　　　　戲書四絶(錄一/)　　　　　　范成大
巷南敲板報殘更街北彈絲行誦經已被兩人驚夢斷
誰家風鴿鬭鳴鈴
　　　宫詞　　　　　　　　　(宋/)花蘂夫人
安排竹柵與笆籬養得新生鵓鴿兒宣受内家專喂飼
花毛閒看總皆知
　　　東家四時詞　　　　　　　(元/)虞　集
賀雪宫門上表歸貂裘猶帯六花飛海南新送收香鳥
轉覺清寒入翠幃
　　　題十二紅卷子　　　　　　(元/)楊　載
碧桃枝上有珍禽調舌交交送好音畫出江南春意思
明年攜酒共追尋
　　　牡丹鵓鴿圖　　　　　　　(元/)朱德潤
深院朱闌覆錦裀百花開盡牡丹春粉毛雙鴿多馴狎
對浴金盆不避人
　　　蓼花雪姑圖　　　　　　　(元/)陳　基
紅蓼花開水滿洲西風吹夢總成秋銜泥不及三春燕
兩兩巢君翡翠樓
　　　小遊仙詞　　　　　　　　(元/)楊維楨
金鵞蘂生瑶水陰錦駝鳥鳴珠樹林上皇勅賜龍色酒
天樂五雲流玊音
　　　漫興　　　　　　　　　　　楊維楨
南鄰酒伴辱相呼共訪城東舊酒壚栁下秋千閒絡索
花間喚起勸胡盧
　　　水墨四香畫　　　　　　　　楊維楨
玊龍聲嘶五更了緑衣倒挂榑桑曉道人衝寒酒未醒
梨花零落春雲小
　　　雜題　　　　　　　　　　(元/)王　逄
洄塘昨夜綠波増偶策交州鬼面藤一雨百花香洗盡
流春矼上立魚鷹
　　　吐綬鳥　　　　　　　　　(元/)鄭允端
庭院春陰䕶薄寒山禽飛下玊闌干胸中錦繡無人識
閒向東風自吐㸔
　　　湖上　　　　　　　　　　(明/)王　寵
星橋北挂瀉春流暎出黄山水面浮霞石天青飛練鵲
桃花氣暖醉輕鷗
　　　題畫為李宫詹子蕃　　　　(明/)黎民表
武帝清齋太乙宫上林無處不春風遥知絳節隨王母
青鳥飛來御苑中
　　　山水圖　　　　　　　　　(明/)僧宗泐
綠水青山茂苑西荷花開遍越來谿漁郎蕩漾灣頭去
五月深林謝豹啼
　
　
　
　
　
　
　
　
　
　
　
　
　
　
　
御定佩文齋詠物詩選巻四百六十七
　欽定四庫全書
御定佩文齋詠物詩選巻四百六十八
　　龍類(附蛟虬/)
　　　五言古
　　　　應龍萹　　　　　　　　　(陳/)張正見
　應龍未起時乃在淵底藏非雲足不蹈舉則冲天翔譬
　彼野蘭草幽居常獨香清風播四逺萬里望芬芳隠居
　可頥志自見焉得彰
　　　　飛龍引　　　　　　　　(北齊/)蕭　慤
　河曲銜圖出江上負舟歸欲因作雨去還逐景雲飛引
　商吹細管下徵泛長徽持此凄清引春夜舞羅衣
　　　　龍潭　　　　　　　　　　(元/)劉　因
　盤磴脱交䕃平壇得高岑高岑不可攀飛湍激幽音窮
　源豈不得爽氣來駸駸靈潤發山骨沮洳下崖隂為問
　石上苔妙理誰曾尋乾坤有乾溢此水無古今下有靈
　物棲倒影毛髪森東州旱連嵗呼龍動雲林顧此百丈
潭豈無三日霖為霖此雖能鞭䇿由天心日暮碧雲合
空山深復深
　　七言古(附長短句/)
　　　日離海　　　　　　　　　(宋/)謝　翺
日離海青曈曨沃以積水涵蒼穹神光隠豹霧空氣呼
吸為蛟龍赤雲衣紫霓從吹白衆宿歌大風天呉遁清
海宫
　　　僧傳古湧霧出波龍圖歌　　(元/)栁　貫
葉公好龍致真龍精氣所感無不通僧中劉累有傳古
夜夢㨗入驪龍宫陽暉燄燄隂精動左右給侍皆魚蟲
探珠不得逢彼怒轟然鼔鬛興雷風潛窺竊識領其妙
冩之萬楮将毋同目睛數月纔一㸃波浪咫尺如層空
乗雲執鏡麾電母跨海獻寶招河宗劉嘗善豢古善畫
得意忘象象乃工為龍為畫了不識有頃噀水投長虹
龍乎龍乎徳正中超忽變化天為功絳冠帝子秉莭從
九淵喚起赤鯶公永奠鼇極開鴻濛
　　　題王宰所藏墨龍　　　　　　栁　貫
飛廉為御豐隆車憑陵九淵傾尾閭誰與發墨啟元奥
神光躡斗旋其樞湖邉竹屋清夜徂防有沒人來摘珠
　　　題陳所翁墨龍　　　　　　(元/)薩都拉
畫龍天下稱所翁禿筆光射驪珠宫長廊白日走雲氣
大厦六月生寒風興來一飲酒一石手提元兎追霹靂
漲天煙霧晴不収頭角峥嶸出墻壁全形具體得者稀
今日海邉親見之滿堂光燄動鱗甲倒挾海水空中飛
凌風直上九天去天下蒼生望霖雨太平天子居九重
黍稷穰穰千萬古
　　　題陳所翁九龍戲珠圖　　　(元/)張　翥
兩龍頡頏出重淵白日移海空中懸一龍囬矯一倒起
側磔虬髯怒噴水大珠炎炎如弹丸爪底雲頭争控摶
一龍昂首逆鱗露兩龍旁睨蒼厓蟠怪風狂電浩呼洶
天呉倅立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
徃徃醉時翻水滴便覺天瓢入手來雨氣糢糊渾是墨
我嘗見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
巻圖還君慎封鐍但恐破壁飛空㝠
　　　題蒼龍戲海圖　　　　　　(元/)陳　泰
天孫織雲春錦紅玉梭誤落乗剛風一夕變化雲溟濛
海水起立為珠宫坐令年年杼軸空誰與黼黻上帝躬
求梭不得愁鬼工安知入君懐䄂中
　　　墨龍　　　　　　　　　　(元/)張　雨
高昌世子寫墨龍此龍乃出開元中東井水與天河通
龍下取水遺其蹤道人識為黒帝子逃入世子之茟鋒
井頭夜半飛霹靂元氣淋漓雪色碧一鎻銀牀五百年
纔㸃目晴生羽翼
　　　題呉彦嘉所藏張秋蟾龍圖　(明/)方　行
張公畫龍人不識茟法逺自僧繇得挂向高堂神鬼驚
恍惚電光來破壁夜當渤海開茟力元氣霖霪浸無極
吞吐日月天地昏摩盪雲䨓太隂黑江翻石轉窈莫測
雪濤卷空銅柱側洞庭扶桑非爾誰顛倒滄溟為窟宅
乃知兹圖只數尺坐令萬里起古色何當置我君山湖
上之高峯聼此老翁吹鐵篴
　　七言律
　　　龍池樂章　　　　　　　　(唐/)蘇　頲
西京鳯邸躍龍泉佳氣休光鎮在天軒后霧圖今巳得
秦王水劒昔嘗傳恩魚不入昆明釣瑞鶴常如太液仙
願侍廵逰同舊里更聞蕭鼔濟樓船
　　　奉和聖製龍池萹　　　　　(唐/)姚　崇
恭聞帝里生靈祉應報明君鼎業新既協翠泉光寶命
還符白水出真人當時舜海潛龍躍此日堯河帯馬廵
獨有前池一小鴈叨承舊惠入天津
　　五言絶句
　　　黄神谷紀事　　　　　　　(唐/)馬　戴
霹靂震秋岳折松横洞門雲龍忽變化但見玉潭渾
　　　續古　　　　　　　　　　(唐/)陳　陶
景龍臨太極五鳳當庭舞誰信壁間梭升天作雲雨
　　　龍井　　　　　　　　　　(元/)貢師泰
寶劒落深潭時時見光怪鱗甲飛上天白晝風雨快
　　　玉簾泉　　　　　　　　　(元/)杜　本
燦爛金為屋玲瓏玉作簾飛泉來百道中有老龍潛
　　　畫扇　　　　　　　　　　(元/)張　憲
渴龍飲清江江水皆倒立風雨滿山來石楠半身濕
　　　小臨海曲　　　　　　　　(元/)楊維楨
網得珊瑚樹移栽瑪瑙盆夜來風雨横龍氣上珠根
　　　題道士青山白雲圖　　　　(明/)張以寧
雲氣曉來濃前山失數峯道人夜作雨呼起碧潭龍
　　七言絶句
　　　絶句　　　　　　　　　　(唐/)杜　甫
欲作漁梁雲覆湍因驚四月雨聲寒青溪先有蛟龍窟
竹石如山不敢安
　　　小㳺仙　　　　　　　　　(唐/)曹　唐
白石山中自有天竹花藤葉隔谿煙朝來洞口圍棋了
賭得青龍值幾錢
　　　其二
且欲㽞君飲桂漿九天無事莫推忙青龍舉歩行千里
休道蓬萊歸路長
　　　其三
瓊樹扶踈壓瑞煙玉皇朝客滿花前東風小飲人皆醉
短尾青龍枕水眠
　　　偶題　　　　　　　　　　(宋/)王安石
山腰石上千年澗石眼全無一日乾天下蒼生望霖雨
不知龍向此中蟠
　　　上沙遇雨快凉　　　　　　(宋/)范成大
刮地風來健葛衣一凉便覺暑光低雲頭龍挂如垂筯
雨在中峯白塔西
　　　臺山雜詠　　　　　　　　(金/)元好問
靈蛇不與世相闗時復蜿蜒水石間何處天瓢待霖雨
一龕香火梵仙山
　　　玉龍圖　　　　　　　　　(元/)虞　集
貝闕澄澄海月生水晶簾影接空明鮫綃剪得霓裳就
却擁冰髯上太清
　　　夜發龍潭　　　　　　　　(元/)薩都拉
船頭夜静天如水渡口潮平月在江燈影揺波風不定
老龍吹浪濕篷牕
　　　逰覆船山宿草堂　　　　　(元/)鄭　玉
眠雲石上屋三間瀑布當檐坐卧㸔怪底岩前龍忽起
夜來風雨不勝寒
　　　嶺南雜詠　　　　　　　　(明/)汪廣洋
番禺南望𣺌烟波怪底魚龍出沒多頃刻風霆飛白晝
黒雲拖雨過牂牁
　　　奉同王浚川海上雜歌　　　(明/)薛　蕙
天雞啼處夜生潮東望蓬萊翠霧消紫貝髙為雲外闕
　青龍盤作日邉橋
　
　
　
　
　
　
　
　
　
　
　
　
　
　
御定佩文齋詠物詩選卷四百六十八
　欽定四庫全書
御定佩文齋詠物詩選卷四百六十九
　　魚類(附蝦/)　(海蜇/)
　　　四言古
　　　　比目魚　　　　　　　　　(晉/)郭　璞
　比目之鱗别號王餘雖有二片實則一魚協不能宻離
　不為疏
　　　五言古
　　　　詠躍魚應詔　　　　　　　(梁/)張　率
　戢鱗隠繁藻頒首承渌漪何用㳺溟澥且躍天淵池
　　　　詠石鯨應詔　　　　　　　(陳/)周𢎞正
　石鯨何壮麗獨在天池隂鶱䰇類横海半出似浮深吞
　航本無日吐浪亦難尋聖帝逰靈沼能懐躍藻心
　　　　賦得蓮下游魚　　　　　　(陳/)阮　卓
　春色映澄陂涵泳且相隨未上龍門路聊戲芙蓉池觸
　浪蓮香動乗流葉影披相忘自有樂荘惠豈能知
　　　賦得魚躍水生花　　　　　(陳/)張正見
漾色桃花水相望濯錦流躍浦疑珠出依池似鏡浮凌
波銜落蕊觸餌避沈鈎方逰蓮葉外詎入武王舟
　　　詠魚　　　　　　　　　　(隋/)岑徳潤
劒影侵波合珠光帯水新蓮東自可戲安用上龍津
　　　峴潭作　　　　　　　　　(唐/)孟浩然
石潭傍隈隩沙岸曉夤縁試垂竹竿釣果得槎頭鯿美
人騁金錯纎手鱠紅鮮因謝陸内史蓴羮何足傳
　　　放魚　　　　　　　　　　(唐/)白居易
曉日提竹籃家童買春蔬青青芹蕨下疉卧雙白魚無
聲但呀呀以氣相喣濡傾籃㵼地上撥剌長尺餘豈惟
刀机憂坐見螻螘圖脱泉雖巳久得水猶可蘇放之小
池中且用救乾枯水小池窄狹動尾觸四隅一時幸茍
活久逺将何如憐其不得所移放於南湖南湖連西江
好去勿踟蹰施㤙即望報吾非斯人徒不湏泥沙底辛
苦覓明珠
　　　江南曲　　　　　　　　　(唐/)陸龜䝉
魚戲蓮葉間參差隠葉扇鵁鶄􁭛鳿窺㶑灔無因見
　　　其二
魚戲蓮葉東初霞射紅尾傍臨謝山側恰值清風起
　　　其三
魚戲蓮葉西盤盤舞波急潛依曲岸凉正對斜光入
　　　其四
魚戲蓮葉南欹危午煙疉光揺越鳥巢影亂呉娃檝
　　　其五
魚戲蓮葉北澄陽動微漣囬㸔帝子渚稍背鄂君船
　　　種魚　　　　　　　　　　(唐/)皮日休
移土湖岸邉一半和魚子池中得春雨㸃㸃活如蟻一
月便翠鱗終年必頳尾借問兩綬人誰知種魚利
　　　蔡仲謀遺鯽魚十六尾余憶在襄城時獲此魚
　　　　留以遲歐陽永叔　　　　(宋/)梅堯臣
昔甞得圎鯽留待故人食今君逺贈之故人大河北欲
膾無庖人欲寄無鳥翼放之巳不活烹煮費薪棘
　　　白小　　　　　　　　　　(宋/)唐　庚
二年遵海濵開眼即浩𣺌謂當飽長鯨餬口但白小百
尾不盈釡烹煮䓁芹蓼咀嚼何所得鱗鬛空紛擾向來
巨魚戲海面横孤嶠噞喁噴飛沫白雨散晴曉終然不
省録從事此微眇短長本相形南北無定表泰山不為
多毫末夫豈少詞䧺兩月讀理足三語妙人生一漚發
誰作千嵗調安能蹲㑹稽坐待期年釣
　　　走筆謝王去非遣餽江鱭　　(宋/)劉　宰
環坐正無悰駢頭得嘉餽鮮明訝銀尺廉纎非蠆尾肩
聳乍驚雷腮紅新出水芼以薑桂椒未熟香浮鼻河豚
愧有毒江鱸慚寡味更咨座上客送歸煩玉指飣餖雜
青紅百巧出刀匕翩翩鶴來翔粲粲花呈媚頗疑壺中
景彷彿具盤底又疑三神山幻化出人世更於屬饜餘
想像無窮意知君束装冗不敢折簡致厚賜何可忘因
筆聊舉似
　　　松江舟中　　　　　　　　(宋/)戴復古
夜聼楓橋鐘曉汲松江水客行信匆匆少住亦可喜且
食鱖魚肥莫問鱸魚美
　　　郊居寓目隨事輙題　　　　(元/)袁　易
絶江捕寒魚赤鯶巨莫逃鰷鱨翻有神騰出如銀刀
　　　食鱸魚　　　　　　　　　(元/)王　惲
鱸魚昔人貴我行次呉江秋風時巳過滿意蓴鱸香初
非為口腹物異可闕甞口哆頰重出鱗纎雪争光背華
㸃玳斑或圓或斜方一脊無亂骨食免刺鯁防肉膩勝
海薊味佳掩河魴燈前不放箸愈淡味愈長張翰為爾
逝我今赴官忙出處要義在不湏論行藏倚装足朝睡
且快所欲償夢驚聼呉歌海日方蒼凉
　　　魚淵　　　　　　　　　　(明/)袁　凱
幽壑湛虚静衆鯈逺來歸㳺泳方自得沈潛亦其宜既
無網罟憂荇菜復參差辟彼翔集鳥悠然竟何疑
　　　觀魚　　　　　　　　　　(明/)楊　基
池隂樹影凉白小紛成隊吹絮圓漚續觸荷清露碎俄
沈静却浮忽遇驚還退幸免釣絲憂江鱸且充鱠
　　　樂府雜曲　　　　　　　　(明/)僧法杲
纎鯽上芒針小兒争大呌一餌連六鼇此是任公釣
　　七言古(附長短句/)
　　　詶中都小吏携斗酒雙魚于逆旅見贈
　　　　　　　　　　　　　　　(唐/)李　白
魯酒琥珀色汶魚紫錦鱗山東豪吏有俊氣手携此物
贈逺人意氣相傾兩相顧斗酒雙魚表情素酒來我飲
之鱠作别離處雙鰓呀呷鬐鬛張撥剌銀盤欲飛去呼
兒拂几霜刃揮紅肌花落白雪霏為君下箸一餐罷醉
著金鞭上馬歸
　　　觀打魚歌　　　　　　　　(唐/)杜　甫
綿州江水之東津魴魚發發色勝銀漁人漾舟沈大網
截江一擁數百鱗衆魚常才盡却棄赤鯉騰出如有神
潛龍無聲老蛟怒廻風颯颯吹沙塵饔子左右揮霜刀
鱠飛金盤白雪髙徐州秃尾不足憶漢隂槎頭逺遁逃
魴魚肥美知苐一既飽歡娱亦蕭瑟君不見朝來割素
鬐咫尺波濤永相失
　　　閿卿姜七少府設鱠戲贈長歌　杜　甫
姜侯設鱠當嚴冬昨日今日皆天風河凍未漁不易得
鑿冰恐侵河伯宫饔人受魚鮫人手洗魚磨刀魚眼紅
無聲細下飛碎雪有骨已刴觜春䓤偏勸腹腴愧年少
軟炊香飯縁老翁落碪何曽白紙濕放箸未覺金盤空
新懽便飽姜侯徳清觴異味情屢極東歸貪路自覺難
欲别上馬身無力可憐為人好心事於我見子真顔色
不恨我衰子貴時悵望且為今相憶
　　　罩魚歌　　　　　　　　　(唐/)温庭筠
朝罩罩城南暮罩罩城西兩槳鳴幽幽蓮子相髙低持
罩入深水金鱗大如手魚尾迸圓波千珠落湘藕風颸
颸雨離離菱尖刺鸂鶒飛水連網眼白如影淅瀝篷聲
寒㸃微楚岸有花花盖屋金塘栁色前谿曲悠溶杳若
去無窮五色澄潭鴨頭緑
　　　愧魚亭　　　　　　　　　(宋/)孔武仲
昔聞魚可羡今見魚可愧邂逅臨池處瀟灑出塵意秋
風八月起江湖水染紺碧霞綺疏悠然掉尾波間去須
信吾生不及魚
　　　畫魚歌　　　　　　　　　(宋/)蘇　軾
天寒水落魚在泥短鈎畫水如耕犁渚蒲拔折藻荇亂
此意豈復遺鰍鯢偶然信手皆虚擊本不辭勞㡬萬一
一魚中刃百魚驚蝦蠏奔忙互跳擲漁人養魚如養雛
挿竿貫笠驚鵜鶘豈知白梃閙如雨攪水覓魚嗟已踈
　　　西湖秋涸東池魚窘甚因㑹客呼網師遷之西
　　　　池為一笑之樂夜歸被酒不能寐戲作放魚
　　　　一首　　　　　　　　　　蘇　軾
東池浮萍半黏塊裂碧跳青出魚背西池秋水尚涵空
舞濶揺深吹荇帯吾僚有意為遷居老守縱饞那忍膾
縱横争㸔銀刀出瀺灂初驚玉花碎但愁數罟損鱗鬛
未信長隄隔濤瀬濊濊發發須㬰間圉圉洋洋尋文外
安知中無蛟龍種尚恐或有風雲㑹明年春水漲西湖
好去相㤀渺淮海
　　　渼陂魚　　　　　　　　　　蘇　軾
霜筠細破為雙掩中有長魚如卧劒紫荇穿腮氣慘悽
紅鱗照坐光磨閃携來雖逺鬛尚動烹不待熟指先染
座客相看為解顔香粳飽送如填塹早嵗甞為荆渚客
黄魚屢食沙頭店濵江易採不復珍盈尺輒棄毋乃僭
自從西征復何有欲致南烹嗟久欠㳺鯈瑣細空自腥
亂骨縱横動遭砭故人逺餽何以報客俎久空驚忽贍
東道毋辭信使頻西鄰幸有庖虀釅
　　　讀神仙傳　　　　　　　　(宋/)程　俱
鯉魚腹中有隠符白魚腹中有素書鞭靈走石纔一戲
騎鱗上天亦徒爾誰能觧衣涿水中使人呼指赤鯶公
　　　鰒魚　　　　　　　　　　(金/)劉　迎
君不見二牢山下獅子峯海波萬里家魚龍金鷄一唱
火輪出曉色下瞰榑桑宫槲林葉老霜風急雪浪如山
半空立貝闕軒騰水伯居瓊瑰噴薄鮫人泣長鑱白柄
光芒寒一葦去横煙霧間峯巒百疉破螺甲宫室四面
開蠔山鏤身鉥骨成何事口腹之珍詎為祟郡曹受賞
雖一言國史収痂得非累筠籃一一千里來百金一笑
収羮材色新欲透瑪瑙盌味勝可浥葡萄醅飲客醉頬
浮春紅金盤旋覺放箸空齒牙寒光潄明月胸臆秀氣
噴長虹平生浪説江瑶柱大嚼從今不論數我嬾安能
汗漫逰買船欲訪漁郎去
　　　題捕魚圖　　　　　　　　(元/)歐陽元
太湖三萬六千頃靈槎倒壓青天影大魚吹浪髙如山
小魚巻鬛為龍盤羣魚聮腴伐桴鼓勢同三軍戰强鹵
長網大罟三百尺攔截中流若環堵呉王宫中宴未䦨
銀絲斫膾飛龍鸞太官八珍奉公子猩猩頳唇鯉魚尾
洞庭木落天南秋黄蘆滿天飛白鷗江頭吹笛喚漁舟
與君大醉岳陽樓
　　　題程亞卿所藏劉進畫魚　　(明/)李東陽
劉生亦是丹青豪近來作畫無此曹平明退直呼濁醪
半酣脱却宫錦袍戲将秃茟作鱗介已覺四壁生風濤
風濤洶湧向何處岸濶江空起煙霧東風一夜吹水渾
翠鬛紅鬐不知數桃花栁絮時吐吞輕蘩亂荇交繽紛
圓光倒射日成凸滅影下沒天無痕羣嬉若共衆芳狎
逺逝忽與洪波奔千形萬態極幻化倉卒逢之安可論
就中巨者稱赤鯶卓犖頗似鯨與鯤仰窺河漢若咫尺
俯視江海如甖盆巖巒變風雨作走天呉驅海若流雲
掣電同揮霍噴沫浮漚滿寥廓鋒鏑參差見齦齶劔㦸
峥嶸露頭角直遣飛騰動鬼神寧誇震撼傾山岳若非
溟渤即洞庭不然豈得通幽靈幽靈汗漫入恍惚始信
丹青有竒骨劉生劉生良已工誰其愛者司徒公華堂
錦軸燦盈文髣髴坐我龍門中龍門髙髙㡬許葉公畫
龍龍出走此物胡為在庭宇知公自是人中龍㑹向人
間作霖雨玉如意金叵羅激髙堂揚練波文王在沼民
共樂君子有酒吾當歌我生觧詩不觧畫潦倒不覺雙
顔酡吁嗟乎吾将奈爾丹青何
　　五言律
　　　白小　　　　　　　　　　(唐/)杜　甫
白小羣分命天然二寸魚細微霑水族風俗當園蔬入
肆銀花亂傾箱雪片虚生成猶拾卵盡取義何如
　　　洞庭魚　　　　　　　　　(唐/)李商隠
洞庭魚可拾不假更垂罾閙若雨前蟻多於秋後蠅豈
思鱗作簟仍計腹為燈浩蕩天池路翺翔欲化鵬
　　　荆州　　　　　　　　　　(宋/)蘇　軾
江水深成窟潛魚大似犀赤鱗如琥珀老枕勝玻瓈上
客舉雕俎佳人揺翠箆登庖兼作噐何以免屠刲
　　　江南憶　　　　　　　　　(金/)呉　激
呉淞潮水平月上小舟横旋斫四腮膾未輸千里羮𢷬
虀香不散照筯雪無聲㡬見秋風起空憐鄉思生
　　　余舊逰魏郡日有雙魚之饌今絶不可得問之
　　　　則河徙故也戲成一章　　　(明/)王世貞
十載叨逰魏雙魚饌事寛鸞刀催霰舞象筯壓霜寒滄
海欲陵陸黄河能釣竿思歸别有念不借蒯緱弹
　　五言排律
　　　賦得巨魚縱大壑　　　　　　(唐/)錢　起
巨魚縱大壑遂性似乗時奮躍風生鬛騰凌浪鼓　龍鬐
攄囬地軸鯤化想天池方快吞舟意尤殊在藻嬉傾危
嗟幕燕隠晦誚泥龜喻士逢明主才猷得所施
　　　魚上氷　　　　　　　　　(唐/)王季則
北陸収寒盡東風解凍初氷消通淺渚氣變躍潛魚應
莭似知化揚鬐任所如浮沈非樂藻沿泝異傳書結網
時空久臨川意有餘為龍将可望今日愧才虚
　　　魚上氷　　　　　　　　　(唐/)紀元臯
春生寒氣滅稍動伏泉魚乍喜東風至來觀曲浦初近
氷朱鬛見望日錦鱗舒漸覺流凘退還欣掉尾餘噞喁
情自樂沿泳意寜踈倘得隨鯤化終看戾太虚
　　　賦得巨魚縱大壑　　　　　(唐/)姚　康
水府乗閒望圓波息躍魚從來曝泥久今日脫淵初得
志寜相忌無心任宛如龍門應可度鮫室豈常居掉尾
方窮樂㳺鱗毎自舒乗流千里去風力藉吹嘘
　　　臨川羡魚　　　　　　　　(唐/)張元正
有客百愁侵求魚正在今廣川何渺漫髙岸㡬登臨風
水寜相阻煙波豈惮深不應同逐鹿詎肯比從禽結網
非無力㤀筌自有心永存芳餌在佇立思沈沈
　　　义魚招張功曹　　　　　　(唐/)韓　愈
义魚春岸濶此興在中宵大炬然如晝長舩縛似橋深
窺沙可數静榜水無揺刃下那能脱波間或自跳中鱗
憐錦碎當目訝珠銷迷火逃翻近驚人去暫遥競多心
轉細得雋語時囂潭罄知存寡舷平覺獲饒交頭疑凑
餌駢首類同條濡沫情雖宻登門志已遼盈車欺故事
飼犬驗今朝血浪凝猶沸腥風逺更飄盖江煙羃羃拂
棹影寥寥獺去愁無食龍移懼見燒如棠名既誤釣渭
日徒消文客驚先賦篙工喜盡謡鱠成思我友觀樂憶
吾僚自可捐憂累何湏彊問鴞
　　　賦得魚登龍門　　　　　　(唐/)元　稹
魚貫終何益龍門在此登有成當作雨無用耻為鵬激
浪誠難泝雄心亦自憑風雲潛㑹合鬐鬛忽騰凌泥滓
辭河濁煙霄見海澄囬瞻順流軰誰敢望同升
　　七言律
　　　和魯望謝惠魚之什　　　　(唐/)皮日休
釣公來信自松江三尺春魚撥刺霜腹内舊鈎苔染澁
腮中新餌藻和香冷鱗中斷榆錢破寒骨平分玉筯光
何事貺君偏得所秪縁同是越航郎
　　　觀魚軒　　　　　　　　　(宋/)韓　琦
雨後方池碧漲秋觀魚亭檻俯臨流時看隠荇駢頭戲
忽見開萍作隊逰喜擲舟前翻亂錦静潛波下起圓漚
吾心大欲同斯樂肯挿筠竿餌釣鈎
　　　杜介送魚　　　　　　　　(宋/)蘇　軾
新年已賜黄封酒舊友仍分頳尾魚陋巷闗門負朝日
小園除雪得春蔬病妻起斫銀絲鱠稚子歡尋尺素書
醉眼朦朧覓歸路松江煙雨晩疎踈
　　　鄭太玉送子魚　　　　　　(宋/)唐　庚
便當權閣太常齋藥竈于旁手自煨須信子魚藏妙理
坐令母蠏愧凡才刀頭定向何時得劒脊頻将好意來
老去少陵雖病肺尚堪持此薦寒醅
　　　初食淮白魚　　　　　　　(宋/)楊萬里
淮白須将淮水煮江南水煮正相違霜吹栁葉都落盡
魚喫雪花方觧肥醉卧糟丘名不惡下來鹽豉味全非
饔人且莫供羊酪更買銀刀二尺圍
　　　和張寺丞謝惠河豚　　　　(宋/)劉　宰
先生盛徳信光亨微物将誠愧晩生春岸正當餘雨過
寒江尚想小舟横一奩走送慙遲暮兩舍相望欠割烹
未必甘芹觧知味王公當諒野人情
　　　佩之餽石首魚有詩次韻奉謝
　　　　　　　　　　　　　　　(明/)李東陽
夜網初収曉市開黄魚無數一時來風流不闘蓴絲品
軟爛偏宜豆乳堆碧盌分香憐冷冽金鱗出浪想崔嵬
髙堂正憶東鄰送詩句情多不易裁
　　　金魚　　　　　　　　　　(明/)朱之蕃
誰染銀鱗琥珀濃光揺鬐鬛映芙蓉清池躍處桃生浪
緑藻分開金在鎔丙穴靈源隨地湧離宫正色自天鍾
羣魚漫爾同㳺泳□見飛空化赤龍
　　　和比玉賦㳺魚啖花影　　　(明/)程嘉燧
無數輕鰷蓮葉東冰芳吹沫競浮空疑追戲蝶來天上
誤餌㳺絲没鏡中㸃額冷光如吸露濯鱗香陣欲餐風
相㤀樂事江湖外捉影還看嚼蠟同
　　五言絶句
　　　江行雜詩　　　　　　　　(唐/)錢　起
灘淺争逰鷺江清易見魚怪來吟未足秋物欠紅蕖
　　　新亭　　　　　　　　　　(唐/)韓　愈
湖上新亭好公來日出初水紋浮枕簟瓦影䕃龜魚
　　　續古　　　　　　　　　　(唐/)陳　陶
大堯登寶位麐鳯煥宸居海曲沾㤙澤還生比目魚
　　　放魚　　　　　　　　　　(唐/)李羣玉
早覓為龍去江湖莫漫逰須知香餌下觸口是鈷鈎
　　　魚　　　　　　　　　　　(宋/)蘇　軾
湖上移魚子初生不畏人自從識鈎餌欲見更無因
　　　淮南魚歌　　　　　　　　(元/)馬祖常
渡江問魚價人來索酒錢婦姑亦不惡便煮縮項鯿
　　　和楊鐵崖小臨海　　　　　(明/)張　簡
雨過積金頂芙蓉萬朶青神魚不飛去風伏翠濤腥
　　　絶句　　　　　　　　　　(明/)殷　奎
霜落水禽啼寒流繞大堤長魚不受釣躍過石梁西
　　　西湖曲　　　　　　　　　(明/)李東陽
艸碧明沙際花紅試雨初官船蕩素槳驚散一雙魚
　　　偶成　　　　　　　　　　(明/)盧　澐
江頭春水生江上春水長十日不出門魚苖大如掌
　　六言絶句
　　　題娯暉亭　　　　　　　　(明/)唐時升
負郭家家水竹殘春處處煙花開尊欲招鳥雀舉網頻
得魚蝦
　　七言絶句
　　　解悶　　　　　　　　　　(唐/)杜　甫
復憶襄陽孟浩然清詩句句盡堪傳即今耆舊無新語
漫釣槎頭縮項鯿
　　　垂花塢醉後戲題　　　　　(唐/)獨狐及
紫蔓青條覆酒壺落花時與竹風俱歸時自負花前醉
笑向鯈魚問樂無
　　　小魚詠寄涇州楊侍郎　　　(唐/)盧　綸
蓮花影裏暫相離纔出浮萍值罟師上得龍門還失浪
九江何處是歸期
　　　放魚　　　　　　　　　　(唐/)竇　鞏
金錢贖得免刀痕見説禽魚亦感㤙好去長江千萬里
不須辛苦上龍門
　　　盆池　　　　　　　　　　(唐/)韓　愈
瓦沼晨朝水自清小蟲無數不知名忽然分散無踪影
惟有魚兒作隊行
　　　觀逰魚　　　　　　　　　(唐/)白居易
繞池閒歩看魚逰正值兒童弄釣舟一種愛魚心各異
我來施食爾垂鈎
　　　池上寓興　　　　　　　　　白居易
濠梁荘惠漫相争未必人情知物情獺捕魚來魚躍出
此非魚樂是魚驚
　　　南園　　　　　　　　　　(唐/)李　賀
春水初生乳燕飛黄蜂小尾撲花歸忩含逺色通書幌
魚擁香鈎近石磯
　　　南塘　　　　　　　　　　(唐/)鮑　溶
塘東白日駐紅霧早魚翻光樂碧潯畫船蘭棹欲破浪
恐畏驚動蓮東心
　　　鯉魚　　　　　　　　　　(唐/)章孝標
眼似珍珠鱗似金時時動浪出還沈河中得上龍門去
不歎江湖嵗月深
　　　觀魚　　　　　　　　　　(唐/)陸希聲
惠施徒自學多方漫説觀魚理未長不得荘生濠上㫖
江湖何以見相㤀
　　　對鱠　　　　　　　　　　(唐/)項　斯
行到鱸魚鄉裏時鱠盤如雪怕風吹猶憐醉後江南路
馬上垂鞭學釣時
　　　㳺魚　　　　　　　　　　(唐/)來　鵬
弄萍偎荇思夷猶掉尾揚鬐逐慢流應怕碧巖巖下水
浮藤如線月如鈎
　　　秋霽　　　　　　　　　　(唐/)崔道融
雨霽長空蕩滌清逺山初出未知名夜來江上如鈎月
時有驚魚擲浪聲
　　　魚　　　　　　　　　　　(宋/)歐陽修
秋水澄鮮見髪毛錦鱗行處水紋揺岸邉人影還驚去
時向緑荷深處跳
　　　贈莘老　　　　　　　　　(宋/)蘇　軾
三年京國厭藜蒿長羡淮魚壓楚糟今日駱駝橋下泊
恣看修網出銀刀
　　　惠崇春江晩景　　　　　　　蘇　軾
竹外桃花三兩枝春江水暖鴨先知蔞蒿滿地蘆芽短
正是河魨欲上時
　　　戲作鮰魚一絶　　　　　　　蘇　軾
粉紅石首仍無骨雪白河魨不藥人寄語天公與河伯
何妨乞與水精鱗
　　　題超化寺壁　　　　　　　(宋/)晁冲之
曲池風定碧瀾平小白魚如鏡裏行水竹再來應識我
壁間不用更題名
　　　赴廣陵道中　　　　　　　(宋/)晁補之
楊栁青青欲哺烏一春風雨暗隋渠落帆未覺揚州逺
已喜淮隂見白魚
　　　早夏　　　　　　　　　　(宋/)陳　造
安石榴花猩血鮮凉荷髙葉碧田田鰣魚入市河魨罷
已破江南打麥天
　　　延平道中　　　　　　　　(宋/)朱　橰
一谿春漲午晴初日透波光緑浸裾却憶孤山山下路
石橋清澈看义魚
　　　梅雨　　　　　　　　　　(宋/)范成大
雨霽雲閒池面光三年魚苖如許長小荷拳拳可包鮓
晩日照盤風露香
　　　晩春田園雜興　　　　　　　范成大
海雨江風浪作堆時新魚菜逐春囬荻芽抽笋河魨上
楝子開花石首來
　　　秋日田園雜興　　　　　　　范成大
細𢷬橙虀有鱠魚西風吹上四腮鱸雪鬆酥膩千絲縷
除却松江到處無
　　　自晨至午起居飲食皆以牆外人物之聲為莭
　　　　戲書四絶(録一/)　　　　　　范成大
起傍東牕手把書華顛種種不經梳朝餐欲倒須巾裹
巳有重來晩市魚
　　　忩下戲詠　　　　　　　　(宋/)陸　游
三尺清池鏡面平剪刀葉底戲魚行吾曹安得如渠樂
傍渚跳波過此生
　　　曉坐荷橋　　　　　　　　(宋/)楊萬里
簾影窺池到藕根水光為我弄朝暾魚兒觧作晴天雨
波面吹成落㸃痕
　　　垂虹亭看打魚斫鱠　　　　　楊萬里
橋柱踈踈四寂然亭前突出小魚船一聲磔磔鳴榔起
驚出銀刀躍玉泉
　　　湖州歌　　　　　　　　　(宋/)汪元量
曉鬢鬅鬆嬾不梳忽聼人説是南徐手中明鏡抛船上
半揭篷窓看打魚
　　　其二
寳應城南栁數株葭牆艾席是民居眼前境逆無詩興
忽有小舟來賣魚
　　　寄俞秀老清老二居士　　　(宋/)僧道潛
風谿雲巘雪消初鳥變春聲滿屋除安得故人同蠟屐
石梁斜日看㳺魚
　　　宫詞　　　　　　　　　　(宋/)花蕊夫人
厨盤進食簇時新侍宴無非列近臣日午殿頭宣索鱠
隔花催喚打魚人
　　　其二
釣綫沈波漾彩舟魚争芳餌上龍鈎内人急捧金盤接
撥刺紅鱗躍未休
　　　順安詞呈趙使君　　　　　(金/)劉　著
太平時世屢豐年勝事長聞父老傳郭外桑麻知㡬頃
舩頭魚蠏不論錢
　　　日照道中　　　　　　　　(金/)党懐英
路轉清谿樹蔚然解鞍坐歇午隂圓避人鷗鳥驚飛盡
時有㳺魚弄栁綿
　　　首夏村居雜興　　　　　　(元/)袁　易
緑樹荆扉晩更幽鱸魚菰菜近堪求故人有興能尋我
但覓呉淞欲盡頭
　　　贈漁者　　　　　　　　　(元/)郝　經
一尺新魴緑栁穿漁人餽我不論錢斫開細骨銀膏瑩
旋折黄蘆爇晩煙
　　　十一日浯畬登舟十絶(錄一/)　(元/)程鉅夫
江清照見石粼粼貌得㳺魚態度真説與長年輕蕩槳
放他深處著潛鱗
　　　洪州歌　　　　　　　　　(元/)栁　貫
蔞蒿鮮滑勝雞蘇滿尺河豚玉作膚漫説江鄉美庖傳
㡬曽風味似蓴鱸
　　　夜過白馬湖　　　　　　　(元/)薩都拉
春水滿湖蘆葦青鯉魚吹浪水風腥舟行未見初更月
一㸃漁燈落逺汀
　　　呉淞江上謾興　　　　　　(元/)貢師泰
白月滿天江水平銀河垂地寂無聲披衣獨坐過夜半
撥剌跳魚時一鳴
　　　夢中作　　　　　　　　　(元/)洪希文
煙波蕩蕩寄閒身筐筥携歸色似銀莫笑江湖釣竿子
擔頭挂得兩金鱗
　　　題赤鯉圖　　　　　　　　(元/)李　祁
風翻雷吼動乾坤赤鯉騰波勢獨尊無數閒鱗齊上下
欲隨春浪過龍門
　　　江邉竹枝詞　　　　　　　(元/)王　逢
社酒吹香新燕飛逰人裙幄占灣磯如刀江鱭白盈尺
不獨河魨天下稀
　　　師子林即景　　　　　　　(元/)僧惟則
道人肩水灌畦蔬託鉢船歸粟有餘飽飯禅和無一事
繞池分食餧逰魚
　　　望武昌　　　　　　　　　(明/)楊　基
春風吹雨濕衣裾緑水紅粧畫不如却是漢陽川上女
過江來買武昌魚
　　　汪口渡捕魚者　　　　　　(明/)汪廣洋
芳艸渡頭歌竹枝晴天小艇放鸕鷀比鄰為報春醪熟
自起持魚貫栁絲
　　　江上　　　　　　　　　　　汪廣洋
象牙灘上百花開參差時復見樓臺翠香芹菜縁沙出
雪色鰣魚上水來
　　　蘭谿棹歌　　　　　　　　　汪廣洋
野鳬晴蹋浪梯平越上人家住近城箬葉裹魚來換米
松舟一箇似梭輕
　　　東呉棹歌　　　　　　　　　汪廣洋
艇子搶風過太湖水雲行盡是東呉阿誰坐理青絲網
遮得松江巨口鱸
　　　入狹潭　　　　　　　　　(明/)鎦　崧
水上石山森劒鋩水中石屋是魚房秋來水落月未出
魚眼射波如火光
　　　畫魚　　　　　　　　　　(明/)錢　宰
緑陂春水没漁家楊栁青青拂釣槎三月江南春雨歇
一雙鱣鮪上桃花
　　　釣魚圖　　　　　　　　　(明/)荘　㫤
谿上春雲與浪飛谿頭春水鮆魚肥閒人只是閒無事
日出船來月出歸
　　　寄友　　　　　　　　　　(明/)沈　周
與君傾盖二毛初别後無由數寄書江上逢人問消息
紅粧隨馬射㳺魚
　　　金山江天閣　　　　　　　(明/)王叔承
鳥外漁歌斷水煙隔江喚過打魚船鰣魚出網鮮猶活
笑擲船頭三百錢
　　　曉過八坼　　　　　　　　　王叔承
殘星㸃㸃照船明􁨠石寒爐曙火生推枕坐看江市過
夢中聼得賣魚聲
　　　畫躍鯉送人　　　　　　　(明/)徐　渭
鱗鬛何殊㸃額歸丰神却覺有風威不添一片龍門石
方便凡魚作隊飛
　　附蝦
　　七言古
　　　海蝦圖　　　　　　　　　(明/)王　鏊
茫茫大海浮穹壤日月升沈鼇背上其間物怪何所無
海馬天呉大如象有魚如屋鱟如帆蝦最細微猶十丈
鬇鬡怒氣須如㦸力戰洪濤欲飛出江湖魚蠏總蜉蝣
畜眼生平未曽識畫工何處冩汝真夢中曽到長湏國
黒風吹海浪如山魚龍變化須㬰間從龍願作先驅去
去上青天生羽翰
　　五言絶句
　　　池上　　　　　　　　　　(宋/)韓　維
　樽酒浮多蟻舟篷覆似蝸折楊争貫鯉編竹自撈蝦
　　　附海蜇
　　　七言律
　　　　海蜇　　　　　　　　　　(元/)謝宗可
　層濤擁沫綴蝦行水母含秋孕地靈海氣凍凝紅玉脆
　天風寒結紫雲腥霞衣退色氷涎滑璚縷烹香酒力醒
　應是楚宫萍實老忽随潮信落滄溟
　
　
　
　
　
　
　
　
御定佩文齋詠物詩選卷四百六十九
　欽定四庫全書
御定佩文齋詠物詩選卷四百七十
　　蠏類
　　　五言古
　　　　子集弟寄江蠏　　　　　　(宋/)張九成
　吾郷十月間海錯賤如土尤思鹽白蠏滿殻紅初吐薦
　酒歘空尊侑飯饞如虎别來九年矣食物那可睹蠻煙
　瘴雨中滋味更荼苦池魚腥徹骨江魚骨無數每食輒
　嘔噦無辭知罪罟新年庚運通此物登盤爼先以供祖
　先次以宴賔侣其餘及妻子咀嚼話江浦骨滓不敢擲
　念帯煙江雨手足義可量封寄無辭屢
　　　七言古
　　　　謝陳壺天惠蠏　　　　　　(元/)龔　璛
　寒蒲縛來腸已無枯骨裹肉肉自腴為君喚醒江湖夢
　孤篷細雨聲相濡貧家不辨滿眼沽糟牀澑澑紅真珠
　起來為立西風裏一徑晴寒菊數株
　　　中秋碧雲師送蠏　　　　　(元/)張　憲
天風吹綻黄金粟檐前老兎飛寒玉客窓不記是中秋
但覺鄰家酒漿熟泖田秋霽稻未鎌葦箔竹籪収團尖
紅膏溢齒嫩乳滑脆美簇簇橙絲甜無腸公子誇矍鑠
兩㦸前驅終受縛靨心晝暖白玉臍䕫牟夜泣紅銅殻
麴生風度亦可憐且對霜娥供大嚼酒後髙歌遶碧雲
九峰一夜霜華落
　　　上已日吳野人烹蠏及吳化父兄弟宴集
　　　　　　　　　　　　　　　(明/)王叔承
前谿雨足谿水新夜漲桃花三尺春三月三日日初麗
浮玉流觴驕醉人偶過楊柳橋西宅魚罾蠏籪當門立
船頭活蠏紫堪擊重欲滿斤濶逾尺主人藏蠏真得宜
急流之下青籠垂日飼稻子數百穗楓落直過桃花時
蜀椒吳鹽落碪細寳刀香膩春葱絲雄者白肪白於玉
圓臍剖出黄金脂主人有蠏不賣錢但逢嘉客畱斟酌
持螯豈慕尚方珍長對杜康呼郭索
　　五言律
　　　江南憶　　　　　　　　　(金/)吳　激
平生把螯手遮日負垂竿浩渺渚田熟青熒漁火寒曽
看霜菊艶不放酒杯乾比老垂涎處糟臍箇箇團
　　　賦得蠏送人之官　　　　　(明/)高　啟
吐沫似珠流無腸豈識愁香宜橙實晩肥過稻花秋出
籪來深浦隨燈聚遠洲郡齋初退食可怕有監州
　　七言律
　　　酬襲美見寄海蠏　　　　　(唐/)陸龜䝉
藥杯應阻蠏螯香却乞江邊採捕郎自是揚雄知郭索
且非何穎敢餦餭骨清猶似含春靄沫白還疑帯海霜
强作南朝風雅客夜來偷醉早梅傍
　　　呈吳正仲遺活蠏　　　　　(宋/)梅堯臣
年年収稻買江蠏二月得從何處來滿腹紅膏肥似髓
貯盤青殻大於盃定知有口能噓沫休信無心便畏雷
幸與陸機來往熟每分吳味不嫌猜
　　　丁公黙送蝤蛑　　　　　　(宋/)蘇　軾
谿邊石蠏小如錢喜見輪囷赤玊盤半殻含黄宜㸃酒
兩螯斫雪勸加餐蠻珍海錯聞名久怪雨腥風入坐寒
堪笑吳興饞太守一詩換得兩尖團
　　　鹽蠏數枚寄段攝中誼齋　　(明/)宋　訥
無腸公子舊知名風味非糟亦自清秪信海霜肥郭索
須勞野火照横行兩螯白雪堆盤重一殻黄金上箸輕
公退避寒應買酒獻芹毋笑野人誠
　　五言絶句
　　　畫蠏　　　　　　　　　　(宋/)文　同
蠏性最難圖生意在螯跪伊人得其妙郭索不能已
　　　雨後雜興　　　　　　　　(明/)王叔承
野水平谿橋波翻蓼花亂斫竹編青籃門前開蠏籪
　　七言絶句
　　　憶江南舊遊　　　　　　　(唐/)羊士諤
曲水三春㺯彩毫樟亭八月又觀濤金罍幾醉烏程酒
鶴舫閒吟把蠏螯
　　　釣侣　　　　　　　　　　　陸龜䝉
一艇輕撶看晚濤接䍦抛下漉春醪相逢便倚蒹葭泊
更唱菱歌擘蠏螯
　　　詠蠏　　　　　　　　　　(唐/)皮日休
未游滄海早知名有骨還從肉上生莫道無心畏雷電
海龍王處也横行
　　　仲秋書事　　　　　　　　(宋/)陸　游
秋風社散日平西餘胙殘壺手自提賜食敢思烹細項
家庖仍禁擘團臍
　　　淮上　　　　　　　　　　(宋/)僧道濳
蘆梢向曉戰秋風浦口寒潮尚未通日出岸沙多細穴
白蝦青蠏走無窮
　　　銀州道中　　　　　　　　(金/)吳　激
小渡霜螯賤於土重巖野菊大如錢此時最憶涪翁語
無酒令人意缺然
　　　　題小景　　　　　　　　　(元/)杜　本
　秋雲滿地夕陽微黄葉蕭蕭鴈正飛最是江南好天氣
　邨醪初熟蠏螯肥
　　　　畫蠏　　　　　　　　　　(明/)錢宰
　江上篿鱸不用思秋風吹老緑荷衣何妨夜壓黄花酒
　笑擘霜螯紫蠏肥
　　　　題畫　　　　　　　　　　(明/)唐　寅
　雲滿梁園飛鳥稀煖煨榾柮閉柴扉地爐温却松花酒
　剛是谿頭拾蠏歸
　
　
　
　
　
　
御定佩文齋詠物詩選卷四百七十
　欽定四庫全書
御定佩文齋詠物詩選巻四百七十一
　　龜類
　　　四言古
　　　　龜贊　　　　　　　　　　(晋/)郭　璞
　天生神物十朋之龜或游於火或游於蓍雖云類殊象
　二一歸亹亹致用極數盡幾
　　　五言古
　　　　詠龜詩　　　　　　　　(北齊/)趙儒宗
　有靈堪託夢無心解自謀不能蓍下伏强從蓮上游負
　圖非所冀支牀空自畱倘䝉一曳尾當為屢回頭
　　　五言律
　　　　龜　　　　　　　　　　　(唐/)徐　夤
　行止竟何從深谿與古峰青荷巢瑞質綠水返靈蹤鑽
　骨神明應酬恩感激重仙翁求一卦何日脫龍鍾
　　　五言排律
　　　　龜　　　　　　　　　　　(唐/)李羣玉
　靜養千年夀重泉自隱居不應隨跛鱉寧肯滯凡魚靈
　腹唯𤣥露芳巢必翠蕖揚光輸蚌蛤犇月恨蟾蜍曳尾
　辭泥後支床得水初冠山期不小鑄印事寧虛有志酬
　毛寳無心畏豫且他時清洛汭會薦帝堯書
　　　五言絶句
　　　　江行　　　　　　　　　　(唐/)錢　起
　晚來漁父喜罾重欲収遲恐有長江使金錢願贖龜
　　　七言絶句
　　　　贈莎衣道士　　　　　　　(唐/)施肩吾
　莎地陰森古蓮葉游龜暗老青苔甲池邊道士誇眼明
　夜取蟭螟摘蚊睫
　　　　菡萏亭　　　　　　　　　(宋/)蘇　軾
　日日移床趁下風清香不盡思何窮若為化作龜千嵗
　巢向田田亂葉中
御定佩文齋詠物詩選巻四百七十一
　欽定四庫全書
御定佩文齋詠物詩選卷四百七十二
　　車螯類
　　　五言古
　　　　永叔請賦車螯　　　　　　(宋/)梅堯臣
　素唇紫錦背漿味壓蚶菜海客穿海沙拾貯寒潮退王
　都有羙醖此物實當對相去三千里貴力致以配翰林
　文章宗炙鮮尤所愛旋坼旋沽飲酒船如落埭殊非北
　人宜肥羊噉臠塊
　　　　初食車螯　　　　　　　　(宋/)歐陽修
　纍纍盤中蛤來自海之涯坐客初未識食之先歎嗟五
　代昔乖隔九州如剖𤓰東南限淮海𣺌不通夷華於時
　北州人飲食陋莫加雞豚為異味貴賤無等差自從聖
　人岀天下為一家南産錯交廣西珍富卭巴水載每連
　舳陸輸動盈車谿濳細毛髪海怪雄䰅牙豈惟貴公侯
　里巷飽魚蝦此蛤今始生其來何晩耶螯蛾聞二名(車/螯)
　(一名/車蛾)久見南人誇璀璨殻如玊斑斕㸃生花含漿不肯
　吐得火遽已呀共食惟恐後争先屢成譁但喜美無厭
　豈思來甚遐多慚海上翁辛苦斸泥沙
　　　七言律
　　　　食車螯　　　　　　　　　(宋/)楊萬里
　珠宫新沐浄瓊沙石鼎初然瀹井花紫殻旋開微滴酒
　玉膚莫熟要鳴牙橙拖金線成雙美薑擘糟丘總一家
　老子宿酲無解處半杯羮後半甌茶
　　　七言絶句
　　　　釣侣　　　　　　　　　　(唐/)皮日休
　趁眠無事避風濤一斗霜鱗換濁醪驚怪兒童呼不得
　盡衝煙雨漉車螯
　
　
　
御定佩文齋詠物詩選巻四百七十二
　欽定四庫全書
御定佩文齋詠物詩選卷四百七十三
　　蚌蛤類(附蠣/)　(蠔/)　(蚶/)　(蟶/)
　　　四言古
　　　　蚌贊　　　　　　　　　　(晉/)郭　璞
　萬物變蛻其理無方雀雉之化含珠懷璫與月虧盈協
　氣晦望
　　　五言古
　　　　詠螺蚌　　　　　　　　　(宋/)謝惠連
　輕羽不髙翔自用絃網羅纎鱗惑芳餌故為釣所加螺
　蚌非有心沈迹在泥沙文無雕餙用味非鼎爼和
　　　　泰州王學士寄車螯蛤蜊　　(宋/)梅堯臣
　車螯與月蛤寄自海陵郡謂我抱餘醒江都多美醖老
　來飲不滿一醉已闗分甘鮮雖所嗜易飫亦莫問嬌女
　巧収殻燕脂合眉暈貧奩無金玉狼藉生恚忿妻孥喜
　食之婢妾困埽拚行當至京華耳目飽塵坌此味爽口
難書為厭者訓
　　　圓蛤　　　　　　　　　　(宋/)唐　庚
黄櫝鳴水中相顧皆愕然探之無所得有蛙僅如錢持
問傍舍翁云此號圓蛤夏潦漲溝渠喧呼自酬答卒然
聞其聲謂當可專車旣見一撫掌寸莛量有餘物生元
氣中小大各異趨蛙質黄牛鳴持此欲誰附我居固已
陋爾鳴良亦邨綿蠻囀黄鸝我今思故園
　　　食蠣房　　　　　　　　　(宋/)劉子翬
蠣房生海壖堅頑宛如石其中儲可欲雖固必生隙嵌
巖各包藏碨䃁相附積中逢霹靂手妙若啟扃鐍鑽灼
諒難堪曷不吐餘瀝南庖富腥盤豈惟此稱特吞航大
絶倫梯臠萬夫食針鱗九牛毛小嚼逾千百光螺暈紫
斑蠞膏湛金色水母脆鳴牙章舉懸疣密烏黏力排奡
貼石不可索妾魚戲浮波媚鮜雌雄匹蟹蹂輒横鶩鼈
縮常畏出車螯不服箱馬鮫非駿迹江瑶貴一柱夫豈
棟梁質骨柔競愛䱠多鯁鯯乃斥蚶紅鮭赤文肉黒魚
之賊鰷鱨鰋鯉鰻鱣鮪鰍魴鯽鱅庸而􁡧小𤨏冗難盡
述包涵知海量長養荷天徳貪生族類繁失地波濤窄
網罼人創禍甘鮮已為厄紛然均可口流品當别白微
物倘見知捐軀不足惜
　　七言古(附長短句/)
　　　朱君以建昌霜橘見寄報以蛤蜊
　　　　　　　　　　　　　　　(宋/)孔平仲
贈我以海昏清霜之橘報君以淮南紫唇之蛤橘膚軟
羙中更甜蛤體堅頑口長合開花結子幸採摘没水藏
泥豈蘄得二物同時有不同賦形與性由天公請君下
筯聊一飽莫索珠璣向此中
　　　錢塘賦水母　　　　　　　(宋/)沈與求
疾風吹雨回江城艪牙嘔啞潮欲平客居喜無人事攖
相與環坐臨前楹眼中水怪狀莫名出沒沙觜如浮罌
復如緇笠絶兩纓混沌七竅俱未形塊然肯負羣蝦行
嗟其巧以怪自呈凝目𢥠視相將迎老漁旁睨笑發聲
曰此水母官何驚江流如奔絶滄瀛潮汐往來月為程
藏納衆汚無滿盈浮埃沈滓溷九清結成此物宜昏盲
使鰕導迷作雙睛乃能接迹蚌與蟶亦猶巨蛩二體并
離則無目為光精江天八月霜葉鳴罟師得鰕供水征
水母棄擲羅縱橫試令収拾輸庖丁絳礬収涎體紆縈
飛刀縷切武火烹花甆飣餖粲白英不殊冰盤堆水晶
稻醯虀寒芼香橙入齒已復能解酲遣漁止矣勿復評
嗟哉此性愚不更定矜故態招三彭且摩枵腹甘藜羮
　　七言律
　　　蛤蜊　　　　　　　　　　(宋/)孔武仲
去年曾賦蛤蜊篇旅館霜髙月正圓舊舍朋從今好在
新時節物故依然棲身未厭泥沙穩爽口還充鼎爼鮮
適意四方無不可若思鱸鱠未應賢
　　　周愚卿江西羙劉棠仲同賦江珧詩牽强奉答
　　　　　　　　　　　　　　　(宋/)周必大
東海沙田種蛤䖴南烹苦酒濯瓊瑶饌因暫棄常珍變
指為將嘗異味揺珠剖蚌胎那畏鷸柱呈馬甲更名珧
累人口腹吾何敢慚愧三英喜且謡
　　七言絶句
　　　城外　　　　　　　　　　(唐/)李商隱
露寒風定不無情臨水當山又隔城未必明時勝蚌蛤
一生長共月虧盈
　　　酒病偶作　　　　　　　　(唐/)皮日休
鬰林歩障晝遮明一炷濃香養病酲何事晩來還欲飲
隔牆聞賣蛤蜊聲
　　　謝張徳恭送糟蚶　　　　　(宋/)陳　造
壓倒淤泥白蓮藕半捐介甲露穠纎玉川水厄那知此
急具薑葱喚阿添
　　　島上曲　　　　　　　　　(宋/)謝　翺
皮帶黒鱗身卉衣晩隨鬼渡水燈微石門犬吠聞人語
知在海南種蛤歸
　　　嶺南雜詠　　　　　　　　(明/)汪廣洋
　鴈翅城東湧怒濤外洋水長蜑船髙莫嫌昨夜南風急
　今日登盤有海蠔
　　　　蕭臯别業竹枝詞　　　　　(明/)沈明臣
　麥葉蟶肥客可餐楝花鱭熟子盈盤家家鍛磨聲初發
　四月江邨有薄寒
　
　
　
　
　
　
　
　
　
　
御定佩文齋詠物詩選巻四百七十三
　欽定四庫全書
御定佩文齋詠物詩選巻四百七十四
　　蛙類
　　　五言古
　　　　南池宴餞辛子賦得科斗子　(唐/)岑　參
　臨池見科斗羡爾樂有餘不憂網與釣幸得免為魚且
　願充文字登君尺素書
　　　七五言
　　　　蛙聲　　　　　　　　　　(明/)徐　渭
　紅芳緑漲緑連天夾岸蘼蕪匝澗灣别有鼓吹喧渡口
　不教蚯蚓疉陽闗殷郎咄咄書空易漢吏期期奉詔難
　華苑公私猜典午蓽門佶屈課殷盤連營甲卒枚前鬨
　寒寺沙門呪後餐蟾蜍借月瘖何謂科斗縈波字與翻
　蒲潦溽蒸號太酷梅風飄蕩控宜寒使車南詣雕題譯
　貝葉西來鴂舌彈金响俠徒丸儘落珮垂戰士怒彌殷
　諧語就笞方乞半孤雛隔乳未啼殘韓馮枕荷愁喧寐
戴勝降桑許聒眠利口嗇來儳喋喋薄言鉦罷鼓闐闐
咽競笳烏不得曉雜沸蓮露幾時圓迢迢來度夭姬帳
閤閤迴驚釣者船揺繁藻鏡驅成瀫韻碎菱絲詎可穿
寄語草深𤓰爛處急呼即且備蚿憐
　　七言律
　　　題白渡方氏聽蛙亭　　　　(宋/)劉克莊
塘水拍隄科斗生想君亭子俯幽清黃梅雨足野田潤
牡麴煙収邨墅晴莫信人嫌無理鬧頗疑渠有不平鳴
畫堂方喜聽琴阮誰愛天然律吕聲
　　　蛙鼓　　　　　　　　　　(明/)朱之蕃
徑滿蓬蒿沼滿蘋産蛙相怒復相親中宵磔格連清曉
過雨喧闐送晩春獨聽鐃歌矜戰勝共徴散部樂延賔
郊坰寂靜偏憐汝伴我書齋不厭貧
　　　蛙　　　　　　　　　　　(明/)張　維
熟梅天氣雨初収何處蛙聲隔水樓鼓吹翻嫌驚好夢
公私誰為亂閒愁薰風候已違花信碧草凉應動麥秋
赤鯉聞雷争變化爾能燒尾躍雲不
　　五言絶句
　　　戲詠蛙　　　　　　　　　(唐/)楊　収
兎邊分玊樹龍底耀銅儀會當同鼓吹不復問官私
　　　雜詩　　　　　　　　　　(宋/)梅堯臣
蛙行動萍葉悮觀作遊魚稍稍引兩股已變科斗書
　　六言絶句
　　　積雨作寒　　　　　　　　(宋/)范成大
已報舟浮登岸更憐橋踏平池養成蛙吹無謂掃盡蚊
雷却竒
　　七言絶句
　　　盆池　　　　　　　　　　(唐/)韓　愈
老翁真箇似童兒汲井埋盆作小池一夜青蛙鳴到曉
恰如方口釣魚時
　　　硤石西泉　　　　　　　　　韓　愈
居然鱗介不能容石眼環環水一鍾聞說旱時求得雨
秪疑科斗是蛟龍
　　　禽蟲　　　　　　　　　　(唐/)白居易
水中科斗長成蛙林下桑蟲老作蛾蛙跳蛾舞仰頭笑
焉用鯤鵬鱗羽多
　　　春晩　　　　　　　　　　(宋/)徐　璣
午風庭院緑成衣春色方濃又欲歸科斗散邊荷葉岀
酴醿香裏柳綿飛
　　　農謡　　　　　　　　　　(宋/)方　岳
漠漠餘香著草花森森柔緑長桑麻池塘水滿蛙成市
門巷春深燕作家
　　　夏雨　　　　　　　　　　(金/)祝　簡
電掣雷轟雨覆盆晩來枕簟頗宜人小溝一夜深三尺
便有蛙聲喧四鄰
　　　寓望　　　　　　　　　　(金/)趙秉文
蒲根閣閣亂蛙鳴㸃水楊花半白青隔岸風來聞鼓吹
栁陰深處有園亭
　　　　二月十五雨作　　　　　　(元/)倪　瓚
　風軒紅杏散餘霞堤艸青青桃欲花寒食清明看又近
　滿川煙雨亂鳴蛙
　　　　張園雜賦　　　　　　　　(元/)錢惟善
　清夜無眠疉鼓催竹梢垂露㸃蒼苔滿池月色如霜白
　一片蛙聲似雨來
　　　　師子林即景　　　　　　　(元/)僧惟則
　素壁光揺眼倍明隔簾風樹㺯新晴樹根蛙鼓鳴殘雨
　恍惚南山水落聲
　　　　漫興　　　　　　　　　　(明/)李東陽
　井口轆轤聞水聲園中菜畦渾欲平呼童引水放敎去
　一夜池頭蛙亂鳴
　
　
　
御定佩文齋詠物詩選巻四百七十四
　欽定四庫全書
御定佩文齋詠物詩選卷四百七十五
　　總蟲類
　　　五言古
　　　　觀居寧畫草蟲　　　　　　(宋/)梅堯臣
　古人畫虎鵠尚類狗與鶩今㸔畫羽蟲形意兩俱足行
　者勢若去飛者翻若逐拒者如舉臂鳴者如動腹躍者
　趯其股顧者注其目乃知造物靈未抵毫端速毘陵多
　畫工圖寫空盈軸寧公實神授坐使羣輩服草根有纎
　意醉墨得已熟權豪不可致節行今仍獨
　　　七言古(附長短句/)
　　　　賦得寒蛩　　　　　　　　(唐/)耿　湋
　爾誰造鳴何早趯趯連聲徧階草復與夜雨和遊人聽
　堪老
　　　　蠅虎　　　　　　　　　　(宋/)陳師道
　物微趣下世不數隨力捕生得稱虎匿形注目揺兩股
卒然一擊勢莫禦十中失一八九取吻間流血腹如鼓
却行奮臂吾甚武明日淮南作端午
　　五言排律
　　　擬縣補以蟲鳴秋詩　　　　(宋/)朱　子
天籟誰為主乗時各自鳴如分百蟲響来助九秋清未
歇吟風調先催泣露聲乾坤闢氛氣草木斂華英易斷
愁人夢難安嬾婦驚唯應廣成子萬感不闗情
　　七言律
　　　題水墨蓼花草蟲　　　　　(明/)劉　基
為愛江頭紅蓼花秋来獨作草蟲家尋香粉蝶應隨夢
采蜜黄蜂不趂衙絡緯語殘凉露滴蜻蜓立困晩風斜
畫圖水墨驚初見却似扁舟過赤沙
　　五言絶句
　　　絶句　　　　　　　　　　(唐/)崔國輔
樓前桃李疎池上芙蓉落織錦猶未成蛩聲入羅幕
　　　江行　　　　　　　　　　(唐/)錢　起
蛩響依沙草螢飛透水煙夜凉誰詠史空泊運租船
　　　禁中聞蛩　　　　　　　　(唐/)白居易
悄悄禁門閉夜深無月明西窗獨闇坐滿耳新蛩聲
　　　獨夜　　　　　　　　　　(元/)趙孟頫
秋風動林葉夜雨滴池荷孤客睡不著亂蛩鳴更多
　　六言絶句
　　　草蟲　　　　　　　　　　(明/)魯　鐸
淑氣濃薰芳草晴絲不礙飛蟲春色都堪描畫無人畫
得東風
　　七言絶句
　　　夜月　　　　　　　　　　(唐/)劉方平
更深月色半人家北斗䦨干南斗斜今夜偏知春氣暖
蟲聲新透綠窗紗
　　　聞蛩　　　　　　　　　　(唐/)白居易
闇蛩唧唧夜綿綿况是秋隂欲雨天猶恐愁人暫得睡
聲聲移近卧牀前
　　　興州江館　　　　　　　　(唐/)鄭　谷
向蜀還秦計未成寒蛩一夜繞牀鳴愁眠不穩孤燈寂
坐聽嘉陵江水聲
　　　雨晴　　　　　　　　　　(唐/)王　駕
雨前初見花間蘂雨後兼無葉裏花蜂蝶飛来過牆去
却疑春色在鄰家
　　　蛩　　　　　　　　　　　(唐/)李　中
月冷莎庭夜巳深百蟲聲外有清音詩情正苦無眠處
媿爾階前相伴吟
　　　聞蛩　　　　　　　　　　(宋/)張　耒
二年江海轉萍蓬白髮蒼顔換舊容新月窺簾風動竹
宣城今夜又聞蛩
　　　秋日　　　　　　　　　　(宋/)秦　觀
月團新碾瀹花甆飲罷呼兒課楚辭風定小軒無落葉
青蟲相對吐秋絲
　　　暮春　　　　　　　　　　(宋/)范　浚
老去長閒百不營推書習静更真清西窗日脚籬篩動
時有飛蟲撲紙聲
　　　春日閒吟　　　　　　　　(宋/)范成大
東風入簾圖畫響斜照穿隙網絲明簷間雙雀有時鬪
窗下一蟲終日鳴
　　　秋日田園雜興　　　　　　　范成大
杞菊垂珠滴露紅兩蛩相應語莎叢蟲絲罥盡黄葵葉
寂歴髙花側晩風
　　　其二
静㸔簷蛛結網低無端妨礙小蟲飛蜻蜓倒挂蜂兒窘
催喚山童為解圍
　　　蛩聲　　　　　　　　　　(宋/)楊萬里
誠齋老子一歸休最感蛩聲五報秋細聽蛩聲元自樂
人愁却道是他愁
　　　臘裏立春蜂蝶輩出　　　　　楊萬里
嫩日催青出凍荄小風吹白落疎梅殘冬未放春交割
早有黄蜂紫蝶来
　　　宿官塔下院　　　　　　　(金/)馮延登
喬松脩竹翠交隂凉月玲瓏布地金老去無詩酬節物
夜凉閒聽候蟲吟
　　　露坐　　　　　　　　　　(元/)張　翥
官街人静鼓鼕鼕獨坐中庭滿扇風墜地一絲和露濕
青蟲懸在月明中
　　　夜坐口占　　　　　　　　(元/)顧　瑛
虛庭月色不勝寒况坐緑波亭上㸔啼斷候蛩秋寂寂
好懐正在倚䦨干
　　　漁邨　　　　　　　　　　(明/)王　璲
汀葦蒼蒼白露凝一灘寒月未收罾西風吹醒江南夢
四壁蛩聲半夜燈
　　　踏青　　　　　　　　　　(明/)王　寵
茶磨山前水似苔紅粧隊隊踏青回衣香花氣熏人醉
蛺蝶蜂兒撲面来
　　　　秋日雜興　　　　　　　　(明/)何景明
　紫蔓青藤各一叢野人籬落管西風郊扉逺絶誰能到
　秋日蟲鳴豆葉中
　　　　遣興　　　　　　　　　　(明/)僧明秀
　白雲流水度虛屏小坐池邊眼自醒春事不知渾入夏
　青蟲無力墮槐庭
　　　　秋夜　　　　　　　　　　(明/)孟淑卿
　豆花雨過晩生凉林館孤眠怯夜長自是愁多不成寐
　非緣金井有啼螿
　
　
　
　
　
　
御定佩文齋詠物詩選巻四百七十五
　欽定四庫全書
御定佩文齋詠物詩選卷四百七十六
　　蠶類
　　　五言古
　　　　野蠶　　　　　　　　　　(唐/)于　濆
　野蠶食青桑吐絲亦成繭無功及生人何異偷飽煖我
　願均爾絲化為寒者衣
　　　　題耕織圖　　　　　　　　(元/)趙孟頫
　四月夏氣清蠶大已屬眠髙首何昻昻蛾眉復娟娟不
　憂桑葉少遍野如綠煙相呼攜筐去迢逓立逺阡梯空
　伐條枚葉上露未乾蠶飢當蚤歸秉心静以専飭躬脩
　婦事黽勉當盛年救忙多女伴笑語方喧然
　　　　其二
　忽忽嵗將盡人事可稍休寒風吹桑林日夕聲颼飀牆
　南地不凍墾掘為坑溝斫桑埋其中明年芽早抽是月
　浴蠶種自古相傳流蠶出易脫殻絲纊亦倍収及時不
努力知有来嵗不手凍不足惜冀免號寒憂
　　七言古(附長短句/)
　　　簇蠶詞　　　　　　　　　(唐/)王　建
蠶欲老箔頭作繭絲皓皓場寛地髙風日多不向中庭
㬠蒿草神蠶急作莫悠揚年来為爾祭神桑但得青天
不下雨上無蒼蠅下無䑕新婦拜簇願蠶稠女灑桃漿
男打鼓三日開箔雪團團先將新繭送縣官巳聞鄉里
催織作去與誰人身上著
　　　田家詞　　　　　　　　　(宋/)蘇舜欽
南風霏霏麥花落豆田漠漠初垂角山邊夜半一犁雨
田父髙歌待收穫雨多蕭蕭蠶簇寒蠶婦低眉憂繭單
人生多求復多怨天公供爾良獨難
　　　田家謡　　　　　　　　　(宋/)陳　造
麥上場蠶出筐此時祗有田家忙半月天晴一夜雨前
日麥地皆青秧隂晴隨意古難得婦後夫先各努力倐
凉驟煖蠶易蛾大婦絡絲中婦織中婦輟閒事鉛華不
比大婦能憂家飯熟何曽趂時喫辛苦僅得蠶事畢小
婦初嫁當少寛令伴阿姑頑過日明年願得如今年剰
貯二麥饒絲綿小婦莫辭擔上肩却放大婦當姑前
　　　照田蠶行　　　　　　　　(宋/)范成大
鄉邨臘月二十五長竿燃炬照南畆近似雲開森列星
逺如風起飄流螢今春雨雹繭絲少秋日雷鳴稻堆小
儂家今夜火最明的知新嵗田蠶好夜闌風燄西復東
此占最吉餘難同不惟桑賤麥芃芃仍更苧麻無節菜
無蟲
　　　秋蠶　　　　　　　　　　(金/)元好問
室人筐中無寸縷一箔秋蠶課諸女朝来飼却上馬桑
隔簇仍聞竹間雨阿容阿璋墨滿面畫徹灰城前致語
上無蒼蠅下無䑕作繭直湏如甕許東家追胥守機杼
有桑有税吾猶汝官家却少一絇絲未到打門先自舉
　　　飬蠶詞　　　　　　　　　(明/)髙　啟
東家西家罷来往晴日深窗風雨響二眠蠶起食葉多
陌頭桑樹空枝柯新婦守箔女執筐頭髮不梳一月忙
三姑祭後今年好滿簇如雲繭成早簷前繰車急作絲
又是夏稅相催時
　　五言絶句
　　　春日曲　　　　　　　　　(宋/)徐　照
中婦掃蠶蟻挈籃桑葉間小姑摘新茶日斜下前山
　　七言絶句
　　　雨過山邨　　　　　　　　(唐/)王　建
雨裏雞鳴一兩家竹谿邨路板橋斜婦姑相喚浴蠶去
閒著庭前梔子花
　　　春日錢塘雜興　　　　　　(唐/)施肩吾
酒姥谿頭桑嫋嫋錢塘郭外栁毿毿路逢鄰婦遥相問
小小如今學飬蠶
　　　姬人飬蠶　　　　　　　　(唐/)韋　莊
昔年愛笑蠶家婦今日辛勤自飬蠶仍道不愁羅與綺
女郎初觧織桑籃
　　　蠶婦　　　　　　　　　　(唐/)杜荀鶴
粉色全無飢色加豈知人世有榮華年年道我蠶辛苦
底事渾身著苧麻
　　　春日田園雜興　　　　　　(宋/)范成大
栁花深巷午雞聲桑葉尖新緑未成坐睡覺来無一事
滿窗晴日㸔蠶生
　　　晚春田園雜興　　　　　　　范成大
三旬蠶忌閉門中鄰曲都無来往蹤猶是曉晴風露下
采桑時節暫相逢
　　　夏日田園雜興　　　　　　　范成大
百沸繅湯雪湧波繅車嘈囋雨鳴蓑桑姑盆手交相賀
綿繭無多線繭多
　　　春晚即事　　　　　　　　(宋/)陸　游
桑麻夾道蔽行人桃李隨風旋作塵煜煜紅燈迎婦擔
鼕鼕畫鼓祭蠶神
　　　夏日　　　　　　　　　　　陸　游
暑雨初晴晝漏遲江鄉樂事有誰知邨邨壠麥登場後
户户吳蠶拆簇時
　　　農謡　　　　　　　　　　(宋/)方　岳
雨過一邨桑柘煙林梢日暮鳥聲妍青裠老姥遥相語
今嵗春寒蠶未眠
　　　春郊　　　　　　　　　　(金/)劉　瞻
桑芽粒粒破春晴小葉迎風未展成寒食歸寧紅袖女
外家紙上㸔蠶生
　　　蠶　　　　　　　　　　　(元/)郝　經
作繭纔成便棄捐可憐辛苦為誰寒不如蛛腹長絲滿
連結朱簷與畫闌
　　　即事　　　　　　　　　　(元/)許有壬
逺浦客帆明冉冉前邨牧笛響嗚嗚園桑葉盡蠶成繭
庭樹隂濃燕引雛
　　　春詞　　　　　　　　　　(元/)胡天游
日射珠簾試曉晴隙光斜上寳釵明碧紗窗下無消息
閒數吳蠶㡬箇生
　　　邨中書事　　　　　　　　(元/)馬　臻
餉留兒女自喧呼指㸃春禽又引雛邨婦相逢還笑問
把蠶今嵗是三姑
　　　春蠶　　　　　　　　　　(明/)劉　基
可笑春蠶獨苦辛為誰成繭却焚身不如無用蜘蛛網
網盡飛蟲不畏人
　　　茶陵竹枝歌　　　　　　　(明/)李東陽
春盡田家郎未歸小池凉雨試絺衣園桑緑罷蠶初熟
野麥青時雉始飛
　　　蕭臯别業竹枝歌　　　　　(明/)沈明臣
東邨西邨姑惡啼家家麥熟黄雲齊春蠶作繭桑園緑
睡起日斜聞竹雞
　　　春蠶詞　　　　　　　　　(明/)朱静菴
桃花落盡日初長陌上雨晴桑葉黄拜罷三姑祭蠶室
漸籠温火煖蠶房
　
　
　
　
　
　
　
　
　
　
　
　
　
　
　
御定佩文齋詠物詩選巻四百七十六
　欽定四庫全書
御定佩文齋詠物詩選巻四百七十七
　　蟬類
　　　五言古
　　　　聽早蟬　　　　　　　　　(梁/)簡文帝
　草歇鶗鳴初蟬思花落後乍飲三危露時䕃五官栁莊
　書哂鵬翼衛賦宜螓首桂樹可淹留勿謂山中久
　　　　聽鳴蟬應詔　　　　　　　(梁/)沈　約
　輕生宅園籞復得棲嘉樹豈敢擅洪枝柔條遭所遇葉
　宻形易揚風廻響難住
　　　　詠早蟬　　　　　　　　　(梁/)范　雲
　生隨春氷薄質與秋塵輕端綏挹霄液飛音承露清
　　　　後堂聽蟬　　　　　　　　(梁/)蕭子範
　試逐微風逺聊随夏葉繁輕飛避楚雀飲露入吴園流
　音繞叢藿餘響切髙軒借問邉城客馳情寧可言
　　　　賦得蟬　　　　　　　　　(梁/)褚　澐
避雀芳枝裏飛空華殿曲天寒響屢嘶日暮聲愈促繁
吟如欲盡長韻還相續飲露非表清輕身易知足
　　　同陸廷尉驚早蟬　　　　　(梁/)沈君攸
日暮野風生林蟬候節鳴望枝疑數處尋空定一聲地
幽吟不斷葉動噪羣驚獨有河陽令偏嫌秋翅輕
　　　賦得秋蟬咽栁應衡陽王敎　(陳/)張正見
秋氣爽遥天園栁集驚蟬競噪長枝裏争飛落木前風
髙知響急樹近覺聲連長楊流喝盡詎識蔡邕絃
　　　郊園聞蟬寄諸弟　　　　　(唐/)韋應物
去嵗郊園别聞蟬在蘭省今嵗卧南譙蟬鳴歸路永夕
響依山郭餘聲散秋景緘書報此時此心方耿耿
　　　開成二年夏聞新蟬贈夢得　(唐/)白居易
十年與君别常感新蟬鳴今年共君聽同在洛陽城噪
處知林静聞時覺景清凉風忽嫋嫋秋思先秋生殘槿
花邊立老槐隂下行雖無索居恨還動長年情且喜未
聾耳年年聞此聲
　　　早蟬　　　　　　　　　　　白居易
六月初七日江頭蟬始鳴石楠深葉裏薄暮兩三聲一
催衰鬢色再改故園情西風殊未起秋思先秋生憶昔
在東掖宫槐花下聽今朝無限思雲樹遶湓城
　　　早蟬　　　　　　　　　　　白居易
月出先照山風生先動水亦如早蟬聲先入閒人耳一
聞愁意結再聽鄉心起渭上新蟬聲先聽渾相似衡門
有誰聽日暮槐花裏
　　　春蟬　　　　　　　　　　(唐/)元　稹
我自東歸日厭苦春鳩聲作詩憐化工不遣春蟬生及
来商山道山深氣不平春秋两相似蟲豸百種鳴風松
不成韻蜩螗沸如羹豈無朝陽鳳羞與微物争安得天
上雨奔渾河海傾蕩滌反時氣然後好晴明
　　　聞蟬　　　　　　　　　　(唐/)鮑　溶
髙蟬旦夕唳景物浮凉氣木葉漸驚年錦字因絡緯稍
斷當窓夢更凄臨水意清香笋蒂風曉露蓮花淚餘引
未全歇凝悲尋迥至星井欲望河月扇看藏笥誰念因
聲感放歌寫人事
　　　次韻和子儀聞蟬　　　　　(宋/)黄　庶
落日掛樹間長我亭下隂園林動秋意髙蟬忽微吟清
風轉餘聲杳若下逺岑微物感時節鏗鍧吐商金古樂
久破碎兹蟲抱全音荒忽尚偃蹇激起壮士心願為秋
蟬操被之朱絲琴
　　　雨餘聞蟬　　　　　　　　(明/)張　羽
邨園夏雨歇衆緑隂已成髙齋掩晝寂新蟬今始鳴嘈
嘈斷更續嘒嘒逺還輕響悲逐凉吹歡謝引離情屬耳
念已集感物襟易盈煩聒方自此稍待秋林清
　　五言律
　　　新蟬　　　　　　　　　　(唐/)耿　湋
今朝蟬忽鳴遷客若為情便覺一年謝能令萬感生微
風方滿樹落日稍沈城為問同懐者凄凉聽㡬聲
　　　和尉遲侍御夏杪聞蟬　　　(唐/)戴叔倫
楚人方苦熱柱史獨聞蟬晴日暮江上驚風一葉前蕩
揺清管雜幽咽野風傳旅舍聞君聽無由更晝眠
　　　答夢得聞蟬見寄　　　　　(唐/)白居易
開緘思浩然獨詠晚風前人貌非今日蟬聲似去年槐
花新雨後栁影欲秋天聽罷無他計相思又一篇
　　　聞蟬寄賈島　　　　　　　(唐/)姚　合
未秋吟更苦半咽半随風禪客心應亂愁人耳願聾雨
晴髙樹裏日晚古城中逺思應難盡誰當與我同
　　　蟬　　　　　　　　　　　(唐/)李商隐
本以髙難飽徒勞恨費聲五更疎欲斷一樹碧無情薄
宦梗猶泛故園蕪已平煩君最相警我亦舉家清
　　　風蟬　　　　　　　　　　(唐/)趙　嘏
風蟬旦夕鳴伴夜送秋聲故里客歸盡水邉身獨行噪
軒髙樹合驚枕暮山横聽處無人見塵埃滿甑生
　　　早蟬　　　　　　　　　　(唐/)薛　能
不見上庭樹日髙聲忽吟他人豈無耳逺客自闗心暫
落還因雨横飛亦向林分明去年意從此漸聞砧
　　　蟬　　　　　　　　　　　(唐/)陸龜蒙
祗憑風作使全仰栁為都一腹清何甚雙翎薄更無伴
貂金換酒并雀畫成圖恐是千年恨偏令落日呼
　　　早蟬　　　　　　　　　　(唐/)李咸用
門栁不連野乍聞為早蟬遊人無定處入耳更應先暫
黙斜陽雨重吟逺岸煙前年湘竹裏風激遶離筵
　　　聞蟬　　　　　　　　　　(唐/)吳　融
夏在先催過秋賖已被迎自應人不㑹莫道物無情木
葉縱未落鬢絲還易生西風正相亂休上夕陽城
　　　鳴蜩　　　　　　　　　　(宋/)李　覯
雨餘雲漏日蟲思已喧喧時節還初夏聲音似故園為
誰吟緑野相共送黄昏便是秋来信霜髯又㡬根
　　　聞蟬　　　　　　　　　　(金/)周　昻
㝠機辭委蛻天籟發幽嘶廻露増晨洗清風借晚携暫
成千里隔還望一枝低客思饒相觸鳴時故不齊
　　　賦得蟬送别　　　　　　　(明/)髙　啟
疎槐細雨中凉占一枝風蛻出形猶弱驚飛響未終雨
来林館静日落驛門空離管樽前發凄清調正同
　　　始聞夏蟬　　　　　　　　　髙　啟
翾翾纔得蛻咽咽未成喧翳葉誰能見南風緑繞軒乍
驚變節物還念别郊園何待當秋聽方令羇思繁
　　　雨後聞蟬　　　　　　　　(明/)金大輿
一雨生凉思羇人感嵗華蟬聲初到樹客夢不離家海
北人情異江南去路賖故園兒女在夜夜卜燈花
　　　月下聞蟬　　　　　　　　(明/)僧道敷
林葉浄堪數山蟬吟未休今宵且趂月明日恐驚秋咽
露忽沈樹因風旋入樓念能枯得盡總是不闗愁
　　五言排律
　　　谿館聽蟬聫句　　　　　　(唐/)耿　湋
髙樹多凉吹疎蟬足斷聲已催居客感更使别人驚晚
夏猶知急新秋别有情危湍和不似細管學難成當斆
附金重無貪曜火明青林四面落白髮一重生向夕音
彌厲迎風翼更輕單嘶出迥樹餘響思空城嘒唳松間
坐蕭寥竹裏行如何長飲露髙潔未能名
　　　聞蟬十二韻　　　　　　　(唐/)許　棠
造化生微物偏宜應候鳴初離何處樹又發去年聲未
蛻惟愁動纔飛似解驚聞来鄰海徼恨起過邉城騷屑
随風逺悠揚類雪輕報秋凉漸至嘶月思偏清互黙疑
相答微揺似欲行繁音人已厭朽殻蟻猶争朝士嚴冠
飾宮嬪逞鬢名亂依西日噪多引北歸情篠露疑潛汲
蛛絲忽迸縈此時吟聽久萬緒一時生
　　　寒蟬樹　　　　　　　　　(唐/)沈　鵬
一葉初飛日寒蟬益易驚入林慚質細依樹媿身輕大
幹時容息喬枝或借鳴心由飲露浄響為逐風清忝有
翩翾分應憐嘒唳聲不知微薄影早晚掛緌纓
　　七言律
　　　夜蟬　　　　　　　　　　(唐/)唐彦謙
翠竹髙梧夾後谿勁風危露雨凄凄那知北牖殘燈暗
又送西樓片月低清夜更長應未已逺煙尋斷莫頻嘶
覊人此夕如三嵗不整寒衾待曙雞
　　　蟬　　　　　　　　　　　(金/)党懐英
槁壤隂潛罷轉丸飄飄便作飲中仙幽藂何處拳枯蛻
别樹還来續斷絃小院日長清夢覺空庭人静緑隂圓
無情物化誰能料觸撥覊懐一慨然
　　　秋蟬　　　　　　　　　　(明/)朱有燉
敗栁疎林寄此生凉時不似熱時鳴蛻形先覺金風動
輕翼偏嫌玊露清抱葉常如經雨態過時猶帶咽寒聲
桑間此際螵蛸老游息安閒莫漫驚
　　　和黄體方伴讀新蟬韻　　　(明/)王　翰
滿地殘花過雨天槐隂庭院響新蟬輕敲金奏當牕外
閒撥銀箏向枕邉曉露吸殘青草岸晚風吹出緑楊煙
家山深處林亭好曽被繁聲聒醉眠
　　　庚戌九日是日聞蟬　　　　(明/)貝　瓊
今日出門風雨收東山西山湏可遊那能束帶從王事
且復開樽破客愁鴈别紫臺初避雪蟬鳴紅樹不知秋
桃花細菊應相笑嵗月無情自白頭
　　　蟬琴　　　　　　　　　　(明/)朱之蕃
濃雲逺水接檐櫳一枕南薫兩腋風欲鼓更停傳絶調
無絃有韻别枯桐不堪嵇散聊為適誰謂鍾期遇已空
寄語螳螂休奮臂吾方游目送歸鴻
　　五言絶句
　　　賦得弱栁鳴秋蟬　　　　　(唐/)太　宗
散影玊階栁含翠隱鳴蟬微形藏葉裏亂響生風前
　　　秋蟬　　　　　　　　　　(唐/)虞世南
垂緌飲清露流響出疎桐居髙聲自逺非是藉秋風
　　　詠蟬　　　　　　　　　　(唐/)李百藥
清心自飲露哀響乍吟風未上華冠側先驚翳葉中
　　　江行　　　　　　　　　　(唐/)錢　起
見底髙秋水開懐萬里天旅吟還有伴沙栁數枝蟬
　　　晝蟬　　　　　　　　　　(唐/)戴叔倫
飲露身何潔吟風韻更長斜陽千萬樹無處避螳螂
　　　新蟬　　　　　　　　　　(唐/)盧　仝
泉溜潛幽咽琴鳴乍往還長風剪不斷還在樹枝間
　　　蟬　　　　　　　　　　　(唐/)薛　濤
露滌清音逺風吹故葉齊聲聲似相接各在一枝棲
　　　初入二里　　　　　　　　(宋/)文　同
樹色交山色蟬聲雜鳥聲客懐殊不倦信馬此中行
　　　宿篔簹舖　　　　　　　　(宋/)朱　子
庭隂雙樹合牕夕孤蟬吟盤礴解煩鬱超揺生道心
　　　聞蟬　　　　　　　　　　　朱　子
悄悄山郭暗故園應掩扉蟬聲深樹起林外夕陽稀
　　　宿山寺聞蟬作　　　　　　　朱　子
林葉經夏暗蟬聲今夕聞巳驚為客意更值夕陽曛
　　　詠蟬　　　　　　　　　　(明/)謝　榛
弱翅凌晨動繁聲向夕流不知風露裏還得㡬何秋
　　七言絶句
　　　題友人山居　　　　　　　(唐/)戴叔倫
四郭青山處處同客懐無計答秋風數家茅屋青谿上
千樹蟬聲落日中
　　　和崔駙馬聞蟬　　　　　　(唐/)張　籍
鳳凰樓下多歡樂不覺秋風暮雨天應為昨来身暫病
蟬聲得到耳傍邉
　　　宫詞　　　　　　　　　　(唐/)王　涯
迎風殿裏罷雲和起聽新蟬歩淺莎為愛九天和露滴
萬年枝上最聲多
　　　酬姚合　　　　　　　　　(唐/)賈　島
黍穂豆苖侵古道晴原午後早秋時故人相憶僧来説
楊栁無風蟬滿枝
　　　聽蟬　　　　　　　　　　(唐/)趙　嘏
噪蟬聲亂日初曛絃管樓中永不聞獨奈愁人數莖髮
故園秋隔五湖雲
　　　越中贈别　　　　　　　　(唐/)張　喬
東越相逢㡬醉眠滿樓明月鏡湖邉别離吟斷西陵渡
楊栁秋風兩岸蟬
　　　楊栁枝　　　　　　　　　(唐/)司空圖
陶家五栁簇衡門還有髙情愛此君何處更添詩境好
新蟬攲枕每先聞
　　　蟬　　　　　　　　　　　(唐/)羅　隱
天地工夫一不遺與君聲調借君緌風棲露飽今如此
應忘當年滓濁時
　　　新蟬　　　　　　　　　　(宋/)寇　準
寂寂官槐雨乍晴髙枝微帶夕陽明臨風忽起悲秋思
獨聽新蟬第一聲
　　　聞蟬　　　　　　　　　　(宋/)林景熈
近交紙薄雲翻手舊夢冠空雪滿顛却憶畫船曽聽處
夕陽髙栁斷橋邉
　　　自天平嶺過髙景菴　　　　(宋/)范成大
卓筆峰前樹作團天平頂上石成闗緑隂匝地無人過
落日秋蟬滿四山
　　　立秋後一日雨天欲暮小立問月亭
　　　　　　　　　　　　　　　(宋/)楊萬里
雨後林中别様凉意行幽徑不知長風蟬幸是無心事
强與閒人報夕陽
　　　晚歩追凉　　　　　　　　　楊萬里
雙眼偏明逺岫孤夕陽故遣樹隂疎蟬鳴葉底無尋處
隨意閒行偶見渠
　　　秋暑　　　　　　　　　　　楊萬里
半栁斜陽半栁隂一蟬飛去一蟬吟岸巾亭子鈎闌角
送眼江邨松樹林
　　　秋行　　　　　　　　　　(宋/)徐　璣
戞戞秋蟬響似筝聽蟬閒傍栁邉行小谿清水平如鏡
一葉飛来細浪生
　　　髙昌館道中　　　　　　　(金/)吳　激
雨餘巖石古苔青松裏珠璣萬葉明渺𣺌緑畦看鷺立
深深清樾有蟬鳴
　　　風栁鳴蟬　　　　　　　　(金/)元好問
輕明雙翼曉風前一曲哀筝續斷絃移向别枝誰畫得
只留殘響客愁邉
　　　題子昻江天釣艇圖　　　　(元/)陳　旅
雨餘秋水滿山前正是江南鴈落天何處故人漁艇小
亂蟬疎樹夕陽邉
　　　邨居　　　　　　　　　　(元/)周　權
疎竹人家短短牆緑隂深處水邨凉山風吹斷巖前雨
髙樹蟬聲正夕陽
　　　酬秦仲納凉　　　　　　　(元/)張　端
庭樹團團散夕隂浴蘭歩屧懶冠襟殘蟬只戀餘曛好
故故長繅獨繭琴
　　　漫成　　　　　　　　　　(元/)馬　臻
雲歸雨歇湖水平五色螮蝀山邊明唱歌舟子采菱去
　十里栁堤蟬亂鳴
　　　　一峰雲外菴和韻　　　　　(元/)僧惟則
　竹屋茶香滿澗煙緑杉深處響流泉目前有法誰能説
　落日微風一樹蟬
　　　　晚立西浦渡　　　　　　　(明/)髙　啟
　鬢絲微映釣絲輕水葉驚風細浪生誰見晚凉人立處
　數株楊栁一蟬鳴
　
　
　
　
　
　
　
　
御定佩文齋詠物詩選卷四百七十七
　欽定四庫全書
御定佩文齋詠物詩選巻四百七十八
　　蝶類
　　　五言古
　　　　詠蛱蝶　　　　　　　　　(梁/)簡文帝
　空園暮煙起逍遥獨未歸翠鬛藏髙栁紅蓮拂水衣復
　此從風蝶雙雙花上飛寄語相知者同心終莫違
　　　　詠素蝶　　　　　　　　　(梁/)劉孝綽
　随風繞緑蕙避雀隱青薇映日忽爭起因風乍共歸出
　沒花中見參差葉際飛芳華幸勿謝嘉樹欲相依
　　　　蜨蝶行　　　　　　　　　(梁/)李鏡逺
　青年巳布澤微蟲應節歡朝出南園裏暮依華葉端菱
　舟追或易風池度更難羣飛終不逺還向玊階蘭
　　　　詠花蝶　　　　　　　　(北魏/)温子昇
　素蝶向林飛紅花逐風散花蝶俱不息紅素還相亂芬
　芬共襲手葳蕤徒可玩不慰行客心遽動離居歎
　　　眀月㡬回滿　　　　　　　(元/)范　梈
眀月㡬回滿待君君未歸中庭歩芳草蝴蝶上人衣誰
念同袍者閒居與願違
　　七言古(附長短句/)
　　　蝴蝶行　　　　　　　　　(宋/)孔平仲
蝴蝶飛渡河来河北花已落河南花正開盈盈采花女
撲蝶還家去推身飛入粉奩中芳草綿緜舊時路
　　　夢題墨梅　　　　　　　　(元/)掲傒斯
霜空㝠㝠江水暮江上梅花千萬樹無端折得一枝歸
一雙蝴蝶相随飛
　　　美人撲蝶圖　　　　　　　(明/)髙　啟
花枝揚揚蝶宛宛風多力薄飛難逺美人一見空含情
舞衣春来繡不成乍過簾前尋不見却入深叢避鸎燕
一雙撲得和落花金粉香痕滿羅扇笑看獨向園中歸
東家西家休亂飛
　　五言律
　　　蝶　　　　　　　　　　　(唐/)李商隱
飛来繡户隂穿過畫樓深重傅秦臺粉輕塗漢殿金相
兼惟栁絮所得是花心可要凌孤客邀為子夜吟
　　　蝶　　　　　　　　　　　　李商隱
初来小苑中稍與瑣闈通逺恐芳塵斷輕憂艷雪融只
知防浩露不覺逆尖風回首雙飛燕乗時入綺櫳
　　　蝶　　　　　　　　　　　(唐/)羅　隱
滕王刀筆精寫爾逼天生舞巧何妨急飛髙所恨輕野
田黄雀慮山館主人情此物那堪作荘周夢不成
　　　趙璘郎中席上賦蝴蝶　　　(唐/)鄭　谷
尋艷復尋香似閒還似忙暖煙沈蕙徑微雨宿花房書
幌輕随夢歌樓誤採收王孫深屬意繡入舞衣裳
　　　蛱蝶　　　　　　　　　　(唐/)吳　融
兩兩自依依南園煙露微住時須並住飛處要交飛草
淺憂驚吹花殘惜晚暉長敎擷芳女夜夢逺人歸
　　　秋日舟中見蝶　　　　　　(明/)楊　基
趁暖戲晴川依人上畫船粉消煙翅薄香冷露鬚拳野
菜疎籬外山花小徑邊夜深桃李夢猶在綺羅筵
　　七言律
　　　蝶　　　　　　　　　　　(唐/)李建勲
粉蝶翩翩若有期南園常是到春歸閒依桞帶參差起
困傍桃花獨自飛潜被燕驚還散亂偶因人逐入簾幃
晚来欲雨東風急廻看池塘影漸稀
　　　蝴蝶　　　　　　　　　　(唐/)徐　夤
縹緲青蟲脱殻微不堪煙重雨霏霏一枝穠艷留教住
㡬處春風借與飛防患每憂雞雀口憐香偏遶綺羅衣
無情豈解闗魂夢莫信荘周説是非
　　　其二
拂緑穿紅麗日長一生心事住春光最嫌神女来行雨
愛伴西施去採香風定只應攅蕊粉夜寒長是宿花房
鳴蟬宿分殊為濶空觧三秋噪夕陽
　　　新蝶　　　　　　　　　　(元/)貢師泰
杏樹生香蠧化成向人飛下不勝情寒辭薄翅猶粘粉
暖溢柔鬚始弄晴燕舞盤中嫌露重鶯歌扇底避風輕
春閨未觧南華夢乞與滕王為寫生
　　　睡蝶　　　　　　　　　　(元/)謝宗可
不趂遊蜂上下狂閒舒倦翅怯尋芳花房舞罷春酣重
蕙徑棲遲曉夢長貪困有誰憐褪粉返魂無力去偷香
漆園傲吏忘形久莫到蘧蘧枕上忙
　　　蝶使　　　　　　　　　　　謝宗可
頒紅降紫繞芳菲催就東風錦萬機採訪有心香外舞
指揮無計日邊飛曉穿竹徑應持節暖駐花房欲繡衣
可觧黄華驚别夢折梅休恨寄難歸
　　　蝶　　　　　　　　　　　(元/)馬　臻
曽随秦女踏青陽㡬被鸎捎出建章芳草夢寒迷碧色
杏花雨細宿紅香粉凝薄翅春無力恨入修眉晚斷腸
寄語莫尋歌舞處五侯門第有髙牆
　　　黄蝶　　　　　　　　　　(明/)瞿　佑
誤入蜂房不待媒巧傳顔色換凡胎遶籬野菜留連住
何處金錢變化来傅粉已知前事錯偷香未信此心灰
上林鶯過頻回首一色毛衣莫用猜
　　　睡蝶　　　　　　　　　　(明/)沈天孫
一夜和風遍海棠家園蝴蝶拂柔桑飛随芳樹霞衣好
倦宿琪花粉夢香似與名蕤分艷色不堪清露濕秋裳
因風又度雕䦨去却伴遊絲過石梁
　　五言絶句
　　　崔逸人山亭　　　　　　　(唐/)錢　起
藥徑深紅蘚山窓滿翠微羡君花下醉蝴蝶夢中飛
　　　晚蝶　　　　　　　　　　(唐/)王　建
粉翅嫩如水繞砌乍依風日髙山露觧飛入菊花叢
　　　蝶　　　　　　　　　　　(唐/)李商隱
孤蝶小徘徊翩翾粉翅開併應傷皎潔頻近雪中来
　　　萱草蛱蝶圖　　　　　　　(元/)趙孟頫
叢竹無端緑幽花特地妍飛来雙蛱蝶相對意悠然
　　　新蝶　　　　　　　　　　(明/)袁　凱
怯露依芳蕙驚風入繡幃莫將羅扇撲更待滿園飛
　　　盱眙山館　　　　　　　　(明/)蘇志臯
山館雨初歇邨園菜正肥摘花引寒蝶冉冉過籬飛
　　六言絶句
　　　即景　　　　　　　　　　(明/)楊　基
桃花杏花紅白蒲葉芷葉參差飛髙飛下蝴蝶行去行
来鷺鷥
　　七言絶句
　　　江畔獨步尋花　　　　　　(唐/)杜　甫
黄四娘家花滿蹊千朶萬朶壓枝低留連戲蝶時時舞
自在嬌鶯恰恰啼
　　　尋花　　　　　　　　　　(唐/)劉言史
遊春未足春將度訪紫尋紅少在家借問流鶯與飛蝶
更知何處有幽花
　　　宫詞　　　　　　　　　　(唐/)王　建
避暑昭陽不擲盧井邊含水噴鴉雏内中數日無宣喚
搨得滕王蛱蝶圖
　　　看花招李兵曹不至　　　　(唐/)元　稹
夭桃紅燭正相鮮傲吏閒齋每獨眠應是夢中飛作蝶
悠揚祗在此花前
　　　青陵臺　　　　　　　　　(唐/)李商隱
青陵臺畔日光斜萬古貞魂寄暮霞莫訝韓憑為蛱蝶
等閒飛上别枝花
　　　野行　　　　　　　　　　(唐/)唐彦謙
蝶戀晚花終未去鷗逢春水固難飛野人心地都無著
伴蝶随鷗亦不歸
　　　歌者　　　　　　　　　　(唐/)司空圖
鶴氅花香搭槿籬枕前蟲迸酒醒時夕陽自照陶家菊
黄蝶無窮戀故枝
　　　初夏戲作　　　　　　　　(唐/)徐　夤
長飬薰風拂曉吹漸開荷芰落薔薇春蟲巳學莊周夢
化作南園蛱蝶飛
　　　蝴蝶　　　　　　　　　　　徐　夤
不並難飛繭裏蛾有花芳處定經過天風相送輕飄去
却笑蜘蛛漫織羅
　　　其二
冉冉雙雙拂畫䦨佳人偷眼再三看莫言短翼飛長近
試向花間捉也難
　　　其三
栩栩無因繋得他野園荒徑一何多不聞絲竹誰教舞
應仗流鶯又唱歌
　　　秋日田園雜興　　　　　　(宋/)范成大
橘蠧如蠶入化機枝間垂蠒似蓑衣忽然蜕作多花蝶
翅粉纔乾便學飛
　　　春日絶句　　　　　　　　(宋/)陸　游
故園蛱蝶最多種百草長時花亂開窮巷春風元不到
一雙誰遣過牆来
　　　窓下戲詠　　　　　　　　　陸　游
何處輕黄雙小蝶翩翩與我共徘徊緑隂芳草佳風月
不是花時也解来
　　　即事　　　　　　　　　　　陸　游
煙兩凄迷晚不收疎簾曲几寄悠悠一雙蛱蝶来何許
㸃盡青青百草頭
　　　平陽書事　　　　　　　　(金/)施宜生
春寒窣窣透春水沿路看花緩轡歸穿過水雲深密處
馬前蝴蝶作團飛
　　　蝴蝶　　　　　　　　　　(元/)戴表元
春山處處客思家淡日邨煙酒斾斜蝴蝶不知人事别
繞牆閒弄紫藤花
　　　館内幽懐　　　　　　　　(元/)郝　經
狂花野蔓滿疎籬恨殺絲𤓰結子稀獨立無言觧蛛網
放他蝴蝶一雙飛
　　　東山春景　　　　　　　　(元/)歐陽元
春光澹澹日遲遲正是名園撲蝶時却憶小橋流水過
東山春色在桃枝
　　　題吳性存所藏趙仲穆竹枝雙蝶圖與玊山同
　　　　賦　　　　　　　　　　(元/)張　翥
滿叢鮮碧露團香院落春紅過野芳蛱蝶一生花裏活
飛来還戀竹風凉
　　　竹蝶圖　　　　　　　　　(元/)張　憲
落盡春紅春夢熟平沙小苑窓中緑美人睡起背東風
蛱蝶飛来上修竹
　　　漫興　　　　　　　　　　(元/)楊維楨
今朝天氣清明好江上亂花無數開野老殷勤送花至
一雙蝴蝶趂人来
　　　宫詞　　　　　　　　　　(明/)朱　權
霽天旭日敞金扉和氣氤氲滿禁闈寳殿晝長簾幙静
牡丹花下蝶交飛
　　　秋蝶　　　　　　　　　　(明/)鎦　渙
　欲歇還休却又飛芙蓉葉底戀秋暉自知翅粉渾銷盡
　羞近樽前舞女衣
　　　　暮春　　　　　　　　　　(明/)史　遷
　緑隂窓下春草碧無數栁花吹近床一雙蝴蝶總無賴
　飛到小欄還過牆
　　　　愚公園春酌　　　　　　　(明/)謝　榛
　絳桃一簇映斜暉白首尋芳㡬醉歸更有多情雙蛱蝶
　春来還傍菜花飛
　　　　春晝　　　　　　　　　　(明/)居　節
　泥香江暖燕来時紅白花深桃李枝草色一簾門半掩
　卧看雙蝶趂游絲
　
　
　
　
御定佩文齋詠物詩選巻四百七十八
　欽定四庫全書
御定佩文齋詠物詩選巻四百七十九
　　蜂類
　　　五言古
　　　　蜂　　　　　　　　　　　(梁/)簡文帝
　逐風從泛漾照日乍依微知君不留眄銜花空自飛
　　　五言律
　　　　蜂　　　　　　　　　　　(明/)俞允文
　春晴逢榖雨汎濫繞林篁逐醉縈輕袂纒花獵異香叢
　棲懸玊宇疊構隠金房靈化知何術神功寄藥王
　　　七言律
　　　　蜂房　　　　　　　　　　(明/)瞿　佑
　牖户誰敎各自開花間衙内海潮来分門豈慮添丁惱
　釀蜜應防閘課催蟻穴尚能藏郡國龍宫亦自有樓臺
　書生苦欠立錐地憑仗東風為作媒
　　　五言絶句
　　　春曉　　　　　　　　　　(唐/)陸龜䝉
春庭曉景列清露花邐迤黄蜂一過慵夜夜棲香蘂
　　　蜂　　　　　　　　　　　(金/)李俊民
弄晴沾落絮帶雨䕶園花有課常輸蜜無春不到衙
　　六言絶句
　　　夏氏池亭　　　　　　　　(明/)唐時升
長鑱雷後尋笋短笠雨餘種􁂁乳雀欲棲畫竹游蜂頻
採瓶花
　　七言絶句
　　　蜂　　　　　　　　　　　(唐/)羅　隠
不論平地與山尖無限春光盡被占采得百花成蜜後
不知辛苦為誰甜
　　　南谿山居秋日睡起　　　　(宋/)楊萬里
客至從嗔不著冠起来信手攬書看小蜂得計欺儂睡
偷飲晴窓硯滴乾
　　　蜂　　　　　　　　　　　(明/)郭　登
　蘤蘤華華競採花蜜房收課作生涯知他有甚經綸處
　也向潮時報兩衙
　　　　宫詞　　　　　　　　　　(明/)仲春龍
　曉来别院遞笙歌百子池頭長緑荷睡起無聊庭下立
　笑拈竿子打蜂窠
　
　
　
　
　
　
　
　
　
　
御定佩文齋詠物詩選卷四百七十九
　欽定四庫全書
御定佩文齋詠物詩選巻四百八十
　　蜻蜓類
　　　七言律
　　　　紅蜻蜓　　　　　　　　　(明/)瞿　佑
　蝶粉蜂黄氣正驕愛渠欵欵集蘭苕翅攅霜葉飛難定
　目聚燈花燄未消偷咀仙霞傳秘訣戲塗猩血㸃纎腰
　寫生好倩毘陵筆濃蘸臙脂上軟綃
　　　五言絶句
　　　　邨居　　　　　　　　　　(明/)僧通凡
　竹間獨立時凉風自相接回顧碧池中蜻蜓㸃萍葉
　　　七言絶句
　　　　春詞　　　　　　　　　　(唐/)劉禹錫
　新粧宜面下朱樓深鎖春光一院愁行到中庭數花朶
　蜻蜓飛上玊搔頭
　　　　夏日田園雜興　　　　　　(宋/)范成大
　梅子金黄杏子肥麥花雪白菜花稀日長籬落無人過
　唯有蜻蜓蛱蝶飛
　　　　曉坐荷橋　　　　　　　　(宋/)楊萬里
　四葉青蘋照緑池千重翠盖䕶紅衣蜻蜓空裏元無見
　只見波間仰面飛
　　　　舟中與陳敬初聫句　　　　(元/)顧　瑛
　行春橋下看山囘(顧瑛/)翠幕紅簾面面開(陳基/)一夜水
　風吹不斷(于立/)蜻蜓飛入畫船来(顧瑛/)
　
　
　
　
　
　
　
御定佩文齋詠物詩選卷四百八十
　欽定四庫全書
御定佩文齋詠物詩選巻四百八十一
　　蜘蛛類
　　　五言律
　　　　蜘蛛　　　　　　　　　　(唐/)元　稹
　蜘蛛天下足巴蜀就中多縫隙容長踦虛空織横羅縈
　纒傷竹柏呑噬及蟲蛾為送佳人喜珠櫳無柰何
　　　　其二
　網宻將求食絲斜誤著人因依方託緒挂罥遂容身截
　道彈冠礙漫天湛露頻兒童憐小巧漸欲及車輪
　　　五言絶句
　　　　古意　　　　　　　　　　(明/)趙　寛
　蜘蛛結網疎春蠶成宻織宻織不上身網疎常得食
　　　七言絶句
　　　　新安官舍　　　　　　　　(唐/)來　鵠
　寂寞空階草亂生簟凉風動若為情不知獨坐閒多少
看得蜘蛛結網成
　　　過百家渡　　　　　　　　(宋/)楊萬里
栁子祠前春已殘新晴特地却春寒疎籬不與花為䕶
只為蛛絲作網竿
　　　晚興　　　　　　　　　　　楊萬里
雙井茶芽醒骨甜蓬菜香燼倦人添蜘蛛正苦空庭濶
風為將絲度别簷
　　　宿孔鎮觀雨中蛛絲　　　　　楊萬里
雨罷蜘蛛却出簷網絲少減再新添莫言辛苦無功業
便有飛蟲密處黏
　　　其二
網羅最巧是蛛絲却被秋蚊聖得知黏著便飛来不再
蛛絲也觧有疎時
　　　題院壁　　　　　　　　　(明/)僧永瑛
自愛青山常住家銅缾閒煮壑源茶春深白日巖扉静
坐看蛛絲罥落花
　
　
　
　
　
　
　
　
　
　
　
　
　
　
　
御定佩文齋詠物詩選卷四百八十一
　欽定四庫全書
御定佩文齋詠物詩選巻四百八十二
　　螢類
　　　四言古
　　　　螢火贊　　　　　　　　　(晉/)郭　璞
　熠燿宵行蟲之微么出自腐草煙若散漂物之相喣孰
　知其陶
　　　五言古
　　　　詠螢　　　　　　　　　　(梁/)簡文帝
　本將秋草并今與夕風輕騰空類星隕拂樹若花生屏
　疑神火照簾似夜珠明逢君拾光采不恡此身傾
　　　　詠螢火　　　　　　　　　(梁/)元　帝
　著人疑不熱集草訝無煙到来燈下暗翻往雨中然
　　　　月中飛螢　　　　　　　　(梁/)紀少瑜
　逺度時依幕斜来如畏窓向月光還盡臨池影更雙
　　　　照帙秋螢　　　　　　　　(陳/)陽　縉
秋窓餘照盡入暗早螢来忽聚還同色恒然詎落灰飛
影黄金散依帷縹帙開含明終不息夜月空徘徊
　　七言古
　　　炭步港觀螢　　　　　　　(宋/)孔武仲
九華之南蘆葦長流螢夕起不計雙爛如神仙珠玊闕
青羅掩暎千明釭空江沈沈未見月近浦穿林起還滅
魚游鳥宿自不驚我知此火初無情
　　五言律
　　　秋螢　　　　　　　　　　(唐/)駱賔王
玉虬分静夜金螢照晚凉含輝疑泛月帶火怯凌霜散
彩縈虛牖飄花遶洞房下帷如不倦當解借餘光
　　　螢火　　　　　　　　　　(唐/)杜　甫
幸因腐草出敢近太陽飛未足臨書巻時能㸃客衣随
風隔幔小帶雨傍林微十月清霜重飄零何處歸
　　　夜對流螢作　　　　　　　(唐/)韋應物
月暗竹亭幽螢光拂席流還思故園夜更度一年秋自
惬觀書興何慚秉燭遊府中徒冉冉明發好歸休
　　　詠螢　　　　　　　　　　(唐/)李嘉祐
暎水光難定凌虛體自輕夜風吹不滅秋露洗還明向
燭仍藏焰投書更有情猶將流亂影来此傍簷楹
　　　螢　　　　　　　　　　　(唐/)周　繇
熠熠與娟娟池塘竹樹邊亂飛同曳火成聚却無煙微
雨灑不滅輕風吹欲燃舊曽書案上頻把作囊懸
　　　螢　　　　　　　　　　　(唐/)羅　隠
空庭夜未央㸃的度西牆抱影何卑細乗時忽發揚不
思因腐草便擬倚孤光若道通文翰車公業豈長
　　　詠螢　　　　　　　　　　(明/)僧徳祥
念爾一身微秋来處處飛放光唯獨照引類欲相輝白
髮嫌催節青燈妬入幃老僧無世相容得繞禪衣
　　七言律
　　　見螢火　　　　　　　　　(唐/)杜　甫
巫山秋夜螢火飛簾疎巧入坐人衣忽驚屋裏琴書冷
復亂簷前星宿稀却繞井䦨添個個偶經花蘂弄輝輝
滄江白髮愁看汝来嵗如今歸未歸
　　　螢　　　　　　　　　　　(唐/)徐　夤
月墜西樓夜影空透簾穿幕達房櫳流光堪在珠璣列
為火不生榆栁中一一㸃通黄卷字輕輕化出緑蕪叢
欲知應候何時節六月初迎大暑風
　　　螢燈　　　　　　　　　　(元/)謝宗可
微熒閃閃拂晴波㡬度黄昬誤舞蛾銀粟無煙棲碧蘚
玉蟲留影綴青莎秋空雨歇寒光墮晚徑風閒冷燼多
欲喚紗囊車武子為渠還賦短檠歌
　　　螢火　　　　　　　　　　(明/)朱之蕃
中宵露坐數飛螢隠暎牆隂復廣庭風動花林生野燒
池揺雲影度疎星天街扇撲流光亂書屋囊開夜色青
乗化未容隨草腐非闗慧質弄惺惺
　　五言絶句
　　　詠螢　　　　　　　　　　(唐/)虞世南
的歴流光小飄颻弱翅輕恐畏無人識獨自暗中明
　　　詠螢火示情人　　　　　　(唐/)李百藥
窓裏憐燈暗階前畏月明不辭逢露濕祗為重宵行
　　　秋夜喜遇王處士　　　　　(唐/)王　績
北塲芸藿罷東臯刈黍歸相逢秋月滿更值夜螢飛
　　　翫螢火　　　　　　　　　(唐/)韋應物
時節變衰草物色近新秋度月影纔斂繞竹光復流
　　七言絶句
　　　螢　　　　　　　　　　　(唐/)郭　震
秋風凛凛月依依飛過髙梧影裏時處暗若教同衆類
世間爭得有人知
　　　夏夜登南樓　　　　　　　(唐/)賈　島
水岸寒樓帶月躋夏林初見岳陽谿一㸃新螢報秋信
不知何樹是菩提
　　　螢　　　　　　　　　　　(唐/)羅　鄴
水殿清風玊户開飛光千㸃去還来無風無月長門夜
偏到階前照緑苔
　　　其二
徘徊無燭冷無煙秋徑莎庭入夜天休向書窓来照字
近来紅蠟滿歌筵
　　　寓壺源僧舍　　　　　　　(宋/)吳　儆
悶来掩巻已三更風露涓涓月滿庭閒撲流螢衝暗樹
危梢㸃㸃墮寒星
　　　玉清夜歸　　　　　　　　(宋/)趙師秀
巖前未有桂花開觀裏閒尋道士来微雨過時松路黒
野螢飛出照青苔
　　　秋夕　　　　　　　　　　(金/)吳　激
風螢開合度松隂松下蕭然倦客心㡬㸃青光照凉夜
何時逺寺得幽尋
　　　即事　　　　　　　　　　(金/)劉　昻
雨洗明河畫扇收胡牀露坐藥欄秋牆隂未得中庭月
一㸃螢光草際流
　　　酬秦仲納凉　　　　　　　(元/)張　端
池上尋詩繞百回何湏東閣對官梅静中賞識人知少
一個山螢度水来
　　　夜過張子不值　　　　　　(明/)皇甫汸
偶隨明月過君家幽徑無人自落花書帙亂抛青玊案
尚餘螢火挂窓紗
　　　螢　　　　　　　　　　　(明/)郭　登
腐朽如何不自量化形飛起便悠揚臍間只有些兒火
月下星前少放光
　　　即席贈薛之翰　　　　　　(明/)謝　榛
園花尊酒日相期共爾流連欲暮時倚醉山亭歌楚調
秋螢飛過石榴枝
　　　閒居雜興　　　　　　　　(明/)顧大典
坐来黄葉滿漁磯小閣疎燈對掩扉竹覆古牆經雨暗
夜分時復見螢飛
　　　宫詞　　　　　　　　　　(明/)王叔承
　西清環珮水泠泠片月初生雲母屏却遇玊真公主到
　碧螢飛照蘂珠經
　
　
　
　
　
　
　
　
　
　
　
　
　
御定佩文齋詠物詩選巻四百八十二
　欽定四庫全書
御定佩文齋詠物詩選巻四百八十三
　　促織類(絡緯同/)
　　　七言古(附長短句/)
　　　　促織鳴　　　　　　　　　(元/)陳　髙
　促織鳴鳴唧唧嬾婦不驚客心悽惻秋夜月明露如雨
　西風吹凉透絺苧嬾婦無裳終懶織逺客衣單恨砧杵
　促織促織無復悲鳴客心良苦嬾婦不驚
　　　　絡緯詞　　　　　　　　　(明/)張　弼
　絡緯不停聲從昬直到眀不成一絲縷徒負織作名蜘
　蛛聲寂寂吐絲復自織織網網飛蟲飛蟲足充食事在
　力為不在聲思之令人三歎息
　　　　絡緯吟　　　　　　　　　(明/)貝　翔
　髙城月白風凄凄夜聞絡緯迎秋啼初驚楊栁玉樓外
　又過梧桐金井西一絲不斷抽寒露宛轉猶悲嵗年暮
　機中少婦暗投梭愁絶寒窓不成素
　　五言律
　　　促織　　　　　　　　　　(唐/)杜　甫
促織甚微細哀音何動人草根吟不稳牀下夜相親久
客得無淚故妻難及晨悲絲與急管感激異天真
　　　促織　　　　　　　　　　(金/)周　昻
促織来何處秋風暗與期苦吟人不觧多恨爾何知獨
枕難安夜寒衣欲及時凌晨攬清鏡一半忽成絲
　　　舟夜聞絡緯　　　　　　　(明/)王　醇
漸傷空杼軸為響亦徒然汝力雖無惜客衣曽未全殘
燈孤舫思秋草半江煙獨不闗心者篙師正倦眠
　　七言律
　　　促織　　　　　　　　　　(明/)朱之蕃
閒階聲徹瑣窓中暗送梧桐落葉風髙韻不緣矜戰勝
微吟端欲助機工雨餘切切昬鐘動燈下叨叨午漏通
催得匹成輸稅早貽人安枕不言功
　　　絡緯　　　　　　　　　　　朱之蕃
誰遣繅車徹夜鳴頻催雲錦織當成送来枕上縈詩思
聽向牀頭繫旅情露濯籬英増絢爛風傳鄰杵和凄清
冰蠶甕蠒知難覔何似秋蟲巧弄聲
　　　戲題鬪促織　　　　　　　(明/)張　維
自離草莽得登堂賢主恩優念不忘飽食甕城常飬銳
怒臨沙塹敢摧强敵聲夜振鬚仍奮壮氣秋髙齒漸長
眼底孽餘平剪後功成誰復論青黄
　　五言絶句
　　　促織　　　　　　　　　　(宋/)蘇　軾
月叢號耿耿露葉泣溥溥夜長不自暖那憂公子寒
　　　促織　　　　　　　　　　(元/)郝　經
亂聒霜前夜忙催機上秋無衣汝何益重作旅人愁
　　　吳子夜四時歌　　　　　　(元/)楊維楨
秋風吹羅帷玊郎思寄衣多情雙絡緯啼近妾寒機
　　　秋夜　　　　　　　　　　(明/)僧文貞
露氣夜凄迷空庭絡緯啼被他風引去忽過竹門西
　　七言絶句
　　　促織　　　　　　　　　　(唐/)張　喬
念爾無機自有情迎寒辛苦弄梭聲椒房金屋何曽識
偏向貧家壁下鳴
　　　宿石門山居　　　　　　　(唐/)雍　陶
窓燈欲滅夜愁生螢火飛来促織鳴宿客㡬回眠又起
一谿秋水枕邊聲
　　　山間秋夜　　　　　　　　(宋/)真山民
夜色秋光共一䦨飽收風露入脾肝虛簷立盡梧桐影
絡緯數聲山月寒
　　　宫詞　　　　　　　　　　(宋/)花蘂夫人
金井秋啼絡緯聲出花宫漏報嚴更不知誰是金鑾直
玊宇沉沉夜氣清
　　　絡緯　　　　　　　　　　(明/)邾　經
牽牛風露滿籬根淡月疎星夜未分燈下有人抛錦字
機絲零亂不成文
　
　
　
　
　
　
　
　
　
　
　
　
　
　
　
御定佩文齋詠物詩選巻四百八十三
　欽定四庫全書
御定佩文齋詠物詩選巻四百八十四
　　蠧魚類
　　　五言律
　　　　詠壁魚　　　　　　　　　(唐/)李　逺
　鱗細粉光鮮開書亂眼前透窓疑漏網落硯似流泉潛
　穴河圖内吞鈎乙字邊莫言鬐鬛小食盡白蘋篇
　　　　再任後遣模歸按視石林　　(宋/)葉夢得
　插架環千軸傳家有舊書展舒慚几案凉曝闕庭除破
　屋方懸溜殘編足蠧魚好湏重檢校扃璅莫令疎
　　　五言絶句
　　　　秋齋為周彦通題　　　　　(明/)林　俊
　暑伏凉又生蟲吟葉巳故壮日苦不常翻書落寒蠧
　　　七言絶句
　　　　松下遲楊君謙不至　　　　(明/)朱存理
　松下繙書坐石牀書魚晴落硯波凉須臾月出照書上
　歴歴蠅頭字㡬行
　　　　寄秘書直長夏祥鳳　　　　(明/)僧徳祥
　得見人間未見書朝朝暮暮玊階除心如一寸芸香草
　長與君王辟蠧魚
　
　
　
　
　
　
　
　
　
　
　
御定佩文齋詠物詩選巻四百八十四
　欽定四庫全書
御定佩文齋詠物詩選巻四百八十五
　　蚊蠅類
　　　五言古
　　　　蚊蟆　　　　　　　　　　(唐/)白居易
　巴徼炎毒早二月蟆蚊生嘔膚拂不去遶耳薨薨聲斯
　物頗微細中人初甚輕如有膚受譖久則瘡痏成痏成
　無奈何所要防其萌麽蟲何足道潛喻儆人情
　　　　秋蠅　　　　　　　　　　(宋/)鄒　浩
　秋風快如刀著木木欲折蕃鮮轉凄凄入眼無一恱青
　蠅獨何為飛鳴猶未滅造化本無私爾生亦偶竊念方
　三伏中日車午停轍下照人世間何異紅爐熱勁鳥倦
　戢翼獰獸喘吐舌惟人於此時體懈劇疲苶虛堂幸可
　逃枕簟隨意設好睡邊韶同素嬾嵇康埒更此值清凉
　酣寢謂須決雙睫纔欲交汗膚遭爾齧營營不絶聲宛
　類䜛口呐使我寝不安欲息還復輟况如一簞貧未能
萬錢歠園蔬薦脫粟杯盤殊滅裂雙筯纔欲拈咀嚼遭
爾餮適從何處来食飲汙修潔使我味不甘欲咽還復
噎敺除付疲兵祗足増跛蹩宜哉孫權彈為爾情激切
期望秋風回一掃無餘孽偶此延朝昏勿謂風不烈氣
候侵凝凛龍蛇且藏穴爾形大豆然豈能堅如鐵
　　　夜坐苦蚊　　　　　　　　(元/)方　夔
萬物有常理動息隨昬昕區區蟲豸中惡毒無如蚊云
是鬼母化佛語非傳聞喙尺利芒刺腰圍隠花紋飢尋
飛翅輕飽飲酡顔醺搏噬以自肥乗時鼓妖氛潛伏草
莽間窺伺日向曛須㬰便四出攅集窮崖垠横空聚復
散如布鵞鸛軍騰身飛猱㨗發喊迅雷磤瞥然闖門户
来者何繽紛不但入翠幕偏工惱紅裙端坐缺隄障各
各磨牙齦血肉生咀嚼斑駁瘃與皸如塗辟宫血丹砂
服兼斤紈扇不住手揺動酸骨筋或時中指麾殷輪血
朱纁雖能殺一二未足空其羣有来效方畧薙草收蕕
薰延燒煽煙焰殺氣凝隂雲羅空燖鴞隼搜野醯䴥麇
醜類盡驅逐暫息猫與獯自從生盤古元氣日磔分有
生潰亂出甘苦更臭芬而我墮世味未能去羶葷天陽
爍六合曼膚似遭焚之蟲并搜攪入夜無一傾誰知有
制伏火攻䇿竒勲當如運甓法百匝不憚勤事㑹靡終
極来者徵吾文
　　七言古
　　　蚊　　　　　　　　　　　(明/)袁　凱
羣蛇戢戢方鬪爭蝦蟇螻蛄相和鳴百足之蟲行無聲
毒氣著人昬不醒蚊蚋雖微亦縱横隠然如雷吁可驚
東方日色苦未明老夫閉户不敢行
　　七言律
　　　蒼蠅　　　　　　　　　　(明/)朱之蕃
生從汙穢忽雄飛鼓翅揺脣覓已肥剰酒殘羹沾醉飽
青絲白璧妬光輝營營引類来同惡戀戀依人不暫違
驅斥雖嚴還易集持將麈尾莫停揮
　　　蠅　　　　　　　　　　　(明/)張　維
呼朋引類競紛然入我房櫳擾晝眠鼓翼有聲喧耳畔
側身無賴簇眉邊頻驚栩栩南柯興始信營營止棘篇
揮汗未能操詠筆任他長劔逐堂前
　　五言絶句
　　　蠅　　　　　　　　　　　(宋/)梅堯臣
青蠅何處来聚集滿盤間誰知腹中物變化如循環
　　七言絶句
　　　佛日山榮長老方丈　　　　(宋/)蘇　軾
日射廻廓午枕明水沈消盡碧煙横幽人睡覺無人見
只有飛蚊繞鬢鳴
　　　暑夕　　　　　　　　　　(宋/)文　同
晝蠅方少夜蚊多揺脫霜紈奈熱何獨向中庭待明月
滿身清露瀉金波
　　　凍蠅　　　　　　　　　　(穿/)楊萬里
隔窓偶見負暄蠅雙脚挼挲弄曉晴日影欲移先㑹得
忽然飛落别窓聲
　　　　立春　　　　　　　　　　(金/)党懐英
　水結東谿凍未漪風凌枯木怒猶威不知春力来多少
　便有青蠅負暖飛
　
　
　
　
　
　
　
　
　
　
　
　
御定佩文齋詠物詩選卷四百八十五
　欽定四庫全書
御定佩文齋詠物詩選巻四百八十六
　　雜蟲類
　　　四言古
　　　　螳螂贊　　　　　　　　　(晉/)郭　璞
　螳螂飛蟲揮斧奮臂當轍不廻勾踐是避勇士致斃厲
　之以義
　　　　尺蠖　　　　　　　　　　　郭　璞
　貴有可賤賤有可珍嗟兹尺蠖體此屈伸論配龍蛇見
　歎聖人
　　　五言古
　　　　答栁栁州食蝦蟇　　　　　(唐/)韓　愈
　蝦蟇雖水居水特變形貌强號為蛙蛤於實無所校雖
　然兩股長其奈脊皴皰跳躑雖云髙意不離濘淖鳴聲
　相呼和無理祗取閙周公所不堪灑灰垂典敎我棄愁
　海濵恒願眠不覺叵堪朋類多沸耳作驚爆端能敗笙
磬仍工亂學校雖䝉勾踐禮竟不聞報效大戰元鼎年
孰强孰敗橈居然當鼎味豈不辱釣罩余初不下喉近
亦能稍稍常懼染蠻傖失平生好樂而君復何為甘食
比豢豹獵較務同俗全身斯為孝瞿然思慮深未見許
廻櫂
　　七言古(附長短句/)
　　　蠍虎　　　　　　　　　　(宋/)蘇　軾
黄雞啄蠍如啄黍窓間守宫稱蠍虎暗中繳尾伺飛蟲
巧㨗工夫在腰膂跂跂脈脈善縁壁陋質從来誰比數
今年嵗旱號蜥蜴狂走兒童閙歌舞能銜渠水作冰雹
便向蛟龍覓雲雨守宫努力搏蒼蠅明年嵗旱當求汝
　　二蟲　　　　　　　　　　　　蘇　軾
君不見水馬兒歩歩逆流水大江東流日千里此蟲趯
趯長在此又不見鷃濫堆决起隨衝風隨風一去宿何
許逆風還落蓬蒿中二蟲愚智俱莫測江邊一笑無人
識
　　五言律
　　　蛒蜂　　　　　　　　　　(唐/)元　稹
梨笑清都月(京師開元觀/多梨花蜂)蜂遊紫殿春構脾分部伍嚼
蘂奉君親翅羽頗同類心神固異倫安知人世裏不有
挾鈎人
　　　蟆子　　　　　　　　　　　元　稹
有口深堪異趨時詎可量誰令通鼻息何故辨馨香沈
水来滄海崇蘭泛露光那能枉焚爇爾衆我微茫
　　　浮塵子(蟇類也巢/巴蛇鱗中)　　　　　　元　稹
可歎浮塵子纎埃喻此微寧論隔紗幌并解透綿衣有
毒能成痏無聲不見飛老来雙眼暗何計辨雰霏
　　　蝱　　　　　　　　　　　　元　稹
千山谿沸石六月火燒雲自顧生無類那堪毒有羣搏
牛皮若截噬馬血成文蹄角尚如此肌膚安足云
　　　蟋蟀　　　　　　　　　　(元/)僧善住
西風吹蟋蟀切切動哀音易入愁人耳難驚嬾婦心寒
燈孤館外秋雨古城隂聽極無由寐終宵費苦吟
　　七言律
　　　草蟲　　　　　　　　　　(唐/)李咸用
如繰如織暮㗀㗀應節催年使我愁行客語停孤店月
髙人夢斷一牀秋風低蘚徑疑偏急雨咽槐亭得暫休
須付畫堂蘭燭畔歌懐醉耳兩悠悠
　　　螳螂　　　　　　　　　　(明/)朱之蕃
昻頭雙眼暎林明㑹出當車奮臂行利口信難防雀啄
狂鳴端是惱蟬聲蓬蒿滿徑堪孳息榆栁成隂寄化生
静黙非闗能飬勇慕羶羞與蟻爭衡
　　　紡織婆　　　　　　　　　　朱之蕃
漚麻曝絮嵗功成蟲語潛催布縷征籬落聲宏眠詎稳
草叢音切聽偏傾連緜欲伴孤燈烱悽惻還偕細雨鳴
㡬度停車増悵結悠悠不斷似離情
　　五言絶句
　　　春夜裁縫　　　　　　　　(唐/)薛維翰
珠箔因風起飛蛾入最能不敎人夜作方便撲明燈
　　　天水牛　　　　　　　　　(宋/)蘇　軾
兩角徒自長空飛不服箱為牛竟何事利吻穴枯桑
　　　蝸牛　　　　　　　　　　　蘇　軾
腥涎不滿殻聊足以自濡升髙不知回竟作粘壁枯
　　　鬼蝶　　　　　　　　　　　蘇　軾
雙眉卷鐵絲兩翅暈金碧初来花爭妍忽去鬼無迹
　　　春日閒居　　　　　　　　(明/)錢　宰
霽日簷牙落光風瓦上生草晴跳蚱蜢花暖困狸狌
　　七言絶句
　　　禽蟲　　　　　　　　　　(唐/)白居易
蠶老蠒成不庇身蜂飢蜜熟屬他人須知年老憂家者
恐是二蟲虛苦辛
　　　禽蟲　　　　　　　　　　　白居易
蟭螟殺敵蚊巢上蠻觸交爭蝸角中應似諸天觀下界
一微塵内鬪英雄
　　　元處士池上　　　　　　　(唐/)温庭筠
蓼穂菱叢思蟪蛄水螢江鳥滿煙蒲愁紅一夕風前落
池上秋波似五湖
　　　偶題　　　　　　　　　　(唐/)司空圖
遼陽音信近来稀縱有虛傳逼節歸永日無人新睡覺
小窓晴暖螖蟲飛
　　　凉榭池上　　　　　　　　(宋/)韓　琦
病襟思適繞東塘水荇初花吐嫩黄行到老樗隂下坐
兒童爭喜拾紅娘
　　　過陂子徑五十餘里喬木蔽天遣悶七絶(錄一/)
　　　　　　　　　　　　　　　(宋/)楊萬里
草光葉潤亦清嘉翠裏生香不是花一事説来人不信
蕨長如樹蚓如蛇
　　　詠蟋蟀　　　　　　　　　(元/)趙　汸
赤翅晶熒何處歸秋来清響傍庭闈莫言微物無情意
風虎雲龍共一機
　
　
　
　
　
　
　
　
　
　
　
　
　
　
　
御定佩文齋詠物詩選巻四百八十六
