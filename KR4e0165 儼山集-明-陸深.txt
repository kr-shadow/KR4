#+TITLE: 儼山集-明-陸深
#+DATE: 2016-06-11 12:25:32
#+SOURCE: github.com/kanripo/KR4e0165 master 77209a26                
欽定四庫全書　　　　集部六
　儼山集　　　　　　　　别集類五(明/)
　　提要
　　　　(臣/)等謹案儼山集一百巻續集十巻明陸深
　　　　撰深字子淵儼山其號也上海人𢎞治乙丑
　　　　進士官至詹事府詹事兼翰林院學士事迹
　　　　具明史文苑傳是集為費寀徐階文徵明唐
　　　　錦陸師道諸人所論定而其子國子生楫為
　　　　編次而刋行之錦及師道並稱尚有外集四
　　　　十巻通此二集為一百五十巻此本不載外
　　　　集皆其筆記雜著又自别行也史稱深少與
　　　　徐禎卿相切磨為文章有名書仿李邕趙孟
　　　　頫賞鑑博雅為詞臣冠徐階稱深以經濟自
　　　　許在翰林院在國子監數上書言事督學於
　　　　晉㕘藩於楚旬宣於蜀則皆有功徳於其士
　　　　民而惜其獨以文章見費寀亦稱其以剴切
　　　　不諛忤宰臣左遷以後畧無感時憤俗之意
　　　　而舉其發教巖詩峽江道中詩證其無所怨
　　　　尤今觀其集雖篇章繁富而大扺根柢學問
　　　　切近事理非徒鬭靡誇多當正嘉之間七子
　　　　之派盛行而獨以和平典雅為宗毅然不失
　　　　其故步益亦可謂有守者矣乾隆四十三年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　儼山集巻一
　　　　　　　　　　　　明　陸深　撰
　　賦(五首/)
　　　瑞麥賦
　僕閒居田野多見瑞麥兩岐三岐至五六岐彼九岐
　者得於傳聞殆未之見云實有之感兹休禎作賦一
　篇有頌有美有風有刺義主勸戒附於古詩人之譎
　諫雖不足以希蹤相如子雲庶東京之流亞也示我
　同志靡得而布焉
天子正徳五祀孟月維夏知知子瘍發下體更朔新愈
有客唁焉登堂三揖乃掀髯吐論曰夫物有異産事有
竒遭談肉者不可與論味眯采者不可與即文濶哉希
乎今兹之所覩也子足良苦抑未之知乎知知子蹷然
而起危襟横几奉客下風曰唯唯願客詔之客曰走故
農家五穀是理爰自弱齡勤厥四體今年逾知命而豐
穰凡幾一畆三石稂莠吐米皆未若今嵗之為瑞也麥
苗芃芃穟岐為二揚芒含穎復為三四多者五六將將
覆地東鄰一莖九岐尤異殆淳和之所薰蒸而上帝用
以鍚類也周書異畆漢歌兩岐陋昔人之誇詡昭后皇
之惠慈雖蒙白之翁負𤣥之老皆縁畆玩視相與嗟咨
若走者齒髮猶盛渉歴未廣宜乎驚悸而夥頥也知知
子仰屋太息索然久之曰否否客何談之盭也夫縁物
者貴質敷文者適用且夫麒鳯之希難以療饑芝菌之
祥難以充庖雲錦之爛難以禦寒蠙蚌之光難以續膏
是以聖明抑難得之貨壅不稽之言誠以重本而緩末
棄無益而即有用也客幸目覩岐麥津津稱瑞民瘼甚
矣果誰之致獨非客之所觀見者乎試為客語徃嵗已
已運厄元元夏耘被壟滛雨注天晝夕閲七颶風相牽
海波怒而山立江潮噴以駿奔蛟龍舞於街衖岡阜淪
為漭淵漂尸横野浮畜蔽川千里一壑萬竈絶煙於是
百年之完聚連邑之生全化為魚鱉葬于鯨鱣者殆過
半矣暨乎水退民失故居滄桑一變形勝都非朱門沈
其閥閱碧瓦蕩為丘墟鳥窺巢而不下狐訪穴而重疑
號哭振野提負沿途父棄其子妻别其夫相與轉徙乞
丐奔逐投依若流星之逼曙而敗葉之辭枯也於是强
有力者牢朽材於古岸塞行潦以腐薪依濕林為棟幹
綴敗席為闥閽溷爨無别臥食不分什併為五棄仇講
鄰相依為命枵腹連旬野無留菜樹不遺根徼倖於萬
一茍活於旦昏爾乃積隂鬱結隆冬盛寒層冰千尺竹
栢枯乾豈祝融之故都為𤣥㝠之停驂何曖曖之陽國
顧風烈於塞垣民無夙具習不素安於是受凍而仆者
又如干矣天子方軫念南服融照閭閻發徳音大王言
貸常賦闢四門封簡書於芝檢勤使者於輶軒省太官
之供調減司冦之坐論賑倉廩之儲積蠲逋負之浩繁
方將奪民命於溝壑續生氣於遊魂蓋三五之罕有而
二氣所不能全之曠恩也良有司方憂經費之不足懼
考課之殿後鴻澤持而不下限令疾於電走朝四莫三
示一藏九使民破十家之産僅足以輸一家費數畆之
田未足以賦一畆笳鼓盈村擾及豚狗爾乃制為嚴刑
迨及黄耉巨木囊頭重金繫肘臀無完膚指欲墮手谿
壑之填未厭伸暴之門何有於是孑遺之民瘡痍之末
斃於敲扑困於征科者盖淪胥以盡漸不可久矣戾氣
醖釀蒸為疫癘方且乘陽發騰獷不可制今枕藉而病
臥者比比皆是招醫降巫若憒若醉是其凍餒蝕於胷
腸刑罰慘其心志發雙伏而並攻何方藥之能治厥禍
方萌殆未知其所至也使壟畆之植一本而十岐共蔕
而百穗將安救之而客誇以為瑞哉且菽粟所以貴於
珍鼎布縷所以加於𤣥黄者為其有用也今夫用者徒
存而用用者已亡是謂隆虚而病實忘逺而娯細矣僕
竊為客贅而不取也客聞而憮然曰噫嘻有是哉子之
迂也信乎執一者未足與權二泥彼者不可與適此子
徒鑒於已已之變為流而不止乎是殆滯於隂陽之迹
而未深於斯理者也且夫於穆之化圜運不已剝終必
復泰因於否吉凶互尋禍福相倚夫蟲之蠕蠕也不屈
不發地之窿窿也不伏不起數逆斯通氣順乃死是故
九載之水或以成堯七年之旱終以啓禹子豈知夫凶
儉之後繼之以豐稔登進之漸承之以君子耶然而氣
機橐籥必有攸始兆先於物發逺伊邇鐘鳴而隕霜礎
潤而降雨走誠得於俯仰之餘是以釋近憂而崇逺喜
也且夫麥備四氣實首五穀詩人頌其於皇下氓賴以
率育續嵗功於發春函潛氣而多淑是休嘉之先露徯
斯理於將復示帝心之仁愛啓方來之祉福諒有開而
必繼孰無徵而廼獲走且與子託丘壑以優游咏皇風
之清穆是故有取於麥岐子何責之備而論之刻(叶/)耶
知知子不能難客乃躡履而退曵杖而歌歌曰麥秀兮
多岐覆壠兮纍纍彼其之子曾是兮弗思於是知知子
返乎潛室沈思淵黙緯情愫於渾淪抽端緒於開闢推
𤣥化之始終考休咎於遺冊覽春秋之所書測消長於
三易道有殊而歸同理既契而心戚然則客之言似亦
未為失也將以厥明戒館客循阡陌辨麥岐之疎數聽
鄰黨之損益問勤勩於三時弔疾苦於緩急於時風輕
景融煙朗霧清謝彫輿却繁纓被大練策溪藤道以童
子從以經生指三汀以東騖遵龍江而緩征瞻桑梓於
原隰拜松楸於佳城睇海氛於極際儼波浪之奔轟感
釣游之舊踪慨嵗月之不停藹里墟之蔓延有孤物而
屢更亦浮雲之多態何難樹而易傾悵久寄於異土心
戀戀乎故京方徘徊以瞻眺謇彷徨而屏營顧見道左
麥穗岐岐本同末異旁無附枝始㦸㦸以競秀竟孌孌
而莫攜將神工之妙合復化鈞之巧持或雙昻以森矗
或左右以紛披或越畎而希挺亦共房而駢垂薄長飇
以洄洑照圓景而陸離等比翼於異類嗤連理而不為
固物薄而稟厚騰衆喙以增竒胡哲人之超軼隨所如
而見疑昔宣尼之瑞魯匡人恠而圍之比干之忠殷曰
不祥而戮尸彼二聖且猶然般罹此又何辭抑軒輊之
偶致將彼蒼之有知於是歴覽既倦羲馭未疲攬厥穎
異采掇以歸洵皇澤之滲漉拯黎民於阻饑託子墨以
宣秘聊洋洋以陳詞
　　　南征賦
　空同子陽明子同日去國作南征賦
亶肅肅以宵征兮悲徃路之未央懼中道之折軸兮思
改轍又惡夫無良顧僕夫以先後兮喟河廣之誰航瞻
桑梓之翳翳兮孰云忍捐夫故鄉方青春之駘蕩兮何
雨雪之縱横白日匿其耿光兮鬱浮雲以翻揚睇山川
以無極兮陵谷杳乎其孰明(叶/)祥狐嘷而風厲兮何有
於噦噦之鳳凰昔宣尼之遑遑兮固蒙笑於楚狂展直
躬以事人兮卒三黜乎舊邦慨殷室之多賢兮王子剖
而信芳茍璞玉之終在兮雖屢刖又何傷謀人之國兮
焉有禍而彌藏覩巨盜之乘垣兮固將謁之以峻防謂
余夢寐之顛倒兮豈敢幸其必當黑白之同體兮蓋昔
焉之所常憚嬋娟之翹妬兮吾安忍刓夫清揚雧絺綌
以禦冬兮疇駕尤於寒凉狎逆鱗而批之固以不碎為
慶(叶/)也斥虎之使逝兮遭反噬未為殃也卬衷之洵安
兮初未量乎得喪(叶/)曩委羽於東海兮奚成功之可望
矢貞心之不泯兮瀕九死吾猶恇昔淑媛之見背兮竟
結髮之難忘悵恩情之中絶兮徃將灑掃乎室堂彼良
農之俶載兮力刈乎莠與稂誕嘉穀之離離兮竟收功
於千倉度中流以失楫兮豈俟共載而劻勷燕雀安於
焚棟兮斯物知之不長服先哲之明訓兮希旁燭之煌
煌神龍之淵天兮諒所乘之允臧歩中夜以顧瞻兮睆
牽牛與七襄永相望於咫尺兮庶精誠之可將仰天閽
之九重兮冀羲馭之回光魂怦怦以上征兮謇徘徊而
彷徨亂曰桂車蘭軒服騏驎兮登高臨深送征人兮懷
芳握馨遺心親兮瞻望弗及涕泗零兮
　　　弔劉生賦
　唐士劉蕡燕産也感激殷憂有薊丘易水之餘烈以
　直言廢故有祠祀直言也在今昌平皇明正徳之六
　載中月南至史官陸深共承陵祀道出祠下顧瞻徘
　徊乃述賦焉
洵劉生之瓌偉兮已亮夫言出而禍隨誕樹虛而賈實
兮紛振古之共悲測彼蒼之倚伏兮嗟生獨罹乎此時
也當明庭而鋪詞兮既已謝乎無媒也茍忠信之自卬
兮又奚必開金石而稱竒願韜巻以有徯兮恐嵗暮之
難期凌冰雪以北度兮敬弔生之芳祠空蘋藻於寒沍
兮悵瞻遡之何遲吁㑹合其猶然兮羌昩已而前之塞
河決於微穴兮當狂瀾之既穨貔虎逸而負嵎兮欲徒
手以徑批臨深淵而莫戒兮聳旁觀之屢疑佩宣王之
昭訓兮亦有道而言危曰余既知夫隱衷兮冀身却而
道垂謂將來之可恃兮竟陳言之誰施謇歴生之故墟
兮睇西山之崔嵬尋采薇之舊踪兮路逶迤而多岐風
號寒而木怒兮恍有遇於斯須情抑鬱而欲語兮魂靡
靡以難持儻決機於轉圜兮曰獨生之所私
　　　後灔澦賦
　昔蘇公子瞻賦灔澦蓋曰江㑹百川勢易驕逞不先
　之以齟齬盡其快鋭為害斯大嗟乎是誠有之夫當
　國家豐亨豫大之時必有風靡波蕩之俗使無正人
　法家出氣力以扞之則末流有不可救者矣此公作
　賦之旨也嘉靖丁酉二月初予將出峽舟過瞿塘春
　水未生孤根欲露盤旋其下有感於心作後灔澦賦
道叢鳬之故國沿岷汶之長源睇灔澦之兀嵂繹先哲
之名言測安危之倚伏乃始疑而今信然昔伯禹之導
江兮命陽侯為驅先挾六龍與二虬兮劈雷斧之神銛
劙地脉而中分兮挺孤高之一拳障犇轟之東騖兮回
萬折於瀾翻時盈縮以浮沈兮擁百川而獨尊或如象
兮如馬舟人睨而不敢上下相逝者之汩汩兮固晝夜
之不舍惟上帝之黙佑兮恒斡運於區中示機緘於錯
糾兮物有窮而必通猗宣父之感麟兮既伐樹又絶糧
羌鄒孟之仁義兮竟見沮於臧倉胡賢聖之迍邅兮夫
豈兹堆之未汰派逺而彌昌兮象下流兮永賴抱遺經
而先覺兮返亂治於否泰顧大化之茫茫兮俟萬世於
須臾俯中流之一柱兮盍前鑒而蚤圖慨孔明之馳驅
兮磊磈乎八陣猶未磨問草堂於瀼水兮弔江上之東
坡予粲粲其白髪兮懼末路之蹉跎
　　　宣悼賦
　陸子羈旅兩都三年之間四哭子女天永地厚控訴
　焉如作宣悼賦
歲靡靡以于邁兮嗟繼續之未昌曰予邅迴之可哀兮
何歲三改而四殤背鄉井以遼邈兮囊又告予以屢空
謂彼蒼為不仁兮先哲重之曰降祥將余戾之日積兮
懵不知其内訟抑修短之㝠合兮長辛楚又奚用登高
臺以舒嘯兮凄北風於襞縫涕既掩而復隕兮雲坌興
而四涌豈余目之眵眯兮心􁀙恫而不舒俯危䦨以侘
傺兮恍何物之滿裾迴曲房以偃息兮若有聞於欷歔
顧父子之至情兮孰云排攘而獲疎謂昬為旦兮謂日
為年胡懽愉之易終兮而憂戚不可以延諒后皇之終
惠兮恐日暮於虞淵反予袂以自持兮承慈顔於堂前
　
　
　
　
　
　
　
　
　
　
　
　
　
　
　
　儼山集巻一
欽定四庫全書
　儼山集巻二
　　　　　　　　　　　　　　明　陸深　撰
　　歌一(十八首/)
　　　紅白蓮歌(白學士秉徳/池亭分題)
白家池館薰風裏恰在香山最深處池流曲曲暗通泉蓮
葉亭亭齊覆水花紅花白相間開香風香氣四邊來乍比
珊瑚出銀海還疑瓊蕊下瑶臺銀海瑶臺俱可憐仙舟一
葉渡晴川素心飽露秋同月豔質凝脂曉破煙歌罷江南
不知暑渚平沙暖新添雨江妃映日試紅糚楚客因風摇
白羽别有風光傍晩看遥山流翠入闌干四面畫屏相向立
一機織錦亂交攤主人个時玉堂退紈扇綸巾坐相對
静虚如此可論心芳韻于今應作佩論心作佩總堪誇
不愧名稱君子花記得金鑾送歸夜分明一朶隔籠紗
　　　魯橋熱
赤日行空正當午老夫畏熱如畏虎計程歸路三千七
值我行年六十五昨過任城舊酒樓山川信美非吾土
仲宣太白俱仙才安得並載黄龍浦此日池塘楊栁風
此時庭院芭蕉雨牙緗架插餘萬巻衮鉞心傳破千古
滿座時看羽扇揺半酣起拂呉鈎舞已約清風成故人
更須霖雨歌明主回瞻殿閣憶㣲凉却向園廬依茂樹
　　　秋水篇
江南潔修多水芳紫菱翠荇下銀塘銀塘遥接芙蓉渚
曉糚亭亭沐秋雨摘花美人雲錦裳鬱金香佩雙鴛鴦
家住湖南碧灣裏碧煙如紗拍湖水少年射策蓬莱宫
文彩隱映芙蓉紅珊瑚十尺空自好靈芝九莖何足道
一為君歌秋水篇濟川穩汎木蘭船若論顔色休嗟晚
竟堪持補君王衮
　　　楊妃病齒圖
沈香亭畔催花鼓華清宫中翠盤舞瓠犀半啓櫻桃顆
可是玉魚偏作仵似將一掬黛娥顰翻取三郎斷腸譜
歸來南内情更多一曲霓裳淚如雨
　　　石齋歌
　少師楊公之以石名齋也學者稱之曰石齋先生葢
　有年矣客曰公博極羣籍尤深於易不俟終日取其
　介也又曰公家本蜀竒偉秀拔之觀蜀實有焉著之
　心目示不忘也門人陸深獲周旋齋中問學而退甞
　深思之夫道以濟時為上物以資世為賢故聖人不
　寳難得不作無益逺觀近取凡以致用也今夫用石
　者博矣其細者不論清廟明堂之建負荷而底定者
　是曰柱石疲癃殘疾之人延起而安全者是曰藥石
　盛徳豐功之著刻畫以傳不朽者是曰金石盤石以
　言其固也鐵石以言其斷也彼甲乙之品袍笏之拜
　是玩物矣又君子之所弗論公碩徳重望鎮物礪世
　其取諸石也非深之所能知自今觀之相業柱石也
　言行藥石也文章金石也使宗社有磐石之安處大
　事決大疑確乎鐵石之操石之用大矣備矣作石齋
　歌歌之
關西夫子今元老有石當齋齋更好疑從天上墮支機
似向瀛洲擘瓊島磨礪堪為百世師璠璵不數連城寳
星光璀璨太白精雲根崒嵂西川道早年充貢來明庭
玉堂紫閣靜儀刑擎天八柱開黄道障海千尋掣巨靈
有時條理振韶夏百獸率舞游魚聴孤標共仰積鐵壁
大手為勒磨崖銘授書空傳穀城叟漢室開基一培塿
何如五色補天材元付當年取日手石齋峩峩高入雲
四海蒼生共翹首萬年永藉聖朝安再拜為歌仁者夀
　　　寳絲燈屏歌
鮫人夜織氷蠶絲不數細滑鵞溪絹或云并州快剪刀
剪此一叚澄江練乃是雲南之南萬山中雲腴石髓蟠
青蔥酒黄鴉紫祖母緑復有無價桃花紅遠人不貢車
與服持此射利如射鵠遂令長安富豪家下視隋珠賤
和玉瑣屑璀璨星宿同水碓火鎔俱有功短長曲折巧
應手無乃鬼幻神為工分經錯緯了不亂各以本色呈
絢爛霞蒸霧􁀙有無間遥看一道晴虹貫是中白膩若
可餐良工㸃染開林巒似嫌世上縑素弱頗有勁氣生
毫端製成屏風向燈夕聊慰風塵遠為客壯心豈解隨
物遷鄉書又送經年隔酒錢不愛典衣償要與明月爭
輝光但願明月長輝光
　　　三松圖
　可齋鄭宜簡抱負偉竒身通技能俱造精妙使推而
　致之可資經濟之用而宜簡甘自隱約於農賈之間
　不肯少露一斑徃年游京師館閣巨公與諸學士史
　官暨當世名流頗有知之者而宜簡益自韜晦甞告
　予曰道之精以為身也他非所望今年六十矣日修
　孝義之行若以祈天永命然者使仁者必夀其殆斯
　人與乃題三松圖夀之
三松亭亭高插天離立森爽含風煙棟梁廊廟似無用
撑架日月如有權渾疑無地着此物日觀其下天壇前
秦時大夫封不受漢家武皇來何䖍潛龍卧龍差可擬
鱗鬛頭角俱依然懶為行雨六丁怒彩虬金電揮成鞭
有似高人傲一世寧舍富貴耽沈𤣥師山孫子今竒士
家住萬山蒼翠邊胷中惟儲秘書監囊裏不貯司徒錢
手種青松一萬樹如此三樹尤堪憐風雷掀舞山嶽動
歲華剥落氷霜偏古栢空傳二百丈蟠桃浪説三千年
有時坐石聴凉籟獨把黄庭金字編神仙官府總一致
朝中宰相山中賢題詩一寄可齋子㑹見滄海成桑田
　　　蓉溪書屋為金司㓂
蓉溪江山真畫圖蓉溪主人絶代無徃歲西歸結書屋
風前月下聞伊吾牙籖插架幾萬軸雲錦照水三千株
有時谿頭風日好一叚秋波淨於掃水香花氣相氤氲
人間别有蓬萊島蜀道時歌李白難草𤣥甘抱揚雄老
只今身復上天衢太平經濟須巨儒尚書省裏少司㓂
御史臺中上大夫共道孤芳持晩節還應廊廟憶江湖
别來幾度花開候每向西風重回首補成五色衮龍衣
元是當年摘花手復有堦前蘭桂行相期歲暮松筠友
君不見南陽草廬緑野堂此溪此屋同垂芳
　　　渡淮放歌
出門江南花無數行盡淮南春欲暮風霜添上鬢絲繁
頗悔從前好詞賦伊吕分明道可行孔孟咄嗟時不遇
故人衮衮俱公侯頻嵗勸予勞尺素亦有封章逹姓名
曾傍重瞳屢回顧憶昨素冠成陛辭天子中興初踐祚
八年林卧心常懸一捧部符躬莫措玉堂天髙舊夢回
青宫地切新恩誤萬分何補等涓埃五十無聞昩時務
憑將一出期遂初自保孤忠總如故長河濁流足風波
飛鷁揚舲競津渡攜家十口兒女情居安慮危在雲路
遥持一寸報主心時放歌聲和韶頀
　　　吕梁洪
青山夭矯如渇龍墮地直走河流東岸崩谷應氣猶怒
其下必有黿鼉宫舟人估客盡回首篙師舵手俱神工
人言大險亦大勝如此江山須畫中宣尼南游鬼物出
伯禹東導神靈通天地何心世多故劉項曹吕皆豪雄
聖皇恃徳不恃險萬里袵席歌同風我來其間正初夏
片帆遥映斜陽紅風旛前麾影接岸水檻下視波連空
肩輿十里據髙坐始信靜處觀無窮
　　　大風宿畱城
身世浮沈如一舸一日千里十日坐順風人喜逆風怒
我任天公何不可隨身所到一問津去者從右來從左
古今道路無不然自有亨衢自坎坷黄泥岸高緑樹深
遥望前船宻如鎖爭先疾趨古所戒夜宿澄潭傍漁火
　　　寳應湖翫月
我生愛月仍愛竒着意欲到西湖西不然具區三萬六
千頃坐此一色銀玻瓈今宵寳應湖南路桂魄皎皎風
凄凄水光四接上下合氷柱十尺雲天低樓船不渡南
北斷危檣宻鎖烏鳶棲我攜二客恣清賞試選高岸成
攀躋弦光滿射白玉鏡斗柄倒浸青雲梯人間天上非
還是翻疑海外聞天雞瑶華臺殿雲母障水晶宫闕黄
金泥胡床老子興不淺揮手弄影沿長隄菰蒲何心爛
不起鮫鱷有恨蟠猶啼南中卑暑不耐冷况復風雨尤
難齊兹行所得差足慰未覺嚴沍欺袍綈人言春月勝
秋月春月花桞空萋迷爭如冬月有勁氣復此淮海氷
連谿酒懷逸興俱浩蕩霜明雪映工品題君不見漢家
中郎持漢節風槩凜凜海上甘牧羝
　　　和王元章梅花為叚主事子辛賦
畫堂六月飛嚴霜客持此幅梅花芳乍窺疑浮初月影
細對忽麗繁星芒塞垣風高吹石裂嶺南天低不受雪
何似孤山處士家一叚西湖弄華月梅花此時殊有韻
青鳥遥傳海山信度水盈盈玉雪膚含風裊裊堆鴉鬢
萬種心情春酒缸起為花神酹一觴誰憐白賁元無價
空復紅芳號假王㑹稽山農骨已冷夢入梅花呼不醒
巡簷且索屋三間負郭何須田二頃
　　　雪村晩酤圖(為温宫/諭題)
崆峒萬木凍不僵瓊瑶一片埋夕陽雲安道上少行客
百花潭西封草堂橋回谿轉疑無路前村依稀後村暮
時見青帘獵獵招如聞白鴈翩翩度天涯揺落空嵗華
翠㣲自有高人家林端紅葉飽茶竈梁上青蚨挑畫义
一斗鵞黄正堪買拍浮好懷同北海不來租吏渾無譁
夙約溪翁如有待川源窅窱古人風幸際車書萬國同
床頭何用紀嵗歴門外但送郵詩筒憑誰致此好氣象
必有明君與賢相託齋先生素心人懸此一幅髙堂上
畫家畫意不畫形當朝戴進最有聲未歌三白呈祥瑞
先兆六符開太平
　　　南峯書院(為徐良/節題)
南峯主人顔如玉更向峯前築書屋虹光夜夜貫斗牛
秀色冉冉連嵩祝復有家傳萬巻餘累朝諸父皆詩書
子雲寂寞空𤣥閣諸葛經綸有草廬南州高士元同譜
玉樹氷壺映千古風騷共許國無雙韋杜浪誇天尺五
孤標絶壁倚春晴風動芸香滿院生常畱雲氣從龍出
須種梧桐聴鳳鳴
　　　龍江歌(夀唐士回/憲副五十)
龍江東來萬里道遙接瀛洲與蓬島三江有水剪不㫁
五湖無波淨於掃龍江先生江上生徳器文章俱老成
胷吞雲夢已八九量比汪陂無濁清登科弱冠人如賈
辭源倒挽銀河瀉砥柱中流力有餘扶揺九萬風斯下
掖垣諫草避人焚憲節西持徃校文多少魚龍隨變化
一天星斗浸寒雲雲間自愛歸來早蓴菜鱸魚舊盟好
閒看秋影澄道心坐見紅塵揚碧草碧草紅塵閲嵗年
宣尼當日正知天終同渭水非熊兆㑹起浮空萬斛船
　　　瀛海圖為李宗易諭徳歌
天南咫尺帝城隅山靈水秀相盤紆中有瀛海接銀漢
吞九雲夢涵五湖太行西來走其下排列七十二朶青
珊瑚㣲風吹波縠紋淨明月照影驪珠孤汪汪千頃蕩
星斗上下一碧隨鷗鳬世傳神龍有窟宅霹靂驚起頭
角殊化為霖雨灑六合波濤壁立風雲麤須臾光霽變
天地荏苒花栁呈芳腴我聞弱流三萬逺隔扶桑外六
鼇三島空傳呼玉堂學士李太白家住瀛海真蓬壺水
心樓閣開雲母風外簾櫳蹙浪珠有時倚檻一長眺宛
見雲中五色清虚都心胷已着秘書省殿陛恭承子大
夫青錢萬選絶代有白璧連城天下無頻年文場拔董
賈昨嵗武舉羅孫呉廟堂自當金玉器鼎鼐竟與鹽梅
俱周家申甫嵩嶽降蘇氏軾轍眉山枯大賢應運重得
地瀛海似也非其徒江南程生近好手㸃綴金碧工調
朱經營意匠入窅眇翻取商巖舊典謨玉顔丈人古冠
佩疑是退直金鑾趨手揮一籌探海水坐見清淺連桑
榆魯連高蹈帶俠氣仲子汗漫甘乘桴君不見張子房
借前箸為漢驅請看此籌一下能奠萬古之皇圖
　　　題嚴介谿所藏何竹鶴畫
江南五月黄梅雨濕雲不斷生逺水風流太守竹鶴翁
家住江南水雲裏興來揮灑出畫圖高峯掩映雲糢糊
江迴路轉草堂靜雨崩沙塌谿橋孤鈐山堂中羣玉府
此幅逺淡尤足數憲使先生最愛才玉堂學士真博古
到處護持如有神攜来長安手澤新高人韻士千年蹟
孝子慈孫百代珍
　
　
　
　
　
　
　
　
　
　
　
　
　
　
　
　儼山集巻二
欽定四庫全書
　儼山集巻三
　　　　　　　　　　　　　明　陸深　撰
　　歌二(二十一首/)
　　　節婦歌
憶昔敵人犯邊日先皇赫怒揮鈇鑕蒼天深意在戢兵
六龍暫駐隂山蹕古來勝負兵家常土木之變悲莫當
忠臣孝子畢誓死長纓徒手繫名王維時張公忠勇士
肉骨藁葬蠻荒耳隕星莫想諸葛生落日琱戈揮不起
中閨裁罷寄征衣征衣一寄不曽歸東海深深精衛苦
九疑淚盡山成圍折釵分鏡甘獨守寒影遺孤成左右
紅顔白髮須臾間長夜𤣥堂重執手遺孤無怙亦無恃
期以功勲光後祀星聨八座位中丞重譯威敷雪前耻
誰云綱常一日無嗚呼忠臣爲君貞婦夫憑軒涕泗聲
嗚嗚
　　　開河待牐苦熱
長江無六月此語為誰傳筠簟紗㕑裏何人不可憐我
家本在三江上竹樹成行更森爽畫閣含風蘸水開仙
槎到海隨潮長波揺雲夢通具區地接蓬萊與方丈何
似黄塵千尺高脫巾羣飲總稱豪銀床玉井無由覔赤
脚層氷何處逃徒聞東郡泉千𣲖不濟南湖水一篙臨
流欲渡還晞髮待看西巖吐新月萬貫誰纒鶴背輕一
蓬自笑鳩巢拙人間合有清凉方半捲湘簾坐超忽君
不見陶潛釀秫兩疏賜金罹此毒熱聽我呉吟
　　　星月歌
　元宵自戴子充冬官小酌還卧養菴夢中得詩憶其
　首聨云大星無光月如水碧空無雲千萬里晨起櫛
　沐頗用訝歎適小野春官見過遂舉似之小野今之
　雅才首肯賞音云突兀不類常作因加竄足成為放
　歌庸拓旅懷
大星無光月如水紫煙辟寒天萬里金吾木柝聲不驕
火樹星橋接空起恭承休假作上元滿目韶華帝城裏
團圞三五宵可憐淺薄一分春奈爾胡床浩興空昔年
秋色不似長安妍五鳯樓前迎萬乘六鼇海上擁羣仙
歡遊秪厭春更短欲挽空壺涵百川機中紅雨催花落
天上青娥妬扇圓九衢羅綺人如蟻五侯甲第黄金炬
底用還鄉作晝行真堪窮漢經年煑别有工夫巧奪天
製成二八當牕女迴紋暈采剪越綾五色含光漏湘楮
雲母琉璃俱有神銀河牛渚恍通津常抛金彈誇豪俠
獨抱明璫泣蜃人火具時時聞戰伐飛流一一繞勾陳
誰家簾幙留歡住幾處笙歌按拍新節物人情豈相待
後夜遲遲出滄海每驚舊髮羞鸞鏡却倚新聲填欵乃
仙人自古有羨期書生妄意圖元愷但祈燈月兩相和
嵗嵗年年常不改
　　　秋日入佘山觀昭慶三栝松
雲間山水稱絶竒簡逺開豁無不宜村村花栁足佳麗
亦有落落蛟龍姿新秋晴日照古寺鳴絲偃葢風離離
閣前兩株踈且瘦左右拱揖如佳兒獨憐衆草没曇院
不見十尺圍桐皮稍偏一株在東麓蓊翳拔起三虬枝
擎空似欲拏雲雨匝地更與成漣漪我聞佳樹以地貴
豫章赤水非人為雲間栝松重昭慶徃徃盆盎時見之
此來得共恣幽賞山深谷暝何遲遲未嗟才大難為用
頗恨地僻稀相知摩挲風霜有古意指㸃時代多遐思
東廊一僧最朴野導我屋角開重籬為言秋高八九月
風前落子堪萌滋邇來區賦要徃役此事久廢從先師
山中嵗月已如此世上風波紛路岐坐成三歎倚石壁
欲别未别空猶夷蒼髯㦸㦸老髪秃白雲冉冉游絲垂
此山九峯居第一誰為姓佘誰所遺或云種茶似陽羡
呉歈楚調聊相隨陸家放鶴還沙際張季思鱸今水湄
他日青松能待我茯苓琥珀總宜詩
　　　悠然亭
濠梁有魚水莊惠無爾我吾猶恨多事忘言豈不可俯
仰天地同悠然魚忘于水水忘淵澄鮮一色月轉漢潑
刺數聲風起船封君本是方叔後老氣盤空薄牛斗長
嘯江湖范蠡書逃名松菊王𢎞酒庭中瀦泉泉上亭亭
外萬疊青山青有時出雲作細雨此際游小開南溟坐
來一日當千日未論他年百四十海棠花發春氣濃一
片臙脂鏡中濕
　　　赤壁歌
我聞赤壁乃是曹劉之戰場襟鎖巴蜀喉控荆襄丹
崖插江幾千尺疑是煆爛半面之崑岡下有波濤走萬
里上有椒桂森衆芳紫苔斕斑伏虎豹紅雲縹緲遊鳳
凰當時烈烈南風發北岸舟楫灰飛揚蛟螭失勢易為
縛何奈太白多寒光時移連去疾流電江山如故天蒼
蒼平生好竒癖山水夢寐彷彿徒彷徨昔有蘇子瞻來
自白玉堂扁舟夜載七月凉月明把酒酹周郎英雄多
有恨涕淚徒浪浪爾來數百載勝事不可常陶子五月
使瀟湘殷勤請戒十日糧黄州弭節聊徜徉須凌絶頂
出上方翹扶桑兮俯八荒清風時來聲琅琅為我一誦
秋水章
　　　子醇雨後陪宿道館有贈
春燈着花照春雨窈窕仙宫對床語龍池㝠㝠雜花寒
魚書鴈信多愁緒一百五日又已過二十四橋何處所
容臺美人錦繡腸能為楚歌歌白苧候我明光起草餘
更約城南看花侣長安風塵緇素衣故園魂夢牽春渚
三軍草露白鐵袍五侯宅第黄金炬聞雞起擊珊瑚鞭
共慰此身同逆旅
　　　夜泊真州
前嵗泊船真州江滿船明月揺船牕今年復向真州住
黄昬待月月欲吐明月照人無醜好來來去去令人老
一杯船尾得月多聴我試唱真州歌真州歌將奈何大
船如屋船船官鹺危檣揷空飛不入鐵鎖鉤聨宻如織
語音嘈唧了不分同是經商異南北居民大半趨四壩
倡女沿河晩糚罷短擔雙簷喚賣鮮小舠三槳輕如駕
連樓夾巷簇簇新家家許住異鄉人共道今年生意少
下客折本上客貧江南春山疊疊緑荆楚轉運遥聨屬
南京供奉日日過金字黄旗去還續君不見文信公幾
䧟虎口中但願路日通不怨東西逢逆風
　　　雨後於都司分種紅蕉
今日不知來日事百年枉作萬年圖青青一種芭蕉樹
春雨敷榮秋雨枯憶昨歲晚雪飛白都閫門墻映紅碧
依稀記得建陽過南北東西總為客建陽縣令薛給事
開尊北堂邀我至對花云是美人蕉不怕風霜逞嬌媚
前月京師附書還為傳給事死諫官見花憐花為花惱
萬丈雪山毛骨寒都司劉郎舉武舉每以危言動天子
螭頭豹尾不肯畱獨鞚花虬行萬里萬里邊庭絶羽書
手種芭蕉三百株一宵蹄囓苦不戒粉碎玉人傷緑珠
共汝朝來有歸興細雨沈沈滿三徑攜鋤斸取舊根荄
且種窻前欹枕聴
　　　題李蒲汀學士所藏趙千里射熊圖
王孫藻思錦繡紋㸃染青山縈白雲避鴈霜高錦樹出
射熊風勁角弓聞似是西原獵場下公子翩翩齊騁馬
捷如流電氣十倍滿彎明月神瀟灑沙平草淺石徑長
左馳右突不可當直前一發遂得雋豈但百歩能穿楊
古來妙傳誇絶藝此幅摩挲今幾世周詩藹藹歌夢祥
漢館離離是何處蒲汀學士人中龍勘畫披圖最有工
致身本在霄漢上雅興時落山林中武功文事亦素具
細認丹青有竒趣尚父曽聞載後車宣尼尚且供先簿
試看更兆掌中珠雄風駿骨頭角殊他年隔座屏風裏
喚取良工搨此圖
　　　南宫北郭踏雪
前夜維揚翫寒月今朝燕冀寒踏雪百年快事能幾迴
誰料兹行兩竒絶漠漠郊原一掌平紛紛珠貝綴難成
玉堂瑶圃隨行上縞帶銀盃逐步生復有軟輿和葢重
何似漁翁一簔凍白馬翩翩千里驕紅旗閃閃長亭送
臂鷹走狗誰家兒頗憶東原年少時雙飛一箭穿雲下
九尾千年匝地馳壯氣老來餘白首熊裘貂㡌鵞黄酒
掃竹尋梅何事無栁絮梨花隨處有東方又動朝日紅
耀色流光四望通矮屋欲埋孤出棟遥山先映最高峯
試問天公資發育前須巽二後滕六蒼生赤腹望豐年
黄扉紫閣尤驚目誰持堅白攻異同爕理調和唯至公
不見狻猊巧摶換消得東皇一夜風
　　　文峯歌(為鄭/正郎)
雲路東南永閩關紫翠重蓬萊宫闕近突兀見文峯文
峯拔地幾千尺巨靈夜卓凌空碧特立疑從五老分髙
標正傍三山出三山秀色鍾異人文峯先生尤絶倫身
同砥柱障東海力挽華嶽開西秦二十明經取上第六
曹郎署稱無二作雨為霖本有期擎天捧日真能事當
今好手張平山寫出巉巖水墨間美人被服何雅素坐
看白雲相徃還先生愛山兼愛畫風物江南兩竒邁停
驂駐節費追陪高堂素壁時張掛舊家門巷對山居共
道相傳百代餘開圖宛見文峯面若論連城玉不如
　　　竹巖歌(為程時言侍御題/其先君方伯號)
君不見程公竹巖重新安上有鳳雛雙羽翰下有龍孫
欲迸青琅玕嶙峋白璧連城價揺動清風六月寒美人
嵗晚愛顔色身踞虎豹凭䦨干秖今仙遊向湘浦唯餘
落月輝林巒調和六琯製大雅鎮壓百里成偉觀孟生
淚盡不復茁唐皇感之比二難江南程氏古司馬别有
伊洛分𣲖如波瀾誰云今人不如昔竹巖太中相應看
仲氏外臺握風紀儼哉伯子和氣端正公壁立幾萬仞
要比季子鐵豸冠四時正氣鬱不改東南秀色若可餐
掃除炎熱礪世鈍一為長歌天地寛嗚呼竹巖不可見
見此孤標遺䕃回風湍
　　　西巖歌
君不見崑山産玉高嶙峋當年一片稱絶倫邇來幾千
載元氣醖藉含至淳乃有參天卓地壁立之西巖窅窱
洞府棲仙真春色桃花誤流水秋清桂樹當月輪紫芝
瑶草滿下界祥虹瑞靄徃徃早暮相鮮新箕山將讓許
武陵聊避秦逺觀田變海昔傳嶽降神自如先生古柱
史甲第華堂住其趾少年風彩真玉人陸家兄弟安足
齒滿門忠孝世所希江南數作鳴珂里狀元宰相應黑
頭季弟今為天下士大兒文學早作畿輔師直言忠諫
丹青裏小兒頴異似楊修已署門生拜天子有孫行年
十六七一舉鄉書衆中起珊瑚與珠樹過眼紛可喜先
生况是真仙才酒尊常對崑山開消除日月歸棋局舒
巻絲綸有釣臺屨杖登山疾於駕有時臨海望蓬萊玉
耶人耶兩難辨但見秋容秀色逺與鸞鶴相徘徊五千
道徳閒常誦三度蟠桃手自栽只今七十逢初度剛是
浮生第一回山中好風日天末負趨陪短篇遥當長年
頌願借澄湖作夀盃參天卓地之西巖永與朱顔黑髪
相追隨
　　　題畫
春風花栁谿橋路賸有韶華管送迎隔岸青山千尺起
聞歌多少别離情此圖㸃染還清潤似是錢塘戴文進
張公好畫如有神高築金臺同買駿内庭多暇日正長
湘簾半捲當華堂時時拂拭見古意欲效丹青比夢良
　　　雨中汎舟聞座客琵琶
蘭舟急雨横銀塘水芳沙鳥滋暮凉煙雲彌望接蜃氣
樓閣失地含龍光于時披襟坐盤薄愛聴瀟淅鳴舷艎
座中有客偏好事獨把琵琶臨醉鄉一攏一撚有古意
欲彈未彈先斷腸四弦嘈嘈乍入手似與風雨隨低昂
曽傳青衫泣司馬豈是紫塞啼王嬙孤臣忠憤重離别
壯士感激多慨慷鵾弦鐵撥世希有此曲杳眇尤難當
誰裁無價紫桫欏乃有雙盤金鳳凰我生兩耳才具足
妙解那得如中郎老懷政爾苦氷炭試遣陶寫憑消詳
須㬰返棹更東下雲物一空江水長
　　　可泉圖(為胡/大參)
我識可泉三十年今朝為賦可泉篇秦川蜀川渾漫爾
相憶相逢俱偶然君家去天才尺咫雲樹蒼蒼萬山裏
羲昊曾畱畫卦文陸郎未試煎茶水當年妙小富文章
春日承恩上玉堂客過每勞占劒氣人傳從此破天荒
一朝汨没青山下印月行風倍瀟灑遥從西郡夢三刀
又向南臺騎五馬皖城東下是蘇州銀色流璃萬頃秋
匡廬天外飛猶落楊子江心泥不流濟南突地七十二
錢塘江頭水西寺還將詞翰舊風流總屬參知新政事
一夜秋期夢故鄉某山某水暫徜徉如流車馬來阿曲
似水門庭復晉陽晉陽相看吾已老開圖宛聽泉聲好
白練横拖萬里長銀河倒挽三山小溶溶漾漾更逶迤
東流終向鳳凰池聊從漢使乘秋日正是商巖大旱時
滿地蒼生望霖雨天瓢一滴何如此由來鄒孟達逢原
安用蒙莊齊物理誰云嶓冢不勝舟誰謂崑崙最上頭
請看逝者無昬旦化作江河入海流
　　　松鶴圖
遥空受秋萬里碧松露團團野花白藤梢橘刺紛陸離
細水涓涓遶雲石我疑此圖是𤣥圃中有雙禽鳴且舞
霜翎砂頂足生韻𤣥裳風輕月將午當家妙品在逼真
况是寫生須入神古來高人重圖畫欲令見者常如新
我聞胎仙三千嵗摩挲此幅能幾世乃知丹青空爾為
别有不朽超絶藝
　　　枯木竹石圖
人間何處真不俗雨後山前兩竿竹雪村老人幽興多
落筆龍孫削蒼玉離離亂石出澗底古木壓枝虬欲起
相思天際望美人月明一片湘江水君不見工師取才
伶倫裁管兼收並蓄截長補短開圖識苦心聽我歌欵
欵
　　　次韻黄如英聽管生彈琴
逸人最愛馮虛閣手弄絲桐自酬酢清安身世甘寂淡
富貴交親供諛噱天空境靜初按譜掩抑悲凄更豐約
淙淙巖背墮春泉歴歴林梢下秋籜緩猱急引大可憐
含徵流商調相錯初聞古意三疊髙旋見失勢千丈落
勇如壯士提戈㦸靜似佳人洗丹堊呉山積雪開四牕
夜靜金爐火猶爍是時相對擁青綾頓使煩襟坐來鑠
中郎此意妙莫傳炊爨之餘尚堪鑿看君幽興正得意
我和險詩聊善謔須臾鼓罷陽春曲門外青山映寥廓
　　　楝塘(為李/封君)
甬東水樹清深處楝花風動黄梅雨喬木由來世澤家
清溪合有高人主主人本是種徳人種成玉樹高嶙峋
青驄白豸風霜古紫誥金泥雨露新苦縣遥宗元姓李
今代聞孫還柱史彈壓爭知重有山門庭不愧清於水
繡斧銀章使節歸摘花釀酒映斑衣明堂正要求梁棟
墜子成林大十圍
　　　和答張子醇索硯
容臺大夫古列仙謫向人間年復年當時正坐風騷客
今日猶為筆硯憐呉東片石青山裏箬裹藤封四千里
力㣲任重致不多空對知音慙未已看君筆陣何堂堂
真堪作史蔡中郎自須剪贈西湖水化作虹霓萬丈長
　
　
　
　儼山集巻三
欽定四庫全書
　儼山集巻四
　　　　　　　　　　　　　明　陸深　撰
　　謡(三首/)
　　　邊城謡(贈王/司徒)
金木難丑之年大同六月風塵連將軍死綏戰士哭束
芻斗米當十千司徒受命出餉邊綸巾羽扇何翩翩指
揮捆載赴急援上山下山魚貫聨營中望見氣十倍抆
涕裹血張兩弮君不見丞相昔日下三川木牛流馬何
其便司徒之功相後先司徒之功相後先請觀渭上田
　　　卧龍謡
龍卧不行天龍吟梁甫篇借龍何處所行雨遍三川三
川山勢常含雨北風不㫁東風駛赤龍上天掉龍尾更
遣流星促龍起定軍山中龍骨藏龍光夜夜拂咸陽
　　　石橋謡
一揮千黄金不如一石梁江水險不測人命薄於霜南
州十月水涯降臨流不渡愁褰裳家住江水北市在江
水陽朝渡給薪米暮渡攜酒漿有時浪急石齒齒對面
千里空㫁腸東鄰周封君有子登玉堂一朝發私帑波
面流虹光方車結駟若坦道石可泐徳難忘
　　辭(二首/)
　　　春山辭(贈别何舍/人仲黙)
登長坂望故都辭帝閽兮南騖渡河梁兮春波時一去
兮難再怨芳嵗兮蹉跎赴山靈兮夙約返初服兮苧羅
林深兮春暮草靡兮雲和猿避席兮空谷樹開障兮崇
阿左蘭兮右芷牽芙蓉兮鞶蘿聊徜徉兮寤歎澹容與
兮嘯歌望佳人兮不可即眇千里兮傷如何
　　　風泉竹石圖(為楊夢羽/正郎賦)
啓𤣥圃兮纈羣芳淡容與兮翺翔望帝子兮極浦思美
人兮瀟湘幽篁兮恠石泉激風兮鳴璫神舒兮境寂開
葯房兮蘭堂冠切雲兮瑶珮飱沆瀣兮夜未央抱貞節
兮自媚日夏烈兮秋霜羌秀色兮可攬邈江山兮蒼蒼
遊夫君兮太清跨虎豹兮騎鳳凰
　　行(十五首/)
　　　沛水行(戊辰/嵗)
沛水東決如沸湯家家水痕强半墻麥苗不收棗樹爛
雞犬縛盡無糟糠河上丈夫七尺身插標牽女立水濵
自言豐年娶得婦結髪甫能勾十春隔年生女如獲寳
阿翁提攜阿㜑抱兩嵗三嵗學歩行鄰里盡誇皮肉好
今秋糧限不過年縣官㸃夫夜拽船可憐此女八嵗餘
決劵只賣四百錢錢財入手容易盡但願分投避饑饉
借問上船何處州異日經過煩附信答言家住越州城
緑樹青山好託生桑樹養蠶常着帛湖田種稻早炊秔
聽罷那禁雙淚流相逢只合死前休聞道越中多賦歛
父北兒南兩地愁
　　　悲開河行
　鄞張秀才翰林檢討常甫兄也北來省弟道死開河
　作悲開河
丈夫乍可道路死揮淚聽我開河篇開河五月暑有毒
亢暵百日河無泉枯蓬赤烏汗如雨長夜白鳥雄似鸇
遊子去家三千里况復病體累十年秖知出門多歴覽
誰料來日當大難木皮束棺靈寄寺縣吏檢尸巫布筵
憶昔當時别家日父母挽畱妻子牽自言省弟到上國
自謂賦命天無偏地豈長沙人賦鵩道如陋巷鬢凋蟬
弟不及見親已逺奈此半路連棄捐重泉杳杳不復旦
遊魂黯黯何由還相逢親舊煩附信南到㑹稽北到燕
堂上老親嗔惡夢閨中少婦焚紙錢長安空悲聽雨約
旅館那得共被眠哭夫哭兄兼哭子呼神呼地復呼天
一死辛酸尚堪忍兩地嗚咽真可憐君不見封侯無成
向沙漠馬革裹屍猶是賢
　　　重廿五行
　子憂居海鄉寄生理於稼圃今嵗壬午連遭天災前
　月一風今月一雨咸為異常况值七八月之間傷農
　特甚慨然逺懷命筆識之題曰重廿五行紀時變也
前月今日風若掣今月今日雨不絶頽垣敗壁補未完
注棟傾盆勢尤烈對床不辨兒女啼懸天但恐星河決
遥看宻瀉同織絲復有大片如飛雪夜來霑灑愁圖書
似聞揮霍鳴金鐵昨聽父老指顧言目數羣龍迸空裂
海中沙縣全城翻邑裏譙樓半腰折皇天髙照正森嚴
聖主中興自超軼豈伊𤣥化復偶然無乃蒼生自詒孽
擁衾轉輾苦待明四野茫茫混魚鼈禾頭生耳須浪傳
竈底産蛙幸虚設不然東南財賦區寧免宵旰勞符節
小臣幽憂才一家終嵗饑寒詎堪説仰天端拜意獨深
捧日何能計應拙挽回光霽敢望多今夕明朝事終别
　　　金陵行
鍾山鬱嵳峩冉冉朝出雲昔日秦始皇於此埋黄金埋
金空復爾千載悲歎深石頭遶其右長江亘其隂我祖
造帝業此地遂發靈雙觀切雲霄宫殿何森森下有高
樓臺甲第賁丹青縉紳羅其中白馬揚金鈴山川此都
㑹登眺亦崢嶸送君金陵去歌我金陵行
　　　江南行(送鄧良仲/尹崑山)
僕本江南士請歌江南篇江南佳且麗沃野多良田道
旁采桑女湖中木蘭船禮讓季札後文學言偃前崑山
産良玉自古盛才賢東通滄海波西接闔城煙既饒魚
稻利復當大有年登眺何鬱鬱井市互糾纒商賈競啓
關逋流願受廛使君楚邦彦敷治若烹鮮新從天上來
端坐理徽絃齊民本同性嗜好貴有先谷中自虚曠豈
曰聲難傳酌酒聽我歌我歌慎勿諼
　　　傷哉行(挽何/處士)
傷哉薤露日欲午昨日草堂辭故主黄梁已熟夢初回
百嵗相將一柸土北邙山下紙錢風杜鵑聲中寒食雨
畱得功名上墓碑行人立馬淚如縷椒漿滿地不勝愁
日落𤣥猿為起舞流傳義事死不泯㑹有餘休大門戸
　　　蜀山行(悲安/處士)
蜀山何蒼蒼蜀江何湯湯江山相望鬱不改中有懐賢
淚幾行淚行灑向嘉州道嘉州高士忽已老高士墳前
四尺碑北風細雨揺白草至今人傳髙士徳侍母能吞
病回食讀書千巻老不忘白首猶能數行墨有文孫曽
振其武巍科逹官相次取千秋萬嵗安家祠𤓰瓞綿綿
稱始祖
　　　駿馬行(贈别殷/近甫)
殷子有竒骨昂藏若駿馬康莊在逺道伏櫪甘土苴長
安一朝别我去再三挽留不能住潞河新有下灘船到
家正及朱炎暮君家本在齊魯墟楓林瑟瑟臨前除小
樓畫檻䕃林樾中有先世千巻書北堂慈母髪垂領倚
門望兒悲短景小弟今年十四五弄筆時時學馳騁上
奉母顔下課弟日有餘功擬叢桂病骨偏宜秋氣凉藥
囊閒却參苓劑登高迴睇望泰山恍見仙人時徃還翩
翩白鶴不可借流光日夜凋朱顔朱顔一徃那再復惟
有功名留汗竹志士偏增日暮悲佳人易感窮途哭憶
昔虛堂坐論文辭鋒徃徃傾先秦談時屈指數漢魏歎
息六代何無人殷子竒氣鮮有匹人間八寳光耀日呉
郡徐卿吾畏友毎每到君賞高逸君不見九方臯胡能
按譜索馬毛願子加飡善自愛天閑十二終當豢爾曹
　　　畫松行(為鄭啓/範題)
畢偃去已逺馬夏新有聲攜將秦大夫從事禇先生幽
篁壓枝兎絲颺雪後氷前儼相向淺紅膩紫多好顔端
合低頭丈人行蟄龍一夜聞雷起况復笙篁風滿耳縣
齋晝靜簾影重聊伴詩書當行李君不見前年營建採
山林竹頭木屑俱千金天南别有擎空樹迴巖疊嶂深
更深豈不中梁棟地僻誠難尋由來才大難為用始覺
良工真苦心
　　　東家行
東家有女嫁西家不羞白璧倚蒹葭結髪初疑連理樹
牽情復比並頭花並頭連理願千秋夫壻今年輕薄遊
鬭雞逺過夷門市繫馬時從白下樓鬭雞繫馬聊應爾
可憐年華付流水月離三五弓下弦春當九十花成子
千疊關山音信稀傳言絶塞寄征衣身騎大宛烏龍去
手取將軍金印歸烏龍金印兩難成邊境蕭條不可行
黄沙萬里雙睛暗白雪千山五月明風月空閨難獨守
團扇絺衣豈堪久箜篌弦上公渡河羌笛聲中折楊栁
楊栁秋來滿故園良人何日返東門黄金繞身乆離别
不如貧賤暫温存
　　　西州門行
悵望西州路經年感舊恩甞因石頭醉不覺至州門至
州門應慟哭輿疾歸來塵滿目羯兒江上兵八千黿子
車中年十六蒼生滿地終奈何一枕白雞春夢足中原
心東山志兩難憑俱不遂幾人能有羊曇涙
　　　分金行
古人重結交何必千萬人一一茍知已安得各許身嗟
哉管鮑交跡逺心逾親後來相齊功寧令負分金
　　　猛虎行
天生爾物何雄發咆哮一聲振林樾倀魂離離腥風動
山下行人竪毛髪乳子曾聞昔擾馴食牛誰料今搪突
太山啼婦那忍聞血肉縱横疊枯骨君不見東家近日
射生手彎弓百歩能穿栁
　　　射虎行
海壖饒稻粱日夕滿牛羊忽傳虎南下逺見目炬光腥
風獵獵振林木前村驚走後村哭南衙仙尉滇南才白
馬彫弓美如玉太平寺西日卓午一箭殺虎如殺鼠長
官迎勞吏歡呼負嵎長嘯今何處君不見南山白額長
橋蛟眼中此尉人中豪
　　　擬飲馬長城窟行
宻宻墻頭栁凄凄野中露徘徊念逺人即目不成覩别
離誰不然相思逐流年日短願夜長夢中得相憐食荼
知味苦登高知路長耿耿懐隱憂雙輪繞柔腸客來異
鄉縣遺我一匹絹雙手認封題中有夫壻書上言紫貂
弊下言近痩肥持刀欲裁衣仍將比殘機
　　四言古詩(四首/)
　　　䆳菴(為師相楊/先生賦)
時惟文明篤生哲人若大厦斯搆巨木既掄江漢濯靈
于國之南來游來觀有兹䆳菴於穆䆳菴奠長安之里
先民有言人遠室邇仞墻既闢朗牖載啓邁心昭曠崇
志𤣥始承明既下遵此深閎耽耽渠渠以造爾後生孰
曰一室而匪八荒君子善居旁達煌煌凡此煌煌惟䆳
之功故嶽深則蓄川匯攸同誕求明徳兹菴是出出則
外攘入則内謐庸是基程光我王室帝用勤止僉曰允
諧三事是寄以陟崇階對揚休命執徳不回秉國之鈞
䆳兹𢎞開孰求勿獲胡致匪才以延我基緒於皇遐哉
　　　修竹篇三章
　孝子備物以奉親物取於備孝之至也
瞻彼修竹薄言睠之依依庭除託植在兹我悅我親以
况其儀竹之苞矣以慰我思
瞻彼修竹其色如玉眷言顧之豈曰空谷出則爾恭入
則爾復君子之居清風穆穆
瞻彼修竹鳳凰于飛嵗聿云莫泥泥有輝崇是正直以
保中虚君子萬年神明所依
　
　
　
　
　
　
　
　
　
　
　
　
　
　
　儼山集巻四
欽定四庫全書
　儼山集巻五
　　　　　　　　　　　　　明　陸深　撰
　　五言古詩一(三十七首/)
　　　園中芭蕉産甘露金色若蓮花而大幾盈尺欣
　　　　賞一首
園古草木茂氣和休祥集老堪寄一廛當此三江入緑
蕉隱輕霧紫葩垂巨實駢房類馬齒厚味過蜂蜜蟠桃
經千嵗優羅竟誰挹縹緲仙人掌馨香鸚鵡粒珍竒徒
飽聞何如手可拾文園素中消起痾冀一吸太華玉井
蓮菡蓞黄金濕孤標自無羣惆悵臨風立食芹想明主
欲起為什襲倚檻良有情搴芳偶無術把酒一賞之拊
膺百愁失還聞制頽齡大藥儻可及欲草貞符篇緬慚
春秋筆
　　　聽雨
白髪日夜長青草縁堦生江村荷時雨潮田愜耦耕稍
稍辨逺樹依依見孤城魚鳥亦何意上下如有情撫已
得良晤與物本同生遭逢百年間重隂幾開晴
　　　儼山西偏鑿方塘而未及泉四面窪空若壁適
　　　　春潮暴漲懸澑而下若珠璣萬斛水晶簾一
　　　　段迸空垂舞噴射照耀奪人目睛而衝撞漰
　　　　湃頃焉出聲又若張樂洞庭之上信天下之
　　　　竒觀也作詩紀之
九天落銀河一部喧水樂自昔飫竒聞于兹破塵濁東
風吹海門潮頭擁蛟鱷漫坡已鋪練澑崖遂懸瀑雅音
發鏗鍧天籟韻宫角横開水晶簾亂颭珍珠雹迴風拂
漚沫落日漾瀺灂排波摧氷霜蕩空驚鸛鶴雖慚逹人
觀緬希百川學無私理則然盈科仰先覺嗟予方寡陋
昔賢何渺邈垂老卜此居偶爾期浣濯林木日已繁茅
衡向堪斵相要素心人文史事商㩁
　　　慶夀寺西廊齋居贈沈仁甫
山陵屇良吉羣寮秉精誠梵宫庭宇靜願託塵土形華
鐙照木榻四面凄以清璧月度雲漢珠斗當女城值我
同心友相依敘平生弱齡結髙誼白首有定盟君為澗
中水我如隨風萍萍飄入澗水蕩漾永合并
　　　送王存約赴惠州
遠别當長歌歌短調轉苦鄙生寡諧合屈指那可數夫
君重意氣交誼薄太古豈惟到爾汝未暇辨賔主同懷
奉聖明何心慕纓組契闊萬里途恨無衝風羽客宵仰
雲天明星燦三五
　　　清河曉發
清霜肅晴野秣馬乘暗發長逵㑹凄風疎林薄殘月三
五東方星横斜北斗沒似聞度前陂苦寒傷馬骨
　　　遊虎丘憇劍池上作
盤石廣且平萬木鬱以蒼中有高樓臺翼翼何煌煌黄
金塗殿柱五色錯中堂問是誰所居緇衣禮空桑感此
金石固變遷不可量始因伯業顯中更晉諸王况以血
肉軀焉得久樂康促膝臨澗水澗水清且光澄碧照我
衣可辨黑白黄俯身濯長纓素手激清凉適意易為别
悵悵不能忘
　　　西堙曉發
日出山霧黄五月氣猶肅溟濛十里餘轅馬傷局縮豈
不憚馳驅所欣恣余目沈沈樹隱岑稍稍黍抽陸仰觀
雲中岫俯視澗底谷境深工出竒地古尚餘樸駕言問
民風十稔九無熟巖嵌時突煙委複閟土屋行行重嗟
咨明光竟遺覆予本登才賢幽探事陶育撫此晉陽區
孱綿愧食肉
　　　送王憲副廷吉赴蜀
出郭已可愛何况郊外遊十里歴大陸偶此值杪秋黍
稌畢刈穫蕭條見高丘宻雲釀㣲雨輕塵斂前騶送客
遠行邁道路阻且修臨岐一觴酒去去不可畱丈夫懷
明徳仳别難自由
　　　雜興
江河赴東流日月西馳速天運有乘除人事工報復如
何首陽薇一去無後禄子雲最和同符命手自録婉婉
舒我言徃徃覆人國(叶/)亦知重身圖誰家非骨肉伊余
六尺軀寧用千鍾粟禍福止一時安能辨直曲浩歌歸
去來田中有茅屋
　　　晨起南牖納凉
庭柯含逺風時暑散煩襟豈乏華屋爽適我良所欽頗
愛陶彭澤五斗北窻隂南薰來前楹何必懷千金野居
自云樂俯仰遂素心素心亦何有息影睠山林嵗月忽
已邁江湖一以深手持一編書中有太古音誦言消永
夏是非遺昨今
　　　坐月效古
肅肅迨秋夕明明月流光衆星燦若珠三五正縱横居
人不能寐客子懷故鄉大化無停運弦望倐相當鴻鴈
多哀思庭柯變青黄時徃老將至悲來夜何長咏彼蒹
葭詩悵望宛中央
　　　儼山精舍晚意
林深暮煙紫海近秋月白稍稍神慮淡悠悠寺喧隔乾
坤等逆旅誰非逺行客遣此百憂端棲我一畆宅楚狂
雖忘世湘纍竟何益寄情混漁樵託契友金石
　　　新秋别三首送唐士回
悠悠都門道執手從此辭明時各致身那復計别離君
已寄民社我愧空文詞相視各不語秣馬當風嘶馬嘶
識故道落葉戀故枝仰視雲漢間牛女將秋期
　　　二
潞水日滔滔豆花復離離新凉動長河樓船正南馳相
望日已逺何以慰相思願多東來風吹鴈過京師樓頭
夜初永起坐薄羅幃團圓向人月鑒我懷中私
　　　三
與子三嵗間一嵗一聚首人生少百嵗能共幾尊酒子
年三十餘我已二十九後時聚散期日月能俟否同心
多仳離良會不可久奈此參與商任運付何有
　　　遲嚴介谿太史
遠至卜燈穗近約嗔路遥娟娟十載别盈盈中夜潮僻
地安足賞佳人不待招榆栁含新妍泉石共孤標雖慚
陳子榻廼有顔生瓢開徑屢延竚永冀念久要
　　　我有平生人二章
我有平生人故被雲錦裳灼灼桃李顔娟娟饒清揚婉
婉吐麗辭纎纎素手長後宫選名姝三千一身當逺從
二妃遊歴覽周八荒膏車駕言邁使我涕泗滂念君不
能已謳吟遣巫陽
　　　二
我有平生人善鼓朱絃琴清商發髙彈泠泠太古音萬
人羅列聽歎息一何深玉衡指孟夏朱明自南侵曲中
正悠揚絃絶調不任鸞膠是何年長令負此心豈不増
悲辛古意日已滛
　　　連理詞(挽畢/封君)
春草碧髙阡春晴寒日煙下有雙白璧上有芳樹連連
理復連根根深葉何鮮大枝髙一尺蒼蒼欲擎天孫枝
復秀發直起拂雲穿樹色耀白日璧光掩重泉
　　　出土城即事
粼粼原隰遠遲遲麗景晴始欣出塵想遂暢同物情夭
桃出穨垣曲澗縈舊京民俗遠漸朴山照去猶明天闗
古無對邊塵今自清撫時感雨露縁禮報生成因公遂
攸徃倡言紀兹行
　　　發昌平
山城麗淑景沙堤度輕輿身從雲中歸疑有雲生裾離
離列巘崿藹藹越里墟時有桃李花無言臨澗隅
　　　雜詩
苦乏山林資來此朝市遊日月不相待華髪變清秋晞
心中道獲懍懐末路憂浮隂隱層城輕冰結洪流孤語
冀冥契同逝匪良謀緬慙南征鴻豈曰道里悠
　　　遊潤州城南諸山
日斜始取路春服遂遊行街迴復巷轉西望見岒岭道
旁車輪推呦呦何嚶嚶平濤灌時蔬健婦日把耕意愜
勩不辭奮歩直前征荆榛鉤我衣煙霏拂我纓忽焉凌
絶頂俯視江與城一氣漫浩浩清飇四傍生藉草聊小
憇為樂不可名暮景漸㣲茫欲下仍含情
　　　晨發柯村
藹藹山川曲朝曦散秋光草露尚未晞嶺樹變㣲霜白
雲滿長谷此中多深藏遵養共時晦滅景不可望擾擾
倦行役拙誠難可將
　　　上峻坂臨崖
少陵有佳句再拜扶病翁掖予登峻坂此事將無同好
竒已成癖履險始有工流泉噴玉雪危石揺青紅下臨
千仞淵上摩九萬風秋陽正皜皜極目雙飛鴻
　　　率童僕出田
旭日照桑塢乳鳩拂林㘭農務日就理駕言赴東臯東
臯有佳適云是江海交彌望眇孤帆凌空俯危巢伯禹
功未泯季札風猶高戢戢出士女田田及土膏鹿門有
遺響子雲徒解嘲違已詎非病喟予傷繫匏
　　　理園
庭下石齒齒水際花冥冥宿痾霽暑雨時還枕孤亭百
慮靜以遣世紛老旋經所存復餘幾兀然顧兹形呼童
理荒穢森爽出衆青宣父歎後凋湘纍眷芳馨孰云草
木姿奄忽隨飄零持此遂久要庶以娛暮齡
　　　秋懷
仰觀流大火圓魄復西馳未覩凌霜葉先見隕風枝羅
幃閟清景瑶瑟流哀思掩抑不成調清商汎朱絲恐驚
髙樓婦蕩子阻歸期
　　　贈别安鴻漸給舍四首
西馳萬里道送子不及逺萬里非所嗟覲子恐嵗晚青
青蠶叢山厯厯太行坂素冠集流塵客子中夜飯驅車
當周行相顧各繾綣
　　　二
繾綣夫如何欲語不出口㝠㝠雲中禽菀菀道傍栁炎
暑方載途客行日彌久山川氣候更風雨昬旦有毋為
人所先寧為人所後
　　　三
青城多異境蛾眉隱新月巴江從中來紆曲如一髪秋
氣勁楩楠春陽長薇蕨地髙魚鳥閒天近星斗沒行歸
及桑梓山川共輝發
　　　四
君還江水源我去江水委江中多鯉魚尺素來萬里遥
渉岷漢流復泳沅湘沚海門何浩蕩但恐風波起江干
候鯉魚秋髙水瀰瀰
　　　儼山堂遲友
淡煙釀朝㝠細雨含秋姿獨立更延佇悵望遲所思麗
容本絶代被服何陸離一為經時别悲喜極感持徽音
寄篇翰徃徃追四詩知己自曠遇佳㑹貴及時大業日
云遠非子誰與期
　　　移居寄子容
予本四方人慷慨赴天路幸託金蘭交再蒙鹽車顧端
懐素居憂豈乏同袍賦側身向長安凝望幾朝暮浮隂
結苑墻年華落宫樹是非金玉姿安能磐石固時欲徃
從之駑馬不能歩相思在相知因風寄情愫
　　　送徐進士昌榖湖南纂修
丈夫及壯辰足迹徧川谷送子湖南去佳勝付遐矚渺
渺洞庭波盤盤衡陽麓朝鱠武昌魚暮聽瀟湘竹嗟此
赤壁灰悲彼長沙鵩雙旌動秋色俯仰如新沐境内三
千里候吏豐館穀山水富竒聞歸借南遊録
　　　發西店驛
海嶠不可即林巒互盤縈依依度阡陌靡靡事前征僕
夫秖趨騖昬曉各有程豈不愛嵗月娛此山水清少小
四海志老大竟何成伏轅傷局促履境戒髙盈南中氣
候早三月競深耕林煙起菑畬園風動茅衡物華遂敷
暢旅懷倦將迎喧寂㑹所適感歎重含情
　
　儼山集巻五
欽定四庫全書
　儼山集巻六
　　　　　　　　　　　　　明　陸深　撰
　　五言古詩二(三十五首/)
　　　贈别徐昌穀二首
北風吹我衣送子山之隅一瞻再三顧別離在斯須知
遇良獨難工瑟徒好竽感念管鮑私安得不區區昔為
比翼鳥今如失水魚一日為三秋悵望增欷歔
　　　二
北風被原野送子古郭下(叶/)僕夫逺前途執轡柔如組
屏營復躊躇氣結不得語許身忌太炫榮名毋多取珠
明蜃人心玉縝良工苦寄言同心人蜂蠆多風雨
　　　夜宿爛柯山農家(爛柯本在金華/不知此何以名)
夜扣田家門空庭列松炬導之上小樓一室有雅趣木
榻久已塵頗勝棲草露雞豚棲下方警戒煩再顧雖無
窮途哭必有神物䕶(時勅符/俱從)老農拙言辭起拜具禮度
感此深山深土風儼淳素
　　　武卿山中晚行
水流青山中人行白雲處落日下西崦餘光拂髙樹此
行何所有一眺空海宇慚乏山林姿来此成賔主
　　　閒居擬陶
林居罕人事漸與農圃親時還讀我書夢寐見古人桃
源亦何有傳說失其真藹藹風日妍鬱鬱草樹春儻免
病為累吾亦愛江濵
　　　寓彰德倉司小憇頗有花竹之觀
愧乏瀟灑趣享此山林居時花當春發喬木向日舒好
風汎崇光有鳥鳴前除坐久起顧影悠然思遂初去住
各有適得喪兩無餘
　　　雨後分種秋葵
早葵花已繁晩葵始萌滋迎陽與應肅物性各有宜吾
欲備四氣代謝任所之往者固已爾来者當自知人生
㑹有適遲速何足疑但願風日妍臨秋挹髙姿睠此尺
寸間尋丈以為期殷勤付畦叟愛養貴及時
　　　登翠華巖上洞
窮髙暢逺矚躋勝酧良緣京塵動千尺往来成嵗年偶
上翠華洞閒尋舊鑱䥴無煩辨人代惟知出風煙長安
近捧日韋曲低去天惟皇朝萬國聲敎被八埏振策一
以眺髙雲下淵泉德輝九苞鳯形勢百足蚿
　　　新晴病起獨登臺觀耕
東曦散早涼沃土依水曲宿雨一以霽微風滿疇綠農
人欣及時物情遂所欲稼穡良獨難勤惰各有屬夙疴
幸暫舒登臺恣遐矚饁餉偕爾鄰指揮顧我僕新苗含
露滋把愛等蒼玉稍稍已成行纍纍尚盈束茍遂豐稔
期寧知泥塗辱倦遊拙理生藉此一廛足
　　　齋居
園林變夏木弱軀猶春衣豈乏四方志瘏馬不能車偃
息滄江涘水竹既清虚悟恱有夙契𡨕詮資簡書翔禽
懐佳音時雨鳴前除境適謝力遣迢遥遂㤀予
　　　風琴
　予蓄二琴客為調之偶置亭間適天風微動自出異
　響客歎希有作詩紀之
陶令無絃趣未㤀矯俗心退之聽穎師哀怨一何深伊
余兩瑶琴因風調至音乍如落松濤復同驪龍吟掩抑
竟何有斷續難自禁恱耳貴一適傳指勞千金乃知宇
宙間喧寂寄所任火化本無迹至理不可尋以余疎慵
姿置之風水林
　　　碧雲寺觀泉
堂辭白玉前寺到碧峯下石幢揷渚波貝葉翻般若循
除決清泉此境極瀟灑琤琮金佩傳宛轉玉繩㵼緬懐
川上心臨流歎不舎曾聞貂璫雄揮金事游冶髙臺相
掩映松篁雜梧檟似識舟壑安寧知蕉鹿假止觀等殷
鑒洗酌泛周斚
　　　臨清車行
南人不識車北人不識舟二者更相苦役役不能休吾
生本丈夫安能絶行遊生長東吴郡偕計来皇州嵗暮
風日烈行行阻且修黄塵翳白日四牡騑梁輈未明候
晨雞殘更進薄羞堅氷交狐豕寒疇下羊牛疎林希突
煙迥野多荒丘觸目集野意撫時縈羈愁豈不愛遺體
髙居詎良謀遑遑念饑溺遐思禹稷儔
　　　秋懐
斗杓西指申興言懐幽詩𤣥蟬泣髙柳玉露零泥泥急
景如受驅少壯誠幾時丈夫懐苦心飄泊將奚為恱彼
庭前樹芳花綴繁枝莫俟凉風欺果實獨後期
　　　題畫
關河凍初合雲物嵗已晩紆轡雞鳴樹悵望羊腸阪徘
徊不能度風髙馬毛短
　　　陳光祿惟順迎暾書舎四首
　　　　龍泉
瀑布下匡廬倚天垂玉柱瀟瀟六月寒坐對白龍舞幽
人送目餘新添夜来雨
　　　　寺鐘
蒲牢吼蕭寺明星出東方動息各有㑹隨風逺飄颺喚
起巫山夢縹緲賦髙堂
　　　　漁歌
愛聽江湖調滄浪第一聲桃花新水浪揺動楚王城得
魚沽酒處風雨更多情
　　　　樵語
風暖鳥聲喧隔塢聞人語盤雲拾墮樵晨昬自来去深
山多虎狼同心邀伴侣
　　　予家舊藏瀟湘圖聊因舊題各成短詠八首
　　　　山市晴嵐
山以逺市珍山中復成市輕雲結浮嵐東風㵼清泚不
辨往来人微喧隔林起
　　　　漁村落照
風波本無定漁家愛夕陽絲綸揺颺處多在瀼西傍清
歌一曲竟天水共微茫
　　　　煙寺曉鐘
清曉坐聞鐘知是何朝寺微霜動商飇秋隨鴈行至聨
翩去鄉人豈無懐鄉意
　　　　江天暮雪
雪片大于手江空嵗復寒幽人髙卧處偏得畫圖㸔為
問梁王簡何如楚客冠
　　　　瀟湘夜雨
扁舟瀟湘上夜聽瀟湘雨回風度明璫叢篁各成塢欲
起寄相思美人隔南浦
　　　　洞庭秋月
月光隨處好何况洞庭秋風露三千里金波上下流此
時聞鐵笛天際一登樓
　　　　逺浦歸帆
孤帆自天際出没見秋毫歸心同逝水飛度挟風濤臨
流一悵望空覺此生勞
　　　　平沙落鴈
鴈陣驚寒早平沙襯水圎同懐稻粱意南下盡翩翩誰
念關山逺猶有尺書傳
　　　玉華雜咏七首(為盛程齋賦/)
　　　　玉華山
海風吹海雨飛過玉華山山中人不見窈窕翠微間得
月乗鸞度開雲放鶴還
　　　　白雲窩
雲来如有情雲歸本無跡歸去羣山青来時林樹白窩
中卧雲人偶值愛雲客
　　　　萬柳塘
千條萬條黄垂柳復垂楊連雲難辨色䕃月不留光幸
不當岐路别離那復傷
　　　　望湖樓
登樓望澄湖樓髙湖面小金波月裏秋青草雨中曉心
閒境逾静悠然見魚鳥
　　　　韓山
一髮韓江水韓山相對起扁舟乗海潮回首渺千里上
流春雨多夷猶弄清泚
　　　　越王走馬埒
燕臺骨已朽渥洼種未生何年走馬埒尚帶越王名榕
葉斜陽外坐㸔海雲輕
　　　　鶴舟
買得青田種相㩦共一舟碧簫吹夜月飛度百花洲借
問華亭唳何如赤壁遊
　　　過安山几間有髙達夫集偶拈東平路作一首
　　　　戲效其體
飛鷁指金臺揚帆出鉅野細柳縈長隄新蒲弱堪把煩
襟散遥岑好風送朱夏
　　七言古詩(四首/)
　　　雲山圖贈嚴介谿西還
美人別我還楚封遥望雲山如畫中憶昔燕市初相逢
年少意氣雙飛鴻朅来射策披心胸五雲旭日蓬莱宫
玉堂對榻聞曉鐘南郊獻賦追揚雄旁人忽忽稱儒宗
文彩往往驚相公過從莫限風雪衝卜居長安家屢通
眼見天日升潛龍石渠夜照藜火紅退食聨步時從容
移書論道相磨礱豈徒握手期協恭自信肝膽摩蒼穹
今我日月催衰慵近有白髪臨青銅世事浮雲無定蹤
况子縗絰儼在躬十年契誼蘿施松一旦摻袂成西東
人言此圖千萬重我意試比應難窮
　　　中山圖次韻俞國昌都諫送許補之侍御謫定
　　　　州
中山風物美且都無乃賢達避世區芝山許子今鉅儒
虬髯逸論如大蘇隻手欲作回天圖七月詔獄朱顔敷
我生有癖惰且迂辱子契誼時與俱兩都三試要不殊
空憐警夜鴈有奴寂寞府中棲樹烏剸割修復見昆吾
聊試兒童夹道呼中山山中勸種榆
　　　月夜與髙進之沈德楨諸友過簳山次壁間韻
櫂歌欲停山月吐月影照人清可數疑心已斷壁間蛇
壯氣猶驚草中虎清溪曲曲淡不流此月重来猶故我
　　　秋思
空庭蕭索簾櫳雨秋色漫漫四山裏閒花不語傷朱顔
落葉無聲風未起依稀三五少年遊鳯凰臺畔臨吴楚
家書自恠滿紙題猶剰胸中數行語
　
　
　
　
　
　
　
　
　
　
　儼山集巻六
欽定四庫全書
　儼山集巻七
　　　　　　　　　　　　　明　陸深　撰
　　五言律詩一(六十首/)
　　　何舎人館中對雪
燕地春猶淺髙城雪更明相逢為客處同有望鄉情棧
閣因風積樓臺入夜清不知梁苑賦何似蔡州城
　　　過盧溝橋
野適意自惬逢春更可憐弄黄初試柳破碧已分泉馬
足騰晴霧雞聲隔午烟翠華巡幸日馳道直如弦
　　　孝廟挽詞
帝座宵沈彩皇祇晝嘯風(時己午之間上賔申初有黒/風從西北来括地揚塵咫尺)
(不/辨)人懐三代治天忌萬年功衮冕丹青裏山河涕泗中
聖恩如可報精衛海濤東
　　　下陵
片月青山外遥燈綠樹中馬蹄知熟路人語雜回風臺
殿參差出冠裳彷彿同穹碑猶入望揮涕憶神功
　　　對月
連夜月色好此宵看滿輪金波惆悵裏碧海别離新氷
雪南征鴈關山北望人琴書照清影舟楫對通津
　　　假寐
假寐依洄洑篝燈伴水雲晩潮隨月上歸鴈帶霜聞地
古三江合星移五夜分冥行吾豈敢露宿畏離羣
　　　三日出大明門
日華麗髙閣風光媚輕塵喧喧車馬動藹藹嵗年新花
柳回芳甸關山念逺人履端逢泰運大饗卜明禋
　　　賦得玉河煙柳
御堤新水上細柳織輕煙隱映金鑾外低回玉甃前曉
容横一抹春色試三眠地接天門近常霑雨露偏
　　　得劉子書
念子不能寐中宵鳴素琴近聞衡嶽去遥望楚江深入
夢多岐路緘書有好音隔忩風雨横愁絶故人心
　　　寄李獻吉
客到梁園者仍煩致起居夜来新有夢春去久無書綠
野深花徑黄河抱草廬迢迢千里道目短鬢蕭疎
　　　和張玉溪山行
一徑出林坰四山開畫屏霜鐘度逺寺雪柳帶長汀路
轉城闉出雲深石洞㝠千年埋玉處龍氣晝常扃
　　　華蓋殿外候駕雪中有懐崔後渠嚴介谿上陵
此去西陵好花驄並轡行橋山瞻王氣禮殿肅精誠候
吏供宵飯歸鞭促曉程立殘金殿雪憶爾到昌平
　　　分水祠漫成
江頭十日坐無日不吁嗟綠暗連天柳紅明委地花銜
泥新燕子傍水舊人家南望無終極青天又一涯
　　　谷亭經舊寓
土屋曽為客朱炎夜見星棗林連驛路麥飯趂魚腥萬
里㸔雙鬢三年抱一經經行重俯仰楓樹晩冥冥
　　　過清河煙霧不見山
春氣濃如酒沈沈醉逺山愛飛孤鳥没隨意片雲閒興
為尋芳發塵憐撲面還石橋流水漫立馬聽潺湲
　　　徐州洪次韻
表裏山河勝東泉復上流斜陽明石佛古堞遶徐州谿
影尤宜月潮聲不待秋去来風雨横竒絶冠兹遊
　　　月下抵彭城
險中不覺險家近轉思家世路元無盡人生故有涯鄉
音傳白苧秋事付黄花今夜彭城驛清尊對月華
　　　寶應晩泊
天接湖光迥雲開塔影圓老漁明宿火客子傍歸船晚
市風聲静秋沙月色偏絶憐浄如練閒擬謝公篇
　　　渡江
幾日江南路靈旗發畫船江流餘舊日山色入新年風
細蛟龍卧雲開虎豹眠夕陽京口閘吟興酒尊前
　　　過丹陽
平明辭鐵瓮日暮過丹陽逺道初知客方言忽近鄉苔
封聫艇綠泥涴小車黄柳暗河橋下平分麥秀凉
　　　遊金山次唐韻
過水金山寺真憐地脈分潮聲生絶壁江影墮孤雲凉
吹先秋到長歌入夜聞登臨殊不極斜日伴微醺
　　　嘉定登圓通寺佛閣次王節推韻
酷暑宜髙閣時花上檻紅水沈銷活火氷簟受南風鳥
背層霄外龍腥古鉢中晩凉頻徙倚村郭失西東
　　　黄純玉之再遊龍華也予不及再陪悵然次韻
浦口橋西寺水深塵事稀重来黄叔度尚憶陸探微霜
後驚紅樹天南望紫微還將五色手歸補衮龍衣
　　　遊昭慶寺
秋風昭慶寺初日滿迴廊地古松能偃山深橘未霜移
舟還傍麓著屐試登堂髙閣凌雲表憑闌意自長
　　　坐月喜易欽之見過
方庭兀坐久漏水静来聞雉堞孤雲補旗竿片月分鄉
心基逺夢凉意感微醺賴有同心者敲門慰藉勤
　　　題竹送張鍾美待御按雲南
臨岐欲有贈贈此比琅玕南國多炎暑因君見嵗寒風
雷山嶽動瀟洒畫圖㸔白雪真難壓青雲亦可千
　　　晚過元明新居
嵗暮天涯客相依願好鄰樓臺殘夜月梅柳隔年春契
誼憐知己馳驅愧此身浮雲終日事偏感異鄉人
　　　苦雨
長安十日雨雨中孤客愁泥深妨著屐鄉逺怕登樓水
氣偏欺日雲隂每妬秋不知畿甸裏禾黍尚堪收
　　　月下與張碧溪汎舟
微月墮止水空明漾淺沙放舟沿柳岸㸔竹過鄰家林
静一枝鳥溪喧兩部蛙不應張博望别自有仙槎
　　　贈沈舉人銓
嵗晩風江闊天空朔鴈孤君行自氷雪吾意且江湖驥
北千金價鵬南萬里圖文章關國運把酒對青蒲
　　　儼山春曉二首
濛濛連夜雨曲曲帶溪山隔水分喧寂經旬斷往還天
連滄海近人比白鷗閒多藉東風力吹春到閉關
　　　又
初有江山勝况逢花柳春曉雲含宿雨暖吹約輕塵樹
裏㸔孤櫂煙中辨四鄰幾年京國夢喚醒愛閒身
　　　寄孫思和
竟負回舟約虚煩下榻留惟餘三畆宅遥望七峯樓天
接星文動江涵鴈影流煙花正無數老眼幾時休
　　　雨中行史涇
江路西南永端陽亦不晴草堂松粉潤花塢蘚痕平橋
古行人跡田低過水聲兹遊自竒絶雲樹望中生
　　　六日雨二首
郊居世塵少農月雨聲多暝色連葭菼繁隂動薜蘿歌
謡終帝力霑潤即恩波漠漠江天外時時白鳥過
　　　又
長閒緣性懶愛雨為年豐入夜聲逾急因風勢轉雄燈
前欹病枕江上憶漁翁亦有滄洲興相期泛水東
　　　南浦阻風
西風催逝水一片布帆輕渺渺江鷗去離離錦樹明興
髙偏有恨秋老最關情咫尺谿南路天留訪戴行
　　　留布金寺
宿宿俱投寺行行莫問津麥波揺落日花雨戀殘春水
國攻農事禪房清世塵鄉心與野意從此往来頻
　　　秋齋夜聽雨二首
鸛鵲林棲盡秋牕細雨来野雲天共逺凉氣夜交催簷
溜斷仍滴燈花落更開幽人心賞足孤詠寄髙懐
　　　又
南畆苦刈稻秋風兼送寒老農舂舊穀紅女搗殘紈暗
響隨黄葉疎香消紫蘭物華知節改加意幾回看
　　　宿碧雲寺
西崦碧雲寺天空近太微堂虚寒吹入簷宿暮雲歸聽
履仙卿集留僧錫杖飛偶因方外勝殊覺世情非
　　　次韻嚴介谿上陵
帝遣修陵祀秋来得並行雨聲連日夜山色洗幽并逺
道防殘暑齋心冀晚晴敬皇弓劍地揮涙想西征
　　　酌别何舎人兼問訊空同子
年少誰如子他鄉怯病身春風滿歸路幾日罷征輪塵
合青山逺河開碧樹新故園如見月應念未歸人
　　　贈别王瑩中二首
孤舟連夜發客子念還家逺道多秋巻髙城急暮笳一
身籠外鳥萬慮壁間蛇春色淮南路江蘺繞白沙
　　　二
愛爾不能住髙樓空暮思浮雲連日脚流水繞天涯未
有孫陽遇虚煩楚客辭故園江上好風詠况相宜
　　　五塢山房為盧師陳賦
不是黄金地毋煩白石歌春風湖上路夜月鏡中波揷
案圖書在緣堦蘭桂多遥知梅雪後杖屨待經過
　　　晚自西堤擕楫兒散步
夕陽江水外曲曲帶沙堤生意隨汀草閒心付杖藜漁
舟天上下人語瀼東西稚子偏憐我相㩦過竹谿
　　　赴儲芋西少參中途過陳氏莊避雨
合下陳蕃榻真成訪戴行燕泥妨馬力花雨弄春晴十
里緣江路中年故國情不須團蓋擁風澹正雲輕
　　　人日雪二首
院深勤掃地簾静愛聞香墮壑隨風力穿雲逗日光山
城閣道迥松徑石衣長欲試煎茶水丁寧近竹房
　　　二
人日嵗常隂今年雪更深天空山競出春早柳難禁四
海三農望孤城獨客心故園江上路梅塢有誰尋
　　　㸔雲
筠簟瑩氷紋開簾卧㸔雲隨風還作陣映水復成文出
岫連綿起竒峰次第分更能呈五色持此獻明君
　　　人日
春日復人日鄉心亂客心東山遊不到西嶺雪常隂城
郭林泉繞風雲殿閣深梅花臨水發抛事且須尋
　　　月下行舟
水曲風帆渺雲開月殿圎金波千片動珠斗半空懸樹
影連山合歌聲入夜妍舵樓髙似屋歸興坐来偏
　　　蘭溪道中
朝日暉江路平林映逺山宿雲收不盡髙鳥與俱還秋
草弄幽色寒松有好顔時時上髙瀨隱几聽潺湲
　　　敎巖暮發
向夕秋山紫西風吹白雲納涼移榻屢待月引杯勤嶺
樹參差出漁歌次第聞去留俱有適吏隱欲中分
　　　宿建昌縣公館聽雨和周玉巖都憲
五月溪山路水深雲更深溪梁連近麓帆影掠長林巨
浸愁農事重隂傷客心翻將經濟意時向簿書尋
　　　鄱陽湖
家居滄海曲觀水入雲天斜日番君廟西風鄔子船草
封髙岸没波合斷山連起擊中流楫秋光滿大川
　　　望雲居
道逺山初近天長晚更晴水從星漢落舟在畫圖行擊
楫吴郎計乗槎漢使情難將物外意空博世間名
　　　萬載冐雨曉發途中次韻
逢迎南至日上盡雨中山人過龍行處雲生馬度間征
旗殘畫捲弛擔隋樵還阮籍何心者予方索笑顔
　　　二
曉行隨落月細雨暗前山天地隂晴裏風雲變態間逺
裝初覺重濕鳥并知還捲幔峯巒接丹青有好顔
　
　
　
　
　
　
　儼山集巻七
欽定四庫全書
　儼山集巻八
　　　　　　　　　　　　　明　陸深　撰
　　五言律詩二(五十五首/)
　　　龍窩驛(一名/雙溝)
逺道悲遊子春光滿驛亭幽花背巖發芳草上洲青帆
影連銀海山形列翠屏何如張博望光動女牛星
　　　自滎澤渡河
清曉輕塵濕長河新水通一宵花信雨兩岸麥秋風禹
跡微茫外鴻溝指顧中七年三問渡南北更西東
　　　初從木罌渡水欣然㤀危步入山菴小憇
病骨難為路春容半帶隂木罌初渡水山寺不藏林脫
險初經險違心却負心楚雲天共逺聊復一登臨
　　　過趙州
當代朝天路猶餘望漢臺地分三晉古客過萬山来霽
雪留殘照輕車動早雷望窮天北極紫氣繞蓬莱
　　　自下邳晨渡
殘月曙猶上㫁氷寒更流風回青雀舫塵滿皁貂裘勲
業匳中鏡英雄水上樓行人連日夜陌上重回頭
　　　汶上
汶上棲賢地風塵愧此行天寒日力短道逺旅魂驚不
醉任城酒空懐賀監情浮雲亦何意常為碧山横
　　　西望太行諸山
白日如送客青山解迎人半空横疊嶂萬里一孤臣澗
積過年雪風迴隔嵗春并州雖暫住難比故鄉親
　　　石鐵村乘月行(一名什/貼有鋪)
片月新秋裏行人山路中晚涼微帶露宿雨尚含風星
炬參差列肩輿窅窱通去程迷逺近時復問西東
　　　陽武道中
冬日如春暖河氷斷復流塵中藏去馬天際出危樓周
道真如砥行人那可留風霜雙短鬢失計為身謀
　　　井陘道中雪甚
井陘天下險何况雪中過絶壁㸔雲嶂危橋下玉坡奔
騰千駟馬森矗萬人戈信有淮隂令銜枚夜渡河
　　　井陘西上故關(是日/隂翳)
雪艷騰騰長天容黯黯低千重無路入一望使人迷日
午憑雞唱雲生傍馬蹄山川分趙魏關路隔東西
　　　過北關(八月/三日)
舊雨侵泥滑連朝得曉晴土窑留樹䕃山路逐泉聲近
塞風先勁中秋月乍生幾家田石坂辛苦望收成
　　　定襄雨中
細雨重門寂新涼病骨清河山襄子國關塞代王城獨
夜聞雞早髙雲過鳥輕斷橋題豫讓身後尚留名
　　　涇陽道中曉行
古樹捎殘月孤燈映逺村聞雞憐曠野驅馬上髙原戀
主心逾切安身事不煩東風吹曉夢只許繞柴門
　　　寄題郭復齋太守别署二首
城上樓臺迥山中日月開眼空人獨坐吏散客頻来泉
石秋先到詩篇手自裁隔溪花發處時有鶴飛回
　　　二
山水東南郡經營復此中渚花嬌欲語海鶴舞成童曲
徑重重月迴䦨面面風蓬莱元不逺城外弱流東
　　　送朱守忠兼懐山隂舊遊
我昔登南鎮山隂一水東禹功思玉帛秦刻卧魚蟲古
有神仙宅今傳王謝風獨懐詞賦悔白髪老楊雄
　　　大浪灘
江水清不澈秋容雨復晴捲簾聞瀑坐欹枕㸔山行密
篠緣谿轉長松徑壑平人家翠微裏時有白雲生
　　　玉山西下換小舟乗月
懐玉谿山路依稀記昔年秋風南國客明月下瀧船苦
愛滄浪曲誰歌白石篇甘棠是何物千古使人憐
　　　書龜峯石壁上
四眺山俱好入山遊興長羣峯更卧起萬木半青黄輕
鳥巢孤壁流泉過疊廊幽期探未極翻憶巨靈藏
　　　宿龜峯
一宿龜峰寺登臨願不虚巖花僧定後山果客来初峭
壁時虧蔽孤雲遞巻舒愧無康樂手疑有子長書
　　　中秋對月二首
今夜中秋月長安向北城髙梧雲意薄小草露華清氣
候關寒暑天心忌滿盈孤亭虚四壁着意傍人明
　　　二
對酒不成醉秋光倍可憐照人偏白髪為客况青氊幾
處關山裏終宵鼓角邊未知塵世上能看幾囘圓
　　　至潼關
潼關天作險此地復樓臺一徑雲中度三川日下来東
遷周左計先入漢雄材自有蓬桑志西南萬里開
　　　峡江道中暮色
曉山南國麗中月復冬深輕露還蒸麓幽花尚滿林北
風千疊浪西崦半帆隂何似湘江路常懸魏闕心
　　　雪中王嵩野過公館小酌次韻
西臺梁苑客南國楚郊山共愛六花舞如登萬玉間平
原千騎出逺浦一蓑還萍水萍鄉路相㸔得破顔
　　　宿邯鄲
兼程趨百里虚館宿邯鄲世事渾如夢春宵尚帶寒古
臺平雉堞殘月隔雕闌無端是興廢人共璧俱完
　　　十日早朝寒甚(是日致賀/皇子生)
寒重春猶勒風迴雪未消旂常懸日月殿閣迥雲霄卿
相恭寅協君王視早朝天顔殊有喜臚唱颺簫韶
　　　應制撰頴殤王挽歌四首
潛德悲天愸餘哀眷帝衷素車明落日丹旐颺凄風聚
散雲無跡彭殤數偶同人間留不得龍種自龍宫
　　　二
玉樹難為實璇源本自清未勝桐葉剪先助薤歌聲祖
祭公卿集皇恩父子情堂封千古地佳氣五雲平
　　　三
瑶圃秋先到珠林露易晞千官歌執紼萬乗淚霑衣正
氣蒼冥闊佳城紫翠圍多應是神物華表鶴重歸
　　　四
皇𦙍分天派仙才降帝居如何埋玉日方及晬盤餘不
見東平禮空傳北海書英靈同大造消息任盈虚
　　　新鄉道中
望國還鄉路南人北客心鬢毛霜欲滿時序夏初臨宿
雨風塵淨遥山紫翠深蘇門精舎近悵望負幽尋
　　　曉發新鄉
落月猶在屋大星欲浮空旅門人戒曉官道樹含風隱
隱共山濕迢迢衛水東黄河舊行處指㸃為誰窮
　　　淇縣道中雨濘
雨深泥滑滑一步九躋攀世路分南北人情念往還濕
雲縈細柳龍氣隱髙山想像歌淇澳何如蜀道間
　　　泛黄河
淼淼望不極連天送濁流浮沈經塞外淘洗向中州鷗
弄千帆雨沙明兩岸秋靈槎頻訊問乗興欲遨遊
　　　赴介谿賞雪
懐鄉仍嵗杪喜雪况登樓天地俱生色江湖足勝遊十
年依鳯闕此日更狐裘未有陽春調能為郢客醻
　　　次介谿看牲韻
輦路金沙湧郊壇翠甓開定須騎鶴到唯許視牲来列
炬銀花發嚴更玉漏催上卿仙骨勝侵曉入蓬莱
　　　送楊子濬大理得告歸嶺南
愛爾不可别欲留其奈何池塘春草變山鳥杜鵑多采
藥仙人侣緘梅驛使過于公好門第四海望陽和
　　　次韻曹承之留别二首
舊京千古重許國一身輕驛路梅初發都門雪正晴新
除分畫省惜别賦春明多少臨岐客於君獨有情
　　　二
南至三千里東風一櫂輕石頭城外曉桃葉渡傍晴客
思奚囊重鄉心晝繡明六朝佳麗地登眺若為情
　　　送張希賢令泗㑹
萬里古端州分符作勝遊雲山通庾嶺風土接羅浮縣
静仙鳬逺樓髙瘴雨收未能逢故舊迴鴈有髙秋
　　　次韻送李都閫
山顛與水涯時見野人家逺湖拖白練新竹長青蛇澗
露浮雲石林藏著雨花神仙無别徑此地有煙霞
　　　邀甬川少宰過報國寺送吕涇野致仕
赤日都門道青山故國情風前邀客過寺裏送君行有
夢憑清曉何心計去程秦川一水隔天逺九重城
　　　舟發
風水本無定有時能送行西郊不作雨北望獨含情習
靜憐穿榻聞歌愛濯纓十年懐舊業六月遂南征
　　　潞河發舟兩日夜始抵和合驛
快路日千里畏途腸九迴古難當蜀道今日下燕臺柳
色連村暗波光映日開北山如有待猿鶴未應猜
　　　放任城南閘
風水自順逆物情生愛憎任城天設險湖泊氣多蒸相
業商巖雨君恩玉井氷阮途多少意長嘯愧孫登
　　　十四日放徐州洪逢周一之
脫險方驚險思君喜見君髙山共流水覆雨更翻雲初
過留侯國行經亞父墳當年誰作計楚漢欲中分
　　　直河晩泊
落日青山好舟行復見山楚天窮眺望河水正潺湲沙
岸人爭渡柴扉夜不鬬向来戎馬地此夕且開顔
　　　河漲
輕塵髙弄日新漲急翻江客子難為夜鄉心不可降村
沽聊取醉野調自成腔冥遣懐篇翰垂簾短過窻
　　　舟中晚景偶理琴
密葉隱日脚微風蹙水紋客心隨路逺人語隔溪聞過
雨甦秋穀征旂颺晚雲匣琴多古意移調奏南薫
　　　晴發
氣爽鐘聲逺天空鳥影微檣頭分曙色席背引朝暉水
亂添新漲沙明合舊磯田家霑足否天遣逺人歸
　　　山莊
細雨移花果来禽帖重題山林元有骨桃李自成蹊林
曠傳乾鵲村深報午雞暖泉如可浴呼杖小橋西
　　　方竹
仙人九節杖誰琢玉成方倚石孤稜痩捎雲列㦸長莫
將三弄笛雅製獨眠牀多少圓機客輪蹄滿道傍
　　　雪後
風雪初開野江潮已到門水深三畆竹春蚤一墀萱無
事偏宜懶初心苦畏喧不應吴市裏自有辟疆園
　
　
　
　
　
　
　儼山集巻八
欽定四庫全書
　儼山集巻九
　　　　　　　　　　　　　明　陸深　撰
　　七言律詩一(五十首/)
　　　長至侍班
白玉闌干動曉容鳯笙吹律應黄鐘侍臣躡履趨金殿
天子垂衣覆衮龍雲裏雪花依仗落爐間香氣入簾濃
却看下界羅星斗身在鈞天第幾重
　　　南郊駕出
南郊清禁鎖乾文時倚齋居望瑞雲帝輦欲来香滿路
宫門乍啟曉初分芝房桂棟圜丘殿虎旅龍驤太乙軍
昔日楊雄空麗藻唯將羽獵奏明君
　　　駕入
龍旂日射九關開鳯輦風髙萬乗来皇國山川自迥互
碧空雲物尚徘徊依微花柳迎春仗次第王侯獻壽杯
漢畤唐封俱鄙陋虞書周典共昭回
　　　東山草堂一首送東山劉先生致仕
堂成十載晝扃扉不負山靈將相歸物外漁樵相問答
堦前猿鶴有光輝偏宜夜月凉先到可忍春雲濕未飛
想得夜䦨還有夢龍紋時動箧中衣
　　　賦得新鶯
花裏新鶯髙復低遍身金縷養初齊自来幽谷偏求友
慣領東風試學啼何處王孫停柳外十年征戍憶遼西
上林喬木知多少他日一枝應借棲
　　　秋聲
髙閣煩襟生逺興忽聞凉籟動羅幃隨風已去傳鳴柝
傍月還来助擣衣疑有波濤從地起獨憐烏鵲正南飛
長安此夜悲秋客細數流年感是非
　　　秋興二首
細雨兼風若有情樹邊樓裏伴秋清候蟲燈火黄昬永
客子衣裳白苧輕魂夢幾番偏故國襟期何處慰平生
壁間更與悲團扇卧聽梧桐落葉聲
悵望西山宿雨晴新涼髙閣夢魂清秋於景物三分變
老覺功名一念輕日課就荒詩草少月支無補俸錢贏
長安嵗嵗逢揺落宋玉情多鬢易星
　　　秋日慧昭寺訪舊迷道
不是桃源路亦迷客心隨馬自東西蕭疎榆柳如前嵗
依約樓臺記隔谿入寺緒風秋較早照牕斜日鳥偏啼
憑誰指㸃還歸去頭白山僧有杖藜
　　　秋日㑹通河送客
京國三年思故國黄花時節又登臺清江水冷魚龍伏
落日天空鴻鴈来忽漫逢人渾似夢常因送客暫開懐
鱸魚蓴菜江東地不為蓴鱸也合回
　　　與徐昌國登雞鳴山
臨風蕭散撤荆扉緩步相攜上翠微試日丙丁看塔影
賭松寛窄解腰圍路侵璧水分鳴鐸石近僧床掛衲衣
滿目樓臺形勝裏當年辛苦憶龍飛
　　　送林見素都憲撫江西
閶闔天開袖疏来先皇深意獨憐材江揺旌斾雲霞遶
詔剪絲綸日月迴千里藩垣聊試手百年海嶽幾生才
故山聞說饒猿鶴滿地蒼生半草莱
　　　送劉直夫歸省還江西
羣聫共愛挹蘭芳南浦魂銷一舉觴君獨有親甘去國
我寧無夢繞髙堂天連鳥背迷寒雨江引漁梁出曉霜
珍重天涯易回首官橋春日柳條長
　　　雙挽
蕭蕭松柏北邙道連理凋殘風日清地下有靈龍合劍
人間無主鶴歸城山西短日迷椿影機上殘燈照雨聲
四尺碑頭字如掌行人讀遍汝南評
　　　元宵
滿街燈火雜游塵消受風光五日春(時十日/立春)微雨澹雲
城上月紙燈茅店客中身家遥隔嵗書隨鴈山近當牕
鬼笑人佳節不殊心賞異梅花新水獨相親
　　　破曉出水西門往江口途中作
城西買馬滑衝泥縂為風光候指揮拍案寒潮驚曉枕
過江殘雪上春衣梅花野寺初聞磬楊柳村居半掩扉
曙色漸分人漸逺五雲雙闕擁朝暉
　　　子殤后二首
消痩腰支減練裙異鄉音信可堪聞青春滿面殤兒淚
白骨三遷㓜女墳萍水飄零風顫雪文章消息雨收雲
業緣尚有迂癡在愛惜圖書未敢焚
磨蟻旋旋意緒同傷春隨處怯東風三年未了隆中卧
一旦誰收稷下功滿徑藥苗因病減隔窻蕉葉為書空
細尋舊事輪纎指雲水今朝是幾重
　　　夜宿龍江驛
風塵隨分三年住燈火江村一夜留入市女郎能買酒
懐家游子怯登樓烟中舟楫来京口雲裏鐘鈴出石頭
水浄更闌不成寐隔船鄉思起吴謳
　　　入京口閘
沙城擾擾人歸市喜色津津客過關船外寒潮隨白鳥
樹間花氣繞青山夢魂風雨今宵減鄉國門墻五日還
百里波濤幸無恙滿巵村酒慰慈顔
　　　入晉陵西門往東門晚泊
百年雨露長繁華煙柳長堤入市斜石岸樓船載簫鼓
朱闌簾幙䕶鶯花軟泥驛路人調馬細水溪橋女浣沙
待泊黄昬更東下滿城燈火萬人家
　　　春暮還舊隱花木半存憮然拈筆有作
淡花疎竹舊簾櫳墻暈苔痕碧土濃春燕定巢應識主
夜蛾隨幌獨憐儂池塘課僕添栽藕杯豆留人半采葑
僻絶吾廬偏不厭枕書日日卧髙舂
　　　夏日幽居即事
手汲清泉和碧煙細臨晉帖滿吴箋南風送暑催三伏
西日下山留半圓丹柰雨肥禽着意畫梁泥足燕髙眠
方床髙結跏趺坐我與幽居信有縁
　　　書扇寄王天錫乃兄天則
梅花嵗嵗憑君折折盡梅花第幾枝樹杪暮雲看去逺
江湖游鯉到来遲詩今㸃竄成千首路已經過熟九疑
坐對惠連談往事夜来應夢草生池
　　　挽周處士
生前不識處士面身後空成處士吟小雨荷香池館静
暖風花信草堂深青山昨夜悲埋玉流水何年到賞音
四尺碑頭數行墨罨溪松柏自蕭森
　　　寄王瑩中
定山風景近何如江月江潮遶故廬龍洞舊游春服就
太𤣥新著夜忩虚滿川花柳三盃裏隔岸樓臺六代餘
我獨長安經嵗晚南来目斷數行書
　　　落花
蝶粉蜂黄冷浣溪衰顔無主畫樓西情縁偏戀鴛鴦水
勲業多留燕子泥荏苒芳塵湘魄化飄揺紅雨蜀魂迷
池塘倍覺朝来勝新綠成隂䕶鳥啼
　　　館中書事
　深既入館司禮監太監蕭敬者在上前言進士陸深
　徐禎卿意若幸予而惜昌穀之不偶數日後同年數
　輩在左闕門接本有中人問之曰爾進士中有陸深
　徐禎卿者衆皆愕然不識其故漫應之曰然曰前日
　蕭太監為至尊言之如此衆以告予予驚且懼賤姓
　名何以達于中貴因識以詩
疎慵舊業大江東十載雕蟲愧未工豈有才名驚行輩
徒勞中貴達宸聰少年賈誼吾安敢今日相如事偶同
自笑子虚無賦草親將迂策獻重瞳
　　　　末意謂深雖被蕭監之薦然以迂樸之學受
　　　　知先帝故有是命與楊得意薦相如者異矣
　　　馮侍御野雉坪
蕪莽頻年雜採樵山靈留此託髙標紆迴負郭𤓰田近
平逺如村石逕遥日暖林端飛雉子雨晴澗尾送魚苗
功成廊廟懸車處應有芳名配午橋
　　　張家灣志哀
五年此地往来過人事悲歡奈爾何涕淚偏從寒夜墮
月華空自海門多天邊衰柳連村郭囊裏殘書廢蓼莪
沙際一燈人語寂北風流水共悲歌
　　　長女卒後復攜家渡江
趨朝入市總無緣江上新開二頃田水閣茅堂元自得
酒懐詩興故依然夕陽度嶺人吹笛秋水臨門客繫船
尚有舊書三百軸海雲江月共年年
　　　送熊元交使越
山水蒼蒼古越州菱花荷葉共維舟二髙峯頂三更日
七里灘聲五月秋靈雨自隨征斾去綵雲常傍使星流
江南江北還相望兩地各登髙處樓
　　　送顧與成使浙江
江南此去經年别更欲殷勤不可攀細雨出城春淡泊
斷氷辭岸水潺湲風花碧落鶯遷谷燈火黄昬吏報關
歸計越中須作早石渠諸老待君還
　　　邵氏園亭
主人池館玉橋東盡日輕塵不度風黄鳥愛啼墻曲裏
綠雲常䕶日方中茶分陽羨家園好地接長安客况同
何似更當良燕夜月痕花影淡簾櫳
　　　雪夜聽沈仁甫談鄉事
鄉事連牀話未休春寒寂寂送春愁素衣憐子客千里
書燭揺人風滿樓燕地雪花偏入暮故園楊柳幾經秋
多情若問吴淞水猶繞儂家日夜流
　　　秋丁國學分祀
瑶壇夜氣屬秋清禮殿衣冠肅上丁風度簫韶聞九奏
露垂銀漢轉三星青松團蓋飄香篆白玉圍䦨映舞翎
聖道彌髙垂萬古皇恩㒺極授羣經
　　　題石淙二首(為師相/楊先生)
入雲嫋嫋石泉流回首青山憶舊遊天柱雪消銀瀑下
海門日照紫烟浮即㸔鳥背三台路疑有軍聲萬里秋
此地到江龍窟近化為霖雨滿神州
滇水湘山故有情石淙又紀勝遊名坐来風雨聞韶濩
挽作天河洗甲兵曉出五雲隨日捧寒流千折到江清
暗通氣脈金山寺更表東南鐵甕城
　　　長陵
文皇功業冠吾朝極目長陵北斗髙龍虎千重常隱霧
松楸萬壑驟聞濤禮成寢殿嚴三獻版署曽孫饗太牢
淺薄小臣叨法從夜分端拜擁青袍
　　　景陵
景陵東奠接蓬瀛長憶宣皇致太平弓劔閟嚴龍氣合
樓臺環瑣斗杓横地髙海嶽依依見天濶風雲冉冉生
萬嵗千年隆禮典羣官偏許夜深行
　　　劉蕡祠二首
諫議千年自有祠唐朝宫闕黍離離多情痩馬衝寒到
無數青山落照遲往事空傳臺下駿靈風常滿廟前旗
氷霜入夜頻搔首欲奠芳椒侑楚詞
門帶氷堤一徑隨丹青寥落見風儀當年去國呈秋巻
同輩看花滿麗詞言論縱危終愛主英雄空好不逢時
客来繫馬祠前樹獨坐寒山有所思
　　　夜坐念東征將士
長河乗夜渡貔貅兵氣如雲擁上游大將能揮白羽扇
君王不愛紫貂裘十二關山齊故國百年疆域漢神州
不眠霜月聞刁斗自啟茅堂望斗牛
　　　書扇贈何子元武選
春風吹墮洞庭舟春日来從鸚鵡洲萬國風塵隨獨客
五更煙月下中流天邊城闕身重到笛裏關山鬢已秋
坐憶五年江海别楚雲吴樹各登樓
　　　赤水村登土岡同何子元武選張子醇儀制賦
　　　　得春字
林館来遲已暮春追攀且得共髙人貪山更送雲中目
避日時移樹裏身臺殿近瞻龍氣繞笙歌聊代鳥聲頻
城西亦是風雲地不遣登臨負此辰
　　　赤水村與方道士
赤水村西風日晴紫琳宫裏鳯簫聲經冬翠竹揺仙珮
萬里青山遶帝京休沐偶過花院静盤飱兼愛藥苗清
主人已得長生訣我輩空懐遺世情
　　　思歸飲欽之館
鄉心迢遞鬱難開且醉佳人舊酒杯千里鴈書迴隔嵗
五湖雲樹鎖髙臺遥聞河北兵還滿坐看長安月又来
容取腐儒江海上仗君終作濟時才
　　　病起見庭萱有作
堂背花開空復情客衣偏感嵗年更滿庭綠䕃飛新燕
無數鄉心啼亂鶯病後强題眠食健鏡中常為鬢毛驚
黄金臺上頻迴首慙愧當時買駿名
　　　鄭家口晚眺
落日曠野飛沙平微吟捲席登岸行垂楊緑暗夕露下
細草碧鋪晴月明空闊試窮逺望目飄零毎動思家情
明發一舟何處所江湖隨到問鷗盟
　　　戲馬臺晩眺
王氣蕭條伯業收彭城依舊碭山秋山連青郡兼齊繞
水合黄河入海流漠漠雲邊低度鳥疎疎樹杪送行舟
凌空臺閣宜春望尚及西風半日遊
　
　
　
　
　
　
　
　
　
　
　
　
　
　
　儼山集巻九
欽定四庫全書
　儼山集巻十
　　　　　　　　　　　　　明　陸深　撰
　　七言律詩二(五十首/)
　　　對月
深院黄昬清露多月明初上女墻過行邊幾度圓如此
髙處不勝寒奈何宿鳥頻翻動綠樹釣船遥憶開金波
山城漏永坐来久牛女今宵正隔河
　　　淮隂祠
是非千載總成空滿地淒涼在眼中落葉數聲秋雨暗
女墻寒影夕陽紅旌旗南國悲遊輦圭璧東陲想故宫
書劍扁舟乗夜發擁爐閒坐讀周公
　　　虎丘
江鄉蕭颯不禁秋古刹名山占此丘雲䕶龍池迷鴈塔
雨平虎跡上漁舟聲傳清梵疎鐘出衣妥紅蓮極浦流
千古宛然渾在眼越王臺畔女墻頭
　　　晩行浦中
秋江東北風吹櫂夜色西南月度河客子生涯隨路酒
漁郎消息隔煙歌鴈行千里緘題到牛背前村短笛過
船外暗香来不斷芙蓉知傍水雲多
　　　苦熱
朝来病骨不勝衣望㫁淮南一鴈飛故國青山三畆宅
何年白屋兩重扉况堪旅舎多殤殯安忍家書逺報歸
長日畏途猶苦熱江天閒殺白鷗磯
　　　嚴陵
嚴江秋色碧于空嚴陵祠堂江水東山雲不斷欲作雨
巖樹半欹常背風行人度嶺忽髙下返照入壁時青紅
櫂歌互逐漁歌起相送樓船上峡中
　　　將遊龜峯寄汪抑之器之二太史
愛此秋髙風日清紆迴常作探山行俯㸔飛鳥有時下
悵望美人無限情沙浄水根偏見石樹含谷口少聞鶯
好峯只隔斜陽外擬借新居卧月明
　　　謁張東海先生墓
東海先生天下士近從驥子讀遺文風霜滿壑松杉古
日月雙懸曉夜分書帶尚縈堦下草練裙疑化嶺頭雲
廿年正有髙山仰形勝東南更出羣
　　　下鳯山南麓聞曹定翁先生夜過山居至已西
　　　　還瞻行花竹間奉懐一首
遥傳拄杖過山居度壑穿雲更短渠入院秖餘霜後菊
䕶牕唯有讀殘書聊鑱翠竹留題字獨上青松望小車
咫尺懐人情萬里江流為覔一雙魚
　　　驄馬一首寄同年沈御史子公
長安驄馬鐵連錢新賜黄金鑄作鞭千里共㸔皮骨好
五花應入畫圖圓昭王築罷燕臺下桓典騎来御苑邊
已見過都頻厯塊最憐神駿鬬春妍
　　　甲戌二月十三日大雪厚數寸晚得月書事
瓊瑶滿地月華明寒勒東風過海城午夜夢魂清化蝶
蚤春心賞負流鶯半空臺殿疑無影幾處江湖尚有情
澤國年年候農事恐驚風雨報西成(春雪後百廿日必/有大風雨俗占謂)
(之雪報/最傷農)
　　　雪霽與朱子文陳起静訪李百朋舟次先寄
雪消沙岸暗潮通南浦仙舟二妙同柳褪凍痕黄欲綻
鴈拖夕照晩猶風幾年鄉夢三更後十里波光一櫂中
復有月明同下榻山隂却笑興偏窮
　　　甲戌四月八日再遊龍華有述
六日龍華兩度遊陸行騎馬水行舟風雲塔院松將暝
煙火村家麥已秋病到静餘初減藥望窮天際更登樓
桑榆苦愛清江曲常愧山僧半日留
　　　春興和張碧溪韻
天上歸来白玉京茅堂依舊帶江城安身已辦烏皮几
晚食初甞玉糝羮何用門前栽五柳秖須石上結三生
東風又送催花雨起向花間次第行
　　　贈别碧溪次韻
江上忽聞歌濯纓好風如䕶客南行黄金總為收書盡
白髮長因覔句生鄉里定誇能老健交游誰復更多情
不須惆悵江湖晩造物從来本忌名
　　　江上載疾送嚴介谿太史
風風雨雨度江来此嵗登臨第一回五月葛衣猶未著
幾羣鷗鳥莫相猜催農已盡黄梅節送客須傳綠蟻盃
南去舵樓波浪闊望君真是濟川才
　　　送黄竹泉兄弟南還
雪後遥山紫翠重宦情歸興二難同天邊樓闕身曾上
冀北風雲眼獨空到日春回紫荆樹去途詩和鶺鴒風
懸知别後相思處江北江南夜月中
　　　除夜僦居對雪
誰遣天花白滿筵破除殘臘入新年江山萬里春猶淺
煙火千家夜未眠馬援歸来空有累揚雄老去始知𤣥
浮生踪跡元無定泥上飛鴻亦偶然
　　　雪後遊廣恩寺贈同遊張儀部
落日未落西城西孤亭曲徑遶氷堤丹青合殿煙初暝
紫翠千峰雪後低萬里旌旗聞戰伐一年風物送攀躋
同来苦愛張平子袖有琅玕錦繡題
　　　綠雨樓漫興
暑雨初晴樹色偏晝長風景滿樓前天邊白鳥兼雲没
簾外青蟲映日懸古鼎香煙時裊裊小池墨水復涓涓
綸巾羽扇閒居服獨對南薫理太𤣥
　　　禁中觀雨
天連仙掌曙光分龍氣遥瞻五色文山勢浮依金殿轉
簷聲清報玉堂聞似知佳節催農事願比甘霖奉聖君
昔日侍臣憐宋玉空將麗藻賦行雲
　　　下陵
仙堦瑶砌雨如膏大饗初成月正髙夜静溪聲傳水樂
山空天籟奏松濤參差燈燭趨羣從次第官僚備列曹
更許乗驄向歸路一宵清境不知勞
　　　月下有懐王存約都諫倪本端祠部二首
嵗晩相思雪滿庭也知祠部亦氷㕔心期許我俱頭白
雲路何人獨眼青落盡燈花收夜局寄来詩草帶春星
長安客舎多如許每過門時馬自停
雪後樓臺鬬月明懐人咫尺最關情心無機事如君少
時有詩篇過我評琪樹夜寒巢鶴怨紫簫聲逺彩鸞輕
想應正草回鑾疏倚遍闌干卧未成
　　　登翠微恭望長陵有述
春深王氣藹重重身到中天望轉濃近接星辰看拱極
遥從江漢識朝宗風回喬木千章合時有祥雲五色封
一自鼎湖仙去後萬年弓劍閟真龍
　　　八日雪中自海子東過朝天宫習儀
今日自誇銀海過古来空羨雪谿遊連天紫氣迷金殿
遶郭青山盡白頭髙處寒多渾可奈望中人逺不勝愁
一年長至須成慶重試雞人拜冕旒
　　　展牲還
月照齋心萬慮空嚴寒時送北山風氷蹄入夜天關紫
宵御分行燭影紅世事浮雲千態出(時秋臺越獄出入/皆檢頗恐恐不測)
故人破凍一尊同江南苦憶歸耕地三匝茅堂一畆宫
　　　廿四日再出視牲
落日朱衣五色紋天南清閟鎖祥雲重来正及春初動
歸去遥憐夜已分十里瑶壇當地脈萬年郊祀應乾文
風雲喜為傳消息翠輦黄麾度漢汾
　　　郊壇還贈同行余德重副郎
貝闕珠宫上帝居月華夜氣鬬清虚西来步出天門迥
東望春隨斗柄初粉署仙郎時並馬禁城銀鑰尚留魚
御街風色香塵細吟過南郊十里餘
　　　初與郊祀分獻風雲雷雨壇
露冕垂紳午夜長瑶壇灝氣正蒼蒼靈飇不度松聲細
端拜初来曙色凉願有風雷悟明主敢將雲雨賦襄王
(時有/所諷)圜丘禮樂今皇盛萬騎千廬簇女墻(時邊軍皆/扈從入壇)
　　　候祭
神道如弦春月寒女城西畔第三壇樓臺始信中天起
星斗翻從下界看五色龍蛇揺羽蓋九重烟霧藹椒蘭
君王合在清齋殿共聽鐘聲夜向闌
　　　孤悶中有懐途次兒女
細雨斜風隔市塵重門深巷怕逢人春隨久病難為客
老覺虚名苦累身何處桃花流水漫一宵魂夢鬢毛新
天涯兒女癡心在寄語家貧未是貧
　　　秋懐
曲徑孤亭盡日幽砧聲又動一年秋詩因才減頻留草
老為情多易得愁天上風雲金鼓迥江南鴻鴈稻粱稠
隂晴却恐隨朝暮半月鄉書十度修
　　　秋病
病裏逢秋愁轉多隔窻風雨滿庭柯寒衣欲授催砧杵
鄉夢初成繞薜蘿天上樓臺真是好人間岐路竟如何
山東兵氣看雲變何日王師奏凱歌
　　　奉和石齋少師對菊
封後文書紫閣閒對花身在五雲間松筠嵗晚偏知己
桃李春歸空厚顔自許託根依鳯闕誰從落帽宴龍山
多情未忍輕歸去莫待金蓮輟送還
　　　哭桴兒六首
生兒辛苦擬傳家揺落秋風感嵗華過客虚煩竒跨竈
行窻留取亂塗鴉旅魂欲返疑無路涙眼頻揮似有花
强起憑髙望南國斷雲流水逺天涯
經行無處不傷神新剪羅衫四尺勻病母五更能送藥
阼階三揖解迎賓渾疑死别還生别莫問前身與後身
我已白頭聊哭汝髙堂更有白頭人
半生苦愛說㤀情翻覺情多遣未成夢後青燈風不定
搔来白髪鏡偏明家書自寫疑還信世路誰憑住與行
悲怨短長吾豈敢空令身外有虚名
琴書辦得為消憂獨抱琴書可自由歸計未能隨北鴈
年華無奈逐東流廢来詩草誰收拾驗後醫方自檢求
賔客不通門巷寂幾番寒日下西樓
更闌愛聽短歌聲倦倚藤床趂畫屏幾處逺書還詫友
最憐同學尚尋兄鬢從此地雙蓬短人過中年萬念輕
後夜客居聊復爾涙痕偏映月華明
客舎并州背苑墻獨繅愁緒鬢絲蒼三千里外抛中産
四十年餘哭下殤院静風簾隨日動城髙霜角共更長
可能㑹得探環事来續衰翁未斷腸
　　　五七哭桴次吳朝言御史韻二首
坐依塵榻起循墻一月情懐兩鬢蒼生死最憐俱作客
嵗華翻恨未成殤何愁異日居人後空想他時共我長
見說食荼腸易苦極知荼苦不如腸
六齡攜汝即辭家能變南音語帶華時向西雍觀振鷺
遥從北闕認朝鴉乾坤有恨容啼鳥風雨何心妬落花
莫向故園傳此曲年年寒食海西涯
　　　次韻温菊莊大參
浣花溪上草堂閒多在青松白石間不與風雲重入夢
每逢山水一開顔慕陶興寄霜前菊和杜詩成雨後山
聞道年来倍强健溪藤髙拄看雲還
　　　寄懐
獨上滄江百尺臺夕陽無數鳥飛回寒暄氣候隨時變
翻覆人情秖自猜白髪有期和我長黄花着意為誰開
壁間團扇尋常事空說班娘最有才
　　　元年除夕試筆二首
嵗寒冉冉夜將除景物依依繞故廬大禹三江俱到海
春王五始合教書山中日月從閒積天上風雲入望餘
何用青銅看勲業自應愁鬢已蕭疎
蠟炬含風夜不寒得從兒女簇杯盤麤知萬里歸猶暮
老覺多情遣更難期與青春酬寸草羞將白髪付彈冠
百年塵世同官厯今夕明朝取次看
　　　二日隂
江天不斷海雲生誰遣隂晴總未成苔片漸隨閒徑積
梅花欲傍小橋横占年法向山農問種樹書從老圃評
幽興最關新節候莫教風雨妬春明
　　　次韻王欽佩寄秦元甫
賦就停雲第幾篇江湖渺渺轉堪憐更隨驥尾知何地
同抱龍髯憶往年惆悵又逢三月暮夢魂多在五更前
金陵城裏山如畫城外誰營二頃田
　　　山居和答鄒山人
城上樓臺隔暮霞敢誇泉石自成家空煩妙句追風雅
自許閒人領物華岸柳嵗深髙擁日潮田水落半侵沙
倚闌正見三江口剪取吴淞共試茶
　
　
　
　
　
　
　
　
　
　儼山集巻十
欽定四庫全書
　儼山集巻十一
　　　　　　　　　　　　　明　陸深　撰
　　七言律詩三(五十首/)
　　　寒食展墓
細雨東風曉未晴養花天氣近清明人間桃李俱生色
望裏松楸獨繫情龍劍上騰星漢闊奎章遥映錦雲横
傷春不道春如許芳草年年滿路生
　　　初夏四首
桔橰聲裏送春歸乳燕遷鶯接隊飛入硯柳花還礙筆
撲簾槐雨欲霑衣月茶初碾金文餅團扇新裁白練機
小閣正宜清潤候晝長消得往来稀
銀塘新水鴨頭紋載酒浮花動午薫老圃養成三徑竹
野人耕破一溪雲㢘纎雨脚晴不斷怯恰鶯啼逺更聞
為惜琴書妨溽暑自鋤苔砌辨香芸
穹林迢遞綠生煙漠漠澄空映水田喚雨喚晴鳩不住
能髙能下燕頻穿春暉東去元無恙風力南来漸有權
起坐江樓自清曉游魚吹浪碧荷圎
綠隂庭院晝初長藥碾丹爐按古方病後精神渾愛惜
閒来文字費商量自攜藜榻安風背新作茅堂向水陽
子鮆正肥斑竹笋欲將身世老江鄉
　　　夏日山居三首
柳烟槐雨帶斜陽極浦遥山入𣺌茫溪水通潮魚作隊
梅風催夏稻成行竒書到手添交直往事驚心免校量
縹緲有聲来别院小兒新課甫田章
小卜山居背郭開江流面面繞亭臺樹猶若此誰堪待
少不如人老漸来一曲緩歌聞白苧滿天凉雨過黄梅
野情轉覺閒方稱願與君王乞草莱
綠隂樹樹水田田坐愛牛羊散逺天風送潮聲来别浦
雲收雨脚過平川幾村茅屋青山外無數漁舟白鳥邊
不信桃源是何處每將文字萬人傳
　　　初秋夜
隨身枕簟綺牕虚映水樓臺晩浴初夢裏已無投筆事
閒来如有絶交書㸔低北斗知宵永驚早西風是病餘
家在吳淞江上住底須天際憶鱸魚
　　　秋興三首
茂苑長洲東復東江天淼淼夜含風誰家吹笛關山裏
幾處征衣搗練中鴈字未成雲又合魚書欲寄路難通
不知宋玉才多少只賦悲秋已自工
揺落年光急暮笳得開懐處是還家新凉門巷堪羅雀
舊業園田學種𤓰南浦風波㸔白鳥東籬消息探黄花
疎慵莫道渾無事袖手猶能領物華
半空凉籟撼千軍滿地秋光錦繡紋近水芙蓉先帶露
故園楊柳欲欺雲憑髙萬里從今見行樂三秋自古聞
堪歎揚雄甘寂寞一生空老太𤣥文
　　　秋懐十二首
景物逢秋老更成峽猿何必斷腸聲習家池上歌如沸
庾亮樓頭月正明萬里山川催木葉五更鐘鼓動江城
當年與賜金莖露夢斷空瞻白玉京
天闊風髙秋意多青山如削水層波知歸𤣥鳥遥憐汝
向晚黄花獨奈何故國笙歌遺玉樹前朝荆棘有銅駝
興亡亦是浮雲事古往今来鬢自皤
碧草幽花滿故園南山卧對久㤀言年来行李書千巻
老去生涯水一村已辨弓蛇還石虎毋煩怨鶴與驚猿
秋光更比春光好蜂蝶紛紛不到門
青燈挑雨不成眠愛聽芭蕉夜似年去日苦多無計欵
浮生如寄定誰賢成功白髮馮唐老好事青山謝客偏
他日向平粗畢願懶雲秋水䕶沙田
斗帳香消病骨輕少年憶得賦秋聲青藜火煖西風勁
白玉堂深晝漏清上帝雲霄陪絳節仙人星漢濕金莖
髙山流水空瞻遡秖恐涓埃報未成
閒堦積雨長莓苔藥裹詩籖手自裁潦水正須愁八月
浮雲常與望三台長沙卑暑偏饒病嶺表風波是有才
茅屋若為容我老文章一洗舊悲哀
六代三吴業已荒英雄遺恨水茫茫試量秋與愁多少
始信年隨鬢短長江上野鳬爭得食山中叢桂早含霜
長門本為黄金賦賦就長門却自傷
一番風雨報園林岸柳汀蒲半不禁兔魄已隨華月滿
鳯棲應戀碧梧隂清商律應笙歌細白苧功多箧笥深
起向推移占物候為誰先有嵗寒心
潮聲江上喚登臨日日東流故故深十尺蓴絲風蕩颺
一天魚信雨侵淫鴟夷去後猶堪恨禹蹟南来不可尋
一曲吴娃雙畫槳蛟龍堆裏晝隂隂
總為秋光滿葛巾未應偏恠白頭新明珠本自能疑我
沙鳥何心却避人一片雲輕終過眼百年論定不隨身
草堂舊在三江上聽水聽風知幾巡
團扇情多咏未休井梧何事强知秋霜華先上雙蓬鬢
壯氣空餘獨倚樓誰復常何工薦士徒聞李廣不封侯
千尋鐵鎖如堪借借與人間鎖斷愁
病回門巷晝長扃留滯周南改嵗星滿目秋容頻㸔鏡
十年舊帶屢移釘髙梧急雨聞金井柞火新凉照素屏
深夜不眠緣底事自攜鉛槧校丹經
　　　自八月二日至六日皆大潮成巨浸頗得竒觀
愛看秋水坐斜曛汗漫東来昔未聞風送潮頭噴積雪
波連天際貼層雲髙聲疑有蛟龍怒逺影空迷鸛鶴羣
安得此心無一事南華經裏老遺文
　　　山堂晩晴觀楫兒作字
論文說劍更爭棋五十年来兩鬢絲無事可為甘袖手
有山如畫且題詩望中禾黍秋風粒夢後芭蕉夜雨枝
小几映忩承落日雙鈎古帖坐教兒
　　　元宵
横笛短簫催暮筵星橋火樹共參天人于年穀占先兆
老向煙花正有緣霄漢無聲風力定山河留影月華圓
他鄉頻嵗氷霜裏故國今宵殿閣邊(時余寓樓在邑庠/禮殿經閣之後)
　　　渡江
桂楫蘭橈江水生前麾小隊渡江行人生幾度東風面
花信一番春雨晴初日出林光欲動豐泥逐馬滯猶輕
少年游釣難㤀處莫恠丘園太有情
　　　次韻王子升侍御登姑蘇玉峯二首
牙旗分隊捲芳埃獨上姑蘇百尺臺南斗下臨東海近
青山多在白雲隈謾勞此地興亡恨共仰中朝將相才
合是長城應萬里野人林壑卧蒼苔
目極長亭更短亭觀風使者節初停潮頭東去和雲白
山勢西来繞郭青艷冶鶯花春入望太平門户晝長扃
闔閭最愛干將劍化鶴歸来尚姓丁
　　　舊墓
夕陽一片好山光啼鳥啼猿總斷腸有客已成風木恨
何人為廢蓼莪章年年芳草催寒食隱隱青山似洛陽
流水橋東頻立馬一杯時復奠椒漿
　　　七月四日與姚時望放舟過南浦
早秋煙水帶雲山江上扁舟信往還潮力漸隨青草短
野心元共白鷗閒愛談舊事消殘暑賴有青尊破老慳
四十年前釣游地歸来雙鬢已成斑
　　　五日夜坐見新月
中庭秋影又經年節序驚傳巧夕前一井西風梧葉信
滿谿凉露稻花天多情宋玉偏工賦曉事揚雄晩尚𤣥
江上小堂蕉石裏不妨燈火抱書眠
　　　元日渡江二首
殘日樓臺媚逺天清寒先覺鬢毛偏多情桑梓依江郭
過眼烟花改嵗年龍氣常占雲五色蓬山只隔路三千
東風似解知人意吹向梅邊復柳邊
潮回沙際識春回逺見帆檣映雪開向晩中流空日月
倚天隔岸有樓臺波濤東下元相逐鷗鷺羣飛莫浪猜
一望海雲俱不極令人遥憶濟川才
　　　懐江東山居
知非知命復知還不負青青屋後山無數好花臨水淨
幾羣嬌鳥弄春蠻子雲辭賦終成悔摩詰圖書早占閒
愛殺江樓無一事重簾長䕶白雲間
　　　元宵風雨
風雨無端妬早春上元燈火寂遊塵此身天地誰非幻
何物隂晴解弄人臺殿下方空悵望星娥髙處自精神
强扶殘病酬佳節絳蠟銀屏照座新
　　　十八夜雨
細雨斜風轉寂寥閙春燈火第三宵姮娥愛影收鸞鏡
歌吹生寒濕鳯簫此夜金吾還不禁多情銀燭更髙燒
隂晴本自關天意恩怨人間總未消
　　　雨中樓居
惜春心緒雨連宵作陣颺空勢轉驕晚向梅花愁爛熳
早從桑土念飄揺行人泥滑三汊路漁子潮平獨樹橋
别有好懐髙閣裏捲簾香霧倚雲霄
　　　出西郊書感
花香草色遍天涯團蓋風多旭日遲負郭人家田陌陌
送春心緒柳絲絲未應華髮偏憐我試問流年苦為誰
路繞溪迴無限好何人不起釣游思
　　　七夕與客夜坐
花外䦨干雨乍稀早秋風候報羅幃億千萬刦俱遭遍
四十九年都是非白石清泉初已遂髙山流水願多違
誰云白髮三千丈信手梳来不過衣
　　　和徐鶴谿宜興道中喜雨韻
谿上山青更水青樓船揺動櫂歌聲先甞陽羡龍團細
不慕揚州鶴背輕鐵甕潮聲還寂寞銅棺秋色倍分明
仙郎才調元如錦白雪新篇擊楫成
　　　簳山曉發經行福泉過青龍
畫船春盡水雲和曉夢中間十里過山色擁螺澄海霧
溪流如帶綰江波逢人毎問三三徑對酒遥聞欵欵歌
最愛凌空凭鴈塔何妨此地著漁蓑
　　　青龍南寺與時望輩步過北寺觀三亭橋冐雨
　　　　乗肩輿還
漠漠谿田半草莱曾聞此地起樓臺黄金歌舞有時盡
赤縣軒墀何日開髙閣俯闌驚鸛鵲古碑㸔字剔莓苔
軟輿十里乗春雨花柳情多喜客来
　　　詠鶴
　予蓄二鶴于山居標格異凡實華亭種云修吭髙足
　鳯臆龜文鳴聲清亮真仙人之騏驥也往嵗為魯夫
　傷其一孤雄匹處若怨若慕益深孤潔之趣每加眷
　恤日益馴擾時望見予輒鳴舞不已若迎若導予益
　憐之丁亥之秋予渡自水東為旬月之留是鶴忽飛
　止寓樓之外人共異之文學姚時望即日賦詩比于
　道義至謂士君子反面者為薄蓋有刺焉予覽之梗
　槩于中援筆和焉
翩翩一鶴下雲中正倚髙樓落日東憶得羽毛如昨夢
不敎心力破長空呼童䕶足防秋雨㸔汝梳翎颺晩風
赤壁青田是何處㤀機聊與海鷗同
　　　王昭君
　昭君出塞自是漢人禦戎失策却與尋常婦人失身
　不同斬毛延夀正是淫其色耳殊不成誅賞昭君既
　去亦不見有思漢思歸之意後来受彼淫烝已化其
　俗矣古今詩人咏昭君多是題蔡琰耳與文姬事頗
　不同此亦史傳疑義因華泉有作次韻
却抱琵琶别漢宫長城萬里戍樓空一身逺嫁從明主
半面新糚付畫工雲外不殊青瑣月塞前初𦂳黒山風
異鄉景物新相識無限悲歡曉角中
　　　題南莊號
背倚青山面水田草堂修竹向陽天夜深南斗當牕見
雨後薰風掠燕翩牧笛農歌俱負郭西成東作總豐年
主人愛打蒲團坐一巻莊生秋水篇
　　　題松泉號
藤杖芒鞋白疊巾松泉隨處是知音半空素練懸秋色
十里青山蕩午隂坐愛團圞當偃盖卧聽嗚咽替彈琴
道人緣業休相問聲色中間未了心
　　　題漁樂圖
平沙坦路有風濤便欲移家傍此曹鼓櫂鳴榔自成趣
賣魚沽酒不辭勞拖藍檻水春雲膩破白船窻夜月髙
收網一燈山下泊綠簑衣底讀離騷
　　　贈别鄭㢘
新作相逢别更新雨中心緒病中身空勞魂夢遊千里
又負鶯花過一春江上水深芳草合尊前人逺尺書頻
歸舟若度嚴陵瀨此夜燈花定有神
　
　
　
　
　
　
　
　
　
　儼山集巻十一
欽定四庫全書
　儼山集巻十二
　　　　　　　　　　　　　　明　陸深　撰
　　七言律詩四(五十首/)
　　　八月十六夜渡江
天上金波影未闌人間已作隔宵㸔千家香霧籠銀兔
一派天風吹紫鸞夜色分秋當二八桂華作意讓團圞
不知髙處還誰忌倚徧幽人十二闌
　　　玉舜十八首
　　　　嘉靖乙酉八月晦曰予卧疴山堂木槿一株白
　　　　花千葉移植盆中與表弟顧世安文學姚時
　　　　望孫則夫把酒賞之為賦近體一首
曾聞鄭女詠同車更愛丰標淡有華欲傍苔莓横野渡
似將鉛粉鬬朝霞品題從此添髙價物色仍煩築短沙
漫道春来李能白秋風一種玉無瑕
　　　　時望渡江去與世安坐對疊韻
氷肌素質雪翻車揺動秋光嵗有華映水盈盈弄雲日
隔谿澹澹鎖煙霞野人酷愛編青鄣老圃先敎擁白沙
聞道瓊花最竒絶揚州望幸却微瑕
　　　　九月朔晨起盆中再著數花適錢國輔自松城
　　　　至為余作儼山玉舜圖邑中數客繼集而世
　　　　安具扁舟西去矣即席再疊
月下風前宜小車令傳白帝斂繁華漫揮詞手填青玉
欲酹花神澆紫霞佳節正逢黄菊信髙情分占白鷗沙
相如自保完歸去趙璧從来本不瑕
　　　　按毛詩疏舜華木槿也本以色取朝榮夕瘁
　　　　還以寓色衰愛渝之戒此詩人之志也予東
　　　　吳薄海壤沃宜槿每當臘月條而樹之無不
　　　　活至来嵗即暢茂作花紅紫甚富往往村落
　　　　人家以編籬障不甚貴重也白色者予近始
　　　　得之葉似菊而榦類竹扶疎隱映頗有風韻
　　　　若幽人貞士混跡于樵童牧豎之間履素而
　　　　逸羣荒煙野草閴然有不願人知之意予甚
　　　　愛之昔離騷草木多以自况芳臭勁脆靈均
　　　　蓋三致志云百世而下覽其物者未嘗不為
　　　　屈子增悲焉何則物因勢殊情隨事感古今
　　　　同然此人心也予為賦玉舜詩將以傳之好
　　　　事君子兹花儻因予而見重是未可知也諺
　　　　曰女無正色物無定形顧其遭逢何如爾斯
　　　　言豈不信哉豈不信哉
　　　　時望一和得五首再疊一首為答
羨汝胷中書五車登髙還共賦瑶華幾家籬落多秋意
一樹氷霜帶暮霞不是託根通閬苑即疑傳種自流沙
最憐未識東風面一見東風定有瑕
　　　　再疊答諸賢和章
日日詩筒走傳車山中草樹有光華花神讓雪三分白
文氣成龍五色霞肺病夜牕和玉露美人秋水隔江沙
無由報得風騷手白玉明珠總未瑕
　　　　秋日鶴溪明府過山居見和玉舜七首再疉三
　　　　首為答
門外頻勞長者車山中風物過繁華未成雪卧袁髙士
已見仙才蔡少霞一任登臨留勝槩虚煩拂拭到泥沙
欲將花比河陽縣花似潘郎恨有瑕
羊裘曾起赴安車恨殺當年寵麗華木槿籬間好風露
芙蓉江上共煙霞移將一樹渾如玉老去閒居却枕沙
陶令閒情空有賦從来白璧忌微瑕
緣江路僻不容車開過芙蕖又舜華澹泊㸔花宜待月
風雲映水盡為霞正堪結社三江口何似封侯萬里沙
試把一杯重酹汝不須自獻玉無瑕
　　　　西津沈方伯屢和至十八首未巳再疉二首為
　　　　答
班輸妙具九攻車何似休文句最華曉日芙蓉出溪水
暮雲楊柳隔江霞曾聞南國甘棠詠須築長安宰相沙
刼火自驚山石烈不知白璧本無瑕
每向花前望小車詩成一一歎才華須煩妙手題黄絹
絶勝當筵賦落霞一任江天狎鷗鳥十年邊塞長風沙
晏嬰猶惜封書社衛國何勞怨子瑕
　　　　陳仲魯玉舜諸作予讀之悲其志焉再疉一首
　　　　慰之
凌波仙子下雲車想見銖衣濕露華萬種閒情偏隔水
一天佳氣半成霞緒風寒勒花間蝶落日晴銜江上沙
辦得素心終不改有人抵死保無瑕
　　　　再疊得七首
伐檀江上未成車獨立西風殿嵗華誰復賞心同素月
自憐春殿隔紅霞前身合住瓊花觀託跡遥連杜若沙
不是風雲終少氣翻緣玉石共無瑕
疑是星精謫五車不隨紅紫領韶華疎籬野水誰成伴
淡雨微雲欲變霞為客緇衣驚嵗月倩人團扇掩風沙
閒情脈脈秋江上玉面啼痕錯認瑕
顔如穠李不同車千古詩人詠德華凉信預教秋作伴
孤芳無藉錦為霞夢迴嵗月梨花院望斷西風白鷺沙
攜向玉闌干畔種青蠅不放㸃成瑕
風雨無端懶稅車坐當秋水閱南華花開一樹臨重九
人倚髙城望少霞顔色不隨游女豔心情常近狎鷗沙
絶憐何用頻攜酒霑醉姿容玉帶瑕
繞簷鐵馬驟鳴車花有清隂月有華江上水天同一色
望中臺殿隔西霞風隨秋逺聞香露潮識谿寒閣淺沙
無計可留揺落盡共梅開處鬬無瑕
水雲深處挽羊車尋樂尋芳濕露華花徑五風還十雨
江天孤鶩伴飛霞霜前已露全身白風外遥憐半面沙
愛殺臨流晴照影青銅如拭淨無瑕
看花每枉故人車花亦迎人帶露華是處倚闌憐夜月
幾迴攜酒泛春霞銀瓶手挿新添水玉樹情親細碾沙
欲寄報章重閣筆墨痕翻惜繭光瑕
　　　晚飲張虞卿舎西江泛月還舟
南鄰歸去夜如何鼓吹無風櫂有歌兩岸碧波潮力定
一身清露月明多天空星斗中流動家近舟航一水過
千古勝遊誰得似前須太白後東坡
　　　九日
滿目雲山氣轉豪一年佳節又登髙天連澤國西風逺
書寄秋懐北鴈勞三徑素盟頻問菊六經遺事且題糕
授衣時敘偏驚眼箧裏猶餘舊賜袍
　　　九月望初寒獨坐
風迴野渡水雲空猶是江南九月中病後嵗寒偏覺早
眼前心賞更誰同蕭蕭竹院詩初就曲曲山居畫未工
賴有夕陽西浦上殷勤留送半牕紅
　　　十月朔與客汎舟遊静安寺
蘆子東西野渡邊前朝宫殿赤烏年夕陽逗林鐘磬響
湧泉墮地珠璣圓蕭然冠服豈傲吏偶爾賓從如登仙
三江禹蹟不可問一舸鴟夷非昔賢
　　　十一月朔江門觀漲
渺渺煙波連海門長風吹浪晝為昬磯頭錦樹隨船出
天上銀河倒地喧便欲乘槎貫牛斗却愁斷梗失山村
新寒十月登樓望岸草汀花半不存
　　　七寶鎮擬訪黄天章憲副寒甚不果
乗興何妨似剡溪故人只隔市橋西心情聊復同雲水
蹤跡真憐在雪泥白下館前時繫馬黄金臺下共聞雞
扁舟定有重来約来上春風細柳堤
　　　遊東石山園
度壑穿巖窅窱通好山多在夕陽東望窮碧海龍宫近
踏破蒼苔鳥篆工花塢四時常帶雨洞門終日細含風
仙蹤法界如堪擬不是蓬壺即華嵩
　　　乙酉嵗除
細雨催春嵗又除縣城燈火接郊墟百年到我强過半
萬事于人總不如弊齒病深抛酒醆安心法在卜山居
東風若問新消息多上蒲團少著書
　　　丙戌元宵
上元燈火鬬嬋娟滿月輕風夜可憐人踏六鰲㸔海市
天連萬炬候星躔樓臺影裏疑無地歌吹聲中合有緣
管取一春多樂事試從今夕卜豐年
　　　次韻楊伯立春興
江南地僻晝如年春與閒人别有緣滿徑落花風陣陣
一犁新雨水田田池塘草長詩成夢簾幙寒輕酒擅權
四壁已空諸業盡囊中剛剰買山錢
　　　春雪
少年端策覲君王記得春隂賦玉堂今日閉門風雪裏
五更孤枕夢魂長薄田已就資生計省事初營却老方
尚有圖書抛未得敎兒多種翠芸香
　　　三月三日
一年一度春最好三月三日烟雨中花外小車停過客
山隂褉事想遺風髙樓正繞長江去舊壘新㸔乳燕通
桃李成蹊總相似行人莫問午橋東
　　　清明出行阡丘
病来廿日始勝冠花柳清明滿畫闌二月光隂半晴雨
百年塵世幾悲歡王孫芳草連天碧燕子東風作陣寒
萬事山頭一抔土麒麟留得後人㸔
　　　清明後一朝見桃花有感(因誦楊孟載也無人/折休相妬才有鶯啼)
　　　　(更可憐/之句)
𤣥都觀裏到應遲前度劉郎鬢已絲燕語鶯啼有何意
石橋流水至今疑一枝帶雨比顔色千樹蒸霞勞夢思
莫遣漁郎重問路此中元少外人知
　　　和郁潮州
欲從東海望蓬莱試上江頭百尺臺春色送將拚獨醉
好懐留取為君開詩成滿砌翻紅藥客去閒門長綠苔
寄語桃花休折盡劉郎應是不重来
　　　五十生朝自壽
年行五十鬢猶青浪許前身是嵗星三刖尚存和氏璧
一區初築子雲亭(予是嵗/始有居)人間好景中秋月世上浮名
五夜螢偏愛江山圍故國欲將非是問蒼㝠
　　　十四日晚渡
團圓寶月漾空明東去疑從不夜城風送潮頭回别浦
水兼凉氣弄新晴鵲填銀漢橋初就鴈布瑶空陣乍成
一櫂中流雙擊楫隔江時度紫簫聲
　　　餞顧東江宗伯于禮塔匯留題
千年地勝湖山繞十月江寒樹葉稀人向别時身是客
舟從行處岸如飛舊家池館誰還念落日風帆我自歸
天北天南俱逆旅莫將去住與心違
　　　山中嵗暮得㫖召還翰林兼許春坊供職志感
　　　　一首
玉堂金馬是重来新詔青坊許並開豈有涓埃報明主
虚煩聲價築髙臺千年禮樂還周典一代宸奎陋漢才
直北長安天咫尺紅雲無數繞三台
　　　平望阻風期友人不值
渺渺碧波連白雲期君不見重思君妬花信急春如許
折柳情多日又曛山色水光餘此地酒懐詩興憶離羣
陽侯若借東風便燈火樓船坐論文
　　　嘉禾道中
畫旗揺曵午風多金鼓聲繁水漫波春色二分㸔正好
國恩千載報如何江天路接心逾逺花柳村深氣尚和
童冠相隨單袷具康衢時聽隔林歌
　　　陳東祠堂
郵籖初下雲陽驛國士有懐陳少陽人世自應餘感慨
東風元不管興亾誰無一死寧須晚事到千年更有光
當日上書多輟報至今遺恨說汪黄
　　　維揚懐古
輦道蕪煙江水流遊魂不載舊龍舟花開綵樹春光永
火煖沈香瑞氣浮絶域衣冠朝萬國拂雲宫闕遞千秋
可憐惟有東征役星散旌旗戰骨裒
　　　三月晦登羊山望下邳
一年春色此登臨入望遥山紫翠深二水帆檣風獵獵
半空樓閣晝隂隂何當開鑿留形勝不盡煙花自古今
直北風雲最髙處極天關塞築黄金
　　　東昌懐古
旌旗簫鼓畫船過風送長河渺渺波水報郵籖朱夏晩
岸縈官柳綠雲和聊城不下遺書在泰岱乾封往事多
七十二君空有籙莫因秦漢問如何
　　　端午自天津發舟入潞河與夏公謹給事晚坐
雲際髙城萬國通端陽佳節旅行中蒹葭碧映潮頭月
楊柳隂依水面風天近北辰龍有氣地偏東海望無窮
蒲尊箬黍依然在楚調吴歌一笑同
　　　七月七日以公事出城同林介立遊廣恩寺
年年七夕是秋期殘暑猶存感嵗時未對天邊新月偃
先貪林下午隂遲城鴉殿鵲紅雲繞宿鳥鳴蟬碧樹移
兩月都門塵撲面偶同心賞一題詩
　　　與顧未齋遊西山過海子橋有作
新水平疇逐馬蹄白鷗黄鳥瀼東西風雲天上身仍健
雞犬淮南路欲迷倒影樓臺含旭日送春蒲柳拍長堤
美人期我城隂曲已有風花入品題
　　　和未齋韻寄徽州鄭珏山人
别後風煙去幾重思君多在鶴歸松椷中尺素雙雙鯉
門外黄山六六峯花發春深行對酒地偏日晩坐聞鐘
遥知十畆棲賢宅却比丹青韻更濃
　　　十七夜待月
紫閣黄扉切九霄中秋待月第三宵天髙易識龍文動
海近偏憐蜃氣消十幅秋光障雲母一簾凉影弄氷綃
欲憑絃管吹雲散忽有雲間起鳯簫
　　　再出郊壇視牲王正十日早于華盖殿復命
九天風物麗春陽来自南郊夜未央龍馭遥傳香裊裊
鵷行時送珮鏘鏘步依玉砌雕闌繞立近珠簾繡帶長
華蓋極天懸法象此身真到白雲鄉
　
　
　
　儼山集巻十二
欽定四庫全書
　儼山集巻十三
　　　　　　　　　　　　　明　陸深　撰
　　七言律詩(五十首/)
　　　賦得禁中早春
重重臺殿䕶雕闌欲動春聲鶯尚寒旗影漸隨風力軟
凍㾗初映日華乾雲依紫蓋和香度龍抱黄金帶雨盤
世道正同陽道長午門朝下雜千官
　　　南郊雪後齋宫候朝
雪片煙綃積漸和紫壇瑶殿接星河風行法駕塵颸盡
雲䕶眞龍雨意多萬乘旌旗環御蹕千官綵繡濕恩波
揚雄老獻河東賦何似明堂九德歌
　　　禮成下壇時天宇朗霽
星橋閣道倚層霄一徑天闗紫翠遥合殿椒蘭含瑞氣
九重煙霧鎻春宵萬年天子調元化四海諸侯奉大朝
天意直教明主識風雲盡捲雪全消
　　　重登子陵客星亭望釣臺二首
萬古江山復此亭天邊自有少微星人生俯仰成今昔
客裏悲歡付醉醒誰為漢家延國祚欲從嚴瀬問山靈
浮雲逝水秋風闊極目遥空環翠屏
煙霞冉冉去還迷紫翠重重高復低雙柱挿天擎日月
一溪流水隔東西騷人道路頻囘首客子光隂覔舊題
悵望高風千仞外敢將容易事攀躋
　　　蘭谿易舟愈小而北望愈逺
山峯疊疊水潭潭欲斷還開去始諳淨照波光深見石
逺分秋色半成嵐夢魂總不離天上身世虚憐是斗南
買得溪船如一葉茶煙頻颺酒微酣
　　　自懐玉驛復行舟
行盡山程復水程水南山徑更須行攀高漸識浮雲薄
度險頻驚怪石輕到處一身眞逆旅傳來滿耳總虚名
隂晴未定秋將半忽聴松聲是雨聲
　　　鵝湖曉發
稻田迤邐水潺湲不待黄粱已度闗去路每看青嶂合
穿林時攬白雲還秋風午日炎涼裏牧笛樵歌楚粤間
惆悵平生最竒絶未應向晩過千山
　　　遊武夷二首
武夷宫前九曲谿好峯多在夕陽西仙人飛度無行徑
過客躋攀有杖藜草樹隂隂連碧落風煙裊裊引丹梯
相傳亦是秦人隱何必桃源路始迷
日日溪頭風日清櫂歌聲裏鏡中行千巖萬壑不知處
芳草幽花苦問名照影碧潭憐我老分秋華月向誰明
山川如畫人如玉望闕懐鄉無限情
　　　九月朔餞别過水南
年年席上看圖畫秋日人從畫裏行夾道古松飛蓋迥
漫灘竒石綵船輕依山别館雲封户入市流泉竹遶城
囘首夕陽無限好紫青如繡五雲明
　　　十月十日雨
南州雨意萬山深毒霧蠻煙半月隂細草公庭秋淅淅
隔花宫漏夜沈沈溪流破白添新漲雲岫拖青失舊林
靜倚客窻聽不厭乾坤隨處望為霖
　　　雨中發玉山
歲晩煙雲釀薄寒好山正向雨中看斷橋流水横漁艇
要路豐泥沒馬鞍初向玉山迎勑使(時初/接勑)逺從閩嶺望
長安北來南去年光裏却恐盧生夢未闌
　　　過草萍
山作重圍天共低一灘分水浙東西雲邊野菜挑冬筍
客裏行㕑趁午鷄鶴背還霑瀑布雨馬蹄偏戀錦障泥
勝遊若許開晴照為借仙人一杖藜
　　　桐江
北風瑟瑟灘悠悠行盡桐江興轉幽水西半天墮紅日
溪南諸峯偶白頭嚴陵自是高隱地錢塘從古帝王州
海雲不斷三山近時有青紅起蜃樓
　　　和汪有之園亭之作
一區猶愧子雲才薄有茅堂傍水開逺信經秋慿雁到
問竒長日有人來好花隔岸飛紅雨新筍穿籬迸緑苔
同上玉堂俱出牧却從湖海望蓬萊
　　　春日有懐王天宇嘉定
美人秖隔淞江水不待秋風首重囘今日吳公居第一
少年賈傅最多才遥憐細雨催春到忽憶桃花對酒開
病骨幾時堪束帯紫扉青𤨏共金臺
　　　清明前一日過毘陵
老去逢春春更妍杏花開爛栁含煙風旂金鼓頻過寺
石岸樓臺逺接天潮信有期通大海賞心如昨換流年
禁煙時節江南路畫裏山川行畫船
　　　庚寅三月三日渡江
明歲行年五十五今晨渡江三月三鷗盟鷺渚他無恙
鵬海龍沙我所諳北固山前帆欲滿東風陣裏酒微酣
樓船簫鼓旌旗繞黄紙功名老尚堪
　　　宿州道中
水郭山村不計程淮陽春晩更多情靈風常傍征旂繞
宿雨新添野潦明麥葉青青初覆雉栁條落落未藏鶯
風雩亦是尋常事陌上沙頭盡日行
　　　憇驛亭晝夢
蕉鹿何心得失間如何連夜夢家山藥欄定為游人遍
水閣唯應送客闗春日欲晴常帶雨客途雖好不如還
少年最愛河東問抽筆渾慚鬢已斑
　　　睢陽禮月
金鼓聲繁夜向闌叩天無計路漫漫埋將桂樹三千丈
失却姮娥十二闌后羿彎弧空躩鑠玉川流涕正汍瀾
由來天上成虧事付與人間仔細看
　　　行經隋堤有感
端委猶堪致太平龍舟錦纜竟何成空餘細水縁堤曲
别有垂楊帶晩晴社燕歸來如有恨閒花開遍不知名
行人誰管興亡事但説揚州接汴京
　　　自清華西行村落間殊勝平疇流水果園竹徑
　　　　驟作鄉思
燕麥青青柿葉肥江南囘首正依依千竿新竹消蒼雪
一帶遥山深翠微閒任野禽啼樾塢細分流水繞柴扉
那知身是乘驄客疑向花前跨鶴歸
　　　淨果寺晩眺
權店驛前山晩晴天留高賞待西征北來形勝重闗紫
春去鶯花幾樹明風物未縁懐故土文章終恐是虛名
紆從一徑過僧寺紅藥翻堦憶五城
　　曉發權店行兩山間流泉耕牧漸觸見聞
山花紅映石泉流初見牛羊散古丘秦晉河山俱重鎮
唐虞風土此中州彫殘極目知生計慷慨何能與國謀
頭白官僚半文字東風又上皁貂裘
　　　四月晦日盂縣試諸生
圍棘森森翠幄重清和時候日高舂魚龍隊裏波濤闊
桃李隂中雨露濃未為驪黄妨駿馬先從拱把養長松
風傳筆陣春蠶細繞郭青山鎻萬峯
　　　自盂縣度石梯嶺
絶塞風多四望寛始知天上不勝寒依稀步入羊羣化
次第行隨鳥背盤撲面榆錢迎棧閣染衣山黛落征鞍
闗門去雁無消息滿紙書成欲寄難
　　　忻州試院雨中閲巻
江南五月黄梅雨帶雨滋花向晉陽映空游絲濕欲墮
赴壑細渠流未長重簷淅淅雜午漏畫寢冉冉凝清香
須女為霖佐明主莫將小技賦襄王
　　　五月十八日代州籌邊堂同陳憲副汝正大閲
　　　　諸生因贈汝正
白馬翩翩綵鶴開牙旗行帳遶層臺一時得共闗山勝
他日須收將相才鳯閣龍樓俱咫尺瘴煙蠻雨乍歸來
君侯亦是三湘客莫漫凌雲賦楚哀
　　　繁峙率文武諸生較射
沙融草淺繞青山冠序童年各就班叅合地承魚麗陣
崔嵬天險雁門闗遥聞白羽鳴風調時向烏號抱月彎
金馬雲臺俱不薄文章功業古人間
　　　南峪雨後取道上五臺
六月蕭然似晩秋登高重整木綿裘即看滿澗泉初出
知是前巖雨乍收碧嶂旋隨孤鳥沒白雲常傍古松留
幽芳一路無人采何處三山更十洲
　　　入五臺
山水情多不自由白頭終作五臺游萬重雲樹高低出
千里滹沱背面流絶頂只疑天北極朝陽初見海東頭
共傳此是清涼地為洗煩心盡日留
　　　遊五臺
五雲常覆五臺端天近清都特地寒澗道千年氷未化
林梢一夜雨初乾黄河紫塞依依見碧殿朱樓面面看
萬壑千巖青未了更從髙處望長安
　　　宿顯通寺
一榻空齋臥白雲青燈微雨夜初分無縁十日慚凡骨
有夢三台繞聖君别院鷄催山月吐迴廊魚咽澗風聞
青山亦是人間世自覺悠然隔世紛
　　　竹林寺避雨
十里肩輿石磴深禪房瀟灑亂峯隂巖花笑裏饒佳色
山鳥倦餘懐好音下界風雷喧衆壑上方鐘鼓出長林
蒼生正有為霖望慙愧西來冐雨心
　　　竹林擬宿
未為長歌行路難青山最愛雨中看圖書暫許淹塵榻
蔬蕨先教具午飡碧樹洗空千澗出白雲封滿萬松寒
天留再宿清涼境明日溪南十八盤
　　　清涼石(石長一丈六尺餘闊僅及丈/云坐五七百人以此見異)
炙手熏心事已多曉涼來撫石盤陀不爭可受千人坐
無事應須百遍過初日射林光歴亂嬾雲將雨濕嵯峩
夜深或有騎牛到堪和南山扣角歌
　　　七月十一日雨後東巡過鳴謙驛
客居何似隱居閒城裏不如城外山澗水獨澄吟骨痩
秋風又上鬢毛斑黄花信早高低路白雁霜前紫翠闗
愛殺無心雲一片隨風飛去復飛還
　　　廿日發晉定
秋風七月度榆闗秋色千巖雨後閒不向此中添白髮
只疑無地着青山補天人遠留遺事(女媧煉石憲/在東浮山)背水
功成合早還多少高懐付長嘯興亡元自落人間
　　　九月將望始對菊
遥憐佳節過重陽疊疊青山近短墻忽見黄花和我瘦
不知白日為誰忙買栽自嘆居無地欲挿先憐鬢有霜
擕向小齋風露背捲簾邀日伴秋光
　　　分司院前植蓼雨後着花嫣然感秋懐土
我家本住江湖上獨客逺憐山谷中忽見庭花紅帶雨
恍疑浦樹碧含風此身去佳渾無頼隨地寒暄自不同
試問桑榆能幾許長途南北又西東
　　　十二月重渡江東歸用前三字韻
江頭十二月十二憶昨開帆三月三山川南北俱經遍
氣候寒暄已飽諳月色下澄江更逺潮聲驚破夢初酣
君恩難報親廬近國事鄉心總未堪
　　　辛夘三月三日再疊前韻三首
百年過半五十五一春最好三月三茂林修竹事可續
隨栁傍花予素諳暖愛遊蜂衙正放晴看行蟻戰方酣
士師何止三宜黜中散虛傳七不堪
陶令閒居愛重九故園今日是重三一觴一咏風猶在
江外江頭路總諳地僻仙家無歲歴花開國色帶朝酣
黄鸝紫燕渾相識舊壘新枝事事堪
江天十日晴無一花市殘時月過三賣困送窮方不驗
品茶鬬草事多諳新資恰有詩千首舊恨惟慿酒半酣
不是廣平心似鐡粉勻香沁更誰堪
　　　八月九日月夜泊舟鳯凰橋
鳯凰山下鳯凰橋與客移舟自海潮中半秋光明月小
參差山勢碧波遥四時得意眞行樂一榻高眠慰乆要
為問向陽多少地種梧栽竹老清朝
　　　過北簳觀舊題自西嶺步歸
南山初下北山湄慚愧山靈舊有移看種松篁如昨日
來驚霜露已多時漫遊最好逢僧寺閱世無過與客棋
兩腋天風送歸袖野花開遍棘成籬
　　　舟去速遂罷入寺從塔院西畔泛青龍故江
落日遥牽錦纜齊青龍江水故通西采藍斸藥多成市
颺網投竿盡繞堤一曲吳歌猶欵乃千年禹蹟半萋迷
勝遊囘首驚秋鬢怕向紗籠覔舊題
　　　登鳯凰山絶頂
南山佳氣鬱嵳峩特地扁舟百里過緩步暗扶筋力倦
高登偏覺海天多閨中素練衣初具天上風雲氣向和
却立許時慙大手磨崖欲冩中興歌
　
　
　
　
　
　儼山集巻十三
欽定四庫全書
　儼山集巻十四
　　　　　　　　　　　　　明　陸深　撰
　　七言律詩(五十首/)
　　　晨登厙公山
　山形横如軸正當鳳喙地理家謂之丹鳯銜書
丹鳯銜書下九霄分明形勝見山椒先秋古樹蒼黄出
映日高峯紫翠揺稅地澆花人未老買船載酒路非遥
經行更愛清溪曲若箇淮南苦見招
　　　宿布金寺
五年荏苒重過寺一夜空明獨倚樓水亦何縁俱到海
心如無礙總忘鷗細尋徃事和頭白多感新涼與病瘳
安用逺公要靖節蹔隨蝴蝶化莊周
　　　將抵闗橋迎漲泊舟北岸待月
簇簇江雲妬月明悠悠沙岸海潮生漁歸别浦風無力
人語孤村夜有聲頗費推移為去住尚勞恩怨是隂晴
兹遊逐水留三宿别近翻多戀别情
　　　連夜月色甚佳浦上尤勝西渡有作
昨宵對月思東渡今夕月明西渡江紅燈照漁隱數㸃
白鳥傍人驚一雙恍疑混沌太古色忽聞欵乃俚人腔一
天星斗浸上下時有波影揺船窻
　　　渡江
本有江南水竹情謬持華藻謁承明四年五向金焦渡
(戊子北渡己丑南渡/庚寅兩渡辛夘西渡)萬里重為晉冀行臣罪每蒙明主
貰吏文先為故人驚風前又聽滄浪起兩鬢霜寒一棹
輕
　　　維揚哭蔡石岡侍郎
魚鳥猶疑水上軍河州重到不堪聞才名滿世誰當忌
膏馥宜人秪自焚已向蓋棺須論定聊從破篋覔遺文
西門總是傷心地淚迸羊曇濕暮雲
　　　懐寄喬白巖太宰
吳山楚水謝行舟望入榆闗路轉悠聊向歲寒占緯候
旋看春色動林丘相逢先問尚書履願見渾勝萬户侯
憶昨過江勞物色是誰同載上揚州
　　　宿遷曉發
重裘絮㡌北行裝地炕煤爐候曉光十里鷄聲常帯月
五更蝶夢半還鄉闗河逺近俱蕭索岐路東西各渺茫
不怕孤危縁歴慣太行山脊更羊腸
　　　雪後登平潭驛樓
面面峯巒一水通危樓正倚夕陽東自將短髮明殘雪
閒看孤雲送斷鴻北斗地高天更逺巴人心苦調逾工
南冠嵗晩催歸客合讓元龍臥此中
　　　除日平潭道中
陽和藹藹度郊墟鳯歴拈來歲又除萬事可齊終有盡
一生能幾苦求餘茒茨人靜鷄聲早闗塞天高雁影疎
欲寄封書東海上藥闌花塢近何如
　　　呂左丞書院
穹林古寺有殘僧指㸃前朝呂左丞石洞嵗深苔黯黯
礪墻春早雪層層舊藏萬巻龍常䕶欲寄雙椷雁可慿
星斗夜闌雲霧裏州人遥見讀書燈
　　　孫傑太守高嶺書院
石梯隨歩與雲升又是青山第幾層望到只疑天更近
興來唯有斗堪凭嶺頭日月開昬曉洞口詩書感廢興
一自文翁歸蜀後手扶風教有誰能
　　　孫太守兄弟陪遊郄家瀑
水簾瀑布見應多疊嶂層巒奈此何春向雪中翻玉乳
人從天上挽銀河久蒙郄姓宜攀桂未必王家勝浴鵝
好事主人金玉侶逺擕名酒沸清歌
　　　南里楊用之憲副朝囘遂歸共遊城南嘉山
二月二日榆闗春流盃猶在蹟俱陳谿風撲面知新候
野老傳名愛古人山外有山青不斷客中逢客意偏親
桑田滄海尋常事共惜尊前萬里身
　　　嘉山次韻郄文淵知州
尋山問水約同行嫩栁初勻花欲明正及人間修褉節
更堪林外踏歌聲病嚴酒戒三分量清愛茶烟一縷縈
韋杜去天元尺五不辭歸路暮雲平
　　　次韻再答郄文淵
久客寧忘地主賢每勞移步出花前川圍風日春難老
山抱樓臺月又圓燕子暖泥低掠水王孫芳草逺連天
行藏未定頻看鏡獨羨君歸及壯年
　　　送王賔峯赴陜西太僕少卿
初從白豸換金緋遥拜彤墀達紫微外省中臺無别署
求才買駿本同機秦闗百二沙場迥渭苑三千塞草肥
龍種不縁常在野雲車留取待驂騑
　　　贈高如齋少參巡雲中
北門鎻鑰紫薇㕔新轉官階舊典刑鼓角令嚴邊月曉
旌旗春暖塞雲青臺懸駿骨千金重身作長城萬里寧
會見極天歌帝力聊將風力掃王庭
　　　栢井
東下重闗紫翠深好山如㦸送歸心瑶空日月雙行蟻
夏木園林一變禽旗畫半銷嵐氣濕邊烽高結陣雲隂
前身或是乘槎客碧漢銀河取次尋
　　　度井陘
石谿磊磊水環隄喚起雞聲更馬蹄三晉山川分左右
一陘塵土逐高低樾隂逗日連村動麥秀含風掠地齊
近北韶華終覺晩尚擕春服事攀躋
　　　題兩江號
長江西來雙白龍接天波浪春溶溶羣鷗弄影舞欲下
獨鶴轉翅鳴相從雨後鶯花看不盡煙中舟楫望猶重
主人不是鴟夷子一曲滄浪十二峯
　　　五月卄七日雨後過山居觀屏間所留橘實更
　　　　豐肥而色囘蔥蒨詰旦南鄰致白菊一本三
　　　　花燦然皆異也賦詩紀之
菊花開早橘收遲碩果幽芳又一時未用千頭當萬户
只愁無酒負新詩薰風五月黄金顆畏日南鄰白雪籬
欲起三家問書法春秋何例合修辭
　　　雨後
雨送微涼月向圓江樓獨倚早秋天梧桐自解知時令
牛女何心識歲年近水夜雲常結綺含風海氣半為煙
倦來欲展南窻臥宋玉悲哀是偶然
　　　和張贊卿喜雪
雪滿琳居小洞天陽春一曲為誰傳雲低百尺闌干外
寒在半空樓閣邊栁絮梨花俱不俗瑶臺玉署本通仙
洞庭新水東風裏會送江湖萬斛船
　　　癸巳春日崔東洲蔣東曉陸體齋諸同寅作湖
　　　　山之行
早春風日未全和十里湖隄小隊過歌舞樓臺聊復爾
興亡今日竟如何三竿日影山中寺千樹梅花水上坡
面面紫青看不厭好峯偏向夕陽多
　　　寄鄭思齋侍御罷官
百年何處無風雨試問行人歸未歸畫裏山川看亦險
人間岐路事多違海門有影龍方戰桑土何心鳥倦飛
最好中流千尺浪不曾搖折釣魚磯
　　　德清谿南山水
　從乾元絶頂東樓午餉是日晴朗一望極目但不能
　把酒復自元峯觀北折山家玉蘭一樹高可三丈餘
　兩虬株盛開香風逺襲亦一竒境也
連朝積雨喜新晴渡水登山取次行南斗星辰奠吳越
東風煙浪接蓬瀛半生酒醆元無分二月花枝太有情
回首好山千萬疊青雲長傍澗松明
　　　嵊縣早發沿涉新昌道中
沙明水淺映疎星十里春寒䕶短亭地僻稀聞行客早
日高初見逺山青羊腸鳥背尋常事問竹看花次第經
一任午風吹不㫁薄羅衣袂近蒼溟
　　　經天姥
天姥峯頭雲日開欲臨東海望蓬萊不辭謝客登山屐
逺愧孫郎作賦才秀色南來連五嶺星文高處接三台
何人更有凌空手為築黄金萬里臺
　　　天台東入寧海
侵晨起踏天台路雨意微蒸海上霞嚴衞共傳天使節
靘深疑到地仙家千盤雲外羊腸坂幾樹山頭謝豹花
欲問當年劉阮事人間紅日又西斜
　　　寧海北歸
海城風物送歸程一段春遊畫不成山色有無分近逺
嶺雲濃淡識隂晴青浮島嶼鯨波立緑暗松杉鳥道横
欲采柔芳寄相憶好花開遍不知名
　　　桐江舟行沿月
錦㠶明月舵樓風逝水澄鮮復映空萬里鶴歸迷近逺
一谿人語隔西東廣寒金粟秋香動碧落銀槎海氣通
漫向桐江論往事客星元是釣魚翁
　　　瑞虹
江湖住傍青山好舟楫來驚白浪多兩岸菰蒲迴鸛鶴
中流風雨長蛟鼉書隨驛使心先寄秋逐年光鬢已皤
一曲滄浪多少意况堪重聽楚聲歌
　　　白鹿洞遊眺
亭臺高下恣登臨泉石松篁處處尋一徑莓苔無俗轍
四時弦誦有清音人逄勝境功名薄山到斜陽紫翠深
五老不隨雲雨變卜隣初見古人心
　　　伏日自南康郡城登觀瀾閣
匡廬彭蠡氣争雄一段閒雲萬頃風五老地高俱拱北
九江天逺總朝東秋期先逐鄉心到眼界聊隨野望空
更向青霄問明月畫闌人在水晶宫
　　　十二月朔雪夜宿宣風館次壁間韻
歲晩溪流凍有痕嶺頭雲日瘴猶渾向來萍實千年事
一去梅花第幾村高鳥過林驚積雪長亭催客易黄昏
深慚未遂還吳計獨譜離騷招楚魂
　　　二月廿二日冒雨發天長斷橋亂水經涉甚險
軟輿籠雨破春寒煙水江淮路百盤橋斷正憐羸馬度
雲深疑有老龍蟠行邊白髮和愁長望裏青山帶濕看
為問隂晴成㡳事鷦鷯終羨一枝安
　　　虹縣曉發(是日/清明)
拂曙星河擁使旌隋堤花栁報清明人家煙火寒猶禁
客子衣裳暖漸輕夾岸露華添細水浮空春色抱孤城
東風滿地皆芳草一為多情盡日行
　　　南陵王望雲樓
五色雲中本帝州梁園更起望雲樓太行西去天逾近
華表歸來鶴蹔留貝闕珠宫元渺渺白衣蒼狗自悠悠
憑將一掬思親淚灑向朱闌最上頭
　　　洛陽書懷
河山天地此中州千古風雲擁上游王氣不消天正逺
元功猶在水常流幾時荆棘銅駝巷何處隋唐五鳯樓
六十頭顱身萬里香山洛社愧前修
　　　登華山至青坪
群玉峯頭鐡鎖寒周秦遺事共漫漫山從拔地五千仞
路向穿雲十八盤上界樓臺懸日月下方風雨長波瀾
乾坤不博䝉頭睡一借神仙蛻骨看
　　　棧道寄康徳涵修撰
當年館閣重離羣渭北過逄正暮雲髯鬢共驚俱長大
寒暄無處不慇懃人皆欲殺偏憐我老更何求敢負君
一上陳倉雲路永蜀川歌調况堪聞
　　　利路紀雨
欹枕無眠萬里心濟時須仗傅巖霖三更忽送千山雨
五月難逄半日隂禾黍壠頭新水漲芭蕉聲裏大江深
起來欲着蓑衣舞細聽牕前斷續音
　　　八月一日出郊秋色佳甚
逺山流水曉雲和松有盤陀竹有坡兩月簿書堆積滿
千重巖壑夢魂多蓴絲漸逐秋心長鴈信憑將旅恨過
一出郊闗風景別桃源未敢問如何
　　　十月六日晩登大安門樓望雪山
歳晩天空旭日晴雪山當面始分明登臨到我元無約
風景於人似有情樓閣欲從千里見雲烟誰借一朝清
不知地位高多少瑤樹琪花近五城
　　　詰朝侵曉再出西城門
曙色喧闐滿市樓穿雲十里度林丘漢家事業三分國
禹貢山川九等州村落人煙風不散園田生計歳應收
茂林修竹渾如許安得蘭亭擅昔遊
　　　微雨出城赴南泉憲長草堂之招偶述
衝雲重作草堂遊庭樹青黄濕未收子美有靈終戀蜀
孔明無計為安劉何須往事千年恨自愛長江萬里流
老去諸縁看漸盡每逄知已勝封侯
　　　仲冬望東郊送鄒和峯侍御
冉冉山雲壓樹低村村茅屋帶沙谿征旗滿路風初勁
尊酒長亭日又西栢府獨傳烏夜曲花驄偏戀錦障泥
隔林好鳥知人意更向離筵盡力啼
　　　至後四日偕鄭少參謁孔明祠
丞相祠堂特地過仲冬風日更柔和時隨運去終應爾
事與心違獨柰何庭樹不凋棲燕雀江流有恨泣蛟鼉
唐碑漢署青山下過客留題積漸多
　　　過萬里橋
愁聞萬里橋南路囘首關河萬里多入望煖雲山破白
長年臘月水層波石闌且逐行行度蜀道時聴欵欵歌
此去應知東到海欲憑雙鯉問如何
　
　
　
　
　
　
　
　
　
　
　
　儼山集巻十四
欽定四庫全書
　儼山集巻十五
　　　　　　　　　　　　　明　陸深　撰
　　七言律詩(四十/五首)
　　　謁諸葛廟
武侯祠廟已千年過客何心盡可憐百里營留鳴鼔後
兩函表上出師前江流不轉餘灘石峽鎖猶聞哭杜鵑
自信英雄終有氣風雲常䕶舊山川
　　　送客過昭覺寺
霜日江雲杳靄間聊慿酒力駐穨顔一冬天氣常嫌熱
幾度郊行蹔借閒世上無情惟白髮人間有福是青山
山僧更住青山裏翻罷楞嚴獨閉闗
　　　暇日謁潛溪宋先生祠
華國文章報國身青山萬疊未歸人髙皇最愛才無敵
學士應誇酒有神不向東方戀桑梓至今南斗避星辰
揚雄杜甫俱鄰傍落日祠堂采澗蘋
　　　少宰學士温託齋赴召成都邵守作三詩送之
　　　　予覽其辭甚麗和韻一首
玉堂金馬退朝囘常憶班行一字開東閣共推蕭相入
西川獨數子雲才瞻雲已識親幃近捧日頻勞御札催
六月扶揺眞一息十年魂夢繞三台
　　　將過新都秋曉同衞􁑃川東行
昭覺鍾聲隔幔聞筍輿十里度秋雲山家歲計占農事
客子年光付吏文岐路軟紅隨馬去逺山晴翠過江分
聨珠倚玉多佳致此日同行頼有君
　　　錦江
浪花如織逺黏天濯錦溪邊勝可憐五色文章初日裏
一川綺縠午風前東流到海通蓬島南浦逢春送酒舩
若問乘槎霄漢事支機抱得已多年
　　　冬日同􁑃川過范浣溪
曲徑疏籬路欲迷草堂歲晩浣花溪槐柯倒影醒殘夢
竹汗留青滿舊題暇日偶從南郭隱好山多在小牕西
高人未用逃名跡江上天空北斗低
　　　發新津風日甚佳有述
江山偏覺此行多愛聽巴音入櫂歌錦樹微茫連岸脚
畫船掀舞出盤渦山雲欲起常迎日水鳥驚飛不離波
為客十年勞勝賞朝天萬里又經過
　　　與余方池草池兄弟遊三巖
山下三巖逐二難春風初試杏花寒人情倦去方驚老
江面東來漸覺寛一代交遊論出處百年身世雜悲歡
浮雲本是山中事欲為蒼生起謝安
　　　留題凌雲
凌雲殿閣倚江開三面江流抱石臺逺浪貼天成綺縠
舊題多日長莓苔下臨風雨空三蜀高處星辰接上台
一為賞心留勝槩還看秀色産竒才
　　　兌陽書樓
面山花竹背山樓合着元龍最上頭雲氣隂晴常不定
江聲囘合正東流九闗清夢通霄漢八月仙槎貫斗牛
欲賦兊陽形勝裏山川元是漢嘉州
　　　二月五日發長壽
隻隻樓船面面山磯頭石齒鬭彎環灘聲忽送蛟龍窟
雲氣常封虎豹闗南去雜花渾爛熳西來晴雪正潺湲
櫂歌風起旌旗動時有漁歌互徃還
　　　春雨遊岑公祠
石門泉竇境尤竒紫暈蒼痕雨更宜信有神仙住人世
何妨遊宦向天涯盤崖一綫通銀漢滴乳千年長玉芝
流水高山俱望眼栁條花蕚繫春思
　　　卄六日雪後赴金太常南郊觀禮有述
三級圍環八柱擎碧青浮動日華明萬年禮樂歸眞主
一代彞章見大成天壓周廬元咫尺雪消馳道轉澄清
微臣將事依龍衮試向瑶臺最上行
　　　仲冬晦過海印寺有述
萬歲山隂海子橋十年重到笑勞勞舊時風景依稀在
歲晩氷霜積漸高鐘鼓連天涵日月樓臺倒影蘸波濤
千重王氣盤龍虎常有紅雲覆赭袍
　　　立春後一日午門宴罷有述
金殿􁂍樓白玉臺芳春風日暖初囘千官簇擁雕盤細
萬國趨陪綵仗開黄道正中當御座碧空遥映入仙盃
兩階拜舞俱霑醉已有歡聲動蟄雷
　　　丁酉除夜
十年除夕總天涯帝里今宵鬢已華歴盡苦心難報國
撥殘新火倍思家鳯樓縹緲囘銀漢宫漏迢遥隔紫霞
閒倚畫屏清不寐獨將春信問梅花
　　　歲暮旅館燈花異常有作
雪封虚館燭開花乍吐紅英暈紫霞四壁圗書看照影
一行兒女念還家金蓮恩重身難稱白玉堂高鬢有華
應是明朝當獻納坐聽宫漏隔牕紗
　　　介谿宗伯榮賜麟袍和甬川少宰韻
白玉䦨前紫獸鋪黄金臺下古燕都千年典禮開綸閣
萬里風雲䕶帝圖藜影木天時戰蟻鐘聲長樂曉聽鳬
由來此地文章海杯視三江與五湖
　　　送沈大華下第還
舊業長楊滿篋閒春風燕市買驢還輕塵鳥背頻揮麈
曙月雞聲欲度闗世味旋嘗隨路酒鄉心遥慰隔州山
憐君無計能留住草草詩成空厚顔
　　　龜峯晩興
度壑穿巖興未遒更從燈火數竒遊風高八月寒先到
地僻千年事轉幽碧澗每逢春漲合丹崖疑共暮雲稠
平臨北斗長安近身在天南重倚樓
　　　次韻白雁
波澄照影度瀟湘囘雁峯高近帝鄉星陣望窮雲半沒
雪翎風急字斜行蘆花深處驚遥火木葉催時䕶曉霜
記得上林棲宿處每因􁂍矢識君王
　　　登太白樓
夜郎一去幾千秋尚有任城太白樓身後功名空自好
眼前汶泗只交流當年狂客心偏戀近代風人誰與儔
拍碎䦨干呼不起月明風細憶神遊
　　　贈别鄭宜簡
扁舟五月大江東鮑管千年見古風天北天南三十載
聽風聽雨幾宵同閒來只愛青山好老去方知白髮公我
已倦游君作别相思多在月明中
　　　和介谿賞蓮
雨氣自天香冉冉風光臨水碧颸颸移來玉井仙人掌
開傍金波太液池本為憐芳衙散早翻因解語酒行遲
新歡舊賞年華裏倚徧䦨干有所思
　　　送張懋勉之赴新建縣丞
雲間文獻舊名家藝苑馳聲幾歲華新捧除書辭赤陛
滿斟别酒對黄花東湖古廟餘塵榻南浦疎簾捲落霞
少府勝遊還勝地好將清譽徧天涯
　　　送崔都尉奉使顯陵
雪中送客重徘徊白馬銀鞍畫角哀雲繞鼎湖龍臥起
月明遼海鶴歸來金符玉節山陵使戚畹侯封將相才
萬里皇圖元咫尺東風囘首鳯凰臺
　　　内丘大風塵
沙曲風塵冉冉高行行偏念聖躬勞九天日月懸平野
萬乘旌旗捲怒濤山勢逺隨馴象輦春光正滿衮龍袍
侍臣亦有揚雄賦欲奏河東愧二毛
　　　送黄甥標東歸
送汝黄金臺下路西風多少渭陽情愁看世態如雲變
須遣鄉闗似月評海内勝遊吾欲倦江東好事若為成
過家上塜俱如禮來趁鵬摶九萬程
　　　　黄甥良式博文好學予雅愛之相從南北二
　　　　十餘年患難之日多而安樂之日少予既不
　　　　能無愧而亦不能無望焉兹行也悵戚殊甚
　　　　賦此為别以期明年之會
　　　送魏僉都伯深鎭汴
中丞玉節下承明風動中州數十程喬嶽一時瞻氣象
長河萬里為澄清旌旗號令新開府藩省官僚古帝京
若向周公舊臺下六符先候泰階平
　　　五月十三日下灣始入舟居
淡雲微雨帶青山細栁新蒲水一灣人世百年眞夢裏
聖恩今日是生還來看海鶴迎風舞坐愛江鷗盡日閒
京國風塵能化白臨流偏詫鬢毛斑
　　　和答陶南川兵侍
曉開畫鷁帶遥山夜泊溪漁細栁灣鴻雁逢時知北鄉
蓴鱸有約待南還虚傳海外千年藥且向人間一日閒
寄語隔船陶士雅故園新笋鹿胎斑
　　　後樂堂家宴守歲
歌管聲喧餞歲除大江東下抱閒居夜筵椒酒元隨量
春帖桃符手自書老去何妨髫鶴髮歸來猶及饌鱸魚
十年萬里風和雨此夕團圞畫不如
　　　客從海上餽杜鵑花甚佳薄暮移燈照之有作
穠緑深紅照夜明自從西蜀識佳名年芳不隔闗山道
勝事新添洛社盟高閣捲簾看不足一春啼鳥恨難平
䦨干六曲催花信芳草王孫空復情
　　　壬寅中秋夜同姜明叔王元宷翫月
蓬瀛東望月華圓咫尺煙霄萬里天屏翳驅雲憐浩蕩
銖衣和露鬬嬋娟良宵嘉會俱難得天上人間各有縁
十二䦨干須遍倚莫論風雨是何年
　　　自潭山取道過𤣥墓
盡日湖山不厭多畫船初泊綵輿過路從鳥道衝黄葉
浪打漁磯濕緑簑閒處風光巖壑占望中天氣水雲和
相逢莫問鴟夷事愛聴滄浪隔樹歌
　　　雨後對花和答沈叔明
三逕歸來春水生送春初覺病魂輕名花舊種渾無恙
擕酒頻過倍有情十尺䦨干圍紫豔一番風雨妬紅英
殷勤寄語憐芳客尚保丹心向日傾
　　　中秋後二夜與姜蓉塘諸友登樓
月到中秋分外清共登江閣俯空明參差漁火遥通海
縹緲鸞笙欲近城滿目星辰分上下百年塵世半隂晴
一樽且盡今宵醉鄉國賓朋倍有情
　　　東軒春興
笙歌院落養花天六十年踰七十前坐隱尚餘經國手
臥遊無藉買山錢江流東下饒鮭菜風信南來有雁箋
雙鬢不嫌搔更短老人心事愛隨縁
　　　初夏移舟天馬山過嘉樹林聽僧道淨彈琴
城隂水木夏初臨十里來過嘉樹林乘興不妨靈運屐
賞心先到頴師琴望中海日依微見物外煙霞次第尋
欲上前山最高處扁舟應向五湖深
　　　史涇西發
西去青山入望多棟花風信水雲和田家秧馬黄梅雨
谷口漁榔白苧歌星館宛如天上列畫船疑向鏡中過
人生合住江南老何處滄浪與碧波
　　　喜雨次答鄭文峯正郎
使君本意為澄清先遣仁聲作雨聲百里望餘青障合
三農舞破緑蓑輕貪看䆉稏行來濕愛聽芭蕉坐到明
無數鄉心與時事每吟佳句候秋成
　　　築堤
海門東啓䕶長堤小築江沙舊屋西十里蘆花依岸轉
一川月色向人低儘從鷗鳥忘機下或有龍孫挾雨啼
便擬種為桃李巷春風無語自成蹊
　　　甲辰元宵後二夜觀市燈(效白/樂天)
好懐佳節是鄉園歌舞樓臺開上元萬里團圞春正月
千家燈火水西村太平有象瞻天闕老大何心倚市門
但願年年同此夕田蠶花竹長兒孫
　　　有草類藜而幹生其本多緑葉至末始敷為紅
　　　　紫經霜更絢爛可愛一名雁來紅俗呼老少
　　　　年山居小閣前倚䦨一株尤茂密高可文餘
　　　　病起過宿相對甚適偶成一律
老去誰能更少年此來相對亦欣然人間白日無䋲繫
爐裏金丹有訣傳秋水蘆花三畆宅西風鶴唳五更天
曉來霜重紅於染伴我梅花紙帳眠
　　五言絶句(三十首/)
　　　初夏五首
野曠孤亭迥晝長花影遲蒹葭飛白鳥楊栁囀黄鸝
　　　二
芍藥花初謝芭蕉葉已斜窻前一夜雨浮緑漲文紗
　　　三
林日不到地溪風常滿船雨餘黄犢健天際白鷗眠
　　　四
初日浮空動微風剗地涼苧衣人尚怯看竹過横塘
　　　五
細草縁層砌幽禽語畫梁好風排户入吹散午時香
　　　和安鴻漸登樓曲四首
登樓覽春暉春暉可憐晩所思在天涯欲徃道里逺
　　　二
日夕倚樓望行人歸未歸斷魂與殘夢相逐雁南飛
　　　三
雪後樓偏好青山破白看客衣無奈薄高處許多寒
　　　四
樓頭紅粉糚樓下紫騮馬兩處總相思無言淚成把
　　　與周適齋潮州過張龍山樊栁圃納涼
明月谷陽水長橋卧綵虹緑楊風不動人在鏡光中
　　　我有江南屋
我有江南屋春深草映門湘簾低不捲寶鼎夜常温
　　　西巖(為劉/都閫)
我愛西巖好桑乾繞帝城黄金臺下駿細栁月中營
　　　西湖
夜氣消殘暑天光浸曉星草青藏白鳥波緑泛紅菱
　　　成晉驛庭槐繁隂戯為一絶
雨意將雲白山光隱樹青總看行蟻夢何日報鷄醒
　　　暮至清源
積雪千峯白層氷十尺强吳兒渾不解只道為炎涼
　　　疑冢
疑冢七十二冢冢渾相似春風草又青斜日牛羊裏
　　　辛丑歸途中絶句八首
高鳥依依没長河淼淼流風塵隨短鬢去住任扁舟
　　　二
弱栁風前轉新涼水際浮蓴鱸如有待歸日正逢秋
　　　三
村村喜麥黄南風散初暑古岸緑隂中行人自來去
　　　四
日落山煙紫林深暝色寒殷勤問前路今夜宿新安
　　　五
曉行不知程夢醒聞細浪曙月逐雞聲櫂歌來枕上
　　　六
水色拖蒼玉槐隂墮緑雲會心詩半屬得意酒微醺
　　　七
目力耽書短歸心引路長深林喧鳥雀斜日下牛羊
　　　八
海月和潮上風帆接畫船故鄉連夕夢景物正依然
　　　碧雲寺
鳥道千盤迥羊腸一徑斜年年二三月紅杏碧桃花
　　　過叢臺
青山不改色緑樹有新姿昔人歌舞地今見草離離
　　　白槿
尋常紅與紫不及淡梳粧木槿籬邊過氷肌照拒霜
　　　題小景二首
箬葉舟能大桃花水正新了知魚有樂袖手捲絲綸
　　　二
自愛看秋水鷗閒我更閒蓼花洲渚裏隨意弄潺湲
　　　偶成
蓬萊波浪淺汀洲杜若新暖雲不作雨閒殺釣鼇人
　　六言絶句(一首/)
　　　過淮隂
故堞初驚雨歇古祠高枕江流一抹霏微輕靄片帆歸
去清秋
　
　
　
　
　
　
　
　
　
　
　
　
　
　
　儼山集巻十五
欽定四庫全書
　儼山集巻十六
　　　　　　　　　　　　　明　陸深　撰
　　七言絶句(七十三首/)
　　　館中
天上文章白玉堂日華浮動鬱金香詞頭封罷渾無事
獨步花磚繞畫廊
　　　春隂送客即事
洞口桃花帶女蘿不知春色幾分過長驅白日紅塵淨
無數青山細雨多
　　　和俞生暮春閨怨二首
落花庭院草萋萋雨鸛晴鳩各自啼倦繡一春長閉閣
忽將清夢過遼西
魚書欲寄轉多情錦字回文織不成落盡桃花飛燕子
一番風雨又清明
　　　雨窻春興四首
芳草王孫濕未歸江南慿望轉霏微疎疎宻宻俱成陣
留住楊花不肯飛
聽風聽雨隔窻紗愛弄潺湲試早茶更喜園丁報新事
魚苗隨水上平沙
東風吹雨帶龍腥散作春聲繞畫屏人倚碧窻初避濕
芸香翻盡太𤣥經
水心亭館午風多别有長條許客過無數落花紅作陣
一篙新雨緑生波
　　　漫興六首
東風成陣落紅稀日日溪頭坐釣磯傳語白鷗休避我
此心雖在已忘機
好山多在夕陽西十曲清溪䕶石隄臨水草堂春事晩
罏香驚墮燕銜泥
麥秀風行宿雨乾苧羅衣袂薄生寒行藏欲問吾何似
盡日花開獨倚闌
一卧林居獨下幃斬新時物換春衣絲絲細栁灣灣水
步到前村看雁飛
細栁新蒲已滿谿獨尋春過小橋西奚囊佩得詩多少
欲寄相思手自題
滿簑風雨楚江天釣得鱸魚不賣錢十里溪橋趁歸路
酒壚茅屋背花眠
　　　書扇寄黄竹泉
溪堂山館帶江城睡起催花雨正晴聞説閒人多樂事
臂鷹調馬過清明
　　　初夏即事二首
水亭山館緑隂肥漸覺心情與世違午睡覺來香未燼
一羣新燕學交飛
雲日隂隂水氣涼園林梅子半青黄農歌野唱元無譜
和合滄浪意自長
　　　四月一日與客登梅亭
隔籬修竹隔溪花淺映深圍整復斜風外數聲啼布穀
桔槹隨處野人家
　　　野航
身世元同不繫舟落花時節雨初收束書一枕江湖夢
流過江南杜若洲
　　　泛舟
乾坤湖海總浮漚風月圖書共一舟向晩酒闌何處宿
蘆花千頃近沙鷗
　　　題畫贈唐雲東
扁舟只隔五湖東紅樹青山萬里通囘首白雲閒似我
却疑人在水晶宮
　　　黄葵
碧紗高捲不勝情曉夢初囘半宿酲獨有丹心待高日
小闌干外雨新晴
　　　芙蓉
輕紅淺緑殿芳晨野水凌寒避軟塵一曲楚辭漁子去
隔江愁殺采花人
　　　登樓
小樓西下小西湖淼淼烟波望轉孤連日南風吹不歇
自添新水浸菖蒲
　　　題蒲泉
移得通靈上品苗雲根新水暗通潮曉來絶勝金莖露
多少明珠濕未消
　　　秋興二首
春光不比秋光好料理精神只自知三月花時常卧病
晩涼日日有新詩
翠竹高梧一徑斜草堂開占白鷗沙秋來幾陣催寒雨
報道芙蓉又着花
　　　中秋節後黄葵作花滿園甚富病起坐對二首
滿院晩葵秋日清裹頭强起坐前楹誰云欠却看花福
病裏看花别有情
翠節亭亭揺翠雲淡鵞黄剪薄羅紋向陽心事依然在
不共南風早䇿勲
　　　秋江釣舟圖
西風吹滿荻蘆花釀作霜寒啼亂鴉買得釣船如屋裏
只將秋水老南華
　　　芙蓉
栁外風前生晩烟一江秋水碧於天吳娃越女相思調
只愛銀塘歌采蓮
　　　偶成
黄花翠竹動秋容白日滄江有臥龍不是扁舟歸去急
隔溪相約采芙蓉
　　　重陽試筆
積水澄鮮雲日涼花芳開過木犀黄一年又是重陽節
閒倚西樓看雁行
　　　漫興五首
花枝壓雨粉牆偏淡白輕紅盡可憐獨立曉風無限意
為誰零落為誰妍
月明吹徹紫鸞簫火宿沉檀暖未消風送海潮來别浦
賣魚人過竹西橋
溪亭山館隔花分更起江樓和水雲八月木犀風雨信
徧抽緗帙散香芸
蕭蕭涼雨報秋衣雲影嵐光鎻翠㣲人在竹窻初睡起
坐看蛛網織危機
水芳無數長溪毛秀色遥連翠浪高欲寄佳人無處所
漫依楚調注離騷
　　　重陽後六日登鏡光閣
下方僧梵雜鳴鐘身上危闌復幾重微看太液波光淨
更接蓬萊雨氣濃
　　　西軒鑿壁作南窻打炕其下以供夜坐
地爐煤火夜如年旋作南窻映月眠誰種庭中數竿竹
一時弄影到窻前
　　　丙子除夕
一枝銀燭坐更闌小几攤書只自看家在江南四千里
有人今夜説長安
　　　二月望晨起
修竹深溪帶淺沙隔籬初見小桃花東風最是無情物
却與人間管歲華
　　　曉起
雨洗春容淡有姿栁絲花霧共參差人家住在青山曲
無事朝來睡起遲
　　　園居雜咏二首
迴廊曲曲面青山身世悠悠蝶夢間半郭半村秋色裏
聴風聴雨夜深還
竹闌干外石方塘映月含風貯早涼乞得名花周匝種
為誰着意最憐芳
芙蓉洞口石坡陀橘刺藤梢帶女蘿一夜好風吹雨過
曉來添起碧嵯峨
　　　春日雜興二十七首
緑楊如線草如茵紫竹肩輿白疊巾不是為春禁不得
老來心緒最憐春
山中春色二分强次第開花到海棠風日一簾初病起
斜攤黄素寫官方
臨池草閣背山堂乳燕泥融補畫梁却按茶經試江水
自開陽羡閲旗槍
種成修竹倚雲看新築方塘漾翠寒一夜落花風信急
隔溪吹折釣魚竿
隔江樓閣鬱岧嶤掩映繁花更栁條紅日半窻春睡足
獨擕藤杖過溪橋
上臨風雨下塵氛一上層臺思不羣更愛草深成小坐
摩挲雙眼看江雲
重重簾幙䕶餘寒搨得蘭亭映日看頗覺近來諸念盡
偏於筆硯遣猶難
久忘把鏡照容姿風動屏開見鬢絲巖背好花渾未發
莫將春色怨遲遲
土作坡陀石作巖曉乘甘雨種松杉門前日日春潮到
定有雙魚寄一椷
細雨庭除濕未勻小山毛骨長精神呼兒半捲湘簾坐
滿澗飛花苦戀春
春深山館日如年品石嘗泉各有縁好客逺從雲外至
自移塵榻向花前
湘簾面面擁孤亭雨弄春晴草更青山靜日長無一事
倚闌閒看鶴梳翎
高槐細栁儼成行遠水遥山䕶草堂一片浮雲颺空碧
半分寒氣釀春光
侍兒日日報花開白白紅紅盡手栽我自白頭春自好
莫教風雨便相催
江上高樓隔晩霞蒲團靜結倚窻紗暗香一道隨風力
知是前村枳橘花
寂寂春隂江閣閒緑浮新雨漲潺湲隔花一犬足高臥
門外借書人未還
花傍高樓半掩扉河豚風起釣魚磯沙鷗似解閒人意
時向蒹葭深處飛
春江一曲遶孤村鶴有雙雛竹有孫愛聴滄浪臨水坐
背人新月弄黄昬
遥聞大藥駐衰顔我付行藏與鬢斑多事一春眠白日
無言十里對青山
漠漠楊花閙曉晴穿簾入幙太多情如何無力遮春住
㸃破滄浪萬里清
一溪一曲大江東細栁新蒲窈窕通寒食樓臺三日雨
捲簾庭院百花風
花木隂隂午漏長遷鶯啼近讀書堂誰能料理春多少
閒寫新詩上粉墻
紙帳蒲茵白板床秪將春睡答春光夢中幾曲溪南路
水浴風行總未忘
鶯啼燕語各分明最愛春聲自物情風送夕陽賔客退
一簾香霧浪紋生
連宵草色雨中池拂地垂楊壓水枝倦倚闌干檢官歴
忽驚春到已多時
古意蒼顔積漸肥座中山色有餘輝岸囘細栁生緑暗
風送飛花深翠微
楊栁蒹葭一色勻江門日日弄絲綸夜來新水强三尺
釣得龍灣六六鱗
　
　
　
　
　
　
　
　
　
　
　
　
　儼山集巻十六
欽定四庫全書
　儼山集巻十七
　　　　　　　　　　　　　明　陸深　撰
　　七言絶句(五十/六首)
　　　南牕試筆硯二首
紫閣花深吏散衙肘懸金印淨胡沙山中亦有閒勳業
搨得蘭亭上白麻
減却塵縁六十餘背山花木面山居爐烟茗椀春風裏
龍尾鸜睛自著書
　　　即景
江門日日弄扁舟雨雨風風得自由昨夜桃花新水漲
鮆魚多在碧莎洲
　　　水涯
一里二里過頭樹三株兩株着眼花東風一片閒心力
送緑添紅到水涯
　　　中歲
中歲山林頗有情栁條花蕚弄春晴目長無事江門外
獨立斜陽看水生
　　　書扇寄楊朝敬
一夜江門春水生東風吹浪海雲輕從來不識王侯面
兩兩漁舟盡日横
　　　和顧未齋韻寄鄭山人二首
暑雨初開江閣空水芳揺動棟花風新裁白苧明於雪
閒倚䦨干送斷鴻
蕭蕭竹院午風微曲曲花籬宿雨稀人向此時初睡起
海潮正上白鷗磯
　　　山間雜花
雜花冥冥嶺雲低紫豔紅芳各自竒最愛午風吹作陣
杜䳌枝颺海棠絲
　　　三月三日與客一絶
城外青山翠可餐欲酬心約怕春寒美人肯伴雲中宿
為買青驄白玉鞍
　　　至昌平與客月下看主人後園梨花
最愛梨花傍晩看月光如水漾輕寒為憐明日知何處
試借春風暫倚闌
　　　書扇贈棊士褚子高
陣馬衝車次第行觸蠻蝸角總功名山中盡日無人到
臥聽松間落子聲
　　　寄題張氏南莊
鶴坡南望水如天亦有人家似輞川蓴菜鱸魚無恙否
幾時來泛季鷹船
　　　瑞應堂留别所知二首
世間好事一百一春日麗辰三月三此地故人還故國
他時江北望江南
四面有山皆入座一年無日不看花(此予山/居春聮)如何又踏
朝天路春水樓船漾淺沙
　　　南旺湖二首
愛此長隄夾樹行北來鄉土倍闗情青山白水渾相似
只欠提壺布穀聲
逺水貼天霜破曉微風無力揺枯草青蠅不點爛銀盤
湖上無山湖更好
　　　題扇
秋滿江亭生紫煙綸竿穩泛木蘭船多情只愛芙蓉水
便得鱸魚不賣錢
　　　滿林風雨圖
山林何處無風雨不似人情翻覆間我有一區江上宅
幾回蓑笠夜深還
　　　和趙類菴題畫魚
天池咫尺候龍飛荇帶荷錢出水肥神物自應多變化
長竿空傍釣魚磯
　　　絶句
十年憂國鬢如絲一路看山到武夷信宿故園無限意
人情莫怪去遲遲
　　　送陸生歸
天上青雲白玉堂子雲辭藻擅長楊因君併羡南歸鴈
海月江雲入夢長
　　　龜湖
湖遶青山候客歸暖風堪着芰荷衣水中鷗鳥今無數
知傍閒人不肯飛
　　　壽陽察院壁間次韻
無心隨處夢魂安古栢臺深五月寒自笑青山老居士
松牕閒殺舊蒲團
　　　入晉南闗
丹崖倒浸一溪影碧葉抽花十里香最是閩中留客處
不知春盡度遼陽
　　　松隠為弋陽王
冒雪擎寒氣轉豪徧身鱗甲五雲高自從不受秦封後
風雨年年長翠濤
　　　草萍道中
老懷病目向秋風江水西來湘水東可是青山知好客
淡雲疎雨翠微中
　　　龍窟二首
江南澤國水風秋彭蠡西來是上游百尺樓船簫鼓發
和雲衝過百花洲
白鳥斜飛水拍天隔湖樹色見風船煙波只許漁郎慣
一任蓑衣枕月眠
　　　偶成
曲曲筠闌雨乍乾拍湖風釀海棠寒不知鄉思添多少
寛盡黄金舊帶鞶
　　　官署紅梅着花便傷於雪憮然有述因贈提學
　　　　張靜峯僉憲謫廣東提舉
臙脂的的照疎林蝶泠蜂寒春未深一夜無端風雨横
朝來多少惜花心
　　　劉都閫送菖蒲
虎鬚㦸㦸映牕紗勁氣孤標露有華見說仙靈通九節
夜深清夢伴梅花
　　　病愈
細煑參苓擁弊裘滿城風雪送春愁下幃强作還家夢
蝴蝶衝寒不過樓
　　　病起獨坐東堂
斜倚繩床落照東一簾秋意捲西風金丹換骨誰曾見
欲起衰顔借酒紅
　　　有數燕遞營一窠若人之伴工然者偶成
湖上雲開水漫波緑隂庭院晝清和梁間燕子如呼侣
相伴銜泥壘舊窠
　　　乘月行定州道中有懷表弟顧世安
絶愛丰標玉有煙故園分袂已多年如何今夜春宵月
辜負金臺共被眠
　　　黄河南岸見梨花二首
烟消露濕鬭輕盈梨花枝枝如有情分付東風莫吹盡
道旁留照夜深行
粉痕香暈雨初乾惆悵芳心怯曉寒憶向小樓吹鐵笛
湘簾十二捲朱闌
　　　新野道中
隆中迢遰漢江濵輦路風吹陣陣春二十四番今第幾
莫將花信寄閒人
　　　山居八首
十旬高臥畫樓東曲曲闌干面面通遠暝欲成梅子雨
晩涼初動楝花風
人間何處無風雨老去才情減十分半月不曾梳白髮
薰籠添火暖香芸
水雲烟月市橋西菱角荷錢已滿溪讀罷黄庭三百首
人家茅屋午時鷄
倚空樓閣枕西郊新築方塘漾栁梢忽有山童報竒事
一雙孫子鶴成巢
背山亭館跨山橋楊栁風多當舞腰一榻夜涼人不寐
隔牕疎雨滴芭蕉
一樓風雨獨離羣藥裹詩囊酒半醺漁浦一篙翻白雪
麥田千頃濕黄雲
熟梅天氣晝隂隂簾捲湘筠一逕深十二闌干閒倚遍
晩來多少水雲心
望中城郭故依依喬木千章水合圍風動海門聞鶴唳
鱸魚正美客南歸
　　　西園四首
緑隂紅雨大江頭遠有三山近十洲花外畫輪蓮葉櫂
夜深燈火上西樓
新篁高過粉墻西野水通池欲滿溪坐久不知香穗燼
隔牕幽鳥盡情啼
三宿青山傍此君農歌時向雨餘聞牡丹芍藥俱開過
滿地槐隂湧緑雲
竹作闌干樹作軒菜畦正傍槿編門白雲滿地留春住
只對青山無一言
　　　六月十三日夜雨作寒
人間六月火龍蟠秖道牀頭瀑布寒底事江南連夜雨
五更欹枕怯衣單
　　　送汪思雲還徽州
秋風秋雨滿歸舟明發錢塘古渡頭西望石灘三百六
倚天雲樹是徽州
　　　京口別黄甥良式
千里相隨論古今河橋風雨夜沈沈不知此日江頭路
何似當年渭水深
　　　留題董子元紫岡別業
江流南下第三岡曲徑迴䦨繞畫廊最是杏花春色裏
縠紋浮動木蘭堂
　　　贈楊雲時望
揚雄與世漸無緣誰作侯芭守太𤣥今上好文先帝武
白頭空自感流年
　
　
　儼山集巻十七
欽定四庫全書
　儼山集巻十八
　　　　　　　　　　　　　明　陸深　撰
　　五言排律(六首/)
　　　江湖覽勝
芳草天涯路乘潮舴艋輕三生今世業萬里一鷗盟山
送杯中影灘縈枕上聲微風采石渚圓月岳陽城賦就
漁燈讀詩成旅鴈驚滄浪甘世味瀺灂足浮名波靜安
三峽雲開見兩京逍遥湖海外吾獨羨吾生
　　　挽王復菴錦
文藻王褒手年華賈誼才秘書天祿閣驄馬繡衣臺自
許溟鯤化終成市虎猜節旄頻奉使松菊早歸來門雀
無勞問巴猿益可哀大江流浩蕩勾曲聳崔嵬秦嶺重
逢雪揚州更詠梅性靈陶萬象魂夢繞三台鵩鳥悲斜
日昆池起刼灰平生山嶽動身後簡編開駿骨千金價
天章五色裁長抛緑野地高卧白雲隈掛劍人終到生
芻首重回傳家今有子他日兆三槐
　　　追挽王愚菴
儀像風雲杳衣冠草樹稠行人收涕泗立馬拜山丘古
有隆中操今從地下遊空傳楊子宅尚憶李膺舟地亦
三槐古門惟五栁秋著書深擬易作賦過登樓鴻鵠雲
霄闊龍蛇嵗月遒山川還正氣風雨泣中州俎豆千年
祀碑銘萬古留欲將椒桂酒一為酹眠牛
　　　卄五日夜漏既嚴抵安徳水驛有僕自北來遇
　　　　之得家書
已附還家信應知去國心一身還我有雙鬢為誰侵松
藥如無恙琴尊或可尋刪經存相鶴臨帖課來禽小閣
開蘆渚枯棋閟橘林逺山春雨靜新水夜潮深乘興客
移棹素心朋盍簪野情偏浩蕩秋意正蕭森自覺忘人
我何勞問昨今沙田縁海稔無藉雨為霖
　　　春野
緲緲蕪烟緑依依栁日明好山圍畫幛細水咽琴聲心
逺江湖適身閒黻冕輕鞲鷹回夜獵攜鶴看晨耕藉草
遥憐色愛花時問名韶光偏屬我節序總闗情蜜足蜂
羣倦泥融燕陣爭臨風一盃酒相與了浮生
　　　詠雪(禁體/)
虛館都門裏遥空雨雪時雲同山受鎖霰集地承篩初
對無還有徐看正復差霏霏旋布宻陳陳漸成竒入瓦
猶飛􁚘披墻故累基蒼皇忙宿旅鼓舞走羣兒氣襲裘
功劣光揺眼力衰撲階登陛級打戸閣扊扅勢倍初昏
㑹威伸入夜期空林愁鳥雀曠野失狐狸古屋深藏脊
危城正没陴牕腰明敝紙字脚飽殘碑山勢勻肥瘠湖
聲帶嘯悲贅疣瘡竹節擁腫病松枝池沼甘居下郊原
苦厭卑當庭昬有影卧地險成夷田犬思馳逐鞲鷹欲
奮追四簷迷一色獨榻下重幃風過梅苞瘦陽回麥壠
宜墨池乾更掬茶鼎渴旋滋真足臨書巻應堪弄酒巵
樓臺誇富貴歌調競嗢咿座擁嬌娥鬢杯分俠士髭生
憐江上客困憶隴頭師帆濕橈迎凍兠膠馬礙馳豐年
昭國瑞聊復一題詩
　　七言排律(三首/)
　　　發谷亭
曉乘江漲下徐州秋氣侵人著眼浮小棹載青蓮子摘
甫田揺綠豆花收林蟬泣露鳴無節江鴈和雲去不㽞
時物每驚羈旅改江山未惬壮心遊乘槎欲奉張騫節
作賦思登王粲樓薪火千年湘水哭干戈滿地浣溪愁
良辰勝境難兼得久客窮途易併憂桂槳蘭橈輕日費
筆床茶竈逺風流吕梁山勢危奔馬邵伯波光蕩没鷗
雨蝕龍蛇殘石裏(徐州州治唐碑并/子由黄樓賦刻)月明簫管夜橋頭
山連天闕遥通海帆帶風花故滿舟此日懸知真有助
當年自分總無求夢魂偏向家山入習氣難除書巻抽
寄語篙師休汗漫倚廬人老不禁秋
　　　夀西安楊節推七十為其子孟鸞上舍賦
蚤嵗青雲曽得雋中流綠髪已懸車眼看甲子年将亥
戒守庚申夜是除楚國江山空犴狴壺天日月付樵漁
白雲獻罷千年賦青鳥銜將咫尺書舊歴漸抛身未老
新陽纔復景初舒雲霄有子堪傳鉢滄海他年擬結廬
鼎鍊芙蓉丹已熟門填蘭桂慶方餘朝來七十遥稱頌
此是先生一度初
　　　曲江歌(送趙天/挺歸省)
曲江風日竟如何碧樹紅雲傍海多春暖瑶堦留舞鶴
吟成白雪雜鳴鼉高堂㑹見重生齒舞袖新裁舊賜羅
石氏里門應却騎秦朝源水更通波天邊曉日牙緋近
浦上靈風彩鷁過真有神仙居陸地願将勲業帶黄河
遥持寳鏹臨桑梓重拜鸞封照薜蘿綺席味甘羅海錯
軟輿春暖擁琱戈還憑鼎養供期耄不負庭趨費琢磨
我亦有親歸未得因君聊賦曲江歌
　　五言聯句
　　　席上限韻送沈仁甫憲副陜右
鸞坡新拜命栢府更乘驄(繼/孟)别路風煙隔離筵臭味同
(縉/)闗河迴逺使氷蘗奏膚公(深/)大華羣峯削昆明一鑑
空(孟/春)長城韓范在麗藻古今通(繼/孟)共羨恩袍紫何憂塞
火紅(縉/)朱輪常帶雨玉節徧觀風(深/)威動三邊士名傳
五尺童(孟/春)徃年資砥礪今日見英雄(繼/孟)聖主方虚席王
臣仗匪躬(縉/)
　　七言聯句(十五首/)
　　　雨中同嚴介谿張碧溪懐宋西溪地官
今雨懷人一水遥(深/)小堂深竹坐蕭蕭江間去棹憐仍
駐臺裏緘書枉見招(嵩/)剪燭無由聯夜榻裁詩還憶共
春瓢公餘漫有皇華咏(鈇/)為寄相思趂落潮(深/)
　　　與石門介谿聯句二首
坐愛書聲起隔鄰(嵩/)隨風和雨伴吟身盃深翻恨春宵
短(深/)交好誰論白髪新匹馬衝泥歸路逺(鑾/)隻雞高㑹
故情真詞林舊侣今南北(嵩/)百遍相過莫厭頻(鑾/)
載酒遥臨揚子居(深/)寂寥春夜滿床書即看詞客非常
調(鑾/)頼有高篇足起予細雨緑深庭下草(嵩/)短檠清照
席間蔬十年無限綈袍意(深/)猶喜同登白玉除(鑾/)
　　　餞别聯句三首
稽山白璧産來雙(喬/)親向瀛洲沂玉淙(宇/)家近蘭亭秋
正好(韋/)夢回薇省醉初降(永/)佛燈深照離筵菊(俊/)詩句
頻催永夜釭(傑/)江鴈有書還寄石(天/和)寂寥慰我客邊牕
(深/)
樓船南下乞靈風(深/)白露横江水接空(縉/)夢繞紅雲雙
闕迥(宗/)心隨碧漢一槎通(宇/)離觴照蠟情偏切(韋/)授簡
催詩句未工(永/)佳㑹良宵須記取(天/和)不妨寫入畫圗中
(傑/)
離筵高啓逺公堂(傑/)漏盡何辭更舉觴(天/和)光彩可憐雙
白璧(深/)文章絶妙幾青箱(縉/)飄飄仙躅丹霄下(宗/)渺渺
鄉心碧海傍(宇/)明日星軺當曉發(永/)淡雲應䕶鴈天霜
(深/)
　　　丁丑六月二日與東江石潭未齋介谿餞别閒
　　　　齋司業於受公房聯句二首
十年蕭寺此重遊(清/)一酌還同惜别留聚散無端庭樹
長(俊/)隂晴未定海雲浮宦情莫問僧炊飯(鼎/臣)詩興惟憑
客倚樓天末相望重相憶(深/)欲攀江栁繫蘭舟(嵩/)
芳樹移尊坐夕隂(嵩/)清風為我濯煩襟天邊為别難今
日(佃/)海内論交見此心池草夢回凉夜雨(嵩/)江雲望逺
碧山岑謝家兄弟多才俊(清/)共沐恩波玉署深(深/)
　　　道院夜酌聨句三首
月色虛牕逗客燈(深/)坐疑身是玉壺氷仙源幾曲塵蹤
隔(孟/春)雲路千重浩氣凌小鶴立庭渾似約(繼/孟)清風入座
鎮相仍何當漏下催歸騎(恩/)離合其如重友朋(縉/)
深深簾幙晩風清(縉/)滿座衣冠四海情宫漏隔花仙掌
近(深/)月華如水帝畿平臯比有道憐張子(孟/春)宣室多才
愛賈生紅燭燒殘詩興逺(繼/孟)賞心誰復謂難并(恩/)
月光剛照蕊珠宫(恩/)對酒論文興正濃楚水昨憐何遜
至(縉/)吳宗逺愧陸機同天連鄉國俱為客(深/)地借山家
幸有公花雨坐深雲洞閟(孟/春)共看彩鳯下梧桐(繼/孟)
　　　與介谿聨句
長安東陌復西城(深/)十載并州客舍情寄跡不妨旋馬
地(嵩/)歸心如負狎鷗盟遥山晴送城頭色(深/)好鳥時聞
禁裏聲金馬由來方朔隱(嵩/)日長門巷似氷清(深/)
　　　綠雨樓賞月聨句二首
淡雲疎雨弄清光(艾/)尊酒南樓共晩凉燈影照牕人語
靜(嵩/)烏飛遶樹漏聲長隂晴誰謂闗離合(元/)圓闕情知
是抑揚此夜萬金難買得(深/)歸程休促馬蹄忙(艾/)
綠雨樓前月色明(承/仁)雨餘良夜似秋清市喧不到人初
定(深/)鄰火新分漏有聲翠䕃滿庭驚霧下(承/仁)黄花一樹
隱蟬鳴誰家喬木今傳我(深/)莫遣三槐獨擅名(承/仁)
　　　願豐堂後隙地疊石作小山與張碧溪聨句
旋分泉石作溪山(深/)圓嶠方壺在此間一柱擎天高卓
立(鈇/)四時含雨細潺湲常疑虎豹穿羣去(深/)更覺猿猱
費力扳斜嚲却如垂舞袖(鈇/)娉婷復似綰雲鬟幽懷乍
對簾頻捲(深/)佳興堪乗屐未還安石東山非乆計(鉄/)子
綦南郭偶偷閒敢言夙有山林骨(深/)自分久違鵷鷺班
人事化工相勝負(鈇/)酒尊詩巻日躋攀(深/)
　　集句(三首/)
　　　舟中集杜句寄顧九和諭徳二首
愛汝玉山草堂靜更有澄江消客愁竹葉於人既無分
微軀此外復何求穿花蛺蝶深深見長夏江村事事幽
安得仙人九節杖獨立縹緲之飛樓
爾家最近魁三象童穉情親四十年避地何時免愁苦
斷腸分手各風煙謝安不倦登臨費蘇晉長齋繡佛前
李杜齊名真忝竊封書寄與淚潺湲
　　　再集一首寄徐子容侍讀
更為後㑹知何地想見歸懷尚百憂念我能書數字至
似君須向古人求三年奔走空皮骨萬里風煙接素秋
寂寞江天雲霧裏鶺鴒飛急到沙頭
　
　
　儼山集巻十八
欽定四庫全書
　儼山集巻十九
　　　　　　　　　　　　　明　陸深　撰
　　詩雜體(十五首/)
　　　和昌穀蓉菊圖(五七/言)
誰傳徐(熈/)趙(昌/)手寫此秋一幅黄花得意香芙蓉映江
緑誰云揺落將滿林豔陽紅紫錦成村但令顔色不薄
惡春雨秋風總是恩
　　　題曲江春杏圖(五七/言)
北地春偏早長安二月中杏花凡幾樹金水玉河東緑
羅衣袂寒猶重九陌香多漾軟紅何用内園催羯鼔一
枝驚破喝聲雄
　　　病起清河阻風因删次俚語(五七/言)
十日灘頭坐一日過九灘去者得順風來者生怨歎人
心險不測對面九疑山一言悟主三冬熱半句傷人六
月寒
　　　芳樹篇求友也(三四五/六七言)
瞻芳樹渺何許本在海濱發育時雨秋風不可期流光
日夜馳歎息復歎息為樂當及時若有美人江湄贈我
瑶草一束臨流不度徘徊遥望紅顔如玉人生聚散那
有常白日苦短夜何長明月可以代秉燭清風可以薦
素觴丈夫四海皆兄弟何况對靣同肝膓咄嗟胡為乎
東復西君不見青松女蘿自相依
　　　後篇
登泰山望滄海俯視九州一何慷慨仙人王子喬飄然
遇雲端手把十尺芙蓉灝氣六月生寒嗟彼下土何啁
啾昨日綠髪今白頭胡不服食求大道永與元氣相為
仇海風蕭蕭吹海雨海若揚旗靈鼉擊鼓仙人一去冉
冉兮不可攀遺我一粒之金丹
　　　雜言贈别李獻吉(三四五/六七言)
爾丈夫志四海出門驅車半路莫改長歌雖激烈短歌
亦徘徊登高南望舊鄉山川一何纍纍别日苦短㑹日
長兩心對面不能當古來結交惟管鮑去之千載尚覺
流芳香我有瓊樹枝能令饑渴忘
　　　南樓對鏡見白髪(長短/句)
得一日過一日鬢邊白髪參參出有個知音教我染有
個知音教我摘摘染有何益世間多少少年郎要白不
得白
　　　風木圖為長沙施可大題(長短/句)
母生兒兒啼饑母乳兒兒未知兒今有知母何之悲號
形影覔不得却寫風木憑􁃓巇畫圖意有盡孝子心無
涯時復一轉輾聊以慰所思山頭風㣲日抱珥栖烏無
聲待哺子落葉深深井逕埋萱花魂銷招不起高臺鸞
去秋復春寒食新煙蝶飛紙孝子引領情内傷辛勤只
望揚姓氏鄉書甲榜次第來提攜此圖悲不止生綃半
是血淚痕不是丹青㸃山水
　　　難言(長短/句)
清流注燈望照耀鉊刀裁玉成圭璋捧土欲塞黄河決
隻手障盡日月光未若不相知對面隔絶萬里長
　　　易言(長短/句)
狂風驚葉柔條落順流一葦建瓴下束薪灌脂益火揚
彈指決機助矢舍未若同心人片言相要即盟社
　　　李白對月圖(長短/句)
老白愛月不愛身酒闌捉月秋江濱平生見月即舉醆
自道對影成三人采石深不測青天高無垠騎鯨一去
忽千載月與老白俱精神
　　　鸚鵡洲(長短/句)
鸚鵡洲邊水東南日夜流空傳鸚鵡賦千載使人愁榮
枯生死遭逢耳不在多言在知己汝衡既漫刺安用讎
阿祖老瞞志在傾漢室一時輔佐皆名士公爾繇卿爾
歆富貴夀考俱絶倫豈但作人語區區耀毛羽君不見
庖中鴈不能鳴亦能死
　　　行路難(長短/句)
行路難江南道何况十八灘江南何所難我試言請君
聼之勿復驚歎東南風吹舶䑲信五湖白浪排銀山欲
度不能前欲住不遑安有力不得出帆檣空好看船中
轆轤轉船尾撥剌翻淺虞豺虎多深恐蛟螭蟠昬黄復
月黒四顧何漫漫乗風巨艦快如馬相呼相喚不可攀
茫茫家何處萬里在寸端我言尚未竟君淚揮潺湲嗚
呼行路之難只如此仕路之難難未已
　　　夢椿歌為冒廷和(長短/句)
落葉不可復離離滿前除云是漆園樹嚴霜化枯株孝
子安忍問何如空堂清夜雙淚珠雙淚珠迸如霰靈椿
枝夢中見
　　　春日書事用十二生肖體
磔鼠真慚獄吏詞飯牛甘結主人知己無虎頭食肉相
聊從兎頴䇿勲遲春風欲動神龍蟄酒影藏蛇不復疑
失馬有時還是福亡羊自古笑多岐沐猴竟誤韓生辨
函谷聞雞事頗危莫為侯封歎烹狗牧猪奴戱儘堪為
　儼山集巻十九
欽定四庫全書
　儼山集巻二十
　　　　　　　　　　　　　明　陸深　撰
　　樂府
　　　豫章臺
豫章臺使君來銅符五馬春風回春風先傍誰門户破
屋蕭蕭四邊土吹開隂冱見陽和散盡呻吟到歌舞洪
都風土古不薄唐宋雄藩漢名落南州猶存徐孺祠西
山遥映滕王閣豫章臺前秋日晴豫章臺下秋水清年
年嵗嵗送人去送君今去獨含情
　　　潼闗㑹
　曹操與韓遂馬超㑹語潼闗超負其多力隂欲突前
　捉曹公曹公左右將許褚瞋目盻之超乃不敢動
單馬潼闗㑹阿瞞來送虜不恨事無成但恨事不武馬
將軍人中虎力能捉曹公眼當空許禇英雄成敗常有
幸舞陽殺人十四五
　　　舍東桑
　昭烈少孤舍東南角籬上有桑樹生高五丈餘遥望
　見童童如小車盖或謂當出貴人昭烈兒時於樹下
　戲言吾必當乗此羽葆車
東籬桑樹五丈餘童童結成羽葆車下有大耳竒男兒
耳大志亦大擊劍走馬聊讀書左龍右鳳西南飛來銜
桑土補舊居采桑桑有葉鑚桑桑有火桑葉成文章桑
火不照中原土
　　　昌門别
　孫策命太史慈往撫劉繇士衆於豫章左石皆曰慈
　必北去慈去約六十日果還
把臂昌門别還期兩月中不負孔北海寧負孫江東英
雄託身非無地但恨相逢少知己臣念檻車恩君忘射
鉤耻滿篋當歸空復爾
　　　望夫石
望夫處近青天天高高山連連妾身化為石夫歸是何
年夫不歸妾誰憐夫歸石能前夫有父與母高堂意雙
懸妾不能前誰炊爨煙
　　　　右石在鉛山車盤嶺之最高處僅以形似名
　　　　傳稱此石處處有之自唐人山頭風雨之句
　　　　而騷壇遂為一大題目藻製甚富予少亦有
　　　　擬作今過其地為補古樂府一篇要止於義
　　　　理焉以示同行姚時望土人告予謂此石頗
　　　　著靈異每遷謫之人過其下必多風雨不亦
　　　　有雲霧羃其頂若夫賢人君子與顯逹者之
　　　　徃來雖隂晦必為之開霽恒視以為占驗予
　　　　是晚宿驛亭適有㣲雨飄灑明晨就道行經
　　　　其下碧天如洗紫翠萬狀一望可數百里也
　　　　予視時望為之一笑
　　　楊白花
楊白花隨風起春風吹江隔江水楊花飛度江水東綺
房繡闥珠簾櫳不恨花無主但恨花無力一夜風來留
不得
　　　堂山高
堂山高風木何蕭騷中有壯士骨英英不能銷昔日陳
太丘於今見其曹天台六邑地淳風轉漓澆墓門多遺
淚過客思奠椒越山南趨勢如萬蛟左蟠右結匯為土
膏煌煌靈芝秀其苗千古萬古堂山高
　　　莫老虎
　王師平偽呉其將莫天祐號老虎者尚團土城以拒
　命錫山儒士縋城說降今其故墟名新安云
平江夜縛張九四吳波不動吳山膩齊雲樓前半死灰
殺氣隂隂北門至當年部將號老虎血戰區區一抔土
計誠左心獨苦城頭夜納儒士語可憐黄金買辭賦礟
震聲中散如雨姑蘇臺麋鹿麌麌
　　　畏虎
　招友也時政虐虎暴
君畏浦我畏虎兩情慊慊各不武浦有舟航虎不可主
叢牙雪白舌有火利爪中人如捋土東村西落豚犬空
山前老嫠淚如雨浦頭潮落水不波浦兒五歲能揺櫓
白蘋芳芷鴻鴈高樓船横濟鳴簫鼓我歌君莫嗔君還
聽我語未聞虎渡河但見君渡浦
　　　見竹篇
　慰孝子也孝子見物而思親
昔見竹真不俗今見竹今痛哭竹色自來無改移昔日
何樂今何悲森森遶屋秋更緑盡是先人手栽玉竹未
化人當還舉頭見竹猶承懽直節空九霄清風尚千古
徘徊竹間路照影月當午好竒有客頻到門何况人間
父子恩君不見孟生筍湘娥痕
　　　搏狼篇
狼來村煙黒狼去村煙紫迢迢青川路雞豚豈堪此雞
豚尚可殺我稚子使者從東來耰鋤借閭里走馬競風
電脫轡及日晷常年四境愁此夕一擊死姬公驅猛志
在安民留侯揮椎匪為一身河清海晏物阜風淳歌我
搏狼以告臣鄰
　　　野葛篇
野葛不入口生噉一尺長一尺長何如一寸良我不毒
人人誰毒我毒我我有命毒人其又可於乎啖葛郎空
使葛掛腸圖身不死心則亡
　　　東石篇(為談/舜耕)
東有石一段雲臥起虧蔽如舞裙苔痕蘚暈土花繡中
有玉質黄金紋東海更東下龍氣何氤氲空聞叩牛角
旋見叱羊羣高山深林天地隔蓬壺方丈仙凡分明堂
韶磬不作貢清廟柱礎殊無聞嗟爾東石徒紛紛我欲
攜之障百川策竒勲不能煉成五色文補天妙手古所
云補天手東石君
　　　新釘篇
　有新取進士者(不欲名/)其健僕譁于國子先生之門
　曰汝舊釘也我新釘也新釘使得應舊釘使不應云
　云予聞之為賦新釘篇
曾聞新人不如故今見舊釘不如新沙沈苔臥土花澁
鑚刺無功愁殺人嗟爾釘同一鐵先頴脫遂鳩拙不見
赤日中炙手或可熱天道每如此人事安足說噫嚱噓
少婦利口可以出走疆奴制家閉目揺手國之老成典
刑誰守歲寒之姿松栢是有願汝且弗嗔勸汝一杯酒
可憐舊釘曾為新那愁新釘不為舊
　　　元日詩
太陽蝕太白赤三辰多失職願我皇帝建極羣寮旰食
上天孔神下監無忒先民有言攸好徳㣲臣作詩以戒
元日
　　　守歲詞
垂垂絳蠟銀檠滿烏薪盤獸金鑪煖宫井迢迢玉漏聲
參移斗轉欲三更小臣賤妾團圞守皇帝陛下增萬夀
　　　閔雨詞
炎空一碧金烏走白龍蟠泥黑沈藪農人望雨如望珠
一㸃一顆勝一斗清晨染土按五方黄冠烹蛇巫酹酒
天門九重空爾為五月作尾六月首君不見隨車雨賢
太守
　　　雨雪曲
雨雪天山夜征夫閲壯丁將軍猶轉戰屬國盡來庭試
比臨闗月還同隕石星借問寄衣使何時過五陵
　　　妾薄命
百年未畢願中道有攜心團扇秋風早長門晝漏深行
雲頻入夢流水罷彈琴所嗟妾薄命未效白頭吟
　　　行路難
勸子一杯酒聽歌行路難日落豺狼滿山深風雨寒出
闗雞作使度嶺鳥同盤兵後人家少蓐食帶氷飡
　　　望夫石
望夫何日歸空閨鎖夕暉石從心内化人到眼中稀海
月上糚鏡山荔長春衣巫山雲雨夢空伴楚王飛
　　　唐夫人(五/觧)
　夫人都庫部穆祖姑也
生長吳門下恩情結髪初猶疑是生别無處覔雙魚
　　　二
遺孤悲六尺今才三尺餘黄昬燈火裏聨坐教詩書
　　　三
雜珮當年贈時時問起居隔窻聞侍婢相送下前除
　　　四
細草催寒食孤墳對闔廬年年城下路雙鬢已蕭疎
　　　五
論心荼更苦全歸玉不如鬱蔥佳氣裏椒桂欲將予
　　　龍鳳洲(四/觧)
　朱節婦氏胡今河南按察副使尚節槩之大母故豐
　城杭橋朱公富之配也節婦不天時才二十有八逮
　其全歸年六十有七矣應令格當旌門然非節婦志
　有賛之鬻田以賄者節婦厲聲拒之曰吾豈以苞苴
　易名節也鬻田不可故至今乏表揚之者又若干年
　矣深蚤嵗與尚節並遊南雍高節婦之風誼舊矣昨
　參江藩守南昌有風化之寄焉方圖事事而遷部去
　矣徃來章江之上陟覽劍閣㳂洄龍鳳間未嘗不三
　垂涕焉為賦龍鳳洲詞以寄尚節使刻諸墓門
章江南來龍鳳洲如鳳飛舞如龍游鍾毓士女皆名流
中有朱胡成好仇
胡家女嫁朱家婦復向朱家作賢母婦貞母慈兩無負
氷玉飛聲荼茹口
旌門亦是聖朝恩孤逺何由逹至尊錢可通神勿復言
留田教子還教孫
嗟予亦是觀風使藜閣木天聞史事詩成或有蛟龍淚
風雨江頭寒食至
　　　楊白花
江上風多楊白花隨風飛去落誰家惜花戀花渾無頼
攪亂春風空自嗟
　　　陽春曲十首(寄縣侯/徐徳新)
輕雲㣲雨淨風沙門掩春寒颭碧紗縹緲鳳簫催羯鼓
前村實有預開花
春風欲動碧波平妙手行春遍海城九十光隂盡韶麗
兩輪日月最分明
街衢巷陌人如蟻簫鼓絃歌晝似年着意挽回和氣早
地偏東海得春先
走閣行樓錦繡空簇花條栁水雲東萬家古縣笙歌裏
十里遊人笑語中
山歌水調唱豐年漁鼓荷衣舞列仙紅抹額騎飱料馬
錦䄡䄖簇采蓮船
陽和元屬種桃人禮樂從頭取次新滿路清平歌調起
今年春勝百年春
五風十雨卜時年萬户千門列綺筵不捲朱簾樓閣裏
堆盤生菜酒如泉
繁絲咽管九霄聲面具腰裝百態生請看一年春富貴
儘拚歌舞答昇平
綵幡花勝參差動竹馬泥牛次第排要看芒神新結束
短裙高履踏翻街
市井門攤盡㸃名當行本色總教呈架上大書沽酒價
檐頭先試賣花聲
　
　
　
　
　
　
　
　
　
　
　
　
　儼山集巻二十
欽定四庫全書
　儼山集巻二十一
　　　　　　　　　　　　　明　陸深　撰
　　樂府二(二十八首/)
　　　聖駕臨雍詞八首
太平天子重斯文龍氣南來五色雲遥望雲中雙鳳下
須臾春在辟雍芹
南下旌旗曉日明廟門東畔百官迎亭亭繡盖隨風轉
萬乗君王却輦行
松栢隂隂御幄高尚衣跪進絳紗袍龍行虎歩臨黄道
瑞氣祥雲捧節旄
聖道中天日月高不辭再拜聖躬勞侍臣獨有詞林重
盡許庭陪冠百寮
庭覆紅雲午日晴藍袍次第列諸生六龍不在煙霄外
馳道中間板轎行
寳座龍紋遶赭黄經筵相向列前堂尚書講罷天顔喜
又進西階大易章
公孤殊寵出千官偏得君王座上看階下太官承㫖罷
一杯分賜小龍團
覆堦黄土接長安白馬朱纓金縷鞍輦出橋門直西去
滿城士女看囘鑾
　　　經筵詞二十首
經筵開自祖宗朝按月逢旬第二朝今上春秋偏好學
三千年後見神堯
　國初經筵無定日至英廟初朝始著為儀今用每月
　初二十二二十二日寒暑及有故奉㫖暫免多以春
　二月秋八月舉行今歲實以七月二十二日上之勤
　學也
編排御覽效精誠白本高頭手寫成句讀分明圈㸃罷
隔宵豫進講官名
　凡進講先從内閣㸃題票示講官分撰講章送閣下
　詳定勑房官用高頭白手本寫成二通講官預進東
　閣用象管朱印成句讀科發隔日進呈其一在御案
　展覽其一在講案供講
絲鞭聲肅退朝官名在經筵各整冠一字班行先出隊
中臣扶輦下金鑾
　凡經筵例用勲臣一人知經筵事内閣或知或同知
　經筵事九卿之長及學士祭酒等官侍班翰林兩坊
　及國子祭酒每二員為講官詹事府詹事等官各部
　侍郎出由翰林者仍為講官翰林春坊每二員為展
　書官給事中御史各二員侍儀鴻臚寺錦衣衛堂上
　官各一員供事鳴賛一員賛禮序班四員舉案侯伯
　一人領将軍入直制勑房官書寫講章通謂之經筵
　官皆得入銜每當鳴鞭退朝上將赴經筵則各從本
　班畧整衣冠以次先出分隊作一字行隨駕而南
金水河頭白玉橋上公寳帶侍中貂逡廵小立瞻龍氣
左順門高御幄飄
　駕過金水中橋迤邐轉東各官俱候橋北南面小立
　望駕升至左順中門進入然後度橋循行每望見御
　幄迎風映日或時見小傘盖擎蔽朝陽
文華東啓奉天東滴翠浮青映碧空講藝談經頻設仗
太平天子坐當中
　文華殿在今奉天門之東比諸殿制稍減而特精雅
　用緑色琉璃瓦左右為兩春坊上之便殿所常御者
　也今用為經筵之所中設御座龍屏南向又設御案
　於御座之東稍南設講案於御案之南稍東入殿中
　門當檻下白石一方純潔可丈許擡講案官置案當
　其北二三尺地始稱講官拜起也
百官朝下殿門前仗馬雙牽七寳鞭黄道正中移歩輦
侍臣班從赴經筵
　上御奉天門朝罷百官皆北面拱立中使齊牽仗馬
　過東上興下御座乗板轎由丹陛南下赴文華經筵
　官執事官皆從
龍池鳳掖藹朝暾板轎初回轉角門聽唱官人來進入
講章黙黙又重温
　各執事官於左順門之南門西以次相向序立定時
　上已御文華闔中門各官東行下坡則板轎已回出
　向西循河過小橋北入角門矣適啓文華中門内侍
　唱官人每進來外門傳唱畢各官始北行将由兩門
　以入是時輪講官各黙誦所講之章敬慎之至也
殿陛森排劍㦸重金貂玉蟒䕶真龍司儀起案雙雙過
御榻前頭取次供
　今駙馬都尉游泰帶刀入直立東近壁諸將軍以次
　侍立各執金𤓰西亦如之諸内侍稍北東西分鴈翅
　以次亦執𤓰侍立諸司禮太監分東西班近御案
　鴻臚賛曰起案序班二員舉御案置御前二員舉講
　案置御案之南正中講案衣裙用純黄綺
横經几子赭羅裙小對團龍簇繡雲擡向御前安穩定
黄金鎮紙兩邊分
　御案面衣青緑團花錦圍裙赭黄金龍小團花序班
　舉案将至御前司禮二太監自東西來接舉至御前
　近座上有金尺二條用以鎮壓講章
第三㕔協兩坊官長跪拈書漚手攤幸對天顔剛咫尺
禮嚴不敢舉頭看
　第三㕔史官㕔也又曰槐㕔即今翰林院正㕔之西
　偏史官所居是也兩坊左右春坊也展書官悉從内
　閣題定兼用坊院近時多以修撰編修檢討為之今
　廖中允道南張賛善治仍供展書新遷故也每講四
　書展書官從東班出每講經史展書官從西班出進
　詣御案前跪出手展講章二太監接手攤滿以金尺
　鎮定然後起至此則天顔真咫尺矣屏息以從事盖
　人臣榮近之極而敬慎亦於此極矣漚手香名太醫
　院每嵗製此香以分餽各官
行出班東面照西臚聲高颺叩頭齊參差進講並(平/)肩
立輪着周書孟子題
　鴻臚賛進講畢講官一員從東班出一員從西班出
　俱詣講案前稍南北向並立鴻臚賛鞠躬扣頭畢展
　書官進詣展書畢起立則東講官一員進至講案前
　立奏講某書畢稍退展書官復詣展書畢則西講官
　一員進至講案前立奏講某經史畢稍退仍並立鴻
　臚賛鞠躬叩頭禮畢故進講每至參差而拜起必用
　比並故事先四書而後經史四書東而經史西也
兩行冠珮列金緋供奉諸臣盡繡衣歩入殿門同磬折
諌官端拱靠南扉
　經筵官分東西侍立各以職事服大紅袍講官雖品
　級不齊亦皆服之展書而下官各服青綠錦繡惟給
　事中御史與兩侍儀官傍南楹作一行東西各三人
　俱北面立備觀察也
師保公孤儘上行元勲立近衮龍傍紅雲不動爐煙細
聽講虞書第幾章
　時武定侯郭勛以太保知經筵事立東班首西班則
　内閣一人首立最近御座餘序次立再立一行居後
金鶴飄香瑞靄濃寳鑪籠火擁蟠龍未曾蹔免經傳㫖
不怕嚴寒報仲冬
　殿中金鶴一雙東西相向立盤中下有趺架飾以金
　朱以口銜香香黑色如細燭狀外國所貢也其下則
　以三山小銅屏風障金銅炭鑪兩展書官冬立其下
　每冬則設是嵗十月置閏節屇仲冬尚未傳免上之
　好學可謂無間寒暑真聖德也
緑琉璃殿洞重門黼扆中陳擁至尊傳與太官供酒飯
兩班文武盡承恩
　鴻臚出班中跪賛禮畢兩班官俱轉身北向拱伺玉
　音官人每喫酒飯各皆跪承㫖
白玉闌干與案齊一行殽核盡朝西珍羞良醖俱名品
指㸃開囊囑小奚
　光禄寺設宴於左順門之北蓋奉天門之東廡也依
　品級序坐作一行俱面西珍羞良醖二署名賜宴惟
　經筵最精腆例得帶從官堂吏及家僮軰攜囊榼以
　收餕餘
姿容霑醉總仙桃黄閣三公共六曹歩出順門俱北面
曕天拜舞不知勞
　宴畢出至順門之南分班北向叩頭謝恩而退
隔宿薰衣問夜闌齋心轉覺副心難不知言語功多少
到得君身保治安
　凡進講衣冠帶履俱薰香退即以别篋貯之示不敢
　䙝也必齋戒必沐浴演習講章以祈感動一念之誠
　殆未易以言語盡也
齋辰服次聖躬勞淺淡垂衣寳座高昨日御批傳帖下
龍紋重整赭黄袍
　上好學彌篤每當忌服輟朝之日即以變服御經筵
　諸執事官俱烏紗淡服以從惟帶或用角或照品臨
　期取旨今閏月廿有一日悼靈皇后發引傳帖經筵
　官照舊服大紅其餘青綠錦繡皆如制是日始覩上
　赭袍矣
朱衣司禮下東班風細傳言縹緲間暫倚木天西面望
聖皇親饗兩宫還
　是日將下奉天門忽司禮一人下東班向内閣若有
　宣示者始知上將西朝兩宫矣各執事官俱暫入史
　館候駕東還行禮
　
　
　
　
　
　
　
　
　
　
　儼山集巻二十一
欽定四庫全書
　儼山集巻二十二
　　　　　　　　　　　　　明　陸深　撰
　　樂府三(一百三首/)
　　　大賀詞八首(乙/丑)
青宫潛徳通元氣先帝深仁釀太和文武兩階初拜舞
應知寳歴萬年多
鹵簿前陳法駕高司晨燎火雜蘭膏千官曕仰新天子
五色雲中覆赭袍
巍巍帝徳足光前寳歴中天第七傳聽得臣民私慶語
不須明日更勞煎
洞門法禁夜方中燈火煌煌動鼓鐘閣道淡隂連御幄
祥雲應解識真龍(時有淡雲/曈曨斗月)
奔趨萬國歸新主次第千行列舊臣正值一陽初動後
(時登極/正子時)和風甘雨遍青春
鴻臚聲肅漢官儀環珮珊珊滿玉墀黄道重開新氣象
齊歌天保答恩私
星星寳炬列高樓恩詔泥封在上頭忽聽半空宣讀罷
嵩呼聲裏玉闌浮
字字親將恵澤頒十分湔洗到愚頑先皇多少心中事
丹鳳銜來一紙間
　　　丙寅元旦待漏
參横斗轉曉相將迢遞宫門漏水長不見滿朝環珮響
坐彈氷淚憶先皇
　　　接駕
曉日曈曈劍㦸森五雲宫殿鎖深沈侍臣候立頻回首
傳道鑾輿幸上林
　　　素履齋
新裁紙帳木綿裘曲几圍屏事事幽明月射窻殘雪霽
夜深人在水晶樓
　　　隋宫詞二首
螺黛朝朝吏散來糚殘猶展鏡匳開門前報道宫車過
不似輕塵拂面回
金鎖黄昬知幾重夢回疎影月簾櫳笙歌别殿承恩寵
半露春衫蜥蜴紅
　　　端午詞二首
碧青艾葉倚門斜寂寞深宫有底邪幾度思量背同伴
暗分醎水引羊車
石青蜥蜴泥金虎五色綵絲長命繩白髪宫監催拜賜
含嬌時許未能勝
　　　江東竹枝詞四首
黄浦灣灣東轉頭吳淞江下碧如油不用并州剪刀快
水晶簾下上西樓
二月春風滿地鋪茅針蘆筍一齊麤海門東來春潮上
春水連潮漫白塗
濱口航船一字幫櫂歌和起自成腔潮來上南潮落北
南到湖南北到江
明月垂楊獨樹橋橋西熟酒好良宵紅香細剥鶯哥嘴
嫩白鮮羮玉麵條
　　　歩虚詞四首
晴日暖風吹紫霞西巖開遍碧桃花仙家只住巖西畔
水水山山遮又遮
風露滿山深翠微暗塵不上芰荷衣夜來拄杖成龍去
斜倚枯藤送落暉
芙蓉花下石闌干茅屋空山生早寒養得一雙朱頂鶴
有時騎向碧雲端
谿後谿前路百盤白雲常護禮星壇麻姑使者傳書到
一派簫聲雙紫鸞
　　　鼇峯草堂歌十首
閩山南去是鼇峯鼇峯草堂多卧龍春隨花路八千里
天鎖煙霞十萬重
谷口子真歸計成少陵老人歌北征五月南風吹海雨
碧山無數荔枝明
御堤楊栁春日遲折盡長條更短枝天上初抛祠部禄
山中誰送草堂貲
平生最愛方思道方外更交孫太初作吏隱居非我意
南巡新上萬言書
早年慕道世情疎乞得青山背郭居不為登樓賦王粲
文園真有病相如
北來京國住三年南去青山得似前試問孤猿與孤鶴
為誰消瘦為誰憐
新裁道服緑羅寒别有烏霞製作冠後夜相思長瑣月
酒徒詩伴滿長安
山公啓事孰當前宣室求才誰少年一路桃花春水漲
皁旗唯送得歸船
羣策先皇一網收虎頭高選重龍頭相知頼有倪寛在
與汝一時成去留
莫倚高歌莫著書秋風病骨夜窻虚海門近傍鼇峯起
錦字封題侯鯉魚
　　　元旦試筆二首和柴徳美
天門次第列中官御幄含風春尚寒拜罷兩班文共武
相逢屈指計迎鑾
帝徳唯天仰日新聖經書法重王春青陽應律方東令
翠輦臨邊正北巡
　　　書扇
露下瑶空鴈有期高樓凝望已多時隔江一片芙蓉樹
欲采紅芳寄所思
　　　寄江都舊友
平山堂外蜀岡長十里樓臺隱夕陽更愛縁谿茅屋好
與君相約住維揚
　　　節婦吟
深閨獨抱舊分銅淚逐黄昬怨曉風惟有五更孤枕夢
尚將膏沭到飛蓬
　　　閨詞四首
背人憔悴轉迴廊試折花枝比淡糚不忍問春深幾許
芭蕉新緑過東墻
水閣看花怕到遲白羅團扇手忘持多情更向侍兒說
庭院深深稱賭碁
晚糚重整翠花鈿滿指蘭膏試碧泉欲向姮娥訴恩怨
人間天上共孤眠
薫籠百和曉糚殘起探隂晴遶石闌折得梅花無寄處
自憐纎指怨深寒
　　　又閨詞四首
庭鏁繁花晝景長繡針刻晷記春光行天嫌殺金烏嬾
到得黄昬怯上床
池館殘糚坐晩凉自將金彈打鴛鴦打得鴛鴦各飛去
白蓮花度並頭香
簾下風來月影過蕭蕭梧葉下庭柯起看鳳歴論時令
夜刻如今未當多
嬌娥自畫曉鴉蟠獨對梅花拄頰看直到夜深眠不得
衾籠芸火鬭嚴寒
　　　縣齋春宴
蓬萊方丈像三山舞象馴獅効百蠻人自東郊向南郭
春從天上到人間
　　　清河東渡
乳鴨苗魚促刺稠紫茸翠帶弄輕柔渡船人語回風細
疑是江南小埠頭
　　　王兵憲于澤以二力士送予遣還二首
雕弓羽箭爛銀鞶白馬朱纓錯繡鞍踏雪護行三百里
一行騎射萬人看
紅袍白面好兒郎燕趙豪華獨擅場贈汝長纓三百尺
樓蘭西去縛名王
　　　臨城道中
寒雅成陣掠疎林晴雪峯頭弄夕隂憶向小窻茶竈下
李成一幅論千金
　　　逢方仲敏侍御二首
花驄高載璽書行憶在華亭政有聲塵土相逢渾不識
聊從陌上各通名
依依把袂逐多情為問何時下玉京報道聖躬添萬壽
南郊大禮慶初成
　　　沛縣二首
人言捧土塞黄河丞相開河怨亦多曉日卧龍岡上望
白沙如繡湧層波
山東列郡盡王臣漢室公卿俱負薪侍臣欲獻河清頌
天運中興屬聖人
　　　南旺湖
南旺湖中水接天南旺湖上多漁船榔聲刮地風聲急
赤鯉烏魚不論錢
　　　邃菴挽歌二首
出當紫塞入黄扉重去重來復蹔歸今日竟從何處去
長江空遶萬山圍
金書鐵劵是何時空復人傳翰墨師唯有銘旌題道號
更無一字上豐碑
　　　扈蹕詞三十二首
　　　　保定候駕四首
翼善衝天白玉縧團龍鞶繡赭黄袍山陵南去三千里
紫氣紅塵一騎高
乘鸞跨鳳貫魚隨日射行宫近午時宻宻柱頭黄幄竪
重重軒盖繡簾垂
師保公侯列署分勑書先下兩將軍清塵雨歇祥風動
抱日常瞻五色雲
畫衣楚楚間青黄僉㸃民間俊秀郎未到御前先教習
遞分班次列成行
　　　　吕堰道中
四際天垂夜氣凝平坡十里萬枝燈風迴逺戍三更漏
問訊行宫膳未曾
　　　　博望道中
天際紅雲捧節旄襄陽大堤三丈高宿雨平添漢江水
軍門傳向裕州朝
　　　　奉㫖三品乘轎
車行歴碌騎行徐早晚誰來問起居聖㫖分明優老大
特教三品用肩輿
　　　　南陽
金字黄旗隊隊過雲霓偏傍六龍多星聨火炬南陽道
不到黄昬渡白河
　　　　鄭州道中二首
宿雨豐泥燕子飛客心迢遞送春歸江河嵩少俱從幸
麥浪翻空柿葉肥
節物驚心去日多功名無奈白頭何中興天子思豐沛
一月官程兩渡河
　　　　候駕渡河二首
豹旛雉尾午風和萬乗時廵南渡河千尺樓舩龍出峽
擢聲齊和太平歌
三月一日春水波縠紋苔滑送黄河六龍自有風雲翼
飛度中流一睫過
　　　　駕渡河二首
積雨新晴河水平龍舟鳳舸午風輕周王八駿空馳驟
大禹三門正告成
水濶風恬曉露濃半空雲氣盡成龍萬方無事君王聖
河伯陽侯次第從
　　　　恭和聖製渡河餘字二首
渺渺長河萬里餘昔年清澈見游魚太平天子南廵日
穩渡龍舟似板輿
天皇樓船百尺餘波神送喜湧蜚魚省方問俗勤王政
白叟黄童捧帝輿
　　　　曉過御茶房
扎下行㕑按四方嫰黄幃幙下金床太陽出海高三丈
照見流蘇五色光
　　　　保安道中大風
漢王豐沛壯心多今上襄樊特地過花栁盡迎紅日近
山雲重起大風歌
　　　　博望道中小雨
驛路風塵去轉輕楚天雲雨近清明碧油衫袂三分濕
金縷旌旗一半晴
　　　　從幸顯陵三首
春深南國半隂晴輦路無塵御蓋輕旋著賜袍忙上馬
中官傳道駕先行
板轎㯶輿渡碧山澗花巖樹影龍顔雲中别有通陵路
䟎過前驅插大班
純徳山前氣脉長太平天子盛還鄉從官文武拖犀玉
靠著青松列兩行
　　　　駕還
朝門南上紫坡陀燈火叢中玉輦過内侍雙吹金觱篥
教坊齊唱御鑾歌
　　　　迴鑾歌四首
雨餘江漢長波瀾日照山峯起鳯鸞九鼎已成勞駐蹕
萬方歡喜頌回鑾
謁廟辭陵不盡情從官有旨許先行獻皇開國分南楚
成祖遷都奠北京
御筆分程意最深相兼七日到河隂凡情亦有思鄉急
何况君王社稷心
舊路重經不厭多龍舟銜尾俟黄河天心却與人心合
若比來時氣更和
　　　　泊黄河二首
元帥旌旗護六飛河南河北盡光輝追趨侍從聨舟發
歡喜都人大駕歸
兼程通夕雨還風却望行宫信未通文武先行遵詔旨
好浮新霽鏡光中
　　　　趙州聞栢鄉駐蹕
迴鑾分日第郵程御輦常兼四站行聖旨特憐人馬乏
栢鄉駐蹕道欒城
　　　　良鄉行宫候駕
青山疊疊遶行宫萬騎千官四面風綵繡趨蹌燈影下
旂常搖曵月明中
　　　　發良鄉
紅日西飛白馬東錦袍織帶從官同親知相見如相問
日有新詩紀聖功
　　　桂洲夜宴出青州山查薦茗色味佳絶
巖背山椒一萬株青州糖毬天下無火龍行雨歸東海
抛却紅明頷下珠
　　　張家灣櫂歌四首
當年海運數朱張灣泊帆檣正渺茫幫着擢船愁水澁
隔艙相喚剝南糧
轉灣脫塹水生衣惆悵輕船載月歸約畧寄居三百石
盡拈香紙禮天妃
百年漕運最稱能今嵗河洪見未曾司馬中丞新領勑
聖神天子坐中興
張灣水出北山頭十里洪身九里洲惟有老漁知進退
深灘撒網淺灘揫
　　　天津櫂歌六首
擘除軍餉顧長夫北上南來愁直沽十隻畫船如屋大
火忙飛票報前途
垂楊覆水晚湖平篛笠蓑衣一櫂輕何處官船初解纜
抄關給廩唱花名
滿船簫鼓載春歸燕子銜泥掠岸飛楊栁風多黄鳥健
桃花水漲白魚肥
拍拍襟懷潑潑身南來北去盡通津何如平地千層浪
無影無形愁殺人
船頭青雀碧紗幃檣上黄旗獵獵飛中貴少年紆蟒玉
南京差遣進龍衣
一溝黒馬百泉東萬里黄河五月終南運未離淮海岸
北船難上吕梁洪
　　　送鶴池出鎮貴陽擬鐃歌二首
將軍開閫向西南文淵孔明今成三草綠轅門春晝永
磊落兵談如手談
漢武開邊到渥洼張騫奉使上星槎何如將軍今日去
蹀躞龍駒爛五花
　
　
　
　
　
　
　
　
　
　
　
　
　
　
　儼山集巻二十二
欽定四庫全書
　儼山集巻二十三
　　　　　　　　　　　　　明　陸深　撰
　　樂章(六十二首/)
　　　恭擬太祖髙皇帝孝慈髙皇后上册樂章
　　　　迎神
惟皇髙祖英靈在天神功大化裕後光前寢廟儼若音
容僾然竭我孝思以格于重𤣥雲車龍馭髣髴盤旋與
乾元同運何萬斯年肅以跂予若有見焉永佑予小子
對越䖍䖍
　　　　初獻
俎豆既陳酒醴維清既戒既慄明徳允升孝孫始奠庶
展精誠鴻稱徽號聽于無聲昭格可冀綏我思成
　　　　亞獻
載酌載獻惟聖顧歆庭陳萬舞樂備八音端冕有恪以
表予一心靈風習習祗拜欽欽大禮斯舉有壬有林
　　　　終獻
神降伊邇終秩有嚴三爵既右百禮具瞻恵我多福以
讓以謙罔極難報感懼載兼洋洋皇祖如見兮厭厭
　　　　徹饌
奠獻既備敬徹不遲亦有餘休黙鑒在兹肅雍顯相益
秉孝思我祖我妣恵我恩慈仰徳無替終事有儀
　　　　還宫
祀事孔明神休滋錫孝孫有慶法宫云適心䖍體和禮
嚴境寂景雲祥風荏苒翬翟撫此瑶圖永膺寳歴於萬
斯年過廟必惕
　　　戊戌秋明堂禮成慶成宴樂章七首
　　　　萬嵗樂
風調雨順秋光好啓明堂吾皇有道尊親饗帝多仁孝
際昌期成大報
　　　　朝天子
宫懸繡簾黼座黄金殿雕龍彩鳳簇瓊筵湛露初霑宴
堯舜重逢唐虞再見五雲天御鑪煙遙瞻聖顔雉尾開宮扇
　　　　水龍吟
五色祥雲擁六龍開禁殿列臣工主恩皇澤禮樂象成
功文華物采極天風動萬國来朝貢
　　　　一奏開明堂之曲
大禮候昌朝崇孝敬正宗祧鈞天聲裏韻簫韶金殿凌
雲切紫霄聖君萬夀臣節百僚願上華封謠仰祝唐堯
　　　　四邉静
國祚萬年禮樂重光一統天玳瑁筵麒麟殿瑞靄祥煙
聖主開恩燕
　　　　鳯鸞吟
時文聖明運中興道太清業敷天功扶世治化昇平和
神人靖邊境敘彞倫協咸英一徳秉精誠璇衡齊七政
享明堂大典斯成奠玊帛潔粢盛妥神靈兆休應報深
恩罔極難名
　　　　萬嵗樂
鵷聯鷺序臣拜舞荷醲恩躬逢聖主配天勲業髙千古
同聲祝文共武
　　　戊戌冬至南郊禮成慶成宴樂章四十九首
　　　　萬嵗樂
五百昌期嘉慶㑹啓聖皇龍飛天位九州四海重華日
大明朝萬萬世
　　　　朝天子
滿前瑞煙香繞蓬萊殿風囘韶律鼓淵淵列陛旌旗絢
日至朱躔陽生赤殿氣融和徹上𤣥歴年萬千長慶天
宮宴
　　　　水龍吟
寳殿金鑪瑞靄浮陳玉案列珍羞天花炫彩照燿翠雲
裘鸞歌鳳舞虞廷樂奏萬嵗君王壽
　　　　一奏上萬壽之曲
聖主垂衣裳興禮樂邁虞唐簫韶九成儀鳳凰日月中
天照八荒民安物阜時和嵗康上奉萬年觴𦙍祚無疆
　　　　四邉静
天啓嘉祥聖主中興正紀綱頌洋洋功蕩蕩國運隆昌
萬載皇圖壯
　　　　鳳鸞吟
維皇上天佑聖明景命宣五雲輝三台潤七緯光懸協
氣生嘉祥見正萬民用羣賢垂袞御經筵宵衣勤政殿
禮圜丘大祀精䖍明水潔蒼璧圓秉周文承殷薦眷皇
家億萬斯年
　　　　二奏仰天恩之曲
皇穹啓聖神欽乾運祗郊禋一陽初動靄先春萬福來
同仰至仁祥開日月瑞見星辰禮樂協神人宇宙咸新
　　　　水龍吟
春滿雕盤獻玉桃葭管動日輪髙熹微霽色遥映袞龍
袍千官舞蹈鈞韶迭奏曲度昇平調
　　　　水龍吟
紫禁瓊筵煖應冬驂八螭乗六龍玉巵瓊斚黻座獻重
瞳堯天廣運舜雲飛動喜聴賡歌頌
　　　　太清歌
長至日開黄道喜乾坤佳氣陽長隂消奏鈞韶音調鳳
軫律協鸞簫仰龍顔天日表如舜如堯金鑪煙煖御香
飄玉墀晴霽祥光繞宮梅苑栁迎春好燕樂蓬萊島
　　　　上清歌
雲捧宸居五星光映三台麗仰日月層霄霽日月層霄
霽中興重見唐虞際太和元氣自陽囘兆姓歡愉
　　　　開天門
九重霄日轉皇州繞燕天家共歌魚藻龍鱗雉尾彩雲
髙祝聖壽慶清朝
　　　　御鑾歌
雅奏樂昇平瞻絳闕集瑶京黄童白叟喜氣盈謳歌鼓
舞四海寧金芝結秀玉樹含英聴康衢擊壤聲帝力難
名
　　　　賀聖朝
華夷一綂萬國來同獻方物修庭貢逺慕皇風自南自
北自西自東望天宮佳氣鬱重重四靈畢至麟鳳龜龍
　　　　殿前歡
瑞雲晴靄浮宮殿一脈陽和轉禮成交泰開周宴鳳笙
調龍幄展天心感格人歡忭四海謳歌遍
　　　　慶豐年
賴皇天錫豐年勤禹稼力舜田喜慰三農願嘉禾秀瑞
麥鮮賦九州貢八埏神倉御廩咸充滿養民以養賢
　　　　新水令
聖徳精禋格昊穹一大綂四夷來貢玉帛捧文軌同世
際昌隆共聴輿人頌
　　　　太平令
誕明禋天監元后光四表惠澤周流來四裔趨前擁後
獻萬寳充庭盈囿稽首頓首天髙地厚祝聖人多男福
壽
　　　　三奏感昊徳之曲
昊徳運光明一陽動萬物生升中大報蒼璧陳禮崇樂
暢歆太清星懸紫極日麗璇庭乾坤瑞氣盈海宇安寧
　　　　新水令
五雲深護九重城感洪恩一人有慶陽初長禮方行帝
徳文明表率家邦正
　　　　水仙子
萬方安堵樂康寧九域同仁荷聖明千年撫運承天命
露垂甘河獻清見雙岐秀麥連莖喜雪隨冬應覩祥雲
拂曙生神與化並運同行
　　　　四奏民樂生之曲
大報禮初成象乾徳運皇誠神州赤縣永清寧靈雨和
風樂太平隂陽交暢品物咸亨元化自流行允殖羣生
　　　　水龍吟
五色祥雲捧玉皇開閶闔坐明光鈞天樂奏冬日御筵
張文恬武熙太平氣象人在唐虞上
　　　　水龍吟
玉律陽囘景運新燕鎬京藹皇仁光昭雲漢一氣沸韶
英錦瑟和聲瑶琴清韻瞻仰天顔近
　　　　太清歌
萬方民樂時雍鼔舞荷天工雷行風動喜今逢南蠻北
貊東夷西戎來朝貢大明宮星羅斗拱九重天上六飛
龍五色雲間雙彩鳯普天率土效華封允協河清頌
　　　　慶太平
惟天眷我聖明禮圜丘至徳精誠乾元永清洪膺景命
休徵應泰階平
　　　　千秋嵗
聖主乗龍御萬邦慶雲翔化日重光羣臣拜舞稱夀觴
載歌天保章
　　　　滾繡毬
五雲車度九重利見飛龍耀袞章火藻華蟲擊虎敔考
鳬鐘鼉鼔逢逢八珍列九鼎豐隆堯眉揚彩舜重瞳萬
國咸熙四海雍齊歌頌聖徳神功
　　　　殿前歡
萬年禮樂中興日大化覩重熙河清海晏臻祥瑞五行
順七政齊超三邁五貞元㑹既醉頌鳬鷖
　　　　天下樂
萬靈朝拱接清都享南郊欽天法祖願聖人承乾納祜
中和位育龜範馬陳圖
　　　　醉太平
醉樂萬年規謳歌四海熙衣冠蹈舞九龍墀麗正仰南
離紫雲髙捧唐虞帝垂衣天下文明治鎬烏岐鳳呈嘉
瑞真箇是人在成周世
　　　　五奏感皇恩之曲
雙闕五星光霓旌樹紫蓋張璇臺玉歴轉新陽鈞天廣
樂諧宮商恩深露湛喜溢霞觴日月煥龍章地久天長
　　　　六奏慶豐年之曲
聖主懋承乾綏萬邦屢豐年神倉御廩登大田明粢鬱
鬯祀孔䖍輿情咸豫協氣用宣萬古帝圖傳璧合珠聯
　　　　七奏集禎應之曲
天保泰階平寳露降渾河清嘉禾秀麥集休禎遐陬絶
域喜氣盈一人有慶百度惟貞萬國頌咸寧麗正重明
　　　　八奏永皇圖之曲
鎬燕集天京頌魚藻歌鹿鳴邊郵安堵萬邦寧重譯來
庭四海清咸池日曙昧谷雲征帝座仰前星豫大豐亨
　　　　九奏樂太平之曲
皇極永登祥乾符啓泰運昌玉管囘春動一陽金鑾錫
宴歌九章虞廷獸舞岐山鳳翔日麗袞龍裳主聖臣良
　　　　水龍吟
香霧氤氲紫閣重仰天徳瞻帝容星輝海潤甘雨間和
風樂比鳶魚瑞呈麟鳳永獻巻阿頌
　　　　水龍吟
萬户千門啓建章台階峻帝座張三垣九道北斗玉衡
光元氣調和雅韻鏗鏘昭代慶明良
　　　　太清歌
萬方國盡來庭稽首歌帝仁仰荷生成振乾綱隂陽順
序民物樂生逢明聖萬年春永膺休命華夷蠻獠咸歸
正蒼生至老不知兵鼓腹含哺誦太平九有享清寜
　　　　萬嵗樂
太平天子興隆日履初長陽囘元吉醴泉芝草休徵集
曾聞道五星聚室
　　　　賀聖朝
一人元良百度惟新握赤符凝𤣥應享太清大禮方行
祀事孔明感天心億載恒承慶明王慎徳四夷咸賓
　　　　醉太平
星華紫殿髙雲氣彤樓繞九夷重譯梯航到皇圖光八
表玉宇無塵明月皎銀河自轉扶桑曉平平蕩蕩歸王
道百獸舞鳳鳴簫韶
　　　　看花㑹
普天下都賴吾皇至聖看玉關頻欵天山已定四夷效
順歸王命天保歌羣黎百姓
　　　　天下樂
九重樂奏萬化開望龍樓雲蒸霧藹仰天工雍熙帝載
臣民歡戴溥仁恩遍九垓
　　　　清江引
黄鍾既奏陽和長徳感天心貺人文日月明國勢山河
壯衢室民謡頻擊壤
　　　　清江引
鈞天畢奏日方中既醉歡聲動雲章傍袞龍飇勢翔威
鳳萬方安樂興嘉頌
　　　　千秋嵗
上下交歡燕禮成一陽奮萬彚咸亨風雲㑹合開明運
紫極轉璇衡
　　　　朝天子
文班武班歡動承明殿禮成樂備頌聲喧真咫尺仰天
顔日照龍鱗風囘雉扇翠蕤旋奉仙鑾雲間斗間五色
奎章燦
　　　　萬嵗樂
天囘北極雲成瑞望層霄重華日麗九垓八極樂雍熙
祝聖壽萬萬嵗
　
　
　
　
　
　
　
　
　
　
　
　
　儼山集巻二十三
欽定四庫全書
　儼山集巻二十四
　　　　　　　　　　　　　明　陸深　撰
　　詩餘(三十二闋/)
　　　念奴嬌(疊韻壽/桂洲)
天下竒才算蛟龍終不是池中物妙小文章驚海内秀
氣降生東璧八柱擎天三長冠世節操逾冰雪神仙宰
相元來同是人傑　同朝瑞靄蘢蔥蓬萊閬苑青鳥翩
翩發報道桑田還變海銅狄要看磨滅赤暑全消金風
初動進賢冠上髮况堪心事一片長安秋月
　　　念奴嬌(同費鐘石宗伯再/和桂洲扈駕南巡)
六飛南下大河上多少禎祥雲物紫氣平明浮水面向
晚更穿奎璧畫舫盤龍樓船綵鳳兩岸沙如雪開頭捩
柂長年也是人傑　休誇碧漢銀潢天上人間一派靈
源發界㫁華夷奔大海島嶼煙波明滅一曲一千三門
三級驚起冠中髮聖人康濟太史大書年月
　　　念奴嬌(與甬川鐘石同宿/楊園再次前腔)
半途微雨為灑浄滾滾風塵中物一帶青山如畫裏咫
尺層巒疊壁吏部副卿南宮少伯清映如冰雪白頭老
我三十年前争傑　而今扈駕朝陵白馬銀鞍紫陌聨翩
發尋得山莊勞下榻共剪燭花明滅香霧撲簾茶煙隔
座相對頻搔髮同胞異姓真個渾忘嵗月
　　　念奴嬌(秋日/懐鄉)
大江東去是吾家一段畫笥中物襟帶五湖吞百瀆說
甚黄州赤壁兩岸蘆汀一灣柳浪海湧潮頭雪蒼浪聲裏
漁翁也是豪傑　明年准擬歸來輕舟短櫂兩腋清風
發春水穏如天上坐閒看浮漚興滅黄歇穿沙袁崧築
壘到處堪睎髪鱸魚蓴菜一任江天嵗月
　　　念奴嬌(秋日懐郷/再和介翁)
秋風客裏消不盡胷中許多長物瘦骨稜層才一把與
病戰成堅壁欲造河車旋營丹竈贏得頭如雪尋山辟
穀算來他是豪傑　一生四海交遊浮沉聚散長嘯從
風發惟有鈐山嚴少保不共世情磨滅藜閣相輝木天
同上當日俱青髪綈袍戀戀多應念我寒月
　　　念奴嬌(和錢文通/公小赤壁)
江山闌入想安排真箇有那神物誰遣是非泥印定天
際一般赤壁馬援懐珠燕人抱石此意憑誰雪曹劉成
敗旁觀輸與豪傑　謾説吳國山川陸家池館征鴈和
雲發紫岫丹崖髙百尺落日淡煙明滅二俊才名長公
英邁一夜俱華髮天公堪訴照人惟有圓月
　　　風入松(和桂洲内閣賞芍/藥用虞文靖公韻)
絶勝國色帶朝酣偏稱膽瓶簮清嚴開向絲綸閣容誰
駐墻外遊驂笑靨露勻臙粉衣裳霞想羅衫　黄金屋
角繡雲藍乳燕學呢喃試把一盃黄票酒倚闌封罷紫
泥椷一段太平氣象分明冀北燕南
　　　風入松(再填前腔/送桂洲)
離筵髙興付餘酣暫得解朝簪路出齊封三宿晝未須
鞭快著征驂兩岸山横畫障一川水膩羅衫　終朝不
采滿筐藍話别語喃喃一把相思無處著欲憑鴈足寄
雙椷自是煙霄有待怕飛不到江南
　　　風入松(再和/桂洲)
綠窻午枕睡初酣夢喜脱朝簪覺來猶是長安客垂楊
裏空繫歸驂戀主心依曉闕思親淚濕春衫　玉河流
水碧於藍花外燕呢喃新詞譜就憑誰和重封罷親手
題緘欲待天邊鳴雁秋風寄與江南
　　　木蘭花令二闋(初夏/即事)
清明時候催花雨人早是紅英辭樹愔愔情思碧紗厨
睡起槐隂最深處　衷膓沒箇人堪語屈指流年暗中
數無奈雕梁紫燕兒春社飛來秋社去
　　　二
綠油擁蓋張槐雨繁英簇絳燒榴樹無限幽懐午夢餘
憶在江南水風處　家書題後教傳語新種魚苗正堪
數荷錢竹粉更關心戀著君恩未歸去
　　　減字木蘭花(新居/雨後)
踈窻小閣銀燭揺紅簾影薄院宇深沈雨送新凉抵萬
金　休休驀驀一任那知身是客茗椀爐薰雲裏更籌
次第聞
　　　醜奴兒四闋(咏閣前/芍藥)
紅芍開向絲綸閣裊裊停停人比花清倚檻揮毫九制
成　不枉芳名呼近侍遶殿流鶯槐蟻初醒傍砌頻經
勑使行
　　　二
白玉闌干紅芍藥黄閣前軒一朶嬋娟封罷詞頭仔細
看　幾番過了風和雨避却塵喧紅紫將闌開向鈞天
倚蓋圜
　　　三
黄扉紅藥翻堦好要賞娉婷日暖風清幾闋新詞按譜
成　莫道春光留不住尚賴啼鶯半醉半醒起向花前
緩歩行
　　　四
問花底事花無語倚徧南軒香沁瑶娟手撚髙枝著眼
看　養花天氣隂晴半雲翳風喧黙黙凭闌彈指年光
作轉圜
　　　天仙子(咏/雪)
閙夜冰花輕不定撲上窻兒如寄信灞橋橋外望青山
髙一陣低一陣霎時白了詩人鬢　是則是逺近都難
認路入藍關人嬾進青帘斜壓酒壚空描不盡題不盡
平沙留取飛鴻印
　　　蝶戀花(和道州/周希旦)
長安囘首香塵杳紅日迢遥偏愛無情惱病鶻髙風看
去鳥欲奮雲霄無利爪　栁暗溪頭荷葉小淑景方濃
燕子雕梁遶彈鋏計程何日了萋萋官路王孫草
　　　㸃絳唇(冬日/懐鄉)
千尺京塵斜陽沒處西風弄小樓夜永鐵馬丁當動
襯貼愁懐那更寒籌送淚痕凍天涯不了遮㫁還郷夢
　　　㸃絳唇(送縣侯張八/峯行取進京)
縣遶清江桃花紅處春波綠畫欄曲曲風動簾紋蹙
鎮日鳴琴有个人如玉煩推轂鶴書髙薦選入黄金屋
　　　浪淘沙(寒夜/齋居)
寒漏夜遲遲𦂳閉柴扉破窻風透暗絲絲半滅瓦燈書
滿案獨自支頥　惆悵少年時沒箇人知紙屏剛有影
追隨滴滴淚痕彈不了一把相思
　　　青杏兒(寒夜/齋居)
爐燼更拈香小窻裏百結柔膓天涯踏遍塵千里仲宣
樓逺正平刺沒薄行襄王　黙黙護新粧堪憐處花老
釀蜂忙萬事轉頭供一笑蕭蕭紙帳圓圓燈暈短短藤
床
　　　謁金門(送縣侯曹孟/輝行取進京)
秋正好一路西風吹早栁條折盡青山小咫尺長安道
　此去蓬萊三島袖裏常懐諫草要看風神驚八表動
揺山嶽倒
　　　踏莎行(二孫/殤)
半捲湘簾落花時候六幅畫屏圍永晝天關目㫁是江
南家書一紙開封後　只恁蘭香堪憐玊秀一畨愁絶
愁還又居人已鑄鐵心膓聽来却怕行人瘦
　　　浣溪沙(都下/思家)
緑送蛟冰出御溝黄回鵝栁覆朱樓一塲春睡替春愁
　踪跡似鴻渾未定嵗華如水只東流家住青山碧海頭
　　　長相思二闋(次/韻)
山悠悠水悠悠山水中間一段秋扁舟古渡頭　過芳
洲又芳洲更好登臨散逺愁誰家竹裏樓
日悠悠月悠悠光景驅人春復秋驚看白了頭　憶沙
洲夢沙洲無數鄉心無數愁天邉王粲樓
　　　南鄉子四闋(馮延/已)
細雨濕流光芳草年年與恨長煙鎖鳯樓無限事茫茫
鸞鏡鴛衾兩㫁腸　魂夢轉悠揚睡起楊花滿繡牀薄
倖不来門半掩斜陽負你殘生淚㡬行
　　　二(擬/)
細雨濕黄梅深院閒堦處處苔抱得細筝防浥損慵開
為誰搊取早歸来　有路到天台欲寄封書沒個媒窻
外芭蕉聲作陣可猜那有相如奏賦才
　　　三(擬/)
細雨濕秋風金鳯花殘滿地紅閒蹙黛眉慵不語情濃
舊恨新愁知㡬重　飛鴈過遥空嵗月如流只向東簾
捲曲房誰共醉匆匆惆悵秦樓恁日逢
　　　四(擬/)
細雨濕同雲繡倦鴛鴦五色紋凝望天涯音信杳微矄
打窻風雪不堪聞　倚徧舊籠薰淚痕空沁石榴裙自
捻腰圍牢約凖東君莫比今宵減㡬分
　　　　南唐馮延已細雨濕流光詞余蚤嵗極愛之
　　　　因按腔廣為四首蓋四十年前之作也癸夘
　　　　梅月偶於小樓敝書中翻出才情減退老為
　　　　侵尋為之憮然者久之
　　　風入松(山居冬曉和胡/賾庵祭酒韻)
溪山如畫客初歸年近古來稀踈籬曲徑霜天曉江梅
早已放南枝近日過從絶少連朝臥起偏遲　風從竹
裏弄漣漪宿鳥恰驚飛人生得意須行樂思往事幾墮
危機花外小車隱隱林間髙閣依依
　
　
　
　
　
　
　
　
　
　
　
　儼山集巻二十四
欽定四庫全書
　儼山集巻二十五
　　　　　　　　　　　　　明　陸深　撰
　　詩話(三十二則/)
袁御史海叟能詩國朝以來未見其比有海叟集予為
　編修時嘗與李獻吉夢陽何仲黙景明校選其集孫
　世祺繼芳刻在湖廣獻吉謂海叟諸詩白燕最下最
　傳故新集遂刪之嘗聞故老云㑹稽楊維禎廉夫以
　詩豪東南賦白燕其警句云珠簾十二中間捲玉剪
　一雙髙下飛時海叟在座意若不滿遂賦一首云故
　國飄零事已非舊時王謝見應稀月明漢水初無影
　雪滿梁園尚未歸栁絮池塘香入夢梨花庭院冷侵
　衣趙家姊妹多相忌莫向昭陽殿裏飛亷夫擊節歎
　賞遂廢已作手書數紙盡散座客一時聲名振起人
　稱為袁白燕姜南明叔云朱簾玉剪乃常熟時大本
　之作其全篇云春社年年帶雪歸海棠庭院月争輝
　珠簾十二中間捲玉剪一雙髙下飛天下公侯誇紫
　頷國中儔侶尚烏衣江湖多少閒鷗鷺宜與同盟伴
　釣磯謂為尤工但所記海叟首句不如故國飄零事
　已非為勝明叔又記顧文昱白鴈云萬里西風吹羽
　儀獨傳霜翰向南飛蘆花映月迷清影湘水涵秋㸃
　素輝錦瑟夜調冰作柱玉關曉度雪霑衣天涯兄弟
　離羣久皓首江湖猶未歸明叔謂三詩可相頡頏大
　抵咏物詩體不免要粘帶頗累氣格三詩必有能辨
　之者文煜字光逺姑蘇人
陳思王七步詩世所傅誦云煑豆燃豆萁豆在釡中泣
　本是同根生相煎何太急世説所載微殊又餘二言
　云煑豆時作糜漉豉以為汁萁在釡中燃豆在釡中
　泣本是同根生相煎何太急世説撰於宋臨川王劉
　義慶時去魏未逺當覈未知何是本詩但萁在釡中
　燃於理差礙爾
晉人工造語如潘安仁詩叙表兄弟云子親伊姑我父
　惟舅直是雅暢若在唐以下諸公口須汝親我姑我
　父汝舅成文耳
古名手詩有絶類如蹈襲者鮑明逺客行有苦樂但問
　客何行與嵇叔夏從軍有苦樂但問所從誰陶靖節
　雞鳴桑樹顛狗吠深巷中與古曲雞鳴髙樹顛狗吠
　深宮中詞㫖何異及李太白白苧與明逺本詞才有
　移易顛倒耳他不能盡記豈古人重相擬與
古人詩語有不可解者如劉越石宣尼悲獲麟西狩泣
　孔丘二句重複如此
歐陽公杜彬琵琶皮作弦曾虎臣能改齋漫録載一説
　云彈琵琶妙在指撥硬杜彬琵琶如彈皮弦然若絲弦
　則㫁矣所以喻其妙也即四弦一聲如裂帛之意頗
　為造理段成式酉陽雜俎載段師能彈琵琶用皮弦
　賀懐智撥彈之不能成聲則似真有皮弦矣或謂古
　琵琶用鵾鷄筋作弦元楊瑀又記畏吾兒人閭閭世
　習銅弦曰余親見聞之漫書于此
世傳曹景宗競病韻詩為沈約輩所驚歎南史所載我
　昔在郷里騎快馬如龍與年少輩數十騎拓弓弦作
　霹靂聲箭如餓鴟呌平澤中逐麞數肋射之渴飲其
　血饑食其胃甜如甘露漿覺耳後生風鼻頭出火此
　樂使人忘死不知老之將至今來揚州作貴人動轉
　不得路行開車幔小人輒言不可閉置車中如三日
　新婦此悒悒使人氣盡此段文亦豪宕
陳思王集惟洛神賦為最沈約答陸厥書云以洛神比
　陳思他賦有似異手之作當時論已如此近抄陸内
　史士衡集亦惟文賦為最他皆不及乃知人不數篇
　而傳之逺者必文也
漢書蒯通贊自春秋以來禍敗多矣而下減去一昔字
　兩而字皆七字成文分明是一篇詩特少叶韻耳其
　簡質若此贊東方朔則有韻矣首陽為拙柱下為工
　飽食安步以仕易農依隱玩世詭時不逢此與銘詩
　何異
退之詩於叙事處特有筆力如兒童見稱説祝身得如
　斯儕輩妬且慙喘如竹筒吹老婦願嫁女約不論財
　貲老翁不量力累月笞其兒攪攪争附託無人角雄
　雌數句曲盡登科時人情物態千載如新但此格本
　自木蘭焦仲卿來下此則俚俗元白之流派有韻之
　文章是已學者博取之可也
贈張籍詠雪一篇歐陽公不以隨車翻縞帶逐馬撒銀
　杯為工而以㘭中初蓋底垤處遂成堆為勝但此亦
　未盡體物之妙蓋雪之初下必雜霰而輕細是凹處
　易於攢聚髙處正難粘綴耳至於松篁遭挫抑糞壤
　獲饒培有激昂憤厲之氣若隠匿瑕疵盡包羅委瑣
　該則所感者深矣
一瞬即七里箭馳猶是難檣邊走嵐翠枕底失風湍但
　訝猿鳥定不知霜月寒前賢竟何益此地誤垂竿此
　謝靈運七里瀨詩也其格律與唐人何辨乃知濫觴
　已逺沈宋猶是後塵爾
宋思陵有中秋夜月詩作擘窠行草甚竒偉嘗見其石
　刻落句全用東坡看潮寄語重門休上鑰夜潮留向
　月中看只換三字云分付九門休上鑰便是帝王口
　氣矣
詩句有相似而非相襲者然亦各有工拙杜甫云江清
　歌扇底野曠舞衣前儲光曦云竹吹留歌扇蓮香入
　舞衣李義山云鏤月為歌扇裁雲作舞衣劉希夷云
　池月憐歌扇山雲愛舞衣老杜格髙但歌舞於清江
　曠野之中固不若竹下荷邊之韻池月山雲之句風
　情興致藹藹政自可人
王摩詰渭城朝雨之詩謂之陽關三疊相傳已久而歌
　疊不傳或曰凡三歌之恐或不然或曰首歌全句次
　歌五字又次歌尾三字句凡三歌謂之三疊亦未必
　其果然否也
折楊栁古曲名多用以詠笛李太白洛城聞笛此夜曲
　中聞折栁何人不起故園情杜工部聞笛故園楊栁
　今揺落何得愁中却盡生吾郷袁御史景文亦有聞
　笛落句云天邊楊栁雖無數短葉長條非故園景文
　工詩師法少陵其詩有集而笛詩俱用楊栁故園事
　興致各不同與世之撏撦者異矣識者能自辨之故
　園事當本於桓伊
東坡嘗欲刪去栁子厚漁父詞後兩句予亦欲取李太
　白關山月節却後四句不知古今人所見同耶否
文選所載漢蘇李詩蘇東坡以為齊梁間小兒所擬非
　真當時詩也古文苑又載蘇李詩七首文苑後出尤
　可致疑杜子美云李陵蘇武是吾師然世必有真蘇
　李詩當是何等又曰五言起於蘇李豈作始者固不
　傳耶
圍棋世稱為手談又曰坐隠二字蓋晉人語也可入詩
三代以後君臣間隔近時尤甚獨講筵一時真所謂天
　顔咫尺也正徳間上聽講希闊七年四月十二日上
　御文華殿時講官石祭酒珤字邦彦吳學士一鵬字
　南夫邦彦講論語大哉堯之為君章南夫講尚書天
　秩有禮章深時初為展書官班於殿西南隅因憶比
　為庶吉士時内閣試經筵宴罷有述詩曰御廊宴罷
　侍經還轉覺微忱報稱難輪直每陳香案拜隔宵先
　進講章看但祈聖聽頻傾注秪託遺經保治安論語
　尚書俱次第春秋還擬進螭端是日適講論語尚書
　豈非預定所謂詩䜟者耶但春秋之義未知如何耳
同年劉寓生字竒進石首人在同館中最年少疎宕有
　美質試聞鴈詩竒進立就曰秋至人間増客思况聞
　秋鴈過皇都數聲到枕渾如舊幾隻穿雲不受呼自
　惜短翎驚嵗月可憐寒影遍江湖海天愁鬢那堪汝
　故國音書得到無衆皆歎賞檢討汪器之偉閲其巻
　謂之曰詩甚佳須作御史耳寒影遍於江湖非御史
　何官也後竟受御史出貴州為權姦所誣幸不死
國初越僧曇噩字夢堂能詩一日聞劉孟熙績唐處敬
　肅諸詩人遊集曹娥祠乃微服求載船尾衆見而惡
　之方分韻即景賦詩噩忽作禮曰若有剰韻願布施
　一箇衆異而拈蕉字與之噩應聲吟曰平明飯罷促
　篙梢纜解五雲門外橋去越王城三十里到曹娥渡
　八分潮白飄春雪栁花舞綠弄晚風蒲葉揺西北隂
　雲天欲雨恐驚篷頂學芭蕉一座盡驚曰子得非噩
　夢堂乎遂與之共遊
餘姚楊軾字軾同嘗寓寧波延慶寺時僧房雞冠花盛
　開賦魚字韻詩云絳幘昂蔵錦不如臨風欲鬬又躊
　躇若教夜半能三唱驚起山僧打木魚軾宣正間人
　卒於天順中
于肅愍公謙以才器有社稷功觀其題太行近體詩亦
　足以冠冕時輩漫録于此信馬行行過太行一川野
　色近蒼茫雲蒸雨氣千峯暗樹帶溪聲五月凉世事
　無端成蝶夢畏途隨處轉羊膓解鞍盤礴星軺驛却
　上髙樓望故郷茫茫逺樹隔煙霏獵獵西風振客衣
　山雨未晴嵐氣濕溪流欲盡水聲微囘車廟古丹青
　老碗子城荒草木稀珍重狄公千載意馬頭重見白
　雲飛
丁酉出蜀自西陵北上遇一郡守亦是相識人送予郭
　外致辭曰本欲遣一官相送老先生是朝廷大臣誰
　不奉承予笑而謝之坐輿中自惟曰斯言可以自了
　不足以了人復吃吃笑不休因閲髙達夫别董大一
　絶云十里黄雲白日曛北風吹雁雪紛紛莫愁前路
　無知已天下誰人不識君乃知唐人已有此
丙寅嵗與李員外夢陽夜坐以芳樹為題作一字至七
　字詩蓋唐已有此體矣張南史詠草云草草折宜看
　好滿地生催人老金殿玉堦荒城古道青青千里遥
　悵悵三春早每逢南北别離乍逐東西傾倒一身本
　是山中人聊與王孫慰懐抱
霍渭涯謂三字亦可成體是在詩經與琴操古樂府已
　具天馬歌通篇用三字鮑照春日行云獻嵗發吾將
　行春山茂春日明園中鳥多嘉聲梅始發桃始青汎
　舟艫齊櫂驚奏采菱歌鹿鳴風微起波微生絃亦發
　酒亦傾入蓮池折桂枝芳袖動芬葉披兩相思兩不
　知深謂三字語既短簡聲易促澁貴在和婉有餘韻
　令嫋嫋耳如此詩落句是也
鄉前輩朱岐鳳名應祥敏於辭翰為一時所驚服嘗有
　一絶句云江面微風瀉浪開鳥聲啼過釣魚臺煖雲
　欲作桃花雨一片隂從栁外來
予作一小閣在方丈池上當春夏之交小雨時至池
　面無風倚闌佇目歌簡齋平池受細雨之句殊為幽
　絶日華初動和風徐來則吹皺一池春水之詞愈見
　有工詩貴實境如是
宋中書舍人朱翌新仲有詠摺疊扇一詞云宮紗蜂趕
　梅寳扇鸞開趐數摺聚清風一捻生秋意揺揺雲母
　輕裊裊瓊枝細莫解玉連環怕作飛花墜然則北宋
　時已有之矣古詩并畫中所見團扇羽扇耳不知摺
　疊扇起於何時而今遂盛用之耶
登山涉水之間専事賦詩則反礙真樂葉石林記陳后
　山每登覽得句即急歸臥一榻以被䝉首家人知之
　即猫犬皆逐去嬰兒稚子亦皆抱持寄鄰家徐待其
　起就筆硯即詩已成乃敢復常大是為詩所苦大抵
　江山既勝風日又佳從以良朋韻士便當極躋攀眺
　望之興罷從燈下或月夕追憶所遇歴歴在目然後
　發之詩文庶㡬各極其愜而無累矣
趙松雪有墨竹在崇徳士人家吾鄉華亭衛董先生題
　一絶句其上云漢家日暮龍沙逺南國春深水殿寒
　留得一枝煙雨裏又隨人去報平安其子仲穆善畫
　蘭勾曲張伯雨題之曰滋蘭九畹空多種何似墨池
　三兩花近日國香零落盡王孫芳草遍天涯二詩婉
　潤頗相當聞仲穆曾見之遂絶筆於蘭而松雪惜不
　見竹詩也
　
　儼山集巻二十五
欽定四庫全書
　儼山集巻二十六
　　　　　　　　　　　　　明　陸深　撰
　　册
　　　應制擬撰皇天上帝册文
伏以浩蕩難名萬物被生成之徳高明在上一人嚴昭
事之誠蓋神莫尊於天而乾實稱爲父遹伸曠典適當
𦕈躬恭惟昊天上帝一氣感通四時成歲佑人家國每
形仁愛之心福我邦圻益致聰明之助左右列聖隂隲
下民迨于沖人特隆大庇爰自宗藩入繼臨御十有八
年迄今眷命維新坐受四夷萬國全付以君師之任宛
同乎父子之傳每荷元慈深慙克肖陽爲賞隂爲罰懋
成亭毒之功日重輝月重輪廣運中和之徳勉圖報稱
莫罄名言惟是尊崇載揚大美彼清虛一大之説已渉
不經况郊禘六天之文僅成巫史慨自周家制作之後
沿於漢儒傅㑹之餘魏晉傷繁隋唐過濫自茲以降曾
何足云欲章無二之尊願洗千古之陋惟我祖考若未
暇於一朝顧此典彝如有待於今日是用請之九聖告
于百神恭上寳册曰皇天上帝庶明主宰之大義用極
尊親之至情裕後光前郁郁之文斯在居高聽下恢恢
之量維容伏願穹顥居歆羣黎徧徳精誠仰達永承黍
稷之馨香明照俯臨尚冀牛羊之右享敢昭鴻號敬藉
休光
　　表
　　　賀景雲表
恭遇嘉靖十七年九月十九日景雲見者臣等誠懽誠
忭頓首頓首稱賀上言伏以太平有象雲呈五色之竒
聖壽無疆雷動千官之祝惟皇天景垂霄漢由聖人德
至山陵事罕前聞人爭快覩茲蓋伏遇皇帝陛下道通
𤣥極德合神明奉三無私永爲民物之主宰應五百運
達觀禮樂之㑹通甞謂敬莫大於享天乃若孝宜先於
嚴父爰求典則用究精微四郊九廟之鼎新二祖七宗
之對越崇禋太室肇啓明堂配享之禮將行感應之機
先動時維季秋之月日臨己丑之辰有雲自天浮空抱
日非烟非霧氤氲璀璨以爲章如囷如輪舒巻悠揚而
有氣適當丙巳漸向明離戢干戈於四夷如颺露布兆
子孫於千億蓋取雲仍矧王相悉合於土行廼休滋方
進於水徳列詩書而無愧寫琰琬以增輝天亦何言人
皆有目雖傾海嶽難既揄揚皇上方且謙讓於未遑惟
祈黙報禮官遂竭精誠而固請浹月始從此大聖人之
所作爲而古帝王之所未有者也臣等徒深踴躍莫效
㳙埃感覆冐生成之恩焉知帝力仰流通契合之妙粗
識天心堯望方隆企昭回於紛郁舜歌載續揚爛縵於
風聲瞻丹陛以蟻旋下彤庭之虎拜自天有命紀至瑞
於百僚望氣成文䕶眞龍於九五臣等無任瞻天仰聖
欣躍之至謹奉表稱賀以聞
　　　聖駕廵幸承天恭視顯陵禮成賀表
伏以大孝統天旋轉法乾坤之運至仁御世晶華合日
月之明禮重山陵恩覃梓里茲蓋伏遇皇帝陛下聖由
天縱性本生知視四海爲一家運天下於掌上循憂勤
惕勵之道居不遑寧妙鼓舞作興之機身先率物德純
不已文王之所以爲文善取諸人大舜於是乎為大
有典有則無怠無荒永懐豐鎬之故都夙軫園陵之大
事禮詳法制義取廵行誕告多方爰攄獨斷下九天之
仙蹕蕭萬騎於雲屯士氣騰懽人心望幸旌旗聨駱總
列宿於北辰輦輅迢遥薄大江於南紀先驅響應屬車
景從故以三千里之郵程僅供兩旬日之足力萬靈擁
衞一德感通風伯雨師前清塵而後灑道嶽神川后高
降福而卑效靈少駐帝鄕載瞻王氣望鼎湖之龍已遠
悵華表之鶴方還堂隧來同橋山啓秘躬親卜兆何閔
曾之孝足云兼試省方舉舜禹之隆以續可謂一舉而
大備是誠千載之希逢者也臣等叨扈聖輿仰承彝典
漢高之過沛上惟侈歌詞光武之入南陽徒私親貴粤
遠稽於往牒孰有盛於明時慶協天人光増海㝢利見
龍飛於舊邸何啻衣錦鄕之榮式貽燕翼於名藩佇聞
湯沐邑之賚陽春白雪和簫韶於九成郢樹荆門震嵩呼
之萬歳益勤贊頌奚罄名言伏願帝治垂衣百代永金
甌之固皇圖磐石萬年延寳祚之長臣等無任瞻天仰
聖欣躍感戴之至謹上表稱賀以聞
　　　大駕廻鑾賀表
伏以六飛告至大慰都人就日之心三台既平式符太
史占天之法禮隆仁孝功蓋乾坤茲蓋伏遇皇帝陛下
天與人歸聖文神武紹二祖七宗之綂得三王五帝之
傳鴻烈駿厖懋樹無前之績蘿圖寳籙方開有道之長
臨御十有八年邁徳三千餘載父天母地尊祖敬宗握
天子之權以行天子之事居聖人之位而得聖人之時
誠大有爲真不世出四郊並建總條貫於百王九廟鼎
新煥文章於三代主鬯得託分茅有人比承慈闈之上
昇軫念顯陵之中隔躬行展謁親事卜征汛掃松楸敬
恭桑梓光賁飛龍之邸某水某丘詩陳鳴鴈之篇一遊
一豫蓋王度極於無外而天子必也有親爰自啟行旋
及竣事惜寸隂之隙粤有萬幾推一孝之端可徧四海
遹彰渙汗誕告廻鑾惟聖人以天下爲家然明主必宅
中圖大寢園載肅輿輅既匡號令速於風行歡聲鼔爲
雷動㑹諸侯於方嶽寔嚴後至之誅禮百神於行朝益
妙先天之用暨敷恩澤載沛徳音復賦蠲租每自近以
達遠睦宗綏族蓋由親以及疎舉千古之曠儀無非事
者成一王之典禮有足徴焉馳道三千還期兩月念宗
廟社稷之重雨夜兼程忘舟車鞍馬之勞星霜並戴蜂
屯蟻附縁途見喜色之欣欣虎歩龍行遠道瞻聖容之
穆穆揮毫落紙時有賡歌授几開筵常霑寵宴鄙周王
之歷塊八駿奚爲陋漢武之横汾三疊安取未有人君
之盛節乃若今日之大成者也臣等夙荷恩慈仰叨涵
育扈從多幸恭承帝賚之駢蕃居守何功欣覩天顔於
咫尺妥靈宗祏額手臣工虎豹九關儼高居之上帝雲
龍千載慶嘉會於一時伏願艮福咸和乾剛廣運無逸
乃逸用收位育之功日新又新以保雍熈之治臣等無
任瞻天仰聖欣戴踊躍之至謹上表稱賀以聞
　　　應制擬撰請慈表
伏以昊天㒺極難名鞠育之恩日月不居永抱幽明之
恨屬嘉平之四日憶昇舉之初年情若茹荼叩地號天
之靡及事同逝水瞻雲愛日以何從今則倐届大祥再
移寒序園陵迢遞悵迷漢水之風煙几殿悲涼愴履玉
階之霜露雖禮有盡於先王之制而哀難窮於孝子之
心欽惟皇妣慈孝貞順仁敬誠一安天誕聖獻皇后聖
靈慈儉性成睿明天賦昔佐先帝徳昭彤管之音肆佑
𦕈躬運啟蘿圖之祚俔天作合流淑化于二南儷極居
尊正母儀于四國詎意曜輪匿景月殿淪輝六宮莫覩
於風儀萬姓盡同於雨泣白雲千載仙遊之歳月何長
𤣥序三冬人世之光隂易邁以今特假昇𤣥之醮用伸
追遠之誠恭陳鳯座於𤣥堂肅迓虬軒于丹陛伏願白
蜺青駟並嚴駕以遥臨蘭殿椒房覽故宮而延竚咫尺
儼如存之日清虚登極樂之天瑶饌瓊羞少設崑丘之
宴寳燈華燭暫爲絳闕之畱鑒沖子之至誠洋洋乎如
臨其上眷諸孫之在鞠煦煦然若寘于懐遺庥誕集於
宮闈景福永綏於廟祏無任激切瞻仰之至謹具表祈
請以聞
　
　
　
　
　
　
　
　
　
　
　儼山集巻二十六
欽定四庫全書
　儼山集巻二十七
　　　　　　　　　　　　　明　陸深　撰
　　奏疏
　　　擬論取囘都督僉事許泰軍中家人狀
臣近見取回許泰家人某等十幾人某等皆勇悍武夫
止堪殺賊之用泰託爲父子同以生死已非一日矣今
朝廷方用泰泰方用此輩不識陛下何爲而取之厮飬
下材過蒙特召祖宗以來並無事例况此輩姓名遠在
行伍不識陛下又何由而知之訪得近日盗賊肆行無
忌所畏者獨許泰一軍耳泰所以能使賊畏者不過敢
死當先而已此輩正許泰敢死當先腹心之士若其攻
堅䧟陣皆能以一當十其於許泰若左右手不可一時
離明矣臣料陛下不過聞其便㨗騎射欲取而試之耳
而道路流言洶洶可懼或謂有人欲忌許泰之成功或
謂姦人隂主此䇿以剪許泰之爪牙而欲以泰委賊者
此其無稽萬不出此儻相傳播未必不生賊間諜之計
也况泰亦武人未知義命一旦奪其所恃蹤跡孤危加
以流言必懐疑豫志日分而氣日索矣欲望其如前日
之敢死當先勢必不能此其關係實非小小臣愚以爲
陛下於某人等到京之日姑試其能即爲犒賞或薄加
名目或靣賜奬言即還之於泰以終其所事則天下皆
謂陛下神聖不惟深知許泰之功而併與許泰之爪牙
心腹皆悉知之庻幾邉將知所激勸而賊滅有日矣臣
不勝私憂過計冐昩以聞
　　　擬處置鹽法事宜狀
臣近日伏見兩淮長蘆之間商賈嗷嗷怨聲載道問之
皆云勢要奪其利故也臣謹按鹽課一事本因海澤自
然之利以充邊方緩急之儲於國計甚便然使朝廷壅
實惠而不下商賈畏空名而不來則蠧亦甚矣祖宗時
設立各處轉運提舉等司僉竈以辦税置倉以收鹽建
官以蒞政設法以開中其要在於通商而已大抵商益
通則利益厚此立法之本意也且窮邊絶塞輸轉極難
之地而能使商賈挾貨負重以往隨令而足比至户部
給引𣲖場渉厯萬里動踰歳年又况守支存積徒冐虛
名仍復買補魚貫聽掣其辛苦如此勢要之人妄干恩
典動以百萬往參其間馮陵假借支則盡支掣則便掣
所經官司曲爲奉承雖憲臣亦將有投鼠忌器之嫌彼
將何憚而不爲乎小人營利之心寧有厭足大率彼通
一分則此塞一分自然之數也夫能得商賈力以利驅之
耳彼既以有利而來亦必以無利而去又自然之勢也
矧以彼之辛苦對此之徼倖交易之間又相懸絶坐使
自然之利上不歸於朝廷中不在於商賈下不藏於民
間雖天地亦將厭棄之臣實懼焉仰惟皇上軫念立法
之本意靳惜恩澤不妄施與然後其他條畫次第可舉
行矣臣又按今天下㩁鹽之地兩淮爲上兩浙次之而
弊端亦於二處爲多然尤大壊鹽法之端有二焉其一
則竈丁苦於兼并其一則今日勢要之侵利是也然於
兩浙又微不同大抵壊兩淮之鹽法者多勢要壊兩浙
之鹽法者多私販而竈丁之苦則一而已矣蓋淮浙之
鹽出於人力非若河東天造地設不勞之利也其法在
於曬土爲鹵煑鹵成鹽以鹽納官然而逋負多而國課
損者何也夫欲曬土必有攤場欲煑鹵必有草蕩今之
場蕩悉爲總催者所并而鹽課又爲總催所欺竈丁不
過總催家一傭工而已煎煮之法名存實亾而總催者
下欺竈力上負國課百計遷延以覬一赦而已伊欲處
之在於盡復竈丁之場蕩而盡懲總催之姦欺則其弊
可息矣浙中私販之徒以拒捕爲常以殺人爲戲驟不
可剪則比之勢要差爲易處茍使出鹽之地捕其買者
之市家行鹽之地捕其賣者之市行而悉置於法則其
黨可空矣非若勢要之家蛇蟠卵翼不可一旦去也今
日得侵兩淮長蘆之鹽利者雖曰朝廷業已許之然終
非法意臣以爲與其壊天下之大法寧傷數人之私恩
必使小人之姦無所容而後已夫上之支中盡歸於商
賈下之場蕩盡歸於竈丁則商通課足而鹽法不行者
未之有也謀利之事君子所羞臣恐利未興而害作故
得備而論之謹狀伏候進止
　　　稽古禮以崇祀典事
臣聞禮可以義起事待人而行竊照本監文廟春秋二
祭累朝列聖制遣元臣主行羣僚陪列迨我皇上紹綂
克懋前修益𢎞敬理可謂情文兼備無所間然者矣顧
秋丁一祭正當伏暑之餘况今歳十月置閠炎蒸猶存
誠恐浹辰之間陳設犧牲不無變動殊非馨香潔清之
義臣心思之至久至熟義有未安謹按周禮祭祀共冰
鑑説者謂以禦温氣記又有之曰伐冰之家傳者謂卿
大夫以上祭祀用冰夫秋暑何止於温氣文廟難同於
世家况於天子之所饗者乎臣又按凌人冰政經見禮
詩實聖人爕理之方而祭祀之用爲急知神明感通之
妙而備物之意當求見今京師藏冰至多尤宜致用茲
云義起蓋有待行伏惟皇上天縱聖明動求古義是誠
千載一時也伏乞淵衷少賜裁度急修冰鑑之儀以爲
復古之兆仍下所司永爲遵守庶幾神明饗而和氣應
矣
　　　乞恩認罪以全大體事
臣於嘉靖八年三月初二日經筵輪該臣講孟子書隔
夜借宿於工部厰中温習諷誦間心有未安誠恐於感
格之道未切故於講畢叩頭之後謬爲靣奏當䝉慰旨
正在臚唱平身未畢之際委的有紊禮儀是臣知而故
犯也合當萬死臣念經筵奏事百年所無之典也陛下
臨御千古所無之聖也臣戅愚起自山野感荷千古所無
之聖而欲舉此百年所無之典心跡牽礙遂至犯禮伏
望聖明矜宥臣不勝隕越待罪之至
　　　陳愚見以禆聖學事
臣遭際聖明備員講讀昨因講章未安特於文華面奏
臣之爲此者恃有陛下堯舜之主耳果䝉温旨非臣捐
軀所能報也彼時威嚴之下未盡愚衷先行犯禮故退
而待罪方將具論所以不意又蒙慰旨是陛下既宥之
辜而復誘之使盡言是誠千載一時也臣請盡言之伏
惟聖明采擇焉臣謹按經筵一事關係匪輕輔養君徳
尤爲首務因以䇿勵臣節者亦不少也何則君父在前
威顔咫尺爲之臣子者儼然拜起布義陳詞説孝説忠
説仁説義説亷説恥説禮説讓若使反之於身而一無
所有鮮不至於愧汗而聽者誰則信之故必勉加修踐
之功而後可收感孚之效是以講章必出講官之手者
其意蓋在於此非徒以便誦説爲也然須有温潤之氣
以具告君之體此非輔臣鮮克舉之所以必送内閣改
定者誠欲畧去粗疎鄙野之狀以養夫親近儒臣之心
其意又在於此非徒以美文辭爲也臣竊思之熟矣臣
豈敢不顧舊規直行已志若以此勸講是未誠也何益
聖學當時面奏講章義理多未浹洽所包甚廣意不止
於文辭已也伏讀聖諭益増戰兢是臣之愚倉卒未能
上達爾且今内閣無所不綂舊規俱帶知經筵事又皆
老於文學之臣講説更改宜有精義者此特小節耳第
使講章盡出内閣之意而講官不過口宣之此於義理
深有未安而交孚相感之道遠矣此臣之所爲諍也伏
望俯察愚誠特諭内閣只將講章一節優容臣等各陳
所見而内閣因得以考觀臣等之淺深至於義理往復
藻潤迭加何所不可豈止於閲看而已臣愚意欲請自
訓詁衍繹之外於凡天下大政事大利弊皆得依經比
義條列類陳庻幾九卿百司有行之而不能盡給事中
御史有知之而不敢言司府州縣有負之而不能達者
皆得以次上聞則主勢日尊聖學日邃而臣等亦得附
之以進修矣區區一得之愚如此此臣之心也臣少而
戅愚晚年悔過荷䝉陛下特達之知每欲因事納忠以
佐維新之化特患無路耳若復不知服善希變舊章則
死有餘辜矣更何面目復望清光乎伏惟聖明垂察則
臣之效忠者方自此始耳
　　　貪酷官員枉法人命重傷憲體等事
嘉靖九年九月十五日據山西太原府陽曲縣儒學附
學生員劉鏜家人劉鉞抱告本年七月内蒙本縣將劉
鏜叔父劉文宗僉作社副比時文宗因買賣不在被積
害老人王良却將鏜父劉文寛朦朧呈縣不料知縣某
當將鏜父用大板痛打三十監禁至九月初五日釋放
擡回重傷至本月初九日身死等因隨據陽曲縣知縣
某申稱本縣建立社倉僉報正副據原委老人王良呈
稱西關都社首楊奉社正副劉文宗各抗拒不服拘喚
隨拘楊奉劉文宗到縣問擬不應杖罪不知因何病故
劉鏜倚恃生員節赴各衙門妄禀等情各詞到臣俱經
案候外臣先於本月初九日晩與按察使潘鑑一同囘
司忽見門外跪一生員呌聲有父被某知縣三十打死
時將昏黑臣與潘鑑言或是膚受之愬諭使且去至十
二日臣在提學道復見前生投狀臣已識認問曰汝父
果死否答言已死三四日矣臣始惻然曰此狀該赴察
院按察司告如有寃枉方與伸理本生當去訖至十四
日臣同三司進入察院作揖出至門外知縣某慌忙跪
告曰有一生員父親是知縣三十打死今糾合生員四
五十人要行報復情願抵命衆未發言是臣職掌即令
聽事吏探看隨同三司出門止見劉鏜一人衣巾裹頭
在外餘無所見至司臣與潘鑑言昨日赴道告訴亦是
至情憲長該與准理潘鑑是臣同年舉人委曲對臣説
我昨日曾見此告但前日是察院放告日子彼既不受
我不好受他臣曰此非憲體須臾吏人來報察院將劉
鏜禠去衣巾送陽曲縣上庫責打二十釘上手鈕發太
原府監了其人垂命矣臣愕然曰何得有此方纔與潘
鑑説昨日憲長若與准理辯其曲直豈有今日不曽見
世上人父親被人打死察院去告不准按察司又告不
准本道又不能准又遭非法刑打如此是甚道理且衣
巾是祖宗制服必須結罪退黜仍與本道知㑹方可施
行無乃侵奪職掌乎凡徒罪以上方上手刑今罪狀未
白遽施此酷無乃有乖憲體乎只得一面令人分付太
原府囑其且顧性命而已潘鑑向臣説不妨當進察院
討出臣曰不好若討不出後無着矣至明旦月望該臣
詣文廟行香畢見一老婦持狀號哭諸生環告寃苦臣
亦爲之墮淚慰令各散復進察院作揖窺伺淺深延至
後堂三司旁坐茶話已畢出至前堂候立間並無言説
有左布政使楊叔通按察使潘鑑上前北面禀説此事
臣與都司馬縉東面却立以俟但見監察御史某微笑
説昨日劉鏜是某知縣來禀故將刑責亦是他父子之
情上手鈕頗重了我心不安既然送按察司罷共揖而
出臣對三司曰父子之情刑具之過幸大廵已知之此
人心之所以不死也我輩可以㤀言矣至十六日復進
作揖亦至後堂旁坐如故此時御史某先受譛言豫作
怒色厲聲曰如何秀才們糾合四五十人扛打知縣是
何體面便是知縣打死一人豈可便提知縣對理况某
知縣是箇好官衆秀才們却去太府都府告狀色微在
臣臣乃獨起立從容辯解曰秀才即不㑹聚衆三司共
見若是知縣賢否自有耳目昨來父子至情刑法已過
先生大人兩言甚明我輩亦甚服之只此可了不須張
皇釀作大事方始笑頷曰是我聽之過矣却向潘鑑又
説知縣余昇問贓一百三十兩也中一場進士來可與
減免些潘鑑起曰此贓該給主某又笑曰若是給主可
補虚領子罷潘鑑欠伸承命而起不知向後作何處置
臣本書生初叨藩臬日逐聞見如此爲之驚駭且父子
天下之至情也父死非命竟無控訴之地止餘一子排
入䧟坑察院按察司天子之耳目也全不奉法惟任一
已之私敢於庇姦有同淵藪此非聖世所宜有也仰惟
皇上好生之仁同符堯舜而山西之地密邇京畿豈容
賣弄威福顛倒是非一至於此臣今忝法官不得不爲
陛下言之叅照知縣某兇虐之姿貪饕之性一方士民
怨入骨髓所犯實跡逐一開陳此特據臣之所知耳臣
之所不能知者尚多也但其憑仗錢神巧爲因糧假道
之計合無照依朝覲考察事例先行罷黜特勅法司差
官根究再照監察御史某不諳大體動違憲綱知善不
舉見惡不拿廵按一方委的失職此特據臣之所見耳
臣之所不及見者尚多也但恐别有所長似非堂下之
人能辯合無候其廵按已滿囘道之日特勅都察院嚴
加考察庻幾國法正而治功明矣
　　　衰病不職乞恩致仕事
竊照臣年五十四歳係直隸松江府上海縣人由𢎞治
十八年進士欽授翰林院編修歴陞國子監祭酒充經
筵講官嘉靖八年三月内於文華殿面奏繼又不合言
事周章奉旨降調福建延平府同知領憑赴任訖本年
九月内䝉陞今職依期於今年四月十一日前到山西
管理學政不闕外念臣賦性迂愚叨塵任使頃以庻僚
敢揺内閣茲膺方面復忤監臨本欲自結明主之知而
不知先已䧟身於衆怒群猜之地外難展布内蓄憂疑
有臣如此陛下將焉用之况臣係南人不服山西水土
舊患痰火麻痺等證不時舉發虛炎上攻兩目昏眊隂
濁下泄便溺頻繁其於校閲關防殊覺廢力見今奉行
沙汰來歳又屬開科度非臣之精力所能辦也伏乞查
照見行事例將臣罷黜以爲罷軟不職之戒如䝉聖慈
尚存記憶特勅該部容臣致仕以爲儒臣進退之榮是
陛下始終保全之恩當圖死生銜結之報臣無任望闕
待命惓惓
　
　
　
　
　
　
　
　
　
　儼山集巻二十七
欽定四庫全書
　儼山集巻二十八
　　　　　　　　　　　　　明　陸深　撰
　　奏疏二
　　　正名袪弊以光治體事
近該臣叅奏廵按監察御史某不職某亦行舉劾臣過
失均蒙勅下都察院看詳公論有歸臣不敢辯續該臣
自劾求退未蒙允俞伏地瞻天復有所獻仰惟聖明納
察焉臣聞人存則政舉名正而言順夫所謂名者自君
臣父子之大以至官僚稱呼之間皆名也亦皆政也名
必有義義必有稽稽而後正故曰政者正也無稽則無
義無義則言不順而事不成故曰政息甚可懼也今某
之言可謂無稽矣姑據其一二請以大義裁之夫御史
之與按察使副使僉事等均爲風憲俱名察官體分中
外固也至於交際之間尤關國體伏覩憲綱所載送迎
坐次之儀得相主賔而非綂攝故臣甞謂御史與按察
之官兩長可以相形兩短不可以相示何則按察見御
史之長則當尊而敬之曰此天子之按臣得體也御史
見按察之長則當旌而薦之曰此一方之人才可用也
是之謂兩長相形御史見按察之短則當隨事舉劾按
察見御史之短則當指實奏聞是之謂兩短相示凡此
皆出於天理之至公而不容一毫喜怒爱憎之情與於
其間夫是之謂王道而正肅之本意初不外此臣等所
宜自靖自獻以爲執法執中皆職分内事也某不及此
而喜作威福每列三司於两旁悉欲鞠躬磬折於前惟
其言而莫違然後謂之無異議不知所議者何事也其
於憲體何如而臣等三司盡皆何如人也弊政亂名莫
甚於此某本小器而又不學徒懐疑忌之心不知義理
所在惟有血氣違犯實多一旦聞臣叅奏手足無措漫
爲失體不經之詞意在挾制孤危遂成欺㒺聰聽臣甚
惜之若謂體綂各别猶有可諉至謂督率司官則又無
稽之甚者臣請復爲陛下分疏之我朝祖宗損益三代
以位置百僚内設五府六部外建都布按三司實有臂
指相使之勢品資等級殆猶鱗砌故府部謂之大臣三
司謂之方面皆附麗天子以制名者也三司自五品以
上吏部舉用具名雙請與兩京堂上體例一同若六部
之諸司則謂之司官郎中員外郎等官之於尚書侍郎
則謂之堂官臣等三司視各府州縣等官則謂之屬官
此司屬之所由分亦名分之所攸寓是或有督率之義
存焉至如臣者備員提學欽奉制勅内有提督表率字
様方敢名為督率止於師生進退賞罰得以一面奉行
鏜今妄認方面爲司官而欲一槩督率之不知是明旨
乎是舊例乎第恐天下後世有謂我朝方面曾受御史
之督率實自臣始竊謂此名不可不正也且御史積有
資望方得推陞僉事而副使之陞則御史之極選由此
以上則謂之超遷不次矣若果如鏜所言則尚書侍郎
亦將遞遷爲郎中員外郎乎其爲寡陋疎率若此不知
將何以副陛下之任使哉又如劾臣不行呈禀撫按照
得提學職事原與撫按不甚交渉貪酷害人許受訴詞
此係奉行勅書臣固不敢以一人之私忿而遽爲之前
却恭惟皇上正名定分之志又在修正㑹典之時臣感
戀舊恩每思報効於此豈敢循黙而自取嫌避哉推求
弊端皆由臣等不才三司謟佞阿附要求保薦以爲進
身之階所以養成粗傲之御史敗壊陛下之紀綱竊謂
此弊不可不祛也非臣身親目擊誰肯言及此哉伏謂
聖明將臣所言特下該司㑹議凡有舉劾當視廵按者
之賢否以爲黜陟凡爲廵按當考舉劾者之當否以爲
殿最凡遇接管廵按之際再加精擇貫魚行鴈之選宜
一洗而更張之著爲憲章載之令式咸使遵守庻幾内
臺不至挾權以相陵外僚不敢希求以獻謟名義既正
弊端自清言順事成而禮樂可興也此誠大聖人之所
作爲所謂有是君則有是政矣天下幸甚世道幸甚臣
雖誅竄猶爲有光况於毁譽進退之間哉臣不勝忠懇
之至
　　　乞恩分罪以全大體事(擬/上)
先該廵按山西監察御史趙鏜劾臣違慢不法等事䝉
差刑科給事中董進第㑹同廵按山西監察御史王道
勘報續該都察院題覆奉聖旨趙鏜劉儲秀已有旨調
用并革職了陸深范箕等着廵按御史提問欽此欽遵
臣星夜前來伏罪如律竊念臣孤危之蹤曾叨侍從疎
戅之性動致悔尤俯䝉皇上每賜優容非臣捐軀所能
報稱也仰惟聖製敬一箴及五箴釋義皆千聖傳心要
法天下臣民當心惟口誦參前倚衡况劉儲秀與臣俱
有提學之責者哉申明建置因循欠闕儲秀既失之於
前臣復失之於後死亦何辭但招尤啟釁實本於臣波
及儲秀得罪反重臣之一身外雖受恩中實如刺敢昩
死爲陛下陳之臣聞先儒有曰與人同功人用而已舍
君子不敢言勞與人同罪人免而已窮君子不敢逃責
非能異夫人也理固如是也不然則爲無耻臣每誦之
以爲名言今儲秀與臣同罪儲秀重而臣反輕若不早
爲伸理則臣何止無耻而已如䝉擴同仁之念准照陳
某遷官免究事例一體推恩惟復特勅吏部復還職事
以示使過之仁况儲秀年富才敏過臣遠甚必能效忠
補益以無負再造之恩若以爲情罪各有所當則臣與
儲秀同官同事亦願與之同罪庻幾少附寅協之義以
佐陛下彝倫之化世道幸甚名教幸甚
　　　紀天瑞以頌聖徳事
臣伏覩近日景雲見者寔當皇上明堂饗帝之期天意
昭然一時臣民之所共喻也顧惟萬世亦宜有聞焉臣
謹按有虞之世嘗見卿雲大舜作爛縵之歌公卿屬和
至于今傳之唐宋事由播諸表狀逮我成祖永樂間卿
雲發祥一時廷臣咸有賦咏尚可考知由是觀之則雲
物之化難常而風聲所被者甚遠也臣愚過不自量勉
爲景雲頌一篇引以小序凡數百言用紀一時盛事雖
不敢以方駕古人竊自謂之實録謹用繕冩上塵乙覽
庻幾春鳥秋蛩報答和氣云爾一得之愚㒺知忌諱無
任隕越待罪之至儻蒙寛假頒付史舘少備典禮采擇
臣愚幸甚萬古幸甚
　　　謝恩事
昨十九日吉辰恭遇皇上祭告𤣥極寳殿曁奉先殿臣
叨以職事獲與陪拜勉竭精誠以仰賛聖徳無任悚惶
旋䝉欽賜脯醢酒果品物到臣寓舍當即叩頭祗領訖
仰惟皇上格天饗祖納佑膺祥荷生成涵育之功深懐
帝徳被馨香豐潔之賜悉出神餘酌湛露以知恩歌既
醉而捧腹圖報無地瞻聖有嚴臣不勝感戴天恩之至
　　　奉慰事
本月二十九日皇上駕發衛輝行宮偶爾被火有軫聖
心臣等無任驚惶仰惟皇上特加寛慰以副臣等瞻戀
之私臣等下情不勝惓惓爲此具本奉慰以聞
　　　謝賜川扇
伏蒙聖恩賜臣等講官川扇九握者伏以蜀扇新頒用
賛南薰之解阜經幃特賜光生東觀之披揚日近天顔
時行火令感遭逢之有自愧啟沃以無能義重五明報
稱萬壽臣等初塵講席遽拜緘封名具三臣風分九握
屑金璀璨昭回星斗之光漆箭爛斑宛轉輻輪之輳惟聖
人能開物以成務故微臣得因事而效忠暑去塵清敢
不佐下風於萬里手持身佩益當重上賜於千鈞臣等
無任欣戴感激之至
　　　紀瑞雪以頌聖徳事
茲者恭遇元旦靈雪浹辰仰見皇上積誠夙禱天降竒
瑞非尋常雨澤可方無任欣忭臣敬賦頌一篇引以小
序雖不足以揄揚聖徳之萬一亦方春禽鳥之和鳴也
仰祈聖明俯垂乙覽幸甚幸甚臣不勝惶惶懇悃之至
謹用繕寫隨本上進以聞
　　　乞恩追贈前母事(擬/上)
嘉靖十七年十一月二十一日恭遇皇上郊廟禮成渙
頒詔旨内一欵兩京文職并在外五品以上方面有司
四品官在任未及三年考滿者俱與應得誥勅欽此欽
遵外續該吏部題准追贈臣祖父璿臣父平皆如臣官
臣祖母尤氏臣母呉氏皆爲淑人臣不勝感激即詣闕
謝恩訖臣本出自寒微叨塵侍從資歴猶輕恩蒙三代
此臣子之奇遇而亦臣子之至榮也惟有勉竭忠誠圖
報萬一豈敢復有陳乞以要逾分之福哉第念臣有前
母瞿氏是臣父結髪夫妻不幸早世瘞在淺土臣父受
封翰林院編修壽終之日臣回籍守制躬親治葬與臣
母呉氏合爲一穴前母在左臣母在右今臣母自孺人
加贈爲淑人綸綍之光下賁泉壤而前母未有顯稱臣
父有靈亦望恩及况歳時祭掃告謁之次未盡兼隆亦
無以仰承皇上尊親之化此臣之心深有未安雖臣母
之心恐亦未安也臣查得先年臣僚如侍郎曹鼐參政
葉盛俱曾贈及前母近年侍講學士蔡昻亦曽乞恩准
贈與臣情事體例相同臣聞惟聖人有一視之仁而治
世多曲成之典仰惟皇上以仁孝理天下曠世之典既
行曠蕩之恩徧及凡在幽明無欲不遂區區孝誠不容
但已者此又臣子之至情也如蒙聖慈俯垂矜鑒特賜允
俞勑下該部查照前例將臣前母瞿氏一體追贈臣無
任感戴天恩之至
　　　乞恩比例改給誥命追贈前母事
臣由𢎞治十八年進士欽授翰林院編修厯陞太常寺
卿兼翰林院侍讀學士嘉靖十八年二月初四日恭遇
皇上郊廟禮成渙頒詔旨内一款兩京文職三品以上
官未及三年考滿者俱與應得誥勅仍廕一子入監讀
書欽此欽遵續該吏部題准追贈臣祖父璿加贈臣父
平俱太常寺卿兼翰林院侍讀學士臣祖母尤氏臣母
呉氏臣妻梅氏皆爲淑人臣子楫行取入監前項誥命
未經關給復於本月十五日又蒙聖恩改臣詹事府詹
事兼翰林院學士旬日之間兩遭殊典而宮僚高選尤
爲竒逢清銜羙秩又人子思以薦之祖考而不可得者
也况臣有前母瞿氏係臣父結髪夫婦未及霑榮有恩
可乞仰惟皇上仁聖必能曲成故敢冐昩請之查得品
級相同改給誥命者則有吏部右侍郎唐龍事例顧名
思義追贈前母者則有禮部右侍郎蔡昻事例近該刑
部尚書周期雍陳乞則改給追贈又䝉一併得之又與
臣事體相同蒙聖慈一視同仁以遂微臣一念私情則
天高地厚之恩雖粉身碎骨不足以言報矣臣不勝惶
懼祈懇之至
　　　乞恩養病事
臣原籍直隸松江府上海縣人由進士任前職於正徳
十五年月日聞父喪備關本監送吏部稽勲清吏司給
領孝字勘合回還守制間臣不意染患痰火病證一向
自行訪請明醫調治未愈今臣喪服扣至今年六月日
服闋理應赴京奏繳孝字勘合不料臣之疾原係氣體
虚弱卒難醫療日甚一日不能動履難以起程恐違期
限臣竊伏望皇上憐憫照例准令養病痊可之日仍來
供職臣不勝感戴天恩之至
　　　衰病乞休事(擬/上)
臣由進士任翰林院編修歷陞光禄寺卿蒙聖恩陞臣
太常寺卿兼翰林院侍讀學士一同吏部左侍郎兼學
士張邦奇纂修玉牒臣當謝恩訖旋即到任開館供事
外臣本迂疎粗通章句語言過直憎怨實多仰荷皇上
天高地厚之恩不容終棄召自外藩付以内署再蒙拔
擢超出常資處之清密之司委以文翰之事登瀛妙選
古今至榮臣非草木豈不知感恩思奮以圖補報於萬
一哉奈何福過災生力微任重忽於今四月二十九日
夜舊患痰氣作厥一時醫治少甦目今濕毒下注於腰
虚火上蒸於目遂致歩履艱難瞻視茫昧勉欲省事服藥希
望平復庻幾少效犬馬之誠以畢盡忠於陛下之職業
也顧臣今年六十有二歳矣但恐桑榆之日無復再中
况禁秘典文亦非羸弱之所能辦也萬一因病誤事死
不足贖如蒙聖恩别選賢能當茲重寄將臣放歸田閭
以終餘年臣當銜環結草以報陛下曲成之恩臣無任
恐懼激切之至
　　　自陳不職乞賜罷黜以彰聖政事
臣係直隸松江府上海縣人見年六十三歳由𢎞治十
八年進士改翰林院庻吉士授編修歴陞今職竊伏自
念臣出自草茅粗通章句偶忝科名叨塵侍從幸逢皇
上中天而興大敷菁莪棫樸之化雖以小材亦叨任使
昨歳蒙恩召自外藩旋蒙改秩俾以文翰供職曾無寸
補又被宮僚之選官隨年進恩與日隆是雖捐軀糜骨
不足以圗報於萬一也自顧臣學識疎淺氣質迂愚犬
馬之誠徒切於念慮而涓埃之報何益於高深尸素之
譏實恐難逭况當六年考察之期正惟大明黜陟之際
如臣衰杇尤宜先罷伏望皇上將臣放歸田里别選賢
能以副輔導之重任庻幾典制昭明才能進用斯亦區
區報國之微忠也臣無任惶悚祈懇之至
　　　自陳不職乞恩罷黜以消災變事
准吏部考功清吏司手本近該翊國公郭勛奏爲災異
陳言䇿免大臣以清朝政以勵羣僚以安黎庻事奉聖
㫖卿説的是災變䇿免大臣係祖宗舊典着九卿堂上
各衙門四品以上官都自陳來仍着科道拾遺糾劾欽
此欽遵臣本一介之微叨塵三品之秩出入中外三十
餘年伏蒙聖恩眷注超處清華玉牒大典俾與纂修比
者皇儲建立天下歸心選置宮僚特在首列經筵日講
悉叨任使天高地厚之恩正臣致身効用之日也顧臣
才識綿薄展布未能徒饗厚恩每懐慚愧若論尸素之
人惟臣爲甚災異之來豈不由臣徒以感戀聖明未即
陳乞殊昩止足之義物理典憲俱屬有妨况臣行年六
十四歳氣血兩衰痰火間作報效之心雖在而驅䇿實
不能前首宜罷免無過於臣仰惟皇上寛斧鉞之誅開
天地之量將臣放歸田里别選賢能以致和氣則未盡
之年皆陛下之所賜也儻醫藥少間尚當咏歌太平以
賛中興之盛教子育孫使世世不忘大造之恩也臣不
勝拳拳冀望之至
　　　自陳不職乞賜罷黜以弭災變事
近日九廟被火聖諭屢頒感動中外臣仰覩皇上焦勞
躬親祭告郊廟社稷晝夜靡寧臣身心戰惕不知仰承
之方惟増隕越該言官建言修省事宜復奉聖旨是宗
廟災變朕心震驚所宜痛加修省以實事天兩京文武
大臣都着自陳時政闕失着各衙門條奏務切民瘼國
體不許虚應故事泛濫彌文該衙門知道欽此欽遵臣
聞殷憂啟聖變不虛生大抵天心仁愛人君必出災異
以譴告之仁愛愈深則譴告愈重近日之災亦前代之
所未有也仰惟皇上聖敬大孝感格帝天蓋有素矣而
災變如此豈非臣等奉職無狀所致耶罪不容逭事當
有因如臣一介草茅叨塵侍從食禄有年曾無寸補尸
素之愆尤皇天所宜震怒者也而重貽君父之憂乃爾
將何以爲自安之地耶如蒙聖恩天高地厚不加斧鉞
之誅將臣放歸田里别選忠勤以爲皇上格天之助則
和氣可回災異可弭列聖在天之靈可慰而於聖孝至
仁益有光矣天下幸甚
　
　
　
　
　
　
　
　
　
　
　
　
　
　
　
　儼山集巻二十八
欽定四庫全書
　儼山集巻二十九
　　　　　　　　　　　　　明　陸深　撰
　　青詞(一首/)
　　　應制擬撰追薦皇妣獻皇后青詞
伏以慈陵厭代載逢諱日之臨寒序凝冬彌切履霜之
感念劬勞之莫報顧愴惻以何伸世隔仙凡目極蓬山
之路寢畱風木淚添楚水之波甞聞仙籙一壇可資㝠
福天門九陛徑達帝聰以今肅啟皇壇恭陳醮事伏願
上帝垂仁羣真敷鑒詞通悃愊開函於玉扆之前恩布
祥光弭節於金庭之内蕊珠夜誦侍飈御以同遊青雀
西飛導慈輿而遠至慶流𦙍祚介麟趾千億之祥福被
家邦鞏金湯萬年之固無任瞻天仰聖激切祈請之至
　　讚頌(五首/)
　　　應制擬撰追薦皇妣獻皇后讚頌五首
伏以慈闈誕育萬年開帝世之勲仙馭遐征永日灑天
家之淚驚歳華之易邁期届大祥念母徳之難酬恩垂
㒺極庸假熏修之典用資昇薦之因欽惟皇妣慈孝獻
皇后懿靈嗣任姒之徽隂教夙成於宮壼翊昌閎之運
聖功覃被於寰區受祉介祺正享彤闈之養乘雲厭代
竟爲蓬島之遊叩天地呼神明嗟何及矣在羮墻入夢
寐如或見之以今迓聖𤣥都敷筵紫禁供十華之道果
有飶其芬酌九醞之霞觴維醹且旨伏願洋洋肸蠁穆
穆居歆紫鳯臨軒羅梵氣於散花林表蒼虬翼駕現真
容於五燭光中仙吹停音雲篇奏偈偈曰
太皇雲駕去昇天霜霰𤣥冬已二年賴有聖真垂接引
慈儀來駐法筵前祥節逢初臘𢎞開欵聖筵慈馭引羣
仙香霧裏感華年
伏以圓景駿奔仰星囘于碧漢浮光焱激躔日㑹于𤣥
枵憐歳序之將週矧祥辰之甫及終身永慕明發有懐
感與時來莫報三年之抱禮因義起聊伸一日之誠擬
罄丹衷敬資黄籙欽惟皇妣獻皇后懿靈孝慈成性恭
儉宜家荷眷命於三靈祥開華渚正儀刑於四國化始
汝墳懿範徽音允矣女中堯舜鴻名羙號至哉天下尊
榮豈期遽棄人間自是僊游物外悵音容之莫覩路隔
西池頼精意之能通筵開北極伏願徐引靈班暫違温
席鳯輦逶迤霞裾容與出洞府以來臨雙成後擁玉女
前驅望瑶壇而戾止酌水獻花延羽衞於極樂世界考
鐘擊鼔接懽娯於清淨人天恭上明香併陳法部偈曰
髣髴慈輿度碧空瑞烟初裊上陽宮身居貝闕龍天上
心在兒孫社稷中慈皇徂二載霜露切悲傷寳座薦瓊
觴來肸蠁格洋洋
伏以寒威奄至益増風木之悲日月其除長廢蓼莪之
咏禮服以中月而禫仰報無階道範歴萬刼爲宗皈依
有在爰伸孝感仰借眞詮欽惟皇妣獻皇后懿靈端一
誠莊徳配坤貞之厚安和恭儉道扶乾健之亨發螽斯
麟趾之祥昭巻耳葛覃之化介之繁祉方永承千歳之
歡乘彼白雲豈料棄萬邦之養以今恭修𤣥典罄瀝丹
衷飛雲章奏玉檢請命帝庭薦時食陳裳衣奉安靈瑣
伏願霞光燭地恍瞻華翟之儀月曜臨軒快覩鳴鑾之
駕鑒茲孝享囘朗照以降洪恩賚我思成樂逍遥而登
霄漢偈曰
颯颯風烟傍禁城遲遲更漏轉寒更龍帷玉几三年淚
碧海青天萬古情碧落歌空洞鯨音動泬寥待曙想鸞
鑣思昔日寢門朝
伏以駟隙馳光塵世俄驚乎一瞥桂輪隱曜玉容莫覩
於二周禮制有終曷罄子心之報孝思無已難忘母徳
之隆欽惟皇妣獻皇后懿靈積徳興邦啟萬年之景祚
施仁翊化揚四海之徽音休徴應堯母之門淑惠協舜
妃之譽今則仙遊閬苑侍玉案以周旋駕返遙天騰綵
雲而陟降霜寒寳樹慈烏徹終夜之悲月滿遼城化鶴
引千年之恨渺龍胡而不見睠象服以猶存攀號莫罄
於宸衷昇薦特資夫道力伏願霞冠雲履暫離蕭鬱之
宮紫蓋緋輪少駐凝華之闕脯八麟而腊九鳯籩豆静嘉
酌桂醑而奠椒漿韶鈞合奏右享惟傾乎致敬來歆庻
慰於遐思載振琳琅式宣寳詠偈曰
螭驂鶴駕降靈關瑶樹琪花得暫攀禮罷上真哀更切
分明玉几見慈顔鳯吹和雲裊天香合殿飄瓊館斷塵
囂停法駕謾逍遥
伏以遡白雲於天際莫返真遊灑甘露於筵中式陳殷
薦禮虛皇而披寳籙潔珍饌而啟雲厨對揚罔懈于誠
將享必由其敬欽惟皇妣獻皇后懿靈言容莊敬性道
希夷貽寳訓於宮中紘綖是則正母儀于天下禕翟攸
尊方娯至樂於含飴俄結深悲於陟屺今者黑帝歸寒
蒼㝠司令日晼晩而忽落夜綿邈以何晨撫景嬰懐歎
坤儀之益遠感時濺淚嗟慈矩之長違以今恭按𤣥科
肅陳淨供伏願鑒觀伊邇陟降有靈宴玉樓瓊室之天
式遊以息泛黄竹青尊之薦來格而歆讚誦宣揚宮商
合奏偈曰
蓬萊宫裏是天家青鳥書傳路未賖猶似當年稱壽日
鳯笙龍管醉流霞飛霰嚴冬候哀親思轉重遥睇紫霞
峯疑髣髴見慈容
　　　　右讃頌五首俱嘉靖十九年十一月進
　　讃饌文偈(四首/)
　　　擬中元節追薦皇考皇妣讃饌文偈四首
伏以節屇中秋灝氣應星樞之運天垂普度孝誠感霜
露之期覩大火以西流萬寳將隆而圖報儼英靈之如
在一心有象以思成謹運真香䖍誠上啟欽惟睿宗獻
皇帝與天爲體陟降恒妙乎帝旁隔世如生音容每瞻
乎法座章聖獻皇后厚徳承乾懿閫存萬年之鑒聖慈
裕後祥光延百代之長伏願雲馭同臨鑒孝子蘋蘩之
薦法音並聽享𤣥都花果之誠靈風倐俟於逍遥餘澤
尚資於解脱仰瀝丹忱用宣寳偈
龍髯天上不能攀鶴駕雲間未擬還玉几金爐香縹緲
秋光滿目儼容顔
伏以𤣥都寳盖人天共秋氣之澄鮮秘殿瓊筵水陸備
時新之芳馥聊表仁人孝子之至意肅肅遥將爰酬父
天母地之深恩洋洋如在敬運真香䖍誠上啟恭惟獻
皇帝至徳無名仙馭已升於天上𤣥通有感神遊尚接
乎人間再惟獻皇后誕育神堯過歴已占天定同符太
姒端闈式著母儀伏願頃刻來臨瞻霄漢龍鸞之駕精
誠上饗聞風雲環珮之聲隂功普濟於塵寰仙路超遙
於物表雙靈共慰萬法齊颺
碧天如水動秋光寳月初圓助晩凉金殿玉筵將孝享
雲衢仙路共微茫
伏以厯府授時亡月已過其半仙官校籍三元適㑹其
中慨光隂之冉冉牲鼎無期荷功徳之綿綿椿萱有恨
謹運真香䖍誠上啟恭惟獻皇帝歴數已歸遜大美於
南服天心彌眷鍾餘慶於眇躬再惟獻皇后作則坤儀
聿修内教儉勤行江漢之化慈寧覃寰宇之恩伏願龍
旂鳯輦少回雲表之遊玉振金聲暫聽人間之樂孝誠
勉竭於涓埃精爽潜孚於天地法侶宣音和聲敬獻
信有神仙白玉京芝軿羽翣彩雲輕遙瞻二聖雙旌引
無限人間孝子情
伏以閶闔風生又變炎凉之候盂蘭㑹啟式陳水陸之
珍劔履猶存恨音容之漸遠羮墻如見奈謦咳之難聞
俯竭孝誠仰祈神鑒恭惟獻皇帝聰明睿知之兼全每
懐玉韞雷電風雲之際㑹惟事龍潜再惟獻皇后育聖
鍾神久啟貫月繞星之瑞辭煩厭代暫遊瑶池閬苑之
都伏願並駕下臨於法座鑒明徳之維馨九天暫駐乎
仙驅饗孝思之如見徹幽明而感格瞻雲物之徘徊敬
發瓊音恭呈玉饌
玉几香凝綺席張金莖露下碧空長珍羞寳饌依然具
且薦天厨一味凉
　　　　右讃饌文偈四首俱嘉靖十八年七月十五
　　　　日
　
　儼山集巻二十九
欽定四庫全書
　儼山集巻三十
　　　　　　　　　　　　　明　陸深　撰
　　頌(二首/)
　　　景雲頌
惟我皇明傳世九葉今天子嗣大寳之十有七年龍集
戊戌九月己丑景雲見於已位五色畢具爛然成文冠
日而興若華蓋之狀有目者之所共覩也于時天子方
修明堂講配位蓍兆既協詢謨僉同將以吉辰有事于
奠獻天意若曰文徳至矣有如此雲萬口喧讙以爲希
世之奇瑞也聖徳感格如影隨形而天子方退然不居
特下明詔歸於黙報甚無以慰臣民仰望之本心也臣
聞之古記云天子孝則景雲出游伏惟聖上重新九廟
尊上徽稱追宗獻考奉飬慈幃本根終始之禮質文交
盡可謂孝之至矣又聞之徳至山陵則景雲出伏惟聖
上春秋霜露親謁諸陵江南泗上葺飾備舉下至草木
鳥獸之微生成咸若可謂徳至山陵矣又按天樞得則景
雲出夫天樞者北辰也居其所而衆星拱之斯得矣伏
惟聖上剏製圜丘密邇宸極禮樂修明效法圜運屹然
有居中馭外之尊萬世永賴則天樞亦云得矣遒是衆
羙而眷祉方新有煥天章悉以類應豈一徳一行偶以
希合致哉而歌頌不作後世無聞臣甚恧焉臣深無似待
罪詞林獲以文墨事聖天子輒敢忘其粗陋撰成頌篇
雖不足以揄揚盛美之萬一庻以明臣區區之職分也
頌曰
兩儀奠位惟皇繼天山川出雲有開必先明明我皇履
方體圓毓靈江漢比徳蒼𤣥誕膺寳籙龍耀百川殷邦
靖嘉羲畫契傳撫世御宇何徳弗全堯文舜孝禹烈湯
䖍郊廟儼若山陵愓然尊親饗帝禮樂經權文成有煥
蹟邁無前祥由善致氣以理宣歳舍戊戌土徳允堅時
維秋季離巽星躔太陽麗正風候暄姸有雲五色若抱
若懸爲章霄漢非霧非煙綵纈晃曜縹緲聫翩至和攸
萃積慶綿連萬目快覩衆口垂涎額手蹈足裾袂蹁躚
惟皇聖徳克配彼天子孫千億麟趾闐駢皇風清穆九
有八埏詎曰昭鑒符瑞稱賢小臣作頌以告萬年
　　　瑞雪頌
嘉靖庚子歳行將除皇帝禱雪於西内重民命也天意
若曰數有適符物以期致者非所以彰靈貺而答至精
也乃明年辛丑正月元日戊子之辰誕降瑞雪颺空覆
地爛若銀海明日己丑再降幾盈一尺于時萬國來朝
四夷畢至被冐掀舞於大庭之上稽首百拜咸稱萬歳
都城士女喜忭奔走於六街九衢之中歎未甞有遠而
望之皜皜無際灼然豐穰之兆矣易有之隂陽不測之
謂神斯其神化也乎是宜頒瑞四方而頌聲作焉臣謹
按雪者五榖之精也尤宜三麥夫榖晩成而麥早早晩
咸宜民命厚矣其瑞爲大　又按庚者更也辛者新也
是雪之降若更其舊而維新之從天貺昭彰我皇上必
且盡釋舊恙而迓續新休矣斯所爲瑞抑又大焉　忝
文墨之司敬獻瑞雪頌頌曰
后惟𤣥聖道通于天風雨霜露無感不然爰念粒食惟
茲素雪協候應期以屇嚴節皇穹蓋高其聽則卑我后
明徳響應是隨帝曰不遲三陽五始乃召滕六乃呼巽
二重雲宻霰玉潔珠輝來牟之慶徧于九圍優渥霑足
黍稷穜稑遺蝗載驅愆陽盡伏我后明明既安且寧玉
樓瑶砌垂拱穆清増高益下踰尺盈丈與化俱融何物
不養瞻彼流泉聿成江河皇澤斯沛與潤孰多普天薄
海以遂俯仰一人凝和參三贊兩凡此雪瑞函自后衷
小臣作頌以表膚功
　　贊(十八首/)
　　　御史張公遺像贊
是爲御史張公之像前輩人物典刑猶存後生欲起爲
之執鞭何况升其堂而及其門一生忠義丹青炳然畫
史徒能工於着筆豈盡得其似而肖其全惟我聖明文
皇入繼風嚴度貞公寔遭際侃侃中臺鳯鳴鶻逝萬言
密馳重瞳屢霽一當其難衆疑太鋭公曰遠違左右我
帝青驄繡衣凛凛百世再拜述言用告來裔
　　　按察使林公像贊
此莆陽順齋先生林公總憲蜀司時小像也前史官陸
深爲作贊曰
即之也溫而有萬仭壁立之風退然若避而負四海蒼
生之望蓋才全者左右皆宜而内藴者形神俱王此將
來宰輔之儲乃方今執法之象是豈贊揚之所能宣亦
恐丹青之難爲狀也
　　　朱允升像贊
紅日赤雲碧山如畵梧竹交加衣冠古雅殆居士逍遥
於鳯崗之下耶欲覽徳輝方歎龍馬文彩聫翩風神瀟
灑豈居士校六書於既暇耶外臞中腴調高和寡圖書
在行辭翰滿把乃居士歸自東海之野耶金薤琳瑯出
其土苴鈞天虞廷以遂傾寫方將求居士於古之有道
者也
　　　壽松贊
誰栽喬松是爲眞龍曽充禹貢不汙秦封棟梁斯具冰
雪攸從育苓化珀萬世之功有萬世功與天地同
　　　黄靜菴像贊
髯鬢若沐咳吐成文儼然起敬卓爾不羣謙沖自持而
量包湖海之太籯金萬計而家以詩禮相聞置之廊廟
旂常銘勲如當折衝可奪三軍豈動中之靜常有得於
典墳抑亦人中之仙聊寄跡於塵氛耶
　　　方棠陵豪像贊
斯人也其名豪其氣豪其文豪其骨亦豪所謂譽望翕
若丹青炳若者耶今之世孰爲相若而深之所畏若者
也
　　　羅太宰整菴先生像贊
一代醇儒當朝大老内重外輕量大心小淵源聖賢之
傳異同必析雍容廟堂之上模範不少文明國華平格
天壽竹素傳芳麟鳯在藪門墻既入然後知宗廟百官
瞻望每勤豈惟東山北斗此蓋一時之趨蹌方當百官
之領䄂也
　　　李百朋秀才像贊
前十年得子於文章之㑹後十年索子於丹青之外禍
福無端愛憎叵奈服求厥衷道不下帯噫吾將與子浮
沈於百年之内以静觀天地之大
　　　夏桂洲像贊
此公大宗伯時耶年幾耳順睿作心思伊周鴈序夔龍
鳯池歷試底績一節何疑玉攻金冶彫範愈竒角麟在
藪海鶴同姿古稱骨鯁茲表風儀天子若曰此朕之五
臣士大夫望以百世之師
　　　嚴介谿像贊四首
身居廊廟之上心存山水之間任當宰輔之權享有神
仙之樂衣冠儼然若在林壑退自南宮朝囘東閣人言
介谿之風景或兼平泉之經營我覽黔岡之川原實帯
歐陽之鄉落天上飛龍九臯鳴鶴物色無邉丹青可託
　　　又
龍章鳯姿巖廊在上高才古調清廟餘響猗與休哉大
宗伯像此文章禮樂之司而霖雨鹽梅之望也
　　　又
望之甚癯其中則腴即之也温而多禮讓龍章鳯姿超
遥埃溘之中正笏垂紳雍容廊廟之上真金馬玉堂之
列仙抑胄監虎幃之退講經筵沃心木天藜杖不然將
典禮之敷陳與啟事之簸颺彼擅丹青者徒有得於影
響而工物色者方殷霖雨天下之望猗與休哉此介谿
尚書嚴公之像也
　　　又
此公扈從南廵時耶恩袍晃耀雜佩陸離公孤雅望文
武兼資天子神聖省方以時公在左右如取如期六飛
晨渡單騎夕馳奔走先後詎一匪宜雙瞳炯然四時備
之一身攸繫八表是儀望之者曰此神仙中人以予度
之乃當代之名臣也耶
　　　東方朔像贊
人中隱吏中仙多聞博識所全者天吐故納新聊用引
年微露編貝之齒驚倒一世之賢
　　　胡大參像贊
此公大參時耶芝山之麓竹亭之上余以使事過饒適
及拜焉敬作贊曰
湖山所鍾朝野之望邈矣獨持卓哉自諒今之牧伯古
則輔相爵位遞升丹青成像乃有爵位之所未酬者經
綸之才亦有丹青之所難盡者高雅之量
　　　友梅李錦衣像贊
此何遜之東閣乎豈林逋之孤山也彼羙君子心跡雙
閒身依日月之上人在吏隱之間交結歳寒之契座挹
春風之還是其不恃金吾之貴而常有玉樹之顔當夫
破輕煙於耿耿恍乎麗壽星之斑斑者耶
　　　林母王氏貞節贊
夫閨門之際可以觀化林母感憑箕之事堅栢舟之節
斯非所謂化與離形器超死生异哉乎其子文纘以秋
官顯致封勅并輝旌典天之報施於是乎在乃作贊曰
夫死君事婦死夫志事雖弗終志則靡愧有憑者箕孰
俾㒺迷陟降一致馭風騎箕道既粹矣風斯引矣子子
孫孫涕惟隕矣有旌在門封典斯存惟家之範惟國之
恩以慶于後昆
　　　怡順汪翁孝義贊
捐生寧母未必即死爭死愛弟與弟俱理母心愛子豈
間彼此兩利雙完天寔鑒眎惟孝與義儉哉兼美世豈
乏賢乃見汪氏怡順之軒名垂千祀激昻高風贊者太
史
　
　
　
　
　儼山集巻三十
欽定四庫全書
　儼山集巻三十一
　　　　　　　　　　　　　明　陸深　撰
　　詩微
　　　大序
詩者志之所之也在心為志發言為詩　情動於中而
形於言言之不足故嗟歎之嗟歎之不足故永歌之永
歌之不足不知手之舞之足之蹈之也　情發於聲聲
成文謂之音治世之音安以樂其政和亂世之音怨以
怒其政乖亡國之音哀以思其民困故正得失動天地
感鬼神莫近乎詩　先王以是經夫婦成孝敬厚人倫
美教化移風俗　故詩有六義焉一曰風二曰賦三曰
比四曰興五曰雅六曰頌　上以風化下下以風刺上
主文而譎諫言之者無罪聞之者足以戒故曰風　至
于王道衰禮義廢政教失國異政家殊俗而變風變雅
作矣　國史明乎得失之迹傷人倫之變哀刑政之苛
吟詠情性以風其上達於事變而懷其舊俗者也　故
變風發乎情止乎禮義發乎情民之性也止乎禮義先
王之澤也　是以一國之事繫一人之本謂之風言天
下之事形四方之風謂之雅雅者正也言王政之所由
廢興也政有小大故有小雅焉有大雅焉頌者美盛徳
之形容以其成功告於神明者也是謂四始詩之至也
　　　　右詩大序或以為孔子作或以為子夏或以
　　　　為國史或以為衛宏皆無定據考其文義蓋
　　　　先秦古書云顧有錯簡而窮經之士未之或
　　　　知不免傅㑹牽合以成破碎決裂之弊竊敢
　　　　正之如左亦思以還之於舊也
　　　今校定大序
　詩者志之所之也在心為志發言為詩先王以是經
　夫婦成孝敬厚人倫美教化移風俗故正得失動天
　地感鬼神莫近乎詩故詩有六義焉一曰風二曰賦
　三曰比四曰興五曰雅六曰頌是以一國之事繫一
　人之本謂之風風風也教也風以動之教以化之(已/上)
　(十三字舊/誤入小序)言天下之事形四方之風謂之雅雅者正
　也言王政之所由廢興也政有小大故有小雅焉有
　大雅焉頌者美盛徳之形容以其成功告於神明者
　也是謂四始詩之至也情動於中而形於言言之不
　足故嗟歎之嗟歎之不足故永歌之永歌之不足不
　知手之舞之足之蹈之也情發於聲聲成文謂之音
　治世之音安以樂其政和亂世之音怨以怒其政乖
　亡國之音哀以思其民困上以風化下下以風刺上
　主文而譎諫言之者無罪聞之者足以戒故曰變(疑/闕)
　(一/字)風故變風發乎情止乎禮義發乎情民之性也止
　乎禮義先王之澤也至於王道衰禮義廢政教失國
　異政家殊俗而變風(疑衍/二字)變雅作矣國史明乎得失
　之迹傷人倫之變哀刑政之苛吟詠情性以風其上
　達於事變而懷其舊俗者也
　　　　按古文皆漆書竹簡而韋編之韋易絶而竹
　　　　易紊是故古文傳世錯繆實多如此序者窺
　　　　豹一斑爾安敢自信間有闕誤亦復擬而存
　　　　之以備一説且以求正於君子云
國風一
　國十五國風四詩之一體也亦樂名一説牝牡相誘
　曰風多出於男女之言情也
　朱子曰如物因風之動以有聲而其聲又足以動物
　也又曰閭巷風土男女情思之詞
　又曰風雅頌者聲樂部分之名也
　臨川王氏曰風之於物方其鼔舞搖蕩所謂動之也
　及其因形移易使榮者枯甲者拆乃所謂化之也
周南一之一
　周代名南樂名
關雎后妃之徳也風之始也
　右關雎之詩至為深遠蓋成樂也若咸韺韶濩之作
　隨所用而有感焉所謂洋洋盈耳者是已至於三月
　忘味亦是物也文詞訓詁之間恐未足以盡之抑亦
　所感者淺矣如以詩論孔子嘗曰關雎樂而不淫哀
　而不傷夫哀樂情也哀而不傷樂而不淫所以為性
　情之正也夫性情之正萬化基焉此后妃之徳也而
　文王家齊國治之化於是乎足徴此關雎所以為詩
　首也今斷以宫中之人美其始至之作必指淑女為
　太姒則所謂寤寐所謂琴瑟所謂鐘鼔者皆宫人之
　性情爾於文王后妃乎何與風化所自不幾於誣乎
　又按孔子曰多識於禽獸草木之名夫託物稱名以
　寄吾不容盡言之情此詩人之㫖也雎鳩性鷙而物
　莫敢狎河洲幽遠而物莫能近因以比太姒之莊正
　而靜深使人望之而善念興焉凡人情冶容則誨淫
　下流必招侮是關雎之義也而即所謂興也彼王雎
　淫鳥爾狀似鴛鴦其取類者遠矣夫后妃旣具莊敬
　之徳又居邃嚴之地然無妬忌之心能求淑女以事
　君子因率之以薦羞烹餁之務與共内政焉而有事
　於柔順潔芳之物以致吾左右采擇之誠是以未得
　而憂既得而樂初無情慾宴眤之私而常有好賢求
　才之志情性之正莫大於此其贊佐文王者深矣所
　謂憂在進賢不淫其色哀窈窕思賢才而無傷善之
　心則序説固為得之夫然後二南可為也其餘則朱
　傳備之矣
　按鄭康成誤以雎鳩為王雎故以鷙為摯又以摯為
　至古字或相通也但鷙則有别至不可以言别也字
　書别從咼從刀蓋決而離之也列女傳所謂未嘗乘
　居而匹處是已四曰乘兩曰匹至之言到也或曰周
　至也皆親近浹洽之意王雎之交頸相和則有之故
　雎鳩不可以言至王雎不可以言鷙蓋二物云
葛覃后妃之賢也
　右葛覃之詩朱傳得之此庸徳之行所謂動容中禮
　者因治葛而見耳非容心於葛也至於景物暄妍意
　氣和暢以遂一時賦咏之志眞樂形焉序曰化天下
　以婦道鑿矣
巻耳后妃之志也
　右巻耳之詩詞危意迫必為羑里而作也(闕/)　　巻
　耳備酒漿以行飲至之禮而文王方(闕/)　　　還未
　期酒將安所用之故不復終事而棄之(闕/)　事端如
　此初無審官進賢之志其下三章(闕/)　　從而未能
　之意張衡四愁實源於此顧(闕/)　　　靡麗不典為
　非類爾金罍兕觥蓋感(闕/)　　　　瘏僕痡皆託言
　也巻耳非託言也其(闕/)　　　　古如見尤非後世
　工文之士所能及(闕/)　　　　味使人咀嚼而忘厭
　况被之管絃乎此(闕/)　　　删述而為經也夫居而
　相離則思以(闕/)　　　　於乘馬飲酒可謂傷矣然
　在憂患之中(闕/)　　　切此所謂性情之正也序説
　疎矣
樛木后妃逮下也
　按文公不信小序千載一人而已至樛木之(闕/)　取
　其誤説以為傳不可不辨天下未有(闕/)　　　而能
　逮下亦未有不能逮下而無嫉妬之心者也夫木曲
　下垂以引乎葛藟以興后妃下(闕/)　　　衆妾此興
　之取義者至於葛藟必附(闕/)　　　　祿必降乎君
　子是則比也故一章言(闕/)二章(闕/)　三章言成感應
　也傳謂樂徳稱願乃懷報之情其體又進乎頌矣
螽斯后妃子孫衆多也
　右螽斯之詩與樛木三章皆后妃之徳也(闕/)　和平
　文義回互初無激昻豐縟之費反覆而(闕/)　　則深
　淳醲郁之化自溢於音響節奏之餘以(闕/)　言之三
　疊之類也以聲樂言之三闋之類也(闕/)　調從可識
　矣桃夭兎罝芣苢麟趾之作(闕/)　　　而體製皆同
　此所謂一倡三歎者耶
桃夭后妃之所致也
　右桃夭之詩説者以為因婚姻而知女子之賢因女
　子而知室家之好亦可謂善矣然桃(闕/)　　　時也
　大抵女子之失身由於失時一失其身(闕/)　蕩猜貳
　之情有終其身而不自宜者矣(闕/)　　　室家乎后
　妃内助文王以成齊家治國之化(闕/)　强暴侵陵以
　奪其守又無凶荒扎厲以(闕/)　　　中人之性皆可
　跂及於善道也故因桃夭起興而所感者深矣謂非
　后妃之所致不可(闕君王無道妾當災萬騎血題詩/云                  千軍逐)
　(馬來深合/風人之㫖)
　按桃木久實微故貴夭夭而實實而(闕/)　　　　之
　候也時和物阜有萬物各得其所之象男女室家其
　中一物耳此文王后妃之化而周南之所以為盛也
　又按此詩亦疑有錯簡凡桃華而後葉葉而後實故
　華稱灼葉稱蓁實稱蕡其序宜然不應先實而後葉
　也其序于歸也亦然始言室家總指門閥猶云巨室
　大家也次言家人指夫也婦人内夫家亦夫婦互稱
　之詞次言家室合族而言由家入室宜之至也具有
　積漸廣狹之勢非但變文叶韻而已於體宜屬賦如
　以興則華興色葉興歸實興子非一時之事也今姑
　從舊説
兎罝賢人衆多也
　右兎罝之詩以序之終言合於朱傳見文王作人之
　盛也兎罝賤役也干城好仇腹心皆重任也蓋成才
　不器精粗一致也夫自武夫野處以迄于治朝之五
　位所謂比屋可封矣
芣苢后妃之美也和平則婦人樂有子矣
　右芣苢之詩序曰后妃之美也和平疑文有闕誤朱
　子以化行俗美室家和平足之其㫖煥然矣按此詩
　凡三章章四句句四言總之為四十八字内用采采
　字凡十三芣苢字凡十二薄言字凡十二除為語助
　者才餘五字爾而叙情委曲從事始終與夫經行道
　途招邀儔侶以相容與之意藹然可掬天下之至文
　也即此亦可以見和平矣始言采者乃相約之詞繼
　言有者有芣苢也掇先於捋袺先於襭條理自然文
　化至矣
漢廣徳廣所及也(文王之道被于南國美化行乎江/漢之域無思犯禮求而不可得也)
　右漢廣之詩道江漢之人能變舊汙以沐新化女知
　守節男知好徳風之所被者廣矣故曰漢廣按周南
　詩以木興者二篇喬木取其仰也樛木取其俯也仰
　則物不敢干俯則物易以附皆女徳也樛木性之也
　喬木化之也雖然樛木居上宜俯喬木處下宜仰此
　又性情之正也故曰君子之徳風小人之徳草秣馬
　猶言願為執鞭之意致敬也秣駒與秣馬同變文以
　叶韻爾人言休息息字當作思蓋思息字相近而傳
　寫之訛也讀者風咏尋繹其義自見此不難曉
汝墳道化行也
　右汝墳之詩次於漢廣之詩以地言之所謂南也漢
　廣猶舊民也汝墳猶舊地也穢濁之餘烈尚存耶此
　周南之詩孔子所以列之於國風也(闕/)　　出汝州
　天息山今之汝寧是也汝旁之國昔(闕/)　苪皆是也
　文王之化被之雖遠紂都朝歌者尚無恙也豈應遽
　以文王為父母而遂不知有紂耶傳稱三分有二以
　服事殷文王無心於二分之服而惟知有臣節之共
　此文王之徳所以為盛也説者謂率商之叛國以事
　紂此猶謂桓文之舉可也夫汝墳之人猶以文王之
　命供紂之役則一時之人知有文王而不知有紂矣
　而文王姑命之以(闕/)　役此則曹馬之事恐非所以
　論文王也考(闕/)　　紂至不道而為商者有人不但
　夷齊之高(闕/)　　至於三監之叛武庚既誅而洛邑
　之頑民(闕/)　　天理民彝豈容澌滅而無餘哉故劉
　辰翁謂父母為行役之父母蓋謂婦人不堪如燬之
　虐既以為夫憂相見之餘得邇父母因以為夫慰則
　家室團圞之情忠孝惻怛之意益以見風化之美而
　(闕/)　徳澤之所及雖文王亦有不可得而知者矣豈
　非王道哉朱子復取一説於後尤得經意愚謂劉説
　亦不可廢
麟趾關雎之應也
　右麟趾之詩序以為衰世之公子周之盛明商之衰
　耶周雖盛商之國也故周南以麟趾終焉聖人删述
　之㫖深矣
序曰然則關雎麟趾之化王者之風故繫之周公南言
化自北而南也鵲巢騶虞之徳諸侯之風也先王之所
以教故繫之召公
　按此本大序之文蓋綂論二南之體也今錯在關雎
　序中恐亦有誤夫周公之功固大矣今以周南諸詩
　考之皆文王之事所謂王者之風也周公代王而曰
　繫之周公何耶要而言之周公麟趾之一爾是時或
　未為政於國中也若召南則召公之所治而甘棠行
　露之詩已有明據矣故曰繫之召公是也疑周公之
　公因下文召公之公連類而誤耳周公之公當作南
　故重而觧之曰南言化自北而南也召公則無庸解
　矣或衍一公字亦通讀者詳之又按召南云先王之
　所以教先王指文王則西伯分治非文王時事明矣
召南一之二召地名公奭采邑(按召南之召當屬之/分陜不當屬之食邑)
鵲巢夫人之徳也
　右鵲巢之詩鳩居鵲巢興女入男室興之之義
采蘩夫人不失職也
　右采蘩之詩夫人共祭也禮莫大於祭而主婦主薦
　豆祭盡禮則夫人之職盡矣凡蠶桑中饋之事無不
　盡者去事有儀恐非婦人之禮傳曰婦人無儀祁祁
　從夫以歸也
草蟲大夫妻能以禮自防也
　右草蟲之詩室家之至情所謂風也
采蘋大夫妻能循法度也
　右采蘋之詩音節體格盡同采蘩特以宗室之奠知
　為大夫之妻而叙事頗有簡密是貴賤之别也傳曰
　位彌高者事彌畧季女叶韻
甘棠美召伯也
　右甘棠之詩夫見甘棠而思奭覩河洛則思禹皆聖
　人之風也
行露召伯聽訟也
　右行露之詩蓋謂聽斷明則習俗變本末具舉也是
　之謂周官之法度鼠牙雀角所謂無情之辭也
羔羊鵲巢之功致也
　右羔羊之詩因服以知徳由外以知中被化深矣
殷其靁勸以義也
　右殷其靁之詩婦人聞雷起興以思其夫本有不安
　之象而尚冀安全以旋歸也猶今云草露風霜然情
　之真切而亦不失其正者矣
摽有梅男女及時也
　右摽有梅之詩女子之情事如此其急也然急於成
　禮以幸於免辱與情慾之感者異矣
江有氾美媵也
　右江有汜之詩次於小星之後小星取其下之能安
　也江汜取其上之能悔也人無不可改之過世無不
　可化之人而其本始皆起於家人是二詩之義也
野有死麕惡無禮也
　右野有死麕之詩亂風也亂極思治必先見於男女
　之情是詩女貞於男化有先後也夫天下之治亂實
　始於男女之邪正大抵男之從滛女成之也若淫風
　流行世雖治必亂女節守貞雖亂必向於治此陳詩
　觀風所以為王政之大也
何彼穠矣美王姬也
　右何彼穠矣之詩與麟趾相表裏公子男徳也王姬女
　德也皆后妃之化也
騶虞鵲巢之應也
　右騶虞之詩序傳所説咸有未安而謂為蒐田以時
　春田之際者則同是也先儒不取小序惟取首句其
　下則皆經師所講説故有得有不得理或當然此詩
　之説正恐於序首讀之或過也序曰騶虞鵲巢之應
　也麟趾關雎之應也蓋謂關雎以麟趾為終鵲巢以
　騶虞為終特指二南篇帙云耳猶曰關雎之亂也孔
　子删詩盡為樂章肄在樂官者首尾有相應之理故
　曰應嚴粲讀為效應之應非也何以言之夫麟趾文
　王之子孫也感后妃之徳化固宜應之至於鵲巢則
　諸侯之妻也當時之諸侯顧何以為之應哉其説有
　相背馳者矣是以晦菴朱子之説曰文王之化始於
　關雎而至於麟趾則其化之入人者深矣形於鵲巢
　而及於騶虞則其澤之及物者廣矣南軒張子之説
　曰麟趾言公子仁厚則在内者無不孚騶虞言國君
　蒐田以時則在外者無不孚鵲巢之化關雎之達也
　其義精矣皆未免於讀序之或過也愚於此詩嘗欲
　為之説曰彼茁者葭草淺也壹發五豝獸多也于嗟
　歎美詞騶者文王之囿名虞者囿之司獸也按騶虞
　自毛公始以為獸古皆官也若六騶七騶山虞澤虞
　是已彼有白虎黑文者是名騶牙其説具見於華谷
　嚴粲詩輯中發發矢也即天子發諸侯發士大夫發
　之發豕牝曰豝豕一歳曰豵乃牧養之物非田野之
　獸正所謂虞人翼以待射者翼驅也故易著三驅之
　象周禮有山虞致獸之文唐補闕崔向上䟽引小雅
　之詩悉率左右以燕天子解之曰悉驅禽順有左右之
　宜以安待天子射蓋古禮也中必疊雙巧射也亦後
　世窮兵黷武者之所為非三代之禮射也禮射禁毒
　矢仁道也五豝五豵所謂禽獸之多者得之或虞人
　翼之以成列也此詩之㫖大抵詠文王蒐田之事蓋
　謂方春氣和草淺獸肥之時以射行禮而蕃育禽獸
　者得人因以致歎於虞官此可見文王之化而人材
　之盛雖小官皆舉其職與兎罝之詩相表裏若孔子
　之乘田百里奚之飯牛皆是物也此所謂王道之成
　也
　按二南孔子之所整齊也其篇章次第厥有意義如
　關雎麟趾鵲巢騶虞經㫖明白其他篇名未必皆有
　配合之意要在使人虛心易氣諷咏而得之耳傳曰
　樂出虛詩樂章也憑虛宣隱無跡可尋至於興象所
　寄尤有不容窮詰之妙是故六籍大義各有指歸惟
　詩多傅㑹穿鑿之病亦易為地也如以采蘩配葛覃
　而以親蠶證之失之固矣又按孔子曰人而不為周
　南召南其猶正墻面而立也與夫面墻言道窮也窮
　必變變必通詩之所以為教也紂之惡至深矣周南
　有以變化之周南之化未廣矣召伯有以推行之皆
　由近以及遠自身家而至國與天下猶運之掌豈有
　窮乎此二南之用也
　
　
　
　
　
　儼山集巻三十一
欽定四庫全書
　儼山集巻三十二
　　　　　　　　　　　　　明　陸深　撰
　　詩微
弼一之三(弼鄘衛三國名/)
　按弼鄘皆衛也而衛風名篇冠以弼鄘朱子以為不
　可曉而諸儒亦無定論程子以為衛首并弼鄘之地
　故為變風之首華谷嚴粲以為存弼鄘之名不與衛
　之滅國也安成劉瑾以為係名弼鄘欲寓興滅繼絶
　之心而引昭公九年陳災以為證皆不足據蓋弼鄘
　莫能詳其始封而亦未必如陳為大聖之後而衛之
　滅國亦不經見况詩之編次本為正樂美刺已落二
　義又安有賞罰之權耶獨程子以為得於衛地者為
　衛得於弼鄘者為弼鄘為近之蓋以其風土所成若
　後世甘州伊州梁州之類是也按周禮太師掌六詩
　自二南後即繼以弼鄘衛見於季札之所觀者皆舊
　序也孔子因之至於進秦退豳少寓微意亦非盡用
　春秋之法也又按地里自紂城之北謂之弼南謂之
　鄘東謂之衛伐紂已後始以其地封康叔而衛始大
　於是南盡懷衛北至澶濮矣所謂弼鄘蓋在康叔之
　前已有其名豈畿内之采與附庸之邑而未必皆封
　國也今序詩自栢舟以下十九篇為弼自栢舟以下
　九篇為鄘自淇澳以下十篇為衛綠衣燕燕日月終
　風碩人皆莊姜詩雄雉匏有苦葉新臺二子乗舟鶉
　之奔奔氓皆宣公詩一人之詩㪚在三編故孔氏疏
　謂新臺國人惡之而作碩人國人憂之而作則程子
　之言益為有據云
栢舟言仁而不遇也
　右栢舟之詩舊説以此下十二國為變風説者又以
　衛居變風之首衛之禍始袵席取義於二南以為訓
　爾夫以善惡治亂謂之正變者固也然孔子删詩被
　之管弦則既謂之樂矣朱子嘗曰風雅頌者聲樂部
　分之名則所謂正變者是又當以樂論矣若正宮變
　宮之類抑恐不盡係於善惡治亂也朱子又曰變是
　變用他腔調耳若荆軻易水之歌歌在一時者不必
　更詞而感召各異以聲調也此豈古之遺響耶意者
　正變所指蓋在於聲樂之作一正一變以極始終條
　理之妙亦猶兵法所謂竒正相生者也記曰窮本知
　變樂之情也朱子亦謂相生相長其變無窮者是已
　故風雅有正變而頌無正變蓋燕饗之樂主和樂故
　有變宗廟之樂主嚴敬故不變如以義求則魯不宜
　頌亦謂之變頌可乎若是詩者篇章聲調已異二南
　自不得不謂之變不但事變而已又按此詩序以為
　仁人不遇朱子則據列女傳以為婦人之詩嘗試玩
　之如云飲酒遨遊與威儀棣棣皆非婦人所宜有匪
　鑒匪石匪席等詞引物連類如出文人之手羣小亦
　似男子之稱既曰覯閔又曰受侮與夫寤辟有摽之
　狀其為悲壯頓挫甚矣殊非閨房婉孌之態所謂卑
　順柔弱者不知果何所指也終篇託興於日月或有
　隂陽嫡庶之喻至於不能奮飛之言尤有飛揚奮厲
　之意朱子必欲以為婦人之詩自當有見愚謂如序
　言則人臣不得於君託言婦人不得於夫以見志尤
　為委曲漢魏詩人多有此體蓋君臣夫婦其道一而
　已矣而人之情古今所同也於所天者而為怨慕悽
　切之聲可以冩諸金石正所謂發乎情止乎禮義以
　善處人倫之變而風亦於是乎變矣於此尤見聖人
　作經之意而温柔敦厚之㫖不待他求而可識也若
　夫世代人名固學詩者之所不廢而亦國史之任也
　未敢謂然姑附於此
綠衣莊姜之傷已也
　右綠衣之詩　上篇栢舟傳皆以為莊姜作按是詩
　以色之間正為服之貴賤比嫡庶之尊卑曲盡體物
　而傳義明備三章綠方為絲而治之則正色之成材
　無以見治絲女功也絺綌因衣裳而類及其意則忠
　厚之至者也與栢舟有間矣
燕燕衛莊姜羙其妾也
　右燕燕詩之序傳皆合而㫖事明白故他説不敢采
　後
　按大歸之禮無所考毛氏以為歸宗公羊註以為廢
　棄夫妾有廢棄是名曰出婦人之條有七去未聞夫
　死子弑而復出也春秋紀侯大去其國大者不反之
　詞
擊鼔怨州吁也
　按左傳隱公五年夏衛伐鄭圍其東門五日九月而
　州吁被殺當時從軍之士不但怨深而死亡兆矣史
　記稱鄭段亡而州吁求與之友吁得志而伐鄭為段
　也是其身負不義而又黨惡以助紂此詩之錄鑒戒
　大焉至於人心之公形諸聲氣者亦可以風矣
雄雉刺宣公也
　右雄雉之詩序以為刺漢儒好言刺雖關雎不免此
　則刺詩之首也考其文義殊未然但指為宣公之詩
　則不可知按衛自康叔始封傳世十餘皆有令美至
　武公謂之睿聖又列國之所無也再傳莊公兆禍袵
　席而文武之澤熄至於宣公不道甚矣序謂軍旅數
　起大夫久役事或當然然衛自莊公廩延之役又明
　年東門之役至宣公入郕之役迄于懿公滅亡之日
　兵禍不解男女怨曠無歳無之特未知的為何公之
　世謂為宣公者鄭譜也但以為國人之作則非矣末
　章所賦尤足以騐先王之澤猶存其曰百爾不特為
　其夫蓋通上下而言若國君能不忮不求亦豈有無
　名之師耶衛詩兩百爾皆通言之
匏有苦葉刺衛宣公也
　右匏有苦葉之詩序以為刺宣公傳以為刺滛亂之
　人衛之宣公滛亂之尤者也均之刺也微而人之可
　也出之而歸之人不可也朱子嘗謂詩之文意事類
　可以思而得其時世名氏則不可以强而推斯言當
　矣愚謂義無窮而跡有限可思而得者義也難以世
　拘不可强而推者跡也當從其近彼序詩者淺深固
　不可知而於時世為近若於相近之時而指為某人
　已不足信則自數千載之後而斷為非某人將誰信
　之按此詩指為宣公當是築臺於河國人惡之而作
　何以明之夫以匏葉比興而及於濟渡其臨流即事
　之端千載如見若槩刺滛亂之人顧何取於河水以
　為義耶其言為無謂而事為不情去詩人之㫖遠矣
　詩之淺深厲揭濡軌求牡蓋喻不度配偶而犯禮以
　相求正指宣公宣姜而言鴈鳴氷泮以士禮責宣公
　招度待友以昏禮責宣姜詩人委曲之情不敢顯言
　其上此詩之有美有刺所以為關於風教政治也若
　常事而聖人猶錄之豈所謂存什一於百千乎謂宣
　夫人者非是
谷風刺夫婦失道也
　右谷風之詩序傳畧同棄婦之作也以今文義考之
　又列在匏葉之次疑即宣公之詩爾按宣公初立愛
　夫人夷姜而烝之生伋子又為伋娶奪宣姜而嬖之
　夷姜失寵而縊是詩必宣姜始至而夷姜之作也按
　詩中毋逝我梁毋發我笱蓋有自悔誨人之意與夷
　姜宣姜事合及稱方舟泳游匍匐救喪之務類非凡
　庶之家觀夫既生既育與念昔禦窮之詞知為夷姜
　亡疑矣然恐渉於懸臆也姑存其説
式微黎侯寓于衛其臣勸以歸也
旄丘責衛伯也
　右式微旄丘皆黎詩也而謂之衛寓於衛也寓衛而
　謂之弼詩而弼也存黎於弼睦鄰恤災之義衛之為
　政可觀已
簡兮刺不用賢也
　右簡兮之詩嗚呼以兎罝之野人可以敵體於公侯
　以簡兮之賢者使之不酬其願望蓋有世變焉不特
　為風之變詩之變而已也
泉水衛女思歸也
　右泉水之詩衛風以女禍而亦有女德焉綠衣夫人
　之賢也燕燕妾媵之賢也雄雉之知德泉水之守禮
　性情之本善也詩可以興如是
静女刺時也
　右靜女之詩序以為刺傳以為滛謂滛為靜反詞也
　反詞有刺矣
　按彤管赤筆也古者女史之任再言彤管有煒又表
　其色以實之非漫舉一物也恐滛奔無此物以相貽
　然託物以致諷詩人之㫖也於衛必有所指疑當從
　序
二子乘舟思伋壽也(衛宣公之二子爭相為死/國人傷而思之作是詩也)
　右二子乘舟之詩傳記所書本末如此按衛宣之立
　因乎州吁之亂故春秋書曰衛人立晉實魯隱公之
　四年十有二月也是歳為壬戌明年改元厯辛巳為
　桓公十有二年冬十有一月而宣公告終故春秋書
　曰丙戌衛侯晉卒始終在衛凡十九年其烝夷姜也
　而生伋當在二三年間其為伋娶也當在十六七年
　間其滛宣姜也而生壽又生朔非三四年不可則十
　九年已無餘日矣又况兄弟爭死竊旌設祖斷非童
　穉之壽可辦事難推考豈䇿書故有誤耶將詩序左
　史俱不可據與又按夷姜初為夫人注家謂為宣之
　庶母則是莊之衆妾矣何以稱夫人耶莊之世戴媯
　子貴稱娣州吁有母稱嬖凡以莊姜故也此何以稱
　夫人耶夫莊公狂惑容或有之亦當有寵有年矣莊
　公卒而桓公立立十六年而被弑則所謂夷姜者既
　已色衰矣而首䝉宣愛與之連有子似非人理或者
　夷姜桓夫人之類與桓兄也宣弟也固宜曰烝洪容
　齋嘗註此事而於夷姜亦未深考顧詩人之㫖必有
　當也
　
　儼山集巻三十二
欽定四庫全書
　儼山集巻三十三
　　　　　　　　　　　　　明　陸深　撰
　　經筵講章
　　　嘉靖七年九月十二日經筵
　　　　明王慎德四夷咸賔無有遠邇畢獻方物惟
　　　　服食器用王乃昭德之致于異姓之邦無替
　　　　厥服分寳玉于伯叔之國時庸展親人不易
　　　　物惟德其物
這是周書旅獒篇召公戒武王的説話明王是明哲的
君慎解做謹四夷是東夷西戎南蠻北狄賔是臣服的
意思方物方土所生之物昭示也展親是益厚其親的
意思不易物不敢輕易其物也昔周之武王既克商適
西旅獻獒召公猶以為非所當受故作此一篇書説道
那明哲之王能慎其德故凡一取一與一喜一好無不
致謹所以四方夷人聞之皆來賔服雖遠在萬里之遙
近在封疆之外各以其方土所生的物來獻無一處不
到然其所獻者乃是可為衣服可以飯食可供器用的
並無竒玩異物若是那竒玩異物便能喪志所以不許
他充獻獻亦不受他的此之謂明王慎德也明王既得
貢獻乃昭示其德之所致頒賜于異姓之諸侯使之無
廢其服亦效職貢寳玉重器則分賜于同姓之諸侯使
之益厚其親親之道如此則是明王以德為物而不以
物為物所以受之者但見其德而不見其物矣故説道
人不易物惟德其物臣竊觀此章之㫖要在慎德一言
蓋言人君於此貢賜一事有德則謂之受方作福無德
則謂之凟貨歛財有德則人皆感恩圖報無德則人亦
不懷其惠矣恭惟皇上敬一慎修勤民寡欲自臨御以
來不寳異物不畜珍玩四方賦入惟充經費鷹犬狗馬
之署盡行罷遣其慎德之至同符周武嘉靖殷邦二三
師保時進召公之訓戒誠千載一時也方且睦親柔遠
諸藩賜予則有寳册冠服之儀皆萬金為貺持節之使
踵接于途諸夷朝賀則有綵帛金楮之賚皆滿載而歸
欵附之來歳無虛日所以同姓異姓飽德感恩可謂一
芥重於九鼎矣雖然天子以天下之財公天下之用要
有深仁厚澤以為祈天永命之道且如車服以命有德
弓旌以禮遺才賑發以活窮困爵土以待武功皆所謂
德物也伏惟聖明加惠
　　　嘉靖七年十月初二日經筵
　　　　儲子曰王使人瞷夫子果有以異於人乎孟
　　　　子曰何以異於人哉堯舜與人同耳
這是離婁篇記孟子與儲子問答之言以見人性皆同
的意思儲子是齊人瞷竊視也儲子一日告於孟子説
道齊王素知夫子之道德而未能測識其淺深故使人
私竊窺視以為容貎辭氣動靜作止之間果有異於常
人否乎孟子遂荅他説道我猶人也不過同得天地之
理以為性同禀天地之氣以成形豈有以異於人哉非
惟我與人同雖古之聖人亦莫不與人同且如唐之帝
堯贊其聖則曰惟天為大惟堯則之虞之帝舜論其德
則曰明於庶物察於人倫然即而觀之氣體形色亦猶
人耳何嘗異於人哉孟子之言平易切近如此齊王聞
之亦可以自諭矣臣竊觀此章所記一以見齊王之於
孟子蓋有尊敬之心特無眞切之見一以見孟子之在
當時嘗懷行道之心不為過高之論至於堯舜與人同
之一言尤見心學之要他日嘗曰人皆可以為堯舜至
論之曰服堯之服誦堯之言行堯之行是堯而已矣夫
同具口體同有言服而其所以為堯舜者乃在於此恭
惟皇上眞堯舜之主法言法服莫不尊親邇者制雲龍
之劄諭創忠靖之衣冠其所以禮遇臣鄰者真有感孚
契合之妙而無窺瞷覘視之勞區區臣愚目見而躬逢
者過於孟軻遠矣豈勝榮願
　　　嘉靖八年三月初二日經筵
　　　　萬章問曰人有言伊尹以割烹要湯有諸孟
　　　　子曰否不然伊尹耕於有莘之野而樂堯舜
　　　　之道焉非其義也非其道也禄之以天下弗
　　　　顧也繫馬千駟弗視也非其義也非其道也
　　　　一介不以與人一介不以取諸人
這是孟子與萬章之徒辨論聖賢出處去就的道理割
烹今之庖厨是也要是求否不然之詞有莘國名駟是
四匹介與草芥之芥同言甚少也萬章問於孟子説道
世人皆言伊尹身親宰割烹調之役以干求於湯而後
得政此事果有之乎孟子荅他説道否不然言無此事
既曰否又曰不然者深著彼説之非也孟子既非世人
之言乃遂言伊尹之道伊尹當夏之末造商之未興退
而耕於有莘之野以樂堯舜之道堯舜之道何如以精
一執中之傳致雍熈太和之治咏於詩載於書者伊尹
皆有以歆慕而愛樂之矣自得若此外慕必輕故凡非
其義也非其道也雖與之以天下之祿不肯一㸔雖繋
之以千駟之馬也不肯一㸔其大者如此非其義也非
其道也雖是一介不肯與人雖是一介也不肯取於人
其小者又如此夫伊尹之道嚴於辭受取與之間無大
無小一以道義而不茍如此豈肯以割烹要湯為哉臣
按史記所書伊尹負鼎一事實出於戰國之流言此是
司馬遷不學之過耳蓋戰國之人溺志於功名游説之
間以㨗出於富貴利達之境故為此論不過蠱惑一時
之聽以求便一已之私耳殊不知聖賢道義之方其待
身也甚重其取人也以身考之書曰惟尹躬暨湯咸有
一德克享天心受天明命由是觀之湯之得尹尹之遇
湯夫豈偶然之故哉恭惟皇上不邇聲色旁求俊彦懋
昭大徳蓋已視成湯為無愧矣至於任相之道進賢之
方皆取諸身則又等成湯而上之故自臨馭以來風動
化行士大夫之間取與甚辨道義日重而爵祿為輕矣
一德享天之效端有望於今日
　　　　　已上講章三首先公為祭酒輪講時撰進
　　　　　内閣副本輔臣以例詳定首尚書一章出
　　　　　少師楊文襄公一清次孟子二篇出少師
　　　　　張文忠公孚敬及少保桂文襄公萼獨援
　　　　　史記論伊尹負鼎一(闕/)　　謂戰國之人
　　　　　溺志於功名(闕/)　之間以㨗出於富貴利
　　　　　達之(闕/)　　　　　尹之遇湯夫豈偶然
　　　　　按此一段桂文襄公悉抹去先公以為不
　　　　　慊本㫖遂於講畢靣奏語載公年譜中今
　　　　　詳定眞稿俱藏於家而登集則依原撰以
　　　　　示子孫
　　國學講章
　　　　是故君子動而世為天下道行而世為天下
　　　　法言而世為天下則遠之則有望近之則不
　　　　厭
這是中庸第二十九章亦言人道以終上章居上不驕
之説君子是指那王天下者而言既居天子之位又有
聖人之德故凡動作必能盡善盡美世世天下皆以為
法則而不能違所謂聲為律身為度者是已措諸躬行
是為法行天下後世便以為法度如規矩之為方圓也
形諸言論是為法言天下後世便以為凖則如凖繩之
為平直也遠近以地言若要荒之外四海之際這是遠
者仰其制作之善皆有企想親就之意特以無階而可
達孰不有望乎所謂戴之為元后者是已若其近在輦
轂之下畿甸之間親承制作之善鼔舞涵育之餘皆惟
日而不足孰敢有厭乎所謂親之如父母者是已夫君
子之所以臻此者由其尊德性以極道體之大道問學
以盡道體之細故能率天命之性以為脩道之教耳豈
有所襲取强為於其間哉雖然君天下者尚頼於學如
此况其下者乎爾諸生來遊太學沐浴至教當天下一
綂之時際列聖作人之效果能從事於存心致知之學
而有得焉他日列有職位陟居人上庶幾不驕以至寡
過豈非同文之化哉尚相與勉之
　　策問
　　　國學策問五首
問明體所以適用故曰體用一源或者倡為有體無用
之説果然與夫學術所以立體功業所以致用又似不
同與三代而下惟宋室人才最盛韓范富歐並有功業
周程張朱俱稱學術無容議矣豈有功業者或未究於
學術而有學術者功業顧未盡耶請究體用之説
問天下安注意相天下危注意將信斯言也則安危之
勢既殊而將相之任亦異不知身兼將相者又何人與
試論將相之所以異同諸生異日或有當其寄者乎不
知以古之何人為法願毋讓
問賞善罰惡天子事也孔子作春秋借其權以行事論
者謂徒託之空言不知空言果何補而至今存也迨宋
朱子之作綱目論者謂以繼春秋之絶筆然於漢書莽
大夫揚雄死於晉書徴士陶潛卒固賞罰之事與不知
於春秋之㫖同乎異乎請著於篇用觀所藴
問學術之正莫有過于濓洛關閩四家者果有次第與
抑因其時之先後而為言爾先儒推程氏之學直繼孟
子豈濂溪不得與於斯耶關中學者特尊横渠及夫東
見二程乃有臯比之徹至於西銘之作孟子以後未見
豈洛學未之或先也惟我文公倡道考亭以繼諸子説
者乃謂周東遷而夫子出宋南渡而文公生則又踰孟
子而上之將所謂集大成者非耶其淺深之間正諸士
據依之地明以告我
問古稱備邉三策謂周得中策漢得下策秦無策焉不
知上策者何代得之其策果何如也試舉而論之并論
周秦(闕/)之所以優劣者今之京師逼近諸邉烽火告警
無歳無之不知古之策有可通於今抑今之制禦或不
可盡泥於古諸生抑亦有自得者竊願聞焉
　　　山西策問八首
　　　　壽陽
問文武一道古也後世分而為二何耶三代而下稱漢
唐文武全才可指而數與唐之太宗亦可謂文武之主
矣興自晉陽其流風猶有存者與説者謂唐文三變唐
兵三變又何其多岐也有變而之善有變而之不善何
與諸生試著于篇
　　　　盂縣
問盗賊之興皆有所由自古弭盗之道不過曰撫曰勦
二端而已一於撫與將至於廢法一於勦與或至於傷
恩然則如何而後可昔人固有帯牛佩犢之勸亦有綵
線縫裙之機不知果有得於撫勦之法與近者盂縣小
警由於盗鑛然山澤之利與民共之帝王之盛徳也不
有封禁則天地之氣或泄而招致之禍　虞於此何道
以處之諸生盂人也願以告我
　　　　忻州
問郭子儀之將功㓂平仲之相業亦唐宋之冠冕也(闕/)
　與評隲之可乎夫謙沖不伐善處魚李之間(闕/)　不
優於相業與器量鎮定決策澶淵之役固亦長於將畧
也豈全才者自優於用耶人皆議其窮奢極欲又何與
將務大者固不矜細也夫僭奢敗度小人處富貴者之
所為而謂二公為之乎至今有藉為口實以濟其私者
作俑之禍君子所痛也諸生盍論之以觀自待
　　　　崞縣
問董仲舒楊雄王通韓愈四人皆後代之大儒也其學
術之優劣先儒亦既有定論矣試舉而評之願因舊聞
以驗新得毋泛毋畧
　　　　代州
問昔賈誼三表五餌之説議者謂之為踈後來和親歳
(闕/)徃徃祖其術而用之郭欽江綂徙戎之論當(闕/)
見信既而劉石亂華其言無一不驗豈慮(闕/)　固難耶
方今真保之間安揷降人歳久漸蕃(闕/)　　黠如劉元
海者而後可以嘯呼也密邇(闕/)　能不為之過慮西北
二邊歳被兵患朝廷(闕/)　下之力為備邇者卒伍單弱
餉饋空虛萬一(闕/)　深入抑亦可為寒心鴈門雲中介
乎兩間有(闕/)　士經心久矣必有善終之策願聞之
　　　　繁峙
問曾㸃浴沂風雩與明道吟風弄月茂叔庭草不除與
子厚驢鳴自適皆有道者之事諸生試形容之
　　　　五臺
問儒先有言科目不足以得人果然否與其謂明經止
於一藝不足深探聖人之㫖然則聖人之㫖舍經安求
哉其謂賢良止於對策非有直言極諫之實然則直言
極諫者豈有外文字耶我朝設科貢兩途以取士諸生
必由此出今日之所學他日之所用者安在盍各言之
　　　　定襄
問(闕/)科無善政賑饑無竒策信斯言也固將坐視其(闕/)
　不知黄紙所蠲如何而民受實惠青州之政(闕/)　可
舉而行與山西災荒極矣予行忻代間數百里愀然在
目伊欲免賦與則祿米日増邊關歳(闕/)　為告急伊欲
賑濟與則倉廩空虛謀斷互異(闕/)　彌文於民何如也
漢室半租之賜宋儒社倉之法抑不知可復舉乎否
也諸生其昌言之將以聞于當道
　
　
　
　
　
　
　
　
　
　
　
　
　
　
　
　儼山集巻三十三
欽定四庫全書
　儼山集巻三十四
　　　　　　　　　　　　　明　陸深　撰
　　議
　　　薛文清公從祀孔廟議
臣謹按祭祀之義本以報功而孔廟祀典實為傳道夫
聖人之道大矣遠矣今六經所載皆聖人之道也有能
以六經之道藴之身心是曰立徳發揮六經之理見之
政治是曰立功講明六經之文形於著述是曰立言夫
徳以建極也功以撫世也言以垂訓也凡有一於此皆
應法施於民之義故祭則福焉類則歆焉靈則妥焉神
斯享矣此孔廟祠祀之所緣起非徒以彌文為也顧世
儒之論從祀者每多責備於著述之文而於道徳之實
若在所後蓋有見於祭法報功之説亦以孔子删述之
功居多而祀典皆在教學之地故爾臣則以為聖人之
道本末一貫謨訓功烈以時而出初無意必於其間也
其在後儒不得不與時而為升降此祀典之所以品節
也自今論之孔門七十二賢親炙聖化相與講明有翊
道之功故宜祀秦火之烈典章焚棄故二十二經師口
授秘藏有傳道之功宜祀魏晉之際佛老並興故排斥
異端者有衛道之功宜祀隋唐以後聖學蓁蕪故專門
訓釋者有明道之功宜祀自程朱以來聖學大明學者
漸趨於章句口耳之末故躬行實踐者有體道之功亦
宜祀此皆出於人心之同然而無事於一毫之假借故
曰禮以義起又曰天序天秩此之謂也欽惟我朝列聖
純以道化天下表章六經不遺餘力名臣輩出足配古
人然知以理學為宗者實自瑄始考其平生出處進退
言論風㫖其不合於聖人之道者鮮矣况生當程朱之
後素尊程朱之學而反躬實踐復性存誠所以立其徳
者亦足以救末世支離之弊習其於世教似為有功揆
之祭法亦應有合但先年亦嘗建議從祀先臣劉定之
議以為瑄實名臣勤學好問歸潔其身無愧文清之美
謚至以較量朱子之門人高弟微寓不滿故斷以瑄祀
可無施行蓋其愛䕶祀典之嚴也如此後來公論有曰
本朝理學一人有曰今之真儒當入孔廟有曰比元大
儒當入從祀有曰濳心理學當入廟庭有曰有功名教
侑食無忝蓋其推崇尊慕之至也如此雖然是非必久
而後定禮樂待人而後行今聖明在上議禮考文正其
㑹也臣又按古人制祭祀之禮雖曰報功其意又在風
勵後來蓋欲引長其道以為世教計也是故孔子之祀
通於萬世則孔子之道行於萬世豈徒以籩豆祼獻云
乎哉若使今之為士者皆能如瑄之為學則言行功業
必有可觀於世道何如也所謂法施於民者莫大於此
仰惟皇上中興徳冠千古行聖人之道得聖人之綂主
張斯文蓋亦有年如瑄者河津有特祀矣太原有專祀
矣必欲鋪張一王之大典以表章理學之有人羽翊聖
門風勵來學則從祀之選非瑄不可謹議
　　辯
　　　崧宅辯
名名實實以彰道也作崧宅辯辯曰崧宅非崧宅也記
地者蓋疑之疑之而未綜於實也曷從信哉予嘗遊焉
九峯聨絡其前呉淞横亘其北襟以横泖帯以大盈地
窪而土洳實松江之下流蓋一澤也有阜隆然相傳為
晉袁崧宅遂以名予退而讀晉史史無崧傳附見於袁
瓌傳中題曰山松云果即崧與則此非崧宅也崧家世
非呉茲何以有宅按晉隆安四年崧以呉國内史來築
滬瀆壘明年孫恩陷扈瀆崧遇害史亦云然借曰有宅
又將弗暇矣或曰崧死國事呉人賢之因其所經比之
甘棠云是猶非也夫崧之死憐之可也人未必賢之也
呉之人尤未必賢之也何則崧受專城之寄不能為國
禦災捍患以有功徳茲土頃焉知勇俱困受戮賊手計
當時因崧而死者非一人也人將無望之乎故晉史不
列之死事之傳蓋諱之也且二其名以識史家之深意
不然豈山松者又一人耶或曰崧之後就居于此故名
夫晉宋六代避諱特甚焉有子孫居其地而敢以祖父
名之乎是又非也故凡言松者若崧子里之類皆因松
以名非附名於崧也然則機雲以名山者亦盡非與曰
是殆其鄉人之志而非陸氏後人之所為也夫機雲之
死並非正命文章名世實惟鄉榮况陸氏於呉累世將
相功徳甚深惜才懷惠之人眷眷於山川桑梓者情也
亦實也若崧者上豈得與諸陸伍下豈得與二俊班耶
故曰崧宅非崧宅也舊本名松澤爾故今其地水先為
災文襄周公嘗欲經理之予蓋聞諸故老云
　　　立心辯
君子之學始於為已終於成已非有待於外也有待于
外非君子之學也君子之心亦以為吾何待於外哉自
我學之自我成之自我得之而已矣故見於外也寧闇
然而毋慕於的然其立心以為不若是是則外矣由外
(闕/)者何與於吾之損益哉誠使一鄉之人是之一州之
人是之而天下之人舉是之吾之學其弗然與吾之心
其能安乎一鄉之人非之一州之人非之而天下之人
舉非之吾之學其然與吾之心其有安乎君子之心求
於安而已矣豈有待於外耶心之安吾遂之以成吾之
安也心之不安吾去之亦以成吾之安也夫知吾之安
之也而遂之内以自信外以自堅誠之立也知吾之不
安之也而不去之内以欺已外以欺人偽之趨也誠則
聖人矣偽將不為小人乎是皆原於立心之間也果有
待於外哉夫自學者至於聖人其上不知凡幾等矣自
聖人至於小人其下亦不知凡幾等矣一誠一偽之間
若是之懸絶吁可怪也蓋行吾之誠則日進由信而美
由美而大其至聖人也何逺之有由吾之詐則日退蓋
於此者恐其露於彼也飾於暫者恐其彰於乆也反覆
轉輾此心喪焉不自知其入於小人之域矣嗚呼成已
者聖人也喪已者小人也曷為成已始乎為已也曷為
(闕/)　　　為人也是故聖人之於小人誠偽辯之也(闕/)
　　　人以即乎聖人者在辯乎誠偽而已矣孰(闕/)
　　於外哉
　　解
　　　來鴈軒解
(闕/)　　　大夫之贄也軒大夫之居也凡鳥之陽屬(闕/)
　　　時而識序焉惟鴈世之居室軒豁而爽朗者通
謂之軒中書舍人顧君汝嘉長安之居有軒大司徒蒲
汀李公為題之曰來鴈蓋紀瑞也瑞何以紀識不忘也
所不忘者何君恩也君恩何可忘而又何取於鴈哉凡
動物皆有靈有靈斯有感有感斯有通有通斯有應應
斯徴徴斯驗矣鴈能通夢於人而(闕/)　君恩㑹若先告
者瑞孰大焉此來鴈軒之所以識(闕/)惟我皇上中興以
禮樂文章飾治功凡才能畢錄而竒特之士尤所眷任
若汝嘉其一也嘉靖壬辰冬十月顯陵告成當有金石
之製大書深刻以垂示永永於是少保禮部尚書夏公
奉勑撰文特命汝嘉書篆蓋異數也於是汝嘉奉命惟
謹窮日之力未辦乃宿顯靈之宫以畢命是夕四鼔汝
嘉夢縞衣者至卧側拱手語云方以類聚物以羣分覺
而異之適家僮至報云夜四鼔有鴈一自天下止于中
庭飲啄自如汝嘉益異之時江御史占之曰是汝嘉題
名之兆而異日名位之所至品服所象也已而御筆親
書汝嘉之名於碑且繫以新銜云夫六夢有占載在周
禮而熊羆為男子之祥魚旐為豐登之瑞著於詩舊矣
大抵天人一氣也顧其精誠之所㑹合者金石可開魚
蟲為應而况於夢寐之間神明集焉易曰何思何慮此
之謂也若夫遲疾隱顯乃有數爾汝嘉勤於職事為今
上所信任一時交遊皆文墨典雅之士與其弟汝誠對
居長安聯鑣並轡雍雍後先斯於名軒之義皆有取焉
汝嘉淳誠人也天之所與必矣予特為解以祛世之惑
且以俟鴈服之至汝嘉尚懋之哉
　
　
　儼山集巻三十四
欽定四庫全書
　儼山集巻三十五
　　　　　　　　　　　　　明　陸深　撰
　　銘(二十五首/)
　　　白石硯銘
　予假寓三義道院得白石破硯命工改小製陷之雕
　匣中銘曰
毋謂玉毁寧止瓦完吾方有取於使過爾尚自新之勿
難
　　　疊碎石作小山具有澗坡巖壑之勝刻銘其崖
萬仞雖巍一簣攸始咫尺之間乃有千里叢桂招隠淮
南邈矣潄石枕流子荆可起卓哉静壽為仁不已我銘
斯徴兹道甚邇
　　　緑雨樓銘
客有出安福巷者見岑樓突起有槐覆于北簷問曰此
誰氏之居也應者曰松江陸子客乃紆轡訪焉及門主
人肅客而升隙光出入溶溶洩洩猥若積翡回薄衿佩
涼爽霑溽若霡若霂望之可掇即之無物客曰美哉此
槐之精也有似緑雨盍名其樓主人起謝曰善願揮厥
㫖客曰夫本滋者末茂蓄豐者施廣昔人擇甘厚之壤
蒔尺寸之萌孰不欲資其身詒厥子孫然非十年不用
非百年不成亦難矣槐吾不知更若干主栽培灌溉之
力不知閲若干嵗至于子之身而有之庸非天定乎且
緑蒼勝黄之間色木土之中氣雨天之澤而氣之和也
君子顧名思義以華國普施不亦可乎夫舍子其誰主
人避席曰若是則吾豈敢然亦不敢不朂以塞子之望
客曰夫木值秋則零非逆性也君子深藏若愚非貶行
也草木榮枯以順令君子行藏以正命主人於是憮然
若失瞿然若獲請客識之于壁客既敘其事復繫之銘
銘曰
嘉樹嶷嶷安福之里有樓言言與厥樹峙誰其有之雲
間陸氏古有哲士一衡一龍聨英闡葩光于家邦奕葉
承之載構載堂巋哉斯樓層城為屏西有玉泉(山/名)東有
觀星(臺/名)仰瞻帝閽庶司在下屋瓦鱗次廣陌膴膴葺其
上區以藏以修潛室素軒皆在斯樓名緑雨者厥掇其
竒勿謂固弗培勿謂崇弗治(平/聲)汝茂汝施我言如蓍
　　　娱永堂銘
進士范君韶作堂於范光湖之上軒豁爽塏抱負隂陽
取歡娱永日之義命曰娱永將以奉乃翁良沙先生堂
成而翁適壽八十韶之志遂哉韶凡七舉進士有聲南
宮徧交當世名公卿思得鉅麗偉特之辭又以為斯堂
永而樂與之者衆也韶之志逺哉按古之稱孝者二養
志為大身養次之兼之者謂之備物若夫娱永之堂游
耳目逸肢體有足多者而翁之志也喜文章尚禮義韶
復成之是舉也不亦備哉韶於是乎能孝矣其友陸深
為之銘以示永永
粤維先民觀象徴理上棟下宇奠厥攸處爰有堂構啓
之述之克諧人紀是曰孝慈伊其有作娱永之堂實維
范氏濵于范光范子之考范翁之居其中休休其外舒
舒澤國所匯天水空泂嵗事維新日晷有永志以適遂
年以樂忘風斯引之而澤孔長翁來堂上櫂歌漁唱蒲
荷鷗鳬近逺趨向翁有孫子亦有詩書以手提㩦以口
吹嘘纚纚閭里衣冠杖屨憲徳質疑周旋堂廡和明清
夷翁寔備善乃勤人懐乃承天眷春酒登堂翁則楚楚
風日載陽景物容與翁既醉止朱顔素領斕斑滿庭或
覲或請翁則撫之亦屢顧之有揚王庭以樹徳基徳基
維何黼黻雨露棟梁折衝取焉斯具孰啓之先譬彼流
泉翁實決之以㑹百川惟桑與榆翳翳丘園駟馬髙盖
以大其門惟皇霈恩章服有耀翁敬承之乃食厥報淮
海攸鍾沃野千里有賁奎文自天上下君子之澤君子
之廬孰敢弗瞻有踧儼如惟徳垂逺孝斯永世銘以介
壽萬有千嵗
　　　井井亭銘
夫利成於人而功配兩儀者井是也且霖雨之潤雖洪
或無及於亢夏江河之浸雖博或不救於沍寒井則有
恒焉有恒之道小而可大邇而可逺配厥兩儀孰曰不
宜哉吳郡之西天平山之麓有井焉𣲖自白雲泉甘冽
紺深故封編修吳公之所鑿也復亭其上以休役者榜
曰井井人實惠之陸深銘其旁曰
天平峩峩靈泉所畜有亭翼翼臨於其麓爰覆厥井虚
體淵光濟彼二儀燠寒甘涼伊其有俶自吳太史惟太
史公厥徳肖是澤流生人實恒實宏太史有作永觀厥
成倦者來休渇者來飲注瓶挹罌滫髓烹餁朝井而西
暮井而東衆享其利莫知其功功之不知厥功之崇我
鑱斯銘庶永兹道式豐爾源勿以渫告
　　　木和氏銘
昔卞和懐璧獻之楚王被則者三至今人悲之自和氏
廢而荆山之璞遂為世大寶或謂和氏急於求售以速
禍非不幸也夫和氏知矣用以自全顧不易易哉予重
悲之嘉靖己丑秋八月謫南劒道武夷天日清霽極登
臨之勝既謁朱祠釋菜於五曲明日任生鍇復要為九
曲之遊回舟焉有古木出於沙際泉噬水囓幻為人形
俯首交臂抱一石當胷若有所獻然時從遊者姚雲丘
雲霄程乆中共諦觀之予太息曰此忠愛之化耶胡為
乎來哉睨其下一足若蹺又類刖者因目之曰木和氏
手為洗剔以付王羽士文賜藏之宮中表異也復系之
銘曰
和氏懐寶或謂乃石三獻而刖爾厲爾魄我行遲遲不
索有獲知遇何難銘以勸百
　　　髙嶺書院銘
今之髙嶺古冠山也冠山有書院髙嶺亦有之冠山以
吕左丞思誠著髙嶺則自孫太守朝用作也前有倡而
後和基構琢鑿咸於教學有功不但一州之冠冕已也
於是東海陸深刻銘其巔曰
穹山峻嶺以配人文峩峩冠山其上干雲豈曰藏副羅
此典墳青青衿佩式歌采芹孔顔雖逺大道日聞羮牆
有見慰我同羣梵宮琳館一何紛紜闢邪崇正自我孫
君
　　　正齋銘
都諫俞君國昌作正齋友人陸深為之銘曰
渇不飲泉息而擇木毋謂小閑罔敢弗穆負扆以朝兩
觀斯戮秉徳不回神明所福髙齋抑抑惠山之東於皇
先訓配兹棟隆過焉必式君子之功蟻旋則折龍徳乃
中曲房複閣以貯歌舞結綺臨春速釁召侮陋巷稱賢
草廬頌武端居儼藏式是千古易云尚象書贊肯堂卓
哉位置負隂面陽豈曰室邇用表萬方太史勒詞以銘
勿忘
　　　石涇銘(為陸/方伯)
夫物之至重者為石水之至清者為涇惟重也足以鎮
廊廟惟清也足以别妍媸石涇之時義大矣哉陸深為
製銘曰
沄沄石涇大江之東伊其有俶華亭啓封溔淼演漾襟
喉洞空民生既奠人思禹功有煜偉人靈淑所鍾配徳
比業循名考同厲齒可潄洗耳何工霖雨津澤與上天
通江河淮濟式由地中千齡永譽百川攸宗
　　　白石印池銘
若質維素爾用則朱尚毋紫奪而涅之緇
　　　鐘硯銘(為汪司/業器之)
確然就礱鳴以叩從斯文攸宗含垢有容以坦厥中庸
昭帝躬
　　　筆屏銘
保障萬里卓立四山斂而用之在几案間
　　　几上廬山銘
　予得此石於武寧谿谷中宛然雙瀑故道也因題曰
　几上廬山刻銘其東崖曰
寰宇孤標匡廬雙瀑袖懐東海不有先淑小大之分伊
其劖斵静對一拳徧游五嶽
　　　鼓枰銘
　未齋宮諭徳成藝游出新意製鼓枰其友陸深為之
　銘曰
員象天方效地一動一静以闡斯義爾木斵之爾革張
之無所用心將鳴而攻之
　　　洮河緑石硯銘
　予得洮河緑石琢成硯銘其背曰
縝乎玉黯乎緑用斯郁郁儼乎君子若内足而不以汙
墨辱惟不辱壊不速幾哉福
　　　芙蓉洞銘
瞻嵩仰衡實惟隠映繄石與丁詎曰人境爾之始華氣
澄秋靘爾之不華萬古常静常静常定以保爾正匪名
之榮惟爾之命嵗寒乃心水雲成性臨髙履危敢不益
敬
　　　硯銘(夀鄭/啓範)
文字之友毫楮為耦獨此最壽賦質近厚坦腹而受以
兹故乆知白含垢君子之守君子之有
　　　小康山徑銘
治靳小康君子思大唐風無已詩人示戒悠悠泉石夙
夜匪懈臨深履薄理欲作界理勝為樂從欲斯敗敢告
墨卿顧諟所屇
　　　大象石銘
江之西海之東石為林桂成叢歌小山咏大風生有涯
樂無窮
　　　屏石銘二首
雲卧壁立仁壽為徒可乆可大以殿詒圖
　　　二
完璧歸趙合劒于淵慎謀貴始後定者天
　　　硯銘
陸氏之硯三世所珍用乆而益竒質朴而無文古人所
重者以徳不以形嵗在已未贊者陸深
　　　大理石屏銘
逺岫含雲平林過雨一屏盈尺中有萬里
　　　玉華洞銘
山月如璧中天無雲人心朗然以顯斯文
　　　醒酒石銘
昔以醒酒今以醒心難如蜀道勝比山隂
　
　
　
　
　
　
　
　
　
　
　
　儼山集巻三十五
欽定四庫全書
　儼山集巻三十六
　　　　　　　　　　　　　明　陸深　撰
　　引
　　　知命集引
深以嘉靖十有二年春得江西右參政明年甲午冬十
月有事浮梁之景徳鎮望後四日聞陜西右布政之命
又明年二月初旬為入關之役由京口濟江至維揚舍
舟從陸實廿有一日也曉徑蜀岡問之曰此維揚也而
謂之蜀可乎有父老答之曰自此可以通蜀也予識之
前此三日而四川左布政之命下矣從泗渡淮過宿適
汴以三月四日抵大梁始獲報聞追數徴先為之歎息
旋被部檄因改蜀裝遵黄河而西行成臯滎陽間入咸
陽問前朝城郭覩龍門伊闕三門七津思大禹之功度
函谷上潼關觀中條太華之竒峻秦晉宦遊感念今昔
乃歴長安畧咸陽道岐豐徴文武之遺化終南太白髙
切雲霞涉汧渭出褒斜東望漢中見淮隂拜將之臺徘
徊定軍山下悲先主之業不終拜孔明祠堂而去比入
五丁峽寔五月八日也山川偉麗之觀少償夙願而不
知此身之逺邁也亦云幸矣因檢漫稿次第之題曰知
命夫一定之謂命顧知之有蚤有不蚤爾時年五十九
嵗是嵗六月朔書于梓州中江之分司
　　　朝天詩引
右若干篇松郡士大夫之詩也嘉靖元年冬華亭侯聶
君文蔚為入覲之行是舉也盖古贈言也文蔚治華亭
有善政故其詩有美有頌有願有祝有愛有慕有情有
實有體夫被其惠則美形焉質其成則頌形焉冀其大
則願形焉要其終則祝形焉思其去則愛形焉徯其來
則慕形焉發於衷之謂情核於事之謂實明於國家之
謂體是詩有焉邑士沈東聨而什之以屬序深受而終
誦焉美哉渢渢乎其至理之音與夫上天將開理於世
也必生賢才以擬之若或待焉其將寄斯人以理也必
設地望以處之若或試焉是故五臣之於唐虞尹旦之
於殷周是已乃若以預擬之才用之於既試之後者是
天也非人也底憂勤之績以致熈皥之治者是人也非
天也天相之人成之其致於理也必矣文蔚之華亭其
殆試之乎今天子繼統將興唐虞三代之治華亭之政
績固文蔚之所藉手以自獻者也由是而致理焉文蔚
其將有不得而辭者乎故不知天之所為者非知也不
盡人之所為者非仁也仁且知文蔚所以擬之者盖亦
豫矣故於序是詩也復申之文蔚名豹永豐舊族少有
重望舉丁丑進士精練明敏才無不宜治華亭再期其
亷仁尤足稱云
　　　海邦快覩詩引
莆田鄭侯令上海之三年㑹江南饑天子用大臣議發
内帑賑上海以銀萬兩至侯捧而喜曰上之賜也吾民
之命也自吾之領斯縣也一錢以上於民也不敢妄費
已乃檢括諸庫得銀二千六百兩有竒自吾之社倉法
成也斂散之有贏已乃發榖之在濟農者幾四萬斛其
在唐行者復得米二千五百斛有竒已乃集父老於庭
諭之曰民病矣吾若父母也徒有憂焉不給是懼惟天
子念逺民惟撫按贊之惟太守成之兹則有鏹有米有
榖食費咸具吾之幸也抑亦吾之心也諸父老皆拜舞
曰是我侯之惠也徐勞之曰非吾所及雖然凡惠在速
其以即日從事榜於通衢曰逺近皆集環縣以聽又曰
凡惠在均其以三鄉之民下下者撮其戸三萬四千餘
戸授銀三錢則又曰物析則寡其以吾民之强有力者
任縻散則又曰凡物聚則壅其以地分處民之至者布
而書之曰某鄉於此統以里老則又曰凡科擾者邀奪
者論重罪整以僚吏由是煥若星布密若魚麗然後鼓
以給之鐸以散之麾以進退之由是折若蟻封次若鴈
序終事之頃幾日昃焉民欣欣然各滿所望探諸懷中
得方函署曰戸某銀三錢人人無爽散榖法如之散米
法亦如之觀者歎息所未有也皆以手加額曰斯政也
非侯之仁無以與此斯仁也非侯之才無以辦此諸生
唐敞目覩其事颺於衆曰下有急而上弗問者亂之積
也上有善而下弗知者薄之趨也或以養亂或以導薄
是焉取於理焉侯之理海也敦本阜俗鄉約具焉訓飭
勵戒課試嚴焉三年于兹善多矣惟是一舉也而數善
集焉凡我鄉校其謂之何紛而止齊弗可以制軍政乎
博而舉要弗可以馭萬里乎濟而守逸弗可以例後世
乎不疾而速焉無為而成焉古之卓異者耶而咏歌靡
聞敞等之恥也奚其可乃請于諸博士博士曰引以長
其比於風矣復諗于鄉大夫大夫曰徳惟功其晉於頌
矣又徴之古作者作者之意既深且渥其式於雅之大
矣僉曰可矣乃帥諸同志共裁為若干篇用備觀采聨
而什之以告於前史官深深從二三子讀之曰稱哉乎
情文之間也夫仁而無術與忍同宫惠焉罔終賈怨一
致是宜傳遂題之曰海邦快覩以引
　　　石門詩引
晉山深逺故竒秀不外見入山之人始知之若石門其
一也石門在今平定州之東三十里南轉山石中斷若
門林深土厚可耕可薪郗氏之别業在焉郗君文淵守
壽春時寤寐兹地命畫史圖其勝凡十有六太宰白巖
喬公題之曰石門村樂文淵致壽政還遂有其樂而山
川之竒秀於是乎遇所知矣予再入晉寓平定乆文淵
以是請曰買田歸老此先人之志元深罔敢墜也願有
述東平公舉進士官給諫即以身殉國文淵一仕州郡
飄然髙蹈皆不事表襮以求人知者兹山固肖之耶而
石門之山川於是乎得所託矣樵歌牧唱巖花野鳥與
夫四時之變態無窮人未必盡知而文淵之孝先早退
世必有能知之知之者各抒言於其左
　　　蓉塘詩話引
詩話文章家之一體莫盛於宋賢經術事本國體世風
兼載不但論詩而已下至俚俗歌謡星歴醫卜無所不
録至其甚者雖嘲謔鬼怪淫穢鄙䙝之事皆有盖立言
者用以諱避陳託微意所存又文章之一法也若乃發
幽隠昭鑒戒紀嵗月顧有裨於正傳之闕失盖史家流
也吾友姜南明叔方工進士業餘力及此書予在京師
時嘗一讀之巻帙尚多八峯張國鎮之令海也捐俸刻
之縣齋頗有詮擇其間明叔可謂博雅之士哉古稱文
章止於潤身而學以經世為大是集所録經世之端盖
多矣八峯亟表揚之與善之心皆可謂無窮也書凡若
干巻明叔别號蓉塘故以名集云
　　　見月録小引
余性疎口且多言與人交輒得罪𢎞治甲子秋獲侍戴
君子孝共載而北道路幾四千里始終幾五十日飲食
卧起未嘗竟時舍去也而余之疎者不加密多言者不
加黙子孝顧待余驩然若骨肉時加許可不知何以得
此於子孝耶將子孝嗜憎之情與人異非邪明年春余
待罪於朝子孝去卒業南雍别且半載餘未嘗一日忘
吾子孝知己之深也追憶河橋風雨殘鐙對坐恍然夢
寐想吾子孝無異此懐因録往時與子孝途中鄙作為
一巻取栁子厚見月詩為名庶幾后日知己一劵云
　　　思萱詩巻引
凡人之情託物而后喻者至情也昔屈原之作離騷也
悲宗國悼故君其情可謂至矣顧其詞之所指品香草
目佳禽抑又緩焉是故其詞愈緩其引類愈疎而其情
愈至故不獨當時悲之千萬世而下聞其聲無有不悲
者此思萱之所為作與萱草類不見於騷而見于詩釋
之者謂諼萱同音故命之以忘憂之草而後世遂託之
於母其意若有頌禱焉者或曰婦人佩之宜男此或有
母道云爾要之人子愛親之至情託物而后喻者新喻
易君止恭六嵗失母長而有知以思萱名堂又博求大
夫士之能者咏歌其事浸成巨巻語有之曰覩其物則
思其人况於不敢思其人而惟物之是思其情又當何
如耶故推其意有合於騷而巻中諸作頓挫抑揚亦足
附於騷之餘者不知讀是詩也有悲止恭如悲原者乎
姑序以引
　
　
　
　
　
　
　
　
　
　
　
　
　
　
　儼山集巻三十六
欽定四庫全書
　儼山集巻三十七
　　　　　　　　　　　　　明　陸深　撰
　　序一
　　　送都閫王公北歸序
今天子神聖御㝢逾一紀矣文恬武嬉四方無事在大
江以南東至于海尤稱晏然若乃韜畧之務寔無所於
用士大夫之抱負竒偉者咸無所於自見輒思引退若
不得雖以病免可也天子亦例可之於是浙江備倭都
指揮僉事王公得以北歸公盧龍人也在卑濕柔脆之
鄉常鬱衂無暇展布果若病然予來浙訪公於私門遂
以病見而竒氣表然於離褷局蹐之間予甚疑焉公世
受國恩凡疆場之事無論大小險易一切以身任之雖
其子若孫尤當以繼志繩武為大非若予書生然起自
白屋茍不得志則求賢者能者而讓之位潔身以去安
往不可公宜難於去也予疑公固有待哉未兩月都閫
順菴鄔公一山李公以公歸期告且以贈言請予甚不
滿於公之此去而又以不得如公之得去為髙也乃為
之言曰士大夫自一命以上皆有委質致身之義進退
可易言哉是故知進而不知退者非也知退而不知進
者亦非也當進而不知進者弱也不當退而必於退者
非惰則有所利也進退可易言哉雖然能退者視不能
退者則有間矣故曰難進而易退者古之節也古之人
有文武才者不少而進退之際畧可考見馬伏波忠勇
出於天性建立焯焯至於請擊武陵五谿蠻則據鞍顧
盻以示可用冦忠愍出將入相決策澶淵之役可謂有
大功於國矣卒之皆為姦人所擠徒以老不知退爾公
之此行胡可少哉雖然此特禍福之小小者耳亦非所
以論公也方今天下之患惟西北二方為甚强而北陲
外諸䝉古部落尤稱四方然非朶顔三衞導之出入不
為功盖三衞於我近在肘腋距京師不過三舍可慮也
朶顔等衛入貢之途必出盧龍公自少有志於廓清習
知其情狀且逼邇京邑公歸輕裘緩帶逍遥塞上以觀
其變萬一有警則朝驟符而夕登壇矣區區東南宜公
之所不肯少留也於是順菴輩舉酒酌觴曰公之志端
在此請書以為序
　　　送都察院右副都御史安齋朱公治河序
我國家定鼎于燕北塞南河其事惟大大抵塞上之事
十七在人惟河之利害常有天數而人謀之事事者不
能二三是故其事尤大天子每出大僚一人主之俾司
濟上凡山之東河之南兩畿濵河之地皆得以便宜行
事任至重也是故常難其人嘉靖癸巳治河之憲臣闕
吏部以浙江左布政使安齋朱公名上上特陞為都察
院右副都御史俾蒞其任既而塞上事嚴吏部復以朱
公宜任宣府巡撫之事特名上請上若曰河事非朱某
不可宣府之事可别疏名來上於是天下皆知朱公受
知之深而相與頌君相之慎於用才也如此于時右布
政使鈞陽党公請為贈深昔調官延平公適總閩憲得
備觀公文武之才經綸之具可以大受者有不得辭乃
起而贊公之行以告于衆曰公舉甲戌進士選為監察
御史出知鞏昌陟為按察副使于浙江即轉參政繼陞
福建按察使復進浙江左布政使敭歴中外是可謂善
天下之官矣癸未大覲吏部旌天下郡守之卓異者才
三人公居最既而吏科薦天下之賢七人公以亷介與
焉是可謂永天下之譽矣初巡河東鹺政大舉再按齊
魯風裁振揚備兵温處一道肅靖及長藩臬吏畏民懐
是可謂具天下之才矣公自筮仕以及今遷廉潔自持
一介不可以取與所至庖㕑有終日蔬素者事必躬親
雖井臼澣濯之微或至身為之嘗曰古人運甓果何為
哉而又兢兢恭慎未嘗有疾言傲色是可謂有天下之
徳者矣夫履歴以練達聞望以感孚才以濟事而徳以
將才凡有一於此者皆足以大受而况公實兼之乎其
於河事也何有雖然河事亦豈易易哉自河入中國為
生民利害也乆矣禹蹟之後與大運低昻實繫興衰治
亂之故盖自戰國諸人各圖規利始以城郭園田宫室
井市之侈繁與河争而水勢始激為害至于今未平也
凡治水工自上流乃克有濟今之汴泗徐沛皆下流也
成功實難古河入海悉由東北順下之勢然也今日治
河本為運道障之使南似從仰出故理逆而禍大此其
大較也茍知讓斯須之利而不與争凡事講求其本源
而不瑣瑣於末流之拘事得順適之理而因事以興利
雖公相天下之業亦不外是而况於治河乎聊於是行
乎卜也公其往哉
　　　送葉白石學諭令邵武序
貴溪葉君淳夫教上海且六年矣迺遷為令令邵武司
訓伍君汝觀率諸生董繼寶輩來請為淳夫贈汝觀之
言曰淳夫剛方磊落動與道義俱不設城府與人交若
孤峭往往緩急之際氣力為多卒然犯之不校吾賢僚
也諸生之言曰先生教人多方尤嚴於義利之辨生徒
貧且病者至割俸賙之而束脩之修不修不問也其講
學則以致用為實際而一掃髙虚凌蠟之弊其校藝則
以徳行為首科而文詞為下升堂侍坐之次能使諸生
凛然戒懼雖聲色不一假借吾嚴師也予聞之曰是則
然雖予亦豈無良友之思哉予憶少時往與計偕渡江
道揚州觀同知葉公之為政上下響應如古循良然乃
心自語曰他日有官如葉揚州亦足矣又何必位通顯
哉是時未知同知為誰也予既待罪史官友人空同李
公督學江西以詿誤繫獄大書江西諸生之義而以貴
溪葉生為冠是時亦未知生為誰也輒扼腕歎曰安得
若人與之相周旋哉㑹予自講筵調官同知延平便道
攜家時邑中得新學諭偉如也即來慰予不甚作寒温
便語予曰先生當速就道予竦然異之因以論其世始
知學諭為葉揚州之子而李空同所與共患難者即其
人也心益異之予去延平不滿三月萬不如葉揚州督
學山西得罪如李空同晉陽諸生候問者殊少益思吾
淳夫之不可多得也家食嵗餘與淳夫益相知厚再起
蒞浙稍遷江藩淳夫之規誨予者日益至今還自江西
肩藤未弛而淳夫去矣予又安得無言哉予行江西逺
矣大抵多氣節之士往往類其山川而廣信在江西上
游尤為佳麗故又多文章政事之才若吾淳夫其一也
往時少師東湖費公在館閣每向予道信之丹山碧水
宗伯石潭汪公少宰閒齋先生昆季又相與躋攀覽眺
自負為乾坤竒秘口縷縷不能休夫三公皆當世偉人
豈徒詡詫形勝如幽棲之士哉意必有人當之有之不
在吾淳夫乎淳夫之氣節著矣文章名世矣世所未必
見者政事耳今將試手邵武吾知淳夫必能發山川之
光彩以經綸宇内姑自一縣始無疑也邵武延平之右
臂予知其風土朴厚溪山盤固昔文信公之所嘗開府
也而與貴溪為近以吾淳夫之才為之其有不以政事
名一世乎夫以氣節根柢乎文章以文章縁飾乎吏事
吾見邵武之政日起矣異時天子有召考功奏最為天
下第一必吾淳夫也或曰淳夫才宜大用邵武非所以
大淳夫也予應之曰此用人之人之深意又安知不以
淳夫大邵武哉淳夫往矣於是汝觀諸君子僉曰是則
然宜書為序
　　　名藩至徳詩序
嘉靖十一年十一月十日皇帝親御奉天門降制勑一
識以親親之寶若曰晉王天性純孝長而嗜學及居喪
哀慕有芝草白鸐之祥撫按重臣來上其事兹特遣官
褒奨且以風勵諸王尚益篤孝行以永終譽為宗室之
光成夾輔之美顧不偉與欽哉故諭於是大行人臣某
當陛躬承馳傳續食以往封以芝檢襲以黄帕導以文
馬呼傳道途行者皆俯伏頓首屏息以候傳于晉郊黄
童白叟咸懽忻鼔舞偵伺所由來舉手加額曰天子之
神明也我王之賢孝也及於國門則設大仗香燈旂亭
官僚具服奉迎鮮耀登于王宫晉王衮冕執圭北面拜
受惟謹士大夫之能言者咸作為歌頌以侈一時之盛
美于時前按察副使陸深適有事于晉與觀斯舉王以
左長史馬朋來致命曰敬哉汝宜有述深以罪辭王再
命曰咈哉汝舊翰林也何罪之能辭深昨任事時辱殿
下知奬慰勞至于再三且孝芝之作已嘗附名諸公後
而翔鸐為異則又見於河中王等之奏特勤璽書事豈
偶然乃拜手稽首而言曰詩不云乎文王孫子本支百
世釋之者曰本宗百世為天子支庶百世為諸侯古之
諸侯今之親籓是已漢稱諸侯王今之藩王是已夫天
子諸侯天下之大分也天子有天下諸侯有封國天下
之通制也天子親諸侯諸侯奉天子天下之定禮也若
夫孝以法祖敬以修身天子諸侯一也天下之要道也
安天下之大分遵天下之通制守天下之定禮明天下
之要道於是動天地感神明致休徴孚臣庶昌宗藩輔
治化耀當今播來裔此則晉王殿下之至徳也於歌頌
為宜深謹序之曰名藩至徳以傳且承命也
　　　虞山奏疏序
今山西按察使虞山先生姓陳氏深之鄉同年友也又
三十年矣中外進退大畧相似而亷介之操敢言之氣
非深之所敢望也嘉靖壬辰深候命于晉而先生至首
出疏草示之皆先生為御史時所上也乃受而卒業焉
分為二編凡論列者曰奏疏凡條處者曰奏議大抵使
人便於誦法且以考言行也先生為御史餘二十載始
自南入也當正徳之初年再召而起也適武皇之末造
及終制而來也際今上維新之朝時方多事有大舉措
有大典禮先生居中居外無不言危辭與婉道並出施
行報罷者間有之嗚呼兹一代之時也乎使先生終卧
不起則有不得言使先生速化而去則有不及言豈天
固遺之時耶將以舒露先生之蓄藏者而竒文法言往
往亦在語云與時髙下豈不信哉宋制入臺有十旬不
言事輒舉辱臺之罰深竊過之使時無可言固將强聒
也故嘗謂臺諫之言事當論其大小不當論疏數當論
其緩急不當論其早暮則是編也所謂大小所謂緩急
所謂疏數所謂早暮咸可考見雖然先生豈有意於言
哉故又曰先生之告君也文少而事多氣平而詞暢世
必有知言君子
　　　送沈文忠左判徳慶州序
予昔官翰林與有史事壬申之嵗南封于淮軺車所過
郡縣以數十計而以常山為之界其所見守令亦以數
十計而以常山為之難盖自京師而達也放洪逾河絶
淮渡江汎湖衝潮亂流上瀨有牐壩之限津梁之轄雖
然陟降止於尋丈水陸之勞逸未分也惟至於常山則
舍舟就輿出塗泥之下而躋攀雲霄之間雖西北之塞
棧東南之嶺嶂有雄且險者于此此豈非一界限也哉
令常山者往而送來而迎奔走於水涯山巔或東不及
西西不暇東往往令人傳呼告至與謝不及其汎汎然
者猶煩館榖津遣而後己其地儉其民習勞而吝健于
訟簿案繁夥易縁以姦令豈不以是難哉沈君文忠適
令於是予以鄉里又有場屋之好且舊矣乃得從容延
訪以故且以觀其政文忠執手板指顧風生具於一談
之頃方謀作城鑿池安養斯民以丕變其習俗纚纚然
可挈而整齊之不難也時方有饒源之警遣大將用兵
百需咸具將於是途乎出予既下草萍趨饒州竣事頗
得賊中情狀還至常山則見文忠具畚鍤興工徒塹山
疏水次第畧舉行視其倉庫甚虚問其䇿但口胡盧以
對予心偉其才之敏而竊憂其成之難或成之而怨斂
也但告之曰饒源之釁賊雖就招恨撫禦非䇿將半載
賊糧且盡必大作禍常山其衝乎屈指計之臘盡春初
其期也文忠勉之既為薦于同年王御史伯圻時適按
常山云予既抱病歸卧于家賊復煽亂果如余料自開
化直𢷬常山以有備而止既而文忠果以築城用鹽引
税錢為當道文致罷令常山文忠訴其事於朝得昭雪
之然猶坐微文當鑴一秩於是謫判徳慶州予曰此非
文忠之罪盍再訴文忠曰令與判相去幾何地爾然吾
正當以人重其官豈復藉官以重人乎昔人有言惠州
豈在天上也予益賢之與之飲酒而送之喟然歎曰天
下事之難成也乆矣自全者因陋就簡以為國羞自任
者胎禍媒謗以為身困盖自昔然矣若文忠者之所遭
果孰為之哉而公道卒至於不泯聞之向來鍛鍊文忠
者半在鬼録而文忠固無恙也文忠亦足以自恃而自
慰矣安知徳慶非文忠游刃之地耶州守張君汝隆亦
予舊識才士方自開州得調文忠往願相與以有成也
　　　重刻百官箴序
我中丞新安潘公方塘撫蜀之明年重鋟百官箴於行
臺深適吏屬爰覩厥成公命序之按箴本衣箴醫人又
用之以攻疾盖彌縫其闕失而刺之詩曰因以箴之是
已百官有箴自漢始此則宋儒山屋許先生所為撰次
也山屋名月卿理宗朝進士及第家婺源許村盖公之
鄉人也深少側聞宋亡時南士有卧一車中五年不言
者心甚偉之而未知即山屋也今讀其遺文又知講學
於鶴山魏文靖公得朱子之傳新安為文公闕里則山
屋固朱子之鄉人也平生著述甚多此箴或其集中之
一類耳箴凡四十有九而名之曰百其見於自敘者意
義深逺視昔楊胡崔劉之文尤為忠朴經世大業悉聚
此書其曰分殊理一其曰本末源流又曰閲天下之義
理愈熟處天下之事㑹愈精此皆朱子之學也且人品
甚髙往往譏切時宰故仕不大顯至於摛文命篇辨於
體裁雖音韻字畫之間博考詳據真朱子之正嫡也不
可亡傳顧其制盡宋官言多宋事特一代之書爾要之
有合于今者則經筵翰苑御史史臣尚書六部太常大
理國監登聞覽厥名義殷鑒存焉京兆非今之天府乎
守臣非今之郡縣乎發運轉運提㸃刑獄非今之布按
乎茶馬市舶鹽鐡錢糧又皆今日之要司觀㑹通以槩
於不可解之心雖百代傳可也此公翻刋之微意豈徒
鄉人云乎哉惟公敭歴中外幾三十年百年之業無所
不具又况遭時得君致位九列既非黍離麥秀之老可
望而格物致知誠意正心之學自幼得之朱子者尤精
其所到未可量也雖然以鄉人師鄉人為近而深亦山屋
之鄉人也於是乎序
　
　
　
　
　
　
　
　
　
　
　
　
　
　
　儼山集巻三十七
欽定四庫全書
　儼山集巻三十八
　　　　　　　　　　　　　明　陸深　撰
　　序二
　　　分寧周氏族譜後序
刑部尚書泉坡周公重修分寧族譜盖用歐蘇二家例
以譜十有三世之可知者於是分寧之周氏蟬聨葉奕
秩然可考既成又手分為内外二編内編以詳𣲖系外
編則文獻存焉公嘗授予讀之使序諸其後按周本以
國為姓所從來者逺矣其在于今則分寧之望族也昔
孟氏有言所謂故國者非有喬木之謂也有世臣之謂
也夫喬木歴數百年而後成干雲霄蔽日月蔚然百里
之望可謂偉也已而不足以重故國者謂其為物也然
則周氏之所為分寧重者寧非所謂有世臣耶今泉坡
公謇諤當朝有伊傅之望敭歴中外幾四十年位至尚
書典司刑獄天下倚以無寃自泉坡公而上則有來軒
先生其人風猷峻整文學深醇屢典藩臬入佐省臺贈
官易名屹然一代之碩輔自來軒公而上則有南山先
生其人器度閎偉才識敏達西邊北鎮樹大勲績晩受
知於孝廟甚深沒有僖敏之謚其他以科第奮庸徳誼
稱譽傳芳踵武世不乏人皆兹譜之光也非一代之世
臣耶其於人國也重矣故曰有世臣之謂也豈徒分寧
之望已哉兹譜可傳也慨自宗法廢而姓氏之學微自
圖譜廢而述作之體雜是故髙者過於文卑者局於質
文質得中如尚書斯作雖謂之良史亦可也此尚書所
以有功於續譜此續譜所以有功於周氏此周氏之譜
所以有功於分寧此分寧周氏之譜所以有功於世道
也何則土膏沃者産豐宗支蕃者積厚是故有世家而
後有世臣有世臣而後有世徳若斯譜也抑亦可以觀
徳也已於是乎序
　　　大臣禄養圖序
嘉靖十有八年七月吉太子賔客吏部左侍郎兼翰林
院學士張公邦竒上疏言臣母沈就養京邸越兹六年
今八十有八矣親生之子惟臣一人乞送還鄉如例則
臣母子並荷皇上生成之恩而天下皆覩皇上仁孝之
治辭甚懇切上意若曰侍郎學士予丞弼之儲也况東
朝初建方有輔導之寄豈宜暫輟左右乃出御批答之
曰大臣禄養壽母自古治朝恒有之所請不允命下之
日朝士大夫相與慶之曰皇上之敬禮大臣而及其親
也如此人臣之孝奉壽母而格其君也如此固一代之
盛事也於是侍郎入謝退以復於太夫人敬宣徳音太
夫人起望謝於庭肅拜如禮乃立侍郎於側舉手加額
而語之曰聖恩厚矣吾老偶思鄉耳幸無他吾兒身為
大臣宜視國如家吾有兒為大臣且視客舍亦如家心
甚安焉於是侍郎下堂謝曰謹如教鄞之士大夫復相
與慶之曰賢母之教其子而忘所懐也如此孝子之奉
其親而移為忠也如此又吾一鄉盛事也用繪為圖遵
聖諭題之曰大臣禄養以告于陸深請為太夫人壽深
視太夫人猶母也寔與侍郎同年交垂四十載聞太夫
人之賢舊矣太夫人出鄞舊族歸于贈少宰府君相之
道義至訓誨諸族人之言動與古聖賢合其教侍郎之
方尤為逺大盖張氏之師保當世之女丈夫也昨嵗深
親拜太夫人於堂步履康健耳目聰明如壯嵗人未嘗
不私為侍郎慶然於此重有慶焉雖慶以天下可也何
則古之所謂大臣者必以身繫天下之重而具有祈天
永命之業古之所謂禄養者雖畢備鍾鼎之物而恒享
於三從四徳之賢故大臣有之然知己之主難逢也禄
養有之然京朝之貴難得也壽母有之然賢徳之風鮮
聞也今太夫人以順厚之天和而夙成侍郎之器業以
侍郎之徳望而遇知於今上之聖明此風教之所由盛
而雍熈之治可致也則太夫人一日之養固朝野一日
之福百嵗之養則亦朝野百嵗之福也豈非天下之慶
哉是嵗之九月太夫人既留京師又膺改封之命翟冠
鳳誥輝賁髙堂適及稱觴之旦一時君臣母子之際敬
恭雍穆天保行葦之仁關雎麟趾之化無以過此雖古
今同以為慶亦可也因併書為序
　　　武寧縣志序
武寧為縣僻在萬山中當修江上游水泉灌溉之利峯
巒岑鬱之美亦望縣也其俗朴野其民力本榖菽布縷
之用流焉以資生為裕其地邊鄰省自寧州西來皆衡
沙境也故流移易為受納喜於生事而盜賊因之其土
著之人又皆負氣吝財顧其末也流於文勝而和厚之
風散矣亦勢也頗號難治司民牧者宜示之以禮節失
禮必有讓節則寡求而武寕之淳實可還也昔在癸巳
甲午之嵗予參政江藩嘗守其地過焉接見士夫問縣
之故而以志事為闕㑹予遷去無暇然每每往來於懐
也唐君世惠來知是縣禮聘學諭徐麟修成此志凡若
干巻提綱緝目煥然可述雖不入其地者一展巻間猶
武寧之在目中也可謂有功於此縣矣予既歸田世惠
椷來請序予讀之喜喜以成吾宿志也近世郡邑作志
甚多多附麗於史法而藝文為工大抵史以記往志以
開來記往以存鑒戒開來者則經綸之業繫焉雖史家
猶以作志為難此體例之辨而名實之際也致用有間
矣是書簡質不失其故凡有事於武寧者可執此以為
政矣世惠名牧自鴻臚遷為國監典簿予嘗教國子於
世惠有契分且同鄉也因為之序
　　　兩浙南關志序
南關今兩浙征𣙜竹木之所在杭城候潮門外故曰南
關定制嵗命工部主事一人領之設自成化間未志也
志之者主事薛君尚遷也志成深適來視學而序之序
曰征𣙜國計之大而亦天下之大利也計大寔煩利大
近膩士大夫有避而不肯為有畏而不敢為者事至於
不肯為與不敢為其弊可勝言哉此尚遷之所為志南
關也志建始則永終之道得矣志關厰則體統之義明
矣志宦紀則交代之際慎矣志人役則小大之分辨矣
志事例則綱目之理該矣志課單則新故之跡詳矣志
淺船則資利之意深矣志條約則告諭之體嚴矣志因
革則經權之宜審矣志事宜則變通之方廣矣志器用
則愛養之心博矣志藝彚則性情之用明矣以是理煩
以是滌膩夫何弊之有凡此皆尚遷之志而此志之所
為善也尚遷名僑潮名家舉癸未進士明於體用之學
故雖小事不為潔已雖大事不為私已若斯志可以觀
已
　　　庸玉集序
終南山人王堯卿與予相得之知甚深頗恨相從之日
猶淺也嵗在辛未壬申之間遇於京當是時予為史官
堯卿為諫官也堯卿盩厔人每謂予之盩厔多異人於
是相約為物外之遊又約堯卿當過江南予當訪堯卿
於盩厔皆漫然語也不乆堯卿棄官去已而堯卿果渡
江予時在成均昨嵗過盩厔而堯卿之墓木拱矣追念
今昔為之出涕堯卿才甚髙當時頗疑堯卿少自遜避
盖有待也不意堯卿坐交游之累下詔獄就逮至南都
甫脱以死死時事余聞而悲之亦天下之人所同悲也
堯卿之弟舜卿又與予有寮寀之誼今寓茂州以此編
見寄將刻梓以傳嗚呼使不識堯卿者讀此亦將一字
一涕况如予與堯卿者乎復抆涕為之序且手書之以
報舜卿
　　　唐詩絶句序
昔東萊吕成公著卧遊録以適物外之趣近時都太僕
𤣥敬亦有玉壺冰之作予嘗欲題其書曰山林經云丁
酉之嵗赴召出蜀下三峽道荆襄而北河山鉅麗之觀
靡日不有時歌古詩以慰羇旅之懐因裁取若干首欲
為一編若輔二書而行者亦猶經之詩也予少弱而病
病益弱故每退焉思為葆藏之計今六十有一年矣竊
念自先人祥禫營域之日以其餘力剏為精舍鑿池種
栁栽花蒔竹當古淞江之上漸歴嵗年蔚成林藪泉石
亭館之勝徒往來于奔走之日爾萬一聖明憐而賜歸
得有其適將命童子按聲習之以娱老景而消長日是
編也安知非予之鼓吹耶乃寓歸刻之儼山堂中
　　　重刻杜詩序
自遷史班書而下杜詩韓文為世所流布宜無限也近
時杜學盛行而刻杜者亦數家矣余所蓄千家註者於
杜事為備間付汪諒氏重翻之以與學杜者共誦其詩
讀其書且以論其世也昔之君子稱詩人以來未有子
美豈不信哉雖然杜詩出而唐祚衰矣何者淳厖朴厚
之才審於體而知務弼成人國於肇基開業之㑹暨其
休養蕃息之已乆然後士無所見往往悉其長於藝文
而於當務之急顧有所畧積而至於弊且蠧焉此孔子
所為思先進也自周之季盖已然矣故曰文盛者實衰
末茂者傷本知者慎焉若夫子美沈鬱頓挫之辭忠義
激昻之氣或因於所遇而霖雨經綸之思唐虞稷契之
志至於一飯而不忘後百世而習之猶足以追想其沖
襟雅韻願起而從之遊是其哀樂之所寓尤為不逺於
情性者此或詩人之所未講也工既成因為之序巻帙
次第固無改於舊云
　　　重刻唐音序
襄城楊伯謙審於聲律其選唐諸詩體裁辯而義例嚴
可謂勒成一家矣惟李杜二作不在兹選昔人謂其有
深意哉夫詩主於聲孔子之於四詩刪其不合於弦歌
者猶十九也宋人宗義理而畧性情其於聲律尤為末
義故一代之作每每不盡同於唐人至於宋晩而詩之
弊遂極矣伯謙繼其後乃有斯集求方員於規矩槩丈
石以權衡可不謂有功者耶獨於初唐之詩無正音而
所謂正音者晩唐之詩在焉又所謂遺響者則唐一代
之詩咸在焉豈亦有深意哉旌徳汪諒氏既刻杜集力
復舉此予嘉其勤也復為之序
　　　送右方伯劉南泉赴任山東序
南泉先生劉公以四川按察使遷為山東右布政使憲
副沙谿龔公憲僉震軒蔡公輩相率屬深為贈深方居
是官而無能理於其職其何以應諸公之求耶乆之未
有以復也顧南泉一世之才也無官不宜盖自丁丑舉
進士為戸部兵部兩郎署有聲出為河南開封兩大府
又有聲陟為參政憲使治行皆冠自此為卿為輔可矣
由臬而藩遷轉一階耳雖然吾不為南泉得是官而且
為是官得南泉也惟我國家稽古建官一遵周禮而於
布政使有左右之設盖寄之以古方伯之任而若將為
周公召公之分治者亦可謂重矣今布政之職於六官
無所不統而司徒司空之務為先右布政於左布政之
職無所不問而司馬之清理為專若兩手然故曰左右
左右手具而人之一身理矣左右布政協工而一省理
矣積一省之理而天下理矣其重有如此者大抵士君
子貴於行道而轉遷之次實關氣運諸司之為理則有
大體存焉左右協恭體孰有大於是者而南泉固優為
之自此以理天下可矣今之山東即古齊魯之郊而周
公太公之所為治孔子孟氏之教出焉兹將舉周官之
法度以行孔孟之仁義而有合於國家之治體非吾南
泉尚誰望哉吾故不為南泉得是官而且謂是官得南
泉也况山東密邇帝都據有海岱之雄北盡遼陽其物
産豐碩故其人富饒其土地廣衍故其人勇悍多知謀
其險塞阻山帶谷故其人易動而好為冦盜詰兵請戎
之務視他省為尤急故曰山東之理亂天下理亂之候
也其關繫有如此者以南泉之才為之又當為諸省冠
必矣此或當宁用人之深意而亦諸公寅協之忠告也
深識南泉最早而知南泉最深於是乎有言㑹代者順
齋林公至乃請郵致之
　　　送中書舍人潘君致仕序
正徳十三年秋八月國子監監丞臣潘援上言臣援乆
司教事出入内外承國寵靈得表觀天下之英才有年
矣顧稟賦素薄疾疢荐臻願乞骸骨歸上下其事吏部
吏部稽援成蹟屢最議援抱沖退之節宜當奬拔之科
儻俯從其請即有故事超轉官階以風示天下國子監
風化之源而丞故重職也合處以文翰之地致其事覆
奏上上是之擢中書舍人以去深自翰林出教國子與
知其事時方求賢才與圖共理欲留之而勢有所不及
也丞既罷束書數箧至不能歸深目覩其事時方寒沍
留以俟春欲助之而力有所不能也明年二月朔成行
諸嘗與僚者咸作詩送之而請序于深援字匡善處之
景寧人故鶴琴太守公之從子今太常少卿南屏先生
之族弟前祭酒侍郎王甌濵先生之同年友也深聞匡
善賢乆矣求其人而不得見得見矣而不獲與之處處
矣而不得乆以盡其平生之所相與願為者以為快若
相避就然深於匡善其何以為情而又何説之能為哉
雖然動静者天之時也險易者地之理也勞逸者人之
事也出處者事之為也仕止者君子之道也匡善兹將
馭動以静在險即易舍勞就逸既出而處壯而仕老而
止仕以行道止以遂志乆速消息一與道俱又焉往而
不得哉身進而志屈跡逺而徑捷言合而行違者不亦
甚弊弊矣乎視匡善何如也深又聞景寧佳山水有浮
丘仙之遺跡潘師正之隱居清泉喬松靈芝菖蒲茯苓
琥珀仙草名藥之産足以引年而已疾者無算匡善採
餌之餘舊疴盡脱遊逍遙之谷坐留鶴之亭詠諸父招
鶴之詞續甌濵留鶴之賦北望南屏從容臺閣之峻以
為門祚之榮三復塤箎之雅寄懐思於風雲霄漢之表
時時峩冠博帶侈天子超擢之恩歸來之賜感宰輔知
遇之殊念同時僚友之樂覽贈送之言或有門人弟子
逺致起居之敬而考徳問業邦人晩生者彬彬乎門墻
之下則匡善於世輕重又何如也深多病早衰未能歸
而敘匡善之歸也若是以為諸君引
　
　
　
　
　
　儼山集巻三十八
欽定四庫全書
　儼山集巻三十九
　　　　　　　　　　　　　明　陸深　撰
　　序三
　　　送馬都諫參政陜西序
璞岡先生之參政陜西自刑科都給事中出也諫垣諸
君子既喜其才將試於一省而又惜其人不可一日不
在朝廷之上也相率屬贈言於深聶君子安若以深為
知璞岡者深與璞岡同在班行過從之日不數數謂之
深知或未能也璞岡往嵗令武進美政以數十布在人
耳目深家去武進三百里而近謂之不知亦不可也惟
今天子在位仁孝雍睦之治比隆唐虞而大小任使皆
斷自淵衷暨于明作之功中外一體若鑑之照物也比
者襄藩有争襲之釁當事者咸以分辨為難乆而未決
上命璞岡以給事中往至則剸裁若破竹中外帖然上
特器之歴轉副長凡大議擬大參駁務持大體士論翕
然以為當代之名賢也顧今日仕版分中外而有親疎
故親民莫如令親天子者莫如諫官夫令謂其能善於
下也諫官謂其能善於上也既善於令又善於諫官則
天下職任皆其優為也而豈以中外論哉璞岡自此將
拾級而升矣雖然陜西古關中也今藩省惟陜西為重
何則九邊要害其六在焉六邊之經費兵戎為大天下
之勢不得不以陜西為重也藩司職總錢榖一涉邉事
則費出尤大天下之藩司不得不以陜西為重也藩司
之官參政而上惟有布政而布政特總大綱若夫畫守
分行備嘗險劇參政事也况今日擘畫之在西北者乎
諸藩之參政又不得不以陜西為重也天子用璞岡之
意固有在矣深聞陜西邇年以來數被敵患而災荒相
繼夫敵人之情難於意計使得志而去則所傷寔多使
失利而還則報復伊始區區一省之民日夜隄防不獲
生息而旱蝗又乘之農工蕪廢奈之何其不寒且困也
此藩司之責而在一方者參政獨任之將欲節民力與
則邊餉何需將欲裕邊計乎則民膏日削二者璞岡宜
有以處之矣國家治安日乆西北之事凡幾變矣撫綏
創痍洗剔蠧弊以復還祖宗之舊則今日之陜西又不
得不恃璞岡以為重也璞岡素以天下為任而才識足
以辦之是行也其有以副明天子之任使必矣他日入
為卿輔以其善關中者善廊廟猶之善武進者善諫垣
中外皆璞岡之相業也此亦諸君子願望之意遂書為
贈
　　　光禄卿洪洋趙公讓廕序
今上皇帝以大孝至仁統天下十有八載矣乃二月吉
建位儲宫沛恩宇内凡廷臣三品以上得廕一子於時
光禄寺卿洪洋趙公信臣上言臣廷瑞年四十有八尚
未有子無以仰承恩詔恐孤陛下盛典臣有弟廷璋年
及强仕幼習經書况臣母所鍾愛願以恩廕讓事下吏
部天官卿以為賢乃覆之曰光禄卿移廕不私其子而
成其弟乃推恩之至情寔友于之篤愛事關風化於例
有據亟上其事上特可之於是信臣入廷謝而廷璋入
胄監以需用一時士大夫皆多信臣之善讓而侈聖恩
之廣被也同官少卿東玉髙公輩謂深宜序其事以傳
深惟父子兄弟其道一而已矣自吾身視之一氣也自
祖宗視之一人也自天下視之一家也顧其分有萬殊
而仁人孝子之所願欲與聖君賢相之所經綸者有遂
有不遂有得有不得則存乎其遇爾今公之讓弟一請
而得焉抑可謂遇矣是故於君臣有體悉之仁於父子
有繼承之道於兄弟有遜讓之風盖一舉而衆善兼之
可不謂希闊之遇也乎且自古治平之極必有美讓之
徳風被天下以為萬世準則然恒自近臣始自古君臣
之間必有孚感之意相為流通以示彝倫法程然恒自
大臣始今公身為大臣而執事常左右天子意氣之孚
感徳化之流通其所以凝集而啓悟者獨兹讓弟一事
然哉天下之所屬望於公者宜如何也公宏材碩學抱
經綸之器今上龍飛首擢甲科入讀中秘書文章徳譽
崇重一時既居諫垣凡三遷而為都給事其在刑科屢
進讜議蹇諤之風播於華夏上特倚重有超擢之命遂
遷通政清理内黄再正太僕之位召為光禄益見親密
由是天下之望翕然歸公名位勲烈自此而愈進矣其
進愈髙其讓愈多必能濟濟相讓於朝以嫓隆唐虞之
化於我皇上中興仁孝之業勸萬世而光四表者又將
自一家始是可以傳矣因書為序
　　　海潮集序
古今言潮者始於王充而備於盧肇予生長海上諦觀
潮汐孰主張之及聞諸鄉父老言潮起於南匯嘴始若
湧突旋分兩派南派南漲入錢塘江北派北漲入楊子
江南匯嘴者海之一曲也在邑東南百里而近比讀海
鹽志志云海潮東北自金山而來西南至浙江名上潭
自浙江回歴海寧茶灣至澉浦為下潭金山在海中屬
華亭在南匯之東北又云葫蘆山澉浦鎮東南六里海
上出没潮中如葫蘆云澉浦屬海鹽在金山之西南予
嘗過其地盖潮源云因檢古今論潮者類為集以存異
同之辨庚子夏四月望
　　　道南三書序
論語皆孔門弟子所記其篇次並有意義孟子之書七
篇或者以為出於萬章公孫丑之徒秦漢而下士争以
著書名家而兹義鮮矣至宋儒者以講學為事諸家門
人各有語録據所見聞而深淺具矣可以考論故嘗與
成書俱存而互傳也子朱子作大學章句斷然以經文
為曽子所述其傳文則曾子之意而門人記之也學者
信之無疑深來佐延平始至問郡之故楊先生文靖公
時羅先生文質公從彦李先生文靖公侗皆延産也徧
訪其遺文卒業焉因次録之為一編總之曰道南三書
既以附於及門者之為幸而又以局於聞見者之為懼
也併求正於世之君子
　　　送左長史胡君世傑序
有談者以仕宦不出國門為樂從容侍從之優裕密邇
冕旒之清光信樂矣然而鄉國桑梓登堂上冢之念嵗
時有不能以釋然疑此特為都人士言之也有談者以
足跡不出里門為髙無奔走負荷之勞有宗族昆弟之
樂信髙矣然而救時行道顯揚振大之業有不能以坐
致疑特為山林枯槁者言之也夫人不能恝然於當世
而又欲自便於閭里惟典鄉郡者兩遂之然非今日之
制也若胡君世傑非所謂古今希闊之遇者乎世傑本
廬陵之族有戎籍於桂林遂舉廣西之鄉試故今為桂
林人宗族墳墓在焉自丙辰以來教安鄉轉上虞擢國
子救時行道出而任負荷奔走之勞者廿餘年矣中遭
家難三弟連折烝嘗丘壠之私未嘗一日不往來於桂
林也乃今正徳戊寅秋靖江府左長史闕吏部以世傑
名薦上可之於是自國子學正列大夫之階當輔相之
任下天子侍從一等而冕旒之光日周旋於殿庭咫尺
之間視古之典鄉郡其榮光尊重者且數十倍而比於
昔人衣錦之榮者不啻過之而又以遂夫顯揚振大之
舉以遂吾睦族裕後之仁所謂樂且髙者兼而有之豈
非希闊之遇哉雖然余願有告焉我朝廣建宗藩實藉
以為奠安鞏固之具而天潢玉牒之英其崇徳進學實
於輔相焉賴之而世傑其首選也惟靖江奠在南服我
聖祖親建之邦而於今日所謂故國也樂善好賢亦有
東平之遺轍而禮樂修舉則河間之賢未逺也世傑宜
以是為期正誼明道董仲舒之相江都也忠義慷慨則
賈太傅之於梁可法也世傑宜以是自待余於世傑有
寮寀之誼故既羨其私榮而繼之以公義者亦職也諸
君子贈送之言具諸左方
　　　古詩對聨序
禹貢三江故道惟婁與松可尋而松江入海處亦已再
易今吾邑後一水名吳松江自西南來入黄浦合流赴
海海口置戍亦名吳松江曰江灣曰舊江者故在惟東
江無復考證書傳稱東南流者為東江今震澤東南流
者自嘉興經長泖由府治而東北折則為黄浦雖其移
易稍有不同而黄浦決知其為東江故道無疑余家自
先曽祖竹居府君卜居於黄浦東涯已百餘年而子孫
蕃衍内外族人已及千指余近買田頃餘於江上作樓
六楹正當松東二江之合流被以蒹葭帶以楊栁隔峯
樓閣一望如畫樓外有土岡數里隠若城郭宛轉有情
樹宜木綿因名之曰木綿坂期以男耕女織於此焉老
暇日倚䦨極目風月無邊乃取古人詩句有黙契焉者
書之壁間每一登臨輒擊節歌之以代賦焉
　　　詩凖序
夫詩以三百篇為經三百篇四言詩之祖也前乎三百
篇有逸出焉後乎三百篇有嗣響焉猶詩也予每欲因
經采録以為詩學之凖則顧寡陋未能也嘉靖乙未入
蜀明年夏始得蠶叢國詩一篇繼又獲見石鼓詩全文
十篇乃編為三巻各著所由於每篇之下而詩之源委
流别亦畧可識云凡若干篇總之曰詩凖夫民之有心
天下古今之所同也感而為情則不能以不異故詩也
者縁情而有聲者也聲比律而成樂樂足以感物而聖
人録之於經故詩可經也而經非盡於詩也故曰詩之
祖也乃彚而序之以俟君子
　　　玉舜編序
堯舜皆古聖人也聖至於堯舜極矣槿微物也而襲上
聖之號奚取焉夫人性善也充其善則至於為聖人其
不為善也則至於草木而朽腐此美惡同辭春秋之旨
也二三子識之曰然則玉之義何居不曰白乎涅而不
緇不曰堅乎磨而不磷此孔子之事也夫人無堅白之
操則至於違已而害性者衆矣敢不慎與二三子曰敬
聞命矣雖然玉成也舜聖人之變者也孔子聖人之窮
者也舜處其變孔子處其窮聖人且弗能違之矣語曰
庸玉汝於成此之謂也於是聨次為玉華之什而以諸
和篇附焉二三子請書為序
　　　遥壽萱堂詩序
予獲交天下士樂觀今世文武之盛往往髙才雄畧多
出於西北意山川之靈使然稍起涉行長河大嶽之間
磅礴孕誕者不皆盡是又意髙才雄畧之士必有訓成
之績使然昨厠晉臬與今都指揮僉事孫公同僚也公
魁梧磊落誠西北之良哉予昔待罪史官時武宗皇帝
巡遊西北諸邊以耀兵同朝諸公苦諫留之不可得及
聞分守居庸關有將官者固鎻南口駕扼不得行意甚
壯之詎知即公耶乃相與甚驩予既不合去晉今嵗奉
㫖至晉伏辜留繫僧廬公以故舊日來視予益驩都閫
馬公朝卿又長才也忽與偕至再拜以請曰璽少孤賴
母劉撫教有立家本北邊守居庸時得朝夕奉左右既
奉勑守鴈門奉母至鴈門養已而思歸奉歸居庸既又
僉書都司山西奉母至山西養已又欲歸璽跪請且泣
曰子在晉母在晉母養未極子心乃安母曰人老思鄉
耳汝勿復言璽因入賀遂奉以歸今一載矣瞻馳千里
璽寧無悲乎母今年八十有一九月八日實維初度之
辰敬捧一觴東望致祝璽之意寧盡於此乎辱諸公有
遥壽萱堂之作聨而為什願先生序之予聞之曰孫公
之忠此母之教也然則髙才雄畧之士豈西北山川之
所能獨擅哉予之疑始釋然而又以未及登堂拜母為
歉也夫移孝為忠母以子貴此古今之通例也雖然忠
臣由於孝子孝子而不進於忠臣者有之矣是母必有
是子舉子而不肖其母者有之矣今劉夫人有都閫為
之子都閫有夫人為之母則忠臣孝子慈母名士萃於
一門鍾和兆祥忘年愛日夫人之壽寧有既乎都閫忠
勇名世必有平定廓清之功建大將旗鼓勒名燕然提
兵瀚海金書鐵劵山河帶礪之盟夫人視之萬里猶咫
尺也而又何但以山東西為遥哉聊書以引羣玉
　
　
　
　
　儼山集巻三十九
欽定四庫全書
　儼山集巻四十
　　　　　　　　　　　　　　明　陸深　撰
　　序四
　　　北潭稾序
禮部尚書贈少保謚文毅傅公北潭先生遺文一帙嗣
子今禮部主事棨入梓以傳主事君謂深宜序深乙丑
禮闈公所舉士也愧無能報公之知乆而未有以復雖
然公之文何賴於深此主事君之志也奚敢辭惟我皇朝
一代之文自太師楊文貞公士竒寔始成家一洗前人
風沙浮靡之習而以明潤簡潔為體以通達政務為尚
以紀事輔經為賢時若王文端公行儉梁洗馬用行輩
式相羽翼至劉文安公主静崛興又濟之以該洽然莫
盛於成化𢎞治之間盖自英宗復辟勵精治功一代之
典章紀綱粲然修舉一二儒碩若李文達公原徳岳文
肅公季方復以經綸輔之故天下大治四裔向化年榖
屢登一時士大夫得以優游畢力於藝文之場若李文
正公賔之吳文定公原博王文恪公濟之並在翰林把
握文柄淳龎敦厚之氣盡還而纎麗竒怪之作無有也
公舉成化丁未進士𢎞治間列職坊院寔由三公之門
而一時同館以氣節相激昻者羅文肅公景明其人也
是其師友淵源之地已為夐異而涵養之深造詣之密
公所自得者尤多故其文章皆温雅典則如鉶金璞玉
不見追琢刻畫之工而光彩可掬斯稾所存豈惟家傳
爾已又嘗聞公言文章政事本出於一文章之可施行
者即謂之政事政事之有條理者即謂之文章盖公之
志必欲舉一世於禮樂仁義之中而不屑屑於語言文
字之末視韓退之歐陽永叔輩弗論也正徳初公佐吏
部再遷大宗伯當朝正色有壁立萬仞之風每臨事謇
諤如正法王之號奪番僧之田阻監鎗之謀論兵老之
弊皆有大功於宗社而身始不安於朝廷矣既歸北潭
登臨咏歌超然形跡之外而天下之望日歸焉盖公之
隠見進退所謂華國而經世者煥然可述文章之大孰
過於是深故論次之以為序
　　　送倫編修彦式歸娶序
倫君彦式以禮闈第一人天子親䇿之以進士第二人
賜及第既又出館閣近臣為之師俾積學中秘期大用
焉時彦式甫冠年未受室以故事請歸行親迎禮上若
曰禮成亟來彦式入廷謝廷辭既卜行冬官何先生汝
璧彦式師也請為彦式贈于深方是時天下之慕彦式
者衆矣學者師其文士大夫重其世宰輔愛其才同列
薫其徳閭里榮其光也惟昔先諭徳公以狀元及第雅
負重望為史官之長時予入院踵其後辱知愛焉丁丑
禮闈與有職事嘗旁從讀首選者紅巻擊節鼔掌謂天
下才也私為朝廷得人賀及拆曉主者宣名以訓也因
憶癸酉秋北上與冬官先生聨舟日獲晤語間稱其鄉
士之佳曰倫以諒以訓兄弟也則又諭徳公子余故耳
熟焉已而廣東之鄉書至書首者以諒也予既重冬官
之精鑒及是按籍勘磨又知為彦式則余之欣喜慕豔
出於常情而欲為之助者亦衆矣雖然余何以加於彦
式哉惟我朝設科目以羅網海宇之士名公碩輔雖相
繼起而一家之中父子兄弟並以魁元策名當世如南
海之倫氏前乎未之有也今天下稱之曰三倫昔宋蘇
明允先生與其二子子瞻子由自西蜀來一旦名動京
師子瞻子由俱出歐陽文忠公之門天下稱之曰三蘓
程太中先生與其二子伯淳正叔自洛宦遊於湖湘識
濓溪周先生於邂逅俾二子受學焉遂成大儒天下稱
之曰三程夫三蘇氏三程氏之興當有宋極盛之世是
故論者以為匪止繫一家而已我祖宗列聖格天之功
敷文之化百六十年於兹盛極矣而三倫際興豈非國
祚之光與天下之光哉後世將以配三蘇氏三程氏僉
謂曰宜雖然明允晩起布衣已非諭徳公之比至蘇氏
之學君子亦有遺憾焉記曰擬人必於其倫其三程氏
乎程氏之學得聖人之全而上繼孟氏以承孔子周公
文武禹湯堯舜之統其功萬世永賴今嶺南先輩身居
輔相以推極程氏之功用退而講明程氏之學以淑後
進者各有偉人自程氏後其道於今日謂之大行可矣
而况彦式承家學當嘉運負髙資尚其益進於此學哉
汝璧曰吾志也遂書為序
　　　壽王母趙太夫人七十序
浙水之東姚江之上有壽母曰趙太夫人先南京吏部
尚書龍山先生王公之配新建伯兵部尚書守仁之繼
母今鄉進士守文之母也行太常寺卿兼翰林學士陸
深於龍山公為鄉試座主亦嘗從陽明遊而守文則督
學時所校士視太夫人猶母也太夫人進封一品今年
壽七十守文自京闈取捷名在魁選春試畢歸及六月
十六日初度之辰謀捧觴而問夀於深深憶往嵗癸已
之春持憲東巡拜太夫人於紹興之里第時太夫人出
坐中堂冠服雅靘肅然語家門三數事徐牽守文而囑
之曰是兒或可教以毋忘先尚書之徳則又愀然曰守
仁遺孤幼老眼在望門戸事儻可經理以無忘新建伯
之功深唯唯乃退自後寢步履康和神情安裕有深思
長慮之風有凝和兆祥之氣深再拜堂下跂而俟其逾
閾出而歎曰此天下之賢母也亦天下之壽母也是時
蔡提學僉憲宗兗汪提學應軫鄭大行寅時尚為貢士
與徐貢士建俱以宗親侍郡守縣令軍衛黌校之士皆
從旁觀如堵一時感動摵摵有聲非太夫人之賢而能
若是乎初尚書公例當䕃子時守文有庶兄守儉太夫
人亟推與之曰恩當自長受坐是守文居鄉校者數年
不與薦名晚乃從太學得列天子畿内之英為翰林先
生之髙第弟子使天下拭目而覩之曰是狀元冢宰之
子而㑹魁勲臣之弟不又將繼踵而起矣乎一時京師
亦復感動有聲非太夫人之賢而能若是乎閫徳懿範
見於呂宗伯鄒太史姚學士之所敘述皆可咏歌又有
他人之所不及知者尚衆然即此二事亦可以為太夫
人壽矣今守文歸即深之辭以為祝太夫人聞之其有
不樂乎樂則壽不可量矣深又聞之賢於一鄉者必享
一鄉之福賢於一方者必享一方之福賢於天下者必
享天下之福今天下之廣不知如太夫人者有幾人乎
有之足以享天下之福矣夫享福莫大乎得壽使太夫
人得壽盖天下是享以天下而守文之心可慰也守文
行矣書以為
　　　夏翁並壽詩序
郡教徐先生言於東海陸深曰丙家苕溪之上故有形
勝壯遊四方乃即大江之陽而愛焉水自嶓冢山自嵩
髙者適㑹於六合沃土朴俗尤所賞戀耆士夏翁長者
也又聨之為婚婣故遂家於六合夏翁與其配某孺人
並年七十今辛卯之嵗十月某日為初度願先生一言
以長六合之風且以表丙卜居之志予敬諾焉予昨調
官晉陽尋即奉詔南還半嵗之間兩經六合南面長江
如白龍委蛇隔岸青山交㦸若畫枕以園田帶以岡阜
橋梁衢路公府民廬咸秩秩整比而又挾之以濟通利
用厚生故其人熈熈無巧鑿狡獪之習意必有鉅夫偉
公出其間以當山川之秀亦或有髙人韻士隠約混同
以薫陶斯人不然則壽考淳愿之人可訪也恨乏知舊
為之物色是時徐先生方丞太學守官京師遂無從聞
問蓐食去來意未嘗不眷眷兹土也徐先生所厚夏翁
者豈其人耶徐先生曰翁號虚菴朴茂敦素居家孝友
與人忠信尤好施予嘗修家譜以聨屬族人嘗捐金市
地以開廣學宫嘗出百金以修葺縣治嘗供粥藥以拯
濟饑病又嘗埋胔掩骼凡若干千縣大夫髙其行舉為
鄉飲賔者廿餘年今精力清明鬚眉森秀夫婦之間嫓
美儷徳予擊節曰翁固其人哉予覽古記桃源武陵以
為神仙所宅豐沛之間有朱陳村嫁娶不出其地傳數
百年以為世外異境若將趨焉自今觀之武陵不過谿
山明麗當時人避虐政相率以往乆之長育子孫非必
真有沖舉羽翰之事而朱陳婚姻止於二姓必皆朴野
未知禮義文物之澤有如翁者生長太平之世名山大
川不出人間足以適體而樂志夫婦父子之倫藹然天
和碩士燁然文明道誼之交際方且葆和含真駸駸上
壽使真有神仙殆將過之矣庸非聖世之一瑞哉予與
翁同鄉愧未識翁而徴於徐先生者已若是固不必登
堂三祝而後為之壽也世當有善頌者播為聲詩以傳
之永永彼桃源朱陳圖畫又安足道也遂序其事以張
六合
　　　送姚君謙夫赴象山丞序
今所謂親民之官者惟守與令而令為尤親令而下有
丞而丞為尤親大抵官資漸卑則其去民漸近去民漸
近則其與民漸親勢也與民漸親則其澤民漸易亦勢
也丞胡可少哉今之守非積數遷不至而令與丞多出
於筮仕今之令十七起甲科故常彊鋭俊傑今之丞十
八起冑子率衰晚遲頓之人爾是故今之令往往樹特
達奇偉之政而丞有能配之者求其十一且不可得何
也將自畫於衰晚遲頓苟以具位而已故上之人以是
待之下之人亦以是忽之雖有可致之勢而特達竒偉
之政每在此而不在彼與信然兹豈國家官人之意與
君子自待之方乎吾邑姚君謙夫少頴敏以舊家子選
入邑校尋以資補胄子今上天官得丞象山縣其年方
壯志方勵視其外扣其中豈所謂畫於衰晚遲頓者哉
按象山古越地僻在海曲其民儉朴尚氣節號稱易治
其令即余之同年馬君懋聞所謂彊鋭俊傑者耶其守
諸侯𢎞望則鄉前輩也謙夫將有所遇矣而特達竒偉
之政起矣於其行也序以送之
　　　送沈子龍别駕之任汝寧序
國家進士之途闊矣惟科目為正途士大夫仕進之途
亦闊矣惟州郡為政本若夫出自正途而道行於州郡
以基政而崇化此當今之所以為榮貴而士大夫所履
之亨衢也由是以登藩臬躋公卿進而為名臣賢輔又
進而與古之名臣賢輔同傳焉皆可也惟有慕外之心
者藉此以為膏潤之地而失其職惟有非分之望者視
此以為卑𤨏之累而不安於其職是二者皆非也可菴
沈君字子龍去嵗以通判原職謁選於吏部今年夏始
得補汝寧旅食京華寂焉自守無一毫非分之望兹豈
肯視汝寧為膏潤之地耶子龍與予同縣稱舊家世業
醫儒其祖若父皆與余通家故子龍亦視予為不薄嘗
與子龍論吾鄉風俗之概衣食饒洽人尚藝文居民得
以耕織自足而僻處海隅無通都竒麗之習盖淳如也
近年文風尤盛家詩書而戸筆墨秀民賢子弟起取髙
科當顯任者亦可與天下争衡矣獨於所謂名臣賢輔
者二百年來未之或見能不於子龍之汝寧有望乎哉
子龍尚不以卑𤨏為畧可也汝寧今之中原即古淮蔡
汝潁之地其民果敢强毅可率之以尊君親上之風吾
知子龍必能視汝寧之民如子弟而汝寧之民亦將愛
戴子龍如父母矣如此則名臣賢輔之功業又豈在勢
位間耶聊於是行乎卜之也子龍舉癸酉鄉薦屢試春
闈乃就教職秩滿遷南京國子學正又秩滿始判處州
既而以讀禮歸所至紆徐人咸惜之而子龍不以介意
也兹當捧部符而去吾鄉之仕於朝者咸賦詩為贈予
知子龍早且深是故望之最厚因以為序
　
　
　
　
　
　
　
　
　
　
　
　
　儼山集巻四十
欽定四庫全書
　儼山集巻四十一
　　　　　　　　　　　　　明　陸深　撰
　　序五
　　　古菴文集序
古菴文集凡二十二巻自第一巻至十四巻文若詩在
焉自十五巻至終巻奏疏及公移在焉咸次第可誦法
云華亭古菴先生張公之所著其嗣子文貴之所手書
以刻焉者也公諱誥字汝欽成化丙戌進士自翰林庶
吉士授監察御史歴任都察院右副都御史巡撫雲南
致仕而還盖以文章飾吏事者四十餘年是集可考已
深憶少謁郡前輩若大司馬莊簡張公及公與憲副定
菴曹公皆博大長者和厚豈弟言行風裁蔚然有章而
三公者又志孚而聲相和也深既有當世之交每歎以
為非後輩所及正徳辛未再入翰林公送之行執手諄
諄道玉堂舊事與為文章法若不忍休者暨與滇南士
大夫游問滇之撫臣必稱三原王公及公而公之撫滇
也寔出王公所薦至論金汁河之利則又三原公之所
無者又憶往嵗卒業南雍時適蘭谿章公楓山先生為
祭酒每稱丙戌人材之盛若一峯羅公未軒黄公定山
莊公而公復出是科與相項背則公之所為淵源者固
有自哉其名世無疑是集也渾厚簡雅一洗艱深鉤棘
之風明習國體不事空言信乎體用具而質文均益歎
以為非後輩所能及也其傳世無疑若夫詞翰並麗橋
梓相輝家學之傳又於是在異日足備郡故深郡人也
重論其世而序之
　　　重刻家語序(代郭通判/允禮作)
今襲封衍聖公成菴先生自闕里寓書雲間以家語見
屬允禮故闕里外孫也不敢辭于時適有家禮之役以
其餘工成之而完好可讀云惟我宣聖素王無土道徳
之奥布在方册若是書所載盖亦不少矣史記世家以
此為相定公十二年以後事也或曰此非孔氏之舊意
者庭闈緒言相傳於其賢子孫者序次成之故名家語
以别於論語云爾厥後魏之王肅果得此本於孔氏二
十四世孫猛家遂以行世至宋大儒朱子復以為是當
時書過孔叢子逺矣或又曰論語及禮記諸篇皆從此
出然則有志聖人而從得其心迹者不於此求之將奚
從哉况於心親迹近有如允禮者哉乃若成菴之賢光
于家乘愧允禮文學不及王肅徒以叨屬葭莩之末系
蚤承父兄之夙學於此書竊有意焉又况遭逢皇明全
盛之朝聖道尊崇之世視彼王肅託身衰魏則大有過
焉者允禮將託是書以不朽也故為具論所由來者如
此願與天下學士共之他日歸闕里當以此刻與續刻
家禮板置諸奎文閣中成菴先生以為何如也
　　　詩微序
深承父師之訓以詩經發科自少誦習中嵗業舉如制
反覆諷詠之餘各有所疑輒用劄記迨通籍禁林獲交
英俊間於僚友間稍出一二質之頗有合焉而亦未敢
遽以為是也念今六十年矣雖於經術之大終身難聞
而一得之愚不忍自棄聊復稾存將以示子孫題曰詩
微其章句篇什多仍乎舊是編也盖欲折衷傳序兼采
衆長以明詩人之㫖其疑者存焉其闕者擬焉而因以
附見鄙説求為朱子之忠臣而後已嗚呼僭妄之罪安
所於逃粗令後世知予之苦心豈所謂皓首一經者耶
　　　張文水六十壽序
海邑之南文水在焉邑以水利也水自西南來者匯為
孫灣詰曲紆回渙然有文故稱文水凡言水於海邑者
必以文水為勝文水之上居落在焉其人多務本朴茂
力耕勤織竹林魚池望之蔚然淳里也而張氏獨以詩
書為業代有文人凡論世於文水者必以張氏為舊而
張氏之能文章修行誼者又必以宗之君為賢故宗之
得號文水人稱之曰文水先生文水先生屢以文上鄉
貢自邑校升之太學文益有聲鄉黨之士宗其文者翕
然敬且愛焉今年辛夘八月廿九日為六十初度士友
相率捧觴致祝李君百朋以祝辭為託深不敏頗憶少
時與文水同學為文章金舂玉應争相濯摩期以名世
而諸提學使臣與當道之能權衡者每加課試必以文
水為首延譽峻奬而文水意未嘗自足也今去之三四
十年文水之文未獲少露一二於四方且闇然自持或
者將負此以老耶而文水意亦未嘗不自足也予竊感
焉縉紳大人皆曰是烏足以論宗之哉夫君子達生至
人立命斯道全乎我而無意於世然後不為世所累而
世恒賴之是故表萬物而獨全出處時也隠顯遇也遲
蚤數也有如此水好風過之縈為淪漪怒且嘷焉舞為
波濤方其安流一注千里乃若滔天浴日之竒生物澤
世之功固在也而水亦何意焉此文水之志也自兹天
休與年俱進屹然斯文之領袖以與此水無窮方今天
子急於求賢不遺巖穴况宗之名在天官品題有待一
旦出潛變豹使國家得老成文物之用且當為世快覩
而文水亦豈宜遽以此自足哉人亦有言其華茂密者
其果碩源匯深長者其流沛朝榮之木無堅田間之渠
易涸固物理哉予聞之曰是足以為文水祝遂書為序
　　　古文㑹編後序
漢氏以來名能文者不過是數子衆愛而喜為之傳者
不過是數篇是編也出於今監察御史黄君希武成之
者吾松守陳侯民望也黄君來視學南畿以斯文為已
任期還于古侯適初政協志作興君子謂是舉也贊同
文矣深昔與黄君同被上命入讀中秘書時以文章為
職業得縱觀前代之文而揚搉之謂文莫盛於西京而
極弊於江左江左今江南諸郡是也黄君將有意於兹
土耶然去之千數百年風聲再變已非昔矣振而起之
豈亦有待也哉夫文者質之餘也猶本之有華也古之
人質厚重而本盛大是故其言必文而必傳夫質可變
也本可培也力變其質以豐培其本其何古之難復議
者曰古今時也文寔隨之古之文不可還也深竊惑焉
夫時以氣化文由道同道茍同矣胡時之隨且古之人
何限也而以文傳者僅僅固有時不能為者矣其能之
者繫其學也士知所以學士大夫有師長之道者知所
以倡亦何為而不成嗚呼獨文也哉雖然倡而後有學
焉此今日刻書之㫖而賢監司良守牧之體也工既訖
謂深寔郡士宜有言於簡末深少喜學文今稍知本意
甚悔焉迺於是編覽孔明之二表讀伯淳之四箴庶幾
見所謂大成者耶願與鄉郡士共勉焉
　　　贈指揮使李君授職還鐵嶺衛序
遼東鐵嶺衛指揮同知李君涇其先朝鮮秃魯江人髙
祖鷹你洪武中來歸授總旗遂家鐵嶺焉曾祖英以戰
功授副千戸祖文彬父春美嗣正徳初南北盜起春美
從征戰滕縣戰冠縣戰狼山復往戰饒源洞皆有功陞
指揮使及歸征北敵克復應州以戰功再賜織金衣獨
兵部覈南北首功少合格乃鑴級為指揮僉事嘉靖初
春美因開原松山堡領哨有功復陞指揮同知推守靉
陽以老罷涇當嗣職之京兵部以案牘經火春美戰功
無稽止請以正千戸授涇涇上疏辨父功次既白乃得
復授指揮同知將歸鐵嶺過余告曰三代以後仕者分
文武為兩途介胄之士以武勇力戰而得官朝廷因其
舍生為國有捍難衛民之功故爵禄職位延及子孫以
此報功而為臣子勸奈何有司不能體朝廷之意動欲
裁制武職以為為國家袪冗食殊失古人以爵禄勸激
之意况吏胥深文巧詆而官之失得在其掌握此馮唐
所以慷慨而論魏尚也且余祖自外國來歸苟世次功
勞少有不明則受抑多矣是故必得大人君子之筆而
記之則李氏之子孫世世有所憑矣予曰不然夫武勇
之臣為國家干城爵禄得之智勇智勇而不出於忘身
狥國之忠亦非也君之居於邊鄙也小則能為國家出
竒以制敵之侵軼大則立功建績使北敵深憚而不敢
近塞則忘身狥國之忠著矣縱有媒孽其細故者豈待
君之自辨哉亦必有如馮唐之論彰彰於世也且君以
迹逺為懼獨不觀漢唐之史乎昔者金秺侯日磾以休
屠之裔而武帝有託孤之命至於七葉垂貂雖霍子孟
有所不及李臨淮光弼以阿跌之族而肅宗有王爵之
封至於智勇武畧且居郭汾陽之右二公皆棄戎即華
不恃門閥徒以忠順自致其身耳君尚勉之哉君尚勉
之哉
　　　陶節齋傷寒書序
監察御史玉洲陸公按蜀之明年百度貞肅於是博求
藝文以惠來學顧有取於陶節齋傷寒之書乃節縮廩
食命知成都府邵子經濟刻之而謂深宜序昔人以良
醫方良相二者果若是班乎盖為生意論也良醫生人
良相生人人廣狹之勢殊爾存主則一也醫胡可少哉
雖然生意之閼遏邪氣盭之故邪氣之在天地間為姦
為蠧為弊端其中於人也為百病惟傷寒殺人為最速
惟積弊害治為最深是二者寔相類也故節齋之治傷
寒也主於攻邪至謂世無真傷寒斯言一出而前人之
論盡廢公之奉命也風裁所臨儼若神明爬梳剔刋無
弊不革而三蜀之生意悉還是二者適相當也深故比
而論之以引其端且以告有事於蜀者非徒為醫家樹
赤幟也書凡若干巻
　　　擬己卯山西鄉試録序(代/作)
我朝三嵗取士著為定制行之百有餘年條式品格愈
嚴愈密奉行之者公明正大意視初始如一日也法乆
而無弊者莫善于是乃今正徳十四年己卯復當其期
於今上為五開科而嵗星亦一周矣山西布政使司復
舉行之如制而巡按監察御史某至期寔監臨焉亦制
也先期分聘司考校某官某某官某各集而提調學校
副使馬卿所選三府應試之士凡若干人亦集及期任
提調者某官某任監試者某官某而某官某相與佐贊
于外臨期則鎻院樹棘設簾隔座糊名易書按經彚考
限日分場而三試之一如制其法惟舊其事惟新凡閲
若干日既竣事掲牓于通衢復梓其文之合式者若干
篇人之中式者若干名與諸執事諸條格為試録夫牓
以曉近其事畧録以傳逺其體詳故宜有序而某以職
事序諸首昔人有言長材大器往往出於西北盖以文
章許東南也今兹之來履方輿之雄勝固未暇考觀其
人品而得先從事於所謂文章焉者窮日夜之力因所
疑而致志焉口誦目披則藻繢絢爛之所照映和暢沈
渾之所宣颺使人起敬而忘食已恨於不能盡録而録
之止於是者固當嘗一臠而知鼎矣持此以往其於吳
蜀豈多讓哉然後歎古人名理之未盡也盖自古帝王
多起於西北而出於山之西者尤盛惟我聖祖挺生東
南奄有西北而混一之文皇作京密邇三晉列聖繼承
傳世八九佑啓文明鼓舞感孚之妙先及厚被旋斡化
工所謂道徳齊而風俗一車同軌而書同文者正在今
日諸士其朂之
　　　南山野唱後序
舅氏南山先生以厚徳長才從政當其華潤之融結勲
績之底成往往溢出一寄之篇翰兼是者可以為難矣
還自臨安夐得江山之助是時春秋八十餘矣陶物寫
靈日増月益尤足以驗素養之深厚卜來算之緜遐也
近時號稱詩人者尤所難及間集其詩云南山野唱凡
若干首某請而刻焉深少獲從先生遊得聞春秋謹嚴
之㫖然先生為人坦恕毋取於傳家刻核之論而獨求
聖人之心以顯達宏正為主也故其詩亦復似之覽者
可以概矣夫古人之詩務得性情不假雕刻而後工後
世藻繪勝而法禁密矣其於古道何如也昔者輔嗣好
易其學傳之外族人都稱通解今先生詩道逺過弼易
而深則有愧王氏之諸甥也雖然若洪駒父之於黄太
史陳履常之於郭大夫亦安敢諉之無從得焉而自棄
也哉病少間因記所私於簡末以告成事云
　
　
　
　儼山集巻四十一
欽定四庫全書
　儼山集巻四十二
　　　　　　　　　　　　　明　陸深　撰
　　序六
　　　滎陽鄭氏族譜序
莆田鄭君啟範重修族譜成視世所有姓氏之書特為
詳整無失次無闕文義例森然上下三千餘年枝分𣲖
别儼若敘昭穆於一堂之上可以言仁孝矣題曰滎陽
鄭氏之譜莆田滎陽出也按鄭本姬姓蓋周胄云宣王
之弟友封於鄭是為桓公詩之風所敘緇衣之鄭是也
其後散處蓋以國氏云按滎陽之鄭在唐最顯敘於四
姓八族之中至不得婚婣餘姓而於是取相才焉故鄭
氏之相唐者衆矣今啓範所據以校定是譜者實本於
唐書宰相世系之表在宋則夾漈之漁仲號稱大儒博
雅淹貫頗嘗是正焉信乎故家文獻之足徴而鄭氏之
多賢也夫狀元宰相世所榮貴傳世之器厥維文章是
譜咸有焉則所以承之後者宜有道矣啟範奮然繼諸
父而為是也蓋有意哉啟範志甚古學甚正年力甚富
不朽是圖有光斯譜非啟範誰望哉雖然由啟範而上
吾不知其幾世也將於是乎衷之由啟範而下吾不知
其幾世也將於是乎開之彼富貴顯達不足言也功業
聲華之美其輕重兹譜也果何如哉深不佞卒讀其書
而歎曰休哉其神明之裔乎備哉其典則之萃乎遐哉
其耆舊之家乎懿哉其嗣續之昌乎以神明之裔光有
功也典則之萃傳將逺也耆舊之家蓄必厚也嗣續之
昌後則大也皆不可以不序若其世次則自封國之後
有過江之𣲖有入閩之𣲖有南湖之𣲖有桃源之𣲖有
入城之𣲖城莆城也至於啟範桃源之十九世過江之
三十九世入城之八世也其諸郡望自滎陽之外有河
南之鄭有咸陽之鄭有京兆之鄭有南海之鄭有北海
之鄭有丹陽之鄭有東陽之鄭有泰山之鄭有晉安之
鄭其諸閩聚自莆田之外有興化之鄭有仙遊之鄭其
在莆田者則故坵前埭後埭上埭劉橋楓嶺桃源其在
興化者則洋頭後虺井門上下龜上下溪大田竹演永
泰其在仙遊者則鞏橋白湖盤石柘山埔兠赤湖烏石
鄭塘北鄭市西鄭雙峯鄭縣市鄭潯陽鄭溪東溪西鄭
咸祖三公云三公者露莊淑也故曰閩無二鄭其所由
來者逺矣深偶記唐乾寧中司空表聖作滎陽族系記
文甚爾雅該洽又宋紹興中臨海尉鄭􁞯作臨安譜序
與漁仲文相出入又記魏少府大匠鄭渾生晉荆州刺
史崇崇生遹遹生扶風太守隨隨生趙侍中畧畧六子
翳豁(闕/)静悦楚豁字君明燕太子少傳封濟南公豁生
溫溫四子濤曄簡恬濤居隴西後魏建威將軍封南陽
公為北祖簡為南祖恬為中祖三祖者世次當過江之
先後與又泰和有澄江之鄭越有浦江之鄭皆云出滎
陽是書之所未見也因附於此并録二文以貽啟範謹
序
　　　送曹博士先生赴福寧州序
余友曹君茂勲之教福寧也問道於余余昔南使渡濤
江遡嚴瀨抵三衢之交南望萬山之間邑曰江山羣旅
之人裹糧趨焉曰道此以入閩也又西經草萍下常山
汎廣信之谿東望萬山之間邑曰鉛山羣旅之人裹糧
趨焉曰道此以入閩也客有告茂勲者曰彼由江山則
逺彼由鉛山則險孰若趨永康登馮公赤城之嶺揚舲
永嘉之江以濟則捷茂勲疑焉曰是將何途之從余起
而告之曰福寧於閩壯州也茂勲期至於福寜已矣夫
茍期至於福寧則兹三者皆道也舍三道而望福寜者
無是也里之逺近行之安險達之迂㨗者遇也是豈獨
行道然哉其於仕道也亦若是已矣今天下士大夫誦
法先王之道以待用者道亦有三自郡邑升者謂之貢
自畿藩升者謂之舉自省部升者謂之進士然其所程
試者未必不同也事有難易官有崇卑職有廣狹者遇
也方其遇也錯然交於吾前因所遇而自致焉可也局
於所遇者非也孔子曰殊途而同歸茂勲其行哉膏車
秣馬以至於福寧而已矣樹德以為訓因事而有成天
下後世之人將指而目之曰此福寧曹先生茂勲也則
所遇者殷矣余與茂勲共學者餘二十年相知最深其
為人髙爽尚氣節其學淵深𢎞懿其治經多所自得其
歌詩有騷選之感激悲壯其文章馳驟於韓歐之堂奥
往往能以晉唐之書法溢為雜畫又能為墨竹可方軌
近世之王舍人夏奉常蓋其才無所不宜然十黜於京
闈今正德丙子始應郡邑例貢之天子兩試之咸優授
以今職余不能無感於其所遇也因書為贈
　　　草堂遺稾序
廣南太守顧草堂先生詩一帙其孫定芳授深讀之既
乃編次為一巻而敘之曰先生宦轍所至皆在萬里外
有長城龍沙棧道滇池巨麗之觀又屢捧檄撫諭諸畨
車里盂養窮荒羈縻之地皆身所經厯中歳歸田有林
塘亭館之勝其詩宜工土官板雅氏者兄弟爭長殺人
連嵗不休屬先生勘契其事至作兩詩示之立觧此亦
可以風矣先生少以經濟自負奮欲有為故常不鄙僻
逺期得行之而仕僅至守守又不久故得自肆於篇章
甚富深幼甞記其口誦如雖憂地險難為客且喜官閒
好讀書竹林斜日聽啼鳥苔逕東風數落花吸殘金露
難消渴種得荷錢不濟貧等作今集亾之蓋多散失其
存者止此而此亦足以傳矣深方欲輯録郡中諸前軰
詩自為一編以致景仰之意愧寡陋未就如先生之詩
亦胡可少哉先生名英字孟育别號南溪草堂卒之明
年始為集集名仍之著志也
　　　望金焦倡和詩序
今上皇帝興自江漢川后效靈無波濤之警改元之明
年侍御史王子升先生自南臺奉璽書巡江上下東暨
于海十百州郡環數千里之地倚以金湯焉先生所至
職事之餘多有咏歌登臨省覽之間不忘經綸功德之
大故人競傳之而和者羣附渢渢乎鼓盪于一時雲物
改觀而川原生色固維新之朝一景象也此閲軍北固
望金焦之作和者若干侍御史朱子文方自北臺賜告
見而嘉之曰此所謂治世之音也授深為序之曰京潤
之間有江山鉅麗之觀陸則北固諸峯水則金焦對峙
形聨勢接寸目可盡而江流萬里之砥障南北一統之
喉襟在焉故當天下無事之時則文人韻士髙賢大夫
之所為遊憩嘯歌臨風雨而出塵坌實世外之奇蹤當
天下有事之時則控扼關鍵水陸之要㑹百萬之師可
因以集而吳蜀閩嶺之財賦器械無脛而至蓋天下之
重鎮惟昔孔明所嘗往來而劉毅穆之之徒因以興建
李衛公之泉石米南宫之翰墨咸於斯在先生得無感
於兹乎夫地所因者時也因地而用者人也人之所用
者才也故人才之用世也處廟廊密勿之間則以文墨
議論之懿定萬世之典禮而不過有藩宣兵戎之寄則
以誅賞激勸之權布一世之材而馭之以底於安定焉
故曰地有全勝人有全材若乃付全材以全勝之地又
維新之朝一化理也後世讀是詩者可考已深既屬和
而復論次其大者若此時華亭尹聶文蔚上海尹鄭啟
範咸曰兹義也宜序諸作者以表先生之全故書
　　　送别路北村郡伯序
嘉靖甲申歳六月汶上路公解松郡事歸而承重嫡孫
禮也先是天子有詔凡臣僚布列于外者得終養養終
復起事事公拜詔曰臣有祖年九十有五矣宜有養臣
及格即日移文所司趣裝去有思所以畱其行者有頃
㑹汶上以祖訃至公遂去而畱之者亦無計矣民眷眷
然猶不忍公之即去也嗟乎一念之誠積而至於能感
然後事應隨之及其至也金石開焉豚魚孚焉而况於
君臣父子之間氣類合一者哉故公之志若不相值而
誠實相通蓋其始也本以至情㑹于國典暨其終也不
以私事先乎公家公於是乎為孝子為忠臣矣夫忠孝
之積也神明通焉而况於繫一郡之思哉上海令鄭君
啟範慕公尤深既為文以道邦人之思公而不可畱者
復謂深曰公果去矣子且謂何他日嘗受愛于公矣仁
恕而易親也未能窺公之髙深也吾今而後知公之不
可及也他日嘗受教于公矣敬敏而懋功也未必知公
之難遇也吾今而後知公之不可得也故吾之令海也
獲免於議其善且大者咸受成于公而人亦未能盡知
也吾今而後安保吾政之無纇也某於公也宜何役之
圖深聞之曰此非一人之言也蓋天下之言也雖然公
之去畱者跡也感應者心也不能不去者制也制有禮
跡有限惟心無窮是故心之精神謂之聖神而明之謂
之化此學不講久矣故以官職為傳舍而以民物為秦
越民亦始以愛憎為推挽矣皆非也公之學有本源而
才無不宜故其治松也再歳爾而善政以百十又其大
者則牧凋瘵之民於饑饉之時振亷靜之風於奢靡之
俗示敦朴之道於文勝之餘此公之精誠達于松者百
世未泯也公之身豈松所能專哉啟範儻推公之心而
致之公固未嘗一日去松也其去畱者跡也啟範曰公
之道大矣請書之以慰邦人之畱公而不可得者
　　　送監郡趙侯赴辰陽序
今天子升自興邸於是湖南之藩比於漢之南陽矣辰
故湖之南郡若也比於畿輔等耳宰相慎選才賢佐理
其地以禆聖靈鴻鬯之化又加一等矣則今之辰非昔
之辰也仕固易以當此哉况天子臨御六年於兹閲厯
既深治效斯漙其所操賞慶之典將自近始而神謨睿
眷拳拳於龍翔之境者又豈他郡所可倫儗也哉今年
丙戌夏六月天官卿試天下士於吏部將列之官以永
康趙君孟立為賢俾倅辰郡孟立亦喜自負曰吾母老
矣獨不可藉是以投維新之㑹哉捧檄赴辰取道東海
之上海令徐侯德新君衿友也要諸途餞之海士大夫
實從徐侯顧謂深曰此名士也金華忠諫之後而楓山
先生之徒與子宜贈之言深昔登楓山之門竊講於金
華文獻之故知憲副趙公忠諫之節既奉使道浙求金
華士大夫交之是時聞孟立名籍甚篇章藻翰時見一
斑蓋傾心久矣乃執爵而颺之曰士之於世也以得所
生為賢以有師承為幸出而自見也以得時為遇以遇
知已為達夫不得其時與有時而失其㑹不見知於時
君世主至有異世不同道之歎則所以得之庭訓授之
師門者猶空言也今時何時哉孟立可謂遇矣或曰孟
立讀書金華山中餘三十年博觀而約取胷次經緯具
有成説為古文章髙視漢魏要之以吕成公陳同父流
輩自命也時出緒餘猶足以奪魁而名世乃今僅僅得
一辰倅去若是者猶之遇也深曰不然凡余之所謂遇
與孟立之自以為遇者非以位之崇畢也非以地之逺
近也非以建立之小大也大扺擇官而仕必其才弗足
者也擇地而趨必其力弗給者也宜於大而妨於小者
必其質任之一偏也孟立才備而力充養深而施厚視
天下事皆所優為兹將因辰而見重非取重於辰者也
又况今日之辰哉我朝士大夫金華最尚名節憲廟初
年楓山章公自翰林編修諫鰲山以危言被廷朴謫官
末年趙公自刑科都給事中諫宫闈復以危言被廷朴
謫官終始二紀金華兩公天下共尊師之孟立之所為
淵源者已然然則兩公之所以不獲遇者將不於孟立
有望乎哉且夫學以致用為道道以澤物救時為賢以
不失已為正以忘我為大彼髙談性命者失之清虛專
事藝文者蔽於委瑣此亦深所聞於楓山之門者敢以
是贈徐侯曰可以卜之辰矣海士大夫請書為序
　
　
　
　
　
　
　
　
　
　儼山集巻四十二
欽定四庫全書
　儼山集巻四十三
　　　　　　　　　　　　　明　陸深　撰
　　序七
　　　郊祀録序
故事天子有事于南郊卜自正月上辛預於舊歳季冬
之朔備鹵簿法駕啟大明門南出郊壇太常奉犧牲天
子躬親臨視一一唯謹謂之看牲既還宫翌日命大臣
以次行詣中馳御道禁旅分隊夾從出入甚嚴明早盛
服入奉天殿陛前復命大臣以次歳一行焉正德十三
年已卯臣深備員國子司業忝預視牲之列是歳皇上
巡西北二邊大臣與視牲者才十有三人於是人遂輪
次矣又六飛未旋郊期再卜於是臣深遂至於六往返
矣蓋異數也將事之夕臣深得分獻風雲雷雨之壇各
以小詩識一時之感遇附以齋居之作題曰郊祀録藏
之篋笥蓋曰禮謹於微榮以為懼云爾臣深謹序
　　　李世卿文集序
本朝文事國初未脱元人之習渡江以來朴厚典易蓋
有欲工而未能之意至成化𢎞治間宣朗發舒盛極矣
然要而論之蓋有兩端以雕刻鍜鍊為能者乏雄深雅
健之氣以道意成章為快者無修辭頓挫之功故修辭
類於雕刻而雕刻者辭之弊也道意成章者近於雄深
雅健而雄深雅健又不止於成章道意而已大抵深於
學昌其氣然後法古而定體吾嘗持是以考焉而有愛
於李世卿之文也世卿嘉魚人名承萁與其兄承芳相
師友嘗遊白沙陳公甫之門舉於鄉年甚少遂不舉進
士而肆力於古文章是編也昔在翰林日假於崔同年
子鐘錄之一日發篋因敘而藏之以備一家言尚當訪
成集以考
　　　借冦囘天詩序
嘉靖四年夏四月十有一日庚子上海有災于市市據
邑中甍棟鱗次其西為縣衙其東為學宫而禮殿為近
是時日方下舂旋颷扶揺邑人喧呼烟熖滃翳莫測也
布政使西津沈公有屋去之丈咫而深之寓居亦值其
北風從南來融甚乃相與匍匐往救之議斷火衝然力
微勢重無與也通守松江府方齋鄭侯適署邑乃自西
來指麾倉皇水具火政畢備整襟再拜曰直攝令天降
重罰當抵直躬是邑焦土惟上鑒匪逺仰天眎雲物徘
徊則又再拜曰茍微直之故惟上帝霽威以惠下土敢
以身請乃端立不敢動屏竦以俟少焉風滅火熄其尤
異者太學生陳相之家火燎其棟矣止若畫木乍見創
觀厥惟神相士女填道沃燼拾爍變慟為嬉萬口一詞
咸曰我鄭侯之神力也侯方退然不居曰天庇斯邑予
亦何有侯既還邑政邑人愈神其事相與歌謡騰口積
帙渢渢有聲旁達四馳侯初不知也深既目覩身臨乃
聨而為什序之以傳曰災祥之來也𤣥哉邈乎昔鄭子
産之論火也歸於天道劉子政之傳五行也附之人事
二者豈皆通論也乎天道果逺人謀無能則曲突徙薪
之計輟矣徴驗著矣人心從之則巫蠱禱祠之禍兆矣
是其畔理以干政豈曰細故也哉故孔子之作春秋也
以備裁成合一之道災祥不忽事應不書若曰神而明
之存乎其人爾茍非其人變不虛生茍無其徳福不妄
應是以君子之為道也至誠以格天責報不敢也勤政
以輔行非望不冀也存吾心於齋莊靜一之地以養此
氣於勿忘勿助之間夫然後天人之際一而位育之業
致矣易曰先天而天弗違後天而奉天時蓋是物也彼
有噀酒反風為者抑亦末矣侯之學有本原殆夙有聞
於斯與觀其一節可以知已侯向用伊始勲業鼎來異
日所以格天者尚有大於是因題曰借冦囘天聊以慰
邑人士大夫之望侯名直字子敬别號方齋襄陽世家
與其從父吏部郎中伯與先生少相淬礪並以正學聞
于當朝云
　　送陳靜齋都憲巡撫南還序
今江以南蘇松常鎮徽寧池太凡八大郡首之以天府
附之以杭嘉湖三郡而財賦幾於國家之十六七矣重
以人才之進退利弊之興革凡地之故可以裨國而裕
民者悉以便宜從事至重也天子必用才德譽望之臣
寄以巡撫之任今嘉靖更化之始江西靜齋陳公以右
都御史為之公年壯而養深學純而志大敷施翕張與
道變通期月之間政用就理方欲為江南建不世之績
施行次第各有端緒議者謂天子斷然用公以贊維新
之政雖公亦奮起許國以天下之重自任僉曰兹惟為
宜何則今之巡撫以十數而必以江南為首江南之巡
撫以十數而必以文襄周公為首蓋江南地重文襄功
大故也公文襄公之鄉人也而才望奚啻蓋嘗畱意文
襄之江南者有年矣故議者謂天子用公之深意與公
所以副天下之望者又曰兹惟為宜雖然文襄江南之
功以久任成也識者竊恐公之一旦入為元輔不獲終
文襄之業盻盻然望之而不虞公之遽去江南也公謙
冲消息與道為體懇上辭章至于三四天子皆答以温
辭勉畱而以别㫖遂公之去於是議者始兩疑之謂公
之未可以言去而天子未宜遂公之去之早也士大夫
願為畱行江南之民至欲遮道使不聽公之去屬下僚
吏咸相顧錯愕一旦失所以為師承稟受之規者松江
守何侯合其僚王君某以問于陸深曰天子固欲成公
之髙公遂決去矣如國事何某等不能無惑於議者之
論非徒以藉奬拔共功名為也其義何居深鄙人也病
廢久不閑當世之務以深凖之凡公之所為去與天子
之所以聽公之去者皆古之義也何則自古聖君之御
世必有度外之舉措以待英傑之士故其意常恐異日
之乏才而所以為敷貽之地者無所不用其情自古大
臣之事君嘗以身繫天下之輕重而無心於去就故其
意常恐人主輕天下之士而所以自重其身者多主於
早退是故世有餘才而士多髙尚所謂上下相與以有
成也公年甫五十經綸具在異日國有大事事有大疑
一旦起公於燕閒之中坐而濟之方今天子神聖睿畧
蓋世亦知天下有難進易退之臣以堅其尊禮不遺之
志則所以宏鬯中興之業佐成嘉靖之化者逺矣比於
當一面舉一職何如也竊恐文襄之未足以與於此是
公之退乃所以為進今日之去乃所以為異日之來也
何侯聞之曰子之言然請致之公
　　　大司冦立齋吳公七十壽詩序
大臣之進退繫天下之重輕往往當天下隆盛之㑹則
大臣多饗壽考福履之盛而其子孫亦必重賢疊肖出
膺世用以延續聲光贊佐國家昭熈之休者無窮若今
大司冦立齋先生吳公固其人哉公少登甲科典司内
外刑獄明允詳恕資階屢遷至按察使召為太僕卿入
輔孝廟邊圉蕃育之政績勩懋著進為少司空由少司
空又進為大司冦出總今上畱都之務攬憲持法侃侃
不囘忤意權姦竟為所中退而家居未嘗以幾微自見
若是者其所繫何如也公之伯子山為刑部郎中奉命
按事江西仲子巖為工科給事中聲望照映實時名流
其重賢疊肖者何如也深比起告北來拜公於吳江里
第衣冠儼如瞻顧炯炯若泰山喬嶽滃鬱蔥舊之氣猶
足以出雲雨澤㝢内退而詢其所事事日惟教子弄孫
沃以詩書之澤吟咏登眺於湖山空曠之表而不知年
之與積也乃歎曰我國家涵育休養川嶽之氣完厚効
靈毓秀於一世之耆彦若此是豈非隆盛之極㑹哉故
曰非有喬木之謂也有世臣之謂也深既見給事君於
都下私以為賀而未敢告也明年正月八日公壽登七
十偕其繼室丘夫人之誕同焉給事君方當天子喉襟
聰明之寄稱觴舞綵未遑所私凡厥僚好謀為公壽且
以慰給事之心於是六科之長吕君道夫俞君國昌葉
君良臣潘君伯和王君存約石君巨瞻合而屬敘於深
夫大臣於國家無間逺邇至於所以幸其身之綿長而
安固者非徒為太平之符瑞聲容之敷張以震盪耳目
而已也古者憲老而不乞言漢養三老五更於國學宋
起文潞公於朝堂惟師尚父則亦以耋耄之年成開周
之績其於理化何如也深與國昌實鄉人謀為之壽與
所以為給事君慰者尤切是故推其所繫者尤大為諸
君子先焉頌禱之義則詩人備之矣
　　　碧溪詩集序
科舉之業盛而此學廢仕進之心勝而此學微蓋彼有
所工則此有所拙嗚呼獨兹一事然哉慈谿張子威先
生自少時一再遊場屋即棄去學古人之道攻古人文
章學既成咸可試用㑹有推轂士欲薦之天子遭讒罷
去然胸中負挾益富練閲益深開口論天下事髯㦸㦸
若繅絲炙轂竟日而不竭也一座人皆驚服有弗當其
意者終席不能發一聲聞人之善千里赴之亦有隔屋
而斷請謁者然坐是落落今年過七十老矣而猶未有
所遇合也稍用其學為人修敘譜牒以自資歎曰是猶
能食吾力者茍非禮義之宗輒亦不往也正徳十年自
粤來訪余一見語合明年再見論益合先生自謂晩獲
知已相從於寂寥枯淡之中久而樂焉一旦思歸出其
所為詩一帙曰子知我宜為我序予受而讀之曰此唐
人之格律而碧溪子之性情也先生之學其盡於是乎
盡於是則世人或能知之余宜無言且猶未也未也則
余不宜無言夫文章與事功難相兼而聲名與貧賤常
相值大抵安於貧賤以養夫聞望固君子之心詳於文
章而畧於事功者豈君子之得已哉績學勵行存乎我
而功業所就因於遇不遇之間是故有難易焉姑以詩
人一節論之自古好文之主有聞于名篇佳句輒與宰
相議求其人而誦所作於直廬燕見之頃者顧以致斥
兹非難哉夫天作之君君立之相務於延攬一世之才
而用之操一善者無遺挾片長者畢達故宰相求之天
下天子得之宰相者職也先生宜自愛㑹當有夢卜之
舉舉於今日先生名鉄别號碧溪子因以名集云
　　　壽路北村郡伯序
今天子興自郢邸改元之年即用汶上路公賔暘守松
由是天下咸際中興之㑹而吾松重沐維新之政矣乃
八月九日適天子萬壽之節而公亦届懸弧之辰天人
妙合君臣應期兹豈偶然者哉詩書所未有也郡之大
夫士相與詣闕上萬壽畢將次第登公之堂捧觴為祝
公既合郡之僚吏寓公鄉袞致詞拜舞退將次第以慰
邦人之意者忠愛之風行上下之儀辨君臣之義篤天
日開明禎祥協候一時之盛又吾郡所未有也太學生
王淮喬䆅顧定芳輩相與謀曰若此非常事而歌咏紀
次無聞焉不可吾輩將最其大者壽公以告於陸深曰
松郡介在湖海之間土沃民勤為天下先在司牧者安
定優畜之耳我公仁恕慎厚視篆以來無毫髮擾民不
復知有官府而桑麻禾黍被野矣願公至上壽以長養
吾松也又曰松實富饒而敦朴之風視昔少衰矣我公
明練嚴毅事集於庭者如蝟徐出一言無不立决而天
理民彞因之感格者多矣願公至上壽以長教吾松也
又曰我公才無不宜望則素養自舉進士時已甲天下
之選居郎署典大郡皆有重名故公之來松也望治者
跂如覿德者薫如被化者淳如漠如也願公至上壽以
長此風庶於松有所矜式也先生以為如何深聞之曰
君子哉之言也美不溢上愛不忘本禮不踰制三者備
矣是可以壽矣雖然古記有之安我所以寧天下也存
我所以厚蒼生也故古之仁人君子其志不在一方也
然自一方始天之付畀斯人也所責匪止一事也然自
一事始猶之千歳之日也然自一日始是故我與天下
常相通而安寧所繫者至近也而至逺也此華封嵩髙
之意而聖人之所録以示其微者若此若公之壽夫豈
吾松所可專哉殆將自松始耳自松而始以輔成今天
子嘉靖之治以措天下於安寧仁壽之中則吾松豈獨
後也况降生之始蓋已有黙兆預擬之數矣諸君子請
因人以驗諸天衆皆躍如起曰是可以為公壽矣請書
為序
　
　儼山集巻四十三
欽定四庫全書
　儼山集巻四十四
　　　　　　　　　　　　　明　陸深　撰
　　序八
　　　臨潼楊氏族譜序
楊故𢎞農此臨潼族譜也臨潼之有楊氏實自顯甫處
士始臨潼楊氏之有譜則自今石川先生始先生名槮
字子喬少以文學起髙科今同知松江府事初石川知
汝州時謀作譜屬其從子郎中淳是譜則成之松江者
也石川敬慎凝定每事先大體而文理粲然故治松優
裕而是譜所為成也按譜楊氏自昭信公以百户避兵
居澄城蓋元之初造也由澄城四傳而至顯甫府君諱
仲微當我太祖髙皇帝統一初例編臨潼之安業里故
今相橋鎮之右石川河之曲楊氏盛焉而先生以石川
稱志本始也由臨潼至於石川蓋五傳矣而楊氏益盛
光其門閥則科第繼起表厥里居則坊樓相望叢以顯
融則法從部院之官牧伯守令之職聨次也蓋世逺則
澤深蓄富則發厚信哉有故國而後有世家也夫所謂
世家者豈徒以族屬之繁衍第宅之輝映富貴之盛麗
相雄長哉亦以文獻之足徴也夫文獻之足徴則由一
世而至於千世百世由千萬人而㑹統于一人渙者可
合疎者可親逺者可邇而仁厚之風行禮譲之俗成矣
既其大也則世道之升降於是乎考論而有國有天下
者藉之以為聲光往往故家舊族流風餘韻猶足以起
懦興衰囘天命而繫人心者不少此石川斯譜之志也
今夫過關西者知問夫子而徘徊於四知之坊者真若
與伯起遇挹清風而聳毛髮不必其同宗與並世為然
也况此楊氏之系而居相近也哉石川方退託不敢以
自附則其傳信之心澄源之志尤足以為文獻家法又
安知後世不以石川為夫子乎此又斯譜之志也譜之
為世九為圖十有三為録二為編二家山之圖二祫祭
之圖一時祭之圖一大宗小宗之圖一世系之圖一卒
葬之圖一衣冠之圖一先塋之圖二璇璣之圖三恩命
之録一叢載之録一譜傳之編一世系之編一集一曰
餘輝之集餘輝集者集先事也凡碑誌之文附焉世系
以辨宗支譜傳以謹生卒叢載以類家集恩命以萃宸
翰家山衣冠先塋圖以繪時祭祫祭圖以位大宗小宗
圖以文世系圖以系卒葬圖以朱墨璇璣圖以歌詩其
他凡例以數十皆刪取儒先之精奥以裨補世教而隨
事起義足以勒成一家者此又石川之志也深得讀而
善之故為之序
　　　贈侍御林君以吉南還序
監察御史林君以吉先為進士觀政户部時上言臣有
孚先臣某荷上恩賜之祭賜之葬葬有日矣臣孤分當
汛掃里門肅清墓道以迓寵靈且親喪固所自盡而誠
信宜身親之乞如故事賜臣假還以臨先臣之葬昩死
以聞上不報疏再上曰臣有孚近蒙擢為御史得蚤暮
事上非但臣志亦先臣之志也顧今歳才三十有二耳
犬馬之齒尚堪驅策即令臣葬父以還皆報陛下之年
也夫事固有緩於目前而圖報於後日亦有失於一旦
而莫贖於終身者惟陛下憐之又不報疏再上曰陛下
以股肱心膂之故尚能念先臣於地下臣孤懷鞠育顧
復之恩獨不念先父於下地之日乎陛下又焉用此不
念父之臣哉即使臣靦面班行於聖化何如也又不報
於是惶惑罔措浹日而疾作矣乃更以疾聞制可以吉
始得去夫上之屢不聽其去者將惜以吉之才也既乃
聽其去者卒成以吉之志也始之不得以襄事去者非
以吉之不能也竟得以疾去者乃以吉之所為孝也君
臣父子之間可謂兼得之矣且以吉之疾也以不得遂
葬親之志也而疾疾斯去今而得遂葬親之事也其殆
有瘳乎瘳將速來斯固去就之鏡也雖然先中丞心在
王室被國厚典凡為其後者雖逺之於十世百世之下
猶將明繼述之道而况於一體而分親為之子者哉凡
為其子者雖屈之於布素草莽之間猶當奮涓埃之義
而况於身居法從易以報稱如以吉者哉方今國家多
事斯亦以吉倥偬之日非與夫君親大倫也忠孝一道
也以吉行矣其尚懋之余忝史職竊當紀載是故敘而
列之為行李贈使後有考焉以吉辛未進士以學識稱
余聽之於汪君希㑹而信之於疏云
　　　壽談東石六十序
東石談先生以奇偉磊落之才拔自鄉校遂有重名於
當世當世賢士大夫自館閣而下咸願交東石東石亦
以徧交當世賢士大夫與之相上下其議論為慊由是
東石名益重幾與素宦大官等重以先司空之世澤在
朝野由是當世益賢東石以得見東石為幸者復與素
宦大官等問起居卜出處無論識與不識殆無虛日東
石視之意豁如也年甫五十餘即自言海岱倦遊矣由
是兩都公卿咸有海岱倦遊之作嘉靖丁亥始及六十
云賢士大夫咸願東石表表天地間以起懦而激頽也
相率為壽春正月廿有七日實維初度之辰先是丙戌
秋暮東石以華峯蓮葉之舟泛龍江過海邑鄉先生朱
侍御玉洲趙太常曲江輩望見東石喜相迎曰東海談
生歳甲一周今翁矣老成人物巍然為鄉邦式幸甚無
恙顧謂儼山人陸深曰子知東石舊矣宜有言為壽幸
甚無辭及期談進士元璽王貢士世祥以告顧予鄙陋
安足以知東石哉嘗憶少小隨諸生試有司時見東石
修髯峻宇冠佩楚楚揚眉吐氣一座人盡傾若珊瑚玉
樹光彩奪目操觚揮翰頃刻萬言如奏金石之聲以破
蟋蟀鍧盪耳目令人敬服願為之役而不暇心竊偉之
意若人必當出而為世用以文章潤色國家以道德師
表海宇以功業銘勒旂常信司空公之有後也嗣後與
共場屋深濫先登今五十無聞而東石遂且六十矣未
嘗不往來于懷傷知人之孟浪也每見東石輙欲攘袂
劇論共敘少年豪邁之氣以一吐胸中沈鬱之奇東石
輙一笑止之令人憮然自失余又安足以知東石哉雖
然竊聞之矣士君子有天下之志而又有天下之才使
世未得用之而其人亦未肯小用於世則必享有清明
壽考之福昔人謂之天賞以其無所於試也則必以胸
次之所蘊大放於詞章左右典墳鼓吹風雅使千萬世
而下如見其人雖與天地同久可也昔人謂之不朽若
是者蓋不數數然也或曠世一見焉東石豈其人哉今
之知東石者不過曰富而好禮貴以下人瀟洒絶塵之
姿超然於形骸聲色之外居深養晦山園池館之勝甲
於天下賔從清嘉極一時之彦左圖右書大篇短什尊
爼琴奕之樂如神仙然以是窮年而閲歳有不知老之
將至云爾此固東石也乃若東石孝友之行孚於神明
謙抑之風若在寒素與時推遷以盛滿為戒往往歛其
未試之具以為有餘之地若昔人之所謂四畱者東石
蓋兼之矣嘗至京師有權貴人當軸處中其氣力足以
變移國是者欲禮而用之東石拂袖南歸雖十不遇於
科場無悔也是豈他人所易及哉而人亦或未之知也
至於八面受敵之才一揮千金之義髙舉四海之心凌
跨百代之氣輔之以博學濟之以雄辯嬉笑成文無所
不可此又東石之餘也昔者太公望秉燭赴齊之日乃
九十餘矣使其八十未遇之前汲汲於求知已而用之
則文武之際或不相值雖天固不得而賞之矣東石之
道似之東石著書滿家别有杜少陵蘇東坡和篇雅麗
髙深金舂玉應真若起二公於今日揖遜一堂之上比
肩並列無少愧色其所以為不朽者又在是孟子嘗言
禹稷與顔囘同道是豈以形跡論哉要其實同不同何
如也世必有知言者諸君子皆曰是足以為東石壽矣
遂書為序
　　　梅林詩集序
深既僻居無所交接感念陸氏之舊封則聞有蕭嘉興
之政追惟孝皇之清問則知有蕭梅林之詩世恒言文
章政事文章政事信難兼哉徒以風雅之才卿輔之位
巧於相值爾古之人所為發憤而寄憾於兹也雖然經
綸之業有不盡於藝文之流此完才之所以難也讀梅
林集可以考完矣梅林子舉進士餘二十年積官至嘉
興守守有異績其大者曰瑞蓮之異曰秀水之異曰嘉
禾之異古稱神明殆謂是與益以其餘躬帥諸生講論
道藝一郡文學又彬彬焉是時復有北湄子王𤣥成貳
其郡左右襄贊大明風雅之道是故嘉興之政與嘉興
之詩一時表倡東南云其門下士沈銓與陳憲輩相與
彚次為是編以致師傚之勤刻之嘉興以傳其詩縝潤
其體典則其氣沈鬱其味雋永其導鬯性情聲和而義
理其紀載時事思逺而言深信風雅之具也明興百餘
年矣而詩道盛於𢎞正之間是不足以名一家乎深故
特著孝皇敷貽之化以冠集端將以復考梅林之所至
云詩凡若干首其在嘉興者十之二三其在梅林之詩
又十之二三其在梅林之才則又十之二三云梅林名
世賢字若愚𢎞治乙丑科進士桐城人有别業在梅林
窮極幽勝嘗著書其中學者尊之曰梅林先生因以名
集云
　　　重刻家禮序
徽國文公朱先生家禮一書世行久矣曲阜郭侯節之
倅松之明年將納民於軌徧求郡邑之文獻加意焉既
得是書乃撫巻歎曰是不當家有而人傳耶既又從二
三子讀之則又歎曰昔者先生之為是書也蓋云自附
於孔子從先進之遺意今允禮之為政也獨不得自附
於朱子作家禮之遺意耶亟捐俸刻之刻成以示郡人
陸深曰願有序深聞之禮也者理也先王因人情之多
變於是為之節文以還于理孔子曰喜怒哀樂之未發
謂之中發而皆中節謂之和夫喜怒哀樂其變蓋有不
可勝言者矣節而後和故曰禮之用和為貴夫禮以和而
行亦以不和而廢也先生之為是書也其義精其文辯
其大指見於自敘其微意之所存則深有病於好禮者
之無所折衷而貧窶者之不得與於禮也惟吾松饒而
多才風俗淳厚重以侯之愛禮也既知教之必且富之
由是君子和德於上小人和力於下庶幾先生之意日
新而侯之惠松者日逺也深謹按此書成於隆興己丑
行於先生易簀之後又按先生既修家鄉邦國王朝禮
乃以喪祭二禮屬其髙第弟子黄榦氏成之書凡十有
五巻今書四巻嘗經後儒撰次若文莊丘公尤有功於
是書者類亦不失先生之意也竊惟先生大儒意在發
揮周公孔子之道舉一世而劑和之兼總古今製為通
禮以示法程惜也立朝之日淺居閒之時長著述之功
多經綸之業寡意者有遺憾焉安知百世而下乃有同
志合德如侯者率其道而尊之而深也獲覩敦本復古
之舉自吾松始故樂為之序侯别號復齋舉鄉貢於甲
子科實孔氏之外孫云
　　　送郡伯何鴈峯入覲序
今上皇帝再朝萬方實維嘉靖五年之春正元朔於是
天運又一新矣我鴈峯先生何公時以松守往際其㑹
遂以守松之績獻明受上賞於是治化又一新矣先期
戒行士民攀送歌舞載途跂望太平之盛於是耳目又
一新矣少參王公時暘請舉贈如禮而以言屬之深乃
作而歎曰懿哉此太平之典也夫上有至明則下有至
良信乎相待而有成哉太平之業將不由松始乎夫治
化大矣顧遇合之幾一也孔孟終身徒以難遇爾今有
其人矣有其時矣有其遇矣太平之業謂非始於松不
可也松在東南稱大郡其地狹而賦出之名多其民繁
而擾生之事廣故松之治也難矣深初登朝待罪史官
時嘗聞前輩知銓事者言惟爾松守擇難于良莫良於
憲度之士既又曰非才御史不可退伏田里竊從鄉前
輩習問郡事皆曰松之美俗視曩昔少衰矣非命世之
才為之振起不可公實抱命世才方以才御史來當維
新之㑹視篆之初疎剔姦偽而乾沒之徒歛手彈壓豪
右而漁獵之輩革心肅然示以簡易之道旬月之間百
度改觀津津然太平之象矣公方詢求民隱振而起之
觀感之下翕然風動此固前輩屬望之勤而當道選擇
之意公於吾松豈偶然哉顧松也小不足以畱公誠使
畱且久焉則所以深長而逺大之者豈徒吾松之福哉
夫福莫大於恤民之隱知民之隱斂而錫之福於是為
盛是故治有體時有變道有宜志有定夫牧之尚寛糾
之尚嚴是之謂體氣完則淳文勝則弊是之謂變物而
付之時而措之是之謂宜不畧於易不怵於難是之謂
定雖然知體而後能合變變合而後能隨宜使非志定
於先三者安從施哉公自少即有重望於嶺表思以孔
孟之道自致於時庸其志固已素定矣嘗宰一縣於浙
南少見緒餘俾民尸祝今上臨馭之初風采議論為諫
官第一選擇而來斂福松民實以四者之道行之而人
或未之能悉也當宁必將聽而采之乎則太平之具在
松矣深之言安敢誣也雖然此亦公之緒餘耳公學深
而養完才髙而志大發舒精藴以究太平之極以當天
子丞疑之任此則非淺薄之所能窺也姑録其由松之
始為序以别
　儼山集巻四十四
欽定四庫全書
　儼山集巻四十五
　　　　　　　　　　　　　明　陸深　撰
　序九
　　　贈少司冦東洲屠公南歸序
嘉靖十有八年己亥夏六月朔雷變奉先殿掣其左吻
之鍤若劒者而烟熖及於列室今皇上瞿然震恐求所
以應天之道者若曰彌文其勿事事惟上下一德秪承
之以匡台母易從禮部言三公九卿大僚皆當上章求
避位上親臨去畱之以共成格天之業于時刑部右侍
郎四明東洲先生屠公方自大理卿遷上若曰宜聽爾
去而㫖獨加溫蓋上所以注存之深意而非夫人之所
敢知也公字安卿舉辛未進士為御史有直聲巡按江
西能力制寧藩之横不遑顧忌而竟亦莫之能傷正德
間嘗紀軍功有勞奉命當遷京秩廻翔八年始自御史
出知保定府府又冗劇公力當要衝手撫凋瘵又五年
乃復調延平自延平凡六轉以至今官天下士大夫感
望其諳練之才光輔中興之業大抵公之才明果慈恕
詳慎整潔於官無所不宜若其剛毅之氣耿介之操有
壁立萬仞之勢是故於世鮮合公亦不甚求合於世而
每以易去為能及其决於去也天下士大夫又無不惜
之尚書泉坡先生周公左侍郎南塘先生宋公同官也
惜之尤深而謂深宜有贈深惟君子之道出處而已出
處之際義命存焉是故其去也有不得不去其來也有
不得不來夫是之謂命其去也有不可不去其來也有
不可不來夫是之謂義深與公亦嘗同官於閩晉間南
北相從之日久知公於義命之學甚辨於是行也寧不
有餘裕哉雖然既去而復來者公家太傳襄毅公是已
旋去而速來者今司徒儉菴梁公是已皆命也至於蹈
止足之分繫一代之風化若兩疏之於漢則不可不去
當理亂之幾負華夷之物望若司馬公之於宋則不可
不來是則義也深故贊公之不得不去而竊有望公之
不可不來也將以復於二公或曰此非子之言天下之
言亦當朝羣公之言也遂書為序
　　　擬進同異録序
臣愚才拙器疎力小圖大故嘗狹陋漢唐之治思欲致
身唐虞之朝恭遇陛下繼統御極天縱性成真堯舜之
主也千載一時益思自奮第愧誠意素薄不識獻納之
宜言出禍隨動與罪㑹仰賴陛下仁聖曲賜保全尚
與衣冠之列昨自講筵出佐延平延平實文獻之邦楊
羅李朱四賢之遺風猶在水土相宜職務易稱臣頗得
以讀書向學每見先儒議論有切於大典禮大政事者
手自劄録未及三月又䝉陛下特超常資付以山西學
政俾列憲臣増還舊秩非臣捐糜所能報也比至山西
巡行之暇偶出舊編麤加銓次分為上下謹用繕寫上
塵乙覽伏惟聖人之學貴得其要帝王之務在知所先
儻事博覽汎觀殆非神明化育所以無聲無臭之妙也
頗恨時日有限文籍少隨不免挂一而漏萬譬如涓埃
何益海嶽然裒多益寡之志終存而萬折必東之性難
改竊伏自念臣本農家僻居江海之上兼有藏書可資
考索衣食所餘足備筆札之費儻䝉乞賜骸骨少假嵗
時臣當部分首尾兼總修貫勒成一家之言庸為萬幾
之助㒺知可否若蹈淵氷不勝恐悚待罪之至臣謹序
　　　經筵詞序
深故史官嘗厠講幄既而去佐成均遭家不造今上皇帝
紹統之三日陛辭南奔情事未伸卧疴滋久荷皇帝神
明不遺舊學博采薦章特以講讀事召起於海上將處
以翰林春坊之職未及國門再遷祭酒知遇兩極感愧
交深雖許身之義徒明而經國之猷彌逺也是歳秋七
月重理講官遂首被恩命龍羣在列牛背甫來方切戰
兢㒺知攸措蓋嘗屢上文華仰窺聖學憲天法祖崇古
右文堯舜以來之統緒信有傳矣宛然身遊唐虞與夔
龍輩相揖讓於一堂之上也加以天縱聖神威顔咫尺
奔趨莫及進退踧然又凜乎隕墜為懼每於供職之次
聊述短篇皆因事而選詞積成數首雖不足以鼓吹休
明用存一代故實云爾
　　　松江府志後序
正德壬申冬十月松江府志成深從今守内江喻侯讀
之曰松江以水為郡其齒聚繁無名山茂林之固其利
百榖漁鹽為大東際於海西下諸湖其害亦惟水為大
此古今大較也物產之盛衰人文之髙下習尚之隆替
則因乎時大抵一世而變或百年再變亦或有數年之
間而屢變者皆不可無示後來顧耆舊局於見版圖具
其數法家修其文説者騁其辨其指殊故其辭畧務欲
博綜一郡之始終使百世而下徴文獻觀理道者有要
約焉此志之所由以作其體重矣翰林學士顧先生頗
因舊志㑹萃成書數年于兹而郡事屢變守又屢更矣
乃克成於喻侯稽古右文之日其厯時之久也若此其
用力之勤也若此是可謂博綜一郡之始終而文獻理
道皆於是乎具昔先王之經理天下也既因土宜以辯
國都又以精神之運以底定民志而其不可傳與不可
不傳者則又筆之書以示鑒戒六籍所載皆是物也而
禹貢周官固有志之體矣惟松才轄兩縣貢賦一志實
甲天下程其土力或不足獨以民之勤力苦作以給之
而後已顧屢變之餘有難終恃此任世道之責者所宜
念而亦侯意也深忝以文業從學士後愧菲劣無能為
役乃得論次所欲言者附名其末豈非幸哉豈非幸哉
　　　送楊拙菴都憲總制兩廣序
夫所謂名臣者有二人焉竢之以歳年試之於中外考
其位不滿其徳蓄其才不究其用天下之人惟恐其一
日不為宰輔也夫是之謂望其先世嘗有大人盛徳之
士勲著于朝廷澤及于天下後世饗其成則思見其人
思其人則必求其子孫而樂為之報也夫是之謂世二
人者之於人國也所至而功業隨之矣蓋養深則發盛
培厚則植蕃故曰皆名臣也雖然才未必望望未必世
是故以賈傳之於文帝迄於不遇而絳灌之屬當國房
杜之於唐勲業盛矣而後嗣之賢者無聞若夫才矣而
望望矣而世兼之豈非今昔之所難者哉深竊觀之重
望世德之臣必出於久安長治之後故孟子之論故國
曰非謂有喬木之謂也有世臣之謂也然則從容養望
以當功名之㑹承藉家閥以引長君子之澤士大夫之
榮遇固也而亦孰非國家之福哉惟我聖明重熈累洽
百六十年於兹矣是宜有世望之臣者出若今右都御
史拙菴楊公固其人哉公建安人也而先太師文敏公
之曽孫文敏公厯相四聖佐成太平名在華夏事在國
史百世而下思見其人而不可得者也公夙承家學早
掇巍科遍佐銓曹迭貳常僕遭權姦之忌出牧視學迂
廻于外召尹天府遂陟少宗伯復自南都入掌寅清之
職再轉為少司徒總國儲偫繼督餉于西邊方其時天
下之望咸屬公焉凡有要地必以擬公或進擬而未下
及是兩廣總制之臣闕在廷大臣合辭推公上以公為
右都御史賜璽書以便宜從事公上疏辭焉復下制褒
嘉且贊之行天下之人或又謂公之未盡用也刑部郎
中林君德緒合鄉宦之在朝者請為公贈于陸深深無
似嘗於班行之末望公眉宇退而槩于所聞以致景仰
者有年矣其敢辭惟公才無不宜正氣直道不肯少貶
以自徇平生憂國如家所至必重是行也奉上德意以
副羣情之望特左契耳惟我朝土宇之廣前世無比顧
西北東南時有邉警籌兵撥餉其事至重也昔太宗文
皇帝親征西北大建廓清文敏公實從之行最多贊畫
今天子又付公以東南之任則是我國家金甌形勝之
固其於楊氏之祖孫尚有賴哉且天地之理有定位氣
化之運有順序故治常始乎西北而成乎東南也深竊
以是為公頌言之且以為國家賀謹序
　　　一泉文集序
都察院右僉都御史巡撫山西提督鴈門等關清苑王
公既卒之六年冢子某來同守松又逾年始捐俸刻其
遺文而懷慶集山西集先成嘉善集太常集户部兵部
兩集與别集皆計工力次第告成冠以誥勑尊聖製也
乃若名公碑板一時哀挽之作更為一集附焉總之凡
若干巻而王氏之文獻於是乎可考矣某以深嘗知公
屬為序惟公之學其大者在經綸康濟時出緒餘以為
文章典則爾雅有作者風故起自科第咸中髙選亡友
後渠崔公昔在翰林最慎許可每稱公場屋之文語在
墓誌中今讀懷慶集中量地均糧諸或問則杜君卿李
泰伯之諳練也山西集中處置宗藩修舉邊務則賈太
傳之通達也奏疏諸集則陸宣公之流亞也兼兹衆長
公誠天下士哉惜也未盡見於世年僅五十有六而止
嗚呼此某刻書之志也悲夫公幼有至性不妄言笑私
居嚴若神明當官􁍤事奮發直前不惕勢利有肅清寰
宇之志歸自山西不問户限外事稍暇則讀書綴文以
自樂髙介特立尤不喜浮華脂韋之習故與世若落落
然教子甚嚴身自為範故某懋承家學柄任伊始仲子
閥積養待用彬彬然中原文獻足光文忠之後矣雖然
有一家之文獻有一代之文獻一代之文獻繫乎時一
家之文獻存乎後何則唐宋文獻韓退之歐陽永叔實
當其盛而元和慶厯之治麤有三代之遺風此一代之
文獻也文中子講道河汾步趨周孔而中説之傳則福
郊福畤與有力焉此一家之文獻也自今觀之公所樹
立奚讓韓歐而𢎞治正德之交實我朝太平之極王氏
世代不乏賢而某兄弟視郊畤輩或過之嗚呼斯集也
固一家之文獻而一代之文獻亦於是乎可考矣故序
　　　壽唐龍江憲副六十序
提學憲副龍江先生唐公以乙未生是為成化之十有
一年也既而舉丙辰進士是為𢎞治之九年也正徳初
年召為給事中改為員外郎郎中再遷為按察副使奉
璽書專督學政於江西當己卯庚辰之際遂謝以歸今
嘉靖之十有三年是為甲午而公亦己六十矣養深而
蓄厚清夷精明之氣若歳寒松栢壽徴也天下之人識
與不識咸稱公為有道之士深聞有道之士嘗以身關
國運惟我皇明列聖開基挽囘淳和之氣迨于憲宗之
朝昌大濃郁至矣孝宗御天以大聖人之德鼓舞一世
才俊懋焉武宗繼體則重熙累洽之日也今上皇帝道
冠百王身致唐虞之治四朝全盛皇乎休哉而公以生
成出處一身當之天下之人不待列表譜圖而後知公
為有道之士也深又聞有道之士常以身關世運惟公
出自名族德器夙成於凡天下之書無所不讀而浸潤
於義理故少以文章名世一洗膏梁綺紈之習而畱心
當世諳練閲厯富有經綸之具故早以功業濟時晩乃
以亷靜勇退之節為天下倡一方習俗之轉移往往繫
公嚬笑間世風為之一變天下之人不待及門親炙而
後知公為有道之士也自古有道之士在一鄉則一鄉
重在一國則一國重在天下則天下重在朝廷則朝廷
重在家庭則家庭重重斯敬敬斯愛公之所履愛敬萃
焉故南山之詩曰樂只君子萬壽無疆言有德者必有
壽也夫德至於樂其德盛矣公焉徃而不樂哉然世之
知公者謂公咏歌太平之日長黼黻皇猷之日淺以大
道引長其年算而仁壽海宇之責未副身犯天下之大
難有隱功於社稷而絶口不言徒退處於不争之地而
忘曲直是非之待我而定也有竹頭木屑之才而方怡
神於浴沂風雩之地是故天下日望公之起也日望公
之起則日願公之壽日願公之壽則為公祝者且日至
矣而况於姻黨乎今之六十又一初也是公一身之所
關復有天運存焉詩人以來未之有聞也十二月廿有
八日是為懸弧之辰顧君世安徴言為祝深適還自江
西將為關輔之役念予三人者兄弟之異姓也而相知
實深於是乎言雖然亦天下之言也謹序
　
　
　
　
　儼山集巻四十五
欽定四庫全書
　儼山集巻四十六
　　　　　　　　　　　　　明　陸深　撰
　序十
　　　擬㑹試録序
嘉靖歳辛丑今上皇帝紀元之二十年也㑹試復當開
科仰惟我皇上統文體道禮羅才俊以恢𢎞文明之化
至是凡七開科矣自我朝開科至是凡三辛丑矣國運
益昌文運益盛前古所未有也猗與休哉惟春二月實
當其期禮部尚書臣某侍郎臣某先期以請上命臣某
臣某為考試官其同考試為臣某臣某監試則御史臣
某臣某也暨内外諸臣咸遴選以充臣等以某日陛辭
錫燕禮部而後入院棘鎖簾墉百務整整乃相與歎曰
我朝經制度越千古良法美意至多也久而不失其初
者惟兹科試一事耳敢不慎與乃如期三試之天日開
朗燦然文明之象既而分經列館窮晝夜之力而校之
崇雅黜浮務期必得乎真才復相與歎曰聖王求才以
圖理大臣以人而事君惟兹科目正求才之始而人臣
之義庶藉以少布焉敢不重與時就試者兩畿十三省
咸集而湖廣實皇上龍飛之地特展解額總之新舊士
凡四千有竒中式者三百二十人遵宸㫁也擇其文之
尤者二十篇與諸名氏鋟梓為録將以塵乙覽而傳四
方臣某以職事當序諸首因捧而讀之又相與歎曰此
一代之文體而治體於是乎寓焉夫進士設科其
来逺矣凡皆以文售也洪惟我太祖髙皇帝聖文
神武廓清華夏有萬古帝王之功而其出治純用
經術洪武三年即詔開科取士明年辛亥始㑹試
禮部至甲子乙丑之嵗而規制始備二十一年戊
辰始録文示式於是五經四書之義論䇿詔誥表
判之文永為定制前代詩賦墨帖之陋一洗而空
之逺宗孔曽思孟之傳近守濂洛關閩之説醇乎
不可尚已是謂一代之文體逮我成祖文皇
帝靖難之始大收天下之才數踰五百象取列宿而進
士之科益重矣宣宗皇帝撫熙洽之運用輔臣議量地
掄才三分南北中巻以同天下之文憲皇御世再事損
益而科試之法益密矣迄今抱藝就試者皆彬彬然明
於聖賢經傳之㫖以應聖明程式之求人無異學文無
異尚可謂道德一而風俗同豈非一代之治體哉士由
兹選功業在前於此宜亡論者然能以經書義訓為治
心修身之資以詔誥表判為潤色討論之具以論議策
畧為經邦濟世之圖則體用兼該文行相副所為飾吏
治而廣相業者固亦不外於此矣未可謂為科試之文
而筌蹄之此又國體所關也雖然以文取士未敢謂士
盡於文也士以文試亦未敢謂文足以盡士也諸士尚
念之哉夫士學於家患不獲用用矣患不逢時今有其
時矣皇上聖德天位舉一世而君師之自紹統以來議
禮制度之事研析精微至於考文尤深加意頃因言官
論列禮官題請累降明詔以釐正程試之文體臣等承
乏試事大懼無以仰副德意爾諸士登名是録其何以
贊同文之化哉行將奉清問第進士服有僚位各竭體
國之誠以不負所學宏功大業由是可建名卿碩輔由
是可致此主司之望也他日執録而數之曰是科得人
為盛則主司亦與有榮焉
　　　送彭少參赴福建序
彭侯思舜自祠部郎中參議閩省侯之履厯深而聞望
起矣其鄉之士大夫思以贈侯之行翰林張君汝立以
贈言屬予乃敘所以贈侯之意者曰政莫禍于因循事
莫大于更革夫文武周公之法也至後世而必弊非文
武周公之弊也天下之時與勢不能盡如文武周公之
意也而弊及其弊也文武周公而在固不能取已弊之
法行之必將起而更革之矣夫以文武周公之才之知
審而思之而猶有待於更革節量天下之時勢以合乎
文武周公之意斯豈易言哉是故為之而無誠弗動也
致之而無勇弗至也我朝立國百五十年於兹矣祖宗
之良法美意具在邇者權姦竊政乃悉取而壞之迄今
叛者四起而天下之弊滋矣雖掃蕩之期近在早暮其
時勢可睹已臺省牧伯之臣獨得晏然而已乎當更革
之時舍因循之弊吾於侯有望焉聊於是行乎卜之也
昔侯為儀制時儀制典章禮法之府也適權姦氣燄薫
赫侯視之若無人然每有參酌務據舊典而侯固無害
也則於閩也何有閩省於東南財賦之中而變梗之易
也且首被權姦之虐矣府藏空虛人民凋瘵比諸省為
尤甚而望侯者尤深然則侯已無難於權姦竊柄之日
矣而獨難於權姦既誅之後哉雖然侯未得當全閩而
為之也且得當一面為之為之於一面而全閩將法之
閩之傍省又將法之已而環天下之省皆將法之則厯
履益深而聞望益起矣斯固侯之素具而諸君子之望
也侯家世人品皆望天下當别書
　　　送宋西巖副憲赴蜀臬序
有分蜀之寄曰建昌蓋要地云于時備兵之憲臣闕吏
部具故事以僉事宋公敬夫王公廷言名上上特筆可
宋公於是天下皆知輿議之所歸而帝簡之攸在矣敬
夫與廷言同生畿輔同舉進士同為山西而聲望又同
也報既至憲長潘公希古顧憲副楊公用之而言曰惜
也奪吾賢僚是使晉失一才也僉憲王公時瑞趨而前
曰蜀顧不得一才乎吾蜀産也敢以為賀相與質于深
曰皆是也寅協之衷鄉邦之念盡之矣已而私相語曰
宋公明且達其籌畫諸務也若不動聲色而辦謙和寅
畏未嘗告勩即其勞于晉者凡若干年矣才轉一資不
已淹乎且蜀在萬里外而公家澶淵太夫人在堂陸有
閣雲棧道之艱水有瞿塘灧澦之險不已逺乎子復以
為何如深解之曰凡士君子所負以為經綸之地者不
貴乎能敏而貴乎有望其所以維持之於深逺者不貴
乎晏安而貴乎𢎞業風行而具達者望也通變而不窮
者業也業必練而後達望必養而後成遲之以歳月是
之謂養投之於繁難是之謂練今夫通人之才使一日
而都卿佐宰輔之位亦何不可然而天下之大也其能
盡信而深服之乎有不信而服之則卿佐宰輔之位適
以累已此益之所為避地也且四海之逺也九州之廣
也五方之雜出也利利害害新新故故若絲紛而蝟興
使坐一堂之上億斷焉而懸中至槩之行也猶以為難
况未必能中耶此周公之所以待旦也是故養之於數
十年之餘然後付之以卿佐宰輔之寄練之於千萬里
之逺然後責之以四海九州之務使人望孚而理道熟
如是則固有焉如是則安享焉如是則濟成焉此今日
君相之深意也建昌於宋公厚矣敬夫釋然喜慨然起
而赴蜀諸公各賦古詩為别而深為之序
　　　錦衣鮑君出使朔方序
錦衣親軍司冠帶舍人鮑君國用今内庭賢輔思齋鮑
公之姪寧夏鎮守太監吕公之甥也天資智勇閑習韜
畧每欲出身報國慕衛青霍去病之為人必以生縳單
于致之北闕下而勒銘燕然立奇功於萬里之外為事
一聞邊警輒欲身率健兒自當一隊既而吕公為請於
上得㫖從行遂捧勑至興靈興靈之人聞君來咸喜且
將聖天子之命於是鎮守内臣巡撫大臣大將軍副將
軍秉憲監閫督儲參將游擊文武之臣及諸校尉以下
至庠士鄉耆無不欣欣然有喜色而相率來迎其冠履
珮服之華羽旄旌節之美鐘鼓管籥之和皆夾道而前
引時勑在龍輿君以命使按轡徐行觀者皆嘖嘖相謂
曰是貴近而銜命來者乎不但為君一身之榮亦吾一
鎮之榮也又有曰吾嘗聞其人矣今觀其容貌器宇瞻
視不常舉動有禮恭敬謙和不越矩度是不獨吾一方
之人得見為榮必將建奇勲取髙爵使天下之人皆榮
之也豈非朝廷之良吾邦之福也哉未㡬果有功而建
牙分閫宣文總制之臣咸書其勞既承制備物以奬勞
之復繪為斯圖以為君賀乃走使於京師請於予曰斯
圖也公惠然賜之文則鮑君之榮以文而永章也幸公
無辭予喜君之有志諾焉久而為之辭曰夫人臣之所
以為榮者莫榮於將君命於四方而不辱尤莫榮於敵
王所愾而有功夫將命不辱之榮與夫立功邊陲之榮
皆非人人之所能者以人人之所不能者有諸已則凡
人之所不可得者當兼得之矣此理勢之必然而朝廷
爵賞之所由舉也况君以貴近大臣之懿親有忠勇報
國之心無驕惰滛靡之習期功而功立荷榮而榮安他
日封侯拜將功在國家名馳伊吾其功非尋常之功其
榮非尋常之榮矣錦衣蟬冠髙爵厚禄傳之子孫不但
為君一身之榮其為思齋公之榮又大矣則斯圖固當
垂之不朽豈獨為今日之賀言哉君名瓚字國用别號
原城瀛海世家云
　　　霞溪十景詩序
語不云乎人以地靈景因人勝蓋兼之者鮮矣乃若有
其地有其人而景隨之其霞溪之謂乎霞溪在今歙之
休寧據萬山之中山石頳紫倒射溪水空濛滉漾爛若
彩霞故名霞溪其地勝矣歙士孫子守善家霞溪之上
養髙蹈道逺觀而近取攬以為帔掬之可餐心實樂焉
故號霞溪其人勝矣厥惟兼有遂以名聞守善又往往
即其地為景而景益勝曰朱山奪錦曰查塢連雲曰龍
田稼穡曰鷓嶺薪蒸曰沙峯古廟曰施水靈祠曰栢橋
横影曰古渡瞻霞曰仙潭汎月曰蓮沼香風總名之曰
霞溪十景而士大夫從而詠歌之徴余為序序謂此山
林之樂而明達之士也夫山林之樂有之者常患於不
知知之者常患於不享有山林之勝而不知者樵夫牧
竪是也知山林之趣而不能享者達官貴人是也夫惟
明達之士才足以有為而不欲盡為故常有餘功知足
以知趣而無所於累故常有餘巧是故煙雲之巻舒氣
候之明晦泉石之流峙卉木之榮瘁魚鳥之下上與夫
四時之變態不齊皆足以盡取於几席之下杖屨之間
矣其守善之霞溪乎既各繪為圖而詩具左方
　　　壽顧母秦孺人六十序
魯詩有之令妻壽母蓋言德福也令斯德福斯壽人倫
之通義也雖然婦道無專言妻則繫其夫言母則繫其
子有功於夫德則崇矣有造于子福則備矣兼之者人
情之所難而亦人情之所深願而不可必得者况子孫
之於父母乎况令壽之善見於其鄉者乎傳家説詩稱
魯頌出於孔子之手是直欲經萬世總百行以輔五常
非徒善頌禱為也孔子魯人意豈不曰此吾宗國之善
也夫善始於一鄉而後廣被于天下是風化之原而聖
人所以綱維世道者每如此今歳辛丑秋予蒙恩還鄉
進士顧名儒暨其弟名世相率扣予曰不肖有母行年
六十矣五月廿又七日實維初度曩以名儒試春官名
世且有待以稱觴况吾母教内嚴不甚喜酒食世俗禮
惟欲得善歌頌俾不肖兄弟諷詠道説於前以悦志然
非宗工偉人亦不愜故以請予不敢當請屢至而意益
勤念孺人實吾友景髙處士之繼室也系出秦氏秦顧
吾鄉右族而賢與予家陸氏世姻兒子楫復於進士兄
弟游有麗澤之雅豈非吾一鄉之善哉顧予歸晩又謭
陋何足為進士兄弟揚聲光哉予聞孺人年未三十而
寡居時名儒名世兄弟㷀㷀然孩抱間舅氏懷松翁在
堂孺人身為冢婦獨力門户上事老舅下撫二孤朝夕
益勤懷松翁亦豪爽俊邁暮齡殊暢裕即世之日呼孺
人謝之曰汝能植吾諸孫吾且不朽矣前室有子名臣
孺人視如已出名儒遂領應天鄉薦髙等今名世文學
沛然臺試多居首選家且中落孺人又力起之一錢尺
帛必教二子以節儉言動少不如禮雖昬夜必召至榻
前峻責乃已若是者孺人之德福備矣其所為令壽者
獨顧氏之一族為善哉雖播之四海傳之千古與魯詩
同一感召可也名儒兄弟試以此義為孺人壽孺人聞
之有不悦者乎悦則壽進矣且名儒兄弟俱工詩業旋
當魁南畿魁南宫魁天下以魯詩之義助我聖朝風化
之政孺人見之有不益悦者乎益悦則壽益進矣深忝
鄉人尚當執筆為頌以為上壽侑
　儼山集卷四十六
欽定四庫全書
　儼山集巻四十七
　　　　　　　　　　　　　明　陸深　撰
　　序十一
　　　送大京兆江公赴南都序
瑞石先生江公之尹應天也自晉之右轄升升等矣而
榮尤焉蓋自藩而輔於格謂之内入故三司之在晉者
因公以為榮又榮也大方伯自楊公而下憲長自潘公
而下都閫則馬公王公咸屬贈言深又安敢弗是之榮
哉而謂公於此有榮焉則未也士大夫操内外之説一
切較量之故有一生仕宦不出國門者為幸且遇至春
時天涯之咏戀戀然不忍舍去二者皆過也夫仕事也
内亦事也外亦事也顧事事何如耳或曰居中清燕任
外勩勞獨非人情也乎曰知其勞逸而均之以為理此
用人之人之事也榮瘁焉吾何與公以經術魁天下進
士髙第筮仕兵部既優拔之吏部既十餘年布政山之
東西亦既十年矣夫兵部吏部方今之貴要顯融司也
公未嘗以自逸山之東山之西亦今繁劇險瘠之地而
公未嘗以告勞是豈畱情中外者哉是行也公實有榮
焉而非是之謂也請為諸公言之夫堯舜禹湯文武皆
古之聖王也然而稱聖王者必以堯為首自堯舜禹湯
文武以至周公孔子皆古之聖人也然而稱聖人者必
以孔子為首又自漢髙唐宗宋藝暨我朝之太祖皆中
國之皇帝也然而稱得堯之統者必以我太祖為首何
者堯之道欽明而已矣孔子之道時中而已矣我太祖
之神功聖徳損益百王以還之仁孝而已矣今之應天
太祖之舊京也山之東孔子闕里在焉山之西堯之故
都也堯之故都公嘗治之矣孔子之鄉公又嘗治之矣
咸以最聞今將舉堯孔之道以復治我太祖之舊京
矣則凡創業之難與夫守成之不易者其在于今抑亦
有裨於神功聖德乎否也有裨於神功聖德以贊佐一
王之典顧不大榮矣乎諸公曰然因書為序
　　　避喧菴詩序
避喧志隱也從而咏歌之成其志也凡人之情必有避
觀于避斯知其人矣是故避位者讓避名者賢避地者
哲避喧者隱夫喧讙聲也城市多喧山水則否大抵山
益髙水益深則境益靜而喧益不到四方佳山水稱東
南東南之佳者稱天台天台一脉為黄巖黄巖又天台
之佳者也蓋天台東至黄巖窮矣其磅礴鬱嵂又鍾于
人故黄巖多著姓而以戴氏為佳戴故石屏後也恬隱
公又戴氏之佳者也避喧則公所名菴菴據黄巖之佳
曰太平㠐事見秦行人記中所謂善于慕陶者得之矣
公之子允大仕于朝為國子師以學行聞天下由是
避喧之名往往入于騷壇吟社中為咀嚼品題之具矣
深曩遊南雍辱允大先生賞識兹㑹都下别且三年矣
而所得避喧詩益多彚而授深序或曰公既隱矣焉用
文之若是者無乃幾于喧與而併為公所避與深曰不
然夫萬有相吹而聲出焉其在城市則車馬綺紈聲利
名位紛然擾者謂之喧其在山林則泉響谷應禽弄木
奏悠然適者謂之喧又其至也莊生所謂天籟焉自然
動者亦謂之喧茍自其本舉謂之喧亦可也茍自其末
則喧亦多端矣公之所為避者其城市之喧乎不然悠
然適者自然動者公方有㝠㑹焉而又曷避為况詩書
之聲和雅洪澹諧韶鈞叶音吕與天籟等公方樂焉以
為兹菴助而槩曰避之是豈公之志哉或者喻而退既
廼録為序
　　　送賀君汝修赴内江令序
余往歳遊南雍取友於天下而湖湘實多士於武昌得
三人焉張君一卿胡君汝洪賀君汝修而汝洪汝修復
以同經講好時同經之士以數十輩而汝修年最少資
最敏余視之一日而千里也數年以來余最劣最先成
名而一卿尚需次于家汝洪令内鄉已迨一考汝修與
汝洪同得項城俄以家制去今庚辰之秋起今内江予
已轉官成均與汝修㑹于都門俯仰今昔為之慨然屬
其鄉士夫自少保陳公而下以贈言請而王大理實來
速之予於汝修豈得無言乎哉始汝修與數君子朝夕
服勤者先王經世之迹前賢已試之方不知於今果可
以見之行而無難乎兹得一縣去百里民社之責一時
風俗所關不知操縱張弛者果昔日之所講明而許與
者乎昔之所學不可施之今是徒勞也今之所履不皆
本於昔是忘其久要矣古之君子蓋有從容數言以槩
其平生於把袂之頃者余於汝修豈得無望乎哉昔與
汝修約曰人品必為諸葛孔明程伯子文章必如先秦
兩漢政治必效三代斯言未逺聊於内江乎卜之也内
江蜀之壯縣去京師萬里地險而逺且當兵革之餘民
弊而易怨又有中貴人將命在蜀供需歳以數百萬計
内江茍當一日之費且不能辭矣汝修能不以為難乎
哉汝修嘗遇至人聞大道為予講性命之説坐而聽之
浹日焉皆不異吾聖人之指即是而措之則曹參之所
以治齊欒巴葛洪之神化一邑者寧不大過於功名富
貴之所為圖哉汝修行矣聊於内江乎卜之也汝修文
章已成而博學未為世所盡知知之深者余不能多讓
也於是乎言
　　　别聶文蔚詩序
余倀倀然無當世之交自罹憂患以來神情銷落尤無
當世之志而世亦將棄我矣獨雙江聶君文蔚不終見
鄙時枉山居惠而教我然文蔚來令華亭凡四年矣政
績為當世第一今年春天子亦以第一人召之深故華
亭家也方將託文蔚以自老於一丘一壑之間而文蔚
去矣文蔚去將陟華當軸以大發其胸中之所藏文章
政事卓為名家信當世之才也顧深方抱病不及一握
手别以謝知已賦詩送之
　　　送張虞咨都事序
自古觀盛治必徴於世臣觀於世臣之家者必徴於子
若孫蓋積家而國積國而天下其化通也皇明世德
之臣於吾松有一人焉故贈太子太保南京兵部尚書
謚莊簡定菴張公是也公之學有本原不為言語文字
而其所自得者為多故敭厯中外餘四十年位至八座
皆有為有守晩就懸車蓋始終出處無少遺憾焉今之
稱公率以董學兩浙為盛殊未有及其學者深生也晩
嘗一拜公近讀公之文獲窺其一二故竊論人品於吾
松必當以公為首又意其不當以區區一郡論公也公
之子牧字虞咨復修公之道以公廕當補官吏部優其
材得為南京左軍都督府都事將赴任凡松之人有事
於京者重其為大賢之後而又賢也實光于松故咸有
贈而謂深為序乃進告於虞咨曰南都重地昔者先公
之所畱守也五府要司昔者先公之所參贊也其徳惠
條畫固結於人心者方新一時之士大夫嘗登公門者
今且布列於庶位有與公同朝同事者三數公尚在聞
君之往也必私喜皆來觀于公之世焉使其父黨退而
歎曰清忠肅恭猶吾莊簡也其君子聚相慶曰公信質
敏猶吾莊簡也其小人匍匐而進鼓舞而退轉相告於
其父兄子弟曰是我公之子也猶我公也若是是能世
其德矣使后之人觀我治化本公父子其於吾松不滋
重與凡松之人惡得無厚望於今日哉夫人之生乏賢
父兄而外取諸人人或不足而尚取諸古之人是二者
蓄德均也難易則有間矣若虞咨者其蒞官其行已豈
待他取乎哉故於是行也備論公焉而不以為複者深
之私也初公之卒有司以聞孝廟悼之為賜祭勑工部
營葬事事既竣虞咨以太夫人之命入謝遂請贈謚今
天子正極之始首是之事下禮部既成請復疏乞終養
事下吏部例格不行授今職得便養乂成其志皆殊遇
也故序
　　　南渠集序
南渠子三十舉進士四十為天子諫官之長有詩若
干首有文若干首詩諸體畧具奏疏之文居十六七予
既編次為集讀而愛之為之敘曰有傳世之器有濟時
之具有行道之資傳世之器文章是也濟時之具功業
是也行道之資禄位是也三者之不兼也久矣君子惡
乎取舍哉或曰三者於人亦若是班乎曰皆君子之所
不容已者也雖然禄位者命之制也功業者分之畫也
文章者自致之道也是以君子安命守分而不敢怠於
自致故寧為此不寧為彼寧彼之失而或得之此也南
渠子為諫官數年有行道之寄焉其所論列皆天下大
計有濟時之心焉文章典則温雅有傳世之才焉是可
謂兼之矣由諫官而上愈進則道愈行由論列而上愈
行則濟愈廣文章雖無事焉可也今罷諫官佐逺郡將
有取於江山之助益肆力於自致而寧約取之非耶或
曰南渠子之道隨時也是故居位則道行當事則有功
身退則學進覽斯集者有考焉
　　　陳江丁氏族譜序
此陳江丁氏譜也陳江之有丁氏自諱堇府君始丁氏
之有譜則始於毅齋府君繼之以養靜先生而大備於
文範君倅松之日也文範名某舉孝宗乙丑進士直道
雄才厯試郡邑敦本好古有天下之志此譜之作殆其
一也譜成而徴序於同年陸深昔者先王世禄故士大
夫氏族掌在國史井田故民庶具諸版圖雖厯世可按
也自封建廢而士大夫失其世世失而譜興譜者補也
亦所以補王政之不及者也漢以後中原多故士民遷
徙不常厥居號稱文獻之族者鮮有能保譜牒於不墜
魏晉及唐以門第用人至有昩冒神明之胄以為禄仕
之媒者而俗日衰矣今文範之為此譜也近倣歐蘇之
意以成一家之書其立法嚴其處意厚法嚴故闕其所
不可知而百世之傳覈意厚故篤於所當行而親疎之
制明丁氏族之人一展閲間某也祖某也禰某也兄弟
某也子若孫水源木本綿連續屬繩武肯堂之思􁉂鴒
棠棣之念有不油然興者乎昔人嘗謂由一人之身而
至於為途之人蓋不獨一家然也雖天下之大其始未
嘗不本於一人而其末也為九州四海萬里之逺推此
意也親親仁民之政厚本定分之業先王之制不以後
世而難者此文範君之志也故序
　　　龍江春逺詩序
凡人情之有别也必歆艷之必期待之愛慕之甚者悲
之恨之攀畱之又跂望之而不已焉士大夫之能言者
乃從而寫其歆艷期待愛慕悲恨攀畱跂望之意而歌
詩之頌之諷之下至畫史則圖其事與其供帳冠裳車
馬山川風物之致以比於聲詩焉豈其居相漠然而情
至是乃始發哉夫君子之行重有事也事之大者莫大
於致君以及民孰不為君也而亦孰非民也是故歆愛
之情生焉甚或使絶域去治朝則梗鬱於其中虞變於
其外者不能不蓄而為悲恨洩之為攀畱攀畱之不得
則跂望從之矣是豈有所待哉蓋必居也有忠信之孚
而後出門有眷戀之色二者固相為也不然郵傳之送
迎等耳豈復有所謂情也哉龍江唐先生士絅既禫除
其先公之服矣卜日還朝邑之士大夫自南山瞿公而
下咸賦詩送之深亦有作既成復俾敘之深於士絅安
得無情乎哉曰始士絅以丙辰進士退而讀書龍江之
上者十年乃起而令東明有異政天子召為給事中於
兵科侃侃諫諍奮不顧身尋以璽書按事廣之東西勤
勞者三載矣還為權姦所怒斥判深州權姦伏誅始叙
遷為南京工部主事已而再進為刑部員外郎矣是行
也天子追念舊蹟必畱為侍從擢為卿貳是固士絅之
所宜有者士絅亦將有慰于今日作者之情乎哉因題
其首曰龍江春逺者期待也
　　　行春畱愛詩序
史侯來攝上海滿三月而去去而人思之士之能言者
各寫其意之所到比律吕而可歌凡若干矣而侯未之
及知也浙士魏允升見而録焉録成而徴序於予予時
方卧病諾焉而未之及為也既閲歳將還于朝而民士
之思侯愈久愈稔歌頌將愈作而侯之政蹟愈美予之
觀感于侯者愈深乃作而言曰郡邑之政於今日難矣
細民知有恩而不知有制其難柔有如此者巨族知有
利而不知有度其難得有如此者監臨知有分而不知
有體其難事有如此者誅求知有給而不知有民其難
供有如此者弊怵於積勢利奪於羣咻其興革有如此
者侯之􁍤海邑也能亷故民悦焉而忘其勞也能公故
巨室憚焉而不敢怨也能禮故待之者易以感也能愛
故取之者隨以足也能權故推之則以變措之則以新
也五者天下之能事備矣而况於郡邑之政哉此侯之
才足以辦之矣天下非無才也彼以攝焉者郵傳寄耳
嗚呼能不以郵傳視天下之官守焉此古治所由興也
讀是詩者可以知侯矣侯名瑭字某
　
　
　
　
　
　儼山集巻四十七
欽定四庫全書
　儼山集巻四十八
　　　　　　　　　　　　　明　陸深　撰
　　序十二
　　　重刋豆疹論序
醫家素難如士人本經至矣備矣獨豆創不經見本草
號稱古書亦無明著方録至漢未時始言豆疹以為得
自征羗豈上古生人無此疾耶又迤北諸人苟南近長
城即出豆疹多死亡似又繫於地氣矣江南水土濕熱
凡嬰兒必痘死生雖異無一得脱亦有長大始出者予
所生育子女多罹此毒比年四孫連接殀殤至為楚割
不能不致憾於醫藥之無工也嘗聞宋有聞人規者著
書專論痘疹具有條理往在館閣多方尋訪而未獲表
弟顧世安氏素修醫業收蓄古書甚富每與論此而託
焉歸田之又明年汾州栢山劉先生􁍤松之日首以此
書為惠展巻讀之殊快夙心乃為手訂數字因命黄甥
標校勘出甥立抄方以成一家之言嗚呼使窮鄉下邑
家置而户藏之稍識文義决不至譌誤其所保全者可
勝道哉乃重翻朗刻庶便覽觀經云如保赤子蓋言保
赤子之難尤難於保民之難也栢山以才御史出副郡
車觀於斯舉可謂先其所難者松民坐享仁壽之福必
矣世安授官太醫院為御醫供事聖濟殿蓋欲廣先生
之意因請為序以傳
　　　懷旂集敘
𢎞治辛酉深忝鄉薦乙丑春釋褐于成均三四年間客
都門遊齊魯畱南雍出入三吳旅食之日多所得詩凡
若干篇率皆道路語爾既被上命儲史館得專意文學
探囊讀之感念今昔恍然若一日之所遇也取其甚不
謬者存十二三焉傳有之曰士以旂昭有事也深叨列
下士仰沐鴻澤雖逺在草莽其敢一日忘斯招之至耶
故命之曰懷旂集云
　　　介菴先生鄭公哀輓序
同知南雄府致仕進階奉議大夫介菴鄭先生既卒其
子通判大名府相希説編其誌銘墓表哀輓之作若干
篇元老名卿文士詩人海内之賢言焉而信今信焉而
傳後渢渢乎事覈而情悲也上海陸深讀之曰此循良
之吏論定而不朽仁孝之人揚親以致志者於是乎徴
之矣嗚呼君子之學以經綸為至其遇不遇繫乎逢君
子之道以出處為大其安不安存乎我故持必遇之心
者無必安之地者也介菴先生四佐大郡其在南昌也
以左調其在髙州也以憂去其在大名也以薦陞其為
南雄也以齟齬停任又以紛更報罷然不皆遇也清白
之操惠愛之政郡之人至今思之不能忘是可謂善行
其所學者矣方其觧南雄也使先生少自媒必獲安其
位及權姦之誅也先生當起矣卒致其仕恬退之風止
足之義視世之巧營固戀者何如也是可謂安於出處
者矣夫遇制乎命者也安由於義者也以義處命此儒
者之能事而先生之考終也無少遺憾豈易得哉深聞
之其德厚者其後昌其學深者其風逺乃今希說之向
用未艾固將大發先生之藏而天下之欽德慕義者其
於先生之闡白容少緩耶惜深生也晩不獲侍先生以
探其大全深造然辱交於希説亦有年矣始獲論次其
經綸之方出處之大為哀輓序
　　　送何述齋太守入覲序
易有之聖人久於其道而天下化成蓋言上下之交也
仰惟皇上中興御極二十有二年凡七朝諸侯矣明年
甲辰復當大朝之期松江何侯述齋先生先期戒行士
大夫咸悵悵然不釋其去相與就陸深謀之思為畱行
亦欲望侯之久於吾郡也深亟是之而願有以告夫臨
年入覲以行明陟古之大典蓋常禮爾惟國有大事與
方隅未和則以特㫖畱之方今上際治平下成康阜四
海九州方軌畢至固我侯之樂於有事也忠勤大業行
矣於是唐憲副龍江曰是禮也夫天子制禮諸侯稟禮
以致之天下載見之詩所為作也盍相與送之自趙太
常曲江而下咸餞之江上御醫顧定芳寧丞喬訓趨而
進曰餞必有贈贈必以言屬深為之序深惟我朝稽古
建官超越百代太祖髙皇帝開天啓運朝覲之典自洪
武丙寅著令行之百七十餘年矣藩臬郡縣之長吏精
白一心以承德意者惟此舉庶僚有位顒然以待旌甄
者亦惟此舉雖然天下之郡皆統於藩臬而幽明聽焉
天子以一身主張於上而幽明之柄付之銓曹銓曹所
寄以為耳目者諸侯也勸懲之義所以為理者莫大於
是惟畿輔之郡則百執事之賢否獨守得與銓曹共之
視藩臬等郡守之任莫重於兩畿而南畿為尤重實以
髙皇首善之地典禮存焉然南畿之郡又莫重於蘇松
非徒以財賦之浩繁也六官之事亦最他郡顧松地狹
矣尤難於蘇守固天下之選也我侯述齋先生之守松
也特出妙簡其為治也不動聲色而百務具興二年於
兹慈良愷悌之政覃敷四境是故霑其惠者親之為父
母服其斷者仰之為神明覿其德者尊之為賢聖古之
龔黄夫復何讓兹朝正禮成天官卿必且明揚於廷則
松郡治平天下第一無疑矣百執事之師帥於是乎在
一方之民瘼於是乎達千里之風教於是乎宣侯方斂
功績於無言之表以成上下相交之業是行所繫顧不
偉與爰念先朝列聖每當入覲時有特㫖舉其賢者能
者異等者錫燕午門兼賜璽書馳驛以還或不次遷擢
遂登台輔皇上勵精圖治明作之功與三代並隆必舉
舊章我侯又當第一無疑矣則吾郡士夫感知之情不
於是而少慰哉詩亦有之蓼彼蕭斯零露湑兮蓋言逮
下也既見君子為龍為光蓋言承上也深不佞請歌以
侑别
　　　送司訓吳先生九年考滿序
石峯吳先生教上海學學者有成矣遂從海學滿九載
考以上吏部將去海而海之士夫相與歎息其賢酌酒
送之有為畱行之計者曰先生政成九載海實三年吾
有子弟何可一日無先生有為達才之言者曰先生束
縛校官幾二十載内外樞要何可一日無先生相與質
於陸子以為何如深聞之曰先生去畱資格具在非我
輩之所能與深獨愛敬先生之有量有識而又以歎資
格之重困夫豪傑也士舉於鄉矣旅試於春官其上者
為進士正榜其次者為進士副榜其藝能無以大相逺
也其實皆謂之出身然從正榜出者二十年可至卿相
出副榜為校官者必限以實厯之歳月未滿一日不聽
使去去而以殿最也特視其子弟員之中式與不中式
者乃皆若此間亦有去為御史者終不數數也豈才之
同出於鄉舉里選者顧遂爾懸絶耶抑人之限於地者
無以自見也將采聽者之未廣與推轂者之無公耶先
生自丁卯舉於鄉戊辰舉於禮部教於蘇者三年教於
長沙之攸者乂三年至於教海始滿實厯云先生清才
博學勤于講説所至以春秋為教其生徒自官司外常
數百人每舉必中式往来校文於蜀於廣於齊魯所得
多名士馳驅萬里江山湖海之奇勝輒有紀述咸可傳
誦淹畱散緩之意未嘗少見其去海也束書就道與嘗
所往來者敘分畱别道義繾綣之情薰然入人是其卿
輔之量經綸之業蓋已具見於此矣此所以為先生也
若乃舍文字而持權衡辭冷局而當要路竊謂先生亦
既晩也深於是乎有感昔臨川聶先生大年為校官時
王文端公抑菴先生在吏部大年嘗因題畫以致意其
畧曰以二十年求畫之心求天下之士天下其有遺材
耶是後斯言徹于文端公欣然薦奏於是大年遂有修
書之命人兩賢之今先生之才無愧大年而整菴羅先
生之賢逺過抑菴適居吏部是行必有遇也又例得再
試禮部先生褎然舉首以發於持滿之餘深於是乎有
望故序
　　　竹亭詩序
芝山之麓有竹亭焉今少司冦胡公之所築也有桑梓
之義公之託於物者如此京都之間有竹亭焉今士大
夫之所賢也有配德之道物之附於公者如此始公之
在荆也荆有竹亭其在廣也廣有竹亭其在閩也閩亦
有竹亭宦轍所至凡竹亭云者必公也無疑其於今也
惟公而不惟竹或見竹焉儼乎若公之有臨也物因人
重者如此由是士大夫之能言者咸有作積為若干什
公以深嘗登斯亭也授簡為序深暇日從二三子讀焉
渢渢乎何其音之長也充充乎又何其好德之同也融
融乎何其入人之深也二三子識之夫物生也有自成
也有託是故瘠土無豐苗弱質無正色其斯之謂與予
昔將命而南也止於饒使禮告成遂有事於觀察登芝
山而望焉鄱湖之渺瀰我聖祖弔伐之所也封藩之規
度守令之理制明秀之山川膏沃之田疇富庶之齒淳
龎之俗我列聖休養之厚也萬竹森映極瀟灑之趣則
公之故居而亭之所為築也廼降而修謁焉式其里聞
弦誦之聲登其堂挹清修之操入其室觀朴素之業有
先世之文獻在焉既而觴予於亭示予以晩節之志蒼
粉碧玉與秋色相髙令人肅乎其為心穆乎其為容欲
去而不能者久之已復從公移植數本於公署為旦夕
之瞻企予蓋有所感也夫昔人有言禮樂必積德百年
而後興蓋生養教習之漸然爾皇明撫運混一規模成
於鄱湖之役則饒固首善之地也凝和被化宜有為天
下先者而公生其間適應百年之運加以故家流風荷
承傳之學具禮樂之材為鉅儒為名臣為天下羽儀蔚
乎其有章也卓乎其不羣也優優乎應變而不窮也屹
乎處毁譽而不懼也其不為斯竹矣乎蒔以佳壤育以
和氣固以籓籬時以培植堅剛茂密之質足以資世用
而和民生廼若挺拔之操可以干霄漢蔥蒨之色可以
傲霜雪使乾坤之正氣後時而獨存者是宜公之有取
於斯也故曰至治之世多君子至人之居無疵癘二三
子唯而退因録為序公名韶字大聲登甲辰進士敭厯
中外以至今官柄用方始云
　　　澹軒集序
詩之作工體製者乏寛裕之風務氣格者少温潤之氣
蓋自李杜以來詩人鮮兼之矣兼之曰詩不其難矣乎
得其一體者然且有至焉有不至焉則詩之道或幾乎
廢矣而世未嘗無人也三百篇多出於委巷與女婦之
口其人初未嘗學其辭㫖顧足為後世經何則出於情
故也詩出於情而體製氣格在所後矣此詩之本也深
少游邑校時澹軒先生已號宿學工為詩其時固未能
讀之也其子鶠與深同舉於鄉又同舉進士於朝往來
兩都間每與先生俱當其時又未暇讀之也今年以先
孺人服家居其子鶠方編次為集始得請而讀之凡若
干首嗚呼是誠所謂出於情者耶先生厲孤耿之操秉
剛方之性侃侃不與俗人瓦合是故其詩鍜鍊清峭如
其人雖屢屈場屋薄淡自居無怨尤迫蹙之態可謂情
之正者矣夫詩出於情難情而得其正又難也是宜有
傳焉鶠作而曰家君道固如是其果然與宜為集敘且
夫伯俞之梃無恙無恤之簡不忘君子所以為其親者
無所不愛而况於其言之成章者乎宜鶠之蚤圖之也
而先生苦志力探嗜好俱泯者得所付託矣其決傳而
無疑者又於是乎在
　　　送浮屠黙菴序
普照僧黙菴嘗從定菴曹先生學詩與書又每從士大
夫遊故釋而文余道松亦主焉至則設茗論詩持紙乞
余書數詩以為常屢焉故契若古之方外交也乙丑歳
㑹郡僧綱闕黙菴捧郡檄謁選於吏部既受命冠服有
章又加昔一等矣一日過余别且請以贈余曰維佛氏
以無為宗萬有皆幻身世電泡耳吾之所有爾之所不
取也何以贈黙菴曰縁愛生慾縁慾墮干萬刼非愛非
欲即證果矣何名為有何名為無余曰終然不同奈何
相謀黙菴曰不必於同不必於不同願卒兩忘之余曰
余與爾異趨也獨不畏其相妨哉黙菴笑曰何見之太
晩也佛之道常附聖人之道而行不相妨久矣余曰異
哉當竟其説黙菴曰吾佛氏之道一切修於内然常使
外者無擾也擾之則力倍矣是故聖人之道行使君臣
父子禮樂刑政各職其職以綱維乎天下大定矣然后
吾徒始得出其一身以究其學不然且弗暇矣故琳宫
梵宇金璧輝煌而吾徒安饗常在太平之世穨垣敗宇
而沛顛流離者必喪亂之日也故佛道獨盛非佛之福
也聖人之道盛非獨儒者有望也雖吾徒亦日夜望之
余服其甚辯然終未以為然也遂次第其語以為贈使
歸質諸定菴焉定菴之季十峯與其羣從皆余友也而
甚文必有能印正其説者
　
　
　
　
　
　
　
　儼山集巻四十八
欽定四庫全書
　儼山集巻四十九
　　　　　　　　　　　　　明　陸深　撰
　序十三
　　　送嚴介谿宗伯奉使安陸詩序
禮也者緣起於人情㑹通以大道橐籥夫至和夫然後
頌聲作焉休禎應焉今天子大孝尊親又將備物於顯
陵陵故在安陸於是特以禮部右侍郎介谿嚴公往凡
禮儀之事悉總之奉璽書佩織符至重也蓋古山陵之
使而今天子又寄之以精誠焉於是聲和祥協所以為
之應者多矣公方自祭酒遷於是國監自司業林先生
而下咸賦詩送之深適來嗣公為祭酒乃聨而為什以
為贈且遂為之序曰夫禮王道之終也有所終者必有
所始無為者王道之始也有所見者必有所因國家拔
天下士聚於翰林若將養之以無為和平之福者及夫
因能授任各有見焉禮之所為體者固如是公之是行
凡以為禮也且因公可以觀禮焉公少以神童聞天下
未弱冠掇巍科舉進士入翰林讀中秘書擢史館為編
修官校文於禮闈侍經於先朝今天子紹統之初署篆
於南翰林召掌成均遷副宗伯自今以往崇階峻陟未
見其終也而皆有其始矣其在齠齔時妙語奇句應聲
而成每試場屋必以經義為士人傳誦唱進士名幾及
第居館閣試必在首選為史官編摩有法戶外求文之
屨常滿校文輒得名士南院有望北雍有化可謂隨所
因而緒見者矣而况完才厚蓄於是行也有不益懋大
禮以弼之成乎夫是之謂緣人情觀㑹通達和氣以比
於王道則是詩也固聲光之洪鬯者非與使事有程式
遄其歸今天子開明堂契大道必將賞懋功登名德公
當以山陵之威儀為廟堂之規畫以神明之歆格為民
物之主持休禎其有不應者乎而王道於是乎成矣此
深之所謂禮也公其行哉公之教學也尤有恩諸生至
懷涕以思公之去一時屬下多才士觀感之深深之初
至京師也翰林學士未齋顧先生遺之書曰善乎嚴公
子當以為法故深之序是詩也尤致跂戀焉若夫覽形
蹟之奇神江山之助隆體貌之尊養宰輔之望此公之
餘事也所以望之公者亦餘事也故序
　　　送李長史宗豫赴任序
余嘉靖戊子再起蒞國子頃之吏部問士於予予以三
人應蓋皆臺諫才也其一即李君宗豫頃之崇府以長
史請吏部疏名上由是宗豫遂遷或謂予曰先生薦宗
豫作臺諫顧乃得外藩得毋少之乎予觧之曰古今稱
臺諫與宰相權畧相埒蓋惟臺諌能言之惟宰相能行
之謂其皆得與人主可否是非以圖成天下之大業若
夫輔導啓沃之功則宰相居多是故臺諫資卑宰相責
大故凡有可否是非之任與輔導啓沃之益者皆臺諫
宰相事也蓋嘗有布衣恭相業者况長史固一國之相哉
輔導之啟沃之偃然相天下業也宗豫為不薄矣其尚
求所以報稱哉宗豫領𢎞治乙卯貴州鄉薦登乙榜去
教蜀又教浙又教南畿之建德既又奉特㫖入教魏國
徐公遂擢南監學正已復改北且滿四載宗豫之履厯
深矣今天子修親親重宗藩輔導之職必欲得人宗豫
固擇而使之者哉行矣昔董仲舒以漢之醇儒逺過公
孫輩乃出相藩國凡相兩王皆驕仲舒正身率物以禮
誼匡王咸敬重焉况崇王殿下好學秉禮有漢河間之
典則而宗豫以該洽之學敏贍之才端諒之行輔導之
固今之醇儒也而崇王之賢有弗敬且重之乎宗豫其
尚思所以報稱哉使王以名德重天下屹為河南之屏
翰則宗豫亦隱然有重望固今之仲舒也宗豫勉之邇
者臣僚建言籓府諸佐有聲績者許入為京朝官今天
子立賢無方安知宗豫不自此而陟華要乎長沙之徴
前席之問有日矣雖然相一國與相天下亦畧相埒相
一國稱矣官至大夫榮矣又奚必中外崇卑之較乎此
固仲舒正誼明道之説也宗豫行哉因書以贈
　　　重刋周禮序
周禮一書説者以為周公致太平之典或又曰戰國時
書也議周禮者持此兩説久矣謂其為周公者以其廣
大悉備周萬物而不遺輔三才而皆當非聖人不能作
也謂其為戰國者以與孟子王制不合又謂下至輿皁
之事皆備書疑周公不如是之猥瑣也皆有所執故卒
不能合鳴呼秦火之後載籍散亡失次惟易為全書而
諸禮之病尤甚蓋自戰國諸侯惡其害己巳盡削之故
諸經亡於秦而禮尤先焉者竊嘗謂是書實本於周公
而今之周禮則散失之餘者也或又曰未成之書詳其
規模亦既備矣漢興諸經書稍集而是書獨亡冬官一
篇至購以千金不能得河間獻玊始以考工記足之足
之誠非是也向歆父子尊以為經馬鄭諸儒與唐孔賈
氏皆有注疏然但承河間之舊而已至宋諸儒力校羣
經號稱有功而於是書亦畧迨俞庭椿始為復古編以
為冬官不亡特漫入五官中耳於是刪取五官之羡餘
與無所附麗者以為是真冬官也吳澄遂考註之以為
周禮復全彼固有見爾其間亦有不類冬官者要之竟
非全書也大抵法因時異治以道同善復古者在彷而
行之耳竊嘗讀是書而有感焉以為良法美意盡此則
幾於王矣古之人有用之而卒以敗者其故何耶抑亦
存乎其人爾茍存乎其人雖得其意而遺其法亦可也
善乎程子之言曰必有關雎麟趾之意然後可以行周
官之法度信若是則是書之全闕又在所不必較者矣
雖然必有得是書於言外者因重刋之而并著其説如
此云
　　　贈别駕屠先生致仕序
三一屠先生以太平之政來致上為增秩而許之於是
金緋在躬廷辭而去中朝士咸相顧歎曰賢哉或曰是
以退為進者耶世有俟滿課功陟竟弗及者而先生顧
於此得之庸非進耶雖然非先生之心也或曰先生仕
不得意位不過下大夫官不過州郡是以去雖然非先
生之情也或曰先生稍厭世樂髙閒大江之南風日之
美有釣游舊業故去雖然非先生之志也先生有用世
才視天下疾痛如在已宦轍所至嘗以一僕自隨廨宇
壁立如梵舍晝夜治文書不休是為樂髙閒者耶今大
司冦公於先生為兄夏官奎進士壵則先生之子也若
鼎彞引前珠玉擁後而委蛇在中是為不得意者耶其
在武昌時破寃囚斷疑獄號稱神明其在建昌時恤民
隱抑權勢作民父母臺省藩臬交譽疊薦先生皆退然
不居而獨於此時求進耶夫出有為處有時古之道也
是故幼而學之壯而行之適可而去之其學也若饑其
行也若推其去也若遺先生蓋幾於是矣何為紛紛乎
議之淺也或曰禮稱七十致仕先生齒髮尚壯若是者
禮與昔宋錢若水早罷欲以進退之道自全先生初為
郡推官與錢同其折獄事又同後所至雖不同而其去
也適當人主之初年則又同殆欲以是勵世風與為轉
移感動之機與是或先生之微意而非僕之所敢知也
武庫林君利贍夏君某王君某畢君某相率請贈故序
　　　重刋千金寶要方序
自古無不効之方而世醫有不識之病若也為對證之
藥此方書之所以不可少也是編千金寳要盖傳自孫思
邈云我大中丞西野先生張公撫蜀以自隨因以濟人
而每効焉視他方書特為簡約可傳公亦寶之公自内
臺出任旬宣之寄數年以還凡三易鎮至於藩臬之長
皆再蒞經世之務靡不達練設張舉措各有次第而尤
以濟人為先務如此方書其一也雖然先王之政為之
醫藥以濟其殀死是故本草昉於神農而周禮命之官
屬後世則有專門名家以效用者皆仁術也夫仁故無
小行必自近先王為理之要固如此思邈此作又嘗託
之神異以取信於世要其實理亦有不可誣者今夫醫
得其理凡醫得是書而理之人有其書還以證醫之理
則所全活者必多矣豈非王政之大端哉而亦公之微
意也於是左布政使陸深右布政使衛道合辭請而梓
之冀以廣公之意㑹道以遷行深亦内轉皆不及視其
成成之者參議鄭重也
　　　鹿門遺隱詩册序
昔漢龎公隱居襄陽之野曰鹿門今鄭君成大隱居新
安之野亦曰鹿門古今人若是其同乎按史載龎公在
襄陽時躬耕壟上劉表勸之仕不應扣之至再則以遺
安之語答之而去蓋古逸民之流與今成大寧有是乎
曰不必盡有是也而其人固龐公之儔也成大少孤事
其母兄以孝友聞處閨門有禮壯遊四方考德資善年
五十歸為隱居計家在新安之雙橋鄭故節義士子美
後也雙橋濵湖負湖為腴田成大親操鉏鎛率童僕耕
耨風日中如龎公然大夫士髙之遂改姓其地豈不以
成大真龎公也哉予竊謂龎公當東都末季隱或非其
志也其答表語蓋以之風表者後表卒不能安及其子
方其時固有髙林深淵之慮為旦夕栖宿之謀而已隱
豈其得已哉今成大當熈洽之朝無意外之患保林泉
之嘉遂髙尚之志是真隱者其與龎公同乎不同乎又
未可知也孰得以其地為疑哉雖然地之靈勝者必鍾
為奇偉之士而奇偉之士居其地亦輒以名按襄陽之
鹿門本號蘇嶺因習郁而得名因龎公而遂顯若是安
知雙橋之不可名鹿門乎又安知雙橋之鹿門不因成
大以顯乎又安知成大之終不可得使雙橋為鹿門乎
成大今年六十葆和養志其子亷予獲識之是能承其
所遺者又按龎公有子某其孫渙皆為魏晉達官成大
之子若孫又安知不龎公若乎同其終必同其始予故
得書其事授亷識之
　　　送黄翠巖節推考滿序
翠巖子黄協恭以才進士出推松江松號大府所轄纔
兩縣爾而地皆儉於百里六官之事最其浩繁者視他
一省而刑獄尤甚何則松之四境多枕江湖而東盡於
海昔時嘗富淳矣近年多事而水旱乘之民力日困爭
訟之風熾矣夫江海之間易擾困窮之民成嚚勢使然
也翠巖之為理也原情麗法事至立斷鉤距鍊鍜之術
無所施凜若神明而兩縣之俗遂革一府若無事然于時
述齋何公作守元峯李侯副之皆負當世之望毎稱之曰
翠巖其人傑哉於寅協則良友也法律則老吏也器量則
元卿也吏民之歌頌帖服者則師保也父母也奚啻乃㢘
靖之操直大之行三年猶一日也㑹當書一考還朝適華
亭令闕府倅龍岡張侯攝之狄丞希明率僚屬請為贈言
而以屬之上海陸深顧無能為翠巖役也其何敢辭夫自
晉魏以来仕宦之籍門閥為重至於世徳繩武之風實鮮
其倫漢唐之後文章政事分為兩途若夫全體合一之學世
不恒有兼之者兼之者豈非一代之豪傑哉翠巖學士壺
隂先生之孫也先生少為世師名滿四海而仕獨晩達深
之待罪翰林也同為編修官既而司業國子深復踵代景
行師法固有餘地而先生不予鄙也憶昨戊戌之春忝以學
士讀巻有事于内閣得縱觀諸進士之文賞歎之餘意欲求
得世家士攄其文獻以光輔聖治而翠巖在焉實始託交而
翠巖亦不余鄙也余既歸田而親炅翠巖者又二年所見逾
於所聞逺矣然則莆陽之家世松江之政績翠巖真人
傑哉客有過余而問之者曰今制舉進士賜第後例分
中外外補厯三年則後科進士資及受代去矣翠巖兹
行分當得代將陟臺省躋華要以光壺隂之祚使我朝
有世臣為國增重固斯文之慶也雖然此貫魚行鴈資
格之説耳夫資格以待常流不次以待異等今日翠巖
之行吾子之所謂人傑者果若是足乎予應之曰資格
朝廷之懸也銓衡吏部之權也持權以破格此用人之
人之事而我何與焉若夫本以不次之才而甘為循資
之舉無躐等無躁進而我亦無與焉此豈非天下之真
豪傑哉翠巖行矣當有所遇也問者唯唯而退因書為
贈
　
　
　
　儼山集巻四十九
欽定四庫全書
　儼山集巻五十
　　　　　　　　　　　　　明　陸深　撰
　　序十四
　　　書輯序
前代書家之論著洋洋乎何其備也大抵文過其質寡
要約焉予之輯此也擥百氏之菁華示一藝之途轍庶
使後來求方圓於規矩將由下學而上達也顧微辭奥
義獵取牽聨既已成篇似為已出不幾於掠乎若夫一
章之中畢還衆善則今古迭形難以倫序尤乖櫽括之
體今故㑹萃諸家首條品目庶幾博洽之士知所由來
云爾
　　　書輯後序
予少溺志於書無傳焉而未有所得也頗喜考尋前人
之遺論纂輯既久恍乎若有以見其指意之所在而亦
未敢遽以為是也中歳以來抱詞賦之悔不復數數然
正德戊寅假館老氏之宫新凉病後再加刪次深懼古
人之法不盡傳於將來也昔人有言經術之不明由小
學之不振小學之不振由六書之無傳嗚呼余亦安敢
少哉
　　　送沈員外歸省序
沈君仁甫副郎之積勞六年也疏以歸省請上若曰其
如故事吏部覆實以聞俞之遂特給寶楮廷辭而還
吾鄉之士大夫皆來諗于余曰仁甫不宜去今上新政
百度更始賢才焦勞時也巖穴之下思奮負一藝者畢
呈况如仁甫者獨得優游遂其私於若時乎是一不宜
去昔仁甫為主事也其屬衆其事分猶可逸也今副郎
矣衆者以一分者以萃當兼晝夜為之固其職也是再
不宜去又况仁甫刑官也民失其教罪戾沓冒輦轂之
下大扺尤甚思得執法明刑者雖百十仁甫猶將少之
是三不宜去太保閔公以其才也屢用之以裨左右遇
知已又一時也是四不宜去仁甫皆不顧焉以去不幾
乎薄於君隳於業懷其寶以負於所知者乎余曰否仁
甫之去無不宜者謂不宜去者愛仁甫有焉非通於情
者也人之情未有薄於其親而厚於其君者也况其他
乎昔者温嶠弼成江左后卒不償其功徐庶辭其主於
國事倥傯之日至今以為得事君之體夫二子者當其
時也各有所急及其獲乃其所緩君子亦量其情而已
矣所惡於不情者謂其不可以訓也若仁甫者自始登
進士尊翁即背養夫不及養其父獲其母是其情已難
安矣又况越在數千里外無他兄弟為侍獨能一日安
其情耶維我朝以仁孝立國著在甲令(缺/)曰有六載不
歸者例得觧職暫還仁甫不於此時(缺/)何去衆皆曰諾
遂請為贈余與仁甫通家兼有世好知太孺人春秋方
鼎盛又賢也望於其子者匪獨一歸省之榮而已仁甫
亦思所以孝於親尚有大於是者乎誠有之是宜速來
去而不來始無以自解於衆口矣仁甫亦曰諾遂為叙
　　　梅林續稾序
梅林蕭先生詩沈生銓既刻之嘉禾余既序之矣陳生
憲復裒為此集復徵予序銓憲皆嘗學於梅林夫學者
於其師之言行惟恐不致詳焉况於其成章者耶此集
之所不容自已而亦非梅林之所能禁也刻成予卒業
焉歎曰有物於此為世共寶然祈人之愛弗可得也有
物於此爲人鍾愛然祈世之傳弗可得也是故黄金白
璧世寶矣亷夫或睨之而不顧髙官大爵人愛矣貞士
或推之而不居寶斯愛愛斯傳者惟文章為然凡以有
定價也定價云者抑之不能使短揚之不能使長得之
足以致治失之足以召亂一時之所未融萬世之所必
白者也兹集也本之性情而足以考見治亂興衰之故
學者有興觀焉梅林冲逺髙簡不隨世汨沒其為詩淵
源於魏晉而涵濡於唐人之風者甚深故其所就亦非
世所得而抑揚也信哉寶斯愛愛斯傳矣陳生曰以憲
之所睹記不可誣也請書為序
　　　縣侯張八峯膺奬序
嘉靖辛丑歳八峯張侯以名進士令上海再及朞矣適
監察御史髙君奉璽書按吳越間覩侯之政有成也將
以聞于上先下檄奬之邑之諸寮以御史知侯之深也
信之其詞曰持守謹確幹理周詳清宿弊而邑政新敷
實惠而人心悦蓋實録云於是邑士大夫咸信之外邑
之士大夫亦信之惟邑之民以侯之聲望起而將去吾
海也則又慮之深方蒙恩歸田㑹見其事乃喜之蓋喜
侯之獲乎上信乎友感乎下而才賢之將得路也貳尹
何君寶文君觀光李君中允幕史陳君相相率來請為
賀惟我皇明建官經國法意相維是故以公論付臺諫
以民社寄有司良有司盡職于六官以當臺諫之激勸
故天子髙拱穆清之上而四海之治成矣詩書所稱何
以過此雖然此有毁譽焉此有明闇焉古諺有之受君
子與則多榮惟御史公惟侯誠相濟以功業則我朝之
法意具存而漢治之循良可幾也固宜賀顧吾邑在東
海之上地僻賦煩歳供至數十萬而非時之需不與焉
邇年以來民日貧而風俗日壞天下稱劇而令尤難侯
之來也宰輔實以難邑試侯而侯不動聲色處置有方
若觧牛破竹然百事就理人徒見侯寛大之規模與豈
弟之治理而或未知侯之有本也大抵有諸中則外施
無不宜有所養則外應無不當語曰本立道生御史固
亷得之矣憶昨戊戌天子臨軒策天下士於廷深以職
事充讀巻之末偶觀一對甚佳竊以為此他日宰輔之
器自閣老而下相注目焉深私識之及啟封廷唱則侯
也今世學術髙者纂宋儒之講議務為攏挏之詞以譁
也其下者則獵取腐爛時文之語以合程式君父前殊
歉大觀惟侯之文超然逺邁直攄胷臆於藹然忠孝之
風其大本已如此是科兩主司為顧文康公未齋張少
宰甬川皆予同年又同在館閣每詢之必擊節以為然
夫學與政通則侯今日令海之政特一斑爾是殆未足
以盡為賀也何君輩固以請深方欲論次侯令海之尤
難者庚子之秋海沙盗起兵犯太倉勢甚張邑且剥床
士民望烽煙而奔竄者巷陌相屬呼號之聲與風俱烈
時丞佐咸闕以一身當之飭兵食謹瞭探馳驅鋒鏑之
間而戎務悉備賊幾及境若望之而退者百萬生靈頼
以袵席侯固吾海邑之長城也此尤宜賀御史專理鹽
政詞筆所未及深將附御史欲併以聞于上何君輩咸
拜下曰此寶等之所未知也遂書為序
　　　送王君世熙授職南還序
王君世熙八九歳時黙誦書傳厯法甚習長老以為奇
其自少警敏如此少長為舉子業輒有奇語遊泮庠既
而以為不足為乃棄去從豪俠士日夜飲博千金一揮
不難也其雋爽又如此余家與世熙家鄰也頗憶其少
事又與之同遊泮庠故得其人焉比余竊禄走兩都别
世熙且五六載世熙亦已三十餘矣乙丑之歳㑹于金
臺執手敘舊殊非曩之王世熙也日居小樓讀書自娛
足不履户限外客非相知罕見其面周旋曲折動合矩
矱何其爾雅儒者也蓋郡邑以隂陽訓術薦起將世熙
别後從事於天官之學而有得耶不然一變至此何其
美也大抵天官之學上窺消息之妙俯察流峙之機中
稽人物之變類非麤心所能勝也世熙脱壯年之習以
返儒者之故其為不負此職也明矣雖然是學也本吾
儒者之事窮理盡性則得之矣自史遷作天官為日者
立傳始裂而外之後世往往取其恠誕不經之説風角
占驗之術附㑹砌合自成一家而聖人齊七政授厯明
時之意遂微蓋二千年於兹矣世熙自少即有志於厯
法今果以是進用儻能推明尚書之㫖以復還吾儒者
之舊而不以術自小焉則又豈非其善變哉孔子曰齊
一變至於魯魯一變至於道余有望焉兹奉部符南還
將以蒞政也吾友郁行人希正舉其職以告之盡矣余
獨愛世熙之屢變以趨於道也故復以是贈之吾邑種
竹主人者世熙之師也雲谿居士者世熙之友也兩人
者皆予之知己儻問我為謝之曰脂韋甚矣往時坐竹
所據溪上臨文賦詩自得之氣十失八九若余則為不
善變者也於世熙之還也寧無慨且愧乎
　　　送某先生閩省校文序
科場取士得士之髙下視主司主司亦以所得之士自
驗其髙下是故聘必於名士大夫士大夫亦以得聘為
榮歳在丁卯今上改元之二年秋適當天下大比於是
某應閩省之聘先生浙産也而校文於閩閩浙壤相接
也文相上下也閩之必欲得先生而先生必不薄閩而
不為也已夫以今同文之世而先生知文之深無不可
者顧亦何擇於閩哉閩山水奇絶靈秀所涵必有瓌瑋
磊落之士將待先生以收之或有右於他方者矣吾聞
閩有佳實號荔子者味甲天下今之適閩者口不嘗荔
每以為恨夫天地清淑之氣鍾於物為奇品鍾於人為
奇才適閩而不食奇品猶以為恨况適閩而不得奇才
者乎且荔子之味不過美人口腹况人才可以美皇猷
美天下相去又萬萬者乎先生必加之意矣他日閲鄉
書見名士滿紙則可以為先生賀得閩士為閩士賀遇
先生而聘者不失人是亦可賀矣先生行哉深請俟之
　　　錦衣千户陶君五十生子詩序
產子何賀成孝也或曰禮無賀余曰不然古之君子其
心必於人倫是厚其為教也必以厚人倫為本是禮之
所由起與協於義以合乎情故無得而泥焉人之有子
也由吾而上不知凡幾世也得以續由吾而下不知凡
幾世也得以引吾而續之孝有承於前吾而引之孝以開
於後其於人倫不已厚乎古之君子必將歆艷揄揚以
成之惟恐後聖人不著之於經者常之也事皆由常多
不見其迹惟有出於常之外者則其歆艷揄揚之情殆
且過焉而不自知者勢也茍不害於義以咈乎情獨不
得附於禮之遺意也哉若吾陶君以五十之年始有充
閭之慶情慰於久望孝立於幸成其賀之也尤宜凡今
之君子起為陶君賀者余推其意以為有合於禮也陶
君吾故松人也由先世北徙至君起家為錦衣衛千户
余以里閈故獲識君魁梧偉傑心固異之繼聞君談兵
事絲理𣲖分有源有緒又異之最后見君上天子封事
一帙鑿鑿時政失得益異之其先悉疏今錦衣衛之宿
蠧巨害積數十年者將以陳之於上今夫各覆所司之
短以成輔車之勢者世之通患也在武弁為尤甚陶君
知明而勇達奮不顧私一旦慨慷累數百言有人所隂
諱而私忌之者求之儒紳亦難矣於是異之不已乃退
而歎曰孟子稱始作俑者無後惡其不仁也若陶君其
必有後矣夫今果然將非一念之仁所感召與由是見
天理不爽之妙且以幸余言之偶中也遂不辭而為之
序君名淳字克清産子之辰為某年月日云
　
　
　
　
　
　儼山集巻五十
欽定四庫全書
　儼山集巻五十一
　　　　　　　　　　　　　明　陸深　撰
　序十五
　　　送光禄卿張南山先生致政序
皇帝青宫之臣最舊者宜莫如南山先生焉先生起家
中舍明年召直文華殿累遷至光禄寺卿四十有餘年
矣中間嘗佐天官參大藩登容臺實未嘗去文華一日
也是故最舊昔人以一生仕宦不出國門者為榮且幸
於先生何如也先生工書翰富文藻長箋大幅幾徧海
内人爭寶愛之雖兒童婦女皆知有先生焉是故於宫
僚又非特故舊而已今上既光臨大寶先生年且八十
矣抗章請老上念其賢且舊為特允之又以給驛請復
允之蓋異數也昔人之歸道出上東門外觀者歎息再
三曰賢哉彼固見幾而作者耳人猶賢之遭逢明聖晝
繡而還於先生又何如也竊嘗觀造物於人若故忌之
吾不知其何理也長於文墨或累以政事使之不得盡
其力享有聲譽或終其身與之焦勞焉其於功名之際
尤所吝惜竟不多使之完以去也於先生獨不然鳯池
綸閣之上未嘗有簿書之擾姓名滿四海未嘗一日輟
賦詩飲酒之樂金紫纍纍歸而為江山風月之主載籍
所稱如先生者寧有幾人哉而先生身有之未必知其
榮且美若是也自今之觀於先生者不知何如其景慕
歎羡耶又安知後之觀於先生者不如今耶雖然世未
必盡如先生也蓋其文以書掩才猷以髙暇掩今所稱
者率其緒餘耳深嘗得先生一事於隱微中真可以立
頑而勵貪也方孝宗萬幾之暇雅意文事多所述作每
一書進御儒臣類有陟賚酬勞也先生修詩海珠璣成
例得進階乃獨辭免由是觀之其亷退之節所可傳者
又於是乎在是豈偶得於天而徒有所享者哉深少聞
吾松有二張先生者博學洽聞人望也蓋謂東海公與
先生爾不幸生也晩不及遍遊諸老之門愧方登朝而
先生又去矣考德問業將安適從能無眷眷於懷乎故
受命於長者之前濡筆為敘云
　　　送沈西津憲副赴陜西序
按察使之制視都察院故曰外臺臺以司法也其設官
視内臺畧降一等其貳亦有副有僉自按察之副而副
御史大夫亦再遷而已其有卓異者或遂遷固非特以
其官而已矣亦其道之易以行也副使之職總持法令
以振肅寮屬專之者刑獄也有平反之道焉視刑曹理
寺吏之貪亷才不肖得坐而進退之視銓衡有兵戎之
寄者視司馬有學校之責者視禮曹國監獨錢榖不與
焉則又取於才之備也吾友沈君仁甫自刑曹郎中遷
為陜西副使上將有意於仁甫而大用之而將藉是以
為之階也雖以仁甫之才亦將階是以為之地也而自
致之大用也秋官張君九苞屬予贈之蓋予三人者其
居同里其學同業同朝同為世婣而予又職文也當言
夫言者行之標也知者行之宅也孔子曰有德必有言
易曰知至至之謂言與知之重也故言而不能行者誕
也知而不敢行者弱也非言與知也天下之大業存乎
人成天下之業者存乎學擬之而後言致之而後知斯
學之道也仁甫長於論議而明於理名位所極宜仁甫
之自有者矣獨念少與仁甫同業時遂有斐然之志既
而以言後先見録中遭棄置兼罹憂患杜門家居者有
年矣得從仁甫益辯天下之故考求古人之迹以合當
世之變其成敗利害若有可言者矣今上起廢之餘予
尚無所於見而仁甫固得行之也豈非予之願哉雖然
言之難孰與知之難也知之難孰與行之難也議論他
人之失得孰與我之自見之行也行矣而不槩其所言
至忘其所以言者而變之而復以近似之一説自諉則
予誠誕漫無稽而負仁甫多矣今陜西督學則朱君升
之備兵則張君廷紀二君盡予之所交而當世之望也
仁甫往參其間相觀而善陜西按察之政必將為天下
冠矣予又當書乃序以别
　　　為己方序
予喜手抄書方時少壯夜寒鑪炙不廢泓頴今五十有
六年矣衰病垂及乃喜抄藥方予外病病齒最先最甚
故抄方自治牙始其次病目而扶衰之方兼抄壬辰春
寓榆關久間從諸生借書消日因得寫此嗚呼掘泉止
渴求捄目前此予一人之事也杜門集方遐想舊躅此
予一家之事也因題曰為己方而序之
　　　送縣侯曹孟輝入覲序
今制凡以四季之年元朔皇帝御正衙大受朝賀而因
以行黜陟之典於是京尹岳牧郡守與州縣之長吏罔
不精白一心以承德意而異政奇蹟畢以宣揚明廷士
大夫往往乘此以赴功名之㑹而治理於是乎考成焉
明年壬辰適當其期而上海令曹侯孟輝治且三年矣
遂以上海之異政奇蹟以獻于上先期戒行士民攀畱
之不可得各次第送之十一月某日縣之丞尉送之既
而請贈深適有晉陽之役不及與祖餞後乃颺言而問
之曰曹侯之治海三事踐矣六條舉矣百里之内熙熙
矣是行也當受上賞必矣於是李君申作而言曰侯吾
鄉達也申也賴侯之教水土以平橋梁以建使民不病
於耕涉三四年來民用有秋而生齒日以蕃息深曰敏
矣夫是之謂惠而不費黄君貫惠君應繼而曰自佐侯
以來徴科有度出納惟允貢賦給而民不擾吾等惟蚤
夜是觀是法微侯貫應不及此深曰恭矣夫是之謂寛
則得衆王君徽又曰徽西人也未諳南土軍鹽之劇侯
嘗命之曰惟嚴而恕可以集事徽是以不愆于政深曰
直而温寛而栗兹臯陶之令聞也主簿張君相又趨而
前曰惟侯總政惟尉司刑刑之不中政從之隳矣相也
先后左右吾侯又安敢戾和以罔法深曰欽哉恤哉感
而後有應也夫是之謂錫類典史陳君相則執爵以揚
於衆曰侯吾師保也相將從之于邁矣侯有德有才相
無望於萬一萬一相有少愆則貽侯之羞相敢不殫志
與盡力深曰慎矣斯事長事貴之道也夫政有體為政
有序得其序之謂禮被之聲音之謂樂故曰見其禮而
知其政聞其樂而知其德觀於此則侯之德政可知己
是寅協之衷也仁讓之化也逺大之風也文華之實也
治功之成也而君臣之倫朋友之誼於是乎在即此亦
可以獻於上矣今天子神聖方以道化天下而尤加意
於畿輔之臣侯當受上賞必矣因録為序以賛侯之行
　　　顧母李孺人五十壽序
東川顧君世安先大父筠松府君之甥草堂先生之孫
省軒翁之子也其配李孺人江灣之舊族也有賢行實
佐世安以承顧宗族黨稱焉一方之人咸以為兩美並
世二氣咸和真一家之禎瑞云乃生六男子三女士而
顧氏之宗益以蕃矣世安博學多才藝以明醫事今上
為御醫領内局有天下之望而孺人附之益以顯矣冬
十月十有六日為孺人初度適開六袠婣戚媛姥捧觴
稱壽者擁户欵扉一方之人又以為五福駢臻一家兼
備蓋天下之禎瑞云古稱形和則氣和氣和則天地之
和畢應此類是已而孺人之壽可量乎于時仲子從德
率諸弟從仁從義從孝從悌以告曰吾父母之賢惟伯
父知之亦惟伯父能言之從德等思所以悦母而慰父
者伯父豈有愛乎予諾焉憶昨戊戌之歳予有四方之
役不及為世安壽心甚恧焉盍少遲之以同壽可乎乃
諭之以竢今年世安奉命使江南得便道過家適及其
期此殆至和徴應天之佑善蓋如此乃製為三祝之辭
俾從德輩歌之孺人中坐聽之其心有不悦者乎悦則
壽進而五十蓋其初階也歌曰望東海兮西池氣氤氲
兮光陸離門有霓旌與雲旗君㤙渥兮湛露斯吾父壽
兮吾母與之俱枝連理兮案齊眉再歌曰奉慈闈兮紫
玉觴翠雲帔兮黄裳儼中坐兮髙堂庭有蘭兮愛日長
八千歳兮春復秋誕欣欣兮樂康三歌曰颺斕斑兮簫
管舉紛拜舞兮兒與女龍之孫兮鳳之侣倚閥閲兮崢
嶸去帝庭兮尺咫義方朗兮慈顔開澹逍遥兮容與歌
既畢風氣為之暄妍天日為之朗霽不知蓬壺方丈竟
何如也乃復進從德輩而告之曰孺人與吾家梅淑人
猶姊妹也予視汝父差長一紀則兄弟也是故其情宻
其分親不獨譜系著稱吳下也嘉靖辛丑予之乞歸汝
父送之潞河之上信宿而别别復執手曰吾邑風化孝
弟宜先感動誘掖仗兄此行予感其言而愧無以為報
也予少事草堂先生文采道德照映一世兩典大郡為
時名臣筠松府君晩䝉聖恩贈官至詹事學士二老
相驩相敬愛予今老矣猶厯厯記之先姑之舉世安也
府君實命之名曰定芳今日為李氏之甥者尚當為陸
氏之甥否乎此汝父所囑之孝弟也於今壽母見之矣
惜也汝兄從禮方以詞翰直内閣不及與斯舉儻轉以
予言達之則孝弟之風逺播而世澤之垂永永矣因録
為序
　　　封僉憲頥菴潘公八十壽序
東海之上蓬萊方丈之境接焉人多壽考海上之邑環
六七百里中涵江湖之秀故多文獻土脉膏沃風氣完
固又多長者我朝文教四訖其在吾邑涵養休息者幾
二百年是故俗益淳氣益厚仁壽之業益以宣朗乃若
當一方之盛以享五福之全則頥菴先生潘公其人也
公朴茂誠慎儀觀有顒自一言一動之間具有規矩品
式内外族人賴以師保少負美才有經綸天下之志退
然若不勝衣甞一仕項城尉屬當時艱修繕城垣平允
刑獄惠政大著而項城之人亦父母之既去猶思而公
口未甞言功悉巻而懷之故一方之長者莫先焉公有
四丈夫子皆身所為教長恩曰子仁次惠曰子迪又忠
曰子藎季恕曰子行蔚然詩禮之澤子仁既登甲科馴
服大僚子藎歌鹿鳴以起子迪子行皆績學橋門光彩
照映故一方之文獻莫先焉壬寅之歳公壽八十十一
月廿有六日其初度也適子仁以四川參議遷山東憲
副還乃率諸弟捧觴為壽公以子仁貴始封憲僉初階
奉政宸奎煥然牙緋儼若安坐一堂之上斑斕滿前蘭
玉就列望之者以為神仙而吾邑真蓬萊方丈之境也
邑之親朋皆相約稱壽篚幣牽牲傾動城郭又一方之
盛事抑亦百年之所未有也中書舍人趙君元伯請書
其事以傳予方南歸實倚公為重乃序之曰凡壽敬髙
年也敬髙年敬其人也是故君臣父子之道系之人倫
經綸禮樂之業本于人事盡倫以舉事此世風之攸關
引而長之稱壽之所為重也夫善莫大於錫類錫類莫
大于忠君忠君莫大于體國我朝帝業度越千古雖然
所藉以為治安者人才焉爾矣若夫訓成作養之方則
天下之賢父兄也惟公善端未易枚舉而諸子乃能發
公之藏以需國家治安之用類孰大焉子仁奮迹州郡
厯典大藩方當一面之寄忠誠體國柄任伊始子迪兄
弟鼎起甲科同心共濟益振潘宗當為荀氏八龍又進
而與元愷並傳豈特一方之盛美已也予故論次其大
者以復於元伯儻以為然請為公壽謹序
　　　江東藏書目録序
余家學時喜收書然覼覼屑屑不能舉羣有也壯遊兩
都多見載籍然限於力不能舉羣聚也間有殘本不售
者往往亷取之故余之書多斷闕闕少者或手自補綴
多者幸他日之偶完而未可知也正德戊辰夏六月寓
安福里宿痾新起命童出曝既乃次第于寓樓數年之
積與一時長老朋舊所遺厯厯在目顧而樂焉余四方
人也又慮放失是故録而存之各繫所得儻后益焉將
以類編入
　　　理學括要序
理學括要凡六巻禮樂之具性命之説萃焉元故鼇溪
書院山長樂安詹先生道存所著而其從曾孫東魯君
所編次以刻之松郡者深郡人也使序之曰自昔聖賢
其志廣其學博其守約志廣故欲以成天下之務學博
故必以周天下之故守約故嘗不外乎此心之神明蓋
非約不足以該博非博不足以濟務孔子曰吾道一以
貫之又曰我欲託之空言不若見之行事也顧行之之
序則由身始孟軻氏沒而世儒以功名就世者往往不
知約之守而惟博之務其道則雜未能至於博而或施
之應務其術則疎故君子之學鮮矣先生生當濓洛講
明之後而又吳文定公之鄉也其學有宗㫖大抵本於
人倫日用之常以推極乎隂陽造化之變讀是編也可
謂有斯志而又有斯學者矣惜也未見之行爾而若有
待於今東魯君也君名崇辛未名進士出推一郡者行
始也
　
　
　
　
　
　
　
　
　儼山集巻五十一
欽定四庫全書
　儼山集巻五十二
　　　　　　　　　　　　　明　陸深　撰
　　記一
　　　浮山遺竈記
平定之山以浮名者二故稱東西浮山云東浮山在城
東五十里餘即女媧氏補天之處其煉石竈尚存山多
產石炭勝他産而所産諸色石亦可燒云予嘗荒唐補
天之説今適其地睹其跡於是召其土人問之土人曰
然又問之土人之耆宿耆宿曰然已又問之學士大夫
士大夫又曰然予曰何謂也時僉憲白君實之曰是遺
俗焉可徴已凡吾定之人環而家者以千萬計而附州
者尤宻今州居之家復以百千計歳上元之夕無論小
大家家置一罏焉當户髙五六尺許實以雜石附以石
炭至夜煉之達旦火熖熖然光氣上屬天爲之赤至于
今不廢也是之謂補天予聞之始悟而未有以發也遂
過樂平與太宰白巖先生喬公談浮山及此予以為此
蓋史氏之微詞也要之實理固亦有然按媧皇之興繼
太昊而誅共工是時火德中微生民甚朴想夫茹毛飲
血之外日出而作爾日入而息爾固未能盡火之用也
况鴻荒初開林木鮮少樵薪之利尚微而附麗之機猶
隱媧皇乃察物宜前民用是故制此以通昏黑之變輔
烹飪之宜所以開物而成務蓋曰補天之所不及爾後
世所謂焚膏繼晷爝火代明亦斯義也此誠賛化育之
一端聖人繼作舟車宫室之制安往而非補天也哉補
助也賛也未必盡寓彌縫修綴之義謂因其罅漏而補
塞之讀者不以辭害意可也後世方士家本列子之言以
為燒丹接氣之術故神其事世遂惑焉公大以為然云
此可破千古之疑予許為作辨而未有以復也聊記於
此
　　　徽守南侯復役記
徽父老鄭廉等言於深曰徽郡於江南據大鄣之麓俯
視諸郡地産民力於諸郡特劣而饒富之名顧不後諸
郡是故號難治治之而得民心又難也南侯之治徽三
載矣善政以十百計最得其民心者復役一事尤鉅於
徽蓋百世功也徽之民自是有子孫矣徽之民自是有
田廬矣徽之民自是有殖業矣侯之功安可忘也惟我
太祖髙皇帝定鼎金陵太平實首善之地比於漢之三
輔南陽故凡糧科力役獨加優厚若湯沐云近有桀黠
者巧為規避視吾徽猶壑也先是蕪湖役夫使徽代之
繁昌祗候使徽又代之當塗之民復謀以南京兵馬司
弓兵凡四十八名歳以銀計者數百改派於徽徽弗堪
矣由是歙休績祁黟婺六縣之民交訴於朝事下撫臣
都御史毛公馳檄屬郡議其便不便者於是池寧安太
四守臣㑹于廣德太平林侯議曰太平屬縣地當衝要
水則有遞陸則有驛使符旁午客之貴且重者每一接
待凡費三十金或五十金其下者且十金徽僻處獨無
此改派便南侯曰不然國初都南故雲貴川廣五六省
使道必經采石荻港支應為難未聞告乏今朝廷在北
諸道使客皆由西路豈昔有餘而今反不足耶且太之
糧畆以升計徽之糧畆以斗計自昔經制者固已權輕
重於其間矣近奉部符調發凡坐派若干凡灑派若干
視他郡獨多定額之上供者每歳計銀三萬兩有奇而
不時之需大工之具不與焉徽煩矣改派不便林侯曰
徽善賈多富商是民力有餘也改派便南侯曰徽地狹
民不容居故逐未以外食商之外富民之内貧也徽近
多盜内犯則外移外犯則内索大扺明于法則務傷養
其成則滋害皆吾民也實弊矣按㑹典則户口之耗者
且半凡皆役之重也役之重民之貧也太之户口視國
初不及者才三之一顧可謂徽富而嫁役乎於是林侯
語塞議上毛公亟是之而改派之役罷徽之民得復舊
規用是以和深聞之曰善乎侯之治徽也其辭不費而
利則漙矣其事不煩而民則洽矣其心不黨而隣則睦
矣其功不耀而風則逖矣雖古循良蔑以加此適侯有
考績之行因録為贈將以聞於當宁并以慰徽人之心
　　　鉶鼎記
海虞王君文潔喜文博古嘗獲一鼎其識曰維紹興丙
寅三月己丑太師秦公檜一德協濟配茲乾坤乃作鉶
鼎賜家廟以奉時祀子孫其永保是蓋宋髙宗之所賜
而其相秦檜所從受者也文潔讀之愀然憐岳武穆之
寃忠而鄙其當時君臣之所為若是棄而勿顧久之當
正德辛未秋流賊入江江南騷動文潔又慨然思得若
武穆者之為將而又恐有若檜者以害武穆之成功乃
發憤即家山作萬松樓以祀武穆而以所得鼎奉焉既
又範銅像檜跪於鼎足間若伏罪者以向武穆云是舉
也可謂雄偉不羣者矣而文潔固奇士也哉按史載檜
之殺武穆也在紹興辛酉之冬至丙寅之春乃作家廟
遂有此賜五六年間和議已成忠賢盡擯固自以為百
世之勲也觀鼎銘所稱以君而諛臣若此計一時頑鈍
無耻之士道盛德於前誇成功於後者何限也抑孰知
百世而下人心好惡之公不容泯滅雖聲色之間亦有
甚於鐘鼎刀鋸之所及者而况其他哉人可不自力於
為善也予嘗道西湖拜武穆墓下睹所謂南枝樹銀瓶
井焉又一檜樹中剖而植其前固亦謂之秦檜也疑皆
好事者所為又聞湯隂有武穆祠户外鑄鐵為檜拜焉
凡一方疫癘者必禱禱者輙持笞箠踣擊鐡檜或十百
千數皆如所祝輙得福事雖涉恠誕於此益以見人心
之公而忠賢正氣流行於宇宙間鼓為風霆照為日星
形為川嶽真有不隨生死古今而變者則兹樓也謂非
武穆之所饗耶而文潔固奇士也哉文潔名澄别號竹
泉有子曰授攻進士業質美而勤嘗問學於予者予知
其庭訓義方之貽遺安振宗之具激勸之微權皆類是
余友姚君尚絅最能道之作鉶鼎記
　　　江南新建兵備道記
江南之兵備設也自今天子正德始兵備之有官也自
弋陽謝公始先是公以監察御史來按江南當庚午辛
未之際興革舉措屹然不以禍福利害動其心江南以
寧既受代去天子以為明於江南之故㑹有江上之師
用大臣議設兵備於太倉州乃自御史陟公為浙江提
刑按察副使蒞太倉凡水利屯田鹽法獄訟之類咸屬
焉又聽以法糾察其屬文武吏之職不職者而獨以兵
備名最重也公奉璽書而來知州汪君惇以兵備道為
請乃即水利分司之舊址益以民間地若干畆而即工
焉外建重門凡門之楹若干門内為㕔事凡㕔之楹若
干翼㕔而南者為兩廊凡廊之楹若干綴㕔而屬之後
者為穿堂若干楹後為寢堂若干楹旁為兩廂又若干
楹又别市民地若干為内宅其制視前而為墻門一殺
去兩廊少西建樓幾楹以供晀望而穿堂又殺焉又益
以屋若干楹凡庖湢溷圊之類備具繚以周垣以丈計
者若干經始於七年之秋九月明年二月訖工凡六月
嘉定知縣王君某以書屬深記之惟古昔憲王經理之
制凡以為民也而兵則惟大惟慎大抵兵不息則治不
興而忘備於無事之日者至戒也竊觀自古頑民之弄
兵未必盡包不軌其始也起於無所彈壓以遂其無所
忌憚之心及其過成惡稔則一切决裂為之至用天下
之力而僅克若近日之用兵皆前日撤備之所致也嗚
呼孰為之哉是故先王所以有禁於將然與救於已然
者其效可睹已仰惟天子除去大憝求復祖宗之經制
若兹兵備之設惟善是從以保佑民宜示有永按太倉
當江海之衝三吳之蔽而金陵之門户也公既至承天
子徳意加以博大練達之才經綸體用之學惟地與民
為久逺規後之來者將尋公之始政而考求之則國家
之幸而江南之民之福亦寧有既哉深故敢列其大者
以告若工費之自出與有事兹役法當牽聨書者勒諸
碑隂
　　　大益書院記
嘉靖十有五年冬大益書院告成書院在今四川省城
之東北隅四川古蜀都而益州蜀古名也惟我朝聲教
暨萬里而四川號稱大藩合今昔之盛以大益名書
院而書院之大者凡以文教輔國政也與古四書院之
制同今天子中興加意文化薄海内外蔚然向風矣而
是院之成適當禮樂大明之後于時四川巡撫都察院
右副都御史西野張公翰巡按監察御史玉洲陸公琳
相與落之而顧謂深宜記深自乙未夏來轄蜀司與聞
斯事稽諸案牒蓋自正德戊寅提督學校僉事王公廷
相實始其事即故少師萬文康公之舊寓前為講堂後
為燕寢翼以左右之室列為五齋進為先賢之祠樹之
門閥繚以垣墻於是書院之體位立矣繼之者副使張
公邦奇端方指授於是書院之師模具矣士之來學者
彬彬然巡按御史盧公雍熊公相助以罰金五百於是
書院之潤飾美矣巡撫都御史許公廷光巡按御史黎
公龍提學副使歐陽公重知成都府劉天澤王遵益以
廡舍實嘉靖之甲申歳也巡按御史范公永鑾劉公黻
相繼買田於雙流以六百金歳入以四百六十有餘石
於是書院之居養裕矣副使江公良貴出學道贖金凡
四百左布政使林公茂達按察使許公讃相與佐協以
廣門衢之地於是書院之觀瞻勝矣㑹張公鯤以副使
來督學政請于巡按御史熊公爵加理葺焉甲午之歳
副使顧公陽和踵至請于巡撫都御史范公嵩潘公鑑
再新之於是書院之基構永矣巡按御史鄒公堯臣以
為未足也再檄知府邵經濟拓之潘公申之曰兹惟毋
後時凡費重以三百金於是書院之圮廢者起矣于時
經濟方有事於學宫謀作鄉賢名宦二祠僉事蔡公復
元適視學曰隘矣書院學等爾宜容有作憲副阮公朝
東適奉璽書議合即請于張公陸公皆報可乃左為名
宦右為鄉賢之祠於是書院之典章大備矣諸生復有
請曰王公實創斯舉且師道傳焉萬公嘗主斯地且相
業懋焉宜像王公於新堂宜爼豆萬公於右祠庶諸生
來游於斯者以無負王公於生以無忘萬公於永永經
濟復以白二公復報可僉同之議亦曰禮以義起此類
是也經濟乃具石請書其事以詔來世按春秋之法最
重興作凡始事必書凡終事必書凡有益於治道者必
書是役也厯年二十經營數公前此所未有也不大益
于蜀乎在易有之震下巽上其卦曰益益之彖曰損上
益下益之象曰遷善改過夫損上益下政也遷善改過
學也學與政通學所以學為政也諸生盍顧名以思義
乎學成而出持是以佐我皇明禮樂之化益之名義
於是為大是書院也殆將與岳麓白鹿嫓美矣此王公
建置之本意而諸公作興之盛心也皆不可以不記其
諸牽聨宜書者具之碑隂
　　　畱鹿記
東海有邑莆田黄侯實來治之侯之治海也任德而好
古使民各自為便雖三尺之童皆得以謁其所欲於前
退而無不得也其取諸民而用之也自一錢以上度得
已輙已之而民未之或知簿書獄訟之暇其所好尚則
彈琴挽弓投壺歌詩考古文物以求先王之精義庭畜
鹿鶴聽其和平之音翫其潔白之操以養吾之髙明而
致之用不能委曲與上官遇釣取奇譽以聳動當世之
觀聽故民之宜於侯也若羣飲于河各充其量若時雨
之浸物皆霑足而不自知其功之及恩之為大也幾考
而薦為户部主事於南京將自海發也其民始慕焉若
失而侯亦眷眷於海也顧其二鹿而嘆曰是亦嘗芻飼
兹土者耶乃畱之而去陸深曰黄侯於是乎有仁政矣
夫仁者之心一視皆同先難而獲是故天下者一邑之
積也萬化者一事之積也萬物者一物之積也古之君
子由一事之謹以成萬化之理自一方之治以表萬方
之則自一物之愛以至於物物無所不愛故易於近者
非知逺者也忽於小者不可與圖大者也天下之情賤
目而任耳久矣故嘗以所不見者為奇而忽於其身之
所自有其居此也若將凂焉其慕彼也若將跂焉得失
之機交戰而靡寧故化理之本揺而仁者之澤鮮矣以
侯之才固不難於立致通顯而乃低廻劇縣殆且十年
其來也若將終焉其去也若有受焉非其篤於自信而
無所慕於外者能之乎異日居裁成輔相之地無内外
無將迎無畔援無歆羡以底同仁之績則斯鹿也固其
徴哉士大夫雅知侯者從而歌咏之以比於時苗之畱
犢云按苗魏人嘗令壽春始時以一㹀駕車而至久之
生犢其去也以為非已來時所有之物遂畱之可謂持
潔者矣然其區區於子母之間猶有論量較計之私是
殆有所慕而為之者耶若侯者惻隱之心隨感而發去
畱之際卒歸於無意此則顔孟之所以為學者而非苗
之所知也於是作畱鹿記
　　　上海縣令題名記
上海縣令題名者題令上海縣者之名也石之者示不
朽也創之者嗣令上海浮梁曹侯孟輝也由曹侯而上
令凡四十有一人其在元者十有二縣元始也元令始
於周侯汝楫也由周侯而下列其姓氏以官厯次第之
使可考見復虛其左以俟後之令兹縣者題焉是役也
循名以求其實弗替乎舊而引之今侯可謂知體矣縣
人陸深記之曰令於縣無所不統令猶令也所以使令
一縣之人以知公上尊親之義而和以富壽安逸之福
懸以刑賞禮律之文發而出之故曰令蓋言令之而必
行也令於民親誨諭訓誡不越乎堂皇之間里閾向方可
以徧於時日之内故令之民也便親則有感便則有功
此治之基也基於縣而天下運矣基於令而六官舉矣
是故令於民也身教之手澤之民之視令也公則官之
私則父母之遇則戴之去則思之殁則神明之尸祝之
此縣令題名之所以不容己也或曰凡是四十一令者
有善乎曰有之亦有不善者乎曰亦有之曰善不善奚
取於兹石哉曰民思其善以忘其不善令監其不善以
底於善此關雎麟趾之意而周官之法度也又曰我皇
明之治體也侯名煜丙戌進士有惠政為縣之三年當
嘉靖之十年是月某日立石
　儼山集巻五十二
欽定四庫全書
　儼山集巻五十三
　　　　　　　　　　　　　明　陸深　撰
　　記二
　　　荆南精舍記
江南佳山水宜興為最宜興佳山水荆南為最按古陽
羡在宜興今入宜興之境槩稱曰陽羡凡涉宜興之谿
槩稱曰荆南水澄山秀明潤映發表之以銅棺蓄之
以震澤魚稻之佳蒲葦竹箭之利喬松茂林之隱蔽習
俗之儉勤人士之朴茂敦讓水旱之災鮮少鳴吠之警
曠世不驚加之舟輿室居之堅緻以為息游居起之適
洞府之深恠瓌瑋泉石之幽閒供登眺臨賞之勝信絶
境也今少保司徒大學士靳公别業在焉有田有廬若
將為明農佚老之計者公故潤人也潤有京峴北固之
塹拔帶以大江之深長金焦之出塵亦既以効靈㑹粹
鍾為大賢碩輔舒乾坤之秘藏當台鼎之柄任霈澤㝢
内為兹山川重有如公者又奚羡彼為哉公之言曰潤
天下之要衝也獨形勝乎哉然潤之産常不足以養潤
之人地狹故也以狹地當道衝則善無常資而俗易屢
壞是故潤自吾居之可也顧吾所以遺後者至薄而詔
之以彛禮也至勤其將使後之人守宗祧於此而勤衣
食於彼也故始作堂命曰和義志吾私也命深記之深
退而嘆曰仁哉乎公之垂範也不侈求不咈乎人情不
以崇髙為專恃不凝滯於物而有化其稱名舉事不煩
而推類廣勞而有穫久而不可渝秩然享之闇然而無
弊夫仁者之為慮逺邇一也則公之相業從可識矣雖
然覩河洛則思往聖瞻嵩華而考其降神于材賢陶漁
耕稼之必有其地則山川之所賴亦豈細故也哉昔蘇
文忠公軾卜居陽羡至于今談者美之而陽羡因以益
顯按文忠未嘗來居志竟不遂且官止于庶僚動與咎
㑹學止于文章功名之末猶將借以不朽而况于德業
學術本之聖賢者哉况于子子孫孫克以永世者哉深
不佞姑記其大者異日儻獲從公問學其間亭館樓榭
之美卉木之麗時物之變態或能賦之
　　　緑雨樓記
陸子卜居長安爰得髙樓碩柱勁梁下為三室悉牗其
南髙明靜虛是故夏涼而冬溫也以奉吾母吾母喜深
退而亦喜登兹樓以望焉面臨廣園南風徐來城堞蜿
蜿自東直趨而正陽宣武二門卓立相向若兩山然西
山隱起半空彎環奔鬬吐抹雲雨變態立異廻睇崇文
若孤峰挿霄平睨則縁城卉木髙低隱映萬瓦鱗次如
陳几案都城之異境也背負巨槐團欒扶踈壽可百歳
偃覆簷際每朝暾初起則浮緑滿樓動揺不散因摘古
詩緑槐踈雨之句命之曰緑雨蓋將於此息焉樓既髙
爽又洞中含風於燕處不宜乃障其東偏一楹覆以承
塵飾以越楮既具而純白焉純白曰素素存而天下之
變其矣傳曰素位而行故命之曰素軒又障其后為小
室啟一户與軒通中設木榻一棐几一古琴一銅香鼎
一左居圖右架史正覆槐處也北為兩牕槐幹肖龍每
欲闖牕而入煩暑時於是讀書納涼蓋樓至此窮矣有
潛之義焉故命之曰潛室又啟一户折而西通中􁆤榜
曰書窟廣可五尺長丈有咫穴北壁以取明雜藏書三
千巻斯樓之大觀云素軒之東二楹可娛賔時享牕之
外有露臺可眺可坐可翫月或二三良友可觴咏有闌
可箕踞而慿其下有棗當離離時可掇而啖也吾之取
於兹樓備矣夫雨及時也素正行也潛毓德也窟厚蓄
也尚冀無負於兹樓焉
　　　芳洲書屋記
今大參山東俞公正齋讀書之地在錫山之陽環水而
羣芳集有勝槩焉故太師李文正公題曰芳洲書屋公
既由此取甲科鄉邦之人過而式焉地日益重而名日
益有聞歸自南垣嘗讀禮於是然未暇數數然也壬申
之春既起掌北垣瞻望日逺其弟震承公之志益事修
葺架橋於上以通往來作堂其中以揭文正之篆額既
成而景物愈出矣楊柳之䕃芙蓉之叢益以茂密林之
鳥池之魚四時之花果蔬蔌協候而宣和者不失造化
之妙加以修篁籜而扶踈恠石樹而崒嵂有日新焉南
峙則文筆之聳秀北障則龍山之逶迤枕以故堞帶以
梁溪令人睠焉有忘歸之趣而况詩書之聲猶在道義
之樂具存者乎庚辰之秋公至自東藩謂其友陸深曰
泰寤寐兹地今將老焉子為我記夫林泉之操游息之
居士大夫不可無而亦不可有者也三代而下井田封
建之法廢士失所業故資焉以仕仕因所之而功業見
焉雖然得失者命也進退者分也非我之所敢與也合
則殉國不可則奉身去而無所託焉然後慕戀之計重
而恬淡之節虧矣斯之謂不可無者士乏正學久矣故
鮮完才氣質者徳性之累也勤逸者治亂之分也夫惟
榮名焉是蹈而便安之懷則天下之務必有所畧積畧
成弊積弊成壞若魏晉之叔季雖有一丘一壑之奇能
獨饗乎斯之謂不可有者有無之間君子之所必辨彼
以形勝焉者末也公與深同舉于鄉文學該洽精敏强
毅有天下之才典司諫議忠正和厚意存體國有天下
之志禮闈校士公鑒慎宻為内簾冠退而未嘗伐焉有
天下之量方將陟為卿輔舉一世而勤勞之以副天下
之望若是芳洲者固公之所不可無而亦豈宜遽為已
有哉異日荷公之成績朝野乂安一夫皆獲然後幅巾
杖藜從公兄弟以周旋於水芳野色之間深也不敏尚
將賦焉是為記
　　　月塢記
金齒張愈光修古學而未有合於今也自䝉以癡人之
號將即月塢之勝而益修焉以告于國子先生陸深曰
含居大保山中築塢讀書盡山之勝有泉有澗有樹有
卉有園有亭有臺榭有梵宫琳館可遊可憇可騎射獨
於有月為最勝山西峙凡西之山咸拱揖可俯故於得
月為最先月時泉聲澗影樹樾卉䕃園亭臺榭梵宫琳
館參差隱映含輝互彩浮藍盪白若有若無顧而樂之
使人心跡俱泯世累盡失期以終老焉又曰家君督含
以進士業非古也弗敢廢命則兹山之月之境荒哉斯
非癡乎又曰履靜以强志志强則學就縁癡以崇道道
崇則用光含之志也深覽而異焉語之坐告之曰吾子
用志良勤矣夫君子之學古也道貴𢎞守貴約動貴時
不𢎞不足以周務不約不足以致道不時不足以利用
吾子疑於適越而廢冠屨矣冠屨者首足之所用也越
人廢冠屨非能廢首足也故科目者豪傑之所由也非
由科目而豪傑也吾子求道於六籍修辭於兩都誠古
矣今天子置館閣設論思所以華國而經世者非俗學
之所用也吾見子之合也將有日哉請與子論月可乎
月之時用大矣懸象於天敵體於日代明於夜積成於
歳雖然風雨之夕雖望無月晦朔之際雖月無明上弦
之與下弦魄同而進退殊也晨見之於夕見形同而消
長殊也春之溶溶也秋之皎皎也夏之助暑也冬之競
寒也是故月之變屢矣安往而不得月哉三代時士以
選舉漢以經行魏晉以中正隋唐始以進士是故仕之
變亦屢矣安往而不得士哉吾子耽月塢之山水幾于
滯靜而未𢎞矣薄科舉之委𤨏幾于騖逺而未約矣任
氣質以疾疢幾于過動而違時矣愈光瞿然曰含癡庶
其有瘳乎願書為記
　　　晴原草堂記
吾友前光禄少卿賈啟之作晴原草堂既成自徽州貽
書謂上海陸深曰宜有記深方退耕三江之野陟降臯
隰以與老農老圃日相從事校量物宜占測晴雨以觀
天地隂陽之變家本故農有先人之廬中田而植繩樞
葦箔無文章綺麗之飾牕榻潔清取足卧起雜植梅竹
桃柳以為障蔽風日暄和則䇿短笻選髙丘遐觀逺眺
有延陵季子之風三國六代之遺蹟在焉歸而燕坐焚
香讀周易楚詞歌淮南小山之篇自適也每當風雨交
㑹之期則晦冥黯黮沮洳震蕩亦復無歡閉户而卧雖
數日可也庶幾哉所謂晴原草堂者深疎慵人也不閑
世務强起從仕今方為世指目分當棄置儻䝉先人之
惠力食是資未為無事辛勤勞勩之餘因以寄吾幽寂
散逺之趣蓋將老焉如先生蚤負重名舉進士為御史
正言直道聳動朝端視師靖邊有文武之畧還陟卿寺
嚮用矣而暫理逺郡固寸隂之游太空耳而必是云云
非深之所敢知也先生之言曰吾少也命名以啟按啓
从􁙳从日有晴之義吾佩焉及長授詩至小雅之什曰
畇畇原隰曾孫田之按髙平曰原田於原焉有無逸之
訓吾愛焉且治田於雨餘乗時也顧名思義此啟之志
也深卒書而歎曰啟之今之知道者與天髙地下萬物
散殊人生于其中經綸繫焉故形而上者七政四時之
類皆天也形而下者五嶽四瀆之類皆地也天有隂陽
之殊地有險易之辨人有邪正之倫凡陽明之氣為光
霽為日星其於人也為高朗為睿聖凡平易之氣為原
陸為道路其於人也為博厚為坦夷若夫消長之數治
忽存焉君子之所慎也故曰君子之道猶日星然不言
月者隂類也又曰周道如砥君子所履言君子之履無
險也晴原之義意在於斯歟有非深之所能知也今天
子舉用遺才賜環在邇啟之歸坐廟堂終經綸之業挽
囘清平淳厚之風以弼成雍煕泰和之治然後明農畎
畝及桑榆之未晞餘光所被猶足以映後人人將指之
曰此和風慶雲也此泰山喬嶽也則是草堂固當與茅
茨卑宫同歌咏於詩書矣豈區區藩墻所敢望哉姑記
之以俟
　　　小康山徑記
唐風之詩曰無已太康記亦有之樂不可極極者太過
之辭也蓋言樂之不可以過也予謂真樂無過凡言過
者皆情欲之感也夫物交於外欲動於中而情出焉順
而無制然後流連荒亡沈湎滛泆無所往而不至至於
傷性命之正者衆矣若夫無為無求無思無慮無物無
我無嗜無好無方無體無所恃而適然悠然而天和熙
然而春育廓然而無所於累夫是之謂真樂夫是之謂
不過孔子曰囘也不改其樂曾子曰浴乎沂風乎舞雩
咏而歸是物也何過之有予閒居東海身境俱寂既無
富貴功名之想聲色貨賄之奉兹焉素薄身之所到輙
有山水竹樹之勝神契物化恬焉不知老之將至也四
友亭之南有隙地盈丈因聚武康之石作小山具有峯
巒巖壑之趣復作磴路迂廻旁通可登以待月退坐亭
上可以觀雨客曰奇哉山水宜以小武康名之予猶懼
此樂之渉于外而至於過也因題曰小康山徑且以示
戒云丙戌之秋七月既望記
　　　靜菴記
虛靜先生閒居東海之上其覺悠悠其寐休休其耳若
目莫之與謀蓋環堵蕭如也靜菴居士大帶垂紳危冠
曵履立若山峙黙若坎止齋心十旬裹糧千里而來問
於虛靜先生曰先生蓋有道者也辭榮就淡樂寂厭紛
付功名於鴻毛等富貴如浮雲中腴外槁體隋志勤若
輕世絶影而神明為之不分鄙人竊有志焉而未之有
聞也願先生詔之先生曰嘻吾子亦既已知之矣何事
於勤勤耶居士避席曰夫知之非難行則惟先羊亡於
多岐而魚得於忘筌終惠鄙人願先生抽其關而摘其
𤣥先生曰善哉斯可以語大者也居吾明告子人惟動
物為物之靈未能離物不免役物為物所役斯將化物
物既化矣靈則微矣顛倒紛拏殊適異趨凝定專一乃
與道俱雖然有因有從有覺有識有習有合而後有得
夫所因者資也所從者道也所覺者境也所識者誠也
所習者行也所合者契也所得者德也而無所得也資
不髙者不因道不正者不從境不履者不覺誠不孚者
不識行不勤者不習契不投者不合而不得也虛明之
謂資簡易之謂道深靘之謂境超悟之謂誠積累之謂
行融㑹之謂契相忘之謂得吾子博大髙朗不滯於物
偉然端肅語黙有常其資乃絶俗矣遨遊湖海觀察近
裏不隨時化所至求縉紳賢大夫而師友之其道則端
始矣家居萬山之中與世紛隔不眩於奇詭巧異之狀
守厥貞一養其端倪而境則有助矣居起游息志於沈
㝠神明之府不障不蔽緝熙于光昭其誠則素定矣惟
日孳孶勿迫勿後功利思欲不煩有來其行則有恒矣
跂而若慕退而若終若樂而趨焉若求歸而策焉不有
所利不利有獲其合也妙矣吾子若也循是以往無物
無我無久無暫無内無外無逺無邇其動也不忘其所
謂靜也其靜也不知其所靜也則吾子其有餘師矣雖
然吾子識之哉且二氣五行大用莫過于水火日中致
􁀙揚而烈之以至于旁燭無疆幽隱畢露可不謂明哉
而欲物物而一之難矣惟水也渟涵汪洋澄澈溶映至
於鬚眉目睫之間㒺不洞寫而咸肖故曰能一萬物之
形者也是何也靜故也居士脱然曰某不敏願終身誦
之乃拜下請書為記居士黄姓名緬字惟中徽産也子
思子曰喜怒哀樂之未發謂之中靜故能中云
　
　儼山集巻五十三
欽定四庫全書
　儼山集巻五十四
　　　　　　　　　　　　　明　陸深　撰
　　記三
　　　柱石塢記
儼山西偏澄懐閣之下小滄浪之上復以暇日周施闌
檻用備臨觀徙倚之適有川石者三高可丈許並類削
成有奇觀焉因錯樹之為三峯中峯蒼潤如玉彈窩圓
瑩豐上而鋭下藉以盆石有端人正士之象却而望之
擎空干雲邈焉寡羣豈八柱之遺非耶題曰錦柱傍甃
兩臺其左曰龍鱗石蒼碧相暈比次成文儼然鱗甲之
狀森聳而欲化也其右石首媺嫷而婀娜拱揖有掀舞
之意名曰舞花虬合而命之曰柱石塢曲徑其下以通
往來每當朝日始升夕陽初下曳杖徘徊聊以寄吾孤
岸之氣時時賦王右丞五言短篇或歌陶彭澤歸來詞
一兩解俯檻觀游魚為之一笑意甚樂也客有過者相
攜而共樂焉疑之者進曰古之君子閒居而寡求今之
君子退蔵而喜事是塢也奚取焉儼山人復為之一笑
徐應之曰夫生有定理物有定分各還其分以歸之理
古之道也兹數石者遺棄荒林野草之間蛇虺之所蟠
牛羊之所礪樵夫牧䜿之所踐踏石固無悔也而理有
不當然者一旦起而拂拭之立者為峯臥者為岫嵌者
突者為巖竇圓者中規曲者中矩抗者若介俯者若委
參而列之者若同志孤者無黨正者不倚各還於理斯
固其分也而石又何加損哉乃若君子之取諸物也近
而遠粗而精一以貫之獨非古也乎且予之理是也役
數夫之力假旦夕之工高卑以陳動靜以位清濁以判
治忽以區夷險以奠不曰儉操而博取乎吾子殆求之
形跡之際末矣客起曰槩于理遂書為記
　　　玉山書院記
古以書院聞者嵩陽睢陽嶽麓白鹿並謂之四書院今
白鹿在大江西最顯而廣信亦以鵞湖聞是二者皆以
吾朱子為之重也玉山在淦淦志稱玉笥山廣信南壤
相接也未聞所謂書院者今有之則自謝氏父子始謝
於淦右族也與善封君謝氏之良者也既得地于玉笥
麓極形勝之美其子今京衛參軍貴謀曰佳哉即與吾
一家有之乎其將與衆共之也與善君曰良是於是書
院建矣相與鳩工遴材卜日集事正方表位以大厥規
中為堂曰㑹講後曰與善傍列兩齋左曰精義右曰麗
澤出精義左上為樓以庋經史曰寳墨為庖湢所具器
什繚以周垣東置良疇為廩入曰閲稼西為射圃有亭
曰游藝弦誦以時養習有地合郷之人與族之子弟於
是學焉前啓修途曰雲徑值途作亭曰禮賓右有清池
池上曰洗玉亭左為方塘塘上之亭曰天光雲影其後
為綽楔曰綠隂深處下有尋樂窩右偏之池為觀蓮復
亭其上曰理窟名義惟良築鑿有煥而皆為書院設也
既成取山名名之曰玉山書院邦之人士相與登與善
堂落焉仰而歎曰與善之義大矣謝君之志也盍以謂
君遂共稱之曰與善而不名云既有年矣正徳二載參
軍始以狀來請記余惟今之書院與古郷學之意同今
之學與古之所謂學者抑亦有同乎否也夫學至朱子
大備矣自本以趨末明體而適用此朱子之所謂學也
况江之西又朱子杖屨所及之地玉山之學者儻有聞
而興起焉斯地也安知不與白鹿鵞湖並聞乎又安知
不與四書院者相無窮乎此則謝氏之功也不可以不
記是役也吾惟列其大者若夫工役豐浩謝氏之所優
為者宜不書與善名乾錫以子封其行義類書院之為
者貴字敏徳向用蓋未艾云
　　　可齋記
鄭顯於歙蓋自前代已然矣有字子美曰師山先生者
故忠義士也其後嗣之良者廉字宜簡今行義人也宜
簡遊四方將大觀焉以承其家再至京師請于余曰鄙
人不佞思立於寡過之地顧未有聞焉爾雖然名以命
我字亦牖我惟廉惟簡以是號於人久矣一言而終身
行之取諸近者惟先生詔之余曰諾是可與語者别號
之曰可齋宜簡有間曰鄙人不文敢不惟先生之教竊
願有謁焉天地之化一隂一陽人理之趨一邪一正衷
心之制一是一非名行之立一善一惡其歸殊也兹欲
靡然惟可之從殆未知何途之適也惟先生盡之余曰
然是可與語可者告之曰至善者天之命也至不齊者
造化之迹也不可不主一者人之心也是故有可者有
不可者有可不可之間者可乎可不可乎不可夫是之
謂可故世無兩可之説操兩可者皆不可也可以為善
必不可以為惡可以為君子必不可以為小人故曾子
曰可以託六尺之孤可以寄百里之命至臨大節則不
可奪是可不可之辨也且辨乎此而後名立而後行成
而後過寡矣天下之勢無而之有簡而之繁也其於人
也多蓄必厚亡善動必屢悔廉則寡取寡取則無厚亡
簡則有制有制則無妄動可之道也善之積也君子之
歸也雖然於陵仲子非不能寡取也而辟兄離母則不
可子桑伯子非不能慎動也而廢棄冠裳則不可宜簡
歸而求之二者之間去其不可以適於可夫是之謂可
宜簡再拜曰鄙人不敏築室於黄山之麓書諸壁間以
為記
　　　黄山樓記
黄山雄峙實當新安之境多偉麗卓絶之觀森然矗然
而峯者至三十六若王公大人耆年尊宿頡頏於霄漢
風埃之上使人起敬起仰於數百里之下大抵融結厚
而氣勢盛猶之於人也涵養深而道徳著矣故曰泰山
之於丘垤類也郷先生黄公質夫致藩參而歸築樓其
麓當之凡黄山偉麗卓絶之觀霄漢之韻賞數百里之
仰望皆不越几席而盡之榜曰黄山樓最勝也先生日
登斯樓顧而樂之節宣四時寒燠之宜乗早暮氣候之
變有㑹於中即命酒獨酌身被野服手執如意擊欄楯
為節歌之歌曰山中兮白雲英英兮欲雨羌攬結兮不
能時來宿兮簷下(叶/)又歌曰山中兮有芝聊采之兮以
療予飢望西山兮崔嵬思佳人兮不可期又歌曰山有
木兮木有桐有烏集兮文厥躬夕陽兮高逝嗟矰繳兮
徒工歌闋聲出林木若鸞鶴之噦層雲時人莫測也新
安人士云爾君子聞之曰博哉先生之有取於黄山也
夫物以象徳徳以類求斯逝川所以興嗟仁者然後能
樂也且夫山類能出雲雨豐財殖以利物物利矣山無
與焉先生以名進士為良有司入柄郎署出參大藩餘
三十年矣計其利物之功何限也殆無蹈止足之戒乃
頽然自放於斯樓之中與煙霞泉石侶先生又何與焉
記曰舜禹有天下而不與言舜禹之能不與也夫能不
與則其徳備矣乃作登樓歌三闋若以和先生之辭者
俾新安人士持歸為先生壽且以為樓記歌曰登樓兮
蒼莽萬里兮在下送予目兮扶桑㑹懸車兮駟馬粲金
碧兮有煌俯兹山兮既長酌沆瀣兮欲咽極予心兮羲
皇樓中何有兮有圖有書招仙人兮與居齊萬物兮一
瞬何非是兮乗除
　　　玉泉記
歙之潛川玉泉在焉潛川之汪歙著姓也而舊一樂翁
者汪之彦也翁故有行誼嘗思以利澤其一郷人歙據
江南上游黄山其鎮也潛川依山厥維高亢齒聚繁衍
每秋夏之交民實病汲翁所居之左泉發地中㳙㳙不
絶翁顧而樂焉曰兹郷之利澤庶其在是乃疏導之匯
而為泉往來井井厥有利哉嵗既久漸就堙圮翁之澤
幾微矣翁之孫維翰鍾情其地喟然歎曰兹惟一郷之
利哉兹惟我祖之志哉夫利有弗廣非仁也志有弗承
非孝也汪之宗又安用維翰為惟仁惟孝實維翰之責
也於是募工伐石深鑿而堅甃之視昔有加而泉遂澄
泓淵澈厥維永永潛川其利哉泉色潔白味清冽甚淙
淙然有聲若鳴珮環甚可樂也維翰遂以玉泉聞人稱
之曰玉泉子間來請記余告之曰玉天下之至白也泉
天下之至清也記曰君子比徳於玉孟子曰源泉混混
不舍晝夜復以比徳焉汪君其尚有取於是哉雖然玉
天下之至貴也泉天下之至多也人之情得無惑於難
得而忽於近且易哉然玉之用虚而泉之用實以其至
貴麗於至多合而一之則天下之利澤其有窮哉何特
一郷井而已此汪君之志也惟仁人惟孝子汪君其尚
勗哉乃斂衽起謝曰玉泉之義大矣維翰不敏敢敬承
君子之教請書為記維翰字宗臣倜儻好禮越國之後
蓋故家文獻云
　　　蒲山書屋記
蒲山書屋者歙士鄭子晦之所建也建以教其子若弟
子若弟奉教以承鄭之先是子晦之志也既成其族之
彦子西記之子晦復走東海乞余記余嘉其志為之記
曰先王設教俾人復性焉爾矣故有小學有大學有庠
有序有校有辟雍有頖宮皆為教也故自言語動息飲
食男女衣服冠冕禮樂射御書數皆教事也故由暗室
屋漏朝廷宗廟山川華夏霜雪雨露窮通險易皆教之
地也是故有一代之教有一國之教有一郷之教有一
身之教其義一也自古官教外别有書院之制若白鹿
岳麓之類所謂四大書院以義起者也今制自兩京國
子監之外府衛州縣皆有學而書院之設尤多若兹書屋
者又書院之義起歟雖廣狹不同其為教一也準之於
古蓋在黨塾之間其教於一家者乎夫一家者天下之
積也士修於家以效於天下故曰教也者效也然則一
家之有賢父兄與天下之有賢師帥其道一也子晦其
人傑也哉是可以知矣子晦名炳師山先生之後少從
其父嘉興府君宦遊博洽清修有志於復性之學自以
為不獲效用於世而欲振其學於後之人其於是書屋
也甚力鄭之子若弟羣而聚焉學而思焉當山川之形
勝據棟宇之輪奐資經籍之儲偫逺有賢祖先近有賢
父兄盍亦知所自奮哉夫性不逺而復者也孟子曰學
問無他焉求其放心而已矣如以文詞焉爾矣如以功
利焉爾矣如以榮華焉爾矣豈子晦之志哉蒲山在今
歙之雙橋之北師山遺跡在焉書屋之役子晦優為之
兹不記
　　　南泉記
南泉古靈江也在今台之臨海越西南諸山起為天台
赤城之勝含蓄靈秀東盡於海故曰臨海之域有二水
焉溪清而江濁其在城南流者曰靈江或曰澄江云上
接三江下引海門晚潮初上若拖白練於紫翠之間諸
峯環列俯視之厯厯可數也王先生敬忱家于其上顧
而樂焉遂自號曰南泉子南泉子少有大志不屑屑事
家人生産又不喜為舉子業孤岸樸静淡如也年六十
不識官府人稱之曰南泉翁云翁平生與人交不為欵
曲罩籠之態遇有過必面折之人有隂事獨不肯談有
談人隂事者必趨而避之人故以是徳之稱長者云胷
次夷曠若澄陂渟淵涇渭甚辨尤不喜人穢濁之跡每
聞官府貪墨輒拍几大嘯怒隠隠不能休獨之泉上睨
而歎曰何以異於是清者水之本也濁者水之蔽也已
乃掬而揚之曰何以異於是定者清之路也雜者濁之
門也既而仰天祝曰有不返於本而祛之蔽者非夫也
暇日或從諸父汎舟泉上徜徉容與出没於鷗波蜃樓
之間以滌塵坌而游高明甚適也興酣耳熱則又從而
歌之歌曰泉之清兮俟正命兮泉之濁兮徳斯病兮由
是聲出金石振盪於兩涯風波為湧人望之以為神仙
云莫測也嘉靖甲申嵗翁就養于松初翁别族於范氏
凡數世矣始復王姓是為車溪之王王范俱宋宰執裔
至今為台名家云翁有子度字律生舉進士在第二甲
格當有官於京朝以獨子請便祿遂得教授松郡教授
君恭行孝敬敦本復古之訓諸生化焉相率候翁起居
於嵗時更相謂曰先生之教我至矣固翁之道也其何
可忘乃撮其事以告深聞台據山海之瓌瑋志稱人神
壯麗意者必有異人出於其間今世台士大夫尤以氣
節廉介聞天下至有委身贊國忠烈貫世者顧其涵濡
觀孚之久又不有超出而獨詣者乎其南泉翁之謂與
夫名山大川為國鎮藪非徒以其崢嶸浩渺之觀已也
蓋曰輔陽相隂産材育物與道為體功在萬世其降為
偉人鉅公經綸天地之宜修明禮樂之道與國咸休功
在本朝有若人焉不在其身則在其子孫其南泉翁之
謂與諸生張其性輩合數百人請書為南泉記因以為
翁壽
　　　栢崖記
義水之上嶄然秀而蔚然深者栢崖也尚書民部郎中
陳君徳階少日讀書其下既以科第起矣而仍之曰栢
崖者志也君子之志其取諸物也博而其功業之至也
嘗與其物類孔子曰仁者樂山知者樂水著其志也志
有定而功業從之矣故曰君子不凝滯於物今夫栢之
為物木也其材良栢於崖焉其託固而其成大其色茂
以悦其凋後其用可以任重而傳之逺徳階之先以道
徳文章顯者數世矣家學淵源固已若樹崖之栢根深
而地絶也養之深厚則蔥蒨滃鬱之色即之而䕃望之
而竦容也抱懐利器閟厥聲采若方春之栢退然而不
與羣卉競榮也筮仕之始獨任逺縣若落落澗谷而無
悔也東莞之治也適權雄變法之際確然之守則又早
霜先霰之集而不挫也比奉璽書出督江南上下允賴
固栢之舟車乎越川度嶺濟世險艱也異日棟大厦柱
廟堂奠安鞏固垂之百世而不朽君子將指栢崖而槩
之曰徳階之志有素定也若夫崖之邃幽孤峭足以游
髙明而出塵坌景物之態四時不同而早莫變也才客
墨卿或能賦之而深特記其志之有取也若是
　
　
　
　
　
　
　
　儼山集巻五十四
欽定四庫全書
　儼山集巻五十五
　　　　　　　　　　　　　明　陸深　撰
　　記四
　　　嘉興新建察院記
我朝御史列居兩京皆謂之十三道各統以都察院道
視十三省南北盡同而同以浙江為之首其制然也御
史凡奉命而出所至則謂之察院匪若六曹諸司各以
本曹繫其體然也是故御史職在肅僚貞度察院得專
達上下維地維人固兩重哉嘉靖五年中秋日嘉興府
新作察院成嚴整壯麗甲於兩浙嘉興浙首郡也凡御
史至入境按治與御史按竟受代去必於是洛陽潘公
倣適以浙江道御史按浙庶政維新乃以嘉興守蕭侯
世賢為才蕭侯謀諸二守王君大化將改作察院以繫
體制爰瞻城中得廢寺一區相與規畫以授諸匠氏㑹
公代去御史朔州盧公問之寔來睇視規材因以議於
分守參政胡公誨之胡公曰宜為計永永於時參政朱公
應周僉事喻公宗之蔡公汝建史公文材先後行部至
胥相之垂成㑹盧公以憂去既乃訖工蕭侯以書告于上
海陸深曰願有記深不文竊聞之先王之範政凡以待
人也君子之寳位凡以行道也器者道之所寓無弊無
復無振無起此位置本末之論天地之化所以常新蓋
不獨一察院然也法以人行人以地重御史之所為重
凡以行法也察院之所為急凡以奉御史也廉逺堂髙
羊存禮在此名實精粗之論天下之紀賴以不墜蓋不
獨嘉興一察院然也顧天下之政有體有制出於一人
符之百世成於一方則於四海是文武周公之意以待
後之人明於此者謂之知辨於此者謂之禮舉此而集
者謂之才若兩御史之賢二郡侯之績於兹察院也皆
不可以不記是役也費出於羨耗工成於顧募役徵於
優隙以金計者六百有四十五兩有奇以日計者三百
有三十以工計者九千有四百有九十為堂五間崇二
十四尺贏廣七筵深五之三翼堂而左右之者為室各
二堂之前為露臺覆露臺者為軒棚為房以處案吏者
列之東西各五間候隸房亦如之引堂而後者為穿堂
五間後堂亦如之間為卧闥者二為烏臺三間臺之崇
四尺為書房十間居㕔堂東西之際為生吏房三間門
有儀墀有級庖有所湢有床浴有室溷有舍書房之東
西偏各有隙地西為圃可射東為亭可憩亭之南為池
可臨總之為地十有八畝南北四十有八丈東西三十
有三丈總之為屋八十有三間經始於四年十月之朢
佐之通判李君源與董君琦張君珮推官南仝而王君
大化實始終之邑令之與有事者嘉興則龍君欽秀水
則趙君章桐郷則董君鋐海鹽則劉君桂平湖則鄭君
瑚崇徳則葉君瑞嘉善則李君調元有勞其間者則典
史李玉梁珍也
　　　江風遺憾記
江風遺憾終慕也終慕為誰歙之吳生鰲也生之言曰
鰲早孤生才六月耳無所知知乳哺又漸知視息僅僅
識母襁褓不能離又漸識母顔能辨母聲時時見慈節
孺人出之懐中撫頭而歎淚續續霑臆揮灑嗚咽罷又
或呼天長吁即摩挲號曰未亡人洪故家宦族也固能
死所不死者恐吳氏鬼不食耳言已復泣泣不復已鰲
當其時漫不省是何等言是何等狀也孺人勤紡績以
育鰲又漸教鰲以詩書鰲奉孺人惟謹鰲漸欲覓父所
在見時隣舍家悉事游賈或經嵗還或經數嵗未還意
久亦還耳亦不敢問又漸聞父客死他郷不復還意惝
恍叵測慈節始告之曰兒咍兒父果沉溺死死時余年
二十今日久矣初商游於越歸自荻港人馬同舟中流
遇風與俱覆矣鰲聞之號慟幾絶遂復修先業事遠遊
將以訪鴟夷之遺蹤哀箜篌之餘韻每涉江水颺天風
輒躃踊涕泗終日士大夫憐之為題江風遺憾或賦詩
以弔鰲以慈節顔堂以為鰲母慰友人汪子裒其言致
之陸深予感之為書其事曰生死天命也禍福人事也
修事以俟命幸不幸存焉處死有道蹈禍有數不幸猶
幸也獨其周旋於禍福生死之際依倚於義理慈孝
之天者君子謂之世則聖君賢相將必求其人以揚礪
引長之謂之世風風噫氣也鼓盪萬物以振迅八表莫
速焉貞哉洪孝哉鰲是可表世風乎鰲之父諱賜字思
寵
　　　重修松江府學記
正徳已已江南大水而松特甚越明年庚午水再至浸
公私廬舍凡旬有五日而退退而學宮壊特甚又明年
辛未夏内江喻侯時以才御史來守松至既禮瞻大懼
弗稱乃進師弟子而問故已又進父老於庭問疾苦外
使之言其故皆前對曰自昔弦誦有堂有隍厥惟天災
以渝舊觀侯歎曰是在我凡起天下於弊者乗其未極
則費寡而功多若是者失今不為他日民有十百其勞
者矣松民甚憊而又遺之後艱謂何是誠在我當是時
府庫無羨財侯乃撙節浮費殫竭心力至冬而後始事
而令于教授彭鍊曰教授職務稀宜試督於是且爾也
能廉遂以規約相予予觀厥成焉鍊曰諾即日鳩材募
工因以役民之不能食者咸踴躍恐後由是易腐以堅
益圮以阜整頽輝黯次第舉矣㑹樂安詹君崇以進士
來推府事旦夕侯之勤勞也憮然曰獨太守責耶適被
符攝令華亭維侯之命以身任之百費有加事乃告集
寔甲戍嵗之秋也凡厯四載自大成之殿明倫之堂殿
之東西廡堂之左右四齋尊經之閣魁星之樓崇徳養
賢之堂旁之郷賢之祠講誦之號舍游息之亭館禮器
雅樂之蔵庖湢廨署之所後之郷射之圃外之櫺星之
門成徳達材之坊登雲之橋皆還于舊維新有作者則
仰高之坊以冠於文廟云偉哉皇乎教授君身親厥功
以其始末走告于陸深又以其弟子員王輔而下凡三
百人合詞曰是功鉅矣何可忘願昭示來裔深維皇朝
建學徧㝢内而輔理之才於是咸出松之人才嘗甲天
下矣今天子右文求賢皇皇弗給維是棟宇之敝也不
患其無復也吾獨愛喻侯心之仁也以侯之知體也不
患其無助也吾獨愛詹君義之勇也蓋自古豐功懋績
必有偉才長識之士以為之於其豫周公之詩曰迨天
之未隂雨徹彼桑土是已亦有同心一徳之人以相先
後不言而喻帝虞之典曰伯拜稽首讓于䕫龍是已夫
有周公之才為䕫龍之讓則和徳濟濟彞倫攸叙休徵
臻而彞倫叙矣是故顔淵曾參之徒相與從孔子於困
窮之中以刪次其説而傳固以望之天下後世也若兹
一役可謂備矣宜有記贊之成者同知侯君自明孫君
璽通判聶君瓚錢君貫參之者華亭縣丞趙才也
　　　羅氏義宅記
昔高平范文正公作義田以贍族世傳以為盛事今歙
羅君作義宅蓋聞范公之風而興起者也予亦欲傳其
事羅之肖者曰滋將廣其傳以告予久而未有以答也
兹乃伐石請書其詞曰宅以義名合族也義取於辨何
合之為夫物久必繁繁則必合合而無辨何以能久是
故合之所以成其辨也羅氏之宅凡七畝其居凡百有
九十其族凡三十有六堂曰義堂圃曰義圃井曰義井
其田百畝其租百石在羅宅之里嗚呼羅君無范公之
名位與爵祿而彷彿范公之舉措君真義士哉夫義利
之判久矣羅世以貲高郷里至東峯君益昌大東峯名
元孫慷慨游江湖間所務者營什一以計贏縮若為利
謀也而獨有志於作宅君真義士哉予惟世人愛身重
自一軀外若靳靳然且以吾身而視吾之兄若弟未有
如吾身者也自兄弟以至於為從為再從未有視之如
吾之兄若弟者也自再從以至於為緦麻為袒免又未
有視之如從若再從者也蓋其屬逺故其情踈逺則易
忘踈則易離雖欲視之如吾身視之如吾之兄若弟視
之如吾之從若再從不可得也雖然自吾觀之此吾之
兄也此吾之弟也此吾之從此吾之再從此吾之緦麻
此吾之袒免也自吾之祖若考而視之皆其子也皆其
孫也皆其子皆其孫則其所以衣之食之煦之育之姻
之嫁之安之養之以至於合而撫慰之者皆其心也吾
祖若考之心將以衣之食之煦之育之姻之嫁之安之
養之合而撫慰之而吾之族人或至於饑寒困苦離㪚
而莫綂吾未知吾祖若考之心宜何如也嗚呼此羅君
之義宅世不可少世又可少傳也哉雖然羅君之族三
十有六矣自三十有六而又廣之其族漸以滋其費漸
以繁吾懼夫七畝之宅百畝之田未足繼羅君之志也
為羅君之子孫又宜何如也重義輕利以毋墜是舉此
固世風之所關獨羅氏也哉千百世之下當與范公並
傳無疑余故太史氏樂書其事故書
　　　薜茘園記
深讀太傅王公志震澤稱兩洞庭之勝往嵗舉進士與
今侍讀徐先生子容為同年先生西洞庭人也太傅公
之言曰西山之起甲科寔自子容始夫山水之勝洩之
乎人高賢之以聲光垂世也建置經位心目之所及則
山益高水益深景益清逺造化之巧所不能與者又託
之乎人若徐氏之於洞庭洞庭之有薜茘園是也園之
廣凡數畝地産薜茘因以名園云園之景凡十有三曰
思樂堂曰石假山曰荷池曰水鑑樓曰風竹軒曰蕉石
亭曰觀耕臺曰薔薇洞曰栢屛曰留月峯曰通冷橋曰
釣磯曰花源四時朝暮之變態無窮而高下離立足以
當欣賞而遊高明可謂勝矣洞庭既勝而園又勝也使
人樂焉若仙居世外煙霞之與徒而日月之為客也君
子有當世之志者疑於習宴安而畧憂勤矣似乎有所
不暇侍讀之言曰薜茘之有作寔自先太史公始太史
公謀以娛靜菴府君之老也而未成成之者縉也是故
堂曰思樂先公府君木主在焉一石一峯先世之蔵也
至於一泉一池一卉一木之微亦皆先人之志也每一
過焉陟降汎掃之餘恍乎聲容之在目縉也何敢以為
樂願子為我記之以示後之人深道吳輙望湖山思一
到焉以考信於太傅公製作之奇遂拜思樂堂下與先
生講通家之禮往來通冷橋遍遊兹園以觀里仁之化
未償夙心焉其何辭之能為雖然深少側聞徐氏之世
西山也種徳修義自靜菴府君而上數十百年矣含宏
潤澤至於太史公有述焉延和當秀乃大發之乎侍讀
先生才富而學精雅負世望為天子講讀之臣獻沃𢎞
多聲光方起將踵太傅公後冰輝玉映於西山之間以
為族望以為郷榮固有大於兹園者而兹園之成也可
以觀繼志之孝焉可以見後樂之仁焉可以見裁成之
道焉可以見垂裕之謨焉合是數美不可以不記
　　　靜虚亭記
昔孟子稱舜為天子被袗衣鼔琴二女果若固有之及
孔子困窮身為匹夫與其徒弦誦以自樂至稱顔子則
曰賢哉不改其樂顔子之所有簞食瓢飲之外無幾也
夫窮達天下之分也達之至於天子窮則至於匹夫窮
達之極也樂乎天子與樂乎匹夫無以異也何哉凡欲
因於有者也妄成於動者也交於有而俱出役於動而
莫止雖以天子之大通而累方將焉以匹夫之易以至
足也而競方生焉故曰惟虚也足以涵天下之變惟静
也足以宰天下之動自天子至於匹夫者境也外也有
時而為天子有時而為匹夫而我未嘗與焉是故不以
天子之樂加乎匹夫不以匹夫之樂易乎天子無我者
也其知静虚之道者與顔孟氏歿而聖人之澤微矣迺
有虚極静篤之説行焉彼豈無以異乎權數流蕩之為
也而較較然滯於形器之小猶有我也故曰濟天下之
務而不累静之至也成天下之化而不居虚之至也是
是非非之辨也吾友顧君徳彰學有本原超然獨㑹於
事物之表作亭後圃名曰静虚以求孔顔之樂遭時任
用不鄙州郡之煩猥存乎我者無適而不豫也孟子嘗
曰禹稷顔囘同道又曰易地則皆然是致一之學也徳
彰請曰願書為記以張亭之牖下
　
　
　儼山集巻五十五
欽定四庫全書
　儼山集巻五十六
　　　　　　　　　　　　　明　陸深　撰
　　記五
　　　沐齋記
黄子汝新顧名思義顔其所居之齋曰沐以問於東海
陸山人山人告之曰沐之義大矣哉按沐从水从木成
文又曰以木受水為沐山林之間萬木叢萃焉浹旬告
旱焦槁枯焚沛然雨之蔥蒨改色早夜滋露欣欣向新
勾者伸萌者達有不容遏之勢至於榮華果實以顯設
造化生生之妙迨夫水泉涸落然後歸根養困以迓維
新之㑹夫人心猶木也顧可無義理之沐哉易曰日新
之謂盛徳屈木為槃凖以規矩挹水貯之時其寒煖以
湔澡人身之汚垢一新舊染用享上帝成湯之銘曰茍
日新日日新又日新夫利欲猶垢汙也顧可無沐浴之
功哉彼異端者流窺見元化之秘妄意時日之間亦嘗
以夘酉為沐浴矣鑿泉揠苗將襲取助長冀新新焉是
襲抑末矣非汝新之謂也夫水木曰沐以自新也木水
曰沐以新人也敬立而義行體周而用具斯義也孔子
之舊也汝新其究而一新之哉汝新之先人未軒先生
嘗以是道佐皇明之中葉顯而未融遂啓莆陽文獻之
傳過庭之餘厥有聞哉從子如英山人同年進士也交
舊而情新兹歸莆儻以質焉汝新曰願為記
　　　怡怡堂記
歙據江南上游山愈高地愈狹是故境愈勝居愈密而
齒繁其人往往游寓而散處也夫境勝則難遷居密則
易争人散處則情常不聨其勢然也由其勢而忘其俗
之厚薄者恒民也夫難遷之至也鄙吝生焉争之易也
仇讐樹焉情之不聨也途人至焉君子將思變而通之
乎通之者豪傑也黄君緬字惟中世家於歙慨然念地
之故既以千金拓其宇又以若干金作堂若干楹工訖
進其二弟約經而詔之曰斯堂之成也豈曰予之侈乎
吾弟之相也抑亦先人之緒也昔之湫隘者今兹翼然
其有立乎昔之櫛比者今兹廓然其有容乎昔之互出
入者今兹驩然其有合乎桑梓森然其前後乎山林蔚
然其環衛乎吾與若安焉息焉迎和導祥以引嗣續于
百世也百世而下將復通之則斯堂也豈惟黄氏之堂
哉抑亦歙之堂哉且不朽矣雖然非予之所敢必也二
弟跽而俯曰唯唯於是兄作於前弟奉而趨兄止於中
弟列而侍寒燠以時風雨以除弦誦俎豆日相周旋於
堂隍之間蓋怡怡如也宗黨過而落焉共顔之曰怡怡
之堂以成惟中載拜謝曰不敏敢辱教介予友人楊君
伯立請記於予予交黄氏有日矣惟中懐清通之才篤
厚彞倫崇尚文藝約字㑹中抱珪璋之器誦説載籍醖
釀經綸經字守中勵高尚之操維持清門總統内範兄
弟若此固足以望於歙矣而况於兹堂之作哉貽謀端
本有出於風氣之外者豈豪傑士非耶予雖未獲登兹
堂以覽觀山川之㑹合稽騐土木之精工考紀嵗月之
早暮以激引聲光於永永予獨愛惟中出於風氣之外
也一居室且然况有大於此者哉夫一家始於一人有
夫婦而後有父子有父子而後有兄弟有兄弟而後有
子孫子孫以至於百人千人萬人其始本一人也由一
人以至於途之人此古人之所以難也夫婦父子者恩
之屬也兄弟者禮之屬也恩屬則固禮屬則疎故兄弟
者恩之漸殺而禮之本始也恩以附於禮者兄弟也孔
氏之訓曰兄弟怡怡豈非以其難哉夫怡怡之謂也和
之至也和之至自兄弟始故曰致中和天地位焉萬物
育焉况於兹堂哉予與㑹中有麗澤之雅㑹中方將以
禮魁天下因取其義之合於禮者俾惟中歸而刻諸堂
以為記
　　　鴈山圖記
古稱山河兩戒南戒盡鴈蕩山云山髙四十里頂上有
湖方可十里鴈至棲之故曰鴈蕩袁采云鴈蕩山溫州
樂清東北山之通名也去縣九十里而遥山蓋純石而
土山不與焉沈存中云諸峯峭峻險怪不類他山當是
谷中為大水衝激土盡去而石獨立爾采復為圖序總
之云東西四谷西外谷有寺四曰古塔靈雲寳冠石門
其流水自大芙蓉港出纜嶼其路平夷西谷有寺七曰
能仁羅漢飛泉普明天柱華嚴瑞鹿其水自峽流筋竹
澗出清江皆峻嶺自石門來者曰東嶺自芙蓉來者曰
丹芳嶺自筋竹來者曰飛泉嶺達于東谷曰馬鞍嶺東
谷有寺四曰靈巖浄名靈峯真濟其水自峽流白溪溪
上有路通白溪驛東北有嶺曰謝公嶺達東外谷有寺
曰石梁自石梁東北至雙峯以達黄巖左有谷曰南北
閤南閤乃鴈蕩之北有崇徳寺水自蕩頂分流焉鄭向
文云古樹老藤蔽虧天日林顛葉隙時見異峯餘波洩注
流為飛泉髙自雲霓懸瀉數道鴈山之大畧如此其雜
記一時之勝者石梁云月已沒白雲西來如流水風吹
橡栗墮瓦上轉射巖下小屋從瓴中擊地上積葉鏗鏜
宛轉殆非世間金石音靈峯洞云兩大石相倚如合掌至
掌中望見山嶨中青天如懸一片冰靈巖云巨石孤立
如人俯月出正懸東南角星象纍纍下垂四旁如游魚
噞喁以身為浮游在灝氣上夜色如霜雪諸峯相向立
儼然三四老翁衣冠而偶語能仁云鴈山西南一峯絶
髙下視衆山猶當是大父行舟行南海月餘常望見直
西北有物如高髻亂髮纔一握大倚為指南西谷云出
南户望屋上山山圍屋如城府或纍纍然如蜂腰綴下
而刳其中淫淫然如燕巢斜罥而部其户䫜者窊者仰
者歕者羃者訛者傴者喙者掉者俛而窺者騰而上者
如人皆具耳目口鼻而無一相似又云從靈雲寺南入
山時時過絶險挽牽懸藤偃木以過日正中僅到山顛
望見永嘉城下大江如牽一線白李孝光云北從天台
來入古東甌郡境上望見西南有山相向立如兩浮屠
遊者咸曰此鴈山門户也益深入其阻視羅漢洞東西
天柱大龍湫猶人有眉目十八寺皆其肺腑也文人之
所次第如此予聞之土人言秋遊鴈落有以哉南土溫
溽春氣氤氳故有毒螫至草木黄落毒去乃可入數百
里山皆在目中無毫毛蔽遮嗟乎遊貴及時也哉予將問
途焉有告余者曰鴈山循崖而南百里如畫自樂清道
白河芳林逾窑㠗過長􁀙原經古塔本覺寶冠石門諸
寺出白溪驛謂之右路自黄巖由白若嶺入石梁過靈
巖逾馬鞍至能仁出長􁀙抵窑㠗謂之左路馬鞍嶺蓋
其分界云東谷之峯五十有三西谷之峯四十有八謂
之百一峯有泉五有巖二十九有石三十三而石行廊
為勝有潭七而沐浴為大池一澗一曰筋竹峽一曰經
行門一即石門也有洞十二而道姑為古有溪四而四
溪之水為㑹有嶺七而丹芳為峻凡四十九盤有障二
而平霞為華有橋二有嶼二有閤二即南北也有菴三
而八扇為八菴有亭四而看不足為奇堂一曰資深遊
人之所有事也余性喜登臨中嵗四方行萬里而勝處
必往蓋嘗至天台云獨於鴈蕩有眷眷焉今老矣乃畫
為圖聊以資臥遊之適爾因考論其槩為記近時陸文
量以藩參出遊具列形勢謂西湖諸峯為劣至登平霞
則獨立四顧疑非人間世也潘三峯御史加品隲焉謂
有勵拔有空洞有雄渾淵澄勵拔如介空洞如通雄渾
淵澄如旁行不流各舉其人類之則又出丹青談笑外
皆有關於兹山也因并記之
　　　願豐樓記
歙據萬山之顛多舊家人務本而俗禮讓顧田狹而齒
繁也力畊或不足族聚而重遷也密屋而難容故其地
多樓居嘉靖丁亥汪氏之新樓成軒爽堅緻為一方望
蓋克尚之居也扁曰願豐而請記于余使再至㑹余有
逺役也克尚送之重申其請余叩之曰今世故家舊族
喬木日茂而手澤就澌矣其子孫之賢而力者往往以
更新室堂為繼述之大蓋其意亦欲傳之子孫以為燕
休生息之地耳至于支分泒屬則門户各有掌握雖一
瓦寸椽之微必計爾我以為承傳之大雖至親有不相
假借者蓋一室事爾意至狹也杜詩之所謂願豐憂國
者之事卿大夫職業也於子何居克尚之言曰綺田野
人耳何敢與於國謀顧念穀粟桑麻生民之天也一遭
歉儉則骨肉有不相保者矣奚暇禮讓之圖且身處瘠
薄之地人力雖盡孰與天時衣食既充仁讓可廣是故
恒願時和年豐如唐虞之世綺得為堯舜之民而兹樓
庶可保之子孫矣予聞之曰是安得有道者之言哉夫
天人一氣耳志之所之氣必隨之願望所及天亦應焉
至其效之淺深遲速係其誠否何如耳是以咨嗟嘆悼
之聲或召水旱災戾之變而和平恬淡天日之所為清
明也此中庸之義而儒者之極功克尚其有聞於斯哉
一樓居而公心昭焉誠意萃焉仁澤寓焉將所謂庶幾
者非耶雖然稼穡王政也燮理相業也家國人道也兼
之者身也盡之者分也通之者一也克尚亦何負于卿
大夫哉因書為樓記
　　　燕翼堂記
詩之雅曰貽厥孫謀以燕翼子蓋言圖逺也凡遠之圖
則近者始有所藉若乃圖近於近則尤近者或有所遺
而况於其逺者乎此古文武周公之志也夫文武周公
聖人之備者也其所圖維經畫匪徒用以造周而已實
以教萬世於無窮爾萬世而下有能師文武周公之志
而用之乎師文武周公之志而用之則利用安身動罔
不吉而况於其細者乎予故有愛於黄氏之堂也歙黄
氏之裔曰文晟父一旦顧謂其子壽貴積輩曰吾黄氏
自芮公避地於潭渡八百餘年矣先世思誠之堂燬吾
力復之今吾復抱孫矣合族之㑹不已難乎於是壽等
咸曰諾乃擇地於思誠之東復作一堂既成而軒豁美
麗據山水之勝扁曰燕翼父父子子祖祖孫孫世相踵
武於其上蓋秩如也積來徵記記曰君子之居室也非
徒以光門庭侈輪奐而已也蓋亦有義存焉是故先人
貽之于我承之是之謂傳世自我作之後人受之是之
謂永世傳世之謂孝永世之謂仁斯義也在身成身在
家成家在國成國神而明之無鉅細無精粗其究一也
昔周之興也卜世三十卜年八百既其終也咸過其厯
雖曰天命亦由文武周公相與經畫而圖維者以深長
之思為久大之計若詩之所詠者而黄氏之堂義有取
焉斯亦文武周公之徒非與則潭渡者固黄氏之豐鎬
而兹堂將不為魯之靈光也哉雖然詩之頌曰君子有
穀貽孫子蓋言祖宗之所以裕其後者非徒以基業為
也抑亦有善道焉夫善莫善於仁黄氏復以仁孝與斯
堂並傳焉則傳潭渡之族之盛豈可以世計哉於是積
再拜曰此家君之志也遂書為記
　
　
　
　
　
　
　儼山集巻五十六
欽定四庫全書
　儼山集巻五十七
　　　　　　　　　　　　　明　陸深　撰
　　史記一
　　　周大記
周后稷名棄帝嚳子也其母有邰氏女曰姜原為帝元
妃姜原出見巨人跡履之而有娠居期生子以為不祥
而棄之隘巷牛羊皆腓字之又棄之林中㑹山林人多
遷之棄之冰上飛鳥覆翼之姜原以為神乃收養之因
名曰棄棄為兒時屹如巨人之志其遊戯好種樹麻菽
麻菽美及為成人遂好耕農相地之宜稼穡焉民皆則
之堯聞而舉為農師有功帝舜曰黎民阻饑爾稷播時
百穀封于邰號曰后稷别姓姬氏后稷之興在陶唐虞
夏之際皆有令徳后稷死子不窟立不窟末夏后氏衰
廢稷不務不窟以失其官而犇戎狄之間不窟卒子鞠
立鞠卒子公劉立公劉雖在戎狄之間復修后稷之業
百姓歸焉周道之興自此故詩人歌之公劉卒子慶節
立國於豳慶節卒子皇僕立皇僕卒子差弗立差弗卒
子毁隃立毁隃卒子公非立公非卒子高圉立高圉卒
子亞圉立亞圉卒子公叔祖類立公叔祖類卒子古公
亶父立古公亶父復修后稷公劉之業國人戴之薰育
攻之民怒皆欲戰古公曰予不忍為乃去豳踰梁山止
於岐山之下豳人盡復歸於岐下及他旁國亦多歸之
於是古公乃營築城郭而邑焉作五官有司民皆頌之
古公有子長曰太伯次曰虞仲太姜生少子季厯季厯
娶太任皆賢生昌有聖瑞古公曰我世當興其在昌乎
太伯虞仲乃如荆蠻以讓古公卒季厯立是為公季公
季修古公遺道諸侯順之公季卒子昌立是為西伯西
伯遵后稷公劉之業則古公公季之法禮賢下士士多
歸之伯夷叔齊聞西伯善養老自孤竹往歸之太顛閎
夭散宜生鬻子辛甲大夫之徒皆往歸之崇侯虎譖西
伯於紂紂乃囚西伯於羑里閎夭之徒患之乃求美女
奇物獻紂紂乃赦西伯賜之弓矢斧鉞使得征伐曰譖
西伯者崇侯虎也西伯乃獻洛西之地請去炮烙之刑
紂許之西伯行善諸侯皆來決平於是虞芮之人如周
俱讓而去明年伐犬戎明年伐密須明年敗耆國明年
伐邘明年伐崇侯虎而作豐邑自岐而徙都豐明年西
伯崩諡為文王文王囚羑里演易之八卦為六十四卦
蓋即位五十年詩人道西伯受命之年稱王而斷虞芮
之訟云太子發立是為武王武王改法度制正朔矣追
尊古公為太王公季為王季蓋王瑞自太王興武王即
位太公望為師周公旦為輔召公畢公之徒左右王師
修文王緒業九年武王上祭于畢東觀兵至于孟津為
文王木主載以伐紂畢立賞罰遂興師武王渡河中流
白魚入舟既渡有火下于黄屋流為烏其色赤其聲魄
云諸侯不期而㑹者八百皆曰紂可伐矣武王曰未可
也乃還師歸二年紂昬亂滋甚殺王子比干囚箕子太
師疵少師彊抱樂器犇周於是武王徧告諸侯曰不可
以不畢伐乃率戎車三百乗虎賁三千人甲士四萬五
千人以東十一年十二月戊子師畢渡諸侯咸㑹乃作
太誓二月甲子昧爽至于牧野乃誓武王左杖黄鉞右
秉白旄誓曰予發維共行天之罰今日之事不過六步
七步乃止齊焉夫子勉哉不過四伐五伐六伐七伐乃
止齊焉勉哉夫子爾所不勉有戮事已諸侯㑹者車四
千乗陳師牧野紂亦發兵七十萬人距武王師尚父致
師以大卒馳紂師皆倒兵武王馳之皆崩畔紂紂走反
入登于鹿臺之上䝉衣其珠玉自燔而死武王持太白
旗以麾諸侯諸侯畢拜武王乃揖諸侯諸侯畢從武王
至商商國百姓咸待於郊於是武王使羣臣告語商百
姓曰上天降休商人皆稽首再拜武王亦答拜遂入至
紂死所武王自射之三發而後下車以輕劍擊之紂之
嬖二女皆經自殺武王又射三發擊以劍斬以𤣥鉞已
乃出復軍其明日除道修社及紂宮及期百夫荷罕旗
以先驅武王弟叔振鐸奉陳常車周公旦把大鉞畢公
把小鉞以夾武王散宜生太顛閎夭皆執劍以衛武王
既入立于社南大卒之左右畢從毛叔鄭奉明水衛康
侯封布兹召公奭贊采師尚父牽牲尹佚筴祝曰殷之
季紂殄廢先王明徳侮蔑神祇不祀昏暴商邑百姓其
章顯聞于天皇上帝於是武王再拜稽首又曰膺更大
命革殷受天明命武王又再拜稽首乃出封紂子祿父
殷之餘民未集武王乃使弟管叔鮮蔡叔度相祿父治
殷已而命召公釋箕子之囚命畢公釋百姓之囚表商
容之閭命南宮适㪚鹿臺之財發鉅橋之粟以振貧弱
命南宮史佚展九鼎寳玉命閎夭封比干之墓命宗祝
享祠于軍乃罷兵西歸作武成封諸侯班賜宗彝分殷
之器物武王追思先聖乃褒封神農之後於焦黄帝之
後於祝帝堯之後於薊帝舜之後於陳大禹之後於杞
於是封功臣而師尚父為首封尚父於營丘曰齊封弟
周公旦於曲阜曰魯封召公奭於燕封弟叔鮮於管弟
叔度於蔡餘各以次受封武王徵九牧之君登豳之阜
以望商邑武王至周夜不寐周公旦曰曷為不寐王曰
告女我未定天保何暇寐我南望三塗北望嶽鄙顧詹有
河粤詹雒伊毋逺天室營周居于雒邑而後去縱馬華
山之陽放牛桃林之野振兵釋旅示天下不復用也武
王已克殷後二年問箕子以天道武王病羣公懼穆卜
周公乃祓齋欲代武王武王有瘳後而崩太子誦代立
是為成王成王少周公攝政管叔蔡叔疑與武庚作亂
畔周周公誅武庚管叔放蔡叔以微子啓代殷後國於
宋收殷餘民以封衛康叔康叔武王少弟也晉唐叔得
嘉穀獻之成王成王以歸周公于兵所周公受禾東土
旅天子之命初管蔡畔周公討之三年而畢定故初作
大誥次作微子之命次歸禾次嘉禾次康誥酒誥梓材
其事在周公之篇周公行政七年反政成王北面就羣
臣之位成王在豐使召公復營洛邑如武王之意周公
復卜申視卒築居九鼎焉曰此天下之中道里均作召
誥洛誥成王既遷殷民周公作多士無逸召公為保周
公為師東伐淮夷殘奄遷其君薄姑成王自奄歸在宗
周作多方既絀殷命歸在豐作周官正禮樂制度於是
民和睦頌聲興成王既伐東夷息慎來賀王賜榮伯作
息慎之命成王懼太子釗之不任乃命召公畢公率諸
侯以相太子而立之成王既崩二公率諸侯以太子釗
見於先王廟申告以文武之所為王業之不易務在節
儉毋多欲作顧命太子釗遂立是為康王康王即位徧
告諸侯作康誥故成康之際天下安寧刑錯四十餘年
康王命作策畢公分居里成周郊作畢命康王崩子昭
王瑕立時王道微闕昭王南巡狩不返卒於江上立昭
王子滿是為穆王穆王即位春秋已五十矣王道衰微
乃命伯冏申誡太僕作冏命穆王將征犬戎祭公謀父
諫曰不可先王耀徳不觀兵夫兵戢而時動動則威觀
則玩玩則無震是故周文公之頌曰載戢干戈載櫜弓
矢我求懿徳肆于時夏允王保之先王之於民也茂正
其徳而厚其性阜其財求而利其器用明利害之郷以
文修之使之務利而辟害懐徳而畏威故能保世以滋
大昔我先世后稷以服事虞夏及夏之衰也棄稷不務
我先王不窟用失其官而自竄於戎狄之間不敢怠業
時序其徳遵修其緒修其訓典朝夕恪勤守以敦篤奉
以忠信奕世載徳不忝前人至于文王武王昭前之光
明而加之以慈和事神保民無不欣喜商王帝辛大惡
于民庶民不忍訢載武王以致戎于商牧是故先王非
務武也勤恤民隠而除其害也夫先王之制邦内甸服
邦外侯服侯衛賓服夷蠻要服戎翟荒服甸服者祭侯
服者祀賓服者享要服者貢荒服者王日祭月祀時享
嵗貢終王先王之順祀也有不祭則修意有不祀則修
言有不享則修文有不貢則修名有不王則修徳序成
而有不至則修刑於是有刑不祭伐不祀征不享讓不
貢告不王於是有刑罰之辟有攻伐之兵有征討之備
有威讓之命有文告之辭布令陳辭而有不至則增修
於徳無勤民於遠是以近無不聴遠無不服今自大畢
伯士之終也犬戎氏以其職來王天子曰予必以不享征
之且觀之兵無乃廢先王之訓而王幾頓乎吾聞犬戎
樹敦率舊徳而守終純固其有以禦我矣王不聴遂征
之得四白狼四白鹿以歸自是荒服者不至諸侯有不
睦者甫侯言於王作甫刑穆王立五十五年崩子共王
繄扈立共王游於涇上密康公從有三女犇之其母曰
必致之王女三為粲夫粲物之美也女何徳以堪之小
醜備物必亡康公不獻後一年共王滅密共王崩子懿
王囏立懿王之時王室遂衰詩人作刺懿王崩共王弟
辟方立是為孝王孝王崩諸侯復立懿王太子燮是為
夷王夷王崩子厲王胡立厲王即位三十年好利近榮
夷公大夫芮良夫諫曰王室其將卑乎榮公好專利夫
利百物之所生也而專之其害多矣以是教王其能久
乎夫王人者將導利而布之上下者也王而專之其歸
鮮矣厲王不聴卒以榮公為卿士王行暴虐侈傲國人
謗召公諫曰民不堪命矣王怒得衛巫使監謗者告則
殺之諸侯不朝三十四年王益嚴道路以目厲王喜告
召公曰吾能弭謗矣召公曰是障之也防民之口甚於
防水水壅而潰傷人必多民亦如之王不聴於是國莫
敢出言三年乃相與畔襲厲王厲王奔彘太子静匿召
公之家國人聞而圍之召公曰吾昔驟諫王王不從以
及此難也今殺王太子其以我為讎而懟怒乎乃以其
子代王太子太子竟得脱召公周公二相行政號曰共
和共和十四年厲王死于彘太子静長於召公家二相
乃共立之是為宣王宣王即位二相輔之修文武成康
之遺風諸侯復宗周十二年魯武公來朝王籍千畝虢
文公諫曰不可王弗聴三十九年戰于千畝敗績于姜
氏之戎乃料民於太原仲山甫諫曰不可王不聴四十
六年宣王崩子幽王宮涅立幽王二年西周三川皆震
伯陽甫曰周將亡矣昔伊洛竭而夏亡河竭而商亡今
周徳若二代之季矣夫國必依山川山崩川竭亡國之
徵也不過十年數之紀也是嵗三川竭岐山崩三年幽
王嬖褒姒周太史伯陽讀史記曰周亡矣昔自夏后氏
之衰也有二神龍止於夏帝庭而言曰余褒之二君夏
帝卜殺之與去之與止之莫吉卜請其漦而蔵之乃吉
於是布幣而策告之龍亡而漦在櫝而去之夏亡傳此
器殷殷亡又傳此器周比三代莫敢發之至厲王之末
發而觀之漦流于庭不可除厲王使婦人裸而譟之漦
化為𤣥黿以入王後宮後宮之童妾既齓而遭之既笄
而孕無夫而生子懼而棄之宣王之時童女謡曰檿弧
箕服實亡周國於是宣王聞之有夫婦賣是器者宣王
使執而戮之逃於道而見郷者後宮童妾所棄妖子出
於路者聞其夜啼哀而收之夫婦遂亡奔於褒褒人有
罪請入童妾所棄女子者於王以贖罪棄女子出於褒
是為褒姒當幽王三年王之後宮見而愛之生子伯服
初王娶申侯女為后而生太子宜臼至是竟廢申后并
去太子而以褒姒為后伯服為太子太史伯陽曰禍成
矣無可奈何褒姒不好笑王欲其笑萬方故不笑王為
烽燧約諸侯冦至則舉烽火乃舉烽火召諸侯諸侯悉
至而無冦褒姒大笑王説之為數舉烽火其後不信諸
侯益亦不至幽王以虢石父為卿國人皆怨又廢后去
太子申侯怒與繒西夷犬戎攻幽王幽王舉烽火徵兵
兵莫至遂殺幽王驪山下虜褒姒盡取周賂而去於是
諸侯乃即申侯而共立故太子宜臼是為平王平王立
東遷于雒邑辟戎冦也平王之時周室衰微齊楚秦晉
始大政由方伯五十一年平王崩太子洩父蚤死立其
子林是為桓王桓王平王孫也桓王三年鄭莊公朝桓
王不禮五年鄭怨與魯易許田許田天子之用事太山
田也十三年伐鄭鄭射王傷二十三年桓王崩子莊王
佗立莊王四年周公黑肩欲殺莊王而立王子克辛伯
告王王殺周公王子克犇燕十五年莊王崩子釐王胡
齊立釐王三年齊桓公始霸五年釐王崩子惠王閬立
恵王二年大夫邊伯等五人作亂恵王犇溫居鄭之櫟
王弟頽立為王初莊王嬖姬姚生子頽有寵及恵王即
位奪其大臣園以為囿故五人因以作亂四年鄭虢伐
之殺王頽復入恵王恵王十年賜齊桓公為伯二十五
年恵王崩子襄王鄭立後母曰恵后生叔帶有寵於恵
王襄王畏之三年叔帶與戎翟謀伐襄王不克犇齊齊
桓公使使平之九年齊桓公卒十二年叔帶復歸於周
十三年鄭伐滑王使游孫伯服請滑鄭人囚之王怒將
以翟伐鄭富辰諫曰凡我周之東徙晉鄭焉依子頽之
亂又鄭之由定今以小怨棄之王不聴十五年王降翟
師以伐鄭王徳翟人將以其女為后富辰諫曰平桓莊
恵皆受鄭勞王棄親親翟不可王不聴十六年王絀翟
后翟人來誅殺譚伯富辰以其屬死之初恵后欲立王
子帶故以黨開翟人翟人遂入周襄王出犇鄭鄭居王
于氾子帶立為王取襄王所絀翟后與居溫十七年襄
王告急于晉晉文公納王而誅叔帶襄王乃賜晉文公
珪鬯弓矢為伯以河内地與晉二十年天王狩于河陽
諸侯畢朝(晉文公踐/土之盟)二十四年晉文公卒三十一年秦
穆公卒三十二年襄王崩子頃王壬臣立頃王六年崩
子匡王班立匡王六年崩弟瑜立是為定王定王元年
楚莊王伐陸渾之戎次洛使人問九鼎王使王孫滿却
之十年楚莊王圍鄭鄭伯降已而復之十六年楚莊王
卒二十一年定王崩子簡王夷立簡王十三年晉殺其
君厲公十四年簡王崩子靈王泄心立靈王二十四年
齊崔杼弑其君莊公二十七年靈王崩子景王貴立景
王十八年后太子聖而早卒二十年景王愛子朝欲立
之㑹崩子丐之黨争立國人立長子猛是為悼王王子
朝攻殺猛晉人攻子朝而立丐是為敬王敬王元年晉
人入之王子朝自立敬王不得入居澤四年晉率諸侯
入敬王于周子朝為臣諸侯城周十六年子朝之徒復
作亂敬王犇于晉十七年晉定公遂入敬王于周齊田
恒弑其君簡公二十年孔子相魯四十一年楚滅陳孔
子卒四十二年敬王崩子元王仁立元王八年崩子定
王介立定王十六年三晉滅智伯分有其地二十八年
定王崩長子去疾立是為哀王哀王立三月弟叔襲殺
哀王而自立是為思王思王立五月少弟嵬攻殺思王
而自立是為考王此三王皆定王之子考王十五年崩
子威烈王午立初考王封其弟於河南是為桓公以續
周公之官職桓公卒子威公代立威公卒子恵公代立
乃封其少子於鞏以奉王號東周恵公威烈王二十三
年九鼎震是嵗韓趙魏為諸侯二十四年崩子安王驕
立是嵗盜殺楚聲王安王立二十六年崩子烈王喜立
是嵗周太史儋見秦獻公曰始周與秦國合而别别五
百載復合合十七嵗而霸王者出焉十年烈王崩弟扁
立是為顯王顯王五年秦獻公稱霸王致賀九年致文
武胙於秦孝公二十五年秦㑹諸侯於周二十六年周
致伯於秦孝公四十四年秦恵王稱王其後諸侯皆稱
王四十八年顯王崩子赧王延立赧王時東西周分治
赧王徙都西周西周武公立公子咎為太子共太子死
有五庶子母適立司馬翦説楚立之八年秦攻宜陽楚
救之將伐周蘇代為周説楚王曰何以周為秦之禍也
言周之為秦甚於楚者欲令周入秦也故謂周秦也周
知其不可解必入於秦此為秦取周之精者也為王計
者周於秦因善之不於秦亦言善之以疏之於秦周絶
於秦必入於郢矣秦借道兩周之間將以伐韓周畏之
史厭謂周君曰何不令人謂韓公叔曰秦之敢絶周而
伐韓者信東周也公何不與周地發質使之楚秦必疑
楚不信周是韓不伐也又謂秦韓彊與周地將以疑周
於秦也周不敢不受秦必無辭而令周不受是受地於韓
而聴於秦秦召西周君西周君惡之周令人謂韓王曰
秦召西周君將以使攻王之南陽也王何不出兵於南
陽周君將以為辭於秦周君不入秦秦必不敢踰河而
攻南陽矣東周與西周戰韓救西周或為東周説韓王
曰西周故天子之國多名器重寶王案兵毋出可以徳
東周而西周之寶可以盡矣楚圍雍氏韓徵甲與粟於
東周東周君恐召蘇代而告之代曰君何患於是臣能
使韓毋徵甲與粟於周又能為君得高都周君曰子茍
能請以國聴子代見韓相國曰楚圍雍氏期三月也今
五月不能拔是楚病也今相國乃徵甲與粟於周是告
楚病也韓相國曰善使者已行矣代曰何不與周高都
韓相國大怒曰吾毋徵甲與粟於周亦已多矣何故與
周高都也代曰與周高都是周折而入於韓也秦聞之
必大怒忿周即不通周使是以弊高都得完周也曷為
不與相國曰善果與周高都三十四年蘇厲説秦白起
無攻梁四十二年秦破華陽梁城周從馬犯説也四十
五年周君之秦秦攻周周最謂秦王曰為王計者不攻
周攻周實不足以利聲畏天下則秦不王矣五十八年
三晉距秦周令相國之秦還而見秦王曰請為王聴東
方之變秦攻三晉五十九年秦取韓陽城負黍西周與
諸侯約從將天下鋭師出伊闕攻秦秦昭王怒使將軍
摎攻西周西周君犇秦獻其邑三十六口三萬周民遂
東亡秦取九鼎寳器而遷西周公於􁃔狐後七嵗秦莊
襄王滅東西周周亡
論曰周道備矣蓋文武周公之盛也至於東遷王綱陵
遲蓋幽厲之所為衰也太史公追論營洛其意蓋曰周
之興也以豐鎬亡也以洛邑其實不然孔子曰文武之
政布在方策予因舊文畧討論之使學者可覽見焉
　
　
　
　
　
　
　
　
　
　
　儼山集巻五十七
欽定四庫全書
　儼山集巻五十八
　　　　　　　　　　　　　明　陸深　撰
　　史記二
　　　吳記
吳太伯弟仲雍皆周太王之子而王季之兄也王季賢
而有聖子昌太王欲立王季以及昌於是太伯仲雍乃
避之荆蠻文身斷髮示不可用季立是為王季而昌為
文王太伯之荆蠻自號句吳荆蠻義之從而歸之千餘
家立為吳太伯太伯卒無子仲雍立是為吳仲雍仲雍
卒子季簡立季簡卒子叔達立叔達卒子周章立是時
周武王克殷求太伯仲雍之後得周章周章已君吳矣
因而封之乃封周章弟虞仲於周之北故夏虛是為虞
仲列為諸侯周章卒子熊遂立熊遂卒子柯相立柯相
卒子彊鳩夷立彊鳩夷卒子餘橋疑吾立餘橋疑吾卒
子柯盧立柯盧卒子周繇立周繇卒子屈羽立屈羽卒
子夷吾立夷吾卒子禽處立禽處卒子轉立轉卒子頗
高立頗高卒子句卑立是時晉獻公滅周北虞公以開
晉伐虢也句卑卒子去齊立去齊卒子壽夢立壽夢立
而吳益大始稱王自太伯作吳五世而武王克殷封其
後為二其一虞在中國其一吳在夷蠻十二世而晉滅
中國之虞中國之虞滅二世而夷蠻之吳興從太伯至
壽夢凡十九世壽夢二年楚大夫申公巫臣犇晉自晉
使吳教吳用兵乗車令其子為吳行人吳於是始通於
中國乃伐楚十六年楚伐吳至衡山二十五年壽夢卒
壽夢有子四人長曰諸樊次曰餘祭次曰餘昧次曰季
札季札賢而壽夢欲立之季札讓乃立諸樊稱攝元年
諸樊已除䘮讓位季札季札謝曰願附子臧之義吳人
乃舍之秋吳伐楚楚敗我師十三年諸樊卒有命授弟
餘祭以次必致國於札札封於延陵號曰延陵季子餘
祭三年齊相慶封有罪來犇予之朱方之縣以為奉邑
以女妻之富於在齊四年吳使季札聘於魯去魯遂使
齊去齊使於鄭去鄭適衛去衛適晉十年楚㑹諸侯伐
吳之朱方以誅齊慶封吳亦攻楚取三邑而去十一年
楚伐吳至雩婁十二年楚復來伐次於乾谿楚師敗走
十七年餘祭卒弟餘昧立四年餘昧卒欲授季札札讓
逃去餘昧子僚立二年公子光伐楚敗而亡王舟復襲
得舟而還五年楚臣伍子胥來奔公子光客之公子光
者諸樊之子也嘗以為吾父兄弟四人當傳至季子季
子即不受國光父先立即不傳季子光當立隂納賢士
欲以襲僚吳使公子光伐楚敗楚師迎楚故太子建母
於居巢以歸因北伐敗陳蔡之師九年公子光伐楚拔
居巢鍾離初子胥之犇吳也説以伐楚之利公子光曰
胥欲為父兄報仇耳於是子胥知光志乃求勇士專諸
見之光喜子胥退耕於野以待十二年冬楚平王卒十
三年春吳欲因䘮伐之使公子蓋餘燭庸圍楚之六灊使
季札於晉以觀諸侯之變楚絶吳後吳不得還於是公
子光曰時不可失也告專諸曰不索何獲專諸曰僚可
殺也母老子弱而兩公子將兵攻楚外困而内空也是
無奈我何四月丙子光伏甲士於窟室而謁僚飲僚陳
兵於道自宮至光之家門階户席皆僚之親也人夾持
鈹公子光佯為足疾入于窟室使専諸置匕首於炙魚
之中進食而弑僚公子光竟立是為吳王闔廬乃以專
諸子為卿季子至命哭諸僚墓復位而待公子燭庸蓋
餘二人遇圍於楚者聞僚弑而光立乃以其兵降楚楚
封之於舒闔廬元年舉伍子胥為行人而與謀國事楚
臣伯嚭奔吳吳以為大夫闔廬與子胥伯嚭將兵伐楚
拔舒殺二公子光謀入郢將軍孫武曰未可四年伐楚
取六與灊五年伐越敗之六年楚使子常囊瓦伐吳迎
而擊之大敗楚軍於豫章取居巢而還九年西伐楚至
於漢水與楚兵夾水而陳闔廬弟夫㮣欲戰闔廬弗許
夫㮣曰王已屬臣兵兵事上利何待焉遂以其部五千
人大敗楚兵闔廬縱兵追之比至郢五戰楚五敗楚昭
王犇鄖與鄖公犇隨吳遂入郢子胥伯嚭因以報父讎
十年春越聞闔廬之在郢國空乃伐吳吳使别將擊之
秦兵救楚吳師敗夫㮣見秦越交敗吳而闔廬留楚不
去夫槩亡歸吳自立為王闔廬引歸攻夫槩夫槩犇楚
楚昭王復入郢而封夫槩於堂谿為堂谿氏十一年吳
使太子夫差伐楚取番楚徙鄀十五年孔子相魯十九
年夏吳伐越句踐為檇李之戰使死士三行造呉師呼自
剄吳師觀之越因而伐之敗之姑蘇傷闔廬指軍却七
里闔廬病傷而死太子夫差立志報越每朝出入使人呼其
名曰夫差而忘句踐殺而父乎則對曰不敢三年乃報
越夫差元年以大夫伯嚭為太宰習戰射常以報越為
志二年夫差率精兵伐越敗之夫椒報姑蘇也越句踐
乃以甲兵五千人棲于㑹稽使大夫種因太宰嚭而行
成請委國為臣妾夫差將許之伍子胥諫曰句踐為人
能辛苦後必悔之夫差不聴聴太宰嚭卒許越平與盟
而去七年吳聞齊景公死而大臣争寵新君弱乃興師
北伐齊子胥諫曰不先越而務齊不亦謬乎吳不聴遂
北伐敗齊師於艾陵至繒召魯哀公而徵百牢季康子
使子貢以周禮説太宰嚭乃得止因畱畧地於齊魯之
南九年為騶伐魯至與魯盟乃去十年伐齊歸十一年
復伐齊向踐率其衆以朝吳厚獻遺之夫差喜惟子胥
懼曰是棄吳也諫曰盤庚之誥有顛越勿遺吳不聴使
子胥於齊子胥屬其子於齊鮑氏還報吳夫差大怒賜
屬鏤之劍以死齊鮑氏弑悼公夫差聞之哭於軍門外
三日乃從海上攻齊兵敗乃引歸十三年吳召魯衛之
君㑹於槖臯十四年春北㑹諸侯於黄池欲霸中國以
全周室六月戊子越伐吳乙酉越與吳戰丙戌虜吳太
子友丁亥入吳吳人告敗於夫差夫差惡其聞也斬七
人於幕下七月辛丑吳晉争長夫差曰於周室我為長
晉定公曰於姬姓我為伯卒長晉盟已與晉别欲伐宋
太宰嚭曰可勝而不能居也乃引兵歸國士皆罷敝於
是乃使厚幣以與越平十八年越益彊句踐伐敗吳師
於笠澤二十年越復伐吳二十一年遂圍吳二十三年
十一月丁夘越破吳欲遷夫差於甬東予百家居之夫
差曰孤老矣不能事君王也吾悔不用子胥之言自令
䧟此遂自殺吳亡越誅太宰嚭而歸
論曰語有之蓬生麻中予覽延陵季子之高誼喟然歎
曰何其似太伯也太伯用以造周季札以而基禍豈所
謂可與立未可與權者耶
　
　
　
　
　
　
　
　
　
　儼山集巻五十八
欽定四庫全書
　儼山集巻五十九
　　　　　　　　　　　　　明　陸深　撰
　　傳一
　　　季札傳
季札者吳壽夢之子也封於延陵故號曰延陵季子初
壽夢有子四人長曰諸樊次曰餘祭次曰餘昧次曰季
札季札賢壽夢欲立之季札讓不可於是立諸樊諸樊
已除䘮讓位季札季札曰昔曹宣公之卒也諸侯與曹
人不義曹君將立子臧子臧去之以成曹君君子曰能
守節矣君義嗣誰敢千君有國非吾節也札雖不才願
附於子臧之義吳人固立季札季札棄其室而耕乃舍
之諸樊立十三年而卒有命授弟餘祭欲傳以次必致
國於季札而止以稱先王壽夢之意且嘉季札之義兄
弟皆欲致國令以漸致焉餘祭四年聘於魯見叔孫穆
子而説之謂之曰子其不得死乎好善而不能擇人吾
聞君子務在擇人吾子為魯宗卿而任其大政不慎舉
何以堪之禍必及之請觀周樂為之歌周南召南曰美
哉始基之矣猶未也然勤而不怨歌邶鄘衛曰美哉淵
乎憂而不困者也吾聞衛康叔武公之徳如是是其衛
風乎歌王曰美哉思而不懼其周之東乎歌鄭曰其細
已甚其民不堪也是其先亡乎歌齊曰美哉泱泱乎大
風也哉表東海者其太公乎國未可量也歌豳曰美哉
蕩蕩乎樂而不淫其周公之東乎歌秦曰此之謂夏聲
夫能夏則大大之至也其周之舊乎歌魏曰美哉渢渢
乎大而婉儉而易行以徳輔此則盟主也歌唐曰思深
哉其有陶唐氏之遺風乎不然何憂之逺也非令徳之
後誰能若是歌陳曰國無主其能久乎自鄶以下無譏
焉歌小雅曰美哉思而不貳怨而不言其周徳之衰乎
猶有先王之遺民也歌大雅曰廣哉熙熙乎曲而有直
體其文王之徳乎歌頌曰至矣哉直而不倨曲而不詘
近而不偪逺而不攜遷而不淫復而不厭哀而不愁樂
而不荒用而不匱廣而不宣施而不費取而不貪處而
不底行而不流五聲和八風平節有度守有序盛徳之
所同也見舞象箾南籥者曰美哉猶有憾見舞大武曰
美哉周之盛也其若此乎見舞韶濩者曰聖人之𢎞也
猶有慙徳聖人之難也見舞大夏曰美哉勤而不徳非
禹其誰能及之見舞招箾曰徳至矣哉大矣如天之無
不燾也如地之無不載也雖甚盛徳無以加矣若有他
樂吾不敢觀去魯遂使齊説晏平仲謂之曰子速納邑
與政無邑無政乃免於難齊國之政將有所歸未得所
歸難未息也故晏子因陳桓子以納政與邑是以免於
欒高之難去齊使於鄭見子産如舊交與之縞帶子産
獻紵衣焉謂子産曰鄭之執政侈難將至矣政必及子
子為政慎以禮不然國將敗去鄭適衛説蘧瑗史狗史
鰌公子荆公叔發公子朝曰衛多君子未有患也自衛
如晉將宿於戚聞鐘聲曰異哉吾聞之辯而不徳必加
於戮夫子獲罪於君以在此懼猶不足而又可以樂乎
夫子之在此猶燕之巢于幕也君在殯而可以樂乎遂
去之文子聞之終身不聴琴瑟適晉説趙文子韓宣子
魏獻子曰晉國其萃於三家乎將去謂叔向曰吾子勉
之君侈而多良大夫皆富政將在三家吾子直必思自免
於難季札之初使北過徐君徐君好季札劍口弗敢言
札心知之為使上國未獻也還至徐徐君已死於是乃
解其寳劍繫之徐君冢樹而去從者曰徐君已死尚誰
予乎季子曰不然始吾心已許之豈以死倍吾心哉餘
祭卒傳餘昧及餘昧卒欲授札札讓逃去於是吳人曰
先王有命兄卒弟代必致季子今季子逃位則餘昧子
當代乃立餘昧之子僚為王公子光者諸樊之子也常
以為吾父兄弟四人當傳至季子季子即不受國光父
先立即不傳季子光當立又用專諸曰我真王嗣當立
吾欲求之季子雖至不吾廢也既而簒僚季子至曰茍
先君無廢祀民人無廢主社稷有奉乃吾君也吾敢誰
怨乎哀死事生以待天命非吾生亂立者從之先人之
道也闔廬命哭僚墓復位而待札長子死於嬴博之間
因葬焉孔子使子貢觀之其穿深不及泉其斂以時服
既葬封其壙左袒右旋號者三言曰骨肉歸復於土命
也若魂氣則無不之也遂行孔子曰延陵季子之於禮
其合矣札凡事吳七主年九十餘卒孔子表其葬曰嗚
呼有吳延陵季子毘陵之間尚有季札墓云
論曰司馬子長稱季子閎覽博物及觀嬴博之役又何
深於禮也信乎附青雲哉
　　　重修伍子胥傳
伍員字子胥楚人也父奢兄尚其先曰伍舉以直諫事
楚莊王故世有顯名於楚楚平王有太子名曰建使伍
奢為太傅費無忌為少傅無忌不忠於太子平王使無
忌為太子取婦於秦秦女好馳歸報平王曰秦女絶美
王可自取而更為太子取婦無忌既以秦女自媚因去
太子而事平王恐一旦王卒而太子立乃因讒太子建
建母蔡女也無寵於王王稍益疏建使建守城父備邊
兵頃之無忌又日夜言太子短於王曰太子以秦女之
故不能無怨願王少自備也自太子居城父將兵外交
諸侯且欲入為亂矣王乃召其太傅奢考問之奢知無
忌讒因曰王獨奈何以讒賊小臣疏骨肉之親乎無忌
曰王今不制事成矣王且見禽於是王怒囚伍奢而使
城父司馬奮揚往殺太子奮揚使人先告太子建亡奔
宋無忌言於王曰奢有二子皆賢可質其父而召之不
然且為楚患王使使謂奢曰能致汝二子則生不能則
死奢曰尚為人仁呼必來員為人剛戾忍訽其勢必不
來王不聴使人召二子曰來吾生汝父不來今殺奢也
尚欲往員曰楚之召我兄弟非欲以生我父也恐有脱
者後生患故以父為質二子到則父子俱死矣何益不
如奔他國借力以雪父之恥無俱滅為也尚曰我知往
終不能全然恨父召以求生而不往後不能雪恥終為
天下笑耳謂員可去矣汝能報父之讎我將歸死尚既
就執使者捕員員貫弓執矢嚮使者使者不敢進員遂
亡往從太子建於宋奢聞員之亡也曰楚國君臣且苦
兵矣尚至楚楚并殺之員既至宋宋有華氏之亂乃與
建俱奔鄭鄭人甚善之建又適晉晉頃公曰太子既善
鄭鄭信太子能為我内應而我攻其外滅鄭必矣滅鄭
而封太子太子乃還鄭㑹從者告其謀鄭定公與子産
誅殺建建有子曰勝員懼乃與勝俱奔吳到昭關昭關欲執
之員遂與勝獨身步走幾不得脱追者在後至江江上
有一漁父知員之急乃渡員既渡解劒與漁父曰此劒
直百金父曰楚國之法得伍員者粟五萬石爵執珪豈
徒百金劒耶不受員未至吳而疾止中道乞食至吳吳
王僚方用公子光為將員乃因公子光以求見呉王久之楚
之邊邑鍾離與吳之邊邑卑梁氏俱蠶兩女子争桑相
攻至於兩國舉兵相伐吳使公子光伐楚拔其鍾離居
巢而歸員説吳王僚曰楚可破也願復遣公子光光謂
王曰彼伍員父兄為戮於楚而勸王伐楚者欲以自報
其讎耳楚未可破也員知光有内志而未可説以外事
乃進專諸於公子光退而與太子建之子勝耕於野五
年而楚平王卒初平王所奪太子建秦女生子軫及平
王卒軫立是為昭王吳王僚因楚䘮使二公子將兵往
襲楚楚發兵絶吳兵之後不得歸吳國内空公子光乃
令専諸襲刺王僚而自立為王是為闔廬闔廬既立得
志乃召員以為行人而與謀國事楚誅其大臣郤宛伯
州犂伯州犂之孫伯嚭亡奔吳吳亦以為大夫前所遣
二公子將兵伐楚者道絶後聞僚弑而闔廬立遂以其
兵降楚楚封之於舒闔廬立三年乃興師與伍員伯嚭伐
楚拔舒遂禽故吳二將軍因欲至郢將軍孫武曰民勞
未可且待之乃歸四年吳伐楚取六與灊五年伐越敗
之六年楚昭王使公子囊瓦將兵伐吳吳使員迎擊大
破楚軍於豫章取居巢九年闔廬謂伍員孫武曰始子
言郢未可入今果何如二子對曰楚將囊瓦貪而唐蔡
皆怨之王必欲大伐之先得唐蔡乃可闔廬聴之悉興
師與唐蔡伐楚與楚夾漢水而陳吳王之弟夫槩將兵
擊楚將子常子常敗走奔鄭於是吳乗勝而前五戰遂
至郢已夘楚昭王出奔庚辰吳王入郢昭王出亡入雲
夢盜擊王王走鄖鄖公弟懐曰平王殺我父我殺其子
不亦可乎鄖公恐與王奔隨吳兵圍隨謂隨人曰周之
子孫在漢川者楚盡滅之隨人欲殺王王子綦匿王自
為王以當之隨人卜與王於吳不吉乃謝吳不與王初
員與申包胥為交員之亡也謂包胥曰我必覆楚包胥
曰我必存之及吳兵入郢員求昭王既不得乃掘楚平
王墓出其尸鞭之三百然後已申包胥亡於山中使人
謂子胥曰子之報讎其已甚矣吾聞之人衆者勝天天
定亦能勝人今子故平王之臣親北面而事之今至於
僇死人此豈無天道之極乎員曰為我謝包胥曰吾日
暮塗遠吾故倒行而逆施之於是申包胥走秦告急求
救秦不許包胥立於秦庭晝夜哭七日七夜不絶其聲
秦哀公憐之曰楚雖無道有臣若是可無存乎乃遣五
百乗救楚六月擊敗吳兵於稷㑹闔廬久畱楚求昭王
而王弟夫㮣乃亡歸自立為王乃釋楚而歸擊夫槩夫
槩奔楚楚昭王見吳有内亂乃復入郢楚復與吳戰吳
敗乃歸後二嵗闔廬使太子夫差將兵伐楚取番楚懼
吳復大來乃去郢徙於鄀當是時吳以伍員孫武之謀
西破彊楚北威齊晉南服越人其後五年伐越越王句
踐迎擊敗吳於姑蘓闔廬病創死夫差既立為王以伯
嚭為太宰習戰射二年後伐越敗越於夫椒越王句踐
棲於㑹稽之上使大夫種厚幣遺吳太宰嚭以請和求
委國為臣妾吳王將許之伍員諫曰昔有過氏殺斟灌
以伐斟尋滅夏后帝相帝相之妃緡方娠逃於有仍而
生少康少康為有仍牧正有過又欲殺少康少康奔有
虞有田一成有衆一旅後遂收夏衆撫其官職使人誘
之遂滅有過氏復禹之績祀夏配天不失舊物今吳不
如有過之彊而句踐大於少康今不因此而滅之又將
寛之不亦難乎且句踐為人能辛苦今不滅後必悔之
吳王不聴用太宰嚭計卒與越平其後五年乃興師北
伐齊員諫曰句踐食不重味衣不重采弔死問疾且欲
有所用之此人不死必為吳患今吳之有越猶人之有
腹心疾也王不先越而乃務齊不亦謬乎吳王不聴伐
齊大敗齊師於艾陵遂威鄒魯之君以歸益疏子胥之
謀其後四年吳王將北伐齊越王句踐用子貢之謀乃
率其衆以助吳而重寳以獻遺太宰嚭嚭既數受越賂
其愛信越殊甚日夜為言於吳王王信用嚭之計員諫
曰夫越腹心之病今信其浮辭詐偽而貪齊破齊譬猶
石田無所用且盤庚之誥曰有顛越不恭劓殄滅之俾
無遺育無使易種于兹邑此商之所以興願王釋齊而
先越不然後悔無及吳王不聴使員於齊員臨行謂其
子曰吾數諫王王不用吾今見吳之亡矣汝與吳俱亡
無益也乃屬其子於齊鮑牧而還報吳太宰嚭既與子
胥有隙因讒曰子胥為人剛暴少恩猜賊其怨望恐為
深禍也前日王欲伐齊子胥以為不可王卒伐之而有
大功子胥恥其計謀不用乃反怨望而今王又復伐齊
子胥專愎彊諫沮毁用事徒幸吳之敗以自勝其計謀
耳今王自行悉國中武力以伐齊而子胥諫不用因輒
謝佯病不行王不可不備此起禍不難且嚭使人微伺
之其使於齊也乃屬其子於齊之鮑氏夫為人臣内不
得意外倚諸侯自以為先王之謀臣今不見用常鞅鞅
怨望願王早圖之吳王曰微子之言吾亦疑之乃使使
賜員屬鏤之劒曰子以此死員仰天歎曰嗟乎讒臣嚭
為亂矣王乃反誅我我令若父霸自若未立時諸公子
争立我以死争之於先王幾不得立若既得立欲分吳
國予我我顧不敢望也然今若聴䛕臣言欲殺長者乃
告其舍人曰必樹吾墓上以梓令可以為器而抉吾眼
縣吳東門之上以觀越之滅吳也乃自剄死吳王聞之
大怒乃取員尸盛以鴟夷革浮之江中吳人憐之為立
祠於江上因命曰胥山
論曰事豈不有天道者哉伍子胥本用吳以報楚乃謀
越以忠於吳初言既酧交疏隕命倒行而逆施亦夫子
果於自與也尚之死足以稱仁子胥終有功名可以不
死予往來江上未嘗不悲之
　
　
　
　
　
　
　
　
　
　
　
　
　
　儼山集巻五十九
欽定四庫全書
　儼山集巻六十
　　　　　　　　　　　　　明　陸深　撰
　　傳二
　　　重修蘇軾傳
蘇軾字子瞻眉山人也父洵母程氏軾生十年父時宦
學四方母親授以書聞古今成敗輒能語其要母讀范
滂傳慨然太息軾請曰軾若為滂母許之乎母曰汝能為
滂吾顧不能為滂母耶比冠學通經史善屬文嘉祐二
年歐陽修考試禮部進士嫉時文詭異之弊思有以救
之同考梅堯臣得軾刑賞忠厚論以示修修驚喜欲冠
多士然疑之乃寘第二復以春秋對義居第一殿試中
乙科後以書見修修語聖俞曰吾當避此人一頭地㑹
丁母憂五年調福昌主簿修以直言薦之秘閣試六論
軾始具藳草文義粲然復對制策入三等自宋初以來
制策入三等惟吳育與軾而已除大理評事僉書鳳翔
府判官關中自元昊叛民貧役重岐下嵗輸南山木栰
自渭入河經砥柱之險衙吏相踵破家軾訪其利害為
修衙規使自擇工乗水進止由是害減半治平二年入
判登聞鼔院英宗自藩邸聞其名欲以唐故事召入翰
林知制誥宰相韓琦曰軾才自當為天下用要在朝廷
培養之今驟用之適累之也英宗曰且與修注如何琦
曰記注與制誥等爾不若召試館職英宗曰試之欲知
其能如軾有不能邪琦猶不可及試二論復入三等得
直史館軾聞琦語曰公可謂愛人以徳矣㑹洵卒賻以
金帛辭之求贈一官乃贈光祿丞洵將終以兄太白早
亡無後嫁妺葬事屬軾軾既除䘮即葬杜氏姑後推䕃
彭彭太白曾孫也熙寧二年還朝王安石執政以判官
告院四年安石欲變科舉興學校詔兩制三館議軾上
議曰得人之道在於知人知人在於責實使君相有知
人之明朝廷有責實之政則胥史皁隸未嘗無人而况
於學校貢舉乎雖因今之法臣以為有餘使君相不知
人朝廷不責實則公卿侍從常患無人而况學校貢舉
乎雖復古之制臣以為不足臣謂今之學校特可因仍
舊制至於貢舉之法行之百年治亂盛衰初不由此陛
下視祖宗之世貢舉之法與今為孰精言語文章與今
為孰優所得人才與今為孰多天下之事與今為孰辦
較此四者之長短其議決矣願陛下留意於遠大臣又
有私憂過計者夫性命之説自子貢不得聞而今學者
恥不言性命讀其文浩然無當此豈真能然哉蓋中人
之性安於放而樂於誕耳陛下亦安用之議上神宗悟
即日召見問方今政令得失安在雖朕過失指陳可也
對曰陛下求治太急聴言太廣進人太鋭神宗悚然曰
卿三言朕當熟思軾退言於同列安石不悦命權開封
府推官㑹上元勑府市浙燈且令損價軾疏言陛下以
耳目不急之翫奪百姓口體之資願追還前命即詔罷
之時新法行軾上書論其不便曰願陛下結人心厚風
俗存紀綱軾見安石獨相因策進士以晉武平呉符堅
伐晉齊任管仲燕任子之事同功異為問安石滋怒御
史謝景溫論奏其過軾遂請外通判杭州高麗入貢書
稱甲子軾却之使者易書稱熙寧然後受時新法行軾
於其間每因法以便民徙知密州司農行手實法軾與
提舉官議其不可行未幾朝廷罷之有盜竊發安撫司
遣三班使臣來捕領卒悍凶至爭鬬殺人將潰為亂民
奔訴軾軾投其書曰必不至此潰卒聞之少安徐使人
招出戮之徙知徐州河決曹村泛溢于城下城將敗富
民争出避水軾曰富民出民皆動揺吾誰與守吾在是
驅使復入詣武衛營呼卒長曰河將害城雖禁軍宜為
我盡力卒長曰當效命率其徒出築東南長堤首起戯
馬臺尾屬于城城賴以全復請調來嵗夫築故城增木
岸以虞再水朝廷從之徙知湖州表謝又以事不便者
託詩以諷御史李定舒亶何正言劾其語涉訕謗逮赴
臺獄神宗獨憐之以黄州團練副使安置軾築室於東
坡自號東坡居士三年神宗數有意復用嘗語宰相王
珪蔡確曰國史至重可命蘇軾成之珪有難色神宗曰軾
不可姑用曾鞏鞏進太祖總論不合遂手札移軾汝州
有曰蘇軾黜居思咎閲嵗滋深人材實難不忍終棄軾
未至汝上書自言願居常朝奏夕報可道過金陵見王
安石曰今西方用兵連年東南數起大獄公獨無一言
以救之乎安石曰二事皆恵卿啓之安石在外安敢言
軾曰在朝則言在外則不言常禮耳上所以待公者非
常禮公所以事上者豈可以常禮乎安石厲聲曰安石
須説又曰人須是知行一不義殺一不辜得天下弗為
乃可軾曰今人争減半年磨勘雖殺人亦為之矣安石
笑而不言至常神宗崩哲宗立復朝奉郎知登州召為
禮部郎中軾舊善司馬光章惇時光為門下侍郎惇知
樞密院二人不合軾謂惇曰司馬君實時望甚重不可
慢惇以為然光少安遷起居舍人軾辭於宰相蔡確確
曰朝中無出公右者軾曰林希年且長確曰希固當先
公邪元祐元年軾以七品服入侍延和即賜銀緋遷中
書舍人初祖宗時差役法行久而弊編户充役者不習
其役遭吏胥虐使之害多致破産狹郷民有終嵗不得
息者王安石相神宗改為免役使户差高下出錢以顧
役奉行者過取以為民病司馬光為相欲復差役差官
置局軾與其選軾曰差役免役各有利害免役之害掊
斂民財十室九空斂聚於上而下有錢荒之患差役之
害民常在官不得専力於農而貪吏猾胥得緣為姦此
二害輕重蓋畧等矣光曰於君何如軾曰法相因則事
易成事有漸則民不驚三代之法兵農為一至秦始分
為二及唐中葉盡變府兵為長征之卒自爾以來民不
知兵兵不知農農出穀帛以養兵兵出性命以衛農天
下便之雖聖人復起不能易也今免役之法實大類此
公欲驟罷免役而行差役正如罷長征而復民兵蓋未
易也光不以為然軾又陳於政事堂光忿然軾曰昔韓
魏公刺陜西義勇公為諫官争之甚力韓公不樂公亦
不顧軾昔聞公道其詳豈今日公作相不許軾盡言耶
光笑而謝之尋除翰林學士二年兼侍讀每進讀至治
亂興衰之際未嘗不反覆開導覬有所啓悟哲宗每首
肯之嘗讀祖宗寳訓因及時事軾厯言今賞罰不明善
惡無所勸沮又黄河勢方北流而彊之使東夏人入鎮
戎殺掠數萬人帥臣不以聞每事如此恐寖成衰亂之
漸軾嘗鎻宿禁中召入對便殿宣仁后問曰卿前年為何
官曰臣為常州團練副使曰今為何官曰臣今待罪翰
林學士曰何以遽至此曰遭遇太皇太后皇帝陛下曰
非也曰豈大臣論薦乎曰亦非也軾驚曰臣雖無狀不
敢自他途進曰此先帝意也先帝每誦卿文章必歎曰
奇才奇才但未及進卿耳軾不覺哭失聲宣仁后與哲
宗亦泣左右皆感涕已而命坐賜茶徹御前金蓮燭送
歸院三年權知禮部貢舉㑹大雪苦寒士坐庭中噤未
能言軾寛其禁約使得盡技四年請外拜龍圖閣學士
知杭州未行諫官言前相蔡確知安州作詩借郝處俊
事以譏太皇太后大臣議遷之嶺南軾密疏朝廷若薄
確之罪則於皇帝孝治為不足若深罪確則於太皇太
后仁政為小累謂宜皇帝勑置獄逮治太皇太后出手
詔赦之則於仁孝兩得矣宣仁后心善軾言而不能用
軾出郊用前執政恩例遣内使賜龍茶銀合慰勞甚厚
既至杭大旱饑疫並作軾請於朝免本路上供米三之
一復得賜度僧牒易米以救饑者明年春又減價糶常
平米多作饘粥藥劑遣使挾醫分坊治病活者甚衆軾
曰杭水陸之㑹疫死比他處常多乃裒羨緡得二千復
發槖中黄金五十兩以作病坊稍畜錢糧待之杭本近
海地泉鹹苦居民稀少唐刺史李泌始引西湖水作六
井民足於水白居易又浚西湖水入漕河自河入田所
溉至千頃民以殷富湖水多葑自唐及錢氏嵗輒浚治
宋興廢之葑積為田漕河失利取給江潮舟行市中潮
又多淤三年一淘為民大患兼六井幾廢軾見茅山一
河専受江潮鹽橋一河専受湖水遂浚二河以通漕復
造堰牐以為湖水蓄洩之限江潮不復入市以餘利復
完六井又取葑田積湖中南北徑三十里為長堤以通
行者募人種菱湖中葑不復生收其利以備修湖取救
荒餘錢萬緡糧萬石及請得百僧牒以募役者堤成植
蓉栁其上望之如畫圖杭人名為蘇公堤杭僧浄源舊
居海濱與舶客通元豐末高麗王子義天來朝因往拜
焉㑹浄源死其徒竊持其像附舶往告義天亦使其徒
來祭因持其國母二金塔云祝兩宮壽軾不納奏之曰
高麗久不入貢失賜予厚利意欲求朝未測吾所以待
之厚薄故因祭亡僧而行祝壽之禮若受而不答將生
怨心受而厚賜之正墮其計今宜勿與知從州郡理却
之庸僧猾商為國生事宜痛加懲創朝廷皆從之未幾
貢使果至舊例使所至吳越七州費二萬四千餘緡軾
乃令諸州量事裁損無復侵撓之害浙江潮海門東來
勢如雷霆而浮山與漁浦諸山犬牙相錯洄洑激射嵗
敗公私船不可勝計軾議自浙江上流疏鑿以避浮山
之險奏聞有沮者功竟不成軾復言昔蘇州以東公私
皆以篙行無陸挽者自慶厯以來松江大築挽路建長
橋扼江三吳多水欲鑿挽路為十橋以迅松江之勢亦
不果用軾二十年間再蒞杭有徳於州民生作祠以報六
年召為吏部尚書未至以弟轍除右丞改翰林承㫖轍
辭右丞欲與兄同備從官不聴軾在翰林數月復請外
以龍圖閣學士出知潁州先是開封諸縣多水患吏不
究本末決其陂澤注之恵民河河不能勝則陳亦多水
又將鑿鄧艾溝與潁河並且鑿黄堆欲注之淮軾始至
潁遣吏以水平準之淮之漲水高於新溝一丈若鑿黄
堆淮水倒浸潁州決不可遂為言於朝從之郡有宿賊
尹遇等數刼殺人吏以名捕不獲軾召汝隂尉李直方
曰君能擒此當力言於朝優賞不獲亦以不職奏免君
矣直方有母年九十與訣而後行手㦸刺而獲之朝廷
以小不應格賞不及軾請以已之年勞當改郎階為直
方賞不從七年徙揚州發運司舊主東南漕法聴操舟
者私載物貨征商不得留難故操舟者以官舟為家補
其弊漏所載咸達近嵗不忍征商之小失一切不許故
舟弊人困多盜所載以濟饑寒公私皆病軾請復舊從
之未閲嵗以兵部尚書召兼侍讀是嵗哲宗親祀南郊
軾為鹵簿使導駕入太廟有赭繖犢車并青蓋犢車十
餘争道不避軾使御營巡檢使問之乃皇后及大長公
主軾於車中奏之哲宗遣使齎疏馳白太皇太后明日
詔整肅儀衛自皇后而下皆毋得迎謁尋遷禮部兼端
明殿翰林侍讀兩學士為禮部尚書高麗遣使請書朝廷
以故事盡許之軾曰漢東平王請諸子及太史公書猶
不肯予高麗所請有甚於此其可予乎不聴八年宣仁
后崩哲宗親政軾乞補外以兩學士出知定州時國是
將變軾不得入辭既行上書言陛下聴政之初當以通
下情除壅蔽為急務臣日侍帷幄方當戍邊顧不得一
見而行况疎逺小臣欲求自通難矣然臣不敢以不得
對之故不効愚忠臣觀陛下之有為不患稍遲臣恐急
進好利之臣輒勸陛下輕有改變敢望陛下虛心循理
天下幸甚定州軍政壊弛衛卒驕惰軾取貪汙甚者配
隸逺惡繕修營房禁止飲博軍中衣食稍足乃部勒以
戰法衆皆畏伏諸校業業不安有卒史以贓訴其長軾
曰此事吾自治則可若聴汝告軍中亂矣立決配之衆
乃定㑹春大閱軾命舉舊典帥常服出帳中將吏戎服執
事副總管王光祖自謂老將恥之稱疾不至軾召書吏
使為奏光祖懼而出訖事肅然定人言自韓琦去後不
見此禮至今矣契丹久和邊兵不可用惟沿邊弓箭社
與冦為鄰以戰射自衛猶號精鋭故相龎籍守邊因俗
立法緩急可使嵗久復弛又為保甲所撓軾奏免保甲
及兩税折變科配不報紹聖初御史論軾掌内外制日
謗訕遂以本官知英州尋降一官未至貶寧逺軍節度
副使恵州安置居三年再貶瓊州别駕居昌化昌化故
儋耳地初僦官屋以居有司猶不可軾遂買地築室獨
與幼子過處著書為樂若將終身徽宗立移廉州改舒
州團練副使徙永州更三大赦遂提舉玉局觀復朝奉
郎建中靖國元年卒于常州年六十六所著有東坡集四
十巻後集二十巻奏議十五巻内制十巻外制三巻和
陶詩四巻論語説五巻書傳若干巻易傳則成父洵之
志而作别有中庸論咸傳高宗即位贈資政殿學士崇
贈太師諡文忠云三子邁迨過俱善為文邁駕部員外
郎迨承務郎過通判中山府孫符禮部尚書
論曰軾與弟轍皆師其父洵學嘉祐間父子兄弟並至
京師一日而聲名赫然動於四方世稱之曰三蘇然軾
文得之於天資幼好賈誼陸䞇之書既而讀莊子喟然
歎曰是得吾心矣謫黄州杜門深居馳騁翰墨其文又
一變矣嘗曰作文如行雲流水初無定質但常行於所
當行止於所不可不止故雖嬉笑怒駡皆有文章轍嘗
稱之曰自有文人以來未有若家兄之達者也君子不
以為過當時受知於歐陽公特深韓魏公富鄭公皆待
以國士一時文人如黄庭堅晁補之秦觀張耒陳師道
皆宗焉負當世之望甚重仁宗以宰相許之神宗復稱
為天下奇才忠規讜論立朝挺挺有大節每遭忌惡擠
排遷謫迄無寧居與王介甫議論始終不合復與程正
叔詰難禮文至分黨相攻或謂軾稍自韜戢亦當免禍
不至大用人皆惜之或又以不大用為軾幸也
　
　
　
　
　
　
　
　
　
　
　
　儼山集巻六十
欽定四庫全書
　儼山集巻六十一
　　　　　　　　　　　　　明　陸深　撰
　　傳三
　　　擬孫炎列傳
孫炎字伯融句容人也祖文嗣父顯卿皆為儒炎身餘
六尺面鐵色一足偏跛於書少所不通喜雄辯辯常窮
一座人元至正中天台人丁復金陵夏煜皆有詩名炎
遊此兩人間最深時時與夏煜飲酒賦詩角勝得一雋
語輒槌案大譁聲撼四鄰每下筆累紙可盡由此驚動
江東間出遊四方所與交必當時豪傑常鄙視章句儒
衆中自負曰孫炎豈齪齪伍耶竟困而歸嵗乙未高皇
帝渡江得金陵開江南等處行中書省召炎炎見上陳
元運將終勸上養士以圖大業凡稱上心戊戌從征浙
東擢池州府同知尋改池為華陽府即拜炎華陽知府
明年冬召為省都事月餘㑹處州降乃以都事往總制
處錢穀兵馬之柄悉委之不取中報且以省符未署者
付之聴自辟任炎疋馬入處時賊營城外酋蠻咸狼虎
踞不肯奉官府約束炎至坐􁨃事驅城中民跽堦下諭
上意在生民無自取虀粉為也語氣慷慨甚民皆叩頭
流血退而轉相告以為孫使君不比舊官可玩狎矣炎
又為檄徧屬縣諭之皆投兵相繼為良民又擇其驍勇
者為兵拔其服衆者為長時練習之以備冦罷則歸農
馳一符立軍門至無敢後者姦吏豪族束手畏之雖在
數百里外常若炎臨其家不敢出聲語時上方事延攬
秀民伏匿山谷中咸未肯出炎鉤致一二人問有才者
為誰今皆安在録其姓名遣使者以書招之當是時劉
基章溢最為處士所推基又最有名使者再往返不起
以一寳劒奉炎炎以為劒當獻天子作詩封還之仍為
數千言書開陳天命以諭基基乃肯就見置酒與基飲論
古今成敗如傾河決基深歎服曰基始以為勝公公論
議若此基何敢望公也炎徒以口舌安反側郡上方征
伐無一兵與炎壬寅二月苗將賀仁徳李祐之叛襲炎
炎坐無援被幽空室中列卒環守脅炎降炎紿之曰若
縱吾吾能成若事叛將益疑之遇夜以炙鴈斗酒饋曰
以此與公訣炎引佩刀割鴈舉巵酌酒仰天歎曰嗟夫
丈夫死爾死義爾賊死肉臭狗且不爾食卒怒持劒瞋
目擬之炎飲酒自若食竟叱其解衣炎罵曰此紫綺裘
吾上所賜誰當解者乃引枕而臥賊乗其睡中害之年
三十戊申追封丹陽縣男妻王氏初國兵入金陵死之
太史公曰語云膏粱養體金石伐病其文武之謂與孫
炎早以竒氣自負遭際草昧觀其於鎮撫民有餘力矣
卒死於兵亂何哉
　　　擬花雲列傳
花雲懐遠人也少孤隨母嫁張氏貌偉而黑勇力絶人
嵗癸已謁高皇帝於臨濠一見奇之俾將兵畧地遂破
懐遠城虜其帥以歸進拔全椒乗夜襲繆家寨走之甲
午秋七月上將取滁州雲單騎前行卒遇數千賊顧後
騎逺雲迺提劒躍馬貫其陣而去賊驚曰此黑將軍勇
甚難與争鋒是行從克滁乙未春正月從取和州得兵
三百人授管勾夏六月從渡江先濟從克采石取太平
上以雲忠勇命宿衛左右丙申春三月從克集慶得兵
千人陞總管徇鎮江丹陽丹徒金壇諸縣皆下之過馬
䭾沙擒殺劇盜數百人授前部先鋒夏六月立行樞密
院於太平以雲為院判丁酉春正月克常熟得兵萬人
命將之三月攻拔常州駐守牛塘營秋七月以兵三千
趨寧國道羣盜間䧟山澤中者八日雲操戈轉鬬而前
出入險阻斬獲以千百而身未嘗被一創一矢還命守
太平庚子夏閏五月漢主陳友諒以舟師冦太平雲帥
麾下三千拒之友諒引巨舟泊城西南隅敵衆緣舟尾
攀堞而上城中饑憊遂䧟雲被縛縛急雲怒罵賊奮躍
大呼縛盡解起奪守者刀殺五六人復罵曰虜非我主
敵也曷不趣降敵怒碎雲首懸於舟檣衆射之雲罵不
絶死年三十九甲辰追封東丘郡侯初雲戰方急夫人
郜氏抱三嵗兒拜家廟泣㑹家人曰城且破吾夫忠義
人也必死之吾夫死吾不可不死所不可者使花氏無
後兒在若等善撫之聞變夫人赴水死之侍兒孫氏負
兒去就漢軍虜至九江軍中惡養小兒孫更以兒屬漁
家曰此兒良宜善視之是年冬漢破孫脱身至漁家視
兒良在瞷漁人出竊負以逃夜宿陶穴中天曙脱簪僦
舟以渡㑹漢潰軍還奪舟捽之江中孫氏抱兒遇斷木
浮至附入葦洲採蓮實哺兒七日不死夜半聞人聲呼
之逢一老父號雷老告之故與俱行明年辛丑春二月達
上所孫侍兒抱兒且泣且拜上亦泣置兒于膝曰此花
雲子將種也賜雷老衣遣之詔復其徭不見雷老追之
無所得云兒名煒水軍左衛指揮僉事
太史公讀花東丘傳而異其所謂雷老者豈一時豪俠
士類脱人於難而併與身名焉隠之至託之神物甚矣
其江流斷木抑亦有天命可以為難
　　　楝塘翁小傳
楝塘翁姓李氏名正華字本素鄞人也鄞甬之東山水
清嘉人喜種植務農功李氏世家鄞城初櫟軒先生開
别墅於古鄮之墟北枕龍岡南列鹿巖諸峯其東則太
白山雄跨西來諸水則東吳小白寳幢咸㑹而束之以匯
縴橋有形勝焉櫟軒生五男子而翁最長㑹當析産以
居翁顧諸弟慰之曰吾當徙且業吾農也乃往得墅因
手植二楝曰楝苦木也吾以此示子孫遂築室鑿渠繚
之以垣内外整整可居久之二楝離立門左右日長以
茂適䕃塘水之上亭亭若張蓋逺望數十里可見皆曰
此李氏之居也因稱之曰楝塘而稱翁曰楝塘翁云每
春夏之交楝吐花煜煜香風披拂紫翠若錯繡可愛天
且盛暑濃隂敷布幾百餘武翁坐堂上綸巾羽扇手一
編或口哦小詩興至則拂柯攀條升高望逺每呼子若
孫讀書其旁聴以為樂時出步田疇間與農人較量稉
秫問嵗入多寡客至未嘗不置酒即橋為席因石為几
菱芡蓮藕之屬請客所欲即取而供之或棄其餘鵲下
巢鳴喳喳魚尾尾躍水面不復避人或對奕或鼓琴或
流觴而飲或蕩槳而遊大醉則放歌振起林木間與漁
榔牧笛之聲相和答客人人愜不忍言去去則就塘浴
浴起則枕石而臥清䕃掩映不知炎熇之襲人也入秋
冬則有黄葉飛舞浮沈碧流中爛若雲錦青子纍纍葡
萄在架野禽啄啅羣翻争墜時復夕陽在樹則炙背而
觀之月明之夜倒影入池如鏡乍拭星斗羅列其下咸
可俯而掬也門外樵採歸者船尾相啣如織或值風雨
暴至則金鳴鐵應若在戰塲霜雪交加則瓊葩玉蕊如
登瑶圃當其意㑹處豁如也翁撫之曰此足以老矣路
當通津往來者至比之桃源而不僻翁遂以楝塘名天
下天下士大夫從而咏歌之翁亦作詩自賞有云人薄
利名何患老子分耕讀不妨多世傳以為實録不獨佳
句也翁四子曰循義循禮循智循信俱世其家循義乃
以文學起甲科繼以卓異應令格召為天子耳目之臣
翁遂兩膺勑典蓋異數云今踰七望八之年風神邁朗
冠佩偉如所謂神仙官府兼之者非耶善乎姚太史之
言曰楝之榮晩且久也故人又稱之曰楝塘封君云
太史公曰予聞種木者求用於十年之後大江南多長
林木不可以品計大抵農家喜種槐與楝適所用也故
諺有之曰頭槐二楝夫槐一發為良楝良於再發豈不
信哉昔王祐種三槐於庭曰後世必有為三公者已而
果然翁種楝而其子循義舉進士為御史乃再發之符
與種槐事同然而不同者王取必於槐而翁無心於楝
也予故類而論之
　　　鮑處士小傳
太史公曰予讀前代隠逸傳記未當不嘅想其人也其
欲易足其業耕釣其道孝友廉介其事讀書誦詩治氣
養生其樂登高臨深彈琴放歌時時弄筆墨著書睢恣
自適而已其中空洞未易窺也予北遊蓋三千餘里矣
當山川之盤鬰顧林木之茂密意必有先生處士隠居
其間咸即訪焉而未得將予遊之未逺耶及有官京師
從祀諸陵出入都城每每加物色之京師五方之所聚
也或者有朝隠吏隠大隠庶幾一遇焉然其跡愈微愈
不可得而見云黄山者江南之望山也其山廣厚延亘
數百里其高見三百里其下多洞府蓋古仙靈之窟宅
世傳黄帝於此仙去故其居民猶有隠逸之遺風云汪
程鮑鄭黄山著姓也居其地蓋皆千數百嵗鄭廉氏之
於汪𢎞仁氏友也𢎞仁嘗客太史公所廉介於𢎞仁言
於太史公曰夫子居常喜道隠逸黄山鮑處士其隠者
耶蓋隠於賈者也迺今老矣休矣太史公唯唯夫隠者
恬淡多考終夫惟不變其末以成其操非是曷考耶是
弗可以弗傳已處士姓鮑名光宇字以𢎞歙人也鮑出
夏后氏敬叔仕齊食於鮑因氏鮑敬叔生叔牙亦仕齊
薦管仲相桓公乃大有功當時語曰管鮑率為宣王時
卿秦既併六國鮑遂散處漢哀帝時司隸宣最顯光武
時永亦為司隸晉有靖為葛稚川所愛宋有昭以文章
稱自後鮑氏無甚顯者趙宋南渡有壽孫者亦自青齊
來歙壽孫者與父宗嚴争死賊世稱慈孝鮑家而歙之
鮑立矣孝宗敬皇帝時時明吮母疽愈郡太守上之令
格得旌門㑹太守代去事寢郷里義之時明寔生處士
生三嵗而程孺人卒程孺人者處士之母也當時無知
也比有知有及程孺人者無不涕泣不已兹謂其得慈
孝之遺云甫冠年偕其羣從行賈往來汴中積十餘嵗
貲纍鉅萬他賈者咸弗若也或請焉曰吾惟無競心云
爾方貨之集也競者市之惟恐盡吾俟其盡取之而吾
從而取焉及其售也競者發之惟恐不盡吾俟其盡發
之而吾從而發焉夫市競焉價必湧售競焉貨必壅是
皆非物之理也吾惟無競焉而以物之理為理故吾之
賈也常居人後而操其贏也常先雖然聊寄觀於是已
矣非吾好也㑹且棄去從吾初志乃歸傍黄山之麓闢
園治圃鑿池構軒日以雲物卉木自娛樂浩如也性耿
介不能為渰阿淟忍態人鮮覩云子芝蘭葵
太史公曰自三代井田法廢士大夫鮮不兼農賈之事
况他無祿位者乎若鮑處士之從賈近於理財蓋託跡
於一事者非耶語云大隠在城市又不然乎
　　　晩逸居士傳
晩逸居士者歙人也姓鄭氏名敬偉字郁大世居雙橋
出歙令君安曾祖徳紹祖仲榮父文盛咸以誼禮後鄭
居士少孤走四方懋遷以貲雄長既有子三曰尚似尚
化尚僩咸肖乃俾以其業而休焉故稱晩逸居士云居
士事母孝為弟弟與人交必敬慕其賢者弱冠遊止桐
郷弔朱司農之墓登余忠宣公大節堂徘徊慨歎不能
去識者竒之兄𤣥偉客河南為苦惱子者所訹苦惱子
梁宋魯衛間無賴結數人為黨收養丐乞無依者於他
僻處廉知四方商賈之有財者乃令一人入市貿易故
為低昂以激怒又激以取辱譁諸市其黨尾偵之待其
勢成乃直前謂為兄弟也佯責其不謹謝過扶去歸則殺
一丐者明旦素服號慟䝉屍以至其黨又從中和觧之
盡獲其金帛乃已𤣥偉坐是亡去錢數千緡居士聞之
乃晝夜馳蹤跡至陳州盡得其狀以聞于官悉置諸無
賴于法北方之俗少衰矣官還其緡之半竟以歸其兄
云休寧人程祿家貧後母弟被誣以殺人事不勝捶楚
乃誣服祿恐其傷母志也出白于吏曰實殺人者祿也
今抵罪者乃吾弟爾吏遂釋其弟而坐之居士與之錢
若干為路費慫恿以聞于朝祿竟得白其行誼多類此
居家以禮度自持為一族倡常語諸子曰非勤無以生
財非儉無以足用非禮無以立身非義無以處事汝曹
以此四言終其身可也又曰兄弟如鼎足足傾則鼎覆
矣汝曹能協心一力庶幾吾志在是今年凡十為郷飲
賓云
太史公曰昔司馬遷以言事當腐刑漢法得贖遷家貧
竟下蠶室遷乃發憤傳貨殖遊俠以著微志若曰當是
時以金銀數鏹與有力尚氣之人捐數鏹與之皆足以
脱已於禍予讀其書未嘗不悲焉夫財貨於人至薄也
茍當其急亦足以免患而全其大若夫美女奇物不至
則羑里之西伯未可知也易曰利者義之和也不其然
哉所貴乎人之豐其財者正以其能脱賢人君子於患
難而其倡義也乃先衆人而辦耳不然金谷郿塢之所
畜竟何為哉竟何為哉程祿之遭遇郁大𤣥偉之得其
弟皆過於遷遠矣予故次其言行作晩逸居士傳居士
儻所謂古之人非耶
　
　
　
　
　
　
　
　
　
　儼山集巻六十一
欽定四庫全書
　儼山集巻六十二
　　　　　　　　　　　　　明　陸深　撰
　　墓誌銘一
　　　中憲大夫雲南臨安府知府致仕瞿公墓誌銘
嘉靖二年癸未冬十二月十八日甲寅葬我南山先生
於洋涇之原禮也孤山以墓石為託且致遺命深拜而
受之泣不能勝嗚呼先太史公竹坡府君初娶於瞿先
生女弟也先生先公契分甚深先妣吳孺人就養京師
與今陸宜人連邸猶嫂姑也嵗時往來無間故深出而
從先生于朝若見吾先公焉先生既去雲南先妣見背
歸而奉宜人于家若見吾先妣焉因念往嵗乙亥冬深
將起告奉吾三族之尊老于江東之新堂先生時年八
十有二矣世父梅月先生則少一嵗先公又少二嵗外
父悦清先生梅公又少三嵗從父東隠先生則六十有
七云作五老之㑹適曹憲副定菴先生與陳州守約菴
先生自松偕至遂題之曰七老之堂命畫史圖之于時
惟定菴年最高八十有四約菴最少猶六十四云齒徳
輝映衣冠肅穆咸賦詩紀之傳至都下以為盛事深官
國子庚辰悦清先生之訃至辛已夏南奔聞定菴先生
之訃既葬先公明年壬午元日哭吾梅月先生再旬併
與先生哭之矣尊老彫謝若相鱗次孤苦之蹤無復恃
賴其何以情為嗚呼先生之盛徳深又安敢以弗著謹
按先生姓瞿氏諱霆字啓東别號南山先生瞿之先自
通許遷居華亭高祖諱富之字守仁號士清以徳行稱
曾祖諱阿滿字子謙别號菊軒再遷上海今為上海人
菊軒府君生慈孫字以孝别號思聰世隠于農思聰府
君生晟字彦明别號松巖先生之父也松巖府君復以
農業繼間往來湖襄為貿遷家以益大配淩氏持家有
程度生三子先生其季也後以先生貴加贈松巖府君
奉政大夫修正庶尹左軍都督府經厯淩太安人加贈
太宜人先生幼有奇表端慎敦厚年十九贅于陸已而
歸焉補邑弟子員有聲塲屋為諸名公器待五舉郷試
登成化庚子科以春秋上南宮從三山林公亨大問大
義林公亟稱之四舉禮闈不偶以𢎞治庚戌秋謁選天
官名在優等授順天府通判勾管上供薪炭積弊剔疏
事倚以辦撫按交薦壬子居太宜人憂䘮葬如禮乙夘
服闋仍補順天督治糧草丙辰奉命同工科給事中李
漢等清理武清等七厰葦地訖事繪圖進呈命勒石為
定規戊午屬縣重囚犯至死而罪不至者李福名等三
人立出之稱平允焉是夏親王之國供億甚擾備價則
器急備器則價急先生具奏宜輸直長史司從宜顧倩
兩便之㑹朝饗諸陵值沙河暴漲先生溺焉賴以救免
方出談笑賦詩不失容色既濟即造二方舟以備後患
庚申滿六載考最已未㑹試為簾外官辛酉郷試復為
簾外官調度有法癸亥秋滿九載州縣共保奏遂陞左
軍都督府經厯每朔望詣闕下敷奏朗暢武廟登極受
白金文綺之賜者三是秋調後軍都督府仍經厯太師英
國張公甚倚重之戊辰陞廣南府知府廣南雲南邊徼
郡也先生不以險逺即行廣南舊寓臨安治先生居禪
寺中有扶桑黄花之瑞俄轉臨安先是嘗奉三堂檄署
臨安矣故臨安人甚宜之元江知府那氏與族人讎殺
不已先生往撫之諭以田真兄弟事立解庚午再撫䝉
自所李師革普濟等又撫曲江驛石祥奉等皆解以功
受銀牌之賞獨那氏一族黠夷也隂行千金為賂先生
發其姦獻議誅之是秋入覲以老乞休許之東還日坐
南山以為樂時時招致親朋賦詩為㑹如香山洛社故
事如是者又十餘年以嘉靖改元正月廿一日考終於
正寢遡其所生寔宣徳九年九月初十日享年八十有
九云配即陸宜人出名族恭慎貞淑有賢行少先生一
嵗白頭相敬如一日内政秩然子男一即山義授郎官
以孝謹亢宗娶王氏繼張氏孫男三長曰應元次曰應
祥國子生次曰應隆曾孫男四繼武繼文繼魁繼恩𤣥
孫女二官貞官福先生生當我朝熙洽之運是故徳器
豐碩若喬山茂林滃鬱葱蒨之色閲嵗寒而後彫力學
懋成持滿而始發有淹貫練達之妙故天下事無不可
為而意近於厚所至化之宦業不務竒苛而愛戴之者
父母奚翅平居未嘗有喜怒之色尤不屑屑於厚産植
生計門堂潔清禮秩整叙年過八十猶親近簡冊精彩
如少壯好吟咏有南山集若干巻蔵於家處宗黨恩禮
尤極周密云初先生母兄怡清先生與蒲泉先生共相
友愛惟篤怡清卒時有子才四齡先生宜人襁負之歸
愛過所生長而命之曰嶤宜人以女姪妻之每侍宦遊
孝如所生故先生行誼嶤得之多兹特為狀以速銘銘
曰
於皇明運宣正為盛篤生偉人直方以正魯史春秋㫁
自宣聖袞鉞之嚴孰執其柄公闡厥微傳之從政躭躭
京兆載其清静參畫大府翕張惟令遥遥臨陽萬里為
境公手摩之克恵克定既曰倦遊攀挽莫競至神無方
去思有詠大耋斯屇以保正命鬱鬱髙原草樹輝映磨
崖勒詞述徳纍行嗟予小子孰敢為佞
　　　前江西按察司副使素菴曹公墓誌銘
孝宗敬皇帝之十有八年是為乙丑嵗當臨軒策士先
期於宮中焚香祝天曰願得真才是科制舉三百人多
忠節文行顯名當世天下以為盛未三十年而放黜殀
死錯出殊常生無恙者不滿百輩其注仕版者才四五
十人爾人或以為衰深厠名是牓無足比數每以罪遷
庚寅春來山西山西同年總之八人僅存者三人又皆
以詿誤廢處而平定之曹公憲副則既臥病不能見客
矣辛夘之冬奉攝具獄再至則僉憲閻公復以七月捐
館舍候㫖來次平定當壬辰春正之三日公適以是日
終于正寢享年六十有九深哭之哀曰吾黨衰甚矣既
相斂入弔周視其室廬儉素考其言論風猷皆樸實正
直有益國家始抆淚而歎曰兹所以為盛也既而其嗣
子自新等以墓石請乃諾而慰之曰非深誰克為之公
諱雷字啓東别號素菴其先泰州人以戎籍隸平定州
曾祖二祖輝父恕母葛氏公少即知砥礪名節性尤儉
勤廉直事親孝大母某病風臥不起者十年公奉湯藥
不離寢榻者亦十年人以是稱之以經學教其郷出門
下者百人舉進士觀政吏部授大理寺評事既改為(闕/)
　道監察御史陞江西提刑按察司副使兵備九江其
在大理也平反寃獄多所駁正其為御史也巡光祿寺
則立平準法獻納者賴之巡茶陜西則周嚴禁防私販
大塞巡按湖廣則激揚風紀士民稱便有太監王潤家
人犯贓立寘于法在朝多正議敢言時流賊掠新蔡官
軍圍之急賊自圍中聲言曰圍不解吾將屠新蔡主兵
者以聞羣議皆曰寧殺新蔡之民圍不可解也公獨曰
蔡民何辜寧解圍以善後圖可也至議三邊設總制官
公又曰不便夫邊既有三堂矣三邊相去又逺若總制
于一人三堂皆掣肘矣人尤以是直之然復以是惡之
公不顧也正徳間武宗皇帝初欲於西安門外積慶鳴
玉坊買拆民居數千家以事興構者公聞之即上疏其
畧曰臣觀今之勲戚各有寧居有司庶府無煩添設禁
城之傍又非演武之所三者之外豈宜别有造作是必左
右希恩榮規私利者導之陛下未察而誤從之爾臣聞
天生烝民而樹之君君之舉措以為民也今一旦破民
之産奪民之居令其轉徙提攜呼號道路上千天和所
繫非細况兩宮被災經營未暇豈宜失先後之序而為
此不經之務哉昔漢文帝惜十家之産而竟罷露臺唐
太宗納張𤣥素之言而止修乾元殿陛下徳過堯舜亦
何嫌於漢帝唐宗哉在一念轉移之間耳伏願早發徳
音亟罷此役豈惟陛下享納言之譽而臣亦得竊囘天
之名矣疏入工為暫阻其在九江也適值宸濠之變時
公以兑糧先往涇江口府衛官委城而逃公從瑞昌起
兵復之事聞降詔奨慰有曰曹雷糾集義兵克復城池
功勞可嘉時閹璫權幸以擣巢為名勢甚張公畧不為
屈張永劾公嘗與逆濠通餽械繫至京下詔獄雜治之
無狀勾稽逆籍又無名訊之劉承奉者語無連涉始坐
以兵不設備編戍太原左衛公曰是雷之罪也非雷之
心也今上御極之九年准赦令釋除公惟舉手加額感
恩而已不甚加辯云人方服公之善處患難而公遂不
起矣嗚呼公生以成化之甲申配郭孺人有賢行先公
十八年卒葬在桑溝之域今卜以某年月日合而封焉
子男三長曰自新次曰自修自重州學生息女二俱適
名門孫男女七人曽孫男一人宜銘銘曰
生當治世推邦英既起立朝多直聲晩蹈危機禍横生
竟逢大霈䝉聖明有如不信視予銘
　　　前承徳郎刑部主事張君墓誌銘
嗚呼吾尚忍銘吾九苞哉又安忍不銘吾九苞也始時
孝宗皇帝馭㝢内天下治平極矣統紀布明士大夫無
所於自見迺皆留意藝文之事歌詩詞章字畫非此無
賢是時澹軒張先生與從弟簡軒先生方攻進士業又
力以文事為邑人子弟倡從之游者蓋彬彬焉是時有
朱先生景陽者以雄邁之姿震盪其間與澹軒為文字
交甚驩時時飲酒擊鉢賦詩帥諸生講説邑中文事咸
在是矣九苞最少而慧尤以沈黙為澹軒鍾愛又遣從
朱先生學是時邑之穎鋭者並集朱門則有沈恩仁甫
瞿鵬萬里楊學禮伯立與景陽仲子豹尤為邑人器目
而仁甫遂崛起連捷進士去九苞益奮不自禁作長書數
千言若將與仁甫分道而馳者衆咸偉之然自是功用過
苦得竒疾疾愈又六年是為𢎞治辛酉乃領郷薦是時
南畿士就試者幾四千人而九苞一試而捷邑中之同
薦者則有郁侃希正張紘文儀葉鈇廷用戴慈子孝唐
懽季和董懌世康暨深凡八人邑中科目之盛前此未
之有也明年壬戌㑹試禮部下第而希正又以本經魁
天下是時九苞益信文之必於工也奉澹軒先生南還
方購書取友為進取計居三年是為乙丑㑹試暨賜第
咸在高等觀政禮部是時澹軒先生復同在行謀奉而
南遂以疾與告先是九苞之外母劉隨其夫東平州判
官吳君貫卒業胄監時客死不能返葬蓋三十年矣是
行也九苞尤以為念親扶而還識者義之今上之初權
姦竊政九苞例以歸罷而仁甫亦以刑部員外郎罷既
而深以先孺人䘮還九苞數來慰焉退然益修所以用
世者不懈權姦伏誅深三人者連艫赴召既至授九苞
刑部山東清吏司主事提獄省中遂捐俸作亭於獄之
庭榜曰放飯以便食囚之雨雪者霸州民有與中貴争
田者九苞竟判民田還之正徳癸酉秋奉勑視囚淮揚
等處竣事維允明年甲戌滿一考維稱加授承徳郎刑
部山東清吏司主事推封澹軒先生為承徳郎刑部主
事贈母唐為孺人制勑甫下而澹軒之訃聞矣九苞匍
匐以歸深裹疾往弔退而驚其哀慘憔悴之過不意數
月之間而竟哭之矣嗚呼九苞姓張氏諱鶠字九苞别
號虹谿居士澹軒先生長子也澹軒先生諱鼇字文魁
祖諱綸號樂道曾祖諱益號存耕世為上海人配吳氏
封孺人即東平公女也子男二長挺娶予兄子次拓聘
吳冬官子儀之女孫男一九苞之卒年纔三十有九爾
今卜以乙亥十二月庚申奉厝於肇谿祖塋之次嗚呼
君子之學始於潤身終於澤物夫所謂潤身者非取其
言語之能工而聞望之徒外著也蓋必有不可奪者存
乎我於凡外物之坌至而儵往者渙然若春冰之融液
於澤而莫禦是故足以宰動應變而不窮夫然後成物
以成身其功業所就者天也念昔乙丑之嵗孝宗皇帝
臨軒䇿士先夕於宮中焚香祝天曰願得真才是時邑
士之與計偕得奉大對者獨深與九苞爾攀髯以來歲
星一周深之衰鈍無似上負國恩下慚所學而九苞澤
物之志百未一效遽至於此則吾涕之所從者獨閭里
親知之私而已耶銘之曰
志也不遂遂未必如志命則若是於九苞乎何與
　　　奉直大夫司經局洗馬楊公墓誌銘
昔在成化戊戌之嵗憲宗皇帝預養士於館閣一時皆
極天下之選若山西楊君廷俊人也固以為必至大用
少猶不失卿貳而孰謂遂止於洗馬耶嗚呼廷俊卒之
二十餘年而余始獲銘其墓其尚何能為情耶按學士
張君文卿狀公諱傑廷俊其字也别號立齋世為平定
州人曾祖叔成祖玘舉于郷授鳳陽府通判再遷鎮江
府同知父灝修隠操以公貴累贈司經局洗馬初鎮江
府君之歸也囊無餘貲時時教授郷里至教公聰悟異
常府君奇焉比成童為邑諸生每試必先成化戊子郷
試中式明年㑹試下第入國學尋歸郡西有冠山佛廬
静深公讀書其中以餘暇為詩歌追古作者後進士多
從之遊蔬食菜羮淡如也時饑郡之守素不知公意欲
公往而後修好公終不往素知公者或從他郡招公公
亦不往其自守如此壬辰再試再不利再入國學時太
宰耿先生好問為司業知公數與議論天下士多與之
游戊戌禮部試廷試俱高等為庶吉士時學益進造詣
益深庚子授翰林編修聲望日重癸夘滿三載賜勑進
階文林郎贈考封母如制甲辰㑹試為同考官稱得士
戊申孝宗敬皇帝龍飛充經筵官有文綺白金之賜已
酉滿九載陞侍講尋充講官啓沃得體辛亥同修憲宗
實録成有銀幣襲衣之賜遂陞司經局洗馬壬子為應
天府考試官是科最稱得士甲寅滿三載賜誥進階奉
直大夫加贈考加封母復如制配黄孺人進封宜人尋
充日講官復以大臣薦充東宮講讀官又與修大明㑹
典未終事而疾作竟不起寔己未六月廿三日也享年
五十有六事聞賜祭一壇蓋特恩云配黄宜人有賢徳
同郡巨族當公䘮西歸宜人寔左右之提幼纍纍然茹
荼隕涕竟教成其後而光大之以今正徳十三年考終
享年七十三禮宜大封云子二長毓坤以公廕為中書
舍人有文行能嗣其家次毓圻側室出也女三長適呂
應宸次適指揮朱瓚又次與毓圻同出適某惟公端謹
凝重安貧樂道可謂始終無間然者法宜銘銘曰
顯允楊公令徳令譽行焉乃沛處矣斯具瑚璉珪璋爾
才則試丞疑弼輔往哉惟地嗟嗟早藏豈曰天賦惟賦
之成惟公之遇皇惠載承公論斯樹鬱鬱雙阡孰敢弗
度於萬斯年式啓爾祚
　
　
　
　
　
　
　
　
　
　
　
　
　
　
　儼山集巻六十二
欽定四庫全書
　儼山集巻六十三
　　　　　　　　　　　　　明　陸深　撰
　　墓誌二
　　　特進榮祿大夫柱國宣城伯衛公墓誌銘
正徳丁丑八月十有一日特進榮祿大夫柱國宣城伯
衛公卒訃聞上如制遣官諭祭于家越明年戊寅四月
二日賜葬於阜城之西翠屏祖塋之次先期嗣宣城伯
錞奉監察御史周君鵷之狀來請銘按公諱璋字景昂
號逸菴世為松江華亭人曾祖諱炳贈特進榮祿大夫
左都督追封宣城伯祖青贈特進榮祿大夫左都督追
封宣城伯父諱頴奉天翊運宣力武臣特進榮祿大夫
宣城伯諡壯勇追封宣城侯寔生公𢎞治戊午之春侯
卒而公嗣予每聞先輩之談壯勇侯當英憲兩朝之間
邊陲多故故多奇功其追也先也邀於黄花鎮戰於西
直門鏖於紫荆關其鎮甘肅也與敵連戰十二皆捷敗
西番於凉州拔毛忠於重圍克定把沙其鎮遼東也破
毛鄰咸身當矢石匪獨以大將旗鼓為也定封立名翊
國傳後夫豈偶然哉公事侯久韜畧之學得之家庭最
深當孝宗皇帝之世四鄰向化五兵不驚治安極矣公
嗣爵之嵗以兵部薦提㸃三千營簡練精嚴庚申掌龍
旗寳纛尋推坐顯武營操閲敢勇已乃得竒疾辭免職
務復起領衛士直宿中禁穆肅祗慎癸亥春充正使使
韓府襄事有容今上皇帝正徳(闕/)　持節冊封晉府至
國與王議日定禮王雅重公親送之丙寅復使瀋府往
還益謹是時逆瑾擅權以公使得罪者頗衆亦譏伺公
無所得暨還朝獨指曰汝宣城伯好官也吾今知之已
乃病復作屢疏乞休賜告家居凡十一年謝客燕處無
外慕病少間以書史自娛雖顯達過門不一見也予與
公同郡通籍于朝以郷里故及識公又辱與公之弟海
鷗公子瓚遊故嘗謂公之才不盡見於世而隠然故家
遺烈若大山深林鬱茂蔥蒨之色中含萬有殆未易一
二測識耶其餘澤潛徳尚復有待於後人耶公長身美
髯容止偉異沈毅寡黙遇事謹畏馭下嚴而恩有將帥
之風焉享年七十有一以正綂七年五月七日生云前
母嚴氏母金氏配顧氏皆誥封宣城伯夫人子男五長即
錞次錕鑑鋹鈇皆早世息女五法當銘銘曰
有偉其先其後則賢樹功寔多與國並傳才以地顯業
以㑹宣金券玉帶公則有焉太平無象公福斯全其然
其然後千萬年
　　　中順大夫廣南府知府顧公墓誌銘
憲宗純皇帝時逺郡有才良之吏曰上海顧公諱英字
孟育初同知雲南之廣西府以憂去既乃改陜西之延
安府九載陞知廣南府廣南雲南夷中地也尤險逺公之
在廣西也民楊姓者兄弟争産訟累不休楊夷俗也公
至各以百金入賂公兩聴之明旦詣府受理譁辯更肆
公曰若所争者幾何也至是其弟悉白其兄匿財狀凡
五十金公曰若以五十金之故致訟比於餽人以百金
求勝其盈縮又何如也反顧吏人出其賂於庭即取其
兄賂半償之兩人羞伏各涕泣投拜而去其在延安也
適兵歉之餘民多逋負公即移文所司曰本郡東遶河
湟西接慶環北連沙漠南迫關陜山多川少土瘠民貧
且以一年之收欲完數年之負竊慮民力不堪愈加逃
竄舊糧既無完期新糧必至遺誤乞以舊糧量收輕齎
候充俸支折色庶幾民免負戴之勞軍得實恵而無朽
腐之患矣所司是之時歸徳等堡東西兩路土曠兵饑
巡撫丁公委以安撫公往閲田授丁給以牛具三年然
後科之遂著為令中官汪直者進軍征討卒經其地即
欲用馬槽數千時已薄暮公命窽地作坎築以起土爇
火燎之儼然芻秣以濟其在廣南也寓治臨安府屬車
里讎殺宣慰板雅氏者死有二子安長庶也愛猛幼嫡
也各争襲位蠻夷承傳惟貨力是視志吞啖而已撫按
檄公往迺冒險行千餘里入其地為辯嫡庶之分卒定
其事兹行也或連日不炊夜懸宿樹間衝薄瘴癘出入
虎狼蛇豕之羣自是有歸志矣明年得歸去縣市五里
所構南谿草堂賦詩奕棋以取適公自少奇逸有大志
不屑屑治家人事間從博遊已乃從兄行賈淮北輒負
不能壯嵗始折節讀書遂一舉而登上第時年二十有
六也去來兩都授徒取給比有祿入常不繼是故生理
尤薄長子澄以儉勤起家有田十餘頃公曰吾志也吾
廿年官逺地無厚澤及人雖曰未嘗仕宦可也當以此
田倣范文正公故事為義莊以澤吾族人㑹白其事於
府時守以其體大也議上請未及行而公卒矣嗚呼公
生以宣徳甲寅五月十九日卒以正徳戊辰十月四日
壽七十有五云考諱文敏號清隠有隠徳妣陳氏祖諱
仲睦祖妣沈氏曾祖諱友寔曾祖妣邵氏配徐安人邑
舊族有賢行先公十三年卒今卜以庚午十二月壬辰
啓從公於肇谿南原合而大封焉子四長即澄娶陸氏
孝友禮讓以亢厥宗次清蚤卒次雲龍娶姚氏國子生
謁選而卒季淵側室張出也女一適張錫王出也孫三
裔芳賢而殀娶談氏定芳國子生娶李氏世芳孫女三韓
恕劉燾陳相其婿也公貌不逾中士而勇畧出人談辯
清雅和婉恭敏喜為近體詩工緻有草堂集蔵于家云
惟公發身在英憲熙洽之朝人文靈鬯得以攄忠效謀
補裨國體及其奉身而退也尚在彊盛之年返適樂土
具有林泉之賞金紫輝映詠歌太平者垂二十年以考
終出處如是可謂得所遭逢者矣公之冢婦深之姑也
少獲以通家子事公數從遊燕得公言行為詳復按邵
君政所狀書其大者系之銘曰
政以逺懋澤以義濟匪懋之難濟亦詎易展矣顧公允
也垂世高丘永寧曰此良吏
　　　散官省軒顧公墓誌銘
公諱澄字源潔上海人也其世系具深所撰草堂先生
誌中草堂先生故廣南守公其長子也母徐恭人配陸
氏實深之姑有子三曰裔芳有美質蚤卒娶談氏曰定
芳太學生娶李氏曰世芳側室蔡氏出也女三長適浙
江都司知印韓恕次適劉燾又次適陳相並太學生孫
一斯道孫女三深幼侍先大父筠松府君見公每以嵗
時至至嘗從旁撫予額曰翁家千里駒也復彈指曰隠
隠作五花紋矣府君為之破顔深孩漫不省何等語也
長而知公器待之厚自後每成名公輒手書敦勉辛未
之赴闕也至作十詩送之明年秋奉使還省公則已病
矣乃握手叙平生不欲大聲輒附耳語不休大抵憐其
婦之節與其弟之無後者而欲定芳以文學致身大草
堂公之業也或汎及其造家辛苦細事意若有所託然
心私怪而憂之竟以癸酉嵗之二日卒上距所生景泰
壬申享年六十有一云其孤定芳㷀然一身經營三世
以繼志為任卜以乙亥嵗之二日庚申奉厝于肇谿南
原從草堂公也乃泣而請銘深亦泣而諾焉公素長者
慈仁慎密有心計特長於理財他人所縮公則嬴之用
是為邑中巨室草堂公宦轍所至輒以清白聞公之助
也其歸自廣南槖中圖書而已及按視其家則曰吾兒
自足也遂營别墅於郭西之五里橋為草堂觴奕吟嘯
之地母弟雲龍遊邑校例得入粟公資以五百金補國
子生卒業而還又益以千金腴田數頃與之曰此固父
遺也第受之勿疑草堂知之召雲龍曰一錢非吾有汝
兄之為以悦事吾也人兩賢之有别業在邑西水郷己
巳以來連災於水公傾廩給里人全活甚衆公起自勤
儉一文不以妄費當其勇於為義乃如此深嘗論公仁
足以事天也而耆耊逺義足以隂隲也而螽斯微藝足
以角勝也而名位未稱意者天将大其後於其逺者耶
若夫父母稱其孝宗黨飲其恵郷閭服其誠信識公者
莫不敬其生而哀其死雖百世傳可也為之銘銘曰
皇皇三吳著姓顧陸祚之斯遥粤有芳躅昔在中葉海
邦奠居偉矣草堂懋起詩書沖沖省軒草堂有子恵始
于宗亦及國鄙秩之七品壽以六旬曷疚于内以潤厥
身身所為教貽燕斯妥孰云承之亦詎匪我高風晩頤
築亭浚沼昔公出遊睹物雲表霞裾鶴馭屢轉星眸豈
曰厭世或從之遊遺慶若流沛厥來裔太史勒詞以奠
于世世
　　　顧母陸孺人墓誌銘
孺人姓陸氏諱素蘭議授承事郎省軒顧先生之配廣
南太守草堂府君之冢婦處士筠松先生陸公之季女
太學生定芳之母而國子司業深之姑也其卒也定芳
以書來成均請銘惟廣南府君與省軒先生之葬深皆
刻辭兹則忍忘吾賢姑耶惟吾大父筠松公與大母尤
孺人毓徳葆和以昌厥後故八乳而有五男子三女子
郷里異之而孺人又賢始孺人之在室也已見長妷有
受婦者是時一爨指逾百數而公孺人治家極嚴且勵子
若孫以儉勤也孺人事父母奉兄嫂撫婢媵無不曲當
故公孺人最所鍾愛諸嫂氏有不合公孺人意輒訪於
孺人而必得也既歸省軒先生時廣南府君方事宦游
百需咸給於家多孺人從中措書府君安之省軒先生
共相起家共祭祀應賓客和妯娌滋産業顧氏之門祚
益以振拓及府君解廣南持圖書以歸入其門視供帳
涉田園曰據此可以老矣誰則營之既而知孺人有力
焉每向筠松公謝曰翁之女耶吾之子也不啻由是而
仰孺人以濟吉凶者凡若干家孺人之所視以為子女
者凡若干人深之先孺人吳來繼太史公竹坡先生之
室及孺人之嫁也懽好尤厚其行仁而好施也若相競
而趨之故兩宗之賢陸則稱吳顧則稱陸也先孺人之
䘮歸自京師孺人哭之尤極哀而視深也與深之婦也
則其所出也不翅初孺人有子曰裔芳少深兩嵗自齠
丱以至於誦書綴文之日異而游息者無間月非裔芳
過舅家則深來自姑家也裔芳賢而有文年十九而死
裔芳有子曰希賢後一年亦死故孺人意極傷之而又
念定芳之弱而未有助也既又遭徐恭人之䘮連遭廣
南府君之䘮自是而省軒先生亦謝世矣茹荼隕血以
植立顧宗蓋有奇丈夫偉男子之所難者既以搆疾尋
愈尋作定芳之求瘳也力則醫誠則禱以口續食以體
藉臥深心憂之已而訃至又明年移家至都始悉所以
而哭之不能盡也孺人病既革梅氏婦攜二子往候焉
猶執手問深且問聖駕還京未語既翛然而逝時正徳
十二年閏十二月五日也上距所生景泰壬申四月二
十六日享年六十有六云嗚呼孺人之懿行淑徳蓋有
深所不能盡述者獨其推財濟物出於天性而又力足
以行其志故厚恵周徧感之者皆思報之於定芳無間
也故廣南之後雖孑焉寡弱而所以維持隂隲之者甚
厚斯亦為義之效也子男二長即裔芳娶談氏次即定
芳謹慎有行義將以進士業紹其家者女三長適浙江
都司知印韓恕次適太學生劉燾又次適太學生陳相
孫二曰斯道曰斯徳孫女三深謹按古記貞烈以不恤
緯而憂王為賢彼猶為生也若吾姑之纊既屬而國事
之大無忘詎不謂得正也已此亦偉男子奇文夫事也
而猶以未之學而式也為難兹卜以正徳十五年正月
三日之吉啓省軒先生之兆而大封焉宜銘銘曰
秉禮植徳女中儒既以成子遂從夫為之銘者謂為姑
　　　竹泉黄先生夫婦合葬墓誌銘
予女兄歸竹泉黄先生寔同乙未生竹泉才長十有六
日耳暨其卒也復同壬午竹泉僅後百有二日耳是嵗
十有二月十二日甲申復以同日葬于楊溝之原嗚呼
伉儷之情賓主之敬同牢共穴之義可謂終始于一者
矣予方居憂悲親知之彫謝重念竹泉髫丱交游都門
旅寓驩若同胞而買田築室共老東海之計猶一日也
而今不可作矣嗚呼天道於善人果何如哉其孤檯泣
以銘請予亦泣而銘之按先生姓黄氏諱涔字克清别號
竹泉其先汴人從宋南渡家于嘉定之清浦高祖子富
高祖妣鄔氏曾祖昇曾祖妣顧氏祖亨祖妣朱氏考鉞
妣陳氏鉞以義授承事郎號濱陽濱陽翁始遷上海故
今為上海人孺人陸氏諱翠翠予從父東隠先生之女
也母顧氏竹泉先生天常甚厚動合典則予雅重之自
少事濱陽翁以孝稱陳夫人見背時以幼弟潮為屬竹
泉撫之終身有恩迨事繼母陸又事邵母有禮待庶弟
漳有恵母兄浙早卒無後以次子標後之有倫其孝友
有如此者濱陽翁後吳中稱巨家最先而徭役及之亦
最先竹泉一身往共二司不乏漳以賦長部運入京受
誣謫戍高山乃走京師累疏卒白之得脱戎籍所居邊
海恃以為命者䕶塘耳每嵗率僮僕修之甚完既又周
視曰護外水者塘以障内水者亦塘也利害等耳非永
永便乃大伐石選木穴塘作竇時其潮潦而啓閉之既
成一方䝉利海寇施天泰暨流賊入江之擾咸有保障
擒獲功制府欲論上歎曰此足自衛耳奚以賞為其局
幹有如此者有逋券纍千金遇里中嵗儉悉取而焚之
捐田十畝作義塚又益以十畝命萬謙守之以代冢賦
與修塚之廢浙有士人凍死于道備衣棺葬之其仁義
有如此者嘗以例為中都留守司知印赴吏部選當得
一官受章服即辭去曰如此足矣歸築精舍鑿池架石
有清泉修竹之勝時時臂鷹牽犬從數十騎校獵原野
之間或信宿而還則調馬聴鶴課子讀書講古人已廢
之禮延名勝士修家譜理文墨暇則奕棋飲酒以自適
其高逸有如此者嗚呼年才四十有八而死矣寔十月
之六日也先是六月廿有二日予女兄屬纊竹泉哭之
慟女兄孝慈儉勤明達貞淑當竹泉愛客倡義時不問
鉅細皆從中資給之一一中節周旋宗黨憐恤孤貧一
族稱焉一族賴焉故家務雖極浩穰竹泉了不介意特
可否而己一旦失去若左右手嘗過宿予江東意惘惘
不樂予寛譬之多方然不意其竟相從而逝也嗚呼哀
哉子男二長檯有志肖其父娶秦氏次標出繼女六長
適談萬言次適王應欽次適沈燭次適車元爵次二未
行孫男一煾宜銘銘曰
並世敵徳天相有仁歸亦曰耦兹豈延津斗牛之間當
有竒氣我作銘詩九京是慰
　　　勑贈承徳郎刑部主事松雲沈公合葬墓誌銘
公姓沈諱鎡字時用别號松雲上海人也其贈承徳郎
刑部主事既卒而遷葬於長溪其原曰鳳凰其配姓謝
諱貞字永慕其封太安人道卒歸而祔焉其孤恩既謀
狀於深復以壙石見託乃復叙而銘之曰按沈氏其先
嘉禾楓涇人也其占籍上海也自其高祖諱居仁者始
當元季兵興人不能有厥家所謂避地者耶曾祖諱徳
𢎞祖諱晟考諱環號梅月翁四世相繼皆不仕妣尹氏
寔生公公猶未仕也所謂盤桓者耶公美丰儀有口辯
不務為勾棘之行與梅月翁並以雅量聞邑中年二十
餘即孤克自樹立手致千金之産樂善好施舉義睦宗
養其不能養者婚其不能娶者貸其不能償者葬其不
能葬者助其不能舉者濟其不能給者至罄千金之蓄
又破産以益之不恡也其行誼多類此所謂善士者耶
其子恩登丙辰進士則為之走京師觴客于堂曰吾家
數世未嘗顯達迨予又貧吾兒所謂發于持滿者耶吾
願足矣竟以是嵗十二月望日還卒得年四十有七初
娶于談産一女而殀太安人者公之繼室也幼孤鞠于
外氏翟翟與謝俱邑著姓自少靘莊端慎及笄而歸于
公尤稱能相所謂好逑者耶中遭家儉嘗脱簪珥以助
經營傾匳賄以還棄業卒至於成其子所謂賢母者耶
就養于京者五載既南歸復往往未至以正徳丁夘十
二月十日卒得年五十有四明年戊辰十二月二十一
日合而封焉子男一即刑部員外郎文學吏事俱有聲
稱女二長談出適陸淮早卒次適韓恵孫女三長適孫
天相次許聘張寳中次尚幼嗚呼深獲事刑部公太安
人則嘗往來予家公磊落豐厚類壽考人而其行往往
逼古之有道者太安人又仁慈孝恵早厯多虞皆不至
下壽天之報施竟何如也將所謂斂以遺其後者耶銘
曰
雙美並世以成厥子穴于同歸以妥萬祀匪積之厚曷
流其長年則不永維徳之良或後其生後將罔繼曾是
多取造物鮮忌歿贈生封隴首峩峩斯是不朽厥終孰
多土深草茂奠厥𤣥宅靡瞻弗䖍靡車弗軾
　
　
　
　
　
　
　
　
　
　
　
　
　
　
　
　儼山集巻六十三
欽定四庫全書
　儼山集巻六十四
　　　　　　　　　　　　　明　陸深　撰
　　墓誌銘三
　　　太學生談君墓誌銘
嗚呼此予友談君舜年之墓舜年諱壽與其伯兄田字
舜于自相師友以文學鳴郡中有崑山片玉之風故人
謂舜于為東石而君為西石云正徳辛巳有以舜年名
上御史者既已得出察院歎曰齎吾志吾逝矣乃卒予
在京師傳其事者不一予未敢遽信也東歸問于其兄
弟子姪則皆泣不忍言又問于其親識交舊或言不欲
盡言予意甚哀之嗚呼士大夫僅立門戶思為燕貽將
使後之人弱者獲以自存其賢且明者復資以用世故
孟子論故國必曰喬木世臣彼伐其枝葉以傷其本根
使濯濯焉抑何利於人國斯豈其心哉無亦所遭逢者
有命也嗚呼才美如舜年使蚤取科第以起必不死不
必取科第得為寒素士或不死且不為寒素士稍自晦
其才亦未至於死今死矣豈非命哉其孤伯古卜以正
徳辛巳十二月二十四日壬寅𦵏于鶴坡西原祖塋之
右持東石君所為狀謁銘予義不容辭按談氏今松郡
大族其先開封人宋博士宗遂扈從南渡居苕霅之間
再遷上海之鶴坡里工部右侍郎野翁先生舉天順間
進士歴官九卿有經濟才君之世父也曾祖晩香公祖
怡靜公俱贈通議大夫工部右侍郎曾祖妣祖妣俱王
贈淑人考諱秩號存省義授郎官妣朱氏君生有異質
寡言笑入小學時猶未茹葷年十三喪母即議廬墓曰
此家伯喪大母時事吾家學也適野翁罷工部歸聞之
曰兒真欲學而伯耶君對曰孤兒非伯尚誰學哉則又
泣曰願伯父子視兒也野翁舉少時讀書鐙與之顧謂
存省公喜曰弟有子矣時慈谿姚東泉先生有重名野
翁禮致之俾君卒業東泉亟加稱賞已補為弟子員有
聲遭存省公喪哀毁如禮服闋舉于鄉再三不利然名
益起學益充諸提學使者更三四輩器奬益重竟以例
上國子國子祭酒踵接皆愛之與東石君自國子再舉
再不利更相謂曰司空之業衰矣不當再圖乎幸無忘
授鐙之事年才四十有八而禍作矣寔三月一日也配
唐氏有淑徳視庶子女如已出用不乏嗣躬行勤儉用
豐其家方西石君䕶其姪不當為賦長有事于官時唐
方病又私憂之一哭而卒云享年五十寔二月四日也
再浹旬間而夫婦相繼逝於仁愛天道竟何如哉子男
一即伯古孝敬而文息女一張志其壻也孫男一如金
孫女一徳貞君器宇修偉昻藏如野鶴而談吐條鬯有
古策士之風為文章辯博不群詩歌清麗筆札在晉唐
之間家居尤事力田務本所與游盡海内名士而君之
兄弟辱謂予為益友予竟何益哉雪涕為之銘銘曰
孰豐其材而嗇其為器何成之難而毁則易嗚呼其藏
之深以俟知已於百世
　　　勅封安人郭氏墓誌銘
嗚呼禮婦人無稱其稱賢婦繫其夫其稱賢母繫其子
匪專詞也此深讀郁侍御希正所狀郭安人事而有感
焉安人今同知松江府事新蔡張侯配也深與希正為
諸生時侯已來蒞於松松之人宜侯甚也由倅以登故
無改地焉考於侯安人之賢概可知已按郭氏出汝寧
世武弁有諱某者以文資通判武昌府安人之父也母
曽氏初武昌君與侯家公友也器侯而女焉安人自幼
即不凡習於女紅手不停製曽夫人見其勞於寒暑而
止之每前對曰舎此閨中安事也嘗授孝經列女傳請
於母師而讀之曰由此列女貞婦知古昔有若人也及
笄歸侯侯時為庠生富有文名日多賓友安人從中饋
給之無倦夜分讀書每以織絍助其佔畢侯博學多才
嘗試為繪事夫人從旁睨之曰為此能無妨於學乎抑
將奪而功也侯憮然止之自是一意於學領河南某年
鄉薦遂入胄監安人奉二大人於家居起以時滫髓必
具使二大人忘其子之逺於身也侯宦松迎二大人來
養安人日率子姓娛㺯左右使二大人忘其身之去鄉
土也侯顧内得助故不以家累政嘗受牒賑郡饑侯以
里計民以民計粟大發一時全活者甚衆事竣閲燭㑹
稽官廩幾空頗私憂焉安人心知之曰是不過得罪焉
耳為郡父母而活民寧能計利害耶侯聞而釋然海冦
發於崇明大出軍撲滅之檄侯為先鋒戒行屬安人以
家事安人大聲曰此王事也吾將家女軍旅之道以無
懼為主况此小醜盜兵者乎上慰舅姑下訓子女妾之
分也侯果以大捷蒙厚賞若安人者亦可壯也侯督餉
嵗一至京師安人嘗嚴治門戶以徯其教子也尤嚴而
有法及是侯適出役而安人歿於粉署嗚呼若是者能
無稱乎是故次其大者繫之侯以著安人之賢也享年
五十有二以某年月日受封以天順某年月日生以正
徳某年月日卒子男三長萱娶游氏次葵娶曹氏俱學
生次芷聘王氏息女二長適曹大夏次適孟堂早卒孫
女一侯南還將歸櫬於新蔡卜以某年月日𦵏焉乞銘
銘曰
惟婦之良為家之光厥功孰多中賛潛襄中州淑靈豈
獨君子英英閨彦懦夫可起周詩采蘩秦風板屋太師
是陳俾也可錄鳳吉終叶鸞章自天詎曰草露永賁重
泉
　　　副千戶唐公墓誌銘
嘉靖二年春三月庚申武略將軍副千戶唐公卜𦵏於
周涇之原配以喬宜人大封焉禮也其嗣子太學生牧
具衰絰奉太常寺少卿曲江趙公狀乞銘深不敢辭按
唐氏著上海上海之唐寔出子方晉陽靈石人也吳元
年有諱英者官烏泥涇税課局大使因家焉英生福福
生俊俊生昭皆有隠操昭生瑜舉進士歴官至都察院
右副都御史為憲廟時名臣公都憲公之仲子也母尹
氏諱鏞字士和别號煑雪人故稱為煑雪先生幼有至
性孝友和厚儀觀雄偉瞻視左右炯然射人音吐洪鬯
纚纚然不為媕阿淟澁之態接人未嘗有惰容見者咸
敬公公敬人亦終身也有長才見於家政事輙就理故
家世遂為邑中冠都憲公遊宦無内顧焉暨還政歸則
室堂精好園田清嘉歌舞都雅賓客之過從甘脆之盈
潔公悉心焉都憲公顧而樂之待伯兄桂巖先生尤有
禮意故邑中稱公為孝子弟弟云𢎞治壬子山東饑公
輸粟若干賑之例授松江守禦千戶所副千戶月有俸
給公具辭章服則拜焉曰聖恩厚矣正徳己巳邑大水
公乃蠲租若干計口給食以活佃丁又若干郡邑長吏
聞公名欲致一見之公不可或有禮其廬者人勸之曰
當見於是公又不可嵗時又招為鄉飲賓公竟不可曰
吾欲何求也顧不任為禮耳雅愛山水晩益為林泉之
樂澆花蒔竹架石鑿池日與親知數輩徜徉其間飲酒
賦詩意豁如也享年七十有二以正徳戊寅十一月三
日終于正寢云配宜人喬氏贈翰林院編脩公之女有
賢行初連舉女得子輙殀已乃生牧牧生九齡而宜人
卒公特鍾愛乃擇令族得長樂令平野凌公之女配焉
今倜儻有器局蓋方向顯榮云女四周鳳薛鳳張鸙沈
陟其壻也深與公家有㜕少從桂巖煑雪公兄弟間游
處若崑山雙璧與桂林連枝交映相輝應接不暇也退
而察公所存咸近於厚諸女婺居撫諸甥教養備至故
周氏甥既登科猶以公姓姓之示不敢忘也則公之種
徳纍行概可見矣宜銘銘曰
深山靈谷厥産鳳麟世徳名家乃鍾偉人吁嗟先生禀
遇特異身際五朝家承六世既令厥名復全而歸文事
武備完徳庶幾周涇之匯實維同穴太史銘之萬古是
閱
　　　方溪劉公墓誌銘
嗚呼必有世徳乃有世望必有世澤乃有世家夫世世
有徳焉生長見聞必有超於風習之外使人望焉知為
名流夫是之謂澤漸濡所暨濃潤固殊其於鄉邑郡國
寔繫觀聽有感化焉此世家之所以重也予於誌敬之
劉方溪之墓蓋致三嘆於斯劉故上海世家也敬之早
承父兄之澤其生長見聞淵源夐矣加以通敏倜儻之
才發其深逺豐碩之積淹雅藴藉望之於琴尊圖史之
間非復尋常品流可企也惜乎天不假年而轉移之具
於鄉國多所未試焉嗚呼其孤啓元等卜以嘉靖乙酉
十二月六日庚申奉窆於祖塋之次以談進士承儒狀
來乞銘陸與劉世婣也昨嵗汀州之𦵏予為書其𤣥堂
之石茲安敢辭按狀公諱交字敬之别號方溪劉之先
自南宋有亨叔者遷居華亭再遷上海者仲禮也曾祖
諱文忠祖諱鈍字廷魯號水月以仲子璵貴贈奉政大
夫真定府同知祖妣顧氏贈宜人父諱玉字鍾秀號靜
齋母王氏生三子敬之其季也少頴異在群兒中目光
如炬治舉子業即通大義善筆札長壻曹怡松家怡松
諱玭字以淵縣之舊族以行誼聞又善鑒識一見敬之
撫其額曰是郎終不碌碌吾未舉子吾有女宜配半吾
子也既入怡松家即為曹氏持家政甚辦㑹靜齋府君
遘疾乃辭歸率其婦日侍湯藥復奉王孺人以色養存
歿咸厚以比于禮時從父坦齋府君致建寧政還敬之
日侍尊俎殷勤欵至逮仲兄宜亭公以汀州還復事之
如坦齋焉人每羨之湖廣嵗饑輸粟若干斛授魯府引
禮舎人待次于家郡縣有公務冗劇者咸就敬之取辦
焉乾清大工興部使者分司蘇州專督陶甓檄往從事
劑料有法大為寧海張公所器縣侯𢎞農王公莆田鄭
公咸加賞識敬之不問久暫勞勩未嘗伐焉友人趙雲
谷既卒其遺孤龍無所於歸為收養之併恤其家如不
及人尤賢之居嘗多蓄名酒暇則致客客至則賦詩屬
對相與勘契法書名畫摩挲古彛器為樂與人交不為
蹊徑有非禮相犯者輙形之顔面人亦亮之治家井井
凡婚嫁喪𦵏之禮咸適于中教諸子以繼述為大蓋世
家之望云以嘉靖甲申八月十三日終于正寢上距成
化庚寅六月一日享年五十有五娶曹氏即怡松長女
有賢行能相其家子男五長啓元娶余氏次紹元娶沈
氏俱國子生次守元娶沈氏縣醫學訓科次慶元娶莊
氏次鶴年女一適縣學生孫繼科孫男二繼孫承孫女
二敬之視余少長幼嘗往來予家與之㳺處甚狎也予
知其才之足以善俗而惜其年之未足以酬志也乃為
之論次其家世而復系之銘銘曰
千年在前承者劉氏千年在後劉氏伊始人孰不壽逖
以名紀亦孰匪才崇善則美嗟嗟方溪人逺室邇斯文
足徴九原莫起粤有遺休厥在𦙍似
　　　致仕新淦縣丞榮隠余公墓誌銘
上海有舊家必曰余氏余氏之彦必曰榮隠公公諱麟
字文禎以縣學生起家仕為新淦縣丞年未五十即自
銓曹乞致仕是時鈞陽馬端肅公為冡宰特為例處之
既歸修葺故居手理泉石花竹於城市中極為幽勝庭
下紐檜相傳為宋元時物人稱之曰喬木云公修髯峻
宇徜徉其間雅歌投壺飲酒賦詩不復以人間事注意
澹如也年七十有一而卒其孤繼芳等以墓石請按余
氏之先有諱承仕者仕宋為拱衛司兵馬䕶駕南渡因
居華亭之華村十傳至耕樂公之髙祖也耕樂字穀寳
穀寳永樂中應召為太醫賜緋直翰林而終耕樂生旭
字景陽壻於上海鎮之胡氏遂家焉旭生郇字孟祈號
梅竹以詩書行誼聞邑中郇生廉字清臣通敏倜儻累
科不第以例貢入太學授新昌丞配姚孺人寔生公公
遭愍凶力守先業專意科舉有聲既乃奉例補國子生
循次授新淦丞新淦故號難治適尹去公遂署篆以清
慎自勵種種悉辦上官才之他郡縣事有不能辦者輙
檄公公受檄即辦如新淦三載矣旌奬屢至亟為按察
使張公某知府吳公叙所器後新淦人去思之饋遺候
問嵗時不絶吳公謝還亦至上海與公握手相歡者浹
月乃去人以為難云以嘉靖甲申十二月三日卒以又
明年丙戌十二月某日𦵏祖塋之次娶錢氏御史孫女
柔順貞淑允執婦道先公三十七年卒生子一曰繼芳
娶俞氏縣隂陽訓術女二適曹恢適奚邦寳繼娶彭氏
府尹次女也賢明慈慧以賢母聞生子一曰繼瑞娶韓
氏縣學生女二適劉啓元適曹應文孫男三重器大器
宗器孫女三深少即知敬公嘗過其家坐春堂俯山亭
周旋陟降覽觀故舊之跡焚香啜茶每至盡日舉手揮
麈談古今治亂之迹纚纚可聽與人交啓齒即露肺肝
不少狥俗態晩年耳目聰明步趨有章燈下猶能作蠅
頭細字迨屬纊猶以繼述屬其子云蓋公天資豈弟樂
善慕義無彫飾藻繪之行抑其流風餘韻固有以厚之
也宜銘銘曰
厥家之舊而徳之新雖宦途之嗇民以有親進退何累
蓋云任真風以引之尚有後人是曰榮隠之藏信此貞
珉
　　　勅封孺人居氏墓誌銘
許孺人姓居氏封兵科給事中許公之繼室也公名滋
初娶于俞生子相卿是為今兵科給事中公孺人所由
貴也給事甫孩而俞孺人見背公抱之泣曰兒胡不幸
幸有母母之其誰則宜時俞居甥舅兄弟也於是俞之
長者以孺人聞公亦聞孺人之賢也遂歸許許一樗翁
之喪室有季女公以屬之孺人曰此吾同産也先人之
志也敢不惟厚孺人欣然以之曰抑敢不惟厚既笄悉
推已匳具嫁之樗翁之妾蔡遺而無子孺人事之恭以
老焉許故族大而衍内外長幼嵗時交際孺人品酌而
密應之一一當其心家食凡數百指時其寒饑加之惠
甚辦也凡祭祀賔客必親潔豐腆合禮曰中饋吾職也
又敢不䖍生一子曰桐卿孺人督桐卿以兄之業既乃
循例使待次益王府典膳官曰若且倦矣以儉勤助若
家可乎由是許益大初給事幼善病孺人醫禱巫卜備
至迨長學成弗即遇時以好言慰公曰此子必逺到遲
早命也既舉丁丑進士髙等為時名流即拜兵科給事
中今上皇帝覃恩兩宫首逮禁近之臣由是公受封俞
受贈而孺人遂並命矣既乃喜曰病婦蒙恩何以堪此
公曰吾亦思之第當恪守儒素以成吾子庶所以為報
稱者一意深藏養恬故給事罔内顧以共其職云逮與
告還每孺人初度給事率弟若子稱觴戯綵以為常一
鄉榮之年五十有九以嘉靖五年十有二月六日卒給
事尤極哀慕奉其友給事趙君之狀衰絰走四百里而
問銘於上海陸深按孺人世家海寧城北隅大父諱縉
父諱正生而婉順浙之東西稱賢母云子男二長即相
卿次即桐卿女二適祝繼暄周王府典膳適賈中錫太
學生孫男四曰聞過給事出也曰聞逺聞運聞近典膳
出也女八卜以今年丁亥二月十二日己未𦵏于九杞
山永安湖杜曲之陽以深觀于給事之孝而槩于孺人
之賢也宜銘銘曰
夫曰賢婦子曰賢母儷榮應典若劵左右風斯引之茲
曰不朽萬世在前萬世在後
　
　
　
　儼山集巻六十四
欽定四庫全書
　儼山集巻六十五
　　　　　　　　　　　　　明　陸深　撰
　　墓誌銘四
　　　朱夫人秦氏墓誌銘
朱夫人秦氏壽七十有一以嘉靖三年冬十一月乙酉
卒於玈溪尚書之里第尚書公哭之哀凡朱之内外族
人哭之哀秦之人來哭之哀里之人相向而哭之又哀
嗚呼是可以考夫人之終矣卜以又明年丙戌冬十月
十一日奉窆於錦澚西祖塋之次嗣子警詧以尚書公
之命來問銘於陸深予家朱秦間猶東西鄰也外氏梅
於朱尤近習聞夫人之徳稔矣其敢辭乃按秦君文解
狀誌之文解夫人猶子也狀稱秦出髙郵之䢴溝本宋
太史少游之族建炎南渡有諱知微者遂來居上海髙
祖以政曾祖必通皆修隠操祖瓊號松軒軒豁有壯氣
父諱濟號午山樂善舉義屹為秦望夫人其長女也母
李氏有淑行夫人生六年而母背育於祖母張夫人幼
有至性松軒翁竒愛之事翁與張夫人迨事繼母朱曲
有禮意以孝聞稍長嫺女紅通書史大義故憲副鈍菴
朱公擇婦也嚴年十六以歸尚書公事鈍菴公與王夫
人必敬必慎鈍菴時時自官中寄詩勉其子夫人即熟
記舉其語諷之尚書未達時為歌詩或出無聊語夫人
亦時時誦之鈍菴公既謝政歸夫人遂總攝家政鉅細
豐約悉有條理雖尚書一錢以上不妄費也至脫簪珥
以佐賓朋無靳容成化甲午尚書舉鄉試卒業南雍夫
人與俱躬織絍以助薪水之費甲辰登進士捷報至而
夫人適歸寧于秦宗人豔之夫人意沖如也宦轍所至
夫人輙隨尚書内掌刑曹外司按察每夜歸必請所訊
罪至大辟即愀然曰人命事重君必慎之𢎞治戊午鈍
菴公屬纊時撫簀呼曰兒婦安在若將有所屬者諸婦
迭往瞠目視曰欲見秦婦耳夫人奔喪還意甚傷之既
尚書服除還朝夫人遂留侍王夫人遣一側室從是時
尚書未有子也夫人侍王夫人備至内外裕如已而尚
書奔王夫人之喪還百事具舉有助𦵏者尚書欲却之
與夫人意合一無所受凡尚書有所舉措惠澤及物必
力賛之夫人意有所為或尚書所未及也故尚書宦成
九列無内顧之憂朱氏之門閥益以大白首敬共猶一
日也處妯娌有惠御臧獲有禮尚書公晩未獲嗣每擇
佳媵以進冀有子焉及舉子愛之不啻已出尤人所難
者訓諸子諸姪各底成立有為時文儒彬彬起科第者
雅尚勤儉無華侈之風有餘財即以濟貧乏故卒之日
無留贏焉奉午山公尤盡孝愛午山卒時夫人年髙且
七十矣奔走於殯𦵏遂感風眩待其弟姪輩每近於厚
有憂深思逺之意非世俗所能窺也夫人諱端字惠以
甲戌年十一月六日生受封至宜人子二長警太學生
方以器局需用娶沈氏次詧俊敏績學娶陸氏女二長
適都察院檢校張岦次適中書舎人陸修内外孫男女
凡十人云唯夫人出自舊族歸于名家天錫之厚既有
異稟而所以為觀刑之地者固有本哉令妻壽母賢婦
孝女具彛道焉抑足為世教勸也懋矣是宜銘銘曰
玉駢珠儷為世所珍並善兩美肖哉斯人尚書有婦夫
人有夫鵲巢麟趾詎云絶無以似以續大厥門戶忠臣
碩輔茲焉維伍玈溪縈流蘋蘩載羞霜露之感曰萬春
秋
　　　軍器局副使宋公墓誌銘
按公宋姓澄諱一清其字也山東武定州之宋其先也
曾祖士榮祖仲輔父福文思院副使母裴氏其世也宣
徳初仲輔始以尺籍𨽻武功中衛故世為都人成化癸
已公以修大内功陞文思院副使𢎞治改元免歸辛酉
復以修城功再起為軍器局副使正徳丙寅謝歸其官
也李氏其配也子男六長鑑丁夘舉人娶葉氏次鉞辛
未進士拜行人娶徐氏次鐸冠帶娶田氏次鈺武功中
衛總旗娶王氏次鎧娶戴氏次鏜孫三曰廷相曰廷槐
曰廷椿其後也女三袁賢馮華范銓其壻也孫女一適
俞志同公少學進士業乃更從司空以世其官器局秀
整幹畫精密於職必勤也天性孝友慷慨樂施家無妾
媵之奉而言動淳直無弗愛者其行誼類此其生也以
景泰乙亥八月三日卒以正徳壬申正月廿有三日享
年五十有八其𦵏也卜以是年二月廿有一日從先兆
於小南城之側乃乞銘於太史氏深曩入京聞都門外
三友堂名籍甚既乃鑑來自余授詩遂登堂識公焉和
厚愿雅儉勤以文余偉而敬之三友堂者公所葺也外
環花卉中庋圖史以友章縫之士又曰因以教子以求
益者也夫友以徳徳可以世矣丁夘之秋鑑鉞同領鄉
薦余再登堂賀焉公從二子欣欣迎余辛未夏余再入
京而鉞已成進士余再登堂賀焉琴尊無恙而公已病
不能揖客余私憂之閱嵗而訃至余四登堂則遂哭之
矣不五載而人事果何如也若公其無憾也已余宜銘
銘曰
有要者途彼踐斯棘古稱不卑我力我職有尼而止亦
起而仕以茲澤餘溉及厥子彼都人士風人所思思公
不見悵矣其悲順則斯委歸亦曰全過而式者後千萬
年
　　　西郊先生瞿公墓誌銘
正徳壬申十二月某日𦵏我西郊先生於長溪館甥深
寔以職事獲誌其藏曰先生諱崙字茂卿故有别業在
西郊習而稱之曰西郊先生云誥贈後軍都督府經歴
諱晟之孫義郎蒲泉公諱霖之子也少失母鞠於祖母
誥封太安人凌氏稍長受業於從父今臨安太守南山
先生有成矣蒲泉公委之家焉先生稍用其學於家家
遂斬斬晩事繼母孫孺人以孝聞又䖍事凌太安人太
安人時時來就其養𢎞治辛亥嵗饑輸粟若干詔補官
迺大有貲積晩用雄一鄉先生不為守聚計益務施予
樂惠建義友輩有落莫者資之使大發然竟不言或梁
於行或轊於死或衣於寒糜於饑貸於所不能償者百
金時舉也蒲泉公觀其志已甚恱焉公嚴先生事之無
不得者章服儼然寡言和色君子惜其無推挽之者使
當世獲其用而僅見之一家焉見之一鄉焉就其孝友
所至已可準古所謂鄉先生者其人矣年五十有九以
某年某月某日卒配陳孺人有淑徳佐賛之道稱其為
先生婦也子男三長曰鵬績學攻文歴試南北京闈娶
吳氏繼曹氏仲曰鶴為進士業有聲娶唐氏俱太學生
季曰鸞娶韓氏補醫學訓科息女三長殤劉杰潘文其
壻也孫男七曰學顔學曾學思學孟學周學召學伊孫
女五嗚呼惟深前孺人瞿實先生之親姑家公太史之
憐孺人也不置久而必泣凡遇孺人之兄弟必泣又遇
孺人之諸姪則又泣伯氏宗海與先生兄弟行也謀所
以慰太史公者迺以長女壻深及委禽焉而歿深獲以
舅禮事先生每嵗時候問則先生必泣於堂陳孺人必
泣於室或留與鵬同學往來出入先生未嘗不送迎焉
退而與孺人相向未嘗不泣深既得官而還思所以慰
先生者議以弱女歸先生之孫而先生不可作矣嗚呼
銘曰
匪古迺世匪今斯人承茲傳茲以萃厥身亦有不朽斯
文永存宅是長溪以需後恩
　　　丁素軒墓誌銘
素軒丁公既卒之明年謀以某月日奉窆於某原其外
孫冐良予同年友也次其遺行其子倫奉以請銘予讀
焉而得公之為人也公諱某字良玉號素軒金陵人也
其先世籍廬州祖貴從起淮甸以功授泗州千夫長父
某南京某衛鎮撫娶馬氏封(闕/)人至公之身以輸粟功
加贈鎮撫府君為明威將軍母為太恭人其兄輝進爵
如父階公自幼不羣齠年失怙哀毁如成人親母愈謹
長即綜理家政日不暇給所為多敦本善俗之行故賢
者不以為陋中才者不以為過也孝友之性得於天者
獨至薦時拜墓禮容有章昆弟之間形骸可合併也外
祖父馬英以錦衣指揮調廣東卒歸柩託公經紀其喪
卒為之守墓不替嘗服賈從者發槖覺而不言道遇人
為貸家所苦即傾槖代之蓋長者云性不嗜酒故平生
不見其茍簡與人交雖不為斬絶而富貴崇髙之勢毋
得而加焉以𢎞治癸亥之嵗八月乙夘壽終于正寢上
距所生宣徳之癸丑春秋七十有二配馬氏子男一即
倫孫男二曰武曰斌息女三長適明威將軍徐某次適
舎人李芳又次歸于山東參政冐某為繼室嗚呼善必
獲報報將在公之後也叙而銘之銘曰
徃也惟忠國之所臧惟孝惟弟家焉斯昌嗟嗟丁公厥
存則良遙遙餽邊不有其藏俾食厥報曰莫敢當推于
上世有燁寵光嗟嗟丁公奉徳馭已統在有繼豈曰非
美惠家睦宗含和履砥開國之孫明威之子不愧于生
不朽于死勒辭貞珉永奠厥止
　　　處士朴菴倪公墓誌銘
浙之東處士朴菴倪先生卒訃于京師其仲子翰林院
庶吉士宗正解官歸治喪且𦵏奉其友人張君邦竒所
為狀問銘於松江陸深深按處士諱某字用文一諱彬
餘姚人也曾祖諱某祖諱允中有隠徳父諱守禮有詩
名處士美丰儀善談辯詞吐鴻鬯時舉經史奥義相詰
難一座皆傾其所為多俊爽不動以利不屈以勢又能
以信義服其鄉人鄉人爭訟有不願之官府而願得處
士一言者嵗時伏臘必聚宗人酌以酒告以振宗為善
之道衆皆恱家理故薄而好客不倦多取給於外氏勇
於為義嘗覽范文正義田記擊節嘆曰吾志也兒子二
郎終成之迨晩一歛其邁徃之氣歸於爾雅又儒者也
喜歌詩通隂陽術伎有造精者其所不信而深排之則
浮屠法與巫覡云處士少處人倫之變長而能教其子
尤為人所稱初守禮公年既長無子其伯兄意以己子
後公未幾公繼娶陳氏生處士及處士之弟又未幾而
公卒時處士年纔十餘耳始謀者瞠曰兩遺孽去之則
産吾産也日來擾其門穴窻毁瓦推瓶倒罌躬穫以歸
則要諸路擊而奪之死者屢矣時陳母外無以禦强暴
内無以庇其孤日夜哭泣因以喪明處士百千委曲以
有成立而陳母卒後每見目眚者則為之一慟至其待
讎者之子弟未嘗不如族人也是可謂怨而不怒者矣
處士食指既衆家尚不給或勸之曰若子盍使之從賈
處士聞之歸撫其子曰吾兒賈人耶是當以文學裕吾
家使之讀書不輟若是者可謂不惑於流俗而善貽謀
者矣今談者必曰倪處士倪處士云年六十有四以一
疾而卒時𢎞治丁夘閠正月某日也配汪氏賢而能相
子男三長某次即宗正次(闕/)　孫男五(闕/)　息女二將
以某月日𦵏某原深與宗正同舉進士又同官茲弗敢
弗著宗正哭而告予曰吾七年於外求以禄養今得禄
而吾親不逮已矣深聞而愈悲之乃系之銘曰
遭變孰難難歸於厚有蓄弗施而匯為其後嗟嗟處士
仁勇曷負剛則不折貧而能守惟不折與守乃見其有
勒辭貞珉以永不朽
　　　曹母顧孺人墓誌銘
友人曹君𢎞濟幼喪母鞠於祖母孺人既喪大父連喪
其父獨依孺人以居實兼兩世四親之義及是孺人卒
𢎞濟為斬衰服三年𢎞濟長深十有四年而交數宿食
孺人舍嘗登堂納拜焉時孺人年已八十毛間黄白于
領癯如而精堅家事一不關白其孫𢎞濟得專力於學
慨然以報劉為志𢎞治甲子春𢎞濟將有事於科場而
孺人遂屬纊嗚呼悲哉深適還自南雍哭孺人於殯次
弔𢎞濟於繐幃𢎞濟毁瘠扶而拜杖而起殆不勝哀既
而以深粗明已志又識孺人諉誌其藏深辱𢎞濟忘年
視孺人寔有母道且勤館穀之徳敢不是著按狀孺人
顧姓諱妙真義望曹公度之側室也其先嘉定人有諱
叔臧者孺人之父也始來占籍海邑初公度既壯無嗣
父母憂焉聞孺人潛徳欵懇求之閱時果産子瑞以繁
曹宗孺人幼聰慧精女紅父母甚愛之慕公度之為人
而歸之孺人執禮不越事舅姑如事父母事其嫡如事
舅姑久之萃愛敬焉凡事事必謀及於孺人孺人務殫
心竭誠咸輔厥宜終始一軌其修饋祀必時以㫖其治
衣飾必儉以潔其處閨閫必嚴以肅相夫子應宗黨御
僮僕皆有憲度各滿其願公度遂以富饒禮義甲海邑
孺人之力居多己酉遭公度之喪壬子喪其子悉采古
禮而襄之婦道母道盡之矣晩年唯一孫侍養尤篤情
愛每親師取友必戒之曰近君子逺小人毋爽厥徳以
忝所生癸亥秋嬰疾厯冬徂春而勢愈張猶呼𢎞濟與
之欵語曰吾且忍死終待汝成迨𢎞濟試御史臺還忽
厲聲曰吾不濟矣勉諸後勉諸後言迄而逝時二月某
日也享年八十有六云子男一即瑞娶吳氏息女一曰
淑蘭皆先孺人卒孫一即𢎞濟邑庠生娶談氏曾孫凡
五長恢亦邑庠生次懐次憬次愷次懌卜吉於𢎞治某
年某月某日奉窆於范溪祖塋之側禮也惟孺人儉勤
淑謹長順和惠粗渉書史能知古今得失至於醫卜書
筭博古格物之類皆合于學蓋其天性然也其為忠臣
碩師於曹諒矣哉宜銘銘曰
穆穆孺人終昌曹氏如劵斯獲允副厥始緝勩纍勛豈
愧良史勤家惠宗嫡仲任只中更家紛載罹夫子居中
應外有容有禮莫齡撫孫携手提耳將食其報竟不少
俟短景下馳挽歌莫起徽志必承豈曰生死范溪滔滔
有芹有芑後千百禩鬱鬱髙壘
　
　
　
　
　
　
　
　
　
　
　
　儼山集巻六十五
欽定四庫全書
　儼山集巻六十六
　　　　　　　　　　　　　明　陸深　撰
　　墓誌銘五
　　　將仕佐郎刑部司務黄溪孫公墓誌銘
嗚呼黄溪公遽至於是耶嗚呼黄溪公竟止於是耶自
余束髮與公交好同筆硯聨衾席以周旋於兩都之間
因以徧交當世名士自窮經考文求志講學以相與許
可期待於意氣之外者何如也余去國五七年公竟不
轉一資而卒訃聞哭之盡余哀乃復低徊輟泣誌其墓
曰大道既隠風流日靡士大夫馳騖於功利之區往往
處下以窺髙而於出處進退之際蕩無紀限尚安知所
謂義命之歸者耶余大為是懼公才宜舉進士每向余
曰從鄉舉非出身耶既試天官名在第一得京官在第
九品則又曰茍事事非從仕耶余心是之嗚呼公今已
矣且恐朴厚之風從之以盡余又安得不悲嗚呼公諱
鶚字朝立姓孫氏故上海世家居龍浦之南因以姓其
地曰孫家灣云祖諱怡號節軒祖妣張氏考諱寅號愛
溪妣張氏公生六七嵗讀書屬文已不羣節軒府君愛
之嘗指謂所親曰吾家世儒達者在此子節軒以文學
雄鄉郡有成集行世仕止賔州學正愛溪府君恒服賈
逺遊以為養而又以資公之學公弱冠出試有司輙優
等嘗師事今中丞東泉姚公公尤竒之𢎞治戊午領鄉
薦中遭愛溪府君張孺人之喪哀毁盡禮居閒教子姪
彬彬起科目正徳庚辰始就選授將仕佐郎尚書刑部
司務公在刑部盡心職事時命獄吏清圄舎捐俸佐囚
食時其寒暑而矜恤之全活者甚衆諸司事有弗平者
輙平之僚友之際不為茍同而卒歸於理大為諸司冦
所器若見素林公而下無弗任之年五十七嘉靖丙戌
冬以早寒趨朝急遂得疾以二月廿六日卒於京師之
旅舎配王孺人有賢行先一嵗亦卒京師之旅舎至以
雙柩南還遂合𦵏薔薇涇祖塋之次寔丁亥之十二月
壬申日云子男三長繼臣國子生娶沈方伯西津公女
次繼科縣學生娶劉氏次繼謙縣學生予表弟顧裔芳
壻也三子俱有文行將大發公之藏者女一在室與其
同年友嘉定沈僉憲東溟公長子聨婣云嗚呼系之銘
曰
絀於前將裕於其後年則不永而銘為之壽同室同穴
抑又何負視此銘詩以信我友
　　　孫孺人胡氏墓誌銘
國子諸生孫世隆以予友張進士于漸之狀來為其母
氏乞𦵏銘予遂往弔焉還而誌之曰孺人姓胡氏孫君
朝用之配年五十以嘉靖五年丙戌六月廿有一日卒
先是朝用輸里賦京師留滯越嵗不及視殯殮事既歸
而視竁窆事甚哀且哀其賢也卜以丁亥某月某日從
𦵏玈溪祖塋之次遵父命也按狀胡氏世居上海之烏
泥涇有諱鼐號耕隠寔生孺人孺人生八嵗而孤奉母
吳事諸兄曲盡孝弟一溪孫翁聞之遂聘為朝用婦既
歸事翁姑尤極孝謹待賓客奉祭祀豐潔中度世隆既
知學補郡諸生資給之不乏至北遊國學間謂朝用曰
孫氏饒裕如𦙍嗣單弱何君胡不自為計朝用不可徐
謂之曰君視吾妬婦耶乃擇得夏氏舉一子愛之與已
子等兄文泰多女為養其季者厚貲以贅之其他鄰族
匱急罔不推濟故其卒也人尤哀之子二長即世隆次
世濟女一適張伯澄即于漸子也宜銘銘曰
百嵗詎有五十亦壽夫稱賢婦子稱賢母奉之白首爾
姑爾舅承前啓後茲石不朽
　　　散官北園唐公墓誌銘
嘉靖乙酉閏十二月六日庚申北園先生唐公之𦵏合
以孺人宋氏兆在金匯塘之東從祖塋也公壽七十有
六孺人之壽同卒之嵗又同又同以是日𦵏蓋合徳也
人尤賢之其子若孫益哀慟不任相率來問銘圖永終
也深按沈君愷之狀公先汴人也宋有將仕郎貴一扈
髙宗而南至于松卜居于華亭金滙塘之上厯元入國
朝日以大曾祖諱璟字廷譯號東皋祖諱玉字伯堅號
耕雲皆有隠徳父諱墉字景皋號勁節母周氏有内行
公其長子也後勁節府君以次子禎貴贈兵部車駕司
主事母周贈安人公諱祚字原徳北園其别號也自少
嶷異異羣兒數嵗知嗜學長以家産出督里賦遂至中
落猶閉户讀書或勸之仕不應勁節府君謂之曰汝宜
總家政相汝弟成名吾兩子後唐各有立是吾志也公
曰諾遂一意幹蠱色養事二親凡所欲咸盡心力母病
久卧公夜未嘗帖席比其卒不渝喪居哀毁如禮與弟
西園友愛尤篤西園者即兵部君也字原善舉成化丁
未進士後官至禮部郎中聲績隆重公之賛助為多壬
寅應詔輸粟關中凡若干斛例授郎官冠服偉如也正
徳戊辰饑公為作糜粥飯若干人死者為具棺又若干
人務樹徳也今上登極尋被粟帛之賜鄉飲酒禮郡請
當賓位一時鄉邦之人推齒以徳者未之先也配宋孺
人出望族松人稱蕭塘宋云父諱言號存耕母潘氏孺
人生有令質長有令徳存耕翁為擇賢配得北園歸北
園公曲盡婦道孝惠敬肅唐之族人稱焉燕賓治具不
問皆中家塾教子弟晨夕饗饋皆其手出公嘗欲給錢
以勵勤者請於公曰利於子弟非所訓也宜以紙筆充
公深是之晩嵗猶親女紅家人就寢中堂燈燭熒然刀
尺有聲衣飾雖敝不忍厭棄公嘗指所居示子孫曰得
承先人弊廬以至今日者宋氏之力也先公以八月九
日卒公後以十月一日卒子三長僎國子生先二年卒
次傅王府典膳次㒜縣學生女二長適國子生談壽次
適金山衛學生李煦孫男十長自誠次自明應例入監
自新府學生自謙早卒自道命後仲子傅自得自古自
立自守自持孫女七長適馮鳴殷次適王諶餘未行曾
孫男五以嗣以禮以文以徳可大曾孫女四惟公承家
世之舊天賦精敏言動綽有禮度躬行孝友之道惟敬
惟勤以終其身故家日饒裕以副其好禮舉義之志詩
書之風彬彬然科第踵接起矣蔚為松之望族可謂光
前而啓後者哉嘗聞公戒諸子孫云凡事以豫為先小
事隔日思之大事隔年思之時以為確論云深初舉進
士讀書中秘時與西園公締通家之好茲以兒子楫議
婚於西園之孫與公之從子儒寔有婣誼今年夏與表
弟顧君定芳拜公於里第談燕浹日嵬然名徳君子也
神觀修整有松栢嵗寒之操詎意遽哭公孺人於一旦
哉為之銘曰
金匯之塘流湯湯東海沃蓄南浦傍氣聫派續者蕭塘
約束靈秀調隂陽中有異産徳乃雙何殊梁鸞匹孟光
門户宗祧興美唐潮汐草樹俱輝光尚有遺祉封若堂
金純玉采深以藏生世猶短沒世長請示茲文徴不亡
千代萬代其永昌
　　　鄉貢進士錢公墓誌銘
鄉貢進士錢槐亭先生卒於華亭之里居寔以嘉靖己
丑六月五日即生亦以己丑六月五日得年六十有一
卜以明年四月二日戊子𦵏於徐家濵東祖塋之次其
子子才授狀於深以乞銘深與槐亭同舉於鄉乃今且
三十年矣不容辭按狀公諱恩字承之别號槐亭姓錢
氏錢出吳越武肅王至公蓋十六世云元直學公􁁉自
洛徙松遂家華亭望仙橋之東高祖壽祖號廛隱曽祖
行號竹屋散人祖敬號瞻筠考璋號友桂皆修隱徳公
幼頴異就外傅時與趙少卿經同業書有名初友桂翁
與趙恱梅好一日各擕其子游别墅令黙誦四書公誦
如流觀者驚歎弱冠值翁以鄉賦累其家日落公勉力
幹蠱出耕歸讀與僮僕同甘苦者幾十年遊邑庠與朱
御史昴周御史鵷沈教授暄輩爭相濯磨凡試必先一
時聲稱大譟從遊者日衆𢎞治辛酉遂領應天鄉薦髙
等明年上春官屬翁微疾强之行既南歸極意為養親
計郡邑交聘為弟子師悉不應舊所受者亦罷遣之翁
嘗受誣郡守宜春劉侯幾不可辯翁籲天曰吾誠有此
事吾安得有吾子守問子為誰曰錢恩者即憮然曰恩
美器也汝能善其子而顧不能善其身耶遂釋之嵗甲
子翁卒公喪𦵏如禮悉力營墓道人以為難一時門生
故友往往取膴仕以去公雖春官不售自如也益為敦
本崇孝之行修家乘建家祠設家塾置贍族之田整葺
上世諸墓有惟日不足之意丙子喪葉孺人如禮服闋
應謁選銓曹公意不屑也乙酉秋以舊患手足顫掉度
不能愈即預為後事營雙壙以俟己丑春命子才行親
迎禮已乃考終配趙氏賢勞克相側室尤氏包氏子男
一即子才包出娶陶祠部女女二長適侯侗次適監生
徐應奎皆趙出公平居性極儉勤敝冠垢服每不為恥
而灑掃纎瑣之役亦躬為之與人尤和易坦率不為髙
岸矜炫之行稠人廣座中欣欣然不廢諧謔田父氓叟
有邀必赴雖蔬食漓酒為之盡歡處宗黨尤極篤厚與
弟惠白首相愛方病劇時出數金授惠曰我後事具矣
汝亦為之令及我目不諱可也侯氏女早寡以承繼為
後侯祚益衰俱無所歸先生為之收育于家復教承繼
有立為之娶于葉復為之割田以贍人尤以為難云深
與公雅相知厚蓋孝弟敦朴人也若夫諳練之才使盡
用于世雖古名卿輔亦何以譲乃止于是惜哉宜銘銘
曰
繄昔侯王必復其始公歛厥施將以遺嗣子蔚蔚槐亭
緑隂滿地精魄閟茲尚有徴於不死
　　　喬母陸孺人墓誌銘
嘉靖十有二年春正月某日𦵏喬孺人陸氏於榆木涇
之北原以合於怡閒公之藏禮也怡閒公姓喬氏諱嶽
字鍾秀别號怡閒邑故大家公尤倜儻日蕃且大以𢎞
治壬戌之嵗幾五十而卒明年成𦵏孺人躬親視塚壙
處墓所月餘後之三十年乃克從焉志也其子通判安
陸州事䆅問銘於陸深按孺人陸氏又故大家族於東
海之上父諱紳孺人生九齡而母某氏卒乃育於外氏
凌妗任即能以幼弟妹各一人同有立既笄歸怡閒公
俱以門第相髙而男女比徳為宗黨所稱逮事南圃府
君余孺人余又故大家也咸色喜曰吾此兒有此婦家
其有濟耶南圃府君嚴每有疾即不喜他人奉藥孺人
時親執藥進即喜為一啜南圃府君余孺人後先棄養
孺人治喪祭井井如禮乃總家政以相怡閒上下親疏
曲有恩義延師教子輸粟助邉怡閒公多所賴焉初有
慫恿訟事於怡閒公者公曰嚚且健矣獨不念後人耶
孺人撫安陸君於旁曰政為之地爾有奴逃且負或謀
抵死怡閒公曰計良耶孺人亟搖手怡閒乃置勿問邑
故大家以徳誼聞者曰喬氏喬氏陸孺人有力焉孺人
生以景泰癸酉三月三日卒以嘉靖己丑十二月十二
日享年七十有七故卒之日上下親疎多為之涕淚云
子一人即䆅孝謹和厚以世其家娶馮氏繼邵氏孫男
四謨訓國子生誥縣學生說孫女一曾孫男二曾孫女
三予與喬世婣於孺人則為同姓與安陸君同學同場
屋者屢矣蓋通家云序而銘之紀實也銘曰
嫓美永世有相者存譬彼喬木隂逺益繁嗟嗟怡閒詒
厥子孫孺人相之以大其門其大維何家範國恩鬱鬱
高原豈曰後昆過而式者日逺日敦陵谷萬年以視斯
文
　　　俞孺人墓誌銘
南京詹事府主簿唐君士儀以公便還𦵏其配孺人於
肇溪之塋者禮也時以嵗辛未正月癸酉者吉也迺來
問銘於深按狀孺人姓俞氏諱永寧南昌丞俞公諱麟
女也天畀淑慎勤精女紅南昌公竒焉曰必以得佳壻
及笄歸詹簿君事都憲公尹夫人公夫人愛焉曰必當
佳婦公之去為牧伯守鎮也孺人每以不親養為歉嵗
必製時物函獻公夫人在數千里外嘗之必曰是吾冡
婦所為也是故終公夫人之世獨孺人適稱順志焉詹
簿君績文種學雅量嗜義率於孺人焉是相賓從滿座
干請者沓至又孺人中賛之人之知譽之者詹簿君也
教諸子孫尤得其理富者進以義敏者朂之學幹者率
之以儉勤也其賢若此大抵稱其為唐氏宗婦也年六
十有五以正徳己巳十一月十五日卒子三長隆義授
千户娶姚氏早卒次啓縣學生娶梅氏次政娶沈氏孫
三紹宗繼宗承宗孫女二皆適仕族曾孫四官保秋魁
期元應魁深竊觀女徳最隱其功最巨蓋不獨家之盛
衰由之也往往賢女多出於故家名族將其觀化者然
耶惟吾邑之俞最舊而以清白禮教傳者最逺誕毓孺
人言歸于唐唐又最顯族也式克承之身所於處為子
為婦為母考於詹簿君於諸子孫靡有遺悔焉懿哉孺
人之徳所由來者焉可誣哉宜銘銘曰
美珠良璧所託者然名山深淵珠光璧器用斯允臧彼
被者昌小星易歌河清難俟珠糜璧毁韜珠瘞璧崇岡
斯厚以延厥胄
　
　
　
　
　儼山集巻六十六
欽定四庫全書
　儼山集巻六十七
　　　　　　　　　　　　　明　陸深　撰
　　墓誌銘六
　　　太學生竹溪唐君墓誌銘
嗚呼此竹溪先生唐君之墓蓋從其先塋金匯之阡以
嘉靖癸已十二月十有七日乙酉問予銘藏焉予始舉
進士讀中秘書僦居西長安里與禮部郎中西園唐公
實連屋是時吾松之宦于朝者故禮部尚書南山張公
為光禄寺卿直文華殿禮部尚書東江顧公方侍讀翰
林大理少卿中岡董公在刑部今肇慶守宜菴董公在
禮部故中書舎人沈公繼昌侍内閣鄉好甚洽無暇日
無相過從公長者也而㑹尤密予既近居復與公之從
叔宗禹同鄉舉故相好益歡公既病予候問益數數焉
公竟不起予哭之益哀且填其行狀而竹溪方自家來
奔以兩旬日行三四千里人愈憐之而予始識竹溪年
少又長者也予屢産子皆不育年且四十始得楫予早
夜心計之安得積善好修如唐禮部家者婚焉以延予
世㑹聞竹溪有女往請焉而諧乃大愜予既忤時再有
晉陽之役時竹溪搆疾矣還遽哭之尚冀或臨其𦵏及
是𦵏有日矣予復為豫章之役遂不得往相其紼嗚呼
吾尚忍銘吾竹溪哉竹溪姓唐氏諱儒字子魯尚書禮
部郎中唐公諱禎字原善號西園之長子也母劉氏贈
安人世居華亭之白沙里其先汴人系載少師大學士
東湖費公西園墓誌中西園多竹有水環焉竹溪因號
以識先澤自少頴敏動以禮閑服飾器御敦尚朴雅年
十四母劉安人卒毁瘠幾殆嗣喪陳安人如劉安人再
喪王孺人如陳安人西園公舉成化丁未進士家食久
被命入朝竹溪奉世父北園公總家事以居北園公特
鍾愛焉讀書郡城中攻苦淡學以大就每從郡邑諸生
試諸提學御史每優遇之每舉於鄉輙不售正徳戊辰
應例入國監時弋陽汪雙溪先生為祭酒復優遇之自
國監再舉再不售迺巻懷以歸以家為政斬斬有法孝
弟之風洽於鄉閭先是西園卒二弟侃价幼竹溪撫之
各有立遂將建室植産以居之布散聨絡有恩有禮一
時端人正士咸重之樂與之交有勸之仕者則曰吾家
世受國恩吾敢忘吾忠藎顧出處自有命也乃即竹溪
之上修西園堂刻遺稿以庋之又築勁節之亭以見志
益樹竹數畆濬流其下時復徜徉若與漁樵為侣客至
則飲奕欵晤備有煙霞水石之勝故吾郡東稱舊家必
以唐為第一而唐之象賢亦必以竹溪為第一云家居
自奉甚約力田教子外絶無他慕四時享祀必敬必躬
嘗有六世祖塋就廢既卧疾耳語价曰成吾志者吾弟
也手數金使修復之乃完以嘉靖壬辰二月十有八日
卒於正寢享年五十有二云惟竹溪君天常甚厚無嚴
聲厲色嬉笑話言藹藹有旨趣飲酒至百盃而能不亂
倉卒應大事靜以鎮之觸物有可傷無間古今疎戚即
淚涔涔然下殆仁者與初弟侃早卒無嗣即以子自重
後之繼而自治生乃以自治易自重人以為合禮而自
重復殀竹溪委曲其間能使朱氏婦有所恃以完其節
人以為達權宋氏甥早失母竹溪撫之如女既長以歸
張進士鳴謙人尤以為難云配張氏賢而克相即南山
公之從孫子男一即自治聘沈進士服采之女進士中
舎之子而學士之世嫡也女四長適董希大於少卿太
守為從祖次適顧應雲即東江公之孫也又次適陸楫
又次許聘何應鰲按法宜銘銘曰
仁不必壽亦既有後厥所施張百不一偶有質有文且
創且守豈間家邦曰唯孝友東海所匯長江抱右生直
死哀自足不朽天道無私發豐蓄厚嗟嗟竹溪抑又何
負
　　　唐處士夫婦合𦵏墓誌銘
徽有處士先生行誼在宣徳正統之際曰唐邦仁諱禮
年四十卒在天順之壬午越五十年正徳己巳之嵗其
配仇孺人年八十有六卒其子封文林郎知縣傑卜以
某年啓而大封以究孺人同穴之志禮也其孫澤方事
今上為刑部郎中迺於京師乞銘於深深讀本朝御製
至五倫書顧見髙廟駐新安時召耆儒與論理道有唐
仲實先生者以不嗜殺人對上恱賜尊酒束帛心竊慕
之至是受郎中君狀先生實處士曾祖也按唐本氏李
有諱虞號梅癯者後於唐遂姓唐本徳宗之後或曰國
姓也世居汴宋南渡時諱承昈者守新安因家焉故今
婺源之嚴田有池曰飛龍橋曰太子云髙祖諱元為關
洛考亭之學虞文靖公集以前輩風範稱之仕終徽州
路教授曾祖即仲實公仕終紫陽書院山長祖諱子儀
舉賢良知興國縣文廟選為趙府紀善父諱永吉以詿
誤謫戍卒於邊時處士年七嵗張孺人母之少明敏能
讀書旁及星歴之學性孝友痛父之寃也故竭力養其
母如父事三兄禮如事其父後當析居地有右者術云
不吉處士曰吾也少當居是雖諸兄亦莫之能强也邑
嘗置監長平倉出納維允鄰有汪姓者匿其産於他戶
以欺之於異母之弟處士發其籍曰骨肉至是耶且使
百世爭也釐正如故友人有喪明當赴之薄暮雪深别
卜𦵏期來告處士已三鼔冐雪往矣居嘗曰吾唐世文
獻新安之稱必曰三唐先生至吾而遂微乎乃以為任
數年而姪行相繼取科第為監司郡守者三人處士有
力焉仇孺人諱誠歙舊族也處士卒時諸孤㷀㷀長才
八嵗季猶在姙而貧窘甚父母憐之欲其就食於家卒
不往冬寒絺幃雪時綴裙布為被以體溫諸孤而環之
處士厝所僅百武而東雨時輙往庇淚與雨俱注張孺
人在堂方有幼子之戚損食復還泣事之聞者悲其志
云邊戍嵗有征索甚嚴或勸鬻産自念曰吾所以不死
者守此以俟諸孤耳諸方營辦業竟無損季子禄客死
汴仲子瓉復死荆㐮二婦皆守節如孺人云嗚呼唐處
士之風槩使天假之年或得用於世其所樹立何如也
可謂刑于寡妻至于兄弟者矣惜也蚤卒而孺人乃後
五十年以扶植唐宗蔚為詩禮以成處士之志譬諸邦
國可謂得忠臣者矣子男三長即傑娶洪氏封孺人次
瓉娶張氏次禄娶王氏女二長適鮑璋次適方烈孫男
四溥澤己未進士任刑部郎中漢濓辛未進士任南京
太常寺博士孫女二曾孫男六銘曰
同室則短同穴則長惟丈夫之烈惟婦之良沈此雙璧
某山之陽綿綿奕奕以長發祥
　　　誥封宜人陳母黄氏墓誌銘
陳母宜人姓黄氏世居餘姚通徳鄉之竹橋里父諱海
字伯川仕至福建建寧府教授方正行古道世稱朴菴
先生母某氏宜人故中憲大夫湖廣㐮陽府知府虚齋
陳公之配也初虚齋筮仕河南彰徳同知滿三載赴吏
部書上考封及兩世由是父慎菴先生諱某得誥封官
如其子列秩為大夫母某氏為宜人而黄宜人從夫貴
顯年六十有七正徳乙亥考終於正寝既𦵏仲子熺奉
太史李君本之狀來請銘深往嵗以翰林編修奉使過
浙江謁謝文正公于里第從其子今少宰學士汝湖先
生昆季間得聞虚齋之風既教國子熺肄六館每試諸
生熺必居首同年倪小野在禮部為予道熺之早服母
訓也復知黄宜人之賢熺遂以禮經舉應天鄉薦予閒
居海上熺輙來問學熺母之銘予曷敢辭按狀宜人生
而貞靜自幼孝敬動止皆有法讀孝經列女傳即通解
女紅中饋之事咸精工朴菴夫婦鍾愛之朴菴與文選
陳靜菴先生交甚契靜菴者慎菴先生弟也靜菴先生
復鍾愛虚齋一日請於朴菴曰吾猶子佳先生能以子
妻之乎朴菴曰諾靜菴以告慎菴乃命虚齋壻焉時朴
菴任江西樂平教諭明三禮為一時經師虚齋偕宜人
往事之因受業焉宜人内賛力且勤虚齋學成慎菴喜
每見靜菴必謝之曰得此佳婦吾弟之力也吾門其興
乎虚齋别籍於寧國之宣城以成化丁酉舉應天鄉試
㨗至餘姚宜人曰差以慰吾舅姑望耳丈夫事寧止此
耶虚齋五赴南宮宜人復勸之曰此行勉之二親年髙
得逮禄養進士第亦等耳况功業又不係此虚齋心是
之已而果就銓試髙等得同知彰徳府宜人從之官為
内治政門鑰肅然虚齋之政大有聲九載遷貴州思南
府知府宜人在任嵗時必手製衣履以為舅姑壽既乃
聞宜人之訃從虚齋奔歸治喪如禮虚齋起復知湖廣
㐮陽府宜人始留奉慎菴於家益孝且敬事宜人尤極
委曲宜人兩目苦翳步履恒艱宜人出入必扶持之病
或増手調湯藥至忘寝食處妯娌間情意尤洽舅姑所
遺多譲諸叔伯同居三十年無間言嵗時祭祀從虚齋
行禮潔修感慕無替虚齋好交游賔賢宴集恒脫簮珥
以佐飲饌之費性惡僧尼有募修梁道者必以錢米施
之不吝有來售産者慫惥虚齋厚償曰吾子孫且享之
此亦隂隲也僮僕輩事貿易戒勿取贏曰爾毋招怨也
日攻紡績事或勸之自便則曰處貴顯以事逸樂使子
孫效之敗不可救吾用以為戒也性不喜華侈至育子
女必節其服食曰吾欲為汝等積福耳教子睦族賙窮
恤匱義方尤多平生鄙婦人失節事若婦人即病或就
醫診視亦羞之故雖得竒疾亦不好藥石偶患足瘍七
日而卒寔三月某日也子男三長爟娶某氏興府引
禮舎人贈四川鹽課副提舉次即熺娶某氏沂普慶三
為知州俱有聲方向用未艾燦益府典膳女一適倪贄
即小野太守之子二皆庶生孫男七曰璋即提舉曰文
魁潼川州判官次曰垚曰莊曰垹曰垕曰完孫女五曾
孫四𦵏以某年月日卜吉於姥嶺山之陽惟宜人出自
名族歸于宦家培養之基素厚而師資之地固殊故善
譽叢焉以予所聞焉槩之良是法當銘銘曰
有菀者園其核實繁室家之詠采蘋采蘩禮始夫子棼
以從類子以母賢妻以夫貴懿哉宜人展也不朽夫有
賢婦子有賢母土深水厚鬱鬱芊芊視我銘詩後千萬
年
　　　范時修墓誌銘
范光湖之上厥縣寳應有君子焉余不及識其人交其
弟不及見其生聞其死順以事親稱其子也文以起家
成其兄也澤以惠宗廣其仁也是三者皆適於壽之道
也而竟强年以死嗚呼悲哉君姓范氏諱新字時修大
父禮隱徳弗耀父畬宣義郎母刁氏兄弟四人君最長
其季韶字時美者余之同年友也癸亥嵗與俱遊南雍
挹其文學固疑有所從來也是冬訃至時美號哭旬日
不能仰視客余往弔焉竊怪其過於為禮也迺知時美
能詞章取巍科其師師之其友友之纎悉皆時修之力
也嗚呼兄弟之間人所難處也友于屬恩訓成屬禮禮
勝使人鮮歡恩勝將枉其才而廢之也君成弟之才而
致弟之感以恩以禮可謂兩得之矣由是觀之則其平
生可槩識也君性急而心坦能談論好以氣勝人識古
今器物頗留意法書名畫又工排律詩尤能幹家植業
佐其父致富然未嘗畜一錢私産也宗黨有貧乏者即
量給之或不及白其父父終不以為專也及死之日啓
篋笥惟存田糧驛站馬草數目父愈憐之嘗自歎曰不
知醫非子也由是博覽醫書又曰惟名與器可以榮人
重王命也㑹朝廷有納粟例即入貲拜其父為郎官雖
非父志以其孝而安之教他弟各業其業恩禮視韶其
為多類此初娶同郡張二守之女早卒繼娶張二尹之
女生一子曰嘉謨一女曰二姐俱幼疾已革父母問之
無所言强而後曰吾三弟奉吾親吾二息依吾親吾無
恨也獨眼中不見吾韶此為介介耳以某年月日卒年
至四十有一卜吉於某年月日祔於官莊祖塋之側余
不容辭時美之請遂按狀而銘之
有愧而生孰與夫死之寧無愧而殀曷害其表表嗚呼
時修魄秘靈遊
　　　處士鄭可齋墓誌銘
鄭生舜功再至京師凡三閲寒暑往返萬餘里乞為大
父可齋銘其墓可齋予故人姓鄭氏名廉字宜簡可齋
其别號也為人磊落好義舉名卿大夫多愛之尤重然
諾雖千里之赴不失時日予之謫延平也可齋相予行
尤勤故予尤徳之以嘉靖十八年正月十三日卒于家
得年六十有六云按歙之鄭族最盛最舊有師山先生
者諱玉以死節著名諱得韶者以行誼聞一鄉故歙有
善述堂可齋之髙祖也曾祖孟寧祖文修父成大號鹿
門遺隱母汪氏可齋生有美質清修博雅操觚為文翰
不下儒者諸技能精巧要妙凡出其手者雖名家或未
及壯齡服賈遊吳淞不屑屑於刀錐之末而意氣豁如
也歙俗健訟以必勝人為能正徳間為鄉人嫁禍郡太
守遂當以大罪而可齋寔他出無與亟走京師聞其事
於朝乃械繫赴御史臺種種白其事盡釋自姑熟馳三
旦夜抵家跪父母前曰兒無狀幾驚二親兒罪獲昭雪
矣人尤以是服其勇且能孝云配許氏有賢行子男一
思宏娶某氏先二年卒孫二舜功舜勛茲卜以某年月
日𦵏某山之原惟我皇明治安日乆而津潤滲漉沃被
土膏故大江以南號稱殷富歙㨿上游山谷深固尤多
故家大族子弟之賢者習為容雅輕財貨好施與然咸
負氣英英然其過也往往䧟於剛折可齋能巽順以自
全不辱其親者矣可謂故家大族之子弟尤賢者非耶
予竟悲焉為之銘銘曰
千章喬木扶疎枝柯氷霜澗壑摧挫奈何貞士宜簡保
䕶寔多慶延於世其廕則那銘以永閟石也不磨
　　　李先生墓誌銘
先生姓李氏諱文字尚文處之縉雲人也李氏之先出
溫之獨山自獨山而徙台之僊居曰李村又自李村而
遷縉雲則生一府君也府君於先生為六世祖元末時
為美化書院山長云祖諱襲字秉憲贈刑部右侍郎考
諱檜字宗堅妣湯氏方氏實生先生少有美質補邑弟
子員績學攻文綽有聲稱胡公某提學浙省以理學為
已任每試必加奨譽然每不利於場屋例當貢禮部遭
宗堅府君喪又遭湯夫人喪而生母方夫人又喪積哀
成羸適同宗人又以事挾制先生使卒不得志乃歎曰
吾命也夫當吾病與家釁㑹也遂理菊莊别居以自娛
日以教子孫為事而凡已成之學遂不及一見之行嗚
呼惜哉大江之南俗多貴其所生而以側出者為左雖
年之長在亦畧焉必克自振立加人數等僅僅與嫡出
者比然亦背毁而心輕之甚弊習也初宗堅府君遘疾
彌年先生侍左右最謹府君曰汝孝敬如此吾死之後
必歆汝饗汝汝宜承吾祀事且以長宜亢吾宗也先生
泣受之後雖屢遭流言之變惟事包荒而兄弟之間恩
義日篤人以為難𢎞治間鄉人疫傳染甚酷雖至親莫
相援恤者乃為市藥嚢米哺之瘳之全活頗衆正徳戊
辰嵗饑又為出米穀賑之凡活數人有願出身傭作以
報徳者為謝而遣之里人有負財者顧以他事見誣當
道得其情論如律先生憐其貧乃日給之食徐白公庭
而出之其行誼多類此以某年月日卒於正寝享年(闕/)
　　配羊孺人出四川望族婦道克修為族人法以某
年月日卒享年(闕/)　　卜以某年月日合𦵏於黄坑之
陽子男四曰需曰頥曰蒙咸克厥家曰升舉𢎞治辛酉
鄉試息女一適虞邦瑛孫男十四擢試昻直忠洪臣相
光選亨時元久孫女三深昔遊南雍得與李君升交愛
其文雅好學今十有五年矣深比起告至都而升亦至
試南宫乃以狀來乞銘誼不敢辭夫古之君子多負俗
累孔孟所以致意於里仁之美也教化之不明也久矣
若先生者明爽洞中樂善慕義豈所謂克自振立者非
耶其必有後矣宜銘銘曰
其成之難其尼之易胡為而致以承其前以啓其後孰
匪所有不愆爾相不琢而光君子攸藏太史勒辭以告
來者式車立馬
　
　
　
　
　
　
　儼山集巻六十七
欽定四庫全書
　儼山集巻六十八
　　　　　　　　　　　　　明　陸深　撰
　　墓誌銘七
　　　誥封太宜人楊母墓誌銘
楊太宜人氏蘇諱洵故無為州知州贈順天府治中靖
菴府君之配今南京太僕寺少卿陶園公亘之母也自
太安人加封太宜人自歸進士為婦為寺卿母為貢士
祖母為曾祖母為髙祖母自正統丙辰生夀九十有三
以嘉靖戊子閏朔考終于正寢太僕卜以明年己丑某
月某日𦵏于某原以從靖菴府君之兆域其猶子吏部
尚書偲菴公為狀以問銘於前史官松江陸深深受知
太僕太宰二公間舊矣適兹道南辱厠弔客之末弗獲
辭既來延平太僕走二孫公輔公載以速而太宰之命
再至矣太宰之言曰旦母棄養十有一年幸吾伯母之
康猶吾母也今已矣有待于子是時太僕太宰並躋稀
年二母餘哀與訓俱積且太師之昭穆也有風化焉深
又安敢以弗著按狀蘇故建安望族竹坡翁配鄒寔生
太宜人太宜人幼端慧凡女紅皆早能父母愛之初太
宜人伯兄㤗娶于楊故劉夫人時時過蘇氏家劉夫人
者貞素府君之配也一見太宜人悅之即為靖菴求配
蘇亦欣然諾焉劉夫人遂脫二金釵為定天順丁丑靖
菴舉進士奉㫖歸成親迎之禮既還朝選授直𨽻無為
州知州偕之任在任數年内助居多靖菴剛而負氣甲
申考滿北上過淮竟忤當道坐失官太宜人自無為㩦
家從大江間闗而還還奉繼祖姑劉夫人于堂克盡婦
道成化庚寅劉夫人養終靖菴始别居於所居之左壬
辰乃徙居焉太宜人内總閨闥外應賓祭悉綜理之處
妯娌待姊妹曲有禮意食指餘千撫御之咸當推恩衆
妾視諸庶生子等於已子不但不妬而已性又好施賙
窮乏助婚喪凡道路橋梁之役有聞無吝平居寛恕特
嚴於教子𢎞治戊午靖菴卒太宜人慟絶之餘躬親終
具太僕自天府奔還舉禮以襄事靖菴甞擬作夀藏於
太平丘矣至是太宜人忽夢與府君各乘籃輿後先詣
吉祥僧寺徘徊四顧若有所屬者既覺以語太僕亟往
訪之蓋寺後有園府君甞與見素諸公之所遊而意樂
焉者也見素者刑部尚書莆田林公俊也中有阜窿然
起風氣鬱盤林木華茂遂輸重購以營𤣥堂今太宜人
之所從以歸者即其地云過太平逺矣人以為黙相辛
酉大僕起復天府遇恩典受勅推封乙丑轉治中再遇
恩典封贈皆如制正徳丙寅上疏移疾以便養與誥俱
歸及門太宜人冠帔拜謝如禮遂命焚黄如故事明年
逆瑾亂政太僕勒停于家遂即所居少南闢園池構庭
榭嵗時奉板輿周旋其中太宜人甚安之如是者三四
載瑾既伏誅太僕得召還叙用意猶戀戀然不忍即去
太宜人揣知之促之曰朝廷恩厚矣胡久不治裝耶毋
以予老故及今爾尚未老也翌日遂獨去壬申改南户
部郎中然念太宜人不能置乙亥夏乞休不允冬疏再
上吏部覆奏宜奬恬退詔進一階授南京太僕寺少卿
致仕歸太宜人年逾八十矣清明康强如壯時每晨起
焚香誦佛即視諸女孫習女紅飯飽時或㩦諸孫遍歴
堂廡嬉遊以自適寢室外有盆花數本時抱甕灌之夜
則篝燈取故衣補綴以畀卑幼太僕每勸止之則笑曰
藉此以消夜不為勞也蓋其損已惜福者類如此嘉靖
壬午乙酉詔養老太宜人兩荷米肉綿帛之典人以為
異數安榮和豫如是者又三四載而後委順焉嗚呼髙
夀懿徳厚生令終宜為人瑞為家寳為太平之盛事太
宜人可以不朽已子男一即太僕亘字恒叔有徳有文
娶鄒氏繼娶黄氏息女一適五經博士朱壆文公十二
世孫也庶子一暄娶張氏孫男三邁鄉舉士次選次適
孫女一未行曾孫四公輔公範公載公輿俱府學生曾
孫女三長適雷藎府學生次適周臣武舉署都指揮同
知次適范宣貢士𤣥孫三𤣥孫女三其楊氏世徳具載
西涯先生靖菴𦵏誌西涯者太師李文正公東陽也靖
菴之𦵏文正寔銘之兹别為之銘銘曰
既以從夫復成子逾九望百再承㫖母之懿範女之士
保大相門伊其始國有忠良家孝弟前千百年後萬世
我勒銘詩職太史
　　　良沙范先生墓誌銘
良沙先生范公卒年八十有八蓋考終云既卜𦵏法當
銘其子户部員外郎韶以屬之同年友陸深其外甥朱
應辰寔為之狀按狀公諱畬字耘夫别號良沙主人姓
范氏寳應人也范故寳應著姓時為之諺曰前徐後胡
左范右朱咸以貲稱而范尤樸直大父諱宗㤗父諱禮
俱被服儒術未顯也公生特秀異然多智計父以其素
羸也使治賈公弗欲强之乃就治賈賈有贏凡增鏹若
干千凡拓地若干區凡買田若干頃日豐以大人曰范
氏子賢良賈與公聞之笑曰是賈吾也凡賈有道增羡
起責轉委駔儈非纎嗇筋力則不得贏昔計然用以興
越吾試于吾家吾宗鴟夷子皮非耶夫縣官食租衣稅
而已生無益於縣官雖贏何為會嵗飢公輒輸粟若干
于官例授冠帶公屬其子韶曰吾將為漢卜式耶式忠
矣而非吾志孰若顯于儒術以佐于國家是當在韶乃
專教韶韶益奮于儒術起取鄉薦公喜曰兒固當亢吾
宗矣未幾長子新病卒未幾刁孺人又卒公用愀然韶
識公意弗敢去左右每嵗計偕輒歸凡六往來公恚之
曰吾年且八十兒未顯尚誰待耶韶始往試天官名在
第一授禮部司務公乃悅韶竟念公每嵗以便歸為公
夀辛巳今上皇帝入繼以頒詔歸某年武宗毅皇帝升
祔以頒廟號歸某年永福長公主下降以選婚歸某年
興獻皇帝上尊號則又充使歸歸輒張燕樂歡韶每侍
餐公故加一餐也韶得辭去去遷户部員外郎階奉訓
大夫顯矣公遂病韶又以使職便歸公力疾倚門曰吾
固知兒必來也居閱月竟不起寔嘉靖七年五月廿八
日也配即刁孺人有賢行子男四長即新次翊次歆崇
府典膳次即韶女一適徐行孫男六嘉謨嘉禎嘉議嘉
祉嘉兆嘉愛議祉並縣學生孫女十二人曾孫男五人
曾孫女六卜以明年某月日啟刁孺人之墓合而大封
焉禮也公倜儻修正言行恂恂有規矩不事浮華事父
母有禮事兄有意度撫弟有恵育諸子有道父母没執
喪禮即儒者弗過處宗族有恩與人尚義信有心計故
常裕多交名人又喜談説古今稱先王人無弗知敬重
公也嵗鄉飲為大賓詔下存問長老兩賜粟帛甞聞公
與人言嵗儉豐曰旱則資舟水則資車言貨殖曰貴出
如糞土賤取如金玉言農畆曰欲長錢取下榖長斗石
取上種皆善名理即儒者亦弗能過也深家故江南逮
壯北遊取道淮揚必式公廬且韶又兄弟行也以耳目
所睹記若此槩於朱君之言皆核可登載自惟以罪斥
過公門而不敢入哭得南郡逺又弗克會𦵏而言又無
徵重辱韶也咸可流涕云乃追為之銘納諸𤣥堂銘曰
同理異用觀厥會通君子之風彼蓄此施其出不窮君
子之功吁嗟乎范公淼淼良沙匯為若封異姓同宫過
者必式于邑之東
　　　勅封徵仕郎刑科給事中龐公墓誌銘
丹菴先生姓龐氏諱能字大寛澤州大陽南里人也以
子浩叅議貴章服第四品大夫徵仕郎刑科給事中其
實封也公資貌魁偉朴野慈良語言琅然然必依於孝
弟忠信乃已故未甞與人忿争家甞累百金仲兄欲專
之雖一毫不敢與也事仲兄甚恭時或遭撻辱罔弗敢
順甞若恐傷其意者鄉人至于今稱之成化中山西大
饑人至相食大母王卒經紀喪𦵏甚力諸兄時適行賈食
指頗衆皆頼公以濟正徳中嵗又祲鄉人逋負積數百
金悉焚其券大抵公以勤儉起家而以隂徳積行將古
所謂仁義人耶至老不入公府甞舉為鄉飲大賓云享
年八十有二以嘉靖八年已丑十二月廿日考終於正
寢少叅君自浙籓奔喪深適聞晉臬之命遇於大江之
南弔且哭焉既而請銘其藏按龐公於澤故家也七世
祖資資生淵淵生沛沛生濟安濟安生宏公之曾祖也
宏字彦隆洪武丙子鄉舉歴臨漳新安狄道安仁四學
訓導博通五經贈工部主事曾祖母趙氏封太安人祖
諱毅字克勤永樂丁酉鄉舉仕至兵部職方郎中祖母
陳氏袁氏俱安人考諱聰字至明妣王氏實生公配牛
孺人以賢稱子男三長即浩娶顔氏宦業駸駸有聲實
次澤娶王氏又次沐娶劉氏息女三長適縣學生趙伯
貴次適牛宿次適李時修孫男四曰敦曰敷曰教曰敕
孫女四以某年月日𦵏某山之原是宜銘銘曰
委蜕而遷誰則不然况也令問亦有髙年厥所難者其
後允賢服哉雖衷絲綸載宣既順既安亦榮亦全過而
必式鬱鬱髙阡於萬千祀左岡右泉視我銘詩以考承
傳
　　　王母劉孺人墓誌銘
嘉靖七年春二月十有七日王母劉孺人卒於松江之
郡齋孺人安福王先生木軒諱秩之配也孺人有子曰
學孔學孔舉進士授推官于松孺人之所為來也蓋就
養云初孺人至自安福是時順徳何公子魚守松以推
官之廉慎佐已也乃迎拜孺人于堂下退而喜謂諸僚
曰此真魯卿母也及是卒公親為之衾殮如禮灑之泣
曰魯卿之母猶吾母也已復雪涕為狀以告于陸深使
為之銘深前為國子司業時識魯卿于館下器之及孺
人之來松也復為魯卿為孺人夀且祝將以終恵吾松
也奈何遽至是耶深適赴召道松哭之魯卿迎拜且泣
且前又再拜曰學孔不天兹將奉柩歸以某年月日合
木軒府君之穴惟吾母不朽之圖敢以請乃受狀為之
誌曰孺人姓劉氏出櫟岡鉅族父公獻隐徳弗耀母鄧
氏寔生孺人幼有異質長益修女徳父母鍾愛之曰必
配良士年十九歸木軒公族人以為稱既歸克盡婦道
事舅姑孝敬備至家政巨細悉入綜理舅姑亟稱之曰
得此元婦家之福也木軒苦學孺人躬織布為助計日
三必成匹百費皆從中辦故木軒得一意於學遂有重
名于時為學者所宗師有兩子課之亢宗會仲業成而
夭木軒歎曰豈天不欲相王氏耶孺人抱魯卿于旁曰
是尚在造物者固有待也復何憂既而木軒下世家遂
中落孺人益勤苦為王氏門户計賴以不墜甞泣謂二
子曰汝復何望耶魯卿益勵于學或有外侮至抗聲曰
爾謂孤兒寡婦易欺乎天道好還請試思之聞者愧伏
會魯卿領正徳丙子鄉薦登癸未進士孺人喜曰季子
成名矣則又泣曰恨汝父之不及見也至松每見魯卿
公退必問獄訟㡬何何狀輒戒之曰務刻深文非王氏
家法吾不願聞有此子孫也及見魯卿槖中蕭然常祿
之入不暇給則又喜曰吾行時族人謂吾富貴矣今日
所見殊不逮吾始知吾子之能廉也在松未㡬每西望
曰吾西日耳旦夕未可知也寧汝累耶行且歸矣愛民
為國須好為之所以報老身也煦煦為母子得無細節
乎先一月魯卿以公事過蘇母子别時笑言欣欣然無
恙也歸信宿而變作享年七十有八以天順辛未五月
十二日生云子男三長學閔娶李氏繼劉氏次學昌娶
彭氏次學孔即魯卿也娶劉氏女二長適彭育次適郭
某孫男二長世祿次世官孫女二嗚呼孺人出自名族
歸于故家其所聞見要之固有出凡異常者獨其茹辛
崇素以為王氏衍長文獻之傳甲科聫武若今太僕少
卿學夔進士學舜皆自孺人焉成之勤儉之風至老不
衰則於王氏可謂有百世功矣善乎太守何公之論曰
孺人蓋有丈夫所不逮魯卿政績丕顯而華要伊邇則
孺人之所以報食于天者固大受而遲發之耶是宜銘
銘曰
其來也歸如其全以歸也寄如其賢子而母也以屹如
奠如
　　　陳母嚴孺人合𦵏墓誌銘
陳孺人嚴氏以嘉靖元年壬午六月五日考終於里第
越四年乙酉正月朔日庚申啟南疇陳公之竁而合焉
先是太學生文禎祈得一官為孺人榮謁選天曹自京
師聞訃哀慟匍匐走四千里還卒哭慘怛感動一鄉人
及是𦵏有日矣縗絰奉中翰王君世美之狀問銘於陸
深按狀海邑著姓稱嚴陳家世聲望故等夷也陳松巖
翁諱衡嚴怡蘭翁諱復又交好也松巖有子曰泰即南
疇公公幼偉竒卓卓能自樹立怡蘭見之曰吾有女真
若配也遂締姻焉及笄歸南疇公已不及事松巖(闕/)
　夫人備盡孝養及南疇蚤世事夫人益謹夫人每呼
之曰賢婦賢婦能使吾老忘吾兒也怡蘭無子孺人自
陳奉養之無闕事怡蘭以髙夀終孺人與之訣曰吾父
無慮嚴氏之不食也即吾有子孫矣怡蘭曰果然吾瞑
矣故今陳氏祠嚴氏云成化丁未嵗饑有賑貸之令孺
人慫恿南疇輸粟數百石應格自舉文禎後甞從容謂
南疇曰自度吾再育難矣如君後嗣何乃為置側室詹
氏有子曰文祥陳數世皆單傳至是始繁人尤以此賢
之享年七十有二以正統辛未二月三十日生云子男
二長即文禎勵行績學娶王氏東溪少參長女次即文
祥以義授官千户娶顧氏息女一嫁梅萱孫男六璨玠
理􁀙琮玘孺人仁慈有禮勤勞于陳甚大教訓子孫動
有矩範日給裕而機杼之工至老不衰嵗時享祀未甞
不澘然下涕也葢其天常之厚如此梅氏甥嫁予家予
故知之尤悉宜銘銘曰
陳之大嚴之功下從其夫以夀終陸溪之南氣蘢葱後
千萬年𦙍嗣無窮徵我銘詩其由衷
　　　處士思巖唐君墓誌銘
嗚呼此吾思巖唐君之墓君諱啟字世明世家上海南
京後軍都督府都事桂巖府君之仲子都察院右副都
御史拙菴府君之孫也祖妣尹氏封恭人妣余氏封孺
人君生而秀頴工進士業屢試場屋不遂而後棄去性
至孝兄兄弟弟親親賢賢各遵典憲余孺人素羸疾君
事之每飲食必謹孺人每飲食君必樂也都事公遊宦
兩都君自家經理資給惟力南都之訃至君徒跣千里
扶以歸喪𦵏如禮與人交不為畦町開口論事峭直無
面背人以此服之其於人情物態多所曉練卓有不羣
之志年四十七以正徳十六年十月二十四日病下滯
而卒卒之日人愈哀之娶梅氏邑之舊族賢而能家與
君相敬友終身未有子也為置媵妾以俟君每歎曰吾
中丞公清白忠諒有功在國家將誰食之報耶吾都事
公猶未融也吾兄千兵公世昌唐之世嫡也而徳厚卜
其一孫屬之梅曰母之且祝之曰庶以承吾志也遂名
之曰承宗承宗長而就學娶倪氏左右孝養君甚安之
及是𦵏有期矣乃手自為狀衰絰匍匐泣且告曰嵗在
未月在丑辰值壬寅原在某溪謹奉以襄事焉敢以銘
請深不覺失聲以慟吾思巖君之重不幸也每憶少時
與君同壻于悅清先生之門嵗時往來聫鑣共載翩翩
兄弟也同處庠校以文字交好甚密中間離合出處之
際期勉規誨者多矣方將恃君以老而不虞君之遽至
於此也俯仰今昔竟何心哉竟何心哉為之銘曰
桂茁蘭芽發不長珠沈璧隕竟誰傷傷哉衍裕弗可常
緣情起義後必昌粤有不朽垂耿光得羡為彭喟為殤
孔悼囘學今則亡黄生不祿鄙吝萌為仁為夀孰主張
一氣茫茫繫彼蒼吁嗟思巖其永藏
　
　
　
　
　
　
　
　
　
　
　
　
　
　儼山集巻六十八
欽定四庫全書
　儼山集巻六十九
　　　　　　　　　　　　　明　陸深　撰
　　墓誌銘八
　　　勅封太安人趙氏墓誌銘
唐母趙太安人考終於上海之里第時嘉靖丁酉十一
月廿有三日上距正統丁夘閏七月廿有三日享年九
十有一江西提學副使錦之母也太安人以副使君貴
受勅蓋刑部郎中時推恩云副使君太安人季子也諸
子惟副使君侍斂含棺衾咸躬親惟謹人以為副使君
寔亢唐宗而太安人成副使君之賢寔有功於唐卒食
其報天道何如也深之女弟歸副使君逮事太安人習
聞太安人之風久中書舍人􁨔與共事館閣每泣向深
曰太母之歿非舅孰宜銘且父命也今𦵏有期乃奉副
使君所自為狀以請至勤深不容辭按狀安人之父曰
趙怡閒翁母潘氏皆儒家世居上海之南浦怡閒翁開
門授徒以師道尊一鄉無子晚舉安人與潘孺人鍾愛
之安人自幼陶染詩禮動合經訓不但工女紅已也既
笄歸封刑部郎中質菴府君以慈恵温淑稱府君前室
有子曰鋭曰銑側室子曰鎰及二女安人子之逾於已
子皆成美才子若女亦徳之如所生質菴府君事封衢
州知府容軒府君甚孝安人每先意承之奉養備至容
軒翁春秋髙遘疾危甚醫禱弗效質菴偕安人不離在
右疾既革乃跪泣榻前翁舉手撫之曰汝夫婦孝誠篤
至願生子孫如是如是時安人適娠復向安人語之曰
吾此去當懇諸㝠官乞一賢子畀汝逾月而副使果生
質菴好客賓朋常滿座講經考史鳴琴賦詩日以為樂
鮮入内室故内政悉安人主之媵妾童僕上下罔不得
其歡心平生不好積聚恒曰積財乃積惡耳故自日用
外輒以施人貧乏來告者必委曲賙貸之雖給者負者
相繼咸弗較曰彼不得已固當聞有建橋梁甃道路者
輒傾囊助之弗靳蓋其性然也𢎞治乙夘副使舉鄉試
明年登進士第安人自家以五經漢唐諸書寄京邸囑
之曰汝少年登科聞見未廣公餘宜從事於此為報效
之地母徒從朋儕日遊燕為也出知東明復以脯醢葅
鮓遺之曰以此佐汝滋味汝第飲官中水可也既為給
事中安人色喜曰此官必廉能得之已而為逆閹仇䧟
去判深州或來慰之則又曰士大夫當保名節官資去
來寄寓等爾正徳壬申質菴棄世副使以刑部員外郎
守制還既禫除欲乞侍養安人㣲知之遂命長子錞赴
銓錞時盛文名乃授浙江布政司都事援例歸養安人
曰汝兄歸汝宜行以報國也始還朝遂轉郎中丙子奉
勅審錄湖廣竣事多平反寃獄安人復喜曰刑官當如
是尋遷江西按察司副使提督學校俄為逆籓詿誤罷
歸安人曰是非命耶時安人年七十餘矣日惟焚香瀹
茗集諸孫婦女講説閨房儀範或談善惡報應之事以
自娛至於服飾華麗不好也居常布素至浣濯不忍棄
間見侈麗輒戒之曰人當積福茍暴殄天物有神罰矣
字紙偶墮地者亟俯拾水火之曰此聖人所製寧可汚
賤耶其謹厚仁敬多類此年過八十猶聰明不衰惟齒
則盡脱予女弟躬視諸饌咸手成淖糜每為陸氏婦加
一飱又數年得痺疾嵗輒發發輒殆副使君延致名醫
時以善藥扶養元氣少愈嗣後每月發治如前久之迺
月三四發即治不復效矣遂不復起而始終可無憾也
惟安人毓徳於豐亨之世言歸於閥閱之家安享富盛
逾九望百而子孫滿前金紫在側嵗時稱觴為夀則手
撫曾𤣥常百十人翟冠霞帔高堂中坐望之如神人而
懿徳仁風内外人飲之不能盡大江以南賢母未之或先
也其子女盈十半出安人長銳工部司務取山氏次銑
娶杜氏次鎰娶陸氏錞即都事娶余氏俱先卒錦娶陸氏
封恭人千户李棨士族周遲顧源清盛珊陳熊其婿也孫
男十六人長斆次徽次徹次文太學生次㣲亦俱先卒
次攷太學生次即􁨔中書舍人内閣誥勅房辦事次稷
鄉貢進士次致次敔亦卒次敏又次交燮斕贇衮皆太
學生孫女十四曾孫男二十五人𤣥孫十人深與憲副
有兄弟之誼視母猶母也顧旅食京華徒以空文為役
嗚呼尚忍言哉𦵏之日卜以己亥嵗之仲冬三日啟刑
部府君之壙而封焉銘曰
厥家之興縁起以婦惟子之賢寔視其母孰克兼之世
則鮮有嗟嗟安人取之左右人亦有言惟徳不朽闗雎
閟宫風猷迺久嗟嗟安人式啟唐胄既恵既慈亦創亦
守鸞封自天翬翟在首百嵗何遲同穴惟友慶澤之餘
以豐厥後太史銘之泉深土厚
　　　黄良式妻陳氏權厝誌銘
太學生黄標之妻陳氏賢而客死死又無年三男二
女纍纍然逆旅也標將扶櫬歸攢而問銘於予標予
姊子也自幼從予問學人稱曰陸家宅相予愛之往嵗
戊子予赴内召㩦家入都時標亦以家從梅淑人甚愛
憐陳氏婦數稱其賢嘗謂予黄氏甥落落有竒氣輒不
便委曲而陳氏婦低昻應之為能成吾黄氏姑之志也予
在成均淑人多病陳氏婦數來視如所生然既予南遷
黄甥陳婦復跋渉從之去國丁酉嵗予召自蜀籓明年
標自故鄉來卒業太學陳氏婦再從之行又明年乃以
疾卒於崇文門東之寓舍年三十有九實嘉靖己亥十
有八年四月晦日也予方自扈從還揮涕哭之曰天乎
天乎何奪吾甥之賢婦之遽也標為書三千餘言以狀
其遺行予屢讀之不能終一篇乃撮其大者以叙之叙
曰陳婦諱香父金邑庠生母沈氏嘉定東鄉之采桃港
北人也黄陳皆蘇故大家相距百餘里竹泉先生為標
擇配凡閲數十家閱陳女賢好以龜卜于家祠龜不焞
而兆兆又吉遂納幣焉會標出繼大宗事所後母俞孺
人竹泉則相之成婚及期父母醮之曰兩姑之間難為
婦兒勉之逮事俞孺人極其誠敬時俞孺人寡居齋蔬
灰心歸依釋教常悶悶既而憮然曰早知有新婦若是
安用自苦為壬午嵗竹泉先生暨吾姊孺人卲大母孺
人俞孺人相繼四喪家蠱紛紛起陳婦賛標内外事帖
然時病痘而産理家務無少懈迨己丑歸自京師每慰
標曰此行甚勞畏而君之志識殊進矣標首肯再四壬
辰六月以母沈孺人搆病急拏小舟江行中暑幾危坐
是遂病會重入都而醫藥不能效矣既屬纊猶以好言
慰標曰兒女事有君在當再世為夫婦矣標發其行篋
才有故衣三襲遂用以斂而標哭之極其哀云標又哭
向予曰吾婦貞淑勤儉出自天性其初入予室也妯娌
姑姊妹或相陵侮受之若騃既就枕簀間簌簌有涙聲
疑而問之輒對曰偶然念吾父母耳標少躁急當事有
動聲色者畧不校徐俟氣平曰君怒解耶若此數數標
每愧而改焉標事夜坐臨文讀書或處分人事每至宵
分必以女工佐之未甞先寢有時親友紛集或客從逺
來琴奕觴詠連留浹旬日從中治具甚辦親疎等數秩
如至撫兒女必加嚴標少假借之乃曰惜兒害兒也一
錢尺帛必留俟標用甞曰婦人私蓄即皆夫財耳出入
之際人亦能挾之吾斷不為也會嵗歉適場禾被毁家
繁食指不給乃日織布一疋晨令市米又不給至稱貸
又不給或盡脫簮珥標念之後豐稔償以數十金又不
願為粉飾費曰是可買田宅遺諸兒也嗣後服用皆淡
素有一青布幃施卧榻不易者十九年其賢多此類予
益不忍聞遽視標曰止止長子光次炎次熒女二人乃
為之銘銘曰
孰啟之賢而弗永其年孰傳若賢汝夫則然子以母賢
而嗣息緜緜身後身前定者彼天聊用掘泉盍虚左以
遲兮歸全
　　　廣濟教諭周先生配朱孺人墓誌銘
孺人姓朱氏諱某湖廣廣濟教諭南池周先生之配太
醫院冠帶醫士同之母長洲耆儒東山先生之長女也
東山翁以師道重吳中故孺人通孝經小學大義攻女
紅復攻筆札能楷書翁鍾愛之自諸生中識南池曰是
可妻也既歸南池南池為郡弟子員每試必在首選文
章名籍籍起時世家大族争禮致為塾師嵗留客館時
訥菴府君盧孺人具慶在堂每去輒囑之曰吾父吾母
得卿侍頗勝吾養也辛酉秋鄉試下第歸盧孺人遘疾
南池亦因以疾孺人竭力醫禱會盧孺人卒喪𦵏事殷
家遂中落然事訥菴公甘脆未甞不具優游以至七十
有六乃終人以為難云南池凡八舉於鄉至己丑始以
貢選於廷授開化縣學訓導孺人從之九載叙陞廣濟
教諭在廣濟遂以疾挾幼子囿東歸至小姑山卒寔嘉
靖戊戌之十一月十七日也距其所生成化丁酉之五
月十五日年六十有二云子男三長即同娶盛氏繼徐
氏以精通醫術選視慈慶宫官匠次册吳學生娶陳氏
次即囿贅胡氏女二吕恩葛藟其壻也孫男四爻乂學
覺孫女二卜以嘉靖己亥十月初六日𦵏于胡搭村祖
塋之次予比還朝善病數飲同藥徳之同固文雅往來
久始知其學有所自而孺人之賢可書者又每若此遂
按給事顧君狀而銘之銘曰
其生也五湖之隂其沒也九江之潯天一毓靈與大化
兮浮沈賢婦慈母尚有光于古今
　　　碧溪先生孫公墓誌銘
公諱鵷字朝序號碧溪姓孫氏孫之上世蓋在前宋靖
紹之間來遷上海黄浦之南因姓其地至今曰孫家灣
云髙祖諱昌髙祖妣王氏曾祖諱善曾祖妣唐氏祖諱
怡字某别號節軒賓州學正祖妣張氏考諱寅别號愛
溪義授散官妣張氏生二子長鶚字朝立號黄溪仕為
刑部司務卒於官次即公也初愛溪府君之才兩子而
愛之也以宦業付黄溪以家業付碧溪故各有立而上
海之孫氏益以大黄溪領鄉薦公每周旋兩都間㑹愛
溪府君病風公侍疾特敬謹疾尋愈既卒哀禮兼至迎
張孺人于新居孝養具備孺人卒公哭之哀曰昔我迎
母圖報也茍私所遺為利也悉以供窆𦵏之費黄溪之
柩至自北都公號涕奔迎尤竭心力嘉靖壬午子繼祿
領鄉薦捷至公喜且泣曰吾自辛亥之嵗受誣鄉惡幾
不能家明年妻亡旋已無室吾兒才八齡耳與兄妹零
丁㩦負人所不堪姑忍死植立課之讀書僅僅足自慰
辛巳之嵗長子繼爵又折吾門書香無復望矣兒幸成
名豈天之報我耶乃撿括租利一切蠲之每事愈從寛
簡鄉人以為恵既乃築室當市區規制楚楚有祠有堂
有樓有寢悉比於禮義徐内翰少湖有文記之别築涵
虚亭于宅西吟嘯觴詠時閱古書其中儼然身在圖畫
居甞誨繼祿等曰族人體異而派同者也臧獲分殊而
理一者也天若玉汝于成當立義户以覆宗黨使無頼
者均有所庇築義塜以掩胔骼使無後者得有所歸此
吾志也汝等識之繼祿奉斯言以請銘于深深聞而歎
曰此盛徳事嗚呼如公之志安得盡白於天下也深少
與黄溪先生同學為進士業或時宿食其家公必從旁
具殽羞撰筆硯咸精潔有條緒每戯作長者語慰之曰
此今日之佳子弟乃異日之賢父兄也顧黄溪相與一
笑公亦鼔掌若和答然宛宛如昨日事而遽銘公之墓
耶黄溪之𦵏深實銘之數載間人事果何如也公年僅
五十有五以丙申八月九日生以庚寅八月十日卒兹
卜以癸巳某月某日𦵏于薔薇涇祖塋之穆以合于張
孺人之藏張出舊族孺人有賢行繼配許氏能相子男
五長繼爵縣學生配朱氏俱蚤世次即繼祿有文行名
將起甲科娶胡氏張出次繼孝聘喬氏次繼儉聘陳氏
又次繼英許出孫女二惟公孝弟天厚綜理才周善能
以不足累致有餘故其起弊興衰之業視人人特易至
於安恬好禮不嗜勢利與人交克已而信議論無阿有
不合理者輒面折之尤人人所難云嗚呼如公之才安
得盡用於天下也宜銘銘曰
既起其家亦成其子前千百年曰此嗣美後千百年自
此而始吁嗟碧溪不朽在此
　　　唐母梅孺人墓誌銘
予友思巖唐君世明既卒之十有八年其配梅孺人卒
孺人予室淑人之女兄也吾海邑唐以顯達梅以故舊
兩家並著姓而先世又同鄰閈烏溪之上督府都事桂
巖公為仲子擇配以告于都憲簡菴公公喜曰此殆天
合也孺人既歸思巖君君讀書好義有直聲學進士業
成累舉京闈不第寔孺人以勤儉孝敬佐之一族稱賢
然不能有娠屢為思巖置妾媵以好言温色御之竟亦
不育遂無子以承宗為之子孺人中嵗病乳癰久之甚
苦承宗畢力醫治之少愈復作作復愈戊戌嵗疾作如
初承宗忽夢具禮服走京師向予拜乞文字傴僂望見
予館几上樹金書牌額作闕字醒而恠之曰此何祥也
疑之而孺人竟以八月七日終于病癰及承宗緘書問
銘適予上疏乞歸田蒙上勉留詣闕謝唐生絳從旁道
其詳如此絳承宗之母弟也予始發書歎曰此豈有黙
定者耶孺人諱某考悅清先生諱元妣張氏孺人少負
淑質事父母昆弟克盡其道歸于唐迨事都憲公公清
白歴四朝無厚遺都事公宦遊南都尤為淡泊孺人安
之惟蚤莫勤勞以取給奉姑余孺人于家更為委曲余
孺人素羸疾湯藥飲食不敢輒委諸人人會都事公訃
自南都還孺人相思巖力營祭𦵏居常治家咸井井如
禮賓客姻親無少失門户日以豐潤既孀居恒處一室
以節自苦疾既革亟呼承宗語之曰兒固唐氏一脉吾
育之胎孩中黽勉作人毋墜祖業吾無子而有子矣此
汝父之心也言訖而逝上距所生成化癸巳之正月十
日享年六十有六云一子即承宗為邑庠生文翰方有
聲娶倪氏孫男三杜槐桂孫女三長適陸文禧餘未行
兹卜以某年某月某日啟思巖之𦵏而合焉為之銘銘
曰
夀不以年嗣不以身傳同歸及泉而世乃並賢藏焉息
焉於萬斯年
　
　
　
　
　儼山集巻六十九
欽定四庫全書
　儼山集巻七十
　　　　　　　　　　　　　明　陸深　撰
　　墓誌銘九
　　　誥封太恭人顧氏墓誌銘
徐太恭人顧氏以子洗馬階貴封寔贈中順大夫江西
按察司副使思復府君諱黼之繼室也以嘉靖十九年
庚子六月朔卒於華亭之里第饗年六十有八云己亥
嵗今上皇帝建儲宫妙選中外直諒名實之臣充賓寮
時階奉璽書提督學校自江西召為司經局洗馬兼翰
林院侍讀仍以四品階秩供職是秋北上太恭人送之
郊亭命之曰聖天子錄汝于罪戾之餘躐處清華汝但
盡心事事老身幸能飲食毋我念也今年春再遣季子
陟學于洗馬牽其衣曰為語汝兄汝姊善事我幸無恙
已乃撫其背曰汝好取科第汝兄儻亦轉遷年時歸為
捧一觴正我七十夀爾及階自長安聞訃與陟相對舉
其辭哭甚慟則又哭曰母報已矣君恩咫尺可覬也即
具疏以情事請上特允之賜祭賜𦵏蓋殊典云既乃奉
太史趙君景仁之狀問銘于深按狀太恭人系出浙之
鄞以有戎籍于松江所故今為華亭人父振宗母駱氏
太恭人生有異稟謬以星家言其不宜子遂不欲嫁行
年三十始歸思復府君府君已再娶曰吾有子若女矣
術言果然然亦何傷吾聞難嫁女必賢庶以母子女也
是時府君丞宣平初娶于林生子曰隆生女嫁葉蕙繼
娶于錢生一女嫁趙輔太恭人入室果能視前産如已
生府君又有側室遺女亦育而嫁之蔣乾猶子六人復
撫視之無間府君自宣平移丞寧都皆迎母就養太恭
人奉姑惟謹丞時出署他縣或奉檄理公務别所十九
在外太恭人孝養姑愈謹又躬自紡絍以助丞亷是生
洗馬次生一女次生陳次生陟而術家之言窮矣鄉人
多以為美談洗馬風猷凝逺為諸生時已脱頴衆中有
天下之志府君目存焉因母喪自免不復遊宦家具益
落太恭人佐以儉勤至脱簪珥殆盡府君充然若不知
也嘉靖癸未洗馬進士及第明年府君考終以編修守
制還人以私干者太恭人率從中沮止之蓋不欲以家
累貽其子云既終制還朝以編修論輔臣建革非便謫
為延平推官稍遷為同知為僉事為副使太恭人咸裕
如也先是府君有妹歸姚氏者寡太恭人亦有姚氏寡
姊皆老而貧太恭人胥迎歸與共寢處衣食之甚恭二
媪謝再四太恭人慰之曰吾見吾姑如見吾夫吾見吾
姊如見吾母爾石氏姒暴卒太恭人有美材夀器即輒
與之其仁厚類如此他如訓愛内外子姪各有成立族
人待以舉火者尤衆蓋徐氏之賢母云以成化癸巳十
二月三日生兹將以卒之年十月二十七日祔思復府
君蔣涇之阡子男四長隆娶何氏次即階娶沈氏繼娶
張氏次陳早卒次即陟娶宋氏國子生女四嫁施文治
者為已出蓋奉以終養者云孫男四曰琛曰璠曰球曰
環環以後陳孫女三嗚呼女徳繫人家世大矣諺稱蘆
花絮事託諸大賢而鶴燕之夢寔兆宰輔信然然則太
恭人完養厚畜殆天相之以昌徐宗洗馬君之所為發
祥而託始者夫豈偶然也哉是宜銘銘曰
大器兮小官貞女兮嫁晚二美兮匹難天作之合兮澤
逺蔚斯丘兮且吉完視我銘詩兮琰琬
　　　太安人王氏合𦵏墓誌銘
皇明正徳初有死忠之臣曰禮科給事中郄公夔字舜
臣嘉靖初今上特賜褒旌事具黄太史碑表中太安人
即公配也姓王氏父諱政平定守禦所正千户母嚴氏
太安人生有異兆簡黙沉静及笄歸公以儉勤佐公登
科第官京朝公既死事邊鎮太安人㩦長㓜纍纍西歸
忍死竭力以經紀郄氏之家理荒修廢凡三年而始定
又數年而畧備于時長子元深始仕為夀州守仲子元
洪始舉進士屬官司徒旋改御史得授勅進封中外迎
養太安人若少慰然既而元深歸自夀元洪歸自秦乃
率二季清澈左右承顔太安人益歡戊戌之春手自移
菊顧而歎曰萌芽既生本根就腐物理則然人可知矣
起去如不樂遂感疾以嘉靖十九年庚子十一月七日
卒於正寢享年七十有九四子二女孫男八人孫女九
人卜以明年二月二十日啟給事公之藏而合焉禮也
元深手自為狀遣弟元溟走京師問銘予昔有事於晉
陽識夀守文淵又自秦入蜀識少參文範復憶往年初
登朝時逮見給事公誼不容辭嗚呼忠義事關祚運而
感應必至者天也我朝養士有禮至於孝廟盛極矣是
故給事之節以報國也太安人之造郄以報公也子孫
多賢以報太安人也豈非天哉豈非天哉法應銘銘曰
國有忠臣室有貞婦家有慈母於人乎何負是曰不朽
合而封之昌厥後
　　　中憲大夫湖廣提刑按察司副使張公墓誌銘
我孝宗敬皇帝臨御十有八年養成忠正直諒之風士
大夫不以言為諱以不酬所言為恥凡臺諫必極天下
之選布列有位蓋肅如也于時張御史鳴鳳則在南臺
武廟初權姦擅政鳴鳳等咸切諫有中㫖下詔獄械逮
至京集于闕下杖臋人三十凡若干人而上海實有二
人焉曹御史閔與御史鳴鳳是也已皆重創㡬死皆幸
不死民之深時出候才相顧涕泣而己庚午秋逆瑾伏
誅有詔叙復稍遷湖廣按察司僉事尋陞副使以父喪
解任服闋仍補湖廣今上皇帝既自興邸起適公以繼
母之喪還遂有寳鏹綵幣之賜者再蓋宜有受知焉而
公已不及矣嗚呼公之於時也抑亦遇而不遇者非與
嘉靖元年三月二十二日卒於苫次享年五十有八深
方在疚聞而悲焉卜以明年十二月六日壬寅𦵏于龍
華祖塋之次其孤寳仁等奉遺言以墓石見託衰絰走
百里拜且泣曰先君之棺已蓋矣世果有定論耶定未
定惟執事㦸手曰此先君志也言已又泣深慰且辭焉
則又泣深知公淺甞聞徐參政讃道公吏永康精甚己
夘庚辰之際京師見前文選萬少卿鏜稱公有治才都
給事中邢君寰謂湖湘之政公為最蓋當是時巳有飛
語聞于朝然坐是竟白諸君以深鄉人也質之然不謂
公止於是也已乃按狀狀出金華推府張公世和世和
名鳴鸞公之兄也當有據乃誌之誌曰公姓張氏諱鳴
鳳字世祥上海人也别號梧岡子狀稱張之先出南軒
後自汴扈從而南因家上海有諱楷之仕元至提舉楷
之生海運萬户達之達之生詢詢仕我朝至貴溪知縣
貴溪生海寧教諭復吉教諭生雲林隠君述雲林生紹
字宗道别號晚節冠帶監生贈刑部主事公之祖也刑
部生應天府丞諱黼字仕欽别號養恬丁未進士配尹
氏贈安人寔生公公生未浹旬而尹安人卒鞠於大母
以成少頴敏與世和同領應天乙夘鄉薦登丙辰進士
知永康自永康召為南京山東道監察御史巡歴江上
下咸用安濟再赴湖廣時會使闕二年皆公署掌憲體
明慎按撫諸公交薦章六七上四川巡撫都御史胡公
世寧特疏其有撫綏御衆之才云武義有殺人獄久弗
決當道自永康檄公治之夜夢緋衣語之曰得王十一
乃了厥明物色其人獄遂成人咸神之公之器幹多類
此惜哉竟止於是也嗚呼初府丞公以公貴進階亞中
大夫母尹氏加贈恭人繼母瞿氏亦封恭人公事瞿務
得其歡心撫弟有恩曰毋忤吾母也娶余氏封孺人稱
善相子男五長寳仁娶葉氏次寳忠娶沈氏次寳訓娶
朱氏次寳賢又次寳臣側室林氏出也女二長適錢萬
選次未行孫男二孫女五嗚呼愛憎毁譽之情善惡是
非之故同行而異理古人所以有毫釐千里之歎也惟
臺諫執其公惟鄉邦存乎實公於權則必行近於實則
必信此世所以大同孔子曰斯民也三代之所以直道
而行也深於誌公重有感焉乃銘之銘曰
孔云必達在家在邦捐軀赴國世亦少雙孝弟之言罔
間内外目覩龍飛事豈有待待不以年拊髀懐賢古今
所歎秉彝則然千載萬載惟公惟徳有考厥終視此銘
石
　　　將仕郎景寧簿雪莊韓公墓誌銘
公姓韓諱綸字緡之别號雪莊上海人也韓於上海為
舊族至公始以文學登進初居黄浦之東華漕漣之上
有諱福四者生盛盛生允恭允恭生彦英彦英生呈呈
生十男子長諱永常號槐隠槐隠始拓市居謹愿長厚
修髯白晳如畫以輸粟授品官衣冠偉如也槐隠寔生
公母張孺人公少有大志為邑弟子員有聲成化丁未
例貢入國學卒業家居時槐隠年高家族豐衍命諸子
各理家政廼就公養養克以志頃之槐隠公張孺人相
繼謝世公喪𦵏盡禮廬居墓側因名雪莊遂以自號士
大夫題風木遐思巻表之正徳丙寅謁選天官授浙之
處州景寧縣主簿景寧山縣也險瘠而民獷因礦而盜
公捕其尤者論法餘撫諭之皆貼服為良故多虎患公
設法以弭之縣每闕尹即公署篆以廉勤聞時鄰縣有
殺人獄三人悉論死處守梁公檄公鞫之公立釋其二
曰法抵死者一人耳處屬十縣多宿逋御史按者委公
辦理甚嚴公歎曰是徒驅窮餓於溝壑無益也曷若俟
秋成帶而徵之乃具申白㑹有詔蠲焉㡬滿兩考諸當
道並皆奬勞偶以濕疾懇請而還民甚思之既還再營
雪莊以居稍稍搆亭榭闢園囿植竹種菊與鄉士夫結
晚香之社觴詠為樂優游其間幾二十年以嘉靖丙戌
十月二十日卒享年六十有九配談孺人諱原静同里
望族明慧孝敬及笄歸公閨門穆如也治家種種有條
緒尤以勤儉慈恵不妬聞從公於景寧内助為多及歸
道嘉興以正徳辛未五月念八日卒享年五十有二兹
卜以某月某日合𦵏於趙溪先塋之次惟公出饒裕之
家際豐亨之運仕宦雖不甚顯非茍碌碌而尤以早退
為賢平生謹畏重信義繼室費晚舉一子甚愛之憫其
弟維之無後也即命為繼教子孫皆有法韓宗益大公
可無憾矣子男一恕娶顧氏知浙江都司印倜儻有文
女三長適縣學生余繼瑞次適山岳次許嫁趙希忭費
氏出也孫三藎臣國子生次鼎臣次俞臣予時將為延
平之役藎臣具狀以請希仁送予至武林要予為銘銘曰
仕以達云達豈盡仕一命茍共是曰致理嗟嗟雪莊况
也履止有淑者媛以續以似同穴而歸兹謂不死阡原
鬱鬱載蕃後祉
　　　勅封承徳郎南京祠祭主事趙公墓誌銘
公諱山字天秀姓趙氏曾祖諱鑑祖諱瑜考諱清妣施
氏上海人也公少孤長而玉立豐頥秀幹有治才能振
起其家義授散官衣冠峻整一時上官往往器之郡邑
有大役輒以委任敏而趣辦喜從賢士大夫遊家居黄
浦之上築精舍其濱蒔芙蓉映水每花時望之若繡幄
錦城故號東浦因以命子憲讀書其間時往課之觀潮
汐往來乃悟盈虚消息之理故持身淹雅人稱之曰東
浦翁云憲有聲文場遂起鄉科登嘉靖乙未進士丁酉
選授南京禮部祠祭司主事戊戌聖天子推恩詔下竟
以憲官授勅封鷺繡銀章光動閭里人以為此東浦翁
之食報也既而就養南都睇城闕之巍峩覩江山之佳
麗又聞諸當道大人鉅公論議歸益務謙抑儼然儒宗
長者所謂始笑終疑卒乃貼然服矣庚子憲遷儀制郎
中得考一滿便道省公於東浦之上時已徙居浦曲少
南因得寒疾每促憲赴闕曰人臣之義以勤勞見忠吾
老矣尚有厚望焉辛丑憲行行月餘而公卒於家享年
七十有三憲奔歸月餘亦卒人共惜之憲子逢吉㷀然
治兩喪並𦵏而為公乞予銘公予韋布之交而逢吉則
外孫壻也誼不容辭逢吉手自為狀能道家世之詳且
拜且泣曰吾大父性至孝心地坦夷不設城府每當是
非曲直之際則務公言故人多忌之隂中以事搆成大
釁破家營救得免甞歎曰吾受毒踰時則已彼施之者
能久貼席乎且我常受彼常施天之道固昭昭乎昔吾
父之未有子也往禱三茅君歸取家衆斗斛悉毁之曰
我得孫矣已而逢吉生予聞其言皆鑿鑿可誌公蓋不
但食子之報也已今卜以癸夘冬十二月三日𦵏于楊
塘之隂配吳氏系出清門淑慎善相與公同日受封為
安人子男一即憲娶喬氏息女二長嫁周易早卒次嫁
顧鳴鸞側室高氏出也孫男二長即逢吉娶王氏次迪
吉孫女一嫁陸文熺予仲孫也嗚呼公真儒宗長者哉
宜銘銘曰
澤之長兮江流湯湯風之逺兮其人不亡手所樹藝華
國發祥其𦙍克昌兮曰此封君之藏
　
　
　
　
　
　
　
　
　
　
　儼山集巻七十
欽定四庫全書
　儼山集巻七十一
　　　　　　　　　　　　　明　陸深　撰
　　墓誌銘十
　　　勅贈安人孫氏墓誌銘
故蔡安人既成𦵏矣始及贈典既成贈矣始克誌之蓋
誠有待也哉於是上海陸深得按武選汪君文盛狀書
之將追而納之𤣥堂之右誌曰安人姓孫氏封户部主
事河南商城縣學訓導蔡先生諱貫之配也孫故崇陽
望族居里之橋墩港世修隠徳有諱賢者寔生安人安
人始生嶷然殊異氣柔而聲和五嵗能讓七嵗知戒九
嵗精女紅讀孝經小學列女傳都通大義年二十四封
君先生受于孫氏之廟而室之封君出名家少即聰頴
過人蔡處士府君諱英愛之為擇婦必孫氏女既成禮
中外交賀先生方為邑弟子員遭嵗惡家遂中落安人
脱簪珥服飾以佐賓祭經史之費罔徳色焉封君讀書
安人紡績俱入夜分或至達旦積勤本儉以復家㡬中
興焉時處士府君與太夫人鄉居距十里許安人問安
歸無間朝夕得甘㫖必先奉處士府君甞曰相兒子他
日亢吾宗新婦之力也𢎞治戊午封君先生始循例貢
至京師授職商城安人從之數年縞衣糲食晏如也太
夫人年八十餘留崇陽安人每一思之輒數日不懌歸
省視者至再既沒終具悉出潔鮮不倚辦於妯娌既𦵏
號慟思慕若不勝焉僉曰孝婦云性澹泊尤不喜飲酒
好周人之急了無後望不欲子姓析居綜理家政老而
不倦孤姪祿與玉安人撫之人不知非已出也卒以有
立下至臧獲有過必曲為掩覆無喜怒之形以正徳十
二年十月十日終于正寢夀六十有八明年戊寅二月
廿七日𦵏于青山祖塋之次禮也子男四長曰朝朴茂
務農後安人(闕/)年卒次曰翰縣學生次曰乾户部員外
郎僉浙江按察司事季曰榦縣學生息女二長適(闕/)
次適(闕/)　孫男八孫女五初僉憲乾成進士于京師即
為迎養之謀未數月遽以訃去既禫還朝列職卿省適
今上皇帝入繼大統覃恩宇内亟有褒贈之錫安人孝
敬慈恵之報獲於天者異數已若是矣僉憲文學器識
淵懿明粹雅負經綸之望翰榦諸季俱以經術需次顯
榮方將徵諸人事殆有餘祉焉應法宜銘銘曰
古稱善相獲良惟艱况也宦成從以間關亦有善教思
食其報鸞封鳳章泉壤斯耀運有蚤莫徳則不朽惟善
之徵十索而九嗟嗟安人尚有餘慶我銘徯之陵谷為
證
　　　承直郎汀州府通判宜亭劉公墓誌銘
公姓劉氏諱兖字復之别號宜亭其先汴人有諱亨叔
者始占籍華亭亨叔生仲禮仲禮自華亭遷上海今遂
為上海人仲禮生文中世修隠操文中生鈍贈奉政大
夫真定府同知公之祖也考諱玉别號静齋義授散官
妣王氏實生公資稟頴拔丰神和雅倜儻有大志受易
于鄉先生陳晩莊造詣卓然有科第之望屢試不利成
化間以例貢入國監時丘文莊公為祭酒甚嚴於諸生
少許可見公文翰加賞拔焉注選還家餘二十年孝友
之風動于宗黨癸酉始上天官第入優等授汀州府通
判甚有政恵巡按御史張公委以糾巡之職汀故反側
郡也公謫姦撫良四境咸安適江西盜起閩廣騷動調
浦城兵素稱難制守巡官檄公領之撫馭有方軍民兩
便巡按御史胡公深加奬勞自是勞勩遂感嵐瘴猶裹
疾視事不怠越嵗疾再作乃乞謝政當道者慰留再四
竟不可歸與鄉士夫作晩香之㑹觴咏為樂者數年以
嘉靖二年癸未二月二日終于正寢上距所生天順戊
寅十月八日得夀六十有六云娶山氏舊家淑徳先公
數年卒卜以是嵗冬十二月十日丙午𦵏于方濱祖塋
之右啟山孺人之封祔以側室錢氏而合焉子男二長
兆元績學承家廩膳生娶瞿氏錢氏出次兆先胡氏出
女四談斗曹寳諸茀其壻也一未行公故名家也潤澤
演溢淵源殊矣而明秀豈弟公實有焉筮仕大郡遂克
樹立而引年勇退蹈止足之戒殆今之完人者非耶尤
善筆札工為詩早侍遊宦多聞見之益盃酒談笑綽有
風致不見有蹙迫矯拂之態今莫窺其際也初公有母
兄充時從父坦齋先生命為後後坦齋有子而充早世
復歸承大宗焉終身事坦齋父子也坦齋卒服心喪者
三年人尤以此重之深與公累世㜕婣髫丱時辱公為
忘年之交知公為深兹兆元涕泣奉狀以請乃誌而銘
之銘曰
赤劉啟祚代有聞人清門宿望奕葉維新嗟嗟汀州脱
頴絶塵既文既史惟子惟臣才以兼濟夀以成仁萬古
者名百年之身孰是完歸嫓美先民先民遺訓惟徳有
鄰以昌厥後孫子振振我刻銘詩此石不泯
　　　勅贈文林郎監察御史王公封太孺人齊氏合
　　　　𦵏墓誌銘
公諱振字廷舉年六十有三以正徳十三年卒𦵏大梁
之東郊越十有四年戊子是為嘉靖之七年今上皇帝
大推恩典始以子琇貴勅贈文林郎南京湖廣道監察
御史配齊氏封太孺人太孺人受封之六年年七十有
三以甲午十月八日考終于正寢時琇以江西按察僉
事捧表入朝適還便省得視殯殮人以為異數云卜以
明年乙未四月某日𦵏于邊村崗之東野遷御史公合
焉禮也深方為關輔之役道大梁甞與僉事同官因往
弔焉僉事拜且泣曰昔子贈我也知我有老母在也今
吾𦵏母也而不虞子之遽來也是偶然耶乃揮涕指庭
下所琢石曰必以是為託詰旦具縗絰造館授狀深慰
而諾焉按王之先出下邳世居皮家渡口有諱仁者隠
徳元世仁生興興從我太祖髙皇帝起兵編伍寧國衛
太宗入靖永樂間調宣武衛遂家于汴興生順順生通
通娶戴氏生丈夫子其仲即御史公也是時同衛人齊
能娶王氏實生太孺人年十七歸公公性嚴毅於人不
茍合朴直有古風通解文義尤善筆札成化間太監藍
忠鎮守汴亷知公乃出令免公事事而事文書焉藍本
静安公亦樂事之廿餘年無與為比會藍卒而劉琅者
至矣琅貪暴甚公甚憂之託疾求退不得退歸謂齊孺
人曰將不與禍會乎吾且毒吾兩目庶㡬脱此孺人止
之曰何自苦乃爾彼左右人可請也公百計通之
果免歸琅敗凡佐琅者俱敗而公迄無他孟兄威早世
遺孤環珮公撫之如已子均其財産使各得所待諸弟
釗賢鋭恩義曲至咸有成立云公喜焚修晨起必誦内
典數巻而止夜必瓣香祈天無間寒暑初公家甚落孺
人來歸佐以紡績每勸之經營于外而内事一切任之
事舅姑飲食必躬致每向公作好語曰吾家世寧終賤
貧乎須教諸子讀書為衣冠流時僉事方七嵗適在旁
孺人撫其頂曰不尚有是兒乎乃延師擇友日日課之
既而公寢疾以卒孺人泣謂僉事曰汝父棄汝早以貧
遺汝吾恐累汝學當為汝謀使裕由是僉事得一意向
學遂以科第起人以為賢母云子男四長玠娶侯氏次
瑜娶吳氏次琮娶陳氏三子皆先卒次即琇娶何氏繼
娶李氏孫男八曰紳曰祿曰爵曰化曰中孚曰中立曰
中行曰中逵孫女二曾孫二惟太孺人始終以道誼相
御史公起家身食僉事之報銘在是銘曰
治世尚文亂尚武革武從文翁與姥誕育季子文中虎
王氏日昌天所祜兩美並世難縷數始離終合穴吾土
式車奠椒孰敢侮邊村髙原高膴膴太史作詩殿萬古
　　　竹溪韓公夫婦合𦵏墓誌銘
嗚呼是為韓從事竹溪之墓顧孺人虛左合焉藎臣自
判荆門州奔還哀慕切至治喪如禮以告予曰先人之
𦵏已成卜矣非舅孰銘孺人予先姑女也故藎臣謂予
為舅而竹溪視予外兄也嗚呼予尚忍銘吾竹溪耶竹
溪諱恕字希仁少有美質秀偉頴敏學進士業便通已
乃棄去例授浙江都司知印從父雪莊公命也雪莊仕
主景寧簿母談氏韓故上海舊族代多長厚世系具予
所撰雪莊墓誌中竹溪易直簡修和厚醖藉言行皆衷
不屑屑於聲利家遂中落雪莊在景寧幾兩考每嵗一
往省行李道萬山中蕭然也雪莊歸談孺人道卒竹溪生
事死𦵏竭力以濟人稱其孝教子親自課程人稱其嚴
中嵗乃闢園圃構亭榭時與賓客徜徉花間當其意興
所到奕碁染翰尤為灑落人稱其逸晩授章服衣冠偉
如雖從事資勞亦復棄去也年六十有二以嘉靖壬寅
五月七日考終于正寢孺人諱愛梅父省軒顧公與今
御醫定芳同母産也而長莊順淑慧夙嫺禮度廣南太
守草堂先生鍾愛之擇壻得竹溪既歸孝敬勤儉為韓
宗倚賴和妯娌睦宗婣御羣小曲有禮意談孺人卒費
孺人繼之孺人左右奉養必得其心人以為難而竹溪
之孝益光矣初雪莊有弟維死無後雪莊以幼子慈後
之慈於本生欲兼其業竹溪以為法不應爾義可也竟
割産畀之會竹溪有從兄恩亦死無後孺人抱仲子國
以與竹溪曰是不當後乎母煩再割也邑人兩賢之得
年四十有八先竹溪十六年卒寔嘉靖丁亥之九月廿
九日也竹溪感孺人之誼終身不娶以報至是大封焉
禮也子三長藎臣以太學生授濟南經歴遷荆門州判
淳謹有治材娶潘氏次國太學生出後娶沈氏季俞臣
娶潘氏孫女二孫男二宗道宗周嗚呼予家海上數世
矣與韓顧聯婣藎臣甞學於予每侍京邸御醫則同朝
班固骨肉之託也歸將託竹溪以老焉今已矣予又安
忍不銘吾竹溪耶銘曰
生以禮胄配當其偶是曰夫夫婦婦克昌厥後以貽不
朽有眠牛首與載同久
　
　
　
　
　
　
　
　儼山集巻七十一
欽定四庫全書
　儼山集巻七十二
　　　　　　　　　　　　　明　陸深　撰
　　墓誌銘十一
　　　勅封孺人錢氏墓誌銘
孺人氏錢封徵仕郎禮科給事中顧公啟明之配前禮
科給事中存仁之母也嘉靖丙申存仁自餘姚令召為
給事中明年丁酉遇推恩大典受勅封孺人戊戌冬天
子舉郊廟大儀存仁疏言五事忤上㫖廷杖六十編管
保安州孺人時已屬疾聞之曰兒以身許國邪䝉聖恩
未即死死自其分也庚子存仁歸自保安拜牀下慰勞
悲喜感動逺近孺人疾為少間明年辛丑五月五日竟
卒得年五十有八存仁哀毁㡬死躬親歛含宅卜祠祭
皆如禮又以身是罪人幸乗間踰望天也乃手自為狀
匍匐三百餘里來乞銘有傳陸子浚明所著顧孺人傳
至海上余讀之作而歎曰嗟乎物貴有本也哉夫土膏
沃則木蕃水淵渟則魚字此閟宫𤣥鳥之所為作也豈
獨神靈之託為然忠貞之成固亦有之漢之范滂晉之
陶侃是己方存仁以言遭譴孺人在牀笫間無悶色無
怨詞垂堂之愛若是乎此與范母何以異乃若士雅之
功名本於秣馬截髻此固存仁之後效耳母徳所係大
矣顧深不類無能為孺人重重念存仁情事不可以不
書按孺人諱某錢武肅王十七世孫父翥號鶴皋母莊
氏鶴皋七世祖曰謙出贅在崑山生政仕宋為提舉提
舉遷太倉之新安鄉生員元海道千户員生景春國初
徵士景春生瓊以義聞髙皇帝錫之衣楮瓊生晉晉生
貫貫孺人大父也孺人生有淑質寡言笑端静而慧事
嫡母聞以孝謹稱能通小學女誡大義鶴皋翁鍾愛之
年十八歸封給事君迨事寳善府君黄孺人暨曾太母
楊夫人咸稱之曰錢婦賢寳善府君有二幼子一女晩
以屬之孺人孺人撫教各底成立其季鍾蚤世無嗣遺
命以孺人子為後孺人不可竟立伯兄子田宅頗厚正
徳末封君以鄉賦累家遂中落徙居郡城逺二百里甘
髓之奉嵗時益勤寳善府君與黄孺人感且泣曰吾安
得死錢婦之手乎後值二喪孺人竭力以佐襄事弟璨
詿誤得罪乃晝夜泣為營解之至發疾撫諸子女尤慈愛而
訓飭特嚴平生無妬忌之行多病寡孕育媵妾得男即
為保抱如已出人尤以為難故吳中稱賢母必曰錢孺
人錢孺人云子男三長即存仁娶盛氏繼謝氏次存禮
娶陸氏蚤卒次存性側出娶文氏息女一適州學生龔
愛孫四長可立娶劉氏國子生次可大蚤卒次可貞聘
王氏次可興聘毛氏孫女一卜以又明年癸卯十月二
日𦵏新安鎮之新阡禮也比孺人之在殯也適鄰火風
颷烈甚柩重而室隘勢無救存仁但泣涕露拜須㬰反
風無恙人又以為慈孝之報也母子復完以處死生之
際天將於是乎定矣是宜銘銘曰
勾吳東防溟海汪洋出其潤肪與雲俱長波濤怒狂魚
龍奮揚莫之敢當有葦一航翩然下將弱流湯湯天開
扶桑旭日載陽帆檣斯張利涉奚量珊瑚琳琅鵰鶚鸞
皇光采回翔既泰既康若堂在旁是曰孺人之藏
　　　誥封山西右參議盧公墓誌銘
嘉靖十八年某月日𦵏盧封君裕齋先生于某原遷王
恭人藺恭人祔焉先生初封工部虞衡司署員外郎主
事階承徳郎加封山西布政司右參議階朝議大夫皆
以子耿麒貴先生既終正寢耿麒自大同鎮奔還襄事
乃奉王大理汝立狀貽書京師託李中舍某來問銘焉
深辱耿麒交且嘗同官不容辭按狀先生諱梁字峻卿
永平之樂亭人也盧氏系出山陽自山陽遷定州樂亭
則自山陽遷云七世祖温温生和甫和甫生從徳從徳
生信信生斌斌生敬敬娶某氏寔生封君敬舉成化乙
酉鄉試官刑部司務侃侃不阿以卒于官先生甞悲其
父之未大受也刻意問學并教其子一時俱有聲塲屋
間而耿麒輒先成進士先生笑曰兒輩偶取㨗吾尚未
晩也久之以年資貢上禮部又久之會耿麒官滿一考
乃詣京就封因以贈王藺俱為安人輒復對人嘆曰吾
讀書自少至老未嘗一日怠顧吾豈無自致者今若此
又安能卑卑從人後徼升斗之祿耶適制詞有就封髙
矣之褒每捧讀之曰吾有兒吾有兒即吾所以報朝廷
也又何必身親為之哉吾可休矣遂歸與耆舊徜徉泉
石之間以飲酒賦詩為樂先生儀觀甚偉修髯而白晢
如玉有飄飄塵外之氣生平不妄發語與人言盡出肺
腑人有危急即倒囊周之事有不平者毅然見于色若
其人革面亦復讙然處兄弟尤有恩禮長兄槩氣性嚴
雖摧剉之無怨也弟棐早世先生撫其孤嫠各不失所
妹有瞽者且貧待之加一等諸姪中有乏嗣者為置妾
而豐其直一鄉之人咸以義稱之以嘉靖己亥二月十
八日卒上距所生之戊戌享年六十有二配王氏沂州
同知琰之女有賢徳相夫教子齊家睦族皆可為世法
以正徳癸酉正月十有八日卒得年三十有八繼娶藺
氏縣主簿泰之女行實生卒在穆太史伯潜誌中子男
三長即耿麒文學政行為世名流娶郁氏繼娶李氏即
李中舍女次耿麟娶李氏次耿􁀙娶歐陽氏女三長適
國子生齊宗道次許聘王九韶次尚幼孫男二夢熊夢羆
孫女五嗚呼先生之生當聖世文明之運學成矣竟齎
以沒然承前啟後卒植盧氏為文獻之宗應法宜銘銘
曰
吁嗟先生有文有守欲承于前乃啟其後古稱無憂兹
曰不朽有封若堂珠聯璧偶華衮之褒絲綸孔厚勒詩
貞珉以視瓊玖
　　　顧室華氏墓誌銘
太學生顧大棟汝隆之妻華氏一夕卒於京邸年才二
十有四時庚子歳五月朔日汝隆以其賢也悼之甚予
適鄰巷而汝隆時時過從問學予往弔焉汝隆泣以返
𦵏告且乞銘予諾焉江南大族稱華顧世相婚姻初海
峯君為汝隆擇配聞華女賢曰吾故華甥也使大棟有
子華顧其遞好乎遂以禮成聘年十八歸汝隆祖諱祖
知號三山封户部郎中父木母陸氏聞汝隆言自吾之
有此室也舅姑孝養賓祭恭修吾弟妹訓習僮奴柔帖
顧族稱焉或可以世乎言己則復泣又抆泣指數之曰
是有人未及知而吾獨知者今已矣天乎何奪之速也
昔吾母以氣疾發虚巫醫罔効乃從夜分出中庭拈香
拜天黙禱微聞其言曰妾願身代之旬日間果愈某年
例上成均於北乃盡撤匳中裝畀之曰此行入都門當
多購書籍歸為逺大圗丁酉嵗將從順天舉鄉試乃移
村落館中日夕攻業以好言相慰曰此一巻書耳離父
母棄妻子何為者光隂幸自愛既而疾作則手書勸之
曰此過苦乃爾保身為上毋貽父母憂也己亥歳卒業北
雍遂㩦之往舟淺後至道路惟謹秋抵京邸則念孤客
問疾相勞苦至潸然泣下時從四方士作文㑹館榖周
至至售手織布以具見作文成帙則喜動顔色若相予
得意者又嘗勸予置側室以蕃孕嗣心感焉而未之遂
許也不久有媵娠乃喜曰吾志也繼之亦娠而禍作焉
是豈天道茫茫者耶言己又泣予聞之曰此天下之賢
婦也宜銘女一許嫁浦賛善子某以某年月日𦵏從祖
塋禮也乃為之銘銘曰
雲之慶月有華難為永易興嗟之子歸宜其家水瀰瀰
山嵳嵳
　　　奉訓大夫寧海州知州沈君墓誌銘
君諱鉍字建之别號恒齋仕至山東寧海州知州階奉
訓大夫致其事年五十有六卒於京第贈禮部尚書沈
公祿之仲子今太常少卿抑之之母弟也母張氏贈夫
人夀寧侯綬之女慈夀皇太后之姑也君卒皇太后特
遣中官致賻實嘉靖二十年二月十五日其生以成化
丙午十二月二十有八日云今卜以五月十一日𦵏崇
文關八里之原從先兆也君幼頴異兒時不為嬉戯長
娶鄭氏贈安人故通政使諱表之女今工部左侍郎紳
敬菴先生之妹也先三十年卒繼娶潘氏錦衣指揮諱
賓之女君無嗣卒之日悉以後事屬少卿君冀善處焉
少卿君奉敬菴狀乞予銘予有鄉里之誼不容辭按狀
沈出松江之上海永樂初有諱良者君之曾祖也隨駕
來京占匠籍今為順天之宛平人良生敬敬生尚書祿
君以尚書䕃為國子生治舉業甚有功試不偶以母命
就選正徳丙子授光祿寺掌醢署署正公亷奉職滿九
年陞知寧海寧海山東迤東州也僻處海濱民風刁頑
健訟號難治君蒞任興學校省徭賦補偏救弊而示之
禮義一時民皆向化焉積榖萬餘石癸巳嵗大歉君請
于上官發倉啖饑所活甚衆時有歌曰寧海之民太守
生之寧海之水太守飲之太守一去誰其嗣之在寧海
者歴四載屢為撫按守巡旌奬賢聲綽然偶一不合於
當道輒嘆曰此吾歸路也遂解官不一辯白知者髙之
君性和厚孝悌藹然至對妻孥如嚴賓遇親舊則情禮
周至居常儉素自持未嘗有疾言遽色人尤以是賢之
病既革乃出所有金帛分散親族雖童僕亦及也君可
謂徳誼士哉宜銘銘曰
世胄髙門振厥聲出處進退與時行都人士兮東海生
八里之原閟佳城千古萬古垂令名誰其式者視斯銘
　　　司設監太監董公墓誌銘
司設監太監董公以嘉靖十九年二月六日遽卒實以
正徳二年十二月十八日生得年三十有五今上皇帝特
憐念之賻恤倍加諭祭之文有曰温敏之資小心敬慎
蓋公以實行受上知如此故凡同事内廷相與朝夕者
尤哀悼不置弔相之日涕泗漣洳蓋公以和氣得人心
如此豈偶然哉内官監太監王公遜與公尤善厚匍匐
過余乞銘其墓予不敢當辭至再而請益勤念予往嵗
以翰林編修官奉命教内書堂每見生徒中少年敬謹
者必加禮之且致厚望以為此皆他日聖天子心膂之
寄與吾輩外庭體貌之臣殊蓋君父之心雖出一致而
逺邇勢分終不若親且宻者之易於納忠也故今生徒
之柄用者往往不忘予為師範而王公又予之舊館人
也義不容恝乃誌之公諱智字克知别號明齋家世湖
廣武崗州人正徳九年秋九月入大内遂選近侍乾清
宫今上龍飛改元嘉靖夏六月選入司禮監從學内書
堂明年春三月復選乾清宫内侍是嵗八月遂有牙牌
之賜冬十二月遂陞奉御自是賞賚日繁眷注日隆矣
又明年陞司禮監右監丞五年陞左監丞六年陞右少
監七年陞左少監九年陞太監太監内庭之極選也自
右監丞凡五轉而至皆以嵗之八月八日若刻期然蓋
異數云時方年二十五妙齡美質夐出倫項又殊遇也
十年十月遂命視事本監十七年又命為宫内牌子牌
子又近侍之極選也十八年命掌司苑局印二月上南
巡承天命掌行在印四月迴鑾仍掌原印於是上將欲
大用之矣自奉御以來凡受賞大紅紵絲麒麟表裏一
斗牛一蟒衣表裏一玉帶一大紅金彩蟒衣紵絲紗羅
表裏者三自十二年以後嵗加祿米者八總之為一百
三十有二石又特許内府得乗馬上之禮遇至矣公亦
益奮忠貞以至於歿身為報可不謂生榮死哀也已予
昨扈駕時以翰林院學士掌行在印從彷彿於行朝嘗
目望公今不可作矣以今年某月日𦵏于阜城門二里
溝之原經理其後事者則太監毛公隆也為之銘銘曰
龍衮日近蟒玉有輝何機柄之伊邇乃淵氷以全歸勇
從順委忠孝一機顧賦形之萬變羌定數以焉違後千
萬年視此銘詩
　
　
　
　
　
　
　
　
　
　儼山集巻七十二
欽定四庫全書
　儼山集巻七十三
　　　　　　　　　　　　　明　陸深　撰
　　墓誌銘十二
　　　承徳郎工部主事劉公贈安人趙氏合𦵏墓誌
　　　　銘
嘉靖十九年十月廿又一日亭湖先生劉公卒於番陽
之里第享年六十有五訃聞京朝其子洵自太博南奔
謀以明年十二月九日𦵏公於餘干旗峰之原將啟趙
安人之藏合焉安人公配也與公同生丙申先公二十
年以正徳庚辰八月六日卒云洵以深知公也久乃奉
文選劉君梧岡之狀來問銘按狀公諱錄字景賢更字
世臣别號亭湖饒之番陽人也姓劉氏傳自漢世至宋
禮部尚書忠肅公摯寔起吉水家富田鄉五世孫夀可
翁自富田寓饒構積善堂以居夀可之孫雲樵翁諱琮
玉字潤芳博學精天文當元季望氣知髙皇帝龍興與
友人决䇿歸附髙祖聞而物色之翁乃隠跡於醫嘗師
㑹稽楊鐵崖先生與姑熟陶安主敬同學最相友善㑹
主敬守饒遂定居番陽著述甚富雲樵生教授澄字源
清教授生御史經字季權御史生參政諱烈字尹吉以
子中丞貴贈大中大夫資治少尹配詹氏贈淑人中丞
諱城字廷髙以公貴贈通議大夫為本朝名臣配董氏
贈淑人側室尤贈安人者寔生公中丞年㡬五十未有
子時為福建按察副使廵汀夜夢偉丈夫來謁詰旦得
王狀元祠葺而像之以祀遂夢抱一兒謝適公生閩官
舍中自幼教之甚嚴年十二而中丞以都察院右副都
御史廵撫河南卒於行臺乃奉尤夫人䕶喪南歸執禮
如成人尤夫人教又嚴遣就外傅從李用和先生學訓
成端重年十五補郡弟子員即購竒書攻古文舉𢎞治
辛酉江西鄉試明年卒業南雍與天下賢豪遊聲稱籍
甚凡七上春官嘉靖癸未始第進士出知贛榆贛榆海
縣也而貧荒盜相仍且一紀矣顧征求嵗益增公至抗
疏免其繇十七屬淮北大饑乃即通衢設厰四十餘所
作粥飼之數百里内全活甚衆尚書席公署其考曰處
國事如家事視民饑如己饑㑹宿遷有疑獄屬公鞫之
夜宿郵舍恍見若婦人者按尻搴帷如訴明日檢格以
自經報公親濯骨驗之乃尻先折而後自盡法當坐者
咸伏罪又一日單騎謁府途中遇鹽徒數千一見知公
皆羅拜更為䕶十里行而散去乙酉以更賢調淛之平
陽時處有礦賊殺吏僣號勢甚張詔捕之重兵駐温師
老財費公請釋兵獨任其事近賊土民有葉光者家蓄
死士力能制賊公抵其家諭之光感泣用命乃道民兵
擊賊甚力城中有惡少數輩投賊公計敗其謀賊遂殱
焉光既成功因隨公并遷族於市居時上官有力者欲
攘光功文致光罪死公懇曰事由光請釋光願歸公功
第一又海㓂艤十七艘將登岸公親禦之挽弓命中殪
一人又一矢貫篙工手賊相顧駭愕揚帆去而公初未
嘗習射也丁亥擢刑部湖廣司主事先是平礦賊宿榛
莽間夜三四徙遂傷右足至是以疾與告三年瘳補工
部都水司管徐州洪舊例洪需取辦於州繇人獻一金
以飾厨傳公至惟命人植三栁以固堤辛夘郊禮覃恩
進公階承徳郎追贈皆如制公感且泣曰聖恩至厚且
褒及所生矣遂疏乞休再上乃允時年五十六云公家
居十年口不談外事日惟教諸子以文史為適自少倜
儻有竒節體貌修偉氣和而色莊孝友天至人尤稱之
趙安人出宋丞相忠定公之後父諱哲同知兩淛都轉
鹽運使司母恭人羅氏安人端靜恭儉能讀書結字年
十六歸公迨事尤夫人孝謹備至内範肅而恵視諸媵
尤夫人有愛女安人愛之倍於公嫁李榕榕故家也今
為鎮江府學司訓云子男九長即洵娶戴氏封孺人次
泌蚤卒娶楊氏次法娶章氏次沾中武鄉舉娶許氏次
治縣學生娶黄氏次泳娶王氏次沖聘嚴氏次沚聘高
氏次浚聘戴民女五長適余烋次適鄧西川次適祝奎
次適姚承訓次適張文質孫男五棐檠案渠葉孫女十
深憶在南雍時見公如鸞鵷五彩翩翩然正徳間以史
官使淮公方績學著書滿家如殷盤周鼎龍文彌漫逮
予參政江西則見公于芝山之麓矣握手談議侃侃不
忘天下之大真當世之竒男子也時諸子庭列森秀若
蘭玉予得徧視之退而嘉嘆予既召還翰林為學士與
戊戌讀巻之列洵時以禮闈第二人對制文章髙雅在
第一等封上御批為三甲第一人臚傳大廷於是天下
皆知劉亭湖之善教子而中丞公之有後也比洵出使
還朝予猶得問公起居縷縷詎意遽銘公之墓耶所著
有亭湖稿若干巻饒郡志贛州慶陽二府與萬年縣諸
志别有哲亭集梓于平陽葢公之學甚博而正可方古
名賢惜乎其不盡用於世也稍稍見兩縣者固不勝書
予特志其大者系之銘銘曰
山川出雲以澤天下渥洼之産厥有龍馬雲之油油返
于太虚萬里逸駕羣龍並驅嗟哉水部前承後啟還珠
合劒豈曰居俟番湖浩渺芝山崔嵬用徵不朽視此銘
詩
　　　沈母龔孺人墓誌銘
孺人龔氏以母徳冠江東之沈有七丈夫子能以科第
臺諫振沈氏之宗者寔自孺人始孺人故上海家也系
出漢勝從宋南渡世多隠徳皇明有尉井陘者諱某號
澹菴孺人之父也母陸氏年十七歸友松府君諱梁友
松父菊軒翁母瞿夫人事親如禮有司具聞孝宗朝以
雙孝旌其門時孺人為冢婦實有力焉既而長子炤舉
進士再遷給事中武宗朝奉使忤權閹重譴奪官㑹友
松訃聞還孺人倚門而泣以指數之曰汝父行誼厚且
善今不及享下夀棄而祖母背而祿養汝之目且不瞑
也言已而泣又曰汝父教汝立身成名起科第今復云
何乃爾耳則又泣炤拜慟而前微出聲曰兒無他坐不
能與時浮沉故爾今生還得見吾母如見吾父也孺人
乃揮泣曰誠如是是不失身即不辱親吾固知汝父將
含笑於地下矣則又泣曰吾非不能死汝父顧吾姑在
堂日且老諸子女幼婚嫁未畢吾恐累汝也乃相與扶
抱而泣失聲孺人幾絶㑹炤得伸白叙官由是此言稍
稍傳天下天下之人稱之曰賢母賢母云初菊軒公為
江南望族族甚蕃瞿夫人在堂時子姓析居有一二里
三四里者孺人侍夫人晨夕左右甘㫖畢辦㑹卧疾牀
笫間孺人以一身周旋之㡬二年如一日族人以此多
孺人享年六十有四以嘉靖戊子五月八日卒卜以乙
未正月某日𦵏戴溪之崇孝阡啟友松府君之墓封而
合焉孺人性至孝勤儉慈恵動有禮則七男三女皆躬
自乳哺訓誨至於成立人尤以為難云焰壬戌進士積
官至廣東按察司僉事次燿雲南永昌衛經歴次煾王
府典膳次煦太學生次炌次焃次燭俱引禮舍人其子
也典膳徐倬序班諸華監生秦文解三人其壻也孫男
十曰科曰思道曰自宜曰自立曰自正曰應奎曰應兆
曰應辰曰自重曰思義孫女十深母吳孺人之祖母瞿
與瞿夫人姑姪也僉憲君以深有世姻且通家也故使
為之銘銘曰
惟家之興粤有婦職子孫日昌乃視母徳於惟孺人其
報斯食鬱鬱堂封過者必式
　　　浙江按察司副使進階亞中大夫閻公墓誌銘
公諱睿字汝思别號三樂道人世居祁之㑹善里曾祖
孝先祖棟咸隠於農父静菴諱某贈文林郎永清縣知
縣母吕氏贈孺人公生而臞静菴委曲撫之每令於群
兒嬉戯公惟旁睨而已少從餘姚毛世達授孝經即了
大義諸童生當責世達課以句曰小水難為海公即應
曰鮮鱗解化龍世達異之初静菴明法律筮仕為通倉
副使有政蹟稍遷上海縣稅務大使故公從來上海遂
學於校官盧先生不踰年而通禮經貫穿百家豁如也
時上海令㑹盧於學宫試之謂静菴曰子嗣國器也汝
官雖薄有是子奚滿載歸耶㑹静菴卒於官公扶柩歸
𦵏如禮服闋補邑庠增廣生督學使竒其文期之遂領
𢎞治乙夘鄉薦登己未進士第授永清知縣永清素稱
難治公至治以誠信仁禮勸農聴訟俗為之變又雅意
學校修葺考校諸生若傅堯臣劉繼先相繼登科𢎞治
辛酉縣蝗公發粟易民捕之積蝗至萬餘石故永清獨
不災廵撫周公以事聞有銀幣之勞縣有夀府莊窪處
不成田居民嵗代輸無從敢言公覈實悉免之時孝肅
皇太后有莊隣牧塲㡬為所侵公疏請還之乃遣中貴
人來按公力與抗復地百餘頃中貴人譛於太后后斥
曰此為國官也汝奚白耶有事於覇州州民願借以為
守縣人急往争之訟於撫臺都御史洪公曰是當作風
憲官耳非郡縣能留也滿一考進階文林郎例得推恩
贈及父母已而檄召當去永清民遮留不可得至欲建
生祠公堅卻乃止瀕行遺一履掛縣門從民願也正徳
辛未流賊至郊賊首齊彦明者公舊禁卒也感公徳繫
馬數匹於門望堂泣拜而去時巡撫毅齋李公寄詩云
强暴思恩曽繫馬市民懐徳願留靴葢紀實云既入朝
試陜西道監察御史巡視北城正徳初元事務紛更公
直言無忌有侃侃風奉敕查盤甘肅諸鎮倉糧糧多虧
折官皆鬻妻子償之有自經者公革兠攬之人禁兌給
之弊設法取盈釋淹滯之官凡六十軰舊例官軍馬斃
所司責其人貧者至典妻貿馬以應因循成俗夫婦倫
乖公命屯地每頃出銀一錢以給買馬仍嚴典妻之禁
嘗經祈連暮宿山下夜分聞金鼓聲比曉雪滿地公詢
諸左右曰山徑冰滑非雪馬不可度山後有霍將軍廟
葢神助云公入廟祀之廟下有池出冰若榴梨𤓰果狀
衆咸以為公所感云暨復命疏邊務數條上皆嘉納諸
鎮至今行之遂命巡按陜西時逆瑾擅權凡公出者歸
必厚賂不然輒加譴謫公曰寧禍吾身不忍剝吾民也
寘鐇之亂寔遊擊仇鉞有功逆瑾欲歸功於鎮守總兵
曹雄雄瑾親黨也公上疏别白之瑾怒遣錦衣官欲假
他事逮之未及而瑾敗公獲免未㡬陞浙江按察副使
奉敕巡視海道海接東南諸夷設憲臣為備自逆瑾裁
革之後倭㓂乘時刼畧勢要開洋覔利公既至水操艦
戰豪右歛迹海道為之肅清嵗甲戌以疾致仕歸祁優
游田野之間芒鞋卉服號晉郊耕叟云暇日讀書猶不
輟視世務漠如也辛夘冬忽嬰痰疾既革亦從容談笑
殊無苦諸子請後事勗以勤儉耕讀福善禍淫之道賦
詩一章曰一輪明月照祁川虚度光隂七十年今日收
光歸去也海天皎潔十分圓端坐而逝寔壬辰正月初
四日也距其生天順辛巳五月五日享年七十有二公
性敦直宦遊二十年以清白自持家居衣食澹薄宅舍
僅蔽風雨人無少長賢愚皆誠心禮接凡族人親友貧
不能婚娶者輒出貲濟之友人王佑卒官於廣昌尹柩
還家貧子幼得公而𦵏其仁厚類多若此性少飲酒而
善吟咏有晋郊集若干巻配劉氏封孺人晋府百户劉
鑑女有賢行子男五師善娶郝氏師賢娶陳氏師良娶
王氏師文娶武氏師徳娶馮氏孫男十紹芳繼芳繩芳
聫芳緝芳纉芳綿芳維芳􁀙芳繹芳曾孫男五講論詩
談女二長適郝廷佐次適許登仕女孫一嗚呼公今之
古人也世豈多見哉嵗戊寅為御史朱寔昌所薦嘉靖
丁亥今上推恩之詔進階從三品云深故家上海童子
時見公與先兄軰同學業既待罪史官有事於浙㑹公
憲臺出督學於山西公自祁來逆我于榆次情好藹然
予再適晋而公卒矣嗚呼辛丑之嵗其子縣學生某走
京師以𦵏期告而乞銘乃按方伯郭公韶之狀誌而銘
之銘曰
晋山葱蒼惟祁孔良惟公祁産家瑞國光内臺外臬風
紀載揚挂冠何早脫屣何長援毫揮手與化偕忘是曰
君子之藏祚𦙍其昌
　
　
　
　
　
　儼山集巻七十三
欽定四庫全書
　儼山集巻七十四
　　　　　　　　　　　　　明　陸深　撰
　　墓誌銘十三
　　　監察御史鄭公墓誌銘
嗚呼思齋殁且十載矣始克𦵏而予始克誌之於人世
何如也嘉靖癸夘冬鄭生開自莆陽走海上再致遺命
復奉王大參應時狀并以葉方伯鳴玉書來速銘二公
端人也予發書而泣嗚呼悲夫士君子遵一王之制以
興履正途修正學適當聖人御極乘可為之時而又有
能為之具顧其所出才十一爾而遽尼焉竟齎以逝嗚
呼予於思齋能不悲乎而繼之以泣也按狀思齋名洛
書字啟範姓鄭氏出南湖唐太府卿露倡道于莆四傳
至刺史肇徙楓嶺生倉曹楨楨生静邊都統帥瑄析居
待賢里之桃源至元泉南提舉朝避冦徙郡學之前其
八世祖也高祖貴八曾祖再一祖廷輔再徙郡治之前
皆不仕考諱祥號近菴正徳丁夘郷舉授電白教諭母
林氏九牧蔇公後實生思齋思齋初生時適鄰家曝書
龜趺移因命之名自少岐嶷異凡兒教以古歌輒成誦
稍長治經章解句析師宿以為賢已年十四應省試還
補郡弟子員提學東泉姚公試郡數百人中拔寘第一
時年十七也丙子舉于鄉丁丑舉進士觀政廣西道奉
例歸省蔡太君于家明年始覲于電白㑹廣中兵亂難
仕百力營衛近菴以歸嘗過江門拜白沙先生祠因登甘
泉湛先生之門折衷理性之學甘泉器之時有黨陸伐
朱者極力排辯嶺南人士亦貼服云時王改齋宜學舒
梓溪國裳兩内翰謫居亟稱之不置庚辰赴銓授上海
知縣上海東南劇縣也素稱難治思齋治之以慈恵若
有神明然每事事抵日昃則垂簾屏坐鼓琴誦詩以自
適或退而引諸生論經史月徵季考時其勤惰而激勸
之嘗曰為學不以聖賢為邦不以仁讓非士也士多成
美才海故健訟庭下常數百人詞入悉受而遣之聴自
息有不息徐為數語折之即皆引伏又曰民之争禮之
廢也乃計家為里里有長計里為郷鄉有老選髙年有
行者充之朔望則里老率其鄉人子弟行揖遜禮講書
歌詩錄善紀惡海多火𦵏又曰此非民之罪也令之不
徳也為立義塜明表樹定禁約以示之習尚浮靡六禮
過制且婚無載書易速于訟為之詳品節定書式令社
學師掌行之遂建社學九十六區隨學建倉為之約正
司馬準常平之法適嵗太歉倉且不給乃大發賑之時
饑民相攜來歸者萬計雜沓無緒為之法制别以都里
列以交衢識以旌旗散以僚吏金榖封裹坐衆而即之
授受以手焉論次鄉賢名宦修葺社稷壇墠祀典咸秩
更定邑志文獻以章海賦久弊始議以三鄉田為三則
稱土而均撫按咸是之奏上而未果行其説猶存嘗於
履端謁郡歸泊海口下有沉屍壓以石磨忽見之嘆曰
此必客死故莫余告也遣人偵之近村民家有石磨失
其牡執來合之為一即訊乃伏果江西賣卜人嵗晏將
歸房主利其財而殺之又一夕舟行見焚屍者詰之曰
吾嫂也姑隨俗爾數日有告母死無歸者因憶向日道
見火而不哀豈其人耶因逮來集諸隣保訊之衆云此
家無喪亦無嫂乃告者之母暮行被殺而奪其首被發
其家藏首被一一具在有懐金渡海者舟人沉之其家
不知也旬日告發乃盡呼舟人其一已移之他渡即令
解其首帕密遣示其妻問金妻果以金至囚乃伏諸如
此皆麗法抵罪無拘吏文邑人稱快初不以為功也又
罷勾查以益軍匠禁賭博以蹙游惰毁淫祠以人巫覡
表節義以奬人倫懸鐘磬以達幽隠當道才之以卓異
交薦乙酉春召為河南道試監察御史巡視京倉九月
實授巡按通州丁亥九月選推提督南直隸學校計立
臺之日僅三十三月而章凡四十七上其論治心修身
之道者五事勸上廣仁恩以恵京師者十事救災求言
復上十事皆剴切語多不載至論逸欲之戒有曰陛下
觀於御馬可以求御民之道觀於使舟可以求使民之
道劾費少師張詹事之交惡有曰失近臣守和之義乖
明時雍穆之風二臣宜罷論調停器使之説有曰過為
區别則才能何以自容每事紛更則法令何以專一開
大臣薦舉之門者將移威福之漸破條例資格之常者
必啟奔競之路悉荷上優容采納其薦達臣工也如大
學士楊公一清兵部尚書王公守仁彭公澤宜以軍旅
禮部尚書羅公欽順吏部尚書楊公旦户部侍郎邵公
寳國子祭酒魯公鐸宜以簡任其勲徳耆舊也如大學
士謝公遷尚書林公俊孫公交宜以眷禮其救解過誤
也如總兵馬永之革任御史魏有本之調外給事中楊
言之下獄鄭九萬之瀕死郎中葉應驄之就逮主事繆
宗周唐樞之編管皆一代之偉人名士士論韙之既奉
敕陛辭而南過徐聞近菴公訃號慟兼程歸治喪如禮
己丑𦵏太君近菴於南寺月峰山明年壬辰終制赴闕
補浙江道兼理廣西江西諸道所至振舉名日益起而
忌者日亦益衆時方考察京官適在當局㑹有互相糾
劾之命給事中有失官者訐奏上特㫖報罷而思齋歸
矣道吳舊治士民相攜徒步送百里號泣攀挽者載路
既歸莆以明年甲午閏二月十一日卒于家年三十九
耳逺近莫不痛悼之娶葉氏方伯女弟明恵肅慎忠廉
之助居多子男二長即開側室方氏出也娶黄氏主事
文炳之女早卒次誾丘氏出早殤息女一許配林大尹
成立之子卜以某年月日𦵏某山之原思齋天分極髙
以氣節自負所與交游必海内賢豪士非其人雖貴顯
不顧好辯有口喜稱古昔先王明習當世之故廣庭羣
議善批屈人卒亦以是自屈云念深昔在正徳丁丑春
試有事於禮闈與一二僚友相約期得名世士思齋經
房出今大學士介谿嚴公公以示予類批讀其文擅塲
之作也以呈兩主考閣老戒軒靳公學士東江顧公共
咨嘆得之晩不及梓文為惜㑹出令海深時居先詹事
公憂目睹三年之治咸覈思齋謬以予為知己若不忘
吾海也故予志海事獨詳而應時所為稱述者數千餘
言自當傳信云思齋文翰精麗所著思齋集若干巻藏
于家為之銘銘曰
玉挏迺折瓦墁獲完刓方屈直物則有然君子之守寧
曰毁全簟瓢為夀鍾鼎非年烈烈御史電白不死國之
忠臣家之孝子餘慶實多貽厥後嗣徵我銘詩以閟千
祀
　　　進階亞中大夫黎平府知府郁公宜人王氏合
　　　　𦵏墓誌銘
嗚呼是為直齋先生郁公之墓昔在𢎞治間文治極矣
有起自東海之上以一經魁天下者公實先登葢一時
之盛也兹以嘉靖癸邜冬十二月某日𦵏公于榆木涇
之原其孤夢麒禮服徒跣奉唐憲副龍江先生狀來乞
銘誼不容辭正徳初公為御史在浙江道龍江為給事
中在兵科深待罪史官在翰林同朝同鄉又一時之盛
也嗚呼公可以不朽矣公諱侃字希正别號直齋晩號
嵩陽山人志本始也葢其先從宋南渡徙居上海之烏
泥涇故今為上海人五世祖徳達髙祖文富號菊隠曾
祖愷號筠軒祖䝉號月坡世有清操以行誼望于鄉逮
松坡府君諱瓊始以進士業補縣學生蔚有文譽以公
貴贈奉直大夫南京禮部儀制司郎中配周氏贈太宜
人生四子公其季也自少頴敏十嵗能屬文出語輒驚
其長老大理卿王公景明與松坡府君同學友善每見
必竒公松坡亦以吾久淹塲屋振吾業者必此子也已
而疾將革連聲讀書屬之公頷而刻厲益勤遂遊舅氏
周侍御之門學成而博洽選補縣學生諸提學使者試
文必竒絶恒以掄魁期之辛酉領應天鄉試壬戌第進
士觀政禮部初授行人奉使徽府王器重之戊辰選授
監察御史監稅蘆溝有才名既奉敕兩廣稽覈糧儲疏
上四事武宗嘉納焉值逆瑾干政辛未出判安吉州適
有湯氏之變公皆先料潜消地方安堵壬申量遷開州
知州乃崇禮教修武備豪右為之歛跡時内翰何公塘
名士也與公同僚懽甚甲戌遷南京刑部員外郎公色
喜遂將母之志即迎養太宜人于金陵公素精法比明
允為諸司冠有指揮某傳襲曖昧公發其私證左辯甚
人以為神明明年奉太宜人喪還渡江驟風公泣禱而
霽人以為孝感戊寅二月終制赴闕補南京儀制司郎
中㑹武宗南巡駐蹕金陵一切禮文皆公手所裁定權
倖母敢干焉辛巳二月調禮部主客司郎中多所釐正
具疏乞汰冗員宿弊為之一清然仇怨側目矣本年七
月遷潮州府知府潮俗獷猂公治嚴明果信人心貼服
暇日集諸生講授經義咸稱得師毁淫祠秩正祠士風
為之一新上官有出令妨民者皆停閣不報勢豪禁戢
以法律故多咈意而謗讟興矣㑹朝覲例移知黎平公
曰黎固仕邦也若猶吾潮吾其歸哉因上疏乞休時白
巗喬公為太宰深知公而聴之遂歸歸務髙居厚養結
社賦詩為樂不以世務嬰心教子課孫動循禮憲藹然
文儒之宗鄉邦倚重焉既厭城市乃築别墅於吳江之
爛溪杜門簡出時具輕舟眺覽於水光山色中悠然有
自得之趣暮夜猶張燈讀書不輟戊子聖天子以祀典
覃恩詔進公階一級公感恩稔每念國本所繫乃上疏
請稽古建壇秩祀髙禖以祈皇嗣時李文康公在内閣
亟稱其退不忘君有餘忠焉丁酉秋命子夢麒二孫恪
性應試兩畿忽遘疾以八月九日考終于正寢饗年七
十有三配王氏贈宜人太平守易菴先生女明慧貞淑
通孝經烈女傳大義易菴鍾愛擇配得公文大竒之既
歸公孝敬勤儉事太宜人曲盡顔志生夢麒年三十一
而卒繼董氏大理少卿中岡公之姪世家嫺則習書翰
知大義手撫遺孤備極慈愛太宜人尤賢之年(闕/)　而
卒再繼吳氏大僕卿(闕/)　公之孫孝姑慈㓜内外無間
言公敭歴中外内相之力居多皆次第從公於俞原禮
也今繼俞氏封宜人蘇州衛指揮友山公之女有賢行
子一即夢麒績學修徳以世其家娶曹氏廣西僉事錦
溪公女三女長董出適戴憇次吳出早卒次俞出嫁周
式尚書白川公之子孫二恪娶唐氏性娶孫氏俱國子
生孫女一曾孫二元吉貞吉曾孫女三嗚呼公素英傑
以直道自居遇事議論風生黑白不爽文章追踪古作
者六朝以下勿論也事業欲與韓忠獻范文正相許與
貌不踰中人而膽氣磊落見者企服晩乃抑損恂恂辭
意温雅務為睦宗厚俗之舉親之者咸欣欣然若負暄
焉深辱公厚善且同舉於鄉嘗相要約以自見於世者
多不能酬然公之器業凡三四變最後乃粹然云宜銘
銘曰
古三不朽得一者傳公所樹立有功有言其言維何高
文大科其功維何州郡省府詩云徳輶公克舉之太上
無名視我銘詩鬱鬱若堂過者必式相助多賢永同此
室
　　　廣東布政司理問王公配侯孺人墓誌銘
東海之上南浦之陽厥有喬木故家實維王氏積徳好
誼葢自宋南渡以來凡㡬世矣然皆以隠操高一鄉傳
至怡岡公始以文學起家屢試塲屋晩乃隨例貢入太
學既而循資試天官名在高等得選廣東布政司理問
所理問賢於其官滿兩考遂致仕歸歸奉八十之親者
數年甚樂焉以嘉靖甲午年六十有三卒配侯孺人從
公歸自嶺南後五年己亥年六十有八卒嗣子誥乃緘
狀來乞銘先是怡岡之𦵏予許銘屬有萬里之役未償
也及是孺人之訃予益感悼又重予兒女之悲乃發舊
稿併叙之嗚呼予忍為此哉嗚呼予忍忘此哉殆有數
存焉公諱寅字正之怡岡其别號也父諱衮字九章號
檜亭以孝友詩禮聞大江之南母談氏系出宦族慈恵
敬慎祖諱某字某號南浦祖母某氏曾祖諱某號漁樂
曾祖母某氏高祖諱某號槐雲高祖母某氏初里中有
好善人人稱王佛子者是為養静處士養静實生槐雲
養静之父為友文處士則王氏始遷之祖云怡岡少勤
敏家業益豐贍檜亭公特鍾愛之躬行孝友聲稱籍甚
其居鄉也敬老禮賢賙窮䘏匱一時習俗多為之轉移
其守官也敬事奉公初不以小大難易介其意動欲行
志嘗一署新㑹縣事剖决無滯覈處梅嶺分疆商稅量
劑有方撫按特以禮待人皆多其才而又惜其用之不
能盡也孺人系出郡之宦族坦齋司訓侯先生諱平之
女也母某氏少嫺家範有淑徳初怡岡為坦齋館甥已
偕孺人歸事檜亭公暨奉談孺人左右孝養備至乃至
睦宗逮下閨閫之務俱斬斬有條理一洗綺紈靡侈之
習而王氏之澤益以衍裕一族稱賢無間内外故其殁
也人尤哀之子男三長曰誥娶梅氏繼莊氏初誥生有
美質予以仲女許為配及笄而殀仲女賢甚故予淑人
每見誥未嘗不思女而涕從之梅氏之繼實淑人之姪
也次曰訥側室王氏出聘張氏次曰諾側室許氏出息
女一適何良臣孫三廷佐廷佑廷仕孫女三誥卜以嘉
靖十八年十二月吉合𦵏沙岡之原又明年夏五月予
在京師追書為銘使誥納焉以極予死生之痛銘曰
生以澤延配以徳偶望以才充世以仁後嗚呼長江横
前九峰列右是為怡岡之藏而王氏所為不朽
　　　贈徵仕郎中書舍人隠西張公墓誌銘
尚寳丞張君電有母沈之喪如例以終制請今上皇帝
特㫖留之許以三月奔歸即起供職復以給驛請上又
允之葢殊典云電感泣廷辭就道乃過予以告曰電辱
公指教以有今茲門祚之榮實徼福焉惟是歸𦵏期嚴
先人之封願得公一字埋為銘予不忍辭乃按孫中書
墀所為狀叙之曰公姓張諱冔字以周隠西其别號也
世居松江之華亭元末有諱國英者避兵海上因家焉
國英生夀昌夀昌生中善中善生森森生公公性至孝
讀書循禮侃侃有執持善處淡薄尤不能媕阿取容於
俗人有弗合理者雖廣座中輒指斥不少貸故鄉黨以
直亮服之内外諸族人皆嚴憚如父師然年六十卒𦵏
澧涇之阡嘉靖十六年丁酉三月初一日遇廟享恩以
電貴贈徵仕郎中書舍人公初娶陸氏生一子曰霳繼
娶沈氏即電之母也受封太孺人太孺人出上海舊族
父諱鏞貞懿慈順不喜華靡事中書公竭力養二親俱
躋夀康撫霳如已出初舉電有竒質愛之無所不至既
而電遭遇聖君以文墨進御一時才俊無能出其右者
漸致顯融館閣諸大老咸加器賞是嵗秋奉使便道歸
省太孺人於家舞綵上觴光動桑梓環海之人咸嘖嘖
歎羡此邦之所無亦近古之所未聞也以己亥十二月
十五日考終正寢得夀八十云卜以庚子五月十一日
將啟隠西公之藏而大封焉子男二霳娶王氏電娶龔
氏女一夏深其壻也孫男二守繩娶王氏守經娶姚氏
孫女三曽孫一予蚤識司丞世同里閈故特書其大者
系之銘銘曰
宗黨稱善于野則同隠逸之操有古人風載啟其後文
雅鉅公國恩天與殁贈生封珠駢劔合氣若長虹孰是
不朽惟孝與忠蔚哉斯丘大海在東
　
　
　儼山集巻七十四
欽定四庫全書
　儼山集巻七十五
　　　　　　　　　　　　　明　陸深　撰
　　墓誌銘十四
　　　省軒莫先生墓誌銘
壬寅冬十一月七日癸丑鄉貢進士省軒莫先生卒於
家嘉靖之廿有一年其子南京工部主事如忠予告歸
養之明年也又明年癸夘冬十月癸酉卜𦵏於二里涇
祖塋之次如忠率諸弟匍匐走上海乞銘予諾焉按狀
華亭之莫氏自正二府君始居胥浦鄉正二生慶一慶
一生真一真一生文通皆修隠操文通乃遷郡城之榖
水坊而莫氏始大文通生勝勝補庠生用嵗貢授官北
京虎賁衛經歴滿考得敕贈及父母而莫氏始名郡中
矣勝生昻昻生昊昊字宗大號一軒以尚書學有聲一
時登成化癸邜應天鄉試第二仕東昌府通判卒配嚴
氏繼强氏生六子而省軒行第三諱愚字汝明别號省
軒省軒生而明秀長贅廣東僉事竹坡朱公昴内外咸
有師承名益起亦以書經登應天癸酉鄉試凡八上春
官年五十有六而卒配朱氏子男四長即如忠登嘉靖
甲午順天鄉試第二繼舉戊戌進士高等娶富氏四川
按察副使好禮女繼楊氏山東按察副使儀女次如信
縣學生娶姚氏工部主事參女次如徳府學生娶韓氏
側室吳出次如爵陸出尚幼息女二長嫁王諤次唐氏
遺腹生孫三是龍是驥是騏嗚呼吾松素稱文獻多故
家舊族然三世兩魁中有啟承之士俱守一經宛然西
漢風誼信未有若莫氏之盛者也省軒嘗以經綸望其
後而如忠之功業方發軔康衢惜也省軒齎志以早世
吾郡斯文為之出涕况相知如予者哉予憶少時出見
郡先輩皆卓卓自樹立風儀學術足啟後來繼從諸生
為舉子業一時所與游者咸雅馴動遵經傳未有浮華
靡麗之習如竹坡公予同年友也及見省軒尤愛之而
予遽銘其墓耶嗚呼悲夫嗚呼悲夫省軒孝友天至事
親咸有禮度素以天下事自負諳練世故明習法律思
欲見之一世自倡義厚宗祀享交際之義内外親踈之
辯下至樹藝孶畜米鹽之細舉籍有經緯而又盡取古
今家訓門範可行者條列以示來軌其於天官星歴皇
極經世律吕書獨為深解䇿算了了故尤有心計而莫
氏益昌且繁矣嘗曰周官一書規模宏闊然至於羽毛
鱗介之㣲區處甚宻是獨不宜於家乎又曰兒曹勉之
且夫君子得志則有民社之寄而憂不得志則有宗祊
之寄而憂孟子之論生道憂患為先使天運不積生人
之理息矣東南膏沃民易以逸故多不才以驕侈敗族
所習非也兒曹勉之又嘗喜誦老氏言聖人執左劵而
不責於人故處世多隂厚無求知於人故知者鮮矣予
故具見之比聞如忠泣道復如此此豈經生舉子所為
空談也哉予重悲之乃叙論其大㫖誌之并系之銘銘
曰
家聲之舊於我乎傳世澤之有於我乎延海山左右若
封乎萬年
　　　處士南溪朱公墓誌銘
處士諱暉字文采别號南溪華亭人也按朱氏其先出
亳之永城漢有朱詢者行相國參軍事傳至孝友先生
諱仁軌以徳義聞于唐宰相敬則其弟也自宰相傳五
世為茶院制使諱華戍守婺源因居黄墩又傳九世諱
燾者宋徽國文公兄弟行也燾官饒州教授又為饒州
人自饒州又傳五世諱素者仕元為松江府推官乃樂
華亭風土居之故今為華亭人推官生祐之武舉進士
祐之生信國朝永樂中仕至工部營繕郎中郎中生迪
簡迪簡生宓號南莊有隠操壻於泗涇之李孺人寔禮
部員外郎宜散公之姑也生三子季即處士初南莊公
依李以外家業不當别業西居落落不屑家人事處士
奉之治㸑值嵗饑斗米百錢處士有心計而孝凡奉養
畢具雖甘毳腆腴之物隨須而辦父母亦不知其所從
也南莊喜飲酒李孺人每止之處士内順母心外私釀
以進故雖以酒困乃其心㒺不頽然樂也𢎞治間詔令
民間𦵏及時適南莊以脾疾卒當盛暑勉力襄事如制
既乃廬墓而以所居讓其兄兄卒無後復養寡嫂終其
身鄉里稱之凡義舉必曰朱處士南谿南谿云南谿賦
性雅淡無所嗜慕獨嗜善慕義若不及處人不設城府
處己惟以理自勝好交海内名賢館待無倦當泗水之
匯擇勝作駐春堂復裒先世敕誥凡九通建寳敕樓近
樓闢圃蒔蔬種樹水竹翛然極盤桓之趣忽一日慨然
嘆曰吾憶廬墓時僅僅容膝今堂構軒豁畆鍾之田可
備魚菽之祭有子學文人生可矣遂不復事事以嘉靖
廿又一年六月二十日考終於正寢距其所生庚寅嵗
十月三十日得夀七十有三配孫孺人無子乃懐仲兄
子子之名曰承順側室徐氏生三子長曰承益次曰承
緒季曰承祊承順以文學倡諸弟有能詩名承益以縣
學生上成均成緒總家政承祊舉應天丁酉鄉試出後
竹坡僉憲公既而攜歸著繼祀不繼産之説鄉黨是之
㑹巡撫陳公祥據禮曰昭穆也治命以愛竟立祊南谿
乃戒祊曰繼産母多取余志也承祊兩從之孫四人朝
賓朝賢朝賚朝質孫女二卜以某年二月廿二日𦵏于
顧宗涇從南莊兆域禮也承益等渡濤江走千里乞徐
奉化伯臣狀來問銘余嘗登九敕堂徵故家之文獻覽
觀于泗上愛之西環九峰若畫泗水匯其南澄碧映空
可酌焉忘饑此風人之所詠也加以勝國遺老隠逸之
區流風餘韻猶有存者是宜詩禮之胄託以引長焉故
處士以南谿自表見葢素尚云宜銘銘曰
古稱仁里亦曰華宗有偉朱氏長發自公漢唐苗裔洙
泗㑹通地因人勝派以源同嗟嗟南谿有古人風既承
既啟乃衍乃豐詩禮文物允肇我躬席珍邦寳厥功則
崇百世貽燕孝友敬恭詎曰不試隠約為工抱璞孕秀
善始令終過者必式若堂之封青山翥鳳黄浦游龍示
我銘詩以閟𤣥宫
　　　九槐喬君夫婦合𦵏墓誌銘
太學生喬大登諱禾别號九槐子上海人也上海舊家
稱山喬而喬後為盛大登喬氏之良也大抵南土喜工
文華而於世務若不屑其在門閥者尤甚獨大登自少
頴鋭讀書業文之餘即留心治理故凡錢榖田賦書算
法律米鹽布帛等等精練雖居積貿遷竒贏十一咸能
操切至於土木基搆鐵石瓴甓之細尤善心計是故堂
室整潔園田部分悉有法一時號稱饒裕而喬氏益大
焉使得效一官當一職移家於國必有富庶之績不至
頽闒叢脞匱缺經費以妨公上固理治之才也年僅五
十有六未及注選而卒予旅食于外聞而惜之惜也才
如大登不一試以起鄉士之陋何耶予既歸田思見大
登而不可得矣嗚呼悲夫嘉靖癸邜冬其孤承嗣承慈
以𦵏銘請予諾焉乃發狀論其世善乎徐南湖御史之
言曰海上世望巨族不減百十至有鄙田舍翁過分溺
奢欲萬萬不恤也非舛也耶故人子能知難痛心者可
與述孝矣讀斯言也則大登貽謀端雅益可惜哉豈徒
有才云爾按喬之先有彦衡者自鶴砂遷于邑再傳而
為止菴翁諱巖字鍾良配徐氏生三子大登其季也孟
仲蚤世大登卓卓自樹立淬勵從師學成三試弗售時
止菴翁年且高援例入太學從太學試又弗售乃謂其
友曰吾屢蹶固知尺寸實應舉之式士不求合難以速
得志也娶湯氏雪懐君之女都憲公之孫也有賢行善
相起家初雪懷見大登所為文愛之而女焉因贅于湯
逮止菴卒乃攜湯孺人歸共止墓舍力苦以襄事時屋
止數椽身無重衣家産落落君笑且慰曰丈夫不克自
奮乃望先人之遺天下豈有徒享榮富者哉故止菴遺
蓄悉以讓諸大兄乃夫婦夙夜勤勞為之二十年始作
家祠揣溝洫營第宅為子孫經久計平生尚氣岸重大
節不下疆禦刺刺慨慷多作逺遊為忌者中傷遜避僅
免嘗語人曰君子修正不蘄立名名自歸不蘄逺毁毁
自去吾遑計焉海内縉紳聞而韙之家居整辨内外語
言不妄出入一以教子為事延師豐館程課尤嚴然以
有口忤當道竟得重譴踰年遂卒湯孺人繼亦卒鄉邦
悼之子男二長即承嗣娶朱氏尚書玈溪之孫次即承
慈娶朱氏御史青岡之姪孫業舉向學可世其家孫男
二長守約承嗣出次伯驥孫女一聘唐懋義皆承慈出
卜以十二月二十日合𦵏于沈家濱之原宜銘銘曰
嗚呼九槐瓊林一枝少予知之長予才之卒予銘之後
千百年尚有遺思嗚呼九槐其深藏之
　　　處士西莊王公墓誌銘
正徳庚午十二月丁酉望𦵏我西莊王公於高昌里之
北原其子太學生淮率其弟瀛洲踵門其孫相堯捧狀
泣以告曰先君𦵏有日矣願賜之銘深自冠年與淮友
善同攻進士業同寢處公時館榖之朂以大就既得官
京師數書候問不幸以憂還復來弔慰方圖所以報公
者而公不可起矣嗚呼銘非深誰為按上海王氏有諱
谷真者公之高祖考也妣孫氏諱璘者曾祖考也妣陳
氏諱翼者祖考也妣魏氏實生友號道正有行誼名公
之考也妣陸氏生公諱銘字敬言别號西莊初娶江氏
繼姚氏林氏子男四長淮娶郭氏宋氏為江出瀛娶康
氏洲娶孫氏姚出後弟鎧為林出女二嫁曹鶴蔡和孫
二長即相堯次相文以正統癸亥六月十七日生正徳
己巳十月二十二日卒夀六十有七云公天賦厚厖涉
獵傳記詞貌清修以憲度自持尤善生殖手致者萬金
然能周人之急勇於出財宗族之孤寡貧乏待以衣食
者數家架梁築道焚劵如是者又嵗數數為之為之者
必於義必不為者必不義也其行大都類此中歳厭㕓
居築西莊别業以游佚君子賢之曰西莊而不名嘗輸
粟賑邊得品官服非其好也惟教其子孫必以科第顯
行及矣而不待豈有數也哉為之銘曰
惟典好禮著魯論君子有榖貽後昆公蓄斯厚發必蕃
誰其舉之子若孫謂予不信視兹文
　
　儼山集巻七十五
欽定四庫全書
　儼山集巻七十六
　　　　　　　　　　　　　明　陸深　撰
　　墓誌銘十五
　　　先孺人墓誌銘
嗚呼孺人天下之賢母也雖然哀吾孺人之不及於養
也孺人志不在養痛深之未有以養吾孺人也於京師
卒卒之日自少師閣老李公而下咸臨奠焉深即日解
史事扶柩還還之日自閭里能言而上咸迎哭焉既殯
殯之數日親戚之疏者逺者自百里外咸持紙錢來哭
曰以是報孺人之某恵某徳也而人未之及知也嗚呼
斯非天下之賢母也耶孺人姓吳氏蘇之嘉定人父諱
寔母姜氏蚤失恃年二十三歸竹坡先生為繼室逮事
筠松府君尤夫人府君夫人性嚴整獨孺人時時可其
意閱三十年無間也前孺人瞿子曰沔甫九齡孺人即
子之時再舉子一舉女皆不育年二十八始生深又六
年生一女曰素英八嵗死竹坡先生喜遊南窮湘沅北
走燕齊晉魏之墟或嵗一歸再歸或間嵗未歸孺人奉
府君夫人以居早作晏息課男耕田女織布農月僮婢
俱出親為之淅米於甑實薪於竈抵暮䇿其雞豚之入
命長老僕行籓外視牛圈縱犬鑰户退乃坐南牖下張
燈或時乘月紡木綿坐深於膝旁使之讀書漏深乃罷
明早升堂視饌畢鄰之貧且急者族之不能衣者食者
有災者悉來告告則各如所欲給之不給則解裳衣捐
笄珥以繼故家雖饒而黄白綺縠之飾未嘗留也府君
有男五人諸孫無慮十數率聚而教之孺人從中館榖
束修筆硯費咸經理之如是者嵗以為常是故過於勞
勩恒苦多病深年二十五謬舉鄉試明年壬戌㑹試下
第還業南雍是時孺人春秋五十餘兩少兒曰溥曰博
育之既長矣遂奉以往葢思欲以江山巨麗之觀紓其
早嵗勤劬之過也於是登巨艦道五湖遡長江以達乗
秋霽無風濤之險孺人喜津津曰吾願也然居南雍再
嵗再病病輒殆乃甦甲子之春遂奉以還明年乙丑深
舉進士入讀書中秘例得攜家益思大其桑榆之樂又
迎之以最小兒博侍來京師居少間又病如南雍丁夘
冬深䝉恩授官翰林編修孺人得報曰是鮮政務當乞
一假還覲汝父吾從汝而南吾夢寐故土也涉春歴夏
日就羸憊既亟乃曰汝無冒時禁詒汝父憂吾雖病無
苦也竟不起嗚呼深之罪尚忍言哉實正徳戊辰九月
二十四日也上距所生正統己巳十月二十八日適六
十云今卜以己巳十二月十五日奉窆於洋涇之北原
從祖塋也深不孝既未能徧走當世之鉅公以乞書孺
人之藏不敢私叙懿美以瀆孺人之終於是乃收血而
誌之不忍銘
　　　京女誌銘
余客南都癸亥以七月哭吾女四嵗者明年三月哭吾
兒兩嵗者今丙寅客北都亦以七月哭吾兒八日者十
月未盡一日吾女京姐又死且三嵗矣余又哭之三年
之間四哭子女於客舍生世果何如耶嗚呼將兒得於
天者素薄耶將醫藥失調耶將余之徳不足庇兒耶將
生死禍福夀殀富貴物自取之而天不與耶其不然耶
先有人妄傳兒死抵家吾父亟以書來問吾發封吾母
聞而解之曰死當得生爾書後數日竟死是果偶然者
耶非耶兒聰慧百出已能誦五七言詩詞數十首每使
歌之葢物之不長者大抵然也不欲悉識特識余之悲
而埋之天壇之南銘曰
父陸母梅家在海月生在酉死在亥甲子迄寅嵗三改
瘡痘遍體紫蕾蕾宛轉可憐痛百倍南郊南原阜且塏
松棺布衾祭以醢速久深藏慎勿悔
　　　清女權厝誌
女清年十三病痞死於京師痞凡嵗餘更數醫竟莫能
治最先治者陳寵寵醫京師有名也當其時夏膓中有
聲乍寒乍熱寵診之以為氣虚有積以阿魏丸餌之既
㣲有形在左脇下以為痞也有胡某者都人也以治痞
名榜于通衢曰半日取效亟使視之曰痞良是是名女
得男疾法當下下之與之藥即阿魏丸自是常服阿魏
丸而病愈甚吻渴減食膚黄變㡬殆是時也産醫者李
珪曰吾子齊傳秘方能治齊來按曰脈數甚内有積熱
服阿魏丸是謂熱濟熱也渴固宜法當健脾清中才得
服參术麯蘖等劑以正勝也或曰是在膜外藥餌不及
攻若以補助祗邪王耳何從勝嘗見一治法用朴硝填
患處火熨之令㣲熱若是數數為之愈矣乃依其方果
獲效在内經有之鹹以軟之者是也遂以朴硝治外而
以齊藥治内有間硝力遂頑而齊藥亦無大效也然日
羸弱自後來治者争言補脾胃矣或曰是必針灸不然
不止江西有秀才蔡登以針名登貢來致之登曰非痞
曷針我有成藥治之當起登謂痞男必左女必右今左
耳醫者蜀王坤以為登大不省耳遂受其成藥不用而
登猶以相貌云必無他坤遂治之専主於脾胃而以雄
黄白礬膏貼之然效愈逺矣晩又治於蕭正齋正齋名
某杭人也其説李王之間而加黄蓍為劑者彌月卒不
起嗚呼女果死於病耶抑失醫然也京師之醫盡之矣
所未及者針灸然言針灸者十一故常不可耳或曰是
疾成於水滯北方多有之若南還啖河中水迺有瘳訪
諸人人曰非便女偶聞之遂日夜促其母歸未及歸而
女死嗚呼女果死於客耶於是乎有遺憾矣自女患是
疾見余日夜憂嘗進曰大人無徒苦兒有吉兆自當無
恙其母扣其狀曰常夢之帝所隨一行人乞夀帝與我
脂傅唇覺而唇猶冷然唇者辰也是益我以辰矣又夢
人索病與他人兒乃捧腹向曰若是寳貨便當與之此
我腹中疾那得與人余聞曰仁哉果然當如女言無恙
乃相與破顔而女亦囅然每晨興常如何之女應聲曰
今勝於昨實不勝也察其意葢見余頻年哭其弟妹姑
謾慰之爾至於死猶云無恙言語無少亂者比病中夜
嘗讀列女傳國風小學雜女記讀之間有未通即以意
屬讀即不爽余竊恠其如此病既加從余乞帖學書余
曰兒女郎也何用為此遂不復事然見書即曉㸃畫大
都與弟妹輩講説之未死前兩日猶坐誦詩時祖母吳
夫人衣紫花半臂適來視兒褰幃曰㜑㜑年時衣單夏
月得寒疾今當更衣之夫人背而泣曰兒何暇憂老身
耶其死夫人尤痛悼之不已女巧慧工藝不欲書聊叙
病醫時事以識余之痛云俟他日返𦵏銘而藏之女諱
清姓陸上海人父深母梅氏為初舉女許配鄉進士董
君懌之仲子以丙辰臘月望前一日生以戊辰五月望
後一日死余挈之走四方居南都者三載居京師者四
載云
　　　不成殤女權厝誌銘
嗚呼吾女果死矣祭奠不得舉鄉邦水榖枕藉不得用
鄉邦草木瞑目不得悼祖父諸父諸母嗚呼痛哉女乳
名定桂上海陸子淵之第三女也母梅氏許配劉復之
子兆元生以𢎞治庚申之八月廿八日死以癸亥之七
月廿五日壬戌九月廿二日隨余來南都距來南都之
前一月十二日劉方問名至南都之三月十二月朔病
痘其二姊屢頻殆危兒獨不舉藥驩然就愈既愈二姊
癯然骨立兒獨豐魁日異私心喜以為厚於天者也孰
知其不足恃耶兒巧慧宛轉能得人懽心令人悼其死
不已死之日祖母臨焉余哭焉其母哭之慟且數曰不
來南雍兒或不死雖婦人之言不通於命要有傷予心
者乃抆淚誌之權厝諸都門之外謀返𦵏焉銘曰
歸寄有時勿震勿䀌優焉游焉終安故國
　　　不成殤兒子誌
嗚呼吾年二十有七始生汝父母賴以有子祖賴以有
孫汝之生在南雍吾馳書歸報吾之故人慰之曰有子
内外族人賀汝之祖曰有孫嗚呼今復何望耶汝生兩
月遭汝季姊之殤吾恃汝而哭之不盡哀今汝之死也
吾何恃而不哀耶又二月汝之祖母母相對病甚汝呱
呱啼乳吾持汝哭而禱曰汝福徳當重慶已而皆愈吾
甚喜豈汝能慶及其親而不能自庇其身耶甫半周汝
祖來視祖母於南雍懐汝而喜曰貌類我貌類我囘顧
乳者屬曰避風節食無厚温也别又牽汝曰歸見汝學
步也今吾歸將何以慰汝之祖耶汝好睂目豐肌肉白
如瓠早善盻笑見者莫不懽喜提攜之汝亦不驚不懼
其親父母尤不同常兒故凡余出也目光射户外懸懸
不見則號泣入則翼而附之如有知然𢎞治甲子三月
一日夜夢兒病痢甚苦求醫不來恠而覺之不敢發明
日而疾作果先腹瀉發疹不可藥九日死矣嗚呼能不
悲哉能不悲哉余將瘞汝郊之外自此去家甚邇且不
忍也汝尚未成殤不敢曰殯乃薄衾就木置諸寓舍之
外門之内俟返𦵏焉兒陸姓繼恩其乳名也是為誌
　
　
　
　
　儼山集巻七十六
欽定四庫全書
　儼山集巻七十七
　　　　　　　　　　　　　明　陸深　撰
　　墓表
　　　玉壺阡表
嗚呼是為吳封君之墓葢衣冠塚云其仲子昻以山東
提刑按察副使奉命養太安人于家迨終事遂合而大
封焉太史氏表之曰天道於仁人之家深矣其始也必
有摧殘拂逆之施以寓夫遺碩存仁之意然後付之毓
賢啟祚之祥以收其繁衍食實之報或自一世二世十
世以至百世罔弗獲者葢積之愈久則入之愈厚出之
愈遲則成之愈大若封君者可以觀已封君姓吳氏諱
寛以某年贈承徳郎(闕/)部主事以徳稱太安人姓鄭氏
諱某以節稱按吳氏之先浙東人洪武初因江圮徙海
鹽之城東今為海鹽人曾祖諱添二曾祖妣沈氏祖諱
繼宗祖妣姚氏繼宗厭市喧又自城東徙邑之擊壤里
築室買田將以耕世其業考諱顯字必達號恬菴老人
行誼為鄉里所服以高年賜章服妣姚氏出平湖名族
寔生封君封君敦樸和厚未冠時遭家多故幹蠱甚力
以順適恬菴之志恬菴矜嚴少不當意即命杖杖而受
之怡然鄉人皆曰今之伯俞也待三弟務極友愛終身
無間言處内人以禮斬斬有法度其於宗黨也恪慎謙
和與物一無所競有犯之者既不與校終亦不復言人
故未嘗見其忿厲之色與叱咤之聲意淳如也年三十
有三病瘵卒寔成化乙未臘月七日壬午也太安人姓
鄭氏出平湖望族年十七歸封君為繼室二十八而孀
居即屏華茹淡躬勤紡績以節自苦手撫二孤命之耕
讀各理昻受學於雲谷朱先生之門至以吉貝三端為
束修葢手所成布云逮昻起甲科馴致通顯自宜城新
建咸分俸為養太安人曰祿以養廉宜留為汝助也昻
既轉官留都乃來就養已自閩憲再遷魯臬陳情得請
始備榮養人以為太安人善教之報越明年考終享夀
七十有八寔嘉靖乙酉三月廿二日也封君初娶于馬
逾年卒子男二長昇娶(闕/)世其家傳次即昻娶(闕/)學行
貞懿為時名臣女一適平湖陸滔孫男六綬紱纓緒維
(闕/)孫女五曽孫男十嗚呼古記稱仁孝必曰顔冉然顔
以殀終冉以疾惡疑於天道若難知者然徳成名立萬
世如新死生修短之間此正天道之所以為大也初封
君病狀殆方書所謂傳尸癆者俗傳妨後故尤諱之必
燬遺乃已當時憲副君才二齡耳太安人每語之故憲
副君必號慟攀慕浹日不能休嵗時饗祀則躃踊再三
曰昻無父之人也聞者莫不悲之及兹同壙鬱成嘉阡
人皆曰憲副君之知禮也深故特表之使樹之隧上以
告凡世之遭變思復者若此太安人遺行復書之碑隂
以代銘詩曰甲令凡節婦有終應得旌門太安人及格
五清先生劉公瑞自翰林來督學政風有司具上太安
人聞之曰守志撫孤婦之道也已被封典敢邀再命乎
命昻力辭之每嵗時必帥二孤上鄭公之墓為置祭田
紡績之工至老不倦每歸寧舟行徃返必以木綿車自
隨衣必澣濯破裂必為之補綴一布被五十年猶存每
舉以示孫曾曰此阿㜑嫁時物也姚孺人有幼女曰菊
英卒時囑之曰新婦母之太安人撫育如已出長嫁之
如禮叔母韓暴卒後具索然太安人即檢自製者終之
其仁孝若此又曰此吳氏之世澤也凡吳之後人宜世
世知之宜世世保之作玉壺表
　　　晉國夫人院氏墓表
葢聞聖人御寓睦九族以展親君子好逑歌小星而𢎞
化是以乾坤之位列則嵗功順成綱常之分定而家邦
並理斯古今之通義也乃若發潜隠之徳而光以上行
屬綜核之朝而名匪例及孝敬之風翕然存殁之榮有
耀則未有若夫人之盛者也夫人姓院氏太原忻州人
父文舉母某氏今晉王殿下之淑媛也徳工言容恩寵
佐賛俱為宫壼冠以嘉靖十年辛夘六月十一日卒享
年四十有三由蓐子不舉故也是時王世嫡尚虚尤痛
惜之即馳傳上言于今上皇帝臣母妃彭以宗支事重
博選名徳親以院氏屬之臣曰是可助内也宜蕃𦙍嗣
以延我統系臣頓首承命惟謹暨臣母妃之屬纊也又
以院氏屬之臣曰是真孝婦也宜請封號以勵其餘人
臣稽首受命惟泣身在㷀疚葢有待也今不幸故於孕育
臣上無以副母妃之遺言下無以顯侍承之潜徳敢昧
死以聞事下禮部禮部尚書臣某等上言曰禮緣人情
例以起義徵之典故宜有以慰王者章再上皇帝若曰
孝敬之道大可贈為夫人嗚呼葢特恩云前後無是也
自今觀之名器所以彰徳也恩澤所以辨才也死生所
以定論也雖然必有遭焉非天子之聖何以舉格外之
典非賢王之仁何以隆逮下之恩非夫人之賢又何以
懋交孚之應嗚呼休哉夫人賦性恬静英姿婉娩自少
寡黙𢎞治十年禮選入府迨長事王恭慎有度上奉母
妃益加勤畏妃甚賢之妃屬疾夫人入侍蚤暮不敢離
榻前序進湯藥王親甞之夫人亦親甞之由是孝誠感
格宫中之務悉倚辦焉夫人益修秪恪手製冠服親調
飲膳下至茶果藥餌之類無一不致誠潔恒兢兢然而
外政了無干預人尤難之仙遊之日府中宫中無老無
少無賢無不肖無不􁃣嘘流涕以為夫人之恵未究於
世也弔者祭者持紙錢者以手加額者相屬於道而王
亦益悲思之嗚呼兹夫人之賢也而亦夫人之遭也可
無憾矣深昨備員晉臬有學政嘗以六月十有八日隨
三司後入賀殿下千秋之夀具見品儀則篚筐織纊之
文組繡鞶織之麗充庭耀目有指者曰是院夫人之勤
也相與稱歎既得罪去再至而夫人𤣥堂之期告矣嗚
呼悲夫既而左長史馬君朋奉狀來請文其實以備閫
範使後有考焉故特為之以侈皇上睦族之化以彰賢
王懐賢之徳併以慰夫人之靈於不朽云
　　　東石毛府君墓表
嗚呼我皇明之文盛矣徧海㝢皆知誦經摛文以起家
科第為賢父兄以是教其子弟子弟以是事其父兄匪
是則為愚為不肖為弱不能振其宗葢自窮鄉下邑已
然而兩浙為盛浙之東寧紹為盛紹之餘姚為又盛彬
彬乎葢十室而五六矣雖然顯揚經濟之志或不能勝
其富貴利達之心蓋又不獨一郡邑已然也予頃觀察
兩浙渡姚江得一人焉曰東石毛本之是已其子復成
進士名而東石即謝世復宴瓊林後二十日自京邸聞
訃葢公不欲食其報於子而復為顯揚之圖者伊始况
具有經濟才如復者乎蓋其為學為訓已盡出風氣之
外顧非豪傑士哉予為題其墓曰餘姚毛府君云府君
諱明本之其字也别號東石學士大夫又推尊之曰東
石先生善有子也東石自幼力學甫成人即遭存守翁
之喪事母鮑孺人奉大母徐曲有禮愛諸叔少孤捐私
匳創田宅完然居之又撫諸弟以成立辛苦支吾遂廢
舉子學築室東石之麓鑿池養魚引水澆花自適也大
意教其子以明體適用不屑為世俗之學暇則觴咏為
樂復領鄉薦作詩示之其佳句曰開軒慕三益閉户尋
九思辛夘秋忽不喜飲酒復私憂之作迎醫侍養計不
欲赴㑹試東石㣲知之復作詩示之曰孟子非大儒三
遷成底事復不敢留乃諭之曰人之生世有子為不死
有文為不朽汝能登第我即死必有海内能文之士表
我我可託之不朽矣汝勉之復奉遺言走東海以請兹
豈非豪傑士哉東石配貞懿孺人鮑先三十年卒子二
長即復娶錢氏次師繼室錢出娶陳氏女二樂安王燫
匡山羅袍其壻也孫十曰五采曰五美曰五英曰五倫
曰五善曰(闕/)　壬辰之冬合于貞懿而封焉墓在湖杭
渡山之隂予為論次其世而詳書其系以告後之人
　　　金齒何氏墓表
予讀詩至𤓰瓞作而歎曰古人之仁也何其明於本也
及讀世本史記諸書作而歎曰古人之義也何其嚴於
辨也夫不辨則不類不知所本則易於忘是生人之道
幾乎熄矣生人之初原於一人所居不過一方暨其末
也漸繁而漸逺又其别族變姓授氏錫爵已不能守宗
統之舊况於遷避流播之勢百出而無窮是故不特至
於途之人而已也金齒何生偉來遊太學卒業歸以先
世狀請表於墓予葢重其知禮焉按何氏本出浙之烏
程國初編戎金齒故金齒有何氏諱迪字惟吉者寔何
氏始遷之祖有令徳以書數稱配石氏繼沈氏生一子
諱滿字公退繼戎籍忠謹號稱長者配陶氏生三子曰
勝宗曰敬宗曰徳宗勝宗字用光復以能書用於有司
多託於酒以自適配劉氏敬宗字用恭以孝友稱於鄉
配胡氏徳宗字用本有膂力多巧思時金齒初設學用
本為諸生尋以養母歸與其配錢氏力豐其家而金齒
之何始大矣勝宗有子曰仲瑛敬宗有子曰璟徳宗有
子曰瓛仲瑛輸粟拜官璟亦甞為諸生瓛勤敏剛果益
充其家而行義亦益大偉其長子也偉舉雲貴庚午鄉
試勵行而績文何之後揚將於是乎在偉甞請間泣而
告曰偉也幼先世之遺行美矣而不及知知矣不及詳
竊聞之先祖妣錢與伯祖妣劉孀居時與胡孺人同爨
處者餘三十載更相敦睦終始無間言三大母繼没又
十餘載以食指衆而析析焉而意未甞不合也然得之
曾大母陶清範慈教為多云嗚呼此何氏之祥也自古
家國之所為隆替者其始也未有不由於女徳其終也
未有不成於子孫其積累之難也動以世計其傾墜之
易也或以旦旬達於天下一也偉乎尚勉之哉使歸而
刻諸石以示永永
　
　
　
　
　
　
　
　
　儼山集巻七十七
欽定四庫全書
　儼山集巻七十八
　　　　　　　　　　　　　明　陸深　撰
　　行狀一
　　　勅贈承徳郎刑部主事松雲沈公配封太安人
　　　　謝氏行狀
松雲府君卒既𦵏之五年獲贈官刑部主事又四年其
子員外郎恩始克以品官禮改𦵏於長溪鳳皇之原初
府君以盛年背養其配太安人謝囑其子曰汝為雙壙
以待及是卒於天津旅寓謀奉以歸啟而大封焉正徳
元年夏恩以例得歸省遂營改𦵏事已而復奉太安人
就養於京而連遘婚喪事遂不得行既行而太安人疾
作禱于淮卜于徐醫于齊魯衛之間遷延者數月竟不
起而恩竟坐違詔㫖免官人咸憐之先是府君之𦵏既
有銘矣因改而廢而兹合𦵏弗可以闕深與恩士同學
官同朝且又世世婣媾聞府君太安人之風習矣故敢
為狀以請按府君諱鎡字時用號松雲其先嘉禾楓涇
人髙祖諱居仁元季避兵因家上海曽祖諱徳𢎞祖諱
晟考諱環是為梅月翁妣尹氏府君初娶于談産一女
而殀繼娶太安人謝氏諱貞字永慕以子貴至是竟同
宂云府君之卒也卒於家以𢎞治丙辰十二月望日夀
止四十有七其子方舉進士於朝不及見太安人之卒
也卒於客以正徳丁夘十二月十日夀止五十有四其
子侍焉人咸惜其夀不滿徳云府君少聰敏以單傳故
不為仕學弱冠遊杭有鄰女挑之亟遷居以避其自幼
端潔如此年二十三喪梅月翁喪𦵏一如禮而家稍歉
太安人助之經營數年遂致千金之産自是舉義睦宗
能世其家外祖母某老無嗣為迎養于家日招鄰母之
賢者相與談笑以悦其心既殁喪𦵏任其費且半諸甥
庶弟某已異爨矣長弗能婚乃厚為之聘諸父有𦵏者
為營其墓道費過百金竟不出一徳語年三十二喪母
復如禮鄉人有負粟至千斛錢至百緡度弗能償悉焚
其劵時有亡奴為盜者執而諭以義竟遣之施棺掩骴
成橋濟涉殆無虚日而向之所致千金屢空矣市有樓
一區既售太安人曰十年成之一旦棄之不可顧吾兒
後業也遂傾糚匳贖還後卒以讓其宗黨其行誼皆此
類也太安人出邑舊族幼孤鞠于外家翟氏静莊儉孝
尤精女工紡績織紝常至夜分其養祭尤竭力稱其為
府君配也恩既第進士府君攜家來京師是日適初度
恩戒客上夀府君喜動顔色曰吾上世無仕宦始發於
吾兒祖宗之積也雖貧吾願足矣三閲月而南還還二
月而不起太安人就養長安者五載遂及封云子一即
恩刑部員外郎女二長即談出適陸淮深之從兄也早
卒次適韓恵孫女三長適孫天相次許聘張寳忠次尚
幼卜以某年月日奉窆恩甞泣向深曰更延吾父十載
延吾母五載於天如何是雖一時逼切之言然封君太
安人生既有徳沒又有後修短之數似有不足憾者矣
惟君子賜之銘焉庶託於不朽也
　　　奉訓大夫尚書禮部精膳司署郎中唐君行狀
君諱禎字原善世為華亭人居白沙里自高祖而下皆
弗耀至君始以科第起家故白沙之唐日益以大君自
少頴敏淳謹年十二三即知讀書綴文鄉先生宋冬官
克輝時致仕家居以經授徒號博學持鑑勁節公以君
徃見宋目而器之留置門下既又從張先生士欽學舉
子業尋與張同登進士鄉里竒之君家故饒迨君一無
紈綺習常寓居百里外讀書以一僕自給見者謂為寒士
也由金山衛學生領成化癸夘科應天府鄉薦丁未科
釋褐高等觀政某部㑹憲廟升遐宗伯特選文學之士
分遣天下編纂實錄君赴浙江至之日鎮巡官以賓禮
逆君君徃答焉時鎮守者故閉中門欲詘君從旁入君
下馬南面立取刺授門者入達即上馬去識者以為婉
而得體書既成事多入國史尋賜告歸無何居何安人
之喪哀毁有禮丙辰嵗服闋還朝拜兵部車駕司主事
明年聞勁節之訃匍匐歸治喪既襄事復還朝改禮部
儀制司儀制掌四方封事君每閱佳疏輒口誦之有太
激切者為之歎曰言固當如是耶精膳每嵗新茶進御
必先至司驗視附其餘為饋曰様茶者分餽僚友以為
常君揆諸心曰焉有上供之物人臣敢私甞耶乃戒諸
門者每茶至必執策數而入之無容入其餘驗既復執
策數而出之如其入焉由是様茶遂絶乙丑陞主客員
外郎主客所轄皆四裔情狀不一號稱難治君一一調
度皆得體時哈密貢方物麤惡倍常數覬優給君悉閲
折之其人譁諸庭累數日不伏曰吾主方物皆有數今
乃爾歸必抵罪君徐曰爾主將罪爾耶吾以尚書一咨
關吾邊將以尚書一咨諭爾主如何衆皆愕然不敢動
蓋其物之麤惡者皆其使之在途潜易也君機敏類如
此尋陞精膳郎中蒞事數月而疾作竟不可治以卒於
長安寓舍時丙寅四月八日也君平生篤於天倫奉二
親極孝與兄祚相友愛甚篤與人交不立城府然未甞
不儼然也其為學不為章句文辭好識前言往行博洽
體法所繫甞借予皇明政要手抄未畢而卒云嗚呼天
之生成不偶然也如公之才十不試一二而竟齎以沒
抑又何哉深初登第與君鄰寓且有婣故辱君不鄙每
公餘即過從談議故畧得數事竊識之兹將歸𦵏於祖
塋禮也夫為善而不獲其成茍併所存而泯焉卒亦何
頼敢為狀以陳伏乞大人先生删次為銘聊以慰君於
地下也君生天順戊寅四月下至卒得夀五十凡三娶
初劉氏再陳氏再王氏子男三長曰儒松江府學生娶
張氏次曰侃劉所生也息女三長適府學生戴悤次許
配宋公選即克輝冢孫君葢不忘所自次一女一男皆
幼側室王氏出云
　　　思巖唐公行狀
公諱啟字世明别號思巖裔出子方晉陽靈石人也吳
元年有諱英者官上海烏泥涇稅課局大使遂占籍焉
英生福福生俊俊生昭皆有隠操昭生瑜舉進士由給
事中歴官至右副都御史為憲廟時名臣瑜生鉞以太
學生歴官至南京後軍都督府都事生三子公其仲也
公生至性孝友和厚儀觀清麗存心正直樂易自如見
之者咸敬公公敬人亦無茍者有大才諳練世故通曉
時制篤學力行遂成名士時有以粟入監例由此途進
者濟濟公獨不屑將期大成而與時忤遂躓不振然其
江湖之憂時發諸議論聴者竦然若其表正鄉里一念
尤其拳拳者故遇人有過輒面折之弗諱焉又節儉不
妄費用能自樹家業奉親極豐故都事公宦遊以豁達
稱由公能養志也母余孺人素羸病公事之益謹每樂
就公養而不欲宦從既以夀終公哀毁殊切凡歛𦵏具
悉力營辦服甫闋而都事公之訃又至矣公不覺失聲
號泣即徒跣南都扶柩以歸時語人曰天乎何困人若
此吾大父中丞公忠諒廉直實清白吏而未食其報冀
吾父必達而祿秩止此意蒼蒼者尚留有餘之福於吾
後人遂刻意訓子迎師取友實皆義方之計其事伯兄
千户公隆尤篤禮意待弟政不失以恩故邑中稱公孝
友無間云享年四十有七遡公之生以成化乙未十月
十七日以正徳辛巳十月二十四日終于正寢配梅氏
有賢行公徳其幹相力敬愛特至子承宗讀書識義克
纉公緒承宗娶倪氏生女一公卒邑人莫不惜公以坦
夷仁誠而弗夀豈造物之理有不可測者耶嗚呼傷哉
　　　沈孝子行狀
孝子姓沈諱輔字良弼别號菊軒蘇之嘉定人也孝子
幼有至性奉親曲盡孝道成化丁亥嵗孝子甞出郡母
孺人黄盛暑中癰發于頸既決壊莫可治孝子忽心動
汗流驚曰得無吾父若母恙乎即日趨二百里餘歸已
無及于救矣哭踊絶水粒者三日及至𦵏㑹天久雨成
潦孝子先一夕率其配瞿泣血拜雨及期果霽既襄事
而雨復作如舊辛丑嵗思善府君病腹痢醫藥罔効孝
子復率瞿禱于庭願減已筭以益父年拜至額瘡忽聞
異香滿室思善遂瘥同邑潘郎中時陽作傳行其事錢
文通公溥吳文定公寛夏少卿寅張給事寧沈石田周
皆有紀述由是孝子之誼寖聞於人人遂聞于御史御
史聞于天子天子下其事於府若縣覈實以聞天子若
曰是不可以不勵爰旌其門於是大書華扁幾與節孝
之徐義門之鄭等矣故一時吳越之人皆稱之曰孝子
而不名云孝子之先為鳳陽人有諱都逺者登宋進士
第仕於揚州㑹元兵渡江復仕於蘇夜夢雙虎黝然據
獄厥明入獄果有兩男子荷校者察其有異隂縱之即
張瑄朱清也尋罷官寓蘇之烏鵲橋後瑄清以海運有
功並都通顯一日遇諸途遥拜曰吾父吾父即奉以歸
清浦清浦瀕海帶江號沃壤因樂其地遂卜居焉是為
沈氏南遷之祖也都逺生元震元震生觀光觀光生壵
壵生璞璞生箎樂善好施是為思善府君孝子之考也
至是七傳矣而家益以大族益以昌美宅良田凡若干
區而詩禮之聲益以盛登科賜第聫嵗而有若孝子者
猶之於沈氏可謂有徳有功之祖矣嗚呼盛哉孝子幼
頴敏能讀書長涉獵書史尤好法書名畫古物器尤善
鑒定種菊滿庭以娛親悅賓因以自號雅歌投壺與文
墨士相周旋而彈絲吹竹家富聲樂其習尚如此性好
施與凡親之黨貧乏者恵之患難者拯之凡鄉之人則
𦵏其死而貧者婚嫁其失時者藥其病者橋梁其病涉
者修菴觀之傾者壞者殆無虚嵗族叔有諱軒者無後
則養其生送其死甚厚徐氏姊少寡則撫其孤勵其志
卒以節完天順辛巳嵗海溢遭漂溺者三千餘家則輸
粟四百斛於官賑之成化壬寅嵗吳饑又輸粟五百斛
獲章服之榮又輸粟若干於邊應格當復得一官因以
讓其兄某𢎞治辛亥嵗吳復饑又輸粟一千二百斛獲
旌門之榮𢎞治壬子嵗夏旱又請于官輸種豆六百斛
于民賴以有秋𢎞治戊午嵗又焚逋劵若干通其行誼
如此尤為鄉人敬服至於縣大夫亦多材之質成于門
者無虚日天順癸未甲申間鹽徒為㓂孝子設法擒送
于官一境晏然其材制如此𢎞治己酉有司舉充鄉飲
賓戊午長孫炤登京闈鄉試辛酉孫灼復登明年壬戌
炤登進士第乙丑例被上賜有綿纊米肉復有冠帶其
遭際如此生於宣徳甲寅六月二十二日卒於𢎞治乙
丑十二月初八日得夀七十有二卒之時其孫炤灼皆
以朝命便道還家侍疾惟謹既屬纊戒諸子孫於庭曰
人數有限吾本布衣屢被恩榮夫復何憾但鄉人忘吾
之恵累致於訟雖然不可因此而怠其為善之心也勉
哉耕讀吾家業爾其夀而終終而不亂如此子男四人
長曰梁娶龔氏次曰棠娶黄氏次曰棣先卒娶黄氏次
曰槩娶楊氏孫十四炤今官行人娶闔氏燿庠生娶徐
氏顧氏灼娶唐氏煾娶譚氏勲娶錢氏煦庠生娶唐氏
爚庠生娶曹氏烋烈焃燾燭㷵孫女十四徳清適庠生
陳金徳莊適徐倬徳真適郭指揮乾徳寧適徐孔麟徳
温適上海庠生諸華徳柔徳良徳英徳馨徳芸徳和徳
潤未行曾孫一未名曾孫女七俱幼其𦙍嗣如此夫孝
之徳廣而義之道安前則有光後則有啟生則有享死
則有譽若孝子可不謂聖世之耆逸也哉是宜以有傳
兹將以某年月日奉窆于崇孝之阡惟當世之宗匠叙
次為銘庶以慰諸幽而徵諸明也深外曾祖母實瞿孺
人之姑則深視孝子祖黨也又獲與諸孫炤灼同朝而
灼為同年家且鄰比焉是故摭其大者為狀以俟
　
　
　
　
　
　
　
　
　
　
　
　儼山集巻七十八
欽定四庫全書
　儼山集巻七十九
　　　　　　　　　　　　　明　陸深　撰
　　行狀二
　　　刑部右侍郎乙峯蘇公配淑人王氏行狀
公諱民字天秀别號乙峯先世為浙之遂昌人洪武初
我太祖高皇帝大封親王博選東南巨族以畀侍衛公
曾大父良與焉時從愍王之國遂為秦人籍儀衛司良
生仁貴仁貴生鄠南公文通配趙氏實生公以公貴累
贈奉直大夫吏部考功司署郎中事員外郎累封趙為
太宜人嘉靖(闕/)年公以滿一考例得推恩由是蘇氏之
入秦者自仁貴文通皆贈為通議大夫南京兵部右侍
郎而趙宜人為太淑人公自幼頴悟不凡稍長樗南公
訓以學即通文義突弁遣游鄉校師事宿儒栁先生學
有進益㑹邃菴先生楊公時為憲副督學較諸弟子員
公名在栁先生上當廩食公以栁先生師怡然讓之白
於楊公公曰讓美事也知讓必知孝與忠矣亟稱之一
時鄉士大夫皆曰蘇氏子賢能讓自是刻志向學舉𢎞
治乙夘鄉薦累試禮部登乙丑進士第初授山西榆次
知縣榆次健訟且善謗人難之公無懼色下車公以蒞
事廉以律已於是訟息而謗弭邑大治鄰縣有訟於撫
按者不之他而願之公取決焉賢聲藉藉徵為兵部職
方司主事時故關巡檢素無狀過者必沮沮公不遂乃
叢怨方逆瑾擅權搆公落職為四川橦梓驛丞公毅然
就道在任盡職無悔時蜀蠻叛撫按委公進剿公承委
獲功甚多撫按曰爾功也公辭不敢當亡何瑾誅復官
為工部主事管理山東徂徠等處泉源改吏部考功司
主事陞驗封司員外郎調考功文選兩司陞驗封司署
郎中為諫止巡遊事奪俸六月再調考功司署郎中循
資得實授為郎中時奉例凡諌止巡遊官跪廷受杖者
得陞俸一級乃調文選司為郎中文選據銓曹要地多
所嫌疑公處之特有清譽乃陞太常寺少卿以祭掃例
請上俞之畢事復任陞南京太僕寺卿馬政修舉召改
光祿寺卿撙節財費嵗以萬計陞太常寺卿提督四裔
館尋陞工部右侍郎皆克修職務丁趙太宜人憂家居
數載清修自持一毫不以干人服闋欽改南京兵部右
侍郎甞署工部事八月餘司㕔以直㕔百金奉公公辭
曰我自有應得之者此何以為南都人士服其廉且當
也滿一考例當給由道經榆次榆者公舊治縣也父老
百姓至萬人要迎入縣則又挽留遮道不欲行甫入京
適刑部右侍郎闕吏部疏名上上即用之以南京工部
修理孝陵功賞白金二十兩大紅織金紵絲二表裏甫
兩月即得脾瀉疾偃卧者兩月題詩以見意怡然而逝
寔戊戌冬十月之三日也距所生成化丙申之三月十
四日得夀六十有三云卒之明日其子幼平奔而至猶
及歛人以為孝感所致配淑人王氏故驛叢臺丞咸寧
公經女先公六年卒𦵏韋曲里之新兆公自為誌稱其
賢不一而足今上皇帝修復古禮嘉靖九年皇后初親
蠶於北郊有制九卿命婦從采桑淑人與焉鄉邦榮之
卒於嘉靖癸巳之四月一日得夀五十有六子男二長
曰幼平恩廕為國子生娶王氏夔州府通判王君瑜之
女次曰幼方側室孔氏出聘盧氏工部郎中紳之女女
二長出側室何氏適秦府引禮舍人李君璋之子燁如
次嫡出適翰林檢討段公炅之子徵幼平扶柩自京師
將歸卜以某年月日啟淑人壙遵制大封焉嗚呼公以
明敏之資剛大之氣通變之才堅定之守兼之以宏休
之量歴轉官階凡廿有一顯晦近逺始終一節天下方
望其大用而位不滿徳人咸惜之深與公為進士同年
雅相知愛公方謫蜀時甞從總制林公見素先生平藍
鄢賊深昨入蜀道經江津瀘戎之間見孤城敗堞水聲
嗚嗚然正公効力出竒之所土人猶能歴歴道公姓名
深心甚偉之丁酉召還公適捧表入覲獲與公握手談
徃事縷縷不能休戊戌之夏公内轉過從尤數而詎意
遽止於斯也予視殯斂哭之哀幼平亦向予哭不能已
涕泗向予曰吾父之賢辱公之知而吾母之賢有可書
而人未及知者吾母病屬纊時甞撫幼方而屬之幼平
曰此汝弟也莫作别視之又曰汝父止汝一子吾為蘇
氏宗祀計二三年為置四女侍竟得一子一女如吾所
生皆同氣也汝識之弗忘言已又哭訃聞上悼惜之特
賜𦵏祭皆如例人以為榮遇云因序次其行以告於當
世之大人先生乞銘其藏伏惟採擇焉
　　　通議大夫應天府府尹黼菴柴公行狀
公諱竒字徳美號黼菴姓柴氏崑山人也其先出嘉定
有諱延富者元萬户公之始祖也公生而頴敏初同故
禮部主事盛公鍾濟陽令杭公東往謁太常卿夏公仲
昭公未出私約分識其壁間文字凡若干篇及歸臨紙
書之不遺一字與顧太保顧文康公同為邑庠生時令
崑山者慈谿楊公子器有鑒賞才尤慎許可一見公所
業文即曰此竒士也因屬以遊浙中用博聞見𢎞治壬
子遭通議府君之喪兄亡弟幼家適中落公畢力營喪
𦵏如禮辛酉以易經中應天府鄉試名在第六主司刻
其文以程多士正徳辛未與弟太同登楊慎榜進士觀
政吏部時少師楊公邃菴為冢宰上書言東南水利事
深為楊公所器復極陳白茅塘七鴉浦之利害請以逆
瑾沒入貲財給濟工費楊公上其議於朝特命工部尚
書梧山李公充嗣往司其事績用告成大抵皆公策也
是嵗八月吏部考選科道以諫諍論試諸進士公居第
一銓授吏科給事中時劇賊劉六等弄兵山東朝廷討
之命將出師以公與御史吳堂為監軍既班師有白金
文綺之賜權貴囑託一切絶不行所核功罪皆當壬申
二月賊陷曲阜城禍及闕里禮籍樂器皆焚蕩公奏移
曲阜城以就孔廟永為保障九月凱旋獻俘賜金織鷺
袍與宴兵部加俸二級癸酉六月丁計淑人憂弟太任
刑部主事適卒乃扶攜二柩歸𦵏如禮乙亥九月服闋
丙子四月還朝復除吏科給事中丁丑六月滿一考授
勑階徵仕郎八月選户科右給事中戊寅夏再遷左於
吏科當事多所建白疏上即焚草人罔周知間有傳誦
之者若武宗南巡之疏錢寧持寵之劾與邊儲屯政事
關大體葢有人所不能言者己夘八月陞南京光祿寺
少卿時武宗駐蹕南京凡諸供應皆先事而備若寺之
圮廢次第興復查革更正多所修舉辛巳夏今上登極
詔考察京官適寺長闕公奉行惟謹黜屬吏不職者五
人查復厨役之占役於他所者凡百有二十餘人謗言
叢集一莫之顧然竟無他壬午改元公力辭加俸上以
公山東河南剿賊之功不允八月進階奉政大夫癸未
三月滿一考丙戌十月六載考績加授修正庶尹己丑
三月進賀册立中宫箋至京陞應天府府丞值尹闕攝
篆者五月巡撫都御史荷峯陳公祥特疏薦之辛夘三
月以郊祀恩進階中憲大夫八月鄉試充提調官場屋
事惟謹壬辰九月陞應天府府尹秋八月頒詔例授誥
命封贈及二代仍廕一子入監甲午春清查官占埋沒
地還之民間以絶權勢起佃之謀復積科試羡餘以開
拓貢院矩範儀觀為之一新是秋鄉試再為提調官㑹
南京太廟災引咎自陳致仕得請即日東歸家居幾十
年足跡未甞入公府口不談貴顯時事惟以詩文自娛
樂而已周貧贍族之舉則奮袂為之不愛也公性孝友
嵗時祀先必流涕每謂其子曰祖宗功徳不可忘吾平
生無夢夢必有兆皆祖宗之報甞憶山東時夜過吕孟
社身在賊中暫止郵舍就草榻傍垣遂夢而祖呼我曰
速起速起寤驚而頗疑為賊乘之方啟户出探有逸馬
觸垣悉壓覆榻上旁近無完物矣此祖宗之佑也爾子
孫謹識之異日雖乞誌吾墓可也告等以遺命語予若
此予謂此公忠信之應也公以成化庚寅十月十有九
日生以嘉靖壬寅六月七日考終于正寢享年七十有
三配淑人有賢行子男三長郊娶盛氏先十二年卒次
即告以文學世其家國子生娶周氏次秩國子生娶周
氏側室夏出女二長適監生徐良次適縣學生張必紹
側室殷出孫三輔喆監生娶顧氏輔光廕補入監娶梁
氏繼室徐氏輔延孫女二適朱景運張士瀹曾孫男一
曾孫女二所著有石池稿嘉樹軒紀聞并黼菴集藏于
家惟公以經濟之才該博之學茂有鄉譽為時名臣與
深同舉于鄉暨同朝為從官寓邸復同閭巷最相知厚
予之赴關蜀猶及見公于密室今歸乃以後命為託顧
予衰陋知公為淺尚賴當世巨公大雅採擇焉以垂不
朽此柴氏子孫之幸也謹狀
　
　
　
　
　
　
　
　
　儼山集巻七十九
欽定四庫全書
　儼山集巻八十
　　　　　　　　　　　　　明　陸深　撰
　　行狀三
　　　光禄大夫柱國少保兼太子太傅禮部尚書武
　　　　英殿大學士贈太保諡文康顧公行狀
公諱鼎臣字九和别號未齋蘇之崑山人崑山古稱東
吳吳四大姓顧其一也三國時雍為吴名相其後别族
散處故崑山有顧氏云公家雍里村世以力田種徳聞
於時故崑山之顧氏為大族其十二公者元之萬户也
寔生徳輝嗣為萬户徳輝生八子其季諱士恭公之髙
祖也曽祖諱大本祖諱良號耕樂道人父諱恂號桂軒
有隠徳列祀鄉賢三世俱累贈光禄大夫柱國少保兼
太子太傅禮部尚書武英殿大學士曽祖母蔡氏祖母
吴氏嫡母吴氏生母楊氏俱累贈一品夫人公生而頴
敏數嵗能文章稍長學益進與兄子直潜同游邑庠皆
有名時號顧氏三鳳𢎞治辛酉舉應天鄉試乙丑舉㑹
試對大廷賜進士及第第一人授翰林院修撰七月丁
父桂軒公憂正徳丁夘服闋戊辰五月還朝與修孝宗
實録成己巳五月陞翰林院侍講賜銀幣十二月丁楊
夫人憂壬申服闋告病家居癸酉冬還朝甲戌充廷試
受巻官丙子五月陞左春坊左諭徳兼翰林院侍讀八
月受命主順天鄉試時錢寧擅權令人持帖至公所囑
其所親以重利啗之公不為動竟忤寧而寧亦不能害
也己夘武宗南廵賜麒麟服辛巳今上入繼大統五月
開文華講讀充經筵日講官賜銀幣孔雀服三襲復充
武宗實録纂修官公在講筵音吐宣暢敷陳啟沃節奏
纚纚上每傾聽嘉靖壬午正月郊祀禮成賜白鷴服三
月疏乞歸省祭上以講官故特命馳驛還鄉賜白金文
綺仍令速返供職癸未疏乞養病上不允再疏得請家
居藏修者㡬四年目擊東南利弊慨然欲起而振舉之
丙戌冬赴闕丁亥二月復職經筵日講仍舊十月更定
學士制公首為翰林院學士掌印仍充經筵日講官分
撰誥勅十一月進講范浚心箴上特諭内閣云朕因十
三日聼講官顧鼎臣解説心箴連日思味其意甚為正
心之助昨自寫一篇并假為註釋復諭曰前日聽講心
箴深加愛尚朕自念上荷天命為人君長當務學以致
知待麤有領㑹之時再註視聽言動四箴後復御製敬
一箴命于翰林院兩京國子監建敬一亭并前五箴俱
勒石其中天下學校準為定制戊子八月三十日上又
諭輔臣曰朕為洪範一書於帝王為治之大經大法實
為親切講解須委一人庻得接續貫暢欲令鼎臣通篇
進講分段計日從容講解務使盡其所言以為朕為學
求治之助九月八日上又諭以公所講洪範盡心指解
復慮詞語長多恐温書之日有所失記少為刪去㡬句
從容講説以發明朕心使有所得直解揭帖内可撰寫
精全朕得覽閲以求㫖義為為治之助十月賜文獻通
考四書大全書傳大全各一部閏十月二十日上又諭
曰今以寒月例暫免經筵日講但朕以洪範未終篇故
未循例暫免又曰為學貴終始亦在乎篤行不在急迫
與徒知也鼎臣暫免朝叅止入講殿進講庻得從容朕
亦安聽或得於領㑹矣十一月二十一日上又諭以公
進講洪範終篇盡心指陳陞詹事府詹事仍兼翰林院
學士賜白金文綺又諭稱公入仕有年故特進三品與
他講官不同蓋特恩云上又諭公自進講以來忠誠剴
切於經傳多所發明甚為朕進學之助又諭以公學行
素優侍講有年啟沃良多勤勞簡在特給賜誥命己丑
四月命校勘續修大明㑹典公充副總裁考定損益多
公手筆云十二月上奉先聖先師神位於文華殿之東
室行釋菜禮特命輔臣及公等十臣瞻拜復召至西室
親承天語期勉賜茶而退繼頒聖諭令十臣各敷陳經
義闗切於君徳治道者以獻公撰述中庸首章講義一
篇進呈御覽大意言圖治者期臻於聖神功化之極不
安於小康也庚寅二月上肇舉耕籍禮特㫖命公與九
推之列賜雲鶴服七月命掌詹事府事辛夘九月無逸
殿成上御殿命輔臣及公等坐講周書無逸篇賜宴十
月陞禮部右侍郎兼翰林院學士仍充經筵日講官不
妨部事十一月歴三品俸考滿廕孫謙亨入監壬辰十
月奉特㫖教庻吉士吕懐等二十一人舊例教庻吉士
率用翰林臣二員獨受簡命自公始也十二月陞吏部
左侍郎掌詹事府事兼官職位如故癸巳三月上以釐
正先師祀典再幸太學命公充分獻官上祀畢御彞倫堂
命祭酒司業講書賜坐聽講賜新鈔羊酒時取孔顔孟
三氏子孫至京從幸陪祀公退而上言以為孔子之道
為萬世帝王法在當時門弟子唯曾參之傳獨得其宗
觀大學一書綱領條目昭然明白端可見矣而二千年
以來未有能表章之者我皇上崇儒重道逺邁帝王似
兹曠典所宜肇舉伏乞命禮官詳議盍訪曽氏子孫與
孔顔孟三氏一體録用則吾道幸甚上是之於是求得
曽氏子孫名質粹者授博士以主祀事甲午再滿考進
勲級授資治尹時大同軍士屢變執政者欲以大兵屠
滅公抗疏言叛者不過二三渠魁誅之則國法正而人
心安矣奈何戮及無辜使玊石俱焚乎上從其奏全鎮
生靈頼以獲免乙未孝静毅皇后梓宫發引禮部疏請
命大學士一員題主上特以命公是嵗廷試進士充讀
巻官舊制親賜策問皆内侍傳捧是年特命公捧下仍
著為例上復御文華殿親試選進士趙貞吉等三十人
改庻吉士内閣疏請簡命主教事者上擢公禮部尚書
兼翰林院學士仍掌詹事府事教庻吉士公具疏懇辭
上諭之曰朕以卿講幄舊臣効勞有年特加兹秩専委
教讀為國儲材宜從朕命公就職程率訓勵模範肅然
冀得真材以稱上意七月公有疾二十三日上賜手札
云前因秋享祖考卿以疾奏别委捧主朕意以卿微疾
耳昨聞之李輔臣謂猶未愈卿受命教習吉士此非小
託宜善加調理可用心教之以副朕任用焉二十六日
復賜手札問疾并手製藥一劑賜公諭意諄諄恩眷有
加丙申三月從上幸山陵賜麟服及銀瓢繡囊諸物四
月賜飛魚服二十七日召見行宫時公教庻吉士因論
進學之方作文之法教育人材之要及言宋史浩繁宜
加刪削以備御覽上意嘉悦議修飾七陵并豫建夀宫
命公徃祭天夀山之神八月上遣祀先師孔子九廟成
禮部疏請定各廟時享太廟祫享大享諸樂章上特命
公専撰九月重録累朝寳訓實録成公為同經理官特
加太子太保賜宴於謹身殿仍賜銀幣鞍馬十月議遷
孝肅孝穆孝恵三后神主奉安陵殿特命公題主丁酉
七月公上疏言東南財賦重地積弊甚多為民蠧害遂
條陳四事一曰暫議差官總理二曰查理田糧舊額三
曰催徵嵗辦錢糧四曰查復預備倉糧皆究極利弊纎
悉不遺公恐行之者不得其意反為民害故又曰所以
更化善治非作聰明以亂舊章也法久弊滋務在整飭
振舉以復舊焉耳其惓惓若此先是嘗以四事建言于
朝行之而有司因循廢閣故復有是奏上特命户部臣
速行之加嚴切焉是嵗京師大水沉竈浮屍見者駭異
而天下郡縣又多水災湖廣尤甚公疏宜修人事以格
天心紆民困以消隠禍極論傷痍困窮之狀乞請優恤
京師被災之家其湖廣承天乃皇上受命龍飛之地災
沴如此神人震驚宜遣大臣馳徃賑救遺黎掩瘞枯骼
更勅天下撫按憲臣嚴督有司奉行徳意加恵存亡庻
邦本固而天心可回矣上嘉納焉戊戌二月奉命主考
㑹試時士子一時習為竒險之文靡然成風禮部疏言
其事公當文衡崇雅黜浮文體大正士論服之三月廷
試進士充讀巻官公簡在帝心自己丑嵗即擬大用公
時宰張羅峯以宻疏沮之非上意也是嵗八月十七日
上御平臺始勅吏部以太子太保禮部尚書兼文淵閣
大學士入内閣公疏辭上諭曰卿講讀舊臣才學茂著
朕心簡在内閣重任特兹委用宜盡心輔賛以副朕意
公既大拜與序菴李公桂洲夏公同心輔政上倚任焉
重九日賜上尊珍饌二十五日駕幸山陵秋祭公扈蹕
侍行十一月朔駕詣圜丘恭上皇天册表復詣太廟恭
上册寳賜銀幣召對便殿復論經史欲集儒臣彚纂修
葺公奏請皇上宜如漢宣帝時開白虎觀召諸儒講論
五經同異親稱制臨決斯文之幸也上曰卿言甚合朕
意朕思作此等事勝於他事也二十六日聖母章聖皇
太后違和上命輔臣引醫入視賜銀幣既而皇太后上
昇十二月侍駕幸山陵相度陵隧上駐蹕徳勝門手賜
禦寒首衣途次賜食器銀杓諸品物是日昭聖皇太后
遣中使至山陵問上起居以輔臣扈從勤勞各賜銀幣
己亥元日賜上尊珍饌與勲輔諸臣被召至𤣥極寳殿
觀燈賜燕二十七日上於平臺勅吏部以昨冬祗薦皇
天冊表命使諸臣䖍恭賛佐宜錫殊嘉加公少保兼太
子太傅武英殿大學士尚書如故二十九日召至啟祥
宫入見皇嗣賜銀幣花紅二月朔日皇太子冊立及景
裕二王就封賜銀幣新鈔時上卜以是月十六日南廵
承天乃命夏公扈蹕而以公留守京師八日賜牙刻留
守闗防一顆聖諭畧曰朕將躬詣顯陵為親營計吉地
日以期矣特命卿同錞鏸守北京佐太子代理之重卿
職也宜協心䕶守一應題奏以關防用使宻切要務重
封印記庻别詐偽昨論宋事朕見文人每私檜為忠卿
直以為姦可見卿之公讜也朕此行非有導之者卿但
盡誠居守十三日召見文華殿面計南廵程途日行次
序手授几筵祭文及記事一帙遂賜蟒衣四襲金寳帶
一圍上以諸邊重地宻邇京師欲遣大臣行邊公曰須
重臣乃可上曰翟鑾何如公頓首曰聖諭甚當遂起翟
公於家即拜行邊使奉勅廵厯九邊是日公疏聖駕南
廵伏䝉眷命留臣居守京師輔賛機政受命以來蚤夜
兢惕不遑寧處良由責任至重切慮才力綿薄弗克負
荷以傷皇上知人之明私憂過計不容隠黙手上七事
皆軍國重務内一事云皇太子正位東宫文武官例該
朔望朝叅上曰可怠者戒之又一事云内閣於各衙門
舊不統攝臣留守事重乞令順天府五城御史兵馬廵
捕㕘將把總悉聽臣約束庻便行事上是之著暫此悉
聽統束其餘皆上手批可復諭之曰朕祗為顯陵南徃
躬視土地留守重託簡付于卿宜夙夜慎恭以匡儲政
條奏各有批示卿其欽之十四日上召見平臺手授御
筆面勅曰朕躬以二親妥靈之地日夜思念心甚不安
必親見乃安此心非漫遊也特以留守至託簡付于卿
宜朝夕慎恭輔賛儲政庶朕心安于行卿其欽哉慎之
又面諭曰朕用卿晩卿受重託凡各衙門事務皆得預
聞官員有不職廢事者重則奏聞區處輕則請㫖懲戒
公即奏曰九重宻㫖人不得聞乞降綸音百官悉知警
戒臣得以行所無事矣上可其請宣諭百司是日又勅
諭公曰朕兹廵幸承天恭視顯陵車駕徃回動歴數月
昨以冊立東宮命之監國特留卿賛輔協同文武重臣
居守内自禁掖外而都城逺及邊陲并大小百司庻務
悉以付卿宜遵承朕命應啟請者擬請令㫖施行應聞
奏者馳奏行在定奪其有宻切𦂳重事情宜用欽賜印
記來聞卿講幄舊臣久懐經濟朕兹重寄宜欽承之哉
十五日召見文華殿賜皇考御書扁二面一曰日新又
新一曰太極無極又賜銀圖書一顆文曰經幃首選十
六日車駕發京師公奉命居守振舉紀綱輦轂之下肅
然屢以錦衣舍人齎皇太子問安疏及公留守問安宻
疏詣行在凡内外軍國機務無不纎悉聞奏三月二十
五日上在承天以山陵相度事宜手諭特先示公一人
并賜御製詩歌三篇且諭以衛輝失戒令録詔勅諸文
馳進公疏謝畧曰臣仰知聖孝純切諦視山陵已定大
事聖子神孫億萬世無疆之福基於此矣臣自忭慰未
敢宣洩至若聖情悲喜露於述作格律髙古思致真切
直追典謨訓誥之作信非漢唐以下秉徳好文之主所
能窺測其萬一也四月十五日車駕回京公率百官奉
迎致詞瞻拜上慰勞之公居守時律下太嚴不少假借
言官論之公即引罪辭避上特慰諭焉時上以草勅事
督責輔臣公頓首陳諌詞意懇切上為之霽威五月公
以累朝典故文籍俱貯内閣制勅房翻閲衆手文字漫
滅前後脱落二月間召對平臺時面奏乞令中書謄寫
進呈聖覽為萬世法程上俞允之至是成二十餘帙上
之餘未及就時皇妣南祔顯陵舟行遣公至通州題主
十二日賜御批寳璽聖製詩歌二函皆南廵時作也十
九日特賜天靈茶筍六月公以疾在告上遣醫視疾中
官齎賜羊豕酒米諸物閏月朔祀永明後殿先聖先師
堂上命公代拜十五日一品考滿復職上遣中官齎賜
羊酒新鈔八月南薫殿書太祖成祖睿宗三聖玊冊寳
賜銀幣九月賜白花玊帶一圍金織麒麟服三襲二十
五日召至皇極閣視書皇天玊冊表賜銀幣二十八日
扈從聖駕親閲夀宫及奉安成祖陵碑賜銀幣諸物十
二月四日賜白金蟒衣庚子正月十日冊封皇貴妃等
妃嬪充副使捧冊十九日上祈榖于𤣥極寳殿夜召勲
輔禮臣六人賜貂皮暖耳三月八日欽奉聖諭公具對
解疑言及朝㑹事上再賜手札詞意諄懇一時君臣相
與誠信通流雖家人父子不是過也五月三日夏至有
事於方澤命公視牲郊壇感寒病噎請告上遣醫視疾
仍遣中使賜食品如前時公卧病日久不瘥上屢遣中
使齎手札賜問越三月公以例上疏辭俸上復予告給
俸如故八月病甚公懇乞歸休上温㫖慰留九月十六
日公疾少間伏枕呼冡孫謙亨語之曰吾受皇上厚恩
畢力報稱今殆不可起矣吾志未及為者爾筆記之於
是口占五言古詩一章云天下㡬大事初意戮力為流
景若逝波世路况多岐天造既難明立事不可期後來
有傑士一一為為之為國開太平千載壯鴻基復命書
五事于後一曰復鹽法以備邊計二曰興南北直𨽻山
東河南水利開稻田樹積蓄以省漕運三曰經理宣府
大同二鎮薊州遼東山西邊備以保障京師陵寢四曰
復河套經理甘肅以保全陜五曰經理松潘以保全蜀
皆國家大計云十月五日病革乃力疾陳遺疏感激聖
恩勸上親賢圖治加意元元頥養聖躬茂登萬夀以貽
聖子神孫無疆之業以慰天下臣民仰望之心上答曰
覽卿力疾陳奏足見忠愛朕已具悉六日午時卒于正
寢訃聞上為憫悼勅禮部舉恤典以聞賜祭九壇仍命
禮部主事王健營𦵏事贈太保諡文康公身長七尺虬
髯虎視姿貌竒偉風神峻拔自束髪為舉子時即有大
志初名仝後更今諱其志也果以掄魁發身位登宰輔
文章功業卓冠一時殆不負所學矣公性直諒不諧於
俗遇事輒敢言人雖敬而畏之亦以是見沮頼為聖主
所知卒能保全晩嵗始入政府恩禮優渥賚予頻蕃公
亦竭忠報稱不避嫌怨僅僅二載竟卒于位至於遺言
一不及私可謂社稷臣矣公生於成化癸巳二月二十
五日享年六十有八配朱氏累封一品夫人有賢行白
首相敬如賔長子履方夫人所出也鄉貢進士娶梁氏
次履祥娶周氏側室薛氏出次履貞順天府學増廣生
以履祥有疾讓䕃入監娶陳氏履吉尚㓜皆庻出女二
皆夫人出長適國子生歸本次適國子生朱端禧早寡
孫男四人長即謙亨尚寳司司丞以公内閣恩改授娶
陸氏次謙益四夷館譯字生娶周氏續聘查氏餘幼女
二王世業周允懐其壻也曽孫男五咸和咸平咸康餘
皆幼公所著詩文應制諸作奏議共若干巻藏于家公
之卒也上遣禮部主事董子儀䕶䘮南還履方等將卜
以嘉靖壬寅某月日𦵏公于潭山之原禮也深叨從公
後三試皆為同年而家居不逺百里又嘗同官翰林辱
公以為知己者久矣比聞國子司業王先生繩武數論
公之行誼曰公居家篤於孝友父桂軒生公時年已五
十有七公既長恒恐不逮養每夜焚香祝天願減已嵗
以益父夀桂軒公果登耄耋公狀元及第得報後兩月
而卒竟如其願云公少不獲於伯兄事之未嘗失禮待
宗族皆有恩義其貧者㡬百人計口給粟以贍之與人
交遊洞見肺腑雖韋布久要雅敬如新云倜儻大度喜
施予所得俸賜見貧者輒以周之濟南一貢士就教職
待選日久無以自給遂鬻其子公聞而惻然遺金俾贖
之居京師凡病若死不能具醫藥棺歛者有請於公公
輒濟焉為人外剛嚴而内寛和禮賢樂善推誠布公奬
引寒士孜孜不倦自公之暇奕觴詠歌寄興蕭逺平居
不廢絲竹所至室宇煥然雖紛華之中未嘗不澹然自
得無所係累也公生長東南念財賦日蠧為國大患故
三舉奏又以故鄉崑山為東南要地財賦上供者四十
餘萬濵海數受警無城郭可守何以保民乃言於撫按
憲臣疏請凡沿海縣邑無城者令有司次第修葺而崑
山最為要害首議興築三年而城成民用乂安百世之
利公之功也繩武與公同郡邑而有親好相知尤深其
言當為實録云履方寔予國子所教士間奉遺命以斯
文為託乃相與敘次如右將以請於當世之宗工大手製
銘焉謹狀
　
　
　儼山集巻八十
欽定四庫全書
　儼山集巻八十一
　　　　　　　　　　　　　明　陸深　撰
　　行狀四
　　　勑封文林郎翰林院編修先考竹坡府君行實
府君姓陸氏諱平字以和别號竹坡松江上海人也以
正徳七年勑封翰林院編修文林郎制詞有曰逺貽林
壑之光安享桑榆之樂府君讀之喜曰天語之榮若是
宜示子孫不敢忘因摘取以名堂間自稱逺安老人云
以正統戊午二月二十五日生于洋涇之里居以正徳
辛巳二月七日終予正寢享年八十有四初娶同邑瞿
氏贈左軍都督府經歴晟之女有令徳早世生一子曰
沔娶薛氏俱先府君二年卒繼娶嘉定吳氏戊辰嵗卒
于京師以正徳七年推恩贈孺人孺人賢婦道母道為
宗黨冠生一子即不肖深也娶梅氏妾高氏生二子曰
溥娶曹氏曰博娶曹氏孫四人梁棠栢楫陸出自華亭
洪武初竹居府君再自馬橋壻于浦東之章氏因家焉
竹居府君修隠操為鄉長者生筠松府君倜儻沈毅博
學好古聲望隠然重東南為人敬服配尤孺人出嘉定
大族嚴敬勤儉寔乳五男子府君其仲子也生有異表
身長七尺美髯覆胷雙瞳炯炯顧見左右耳音吐洪暢
談論往往驚一座人見之者皆以為偉丈夫也少從鄉
先生治經學大通已乃棄去事逺遊出入兩都北走三
邊諸關南泛於湘沅之間多從名公卿遊名公卿無不
愛之重之遇義事輒推百金成之不難也賙貧乏恤死
亡於鄉人尤多復嘗輸粟賑邊大司徒償以品官章服
長於理財積至千金輒復散施無餘既以此佐筠松府
君起其家府君甚愛之曰吾諍子也觀其貌類有後者
儻吾猶及見之筠松府君性嚴甚尤孺人相之極有家
法獨於府君之養雅意安之時吳孺人尤能承奉備適
筠松府君嘗曰吾吳氏婦不當有子乎時深在孩抱間
尤孺人與府君日娛弄其側於諸孫中獨憐愛焉竹坡
府君既築室黄浦之東輒事遊覽奉筠松府君尤孺人
以老𢎞治丙辰𦵏我筠松府君至于癸亥合𦵏我尤孺
人送終之備無不豐厚人稱其孝府君上奉伯兄下撫
諸弟至于垂白無一間言人稱其友平居勤慎誠恪思
致極精凡器物房舍一經其指授罔不造妙鷄初鳴即
起率家人事生産臧獲以數百指皆循循然在田畝間
有以土地求售者必與之高直其逺者收息數年復召
其主而還之性嚴重不喜人有過子姪行之犯禮者即
時形於顔色不少恕俟其改遷即驩然如舊儻有一善
則奬之亦不容口人故無怨之者待親故曲有恩禮嵗
時祭祀必敬每及先世遺事未嘗不泣也奉賓客必盡
懽竟日無惰容所居去縣治二三里許以浦水為限未
嘗輕入公府達官貴人過門致存問者輒以疾辭强焉
再三一見即退未嘗敢與之抗禮即有致敬焉者亦但
唯諾而已若有一介之使必冠帶見之祖居百有餘年
皆自府君漸次充拓鑿池種栁鬱然成林泉之勝因田
高下以修水利皆為膏腴扶杖行阡陌間課耕觀植若
有至樂存焉嵗以為常時或持酒一盂蔬果餅餌各一
筐以餉勤者逺近化之故一方無惰農至今環浦而東
鷄鳴犬吠與機杼桔槔之聲相間作人比之桃源焉風
日妍美則折柬速親朋相與為登臨之娛時殽野果取
具園圃或操小舟或乗短輿徜徉花竹之間望之者若
神仙焉晩年尤精明時時燈下讀細書或作蠅頭字滿
紙蚤善筆札真行草書皆有晉唐人風致其於我朝典
章條格習熟通練若素宦然循其言可以運掌而效而
不得少試深寔不能發其萬分之一焉嗚呼痛哉今不
可作矣昔庚午吳孺人之𦵏也當筠松府君之穆位先
是瞿孺人權厝在淺土餘三十年矣至是乃備禮遷焉
府君寔親臨視之遂營夀壙於其中曰他日得依我筠
松府君以左右予室人人以為達且合禮云今不肖孤
忍死南奔冀以成府君之志卜以某年月日大封云嗚
呼我府君教成之恩不肖孤即死無以復報矣深幼也
多疾疢吳孺人覆之勤故未嘗苦督之學每過必撫之
曰汝毋惰偷當以文學顯庸也吾家待此者凡㡬世矣
既而為邑諸生輒為當道者所奬拔每聞之必曰汝寔
未嘗學何以躐此也每赴試都下必具舟楫與俱往殆
辛酉之揭榜也乃指之曰汝偶在是退而抆泣曰恨筠
松府君之不及見也已而上南宫酌酒送之曰今吾倦
游矣不能俱去戒之深既陸走乃乗春漲復操舟而來
壬戌下第忽從上東門入牽衣勞之曰吾固知有是也
故復來來與俱歸耳乙丑成進士乃真不來而以吾母
來復以一弟最幼者侍曰相之戊辰之秋先妣見背扶
櫬南還明年當調官主事于南都得報欣然曰資顧高
耳吾且近然籍籍得罪云何深跪謝無狀徐曰同汝者
皆我聞天下賢者名也抑又何辭明年庚午權姦誅殛
得復被詔起當貤封乃笑曰昔年吾行湖湘間日者計
吾是嵗當䝉恩吾昨猶以為不驗也今曠蕩若此真有
命耶又明年辛未深入謝果成請留官翰林屢書速之
曰汝節之闊也而信人太驟其放言也輕而力善或不
終難乎免於世矣汝必歸毋以累吾也深是以有壬申
之役既得便道與告歸居久之曰汝齒髪長矣似也達
於事言將有擇也行將有畏也雖然不量力而居美又
趨逸而冒之是造物之所惡也必為人所指目乃持而
泣曰汝必去毋以吾累也深是以有丙子之行既來供
職獲與禮闈校文手書問所得士自後遺書但勉以國
事及官國子又戒之曰是亦責任也宜有以副人今縷
縷猶在耳孰知其乃永訣耶嗚呼我府君之恩即死無
以報矣其他懿徳遺行荒迷之中不能盡述抆血具此
以備采擇惟先生當世宗工辱在榜末兼承枉顧先廬
識我府君儻賜筆削成篇則天下傳之萬世信之不肖
孤亦死無以報矣
　　　先孺人吳母行實
母吳氏諱(闕/)嘉定之清浦舊族父諱士實以信義服其
一鄉人閨闈斬然母姜氏生孺人甫(闕/)嵗而卒同乳姊
才長一齡耳相依而哭無時時大父吳府君尤憐愛之
孺人長而寡言笑獨心乃通解知古列女傳孝經等書
時或從姊氏講説姑姆輩聞之有告吳府君府君輒試
之輒謝不敢言府君心喜語其子曰此孫女耶必歸禮
門或當昌其族攻勤女工不肯廢一隙悲痛其母乃數
數茹蔬紈綺鉛粉之飾不好也嘗冬夜風寒率群婢紡
木綿居旁有積薪燎于火孺人乃指揮羣婢從下風堕
其薪于塘中風熾而火滅事定一族長老皆驚年二十
有二歸於竹坡府君為繼室前孺人瞿有子曰沔九年
矣孺人子愛之備極委曲事筠松府君尤孺人謹甚府
君孺人性極嚴有五男子婦少有違其教範者亟稱孺
人曰吳氏婦孝純而志慧恵博而性一是當有子有子
必當大吾門矣是時孺人累舉不育妯娌之子咸趨以
為母孺人撫之咸當或脱簪珥資之游學或聚而教之
家塾館榖惟厚筠松府君嘗升堂拊掌曰鄉居有讀書
聲與機杼之聲相間作不已樂乎此吳婦之勤也沔子
當授室悉推匳具與之竹坡府君時事逺遊或間嵗歸
家務整整一不以累年近三十始舉深筠松府君尤孺
人以孺人故愛過諸孫孺人未嘗不嚴也兒時嬉弄必
不與之錢貝與之食必藏去其肥㫖服之澣濯之衣出
入必謹深不得孺人一語必不敢去左右也夜或張燈
映月坐南軒手織作必坐之膝旁使讀書或背覆之不
得遺一字殆長娶婦為邑諸生猶未問所業聞售書者
必售之不問有無曰爾不見爾祖之鍾愛乎不勤學無
以酧也既而筠松府君棄養孺人竭力喪𦵏事畢乃諭
曰吾兒婦當自力吾且成吾幼子曰溥曰博葢孺人所
為置高氏出也辛酉之嵗深舉鄉試從竹坡府君歸拜
孺人于堂相向而泣曰恨筠松府君之不及見也明年
㑹試下第歸當攜家入南雍乃辭于竹坡府君隨之以
往在南雍見舉一孫命之曰繼恩喜甚致書速竹坡府
君來視驩如也時深有課業或應酬人學為文章孺人
顧曰不常見汝讀書而常見汝操觚是不為入者少而
出者多乎君子以為名言深一念及不覺涕泗之交集
也繼恩殀甲子之春奉以東歸乙丑深成進士是秋遂
迎來京瀕行掣博子與俱曰兹行不亦有所觀勸矣乎
來京師甚安適至於紡績之業尤勤于家間嘗勸之曰
吾少自習此一旦舍之吾無難無以遣吾日也惟汝勤
職事以報朝廷吾坐而養以祿不愈於往時田間乎有
過從者必問其人賢者曰汝獲與之游此汝父之志也
起從中饋治具惟恐後庚辰秋九月忽遘末疾終于旅
舍享年六十云深扶柩南還闔族之人無不哭失聲道
路奔迎者纍纍數十里外迨既𦵏猶有持紙錢裂而哭
之曰吾某日受孺人某恵吾某日受孺人某恵也𦵏之
明年辛未推恩封孺人賜勅命云嗚呼吾母之賢不孝
孤無以盡述亦無以盡報也獨其鍾愛前子復憐庶生
過於已出賙恤貧乏不問親疎至節口體從之猶恐不
及若是者勉焉一二猶足以為訓而勵世况吾孺人出
於至誠無所希冀而為之者哉乃若教成不肖叨以文
字起家雖曰至愛揆所由來殆若有相焉惜也辛勤於
强健糟糠之時而不獲少一待於桑榆之暮是殆不肖
之惡逆有以為之累也痛惟吾母晩年也似有所悟脱
然於死生之跡既將屬纊猶能了了知未來事又其生
平尤好典文皆其天賦之厚有足傳世者惟先生念有
門墻之義少見著述使得附於古賢母之列則不孝孤
之罪藉以少逭矣伏惟矜哀與之
　　　遺事
　年五十時目中嘗見旗影自上下醫者以為病既而
　深舉于鄉有司置錦標于門一見而失
　平生喜誦金剛經無間朝夕屬疾已甚時深適從慶
　賀還母即曰吾兒來矣何今日衣緋也葢深方歇馬
　于門云既入與訣曰命也翛然而逝
　　　先兄友琴先生行狀
先生諱沔字宗海封翰林編修竹坡府君長子也母瞿
氏贈左軍都督府經歴晟之女祖筠松府君祖妣尤氏
曾祖竹居府君曾祖妣章氏先生生浦東洋涇之里九
嵗而瞿孺人殁即能哀毁思慕終身不替吳孺人繼室
竹坡府君教之學文理蔚然將事科第以總家政遂棄
去事筠松府君極其敬畏竹坡府君或逺出經嵗先生
應門户課耕織事皆斬斬有條目事伯叔處兄弟務止
於理每館榖名士以教子弟深少學時得今南京禮部
郎中張約齋先生為師先生時時至塾中視供張致殷
勤焉尤好賓客酒醴殽核非甚精潔不以享至於用財
未嘗妄費一金以上葢其儉約天性也常居焚香掃地
尤惡蕪穢故雖容膝之室必使光輝溢目左右圖史咸
整然以理衣冠楚楚澣濯之服亦燁如也好鼓琴時時
閉户撫弄風月之夕尋理古曲聲調清越有振木遏雲
之趣嘗得名琴抱曰此吾友也人以友琴先生稱之暇
日則澆花種竹治亭館修水邊林下之操架石為山窟
土為池以自適世俗華利不問也或時啜菽飲水蔬糲
者經旬或異之曰吾自安此吾欲使子孫讀書攻苦以
勵志則此固傳家耳故其教子尤力節縮他用以資束
修乙丑秋奉吳孺人就養來京邸留兩月接名士大夫
必歆慕移時得所遺片紙隻字皆藏以為寳先世所藏
法書名畫彛器掌視唯謹丙子之秋深起告時方病癰
瘥涕泣為别曰弟第去幸毋以老親為念吾且猶北來
視弟為我乞詞林諸名公詩歌為吾夀持歸為吾林壑
光至己夘春三月十九日竟不起云生於天順辛巳享
年五十有九娶薛氏同邑舊族父塤母談氏薛孺人慈
順孝畏克修婦道奉舅姑得其歡心處妯娌藹然和恵
工紡績刺繡脱簮珥以助子讀書之費宗人賢之後先
生卒一年庚辰六月十九日卒亦年五十有九云子男
二長梁娶吳氏繼吳氏次棠娶潘氏女三陳天衢王相
堯殷某其壻也惟我兄清修雅操好文而知禮吾宗上
承下傳皆於是乎賴而享年不永悲夫兹將卜𦵏於某
原惟執事名滿天下文工當朝兼有通家之好幸賜之
銘焉子孫百世之光也亦子孫百世之感也謹具狀以
備采擇
　
　
　
　
　
　
　
　
　
　
　
　
　
　儼山集巻八十一
欽定四庫全書
　儼山集巻八十二
　　　　　　　　　　　　　明　陸深　撰
　　碑
　　　重修祖陵之碑(奉勅擬撰/)
朕惟我太祖定鼎于南我文祖遷都于北兩京並建屹
立天地之中由是上世陵寢界于江淮間朕以倫序入
承大統春秋霜露之感未嘗不南向而悽惕也其在泗
州者實我熈祖裕皇帝祖妣裕皇后隧宫攸安暨我懿
祖恒皇帝恒皇后徳祖𤣥皇帝𤣥皇后咸此焉奠是稱
祖陵去州城東北十有三里洪武之十九年修建如追
尊制設官奉祠月日惟謹顧今歴嵗百五十餘矣雖萬
靈擁衛王氣常然華夷之所向仰臣民之所敬恭者一
日猶葺也肆予冲人上膺天眷逺藉神休嗣位以來日
稽典禮凡所以竭孝思於祖宗者九廟七陵以次興舉
惟是帝業所基之域尤軫于懐曩撫臣馬卿具以上請
㑹南京工户二部尚書侍郎蔣瑶唐胄相繼有言朕特
下其事於所司議亟行之頃撫臣周金御史蘇叢以工
完來告遂疏乞朕親製碑文以示萬世時禮部尚書嚴
嵩工部尚書温仁和覆議請從朕既慰既喜特賜俞焉
朕惟天命有徳以開一代之統必生異人豫擬於數百
年之前潜光隠耀世無能名以為植本發源之地淳䝉
沕鬱彌久彌敦然後聖子神孫託體繼志而千萬世之
鴻業垂焉若我徳祖懿祖發祥於熈祖毓徳於淳祖而
我太祖龍翔電繞用成乾坤再造之功皇哉巍乎三代
以還莫得而彷彿焉賁兹靈壤固東海之一源上林之
一本也朕曷敢忘朕之子孫其曷敢忘朕之千萬世之
子孫其又曷敢忘大工始於十四年之八月成於十六
年之十二月仍舊而崇飾者凡若干遹新而備物者凡
若干咸具在有司自餘則祠官領焉内外肅穆一代之
制煥然用稱朕報本至意敬勒諸石傳之永永欽哉
　　　陸氏先塋碑
深幼侍先筠松府君時府君年髙謝家私事矣長眉素
髯每日晡酒微酣乃慨然發聲聲甚激越曰吾陸得氏
姬周大聖人之後也當元之季皇朝之初興其陸氏之
中衰乎而有兹餘慶府君矣雖然無屈不終伸必有興
焉者其竹居府君之後乎乃灑泣數行回顧深曰汝小
子識之餘慶者筠松府君之祖也竹居者筠松府君之
父也已又述竹居府君之始遷縷縷的的深僅領畧未
知也後筠松府君没且一紀深謬舉進士以翰林編修
還拜先塋至是距竹居府君之𦵏又且若干年矣始克
追敘遺言為先塋碑碑曰府君姓陸氏諱徳衡號竹居
其先汴人建炎南渡來華亭居華亭大有貲積稱巨室
今松城有興聖院浮屠其基蓋半為陸捨云餘慶自華
亭出居于魏塘之馬橋北莊蓋陸氏之别業也門有巨
槐株可十六七㦸列孔道時元亂未艾盗白晝行劫一
日羣盗從東方掠一人來被掠者急抱槐不可解大呼
求援餘慶嚴户外視賊勢張甚即從中大言應之賊叵
測散去去抽刃劃抱槐者兩吻抵耳即不能出聲死死
者有子踪跡得賊所愬寃直走金陵時太祖髙皇帝初
混一天下凡民間幽隠皆得逕逹由是從中遣人急逮
賊并逮餘慶餘慶逮時竹居府君才數嵗耳上多女兄
行第七最末從以兩壻兩壻者陳某某也兩壻皆衣食
餘慶家如兒賊既戮坐餘慶不救䕶殺人律謫戍國初
法凡當戍先營工於石灰山者百廿日滿乃議地發遣
於是餘慶役日滿矣復就囚禁由江行二十里還金陵
聽指揮二壻竊議今當詣謫所矣道里費盡奈何一人
當先還經理之競欲徃不決二壻竟不告而夜俱徃明
日餘慶失兩從者驚曰是固忘吾乎吾且忘之又安忍
於吾弱兒乎吾又安忍以戍事貽吾弱兒乎及今猶可
為也於是紿守者曰吾將臨江遺矢守者從之乃乗間
牽守者並入于江江流悍急歿其屍竟不謫戍云蓋戍
者既遣有地死即其子襲戍若死于未遣前未地即其
子不襲戍令然也遂招魂𦵏馬橋今馬橋有塜蓋衣冠
之藏云竹居既喪父家産盡為諸壻所據又不自安廼
流落去外且三十又二矣來上海上海有章某者長鄉
賦雄於一方一見竹居即竒遇之歸語其室曰若旅人
視耽耽形倀倀貌不雄而揚殆有後者以吾女妻之決
矣逾年産一子是為我筠松府君也諱璿又産一女後
嫁為樊某妻竹居府君既受室既有子女即别産於章
氏有田一㕓有屋一楹在黄浦之東由是始定籍於上
海而魏塘之産棄不理矣獨嵗時持紙錢上塜一徃來
耳諸壻亦復分散他去惟陳某尚據故業在竹居府君
性嚴馭内最有法而章夫人又有賢徳能起家先若干
年卒筠松府君既長見竹居府君竹居府君未嘗霽容
也始來居浦東時鄉里共來持短長不相容竹居以好
語慰遣之即來需索不如意立致惡語或隠几而卧他
日待之復如故蓋長者云妾黄氏生三子曰璣曰珮曰
瑾璣有二子珮庠生早卒無後瑾有一子惟筠松府君
有五男子五男子復各有子於是始彬彬矣嗚呼惟竹
居府君其道似陳寔郭林宗清而夷嚴而不峻其光闇
闇隠於農賈之間以再造兹家在易其屯䝉之際乎筠
松府君以詩禮繼之未洽也古人有言徳必百年而後
興今固其時矣深大懼墜先人之志碑以示後之人以
成我筠松府君也世系不載載在碑隂銘曰
　惟宣王中興分籍於六廼夷於編氓廼散處列國楚
　狂歌鳳漢賈以口辨紛逐代有顯士不絶踵躅惟昔
　江左以四姓著華亭啟封邦域乃樹自汴宋南渡言
　復我故土遭世多屯或不保厥户若水中淤不絶僅
　一縷烈烈餘慶殺身成仁以覆我後人惟先竹居誕
　集厥身皇皇四奔廼定於海濵若淤水未洩或未臻
　于淵淪迨我顯祖筠松力決其障手足並皴龍江東
　注惟禹之績匯為髙原抵厥𤣥宅順導五湖偉哉肖
　厥澤草樹鬱鬱合抱盈尺滄海東環九峯趨其西陌
　是曰陸氏之塋永寕先魄於惟遐哉
　　　筠松府君碑
陸氏世稱長者至筠松府君尤有聲稱而家始大矣先
民曰堯舜之世比屋可封蓋言不獨在朝周之初興詩
人咏歌兔罝棫樸其氣機之開與惟我皇明太祖皇帝
汛掃前陋淳和用集太宗皇帝生養休息之日以豐隆
故永樂洪熈之間風俗最淳其君子焉淳博其小人焉
淳朴渾渾乎蔑以尚兹惟我府君適逢其運天賦不羣
博大而𢎞戰戰小心克儉克勤以興禮教敘彛倫蓋休
哉懋哉至余小子深蓋二傳矣生遭文明之盛策名登
庭獲接故老聆祖宗之休懿又為史官覩累朝實録金
匱石室之藏於是乎稽事實考治化得以沿流風觀俗
尚府君豈不乗運而生也哉乃次其行實刻諸墓道之
石自華亭來遷者曰竹居府君諱徳衡配章孺人寔生
我府君府君生數嵗而章孺人歿自少倜儻竒偉弱冠
北遊至梁而還丰姿峭岸言辭粹雅夙有林泉之尚遭
時承康獲遂斯志嘗手植美竹髙松蔚焉成林中嵗著
處士衣冠杖屨其下每曰古稱樹徳夫徳如樹久而後
有託焉者此之謂也因自謂筠松云故今稱之曰筠松
府君者著其志也府君慷慨任真以信義自持能赴人
之急難卒然捐數十百金不恡也鄉里皆尊禮之既而
縣令尊禮之府太守又尊禮之然卒不以干守令是時
邑中賢豪有金彦英陸大用陸有常者凡數輩獨府君
後起尤見重云人有侵犯府君者至再三皆怡怡然受
之曰是余先人之志也夫物之負氣而來也甚鋭徒爾
激之必折折必有受其傷者吾須其平耳當有愧悔之
然其人有愧者有不愧者愈甚者甚者後罹于法人曰
府君以是遺之耳乃嘆曰出之必反為之必受理有然
者我固遺之邪君子聞之益賢其為長者是時郡邑稱
長者莫先焉其於弟子若諸孫必教之修仕學曰吾未
嘗學問麤足自解然人何可以不學吾又何可以不教
學學未必其皆仕也倘有仕者亦余之志也每見古法
書名畫三代鼎彛器必重購之曰古之人非有甚異於
今之人也然其技能絶者何也夫心以造物目以行之
手以從焉古之人心如目目如手其志専而事不雜吾
固不得見古之人吾徒謂古人之麤迹而置之甚不然
也尤精於鑒賞嵗月真贗望而知之是時號博古者必
歸府君就正焉府君家居必雞鳴時起衣冠夜飯畢則
列坐諸子孫於一室畧叩其日之所為曰嵗有春春者
天之神也日有寅寅者人之神也故春氣不發舒者嵗
必儉寅氣不振拔者人必憒人憒於寅徒終日耳夫人
日中氣盛有為必成夜者人之所息者也宜有以思之
思之則善從生不善從而識吾於汝曹非徒苦為也凡
天文有變異必謹識之曰人者日月五行之分氣也氣
行於天而質凝於地氣變於上則質變於下顧其始也
甚微然因是以為儆耳其所居墻壁處必有日月五星
字皆滿至晩嵗益有見於其分際云每好讀書然不深
求嘗自謂麤解其於農卜雜家多留意焉然其行多合
於古人之言不槩於道希矣嘗論起家不以勤勞者必
弗久也無故之利必弗居也其論人物必質且厚者也
聞人之有不善必弗言有善必弗輟諸口也跡斯以徃
其真長者邪是以采而著之嗚呼豈非乗運而生者哉
夫繁言隠雅飾行亂俗孔子曰與其不遜也寕固又曰
如用之則吾從先進然則時固為之所也非邪府君年
八十有三卒其配尤孺人世家嘉定父諱徳衡又里中
賢豪有五男子曰太平定震寅女三嫁羅俊許容顧澄
諸孫十八人涵瀾沔淮浙瀹沂深溶漢渭河溥瀚博洲
汀汶以某年月日𦵏洋涇之北原後某年又啟而孺人
祔焉后某年始克為碑云
　　　王侯去思碑
此上海王侯去思之碑其文曰侯姓王氏名卿字良佐
太原人也初有戎籍于𢎞農之衛遂以河南貫舉正徳
甲戌進士戊寅夏來令上海蓋自徳州之徳平遷也令
上海㡬三年有薦於朝召為户部主事去去而民思之
侯敦厚質實所居不為赫赫名其治海也循循然因海
之故而辦上官未之或知也侯處之淡然不疑無甚髙
深城府人樂親附有以非意干侯者侯瞠目視面頳然
變竟不一語其人流汗走故侯之去行李才數簏爾舉
之若嚢槁葉也民尤以是思之武廟南廵道路洶洶有
縁以為姦利者侯抗諸邀索一不應第曰車駕至日供
不供有令也何先事自擾為竟以安堵他郡邑有坐是
得譴者縣糧長有曰􁡂頭􁡂頭者兠攬聚斂之首人也
其人必且材技尖儇候伺人意隙中之大率官取之􁡂
頭􁡂頭取之糧長糧長取之民民輸十糧長輸六七􁡂
頭四三之嵗罔虛日侯悉除去曰此假一手取諸吾無
取吾何􁡂頭之為每嵗里甲賦錢於田斂之官以充經
費曰櫃錢櫃錢者官操其竒贏而出納之諸行市賣有
折閲者有入空劵而待命者侯每公用先簿直之給而
後入嵗杪羡餘且數請于上官嵗連災或出櫃餘賑之
民以不傷時疫流行侯操善藥作糜粥躬行鄉落遍給
之小舟獨行侍御簡少民初不知為官也江藩犯順人
心騷動侯諭衆曰江海潮汐非賊利也固無慮奈武庫
何吾且有備乃以告訐人獲罪者許以鐵贖由是兵刃
森然而民免科賦矣尤慎改作三年無土木之役舊民
復甦公宇廨舍嘗曰取足居止已矣至於出令則曰令
何可遽出出必祈於行行必祈於久朝自為之暮自更
之何以範民為故終侯之任若畫一焉雖胥𨽻坊甲之
人亦以不譁嘗語諸學官曰松郡文名尚矣講習討論
諸生所自致也規程以煩三博士恤其家禮其身令實
主之何敢誣也㑹有計偕士窘於行者曰舉賢邑令責
也舉而不能行焉用令為遂捐俸若干贐之士用感激
乃若稀簡權倖抑遏刁頑理剔寃滯躬親淡泊一用清
浄之治海俗㡬為之一變其徳逺矣深按上海古華亭
也地盡東海耕織之力甲天下人易為富其失也僭奢
俗喜相雄其失也囂訟禮讓之風少衰於曩日矣故海
之政也㢘慎儉信所宜先焉侯人品髙有得於誠意之
學故言行咸鑿鑿而感應隨之彼巧飾以捷取者繫民
之心果何如也又聞諸唐貢士周曰侯嘗有言造化所
甚惡者財也所甚靳者福也吾得之而不能享吾享之
而子孫不克肖多多亦奚用吾見以利貽子孫而竟破
其家者何限也嗟乎侯斯言也豈惟繫吾海之思哉耆
老胡錦等合數百人發私財市片石以請曰陵遷谷變
此石永存惟侯以永存深故史官也槩於所聞良是故
得牽聨書之碑樹之縣衙之右以長海人之思嗣鄭侯
洛書曰可矣徐侯昭遂以告成事云
　
　
　
　
　
　
　
　
　儼山集巻八十二
欽定四庫全書
　儼山集巻八十三
　　　　　　　　　　　　　明　陸深　撰
　　誄辭
　　　愚菴李府君誄
府君蜀内江梧溪李氏諱吉安字邦瑞仕至華陽王教
授年八十解教授歸梧溪居溪餘二年以𢎞治壬戌九
月晦日考終正寢州閭悲思朝野弔唁山川失色天日
改觀嗚呼悲哉府君幼懐淑慎長益明哲有蓉有守乃
武乃文抗師赤縣規輔親藩立訓作則流風餘韻靡得
而間然者矣遡厥華胄蓋自吉遷逮于皇朝世有聞人
故兵科左給事中諱蕃之子今太子太保工部尚書兼
都御史充嗣之父也初仁廟登極給事公自漢中訓導
上端本策十有六篇驛召見即拜兵科所言皆國家大
計剴切咸可施行具在國史尚書廵撫江南列職三事
適皇帝繼統首伸大義八事開列禆賛元化功在社稷
孫謀祖武父作子述抑亦有濟美者矣深故史官槩于
聞見况且宻邇嘉定母族寓焉憶在童稚講説府君之
教訓嫓美蘇湖餘波所漸私淑有年兼以末路綴于尚
書公之後私藉帡幪大獲知遇夫息隂者顧木愛屋者
及烏矧夫府君之徳履不朽可圖敢闕其文哉乃造誄
曰
於穆府君派姓自李粤有𤣥聖稱柱下史帝胄既降夷
于編里有鬱奮迹徙自吉水龍市載西内江梧溪瞿塘
地軸峨嵋天齊禎秀攸蓄俾也可稽蜀富文藻上當星
奎皇明御宇慶雲甘雨大科徵才以還隆古李氏鼎興
青紫俯取起家師儒陶鑄鼓舞逮于兵科漢中弦歌脱
頴奏書謂臣匪多十有六策帝曰汝嘉宜侍禁近徵起
傳車董生不録賈傅痛哭魚水之投豈曰夢卜篤生府
君如玊斯璞如材楩楠萌于大谷至性夙成孝友鍾情
烝嘗既主慈顔獨承邈哉堂構遹嗣家聲詩書文藝疾
世無名賔興屢起卒升胄子科盈斯行學優而仕嘉定
惟南在海之涘既樹既柔生徒嶷嶷徃與明揚陟傅華
陽主驕法棄罔念作狂有揺内閫亦効䦧墻府君束濕
既革既張明明祖訓縟禮大分有干者誅治逺自近至
恩無親孰曰敢愠深惟誨言追事懲忿既復既同府君
效忠日月云蝕君子之功無行不信有感斯通蓍龜傅
保式哉惟公有孤在疚負荷以手左之右之式先式後
養正以䝉可大可久危疑豁開茅土是有府君勤止倦
而還事挽留莫回祖餞成市兩疏贈金穆生設醴圖書
在行箕裘有子惟時𢎞才翰林秋臺垂翄州郡風操獨
裁府君色笑喜聞屢來台鼎之勣淵源始開大業有述
將食其實朱顔素領金相玊質湯湯浯溪杲杲愛日形
以外休心以内逸僉曰景賢於萬斯年如何不弔委蜕
而仙風木遺恨山水餘妍景藏聲逹生直歸全嗚呼哀
哉父子之間君臣之際授受之微進退之制縁禮則裕
得正斯斃豈惟哀榮且以厲世國乏典刑士喪法程孰
行不式孰涕不零東吳南楚尸像勒銘服有心喪囊有
廢經嗟予小子職在太史述徳累行遑敢舍是生世何
遲聞風乃起緬託旒旂爰述兹誄嗚呼哀哉
　　哀辭
　　　陳翁哀辭
廣陵陳翁宗瑞卒之及朞楊君鏞其異姓姪行也悲哀
思慕間走四方求文士悼之君子曰於是乎可以觀徳
矣世有歿也有子弗父有孫弗祖弗可期也陳翁獨能
感及異姓之戚其於徳可知已用終楊君之志作哀辭
曰
施殫君之系兮爰得氏於有虞㳙流之殿胄兮世弗靳
於賢儒漢曲逆寔蕃兮魏之琳與唐伯玊翳廣陵之一
派兮審未逺其裔屬誕毓靈於夫君兮𦕈千里之黄鵠
宇魁傑以跅弛兮慕陶猗之所處遵海濵以養晦兮挾
髙貲而樂與端軌轍於室堂兮固閭廬之式也鼓螽斯
以振振兮亦好還之極也惟恵澤之未究兮心惄焉其
憂隠乃命女讓兮賑積倉於饑魯女諌暨女詳兮纉箕
裘乎女父孫曰鎮兮曰銓博敏古以征前衆紛若兮承
命合黽勉兮勵旃或侯封或幹蠱兮或頡頏於泮宫業
雖殊而志一兮咸副望於有終君懽欣而遂適兮弛負
擔於山之麓製綸巾被氅衣兮邀佺期而侶綺甪奈義
和之逸駕兮嵗冉冉其在辰穴青山以窆璧兮如可贖
兮百身輯素履於兹生兮夫豈惟今之鮮伍思顔色於
彷彿兮涕浪浪以如縷誶曰已矣山空兮來悲風青猿
嘯兮丹楓日黯黯兮雲濃思夫君兮傷余衷感舊事兮
紀公趺贔屭兮碑豐窿揮淚眼兮將終思夫君兮首如
蓬𦕈杖屨兮將安從睇蘭桂兮森叢叢徵厚報兮蒼空
思夫君兮鞠躬
　　祭文
　　　祭桴兒文
正徳十六年嵗次辛巳臘月辛夘日陸子自京師歸桴
兒櫬前日甲申𦵏我太史公遂舉而祔之殤位乃抆泣
為文祭之曰嗚呼予年三十有八得抱此兒一何遲也
汝才七齡棄予而殀又何早也汝之同胞兄弟姊妺凡
十三人是何多也今所存者一弟一姊抑又何寡也嗚
呼汝父汝母以此之故衰老侵尋使汝有靈尚何心也
徃嵗來京翩翩丰儀過客愛賞玊樹瓊枝何生之竒也
屢牽我衣勸我東歸謂兒孟浪斯言有違今乃歸矣何
昨之非也今舉汝櫬以從汝祖早識孝敬斯曰得所汝
復何苦也嗚呼
　　　祭鄭可齋處士文
嗚呼可齋其可復起耶可齋之鄭寔出師山代不乏賢
作郡喬木至我可齋尤稱雅黙克踵世範逺近推服少
事客游不妄交際而獨與予傾蓋相契予亦寡儔歡洽
無㡬獨視可齋猶芝蘭玊樹也既而可齋以耿介受侮
予為白之而可齋之徳予也獨深此亦義所不容已也
正徳辛巳予還讀禮㷀㷀哀疚而可齋逺過慰藉矜恤
家居十載不煩屢訪每一聚首輒連旬日藹然骨肉之
誼也嘉靖戊子赴召北上明年遂自講筵左遷南劍可
齋逺自海上操舟送之自吴歴越不啻千里南抵閩闗
繾綣難别每當祥風麗日之辰丹崖碧潭之上尊酒短
篇未嘗不與可齋共之也是嵗予遷晉臬明年遄歸是
時可齋且病矣猶買舟騎驢訪余海上是豈世情交合
者耶既予入蜀萬里間闗猶能聞問迨予再上玊堂而
可齋之疾不可起矣嗚呼哀哉感念今昔惟餘涕淚再
越嵗年未酬掛劍嗚呼哀哉遺孤單弱庇䕶未加盟社
猶存尚念世好耶予且視二孤猶子若孫也忍忘吾可
齋耶忍忘吾可齋耶嗚呼九原有靈可齋其歆予之言
否耶尚饗
　　　祭少師大學士邃菴楊公文
惟公一代偉人四朝元老出入將相丞疑師保蓋天之
生我公也固將以為世道計若乃公之所享實盛衰升
降之㡬胡蓋棺之已定猶未辯乎是非嗚呼哀哉盛徳
大業完器兼資謀斷並出公實多竒故渾厚宏博所以
養天下之元氣而變通神化足以繫斯世之安危豈道
大者難容而忠誠或以兆疑嗚呼哀哉本朝學術孰使
之昌前輩相業誰云最良昔三楊之藻潤共建績於渡
江逮李薛之醇正式以増復辟之光何我公之博逹兼
數公之所長嗚呼哀哉人亦有言萬里長城五百之運
賢聖合并縱后皇之孕育固不知㡬年而後成儻求才
於夢卜亦將合千萬人以為英公今已矣百口難名九
京可作執鞭為榮此舉一世之所同悲而尤門生故吏
之至情也深早承陶冶逺大是期動輒得罪徒負教知
定芳晩登公門特荷恩慈幸託公之末照每相顧以得
師忽山川之還氣指天日以何私當輀車之在駕奠一
觴而陳詞嗚呼哀哉淚止於斯
　　　祭少保吏部尚書白巖喬公文
惟公具經世才實天下士功施社稷名垂太史公孤卿
佐臺省部寺進退出處俱闗國是文章翰墨六經諸子
人所難兼公則具美四海起居九重毗倚蒼生注懐詎
曰不起嗚呼哀哉深託交道誼屬公忘年一别十載相
見懽然公方謝政予乃謫遷慰之累牘贈以長篇約我
南下追隨莫前予方北征聞公棄捐百身奚贖有淚如
泉世道之慟豈曰惓憐嗚呼哀哉門墻如昨子孫有託
絮酒炙雞公如可作尚饗
　　　祭張都諫外母文
於惟夫人出自名族皇皇大叅中饋是瀆宦轍東西鳳
凰相逐居常應變一一可録偕遊成均捐珮遺友策名
夏臺氷蘖助守出鎮大藩不變所有晩歸于田翟冠在
首嵗臨己巳倉卒變起都城皇皇士女四徙屹然安居
誓以生死曰此君夫去將安止大叅既逝門雀可羅强
奴滑幹所存㡬何獨撫二女甘此機梭辛苦門户心畫
手摩大叅鮮後丘隴何主烝嘗四時涕泗如雨博選于
宗義成恩煦絶者復續以光遺譜殷勤相攸爰得佳壻
東海之子柱史之弟出司諌垣入讀中秘迎養于家甘
㫖終世嗚呼哀哉惟我夫人世之碩師國之忠臣今不
可作哀我比鄰江風海月想見精神合𦵏有日栁轊于
征赫赫黄門纍纍扶行生有淑徳歿宜有榮蒼天之報
終焉乃平深等涕雖有從足不能舉酒絮于尊殽􁀙于
俎千里臨風舉目凄楚洋洋如在鑒此心膂尚饗
　　　祭封君誠齋崔公文
維公維海宿望商顔髙風清時人瑞聖世伏龍脱頴藝
苑飛聲黌宫仕親民社志抗哦松不大厥施以成其子
華國有文直筆在史為天下師遂掌邦禮鸞封鳳誥公
竟不俟嗚呼哀哉深慕荆有日許劍未酬遽聞訃告悵
望十洲天風海濤若助隠憂尚有恩波永賁林丘嗚呼
人生所貴者夀公夀絶倫望百逾九埃溘塵寰與化為
友芳靈洋洋歆此絮酒嗚呼哀哉尚饗
　　　祭閣老石齋楊公文
惟公兩朝師傅一代忠賢身騎箕斗氣作山川深禮闈
門生最辱知憐相從館閣餘二十年白頭萬里謬寄旬
宣過公鄉縣桑梓依然感念今昔有淚如泉嗚呼哀哉
萬世在後萬世在前誰為此謀悠悠蒼天嗚呼哀哉尚
饗
　
　
　
　
　
　
　
　
　
　
　
　
　
　
　儼山集巻八十三
欽定四庫全書
　儼山集卷八十四
　　　　　　　　　　　　　明　陸深　撰
　　雜文
　　　浦喻
陸子生於海瀕而家于黃浦之上浦故松江别流江堙
而浦代志曰楚時春申君黄歇所鑿因姓其氏壯遊四
方適吳覩五湖具區北渡大江逾于河達于吕梁然後
知水之為理也海水際天浦水朝潮夕汐盈縮呑吐匯
為汀洲帶以百里湖水汪洋渟泓萬頃一色漫流四溢
而不見其涘也江水夾以連山源逺流盛蛟龍黿鼉變
恠百出而獨力東注河與江埒而源益逺流益盛濁悍若
怒吕梁水搏山而行崖石鎻囓濺沫崩湱鍧蕩出聲是
故海至大也湖至澄也江至深也河至長也吕梁至竒
也彼曰浦者大不能海澄不能湖深不能江長不能河
奇不能吕梁奚取焉雖然被之以長風則驚濤雲奔亦
似海天開浪恬其出無窮又似湖獨流勇赴似江與河
至於潮頭秋壯排空倒嶽雖吕梁或不能及嗚呼水之
觀盡於是矣余性好水常慕逺者大者奇者深且長者
及東出海自北而歸復返浦上之舊廬歎曰天下有本
同而末異者兹物是也又聞龍門砥柱瞿塘灧澦洞庭
皆極天下之偉觀皆未及到今而後知到焉亦一覽而
已也是故忽於近者非知逺者也易於小者非圖大者
也作浦喻
　　　序交(贈劉子/)
大江之西有士曰劉子某與江東陸深友數嵗矣而未
有合於時也往時劉子遊南雍深聞其人而願交焉辛
酉之秋走金陵與劉子講相見之禮是嵗深領薦北上
取道江淮㑹劉子於齊魯之間居京師與劉子隣寓間
日輙㑹已而深南歸與劉子别劉子避暑燕臺乘秋而
還觀鄒嶧望尼泗泝吕梁之波絶江南渡登黃茅諸峯
經吳越而西再㑹於金陵嵗暮歸省太夫人於廬陵再
别矣嵗戊辰復㑹於京師然遂别别而又㑹是未可知
也大抵每與劉子㑹必有言言必有合也每别劉子必
有所得有所得必以告也故嘗樂與劉子㑹而悲其别
雖然竟不能使劉子一日畱何也始深之聞劉子也以
瓌翰麗藻既見得其人焉方行古貌既交得其學焉𢎞
放浩博及是京師再㑹為别最乆而劉子所得深矣行
益慎貌益充博者益以約而文章益工比聞劉子涉歴
之餘剝落華飾獨趨本原浩然有求道之志夫學之於
道若飲食然珍錯之雋不若穀粟之為用也適口之竒
不若充腹之為味也深方倀焉未有所適將於劉子是
賴而劉子去矣故敘以為别使有考焉
　　　讀春秋正傳雜記
春秋聖人之刑書也康節雖有此言蓋指齊桓晉文之
功罪重言之春秋豈止為刑書哉謂聖人專為刑書尤
不可禮一出則入刑此言猶可謂犯禮則得罪出刑則
入禮此言不可世豈有才脱罪便能合禮之人乎今法
家除議輕重罪外有一等供明人是出刑矣謂皆合禮
得乎其本意謂刑禮相反而語則滯矣禮也者屬人事
止可謂天理之節文若謂禮即天理又謂天理即天道
愈支離矣知我罪我之我夫子自謂也豈可謂我衆人
經云葬我蓋彼已之詞也
　　　讀老蘇文
嗟乎知人誠易哉諺云唾烏事誠有之夫烏惡聲也本
以先儆人若或徳之然人未有不唾焉者也王安石在
宋時方其沈滯下僚天下人識與不識惟恐其不得為
宰執蘇明允深辯其姦至今以為刻薄論也似矣使所
謂刻薄者當時得聞於上上之人姑聽不盡用安石後
來豈有熈豐靖康之禍哉不為家國天下惜大計而為
一布衣惜小嫌謬哉忘一已之私奮然為世發幾先吾
於明允有取焉蓋不謂其已中也
　　　硯室志
虛靜子有古硯作木室貯之其製方其廣袤視硯其高
寸有半㢘隅嶄然過客數十發而視之曰硯美也却而
望之曰美則美矣室少引矣弗稱也夫虛靜子惑焉命
匠氏將改為之匠氏操斤而進睢盱而歎曰是所謂甘
苦得中高卑合度者矣將其嶄然者累之也乃刓爾觚
乃斵爾棱而寸之有半尚爾爾也向客逺而睨之已蹶
然曰乃今式矣虛靜子曰圓之可以徒合也如是夫
　　　學説
君子之道莫先於學夫器弗飾不完事無法不成方圓
就於規矩射者存乎彀率猶之於學也學之時義大矣
哉繼往聖覺來裔參天地贊化育皆學之功也堯舜由
是聖賢由是不由於是則桀紂幽厲愚不肖若是其甚
也顧世之學亦多岐矣孰不自是哉宜君子辨之早也
彼其含華茹英雕肝鏤腎浸淫百家模擬六籍鏗鏘瓊
玉宫商金石高辭奥義連章累牘浮繢積采傾耳炫目
文辭而已焉者末也考證製作推合隂陽堯文舜治禹
畫湯章禮容聲樂鍾斛斗量因襲沿革纎悉精詳上稽
千古下辨百王制度而已焉者迹也腹貯載籍口含經
史聖作賢述野纂國紀仰淹墳典俯囿諸子意象靡遺
何文不理該洽通貫歴歴可數記誦而已焉者陋也若
乃脱裂文義凌躐等節灰心幾乎聖功速化類乎上達
異端之道也耽於訓詁溺於言辭描寫摸擬之眞依稀
假借之似支離之徒也若是者匪弗學也由前言之則
不全由後言之則不正君子之學以全為貴而要於正
明諸心盡諸性以達諸天而已矣雖然泛而為之無其
序不可也且夫性者心所具也天者性之盡也心外無
性性外無天學之者其始諸明心乎本之戒懼以求其
密繼之體驗以止於是極之擴充以滿其量由是七情
不鑿而五性具矣萬化出矣事天之功於是為大所謂
繼往覺來參贊者不於斯而備之耶夫是之謂學難之
者曰聖賢之學以致用也學而弗用焉用學應之曰事
必有體用斯由焉不惟其體惟其用猶之室而無基步
而不履難矣哉故心者身之體也身者家之體也家者
國之體也國者天下之體也孔子之於大學其論修齊
治平必先之以格致誠正是固用之説也曰聖人作經
詔告萬世正學門户惟兹肯綮子知歛華以近裏美矣
循子之説固將舉六經而盡棄之耶曰非是之謂也凡
學以為身也為身以為心也六經皆心學也豈曰聖人
辯且博哉况古者誦詩讀書皆為養心設也徒玩其土
苴而忘其精粹反之此心不有得焉吾恐羣聖人作經
之志荒矣望於天下後世者孤矣彼禪寂者吾固非之
章句之儒亦所不取也曰名物度數古今事變不格其
物曷窮其理徑約之患固子之説啓之矣曰不然物必
有理理必有義雖變故不齊斯二者不易之論也誠使
吾之虛靈者無以具之絲棼蝟興安所折衷哉物不為
吾用吾反為物役矣况學之貴於全者亦非獨畧於是
也顧末不先本後不加前自然之次也孔子曰志於道
據於徳依於仁游於藝夫是之謂善學於乎論學至於
孔子萬古之法程卓乎不可尚也
　　　又
於戱三五靈灝誕毓為人圓顱方趾效法乾坤反身而
取萬有畢備奄然存化違物不逺斯隳學之過也粤自
羲黃以前遐哉漠乎斯文既興列聖授受殆夫精一執
中之訓益有論説矣雖學無費詞而敎以言闡運使之
然也自周而下由孔而上則淵旨微義森若繁星洋洋
乎總厥大成金聲而玉振之也孟氏而后學就絶統嬴
秦斷然棄之漢氏質而陋於聞道唐人華而不實風斯
下焉皇天相宋聖學勃興濂溪濬其源伊洛助其流推
而上之直追孟氏盛矣哉游揚而往馴致末異譬之膏
田荑稗與之俱化矣考亭夫子實踵其後左排右駁口
喻手補復求諸義理之中而得之知行並進内外交養
文質彬彬稱君子矣不一再傳竟墮卑萎殆終宋之世
焉元處士劉因敘學博而寡要去之亦逺我明純徳靈
鬯克享后皇糾和翕淑篤生哲人今耆宿在朝正學宣
朗余小子忝際遭逢願吐胷臆敢就正焉作學説
　　　自訟
汝驕汝矜既墮既輕謂汝多能而病人之不稱謂汝多
辯而屈人於無聲多能害道多辯近刑勿謂汝少三十
而立䇿名持祿汝實何徳薄蓄厚施寡種多穫汝甘於
小成是謂狼疾朝聞夕死云胡不力
　　　自警
孔曰黙識孟云勿忘夜氣既斵山徑則荒茍外物是恃
則内焉必亡雖桓文之盛魯史猶譏其未王堯舜之道
本於孝弟文王小心昭事上帝暗室大庭孰云有異知
而不為是曰無志惟無志之人迺足以僨事汝奚不曰
我異於是
　　　責志論
天下之事成於氣之充而敗於氣之餒夫三軍之帥至
勇也可以奪之金石至𡨕頑也可以開之天地至幽且
逺也可以格之是孰使之然哉氣為之也茍無是氣四
體在我有弗喻焉至靈如人有弗感焉雖褐寛博有弗
勝焉况於天地况於金石况於三軍之帥者哉故曰成
於氣之充而敗於氣之餒孟子曰其為氣也至大至剛
繼之曰夫志氣之帥也由是觀之凡氣之充者志之立
也凡氣之餒者志之靡也是故事莫大於氣氣莫大於
志志莫大於責夫志以令氣氣以聽志吾見有弗動動
斯臧矣有弗舉舉斯終矣推是以往何事之不可為何
功之不可集何習之能移而氣之能勝哉故曰氣莫大
於志顧人之情樂因循而成於惕勵棄於自畫而獲於
有所勸嘗試之撻而示之識必專也疾而覺之悟必速
也昌被不飾則形喪神馳衣冠以閑其體珮玉以警其
耳采色以觸其目則肅然穆然常若大賓之是接矣此
蓋通中人而下之故態也故曰志莫大於責雖然氣以
志充矣茍無義理以養吾志而以血氣輔之則為强梁
為剛愎為暴虐且將無所不至矣故君子之責志志於
道志於聖人而已矣易曰天行徤君子以自强不息徤
者天之志也故四時寒暑各司其職而百物生焉自强
不息者君子之志也故修於身刑於家措之國與天下
者萬世法焉夫天之志無事乎責也君子之志不待乎
責而自責者也是知程子之論非為君子也為困學者
發也是為論
　　　四川與何總兵論西番用兵公移一首
為照西番自古以來不能為中國大患亦未嘗不為中
國患要在覊縻之而已往昔難以槩舉以我朝國初兵
力之强御史大夫丁玉經畧之勤其終也亦惟給㪚銀
顆至今各番藏之以為寳是雖丁大夫威惠入人之深
亦以賞之而已今為撫𠞰之説者已失其宜而所謂無
不撫之𠞰者尤為不通之論蓋撫之不從而後𠞰之未
聞既𠞰之而又撫之也且如土夷芒部已叛則𠞰之而
改為流官鎮雄府如烏蒙烏撒雖有兵端但撫之而已
蓋𠞰則必盡撫則必賞故曰撫夷賞番非漫語也今西
番自有部落自成風土比與土夷尚槩聲敎者不同將
欲𠞰之則不能盡將欲撫之則不可終故為中國之計
者必以備禦為上䇿伺其犯邊則誅之因其欵塞則賞
之賞之者非盡賞也賞其欵附者也誅之者非盡誅也
誅其犯順者也若思為拓土開邊之䇿生事喜功以僥
倖於萬一則啓釁搆怨孰任其咎耶麾下熟知番情忠
勇素著當儕之古名將之列比與白面書生妄為自用
者不可同日而語見蒙撫按批示開詳番情請具誅賞
撫𠞰事宜逐一開報以憑轉達訪得深溝一寨及據地
圖詳觀山脉起自西番迤邐而來至於深溝地面方始
落下壁立斬絶約高三十餘里我難以仰攻而彼可以
下據蓋彼反在内而我在外地勢則然譬如城堡可以
内守而不可以外有也今縱一時攻破竊恐不可有也
有之恐不可守守之恐不可久今若悉併財力建為城
堡西番暫且逺避俟我功成不過數十人至百餘人守
之而已一旦驅其醜類乘便逐之殺虜殆盡知近日貴
州凱口之事則地方之責又將誰任耶昔人謂幽州之
地曹翰可取孰可守也竊意此地宜空之使彼不得而
居我亦不必履此孤危則架梁裝塘之擾可免而華夷
之界限自明且省後慮此亦書生臆料之言亦希麾下
斟酌以為久逺之圖備細開示以憑轉達
　　　與四川巡撫論處置西番用兵公移一首
為照今嵗威茂用兵建議運謀身親行陣則兵備副使
朱紈之功為多副總兵何卿始議不合後乃强從參將
周繼勲中立二者之間其用事贊成則指揮龔鋭也大
抵此舉彌文勝而誠意微始事收功多涉誇詡若使四
川諸邊尤而效之則挾忿自用假公營私而天下之禍
始有不可勝言者矣重煩奏報奉有明旨臺下與人為
善欲使之因事有功甚盛心也深等豈容復開妬婦之
口第念國事至重終難隠黙今據副使朱紈條陳四欵
内多支詞甚至自相矛盾者往往而是反覆推詳乃其
不能自安之本心耳亦在所取惟有布政司錢糧姦弊
多端必須請官查盤下落方顯貪㢘若少遲延必蹈往
年五寨之弊侵尅難明至三十餘萬殊為不便
　
　
　
　
　
　
　
　
　
　
　
　
　
　
　
　儼山集卷八十四
欽定四庫全書
　儼山集卷八十五
　　　　　　　　　　　　　明　陸深　撰
　　䇿(癸亥南監季考/)
　　　問國學之設所以維持世敎造就人才非徒為
　　　　粉飾太平之具也自昔以來其建學之制與
　　　　為敎之法得才之効互有不同則游於斯者
　　　　皆不可不知也請以所疑從諸君質焉孟子
　　　　論學推三代所共宜無異名也而禮有上庠
　　　　東序右學東膠成均辟雍之異何以不合於
　　　　孟子孔門傳大學之道不過三綱八目宜無
　　　　他道也而禮有三徳三行六藝六儀四術四
　　　　敎與夫樂徳樂語樂舞之目何以不同於大
　　　　學師一也而有大司樂樂正師氏保氏司成
　　　　司業之職何以分士一也而曰選曰俊曰造
　　　　曰進之義何以取周之五學與漢之三雍唐
　　　　之七學宋之四學其數之不同亦各有説與
　　　　今太學之六堂其亦有同於古乎不也古之
　　　　士以徳業相先今乃行業不修惟筭撥歴之
　　　　月日豈以是為惜寸陰耶古之學以明經為
　　　　務今乃經術不講羣爭短差之甘苦豈以是
　　　　為奪錦標耶欺誕相習每稱病以免坐堂奔
　　　　競成風或附勢而求速化憚拘束而樂放縱
　　　　避勤勞而求安逸若是者可望其有成材乎
　　　　兹欲變化士心作新士習使為師者各舉其
　　　　職不為倚席之博士為士者各安其業不為
　　　　城闕之子衿爭先於學問而資格之不計相
　　　　讓以道徳而奔競以為恥不負菁莪之化聿
　　　　成棫樸之材何所施而可國初積分之法可
　　　　復舉乎湖學經義治事之敎程子吏師禮賢
　　　　之議亦可用乎抑别有道乎前代太學諸生
　　　　有舉旛而救鮑司隸者有倡義而不汚朱泚
　　　　者有殺身而爭宰相之用舍者有捲堂以論
　　　　丞相之起復者其忠義節槩為何如不知其
　　　　人亦嘗筭撥歴而爭短差乎諸生皆四海之
　　　　英膺貢舉而來肯自處若人下乎願一吐胷
　　　　中之奇老夫當歛袵以拜下風
嘗讀賈生書未嘗不陋其辭之陿也美才如誼何患不
知不患不知何患不用如是其陿過矣暨得觀先正議
論謂生志大而量小痛哭流涕於初見君不祥則又快
其言之中也由今觀之乃大不然夫奉公履忠臣子姱
節引墨循繩士女美行此特中才之的耳非所與論於
賢知之外也是故士有倒行逆施以適於道道喪法弊
然後大臣敢與天子抗議以行其志故曰賢者作法愚
不肖者拘焉誼之悲千古之痛也今夫太學者豈惟賢
士之所關哉民生休戚之所關也世道升降之所關也
何則今日之生徒異日之百僚庶府也天下之事待人
以集集事之人有不自太學出者大都四之一耳一不
勝四雖盡歸之太學亦可也不儲其才於未用之時而
欲較其功烈於既用之日斯是之謂不耕待穫胡可得
哉古者太學之禮雖詔於天子無北面所以尊也降至
兩漢三老五更不失古意歴代之所禆隆封厚者獨一
此爾恭惟執事蚤學聖賢望隆台輔有年矣竊恐門生
故吏之言不信於天下故不敢頌稱功徳由今天子任
執事之意可謂重矣虛位三年溫詔接踵自我朝以來
未有盛於執事者也而執事其亦果不負此任也哉愚
生雖在草莾亦思咏歌聖明以侈師道之得人况得躬
逢其盛與係籍弟子者哉草莾咏歌尚期徹於執事以
露諷諭近在門墻固當一躡忌諱而言之此而嘿嘿是
重負執事也固欲一言又恐先動賈生之哭所以睢盱
躑躅而不敢者於兹兩閲月矣雖然執事方有問焉宜
終不得無一語也日者季試䇿目愚生竊得而伏讀之
一則曰諸君二則曰老夫何其言溫而氣和憂深而思
逺矣執事不負明天子者其不於此畧見一斑也哉伏
惟明問自昔以來建學之制為敎之法得才之效皆生
輩所宜知於是舉疑義數端以詰於乎執事之心所謂
待人以不薄者矣愚聞隆古之日人之生也自能言能
食時有敎以至成童弱冠之日有學故自八嵗入小學
迄乎入大學之年中間訓詁名物固皆口誦心唯章析
句通由是而往盡天下事理次第而學之積以日時高
深上下靡有或遺及其隨用也舉而措之是故風尚淳
厚禮樂宣著此古之敎亦古之道也執事慮今之學非
古之敎以古之道繩今之人乃先緩辭括義以驗其體
然後與論天下事以博其用自愚觀之學以識治為難
而記誦辭章不過格致之一端爾諸如彼類皆愚幼讀
其書與學於其師者姑俟終篇以獻未晩也茍於名物
度數之間徒舉先儒之成説至於紀綱法度無通融之
術者世之君子固有拾芥高科而才不堪一縣吏指揮
孑子而步趨彳亍比比僨事者愚未嘗不刻骨刓心以
惻隠之也夫泥於古而不通於今者謂之腐儒熟於世
故而暗於道者謂之俗吏二者皆君子所弗學也伏惟
明問行業不修惟筭撥歴之日月經術不講羣爭短差
之甘苦嗚呼是固宜執事之所為驚恠而亟問也諸生
入太學者皆由貢舉徳性就矣學業成矣登庸將矣烏
乎然哉嘗觀天下之勢人情而已情之所安不能拂之
使違雖有堯舜之知湯武之勇若使逆人情而用之斷
曰不能也亦文情以合法而已矣太古之世民之初生
被髪裸形與禽獸無異聖人製為冠帶衣裳之冠帶衣
裳本人情之所甚安也若被之土石草木掩蓋之而已
其有不跳踉而投擲者乎國初生徒固有數年不徙者
今不過三四年之間而爭端百出豈古今人情不同逕
庭哉曰不也夫人之情非有所樂於此孰肯甘辛苦而
安之故馳馬試劍獵較原野之間羸憊甚矣厥明復事
必將操戈據鞍奮躍而先之何則樂於得獸也使有獵
較之勞無獵較之樂吾知不能一時安矣今日之事何
以異此國初雖曰日捲三班然因而飲食之諸生整衿
束帶攜書就館飯畢班㪚從容自公然後各坐號舍以
遂所業且朝藝成而夕見用矣既無薪水之勞又有行
志之樂如之何而不安耶今也不然雖有廩餼之給已
非養賢之初意又况貧病衰老侵尋於其中辛勤客旅
流浪嵗月雖有志之士亦將起而爭之况于好逸惡勞
中人之性哉此勢之所必至者亦何足恠蓋嘗驗之人
之欲去此地者必其心有所不樂也其相爭者必其所
不相安也夫樂則相安相安則相遜此理之必然者故
曰知而不好知之未至也好而不樂好之未至也事而
至於樂聖人制禮樂之本也今之生徒有望太學而興
畏者矣烏在其能樂哉伏惟明問欺誕相習毎稱病以
免坐堂奔競成風或附勢而求速化憚拘束而樂放縱
避勤勞而求安逸於乎孔子曰君子之徳風孟子曰上
有好者下必有甚焉者矣今日太學之敎其諸異乎古
之敎者矣所存者獨文學一科耳其又異乎古之文學
者矣愚生自入太學以來竊嘗用情焉其所見聞者不
過曰某長於舉業可以取捷進士也從而禮貌之某熟
於時文可以雄長場屋也從而援與之敎之者如是而
己未聞某為道徳而被一褒也某學聖賢而博一譽也
豈羣然數百人之中曾無一二輩以當其選愚不敢厚
自誣於一世也况科舉之業係於人者其學也有至焉
有不至焉聖賢之事本諸天者是惟無學學之必至大
抵科舉之學易而聖賢之學難又舉世皆好科舉而不
好聖賢則人孰肯重違天下之所好以獨攻一已之所
難能自拔於流俗挺然風氣之表世寧幾人哉且夫文
人無行自古為然蓋其究心枝葉而遺棄本根游藝之
日長而依據之功少今縱不能直示學者以本根之地
顧為之揚其波助其瀾明知其人之不可與言也而徒
重其文辭彼將曰吾之醜吾之文足以蓋之也有愚不
肖者從旁熟視之亦將曰某且如是猶齒于人吾亦為
之無傷也轉輾效尤人將何憚而不為乎中人之性非
有所勸之於前與有以懼之於後不能動中矩矱士習
之不美有由來矣伏惟明問變化士心作新士習使為
師者各舉其職不為倚席之博士為士者各循其業不
為城闕之子衿爭先於學問而資格之不計相讓以道
徳而奔競以為恥何所施而可愚聞聖王不沿禮樂以
為治君子不襲故常以立敎何也道與時常不能以偕
行故也執事憫學敎之陵夷奮然左提而右挈之愚以
為執事人也又得其時竊所望焉必欲逺追三代坐享
人材之效此其事係愚生更有論撰在度不能卒然行
之也何則太學與銓選相通欲復太學必變銓選欲變
銓選必變科舉此非有願治之聖君與得君之賢相大
約更張之漸以三十年之久不達故曰不能卒然行之
也兹欲行國初積分之法復宋儒湖學之規愚直謂其
勢亦有不可遂者又何也積分之法即前所謂通銓選
者已以今日之資格行國初之積分則士有老死成均
者矣豈其本願哉若宋胡瑗痛詞賦之弊其在湖學矯
之以經義治事夫湖郡學也當是時師有定敎弟子有
定學故安定之門人出而天下之人才廢矣慶厯中嘗
頒其法於太學然宋朝三舍之法猶有小成大成之遺
意故士多有至數年者蓋經義治事之學非可責効旦
夕之間日久功到庶幾有成然宋人亦但著為令而己
未見其能舉之豈非鄉學與國學不同師雖有定敎而
弟子無定學故也今日之事則又不然入太學者有所
謂水程事故之日其實歴也有數月者有上周嵗者最
多者不出三期月之外又有課試之累又有薪水之勞
其間實力於學者幾時哉夫茍用之亦揭虛名而已有
益上下未之有也夫人居家與居傳舍異傳舍常思行
居家則安業今之太學今之士之傳舍也故曰勢所不
遂者此也獨二程禮賢吏師之議為可用於今日耳雖
然立法貴於濟事不貴於紛更使法立而人駭駭則疑
疑則不信不信則不用要在因其勢而宜之若禹之治
水然豈獨禹之治氷哉三代聖人用此道也且夫忠質
相因忠弊則捄之以質文質相生質弊則捄之以文是
故其人不駭而亦不知其法之改也燕趙之人生不識
舟楫一旦至於具區彭蠡之濱望帆檣而疑矣及觀其
出没風濤縱橫上下則足顫背汗而吳楚之人固有以
舟航為家者耳目不同也甚哉耳目之障蔽不可以易
而袪也若驟相期於言意之表其不為燕趙之舟楫者
幾希今日之太學謂宜以今日之宜處之今日之宜畧
有四事愚請言之一曰大學術以救科舉之弊愚聞古
之人無不學也其學以二十五年之久然後仕焉既仕
也惟才是任無所謂資格也是故伊尹起於莘野傅説
舉於版築太公興於渭濱始也養之如此終也任之如
此今日科舉既得出身之餘惟論嵗月官資而已竟不
問其學何所本才何所堪言及於此雖欲自已其流涕
痛哭不可得也上之人既以是待天下之才人才所學
視有司一舉業之外少畱意焉雖然舉業本意未始不
善何則本之經書以觀其義理之學叅之論判表䇿以
觀其理治之方胡瑗所謂經義治事者固以兼舉而並
行矣聖祖謀畫極有深意前輩先達功業頗高今日舉
子不必有融㑹貫通之功不必有探討講求之力但誦
坊肆所刻軟熟腐爛數千餘言習為依稀彷彿浮靡對
偶之語自足以應有司之選矣學術至此其又可悲也
夫今九州之廣四海之逺聰明才辯固自不少皆科舉
之學誤之也天下人才不過二等天資明敏者上也學
問後通者次也上焉者其於科第早得數年次焉者其
於科第遲得數年大約如是而已矣早者血氣未定一
旦心與物交有引於功名有引於富貴間有有志學術
而重為政事所縛者既有志又有地千百之十一耳是
上焉者科舉誤之也遲者血氣既衰力不迨志是次焉
者科舉又誤之也舉天下之人才皆誤於科舉如此不
幸者不可追矣又幸而得入太學者正宜與之講明學
術致力於身心而不徒詞章畱意於經濟而不但記誦
知是行是雖嵗月有淺深皆不失為君子人也異日有
位可屬望焉若復程督舉業是以有限之功為此無用
之事朱子所謂伎倆愈精心術愈下不若不敎之以全
其朴忠之為愈也何則舉業者進取之媒非致理之路
也其弊也浮華而無實用捄之之地在今日之太學耳
蓋鄉學所儲未成之才也太學所養將用之才也二曰
開薦舉以寓激勸之微權國家取士於科貢仰視前古
似為少狹然亦足以周天下之用取才期於足用而已
矣又况太學之士皆名待用薦舉若無俟也此有説焉
朝廷官人制為等差曰守曰令曰藩曰臬曰卿曰大夫
曰公曰孤異其章服辨其資階此皆非其人性分之所
有也蓋假此以妙其用使少者賤者俛然知其尊且貴
而服役之其中才者則又歆豔而企及之故曰爵祿束
帛所以磨世厲鈍也以執事之碩徳重望試於太學之
中熟視嚴察其終不負執事者嵗一二人特章論列之
雖薦未必用用未必顯天下已曉然知太學有薦舉之
路孰不樂居之刮磨拔濯以應執事之選哉其功為不
少矣三曰隆禮貌以愛惜人才愚聞太學與百司非但
勢不同其意亦不同也何則百司謂之政太學則謂之
敎百司謂之治屬太學則謂之師生百司有五刑太學
則有二物百司主法太學主恩今日彞倫之上生徒步
趨拜揖一不敢越厥度高拱堂噲指意而已豈百司敢
京哉愚以為不如是則道不尊退而聽事畧宜霽威無
益拜跪一切罷去以勵諸生之節執經獻疑從容窮日
以承執事之敎愚以為不如是則道不行若夫高堂
深陛不敢仰視固已扞格不通矣良法美意安從致之
孟子論政所以必本之仁心仁聞也蓋養人才如養山
林非但雨露滋之又勿使牛羊牧之雨露滋之牛羊牧
之竊恐滋不勝牧矣其末也則在於變文體以救俗學
之弊傳曰太上立徳其次立功其次立言文非君子之
所先亦君子之所不廢也文體關時理不可誣又君子
所不得恝也是故為文不本於六經皆茍而已前代文
體具有成論獨宋南渡以後纎弱破碎議者謂其國體
然也元人承宋矯之以麤豪呌嘯益不足觀我朝又監
元人之失類以歐蘇為宗愚見世之好歐蘇也亦嘗取
歐蘇之文閉門而讀之未見其足法也喟然嘆曰由六
經而至歐蘇有之矣未有由歐蘇而造六經者也夫歐
之文溫雅其學勝蘇之文通達其才勝無歐之學與蘇
之才而為其文所謂效季良不得者也國朝百餘年文
運亨嘉宜在今日伏惟畱意焉蓋六經者道徳之淵藪
也由漢以來用文取士不可改已不敢不本之六經者
譬諸適都之人中道而迷其路有人於此指之曰此南
也此北也此東西也若人北征猶可以達大道而之都
如曰此有捷徑彼有便途吾見其不東蹈海則南走越
耳是没齒而不能望都也為文本經此正示之向方庶
幾異日因文以見道耳夫是四者愚昧不敢自必謂何
庶乎人才學術可得一變也孔子曰齊一變至於魯魯
一變至於道於乎天下之事為之不憚其始之難而後
獲其終之定必探其本之故而後致其末之理是故為
執事類數而條説之以俟採擇焉若所謂學名者名不
同而義同雖謂之名同亦可也孟子蓋有見矣且夫成
均者五帝之學成之為言就也均之為言平也天之生
才於是就焉天下之才於是平焉上庠者有虞之學庠
之為言養也所以養雋徳也東序者夏后之學序之為
言次也次序先王之道而學之也右學者殷商之學學
所以學士之宫也周制曰東膠又天子曰辟雍蓋膠之
為言糾也所以糾收學士也辟明也雍和也化道天下
之人而使之成士也義皆主於敎士非若專於養老專
於敎民專於習射其事分其義殊也大學之道載在周
禮者則有三徳三行六藝六儀與樂徳樂語樂舞見於
王制者則有四術四敎若多於孔門之傳授然周禮王
制所云皆修身之事或以道言或以敎言實相表裏也
所謂師之職愚聞古之敎者不獨以禮而必以樂故大
司樂樂正皆繫之學也敎國子以三徳者師氏也養國
子以道者保氏也司成之名起於唐蓋總統學政者也
司業之官設於隋其本於樂正司業者乎雖有不一同
職於敎養而已矣所謂士之義者命鄉論秀才升之司
徒則曰選士司徒論士之秀者而升之學則曰俊士升
於司徒者不征於鄉升於學者不征於司徒則曰造士
大樂正論造士之秀者以告於王則曰進士夫選者擇
也擇而取之也俊民之秀也造成也成其才也進者進
而官之也此其義與所謂歴代之學者則東郊虞庠辟
雍頖宫周之五學也明堂靈臺辟雍漢之三雍也國子
學太學四門學律學書學筭學暨國之監唐之七學也
太學武學小學律學宋之四學也數雖不同以愚考之
其重在太學則一而已矣何則周之虞庠小學也頖宫
諸侯學也辟雍與東郊同地曰東郊又曰辟雍别諸侯
也漢之明堂靈臺各有所事惟辟雍為養賢之地唐之
六學皆領於國子監宋之四學令司業為之其亦隸於
國子者也與今之六堂皆統於彞倫大同而小異焉但
漢之三雍本於圖䜟之故唐之七學雜以一藝之名宋
承唐餘猶存故轍我朝則以率性修道誠心正義崇志
廣業為名直追三代而上下之今之士居之敢不顧名
以思義此亦愚之志也伏惟明問前代太學諸生有舉
旛而救鮑司隸者有倡義而不汙朱泚者有殺身以爭
宰相之用舍者有捲堂而論丞相之起復者其忠義節
槩為何如諸生肯自處若人下乎於乎彼數子者皆所
謂遭時之不幸者也其忠義節槩誠激昻千古執事以為
何道而致然乎夫天下之榮美人常不為者知不足也
知而不為者知之未真也惟其真知是以力行數子蹈
之也竊嘗觀之西都學術去古未逺哀平之世猶有存
者故宜有舉旛之士徳宗之世陽城韓愈繼在太學故
宜有倡義之人道學於宋為盛故宜有殺身去國而不
愛者彼皆顯然知名義之可重而戮辱之為甘其為之
也豈有待哉求如古人亦敎之古人而已矣夫茍敎之
既已知之則必行之幸而為賢宰輔為良百司不幸而
見鮑宣遇朱泚目擊李綱之去國與史嵩之之起復則
為王咸為何蕃為陳東為黃愷伯不難矣孟子曰浩然
之氣塞乎天地之間有所養也若夫不敎不學之人簞
食豆羮尚不相能安望其捐軀赴死以扶天下之大義
乎此則不知之罪也是故士習不美是未敎也敎矣不
率是未善也善矣不遷是棄物也迸諸逺方終身不齒
其亦古之道乎天理之在人心不由外鑠實由外亡是
在執事覺之而已矣愚生鄙野蚤乏父兄師友之功罔
知避忌狂妄於大人君子之側無所逃罪然自度惟執
事可以聞此言也幸甚先敎而後誅之
　
　
　
　
　
　
　
　儼山集卷八十五
欽定四庫全書
　儼山集卷八十六
　　　　　　　　　　　　　明　陸深　撰
　　題跋一
　　　題海叟集後
海叟集舊有刻又别有選行在野集者暇日因與李獻
吉員外共讀之又遠次為今集云先生多權奇有才辨
雅善談謔卒亦以此自免於難顧其詩乃雅重悲壯渾
雄沈鬱殊不類豈先生别出其餘以應世而中之所有
固自不可測耶深先生鄉人也恨相去逺無從考論姑
誦其詩以附孟氏之義云
　　　題蜀本史通
深在史館日嘗於同年崔君子鍾家獲見史通寫本訛
誤當時苦於難讀也年力既往善本未忘嘉靖甲午之
嵗叅政江西時同鄉王君舜典以左轄來自西蜀惠之
刻本讀而終篇已乃采為㑹要頗亦恨蜀本之未盡善
也明年乙未承乏於蜀得因舊刻校之補殘刓謬凡若
干言乃又訂其錯簡還其闕文於是史通始可讀云昔
人多稱知幾有史才考之益信兼以性資耿介尤稱厥
司顧其是非任情往往捃摭賢聖是其短也至於評騭
文體憎薄牽排亦可謂當矣善讀者節取焉可也
　　　題史通後
按史通十卷舊本定為三十八篇篇繫一事惟因習分
為上下篇上篇舊稱闕文今本存三十七篇比因訂正
曲筆鑒識二篇錯簡乃類為一篇以還之於此未必其
本書也而文無煩綴矣知幾之為此書也高自標致嘗
謂國史以敘事為工敘事以簡為主故自子長丘明而
上皆涉評彈然此篇之冗長亦不少矣笑前人之未工
忘己事之已拙嗚呼修辭之難也如此
　　　題七賢過關圖
右畫雪景谿山樹石間為關門下自關門騎而乘者七
人為黄牛一為騾凡五為馬之蒼者一從人八各有所
負持為琴書囊箱之類皆日用所需物若移居然位置
筆意頗有佳趣衣冠似魏晉間豈世傳所謂七賢過關
圖耶今為樗仙王公進徳所藏公方供事章聖宫闈為
今上眷遇日向柄用其所嗜好者乃皆琴書圖史之屬
有甲第在東華門外清整雅潔未嘗與俗人往來休沭
之暇即闔户焚香彈琴讀書或展古名人墨妙臨寫不
釋手故書法遒麗遂成名家與當代之張東海蕭海釣
輩可以並駕也尤好接禮賢士大夫讓座設榻皆欣然
不厭煩予召自蜀藩入掌大官適主其家毎接緒論宛
然一儒者乃於席間覽此圖亟為稱賞非徒以其藝焉
而已公即裝池成卷求予題數字踰年而未有以復也
按七賢過關事無所考豈竹林之人耶或曰即作者七
人爾蓋畫家多尚興致不屑屑形似要在得其意於筆
墨蹊徑之外可也公遭遇聖明叅與帷幄密勿之地以
其愛畫之心而為愛才之舉則天下必不至有遺才如
此圖中望望而去也予重以是望之
　　　書偶軒先生小傳後
傳曰使於四方不辱君命蓋言有死道也何則置身險
阻犯瘴霧風濤之毒死一也抗手夷庭有跋扈彊梁之
虞死二也所死不同處死則一而已雖然唯仁者不以
夷險貳其心然後能委順唯勇者不以禍福奪其志然
後能明道故曰非體之難所趨之難也蘇子卿䧟身匈
奴者十有九年當其犯險阻叢脞厄瀕死者數矣世恒
為子卿重重其能處死也若偶軒先生黃公之死於海
非所謂仁者耶公死後二十年深從公子今御史君如
金遊公之從弟諱乾剛從公於難者亦有子曰希英同
舉孝宗朝進士故深聞其事甚習乾剛雖無使責然因
使而死謂之死於使亦可也非所謂勇者耶公既膺卹
典久而御史君兄弟俱以文學紹庭愈逺則愈傳而愈
烈可無憾矣然使國乏忠良家乏弟弟䧟彼兩賢惜也
悲哉
　　　題蘿山集
潛溪宋先生景濂開國文人第一百五十年來博學洽
聞未見其比也深讀先生文最早詩則無從得焉妄意
先生於此毋乃小有所讓抑亦昔人所謂難兼以長者
近得蘿山吟藁五卷讀之鍜鍊之精工體裁之辨治氣
韻之偉麗詞兼百家亦國朝詩人之所未有也欣慰累
日若還至寳於是歎前輩之高雅世未易盡知而又以
愧深之寡陋徒相值於遲暮焉而未暇學也是嵗己卯
長至日書
　　　書戰國䇿後二首
余家窮鄉又故農也素無遺書迨余又力薄故其致書
比於他難也十五六時喜讀蘇氏書側聞先儒悉謂蘇
實原於戰國因訪諸友人得一斷簡蓋齊䇿至楚䇿凡
十卷受而讀之其事至不足道而其文則至奇時恨未
覩其全也壬戌之春㑹試南宫始購得之猶非善本下
第南還避谷亭者幾兩月始伏讀之然殘闕者多未免
遺恨嘗作三論兩補亡十五擬代雖詞采無取當復棄
去然於是書不可謂無意也正徳改元余第進士之明
年始於同館徐子容借得善本手自補校而余之所有
戰國䇿者乃僅可讀於是竊歎夫學欲及時而淵源不
可少云
竊以是書古昔大儒多以其縱橫之習鄙而棄之故視
他古書舛錯尤甚中間雖經劉氏曾氏之手今所傳本
則鮑彪氏吳師道氏所為校釋蓋因劉曾之舊而加密
焉者鮑氏嘗詆高誘為陋儒然鮑之高論自專動以聖
賢律游談之士是其所短而吳氏主於攻擊鮑氏持論
往往失之太過反有不若鮑之得其平者間因校讎之
餘正其句讀通其訓詁而二家之言復時折中之藏去
以便私覽尚冀他日之復讀也䇿首舊載諸序猥雜今
定以劉序曾序為冠其餘别為一卷以附其末云
　　　題所書後赤壁賦
國初書學吾松嘗甲天下大抵皆源流於宋仲溫陳文
東至二沈先生特以毫翰際遇文皇入官禁近屢遷為
翰林學士故吾鄉有大學士小學士之稱民則不作行
草而民望時習楷法不欲兄弟間爭能其所存有如此
又聞之前輩言民則蚤年書甚瘦勁渡江以後務為豐
腴妍媚以合時尚文皇毎不喜歐體以為織竹編葦有
衰颯氣象予家所有二沈手筆不少而以民則赤壁賦
小楷為第一惜乎止得前篇為寫後賦以具蘇文之全
非敢方駕於古人聊以示兒曹耳
　　　題誌窮錄後
嗚呼此安成之風化世所謂三窮之圖而一代名賢高
士之所為歌詠敘述今中丞弓岡周公之世澤在焉深
讀之既而後知天人之相為倚伏者昭昭也哉窮於此
達於彼窮於今達於後窮於為善必達於獲福若是錄
者可觀也已初安成之周族古而傳單至贈御史梯雲
公凡幾世矣許孺人之相梯雲公也年十九而公卒卒
之四十有六日而弓岡生是時舅姑年五十矣夫一門
之内祖窮於獨婦窮於寡子窮於孤斯非天下之至窮
者乎斯天也既而朝廷旌門矣孺人受封矣弓岡有子
矣斯非天下之特達者乎亦天也嘗聞友人吕仲木有
五苦之論則許孺人造周之功為不細此則人也夫天
之福善人之感天豈不昭昭也哉方其窮時使孺人一
念可奪則周氏之一脉無餘矣雖天亦將何所施其報
乎所謂忠臣烈士嚴師大賢節婦慈母鼻祖孝孫孺人
一身實兼之弓岡方以道徳風槩左右聖天子功業日
躋恩榮時頒上及厥祖下廕後人則周氏之三世且將
為三達矣孺人之於周功徳何如也敬書諸末簡以示
有永
　　　題方氏世像
自封建廢天下無世家五方之都㑹風氣通淺凋榮最
易獨重山深谷往往能養其渾朴之族而引之予觀開
化方氏此冊三朝之禮度數公之儀範若身見其歴歴
於一日間也思道尚思所以引其世哉
　　　題李楝塘詩文卷後
嘉靖壬辰予歸自晉陽舟次阿城七級之間待水南下
時李侍御㘅命西巡得朝夕談敘因出楝塘詩文凡十
巨册皆當代名筆展翫再三如入寳藏因以歎侍御養
志之勤予許為作傳先成二詩繼贈侍御侍御仲子生
威侍相與論文談道時時成一小詩皆隨筆寫之侍御
父子各持去若與奇物等予取適不問所憎愛也舟過
沛中流有災滿載而燼併與符印俱失相顧錯愕不暇
為謀而向之十册留予舟四册者獲全相眎驚喜而予
之筆墨一空侍御父子尤惜之予亦促歸悵恍如夢既
而南北不相聞者三月侍御控訴天子再給符印俾終
巡事便道過予東海予為述懷并記一時遭際如此
　　　題張九苞高房山畫卷
此予同年張進士九苞所藏畫筆簡淡深逺無纎穠習
氣房山以畫名元盛時其人品亦高極為趙松雪諸公
推許是當為真蹟但後所題至正丁卯殊為可疑按松
雪集載題高彥敬畫詩一則曰堂堂侍郎公二則曰尚
書雅有氷霜操又曰與公攜杖聽潺湲則房山當為松
雪前輩矣松雪卒在元英宗至治壬戌時年六十有九
後十九年順帝始以至正紀元不應此時房山尚在也
况至正又無丁卯嵗耶按史順帝以癸酉即位改元元
統又明年重紀至元后六年又改為至正是嵗辛巳也
訖於二十七年丁未而元亡後二十嵗始得丁卯實我
太祖高皇帝洪武之二十年也不應復以丁卯繫之至
正此其可疑者也豈此畫舊無題識後人愛而或以意
增書之耶
　　　書名籓至徳詩後
深既題名籓至徳之什復序次所以以道君臣之分嚴
而雍睦之化大可以風四海傳百王無疑也顧詩人之
旨不白似於美盛徳告成功之意有歉乃復申為之説
曰先王之制禮凡以修徳也先王之修徳凡以永世也
世之修短卜於徳徳之大小卜於敬敬之存忽卜於心
心之出入卜於人人以檢心心以主敬敬以蓄徳徳以
延世夫然後中氣應而和聲協於是託之人文被之管
弦薦之宗廟此帝王之業而咏歌之至也周之先王蓋
嘗卜世矣故其詩曰文王孫子本支百世周之徳至文
王止矣故其詩曰穆穆文王於緝熈敬止蓋言文王之
子孫皆百世也百世之子孫皆修文王之徳也恭惟我
太祖高皇帝神功聖徳嫓美文王盤石之宗屏翰皇室
晉王殿下孫則六世也文之昭也於今天子分則君臣
親則兄弟也一以世天下一以世其國帝徳王道於是
乎告成可謂以克永世者矣如此詩所歌玉芝白鶴有
合於六義之旨趣此雅頌之道也將見前星有耀世府
儲祥其世又豈特如周所卜而已則是册者固將與河
圖大訓同為國之禎符豈但如周家所謂卜世而已以
被弦歌薦清廟則是詩之義也深故不厭其複而以是
終焉
　　　書青烏先生葬經後
右世傳青烏先生葬經以為漢人而史失其名間嘗取
而讀之詞義淺於葬書决非兩都之製豈好奇者反有
取於景純之成書剽獵撰次姑因葬書所引經曰者以
傅㑹之將以誇世而眩俗中間雜以術士巫師之説而
錯亂刓闕恐亦已非當時之舊矣豈術家之言秘嗇隠
穢故應爾耶乃為節其浮偽正其次第叶以古韻始為
可讀而地理之學頗亦緒見於此又恐非後世卦例星
峯繆悠之談所可同年語世當有知言者而重愧余之
懵於是也今按葬書所引經曰凡三十而此書所存者
無幾據其所存則反不若葬書之精奥此又後人竄竊
之一證也豈景純所受之青囊顧自有其書與抑亦趙
載者之竊讀煨燼所剩與皆未可知也余嘗覽近代之
載籍質雅近古惟魏伯陽之參同與郭景純之葬書爾
然參同以艱深之詞文淺近之術地理則以繁難之術
亂易簡之道將是書者固龍虎上經之類與雖然葬薶
之禮實繫人事之始終而仁孝之道於斯焉有助固非
神仙荒唐之事可無待於世也故為之論著其所以以
俟君子
　　　書越行小稿後
嘉靖癸巳浙江按察使芹泉姚公遷山東右布政使僉
事碧湖洪公遷廣東左叅議予亦以副使遷江西右叅
政同日報至例當辭巡按御史而後去時御史九畹謝
公南巡于台遂以三月六日渡濤江聨舟而行七日辰
時抵蒿􁆡舍舟就舁行萬山之間至寧海禮成由奉化
甬江曹娥而北予少後望日午刻復抵蒿壩得詩共十
八首皆途中之作夫登涉雖勞矚眺實逺故屢形之言
既已入舟茍非偃息厥有應酬蓋有不暇者亦勢也聊
復存之以紀一時之感寂如此
　　　書學古編後
元人於書學有復古之功吾子行尤長於篆籕圖印之
學今京師學古編非善本間為校正數字重次第之託
吾友姚尚絅錄之以便考觀
　　　題七寳寺僧詩卷
嘉靖甲申六月晦秋之三日也予遊七寳寺入門考驗
覽觀知寺舊為陸寳院吳越錢氏以塗金經至遂易今
名若加一寳云然陸寳本以陸氏家山名非以寳數也
其承傳久矣少憇方丈中颯颯有秋思僧靜菴焚香作
供出此卷蓋張學政友山先生手筆初為法忍寺作復
作此以遺碧山僧豈其所自珍愛者耶友山名璞鎮人
也有文翰名此作亦自清逸可翫因附記嵗月於此付
靜菴嗣碧山藏之
　　　題利路紀雨詩三首
嘉靖十有四年乙未予領益州自秦趨蜀以五月八日
戊辰至廣元古利路也蓋行百有十里甫就館而雲雨
交作入夜霑足明日南行一百三十里望栢林驛而雲
氣坌涌命舁夫促步以至堂坐未畢而淅瀝四灑矣從
官候吏與一時父老咸冒雨列庭中讙呼叩頭曰此方
一旱四十餘日公來而雨隨之某等小人有命矣舉手
加額至再至三予慰而起之既以為喜復以為愧也因
識以詩
是日東南有虹霓氣映以雨脚微成五色黑雲中神龍
蝘蜿上下予行峻嶺西日未蔽光射之爛然身在天日
雲雨之際又一奇也晩宿驛亭蓋古葭萌縣云明日復
行百有十里至槐樹驛驛據七盤坡之麓時北雲閣雨
適蒼谿令何繼來迓遂率之登山巔道觀致禱而下明
日行八十里午抵閬中今之保寧府治也是日亦有雨
意而物望尤切自顧六十老人千里棧道既窮日力兼
抱隠憂與民俱病矣方當休偃市藥尋醫不過付之浩
歎明日壬申晨興而天愈晴朗心愈憫惻乃命郡縣長
吏合厥僚屬秉誠祈天予遂齋沐將以詰朝羣望是夜
三鼓雷雨大作簷溜如注約三四寸餘不覺失喜推枕
次前韻一首
予復將有事於順慶爰自嘉陵曉渡因上錦屏登書閣
北望盤龍玉臺諸山而罷循江南行入山山稍寛衍人
知瀦水畦稻桑桐栢竹藹藹有吳越風致古稱揚一益
二正為農桑論也八十里至南部縣問顔魯公離堆記
無恙否云離堆瀕江去此尚五十餘里而崖刻己漫滅
久矣因歎金石之不足恃而忠義之氣則萬古如新有
模致碑字并題名乃宋人書而亦既剝落矣入城西門
有橋題曰狀元蓋為宋陳堯叟堯咨及馬涓云按三狀
元史稱俱閬中人今割地入南部得專之矣縣前有山
若列陣名曰跨鰲又云前連蓬萊後枕閬苑夫蓬萊閬
苑道書所稱海上眞仙靈異之境嘗有擬之中禁者不
知此何以云蓬萊當指蓬州大蓬而言閬苑即閬中本
名隆中以避唐諱爾隆閬聲相近意蜀語為然豈好事
者遂附㑹其説如此又志稱閬中山水甲蜀遂將比於
蓬萊閬苑也是夜宿城東分司明旦月望而望雨益甚
姑命禱之而出西南行數里觀鹽井多在山麓有深至
三十丈者人以竹木作高架汲出煎熬亦有水淡者復
以竈灰雜土淋鹵煮之頗亦艱難顧利於旱爾所謂造
化無全功者殆此類耶又百里至大寧公館已屬西充
而保寧南界盡矣予所行總六百里而東西不與焉可
謂大郡矣夫郡有田蠶鹽稻之利使有司勸課以時人
皆力作為益不小豈非保蜀而寧之哉此昔人命名之
深意也因併記之以備郡乘十六日丙子發大寧三十
里至瀘溪館小憇有風從南來習習而雲片如簇須臾
川谷𡨕蒙絶有雨意遂三疊韻冀終惠焉
　
　
　
　
　
　
　
　
　
　儼山集卷八十六
欽定四庫全書
　儼山集卷八十七
　　　　　　　　　　　　　明　陸深　撰
　　題跋二
　　　跋劉都司家藏卷
右卷所錄今四川都指揮使司掌印都指揮同知劉公
永昌之大父都督僉事劉公諱紀之手筆也紀際遇聖
神細大必書其中禁廷秘事有可以備史乘之闕者永
昌攜至蜀司裝池完好間以示故史官陸深深諦玩累
月仰見先朝之禮意欵密與前輩之敦朴縝愼皆有後
生之所不及聞者起敬起慕之不暇况為劉氏之子孫
者哉惟我英祖復辟一事有大功於宗社子孫都督公
其功臣之一也永昌食其報思為忠臣孝子與國同休
以光門閥固宜視此為至寳永昌武舉鼎魁直言義氣
為今上皇帝所親信天下之所共知者其勲業正未可
量又將傳之子孫為大訓也深竊聞景帝不豫時中朝
大臣相約具封事上請迫於燈假未及投進明日上元
四更而南城之事舉矣疏稿留在禮部尚書姚文敏公
䕫家後姚以示郎中陸昶今觀此所記乃為正月十七
日當以都督公為據從實也
　　　跋羲獻六十帖
此帖予次平定白二守應衡鎰所貺曰此出楊州高氏
高少卿頴之淓予兩試同年又同為庶吉士頴之得此
石於京師時予嘗與王欽佩共閲之蓋金城黃廷臣先
生所為石用端溪紫稜而潤模勒皆工亦近時之佳刻
而已損動若此廷臣名諫蘭州人嘗為翰林學士以事
出為知州先生究心字學别有從古正文行世帖中釋
文跋語蓋手筆也夫篆生隸隸生草草生楷故楷寫草
草寫隸隸寫篆章草多存隸晉唐間人毎於楷中兼草
體雖不同而法各有辯也先生好以古偏旁附麗楷法
不免過奇如此帖釋文於草書亦時誤讀間為校定數
字然今世書學亦豈復有斯人哉為之感歎因跋其後
　　　再跋羲獻六十帖
予復得此帖於應衡諺云琴聲難學而易忘予亦謂此
寡好而易壞正不厭其多也歐陽文忠公跋雜法帖云
老年病目不能讀書又艱於執筆惟此與集古錄可以
把玩而不欲屢閲者留為歸頴銷日之樂也文忠大賢
愚不敢望萬分之一而病目廢讀既已有之潮田精舍
與長林修竹在三江之口者恐不減頴上行將歸矣當
有此樂又曰物維不足然後其樂無窮使其力至於勞則
有時而厭爾然内樂猶有待於外物則退之所謂著山
林與著城郭何異宜為有道者所笑也則其言深逺矣
因併記於此以自覽省
　　　跋郭熈長江萬里圖
此卷長江萬里圖為張夏山大叅所藏予於京口見米
元章澄心堂紙一卷筆力奇恠有意外象家居時吳人
持至一卷夏圭墨氣古勁可愛此卷則規模郭熈而平
逺清潤有不盡之趣宋室倚長江為湯池故當時畫手
多喜為之卒不能守而鐡騎飛渡矣乃相與為之浩歎
夏山家金華山中景物絶勝而宦囊半貯此物將行住
坐臥不離耶復相與為之大笑
　　　跋宋刻絲作樓閣
右刻絲樓閣製作甚工世所罕見也諸物種種咸可辯
識庭下花一類頗似今八仙狀豈古瓊花耶予欲題曰
揚州看瓊花圖以歸表弟顧世安藏之世安博物好古
良是予言嘉靖庚寅予為晉陽之役三月三日渡江泊
𤓰洲候風北望維揚城郭咫尺不知古觀新葩視此竟
何如也舟中一再展圖聊記於諸作之後
　　　跋趙子昻臨張長史京中帖
右趙文敏公臨張長史京中帖筆法操縱骨氣深穏為
眞迹無疑且不用本家一筆故可寳也聞公嘗背臨十
三家書取覆視之無毫髪不肖似此公所以名世也觀
此信然嘉靖九年禊飲日跋於舟中
　　　跋張翰宸書
右小楷宋清傳一通行草玊連環歌一通南翔張翰宸
先生書姚文光炤所藏裝池成卷以示予二文皆醫家
言而文光亦好書習醫故尤愛之翰宸嘗署嘉定校官
國初以能書名在宋仲溫陳文東之間今觀其行筆用
鋒楚楚有法前輩自可想也夫書學必窮㸃畫波磔之
妙方能成家其猶醫也必知望聞問切之道乃可濟世
諺云學書止於廢紙學醫將至於廢人嗚呼可不慎哉
文光其寳之
　　　跋東海草書卷二首
東海先生以草聖蓋一世喜作擘窠大軸素狂旭醉震
盪人心目而此卷矮紙疎行尤擅清麗明窓淨几之下
娛悦襟抱者不少况詩律㪚語俱有關繫處不但其子
孫當寳之也後有吳文定公為陳冷菴跋識蓋冷菴所
得今為先生之孫敷善所收祖武手澤不但尋常所當
寳之書畫也冷菴名琦字粹之罷察官歸至口食不給
予少時猶及識焉清癯鶴立望而可敬又聞文定公起
嵗貢先生獨識之曰嵗貢中亦有此人耶遂以狀元及
第卒為名臣五六十年前先生風範如此最後東橋顧
華玉衡山文徵仲文翰有法皆吳産也語云魯無君子
斯焉取斯深於是為之歛袵敷善其尚寳之敷善名其
性後樂先生之長子涵養粹深慨然有求道之志又不
但以辭翰世其家而已
此卷柬札皆後樂先生所得於交游者末有二柬一則
與龍山大諫一則敷善所得可謂一家之文獻足徵者
矣卷中皆一代儒碩鉅公予之師門在焉餘多常同朝
而敬事之者有不及識無幾亦復名流抑亦一代之文
獻足徵者矣顧其所言不出寒暄問訊之常禮而敦樸
和厚之風藹然可掬予生也晩三復於此為之感歎因
題其後歸敷善藏之
　　　跋十七帖
右修内司十七帖予偶得之友人敗篋中帖首填損三
行毎行舊有藤黃旁注細字再為表工抹損然拓手甚
高真所謂薄雲過青天也余諸帖惟此最古最佳最先
得故余尤最愛也
　　　再跋十七帖
右十七帖不全石刻在關中近時蔣侍御伯宣亦刻石
於吳下顧不若此刻猶存拙意也黃伯思亟稱此帖為
書中龍蓋妙在行欵耳此本行欵當為模勒者展促亦
失之矣昔唐太宗購二王書右軍書有三千餘紙取其
迹以類相從率一丈二尺為卷此帖亦一丈二尺凡百
七行九百二十三字余收有淳熈修内司帖一卷行欵
正同後復得趙松雪對臨墨蹟皆神采煥然可寳也往
時周府東書堂晉府寳賢堂各用入刻皆不復知此矣
漫記於此
　　　再跋十七帖
此十七帖張都憲西野先生自京師寄入成都行欵模
勒皆有古意但中作蘭亭圈塗又是一刻末亦少數行
　　　跋溫泉石刻
乙未初夏予入關浴於溫泉起覽諸石刻命拓數種此
華清宫詩與今所行三體唐詩前二句數字不同疑當
從石按杜常字正甫本宋元豐間人據此刻明甚伯弜
精選不應開卷便譌甚矣編纂之難如此此帖字畫亦
佳
　　　跋東書堂帖
予聞東書堂帖舊乃石刻據此跋則木帖矣王槩後官
理卿至刑書諡恭毅借搨時重修之已非初帖矣
　　　再跋東書堂帖
此跋則成化辛丑重翻本予道汴間見貽者則又重翻
矣每翻毎下有宗室號西亭者好文學為予言定王初
刻帖久亡之憲王别鑄銅作帖為定王埋蝕世復鮮傳
聊記於此
　　　再跋東書堂帖
昔人云蘭亭無下本本勝也此東書堂所刻二王帖往
往有姿韻因剪裝
　　　跋師山集
川貴叅將孫君仁自徽來赴任由香溪覆舟僅得免其
鄉人鄭君廉宜簡以此集侑椷至孫君尚手濕封投予
予命童熨帖之裝為四册師山集國初有大字本新安
再縮小刻之此刻頗精宜簡所為也宜簡為師山後人
往年嘗持其遺令手藁至翰林予為作跋此集别為編
目錄置之卷首蓋法當爾
　　　跋李蒲汀尚書所藏鴈山圖
東橋先生自桂林瀟湘來守台游此山以為奇深自武
夷三峽還朝見此圖亦復以為奇也蒲翁端坐廟堂以
極臥遊之趣八荒一闥殆此類耶
　　　跋李昇出峽圖
是卷雪景山頭皆襯金着色法度森整而筆墨清潤極
為精工心知為唐人之作而卒未能定其名氏舊有籖
題小李將軍紙最古而字畫草率因未之信予購得之
京師間示知畫者以為當出王摩詰予家所有王維雪
溪圖并小幅鳳舟圖與此皆不類又曾見輞川圖與高
士奕棋小幅惟奕圖用筆與此同因題為王摩詰而褫
去舊籖見者同聲以為摩詰無疑間居以來校勘頗勤
遂定為李昇出峽圖云昇唐末成都人也初得法於李
思訓思訓時號大李將軍其子昭道號小李將軍皆唐
宗室至昇畫與昭道並譽故亦名小李將軍載在宣和
畫譜者論序如此乃知前人題識雖小亦未易輕也又
按畫譜記御府所藏昇畫五十有二出峽圖在焉流傳
數百載而完好如新意必經好事之手或有神物呵䕶
以至於予大抵法書名畫所貴收藏茍存憲古藝游之
意其於檢心畜德未為無助彼徒以為文具玩物則喪
志之戒攸在吾子孫其念之宣和書畫譜皆出蔡京之
手其識鑑自繫人品已難盡據至稱昇筆意幽閒清麗
過於思訓往往誤為王右丞者殆有自來云觀於是卷
可以神㑹矣
　　　跋唐人䨇鉤大令帖
書學至於臨摹鉤搨能事畢而藝斯下矣雖然其法亦
漸不如古若䨇鉤惟唐人最工嘗見歐虞褚薛皆為之
此卷獻之諸帖是白麻紙紙盡處有御府法書印蓋宋
思陵時物也其為唐人手筆無疑舊藏王寧駙馬家識
以承恩堂駙馬都尉永春侯圖書二印按寧建文間駙
馬以罪幽於家永樂改元始封永春侯帖後跋云嘗購
得唐人䨇鉤羲獻帖各一卷羲帖亡而此卷存付其長
子藏去又囑以深寳愛之當時勲戚好尚如此予在長
安愛其舊也收得之庚子九日題
　　　跋商父乙鼎
右鼎得之京城考其尺度量容與商父乙鼎皆合銘文
三十字都完第宣和所圖則腹著饕餮而間以雷紋豈
識同而欵異耶古人有製數器而秖用一銘者然余尤
愛此器之渾素厚重也因託林君翔之寫之而郁宗周
作圖如右
　　　跋蕩南詩
蕩南朱先生君佐舉𢎞治丙辰進士令歙最有聲稱予
聞之鄉同年王仲錫知其政事如此亟相慕焉自後宦
歴參差無緣納交惟時往來於懷而已嘉靖丁酉予自
蜀藩召為光祿卿四署多才士不下三十輩而獨以朱
君守宣為奇已乃知為蕩南之子也守宣一日出此册
予讀之文學又如此時先生年已逾七望八任眞率物
蕭然物外若神仙然因歎前輩之不易及而重愧予相
知之晩也因書其後命守宣寳之
　　　跋韓熈載夜燕圖
圖畫本以資游息至於事端波流之際則有鑒戒存焉
故善惡之跡皆君子之所不廢也此卷所圖韓熈載夜
燕其事至不足道其描寫景物意態備盡委曲一展閲
間令人可喜可愕煩心滯思寧不一灑然耶介谿先生
舊藏此圖今位秩宗佐聖天子議禮制度身任繁劇當
其繼日待旦之餘所以宣湮塞而通高明其亦有取於
此也夫其亦有取於此也夫
　　　古銅印章跋
今宫保太宰松臯先生許公之為司寇時也得古銅印
一紐於閻伯仁氏閻得之邠人之闢地者其文曰廷美
之章與公字正同古今人名字相同理或有之顧隠見
之時若有異數存焉士大夫之博雅者並以為公瑞少
師大學士桂洲夏公題之曰神錫金符紀瑞也鵲化龜
顧古固有之兹豈影響之麤已乎公摹其文圖其形裝
池為卷間併印以示深按印者信也古公私皆有之其
製金玉銀銅凡四品惟天子曰璽丞相列侯御史大夫
二千石已上皆曰章千石已下則曰印晉志亦載相國
太尉御史大夫皆金章金銅古蓋同稱云是印銅製板
紐有稜紐下有池方寸餘而小篆朱文若私印然而命
之曰章豈其人嘗通顯為公侯與惟朱文入印實始於
唐而漢器物銘多作陽識是印填繆側讓具存古意殆
非近世之所能為也然自晉唐以來無廷美顯聞者而
竟歸於公將神物預擬以有待耶是未可知也惟公父
子兄弟皆位公孤而宰衡之典若合符節重以碩徳宏
材被今天子特達之知雍容廟堂陶冶一世之人材朝
廷之美家庭之美身兼有之是印也豈聲稱之同已乎
謂之神錫固宜聊記於此以符封拜之兆云
　　　跋邊伯京草書千文
書法弊於宋季元興作者有工而以趙吳興鮮於漁陽
為巨擘終元之世出入此兩家是卷千文為邊隴西伯
京書自敘出於漁陽結構甚密波瀾煥發殆未易優劣
也按史元順帝以至順四年六月即位改元元統凡二
年乙亥則重紀至元凡六年辛已則改元至正不知何
以復系至元於辛巳耶豈作是書時乃正元之日而逺
方尚未知改元耶石抹元之宦族仕浙者尤盛景良未
詳其履歴此必伯京寓浙時為書耶自後數年而元亦
季矣我朝三宋者出追踪魏晉開一代書學之源而今
賢才輩出駸駸古人矣鄭思齋啓範得此卷持以示余
為論文翰與治化相通者若此思齋治理文章直欲等
秦漢上之顧於此卷欣賞焉異日當軸取人之善亦若
焉可矣
　　　跋所書黃甥良式綾卷
黃甥標字良式予赴召侍予北行及赴調又欲侍予南
行至杭予辭之以此綾索書舊作舟過嚴瀨行青山中
如畫不覺盡此嘉靖己丑七月廿四日儼山轉拙翁
　
　
　
　
　
　
　
　
　
　儼山集卷八十七
欽定四庫全書
　儼山集卷八十八
　　　　　　　　　　　　　明　陸深　撰
　　題跋三
　　　跋月影辯
予道順德覽新志讀撖生月影辯而善之其謂非地影
者三似矣而未盡蓋日中亦有影故也夫道體之全三
有神有化有物不測之謂神無跡之謂化有形之謂物
隂陽神也寒暑燥濕幾於化矣天地日月物也是故日
月者水火之精也水火者隂陽之麤跡也水内涵火内
暗液而為濁凝而為氷水體則然也蒸而為煙熄而為
土火體則然也月中必有影日中亦然所謂查滓之未
盡者故日月不離於物也狐兔者自下視之取象也猶
觀逺山然近則否非地影者蓋月有魄而無質也故無
所受與瞳鑑當異造化之理甚深有言語所不能盡者
聊附此説於後以就正焉
　　　跋李嵩西湖圖
此卷購得之長安當是西湖圖第有蘇堤而無岳墳豈
思陵時畫耶或云李嵩手筆然無題識可考觀其粉金
題額非宋人不能書也予夙有山水之好頗留意錢塘
之西湖昨嵗出持浙憲輿舫往來若為已有既去而未
能忘之今嘉靖戊戌臘日邂逅此幅恍如再到時適有
山陵扈從之行表弟顧世安黃甥標從旁贊賞以為人
世等鴻雪爾正可臥遊神往槖中自合貯湖山也予笑
曰吾老矣不復能有登臨之興儻遂歸休得從二三子
於江海之上左右圖書以樂餘年是卷也寧非予鑑湖
之一曲耶聊記於此
　　　跋姜明叔西湖圖記
韓昌黎畫記如畫至王摩詰輞川圖皆詩也明叔為予
作此記鋪敘詳贍有法展圖復讀之彌佳顧中舍汝嘉
以小楷寫之亦復楚楚可樂也凡物至於可樂外境隠
矣世恒謂古今人不相及豈其然哉
　　　跋鮮于伯機草書千文
此卷千文予屢見之其一勒石於四川按察司後堂其
一表弟顧世安所收京師見一本乃臨書也與此卷結
搆行欵俱同困學前元時書名與趙文敏松雪相埓或
謂遒勁過之好事者至云松雪毎以已書二幅易困學
一幅焚去以其軋已也斯言何謂而學書家乃有發塜
嘔血之事將後人之談柄耶顧松雪書法盛傳於時而
升堂入室者往往有人其甚乃有奪胎亂真至不可辯
詰而困學之法傳者落落此卷跋尾所云南方士大夫
以予北人麤識㸃畫固是撝謙不方重出若云雪寒晨
起筆墨不調等語豈容一朝之頃為一任俟連書三四
本殊以為疑而未之解但筆力當以此卷為勝壬寅巧
夕試筆
　　　跋師子林圖
此卷師子林圖徐幼文作凡十二段段有題名以古篆
隸寫之獨損其一按圖當是雪堂云各係以五言詩凡
十二首不書名氏後有少師姚榮公跋尾想見一時之
文雅可補後來之郡乘榮公稱余友幼文洪武間為師
林如海作十二景余嘗題其上頗有稱譽卷中之詩當
出榮公無疑而詞翰盡皆簡健按幼文名賁仕至河南
左布政工詩能畫吳門四傑其一也師子林在吳城東
北隅本元僧維則之道場最號奇勝則好聚奇石類狻
猊故取佛語名菴首圖一石題獅子峯者是已或云則
得法於本中峯本時住天目之師子巖蓋以識授受之
原也姑蘇新志維則字天如姓譚氏至正初人而跋尾
稱如海師豈即其人與但榮公跋於永樂丁酉似為其
徒攜至京師而作故有四十餘年之歎而興感於幼文
如海之謝世矣嘗聞榮公以少師還吳訪其師於師子
林為所拒至夜漏深以微服往叩後門求見有僧瞑目
端坐止以手捫其頂曰和尚留得此在蓋榮公功成貴
顯猶本僧服故不曾蓄髮徐云和尚撇下自已事却去
管别人家事恁麽榮公憮然而去可謂本敎中之喝棒
手乃大善知識豈即維則與又聞榮公法名道衍嘗學
於相城之靈應觀道士席應眞者盡得其兵法機事執
弟子禮豈還吳所見乃應眞耶顧風旨嚴峻粃糠事功
異學中自有之不必深求其人亦可也暇日偶閲此卷
因重裝之聊記於此若師子林之題詠尚多而幼文亦
自有作天如詩尤可誦併錄於後以資閒中之一覽
　　　跋南牧稿
余論文嘗欲如觀海海水也然可江可河可湖可淵可
瀨可濤可澄不欲如澗溪汩湔激折縱不可涸才一體
耳讀斯稿可以償吾素也
　　　跋邵二泉西涯哀詞
右户侍邵二泉先生國賢詩一卷皆西涯李文正公卒
後之作以致哀慕者萃寄都諫俞正齋國昌國昌示深
讀之迂曲之情不可已敦厚之義不可窮實近世以來
師生之所鮮有千載而下讀之猶將涕泗滿襟况於識
西涯知二泉如吾國昌者往嵗丙子秋深起告北來舟
次廣川適聞文正之訃亦有一詩哭之曰細推天運幾
生賢又是山川五百年廊廟江湖今復少文章功業古
難全重來東觀嗟何及再過西涯定惘然白髮門生傷
往事毎看憂國淚䨇漣壬申二月深嘗與修撰何粹夫
瑭檢討盛希道端明謁文正公於私第議及國事公手
揮䨇淚意甚悲愴落句蓋紀實也因附卷尾以諗於正
齋云
　　　跋顔帖
右多寳塔銘予借臨於金陵羅敬夫輿敬夫予鄉同年
也予家尚有善本遂舉以歸之然完好猶是百年前物
予後凡得數本皆不及己巳嵗南歸命工重裝蓋有感
於生世之晩也
　　　又跋顔帖
予於書篤好顔書已幾於道矣予所有大字則東方像
贊行書則爭坐位藁又得蔡成之分家廟碑數行廟碑
字結體小異而此帖沈著森嚴大小匀稱予讀書内館
時嘗倣之時同年王欽佩號善書嘗詆顔書為村夫子
其所臨搨者則歐陽通穆伯潛素拙於書謂通書輕佻
若不檢士而於顔好之忘味云予毎舉以為笑豈能者
固不能賞而能賞者迺不能之人耶漫識於此蔡名天
祜睢州人王名韋穆名孔暉
　　　跋淳化帖
予未嘗見淳化帖舊在南雍得此帖於同舍郎趙受夫
宬比於長安觀江太史抑之家淳化帖與此正同戊辰
冬南還與魯司業振之聨艫同下於漕河觀振之所藏
十卷者後有宋元人跋字與此又同乃知此亦淳化帖
也重有感於昔之寡陋為負此帖予聞淳化帖用澄心
堂紙李庭珪墨上有銀錠紋余所見者皆不然豈别為
翻刻而尚冒其名耶當求識者鑒定之
　　　跋蘭亭
昭陵永閟千年蹟定武猶存幾樣碑今人間定武又閟
不可見矣世逺則同歸於盡何物不爾近世蘭亭翻刻
稱汴中絶佳金陵購得此本紙墨又佳也又安知後之
歎此不如彼者耶
　　　跋石湖一曲卷
吳之石湖有二其一在闔閭城之西南上方山之麓宋
范文穆公成大所居而因以名者也其一在吾松城之
西南(闕/)水之上呉氏居焉松湖大不及蘇而景物幽勝水
壤清嘉亦一奥區也勝國時吳氏有字益之者仕以州
别駕歸石湖修隠操抗志文雅陸居仁所為作記者也
益之幾世孫稷少有美質文名燁然起鄉邦舉甲戌進
士為郡理官來京師出此卷示予受而讀焉夫人以地
重人亦有自重者焉然後相為不朽也始之微而終顯
者繫其後始之顯而終微者繫其先先後相承有交重
焉者然後為世家為舊族為故國使江山生色閭室起
敬而世恒以是為難也是故登臨古蹟則有興衰之感
水木在顧未嘗不致考於本原焉舜弼亢宗嗣先鄉往
未艾文章政事他日不難於文穆公之重石湖也特未
知范氏之先與益之輔之輩竟何如哉舜弼宜珍襲此
卷為吳氏之河圖丹書可也按居仁字宅之元鄉貢進
士黃清老榜第七人文詞富艷與鐡崖楊㢘夫曲江錢
惟善交游聲稱埓於一時既其殁也同葬于山世謂之
三高墓云此記文既典贍書亦遒麗可寳云
　　　跋聖哲圖
右宣聖并十哲像為今太宰水村公所蓄既重裝為一
册將錄史遷諸傳於右方深退考史記德行首科特少
伯牛仲弓二傳而一時紀載多非實錄昔人謂子長疎
而不學豈容辭哉適有浙刻宋高宗七十二賢贊墨本
因為列寫雖辭乏雅淳然一時人君知所崇尚如此其
功倍於章縫之士逺矣按高宗所書諡贈皆仍唐舊又
為附錄開元褒表之制於後以備一家顛末復以孔子
世家一論冠於首夫孔子以布衣終而遷知升之諸侯
以啓萬世王祀之尊雖聖人之道不因是而為隆替遷
於是乎有功矣水村公出入將相留情此圖固有深意
至其鑒别古今圖書以考證史傳之訛闕殆今世之歐
陽公劉原父米芾而下弗論也獨謂此圖乃宋人之筆
卷尾糢滅數字當是重和元年寫真按重和宋徽宗紀
年信然無容辯者深嘗見友人許誥廷綸所藏房杜小
像真蹟與此行筆正同意為唐人所作而卷尾題字細
加檢認墨新絹舊必一妄男子所汙復為識者去之而
未盡也深非知畫者請以理辨夫畫家之敷染粉墨雖
極工秘決有承傳千載猶一日也乃若大賢君子之風
神意度與夫步趨氣貌之精微所謂與其人俱往者此
則流被於近而漸遺之於逺無疑也今是十一像氣韻
典刑出於毫素之外此必近古之人能之而決非後世
之所為也因留齋居叅校宋像朝夕瞻對如身遊洙泗
親接聖賢於唯諾之間取以為省躬修已之助者良多
又不特區區識其器數而已古人謂書畫真有益者如
是因併著鄙見且求是正於公云
　　　跋陽關圖
右唐王右丞詩世所傳陽關三疊詞也調存而疊法廢
往在京師日與王陽明都南濠論此或以為毎句作三
疊歌或以為止歌落句三疊迄無定説而紀載亦各不
同意當時必有譜而今無所於考也或以為毎句一歌
毎歌一疊輙減二字至三疊則歌三言矣言皆成文頗
有紆徐婉曲之調似盡離别繾綣之情殊為有理而亦
未知卒合於本詞否也此圖余所藏李嵩舊本思齋子
命工模之西土景物藹藹有思致可備覽觀非徒以工
為也因錄本詞於左方并識是説以審於思齋子
　　　跋范石湖辭
右宋范文穆公九日小辭題曰石湖燕山作當是隆興
議和失受書禮范使金國時所書壯浪奇偉可寳也公
此行危甚立後而行至金以附奏并夏人通書事屢瀕
於危賴以重名為金所敬信而免高宗臨遣時亦嘗勉
以囓雪飡氊之事故落句云惟有平安信隨鴈到南州
蓋喜幸之辭自後一月歸矣公宦業文名為南宋冠冕
家在石湖之上故號石湖居士云此卷今為歙黃子靜
所藏嘉靖甲申秋攜過江東山居相示觀賞者久之敬
書其後子靜名湛文雅士其父南山翁常與予交好云
　　　跋陶氏家譜
譜牒於士大夫家關繫甚重而尤重於武爵者之承傳
士大夫以文墨名家宜不難於譜牒之修舉也而以干
戈韜畧用世者宜未暇焉先世文獻議例精詳若陶氏
兹譜者不尤為可重耶公武揮使督運北上特以示史
官陸深是可謂國之文武材而家之肖子孫也敬書其
後而歸之
　
　
　
　
　
　儼山集卷八十八
欽定四庫全書
　儼山集卷八十九
　　　　　　　　　　　　　明　陸深　撰
　　題跋四
　　　跋溧陽史氏族譜
江南世家實惟溧陽侯之冑蓋自漢盛也雖然戚畹相
王恩澤貴富前此史氏有之矣若也文獻之懿恬退之
操則於今光禄少卿知山先生不尤盛哉知山名後字
巽仲舉進士孝廟時給事中於留都忠貞安雅明於大
體不事裱襮奉身而退極山林泉石之趣若神仙然今
皇帝繼綂叙復遺舊乃陟卿寺先生陳謝之餘益堅初
志他日且當有光於國史况兹家乘所係哉暇日手自
編次成帙寄予江東讀之綂紀昭明義例嚴整善哉惟
魏晉以門第掄材隋唐尤重故氏族之書甚爲不輕當
時宰相皆帶知譜事而圖譜一局隸在翰林著姓望族
咸加一等近代稍弛可謂立賢無方而豪傑之興信有
不藉於文王者矣雖然神明之胄聖賢之後夷爲齊庶
而先人之功徳參天地者至使其子孫不少蒙一班焉
吾於斯譜也有感
　　　跋五賢像
深閒居鄭侯思齋致二泉書院新刻五賢像書畫文跋
皆在平生師友之間而五賢者又極力向徃之地時一
展閱爲之悠然忘日而感亦係之矣忠武侯身逢末造
業不迨志吾家宣公手拓中興罪踵功來范文正始進
之日厄於時宰司馬公亦遭黨人之禍惟韓魏公始終
被遇無少間隙而相業遂爲近代之冠昔人論公不獨
材徳之全而福亦備焉嗚呼又安得備福如韓公者濟
世哉思齋其藏之
　　　跋九歌圖
楚辭九歌凡十一首蓋以九命篇非必取於數也自後
遂爲文章家之一體此巻九歌歌爲之圖才具十首而
禮魂一首闕豈亡其末簡耶太原宋進士應宿文明所
藏古之君子左圖右書所以取至近而游高明也此巻
合圖書爲一所取尤近文明尚因其奥雅高古之辭以
識夫鬼神祭祀之理不益有禆於學耶書作隸古不俗
首有西涯李文正公題篆尤可重云
　　　跋解學士書巻
學士解公才名蓋世其翰墨奔放而意向特謹嚴如此
巻前軰正自可敬也姚文學文光攜示閱之累日不忍
釋手別有李文正吳文定王文恪三跋正爲此巻乃知
爲薛二守朝英物今爲南翔張子奇所藏可寶也
　　　跋米元章書巻
右四帖爲一巻其首爲米海岳次二帖無名最後則名
而不姓皆元人書愧余之寡陋不能一一審别然遺文
舊事頼此以傳不但充玩好而已海岳書於晉人最有
功故其淵源高於宋一代此爲慧日峯録一菴記惜其
起語處損闕數行行筆則規模聖教序而波法特佳識
者當自着眼也
　　　跋東園遺詩二首
東園十三景賦詩者涿郡陶宗儀吳郡楊基富春吳毅
大梁董昇(闕/)　倪樞(闕/)　邵煥上海馬琬天台李垚嘉
興郭亨江右謝俊凡十人人十三篇凡百三十篇所稱
東園者蓋吾松陸氏景周云其人無所見觀之園池亭
舘幽絶雅致而風騷相流激計亦一時之勝也是巻今
藏王子貞中書皆當時手筆惜也紙墨焦弊首尾衡決
一時藻翰之盛計亦不止於此也因録次爲一編以備
郡中故事在勝國時浙西人士沿季宋晏安之習務以
亭館相高而吾松尤號樂土四方名碩咸指爲避影託
足之區故衣冠文獻爲江南冠按十人楊基字孟載陶
宗儀字九成二人最知名餘詩皆有典刑可諷誦獨邵
煥者題曰里人意復孺之子弟群從云按復孺名貞亨
復孺之祖桂子字徳芳號𤣥同自淳安來家小蒸後復
孺徙居潢泖之上號青谿居士詩中徃徃有青谿語則
東園者豈當潢泖小蒸之間與異日東還扁舟杖藜徘
徊其地時歌佳句慰昔人於山光水色之間而故家文
獻儻有無恙而幸存者豈非一快事哉正徳十二年丁
丑夏五月廿五日書於長安寓舍
予既録東園詩子貞復以餘巻來貺復得詩九十一篇
賦者七人曰曲江錢惟善曰扶風馬文璧曰竹素生衞
毅曰璜谿馮以墨曰薔薇洞隱者謝復曰吳郡傅著曰
平陽曹紹紹復有序一篇且曰附於思復翁所敘後思
復者惟善字也今曲江詩存而序豈逸與陸氏東園始
末世履尚無於考更當訪而求之此特一家事耳何與
於重輕之數哉顧彫殘放失之餘猶令人撫巻興嗟不
能無憾於其子孫之不肖况於文獻有萬萬於此者乎
此予輯録之志也
　　　跋所書陸放翁詩
古稱賦詩非必命意攄詞自已出也若左氏所載可考
已要之宣志敘事如自已出者爲快深少喜誦放翁詩
臥病山堂適檢渭南集文學姚時望以此巻要予書懶
惰之餘因相與共誦之每一篇稱快即爲泚筆書之不
覺滿巻昔人云莊周齊物故與蝴蝶相化果然正不必
異同意見也
　　　跋絶句詩選
右詩離爲四類曰暢快曰婉約曰風調曰壯浪本以聲
選也而主於唐其有音節近之者亦兼取焉而辭義則
斷自山林諸合作者不與焉雖謂詩之一節可也
　　　跋所書陳虞山詩巻
虞山與深同以詩經舉於鄉御史江石虚先生爲考官
連名薦録各刻經義爲程文故與虞山兄弟也及虞山
爲諫官深爲史官然彼此出入若相爲就避每以爲恨
既而深謫南劒北轉晉臬虞山亦自葛陽遷浙憲相值
公館爲之劇談兩晝夜平生出處學術之詳爲之一快
因出是巻遂有此作夫人之會合不在榮盛之時乃多
出於流落之後亦猶孳嗣每殀折於華年而連見於衰
遲之候人事可勝道耶秉燭記此於懐玉山房
　　　再跋虞山巻
己丑臘朔予自葛陽乘微雨上懐玉昬黑始到張燈寫
此巻爲明日早行計耳予今年五十三矣嵗暮險途精
力倦憊詩文字畫之間極爲潦草囘想南都待榜三山
街大中橋與虞山把臂論文時何如也古人所以有老
大傷悲之歎與是夜雨聲潭潭迨曉不絶遂不能成行
空齋瀟灑頗有餘暇復書此爲跋尾夫得子有遲速會
合有蚤晩豈獨人事盡然哉雖隂晴有不可必天道每
如此彼役役於妄境倒顛故步者果何爲耶虞山其審
之當有以復我二日重題
　　　跋家藏韓幹畫馬
右八馬深家太史公竹坡先生購得之以呈先大父筠
松翁翁目之曰八駿圖最所欣賞長兄友琴先生受而
藏之深兒時影畧記其如此蓋吾邑一士夫家故物倉
卒流落後有題識甚富尚藏其家正徳戊辰南歸明年
理先世舊物友琴先生持以見畀是時筠松府君即世
餘一紀矣相與捧泣裝爲横巻每以自隨因誦東坡所
題韓幹十四馬詩按圖而索正爲是作是殆韓畫也惜
自後涉而下亡其六焉庚辰之嵗因有損脫付之重裝
而先兄友琴亦復小祥矣感悼之餘乃録蘇文忠公詩
跋其後以示子孫夫法書名畫果入神妙猶爲無益於
世而巧偷豪奪胎禍以累徳者不少君子之所爲殷鑒
也徒以是巻繫吾家世澤所以重者有不在區區藝能
之末亦復以示子孫是嵗秋七月朔日
　　　跋所贈沈子龍詩
子龍自爲諸生時予識於一見蓋不特以其文也頃年
果能脫頴名場鄉里頗以予爲知人予他無所長獨於
鑒識天下士歴歴有奇驗豈多言偶中重予不幸耶今
嵗庚辰會試予爲鄉郡士預卜呼盧成梟擬招至成均
東署聼㨗廿六日爲會吾門有廖生道南者遝至遂留
與會予心賞廖然私望尚在鄉邦也既張燈小燕賦聚
奎亭詩各持片紙觴翰雜飛以候漏下三十刻各心動
有從座逸去者予諦視子龍意度閒雅若不介懐方與
客圍碁決勝既乃出古琴爲鼓一弄行已而報至廖生
果以詩經魁天下吳君與成亦占前列吾邑李君廷鳳
繼之子龍氣益和周旋益整飭余心益重之乃送廖吳
去赴公事復呼酒與子龍飲劇談古人道徳之高懿文
章之升降與吾鄉風俗之轉移不覺曙光已動候吏速
予晨班矣遂與之别士之出處固自有時一第豈足爲
子龍多哉因贈以詩
　　　跋忠賢遺墨巻
右師山鄭先生遺令一首凡八十六言嗚呼其事至烈
矣裔孫暘間以寄示江東陸深既命其族人㢘與僴裝
演成巻併附以余忠宣公手柬一通元史列傳二通吕
旭鄭忠歌詩二通篆其首曰忠賢遺墨按史師山先生
名玉字子美歙人隱居教授徴召不起忠宣公名闕字
廷心廬人進士及第守安慶官至行省叅政二先生鄉
郡交好考之柬中語知爲莫逆也顧其死節適亦同時
遺令所題戊戌者實至正之十有八年也忠宣死於是
年之正月師山之死後六七月耳豈既聞忠宣盡節與
忠宣之妻耶卜氏實從以死而師山之妻亦自許不疑
豈觀感者有素與何其道之相似也居嘗無事友朋麗
澤豈惟相敬愛相激賞以流聲引譽於無窮至於變故
之來死生之大而所以相信者益深使後之人跡其故
而論之疑若素講而夙諾焉者何其至也嘅惟元氏以
材力興非有豐功厚澤殆其季政弛縱不綱偏愛國族
而中原仁義禮樂之懿素無躬履允蹈之實至於南士
尤肆觝排醖成禍敗漫不可措忠宣眷深責重守當盗
衝明大節於孤城俱碎之日心安義得於兹爲正而師
山徒以布袍巖棲之士遭逢用夏變夷之師雅持定志
從容自裁視軀命如捐弁髦可以爲難矣南士獨何負
於元哉予旣悼二先生之節而因以附著深慨云爾暘
字廷賔受遺令者忠之世嫡也嗚呼尚慎藏之哉
　　　跋秋錦堂巻
菊備四時之氣根歸於冬茁於春苗於夏有華於秋是
故芬芳爛熳足歴晦朔春妍之花則不俟旬日老圃云
然君子聞之曰菊以秋芳畢俟時也學以壯行懋進徳
也時足於是乎有守徳足於是乎有爲吾友許君達夫
種菊數百當秋盛開錯色若織遂顔其所居曰秋錦堂
或謂達夫學而才屢北場屋以自况爾余曰有是哉淺
之乎知達夫矣
　　　跋顧九和宫諭海棠詩
海棠花中絶品不見賞於名公如杜少陵至東坡定慧
院之賦而世知貴重物之遇不遇固如此哉此詩吾友
顧宫諭九和所作爲二守吳侯敬夫寫之便面詞翰深
有晉唐風韻敬夫吾鄉佳士博學清才遊南雍時嘗試
第一進士業爲後學法式而竟不得進士試天官復爲
第一釋褐遂階大夫再佐大郡聲名藉甚起是亦海棠
也九和此書其偶然耶抑有意耶或未可知而事之相
類固如此哉
　　　跋墨竹
墨竹起於李夫人其法具於與可答東坡書世稱與可
爲竹聖豈虚語哉國朝來最擅名者金陵王孟端中書
婁江夏仲昭太常婁江出於金陵其後畧變然瀟灑絶
俗中書爲多精神氣力太常亦自至到此册余北上時
茂勲所惠者凡八幅晴雪風雨老少濃淡各不同要之
爲學仲昭者
　　　跋所書瞿甥學召詩巻
予汎錢塘行嚴衢間溪山佳勝入閩闗尤奇絶不可名
狀抵劒坐臥在畫圖中官舍據山椒一望錯繡復有小
亭池供登臨之適公事簡稀幅巾竹杖又畫工不能盡
也憇小閣弄筆寫南來詩滿巻不及半以寄瞿甥學召
知予老懐若是
　
　
　儼山集卷八十九
欽定四庫全書
　儼山集巻九十
　　　　　　　　　　　　　明　陸深　撰
　　題跋五
　　　跋文與可畫竹
老可畫竹妙在與竹傳神余家吳中有竹數畝當萬竿
搖月時余手持老莊書露坐其上四顧繁影毎撫掌笑
曰此眞一幅文與可也及來長安遂與竹絶忽覩此紙
摩挲再三曰此余家園中分出一枝也不覺惘然
　　　書輯跋
書一藝也忌者至於嘔血以傷生吝者至於發塜以禍
死貪者至於犯禮律而為盗賊之行雖以唐之文皇而
猶有蘭亭之舉措無惑乎其他也近世趙文敏公孟頫
每以已書倍易鮮于樞之書得即焚去既幸其早死又
惡其有身後名信然噫嘻亦甚矣惟巙巙學士子山之
於周伯琦可謂有大臣之度者昔至正間將改奎章閣
為宣文閣先時子山每令伯琦日篆宣文閣榜數十伯
琦殊不省識一日有旨命子山書宣文閣榜子山上言
臣能眞書非古古莫如篆朝廷宣文閣宜用篆書伯琦
篆書今世無過之者順帝如其言召伯琦書下筆稱旨
由是伯琦益見柄用古人於一事之微其委曲成就有
大體如此大抵君子之人其意逺其心仁知天下之大
非一手足之所為備也是故小善必容若將趨之而萃
以濟務斯不亦見者逺乎知器業之成非專工不至也
是故一藝之微終身不變而卒以傳世斯不亦存者仁
乎余輯書學成偶有感焉因識之
　　　跋張碧溪詩
詩必窮而後工此特世俗論爾世俗者以饑寒為窮以
富貴為達爾殊不知舉一世之人尊銜大爵貫朽粟腐
者不少也而詩人則或曠代而僅見雖以唐學之盛終
三百年李杜兩人而止爾宋雖謂之無詩人可也由是
論之則造物者於溫飽之具舉以與人也若不靳而獨
於此事若深吝若秘惜若不欲令人闖覘者故吾必以
為詩工而後謂之達爾石季倫潘安仁之詩非無工也
終以富貴之極同盡東市彼二人者使知勇退早㪚之
方固將以詩人名在當時則以考終在後世則以免訾
矣故吾又謂詩人非徒可謂之達謂之安且尊焉亦可
也慈谿張碧溪先生字子威蓋近世詩人之工者也其
所為之累者正坐米鹽細事子愛其人賞其詩而不免
悲其窮間嘗舉酒向碧溪願以此而易彼何如碧溪為
余笑而不答此卷為鄭君宜重所書病起快讀因繫其
説如此俟知者信焉
　　　跋宋人臨閣帖
右閣帖第九卷内大令書吳門沈辟之持示以為宋高
宗所臨蓋據印識云然秋雨樓居得細閲之紙墨皆非
近世所有但工力靜專而筆意婉媚殆類閨閤之製蓋
臨摹者手多羞澁故爾慨想思陵好文筆札為帝王第
一一時妃嬪多事毫翰若憲聖吳夫人輩各有攻緻豈
此乃宫闈中習倣之作其佳者乃復傳世耶聊記於後
以俟博雅君子
　　　跋石鼔詩
右石鼔詩儒先辨論至多蓋風雅之遺云鼓今在北監
予為司業祭酒時慮其日泐也欲扃鑰之而不果别有
樹碑一元司業潘迪以今文寫之仍其舊闕潘碑與鼓
積有存亡矣潘仕大德間虞文靖公集助敎成均時嘗
謂十鼓其一已無字其一惟存數字潘虞相去不逺其
言如此今去之又將二百年石可知矣詩之存者頗賴
諸家文字集錄以傳石顧足恃哉博洽之儒如王順伯
鄭漁仲又好古而搜訪訓釋靡餘力矣咸存斷闕焉歐
陽公集古所錄才四百六十有五字胡世將資古所錄
僅多九字乃稱先世藏本在集古錄之前孫巨源於佛
龕中得唐人所錄古文乃有四百九十七字視資古又
前矣乂前之則韓文公所見紙本已謂毫髪備盡復有
年深闕畫之歎韋應物亦謂風雨闕訛而杜工部直云
陳倉石鼓久已訛矣其上下世數如此近世吾衍子行
尤號博雅自謂以甲秀堂譜圖隨鼓形補闕字列錢為
文以求章句又參以薛尚功欵識諸作斯已勤矣亦僅
得四百三十餘字每鼓列行裁分為十而章句次第又
與諸家不同子行介士未嘗入燕止於畫中見鼓爾不
知近日何緣得此十詩完好乃爾耶此詩出於修撰楊
用修慎若所從來果有的據豈非千古之一快哉如以
補綴為奇固不若闕疑之為愈也予方選四言詩不覺
欣喜而錄之首簡
　　　跋漢魏四言詩
右四言之製弊於東都幾為毛詩抄集矣獨曹氏父子
以豪雄之才起而一新之差强人意而孟德尤工猶恨
鹿鳴之句尚循舊轍余選漢詩以魏武終焉
　　　詩大序跋
詩大序或以為孔子作或以為子夏或以為國史或以
為衛宏皆無定據考其文義蓋先秦古書云顧有錯簡
而窮經之士未之或知未免傅㑹牽合以成破碎決裂
之弊竊敢正之如左亦思以還之於舊也
　　　校定詩大序跋
按古文皆漆書竹簡而韋編之韋易絶而竹易紊是故
古文傳世錯繆實多如此序者窺豹一斑爾安敢自信
間有闕誤亦復擬而存之以備一説且以求正於君子
云
　　　跋石齋諸詩
右詩凡若干諸體咸備諸大夫士為我少師公而作也
深得而卒業焉作而歎曰人將託於物乎物重則人傳
人果繫於物乎人重則物亦傳石齋之義諸作盡之矣
獨於今之世上自廟朝之賢達下及庸衆之齊民隠而
暗室屋漏僻而深山大谷之間逺而至於四夷凡聞所
謂石齋者咸若親見公焉此豈有待於言語文字為哉
必有所本而非深之所能知嘗欲請質於公焉而亦未
能也敬書其後
　　　跋雜詩與鄭大行
右詩舊新間出據所有者錄去昨嵗西來邂逅吳門識
公吾兹寓榆關於野以使事至相從凡六七晝夜講學
論文無所不言言之而不入者蓋寡矣予畏避無當世
之交不知方今才俊如于野者幾人哉能使予驩然有
故舊之樂而忘羈旅之懷所得多矣因書末簡以識嵗
月
　　　跋淵明圖
此圖今華亭令聶君文蔚所藏陶令高節去之千餘載
得於想像影似者且猶然而况於親炙之者乎蓋有超
世而獨存者此類非耶文蔚起甲科負才局遭時得志
於此畫宜有不暇將所謂超世獨存者固出於筆墨之
外而臭味嗜好之同殆未易以形迹求耶跋其後還之
　　　跋許㒜近田詩卷
我朝國祚靈長基本厚大故世臣之家實多象賢然未
有若靈寳許氏之盛者也深晩生猶及事襄毅公函谷
翁松臯翁則同為翰林官皆為尚書前輩父子尚書才
六七家然未有兩世三尚書者也若繼為太宰又古今
之所希有許氏之盛豈偶然哉松臯翁作近田詩以示
冢子叅軍㒜叅軍奉以為别號深得而讀之於是見松
翁之實學而許氏之家傳如是也是豈偶然哉參軍其
寳之
　　　跋莫子良送行詩
中江莫子良舉戊戌進士予時叨充讀卷官得所對策
佳甚封上御覽親批第二甲第四人是秋天曹首選為
南虞衡主事賦此敘别異日清華之任終當有待也子
良之大父宗大舉癸夘鄉闈第二人子良甲午亦第二
人其父汝明省軒則起癸酉今需次禮闈又吾松文獻
第一家也子良其行矣
　　　跋龍江泛舟曲
律詩變小詞詩餘小詞之變也詩餘變為曲子金元時
人最盛有腔有調有板謂之北曲南曲北曲之變也病
餘間一為之將令小僮歌以陶寫猶得詩人之意者風
土之音存焉爾所謂纒綿宛曲之辭綺羅香澤之態殆
南曲之謂與
　
　
　
　
　
　
　
　
　
　
　
　
　儼山集卷九十
欽定四庫全書
　儼山集巻九十一
　　　　　　　　　　　　　明　陸深　撰
　　書一
　　　與夏公謹都諫
足下受知聖主大行所學甚慰甚慰徃在延平嘗奉教
翰比日再辱手書奏議極感極感顧罪釁之人不即裁
謝亦恃吾公謹有以亮之也夏初入晉勉强供事頗喜
此方朴野若可以展布者而上下物情亦復懽然令人
頓忘其孤逺也近時頗有大難處者旬日間别當奉聞
且僕之去國也重負者聖恩耳然於事㡬之㣲未為無
見不自量力亦欲效馳驅於其間詎意軔方發而軸先
折矣秋來一閧頗得洗脫與老妻弱子在谿山佳絶處
以自慶殆天所擬此意未易與他人言也但當日與見
山形迹不過謂之公事不和而已兩無私怨與奪之權
朝廷實主之公論在士大夫在萬世一身之去就甚輕
也僕雖萬里之行意甚安之此又衆人之所未諭者自
北來悠悠之談乃皆謂見山將甘心於僕而僕嘗併得
罪於羅峰此言喧傳於是人人始以僕為竒貨而競欲
賣之矣但恐積㣲成著致誤時賢此非筆墨可盡也昔
栁子厚與蕭思謙書云飾知求仕者更言僕以悅讐人
之心日為新竒務相喜可自以速援引之路而僕輩坐
益困辱萬罪横生意甞非之宗元喜功名不自愛重在
八司馬列若其黨就勢成誤國不淺宜天下之所深讎
也無復悔悟而乃深文以委罪厚已以薄人眞天下之
險躁士也及觀陳師道問訊黄魯直便至仕者不相陵
否僕始疑魯直文人不過以言語詞章取怒時宰耳仕
者同類何至相陵至於舒亶李定之於蘇子瞻然後知
天下之物情變態其所由來者非一日矣意又憐之竊
傷今之人去古之人又逺矣義命之說僕蓋聞之自顧
荏苒嵗年便已五十有五矣精神氣血等是六七十老
人桑榆之日無復再中蒲栁之姿自應早落徒以先壠
猶荒丁男當娶此心未嘗不一日南望悲傷也人情不
逺公謹宜有以體之且夫君臣之交方固朋友之好未
擕當斯時也豈不能待乎偶以褊心與之較文義之㣲
諍毫釐之分坐成蹉跌如此者雖敗猶榮乃若蓄憂疑
隠忍之心以須浮雲飄風之㑹縱復竒中如此者以榮
為辱千里之繆古人所以痛也僕自先人見背祿不逮
養已辦終焉之計秉志不堅妄謂用之則行今鑄此大
錯矣嘗愛歐陽公兩言有所不為之謂耻有所不取之
謂亷晩節末路誓當守此由今觀之亦可謂無所不為
無所不取矣又嘗自恠性好潔高難堪再辱此宜公謹
之所知也古人有言感恩則有之知已則未也今知已
非公謹而誰哉聊因公差人便附此不盡
　去嵗今日亦是九月十九在延平晨徃羅源里謁豫
　章先生祠堂還到公署西牕下結字滿一巻無一筆
　訛誤楫子從旁侍筆硯晉陽風日今年亦佳恍然如
　一日事但作此紙時在貢院中堂宇峻深明牕甚幽
　閴而下筆輙脫謬老衰便驗於此矣公謹勿訝勿訝
　　　與方叔賢冢宰
深自先人背違旋遭擠毁結廬田中已有終焉之志自
外朝籍者餘四五年矣辱公薦揚遂承召命中途聞擢
附驥趨廷豈勝感激思奮深為祭酒公在禮部深謫延
平公在吏部山西之命又辱吹嘘是皆愛深之至者矣
雖然愛之至又不若知之深也比有陳乞命下之日只
煩早賜成全之則知已之恩大矣譬如奕棋滿局皆敗
尚須廬山老此一着也意難言盡感與淚俱
　　　與徐子容吏侍
比奉華椷副以手墨感刻感刻昨有小柬上西樵致謝
矣想知照近日上乞休之章萬乞致意西樵幸勿復以
漫語視之緣先人之𦵏尚草草弟輩不可託須躬親落
成小兒來年已十七兒媳又長兩嵗二三月間要成婚
事六十老人止有此子亦須此父親醮之若使男女失
時念此豈能一日留身在外作癡兒耶此言惟崦西可
告此事亦惟崦西可謀免使再舉至叩至叩至情至情
嵗暮縱復氷霜入晉時初無行李上車尤為㨗徑也言
不能盡跂踵以俟俞音不任拳拳
　　　與周白川尚書
前嵗楫兒入侍得誨慰勤勤骨肉之感也銘刻銘刻恭
惟清望碩學遵養厚深神明所相中外倚毗無任欽向
深衰退日甚無足齒錄三十年來本願從公五湖烟水
間耳此盟恐不復煖矣東望萬里瞻遡奈何敬此附起
居餘惟為國為道保練以䆒大業病目淹纒臨紙惘然
不宣
　　　與康德涵修撰論樂
何栢齋曰今世詞曲與古樂同此言有理顧曲折細微
古今須别爾何者古樂主聲詞所以譜其聲也孔子所
删删其不合於管弦者如素絢不錄是已謂之為逸詩
者非也惟聲最易亡三百篇之聲未及漢已亡今特傳
其詞耳漢樂府名新聲故詞難詮次新聲又亡至魏晉
之詞通解而聲又亡後周得江左樂工至隋唐聲又亡
唐詞多今律詩而聲又亡宋歌詩餘聲又亡至金元時
曲子盛行今所傳者南北調二聲在耳謂即此是古樂
深未敢信也大抵古人審聲以選字然後鍊字以摛文
後世先結文字乃損益律呂以和之去元聲逺矣恐非
古也即今詞曲論之亦有聲意二端聲一定而意無窮
凡聲急處是欲趕板意緩處是欲合索葢有眼以度腔
調絲在指撥遲速惟意若明皇遲玉笛以合霓裳是已
是故聲傅節拍意傅義理此感通之妙古今無二謂即
此是古樂深亦未敢信也舊傳王粲張飛等作傳竒俱
含鍊鍜人才意所以鼓舞人精神不倦此却與詩之正
變合不屬義理宋儒所釋正風變風大雅小雅是剩語
也深行旅疲憊兼老病廢忘漫浪及此何當面質為樂
願承教
　　　與陳省齋
深不肖於今公卿中受知受愛之深未有過於執事者
也衰病之軀由陜入蜀百無一補徒負初心所幸徳音
伊邇甚慰瞻依顧未能一承下風以叙契濶之懐為愧
為渴恭聞討賊臨邊義明氣壯想成功當在日下矣拭
目露布北來以觀盪平之績為快蜀賦所逋屬在災荒
空乏之日措辦殊為費手即日遣官部運用助先聲伏
乞照數檢入後至之誅容勉力奉補亦不敢濡滯也餘
具咨移轉逹萬惟台鑒幸甚
　　　與何栢村總兵二首
深頓首連日西事在念恃執事在耳零星功級毒酒運
謀此等正可慮可笑者不知此外别有方略否得手劄
公牘為之憮然西番自古不能為大患害大要撫禦得
其道而已李文饒苦心經畧只緣中外議論不同遂至
無功前史可覆亦可鑒也昨曾告秋崖兵憲云誅賞二
字須要用譬如奕棋不可失先後着耳兹亦以告栢村
大帥冗劇信手餘惟為國為民珍重不具
比日承遣人馳書存候無任感慰西番事無的信何也
自用兵以來已及一月進退無據雖得之傳聞者殊不
成次第撫按兩院大失所望栢村不得不獨任其責也
聞栢村初議甚好却恨執之不能堅爾兵憲頗歸咎於
徃年五寨之舉不停當致有今日此事少俟須當付之
查勘也知之知之深老書生不知兵事亦與按察之官
體叚不同但欲保境安民不妄費不妄殺為本分職業
爾用機弄術以成就小功名正不願諸公為之見周參
戎亦望道此意七月上旬恐番人有動静却須戒嚴幸
宻之餘洗耳
　　　與朱秋崖憲副
昨奉小牘一以謝教一以謝過想䝉照原比日再承手
翰并公移敬當如命奉行顧才識有限耳番情文字連
篇辱撫按不鄙賜之與聞備見經畧妙用使老迂之人
驚汗歛服俱從貴司議行僕無能賛一詞也惟有徃嵗
軍前用過錢糧弊司一萬兩查有下落其餘未見清報
為察院比較作第一件未完該吏徃往涕泣哀訴竟將
何為如果事涉嫌疑勢難推究煩為徑自呈奪以冀杜
絶别有違礙亦望具由當為轉逹可也但惟付之髙閣
僕受累多矣奈何奈何令承差雷鳴逺坐守之幸留意
留意深溝用兵議二千兩按臺允支但庫藏空虚復有
大木之費即已呈請撫臺為斡旋第乏解運可托之人
人須臺下委的當人臨庫支之庶不落人圈套也此事
亦别有行先報此
　　　與王舜卿
乆失奉問比日得書為慰秋崖僕素厚僚友之間䝉渠
敬愛但恐信不及爾近事雖小跡甚狼狽復恐以此為
秋崖累故擬議間殊覺費分疏也想山村野氓中或自
有實話幸為亮亮僕老境功名俱出望外顧才綿任重
自有速謗取侮之理恐不止此一事為然正如牛羊之
入庖厨趨死地也而身則無罪此與朱陸異同大不類
見秋崖為我謝之令兄相知最深身後有何表章僕豈
敢有所愛也但武定侯所刻者實未之見便中不惜見
示為叩山中夏爽兼有圖書為樂近呂都憲道夫亦將
至天涯無事也餘自愛
　　　與郝瓠中兵憲
兹者憲節止城門之外然以行速遂不及追候無任懸
企胡覺先來得公文極承扶持知感知感但此事甚有
難處者若欲餘出必須嬴入僕不敢為也若以原封對
衆散之亦無不可者指揮張和年少狂妄行事貪鄙人
言籍籍俱有指實非徒得之傳聞而已其叔叅將麟屢
有苦言訓之執事稍宜戒飭亦保全之道也恃愛及之
簡敬劉汝成監收之差兩院頗有異同惟執事擇其可
託者徑為轉逹可也草草附遞幸煩速報之
　　　與汪器之
壬申秋鳶山信宿青港奉别昆季後至廣信附上鄙作
圖書想已徹左右歸途至杭而病作遂乞告去春偃卧
中側聞過吳門自恨不能扁舟奉候徒有此心嚮往而
已邇者審自講筵出蒞南雍海内得明師範其為慶幸
何可云喻顧廿餘年之侍從而復肯為春明之逺别是
足以仰窺執事所養之深厚深之欲私致一賀者又復
在此僻居海角若面墻壁日逺大人君子之教為懼但
心疾漸成時復嘔吐長日杜門止辦枯坐恐不復䇿勵
可前唯有慙負知已之感而已奈何奈何令兄先生居
京師况味何似令弟又復失意何以堪處石樓院長計
相得甚歡日斜衙罷蔥翠之中導從冉冉與江山相映
發殊勝未能奉後塵為恨臨風依依他所欲言者不盡
　　　奉劉野亭閣老
即辰首夏清和伏惟台候萬福深以菲劣謬厠門墻計
違台嚴已踰十載未甞獲一奉狀門下少伸起居之敬
罪愧何如恭惟執事正道正學追配古人不但出處進
退足以繋本朝之輕重而一言一動之間皆足為世師
表播在人傳極深向仰未由摳衣侍側以卒所業為歉
耳深去秋起疾入館供職前月方滿一考憂患奔走之
餘百凡衰退負恩負教實亦未知所以自裁也崔侍讀
子鍾南還云當出門下謹此修問尚冀順時保練以副
華夷之望
　　　與李獻吉
去冬自仲黙處奉手教子鍾子容處覩佳篇於賤子極
荷存念顧不自量力扶病來此病日益深而毫髪無可
効慙負知已何如入春以來緬惟起居佳勝學植邃深
敬服敬慰比承乏禮闈舒生芬者偶出本房亦有夏生
言者詞翰甚有法度云甞受先生指教江西之政浸溉
鼓舞者多矣外此有陳生沂梅生鶚者皆名士大率此
科人材亦自不少恐要知之輒以為瀆外小詩扇附子
鍾侍讀先生轉呈結腸之作少俟病甦請教非敢忘也
餘惟情照
　　　與顧未齋宫諭
深卧病江村如坐井底久闕修問非敢忘之也春初大
病幾至不起遂為小女納壻擾憒擾憒入夏以來漸甦
然精神志趣已如再世人矣水竹之間結一茅菴署曰
面壁啜粥茹蔬以送昏曉無日不在是間也比日沈希
賢過舍奉手教情誼拳拳無任慰浣備聞起居佳勝有
少瘡疾不至甚苦想道力勝之也始知令郎北遊賢闗
不及餞送為歉承問及近况老兄尚未相諒否五十之
年僅存一子薄田敝廬不失先人之舊復何所望耶兼
之氣血蚤衰寡食少睡人間之樂以享為累矣野㑹之
約甚便踈懶地之近貴邑者青龍盤龍皆有小莊僧廬
佛舍頗足登覽澱山金澤俱極宏勝此皆近漬澳也請
為定盟須俟秋分後作半月約過此則有收成事催人
矣如何如何餘非面莫盡
　
　
　
　
　
　儼山集巻九十一
欽定四庫全書
　儼山集巻九十二
　　　　　　　　　　　　　明　陸深　撰
　　書
　　　與林見素尚書
黄如英至都奉手墨髙篇并西征全集捧誦之餘如獲
瞻對經綸之才剛大之氣髙雅之韻未知古人誰當為
之伯仲也敬什襲為傳家之寶不但師法於是而已竊
念深以晩末辱登龍門嘗獲一言之譽永為終身之榮
此特深之自負耳妄意公之忘之也乆矣公於天下士
自不薄如深何足為門下重輕自十五年以來嚮慕徒
勤而寒温之常禮未敢通一詞於左右今乃始知深自
待之薄也罪愧何言恭審即辰台嚴起居萬福登臨吟
嘯供髙明之適想象風流如瞻雲漢此特公之土苴耳
若夫精義妙藴豈鄙劣所可測識耶無縁執役門下日
近道徳之光一洗凡陋之習爾往嵗賜告還山中承鄉
先生曹定翁先生教愛扁舟百里每辱過從時一道公
姓字輒敬歎移日深退而未嘗不私自慶幸古之人有
望聲光於數千載之上至欲為之執鞭而不可得者深
之所得者多矣兹以親老抱病趨朝蒲栁之姿遂成早
退孤負知已感歎何如敬和得題令弟山莊韻二首附
呈一覽聊申仰慕之私南望千里豈勝馳情緬冀為道
為國自愛以副華夷之望
　　　與王荆山都憲
昨承手教領悉慙罪不暇伏惟明公徳政威望風行江
南者儼如神明二十年猶一日也深當是時初入仕途
每每覘候一言一行以為師法私自念曰此非近代人
物自是先後叨同朝班雖雲泥路迥未獲朝夕親炙以
慰素心每一過明公館寓未嘗不停馬致敬為之啓閽
而授刺也亦非一日矣所願執鞭投玖以致報於明公
者嘗恐無地此心計當通於神明豈敢飾説於左右近
者叨官國子深愧菲薄有負君相委託之重不意令器
汝梅來遊橋門此雖職事亦某所以求報於明公之萬
一也但在稠人之中未能遂為之賞識爾昨䝉督過以
為難為兼動明公不得已之説捧讀之餘寢食不暇晨
入國學細檢科條自祖宗以來舊規成憲試為明公言
之每日坐堂抽籖㸃班若遇背書日期堂友長捧籖率
領班生送過博士㕔挨名驗背坐堂班生背其所讀之
書新入監生則按日分背監規各官所臨衆目共視若
因令郎一人將遂免其一班乎瞻仰之地勢有不能將
自今以往祗因令郎一人并與其抽籖背書者遂廢而
不行乎條教之際法亦不敢僕欲有請於明公者乆矣
即此一事情法兩全必有善處亦幸有以教之况今聖
駕在逺百事宜慎正頼宰輔之臣容庶僚之守法耳而
法之行也必有公平正大之體不謟不瀆然後可以當
人心壓物論亦僕職事之所宜盡不敢有分毫加之意
者而亦豈非明公之所為賛襄彌縫以樂於羣工百僚
之交修共勉者但恐汝梅乆樂放縱一時不堪約束家
庭之間稟説失實致明公之過聴耳故敢委曲道逹兼
布所以嚮慕之私如此伏惟亮之容卜日請强聒之罪
　　　奉羅整翁太宰
往嵗自西昌以危疾還省不遂瞻拜嗣後為關蜀之行
違教益逺聞問無階惟深向仰比䝉恩内轉首夏已供
職伏審台候萬福神明棐相為慰恭惟執事振古人物
一代師範自出處進退之大以至顰笑話言之微皆有
關繫此華夏所共知非一人之私言也深不肖早承知
教衰老無聞每一企望如沐春風顧鼷䑕飲河僅取充
腹而深源逺𣲖有所未能知也即日蒲輪之召惠然肯
為蒼生一出當候於上東門外為之執鞭以請顒俟顒
俟兹令郎承命省覲天倫榮樂輒附夀意神往身留仰
冀涵亮萬萬南中杪秋正及爽快萬萬為道為國節宣
以副中外之望
　　　與陳晩莊京兆
深執事之鄉後進年近三十始遊宦於外然未嘗一登
執事之門請業焉不過望見眉宇於衆人中亦一再而
已雖然文章之美道誼之雅固已熟聞而稔習之顧有
甚於朝夕謁見者深竊意山川融結而為都㑹郡邑其
中必有人焉為一方之元氣富學而養望早退而夀考
者若執事所謂吾邑吾郡之元氣非邪比者家父夀日
過辱不鄙賜以雄文近姪軰録至竒古朴茂而浩然之
氣不啻少壯此又足以兆執事之夀履未艾非特區區
為深傳家之寶而已也極感極慰深竊食京師未縁參
侍伏惟保嗇不宣
　　　與顧東江學士
深自去冬黽勉襄事後皇懼杜門兼以多病又遭嵗饑
口衆食寡不免區畫遂爾匆匆度日將及大祥悲哀益
倍不審邇來孝履何似不得以時奉慰瞻企奈何近日
郡伯以提學之命來索古文大成序聞執事已書首簡
想有大製作以傳矣深得畧觀此書編次猥雜殊無義
例當得執事重加校定乃成書耳聞楊郡博云郡伯難
於改作此則過於奉承而畧於公議也奈何深意欲移
書提學論列其委曲庶幾見從乃不辜郡中此一費爾
不審尊意如何鄙作録上請教不吝刪改幸甚
　　　與曹定菴憲副
别後屢辱記存兼手教佳篇抵京多病多事踰時闕奉
狀起居瞻企祝願之私無間朝夕即辰夀履康和動定
多福聞有冢孫之戚逺惟悲感無縁奉慰想定力能遣
之也儲懋中近選入翰林鄉邦有人為慰為快月筵之
作去秋入都遲不及見涯翁故爾蹉跎已留為今嵗次
第矣少當充夀筵之敬深比承校文本房頗得一二佳
者舒生芬其一也此恐長者所欲聞輒以為報㑹録一
册附將逺誠餘惟宣節加飡以膺洪祉
　　　與沈西津方伯三首
緬惟執事擢科第時僕方束髮操筆為科舉文字然與
執事有通家之好聨婣之雅不可謂不相知也而亦不
可以謂盡相知也當時執事之知僕謂可以至今日而
已矣僕之知執事者若芝草若鳯凰若麒麟若隋珠和
璧望其外而念其為天下之竒寶也中間執事登朝為
天子近臣僕束縛校官聲與聞不相及者乆之壬戌之
嵗竊與計偕來㑹於都門及下第南還匆匆兩月而别
去去冬北上㑹執事於常州道中䝉出髙作見示讀之
終帙知執事之志於道進於文凡向之臆度料想者始
窺見其槩矣雖然亦未敢自信也今年僕沗登第㑹執
事以使事還京握手劇談於是芝草之祥瑞鳳凰之靈
淑麒麟之仁厚隋珠之照夜而和璧之截肪者乃盡得
之竒矣哉僕之知執事也僕遨遊兩都凡大人君子之
側未嘗不奉贄往交之而當世之號為大人君子者亦
不以僕為不肖而進之故閲人頗不少矣然能知文章
如執事盡言不諱如執事樂道人之善休休有容如執
事求之大人君子之列固已難矣夫文章不患其不知
患其知之而不肯盡言也盡言矣而患其以驕與忌乘
之執事知而能言能言而能容僕又曷敢自失於執事
也哉謹以所著雜文數首詩三巻伏惟一覽僕之能果
盡於是乎否也謂盡於是不盡於是是在執事而已矣
僕何與焉皇悚不宣
春間奉手教兼佳貺伏審榮還展省忠孝兩極黄金垂
帶滿銙生花鄉人不見此亦已乆矣雖大拜崇階鼎來
伊始而閭里之光可謂一時之盛也無縁得充賀賔兼
敘契闊之私為慊耳計維揚夜别春秋屢易而深之心
志灰折已成老醜非面莫盡委曲如何如何向來一出
違老棄幼尤非本情第望執事入都得以左右提攜耳
召命匪逺當令舍人束裝以俟也侍行尊眷輩一路想
均納福麒麟消息竟復如何日夜以此為執事祝望耳
便中幸示好音以慰區區沈東之來賛幕下輒此奉問
獨居多病餘不盡所欲言亮亮
月餘不奉候昨獲瞻對風神清腴方與世安表弟慶慰
間再辱手書似有不滿僕者讀未終篇不勝皇悚恐執
事偶未之察爾今世好盡言直道喜規人過者無過執
事豈忍不為執事盡之昨柬所云平心者因來劄云自
少至老於人了無妬忌故特奉頌盛徳非敢奉勸忘情
也今為執事盡之夫人心無形雖有形而難見故心不
可以平不平言先儒嘗有平心之説盖借衡平以為此
心喻耳衡今之稱梗鈞石銖兩各以星分推移以權重
輕畢應初不容有一毫人為之助今世稱等金銀之器
至今俗諺謂之天平云衡之為物也投以鈞石則應之
以鈞石投以銖兩則應之以銖兩夫是之謂平若本輕
也而欲使之重則衡低本重也而欲使之輕則衡昻是
之謂不平其於人也心具乎性性發乎情情之所向輕
重生焉輕事而應之以輕重事而應之以重是之謂平
若輕其所重而重其所輕是之謂不平此平心之本㫖
也執事似以寛縱為平心豈誤耶精察而熟思之義理
自見矣來諭所引律文多未合何也准者但准其罪不
在除名之例此是例分八字之義元不屬名例律内名
例律自有稱與同罪一條是盖據成案以再解以准之
義稱如呈稱供稱之類若稱准盜則免刺若稱以盜與
真犯用此為合律若稱准而刺字稱以而免刺者合坐
官司出入人罪依律議擬似難便科律令重刑至於風
聞言事未䝉施行者豈容深文必當有以服人之心方
是法家若夫排陷裝誣别自有律執事嘗以漢廷老吏
自居豈獨疎於此耶僕本書生不諳吏文試扣所疑如
此願受教焉若謂深助泛交而薄至親出姦人之下䇿
則僕亦未敢以執事為知已也病餘荒絮惟不拒幸甚
惟不罪幸甚
　　　與朱子文五首
清僧至得書惠異鄉乆處忽覩親手筆豈勝欣慰辱鄉
評每以足下與僕為敵僕浪得名耳實當退避三舍近
作不吝逺寄至時一把玩儻有求士於僕者庶得徴實
耳如何如何
别乆瞻戀之情非一端近兩得書惠極感親誼恍如接
顔範也奉化故是劇縣子文初政已為卓越所甚慰者
兩耳冰蘗之聲今日仕路多蹇中外皆然雖故鄉亦未
能髙枕而卧也如何如何深自北來旋承攝篆數年隨
行逐隊空言漫語知從政之難自今日始也小兒女輩
三月末到京叨逺庇粗安餘無足録者尊甫聞已過南
雍亦屢得教札仁甫薄有詿誤士絅政聲甚佳芋西動
静想周悉所喻當如命恐不足為重耳餘惟保練為祝
嵗莫懸望乆而疑其遲遲既得手教知所遭非常雖出
無妄令人驟聞之為之驚歎累日出至險而履坦途豈
倚伏之理天將大任隨之耶即辰春和起居多福此中
事體當無他變水村公處屢曽及此兹去吏有公文宜
即赴貴任俟朝覲奏轉日部中必有處也幸毋他慮他
日得與考功備道之也僕處此粗遣兒輩叨庇俱就學
堂時事盛价想能一一南行急草草秉燭附此殊不盡
所欲言
自六月初旬抵家屢承尊翁令弟垂情皆極感慰上塚
置後事匆匆一月攜家南來汎錢塘登草坪度分水嶺
入閩游武夷諸峯徘徊歸宗巖皆滿向來山水之願宿
痾老態頗恨此行太晩也昨於廿一日到任卧寄畫圖
中瞻望甚邇頃當以公事遂參承有待有待敬令小僕
奉内尊札附上近詩一紙發笑秋氣漸深緬惟眠食珍
重為祝
頃見錢方伯云王都憲伯圻來巡視浙中却帶金山地
方想是三省入轄只恐故鄉海警吾邑未能髙枕也如
何如何北來消息紛紛時事又一變唐虞之治企伺企
伺僕處此粗遣家人輩不免啾唧無明醫可訪奈何楊
伯止五谿先生客也欲往訪謝僉憲幸津遣之草草餘
惟順時節宣以需寵擢
崇安曉發殘燈未燼承專使教惠種種可謂攟載而來
矣感愧感愧一行人賴尊庇均安鵝湖逢勑使廣濟得
部檄自此去北風塵邈然未知所税駕也此來已絶生
還之望尚荷聖衷具悉隠微士大夫公論猶在或可持
此歸見江東父老耳餘非面莫盡也居延九旬賴僚友
知愛與士民瞻戀若不忍舍者不知何以得此兩司諸
公故舊居多間有未相識者莫不握手如故人以此感
激煩㑹間一一致謝舍人王旻賫憑來愧窮途無以副
其望貴治下借一言慰之冬深珍重為祝
　
　
　
　
　
　
　
　
　
　
　
　儼山集巻九十二
欽定四庫全書
　儼山集巻九十三
　　　　　　　　　　　　　明　陸深　撰
　　書
　　　與倪小野正郎
比日陳子新過江東承惠手教副以諸佳作欣喜無量
具聞起居之詳復以為慰聞有小恙想遂勿藥闔宅自
老夫人而下均享福履每作南望豈勝向仰之至自念
山隂海上扁舟之約彼此同期嵗年之間歎此未能往
而彼亦未能來也奈何奈何深憂患之餘遂成衰老凡
諸外物等付悠悠收斂此身置之泉石竹樹之間是中
便自空洞絶無他慕惟有知舊時時往來于懐耳輒奉
逺書竟不測是何境界也數日前夢小野科頭對奕作
潦倒歌呼之狀如在長安旅邸便爾得報他亦每每還
復偶然爾一笑一笑山居多暇得與兒子楫對案讀書
或觀弄筆作字為樂想子新或能道之也
　　　與何栢齋侍郎
伏計奉違之日倐忽十有七年矣自先人背養荼毒餘
生無復有望於世兼在羣疑積毁之中杜門待盡每一
念舊愛靦顔負心者或至旬日未易以語人也特䝉記
存賜之珠玉復以衰老為念此意尤未易以語他人也
感激何如比䝉收召實出望外即日當北渡瞻望甚邇
謹此具起居之敬儻不吝教言尤出望外也餘惟為道
保愛以膺大拜不宣
　　　與劉子
介谿至舍下留兩宿奉所惠手書如獲瞻對聞起居佳
勝奉侍為樂去嵗作衡嶽之遊想遂竒觀也深是後一
月亦遂起告比抵京勉供舊職但憂患疾病之餘遂成
衰退大業遼逺終負斯志爾計審召命已臨不審為斯
道能一出否古之君子其於山林廊廟不必專有所主
若其志之所存雖甚不得已未嘗一日不欲見之行也
足下充養完密義理精深非淺薄所能佐賛若以足下
之惠得奉顔色敘契闊考徳問業有所矜式則區區鄙
私不能不眷眷也昨㑹劉憲副嘗與之細論計非筆墨
所能盡也相望萬里未縁參承惟為道自愛
　　　答張君玉
深比方卧病杜門忽承令郎枉顧强起以野服奉見於
寓樓追念長者二十年之遊從知遇豈夢寐耶及拜手
教累幅委曲誠欵洞出肺肝具見長者風神精采真有
福有徳之人無任欣慰深辱愛最早最深今老矣不自
量力輕犯世故憂患頻仍心志衰耗賴先人之業足以
自適近築一隠居當三江之合流頗有竹樹泉石之勝
又累土作三山遇清霽景候可以望海其下葺退居之
室榜曰静勝今年四十有九矣因命其左齋曰知非右
齋曰知還静勝之後復作一堂度明年可成成即當題
曰知命但不敢爾醫藥稍暇時時燕處其中大懼以筆
硯為累即辦一味枯坐耳何由得奉長者一經其處隨
意㸃染悉成勝槩跂想如何是中藏書滿架所欠者白
齋集耳往嵗在京嘗決劵買一部念白齋當自寄到遂
輟又往往於友人家見白齋集輒復垂涎不意於今日
併與續集得之快事快事向晩到手自有滋味若此鄭
令君啓範嘗有場屋之雅間每一相見便問長者興化
事蹟啓範亦知向往者日赴召命去矣令郎不能乆留
力疾附此以代起居之敬殊不盡所欲言者萬萬為道
保攝以躋上夀
　　　與徐子謙郡伯
往嵗卧病時極荷道誼之愛詞翰之教永以為榮永以
為感去秋起告近望節盖在京潤之間竟以追攀不及
為恨還京碌碌無足為報舊痾尚未得灑然每懐丘壑
之適此意渺然果能遂否即日郡政多暇起居萬福髙
才夙學少試一郡敦本復古之政計已次第欽慰何言
望之來佐此邦想快人意也便中謹此修問餘惟保煉
以膺大擢
　　　答方時舉少參
比日伏承遣使珍惠極感記録奉展手教無任瞻企因
念契分如執事相望百里而二十年之間才一二㑹晤
人生竟如何耶即日具審尊候并闔宅萬福欣慰無量
但浙藩未赴此自新聞兩疏交陳殊為異事執事徳望
才猷中外倚毗騏驥方發軔於康莊此豈回車時耶未
由面奉委曲為歉深今年四十九矣掃妄歸真力事猛
省豈特知非而已兼之衰病侵尋已成老醜春來一病
幾至委頓屬有婚嫁事了此便蕭然矣營小隠居在江
上頗有登臨稼圃之趣賤子自適恐非所宜聞於左右
也力疾奉復容圖頌謝不宣
　　　與陳玉疇侍御
深留南雍時最辱厚愛感不可言自顧庸懦嵗月如馳
而所以報執事者尚未有地不識執事之教繼今以往
猶可以覬得否也恭惟執事以碩學宏才陶鑄畿内文
風士氣一變近古顧以峻擢在邇士夫皆將為借冦之
舉而廟堂之議亦欲暫淹以慰士望或曰執事將薄而
不為深未敢以為必然也伏惟為道自愛以膺大祉
　　　答朱世光侍御
深獲侍教範極慰瞻依䝉賜欵洽榮貴多矣别後審仙
舟尚留南浦無任欽企之至延佇為勞比承古經新刻
髙辭妙翰若駢珠聫璧捆載而來把玩之餘真貧兒乍
富令人應接不暇慰浣之情如何可言是豈惟林壑之
光且將子孫世以為珍也不盡感謝深疎誕之蹤為世
鄙棄恭惟執事宏才正學清裁髙風固宜激昂雲霄之
上而獨加禮於不肖拳拳若是非深所敢當也比日使
車至止物情肅然勸懲所及殆出於指使之外此豈他
人易以及哉一丘一壑藉之自安又深一人之私感也
時下溽暑仰惟行臺嚴凛保愛為祝新涼當攜拙作請
教髙篇俟病間勉力追和深衰老頽情負知為惕臨紙
不盡所欲言者
　　　與楊夢羽
乆不得夢羽消息殊以為念想徳業進益大為三吳出
色也欣慰無量姚玉崖東還過貴邑幸清拂一二聞虞
山之勝乆矣有小山居可置否能結一草堂相待他日
扁舟往來為打乖窩如何如何費當自任也但吾夢羽
方將騰翀霄漢而鄙劣以此託之不幾於枘鑿耶逺當
一笑餘惟為道自重
　　　與夏桂洲閣老
深無似衰病僻居自公之還南也可聞而不可見今既
在南矣又可望而不可親跂瞻寤想奈何為情邇辰恭
審台嚴棐相動定萬福高居賜第在丹山碧水之間感
念舊遊恍如再到初不知形骸之為累也此意未易以
言了惟公亮之比日徐御史宗魯還承示新刻試讀前
序目録乃知文章家有人而公論自在所恨目力短澁
未即卒業還復恍然兹表弟顧定芳南使道當出門下
敬此布忱深杜門待盡無足為道感知之私與日俱積
亦未易言盡也冬和萬冀宣節保重以迓寵召不宣
　　　與嚴介溪閣老
深無似受知至乆至深前嵗東歸重辱垂愛抵家之日
惟有北望感戀無已跧伏田野間側聞大拜之命聖眷
無前亦惟有舉手加額為祝而已恭惟台候萬福功在
鼎彛顧聞問無階益深瞻企江東舊居向承駐節每登
小樓恍如公之在闌檻也此意非他人所能知真切真
切深入春即抱病已成衰朽兹遣小兒楫北來補歴少
為門戸計爾幸有以教之老妻乆淹病卧宛轉牀蓐間
特念尊夫人不置可憐此意亦非他人所能知也亮之
亮之特命楫兒託東樓兄轉逹之亮亮餘惟為國保攝
以慰中外重望不宣
　　　答許松臯太宰
深無似誤辱知愛者踰三十年無任感激跧伏田野每
每念之側聞召命起自家山惟有北望為宗社稱慶無
階上記少敘鄙私方切感愧顧辱手教逺貽奬借太過
豈鄙薄之所敢當哉敬當珍藏以傳示子孫使知不見
外於大人君子永為世寶爾欽佩欽佩近田巻乆淹歸
几兹因小兒楫北來補歴捧以請教幸原亮之餘惟為
國保攝以慰中外之望不宣
　　　奉李蒲汀尚書
奉違門墻無階聞問跧伏田野惟有感戀表弟顧世安
還逺辱手教新詞捧以為寶頽惰之餘不知所以為報
也伏審台候萬福闔宅仙眷迪吉為慰霖雨之望日夕
跂踵此海内同情不但門生故吏之私已也深薄劣抵
家多病至今春尤劇小兒楫例當北來補歴因就秋試
少為門戸計爾顧此行父師之託端有望於門下念此
子頗淳謹曾辱青目想䝉與進此骨肉之感也伏惟留
神萬萬
　　　與孫毅齋宗伯
自前嵗東歸極䝉欵愛抵家多病不獲以時起居徒有
瞻望顧辱手教逺頒捧以為感伏審向來台候萬福聖
眷優崇霖雨之望日夕跂踵恭聞顯陵之行備承濃賞
即日有留用之命皆大拜之兆也黄扉伊邇鄉邦有光
其在鄙人尤以為慰深春來痰火大作醫藥無效俟命
而已小兒楫勉令北來將就秋試盖為門戸計耳念此
子孱弱又未立嗣依歸有人所賴執事耳幸有以教之
骨肉之感至叩至禱
　　　與張陽峯宗伯
深不肖跧伏田野無階聞問忽辱記存特枉教翰副以
陵祀諸作舂容雅徤真太平宰相之言也每以誇示鄉
里襲傳子孫為寶繼聞内召聖眷優崇又當代之所希
有也喜慰之餘特深向往兹辰伏審入朝視篆大宗伯
矣金甌之覆計在旦日此亦海内之同以為望者也匪
佞匪佞小兒楫向辱顧愛兹來補歴敬令起居以近德
容尚祈終教之想䝉不外多病臨書不盡所言
　　　與金美之太史
舊嵗寓京邸姚生一貫來承手書名畫為惠甚渥屬時
南歸匆匆遂阻裁謝抵家碌碌多病多事益取疎外比
日姜明叔過舍具審起居佳勝徳望逺孚但傳有枉顧
之信殆成虚耳如何如何昨少湖來相對兩日夕每道
髙雅不置當時買山收租之語今日兩秃翁政可辦之
此豈亦畫餅耶表弟顧世安奉使道西湖之上恨不能
附青雲也聊布所懐目力日短殊不盡所欲言
　　　答羅整翁太宰
深薄佑早衰卧病海濵者已再閲嵗矣忽辱手書佳惠
感極而繼之以泣也豈勝欽向恭審台嚴棐相萬福自
違道範以來四易寒暑屈指明後年計登八旬念欲捧
觴道路匪遥而人事難必徒深瞻望伏惟安車蒲輪之
禮國典固存而天下之望所繫尤重萬惟為道保愛為
祝深手足俱廢託門生代筆以達無任皇悚之至
　
　
　
　
　儼山集巻九十三
欽定四庫全書
　儼山集巻九十四
　　　　　　　　　　　　　明　陸深　撰
　　書
　　　與楊東濵十五首
唐橋夜别情感萬端抵家不至勞倦否深南來一行人
皆賴尊庇粗適輕舟軟輿上下山水間如在畫圖不知
身是遷客也入閩尤勝大都丹崖碧潭隨處而有至於
横嶂絶壁倚天卓立白雲英英巻舒其下劖削㸃綴疑
有神工鬼斧不可名狀每每忘返悔恨不强東濵來共
此為之悵然八月廿一日履任正當木犀盛開山中老
樹有兩人合抱繁隂蔽天清香數十里愧無少酒量酬
之公廨在山椒四圍紫翠在一指顧間後有小園有方
亭流泉時時燕坐耳目清浄可以忘老於此矣知之知
之辰下文候何似諸郎進學為慰世相日在念奈何無
以振之也致意見怡直吳千兵為謝之不悉
昨風作潮漲江門如海甚得竒觀浮薪無數恐非盛幹
輩能拚命採掇也致去七十束應爨下繼此便可令人
持具來也草草
辱厚情拳拳即病祟退聴矣感感容謝道理天地間甚
大仕宦没溺人最深此古人見成話頭煩東濵為我大
書榜之座右草草附瀆勿罪
晩將有佳月别具畫船載鼓吹同汎何如拱候適得和
章辭翰雙絶令人爽然繼之以感歎也内典謂世界本
闕陷奈何奈何昨載至湖石數株西堂前添却一倍磊
磈新涼得月能過我為信宿留乎兼製隠居冠服待旦
夕間命下便作山中無事老人矣餘面盡不宣
山居初就日有遊人每一躋攀東濵未嘗不在念也邇
日道體何似静養為樂僕新置二畫舸只用四五人可
行約載數客其一設繩牀偃卧其一具歌吹先驅風日
妍美即挾以出浦隨潮上下選勝而登或尋小港汊訪
故舊即牽挽而去雖滑泥亦可動此或古人所未有也
今秋稍徤顧念京師同輩多入鬼録不能不為之嬰情
耳娱老之計聊報知已他人固未易言也亮亮
夜來滕東遺過宿山館因作數大字遂至腕痛老態衰
惰不獲欵洽今早去謁想遂佳晤儻能同渡為數日之
留得傾倒也如何如何家嫂病勢可醫但舍姪輩心力
不稱人意重可傷也十月天氣如春田野間極有好意
味不勝跂望幸情照不次
北發不及一握手正是惡滋味也清明時節樓船簫鼓
行江南道中亦復竒勝三月三日渡江過儀真從陸抵
環滁雨中望醉翁亭甚適自此渡淮泗遡黄河登太行
陟上黨涉沁横汾入晉陽即日將出鴈門入雲中歴覽
長城之塞帥諸生較射慨然有北向燕然之志每當意
㑹處未嘗不念東濵同之比來起居何似幸自愛
深到此粗遣出巡將及千里往返山川有極佳者大率
太行西麓為山西萬山中得一平曠有水處便立州縣
城堞外四面皆山真所謂萬疊雲屏也五臺尤靈怪而
長松喬木髙下森矗如虬龍肩輿只行樹梢也六月須
挾纊都無暑氣尚欲抵雲中觀漢武五將軍出塞之地
上醫巫閭然後南還耳匆匆報此
僕夜歸宿山中晨起觀初日散影遥田滿地皆白雲以
軟輿經過瀰漫霡霂俯見城郭此身真在天上須㬰扁
舟亂流如汎瀛洲還坐南榮映日從兒子冩漢書一兩
段方啜新稻飯一盂此樂恨不與東濵共之急足報去
能乘興來此一話如何
連得手教皆極感慰兼省風神瀟洒間適為樂深謀歸
未能賴有山水之適以自遣耳匏繫羝觸私心奈何兒
子楫每䝉教愛此兒禀氣薄弱但習為淳謹是非之心
不爽爾豈可便使之涉世况苦於多病文學未必能工
應舉甚非吾願亟自江西令人止之已無及矣懊惱懊
惱如深科第非不髙年嵗非不早今白首奔波討實受
用處難得欲示戒於此兒也煩東濵以静定涵養誨之
世間浮華事恐渠未有的見耳至懇至懇試録一册漫
往令郎賢親一讀此中有意義不可以尋常程文視之
餘保煉為祝
比因修葺發地得一石刻甚竒偉細觀當是黄書蘇文
考其文義為畫竹設當為墨君堂賦但今蘇集無之恨
寡陋無從審定也惜脱去前後想不知石總幾段此特
其中一段耳驚歎之餘臨去一紙請博雅者為一校勘
有興即請過同視之如何如何
别後戀戀為懐適華札佳味逺致甚慰甚慰渡江無苦
令人幽然吾人胷次要陶寫精神要發舒然後隂魔退
聴也須常提掇如此却是曾㸃輩樂地也知照呵凍作
字覺老態不罪不罪
深居南中多暇喜為人作草書彼處士大夫皆賛歎恨
不多得以深北歸之速深亦覺運臂落墨殊勝少壯時
嘗與汪閒齋侍郎論此惟惡惡筆惡紙恐是老衰退步
處可怪也今早發至紙不佳内還寫去兩幅煩為評之
若毁譽失實便當與東濵絶筆矣
昨張勵齋行次附啓殊不盡情兹相姪南還念欲傳情
言更難盡瞻望之餘奈何為懐即辰想道候佳勝日有
真樂深老矣愁緒無端覺人間世太局促也江雲海月
之思何嘗不在夢寐千萬珍重以需復㑹相姪此來甚
不副所圖一則機㑹難乘一則力量未拓姑令養晦以
俟幸有以教之一時朋游凋謝吾東濵魯靈光也西巖
令弟為致區區不既
昨以田家事催我東渡西郊汎月伺重陽修故事也花
間與客坐水晶亭子得佳章累幅不覺滿座生香此又
一境界也晩桂將舒早菊欲放芙蓉映條栁在秋水蒹
葭之外何當置東濵於其間讀道書也
　　　與曹茂勲四首
深自十五六遂䝉過許定交當時但謂深能為時文可
以取科第深亦以此自進於執事未有如古人之交者
也然執事天資峻絶意氣麗澤其去今人逺矣深生長
蒿蓬之巷少無淵源之澤倀倀流浪未始知有古人之
道天不罰棄俾得從士君子後奔走苦辛之餘少有所
得思欲致之執事以報知已昨走拜奉執事微言察執
事殊無相信之意當日議論亦但及文藝而已他盖未
暇吐露也執事自謂力不及為是誠不可古之人其所
得為皆為之所不得為者皆天也孔子有曰朝聞道夕
死可矣若預料得為與不得為以為進止竊恐學問之
道不如是之暴且棄也東還聞吾父兄子弟動輒稱尊
字盖有微視舉動以為法式者則執事不可謂不繫吾
海邑之風化也得自輕乎哉三代以來朋友道喪䛕悦
逢迎最可悲痛使深而無知則已深既有知不忍為也
學制一篇奉上覽正塊菴記一首并寫去僕之志聊於
是見一二矣昨偶遺茄柸因以馳附鄙意香糕少許恐
執事讀深之文倦而思睡畧啜以助終篇不勝慰幸
令伯至辱手教兼悉居起甚善為慰索令祖母孺人墓
誌已為撰成顧卑陋之筆不足發揚先徳是懼是愧行
狀中有數處未安悉加潤色作誌乞知之殂字是不得
正終之稱况是君后所用綱目凡例可考見也故僕只
書卒繼聘二字義是再娶也祖堂恐不當稱之詳讀此
節文字委曲反覆却是執事欲與祖堂諱其為妾古人
妻齊妾接乃是定分名正而言順此正不當為之諱耳
故僕起誌側室二字為綱却用繼嗣一段接之自見其
為不輕矣多材藝至通曉一段此雖是祖堂實事然婦
人之職無非無儀欲以是為盛徳傳之後世恐不可况
多材多藝四字尤不可施於閨門故僕却敘此事於誌
尾以見其為令祖堂之餘事而亦能如此精絶不滋重
與中敘祖堂起家一段尤未安細讀文義却是當時曹
氏凡百大小皆出自祖堂不復知有嫡矣古人嫡庶之
分恐不如是其為祖堂累甚為不淺故僕盡用執事之
文而小變法度見其若有承統而祖堂之功在曹氏者
益顯嗚呼金石文字有天下萬世在後敢不慎重僕文
雖下劣然却是字字較量過也更有未安處乞以書來
僕尚當改定不敢憚勞也若入石須得善書者為佳或
即託楊伯立作楷亦妙刻成須搨數本見寄僕官銜本
不欲書但前輩皆如此姑以備一代之體也不識如何
屈指禮闈不逺冀得傾倒耳僕日與人事相俯仰舊學
愈就荒落殊非初志迺知山林之日長學問之深之語
為古人實見一涉仕路安敢望其長進耶伯立向不得
消息聞之來人頗不似初喪時守禮可惜也匆匆不及
附書幸諭鄙意近日科場文字只宜平正順熟不必過
於出竒此在令郎輩尤所當知績之乃郎試復居優可
喜可喜惟恨諸故舊俱落落然不相及此何理也幸道
達千萬秋涼孝履萬福
去冬曾奉一書兩嵗間不得執事片劄孰謂親知契舊
如茂勲者而乃爾耶惶悚惶悚家兄至審知動静萬福
為慰深今嵗荐更憂戚每思東還之樂竟不可得往時
看海月宿百菊亭扁舟短服出没浦雲荻花間與知已
者奕棋飲酒比一思之恍如隔世何時能復有此事否
雲溪亦無消息何故人皆棄我甚耶漫一問之當有報
我者
自入春以来深未嘗通問於執事執事不以深為罪深
亦未嘗䝉執事片劄知執事非忘情於僕也自謂當膺
首薦而來㑹合有期矣日夜懸望此意竟虚僕始悔前
日之不通問為畧而又以不得執事片劄無所於慰也
此情當何如耶人言學成而不遇知已者則不偶夫以
執事之學而得士亷為主司竟爾不偶何耶將所謂聲
譽不彰是不肖者之責耶意者其有司之不幸乎或天
意竟將晩成也自愛幸甚葉廷用至聞三郎有疾今當
何如大郎學業已當大就其餘諸郎想皆彬彬如此執
事亦足以自慰矣深旅食京師常忽忽不樂有難以相
告者月初䝉恩待罪史官祗懐慚爾奈何奈何家人東
行聊此奉啓績之伯立皆不及奉書㑹間儻出此紙足
矣時下嚴寒保嗇自愛
　　　與李百朋二首
勵齋來得手教審起居多福賢郎向學極慰逺懐古人
有言富貴春花雨後紅耳人生行誼感應如響造物之
巧誰則逃之後來善惡之師也吾百朋聰明學識俱過
人目下似淹滯又安知天不報之以乆大耶居安身健
課子明農復有文酒為樂此自神仙境界珍重珍重深
老矣十年去國萬里一身此䝉聖恩垂念拔擢清華玉
堂重上真如夢寐過望過望過分過分便中聊此附言
餘惟為道加飱以需蓴鱸之盟不具
山居新作榭在玉華之顛昨乘月登之殊有異景因念
吾白山無由縮地也奈何奈何雨後新涼得暇幸枉過
一敘懸企
　　　與姚時望二首
别來不審貴恙何似所託想一一用情深無復南顧矣
提學到吾家子姪輩恐作一番畫餅耳如何如何令郎
當在高選却有費用辦否楫兒只令讀書與静坐夙興
夜寐便是功夫瞿生稍稍誨諭至叩至叩寫得途中雜
詩一巻付楫見之知我近况也所喜舊病盡失頗耐勞
苦復恐是秋後熱匆匆不多及
小僕來得所寄書甚慰甚慰令郎已入學雖是小試三
代書香亦邑中盛事恨不能為助也舊恙秋來都好小
兒得拘束誨益大矣想能體悉鄙懐楫將冠煩時望字
之乞一説為教如何僕意楫以操舟必先舟作乃繫安
危欲以思豫與豫舟字之必得發揮乃可令郎能來與
小兒講學已命楫禮之僕當圖報也
　　　與姚子明二首
伏暑過廬嶽得報小試獲雋為之喜慰為我時望亡友
含笑而揮涕也但不能奉餞耳薄儀别具鑒之楫兒學
未成遂䝉當道與進誠所謂附青雲也何幸何幸已命
相侍世契之雅想敦念之洗耳聴捷音容致賀極草草
石屏承佳篇感謝感謝但作長篇須要轉摺變化轉摺
在換韻變化在押韻若押韻不穏貼便成薄弱昨明卿
歌頗得意可同此言參之
　　　與姚玊厓
别後自春徂夏皆在病鄉一味畏濕耳今嵗雨多生寒
故比之前兩年覺重望七老人不特受制時候而已玉
厓向來何如近日已買得□山之昭慶有茂林修竹佛
屋拆盡别作小亭館以為娱老之計當有蕭然之趣不
知玉厓肯來同住否世安弟病目杜門已兩月餘秋已
新不可無一訪也楫兒就臺試必相見專此起居邑中
小考如沈生希臯亦不與此外舊科舉共有廿一二人
遺材亦是詫異事大率小率皆難憑據付之一笑餘惟
保嗇以躋上夀不具六月十九日
　　　與馮㑹東二首
昨夜風雪中遂宿浦缺口幸無他可勝瞻望承示和章
甚佳適得東坡韻咏雪兩篇是令郎雅製持誦欣羡為
雪竹喜賀不已異時當奉識也謝謝張遜之山石肯惠
然要須禮求之牡丹恐俟來年秋分可移亦宜愛護以
待呵凍草率亮亮
深春來抱病乆卧郊居人間事都謝却載石已命兒輩
處之來意多感力疾草草不具
　
　
　
　
　
　
　
　
　
　
　
　
　
　
　儼山集巻九十四
欽定四庫全書
儼山集巻九十五
　　　　　　　　　　　　　明　陸深　撰
　　書
　　　奉梅月伯父
陸資到奉教言深感至愛備審夀體康强細觀字畫皆
無異少壯足以占夀年綿逺不勝為慰所示弟姪入學
門戸之光皆嚴訓所及但須努力向前以期逺大姪之
所望於後人者此心更自切也老父仰望伯父大人時
賜勸譬得以頥養老境修墳造房等事一切當付與深
也如尚有過當處乞念深含容之深自入冬來舊病漸
除但新差司禮監教書雖則五日一往内臣有三百餘
人俱從教授兼出入步行十餘里極為辛苦職業不敢
憚也京中事體聖駕雖回在宣府祖宗法度具在人心
安然如故况關係甚大乞不勞過疑也家小春間須作
來計遲速之間伏望主張行裝粗能備辦也家人如教
禁治家小起身以後浦東大小事宜俱望教戒時世如
此安危未保不可自受累也餘惟順時保重以享上夀
　　　奉東隠叔父
溥弟到京具審夀體納福并諸動静不勝欣慰家小及
兒女在路安寧四月廿二日自河西務起車抵暮入城
雖受辛苦幸無險阻皆賴叔父餘庇也姪居此守官粗
遣但監事煩冗早莫奔馳兼時下不測每懐憂懼爾家
小既來於姪雖便老親左右無得力人仰望叔父時加
撫問不至寂寞也今年科塲兩弟考試未知何如當此
之日家門已大須防小人侵陵惟有子弟勉勵讀書可
以支撑今各房中惟有此一路可行叔父教子之心甚
切故敢及之餘惟順時保重為祝
　　　與唐龍江三首
近趙國賢還曽具啓達伏審邇辰台候萬福夀堂暨賢
妹甥輩均安為慰深衰病日深思歸殊苦比兼攝湖東
奉咨裂紙將過信州差人云欲開局修八朝國史不知
㑹典結局未令郎聞已授官矣未有的報幸示知江西
科場吉安最盛有時名者皆不在牓昨觀南畿録吾郡
之否亦開科來所無豈文體將一變耶江録漫往不知
舊生徒有幾草草附瀆餘惟若時保愛不盡所欲言者
深寓蜀二載如在世外東望故鄉聞問為難兩辱手教
無任感慰比䝉恩出峽抵荆州取道北上復過安陸謁
陵徘徊山水之間念皆執事過化之地也為之慨然如
挹顔範方今天子思求耆舊而用之恐隆中未得髙卧
少須勸起以慰蒼生之望深此行速為入謝將圖自便
然善後補過之方幸有以見教也至叩至叩兒女輩在
家過辱骨肉之愛非謝可盡行次草草不謹直齋芋西
公㑹間為道瞻企之私餘若時保攝為禱
疊辱教惠極感記存具審道候萬福為世師表足慰瞻
依邇聞海冦擾攘寒族髙門唇齒相依倚執事為帡幪
也况老荆弱孫尤在咫尺幸垂清拂今日始知城池之
有用也留意留意兩甥失解南還及夀筵骨肉團圞人
間至樂楫兒多病且留過寒他不足道也深衰病侵尋
憂疑滿腹臨紙無任惘然世全甥䝉時存候異鄉骨肉
賴此與世安耳恐要知餘惟若時珍重
　　　與表弟顧世安十六首
令祖詩云當門五株栁負郭二頃田此東歸景物如此
余既無田雖栁亦不可得近營别業以待東歸姑欲揷
栁須乞五株種之乃可冬月將盡幸能惠我否乆别欲
一話風日和暖時望過一宿至叩
本乾但知其善醫未知其好道也非昨見示幾為失之
此人博聞多藝夜來與陳生同榻往來辨論僕隠几聴
之自足為樂吾未暇究竟其淺深何如但其器根不凡
妙具圓融豈所謂湖海之達生者耶賢弟留作伴數日
未必無益齎持玩物吾第一見之足矣恐别有主者明
日止為郁直齋李南園二公天氣佳甚一來如何
深啓得夏間書甚慰昨見朝立乃郎云有書尚未送至
今早唐士冏憲副家人到及見孫廷圭問及頗道有一
二不如意事令人馳念不能已處今之世務須安静含
忍為上吾弟素有見處自能中節如劣兄者不待五十
而知四十九年之非矣舊病侵尋時事多棘老幼在念
奈何為懐敝廬薄田已足讀書待老頗悔此出之謬也
豈世縁尚未了耶身外事自可付之悠悠矣姑娘而下
想均納福粟例再開恐令弟亦須乘此㑹耳孫壻小試
優等不負美才聞之喜慰向朝立在京時曽有言欲求
自便計今尚在否從厚處之須令子母間各遂孝愛之
心與區區豢養又過一等也如何如何浦東兒女輩想
䝉顧愛非言謝可盡風塵渺然未縁骨肉之聚臨紙悵
然
兩日有逺客兼先隴事殷奔走不給奈何目下想已康
復不復致問承示病源正僕數年前舊犯須早圖之若
所謂積熱恐無之盖是肥甘釀成垢膩滯在脾間下虚
上壅為痰脾土受痰遂作沮洳濕蒸而熱耳非壯熱也
醫家用苦涼之藥最有近效浸成後患尤宜詳審積滯
感時氣必作痢宜用白芍藥澤瀉等劑分理之不可驟
服止藥今後須食淡省思為要訣此二件乃脾家内外
扶持之妙藥也園中晩菘菜肥白連根一截用甜水煮
成清湯極有自然滋味侵晨空心啜碗許最宜養脾利
膈白芥子時嚼數顆亦好
屢承骨肉之愛非謝可盡比日世芳藎臣二生入監又
辱厚惠所諭領悉乆客天涯見此骨肉令人喜極而繼
之以泣也百凡不勞挂念近又得沈方伯家人寄到書
知老父移居北宅心背俱刺四弟失教以孝弟之道致
此狼狽亦深之不孝不徳為之南望惟有痛哭而已委
曲情事亦惟有賢弟知之族中兄弟俱多離心而嫡血
子孫盡不可恃賢弟早晩幸為調護深生死不敢忘也
若有緩急之用可分付陸傑顧慶二人處之若再有重
大事賢弟權為處置亦生死不能負也桂魁奴狗狂蕩
如此深用人欠當豈亦窮秀才命中招注須發遣到京
終當重治縁無的當人始終其事須深來春自還可也
幸密之密之新府尊行時已嘗致囑去知之
深拜啓昨相姪還病目寄數字為信比家僮至頗訝賢
弟無書想即辰文候納福官事竟如何也聞九臯大諫
來署縣事吾邑之福欣慰無量近知治吾家作過諸奴
老懐逺客為之快暢已作書與子壻輩致感謝之私而
已深方慚恧未敢頌言謝之儻謁候便先為深致此情
至叩至叩
楫兒欲出就試深慮其體弱幸教以持心養氣之道不
知賢郎諸姪亦有出試否後生輩但不可留意得失以
長浮競之氣為佳爾崇明之變近如何當道諸公必有
撫禦之術便中幸示知餘不盡所言者
深冒暑出巡江湖之上得書如擁冰雪慰不可言楫兒
承教愛幸與觀場之末深甚慮其涉世之太早也賢弟
近聞出上金陵能攜楫兒為旬月之行深大願而非所
必也如何如何遣急足去揮汗數字到省别令家人還
修問也極草草
比還朝人事倥傯殊非老境所堪也奈何奈何㑹馮汝
學説賢弟事甚悉為之驚悸世道如此且安心耐之釋
氏以忍辱為修行第一義賢弟自能容受之不必芥蔕
可也甬川少宰特䝉留情知之知之秋間望賢弟入京
古人云金門大隠豈浪語耶燈下草草附此殊不盡
世具甥來縷縷道起居之詳令人逺想慨然走自夏初
入都門衰病之餘殊覺人事委積隨分應酬倦即撥置
世間榮辱毁譽事一毫不復動念但静中别起一段思
慮難遣即釋氏之所謂魔也當持定力勝之賢弟能北
來可共辦此功業如何如何
䝉恩内轉實出望外兼聞詔㫖曠蕩雖三代恩典或可
得也故遂乘此春和入朝自荆襄北去勞勩亦不敢辭
也老境奔波乃爾唯賢弟亮之家事乞與楫兒一處楫
欲棄逺田甚好甚好吾當成此子之志但須賢弟酌處
不使有後累為佳住大江濵束裝燃燈作書殊匆匆賢
弟能以意㑹否賢弟有意北來秋涼能遂相見乎深北
去盤費人力俱欠亦望與楫兒議處不令荒廢學業至
叩至叩
老入劇局舉目萬里雖片紙數字猶難得寄雖寄亦未
知得達否况他乎亮亮聞賢弟亦時有啾唧此恐是少
年作用大過或時事不如人意動火耳吾此來每有所
悟亦有一二髙人如何栢齋先生相質問目今通宵宴
坐青燈熒然頗有趣味但時有歸心作魔耳留與吾賢
弟盡之第未知世縁何如也還復慨然度人經此間有
印本寄一部去西樵别當覔便補之闔宅寶眷想皆安
世道日下得省一事且省一事餘付之老天而已匆匆
不盡所欲言
深昨别後入舟作小憇風水俱令人疑懼還入寺中避
暑見郁宗周來云見小輿道中知賢弟已入京受累極
懐感愧也夜來小女病作比常稍増鬱熱故應爾懐抱
轉無賴奈何舟人似催發南去三四公都到行止未定
深意欲俟一雨後解維前途任運而已此間無人商量
周一之望速之來同載也如張希周差事何時可辭朝
抑恐不能待煩一問之六弟汝由姪感渠意甚好世全
甥致謝不悉
見南載有發者歸心如飛欲隨意去耳入京人望促之
幹辦來不知周一之何日下灣也跂足而待附此見意
舊恙比之去嵗稍減重裘絮帽枯坐一齋者六七日老
態時當如此爾忽聞有人入都力疾附此紙宅上俱安
諸郎皆玉立森森從徳尤解事明敏夙成昨入學為提
學所稱許亦復作微語為教戒知之知之榮擢乏便修
賀兹致少物去引逺誠鑒入故鄉風俗日下亦欲攬回
顧忠信素薄奈何奈何得吾弟在朝老僕居鄉亦自遣
慰桂翁處每欲作書輒止以傳聞無真的信見間為致
傾向之私不盡餘自愛
灣下執别無限情感十七日午刻始抵河西風水淹延
皆竭晝夜之力前途任運而已去國之人不當作朝貴
書亦自老懶遂放舟去見桂翁為道此舟中眠食頗勝
惟此而已亮亮
　　　與黄竹泉三首
令弟瑩卿至多承逺惠書物言謝不盡即辰伏想尊姐
甥輩俱安好也深自長兒亡後憂苦萬狀鬚鬢盡白兼
有老親之念忽忽如在囚繫中恨不一日東歸得見親
戚骨肉為樂也奈何奈何令弟淵卿書來説河弟李廷
益房基事深並不知其情但河之嗜利忘義乃其積習
必有不當人意處吾姊丈當教而改之可也至叩至叩
今日適有丁祭事忙因蔡晟行便草草附此雖七叔宗
潤兄處皆不及作書詩巻容别寄上也餘惟情照萬萬
承以胎仙一雙為貺與病骨争癯甚慰岑寂但飲啄無
豐腆恐戀故主乘長風而東耳珍謝珍謝
屢承厚愛不勝哀感竹泉巻納還頗恨諸作未足以發
揮髙雅耳姑俟情事少伸當别圖之令弟淵卿與河弟
房産事想有善處之道幸早斷之恐惹别議也特人奉
請更瀆黄甲近當肥美兹欲逺餽煩為覔數螯佳者恃
愛干瀆不次
　　　與黄甥良器二首
扁為書去四字易後二字以寓孝思易前一字以避俗
紙用礬重甚不宜筆只寫去一幅亦不佳可求佳紙至
當寫去聞新樓成東望在目余老矣何時一登以望大
海為快也昨承園果乳酥之惠感感俗事擾擾無一刻
閒暇病餘無可驅遣稍覺淹遲勿訝甃堦卵石儻有剰
便中為致一二斛許不一不一
近日人來得畫巻多謝裝束之勞手柬亦作一巻極見
賢甥致意世誼令人感慰為寫跋語去藏之載來石題
一檀扇為謝大抵湖石須以無斧鑿者為甲老奴欠眼
孔非賢甥初意也絹畫一幅寫舊作其上樓頭秋色可
懸懸如見老夫也今春發痰火殊惡昨日始甦過山居
打坐須盡此月方接人事賢甥有暇可以扁舟來覔我
水石間也四軸已寫畢昶奴負不起俟别致之餘不盡
欲言者
　　　與黄甥良式十二首
比聞舉得男喜慰不可言是日報至予坐南樓適傳秋
闈消息欲以應科名之如何連日匆匆未及作答知之
薄具少物充粥米幸收之餘留面悉
别來三年行數萬里棧道劍閣瞿塘巫峽水陸極天下
之至險而寔亦天下之至竒此生遊覽之興可謂饜飫
而予已老矣連年三月三日每有事今年以是日渡漢
江由襄樊而北四月初入朝遂履任隨分供職昨以孟
秋時祫始與聖主相授受盖八年鈞天如夢寐也承遣
人逺來欣慰無量得安南議見學識長進且有志也此
等事自有一副當人才當之予素不與聞其事此中非
紙墨可了北來且自見之知之入監已成就如此亦好
第愧無以助之當以逆旅主人為任也楫兒想䝉教愛
秋試聴之老天而已餘惟自愛
賢閫病何如恐是血虚畏燥耳與汝妗所患頗相類否
却好尋醫血惡寒而生於寒行於熱而畏熱要知之唐
詩絶句付來一閲明早望日須赴監當守法如是不具
知吾甥已入潞河得遂親桑梓亦是一樂吾欲更賦一
詩為别祗成一句云老懐旅思更逢秋後不復能續意
可想見得書感拳拳一之同此致意張宗之吾甥即道
吾意致書無不可者餘不盡
昨嚴照來得書具悉蔡老朴魯不甚知事本再上明日
當發抄工部西磐尚書面許為行却並乞築城事若一
舉兩得亦吾鄉邑中百世之利也昨家人至又得與小
兒書讀之得失固自有命爾且留了監事令渠從實地
做工夫賢甥歴事已辦但未知何日得見甥面也懸懸
聞汝老妗東來小莊不免有擾謝謝所論沙冦本吾民
有司失於撫馭遂至如此又不能無師老費財之慮事
當如何兹遣學召回欲移家北來百凡望周詳慎密處
之至望至望至託至託杭嘉避地之䇿與松城卜居如
何亦希酌量嵗暮候報信也續絃成亦足喜餘不盡
近得書知有杭州避地之舉不審海上事情竟如何耶
令人睡卧不安不圖老景遭逢乃有此付之浩歎聴之
老天耳京師事勢又未易以一言了也奈何奈何又聞
河決鳳陽兩洪俱竭若春水可乘且攜家北來儻更有
阻則卜居松城差為穏便耳賢甥必能為我謀之草草
附此日下當别有的確信息也留意留意
日來屢承惠海鮮池魚甚慰病起但脾胃尚未開徤差
勝前日骨立耳知之知之刻書復成幾種可草草印來
一閲病餘因清出雜記畧有數巻寫得十葉付去就煩
一校勘若雷同剿説抹去可也予此等文字大意欲窮
經致用與小説家不同幸著眼可命照入刻行欵寫一
本來有商量處也雪天殊無好况晴霽西來一敘懸望
懸望臂痛不減不多及
比復惠鱘魚感感連日病勢覺退但脾胃未開耳求醫
了無影響可怪可恨吾甥作事必精所刻書不下古人
計費亦不貲也篇名嫌不響可題作説海如何有𦂳要
與典禮書多入幾種為佳臂痛轉劇指不多及日下望
西出閒否亮亮
小説若刋須喚得吳中匠手方可發還九種檢入但訛
謬極多要校勘得精却不枉工價也予家所有俟天晴
清出農書麈史兩册頗便病目留一看
老懐為病困殊無賴昨許三府過訪慨然有築城之議
但其言太易耳説漳州賊圍定海致書寧波守稱老兄
索粮一萬三千其無忌憚若此時事可慮也又云漳州
賊每往蘇城市易崇明交通更不可測沿海一帶尤可
慮也近便處有得力人能覘候動静否煩一用心為之
不宜露消息也至囑至囑候報臂痛楚作字艱難不多
及
二文皆宜抄録夜來樓居風雨不成寐却恐今年無麥
也奈何奈何痘疹書校勘得可寫便寫入刻早完亦一
件事了留意天晴過此
痘疹論已入刻未吾甥所作後序亦佳老懐殊為喜慰
劉栢山北行在近可促匠手早完欲送與一部以答其
意耳嵇中散集及麈史俱便病目連日雨中藉此消遣
尚未畢也松籌堂集聞是此老手編果精當否可細讀
三四過西來商議其中若有關係朝廷典故及可備郡
乘闕遺者另録以藏此看書要法也志之志之夜來病
思甚不佳奈何奈何稍晴望即來夜話伺伺
　
　
　
　
　
　
　
　
　
　
　儼山集巻九十五
欽定四庫全書
　儼山集巻九十六
　　　　　　　　　　　　　明　陸深　撰
　　書
　　　山西家書二首
從遼州出巡回省得汝書文理雖通未見長進處可用
心讀書作文如今秀才難做况朝廷行揀選之例甚嚴
山西處所有退百來名者進學亦甚難此中却有好秀
才十五六嵗三塲文字可觀者到處有之亦有是上年
科舉者吾兒自宜勉勵知汝母子俱好心甚喜慰但知
汝有腰痛疾少年豈宜有此莫是跌撲來吾甚憂懸姚
時望病近當瘥復吾愛此人恬静欲養汝徳性故留之
吾每思難得一箇好人為汝師範若姚昭唐鑰此二生
汝可延請至園中作㑹看書考文朋友之助亦自有益
切不可放心使性為游戯無益之事且過今殘年明春
我南歸教汝兒須以逺大自期家事一毫與汝無與最
要孝弟和敬處宗族早晩奉事母親如今不小矣只此
至囑
此處亦有好秀才不減吾江南但十三四能作三塲文
字俱通走科場者又江南之所少也得便寄數巻回汝
苦用心可也餘不能盡筆
　　　浙江家書一首
我廿六日已到任今打發陸鑑先回報知一路事俱可
問鑑山立俟開年遣回崔來鳳先生是添註官甚閒吾
兒可收拾來此講學汝母親須待二三月看此間光景
座船來請也汝來須是正月半前呌箇闊頭船坐來勿
使人知至囑至囑
　　　江西家書十一首
我離家已兩月餘汝用功何如古人言寛着限期𦂳着
課程縁汝氣體弱又有舊病須要節量讀書學問大事
在養心養心先須養氣元氣充足百事可辦汝性静定
有可進之資不可虚負了家中閒雜不必管接見人務
要揀擇無益之事足以費日力害身心當畏之如蛇蝎
可也抄回文字一册是察院試巻熊鼎臣李六峯極稱
之方恩是一都司乃肯向學如此
近日相姪自武當還與劉甥人竒來俱㑹于司中備知
吾兒在家學業不廢并見汝書字皆慰客懐但聞崇明
有警愁汝母子驚惶今日李提學來自蘇云已定疊甚
喜甚喜此事自有天數也汝欲隨例出試亦好只慮汝
乍涉人事出入官府勞苦不堪耳只要小心敬謹若作
文寫字必須整齊有法度與朋輩交接謙和簡黙自重
為上自餘家務俱不煩汝也寄回聖政記一部十二本
此即太祖實録要熟看中間頗有誤字錯簡闕疑可也
象筆四管收用
我出巡在九江六月五日得家書始知汝考試的信但
列名在四等得與觀場亦是當道奨進之意汝宜自立
以無負知已也若往南京只與姚子明同船甚好館榖
薪水費當一力助之其餘量力各為幇助亦是汝報其
師之意也須往丹陽上陸路顧一女轎多備一二夫力
擡之行李盤用江行載入城顧一闊頭船甚為方便不
可於此等處惜費入城須借一僻静下處可請問顧五
叔必得佳所至囑至囑落下處後宜杜門静養令精神
强足則文采自彰無益之事料汝決不肯為但人事奔
走與往來交際禮不可闕者亦思撙節之至囑至囑
最宜擇交若浮華輕薄之士致敬而逺之不知三試録
曾取下樓看併有辛酉同年序齒録否只在叢書中不
曽清理付汝若得入手看之但是我同年或同年之子
孫俱要致敬盡情以敘世講之誼至囑此等事須場屋
畢日方可行之未入場之先且須與子明或陳子充與
唐門親戚舊科舉吾鄉老成質朴者去投巻看班圗先
了公事雖出口行路亦須遜避謙恭若見達官長者尤
宜寡黙恂恂汝早有令名古人以為不幸須防造物忌
之至囑至囑其餘事宜汝當隨事省察存心為上酷暑
冗中不能一一
巻面并三代脚色務要如式親書為上若倩人慣熟者
寫之亦可須要一字一字對校㸃畫偏傍所繫甚重也
每場各宜安放臨時仔細看詳須縫一洗舊青布袋僅
取容巻從頸中懸掛胷前防衆中不測袋須舊青布者
恐靛色易汙巻面也入場我有舊青三梭直身是曽入
㑹試場者汝可與母親檢尋來服之且留與同孫作傳
衣也褲子亦須要綴襻頸帶今年八月近寒須防風信
場中過煖不妨耳要帶好水梨蜜薑用筆須試過稱手
者乃濟事多亦無益也燈燭下謄真尤要仔細須再三
看題目次序恐坐失格是一番徒勞耳初場七篇文字
破題要整齊溜亮講股要分明切理繳束處要出新意
以見精神切忌短弱作結老健有波瀾通忌晦澁中場
作論於時文中作古文間架要雄深雅健最忌熟爛與
套子説理文字要鋪敘義理明潤成章與作史論立議
論不同格表只要餖飣圓熟須看時代若唐表只看韓
栁等作宋表要典則雅麗俱須照管題目用意措詞五
判畧知律意便可用事填去以通暢為上五策先要識
䇿眼如君徳便須與相業相並之類只在䇿問中已含
此意了認得了大頭腦便縱横説去其體方雙關文字
多便好看要事實至囑至囑
陳秀至始知有臨場再試之舉但慮吾兒氣體不耐許
多勞苦老懐懸懸大凡世故亦要練習今是冠年矣但
不可隨世毁譽孳孳於得失之間以動其中耳故令陸
欽由江行來看汝欲知入場的信若不得入場便須東
歸積學待時未晩也提學處因在嫌疑之際不可致書
若科場蹉跎得進學亦可但不可干人薦引吾兒自當
以逺大自期立志以明道希文為的在吾兒勉之而已
吾鄉水土薄風俗日下須奮發激昻自拔秋來懐抱不
甚佳候吾兒信為慰八月朔
時文新變得險怪今科欲一洗之此人心之公亦天理
亦世道關繫不小江西程文吾與有力焉近已見兩京
浙江湖廣皆有復古之意可為文運慶北京録公謹寄
來湖廣録多出於崔東洲之手吾兒宜觀之吾鄉文運
甚厄奈諸君不聴好説何戒戒
母見吾兒論吾升沈事詞意輒不平此雖父子之情却
甚不可吾老矣出處進退有義有命各求得其本心而
已自後見人問及但曰家父亦安之如此即了茍委曲
之不惟於吾無益亦非養汝和平之福也至囑至囑所
要江西文巻無甚惬意者要不足為吾兒法耳寄去數
篇即此巾巨擘其不記出處者是考巻知之提學先生
許抄録數篇來忙甚未得到手俟别寄葉掌教先生兩
子已到省方與謀但渠根脚是上次考罰等第殊難下
手未有以報也
我八月初七日署掌司事要脱進場之勞至十五日科
場事務又脱不得却辭了司事連夜幹辦似過勞廿八
日鹿鳴宴罷更初痰氣發作甚苦甚苦是夜右臂如割
亦是作團兒疼明日過南昌道中偃卧小睡後加倍痛
楚至無安身處喚醫診視云是痰火且小作運動方甦
自後每至三更後即痛痛即起坐掉臂日間穿衣作揖
與把筆書判却似少解以此知宜動不宜静也如此二
十餘日今可矣汝母之症恐亦是如此今且令人扶掖
在房中走幾步或坐眠椅不可倒身貼席試之如何此
病只是血虚多勞多思所致可延明醫仔細胗視請山
立早晚照顧嘗見人醫血虚多作風氣濕氣後成大患
盖血虚乃是不足風濕猶是有餘二症用藥不同可請
問顧五叔斟酌之吾兒前書勸我求退我有何貪戀耶
顧國恩未報恐兒輩坐享難消耳先欲效勞徐俟機㑹
也
八月廿六日主簿劉永濓自嚴太宰處附至汝書并頭
場題目知汝勞苦吾意甚憐之九月十六日驛夫持書
録至再知汝二三場勞倦吾恨不能止汝此行奈何奈
何想今已到家不至作病否要静定養心為主至囑至
囑吾十四日已見南畿試録解元乃是儒士彌封拆號
豈有意必耶汝告入學又添一番擾攘恐汝因此奪却
工夫汝宜自勉汝學未成未可有過望但人生出處各
自有時古人云强學待問可也發周秀回為他一年在
外此子似稍本分有送府縣書録一一付與吾兒裁處
分送之我起居事務可一一問他汝母病勢緩急可與
盤纒打發皁隸陳秀星夜先來後令桂魁一來亦得
念吾兒獨學於家海濱新縣殊少麗澤之益欲告吾兒
者非筆墨能盡賴兒知向上不昧於是非頗足慰老懐
耳今嵗科場吾計兒曾作過幾篇恐是好尚時新體製
為黜落爾且經學尚未經師講明金華姜郎中絅字幼
章丁丑科程文甚佳今罷官歸家甚貧吾向自北歸與
之同行且致意欲延至吾邑令汝從之此可與儲芋西
老先生商量吾家西園中請來與吾兒一講館榖束脩
不難也議定可報來吾從江西致書大凡講學須明經
明經以經世為大吾兒此行游諸老間亦有所觀法乎
讀書之暇亦須處置家事别辨男女灑掃室堂羞潔祭
祀應接賔客鈐束婢僕問理園田之類畧畧經心但不
可為利耳吾少時讀書亦只是隨世俗以圖榮華温飽
故不能大有為於天下吾兒勉之舟次龍津驛
　　　四川家書七首
六十生朝杜門謝客惟有思親懐鄉東望悒怏而已想
汝母親并汝姊諸骨肉不知何以為情耶吾留滯在此
不意作許乆前時五月間信是虚傳昨推北太僕㸃陪
者此兩闕北行西留皆非吾願若得南闕甚好亦且聴
命而已此間事亦有難處者早晚殊勞苦幸此身康强
勝似在家聊以自喜耳家事逺吾不能計慮吾兒量能
照管但凡事務減省併工學業科場近吾老矣汝母病
近醫藥如何此心懸懸言不能盡偶有人便附此不知
何時可到也此月中欲打發山立同一人回且稍待未
定未定餘不及一一書族中至親并顧五官人學召輩
只報與康寧而已
自舊嵗十二月十四日張忠來得家信汝雖不報同孫
吾慟苦奈何此兒終坐闕乳之故此為父母者之過往
者不可追後車之轍可以為戒切記切記正月七日唐
信臣報汝母病愈頗得喜慰但老年淹纒恐元氣不能
復大憂大憂六十夀誕不知汝輩如何為禮吾惟有拈
香拜禱而已送歴承差近兩三日前自南都來傅國相
計當在新正得到想家中必有人同來甚慰望慰望顧
提學先生進表行云欲至吾松寄家小乘便附書未卜
何日可得到真所謂家書抵萬金也此間一行人伴俱
好但東歸無期耳可再四慰安汝母親官中事不甚費
力覺精力勝在江西時比在家大不同汝輩亦可安心
眼疾漸瘥眼力漸減汝可視吾手筆家中凡百想汝能
料理聞汝已食糧亦家門之光不可廢却工業至囑至
囑餘俟良便
寄回逆臣録一部彰善癉惡録一部可看其大綱科場
中首一問䇿要問此兩書也知之知之歴可照舊年分
送其餘酌量吾兒與學召商量處之或寫我名亦可
前廿四日顧提學僉憲行曽附家書但不知何日得到
也今因楊同府行再附此紙楊如上任可與顧五叔同
去隨分行賀此間人口俱安刻日望傅國相承差到耳
張忠或再至上海也汝母親得安好汝可上𦂳學業更
須於應事接物上體驗天理人欲之分孔子曰克已復
禮為仁此是終身受用大學問目前小小毁譽不必留
意也老身逺在萬里家事勢不能及汝可向上向學至
囑至囑餘可寄聲内外親戚東歸想不乆也
三月間書寄顧提學楊同知不識何日可到我此間百
凡只如常眼疾似輕終是力短耳六十老人亦是常事
五月十二日承差自京還潘巡撫先生陞督木侍郎朝
議欲以我代之但命未下若果有此東歸未知何日兼
是此間地方亦有兵荒難處之事奈何奈何我中心只
愁汝母親病圖歸一見汝侍奉盡心盡力得好些便半
眠半起老景儘不妨但不可令管家事爾家事且只令
各家人照舊掌管要戒飭此輩安分營生毋蹈前轍汝
一心只向學轉眼明年又是科場矣我只看汝此一着
至囑至囑學召前次不寫書想不在家汝姐如何可傳
我意要伏侍母親也顧五叔并族中不得一一作書可
道意今後承差來順差可與銀五錢特差一兩知之
朱兵備富太守書近日方到知汝母親病日就痊可甚
喜甚喜但年已衰老終不能無憂也奈何奈何吾在此
思家之心不能奮飛但萬里去就殊為難耳自入冬來
吾情况不甚佳兼政務冗碎須一一理㑹費心力不可
言要取一房有家小得力家人來用縁置二三婢子皆
不甚得力要伴送乘春水出峽回來吾遂作歸計也至
望至望家事吾不及問想吾兒自能隨宜料理之只望
汝來秋科場一舉吾一生事決矣汝姊夫婦并汝房中
嗣息吾尤以為望也陞遷消息已静聴之命但得脱此
地方自作計較明年六十一嵗吾豈乆戀榮名者知之
知之寒甚忙甚寫此不盡臘月十二日
二月十八日抵荆州已脱三峽之險是日遂得李譚二
吏齎汝家書至得汝母痊好信息慰喜不可言䝉恩得
轉入京實出望外但衰病日益甚無以報國為之憂懼
憂懼廿四日即取道襄陽南陽入朝矣此官列居禁近
聖明嚴核故不作東還恐遲負耳新詔亦有三代恩典
亦欲乘此機㑹汝母子自可安心不必懸掛兼我舊病
最忌濕熱以故北行欲趂四月初旬到任殊為匆促汝
今嵗亦有科舉恐又涉一番人事有妨費也汝知之知
之今打發陸欽回秋冬衣物可即遣的當人同送從閘
河至京一一細事俱分付陸欽汝可與母親從宜處分
欽亦不可重託知之知之坐船窻燃燈附信可意㑹也
　
　
　
　
　
　
　儼山集巻九十六
欽定四庫全書
　儼山集巻九十七
　　　　　　　　　　　　　明　陸深　撰
　　書
　　　京中家書二十二首
自黄甥家人來得吾兒六月間書知為考試留松至今
尚未知院試吾兒名在幾也末世浮競滋偽不足介意
次第程子看詳學制罷去月書季考以息争此是大賢
經世深意可思之思之宋朝惟呂申公韓忠獻家世可
法吾意欲兒隨衆就試以養氣體省奔波不知誰同相
處姚子明想共事否餘可擇交語云汎愛衆而親仁吾
兒以謙厚存心最好鄉人來俱稱道此雖不足恃詩云
庶幾夙夜以永終譽可用以進徳也至囑至囑今打發
桂魁周秀二人徑往南都恨不及汝入場左右之吾老
衰日甚望汝不淺待此翻消息吾亦當結局矣為汝母
病耳非言可盡非言可盡努力努力恩典得及三代吏
部再題上即出謝矣許仲貽有書知之八月三日
山立侍我三年往來水陸二三萬里小心謹慎早晩醫
藥效勞過於骨肉吾兒知之今遣與唐中舍同行陸仁
伴送還此間薄有所助亦不能加厚吾兒可經紀其家
使不失所至囑至囑唐世全待我敬愛倍常見時可致
謝併謝龍江翁也差去桂魁周秀計廿一二日可抵南
都吾兒試事惟當盡人以聴於天但吾兒早有令名可
思所以保之此書到日事當已定吾此間得信早有分
曉别有書去也汝母聞病漸好老年人不可恃第一不
令管家事閒静中又防有悶鬱處可思所以承順之家
事大小吾兒須要周詳慎密最是門戸要𦂳要𦂳各家
人俱要守本等餘事可問山立仔細八月十八日
晚來始得南京鄉試抄白名字吾邑竟無一人上録豈
氣運所關耶吾兒且可因此積學未遲也目今可一意
奉汝母親以安我南顧之心此間官事亦有轉動機括
但我在仕路三十餘年未嘗有一希冀幸成俟命而已
知之知之家事我悉付汝自宜勤慎謙和但家下倚靠
生事之人不可不嚴以待之事露即送官府重治我家
前車可鑒毋得再令小人藉手以為功名也至囑至囑
門戸早晚切宜著𦂳關閉房屋上𦂳補完其間區處吾
兒自主張為之我亦不與也奉母之暇自宜治心養氣
讀書窮理以希古人汝得名太早吾私憂之學召夫婦
欲要北來當别有書九月十九日
人來傳汝三叔行事過當吾不敢信至親人到方問得
的確但只是為利耳初無大失只是吾老矣恐招尤取
侮為家門之玷吾作書勸之所謂垂涕泣而道者吾兒
早晚當愈加謙慎積誠意感動之亦可説破此意也如
今朝廷甚明我輩文官家不好如張孚敬閣老家事危
不可測知之知之不能盡不能盡
昨寫一紙寄與蘇州陸鳴鴻恐到遲今附唐子登監生
知汝下第還康健為慰自古得失窮通俱有定數如今
嵗又不測乃爾凡百只有安命極有受用須要進學不
可疑阻吾處此頗安穏前月衙門有火災甚異賴聖明
幸免罪過又恐流言驚汝輩也知之知之汝母入冬來
何如前附芡實方可常常煮服想有益而無損也慶龍
并新甥要節慎風食家事種種吾悉付汝隨宜料理仁
義為上不必更求増益以奪汝向學之心此三年正好
用工以逺大自期待要與古人為侶後此汝父母老矣
惜隂為囑為囑族中諸骨肉并世安至親等俱一一致
意榛姪近有書物至可謝之長子不幸殊可惜也長安
東軒十一月七日
顧子龍上舍來為乃祖東江公乞謚得文僖葬祭恩典
皆䝉聖賚甚厚亦孝子慈孫也南歸附此今年畿省試
録陸續寄回雲南方到已完矣吾兒想曽著眼吾以廣
西雲南為優以其有規矩也語云三人行必有我師焉
不可漫過如有疑可劄出寄來以考所見如何向見包
中書自南來傳馮提學先生盛有稱許且感舟楫大江
之夢近陸棐舉人至所説亦同果然吾兒當勤惕向上
以求無負知已也家事只宜敬慎收束吾兒將此事操
練熟以為他日致用之地亦無不可但不可學驕奢侈
靡耳冬盡著一二人回探望汝母只要左右奉養醫藥
調理為上此間懸望差一的當人到餘不一一十二月
二日
寄來墨巻觀之辭理不失格式俱是但氣未貫耳將抄
出細批還得失有命不足計校正須更下三年縝密工
夫也用以呈石門老先生極口稱美有批語柬帖併還
思以報知已也至囑至囑新解元巻亦自有好處惜空
疎爾未易輕視之臘月廿四日燈下
正䝉一書難讀吾嘗欲箋注數語不敢輕下筆横渠先
生認氣為道與吾意見不合今得此書寄吾兒讀之有
所得處可寫出寄來日常讀書工夫不可間斷却要理
致分明行事須義利路頭辨别耳盛名之下難副吾兒
自須喫𦂳
龍江今堂老夫人訃音雖無的報吾亦不曾奉慰汝可
行弔禮為我具祭作文一軸郁直齋儲芋西皆可隨宜
沈西津俟其發引吾有修玉牒事且兼學士聖上恩威
俱不可測南除南歸事且不敢言及吾兒為我乆長作
區處可也汝母有一日者云過今年尚當强健且看秋
冬間姑以北來并出玩山水勸之汝可料量以慰其心
須時時報的實信來族中親戚俱可慰達下第諸人歸
可訪勞之朱子明孫汝益有書禮至别當奉酬可先謝
之日下大忙不能一一
今年江南文運似厄郡中才兩人劉徳資復下第頗可
念顧道夫姿性聰慧過人且相聚講學用工以待時未
晩也吾昨於初三日謝新命恩始終十年不欠一日復
上玉堂豈有數耶玉牒纂修須待書成意作南歸恐不
得如願奈何奈何劉奉今日到傳説汝母病愈但不見
汝手書爾意甚懸懸汝可盡心侍養册立事尚未有期
且候的信作行計也扈駕沙河失朝候罰俸三月知之
知之翰林院到任擇在初十左右事畢令姚雯回報恐
此信在後到百凡事可敬慎世道日下吾兒務以寛厚
仁惠為本餘别有信報知不一一
今科㑹試録出於未齋甬川二老先生之手方復得成
化𢎞治之舊只照此説理修詞自可合格矣不必務為
浮詞漫語以取主司之厭薄也作舉業須體貼經傳為
主只看䝉引與虚齋所選程文亦可
我自十五日入閣下讀殿試進士巻今早五更入華盖
殿拆巻還姚雯尚未行復寫此報今科名第皆朝廷親
定校閲試巻甚精且當真不世出之英主也初内閣擬
蘇州陸師道作狀頭其巻甚佳御筆批作二甲第五取
袁煒第一文華宣讀已出復召二老兼未齋入改為第
三親擢茅瓉作狀元吾松二人皆居前列莫如忠初亦
擬在一甲之列董子儀文字亦好但有繆誤處須得與
吉士選也試録名字一本凡讀巻官俱有今寄回可藏
之
近黄甥標至具知家事委曲三月七日髙石灰人至書
亦到殊念汝子母中夜為之泣歎吾既留滯於此且有
職事付託此出聖主淵衷未敢作辭謝計也奈何奈何
吾兒敬謹勤慎鄉人來輒有美譽吾晩景頗以為慰須
向百尺竿頭進步也古人云愛身明道修已俟時此喫
𦂳第一法也眼前不如意事亦須區處要令胷次灑然
不可傷氣尤宜勸母親減煩惱省閒事至囑至囑吾兒
少便得名却須忍耐忍之一字衆妙之門吾老來亦只
學忍也知之知之五月廿六日
孔子有言不如鄉人之善者好之其不善者惡之吾兒
所具鄙吝矯激之言但安受之不妨吾一生在毁譽中
老覺得力若做鄉原濟甚事不足與校也側身修行却
不可放過
寄至古文二篇不妨酬應已為批抹塗改可細玩味之
自汝學為文吾皆在奔波之日無暇指授法度前日寄
來三場巻亦已令人録出亦要細批不曾得工夫辦得
文章是儒者末事亦須充養始得吾家有老泉批㸃孟
子可讀其次多讀漢書韓文左傳却被近時學壊了成
一套子矣
朝廷每有大事必令與議但乏書考校此間亦復置買
數部兼抄得竒書亦有數種四川板禮記纂言便寄一
部來家内藏書可曬晾收束再做數廚櫃亦不難此傳
子孫至寶也可倩山立輩併桂魁等識字人逐一清楚
作一書目寄來殘闕查巻數明注其下只作經史子集
分類標出宋元板并近刻分作三四等有重本者亦注
出此間可損益也畫巻字册亦須架閣古人重收藏也
歐陽文公圭齋云士大夫寓形天地可託者二一曰有
文二曰有後二者未必得兼吾蚤年成名科第皆占髙
選今官為學士薄有文名筆札著述流傳海内未必一
一合作古人於今人亦不為少若吾兒向上不墜家聲
無憾矣六月十日自東閣議禮還書
昨日有書與髙石灰張九錫今日行再附此此人在京
吾待之頗盡委曲到家可隨衆行賀禮今嵗京師濕熱
如江南梅雨尤異故自五月初腰痛牙疼殊不快近日
已甦但覺人事勞攘日用廣費耳吾亦懸念汝子母顧
瞻桑梓如在天上奈何奈何此間人伴𦂳用鈐束陸方
夫婦却用心不至如人言也吾兒治家聞有條理時世
如此更宜收斂家人輩治生斷不許放債若曹濟陸鑑
量與資本或以租米換布來此亦可縁我要知家事爾
酌量酌量飯米可隨便附搭蘇物蜜果之類要用六月
十三日
得汝所撰筠松府君行實文字亦可觀但欠世次事蹟
詳贍遂留俟吾兒到京商量要求得神道碑文字須慎
之今且先啓神主櫝抄寫生卒年月并查考葬期尤夫
人同寄來汝祖妣墓誌石尚未埋俱留浦東南宅上所
以乆俟者正為今日爾可查出墨打四五幅寄來或先
抄白亦可勑命亦要謄黄來二代共四通此要作新誥
命按據墳山工作秋間可再加修理粉飾之吾兒便可
承當靠人不得此等子孫祖宗有靈亦不廕祐牌樓題
扁吾只欲書一官盖大事惟簡重若事誇耀便小家相
汝三思之
即日世安四弟俱已入城骨肉團圞於乆别之餘亦是
旅中一樂但汝母子懸隔安否在念却又添一倍情緒
也吾此間人伴粗安亦無他難事只今年濕氣過於南
方著意調理醫藥不離頗覺衰年酬應費力爾亦以節
省為事使用人事須用家資幇貼可於房錢内寄得三
百兩來應手却俸資可積整銀如此計較亦要兩便耳
知之知之家中諸事四弟輩亦未曾細話吾兒能善處
自有天理切不可傷氣致疾至囑至囑古人云忍過心
清涼不必與俗人校短長也吾賴朝廷祖宗清銜美秩
已為過分吾兒能做好人富貴何足道也六月廿二日
此集劉徳夫先生為庶吉士時館閣中試題月課先生
丙辰科予為庶吉士時嘗得其抄本讀之甚加敬慕其
製作和易典雅無後來險怪之氣吾兒觀之如何如何
廿二日對雨書
昨廿二日有書附奚黄門乃弟今相姪行甚促再附此
相來吾兒備道曾醫汝母有勞有力相亦滿口稱吾兒
行誼吾甚待之厚但其所謀所望者皆非吾力量可為
兼於事體甚礙甚不得意而還觀其詞色似忿忿然吾
兒可善待之善待之世道下移人心叵測宜加意加意
汝母前可禀知顧東川并四弟俱到别居早晩相見事
尚未處也此間有一處相應房子講價千金若決成須
家中取銀六七百兩來此房要作乆計也意要請汝母
來再有處置定當報之吾兒可調理身子存心養性為
第一義家事預宜收束著落吾不從中制也六月廿四
日
　
　
　
　
　儼山集巻九十七
欽定四庫全書
　儼山集巻九十八
　　　　　　　　　　　　　明　陸深　撰
　　書
　　　京中家書二十三首
周郁卿來嘗為致力置在髙選知之知之昨有書附王
世美家人行日下要遣一二人回具細報恐皆先此紙
到也吾兒三場巻近稍稍出示館閣名公無不推賞已
令録出細閲却有説理不透遣詞欠圓處秋涼得暇一
一批抹去要知時格泛濫殊不及前輩之精約也吾兒
感傷之餘須留意保養雖是讀書作文功夫忌過苦杜
元凱所謂優柔厭飫孟子勿忘勿助之間當熟玩味之
交游一節尤宜慎擇前示雖出於人言要處要處汝早
晩奉母多方寛諭慰解與汝姊共慫恿之作北來計此
自有深意餘須忍事養心七月十六日
聞得造牌樓一事出自當道意思亦是相愛相厚知感
知感但吾平生不喜作此等華耀事况無相應地方若
立在西街却犯白虎太盛且逼近約齋先生家無甚意
思吾欲造在浦東祖宅却稱四柱可與三叔四叔等酌
量必在街上益慶橋南有地步否棠姪回再作計較家
中事體緩急宜作急報來七日
汝母病餘汝宜勸慰我心亦欲一回南部闕亦可得但
朝廷聖明不敢言私近日品論廷臣各加優劣説如今
翰林都無人只陸深舉動好將來可以入閣且遲些遲
些前在山陵亦説陸深只是戇直天語如此聞之感懼
感懼汝不可多對人言未齋八月廿一日到任知之
昨廿九日得唐阿舅家人寄至書是五月廿五日發行
是日温託齋尚書改禮部代未齋詹事府到任赴公宴
晩回始得黄標處人寄七月中書併知一甥亦殀此間
廿六日庶女亦驚風而亡一時氣數如此無可奈何見
汝母子書中皆無悲哀過傷之情吾心亦泰然為慰此
等修短事在天地間自有一定之命吾人惟有修徳以
應之古人云祈天永命是學問最難事吾兒勉之勉之
可向汝姐夫婦説可戒暴怒積隂隲利心放寛些以為
後嗣計至嘱至囑崔縣丞昨來見亦多言汝力學向上
勉之勉之朝廷恩典九月廿一日頒詔吾兒須來承受
要收束行裝别報九月初二日
昨日小倪滕六寄書同到即復得張蕃喜音為之豁然
計新生孫正及滿月想汝母子當具湯餅享客此亦人
間第一等樂事也乳名吾為命之曰聞喜予聞而喜也
况是唐時進士宴名亦以此䜟之推命章文排筭甚宜
養云是日主坐長生聞吾兒面生紅瘡此是心火過勞
傷肺金所致於後嗣難育之象此等調攝自養當寛所
謂寛者非弛縱頺靡之謂也凡事即從容順應要令無
迫促急躁意思便是此盡性至命之事到此方是學問
今日張文光亦到相見得書知汝行誼寡過足慰晚景
但風俗日壊海濵尤甚吾兒宜力行古道可也九月七
日
明堂禮已成文武官表慶大宴於華盖殿廿二日五更
入朝得㫖免賀遂領燕今早謝恩還禮部送到廷試録
即附莫主事回吾兒可分送尊長處初未能多陸續印
還可遍致也適又聞族中可笑事吾兒不必過為疑慮
亮青天可恃也陸棠二十日早下灣有備細書計與此
先後到也新孫滿月想吉康獨此意懸懸耳廿五日早
扈駕上陵還期不出月也百凡事宜包荒含忍是非言
語不必計較俟便再書九月廿三日
廿四雞初鳴即撰進太祖高后樂章六成入東閣候至
申時御殿下勑畢抵家已張燈矣連日夜身心寢食俱
不得遂六七十老人恐難堪吾家族中復有幸災樂禍
之心正所謂内迫外迫人生處此何樂耶唐􁨔甥到相
見未及細敘畧道吾兒行誼亦加賛歎世道如此正要
吾人力挽回之齊家治國是一理只須順應切不可多
疑過慮致生疾病不得為仁孝也慎之慎之作惡降殃
天道不爽不願家門有此也奈何奈何冬至詔下恩典
吾兒作行計宜豫宜豫十月廿五日
吾兒論吾轉官事此自有定命斷非人謀可與也望人
薦引防人擠排此等意念一毫不可留置胷中便成妬
忌種子也吾一生官資十餘轉皆未嘗有所擇今官清
燕可以省事可以養生亦可以寡過吾未厭也知之知
之十月
處族之道當以孝弟為本而其尊敬當施之賢者至於
任用必量其才力過則有悔而恩義於是不終矣吾家
諸姪中惟標模可託可教外族惟黄標可與議論此外
非老耄所知也吾兒要須泛愛親仁始得
十六日有寄與陳岳糧長書十八夜宿翰林院之後堂
奚學山家人書亦到知汝母康健并孫兒易長心甚慰
悦中間所論遷轉事汝父一生不甚計較惟聴命而已
别有詳悉報汝今早入朝頒詔仰賴天地祖宗三代俱
䝉恩贈清卿學士叨冒逾分三十年來辛勤願望於此
足矣但願吾兒立志勵行為好人以全門祚傳之子孫
吾更有何事耶恩廕想待東宫册立吾兒可得也目下
須積學俟時治家睦族以慰予南望之思欲令一二人
回自作細報知之知之冬至晚燈下
吾兒不欲收買古董甚正當正當吾所以為之者欲為
晩年消日之資亦不可為訓也若是古來禮樂之器又
不可直以玩好視之今寄回鈞州缸一隻可盛吾家舊
崑山石却須令胡匠做一圓架座朱紅漆前寄回銀硃
兩包此出涪州俱是辰砂研成祗宜入漆不可雜用了
知之知之鈞州葵花水匳一副又有菱花水底一箇可
配作兩付以為文房之飾餘不再收可也玻璃瓶彩漆
架不佳可令蘇工製一烏木架可寶也
前有十六日附陳岳糧長書廿一日頒詔已有三代誥
命感謝聖恩無徳可報伺有吏部手本當差一人回議
焚黄立祠堂禮春帖正門我欲題一方風教仁人里三
世冰銜學士家於汝意如何如何吾每懼海濵土薄不
勝重大只如此亦已為一時冠汝宜知此知此轉遷事
吾一生惟有義命不必過望惜福可也恩廕未有期汝
須静俟奉母讀書整頓家業開貢行學中淹滯得拔矣
明日是汝母生日且在此祝延喜孫亦是一百二十日
不勝南望感懐但不知學召行止如何王庫官行附此
此人來宜禮待之聴言斟酌後附信
十六日早入太廟陪拜至午方出天氣晴明聖容悦豫
親見夏閣老手持黄票似是詔書條件俱出御製也知
之知之此間事情盡出聖意如我轉遷皆朝廷自主張
無能為力但覺聖意眷注日加每有文字坐名撰次具
稿進呈並無㸃竄即此恐無以報答榮進事静以俟之
此亦吾素行也吾兒不必健羨當權實難實難所論儲
氏事甚當吾兒用為殷鑒可也府縣諸書只如禮酬答
老年覺事多非敢有慢也族人鄉里善處之大抵為主
者慈惠爾此古人所謂祈天永命者
初三日王侃庫官行附書四日遂遭章聖太后上仙舉
哀成服至十三日扈從山陵北去十五日三更還館往
來半騎半轎天氣極寒擁重裘雖勞幸無恙也連日有
顯陵遷合事宜議論未定廿四日申時奉御札與甬川
同於次日上議㫖未下聖駕南行已止恐流言訛傳致
生驚惑吾兒須安静待之無事無事奚學山黄門奉使
行欲寄信忽張蕃朱貴等同到得書知汝母康强為之
慰喜但世道下移吾兒以謙忍勤慎處之此心灑然矣
陞遷事不必介介有命也十二月廿六日
汝所論交游事不必有促迫氣象海濵小邑風俗頽靡
之餘豈能便有豪傑之才可友吾兒且為衆所責望兼
得時名斷不可過髙尊賢而容衆嘉善而矜不能此聖
賢成法也更少以惠澤濟之至囑至囑所記章文懿公
語非也乃劉忠宣公名大夏者是也
今早張文光來見我先謝他寫扁書字懸掛須擇名筆
楊文貞公新居須請楊仲舉先生先行過以仲舉長者
也汝輩宜體先賢此等意思吾意玉堂金馬非人間可
扁不若只用學士第三字為穏實耳有一對聨託姚霦
寄回到未八日書行後附
昨山陵之行賞銀八兩近為四川採木工成賞銀二十
兩紵絲二表裏此間日用須得家中每嵗幇銀三百餘
兩方彀去嵗用帳算清發回查照此等事不必報知汝
母可也汝母雖屢報好信來終是老年要調理加慎加
慎知汝在家處族極難要寛著心胷隨機應之李序菴
閣老十二月十六日故木不甚好可憐可歎四川寄回
板不知如何再可破價收買數副擇得一具佳者寄來
此不必諱常事常事切事切事十二月
東宫册立事准在新正吾當有廕子恩典吾兒前書欲
留與慶龍此亦吾意但念孫尚小吾兒成名自有遺廕
事例未晩也若舍子而廕孫恐於事體不便若命下吾
兒勉承之且免升散之擾况及汝母未老時了此兼可
入北監科舉也思之思之
舊嵗廿六日有信附奚黄門是前後兩封却恐到遲今
因黄標家人行寫寄今年京中甚寒適從早朝退後河
凍忽憶離家四年足月吾未嘗别汝母子如此之乆也
為之慨然奈何奈何吾今年六十三覺衰老不耐煩懐
抱多不樂每自排遣夜間不得熟睡日中世安標甥時
來伴話以為慰吾官至三品學士况遭逢恩典推及三
世計年來家計亦自豐足此心無他厚望惟汝單弱在
念事事鍾情汝既有志以聖賢事業自期不必與世俗
較短長但處事貴脱灑切不可留滯傷氣横逆之來孟
子比之禽獸方寸要令海闊天空可也己亥元旦
近日選古文凡有數家惟此為得中附回熟讀之自可
得文法也三祭文序事質實頗有好處故不批還大凡
作文須要從胷次流出方成作家細看兩漢韓文當有
自得處又須從與自已合處用工切不可隨人贊毁也
上科三場巻向暖得暇亦細細批回
扈從之行兼掌行在印信殊不得已但賴天地祖宗餘
庇及列聖在天之靈宗社綿長之福自可無虞逺方傳
説想作一番喧攘只以鎮静處之吾兒可加意安慰安
慰念吾家三十四年來享恩致榮顯富貴如此自合思
報况我隨事斟酌汝宜安心合族弟姪子孫畧可以善
言勸諭之追封三代得兼清銜廕子入監皆吾邑建設
以來所未有不可不知感報十四日發京别差的當人
回細報學召想已到家收拾家事停當以待二月十二
昨十一日有書附黄標家人已行連日收束扈從買車
而發即得宫僚之報已䝉聖恩改遷詹事府詹事兼翰
林學士所謂宫端光學古今清美之秩甚懐慙懼此天
地降鑒祖宗積徳所致不知所以為報也兼今日吏部
題奏廕子本上一兩日得㫖留陸鼉領部文而還一日
兩恩並美兼得雖吾兒亦思所以為報也可向母親前
委曲開慰令其歡樂也三四兩弟便可出此告知明日
五更入謝恩即上車就道矣二月十四
聖諭禮部掌行在印御筆親寫作翰林學士矣故宫僚
之選得兼此銜介谿先生贈詩是實事實景寄回便可
懸之中堂永作家傳之寶有和章二首并示吾兒亦可
和作或求邑中文人才子和之成一小集亦可謄黄可
多抄分與各房藏之
　
　
　
　
　
　
　
　
　
　
　
　
　
　儼山集巻九十八
欽定四庫全書
　儼山集巻九十九
　　　　　　　　　　　　　明　陸深　撰
　　書
　　　京中家書二十四首
昨早日出時從駕入午門此行勞苦一生所無主上英
明獨斷我與李蒲汀張陽峯三學士猶䝉聖眷僅降俸
兩級三月間三婢産後病不起又聞家中火災日者云
我命最怕戊辰此月是已陸俸張蕃計三月望後當到
不知汝治行如何又聞邑中火盜燒焚心意甚懸懸此
是天運聴其自然人事惟有積徳修善可禳或避地亦
是一䇿但得汝子母同來京豈不為好汝母不欲來只
是怕病耳可早晩勸之日下可打發的當人回别有細
細處分汝宜三思之三思之四月十六燈前
恩廕一事諸公多勸遺之小孫石門甬川尤拳拳此皆
知愛吾兒也吾意決與吾兒此則本分事於大體上亦
穏當後來顯榮吾兒自力致之兒且脱却升散送迎之
勞閉門加工來北京鄉試一科此後事不可預必聴之
天可也但須勉勵徳業以圖補報耳
誥命三代軸文春暮可得驗封手本當先得之寄回以
行焚黄之禮神主改題前書已報汝宜考檢禮制行之
吾家兩處墳山文獻俱不足意有所待兹賴天地祖宗
已得如願汝曽祖考妣木主竅中生卒年月開寫明白
汝當以意撰一行狀來汝祖考妣誌石俱未埋可打兩
三幅汝據此亦作一狀不妨加詳未齋閣老行狀原稿
并吾自撰行實與汝祖母賢母事蹟曾求蒲汀作傳者
俱在緑漆竹絲食籮内舊置浦東樓上可仔細尋檢抄
來欲求館閣諸老文字入碑中此事猝難就手可從容
為之著忙則無頭緒也
家事吾一付之汝自料理雖不求贏積可也産業增置
汝酌量之惟舊宅連傍祖塋間界可増價成之汝要禮
部墨巻春暖時當為處置吾意近時舉業俱不如三五
十年以前有理致可看近作雖不經目亦可只看五魁
巻有多少疵雜處餘可知矣昨問無競惟人文章却是
甬川老先生所作知之新年不知提學先生出嵗考否
瞬息科場又到宜努力汝父母老矣家事只提大綱所
讀書須於切要處用工此間有些書春間覔便寄回也
世安叔説汝體氣弱胷膈有憤鬱之疾吾甚愁之學問
要知性命此大頭腦處身外物可以理遣也
連得吾兒書皆與我論官級轉遷此是人間父子至情
但汝父自發身以來未嘗擇官而仕亦未嘗厚望於人
至於清階榮任固聴其自至耳况近日陞擢皆受知主
上親為注擬雖吏部亦不得與聞此又希世之遇顧衰
鈍不能報稱爾知之知之雖然文名不如行名好官不
如好人吾兒勉之勉之
吾方自詹事府公座還此是近日聖㫖督責甚嚴殊為
勞苦六月一日雷變奉先殿大小衙門修省賴此間人
伴俱安但世安病復作方在調理令其家知之
龍江老先生家墓誌已為撰次知之若舉殯時在親戚
中禮宜從厚可代我作一祭文以五糖卓三牲禮奠之
吾家官資在前行禮不可簡薄此正義禮也黄良式求
陳娘子墓誌潤筆不薄我以五兩折祭柩歸吾兒可從
厚行禮大小家事嘗與良式計較各有成説可一一問
之汝所論轉遷供職事是汝父子至情但利用安身吾
一生所學其餘俟命而已若要趨利避害只管便安處
著脚恐犯天律此等嘗與標細論矣
昨三林塘潘省祭棠回數字報去今姚霦還附去春帖
一聨此出顧中書亨隸筆可懸之後㕔雖涉誇詡亦實
事也姚生此來可善待之近時風俗甚不好吾兒加意
以處鄉曲慈惠可也
黄甥標喪偶兒女滿前殊可憐惜今決意作歸計矣乃
叔黄潮一房絶後産業傾費當屬異姓吾兒可助其成
若有借貸如所欲與之此子想不負也吾族内外親人
如此之才識不多可扶持之此處要與謀些功名其命
如此奈何奈何顧世安病體甚費手其家有的當人可
諭令遣一二人來我恐照料不及可上覆五嬸處置或
與世芳商量但不可張皇令人知也其餘家事悉付吾
兒自處
寄回黄手本可珍藏傳家若行焚黄禮可照文公家禮
改題神主斟酌只請縣尹學諭等官須備表裏席面加
厚便破費不宜儉惜若請府官鄉宦亦好但家下弟姪
輩恐不得力吾兒一身照顧不到反失禮可量力為之
墳山上修理事不知兩弟如何吾兒可不惜財力以為
光顯祖宗之報亦不必區區計較也若商量得焚黄禮
可少待之儻乞得新銜尤為光顯併欲與瞿夫人請贈
有例奏疏已寫須待回鑾之日此要酌處只題主禮重
可與龍江姑夫議此以為緩急
昨晩龍夀到得書知汝母送女過蘇遂得學召蘇州書
説頗喜悦康健雖然恐非老年病後所宜殊為懸念想
冒暑還家矣無他恙否須謹事之今黄甥良式南還念
此子兩度來京皆是倚仗於我顧其命薄盡成狼狽驅
馳最可憐惜其破費亦不少也兹回欲興復家産汝可
量力助之我亦許矣此子不是負人者知之知之此間
大小事體我悉與之酌量披露心腹視之如子汝可與
謀議行事吾三族中後生聰明皆不如也但凡事多疑
且好氣勝吾兒能以義理相與涵泳浸潤可為益友也
知之知之慎之慎之兩日前有與顧慎顧浩等書計先
到閏月一日
部文到日汝可就起送行期須再報為准家事收拾想
各有頭緒凡事只求穏實吾鄉時俗一毫不可效尤也
此吾兒事吾不與矣車駕回京之日未期若汝母肯北
來喜孫可出路覔舟寛大乘秋水至京骨肉團圞此家
國太平盛時福也
顧未齋題本禁約假冒霍渭厓鄒東郭進東宫圖册通
報抄回可細看知時事如此主上聖明不敢以一毫文
飾上瀆吾兒所論託病解官等事禍福身家尚可測耶
良式能具論可一一問之仔細仔細
自承天還京雖勞苦異常頗覺身體健浪脾胃勝前痰
火比舊減半分明是土氣燥濕所為每與良式論此有
日東歸不愁無娱老之資但愁無逸老之地若選擇得
髙明避濕去所在二三百里間作小齋髙閣以為閉關
面壁之計此是晩景前程也亦嘗託良式與姑蘇醫士
周同一之謀之如何如何一之文雅有信誼若過家可
以禮待之莫失莫失家事悉付汝吾祗一子豐約從汝
但見在家業必須處置有條理使後人可守此亦學問
中第一事也連年有積蓄汝舉業之學秋冬間可温習
明春出門便是忙人知之喜孫可加意照料樓下削風
最宜迴避至囑至囑閏七月四日
連日有朝參公事以奉先殿雷變修省聖意殊嚴覈也
適王鎮撫襲職還來言松城下處彷彿記是玈溪所居
今屬楊氏前後俱靠潮水宅後有一池塘云是唐堯賔
教諭族中若王君來説可令曉事的當人相奪成之可
否不宜草草汝母子居海濵風俗日下兼近來火盜屢
作不可不深長為慮縱吾他日得歸老江南欲就城郭
居住知之知之
吾兒昨論正蒙頗見學問所得正要不隨人毁譽此老
髙處在勇於求道其變化氣質知禮成性自是聖賢事
業每與甬川論其偏處却是太和所謂道認氣為理爾
故其書多與佛老相出入似不及周程淳粹吾兒且存
此意於胷中涵濡之乆别當有見
潘少參子仁行間附書知之沈鸞正月末書近日始到
中間論吾官資遷轉正不須如此校量况名位有命禍
福無端須順受之多少安樂豈可於是中置恩怨耶吾
兒要當大着心胷始得吾老矣一生名位所至俱可不
辱鄉里第愧不稱耳只待考得三品一滿便作歸計也
宜體此意六月十八日
書來欲為吾集文稿舊曾清出三册是丙子以前所作
是姚天霽寫清放在浦東樓上西間壁廚内丁丑以後
文字俱散漫稿簿俱留在家可乘閒清出令人寫浄須
我自刪定編次也墓誌向付姚時望可問子明訪之此
事大難别作報
今早自閣下回適莫縣丞來辭云從陸還故附此此官
淳實部解來京不曽十分管顧得可辦禮謝之只竹溪
家解磚所託人不甚中因我扈駕南去却借了五六十
兩官債孤兒寡婦殊可念也須與濟助之竹溪有些舊
物毋令散逸可也近得徽州汪綺寄到四月間書只有
學召信知汝為他事所奪懸懸桂魁寫來朱氏房宅若
要三百兩可忍虧成之不必計較也知之知之今年收
拾家事處分停當正月間起程來就鄉試不為遲也再
俟的信喜孫將週要保護至𦂳至𦂳七月一日
書畫是我一生精力所收俱各散漫不曽收拾不知汝
有暇清理否我重入翰林屢有朝廷文字應酬苦無書
檢閲此間有人事書亦復收買幾種今寫書目去來時
可帶得𦂳要的數種若宋元板除此間所有盡可收束
做書廚夾板載來我平生文字稿簿可一一收束一字
不可失也交游書札自可作一櫃藏起樓上俱可架閣
也畫成堂者不必帶只唐宋單幅可攜十數軸巻册都
可帶來字帖有古而好者量攜之三日燈下復附此
汝以明年春來京老母幼子處之甚當從水不如從陸
行李務從省便人事之類此間為汝畧備黄良式云亦
要明年來科舉但其意未決若與之同行尤好尤好若
良式不來可以家事託之亦可亦可良式云要出市居
當與謀之此兩便也吾邑傍浦邊海連年人心風俗日
趨下流况火盜疊見不可無先事預防之術近嘗與公
輔當軸者論此有築城之説不見吾鄉人有樂從趨事
之意吾亦欲省事不敢勇為只好黙贊耳縱使功成利
不在吾一身一家而已此事良式知之詳悉若為吾身
家計惟有遷居入府城為上䇿吾連次有書及此亦嘗
託一二人謀之不知如何良式回可與謀此若移家入
城後汝來京吾心可安有府縣可託靠耳須詳慎詳慎
七月廿九日偶理文字間喫㸃心折却當門左一齒言
語頗覺漏風此是老信為之憮然累日汝母亦有此家
事悉付之汝縱我歸休之日亦不理家事矣吾兒勉之
勉之秋冬間收拾處置另書
吾自乙未春二月離家入關遂入蜀今屈指五年餘矣
聞之故鄉風俗大不如前恨不能冲霄縮地一歸觀之
又愧忠信素薄無益轉移此吾所以有移家卜居之計
吾兒恐未盡知此心事也昨霍尚書渭厓先生來京一
相見便稱譽吾兒還田之事且云吾得之談先生兒要
知之終譽甚難也姑弗論其他且如吾祖宗以來勤儉
敬慎孝弟力田以起家積而發於吾身沗為仕族近見
弟姪二三人皆不如意深慮吾家門祚衰矣吾兒勉當
振起之其道以亷恥為要吾嘗愛歐陽公云有所不取
之謂亷有所不為之謂恥吾兒謹識之己亥九月
三弟栢姪來京正當考察自陳之際恐懼修省多懐慙
畏譏之慮凡事簡省不得加意加厚今賴朝廷祖宗廕
庇父子榮美而還冠裳名器燁然在躬惟願其好善修
徳以延詩禮之族相聚月餘苦詞累百想能感悟是吾
老景手足之樂亦是老景家門之福也吾兒當致恭禮
義以修子弟之職自餘細故小事皆不足較也昨九日
得華亭附朱知縣乃弟書知母親康健甚慰甚慰喜孫
頭瘡却是胎熱可求明醫治之明春北行便可作急收
拾停當以俟九月十一日
　
　
　
　
　
　
　
　
　儼山集巻九十九
欽定四庫全書
　儼山集巻一百
　　　　　　　　　　　　　明　陸深　撰
　　書
　　　京中家書二十首
築城之説本出内閣吾無意必其間每見促我為之吾
對曰老先生為我欲城一方居之我不若尋一城去住
却其事如此此吾所以有遷居之計也近聞崑山有閣
老城之説毁譽之可畏者如此吾兒以鎮静處之可也
十月廿四日
天子親饗太廟行古禮皇后亞獻妃獻列聖命婦助祭
用幃幙列班於廟廷一代禮文之盛惜汝母之不及與
也吾為之南望慨然可從容達吾此意以感動之十一
月三日
方在收束山陵之行黄驗封郎中親送改給追贈手本
至朝廷曠蕩之恩祖宗豐厚之澤臣子希闊之遇友朋
憐愛之情一時併具所謂喜極涕零不知為子孫者何
以為報也寄回便可據此焚黄改題神主且汛掃東㕔
權作祠堂禮節請龍江翁斟酌之
連日欲打發陸欽回有數事未定不曾起身昨日顧浩
來陸劬繼至具知家中事心甚牽掛前書所謂世道正
指骨肉間設謀欺害等事吾兒不可不長慮却顧也榛
姪來告葬事已有定期但墳山營造吾平生精力盡費
在此兼有勑命亭在誰敢輕為遷動祖穴只容五塚盖
地氣已覺難勝七房穴本是我房侵過葬定豈容再讓
榛辭甚直若已葬過如禮如法此於禮律無礙若未成
葬可再令榛房人到京當請明於撫按與守令自有主
張也只有吾兒北來決須奉母一來待科舉過後有處
若宦途留滯難處難處此吾兒孝誠宜熟思熟思世安
在此計議最熟標甥能詳之
三代誥命軸已送科掛號三月初間用寶制詞出於名
筆吾甚愛其簡嚴厚重真王言也今日買得唐褚遂良
所臨蘭亭帖有米元章趙子昻諸名賢題跋乃希世之
寶也吾家有月半眠食二帖皆足為傳家珍玩知之知
之家中累嵗收拾書畫皆吾精力所在有未經裝表者
俱是陸欽經手可作一箱帶來兼收買得舊綾錦來為
裝束過蘇却與周一之顧倩得一表背人來尤有用須
湯氏乃可向曽與一之商量者黄良式亦知之此等事
既可以娱老亦可以為清人事故及之發行若䟎得四
月中旬到庶老幼俱安至囑至囑
昨夜燈下周林陸俸到得汝書具知家下大小事務甚
以為慰復以為念也老人旅懐奈何奈何聖駕南巡恐
不能免俟有的信星馳歸報也吾意欲汝攜家來京此
實為風俗薄惡乃出避地下䇿耳吾嘗細與黄標論量
再三再四豈標忘之耶或不欲盡告汝也吾亦不欲盡
告汝也汝姊意無他以為母親來此可以為樂可以養
病兼風土比舊不同以此懇情耳無他無他汝意亦是
孝情亦是孝情所謂異中之同也今因姚某回先附此
家中事付汝處分待報後為動静可也十二月十七日
棄逺田是吾兒好事今聞有紛紛作弊者顧恐吾兒受
累耳所謂一法立一弊生要斟酌之糧額重輕吾舊牽
兩鄉為中數今聞有司為均平之䇿不知料理得如何
此是未齋之意今已當軸矣如丈量一事此公不甚知
訣竅吾亦不曽細論也
人傳海盜大發時荒衆貧理勢必有但未知事變果如
何吾邑人貪利而無逺謀此地又有典當大鋪誠大盜
之招也可慮可慮每在内閣二老便向予説築城之事
吾每以温言解之曰待吾遷入一城中住却未齋應聲
道明春盡室入京矣此道理當然吾兒決作奉母北上
之計可也新太守是黄華字秀卿號紫谷其人天下之
選也與新大尹想有更新之政一郡之福也知之知之
松城買一房遷居亦是喫𦂳處吾兒未可付之孟浪也
日下别有的當人回報
前日陸劬回限在年内到家今打發陸欽回專為汝母
子攜家北來計連夜為此不能安寢每日與世安計較
此事亦甚難處就中不如來為上䇿上䇿汝母病後與
汝離别必至苦思自能増病若一路作遊山玩水之行
老人必然舒暢此可盡汝孝誠我在此孤旅晩年夫婦
得共團圓亦是至樂若費用稱家力可辦不消求人况
我亦常有痰火發作病隨年長官中人事并門戸無人
可託吾兒到此事有統一只四方回書酬禮不至受累
况汝遂承國恩古人云為國忘家此乃大事忠臣孝子
當勉力為之自餘皆可處分古人所以鄙懐土懐居也
只有新婦姙身朝廷南巡二事吾兒宜斟酌之得發行
趂早為妙十二月七日
知均徭事出銀想有司立法之初如此不必告乞饒免
且隨衆納銀自有公論也况我家三十年來䝉朝廷恩
澤甚多所謂秋毫皆帝力也只奉府縣出銀亦是忠君
報國一事吾兒知之知之昨曾與南原論定復附此
得汝母書不欲北來亦是連次受累慮怕奈何奈何只
宜早晚寛慰不可勉强況恩典在冬至南郊方有文移
往來起送却恐途中受暑熱新孫且不可逺行汝姊病
後甚難甚難吾兒須打算與汝母離别得半年中可保
無事只汝自來亦可也别有書
牌樓扁字求諸能書者寫成一時技藝只如此學士是
五品例不及三代䝉恩得此亦是千載竒逢正可標掲
以示後人逺勝於盡寫官名聚於一榜耳昨與黄甥標
詳論之撫按諸公曾有作興者俱要查題府縣學官題
於左方
牌坊既䝉當道作興亦甚感悦榮美之事世所難得須
承以謙所議題扁如吾兒意無不可者昨與黄標論此
只有一官分樹二三坊者若以一坊并寫三官恐非制
度吾意只題為學士坊兩旁雕花補之或題解元鼎魁
以足鄉㑹試似為得禮如何如何
署書難得佳者前日寄來尺寸失寫官尺周尺雖令人
寫却不知懸上大小入目如何須得人在樓下勾勒合
式方可傳逺無錫王惠可請來一寫更與唐承宗陳起
静商量描摸入刻方得定當此等文墨事正吾兒少年
日力可工吾恐不能逺制也努力努力
此間時事早晩未定昨附奚學山今日未時詔下侍從
還所回御札議亦下得㫖知道了不至相左矣請乞三
代誥命因吉日行關過吏部題本後即有手本先寄辦
焚黄禮三十餘年辛勤得此兒輩當知所自也家事吾
兒只照天理行去吾與弟輩安敢不加親愛亦欲教之
以延門祚一味姑息非祖宗望我之意此亦自有斟酌
於其間也吾兒一意奉母向學開貢行汝頭上尚有幾
人也便中報來
姚子明有母喪可為助銀米少致弔慰之意孫汝鳴拳
拳之意吾甚感但老懶不曽致謝㑹間可致此意沈明
卿海嘯歌甚佳邑中前輩少此作可為致意要當以古
人自期待可也
適有星士推汝命今年科場甚利使我老父母早見兒
成名豈非晩福科場後汝母子欲歸何難也吾鄉近知
荒歉盜賊難免一宜北來吾兒在家獨學未曽友天下
士以充拓見識二宜北來近年北方地氣温潤與往時
不同且多明醫良藥汝母必喜三宜北來且早來謝恩
恐負遲慢之罪兼吾老年有骨肉之樂此等吾兒又宜
熟思之只小孫未宜出路娘子或未能料理門戸吾兒
又宜熟思之不若作一併出路也且吾兒他日亦要事
君獨身逺客亦要令家小習慣之不宜畏避也昨吏部
右堂推上有㫖再推盖為宫僚不可輕動故爾如張甬
川兩疏給假送母皆不允司直任瀚乞養病為吏科所
劾吾與兒别整六年人情世態種種變改要須早來庶
面議以為善後之圖耳吾欲告汝者筆不能盡百凡動
静俱付之老天途中不宜惜小費不可干人交際之間
當以道義為主至囑
昨日陸仁沈廷桂來得書知家中大小事體汝子母有
北來訃甚慰甚慰吾為此舉却是為汝母病後衰年消
遣優養以永日延年其次慮家中無得力仁義宗族可
託汝子母難以相離雖吉凶禍福皆所不計豈念家事
耶吾老來倚靠朝廷聖明所享所遇皆過分過望至於
家産之厚薄用度之豐約此是吾兒事若其處分料理
乆已付之吾兒吾不與也吾兒不必過為避遜之詞惟
是汝娘子娠孕一事殊為酬酢難處耳適與世安計較
須是趂早入京或多置知事老媪一二人或在嘉興蘇
州别顧一座船備用如何如何一則天熱二則科場近
不可遲疑也
崔東洲已陞太常寺卿掌國子監知之近日吏部之推
不㸃者想聖意留為日講之地汝到此自知吾老年只
求清燕耳聊示汝知兼向母親處説知夜來感寒作吐
瀉殊無苦知之
此間只聞汝母子二月廿七日起身不見有端的消息
懸懸之望日夜在心又聞道路饑荒冦盜復以為憂也
但要謹慎小心歇泊處務須支更少睡最怕汝母驚動
凡百都付之老天至囑至囑閘河水此時想有又須計
量炎熱熟思審處今差承差胡承宗同沈廷桂接來承
宗是山西舊人頗實落故用可善待之途中行止事宜
悉已分付汝再當駕馭之沈廷桂愚狠不中當事只我
家人無一人可託者奈何奈何見面時細商量也吾身
比往年覺得病少近日講經筵兼講衍義上命至榮後
來恩典亦重平生願望而不可得者賴天地祖宗無以
為報所惜到手遲覺費力也汝母須左右順適要令忘
憂至囑至囑
　
　
　
　
　
　
　儼山集巻一百
欽定四庫全書
　儼山續集巻一
　　　　　　　　　　　　　明　陸深　撰
　賦(二首/)
　　　水聲賦(并序/)
　陸子北征困於道路日不數里而牐隸扄啟數更告
　勞獻瘁蓄洩稍愆則舟膠于沙夜宿河次聞河水努
　牐而過者淙淙汩汩臥不成寐乃秉燭倚舷聴而賦
　之
轟轟乎蟄雷摶地軸與齁齁乎將颶風撼而砥柱折與
喧喧乎龍嘯雲與哮哮乎長鯨之吼日與逢逢乎周庭
鼉鼓何桴之不絶也吰吰乎蕭寺鳧鐘而莛又無節也
閧閧乎共工之首觝觸天柱與隱隱乎穆王之駿複道
馳掣與鏦鏦乎長平機發金革偕糜與烘烘乎咸陽火
縱而玉石裂與南薰和兮調揚泰山頽兮響長洞庭奏
兮未闋華州哭兮未傷將使褒姬輕裂帛巫山醒襄王
胡騎解重圍而鍾生改聽乎宫商也陸子寤驚惕若心
兵靜言審之胡為乎鳴舟人告予曰是曰水聲
　　　四老圖賦(并序/)
　清河公暨其夫人受封之又明年也公壽八十夫人
　未及者二年蓋今昔之所難也其子職方郎中允敬
　方佐天子削平羣盗不能一日去謀所以為壽者乃
　以四老圖使其友陸深識之將寓歸樂公之志焉其
　辭曰
偉四老之軼羣兮乃山澤之列仙何冠裳之陸離兮儼
商周之所傳宅乾坤以為家兮采桃實以為食馭隂陽
之逸駕兮縱吾轡之所極邁商顔以求侣兮過絳邑而
問年澹逍遥於野中兮各陳詞而競前覩眉宇之軒揚
兮知顔色之獨好忘榮名而不顧兮亮有得於要道欽
丹青之輝映兮羡高風於異時邈芳躅之孰繼兮顧於
今而見之乃有遺安先生南州淑氣子肯父堂母以子
貴嫓雙美於共世兮若鸞鳯之在霄固松柏之貞茂兮
閱歲寒而後凋俯澄江之如練兮接蓬瀛於咫尺宴瑶
池之白雲兮映氷雪於姑射所貴君子之年兮作邦家
之寵光詠南山之篇兮聊寄情於霞觴睇桐里之鬱鬱
兮垂䕃於鯉庭相天誅之九伐兮固昔授之一經方將
履太和而超無為兮偕羣仙以容與横大江之雲濤兮
爰徴詞而臨楚
　五言古詩(五十七首/)
　　擬古三首
　　　擬行行重行行
悠悠日將逺思君心甚邇所嗟異居處同生不同里别
離既以苦㑹合諒以難逝川期東海行雲戀故山自知
去日貎難比舊時顔出門即逺道兩雪紛浩浩潦泥緇
素衣安得白日照矯首念征人憂傷易終老
　　　擬西北有高樓
層樓一何巍亭亭切雲霄綺疏縹緲間欄楯匝周遭不
知誰居中哀怨逐風飄為言本邯鄲闗河望迢迢區區
懐苦心三載非一朝援琴以寫之意重絲難調初為陽
春曲再行鼓山高妙音本絶世賞識何寥寥思為雙黄
鵠比翼與俱翺
　　　擬孟冬寒氣至
歲盈易寒風曠野何蕭條深居戒逺趾四壁亦飄摇陽
和日已往隂沍日已驕門外逺書至啟函知故交慰我
以好音期我以明昭感兹殷勤意千載詎能銷素心抱
愚衷欲吐還自韜
　　　秋懐三首
越人挾燕石買之曰千金和氏抱荆玉至死悲不任㷼
石媚光彩舉世傾所欽彼璞一麤礪在中誠難諶不惜
大寳湮傷哉和氏心
　　　二
鴻鵠非讐人挽弓欲射之蜻蛉亦何意兒童解黏絲人
生寄一世毁譽安所期高樹多天風高臺多赫曦貞白
茍不虧豈能隨崇卑
　　　三
試歌清廟篇餘音遏流雲千人揜耳過萬人不為聞轉
歌後庭曲和者日紛紜已矣何足論呑聲淚沄沄
　　　贈别徐昌國二首
北風起天末送子城東闉願言遲數里欵欵得具陳我
有一端綺持以贈夫君不願為黼黻不願為袴裩願為
平居服昏旦常相親垢敝忍棄捐愛惜情如新
　　　二
北風吹我襟朢子不得見跂立恨足短淚落迸如霰草
樹摇寒凉二曜急流電游子在路岐襦薄馬悲顫未明
戒先驅薄暮苦後殿空谷多松栢念此步不進
　　　南朢水澁舟不得去同行者謀就陸戯成自慰
春江多桞花風起花還飛夕陽歛飄蕩委地相因依行
止諒有數蚤暮同所歸百年總行旅安用長歔欷羲和
無東囘安樂誠幾希𦕈焉泣岐子人逺事己非飄飄山
水間志願良不違朝多清風來暮多繁星輝古稱太史
公千載欽嘉徽
　　　和趙類菴燈花
誦君燈花篇值我燈花燦旖旎欲浮香敷披似春半圓
朶競霞呈岐枝誤星散娛翫夜三更遲囘腸九轉獻祥
諒無私凉徳歌有靦南郊禮將成預兆明庭宴無藉春
風吹偶見春風靣影摇畫屏斜蕋墮銀檠亂君才本天
妙况復論交淡游戯賦燈花膏馥人猶厭麗藻凌六朝
高風駕前彦倘許朢後塵鉛槧從兹辦寒燈復作花政
爾從人願
　　　邯鄲縣南見捋柳芽充饑者
青青楊柳樹弩眼學窺春春風漸暄妍品彚一以新如
何遭採折捋之葉屯屯初疑摘早茗尤恐識未真問此
胡為爾荅云療饑貧芽茁本可茹何暇辯芳辛既免私
家競復有官道遵連朝斷烟火持此抵八珍地爐酌野
水拾樵煑清淳幸將糠粃雜撑腹藉輪囷去秋淫潦厄
今春㸃差頻焉知歲年計聊度旦暮身嗚咽語難了淚
落如可紉見此三歎息臨岐倍傷神黎民有菜色何况
等木皴道路正供億一日須萬緡民腹已如此民力那
堪論王政先㷀獨漢治資良循天恩倘可乞咫尺當重
陳
　　　儼山精舍晩意
風蟬咽翹林江鷗泳别渚雲霞變初秋焦枯慰時雨豈
乏凌冲志蓬瀛渺何許兀坐當軒楹凉飈滿衣苧中炯
常晏如外紛亦屢拒㑹心適寡諧顧影聞獨語
　　　風雨夜擁爐防警楫兒從傍屢作啼思
野居寧免懼所恨乏兼貲雞犬偶不寧兒女成悲啼青
氊有舊物綠林多健兒昨聞東西陌頗受狐䑕欺明燈
守長夜風雨正凄其豈云網可漏無乃歲阻饑春陽正
駘蕩民物方皥熈願言寄當路莫憚催科遲
　　　雜詩三首
四叙若鱗次君子感變遷昨日夏熱酷今夕秋月鮮凉
飈振天末草樹失故妍元鳥逝不返蒼鷹厲髙鶱茍無
豳風人何以卒歲年
　　　二
古井春無泉槁木夏無枝仲尼歎糞土詩人詠徳基中
夕起坐歎歎息將奚為去者日己逺來者安可期不見
令名士監古乃得師
　　　三
敝幃殉老馬恩義貴有終三良從下世黄鳥哀國風蟻
宂墮太山蛆流毒桓公棄置萬夫朢憂來不能窮浩歌
當永夕沉思夜將中
　　　元旦日蝕
白日衆陽宗王正四序首况此月初吉食之亦孔醜故
老相驚嗟百年未曽有頗聞文皇時兹事亦匪偶當其
君臣㑹災䘲豈能久宋公才一言熒惑乃却守于今太
陽厄從申直至酉羣僚萃南宫簪組紛前後臺史報初
虧稽首再三扣元臣跪伐鼓申救情獨厚高高若㒺聞
啖食未滿口乍疑璧微缺忽若鏡中剖須臾如月初恍
欲露星斗慘淡不可辨氛霾互纒糾天人㑹相通垂戒
固不茍吾聞月掩日其事果然否無乃陽道衰遂為隂
所走月本傅日行代明得稱耦倘使日景虧月光安所
受其事或渺茫吾欲徴神瞍載觀春秋書一一各有取
下土蟣蝨臣慚無捧日手
　　　雨夜無寐泛然成篇
海隅苦卑暑溽潤恐違生思凌千仞岡一眺白玉京玉
京多仙侣招邀有深情餐啖皆淳和被服何輕盈俯視
塵中世朝夕競浮榮
　　　聴雨
摵摵入葦際蕭蕭自簷楹幽居忽復旦逈野薄江城偃
息從兹始塵鞅詎能嬰園田被膏潤琴書有餘清浮生
本未定譽毁等隂晴聊有盈觴酒獨酌慰幽情
　　　呉人以巨艦載湖石至雨中閲之
濛濛江天雨遥遥湖水船誰施巨靈斧擘此青數拳縹
緲呈夏雲嬋娟隔春烟雖乏衛公識偏懐米生顛蹇予
頗好竒有癖在林泉肩輿度壑暝孤榜逐溪緣品視剔
苔蘚摩挲計雕鐫遄歸亦乗興臥遊裁短篇
　　　寓樓寄儲芋西
天低歲云晏故鄉復僑居與子共巷陌相朢一水餘瓦
屋正鱗次石橋亦虹舒心親物無礙㑹數意猶疎乾坤
本逆旅日月自居諸来此飲名酒相携校詩書華髪不
可變功名等為虚及時須行樂政恐不待予申章示同
志聊以酧遂初
　　　題茁蘭
滋蘭茂九畹靈雨茁其芽和氏抱荆璞以身明不瑕芳
澤貴自保物色寧有涯但使臭味同歲晩何足嗟猗猗
闗西彦風流如謝家光輝媚幽巖旖旎掦芬華温恭君
子持令徳戒紛姱豈乏桃李姿貞白世所嘉
　　　洗竹
蘭以當門鋤竹緣太密洗託身茍失所彼美徒漫爾郊
居時雨餘茅蕪手自啟好風來林端煩曦䕃樹底生事
雖甚微麤足辦鹽米㑹心即交游異姓等兄弟吾行迫
始衰聊復勤四體伐檀譏素餐相䑕歌有禮
　　　九月朔晨興
落葉紛可掃客行殊未歸大化無停運倦翼多卑飛凌
寒懐執熱撫序悲授衣物候變南北世故有依違晦朔
成代謝所嗟知者稀
　　　謁漢高廟
元冬曜白日曠野吹大風旅行齊楚交密與豐沛通磊
磈半畆丘乃有高皇宫堂堂赤帝子儀像居當中天運
茍不極未肯生英雄一時風雲㑹百輩皆王公野人守
敦樸香火祈年豐那知千載上行天乗六龍丈夫事真
主聖人優百工感歎復感歎豈必非遭逢
　　　贈别汪天啟同年
借問何所悲相知新别離掩袂各揮涕步步不得辭恐
墮兒女情揮酒盡一巵念我同門友高舉振羽儀東西
各有過與子願獨偕(叶/)意多覺别促情親身不違仰眎
白日速嗟此道上泥久要四海志歲年空路岐慷慨發
我歌我歌當向誰諒子重察識㑹面知有期
　　　過黄憲墓
當年自無營千古如識面安用金石堅始知儀秦賤曉
行襄江濵殘月墮西堰溟濛草露晞屭贔標題見相從
牛醫來古意倘未變
　　　和陸太宰水村也適軒詠懐
地即大隱勝材集補天餘達人秉高尚詎云朝市拘覆
庇本四海俯仰托兹廬雲石自流峙吹嘘及根株命觴
沿徑曲鑿泉當坐隅遂使耳目曠頗勝絲竹俱心融境
斯一理適情自娯載理聞鶴譜時臨換鵝書藏胷富丘
壑佐世登唐虞疏品荷陶鑄蓴鱸思躊躇室邇人甚逺
歌嘯日正舒賤子獲聴履自負龍門如
　　　送徐昌榖湖南纂修
取友在異世貴此肝膽通與子同鄉國筆硯亦屢同一
别歲月速那得不匆匆宵戒一觴酒起視夜方中追子
恐弗及繆綢叙難終夾居長安道參商各西東況兹萬
里隔目斷雙飛鴻江湄長芳草鬱紆傷我衷
　　　詠蠶食葉圖為康修撰徳涵作
啖葉勢未已謀生意何愚但知厭其腹寧知用其軀恩
深報必厚功高禍與俱物理固若此感歎將焉如
　　　張太史常甫得予告
聞子有逺役我心己南悲菀彼桑與梓藐在天一涯恨
無雙羽翰高飛鎮相隨持此一寸心隱抑詎當知宵起
步廣庭天高列星遲人生有㑹合世故多别離别離勿
復道但問别者誰
　　　雜詩
覽鏡難自持容顔豈常好秋髙風露勁黄落紛弱草豈
無長生藥馳心違至道淨宇澄垢懷冥觀契元造遲迴
三十年念此苦不早瑶池與元圃微風蕩芝草
　　　釣臺
雙臺切高雲碧溪下長風本懐戀比鄰長嘯辭王公把
釣已忘魚入夢猶非熊人境有舊廬客星動高穹江山
自朝夕禽魚或西東朝市各取適出處俱自躬豈曰萬
户侯非此一畆宫咄嗟保厥始優游慎所終
　　玉華雜詠三首
　　　蓬壷
羣仙厯萬刼三山乗六鼇琪樹連瑶草珠宫貝闕高歸
來玉華子新製六銖袍
　　　碧香閣
雨洗碧色鮮風來清香逺田田既堪悦亭亭若可飯幽
期當南軒微波坐成晩
　　　問月臺
月出青山外浮雲為掃開缺圓緣底事弦朢孰相催有
言俱不省流影照高臺
　　　宿佑聖觀候明發(是日小至/)
宦業祗簿領游目曠林泉偶此山隂雪來衝竇中烟新
陽一以長天道㑹好還招邀復材彦探討事幽元初遵
濳虬壑還過種玉田曲檻俯躍鱗盤空墮飛鳶時聞林
端磬幾遇雲外仙相將願有遂所適期無前
　　　武城觀漲因憶陳后山五月一雨凉中宵大江
　　　　南之句情景悠然援毫有述
長河五月雨一夜十尺强大星映南斗微風生蚤凉坐
此景物暢懐彼路阻長人生百年内弦朢倐相將茍非
金石固動静各有常大化無停息仰視河漢光
　　　安山道中晩棹
洋洋水波逝水欽川上懐遂將去齊魯明當度江淮逺
役謝塵鞅高居理茅齋沙田二三頃婉孌東海涯芳春
景物麗夕陽襟抱佳耕讀有遺軌長使願無乖
　　　題陳光祿惟順迎暾書舍二首
　　　鷺嶺
白鷺斜行下青山百里長登高一以眺風物近瀟湘謝
安如可起飛去逐鸞凰
　　　寺烟
有寺隔東鄰人烟日中滿感此盈虚間沉吟坐來晩曠
古達者心尋山不辭逺
　　　近田詩(并序/)
　太宰松臯翁作近田詩以示其冡子㒜㒜奉以為别
　號深讀其詩序窺見翁之實學近裏若此因和一章
　近世有講學者長虚騖逺賴翁此作可以一變深亦
　為之惕然蓋不獨可以傳之一家也㒜其實之
國風驕甫田鄒孟戒捨已載歌許近田取譬同一理許
本太岳後繼世疊金紫煌煌示新篇下帶有深㫖西周
帝王基累世由農起千載公劉詩配天后稷祀致廣本
慎㣲舉逺必自邇請觀阡陌間東西僅尺咫耕耘貴及
時稼穡便佐使屨杖傍門廬饁餉出童婢收成俄頃間
焉用枉邐迤心田尤近之力耕從此始請君聴我歌我
本田家子
　　　晨興見白髪
四十期有聞覽鏡髪改素古人悲染絲一變不復故神
王自中恬形勞豈外慕伊余本懦儒履滿毎知懼悟言
養生篇引領遂初賦大化運自然頽景不可駐達人固
忘我君子保末路華實見本根相將歲寒暮
　　　裕州宵行車中聞雨
計程兩旬日乗傳二千里山川氣候分值此廉纎雨輦
路歛輕塵遥山渺烟樹淅瀝響蓬軒夢想春江滸行役
雖苦疲隂陽有爕理物情荷恩慈天運賴明主甘霖在
咫尺滂沱慰中土
　　　月下發河間
西北列𤣥隂晨氣何凜冽鼻息凝層氷纎指不得結出
郊遂無際戒頮膚欲裂﨑嶇雖强禁頗勝風沙沒
　　　新城趨涿州喜見西山
杳杳青雲間崒嵂黄金臺行人多苦寒常恐北風來(風/起)
(則黒氣如山當/空北人以為候)漸近始分明熟視驚還猜相逢陌上人
顧問首屢囘所期既以遂鬱紆開我懐
　　　送王存約赴恵州二首
㳙埃難為功犬馬終戀主新辭掖垣直郡符遂中剖平
生弧矢懐慷慨赴南土身逺跡甚邇愛深心愈苦於惟
孝皇仁貽謀邁前古網羅天下才㧞十望得五鼎湖一
睇瞻臨風淚如雨
　　　二
朱方赤日永揚舲江路長亮無沉湘賦寧少伐木章川
原孕靈淑藻麗發景光冲抱秉素尚令徳藹餘芳徽音
幸毋阻一寄鱗鴻將莫以仳别恨置此氷炭腸地理任
險易天運變炎凉
　　　寓谷亭二首
幽蘭出佳谷託根岐路傍路傍多風雨侵凌良獨當榛
荆雜菅茅紛紛遥相望白日萬里逺腐草流螢光感此
忽求懐氷炭入我腸千古曠達人去住貴能忘松菊有
良侣諒兹非故鄉安得垂天翼附之東南翔
　　　二
駕言登高丘憑南望天涯彷彿北堂樹穠郁時敷披心
恍神與俱長跪畢我私初言定省違次言苦路岐三言
近起居四言長相思五言母慈重未能報男兒滔滔殊
不已涕泗交相垂浮雲自南來雙日忽如遺茫茫千里
外想仰徒噫嘻日夕山下歸露草青離離
　　　送朱子文令奉化
少小同鄉校文翰事幽討比身雙南金抗志萬物表鄙
余慚先登遲子在逺道邇來叩帝閽披腹呈至寳經綸
以為期朂哉善自保
　　　我有平生人
我有平生人區區管鮑看金石諒匪堅何况蕙與蘭聨
袂慷慨歌歌聲激雲端青雲為之開白日照肺肝恩情
中道阻盟誓日己寒四海非不寛吾心自不安清宵入
我夢援琴為吾彈
　　　霜後拾槐梢製為剔牙杖有作
金箆與象籖淨齒或傷亷青青槐樹枝一一霜下尖偶
聞長者談物𦕈用可兼搜剔向老豁其功頗勝鹽兩堅
苦難入薄肉忌太銛眷此木氣餘柔中末逾纎復有苦
口利用之代鍼砭余官自槐市日夕映齋簷西風動中
宵乾雨鳴疎簾呼童事收拾把束若虬髯試以苜蓿餘
風致殊清嚴作詩示君子取才慎棄捐
　　　江行望洪都
呉楚並南紀風物共清嘉澄湖富魚鳥聨山起龍蛇人
力務稼穡土膏雜桑麻秋氣日漸勁四野垂幽花旌旗
發前澨樓船奏清笳極目有嘉致兀坐澹不譁雲開帝
子閣水深高士家南浦餘碧波西山結綺霞撫此大藩
地豈曰盛繁華緬慙寄民瘼何以荅晨衙
　　　閒居三首
璧月墮止水可翫不可親幽人俯闌曲羽扇一角巾悟
我真色相澹然忘此身
　　　二
軒中何所有四壁㣲風發其大不盈畆納此一輪月嬋
娟萬里情徘徊照短髪
　　　三
畫簷淨流雲鮮月代秉燭上有梧樹枝下有寒泉緑夜
深地復靜俯仰皆自足
　
　
　
　
　
　
　
　
　
　
　
　
　儼山續集巻一
欽定四庫全書
　儼山續集巻二
　　　　　　　　　　　　　明　陸深　撰
　　　呉中新刻臨川集甚佳雙江聶文蔚持以見贈
　　　携之舟中開帙感懐寄詩為謝
少小有書未能讀暮年好書讀不得豈惟簿領少餘間
兩眼𡨕䝉淚旋拭簾前見物私自憐霧裏看花慣曾識
憶昔家住東海濵世務耕農寡文墨勉勤誦習起家門
毎事收藏節衣食一從觀國上皇都十載具官充史職
長安朋輩心多同古典探搜事尤力荆文丞相宋熙豐
國監遺文舊嘗刻猗予謬司六館成手許校磨工未即
當今楔棗稱呉中唐模宋板俱奇特是非本定空愛憎
報復何窮恣翻覆文章功業兩難朽治亂興亡三太息
蘇州太守古鄴侯貽我逺勝黄金億樓船風雨滿章江
把玩新編坐相憶
　　　蒼鷹圖
蒼鷹瞥地風蕭蕭狐耶兔耶狂欲跳老拳未放輕一攫
側目政爾愁雙翹天空秋老闗塞晩落日孤林萬山逺
覽圖令人氣滿膺荆榛匝地移蘭畹林生五嶺太平人
何事落筆心先嗔忠貞立朝奸佞懼貔虎負壑山林春
錦衣周君人中傑意氣要與圖爭烈封侯萬里看下鞲
一灑平蕪遍毛血
　　　次荅沈叔明石屏歌
效古初開綠野堂偶置屏石增清光此屏來自萬里道
産向滇南山水鄉㸃蒼秀色多烟景雲霧重重玉龍隠
星斗高侵太白峯海天常拂扶桑影疑有隂陽變晦明
臥遊坐對俱崢嶸若非黒白分明見必是丹青㸃綴成
猗予少日多遊興今已白頭尋蔗境愛月時登庾亮樓
歸田重理陶潛逕摩挲此石得大觀羲娥來往雙轉丸
獨倚巖巒酒醒後便覺空同眼界寛微茫雲外見新月
晃漾峯頭餘積雪長夜高堂如有神衣冠滿座皆含冽
多君珠玉羅胷中落筆宛有唐初風為我石屏歌一闋
安得持獻天子明光宫
　　　次荅姚子明石屏歌
乾坤竒秀皆儲精老我儼山偏多情是中猶有愛石癖
一見竒石雙眼明十年去國行八省參謁咨請兼逢迎
晩䝉聖恩召自蜀置之金馬白玉京晨趨黄扉暮紫闥
左圖右史心無營賜金月俸有餘鏹買得一屏當座横
人言此屏本無價我亦得意還若驚烟雲縹緲天台路
巖壑隱映芙蓉城瑶池東來降王母仙掌擘出煩巨靈
有時坐對一長嘯便覺毛骨隨風輕滇南䝉叚昔開國
此石充貢萬里程擕歸東海添秀氣聊與平泉作後塵
得君長歌更增重五色光燄輝文衡
　　　七峯歌
七峯主人家七峯七峯東來如七龍地當北斗星辰見
派接南山雨露濃緣江亭館連雲起方丈瀛洲天尺咫
帆穡渺渺萬里船烟波日日東流水主人元是孫子荆
漱石枕流非本情胷吞雲夢已八九眼視四海皆弟兄
況有文章稱大手逺追建安成七友雲樹鶯花一萬重
琳琅金薤三千首遥峯絶壑迥還孤虧蔽隂陽自有無寂
寞可憐楊子宅丹青空事輞川圖觀國才華工好古别
啓圖書羣玉府黄鐘大鏞序殷周太華長河儼賔主門
外聨翩長者車峯頭縹緲列仙居青天白日常應爾金
塢珠樓總不如江南自昔多佳麗誰復豪華誇甲第桑
梓依依見此心弓裘永永承先世天鍾形勝待公侯莫
因風物重淹留願將郭隗千金價更起元龍百尺樓
　丹陽孫思和新作七峯之居與江山相映發予曩在
　翰林時許以題識以冀身逰其間為偉麗特絶之觀
　蓋乆而未果嘉靖癸未思和東過海上要予夙諾聊
　成短歌庸荅雅尚七峯其能出長風盪穹林與江聲
　海濤相應和乎是歲十月既望
　　　竹齋歌(有序/)
　豐城王君鑑之以竹名齋游宦所至輒以竹齋聞蓋
　紀勝也凡勝無常物勝則人附物人勝則物因人仰
　七政而思舜覩河洛而見禹物之勝也陶靖節之菊
　林和靖之梅人之勝也物勝則重其人人勝則物因
　之重自古逮今一也竹之勝自孔門所羡清修節槩
　之士咸願附焉鑑之其有取於竹哉故予為作竹齋
　歌
君不見仙尉齋前數竿竹勁於龍䫇嫩於玉向晩氷霜
如有情多時盤筯寧無肉一從手種春雨餘摇動青𡨕
散炎燠未論留汗等琬琰先須截管諧琴筑曾聞子猷
傲山隂何如衛武歌淇澳虚齋中含八靣涼恍疑瀟湘
秋萬斛軒窓隱映月漸移枕簟飄蕭粉初撲堪擬封侯
自千畆正有幽人在空谷凍雷驚筍起臥龍恠石蟠根
解羣鹿遶簷日日報平安一歲清風三百六齋中本是
瀟灑人歲寒之交元有神當年隨計赴上國尚書宰相
俱心親人言松栢並竒操共愛金玉尋芳鄰㷼京爭誇
見彷彿黄金别築高嶙峋劍江回首舊隱地花縣拜命
新行春朅來小試釣鼇手東海裊垂絲綸九苞彩鳯下
覽徳千里青雲高致身仇香枳棘昔同調蔣詡徑路今
通津蹔將形影照南浦若比甘棠尤逼真我歌竹齋君
試聴天子用爾清風塵㑹須嶰谷逢伶倫
　　　怡菊歌贈童相士
品菊如相馬不在驪黄間以此復相天下士伯夷陶令
何為顔維時日月俱逢九千山蕭森松栢後且看歸去
三徑花況有生前一杯酒酒酣耳熱歌嗚嗚白眼仰視
雲天無虎頭㷼頷秪俗輩鳶肩火色誰丈夫拂衣起就
菊花舞白頭童童風縷縷金錢若解買秋光更種明年
一千樹
　　　送朱玉洲遊南雍
玉洲勝絶天下無皎如秋月懸氷壷連城豈為索高價
千頃直欲吞江湖幾年東海抱絶藝邇來長安稱鉅儒
黄金殿前看落筆滿紙一一驪龍珠庭前郎君名進士
門下諸生朝大夫自有鼇頭須手致更從北闕向南都
千金駿骨非難事萬里鵬風有壯圖太史近占乾象好
題詩贈汝還憐吾聽我題詩作呉話終當把酒
話蓴鱸
　　　岐陽石屏歌(喻太守子乾所恵/)
岐陽之民像侯徳逺致山中一片石依稀宛見城郭面
彷彿尚帶山川迹一從乗驄換五馬霧渚烟村坐來隔
摩挲三復如有情指麾從吏貽江濵長卿多病枕書臥
驚起門外高嶙峋倒履相迎問來使開椷再拜生陽春
荷侯此恵百感集媿我家徒四壁立忽焉屋底開暮晴
摇蕩虚無翠寒濕新恩舊恵俱在眼萬壑千巖互相入
滇南大理空自珍江上數峯尤絶倫天然飛走肖麟鳯
瑟爾瑩潤同瑶珉坐當保障屹不動豈免覩物終懐人
自是侯家有餘積留待他年隔朝席泥金孔雀映芙蓉
郎君近作乗龍客胡為致之向儒素恐使湘靈動深惜
君不見唐朝太宗重畿甸遍題姓字留宸眷天生異質
當大用安得隨君獻入光明殿
　　　題鄭俠流民圖(為曹承之主事/)
近時畫手數呉偉泰和郭詡差可擬良工位置着意深
何但烟雲生筆底此圖淺淡頗有工描冩人物間闗裏
骨肉牽聨老稚兼衣裳繿縷面目紫云是鄭俠流民圖
彷彿啼號聲滿耳風囘草樹生晝隂翠壁華堂容有此
雲間才子曹濮陽胷藏丘壑心如水朅來射策光明宫
便欲飽煖同遐邇俸貲積月數不盈擘畫太半收書史
時騎痩馬向長安買得殘縑大小李㑹心論格不論錢
袖來向我陳終始闗同荆浩久己無馬逺夏珪呼不起
郭生自是清狂人東抹西塗聊復爾太平有象雞狗肥
世路無情鄉井徙君不見治亂興亡各一時憑仗調和
與爕理民瘼寧知千百端君門空瞻一萬里摩挲此圖
展轉不已荆文相公熈豐天子
　　　月潭歌(有序/)
　月潭以盛宗舜氏聞人境俱勝毎當秋月印川時又
　若宗舜氏之在予目睫也宗舜明於地理之學予葬
　先太史公宗舜寔有力焉兹將謁選天官作月潭歌
　送之
青天一片月墮影萬丈潭上下本空同水月自相涵月
潭先生人中豪家住東海之東臯心胷瀟灑了不染肯
與世路衝風濤早年文史富筆硯中歲節介何其高秘
傳别有郭氏訣直欲萬里空秋毫月潭子真地仙尋山
問水廢白日彈冠結綬還當年方今天子神且聖虎拜
鵠立金鑾前願將玉兔長生藥并獻水底驪龍涎乾坤
朗照湖海静予欲秋江弄月圓
　　　吕梁行
君不見吕梁之水天下竒奔騰轟湱無停時飛氷走雪
燿日色龍吟鯨吼啼蛟螭恍如鼇足昨夜折銀河倒傾
忙驟馳又如天鼓落下界神丁六甲相追隨舟人伏枕
不敢睡稚子未解驚滿頥黄河源自星宿海千里萬里
歸天池濟川以南數十水匯同潨㑹來於斯蓄受既富
發泄盛俯視此理良無疑不信請看田道間夜來春雨
今朝泥
　　　題文徵明畫
筆下塵埃一㸃無開圖知是賀家湖秋風九月菰蒲岸
横着溪舟看浴鳬阿明此藝稱獨步前身妙絶元姓顧
安得置之水晶宫臥看雲烟落毫素
　　　七十歌
歲月流落何草草古今七十世稀少我生二十五始仕
自計五十歸須早餘年二十付閒適等此三分少壯老
邇來倐忽四十五鬢髪斑斑志灰槁況懐憂患在逺途
慘淡冠裳雪皜皜人生苦非金石固恒恐形神不自保
悲歡晝夜正相半此後信可知懐抱欲從今日巧相補
利路名塲迹如掃五年縱復能幾時一寸光隂璧非寳
虞翻骨相久己寒子雲曉事恨不蚤故園花柳雖未成
願得强徤晩亦好交戰要難為達者乗險那得窺大造
試將此意一問天長風南來萬里道
　　　十一日安陵始得風過桑園
人生快意寧有此帆腹飽風走溪水憶昨躋攀分寸間
今之北船無乃爾天公大運詎兩全怨者自怨喜自喜
半生紛逐向畏途首肯分明到物理華閣滕王高宴中
青衫司馬扁舟裏古來此事信有然坐看明月江心起
　　　贈别殷子
殷子有竒骨昻藏若駿馬康莊在逺道伏櫪甘土苴長
安一朝别我去再三挽留不能住潞河新有下灘船到
家正及朱炎暮君家本在齊魯墟楓林瑟瑟臨前除小
樓畫檻䕃林椒中有前世千巻書北窓慈毋髪垂領倚
門望兒悲短景小弟今年十四五弄筆時時學馳騁上
奉母顔下課弟日有餘功擬叢桂病骨偏宜秋氣凉藥
囊閒却參苓劑登高迥睇望泰山恍見仙人時往還翩
翩白鶴不可借流光日夜凋朱顔朱顔一往那再復惟
有功名留汗竹志士偏增日暮悲佳人易感窮途哭憶
昔虚堂坐論文辭鋒往往追先秦談詩屈指數漢魏歎
息六代何無人殷子竒氣鮮有匹人間八寳光耀日呉
郡徐子吾畏友毎毎到君賞高逸君不見九方臯胡能
按譜求馬毛願子加餐善自愛天閑十二終當豢爾曹
　　　和王元章梅花酬姚時望
歲寒冉冉餘氷霜留此一樹先春芳山農能事數獨步
淨掃楮素摇兔芒龍池波騰鸜眼裂噴薄元雲沁蒼雪
須臾樹梢送長弓掛此一片寒潭月賞心詩客多風韻
欲挽筆力回春信競搜竒事出枯腸亂揷繁花向春鬢
青錢沽酒白玉缸自勸一觴梅一觴調羮有時㑹結實
物色夢落商家王山林托交盟未冷衆醉何須悲獨醒
中分一頃養鶴田半頃種花泉半頃
　
　
　
　
　
　
　儼山續集巻二
欽定四庫全書
　儼山續集巻三
　　　　　　　　　　　　　明　陸深　撰
　五言律詩(五十八首/)
　　　春早
春訊今年早東風隔歲來弄黄初上柳試白己傳梅高
閣消殘雪重淵動蟄雷好花臨水背應恠未曾開
　　　東池
梅花白雪塢楊栁緑烟隄野曠春偏晩江深日又西為
尋彭澤宰如到武陵谿茅屋人家裏時時聞鳥啼
　　　花朝
故園新甲子今日是花朝雨意含高閣風光到小桃隂
晴候農圃山水動漁樵夙有林泉癖淮南謾見招
　　　曉發北津將過慶寧㑹鄭方齋通守
初破桃花浪遥過杜若洲禹功今尚在江水正東流浩
蕩蓬瀛路追隨李郭舟壯心何處極聊此付春遊
　　　從丹鳯樓前渡江
春色臨江閣年光遍海城東風吹又轉芳草望還生天
路青雲迥鷗波白羽輕平生濟川意野渡更分明
　　　江上登望
江流何渺渺孤帆澹秋暉遥知三山近復送百川歸蜃
樓横碧落龍湫臨翠㣲徘徊那可極返照上人衣
　　　端陽
畎畆驚時序端陽復早晴遥知宣賜裏空有侍臣名舟
子漁龍渡騷人糈酒情千年渾舊俗地接楚江城
　　　五月七日雨中宿觀瀾亭
溽雨江天暗通宵水氣多壯心驚歲月人語隔烟波舟
檝供高枕江湖付短簑浮沉聊爾爾擊節自長歌
　　　舟中
稍稍時雨歇悠悠午夢醒極知行更樂誰遣鬢成星草
長蛟龍窟風回鸛鶴腥滄浪聞孺子一棹過前汀
　　　五月晦江上送宋義卿民部
重五月不至望六送行舟梅雨快初霽荷風如早秋天
涯俱宦轍江上倍離憂欲采幽芳贈因過杜若洲
　　　初秋對月
今夜新秋月三江復故鄉龍歸行雨後蛩助擣衣長梧
葉三分變蓴絲十尺强人間自離别天上亦河梁
　　　南翔寄姚文光
欲訪高人宅先為倒屣迎何如溪上路空復雪中情風
雅還千載雲霄近五城東流與歸棹曲曲大江清
　　　别朱升之
淺交多别語情極易忘言送客風生舵懐人月到門夜
長偏旅榻秋早是江村復向論心地何年共一樽
　　　秋齋夜聴雨
林屋意自愜雨交羣息初氣通琴幌潤聲斷畫簷疎獨
火明深竹方牀滿舊書夜闌清更徹豈敢少吾廬
　　　夜宿清江浦懐夏公謹
懐人不能寐風雨滿船窓為問揚州勝瓊花解作雙河
流赴東海淮甸自名邦並有澄清志聨舟渉大江
　　　薄暮放舟
金鼓送歸舟星河欲共流㣲霜初入夜落葉己辭秋人
語江聲荅漁燈岸影稠逍遥吾取足何處是滄洲
　　　十一月朔與錢國輔江門觀漲
水檻漂垂釣江門不掩風望窮東海若身擬爛銀宫浴
日中流急浮天一葦通魚龍吾得免消息任虚空
　　　與張山人夜渡
入夜水雲闊烟霏共渺茫遥空聞鴈陣逺火識魚榔野
渡虚舟楫寒更犯雪霜吾哀倦行役復此戀江郷
　　　雨夜
入夜簷花細迴風雪片輕歲寒如此候愁絶最闗情燈
火虚齋永園林曠野平重門須及早波激大江横
　　　㣲雪不成
尚臘猶應雪前春未謝寒入簾看片片隔竹聽珊珊旭
日含花動流雲帯雨乾來牟如失望誰續腐儒餐
　　　臘庚申雨中歩出西郊視葬先兄素菴
和淚北風雨傷心西郭墳江聲空逝水山色有浮雲未
起隆中卧先修地下文池塘春又到南鴈不堪聞
　　　和荅黄勉之
國器推豪俊郷評熟姓名風帆同偃蹇歌調獨淒清故
里層雲映長河片月生非君敦素尚老去若為情
　　　題西青小隱
幽人肥遯處一片夕陽深入望連秋水横空帶晩林琴
書元寂寂門巷自隂隂雲路蒼茫裏鴻飛不可尋
　　　乙酉歲際二首
燈火髙樓夜人間歲又除團圞兒女㑹蕭颯鬂毛初椒
葉頻傳令桃符只自書百年强過半非是更何如
　　　二
揚燎明連漢流星紫入烟千門俱守歲一夕共増年寒
勒梅香細春回竹葉前江湖身倘徤歌詠祝堯天
　　　和劉仲素鷄鳴山
歩入招提境下方秋水浮雪深枯壁定雲遶逺江愁鐘
伴黄昏去泉依白石流共僧分一榻十日不梳頭
　　　十四日濟淮
雲霞開曉色舟楫亂黄流千古濠梁意當年帝業州地
靈山繞闕天近水環樓壮志隨丹檢芳春感勝㳺
　　　湖泊阻風
風水一相激江湖因改形去來本無定恩怨空有情客
路遥山瞑漁燈極浦明卧龍何處所歸鴈自知更
　　　過故城
㷼薊日巳逺薄行齊魯郊孔顔千古樂管鮑一生交無
復歌長鋏何心學觧嘲舵樓風水急落日掛林坳
　　　長至入侍内殿遇雪(丁卯歲/)
夙直通明殿雲空雪片飛履髙防失足憐濕畏霑衣宫
蹕傳來逺期簪望不稀陽和通帝徳瑞白滿皇畿
　　　自朝天宫還經海子雪甚有懐顧未齋
宻雲逗晨光澄湖抱上方混鵞聲轉細礙馬路偏長道
履三陽泰花添兩鬂蒼髙樓正竒絶清宴憶春坊
　　　再集五賢堂次至日登山韻奉荅嵩野
路向髙峯入筵隨落日開客憐今雨到人擬古風回逺
暝含殘雪新陽動蟄雷愛君清徹骨不為看山來
　　　題來青軒次韻
禪定無來往塵縁有送迎每於冠盖入先動塔鈴鳴天
近多仙氣山深少世情極知公為國未問水雲程
　　　次韻何仲黙别鄭山人兼柬李獻吉
歲晩同為客衝寒對别尊獨憐辭帝闕不羡曵王門行
計惟詩巻相思有夢䰟南還逢李白悵望幾黄昏
　　　人日遇徐子容
積雪霽人日苦寒欺客襟相看一杯酒不負百年心劉
向俱中秘相如獨上林共君回首地十載賦春隂
　　　三日雪中入内署
瑞雪三陽候祥雲萬里同鳯池留伴待鶴馭入羣空林
花猶怯凍宫桞未禁風老覺才情減梁園賦獨工
　　　與盛希道太史談𤣥二首
愧乏山林骨欣逢大隐人時參言外意己識相中身斜
月前谿水微風别浦津青山誰可住春入桞條新
　　　二
我有江南屋花叢掛月痕湘簾風不捲寳鼎火初温仰
面晨窺牖低頭夕掩門千言難易辯無語向君論
　　　謝類菴恵山菜數色
戢戢雲能把盈盈露帶漙琅玕難比色苜蓿正虚盤百
事俱堪做千金欲報難偏慚名未識細撿國風看
　　　自忻州還度石嶺闗
北望沙塲磧南來石嶺闗遥山看圍合新水送潺湲短
髪蒼茫裏髙情紫翠間曉隂渾未散暫此寄悠閒
　　　予入晉以四月二日宿權店三日過南闗抵盤
　　　陀八月東巡還亦以二日抵權店是晩遂宿南
　　　闗三月午餉盤陀豈有定數耶
一飯盤陀驛青山是冄來登臨殊不盡莭物苦相催樹
色庭除古秋衣篋笥開天涯俱作客去住莫驚猜
　　　萬善驛小憇
西山初出險南日正隨陽客路逢殘歲人情懐故郷河
流看渺渺雲樹入蒼蒼天地留形勝中州古帝王
　　　望日觀氷
十里湖南路連空入望遲日華流寳氣風景接瑶池岸
谷人間事氷霜歲晩知揚雄工奏賦羽獵想當時
　　　井陘道中遇雪
三白豐年兆連朝瑞更多巖阿皆入畫郢曲况聞歌㸃
綴乾坤好調停莭候和青山如好客乗興逺相過
　　　入平定州
雪擁頻囘馬山寒少見人歲長不記歴風暖即知春泉
石謀生薄烟霞即事新此中有真隱能望豈能親
　　　曉發包家集
殘月曉猶上清霜春正濃背山過疊疊前路去重重野
店客期集沙村人力農中原戎馬地開運憶飛龍
　　　東郷長至(去歲巡萍郷/)
至日復至日萍郷更東郷長途雙客鬢浮世兩年光水
轉谿無路林寒夜有霜天時與人事消息看相將
　　　露坐
露坐消江夜開簾納水風十年常作客百計若為工星
斗三天上郷園大海東南飛烏鵲侣未必羡冥鴻
　　　自山南過宣妙寺復㑹周約菴小燕
深慰停舟待還承髙㷼開雨中多寳樹風外妙髙臺老
愛塵凝榻心驚夢破槐空門多意味欲去重徘徊
　　　送顧頥齋進表
有美文章伯樓船出漢嘉萬年天子壽一統帝王家灘
下黄牛峽江回白鷺沙大官供賜酒湛露映流霞
　　　習池
襄樊戎馬地山簡愛高閒勝事傳千古江流抱一灣碧
山羅户牖翠篠漾潺湲東望増郷思宸遊正北還
　　　登祭江亭
春深羊傅廟江湧鹿門山一上孤亭望遥空獨鶴還浪
沙明浴日苔砌暈成斑耆舊登臨地高風乍可攀
　　　轟廐驛乗潮順風北下
人生快心事風水送歸舟況復青山曲頻過碧樹洲草
深藏乳鴨波逺沒輕鷗苦愛觀風地終慙為國謀
　　　上虞道中
山海無藏秀乾坤有奥區土風兼百粤習氣近三吳潮
落曹娥渡天垂賀監湖畫船牽錦纜時復下菰蒲
　　　玉山西下換小舟乗月
平生愛山水清興此宵偏兩岸爭開畫中流獨進船星
河相隱映波月共嬋娟又向灘聲裏珠明練倒懸
　　　次韻送李都閫
相望極天涯兹行况近家弦驚雲外鴈弓臥壁間蛇南
國收蠻霧重湖靜浪花宏開仁壽域那敢獻餐霞
　　　常州道中遇雨
片雨江南路舟行幅畫圖樹頭勻著翠荷葉亂跳珠秦
望烟光晩晉陵雲氣孤所嗟舟子意霑灑與泥塗
　　　荆門驛逢張常甫庶子
忽報荆門驛俄傳學士舟喜來狂欲舞起坐病俱瘳客
笥衣重改人家麥已秋風波自淹速意緒且綢繆
　五言排律(一首/)
　　　夾馬營大風
不知遊子意正切故郷情飄颻自南北颯飁亂噌吰撼
樹動地軸飛沙迷日晶急流江故逆去棹布頻横前途
勞問訊舟子重論評觸日白雲舞漫空紅雨傾燕啣泥
不度鵲託杪偏驚髙閣心疑動危峯勢若撑人間因苦
樂天道任虚盈宋祖龍飛地髙皇虎脱嬰百年兩陳迹
雙眼獨分明更發斜陽裏浮萍是此生
　
　
　
　儼山續集巻三
欽定四庫全書
　儼山續集巻四
　　　　　　　　　　　　　明　陸深　撰
　七言律詩(五十二首/)
　　　春分日大風
九十日春分一半四千里路長風沙寒衣欲變難為客
曉夢無憑數到家闗塞每憐新過鴈山城深䕶未開花
向陽賸有閒庭院滿意東來吹帳紗
　　　大風
昨夜雨沙今大風美人高閣怨飛蓬栁條萬結渾欲斷
梨花一株容易空豈是宋都過退鷁亦愁鄉信阻歸鴻
江南茅屋吾所愛莫教吹捲瀼西東
　　　早朝
聖人勤政百工良鐘鼓聲嚴夜未央仗馬但聞嘶落月
朝鴉不見帶朝陽班成鴛鷺當堯陛影動雲霞䕶舜裳
緩歩歸來綸閣静尚添官燭校文章
　　　出北城與嚴唯中倪本端同行
天門積雨洗炎蒸日射西山紫翠層白髪先朝老供奉
青衫騎馬向諸陵幸陪鴛侣時相並欲挽龍髯却未能
流水稻田城北路去來吾記昔年曾
　　　題函谷草堂為許廷綸
表裏河山故國西昔人曾費一丸泥逃秦客去雞猶唱
擬杜詩成手自題天際浮雲横紫邏夜忩燃火照青藜
臥龍未許終藏雨指㸃南陽是隔谿
　　　對月
庭樹扶疎月轉隂烟銷畫燭候虫吟隔簾秋色三千里
伴影離人一片心門寂紅顔頻對鏡帳寒清夢尚揮金
去年燕趙今呉楚指㸃明年意更深
　　　送黄子和主事赴揚州鈔闗
潮弄船聲發建康計程明日到維揚官橋夜鎻初來客
輦道春摇故國楊傍斗五雲常捧日横空一劒獨飛霜
政成不隔來年路儒雅風流日繞腸
　　　秦淮漁笛
桃花新水滿江流一棹波連白鷺洲網趂夕陽魚在桞
酒隨村店蟻初篘高懐閒弄江梅曉古調遥翻嶰竹秋
幾度曲終潮正落有人指㸃説東遊
　　　題陶雲湖墨花水仙
淡妝高韻北風寒傍水猶宜月下看神女誤遺金約指
良工新製水晶盤綠羅帶引風初定碧玉璫含露未乾
細檢畫圖知苦意春光不愛染雲巒
　　　子殤後一首
小巷深深日似年柴門寂寂掩風烟一川花桞春無賴
三五嬋娟夜可憐狼籍頭顱多殢酒飄摇魂夢但高眠
少年事業真堪笑囊有殘詩近百篇
　　　苦寒歸心愈切次胡可泉韻
囊無楊震四知金手種桓温柳十尋殘菊傲霜如戀客
棲鴉帶日自投林間來曝背猶堪獻驚起衝寒苦未禁
夢繞故園春事裏烟波門巷落花深
　　　晩泊
風濤滿目月黄昏晩泊澄湖獨樹村漁艇隔溪常宿火
茅茨臨水半開門夢從五夜多逢赦(古詩罪人/多夢赦)人過中年
易感恩聖主如天司節候陽和須向歲寒論
　　　閏月廿七日雨雹圓如龍眼書異
亂颭明珠玉不如兒童驚喜走階除拾來顆顆圓相並
望裏星星濕有餘造物自應工變化隂陽誰為管盈虚
為農復恐傷農事細檢春秋起例書
　　　丹陽孫思和東遊每當山水勝處輒繪為圖冬
　　　夕過儼山示我光福一段賦此
看君畫裏汛扁舟今夕披圖數勝遊水面青峯七十二
山腰黄橘幾千頭帆開逺影江湖闊天接中流日月浮
試問虎溪橋外水為誰烟浪下蘇州
　　　次韻白鴈二首
秋傳孤鴈過瀟湘人在高樓望故鄉顔色總疑新變態
羽毛錯認舊隨行闗山雪後寒無影禾黍風前夜有霜
贏得光輝照塵世久從靈沼近文王
來從星漢下瀟湘糚㸃楓林入醉鄉錦字傳情通萬里
銀筝移柱送斜行溶溶月色憐孤影渺渺歸心滯晩霜
堪歎楊雄頭盡白惟將羽獵奏君王
　　　度太行而西多土壠層複風物都澹泊自沁北
　　　行谿山間始見梨花道傍雜卉紅紫斑斑時四
　　　月二日也慨然有懐京國舊游
一路尋春何處尋山中春色夏初臨依㣲楊柳風無力
惆悵梨花月有隂陶宂尚存三代制耦耕應抱古人心
舊游忽憶憐芳事雲路西南隔上林
　　　夜集夏桂洲宅送崔後渠
無限高懐付酒邊燭花如為吐紅蓮雨餘殘暑消簾幕
月轉㣲風裊篆烟東閣大開留别客玳筵高啟列羣仙
不知今夕為何夕疑在珠林玉樹前
　　　和荅胡汝載
瓊林珠閣不勝寒慚負時趨白玉闌獨抱琴書躭寂寞
誰從花竹問平安沈腰己痩頻移帶潘鬢新添欲滿冠
相對長安同作客椷詩特地勸加餐
　　　和張甬川臥月書懐
可憐三五月嬋娟度榻穿幃攪客眠只照長安情不極
共看千里意俱懸金波欲動江湖迥銀漢斜流殿閣邊
萬户千門深夜裏清輝應為搗衣偏
　　　謁曹九峯先生墓
清才巨筆更逍遥白玉樓成赴紫霄池上夢驚生碧草
碑前人到奠芳椒隂森氣候還松蓋摇落年華但柳條
多少漢朝金紫貴將軍只數霍驃姚
　　　自天姥望天台
何處天台有石橋行人指㸃碧雲霄劉郎欲度何由得
隱士難迥枉見招齋磬出林春漏永征旗繞澗暖烟銷
仙凡咫尺空惆悵馬首東來客路遥
兩宿僧房病後身高情聊與白雲親青山似畫閒門少
紅日如輪世路新呉楚地連多客户瀟湘天逺有騷人
南中歲晩饒風雨愛聽鐘聲報四鄰
　　　雪後入禁中供事
瑶翻層雪䕶黄金天上清寒分外深山遶帝京開玉障
氣凝宫柳長瓊林鳯凰池畔風先合鳷鵲樓頭月有隂
雲物不須書異瑞秪占三白慰民心
　　　郊壇演樂
金湧隄沙接鳯城西山晴雪照人明闤扉出郭依黄道
臺殿凌空鎻太清陽氣正凝南至日禮官頻展奉常牲
聖人制作親遭際身到鈞天聽九成
　　　禁中齋夜
寂寂齋心夜氣濃玉河西下鳯樓東忽驚凡骨留天上
賴有仙僚共雪中蓮漏暗通風力勁𤨏窓斜映月痕空
大烹本為牛羊薦鼎鼐調和愧未工
　　　臘日嚴寒新製狐裘服之
六十一回經歲寒狐裘初試向長安南人不識千金價
北地尤珍一腋看白盗己非前轍逺紫貂雖好䇿勲難
衰慵尚戀君恩重辦得朝趨候夜闌
　　　丁丑除夕
門掩虚堂畫燭輝隔宵先自理朝衣氷霜逺道臨青鬢
星斗中天䕶紫微豈有㳙埃報知己且將身世付忘機
物情自與流年換今昨無勞論是非
　　　别李時元下第
吳山蒼蒼共燈火潞河悠悠即去途乍可後期還磊落
莫因逺適悲江湖晴風浪摇四月麥宿雨帆輕十幅蒲
南國詩成須早寄風塵清夢客樓孤
　　　和易欽之遊廣恩寺
春日忻逢水西寺入門無數香烟凝鄉園千里逺作客
塵土十年終愧僧風光毎向閒邊見山色試憑高處登
未問西來栢子樹可憐清沼玉壷氷
　　　視牲
向晩郊壇第幾巡願儲精意奉明禋去來路熟渾忘逺
西北山多欲礙春終見牛羊歌帝右未因鼷䑕變齋晨
東風又遍天街草御輦須憐碧玉茵
　　　右廂齋居
槐影參差月滿空橋門雲館鎻重重齋心自覺春宵永
痩骨偏承夜氣濃北斗旌旗驚閃爍南郊圭璧奠從容
相如最有凌雲筆恨殺文章草漢封
　　　送陸良弼調楚雄
長沙才調賈生同古郡滇省楚更雄萬里驛程山共水
五更心事雨兼風極知駿骨臺堪築未為齊門瑟轉工
交契十年情不盡長安幾度别離中
　　　分題燈下細書壽副憲盧師召乃翁
青藜火底坐揮毫猶有蠅頭滿薛濤似與黄庭傳妙訣
還將白練冩風騷懐人詩就石湖曉寄子書成劒閣高
見説方瞳今己碧更從天際送鴻毛
　　　清明日半軒前丁香盛開偶題
小院迴廊曲曲深為誰頻結雨中心東風吹到第幾信
節序俄驚百五臨簇簇紫茸如可嚥蕭蕭華髪豈勝簪
故園買去開還早相伴溪梅水竹林
　　　歸途再同林介立經行蓮塘
楊柳芙蕖一徑長未秋先己動新凉塵心到此消應盡
暇日來多儘不妨空翠拂衣山有氣柔芳過雨水俱香
千尋萬雉金湯地信有人開吏隱堂
　　　送林以吉提學
泥封芝檢下青㝠帝輔皇畿重典刑秋滿大江雙畫楫
風隨驄馬幾長亭滿蹊桃李含時雨到處篇章發地靈
更向斗南占氣象雲開五色見文星
　　　食菱
一曲菱歌江上秋畫船歸近望江樓北來物色渾如玉
南望鄉闗第幾州風味疑從仙掌墮水芳曾傍錦雲浮
歲寒獨枉佳人恵消得相如一片愁
　　　食酥疊前韻
瓊花凝露拂高秋玳瑁筵前十二樓軟滑不須論北塞
温柔元自出南州夜寒錦帳笙歌細春煖金尊琥珀浮
慚愧清寒玉堂客得聞風味破新愁
　　　謝顧未齋恵連實疊前韻
長卿病肺幾經秋藥餌頻須正倚樓忽枉新篇題玉井
渾如高誼借荆州細傾圓實珠璣亂尚帶清香玉露浮
見説功多心獨苦采蓮歌罷使人愁
　　　疊韻荅柴徳美黄門
藻思芙蓉露下秋逺過王粲賦登樓時焚左掖三千疏
曾定山東一百州獨客琴書殘臘盡中天臺殿瑞烟浮
夕陽無限憑髙興興汝同懐北顧愁
　　　和俞國昌食鱸再疊秋字
鱸魚誰送海門秋逺客思歸正倚樓張翰因風辭洛下
東坡乗月向黄州鱠成飛雪銀絲細目斷烟波釣艇浮
賸有詩筒報知己且憑斗酒慰覊愁
　　　戊戌元旦早朝
曉日曈曨映彩霞先春欲綻上林花侯藩接履朝元旦
聖主垂衣御正衙楓陛天高嚴虎豹繡旗寒襲偃龍蛇
九重禮樂登三代四海車書正一家
　　　早朝
宫井疎鐘曙色催五雲百和繞蓬萊優游萬國龍顔動
森列千官雉扇開寳鼎赤墀籠曉日玉音丹陛隠春雷
城鴉高拂扶桑景白玉橋頭侍從囘
　　　初試羊㲨予有一端藏笥中者十年兹教内館
　　　始製為衣以禦北風感而有作
蕭颯頭顱感是非半生何敢愛輕肥相將歲晩看新製
指㸃年華亦故衣北郭嚴凝隨痩馬西州辛苦到殘機
病來却恐渾憔悴且試休文舊帶圍
　　　和宫端後渠玉亭賞蓮之作
玉亭清切五雲邊盆沼誰移玉井蓮來賞正逢初過雨
倚看須著半含烟何妨絶代稱君子准擬前身是水仙
四十年來同榜客一尊相屬醉花前
　　　疊韻荅嚴介谿賞蓮
紅衣翠蓋玉闌邊一曲新凉聞采蓮芳潤似擎金掌露
清芬疑惹御爐烟主人元是瀛洲客勝賞真成陸地仙别
後難忘定何處一樓風雨五更前
　　　恭謁顯陵二首
曈曨曙色映祥雲臺殿巖巒錦繡紋春氣正濃連王氣
人文逾朗應乾文水知宗海千川合脉是真龍五嶽分
願獻周原𤓰瓞頌萬年長擁聖明君
龍蟠鳯翥有餘竒聖教皇情無盡時華表欲棲千載鶴
靈風常滿萬年枝橋山弓劍瞻雲閟寢殿衣冠展月儀
地接三都(中都祖陵南都/孝陵北都七陵)元咫尺天開一統正雍熈
　　　中秋月下懐高進之
浦溆虚堂欲暮秋故人青眼夜深留微風明滅漁舟火
四壁淒清戌角樓身世渾疑非幻境心期千載有神遊
庭前忽報中秋月踏碎花隂未肯休
　　　送方矯亭赴南祠部
詞人南國古來多乂渡秋江渺渺波兩地客懐俱復爾
十年心契奈愁何鳥啼畫省常封印簾捲鍾山且對歌
後夜黄金臺上路鴈書頻望下星河
　　　昨𢎞治辛酉南畿秋試獲識呉江錢廷輔廷佐
　　　兄弟若聮珠駢璧文采映射心竊賞之既别去
　　　無從晤言時時往來於懐今嘉靖丁亥夏廷佐
　　　以扁舟訪予江村始知廷輔方應郡貢去而廷
　　　佐先領正徳己卯鄉薦矣轉盻三朝垂三十載
　　　而予亦老矣為之感歎次韵奉荅
秋風一曲伯牙琴曾和鳴臯鶴在隂别後相思多夢寐
重逢今日是山林大鵬萬里須搏海駿馬高臺為築金
見説松陵富酧唱直從皮陸到如今(今呉江即/古之松陵)
　
　
　
　
　
　儼山續集巻四
欽定四庫全書
　儼山續集巻五
　　　　　　　　　　　　　明　陸深　撰
　七言律詩(五十/三首)
　　　遊儲芋西園池乘月夜汎
峯巒巖壑俯中流何處三山與十洲新雨不妨泥滑滑
好風先送水悠悠鷗無機事迎人下客有髙懐盡日留
向晚星河迷上下笙歌燈火木蘭舟
　　　縣衙隨班
幄殿髙懸綘節朝龍紋浮動瑞烟飄地當東海開黄道
仗倚中天切紫霄花縣千城臨禹貢華封萬口祝唐堯
年時正憶臚傳裏玉筍金鋪具百僚
　　　嵗暮風雨中發藏書示楫子
嵗寒風雨合江樓燈火樓頭數夕留新命誤䝉吾己老
舊書多在子湏收星辰萬里趣闗塞環珮三朝侍冕旒
抱得寸心終許國未應猿鶴怨林邱
　　　三日雨後登儼然亭
蕭蕭竹樹夾溪深一雨初晴長綠隂真意倘違空老大
野芳雖少亦山林好風似舊穿髙榻流水如知繞素琴
東去大江知到海為誰烟浪送歸心
　　　寄黄希武提學
憶昔長安夾道居玉堂黄閣晚來初槐隂滿院或共賦
藜火隔忩時校書嵗月悠悠成浪迹烟波渺渺正愁予
聞君咫尺騎驄馬病卧扁舟限所如
　　　夏日樓居
小樓長日轉朱炎糚褁殘書手自籖性癖真成文字蠧
官清擬辦水晶鹽白雲出岫來當户綠樹揺風送入簾
却喜到門塵事少始知吏隱信能兼
　　　火花次楊東濵韻
巧憑銖兩結根芽暗裏機關頃刻花風火陣中疑帶雨
樓臺影裏半為霞催開始信由人力揺落寧須待嵗華
文菊瓶梨俱爛熳好開懷處是還家
　　　南溪
四面谿山如畫裏扁舟南下更悠㢤薰風五月常先到
梅花一枝偏早開茅作小齋俱背水月臨午夜獨登臺
朝宗萬派俱通海遥向鄱陽一脉來
　　　九日山居客至以大風不遂登髙因次李空同
　　　集韻
澤國風濤鬱未開長緣病骨懶登臺無期逺客還能至
有㡬重陽得再來黄菊自應籬下看清霜如為鏡中催
當年空負凌雲氣獨把茱茰首重回
　　　春日齋居對雪
盡日風雲掃不開雪花如剪下髙臺㡬家菜麥春猶淺
何處漁樵晩正來去路欲迷南過鴈餘寒尚阻北枝梅
病來辭賦渾忘却慚愧梁園授簡才
　　　病中簷外石榴花盛開
病卧髙樓傷客心隔簾花發晝隂隂朱房宿露輝朝日
碧葉穿雲映逺岑大椀移栽今滿地茂陵回首欲霑襟
一枝為揷如年少愁鬢天涯不上簪
　　　雨中宴莊氏東園留題山亭
洞中山石俯波光忩外林花薦野芳況有管絃相映發
儘教風雨佐清狂虚疑四老烟霞地正是三江雲水鄉
我欲卜鄰酬望想自應團社寄篇章
　　　二日過唐橋莊
畫船如鷁水雲遥閒過南溪五里橋行人渡口出復沒
急鳥沙頭鳴更揺相携看菊留茅舍獨往尋源隨海潮
無限髙情付江路林梢落日見漁樵
　　　秋懷
斜風細雨滿蕉忩蘆花蘋花繞大江潮上水痕魚六六
秋隨天逺鴈雙雙破除俗累還髙卧韜巻談鋒願竪降
物色若教供指㸃青山合比鹿門龐
　　　甲申元旦待漏入縣齋隨班
樓閣參差一水西攬衣猶自候朝雞葭灰巳應三陽轉
帝座遥瞻北斗低步入花封和雪動聲傳嵩祝倚雲齊
太平有象君王聖天保詩篇手自題
　　　春晴登樓
新晴樓館拂雲開萬瓦含風接上台短晷漸隨陽漏長
長江元傍海開來雲山疊疊春千里世事悠悠日㡬回
倚遍闌干思無限黄金誰築最髙臺
　　　鳯岡書屋為寜波朱允升賦
鳯凰岡下結幽居能讀先人萬巻書手種碧梧深雨露
誰題凡鳥到門閭楚狂空有歌相和阿閣曾傳事巳虚
見說上林工奏賦白頭未必老相如
　　　六日始晴
春日常隂到人日今年人日隔宵晴雍熈有象回天地
鼓吹無能荅聖明江上舊便髙枕卧花間新辦小車行
東風又動呉波綠流過閒居獨有情
　　　有拳石類靈壁嵌谾可愛作盆池貯之庭中
湖上青山得共分映空揺漾綠生文下蟠或有蛟龍窟
髙踞疑空虎豹羣雨後愛看封碧蘚月明如見吐游雲
九華雪浪留題品願附蒼蠅次第聞
　　　送何鴈峯郡伯入覲
六龍天上中興年五馬雲間早著鞭臺閣九霄圗畫裏
衣冠萬國冕旒前淮南卧治須台鼎宣室論才促御筵
試向王正占緯候風雲日月滿堯天
　　　登南廣福鐘樓
百尺闌干圍暮鐘江流曲曲卧真龍望窮南畝棲禾黍
天放西風吹菊松落日樓臺俱渺渺浮雲舟楫自重重
凌空為盡悲秋興一上髙樓興轉濃
　　　晦日出城送𦵏曺啓東憲副
入雲城堞俯危闌石磴沙隄路㡬盤滿目山光無近逺
一畨人事有悲歡聊生政可三杯酒進步何須百尺竿
細柳幽花倍惆悵東風漠漠釀春寒
　　　秋日無聊偶然作
問余何事每悽然尺璧光隂閱嵗年舊讀書今存蠧宂
新縫貂巳剰鶉懸常餘孤枕還鄉夢頻乞東家買藥錢
自信英雄須到骨業身隨處了塵緣
　　　贈别尤宗陽還呉門
臨岐莫恠恨喑喑投贈天涯紙半函澤國鄉音三泖北
江湖夜雨一燈南浮蹤去住僧留偈世味寒温佛飽參
歸去若逢人問訊文章何用學春蠶
　　　懐都下友人
梅蒸懸榻晝慵開徙倚堦除破碧苔短夢空隨蝴蝶化
尺書頻問鯉魚來迷人芳草偏留雨極目浮雲忽送雷
千里相思多少恨驅除無計且㘅杯
　　喬白巖太宰家山留題在邇亭
晉陽文物上卿家小作江山殿嵗華望到白巖明玉雪
(相去十/餘里)由來綠野鎻烟霞雲牕覆奕傳仙譜石室藏書
帶相麻同是登臨還在邇逺尋何用訪丹砂
　　　廿四日曉發平樂白巖追送山行數十里中途
　　　微雨有贈
山中秋色半隂晴上相肩輿許並行别有嵗年悲短髪
(與白巖别廿三年矣謂/予如昨但髯髮有白者)老無文墨愧諸生細談舊事兼
新事遥聴松聲共水聲珍重桑榆最名勝龍光咫尺是
神京
　　　書院池亭忽有𤣥鶴下集因養于庭
横空一鶴下危闌隱隱丹砂變羽翰疑是歸鴻須繫帛
莫將野鳥誤稱鸞青田到後雲天逺北海從來嵗月寛
(白鶴千年/復化𤣥)飲啄漸馴宜試舞客衣偏感化長安
　　　東阿道中對雪
天為山行借雪看路隨天逺更漫漫詩成驢背偏如意
病後狐裘少耐寒授簡有才懷帝子折梅無使寄長安
惟餘一片郊原興白馬翩翩兎窟乾
　　　和陳中川秋燕東關寺
太原城畔東關寺合讓元龍獨倚樓回首風烟成隔嵗
當時遊賞正髙秋黄花破㡌寒猶戀紫塞浮雲晩更稠
今夜燈前聞古調三巴最苦若為酬
　　　發平潭
流年如水客程遥又是王正第二朝關塞極天三晉國
風烟入望五雲霄名山有副藏遷史擊壤無功頌帝堯
千里不妨隨騕褭一枝終自負鷦鷯
　　　送胡汝載丞武昌
詩律從來徹骨清哦松端不負兹行星辰南斗占郎位
江漢西來抱縣城鸚鵡洲邊芳草合鳳凰臺上逺山晴
春眀門外衝寒别欲折梅花重有情
　　　蕭海釣文明先生挽詩
朝野名傳翰墨餘白頭空有讀殘書南荒秋早逢揺落
四海人多問起居塞下當年曾失馬釣絲終嵗竟忘魚
八哀此日還成賦慚愧先生識面疎
　　　連日遲李獻吉不至有作
㡬日都門長者車風塵不見正愁予只今對面還千里
何處相思有尺書秋色天涯催客暮山光樓外為誰舒
空歌枤杜回長嘯終愧緇衣歎索居
　　　西堂分韻得新字
帝里風光屬小春橋門髙燕集嘉賔城臨北斗看山近
人愛斜陽送酒頻憶昔圗南同作客相逢回首各傷神
情深渾欲忘歸去怕見樓頭月色新
　　　安鴻漸贈詩兼惠紅酒狐裘途中和答
恭承帝遣出詞林珍重髙懷抵萬金醇酒巳從心醉後
綈袍何止故情深秦關日月時分照遼海風雲忽送隂
一路畫圗隨馬首據鞍聊得繼髙吟
　　　寄曺孚若
憐予獨住神仙府憶爾清齋御史臺月近上元如有喜
賦成郊祀愧無才香飄御輦和雲度寒勒宮花待日開
巳覺歡聲連萬國更瞻佳氣滿三台
　　　送何文徴赴開州
江東文藻竟誰如新綰銅章左佩魚天上風雲元咫尺
兵前草木正蕭疎烟樓夜遶三刀夢露冕春行五馬車
便欲修成循吏傳即看名滿薦賢書
　　　番陽察院課種竹
偶來種竹當公事此去成林知好看春雨龍孫過墻起
月明鳳羽滿谿寒恍疑臺殿臨淇水旋着闌干護石壇
欲報所思頻悵望自將顔色比琅玕
　　　宿常山集真觀
病懐自愛尋山憇面面芙蓉映逺峯向晩樓臺棲宿霧
報晴鐘鼓動秋風千重地脉閩關北八月星槎浙水東
懐國望鄉俱不極一龕燈火翠微中
　　　途中見縣僚迎春
綵幡銀勝颭微風塵影人聲蹴踏中殘嵗雪消江柳外
一年春到海雲東文明有象占天運草野無才贊化工
須信烟波通雨露輕隂催煖䕶真龍
　　　遊武夷
清遊妙得此山中一度來過一不同泉石烟霞時上下
隂陽昏曉自西東溪流九曲層層去雲鎻千峯面面通
向晩天風墮仙樂月明知是武夷宮
　　　秋曉汎九曲
縹緲烟霞曙色分蓬壺𤣥圃只徒聞丹崖倒射潭心影
錦浪初生水底紋合有仙靈藏蛻骨寧無富貴等浮雲
擢歌九曲應誰和獨倚秋風弔二君
　　　遊歸宗巖
異境靈源閟復開直從一水接三台閩山形槩何如此
朋輩登臨有㡬回片石隕空風出洞孤松架壑晝聞雷
白雲巳滿層臺下雲裏更尋髙處臺
　　　次韻荅萬石梁大參
得陪騶從出城遊况愛烟嵐向晩收楊子何心能頌莾
仲宣無計且依劉林間鳥並鵑聲急雲裏江分燕尾流
酒量近來因病減令人苦憶醉鄉侯
　　　長至班罷
嵗晩滄江客未還履長冠冕尚隨班五更漏水浮銀箭
千里籓封傍雪山舊典嵗修知國體孤臣身逺憶天顔
新陽一脉湏調䕶環珮歸來學閉關
　　　出北郊候客因入金繩寺獨坐
初過城隂駟馬橋緣溪水竹正蕭蕭得閑豈恨流年晩
愛客渾忘去路遥風捲斾旌驅陸海天寒樓閣霽烟霄
南中景物長妍麗囊底無勞歎皂貂
　　　病後閉關
萬里橋邊萬里身西風摵摵鬢毛新天應憐我長為客
事到求名始累人滿院蒼苔行省宅一川黄葉大江濵
少陵老去多秋興且傍雲山結四鄰
　　　次韻酧衞􁎘川
蒹葭真倚玉為林虚負知音愧此心世路百年風浪迥
天涯雙鬢雪霜深依依别思俱通夢藹藹春雲欲化霖
抛却簿書山水裏停驂時得和齊吟
　　　遊烏尤寺
插天一柱障東南髙下僧房共佛龕巫峽地靈勞鎻鑰
峩眉天險隔烟嵐常驚虎豹蹲蒼莽疑有蛟龍起碧潭
為問魚蟲箋爾雅景純曾此事幽探
　　　閶門登城晩眺
雉堞雲平臨北斗橋門流水接西湖綢繆巷落縈鐙火
輸轉東南鎻舳艫西子館前多半夏越王臺下有蘼蕪
晩烟生暈溪風靜欄檻千家入畫圗
　　　京師寄姚玉厓
十度書來九不酬遥傳賔館是蘇州文章合動羣公賞
山水真當萬户侯未見故知能薦馬但聞東道暫依劉
相思又上金臺路滿地西風吹暮愁
　　　寄汪思雲
白玉堂深午漏遲黄山髙處倍相思人於鶴背腰纒貫
心似蛛絲手論棋聴雨樓頭眠較穩望雲天際立多時
十年萬里常為别獨對金臺一賦詩
　　　夀汪思雲六十
黄山六六嵗華新綺席宏開送入珍手揮千金作義事
眼見四朝臨聖人尋盟愛結煙霞侶躭奕偏宜竹樹鄰
天上長生先註籙共君華髮守松筠
　　　夀汪思雲室余孺人七十
越山髙處入青雲仙里華堂啓夀尊日映萱庭花晩翠
風含椿樹露朝新筵開綠醑重茵席簾鎻斑衣五色文
從此耋齡垂慶節會看花誥玉樓春
　
　
　
　
　
　
　
　
　
　
　
　
　儼山續集巻五
欽定四庫全書
　儼山續集巻六
　　　　　　　　　　　　　明　陸深　撰
　七言律詩(三十/一首)
　　　送皇甫子循謫黄州推官
雪堂舊路君重到赤壁文章五百年一向東曺分郡檄
却從南斗望台躔流塵逺道征袍上宿雨清秋客鬢前
明發大江過夏口中流應有濟川船
　　　華侍讀鴻山以紅氊紵靴相贈奉謝
紫氊絲履慰新寒扈從秋陵路㡬盤飛舄空傳雲外到
舞䄄不數掌中看著來紅軟身先徤卧對青山夢亦安
情似綈袍人似玉滿懷瓊玖報應難
　　　劉都閫以紅花本見貽
才賞名花當送春移根西向伴吟身為誰池舘能憐舊
到手風光又斬新謝令空題紅芍藥杜陵偏感白頭人
公庭事簡餘芳草留取青枝襯綠茵
　　　秋初望西山有霧氣如雪偶成
日照西巖曉霧封恍然遥對雪山峯奔波十載有萬里
雲水半生知㡬重天上樓臺新雨候長安風物早秋容
長趨舘閣慚無補日近烟霄五色龍
　　　送劉甥兆元㑹試
天南春色探支來逺送魁春折早梅江上形容吾老矣
望中臺閣子行㢤科名莫以文章小甲第須掄將相才
記得當年塗抹處黄金城闕杏花開
　　　自睢陽入梁有懷何鴈峯憲副
雲間遂作三秋别濠上相為一宿淹人世百年悲喜共
客程千里雨晴兼棠隂鶴乳思方去玉節金符令更嚴後
夜梁園回首望鼓城山月水晶簾
　　　送王禮侍思獻册封
八座清嚴玉署寒新持龍節下雲端分封典禮存周制
奉使威儀覩漢官南斗文星占氣象北堂萱草慰平安
還朝正築沙堤路看草黄麻墨未乾
　　　次韻徐登州留别
相看把袂又微曛春燕秋鴻各戀羣江上不題鸚鵡賦
潮州應少鱷魚文先皇賜第恩如海五袴歌聲響入雲
一枉朱轓更東去行春空谷馬蹄聞
　　　送劉徳徴赴䕫州
昔從䕫府望京華今去江南萬里賖亦有詩篇如杜甫
莫因辭賦弔長沙人從五馬憐春色地接三巴切暮笳
天子正思甦逺郡長城時見倚雲斜
　　　利路紀雨八首
　　　自廣元至栢林驛適久旱得雨口占識喜
甘棠實恐負初心時雨何期更作霖行處萬山驚簿暮
望中一片見濃隂飛揚豈為催詩急飄灑終憐潤物深
安有隨車方往轍虚煩父老沸佳音
　　　抵保寧是夜雷雨大作明復晴霽出謁文廟遂
　　　由城北門過社稷壇轉入西門禮城隍神拜張
　　　桓侯墓復出南門觀浮橋廢置乃自東門還分
　　　司疊韻
慰却三農渴望心通宵霑潤己成霖客盤鳥道清新暑
雲䕶龍湫散逺隂暘雨極知天意厚節調空感國恩深
蜀川花鳥今無數隔葉鳴鳩多好音
　　　自大寜至瀘溪館小憇復有雨意遂再疊韻
　　　瀘溪巳入順慶之境以未忘閔雨故附之利路
　　　云
兼程計日竟何心聊慰蒼生久望霖疊疊溪山千里道
蕭蕭竹樹萬家隂閒看行蟻占遲蚤試䇿新秧問淺深
五月南來多淑氣併將風雨佐虞音
　　　自射洪適梓州雨候同栢林驛三疊
人心盡處合天心消得巴渝三日霖自信本來調水旱
却緣底事怨晴隂雲封蜀道千山重江到瞿塘萬里深
舊是吾家歌吹海(放翁帥蜀有十/年歌吹海之詩)買教絃管續餘音
　　　午後微雨明早發中江新漲壞橋拿舟而渡始
　　　知四郊得雨甚渥四疊
泉聲曲曲度江心知是前山已化霖巫峽風烟天漠漠
巴渝歌舞曉隂隂春回䆉稏連村合凉沁芭蕉到骨深
聖主中興多法古宣王雲漢有遺音
　　　予卜以六月十一日履任六日到省中諸公憂
　　　旱甚勤九日晨入撫院遇雨未愜十日雨如傾
　　　注未巳喜而五疊
飄蕭竹樹動鄉心却是西川雨釀霖水繞巴江流漸長
雲來巫峽氣常隂不妨栢溜參天下復愛棠棲隱地深
欲為吾民歌帝力陽春白雪有餘音
　　　十日晩同朱秋崖憲副鄭海灣少參同齋夜分
　　　禮成星月朗然厥明有事公堂小宴時得雨六
　　　疊
好雨知時慰客心須將滴滴比甘霖紫薇花下凉先動
翠栢叢中曉更隂賦就漫誇神女麗夢回巳感聖君深
遥憐谷口躬耕處試聴康衢擊壤音
　　　十二日復得雨大足七疊
浪博虚名愧此心真成三日雨為霖谿聲一夜喧新漲
雲氣千峯結晩隂喜極翻嫌歌管脆病餘渾怯酒杯深
窓前最愛芭蕉響疑有人傳太古音
　　　送徐伯臣出令奉化
徐卿家世更能文新綰銀章下五雲龍種擬看空冀北
牛刀聊復試雞羣氣横湖海神仙侶坐擁江山錦繡紋
欲向風霜占大節却從氷蘗樹竒勲
　　　送王世羙赴承天寫碑
江漢星分本上游中天一統帝王州時曕王氣蟠龍虎
實有文光貫斗牛詞客曉從三殿下筆端人擬五雲留
丹青琬琰俱能事延攬登臨總勝遊
　　　十一月二十日次太平驛見梅花和謝僉憲邦
　　　正壁間韻
山雲黯黯復㝠㝠釀雪為霖總未成忽見梅花如着意
即看詩草可憐生月來粉蝶渾無影風度黄昏似有聲
況與嵗寒期更早玉人消息最分明
　　　次韻荅介谿(志榮遇/之感)
風雲常䕶六龍行慚愧恩題翰學名碧漢遥憐通閣道
弱流元不隔蓬瀛尚餘忠赤供趨向豈有文章佐聖眀
幸傍紫垣占象緯㤗階平處玉為衡
　　　次韻荅霍渭厓
西望遥山紫翠鋪篷壺瓊島切清都仙才何用東求海
王㑹仍須繪作圗金榜日髙懸五鳯玉河水滿浴雙鳧
遭逢若論恩波闊憶向瀟湘萬頃湖
　　　送鄒東郭學士赴南院
手綰銅章白玉堂天南星斗避文光清華官府真仙界
佳麗江山舊帝鄉擲地賦聲添紙價傳心書法長秋陽
河堤待築還朝路雙闕天連一水長
　　　南還途中有作(是日/長至)
兩日出城重作客一年長至馬蹄中履霜夜展東陵祀
到海山迴萬里風平望嵗華揺御柳南來王氣滿珠宮
何人寒谷能吹律正見祥雲映日紅
　　　潞河候水次張石川韻
心同野鶴恣髙飛學得屠龍與願違魂夢九天雙鳯闕
江湖滿地一漁磯安身已辦烏皮几稱體新裁白苧衣
頼有河邊同載客不應林下見猶稀
　　　和荅陶南川兵侍
片雲將雨過西山望斷東歸水上灣海近似聞龍卧起
天髙不礙鶴飛還桓公老去琅琊樹白傅歸來洛社間
更遣餘工擬叢桂案頭湘管紫琳斑
　　　青羊宮餞顧頥齋即事
青羊翠栢白雲阿又是春風一度過宿霧欲收初露冕
餘寒猶在薄侵羅行邊巷陌流塵逺物外樓臺勝事多
無數鄉山心水隔酒闌重與聴驪歌
　　　夀顧東川表弟
春明棨㦸錦衣鮮近捧丹符下九天標柱舊題酧駟馬
繡筵新啓集羣仙人如白玉臨風樹袖有黄庭煉石篇
無限韶光正明媚扙藜携酒過東川
　　　廖學士鳴吾孫園之招席上和曾都諫日宣一
　　　首
偶借春風半日閒來尋緑野共開顔蒼松翠竹含新雨
金殿朱旗對逺山勝事巳傳豐沛裏髙情多在水雲間
玉堂青鎻俱仙侶文雅風騷莫放慳
　　　和姚尚羙龍山㑹詩
金錢片片籬邊疊買得天家一段秋橙橘飽霜黄樹頂
芙蓉印水茜江漚縱横數陣飛歸鴈欵乃一聲歌牧牛
人世都來能㡬日牀頭詩債㑹須酬
　　　老母自八月末失調至于十二月逾一時六日
　　　始離牀褥扶枝引步負暄㺯孫于簷下若春木
　　　向榮朝暾屏翳前十月廿八日為誕辰湯藥之
　　　中惟焚香告天不得備禮是日乃取巵酒拜獻
　　　團圞相保得遂母子姑婦之歡因志以詩
蕭蕭雪鬢病餘深半倚蓬籠尚擁衾教子揮金酧國手
抱孫低語調鄉音恐驚舊日迴眀鏡喜是今朝捧御簪
重覔斑衣補春酒長箋題遍鶴飛吟
　五言絶句(四十/七首)
　　　十二日試燈
三五近春宵長空萬里遥預期華月滿先借綵燈燒
　　　漫興二首
兩兩鳥對語翩翩燕又來草堂渾似昔時有好花開
　　　二
簾紋青窣地橋影碧涵波江舘騰騰路漁郎欵欵歌
　　　初夏八首
雨打蝸牛篆水回科斗文辛夷花正發咄咄欲書雲
　　　二
竹粉輕過院秧針短出潮瘦笻妨草耳髙屐距山腰
　　　三
行蟻醒槐夢游蜂静蜜衙嫣然成一笑更愛雨中花
　　　四
散步常依樹髙眠且枕流北牕陶令宅南國庾公樓
　　　五
雨意初蒸暑林聲巳變禽兼句斷來往無日罷登臨
　　　六
竹閣開林樾蘭舟過石塘嵗年占五榖風物近端陽
　　　七
雨歇鳩鳴午風行麥送秋村村雞犬裏疑有故時侯
　　　八
晩潮常帶月夏雨不過田身世江湖裏人家水木邊
　　　敬亭
竹色寒不改綠隂常到門年年春雨裏箇箇長龍孫
　　　思亭
杉檜鬱參天山深含紫烟秋髙霜露裏落葉滿亭前
　　　醉窩
愛酒不愛醉酒深如有神同來送日月無柰獨醒人
　　　觀水碓
圓機荅髙杵急水激飛輪桔橰巳多事愁殺灌園人
　　　西巖詩(有序/)
　　　　西山在今都城之坤隅是中多巖岫洞壑之
　　　　勝都閫劉君世臣燕産也嘗遊其地愛焉即
　　　　以西巖自號雖宦轍四馳人稱之必曰西巖
　　　　云西巖本出揚州之族與予俱為南人同事
　　　　西蜀有郷邦之好為作西巖好七章贈之隨
　　　　地可歌不必在金臺之右易水之左也
我愛西巖好桑榆一徑長嵗寒竒節操揺落任風霜
　　　二
我愛西巖好風光足大觀微波分太液咫尺是長安
　　　三
我愛西巖好三台接九天何時飛閣裏東海看桑田
　　　四
我愛西巖好巖中動八荒五丁翻地軸一矢射天狼
　　　五
我愛西巖好居延出酒泉星流白羽箭風吼紫金鞭
　　　六
我愛西巖好川西與浙西林逋湖上興杜甫峽中題
　　　七
我愛西巖好他鄉說故鄉揚州迴鶴背燕國射龍光
　　　辛丑歸途中絶句五首
忽憶乗髙躅因知遡急流陶潛初罷令李廣不封侯
　　　二
野曠餘長畝家嚴具敵樓舊巢飛燕子古壁篆蝸牛
　　　三
柳徑縈隄曲柴門逐水開無心論出處有客賦歸來
　　　四
四十年前路三千里外心人生㡬兩屐閒處萬黄金
　　　五
畏影常依樹尋盟每問鷗天邊孤竹國雲裏仲宣樓
　　　過宋玉墓
楚國餘文藻當春過故邱為君悲不巳安敢向髙秋
　　　和蒲汀顯陵道中柳隂小憇四首
花霧濛濛逺山雲冉冉髙幸陪金紫客時覩赭黄袍
　　　二
寢殿祥雲合山陵王氣髙風光饒帝里春色滿恩袍
　　　三
路細青山轉天空白日髙同來三扈從碧柳䕃朱袍
　　　四
天子岡頭路風雲北斗髙穿林迴雉扇度嶺耀龍袍
　　　和安鴻漸登樓曲
團圓三五夜待月上髙樓誰知風共雨又妬一年秋
　　　方春野挽詞三首
春野依然在春風依舊來去年巢裏燕不見主人回
　　　二
楊子談𤣥宅陶潛漉酒巾一時俱寂寞愁絶不堪論
　　　三
樹遶滕王閣溪流徐孺祠昔年遊賞處花落雨絲絲
　　　書扇寄李百朋
錦浪生春水茅亭盡日孤十年身不病天逺共江湖
　　　詠石七首
　　　　吕公(中峯有二/竅如吕字)
呂公本俠士詭稱回道人黄金亦可變誰云非法身
　　　　簑衣真人(石紋縷縷下/垂若簑衣)
真人巳忘我猶著雨簑衣一朝盡刼盡風雪不知歸
　　　　麻衣道者(瘦長人立/皺若襞積)
當年錢若水寒夜撥爐灰若是公侯骨定應期不來
　　　　邋遢仙(形骨昌侈/不受束縛)
古來神仙侣均為柱石材得志有廊廟有時居草萊
　　　　劍石(背呂公而/聳透石劍)
葛陂化為龍八公亦鍊石借身逺報讐凝血今成碧
　　　　紫雲
積翠競萬壑孤頑自離羣因風欲吹墮夕陽明夏雲
　　　　紫芝峯
采芝堪療饑煮石亦可餐悵望啇山老浩歌蜀道難
　　　題江海看雲巻三首
南有一片雲因風墮東海彌天作霖雨望之若可采
　　　二
海上㑹看雲飄飄逈不羣扶桑紅日近錦繡總成紋
　　　三
我愛看雲客江行復渡江東風一夜雨夢遶紫荆牕
　
　
　
　
　
　
　
　
　儼山續集巻六
欽定四庫全書
　儼山續集巻七
　　　　　　　　　　　　　明　陸深　撰
　七言絶句(七十/首)
　　　春日送客即事
春隂漠漠晝沉沉度嶺穿林深復深關路望窮人正去
野花開處鳥能吟
　　　漫興
水郭江村不受塵惟將石竹伴閒身玲瓏漏月看雲骨
瀟灑含風對玉人
　　　登樓
掉臂歸來萬里身倚闌無數物華新細尋往事知多少
我是明年五十人
　　　雨窓春興
泉石烟霞共此身總於春雨長精神窓前更有芭蕉樹
一夜輸心似向人
溪山疊疊雪初寒江水悠悠一釣竿着得羊裘竟何益
簑衣和月下前灘
　　　晩放舟東渡
扁舟揺蕩浦雲東疑有神仙向碧空製得六銖衣試着
新凉浮動一襟風
　　　題陸封君怡梅巻
我家放鶴坡頭樹種近西湖處士居獨板橋邊山十里
杖藜來探雪晴初
　　　呉江長橋奉和邃庵閣老
長年此地往來過風景時時付短歌千尺卧龍如未起
水光山色柰愁何
　　　買得一小舟往來江上題曰水晶宮
三江西下五湖東風月烟波四望中我買一舟輕似葉
分明揺動水晶宮
　　　架石
摽排甲乙位髙低愛殺山翁手自題多少黄金教歌舞
落紅空濺雨中泥
　　　客至小酌花下
客到東軒慰病身嫰凉天氣露華新人生有酒花前飲
酒色花枝俱照人
　　　春日雜興
惜春無計為春留獨倚元龍水上樓無數飛花隨宿雨
海門東去更東流
　　　題屈處誠雪竹
蕭蕭雲物滿堂寒屈老風神向筆端帶雪琅玕三百箇
蔣家徑裏見袁安
　　　為方思道題畵眉折枝
中山紫翠䕶層層合起髙樓對雨凭愛汝一雙花底鳥
為春啼殺海裳陵
　　　張仙斜
驂鸞歸去是何年覆釡山頭有墓田名姓却隨丹竈在
縣人相對說張顛
　　重陽後六日登鏡光閣五首
層層樓閣俯京畿一帶清溪白鳥飛直北長城千萬堞
江山如此羙人稀
天涯秋色倍思家南鴈歸來萬里沙今是重陽第㡬日
登髙無處問黄花
曲闌矮几坐晴波柿子胡桃落葉多為愛城西好風景
相期一日一來過
並馬來尋水西寺春風憶我慣曾遊壁問題字悲歡共
簾下爐烟盡日浮
城外光隂日易斜城中車馬足風沙此時極目登臨意
舊有雲山㡬片遮
　　　送楊百川赴南太常典簿
南國容臺我舊遊淡花疎竹映髙秋送君秋日容臺去
無限鄉心逐水流
　　　寄襲錦子
春風三月滿汀洲來看瓊花憶壯遊二十年前文墨社
思君不見過楊州
　　　任城題楊誾直夫泉香書屋二首
水紋花氣鬬精神疑是成都賣卜人傳得一區楊子宅
藥苖閒洗雨中春
常山人家畵不如君家宛在畵中居草堂新開何所有
半貯參苓半貯書
　　　崇法寺刻竹
養花天氣帶微寒林下輕烟製月團忽過僧寮題竹坐
春醲如酒對琅玕
　　　馬嵬
秦關山勢拂雲來才過驪山又馬嵬今日豈知當日事
澗花含笑為誰開
　　　予素不能飲酒昨至成都僚友並勸予蜀燒酒
　　　云可祛暑濕也命家童以蜜和之初吸半醆漸
　　　至引滿復能加一酌極有効自後每晨起便飲
　　　飲之輙冲和與年少時苦酒迥異不意老來始
　　　知其趣乃爾日飲兩三度陶如也家童驚喜謂
　　　自飲酒來顔色頗異豈於此將有所得耶笑成
　　　一絶
向來酒醆太無緣多負風花雪月天今日天公憐老大
放懐加量到西川
　　　都司紅蕉為逸騎所傷
粉墻髙映緑成隂待看紅花雪裏深一任摧殘付蹄囓
人間何限惜花心
　　　桂州夜宴出青州山查薦名
南珎盧橘與枇杷北果紅秋帶晩霞清潤入脾消酒渴
甆甌如雪更宜茶
　　　張西峯少叅以詩促厯次韻荅之二首
㡬時不見張公子風調才情正可人頗怪嵗寒催短景
為君遲送一年春
秪辦送迎酬過客那知城市有閒人何湏鳳厯看時令
才有花開便是春
　　　病起獨坐東堂
病後光隂逈不同怯寒嗔熱怕當風不知短髪緣何事
盡㸃霜華入鏡中
　　　來青軒和玉溪韻
磴轉峯迴年復年古藤喬木暗流泉西天正在西牕外
一片青青落照前
　　　送人往姑蘇
春病春愁撥不開欲因東海望蓬萊扁舟不得從君去
同上姑蘇百尺臺
　　　嵇忠穆墓
滿川花柳鬭春分城日初髙艷綺雲恩怨一空人代換
道旁猶表侍中墳
　　　曉過鹹寨
壁間黯黯路漫漫茅舍雞聲夜向闌浮世無端渾似夢
春來客夢更無端
　　　題西域圗
自從博望通西域唐代諸豪最盛强今日玉門關外路
不須請組繫名王
　　　自劉元海嘯起中原馴致契丹金元之盛防微
　　　杜漸令人三歎息於徙戎一論也西北諸邊回
　　　族尤黠鷙猛嗜慾出於其性此圗簡逺頗得其
　　　情狀於丹青之外蓋錦衣沈君所藏展閱之餘
　　　不能無感於近事因書一絶其後云
　　　題竹送王秉哲
平安不用報泥金春雨龍孫看過林贏得清風滿人耳
汗青留秘玉堂深
　　　題雙嶼
水面波心相對開海門西望妙髙臺不須更問蓬瀛路
獨棹扁舟自往來
　　　題畵鷹
素練秋髙草樹枯來從東海勢應孤即看一擊還千里
更愛凌風不受呼
　　　雪後次西峯韻二首
長安旭日照西峯照見峯頭千尺松龍甲虬枝風鬛動
蒼顔翠色露華濃
獨上髙樓望雪峯有人卧雪伴長松不知門外停車蓋
鐵被觚稜睡正濃
　　　題倪雲林畵夀齋詩轉夀唐龍江
倪郎逸筆夀齋詩轉夀龍江海鶴姿如此山林嵗寒節
便拚千文鬢成絲
　　　題黄斗塘詩畵
飛鴻雪跡為誰留筆底青松走翠虬憶得縣衙公事散
聴風聴雨水西頭
　　　送顧生文羙遊瑞安
碧峯黄葉釀髙秋滿架圗書手校讐見說逺遊南海去
好隨龍氣望瀛洲
　　　題馮會東雪竹巻
强項折腰還一時要看雪裏兩三枝春風桃李花無數
白白紅紅吹又吹
　　　寄南莊
相看無限故園情獨寄西樓向晩晴秋水一奩天上下
荻花楓葉隔江城
　　　贈董子元
汝家舊業天人䇿漢室公卿第一流猶有箕裘待華胄
杏花春雨曲江頭
　　　題畵萱
樹背殷勤祝嵗華短鋤將雨䕶春沙朝來省識丹青意
留取堂中日日花
　　　題畵寄陶良伯
東谷先生谷水東黑頭歸去五雲中門前五柳今如許
不負陶家有祖風
　　　題悅茶巻
水竹交居事事宜更將春思鬬槍旗分符調得中泠到
未放松隂鶴夢遲
　　　予與襲錦子别凡十年矣丙戍冬初再得書不
　　　勝馳想題此寄之
人間真有楊州鶴海上寜無青鳥書一紙應湏萬金價
相思又是十年餘
　　　題馬麟畵蘭
秋風九畹正離離畵裏相看一兩枝欲寄所思無柰逺
閒拈湘管對題詩
　　　梅雪絶句三首
嶺南多梅却少雪塞北苦寒花絶無爭似吳峯千尺白
暗香疎影兩三株
主人亭子青山曲雪䕶梅花傍綺疏扶起隔宵淹酒病
裹頭袖手仗消除
淺沙細水獨相親無頼飛瓊妬早春本是玉肌偏耐冷
捲簾孤負惜花人
　　　挽人失偶
春辭原上花銷雨鸞去臺空鳯獨飛寒夜燈前開故篋
不知淚滿舊縫衣
　　　題竹隱巻
抛却閒緣謝畏途短床方簟竹閒鋪睡餘滿地西風後
亂掃枯枝下酒壚
　　　過無錫
泉聲髙下青山裏樹影蕭疎廢堞前無數客愁驅不盡
買魚沽酒喚開船
　　　人持元史至用二十陌得之
囊中恰减三旬用架上新添一束書但使典墳常在手
未嫌茅舍食無魚
　　　夀陽察院次壁間韻二首
無心隨處夢魂安古栢臺深五月寒自笑青山老居士
松牕閒殺舊蒲團
疎慵聊與拙相安華髮蕭蕭鏡裏寒門掩萬山深院静
古槐成蓋綠隂團
　　　試院初寒偶閱陶詩
三日無詩太好竒(放翁/事)莫將胸次惱希夷不知彭澤緣
何事十七年來九首詩
　　　寄姚文光
白鶴江頭白鶴村水芳沙暖有名園谿南九月黄花信
欲覓餐英夜過門
　　　鄉人送菊列之堂中
滿堂秋色又年華白白紅紅客到家不似東籬老陶令
只愁無酒對黄花
　　　前十年願豐堂曾識金宗魯後十年宗魯之子
　　　復至江山如昨而余已老矣不知今吾故吾寜
　　　何如耶漫興一首
曾看老馬五花紋驥子風神又出羣世上驪黄總相似
不知誰為掃千軍
　　　過溪莊留題
漠漠平田水漫流溪莊端合雨中遊主人愛客千金夀
報爾天香萬斛秋
　　　謝何登之恵玉蘭
揚州何遜最能文江水東流隔暮雲我有好峯三十六
玉蘭花發正思君
　
　
　
　
　
　
　
　
　
　
　
　
　儼山續集巻七
欽定四庫全書
　儼山續集巻八
　　　　　　　　　　　　　明　陸深　撰
　序(八首/)
　　　贈楊司封仲玉序
我朝兩都並建士大夫宦歴同謂之天子禁近之臣自
北乞南者著例輙聴其去非獨以便臣下之情亦以養
亷静之操也自南入北者必以薦㧞遷擢論不得自乞
其法意微矣楊先生仲玉以桐鄉令五月調開化三年
政成入為刑部主事閱三月以養母便乞南改吏部主
事去子方卧疾于家聞而慕之及起告來先生之子兵
科給事中士宜以行巻請敘先生之行也予不及送願
有言焉及讀少宗伯東江顧先生所贈序稱楊氏之先
世積善于已獲報于天故先生兄弟父子之間科第人
物聫羙並秀為一時郡邑冠昭乎天人之際可以勸矣
予何加焉惟昔往嵗以使事過三衢方是時先生令開
化適羣盜發饒信間而開化當盜衝先生亟請城焉既
得命親閱版築屹然保障而開化可守矣嚴村者開化
之間道也先生眎其地曰僻而捷請守焉上官不以為
然賊竟由嚴村口入賊既入開化間先生據城不暇寢
食者凡六旬獨以恩信招集勇敢殺賊甚衆及上首級
歎曰殺人以成功名吾不忍也卒為有力者冐去以得
賞賊既退殺掠慘酷居民凋耗上官欲按舊籍定賦先
生曰亡者民也存者籍也亡者實存者虚以虚存徴實
役其何以堪吾不忍為之遂躬歴鄉鄙閱實口數以新
籍從事余採諸道路之言如此復訪諸士大夫皆然予
竊識之今得牽聫書諸簡末使後有考焉先生蓋勇於
為善而獨亷静於進取者耶楊氏之獲於天者宜益厚
矣則是行也果不足以盡先生而足以為先生賀先生
之兄伯玉憲副與予為忘年交憲副公直諫不喜人諛
佞年未及而身先退亷静之操尤為卓立夫屈伸進退
之間君子所以與道消息者也余無似不足以與於此
士宜幸有以質之
　　　縣侯張八峯考滿序
嘉靖癸卯八峯先生令上海之三年今上皇帝中興之
二十有二年也仰惟皇上深仁厚澤浸漬海隅而綜核
之法精我侯以宏材碩學輔理赤縣而循良之政舉蓋
千載一時也侯舉戊戍進士有聲當道者器之試令於
海海東南壯縣素號難治侯之令海也先徳教而後政
刑敦本實而汰浮冗嘗有言曰使吾有赫赫之名吾寜
徐徐之為愈也使吾為快心之舉吾寜遜志之為務也
是故一年而道行二年而信孚三年而化成海之為海
亦既改觀矣今獻績于朝當為治平第一侯自此升矣
夫君子學成而仕患無其時時矣患無其遇遇矣患為
他奪而業之不能竟也我侯身際聖明道合當軸而又
實以三年之俸厯志遂而業成上獲而下得可不謂千
載一時也㢤卜日戒行邑之士大夫相與餞之江上有
為達才之論者曰侯豈百里所能淹㢤司封駁持諫諍
以左右天子發舒輔相之業吾海上固桐鄉也有為留
行之計者曰天下一縣之積也使侯之道行必有轉移
感應之機風動阿衡猶運掌也兩者不能决以諗于深
深曰皆是也凡人之情有愛之者則不忍其去有望之
者則不願其留雖然大小則有間矣與其私於一方孰
若公於天下八峯其行㢤昔王文正公子明宋之賢相
其送薛簡肅之為轉運也曰東南民力竭矣薛公一奉
其言為世名臣竊意當時文正深居廟堂之中未必親
覽東南之實且真仁之朝宋事將非矣顧宰相一言雖
百世猶頌之惟我聖祖肇基淮甸皇上龍飛江漢東南
氣勢豈前代所敢望㢤况今天下一統幅員萬里又無
燕雲興靈之役中外臣工注意根本之地者謨謀迭出
海實東南之一邑固在袵席之上矣但今日之事則我
侯之所身親目擊者也侯亦有意於文正之言否耶今
制凡考滿自外入者先上其事於考功考功殿最之乃
上其事於朝天子親殿最之其髙等則有錫宴賜勑之
典或有面對輪召之舉侯時在列倘以東南民力聞於
上事有所濟則回天沃日之功又當出王文正之右矣
是誠千載一時也侯唯唯相與載拜而别御醫顧君定
芳輩前趨以告諸士大夫曰古者行必有贈禮也斯可
以為八峯贈矣請書于簡
　　　鯉庭雙夀序
嘉靖甲申嵗秋九月未盡一日董徴君三岡翁初度辰
也實開六袠配孺人氏宋同焉翁孺人有徳徳翁與孺
人者咸以雙夀夀翁初翁屢舉子輙不育昨嵗始得男
男甚偉長必後董人尤以為仁者之報進士董君羽用
既祝焉曰是宜稱鯉庭雙夀庶以彰天之報仁人乃手
書翁之懿行足以祈天永命者百十以告于儼山人陸
深曰翁子儀之伯父也子儀猶之子也知子儀者伯父
深矣伯父母之夀故子儀之慶尤深焉夫可慶者夀可
傳者文可文者情文以彰夀夀以徴徳徳以永世於有
道者望也此子儀之情也敢請予發書不敢當者久之
子儀之請至再而益勤因念今世號稱巨族世家者為
不少矣而詩禮甲科之盛則吾郡聞焉吾郡詩禮甲科
之家為不少矣而父子兄弟之盛則董氏擅焉乃若出
處之皆賢繼承之不替則尤盛於董氏予初登朝從廷
尉中岡公郡伯宜菴公之後而太守守菴公實有京闈
同年之好已復連婣曩嵗拜太夫人於里第時與三岡
翁游處信宿醇然君子儒也方時年甚强氣甚壯偉貌
而玉晳真貴介公子也退乎其容縟乎其禮度謙謙乎
不示人以城府則名門之令器也聴其議論辯而理考
其踐履密而誠觀其運用出而不窮蓋練達經綸才也
游心物外不以世慮紛擾茂林修竹之間杖屨往來却
而望之又神仙流也予敬且慕焉頻年以來徳義益聞
惠澤益廣充養益邃而春秋益以髙矣承事諸兄間藹
然孝友之光為世矜式天眷明徳俾有賢嗣翁殆今之
仁人耶傳曰仁者夀夫仁道之難也久矣千載一人若
猶接踵况於並世而雙一家所萃饗偕老之福如翁如
孺人者是又國家禎瑞之符而非董氏一門之慶雖羽
用愛深情至恐亦未得專而慶之也自是而夀愈升則
慶愈大慶愈大則傳愈永傳愈永則徳愈深而風愈逺
古人所謂不朽者蓋若是深知翁故史官也庸書以俟
并以復羽用云翁名懐字世徳御史介軒公之季子别
號三岡人稱之曰三岡翁亦夀也
　　　夀沈西津方伯六十序
大方伯西津先生沈公既致蜀政歸歸數年年始登六
十今嘉靖辛卯六月九日實惟初度之辰僉謂公官至
二品矣用之尚未盡其才或者天將益之以算乎深曰
何但已也聖明圗治惟才是求惟求老成是事天子且
用公於六十外益之以算者庸知非所以盡其才乎僉
又曰然是宜賀且祝也相率先期登堂舉禮請詞為侑
沈氏之良有雲谿先生者明於大道善為盈虚之詞曰
榮名外也神明内也外益形内益生外厚矣而生無益
者有之未有趨於外而中之有也其惟核之存乎其惟
兌之塞乎惟聰之黜而明且闇乎以無為為為乎吾家
弟之所知也是故抗志物表獨超大原雖涉世多虞而
險夷欣戚之境藐焉不一槩於中是夀徴也有百户侯
昌甫者志於大業善為康濟之詞曰文經武底治之道
也禮禁法防理之制也故變化消息與天地俱大人思
以一身易天下故曰安我所以亨天下也存我所以厚
蒼生也仁夀之効成而吾且與共其不朽吾家兄之所
辦也是故敭歴中外卓有政績居常未忍忘世於凡國
家理亂之原聞焉必議議焉必詳精神意氣之駿發日
盛而月新是夀徴也於是進士存肅捧觴趨而前曰二
父之言良是夫修身以至於永命為邦而迄於治安此
豈常人所能㢤吾叔父實兼有焉雖然古君子之道放
之則運六合而有餘歛之則藏一身於無迹此豈有二
致㢤吾叔父豈有聞焉顧吾叔父亷直自信動與時忤
耳順云及冢器尤虚天道於仁人何如也方今天子神
聖斷然為威福之主清問明揚使是非忠佞大白於天
下以究中和位育之化吾叔父葆真延祥誕毓多男以
衍螽斯瓜瓞之風存肅忝以詩書承公後嵗嵗當率宗
人如此一觴此存肅之志亦存肅之所為祝也光生以
為何如深聞之曰懿㢤雲谿之言淵乎有兄道焉户侯
之言秩乎有弟道焉進士之言藹乎有子道焉是可以
訓矣深少而鄙公有五年之長竊幸同朝猶兄弟也膏
馥所溉亦既多矣使公之道行與公之身夀方且恃以
為重寧非慰且願㢤自惟沈陸世居海上百年以來迭
相婚婣先世長老皆淳檏和厚故多夀考至於今未衰
也又幸從公以科第起其家益有榮光焉一脉之承傳
又寜無望於公㢤公將邁期耋閱嵗寒巋然松栢之韻
使宗黨婣戚永有矜式庶㡬人以道尊年以人夀此又
深之祝也是故特書為序以張之鄉邦且使兩家子弟
共聞焉世敦之抑世守之固有出於言語文辭之外者
不知公以為何如也
　　　海國留春巻後序
右海國留春之詩凡若干首弁以海國留春之序一首
此鄭侯啓範自上海令赴召起而上海士大夫所為作
也蓋以留侯侯不可留遂以思侯云侯莆田名家弱冠
舉進士負竒傑之才博學而明於理令上海滿三年矣
惠政焯焯以百十計最其大者右文興學稽古䘏民有
丕變焉海環地六百里齒聚而易爭故好訟海地之所
産利薄而費穰故吝財訟之至也至於忘曲直而擾公
私吝之至也至於逋賦貢而喜怨誹二者海之難理也
甚矣自侯之來百事改觀固未嘗遣一介行境内又未
嘗輕取一介於人人故海之民甚安之其去也海之民
甚思之夫海之民能思之未必能言之海士大夫能言
之未必能傳之故彚而帙之并以贈侯將使天下後世
知侯者衆也衆謂深宜序其後深辱侯知且舊顧不文
未必能傳侯乃為之序曰環數百里而為縣壯縣也以
進士令壯縣擇而使之也進士令壯縣舉矣才也舉壯
縣滿三年得召才之著也召去且將為給事中為侍御
史當其才也夫縣令給事御史極内外之選也雖然縣
令給事御史品皆在第七自進士為之皆初階也自此
以往陟臺省與國政充其才也雖然其事則皆縣令之
事也縣令之事吏户禮兵刑工古之六官也故縣令才
也然後為才給事才御史故初之難者縣令也上海視
他壯縣尤稱繁鉅侯舉之已無難矣而况于其他乎自
此而陟臺省聞國政特出其餘耳深病且老矣願拭目
以觀侯之進且以永海國之思也若侯之留於海者衆
矣故序
　　　鄉同年㑹序
𢎞治辛酉南畿錄士凡百三十有五人正徳丁丑之春
三月二十有四日㑹于京師與者凡二十六人越七日
再㑹前此甲戍之春嘗㑹矣凡四十九人至是則㑹愈
數人愈寡而情愈親嗟乎士方年壯志銳輙欲盡攬天
下之材傑而交之然嘗患乎不專及夫歴閱久而事變
更升沉散聚槩於中然常患乎不樂暢湮鬰之情以聫
渙散之勢是則兹㑹之意也朋友之道其來久矣惟近
世同年之交同升而臣有兄弟之義同師而出有几席
之親是故疏而宻逺而近間有不識面目一問姓名而
情好已敦雖其子子孫孫猶將世世講之矣况於地鄰
人接生長千里之内為鄉同年者㢤是則兹㑹之不容
以已也雖然情必附義私不勝公此古之道也諸君子
知所以㑹者乎以同年之好也亦知所以為同年者乎
國家設科以待天下之士固將以同文求之夫文同則
道同求同則進同然而出處顯晦中外逺近大小蚤暮
勢有不能盡同而同力同心以報國致志無乎不同者
是則兹㑹之光也深不敏敢以為諸同年告與㑹之士
某授某官行也因以為贈
　　　歸田錄序
歸田錄者沙邑陳公詩一編也公在英宗之朝仕為河
南布政都事公既歸老之言也其後人錄之以昭公之
志公卒之餘三十年其孫璵始由閩省檄貢在今天子
之庭既留南雍又二年始歌鹿鳴於應天又二年始出
録俾同年友陸深咏歌之既又屬以序頃嘗奉君語間
及先公嘗婉辭以避或中語則輟察其意蓋悼公之不
得志又重慮聞者之未悉也乃盡扣之曰先公士乎曰
士也治經讀史負不羣之志操筆摛文時軰退服曰先
公仕乎曰仕也亷明有識長於治治但以氣岸自髙不
知為小官也以是為當道者弗容然窘孽百至竟亦莫
能加民譽日增焉曰先公歸乎曰歸也有田數畝以給
食課童婢以足衣讀書賦詩以終日英氣壯志常發於
酒酣耳熱之後深之得於公孫者如此及讀公是詩果
樸素英發古之風節人也徐考所至皆不稱公公有經
史胡為八舉皆北公有才政胡為官不再遷是豈皆遇
也乎由今觀之則天之報公也不必於其身將隆其後
靳於一時者流於百世髙階通顯有與公同時者今其
鄉鄰子弟有不能舉其名尋其門户亦就凋廢公雖一
命之士去於世也逺矣天下之士識與不識咸樂繹公
之羙讀是錄也皆知於今有公也進而與公之孫交也
皆知公之有後也於公孰賢㢤公諱某忠肅公之後璵
字良玉積學富文將盡發公之藏者是為序
　　　夀唐母張孺人六十序
唐母張孺人以辛丑生今嵗再行辛丑花甲重周而始
開七袠古稱中夀是已十月十有二日為初度之辰兩
族子姪暨郡邑婣婭相率登堂為夀而以侑觴之辭屬
予惟吾郡士族多舊家而張唐尤顯城東三節之門尚
書南山公擅焉孺人其女孫也唐氏居金匯者世世以
積善稱郎中西園公復以甲科起其家孺人其冢婦也
予陸氏亦望松郡忝列朝紳適從尚書郎中公後且敬
且慕辱兩家皆不予鄙子楫遂娶孺人之季女有婣好
焉故知孺人為詳復念竹溪君游締之雅故敬孺人為
最蓋有年矣予適蒙恩歸休楫時以廕卒業太學侍予
南還數請於予曰唐自西園公違世家遂中落頼我竹
溪公以詩禮纘家聲以勤儉保家業彬彬然日益昌大
孺人内贊之力居多兒將以此為祝予曰是婦道之常
爾未足為孺人夀也楫曰再自竹溪公違世家日益凋
頼我孺人周旋百蠱訓迪嗣子以有聲太學唐祚之衍
未艾兒將以此為祝予曰是母道之常爾未足為孺人
夀也惟孺人之大節在造唐其足以格天也必矣兹當
食報之秋吾知天之所以夀孺人也必矣孺人惟一子
自治方其早失怙也孺人憂其無以立夙夜訓誨身兼
師保今自治之學有成矣氣體充裕矣當俾西園公為
有孫竹溪君為有子而自治將多男則含飴錫類其所
造唐者比於安國運豈出忠臣良將之下㢤今兹稱夀
正祝頌之始耳兒軰觴酒豆肉足為賢母榮㢤於是楫
跽而前曰是兒之所欲言而未能者也請書為賀遂書
　
　
　
　儼山續集巻八
欽定四庫全書
　儼山續集巻九
　　　　　　　　　　　　　明　陸深　撰
　序(九首/)
　　　送臨江俞節推之任序
天下之事必有始故善作者不廢善成者不遺斯古今
之通義也雖然道化與時隆汚殆未可執一而論其始
卒未嘗不在豪傑之士必先識之得之以為理相時而
動罔不吉其至也率於化㑹於道而天下之理成矣今
天下之理曷為乎始孔子之言曰飲食必有訟故受之
以訟訟必有衆起故受之以師夫飲食者嗜慾之道也
生人所不可一日無者也有嗜欲而後有爭訟有爭訟
而後有師又天地之大義也故自乾自坤自屯自䝉自
需而訟而師雖聖人之序易也亦不得而與焉訟者小
刑也師者大刑也今之世即使刑措焉而六官之職弗
理者未之有也國家百有餘年涵煦而生息之至矣閭
閻之下以聚以嬉日用飲食詐偽日滋漸張勢也故所
在相告許深文巧詆鞭笞不得停囹圄不得隙在上之
人有以齊之而以理理之法固當爾雖使聖賢復生理
今之世純用禮樂焉而於刑罰不究其有能致理也乎
竊嘗研推三代之治與今日之宜斷然以刑為之始而
不能不厚望於司刑之官也惟我皇朝於刑是審是慎
内而兩畿則以臺憲重臣董之外而諸藩則屬之按察
使若府則特設推官一人焉是蓋配六官以為理矣嵗
時復出大司冦屬廵行天下加詳允焉至今刑未甚措
而禮樂未甚興將予之所謂始者非耶抑司刑者未得
其理而理之耶皆未可知也今天子踐阼百度更始首
降德音拳拳於欽恤之道士也乗大運膺官守攄夙學
庸非一時耶吾郡俞君世美以成化癸卯鄉進士屢上
春官富文史識道理今年夏謁選天官天官卿才之俾
節推臨江府事臨江大郡也民庶而訟繁僉謂非君莫
宜將之任謁余言為行李叙君固豪傑之士其於天下
始固識之得之乎哉今出佐大郡為詳刑官將舉而措
之不難矣雖然計君之職亦難矣夫環一郡之刑獄皆
於君焉平反焉然非能自致於理也必且合乎上之意
以得乎下之情夫上得以勢位臨之下得以利害動之
惟上之狥則廢職惟下之狥則廢法二者不可均也一
視之於理禍福利鈍不遑計焉雖然處下易處上難夫
下之人動以利害世固有不畏利害者矣而下之利害
且有時而不行也惟上之人不但臨之以勢位又能以
名動之世鮮有不好名者矣徒取敏㨗辦事之名以爲
榮焉而下之情多失其實雖知而不問問而甘心焉何
取於理哉君且安焉食其禄居其位可乎不可也深不
佞敢以告君并以風當世之詳刑者
　　　通判原公利民偉績序(代作/)
地勢入於東南吳故澤國也松為呉甲郡地分東西鄕
東瀕於海乃髙阜西薄諸湖則洿下焉時或霪雨兼旬
則西為巨壑或彌月不雨則東或龜坼民於是乎艱粒
矣夫一郡也而利害逈異旱潦在天者不可必有相之
道則存乎人焉故古之言治水者二濬與防而已今天
子向意東南軫念及此蓋自府僚縣佐而下凡職是者
皆慎其選匪賢且才弗得任視他特加重焉先是水利
掌於浙臬慮其事兼而任分也故特出部署一人以代
之又慮其官暫而權輕也故特命今郎中傅公某專掌
之而吾侯以倜儻卓犖之才服是命而期至上下得人
一時胥慶焉粤惟東南之地旣非西北諸方比沃壤宜
稻梁故莫利於水一失其平轉利為害猶反覆手也而
吾侯心切民隱慮闗國家廣詢博訪諏厥便以為利民
計相時之宜度地之利髙者濬之以疏其堙淤漲塞之
妨下者堤之以殺其奔騰澎湃之勢蒼農老耕皆安所
業焉某也試以目擊一二言之槩可類推矣肇家濵密
邇縣治自邑以西阡陌皆取給焉故嘗堙淤民恒苦之
侯至自松覧厥地以為是當疏者乃檄諸縣鳩工集財
夫丁凡若干人皆即日從事侯又親臨以程之畚鍤之
聲相聞於道未及浹旬而向之堙淤者類皆通焉是河
遶學宫之南迤邐而西蓋當一邑文明之地源脉乆蕪
不獨田夫有旱暵之憂雖登臨弔古者平沙淺草凄凉
溢目蓋有感歎而興怨者矣今既得侯以通豈復有昔
日之遺恨乎故嘗循河而舟焉則啓土成畦絫絫然若
山之障乎兩旁也又嘗登髙而陸行焉則碧澌縈匯宛
然乎一邑之襟帯也鷗鳥浮沉帆楫上下遂為一方之
勝槩焉嗟乎是豈直為文觀哉居民授田其旁者負耒
耜而欣欣伊誰之賜歟夫春秋之法凡勤恤民隱者皆
在所當書以侯之績之偉如是固大書特書不一書而
後已也顧非其人歟侯姓原氏某處人官今松江府倅
云
　　　賀大理丞李仲陽序
今上將用一人丞大理下公卿議議以監察御史李先
生仲陽名上報可而先生遂進爲天子輔弼之臣矣監
察御史林君孚可合同官者而問賀於深深應之曰先
生所謂當世之才而名位則未極者也昔先生從先封
君遊嘉定矣深少而聞之知讀其文矣贍以博長而登
朝先生賜之交獲識其人矣粹以雅旣乃南廵得被其
政矣正而理曩過桐鄉考於其治矣豈弟而民思之也
若是者深竊以為用先生之未及盡而丞大理亦常資
也於先生何賀焉孚可諸君子各以意對曰天子懸位
以待天下之賢者賢者必得然親踈之感異固人情也
仲陽吾之所知者而吾獨得無情乎吾是以賀曰此朋
友之義也可謂進而不忘者矣曰天下之要以天下之
賢者處之不賢而處天下之要吾等與有責焉仲陽所
處吾可以慰矣吾是以賀曰此秉彛之心可謂公而有
體者矣曰君子之仕也行其學也非榮其位也而位弗
相值則有枉其學者矣仲陽值其位而大可見之行也
吾是以賀曰此公善之心也可謂仁而同物者矣曰天
子為官而擇人人得而官理大理者古廷尉之官所謂
天下平也平而天下之理可幾矣吾是以賀曰此社稷
之志也可謂忠而及逺者矣夫進而不忌則有功公而
有體則有勸仁而同物則有容忠而及遠則有章有功
可以大也有勸可以化也有容可以受也有章可以乆
也大而能化受而能乆請以是為先生賀可也遂書為
序
　　　送黎侍御廵按南都序
議者皆曰今之御史美官也御史而廵按又美也按而
得善地又美也其不以士之學而仕仕而行仕有不得
盡其學而行有難於仕者而御史者行之易也御史而
廵按行之遂也按而得善地行之而速其效也是其所
以為美也雖然以㒒論之殆所以為難也御史以言為
職天下事御史皆得言之言之而善其後夷考其人如
其言不已難乎其出而廵按則尤難焉者夫獻其言盡
其議其成與否顧緩與速我猶不得獨任其責也一旦
奉天子明命轄數百里之地數百里之地左仰而右望
一人是頼固非曩之徒言可槩又况浹歲責其成者哉
維僻逺之地為易稱耳蓋事簡俗變簡則有餘變則有
功故也非若通都大國百廢具舉刻期而集心條手彚
有日不暇給者矣而縉紳大夫又瞠乎其後也議其得
失如較白黑毁譽之來固朝行部而夕廊廟若此者皆
㒒之所以難也由其難以成其美豈非存乎其人哉新
喻黎君乾兆官至御史御史而廵按按而得南都南都
固善地也今之所美備之矣然度君果舉是也乎㒒知
黎君者也真其人哉夫士必有學而後行之大必有氣
節而後行之沛然君聚書充棟暇則較閲若經生然間
嘗奉緒論叩其所得深矣其立朝屢抗大議蹇蹇諤諤
不少狥俗挾其所有如是乎可量也然則今日為御史
御史而廵按按而得善地有不舉舉而不難未之有也
於是嚴吉士惟中乾兆之婣家也喜是行必成其美率
我同館之士凡三十軰賦詩餞之既成而屬序於㒒維
昔崧髙烝民此同朝餞送之始也然成於一人止於一
篇未有若今日之盛也而二詩者於山甫申伯之德業
極其鋪陳若不容口至於今讀之人不以吉甫為佞故
㒒於序是詩也舉其美列其難易而并著黎君之大者
將以諗於天下後世天下後世之人讀是詩也亦不以
㒒為佞固碩且幸也時黎君之母太孺人適登八十乾
兆素謀歸壽壽今便甚將遡江而上率其族人子姓共
拜於堂下然後循江而下以視事焉共其公以慰其私
此皇華四牡之所無者是又一美也故序
　　　賀君内子輓詩序
婦人之德無故無稱凡稱必故也婦人之職不越閨門
其稱賢婦繫其夫其稱賢毋繫其子匪專辭也專辭則
故故者婦人之厲也相夫子以正終無得而稱焉斯夫
人之道也武昌賀君天爵之内子某氏婦人之賢也不
幸蚤死其賢愈顯余來南雍辱交於賀君既乆竊歎其
賢於人也有三讀書綴文既工既勤氣銳志專無少外奪
其敏而學一也賔至則㓗觴豐豆有飶有芳酒醴以時
殽核惟旅其恭而禮二也衣皆麻枲不御繒帛雖質而
整望之有章其儉而𠂻三也及是内子之卒予然後知
君之賢與有助焉卒之日在南雍之寓殯殮既具天爵
嗚嗚哭不休曰天乎奪吾良仇家蠱雧心矣吾曷以究
吾學中饋無所託矣吾曷以飲食吾友衣裳顛倒矣吾
曷以取吾𠂻衆聞而悲之乃訪古蒿里薤露為詩若歌
以悼其厲以賢其賢以吊賀君之不幸君重惟内子客
死且無嗣恐遂湮其賢也乃彚次成帙屬予序而傳之
予謂君之内子厲莫大焉享年不得望三十相其夫不
及食其報客死之日無三尺之孤此豈惟賀君之所痛
天下之所共悲哉將死者有知未遽逝也雖然氣之聚
而生其散而死方其聚也不能不散脩短數也惟有賢
傳則不汅汅厲而以賢其與不厲而不賢又果孰為脩
短哉於是乎生者死者宜皆無憾也夫詩總若干係於
於左方覽者當各得其指焉故序
　　　張母翁孺人八十壽序
孺人氏翁翁莆大族也入我朝有謚襄敏者官至戸部
尚書爲時名臣孺人之祖也孺人㓜有淑質以女德聞
一鄉擇歸東崖府君遂相府君以文學起仕至龍門令
以婦道聞一郡東崖府君吾上海令張侯國鎮之父也
國鎮以名進士令海有美政豈弟慈祥人父母之士大
夫望侯容色如楩楠杞梓鬱茂參天又如明珠玊樹光
彩照世退而私相語曰侯固學成意必有本將山川之
間氣耶亦父母之訓成也何淵源逈異若此侯嘗貽書
吾兒楫曰秉壷有母行年八十養在里地瞻雲千里靡
日不思母每作手教至必曰汝父所蓄出焉尚餘汝之
上海猶龍門也其一心為國以報天子又曰循良之政
古人所賢汝之上海乃製錦也其加意民瘼以無負所
學又曰功名之際官有三事先襄敏公之望與東崖
公之名舉目在前汝之上海固發軔也其懋思先德以
振家聲予老且康無予思也秉壷每得書必焚香百拜
奉之惟謹故海政麤治惟尊翁儼山知之不識果能慰
吾母否也今嵗辛丑十一月廿又五日實惟初度之辰
將致一觴為壽惟儼山一言侑之予聞之歎曰此一世
之賢母也吾邑六百里孺人之膏潤及焉予何敢愛乃
作而言之世稱八母惟嫡尊且貴焉而壽世之所難也
壽登耋耄尤難也壽矣而賢又難也賢矣多男有如國
鎮後之者則又難也制進士有錄錄世系也録必先嫡
至貽封亦必先之孺人播螽斯樛木之風以大張氏之
後東崖公三子孺人袵保過於本生國鎮為季已先録
之方將入為臺諫馴至卿輔孺人當踰百齡鸞封鳯誥
一品之貴又將先及此則古今之所難而亦古今之所
敬且愛也敬愛所萃歌頌興焉是闗雎麟趾之義也莆
陽文獻當有鉅作揚之顧予不類為歉聖天子將采詩
陳風孺人之懿又當先及孺人於是可慰而國鎮之為
養大矣乃製為三祝之詞授侯寓歸俾歌之以侑觴其
初曰瞻彼蓬壺峻極於天時出雲雨覆露八埏壽筵啟
兮當筵前太夫人中坐兮擁列仙其次曰東望瀛海中
有三山六鰲引首蟠木為闗流霞再進兮同潺湲笙歌
沸兮舞斕斑其三曰二儀交㑹六合同春邑有賢令家
有慈親對南山兮綺席宏陳回古風兮今孺人
　　　新江十詠詩序
君子去其鄉則思何思欲見之也欲見之者何厚之道
也何為欲見之厚也重本也凡事必有本水有本源木
有本根作室者有基本而况於人乎人之生於是鄉也
山嶽儲精水土孕靈父兄宗族之攸萃一旦去之曷為
而能已於思乎既思之遂去之者何古者男子始生則
懸桑弧蓬矢志四方也將行道於四方也夫以孔孟之
聖賢轍迹幾遍天下而獨於齊魯之邦未嘗忘情焉凡
以重本也夫人之情既不能無思思而不能遂見得見
其似者可矣此圖畫咏歌之設古人之所為不廢者與
是故輞川以摩詰之丹青平泉以文饒之手筆彼皆百
世傳也而况于今乎林君徳潤鄞産也來教於吾海邑
居常為重本之思其鄉士郁古淡為作新江十景圖以
慰之十景者何曰梁山伯祠曰石將軍廟曰高衖義塚
者古也曰龍潭禳禬者功也曰葉菴齋鼓曰寳慶晨鍾
曰夾塘觀漲曰新渡横舟曰吾港秋月曰百丈春波者
勝也士大夫聞之各因題賦詩焉浸成巨巻而授予序
按新江在鄞城之西十里許而所謂十景者相望於三
四里中於徳潤之居環而列焉徳潤當鳴鐸授經之餘
每一展玩按圖咏詩則水木桑梓之念勃然以興化日
致位顯融所到益逺相與提携之乆又有今昔之感而
益思所以為鄉邦重者不必親到其地而凡杖屨之往
來童子之遊釣者已厯厯在目不自知其身之為客也
是巻何可少哉凡有事四方者可以法矣
　　　贈翁憲副存道自松赴浙序
松天下之雄郡也朝廷必擇士大夫之賢且才者守之
士大夫之得守松者亦以賢且才自待是故松治常天
下之最也而守輙遷及夫遷而去也民各因其治思焉
其民之雍然以長也其治和其民之穆然以深也其治
肅其民之驩然以固也其治惠其民之秩然以婉也其
治文其民之儼然若有慕也廓然若自失也其治寛以
仁君子率於是乎有考焉潮陽翁侯存道以名御史出
守松不及三年遷為浙江按察使副其去也民思焉所
謂雍然長者穆然深者藹然固者秩然婉者實兼之而
儼然若慕廓然若失者尤甚蓋侯之治以寛為之本是
宜繫民之思推郡莆陽李君與侯雅知善來攝海事率
其屬役往送焉蓋從民之思也而謂深宜序昔侯為御
史時余初登朝從班行末望而偉之亷問焉曰翁御史
辱從朝士游稱有風裁者亦曰翁御史又間與湖襄之
士游數能按者亦曰翁御史閩之士從旁首肯焉又曰
是嘗治吾興化者固宜然侯所到皆有聲去皆見思若
是然則自松而遷浙又自浙而遷而去也其民有弗思
者乎其士大夫有弗交譽者乎夫浙亦天下之雄藩也
將於異日乎有考焉前松守宜春劉侯今為其布政左
使劉侯之治尚嚴翁侯往以寛濟之其有合乎兩松守
並時俱蒞於浙又皆賢也藩臬兼資政刑相弼浙不謂
得人矣乎故得牽連書以為浙之士民賀
　　　壽汪思雲室余孺人七袠序
大江迤南山川雄麗甲宇内而生人稱焉多偉丈夫竒
男子隱顯不常而常可稱述蓋自古然我朝涵養休息
幾二百年宛然周南之風化徽歙又江南之上游也山
益髙俗益美氣益完固蓋不獨男德為賢而又有女德
焉汪生尚庠歙産也遊上海以母壽請為祝曰吾母余
孺人今年以八月廿又四日登七十尚庠謀捧觴歸敢
以聞孺人思雲居士汪處全之配也予聞其賢舊矣尚
庠雖無請予當有詞况請之勤乎予乃進尚庠而告之
曰家之興以婦子之賢以母夫之相以妻汝知之乎汝
父思雲與予交三十年矣雅懐貞操挾髙貲游江湖間
求一世豪傑士與之上下其意氣重義尚禮無世俗翻
覆之態殆以啇隱者與然什九在外而家門之政自孺
人一身當之思雲三十未有嗣孺人每語之曰吾無以
侍君汪之大事未遂君寕獨我望與逺近良家子求可
得也胡為栖栖若是儉乎思雲感其意為置側室已而
孺人即舉三男而側室繼出三男人以為賢淑之報焉
六男繞膝孺人撫之如一産暨長一一為婚娶恒誨之
曰爾父不得已業啇爾軰各宜以經學光汪氏吾願也
於是二子遂以邑庠士遊太學聲名藉藉起鄉人榮之
行將以科第顯有日矣孺人之教澤及汪氏者何如也
且夫梁鴻之譽頼孟德曜而益彰范滂者學行則自其
母成之若孺人者宜於家繁於嗣善於室所謂令妻壽
母非耶雖然壽亦多端矣蓋自五十之艾以至於期頥
均之謂壽而七十則人稱之為稀年若孺人之賢亦世
之所希有也夫以希有之徳而享希年之壽此固天道
之所厚庇而隂隲焉者也尚庠歸以予言為孺人壽觴
侑孺人倚几聽之亦必喜而悦既喜且悦則心日樂而
氣日充矣由是而底期頥可俟也尚庠乃再拜請書遂
書為壽
　儼山續集巻九
欽定四庫全書
　儼山續集巻十
　　　　　　　　　　　　　明　陸深　撰
　記(四首/)
　　　小沼記
劉子竒進窽地為沼於庭庭方廣不踰尋丈沼居其半
側足行庭中衣前後裾常欲渉沼波是故曰小沼京師
地髙燥水泉雖曠野皆難得况城市乎必欲置諸家庭
間雖小亦難也初劉子作沼課㒒汲井輸水日不足既
而時雨適至沼遂溢因甃以磚而水始渟涵僅乃一泓
蒔藕其中浮以蘋藻於是沼成陸子淵過而翫之俯見
眉髪歴歴可數蘋若壓淤而藻若緯波者徜徉終日不
忍去劉子遂命觴於沼上子淵賞其竒顧而問曰夫見
不足者羡有餘孟子曰觀於海者難為水見至足也子
楚人也而家於洞庭夫洞庭天下之觀也浩渺瀰漫千
里一望者嬰而習之見而狎之矣又奚羡此一勺為哉
劉子仰而笑俯而歎曰夫亦各適其適耳吾固不知洞
庭之為大而兹沼之為小也鳥適於木非必皆鄧林獸
適於陸非必皆鉅野是故水一也余誠生長洞庭之上
見敗舟没人而洞庭之害者衆矣而吾兹沼幸不至是
且一物同適而安危異焉吾未能相易也子淵聞之曰
近於理作小沼記正德二年三月六日
　　　塊庵記
呉江東陸生以塊名庵夫茍物雖微且惡或中於人之
所好木之朽析薪好之塵垢醫師好之糞壤老農老圃
好之况其尊者乎獨塊何好眎之塊然而已人無知愚
賢不肖授之塊皆弗欲生自少日放言髙論希大慕遠
已不見好于其鄉既學文辭脫棄時尚求世之所不好
者為之反而行古人之道正其本責其末斥其浮崇於
實人皆望望焉其去之也不有類于塊故得以塊自居
雖然塊也者積而至于尋丈放于頃畆之外皆塊之為
也滋稼穡養百物出其力以利于世及其至也諸侯藉
是以為社稷天子因之曰有天下塊之德生恐其弗勝
也敢記于壁癸亥之歲日長至自為文云
　　　遺橘軒記
金橘橘類也其大如彈小者如豆其味酸其木扶疎其
實純黄可以實賔豆或以之漬宻香美可乆江南園圃
多有之或以為庭實秋冬時纍纍隱映可觀而蘓之洞
庭擅厚利焉一名金柑昔人所咏分金者是殆其一種
與𢎞治末江南連嵗大寒河氷盈尺凡物之附熱者輙
死柑橘無遺雖洞庭百年之植皆盡往往呉人之所厭
飫者顧取給與他方余家西堂庭中一樹先大父手植
也可五六十載輪囷盤屈有竒觀焉正徳戊辰余以憂還
家林木變衰花竹蕪萎而是橘也獨以其蔽於屋一角
尚在方其盛時園圃聮榮美實克牣奚獨顧此一旦經
變之餘人方幸其無恙而加愛焉豈知向日之所蓬藋
而蒿艾之者亦是物也哉夫事有時貴物有託存此類
非耶遂作小軒臨之除去穢壤疏剔條幹其僵凍未凋
之色與余哀毁僅存之形又相當也因題其楣曰遺橘
且用比之於桑梓云巳己二月朔日記
　　　鶴沙家慶圖記
雲間山水自西來結滄海東匯其最勝地曰鶴沙晉華
亭侯别業也因得名最古其地最著姓曰談蓋自司空
公而後益繁焉談氏之子弟其最佳者余皆獲與之交
焉曰舜年者與同筆硯攻進士業最相友善舜年之兄
曰舜耕與同埸屋角藝俱敗去因而相知於是以文義
下上者十年於兹矣最乆雖然余未獲升談氏之堂而
於其昆季羣從猶未數數然也竊意必有仁厚壽考之
人與文章博雅之士相稱以當兹地之勝正德丁巳余
自史局東歸談茂才曰寳之者謁余東江手持一圖曰
家慶者再拜言曰寳之家翁杞石先生與家夫人金今
年並登五十六月八日誕辰也兩從父東石西石先生
繪此圖為壽先生從父之知已也而家翁之頥交焉者
也敢以文請挹其容煦然而敬恭也聽其言粹然而辯
也課其進退䕫䕫若有承而出之也余甚異之廼進自
賔階與之坐而諾焉柘石先生者名某字舜錫舜年之
最長兄也以行誼聞昔人稱王謝子弟靡不佳者其故
家流風致然今夫以舜耕舜年者為之弟而有寳之者
為之子又故家焉其人何如也余所謂仁厚壽考者其
斯人與余聞談氏愛石輦洞庭之祕發靈璧之藏環居
而山焉巉巖峭巁類海上三山之為而竒峯幽洞足以
供瞻眺入詠歌雲霞縹緲之中時有驂鸞駕鸐者彷彿
來焉於是舜錫稱杞石舜耕稱東石舜年稱西石夫山
氣之融結者也其德静若君子之亷介而有恒者也故
孔子曰仁者樂山繼之曰仁者壽以類從也夫居山樂
山聖人尚因其情以占其效之必至而况嗜石之篤如
杞石之為其效又何如也又况厚之以耆舊之風衍之
以詩書之澤者然則今之五十慶之所由始也他日將
膺國慶天子且致慶願少徯焉豈特家云乎哉雖然舜
耕舜年之繪圖者弟也寳之之乞言者孝也皆不可以
不記
　䟦(三首/)
　　　䟦世壽堂巻
夫金玊之純固也山嶽之静常也松栢之貞茂也物且
然耳若周氏之世壽固有本哉深竊論周義翁之壽足
以繫興亡之故為不徒矣三代而下惟宋失天下最長
久惟元興最為艱難宋自一汴二杭三閩四廣卒於崖
山一舟而元自朔漠滅國五十以及夏及金及宋盖國
家之廢興事變多端日月逾邁而翁以大年生於宋長
於元鄉飲於明何其竒也六世孫震以名進士筮仕鄱
陽令嚮往未艾是能以其道夀人而益以昌翁之世者
又不徒為壽而已矣震其懋之哉深乃於鄱陽觀是巻
而書之翁生於宋景定之五年鄉飲禮行於皇明洪武
之五年卒於鄉飲後之六年震生於成化之五年舉進
士於正德之六年深書于七年寔震令鄱陽之明年也
　　　䟦鄭文峯所藏劉松年赤壁圖
右赤壁圖宋劉松年所畫按赤壁之勝具於蘓子二賦
一時景物復具於此圖當是一幅今釐而為二為鄭司
徒文峯先生所藏予家有鮮于伯機行書後賦因舉而
歸之文峯遂裝成一巻相與賞歎以為物必有合固龍
劒也予謂合不合無足論惟物之得其所托似非偶然
者文峯髙雅所至有江山之助以為廊廟之儲竹頭木
屑猶在所錄況圖書也哉雖然黄州赤壁托東坡以傳
樊口赤壁亦傳自曹瞞之攻戰後世忠憤之士多倖周
瑜之有功至雪堂留滯皆以為舒亶李定軰承附時宰
故江漢間兩赤壁各繫漢宋之事覽斯圖也千載之真
是非定矣此巻胡可少哉文峯其寳之
　　　䟦定武蘭亭巻
昭陵永閟千年蹟定武猶存幾様碑今人間定武又閟
不可見矣世逺則同歸朽滅何物不爾金石為傳世之
器果足盡情耶近時禊帖稱汴中者絶佳予金陵購得
此巻紙墨又佳蓋數十年前物也又安知後之人不興
歎於此耶
　書(二十四首/)
　　　與董中岡二首
恭諗榮還即欲趨侍以悉夙懐顧多病多事然此心南
嚮已乆令姪至知已弄璋是足以當二品官千鍾祿矣
他尚何足介帶時下春和倘能一日深當作侣以搜奇
選勝於茂林修竹之間浮世得喪不過夢幻想髙雅之
懐自有妙悟非深所能助也如何如何
深登堂展謁無日不勤比縁舊痾殘暑遂負中秋之約
方懐慚悚忽奉手書情誼藹然措躬愓若少伺扁舟南
浦敬下陳榻也再承全篇累幅明珠良玊令人把玩不
釋手勉為效顰蹇澁難繼容更請教所示紫岡之卜敬
如尊命無不可者兹草草具目以上俟議定以原契去
也但孤姪在縗絰之中圖㐮大事意望今嵗之租尚煩
執事者指揮爾如何如何委曲事宜悉告來使幸扣之
倘有示不吝别紙病暑憒憒裁荅不謹
　　　與郁直齋七首
唐橋舟次奉違教範忽復經歲瞻仰惟勤想公愛我當
不異此懐恭審道候清嘉為慰往時梁上蹤跡得伏法
否近聞崇明之警天下事養亂釀禍率皆有漸故園薪
木何甞一日不在念也濳消鎮定屬望要途亦恃有卧
龍長嘯如何如何深處此隨分供職頻作谿山之行遇
㑹意處亦復忘勌第苦目疾殊不快暢何當數追左右
以助麈尾耶舍姪相自武當登廬阜東還扣之或有竒
事也遥計壽筵宏開必隨賀賔上巨觥致頌餘惟台亮
相姪還曾具啟達伏諗台慈萬福為慰今嵗夏熱殊酷
適以事過江州南康乃在廬山之麓番湖之陽避却秋
來兼攝湖東兹將上懐玊盤桓上清宫以尋神仙之窟
宅樓船已次龍津便中特以奉報世間齷齪齷齪事已
付之度外王法公道吾静以俟之儻不遇亦已矣自古
至今士之不遇者何限也往嵗甞告執事欲求故鄉一
塊安樂土恐亦未便可得也奈何奈何餘非面莫盡近
見鄉録四五處文氣皆和平世道豈將復耶跂予望之
餘不盡
昨承惠古紙感感詩帖改字尤雋永荷荷作詩一事古
人論之詳矣要先認門庭乃運機軸須發之性情寫乎
胷次然後體裁格律辯焉方今詩人軰出極一代之盛
大抵古宗選律宗杜可謂門庭正機軸工矣惜乎過於
摹擬頗傷骨氣昔宋時有優人誚舘閣者衣破碎之服
揚言於衆曰我李義山也為三舘諸公牽撦至此今日
文選杜詩亦可謂牽撦盡矣惟直翁可免此聊為道之
幸見教一二至望至望小兒近日又作得經義五篇皆
朋儕中擬題奉為令孫與黄生一日同作為教兼煩老
手細批各篇後乃見推愛若徒以好語復之非所望也
至禱至禱
甞聞前軰言今世無文章但有減字換字法耳不意衰
老及見之吾夫子稱堯舜之德業以為煥乎其有文章
文章一也無古今之異有此等文章則有此等事功大
可憂也豈可亦尋行數墨間為小事哉恨吾菲薄且病
惟有感歎與退避而已若主盟斯文一變至道不得不
有望於當世之大人君子吾直翁豈可多讓哉偶得𤨏
綴録在几奉去雖未敢據以為凖則有多少朴質前軰
尚可想也幸教示
深此行匆匆寔多懐畏辱拳拳教愛臨發遠餞尤深銘
刻叨庇嵗暮履任随分供職所幸寮宷多故舊兼有湖
山之勝但覺興味迥别老態殘生固應爾耶柰何柰何
近小兒南來念欲從二三名士游以廣見聞此又䑛犢
之常顧辱憐愛惠之好言此意尤難忘也謝謝所要明
經士想為令孫輩師模須校選奉報亮之亮之時下春
明伏惟尊候多福吟嘯為樂浦上園亭花竹當漸佳恐
耆舊赴召未得具饗也不盡
昨承枉顧欵語領教益多故舊凋謝景入桑榆雖日日
得此猶為不足又何暇知身外事耶敝廬頼庇落成後
即讀書教子自可為局中末著矣此意執事或能亮之
適得京中七月廿四日書報晋溪公此時尚未有凶兆
荆山真孟浪也白川南轉恐亦未為的實知之兩生文
巻納去此如上路人取道不謬矣但要脚頭不住京洛
可到也無事他求隂雨愁人聊此不具
聞公種樹且將架石令人欣然便有山林之趨深適東
渡故園竹木森秀果實叢生摘取數顆奉消南行詩渇
此事即爭三五年有實受用矣連日齋居清晏海叟集
亮入品藻如之何此老詩有氣骨往時年少喜方人甞
以為髙過呉中四傑人多不服惟王文恪公以為然追
念長安詩杜中品評編校將三十載而獻吉仲黙俱已
下世為之慨歎此老别有全集俟著眼後更須裁訂商
量也
　　　與戴子孝一首
别去懐仰殊苦不識何日是君故鄉團圞之㑹途中亦
復無恙否深叨逺庇客居粗安但覺與世齟齬耳思與
君孤舟漫遊髙樓劇話處恍然一夢而都事不如意然
後服君之練達而始悟㒒之迂狂也無柰賦性頑鈍雖
蹶而不悔近得秘法朝參之餘杜門焚香一味參禪習
静雖書冊盡皆掃去乃大有益瞻望千里何縁得與君
極論耶所留巻尚未寫得縁釋褐後即有入舘事繼之
國哀勿勿容徐圖之故鄉知契見間即望致意便風附
問指不多及
　　　與唐竹溪一首
昨者問俗亭餞送髙情雅愛無任感刻别來途次賤累
軰叨庇俱安將抵灣下忽䝉㤙命孤逺之蹤辱聖主特
達之知出自望外顧菲劣無以報稱為懼入朝躬謝皆
幸成禮五月望後已到任屢䝉宣賜品物絡繹在道近
拜侍經筵之命寵光恩禮遂與卿輔畧等榮感之餘惟
增慙懼忽忽月餘未間報謝乃辱逺使多儀豈勝慰浣
　　　與顧東川表弟二首
自灣中分首南路備經憂恐出閘河始就順境舟次幸
不熱士大夫頗多慰藉甚適至六月六日始抵家暑濕
煩毒又耳聞目見者豈魑魅之區耶鄙之不忍笑之不
可欲泣而道之不能雖一日不得安處又吾弟日望不
還正如芒刺了却楫兒婚禮又候過半月遂南来不知
吾弟是何日到家為何事留滯乃爾自杭州尚望追及
也七叔以八十之年率諸子弟軰為湖山之遊却又是
一段竒事七月廿三日遂汎錢塘一路溪山如畫風水
兩便兒軰遊嬉藹藹頓忘旅懐八月初渡嶺皆安好入
武夷過却生朝極登臨躋攀之樂形容不能盡有一二
門生追伴四五日窮九曲尤竒勝此處却寛廣有田成
段落源頭活水分渠而浸時正見秋黄之際至此雖描
畫亦不能盡矣鱗魚白飯輕徭薄賦極可治生人世仙
界無以過此廿一日上任廨舍皆寛敞後有髙丘園亭
流泉繞階除入厨中時時拄杖登髙谿山皆入几席府
治中風俗甚佳豈羅仲素李愿中之遺化未泯士夫只
有三四家皆朴實勤儉如古人卜居無以過此吾弟能
飄然一來可商量也人還附此不盡
深再拜九月十九日往謁羅豫章先生祠堂山行去來
計五十餘里還見張禎者得手書始知北歸慰喜無量
此處一一皆有北信不過四十日世熊反覆若此深之
南來殆有天幸耶簿書簡稀溪山佳勝且風俗淳朴真
可以忘老矣揖兒學業日有進益比之京師大不同早
晩與之論道理講學問殊不落莫古稱忠義之人是處
便有山川鬼神呵䕶此理不可誣但所謂天之君子人
之小人且須受之不必校不必校今年故鄉歳事如何
吾弟得暇扁舟南來儘有竒趣也跂望跂望鄭侍御被
劾可念近日有信要作乃翁墓碑别有數處請文乃苦
事苦事餘乘便再啓
　　　與董子元二首
山亭舊遊殊動世契之感故不能乆留廻舟遂抱病甚
苦不意發竒石相贈益令人悵然慚愧與頌謝交勝也
柰何柰何衰老之人復䝉璽書臨門誼當趨命松城得
握手尤望尤望臨川集脱落當覔一全本奉觀官箋三
寫去舊稿承命也
昨承顧兼小兒承教無任感慰所留紙冩去途中寄白
巖先生二詩以吾子元有通家世契爾能和至尤望尤
望聞收蓄本朝先達紀載甚多乞一一目出寫至與寒
家所有者比勘之如何如何張月鹿云祝枝山所著蘓
材小纂在文府亦望發來一目山居卧病殊苦春寒有
文話商量不識扁舟肯北下否拂榻以俟
　　　奉宗溥從兄七首
西門别後在途備甞辛苦幸不落入賊手道路之難未
有甚於此時者言之可懼六月初冒暑入城供職七月
間乞恩得給賜勑命二軸但念先母平生受盡勤勞竟
不能少俟為恨涕淚如何弟宦况如故京師風土頗相
宜無恙報此足矣秋成不知如何山東北直𨽻盗賊猖
獗此有大氣運無可柰何郁希正還便時在閣下看教
職巻聊此古人云烽火連三月家書抵萬金不知此書
何日到也餘萬萬不能盡
自十月五日八郎死後苦痛萬狀此兒聰慧過人今既
殀死後事可知矣往時雖屢遭此但今氣血已衰尤覺
難忍幸九郎得好室人漸健客中聊爾遣日天道遠未
可測觀之國事家事人事意欲求退此計已決少俟機
㑹下手耳主上務明察而英武獨斷為臣子者精白承
休之不暇甚為可愧可懼也王世明房宅欲交易若果
成為歸老之䇿亦是鳩居鵲巢省後來費力且恐浦東
不是安居也幸斟酌兩月來心事憒憒百念灰冷聞宗
潤兄病已全愈但澄之兄尚未脫體不知近來如何吾
一輩兄弟數年來衰謝若此豈是不肖叨冐寵榮為天
所厭或是不能積善隱惡所致也可懼可懼大伯七叔
處皆不敢報書俱煩吾兄奉慰一一張約齋先生處望
申悃愁膓病骨不能盡述
去嵗一冬不得家中消息極為想望深居京庇及如常
近日聖駕東還例霑金織賜衣紅青二品寒暖三時但
虎彪花綵似借武階得為便服皆出制命也榮懼兼之
約齋先生或能備道時事當就問其詳嵗暮有書止家
屬之行所慮道路饑荒風波不測若夏麥有收可作行
計伏望自老父而下慰安之向承示及前程一事曽與
約齋先生細議髙下前却之間吾兄惟意所安者深當
量力處之更望裁示老父今歳八十有一恨不能遂戯
綵之歡兩小兒或能作嬰兒真態也興言及此不勝神
魂飛越惟吾兄體之念之
比承手教不任感激賤累輩極荷周旋北來途次亦安
穏於客居甚為團圞但南望老親不覺涕泗之交下也
此情柰何顧門戸事大聊復隱忍於此以有所待南來
守官粗遣近方謝印上下之情不至枘鑿而抗顔任怨
勢須乆而後定也大比在邇吾兄沉鬰已乆理宜大發
秋風消息已為洗耳嵗暮擬對床於長安矣小考聞已
過尚未有的信今嵗方在例頭恐取人之路太窄入簾
免至冬烘亦一便也
新年來不得家信又聞家小北來心甚擬望二月壽筵
不得預如負芒刺此時正在禮闈校閱將定辱二主考
先生許壽以文而同事諸公俱作壽歌都練俞國昌題
曰禮闈遥祝將成大軸寄歸弟因居家間乆兹來供事
誓竭公誠但過勞病作僅能畢事今嵗塲中主於崇雅
黜浮貴理學變文體而一時負名之士或不在選所得
皆實才也舒芬王正宗二巻皆本房竒作舒以經學勝
王以後塲勝後舒遂大魁天下頗愜輿論今特寄二子
巻併塲中批語試細觀之或出與鄉中諸後進一看可
以思齊他尚有佳作因人事不能盡録陸續可寄也靳
公竟以物議去國真可惜矣
比日家人至得書兼知吾兄所以拳拳為弟之情百凡
加意何敢忘何敢忘弟自入冬以來病勢漸去十月初
間議有南司業之行便欲欣然承之復有留行者近又
有司禮監教書之命生徒幾三百人皆權貴難制馭而
批授問難極為勞攘五日一往徒歩十里似非病後所
可堪也柰獨客萬里懐老念㓜無時少忘屢欲為退休
計顧家門事大未敢輕為自便如何如何京中時事人
心安堵天命祖德宜若無事但聖駕一還則無復他慮
矣朝士間有送家屬還兼引疾去者亦各行其所見耳
弟之家屬勢須一來舟可用自雇府縣中決不可干兹
雖有書特致問訊此事不欲與之言也臨行事宜更望
斟酌或決之龜卜耳十二月初還遣一信來為行止承
示宗澤兄葬事如此亦可其間委曲吾兄自為善處古
人所云忍之一字或可行之大抵此人倫之變也吾兄
出處事弟亦謀之俟有便委曲當别陳
京中事體委曲約齋先生必能道之約齋行後兩日而
司業之命方下目今移居到任俱已定疊叨祖宗厚廕
與夙承訓誨厠大臣之末霑侍從之榮所得不為不多
矣自度任益重而官益冷夫任重則人之責我者益備
官冷則我之副人者甚微能不重為戒懼此言惟吾兄
知之審之思老念幼之心無日不切秪恐南都卒難得
耳柰何柰何春初家屬權且北來乘機旋處之不敢不
安於命也
　　　與徐伯臣二首
卧病索居思一見故人而不可得如長谷尤難為懐不
知新凉可期否向許寄邵復孺先生詞稿近亦收得一
二種手筆即當奉覽前輩盛美付之落莫庸非後死者
之責耶臂病將廢衰殘可憐適示銅物當為漢器是天
禄辟邪之類制作甚佳惜斷其尾爾餘候面悉
逺諗道候清吉仁政展布念昔遊佳勝恍然身在海山
奥區顧老矣為之悵望不能已已昨自望日扁舟出行
田舍迤邐至青龍江上舊置竹林池塘結數椽于上九
峯當前歴歴在目其右枕白鶴江吳淞抱之而東因榜
其門曰歸從紫閣黄扉裏住向青龍白鶴間頗憶長谷
不得相與指㸃之然鵬摶鷃笑固物理不齊爾臨啟作
報忽漫及此一笑一笑
　
　儼山續集巻十
