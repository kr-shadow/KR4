#+TITLE: 先天集-宋-
#+DATE: 2016-06-11 12:25:03
#+SOURCE: github.com/kanripo/KR4d0341 master e06377bc                
先天集序
甘泉子曰言語之道其誠之不可掩
乎誦其詩讀其書而知其人者善
言也誦其詩讀其書而不知其人
者非善言也誦其詩讀其書知
其人也者出乎其心夲乎其性
情彂乎其言言出而成攵焉是
以由詩書而知其人亦若是而己
矣斯不亦善言矣乎若夫誦其詩
讀其書不知其人也者言不由乎
中不出乎心不本乎性情而擬效
乎他人如優人之抵掌為離合悲
歡之態粧飾乎雲烟月露之形如
巧鳥之聲又烏足以知其人之面
目若何哉是故善言者如老人出
老人之聲聞其聲可知其為老人
矣不善言者如小兒效老人之聲
闻其聲人莫知甚爲老人矣故曰
言語之道誠之不可揜也余得南
宋山屋許先生之詩文曰先天集
者于其裔孫亮而觀之嘆曰嘻其
所謂善言者乎其由中心出者乎其
彂扵性情者乎可以知其人矣故誦
其诗讀其書其人逝矣逺矣于其
沛然者可以見其自得焉于其慨
然者可㠯見其節義焉于其惓惓
肰者可以見其忠愛焉扵其言屢
而見擯擯而復言國之危亾斬衰閉
門至死不變者可以見其大節不可
奪之志焉然則先生之為人盡在心
目中矣先生名月卿字太空蓋尝
受心學于魏鶴山先生而有所自得
故其言至今凛凛猶若　生氣恍
乎若有㕥見先生之謦欬儀形然
亮也懇余序諸首簡梓而傳之其
　亦孝思善繼者歟
嘉靖十三年十一月十九日
賜進士出身資政大夫南京禮部尚書
前國子祭酒翰林侍讀兼修國史
經筵講官增城湛若水書
先天集目録
　詩四言卷一
　　月代
　古詩五言
　　次韻春谷　箕山
　　送碧梧入府　贈胡菊軒(并序)
　古詩七言
　　除月二十三日夜夢　次韻陳肇芳竽贈李(相/士)
　　次韻謝君直贈李(相/士)京城㸔水
　　故人　次韻胡温升(玉甫)西野
　　次韻
　長短句
　　題明皇貴妃上馬圖　渉世
　　山近　新安
　律詩五言(卷二)
　　木犀　曉幄
　　雲邊　明月
　　甥舘五首　吊程貢元
(代仍六弟吊程貢元/三首/挽番陽戴如㑹貢士母/金氏)
　　次韻汪敬子　挽汪士洪
　　同滕推游朱緋堂(二/首)挽外舅二首
　　有感　住黛障
　　夢中作　閒賦
　　野人　次韻鄭將仕
　　霜日　得安道中
　　挽胡制機康侯　寄郭衢州(因)
　　重寄郭衢州　寄留夢炎
　　重寄留夢炎　夜永
　　客來　咸淳
　　送張平湖山遊　次胡伯凱韻
(題項橫父臨清亭時/方生孫)捧硯姬空翠二首
　獻歲　梅叟
　　挽妹婿汪汻四首　燈火
　　月色　帝學
(次韻蜀人李施州芾/端午)送撫倅林評事歸班
　　天貺　飯了
　　大行皇帝挽詞五首　贈快霖
　　神静　寄陳宰
　　次韻李制幹贈行　山川
　律詩七言(卷三)
　　天道　木犀
(次韻晉三姪招予及/同年飲)次韻雲岩
　　南堂　使華
(允杰姪以詩來卒章和予生孫次韻一百首今/存四)
　　用韻簡如晦　用韻自述
　　八角　歸塗
　　次韻程愿二首　寄顧次岳五首
　　鹿鳴用趙資相韻(入邑問炊中雲招王希/聖起龍三首)
　　遇黃先生　和趙資相
　　追賦暮游　次韻葉司戸
(次韻黄玉如大章携/先集來訪二首)再和題黃免耕吟藁
　　代仍六弟吊程貢元　寄題岩經樓
　　次韻仲成叔賀䨇(桂/橋)滿城風雨近重陽
　　挽座主呉倅　登慈恩絶頂有感
　　挽陳節使　挽李左藏
(挽清湘令董介軒夣/程先生)挽馬樞宻母叚氏
　　次韻朱塘三　與陳宰(開先)
(迎謁劉朔齋/行部/提舉)
　律詩七言(卷四)
　　贈黄藻二章　贈程惠子
　　辭賈徽州二首　三月
　　題趙尉洞源泉　贈墨士程雲翁
　　春日閑賦　題江端翁廟
　　寄題張宗玉牕下(庐/山)賦新花竹
　　贈王竹窓　中秋謝施婺源爰
　　和子思弟韻壽母　次韻黄玉如求記
　　川原　次允杰五首
　　六月雨十一首　臨川家史君坤翁喜雨
　　浴罷　次績溪趙簿孟英見(投/韻)
　　次胡伯凱韻　贈李企
　　　寄東宮官　題俞時琰杏山堂醫
　　　暦日　香潭八首
　　律詩七言(卷五)
　　　仲春初五日報謁　多謝
　　　早起　厭厭
　　　項似道眉子硯　憶胡同年
　　　賦廷玉菊存堂　賦呉廷圭篔西亭
　　　題徳新堂　起來
　　　露　臨川
　　　送孫山長謁皮叅政　代弟二首
　　　挽張丞泳　送周徽州赴建州
　　　次周尚書八首
　　排律五言
　　　暮春聮句九首
　　詩雜體
　　　途中𢋫禁體雪韻　十二辰
　　　題清足堂　次韻曉行
　　　用名世弟韻　悶來
　　　次韻程說和
　　絶句五言(卷六)
　　贈朱野拙
　絶句七言
　　千年　黃菊
　　次韻胡同年女　人間
　　次韻馬樞宻二首　入邑道中三首
　　有感二首　賀滕推入郡奉祀
　　途問五　車中
　　白雪　槐影
　　吟蛩(朗湖道中因見二事信/筆二首)
(贈碧鑑相士蒲田林/行可)贈談命韓東野
　　　春日　與鄭婺源
　　　賀楊司戸庭玉　新安道中
　　　無山　望中
　　　首夏　用勻呉初隣
　　　題婺源齋庁　次勻胡梅瀧
　　　月庵　贈冩梅僧處能
　　　答雲甫程文　贈竹溪
　　　贈張相士　贈梅隱術士張尉
　　　雪後　送髙安辛聖祥謁後林
　　　送徐君何　簘鼓
　　雲護　月明
(咸淳五年天下都散漢許月卿飲無筭醉後吟/詩秉筆達旦)
　　此行　樂天
　　風起(觀吴廷玉五雲歌書其/後而歸之)
　　旅􁄶啚　次勻周學禮
　　訪渭陽(題劉後村所䟦楊朴移/居啚)
(呈翁司理名方子擢/婺邑)䟦東坡墨跡
　　二芝蘭　即事
　　九江　寄張立道
　　休休　茶䕷
　　默齋璧間竹鶴　星學
　記(卷七)
　　天多許記　友仁先生壙記
　題䟦
　　書楚辭後　䟦許氏世譜後
　書(卷八)
　　上程丞相元鳳書　答呉丞相潜書
　　與鄧宰書
　雜著
　　志樂平朱氏榮緑堂
　　經義(卷九)
　　　聖王制御常道如何
　　啓
　　　與曹徽州　賀朱尚書
　　　賀蔡公杭　賀厲制直
　　　賀余子新娶
　　碑
　　　婺源朱塘晦翁祠碑
　　奏疏(卷十)
　　進大行皇帝挽詞(疏/畧)劾余玠子如孫疏畧
　賛
　　唐􁇡國公追封英烈汪王像賛
　行狀
　　李太安人行狀
　銘
　　校尉雲屋許公墓銘　戴氏母墓銘
　附録上
　　臨汝書院講義　宋履齋呉公帖
　　宋矩堂董公帖　紫源汪公帖
　　東澗湯先生書　湏溪劉先生書二
　　　秋崖方先生書　送許允杰序
　　附録下
　　　宋運幹山屋先生行狀
　　事録
　　　公牒三道
　　事實
　　　郡志　邑志
　　　鄉賢録　文獻志
　　　南畿志
　　請建山屋書院文移
附録上
　　臨汝書院講義(出林隠程復心章圗四書)
山屋許先生月卿爲江西倉幹時臨汝書院講中庸
首章三句謂文公所謂隂陽五行之氣健順五常之
理本於漢時鄭氏注曰木神則仁金神則義火神則
禮水神則智土神則信以爲水火木金土氣也仁義
禮智信理也而有神之一字貫乎其間理形而上者
氣形而下者神形而上下之間理不外乎氣氣不外
乎理而有神以貫乎理氣之間提挈康成而不悖聖
賢之學真能發先儒未發之藴宜乎為蕭大山諸公
所敬嘆也
　　宋履齋呉公帖
(潜)伏披芳灑亟誦以感以愧墓銘之諭良仭不鄙但
(潜)今又蹈前轍方爾上歸田之請倘得返吾初服恐
可踐約决不敢孤孝子愛親之心也見教諸作暇日
尚湏大嚼雋永亟此具復斐帥併希加亮右謹具呈
八月日觀文殿大學士光禄大夫沿海制置大使判
慶元府呉(潜)劄子
　　宋矩堂董公帖
(槐)伏承帥幹正字不我遐棄慇懃問勞併以前書舊
作見示三年千里之别不足以間之也(槐)前此雖服
文名實未測其底藴今觀潜虗發㣲序引用薪火不
㓕明有繼也真武夣記引用艮萬物之成終始乃知
於已分事不草草爲之加敬他文超出翰墨蹊徑無
待贅言抑區區愛助以為掲日月而行不如用晦而
明盖翫來字旣云欲出仕而無隨世就公明之才欲
杜門而無養髙以自安逸之資是未䏻逺離人間世
也幸試思之先太夫人挽章義不可辭第自避隂息
影以來未嘗鑚頭入閙藍勉而爲詩則吾䏻毋乃以
不情詩者乎若叚秀實之訓則烱然在目其何䏻忘
承許枉殺心親千里如對訪戴何足効耶(槐)年來翫
昜稍有氷觧凍釋䖏若有可警䇿者所願聞命草率
皇恐切冀亮之十月旦日(槐)皇恐上狀
　　紫源汪公帖
立信洊勒華緘倅以儷製禮意渠渠旣感而愧理學
之粹見於講義襟度之清見於髙吟謾爲贅半語姑
以荅盛意耳一笑幸甚埀戒薦剡有賢如此而又皇
華賢部使懇懇言之何待申諭頃承意雅深願那輟
備員所恨剡削之狹不容近舎而逺取遂乖貪賢之
意惟有慊然答酬草草伏幸台亮　年　月　日朝
散郎直敷文閣沿江　副知江州江西安撫提舉屯
田汪立信劄子
　　東澗湯先生書
漢逖跡英發之論忽忽十年雖尺書無可寄之便然
懐仰標度則烱烱如一日也去夏承受人忽逓至翰
教琅琅累􁐇極佩眷記之厚時方爲江右之行㝷而
謝病以歸杜門養痾念欲力謝不敏正以未之所托
便中洊領妙墨知未督過旣以自幸而怠慢之咎則
無所容愧也尊年丈抱負甚竒徊翔滋久新除雖未足
多賀然倉幕事簡可以優㳺韜望想不免推枕一起
道山延閣從此皆分内事矣欽佇欽佇漢衰晚多病
積負恩華南昌之命尤爲沗越幸假戍期亟亟祗拜
年侵才乏未知所以報稱於他日也名章俊語洊勒
録教毎用嘆仰顧潦倒如此難以與扵斯文耳前承
下喻尤見用情其時盖未知漢已力辭閩節虚辱盛
指至今有餘愧也偶便拜此以謝連壁之貺旣已後
時且復簡恱悚怍併深所幾爲器寳加重亟承迅擢
副此宿期年生朝奉大夫直華文閣新知隆興府湯
漢劄子
　　湏溪劉先生書
㑹孟前日急走一介追逐拂天之斾不及拜尺𥿄臨
發嘗亹亹謝不敏併以詩筒祝鄭宰馳逹想巳上汚
清矑將次溪口去兵與盛价偕來伏𬒳誨荅層畨累
幅波起浪湧皆駭心動目之觀﨑嶇風雨中不啻抵
掌縱譚之快慰　可知且審西庾上幕之命已從天
而下此何足爲山屋賀然公朝嚮用之意扵此可覘
來教鋭欲牢辭此舉固甚偉第區區陋見竊爲執事
且當如桞下惠之不辭小官未可效涑水翁之不拜
樞宻副使前脩出䖏要必稱亭適中更惟髙名深思
之史倉乃眉人㑹孟四十年至交名家典刑師事鶴
山於書無所不讀在蜀數持麾節雖兵火顛沛中未
嘗一日廢卷作郡時手抄九經中庸大學或問章句
只一小册其用功可類推魯公敬之前年署爲元僚
力薦扵上召爲吏部郎亦有昜説進徹一覧茲又得
名流以望幕府是亦氣類感召豈偶然哉昨終日行
九折畏途憊甚輙留來伻一日方䏻禀荅終未䆒所
欲言尚存嗣訊伏乞台照江青乃荷轎者故欲其速
囬乃辱厚犒祇重愧惕耳右謹具申呈正月三日中
奉大夫直寳謨閣江東提舉劉㑹孟劄子
　　二
㑹孟伏荷寵教髙文大册何啻如獲拱壁車中盡閲
莫非雄膽新竒之作所謂讀之如清風從戸外至令
人耳目聦明所以啓發固陋多矣潜虗發㣲之貺畧
窺一二雖未甚觧而撿討公之用力此書盖前軰所
未及者尚湏它日求質疑扵山屋庶方於扶衰起痼
真大饒益敢不重拜旅中愧未有少醻盛意也姑此
占謝伏乞台照自此更有近作可以下教者只從鄭
宰䖏求便寄示乃佳㑹孟鄙作真可覆醤瓿小巫見
大巫其敢自呈醜拙耶㑹孟皇恐肅拜又申禀
　　　　　百官箴援引精博　詞旨懇切
　真足以動悟君心激昻臣節者韻一叚尤前軰所
　未及孤陋感發多矣感甚感甚
　　秋崖方先生書
岳與執事不面者幾年不書者亦幾年矣山塢荒寒
忽奉翰題真如拱壁大寳之墜吾前也一詩一記開
闔不䏻釋手斯亦竒矣名其䖏曰天多許得不太傷
於竒乎盖執事平生所爲文徃徃亦坐此岳故嘗以
爲昜竒而法昌黎之言也好竒自是文章一病山谷
之言也然則學者将何從秋崖曰竒可也好竒不可
也夫人而好竒也夫人而不䏻竒也長江大河滔滔
沄沄此豈有意於竒哉而竒在是矣至其絶吕梁衝
砥柱則堰而風雷噴薄魚龍悲嘯又有不得而不竒
者若夫激溝瀆之頑石而落之爲奔放書之爲命連
不可謂不竒而與夫長江大河之滔滔沄沄忽然而
絶吕梁衝砥柱之竒則有間矣
　　送許允杰序(是篇實為先生天多許記而作故/附焉)
徃時許太空見予竹西纔洛陽賈生之年耳得其文
一通怪怪竒竒坐人盡驚亡何以其怪竒者取巍科
怪竒何負於文哉後二十年太空以書介其從子允
杰来見讀其編則亦怪怪竒竒問其年則亦僅僅陸
機入洛之歲是何許氏之多英妙而怪竒也予方老
退不得與于斯文見所謂怪怪竒竒則驚　耳固
嘗問太空曰昌黎謂昜竒而法文竒可也山谷謂竒
是文章一病文竒可乎法而不竒程衞尉之治簿書
也縱無勝亦無敗竒而不法李将軍之不擊刁斗也
不大勝則大敗矣其曰文章一病非歟若歸盡取六
經以来至扵諸子百氏以及稗官小說騷人賦客之
所論著反覆熟之當自見左氏怪竒于春秋荘騷又
怪竒于左氏子雲相如同工異曲者又怪竒于荘騷
愈降而下之則文人相髙務爲艱澁難字生語棘人
喉吻而以不䏻句讀爲古則亦陋矣子其毋文勝而
理負毋言深而意淺毋論卑而氣弱毋思殆而學罔
則怪怪竒竒將又無負于子矣
附録下
　　宋運幹山屋先生行狀
公諱月卿字太空後字宋士時人稱之曰山屋先生
小名千里駒字駒父其先姜姓炎帝神農之世也周
武王封伯夷裔孫文叔于許子孫以國爲氏自容城
徙冀州髙陽北新城遂以髙陽爲望秦未許猗隱居
不仕雲孫毗為漢侍中生徳汝南太守因官寓家徳
生㩀典農校尉㩀生允魏鎮北将軍少子猛爲幽州
刺史猛生式至平原太守式生販晋司徒掾子詢凢
十世至逺守睢陽唐天寳之亂與張巡死節生二子
玫婺州司馬現袁州刺史其孫儒不義朱梁與
知柔入江南儒生稠仕南唐知柔檢校吏部
承傑檢校國子祭酒番陽明口許氏其後也迨江衝
府君贅歙之婺源遂為縣人扵公爲逺祖曽祖父諱
安國字献忠祖父琳字元美皆邑之善士考諱大寕
字寕之以學問見知於鶴山先生魏文靖公文靖以
友仁扁其堂是爲友仁先生嘉定丙子三月庚辰先
是夕友仁先生夣使者介胄立廳事一羽衣擁嬰兒
授使者使善䕶之詰旦而公生常言前身道士劉自
明盖有感也公㓜而頴異七歲䏻属文友仁先生撫
而訓之曰叚秀實笏擊朱泚顔杲卿靣折禄山惟爾
英烈追配古人此髙宗皇帝追賁李若水辭也小子
識之年十五從介軒先生董公夣程游董公者子朱
子門人正思先生程公之髙弟也明年以書學應科
舉居次榜之首公慨然嘆曰是吾學之未至歸而登
邑之㠣崌山閉戶讀書益勵志焉端平乙未縣大夫
王塤行鄉飲酒謂公天下竒男子也俾受學文靖公
子魏子公徃卒業遂有志當世事功絶江適淮時趙
公葵開閫江北一見驚異羅致幕中既而以軍功𥙷
進武校尉赴江東漕是歲嘉熈庚子也詔罷鶡弁就
舉制遂以試流寓以昜學魁江東淳祐癸卯客左史
吕午家載試於漕復爲舉首眀年試省别院主文中
書侍郎韓祥謂公策真天下措置大事者冝置首選
邑人太常博士呉遇龍疑其爲公文也避嫌屈置第
二将廷對左史言王俠言時事必中請徃候之王俠
者呉越之俠客也家無擔石之儲而百金可立致復
揮之如土先是餘杭失火比及左史氏左史未退朝
有爲全其家既而歸之者左史徳之未知其人居久
之然後知其爲王俠也公造俠俠笑曰子亦來見我
乎抑左史之饒舌乎吾視子之才足爲天下先爲子計
者寜逆驪龍之鱗母拂豺狼之性豺狼盖指權相史
嵩之而言也公怫然而起曰吾寜殿多士專攻丄身
吾所不爲吾必言天下所不敢言者既而策題有始
憂勤終逸樂之問公對言臣聞文武有憂勤而無逸
樂進逸樂之説者趙髙髙拱深居之謀此秦之所繇
亡也逸樂無度則居人者失權若太阿之倒持而授
人以柄雖欲勿傷焉得而不傷書曰一日二日萬機
文王日中昃不遑暇食豈逸樂之謂哉竟以觸時相
見抑有旨陞甲賜進士及第授濠州司戶叅軍時徐
公元杰與劉漢弼等言權相冤死公率三學諸生伏
闕訟之言至激切理宗目以狂士歲丁未及代兼領
本州教授攝知録叅軍吕文徳以保康軍承宣使沿
江制置副使知濠州辟公招撫司從事發運司亦聘
入幕至此有勞㝷丁友仁先生憂歸服闋遷臨安府
府學教授陞黜必當士論数上書言事丞相謝方叔
有不才子淆亂朝綱京師目之為小相嘗使招公曰
吾幸讀子之文服子之義久矣子來吾䏻使吾君相
以史舘拾遺之職居子若此者凢十告朔而公不徃
時余玠子如孫帥蜀貪殘廢法而軍民潰亂公因上
言謂玠無義方死有遺辜乞斬如孫凾首謝蜀其所
盗財以給軍士如此則朝廷不失政刑與大臣之子
弟專權亂政者必聳然知惧矣書上小相怒諷臺臣
擊之因失職謀去丞相免董公槐爲相言之理宗特
創員外闕留置京師從事以寵嘉之時丁大全居政
府公固辭不就盖公屡上書詆之也寳祐乙邜槐更
奏公入江西庾幕㝷改幹辦本道提舉常平公事待
次六年不就使者史繩祖屡書起之既至遇冨貴黄
萬石有獄賂使者左右枉其事公争之賄以不行於
是下不受屈勢家訖無犯法者江右因號公爲鉄符
㝷攝提舉事政尚廉平多所平反属郡有獄載逾年
不决者公令郡縣以其獄上皆一旦遣之民以不冤
先是南州之俗上元競燈歲郡縣費不可計公謂作
無益害有益悉禁止之及古心先生江公之執政也
数薦之朝而憾已者當路竟循承直郎幹辦浙西安
撫司公事不就時賈似道平章軍國重事權侔人主
至是屡書起之比至似道憾相見之晚以公試舘職
與黄鏞偕召公言朝政失人心者三事并誦林實夫
所爲餞公序實夫者南州之髙士也隱居不仕見似
道之專政宋祚之將絶也故其序有曰孔子居上貴
寛寛非懈緩縱弛之謂也宰天下者其量要足以容
天下而後可非得廣心彌性之士日相與居必將環
視四顧動與物敵且以胥戕為能事矣推原其故則
亦求賢之誠不至反以自病也今相君汲汲焉求先
生如是則如前所慮斷可無矣而區區猶願一言近
世一種小夫以􁀬嫉爲納忠以隔絶爲自献附耳而
啓有同告宻畫界而立有似法壇盡絶一世公議扵
鈞陶之外獨以左右便嬖爲腹心耳目察之不審一
惑其言則吾之自䖏日狹志趣日陋常恐諸侯客子
之來盻盻然慮其軋已也是雖有周公之才之美且
無足觀積中書二十有四考吾亦何樂扵此哉相君
心廣體胖天下擊壌鼓腹矣不然其細已甚民何以
堪有如此意皎然甚明發揚蹈厲歴歴爲相君言之
非先生誰忠於知已孰大於是考亭夫子有言吾軰
有百萬生靈盡在此破漏船上但喚得一副手稍公
不致失墜其益非小抑吾言多忤必先生然後能爲
吾致之似道佯唯唯未幾以陳冝中昜公召并浙西
職罷去公行且嘆曰已矣彼人哉遂去之買田宅於
始蘇既而悉散之曰吾聞河潤九里漸汝百歩是將
爲觧甲休兵之地矣廼歩歸故里杜門著書號泉田
子游從者屨滿門外當時翕然師尊之始徐公元杰
之遇害也朝廷以京秩官其子直諒仕至顯官次直
方不受徳祐乙亥起家亟廷至殿院首薦疊山先生
謝公爲江東提刑再薦公與劉辰翁皆有将相才冝
膺重寄朝廷方議以公開閫東南未幾官軍下新安
明年下錢塘公深居一室但書范粲寢所乗車数字
於是不言五年矣又如是而卒盖至元二十二年乙
酉歲十一月也享年七十終正寢先一夕畢召家人
曰吾将逝矣必殮我以集英殿所賜𫀆笏庶幾可見
先帝于地下又命其壻江愷曰死矣履善甫得其所
矣不可復作矣謝君直與予皆不茍合於世者矣是
嘗顧比于予(疊山先生嘗書其門曰要㸔今/日謝枋得便是當年許月卿云)是深知
予者也吾死子盍於是而銘我焉翌日夙興盥漱深
衣危坐咲語如平日薄暮儷然而化四方之士聞者
相吊來臨其喪爲詩文哭之者盖数郡縣公疎髯玉
皃秀目豐頥舉止閑雅望之似神仙中人毎夕令家
僮候月出還報徘徊清嘨竟夜不寐當時謂之再生
子瞻其所著述累十餘萬言時時爲人取去其僅存
者十二三先是常州教授李夣科刻之毗陵郡庠彭
福龍刻之廬陵皆公門人也其刋于家塾者如毗陵
本從孫汻復増益於散失之後今其本存焉公家藏
古書亦千餘萬卷一顧率終身不忘嘗與友生㳺僧
舎方曝仸書使生觀之曰法華經也公因記憶嘗觀
是經于徑山既三十年矣因背誦之不遺一字其爲
詩文未嘗經思如長江大河出入霄漢不可測度也
𥘉公深見知於理宗将不次任之爲權臣所沮公扵
是著百官箴凢萬六千餘言比進㑹理宗棄群臣而
尼古心先生見之嘆曰確乎有經世之實人主當置
一通于坐右履齋吳公亦言公在熈豐不黨於熈豐
在元祐不黨于元祐者也董公槐蔡公抗皆戒公以
和平勿過剛公曰大臣宰相以此取士特未之思耳
夫和平以從我豈不和平以從人勿過剛以順我亦
豈不能勿過剛以順人靖康士大夫率由此道許某
只是一許某决不能枉道以事人也公始受學於董
公去事子魏子子魏子爲世儒宗當時登其門者謂
之登天公受學有繇學道有得是以身益困而志益
堅志益堅而道益明大節卓乎其不渝也夫人安定
程氏生二男茂登仕郎薫進武校尉皆早世女五人
夫人先公沒晚生二男翼飛女二人母方氏孫男四
人文相文晏文侍文任孫女六人曾孫三人以至元
二十四年丁亥歲十有一月　葬公於婺源西七
十里之仁洪與程夫人墓相望五里先是愷受公遺
命乞銘爲狀未定而疊山先生北行不辱而死矣鳴
呼既塟矣日月逾邁事未昜成而愷亦垂老於是謹
更狀公行将以求文于當世之立言君子名能文於
天下者延祐元年十月　日季子飛狀
先天集卷一
　　星源山屋許月卿著　裔孫(亮校正/熈類編)
　詩四言
　　月代
月代太陽太陽代月君逸臣勞職分無越穆穆皇皇
明明在烈光于四方罔不秉哲火明水清坎離斯設
日月有明容光靡闕無非教也教亦不屑金取其清
分明之精東有啟明西有長庚金清月白助天日明
日明相續萬物咸覩匪今斯今不瞽萬古
　古詩五言
　　次韻春谷
谷如三月間屋向萬山安春谷與山屋别有天地寛
枯淡風月皎富貴鶯花遶大山表牡丹此意殊未曉
　　箕山
箕山惟一瓢襄邑亦四壁古今一許氏傳家以清白
茶山與東莱三詩映圭璧後來二三賢題品互紬繹
南軒推學授晦翁要事實亦有小東莱經濟亦何切
極意深源流敷殖久大業臨川有二許我来秋蕭瑟
撫卷三嘆起寒花香的皪
　　送碧梧入府
人勸公入相我勸公早歸今以副樞入好以元樞回
易爲六經宗學易貴知時時止則時行時義大矣哉
故甞論今日兩語見稱竒但且爲執政宰相未可爲
若爲伴食相何如酒一盃曽以語𥙿翁𥙿翁爲一咍
英雄見畧同明公試思之文正爲清獻何曽美鼎梅
史册香萬古日月名長在時止時則行宰相湏時來
時來然後相當傳忠定衣官職難名節願公玉無疵
壯節題𥘉節願公玉無灰耐久老柱石身佩國安危
五福一曰夀夀國身之樞請君㸔老子寡慾身壽眉
心清萬里明可杜倖時窺寡慾善養心軒鑑照魅魑
歲晚成二老種蠡相塤箎坐令四太平太宗生光輝
　　贈胡菊軒拜序
　　　表兄菊軒居士胡公予銘戴母古君子之曽
　　　孫鄉善人彬州推官汪公之外孫酷似其舅
　　　不酒不肉雞鳴而起孳孳而誦佛書将以超
　　　度十五位我廟之靈余曰范文正公守番母
　　　忌前一日命芝山僧誦金剛經夜夣云得古
　　　佛經半卷己超度矣明日入山有僧過曰古
　　　塔主扣之果如夣中語戯云何必㸔畢曰好
　　　物不雖多予曰
好物不雖多自悟方悟他心迷法華轉心悟轉法華
願得無言經盡度恆河沙盡度一切巳依然無一物
籟鳴天河斜清風共眀月
　古詩七言
　　除月二十三日夜夣
仙君重瞳衮衣眀紅雲一朶當殿楹千官拜舞環佩
鳴中有一人攝齊升琅琅敷誦百辟驚首云有臣許
月卿合在帝所式群英煌煌召節來帝廷膚使奕奕
華弓旌我時荷邉食芡菱坐茅心渙儼不聽從天飛
下蒼葱珩申傳帝命通叮嚀親授秘訣餐長生提耳
言言帝旨令夣回題詩香枕屏
　　次韻陳肇芳竿贈李相士
相心然後相人形試相何時可太平集思廣益真宰
相開誠布公肝膽傾先相君子與小人小人枉了君
子嬴見吾善者笑局局眼眀黄山峯六六何哉逆整
于天誅衰漢生靈已魚肉安得重見無極翁光風霽
月黄山谷
　　次韻謝君直贈李相士
一年景讓秋光竒山水秋來皆有姿君於何䖏相人
物誰爲盗跖誰伯夷伯夷海濵待時清秋空無雲正
清時相人不若相時好相時而動談笑麾笑殺馮道
五季時興亡不喜而不悲相師試相馮道相視國傳
舎如奕棋
　　京城㸔水
幾千萬里碧琉璃中有一圎光照之更無一物可與
對部勒星宿光陸離憶昔㸔月大江頭天地中間風
吹衣凡客無縁相賔主獨携杯酒獨吟詩祗今千門
萬戸閉良夜京華無人知似我快活更有誰故山今
宵月更竒明日懶人真箇歸
　　故人
故人歸作山中相老我聊乘雪夜舟細君頗訝不入
市山中訪友将何求扉屨資糧奪之去毁車截鐙挽
予留一笑謂汝賢細君無求我乃肯出游宰相良觧
軒輊予定難屈膝低我頭同雲一色天欲雪夜深雲
散月明樓
　　次韻胡温升玉甫西野
偶爲西湖萬山出三省興中歌四勿中庸公子惠新
詩句裏韓筋猶桞骨文章感慨湏和平䏻泣鬼神風
雨驚和聲似鳴國家盛送東野序序文鳴西野文鳴
東野法積中和順英華發我詩不作郊島寒曽誅莓
苔隨意踏誰道楊花本無才天展湖山圗畫開何湏
更問逋之覔夜深明月半窓梅
　　次韻
臨川老儒王半山文章未肯班傳間亦有臨淄晏元
獻樂府一奏開天顔我來此州嗟何晚前哲風流挽
不還泉石黯淡山氣瘐芙蓉飄零秋意闌有客携詩
來過我議論磊落文波瀾詩盟豈止㝷宗派理學猶
規拜将壇風雷凛凛三寸舌招槌賢拂佐天慳古來
言行要相副願言大徳不踰閑秋月皎皎鶴蹲蹲春
風洩洩禽關關江岷山兮溪嶓塚天根躡兮月窟攀
長短句
　　題明皇貴妃上馬圗
開元天寳號太平快活三郎偏縱情帝閑天驥雲雷
駃囘首絶怜妃子醉海棠酣春睡未足扶上馬時頽
山玉二璫兩邉扶蹋鐙群姫爭扶不用命萬花叢玉
山花花朝王醉牡丹共立馬前黄幡綽獻笑顔容似
嘲謔三郎勒馬頻囘頭兩手按膝䨇凝眸夾立兩旁
御弓箭帯御器械如行殿二璫相語儼相向貴妃未
至龍顔望龍顔不怡吾曹憂昵昵私語䨇燕秋御前
兩驥立仗俟御龍整暇聊緩轡卷中何止數十人十
人眼只在一身朕䏻墜馬替妃子不忍花飛驚
三郎但念妃子醉豈知身醉誤國事儻知敬是常惺
惺提主人翁教醉醒醜醜婦斟薄薄酒醜婦添翁多
少壽無塩爲后䏻彊齊夙夜警戒鷄鳴詩花鈿安得
紛委地馬嵬安得有墜時
　　渉世
渉世如溪谷只宜在淺䖏一生如一日未暮早歸去
君不見偉哉男子韓淮隂徃徃正坐渉世深功成身
退豈不好當時何事歸不早人生少年湏立事生我
不應負天地了却君王事便休去時莫待雨淋頭如
今版圗半烟霧眼㸔流離無限子取將舊物還君王
襁褓赤子寢之床青天向日正亭午歸去彈琴鶴對
舞静與賢傳不　春風吹𬒮浴沂天
　　山近
山近緑映日山逺青帶烟平生有山癖夣亦山水邉
山好水益媚山老水連天我家非洛中亦非獨樂園
只在山屋上下亦有流泉俯仰頗樂之妙䖏無昔賢
今日來别墅水滿山四環嗚呼何䖏無山水有酒且
飲眀月在前山
　　新安
新安别無竒只有千萬山千山萬山中其竒乃出焉
下者爲硯石與世生雲烟髙者無繫累飄然出神仙
忽生朱晦庵追千萬世前示千萬世後如日月當天
嗚呼新安生若人不知再生若人是何年
先天集卷一
山屋許先生事錄
　　公牒一
淮西提舉司鄭　牒
撫幹許迪功
　伏覩迪功郎濠州司戶參軍差充淮南西路安撫
　司准偹差遣許　孔顔其學韓桞其文奮身儒業
　而才識踈通着足邉陲而事功慷慨今保舉堪充
　縣令任使除已具錄奏
聞外湏至公文　牒請
照㑹謹牒
淳祐九年十月　日牒
　　二
江浙發運司　牒
凖遣許迪功
　伏覩迪功郎差充淮南西路安撫司凖偹差遣許
　　學問該博文辭充贍廷對輸忠權勢不避邉防
　賛晝險阻偹嘗今保舉堪充文華科除已具錄奏
聞外湏至公文　牒請
照㑹謹牒
淳祐九年十月　日牒
　　三
提領戶部財用牒
凖遣許迪功
　伏覩迪功郎差充淮南西路安撫司凖偹差遣許
　　文辭卓犖意氣峥嶸早掇髙科兼通邉事今保
　舉堪充文華科任使除已具錄奏
聞外湏至公文　牒請
照㑹謹牒
淳祐九年十二月　日牒　趙(押)
　　事實
　　　郡志
許月卿字太空後字宋士婺源許昌人祖琳輕財好
施紹興甲寅大飢盡散家之積粟活萬餘人邑大夫
嘉之聞於朝旌其閭曰許長者父大寕字寜之有學
行所著有䨇桂堂藁嘗教月卿曰叚秀實笏擊朱泚
顔杲卿面折禄山簡冊有光精爽如在惟爾英烈追
配古人此髙宗皇帝追賁李若水訓辭也小子識之
月卿年十六鄉試冠亞選讀書㠣崌山中三年業成
徃師魏文靖公聞六經之要淳祐四年以别院第二
人登第廷對專攻史嵩之時徐元杰力攻史史隂殺
之月卿率三學諸生伏闕訟冤理宗嘉其忠而外畏
史則陽曰許月卿狂士也不省除京教言謝相方叔
子干政失職未幾謝亦免後又數上書斥丁賈奸邪
出佐江西漕宋亡衰服深居三年不言門人江愷常
質其故月卿大書范粲寝所乘車事以付之後雖言
常如病狂不可了卒年七十平生讀書五行並下一
覧終身不忘肆意爲文章不可繩墨獨所進百官箴
髙古粹宻惻然有愛君之心晚號山屋所著有山屋
先天集有書經註及百官箴行於世謝叠山嘗書其
門曰要知今日謝枋得便是當年許月卿可以想見
其人矣子飛字仲鵬所著詩文有小山集
　　　邑志
許月卿字太空以宋亡更字宋士許昌人其父大寜
嘗教之讀髙宗追賁李若水之訓辭曰小子識之其
忠義之教有自來矣年十六領鄉試徃師魏鶴山始
聞六經之要登進士第授濠州司戶辟吕文煥幕以
剛直忤煥煥欲殺之不得而殺其僕時徐元杰爲史
嵩之所殺月卿率三學生伏闕訟其冤理宗内嘉月
卿而外畏嵩之陽曰許月卿狂士也除京教又言謝
方叔之子干政失職謝亦免官因上書斥丁賈奸邪
岀佐江西運幹嘗進百官箴以諫及宋亡爲服斬衰
而三年不言後常如病狂雖言不可了踰五年卒謝
疊山嘗書其門曰要知今日謝枋得便是當年許月
卿能令人景慕如此所著有山屋集其墓在卅九都
　鄉賢録
許月卿字太空後字宋士人稱之曰山屋先生許昌
人㓜頴異七嵗能屬文年十六鄉試冠亞選讀書㠣
崌山中三年業成徃師魏了翁聞六經之要(許飛撰)
(月卿行状云年十五從董夣程㳺董爲朱子門人程)
(正思之髙弟端平乙未縣大夫王瑣俾受學于文靖)
(公子魏子月卿徃卒業遂有志當世事)淳祐四年登
第廷對專攻史嵩之竟以此見抑有旨陞甲賜進士
及第授濠州司戸叅軍時徐元杰與劉漢弼等力攻
史史隂殺之月卿率三學諸生伏闕訟冤理宗嘉其
忠而外畏史則陽曰許月卿狂士也不省歲丁未及
代兼領本州教授攝知録叅軍沿江制置辟月卿招
撫司從事發運司亦聘入幕㝷丁父憂免喪遷臨安
府學教授升黜必當士論數上書言事丞相謝方叔
子干政京師目之爲小相嘗使招月卿月卿不徃時
余玠子如孫帥蜀貪殘廢法月卿因上言乞斬如孫
凾首謝蜀小相怒諷䑓臣擊之因失聀董槐言之理
宗特創員外闕留置京師時丁大全居政府故不就
寳祐乙邜槐更奏月卿入江西庾幕㝷改幹辦本道
提舉常平公事待次六年不就使者史繩祖屡書起
之既至遇黄萬石有獄賂使者左右枉其事公争之
賄以不行於是勢家訖無犯法者江右因號公爲鐡
符㝷攝提舉事政尚㢘平多所平反江古心執政數
薦之朝而憾已者當路竟循丞直郎幹辦浙西安撫
司公事不就賈似道平章軍國重事權侔人主至是
屡書起之試館職與黄鏞偕召月卿言朝政失人心
者三事并誦南州髙士林實夫所爲序以諷似道似
道佯唯唯未幾以陳冝中昜月卿召併浙西聀罷去
(志云數上書斥丁賈奸邪出佐江西漕)乃歩歸故里
杜門著書號泉田子宋亡衰服深居五年不言後雖
言常如病狂不可了卒年七十月卿平生讀書五行
並下一覧終身不忘肆意爲文不可繩墨獨所進百
官箴髙古粹宻惻然有愛君之心所著有山屋先天
集百官箴書經註
　　　文獻志
許　月卿字宋士婺源許昌人師魏鶴山淳祐四
年進士官止江西運幹號山屋嘗進百官箴以諫宋
亡服斬衰不出五年䘚所著曰山屋集
　　　南畿志
許月卿婺源人父大寜有學行嘗教月卿曰叚秀實
笏擊朱泚顔杲卿靣折禄山簡册有光精爽如在惟
爾英烈追配古人此髙宗追賁李若水詞也小子識
之後月卿登第攻擊權貴無少顧忌數上書斥丁賈
奸邪出佐江西漕宋亡五年不言雖言亦如病狂䘚
年七十謝疊山嘗書其門曰要知今日謝枋得便是
當年許月卿
請建山屋書院文移
一直隷徽州府婺源縣儒學生員方瓘等呈爲懇崇
　儒祀請賜祠額以昭風教事宋儒許月卿號山屋
　㓜有大志潜心聖賢之學師事朱子門人董介軒
　及魏了翁十六歲登科廷對始憂勤終逸樂策問
　謂進逸樂之説者宰相竊權之具即觸奸相見抑
　後伏闕訟徐元杰之冤乞斬小相之首皆言人所
　不敢言以致直道難容官止運幹退居受徒講明
　正學著書立言而猶夣寐不忘君國撰百官箴數
　萬言以進發詞愷切歸於正心且謂身可殺而愛
　君之天不可觧使其終於立朝必能鞠躬盡瘁匡
　扶宋室惜夫有志未伸宋祚不永衰絰憂服深居
　抱憾而卒即其愛君愛國之誠忠直出於天性觀
　其經傳著述之精理學得之真傳其生也天子有
　狂士之稱士民有鐡符之號其終也謝叠山嘗書
　其門云要知今日謝枋得便是當年許月卿文章
　道徳忠義氣節令人推服如此人至於今稱之凛
　然猶有生氣誠大宋之名儒後學之師範也
國朝崇儒重徳享祀郡邑鄉賢隆至無闕生等思得
　婺源先賢自朱子以後惟胡文峯許山屋二人爲
最山屋之學爲文峯所推而忠風義㮣尤其所仰
慕顧文峯巳有祠院奉祀而山屋獨無祠享裔孫
　許亮欲於本里霞山創祠立塾割田奉祀以揚前
　烈盖非但其一時子孫之私情實萬世人心之公
議也今幸逄
督學宗師老大人馮　藴聖賢誠明之學得濓洛淵
　源之正主張名教扶持正學正陽徳明盛之日諸
　生慶逄之時也理合具呈伏乞轉申請賜祠額俾
　得照文峯書院事例子孫奕世奉祀非惟崇奨先
　賢維持斯道且使天下學者知所激勵效法而賢
　者之後不終於冺斯文幸甚世道幸甚爲此合行
　具呈湏至呈者
　嘉靖二十四年八月𥘉五日生員方瓘　汪大倫
　　呉文光　方邦慶　汪春時等呈
　一直隷徽州府婺源縣儒學為懇崇儒祀請賜祠額
　以昭風教事准本學生員方瓘　等呈前事云云
　本學未敢擅便擬合申禀爲此學司今將前項縁
　由申請伏乞照詳施行湏至呈者
　嘉靖二十四年八月二十四日教諭劉伯瀚
　　訓導楊試　項秀　司吏魏萬芝
一直􁑗徽州府婺源縣爲懇崇儒祀請賜祠額以昭
風教事准本學生員方瓘等呈前事云云准此照
得宋儒許山屋道藝忠節偹載誌傳文章著述具
存經典録祀郡邑鄉賢歴有可稽今其裔孫許亮
創專祠以揚前烈生員方瓘等呈舉請賜祠額俾
照雲峯書院事例子孫奕世奉祀以勵後學縁係
懇崇儒祀請賜祠額以昭風教事理本縣未敢擅
便擬合申禀為此具呈湏至呈者
嘉靖二十四年八月二十八日知縣馮綬　涪西
　縣丞饒邦弼　主簿薛固齡　典史晏良佐
　　司吏葉廷光　典吏潘熈　江有容
　　一申
提學察院馮天馭　午山
批　許山屋忠風義槩炳然與日月争光操行如
　　　此則道徳性命之藴可徴已是冝褒崇以匡
　　　世教
　　一申
本府大府余勉學　東䑓
批　㩀諸生所呈攷誌傳所紀則許山屋學行之
　　　在當時誠可與胡雲峯並駕矣然後學之士
附錄丁氏善本書室藏書志一則
　月卿字太空後字宋士人稱曰山屋先生婺源人年
　十六鄉試冠亞選淳祐四年以別院第二人登第廷
　對專攻史嵩之時徐元杰力攻史史隂殺之乃率三
　學諸生伏闕訟冤理宗嘉其忠而外畏史則陽曰月
　卿狂士也不省除京教言謝相方叔子干政失職未
　㡬謝亦免又數上書斥丁賈奸邪出佐江西漕宋亡
　衰服深居三年不言卒年七十謝曡山嘗書其門曰
　要知今日謝枋得便是當年許月卿可想見其人矣
　著有山屋先天集及書經注百官箴著於四庫而先
　天集未見採進即阮元氏亦不進呈厲氏鶚宋詩紀
　事列其名此嘉靖十三年南京禮部尚書湛若水觀
　於其裔孫亮而序之附錄二卷乃行狀公牒郡邑志
　鄉賢錄諸文
先天集卷二
　律詩五言
　　木犀
詩到黃𥘉上髙標不肯唐(先師鶴山魏文靖公/常謂唐人小木犀詩)分封
在香國筮仕得黄裳錦畫纍金印瑶英案玉皇黃香
天下士誰得並清芳
　　暁幄
曉幄明𥘉日晨鐘遞北風人生行樂著天道好還同
我友詩三昩吾衰酒一中萬間君雅志突兀倚晴空
　　雲邊
雲邊人種麥天際我歸舟月色輕寒夜笛聲何䖏樓
久晴人渴雨􁑴仕我思休髙士傳閑㸔東籬花正幽
　　明月
明月天䨇鑑清湖地萬弓人行楊桞外身在畫圗中
天濶䨇眸快樓髙萬象融故山應更好楊桞映芙蓉
(主學言湖樓甚/佳只欠芙蓉)
　　甥舘(五首)
月色真圗畫風聲古瑟琴月風天地職風月聖賢心
竹砌水如璧梧岡朋盍簮不湏聮句得天籟竹梧吟
冬至思吾姪樊川示阿宜驅羊官易取觀象易難知
不逺復三字大音聲一詩屏山宗邵子晦木不忘歸
醉鄉真廣大静夜絶囂塵月色明如晝天涯緫是春
鳥飛林不夜蝶夣路無人天地中間我孤髙誰與鄰
國士今爲鬼有棺空斷腸緑衣長至節丹旐短松岡
父乃哭其子天乎殱此良傷情臯某復挽些謾巫陽
國士報國士後人哀後人萬物邪勝正一理屈終伸
秦暴二世滅周仁八百春紫雲樓上語億載宋深仁
　　吊程貢元
灑淚陳情表何心貢澤宫波平㸔躍鯉浪急不成龍
花誥榮孀母藍袍付畫工無人儔孝友烟樹慘新封
　　代仍六弟吊程貢元(三首)
仁者竟不夀世事空悠悠霜滿人洪墓月寒尊美樓
慈烏千載恨薦鶚一生休畫史成何事青山烱照眸
嚚訟漸成俗如君今豈多仲尼仁者靜下惠聖之和
夜月數聲笛春風一再歌紛紛當泚顙視此石嵯峨
松下草不殖豪家多不仁惟君淡於水與物靜爲春
多爲流涕者應無切齒人墓前有梧檟那復見荆榛
　　挽番陽戴如曽貢士母金氏
霜氣凛閨妺嚴風老更癯詩書謂有子門戶可無夫
鶵鳳横秋鶚孤鸞啼夜烏長松有風雨枯草但平蕪
　次韻汪敬子
好善芝蘭馨惡惡鮑魚腥一心宰天地萬世流風霆
六經如元氣異端如氛埃㑹徃洙泗濱傳取心印囘
　　挽汪士洪
昔日杜小姪中年馬少游不知身外事祗覺鬢邊秋
有子三株柳同公荒草邱梅溪一夜雪片片逐寒流
　　同滕推游朱緋堂二首
當日朱緋夣荒烟化鶴城斜陽邊草色深樹裏禽聲
欲雨路㣲濕出雲山半青神游應故里只欠愛翁亭
此翁有山癖曽此夣魂驚慷慨思逾淡郊行酒易醒
石苔和夣濕歸棹載詩輕回首暮雲碧兩賢沙磧行
　　挽外舅二首
人間三十二名字幾千春慷慨漢游俠孝慈周吉人
視物猶視已顧親寧顧身山中當出相嗣子世其仁
月卿方䯻時公欲東床之我姑已黄土公鬢正青絲
忽忽成今古茫茫問孰誰但䏻抱茂子灑淚讀新碑
　　有感
一飲地黃酒冤哉入九泉雲孤無塟地雪霽有蒼天
今歲難張詠他年髙董宣視吾匣中劔光射斗牛邊
　　住黛障
黛障地眉展緑波天畫開鴛鴦長不散翡翠去還來
壇杏頽垣裏隴梅荒草堆山川渾似舊不管曲聲哀
　　夣中作
我来烟水逺漁艇夜鳴榔萬仞巫山聳一宵秋夣長
金翹何婀娜玉佩遽叮噹月冷天鷄暁空餘枕屏香
　　閒賦
老大天諳練殷勤月徃還岩巒有竒操泉石亦清淡
隔浦飛秋葉開牕㸔夕山天心端正月潭水夜深叄
　　野人
野人方蠖屈天子正龍飛東閣翹林騪北山　移
鵬來賈生去熊兆太公歸地主殷勤别雲霄萬里期
　　次韻鄭將士
何曽離日用千古到如今菊蕋霜全節梅花月印心
韓公蘄竹詠蘇子楚山音(鄭蘄人/號楚山)谷口微吾子風流
何䖏㝷
　　霜日
霜日歩行遲雲山履暦長蘆花相遜揖松樹自宫商
竹動鳴珂里桃成衣錦鄉水邊篱落好一夜玉爲堂
　　得安道中
洲渚但明月人烟如暁星春泥纔故里秋水又浮萍
衣破披簑冷厨空煑草腥抱兒含笑語衣裏麥青青
　　挽胡制機康侯
鷺點青松白鶯穿緑桞黃兒時工對偶老去更文章
誅意平生學爰咨去路忙酒邊招隱操我更憶山堂
　　寄郭衢州
渤海潢池盗龔卿奉詔憂東軒繼芳躅西府踵清流
同榜黄扉匹中峯皂盖儔中齋同一咲山屋好中秋
　　重寄郭衢州
細數東京士無如許郭優山林異朝市姓字欠書郵
久巳巢由隱難成李郭舟三衢春有脚山屋好中秋
　　寄留夣炎
山屋好中秋中齋烱在眸中流誰砥柱野水却孤舟
上意甘盤甚來遲季子留願毋淹獨樂留相九重休
　　重寄留夣炎
安得肉生羽從公出外游同年多契闊新句孰賡酬
天玉梅花雪人寒野水舟中齋難醉白山屋好中秋
　　夜永
夜永月清甚雨餘風快哉月將槐影出風遣桂香來
風至地自掃月來雲亦開三千翰林手光霽瑩靈臺
　　客來
客來商畧詩夜市正驚時雲破天青眼烟收月白眉
芙蓉天富貴松竹月清竒我醉欲眠去携琴明日遲
　　咸淳
咸淳風樂好淳厚似咸平人意逄春樂天心遇杜晴
征僮催逺信舞䄂促新聲今歲梅能耐咸平詩可盟
　　送張平湖山遊
殷勒來訪别去作子長游雪霽月清甚天寒鴈過不
沙堤今相府花苑古蘇州歸路梅花好還來問白鷗
　　次胡伯凱韻
日日常三絶時時酒一杯西銘爐上雪太極地中雷
屏破青山出池成緑水來飯餘三両歩一樹木犀開
　　題項横父臨清亭時方生孫
青梅如豆子更可緩臨清倚杖閑花落憑欄芳草生
逄人湏説項生子又添丁千葉桃難實山茶耐久盟
　　捧硯姬空翠二首
捧硯姬空翠隨琴鶴暁烟夕陽更山外流水自樓前
芳草垂楊地和風麗日天戯游㸔䖏䖏明媚自年年
㸔山車放慢遇水馬争先湏信一年景無如三月天
露花如此好烟桞十分員客醉不湏去竹床相對眠
　　獻歲
獻歲歡聲沸清晨寒氣侵四時春是首三日雨為霖
緑展垂楊眼青呈芳草心日晴仍夜雨擊壤費謳吟
　　梅叟
梅叟真佳客氷壷賢主人移樽隨月飲顧典到更深
蠟炬精神耐梅花氣象新明朝山屋去隱者詎䏻㝷
　　挽妺壻汪汻四首
奉禮徒員外京師枉治中二郎槐不做四老橘成空
三鳯璧岩子䨇龍寳劔雄萬人真莫贖愁絶老坡翁
郎罷當年語深閨婉娩三有齊之季女必得有竒男
滿目􁀾􁀾泣傷心切切彈離鸞驚别鵠何日淚㾗乾
一疾那知死三朝竟不醒遺羮真慘愴分肉尚精明
玉樹衣難綵璧岩氊枉青英魂千古在稚子讀書聲
亡恙璧若日媒云婦有依世科君六世時事彼一時
寂寞吾州隔諸孤我妺慈九京逄桂老東坦愧羲之
　　燈火
燈火掩柴門踈蕪烟水昏鷄啼孤月暁犬吠隔山村
桃葉翻新曲梅花返舊魂凄其何䖏笛一笑卧空樽
　　月色
明月亦清哉清風絶點埃村童催睡去野叟問禪來
樂事賞心夜清風明月梅夜深羣籟静猿鶴莫相猜
　　帝學
帝學湏君入天游輸我豪君方註老子我自讀離騷
湖上春風好山中夜月髙山髙君寄内湖海我陶陶
　　次韻蜀人李施州芾端午
幾日愁無雨夣囬聞雨聲恰逄端午至不覺和詩成
慘淡疑天淚滂沱吊屈生邦人云此日隂感助隂兵
(臨川人謂端午/日雨鬼旺人灾)
對時思故國客裏厭南音同谷凄凉惡三閭感慨心
賜衣聊杜句要艾孰騷吟莫說成都景岷峨秋滿襟
　　送撫倅林評事歸班
分月年将滿朝天早戒嚴芝函新紫詔棘寺舊青氊
梅雨啇岩䜟槐花宰路占應留待漏院揮翰屬名賢
　　天貺
天貺逄佳節地靈鐘異人今朝書上考同日是生辰
部使星留次臨川月半輪明年當此日五馬列朝紳
　　飯了
飯了庵中坐髙情等寂喧井泉春戸口篆火午香烟
句好堪呈佛心空不問禪一聲天外鴈秋意滿徽絃
　　大行皇帝挽詞五首
創始昌陵漢中興髙廟堯登遐皆十月揚烈擅三朝
再造煌煌業叅侔浩浩霄中興兼創始二帝侑逍遥
享國昭陵似龍飛四十春哀榮皆甲子創守又庚申
刑措成康治風移尭舜仁瑶編再仁祖萬葉道如新
紫陽儒者侣恨不與同時指示四書要躬親百世師
欽崇道兢業懷保誥寛慈玉殿凄凉䖏瑶題尚啟敷
從諫如堯禹聞言若舜文五臣躋　三誥斥　君
聖度天同廣忠謀日有聞甲辰親䇿䖏戅論玉顔欣
此日營陵䖏當年毓聖鄉幅員哀踽踽羽衛道煌煌
有彗憂天墜重輪麗日光謳歌吾君子千載聖情傷
　　　七月而塟始有挽詞制也聞哀則賦臣子至
　　　痛之情也百世報宗廟千秋永𥙿陵此詩似
　　　泛只此二句諸廟諸陵皆可用
　　贈快霖
有客闖東籬星翁身姓支快霖爲道號直術不支籬
試與談災福斷然無詭隨小溪天下士持此徃叅之
　　神静
神靜何湏卜心閒即是仙芋煨牛糞火瓢滴馬鬃泉
緑染春風桞紅勻曉露蓮明朝晴景好一棹盡平川
　　寄陳宰
上國春多雨西江蓮自香恐人疑少室惟我薄淮陽
南北東西命君臣父子常到官理詞訟月色更風光
　　次韻李制幹贈行
科舉有衣鉢臨行問細君梅花入征夣楊葉礪功勲
儼對丹墀日㨗排閶闔雲政湏及邉事毋惜齒牙論
　　山川
山川長不老人意欲如何霜後蒹葭健秋來洲渚多
河汾周舊典洙泗魯餘波悽愴從陳蔡令人涕滂沈
先天集卷二
先天集卷三
　律詩七言
　天道
天道尊髙父道同地親如母祀先農社翁不肯飲殘
水野老猶䏻存古風簫鼓村田聊擊壤雞豚社酒好
治聾滿庭芳曲還堪唱一笑東坡鬢巳翁
　　木犀
桂犀明辨不雷同長憶先師品藻公風到如開香積
國月明疑在廣寒宫含香結佩風宜月纍印懷香月
稱風酒裏典刑幸猶在先師醖藉孔林叢
　　次韻晉三姪招予及同年飲
戀闕重陽不入都菊英雖好不千渠樽前丞相方行
酒花外堯夫恰小車羯末封胡延客醉雷陳張范預
期酤他年三徑羊裘隱君子應能范蠡圖
　　次韻雲岩
權輿於我屋渠渠久敬如君世莫如明月清風詩滿
案好天良夜酒連車樽前逺韻輕盈菊醉後分題爛
熳書凡此坐中人十九鉤樞玉帶客金魚
　　南堂
南堂有客䅤秋旻面面軒牕納曉雲雲入書檠無俗
艾舟聖主攘夷脩政事可能吊伐至枋頭
玉川破屋抱遺經生子添丁意命名門暗碧雲憂國
志牕明紅日愛君情桞緑學徒勤左塾花紅主婦饌
前榮他年誰註徵君傳好把吟篇着眼評
山巳幽幽墅更幽幽居别墅儘居由數間屋想今岑
寂萬斛船忻正拍浮採藥幽居怜閉戶圍棊别墅夣
歸舟明朝菊徑歸來處二阮黃花揷滿頭
孫枝遥喜道韋經老手摩頭咳唾名豚犬吾兒夷
姪虎龍孫祖退之情洗兒湯餅吾方拙教子鹽梅汝
更榮許氏一門忠孝盛䕫臯熊虎　延評
　　用韻簡如晦
龍溪毓秀自平陽千載詩葩分外香錦里篤生天下
士玉堂曽看甲科郎龍溪季子代無乏鶚薦明年定
破荒桂樹黄堂秋色裏何妨演習鹿鳴章
　　用韻自述
菊花開䖏即重陽月桂中秋夜夜香紫綬象環如魯
叟綸巾羽扇亦周郎不憂鴻鴈稻梁少但恐鶴猿松
菊荒宰相山中書幾考清風明月老平章
　　八角
八角亭中天似水七言城裏夜未央主人觧榻賢材
舘門客避堂上下床籟寂寂時星歴歴泉涓涓䖏山
蒼蒼主人門客皆觴詠羽扇綸巾獨篆香
　　歸塗
望外雲頭日髙掛竹間亭子雪猶存啣蘆鴈起瀟湘
暮賣炭人行烟火村綺疎月照牕如晝寳鼎香銷帳
似雲欲轉氷壷渾未暇党家習氣彼羶葷
　　次韻程愿二首
我家張許同生歲果者堯時值聖明丙子與君無貴
者甲辰惟我亦同庚閑雲萬嶺林泉興明月一溪邱
壑情同歲同心有如此相期歲晩李歌行
二李歌行醉裏歌君溪兩棹我烟簑鳯凰臺上我山
墅虹馬軒髙君月坡曉徑𦦨間追李杜夜牕灰裏撥
隂何長哦歲晚成二老詩社徃來君肯麽
　　寄顧次岳五首
栁塘醉我無邊酒得壠癡生望蜀心亦有白衣䨇白
玉不孤黄菊萬黄金寳婺古來金綉水銀蟾後夜玉
青岑韋齋井畔通宵月應照空樽印渇襟
韋齋井畔通宵月流出文公闕里心半夜起來湖瑩
玉明朝應有栁揺金萬壑正㸔天地肅一樓坐斷水
雲岑鏡湖樓扁知無恙二十年前醉解襟
鏡湖扁字無今古無古無今只此心雲入枕邊堂署
玉月窮天外日鎔金樓臺髣髴水墨畫烟霧空濛岩
壑岑湏信尚書最難讀人間無許大胸襟
運千可際休明運心一堪傳賢聖心不一此心非自
玉半千之運或如金道源天岀三清境逺目明䨇寸
碧岑胸次湏令天様濶五湖為帶三江襟
半夜開忩凭䦨坐無心雲起鏡湖心鋪茵煙草漫天
幄璞玉樓臺渾色金訪古寂寥秋漠漠懐人感慨碧
岑岑未知何日韋齋井明月清風煩暑襟
　　鹿鳴用趙資相韻
宗主人才郭子儀門多將相蔚相輝托根小草秋榆
宦食葉長廊春棘闈報國自怜心事壯憂時不覺夣
魂飛平生此志非温飽勲業從公問指歸
　　入邑問炊中雲招王希聖起龍三首
希聖平生詩酒豪居然閉戶學孤髙不知昨夜秋風
桞得似當時春日桃别去半年猶旦暮胸中百痒欠
爬搔虎溪破戒君湏解巳辦清詩與濁醪
移文招子氣添豪畢竟牢關計未髙留得商霖活秋
稼未應禹浪怨春桃半牕明月詩誰和一劍空燈手
自搔來此共君思昨夣秋風江上幾投醪
簞瓢不改乃真豪之子胸中志自髙本自無官彭澤
桞不知何世武陵桃牕前草色勤鑚仰堂上萱叢敬
抑搔好向中庸㸔未發養成和氣盎春醪
　　遇黄先生
策馬沙頭值此翁恐成鴻燕嗇相逄歸鞭亟指逺峯
碧握手頻㸔笑臉紅淡月一簾清坐䖏髙風千載慨
歌中淵源自昔崇師友呉下應怜舊阿䝉
　　和趙資相
手托東南半璧天向天捧詔下搜賢塵沙騎鶴征鴻
倦衢道乗鸞病驥先玉陛九重將玉立珠簾十里㸔
珠聫狀元宰相平生事雅意中原願執鞭
　追賦暮游
　　　余庚子冬絜絜離廣陵將肄奉常試業于
　　　京師舟泊無錫日已暮與王希聖微服游南
　　　禪盖訪古也參寥題名璧無恙寺記有碑碑
　　　隂結字甚偉視之蔡京也出門煙樹蒼然数
　　　僧遇語而已余與希聖却立四顧曰此佳景
　　　也當冩之為詩而舉子業亂其中不能就暇
　　　日追想宛在其目為詩以寄希聖其明年冬
　　　十一月也歲月驅人又可一慨
錫山舟泊似荒村微服南禪古跡存璧上姓名今巳
逺碑隂人物了能言薄游􁁈􁁈山侵䄂逺思悠悠風
滿軒携手出門烟樹宻數僧離立語黄昏
　　次韻葉司戶
舟自揺揺釣瀬濵睦州司戶得詩人(吉州司戶官雖/小曽得詩人杜)
(審/言)對床夜雨如蘇子滿座春風似伯淳文武畧窺瑶
殿射婺衢爭耀錦鄉春金華葉相垂青史青岀於藍
局局新
　　次韻黄玉如大章携先集來訪二首
夜宿槎溪碧草幽草牕招隱勸巢由朝來忽得新詩
好客裏俄驚喜氣浮秋老空山唳清鶴天寒野水卧
孤舟細吟天下黄香句曉霧輕烟古渡頭
橋梓風流滿腹經桂花香裏識魁名翻成宵夣古今
事何况人間父子情先集一編詩槖富家傳萬卷子
金榮挂名叙䟦流芳逺曉起吟牕仔細評
　　再和題黄免耕吟藁
免耕遺藁九京幽宿諾吾方負仲由宿諾斜陽悲宿
草沉思一旦落沉浮池生春草虚堂夣楓落吴江何
䖏舟有子九京如不死一輪明月墓山頭
優游一辟難賛經仲舒師友盡時名已登鄉國一經
薦未究天人三䇿情文定浚源雖瑩徹牧堂奕葉必
敷榮𬗋陽風水深留意磨石佳城後世評(𬗋陽明地/理免耕亦)
(明地/理)
　　代仍六弟吊程貢元
少從諸父與君㳺到眼銘章淚莫収水闊騎鯨霜葉
落波寒躍鯉雪蘋秋當時折桂浮雲夣今日叢萱暮
靄愁惆悵人洪暗煙月淡凝碑字濕松楸
　　寄題岩經樓
樓中圖史澹爐墨中有成都較藝文手澤存焉生舊
感心傳妙䖏長新聞世科事業無如子經學源流可
致君祗恐校讎天禄閣猿啼樓外滿溪雲
　　次韻仲成叔賀䨇桂橋
展墓歸來春水浮橋頭望月正如鈎橋成未用問誰
住意逺應同逐水流天外鴈鳬何足許人間鹿豕可
仝游湏知　莫說存耕知有秋
　　滿城風雨近重陽
滿城風雨近重陽一舸烟波入醉鄉心事巳同鷗鳥
白眼界空有雲山蒼酒安䏻管興亡事菊亦頗復時
世粧何似長歌明月裏月明天濶地更長
　　挽座主呉倅
菊翁去後菊園荒夀不如花儘自香進學觧成誰具
錦題輿字濕巳黃梁衆流出壑三秋暮明月照松千
仞岡冷落僧爐數間屋但留名節付賢郎
　　登慈恩絶頂有感
爲學平生不究源未妨絶頂上慈恩塔髙俯視群山
小江濶䏻容巨浪喧人毎中登難脚力誰於髙䖏領
天根湏信平生爲基址基址牢時徳業尊
　　挽陳節使
凛凛如公一寸丹荒城夜月徹清寒向時尚已死諸
葛今日難貪老阿瞞素志平生兆馬革黎民一郡博
弹冠隻雞斗酒群群䜟吾力猶䏻滅賀蘭
　　挽李左蔵
少年謂子氣横秋壮巳邉城汗漫游筮仕弗如歸亦
好讀書未了死方休半生懶意琴三疊千古詩情土
一邱月落錫林烟露冷松風無籟自颼颼
　　挽清湘令董介軒(夣程先生)
偏得人間謗與名盖棺方定伯夷清五經笥滿風雲
壮百尺樓髙星斗横明月照庭香不斷狂飈吹雪意
如生河汾囬首成今古禮樂猶将致太平
　　挽馬樞宻母叚氏
松岡新植瀧豐碑千古哀榮誰似之訓子斷機霜雪
冷退朝猶績月星垂緑衣西府梅花落素幄北堂萱
草萎何惜沙堤明日路潘輿無復再來時
　　次韻朱塘三首
　　　淳祐二年春王正月丁已許月卿過滕滕子
　　　曰子甞游朱塘乎曰未也曰淳熈之三年朱
　　　文公歸故鄉游朱塘山深水静荷華其間慨
　　　然曰是吾夣游所也此誰之土於是先大夫
　　　拱而進曰先業也先塚在此文公曰是宜爲
　　　亭以領山水子取幅𥿄吾爲若書以告同志
　　　者共成之先大夫雅謹畏時又少四顧無楮
　　　筆則已異時爲鈆鈞言以爲恨常試與子游
　　　乎遂如朱塘歸相與爲詩秋八月亭成郡丞
　　　秘書郎書其扁曰晦庵亭滕子以三詩來有
　　　普之者冬十月詩成月卿用韻亦賦之
杏壇黄葉滿霜林何幸朱塘兀古枌試上月臺因問
月知涵雲谷幾多雲夣游當日成何事嗜學于今喜
舊聞我意昨游春水滿重來秋意見涯垠
游子從來悲故鄉歸來襟䄂芷蘭芳夣魂飛去雲濤
逺杖䇿閑行秋水光可是夣中曽到此安知身後却
餘香𬗋陽弟子有賢子卜築新亭真肯堂
謾着新亭俯碧漪髙低草樹任差池湏知亭扁湏時
彦不是谿齋不勇爲水靜山深悉天趣風光月霽足
吾師未妨賦誦銘顔樂正學於戯無已時
　　與陳宰(開先)
到䖏逄人説大蘇一門兄弟古今無吹塤林五黟山
馬鼔瑟陳雙婺水鳬定分有殊自鵬鷃閑情無限儘
龍猪歸來坐倚蓬牕下少挹春風過里閭
　　迎謁劉朔齋　提舉行部
百城奔走候車塵庾節光華婺水濱人望朔齋春有
脚家傳元祐水無心天低日近霜華曉地僻臘殘梅
蕋春願得劉家再忠肅前為伊鼎後商霖
先天集卷三
先天集卷四
　律詩七言
　　贈黄藻二章
叅軍一夣到詞塲難弟想應瞻聖皇此去㨗音來鼎
鼎向來諸老去堂堂馬頭雪絮天街玉人跡板橋茆
店霜君去世科傳伯氏釣舟留我住嚴光
星邑唐詩韻一天叅軍生死别經年君來佳句賔朋
誦我願世科昆弟傳别語明晨繞朝䇿秋風來歲祖
生鞭難兄難弟誇京邑莫負當年夣惠連
　　贈程惠子
我朝詩道愧唐人魏晉風流更勿論荘子于今逄惠
子孔門自昔契程門君宜鶯出雲霄路我亦猿吟烟
水村趂取山人來離谷梅花湖上返詩魂
　　辭賈徽州二首
束書歸去饗梅花底事霏英故故斜約住忙中千里
鶴羡渠如意兩歸鴉家中見雪念爲客客裏觀梅不
似家園樹暫時梅闘白明朝休向我儂誇
岫雲休恠此行徐出䖏家風本俗如當任宣尼無俟
駕肯辭孟子範馳驅如金歲月人奔競似玉行蔵我
卷舒極目冥鴻揮緑綺忘情魚鳥盡江湖
　　三月
三月春如少年時了知造化最兒嬉智行無事栁飛
絮道法自然花滿枝錦綉園林天冨貴神仙院落月
清竒老天長似春三月游嬉人間不皺眉
　　題趙尉洞源泉
歸去來詞書印暦髙風千載汝南評松間風影有地
籟林下炎天無水聲行客詩魂同石瘦主人心事共
泉清明朝遮日長安去君亦曹裝趣上京
　　贈墨士程雲翁
滿地干戈正擾攘君家猶自搗龍香輕清披就烟雲
　　三月
三月春如少年時了知造化最兒嬉智行無事栁飛
絮道法自然花滿枝錦綉園林天冨貴神仙院落月
清竒老天長似春三月游嬉人間不皺眉
　　題趙尉洞源泉
歸去來詞書印暦髙風千載汝南評松間風影有地
籟林下炎天無水聲行客詩魂同石瘦主人心事共
泉清明朝遮日長安去君亦曹裝趣上京
　　贈墨士程雲翁
滿地干戈正擾攘君家猶自搗龍香輕清披就烟雲
質堅勁磨來金玉相倚馬喜資揮露布飛鵉端藉發
天章山屋莫道渾無用留冩樵歌入錦嚢
　　春日閑賦
數行竹樹鳴春雨一簇人家帶暁烟省事山丹自籬
落親人海燕並庭簷樓髙思逺天無極酒罷歌䦨月
正圓新茗一甌香一篆與君清坐看風簾
　　題汪端翁廟(双杉爲/人所伐)
端公碑石蔓蘿捫嘆息䨇杉㧞本根將畧傳家自忠
顯侍兒梟首亦平原乘風飛去乾坤窄踏月歸來烟
水昏徃事不堪重回首青燈黃卷照芳樽
　　寄題張宗玉牕下廬山
廬山移到龍溪東兩璧生雲無數峯夣與文淵三峽
水共叅金露九秋風萬山恍對凝塵榻五老仝携入
室笻更問濓溪風共月又移牕下到脑中
　　賦新花竹
花紅竹緑兩相當緑竹紅花在道傍竹引花風心浪
動花含竹露靣芬芳湏知竹恋花蝴蝶喜見花貪竹
鳳凰彼此莫嫌花共竹他年花老竹蒼蒼
　　贈王竹窓
若欲相㝷向竹邊開牕着屐更誰先定有一輪穿宻
宻可無數點洗涓涓茂林從昔於儂好太極遥怜似
我圎釣竿莫惜分新緑更割半窓瀟􁤤天
　　中秋謝施婺源爰
髙情古意滿溪梅静拍欄干儘兩眸月不露圭天有
道風能　谷水無愁從吾所好萬青壑捨我其誰䨇
白鷗别様主人情重處不將紅妓涴中秋
　　和子思弟韻夀母
劣相誰知此老天瑶池專遣雪當筵開花敬上夫人
夀列樹無非西子妍松學妙齡施粉點鶴迷歸路認
蓮船水晶世界瓊梅閣肯道人間不是仙
　　次韻黄玉如求記
先子北山書劍留山川還自舊相繆與君去歲㘅盃
䖏遣我長歌陟岵游瘦鶴風輕霜檜舞歸鴉烟重晚
林投中齋孟氏仙官府同號同庚成佛不(時孟之晉/爲江東憲)
(與玉如同/號同庚)
　　川原
川原紅紫一時新暮雨朝雲更可人燦若中興紅藥
相嫣然何慮海棠嗔天將好景煩吟筆我自清時作
幸民書册埋頭無了日不如抛却去㝷春
　　次允杰五首
魏公間氣孰能儔纎若登梯量自優父母床無烹子
刅相公腹有濟川舟江山之外雲端鶴天地中間海
上鷗學進識明涵受闊連天逺水月明樓
斯人非與更誰儔咸以無心感最優上下天光萬頃
碧乾坤中䖏一虚舟相從相語何妨鶴纔有機心不
下鷗平地人間無限闊元龍何必卧危樓
相鶴先經古罕儔一詩􁃴括爾才優雲天杳杳仙騏
騪蓬海茫茫我楫舟赴隴光榮空似鳳乘軒浩蕩不
如鷗淵材多事添煩惱一夜胎仙頻倚樓
老鶴吾慚鶯谷儔楊州草檄類徘優千年橘井雉城
字萬斛桃花鶴料舟爲文待漏書丹鳯如此有盟寒
白鷗歌吹竹西驚昨夣眼中騎鶴有髙樓
辦香曽侍鶴山儔蜀有鶴林殊匪優蛻作嬰兒生我
室化爲道士掠予舟相同龜夀　鵬鷃自混雞群狎
鷺鷗仙子巳騎黃鶴去此地空餘黄鶴樓
　　六月雨十一首
麟筆大書六月雨蟬聲靜掃一天秋天河倒挽甲兵
洗地寳咸歸秔稻疇雨餘欹枕軒牕月天際歸㠶蘋
蓼洲一飽了知天賜履漉巾洗盞辦新篘
岫雲巳喜能成雨不卜先知今有秋作楫作霖三說
命時暘時雨九箕疇數行竹樹清風夜萬頃烟波明
月洲二客從予遊赤璧歸謀正值酒堪篘
先集流傳妙詩句芃芃禾黍舞凉秋九秋寳麗從天
落一雨賦興矧若疇月更風流寫松竹雨餘凉意滿
汀洲客來且貰鄰壚酒家釀明朝儘可篘
雨餘目極乾坤月雪外天連䆉稏秋舜殿風薫殊未
玉堯天雨施自君疇層波渝我蒹葭渚列宿嗤人杜
若洲珍重菊荘來顧我床頭爲子出春篘
都忘甲子不知老三十六峯無限秋江水清兮鱗百
丈廬山髙䖏稻盈疇堯時丙子壽星數坡句許家仙
島洲自分吾生老耕釣花瓢趂取日先篘
五更殊覺洗空憂一雨端能接引秋陋室了知饒鶴
料高田無復拆龜疇蒲葵扇老堪蔵篋楊柳梢存不
見洲混混濁流聊濯足玉泉金井酒宜篘
䨇星今夜話綢繆頗語人間一夜秋萬事悠悠何預
我四方蹙蹙屬之疇萬家旁置傷心地四水宗朝極
目洲坐㸔白雲棲斷䖏支郎酒老臘前篘
行晴坐雨荷天休天地中間獨享秋淡日凉風滿衣
屨甘霖薄暮恱田疇晴天歴歴供峯嶼烟雨𪷟𪷟䕶
島洲蹙蹙四方瞻靡騁愁心如醉嬾新篘
島洲自分吾生老耕釣花瓢趂取日先篘
五更殊覺洗空憂一雨端能接引秋陋室了知饒鶴
料高田無復拆龜疇蒲葵扇老堪蔵篋楊柳梢存不
見洲混混濁流聊濯足玉泉金井酒宜篘
䨇星今夜話綢繆頗語人間一夜秋萬事悠悠何預
我四方蹙蹙屬之疇萬家旁置傷心地四水宗朝極
目洲坐㸔白雲棲斷䖏支郎酒老臘前篘
行晴坐雨荷天休天地中間獨享秋淡日凉風滿衣
屨甘霖薄暮恱田疇晴天歴歴供峯嶼烟雨𪷟𪷟䕶
島洲蹙蹙四方瞻靡騁愁心如醉嬾新篘
彭城夜雨悲翁季手植堂前䨇桂秋竹馬吾何計東
閣巾車何自樂田疇棣華頗失椿萱樹鴈影平沉橘
柚洲更憶北山移植處釣魚竿底玉醪篘
一月春風洛水幽凛然惟有壑專秋十室九空鴻鴈
渚千村萬落𣏌荆疇烏鳥有情瞻岵屺黄龍無底羽
淵洲思昔朝廷天廣大何時醢賜伴醪篘
今歲無時不禦㓂毎年此際去防秋琴散廣陵今叔
夜笳聲岀室古劉疇啓沃欣承霖雨楫流離安樂鴈
鴻洲我自清時幸民着茅柴薄晚婦能篘
　　臨川家史君坤翁喜雨
臨川鼓舞誦賢侯閔雨皇皇祈有秋昨夜琅凾奏霄
漢今朝玉粒雨平疇名亭應有東坡記積粟可寛西
顧憂我得順流南浦去商霖又是濟川舟
　　浴罷
浴罷披襟竹影斜客中殘暑散空花人行牕外雲無
脚月起林間燈映紗舉酒聞鐘知近寺談詩食李却
忘家明朝又浴還來此何必開樽只煑茶
　　次績溪趙簿孟英見投韻
碧澗仙人亦愛樓星溪樓上豁䨇眸吟邉興落千峯
外醉裏眉攅萬國愁傳舍官途輕似燕禪心世事狎
於鷗詩人將半南唐帝碧澗雲烟六月秋
　　次胡伯凱韻
作詩直欲到天慳於蔿應如元魯山我隱自便甘曲
渚子來相與釣清湾閑中日月詩書府地上神仙人
世間㝷桞問花千古意牕前幽草不湏芟
　　贈李企
鴈湖曽是謫臨川誰道風流愧昔賢共覺共兠亂堯
世何湏虞芮質周田三年遷客僅數舎一日恩書落
九天歸去來荒松菊徑勉旃忠節振家傳
　　寄東宫官
瀛洲有詔翊儲宫妙選歡傳有古風鶴禁共㸔周八
士狐裘記取國三公年華春早雞聲裏博望秋嚴霜
氣中入侍緝熈傳聖學四書雋永事何窮
　　題俞時琰杏山堂醫
妖冶來奔夜色昏毅然絶谷有神明春融庭畔一簾
栁秋滿湖邉萬頃雲蕩滌胃腸無穢濁洞明空色有
真清陳樓相問胡盧處本事方書世並行
　　暦日
暦日從頭又一新直饒燕雀喜新晴梅花獻嵗無邉
景喜鵲今朝第一聲栁眼知時王幕緑草心報國漢
朝青日晴夜雨豐年兆雨過雲開月滿庭
　　香潭八首
平生不作明河篇一笑童心尚隱然後日視今哀後
日同年而語不同年瑩清川澤玻璃地濃淡烟雲水
墨天侭向癡人前說夣何妨句裏有婵娟
瓊林宴坐賜詩篇先帝恩光故燁然紫陌㝷春思是
日紅牋通刺戒同年浮花浪蘂陽和地踈影暗香霜
雪天松栢歲寒吾共子春風永巷閉連娟
殷勤教我琵琶篇年友胷中烱烱然公瑾風流酬江
月孔明禮樂中興年君臣可謂逄千載南北須教總
一天水調歌中休惜别月明千里共婵娟
我歌亂以歸來篇君笑騎驢孟浩然君有風雲湏得
地我無暦日不知年君貪觴咏盟泉石我願朝廷㤗
地天君去登畿春浩浩我歸受幣女娟娟
信筆篇篇又一篇東坡父子故依然鳳凰鳴䖏知何
日龍虎榜中今幾年殘嵗寄寒難避地顛風急雪更
無天六宫粉黛無顔色誰道人間少静姢
斗酒從來詩百篇世間荘語便譁然蕙蘭得志應無
日稊稗逄時却有年何必怨尤難捨我欲教平治直
湏天生來不𬒳娥眉誤人謗人間無麗姢
老師當日啓靈篇親手傳承豈偶然殘月暁風空夜
夜垂楊芳草自年年報恩男子那無地未喪斯文决
有天月在香潭照心曲更饒一雨洗姢姢
政湏洗耳聽新篇業己扁舟學計然潔巳庶幾堪諌
主力田未必愧逄年菑畬之業平心地金石之交只
在天舞殿歌䑓從冷暖此心如月一嬋姢
先天集卷四
先天集卷五
　律詩七言
　　仲春𥘉五日報謁
玉磬蒲團出定音謁酬與世費浮沉徑松叅漢周官
肅䲧竹蔵雲商易深暮色溪山皆有道春風花草本
無心年來年來頭成白斗酒樓前明月斟
　　多謝
多謝東皇着意晴海棠勻趂笑相迎園林富貴何千
萬花桞功勲巳十成曉雨有情於芍藥春風無䖏不
流鶯扁舟水長一篙許茶竈筆床聊意行
　　早起
早起輕寒尚裌衣飯餘春雨滿行旂春波緑䖏春草
碧曉露濃時曉日晞桃李年年春富貴桑麻事事道
精㣲詩情不在火爐畔風雪㶚橋烟景歸
　　厭厭
厭厭夜飲忘更深客不來辭主有情僮僕觸屏成蝶
夣姬姜壓笛作蟬聲月如有待行行慢風不生嗔細
細清萍散人生何可料嬋姢千里共交盟
　　項似道眉子硯
　　　集賢得予同年湯東澗所賛眉子石輙贈梧
　　　岡命許某賦之得一首
新安硯石舊多竒硯入黄扉得所歸呵水浮雲尢物
視傳衣半夜偉人知坡仙爲欠十眉詠李及何妨一
硯持堪笑泉田老居士無端渾沌盡新眉
　　憶胡同年
同年情誼弟兄侔姓不同兮馬范儔吾榜得人今古
盛使君與我腹心投斜陽遮斷離愁路野渡撑開别
恨舟水調聲中多少事暮烟林壑月明樓
　　賦廷玉菊存堂
祖菊園翁孫菊存君家菊譜傲蘭孫天隨天問非他
　　　岡命許某賦之得一首
新安硯石舊多竒硯入黄扉得所歸呵水浮雲尢物
視傳衣半夜偉人知坡仙爲欠十眉詠李及何妨一
硯持堪笑泉田老居士無端渾沌盡新眉
　　憶胡同年
同年情誼弟兄侔姓不同兮馬范儔吾榜得人今古
盛使君與我腹心投斜陽遮斷離愁路野渡撑開别
恨舟水調聲中多少事暮烟林壑月明樓
　　賦廷玉菊存堂
祖菊園翁孫菊存君家菊譜傲蘭孫天隨天問非他
　　　岡命許某賦之得一首
新安硯石舊多竒硯入黄扉得所歸呵水浮雲尢物
視傳衣半夜偉人知坡仙爲欠十眉詠李及何妨一
硯持堪笑泉田老居士無端渾沌盡新眉
　　憶胡同年
同年情誼弟兄侔姓不同兮馬范儔吾榜得人今古
盛使君與我腹心投斜陽遮斷離愁路野渡撑開别
恨舟水調聲中多少事暮烟林壑月明樓
　　賦廷玉菊存堂
祖菊園翁孫菊存君家菊譜傲蘭孫天隨天問非他
族秋意秋懷自一門白送遶籬從谷谷黄飄流地彼
村村花應自賀三生遇親見淵明無此孫
　　賦呉廷圭篔西亭
竹西歌吹古楊州分與延陵第一流直節雪霜霜曉
檻虚心風月月明樓東南直道輝青史朔北虚懐動
玉旒立盡斜陽更新月纒腰騎鶴此君游
　　題徳新堂
同年吾憶鄭盤翁獨向盤銘緊用工似玉躬行勤淬
礪如棊世事極磨礲𥘉年晚節渾無斁昨日今朝便
不同遺子貽孫新未已盤銘湏信有竒功
　　起來
起來霜月冷颼颼清興催人不自由萬戶千門胡蝶
夣五更三點黒貂裘旦公待旦霜如雪時夜如時月
似鈎明日人來問寄字一天霜月倚西樓
　　露
輕烟薄霧結凄迷顆顆勻圎訝許齊無雨無風聞葉
響如珠如粟壓花低飛來蓮葉仙猶濕吟過林稍蟬
不饑散洒劉郎金露掌不垣不戶總京低
　　臨川
臨川攝守得仁侯閔雨精誠貫顯幽五日不將京兆
㸔豐年惟切杜陵憂先欣霡霂滋青稻佇見滂沱漲
碧流物外閑人歡喜䖏炎天亭受一亭秋
　　送孫山長謁皮叅政(龍榮)
授鉞天教錦故鄉公心泉石不　常沙堤正自恐不
免野渡安能乆退蔵羡子白劉從緑野顧子雞犬愧
旌陽衮衣㑹趂春風入野服猶堪謁道傍
　　代弟二首
少年卜式謾輸邉畢竟鄉人合薦賢純　忘寢
食浮名過眼謝騰騫聖恩雨露榮親日春酒光風介
夀天世事到頭都是夣青衫嬴得畫圗傳
㸔豐年惟切杜陵憂先欣霡霂滋青稻佇見滂沱漲
碧流物外閑人歡喜䖏炎天亭受一亭秋
　　送孫山長謁皮叅政(龍榮)
授鉞天教錦故鄉公心泉石不　常沙堤正自恐不
免野渡安能乆退蔵羡子白劉從緑野顧子雞犬愧
旌陽衮衣㑹趂春風入野服猶堪謁道傍
　　代弟二首
少年卜式謾輸邉畢竟鄉人合薦賢純　忘寢
食浮名過眼謝騰騫聖恩雨露榮親日春酒光風介
夀天世事到頭都是夣青衫嬴得畫圗傳
渭陽梦斷幾經年幸甚東床再有縁躍鯉庭中㸔鑄
鼎乗龍門外待揚鞭墓碑不載韓翺字文集應傳李
漢編愁滿重慈鬢邉雪夜來風雨暗前川
　　挽張丞泳
異時两舉遂登科人謂功名當若何三十餘年空屈
曲七咨脫選竟蹉跎爲丞再岀簿尉下斯世渾如夣
覺過同里同年老御史諒難如此不悲歌
　　送周徽州赴建州
作牧文公父母州考亭今又借邦侯來莫建山同仰
止去思歙水共長流貢茗莫淹千里守和羙湏是百
花頭暇日摩挲宁璧記昔梁叔子後身周
　　次周尚書八首
卜隱偏宜大好州浮雲夣不到王侯細評月露蒼山
峙静止花䦨緑水流泉　簑無雨可
淋頭西江賔幕相湏久嬴得閑吟謁道周
温州今似古青州温飽能輕百戶侯沃力泉源那擇
地歲寒砥柱屹中流要知蟬　三公府便是黄扉四
狀頭萬事世間唐土爾辦將勲業到伊周
公與梅溪生共州一編黙受似留侯氷霜歲晚仝清
節涇渭胸中肯混流皎日當空峩豸角支天一柱屬
龍頭時清侭可巢由我身徤猶㸔師宰周
曽共芙蓉下視州舊衝仍是醉鄉侯半山相俟歸投
老若水公兮急退流世事毎觀强努力人生何似大
刀頭摛文儘自染燕許閑夣何妨我蝶周
老氣軒昻盖四州文塲真將屬條侯君扶黄道青如
許我住花屏翠欲流禁路促歸一䕫足詞塲飛跨六
鰲頭隱箕山上泉瓢許歌大江東羽扇周
后山着意送荆州相伴兒童餞細侯風月夜深獨先
覺乾坤秋老不同流江閩凱悌地聫脉関陜規恢天
盡頭聞說齊　婦唾手世如用孔作東周
詩律無寒　鄴州家風洗耳　侯　傳以酒爲真
印萬法惟梅不共流幸免五經嘲笥腹可無百尺進
竿頭從來此道飄零甚戎索惟慿疆以周
平原平等視青州不佛不仙仍不侯滿樹絲蘿天富
貴半牕水墨月風流皆云臨濟具䨇眼且放東坡出
一頭劈畫尚能千百歲湏臾一笑跨商周
　排律五言
　　暮春聮句九首
清廟朱絃瑟羔羊素緎風釣竿漁艇小園徑李蹊通
白酒渾忘送皇天似不公風簷開秀色雪嶺現酥胸
王化殊無外聖賢時復中人稱君子子卿自宻翁翁
從喚酒經癖聊紓花史忠前知安用卜定見不訪訌
橘僕使令熟竹君家計豐六年無不可三語將無同
桞子慣乞巧韓公不送窮(只爲士大夫道/得介乞字慣)
畏爱盾衰日清和夷惠風仁何如管仲恩罔極王通
王必三㣲謹天爲一大公五行應過眼萬字佛頭胸
治國運掌上經書滿腹中慿欄心尚壯引鏡鬢俄翁
錫屈天生徳教咸黄覧忠齊夷靡瞻騁内外詛萬訌
一酌泉流濁四知囊匱豐詠觴聊暢叙羔水辨和同
不當陳三價難逃黄九窮
祥雲仍瑞日霽月更光風虹夜書舡滿鷄林詩賈通
十行寛四海一國詠三公經史遮眵目古今澆渇胸
太玄難凖易皇極辯非中清夜談玄䖏盛時無極翁
乾坤涵奥學日月照孤忠自信區區者遥怜䖏䖏訌
天無厭周徳年侯克商豐群后集班瑞宗人宅受同
太平無以報真意渺何窮
沃心禆帝學古道暢皇風天下真無敵君前置一通
將拚龍尾硯去作魚頭公筆底瀾飜舌談間磊瑰胸
通明雲殿上清切玉堂中發軔同安薄深衣獨樂翁
孝經題㓜志沼鑑見精忠元祐龍蛇雜開禧蟊賊訌
隆冬老儒立奸黨一碑豐三晉春秋在千年綱目同
長天炤孤憤清夜好研窮
我似濓溪拙人嗤凝式風天連千障合水可四𬈑通
我友二三子他年十八公逍遥吟㺯趣洒落霽光胸
傲睨芸香裏醉眠花影中文章觧遷史詩律更涪翁
與酒交逾宻爲花謀必忠鶴琴清夜警鶯燕暮春訌
氷釋契杜預露晞詢鞏豐幾能知至至學貴不同同
山水清音有園林勝事窮
徐字不晉帖楚詩無國風(山谷誦東坡我詩如曺鄘/淺陋不成邦公如大國楚)
(吞五湖三江十五國/風無楚詩盖外之也)天邉長劔倚花外小車通不肯
吏文叔誰能書子公二三豪俊出數萬甲兵胸桞暗
琴三疊梅殘酒一中羡君屠龍技笑我祝雞翁擊甕
浮兒志編橋度蟻忠行春奉寛詔佩犢弭兵訌天濶
吟邊逺月明詩檐豐秋光宦情薄鵉鶴嘯聲同清澗
耳堪洗深山目更窮
寸心元有雨八面更當風精衛海能涸杜鵑天可通
君臣知有義褒貶豈無公一展霹靂手九吞雲夣胸
狂瀾障川外砥柱横流中曷不身伊尹空教口晦翁
主憂臣不辱世亂孰爲忠白日青天兵潢池渤海訌
居家移官理憂國願年豐今古心符節乾坤理勘同
普能知道大院不慮途窮
爕調能十雨具訓㣲三風希聖如顔子何時笑叔通
明經徒爲利穢史不能公落落經綸腹悠悠錦繡胸
茶烟禪榻上花蕋酒盃中皇覧方佳少青衫已秃翁
凄凉語棐話寂寞教咸忠青嶂鶴仙返白楊鴉夜訌
庭前䨇桂樹堂上六經豐皇帝春秋盛車書夷夏同
移忠聊士諾獨善未妨窮
賀公雅吳語文靖詠唐風我自儒多誤心慙佛六通
將焉用彼相不肯爲渠公明月夜滿目晴雲曉盪胸
馬更騎東下騮更入花中無慮殊難老有頭能自翁
倘徉生計拙瀟散自謀忠白酒盃中滿紅塵門外訌
漢輪謾牧叟魯質不周豐自詭氷堅渡如新火浣同
青山青未了緑水緑無窮
　詩雜體
　　途中賡禁體雪韻
野店衝寒出曉芭渾如踏月過溪沙五漿先具詹頭
蕋六博争雄屐齒花狐白裘成天不管玉清境淨地
無瑕素光自是漁人物披得一簑來酒家
　　十二辰
饑䑕簷行驕㨗疾蝸牛角立爭竒崛似聞猛虎今陸
游從以卧兔未飄　先生龍卧未風雲春蚓秋蛇供
醉筆蕭蕭馬鳴斾悠悠牧民如羊良率易人言唐土
愧二猴漢使碧鷄真浪出屠狗師還戒勿用驅猪試
問問王弼
　　題清足堂(轆轤格)
秀翁今又以光名牕外琅玕不欠清十八公松曽入
夣兩三竿竹豈無情紅塵不近春風瑟翠色能添夜
雪燈我欲釣竿簑笠去斸分烟雨子還能
　　次韻曉行(進退格)
主人别客屡挑燈客喜乗凉月下行暗露濕螢仍濕
草曉風殘月更殘更柔情燕燕椒房夜雅韻鶯鶯桂
魄晶朝徃長沙成夜醉宵征肅肅醉翁亭
　　用名世弟韻(進退格)
大圭白璧男兒事小酌青燈兄弟情倚閣烟雲生别
浦高林風月滿踈櫺人生功業何損益外物本心湏
重輕志節始終非易事退之猶自怵天刑
　　悶來(首尾吟)
悶來時暫作兒嬉沽酒溪邉就買魚鷗鳥水雲天一
色梅花雪月地三竒水西何况景尤絶雪後懸知畫
不如安得扁舟更簑笠悶來時暫作兒嬉
　　次韻程說和(首尾吟)
燈花昨夜爲誰開誰笑泉田䖏士來不染一塵宜寳
界長如三月似天台頻揺塵尾頻揮翰毎㸔蟾輪毎
舉盃和氣滿堂春拍拍燈花昨夜爲誰開
先天集卷五
先天集卷六
　絶句五言
　　贈朱野拙
官様何如野謀生拙最宜君門標野拙篆刻大精竒
　絶句七言
　　千年
千年光景東西漢一把春風大小喬坐嘯行吟芳草
碧杜䳌時節雨瀟瀟
　　黄菊
黄菊飄零滿地金詩人枉用一生心木犀滿地金英
落消得詩人曉夕吟
　　次韻胡同年女
呉猛幽閨毓彩鸞飛瓊相約下人寰老翁年復兒時
貎乞我靈丹駐玉顔
　　人間
人間瀟洒桞塘仙三遣詩來各四篇安得左鰲右杯
酒與君爛醉桞塘邉
　　次韻馬樞宻(二首)
卧聽急雨半篙深曉展芭蕉數尺心携手方山行樂
䖏滿林松竹翠隂隂
年來閉戸學崇深邂逅論文恱我心濁酒一盃茶一
椀坐㸔日影轉桐隂
　　入邑道中(三首)
苒苒歲除佳樹少行行髙䖏烈風多世間無若歸田
好其奈吾生未老何
鼎立三才名曰人分眀宇宙爲經綸不應雪虐風饕
後便作岩棲谷隱身
天涵地育王公旦徳備才全范仲淹萬世直教懸日
月肯如秋雨謾亷纎
　　有感(二首)
晴明佳思吟難盡雨雪愁寒撥不開天地中間許多
事不應暑徃不寒來
日忽出天將有雪雨將降地忽無風隂陽二氣循環
耳靜入儒生一咲中
　　賀滕推入郡奉祀
谿齋之後未多年有子親曾聞性天助祭此行春滿
眼沙明草暖白鷗眠
　　途問伍
乍雨乍晴寒食候半花半蕊山􁧢香老農甚喜天意
好日暖今年不凍秧
　　車中
路平正好坐車中時有禽聲山翠濃慿軾斜眸㸔法
帖開簾正面受春風
　　白雪
白雪家家拆蚕箔清風行行入秧苗半開猶蕊花情
逺久雨𥘉晴禽語驕
　　槐影
槐影本來惟戴日蟬聲固自未知秋斜陽薄雨羊歸
徑冷月横星人倚樓
　　吟蛩
吟蛩不管興亡事舞蝶那分夣覺身别浦連墻歸逺
客髙山小徑過樵人
　　朗湖道中因見二事信筆二首
屋下種花簷露滿牕前叠石岫雲生春風不觧分疆
界本自無心却有情
烏雀逄鸇皆億鳳鸕鷀遇獺等求魚秋風雪散天無
極清曉冥冥鴻影孤
　　贈碧鑑相士蒲田林行可
君如碧鑑照英雄我鏡清寒印太空請向文昌橋上
㸔碧天提出碧流中
　　贈談命韓東野
時來風送滕王閣運去雷轟薦福碑莫道去年曽算
了從知禍福逐年移
　　春日
夜雨晝晴花世界晚風朝露桞精神花花桞桞春何
限安樂窩中第一人
　　與鄭婺源
凄凉客舎岸維舟明月清風古渡頭飛鴈不來雲欲
暮碧英一樹十分秋
　　賀楊司戸庭玉
楊関酒盡不成聲楊桞烟中一棹輕日暮碧雲烟水
濶梅花難寄此時情
　　新安道中
白水黄山天一青雪梨金桞眼雙明要知來日清明
日請聽鵑鳴第一聲
　　無山
無山平野雲天濶有月髙樓烟水㣲渇睡車中鶯一
囀愁吟路上蝶雙飛
　　望中
望中惟有山平逺山外更連天沉寥好着箇亭𬋩烟
水夜凉明月舉杯邀
　　首夏
首夏清和如惠夷心情熈洽似唐虞竹梢巧送月到
牖荷葉亂迎風入湖
　　用匀吴𥘉隣
沆􁭥崑崙未曉霞霞邉何䖏着瑶花𥘉隣扁字光穿
室花外何時我小車
　　題婺源齋庁
濃淡烟雲山展畫淺深篙櫓水挼藍扁舟我欲春風
裏魚鳥依然舊所諳
　　次匀胡梅瀧
對梅花毎恨匆匆竟日望斷胡梅瀧欲徃從之秋水
隔參横月落夣渠儂
夣渠䖏䖏曉星殘秋水盈盈隔曉山山外梅瀧應秋
水一泓秋月夜將䦨
　　月庵
羽人蕭散月庵深問月青天無古今但放虗庵如月
様更教月住在庵心
廣寒只欠栽梅樹寄傲何湏傍桂林君尚有庵我無
有不遮明月半邉隂
　　贈冩梅僧䖏能
月明牎上老梅癯我有天然水墨圗笑殺無文癡老
子氷綃影裏覔林逋
　　荅雲甫程文
一川風月有餘地萬頃烟波無盡天蝶夣笑渠飛緑
樹鷗盟了我釣魚船
風將楊桞緑鋪地月畫蒲萄架在池却扇清風嫩凉
夜携笻明月共歸時
　　贈竹溪
子厚有溪渾未竹徽之有竹不能溪試問竹溪何所
似風流六逸共標題
　　贈張相士
我生丙子自盤空愛主憂時水注東願子相人無軟
語莫教人喚宻翁翁
　　贈梅隱術士張尉
梅仙亦向市門隱君去市門翻隱梅貴賤窮通春夣
覺孤山依舊水邉開
　　雪後
青山露出本來靣白雪消融清净身松樹也知修養
法白頭翁作少年人
萬木未春先玉蕊千峯非浪亦銀山雪融畢竟無蹤
跡依舊梅花耐歲寒
雪瀏瀏時逄曉日水𥻘𥻘䖏識春風天公留取峯頭
雪與作人間别様春
　　送髙安辛聖祥謁後林
論相何如只論心無心無相更難㝷清風獨卧羲皇
上床下明朝拜後林
　　送徐君何
英雄捧詔出樊籠抖擻征衣趂曉風一笑相逄儀舌
在明朝秋意滿芙蓉
　　簫鼓
簫鼓元宵氣象豪拗晴天意亦風騷怕渠牎外梅花
落永夜吟聲不敢髙
　　雲䕶
雲䕶輕隂桃桞𥘉太平無象酒邉垆上元晴景樓䑓
曉一樹梅花並雪予
　　月明
月明如晝好元宵歌管樓䑓景色饒鶴舞琴聲相應
荅梅花清福共誰消
　　咸淳五年天下都散漢許月卿飲無算醉後吟
　　詩秉筆逹旦
逹且吟詩逹旦飲半生信直半生貧睡魔猶侮汪梅
叟何况悠悠俗累人
　　此行
此行得得不虚行兩豸雌雄聚徳星憂國愛君吾軰
事嘱君當局喚惺惺
　　樂天
樂天歌裏啇人婦子美詩中黄四娘莫向癡人前説
夣世間萬事海茫茫
　　風起
風起成文天氣好水清如鏡地如鐘師門名節千千
載直與湖山共不窮
　　觀呉廷玉五雲歌書其後而歸之
鈞天九奏玉皇歸閣皂神馳重嘆吁勸子癡人前莫
説怕渠來討費分䟽
　　旅􁄶啚
戒􁄶式燕紫陽詩展畫如觀作訓時我道非唐無此
筆宋人那解析豪厘
　　次匀用學禮
章泉姓字馥於梅宅相相逄亦妙哉見説章泉詩刻
梓幸分一本洗塵埃
跫然詩句慰空虚拭目科名㸔到渠了却科名詩未
晚殷勤圯上一編書
　　訪渭陽
舅待甥如待大賔玳筵致語厚詞人玉堂金馬和風
月應有佳篇繼後塵
　　題劉後村所䟦楊朴移居啚
曽對君王已放還何湏當道把漁竿使軺将宿人将
避抝折漁竿趕入山
　　呈翁司理名方子擢婺邑
桃李春風山谷酒河陽桃李更春風風流建水翁承
賛樽酒論文千載同
　　䟦東坡墨跡
海外歸來衰鬢皤浩然之氣筆嵯峨富貴不淫貧賤
樂萬年千載一東坡
　　二芝蘭
一年三季煒煌煌幽谷無風花自香香水風聲干鶴
唳佳児未數謝家郎
　　即事
桑柘行行秋又夕芭蕉葉葉雨和風古今陵谷休回
首洗眼師門桂影濃
　　九江
滿目山川賢否異對床風雨弟兄同九江莫作淮西
㸔記得九江元是東
　　寄張立道
故人華職又爲州當日啇量今不謀㨗徑終南共慙
愧今人莫遣後人羞
　　休休
休休何佀禹行水徃徃渾如宋揠苗㸔到五行精妙
䖏月明溪上竹蕭蕭
　　茶縻
玉質清綃愛道装不嫌春暮越芬芳宋　風
麝空使㣲材恨海棠
　　默齋璧間竹鶴
琅玕璧上林稍接彷彿胎仙舞雪翎欲識主人齋扁
意此君相對不容聲
　　星學
星學精㣲蔣逸堂濓溪一賦見行藏樓髙照眼銀溪
水萬籟無聲月印忩
先天集卷六(終)
先天集卷七
　記
　　天多許記
仰面長嘯天何多馬子才語也吾家西塾面烘窓陽
不能以暑秋八月戊申闢之敞其前己酉稱畚挶􁊅
菑蠧平土塗程板幹䋲墻以屏以址以剔以術以迪
以滌以甓隙地遂可容客客咸規予築䑓樹桂其䖏
予曰樹桂成隂如天少何孰若與客舉觴仰嘯共此
空濶之天也先是甕牖横陳驕暑顓制凉飈踵焉謝
不領謁曲牖衡從自相枘鑿坌翳所都日月如仇不
一二晨宇宙頓豁天無疆界地受約束清飈皓魄結
騎偕来閑宵意在衆籟銷聲河漢不波天容正清䑓
符華甚雲物萬狀勵竒納巧經星緯宿告歸指授毛
骨盡仙下臨廣寒多哉此天予取予求不我靳惜一
何幸也客喜而歌得未曽有予曰西偏屋不多槐榆
翳空虚昔吾與退之同病斫却月中桂清光應更多
今吾與子美同喜取子才氏語之曰天多客以為何
如雖然天在山中象吾心也前言徃行識貴乎多多
貴乎畜吾兒二三子學焉於西塾畜之先於多乎約
禮之先於博文乎誠身之先於明善乎性無内外學
有後先識多則天多進乎子才多矣他日此屋有請
曰請母氏我以子才氏淳祐十有一年許月卿記
　　友仁先生壙記
許氏姜姓也先君諱大寕字寜之徽州婺源許昌人
故簽書樞宻院事鶴山先生魏文靖公嘗友其仁曰
天下仁人也以小篆扁其堂曰友仁對客稱為友仁
先生曽祖考諱良故尚書工部侍郎秀巖先生李公
題墓道云有宋善士祖考諱安國叅知政事鳯山先
生李公署以淡軒居士墓道考諱琳故左丞相克齋
先生游靖獻公以長者書墓道之顔先生生而秀頴
孝友異常兒左右就飬四親異之十年哭淡軒誠哀
如成人執䘮如成人厥九年䘮長者於是大母張母
胡两世隻景癯於䨇鶴先生哀盡然有以得两母心
生其死骨二昆曰吾有弟矣張夫人歿十有五年而
胡夫人即世先生哭之若䘮長者而哀曰余為童子
時筆墨洗空畦徑諸老先生摩其頂曰希有希有朝
廷方以進士科級人余傲兀其間歸而讀有司所可
者皆余始所爲後改之者也又三年率如是轉教人
意懶矣胡母欲進士余余如泉石何今吾終不復有
母又奚暇進士哉蓋自是不應書先生和平温厚視
人猶已過人不欲人譽巳濟人不欲人徳巳性於天
世於家然其用力於求仁深矣故當理而無私全體
而能惻隱見有藴年者先生爲之誦西銘曰謁糴者
豈獲已哉挾金不多人徃徃厭其煩餓者由是衆必
多金然後得糴得糴者滋寡殍死者山積安乎先生
手權衡背汗滂若無秋毫厭斁意糶未徧家人云食
終不食曰一人糴其家待而食者且十人餓吾一人
而食之胡不可人私其私以隣爲壑先生不間逺近
一之以西銘歲覈戶若干口人予之粟戶戶春風而
族姻濃焉曰糴者西銘理一也予者西銘分殊也藥
其病棺衾其死泉幣其窮無告者不必族姻然不幸
麗桁楊即衣纊之逵徑闢之石之川不梁造舟而梁
之衣冠佩玉不動聲容而悍者神伏狡者心化有不
善萌焉畏先生知不敢為者甚多訟不即有司而之
先生之廬得片言皆失其所以爭而去常曰松栢之
下其草不殖為富不仁者未嘗學問耳故先生之鄉
貧富皆得所安急人之急雖犯大寒暑當大患難得
疾疢致空乏爲世非笑了不顧二昆旣逝恤孤扶危
有人所甚難者盖先生一身即西銘也哭從兄端之
詩云幾年書案共嚢螢豈料于今隔死生囘首鹡鴒
原上路雲愁煙慘不勝情是時纔十有三齡云平生
祭必敬祭巳必哀事尊者必盡禮遇少賤必降屈共
利必薄取共患必先赴樂道人之善惡稱人之惡憂
人之憂樂人之樂出於至誠人爲感動犯之不校淆
之不濁性有常度終身如一日家傳紫陽夫子之學
本身證民坦然明白昜知昜行學者問疑刅解輻輳
見其進則喜如已子異時塲屋人人自秘先生昌言
之聞而用其言輙得售司文衡者所擊節處盖先生
語病中讀韓退之文杜子美蘇子瞻詩終身不遺忘
曰吾病未嘗無所得用是先生詩文似韓杜蘇晚讀
黄魯直詩而說之故暮年詩體一變月卿𥘉能言抱
而教之曰叚秀實笏擊朱泚顔杲卿面折禄山簡册
有光精爽如在惟爾英烈追配古人此髙宗皇帝追
賁李若水辭也小子識之淳祐四年月卿幸賜對因
憂勤逸樂之問極陳時宰以逸樂二字爲竊權之本
考官懼第爲五甲有旨陞第四先生喜曰真吾子也
月卿西仕危邊人笑其左先生曰吾教之耳好賔客
無日不投轄築群書樓愛蓮閣一觴一咏至者忘歸
客方貴盛禮不爲加其落䧟阱悉力拯之不倦仁之
義仁之勇如此夫盤錯㳺刅而沈静如愚使用於世
才徳之傑也生於紹熈四年十一月卄日癸未歿于
淳祐九年七月七日丙子得年僅五十有七神明不
亂笑語而終知與不知皆爲流涕更相唁曰世復有
仁人如是乎先是欲以少牢享神祠乃輟不享不肉
食者不知其幾家或曰仁者壽夫子欺予哉或曰愚
竊聞之矣歲戊申久不雨民無生意先生齋宿籲帝
願减齡以救天下其詞良痛明日雨明年先生歿若
先生真能行朱文公之學者世之誇口耳曰吾學道
德性命遇事輙趋利秦越視人世道日降有由哉聞
先生之風庻其有瘳乎此其壽盖弊天壌矣仲尼不
我欺也有䨇桂堂藁若干卷减齡詞無藁先生爲善
不蘄人知類如此其誦言曰隂德如耳鳴人知之者
豈隂徳耶彼沾沾自表露者相去盖九牛毛不翅矣
娶李氏子男月卿承直郎前差充淮南西路安撫司
准備差遣協卿後仲氏日卿時卿業進士女適俞有
大張沂季未行嫁孫男允茂允勲允荘允英允芳允
葵孫女五人十有二年十一月有一日甲辰塟北珠
潭之上孤月卿泣血記
　題䟦
　　　書楚辭後
虚以待之兮無為之先文公集註謂虚以待之於無
爲之先恐兩之字當作一様㸔虚以待事於無為之
先無為事先也無爲之先猶言勿爲事始事来然後
應之不先以事累吾心也恐屈原本意如此
淑離不淫註淑善也離如離立言孤特也按離立岀
戴記離坐離立毋徃參焉離立者不岀中間則離爲
兩人相麗眀矣屈原本意恐謂麗者昜淫惟橘麗而
不淫此其所以爲善麗也離當訓麗恐不當引離立
若引離立　則離坐豈亦孤特乎
尭都平陽舜都蒲阪禹都韓陽湯都毫文王都豐武
王都鎬身都卿相之類(都皆訓居/今訓爲大)可謂文王大豐武
王大鎬身大卿相乎建邦設都豈可謂建邦設大乎
帝髙陽之苗裔兮朕皇考曰伯庸攝提貞於孟陬兮
惟庚寅吾以降皇覧揆余于𥘉度兮肇錫余以嘉名
名余曰正則兮字余曰靈均紛吾既有此内美兮又
重之以脩能扈江離與辟芷兮紉秋蘭以爲佩集註
降叶乎攻反能叶奴代反按此六句一韻也文公以
爲三韻恐非是庸與降叶如君子至止福禄旣同君
于萬年保其家邦子之丰兮俟我乎巷兮悔予不送
兮之類是也江與庸叶則降豈不可與庸叶乎盖四
聲通同也庸與名叶如爾牧來思以薪以蒸以雌以
雄爾羊來思矜矜兢兢不騫不崩之類是也名與均
叶如山有榛隰有苓云誰之思西方美人之類是也
䏻與佩叶如嗇於財親賢而任能此成王冠祝詞也
之類是也財與能叶則佩豈不可與能叶乎盖四聲
通同也我送舅氏悠悠我思何以贈之瓊瑰玉佩盖
思亦與財叶也觀于詩可見
哀民生之多艱終不察夫民心民人也原自謂也集
註以為衆人恐非是但味語脉則可知矣古者民與
人通騷經一篇此類甚衆如民生各有所樂集註以
為人生相觀民之計極集註以為人事民好惡其不
同集註以為人性民之訓人集註既有眀證哀民生
之多艱終不察夫民心此二民字亦當訓人盖原自
人也
瞻前而顧後集註瞻臨視也顧還視也恐當云瞻仰
視也凢後之於前下之於上則言瞻臨者以上臨下
也恐非詩靡瞻匪父民具爾瞻魯邦所詹瞻仰昊天
論語瞻之在前等意
歴吉日乎吾将行集註歴遍数而實選也恐此歴字
只是治歴明時之歴不當作經歴字解盖古者只有
此一歴字經歴用此歴字治歴明時亦用此歴字後
世以經歴為歴歴象為暦乃後世創立此字以别于
經歴耳如尭典暦象亦後世所改
　　　䟦許氏世譜後
右吾許氏世譜王荆公所記也某聞歐文公曝書偶
見此忘其荆公所為讀之乃審甚嘆美之某亦以為
史遷筆法焉暇日因校以諸書稍正傳冩之謬并語
諸子弟曰吾氏自神農以姜姓非昉乎伯夷文公之
言殆有當攷者若忠孝以世其家某軰尚自力哉淳
祐辛丑重九日月卿謹書
先天集卷七終
先天集卷八
　書
　　　上程丞相元鳯書
昨告矩堂先生曰上之相凢十有三其四公者巳確
乎不泯滅文靖三清獻是已歲月馳駒事功掣肘清
義如鏡信史無蹊月卿區區蒭蕘豈有他哉願王成
佛爲錦添花使百世之下論吾皇賢宰相以公為第
一人文靖三清獻居然下風月卿亦與有榮焉夫矩
堂三士畜我我猶國士報之况主家十二樓一身當
三千乎故月卿所言於矩堂者有七於先生者有三
一曰服人心矩堂之未相也力排冰山敝屣瑣闥矍
鑠請行蜀相泚顙相業已基于此矣逮夫蚌鷸相持
螳蟬在後沙堤新築薄海共瞻曰大學中庸之道将
行天下乎夫何丞相爲承受之謡無能改季氏之舊
端明作尚書之笑不能揜天下之目昔日如蒼生何
今日如安石何人望頓輕明主増喟懵董之號道傍
揶揄大學中庸至是掃地矣司馬文正之相也遮道
者如堵墻縱觀者升屋極遼人共相戒曰中國相司
馬矣何以得此於人哉月卿謂訥齋行且相矣願以
一人心為第一義哀公問曰何為則民服孔子對曰
舉直錯諸枉則民服舉枉錯諸直則民不服人心最
昜以理感最難以勢屈翰林學士趙汝騰雅有物望
端明殿學士趙希聖抑又次焉自汝騰以夫之並召
希聖以夫之並除而矩堂為海内所輕夫端明班文
昌下固也胡不曰依舊端明殿學士某部尚書則妄
議何從而生乎張文潜論韓退之可覆視也矩堂語
人曰端明作尚書非某之罪某固嘗争之上其如計
不行言不聼哉以夫君子人也然與汝騰不相樂出
命如此不足以得二賢適足以致两失招虞人以旌
是又一鷸蚌也訥齋而相願從容上前希聖汝騰御
筆並除端明殿學士提舉萬壽觀兼侍讀並日供職
則既無老子韓非同傳之疑又有伯夷太公居周之
喜汝騰既至喻以子方潞公之事釋賈復宼恂之憾
然後以命汝騰者命以夫則汲直在朝淮南寢謀衆
賢和朝萬物和野天下将翕然曰訥齋真宰相矣髙
不忘有直聲嘗攝柱下史矣今以大司農召戚謙之
權侍郎矣今日太常不是卿汝其來魏求已正郎矣
今日汝為廷尉丞王伯晦固曰居憂楊元極章子美
乃得待次州郡何用賢如轉石耶舉錯如是安得不
至於失人望哉先生其鍳于兹二曰克已私趙與訔
餉師重呇科降脱漏泉粟可罪也何至怒之如是人
曰與訔得君不能觧丞相之嗔他日可知矣明道先
生曰四㐫之去四㐫自取之舜何嘗怒今所過不能
化所存不能神他事稱是難以枚舉是平日讀文公
四書殊無受用䖏也鄭毅齋守建明主所以待侍臣
也因其免牘遂有别與州郡之命奪以昇素所厚之
人此豈文公四書哉毅齋在後省前論今豸後論新
豸皆正論也坐之廟堂不激不隨如太山喬岳雖不
見其運動而功利可以及物今豸正人必不以一已
廢法必不以舊怨廢賢别與州郡之命天下後世有
一議矩堂矣宰相如推車如操舟一有偏倚覆敗随
之已私可狥也如宗社何髙斯得曰下供司農卿職
事不許歸安吉州此何等指揮耶欲見賢人而不以
其道猶欲其入而閉之門也一時罵辱不足言書之
於史萬世謂何先生其鍳于兹三曰逺佞人有言責
者曰陳淳祖由王憲叔而進憲叔由義民而進淳祖
士大夫也憲叔胥也義民幹辦府也淳祖冝提轄左
藏庫明主既俞之矣相君斥憲叔不許入私第其吏
于省中猶故也義民首惡佚罰何耶世有諧語謂一
士大夫雅憎三者胥倡憎也已而官逹乃改其乎生
友以為言應之曰二三族者是善事我不見其可憎
殊覺子可憎耳此言雖小可以喻大甚矣佞人之難
逺也吕惠卿楊畏猶不可用矧蘇師旦周筠乎先生
其鍳于兹是三者所以告訥齋也而所以告矩堂之
七者訥齋能用之則不龜手之藥或以所封謂賢宰
相第一人不在矩堂而在訥齋也訥齋而相月卿所
欲言又有大于此者盖𥘉相第一義也量而後入信
而後諫月卿有待焉古今稱賢相者必曰集思慮也
廣忠益也盖聰明或有所遺幾㣲失於俄頃聖賢之
能多農馬之智專故也月卿毎觀士大夫告上及廟
堂皆用策套作舉子口中語先生耻之月卿亦耻之
　　　荅呉丞相潜書
鈞慈天如五雲冉冉自天而下興懐錫類許賜韓銘
二親有靈當冥目于九京矣月卿嘗謂銘墓非古也
自東漢以來始有之前此所未有也然孝子慈孫之
心舎是将何所托故夫子有取焉蔡伯喈銘墓之誚
不能免於劉义之狂考亭無人西山死白鶴去爲天
上星當今之世舎履翁其誰人子於其親茍有以榮
之則一死可見之於地下先生亦人子也推已及人
無忠做恕不成伏惟先生念之猶有鬼神其寜無感
月卿人耳誓以死報
　　　與鄧宰書
月卿婺源一逄掖也於中朝縉紳間聞江西鄧夫子
爲當代偉人恨亡從下東野之拜不自意大君子不
鄙夷敝邑而長治之謂必有趋走下風之便顧以流
落邉頭不得以民事令尹誦一代不數人之詩惟増
陳無已之恨而已月卿比試江東偶預薦名念欲辦
儷語致教育之謝属自東閫書院來臨安一節征塵
無由申貢家書來獲知賢令尹作成有加奕奕專緘
特賜寵遺俾觀鹿平盛禮月卿既不獲厠迹其間則
又頒以折爼禮意優厚自非好賢樂善崇尚風教有
古卓魯之遺風何以及此且審教條簡昜誠意懇到
一念在民父老咸以為前此所未有月卿又爲桑梓
之民舉首加額焉旌麾按視阡陌人人獲拜大夫之
賢重蒙畧去位貌曲賜温粲書來咸篆尚新也月卿
家世以依本分三字符淡軒長者施及諸父恪守家
法終歲無隻字到偃室二天之覆月卿不必私禱也
扶持弱植更為善類之宗主是祝月卿十一月𥘉祗
爲肄業計庻幾稍熟時事然桂玉倍價殊有昔人居
亦不昜之譏勢湏試後一歸省當躬造庭下以展㕓
氓之敬退以弟子禮拜凾丈爰質生平學問所疑尚
冀與進適有家僮便匆匆拜此未盡欲言切乞台照
　雜著
　　　志樂平朱氏榮緑堂
銀峯曽岀两言官專打忠良不打姦察院首彈司馬
相正言先論李隆山是其緑也祗所以爲辱也朱氏
番人不銀峯之慕而榮緑之慕吾有取焉仲舒魁也
孫弘亦魁也孰榮退之進士也子厚亦進士也孰榮
魏公相也荆公亦相也温公亦相也蔡京亦相也秦
檜亦相也孰榮三年而緑者五百人某也賢某也佞
某也回某也孝某也悖緑而辱者多矣緑不緑在天
榮不榮在我吾知勉其在我者而已在天者吾何知
焉眼前何日赤腰下幾時黄赤也黄也未有不自緑
始孫弘為博士歸時子厚退自書府就車司馬門時
荆公未知制誥時蔡京能令公喜時秦檜未歸自北
方時緑而辱者尚少赤黄而辱者滋多然則如之何
而可孟子曰仁則榮仲舒榮漢退之榮唐魏公榮慶
暦温公榮元祐亦未有不自緑始朱君方將以緑榮
其親吾願朱君以仁榮其緑尚勉旃哉堂在饒之樂
平縣金山鄉鵠山里朱公芳之某墓爲屋若干楹
　　陳定宇曰山屋方二十一歲有此筆力可敬可
　　敬
先天集卷八(終)
先天集卷九
　經義
　　聖王制御常道如何
治外之道而律諸古儒者之意逺矣夫乍臣乍叛夷
狄之常本不足爲中國輕重也自昔聖人之所以䖏
之者恃吾有一定之規扵其來則薄其懲於其去則
固其守於其慕義則姑惟以禮覊縻之操縱闔闢其
權在我曷嘗舎是以爲制御之道哉後世不知出此
動有夷狄難制之憂而外求爲控御之術倚戰者威
或至於黷恃守者備或至於踈而屈已以爲和者恩
又失於䙝在我者無常道徃徃隨時而爲之遷就不
知古人制御之道不如是也此班孟堅之賛匃奴歴
叙漢家制御之失深有感於聖王之常道也欤聖王
制御常道如何請釋其説甚矣待夷狄之不可無常
道也無常道而待夷狄則方其强也冀其不吾撓必
屈體以狥其欲逮其弱也幸其不吾敵必窮兵以快
其忿至其當敵情去來靡定之時則又玩歲愒日籍
口於備守之一説上之朝思夕惟下之献謀奏慮其
所以爲控制駕御之策皆不出扵斯三者而不知適
所以為自弊爾扵國家乎何𥙷然則夷狄不可得而
制御之乎吁天下之事惟常者可以應変彼雖変詐
不勝而吾惟以常待之則其去也吾得以釋然無後
日之虞而其來也亦不能以得志扵我制御之規隱
然素具卒之國勢尊安夷変消弭何莫非常道之功
用哉其視夫用威者徒逞扵干戈相㝷之際守備者
求詳於邉瑣謹固之間和親者又不過金繒賂遺行
李徃來求之末後寕不大有間耶吾以是知聖王以
不制制之乃所以爲深制以不御御之乃所以爲深
御欤昔周盛時大原薄伐盡境而還此來則禦之常
也豈若後世禽獲獸獮犁庭掃穴之謂乎采薇遣戍
止衞中國此去則備之常也豈若後世戈杇鐡鈍老
師費財之謂乎裔夷君長執其寳玉咸造以展覲禮
館次䖏之國門之外此接之以禮之常也豈若後世
㗖之以子女玉帛要之以盟誓質約之謂乎乃知備
禦綏懐之三者誠先生待夷狄一定之謀歴萬代而
下不容昜也柰何漢世則不然盖自髙帝以來平城
之􁢬未幾嫚書之辱継至含垢忍耻亦既太甚傳至
文帝雖知積粟務農守邉備塞然斥堠望𤇺火將吏
披甲胄悠悠歲月其可久乎至扵孝武一不勝其忿
則命將岀師震威沙漠若足以雪前人之耻而士馬
亡失海内虚耗竟何如哉逮夫清渭之朝屈膝讋首
奉珍來賀冝思何道以待之而宣帝君臣方且待以
殊禮客而不臣是何待夷狄之乖如此耶故終漢之
世其備禦綏懷之道胥失之矣冝乎孟堅有感扵此
其傳匃奴也既叙其約誓攻守之非冝而終則言來
懲去備覊縻不絶爲聖王常道乃昔人之所常行而
漢人終不復用寕不爲之深憾而重其思古之意欤
雖然有苗逆命急扵徂征可也而伯益賛禹乃曰惟
徳動天無逺弗屇淮夷既平晏然弛備可也而吉甫
作歌且曰矢其文徳洽此四國西旅献􁄶謂不必深
拒可也而召公作誥必曰眀王謹徳四夷咸賔不以
區區夷狄強弱叛服為輕重而毎以脩徳爲言先王
之所謂常道者母乃在此而不在彼欤使孟堅而果
知此則推原古人待夷狄之道冝無大扵此者矣何
條析其言曽不岀備禦綏懷之事而已哉劉珖所謂
班固之言詳而未盡良有以歟(此篇出宋論㑹省觧/之作也)
　啓
　　　與曹徽州
趣装曹参已歌來暮受㕓許子敢缺㳟先具位既激
西江以蘇涸輙之鱗盍運南溟以展埀天之翼可以
久則久可以速則速時止時行莫之致而致莫之爲
而爲有義有命丹墀眷渥雄閣任隆親水地之侯仍
木天之閤以昔繍衣之霜凛爲今皂盖之春温惟花
屏山練帶水之竒邅焚林田竭澤漁之後欲囬生意
必得貞廉彼貴聀之卿嚢帛匱金而已矣此名世之
士淵珠山玉如是哉歡迎西嶼之儒英快覩東嘉之
文献唐之壮郡今則漏巵守令牧民不損猶應言損
水旱仍歲有聞竟不以聞既無思溺猶已之心安得
遺利在民之意傳舎而又傳舎冨州那復冨州近因
三凖一金銀之關殊覺十室九繭絲之苦折帛久例
忽増一千茶租鑿空驟盈五百他可以類推矣其何
以堪此哉拯溺救焚帝遣慈祥之父母興滯𥙷弊公
行寛大之詔書民其瘳乎人所欲也因念歙黟之地
實爲財利之　近觀婺女之范公逺考盤洲之文惠
凢而相業一自吾州典舉今年尚憶細侯之竹馬運
籌他日却㸔諸葛之木牛駕熟路之輕車添新安之
故事月卿三秋蕭葛千里嬋姢風緊西淮交承托雲
仍之久地寒東野覆庇竊天幸之多
　　賀朱尚書
新渥照乾坤清香森兵衞江西道院已喧來暮之歌
文昌尚書即拜召還之詔喜真儒之用世多吾榜之
得人前有昌黎後有魁峰可謂冝春之盛事入則周
公出則方叔竚㸔中夏之太平訪祖無澤李泰伯之
舊逰續黄頴川龔海浡之前傳廷臣傳至右者天子
居然器之正此悽然忽聞郵報伊川之信息甚大欲
郊迎而拜之夫子至邦政必聞不席煖而去矣幾若
燕鴻之相避竟乖鳳凰之覩先去速來遲不肯於汝
信䖏於汝信宿也别多㑹少機㑹如此邂逅如此粲
者何
　　賀蔡公杭
郎宿天移使星春至臨海之政不肯媚俗即欲掛冠
提泉之命所以表廉便當攬轡方楮幣稱提之無䇿
故禮樂馳驅之有光欲今地上之流泉莫若屏前之
至水貪夫廉懦夫立百城應竦於氷清䏻者用智者
謀九府必資之暁暢
　　賀厲制直
九陛踈榮八專進律齊小白晋重耳半分天子之旌
旗唐學士漢將軍増重元戎之節鉞若稽寕考厥其
尭文峻寳閤之行見海隅之丕用作霖雨爕理隂陽
　　賀余子新娶
九月授衣正之子于歸之侯三星在戸協君子偕老
之詩載錫之光云胡不喜某㳟承天作之合文定厥
祥俾立室家爰講九十其儀之盛釐爾士女行衍則
百斯男之基鳩関関在河之洲鵉􁊆􁊆于蹶之里卜
筮偕止琴瑟友之雖無嘉肴既有肥羜永爲好也共
歌桃李之三迨其吉兮猶喜摽梅之七
　碑
　　婺源朱塘晦翁祠碑
孔子廟終漢世不岀闕里婺源朱文公之闕里也上
即位之十有八年始以公從祀孔子則天下皆得祀
况婺源乎二十有三年滕叔和以書來曰先君從㳺
於朱塘之上証兄弟子姪既沿文公昨梦之語作晦
翁亭又立祠其西為屋若干楹文公南鄉坐先父溪
齋先生告院君季父蒙齋先生合肥君東西鄉以侑
焉秋九月庚申告成将徹田聘士以掌扃鑰庶幾中
丁之祀勿替引之謹伐石請書其事月卿發書嘆曰
不亦善乎今佛老之宫神怪之祠布滿宇内而吾黨
之儒先頌其詩讀其書顧不得朝夕望其儀刑以自
振勵則兹舉也不亦善乎　嘗考之二滕公近聞於
朱子者曰孟子道性善言必稱尭舜人性無不善則
無不可爲尭舜者要不可以一鄉之善士爲足也嗚
呼祠宇崇崇像設嚴嚴恍然當時師友之凾丈也學
者可以自勉矣立志以定其本居敬以持其志窮理
以致其知反躬以踐其實雖地之相逺世之相後如
㑹一堂况世若此其未逺居若此其近哉雖然爲巳
爲人界限之大者也漢唐之儒以聞道之難而學無
本近世之儒以聞道之昜而學無實竊道徳性命之
説以爲譁衆取寵之資俗日以益薄治日以益卑職
此之故歟嘉定以来士大夫專以朱氏之學爲仕途
㨗徑二滕公當是時退然如未嘗升紫陽之堂者人
爲之莞而莫或顧也陵陽李文惠公持節江東旁収
朱門記録問荅之語得之如䕶拱璧待其人以殊禮
溪齋獨不以徼利焉聞其風者鄙夫寛薄夫厚矣溪
齋諱璘字徳粹蒙齋諱珙字徳章夀不兄若也某既
善兹舉不敢以固陋辭遂書其事如左又爲迎饗送
神樂章以遺之其辭曰㳺子悲兮故鄉駕余行兮朱
塘山深兮水静荷花澹兮自芳昔吾梦兮斯境羗一
笑兮徜徉冝爲亭兮水上以領畧兮風光去之兮幾
何季子兮肯堂亭既峙兮翼翼廟載作兮崇崇蕙殽
烝兮蘭藉寒泉碧兮秋菊薌以奉兮以嘗以拜兮以
饗誰配之兮二滕􁃽師友兮弟兄超忽兮來八荒髣
髴兮紛語降若起兮吾思惠我兮光明對越兮屋漏
保之兮無疆扶宏綱兮勿之墜萬子孫兮餘慶
先天集卷九(終)
先天集卷十
　奏䟽
　　　進大行皇帝挽詞䟽畧
先帝䇿臣等曰文武始于憂勤終于逸樂臣對曰此
詩序之言陛下平日之所信者朱熹熹之言曰逸樂
之事自古小人竊人主之權則必以逸樂之說進樂
不歸君則權不歸已也昏庸之主固昜與也英明之
主而小人將竊其權爲人主亦安肯拱手而授之權
乎故必以逸樂之說進臣切惟逸樂二字宰相市權
之具也是時史嵩之獨相考官惧置之末甲先帝特
命陞一甲人謂徐瀮之書乃八月朔旦臣之對五月
十七也實在徐瀮之前既詔召人爭自明或有勸臣
亦自明者臣笑謝之
　　　劾余玠子如孫䟽畧
玠無義方死有遺辜乞斬如孫凾首謝蜀其所盗財
以給軍士如此則朝廷不失政刑與大臣之子弟專
權亂政者必聳然知惧矣
賛
　　　唐越國公追封英烈汪王像賛
天下鼎沸六州太平大眀既昇版圖效靈生為忠臣
死爲名神此貞觀十八年之畫可以見唐衣冠之舊
王容貎之真
　行狀
　　李太安人行狀
夫人李氏諱(淑英)本貫徽州路婺源縣懐金鄉三溪
里友仁先生許公之妻長者之婦淡軒翁之孫婦有
宋善士之曽孫婦也生而慧敏早孤事母以孝聞既
歸於我父事姑如事母事長姒如事其兄閨門雍睦
人曰此一家之唐虞三代也服喪天至節春秋奉嘗
齊如也掃松採蘋聲與泗俱友仁先生好賔客觴豆
静嘉殊不聞刀匙聲先生好施予家比無宿儲夫人
怡然雅嗜子朱子之書飲食以之毎曰後世以鄭衞
之音教女婦邦家安得昌乎供重幣以禮師儒遣其
子從介軒先生子董子鶴山先生子魏子㳺月卿再
爲舉首淳祐甲辰禮部正奏名第二族姻姆傅舉酒
爲夫人夀酒酣夫人曰此兒𥘉䏻言吾夫抱而教之
曰叚秀實笏擊朱泚顔杲卿面拆禄山簡册有光精
爽如此惟爾英烈追配古人此髙宗皇帝追賁李若
水詞也小子識之今丞相專以君逸臣勞之説蝕聖
主而竊之權吾兒幸而得對言天下所不敢言此吾
夫義方之教也五月丙辰月卿對集英殿因憂勤逸
樂之問以逸樂市權爲對考官懼第爲五甲有旨陞
第四夫人喜曰此真吾子也月卿两仕危邉夫人獨
壯之有非笑者輙爲誦蘇文忠所道范孟博語先生
沒諸孤㐫服四年夫人廩飢梁渉字人孤惸藥物
纊生意衍𥙿棺槨叢塚野無暴骸事事如先生在時
謝丞相氏有不才子濁亂朝綱月卿攖其鋒失臨安
府府學教授丞相兑天子録月卿忠員外置京師從
事以寵嘉之夫人䖏得喪若一君子以爲難性勤謹
自㓜至老不衰諸孤圖所以佚其老而夫人逝矣宝
祐三年乙邜十有二月乙酉也得年僅六十以五年
塟北珠源日月同逝之日月夫人㓜所讀書終身不
忘理家不嚴而肅居䖏進止有常度𥘉寒甚暑不變
也戒諸女遇妾媵必曰彼亦人女也其仁類如此治
凢絲枲裘裳之政倡以其躬無敢弗祗曽祖考知㣲
妣汪氏祖考頥妣俞氏考季麒妣江氏子男月卿承
直郎特添差充两浙西路安撫司幹辦公事協卿後
其仲父日卿時卿女三人俞有大張沂汪汻壻也汻
奉議郎新通判臨安軍府應時之嗣子孫男允茂允
薫允壯允英允葵允蘭女八人先生之塟也大海閫
觀文殿大學士丞相金陵公欲銘之而未遑月卿謹
狀夫人行乞銘於公執事謹狀宝祐丁已五年十月
日孤月卿狀
銘
　　校尉雲屋許公墓銘
咸淳癸酉九月五日居仲弟卒越三年乙亥將以十
一月丙申塟扵㳺衝之原其子允芳軰泣拜請曰伯
父以文名家凢子孫圗不朽其親者必属以銘孤不
天伯父以爲大戚惟窀穸之事有逺日伯父得不有
以慰其死而恤其孤而賜之銘拜重泣余亦泣嗚呼
仲不可作矣尚忍言耶由江衝府君來世有潜徳長
者公重以仁厚培之朝奉公學行恢然見知魏文靖
公累薦不起爲書二大字掲堂友仁人謂甚稱其徳
吾兄弟之生謂當大以肆頼天之靈流澤之光既玷
一科登仕版仲資過人讀書一覧終身不忘文辭追
古作者不止用取青紫􁆪利禄爲人寛厚䏻譲横逆
加之怡然未嘗嬰其心名公卿士造吾門見仲必改
容爲敬勸之仕不苟從一授辟進武校尉尉六合迓
者至君澹若無味後竟謝不仕於物寡所嗜獨有愛
馬癖覂駕在御馴若羊􁈹且騎且射風起鶻落又不
類其恂恂謹飭時治生知義利之辨歲歉鄉里頼君
以活小則平價甚則直以賑之皆曰真許長者孫也
此人人所知也至其事親懇懇生養盡歡死喪盡戚
籲天刲股湯劑間旬月不觧帶有吾所不䏻者兄弟
族姓知之人或莫知也吾嘗評仲局量似衞玠循分
似馬少㳺賙急似李士謙風采癖好似王武子吾方
閉影泉田湏群弟相羊朝夕以忘其老今也栖栖如
失群之鴈天長月苦鳴聲轉悲洪忠文銘其從弟子
文劉後村銘其從弟審淵矧吾與仲親兄弟乎允芳
吾其銘吾同産四人俱以卿名月卿爲我日卿為君
協卿爲次而後伯父時卿其季也君娶李氏生男三
人允芳允蘭允益女三人長適張邦韶次適汪靁小
者許嫁張觀國孫文夀君生嘉定壬午得年五十二
㳺衝之卜先塟李姒盖合祔也墓廬掲以見雲仍君
雲屋之號且致狄公之思焉世次徳業之懿則有諌
議大夫侍讀葉君先君子之銘吾銘仲也有不侍書
也而銘也有以也銘曰泰嶽之㣧是爲伯夷裔孫許
封姓實肇兹猗不仕秦逺死孤壘儒薄朱梁柔也南
徙烈風義槩凛乎至公豈平輿之淵曰有二龍大火
無光帝邱其圯仲死不知後死奚俟㳺衝之阿有松
有栢憶弟㸔雲眼枯無力
　　戴氏母墓銘
月卿逮事王母時時爲言舊家事小子識之我祖有
孫女六而鍾愛其二吾與戴氏婦也逐逐魚隊中不
知翁何自知之噫今五十年矣吾女兄弟或不存或
無以自存僅僅無失墜惟吾二人在異時或可以拜
先人地下翁為知人矣小子識之今又二十年劉日
西薄啇芹冬枯久矣而戴氏來徴銘嗚呼忍銘之雖
然吾大母之言故如此歴歴忍勿銘孺人諱妙柔姓
胡氏其君子諱三益歿時子皆㓜人爲危之孺人勤
身其間禮師儒饌賔親以開諸子聞見闔門数百指
柔剛人人惟䏻得其歡心退無不我足者舅姑埀白
髪堂上竭誠盡孝視夫未歿有加焉迄使男有立女
有歸美哉侖奐儐爾籩豆曰未亡人懼無以見死者
暮年𬒳末疾誨敕子若孫不衰年七十有二以殁淳
祐三年十有二月六日也七年亦以其月日塟麟池
之臯四男子伯桂仲栥仲松仲𣏌二女子嫁將仕郎
李嘉猷進士張端平嘉猷先卒孫男女各九人文豹
文徳應庚端孫橊孫華孫邜孫能孫吉孫女在室㑹
孫男三人𥘉里之長饒有古君子曰胡公諱選朴厚
而愛人人到于今賢之吾祖妣之祖也䖏死生𥙿如
類有道者然未嘗學佛老固未嘗學相人術而風鑑
如許吾祖妣賦鄘栢舟孺人亦如之其殁也皆七十
二以為春秋何其甚相似也翁之知人豈庻幾所謂
心虗而明者歟因銘戴母并著古君子之事俾不冺
銘曰麟池之臯安以吉銘以明之庻其式
