#+TITLE: 于湖集-宋-張孝祥
#+DATE: 2016-06-11 12:24:51
#+SOURCE: github.com/kanripo/KR4d0216 master e1d05d3b                
張于湖先生集序
文章有以天才勝有以人力勝出於人者
可勉也出於天者不可強也今觀賈誼司
馬遷李太白韓文公蘇東坡此數人皆以
天才勝如神龍之夭矯天馬之奔軼得躡
其蹤而追其駕惟其才力難局於小用是
以亦時有踈略簡易之處然善觀其文者
舉其大而遺其細可也若乃栁子厚專下
刻深工夫黄山谷陳後山專寓深逺趣味
以至唐末諸詩人雕肝琢肺求工於一言
一字間在於人力固可以無恨而槩之前
數公縱横馳騁之才則又有間矣故曰人
可勉也天不可強也于湖先生天人也其
文章如大海之起濤瀾泰山之騰雲氣倐
散倐聚倐明倐暗雖千變萬化未易詰其
端而㝷其所窮然從其大者目之是亦以
天才勝者也故觀先生之文者亦但當取
其轇轕斡旋之大用而不在於苛責於纎
末瑣碎之㣲先生氣吞百代而中猶未慊
葢尚有凌轢坡仙之意其帥長沙也一日
有送至水車詩石本掛在書室特携尭仁
就觀因問曰此詩可及何人不得佞我尭
仁時窘於急卒不容有不盡因直告曰此
活脫是東坡詩力亦真與相輙但蘇家父
子更有畫佛入滅次韻水官贈眼醫韓幹
畫馬等數篇此詩相去却尚有一二分之
劣爾先生大然尭仁之言是時先生詩文
與東坡相先後者巳十之六七而樂府之
作雖但得於一時燕笑咳唾之頃而先生
之胸次筆力皆在焉今人皆以爲勝東坡
但先生當時意尚未能自肯因又問堯仁
曰使某更讀書十年何如堯仁對曰他人
雖更讀百丗書尚未必夢見東坡但以先
生來勢如此之可畏度亦不消十年吞此
老有餘矣次年公自江陵得祠東下方欲
踐此言未幾則巳聞爲馭風騎氣之舉矣
嗚呼天不竟英雄之志尚留莒墨兩城與
太原餘蘖至今江流尚覺有不平其以此
歟天下刋先生文集者有數處豫章爲四
通五逹之衝先是先生之子同之將漕於
此葢其責也時侍郎莆陽蔡公屢勸之而
竟不果信知斯文通塞亦自有時今閣學
尚書公自其開府以來即曉夕在念而尚
乃遲遲至於今者豈不以先公後私於事
自有次第而不知此事亦公也葢四方學
者渇見斯文以增壯筆端方皆以先覩爲
快使公肯爲是舉正是加惠學者之意豈
必獨認以爲激乎鴒原之情而足以有歉
哉自渡江以來將近百年唯先生文章翰
墨爲當代獨歩而此猶先生之餘事也葢
先生之雄畧逺志其欲掃開河洛之氛祲
盪洙泗之羶腥者未嘗一日而忘胸中使
其得在經綸之地驅馳之役則周公瑾謝
㓜度之風流其尚可挹於千百載之上也
而門下之鯫生何足容議論之喙哉嘉泰
改元之中秋門下士昭武謝尭仁序
張于湖先生集序
于湖先生長孝伯五歳垂髫奉書追隨未
甞一日相捨别去餘十年先生再冠賢書
㑹于臨安時紹興癸酉也明年魁多士又
明年入舘寖登清華孝伯亦入太學爲諸
生無時不在左右毎見於詩於文於四六
未甞屬稾和鈆舒𥿄一筆寫就心手相得
勢若風雨孝伯從旁抄寫輙笑謂曰錄此
何爲問從手掣去良繇天才超絶得之游
戯意若不欲專以文字爲事業者一日謂
孝伯曰汝作一月工夫我只消一日明日
便有用處夫所謂用者豈章句而巳哉惜
乎天奪之速不容䆒其才於用大僅能遺
愛於六州恭聞孝宗皇帝玉音甞興用才
不盡之歎使其適乗機㑹必有以上契聖
心則其成就葢不止此嗚呼大夫士有志
當丗孰不以功名自許至如先生真有過
人者歟别後詩文多得之耳授然不能無
舛也朅南昌解后王大成集大成從先生
乆先生深愛之者盡以家蔵與諸家所刋
屬其讐校雖不敢謂全書然視他本則有
間矣繼有所得當爲後集云嘉泰元年十
月旦弟華文閣直學士朝請大夫知隆興
府充江南西路安撫使孝伯謹書
于湖居士文集目録
　第一卷
　　賦
　　　　金沙堆
　　辭
　　　　攻蚊
　　　　祭金沙堆廟
　　頌
　　　　壽芝頌(并序)
　　樂章
　　　降神(四首)
　　　升降壇
　　　青帝位奠幣
　　　太昊位奠幣
　第二卷
　　古詩
　　　次何子應不欺室韻
　　　讀中興碑
　　　登瀛圖
　　　蔡濟忠摹米帖
　　　王唐卿靈璧石
　　　南陵大雨鄱陽無雨呈王龜齡
　　　范逹甫許送端硯
　　　劉倅示崇寧上舎題名
　　　黃升卿送棕鞋
　　　張欽州
　　　沈商卿硯
　　　大雨呈同行諸公
　　　呉城阻風
　　　金沙堆
　　　欲雪
　　　鑑湖納凉
　　　次沈教授子壽賦雪韻(三首)
　　　王龜齡閔雨再賦(一首)
　　　喜晴呈葉夢錫
　　　七夕
　　　謝劉恭父玉潭月色眞石室之賜
　　　從張欽夫覔紙
　　　幽興
　第三卷
　　古詩
　　　麒麟硯滴分韻得文字
　　　諸公分韻得老庭字(二首)
　　　椰子酒榼
　　　赭山分韻得成葉字(二首)
　　　重入昭亭
　　　登永寧閣次朱元順韻
　　　再用韻呈張仲欽朱元順
　　　贈江清卿
　　　次蔡濟忠韻
　　　考試呈周茂振陳季陵
　　　次韓子雲白蓮韻
　　　與趙李二同年夜飲有懷石惠叔
　　　金沙堆屈大夫廟
　　　詠雪
　　　朱元順浯溪圖
　　　向彦績采菊堂
　　　止酒
　第四卷
　　古詩
　　　　極暑極寒
　　　　𥘉得愛巖
　　　　與邵陽李守二子用東坡韻
　　　　送李彦國還廬陵
　　　　與張文伯登禪智寺
　　　　游衡陽境岸傍小寺
　　　　福嚴
　　　　湖湘以竹車激水
　　　　贈黃司法
　　　　宵征
　　　　汎湘江
　　　　上封寺
　　　　岸傍偶得木犀
　　　　古意贈别王弱翁
　　　　贈朱逺遊
　　　　次張欽夫尋梅韻
　　　　黃龍侍者本髙覔詩
　　　　題濁醪賦後
　　　　登横舟呈趙冨文楊齊伯
　　　　寄南康錢守
　　　　別黄子餘
　　　　勸范東叔飲
　　　　題修眞觀
　　　　湘中館
　　　　中隱
　　　　贈師永錫
　　第五卷
　　　古詩
　　　　　愛直驛寄萍郷趙令
　　　　　遊七星巖
　　　　庚辰二月夜雪
　　　　從張欽夫求笋脯并方
　　　　漲欽夫和荅再詩爲謝
　　　　張欽夫送笋脯與方俱來復作
　　　　勸農分韻得干字
　　　　同張欽夫過陳仲思所居次仲思韻
　　　　贈陳監廟
　　　　送邵懐英分韻得書字
　　　　送張定叟
　　　　朱陵洞
　　　　題屏風迭曾裘甫歸臨川
　　　　送道州酒與呉伯承
　　　　葵軒觀笋
　　　　贈尹童子夢龍
　　　　一覧亭
　　　　睡起
　　　　次呉伯承送苦笋消梅韻(二首)
　　　　贈蘇待問
　　　　贈震山主
　　　　用家君韻送聞人伯卿
　　　　洗塵贈張立之判官
　　　　喜雨次王龜齡韻(二首)
　　　　八桂堂池上賞蓮納凉
　　　　過興安呈張仲欽
　　　　南臺
　　　　書懷
　　　　元宵同張欽夫邵懐英分韻得紅
　　　　　旗字(二首)
　　　　贈盧司法
　第六卷
　　律詩
　　　進芝草(二首)
　　　次信陽使君邊字韻(二首)
　　　次韓子雲壓境先遣詩韻
　　　送劉伯同侍開府公入覲
　　　送韓子雲倅荆州(二首)
　　　枕上聞雪呈趙郭二丈
　　　湖上晚歸遇雨
　　　雨入廬山
　　　再次韻
　　　郡侯餽醖用黄宰韻
　　　在臨川追懷昭亭昔游用寄卐庵
　　　　韻
　　　用揔得居士韻招卍庵住報恩
　　　用前韻簡天童應庵
　　　陪宣守任史君謁昭亭神祠(二首)
　　　任守作醮先期而雪是日開霽
　　　贈應庵兼簡蘇州内翰(二首)
　　　辛巳冬聞德音(二首)
　　　次曽裘父韻送老人赴鎭九江
　　　上丁齋宿
　　　次揔得居士康樂亭韻
　　　寄張眞父(二首)
　　　中秋觀月齊雲樓用孫昌符韻
　　　題魯如晦通隱
　　　同胡邦衡夜直
　　　雪晴
　　　將如㑹稽寄曽吉甫
　　　過昭亭哭二弟墓
　　　贈邕州滕史君
　第七卷
　　律詩
　　　齊山
　　　夜讀楚東酬唱次韻
　　　薦福觀次何子應韻
　　　再用韻作五公詩
　　　王龜齡用韻送行走筆和荅
　　　王龜齡同洪景盧王嘉叟餞别再
　　　　用韻
　　　登清音堂再用韻
　　　賦餘干趙公頙養正堂
　　　豐城一山宛如雞籠福地感之賦
　　　　詩
　　　午憇道傍人家
　　　九段田
　　　題呉城廟
　　　呈劉恭父
　　　翁子功湯𥙷之送海錯
　　　張仲欽朝陽亭
　　　　靜江朝陽巖賡建康韻(二首)
　　　　送張司户還蜀
　　　　次仲彌性煙扉韻(二首)
　　　　庾樓次林黄中韻
　　　　髙逺亭次林黄中韻
　　　　與同僚十五人謝晴東明得淵字
　　　　釋奠
　　　　風雨石首
　　　　江行再用前韻
　　　　次黃子餘韻
　　　去臨川書西津漁家
　　　將至池陽呈魯使君
　　　上元設醮
　　　齊安郡夫人挽章
　第八卷
　　律詩
　　　賀郊祀(并序)
　　　送顔廷藻歸三衢
　　　　送郭遐齡
　　　　次家君韻(二首)
　　　　題玄英先生廟
　　　　次老人貽具圎復韻
　　　　次王景文韻(三首)
　　　　即事簡蘇廷藻
　　　　次韓中父韻(二首)
　　　　東埧
　　　　過建德
　　　　次王龜齡五峯亭韻
　　　　過嶽麓寄韓子雲(二首)
　　　　送劉子思
　　　月夜與蔡濟忠曹公㑹汎舟自水
　　　　東歸
　　　鹿鳴燕
　　　訾洲即事
　　　罷歸
　　　罷歸呈同官(二首)
　　　贈江清卿
　　　過靈川寄張仲欽
　　　滑石
　　　興安
　　　炎關
　　　蒸霞谷
　　　　登瀛橋
　　　　遊福嚴
　　　　次萬老韻
　　　　再次韻
　第九卷
　　律詩
　　　　三塔寺阻雨(二首)
　　　贈别詩僧萬致一
　　　張欽夫折子明張定叟夜話舟中
　　　　明日賦詩爲别
　　　送張立之赴臨江判官
　　　黃陵廟
　　　磊石
　　　黃州
　　　東坡
　　　謝蘄州仲寺丞
　　　臨發再次韻
　　　送仲子弟用同之韻
　　　　送謝夢得歸昭武
　　　　次張欽夫喜雨韻
　　　　送荆州進士入都
　　　　城西晚歩
　　　　壓雲亭
　　　　玉淵亭
　　　　簡寂亭
　　　　皇甫坦所居
　　　　出郊
　　　　酬朱元晦登定王臺之作
　　　吳伯承生孫分韻得啼定字(二首)
　　　贈王茂升
　　　秋日郊居
　　　中秋書事
　　　請說歸休好(二首)
　　　喜歸作
　　　年家姚公挽章
　第十卷
　　絶句
　　　　殿廬偶成
　　　次劉國正覔雌黃韻(二首)
　　　蠟梅
　　　次韻左舉善木犀
　　　以焦坑茶送周德友(二首)
　　　蘄春道中
　　　次王叔堅韻(八首)
　　　道間見梅
　　　題定山寺(二首)
　　　昭亭食柑
　　　次如庵韻(六首)
　　　　楓橋
　　　　西湖可賦軒
　　　　胡敦約山行圖
　　　　從張唐卿乞韭黃
　　　　送𥿄衾韓中父(二首)
　　　　再用韻(二首)
　　　　將至宣城次壁間韻寄王宣子
　　　　寄王叔堅
　　　　隱靜覔杉株
　　　　夏氏莊
　　　舟中即事
　　　小憩孫氏竹軒(二首)
　　　謝王龜齡遣妓送酒惠詩
　　　與薦福
　　　豐城觀音院觀胡明仲諸公題字
　　　題碧玉泉
　　　明年重過次韻
　　　次朱漕元順韻(七首)
　　　謝張仲欽餘甘湯(二首)
　　　謝德慶范監州子石硯(二首)
　　　以水仙花供朱漕(二首)
　　　再次韻(二首)
　　　次張仲欽題粉巖韻
　　　次張仲欽寄民爲重齋韻(五首)
　　　從珪老求竹
　第十一卷
　　絶句
　　　偶得四月菊以送二使者(二首)
　　　以新茶送憲車
　　　鄭義寧送蓴菜
　　　贈甘法曹
　　　贈劉全州子龜從兄弟
　　　次蔡濟忠溪上韻
　　　謝劉子思送筆
　　　登七星山呈張仲欽(二首)
　　　壽老迓使者以齋素不置餞(二首)
　　　送酒臨桂令
　　　風洞
　　　羅江驛
　　　秦城
　　　　龜潭
　　　　早發衡山
　　　　西湖
　　　　舟中(五首)
　　　　喜雨
　　　　謝黃主管
　　　　有懷
　　　　廣右道中
　　　　又
　　　　贈鹿苑信公(二首)
　　　聞德逺與曽裘甫黎師侯㑹飲范
　　　　周士所(三首)
　　　水仙
　　　賦衡山張氏米帖
　　　借魏元理畵
　　　次張欽夫折贈海桐韻
　　　贈周義山
　　　次劉恭父送新茶韻(三首)
　　　送慈曼如金山迎印老住大潙
　　　小山書院
　　　從鄂守李壽翁乞冰雪櫻桃
　　　夜半走筆酬李壽翁(二首)
　　　琵琶亭(二首)
　　　過三塔寺(二首)
　第十二卷
　　絶句
　　　玉淵
　　　萬杉寺(二首)
　　　楞伽寺(三首)
　　　鸞溪
　　　　漪瀾堂
　　　　次家君韻寄舅氏
　　　　送猿翟伯壽
　　　　題趙冨文横舟
　　　　黄子餘許修草堂遣句勸請
　　　　次南軒喜雨韻(四首)
　　　　送茶
　　　　從呉伯承乞茶
　　　　送僧遊天台
　　　　謝石惠叔送石斛
　　　題趙知府墓
　　　朝謁南嶽
　　　題方務德靜江所作雪觀
　　　次呉伯承送茶韻
　　　次呉伯承惠笋韻(二首)
　　　有懷長沙知識呈張欽夫兄弟(五/首)
　　　塔子寺
　　　斷堤寺(三首)
　　　德化漪嵐堂感二林碑
　　　張欽夫遣送箭笋日鑄用所寄呉
　　　　伯承韻
　　　張欽夫次韻再用韻
　　　游湖山贈圎禪
　　　送萬老
　　　次東坡先生韻(八首)
　　　福嚴寺行者堂
　　　梅塢圖(并序)
　　　贈趙簽
　　　歸宗寺
　　　煙雨觀
　　　題朱元晦所書凱歌卷後
　　　贈萬上座
　　　野牧圖(二首)
　　　題畫
　第十三卷
　　文
　　　原芝
　　記
　　　遊無窮齋記
　　　宣州修城記
　　　樂齋記
　　　宣州新建御書閣記
　　　風月堂記
　　　太平州學記
　　　隱靜修造記
　第十四卷
　　記
　　　仰山廟記
　　　棠隂閣記
　　　遊朝陽巖記
　　　千山觀記
　　　衡州新學記
　　　三瑞堂記
　　觀月記
　　萬卷堂記
　　壽芝堂記
　　　金堤記
　　荆南重建萬盈倉記
　　黃州開澳記
第十五卷
　序
　　廣招後序
　　龍舒淨土文序
　　送王壽朋歸霅川序
　　送呉敎授序
　　送野堂老人序
　　送臨武雷令序
　　史警序
　銘
　　陳季陵借軒銘(并序)
　　　　呉春卿髙逺軒銘
　　　　取友銘
　　　　龔養正芥隱銘
　　　　橘隱銘
　　　　墨沼銘
　　　　永寜寺鐘銘
　　　　李周翰所藏洮石銘
　　　說
　　　　二張字說
　　　　勉過子讀書
　　　諱說
　　　歐陽氏子字說
　　　贈時起之
　　賛
　　　贈白雲道人賛
　　　題劉仁贍告賛
　　　題桂林劉眞人眞賛
　　　龔養正冩眞賛
　　　自賛
　第十六卷
　　奏議
　　　論緫攬權綱以盡更化劄子
　　　乞改正遷謫士大夫罪名劄子
　　　論涵養人才劄子
　　　請刪定列聖圖書劄子
　　　乞不施行官貟限三年起離僧寺
　　　　寄居劄子
　　　論先備劄子
　　　乞更定太常樂章劄子
　　　乞脩日暦劄
　　　王公衮復讎議
　第十七卷
　　奏議
　　　進故事(二篇)
　　　薦劉澤奏
　　　繳成閔按劾部將奏
　　　論衛卒戍荆州劄子
　　　論治體劄子
　　　畫一利害
　　　乞不催两浙積欠劄子
　　　論謀國欲一劄子
　第十八卷
　　奏議
　　　論先盡自治以爲恢復劄子
　　　論用才之路欲廣劄子
　　　赴建康畫一利害
　　　論蕭琦第宅及水灾賑濟劄子
　　　乞擇近臣令行荆襄參酌去取牧
　　　　馬專置一司奏狀
　　　辭免除起居舎人奏狀
　　　再除中書舎人辭免奏狀
　　　辭免參賛軍事兼知建康府奏狀
　　　辭免知靜江府奏狀
　　　辭免復待制奏狀
　　　辭免知潭州奏狀
　　　辭免知荆南奏狀
　第十九卷
　　内制
　　　戒諭將臣詔(二道)
　　　太上皇帝夲命青詞
　　　朱表
　　外制
　　　沈該落職制
　　　沈調落職降官制
　　　陳誠之降官制
　　　陳靖轉遥郡承宣使制
　　　錢愷降授舒州觀察使宫觀制
　　　蔣璨降官制
　　　謝伋徐康降官制
　　　韓元吉除度支郎官制
　　　馮巽之除刑部郎官制
　　　晁公武除監察御史制
　　　吕搢除司農寺丞制
　　　查籥除䕫州路運判制
　　　黃仁榮除兩浙路運副制
　　　張德逺除利州路提刑制
　　　葉謙亨除浙西提刑制
　　　韓彦直除淮東提舉制
　　　曹紱除湖北提舉制
　　　陳漢除直寳文閣知平江府制
　　　孫佑追復直徽猷閣制
　　　任盡言除直祕閣江淮都督府參
　　　　議官制
　　　趙不溢降官制
　　　王漢臣李大援轉官制
　　　能說轉官制
　　　正任防禦使以下加封父母制
　　　横行副使以下父加封制
　　　宗室横行至正任防禦使父母加
　　　　封制
　　　懷安軍惠應廟加封昭佑靈濟侯
　　　　制
　　　靈助侯加封靈助順成侯制
　　　佐神安仲吉封通濟侯制
　　　時宣降官制
　　　謝興換從義郎制
　　　都虞候姚元换授制
　　　潘得臣男汝楫補官制
　　　張德普𥙷承信郎制
　　　王漢臣降官制
　　　樂寅孫李抃趙逹降官制
　　　楊慶祖李大正循資制
　　　張俊彦循資制
　　　田漑轉官制
　　　劉嗣立呉懌進書賞轉官制
　　　進書賞人吏等轉官制
　第二十卷
　　表
　　　賀　太上皇帝遜位表
　　　賀　今上皇帝登極表
　　　賀立　皇后表
　　　代揔得居士賀　天申節表
　　　代方務德賀　回鑾表
　　　謝曆日表(二通)
　　　賀元正節表
　　　代百官賀冬至節表
　　　代百官進玉牒成書表
　　　賀冬至節表
　　　代百官賀日蝕隂雨不見表
　　　進　登寳位銀表
　　　代百官謝賜時服表
　　　貢葛奏狀
　　　謝除中書舎人表
　　　謝除中書舎人直學士院表
　　　謝撫州到任表
　　　謝平江府到任表
　　　潭州謝復次對表
　　　代方務德謝廬州到任表
　第二十一卷
　　啓
　　　代揔得居士上宰相
　　　代揔得居士上葉樞宻
　　　代季父賀湯丞相
　　　賀湯丞相
　　　洪帥魏參政
　　　王樞宻
　　　代揔得居士上徐敦立
　　　淮東漕魏郎中
　　　新巢縣許宰
　　　荅呉將仕
　第二十二卷
　　啓
　　　　除禮部郎官謝沈左相
　　　　謝湯右相
　　　　謝劉提舉
　　　　撫州到任謝執政
　　　　王提舉
　　　　陳運使
　　　　任提刑
　　　　黃運使
　　　　　鄭大資
　　　　　陳正字
　　　　　提幹
　　　　　建昌趙知府
　　　　　黃知府
　　　　　孫參議
　　　　　王敎授
　　　　　通判以下
　　　　　趙通判
　　　　　江州林知府
　　　　　苗太尉
　　　　　　王侍郎
　　　　　明州韓尚書
　　　　　曹監簿
　　　　　賀周侍郎
　　第二十三卷
　　　啓
　　　　　王提刑
　　　　　章提舉
　　　　　兩通判
　　　　　　知州
　　　　　　待闕通判
　　　　　　趙郎中
　　　　　　王提幹
　　　　　　朱知府
　　　　　　胡國正
　　　　　　陳敎授
　　　　　　常州郭知府
　　　　　　撫州陳知府
　　　　　　劉舎人
　　　與李太尉
　　　代任信孺與王太尉
　第二十五卷
　　䟽文
　　　乾龍節開啓䟽(二道)
　　　乾龍節满散䟽
　　　乾龍節功德䟽(二道)
　　　天申節開啓䟽
　　　天申節滿散䟽
　　　皇后生朝功德䟽
　　　大行皇后僧家宣讀䟽
　　　大行皇后道家宣讀䟽
　　　大行皇后齋䟽
　　青詞
　　　淮西漕司設醮
　　　元正設醮
　　　上元設醮(三首)
　　　十二願
　　　建康求晴設醮
　　　荆州修堤設醮
　　　遷居謝靈惠王設醮
　　　謝火灾設醮
　　　設九幽醮薦所生母
　　　代揔得居士保安第三弟設醮
　　　謝過設醮
　　釋語
　　請道顔住撫州報恩䟽
　　請恩老住蔣山䟽
　　請三祖長老䟽
　　請亮老住報恩䟽
　　　請舜老住浮渡䟽
　　　請鑑老住東明䟽
　　　請無著住資壽開堂䟽
　第二十六卷
　　釋語
　　　請龍牙長老䟽
　　　請北禪長老䟽
　　　請新首座住福嚴䟽
　　　請殊公住惠光䟽
　　　請殊老住公安䟽
　　　烏江廟門䟽
　　　蕪湖修浮橋䟽
　　　代揔得居士東明施財䟽
　　　病愈荅願供佛道場䟽
　　　南山昭慶觀音障坐偈
　　　吉祥寺經藏䟽
　　　爲第三妹設水陸䟽
　　　宗琰縁化永寜寺鍾樓偈
　　　方廣元公刺血冩經偈
　　　揔得居士爲平國弟度僧䟽
　　　追薦六二小娘子水陸䟽
　　　重修三塔偈
　　　妙定化僧偈
　　　出隊䟽
　　　靈巖行者化僧偈
　　　蔣山明老賛
　　　天禧行者廣如化僧偈
　　　卍庵賛
　　　行者求僧偈
　　　元布袋眞賛(三首)
　　　乾明舜老度弟子䟽
　　　應庵老偈(二首)
　第二十七卷
　　祝文
　　　東明觀音祈晴文
　　　謝晴文
　　　祈雨文
　　　謝雨文
　　　祈雪文
　　　謝雪文
　　　南嶽謝晴文
　　　謝諸廟祈雨文
　　　寺觀謝雨文(二首)
　　　迎嘉顯孚濟侯求雨文
　　　祭嘉顯孚濟侯文(三首)
　　　公安二聖祠祈雨文
　　　請顯應彌勒瑞像祈雨文
　　　奉安新廟文
　　　祈晴文
　　　謝晴文
　　　皇太子疾亟謁廟文
　　　到任謁廟文
　　　先聖廟文
　　　后土東嶽文
　　　諸廟文
　　致語
　　　湖南宴交代劉舎人
　　　句曲
　　　荆南宴交代方閣學
　第二十八卷
　　定書
　　　下定書
　　　送禮書
　　　六二弟定沈氏書
　　　回韓子雲定書
　　　回沈子直禮書
　　　回韓崧卿定書
　　題跋
　　　跋山谷帖
　　　跋道德經碑
　　　題王朝英梅溪竹院
　　　讀謝夢得文
　　　題龔深之侍郎太常奏藁後
　　　跋周德友所藏後湖帖
　　　題蘇庭藻所作張漢陽傳
　　　題眞山觀
　　　題楊夢錫客亭類藁後
　　　題陸務觀多景樓長短句
　　　題蘇翰林詩後
　　　題單傳閣記後
　　　題陳擇之克齋銘
　　　題所贈王臣弟字軸後
　第二十九卷
　　墓誌
　　　湯伯逹墓誌銘
　　　汪文舉墓誌銘
　　　髙侍郎夫人墓誌銘
　第三十卷
　　墓誌
　　　邕帥蔣公墓誌銘
　　　朱安之墓誌銘
　　祭文
　　　代諸父祭伯父文
　　　代焚黃祭文
　　　亡妻時氏宿告文
　　　起靈
　　　菆
　第三十一卷
　　樂府
　　　六州歌頭
　　　水調歌頭
　　　多麗
　　　木蘭花慢
　　　水龍吟
　　　念奴嬌
　　　醉蓬萊
　　　雨中花
　　　二郎神
　　　轉調二郎神
　第三十二卷
　　　樂府
　　　　滿江紅
　　　　青玉案
　　　　洞仙歌
　　　　蝶戀花
　　　　鷓鴣天
　　　　虞美人
　　　　鵲橋仙
　　　　南鄉子
　　　　畫堂春
　第三十三卷
　　樂府
　　　　栁梢青
　　　　踏莎行
　　　　醜奴兒
　　　　浣溪沙
　　　　浪淘沙
　　　　定風波
　　　　望江南
　　　　醉落魄
　　　桃源憶故人
　　　臨江仙
　　　　如夢令
　第三十四卷
　　樂府
　　　菩薩蠻
　　　西江月
　　　减字木蘭花
　　　清平樂
　　　點絳唇
　　　　卜算子
　　　　訴衷情
　　　　好事近
　　　　南歌子
　　　　霜天暁角
　　　　生查子
　　　　長相思
　　　　憶秦娥
　　　　蒼梧謡
　第三十五卷
　　尺牘
　　　代緫得居士上相府
　　　陳太博
　　　董守
　　　蘇倅
　　　明守趙敷文
　　　與宣城守
　　　嚴守朱新仲
　　　明守姜秘監
　　　姜叔永
　　　紹興王與道
　　　台守沈德和
　第三十六卷
　　尺牘
　　　與池州守周尚書
　　　與廣帥蘇龍圖
　　　與廣憲
　　　荅呉子仁
　　　荅吕敎授
　　　荅范司户
　　　荅樊憲
　　　荅衢州陳守
　　　與冀伯英
　　　荅元簿
　　　與淮漕
　　　與舒州王守
　　　與淮東吳漕
　　　與王越帥
　　　荅劉司户
　第三十七卷
　　尺牘
　　　董緫領
　　　虞并父
　　　張大監
　　　代緫得居士回張推官
　　　胡帥
　　　淮西呉漕
　　　蔣烏江
　　　與黄監廟
　　　定海趙丞
　　　髙應辰
　　　李文授
　　　監司
　　　帥臣
　　　謝景思
　　　趙安南
　　　　妙喜
　第三十八卷
　　尺牘
　　　左相送御書獎諭
　　　　左舉善
　　　　江季通
　　　　張侍郎
　　　　興國章守
　　　　呉尉
　　　　臧宰
　　　　張仲固
　　　　代緫得居士與魏彦誠
　　　　徐給事
　　　　賀參政
　　　徐左司
　第三十九卷
　　尺牘
　　　劉兩府
　　　代緫得居士與葉參政
　　　廟堂劄子
　　　湯丞相
　　　又劉兩府
　第四十卷
　　尺牘
　　　辭潭州劄子
　　　劉舍人
　　　劉樞宻
　　　朱編修
　　　楊抑之
　　　黃子黙
于湖居士文集目録
于湖居士文集卷第一
　賦
　　　金沙堆
洞庭之野吞楚七澤乘秋而霽天水一色
登髙桅以掛席兮揷余舟之兩翼凌長風
以破浪兮駭掀舞於一葉橫中流而北望
兮何黄金之突兀觸白日以騰耀兮疑波
神之汎宅舟人告余曰此金沙堆也壁立
千仭衡亘百歩靈鰲之背孤起以自暴兮
棄方丈而不負湧青城之玉局兮遲虚皇
(一本作/靈皇)而來下太倉露積以弗校兮白粲
粲而非腐熬海波以出素兮莽旣多而無
數胡山十丈之雪結而不復釋兮呉江八
月之潮來而不復去諒非目見而心識兮
雖巧譬其焉喻客有嘆曰墼土爲城隱以
金椎一雨之暴或傾以摧之今此沙也質
輕而性離得水而走得風而飛澶漫乎大
漠之北飄流乎崑丘之西曷稽天之巨浸
兮獨與此而相冝廉隅峻以特起兮若斗
之覆而四維潦盡不爲之髙兮春旣漲不
爲之卑風揭石以拔木兮蛟鼉駕海而上
馳捲近岸之丘阜兮若烈火焚乎枯萁謂
此沙旣無有兮當散入於渺瀰旦起而視
之兮曽無毫髪之或夷豈與息壤同生兮
爲上帝之所私將冨媪之多藏兮萬寶萃
而在兹豈女媧五色之石兮完天漏之所
遺將神禹治水兮聚九野之土以𥙷東南
之虧豈刧火之灰兮歳旣乆而莫移將神
龍之攸居兮百鬼夜築而守之徴至理而
莫得兮願先生之予思也張子笑之曰子
來前天地之間何所不有逺者莫誶近或
可取今夫積水爲冰及春而澌此物之常
理也然凌人氏乃得而藏之堲其土使地
氣無所洩厚其覆使天氣不得下天且暑
矣於是方謹而獻之夫以一人之私猶能
變易隂陽之度而况天地之大乎沙之積
不積流不流安所置論子行矣
　　辭
　　　攻蚊
后皇嘉生物有群些強者熊虎弱羔豶些
畜我逺我區以分些各保性命不相紛些
爾獨何化以爲蚊些匪強匪弱孰使云些
廉纎么麽毒所熏些利喙短翼飛􁏔􁏔些
羸腹曲脚豹成文些藏隂伏翳須日曛些
徵類嘯族乗悪氛些渙散揮霍絲之棼些
縁頭撲臂來如雲些入隟伺罅霰雪雰些
伊伊滃滃相懽忻些噆膚吮血飽以醺些
前捷甫去後亦廑些無可柰何夕及昕些
引鏡自照面纈紋些客或告我祈火君些
彼嗜臭惡憎芳芬些謀野則獲采蕭薫些
載暴載爇烟絪緼些儻不退聽秉烈焚些
如彼即墨殱燕軍些焦腸爛腹翅羽􁜡些
舉徒盡殪永不聞些凉霄大枕奏厥勲些
豈其不仁我則慬些當斷不斷露汝䈥些
　　　祭金沙堆廟
憺九秋之半兮絶洞庭予將歸登磊石以
遐矚兮天水莽而相圍鯨波浩其呼洶兮
蛟鰐擇食以自肥盲風慿怒無時期兮横
中流吾焉依舟人諗余以湖君之神靈兮
曰甚仁而又威若蓍龜之可信兮盍㓗齊
而致祈嗟余禱之旣乆兮豈夫神今日之
我違晨光杲其東升兮破積霧之霏微凝
秋霽之萬頃兮檣烏轉而北飛棹夫集合
以奏功兮若駟馬熟路而騑騑寄千里於
一瞬息兮才舉手而一揮如靈宮以午泊
兮目眩積沙之輝隨濤波以上下兮岌金
城之巍巍信真仙之攸宅兮羗見聞之所
稀粉墻行樹繚以直兮鋪首嗚其朱扉儼
帝服之中居兮亦班寵于厥妃來牲酒之
雜遝兮紛滿堂之芳菲懐沙大夫之侑食
兮噫孰知其是非鳥喙魚服沙鱨鰋鯉睢
盱以列侍兮駭怪譎之裳衣蓋專制楚之
七澤兮實參握乎天威者也由余役之旣
乆兮闕水菽於庭闈瞻白雲以延望兮朝
隮至乎夕暉苟利渉以遄逹兮豈妄福之
敢希感神貺余以獨厚兮銘肺(一夲/作腑)膺而
三欷跪陳辭而侑觴兮聊彷彿其音徽
　　頌
　　壽芝頌代揔得居士上鄭漕(并序/時年)
(十九/作)
上旣專任一德方内底定眷江之北昔為
戰墟生聚教訓十年于兹矣曰疇予寳臣
持節以豈弟德惠爲予撫綏之百辟卿士
再拜言漕江東臣某再考績爲天下最冝
可上曰俞哉於是有詔華原增秩揔部淮
南十有六州詔下之日淮民歡呼奔走相
告自州逹之縣自縣逹之田里自田里逹
之窮巖幽谷公江東之治仁聲義氣漸𬒳
于兩淮故淮民聞公之來其喜如此越翌
日歴陽郡東鄙樵民有得異草于松根者
郡人張某寔公門下士屬公誕辰甫及當
有頌詩形容盛德廼以九月吉旦㓗齊執
筆爲文未有緒俯而假寐若有告者曰姑
置之天將以芝卑女爲公壽某驚悟已而
樵民奉芝欵門曰疇昔獲此弗之識而神
夢謂余是蓋所謂芝者天以華原公將持
節吾土是生靈物而爲瑞且此月之十日
則公生之日是芝則又昭示公難老之徴
若里人有張氏者寔公客亟歸之俾得獻
公不者禍女神言如是我懼是以來某亦
解昨者假寐若告之言盛服再拜而受之
信芝也一本二榦髙廣有咫堅宻温潤色
如紫玉輪囷蓊鬱駢爲七枝華葉敷芳則
十有四藹然若卿雲捧日燦然若竒葩豔
春噫戯異哉未曽有也神之命公可謂深
切著明矣不知天之於人相去逺近而其
物類之感召如是其敏且速耶且以公將
持節西州而爲呈瑞則胡不降甘露流醴
泉異畒同頴鳯皇翔集耶不以是數者爲
應而應以芝天意若曰芝上瑞也不春而
華不秋而實不根而植翦而置之雖歷數
千百年而猶敷腴充實則芝非特上瑞又
壽草也天與公瑞則於除命之後瑞草發
於淮西之境天與公壽則生朝之前壽草
産於古松之下物像昭顯决非偶然者郷
惟甘露醴泉嘉禾翔鳯之來謂之祥瑞則
可矣烏在其爲壽徵也於以見天之錫公
冨貴壽考廣大繁昌有永無極豈兩淮之
民獨受其福將天下生靈寔受其福豈公
獨有其瑞將朝廷國家寔有其瑞然則此
芝之來所繫大矣哉謹拜手稽首而爲之
頌曰
濯濯靈芝施于古松天錫珍祥以夀鄭公
文武鄭公其徳孔碩文正之子柔嘉維則
天子命公汝予寳臣宣力四方其牖我民
公拜稽首奉天子命自西徂東惟一其政
孰寒而飢公衣食之孰癘而疪公藥治之
孰獷不率則訓則治孰姦賊民則耨則夷
條踈節披罔亦不冝天子命公汝有成績
盍其歸矣箴𥙷衮職淮堧奕奕其疆千里
奠國北門孰與予理在列咸咨曰公克任
天子命公輟女徃鎮公來之𥘉靈芝則生
亦以壽公寵錫百朋蔚彼芝矣厥生孔時
爰發其祥以公來綏蔚彼芝矣公介眉壽
數百千祀與國長乆神則有言芝以瑞公
入侍帝旁九旒升龍神則有言芝以壽公
楚南春秋緑髪方瞳我作頌詩式詔罔極
誕保休徴有永無斁
　　樂章
　　　降神
於神何司而德於木肅然顧歆則我斯福
我祀孔時我心載祗匪我之私神來不來
　　　又
神兮焉居神在震方仁以爲宅秉天之陽
神之來矣道脩以阻望神未來使我心苦
　　　又
神在途矣習習以風百君後先敢一不㳟
奔走癘疫祓除菑凶顧瞻下方消揺從容
　　　又
温然仁矣熈然春矣龍駕帝服穆將臨矣
我酒清矣我肴烝矣我樂備矣我神顧矣
　　　升降壇
在國之東有壇崇成節以和樂式降式登
㓗我珮服璆琳鏘鳴匪壇斯髙曷妥厥靈
　　　青帝位奠幣
物物熈熈胡爲其然蒙神之休乃莫報旃
有邸斯珪有量斯幣于以奠之格此精意
　　　太昊位奠幣
卜歳之𥘉我迎春旗孰克侑饗曰古宓戯
於皇(後闕)
于湖居士文集卷第一
于湖居士文集卷第二
　　古詩
　　　和何子應賦不欺室韻
隆興天子開千齡六龍飛天動潜鱗東嘉
先生𥘉召對不欺之論驚廷臣誰令浮雲
蔽白日脫幘歸來環堵室巍巍烏府憶霜
簡凛凛螭拗有椽筆魏公眼力無餘子與
公周旋豈其死請公細讀不欺銘一字之
褒如魯史
　　　讀中興碑
繡綳兒啼思塞酥重牀燎香驅羣胡阿環
錦韈無尋處一夜驚眠揺帳柱朔方天子
神爲謀三郎歸來長慶樓樓前拜舞作竒
崇中興之功不贖罪日光玉㓗十丈碑蛟
龍蟠拏與天嚌北望神臯雙淚落秪今何
人老文學
　　　題張仲欽所藏隆茂宗畫登瀛圖
老隆巳死畫筆枯畫歸天上人間無公從
何處得此圖眼明嶺海三歎吁天䇿上將
天爲徒指揮羣龍淸八區褒鄂英衛供掃
除功成告廟金模胡歌童舞女不願渠乃
此數士相爲娱鐵面苦口談詩書直欲措
世如唐虞老隆妙手神所摹蒼頭廬兒亦
敷腴祝公歸直承明廬願持此道𥙷帝𥚑
　　　題蔡濟忠所摹御府米帖
生前官職但執㦸身後一字萬金直當時
雷霆下收拾世間不復有遺逸上清虚皇
手自擇編星爲囊雲作笈流鈴擲火守護
宻君從何處見眞跡知君定通玉帝籍太
微垣中賜餘墨龍騰虎卧摹不得想君神
授五色筆江南鈎鎻腕中力釵折屋漏千
態出整整十卷字猶濕光彩激射海爲立
平生我亦有書癖對此戃怳心若失口呿
汗下屢太息十日把玩不得食作牋天公
拜稽首乞我此老生時一雙手爲君痛飲
百斛酒墨池如江筆如帚一掃萬字不停
肘
　　　賦王唐卿廬山所得靈璧石
湘江竹深韶不傳后夔神禹飛上天泗濵
之磬無人編帝敕比寳淪深淵於乎不知
幾千年竒形異質鬼所鐫青虬赤虎遭縛
纒蹙筋怒瓜身攣拳自從胡塵障中原神
物變化隨霏煙金聲玉振義不辱六丁徙
置康廬巔靈臺星官朱知處但恠寳氣千
霄躔王郎齋居旉淺原飲水泣血天所憐
空山無人下羣仙似夢非夢或告旃捫蘿
獨上果有得失喜而懼心茫然百失挽取
自包裹解衣更買蠻兒氊緘扄不肯郷人
說知我好古容觀瞻焚香再拜婁歎息安
得致之天子前安得致之天子前明堂郊
丘備宫縣調和正聲薦上帝簫勺羣慝収
戈鋋朝廷清明用耆哲一律四海歸陶甄
鳯皇來儀獸率舞復古却到虞韶邊是時
賦公筆如椽襞牋爲草登歌篇
　　　月之四日至南陵大雨江邊之圩
　　　巳有没者入鄱陽境中山田乃以
　　　無雨爲病偶成一章呈王龜齡
圩田雨多水拍拍山田政作龜兆拆兩般
種田一般苦一處祈晴一祈雨去年水大髙
田熟低田不收一粒榖只今萬錢糴一斛浙
西排門煑稀粥聖神天子如堯湯曰雨而雨
暘而暘天公廣大豈有意爾自作孽非天殃
　　　近得一二硯示范逹甫笑以爲堪
　　　支牀也許送端州大硯作詩以堅
　　　其約
范郎紫玉餘半圭飜手作雲雨雹隨龍蛇
起陸孔翠飛雲収雨霽千首詩薦以文錦
盤珠璣夜光發屋隣翁知桂州刺史書成
癡單車萬里日夜馳囊中已無去年錐欠
此石友相娱嬉范郎笑我支牀龜忽遣致
我重寳齎金印如斗不願携愛此直欲忘
朝飢君行題輿古端溪溪石醜好紛不齊
溪邊之人足謾欺須君眼力爲辨之更作
萬斛之墨池爲君大書十丈碑
　　　劉倅示崇寜上舎題名翰林其父
　　也
崇寜天子開皇極發揮神謨詔羣辟十八
學士天與力攀鱗附鳯才一日翰林尚書
古遺直不作三公奄窀穸當時盛事刋樂
石後五十年巳今昔令我再拜三嘆息尚
有之子似世德不羸其躬且赫奕
　　　黃升卿送棕鞋
編棕織蒲繩作底輕凉堅宻穏稱趾帝庭
無復夢絲絇上客還同貺珠履我家江南
山水窟日日行山勞屐齒感君投贈欲别
時布韈青鞋從此始亨衢知子方着脚直
上雲霄三萬里㤗階歴盡却歸來赤舄一
雙應几几
　　　贈張欽州
張家承平四姓侯門前列㦸金成丘南來
清貧家立壁但有萬卷書滿樓雲山極觀
半空冩下有花竹秀而野閉門讀易巳三
年樂天知命忘華顚我行湘中識此老難
兄莫年更枯槁從來戚畹須表勸㑹聽鳴
珂趂朝早衡陽小隠雖深幽去天尺五君
無留貂蟬兠鍪何足道君必不爲猿鶴羞
　　賦沈啇卿硯
石渠東觀天尺五壁星下直圖書府琳琅
寳鎮出三代浩瀚簡編照千古右文儲硯
一百九鈿匣珠囊護瓊玖有時清夜發光
怪諸儒縱觀容拜手一收朝蹟歸故園瓦
池葦管塗突煙夢尋清都故歴歴起凭書
桉空澘然眼明見比超萬石色如馬肝涵
玉質白圭之玷尚可磨澁不拒筆滑留墨
摩挲太息不自巳呼兒汲甘爲湔洗天遺
至寶瑞吾子要與詞林壯根柢子行飛騫
爲時須西清承明有佳除收功翰墨儻乞
我田間自抄種樹書
　　　大雨呈同行諸公
我舡千斛𥘉甚遲上灘下灘風薄之百夫
撐挽才得過水淺舟大行無期同來賔客
笑鈍滯一葉自買如鳬鷖瞥波急槳亂藻
荇瞬息不見飈車馳忽然昨夜雷雨作黒
雲頽山風卷壑龍門春漲魚鼈亂牛渚宵
明鬼神惡蓬飜纜斷泊不得客只一身無
處着長年絶呌客驚起一浪先掀半舡水
囊衣漂盡到巾屨一夜奔忙沙石裏我時
甘寢殊不覺但怪颼颼風到耳起來呼酒
自勞苦水滿凉生差可喜郷來笑者今却
悲人生淹速那能知明朝轉柁我舡快喚
客同舡莫嫌隘
　　　呉城阻風
呉城山頭三日風白浪如屋雲埋空北來
大舸氣勢雄車㠶打鼔聲韸韸我舡政爾
不得去跼促沙岸如鳬翁長年三老屢彈
指六月何曽北風起由來官儂多齟齬世
不汝諧神亦爾我愧此言呼使前順風逆
風皆偶然皇天廣大豈有意想汝嗔喜庸
非偏瓶中有粟囊有錢與汝飽飯姑留連
　　　金沙堆
玻璃盆中金作堆葯房桂棟中天開洞庭
無底蛟蜃惡君不喚我那能來旁舡守風
四十日我行昨夜到磊石山頭望君乞柸
珓僮僕歡呼得頭擲二更南風轉旗脚打
鼔開舡暁星落秋光浄洗八百里亭午投
君廟前泊斬牲釃酒報君德君今清都豈
其食聊須醉飽撐舡儂明日依舊行南風
　　欲雪
欲雪未雪天模胡凍行沙尾鶬鴰呼北風
刮耳立不住更騎鈍馬穿枯蘆兩生憐我
意不舒江頭三日占檣烏髙堂明朝置安
輿買羊沽酒償勤渠
　　　鑑湖納凉
鑑湖周圍三百里極目平波清到底荷花
歳乆生满湖人來採蓮唱歌起賀家千頃
水雲郷六月荷花風最凉短楫輕舟來斷
續山横曉月正蒼蒼
　　　和沈敎授子壽賦雪三首
北風吹來燕山雪十萬王師方浴鐵風纏
熊虎靈旗靜凍合蛟龍寳刀折何人夜縛
呉元濟我欲從之九原隔東南固自王氣
勝西北那憂陣雲結豈無祖逖去誓江巳
有辛毗來仗節
　　　又
今年米貴更風雪破屋荒凉冷於鐵道人
三日不出門卧聽欹􁐺竹枝折髙吟忽送
三十韻覿面未覺千里隔比公也自可憐
人家徒四壁衣鶉結君不見漢時蘇子卿
窖中齧氈終持節
　　　又
天公作劇巳三白刮面東風利如鐵只今
斗米錢數百更說流民心欲折胡兒打圍
涂塘北煙火穹廬一江隔陛下宵衣甚焦
勞㣲臣私憂長鬱結爾曹忍凍不足說我
輩何時立竒節
　　　鄱陽史君王龜齡閔雨再賦一首
老農歌舞手作拍一雨紛紛稲花拆去年
秋田旱政苦史君隨車有甘雨旁州不熟
我州熟至今中家有藏榖地碓舂秔珠满
斛老農左餐仍右粥使君行矣伊佐湯緝
熈和氣無常暘豈徒一雨潤九榖要爲萬
物除千殃
　　　喜晴賦呈常守葉夢錫
史君憂民出至誠欲晴未晴天所矜白衣
老人無逢迎香火未收東方明指揮六龍
扶日行羣隂卷盡見太清女擷柔桑男趂
耕熈熈和氣满春城去年歳事巳如許田
頭試聽老農語淛西更着五日雨麦根爛
盡種不土
　　　七夕
去年永州逢七夕今年衡州逢七夕徃來
不敢怨道路迎送但知慚吏卒年年七夕
有定時我行屬天那得知東西南北㑹逢
汝但願強健無所苦
　　　謝劉㳟父玉潭月色眞石室之賜
玉潭月色冽以清石室千里猶典刑何人
遺我雙玉瓶武夷先生翰林卿約束風雨
驅雷霆長鯨夜吸川爲傾明朝風止醉不
醒扁舟徑度君山青
　　　從張欽夫覔𥿄
蜀江擣麻色勝玉百金才能致一幅君家
入則充棟宇再拜未肯乞纎粟爲君破慳
作此詩擔囊掲篋應有時比鄰寒亡忌唇
齒君但勤渠送川𥿄
　　　幽興
海涵大隂日西墜畫角一聲城欲閉柴門
關上濯足眠萬事不如髙枕睡睡郷廣大
能我容兀兀騰騰興莫窮推枕起瞻河漢
曉月明庭竹響清風
于湖居士文集卷第二
于湖居士文集卷第三
　　古詩
　　　麒麟硯滴分韻得文字
素王西狩麟筆削昌斯文茂陵一角獸妙
語聞終軍壯哉筆硯間英姿欲拏雲名參
龜龍瑞威掃狐兎羣豈獨濡毫端政爾清
妖氛會當獻君王玉殿春夜分輸冩􁔿中
竒恩波𬒳無垠
　　　諸公分韻躡冒頓之區落焚老上
　　　之龍庭得老庭字
横槊能賦詩下馬具檄草忠義乃天賦勲
名要時早龍卧南陽客鷹揚渭濵老當其
尚棲遲衆或輕潦倒風雲㑹相遇氛祲當
獨掃鳯皇翔千仞駑馬顧棧皁士爲一飽
謀懸知不同道
　　　又
呉甲組練明吴鈎瑩青萍戰士三百萬猛
將森列星揮戈却白日飲渇枯滄溟如何
天驕子敢來干大刑嗚呼三十年中原飽
羶腥陛下極涵容宗祊甚威靈犬羊爾何
知梟鏡心未寜囊血規射天蒼蠅混驚霆
佛狸定送死榆關不湏扄虜勢看破竹我
師眞建瓴便當収咸陽政爾空朔庭明堂
朝玉帛劒佩鳴東丁八章車攻詩十丈燕
然銘我學益荒落尚可冩(一本/作紀)汗青
　　　椰子酒榼
矮胡生南方託家碧山崖採擇供貢篚扶
持上天街愧此愿慤姿欲售乆未諧道傍
麹先生風味故自佳逢渠即傾蓋輸冩能
開懷刮削出光彩規繩去欹􁍳金玉豈足
貴膠漆眞吾儕客來有嘉招二士徃必偕
婆娑止坐隅供饋煩金釵矮胡雖木強醇
德眞無涯虚心實其腹居然外形骸㣲物
幸見用棄置理則乖毛穎有封國陶匏薦
欽柴大藥起世痾炮燔及根荄願子自洗
濯勿受塵埃埋暇日肯相從醉經坐髙齋
　　　赭山分韻得成葉字
昨日一尺雪今朝十分晴杲日上積雪光
若虹氣升江平鏡新磨地逈玉琢成赭山
有令色令我白眼青借馬屋東家喚客踏
層冰冒貂挾裘茸石路五里平竹樹紛掩
冉珠幢間霓旌野僧不慣客倉皇門前迎
屋古少完壁堂虚有危登石上迹宛宛山
腰塔亭亭劫火偶不燒百年費支撐我有
一尊酒髙處得細傾諒非無事飲憂國空
含情長歌眇寥廓歸路已戴星
　　　又
萬生紛不同宿昔有定業哀哉彼遷民苦
事乃稠疊纍纍庭際炊采采澗底葉問渠
胡爲來悲淚不盈睫連年避胡亂生理安
可說今年更倉皇芻藁亦焚劫扶持過江
南十口四五活斗米六百錢兼旬又風雪
前時詔書下振廪要周浹聖主甚哀矜我
曹空感咽願今兵革罷復得理歸楫傳聞
菰蒲中相殺血新喋本是耕田農飢寒實
敺脅須公語縣吏早與支米帖
　　　重入昭亭賦二十韻
我本山中人對山輙忻然蹉跎落世網欲
去常拘牽倉鷹着珠韝側腦思髙騫青絲
絡奔驥擺脫意乃便抑鬱不自聊沉冥向
誰宣長懷昭亭山積翠摩青天下有千柱
宫突兀數百年徃者雪中游羣峯玉囬旋
飛閣出木末下睨春無邊堂中二老人龍
象開法筵炯炯月在空浩浩海納川應庵
黙無言妙處心巳傳如庵說千偈㣲辭諦
眞詮靜極炷爐熏對床且安眠更欲捐冠
簮一簞寄三椽此志竟不遂緇塵亂歸韉
今朝復何朝却望山中煙縹緲見樓觀鍾
梵聲淸圎我携九節笻飛歩雲蘿巔
　　　登馬氏永寜閣和朱漕元順分韻
佛宫昔誰營猶挾蓋世氣應慚割據醜稍
識苦空味重􁐺隱白日隆棟湧金地耽耽
壁間像尚可將千騎郷來歌舞處荒棘擁
城雉惟此悲願成歴劫更興起横撞鍾萬
石妙響警昏醉憶當風雪辰兹事實經始
老僧喜成就膜拜顙有泚喚客饌伊蒲齋
房頗深邃空巖才跬歩不徃獨何謂徑携
雙竹杖脚力勇難制繡衣兩使者風誼我
所畏相逢瘴海上此樂豈天惠山林與心
㑹風月可回施聊乘簿書隙拚此一日費
摩挲水邊石勝處欲專羙不用濡漆書公
詩即行記
　　　再用韻呈仲欽元順
今時朱仲欽文字有竒氣潜幽覩天奥雋
永得古味䄂手閱世紛虚心餘樂地那持
瘴野節不從羽林騎埋輪吾宗英𥙷衮五
色雉去年對延英御坐再三起憂民甚己
溺稽古乃心醉天衢行日月發軔從此始
㑹當紀鴻業我筆墨先泚相期並徴詔禁
殿直清邃尚憶此追游班中語相謂我懷
江湖去𥘉服反芰制閑邊靜成趣𡵨路險
多畏此事屬兩君它年儻終惠長篇起予
病妙語充法施調髙和難工𥘉學慚𥿄費
郊原春無數風日極清羙巳遣具方舟重
游更湏記
　　　贈江清卿
吾友林少頴讀書不計屋抄書手生繭照
書眼如燭徃時羣玉府上直對床宿夜半
聞吾伊我睡已再熟此君抱髙節雪栢映
霜竹造物乃兒戯卧病在空谷尚能作手
書寄我成一束我懶更槐渠終歳不報復
今來見江子少頴儼在目不必不如師惟
子肖甚速持身嚴法律自愛比冰玉學官
冷徹骨三月食無肉危坐談仁義口吻若
布榖時能從我游騎馬踏溪渌定自我輩
人胷次不碌碌惟皇開洪業大厦非一木
豈有梁棟姿而令乆淹辱願子益寵珍即
日馬首北我懷山林去掃迹混樵牧躬耕
得薄少持用供水菽稍逺聲利埸眞勝萬
鍾禄但恨與子别醉語成諄複因書寄少
頴以冩我心曲
　　　和蔡濟忠天字韻
憶我𥘉識君屈指今七年鹽車着騏驥駑
蹇紛爭先謂當對淸閑帝席半夜前稍使
修世官復近尺五天如何尚朱紱亦墮嶺
海邊前山春色多佳樹午隂圎散䇿履幽
徑方舟下長川心目得開明語笑爲芳鮮
但恨瞑色至不得窮攀援尚欲夜然犀下
照蛟龍淵清遊渺灘繼歸夢蒼山巔須君
換鵝帖更叙山隂賢
　　　考試呈周茂振舎人陳季陵國正
胷中五斗棘厭此十日讀紛然湘羅帕猶
作春笋束先生擇法眼一閱不再復探囊
得至寳毎出輙驚俗孟公更超絶涇渭飽
渟滀從容了官事􁐇𥿄唾珠玉鄙失聞道
晚衡鑑恐不足冥搜夜無寐慚愧費宫燭
何時即三昧屈指社甕熟秋容日夕好應
到堂前菊
　　　和子雲白蓮
仙人玉歩揺佛孑白練衣新粧水底明素
手風中揮盈盈夜露光灔灔秋江肥寒月
分好色朝霞借餘輝遥聞功德水盡洗幻
化非惟此妙花幢坐受諸天圍郷來孤山
遊未覺所見稀零落塞草邊相逢故依依
結實須及早要令飽霜威采剥登君盤勿
嫌此么微
　　　與趙李二同年夜飲有懷石使君
　　惠叔
佳月乆不見忽見如故人清風何方來過
我孤竹君我有一尊酒政爲二子斟㑹此
風月宵更覺語笑新北城石先生欲喚不
敢頻坐上欠此客長懐渺無津南方鳯之
徒瑞世五色文鐵石賦梅花一洗瘴海氛
臺家須貢珍我欲列九閽且𥙷諌官闕日
酌白獸尊
　　　金沙堆廟有曰忠㓗侯者屈大夫
　　　也感之賦詩
伍君爲濤頭妬婦名河津那知屈大夫亦
作主水神我識大夫公自托腑肺親獨醒
梗羣昏聚臭醜一薰瀝血摧心肝懷襄如
不聞巳矣無柰何質之雲中君天門開九
重帝曰哀汝勤狹世非汝留賜汝班列眞
司命馳先驅太一諏吉辰翩然乗回風脫
迹此水濵朱宫紫貝闕冠珮儼以珍宓妃
與娥女脩㓗充下陳至今幾千年玉顔凛
如新楚人殊不知謂公果沉淪年年作端
午兒戯公應嗔
　　　詠雪
東皇携春夾屬車載霓裳囘風作妙舞雜
珮鳴珠璫千官玉笋班再拜稱瑶觴酒罷
各分瑞圭琮粲琳琅浩蕩涵濡恩一笑徧
八荒塵垢得湔洗焦枯亦輝光偉哉造化
力天地爲翕張功成了不居杲日天中央
　　　題朱元順浯溪圖
去年過浯溪王事有期程夜半度湘水但
見天上星平生中興碑夢入紫翠屏已辦
北歸時十日窮攀登今朝復何朝忽此短
軸橫歷歷眼中見湘山無數青白雲著山
腰樓閣秋氣明便欲扶短䇿下濯滄浪纓
主人山水仙妙處心自評元順骨已冷千
載交蓋傾賞音寄幅紙益見忠孝情題詩
疥公畫託我不朽名
　　　寄題向彦績史君采菊堂
史君天資髙夙昔事幽屏長懷渺丘壑餘
習謝鍾鼎東籬羲皇人槁死骨已冷凄其
千載後妙處一笑領髙堂娯白髪兄弟極
整整不須南陽泉壽與日月等
　　　止酒
飲酒見眞性此酒不可止一飲病三日止
酒寜獲巳飲酒有别腸勸酒無惡意旣因
酒成病那識酒眞味將軍罵不敬次公醒
而狂破面棖觸人不如持空觴人言我止
酒似是遣客計但使客常滿客醉我亦醉
于湖居士文集卷第三

于湖居士文集卷第四
　　古詩
　　　昨日極暑今日極寒
昨日火流金今日風折膠昨着綀布衣今
衣弊緼𫀆赤帝與玄冥凛凛隔一宵聊將
擁爐適換此揮箑勞冰炭欲盈懷炎凉不
崇朝幻生過隙駒是身九牛毛等是一寒
暑胡爲自談嘲萬法從心生心靜境亦消
悟此本來無絺綌同狐貂還當隱吾几試
聽萬竅號
　　　𥘉得愛巖
髙巖劃天門仄徑通乳穴隈堆青螺髻嵽
嵲白玉闕外有虎豹蹲中恐蛟蜃蟄東榮
俯雷電西出挾日月萬壑生悲風六月不
知熱但覺駭心目未易紀筆舌平生山水
趣嶺海最竒絶洞府二十四未厭屐齒折
晚乃得游此餘地皆僕妾同來六七士嗜
好頗相躡舉酒酹山神慰汝乆湮滅
　　　與邵陽李守二子用東坡韻
兩李有佳句冰雪洒肺肝清越石在懸圎
熟珠走盤我家十二樓下俯千仭湍誰掣
白玉瑣借與二子看臨風度長篴瘴海爲
淸寒郤立望九州隘陿非所安便欲馭長
鯤九萬扶揺搏神山在吾牖弱水空瀰漫
回首五千劫不費一指彈絶笑塵中年攝
提與涒灘
　　　奉送李彦國還廬陵
李生來嶺南自挾書一束食簞寄簫寺吃
吃晝夜讀餘子讓頭角文作飜手速小試
不盡能它日眞可卜里中老仙伯曽對玉
堂宿髙節老彌厲名蓋斗南北掖垣我畏
友不愛萬鍾禄卷藏一丘下勲業所迫逐
子歸問道要儲作飢歳榖冨貴偶然耳吾
欲子金玉
　　　暑甚得雨與張文伯同登禪智寺
老火陵穉金聚作三日熱舟行湘江上蒸
煑到魚鼈黒雲起東北一震山石裂不知
雨來處但見風卷葉銀河倚天㵼髙浪舞
飛雪只聽打蓬聲巳覺凉意愜岸傍古佛
屋樓殿頗嵽嵲不辭衝泥去一看雨脚闊
吾宗紫巖客窮苦志不懾自我來浯溪奔
走巳旬浹我懶乆廢學愧子來挈挈相携
得偉觀爲子熾然說願子領話頭吾今指
摽月
　　　丙戌七夕入衡陽境獨游岸傍小
　　　寺
七年暑中行道路萬里賖今夕巳七夕我
猶在天涯繫舡蒼石根人影散晚沙上岸
是脩竹仄徑如行虵茅屋四五間徃昔佛
所家經禪劫火盡舊觀𥘉萌芽墻疊古瓦
盆僧披破袈裟喜聞拄杖聲掃地自點茶
何以爲我娱冰雪汲井花一洗十日渴分
凉到童髽盈盈牛女期不着雨洗車踈星
銀漢動新月玉鈎斜更呼老奚官卷蘆作
鳴笳莫驚潭中龍聊起棲樹鵶
　　　福嚴(丙戌七月)
行行山益髙所見益以竒煑茶南臺寺更
上千級梯道傍古時松閱世心巳灰不與
歲月競況受霜雪威路回聞鐘聲寳刹隠
翠微排空冩金碧刓石著栱枅門前兠率
橋劫火昔所遺神龍厭痺陋一炬然枯萁
譚笑舊觀還殿柱百尺圍老禪七十餘髙
與此山齊大屋貯龍象空巖走金犀齋盂
細細參至味無鹽醯頗聞三生藏中有萬
寶齎佛牙舎利湧貝葉旁行稀剖蚌慈相
尊破匣血縷飛稽首所願觀爲洗往昔非
郤尋上山路擬看浴日池急雨忽留人吾
其少須之
　　　湖湘以竹車激水秔稻如雲書此
　　　能仁院壁
象龍喚不應竹龍起行雨聮綿十車輻伊
軋百舟櫓轉此大法輪救汝旱歳苦橫江
鎻巨石濺瀑疊城鼓神機日夜運甘澤髙
下普老農用不知瞬息了千畒抱孫帶黃
犢但看翠浪舞餘波及井臼舂玉飲酡乳
江呉誇七蹋足蠒腰背僂此樂殊未知吾
歸當教汝
　　　贈黃司法
吾友黃升卿乃是天下士阿翁苦硬節御
坐留諌紙辛勤教其子不但爲科第一官
法曹椽整整老胥忌吾行桂嶺南所得但
吾子願渠自愛惜窮達𥘉不計功名儻來
耳期子以千歳
　　　宵征
畏暑倦長道呼童戒宵征三更渡前溪溪
水清且鳴舟人自相唤炬火如踈星俯視
亂石多仰見北斗横微微白露下磔磔宿
鳥驚竹輿出林薄十里月漸明光采散草
木凉意侵冠纓
　　　汎湘江
十日行湘江湘水清而温不療亭午渇却
憶土井渾道傍古刹竿着屋髙樹根飛泉
出山腹甘冷冰瓶盆何止解百憂一洒塵
埃昏設供者誰與稽首兩足尊
　　　上封寺
七月十五夜我在祝融峯與世隔幾塵上
天通九重手取白玉盤納之朱陵宫羣山
羅豆登萬籟酣笙鏞盡酌五湖水勸我酒
一鐘爲君賦長言冩向西北風(一作爲君長言/謡冩向東南風)
　　　岸傍偶得木犀
天公不求金冨媪不復藏居然土同價散
作草木芳英英園中葵一心傾太陽采采
籬下菊令汝壽命康惟此木之犀更貯萬
解香雄姿傲霜雪鱗甲森青蒼三賢鼎足
立正色凛相望豈比桃李徒紅紫紛披昌
聊息貪者心來上君子堂歳晚從我遊寘
汝兄弟行
　　　王弱翁與余相遇漢口賦古意贈
　　　别
我舡行荆江厭此江水渾北風知人意引
着清漢濵漢濵有佳人心與漢水白渉江
弄秋葉唤客踏明月明月永相望佳人不
可忘期君以千年珮我明珠璫
　　　贈朱逺遊
逺遊何方來峩峩古衣冠䄂中三百篇貯
月白玉盤溪清石瀨急雪凍銅壷乾有如
山澤仙外瘠中氣完便合朱絃彈細着青
瑶刋懐哉人未識飛歩江風寒
　　　和張欽夫㝷梅
寒梅本無心適與春風期孤根擢歲晚桃
李更媢之取我碧玉壷薦此白雪枝故人
不可寄耿耿空自竒故人隔湘江獨立知
者稀采香正滋蘭忍飢不食薇拏舟許過
我此約不可違江南煙雨村願與子俱歸
　　　黃龍侍者本髙覔詩
髙禪本儒冠誰令着伽黎勞渠千里來贈
我一卷詩句法有源流人物乃清苦不用
追九僧政須越諸祖君家寒巖師今代僧
中龍持此送君行更去問乃翁
　　　題濁醪賦後
　　仇君在長沙未甞出門養丹火三十
　　年不惜分人屢起死又善釀山東酒
　　李卿寳文所爲賦濁醪也此軸留余
　　所半載其猶子洪自長沙來荆州求
　　跋乃書一詩併歸之幸呈似南軒先
　　生或肯同作
仇公昔釣璜乃得丹竈術閉門養眞火㔶
甕釀新秫酒熟分四鄰丹成活千人窮巷
不改樂一室長如春我知酒中仙歳晚當
得度乗雲見東皇請誦濁醪賦
　　　屢登橫舟欲賦不成阻風漢口廼
　　　追作寄趙冨文楊齊伯
巳過漢陽岸却望橫舟山秀色挹不盡西
風將夢還我昔登橫舟最愛漢陽樹橫舟
今不見樹色只如故公舟在青冥我舟一
浮萍䦨干試拍手我亦同舉酒
　　　棲眞寄南康錢守
憶昔姑蘇臺實與君子別一别巳六年音
書間何闊我行半天下塵土汙須髪君亦
抱艱棘衣袂洒清血今日復何日相望一
山隔我領通玄府乃在廬山北君宦山之
南兵衛森畫㦸無由接杯酒但可共明月
作詩付郵筒聊復寄消息
　　　黄子餘自海昬見予於九江欲行
　　　爲賦此詩
昔我初識君乃在潯陽城卻數巳十年此
地還見君積雨楚水髙落日淮山明我病
不舉酒何以娯佳賔我行不可留明復與
君别悠悠千里情還當付明月
　　　勸范東叔飲
今代太史公四海范氏門斯文十世澤斑
斑被諸孫我識叔西父白玉比粹温今來
見令弟俊氣百馬奔一第溷子耳勿愧而
家尊臨分無多言更酌老瓦盆
　　　留題彭澤故縣修眞觀
五月問脩途今日一百里莫投彭澤縣愧
此邑中士古觀官道傍借榻暫少憇折腰
向道士乞我五斗米聊爲奴僕飯明日更
早起(十本作借榻容少休髙/林度清風似為客子謀)
　　　湘中館
雲去月在沙潦淨秋滿川北斗掛落木西
風送歸船去年過湘中夜半投馬鞭篝燈
洗塵土所見只屋椽雞鳴問前途殘夢兀
擔肩那知䦨干外有此山水妍微微淸露
漙稍稍明河偏孤光耿自照靜極忻所便
身世兩悠然吾其遂飛仙
　　　中隱
吾家中隱君才比萬斛泉短小精悍姿一
劒當雄邊去年郴州賊俯視衡嶽顚君從
襄陽來孤忠作戈鋋譚笑百雉安淨洗湖
嶺煙謂當醻王勲金印如斗懸言歸遽如
許此意誰爲宣小隱即居山大隱即居㕓
夫君處其中政爾當留連早晚有詔書喚
君逺朝天欲爲中隱遊更着三十年
　　　贈師永錫併簡子西文潜
永錫西方來持論乃據正徤飯不飲酒自
詭作縣令我巳識淮父但未見伯渾林林
三珠樹知是難弟昆上方顧中原有君但
無臣豈有千里足而令走踆踆願子徑入
關請對通明殿此事定在我不必問和戰

于湖居士文集卷第四
于湖居士文集卷第五
　　古詩
　　　萍郷境上有驛傍有老杉餘百本
　　　余過而愛之驛無名余名之曰愛
　　　直而爲之詩又以告邑大夫趙君
　　　公廩曰使繼自今爲令者幸如君
　　　之賢也則此杉長存不然將斧斤
　　　斯民以自封植於杉何有
此杉巳百年林立官道側鬼神所訶護斤
斧不敢迫愛此遺直姿凛凛有正色未云
支大厦聊以䕃行客作詩調令尹爲我驛
壁刻但使杉長存懸知令清白
　　　遊千山觀
朝遊七星巖莫上千山觀東西兩竒絶勢
略領海半長江冩縑素疊嶂俯杯桉中有
萬雉城鐵立不可玩伏龍起行雨老樹舞
影亂衝風挾驚電意恐崖谷斷路懸石磴
滑衆客紛駭汗嵌空偶自託發若鳥集灌
須臾便開霽杲日麗清漢郤坐山巓亭容
我烏幘岸長懷付尊酒别語不容判會須
九垓外與子期汗漫
　　　庚辰二月夜雪
夜半雨鳴廊晨起雪暗空不減臘月寒故
作昨日風融銀擁山腰飛花滿裘茸辦此
了不難咳唾煩天工纎纎園中花一夕無
光容凛凛庭下松巍然兩蒼龍
　　　張欽夫笋脯甚佳秘其方不以示
　　　人戯遣此詩
使君喜食笋笋脯味勝肉秘法不肯傳閉
門課私僕君不見金谷饌客本萍虀豪世
藉此眞成癡但令長須日致饋不敢求君
帳下兒
　　　蒙和荅益竒輒復爲謝
齋厨極蕭條晚食以當肉公來共𬞞盤留
語輒更僕平生懲沸仍吹虀欲了官事渠
能癡何時竟作淮南歸擊鮮校獵從廬兒
　　　張欽夫送笋脯與方俱來復作
笋脯登吾盤可使食無肉鮭腥辟三舎棕
栮乃臣僕書生長有十甕虀却笑虎頭骨
相癡得君新法也大竒且復從游錦綳兒
　　　勸農以湘波不動楚山碧花壓䦨
　　　干春晝長爲韻得干字
積雨巳連月長沙尚春寒今朝定何朝喚
客來江干問訊湘西寺霧重江漫漫聊須
萬斛舟渡此千尺湍老松如相迎翠落頭
上冠却望城中花寳髻垂殊鬘勸農有故
事般樂非所安薄晚㑹春園老稚隨馬鞍
彘肩侑尊酒呼唤來同盤從容及鄙事爾
汝開心肝我是耕田夫偶然此爲官飽不
知稼穡愧汝催租瘢願言各努力長年好
相看
　　陳仲思以太夫人髙年奉祠便養
　　卜居城東茅屋數間澹如也移花
　　種竹山林丘壑之勝湘州所無食
　　　不足而樂有餘謂古之隱君子若
　　　仲思者非耶乾道戊子六月某同
　　　張欽夫過焉裴回彌日旣莫而忘
　　去欽夫欲專壑買鄰欽夫有詩某
　　次韻
平生交游中此士故耐乆不折爲米腰頗
袖斵輪手卜居並東郭草草宫一畒日課
種樹書箋題徧䆫牖花草當姬妾松竹是
朋友上堂娯偏親家飯隨野蔌客至即舉
詩興來亦沽酒清溪遶屋角髙木老未朽
翻翻荷見背戢戢魚駢首幽觀天所藏勝
踐我獨後不因南軒君茲遊幾時有爲君
便買鄰溪南好岡阜我喜君亦狂呼兒挈
尊卣一洒塵埃胷快若苗去莠夜凉佳月
出人影散箕斗恨我當先歸君能小留否
　　　贈陳監廟
陳子居城東茆屋三四間下有五畒園灌
畦泐清灣松栢充羽葆荷芰作髻鬟再拜
太夫人壽比衡麓慳我早與子遊期子到
孔顔察子意甚眞不與時輩斑扁舟漾荆
渚餘子頗謗訕大道甚坦夷勿歎行路難
彼自種荆棘吾寜翦榛菅一醉乗秋風共
此霜月彎
　　　送邵懷英分魯直詩韻人間風日
　　　不到處天上玉堂森寳書得書字
將酒澆君車問君行何如初無十萬錢但
有一束書往昔千官班渠曽綴簪裾日月
九門隔江湖十年餘老榦乆凌剥寒灰費
吹嘘今者尺一追問津承明廬蓬萊道家
山紫極帝所居功名儻來爾歩武當徐徐
遥岑出踈林淺水行游魚臨分再三囑音
信莫我踈
　　　送張定叟
戊子歳二月定叟如南山行李太怱草問
君何當還敬展南陽阡永慕涕巳澘畢事
却登攬紓子悲悴顔羣峯最髙處眼界窮
塵寰紫蓋𣢾佛刹黃庭扣玄關夜榻藉雲
衲曉䆫闖煙鬟野飯薦笋蕨幽尋翦榛菅
酒賤可痛飲詩成要重刪勿作賈胡留閨
人賦刀環歸時買竹䶉小破行嚢慳
　　　朱陵洞
黒雲起我趾白雨過山脚卻立朱陵洞一
望紫虚閣神丹吾巳必仙臂眞可握試向
靜處聽空濛有笙鶴
　　　題屏風送裘甫歸臨川
不見巳四年旣見還作别贈以墨竹屏况
此君子節歳月不我留玉立空山隂願言
無相忘因風時寄音
　　　送道州酒與吳伯承
陽城所臨州酒味猶清醇我病不能飲負
此盎盎春髯呉燒苦笋喚客車連軫名酒
隨惡詩掀髯一笑囅
　　　葵軒觀笋
葵軒新笋生戢戢水蒼玉脫籜便林立爾
輩殊窘束黃梅四月雨念子亦良苦十二
鳯凰鳴秋風何處聲
　　　贈尹童子夢龍
長沙尹氏子四歳誦萬言青松一寸長歳
晚當摩天終爲棟梁用莫作桷與椽斫根
刳其明本瘁末亦顚持此勸乃翁閉門養
眞源
　　　一覽亭
城中十萬户亭脚五千丈小退鴈鷔行却
立雲雨上主人心如此坐了鏡中像沙尾
是我舡煙波更空曠
　　　睡起
睡起有佳聲蕭蕭竹間雨蒿廬澹無營一
榻不受暑微颸入牖來喚起香中縷撫卷
忽超然空梁走飢䑕
　　　呉伯承送苦笋消梅用來韻各賦
　　　一篇
問訊湘西笋政得夜來雨高標諸枉直餘
味良藥苦
　　　又
脆圎供小摘不待四月雨新詩同咀嚼學
子心獨苦
　　　戯書贈蘇待問
從公覔此紙欲與蘇待問醉中墨鵶黒北
風起雲陣明朝酒醒看爲子傳心印子若
不領略取火燒作燼
　　　贈震山主
震公住山年與我共壬子瓦礫化金碧願
力一彈指郷來祖師禪風定月滿天語子
義第一飢餐困當眠
　　　春盡日送聞人伯卿次家君韻
早年翰墨埸未見心巳親筆底三峽流胷
次萬卷春(省試文字/適在某房)相從未淹時欲别故
惱人敢賡老仙詩索去不用頻
　　　洗塵贈張立之判官
立之居糟丘胷有萬斛塵歸來卧西䆫涇
渭自此分汙泥生芙渠榛墟有白雲莫厭
吏事煩願子清天君
　　　王龜齡賦喜雨諸賢畢和某客行
　　　半月未甞晴也故於末章云
乆旱一雨足高低水平分老農爾何知史
君甚艱勤史君家鴈山出作無心雲四海
方立槁須君來救焚
　　　又
客行苦淫潦道路渺不分十歩九掀淖眷
言僕夫勤昔旱欲訟風今雨當誅雲我巳
冩緑章擬向清夜焚
　　　八桂堂池上賞蓮納凉
山月半池白水風終夜凉蛙聲作鼔吹芰
製爲衣裳萬里俱逺客三人同一觴但使
嶺海豐此樂未渠央
　　　前日出城苗猶立槁今日過興安
　　　境上田水灌輸鬱然彌望有秋可
　　　必乃知賢者之政神速如此輒寄
　　　呈交代仲欽秘閣
筒車無停輪木梘着髙格秔稌接新潤草
木丐餘澤府公爲霖手號令行頃刻願持
一勺水敬往壽南伯
　　　南臺
我遊衡嶽巔路半此歇脚風雷駕飛殿日
月隱傑閣䦨干十萬里仰視天一握遂訪
紫虚君歸時騎白鶴
　　　書懷
七夕在衡陽九日在蘄州秋風浩如海我
行尚扁舟破帽不堪落菊花空滿頭醉眼
忽瞠若悠然過滄洲
　　　元宵同張欽夫邵懷英分韻得紅
　　　旗字
佳月妬纎雲微和扇東風聊持一杯渌共
此千燈紅吾宗延閣英聖學與天通且最
治郡課遂收活國功
　　　又
邵子坐學官今日有詔追道山萃竹帛武
庫森戈旗文武要兩有腐儒不足爲明年
燕端門舉酒還相思
　　　贈盧司法
逃秦盧博士讀書不讀律江陵法曹椽移
病滿百日燕坐供佛香青燈照繩床肺熱
今無恙(一本作/今好否)門前春草長

于湖居士文集卷第五
于湖居士文集卷第六
　　律詩
　　　進芝草
廟錫珍符豈偶然靈華再見只經年祥開
二室昭貽燕根託同楹自屬聮上瑞應誠
雖紹至宸衷思孝益増䖍微臣願考皇天
意不獻終童效異篇
　　　又
煌煌瑞彩映金鋪元氣回旋即此都太史
連年書盛事近臣更日奏新圖璇宫薦祉
寜虚應玉葉流芳巳兆符早晚清塵欵原
廟臨觀敢請駐前驅
　　　某頃蒙信陽使君敎以邊字韻佳
　　　句伏讀降歎病勌荅謝甚緩復不
　　　能竒仰俟斵削
風流追數建安年誰遣朱轓並塞邊舉國
向來儒服少是邦端有大夫賢須公帷幄
收長䇿著我江湖刺釣舡池閣追凉肯臨
否紅粧翠蓋擁三千
　　　又
百適歸來又一年投身烽火戍樓邊私憂
自笑愚無䇿制勝懸知國有賢北去燕然
堪勒石西來樊口看燒舡中州更有王夫
子筆陣猶能獨掃千
　　　子雲壓境先遣詩次韻
相風日日問長年鷁首遥知近箇邊别後
情親難過我故家人物更誰賢一尊且對
荒城酒六月休牽上水舡小此淹留待追
詔公車歸奏牘三千
　　　送劉伯同侍開府公入覲
相公早勒太常銘康樂當家更典刑槍急
曽看飛鳥過筆精時作換鵝經極知許國
心常赤趂取封侯鬢尚青若到都城見知
舊爲言江漢有浮萍(謝元封/康樂公)
　　　送子雲倅荆州
閱世波流險未涯愛君悃愊靜無華髙門
自惜聮三㦸飛珮何當乞九霞喬木世臣
餘故國采蘋齊女甚冝家君王早晚思前
席㑹有徵書訪賈嘉
　　　又
荆呉相望各天涯惜别尊前菊未華便放
扁舟衝駭浪要看秋日冠輕霞新詩滿路
分吾子盛業康時是故家好去依劉靜曖
瑣䇿勲行即賜褒嘉
　　　枕上聞雪呈趙郭二丈
上瑞來寧玉座憂夜聲先到竹䆫幽飢腸
巳作來年飽病眼聊須臈月収髙士清貧
無弊履故人狂與阻扁舟却思清曠江邊
路鶉兎成車酒自篘
　　　湖上晚歸遇雨
隂雲靄靄草萋萋晚過東湖雨濕衣細栁
含煙凝翠色浮鷗戯水弄晴暉輕舟繫纜
斜依岸釣子収輪欲下磯湖上人家未扄
户兒童蓑笠負薪歸
　　　雨入廬山
夢想羗廬一叚竒經行那得雨追(一本/作相)隨
晴來見說山逾好勝處如今我自知虚室
眞人珠咳唾卍庵老子白鬚眉並游三士
風流甚袖手傍觀定有詩(淸虚真人皇甫/坦東林長老道)
(顔俱在/山中)
　　　再和
借(一本/作帶)雨㝷山故自竒幕中佳客肯相隨
清游端拜史君賜此樂詎容兒輩知暗谷
水來鳴雜佩逺峯煙斷出脩眉庾樓百尺
江千里遥憶慿髙政索詩
　　　郡侯遣騎至山中餽名醖輒呈長
　　　句用黄宰韻
山南山北雨生寒竹樹風煙蒼莽間青壁
倚天元未見白衣送酒故相關共追蓮社
公應許穏上籃輿我欲還後日重來拚一
月細扶藜杖覔孱顔
　　　去年正月三日雪霽入昭亭訪應
　　　庵如庵二老今年在臨川追懷昔
　　　游用寄卍庵韻
蹇驢衝(一本/作踏)雪度松林齧(一本/作潄)石溪流有
令音旋摘白雲濡燥吻更參黃蘗印𥘉心
嵐開複嶺雲千疊凍合浮圗玉數尋一夢
經年歸去好宦情全薄此情深
　　　卍庵自東林欲還蜀某以報恩招
　　　之大人賦詩勸請再次韻
憶携拄杖過東林掣電犇雷聽法音青壁
倚天元滿眼白雲岀岫本無心峩眉江嶮
公無度法眼泉清我欲㝷手種庭前栢樹
子孤根應比郷來深
　　　用韻簡天童應庵
敬亭松竹古藂林二老風流舊賞音樓閣
長開太平象鐘魚能洗祖師心别來黃鵠
還千里盟在白鷗當再尋却憶西堂大言
客只今髙坐海雲深
　　　奉陪宣守任史君謁昭亭神祠
緩驅千騎出朝京(門/名)喚得春回眼界青旗
脚靈風來廟歩馬蹄山雪過昭亭極知太
守懷忠欵端爲君王薦德馨慚愧去年冬
十月軍書徹夜聽鳴鈴
　　　又
豐年巳卜稻如京雪盡春從草際青竹裏
紅旗行點㸃松間白塔見亭亭暖回宿麥
開寒色風約踈梅度晚馨却憶宣城李太
白也將詩句掣齋鈴(太白詩云昨日方爲/宣城客掣鈴交通二)
(千/日)
　　　任守作醮爲民祈福先期而雪是
　　　日開霽
紫府仙人自列眞緑章封事更通神清塵
巳作連宵雪不夜潜回萬屋春玉節朱幡
來浩蕩雲車風馬正紛綸歩虚聲徹朝元
路便挈荷囊𣢾帝闉
　　　應庵退席蔣山來寄昭亭萬壽三
　　　請不得巳而去輒贈長句兼簡蘇
　　　州内翰尚書
逍遥丘壑欲忘年忽作風蟬蛻骨仙鍾阜
恰從三昧起靈(一本/作雲)巖重要一燈傳極知
掃迹終無策且與臨岐快着鞭莫作山林
城市想從來大隱故居􁍭
　　　又
不寄音書又隔年因師問􁋸玉堂仙碧油
早覺儒爲貴青海應無箭可傳憶昔絲綸
催喚仗何時沙路聽鳴鞭生涯落寞公知
否凖擬松江受一㕓
　　　辛巳冬聞德音
帳殿稱觴送喜頻德音借與萬方春指揮
夷夏無遺䇿開闔乾坤有至神南斗夜纒
龍虎氣北風朝蕩犬羊塵明年玉燭王正
月擬上梁園奉貢珍
　　　又
韃靼奚家欵附多王師直到白溝河守江
諸將遥分閫絶漠殘胡競倒戈翠蹕春行
天動色牙檣宵濟海無波小儒不得參戎
事䞉賦新詩續雅歌
　　　和曽裘父韻送老人赴鎭九江
邊箭収聲江不波廬山髙處與天摩向來
只作青鞋計此去無如紫詔何塵滿庾樓
煩翦拂經餘蓮社更摩挲文成本自籌帷
幄不數黥彭戰伐多
　　　上丁齋宿
青衿陪祀憶𥘉年老矣齋居重慨然爼豆
不知鵝鸛事牲牢空薦犬羊羶北來𬒳髮
車連野東去乗槎浪接天汲汲兩宫常旰
食受膰歸去淚如川
　　　和揔得居士康樂亭韻
尚憶池塘夢阿連當時此意惜無傳薪車
不障洪河决喬木終隨故國顚柳下煆工
眞得道竹林酒友謾稱賢先生義槩雲天
薄千載參渠活句禪
　　　寄張眞父舎人
玉珮瓊琚岀近班仙槎從此到人間聊須
海内無雙士徃鎭坤維百二關御府應留
霜簡看郷人休羡錦衣還嗚呼國歩艱危
日𥙷衮懸知欠仲山
　　　又
投分平生不數人憶陪文館笑談新資中
宰樹㸔成拱荆府詩筒迹又陳巳恨别離
空歳月那知解后亦參辰古來命駕須千
里薄宦區區愧此身
　　　中秋觀月齊雲樓用孫昌符韻
玉宇無塵夜氣清銀河徹底素波明人應
好月同千里身在髙樓近(一本/作接)五城丹桂
定知憐我老緑尊何惜為君傾建章鳷鵲
當年夢便欲憑空上玉京
　　　題魯如晦通隠
先生早結社中蓮覆錦憑熊亦偶然不向
江湖忘魏闕故應山澤有儒仙十洲便著
登瀛士三徑難留避世賢我亦經營一丘
壑問公先乞小壷天
　　　同胡邦衡夜直
慕用髙名二十年敢期丹地接周旋先生
義與雲天薄老去心如鐵石堅夢了瓊崖
身益壯煙銷金塢臭空傳一尊莫惜空相
屬宫漏穿花夜色鮮(一作月/滿天)
　　　雪晴成五十六字
鳥烏聲樂作𥘉晴日到南䆫氣象新天接
瓊瑶三萬頃樹明組練五千人巳從炎海
消隂盭更與神臯洗戰塵曾侍嚴宸知帝
力隆興借與萬方春
　　　将如會稽寄曽吉甫
起居一代文章老闕寄音書恰二年詩債
未還縁懶拙官游如此竟危顚會稽舊有
探書穴賀監應㝷載酒舡我欲從公留十
日問公乞句手親編
　　　過昭亭哭二弟墓
陌上春風乆矣歸墓頭衰草正迷離白頭
未抆三年淚黃壤長埋短世悲憶昔追游
常並轡只今獨徃更題詩兩兒二弟俱冥
漠顧影伶俜欲語誰
　　　贈邕州滕史君
千騎東方白玉鑣十眉環坐紫檀槽安南
都護來鰲禁建武將軍握豹韜瘴雨蠻煙
驚鼓角朔雲邊雪滿旌旄夕烽不到甘泉
殿尺一徴還近赭𫀆

于湖居士文集卷第六
于湖居士文集卷第七
　　律詩
　　　齊山
江山平逺三千里水石嵌空二百巖地闢
天開成洞府峯回路轉有精籃九華郤立
纔堪倚萬井横陳我所監欲賦齊山無傑
句夢中危壁尚巉巉(一本作提/筆上巉巉)
　　　夜讀五公楚東酬唱輒書其後呈
　　　龜齡
同是清都紫府仙帝敎彈壓楚山川星躔
錯落珠連緯嶽鎭岧嶤柱倚天宫羽在縣
金奏合驊騮參隊寳花鮮平生我亦詩成
廦却悔來遲不與編
　　薦福觀何卿(麒)壁間詩對之悵然
　　次前韻
金華老子定臞仙翰墨文章徧兩川遺迹
已驚風落木髙名依舊日行天人間易得
朱顔老寺壁空懸玉唾鮮欲繼三賢歌薤
露嚴詩杜集儻同編
　　　再用韻作五公詩
公如韓子定飛仙更喜門人老玉川莫説
詩筒頻度嶺即看侯弁去朝天飛龍位正
雲霄近集鳯樓髙采色鮮我欲扁舟君記
否但教歸去雜民編
　　蒙侍御丈再用韻作送行詩走筆
　　　和荅迫放舡不暇工也
憶曽緫領道山仙自挽狂瀾制百川廷䇿
萬言功蓋世臺評三上力回天楚東賸喜
詩郵速天北催頒詔墨鮮老我江湖堪野
史看公勲業手親編
　　龜齡携具同景盧嘉叟餞别於薦
　　　福即席再用韻賦四客詩
使君領客訪金仙小隊旌旗錦一川我欲
采芝非辟世公當立極要擎天詩聲政爾
容傳藁僧律何甞禁割鮮一笑番陽逢歳
熟問公鐘磬幾時編
　　登清音堂其下琵琶洲也再用韻
夜横霜竹夢遊仙曉到餘干月滿川山遶
樓臺欲無地水環洲渚更連天明霞一抹
朱絃直芳草分垂緑綬鮮却憶洞庭張樂
地石鐘浮磬定同編
　　　餘干趙公頙贒宗室也魏公題其
　　　堂曰養正且爲作銘取易頥之義
　　　刻碑堂上予過之爲賦詩
眼裏紛紛不要同從教三徑滿蒿蓬肯來
與子談周易此去何人識魏公家近星辰
雙闕北身居煙浪五湖東清臺有日占雲
氣一丈豐碑夜貫虹
　　　雞籠福地在歴陽將至豐城望一
　　　山宛然感之賦詩
黃茅白葦徑才通忽見晴嵐掃翠空從吏
只今俱蜑户仙山何許是雞籠逢人漸覺
交游少問路仍行盗賊中自是麄才合麄
使瘴郷那得便途窮
　　　午憩道傍人家
一崦人家竹樹凉午隂深處着胡床石泉
政似煑茗沸稲花已作炊秔香夢到家園
歸自好起㝷官路去何長塵埃滿面迎西
日底處青山是故郷
　　　入清江界地名九叚田沃壤百里
　　　黃雲際天他處未有也
野水瀰漫欲漲川稲雲烘日更連天定無
適粤千金橐可買臨江九段田黃犢眠邊
髙樹䕃白雞啼處遠炊煙此中若許投簮
紱便老耡耰卜數椽
　　　題呉城廟
乞得東歸一信風敬持牲酒扣靈宮千㝷
石甃蒼藤合百歳神倉赤眚空(廟有神倉/毎遇覆舟)
(則赤/氣起)浥浥午隂移岸樹蕭蕭凉意滿舡蓬
杖藜更作僧坊去借壁題詩却未工
　　　呈樞宻劉恭父
鼎席方虚望巳隆上游那得更煩公敢言
兩鎭成交契自是孤根累化工舊弼新開
元帥府閑官且領太平宫歸家浄洗如椽
筆凖擬燕然勒駿功
　　　子功𥙷之逺送海錯甚珍
白彘烏羊見未曽青蛇赤蟻當常珍忽驚
海物來登坐能致南烹有故人萬里漂流
憐逐食百年麄糲愧甞新新篘恰趂來時
熟細酌梅花雪片春
　　　張仲欽朝陽亭(亭在建康)
便合朝陽作鳯鳴江亭聊此駐脩程南瞻
御路臨雙闕東望仙家接五城日上白門
兵氣靜春歸淮浦暗潮平遥憐莫府文書
省時下滄浪自濯纓
　　　次韻
　　明年余爲桂州仲欽以常參官十六
　　人薦爲廣西提點刑獄公事又明年
　　余罷去仲欽直秘閣寔代余蓋仲欽
　　常遊朝陽巖而樂之於余之行也仲
　　欽置酒巖上諸侯賔客咸集顧不可
　　以無語乃賡建康之詩以記余與仲
　　欽事契如此爲嶺表異日雄觀云
空巖相望一牛鳴不要郵籖報水程天接
海光通外徼地連江勢挾重城絲綸疊至
龍恩重繡斧前驅蜑霧平鳯閣鸞臺有虚
位請君從此振朝纓
　　　又
飢腸得酒作雷鳴痛飲狂歌不自程坐上
波瀾生健筆歸來鐘鼔動嚴城不應此地
淹鴻業盍與吾君致太平伏櫪壯心猶未
已湏君爲我請長纓
　　　送張司户還蜀
似向川人有夙縁交游存殁最多賢今年
𥘉識張公子六月還尋上水舡萬里親庭
心巳到一杯别酒意空傳西行賸有新詩
句寄我應書十様牋
　　　和仲彌性煙霏佳句兼簡貳車
收歛經綸寄一麾戯分風月與煙霏醉餘
綵筆三千首老去蒼官四十圍露菊漙秋
催落帽蠟花摧夜照更衣登臨縱好難留
滯白髪雙親待汝歸
　　　又
引手星辰逼太微盪胷雲物散空霏莫山
好處青成案秋月明時雪打圍竹洗佳人
千點涙荷飜仙子六銖衣西巖定有漁翁
宿障雨攔風不肯歸
　　　庾樓和林黃中韻
九月扁舟下水風一尊佳處與君同眼髙
四海氛塵外詩在千山紫翠中傾坐只驚
談麈白踏筵不怕舞衫紅樓頭今古無窮
事醉倚胡牀月滿空
　　　髙逺亭和林黃中韻
簷桷飛翔入太空下窺廬嶽最髙峯亭如
峴首應遺愛詩比西湖欲亢宗天上喚君
從此近酒邊着我幾時重慿䦨欲去仍回
首誰與佳名自點胷
　　　與同僚十五人謝晴東明得淵字
靈光便滿恒沙界大士重來七十年秋入
郊原成樂歳風隨簫鼔散香煙定知蠻獠
安三窟更遣蛟龍閟九淵太守憂民但逃
責所忻畢至有群賢
　　　釋奠
又領諸儒欵泮宮車書同處禮應同栢庭
老影留江月竹屋寒聲作社風坐客語殘
香一穂候人催起鼓三通歸來稅冕仍分
肉更覺休官興未窮
　　　風雨石首呈同行寄荆州僚舊
昨日離筵酒未醒今朝風雨暗江亭近人
積水春全緑隔岸荒山夜却青野吏衣冠
行木偶客舡燈火散踈星寛程且作三旬
約要看廬山紫翠屏
　　　江行再用前韻
澤畔行吟我獨醒歸程不計短長亭西風
送浪頭頭白芳草隨人叚叚青昨夜踈蓬
猶窘雨今朝嚴鼓欲侵星無人去喚華容
宰畫我江行作小屏
　　　次韻黃子餘
縮肩得句極酸寒何似黃郎咳唾間少日
曽經諸老學傳家自有祖師關詞林根柢
今誰在振古風流要力還我老故應無用
此因君猶欲更晞顔
　　　去臨川書西津漁家
作客臨川又一年却尋歸路淺灘舡宦游
到處眞聊爾别恨何湏更黯然夾道長紅
慚父老繞城濃碧記山川無端此地成留
滯定自從渠有宿縁
　　　將至池陽呈魯使君
珍重池陽魯使君忘年交契獨情親江山
佳處公開府風雨來時我問津翠逼筍輿
松徑合緑隨秧馬稻畦新東歸賸作登臨
好病怯詩腸故惱人
　　　上元設醮畢作長句
緑簡朱書自叩眞復爐香霧晚絪緼雪花
便作茶花白春色還隨月色新江漲不憂
堤萬丈年豐何啻粟千囷微生只擬休官
去拜胙歸來吉夢頻
　　　齊安郡夫人挽章(錢長主之孫女/楊子寛之内子)
儲祥呉越王家子嫓德蓬萊閣上仙湯沭
幾年開大國笄珈長夜揜窮泉鸞臺曉月
悲塵鏡鳯軫春風泣斷絃木落荄枯何限
恨藁砧應賦悼亡篇
于湖居士文集卷第七
于湖居士文集卷第八
　律詩
　　　賀郊祀(并序)
　　臣恭惟　皇帝陛下飭躬齋精祗見
　　郊廟神靈昭答符瑞紛委臣猥叨奉
　　引與覿熈事竊慕天保歸羙之義昧
　　死再拜上郊祀慶成詩一章句格淺
　　鄙不足以鋪張鉅麗垂示無極臣不
　　勝恐懼惟　陛下幸赦
漢統千齡接虞衡七政齊德馨天自饗容
祲古猶稽輿衛鈎陳北衣冠觀闕西(景靈/宫在)
(國之/西)雨先清道蹕寒避禮神圭(給事中周/麟之實進)
(圭爲臣言圭之温手/不知寒蓋和氣所聚)方士朝仙仗(是日有/異人迎)
(駕于/道左)宮垣挾御堤廟芝楹疊璧(去歳靈芝/又生廟楹)
帝樂字連奎(始用御/製樂歌)虚次尤祗慄(不御/小次)懷
親極慘悽(自/徽宗室還復/位帝淚霑灑不巳)珠旒依玉色
蘭炬映璇題兩相𥘉扶翼崇壇六降隮(粤/𥘉)
(卜郊及今六舉上/儀於是方備二相)髙靈森欲墮諸福應如
携燎夜壇三燭凌霜甲萬犀宗藩申寶酌
祕檢護金泥奉引星辰爛旋歸錦繡迷端
門臨五鳯歩輦駐雙霓日照雲裳委風含
綵筤低和聲翔四表嘉澤浸羣黎盛事眞
寥廓微生荷奨提侍祠叨執爵著籍繆通
閨異寵何由報孤忠誓不睽裁詩獨慚晚
猶得並鳬鷖
　　　送顔廷藻歸三衢
歳事今如此公歸意若何倚門親望切傳
舎客愁多羙䜟當圓石仙游看爛柯一科
須俯拾五字要長哦
　　　送郭遐齡(喬年)
去從公府辟不爲故人留國士眞如此臺
家合見収聲名早多誤功業晚方優不必
毛錐子相期定逺侯
　　　次家君韻
栢禪工立雪松壽不凋寒筆底波瀾壯胷
中宇宙寛登車慵攬轡投檄願休官四海
英名滿懸知䄂手難
　　　又
憶昔金門直通班玉殿寒風雲黃道近日
月太虚寛法錦羅千仗宫花覆百官江湖
歳將晚未覺報君難
　　　題玄英先生廟(方干)
木老參天直江清白日閑先生元不死遺
廟亦空山文采雲仍似風流正始間平生
子嚴子髙處得追攀
　　　謹和老人貽具圎復之什
儒名參墨行詩律傲宗風老去能從我生
來未識公據梧心巳死行李歳將窮應見
維摩詰天花結習空
　　　和王景文
陸行忌豺虎水去怯風波世路險猶爾客
中愁更多吾生眞漫與天道合如何千古
興亡意臨風一放歌
　　　又
斯文到之子砥柱閱頽波致主規模别傷
時疾疢多大臣讒賈誼逆旅欠常何無路
排閶闔聊當扣角歌
　　　又
王師行六月淮海靜無波元老前籌宻諸
軍捷奏多西風向蕭瑟北顧要誰何聞說
收兵後謳吟雜雅歌
　　　即事簡蘇廷藻(著)
落日邊書急秋風戰鼓多私憂眞過計長
筭合如何盡歛清淮戍仍收瀚海波棲遲
一尊酒幽恨滿關河
　　　和韓中父
天入南郊白雲連朔野昬㢸臣開盛府殤
虜哭新䰟聞道通軺傳何當拜寢園荒寒
歳將晚愁絶更堪言
　　　又
東隣子韓子憂國忘晨昬也作漳濵卧誰
招楚些䰟舊勲留幙府新渥到丘園家法
傳來乆遲君一盡言
　　　東垻
固城朝送客東垻晩留儂浙近風煙好春
回港汊通北來愁亂轍南去喜踈蓬不是
趨朝市松江學釣翁
　　　過建德
古縣依山住肩輿帶雨來間閻無地着巖
壑有天開野驛編青竹公庭砌碧苔傳聞
長官好小泊亦佳哉
　　　龜齡侍御以番陽士子之意作五
　　　峯亭且賦詩某敬和
廬山真滿眼秀句憶東坡但遣佳名易懸
知得士多雲霄身巳近星象手能摩太守
文章伯風行水自波
　　　過嶽麓見子雲題字偶逢來使因
　　　寄二詩
籍甚韓公子情親我弟兄星沙逢驛使嶽
麓見題名共作三年别相望五日(一本作/十日)
程湘江接淮水寄與濯塵纓
　　　又
故人應問我客裏定何如馬鋪爲行館雞
栖是使車四郊多賊壘五筦欠兵儲此去
無來鴈因人數寄書
　　　送劉子思
送客古城東隂晴一日中舊憐杉桱碧新
喜荔枝紅香火藂祠冷魚鰕小市空明朝
萬里别今夕此尊同
　　　月夜與蔡濟忠曹公㑹汎舟自水
　　　東歸
一舸駕長風銀河此路通波光連月白燭
影到江紅五嶺經星外千山颶霧中不知
今夜賞更有幾人同
　　　鹿鳴燕
明庭下温詔方岳貢羣賢巢鳯山中客栖
(一夲/作驂)鸞地上仙魚龍回夜水鵰鶚在秋天
添種家郷桂歸途快着鞭
　　　訾洲即事
一雨便清凉風回百草香雲山米家畫水
竹輞川莊僧賦蠲新帖墻榛斬舊行歸鞍
乗晚霽空翠滿輕裝
　　　罷歸
親老難爲住恩深許放歸北行湘水闊南
望瘴煙微兵衛收門㦸征塵上客衣遥知
六七月喜氣滿庭闈
　　　罷歸呈同官
去年秋七月我犯瘴煙來賦少畬田熟徭
歸驛路開上恩均雨露孤迹返蒿萊想像
山中趣參差屐齒苔
　　　又
嶺水常時急蠻山是處髙户輸無翠羽溪
瘴有黄茅游子歸郷國斯人滯冗曹臨分
那忍别風裏鬢蕭騷
　　　贈江清卿
嶺海適相逢經年颶霧中官閑詩格進禄
薄俸嚢空子昔南征鶴吾今北去鴻江湖
渺何許聽唳九霄風(一本作一/舸釣絲風)
　　　過靈川寄張仲欽兼贈王令尹
塵沙行半日煙火是靈川縣只三家市渠
通十斛舡官空無見俸稅重有荒田太息
王郎子棲遲欲四年
　　　滑石
重來滑石鋪爲愛碧泉鳴古甃苔花澁虚
簷桂月明喬林通夜氣宻竹動秋聲客裏
清凉地悠然一振纓
　　　興安
提封連嶺海風土似江呉仙去山藏乳商
歸斗筭珠劭農多樂歲厲俗有通儒巳過
炎關了吾行且緩驅
　　　炎關
驅馬度炎關身經瘴野還稍餘衣帶水巳
盡劒鋩山海月隨人逺湘雲似我閑不須
占紫氣游戯且人間
　　　蒸霞谷爲曹公㑹賦
見說蒸霞谷連山只種桃𥙷成天五色散
作佛千毫月底羣仙下風前細(一本/作綵)仗髙
期君成美實歸獻赤霜𫀆
　　　登瀛橋爲曹公㑹賦
從此上瀛洲虹蜺晚未收濟川誰作楫浮
海不乗桴弱水三萬里五城十二樓讀書
羣玉府風𬒮揖丹丘
　　　丙戍七月望日自南臺遊福嚴書
　　　留山中
乞我一枝笻經行又别峯水流仙界葉風
落化城鍾錫去泉無恙車行石有蹤郤憐
磨衲老曾見兩儒宗(自方廣南臺主僧萬/致一能詩吕紫微汪)
(内相昔/甞指授)
　　　和萬老
歸途正遼邈此地更淹留落木千山夜空
江萬里秋聊爲無事飲莫賦畔牢愁明發
催舡鼔風颿過橘洲
　　　再和
吾行聊復爾處處賈胡留天入星沙晚風
連夢澤秋未容詩作崇政要酒澆愁明月
無人伴携君鸚鵡洲
于湖居士文集卷第八
于湖居士文集卷第九
　　律詩
　　　三塔寺阻雨
塔上一鈴語湖頭三日風蒼山在煙外髙
浪與天通市逈薪芻少僧殘像敎空不妨
留滯好且看夕陽紅
　　　又
倦客三杯酒髙僧一味茶凉風撼楊柳晴
日麗荷花鐸語時鳴塔漁歌晚釣槎停艫
快清憩歩穏襯明霞
　　　過湘中得詩僧萬致一於書無所
　　　不讀非苟得詩名於僧中者余欲
　　　與俱還呉中而萬家浯溪将結草
　　　庵其上送余至湘隂復歸作四十
　　　字以别
别去太匆匆回舡夢澤東擬尋行脚路怱
遇打頭風梵網威儀在天花結習空它年
三百首吾爲子流通
　　　欽夫子明定叟夜話舟中欽夫說
　　　論語數解天地之心聖人之心盡
　　　在是矣明日賦詩以別
江北我歸去湘西君卜居誰知對牀語勝
讀十年書不飲淸無寐來朋樂有餘明朝
千里别宻處幾曽踈
　　　送張立之赴臨江判官
珍重清江椽相從五見秋炎凉無改節夷
險有忠謀蓮幙開新府蒲帆漾小舟凄然
洞庭野别意與川流(一作/波流)
　　　黃陵廟
百世黃陵廟凄凉屋數間只憐斑楚竹那
記赭湘山訪古韓碑在徴歌屈些閑虞嬪
更堯女莫入(一作/作)水仙班
　　　磊石
鼔發營田市帆收磊石山冰紈六十里煙
髻兩三鬟天氣水雲合人家􁉞網間晚來
風更熟別浦棹歌還
　　　黄州
平生聞赤壁今日到黃州古戍參差月空
江浩蕩秋艱難念時事留滯豈身謀索索
悲風裏滄浪亦白頭
　　　東坡
繫舡着西日曵杖過(一怍/到)東坡暗井蛙成部荒
祠鳥作窠老仙騎鶴去穉子飯牛歌興廢
何須問斯文自不磨
　　　過蘄口六奉寺丞仲文親帖之貺
　　　今早本約來陳店復勤千騎至冶
　　　塘所以招迎之意甚厚感歎不巳
　　　賦此爲謝
故人經歲别連日幾封書不識江頭路仍
迂長者車追參空幕府牽挽到賔除太息
交情薄多公不我踈
　　　臨發再和
水落魚成塞風髙鴈欲書公爲東道主我
滯北轅車邊障無傳警朝廷有拜除江干
便迎候此别未云踈
　　　送仲子弟用同之韻
凄然鴻鴈影晚歲索衣裘惜别湘江夜歸
程楚甸秋極知違定省不敢更淹留明月
分携處無言只是愁
　　　送謝夢得歸昭武
莫吟青玉案恐弊黒貂裘國歩艱難日人
間浩蕩秋不須鳥工往且作賈胡留後夜
回春閣凄然一叚愁
　　　和欽夫喜雨
佛刹起香雲髙低一雨均使君心未巳閣
老句還新喜入村郷樂凉生甕盎春莫嫌
知稼穡我是種田人
　　　詩送荆州進士入都
人才收楚産賔薦謹周官就日三呉近披
風七澤寛解包珍貢入瑑玉寳光寒簇仗
春旗裏看君䇿治安
　　　城西晚歩呈王亮采
城西行半日佳客偶相隨古寺尋脩竹荒
園讀斷碑三杯午時酒一簇晚沙旗春色
從今好重來未可知
　　　壓雲亭
登臨多好處第一壓雲亭水作髙低白山
分逺近青人家半煙樹客柁滿春汀䞉欲
留連晚歸時更摘星
　　　玉淵亭
夜投寳覺寺徑上玉淵亭峽束千崖水天
分一叚星神光行熠燿空翠矗青冥雄觀
兼幽趣悠然寄獨醒
　　　簡寂觀
瀑水流紅葉荒祠瑣翠㣲紫霄人不到白
鶴事全非苦笋今年少黃冠竟日飢摩挲
石龍柱竚立爲歔欷
　　　皇甫坦所居
石側疑無路峯回别有天神泉通玉海帝
畫麗奎躔紫闥雖重到青瑶郤未鐫直須
香案吏爲冩白雲篇
　　　出郊
楚霧侵衣潤湘江到眼明春連嶽麓寺花
滿定王城佳客眞如此天公却不晴空𪷟
殊可意沙濕馬蹄輕
　　　酬朱元晦登定王臺之作
海内朱公子端能爲我來譚諧渺今古懽
喜到輿臺日月何曽蔽風雲㑹有開登臨
一盃酒莫作楚囚哀
　　　吴伯承生孫交游共爲之喜凡七
　　　人分韻我亦從來識英物試敎啼
　　　看定何如某得啼定字
得孫當賛喜喚客便分題樓鼔方行夜天
星恰照奎熊羆通夢寐孔釋自提携湯餅
那應晚吾來爲止啼
　　　又
呉郎薄軒冕市隱室垂罄兒孫忽成行乗
除乃天定我女才三歳此事當退聽賸欲
便𣢾門積雨道苦濘
　　　贈王茂升
薦士移書早論交識靣遲寛行十里路細
讀百篇詩句法能如此胷中定自竒不嫌
知已少莫厭此官卑
　　　秋日郊居
秋日郊扉樂心閑景趣閑風生踈竹裏雨
在片雲間䟽港聊通水關門不礙山殘書
讀未盡飛鳥暮雲還
　　　中秋書事
江月清光冷波亭夜色竒流螢翻露草倦
鵲遶風枝素魄不長滿故人頻語離有懷
千里恨若爲一杯辭
　　　請說歸休好
請說歸休好扶行白髪親訪醫無逺近買
藥辨新陳索酒兼鄰罋要賔盡里人短長
無不可且得是閑身
　　　又
請說歸休好從今自在閑新除疊黃𥿄奮
隱接青山竹遶披風榭蘆藏釣月灣田間
四時景何處不開顔
　　　喜歸作
月地參差影風簷取次花酒爲春主掌貧
是老生涯湖海扁舟去江淮到處家扶持
兩仙伯丹鼎絢彤霞
　　　故年家姚公挽章
世德方隆報君恩未及封起家惟子好弗
壽竟誰鍾無復時中聖遥憐不相舂隻雞
吾阻往抆淚睇喬松
于湖居士文集卷第九
于湖居士文集卷第十
　　絶句
　　　殿廬偶成
簾幙垂垂燕子風宫花春盡翠隂濃日長
禁直文書靜寶爇時時一拆封
　　　和劉國正覔雌黃
劉郎家具少於車只有詩囊未厭渠乞與
丹鉛將底用點勘腹中行秘書
　　　又
蠻牋欹斜落傑句清似秋月横蛾眉口中
雌黄葢天下聊欲教我煩新詩
　　　蠟梅
滿面宫粒淡淡黄絳紗封蠟貯幽香遥憐
未識春消息乞與一枝教斷腸
　　　次韻左舉善木樨
想見秋花揷滿頭遥憐不負此山遊一枝
併與詩筒饋氣壓西湖萬斛秋
　　　以茶芽焦坑送周徳友徳友來索
　　　賜茶僕無之也
帝家好賜矞雲龍秪到調元六七公頼有
家山供小草猶堪詩老薦春風
　　　又
仇池詩中識焦坑風味官焙可抗行鑚餘
權倖亦及我十輩走前公試烹
　　　蘄春道中
霜淨波平水落灣我行正在畫圖間簾鈎
不用怕風日且㸔江南江北山
　　　次江州王知府叔堅韻
說河不救癡兒渴砥柱乃障頽波流庾公
樓中三昧手何時歸侍殿西頭
　　　又
霜餘江北山如畫歳晚家鄉稻作京萬里
公方黄鵠舉扁舟我自白鷗盟
　　　又
今朝放纜好天色過午忽作打頭風却望
江州纔十里我船且繫蘆花中
　　　又
廬山突兀上霄漢使君豪氣與相醻廬山
雖好不足戀歸矣當爲蒼生謀
　　　又
連城䑕璞不足唾千金敝帚誰能醻只今
機㑹不容髪願借前箸君當謀
　　　又
谷簾釀酒極清美風味大似主人翁我有
一尊正傾寫却思煙雨庾樓中
　　　又
何人列屋閉嬋姢憶對清歌重慨然一笑
相憐窮相眼謾撩詩思入愁邊
　　　又
經行有恨是隂雨不見香爐生紫煙安得
草堂容一榻聴松聼水日髙眠
　　　道間見梅
寒女生來不解粧天然玉色照孤芳疎籬
茅舎無端恨故有幽人與斷腸
　　　題定山寺
蹇驢夜入定山寺古屋貯月松風清止聞
掛塔一鈴語不見撞鐘千指迎
　　　又
千山蒼茫月東出萬木擺摇風怒號幽人
隱几撫羣動清燈明滅爐煙髙
　　　昭亭食柑
一䨇分我洞庭秋梨棗傍觀不那羞喚得
風霜回齒頰夜㝷清夢五湖舟
　　　和如庵
厭聼諸方三昧禪却思夜雨對床眠欲知
千偈如翻水㸔取朝來緑漲川
　　　又
不談世法不談禪徹暁齁齁一覺眠箇裹
神通元不小回風急雨震山川
　　　又
朝供爐香夜供燈閑來落得困瞢騰如庵
許我參堂去長作昭亭粥飯僧
　　　又
一燈分作百千燈光徧河沙正鬰騰稽首
應庵休揀擇直須傳與在家僧
　　　又
道人受偈自然燈筆底光芒夜夜騰詩成
十手不供寫鑿齒敢對彌天僧
　　　又
飛蛾撲撲誤占燈火色何人要上騰我巳
澹然忘世味蒲團𥿄帳只依僧
　　　楓橋
四年忽忽兩經過古岸依然窣堵波借我
繩牀消午暑亂蟬鳴處竹隂多
　　　題西湖可賦軒
風光獵獵上烏巾不那西湖爛熳春借我
繩牀對脩竹爲君一洗軟紅塵
　　　題胡敦約山行圖
松行石磴兩﨑嶇此去長安路更迂底箇
官儂強徤在葛巾芒屩自騎驢
　　　從張唐卿乞韭黄
雪壓畦蔬僮手皸度郎多日欠常珍懸知
旅食𥘉無恙窖裏黄芽借得春
　　　送𥿄衾韓中父
韓郎香盡諸緣絶壞衲篝燈供佛熏乞與
𥿄衾綿様暖撩教醉裏夢紛紜
　　　又
了知夢境皆虚妄妄念常從夢處開敗子
道心因此夢夢成還我𥿄衾來
　　　再用韻
雪中紙衾有竒趣煖香夜作椒蘭熏毗耶
丈室本無病天女爲散花紛紜
　　　又
雪花如席風色惡擁被圍爐門不開我亦
窮閻車馬絶一杯相屬望君來
　　　將至宣城和壁間韻寄王宣子
一笑歸來見在身倒傾江水洗緇塵騎驢
緩緩東風裏知有工夫展故人
　　　寄當塗王守叔堅
隔江燈火夜深明見說江城犬不驚黠虜
頭顱當獻社使君胷次有長城
　　　隱靜覔杉株
舊聞隱靜庭前栢虎嘯龍吟三十秋我亦
經營一丘壑無根樹子却須求
　　　題夏氏莊
平湖漠漠雨霏霏壓水人家燕子飛欲向
湖東問春色杏花無數點征衣
　　　舟中即事
夜行水澁舟難進月白林稀鳥易驚老去
不堪霜露力尊中微覺似多情
　　　小憇孫氏竹軒觀諸公詩
開軒種竹仍留客想見此翁強健時借我
繩牀小盤薄爲君試讀壁間詩
　　　又
種竹主人今白髪題詩客子半青雲北來
南去何時了風月依然只此君
　　　王龜齡遣妓送酒賜詩走筆爲謝
不復襄王夢裏雲紛紛縞袂與青裙鳴鞭
枉送齋中釀病徹杯觴欠薄醺
　　　與薦福
湖上童童百畒隂丹樓碧閣照清深不嫌
歌板相喧聒要見桃花印此心
　　　豐城觀音院有胡明仲范伯達汪
　　　彦章諸公題字
中興人物數諸公遺墨凄(一本/作依)然野寺中
欲訪英靈無處所獨搔蓬鬢立西風
　　　入桂林歇滑石驛題碧玉泉
百折﨑嶇嶺路頭一環清駚石間流須君
淨洗南來眼此去山川勝北州
　　　明年重過次韻六言
世事風經兩過此身遇坎乗流折腰不爲
五斗轍環或徧九州
　　　和都運判院韻輒記即事
登臨不但爲山水玉節政爾觀民風因君
引我看勝處詩在千山煙雨中
　　　又
平生烟霞成痼疾置在朝市殊不冝夢㝷
歸路向何許淮南小山生桂枝
　　　又
先生名字帝所識三節在道巳相望早晚
鳴珂朝玉闕朱衣正在殿中央
　　　又
便建油幢上木天棠隂元不用蒲鞭南州
小試調元手國歩多難政要賢
　　　又
緑簔青笠舟一葉黃麻紫誥言如綸君扶
日月行黄道我向江湖作散人
　　　又
盆池雖小亦清深要看澄泓印此心不嫌
蛙黽相喧聒夜靜恐有蛟龍吟
　　　又
君詩我續貂不足曹鄶大楚非匹儔要知
二人唱必和異日盛事傳中州
　　　敬謝經略秘閣餘甘湯
甘言誤我三折臂良藥爲洗五斗腸欲知
苦過味方永請試君家肘後方
　　　又
此老才堪上諌坡南州留滯意如何還將
苦口劘英主毉國懸知藥籠多
　　　德慶范監州以子石硯寵假雖小
　　　而竒戯作
曽侍虚皇玉案前夜書蠒紙筆如椽莫嫌
此石規模小一寸玄雲萬斛泉
　　　又
端溪别駕極風流白璧明珠不暗投笑我
支牀巳多許須君隱几更冥搜
　　　以水仙花供都運判院
十月西湖冰齒凉梅間松下小齊房幽芳
靚色天爲笑落莫南來也自香
　　　又
瘴土風烟那有此却疑姑射是前身冰肌
玉骨誰消得付與霜臺衣繡人
　　　再和
雪屋因君發妙思作歌可比漢芝房根塵
巳證清淨慧鼻觀仍薰知見香
　　　又
玉壷寒露映眞色霧閣雲䆫立半身可但
凌波學仙子絶怜空谷有佳人
　　　和仲欽題粉巖
一麾縻我欠追從悵望千山紫翠重忽向
郵筒得新句知君正在碧蓮峯
　　　仲欽寄民爲重齋詩和荅
齋中寒日影瓏葱齋外參天十八公二十
四州民樂否莫教一物怨途窮
　　　又
玉節南來兩使星埋輪折檻有家聲不嫌
齋榜民爲重去國當時一葉輕
　　　又
德意丁寧到緑林都捐刀劒作齋民皇華
入奏天顔喜趂得朝元第四春
　　　又
行邊使者幾時回寄我清風欲满懷巳把
十詩鐫樂石爲公滿意落新齋
　　　又
蠻烟瘴雨侵行李每向南雲有所思定自
爲民忘渉險請君細讀寄來詩
　　　贈珪老求竹
東䆫便種千竿竹準擬清風六月凉傳語
報恩珪長老相煩去作竹街坊

于湖居士文集卷第十
于湖居士文集卷第十一
　　絶句
　　　偶得四月菊以奉提刑運使
午隂籬落小裴回厎許清香鼻觀來定自
霜臺風力峻故敎霜菊暑中開
　　　又
金縷裁衣玉綴裳掃除瘴暑作秋香一杯
擬做重陽賞更借西風一夜凉
　　　偶得新茶獻提刑文旣壽北堂太
　　　夫人亦可助齊眉之餉也
龍焙新春出尚方細官佳句揔堪甞遥知
舉桉齊眉處再拜萱堂壽未央
　　　鄭義寜送蓴菜
我夢扁舟震澤風蓴羹到筯晚盤空那知
嶺海炎蒸地也有青絲滿碧籠
　　　贈甘法曹
北嶽仙人汗漫遊斯文曾到海邊州誰憐
詩禮甘公子牢落青衫向白頭
　　　贈劉全州子龜從兄弟
山到湘中青未了月橫嶺北夜何其問字
劉郎能載酒爲渠更賦一篇詩
　　　和蔡濟忠溪上
一潭秋水不見厎十里暮山無斷頭長恨
公餘過溪晩放敎明月上扁舟
　　　廣右無筆劉子思携一束來擇其
　　　尤者作字但如此它日中州有筆
　　　當愛惜也
劉侯贈我筆一束筆鋒如錐管如玉不嫌
夜艾剪銀燭爲君一掃千兎秃
　　　登七星山呈仲欽
魁杓歷歷控雲嵐地闊天虚萬象涵不與
天公管喉舌猶堪嶽立鎭湘南
　　　又
便驅匹馬出煙嵐聖主恩深若海涵却到
璣衡髙處望白雲無數滿江南
　　　壽老迓使者以齋素不置餞
火雲飛電逺連天太息齋厨几不羶定自
隨車有甘雨爲言星使早加鞭
　　　又
藩府東行迓繡衣海雲山月照旌麾錦囊
賸有新詩句寄與幽人莫遣遲
　　　臨桂令以薦當趨朝置酒召客戯
　　　作二十八字遣六從事佐之壽其
　　　太夫人
雙鳬舊作朝天計一鶚新收薦士書不惜
持杯相煖熱白頭慈母最憐渠
　　　風洞
山入烏蠻連越嶲天開斗野對珠宫應憐
嶺海長炎熱乞與清凉萬竅風
　　　羅江驛
湘南湘北三十里六月七月再經過紫荆
花開白酒賤柰此湘中風月(一本作/山水)何
　　　秦城
塹山堙谷北防胡南築堅城更逺圖桂海
冰天塵不動那知壠上兩耕夫
　　　龜潭
浯溪見渠文字古龜潭有此竹石幽王孫
賣藥城市去江雨過時余獨遊
　　　早發衡山
飛廉盛怒土囊口羙滿風㠶眞快哉後日
南山山下過更留餘力掃塵埃
　　　西湖
岸草汀花對夕陽滿船新月夜鳴榔秋清
菡蓞紅千柄風靜瑠璃碧一方
　　　舟中
扁舟東去幾時還身寄雲濤泱􁝏間一夜
櫓聲鳴到曉覺來滿眼是它山
　　　又
山圍平逺水浮天目送歸鴻落照邊好趂
新年釀雲液歸來猶及牡丹前
　　　又
亂山深崦小蹊斜野水微茫浸斷霞一笛
晩風生碧樹始知林裏有人家
　　　又
南來北去秪紛紛又過荆山一月春笑殺
風前桃李樹飄蓬猶作未歸人
　　　又
泊船江口夜深深月傍蓬䆫照淺斟隔岸
漁燈半明滅不眠空有故人心
　　　喜雨
已晴復雨雨還晴慣閱人間夢不驚小立
欄干搔短髮亂雲飛度夕陽城
　　　謝黃主管
一杯爲我貰天刑便覺人間有獨醒憶昨
金華侍經席曽分甘露飲春庭
　　　有懷
故人春夢誰復見故園梨花二月天丁祝
主人時醉賞荆州寒食又經年
　　　廣右道中
參天古木緑隂合峻極層巒瀑布長啼鳥
一聲家萬里依然無語對斜陽
　　　又
觸鼻野花香泛泛勸歸啼鳥意諄諄嶺南
三月巳煩暑猶向江頭細問津
　　　贈鹿苑信公詩禪
詩卷隨身四十年忙時參得竹箄禪而今
投老湘西寺卧看湘江水拍天
　　　又
句中有眼悟方知悟處還同病著錐一箇
機關無兩用鳥窠拈起布毛吹
　　　聞德逺與曽裘甫黎師侯㑹飲范
　　　周士所
海棠開後碧桃開寒食人家燕子來一病
閉門三十日更無屐齒到蒼苔
　　　又
張飲名園樂有餘奉常何苦但齋居一杯
我亦垂涎甚病起無聊只羡渠
　　　又
臞曽句法早知名新築詩壇五字城不要
綈𫀆憐范叔應將石鼎調彌明
　　　水仙
淨色只應撩處士國香今不落民家江城
望斷春消息故遣詩人詠此花
　　　賦衡山張氏米帖
人物千年海嶽翁筆精墨妙與天通傳聞
有帖藏張姓怪底湘江月貫虹
　　　借魏元理畫
復古殿中留醉墨只今神品世間無衡山
尚畫傳家寶花鴨來禽肯借不
　　　欽夫折贈海桐賦詩定叟晦夫皆
　　　和某敬報況
童童翠蓋擁天香竆巷無人亦自芳能致
詩豪四公子不教辜負好風光
　　　贈周義山子季隱
廼翁幾年在黃閣郎君四十猶白丁一家
滎瘁不足遒誰持此意聞天庭
　　　樞宻端明先生寵分新茶將以麗
　　　句穆然清風乆矣不作感歎之餘
　　　輒敢屬和
伐山萬鼔震春雷春郷家山挽得回定自
君王思苦口便同金鼎薦鹽梅
　　　又
先生筆勢挾風雷春色先從筆底回郤笑
麄官成漫與望林止渴竟無梅(茶爲郵卒/所竊但詩)
(筒至/耳)
　　　又
詩腸隱隱轉飢雷(一夲作殷/殷作驚雷)春困無人與
喚回強續新詩終不似空傳衣鉢向黃梅
　　　送慈曼如金山迎印老住大潙
傳語金山山下龍乞將上水一㠶風道人
自有飛空錫只載中泠十丈洪
　　　小山書院(爲劉之翰作)
萬里清江占一灣藂生桂樹點幽閑誰人
得似劉郎子賦到淮南大小山
　　　舟中熱甚從鄂守李壽翁乞冰雪
　　　櫻桃
熟顆櫻桃(一夲作/種沙)和露摘新冰削玉辟風
開南樓縱作一水隔不遣小舟衝浪來
　　　夜半走筆酬壽翁
短蓬掀舞不得寐忽枉新詩手自開主人
留客不作意更送一江風雨來
　　　又
二年塵土堆中坐一到南樓眼暫開風靜
江平留不得待教黃鵠送詩來
　　　琵琶亭
江州司馬舊知音流落江湖感更深萬里
故人明月夜琵琶不作亦沾襟
　　　又
潯陽江上琵琶月彭澤門前楊柳風兩賢
抵許不相似哀樂雖殊吾意同
　　　過三塔寺
湖光㶑灔接天浮風捲銀濤未肯休夜岸
繫舟來古塔不妨蹤迹更遲留
　　　又
層巒疊嶂幾重重萬頃煙波浩渺中釣艇
未歸饒夕照耳邊蘆葦戰寒風
于湖居士文集卷第十一
于湖居士文集卷第十二
　　絶句
　　　玉淵
靈源直上與天通借路來從五老峯試向
欄干敲拄杖爲君喚起玉淵龍
　　　萬杉寺
莊田揔是昭陵賜更着官船載御書今日
殘僧無飯喫却催積欠意何如
　　　又
老榦參天一萬株廬山佳處着浮圖只因
買斷山中景破費神龍百斛珠
　　　楞伽寺
朱砂峯下楞伽寺白髮僧生乙丑年乞我
一杯清淨水爲扶脚力上層巓
　　　又
天圍欲盡三千界地險眞成百二關不向
中峯最髙處諸君元未識廬山
　　　又
山北山南劫火餘如何留得此僧居(一本/作廬)
可憐鐘閣三枝竹無復山房萬卷書
　　　鸞溪
蒼龍翔舞餘千仞瀑水奔流欲百盤定自
山靈憐寂寞故教臨鏡有窺鸞
　　　漪瀾堂
水漫春洲到處通檣竿無數挿空濛主人
只愛堂前木不放廬山入眼中
　　　和家君韻寄舅氏
夷齊之清格鄙頑孳孳盗跖何曽閑空齋
風定香縷直但有書冊猶相關
　　　送猿翟伯壽
萬里歸來無首蓿扁舟共載兩猿君今日
送君向何處黃鸖山中多白雲
　　　奉題冨文横舟
山林城市不相得此處俱勝天下降欲展
江天一千里橫舟西南更開䆫
　　　子餘許修草堂遣句勸請
蓮社高人乆寂寥草堂風物故蕭蕭追還
舊觀須公等喚我它年寄一瓢
　　　次韻南軒喜雨
午䆫溜雨忽潺潺想見欣然阡陌間敬簡
堂中有新事水满新池雨滿山
　　　又
北風吹雲如裂絲赤龍卷水尾倒垂雷轟
電激不敢駐驅入吾家喜雨詩
　　　又
天公有意不作難一雨千里須臾間但得
湖南今歳熟我亦腰鎌歸故山
　　　又
使君保障仍蠒絲可憐民屋如罄垂今朝
一雨秋事了便可髙詠豐年詩
　　　送茶
頭綱八餅宻雲龍曽侍虚皇拆御封今日
湘中見新夸喚回清夢九煙重
　　　從呉伯承乞茶
三月新茶猶未識作詩去問野堂君春風
有脚家家到定爲麄官不見分
　　　送僧遊天台
寳刹慿虚五百仙猶將心事向塵邊煩君
試問橋東寺若箇而今又應縁
　　　石惠叔以石斛爲貺因筆賦詩
截得蒼山一叚秋千峯萬壑翠光浮虚堂
百尺瑠璃簟對此眞堪作卧游
　　　題趙知府墓
翁仲無聲石馬閑墓門蕭瑟鎖青煙故人
仰卧青松下落日孤村聞杜䳌
　　　朝謁南嶽
泰常嵩岱拱神州玉帛閑來四十秋卻到
朱明回北首憂時淚作九江流
　　　題方務德靜江所作雪觀
昔日主人今法從空留偉觀古城隅邦人
指點思遺愛我亦先生屋上烏
　　　和伯承送茶韻
佳句新茶亦太竒甞新即日未全遲掃除
鴈鶩行邊事細輾春風細讀詩
　　　和伯承惠笋
錦籜離離郷觸藩怒雷挾雨更追奔絶甘
賴有呉公子菌蠢貓頭不足論
　　　又
楚産惟渠可定交時時隔壁望煙梢巳煩
穉子來相過更有新詩送島郊
　　　有懷長沙知識呈欽夫兄弟
順寧去覆郎官錦府谷仍監太府錢唯有
吾宗老兄弟閉門依舊絶韋編
　　　又
春風花柳又芳妍更接髯郎水竹園小閣
横橋俱勝絶只應欠我共開尊
　　　又
召公分陜是東鄰天逺堂中好主人更喜
新來黃太史賸拚佳句了新春
　　　又
髯郎髙卧元無恙何日湘濵具一舟肯約
春風同過我爲公釃酒䏑肥牛
　　　又
洛陽家世邢郎子間止逍遥自在身病肺
秋來定甦眚可能乗興到沙津
　　　題塔子寺
酴醿壓架玉交加深院無人有落花却憶
江南田舎樂旋敲生火煑新茶
　　　題斷堤寺
柔桑細麥緑油油雲水烘春爛不收馬上
困來尋歇處斷堤寺裏半時留
　　　又
堤邊楊柳宻藏鵶堤上游人兩髻丫可惜
行春來較晚誰家留得碧桃花
　　　又
古寺留春最得多紫㣲花畔海棠窠無人
歳晚同幽獨古栢隂森著薜蘿
　　　德化漪嵐堂感二林碑六言
兩林文章翰墨只今塵上墻隂炎凉莫作
世態是非當印吾心(寘二林碑於屋後恐/非作碑者之意請移)
(置堂/上)
　　　欽夫遣送箭笋日鑄甚珍用所寄
　　　伯承韻作六言便請過臨
君家稚箭寳茗賜出太官水衡巳約髯呉
過我更須君來細評
　　　欽夫和六言再用韻
君詩與物俱妙鄙夫那敢抗衡芭蕉辟君
三舎笋脯亦須改評(欽夫笋脯甚妙/顧非稚箭比也)
　　　游湖山贈圎禪六言
素香無脂粉氣好語諧韶濩音有人問西
來意門前秋水沉沉
　　　送萬老六言
桑下不須再宿囊中莫留一錢打鼔退高
臺寺洗脚上五湖船
　　　次東坡先生韻
微凉入舡䆫秋水滿湘浦過盡前頭灘只
得夜來雨
　　　又
人魚不相及掛頰以香餌因循十年錯歸
計覺今是
　　　又
悠然望江南日岀煙靄微倚門雙白髮屈
指待兒歸
　　　又
漁師來賣魚舡小風蕩漾得錢瞥波去不
怕江流漲
　　　又
朝發方良磯莫宿白水灣寛作一月程須
見江南山
　　　又
我程可黙數中秋過江池趂得江南米新
舂玉滿箕
　　　又
棧羊割肥紅社罋撥濃緑再拜爲親壽起
舞自作曲
　　　又
閉門靜觀心踵息閟天和從渠江頭人尺
水一丈波
　　　題福嚴寺行者堂
揮毫髙山巓餘墨走龍虵請收今夜雨爲
汝洗袈紗
　　　題梅塢圖(并序)
　　尹孺文往時住廬山名所居曰梅塢
　　蓋一丘一壑自在孺文胷中觸於外
　　者感乎内信乎其有樂於此也孺文
　　遇異人得丹竈術蠲痾起死探囊一
　　笑客建康市乆之解后故人恐其遂
　　忘歸也爲此圖殆騷人賦招隠之意
　　然聖賢之學不但爲已孺文窮困悼
　　無以施諸人一寓之藥眞得道者所
　　爲儻又欲按圖尋故巢翩然而往其
　　可乎哉
我曽到梅塢正自畫不如是處有風月君
無懷故居
　　　贈趙簽
趙侯冨貴種自有巖壑姿同姓古所敦早
晩踏天墀
　　　歸宗寺
兩峰雙澗水萬古一篇詩玉局竟仙去空
山無此碑
　　　煙雨觀
七澤䦨干外兹游亦壯哉主人何處去猶
未賦歸來
　　　題朱元晦所書凱歌卷後
我詞不足録聊以醒渠醉更參三十年當
與風子對
　　　贈萬上座
過了鐵圍山復生金蓮臺與問萬上座一
笑愁容開
　　　野牧圖
呉牛三十角乆與牧相忘忽憶淮南路春
風滿柘岡
　　　又
秋晚稻生孫催科不到門人閑牛亦樂隨
意過前村
　　　題畫
權郎筆墨禪往者屢參請斯人骨巳朽妙
處一笑領

于湖居士文集卷第十二
于湖居士文集卷之第十三
　　文
　　　原芝
紹興二十四年芝産于　太廟楹當　仁
宗　英宗之室詔羣臣畢觀奉表　文德
殿賀旣二年芝復生其處校書郎張某作
原芝曰非天私我有宋我　祖宗在天篤
丕祐于子孫明告之符於惟欽哉在昔
仁祖登三咸五以天下爲公授我　英祖
以永我基祚於惟欽哉我　聖天子躬濟
大業旣平旣治上恬下嬉惟大本未立
社稷宗廟之靈亦靡克寜饗有燁兹芝胡
爲乎來天維顯思命不易哉和氣致祥敢
曰不然曷不于他乃廟産旃曷不于他惟
二宗之室曷不于他再歳再岀於惟欽哉
天意則然我　祖宗之意則然於惟欽哉
我二三輔臣以告我　聖天子告我　聖
天子承天之意承　祖宗之意早定大計
惟一無貳紛以貳起辛伯有言惟貳惟一
治忽所原匪弗圖之憂惟貳之懼敢告
聖天子爲萬世慮蠢爾小子越職罪死弗
罪以思惟二三輔臣以思以謀告　聖天
子言有一得以禆吾國萬死奚恤渠敢愛
死而畏越厥職
　　記
　　　遊無窮齋記
人之心思無不至也一息之頃北可以燕
南可以越夫物之善遊莫心若也方在越
也則目之所營足之所履越之山川城郭
也而燕不與焉及其至於燕也猶在越也
夫一息之頃也一心之思也而燕越不能
以相通何也思爲之礙也故一物入於思
一物爲之礙一事入於思一事爲之礙吾
雖欲遊而事與物者留之其能無所不通
而無所不至也哉子張子謂子郭子曰子
好游乎子必無思而後可以游於無窮雖
然無思者聖人之學也而吾與子何足以
知之嘗試與子取其似者而言之子甞寐
而無夢矣乎寐而無夢非無思也神潜而
心不用也方是之時可喜可怒可哀可樂
者紛於吾前而吾心不知焉則亦近於聖
人之寐而無思也巳夫昔之遊不遂者以
吾之思累之今吾嗒然自放於一榻之上
子欲求吾心之所在了不可得其遊燕耶
越耶其在天地之間耶其岀天入神而與
化終始耶子固不能知之而吾亦安能知
之豈獨吾不知之雖有聖人亦安能知之
故名吾寢齋曰游無窮於子何如郭子曰
信斯言也則子所不能自同於聖人者直
在於寤寐之間豈其然耶張子曰然吾方
欲就睡須子他日來爲子言之紹興戊寅
三月記
　　　宣州修城記
宣爲城西南負山東北踞溪流幅貟三千
四百歩建炎中侍御史直龍圖閣㑹稽李
公甞守以支潰卒圍閱月引去公益治城
具器用嚴爲之備當是時江淮之間靡焉
騷動惟宣以城堅好故不𬒳兵宣之人德
李公尸而祝之蓋距今辛巳餘三十年矣
而定陶任公亦以御史直龍圖閣繼李之
績惟定陶公德成而行尊實大而聲宏剛
方以立朝豈弟以牧民民聽旣孚吏虔弗
媮教條一施事訖于理乃視城壘東傾西
决乃閱戎器剥折蠹敗公聳然懼曰吾惟
守土不此之務吾失職矣即日出令裒材
揆功易圯以堅増庳爲崇尺積寸㑹役有
成數檄召下縣使以徒集程督有制犒賜
有時無偏徭無墮工一月而栽再月而畢
干雉雲矗百樓山峙屹嶪岋峨若化而岀
池隍険幽門闥回阻誰何周嚴至者神沮
凡城所須無一不給旣又冶金伐石刓革
揉木殺􁷊傅羽濡筋削角練工之良大治
兵械戈劒弓矢􁃅兠㦸幟視諸故府乃易
乃飭枚計其凡四十萬有竒邦人士女四
方賔客駭嘆其成天造鬼設冬十月虜驅
絶淮翦我合肥蹂我歷陽流柹投鞭規濟
天塹並江列城焦然以憂公旦起聞諜色
不爲動徐召賔佐分卑其職某調某卒某
賦某甲某守某險米鹽薪芻鐵炭布帛瑣
細之物毛舉其目嚴以待命増斥堠申火
禁察姦宄詰逋逃吏持筆牘畢受成畫號
令明壹奔走就事邑居之豪率其僮客什
伍相聮以藝自逹受粟取傭豐殺以宜旬
日得戰士五千嚴兵登陴部分整暇驛聞
諸朝恩給臺仗朝莫閱習導以醲賞四鄰
繹騷羽書交馳吏駭人揺滋不奠居而吾
宣城晏起早眠在都在鄙弗震弗驚邊之
遷民係路來歸振廪授地罔不得所十有
一月首亮就斃闔府文武撰日解嚴父兄
子弟惟公之勤歡喜踊躍願肖公象置祠
宇如所以事李公者公持不可民不公之
謀亟營屋市中公命撤之邦人曰公德著
聞天子且奪公歸之朝盍乞諸天子而留
公則數百千人相與扶携走闕下拜䟽願
借公十年公又遣縣吏禁止民從間道疾
馳卒上䟽乃巳或謂某子之居是邦也宜
知之矣今吾父兄子弟將列公之事刻之
金石使子孫不忘公文非子誰冝爲某謹
應之曰不敢辭也雖然此公之細也使公
自是進而居可爲之地一衆心以爲城尊
主威隆國勢以保鄣天下此公之志也而
見於宣城者公之細也曽何足云勞苦父
兄幸教某某不敢辭願因父兄之言書顚
末以詔來今明年三月吉日歷陽張某
記
　　　樂齋記
趙再可於癸未之秋往主濠之鍾離簿事
過别予於呉門時虜方聚兵汴宋居江之
北者蓋皆徙而南再可獨驅車以北與再
可戚而愛之者交諫止之再可慨然無難
色謂予曰吾聞濠自更辛巳之兵府寺蕩
焉而吾簿之於職又廢而復存者今吾往
寓直之無所將營一椽之屋以庇風雨而
將名之孰可謀之子予名之曰樂齋夫濠
上之樂孰知之使吾於濠官守得其職固
樂不幸而不得其職而不害其爲趙再可
者再可亦樂也又不幸而虜入塞再可與
民以心爲城擇險而守再可之志如此再
可亦樂又重不幸再可力不支而見得於
虜再可以得死所爲幸再可彌樂夫無往
而再可莫不有以自樂再可兹行其策得
矣彼紆朱懷金駕髙車從卒史號稱大官
平時冒爵位取冨貴一旦赤白囊至股慄
心悸謀自竄之不暇聞再可之樂可愧死
矣八月二十六日張某記
　　　宣州新建御書閣記
臣前年客宛陵間出城東門望喬林中有
屋餘百楹問知其爲學宫也即其後有出
於衆屋之上欹傾支拄若樓觀云者御書
閣也私念宣大郡民業於儒十五守多貴
卿名人惟聖人之經天子所書於此乎藏
之弗稱顧若是非政之闕耶今年秋臣自
撫來呉舟行過江上解后宣之士大夫則
巳雄詫其郷之所謂御書閣者謂江而南
環數十州莫若吾州之閣麗且壯而吾經
營之功民蓋不之知焉臣心竊喜快謂前
日方嘆其􁃠陋而今果有新之者恨未得
一至其下也冬十一月宣之守集英殿修
撰臣許尹以書謂臣使記其成臣頓首不
辭竊惟我　祖宗以聖繼聖所以出治一
於道德仁義之實雖未甞求工翰墨而英
華之發越精神之運動心手相忘道蓺一
貫得於自然超冠古昔臣在秘閣甞竊窺
累朝雲漢之章蓋以　太祖皇帝艱難草
昧日不暇給之際重之劫火散亡之餘其
書之存猶數十百卷自　太宗至于　徽
祖所藏益多然後知聖人所以遺其子孫
謂雖極天下之貴而退朝燕息從容娯樂
者獨在於是狗馬聲色技巧之奉不皇及
也我　太上皇帝天縱聖學遹追先猷身
濟多虞同於創業萬機餘力一寓之書六
經諸子史官之所記冩之琬琰頒於天下
者無慮數千萬字特書宻賚登牀所取散
於羣臣之家者不與焉於乎可謂盛矣
主上冨於春秋稽古重華心畫之妙其則
不逺臣知宣城之閣不足以盡藏所賜繼
是又將闢而増之也昔者尹甞爲工部侍
郎以耆儒𬒳　上眷知上之德意志慮
其來宣城百廢具舉農勸于耕士興于學
廪有積粟帑有餘布旣新是閣甿俗呼舞
整整愉愉邦用綏和蓋相其役者宣城知
縣臣李端彦而教授於其學者臣豐至
　　　風月堂記
風月堂旣成張安國過之季髙使記其歳
月夫士逹而爲宰相窮而爲農夫足夫已
而遺其外樂一也坐廟堂進退百吏時雨
暘穫蓺五榖以彼較此孰憂孰適季髙天
下士獨從其適而遺其憂豈理然哉堂雖
成予恐風月不能淹季髙於此也若予懵
甚理亂不知黜陟不聞飢而食渴而飲借
公兹堂或可遺老
　　　太平州學記
學古也廟于學以祀孔子後世之制也閣
于學以藏天子之書古今之通義臣子之
恭也當塗於江淮爲名郡有學也無誦說
之所有廟也無薦享之地有天子之書坎
而寘之屋壁甲申秋直秘閣王侯秬來領
太守事於是方有水灾盡壞堤防民不粒
食及冬則有邊事當塗兵之衝上下震揺
侯下車救灾之政備敵之略皆有次叙飢
者飽壤者築赤白囊晝夜至侯一以靜塡
之明年春和議成改元乾道將釋奠于學
侯語敎授沈瀛曰學如是今吾州内外之
事略定孰先於此者命其掾蔣暉吕濵中
撤而新之先是郡將欲樓居材旣具侯命
取以爲閣闢其門而重之凡學之所冝有
無一不備客有過而嘆曰賢之不可巳也
如是夫今之當塗昔之當塗也來爲守者
孰不知學之冝葺而獨忘之者豈眞忘之
哉力不瞻耳始王侯之來民嘗以水爲憂
巳又以兵爲憂王侯易民之憂納之安樂
之地以其餘力大新兹學役不及民頥指
而辦賢之不可巳也如是夫客於是又有
歎也堯舜禹湯文武之天下傳之至今天
地之位日月之明江河之流萬世無敝者
也時治時亂時強時弱豈有他哉人而巳
耳財用之不給甲兵之不強人才之不多
寜眞不可爲耶詩曰無競維人謂予不信
請視新學夏四月旣望歷陽張某記
　　　隱靜修造記
平時江東法席之盛建康曰鐘山當塗曰
隱靜宛陵曰敬亭敬亭黃蘖之所居而鐘
山隱靜則又誌公杯渡託化之地山川形
勢略相甲乙建炎之兵敬亭獨存鐘山隱
靜則瓦礫之埸也自余往來建康住鐘山
者旣更十餘輩未甞不欲建立而卒不能
有所就數年來僅能復有佛殿矣問其事
力悉岀於道人楊善才者寺之僧無與也
惟隱靜介居繁昌南陵之間地瘠民竆而
無大檀施山又深阻尋幽好竒之士不至
妙義禪師道恭紹興甲子自大梅來披荆
棘輦糞穢由尺椽片瓦之積至於爲屋數
百千楹土木之工金碧之麗通都大邑未
有也蓋妙義住此山於今二十有二年以
歳月之乆願力之堅規模之宏逺心計之
精明始於至難積而至於易營於所無積
而至於有以能圎滿此大事因縁歷年雖
多一彈指之頃也爲屋雖多一把茅之易
也夫以鐘山距建康十里而近冨商六賈
之所走集金帛之施無虚日舊觀之還其
艱若此隱靜望鐘山不敢十一而所以莊
嚴成就乃百過之余甞求其故矣妙義之
道業足以致此而其大端亦以乆故也此
佛事也非乆不濟而今之爲郡縣者視所
居官如傳舎朝而不謀其夕欲民之化也
政之成也難哉年月日張某記

于湖居士文集卷第十三
于湖居士文集卷第十四
　　記
　　　仰山廟記
仰山二王自江而西飲食必祭威德所被
齊光日月乾道元年張某來守桂林時李
金方冦郴陽羽書交馳於道某謁於祠禱
曰使廣西不被兵者神之賜則請爲王廟
于桂且奉神之像以俱其七月某至郡九
月冦平蓋甞以萬人闖吾境知其備也引
去惟王之仁之靈某不敢盡述獨叙其答
某者如此敬撰日擇地於城之北爲王館
御而書其所始使後有考且勸桂之民以
䖍事王二年二月旦張某記
　　　棠隂閣記
君子之爲政去之乆而猶見思者必有惻
怛愛民之誠心感於民也深故其來也如
慈父母之撫其子其去也如父母捨其子
而去父母捨其子而去子之心之思寧有
旣耶猶曰吾父母將復吾歸及其乆而不
復來也思之之心益不能忘於是過其宫
室見其所服用與其所愛樂起敬起慕尸
而祝之社而稷之更數十百世而不敢怠
者蓋昔之人以爲父母則今之人皆其孫
子孫子而事其祖冝如何也余昔爲中都
官聞閩有賢令曰張君仲欽閩之人歌舞
之去而思之前年余爲建康仲欽適通判
府事當塗闕守余檄仲欽攝焉居數月余
罷建康仲欽亦代去余居當塗之别邑往
來田間聞民之思仲欽飲食必禱也余曰
張君之政何如而使爾不忘若是民曰我
亦不能知但去年有水菑而君寔來民不
知水今年水不爲害而吾懼然若將隕焉
君之時吾與官若相忘君去我我曰與州
縣之吏接我亦不知其故知思君而巳去
年余來桂林仲欽提點廣西獄事下車一
月冒黃茅瘴走二十五州以扁舟渡海吏
士扣頭涕泣交諫仲欽搴裳登舟半濟風
作舟師震駭仲欽怡然不爲動也黜陟罷
行一皆考之民民扶輿讙噭以爲百年未
之見也夫以當塗之思則知閩之思以閩
當塗占之仲欽之去嶺表而還天朝也民
之思仲欽可勝述哉昔召伯之敎明于南
國而人愛其甘棠故余登仲欽之閣名之
曰棠隂以識民異日之思閣之前有榕木
交䕃閣上仲欽之所遊息乾道丙戌五月
朔日歷陽張某記
　　　遊朝陽巖記
丙戍上巳余與張仲欽朱元順來遊水月
洞仲欽酷愛山水之勝至晚不能去僧了
元識公意即其上爲亭靣山俯江据澄覽
之㑹五月晦余復階兩賢與郭道深來水
潦方漲朝日在牖下凌倒景凉風四集仲
欽忻然舉酒屬余曰兹亭由我而發盍以
名之余與仲欽頃同官建康蓋甞名其亭
曰朝陽而爲之詩非獨以承晨曦之光惟
仲欽之學業足以鳯鳴於天朝也今亭適
東郷敢獻亭之名亦以朝陽而巖曰朝陽
之巖洞曰朝陽之洞元順道深合辭稱善
即書巖石記其所以張某記
　　　千山觀記
桂林山水之勝甲東南据山水之㑹盡得
其勝無如西峯乾道丙戌歷陽張某因超
然亭故基作千山觀髙爽閎逹放目萬里
晦明風雨各有態度觀成而余去廼書記
其極
　　　衡州新學記
先生之時以學爲政學者政之出政者學
之施學無異習政無異術自朝廷逹之郡
國自郡國逹之天下元元夲本靡有二事
故士不於學則爲竒言異行政不於學則
無道揆法守君臣上下視吾之有學猶農
之有田朝斯夕斯不耕不耘則無所得食
而有卒歳之憂此人倫所以明教化所以
成道德一而風俗同惟是故也後世之學
蓋盛於先王之時矣居處之安飲食之豐
訓約之嚴先王之時未必有此然學自爲
學政自爲政羣居翫歳自好者不過能通
經緝文以取科第旣得之則昔之所習者
旋以廢忘一視簿書期㑹之事則曰我方
爲政學於何有嗟夫後世言治者常不敢
望先王之時其學與政之分與　國家之
學至矣十室之邑有師弟子州縣之吏以
學名官凡豈爲是觀羙而巳蓋欲還先王
之舊求政於學顧卒未有以當上意者則
士大夫與學者之罪也衡之學曰石鼔書
院云者其來巳乆中遷之城南士不爲便
而還其故則自前教授施君鼎石鼔之學
據瀟湘之㑹挾山嶽之勝其遷也新室屋
未具提點刑獄王君彦洪提舉常平鄭君
丙知州事張君松皆以乾道乙酉至官下
於是方有兵事三君任不同而責均雖日
不遑暇然知夫學所以爲政兵其細也則
謂教授蘇君緫龜使遂葺之居無何而學
成兵事亦巳環三君之巡屬整整稱治夫
兵之巳而治之効未必遽由是學也而余
獨表而出之蓋樂夫三君識先王所以爲
學之意於羽檄交馳之際不敢忘學學成
而兵有功治有績則余安得不爲之言以
勸夫爲政而不知學者耶凡衡之士知三
君之心則居是學也不專章句之務而亦
習夫他日所以爲政不但爲科第之得而
思致君澤民之業使政之與學復而爲一
不惟三君之望如此抑國家將於是而有
獲與明年八月旦歷陽張某記
　　　三河記
直秘閣胡昉治歷陽之明年令行禁止道
不拾遺於是始以民之餘力開三河曰千
秋曰姥下曰石跋因民之利不勸以從雷
動風偃天造地設知閤門事龍大淵將
上旨視其成都統制劉源江東運使韓元
吉淮西運使梁竑皆㑹夫興事造業之難
聖智懼焉是舉也惟　天子之信臣臨之
而諸賢參同異之論稱其平以復于　上
將不獨吾千里蒙其利爲保鄣爲蠒絲昉
其任是責哉乾道丙戌十月旦張某書于
三瑞堂
　　　觀月記
月極明於中秋觀中秋之月臨水勝臨水
之觀冝獨往獨往之地去人逺者又勝也
然中秋多無月城郭宫室安得皆臨水蓋
有之矣若夫逺去人迹則必空曠幽絶之
地誠有好竒之士亦安能獨行以夜而之
空曠幽絶蘄頃刻之翫也哉今余之遊金
沙堆其具是四羙者與蓋余以八月之望
過洞庭天無纎雲月白如晝沙當洞庭青
草之中其髙十仭四環之水近者猶數百
里余繫舡其下盡却童隷而登焉沙之色
正黄與月相奪水如玉盤沙如金積光采
激射體寒目眩閬風瑶臺廣寒之宫雖未
甞身至其地當亦如是而止耳蓋中秋之
月臨水之觀獨往而逺人於是爲備書以
爲金沙堆觀月記
　　　萬卷堂記
歐陽文忠公之諸孫曰彚字晉臣者居廬
陵之安成築屋其居之東偏藏書萬卷扁
之曰萬卷堂乾道丁亥冬晉臣自廬陵冒
大雪過余於長沙曰彚堂成乆矣而未有
記也願以爲請夫人莫不愛其子孫也而
爲之善田宅崇貨財今彚有三子不願以
此愚之也蓋辛勤三十年以有此書以有
此堂而使三子者學焉余以爲文忠公之
德冝有後也而今未之聞焉充晉臣之志
其在兹巳其在兹巳晉臣歸幸爲我告之
古之所謂讀書者非以通訓詁廣記問也
非以取科第苟冨貴也亦曰求仁而巳仁
之爲道天所命也心所同也聖人之所覺
焉者也六經之所載焉者也得乎此一卷
之書有餘師矣不然盡讀萬卷之書以爲
愽焉其可也以爲知讀書則未也
　　　壽芝堂記
秘閣脩撰襄邑鄭公子禮自湖南轉運副
使就拜本路提點刑獄提刑置司衡州而
衡州子禮落南寓家所在於是有芝産於
内寢一本九莖五色備具子禮築新堂未
有名也客或考芝之祥名之曰壽芝蓋五
芝生五嶽得以和藥皆致神仙壽千歳子
禮今年七十有二康寜而好德其奉使典
州皆有績惠語曰仁者壽則芝之生豈徒
然哉余與子禮廣西湖南同官又有連也
旣書其扁又爲之記乾道丁亥十二月望
歷陽張某記
　　　金堤記
蜀之水旣出峽犇放横潰荆州爲城當水
之衝有堤起於萬壽山之麓環城西南謂
之金堤歳調夫増築夏潦方淫府選才吏
分護堤上乾道四年自二月雨至于五月
水溢數丈旣壞吾堤又齧吾城晝夜澒洞
如疊萬鼔前尹尚書方公極救灾之道决
下流以導水勢親督吏士别築堤城中民
安不揺越兩月而後水平秋八月某自長
沙來以冬十月鳩材庀工作新堤凡役五
千人四十日而畢巳决之堤匯爲深淵不
可復築别起七澤門之址度兩阿之間轉
而西之接于舊堤穹崇堅好悉倍于舊旣
成某進府之耋老問堤之所以壞曰異時
歳修堤則太守親臨之􁃠者益之穴者塞
之嵗有増而無損也堤是以能乆今不然
矣二月下縣之夫集則有職于是者率私
其人以充它役或取其傭而縱之畚鍤所
及併宿草與土而去之耳視堤旣平則告
畢工於是堤日以削而卒致於潰也予感
其言因書之以告來者使知戒焉築堤餘
材裒之作小亭于堤之半取少陵江湖深
更白松竹逺微青扁之青白亭而刻文于
壁間五年三月張某記
　　　荆南重建萬盈倉記
桉荆州圖經府倉在牙城西街北今之倉
者乃在牙城之南街西其遷廢歳月不可
得而考也初荆州平時米麥麻豆歳輸于
府者合十四萬有竒今財七之一以其少
也故廪庾出納在官者不復甚經意因陋
就簡以至于今十年來荆州屯兵諸道之
饟者受給無所於是因倉之餘地續續爲
屋横邪曲直隨地之冝如積薪如布筭或
髙或􁃠上雨旁風至棟桷委地而猶藏榖
軍士月給皆黑腐以飼雞豚且不食余至
官三月旣築潰堤間與僚吏周視官寺蓋
無有不敝壞者而倉爲急㑹朝廷賜以峽
州所買之木即檄統制官董江節度判官
趙謙攝掌書記汪琳撤舊屋而新之合爲
屋一百五十楹揭之曰萬盈倉外峻墻垣
内謹扄鑰臺門髙廣聽事深明面勢位置
稱其爲大有司也自湖之南北江之東西
舉無與吾倉爲儷者是役也奔走程督又
有攝潜江巡檢郭撝凡用木九千枚緡錢
六千米千斛旣成而余以親疾丐祠去前
所謂官寺之當葺者僅能畢甲仗庫若學
宮軍帑則已鳩工而未成也乾道五年三
月旦歷陽張某記
　　　黃州開澳記
守楊冝之至黃三月問諸父老曰黄之所
以未復其故者以古澳之未濬也黄爲州
臨江背山沙岸壁立客艘上下無所於泊
幸而畢關征則棄去如脫兎四方之物至
黃者不復貿易黃之民惟其土之毛晝合
於市無所售則悶然以歸夫然者以四方
之來者不留故也今誠還澳之舊使順流
而下泝江而上者不于黄有風濤之厄稍
爲旦暮計黄之爲黄庶乎可也冝之惕然
不皇顧其帑廪之有無即日鳩工惟父老
之言爲信親率畚鍤於以用民而民無怨
閱廿日而開澳之工畢始澳有上源乗夏
潦之滛沙水俱至水去沙積日濬治之亦
塡淤也冝之謂澳者所以藏舟絶一源則
下澳長無湮塞之患蓋前之議者未及講
也乃罷開上澳余來適丁其成且冝之之
言方公務德則啓其端余視方公爲文人
行故樂記所以乾道五年四月八日張某
記

于湖居士文集卷第十四
于湖居士文集卷第十五
　　序
　　　廣招後序
廣招吾友郭從範爲丞相趙公作也丞相
没南荒不及見紹興乙亥冬致事天下哀
之故從範作此文以尉九原之思張子曰
丞相以忠受知天子同列媢疾羣纎嗾吠
丞相以遷死丞相之死不死也今大憝幽
戮聖政日起丞相志願畢矣挾姦欺君雖
生猶死謂丞相之魂可無招也從範年未
三十長不滿五尺胷次浩然常欲軒輊天
下士聞不平事攘臂齧齒椎牀唾壁終日
咄咄使從範幸而見用必不淟涊帖然隨
流波也又區區爲趙公作此文從範之心
可知也巳可知也巳
　　　龍舒淨土文序
阿彌陀如來以大願力攝受羣品繫念甚
簡證果甚速或者疑之余甞爲之言阿彌
陀佛即汝性是極樂國土即汝身是衆生
背覺合塵淪於七趣立我與佛天地懸隔
佛爲是故慈悲方便開示悟入現諸無量
如幻三昧莊嚴其國備極華好復以辯智
而爲演說令諸衆生歡喜愛樂於日用中
能發一念念彼如來欲生其國即此一念
清淨堅固還性所有與佛無異當是念時
不起于坐阿彌陀佛極樂國土悉皆現前
如是脩習乃至純熟幻身壞時此性不壞
金蓮華臺由性種生往生其中如歸吾廬
諸佛菩薩即我眷屬性無異故自相親愛
友人龍舒王虚中端靜簡㓗博極羣書訓
傳六經諸子數十萬言一旦捐之曰是皆
業習非究竟法吾其惟西方之歸自是精
進惟佛惟念行年六十布衣𬞞茹重趼千
里以是教人風雨寒暑弗皇恤間居日課
千拜夜分乃寢面目奕奕有光望之者信
其爲有道之士也紹興辛巳秋過家君於
宣城留兩月始見其淨土文凡修習法門
與感驗章著者具有顚末將求信道者鋟
木傳焉或病虚中公儒者而好佛之酷若
是又欲率天下舉以從公不亦戾吾聖人
之意耶虚中應之曰聖人固云然也書非
聖人刪耶而曰惟狂克念作聖夫狂去聖
逺甚而一念之克即到聖處衆生一念念
佛即到佛處如之何不可商太宰問聖於
孔子自三皇五帝皆不以云而曰西方有
聖人焉庸詎知西方之聖人非佛謂耶虚
中諉予序其書故并載之虚中名日休是
歳十月旦歷陽張某序
　　　送王壽朋歸霅川序
王壽朋自臨川相從度彭蠡登廬阜方舟
順流盡覽東南山川之勝蓋三閱月至呉
門而後别去壽朋㓜游太學爲名進士以
其餘力旁通神農黃帝之書探囊起死退
然無驕色郷來賔客相與游從如壽朋耐
乆可二三數也臨分置酒齊雲惘然爲書
隆興初元六月二十五日
　　　送呉教授序
臨川於江西號士郷王介甫曽子固李太
伯以文爲一代宗主而皆其郡人故居民
多業儒碌碌者出於它州足以長雄故能
文者在其郷里不甚齒録獨素行可考而
後貴也呉氏子鎰余爲州將時所舉進士
方羣試于有司予因識之登于朝中乙科
知舉者甞欲以冠多士旣不果則爲之延
譽一時名聲籍甚分敎郴州學以余之素
也來廣西從余歷三時而後之官余謂鎰
不以文勝蓋見貴於郷里者雖然古之君
子固有獨行自立舉世非之而不悔至貴
於郷里猶未足道鎰也蓋尚友古人益思
未見其止者與必試於烈火而後知玉萬
物俱流而金石乃止余欲金玉鎰也鎰勉
之
　　　送野堂老人序
乾道丁亥六月余來長沙於是金華宋君
子華爲之丞子華老於學校忠厚慈祥練
習典章事之來也子華雖不言而意之所
屬蓋得之於眉睫之間某得師焉以免於
戾子華今歸矣某蓋婁申之於有位者而
未逹也雖然逹不逹於子華何足道夫不
在其身必在其子孫子華年固未艾也子
華由是顯以爲天子之名卿才大夫則必
惟其冝將其後四世五公也耶未可知也
十有二月六日歷陽張某安國書
　　　送臨武雷令序
雷氏子潨爲臨武縣令將行問所以爲縣
於子張子敬與之言夫虎豹之暴也猶豢
而畜之豈非度其意之所安而逆其情之
懼者與是以王者之治本人情今吾臨武
之人人也其好生而惡死趨利而辟害與
吾等也獨柰何以夷眡之故吾願雷子之
居是官不欲夷其民譱推其所願欲而巳
摩而撫之搏而磔之其寛其猛各有攸當
雷子之爲臨武將以是而有濟與未可知
也
　　　史警序
余自荆州得請還湖隂未至黄州二十里
扁舟遡浪來迎者故人談獻可也握手問
無恙命酒相勞苦略赤壁泊黃岡望武昌
西山余歎曰壯哉周公瑾之爲丈夫也一
舉而三國之勢定使老瞞屏息帖耳不敢
睥睨呉蜀者終其身獻可曰是則然矣孰
知三國之勢定而天下之人不復知有漢
也公瑾孔明外託大義實自爲計確乎以
劉氏爲心者誰與余惕然正色不敢復議
獻可又岀所作史警十餘篇相示純正剴
切得古人論議所未到余三復擊節之同
舟至蘄陽而別因書以冠諸篇首獻可蘄
水人獻可名也字亦云乾道己丑四月旣
望
　　銘
　　　陳季陵借軒銘(并序)
陳子借鄰居之水竹以名其軒張子曰萬
物皆備於我矣奚以借爲雖然陳子之意
則有在也作軒銘銘曰
自我觀物有一不可反身而誠至於備我
混爲一家抉其藩籬曽謂陳子而不是知
利欲移人抑或盗取施施夸人曰已實有
我登借軒聞子德音息隂俯流以洗我心
　　　呉春卿髙逺軒銘
坎井之蛙爬沙終日大鵬垂天六月一息
穴壁而闚見不盈尺我登泰巓洞視八極
今春卿覽德輝於千仞之表期汗漫於九
垓之外髙矣逺矣此余之所以名其室者
歟
　　　取友銘
直諒多聞我友三益言則我從斯我之賊
天髙聽卑好是正直側僻取容幽有鬼殛
隳節敗名禍止汝身當官而行將疚我民
揆己何如以處它人汝誨汝思汝銘汝紳
　　　龔養正芥隱銘
一雞之爭覆我龜蒙或俛而拾以華厥躬
是子龔子矯矯六尺歛而藏之寄此一粒
龍伯觸氏孰大孰小我銘此庵不滿一笑
　　　橘隱銘
采芝之仙藏於橘中江頭木奴比千戸封
彼君子兮從吾所好霜落橘熟持杯一笑
　　　墨沼銘
直大而方重厚少文德比玉磨礲圭角虚
以受人不碌碌坐閱萬物與古爲徒受命
獨有酌者水和而不流滿不覆瑞我翰墨
散爲膏澤潤民屋是謂墨沼天實卑我奠
南服
　　　永寧寺鐘銘
謂聲非鐘謂鐘非聲離是二想此鐘常鳴
聲無盡藏鐘亦不壞如雷如霆震此嶺海
　　　李周翰所藏洮石銘(周翰蘄州人/中洲乃其隱)
(號/也)
出西河之結録薦中洲之隱君蓋未始用
吾力也不必發於硎若夫砥節礪行不見
其頴則所以表一世而無羣者耶
　　說
　　　二張字說(吴宮教祗/若之甥)
渉世欲淺造道欲深故渉之字深伯舜爲
法於天下可傳於後世我猶未免爲郷人
也故法之字傳伯過渉滅頂在易則凶居
安資深左右其逢鞅法起秦卒轘而躬弗
敝以傳厥惟聖功爾深爾傳惟是之誨謂
予不然質爾舅氏
　　　勉過子讀書
學無早晚但恐始勤終隨今有二人焉皆
有百里之適一人雞鳴而駕馬瘠車敝憩
於塗者數焉則窮日之力未必能至一人
日中而駕馬良車駛其行不息吾知其必
先於雞鳴者矣故夫車馬者質也作輟其
勤墮也過氏子年二十有一矣棄其舊學
之佛而惟吾儒之歸質甚羙也志甚勤也
猶懼其畫也故書此以勸之
　　　諱說
某屏迹念咎不接外事然所寓淺狹東西
行者語音輒相聞竊聽小民籍籍稱說新
史君之政寛而不淪於弛嚴而不入於暴
老吏歛手不得措可否其間如平舅甥之
獄於談笑頃事關敎化皆可紀述父子相
告私自抃蹈謂士以所學所行析爲兩塗
乆矣今公經術學問軌世立範立朝如是
治郡如是全德具羙稽之昔賢無所與讓
敢再拜賀但有避諱一事始聞而笑沖聞
而疑終之不能自决而私布之執事何者
以公髙明直諒萬萬不應有此談者妄謬
巳甚是故始之以笑談者至于三數人而
不巳又聞有所何治是故中之以疑以某
受知疑焉不告則爲有罪是故終言之而
不敢以逆公意而止蓋二名不偏諱卒哭
乃諱禮也私諱不及吏民不諱嫌名律也
不偏諱屬聮則諱徴在是也卒哭乃諱生
者之名不當自諱也私諱不及吏民惟
天子之諱通乎天下不諱其私示不敢與
尊者抗也不諱嫌名雨禹丘蓲是也禮不
應偏諱偏諱某字猶之可也偏諱其嫌猶
之可也今凡支申之屬音之近者皆諱之
支使謂之察推收支謂之收給狀申謂之
狀呈申時謂之衙時果然也豈不甚可笑
也則與退之所謂宦官宫妾之不敢言諭
及機者何異以公之剛正而欲人以宦官
宫妾之態事已必不然也此某所以始聞
而笑也談者又曰不獨此也雖公之名亦
不欲人及之昨者小吏誤以言笞之百矣
誤公名且受笞冝吏民之諱支諱申也此
某所以中之以疑也故相名檜謂膾魚生
王氏諱山易山爲巖又有郎位名說而自
諱月使其隷候月則曰汝往視天大星出
告我家諱禮客李姓者更以季至如墨池
皮綳載在稗官不舉進士退之作辯此公
之所熟聞而訕笑者夫寧躬自蹈之意者
羣吏求容恱於公而爲是耶抑公未之聞
耶其笞吏也將它罪耶此某終之不能自
决而私言之執事也果有是也公更之不
難不然也願公進羣吏而諭之使言一循
其故春秋之法責賢者備公垂意焉或謂
某曰公或無是以告者過也公得無怒子
某謹應之曰公屬爲御史聞無不陳責難
於君天下歸忠焉士有爭友况某於公也
無而言之公必諒某之心奚怒之有
　　　歐陽氏子字說
春而萌芽夏而長養揫歛於秋而閉藏於
冬天之時如此可以仕則仕可以止則止
可以乆則乆可以速則速聖人之時如此
知時之義者其發而中節之謂乎渉於過
不及則必爲小人而無忌憚故君子曰時
中歐陽氏子年十有一育於外大父袁仲
禮其生也有以時魚饋者袁君名之曰時
時楚産也出必春莫漁伺之識嵗月以其
時也故以時名夫時非有知也乗氣而化
時且如此今吾之時天所命也人欲旣勝
顚倒錯亂曽時之不若故字時曰伯時而
書其所以告之
　　　贈時起之
時氏彭城大族度江而南一居秀之崇德
一居呉興一居廬陵居崇德則某之外王
父也甞爲登聞檢院通判吉州知雷州卒
葬崇德兩子伯舅諱歈不及仕而死亦兩
子長嘉之迪功郎其季三歳隨母適廬陵
伍氏從伍姓今年三十三矣某守臨川同
舎郎王宣子守廬陵遣人訪尋得之告以
家世爲更其名曰起之而字之曰子家仲
舅名檄居官廉正惠愛辦治今爲朝散郎
新通判汀州子男四人勝之恭之文之惠
之未艾也居呉興曰衍之卒官朝請大夫
成都轉運判官子伍人儁登進士科傑侃
佐行以任入官居廬陵曰開之兩子佑倚
某於時氏旣外諸孫又娶仲舅之女因書
遺子家使槩知其生出本末云年月記
　　賛
　　　贈白雲道人賛
白雲說相口舌瀾飜南山霧中時見一斑
是耶非耶吾不得而知也
　　　題劉仁瞻告賛
劫火洞然玉石皆空天存此書于以勸忠
　　　題桂林劉眞人眞賛
河目甚口須髯怒張人貌而天者耶其骨
巳朽其人不死與天地齊年者耶山髙谷
深變化成空一笑相從惟我與公
　　　龔養正冩眞賛
山澤臞儒詩中仙獨立骯髒遺拘攣服以
幽蘭佩芳荃臨風髙詠離騷篇不知畫工
胡爲而得其傳耶
　　　自賛
于湖于湖隻眼細隻眼麄細眼觀天地麄
眼看凡夫
于湖居士文集卷第十五
于湖居士文集卷第十六
　奏議
　　　論緫攬權綱以盡更化劄子(秘書/正字)
(召對/日)
臣恭惟　陛下天縱神聖身濟興運兢兢
行道餘三十年以　陛下之心行　陛下
之政唐虞三代冝不足進而懷忠之士以
今揆古容欲有議者何哉羣臣負陛下
使令也自　建炎以來朝廷之治蓋甞一
再更張方　陛下厲精於中興之初則執
事者立異相髙隆虚名而略實用逮　陛
下恭巳於修好之後則專國者怙權植黨
廢公議以竊主威夫君天也父也事天事
父若此尚何暇望其它哉今　陛下收還
威柄人才用舎蔽自　聖志先時二者之
敝固巳革去然臣之愚猶欲冒昧自竭者
誠願　陛下清間之燕宻諭邇臣使之無
苟目前益務逺略而巳夫事有可爲當各
進所聞豈必拘形迹之疑政或偏敝當勿
憚改作不冝習見聞之舊翫歳月則將失
投機之㑹飾文具則必盭責實之旨使羣
臣精白以承休德則　陛下髙拱而昭成
功永輯隆平無有紀極惟　陛下留神財
幸取　進止
　　　乞改正遷謪士大夫罪名劄子(祕/書)
(正字召/對日)
臣仰惟　陛下天造神㫁與海内更始士
大夫流竄降黜一皆抆拭待之如初甚盛
德也臣竊見前者大臣竊　陛下之威福
濟私心之喜怒逮其莫景很恣尤甚士大
夫稍自振厲不肯阿附或小有違忤則羅
致之獄毛舉縷析旁逮知舊懼其不能廢
錮必以贓私罪汙之有司觀望風㫖鍜錬
煩酷使之誣伏爰書訊鞠貫穿首尾強立
左驗務令案節備具牢不可破今雖累降
詔旨許以辯雪然有見賢能之士或曽蒙
陛下奬拔則忌之益深乃使虚被誣衊自
新無路人才終棄實可憫惜臣愚欲望
聖慈斷自宸哀特降睿旨下刑部諸命
官自去年郊祀赦前犯贓私罪除州縣監
臨之官因民戸論訴監司按發若有冤抑
依條審實外如係近年取怒故相並縁文
致有司觀望鍜錬成罪之人特免看詳並
與改正庶幾士大夫實霑恩宥復全名節
得備國家選用天下幸甚取　進止
　　　論涵養人才劄子
臣聞國勢之強弱不係於土地之廣狹甲
兵之利鈍而係夫人才所謂人才者有二
焉文章足以藻飾治具風采足以羽儀薦
紳此平時用之而有餘者也靜有以察未
形之機動有以應方來之變如藥石眞可
療病如榖粟眞可捄飢此則平時旣不可
不涵養蓄儲而羽檄交馳之際則又不可
頃刻而無此者也恭惟　陛下以天縱之
聖躬履興運而宵旰求治深思逺慮將以
遺子孫萬世之安搜羅人才惟恐或失所
謂藻飾治具羽儀薦紳者固自不乏然臣
區區之忠猶効此言者誠懼夫實用之才
尚少也夫楩楠𣏌梓自拱把知其爲良然
不假之以歳月培壅封埴遽責之以任重
鮮有不撓折者是人才又貴夫涵養欲望
聖慈深詔二三大臣俾更廣求實才可用
之人善謀能斷文不足而質有餘者置諸
中都扶持長養婁試熟察以須其成在平
時則隆國勢以折未萌於緩急則受任奔
走禦侮捍患無不可者誠得一二十輩森
布在列則　陛下可以垂拱無爲固宗社
於磐石而二三大臣亦可以優游怡愉於
廟堂之上而無所事矣取　進止
　　　請刪定　列聖圖書劄子(校書郎/賜對日)
臣仰惟　帝室龍興聖聖傳緒天德地業
旣載諸信史雲章奎文又勒于鴻編於是
並建内閣以謹其藏所以宣奕葉之文明
示萬世之軌範　陛下身濟大業遹追來
孝載即廣内一新寶儲館御䆳清規模輪
奐神聖顧歆中外感恱太平盛舉不可加
巳然臣竊聞　列聖圖書皆在冊府六閣
所藏或爲未備欲望　睿明深詔祕館恭
取　祖宗寶訓御集實錄五朝正史盡行
録冩館職讎校上之六閣庶幾典冊尊嚴
日星並煥上以昭　陛下尊祖欽宗丕揚
謨烈之意外以闡治世之彌文垂耀來今
取　進止
　　小貼子契勘今來陳請並係巳成之
　　書止乞就袐書省官吏抄録校正即
　　不置局支破添給將來了畢亦不推
　　恩
　　　乞不施行官貟限三年起離僧寺
　　　寄居劄子(校書郎/賜對日)
臣伏見指揮臣寮陳請州縣僧寺官貟見
住者限三年起離今來將巳限滿臣竊惟
朝廷住賣度牒之乆僧徒寖少所在佛屋
例多空閑往者中興之初西北士人渡江
甞有指揮許於僧寺安下休兵以來雖間
亦自造住屋然其間實有窮困者卒歳之
計猶且不給豈有餘力可以買地建宅今
縁年限將滿僧徒漸敢無禮迫逐或結託
官吏迫以威勢流落之士極爲狼狽臣又
聞紹興府福州泉州宗司及南班宗室皆
在僧寺格以新制則此官府亦合遷起若
别行營繕豈惟州縣甚有所費而工役之
多又復重擾百姓伏望　陛下矜恤特賜
睿㫖將昨降寄居僧寺限三年起移指揮
更不施行庶使僑寓之士數百千家皆均
被上恩不致失所取　進止
　　　論先備劄子
臣聞善毉者不以無病而廢藥石之儲善
國者不以無事而忽先具之備蓋懲病克
壽弗畏入畏古之戒然也恭惟　陛下神
心淵懿聖學髙逺前世安危治忽之鑒當
今先後注措之冝皆巳昭晣洞逹無有疑
蔽如日之中而纎悉必照如衡之平而輕
重必審凡所以明謹政體興起治功鞏固
丕基維持萬世者罔不備具固何待羣臣
千慮之愚然臣不識忌諱深惟古人先事
之義竊謂今日歳誠豐矣然荒政不可以
不治兵固戢矣然邊備不可以不謹黎獻
畢集允釐百工當思有馳騖不足之時四
方無警百姓按堵當思有毫末弗緝之患
此其略也夫綢繆宜隂雨之未及宴安惟
酖毒之可畏伏惟席大治大安之勢擇凡
當預備之䇿因大臣造膝之餘使之一二
條舉熟復而深圖之孟子曰國家間暇及
是時明其政刑雖大國必畏之矣臣不勝
惓惓以爲　陛下獻惟　陛下幸赦取
進止
　　　乞更定太常樂章劄子
臣恭惟　陛下飭躬齋精祗見郊廟靡愛
圭幣懷柔百神獨聲詩之薦未稱明德伏
觀太常所奏樂章第其篇叙則有詳略之
不同稽之文義則或違牾而弗恊三歳之
親祠四時之常祀率用此也而習熟所傳
有司弗議臣甚懼焉恭惟眞宗　仁宗
寔始親製薦饗樂章所以申景鑠宣至和
假三靈之驩者炳然與日星較著而當時
輔臣翰苑奉詔而作者亦皆依末光垂典
冊雅頌所編不足進也臣愚欲望　聖慈
深詔邇臣取凡太常樂章更定篇次摽别
部分具以奏御　陛下萬機之暇用　列
聖故事擇宗廟郊禖親祠所用駿發　睿
思肆筆而成其餘分命大臣與兩制儒館
之士一新撰述裒爲成書下之太常以俟
來歳郊見奏焉庶幾中興追繼韶勺施之
無窮取　進止
　　　乞脩日曆劄子(起居舎人兼脩玉牒/實録院檢討官日)
臣聞　神宗皇帝相王安石用私意作日
録一時政事羙則歸巳陳瓘以死爭之著
爲尊堯集日録辯等書忠臣義士感激增
氣恭惟　陛下躬履艱難濟登休治寶慈
與儉仁民愛物聖德之盛固巳聿追先烈
而故相信任之專禮遇之隆又非特如安
石受知於　神祖也臣竊謂政事舉措號
令設施一皆蔽自聖斷故相或能將順賛
襄而巳臣懼其作時政記亦如安石專用
已意掠羙自歸揜　陛下之聖明私羣臣
之褒貶日曆之官因取其說著於簡䇿大
非尊戴　君父傳信萬世之義臣實恐懼
仰惟　陛下旣遴選史臣付以論譔欲望
駿發明詔再取去歳以前臣僚修過日曆
詳加是正審訂事實貶黜私說發明聖德
庶幾作　宋一經襲六爲七垂之無窮天
下幸甚取　進止
　　　論王公衮復讎議(兼權中書/舎人日)
復讎義也夫讎可復則天下之人將交讎
而不止於是聖人爲法以制之當誅也吾
爲爾誅之當刑也吾爲爾刑之以爾之讎
麗吾之法於是爲人子而讎於其父母者
不敢復而惟法之聽何也法行則復讎之
義在焉故也今夫佐公衮之母旣葬而暴
其骨僇尸也父母之讎莫大於是佐公衮
得賊而輒殺之義也而莫之敢殺也以謂
有法焉律曰發冡開棺者絞二子之母遺
骸散逸於故藏之外則賊之死無疑矣賊
誠死則二子之讎亦報此佐公衮所以不
敢殺之於其始獲而必歸之吏也獄成而
吏出之使賊洋洋出入閭巷與齊民齒夫
父母之讎不共戴天者也二子之始不敢
殺也蓋不敢以私義故亂法今獄巳成矣
法不當死二子殺之罪也法當死而吏廢
法則地下之辱沉痛鬱結終莫之伸爲之
子者尚安得自比於人也哉佐有官守則
公衮之殺是賊恊於義而冝於法者也椿
等聞春秋之義義在復讎公衮起儒生尫
怯如不勝衣當殺賊時奴隷皆驚走賊以
死捍公衮得不死適耳且此賊掘冡至十
數甞敗而不死今又敗焉而又不死則其
惡必侈於前公衮之殺之也豈獨直王氏
之冤而巳哉椿等謂公衮復讎之義可嘉
公衮殺掘冡法應死之人爲無罪納官贖
弟佐之請當不許故縱失刑有司之法冝
如律謹議
于湖居士文集卷第十六
于湖居士文集卷第十七
　　奏議
　　　進故事
臣某曰曹操苻堅狃數勝之勢擁百倍之
衆因利乗便長驅而前偃然有吞併之心
然呉與晉卒能以單寡之士談笑走敵操
堅號爲善用兵者及兹智勇俱困鳥駭䑕
竄僅以身免而其國遂以不競者何也呉
晉之君臣能以靜制動以逸待勞以直應
曲而又有周瑜謝元爲之將帥也夫兵不
欲多也兵多而不精則志不一而易潰曹
操符堅之衆是也是故兵不可以不練將
欲專也將得其人則兵雖不多亦足以取
勝赤壁合肥之役是也是故將不可以不
擇夫兵巳練而將巳擇則吾飭邊備逺斥
堠峙糗糧省不急籌於帷幄以待之而巳
耳雖狼子野心不義而強吾何畏焉
　　　又
臣某曰文帝可謂知道也巳不以我之休
戚易天下故約於處巳而天下以尊榮歸
之詘於一時而萬世以盛德稱焉炎正傳
禩彌於四百文帝所以固結天下之心者
在是也夫儉非難而岀於誠之爲難民至
愚而神不可以文具化也愼夫人不出房
闥而天下知其衣不曵地文帝亦庶乎其
誠矣其於冨海内而興禮義也何有昔者
舜禹之世而苗民不格夷狄之患何世無
之不曰舞干羽乎文德誕敷而後干羽可
以懷逺不然抑末也匈奴盗邊文帝猶恐
傷民不欲深入蓋諱兵而不用也然當文
帝之時疆場無甚擾匈奴浸亦貼服文帝
所以爲強在德而不在兵也夫強固不在
兵而軍政不可不修細柳之屯帝識其爲
眞將軍當饋而歎然後又知文帝勤於修
德猶不敢一日而忘兵也
　　　論薦劉澤奏
臣等伏覩武功大夫馬軍司後軍統制劉
澤懷州人𥘉爲劉錡偏將錡噐之使特將
一軍順昌(一夲作/順川)之役有雋功錡罷澤以
所部屯太平都統王進掊尅苛暴軍人怨
之刺骨獨澤撫士卒如子進有所科歛澤
一不從進怒逐之澤家無蓄儲即日乏食
舊部曲議賑給澤澤不可曰幸有官可以
歸吏部與其子徒歩參選旣判成矣㑹馬
軍司後軍闕官此軍從劉錡乆倚功怙勇
將非其人則或頡頑而不服帥擇將難之
有以澤告者以爲後軍統制一軍怗怗且
畏且喜澤之在後軍如在太平軍中分市
官布澤曰吾軍貧甚顧可以布與吾軍耳
明日以狀謝得布它日令軍中市瓦澤又
曰所居間屋尚多瓦可撤也撤以與之澤
在軍自已俸之外雖添給之屬不以一錢
供其私起居飲食與士卒賤者等廉勤忠
直根於天性自其儕伍雖平時有不快於
澤者亦不能不稱其賢澤年五十有二從
軍三十年婁有戰功介於進取不善委曲
專務奉公守職存撫士卒而巳夷考其行
雖古名將何以過是臣等采之公議輒敢
論薦欲望聖慈將澤不次抜擢以爲中外
之勸
　　　繳駮成閔按劾部將奏(中書舎/人日)
准中書省送到録黃一道爲成閔按劾西
溪選鋒第一將部將李因全不照管人兵
致令逃竄乞罷從軍與逺小差遣奉　聖
旨依李因添差江西安撫司准備差使令
臣書行者
右臣竊惟國家之所以懲勸天下賞罸而
巳然賞不當功則不如無賞罰不當罪則
不如無罰何也功罪巳著而賞罰未行則
賞罰之權猶在也功罪著而賞非功罰非
罪則爲善者不勸爲惡者不懼賞罰之柄
於是失矣自聞西溪卒伍逃竄之事旣兩
旬浹其所以不憚死而竄者情之曲折
陛下旣巳知之不待臣之言然二十日之
間主帥而下未聞略有黜責外廷之臣不
敢以爲疑者意　朝廷方此圖之而未也
今玆則大不然　朝廷旣巳不治其人而
成閔乃敢無所忌憚公爲劾章歸過隊將
乞罷見任仍送吏部夫掊刻軍士役使軍
士利入於巳怨積於下者閔與統制統領
官實爲之也閔不爲之則統制統領官安
敢爲之統制統領官不爲之則將副部隊
將安敢爲之　朝廷委曲涵容置閔與統
制統領官等一切不問乃特用閔之言罷
一隊將所謂隊將者何其獨不幸也哉罰
不當罪臣恐浸失賞罰之柄自此此輩愈
更恣橫輕侮憲章事雖至微關繫甚重臣
愚欲望聖慈將成閔與當來士卒逃竄本
軍統制統領將副等官等第降黜其本軍
統制官仍與罷免庶爲餘人之戒或　陛
下聖意不欲如此行遣即乞將閔今來陳
乞罷隊將劄子亦不施行以破小人詭計
以慰士卒之心所有録黃臣未敢書行
　　小貼子臣訪聞馬軍司㝷常減刻軍
　　兵請受及非時役使最爲酷虐士卒
　　怨帥臣入於骨髓　陛下聖聦幽隱
　　必察諒必周知臣不敢復布若因此
　　時略與黜責不惟餘人知所懲戒亦
　　可以收中原士卒之心踈逺冒聞不
　　勝恐懼
　　　論衛卒戍荆州劄子
臣仰惟　陛下軫念上游旣以荆州付之
劉錡而又倚信聽從無一不至伏觀此來
詔旨爲錡而下數踰二十如嚴制節備官
屬頒緡錢増鎧仗之類是巳顧中外之論
猶謂錡之所急寔在兵少欲出衛卒往戍
錡所夫自呉至荆州山川阻逺調發數千
與其孥俱則是數萬不惟經行煩擾亦非
所以外示安靖也臣愚竊欲效計以謂取
之於逺不若取之於近所謂夔路是也今
諸路將兵往往有名無實臣甞詢之惟蜀
爲盛成都萬人潼川六千夔路四千夔之
去荆道路無幾若以夔兵二千益荆州轉
潼川之卒以𥙷夔闕而下成都之甲如夔
之數戍潼川或歳時踐更或一定不易如
是則内無遷徙之爲勞外無疑間之可開
周旋几席之上而形勝之強成矣議者必
曰夔當蜀後夔守虚則蜀以危臣謂不然
自荆入蜀取道峽中地勢險絶人必魚貫
而進荆在平衍之地據具蜀之衝使荆果
強則孰敢踰荆而窺蜀是夔雖有兵寔寘
於無用之地徙之於荆則上可經蜀(一本作/徑蜀)
下控沔鄂蜀旣無慮而上游亦固一動兩
得有利無害伏惟　陛下留神財幸取
進止
　　貼黃臣竊攷　祖宗舊制諸將兵未
　　有不更戍者所以均勞逸習道路如
　蒙　聖慈采擇乞下四川制置使及
　　湖北帥臣同共措置從長施行
　　　論治體劄子(甲申二/月九日)
臣竊惟今日天下之事可謂極矣國威未
振士氣未立財用殫匱甲兵脆弱譬之元
氣虚竭之人百疾俱見非毉如俞扁有湔
胃浣腸之術莫能起也天授　陛下神聖
英武龍潜旣乆周知天下之故作其即位
則舉玆世而新之獨攬權綱考核名實憂
勞圖回日不皇暇顧惟内外小大之臣不
足以仰望清光之萬一是以再歳于兹大
勲未集然臣聞之立志欲堅不欲銳成功
在乆不在速治有大體不當毛舉細故令
在必行不當徒爲文具大僚欲其同德比
義共濟艱難之業羣臣欲其宿道郷方不
爲朋黨之私如是則内治不患其不修外
難不患其不弭以此冨國以此靖民以此
復文武之境土以此攄髙文之宿憤躊躇
四顧無不可爲者巳如其不然臣恐藥不
當而病益深則其憂有不可勝言者惟
陛下留神財察取　進止
　　　畫一利害
一國家駐兵淮甸根本之地實在江南㳂
江控扼當有重鎭除建康係帥府外如鎭
江九江武昌守臣權輕緩急難以責辦欲
望詳酌移淛西帥於鎭江江西帥於九江
鄂州則帶㳂江安撫使仍撥蘄黃光三州
爲管内遴選帥臣使治城壁繕修器械訓
習本路兵民積蓄財穀責以歳月務收實
効
一竊聞議者欲分抛鹽引於民間兊便錢
物縁食鹽之人有限若一頓賣過却須暗
損榷貨務常年所入之數臣昨曽具白劄
子乞將婦人封號自恭人至孺人等第立
價出賣許人户書塡與母若妻及女如貴
族品官之家亦許與妾比之官誥人更樂
從比之度牒不損户口
一諸路如提刑提舉職事以漕臣兼之有
餘空立兩司官吏浮費毎路不下數萬貫
欲乞詳酌盡行廢併逐司錢物專委帥臣
拘收其見役人吏並合裁減兵卒發歸元
夾州軍漕臣毎路止置一貟依淮南體例
兼諸司職事仍不添置人吏
一諸司屬官𥘉無職事止能倚勢作威占
破吏卒搔擾州縣除諸路應辦軍事處量
行存留外其餘並當省罷若監司實有職
事合委屬官即於置司處就令州縣官兼
權更不添請給人從
一州縣百姓旣出免役錢有物力者猶當
差科官户旣免差役役錢復免一半輕重
不均欲望詳酌將官户役錢據見科之數
増起一倍並同編户其收到錢别項樁管
贍軍
一行在百司乞委臺諫公共相度將不係
緊要處權行住罷公吏並放逐便候邊事
寧息日依舊
　　　乞不催兩浙積欠劄子(知平江/府日)
臣竊聞今年浙東西州郡間𬒳水患　陛
下至仁惻怛即降　睿㫖分命監司賑給
遂使數州之民左餐右粥如歳豐時無轉
徙之患　隆恩厚澤浹洽􁋏霈何有紀極
然臣得之道涂謂湖秀諸州猶催積欠督
責甚急百姓頗復不堪皆言　聖天子軫
念我曹濟之以食而官司不能推廣　德
意乃追積年逋稅名色旣多何所從出欲
望　聖慈特賜處分兩浙路監司州縣將
今年以前民間所欠逐色科名稅物除官
户公人及二等以上户外其餘或與一切
蠲免或與權行倚閣至來年秋成起催如
敢違戾許人户越訴及委御史臺彈劾取
旨重寘典憲仍令轉運司徧榜曉示庶使
斯民家至户到皆知　陛下所以哀矜元
元之誠意而州縣之吏不敢奉行滅裂取
進止
　　　論謀國欲一劄子
臣居郷時鄰之冨者有二子焉一欲坐而
商一欲行而賈而父莫之决也而使之俱
爲之二子之始謀非不善也爲其徒者以
二子之不恊則各幸其業之無成相非而
相殘相戾而相傾居無何其家卒以大困
又有貧者亦二子焉以貧故汲汲焉相與
營致所以養其親者均衣而節食内䦧牆
而外禦侮朝於斯夕於斯期豐其家而巳
是人者訖致千金之貲夫冨之與貧圖功
之難易相去逺矣以其謀或一而或二貧
者以冨冨者以貧甚矣謀不一之爲患也
書曰惟精惟一又曰德惟一動罔不吉又
曰予有臣三千惟一心夫惟不一則天下
之事雖至小而無成况夫濟艱難之運起
非常之治也臣不勝憂國愛民之誠惟
陛下留神財察取　進止
于湖居士文集卷第十七
于湖居士文集卷第十八
　　奏議
　　　論先盡自治以爲恢復劄子
臣竊惟金虜不道縶我行人中外同憤
聖意堅决申飭邊備以全制勝如臣不肖
蒙𬒳使令感激　隆知誓當效死顧受任
之初有當爲　陛下言者敢布一二伏惟
陛下神聖英武得於天縱永念　祖宗創
業之難　太上皇付託之重兢兢業業不
自暇逸將以刷無窮之耻復不共戴天之
讎天地鑒觀神靈孚祐苟充是心何求不
獲然臣區區之愚獨願　陛下益務逺略
不求近功而巳夫所謂務逺略者願　陛
下盡舎拘攣掃除積弊去其所以害治者
而行其所當爲者起居飲食不忘此志而
巳夫所謂不求近功者願　陛下多擇將
臣激厲士卒審度盈虚躊躇四顧不見小
利而動圖功於萬全而巳昔我　太祖皇
帝旣得天下諸藩跋扈初未服從我　太
祖皇帝規撫巳定不動聲氣磨以歳月皆
爲我有臣願　陛下以　太祖皇帝所以
平僣亂者爲今日恢復中原之䇿臣不勝
幸願取　進止
　　　論用才之路欲廣劄子
臣聞國之強弱不在甲兵不在金榖獨在
人才之多少項羽未甞不強也未甞不勝
也而髙祖卒取天下蓋項氏之臣所謂傑
出者往往不能容反爲劉氏用無惑乎項
亡而劉之興也臣恭惟　陛下以英武不
世出之姿當艱難之時獨運神斷思濟宏
業孜孜汲汲二年于兹而成功泯然未有
端緒蓋所謂人才者尚少不足以備使令
耳今入官之門雖廣而用才之路實狹古
者取於盗賊取於夷狄取於仇讎取於姻
戚苟才矣初不問其生岀之本末也今兹
不然非進士科則朝廷巳不敢輒有除用
幸而用一人焉議者必曰此非清流也此
某人之戚黨也此某人之子若孫也此故
甞有所負犯也此跌宕而不覊也其用武
臣亦然吹毛求疵深排力沮夫如是而欲
力致天下之豪傑以濟非常之事難矣欲
望　聖慈深詔大臣各體此意舎去拘攣
收拾度外之士博取而詳察以備緩急之
用大才旣多使之治財賦使之治軍旅使
之宣力四方　陛下將無往而不獲無爲
而不成矣臣不勝卷卷取　進止
　　　赴建康畫一利害
一臣今來起發欲先往鎭江府措置事冝
訖即至建康交割職事就令本府以次官
時暫權管却往兩淮將來若有邊事亦許
臣往來措置
一臣如體訪得武臣内有智略忠義習知
邊事或能幹辦繁難之人欲乞從臣不拘
見任寄居待闕官指名踏逐分付諸軍量
才使喚如都督府有合差委幹當事務亦
許依此施行
一兩淮措置事務全在州縣官吏恊心愛
惜不擾而辦如有違戾去處許臣按劾聞
奏
一臣應有奏報文字並乞徑赴御前投放
開拆
　　　論蕭琦第宅及水灾賑濟劄子(知/建)
(康府/日)
臣六月二十二日准　御寶封送下　御
筆付臣及蕭琦第宅圖本臣巳望闕百拜
祗領訖伏念臣孤逺賤臣遭遇　陛下入
從出藩　眷簡優隆糜捐萬死難以報稱
今又錫以　宸翰寵嘉踰等雲章奎畫永
藏私家臣闔門老穉不勝感恩戀聖歡喜
踴躍之至蕭琦之居即日併工營繕謹遵
睿訓更加髙大及多與空地令可馳射琦
在此僑寓臣五七日之間一往見之飲食
毉藥錢酒之屬常常照顧所有按月請俸
合係緫領司支巳行關報訖縁未有支行
眞俸指揮有司不敢擅行琦逺客累重欲
望　聖慈特賜處分所有供給錢建康府
巳應副訖仰乞　睿照江東路㳂江州軍
水灾甚廣臣節次曽具奏聞夏稅亦自無
可輸納秋苗决然無望如淮西廬和之間
人民亦多𬒳害竊慮秋冬之交飢民聚爲
盗賊臣雖巳差官前去太平州廣德宣池
州措置更乞　聖慈宣諭宰執預治荒政
淮上百姓方罷築城堀壕般塼踏弩之役
四月以來急去揷秧兾望收成一飽忽被
水害人情皇皇仰惟　陛下焦勞萬機德
動天鑒灾異之來决非人力如堯湯之時
定有冥數但於賑濟防閑撫摩惠養不得
不盡伏望曲軫淵衷中外幸甚江上諸州
將兵闕額甚多臣巳令所差官將被水闕
食強壯人說喻招刺支與例物亦消弭盗
賊之一端謹具劄子奏聞謹奏
　　　乞擇近臣令行荆襄叅酌去取牧
　　　馬專置一司奏狀
近准樞宻院劄子備奉　聖旨令臣同司
馬倬趙某張某相度於湖北京西置一孳
生馬監措置條具利害供申臣㝷關牒京
西安撫及兩都統司各據回文欲以騍馬
四千疋分爲四監内鄂州都統司認養二
千疋荆南都統司認養一千疋湖北京西
安撫司各養五百疋臣竊惟　中興以來
馬政不脩歳歳博買其費巨億而諸軍之
馬愈更乏少此則牧養之道未得其冝故
也今朝廷方議置監欲還　祖宗之舊若
措置得冝則省國用振軍威制夷狄於是
乎在蓋政事之大者不可茍且甞試而爲
之也今若諸軍分養則與前日之撥綱馬
略同諸軍苟於得馬不復爲經乆之計一
二年後稍有折閱則又將以辭自解謂荆
襄非冝馬之地如此則東南長無牧養之
利必資諸蠻而後可耳臣愚欲望　聖慈
特岀聦斷於近臣中不間文武擇知馬者
一二人令行荆襄淮南境中與諸軍帥守
臣寮深圖地土水草之冝國朝以來所置
監牧巳行故事叅酌去取具以上聞取自
聖裁專置一司付以事權嚴爲黜陟之科
責其成功如此則宣撫司所買四千疋不
爲虚費假以歳月朝廷眞得牧馬之用須
至奏聞者
　　小貼子諸軍㨂汰使臣軍兵所在成
　　羣若今後撥付牧馬監令逐州軍解
　　發按月請俸就監支給專令牧養實
　　爲兩便伏候　勑旨
　　竊聞西北諸監惟沙苑最盛訪聞監
　　兵見今猶有存者散在關外諸軍乞
　　令宣撫司從實根刷撥付今來置監
　　去處指教伏候　勑旨
　　　辭免除起居舎人奏狀
今月六日准尚書省劄子奉　聖旨除臣
起居舎人日下供職臣聞命震驚罔知所
措伏念臣頃以諸生荷　陛下親擢俾冠
多士觸怨蹈禍復蒙　陛下脫臣父子於
九死之中兹又驟自省闥進侍　殿陛凡
昔再生與今超用一出　聖意不縁他人
論報之心雖臣軀命非臣敢有豈冝輒爲
辭避寔以臣齒少人微塵竊科第甫及五
年備數南宫巳懼顚躓况秉筆柱下專記
言動非辯智閎逹莫冝此選今臺閣諸臣
學識資望髙出臣右者不可勝舉苟臣冒
寵躐據必致清議弗容伏望　陛下天地
父母之恩委曲哀怜察臣危悃非敢矯飾
追寢誤恩改授賢傑庶安愚分
　　　再除中書舎人辭免奏狀
伏念臣去國六年分甘永棄叨蒙收召使
服故官巳試無庸矧堪因任仰惟　皇帝
陛下神聖英武方闓宏業書賛之行宣導
德意冝有鴻博來膺遴選况承攝是官旣
皆名儒奪彼與此義難冒受敢兾　睿慈
俯亮誠悃許臣依近降指揮終滿平江今
任旣安愚分允穆師瞻干冒　天威無任
懇切俟命之至
　　　辭免叅賛軍事兼知建康府奏狀
臣起於諸生叨竊名宦軍旅之事實不諳
曉顧方外敵凌侮主憂臣辱臣於兹時蒙
被使令義無辭難死生惟命但今日之事
勢異疇昔虜情叵測邦計猶虚至如守備
之脆堅列將之能否強弱之辨進退之冝
難以隃度而周知必須親履而詳訪若乃
以虚爲實以是爲非苟且目前咎將誰執
豈一身夷滅之足惜而誤國欺君之是虞
臣實何人而當此選又况帥藩之重宫鑰
之嚴雖曰攝承亦難冒據伏望　聖慈收
還誤寵更圖竒傑仰備驅馳特賜除臣在
外宫觀
　　　辭免知靜江府奏狀
臣愚戇不學叨竊踰分罪戾盈溢遂致煩
言仰荷　隆恩姑從罷黜敢圖開宥還職
分閫而况郴賀之間俶有兵事靖治之略
必惟其人伏望收還成命别卑通材
　　　辭免復待制奏狀
伏念臣頃以諸生遭逢　太上歷官未乆
遽躐禁涂自抵譴何迄蒙矜宥祠禄終更
旋紆郡紱天地之恩毫髮未報　陛下行
堯之道建用皇極曠蕩之澤與物爲春凡
是放臣悉加甄叙顧如孱庸亦與兹寵冒
昧以居懼咈輿議仰蘄　睿鑒俯亮危悃
收還成命使復賤官誓殫愚忠益圖來效
所有復職指揮未敢祗命
　　　辭免知潭州奏狀
臣踈逺微賤遭遇　陛下叨荷　眷隆屢
垂奬使昨者廣西罪戾盈積劾章旣上謂
當投竄　聖慈寛宥止從罷免至於貼職
復與全存天地父母恩德莫喻雖極糜捐
報稱何有自反私室闔門訟愆屏息避影
早夜怵惕敢圖簡記又俾藩郡視舊所領
是爲鄰壤委寄之重與昔不殊聞命之始
恐懼感泣臣實何人疊此忝冒巳别具奏
乞賜恩免螻蟻之軀有不盡者輒具劄子
昧死上聞伏念臣父母年七十氣血素弱
近復多病頃赴廣西不曽迎侍道里悠逺
日以憂戚臣弟年㓜侍旁無人自臣來歸
方獲寧養今兹新任復隔重湖垂白之親
又難逺渉進退皇惑莫知所措仰惟　陛
下推廣孝道本於人情匹夫之微皆得自
逹臣之迫切義當控告抵冒大譴矢心以
辭伏望　陛下至仁哀矜俯徇愚貇於江
淮間易一小郡父獲就養不違定省臣得
竭力以趨職事祈天請命語無倫次瞻望
闕庭伏増震作
　　　辭免知荆南奏狀
臣叨竊外藩僅書歳考頃縁親疾屢丐免
歸怵迫之誠莫遑朝夕忽被簡拔就付邊
寄上游重鎭王旅所宿望實旣輕顚隕是
懼伏望博詢衆智俯亮危迹别選名臣使
當一面遂臣之私賦以祠禄後日糜捐敢
不自誓
于湖居士文集卷第十八
于湖居士文集卷第十九
　　内制
　　　戒諭將臣詔
朕若稽燕謀寳用儉德駕鼔車以走馬示
輟游田之娯集書囊爲殿惟蓋先敦朴之
務至於耳目之玩口腹之珍非甲令之常
共雖一毫而莫取欲使表端而影正風流
而令行化貪婪裒刻之徒爲禮義廉耻之
俗而朕行未足以厲世威弗嚴於訓姦乃
兹内外之臣尚狃故常之習乾没無藝誅
求靡厭遂令軍旅之間猶須餽賂之致剥
士卒之膏血充權貴之苞苴使彼抱飢寒
之憂而此供宴樂之費有爲若是於汝安
乎當亟寘於典刑尚申加於告戒繼今以
往令出惟行其聽朕言各循汝守任將帥
者無市恩以貨賄第令戈甲之精居左右
者冝律己以憲章皆知簠簋之飾儻不悛
而慢命將無赦而必誅各迪保身之明勿
貽噬臍之悔
　　　又
朕祗若慈闈覃思邊事靡憚焦勞之極欲
臻康靖之期往者披輿地之圖愴中原之
俗皆吾赤子何忍誅夷申飭使軺往脩邦
聘而金國都元帥僕散忠義怙不臣之惡
挾震主之威禮縶行人拘之圜土旣脅降
之不可即顓命而遣還揆彼政之如斯繄
不亡而何待但以並邊之戍行役彌年風
霜凌厲而朕方席廣夏之居藜藿不充而
朕則享太官之膳所以當饋而歎未明求
衣朕身在九重之中而心留窮塞之上欲
馳單騎躬勞六師撫摩瘡痍均服勞苦而
百辟卿士發言盈廷止或尼之莫孚朕指
爰命丞相敬代朕行夫佳兵者不祥好生
者大德朕豈忍以一時之憤而遂忽長世
之撫當謹守於封疆益繕脩於兵械使士
忘露宿之苦而將有死綏之心恃有待而
不來寧貪功而起釁儻穹旻之悔禍則蕩
定之有時咨爾庶方咸體兹意
　　　太上皇帝本命青詞
丕承聖緒祗奉慈顔當元命之臨辰有珍
符之錫羡爰披寳笈恭扣叢霄願鑒寜親
之誠益闓受帝之祉
　　　朱表
馳誠霄極衍慶慈闈祗荷愽臨告成釐事
無疆之壽永承　太上之休有道之長更
増　皇宋之曆
　外制
　　　沈該落職制
君人臨照百官蓋欲其精白以承休德宰
輔儀刑四海豈冝以寵利而居成功繄予
旣老之臣自喪不貪之寳其還顯秩用厭
師虞具官某頃以藩條擢聞機政惟人求
舊謂文武可以憲邦秉國之均何風采不
如治郡朕猶虚己日佇告猷精神強而折
衝未聞宏略血氣衰而戒得似減廉聲旣
巳乖鼎鼐之調始欲掛衣冠而去雖曲全
於體貌乃荐致於抨彈其鐫秘殿之華俾
即安車之佚噫君子愼始防嫌疑於未然
貴臣抵辜尚遷就而爲諱慨往愆之莫捄
期晚節以自全
　　　沈調落職降官制
舜賔世族冒賄有四凶之流商制官刑徇
貪謹十愆之戒疇時民蠹尚佚邦誅具官
某素無廉稱竊造邇列過而或改謂且收
之桑榆老以益貪殆弗盈於溪壑永念七
閩之都會不堪再歳之誅求貿遷欲盡於
毫釐吞噬不遺於膏血姦贓狼籍公論沸
騰慨而同氣之私姑貰投荒之罰亟鐫羙
職併奪崇階其祗服於隆寛尚少懲於往
謬
　　　陳誠之降官制
懷歸有畏於簡書恩始從於均佚試可弗
成於績用罰難逭於黜幽旣辜體貌之私
冝在譴何之域具官某始由科第寖陟邇
聮意其簡黙而不言則亦深沉而可用擢
持兵柄洊閱歳華退食自公冝赴功而樂
事括囊無譽第持禄以保躬逮庶務之稍
繁即抗言而請去彈章旣上寵數冝鐫噫
爲祈父之瓜牙𥘉期陳力視秦人之肥瘠
良負虚懷服此寛洪無忘循省
　　　陳靖轉遥郡承宣使制
王宫之官朝夕勤事積而至於三年之乆
可無褒哉具官某明敏忠恪服在此位稽
日第勞是應遷法夫自刺史而上皆武著
之髙選雖隃其禄苟非尤恩不以叙進况
承流宣化名秩益顯尚思稱塞無或不祗
　　　錢愷降授舒州觀察使宫觀制
昭德塞違國自貴近始厲名砥節士以廉
耻張豈予肺腑之懿親乃爲龍斷之賤行
此而可貰後復何懲昭化軍承宣使錢愷
胄出勲門慶承主第雖武爵是襲亦爼豆
之常聞而市道自居致簠簋之不飾欲爾
私藏之冨隳予軍政之嚴考核具陳聽聞
實駭其上承流之秩仍鐫奉謁之儀往即
外祠姑惟薄罰
　　　蔣璨降官制
朕惡人之欺而盡下以恕過誤觸罪則當
自歸詆讕遂非其可亡罰具官某服在禁
路出臨輔藩見謂老成亦所倚信乃吏姦
之不察致臺劾之上聞深惟失職之愆姑
往賜書之問弗務兢懼更爲誕謾詭陳擿
伏之言前易剡章之日作僞之拙欲蓋而
彰聊從一秩之鐫尚屈常刑之舉服予寛
典新爾後圖
　　　謝伋徐康降官制
部刺史檢吏姦職也汝屬縣令亡狀致吾
御史以爲言汝失職巳命汝自列庶或懲
後不務引過更肆誕謾誰爲若謀謬戾如
此鐫官一列尚服寛恩
　　　韓元吉除度支郎中制
具官某度支之職前世以宰相兼之蓋發
歛均節輕重取予於是乎在今名存而實
廢矣視劵牘之成謹其數岀納之而巳爾
名臣之世率義好脩淹貫文藝綜練世故
攝司之乆肆以命爾其爲朕思所以振其
職者
　　　馮巽之除刑部郎官制
具官某獄重事也獄成而罪疑則上之於
朝而刑曹郎參决而死生之其不可輕付
如此爾以明法稱於文無害使在兹位孰
曰不冝益務詳審以振而職
　　　晁公武除監察御史制
御史府寄朕耳目苟非其人不在兹選爾
學有本原才可經濟萬里來朝朕蓋得之
於一見之𥘉小試粉省彌有華問冠豸在
列肅我天憲朕所親擢爾往欽哉
　　　吕搢除司農寺丞制
具官某惟爾先正有大勲勞在王室朕顧
懷其世思有以嘉報之而爾亦自將其身
蹈履繩檢擢丞農扈以試爾能益務祗恪
庸稱恩遇
　　　查籥除夔州路運判制
蜀自兵興困於征調夔子之國地墝埆而
民尤貧朕思得賢使者以撫之爾文學議
論見推時輩乆在近服冝知朕指將輸之
任輟汝以行往其布宣朕不遐棄
　　　黄仁榮除兩浙路運副制
畿内漕視他路選尤重爾以通才婁更煩
使輟自泉府使服故官往其欽哉嗣有褒
擢
　　　張德逺除利州路提刑制
具官某蜀去朝廷逺治獄之吏或不得其
平民且無告爾乆更事任見謂明審其爲
朕典一道祥刑之寄惟公其心以察郡縣
使毋濫繫毋賄成毋上下其手則汝爲稱
職
　　　葉謙亨除浙西提刑制
部使者之在畿甸歳時朝集得以其職自
達于上視中都官蓋等耳爾甞執簡柱下
掌誥西掖出治劇郡即有能稱按刑江東
獄不冤濫徙以自近冝知朕指佇爾來廷
將有褒陟
　　　韓彦直除淮東提舉制
惟爾先世有大勲勞在王室朕顧懷其後
思有以褒報之而丞相亦言爾才可録也
淮東煑鹽之利供國用什三命汝以使者
節臨之其體朕意思振厥職
　　　曹紱除湖北提舉制
爾守近郡有循良之譽朕念湖外之民勞
苦兵事故付汝以使者節往撫綏之其體
朕懷勿解于位
　　　陳漢除直寶文閣知平江府制
平江吾股肱郡遴選所付必惟其人爾忠
厚明敏所至辦治將輸畿甸成績可紀其
還使者之節遂綰太守之章寶儲進直併
示優寵尚體予意務安輯之
　　　孫佑追復直徽猷閣制
朕中興之𥘉繄汝爲良二千石所臨底績
所去見思据正不回坐䜛(一本/作是)以免殁身
乆矣風槩凛然有懷不忘肆俾甄叙延閣
寓直追加宻章録其遺孤用勸忠力
　　　任盡言除直秘閣江淮都督府參
　　　議官制
具官某朕命相臣以幕府臨邊凡其自從
皆天下之選爾忠直強明克承厥家所居
之官聲績較著必能爲朕恊賛元老延閣
寓直庸寵爾行尚堅一心益固吾圉
　　　趙不溢降官制
具官某朕惡士大夫便文自營婁下告戒
又甞逐二使者一藩臣庶其知革今汝持
節所在守不稱職閱時之乆而汝弗言逮
同列之有云姑騰章而飾過察州如此不
黜何爲聊奪一官尚祗輕典
　　　王漢臣李大援轉官制
朕褒録勤瘁逺臣不以廢也况周旋殿陛
賛予朝覲㑹同之儀而司其籍者哉爾漢
臣練習而䟽通爾大援周愼而明敏均以
積閱恊于遷令廉車刺部隃賦爾秩是爲
茂渥尚克欽承
　　　能說轉官制
周官歳終則稽毉之事上下之以制其食
况汝服勤宗邸七年其乆全而不失是可
嘉巳遷官一等以荅汝能
　　正任防禦使刺史通侍大夫至右武
　　大夫帶遥郡同加封父母制
　　　父
具官某父某朕惟東朝方迪遐壽誕推渥
澤爰曁人親爾善積于躬有子滋貴服予
武著實應恩章載侈新封俾陞官簿益綏
福祉庸荷寵光
　　　母
具官某母某民朕承顔東朝以天下養樂
人之有壽母有以表異之肆因八秩之慶
茂暢恩典爾慈懿淑謹有子在官宣勞武
階獲際休事申賜命綍榮其家庭往祗令
名益介遐祉
　　橫行副使及武功大夫至修武郎
　　　父加封制
具官某父某朕惟東朝壽祉以幸天下惟
爾有子服予武階進汝一官用廣孝治尚
祗譽命往迪吉康
　　宗室橫行至正任防禦使父母加封制
　　　父
朕元日詔書蓋推東朝慶祉均曁天下矧
予肺腑之戚也哉爾神明之支克自謹畏
乃其子姓服我近班肆稽恩章俾進右秩
尚其祗服茂迪遐壽
　　　母
朕惟東朝之壽方迪無疆誕舉慶條以曁
人老豈予族姓之母可稽脂澤之賜爾胄
自華閱嬪于天支有子在官冝賁新渥往
祗命服之寵益承燕喜之譽
　　　懷安軍惠應廟昭佑侯可封昭佑
　　　靈濟侯制
爾神父子有廟西土能赫厥靈祓除菑凶
朕蓋甞錫之侯爵矣今部刺史又上其事
申以顯號於侯何愛
　　　昭佑侯子靈助侯可封靈助順成
　　　侯制
朕念蜀逺凡蜀之吏有功於吾民皆有以
表異之於神獨不然哉増賁嘉名益侈而
施
　　　佐神安仲吉可封通濟侯制
爾神侑食惠應能賛而長以休吾民五等
之爵侯位在二又有羙號焉朕之報神亦
巳豐矣
　　　采石巡檢時宣訊民致死降官制
汝職徼巡而民以掠死雖匪其私顧可弗
懲褫官一列尚謹而後
　　　勝捷都虞候謝興换從義郎制
汝服勤戎服旣有年所其還軍候往郎官
聮
　　　都虞候姚元換授制
爾服在戎行多歷年所其還候禦易寘武
階
　　　潘得臣男汝楫𥙷官制
爾父爲吏死冦朕旣厚恤典又録其孤所
以報也勉哉惟孝惟忠則爾父益有顯休
　　　張建陣亡與子德普恩澤𥙷承信
　　　郎制
爾父死於敵録爾以官所以報也往哉惟
孝惟忠以顯父休
　　　王漢臣米綱折欠違程降官制
汝護貢輸乃敢不虔宿留道涂折閱什二
其還一秩姑示薄懲
　　　樂寅孫李抃趙逹不覺察過淮人
　　　降官制
疆場之守朕所致愼爾等爲吏乃或不虔
其鐫一官以厲餘者
　　　楊慶祖李大正循資制
朕惟三歳之祀業鉅事藂前期設官是俾
典治爾以才選服勞罙時殆兹告成厥有
褒進
　　　張俊彦循資制
顯仁之喪爾與有勞其進文階益務共恪
　　　田漑轉官制
爾捐家貲以佐國用揆之古義何愛一官
　　　劉嗣立呉懌進書賞轉官制
先帝信書之成汝輩共勞其間可無褒哉
　　　進書賞人吏等轉官制
于湖居士文集卷第二十
　表
　　　賀　太上皇帝遜位表
斷自聖意恊于天心振古所無率土同慶
(中賀)臣聞爲天子父寔倉皇蜀道之歸尊
太上皇亦草昧漢邦之始未有躬致垂衣
之治而獨心懐脫屣之髙恭惟
太上皇帝陛下道極化元功超象外巍巍
蕩蕩繇艱難馴致於中興汲汲皇皇在底
定弗忘於無逸蓋天度聿追於　藝祖而
深仁壹似於唐堯當乾德之方剛體離明
而繼照臣欽承謨訓結戀恩私五日起居
莫預清班之列萬年壽考但蘄神筴之増
　　　賀　今上皇帝登極表
星輝海潤方肇啓於青宫地闢天開遂丕
膺於赤紀有赫聖人之大寶於昭天下之
至公廟社逾尊華夷均慶(中賀)臣聞父傳
於子振古雖然天作之君若今未有載纂
開基之緒惟新受命之符恭惟
皇帝陛下博厚髙明齊莊中正翼翼之心
不巳蓋本躬行喁喁之望咸歸殆非人力
仰　太上復艱難之業付吾君於談笑之
間十一世而益光邁建武中興之事八百
年其増卜侈成周過曆之期臣身在侯藩
精馳觀闕朝五日而善家令胥瞻孝治之
優復兩京而還上皇更徯大勲之集
　　　賀立皇后表
儷極之尊光于有昔齊家之訓燕及無垠
日月宣昭神人歡喜(中賀)臣聞助粢盛於
宗廟兹王化之攸先羞榛棗於舅姑蓋宸
居之未有於若隆興之嘉禮茂承德壽之
重歡恭惟
皇帝陛下孝始奉親恩兼睦族關雎之樂
淑女式圖隂教之修雞鳴而至寢門共致
色難之養肇興縟典丕叙彞倫臣嘉與常
僚具宣明制塗山啓夏方觀萬國之朝大
妙興周嗣上百男之頌
　　　代楤得居士賀天申節表
珍圖錫羡方隆滋至之休誕月開祥載衍
無疆之壽照臨所曁舞蹈攸仝(中賀)恭惟
皇帝陛下盛德日新至仁天覆齋居節費
不爲耳目之娯屈己和隣無復甲兵之問
凡此無爲而保治蓋將守靜以延年臣濫
職外臺忻逢糓旦夔龍接武阻稱漢殿之
觴蟣蝨輸誠徒效堯封之祝
　　　代方務德賀回鑾表
靈鋒電掃殱厥渠魁輿衛天旋格于藝祖
神人歡喜華夏尊安(中賀)恭惟
皇帝陛下仁配乾坤恩兼南北始結琬圭
之好欲齊民均蹈於泰和兹親革輅之征
乃黠虜自干於皇略逮訖鯢京之戮亟傳
龍駕之歸萬里提封將復漢圖之舊百重
陛㦸載新呉㑹之朝臣屬奉淸閑獲瞻睟
穆邊庭賤守莫陪飲至之觴馳道告行企
望前驅之蹕
　　　謝曆日表
一札十行雖存故事元年正月實拜新書
景祚有開庶邦咸喜(中謝)恭惟
皇帝陛下堯仁宅下舜曆在躬大一統以
當天作其即位定四時而成歳敷厥庶民
肇錫嘉名深詔執事臣敢不布宣上意勸
相農功舉正於中旣謹春秋之法自今以始
當觀正朔之同
　　　謝曆日表
二年而調玉燭方洽泰和一氣之轉洪鈞
再攽新曆惟朝廷則用故事在郡國實爲
寵光(中謝)恭惟
皇帝陛下與天爲徒體道御數協時月正
日俾民不迷自南北東西遵王之道臣敢
不建用皇極奉揚仁風于再于三勸百姓
農功之敏時億時萬祝兩宫壽紀之長
　　　賀元正節表
元年正月實春秋謹始之時是日三朝㑹
圖籍貢珍之盛肇新縟典益侈閎休(中賀)
恭惟
皇帝陛下道本財成誠參化育羣黎百姓
欣逢治定之期君子小人各適消長之分
導迎景貺登濟中興臣猥以賤官出守外
服君門萬里雖迹逺於天朝壽觴九行徒
夢遊於帝所
　　　代百官賀冬至節表
増泰元之筴益闓受命之符奏黃鍾之宫
丕應得天之統造庭稱壽率土均釐(中賀)
恭惟
皇帝陛下與神爲謀惟皇作極合八能於
前殿衆建人才書五物於保章用昭歳事
緝熙景貺敷錫羣生臣等叨列攸司欣逢
榖旦七日來復方占羲曆之祥萬壽無疆
願罄堯封之祝
　　　代百官進玉牒成書表
帝系勒鴻燦科條於屬籍聖謨啓佑嚴訓
典於寶儲御巖廟以觀成拱朝班而稱慶
(中謝)竊以堯統漢緒肇派別於天潢周誥
商盤麗光躔於東壁惟昭穆親踈之有序
與文章號令之當傳歷時浸闕於編摩甫
歳悉加於纂緝必親經財幸稽春秋簡牘
之文故並建殊尤若河洛圖書之出恭惟
皇帝陛下慶緜景祚志遹先猷世茂本支
襲生民之尊祖道昭歷服成下武之繼文
考仙宗皆聚此書述遺烈永爲大訓臣等
猥蒙際遇快覩休嘉麟趾振振共仰宗盟
之益茂虞書渾渾更瞻聖作之相輝
　　　賀冬至節表
品彚慶一陽之復於時是爲仲冬王者㑹
萬國之朝其儀亞於獻歳(中賀)恭惟
皇帝陛下重明麗正敦復考中不動聲顔
豈止俟隂陽之定純受德敎所以同天下
之心受福惟多知剛方長臣忻逢榖旦屬
守竹符望帝都千里而遥莫與班行之末
上吾君萬年之壽不知精爽之馳
　　　代百官賀日蝕隂雲不見表
璿璣占象方虞辰集之差黼坐端躬遂應
離明之正矞雲宻護沴氣潜消瑞揭圎精
慶由宸極(中賀)竊以日行有節數或戾於
經躔帝德罔愆誠乃回於穹鑒偉休符之
昭著知治道之顯融恭惟
皇帝陛下神化文新智輝旁燭容光必照
聿凝丕冒之功守實不虧坐恊寅賓之度
惟聖時克先天不違臣等服在邇聮與觀
景貺珍圖疊紀仰開合璧之祥羣目共瞻
益勵傾葵之志
　　　進登寶位銀表
受四海之圖方盛官儀之復鑄九金之鼎
敢忘牧貢之脩悵違執玉之趨祗効來琛
之獻(中謝)恭惟
皇帝陛下配天立極如日升明所寶惟贒
已旁求於壽儁理財以義且盡貰於逋租
而臣職在剖符禮應奉幣侑稱觴之萬壽
知芹羙之非珍簉交戟之百重慕葵傾而
徒切所有賀登寶位銀一千兩謹遣妹夫
進士李蟾捧表管押上進冒犯天威臣無任
　　　代百官謝賜時服表
冬祁寒而惟怨咨過軫聖神之念秋獻裘
而待攽賜聿嚴典則之常手舞拜嘉篚將
示寵臣等(中謝)恭惟
皇帝陛下文昭經緯道極彌綸中寶儉慈
衣弋綈而率下外新制作美黻冕以御朝
乃眷周行載分齊服臣等恩均在笥德愧
章身制彼裳衣莫効馳驅之力出於機杼
當知紅織之難
　　　進奉貢葛奏狀
厥篚纎纊雖云任土之殊當暑袗絺顧是
此邦之産備齊官之三服參禹貢之九金
前件物邊幅非長經緯殊拙垂衣裳而至
治慚莫效於絲毫美黻冕以致神或見收
於巾羃謹隨狀詣闕上進以聞
　　　謝除中書舎人表
螭拗秉筆方愧空餐鳯掖代言遽叨親擢
𬒳身章而滋寵捧誥牘以彌驚懇避莫俞
省循增懼(中謝)竊以中書本命令之地舎
人典文字之官學博藝精斯能華國職清
地近豈可假人蓋有思之敏者未必暢於
事情詞之工者未必竆於理致問古今則
髙崔互有所得評書詔則常楊各擅所長
世每歎其才難人亦隨於器使非夫言通
志慮識達典章絢黼黻之文邃淵源之業
則何以裁坦明之制居清切之司如臣者
才不逮人學徒泥古偶玷名於巍第俄䇿
足於要津屬内史之乆虚俾孤蹤而代匱
方自虞於顯黜敢有望於爲眞忽拜異恩
祗慙非據此蓋伏遇
皇帝陛下圖回至治綜覈羣工方將藻飾
於皇猷故必網羅於衆俊雖大公之施不
間踈微而小巳何堪誤膺簡拔臣敢不仰
承眷渥益勵操修職在絲綸寜有彌縫之
助事專筆舌敢忘獻納之忠
　　　中書舎人直學士院謝表
右輔分符初無治狀西清掌誥復冒寵除
更通鰲禁之班還參豹尾之從(中謝)伏念
臣空踈不學徼幸入官歳月推遷遂塵清
貫風波浩渺迄致煩言一收朝蹟而歸五
見律筩之換㝷覆蕉之夢驚曩事之皆非
追視草之遊懼此生之終棄敢圖新渥遄
服故官躡文石以朝趨掣宫鈴而夜直兹
蓋伏遇
皇帝陛下丕膺舜曆煥緝堯章核名實以
登俊髦蓋欲去虚文之害躬勤勞而詔機
務益將恢逺御之圖曽是孤蹤亦叨殊獎
竊謂今日論思之職豈特平時播告之修
顧邊瑣之多虞繄廟筭之靡定必有隨時
制變之策以究折衝禦侮之冝造膝之言
願極陳而母諱捐軀之誓期永報於不貲
　　　撫州到任謝表
解荷橐於西清乆隔雲霄之望分竹符於
南紀忽霑雨露之恩惟盛時無終棄之人
俾下臣有自新之路(中謝)伏念臣䇿名最
晚𬒳眷獨優始由狴犴之餘旋簉班聮之
末驥騄備八鑾之乗何有於駑材鴛鴻參
萬玉之庭更容於䑕技惟特逹盡由於親
擢果迂踈交致於人言俯危迹以屢驚悵
明恩之未報敢期宥過尚俾承流茲蓋伏
遇
皇帝陛下仁與春融道同天覆建非常之
策方任賢而使能開大公之門悉除苛而
解嬈乃眷上游之古郡載收散地之覉人
臣敢不懲沸吹虀飲冰食檗求民之瘼稍
更珥筆之風勝已之私切謹佩韋之戒祗
圖來効思蓋往愆
　　　平江府到任謝表
籲天有請願供水菽之勞易地䟽榮復卑
繭絲之託仰戴上恩之厚靡容私義之伸
(中謝)伏念臣開迹諸生受知　太上華涂
超躐莫匪親除憲府抨彈良由自取㑹眞
人之御極容偏郡以承流巳試無功丐閑
得劇雖自西徂東周爰執事然以小易大
是誠何心深懷顚覆之憂或誤甄收之意
茲蓋伏遇
皇帝陛下聖同　藝祖孝述　光堯廓大
度以用人欲兼致非常之士攬權綱而在
巳將崇成可大之功曾是棄捐亦叨簡擢
臣謹當布宣盛澤激發懦衷澄瀚海之波
冀有因人之薄效凝清香之寢敢如平世
之偷安
　　　潭州謝復次對表
賜以賛書還之次對敢云舊服是謂新恩
(中謝)伏念臣智昧一官仕嘗三巳江湖逺
引自怜蹇剥之多雨露均霑獨倚乾坤之
大茲蓋伏遇
皇帝陛下緝熈聖緒駿發英猷專予奪之
柄以馭羣工明功過之使以興庶事迺如
孤迹亦預慶條臣敢不祗佩隆私益追往
咎儻有及民之效則爲報上之忠
　　　代方務德廬州到任謝表
外閫分憂肆攽明命内朝賜對載邇清光
巳見荒郡創殘之餘具言聖主哀矜之意
(中謝)伏念臣婁膺劇寄蔑著微勞謂孤蹤
冝在於棄捐而廟論猥煩於推擇屬有負
薪之疾旣辭輓粟之行逮兹邉瑣之多虞
復俾帥藩而申命馳驅引道僂佝拜恩細
札十行亟承於漢詔土階三尺宻奉於堯
言軫民之竆則使捐關市之征憫臣之病
則戒求藥物之善掩骼下度僧之牒振飢
分貢牧之金獨揆譾能曷勝隆委兹蓋伏
遇　皇帝陛下至仁惻隱盛德涵容革輅
徂征巳克清於大憝玉關罷警將永洽於
泰和慨斯鋒鏑之淫夷懼以繭絲而割刻
故銓冗吏使布寬條臣敢不祗若神謨恪
恭賤職老於州縣敢圖横草之功固我封
陲庶弭搔瓜之怨
于湖居士文集卷第二十
于湖居士文集卷第二十一
　　啓
　　　代揔得居士上宰相
咎深百適敢逃齋斧之誅恩予再生願廣
覆盆之照仰止雲龍之㑹俯殫螻蟻之誠
伏念某晚學支離殘生寒窶躬耕自足所
願力田而逢年世禄偶霑本意爲親而捧
檄孤孽自憐於薄宦廉隅竊慕於前修慮
捶楚之莫辭實簡書之是畏諸公長者猥
借齒牙清都太微獲望旒冕退效一官於
塵士投閑二紀於江湖日莫而巾柴車嘗
躬鄙事秋風之破茅屋安所奠居雖周道
如砥何有於﨑危而秦網凝脂竟罹於羅
織㑹上聖權綱之獨攬貰下臣縲紲之
非辜綴毁裂之冠裳招散離之䰟魄冀安
晚節絶望榮途何負薪之疾未瘳而剖竹
之符狎至洊拜西州之繁使適當北鄙之
多虞申命惟行􁃶辭莫遂念廊廟柬知之
特達且關梁捍禦之闊踈釁巳結於搔瓜
備𥘉微於橫草竊厲死封之志遂忘負乗
之譏李牧之居北邊費軍租而享士營平
之破羗賊留歩卒以屯田盗空狐䑕之羣
吏戢犲狼之暴周旋兩稔辛苦百爲顧績
效之未聞亦規模之粗定自嗟激烈人笑
迂踈果飛謗之交攻致劾書之趣上尚䝉
觀過俾免所居匪造化之曲成殆生全之
莫保雨流木偶所念無歸火及池魚又將
奚咎聚族近盈於千指爲氓不辦於一㕓
疾病侵凌親朋棄絶固巳闔門而恐懼尚
虞投隙以摧傷瀝血攄辭搏膺請命伏望
僕射相公廣好生之徳察溢惡之言憫其
嘗𬒳於使令頗亦服勞於奔走稍援溝中
之納俾留爨下之焦收父子之餘年歸田
園於故里况仄席搜羅於豪傑欲前籌開
濟於艱難有如不肖之資旣乖巳試之效
儻獲洗湔於旣往庶將勸厲於方來九頓
首以自歸冀垂威聽三折肱而不悔誓報
隆私
　　　代揔得居士上葉樞宻
運璇樞於霄極方恢宏逺之圖馳玉節於
戎荒益茂綏懷之略仰止南轅之近莫陪
前弩之驅輒控緘幐冒千齋斧共惟國信
樞宻德全剛大學貫淵微萬壑長松卓爾
棟梁之用九金神鼎岌然寶鎭之儲佐王
夙負於英資憂國粤從於早歳巳積公台
之望浸膺旒扆之知容臺高潤色之功外
府極轉輸之効朞年上最即日召還橫榻
憲臺朝有絲繩之直持衡銓部人知水鑑
之平紬石室之圖書誦露門之簡策豈特
搢紳之歸重抑惟夷貊之知名亟自南宫
進陪西府方　睿主廣右文之治適殊鄰
修交聘之儀政須國榦之良往震天驕之
俗望龍沙而引道馴犬聚以革心何但單
于識漢相立朝之風采定應回紇懾汾陽
單騎之威容式時遄歸厥有成績聳聞廷
告滿慰具瞻伏念某邊徼微官門䦨舊物
半生憂患嗟老矣以何堪末路棲遲復病
焉之爲祟婁祈哀於宰路冀得請於仙祠
茲聞大纛之還寔冀洪鈞之播受㕓故里
儻容孤迹之偷安擊壤明時尚與齊民而
拜賜
　　　代季父賀湯丞相
大號明敡眞儒進拜基命宥宻旣用予安
天下之民疇咨登庸蓋論相迺人主之職
泰階齊色巖石具瞻恭惟僕射相公廣大
高明温良恭儉範圍天地之業實藴蓄於
平時黼黻河漢之文聊發揮於餘事徧歷
在廷之清貫屹爲斯道之主盟周旋回枉
之間終始端方之守抗浩浩滔天之勢愈
厲忠規切惓惓造膝之言願還威斷掲大
明而烜照破積隂之蔽蒙旣妙契於宸旒
將遄歸於政柄姑卑腹心之寄俾專帷幄
之謀右府本兵憺天威而逺震神樞旋極
鞏國勢以中嚴萬山瞻鰲鎭之尊一柱障
鯨波之險庸虚次輔特告昕朝衆志交孚
覬我公之爰立上心簡在揆剛日以延登
新風采於巖廊峻冠章於槐位丕建太平
之業益隆不拔之基某獲侍光躔越從早
歳方流落棲遲之巳甚獨矜憐收拾之不
遺欣此餘生永歸大造若旱作雨抑多方
均𬒳於洪休如泥在鈞豈一介獨爲之私
喜
　　　賀湯丞相
誕受冊書進登揆席星樞環極有嚴宥宻
之司帝鼐調元丕正弼諧之任天心克享
物望交孚洪惟　本朝之興垂二百載粤
自右府而相才十數人趙中令以創業佐
命之勲韓侍中以决策尊王之略杜正獻
間暇清正而裁抑僥倖曽宣靖謹畏周宻
而明習憲章率皆名垂世之日星身爲國
之基杖若時英輔光配前人恭惟僕射相
公才全而德不形功大而心轉小惟虚以
靜故能應無窮之變而不懾惟寛而栗故
能處羣枉之間而不回厥惟帷幄運籌之
𥘉巳著股肱惟人之望還主威於笑談之
頃恢朝綱於紛紐之餘國人曰賢巳恨登
庸之晚大君有命聿瞻爰立之新朝廷由
是以尊安天下想聞其風采渙號所曁泰
亨可期有如孝祥辱在恩地大厦成矣當
容戢翼之歸泰山巋然請効微塵之益竊
謂君相之遇合或繫國家之隆汙有其君
而臣不足與圖功或當饋而歎息有其臣
而君不能與共治或環轍以趑趄永惟感
㑹於一時蓋亦寂寥於千載迺今之盛振
古未聞　皇上勵至神而詔百官諸賢建
大功而同休德疆場不聳年榖婁豐儻不
及茲而有行是將無日而復可惟海内重
望之所屬此門下素藴之欲爲毋使四公
得專美於前抑亦永世有甚休之譽
　　　洪帥魏參政
九命作牧逖瞻帥閫之雄一㕓爲氓近接
宫墻之峻念昔播大鈞之坱圠乃今依厦
屋之帡幪恭馳只尺之書丕承進退之命
伏念某郷持末學輒冒首科觸宰路之虞
羅䧟親庭於狴犴飈回霧塞方蔽羣憸地
闢天開俄登衆輔乃　聖主類郊之二日
辱明公造膝之一言可但釋纍於詔獄之
冤且復育材於儒館之邃恩私厚矣報效
缺然謂當少著於事功則亦仰醻於知遇
冥行自信幽黜固冝奉香火之祠遄趨並
塞遡旌麾之府夐隔重江未容望履於和
門姑欲卜居於德里是所願也敢私布之
恭惟某官道緝聖傳功熈帝載三能之麗
天極煌煌列宿之躔四溟之經地維浩浩
百川之委若稽獨化之始登翊萬微之繁
凡當時廊廟之所行雖走卒兒童之能誦
青天白日靡容刻繪之工赤舄衮衣但冀
旋歸之速方將芘天下之寒士夫豈拒吾
儕之小人載惟留落之蹤罙極依歸之愫
仰窺宏達必遂矜容開商邦三靣之羅巳
涵大惠築楊子一區之宅終藉餘休
　　　王樞宻
運璇樞於霄極夙瞻命衮之崇分玉鑰於
神臯今仰建牙之近屬有負薪之疾未脩
歛版之恭敢徹書函冒干齋斧共惟某官
功熈帝載道覺民先清介之風凛然表世
而獨立孝友之行信矣行人之所難竊觀
聖君簡注之深率由明公誠一之著異寵
超躋於羣辟斯文冠絶於當時紫誥黃麻
士知模楷丹心白髪國有蓍龜丕釐宥宻
之司誕付安危之寄造膝九重之議固逺
臣莫得而聞捐軀萬里之行雖黠虜亦爲
之懾方佇登庸之拜俄聞均佚之歸西都
獨樂之燕居始姑從於雅志安陽畫錦之
榮事終弗遂於牢辭即故里以開藩護陪
京而作牧江山震疊父老歡呼小煩尊爼
之籌益壯盤盂之勢遂膺渙號還陟鼎司
某一逺台符再周歳紀龍墀奉對首叨特
逹之知螭陛記言更自薦揚之致逮右府
出疆之日寔西垣去國之時瞻蠲首於江
濵靡容奉謁委鸞牋於天上猶辱貽書自
憐不肖之軀正在大何之域丹書未削居
懷夙夜之憂緑野非遥坐阻寒温之問豈
謂遷纍之至此㑹逢碩輔之來臨人謂斯
何嗟刺骨吹毛之巳甚天其或者將息黥
𥙷劓之可期仰繄大造之仁俯亮危衷之
切冰魚未躍長依萬頃之澄波巢燕來歸
寜靳千間之廣厦
　　　代揔得居士上徐敦立
肅持虎節還自龍荒陟老上之庭國威坐
振曵尚書之履天眷彌隆仰繄徒御之勞
當有神明之助共惟國信尚書學尊一代
氣蓋諸公大丞相之家風流是似古君子
之操夷險弗渝方甲兵之問不至廟堂惟
忠信之人可行蠻貊一星北去三月南歸
喬木叅天諒切故都之感雪花如席可堪
胡地之寒茲奉對於清閑即叅華於近宻
某棲遲薄宦景仰壯猶瞻十乗之元戎莫
遂前塵之拜䕃千間之廣厦知無凌雨之
憂
　　　淮東漕魏郎中
京輦効官婁瞻逸軌邊亭奉指迺借餘光
豈曰爲寮於焉事長伏惟某官氣吞餘子
學眇諸儒未嘗枉尺以直尋眞欲居今而
行古凛乎一代之名士備更險夷信矣中
興之吏師所至辦治嗟守闕之虎豹困横
江之鱣鯨人謂斯何厥有至公之論天其
或者將爲大用之基殆聖政之更新偕羣
賢而彚進雙旌引道亟分刺史之符一節
趣歸即覆郎官之錦簡注罙厚寵靈洊臻
陞内閣之新班專外臺之劇寄眷斯民俗
巳熟教條舊所領州尚鬰去思之望及兹
開府當成不戒之孚仰窺訓詞即俟報政
某棲遲晚節漫浪此官方懷投劾之歸空
切登車之志念昔巳同之臭味于今復並
於官曹仰鄰燭之分輝庶山藜之不采隆
寒在候盛德對時冀妙毓於生經用丕迎
於景貺
　　　新巢縣許宰
冠千佛之名早嘗慕義爲百乗之宰今乃
同僚雖共嘆於回翔聊自謀於親炙伏惟
某官才髙儁軌文掞明庭凌雲之氣超然
固巳薄蓬萊而不上激水之飛逺矣方當
運溟海以橫搴詎意荒城肯臨君子歷考
本朝之故事人謂斯何自結　明主之深
知公寜乆此所冀亟來於行李庶能少奉
於周旋
　　　荅呉將仕
屬厭俊聲夢想德宇丈人作牧適臨父母
之邦仲氏决科更參兄弟之契欲論交而
未敢乃盛禮以見投伏惟某官考信六藝
以行其所知愽極羣書而守之以約深厚
爾雅追漢兩京之文直諒多聞得魯君子
之益蓋將友天下之善士豈其顧吾儕之
小人旣見止而我心降喜可知也匪報也
而永爲好俾利圖之
于湖居士文集卷第二十一
于湖居士文集卷第二十二
　　啓
　　　除禮部郎官謝沈左相
考東觀之藝文方陪儁軌隷尚書之牋奏
遽列清曹荷銓宰之殊知躐官彛而超授
伏念某㓜而不學長也益愚出寒郷寂寞
之濵居游巳陋襲老生陳腐之說剽略奚
工䇿名雖冒於一科觸禍僅違於九殞諸
候賔客姑將稍試於所聞上帝圖書即許
竊窺於未見牙籖雲委貝闕天橫蠹魚枯
文字之間海鳥眩鼔鍾之饗瓶罌易耻冝
蒙盌脫之譏組繡非能敢望錦窠之目始
令承乏旋使爲眞訪臺閣之大儀顧非愽
綜誦朝廷之故事尤愧清通蓋一再歳之
乆虚乃不崇朝而輕卑凌兢就職激切懷
恩茲蓋伏遇僕射相公道妙體元誠純育
物臯夔稷契丕成極治之功東馬嚴徐盡
入至公之用占小譱者率以録示大賢之
無不容猥收場屋之虚名亦玷省垣之髙
選某敢不靖共爾位紬繹舊聞何目爲郎
雖賴曲成於造命不遑將父終期外補以
便親
　　　湯右相
(上同/前)某重惟父子悉累門䦨樞筦編摩墮
甑尚勞於却顧珍臺洒掃遶枝更許於安
棲藐是孤蹤益勤大造斯文衡鑑收雕蟲
篆刻之微羣枉織羅捄破卵傾巢之酷故
茲識擢一出異知恩如鞠育以何加身欲
糜捐而莫報某敢不質之天地銘在肺肝
(下同/前)
　　　謝劉提舉
郎家安在方叨執㦸之榮君舉必書遽陪
載筆之侍冒恩至渥論報獨難伏念某猥
以諸生濫追衆儁考藝文於東觀隷牋奏
於南宮忽誤聽聞進躋班列典春秋尚書
之簡冊何有編摩望清都太微之冕旒空
塵供奉靡容辭避端自吹嘘茲蓋伏遇某
官學有本原智周事物六轡按部式專開
闔之權三接造庭即賜清閑之燕不遺故
舊曲借褒揚逺勤騎吏之臨特拜雲牋之
貺齊夸烏有姑借喻於騁辭魯懼無鳩願
推誠於發藥秪深感抃莫旣頌言
　　　撫州到任謝執政
殊庭賦禄方省巳以偷安劇郡分符遽叨
榮而起廢大恩難報小器易盈伏念某天
與隘踈地繇孤遠頃陪朝列誤簡聖知執
筆螭拗愧編摩之何有演綸鳯閣知潤色
之非長人咸羡於遭逢巳獨如其僥倖殫
黔驢之技未答洪私致鵜梁之譏莫逃餘
責一收朝蹟三易歳華旣自循滿溢之愆
敢復有超踰之望忽玷蕃宣之寄寔繄造
化之私恭惟某官茂業經邦精忠格帝自
任天下之重出應聖人之時端委廟堂共
建非常之策運籌帷幄果收不戰之功勲
在旂常望隆鼎鉉夫何踈拙亦預搜揚某
敢不祗畏簡書布宣條教慰安牧養冀追
渤海之功撫字催科惟上道州之考
　　　王提舉
食檗飲冰舊欽耆德匿瑕藏垢今藉餘輝
將親依繡節之嚴敢恭致緹緘之問伏惟
某官學專師古志不謀身落木紛披凜長
松之獨立頽波浩渺屹砥柱於中流蓋冨
貴一時於我何有哉雖夷險百爲惟是而
己矣　聖天子旣深知於忠讜士大夫亦
交譽於清規正色朝端所冝進陟觀風江
介曷尚淹留某慕用惟深師承是幸惟州
縣簿書之事儻少寛程督之科則里閭凋
瘵之民庶竭盡撫摩之力
　　　陳運使
誦諫臣之薦草夙欽循吏之稱分太守之
竹符今托外臺之芘願瞻誨色祗奉敎條
共惟某官古學精深英猷特達頃侍和公
之側婁道永州之賢事得其冝未嘗干百
姓之譽治出於一殆無愧兩者之間將登
禁宻之聮尚借澄清之略諒無煖席即有
賜環某慕用惟勤親依是幸惟州縣簿書
之事儻少寛程督之科則里閭凋瘵之民
願竭盡撫摩之力
　　　任提刑
近仙闈錦帳之氈昔聮輝於列宿瞻使者
繡衣之斧今托芘於二天將祗奉於敎條
敢敬馳於書牘伏惟某官學潜精粹德秉
純全素節清規表儀於郷黨閎猷敏識潤
色於朝廷容臺正蕝禮之訛憲府極繩愆
之效方佇持荷之拜俄聞蕩節之行千里
上游乆著平反之譽九關帝所即期趣召
之歸某一去賔閎屢更歳籥躬耕下澤徒
切睇於光躔假守偏州乃宻依於䕃樾所
冀少寛於程督庶將自力於撫摩
　　　黄運使
蠒絲之托愧微蹤之未稱幸長者之焉依
伏惟某官德秉純全學躋淵奥五百年之
名世將以有爲四十圍之參天凛乎不拔
歷數當今之大老孰是中原之故家願益
介於壽祺佇登延於舊弼某服膺滋乆望
履終遥何期起廢之恩乃有親仁之幸惟
諸父辱少公之客未報隆私顧是邦有賢
者之留敢忘祗事歸依之極敷宣奚周
　　　陳正字
(同前)伏惟某官學造聖眞文爲國采瓊琚
玉佩乆應接武於夔龍貝闕珠宫尚困守
關之虎豹所冀躬行於白屋㑹須自致於
青雲某屬簉英躔繆參朝契念辱在游從
之舊間者闊焉乃今諧親灸之榮喜可知
也未遑問訊先辱移書
　　　提幹
(同前)伏惟某官襟量粹夷才猷超敏外臺
賛畫知譽處之罙休要路蜚聲諒東求之
不逺再惟冗瑣獲際光塵友士之仁豈獨
慰平生之願求民之瘼庶將聞忠告之規
　　　建昌趙知府
(同前)伏惟某官擢秀天支蜚聲朝右爲善
最樂卓然循吏之師閱理居多粹乎宗室
之老暫淹侯服行陟禁涂某慕義巳深承
顔弗逺是所願也儻或聞前輩之話言豈
不然哉當盡得疲民之疾苦
　　　黄知府
(同前)伏惟某官正學探微英猷邁逺風流
未泯蓋山谷老人之諸孫進擢非遥有袁
州刺史之故事諒不容於煖席即遄𬒳於
賜環某(同前)
　　　孫參議
(同前)伏惟某官奥學家傳宏猷天賦名藩
布詔謂當少著於豐功燕館頥眞乃復重
違於雅志惟益臻於壽祉以茂對於榮恩
某乆此睽違載欣接𣢾(同前)
　　　王教授
(同前)伏惟某官學造淵微才推敏劭横經
師幄知譽處之罙休奉詔公車諒東求之
弗逺再惟冗瑣早際光塵未遑問訊之恭
無塵錯節盤根試窺游刃雖千里尚留於
驥足然九霄方迅於鵬程諒亟拜於除書
遂横搴於顯路某屬因諸父嘗際髙賢間
者闊焉巳忘歳月之多少喜可知也願將
朝夕以親依未皇問訊之恭先辱貽書之
寵
　　　江州林知府
半生慕義未遑賔謁之修支郡承流遂有
善鄰之托載馳書牘恭掣齋鈴伏惟某官
敏識造微英猷邁往卓然一代之循吏喜
是中原之故家坐嘯江城仰治功之獨最
奉朝漢闕諒追詔之非遥曾是微蹤將依
隆芘寒女緝苧所願分光於有餘拙匠伐
柯尚欣取則之不逺
　　　苗太尉
授將軍之鉞嘗望餘光分刺史之符遂依
隆芘伏惟某官忠揭日月義嚴雪霜早歳
臨戎即登於勇爵十年扈蹕婁勒於勲銘
逮邊瑣之多虞由殿巖而遣戍茂宣皇略
亟挫天驕倚須露布之聞遄正節旄之拜
顧茲孱瑣方藉帡幪瞻碧幕之非遥馳尺
書而敢後
　　　王侍郎
緯星厂之轇轕斯文夙賴於主盟卧江海
之空同舊德更髙於耆壽喜問塗之有日
將候館以趨風恭惟某官名冠倫魁識參
元妙瓊琚玉佩固嘗接武於夔龍貝闕珠
宮婁困守關之虎豹去六月而一息翔千
仞以覽輝諒扶柂之北來即賜環而南下
某粤從稚齒聳慕儁躔何期荒障之乗適
此髙軒之過榮光下燭華問先臨仰君子
之好謙愧小人之不敏
　　　明州韓尚書
繡幢畫㦸占東藩皷角之雄寳字玉文新
廣内圖書之直入謁尚遥於賔榻修辭敢
後於齋鈴伏惟某官粹量淵停英姿玉立
學無不可凛乎當代之偉人政得其冝卓
爾中興之循吏乙陛識尚書之履四方勞
申伯之藩留鑰九扉巳壯長江之險戈舡
下瀬還清瀚海之波願疇外屏之勲遂賛
西樞之畫某逖違墻仞多閱歳時大司冦
之議刑嘗拜家庭之賜小諸侯之述職敢
忘方伯之尊嗟問訊以成踈且懷恩而未
報所蘄宏度終諒微誠律管崢嶸和門整
暇冀益綏於純嘏亟趨覲於嚴宸
　　　曹監簿
一麾假守自愧非才千里貽書過勤盛意
伏惟某官英聲夙著德器自將雍容文辭
亟簡朝廷之聽積習名教益増閥閱之光
方徑席於清高尚不忘於疇昔有懷謙眷
莫喻鄙悰
　　　賀周侍郎
寵　洊膺異數以武部之顯曹而顓
玉堂之直以文林之魁傑而紬金匱之書
外廷雖創見於親除造膝乃先期於靣授
共惟聖眷獨厚諸公蓋將基大用於此時
豈曰踵前人之故事有如孤迹辱在恩門
竊欣廣厦之成宻仰慶雲之䕃輒因尺牘
少薦愚衷

于湖居士文集卷第二十二
于湖居士文集卷第二十三
　　啓
　　　王提刑
汝水承流巳叨覆露呉門易地更托按臨
繄幸㑹之適然知譴何之可免伏惟某官
純誠獨秉剛毅不回溜雨之四十圍本孤
根之自立摶風之九萬里寜短翼之爭飛
粹無悃愊之華凛有澄清之志顧外庸之
乆訖冝中詔以遄歸某別德經時親仁不
日疇昔熟於條教莫先圖民俗之安乃今
奉以周旋當益厲官常之守
　　　章提舉
虞廷輯瑞昔叨一盻之榮禹甸宣風今與
六條之按仰止使旄之近俯馳書牘之恭
伏惟某官粹量淵停英姿山立文髙學古
蔚爲儒掖之宗行峻履方屹此廷紳之表
自寵持於華節即妙柬於垂旒外庸巳訖
於澄清中詔行參於宥宻某見賢不逺受
察云𥘉是能容之儻少寛威於程督庶可
乎耳所當盡力於撫摩
　　　兩通判
諸公長者之譽疇昔固願見之同官爲寮
之賢乃今何其幸也伏惟某官英猷邁往
正學探微𣏌梓楩楠知鄧林之不雜琮璜
圭璧冝清廟之見收蹔淹半刺之除行拜
十行之寵某依仁匪逺託契云𥘉前事後
師儻悉蒙於敎告左提右挈其將免於悔
尤公其圖之我所願也
　　　知州
門闌睽隔乆違問訊之恭(不相識云門闌/在望未諧識靣)
(之/私)郵傳鼎來遽𬒳貽書之寵仰佩沖虚之
愫更懐親附之榮伏惟某官行峻履方識
明器博籍甚諸公之譽當立上於要津居
然一障之乗顧何勞於餘刃諒賜環之在
即遂持橐以居中某巳試無功丐閑得劇
民亦勞止冀少圖安集之功公儻教之當
謹承清淨之誨
　　　待闕通判
(上同/前)伏惟某官行峻履方識明器博籍甚
諸公之譽當立上於要津居然别乗之官
顧何勞於餘刃諒賜環之在即遂結綬以
遄歸(下同/前)
　　　趙郎中
(上同/前)伏惟某官行峻履方識明器博籍甚
諸公之譽當立上於要津退然三徑之居
乃深藏於偉業諒璽封之來下由珍館以
遄歸(下同/前)
　　　王提幹
(上同/前)伏惟某官行峻履方識明器博西樞
宥宻夙推家■之謀右輔均輸今賴幕中
之畫佇趨嚴召立據要津(下同/前)
　　　朱知府
(上同/前)伏惟某官行峻履方識明器博楚都
揭節夙髙廉按之公嚴瀬剖符行著蕃宣
之績恐難淹於外服當即拜於中除(下同/前)
　　　胡國正
籍甚諸公之譽所願納交粲然一紙之書
胡爲及我伏惟某官髙文足以華國竑論
足以濟時璧水之除此其漸耳瑣闥之拜
衆且遲之方消揺於里居益涵泳於聖學
俯慚固陋行際聲光友士之仁豈獨慰平
生之願求民之瘼庶將聞忠告之規
　　　陳教授
同年之契契闊有時爲僚之賢解后於此
伏惟某官議論該乎國體文華贍於時英
敎諸侯之泮宫聊從容以卒歳備天子之
詞命知軒騰之有時某攝官云𥘉依仁是
幸友多聞之益無以尚之問爲政之方其
知免矣
　　　常州郭知府
諸父納交昔叨末契近藩假守今託善隣
將敬掣於齋鈴敢逺馳於書牘伏惟某官
才髙盤錯譽滿薦紳諫大夫薦之公朝
太上皇擢以名郡第循良之最獨居三輔
之先輸獻替之忠即參兩禁之宻某巳無
善狀更誤厖恩望廬山之雲旣闕晨昬之
養飲具江之水敢爲旬月之圖欣近接於
封圻將悉摹於條教僕之所願如此公其
勿愛于言
　　　撫州陳知府
碩膚之譽乆屬厭於舊聞斗大之州乃淹
翔於敏手豈獨託交承之契所欣蒙覆護
之私伏惟某官器業偉然聲華籍甚家學
之冨蓋有本原吏事之精尤高盤錯暫領
一麾之寄即嚴三節之歸乃眷臨川號稱
古郡户乏中人之産府無經月之儲貧吏
乾没旣不哀杼柚之空齊民無聊皆去爲
囊橐之盗冝有循良之政來蘇疲瘵之餘
愚若孝祥一無可紀糠粃在前之愧夫何
言哉瑾瑜匿瑕之仁是所望也
　　　劉舎人
五筦曠官巳逭黜幽之典三湘謀帥又叨
使過之恩亶惟衣鉢之傳實有鈞陶之自
某奉身無術與世全踈冥行於利害之涂
窘處乎讒謗之藪載從去國屢遣作州率
以五六月之間則爲數千里之役精神耗
於憂畏筋力疲於奔馳忽去忽來固未免
揶揄之鬼乍賢乍佞獨柰何萋斐之人豈
無二頃之可耕况復雙親之旣老决意投
簮之適弗圖賜履之榮㳟命而行􁃶辭不
獲茲蓋伏遇某官學窮聖藴道覺民先羞
崑崙薄蓬萊逈立風塵之表决汝漢排淮
泗橫馳翰墨之埸比收一笑之功遂殄陸
梁之冦雖在公以爲餘事然寛上之所甚
憂肆予環而召歸當告冊而爰立即以所
臨之巨屏付之承學之諸生某敢不謹守
箴規益思策勵老吾老㓜吾㓜方深蘄錫
類之恩歩亦歩趨亦趨終難望絶塵之軌
　　　王運使
劾章亟上即使歸田明詔趣行又令分閫
蓋亦東西之惟命敢云來往之爲勞所欣
容察之賢乃是交游之善伏惟某官英姿
煥越德宇靜深風流傳正始之餘人物尚
中原之舊刻淸湘之樂石嘗夷赤籍之驕
通下瀨之戈舡又靜緑林之擾佇圖成績
即拜顯除某猥奉藩條獲依使節念問涂
衡嶽曽分筆硯之餘而枉駕湘西復接盃
觴之勝違離屬爾際會偶然一馬二童長
驅千里雙魚尺素疊拜三緘筋力盡於奔
馳精神爲之耗散欲報所貺將遣復休念
巳投契分之深豈其較禮文之末我之不
敏情見乎詞
　　　寄居官
劾章亟上即使歸田明詔趣行又令分閫
蓋亦東西之惟命敢云來往之爲勞一馬
二童長驅逺道雙魚又素敬拜好音病體
困於奔馳文思爲之枯涸渉筆欲報空函
是憂念方依德庇之𥘉(管下倅云念方/託僚契之深)必
不較禮文之末我之不敏情見乎詞
　　　呂彦升到狀
出分宫鑰繆托交承入奉介圭喜將解后
聞有南徐之新命復爲北道之主人幸艤
舟而小留當接麈而一笑
　　　帥江陵通運使楊顯謨
山川跋涉欲徧東南父子扶携復來荆楚
即有依仁之幸更懷冒寵之慚伏惟某官
熏班馬之濃香鍾岷峨之秀氣籍甚史譽
與江俱流燁然之光立朝更顯謂當扣紫
㣲而排閶闔徑拜玉清之侍臣何謂羞崑
崙而薄蓬萊尚作繡衣之使者有如孤迹
嘗並英遊乃今邊瑣之行復託外臺之庇
夕烽罷警請與公圖綏靜之冝春水才生
冀許僕辦歸休之計
　　　蕪湖沈知縣
籍甚之譽乆矣在諸公之間蕞爾之邦豈
其淹長者之辱伏惟某官文章翰墨自成
一家人物風流尚友前輩少借演綸之手
來收掣錦之功顧游刃之有餘諒追鋒之
不逺未皇馳牘先辱貽書

于湖居士文集卷第二十三
于湖居士文集卷第二十四
　書
　　代揔得居士上沈相(該)
厥今天下之士彈冠結綬請以身售於相
國之門者不知幾何人其聦明才智崇論
谹議足以理紛濟劇謀王而斷國者又不
知幾何人若是者相國之門蓋巳不乏於
才而碌碌尋常之人亦無以自達於下執
事矣雖然相國豈直以此而遂拒天下之
士也哉周旋慰薦惟恐其不至士之客於
中都者今日投謁于司賔之吏明日則命
之見焉其善惡能否相國蓋一與語而盡
知之如燭照數計毫髮無以自隠於是而
退絀於是而獎用則公議翕然咸以爲當
或以問某曰相國午漏下還第與賔客接
才數刻頃顧歩趣語黙之間輒巳得其人
之肺肝若素知之此何爲也耶某謹對曰
相國惟公故生明惟定故能應惟虚其心
故能服天下輔政于茲一年而中外底平
百志緝熈遂濟登茲不動聲色相國以是
三者也相國以是三者計安天下其於知
人也何有某也楚之鄙人也聲名無聞於
時問學不足以取世資流落田野十有八
年偶得不死耳今亦踽踽然來蘄望泰符
之輝以不肖之身受察焉其可其不可不
敢自列惟相國哀憐財幸之舊詩一編間
居無事紓憂娯悲輒贄以見非某之所長
也干冒鈞重俯伏俟命
　　　上史參政(浩)
某伏讀制詔參政以命世宗儒東宮舊學
精神感㑹臣主俱賢顯膺冊拜晉參國秉
天下幸甚伏念某疇昔登門猥辱知遇生
長四明丘墓所寄阡陌相連實同黨里不
敢獻䛕願効微忠伏惟中興以來宫僚幾
人若賢若不肖主上朝夕之游處毫末曲
折弗逃聖鑒而簡在眷禮獨公一人事關
運數非偶然者累月以來擢用休顯中外
之士拭目歆艶知參政者則謂渟滀抱負
鬱而未伸逢辰遇合逮今巳晚其不知者
直云師傅舊恩適用故事夫拔之衆人之
中寘諸百僚之上自髙宗文王猶托諸夢
卜况如近時風俗益壞横得一金或􁀬疾
之竊料進而賀參政除拜於前退而議參
政闕失於後者不無其人故今日參政應
之甚難亦可懼也圖易其難圖釋其懼參
政之策將安出願參政深思之今日朝廷
之上進用人才措畫邊事與凡號令因革
某事非某事是人不以屬它宰相執政必
曰此史參政之爲耳蓋用之驟則責之重
其理固然况參政方在北門遠方之人以
邸報不傳興事造業一出參政意今入政
府則此名益不可避以不可避之名任甚
重之責當至顯之位然則參政將何以善
始善終以無負聖天子以無負天下也哉
自古在昔莫難於君臣之際二帝三代置
而勿論必上下一體言行計從雖父子兄
弟之宻下得與乎其間如高祖之於子房
先主之於孔明我　太祖皇帝之於趙中
令而後可以撥亂反正創業垂統竊觀
陛下繼　太上皇帝而爲之子談笑授受
雖二百年丕成之緒然稽之天數與人事
寔纂承啓運御極之初惟新景命光昭
祖烈將以傳無竆而施罔極必一遵建隆
之舊則　陛下之得參政何以異於　藝
祖之得韓王參政於此彌綸動化開闔張
弛惟危惟㣲可戒可畏不一而足某雖愚
不肖誠願有以言之而參政擇之參政儻
許之言則請條列以告伏惟參政方闢大
公至正之路蒭蕘之賤試將采擇其善某
也狂率犯分參政弗怒以教
　　　代季父上陳樞宻(誠之)
某聞列宿之在天星官曆翁有傳數世而
不能盡究其名數者至夫五行之精雖隱
㐲下見按圖而考之則固巳知其躔次之
所在與夫譱祥之應皆可以前知曰如是
則爲人主之壽如是則爲豐年如是則天
下和平若影響之隨無有差忒婦人孺子
夜立庭中卬首而望曰此塡也此歳也此
太白也未嘗學星則旣能盡識之矣今夫
賢者之於世其間出希有固亦寥寥然如
五緯之相望苟一有焉雖竆在畎畒未見
於用巳隱然係天下之望曰使是人而出
應吾君之求也必能發所蓄以利澤一世
而有無竆之聞矣一旦進而坐於廟朝天
下又將翕然而稱之曰是吾昔之所期某
公也昔吾之所望於是者庶幾乎故雖竆
山幽谷婦人孺子亦莫不然何也如五星
之在天其晦也人皆得而知之其顯也人
皆得而見之故也恭惟樞宻以碩大高明
之資輔以宏深經逺之學發策决科震耀
宇内皆其緒餘不足道者而天下之所以
期望於公而公之所以抱負自任天下之
重蓋不在是也前年　天子揔攬權綱號
召數公新羙庶政此數公者聲稱德望炳
然較著眞與芒寒色正者比公在焉是司
天子腹心之寄運旋樞極以隆國勢曾不
朞月而優游之望得太平之責塞天下之
人亦旣歛然自足滿慰疇昔而無異辭矣
某也楚之鄙人也青衫白髪塵埃一命之
選蓋將三十年雖冗散無以自振而所至
不能阿意下氣往往不偶卒竆困至是顧
嘗爲大樞湯公之役湯公憐之賜以斗升
之禄使活軀命今又閱一歳於此矣湯公
謂某曰汝徃拜樞宻陳公之門吾爲汝言
之某奉命是以來雖然某之見公非直以
此故也五緯之行婦人孺子皆得見而識
之某誠不肖矣其智固不如婦人孺子矣
乎伏惟誘而進之使得自効請以受知湯
公者亦受知於門下不宣
　　　與李太尉(顯忠)
某聞之當今號稱人傑磊落竒偉可撼以
義獨太尉三數公耳今春過池陽始識太
尉置酒高㑹開心見誠某竊不自揆嘗爲
太尉陳其所以報國一二事太尉不以爲
罪擊節稱譱某於是益知太尉之賢常常
爲士大夫道之謂太尉嘗以單騎九百却
二十萬之衆它日邊候有警奮不顧身星
流彗掃敵王所愾者必太尉也自黠虜渝
盟　聖天子赫然震怒悼巳事之失䇿誕
布明詔恭行天誅太尉膺上簡拔當國
一靣悉甲濟江今踰月矣虜騎浸淫至于
歷陽太尉之軍雖嘗小捷然虜旣越險而
南幕府猶在舒城不聞太尉出騎要擊何
也豈旣追北而此未知耶抑太尉方略素
定儒生不得而測識耶兩日來羽檄自
御前至太尉處者相接於道而遷徙之民
自北而來所傳益急事勢危迫可謂間不
容髪矣不知太尉將何䇿以處此今淮西
之三帥列屯朝廷安危實繫於是太尉與
王侯成侯必須同心協力而後可以成功
若一人少有顧望吾事去矣伏望太尉思
主上平日所以期待太尉之厚委曲寘念
交歡二帥使無纎芥專圖國事盡去私心
若王侯當其前則太尉冝與戚帥以銳師
出其腹背首尾齊應各務致死則虜衆雖
多可以立潰萬一不然少有沮抑太尉將
何以報　天子何以見天下之賢士大夫
耶望太尉精思之速圖之無貽後時之悔
忠憤激切之懷不能此盡謹遣使臣莫師
雄躬造帳前靣稟拱立西望以俟嘉音不
宣
　　　代任信孺與王太尉(權)
某聞太尉之名舊矣雖未識靣然嘗一再
通問及來宣州見張漕父子日日稱說太
尉忠義純一智略沉雄治軍訓旅多多益
辦今時諸將可一二數某是以擊節誦嘆
願交下風蓋因致書欲太尉以一千人之
功名保三十年之冨貴某所以與太尉心
相知者甚厚自黠虜渝盟　聖上奮發威
斷以迄逋誅天聲震疊山揺海蹙太尉兼
心膂爪牙之任杖旄秉鉞銳卒十萬式遄
其驅揚舲濟江分據險阻可謂盛矣中外
之士正望太尉以捷音聞雖定林之役追
北百里然斬獲不多人心未快數日來或
謂虜騎巳越滁壽太尉復還歷陽果爾則
何爲耶淮西重地朝廷所責望者專在太
尉李侯成侯其實太尉麾下爾事勢之急
如此必三帥協義同力首尾相應盡去疑
間合爲一家然後爲可今日調護茲事獨
在太尉太尉聦明辦此不難所願太尉念
主上平日眷遇之隆不憚少屈遣書致禮
交歡二帥相與誓約專意國事屏除私心
尅日共舉以翦竆冦以復境土則太尉勲
在社稷身名俱榮竹帛鍾鼎不足稱載萬
一不出乎此各自爲謀少失機㑹悔將何
之忠憤激切懐不能已輒以尺書布之幕
下可否之决立遲一報不宣

于湖居士文集卷第二十四
于湖居士文集卷第二十五
　　䟽文
　　　乾龍節開啓䟽
瑶池御駿悵乆隔於宸游華渚流虹欣載
臨於誕節預憑衆妙遥賛洪釐　尊號皇
帝陛下伏願體道希夷凝神昭曠壽祺夫
錫順迎滋至之休輿衛星陳佇恊遄歸之
吉
　　　又
聖人有作夙聞里社之鳴誕月載臨兹効
華封之祝仰憑慧力恭賛壽祺尊號皇
帝陛下伏願體道希夷凝神昭曠否終必
復即期八駿之歸常乆無疆茂協九齡之
與
　　　乾龍節滿散䟽
載震夙以開祥式臨榖旦内文明而養正
莫望清塵敢殫率土之誠恭致彌天之祝
尊號皇帝陛下伏願緝熈純嘏保合至和
壽等南箕共協皇圖之永禮成北嶽亟嚴
仙仗之還
　　　乾龍節功德䟽
襄野問塗髙蹈無爲之表華封祝壽荗迎
可乆之祥恭即殊庭再嚴妙果　尊號皇
帝陛下伏願旣多受祉永孚于休夙駕言
還副君子必歸之望夢齡協永膺聖人得
壽之符
　　　又
駿馭追風悵宸游之乆滯鳯編紀日欣榖
旦之重臨恭祝鴻釐載清貝梵　尊號皇
帝陛下伏願消揺物表保固天倪問襄野
之童終冀迷途之復依西方之佛更瞻壽
量之増
　　　天申節開啓䟽
景運有開方迪延洪之祚珍圖疊紀茂當
震夙之期恭依覺地之嚴增祝聖人之壽
皇帝陛下伏願體乾剛徤如日照臨天其
申命用休遂臻過歷聖人大寶曰位永保
無疆
　　　天申節滿散䟽
探赤水之珠巳凝神於象表受泰元之筴
聊玩意於人間蓋與造物而同遊則非巧
歷之能計　尊號皇帝陛下伏願備兩宫
之樂冠百王之徽億載萬年貴爲天子之
父九州四海丕承太上之尊
　　　皇后生朝功德䟽
椒風流化於昭内治之脩璧月儲精載紀
誕彌之瑞増祝至仁之壽式嚴衆妙之因
皇后殿下伏願應地無疆與天合德開燕
祥於甲觀申錫百男之休承色養於東朝
參享萬年之曆
　　　大行皇后僧家宣讀䟽
淑德承天方迪二南之化諱音傳逺遽纒
九土之悲輒憑貝葉之文黙助椒蘭之慘
大行皇后伏願脫人天之調御從帝釋之
遨遊夜月在天湛本體清凉之性秋蓮着
水發靈根定慧之香
　　　大行皇后道家宣讀䟽
儷宸極於長秋始基王化望崦嵫於永夜
痛極輿情輒紬琅笈之靈章黙助璇宫之
仙馭　大行皇后伏願悟本心之清淨識
道體之希夷駟玉虬而上征徑簉西眞之
集折瓊枝以繼佩却從姑射之遊
　　　大行皇后齋䟽
長秋正位化方詠於兎罝脩夜興哀悵莫
留於騩馭敢憑緇褐之侣仰助褘䄖之思
大行皇后伏願識道體之希夷悟眞詮之
圎覺蘂宫絳闕陪姑射之神人天雨寶花
超華嚴之法界
　　青詞
　　　淮西漕司設醮
衆生淪於異物長無超度之期上帝覆以
薫慈厥有救援之道敢殫誠悃仰冒至眞
眷茲淮壖頃罹兵劫匪罪而死不知幾千
萬人游䰟無歸于茲二十餘歲或葬之中
野而絶子孫之託或鬰爲枯腊而失墳墓
之依或凥領之不全或草木之同腐傷心
慘目舊哭新冤坐令凋瘵之餘尚遏和平
之喜臣叨將外計念此沉幽惟瀝􁃶於層
霄庶興哀於九地伏願緑章上達絳節下
臨注南斗之生俾謝無竆之苦削酆都之
籍溥施蕩穢之恩及此民編咸躋壽域
　　　元正設醮
太一常居上帝之仁徧覆大千世界衆生
之業無竆俯當嗣歳之興祗卜剛辰之吉
𣢾靈宫而蕆事瞻霄極以祈恩願鑒微衷
誕敷隆施
　　　上元設醮
清都紫極隔世幾塵緑簡瑶章通臣一念
撰日三元之始馳情八景之髙伏願増衍
祺祥蕩除灾穢貰其旣往新以方來錫難
老於家庭覃餘休於嗣續
　　　又
玉清嘉㑹氣實首於上元金簡眞儀福用
敷於下土敢宣主德率籲國人敬披致一
之誠仰導惟新之慶伏願輪飈臨夜聖澤
如春萬歳千秋仰奉堯年之永五風十雨
徧爲呉㑹之祥凡我有生長依道䕃
　　　又
絳闕髙居躡千眞而下察緑章封事緘一
念以遥通當甲子之上元惟王春之正月
三官校籍婁書黒簿之愆九氣騰霄滋昧
黃庭之景載披雲笈恭𣢾飈游伏願憫此
餘齡賜之無事退安田里常遂於豐登燕
及子孫更祈於繁衍
　　　十二願
一願一人聖壽二願二儀平成三願三光
明潤四願四序休寜五願五行協應六願
六府充盈七願七元降格八願八表澄清
九願九壘皇君垂福祐十願十乗太乙度
灾屯十一願十一耀靈光下燭十二願十
二時道氣常存
　　　建康求晴設醮
常隂之罰乃吏弗䖍暑雨之咨彼民何罪
人今露宿田與江通環數州秔稻之郷渺
千里波濤之險疾病飢寒之旣迫逋亡蕩
析以奚疑仰惟　當宁之仁婁攽振廩之
詔巳觖有秋之望終懷卒歳之憂扣首祈
恩柎心無䇿伏願宏開矜宥溥示救援稽
夫之浸潜收不葬魚龍之宅併日而食弗
飽尚全雀䑕之生哀此下民歛時五福
　　　荆州修堤設醮
古之南郡今者西門控吴蜀之咽喉兼襄
漢之唇齒兵戈蹂踐閱四十年版籍凋殘
無三萬戸屬故歳有防隄之失當隆冬興
土木之工徭役旣多流亡是惕歷三元之
初日按八景之眞文恭闢靈埸肅延霄馭
仰賛兩宫之壽俯祈一道之安錫以豐年
保其常産貰餘灾於北屋移厥咎於微臣
帝之所臨臣不敢悔
　　　遷居謝靈惠王設醮
徧覆包涵寔下民之隂騭聦明正直斯百
祀以光輝乃眷昭亭山之陽誕惟梓府君
之宅受命于帝降神此都不怒而威有感
斯格閔孤生之流落錫嘉夢以丁寜俾奠
攸居第安汝止仰明靈之昭荅俯危跡以
震驚恭按眞文具嚴報禮所冀雲霄之馭
來臨仙■之祠儻闔門益荷於純禧將永
世畢依於大道
　　　謝火灾設醮
天愛斯民欲其逢吉吏媮厥職所以致菑
蓋二千石之非賢俾十萬家之婁警拊心
自悼稽首知歸冀矜宥於叢霄遂輯寜於
比屋匪臣私禱惟帝博臨
　　　設九幽醮薦所生母
終身之恨弗逮於慈容小巳之私可干於
洪造啓盟眞之玉籙嚴𣢾聖之瑶壇頓首
求哀齋心望報伏願垂恩九地申敕三官
或巳注南斗之生則冀福齡之延永或猶
滯酆都之對則祈罪苦之蠲除交肸響於
幽潜通爽靈於夢寐更令同氣均此殊休
　　　代揔得居士保安第三弟設醮
人愛其子惟疾之憂天聽自民必從所欲
伏念臣第三男臣孝直尠於福植㓜也多
艱渉秋以來病滋爲祟閱日旣乆藥且不
持悼賦質之竒偏懼夙縁之多累非歸誠
於造化寜有望於安全恭按靈科具申哀
禱仰冀雲霄之澤不遺草芥之生俾終協
於大和誓永依於至道
　　　謝過設醮
三塗苦趣流轉無竆八景眞科超躋有道
具輸危悃祗冒聦聞伏念臣渉世之囏惟
天是恃謂將晚節稍遂安居餘孽未除叔
子云逝雖脩短不逃於物數然咎休率繫
於人爲輒歸命於紫清庶蠲名於黒簿雲
霄降格雨露均霑俾微生蒙宥過之恩而
巳死逭沉幽之苦更隆鴻施俯曁羣倫
　　釋語
　　　請道顔住撫州報恩䟽
大雄一隻虎震伏羣魔揚岐三脚驢蹙蹋
四海欲振當年之門户須煩本分之宗師
顔公禪師傳妙喜之衣得圜悟之髓日光
玉㓗雷厲風飛噴香爐之紫烟叵堪滿戸
之屨懷錦官之春色忽㝷上峽之舡惟法
眼之道埸實卍庵之舊隱雲無心而出岫
水有時而回淵莫辭振錫之游再結繙經
之社休去歇去尚堪一行瞻之仰之如是
三請
　　　請恩老住蔣山䟽
陜府鐵牛脚力負萬鈞之重石霜角虎眼
光揺百歩之威欲轉無上法輪須還本分
尊宿恩公長老一生打硬四海知名楊歧
栗棘蓬當仁不讓國師無縫塔此義却諳
截斷衆流壁立千仞乃眷鍾山之勝地實
繄圜悟之昔游俗駕𥘉回潮音未振考之
公論僉欲師來拗折竹箄且與逢埸作戯
横擔柱杖直須覿靣相呈稽首妙華王請
祝聖人壽
　　　請三祖長老䟽
陜府鐵牛脚力負萬鈞之重石霜角虎眼
光揺百歩之威須全提向上之機關始克
振作家之號令厥惟勝地今得偉人某人
斤斧叢林鑪錘古佛金剛王之寳劒截斷
衆流秘魔巖之木义宏持末法諸公刮目
學者傾心睠三祖之道場在羣舒之佳處
呉陂㵼碧龜魚樂得於主人灊嶽摩霄龍
象將依於法席用勤勸請實冀肯臨飛錫
度江豈獨尉西州之父老傳衣此地庶不
辜後代之兒孫願聞法鼓之鳴要看草賊
之敗
　　　請亮老住報恩䟽
佛法見前惟嫌㨂擇衲僧分上便合承當
亮公長老徧歷叢林婁開法席一莖草化
成寶刹夙具神通三條篾緊束肚皮最諳
枯淡惟報恩之勝處崇永祐之眞游不有
當仁孰嚴上善三十年事鹽醋要還舊日
家風二千里賣布單且看新人作略
　　　請舜老住浮山䟽
三千大千揔是無邊佛刹一箇半箇難得
本分道人但看直下承當且教逢場作戯
舜公長老入華嚴海得解脫門牢絆草鞋
飽參知識撒開布袋歷勘諸方留須水以
彌時㑹浮山之虚席殷勤婁請珍重此行
菩薩子喫飯來且與鐘魚作主好阿師恁
麽去要令龍象依仁二千里外不得嫌人
三十年後切忌錯舉
　　　請鑑老住潭州東明崇教寺䟽
浮休居士昔守此邦東明觀音初岀廢井
神光煥發寶刹崇成檀施滿門曽安五百
衆荆榛塞路將欲四十年㑹茲淫雨之菑
觖我有秋之望肅齋致禱響荅不違香火
未收隂雲解駮吏民絶嘆豈有前聞僚寀
僉謀當嚴報禮主僧老聵破屋欹傾冥搜
當仁喜得此老伏惟鑑公禪師支撑末法
領袖諸方盤結草庵曽到孤峰頂上撒開
布袋何妨十字路頭况惟今是老人乃是
吾家請主爲公着力何患不成惟佛有縁
所當外護撞鐘打皷今朝震動於三湘刻
石鑄金異日流傳於四海
　　　請無著住資壽就報恩開堂䟽
明月堂中昔分半坐采蓮涇上今建刹竿
不憂此道之無傳頼有斯人之足慰人天
合雜山水清明資壽無著禪師具大揔持
證不思議洗滌諸方五味吞揚岐之栗棘
蓬降伏一切羣魔用妙喜之竹箄子獨㑹
先師之意草爲後學之宗四海無人千聖
推岀伏願慈悲攝受方便舉揚以心傳心
山頭老漢元不死惟佛與佛汝等諸人皆
可爲敬焚一瓣之香增祝　兩宫之壽
于湖居士文集卷第二十五
于湖居士文集卷第二十六
　　釋語
　　　請龍牙長老䟽
虎谿寺裏曽聞嘯月吟風龍牙山中更看
拏雲攫霧當仁不讓易地皆然混融禪師
具足神通綱維象法一絲不掛無人無我
無衆生萬境皆融能縱能奪能殺活歷徧
東州之名刹未登南嶽之曽顚偶㝷上水
之舡肯振飛空之錫三千世界不妨到處
嬉游七十二峯政要從頭點檢
　　　請北禪長老䟽
妙喜旣亡卍庵復往國師無縫之塔弟子
誰諳楊𡵨金剛之圈諸方不㑹必有嫡傳
之嗣來興巳墜之宗珠公長老法冶祥金
禪林偉榦摘神龍之頷獨收無價之珍生
老蚌之胎眞是寜馨之子頃由臨汝徑隱
康廬遇坎乗流聊當適意逢埸作戯况是
知音我爲東道主人君作北禪長老彈千
相之雀莫輕上妙摩尼照十乗之車遂遍
無邊刹海
　　　請新首座住福嚴䟽
十字街頭彌勤撤開布袋孤峯頂上德山
盤結草庵况兹古佛道場秪是吾家舊物
不要客僧作主須煩首坐燒香新公長老
性悟眞詮脚踏實地泊舡淺水乆矣淹留
韞玉空山自然光彩疇昔因縁巳定如今
時節到來便將舊店新開切忌衆生作例
好阿師恁麽去何妨覿靣相呈菩薩子喫
飯來却是無法可說冝從衆請用報國恩
　　　殊公住嶽麓惠光寺䟽
湘西佳景嶽麓精藍方丈乆虚其人史君
今有此客殊公長老靣如滿月額有圎珠
枯木堂中隨粥飯縁坐處不落第二臺山
路口有多少衆問時便契前三君如洗脚
上舡我是因風吹火不起于坐只今直入
道埸偶爾成文領取見成公案
　　　請珠老住公安二聖䟽
一切衆生各具自然之眼十方諸佛初無人
爾之心至於舉拂拈槌嘲風笑雨豈云妙法
無法大是指空說空然業識與生而俱迷或
冥行至死而不悟不有開士曷暢眞乗珠公
禪師傳臨濟眞宗授卍庵宻印庭前栢子何
曽仗境分踈石上蓮花到處爲人說似眷菩
薩應眞之化境乃安公著迹之精藍大開選
佛之名埸思得住山之本色孤峯頂上要觀
出世因縁十字街頭莫惜隨時演唱見幾而
作快便難逢願垂惻隱之慈俯徇殷勤之請
　　　烏江廟門䟽
繡裳畫衮方瞻王制之嚴寳字璇題洊被
天恩之渥仰威靈之肅振惟輪奐之未新
冝崇朱户之居益壯烏江之望憑髙配極
㑹看妙絶之宫墻吉日良時即下鏘鳴之
玉珥
　　　蕪湖修浮橋䟽
萬家之邑百賈所趨一溪之橋累歳不葺
繫破舡之六七當駭浪之千尋溺馬殺人
習爲常事饞蛟羈鬼實使甘心所願因民
病渉之憂遂為此邦無窮之利入谷斬木
造舟爲梁不曰成之吾事濟矣但度無苦
㑹看百歩之修欄得福甚多共脫三塗之
苦海
　　　代揔得居士東明施財䟽語
夜夜放光傍人不見時時得夢獨我自知
共惟浮休先生今者揔得居士過去見在
事同一家原始要終業通三世欲纂昔賢
之墜緒重嚴大士之寶坊荅一時救護之
恩崇此邦祈禳之福若男若女咸歸生育
之仁曰雨曰暘婁報豐登之瑞
　　　病愈荅願供佛道場䟽
六道三塗無非厲虐十方諸佛普示救援
載軫幻軀夙依眞諦屬有負薪之疾願薦
伊蒲之羞精神所加昭應如荅未修報禮
每惕𥘉心驚半夜之鐘常交於夢寐求三
年之艾又爽於節宣用敬復於前言以導
迎於新祉伏願徧周沙界悉坐道埸聞秘
宻言而除貪嗔癡受甘露味而得戒定惠
使衆生業障因法施而蠲除則弟子沉痾
當不藥而清愈稽首阿難教爲我大醫王
　　　南山昭慶觀音障坐偈
南山昭慶白衣觀音作始何人如此相好
地僻寺古僧無卓錐空堂巋然徒四壁立
香火巳絶而况莊嚴稽首大士本來無住
一絲不掛清淨法身况此塵垢而可汙染
但此末法冥頑不靈不知即心是觀世音
來瞻慈相乃起恭敬則此慈相不可不葺
合掌賛歎諸善男子各捐薄少隨喜護持
俾道人素作髙廣坐及其屏障飾以金碧
前列供具熏爐華燈秖十萬錢具足圎滿
諸善男子一彈指頃而此殊勝億劫常住
　　　吉祥寺經藏䟽
五千四十八卷尊經藏之金匱百萬億那
由他諸佛同此道場常轉法輪乃安斯室
齋厨不繼可憐野寺之殘僧斤築隆施須
煩寶積之長者肯捨太倉之一粒便成廣
厦之千間莊嚴不思議功德山安住無邊
際華嚴海
　　　爲第二妹設水陸䟽右語
諸佛等慈廣有救援之路衆生諸惱莫如
疾病之侵俯惟同氣之微偶愆勿藥之喜
方輸危悃即底秦和曉然夢寐之間示之
肸蠁之報用亟修於淨供庶祗荅於能仁
萬劫狴牢冀脫幽沉之苦大千川陸悉蘄
悲樂之均更裒佛力之無邊益侈家庭之
後福
　　　宗琰作永寜寺鐘成欲作鐘樓記
　　　講師求予開䟽信筆書此數語以
　　　勸施
稽首我導師方便度一切衆生執若故不
見本來性以是勸布施捐頭目髓腦身命
尚可捨而况於財物今此大寳鐘辛苦所
成就無量佛聲海四海所願聞以無鐘簴
故猶與無鐘等我觀此都邑衆寶之所聚
而彼冨長者皆受佛記莂佛欲警拔故故
令作此鐘欲勸布施故復作大寶簴不思
議功德在汝一念頃我爲汝說偈發汝喜
捨心圎滿清淨業證無上菩提此鐘横撞
時汝等皆作佛
　　　方廣元公刺血冩經偈
稽首如是經萬行首楞嚴覺元古尊者刺
血之所冩尊者住世時冩經百千卷以字
以畫計數與河沙等自其一畫初以至絶
筆時念念相接續無一不同處飜覆風水
輪劫火大千壤此心未嘗動此筆亦不停
尊者今寂滅誰識冩經意我爲汝演說尊
者所記莂衆生與諸佛同出一父母我血
佛身血初無差别相佛從此血中放百寶
光明如月貯瑠璃根塵悉清淨而我矢溺
囊溷雜諸濁惡業欲自纒繞頃刻即腐敗
尊者爲是故哀憫於一切故以我之血書
佛所說經令汝愚癡人頓見本來性佛經
與我血還復成一體經盡血亦盡佛與我
俱無尊者下生時汝等成正覺
　　　揔得居士命作爲平國弟度僧䟽
駒犢之愛巳荷於等慈龍象之依嘗深於
夙願顧年齡之尚㓜恐歳月之或淹惟慧
海師實平時之知舊而優婆塞自有生而
薫脩度已度人是同是别伏願諸佛護念
大衆證明俾此善男子速證於菩提則我
長頭兒同増於福壽
　　　追薦六二小娘子水陸䟽(代揔得)
人誰無死獨抱難言之冤佛是眞歸冀垂
譱救之力亡女六二娘怨親融釋體性圎
明知住壞之俱空忘生平之不滿徑超十
地永脫三塗及兩孤兒獲無量福
　　　重修三塔偈
七澤所瀦十年九潦三塔雖在四壁常空
仰衆佛之尤竒念殘僧之益少化身千百
億莫非爲物慈悲彈指一刹那孰肯隨縁
布施爾時居士復說偈言
寶塔元不壞因汝有壞時但使塔重成汝
得不壞果
　　　妙定化僧偈
行者要作僧妙定欲說偈因縁啐啄時見
者須撇地圎頂更方𫀆諸法從此起誰具
大神通成就一彈指
　　　出隊䟽
此大蘭若蓋古道場野寺殘僧齋厨不繼
震風凌雨棟桷隨欹惟世尊住華嚴界海
到處見成顧佛法付有力檀那不應坐視
冝分薄少來相經營
　　　靈巖行者化僧偈
咸安郡王功德主智積菩薩大道場有善
男子名德柔欲爲大僧無度牒我今說偈
爲勸請願見聞者皆樂施此善男子得度
已俱證無上菩提果
　　　蔣山明老賛
衡陽梅嶺𬒳本師打得觜喎鐘阜長蘆上
法座叫得地動晚年雙徑却遇知音因喫
乳糖過多併將􁇀桶打破賀賀識渠麽十
字街頭每相逢百尺竿頭還蹉過
　　　天禧行者廣如化僧偈
法華十萬餘言度牒三百來貫更著居士
䟽頭共是三重公案若要作一串穿自問
山頭老漢
　　　卍庵賛
氣骨清羸抱負雄偉江西湖南掀天撲地
生子當如孫仲謀㬌升諸郎豚犬耳
　　　行者求僧偈
結萬人縁度一箇僧求我說偈拾似不曽
　　　元布袋眞賛三首
劫火洞然大千俱壞留得拳頭千妖百怪
三十年後此話行依舊當時元布袋
細入微塵大周沙界與古爲徒無乎不在
催敎彌勒下天宫郤送胡孫入布袋
劫數茫茫眇此身夢中相見覺非眞常時
只笑憨皮袋十字街頭等箇人
　　　乾明舜老度弟子求䟽
學道參禪不必僧祖師元是嶺南能若無
向上眞消息鬚髮除來只可憎
出家須要護身符錢在檀門不可呼乞與
青銅三十萬大葫蘆結小葫蘆
　　　應庵老偈二首
應庵老子六十我巳新添一年欲話元正
啓祚山僧約我茶邊
渉世須三洗骨憂時定九回腸借我昭亭
一榻伴師掃地添香
于湖居士文集卷第二十六
于湖居士文集卷第二十七
　　祝文
　　　東明觀音祈晴文
一年之望在茲杪秋常隂之災至於閱月
禾巳熟而弗穫歳垂成而反虧誰哀斯民
我有大士伏願迷雲開廓慧日照臨畢此
場圃之功衍其倉箱之積一刹那頃肯運
慈悲無邊衆生皆得飽滿
　　　謝晴文
八荒同雲一雨十日雖大田之多稼蓋平
陸以成江仰慈願之宏深成歳事於俄頃
香烟未斷霽景先開惟此寶坊夙嚴之功
用爲無邊豐登之報
　　　祈雨文
三湘之區比歳不熟乃今七月復以常暘
風霾未休陂澤弗戒吏則失職民其何辜
頓首求哀齋心望報賜之一雨惠我豐年
百榖用成四海蒙潤
　　　謝雨文
旱魃爲虐實深民憂靈雨旣零頗寛吏責
仰荷生成之賜敢忘昭謝之誠尚冀宏仁
益終大惠
　　　祈雪文
嗣歳將興嘉雪未應旣闕豐穰之兆且虞
疾癘之多歸依窣堵波之仙覬覦平地尺
之瑞隂雲合雜風霰飄零雖違三白之占
亦慰九豐之願薦伊蒲之供敢忘報禮之
修望來牟之貽尚冀慈休之廣
　　　謝雪文
並江而西歳窮不雪土脉焦槁民憂疾癘
吉蠲致禱神則昭答三日之雨繼以飛霰
宿麥敷潤寒氣乃周惟神之休敢忘拜賜
　　　南嶽謝晴文
環湖南之境田之以畒計者不知其幾千
百萬而民之嗷嗷望歳者又不知其幾千
百萬也若夫疇昔之雨再宿不止田盡入
於水巳熟之禾盡壤爲吏者誠皆以罪誅
斥不足道而民安取食嗚呼噫嘻岌乎殆
哉夫旣走禱於帝神内揆蒙暗帝神不顧
享然而卒賜之則帝神哀此民而臣某無
以獲此也祗率僚吏申𣢾祠下不敢私謝
敬爲民謝
　　　謝諸廟祈雨文
郡縣吏不謹於事神誕降之灾以警懼之
廼自夏六月至于秋七月不雨禾立而槁
陂池將竭環視無䇿是用致禱于神惟神
赦吏之愆哀此下民惠我有年沛以甘澤
吏得苟安其職神亦永有粢盛
　　　寺觀謝雨文
七月不雨方深卒歳之憂三日爲霖遂愜
有秋之望具嚴報禮申輯齋盟仰冀博臨
益垂善應螟螣不作迄臻場圃之成蠻獠
旣安長無疆場之擾
　　　又
全楚之區頻年告旱望此一稔尉兹羣甿
方投貇禱之誠果報霑濡之賜興農工於
錢鎛寛吏責於簡書謂天蓋髙無德不報
願廣不言之利以畢有年之祥
　　　迎嘉顯孚濟侯求雨文
望神之來以日爲歳飈輿在望亦旣勞止
一觴門迎祗薦微衷隨車之澤立冀昭答
　　　祭嘉顯孚濟侯文
惟神廟食兹土赫然威靈司雨暘禍福之
柄以受寵天子列于通侯今乆不雨陂池
枯竭民以病告神亦逺顧臨之矣忍視此
嗷嗷而不賜之以膏澤耶牲肥酒香敬薦
厥誠三日之霖拱立以俟
　　　又
神不以守之愚肯顧臨之惟室宇􁃠下不
足以掲䖍妥靈願神亟賜甘澤當作新室
于州之郛使民朝夕承事雨暘豐㓙厥有
常數所以致禱于神亦曰神將閔吏之愚
軫民之不獲誕告之帝召呼風雲闢闔隂
陽捐咳唾之施惠我千里燕及四鄰如是
而巳
　　　又
奉神妥靈亦旣有日昨莫之雨僅足以濯
熱而清塵負郭之田龜坼如故豈神終不
顧哀此邦之人也耶抑吏薦羞乞靈未轃
其至也有牲登爼有酒清醑有擊斯鼔有
巫紛舞神來不來使我心苦
　　　公安二聖祠祈雨文
春氣巳敷時澤弗降人牛俱病川瀆揚塵
惟我二如來芘此一都㑹飲食必祝疾痛
則呼願起光明之香雲遂澍甘露之法雨
潔齋以請昭應爲期
　　　請顯應彌勒瑞像祈雨文
自冬徂春累月不雨癘疫交作鬱攸婁驚
井泉一空天霧四塞旱旣太甚變不虚生
哀此下民繄我大士伏願慈雲普覆法雨
均霑運諸佛之神通慰一州之繋望
　　　奉安新廟文
惟侯威靈逹于四境物阜人安無有疵癘
歳月滋乆壇壝弗脩無以掲䖍無以妥靈
我是用懼即于新宫新宫旣成旣成翼翼
侯居其中遺我遐福匪清斯酒匪㓗斯牲
以慶其成來止來寜
　　　祈晴文
惟天子以農桑之政寄之吏惟上帝以雨
暘之柄司之神吏相其業神節以時各稱
厥職今麻麥未登而淫雨踰旬吏用齋戒
以望于神假以三日之晴則農事斯畢吏
塞其責而荷神之德厚矣惟神實圖之
　　　謝晴文
皇靈昭宣百神受職曰雨而雨曰暘而暘
雨暘以時農事俱利此邦之民實無常心
雨好晴佳惟其所欲比以霖潦謁于靈祠
香火未收隂雨四歛桑麻滿野黍稷登場
荷神之休無所昭報五風十雨格以豐年
惟神之靈終此大惠
　　　皇太子疾亟謁廟文
某奉丙申赦書　皇太子偶爽節宣之和
旣肆大號盡宥四繫又勑守土之臣敬走
羣望以蘄㓜藥惟　皇太子毓德青宮仁
孝聦明聞于天下社稷宗廟之靈所冝右
助何恙不巳惟神受職當體　兩宮系念
之重儲祥薦休使　皇太子即日康復以
釋　兩宫之憂以尉四海之望
　　　到任謁廟文
某往來湘中三年矣風聲氣俗亦略究知
撫摩安集之政不敢不勉以企前躅惟神
尚右相之使克有所施設
　　　先聖廟文
某起自諸生冐　天子民社之寄晝夜祗
慄懼弗克任惟吾先聖所以教某者具在
方冊不敢不勉服事之始敬拜廟下尚惟
聖師相其微衷
　　　后土東嶽文
下臣蟣蝨　天子使守民社服事之始敢
敬有謁匪祈厥私冀以及民
　　　諸廟文
某以莅官之始祗謁祠下不敢私禱惟區
區之心願有以及民尚隂相之俾克有濟
　　致語
　　　湖南宴交代劉舎人
珠幢玉節來宣上將之威赤舄衮衣歸授
元臣之柄　眷門䦨之舊獲承尊爼之餘
陳九獻之縟儀表十連之盛事某官聲名
四海翰墨兩朝騎麒麟而翳鳳凰簉叢霄
之嘉㑹射鵔鸃而掩翡翠扈紫禁之清麈
主眷式隆士心景附八命伯九命牧具瞻
賜履之雄萬石簴千石鐘載旌帥閫之伐
靜掃緑林之㓂嚴趨清蹕之朝望碧紗之
籠乆注神仙之籍聽白麻之告徑躋丞弼
之司况嗣建於旌旄實親傳於衣鉢且慰
列城之望少爲數日之淹醉我舊官壽公
慈母聲流夜瑟莫非鼓舞之兒童淚點秋
竿却是攀留之父老某等幸瞻髙宴猥列
賤工敢酌民情上陳口號
年時授鉞許專征蜂蟻千屯一笑清巳變
耕桑彌曠野却驅旌斾入神京才從湘水
東邊去且到台星極處明傳語邦人莫留
戀使君元是我門生
　　　句曲
十眉就列爭敷要眇之容三穴旣空綽有
回旋之地冝呈楚舞再鼓湘絃上恱台顔
後部獻曲
　　　荆南宴交代方閣學
髙牙大纛來威江漢之濵閑館珍臺去躡
星辰之上疊兩世無窮之契侈一時創見
之榮符節親傳尊罍夙設伏惟某官學該
今古名滿華夷元老克壯其猶旣宣竭四
方之力延臣無出其右盍登延三事之司
上永懷夜半之詢公雅動秋風之興緑章
封事重違勇退之言黃𥿄除書耶是催歸
之詔細數授衣之月預占拜衮之辰某官
敢謂交承寔均子姓九門置鑰巳慚糠粃
之前五嶺建旄未覺規模之逺亶如今日
復接後塵萬旅連營肅中嚴之鼓吹十眉
環坐紛合奏之笙歌期尉父老之情敢奉
俳諧之語
蓋世英名五十年功名乆合冠台躔只從
紫塞傳歸詔便上黄扉領化甄事契兩家
應更好節旄三鎭適相傳荆江便作松江
看小駐秋風下水舡
于湖居士文集卷第二十七
于湖居士文集卷第二十八
　　定書
　　　下定書
門館游從早託金蘭之契衣冠歆豔共稱
冰玉之贒儻非姻好之求孰識交情之厚
伏承令女閨房挺秀某男中饋偶虚雖文
采風流難繼乗龍之喜而幣帛筐篚聊陳
執鴈之儀但顧衰宗有慚嘉偶
　　　送禮書
門䦨甚盛素髙氷玉之稱聲氣所同願託
葭莩之好惟季女蘋蘩之未采屬大兒水
菽之乏供儻能撫有其室家抑亦親承於
師友共陳不腆用締無窮
　　　六二弟定沈氏書
同氣相求早傾風義嘉耦曰妃願締歡盟
伏承令女賦德靜專乆閑母訓而某姪孝
覽秉心寒苦頗讀父書惟臭味之不殊故
攀援之敢冀徼福先祖假寵衰宗爰契我
龜旣協三星之吉言秼其馬願觀百兩之
將
　　　回韓子雲定書
望宗國之喬木必有世臣詠澗濵之采蘋
庶承先祖某之長女僅若而人有如君家
猶子之賢飽聞諸公平昔之譽願交乆矣
託契欣然腆儀來家永好無斁莫如韓樂
敢同蹶父之相攸固有千貧終慚張負之
予女
　　　回沈子直禮書
甚似其舅早聞宅相之賢僅若而人儻遂
家肥之喜誤拜委禽之寵終慚鳴鳯之占
非公焉有此甥冝妻以兄之子鹽絮詠風
前之雪敢擬昔人箕帚掃堂上之塵庶無
失職
　　　回韓崧卿定書
閥閱之華大非其耦㛰姻之託初不敢聞
遂成永好之堅寔繄嘉命之辱伏承令子
提宫直閣𬒳服寒素不怙冨貴而驕某姪
女四八娘生長賤貧頗知正順之守鴈幣
來寵龜占亦從僅若而人得事君子習母
師之訓敢云張仲孝友之風承舅姑之賢
庶圖韓姞燕譽之喜
　　題跋
　　　跋山谷帖
字學至唐最勝雖經生亦可觀其傳者以
人不以書也禇薛歐虞皆唐之名臣魯公
之忠義誠懸之筆諫雖不能書若人何如
哉豫章先生孝友文章師表一世欬唾之
餘聞者興起况其書又入神品冝其傳寳
百世恭聞　徽宗皇帝評公之書謂如抱
道足學之士坐髙車駟馬之上横斜髙下
無不如意聖人之言經也晚學小生尚安
所云
　　　跋道德經碑
荆州開元觀直牙城西五百歩有南極注
生鐵像祥符八年更爲天慶觀紹興五年
遷觀楚鎮門之東舊觀廢乾道五年春某
與客過焉像在壞垣中覆以竹屋屋後積
草草中小碑髙三尺即𥘉建天慶觀記去
草見碑砆隱隱有字洗刮乆之可讀蓋唐
明皇所注道德經是時詔天下道觀皆立
經幢因火中折天慶之役官吏督促妄道
士不暇它求石即取折幢穴其腹植碑焉
經文行草注楷法行間茂宻唐經生固多
善書然此或非經生所能辦也旣還碑天
慶發地出趺合八方得三千餘字剥缺斷
續益竒古百夫輦致文公堂下歷陽張某
識
　　　題王朝英梅溪竹院
朝英童子時與余同師巳而同登名天府
不見十年壬午春余自建康還宣城道過
朝英所居爲留一昔朝英誦近詩數篇句
法清麗方築屋竹間聚書謝客益豐所學
蓋朝英之進而及於古未可量也張子曰
夫士惟學而後知不足今朝英不以其能
自畫車堅馭良䇿之以無倦異時余將復
訪朝英於竹院則其所稱歎又不止於詩
而巳也朝英尚勉之閏月旣望張某安國
題
　　讀謝夢得文
夢得天下之竒士彼齷齪者固不足以知
之其文浩瀚如卷東海而注之江河竒偉
激越紛萬車甲馬而爭馳視其外則枯木
寒灰槁項黄馘若眞無意於茲世者之所
爲
　　　題龔深之侍郎太常奏藁後
元祐諸老愛君之心切至正人倫於夫婦
之始當時曲臺議禮則此四君子在焉烏
乎盛哉辛巳春正月上吉
　　　跋周德友所藏後湖帖
德友少時趣尚竒偉一斗百篇諸老先生
慕與之游今歳晚矣訖未有識一飽之不
謀可嘆也右後湖書帖自甲軸至已紹興
二十八年三月望
　　　題蘇庭藻所作張漢陽傳
漢陽一節視古無愧而庭藻猶以成敗爲
言何也鍊石𥙷天斷鼇立極雖不吾以吾
其與聞之
　　　題眞山觀
張安國設道供于眞山觀飯巳同郭道深
滕子昭呉仲權陳叔蹇聮騎訪無無道人
登永寜寺閣遂入西山煑茗於超然亭北
風欲雪諸峰獻狀景物之勝不知身之在
嶺表也乾道元年十一月七日
　　　題楊夢錫客亭類藁後
爲文有活法拘泥者窒之則能今而不能
古夢錫之文從昔不膠於俗縱横運轉如
盤中丸未始以一律拘要其終亦不出於
盤蓋其束髮事逺遊周覧天下山川之勝
以作其氣所與交者又皆當世知名士文
章安得不美耶余官荆南夢錫自交廣以
客亭類藁來精深雄徤視昔時又過數驛
讀之終篇使人首益俯焉歷陽張某安國
書
　　　題陸務觀多景樓長短句
甘露多景樓天下勝處廢以爲優婆塞之
居不知幾年桐廬方公尹京口政成暇日
領客來游慨然太息寺僧識公意閱月樓
成陸務觀賦水調歌之張安國書而刻之
崖石
　　　題蘇翰林詩後
右翰林侍讀學士贈太師魏國蘇公之詩
乾道丁亥三月望張某過金山長老寳印
作堂上方請名於某敬取公詩中語名之
曰玉鑑而書其詩使刻山石
　　　題單傳閣記後
去年九月某守建康公行部至郡甞見屬
書此記時文未具也今年夏某將赴桂林
道過隱靜則記成而公蓋死矣感槩以泣
敬如公志
　　　題陳擇之克齋銘
陳琦擇之名其齋曰克張敬夫爲之銘某
復爲書聖師問荅與敬夫之銘置齋中左
右序乾道丁亥七月張某識
　　　題所贈王臣弟字軸後
王臣弟不見二年頎然而長學業甚進以
此軸求作字不能佳也
于湖居士文集卷第二十八
于湖居士文集卷第二十九
　墓誌
　　　湯伯逹墓誌
伯逹湯氏諱矼處州青田人也大丞相榮
國公之長子贈太師衛國公之孫太師申
國公之曽孫歴官右承務郎承奉郎監潭
州南嶽廟主管台州崇道觀授浙東安撫
司主管機冝文字未上而卒娶潘氏一女
六歳甞生二男子堅老頑老皆未晬而夭
伯逹葬於隆興之改元在麗水縣東度溪
過峽嶺距衛公之墓隔一山三百歩許其
名曰東塘蓋伯逹生於紹興之巳未而終
於紹興之辛巳年二十有三而止耳烏乎
悲夫痛哉丞相以書謂某曰余子㓜而愿
不好弄長而益恭毎拱手危坐終日讀書
外未嘗他語余與朋友論古今及人物處
其旁應唯唯客去徐理前語道是非陳可
不皆出人意表紹興丙子　朝家申嚴試
闈之禁宰執子弟莫敢應書余待罪政府
科詔兩下皆不赴間居作詩苦思至忘寢
食詩成識者以爲深病方亟適余生朝猶
自力爲百韻律詩以爲壽其勤如此嘗鼔
琴後亦置之餘無所耆好也紹興庚辰余
免相奉祠余子留其孥於婺而從余歸郷
來年正月聞其𥘉生子病冒大雪渉峻嶺
往迎之二月歸感嗽疾余以是寒氣之所
薄行愈矣渉夏至秋復作増以脾泄十月
余𬒳召赴闕時虜兵旣大入抵和州人心
惶駭余受命當疾赴顧念其病未能决廼
諗余曰國家事急大人當行某病未殆也
詔以二十六日至余以二十七日行送上
車無一語抆淚而别余心惄然若有所失
而不忍言也至行都毎五日或七日必得
書云疾稍間矣至十二月不得書者旬日
余驚焉時虜酋死兵車駕視師余爲留守
十日得書語文而字楷凡兩紙數百言余
黙念彼乆疾廼精明如是是誠愈耶書來
之明日家中報以病且亟又明日得報又
翌日而訃來余苦毒恫傷不知身之有無
也烏乎彼書之詳且謹是誠與吾訣也余
雖遭此禍而縻筦鑰不能去旣而移守紹
興今年之三月始得歸視其殯追思前歳
之別生死縣隔一何冤也余至家凡三月
四視其殯六月十三日余復𬒳召廼酹哭
而別焉旣而行於旁近萬山回掩中爲平
田曰是何爲墓以葬余子託所親葉君蘧
訪焉且卜之以書來曰是地良吉旣築垣
而甓壙矣仲冬丙申於葬爲吉不可易也
烏乎人之愛莫父子若也余子愿而文又
甚愛之其病也不能躬理其藥餌以至于
死死而不親歛焉今余蒙恩復相累丐歸
不能遂其葬也又將不復送焉揆之人情
吾之哀可勝道哉末如之何矣姑集其平
生以告於能文之君子爲余志其墓以寄
余哀其可矣然吾子少而死無可紀者也
無可紀而猶爲之志所謂余情之哀不能
巳而托於是焉者也古之表墓也以官爵
著哀榮之義也余子假䕃而官未試而死
官爵不足言也古者㓜名冠字余子之亡
其得字也蓋三年耳烏乎可哀也哉安國
於余特厚今敬煩安國爲銘余子之墓且
篆其額曰湯伯逹墓題其首曰湯伯逹墓
誌銘以志余無窮之思焉蓋丞相之書如
此烏乎悲夫痛哉昔者某登丞相之門雖
不識伯逹而知其爲賢也夫賢而早死天
下之所哀也而况丞相父子之間也哉丞
相幸教某命某以銘敢辭銘曰
止乎若拱而窺行乎若僂而隨儼容服之
在側忽不見兮焉之甚媺兮好脩珮寳璐
兮冠琳璆問塗兮萬里蹇將駕兮摧輈東
塘之水兮沄沄山回阻兮此藏夫君後千
禩兮勿毀欲知其哀兮視兹刻文
　　　汪文舉墓誌銘
余年十八時居建康從郷先生蔡君清宇
爲學清宇之門人以百數有汪氏子膠者
小於余兩歳脩謹敏銳獨異流輩余亦敬
而友之也方是時膠之家在䂊章獨其大
父字文舉云者携膠以俱欲膠之有成也
不復治他事晝夜督課與膠上下卧起居
無何膠嶄然有聲場屋連取郷薦號名進
士後十年家君奉使淮南膠之父處仁官
舒之桐城亦以才辦治家君薦之蓋膠之
學以有立與處仁之能其官文舉寔使之
然也文舉今死矣膠以銘見屬余與膠游
二十年余官臨川呉門膠嘗千里來過其
守建康也膠受館於余爲直記室余居于
湖膠率兩三月輒一來來即留一月或四
五十日蓋與膠投分如此而文舉能教其
子孫又可銘也銘其何疑文舉之先建康
人徙豫章之武寜遂爲武寜人事親以孝
稱親亡哀毀過禮雖老矣言及其親未嘗
不泣也以是子孫皆孝謹家饒財自奉甚
約至周人之急劇於巳事紹興𥘉江西旱
米斗數千文舉視其囷倉尚可得緡錢十
數萬盡斥之以與鄰里有王生坐大獄請
盡鬻其産文舉文舉蹙然曰若是則而家
何以生耶視其直併劵歸之王生賴以免
文舉之父字平甫㓜孤嘗隨其母適李氏
文舉視李氏與汪姓等經紀其家教其子
它日李之子有醉而溺死者文舉哭之慟
厚葬之膠方試春官未之知也夢衣冠而
謝者曰吾而不謹死於水荷君大父歸骨
於土矣間閱内典有得屬纊不亂乾道丁
亥二月戊子也年七十有二葬以十一月
乙酉祔以夫人李氏四男子處仁秉義郎
監江州甲仗庫處恭處雋爲進士處厚早
卒孫三人長膠也珙珪其季也孫女五人
歸鎭江府録事叅軍張汲將仕郎王嗣宗
進士黄廷佐處者二人曽孫瀛漑文舉名
翥文舉之父曰安祖曰安弼曽祖曰岫文
舉嘗命於朝得𥘉品官非其好也銘曰
武寜之東長湖之原文舉茲藏後將多賢
　　　髙侍郎夫人墓誌銘
余郷歷陽有孝子曰髙祚字子長故吏部
侍郎江都公諱衛之子侍郎薨時子長尚
㓜凡子長學行卓然能自揭立不隊其家
聲母夫人實教之也太夫人年髙樂荆州
之風土子長因家焉以太夫人之樂夫此
也子長仕宦不敢復逺荆州以去蓋于武
昌者六年于荆州者二年于沅州者二
年自沅州罷歸太夫人於是七十有七矣
子長請于朝願奉祠禄以養閉門不復出
荆州牙城之東有屋數十楹其傍鑿池植
花竹築室其中子長夫婦日奉太夫人携
子若孫遊焉内外千指敬愛雍穆大夫士
慕之者紀于歌詩凡稱事親皆於子長乎
取法蓋如是者又二年而太夫人以疾不
起子長毆血骨立親負土築墳葬之日有
鶴飛鳴其上訖事乃去夫以太夫人享上
壽其封邑康寜好德五福備具子長平時
未嘗違膝下生也敬以養死也禮以葬於
今之世可以無憾而子長毎言及太夫人
涕泣輙隨之悲怨罔極若未嘗一日得奉
承其親者烏乎終身之慕有若子長謂之
孝者非耶太夫人諱靜明廬州梁縣人姓
王氏年十有二歸髙氏生三男子祐承務
郎機修職郎前死季則子長也今爲右朝
請郎始侍郎公及與元祐諸公游嘉言懿
行太夫人悉能記之侍郎爲太平州判官
攝州事山谷來爲守謫乆貧甚旣入境矣
復坐黨事免侍郎得堂帖不以告迎候如
禮山谷旣視印已乃知之侍郎爲治歸裝
甚飭備過於乆所事曽丞相子宣過郡下
時公卷葬母事欲起部使者得風旨遣州
都監圍其館脅之侍郎徒歩往揮其衆曰
此前宰相坐怨家曖昧事且白汝何敢爾
且我攝州事事當關我即留館中不去丞
相以安旣獄具公卷猶坐貶丞相泣語諸
子當事侍郎以父禮凡此皆子長不及知
太夫人以告曰汝父不顧身以徇義汝冝
勉之太夫人葬以其年十月十四日在江
陵縣白湖龍山之原太夫人有三男孫
墌埁三女孫銘曰
八十一年子孝以賢我銘實然龍山之阡
于湖居士文集卷第二十九
于湖居士文集卷第三十
　墓誌
　　　邕帥蔣公墓誌銘
乾道元年余守桂林𥘉識潯州守蔣君德
施是歳君趨朝執政三人者共稱君之賢
賜對擢守邕管其明年余免歸江東君與
邦人送余於興安置酒擊鮮乳洞之下時
方六月洞中極寒水如冰雪余與君褰裳
脫履篝火入之凌兢石間題名賦詩火盡
乃出於是君六十有二矣精神矍鑠未艾
也又明年余帥長沙桂州舊僚以書來則
云君至邕管死矣夫以君之豈弟慈祥忠
信孝友而位與年纔止於此何耶桂州在
二廣號稱士郷其間固多賢然余之所與
游者若君與石君惠叔其尤賢者也君之
沒惠叔蓋亦前數月死故余甚悲之明年
八月余帥荆州君之子礪自桂徒行數千
里持惠叔之弟安持狀君行事求銘於予
予方謝府事未間礪至刺血爲書以請夫
以余悲君之心而礪之誠孝如此則烏可
以不銘也君諱允濟爲桂之興安人父熈
以君贈奉直大夫其葬也得致堂先生胡
公爲之銘致堂道學髙一世語不妄發奉
直之銘可知也奉直力貧教二子君與其
兄允升俱中紹興二年進士第歷柳州柳
城尉容州普寜令改秩知邵州新化縣賀
州冨山縣新州教授通判賔州知潯州邕
州於是朝廷方知君而上亦且試君於邕
將用君矣而君遂死積官朝請大夫君在
州縣凡四十年一以恩信結民務安便之
其出入期㑹皆與民先爲要約無一切迫
促之政嶺南取民無藝貧不堪則黠且強
者往往羣爲盗君所至常平其賦又設方
略盗畏之多去易業間發捕必得新化號
難治姦民猾吏與寓客之有力者根株嚢
橐令不得一揺手即以危法中之君至屬
爾俗爲之變積歳不輸之租車牛係道庫
廪皆溢㑹丁太夫人憂租未至縣者知君
去復以歸相率數百人遮部使者願奪君
喪在冨川適行經界鄙逺不素習旁郡驚
擾有死者君親爲指畫條踈節披吏受其
成而民聽之從容訖事部使者取其法下
諸郡嘗攝昭州始官出錢二百予民輸布
一匹旣復折布爲錢十倍之君䟽以聞竟
減其半隆興詔書第良二千石君在潯州
爲廣西第一嘗按平南廵檢祝尚賢奪一
官及君喪過潯尚賢哭舟中哀甚或問之
曰曩我實犯法非公之私公賢者我安得
不哭邕州控蠻獠歳買國馬百貨所聚君
至盡蠲異時武臣敝事馬大入諸蠻怗服
至不敢相讎殺死之日哭者罷市君娶於
秦氏生四子砥碩早卒次礪以君任將仕
郎次確又娶王氏有女春娘君之孫男女
凡六人君葬以乾道四年八月丙申在興
安縣之趙村巨木塘二夫人祔焉銘曰
居也孝友仕也循良外甚和愉中乃峻剛
惜乎生於南方仕於南方天子方將用之
於旣老而君則嗇於數而云云也
　　　朱安之墓誌銘
始某不識安之獨聞其賢於某之從父從
父與安之游相好也安之没其子績縝以
誌文屬從父從父命某某不得辭按安之
朱氏諱敦仁出漢尚書令暉自㑹稽徙鄞
五世矣君生十年而孤愼終無違禮朱氏
大族外内千指君壹訓齊蓋居家嚴處已
約與人恕自其少時則有恢厚長者之稱
矣舉進士不偶棄歸中歳家益豐益務施
鄰里緩急悉抵君未嘗以在亡辭也晚喜
西方氏學自謂有所得屬疾以後事戒諸
子安卧而逝享年六十有九寔紹興甲戍
十有二月丁未也曽王父文偉王父用評
父揆夫人徐氏四男子績也縝也叔季早
死二女子適王造劉楶造今爲山陽簿孫
男女十三人九齡九思九功九皐九德九
澤九成女嫁董宏餘未行君葬以旣殁後
二年郷曰句章原曰梅芝月以辛丑日以
丙午銘曰
有淑如君卒不克施有承其休原寔委之
梅芝之封山川鬱盤君於此藏旣固旣安
　　祭文
　　　代諸父祭伯父文
維紹興二十六年歳次丙子十月已巳朔
初六日甲戍弟具位某等謹以清酌庶羞
之奠致祭于先兄宫使待制張公之靈嗚
呼哀哉我家故微我祖則振何以振之曰
德與仁逮我先君其艱其勤益揚厥光而
卒不信我觀于郷莫我之貧人孰我怨而
咸我親化貪以廉易澆以醇巍巍隂功與
天理并鍾美于公克宏厥因先君是師少
則有稱游于黨庠頎然鳳麟踔厲風發超
逸絶塵徒歩入關蜚聲成均擢第以歸謂
當親榮陟岵告㓙衘哀茹辛終喪筮仕浙
河之濆携我諸季奉先夫人則孝則慈仰
事俯循家徒壁立穆然春温羯胡亂華京
關纏氛慟哭仰天上書扣閽狡童逋誅樞
臣提軍以公參籌亟奏厥勲帝庸寵嘉召
見紫宸公矢其謀慷慨自陳忠憤激發肝
膽輪囷主辱臣死臣敢愛身願張皇威于
彼殊鄰宗伯之長異數式敦黃金九環車
朱兩輪我出我疆虎狼􁇇紛驅脅使從九
死是瀕公曰我死本朝則尊唾罵逆豫汝
亡無辰義動醜虜野心亦馴顧視介者旣
降而髠公欲斬之懼而宵奔虜縶維公犬
羊與羣沙漠雪積煙雲塵昬一節起居面
黧膚皸飢腸齧氈凍衣結鶉懷闕傾日思
親望雲引脰南郷淚乾聲吞生還何時十
五秋春天子憐公番番良臣我圖爾功其
賛國鈞柄臣忌公公歌小旻外祠延閣淹
留海濵母子白首綵衣更新世賞之渥燕
及弟■風木不停艱疚荐臻三年廬墓嬴
然哀煢終老抱疾齋厨無葷姦慝旣屏公
道乃申一麾池陽起膺帝綸布政未月恩
惠浹淪條䟽節披剔蠧理棼引疾遽還莫
諭所云嗚呼哀哉小留歸裝桐川之隂忽
與諸公告訣周諄曰悟大命傾于浹旬乃
作治命累數千言書之簡編摽列縷分必
以我喪歸葬四明徧告朋友及郡守丞又
移我書如前之陳我之得書震懼以驚此
豈戯耶抑有其徴遽往侍公何疾之嬰飲
酒賦詩歡如平生惟是後前棺槨衣衾我
苦謂公棄此弗貞公笑不荅促我以行六
月乙未公之𥘉生疇昔之夜旣沐而薰顧
謂諸孤汝眠勿興寢以衣冠寂無聞聲旦
起視公則公旣薨體柔色敷蟬蛻之輕嗚
呼哀哉使以訃行于杭于昇我與季聞糜
肝沸心奔走會喪籲天不聞念我先兄大
我宗祊我輩宦學須公以成胥保胥訓先
子是承有德未報去騎箕星二叔安鄂欲
來弗能手足同體翦焉摧傾嗚呼哀哉我
公之生松貞蘭芬金石其剛冰鑑之清終
始大節紀在汙青尚須鴻儒墓隧其銘嗚
呼哀哉公之文章如漢兩京渾渾其全鑿
鑿其精揮毫落筆龍蛇矯騰一斗百篇𥿄
價爲増敬用纂輯卑之雲仍嗚呼哀哉我
取遺訓一一作程廼兹諸孤㛰嫁教令我
輩任責其敢弗欽有渝此言豈無鬼神嗚
呼哀哉窀穸之期卜此歳零小留于郊其
居則寧諸孤在傍以妥厥靈逝者不留三
虞是臨帝有宻章賁于幽局匪作斯文惟
以薦誠尚饗
　　　代焚黃祭文
嗚呼皇考之德信于郷黨而卒不昌其身
以啓其後人不生享榮養而惟有宻章之
寵以賁于幽扄嗚呼哀哉我之元昆躬承
慈訓以大吾家諸弟因仍紳冕則華兄列
從班某仕于朝室有妻孥衣豐食饒念我
先君其艱其勤生我劬勞至于成人菽水
之奉曽不一日不孝之責昊天罔極兩秩
賜褒匪敢云報天子有命弗敢弗告嗚呼
哀哉尚饗
　　　亡妻時氏宿告文
嗚呼哀哉自癸未至于戊子吾婦之死於
是六日矣越巳丑將殯于寳林之佛寺以
俟卜吉而藏焉嗚呼哀哉爾尚知之乎否
　　　起靈
嗚呼巳矣無可言者矣以是爲爾之遣奠
嗚呼哀哉
　　　菆
嗚呼哀哉吾王母馮夫人皇妣孫夫人寔
葬四明吾父母之命將以汝從之吾官于
朝未能持汝喪以徃也是以卜菆于此嗚
呼哀哉汝奉佛素謹屬纊而誦佛之聲猶
不絶今使汝依佛以居吾又時節視汝惟
謹汝其安之嗚呼哀哉
于湖居士文集卷第三十
于湖居士文集卷第三十一
　樂府
　　　六州歌頭
長淮望斷關塞莾然平征塵暗霜風勁悄
邊聲黯銷凝追想當年事殆天數非人力
洙泗上絃歌地亦羶腥隔水氊郷落日牛
羊下區脫縱橫看名王宵獵騎火一川明
笳鼔悲鳴遣人驚　念腰間箭匣中劒空
埃蠧竟何成時易失心徒壯歳將零渺神
京干羽方懷逺靜烽燧且休兵冠蓋使紛
馳騖若爲情聞道中原遺老常南望翠葆
霓旌使行人到此忠憤氣塡膺有淚如傾
　　　水調歌頭(爲揔得居士壽)
隆中三顧客圯上一編書英雄當日感㑹
餘事了寰區千載神交二子一笑眇然兹
世郤願駕柴車長憶淮南岸耕釣混樵漁
忽扁舟凌駭浪到三呉綸巾羽扇容與
爭看列仙儒不爲蓴鱸笠澤便掛衣冠神
武此興渺江湖舉酒對明月髙曵九霞𥚑
　　　又(凱歌上劉恭父)
猩鬼嘯篁竹玉帳夜分弓少年荆楚劒客
突騎錦䄡紅千里風飛雷厲四校星流彗
掃蕭斧剉春葱談笑青油幕日奏捷書同
詩書帥黃閣老黒頭公家傳鴻寳袐略
小試不言功聞道璽書頻下看即沙堤歸
去帷幄且從容君王自神武一舉朔庭空
　　　又(泛湘江)
濯足夜灘急晞髪北風凉呉山楚澤行徧
只欠到瀟湘買得扁舟歸去此事夭公付
我六月下滄浪蟬蛻塵埃外蝶夢水雲郷
製荷衣紉蘭佩把瓊芳湘妃起舞一笑
撫瑟奏清商喚起九歌忠憤拂拭三閭文
字還與日爭光莫遣兒輩覺此樂未渠央
　　　又(金山觀月)
江山自雄麗風露與髙寒寄聲(一本/作牋)月姊借
我玉鑑此中看幽壑魚龍悲嘯倒影星辰揺
動海氣夜漫漫湧起白銀闕危駐紫金山
表獨立飛霞珮切雲冠漱冰濯雪眇視
萬里一毫端回首三山何處聞道羣仙笑
我要我欲俱還揮手從此去翳鳯更驂鸞
　　　又(汪德邵無盡藏)
淮楚襟帶地雲夢澤南州滄江翠壁佳處
突兀起紅樓憑仗使君胷次與問老仙何
在長嘯俯清秋試遣吹簫看騎鶴恐來游
欲乘風凌萬頃汎扁舟山髙月小霜露
旣降凛凛不能留一吊周郎羽扇尚想曹
公橫槊興廢兩悠悠此意無盡藏分付水
東流
　　　又(隱靜山觀兩)
青嶂度雲氣幽壑舞回風山神助我竒觀
喚起碧霄龍電掣金虵千丈雷震靈鼉萬
疊洶洶欲崩空盡㵼銀潢水傾入寶蓮宫
坐中客凌積翠看奔洪人間應失七筯
此地獨從容洗了從來塵垢潤及無邊焦
槁造物不言功天宇忽開霽日在五雲東
　　　又(桂林集句)
五嶺皆炎熱冝人獨桂林江南驛使未到
梅蘂破春心繁㑹九衢三市縹緲層樓傑
觀雪片一冬深自是清凉國莫遣瘴煙侵
　江山好青羅帶碧玉簮平沙細浪欲盡
陡起忽千尋家種黄柑丹荔户拾明珠翠
羽簫鼔夜沉沉莫問驂鸞事有酒且頻斟
　　　又(桂林中秋)
今夕復何夕此地過中秋賞心亭上喚客
追憶去年游千里江山如畫萬井笙歌不
夜扶路看遨頭玉界擁銀闕珠箔卷瓊鈎
馭風去忽吹到嶺邊州去年明月依舊
還照我登樓樓下水明沙靜樓外參橫斗
轉搔首思悠悠老子興不淺聊復此淹留
　　　又(和龐佑父)
雪洗虜塵靜風約楚雲留何人爲冩悲壯
吹角古城樓湖海平生豪氣關塞如今風
景剪燭看呉鈎䞉喜然犀處駭浪與天浮
憶當年周與謝冨春秋小喬𥘉嫁香囊
未解勲業故優游赤壁磯頭落照肥水橋
邊襄草渺渺喚人愁我欲乗風去擊楫誓
中流
　　　又(爲時傳之壽)
雲海漾空闊風露凛髙寒仙翁鶴駕羽節
縹緲下天端指點虚無征路時見䨇鳬飛
舞揮斥隘塵寰吹笛向何處海上有三山
綵衣新魚服麗更朱顔蟠桃未熟千歳
容與且人間早晚金泥封詔歸侍玉皇香
案踵武列仙班玉骨自難老未用九霞丹
　　　又(爲方務德侍郎壽)
紫橐論思舊碧落拜除新内家勑使傳詔
親付玉麒麟千里江山増麗是處旌旗改
色佳氣鬱輪囷看取連宵雪借與萬家春
建崇牙開盛府是生辰十州老稚都向
今日祝松椿多少活人隂德合享無邊長
筭惟有我知君來歳更今日一氣轉洪鈞
　　　又(垂虹亭)
艤棹太湖岸天與水相連垂虹亭上五年
不到故依然洗我征塵三斗快揖商飈千
里鷗鷺亦翩翩身在水晶闕眞作馭風仙
望中秋無五日月還圎倚欄清嘯孤發
驚起壑龍眼欲酹鴟夷西子未辦當年功
業空繫五湖舡不用知餘事蓴鱠正芳鮮
　　　又(送劉恭父趨朝)
鼇禁輟頗牧熊軾頼龔黄一時林莽千險
蠭午要驅攘金版六韜𥘉試煙歛山空野
逈低草見牛羊旒纊釋南顧戈甲濯銀潢
璽書下褒懿績促曹裝帝宸天近紅斾
東去帶朝陽歸輔五雲丹陛回首楚樓千
里遺愛滿瀟湘應記依劉客曽此奉離觴
　　　多麗
景蕭踈楚江那更髙秋逺連天茫茫都是
敗蘆枯蓼汀洲認炊煙幾家蝸舎映夕照
一簇漁舟去國雖遥寧親漸近數峯青處
是吾州便乘取波平風靜荃棹且夷猶關
情有冥冥去鴈拍拍輕鷗　忽追思當年
徃事惹起無限覉愁拄笏朝來多爽氣秉
燭夜永足清游翠䄂香寒朱絃韻悄無情
江水只東流柂樓晚清商哀怨還聽隔舡
謳無言乆餘霞散綺煙際帆收
　　　木蘭花慢
送歸雲去鴈澹寒采滿溪樓正佩解湘腰
釵孤楚鬢鸞鑑分收凝情望行處路但踈
煙逺樹織離憂只有樓前溪水伴人清淚
長流　霜華夜永逼衾禂喚誰護衣篝念
粉館重來芳塵未掃爭見嬉游情知悶來
殢酒柰廻腸不醉只添愁脉脉無言竟日
斷䰟䨇鶩南州
　　　又
紫簫吹散後恨燕子只空樓念璧月長虧
玉簮中斷覆水難収青鸞送碧雲句道霞
扄霧鎻不堪憂情與文梭共織怨隨宮葉
同流　人間天上兩悠悠暗淚灑燈篝記
谷口園林當時驛舎夢裏曽游銀屏低聞
笑語但醉時冉冉醒時愁擬把菱花一半
試尋髙價皇州
　　　水龍吟(望九華山作)
竹輿曉入青陽細風凉月天如洗峰回路
轉雲舒霞卷了非人世轉就丹砂鑄成金
鼎碧光相倚料天關虎守箕疇龍負開神
祕留兹地　縹緲珠幢羽衛望蓬萊𥘉無
弱水仙人拍手山頭笑我塵埃滿𬒮春鎻
瑶房霧迷芝圃昔遊都記悵世縁未了匆
匆又去空凝竚煙霄裏
　　　又(過洁溪)
平生只說浯溪斜陽喚我歸舡繫月華未
吐波光不動新凉如水長嘯一聲山鳴谷
應栖禽驚起問元顔去後水流花謝當年
事慿誰記　湏信兩翁不死駕飛車時遊
茲地漫郎宅裏中興碑下應留屐齒酌我
清尊洗公孤憤來同一醉待相將把𬒮清
都歸路騎鶴去三千歳
　　　念奴嬌(過洞庭)
洞庭青草近中秋更無一點風色玉鑑瓊
田三萬頃着我扁舟一葉素月分輝明河
共影表裏俱澄澈悠然心㑹妙處難與君
說　應念嶺海經年孤光自照肝肺皆冰
雪短髪蕭騷襟䄂冷穩泛滄浪空闊盡吸
西江細斟北斗萬象爲賔客扣舷獨笑不
知今夕何夕
　　　又(張仲欽提邢行邊)
弓刀陌上淨蠻煙瘴雨朔雲邊雪幕府橫
驅三萬里一把平安遥接方丈三韓西山
八詔慕義羞椎結梯航入貢路經頭痛身
熱今代文武通人青霄不上郤把南州
節虜馬秋肥鵰力健應看名王宵獵壯士
長歌故人一笑趂得梅花月王春奏計便
湏平歩清切
　　　又(欲雪呈朱漕元順)
朔風吹雨送凄凉天氣垂垂欲雪萬里南
荒雲霧滿弱水蓬萊相接凍合龍岡寒侵
銅柱碧海冰澌結慿髙一笑問君何處炎
熱　家在楚尾呉頭歸期猶未對此驚時
節憶得年時貂帽煖鐵馬千羣觀獵狐兎
成車笙歌隱地歸踏層城月持杯且醉不
湏北望凄切
　　　又(再和)
繡衣使者度郢中絶唱陽春白雪人物應
湏天上去一日君恩三接粉省香濃宫床
錦重更把絲絇結臣心如水不教炙手成
熱　還記嶺海相從長松千丈映我秋竿
節忍凍推𫾣清興滿風裏烏巾獵獵只要
東歸歸心入夢夢泛寒江月不因蓴鱠白
頭親望眞切
　　　又
星沙𥘉下望重湖逺水長雲漠漠一葉扁
舟誰念我今日天涯飄泊平楚南來大江
東去處處風波惡呉中何地滿懷俱是離
索常記送我行時緑波亭上泣透青羅
薄檣燕低飛人去後依舊湘城簾幕不盡
山川無窮煙浪辜負秦樓約漁歌聲斷爲
君䨇泪傾落
　　　醉蓬萊(爲老人壽)
問人間榮事海内髙名似今誰比脫屣歸
來眇浮雲冨貴致逺鈎深樂天知命且從
容閱世火候周天金文滿義從來活計
有酒一尊有棊一局少日親朋舊家隣里
世故紛紜但蚊䖟過耳解愠薫風做凉梅
雨又一般天氣曲几蒲團綸巾羽扇年年
如是
　　　雨中花
一葉凌波十里馭風煙鬟霧鬢蕭蕭認得
蘭臯瓊珮水館冰綃秋霽明霞乍吐曙凉
宿靄𥘉消恨微顰不語少進還收竚立超
遥　神交冉冉愁思盈盈斷䰟欲遣誰招
猶自待青鸞傳信烏鵲成橋悵望胎仙琴
疊忍看翡翠蘭苕夢回人逺紅雲一片天
際笙簫
　　　二郎神(七夕)
坐中客共千里瀟湘秋色漸萬寳西成農
事了䆉稏看黄雲阡陌喬口橘洲風浪穩
嶽鎭聳倚天青壁追前事興亡相續空與
山川陳迹　南國都㑹繁盛依然似昔聚
翠羽明珠三市滿樓觀湧參差金碧乞巧
處家家追樂事爭要做豐年七夕願明年
強健百姓歡娯還如今日
　　　轉調二郎神
悶來無那暗數盡殘更不寐念楚館香車
呉溪蘭棹多少愁雲恨水陣陣回風吹雪
霰更旅鴈一聲沙際想靜擁孤衾頻挑寒
灺數行珠淚　凝睇傍人笑我終朝如醉
便錦織回鸞素傳䨇鯉難冩衷腸宻意緑
鬢點霜玉肌消雪兩處十分憔悴爭忍見
舊時姢姢素月照人千里
于湖居士文集卷第三十一
于湖居士文集卷第三十二
　樂府
　　滿江紅
秋滿蘅皐煙蕪外呉山歷歷風乍起蘭舟
不住浪花揺碧離岸櫓聲驚漸逺盈襟淚
顆凄猶滴問此情能有幾人知新相識
追徃事歡連夕經舊館人非昔把輕顰淺
笑細思重憶紅葉題詩誰與寄青樓薄倖
空遺迹但長洲茂苑草萋萋愁如織
　　　又(于湖懷古)
千古凄凉興亡事但悲陳迹凝望眼呉波
不動楚山藂碧巴滇緑駿追風逺武昌雲
斾連江赤笑老姦遺臭到如今留空壁
邊書靜烽煙息通軺傳銷鋒鏑仰太平天
子坐收長䇿䠞踏楊州開帝里渡江天馬
龍爲匹看東南佳氣鬱葱葱傳千億
　　　又(思歸寄柳州)
秋滿灕(一本/作湘)源瘴雲靜曉山如簇動逺思
空江小艇髙丘喬木䇿䇿西風䨇鬢底暉
暉斜日朱欄曲試側身回首望京華迷南
北　思歸夢天邊鵠游宦事蕉中鹿想一
年好處砌紅堆緑羅帕分柑霜落齒冰盤
剥芡珠盈掬倩春纎縷鱠搗香虀新篘熟
　　青玉案(餞别劉恭父)
紅塵冉冉長安路看風度凝然去唱徹陽
關留不住甘棠庭院芰荷香渚盡是相思
處　龜魚從此誰爲主好記江湖斷腸句
萬斛離愁休更訴洞庭煙棹楚樓風露去
作爲霖雨
　　　洞仙歌(和清虚先生/皇甫坦韻)
清都絳闕我自經行慣璧月帶珠星引鈞
天笙簫不斷寳簮瑶珮玉立拱清班天一
笑物皆春結得清虚伴　還丹九轉凡骨親曽
換携劒到人間偶相逢依然青眼狂歌醉舞心
事有誰知明月下好風前相對綸巾岸
　　　蝶戀花(行湘隂)
漠漠飛來䨇屬玉一片秋光染就瀟湘緑
雪轉寒蘆花蔌蔌晚風細起波紋縠落
日閑雲歸意促小倚蓬䆫冩作思家曲過
盡碧灣三十六扁舟只在灘頭宿
　　　又(懷于湖)
恰到杏花紅一樹撚指來時結子青無數
漠漠春隂纒栁絮一天風雨將春去　春
到家山湏小住芍藥櫻桃更是尋芳處遶
院碧蓮三百畒留春伴我春應許
　　　又(送劉恭父)
畫㦸斿閑刀入鞘安石榴花影落紅欄小
似勸先生湏飲釂枕中鴻寶微傳妙　衮
衮鋒車還急詔滿眼瀟湘揔是恩波渺歸
去槐庭思楚嶠觚稜月曉期分照
　　　又(送姚主管横州)
君泛仙槎銀海去後日相思地角天涯路
草草杯盤深夜語冥冥四月黃梅雨莫
拾明珠并翠羽但使邦人愛我如慈母待
得政成民按堵朝天衣𬒮翩翩舉
　　鷓鴣天(上元設醮)
詠徹瓊章夜向䦨天移星斗下人間九光
倒景騰青簡一氣回春遶絳壇　瞻北闕
祝南山遥知仙仗簇清班何人曽侍傳柑
宴翡翠簾開識聖顔
　　　又
子夜卦章扣紫清五霞光裏珮環聲驛傳
風火龍鸞舞歩入煙霄孔翠迎　瑶簡重
羽衣輕金童雙引到通明三湘五筦同民
樂萬歳千秋與帝齡
　　　又
憶昔追遊翰墨場武夷仙伯較文章琅函
奏號銀臺省氊筆書名御苑墻　經十載
過三湘橫楣麗錦照傳觴醉餘吐出胷中
墨只欠彭宣到後堂
　　　又
月地雲堦歡意䦨仙姿不合住人間驂鸞
已恨車塵逺泣鳯空餘燭影殘情脉脉
淚珊珊梅花音信隔關山只應楚雨清留
夢不那呉霜緑易斑
　　　又(提刑仲欽行部萬里閱四月/而後來歸輙成爲太夫人壽)
去日清霜菊满藂歸來髙栁絮纏空長驅
萬里山收瘴徑度層波海不風　隂德徧
嶺西東天教慈母壽無窮遥知今夕稱觴
處衣綵還將衣繡同
　　　又(爲老母壽)
阿母蟠桃不記春長沙星裏壽星明金花
羅𥿄新裁詔貝葉旁行别授經　同犬子
祝龜齡天教二老鬢長青明年今日稱觴
處更有孫枝滿謝庭
　　　又(贈錢橫州子山)
舞鳯飛龍五百年盡將錦繡裏山川王家
劵冊諸孫嗣主第笙歌故國傳　居玉鉉
擁金蟬秖今門户慶蟬聮君侯合侍明光
殿且作横槎海上仙
　　　又(餞劉恭父)
浴殿西頭白玉堂湘江東畔碧油幢北辰
躔次瞻星象南國山川解印章隨歩武
謝恩光送公歸趣舎人裝它年若肯傳衣
鉢今日應湏釂壽觴
　　　又(淮西爲老人壽)
晝得游嬉夜得眠農桑欲徧楚山川問看
百姓知公否餘子紛紛定不然　思主眷
酌民言與民稱壽拜公前只將心與天通
處合住人間五百年
　　　又(餞劉恭父)
割鐙難留乗馬東花枝爭看裊長紅衮衣
空使斯民戀緑竹誰歌入相同　回武事
致年豐幾多遺愛在湘中湏知楚水楓林
下不似𥘉聞長樂鐘
　　　又(平國弟生日)
楚楚吾家千里駒老人心事正關渠風流
合是堦除玉愛惜眞成掌上珠　紆綵綬
薦芳壷老人還醉弟兄扶問將何物爲兒
壽付與家傳萬卷書
　　　又(荆州别同官)
又向荆州住半年西風催放五湖舡來時
露菊團金顆去日池荷疊緑錢　􁍗别酒
扣離絃一時賔從最多賢今宵拚醉花迷
坐後夜相思月滿川
　　　又
憶昔彤庭望日華怱怱枯筆夢生花鬱輪
𫀆曲慙新奏風送銀灣犯斗槎　追徃事
甫新瓜飛蓬何事及蘭麻一江湘水流餘
潤十里河堤築淺沙
　　　又
瞻蹕門前識箇人栁眉桃臉不勝春(一本/作香)
(車油壁/照彫輪)短襟衫子新來棹四直冠兒内様
新　秋色淨曉粧匀不知何事在風塵主
翁若也憐幽獨帶取妖饒上玉宸
　　虞羙人(贈盧堅叔)
盧敖夫婦驂鸞侣相敬如賔主森然蘭玉
滿尊前舉按齊眉樂事看年年　我家白
髮雙垂雪巳是經年别今宵歸夢楚江濵
也學君家兒子壽吾親
　　　又(代季弟夀老人)
雪花一尺江南北薪盡炊無粟老仙活國
試刀圭十萬人家生意與春回　天公一
笑醻隂德賜與長生籍今朝雪霽壽尊前
看我雙親都是地行仙
　　　又(無爲作)
雪消煙漲清江浦碧草春無數江南幾樹
夕陽紅點點歸帆吹盡晚來風　樓頭自
擪昭華管我巳無腸斷斷行雙鴈向人飛
織錦回文空在寄它誰
　　　又
溪西竹榭溪東路溪上山無數小舟却在
晚煙中更看蕭蕭微雨打踈蓬無聊情
緒如中酒此意君知否年時曾向此中行
有箇人人相對坐調箏
　　　又
栁梢梅蕚春全未誰㑹傷春意一年好處
是新春栁底梅邊只欠那人人　慿春約
住梅和栁略待些時候錦帆風送綵舟來
却遣香苞嬌葉一齊開
　　　又
羅衣怯雨輕寒透陡做傷春痩箇人無柰
語佳期徙倚黃昬池閣等多時　當𥘉不
似休來好來後空煩惱倩人傳語更商量
只得千金一笑也甘當
　　　鵲橋仙(邢少連送末利)
北䆫凉透南䆫月上浴罷滿懷風露不知
何處有花來但恠底清香無數　炎州珍
産呉兒未識天與幽芳獨歩冰肌玉骨歳
寒時倩間止堂中留住(間上少連堂名)
　　　又(落梅)
吹香成陣飛花如雪不那朝來風雨可怜
無處避春寒但玉立仙衣數縷　清愁萬
斛柔腸千結醉裏一時分付與君不用嘆
飄零待結子成隂歸去
　　　又
橫波滳素遥山蹙翠江北江南腸斷不知
何處馭風來雲霧裏釵横鬢亂　香羅疊
恨蠻牋冩意付與瑶臺女伴醉時言語醒
時羞道醒了休教再看
　　　又(平國弟生日)
湘江東畔去年今日堂上簮纓羅綺弟兄
同拜壽尊前共一笑歡歡喜喜　渚宫風
月邊城鼓角更好親庭一醉醉時重唱去
年詞願來歳強如今歳
　　　又(以酒果爲黃子黙壽)
南州名酒北園珍果都與黃香爲壽風流
文物是家傳睨血指旁觀䄂手　東風消
息西山爽氣緫聚君家户牖舊時曽識玉
堂仙在帝所頻開薦口
　　　又(戯贈呉伯承侍兒)
明珠盈斗黃金作屋占了湘中秋色金風
玉露不勝情看天上人間今夕　枝頭一
點琴心三疊筭有詩名消得野堂從此不
蕭踈問何日尊前喚客
　　　又(别立之)
黃陵廟下送君歸去上水舡兒一隻離歌
聲斷酒杯空容易裏東西南北　重湖風
月九秋天氣冉冉清愁如織我家住在楚
江濵爲頻寄雙魚素尺
　　　又(爲老人夀)
東明大士吾家老子是一元知非二共携
甘雨趂生朝做萬里豐年歡喜　司空山
上長沙星裏乞與無邊祥瑞仙家日月鎭
常春笑人說長生乆視
　　　南郷子(送朱元晦行張欽/夫邢少連同集)
江上送歸舡風雨排空浪拍天賴有清尊
澆别恨悽然寳蠟燒花看吸川　楚舞對
湘絃煖響圍春錦帳氊坐上定知無俗客
俱賢便是朱張與少連
　　畫堂春(上老母壽)
蟠桃一熟九千年仙家春色無邊畫堂日
煖卷非煙晝永風妍　看取䟽封湯沭何
妨頻棹觥舡方瞳緑髮對儒仙歳歳尊前
于湖居士文集卷第三十二
于湖居士文集卷第三十三
　樂府
　　　栁梢青(餞别荆德施粟子求諸公)
重陽時節滿城風雨更催行色隴樹寒輕
海山秋老清愁如織一杯莫惜留連我
亦是天涯倦客後夜相思水長山逺東西
南北
　　　又(元宵何髙士/說京師舊事)
今年元夕探盡江梅都無消息草市梢頭
栁莊深處雪花如席一尊鄰里相過也
隨分移時換節玉輦端門紅旗夜市慿君
休說
　　　又(探梅)
溪南溪北玉香消盡翠嬌無力月淡黃昬
煙橫清曉都無消息　無聊更遶空枝斷
䰟逺重招怎得驛使歸來戍樓吹斷空成
悽惻
　　　踏莎行
楊柳東風海棠春雨清愁冉冉無來處曲
徑驚飛蛺蝶叢回塘凍濕鴛鴦侣　舞徹
霓裳歌殘金縷蘼蕪白芷愁煙渚不識陽
臺夢裏雲試聽華表歸來語
　　　又(長沙牡丹花極小戯作此詞并以/二枝爲伯承欽夫諸兄一觴之薦)
洛下根株江南栽種天香國色千金重花
邊三閣建康春風前十里楊州夢　油壁
輕車青絲短鞚看花日日催賔從而今何
許定王城一枝且爲鄰翁送
　　　又(荆南作)
旋葺荒園𥘉開小徑物華還與東風競曲
檻暉暉落照明髙城冉冉孤煙暝　柳色
金寒梅花雪靜道人隨處成幽興一杯不
惜小淹留歸期巳理滄浪艇
　　　又
萬里扁舟五年三至故人相見尤堪喜山
隂乗興不湏回毗耶問疾難爲對　不藥
身輕髙談心㑹匆匆我又成歸計它時江
海肯相尋緑蘘青蒻看清貴
　　　又(五月十三日月甚佳)
藕葉池塘榕隂庭院年時好月今宵見雲
鬟玉臂共清寒冰綃霧縠誰裁剪撲粉
　綿優塵寳扇遥知掩抑成凄怨去程何
許是歸程離觴爲我深深勸
　　　又(送别劉子思)
古屋藂祠孤舟野渡長年與客分携處漠
漠愁隂嶺上雲蕭蕭别意溪邊樹　我巳
北歸君方南去天涯客裏多𡵨路湏君早
出瘴煙來江南山色青無數
　　　又(壽黃堅叟併以送行)
時雨𥘉晴詔書隨至邦人父老爲君喜十
年江海始歸來祥曦殿裏攙班對　日月
開明風雲感會切湏穩上平戎計天教慈
母壽無窮看君黃髮腰金貴
　　　又(爲朱漕壽)
桂嶺南邊湘江東畔三年兩見生申旦知
君心地與天通天教仙骨年年換　趂此
秋風乗槎霄漢看看黃𥿄書來喚但令丹
鼎永頻添莫辭酒盞春無筭
　　　醜奴兒(張仲欽母夫人壽)
年年有箇人生日誰似君家誰似君家八
十慈親髮未華　棠隂閣上棠隂滿滿勸
流霞滿勸流霞來歳應添宰路沙
　　　又(張仲欽生日用前韻)
伯鸞德耀賢夫婦見說冝家見說冝家庭
砌森森長玉華　天公遣注長生籍服日
飡霞服日飡霞壽紀應湏海筭沙
　　　又(王公漽爲予言/查山之勝戯贈)
十年聞說查山好何日追遊木落霜秋夢
想雲溪不那愁　主人好事長留客尊酒
夷猶一笑登樓興在西峯上上頭
　　　又
十分濟楚邦之媛此日追遊雨霽雲收夢
入瀟湘不那愁　主人白玉堂中老曽侍
凝旒滿酌瓊舟即上虚皇香案頭
　　　又
珠燈壁月年時節纎手同携今夕誰知自
撚梅花勸一巵　逢人問道歸來也日日
佳期管有來時趂得收燈也未遲
　　　又
無雙誰似黄郎子自鄶無譏月滿星稀想
見歌場夜打圍　畫眉京兆風流甚應賦
蛜蝛楊栁依依何日文簫共駕歸
　　　浣溪沙(劉恭父席上)
卷旗直入蔡州城只倚精忠不要兵賊營
半夜落妖星　萬旅雲屯看整暇十眉環
坐却娉婷白麻早晚下天庭
　　　又
玉節珠幢出翰林詩書謀帥眷方深威聲
虎嘯復龍吟　我是先生門下士相逢有
酒且教斟髙山流水遇知音
　　　又
絶代佳人淑且眞雪爲肌骨月爲神燭前
花底不勝春　倚竹袖長寒捲翠凌波韈
小暗生塵十分京洛舊家人
　　　又
妙手何人爲冩眞只難傳處是精神一枝
占斷洛城春　暮雨不堪巫峽夢西風莫
障庾公塵扁舟湖海要詩人
　　　又(瑞香)
臈後春前别一般梅花枯淡水仙寒翠雲
裘著紫霞冠　仙品只今推第一清香元
不是人間爲君更試小龍團
　　　又(餞鄭憲)
寳蠟燒春夜影紅梅花技傍錦薫籠曲瓊
低捲瑞香風　萬里江山供燕几一時賔
主看談鋒問君歸計莫匆匆
　　　又(親舊蘄口相訪)
六客西來共一舟呉兒蹋浪剪輕鷗水光
山色翠相浮我欲吹簫明月下略湏停
棹晚風頭從前五度到蘄州
　　　又
巳是人間不繋舟此心元自不驚鷗卧看
駭浪與天浮　對月只應頻舉酒臨風何
必更搔頭暝煙多處是神州
　　　又
冉冉幽香解鈿囊蘭橈煙雨暗春江十分
清瘦爲蕭郎　遥憶牙檣收楚䌫應將玉
筯點呉糚有人縈斷九回腸
　　　又
樓下西流水拍堤樓頭日日望春歸雪晴
風靜燕來遲　留得梅花供半額要將楊
葉畫新眉莫教辜負早春時
　　　又(去荆州)
方舡載酒下江東簫鼓喧天浪拍空萬山
紫翠映雲重　擬看岳陽樓上月不禁石
首岸頭風作牋我欲問龍公
　　　又(次韻戯馬夢/山與妓作別)
羅韈生塵洛浦東羙人春夢瑣牎空眉山
蹙恨幾千重　海上蟠桃留結子渥洼天
馬去追風不湏多怨主人公
　　　又(夢山未釋然再作)
一片西飛一片東髙情巳逐落花空舊歡
休問幾時重　結習正如刀䑛蜜掃除湏
著絮因風請君持此問龐公
　　　又
鳷鵲樓髙晚雪融鴛鴦池暖暗潮通鬱金
黃染栁絲風　油壁不來春草緑䦨干倚
徧夕陽紅江南山色有無中
　　　又
妬婦灘頭十八姨顚狂無賴占佳期喚它
滕六把春欺　僝僽鶯鶯并燕燕恓惶柳
柳與梅梅東君獨自落便冝
　　　又(洞庭)
行盡瀟湘到洞庭楚天闊處數峯青旗梢
不動晚波平　紅蓼一灣紋纈亂白魚雙
尾玉刀明夜凉舡影浸踈星
　　　又(坐上十八客)
同是瀛洲冊府仙只今聊結社中蓮胡笳
按拍酒如川　喚起封姨清晚景更將荔
子薦新圎從今三夜看嬋姢
　　　又(用沈約之韻)
細仗春風簇翠筵爛銀𫀆拂禁爐煙旃書
名字壓宮垣　太學諸生推獨歩玉堂學
士合登仙乃翁種德滿心田
　　　又(賦微之提刑繡扇)
只說閩山錦繡幃忽從團扇得生枝縐紅
衫子映豐肌　春線應怜壷漏永夜針頻
見燭花摧塵飛一騎憶來時
　　　又(煙水亭蔡定夫置酒)
灔灔湖光緑一圍脩林斷處白鷗飛天機
雲錦蘸空飛　乞我百弓眞可老爲公一
飲醉忘歸扁舟日日弄晴暉
　　　又
晚雨瀟瀟急做秋西風掠鬢巳颼颼燭花
明夜酒花浮　醉眼定知非妙賞■詞端
爲　留想君涇渭不同流
　　　又(母氏生朝老者同在舟中)
穩泛仙舟上錦帆桃花春浪舞清灣壽星
相伴到人間　黃石公傳三百字西王母
授九霞丹銀潢有路接三山
　　　又(貢茶沈水爲楊齊伯壽)
北苑春風小鳯團炎州沉水勝龍涎殷動
送與繡衣仙　玉食郷來思苦口芳名乆
合上凌煙天教冨貴出長年
　　　又
霜日明霄水蘸空鳴鞘聲裏繡旗紅澹煙
衰草有無中　萬里中原烽火北一尊濁
酒戍樓東酒䦨揮淚向悲風
　　　又(再用韻)
宫柳垂垂碧照空九門深處五雲紅朱衣
只在殿當中　細撚絲梢龍尾北緩携綸
㫖鳯池東阿婆三五笑春風
　　　又
日暖簾幃春畫長纎纎玉指動抨床低頭
佯不顧檀郎　荳􁤥枝頭雙蛺蝶芙蓉花
下兩鴛鴦壁間聞得唾茸香
　　　又(洧劉恭父別酒)
射䇿金門記昔年又交藩翰入陶甄不妨
衣鉢再三傳　粉淚但能添楚竹羅巾誰
解繫呉舡捧盃猶願小留連
　　　浪淘沙
琪樹間瑶林春意深深梅花還被曉寒禁
竹裏一枝斜向我欲訴芳心　樓外卷重
隂玉界沉沉何人低唱醉泥金掠水飛來
雙翠碧應寄歸音
　　　又
溪練冩寒林雲重煙深樓髙風惡酒難禁
徙倚䦨干誰共語江上愁心　清興滿山
隂鴻斷魚沉一書何啻直千金獨撫瑶徽
絃欲斷慿寄知音
　　　定風波
鈴索聲乾夜未央曲䦨花影歩凄凉莫道
嶺南冬更暖君看梅花如雪月如霜　見
說墻西歌吹好玉人扶坐勸飛觴老子婆
婆成獨冷誰省自挑寒灺自添香
　　　望江南(贈談獻可)
談子醉獨立睨東風未試玉堂揮翰手只
今楚澤釣魚翁萬事舉杯空　謀一笑一
笑與君同身老南山看射虎眼髙四海送
飛鴻赤岸晚潮通
　　　又(南嶽銓德觀作)
朝元去深殿扣瑶鐘天近月明黃道冷參
回斗轉碧霄空身在九光中　風露下環
珮響丁東玉案燒香縈翠鳯松壇移影動
蒼龍歸路海霞紅
　　　醉落魄
輕黃澹緑可人風韻閑裝束多情早是眉
峯蹙一點秋波閑裏覷人毒　桃花庭院
光隂速銅鞮誰唱大堤曲歸時想是櫻桃
熟不道秋千誰伴那人蹴
　　　桃源憶故人
朔風弄月吹銀霰簾幙低垂三面酒入玉
肌香軟壓得寒威歛　檀槽乍撚么絲慢
彈得相思一半不道有人腸斷猶作聲聲顫
　　　臨江仙
試問梅花何處好與君藉草携壷西園清
夜片塵無一天雲破碎兩樹玉扶踈　誰
擪昭華吹古怨散花便滿衣𥚑只疑幽夢
在清都星稀河影轉霜重月華孤
　　　又
問訊冝樓樓下竹年來應長新篁使君五
嶺又三湘舊游知好在熟處更難忘　尚
念論心舒歗否只今湖海相望遥憐隂過
酒尊凉舉觴湏酹我門外是清江
　　　如夢令(木犀)
花葉相遮相映雨過翠明金潤折得一枝歸
滿路清香成陣風韻風韻寄贈綺䆫雲鬢
于湖居士文集卷第三十三
于湖居士文集卷第三十四
　樂府
　　　菩薩蠻(立春)
絲金縷翠幡兒小裁羅撚線花枝裊明日
是新春春風生鬢雲　呉霜看點點愁裏
春來淺只願此花枝年年長帶伊
　　　又(諸客赴東鄰之集)
庭葉飜飜秋向晚凉砧𫾣月催金剪樓上
巳清寒不堪頻倚欄　鄰翁開社甕喚客
情應重不醉且無歸醉時歸路迷
　　　又
恰則春來春又去慿誰說與春教住與問
坐中人幾回迎送春　明年春更好只怕
人先老春去有來時願春長見伊
　　　又
東風約略吹羅幕一簷細雨春隂薄試把
杏花看濕紅嬌暮寒　佳人雙玉枕烘醉
鴛鴦錦折得最繁枝暖香生翠幃
　　　又(贈箏妓)
琢成紅玉纎纎指十三絃上調新水一弄
入雲聲月明天更青　匆匆鶯語囀待寓
昭君怨寄語莫重彈有人愁倚欄
　　　又
玉龍細點三更月庭花影下餘殘雪寒色
到書幃有人清夢迷　墻西歌吹好燭煖
香閨小多病怯盃觴不禁冬夜長
　　　又(登浮玉亭)
江山佳處留行客醉餘老眼迷空碧獨倚
最髙樓乾坤日夜浮　微風吹笑語白日
魚龍舞此意忽翩翩慿虚吾欲仙
　　　又
雪消墻角收燈後野梅官柳春全透池閣
又東風燭花燒夜紅一尊留好客欹盡
䦨于月巳醉不湏歸試聽烏夜啼
　　　又
溶溶花月天如水䦨干小倚東風裏夜乆
寂無人露濃花氣清　悠然心獨喜此意
知何意不似隱墻東燭花圍坐紅
　　　又(夜坐清心閣)
暗潮清漲蒲塘晚斷雲不隔東歸眼堂上
晚風凉藕花開處香　夜航人不渡白鷺
雙飛去待得月華生携笻獨自行
　　　又
縹緲飛來雙綵鳯雨踈雲澹撩清夢蘭薄
未禁秋月華如水流　采香溪上路愁滿
參差樹獨倚晚樓風斷霞縈素空
　　　又
蘼蕪白芷愁煙渚曲瓊細卷江南雨心事
怯衣單樓髙生晚寒　雲鬟香霧濕翠䄂
凄餘泣春去有來時春從沙際歸
　　　又(艤舟采石)
十年長作江頭客檣竿又掛西風席白鳥
去邊明楚山無數青　倒冠仍落珮我醉
君湏醉試問識君不青山與白鷗
　　　又(和州守胡明秀席上)
乳羝屬國歸來早知君膽大身猶小一節
不湏論功名看致君　鎭西樓上酒父老
爲公壽更祝太夫人年年封詔新
　　　又
烟脂淺染雙珠樹東風到處嬌無數不語
恨厭厭何人思故園　故園花爛熳笑我
歸來晚我老只思歸故園花雨時
　　　又(與同舎游湖歸)
呉波細卷東風急斜陽半落蒼煙濕一棹
采菱歌倚欄人柰何　天公憐好客酒面
風吹白更引十玻璃月明騎鶴歸
　　　又
冥濛秋夕漙清露玉繩耿耿銀潢注永夜
滴銅壷月華樓影孤　佳人紆絶唱翠幙
叢霄上休勸玉東西烏鵶枝上啼
　　　西江月
問訊湖邊春色重來又是三年東風吹我
過湖舡楊柳絲絲拂面　世路如今巳慣
此心到處悠然寒光亭下水如天飛起沙
鷗一片
　　　又
風定灘聲未巳雨來蓬底先知岸邊楊柳
最憐伊憶得舡兒曽繫　湖霧平吞白塔
茅簷自有青旗三杯村酒醉如泥天色寒
呵且睡
　　　又(重九)
冉冉寒生碧樹盈盈露濕黃花故人玉節
有光華髙㑹仍逢戯馬　萬事只今如夢
此身到處爲家與君相遇更天涯拚了茱
茰醉把
　　　又(張欽夫壽)
諸老何煩薦口先生自簡淵衷千年聖學
有深功妙處無非日用　巳授一編圯下
却湏三顧隆中鴻鈞早晚轉春風我亦從
君賈勇
　　　又(代五三弟/爲老母壽)
慈母行封大國老仙早上蓬山天憐隂德
徧人間賜與還丹七返　莫問清都紫府
長教緑鬢朱顔年年今日綵衣斑兄弟同
扶酒盞
　　　又(蘄倅李君逹才當靖康建炎之間以諸/生起兵河東婁摧強敵蓋未知其事重)
(爲感嘆/賦此)
不識平原太守向來水北山人世間功業
謾虧成華髮蕭蕭滿鏡　幸有田園故里
聊分風月江城西湖西畔晚波平䄂手時
來照影
　　　又
樓外踈星印水樓頭畫燭烘簾慿髙舉酒
恨厭厭征路虚無指點　酒興因君開闊
山容向我増添一鈎新月弄纎纎濃霧花
房半歛
　　　又(阻風三峯下)
滿載一舡秋色平鋪十里湖光波神留我
看斜陽放起鱗鱗細浪　明日風回更好
今宵露宿何妨水晶宫裏奏霓裳凖擬岳
陽樓上
　　　又(桂州同僚餞别)
䆫户青紅尚濕主人巳作歸期坐中賔客
盡鄒枚盛事它年應記　别酒深深但勸
離歌緩緩休催扁舟明日轉清溪好月相
望千里
　　　又(以隋索靖小字法華/經及古器爲老人壽)
漢鑄九金神鼎隋書小字蓮經剛風劫火
轉青冥護守應煩仙聖　昨夢歸來帝所
今朝壽我親庭只將此寳伴長生談笑中
原厎定
　　　又(飲百花亭爲武夷樞宻先生作/亭望廬山雙劍峯爲惡竹所蔽)
(是夕盡/伐去)
落日鎔金萬頃晴嵐洗劒雙鋒紫樞元是
黒頭公佳處因君愈重　分得湖光一曲
喚回廬嶽千峯清尊今夜偶然同早晚商
巖有夢
　　　又(爲樞宻太/夫人壽)
疇昔通家事契只今兩鎭交承起居樞宻
太夫人緑鬢斑衣相映　乞得神仙九醖
祝教福禄千春台星直上壽星明長見門
䦨鼎盛
　　　減字木蘭花(江隂州治漾花池)
佳人絶妙不惜千金頻買笑燕姹鶯嬌始
遣清歌透碧霄　主人好事更倒一尊留
客醉我醉思家月滿南池欲漾花
　　　又
一尊留夜寳蠟烘簾光激射凍合銅壷細
聽冰簷夜剪酥　清愁冉冉酒喚紅潮登
玉臉明日重看玉界瓊樓特地寒
　　　又
愛而不見立馬章臺空便面想像娉婷只
恐丹青畫不成　詩人老去恰要鶯鶯相
伴住試與平章歳晚教人枉斷腸
　　　又
阿誰曽見馬上墻隂通半面玉立娉婷一
點靈犀寄目成　明朝重去人在橫溪溪
畔住喬木千章揺落霜風只斷腸
　　　又(琵琶亭林守王倅送別)
江頭送客楓葉荻花秋索索絃索休彈清
淚無多怕濕衫　故人相遇不醉如何歸
得去我醉忘歸煙滿空江月滿堤
　　　又(二十六日立春)
春如有意未接年華春巳至春事還新多
得年時五日春　春郊便緑只向臘前春
巳足屈指元宵正是新春二十朝
　　　又(黃堅叟母生日)
慈闈生日見說今年年九十戯綵盈門大
底孩兒七箇孫　人間喜事只這一般難
得似願我雙親都似君家太淑人
　　　又(贈尼師舊角奴也)
吹簫汎月徃事悠悠休更說拍碎琉璃始
覺從前萬事非　清齋淨戒休作斷腸垂
淚債識破囂塵作箇消遥物外人
　　　又
人間竒絶只有梅花枝上雪有箇人人梅
様風標雪様新　芳心不展嫰緑隂隂愁
冉冉一笑相看試薦冰盤一點酸
　　　又
枷花搦柳知道東君留意乆慘緑愁紅憔
悴都因一夜風　輕狂蝴蝶擬欲扶持心
又怯要免離披不告東君更告誰
　　　清平樂(殿廬有作)
光塵撲撲宫柳低迷緑闘鴨䦨千春詰曲
簾額微風繡蹙　碧雲青翼無憑困來小
倚銀屏楚夢不禁春晚黃鸝猶自聲聲
　　　又(楊侯書院聞酒所奏樂)
油幢畫㦸玉鉉調春色勲閥諸郎俱第一
風流前輩敵　玉人雙鞚華䮽翠雲深處
消摇有客留君東閤時聞風下笙簫
　　　又(梅)
吹香嚼蘂獨立東風裏玉凍雲嬌天似水
羞殺夭桃濃李　如今見說䦨千不禁月
冷霜寒壠上驛程人逺樓頭戍角聲乾
　　　又(壽叔父)
英姿慷慨獨立風塵外湖海平生豪氣在
行矣雲龍際會　充庭蘭玉森森一觴共
祝脩齡此地去天尺五明年持橐西清
　　　又
向來省户謀國參伊吕暫借良籌非再舉
談笑肅清三楚　良辰上客徜佯奏篇猶
記傳香此日一罇相屬它時同在巖廊
　　　點絳唇(贈袁立道)
四到蘄州今年更是逢重九應時納祐隨
分開尊酒　婁舞婆娑醉我平生友休回
首世間何有明月踈踈柳
　　　又(餞劉恭父)
綺燕髙張玉潭月麗玻璃滿斾霞行卷無
復長安逺　夏木隂隂路裊薰風轉空留
戀細吹銀筦别意隨聲緩
　　　又
萱草榴花畫堂永晝風清暑麝團菰黍助
泛菖蒲醑　兵辟神符命續同心縷冝歡
聚綺筵歌舞歳歳酬端午
　　　卜筭子
雪月最相冝梅雪都清絶去歳江南見雪
時月底梅花發　今歳早梅開依舊年時
月冷艶孤光照眼明只欠此兒雪
　　　訴衷情(中秋不見月)
晚煙斜日思悠悠西北有髙樓十分凖擬
明月還似去年遊　飛玉斚卷瓊鈎喚新
愁姮娥貪共暮雨朝雲忘了中秋
　　　又(牡丹)
亂紅深紫過羣芳𥘉欲减春光花王自有
標格塵外鎻韶陽　留國艶問仙郷自天
香翠帷遮日紅燭通宵與醉千場
　　　好事近(木犀)
一朶木犀花珍重玉纎新摘挿向逺山深
處占十分秋色　滿園桃李閙春風漫紅
紅白白爭似淡粧嬌面伴蓬萊仙客
　　　又(冰花)
萬瓦雪花浮應是化工融結仍看牡丹𥘉
綻有層層千葉　鏤冰剪水更鮮明說道
眞竒絶來報主人佳兆慶我公還闕
　　　南歌子(仲彌性席上)
曽到蘄州不人人說使君使君才具合經
綸小試邊城早晚上星辰　佳節重陽近
清歌午夜新舉杯相屬莫辭頻後日相思
我已是行人
　　　又(贈呉伯承)
人物羲皇上詩名沈謝間漫郎元自謾爲
官醉眼瞢騰只擬看湘山　小隱今成趣
鄰翁獨徃還野堂梅柳尚春寒且趂華燈
頻泛酒舡寛
　　　霜天曉角
柳絲無力冉冉縈愁碧繫我舡兒不住楚
江上晚風急　棹歌休怨抑有人離恨極
說與歸期不逺剛不信淚偷滴
　　　生查子
逺山眉黛橫媚柳開青眼樓閣斷霞明簾
幙春寒淺　柸延玉漏遲燭怕金刀剪明
月忽飛來花影和簾卷
　　　長相思
小樓重下簾櫳萬點芳心緑間紅鞦韆圖
畫中　草茸茸柳鬆鬆細卷玻璃水面風
春寒依舊濃
　　　憶秦娥(元夕)
元宵節鳯樓相對鰲山結鰲山結香塵隨
歩柳梢微月　多情又把珠簾掲遊人不
放笙歌歇笙歌歇曉煙輕散帝城宫闕
　　　蒼梧謡(餞劉恭父)
歸十萬人家兒様啼公歸去何日是來時
　　　又
歸獵獵薫風颭繡旗攔教住重舉送行盃
　　　又
歸數得宣麻拜相時秋前後公衮更萊衣
于湖居士文集卷第三十四
于湖居士文集卷第三十五
　　尺牘
　　代揔得居士上相府
某一介遲莫流落田野去歳一拜光範披
露愚衷即蒙某官特逹恩遇付以郡寄闕
期甫及某敢以病自列亟請祠禄屬者又
蒙相公起之閑散復卑守符拜命周章不
敢辭避仰惟相公光輔聖神黙運天縡海
内善類悉歸範圍元功溥博隨物賦形坏
冶一陶固無難事獨某孤畸齟齬過軫眷
慈委曲生成倍勞造化始終收拾不待禱
祈某豈有才智術業動公相哉直以某手
足虧折家事狼狽憂患摧傷其窮巳甚姑
欲假此一官奪之於寒餓之水火此賜大
矣重念某家世歷陽兵火之後未甞輕去
墳墓昨者山陽之命雖爲佳郡然空道從
出使傳徃來某憂患薫心難堪委寄而松
楸姻戚又有淮東西之岨焉今兹寑丘在
他人得之或以爲逺特與某郷黨氣俗相
去甚近頃伯氏𥘉登科第靖康俶擾攝尉
期思某也今懐太守章臨之豈不甚寵且
禄優足以仁族事簡足以養痾使某自謀
不過如此感恩荷德負戴靡勝惟當激勵
綿薄旦旦惟念布宣　主上德澤廣相公
惠養黎元輯和封疆之意事有可爲敢愛
軀命伏乞鈞察
某之子孝祥伏蒙相公矜憐成就擢侍殿
拗復承闕貟蹔兼書命一縁鈞造不出他
門孝祥愚鄙稚騃何以堪此寵榮然某早
聞祖考之訓子之能仕父教之忠奉以周
旋罔敢失墜謹當夙夜訓飭使仰報　君
相簡擢非常之恩皎然此心有死無易
　　　陳太愽
某伏蒙太愽貺以緘翰駢儷之文語新意
工抑某也不足以辱此執事者姑欲借烏
有先生東都主人以發其辭耳又惟疇昔
相從則世俗之禮冝不必講乃今不然豈
外之耶不敢效尤輒具幅𥿄即日燕居多
暇台候定復何如某何者敢冒清切之除
游掦之助洪矣竊惟執事閑逸許乆以有
用之才而䄂手旁觀人謂斯何北門西掖
行有寵除頃戒諭山陽書適家君丐外祠
故不果遣而來介亦復不取回訊亟去長
者尚亮之否聞開門受徒横經問疑者日
益可勝欽嘆能推其餘以誨之幸也
　　　董守
廣陵自昔豪華兵革之後瘡痍未復　主
上顧憂謀帥甚艱夫欲翼蔽淮甸安集流
逋疆場輯睦而威令自嚴使傳周旋而趣
辦不擾非執事尚誰望哉自聞十乗啓行
日欲具書問左右因循未果記室先之辭
義燦然深佩隆謙可量愧感薄遽占謝未
究所懷
　　　蘇悴
某晚學備數西省巳劇超踰之媿偶茲乏
使又俾兼攝賛書恐懼怵惕亡以自容所
兾因來有以誨之廼今不然甚失望也正
學博識當在本朝乆茲回翔士論甚鬱敢
乞益護眠食以湏三節之行
　　　明守趙敷文
某頃寓居鄮郭餘十年王母馮夫人殁葬
西山皇妣孫夫人以婦從姑而世父待制
公季父莆田丞公以子從母皆葬其下故
家視四明猶郷里執事以慈惠之師有來
作牧布宣德意使田野按堵民物康阜則
死者有知抑將滲漉膏澤安於地下惟公
念之
歐公書豈惟翰墨之妙而辭嚴義正千載
之下見者興起某何足以辱公此賜也哉
而又先正所藏印色猶新輟公秘笈尤所
懐感
　　　與宣城守
屬者伏承報政輔郡易鎭大府遴選之乆
及茲成命旣攽士大夫雜然謂冝而某獨
有歎也夫道德髙一世文章追在昔而徒
以良二千石視之使狹厥施于一州將若
之何宛陵於今最郡涪公八十字蓋圖經
也儻未即來覲暇日徜羊詠歌眞有尺樂
者幸少安之
　　　嚴守朱新仲
某比者還便奉眞帖并石刻二詩龍溪序
引旣再拜欽誦斯文之妙三復卒業又再
拜曰某何者而先生乃欲教誨收拾甚惠
而今而後知不肖之身猶可自置於大君
子之門其不忍棄捐如此也即日春事巳
晚不審坐觀事物之變台候何如某爲養
竊禄了無可言何當侍前少承耆德之緒
論引望齋閤卷卷何極
某春晚甞具記謝石刻序引之賜蓋委一
親戚行其人自臨安取間道入閩未甞至
大府以故其書不逹復以見歸伏念某郷
里晚出而於事先生長者之禮其略如此
則某旣無可言者然猶自列云云者萬有
一先生尚察其無它而恕之也即日不審
台候何如經綸德業歛之一州使年榖婁
豐閭里安阜者固哲人之細事耳某戇愚
不學資淺齒少而今兹除授乃先衆俊朝
夕惴懼先生不憐而教之復𬒳褒借之辭
謹再拜辭避不敢當也日俟召還以旣願
見之愫敢乞視時崇護即膺三節之行
某皇恐死罪敢言之惟先生哀憐幸聽某
伯父凡三人長尚書次甞得官矣建炎俶
擾尚書奉大母馮夫人渡江諸弟悉從次
伯父旣娶獨顧松楸不忍去以死惟餘一
女於某姊也馮夫人以其無父母愛異它
孫嫁嚴陵朱氏有子曰俊乂馮夫人屬纊
時謂尚書曰吾憐二十九無孫汝異時能
官其外孫吾不恨矣二十九蓋次伯父行
也紹興二十五年伯父舎其子而官俊乂
用馮夫人治命以爲巳外生而任之命下
而俊乂之父死今終䘮矣而其家日貧困
俊乂大母無恙内外數十口寡姊以書抵
某言狀某欲盡取以來則寡姊義無委姑
而去欲周之則不給朝夕思之莫知所以
爲計伏念先生爲之師帥使境内有一夫
失所者先生任以爲巳責况此十口嗷嗷
飢餓瀕死先生不知之則巳苟知之豈不
惻然動心也哉故敢冒布腹心伏惟先生
施大惠於不報之地或有所謂醯局者月
得二三十千使俊乂託其名而食其禄以
養其重親以活其兄弟姊妹以緩其旦莫
溝壑之憂以紓手足之念則先生所以恵
某者孰大於是
某伏蒙寵頒四公遺帖墨本語意眞切字
畫勁正可以想見當時風俗之厚先生刻
之樂石以表章之其於學士大夫惠矣而
某遂拜賜尤極欣荷也
某晚學叨恩以榮爲懼所冀肯賜某以言
使某朝夕服膺周旋不失其身而今茲溢
於牋牘者顧非某疇昔之望怵惕移日伏
自惟念豈不肖蒙陋不足以辱進於君子
之列而當世巨公不屑教誨之也耶不然
願有以賜之也
　　　明守姜祕監
祕監名德之重學士大夫東郷馳心日日
而望曰庶乎公之來歸式是百辟吾輩之
士有所因倚典章禮文有所訂正乃今猶
未何也伏惟詔追近在朝夕敢以私告
某伏自念今世先逹巨公收拾寒畯哀窮
悼屈者莫如門下故有微貇敢冒言之郭
世模者自丱角相從閎逹辯智溢于文辭
蓋甞慕用屈馬平時議論不苟志趣超邁
竊謂冝在門下士之列世模來都于禄且
二年不肯一扣鼎貴人乃不憚重江之阻
願走下風世模之志勤矣誠恐不能自徹
請於某以書先焉某亦惟祕監未得斯士
故敢遂以爲門下獻世模字從範晉人
　　　姜叔永
某有一士度叔永必喜與之游請言之晉
人郭從範者今年三十能詩文吕居仁曽
吉甫諸老先生至忘年目之爲小友年益
長文益竒䟽爽俊特氣槩凛然可畏也僕
童丱與之同硯席相從十五年如一日盃
觴流行十𥿄立就清婉精緻若宿造者蓋
於文無所不能而又敏妙來中都調官再
歳未有得深慕祕監亦惟公父子平時所
以取士抑從範决不遺雖微某之言亦將
以爲上客凡其人之可不可某不敢重言
惟叔永自知之亦不敢以交游之舊而欺
門下也
　　　紹興王與道
某伏承尚書以八座舊德内閣隆名出節
建牙徃殿東道雖老成蹔去搢紳貪戀然
藩屏強固王室益尊某誤叨恩除屬有謁
制不果躬造門䦨敢謂謙光猥賜降臨感
懼交并無所容措尚期朝著獲望羽儀少
叙愚悃謹此仰布下執事
　　　台守沈德和
獻歳發春共惟開府云𥘉神扶斯文台候
萬福伏念江干一見請辭拳拳戀德厥明
將再造詣拜所賜教則舟馭旣凌江矣丹
丘赤城今號輔郡蓬萊雲物仙聖之所出
沒可以朝夕賔接祕監以當世名德均逸
剖符儒者之榮何以逾此顧如公冝在本
朝潤色王度不應待奏最而歸耳即日某
爲養茍禄無可言者日佇召還敢乞視時
珍護眠食
于湖居士文集卷第三十五
于湖居士文集卷第三十六
　　尺牘
　　　與池州守周尚書
某獨學寡聞渉道甚淺願從當世先生長
者受業解惑發其蔽蒙尚書宗工鉅儒爲
薦紳師表一經品題便作佳士某竊懷執
鞭之慕寔自稚齒有志莫遂曠兹歳年引
向下風此誠難喻
尚書德宇純粹道心精微古學淵奥包羅
象數之表辯知宏逹超軼英豪之右入侍
帷幄出分顧憂名績隱然聞者爲起願聞
明制趣還廟堂増重本朝華夷震疊幸甚
某晚出寒郷叨陪諸彦爲郎滿歳躐侍殿
㘭此皆先逹耆儁過聽妄庸褒借吹嘘而
上聞也惟是獻納責隆大懼無以稱塞盛
指苟未棄捐有以教詔使免于戾敢以請
某自聞尚書舟虞出峽建牙江表日欲具
一𥿄書問左右是致疇昔景慕之愫敢意
謙尊先垂雲體軒昻滿幅若接光塵而傾
意氣拜嘉問章弗獲辭避有愧而巳還使
匆匆萬不及一
　　　與廣帥蘇龍圖
惟黃州之後奕世載德執事又以文行政
術爲名公卿番禺以南華戎錯居蕩以鉅
海持節作鎭未閱歳年威憺島夷琛贐充
溢颶霧屏息人無疾癘勲績之茂當有殊
賞願觀三接之寵抒所蓄積以𥙷遺闕亦
使故國喬木之望増重本朝幸也某拜謁
未期敢以崇養爲請
　　　與廣憲
某傾聽中朝薦紳之言獨嶺南去國數千
里奉使有指乃屬執事上無復有憂矣某
願見君子請所以養士民之術其路無由
㐲惟治績之羙諸公當有裏言尺一召還
遂將承接
　　　荅呉子仁
某辭奉光塵坐彌歳月歸郷盛德勞於夢
想獨因循少暇只尺之書不時登於師門
敢謂謙隆賜以翰墨慰薦華寵甚非門人
弟子所冝蒙𬒳辭讓弗獲盤辟踧踖有愧
而巳伏蘄幸察
某晚山寒郷首蒙中書舎人先生收寘門
墻待以國士今兹誤叨朝選躐據要津寔
執事者爲之權輿共惟此恩何以圖報惟
當金石一心期不累知巳爾
先生德業之盛固不待稱賛置之左右誰
曰不冝而曠日于此徜徉間居雖髙懷曠
逹觀物之𥘉不以用捨繫心然使天子不
盡得賢烏平可哉伏惟廟論當有裏言吾
黨之士旦旦而望
　　　荅吕教授
逺赴濠梁巳臨魯頖諸儒得明師斯道有
託甚善同年兄德履純固學問淵博正冝
師表膠庠遺之諸侯非所稱也廟堂當有
裏言願少俟之
逺遣書尺撫存甚渥仰認眷意之厚然有
疑也同年義均兄弟不當雙緘四六語寵
則寵矣情則甚踈豈少誤耶不敢效尤輒
自削去非簡也惟深亮此意
　　　荅范司户
捐書甚寵非所當受又惟晚學冒進來教
以頌不以規大非疇昔冀望於同年者藏
去悚仄而巳秋氣髙㓗伏惟坐曹清暇體
中勝常某出寒郷寂寞之濵濫超衆儁寔
自知其不可而公朝乃以備史官之闕朝
夕惴惴非朋舊推揚之過有是哉伏𥿄無
任愧惕
　　　荅樊憲
恭以學造聖涯文傳正法所冝在上左右
抒發嘉猷以輔教化奉使逺方輿議誠鬱
願聞明詔入踐禁嚴吾道幸甚
某晚出寒郷叨陪諸彦爲郎滿歳躐侍殿
拗兹蓋先生長者奬與延譽轉而上聞訖
用轃此第獨學孤陋誤當獻納之地亟辭
弗獲震悸靡寧尚椎大雅豈弟博約後來
有以教之幸甚
間者闊焉不奉書記敢意謙勤委以翰墨
粲然黼黻增賁陋質寵則寵矣稱塞謂何
不腆之辭少陳愚戇非敢言報也
　　　荅衢州陳守
某敢冒言之公之屬縣吏喻其姓者子才
尚書郎之子子才與家君游相好也某爲
郎時子才爲同舎不以某不肖忘年顧接
又好也今其子以薦及格當詣考功誠恐
吏持微文濡滯其行望賢史君哀憐之俾
以時受代子才老矣舐犢之念切人誰無
子惟賢史君哀憐之僣越恐懼
　　　與冀伯英
伯英有志于學其始也正然僕於伯英厚
有一言願以獻也夫學如積水其積愈深
則其流愈逺若曰我如是是亦足矣吾恐
溝澮之盈其涸可待也吾里有子史子伯
英盍從而問之
　　　荅元簿
某與公別閱再歳亦聞至涇旣乆念遣一
書致殷勤不可得也委教先之陳義甚偉
禮文繁縟施之他人可也而僕與公將安
取此哉愧感不勝言髙才正學又輔之以
家傳沉涵停蓄益大以肆少湏俟之即有
褒擢矣
某百無一有忽躐據英游馳騖之地譬如
窶人無故而得千金鮮有不作竒祟者得
深卿書意甚憐而教之乃溢于牋牘者皆
頌而不規深卿猶爾他人尚安望耶不敢
當别駕先生才一再見今巳揚旌東上安
問必絡釋于塗也所甚喜者又識少公所
甚恨者深卿在焉耳
　　　與淮漕
某官以清介律百吏以忠厚恤祥刑推布
德澤敷錫黎庶列城幸矣顧舊德宿望上
所倚注冝朝夕左右論思獻納某備數于
兹猶得瞻風采於朝廷也
　　　與舒州王守
龍舒兩淮名鎭治道清淨民以寧壹甚盛
德也惟梗亮之操純茂之氣薦紳仰爲儀
表當還本朝増重形勢歛惠一州非其所
耳㑏慶三節之行賔客之舊當先衆人候
見於國門外矣
　　　與淮東呉漕
某輙有白事海陵從事晏鼎元憲之世尚
書之姪篤於節義守其家法賢矣乆罹憂
患甫得此官而遇明使者當路以身受察
幸也惟執事激濁揚清賢不肖無所隱亦
惟部有此士似未可以衆人視之也某未
見君子敢冒言之罪且安辭
　　　與王越帥
某望元戎軍府一水耳繋官于朝莫覩橐
兠㦸纛威儀之盛馳神而巳春氣漸融伏
惟藩屏王室談笑有餘台候萬福東人受
賜日益深厚宣室思賢滋切廟堂俱有裏
言趣召來歸匪朝伊夕敢願保綏至和以
俟三節之行幸甚
某敢有白事忠州文學江蹈雅有學行齟
齬下偶眵昬頭白僅得攝官去冬自三衢
徒歩入關巳參吏部選亦甞奉祠太一矣
適嗣歳多休假待命兩月部中乃告示湏
由本貫州縣次第保明方應格法勢極狼
狽謹取其錄白一宗文書拜呈敢望台慈
亟賜報發庶使覉旅得免滯留一官得調
皆門下之賜也其人勑牒巳經部中驗視
去介不敢附託併蘄台照
　　　荅劉司户
甲戍期集纔一再見廣衆不容接𣢾旋各
引去于今悵然𥘉亦不知安所居調何官
也故尺𥿄不至左右慕用之誠何自見哉
髙義絶倫逺貺翰墨反復把玩若握手相
勞苦喜可量耶獨謹厥藏永以爲好
元實之文行不當爲諸侯客豈天欲厚所
養而邅其進耶潯陽江山追尋昔人感槩
處政自可以資弄筆亦何有不快於一出
入息頃哉願少遲之當有爲元實稱於朝
者
于湖居士文集卷第三十六
于湖居士文集卷第三十七
　　尺牘
　　　董緫領(苹)
某伏蒙損教華寵仰荷睠予三復感著京
口重鎭宿師如雲恩威流行形勢増雄賢
於長城逺矣惟是潜藩舊賔末登侍從者
執事等一二人耳此豈乆于外寄哉况兹
明試備著勲績所當褒擢爲奉使典州之勸
又非獨以恩舊用也式遄其歸副此羣徯
　　　虞并父
某自甲戍期集一見君子即爲萬里之闊
雖聲迹差池藐不相聞然意氣相傾殆若
朝夕與游處者再來中都多見蜀士談道
文行器識之偉且言渠州之政爲西南二
千石最念當何時見之居悒悒也屬聞大
臣論薦于上有詔徴還旦旦以望舟虞之
臨期與朝士大夫爭先快覩旣審至國門
復以微恙滯留欲遣問訊因循未果昨在
掖垣知賜對有日方喜神明清復對敡寵
靈忽奉誨告陳義温宻褒稱過情某拜嘉
不獲辭有愧而已凡蜀之士文德名世者
自漢以來何代無之本朝獨盛頻年尤輩
出而吾同年兄又蜀人甲乙推者伏想發
揮逺猷克合上旨遂躋清切某托契不薄
與有光焉謁制是縻無縁造請朝路解后
瞻際有懷併湏面致
　　　張大監
歳晏苦寒共惟神扶偉榦台候萬福伏念
某二年中都數獲𣢾侍仰蒙篤宗盟之契
奨予非它人比感激恩義銘鏤不忘大監
尊翁以老成舊德儀刑本朝乃慕從赤松
子游褰裳去之寓直祕府均逸閑館髙名
全節照耀宇内惜乎上東門外祖席不張
洛陽丹青未傳繪筆爲闕文也豈諸公貴
人欲挽留行軒未遽許遂終然之志姑以
是致意也耶一自請違巳再旬浹尊信道
德卷卷蚤莫即日某録録官下爲養苟禄
無可言也日望詔起慰此徯佇
　　代揔得居士回張推官
某承喻宗盟深悉雅意某家世歷陽之東
鄙自先祖始易農爲儒或云唐末逺祖自
若湖徙家蓋文昌之後文昌諱籍見於唐
書烏江人也紹興𥘉某宦學呉中拜識司
勲以先人與司勲有郷里學校之舊寔父
執也遂拜司勲視拜叔父之禮亦猶曲江
通燕公之譜系云爾茲承嘉命敢不奉以
周旋也
　　　胡帥
屬者公在新安甞因還使寓一𥿄書異時
公易鎭淝水某家在歷陽於公爲部中民
乃未能奏記典籖先辱下教以感以媿即
日不審卧護邊瑣天相忠勞台候動止萬
福孝肅公一代偉人名蓋夷虜其忠言嘉
謨旣巳行之當時𥙷衮職而起民病遺藁
所傳又當使凡爲士大夫者家有而日見
之乃今先生所以發揮之意有在於是於
名教甚惠某亦與拜賜幸矣編修所載王
定國甲申雜記一事寔某録以遺潘思濟
恐欲知也先生政聲流聞行矣召歸更乞
視時節宣垂副傾禱
　　　淮西呉漕
某側聞郷里耆舊誦說執事之政嚴而不
苛寛而不弛吏畏民愛從容辦治某愚不
知古不知西京所謂循吏定能如此否屬
者朝廷深知歷陽治行謂此兩淮凋弊之
民欲拊摩生聚之必得豈弟慈祥如門下
者朝廷取二千石髙第趣建外臺俾專刺
舉昔之聮壤地者今受察下執事簡注深
矣伏惟君侯推所以惠歷陽者惠兩淮之
民又將以惠兩淮者惠天下天下幸甚昔
者某是部中受賜一人之數今猶昔也伏
惟執事尚終芘之大人家毗陵以私幹蹔
至某官下謹自具啓狀
某比承擢自守藩將漕兩淮惟兹西州乆
孚惠政不勞設施坐以無事某也託芝蘭
之契脩桑梓之恭甞附啓緘少陳賛喜今
計關徹矣
某晚出寒郷誤蒙拔擢爲郎滿歳遽躐殿
拗寔繄推揚褒寵訖用臻此辭不獲命踧
踖靡遑重勤賜教禮文繁縟益深感著薄
遽占謝未盡萬一
淮郷百戰之餘雖朝廷委曲調護然瘡痍
迄未平也矧兹歳雨暘不時農末俱病夫
欲輕徭薄賦振廪勸分布宣寛大之恩類
非俗吏所能非執事尚誰望也仰恃末照
輒敢肆言亦明使者周爰咨諏之意乎恐
懼而巳
　　　蔣烏江
家君頃掾海邦寔獲事先公莫府又從公
家諸父游甚厚小人於門䦨不爲無事契
也平昔未遂識面而今茲乃得公爲吾父
母國之宰抑何幸耶方念遣書竟先委教
意親禮縟非所冝得感愧而已
烏江罹頃歳㓂盗視它縣尤酷遺民當平
時百一二歳輸王官才呉中中人一家産
而徃者置吏數不良更侵漁之益不聊生
矣天其或者否極則㤗而執事寔來下車
屬爾而仁聲義氣巳敷與旁薄於百里之
内可賀也上方深詔中外舉縣令之最以
勸願執事勉之而巳無替其𥘉勿謂烏江
逺而有不聞幸甚
某比得家君書具道長者調護之意甚厚
感著亡斁政成事簡亦復有追游之樂否
項亭面山枕江四時風煙皆可以寓目若
湖渺漫百里方舟載酒不減水郷勝處異
時民與官不相安則此地皆愁嘆呻吟之
迹今日賢令尹過之何徃不冝也
　　　與黃監廟
某昨者伏蒙某官不鄙夷之臨顧甚寵且
獲略聞議論之英發感服亡喻奉告又教
以藥石益用歎仰蓋某以爲旦莫之憂者
惟執事同之武陵始不知其悍驕如是退
乃得其顚末方此料理則諌省旣奏䟽矣
勢當復更定也未遽西去否儻尚再見何
喜如之侍傍願致下悃此𥿄勿以示餘子
甚幸
　　　定海趙丞
某毎聞親庭稱賢得之仲父尤詳也中間
來朝蒙訪尋適以齋祭不得一見至今歉
然遡風長懐有辭莫謝旣辱郷里末契而
舎弟復得聮姻魏公侍郎之家益托餘光
喜可知也承巳及瓜行且代歸何當此來
冀遂𣢾宻區區併湏傾盡
　　　髙應辰
某寒郷晚出内視歉然不知何以受知丞
相而驟茲特逹成就之共惟此恩不可論
報不可稱載意者七兄以某辱在末契愛
忘其醜侍坐之間甞借餘論有以薦進也
自冒恩除粤今由昔恐懼踧踖又不果詣
光範稟謝長者乃貽書問勞益用慚感伏
念不獲命也巳將終始覆護之者舎師門
尚安歸耶應辰念之
　　　李文授
某欽服參政名德師表一世家法脩明昆
令季彊而執事好學自立又八龍之無雙
者也蓋欲納交未敢耳昨從範道左右過
相椎與頗傾意氣某何自得此感槩不忘
也屬有謁制無縁造門休沐之日願賜臨
焉
　　　監司
主上奨用仁術敷求民瘼故出節遣使循
行郡國吏自二千石咸受察焉執事以通
才正學肅將明命宣上德紓下情海山幽
阻之民如在輦轂嗣聞賞最趣還漢京發
所蓄積以禆遺忘幸甚
某寒郷晚出獨學寡聞備數省闈日虞顚
躓敢圖誤寵擢寘殿拗靡獲貇辭若爲稱
塞伏惟門下旣巳委曲推與訖用臻此復
當藥石傾盡俾免于戾幸也
某伏蒙逺遣騎吏馳貺書幐辭采絢麗㫖
趣粹宻温其如德範之羙使人意消矣獨
愛忘其醜褒稱過情藐然陋質豈堪黼黻
愧感無以諭謝也
　　　帥臣
長樂軍府之盛甲於諸鎭地以古雄寄以
逺重某官櫜兠㦸纛長茲成師兵政整暇
治道清浮隱然金湯夷夏震疊佇觀疇庸
歸侍帷幄丕振賢業益尊主威幸甚幸甚
　　　謝景思
屬者某官㑹朝漢京奉萬年之觴某數望
見於殿門雖接侍闊踈然一瞻德範固使
人意消矣使節還臺坐閱弦晦寤寐緒風
西郷獨冩
某始學操筆時侍御者固以文章議論爲
英俊稱首翺翔中都風采暴然今爾許時
矣而猶爲此官可爲永嘆上方兼覽賢豪
追錄勲舊人門並用非公誰冝行有裏言
也
某待罪省闈日増愧懼豈期假寵躐侍殿
拗此必諸公長者游談過助轉而上聞故
有是也第獨學寡陋而冒論思之職將何
以稱塞明詔惟無遐心而有以告之又幸
也
某伏蒙遣騎馳貺華緘粲然黼黻下賁孱
懦斯榮也秪以重其愧也不腆之文謹以
薦意匪敢爲報願賜觀焉
　　　趙南安
執事以諸王孫與寒畯角逐取科第赴事
功今五十年矣而猶爲二千石公論稱屈
時方急賢公卿薦引無虚日即有裏言也
兹承積閥閱賜三品服章服與德對是可
貴也無縁叙慶但切馳情
　　　妙喜
賢上人歸具書因循乆不嗣問瞻仰良極
即日不審何如伏惟於慈悲願海爲大津
梁清凉寳山散甘露雨有識無識隨見隨
聞悉皆濟度悉皆解脫弟子無縁頂禮徒
勤善頌謹狀
于湖居士文集卷第三十七
于湖居士文集卷第三十八
　　尺牘
　　　左相送御書奨諭
某㣲賤不肖早上輒冒齋斧之誅敢以奨
喻石刻爲請重蒙某官恩慈下及即日分
賜共惟　聖君衮字之褒所以發揮元宰
天人精粹之學昭示萬世某何者廼於私
家獲藏别本榮光焜燿里巷増輝即容躬
詣鈞屏叙謝仰祈鈞照
　　　左舉善
先生在西湖煙雨中與南北兩孱顔晤語
而小人坐塵海此仙凡殊途也猶且寄聲
相勞苦此意豈可忘哉明若得暇當走隱
居又湏遣西子濃抺而迎前復淡粧則難
行矣
　　　汪季通
辭奉名誨坐閱歳時瞻遡卷卷有懐莫冩
浙河東西可朝發而夕還也書幐闕然夫
復何托獨相與傾意氣則固若同席接膝
之宻頗亮此意否
季通人物學術當亟登館閣而猶爲此官
豈天將厚其所養故遲之耶退食雍容專
意巳事涵泓演迤不可涯涘使人望而歎
耳
某蒙示書辭甚厚第牋啓過禮未敢祇命
同年義均兄弟而復有此耶豈如上林子
虚姑藉此騁辭乎不然則繆敬而欲其踈
耳某不敢効執事之失輒自削去非簡也
自兹仍望以幅𥿄爲約
都吏部賢知賢也某豈敢開薦口姑欲賛
都公得士繼此當作記累左右
　　　張侍郎
侍郎自布衣以道德文章師表天下又卓
然以公輔之望歸先生者餘三十年矣大
而不容身婁挫而道益伸今雖里門宴居
朝野善類恃公以爲主盟敢乞精護寢興
垂副蘄郷
某童無所識皎然此心願以身自託於門
下庶幾不爲小人之歸惟古者弟子所以
承師之義未甞以書傳也今乃一再拜教
溢于牋翰顧皆非某所冝得於先生者蓋
未甞承顔接辭則冝先生之不知某也先
生儻有收拾之意繼今以徃請受命
磨勘謹馳納𥘉欲就此積閱再下朝奉郎
旣料理矣而來使踵門云先生今受告當
以表謝索此書亟某不敢復留文書復來
願以見諉也
　　　興國章守
某皇恐春夏之間使者㑹朝漢京某數以
望見爲快彌時曠於馳問坐有傾遡所臨
逺在江表介於大都隱然爲長雄者以人
重也方今急賢計有裏言惟冀崇衛以湏
召節
　　　呉尉
某獲與春卿同登科第又得從執事游雖
未暇朝夕晤言然意氣相傾則如平生驩
矣瑰偉之辭永以爲好時一把玩如見德
人也何當再集遡風獨冩
執事潜心正學志其逺大至於翰墨餘事
猶超軼絶塵如此真吾黨之士所敬畏者
而損書云云猥相爼豆大過所望又不敢
辭有愧而巳匆匆脩報言不盡意
　　　臧宰
洪左史於人謹許可獨稱執事之賢不容
口士大夫黟來者又皆道撫字慈惠之羙
願托從游乆矣何當胥㑹遡風獨冩
朝廷方留意縣六百石戒飭奉使典州使
以最聞有如治行正當舉以應詔何尚未
聞也
　　　張仲固
某昨者公在寳婺一書徃來乆不嗣音但
有愧悵某踈逺忽蒙恩除躐據通津此鼓
鐘饗鶢鶋也豈平生故人揄揚過實轉而
上聞耶貽書甚寵尤見交游相子之意獨
以頌不以規非所望耳薄遽未盡謝意伏
惟恕察
大資政歸老于家子弟固將寵焉矧某官
學行志業自爲羣儒稱首儒先學宿皆所
推讓其擢用固無疑矣而召節尚稽所未
諭也
　　　代揔得居士與魏彦誠
某請違德誼欲忘歳月昨者執事𥘉還位
著馳書賛喜伏蒙報教所以崇篤眷撫之
意溢于牋牘區區感銘屬䑕軰聚㓂光黃
之間𬒳旨督捕孟冬首途此月旣望乃歸
坐此踈於嗣間顧尊郷之心則不然也伏
冀垂察
主上深念淮壖之民生聚教訓有年數矣
而疲瘵之俗迄今未蘇乃眷北顧以執事
專刺舉撫綏之任伏惟開濟之資追紹前
輩豈弟之政爲時吏師歛而施之一方直
餘事耳而某也廼得分末光丐餘潤以免
於戾其何幸如之伏惟財幸
　　　徐給事
某皇恐死罪因循遂踈問訊但得之徃來
之人先生旣遂雅志意况益佳微恙滋以
平復父子相視喜慰抃躍一再從養正書
中獲聞動静尤以釋懷即日秋氣凄厲恭
惟宴坐觀物神扶耆壽台候萬福天子傾
心以湏大老引疾婁辭迄遂掛冠之髙樞
極乆虚人望彌屬願臻六氣之和以俟黄
麻之告也某爲郡旣無善狀而水灾横𬒳
數州一目千里飢民不溝壑即爲盗必矣
控請于朝乞閣官稅旣荷恩許但常平帑
廪巳竭仰哺之人無數去麥秋甚逺其將
何以濟此也邊報無它呉中亦復觖秋田
之望柰何親庭巳自具書侍見未期伏乞
導迎鴻祉倚湏枋用
　　　賀參政
仲冬之月甞具劄子仰干鈞聽負罪屏處
不敢時以姓名自逹惟是區區尊依盛德
慕用恩紀朝夕于心未始間斷歳律行盡
恭惟旄麾在道天相忠賢鈞候動止萬福
參政先生全名髙節照映夷夏揚歷三朝
聖天子深所倚頼肆攽明命徃聘殊鄰將
使中原遺老瞻望馬首益堅思宋之心天
下幸甚某出入門闌積有年數獨恨不得
充傔從效奔走引睇行府神爽飛馳政此
苦寒敢乞爲宗社生靈加衛啓處亟聽來
歸大人昨蒙朝廷委捕黃賊今遂擒馘而
歸但日來所聞北耗政爾紛紛伏想廟筭
自定應之有餘某官歸期必在三月載筆
爲誰或云曽中躬亦在行途中可以陪燕
譚也子雲近甞得書甞至舟次迎拜否
　　　徐左司
某自頃拜書候使節之歸旋即侍親來宣
城異縣客寄憂虞萬端杜門不敢與人事
接是故乆踈遣問忽拜眞帖之貺亹亹數
百千言駢珠疊璧窶人之所未識又得之
於留落放廢衆人躪藉之餘有懐感著當
如何哉麥秋欲晴旣晴輒雨不審去天尺
五台候起居復何如伏惟參釐萬微嘉政羙
澤隂𬒳宇内冝有福祥來相居子某屏迹
諸况如前所云但得水菽足以養親藜藿
足以蓄妻子無諸病則巳官屋雖敝然某
遂假以爲逐臣之居恐復有以爲罪者環
視茫然不知所計長者將何以教之也彌
綸中臺亦旣更歳華問休暢善類引望大
用猶稽此何爲耶吾儕小人尤日日以冀
也長公浙西之除直爲歸覲之階耳方丈
比得書手足之戚殊不能堪畿右之行得
免長者必賜調護也瞻望雲霄邈然未有
侍見之日仰乞爲斯文崇養亟聞除目之
播
某郷來奏記巳而郵筒拜𥘉冬所下教政
以大人去官因循不辦治報愧惕漠北之
還聞諸道涂長者盡得其要領以復于上
伏想廟論必巳制勝於萬全然則在我之
䇿孰爲之先耶徃者大人効官邊鄙二年
其乆虜之情僞知之爲詳婁以所見聞於
朝獨以踈逺不賜省察耳今兹放逐尚口
乃窮豈敢復有云也諸賢輻湊來廷強國
尊主眞成餘事如某輩得一㕓躬耕自食
其力父子團欒畢命丘樊它何敢知耶伏
惟長者尚憐其情而照之
于湖居士文集卷第三十八
于湖居士文集卷第三十九
　　尺牘
　　　劉兩府
某幸甚昨者江行遂獲進拜棨㦸恭惟領
軍開府相公道德勲業蟠除天地内洽草
木外薄夷虜中與以來一人而巳况珠幢
玉節奉詔東下先聲所曁山川震疊賔客
如雲冠蓋相望士於兹時蘄一望塵而拜
猶恐無因而至前某也晚出不肖又方放
棄湖海持剡修謁亟蒙賜見温顔頋接巳
過涯分旣又親屈英衮從以千騎訪之於
寂寞無人之境經綸之成謀宏濟之英畧
開示紬繹了無疑間卓乎偉哉弗可及已
嘗病兹世峩冠結綬車載斗量皆齪齪爲
身謀不足與共事無強人意者自承恃相
公以來於今十日竊自慶抃廼知名世篤
生人傑湛乎淵渟崒乎嶽峙至於得時而
行雷厲風飛桑䕃不徙大功克建則亦歛
然退託於不能之地弗以一毫留胷次求
之古昔有道之士從容應世如此耳即日
不審次舎何地上思見公與百執
士女望公之來何啻渇飢恭想小留鎮江
亟以介圭去朝帝所區區有懷頋非筆舌
所能宣盡姑致歸郷之意仰兾憐察
　　　代揔得居士與葉參政
某仰惟相公昨者登貳西府有識之士固
巳相慶知相公非苟冨貴者得時而行必
大有以慰中外之心旣而又相慶曰虜之
情僞深矣相公親渉其庭且究知之將爲
上盡言於是相公來歸天下傾耳以聽廼
七月丁酉相公進長樞庭而郵置所傳相
公避遜之章所以復于上者蓋卓然以今
日之事自任又傳聞相公歸自北鄙即於
昕朝力陳機㑹之不可失黠虜包藏冝深
爲備天聽旣回國勢自尊帷幄所籌罔不
慰愜社稷幸甚生靈幸甚竊謂朝廷狃於
和議將二十年小大之臣以兵爲諱軍政
不修邊備闕然長淮千里東南恃以爲藩
籬者一切置之度外而彼犬羊之聚鏖凶
嘯毒未甞南郷而忘我自去春榷場廢朝
廷始聳然知虜意之所在將深圖之而上
下議論或未然一日復一日又至于今今
事迫矣天其或者將遂悔禍貽我　宋中
興之基於萬斯年用是降大任於相公當
是責也左丞相湯公忠貫日月精慮微一
食息之頃未甞不憂念國家未甞不垂意
人物而徃時諸賢人各有心或未知同寅
恊恭以濟鴻業今天付相公以此事上意
如此天意如此相公之與湯公詎可不深
鑒徃事惟和惟一以共圖休功也哉伏惟
相公深念之飢者易食渇者易飲中原之
人困於暴虐困於旱蝗困於力役死者北
屋矣遺民思　宋之心如遭水火而望救
援其勢已急千載一時間不容髮伏惟相
公深念之紹興𥘉諸將用兵淮上毫泗徐
沂之人簞食壷漿以迎我師師退虜復取
之即盡屠其人以泄憤怒然民終不悔它
日我師至焉其迎我如𥘉去冬蔣州王俊
但假托本朝名字淮北之人信以爲然自
蔡頴至于河北尅期響應㑹俊敗獲事雖
不克然以此可見吾民之心今我以一旅
之衆渡淮則彼之鋤耰棘矜皆爲吾用建
瓴破竹莫捷於此獨恐朝廷憚於先發耳
伏惟相公深念之王戚李三將忠勇自力
義無返顧然發縱指示必惟其人冝得大
臣一其節制事當豫定若必待赤白囊至
而後爲之應將無及矣伏惟相公深念之
今日議事之臣翫歳愒日以相公與左丞
相之所建立爲不然者以十人而九秋冬
之交虜或未動則是議者必雜然謂邊頭
本無事湯公葉公過爲之謀又將自怠以
弛吾備以挫奮義者之心患將益深悔且
噬臍伏惟相公深念之某憂患摧傷之餘
所欠一死登相公之門蓋自蚤歳晚節末
路獲備使令受任之地寔在窮邊平生志
願庶其少見於此去歳單車赴古蔣適丁
互市之變已而蒙恩攝帥除漕某生長淮
甸知虜之情必不但已日夜究心心思爲
之憊蓋甞縷縷白之廟堂至于十數丞相
湯公深以爲當然而某人微望輕動輙齟
齬或者反以爲罪坐糜歳且徒自慨嘆今
者相公旣專宥宻之寄深思熟慮日不暇
給將以戡外侮而隆内治於斯時也竹頭
木屑皆所不棄况如某受知之深者哉父
子百口畢命驅馳指天誓心罔有二事伏
惟相公憐而察之伏𥿄不勝忠憤激切之情
　　　廟堂劄子
仰惟先生於從容無事之時不動聲氣爲
聖天子建萬丗之長䇿逺視古昔寔所創
見一昨丙子詔書旣下雖窮山幽谷婦人
孺子亦皆感泣蓋所以慰率土之望昭在
天之靈杜紛糾之源一視聽之歸再造炎
圖端自此日而今而後知黠虜之不敢侮
我中國諸將之不敢輕我朝廷國勢日隆
主威日振而先生之道德勲名能言之士
所不得而稱載也某負罪屏處不得拜伏
光範爲天下賀然竊喜恩地茂勲先立使
某啜菽飲水槁死巖谷之間猶有榮耀伏
惟財幸
　　　湯丞相
某比以本路水灾如許飢民無聊復迫夏
秋流離道路圜視無䇿乃卜中元節用道
士說肅齋三日醮於府治奏章祈恩二十
有五日本路漕司奉堂帖許令檢閣夏稅
而得旨蓋十六日也恭惟　聖天子出神
天之本眞應帝王之興起我大丞相以侍
宸列仙來居上宰之位乃今蟣蝨微臣冒
昧有請緑函宵升皇澤朝下垂應如響恩
惠濃浹卓異之事實爲創見某與此路數
十萬生聚望闕扣頭不知以何仰報帝力
與我相公全活之功也幸甚幸甚某在此
雖極力以治荒政但賑給二事徒有其名
無以徧給今獨有修圩一事朝廷所當加
意蓋今年圩不修則明年江上無田無田
則無民矣修圩藉民力民藉官給之食以
活而常平米旣無餘則圩亦無自而修故
今日急先務莫若於江上得熟處廣糴轉
江而下積之蕪湖以湏水落興工此事參
政周丈頃在太平知之爲詳伏望恩地速
賜經畫米不欲多得二十萬斛庶可從容
集事伏望大丞相念之不勝激切之禱
　　又劉兩府
某竊瞻國之盛衰必觀諸人望之用舎謝
太傅消揺東山雅意丘壑當時議者顧
謂安石不起如蒼生何言若大而夸然卒
之成肥水之功者安石也裴中立以䜛居
外兩河諸侯浸淫問鼎中立復相忠者懷
而強者畏人望之用果如何哉自五月來
朔方傳聞洶洶豈惟自江以北百姓束檐
以待而江淛之間亦復騷然忽有郵書報
相公開帥府以號令諸將制冊揚廷㤙禮
赫奕凡士大夫與夫閭巷之民田夫牧人
莫不歡喜奔走更相告語以謂相公旣用
則吾事必濟無復憂矣至於赤籍伍符則
又踴躍抃厲以有赴敵致命義無却顧之
意黠虜震懾先聲所曁奉頭䑕竄遺魂
落膽烏乎休哉古未有也恭惟某官不丗之
功成在旦夕便當肅清宫禁祗謁寑園某
無似庶將載筆後車草露布以俟獻也
某以乆不省祖塋自宣城暫歸歷陽村落
一二日復西上矣民間恃相公近在維揚皆
得自安惟是民兵一事朝廷憂懼近日復
有約束分隷諸軍田野之人愈更皇恐孔
子曰以不教民戰是謂棄之周官井田之
法春蒐夏苗秋獮冬狩其坐作進退固
巳閱習而猶曰不教者蓋謂未甞教之以
知禮知義知信知勇如子犯之所云也今
之民雖坐作進退冥然不知乃欲驅之以
當六敵民之死不敢自愛萬一沮吾軍勢
悔將何及仰惟某官同國休戚知無不言
况此淮民又属戯下敢告相公具以利害
逹之冕旒將兩淮民社一切罷免豈惟十
萬生靈皆出全護脱性命於鋒鏑而緩急
之際不誤國事尤其大者也伏惟相公垂
情無以某小子而廢斯言熟計而亟圗
之無任激切恐懼之至
于湖居士文集卷第三十九
于湖居士文集卷第四十
　　尺牘
　　　辭潭州劄子
某伏見邸報某蒙恩差知潭州伏念某罪
戾之迹方自循省大藩謀帥遽先造化曲
成之私曷可稱述顧其情有不能自巳者
輒吐露於相公之前昨者廣西之役不遑
迎侍違二年水菽之養一訊徃還動湏數
月親年益髙時親藥餌人子之心豈獲寧
處欲望惻然推錫類之仁稍易江淮間一
小壘俾得自効誓當糜捐圖惟報禮控禱
僣瀆伏深震懼
　　　劉舎人
某逺去師範婁更歳籥雖側聞尺一徴還
陟烏臺長道山西掖演綸北門視草極儒
者逢辰之榮事而某也宿負未洗乆違牋
奏欲以書爲斯文賀莫之敢也追惟疇昔
以諸生𬒳奨拔懷恩未報引睇雲霄歸依
何巳
某恭惟先生經綸之業得時而用蓋將闓
我國家太平之基掌帝之制獨當省署箴
𥙷衮闕體關廟社繄衆人睥睨而不敢發
先生回天於談笑之頃中興以來未有此
舉也甚善甚盛惟天下自有公論抑某何
庸賛歎
某竊承賜對内朝至於移晷君臣契合實
啓興運暫即玉堂之舊將登衮位之嚴成
命旣傳孰不皷舞某辱在門䦨尤極欣感
先生兩宫虚佇百辟具瞻告廷有期福祉
咸萃更冀加衛茵鼎以副天下之望
先生以文章德業致身而分閫于外有此
武功蓋英主側席寤寐將與共圗天下求
而不可得者也召節之攽雖庸人孺子咸
知鼓舞可知公之德政矣門䦨之舊甞共
掬溜播灑之役者喜當如何
某罪戾之迹蒙先生薦進之恩俾主留務
雖成規具在可以遵行顧精神之運豈能
仰及婁辭不獲皇恐祗命尚俟躬拜師門
一一承教臨𥿄不勝懇禱之極某行役將
及近境瞻侍之日端復不逺引領轅門時
自抃蹈
　　　劉樞宻
某伏審易鎭要藩升華邃殿一面之託不
啻九鼎重矣伏惟萬人之英明天子所簡
敬豈重湖之地所當暫留開大莫府寛北
顧憂付以萬世功業帝意可以卜見也某
不勝宗廟朝廷之慶
某恭承先生經術文章議論名節近世儒
宗蓋一二數至於英風義氣則千載一人
今日廊廟尊安邊壘寧謐折衝之功豈無
所自宰席尚虚而君臣之交中外之望如
此爰立告廷恐不容緩應變守文公所優
爲者太平之功自此一新天下之耳目矣
　　　朱編修
某敬服名義願識面之日甚乆非敢爲世
俗不情語也得劉丈書又見與欽夫書知
且爲衡嶽之遊儻遂獲奉從容何喜如之
不勝朝夕之望
某昨日方從欽夫約遣人迓行李奉告乃
承巳至近境欣慰可量欽夫必授館不然
當於我乎館也使令輩遣前恐逺來者湏
更休耳應有委乞示下
風雨留人尊候復何如登臺詩彊勉不工
出師表同上老兄遊山亦湏待稍晴未可
以遽千金之軀冝自愛惜洪濤際天溺馬
殺人將安之耶
某平生慕用豈謂來湘中乃獲解后接𣢾
慰幸可勝言懷親遽歸苛留不得至今慊
然人還一再奉賜書感服感服某老者罙
動東歸之興比巳專介請祠力致懇諸公
儻遂得之不旬月去此矣樞庭編摩望雖
髙然非所以處元晦也意者姑借此爲掀
擢之漸耶此間諸事欽夫諸友書中必能
詳言之政逺披承千萬珍護即登嚴近
敬簡堂記遂煩揮翰眞可以託不朽但堂
中之人於敬簡工夫殊未進湏士友不我
遐棄時時訓厲之耳欽夫間相從未甞不
矯首奉思也黃君内艱可念仲隆想巳趨
朝更不作書懷英行巳踰月臨行痬作於
背甚可念幸而即愈渠自去歳得渴疾此
不可再也
某别去再見新歳懷郷道義不能忘也自
來荆州老者病甚思歸舟楫徃來江上不
復定處僕亦心志忽忽百事盡廢雖如元
晦一書亦不暇遣乃兩奉誨教相予之意
益勤内省愧惕不但不答書可以爲罪蓋
敬簡之功不進它日無以見吾元晦耳某
自到官即請去凡六七最後乞致仕乞尋
醫且欲不俟報棄官而歸諸公乃亦相察
今復得祠禄矣近制不必俟代者巳治舟
楫載衣囊五七日便可離此劉丈之去竒
哉偉哉此行至江上當迂數程見之亦約
欽夫又不知肯來否欽夫却數通書定叟
將有逺役兄弟不能相舎張仲隆前後五
劄議論過人皆某所不能言者歎服元晦
闕期巳及聞未有幡然之意如何如何某
有田在謝家青山下屋十餘間下俯江流
今歸眞不復出矣元晦異時或欲覽江淮
山川之勝乗興東遊則僕可以奉從容於
梁山愽望慈湖采石之間也此外惟爲斯
文珍重
某近因至城西於土中得一碑砆細視之
良有刻畫蓋明皇所注道德經幢也磨治
之餘僅可識即以十夫掘取之其半在土
中者甚完字畫非經生所能及巳舁寘府
中今裝禠一本去欽夫極愛之也經磨治
處中有大穴蓋以載他碑者尤古類漢碑
併遣上
　　　楊抑之
屬者敷文奏課爲二千石第一廼眷寶庋
實先帝謨訓所在陞華更直用報顯庸顧
士大夫交口賛慶而某獨不遣賀牘誠以
門下於此爲不足道也不識執事尚照其
心否
癸未詔書凡今郡太守若部刺史之有治
績者其各以叙𥙷侍從之闕伏惟敷文莫
冝此選矣尺一趣覲秪在早莫敢以私告
某來歸親傍望建牙所在才數舎未皇具
一𥿄書長者先之愧何可量也冬日邊地
寒力不審台候比復何如公守邊内則能
固吾圉外則使裔夷歸心羊陸見稱徒以
此耳但玉關人老不容不亟召歸伏惟與
時御冝促裝以俟
某晚出叨踰所學未充猖狂妄行以速大
戾隆寛貰其九死猶得奉祠旣至濡湏靜
掃一室終日危坐以省昔愆它無可言者
臨出都時信伯旣維舟矣亦蒙僮蓋至湖
上存勞周渥此意不可忘也解榜見名得
來示乃知小失意於上舎然來春自當巍
中政爾無用此也
　　　黃子黙
某離長沙且十日尚在黃陵廟下波臣風
伯亦善戯矣前日爲子黙作江西後社字
茫然莫知所謂至湘隂舘中有題壁間二
詩急雪黃花度𥘉晴白石村者驚歎世間
乆無此作客謂此子黙詩也歛然心服眞
可作社頭矣今日見計欽祖又誦數篇益
竒蓋辭逹於詩渾然天成風行水波偶入
聲律非今之詩山谷之詩也幸甚斯文未
墜於地時夜將半呼僮張燈作此𥿄且致
怨於不我教又聞有李東老者詩亦佳獨
不能以數句爲僕北歸篋中裝耶儻不棄
願馳一介送似欲誦之於岳陽樓南樓寒
溪西山也
于湖居士文集卷第四十
禁榜(附)
(張安國舍人知撫州日以有/賣藥假者出榜戒約曰/增)
陶隱居孫真人因本草千金方濟物利生
多積隂徳名在列仙自此以來行醫貨藥
誠心救人獲福報者甚衆不論方册所載
只如近時此驗尤多有只賣一真藥便家
資鉅萬或自身安榮享髙壽或子孫及第
改換門户如影隨形無有差錯又曽眼見
貨賣假藥者其𥘉積得些小家業自謂得
計不知冥冥之中自家合得禄料都𬒳減
尅或自身多有横禍或子孫非理破蕩致
有遭天火𬒳雷震者葢縁贖藥之人多是
疾病急切將錢吿求賣藥之家孝弟順孫
只望一服見效却𬒳假藥誤賺非惟無益
反致損傷尋常誤殺一飛禽走獸猶有因
果况萬物之中人命最重無辜𬒳禍其痛
何窮(詞多更不盡載)
張于湖集附錄
　　　張安國傳
孝祥字安國歷陽烏江人籍之七代孫邵
之從子也讀書一過目不忘下筆頃刻數
千言年十六領鄉書再舉冠里選紹興二
十四年廷試第一䇿問師學淵源秦熺之
子塤與曹冠皆力攻程氏專門之學孝祥
獨不攻考官魏師遜已定塤冠多士孝祥
次之曹冠又次之髙宗讀策皆檜熺語於
是擢祥第一而塤第三御筆批云議論確
正詞翰爽美宜以爲第一在廷百官莫不
歎羡都人士争錄其策而求識面授承事
郎簽書鎮東軍節度判官先是上之抑塤
而擢孝祥也秦檜巳怒旣知孝祥乃祁之
子祁與胡寅厚檜數憾寅且唱第後曹泳
揖孝祥於殿廷以請婚孝祥不答泳撼之
於是風言者誣祁有反謀詔繫獄㑹檜死
上郊祀之二日魏良臣宻奏散獄釋罪遂
以孝祥爲秘書省正字故事殿試第一人
次舉始召孝祥第甫一年得名繇此𥘉對
百言乞緫覽權綱以盡更化之美又言官
吏忤故相意并縁文致有司觀望鍜鍊而
成罪乞今有司即改正又言王安石作日
錄一時政事美則歸已故相信任之專非
特安石臣懼其作時政記亦如安石專用
已意乞取已修日曆詳審定正黜私說以
垂無窮從之遷校書郎會芝生太廟楹百
官賀畢或獻賦頌孝祥獨上原芝一篇以
諷之時儲位尚虚以大本未立爲言且言
芝在仁宗英宗之室天意可見乞早定大
計髙宗首肯遷尚書禮部貟外郎尋爲起
居舍人權中書舍人𥘉孝祥登第出湯思
退之門思退爲相擢孝祥甚峻而思退素
不喜汪徹孝祥與徹同爲館職徹老成重
厚而孝祥年少氣銳徃徃凌轢之至是徹
爲御史中丞首劾孝祥奸不在盧𣏌下孝
祥遂罷提舉江州太平興國宫於是湯思
退之客稍稍𬒳逐尋除知撫州年未三十
蒞事精確老於州縣者所不及孝宗即位
復集英殿修撰知平江府事繁劇孝祥剖
决庭無滯訟屬邑大姓並海囊槖爲奸利
孝祥捕治籍其家得榖粟數萬明年呉中
大饑乞頼以濟張浚自蜀還朝薦孝祥召
赴行在孝祥既素爲湯思退在知及受浚
薦思退不恱孝祥入對乃陳二相當同心
戮力以副陛于恢復之志且靖康以來惟
和戰兩言遺無窮禍要先立自治之策以
應之復言用才之路太狹乞慱採度外之
士以備緩急之用上嘉之除中書舍人尋
除直學士院兼都督府參賛軍事俄兼領
建康留守言者改除敷文閣待制留守如
舊㑹金再犯邊孝祥陳金之勢不過欲要
盟宣諭使劾孝祥落職罷復集賢殿修撰
知静江府廣南西路經畧安撫使治有聲
績復以言者罷俄起知潭州爲政簡易時
以威濟之湖南遂以無事復待制徙知荆
南湖北路安撫使築寸金堤自是荆州無
水患置萬盈倉以儲諸漕之運民德之請
祠㑹以疾終卒孝宗惜之有用才不盡之
嘆進顯謨直學士致仕年三十八孝祥俊
逸文章過人尤工翰墨嘗親書奏劄髙宗
見之曰必將名世
　　　又宣城張氏信譜傳
公諱孝祥字安國學者稱爲于湖先生本
貫和州烏江縣唐司業張籍七丗孫秘閣
修撰金國通問使邵之從子父祁任直秘
閣淮南轉運判官紹興𥘉年金人㓂和州
隨父渡江居蕪湖昇仙橋西時公甫數歳
豫章王徳機一見而竒之遂許以女焉㓜
敏悟書再閱成誦文章俊逸頃刻千言出
人意表轉運公嘗面池築室爲讀書所池
故多蛙公以硯擲之聲遂永息人咸異之
旣貴即以禁蛙名其池年十六領鄉書再
舉冠里選紹興甲戍廷試擢進士第一時
年二十有三策問師友淵源秦塤曹冠皆
力攻程氏專門之學公獨以程氏得孔孟
之緒先知貢舉湯思退已定塤魁多士帝
讀其策皆檜語復自裁擇乃首擢公親灑
宸翰議論堅正詞翰俱美先蕪湖東境有
龍穿岸騰空風雷夐異須臾雲霓五彩光
燭百里江山掩映如錦及捷聞人咸謂慶
雲爲公之先兆云先是岳飛卒於獄時廷
臣畏禍莫敢有言者公方第即上疏言岳
飛忠勇天下共聞一朝被謗不旬日而亡
則敵國慶幸而將士解體非國家之福也
又云今朝廷冤之天下冤之陛下所不知
也當亟復其爵厚恤其家表其忠義播吿
中外俾忠魂暝目于九原公道昭明于天
下帝特優容之時公尚在期集所猶未官
也秦相益忌之𥘉授簽書鎭東節度判官
㕔公事轉秘書省正字故事殿試第一人
次舉始召公第甫一年得召對勸帝緫攬
權綱以盡更化之美又言官吏忤故相意
並緣父致有司觀望鍜錬而成罪乞令有
司即改正之復言王安石作日錄一時政
事美則歸已故相信任之專非特安石臣
懼其作時政記者亦如安石專用已意乞
取已修日曆詳審是非正黜私說以垂無
窮從之遷校書郎勅兼國史實錄院校勘
會連歳芝生太廟楹百官表賀時儲位尚
虚公獨上原芝篇以諷之其畧曰惟大本
未立社稷宗廟亦靡克寧響又曰在仁宗
英宗之室尺意可見乞早定大計髙宗覧
之首肯再三舉朝稱誦遷尚書禮部貟外
郎尋爲起居舍人權中書舍人𥘉公與汪
徹同館職修先朝實錄徹老成畏禍務在
磨稜公少年氣銳欲悉情狀徃徃凌佛徹
謂曰蔡中郎失身於董卓故不爲君子所
與公曰顧自立何如思退聞之不恱於徹
之言至是徹爲御史中丞乃首劾公等奸
不在盧𣏌下遂罷提舉江州太平興國宫
祀尋除知撫州事臨川詰卒趨刼庫兵一
時鼎沸官吏屏跡公單騎馳赴軍中喻列
校曰汝曹必欲爲亂請先殺太守僉曰不
敢惟所給未敷耳公即手喻衆卒聽命者
待以不死隨取金帛以次支給摘發數卒
叱之曰倡亂者罔赦立命斬之衆校俯伏
不敢仰視闔城宴然事聞帝極嘉奬時年
未三十蒞事精確雖老於州縣者所不逮
也孝宗即位除集英殿修撰知平江軍府
事提舉學事賜紫金魚袋平江乃臨安藩
屏寄任匪輕公扶植善類鋤抑強暴判决
如流庭無滯獄屬邑有大姓煮海囊槖爲
姦利怙勢作威禍延郡邑公捕治籍其家
得粟數萬斛明年呉中饑乞頼以濟張魏
公還朝乃首薦公召赴行在入對勸帝辯
邪正審是非崇根本壯士氣因痛陳國家
委靡之弊且靖康以來惟和戰兩言遺無
窮禍要先立自治之策以應之又陳二相
當同心恊力以副陛下恢復之志復陳用
才之路太狹乞愽採度外之士以備緩急
之用上嘉之除中書舍人遷直學士院俄
兼都督府參賛軍事時魏公欲請帝幸建
康以圗進兵復薦公領建康留守湯思退
言改除敷文閣待制留守如舊及魏公罷
判福州宣諭劾公爲黨落職𥘉轉運公築
歸去來堂領太平州事王侯秬更爲建狀
元第慶雲接日者見之謂將不利於金人
至是果符其言且自渡江以來大議惟和
與戰魏公主戰湯相主和公始登第出思
退之門及魏公志在恢復公力賛相且與
敬夫志同道合故魏公屢薦公遂不爲思
退所恱或者因公召對要先立自治之策
以應之等語謂公出入二相之門兩持其
說豈知公者哉思退竄仍復集英殿修撰
知静江府廣南西路經畧安撫使治有聲
俄改知潭州權荆湖南路提點刑獄公事
爲政簡易時濟之以威湖南遂得以無事
有婦不宜於夫之商而歸婦爲具食食巳
即死其舅姑以爲婦殺之無疑渉三獄而
婦不伏公親鞠之婦泣曰實無此志顧食
有魚肉以鋏承之鋏固在也公命取鋏復
魚肉以飼犬犬斃因詢士人謂湖外有蜈
蚣盈尺一遇食即殺之公命索婦所果得
蜈蚣盈尺仍取魚肉飼犬復斃事立爲之
平反婦誓祝髪以報衆大恱服㑹敬夫定
夫扶魏公柩至州境不能入蜀公爲營葬
於屬縣寧鄉之西遂與敬夫講性命之學
日夕不輟築敬簡堂以爲論道之所而四
方之學者至焉公自篆顔淵問仁章於中
屏晦菴南軒各爲詩文以記之尋復待制
徙知荆南荆湖北路安撫使荆州當虜騎
之衝自建炎以來歳無寧日公内修外攘
百廢具興雖羽檄旁午民得休息築寸金
堤以免水患置萬盈倉以儲漕運爲國爲
民計也乾道五年已五偶不豫遂力清祠
侍親疏凡數上帝深惜之進顯謨閣直學
士致仕南軒爲文以餞之荆南士民哭送
登舟仍給小像祀於湘中驛南軒爲之賛
既歸蕪湖凡縉紳之士莫不晉接宗戚渡
江而貧窘者公輙賑之新觀瀾亭以集同
志講論之餘徜徉山水寺觀臺榭吟咏殆
遍而悉爲之題識蕪湖都水陸之衝舟車
輻輳民甚苦之屢籍公爲之庇令邵宏淵
擁兵還鎮所過市肆皆空蕪民甚恐轉運
公與淵有識公作書以逆之至則自糴米
數百斛父子着紫衣乗使者車犒師江上
衆得餉揚帆而去遂秋毫無犯丞袁益之
迎至江滸士民夾道指口夸艶庚寅冬疾
復作遂卒卒之日商賈爲之罷市兩河之
民惶惶如失所恃帝聞之惜其有用才不
盡之嘆公性剛正不阿秦塤同登第官禮
部侍郎一揖之外不交一言尤工翰墨嘗
親書奏劄髙宗見之曰必將名丗詩詞雄
麗尤工古調有于湖集四十卷嗟乎惟公
起布衣𬒳簡遇入司帝制出典藩翰議論
風采文章政事卓然絶人歷事中外士師
其道吏畏其威民懐其徳所至有聲奈何
筮仕之𥘉見忘於檜既而不恱於湯旅進
旅退向使得召行道天錫永年斯丗斯道
之寄經天緯地之才當必有大過人者卒
不能䆒其所施齎志以没惜哉參知政事
孝伯丗稱賢相孝曽以節義聞孝才孝章
以文學著公之諸兄弟也賢才萃於一門
公實有以啓之子太平公易簀時方髫年
從諸父徙宣城旣而從事素書合門䕃不
克磨勘者二十年今皇帝登極建元始得
蒙例遥授登仕郎孫永通今授　即委
予以傳以余嘗得侍公且生則同鄉徙則
同邑知公之深也義不忍辭因摭實所聞
而次序之以備觀風者之採云紹熈五年
甲寅歷陽居士陸丗良書於蕪湖介清堂
　宋官誥八道
　　　𥘉𥙷承事郎授鎮東簽判誥
勅賜進士及第張孝祥朕勅天之命夙夜
祗懼茲親策多士於庭爾以正對發明師
友淵源之義深契朕心擢冠羣英僉言惟
允授爾京秩賛畫輔藩此我朝待掄魁彛
典也徃欽𥘉命益務培養器業將於此乎
觀可𥙷承事郎特差簽書鎮東軍節度判
官㕔公事奉勅如右牒到奉行紹興二十
四年十一月十日
　　轉宣教郎誥
勅承事郎守秘書省校書郎兼國史實錄
院校勘張孝祥朕順古道率由舊章聖繼
聖明繼明共仰列宗謨烈之美疑傳疑信
傳信尚稽諸儒論譔之功固知放失之多
蓋亦顯承之缺是在武丁之孫子任亦匪
輕廼資叔向之春秋言皆可考成功惟允
褒律宜優爾學有淵源詞尚體要老氏藏
室聨輝奎璧之間曽史策名𥙷藝炎興之
際用已志鋪張而不詭合諸儒褒貶以爲
功比及三年可傳百丗有晋王虞宋徐沈
之善無丘筍袁髙　之譏卓識所資凛
著一王之法奏篇旣訖聿嚴六閣之藏論
賞詔功渉明有典爰霈丹宸之渥申躋文
右之階揚鴻烈而章緝熈旣籍發揮之力
率純徳以勵忠孝尚堅報稱之心可特授
宣教郎依前秘書省校書郎兼國史實錄
院校勘奉勅如右牒到奉行紹興二十七
年正月二十日
　　　除秘書郎誥
勅奉議郎秘書省校書郎兼國史實錄校
勘張孝祥漢之藏書天禄東觀命馬融劉
向爲郎至唐則掌四部圗籍有三人焉非
第一流曷稱兹選爾以經術之淵源負倫
魁之聲望曵𥚑册府校讐甚優秉筆史筵
討論靡倦爰命進典中秘以倡斯文異日
玉堂承明皆權輿乎此可依前奉議郎特
授秘書郎兼國史實錄院校勘奉勅如右
牒到奉行紹興二十七年三月十六日
　　　除著作郎誥
勅朝奉郎張孝祥承明金馬漢家著作之
所也(後闕)
　　　除禮部尚書郎誥
勅朝清郎張孝祥本朝除郎之路雖廣其
要有三曰舘閣曰寺監丞曰監司郡守近
自列聖以來郎非監司郡守不可得雖然
豈所以待倫魁者乎爾以清文奥學崇論
鯁議對策大庭朕嘗親擢以冠多士入儀
班著夙稔直聲行已非磷緇立朝有本末
朕未嘗不懐其賢也去把郡麾又淹家食
起之槃澗俾佐秩宗於是得一佳禮部矣
潔齊以俟朱袚方來可依前朝清郎特授
禮部尚書員外郎奉勅如右牒到奉行(年)
(月闕)
　　　轉朝散大夫誥
勅朝奉大夫新除儀司郎官張孝祥等生
民立君旣尊居於大寳惟辟作福斯溥錫
於湛恩兹予一人踐阼之𥘉亦爾羣臣委
質之始粤從京秩逓進華階臣事君以忠
宜勤厥職官量能而授任嗣選爾勞張孝
祥可特授朝散大夫行尚書儀司郎官奉
勅如右牒到奉行隆興元年三月一日
　　　陞中書舍人直學士院誥
勅朝奉大夫充集英殿修撰知平江軍府
事提舉學事張孝祥鳯掖演綸進渉玉堂
之漸鸞坡入直尊居鈴索之嚴矧惟翰墨
之司專掌絲綸之職念兹榮選必屬洪儒
爾學窮閫奥文冠倫魁治道敷陳洋洋眺
董之對皇猷潤色渾渾虞夏之書屢柄郡
麾乆膺閣職兹緣西掖之班延入北門之
直啓沃謀猷鬯典謨於三代發揮詔命新
聸聽於四方徃服寵章永堅素守可依前
朝奉大夫陞中書舍人直學士院奉勅如
右牒到奉行(年月闕)
　　　除秘撰改知潭州權荆南提刑誥
中秘藏四部書班髙論譔外臺奉三尺法
職重澄清式表儒猷以華使指原任左朝
奉大夫充集英殿修撰知静江軍府事提
舉學士廣南西路兵馬都鈴轄兼本路經
畧安撫張孝祥卓爾不羣之意氣裒然魁
選之科名鳯尾批綸見稱古授之敏螭頭
載筆方徯直前之猷(後闕)
　　　陞顯謨閣直學勅黄
尚書省牒朝議大夫敷文閣侍制荆南荆
湖北路安撫司張孝祥牒奉勅依前朝議
大夫陞顯謨閣直學士致仕牒至准勅乾
道五年三月三日
　　　張南軒贈學士安國公敬簡堂記
歷陽張侯安國治長沙旣踰時獄市清浄
庭無留滯以其閒暇闢堂爲燕息之所而
名以敬簡顧謂某曰僕之名堂蓋自比於
昔人起居之有戒也子其爲我敷暢厥義
某謝不敏一再不獲命因誦所聞而言曰
聖賢論爲政不曰才力蓋事物之來其端
無窮而人之才力雖極其大終有限量以
有限量應無窮恐未免反爲之役而有所
不給也吾子於此抑有要矣其惟敬乎蓋
心宰事物而敬者心之道所以生也生則
萬理森然而萬事之綱緫攝於此凡至乎
吾前者吾則因而酬酢之故動雖微而吾
辦之若經緯黒白之分事雖大而吾處之
若起居飲食之常雖雜然並陳而釐分縷
析條理不紊無他其綱旣立如鑑之形物
各止其分而不與之俱徃也此所謂居敬
而行簡者歟若不知舉其綱而徒𬋩之務
將見先生於所怠而患起於所忽乃所以
爲紛然多事矣故先覺君子謂餙私智以
爲竒非敬也簡細故以自崇非敬也非敬
則是心不存而萬事乖析矣可不畏歟雖
然若何而能敬克其所以害敬者則敬立
矣害敬者莫甚於人欲自容貌顔色辭氣
之間而察之天理人欲絲毫之分爾遏止
其欲而順保其理則敬在其中引而逹之
擴而充之則將有常而日新日新而無窮
矣侯英邁不羣固已負當丗之望誠能夙
夜警勵以進乎此則康濟之業可大而豈
特藩翰之景哉侯曰然則請書以爲記以
無忘子之言
　　　朱晦翁贈學安國公敬簡堂詩
煌煌定方中農隙孟冬月君侯敝齋扉華
榜新未掲我來適兹時亦有大夫茇清觴
不留行晤語得超越更看雷雨勢翻動龍
蛇窟襟懐頓能舒肝膽亦已竭老僊來何
方湖海氣硉矶君侯歛𬒮起顛越承屨襪
坐人驚創見引去殊卒卒伊爾不忍逝頓
首願有謁人生均秉彛天造豈停歇云何
利害判所較無一髪兹焉辦不早大本將
恐蹷吾與實自箴君聼未宜忽
　　張南軒贈學士安國公歸蕪湖序
客問於某曰張荆州之行子將何以告之
某應之曰吾將告之以講學客笑曰若是
哉吾子之迂也荆州早歳發策大廷天子
親擢爲第一盛名滿天下入司帝制出典
藩翰議論風采文章政事卓然絶人上流
重地暫兹徃牧所以寄任之意匪輕而天
下士亦莫不引領以當丗功名屬於公也
夫以位逹而名章任重而望隆吾子顧以
講學告之不亦迂乎某曰子以吾所謂講
學者果何也耶蓋天下之患莫大于自足
自足則畫矣信如子言荆州若挾是數者
以居則僕尚何道惟荆州方且退然若諸
生曾無一毫見於顔色此僕之所以歎息
慕向而講學之說是以敢發也蓋天下之
物衆矣紛淪轇轕日更於前可喜可怒可
慕可愕所以盪耳目而動心志者何可以
數計而吾以藐然之身當之知誘于外一
失其所止則遷於物夫人者統役萬物者
也而顧乃爲役其可乎哉是以貴于講學
也天下之事變亦不一矣幾微之形節奏
之㑹毫髪呼吸之間得失利害有霄壤之
勢吾朝夕與之接一有所滯塞則昧几而
失節其發也不審則其應也必盭一事之
隳萬事之所繇隳也豈不懼乎是以貴夫
講學也夫惟講學而明理則執天下之物
不固而應天下之變不膠吾於天下之物
無所惡而物無以累我皆爲吾役者也吾
於天下之事無所厭而事無以汨我皆吾
心之妙用也豈不有餘𥙿乎又豈有窮極
乎然所謂講學者寧他求哉致其知而巳
知者吾所固有也本之六經以發其藴泛
觀千載以極其變即事即物身親格之超
然令夫大宗則徳進業廣有其地矣夫然
故富貴不能淫貧賤不能移威武不能屈
居天下之廣居行天下之大道致君澤民
真古所謂大臣者矣然則學其可忽乎詩
曰如切如磋如琢如磨此之謂也某旣以
此告客於荆州之别也遂書以爲獻
　　　祭于湖先生文　張　栻(南軒)
嗟乎如君而止斯耶其英邁豪特其復可
得耶其如長江巨河奔逸洶湧渺然無際
而獨不見其東滙溟渤之時耶又如驊騮
騄駬追風絶塵一目千里而獨不見其日
暮稅駕之所耶此栻所以痛之深惜之至
而哭之悲也惟君起布衣𬒳簡遇十年之
間入司帝命出領數路文章煒燁政事之
超卓多士之所共知亦不待栻之替嘆惟
其孝友恂恂朝夕則人有不得而盡知者
方自荆州歸栻以書抵君謂及此閒暇專
意承志實進徳修業之要君深以爲然孰
謂曽不數月乃有此聞栻傾蓋荷知見而
深篤言有勁切君不以爲迂此意何可忘
也道阻且長不得徃哭遣致一奠孰知予
悲
　　　贈于湖詩　張　栻
桐花三月英風雨滿江城使君晚𬒳酒千
騎過友坐名談宿霧捲逸氣孤雲横揮
斤㸔翰墨笑語皆詩成人物有如此吾
軰頼主􁋼更呼南鄰客共此樽酒傾愛
我庭下竹頭角方崢嶸永懐氷雪姿寧復
丗俗情新篇一湔祓凡木石足程願言對
封植歳晚長敷榮
　　　于湖像賛　張栻
是于湖君英邁偉特遇事卓然如箭破的
談笑翰墨如風無跡惟其胸中無有畛域
故所發施横逹四出雖然此固衆人之所
識也今方袖手于湖之上盡心以事其親
而益䆒其所未及則其所致又孰知其紀
極者耶
　　　挽于湖　施士衡
湧泉詞筆坐中驚天付斯文以道鳴獨歩
蟾宫丹桂選濡毫綸閣紫微清絶絃慟哭
人琴䘮埋玉凄凉柱石傾一見那知成永
别重來天路問騎鯨
　　　復挽　施士衡
十年帥鉞倦馳驅適意方謀一壑居賈誼
有才終太傅薛收無壽處中書傷心風月
江山石過石光隂夢幻虚紅紫飄零春色
盡後凋松栢獨蕭疎
　　　挽于湖　沈約之
荒城難訪十全醫半篋遺書丗共悲寜
有故人憐阿騖但餘息女類文姫忠籌屢
畫乎戎策宦蹟常留墮淚碑醉扣西州重
回首山陽鄰笛夜凄其
　　　復挽　沈約之
氣㮣凌雲孰敢先中興事業冠英躔朝廷
議論一言定翰墨風流四海傳恰跨鰲頭
升紫閣忽騎箕尾上青天竹林笑傲今陳
跡撫櫬江臯涕泫然
　　　弔于湖墓在秣陵
晚出白門下疲馬踏秋色鍾山度蒼翠慰
我逺遊客暮投清泉寺花草獻幽寂長廊
静無人落日照西壁平生張于湖萬里去
一息翻然九州外汗漫跨鯨脊乾坤能幾
時安用較顔跖文章失津梁所念斯道厄
夜闌耿不寐搔首賦蕭索懐人感西風翁
仲守孤陌
　　　褒禪山有于湖所題寳塔二字
　　　　　　　　　　　　羅端明
古刹浮屠映碧山狀元題墨最爲􁋯遊人
倦憇塵心寂雲自青天水自閑
　　　又　李繁昌
路入亂雲堆僧房四面開龜泉半泥滓龍
洞巳塵埃潄竹渾忘醉穿花浪費才何人
題寳塔千載仰崔嵬
　　　和于湖萬杉寺詩　王　阮
昭陵龍去奎文在萬歳靈杉守百神四十
二年真雨露山川草木只今春
　　　復弔于湖先生　王　阮
碧紗籠底墨纔乾白玉樓中骨已寒淚盡
當時聯騎客黄花時節獨來㸔
張于湖集附錄
