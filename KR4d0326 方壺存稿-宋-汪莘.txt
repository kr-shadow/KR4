#+TITLE: 方壺存稿-宋-汪莘
#+DATE: 2018-05-12 10:19:38
#+SOURCE: github.com/kanripo/KR4d0326 master 639c2cf7                
欽定四庫全書　　　　集部四
　方壺存稿　　　　　　别集類三(宋/)
　　提要
　　　　(臣/)等謹案方壺存稿四巻宋汪莘撰莘字叔
　　　　耕休寧人嘉定間以布衣上封事不用退而
　　　　築室栁溪之上囿以方渠自號方壺居士是
　　　　編第一巻為書辨序説歌行第二巻第三巻
　　　　為古今體詩第四巻為詩餘前有程珌孫嶸
　　　　叟王應麟三序莘與朱子真徳秀皆相善然
　　　　集首辭晦菴朱侍講書反覆以調和兩宫責
　　　　望朱子至稱建明稍緩非特不能為天下學
　　　　道者之地亦不能為後世學道者之地其言
　　　　剴切耿直相規以善非茍邀奬借者比朱子
　　　　答書今未見而集中別有與莘兩書一書頗
　　　　以好論説喜文章為戒今觀其集諸文皆排
　　　　宕有竒氣詩源出李白而天姿髙秀不及之
　　　　故往往落盧仝蹊徑雖非中聲然亦不俗其
　　　　於詩餘亦稱作手平生所愛者蘇軾朱希真
　　　　辛棄疾三人嘗謂為詞家三變所賦每多摹
　　　　仿其體欲以粗豪見長頗不免于習氣而大
　　　　致疎落可觀亦南宋一竒士也巻末載徐誼
　　　　書稱移牒州縣使書吏録其著述則當時原
　　　　有全集行世其後嵗乆散佚裔孫循等復就
　　　　其存者輯而傳之故以存稿為名而世所行
　　　　本往往彼此異同未詳其故殆其子孫各有
　　　　所輯録故不免於增損移易耳莘以封事得
　　　　名孫嶸叟序作于咸淳辛未己稱三疏不可
　　　　見則當時已毁其草故集中亦不載云乾隆
　　　　四十三年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
方壺存稿原序
太史公發憤作史記百三十篇而列傳首孤竹君之子
乃復續之以力㧞山之項羽何哉以其叙屈原賈誼亦
復抑揚詞旨且自言發詩書之隠約葛稚川謂送徃者
以思來者又謂其為一代之偉才不其然乎叔耕藴霞
牋玉牒之竒思出天表蓄而不試憂深思逺未易遽班
之賀白也嶧山積石三十二里孤桐琴瑟而鄒魯地接
古稱多儒休寧斷崖鵝石之秀江南鮮比君殆一竒乎
僕頃為史官不能取君傳之逸民今一念之歉然未己
然猶有期於來者姑以此編寘之方壺秋菊寒泉振我
清風予心徃矣于以辭其責可乎端平乙未臘月二十
五日洺水遺民程珌謹書
新安人物以韋齋龍溪為稱首方壺居士抱邁徃軼羣
之氣頥神天隠髙蹈物表不屑習舉子業以絓名利之
網發為文章雄壯竒偉飄飄然如馭風騎炁與造物者
逰無一㸃烟火氣古賦似宋玉詩歌似太白長短句似
坡翁不受音律束縛者真是邦之英材間氣也韋齋龍
溪豈得専美於前歟夫以方壺之望受知於文公慈湖
西山三先生實焯焯自足以名世矣至於叩閽三疏極
論時政六事忠肝義膽皆自學問中流出雖曰畸於人
而合於天使其一語悟主豈徒曰入議論路而已世有
枉道而徇時違忠而耦意者聞方壺之風亦可少愧掌
書兄世克其家薈萃遺編以傳不朽惜三疏尚未之見
願披訪以輯大全他日太史氏必有傳逸民者咸淳重
光叶洽中秋日山隂孫嶸叟書於歙之簡肅軒
文士以逸民特招如老泉以歐公後山以坡公至於韓
子蒼之流皆不由科目進栁塘居士遇文公於慶元遇
西山於嘉定而上不遇豈二公不能為歐蘇哉余觀西
山帖欲居士俯屈以訪諸賢則其自重難進之節非招
不徃豈時俗佻巧馳騖於名塲利區朶頥於爵標勢位
者斯文金玉傳之不朽居士之遇榮矣慈湖朴實之訓
實允蹈之掌書貴孫其猶子也咀其華而踐其實昔耕
之而今穫矣重光叶洽嵗中秋月朔浚儀王應麟伯厚
父書於歙郡齋
欽定四庫全書
　方壺存稿巻一　　　　　　宋　汪莘　撰
　　書
　　　辭晦菴朱侍講書
莘讀史至有國家者釁敵讎隙生於父子兄弟之間未
嘗不為之傷心以至流涕也曰嗟乎父子兄弟天倫之
最切者也其休戚之淺深慘舒之大小每與天地鬼神
相為感動而况人乎側覩今日之事有可為傷心者哉
徃者不可追來者猶可為也先生勸講經筵實居師保
之職前日責在大臣今日責分先生矣財不待先生而
富兵不待先生而强惟主上父子之間諸公所不能濟
者待先生而濟先生道大而徳粹才髙而義精其必有
以處此惜乎非莘之所得聞也雖然徐徐乎其為主上
感動之實而汲汲乎其為泰安之居恐不可得而遂也
憚於為父子深愛之本而利於為體貌臣工之末以是
為治未有能久者也莘平生聞先生之風慕恱之父母
如也尊敬之神明如也想像願見而不獲者凡二十年
具有本末以二十年尊敬慕恱想像之心幸而一旦天
與之獲見之便豈欲以背時之言撓其親而慢其神哉
誠以言行素髙者流俗所忌向用頗隆則窺伺滋甚自
頃諸人以道學為口實牙相磨吻相鼔加之時事多艱
則名節難全端倪多變則機㑹易失今日之事先生建
明稍緩竊恐言者已伺其後是非特不能為天下學道
者之地亦不能為後世學道者之地矣主上發明詔設
優賞以待言者莘實志不在焉大不能了莘性命小不
能救莘饑寒所為來上封事拳拳惟以主上父子之間
為務非敢輕也始為之疑而終為之不必疑始為之畏
而終於無可畏躊躇四顧而慮之甚周其言之甚明其
施之必效諸公視之以為背時之論莫有能舉而行之
者是以徘徊京都日夜待先生至不同流俗不避權要
建明於羣昏之中鼓動於皆醉之際言衆人之所不敢
言辨衆人之所不能辨然後先生素履之志可不諭而
孚經綸之業可次第而舉莘所上封事所論主上父子
間與民窮吏汚之弊既己獻諸先生矣先生嘗諭之曰
所論過宫事甚好當說與諸公今治行西歸敢復以告
此所謂先生事也先生責也於莘何有哉冐凟師嚴無
任激切恐懼之至
　　辨
　　　天地交泰辨
月令孟春有天氣下降地氣上騰之文後世說易之泰
者率取是以為證以余思之如但以孟春天氣下降地
氣上騰為天地交泰不知自孟春之外如何為天地交
泰耶是有十一箇月天地不交也夫四時行而百物生
時無一時而不行物無一時而不生一月天地之氣不
交則一月之物失其生生之理矣一日天地之氣不交
則一日之物失其生生之理矣故曰以月令孟春天氣
下降地氣上騰為天地交泰者不知天地交泰者也是
皆未嘗深察夫天地之所以為髙下日月之所以為徃
來則不能知夫隂陽之所以為升降宜乎不能知天地
之所以為交泰也今請先言天地之所以為髙下日月
之所以為徃來則知隂陽之所以為升降而後天地之
所以為交泰可見矣張湛曰自地以上皆天也若是則
曰天亦太虗而已矣横渠曰地物也天神也顧有地斯
有天若其配然耳是皆以太虗為天莊周葢嘗言之六
合之外聖人存而不論六合之内聖人論而不議是自
莊周以六合為有内外也程明道父子兄弟嘗與邵康
莭先生飲於天津橋上問天地所依之處康莭遂劇談
天地之狀以及六合之外是自康莭以六合為有内外
也近時吕東萊以為六合安得有内外欲朱晦菴於濓
溪書後削去此條予以為不然非好異說也請折𠂻於
易易之說非異也在易之乾曰天行健如以太虗之象
為天是無動無静也安得謂之行健乎揚子雲曰馴乎
𤣥渾行無窮止象天是皆所見者渾天也由是觀之四
方上下為六合之宇安得而無内外乎是故黄帝書曰
天在地外水在天外表裏皆水兩儀渾轉乗氣而浮載
水而行又曰地在太虗之中大氣舉之漢上朱子發以
水為氣亦非是康莭謂地輪依水輪水輪依風輪風輪
依虗空虗空無所依此為得其實云地輪依水輪即載
水而行是也水輪依風輪即乗氣而浮是也其曰地在
太虗之中大氣舉之大氣即風輪是矣康莭謂風澤洞
虗金剛乗天此皆言天地之下有澤有風澤非地上之
澤風非地上之風也金剛乗天者金剛之氣舉之也列
子謂渤海之東有歸墟焉其下為無底之壑此皆所謂
風澤洞虗者是也康莭謂風輪依虗空虗空無所依即
所謂六合之外是也如是而天地之所以為髙下見矣
乾下坤上而為泰吾以是知天之入於地下也坤下乾
上而為否吾以是知天之出於地上也水載地而浮天
者也故坎上乾下而為需吾以是知天之入於水中也
坎下乾上而為訟吾以是知天之出於水上也而日月
則麗乎天者也離下坤上而為明夷吾以是知日之入
於地中也坤下離上而為晉吾以是知日之出於地上
也坎上離下而為既濟吾以是知日之入於水中也坎
下離上而為未濟吾以是知日之出於水上也明夷之
上九曰初登於天後入於地初登於天葢日自地下無
底之壑而登於天也後入於地葢日自天而降遂入乎
大地之下而過乎無底之墟也如是而日月之所以為
升降見矣故凡以太虗空洞為天者皆不知天者也是
故天旋於外而包地者也地凝於内而承天者也水載
地而浮天者也莊子曰天之蒼蒼其正色耶其逺而無
所至極耶其視下也亦若是則已矣葢言夫蒼蒼非天
之正色徒以逺而視成蒼蒼之色耳易曰乾為大赤横
渠曰赤者天之正色何以言其然也易曰乾陽物也天
也者太虗之中有物之最大者乃純陽之氣為此大物
其初為純陽故其色為大赤其大不可量則其氣何可
當况夫天者純陽之體而日者又太陽之精是故一晝
夜之間而天行有升有降一天行之間而日月有徃有
來天之降而入乎地之下而過乎無底之壑也而純陽
之體一日而一蒸之日之降而入乎地之下而過乎無
底之壑也而純陽之精一日而一蒸之於是大地之下
無底之壑觱沸騰湧或擊而為雷霆或欝而為雲霧上
蒸磅礴而磅礴厚於是翕隂陽交泰之氣而藴蓄之既
有以培養夫萬物之根又竅於山川又騰為雨露而復
有以滋潤夫萬物之枝條而暢茂其華實日既負太陽
之氣以下交於九地之下而月又負太隂之氣以上交
於九天之中於是隂陽之氣無一時而不交泰而萬物
生生之理亦無一時而不相浹洽於交泰之中而隂陽
之所以為升降天地之所以為交泰見矣天下之人但
見夫天位乎上地位乎下萬物位乎其中而皆不知其
所以然者蔽於耳目之所及而不能通乎耳目之表如
使其知有六合之外者乃知天地之中有太虗天地之
外有太虗天地之中太虗有量天地之外太虗無窮予
因論天地交泰得以極言之
　夫所謂交者要知聖人只是舉君子道長而謂之交
　即此自可以知彼非於孟春之外無上下交之時也
　　說
　　　說諸家詩
世謂詩人能為詩詩人果能為詩乎葢太虗間皆詩也
詩人所見無非詩凡天地日星雲月風霆烟雨之變化
山川草木蟲魚神鬼生人萬物之状類君臣父子兄弟
夫婦朋友之大倫皇帝王覇道徳風俗之殊治亂盛衰
之變賢人君子貴賤得失否泰消息之機與夫羲文洙
泗之傳避秦隠商之志瞿曇黄老之道是皆詩之散在
太虗間者而人各以其所得詠歌之為詩於是詩之散
乎太虗者聚見於詩人之作則詩雖人為之而非人能
自為也其智能見之其才能模冩之爾惟其智不能見
之其才不能模冩之則詩之散在太虗間者邈焉初不
相干惟其智能見之其才能模冩之則詩之生生者無
窮詩人之作亦與之生生無窮世或硜然以詩自矜與
泛然技夫詩者皆自其所見者小耳惟博觀詩然後詩
之散者聚道之偏者全曩以為小者今見其大也雖然
夫詩有道有權顔孟有詩人之道而伊周得詩人之權
徒詩不能以用其身有權而後其詩足以用天下是故
其詞可以觀其才其才可以觀其道其道可以觀其時
有其才無其道君子惜其才有其道無其時君子惜其
道喜於得其一惜於失其二喜於得其二樂於得其三
以子之所甚樂知予之所甚不樂也故予之觀詩其事
之感乎其中者為之喜為之悲而其詞之歌舞乎其中
者其趣皆不勝其自得也因書其畧以告有志於詩者
　　歌行
　　　水天月歌
朝立寒溪東暮立寒溪西一到神頓領熟視眼更迷水
光不見水但見青天無表裏天光不見天但見一片清
烟涵無邉水中有天天不濕天中有水水不入天耶水
耶堕渺茫只是天光與水光月來水天中水天裹月如
不裹月去水天中水天鎖月如不鎖明月不來不去時
琉璃泡中珠一顆先自水天莫分別更添月色更親切
水色天色月色擘不開水光天光月光拈不來夢中酒
渇不可忍一口吸下驪龍腮
　　　擊鼔行
栁塘有狂士酒䦨好擊鼓殷出黄金骨裏淚掺出白玉
心中苦此苦知為何人家寒宵心事亂如麻岑牟肯戴
紅槿㡌蹀足不數漁陽撾翻手作春杏開早覆手秋風
葉如掃開元天子是天工那知塵起長安道我今擊鼔
一聲髙徹天擊鼓一聲深徹泉天上拂開白日路地鎖
掣斷如飛烟豺狼聞之腦内裂狐䑕粉碎臭滿穴惟有
蒼鱗火鬛雙虬龍薾雲揈雷雨騷屑青天洗出古時青
日月洗出古時明百榖草木催發生鸞鳳亦作簫韶鳴
走上半空望五嶽挿天截海蟠金城我皇無為人自寧
此時方表鼓中聲冩作栁塘擊鼓行
　　　放歌行
口中吐佛子腰間出神仙眉心紅日大如錢腦宫誦經
聲泠然瞿曇黄老去我久可使舉世終無傳天亦若忌
我我自夢裏知其天團團清光中本來面目常現前分
明是真不是想水中月影鏡中像自從別後見君稀一
朝邂逅成歡賞見亦不可擬得亦不可强知音相逢只
弹指得喪窮通且涵養芙蓉芰荷顛倒披九天風露流
肝脾俯觀人世不忍棄世人棄我良非癡有時憤悶湏
痛飲長歌市上相追随左挾田先生右拍樊於期狗屠
在前武陽後擊筑叱起髙漸離揚雄但能識竒字未識
以道御之無不宜一舞神鬼哭再舞雷電飛三舞乾坤
悉清净却視萬物生光輝我衰不能作伊尹手把犂鋤
墾蚯蚓亦復不能作吕望垂絲磻溪上但願漢家宗社
牢化權何必吾人操但願紫微宫南太微北中間七箇
能甄陶君不見張三裹青衫李四著紫袍黄金轉多官
轉髙孔丘盜跖那復辨長蛇封豕争雄豪我欲告天天
肯否旁人竊笑婦摇手不如開眼明月前莫教失却清
風後杜子美李太白清風為魂月為魄至今來徃天地
間㡬回獨把欄干拍
　
　
　
　
　
　
　
　
　
　
　
　
　方壺存稿巻一
欽定四庫全書
　方壺存稿巻二　　　　　　宋　汪莘　撰
　　古詩五言
　　　春懐(十首存四首/)
黄鸝占髙枝蝴蝶戀芳草逹人能熈春兒女被春惱和
風吹衣裳白日照懐抱天地為我園衆目一何小東皇
行仲月南極現朱鳥虞帝被袗衣周王在靈沼于飛既
覧徳於仞亦知道感此彌恨長冉冉以空老
神㳺何邉方夢到迷處所論世非秦漢辨地豈吴楚碧
桃依陽林翠霞䕃清渚鵾鷄鳴花間鸞鶴將儔侣中有
古玉堂日月光相貯似是重瞳君左右列二女我待再
拜興帝復相爾汝蘧然形已開不得竟所語
青天夫何長白日又何促吹却㡬株花成此一村緑不
嫌春己晚春晩愛不足誰能描晩春隠然在心曲我心
如明鏡萬象相映燭我心如虗空萬物自磨觸斜陽紅
欲滴逺水光可掬中有太古人歌聲出金玉
日釀天正緑風酣麥方秋閒携稚子輩眷言共春㳺芒
鞋過澗壑竹杖穿林丘東西随所適語嘿頗自由亦有
一樽酒父子相獻酬山花既含笑野草亦忘憂一輪漸
隠隠半規尚悠悠歸路何所嘆古人可與謀
　　　春曉
曉來雨初晴天宇净如拭隔籬見花栁春氣亂五色東
君渾不管但為閒者得我方獵鵾鵬溟南復溟北
　　　蒋徑
穿渠帶幽徑列竹依清流中有好鳥鳴暮鎖星辰稠北
風攪雪花更覺龍鳯遒東皇憐嵗寒丹白如飛浮細履
或得得長歌亦悠悠顧我非蔣卿何以致羊求
　　　竹澗
呼匠琢山骨臨水起月臺一槃古月色竹影凉毰毸竹
影如掃月月色掃不開居然廣寒宫桂枝苦低囬便欲
招謫仙蛾眉送瓊盃蛾眉見梅花思君弄青梅
　　古詩七言
　　　黄山髙
黄山髙哉巋然為江東之巨鎮兮壁立於兩浙之上㳺
摩天戛日以直上陽支隂派盤數州四海不知兩根本
行人但覺雲飛浮嘗試芒鞋竹杖造乎其間兮一溪桃
杏紅爛漫萬壑松柏寒颼颼懸崖絶磴可望不可到兮
古木倒挂險更遒上有靈泉瀑布千萬道如銀河自天
争㵼而競注兮砅雷濺雪隠現穿林幽中有青鸞黄鶴
千萬對雄倡雌和迭舞而交鳴兮深林自適復有雪白
數㸃之猿猴山中自昔無歴日花開葉落成春秋殘英
脱葉不知其所從來兮但見夫澗谷之間桃花如扇松
花如纛竹葉如笠蓮葉如舟菖蒲九節餵白鹿靈芝三
秀眠青牛人間三月春已暮洞中花卉春長留竒香異
氣逐風去散落塵世誰能酬黄山髙哉雲際一峯尚可
畫雲外一峯畫不得霜繒鋪了掉首休丹砂一峯燭天
争日月九龍一峯拔地張旂旒天都一峯傑出於三十
六峯兮星斗森羅挂珠殿日月對展瓊瑶樓中有一人
兮龍冠而鳳裘左容成兮右浮丘我時收却釣竿樵具
作一束投諸曹阮溪中流浴余身兮湯泉風余袂兮帝
所夔鼔隠隠兮管啾啾水精盤兮碧玉甌帝酌我兮勞
我左右為余兮凝眸指余以南峯石壁記授余以紅鈆
黒汞大丹頭黄山髙哉余將覧秀巢雲鍊其下坐令萬
物不生疵癘黍盈疇
　新安黄山為吳越諸山之祖頃臨川孟侯在郡日怪
　余無黄山詩因賦此篇
　　　訪建康留守
敬公太古明月鏡愛公九天寒露漿畏公龍泉太阿劍
喜公斑虎花蛇囊月中含月作懐抱露表滴露生清凉
風塵澒洞要英傑太平潤色須文章公昔荷橐侍紫皇
公今握符坐建康綸巾羽扇夏日静鳴鳩乳燕南風長
青天有月來堂堂白鷺分水鳴湯湯城頭獨立是誰子
身長七尺鬚眉蒼袖蔵古劍咸陽市淚逐東風洒桃李
一心只望金陵飛未到三更已千里北斗錯落垂寒光
願公提起埽八荒刺人如影那見血激天孤竹和空桑
　　　訪曽侍郎
青天蕩蕩摩青銅紫微將相環西東大鵬一擊九萬里
兩翼不鼔乗長風大鵬飛到天門下天門無不聳觀者
列星退歩失光彩九虎低頭若凡馬有鳥决起搶榆枋
望而不見空斷腸看天愈髙鵬愈逺豈不有意招八荒
我捨新安來狂歌錢塘市上有無情之吳山下有傷心
之江水春已暮人未歸平生不問鱖魚肥若教買得青
山住飽食笋蕨歌春暉
　　　鷄雛(癸夘孟夏初三日賦/)
負青抱黄圓如弹崑崙磅礴幽未判母鷄春日宿鷄栖
躬抱乾坤入烹煆翼之腹之氣自蒸有時踏轉令交貫
朦朦如困當晝中惺惺無眠過夜半食時莫怪喚不應
凝然有在應難喚君不見隂陽氣足有超越恍惚惚恍
生神觀數聲隔㲉聞淳音一㸃懸胎脱幽贊母鷄慣事
徐啄開可憐毛羽良毰毸却思裏許若為活跧伏性命
能低囬啄粟飲水孰教之天機自動曽何疑三三兩兩
旋母脚出入南北相追随纍然多寡乍磊落倐然後先
無定著乗閒疾數數不得徃來旁午依前錯聞道輪迴
少安泊謫仙那能被法縛秋山歸來酒新熟呼童烹鷄
色自若殺與不殺莫忖度請君注目寒江倚山閣
　　　梧竹亭
人家有園種花栁君家有園種梧竹花栁只引蜂蝶來
梧竹能招鸞鳳宿昨君飲我池上亭亭邉梧竹深𡨕𡨕
鎪風鏤月已足玩滴雨洒雪尤堪聴君不見梧君昔在
岐山上開花與鳳作屏障又不見竹君昔在渭水陽結
實與鳳充餱糧岐山渭水地差逺頗覺老鳳勞徃返成
周已去漢唐空梧亦無根竹無本君家甲第連朱扉碧
梧翠竹相因依千年老鳳嘆何在一旦下集増光輝梧
君竹君喜相遇鳳兮鳳兮君且住老鳳囬頭謝二君吾
方髙舉青天去
　　律詩五言
　　　方壺自詠
誰和陽春曲仍操白雪音郊寒猶有骨島瘦未無心雲
到散時看月當虧處尋可憐持玉尺終不度金針
直冩胷中事誰粘紙上塵興來那暇懶得處不容論行
有鬼神覷時防天地嗔歐蘇尋後輩郊島是前身
　　　開禧元年四月自中都挈家還鄉寓居城南十
　　　　二月遷居栁溪上其夜大雪初二日葢宰來
　　　　訪約過縣齋為一日欵深夜而歸賦此
出郭已超俗住溪尤近真青天素知我白雪便随人守
道何妨賤蔵書不盡貧長懐社中友共發甕頭春
世事偏宜假吾生只認真少知行路惡老愛在家貧寧
接古時鬼怕逢今世人澗松方卧雪野草亦争春
羣處那相合单棲正自如好言天外事懶讀世間書指
直筆難把唇濡硯屢嘘傾壺有餘瀝窺甕得殘菹
每恨投南鵲尤憐向北枝雖䝉今士笑恐有後人思運
火解朝凍嚥津充夜飢不來溪上住那得雪中詩
徹骨寒誰覺囬骸暖自醒直須人悄悄方得物亭亭性
伏涵三極心開燭萬靈有僧肥擁腫怪我瘦竛􁀙
茅屋凍將壓柴扉寒不開交朋㡬竿竹兄弟數枝梅渡
口月初出沙頭人正迴(闕/)
積雪滴還凍斜陽隂復明千峯濃淡碧一水淺深清(闕/)
　　律詩七言
　　　夀髙内翰
鶴立青松老令威佳辰山水倍清輝曽扶東壁排雲出
㡬跨蒼龍帶雨飛竹簟水風湏得意玉堂春日即催歸
願公與國為梁棟千載煌煌照太微
　　　夀髙秘書
萬壑千巖映翠霞越王城下競傳誇青天白日秘書舫
乳燕鳴鳩内相家髙浪趣潮滄海直大鵬横撃五雲斜
自吹玉笛相為夀昨夜菖蒲吐紫花
　　　夀何尚書
雪艇風帆去玉京故家猿鶴想歡迎九天氣母壺中足
十月嬰兒頂上行曽問何修能至此但云無欲自然成
夜來夢向山莊立一炷清香徹太清
　　　寄商察院(飛卿/)　(嘉定四年秋/)
竊伏西湖雪鬢催長歌聲斷鬼神哀青天有月無人看
白帝行秋待我來近水逺山俱冷淡敗荷孤葦尚低徊
今朝欲向青門道出到踈籬意已灰
　　　玉堂中賡任宫講希夷恵詩韻
宫講先生句字香晦菴衣鉢有餘芳松篁性本参天直
楊栁情仍庇地長自恨此身真逆旅不知何日更傳觴
山人初向山中出還欲歸來水一方
　　　中秋月
萬派寒芒一道飛隂精盛處逺成圍抱囬紅日浴東井
横截碧天朝太微惟有中秋金正王復當子夜水生肥
溶溶滿掬乾坤髄説向傍人是泄機
　　　佛書載兠率天有内院道書有赤城朱忩乃帝
　　　　一内宅因述所聞
結髪師心内院行紫雲門闕碧霞城一聲霹靂衝天響
萬㸃星辰匝地明鼎裏金丹能虎變床頭鐡杖帶龍腥
極知富貴非吾事玉簡朱繒有姓名
　　　夜興
倚天長劍為誰收欲獻君王鎮九州世事漫随紅日下
壯心空逐碧江流鴈横西塞偏愁客菊綻東籬始當秋
抖擻向來塵土夢便提簔笠上漁舟
　　　摘句
天下山川居一半湖州風月占三分
初出海張紅錦扇到中天挂水晶毬兎蟾迸作雙輪現
金火鎔成一鑑秋
笠澤漁舟都不問醉中倒著緑蓑衣
闕比作鈎圓作鑑
待見太平心始足不妨歸去老樵漁
　
　方壺存稿巻二
欽定四庫全書
　方壺存稿巻三　　　　　　宋　汪莘　撰
　　絶句七言
　　　秋懐
秋雲無復似春濃天地何人到此窮斜日淡烟今古恨
如何都付與孤鴻
四野秋風交敝廬時平不用藺相如有人來問生涯事
指㸃蓑衣學釣魚
傷春未了又悲秋無復懽悰到酒舟茅屋半欹籬半倒
伏羲一巻在床頭
玉露金風刮夜天踈桐缺月耿忩前十詩未盡窮愁志
說與家僮汝自眠
一帶峯巒失舊青荻花楓葉夕陽明閒思天上多官府
自是幽人道未成
北渚風生木葉秋洞庭波起夕陽收楚人臨水為誰立
帝子隔煙相對愁
　　　次潘別駕韻
野店溪橋栁色新千愁萬恨為何人慇勤織就黄金縷
帶雨籠烟過一春
　　　潘別駕自祈門囬
白馬嘶風入紫陽使君一笑列壺觴秋原是處堪圖畫
豆子花紅稻半黄
　　　九月十六日出郡登舟如錢塘十七日舟中雜
　　　　興
落日扁舟萬古心半山明耀半溪隂漁鹽商賈都來徃
縱有客星何處尋
一簇沙鷗占白波手摇雙漿呌吳歌大羅只許詩人上
不許閒人上大羅
天地窮時事亦窮最傷心處是凉風少年每下悲秋淚
投老情知淚亦空
白雲晚向山中出白霧朝從水上生三百里灘轟電過
鬼神驚倒怒龍聲
日暮滄江駐客舟眼前境界起詩愁沿山㡬處人烟僻
摘粟收麻到白頭
巍然釣石壓江濱烟水茫茫斷四隣天帝座邉元是客
劉郎何得欲相臣
　　　逰南山
山溪黄葉從過滿石案蒼苔不用除壇上古松岩畔竹
切湏留伴老僧居
　　　送趙君
歸去苕溪理釣篷風清月白水晶宫青蓮居士争閒得
時答天書一兩通
練水至清無淺深使君何日再登臨請看江上千株栁
盡是居民離別心
有客胷蔵太息書蕭蕭白髪不堪梳君王若問江東士
莫只相憐誦子虗
　　　秋興
天外涵天心廣大月中吐月性光明夜來飛上崑崙頂
獨倚瓊樓笑一聲
一旦秋風起洛濱東歸聊復寄鱸蓴如今已在漁鄉住
宜與清朝作散人
七尺經霜翠竹竿斬來石壁釣江湍絲頭垂下驪龍口
掣得明珠似月寒
秋天尤覺曉天清仰首看天俯首行不但長歌聲似鶴
一身渾似鶴般輕
　　　去昌化縣西四十里留宿陳東魯南樓
碧玉山中白玉溪武陵村落午時鷄南樓一覺春宵雨
夾路桃花送馬蹄
　　　三月十九過松江
在家每憶松江好及到松江又憶家夢見樵青來竹裏
笑將漁父挿桃花
笠澤滄波擁洞庭望中七十二峯青待偕龍女乗雲去
占去参天一畫屏
　　　寓清湖橋夜枕聞雨
要識人間過去愁春宵風雨到湖樓如今此恨無分處
應有知人在後頭
　　　晩晴即事
君平簾外雨霏霏寂寞何人識少微怪得湖邉天色好
小舟争載夕陽歸
　　　夏日西湖閒居(十首存八首/)
急管䌓弦樽爼閒何人静眼對湖山怪來水面無鷗鷺
多在殘蒲落照灣
晩風吹動碧琳寒初日花房露未亁誰道幽人無伴侣
紅蕖萬朶竹千竿
十里湖山苦見招栁堤荷蕩赤欄橋待他朝市人歸後
獨泛扁舟吹玉簫
每嘆西湖境未除向來人物有還無紅蕖緑竹渾相得
明月清風亦不孤
一曲波光徹太虗四垂碧漢罩逰魚逰人眼被荷花礙
不覺琉璃泡裏居
露冷風清斗柄遷芙蕖零落謝家船都人正作黄粱夢
獨占西湖明月天
清夜湖心把酒盃花間風月共徘徊金鐘何事催天曉
又恐逰人相逐來
藕蔕嚼來殊解渇荷香聞得亦忘飢幽人不趂槐花課
收得西湖㡬句詩
　　　感白髪
一枕黄粱夢欲殘死生大海浪漫漫鬢邉白髪休除却
時向忩前把鏡看
　　　夜興
簟紋如水浸蟾光睡覺湖邉月半床道是廣寒疑不是
月中那得藕花香
　　　泛小舟入蓮蕩微雨即事
水光如錦葉如烟微雨相從到洞天翠葢紅粧無處避
一時挨入木蘭船
　　　臘月雪後
林下雪消添晩汲山中日出欠晨炊先生茅屋春尤早
只有堦前碧草知
　　　遷入新居後客至偶成(開禧三年五月/)
方壺客去偃雲床槐栁隂隂日自長睡起不知天早晩
問人山頂是斜陽
　　　春夏之交風雨彌旬耳目所觸即事十絶(存四/首)
石橋南北碧桃香翠葉交柯水面凉終嵗方壺無一事
春來也為種花忙
野水平橋細浪生柴門草長斷人行園林霽後春如在
燕雀鳴時夏正清
雷電隂晴共一簾殘春首夏境相兼閒尋稚笋今朝長
静數新荷昨夜添
簷前花放不忍折庭下草深仍懶除苦雨晴時春已盡
可憐新月掛清虗
　　　自去秋疾作正月尚未全愈曉枕有懐
挿栁栽花便滿林午天蜂蝶曉天禽老來病損渾無力
報答春光只有心
　　　寒食節有感
江南兒女尚多情為愛芳晨載酒行幸自不知惆悵事
鳥啼花落是清明
　　　昌化縣西廣福寺前嶺上有古松一株甚竒每
　　　　過其下徘徊不能去今夏五月過之始賦一
　　　　絶
虎攫龍跧數百秋灘聲長遶半天流老僧不與人間事
獨立門前一㸃頭
　　　臘月晚過陽村冩望
萬里溪光一望穿潛魚世界白鷗天若為移得溪光去
落日茅齋相對眠
　　　立春日山行
逺山殘雪獻年華翠黛千層蹙浪花天下畫屏描不得
懶移皮屐下隣家
　　　籬隂
籬隂雙蝶趂春暉輕展新黄試舞衣㸃草撲花如得意
因何相逐背人飛
　　　仲春溪行即事
竹外夭桃分外明一枝折得遶溪行春風誰道全無主
蝴蝶飛來花上争
　　　栁枝詞
繰出烟絲輕裊裊掃成雪帚重垂垂風流舉世無過栁
縂合殷勤把一枝
　　　已酉夏偶興
兩燈射壁兩重光一影俱生一影傍假使百燈同一室
百身還只一身忙
　　　八月間書案假寐戲作
四海春風曲肱裏出入鼻端雲一縷不知案上清露珠
漏泄傅岩夢中雨
　　　甲寅西歸江行春懐(十首存六首/)
江行二月正清新無主桃花不戀春老去情懐甚年少
少年未解惜芳辰
薄晚東風一岸巾波光挾日戰龍鱗尋思來徃成何事
只向人間得此人
香韉綉軛急朝昏李陌桃蹊不盡樽滿席落花人睡起
始知春興属柴門
塞空春意縂分明桃李無言却混成剛被幽禽知此意
風前拈出兩三聲
白晝春光緑染衣東風千里掛帆歸竹籬紅白花相映
只聴鷄聲在翠微
繞屋桃花可得追迎門猶有海棠枝牡丹未放酴醿小
併入青梅煑酒時
　　　八月十一日夜作文起夜興
㸃墨揮毫勢始停起來耳目共時醒一忩月色原無嚮
四壁蟲聲不見形
　　　感秋
閒佩仙瓢到栁汀栁邉一㸃酒旂星斜陽欲落無人惜
空有烟林作畫屏(天文栁星邉有酒旂星/)
行到籬邉菊已黄相逢不改舊時香自憐失意秋風後
猶為寒花一舉觴
不湏龜筮此生休死去無心更出頭莫説竹籬茅舍事
丹楓一樹正悲秋
獨歩荒山日欲昏數聲乾葦過逰魂重崗複澗穿難盡
恍惚随人月一痕
　　　壬戌嵗春懐
病起南臯二月時鏡中樗散鬢成絲不因雀噪簷間樹
春雪春晴縂不知
抱疾衡門與藥親苦無筋力尚精神東風日夜開桃李
不為人間失意人
　　　摘句
碧天似水原非水碧水如天不是天
日歸海底龍方覺月到天心虎正眠
水邊楊栁怯秋風憶昨杏花相映紅
壓架春風十萬條䕶簷雙榦自蕭蕭
杜鵑啼後已無春
金風玉露玻璃月併作詩人富貴秋
斷紅池館無人到猶有黄鸝一兩聲
槐葉風清鶯哺子麥苗露濕雉尋媒
玉龍嘶罷還家晚月出蓬萊第一峯
花葉同心縮翠拳(蓮/子)
碧縠水邊搓栁線緑羅天畔繡桃花
　
　
　
　
　
　
　
　方壺存稿巻三
欽定四庫全書
　方壺存禍巻四　　　　　　宋　汪莘　撰
　　詩餘
　　　水調歌頭
　　　　東坡云明月㡬時有把酒問青天本於太白
　　　　問月云青天有月來㡬時太白云今人不見
　　　　古時月本於抱朴子云今月不及古月之朗
　　　　抱朴子所言非綺語也深思而得之誠有此
　　　　理嘉定元年中秋日因賦水調其夜無月
聴説古時月皎潔勝今時今人但見今月也道似琉璃
君看少年眸子那比嬰兒神彩投老又堪悲明月不再
盛玉斧亦何為　約東坡招太白試尋思慿誰斫却裏
面桂影數千枝憶在無懐天上仍在有虞宫殿看月到
陳隋別有一輪月萬古没成虧
　　　乳燕飛(寄劉閬風祭酒/)
晩趂西湖約到湖頭烟消日出波生兩脚日挈白魚携
碧酒要與詩人對酌把樓上珠簾捲却坐對荷花三萬
朶念西隣未嫁肌如削待折與不堪著　別來又見秋
蕭索恨無由將余風月伴君雲鶴想見登山臨水處醉
把茱茰槃礴唱白雪陽春新作憶自東籬人去後筭人
間黄菊空零落嘆作者命多薄
　　　浪淘沙(與外甥吳晉良逰落石/)
天末起凉風雲氣匆匆如今何處有英雄獨佩一壺溪
上去秋水澄空絶壁聳雲中倒掛青松醉歌漢殿與秦
宫日現山西留不住目送飛鴻
　　　滿江紅(自賦/)
萬古灰飛筭何用黄金滿屋吾老矣㡬畨重九㡬杯醽
醁此日登臨多恨別明年强健何由卜且喚教兒女逐
人來尋黄菊　蘋巳白楓猶緑鱸已晩橙初熟嘆人間
何事稍如吾欲五栁愛尋王母使三閭好作湘妃曲向
飄風涷雨返柴扉騎黄犢
　　　菩薩蠻
問言何處秋光好當年曽過常州道一望没遮欄天寛
水亦寛　也因輕靄曉也伴斜暉討指㸃與君看畫他難
不難
　　　桃源憶故人
人間只解留春住不管秋光歸去一陣西忩風雨秋也
歸何處　柴扉半掩閒庭户黄葉青苔無數猶把小春
分付梅蕋前村路
　　　浣沙溪(九日/)
青女催人兩鬢霜自篘白酒作重陽方壺老子莫凄凉
　天地两三蝴蝶夢古今多少菊花香只將破㡌送秋
光
　　　漢宫春
春色平分甚偏他楊栁分外風流夭桃自適其適一笑
還休可憐仙李對東風却少温柔争奈得海棠粧㸃向
人渾不知羞　誰覺韶華如夢到酴醿開後鶯語供愁
天教姚黄晚出貴與王侔花中隠者有春蘭秋菊俱優
須是到溪山清凍江梅香噴枝頭
　　　小重山
居士情懐愛小春恰如重㑹面舊時人東君輕笑又輕
顰知道我春去却傷心　青鳥下紅巾瑶池春信早莫
因循栁絲黄日牡丹晨相随逐春淺到春深
　　　䀨龍謡
夢下瑶臺神飛閬苑自嘆塵寰久客三入成周望居帝
宅蕩蘭槳伊闕波濤曵玉杖洛陽阡陌獨躊躇武烈文
謨天垂晩月生魄故人少別懐多引壺觴自酌誰憐衰
白羣仙問我尚低頭方冊共雲將東過扶摇遇鴻濛頓
超𤣥黙待功成翳鳳騎麟把蟠桃摘
　　　水龍吟
當年剪彩垂髫超然便欲為仙去世間俗狀人心狡計
不堪同住每坐空山獨臨古澗神閒意寓想瀛州鷄犬
蓬萊猿鶴應悵望門前路　自昔侯王將相㡬畨成落
花飛絮仰天醉眼興雲妙手年華遲莫長揖烟塵静朝
日月誰知幽素正風清麟背星垂海角曉鐘初寤
　　　水調歌頭(懐吴中諸友/)
孔孟化塵土秦漢共丘墟人間美惡如夢試看㡬張書
還是天一地二做出朝三暮四堪笑又堪悲誰憶陶元
亮春酒解饑劬　老將至嵗既晏念春歸停雲親友南
北何以慰離居半村半郭佳處一竹一花生意吾亦愛
吾廬時訪前村酒旋買小溪魚
　　　滿江紅(不敢賦梅賦感梅/)
洞府瑶池多是見桃紅滿地君試問江梅清絶因何抛
棄仙境常如二三月此花不受春風醉被販兒俚婦折
來看添憔悴　泛雪艇摇氷枻溪舘静烟扉閉湏祁寒
徹骨清香透鼻孤竹赤松真我友姚黄魏紫非吾契笑
方壺日夜繞南枝猶多事(淵明云髙峯尋吾契/)
　　　沁園春
　　　　掛黄山圖十二軸恰滿一室覺此身真在黄
　　　　山中也賦此詞寄天都峯下王道者
家在栁塘傍住方壺圖掛黄山覺仙峯六六滿堂峭峻
仙溪六六遶屋潺湲行到水窮坐看雲起只在吾廬尋
丈間非人世但鶴飛深谷猿嘯髙岩　如今老疾蹣跚
向畫裏嬉逰卧裏看甚花開花落悄無人見山南山北
誰似余閒住箇庵兒了些活計月白風清人倚欄山中
友類先秦氣貌後晉衣冠
　　　行香子(臘八日與洪仲簡溪行其夜雪作/)
野店殘冬緑酒春濃念如今此意誰同溪光不盡山翠
無窮有㡬枝梅幾竿竹㡬株松　籃輿乗興薄暮踈鐘望
孤村斜日匆匆夜忩雪陣曉枕雲峯便擁漁簔頂漁笠
作漁翁
　　　又(雪後晚眺/)
策杖溪邉倚杖峯前望瓊林玉樹森然誰家殘雪何處
孤烟向一溪橋一茅店一漁舡　別般天地新様山川喚
家僮訪鶴尋猿山深寺逺雲冷鐘殘喜竹間燈梅間屋
石間泉
　　　水調歌頭
　　　　雪中篘酒却得三十六壺乃酬黄山之神而
　　　　歌以侑之
釀秫小春月取酒雪花晨滿壺挿破浮蟻湧起碧鱗鱗
誰覺東風宻至更帶梅香潛入甕裏浄無塵一見酒之
面便得酒之心　這畨酒未及賓黄山圖就舊日境界
喜重新三十六峯雲嶂三十六溪烟水三十六壺春寄
語黄山道我是境中人
　　　鵲橋仙(欲雪/)
倘來無定浮生如寄休説真非真是道人半睡半醒時
全身在碧霄宫裏　風師四起雲君六合茅舍有何准
擬待他雪陣打忩來旋披起半床紙被
　　　杏花天(有感/)
美人家在江南住每惆悵江南日暮白蘋州畔花無數
還憶瀟湘風度　幸自是斷腸無處怎强作鶯聲燕語
東風占斷秦筝柱也逐落花歸去
　　　减字木蘭花
詩家清絶簷外森然蒼玉節學易無思一笑忩前白玉
妃　何人共説山上青松松上雪更有誰知溪在門前
月在溪
　　　西江月(問松/)
　　　　張文潛詩有東海大松序云土人相傳三代
　　　　時物徐仲車先生和之余意古松之散在天
　　　　地間柱青天而蔽厚地者可以數計周知欲
　　　　合而處之不可得也作松問
天下老松有數人間不記何年海心岳頂寺門前我欲
收成一片　為向此公傳語却教老子随縁龍盤虎踞
負青天豈若吾身親見
　　　卜筭子(立春日賦/)
夏則飲紅泉冬則飱紅术一片新春入手來不費些兒
力　春在水無痕春在山無色李白桃紅未吐時好個
春消息
　　　南鄉子
茅舍起踈烟家在寒溪阿那邉修竹當籬梅當户蕭然
問是堯天是葛天　風雨入新年惟恐春隂咽管絃緑
酒一樽歌一曲人傳不属天仙属散仙
　　　好事近(雪後金叔潤相挽溪行/)
挽我過溪橋請與春風權攝推出雲峯千文照碧溪春
色　別來三度見梅花今日共君説只這溪山十里剰
㡬多風月
　　　又(春有三變曰孟仲季天分四象曰曉夕晝/夜自是而出有不可勝言者矣約而賦之)
風日未全春又是春來風日不出方壺門户見東皇消
息　此時春事苦無多春意最端的却被草芽引去向
栁梢収得(右孟春/)
春早不知春春晚又還無味一㸃日中星鳥想堯民如
醉　不寒不煖杏花天花到半開處正是太平風景為
人間留住(右仲春/)
風雨打黄昏啼殺滿山杜宇到得人間春去問英雄何
處　桃紅李白競春光誰共殘粧語最是梨花一樹照
誰家庭户(右季春/)
閬苑夢囬時忩外數聲啼鳥覺我床前天氣便清明多
少　詩人門户約花開宿蝶悮飛了一段山青水緑作
洞庭春曉(右春晚/)
夾岸隘桃花花下蒼苔如積驀地輕寒一陣上桃花顔
色　東隣西舍絶經過新月是相識白玉欄干斜倚作
蓬山春夕(右春夕/)
　　　滿庭芳(雨中再賦牡丹/)
雲繞花屏天横練帶畫堂三月初三斜風細雨羅幕䕶
輕寒無數天香國色枝枝帶洛浦嵩山燒紅燭呑星日
光射九霞冠　仙宫深㡬許黄鶯問道紫燕窺簾似太
真姊妹半醒微酣湏信生來富貴何曽在草舍茅庵皇
州近扁舟載去春色冠東南(韓魏公詠牡丹云管/絃圍簇生來富貴)
　　　謁金門(使君再招飲牡丹如山坐上賦此/)
簷溜滴都是春歸消息帶雨牡丹無氣力黄鸝愁雨濕
　争看洛陽春色忘却連天草碧南浦緑波雙槳急沙
頭人佇立
　　　玉樓春(贈別孟倉使/)
一片江南春色晚牡丹花謝鶯聲懶問君離恨㡬多長
芳草連天猶覺短　昨夜溪頭新溜滿樽前自起噴龍
管明朝飛棹下錢塘心共白蘋香不斷
　　　摘句
金風玉露洗出乾坤體
頭上青天蕩蕩足下白雲靄和氣自悠揚
造物原來無物有物還應自造人意幾曽平
愛影拈將燈取惜香放下簾遮(賦梅/)
我有春風怎生賣
早春虚過了尚有二分是處春光好收買
蛺蝶引春來杜鵑趣春歸筭何如桃李渾無言説開落
㤀機
　方壺存稿巻四
方壺存稿
　徐誼書
誼頓首再拜叔耕秘正契友誼妄意欲以文學履行上
之於朝前書已常畧陳之矣今移牒州縣使備書吏筆
札就宅上抄録著述又嘗以書嘱南老運幹董督其事
若春間畢事便當從南昌附奏恐州縣未悉此意先自
納之官劵以為紙筆之需辱領畧幸甚百懐續得叙布
不宣誼頓首再拜
