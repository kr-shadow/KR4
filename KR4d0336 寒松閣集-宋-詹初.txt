#+TITLE: 寒松閣集-宋-詹初
#+DATE: 2018-05-12 10:19:39
#+SOURCE: github.com/kanripo/KR4d0336 master 5f6319de                
御製題詹初讀李敬業傳
一語亂唐因李勣討其移阼子誠賢禍成幹蠱千秋烈
何事寒松反快焉
　李勣陛下家事一言成君之過且以貽患家國實為
　千古罪人其子敬業起兵以討偽周事雖無成而忠
　不可沒所謂死有重於泰山者何慘禍之足云若敬
　業者真能幹父之蠱不意勣乃有是子而詹初詩顧
　云乃知成禍者慘禍亦歸躬且序云武氏之立未幾
　而勣之嗣先滅予於此深快天道之有知云云嘻是
　何言耶詹初殆惑於庸俗禍福之見而不知忠烈大
　義千載不朽因題識以斥正之
欽定四庫全書　　　　　集部四
　寒松閣集　　　　　　　别集類三(宋/)
　　提要
　　　　(臣/)等謹按寒松閣集三巻宋詹初撰初字以
　　　　元休寧人始為縣尉以薦入太學為學錄嘗
　　　　上乞辨邪正疏忤韓侂胄罷歸所居曰流塘
　　　　里故其詩文名流塘集宋史藝文志不載諸
　　　　家書目亦不著錄據其子陽跋稱舊有二十
　　　　一巻後燬於火陽於族人處乞得殘本歸而
　　　　藏之又有其十六世孫景鳯十七世孫璧二䟦稱嘉靖
　　　　戊午景鳯等始鋟於木因其讀書之處改名曰寒松
　　　　閣集分為三巻首卷翼學十篇述學問大㫖
　　　　又序經二篇序論語上下篇義如易序卦之
　　　　例次卷為目錄五十五條分上下二篇三巻
　　　　為古今體詩四十九首又附以往來書簡末
　　　　有宋饒魯李士英及明嘉靖間田怡等跋據
　　　　璧跋是集之刻共四十一板此本板數相符
　　　　蓋從刻本題抄也核其立言大旨如與詹體
　　　　仁論道體仁摘其咏水詩野人見清不見水
　　　　却道無水亦無清之句深以為疑蓋不免稍
　　　　涉于禪至翼學大道章所言器理有無之旨
　　　　日錄第一條所言知止運用二段工夫之説
　　　　則又皆力闢釋老觀其日錄載或問尊徳性
　　　　道問學朱子本來自全陸子前面祇尊徳性
　　　　一邊因朱子方走道問學曰此非學者所可輕議則所學實介
　　　　於朱陸之間似明代調停之説其書晚出真偽葢不可知然
　　　　景鳳作詹氏小辨其言駁雜恣肆殊無忌憚
　　　　而此集議論頗醇謹殊不類景鳳所為疑以
　　　　傳疑姑以其言有可取而錄之其所自來存
　　　　而不論可矣厲鶚宋詩紀事所錄初詩即據
　　　　此本蓋亦未敢確指其􁃶惟其字曰以元鶚
　　　　書乃作子元與原跋不合名字世系其子孫
　　　　所述必不誤鶚書蓋傳刻之訛也乾隆四十
　　　　三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　寒松閣集巻一
　　　　　　　　　　　　　宋　詹初　撰
　　翼學
　　　大道章第一
　道即所謂造化之樞紐品彚之根柢者無極太極是
　已大者言舉天地萬物無一不包括於中也以天地
　萬物而根本於一理以一理而散見乎天地萬物所
　以曰大道過此則為老氏之𤣥虛矣首著大道篇所
　以正老氏論道之失而澄道學之源也
大道無形不離乎形大道無聲不離乎聲形聲器也大
道理也外器言理無之也即器為理有之也有無合一
道也道無往不在在天在地在人在物在天地之先而
無始在天地之後而無終
天地雖大道中之物也吾心雖靈自道視之亦物也物
者器也道也者天地之所以大吾心之所以靈者也故
曰道者物之神物者道之寓也以是知道無在無不在
有在者物也道無有無不有有有者物也故君子貴得
道而忘物
　　　原天章第二
道有自乎曰有奚自曰天天與人言乎曰河出圖洛出
書非天不言之言乎天無言聖人者代天而言之然則
求道者必欲求之天不亦逺乎曰天何逺哉天以其心
之生生人人之心即天也心天之體(一本體下有註無/欲而靜吾心自然)
(不着之體/十二字)生天之用也(也下有註無欲而動吾心/自然不窮之用十二字)求天
者求之心不亦近乎
　　　盡人章第三
至大者天也至廣者地也天地之間至貴者人也以人
之小與天地並則不以其形也可知矣故人之所以為
人者必以道道也者至大至貴廓之配天地故人盡人
之道則為人而可以與天地並違人之道則非人而不
可以與天地並矣嗚呼人不可以與天地並則謂其與
禽獸並不可乎
　　　辨時章第四
人有言曰升降者時也余則以為時之升也非時升也
人升之也時之降也非時降也人降之也故三皇生則
皇矣五帝生則帝矣三王生則王矣五伯生則伯矣豈
三代以前之時常升而三代以後之時常降乎存乎其
人而已矣故曰有隕自天志不舎命也
　　　性徳章第五
仁義禮智性之徳也人之生未有不備也不備氣質之
偏非性也性之本然不以偏者欠焉善反之則偏者全
矣故曰仁逺乎哉我欲仁斯仁至矣
　　　學至章第六
道學而已矣學敏而已矣學則知不學則不知也敏則
至不敏則不至也子曰學而時習之不亦説乎又曰我
非生而知之者好古敏以求之者也書曰念終始典于
學則聖人雖生知未有不學也未有不敏也未有不終
於敏也故君子莫大於敏學
　　　克已章第七
或問為學之要曰一問守一之要曰去其二之者而已
二之者何曰已二之者也克已則二者去二者去則一
矣一則純純則久久則聖矣何謂已何謂克曰已者吾
所本無者也克之之功孔子告顔子矣
　　　君臣章第八
孔子曰君使臣以禮臣事君以忠然則臣不忠君将無
禮乎君無禮臣將不忠乎孔子之意正不如是禮者君
之道忠者臣之分君不期臣之忠否也必以禮臣不期
君之禮否也必以忠臣罔忠君猶有盤水加劍之禮况
忠乎君無禮臣雖剖心而不變况禮乎各盡其道而已
矣
或問何謂忠曰有官守者盡其職有言責者盡其言何
謂禮曰禮非但尊爵重禄之也諌行言聽以誠相與禮
之大也君禮臣忠是之謂上下交而志同同非同私也
同其公君有可而臣可不足以為同君有可而臣否不
足以為異是之謂大同大同者理非迹也
　　　上治章第九
斯民也三代之所以直道而行也存乎為人上者有以
治之耳上治之下罔有不治者上治必自自治始反身
脩徳自治之道也先之勞之治人之術也故君子以已
率人則治以令(一本令/作人)率人則否
　　　名儒章第十
儒者人之需也上焉君需之下焉民需之前聖需之以
繼後學需之以開是儒者之道大而儒者之任重也自
孟子後盡儒之實者鮮矣吾聞董揚王韓焉董子近儒
之心揚子近儒之學有其心者義或未盡不失為聖人
之徒有其學者虧其節吾不識所學者何也王文仲自
擬孔子而上十二策志則誕時則昧矣韓子自比孟氏
而三上書兩及門其未逹孟子之進歟明先聖之道繼
先聖之統吾惟周程張矣周程張之後朱子集其成其
大舉其重勝矣生朱子之後者勗乎勗乎吾竊有志焉
而力未之逮也
　　序經
　　　論語上篇
君子之學天徳王道而已矣(一本無/矣字)學而天徳也為政
王道也故學而第一而為政次之為政之道莫先於禮
樂大夫僭禮樂之道壞故八佾次之里仁所以救僭亂
之風也故里仁次之仁之為道困而不失其所亨故公
冶長次之雖在縲絏之中無損於其心也然仁之為道
不惟可處困而實可以履帝位故雍也南面次之人君
之居南面莫善於鑒成憲而莫病於亂舊章故述而不
作次之商紂作聰明以亂舊章者也太伯當其時安其
分可謂至徳也已矣至徳莫大於仁聖而夫子曰我未
見好仁者曰聖人吾不得而見之矣聖人盡性至命者
也惟其難故夫子罕言之利害仁者也害仁無以進於
聖故夫子罕言之鄉黨夫子之常言常行也依乎此則
　一動一靜皆有道而利欲不能害仁可造命可至矣故
上篇以是終焉
　　　論語下篇
禮樂二者不可斯須去身故君子致禮以治躬致樂以
治心先進禮樂之凖也後進禮樂之弊也故聖人從先
進而先進首焉禮樂具則躬心之道得而仁故顔淵次
之仁之為道非但體之於身加之於民可以為政矣故
子路次之仁未體不可以從政也治亦進亂亦進榖則
恥矣故憲問恥次之恥者恥其徒榖也然徒榖不惟下
之人而上之人亦有之衛靈公之為君上失其道者也
然世道之降不特諸侯為然而大夫亦有之季氏伐顓
臾大夫之亂極矣故季氏次之大夫僭諸侯而陪臣僭
大夫亦勢所必致者故陽虎亂而季氏囚天下之亂極
矣小人之道長君子之道消矣微子去之箕子為之奴
比干諫而死消之極也故微子次之繼之以子張者挽
囘君子之道在乎士之自立行而已士行立則可以達
天徳天徳立王道行矣堯舜之中天徳王道之極也聖
賢萬世相傳之心法也故下篇以是終焉
　
　
　
　
　
　
　
　
　
　
　
　
　
　寒松閣集巻一
欽定四庫全書
　寒松閣集卷二
　　　　　　　　　　　　　宋　詹初　撰
　　日録上
靜安而後能慮似與佛氏靜而生慧相近然吾儒却在
前有知止一段工夫在後有運用一段工夫所以不偏
佛氏無此二段工夫秪是死守着一靜所以有空寂之
病
故好而知其惡惡而知其美者天下鮮矣人之家不齊
多應是好惡之偏葢偏於好而不知惡則子弟必致有
驕恣之弊偏於惡而不知好則必致有怨望之弊自天
子以至庶人家之禍多由此興然好惡生於心故公好
惡必先於正心
心無欲則無求正已而不求於人祗是箇無欲無欲則
無累何怨之有凡人有欲則不免於求不遂其求自不
免以此不遂底事累在心下
或問尊徳性道問學朱子本來自是全底陸子前面分
明祗是尊徳性一邊後來因朱子方去道問學曰此非
學者可輕議
君子惟内省不疚所以無惡於志這便是人之所不見
處這便是人之所不可及處
夫子五十而知天命易天道也故五十以學易聖人雖
生知而其學亦未始不循序朱子教人先學論孟而後
中庸意亦如此五十以學易可以無大過矣大過且無
况小過乎
孟懿子問孝曰無違此不但是教之孝實是教之忠忠
孝本自一道故曰孝者所以事君也聖人不曽明説教
他忠而忠之理已黙寓此所以引人於善而人莫知所
以然也聖人之化妙處正在此
約之以禮是約所博之文到身上來
無行不與與下學上逹是一意然聖人此二章本意却
又在予欲無言處聖人教人祗是要人得意忘言亦不
是要人祗於動靜語黙上求之動靜語黙是迹動靜語
黙必有所以然者求之求此而已程子謂聖人之動猶
天然看此動字亦在得其意若祗於動上求之亦是迹
與求之言者無異
聖人之動猶天然則聖人之靜豈不猶天然觀此動字
要活法與四時行百物生一様有不動之妙在中
葢有不知而作之者全章俱就孔子身上言而勉人之
意自具聖人謙已誨人之辭多是如此
程子於申申夭夭章言惟聖人便自有中和之氣朱子
作集註乃置圈外舊常深思不得其故近看子温而厲
章朱子以中和之氣言之則申申夭夭章便自不當以
中和之氣來説註中全體渾然隂陽合徳當與無極而
太極太極動而生陽靜而生隂一動一靜互為其根照
看
禮曰私覿非禮也鄉黨曰私覿愉愉如也此是聖人不
必於違俗處故曰禮從宜使從俗
回也非助我聖人言回不是助我這様底乃是於吾言
無所不悦者言非禮勿視則所視皆禮矣已克禮便是
復非克已之後又去復禮也
居之無倦者必能行之以忠行之以忠者必居之無倦
愛人知人都是就用上説然有用必有體體用二者不
相離
可以為難矣難便是非仁仁逺乎哉我欲仁斯仁至矣
雖不甚易亦自不是難底
仁人既無求生以害人亦必不去求死以成仁求死以
成名是後世矯激之行非仁也仁祗是不失其本心而
已聖人亦未嘗不欲生惡死但其一生一死皆斷以理
而無一毫有我之心所以為仁若必死以求名雖勝於
必生以茍禄者然必之一字便是私意便未免死之或
過
死生斷於理而無期必之心是自仁人言後世若遇難
能以必死自誓便也是箇好人(一本人下有不/可以此論五字)縱是死
傷於勇他還不失其常
三畏雖是畏天命大人聖言却祗是一箇自畏
孟子見梁惠王這一章見孟子打頭便把正經話來説
一毫不肯茍且孟子要正人心此處便見得
廵狩述職舉其行之大者言見其無非為事也春省耕
以下舉其行之小者言見其凡有所行皆無非為事也
居有積倉言其未遷之時富如此行有裹糧言其遷之
時如此裹糧以所積倉之糧裹去也
當是時陽貨先言使當是時貨能先以禮来見孔子亦
必見之而不絶之見貨無下賢之心而欲以術致孔子
也
其日夜之所息平旦之氣言日有日之所息夜有夜之
所息其日夜之所息者至平旦氣清時節無物欲擾之
故有發見而好惡與人相近
心無出入心之神有出入不操則心神放散而不聚操
之則心神聚於内故為入
求放心求此心之神也心之神是箇至虛至靈底祗被
外面物欲來蔽塞了他擾亂耗散了他然後此本然底
神明反晦而心中盡是暗昧(一本昧下有此心一/發祗任伊放去九字)所以
祗知得物欲不知得義理求放心祗是收歛此要放去
底心收歛此要放底心又在麾去此外來物欲物欲去
則心中無所擾亂純是靜底靜則本然之神可以飬全
不失而明由此生矣故義理自然昭著仁心徳也全存
得此心便是仁學問者學問此仁而已故求放心所以
為學問之要
人有不為也而後可以有為不輕易做事底人若做事
决是所當做所能做底所以做必好此以行言夫人不
言言必有中以言言
盡其心一章此是孟子悟入之妙處心者人之神明人
能全此心之神明則於吾心所以神明之本然者便見
之矣既見其本然則於吾本然之所自出者亦無不知
矣性天既無不知則天下事物之理不過是吾此理之
散殊而已其無不知也又何假於言乎葢原頭既明白
則一舉盡在其中自不必求知於事物之末而自無不
知矣
由堯舜至於湯章是孟子的然以道自任處
　　　日錄下
卜式當初以阿意得官後來乃能直諌君子交譏刺之
謂其自知無益於時乃作此二事以塞責然自知無益
而欲塞責這便是好意還勝是以謟為得計全然不顧
人是非者若以君子之道論之固是賣直不足取自小
人中論之却又是他亷恥之心猶未盡泯處
呉氏有一兒纔二三嵗衣以羅縀飾以金銀此甚非養
䝉之道自小以儉養之後來猶怕入於奢以奢養之後
來將如何收拾此必是天資極髙底人後來或自能擺
脱不然鮮有不流於放僻邪侈者矣
門外舊常鑿三塘塘水止而不流今嵗始穿一渠使三
塘相通水常旋轉流通不息(一本息下有覺/有生意四字)名曰流塘
觀此人心亦須要於靜中尋箇流動活潑處
余每常遇事輙自期於心曰無私欲以此去私不知此
一念期必底心便已不是好意且一欲自事事物物上
去求無私則此事物無箇盡底時此私亦無箇去盡底
時是就外面去用功了不知反之於内自有箇無私底
本體事物固也須經厯知其善惡然本等工夫却還在
吾心本體上用功葢吾心本來至虛至明不惟無一毫
私意亦無一毫不知却被外物來掩了他所以有不明
耳祗於此心上摩去這外來掩他底私欲這本來底自
在其明如鏡自無所不知矣明則事至物來皆有理以
處之不期其無私而自無私矣不然祗去外面求之全
然不到心上來用功與吾心終是無相干原頭不曽好
得外面縱要他好也自防閑不得許多
或問心上如何用功曰中庸天命之謂性章都說得明明
白白在那裡祗是不曽悟破這一闗放在面前也不識
得
讀書不但是記文義正須要理㑹於心若不㑹理徒記
文義亦祗是記憶之學無得於心
趙普當初佐太祖做出許多好事來後來佐太宗祗是
固位之心不能脱遂有太祖已誤之説甚可嘆息嘗自
言以一本論語佐太祖取定天下至及其老也戒之在
得這一句他自家却正不曽㸔得
程子論詩云費盡一片心用在五字上言作詩之無益
也愚謂詩以理性情祗是道性情之真取以適吾性而
已若字字句句去雕琢出來便覺費力費力便不是性
情之真了且一心攻他亦是玩物喪志之例
李陵降匈奴時分明是畏死後來答蘇武謂别欲立功
以圖報國此全是矯飾之言人臣之功非成事即死事
既不能成事又不能死事除此之外更何功可立
銀隂物火陽物以火銷銀銀便融化此可見陽制隂隂
從陽之義
上午思正心一章不得其意適有客來過急往出迎不
覺失足幾至於蹶因悟心不在焉之義可見心斯須不
檢便是錯底
昔在朝堂時見諸用事者固寵専權之心千計百較去
做究竟是要遂他心中所欲而已只此欲心害事甚大
一要遂其所欲便是國家甚大事他也不顧
寝嘗半夜不寐乃思此是心不定之過因立心必要定
靜然不知立心去靜定這一箇立底念頭却便是動如
何得靜程子曰無欲故靜有主則虛欲客理主無欲即
為理立心要靜要則欲也欲則動也有欲則客便得以
乗主而動擾之如何能靜故學者求靜必須是主靜之
功主靜者以靜為主澄然而無思無慮也無思慮則一
念不動欲何從生靜固靜矣然至於一念之動處又不
可不察靜存動察則不但靜時無欲而動亦無欲靜固
定而動亦定聖人主靜之全功也
朱子是箇有工夫底人陸子是箇天資極髙底人陸子
惟他天資髙所以一覺便見道再不待到事物上去尋
他心上本來底已明則萬物萬事之理皆在其中其於
事事物物不過以吾心之理應之耳朱子却似曽子是
隨事精察力行到一旦豁然貫通時候乃悟一貫之妙
是朱子見道自工夫上寸寸銖銖積來得底陸子自他
本然知覺上一合下便得底此可見二公之論不同者
乃是二公之資質不同各就其所得者而言也就各人
資質用功所以有敏鈍之異然至其俱能入道處則又
是一般陸子自知覺上盡見得底固此道朱子自事物
上窮究至貫通處亦是此道所謂及其成功則一也然
學者用功若是資質至髙底固應學陸子若是尋常學
者祗當傍朱子作工夫為是
大凡作事須看已力量何如
人立志不可不大處心不可不小志不大則器量𥚹淺
規模狹隘不能大作用心不小則放肆而不知謹慎一
作事便敗亦成不得大事
人有過切不可自掩人非聖人不能無過且吾有過而
吾能改之雖與人知何害改之則此時雖有過後來猶
可望至於無過若不與人知則此人便無心去改過祗
去掩過上作工夫矣况過又不能掩而人必知之掩之
又掩而不知改則過日長必至於過大而不可掩底田
地
向學之心不可不急求成之心不可不緩至於成學之
功不可緩亦不可急緩則怠惰而無功急則進鋭而退
速
用心與其巧也寕拙作事與其奢也寕儉發言與其多
也寕少
凡事之成敬而已凡事之敗肆而已敬肆之間有幾存
焉作事者不可不知也
謀大者不計小謀小者不計大大小之分用心之異也
張子十五年學恭而安不成曰學則非安矣曰安則非
學矣所謂安者在涵養以俟其自安而已非力所可學
也故曰雖欲從之末由也已
學以敬為主戒慎恐懼靜而敬也慎獨動而敬也敬者
聖學之所以成始而成終也始之乎立心之始終之乎
篤恭而天下平
君子自立徳以福子孫而已不自立徳而縁引他人之
祖以侈其宗其不智也孰甚焉
予婺人也自慶源至此葢三世矣
程氏之貴也而鮮禮焉
呉氏之至自少微公始也呉氏之中微也久矣有呉伯
駿者父子兄弟姪皆以好學能文著於州里而呉氏之
聲復振君子曰是可以觀有子矣故人不知其父視其
子
黄氏之族朴
凌氏之子孫後世其微矣何以知之積徳不厚
　
　
　寒松閣集卷二
欽定四庫全書
　寒松閣集巻三
　　　　　　　　　　　　　宋　詹初　撰
　　詩
　　　有懷
閒居忽有懷悵然令心恫世人尚浮沉君子難茍同是
以葢世賢飄然返山中棲遲竹林下明道善其躬如何
彼之子居常起波風屈原泣澤畔仲尼悲道窮賢聖尚
如此吾身那可容
　　　春日
白雲冉冉度南園緑柳明花處處然雲物無心心自適
(一本作/自得)優游無我我忘年
　　　新春
嵗月新更又一春迎春還是舊年人願除舊妄生新意
端與新年日日新
　　　秋至
方趂夏日永不知秋已清秋清嵗即晚吾道終何成
　　　訓子
呼爾羣兒示爾兒知儉則本立學則智資時逐勿逐古
聖是規守道安貧我所慕思競勢趨豪我心實悲毋謂
放巧毋謂謹癡毋謂惡小乃以自欺毋謂善小棄而不
為為善去惡奮志乗時少壯不力老大何追爾父雖昧
所言則宜永以為訓無為我遺
　　　求心齋
生生天地心吾人秉其真虛靈無一物純然惟元仁如
何彼放失物欲共沉淪客感乃為主本主翳埃塵鑒此
去物欲而求我真純求之真即見端然還在身祗恐物
與欲乗間復來侵念茲心益奮日夜終惟寅戒懼與謹
獨式用存吾神于焉生生意始與天地倫
　　　有感
世道已趨末人心覺更殊逐逐在勢利權勢競吹嘘忠
言翻為怨成風在謟諛謟諛勢立至勢去還躊躇小人
誇得志君子思歸歟不忍同世濁深山髙結廬閉門守
吾拙勢利安可居勢利一時榮時過禍及予不如守貧
賤履道常坦如所以介然志三公不易諸
　　　聞杵
靜夜無人語何處送杵聲米以杵而出杵以多而精小
事尚如此况於吾性成所以古聖賢寝食不遑寕
　　　讀李敬業傳
　　敬業勣之子也武氏之立勣成之也武氏之立未
　　幾而勣之嗣先滅予於此深快天道之有知焉
閒笑唐明主深憐李勣忠如何一謟獻便使百年恫武
后興唐亂英公奮義戎那知成禍者禍慘亦歸躬
　　　惜日
吾聞古君子發憤競分隂漫以一朝逸終辜百嵗心嫌
秋晝短入愛夏刻長臨三省吾身過専誠學子參
　　　忩樹
雨過忩前樹天然生意新枝條枯昨日萌蘖長今晨根
本原無改濡滋自有神靜看微物理應識養心真
　　　書懷
小谿流水自悠悠策杖南林入早秋隨地人生俱可樂
浮雲富貴復何求
　　　其二
獨坐終日閉寒廬回首生年五十初嵗月不知垂老至
惟從憤樂自如如
　　　偶成
何須身外更求榮榮在吾身爾自輕但得仁榮真尊爵
榮華世上總虛名
　　　桃花
桃花灼灼鬬春芳一見如雲滿目光不識冬來霜雪徧
芳心爭似竹松長
　　　梅
萬木枯嵗晚寒梅獨不移幽香對白雪清景月明時
　　　心如穀種
人心如榖種生生本無時(無時/不然)雖然有生意培養貴自
知不耘誠為昧揠苗良可悲戒病復有事苗秀實可期
　　　鑿流塘二首
門前鑿三塘流水常不息逝者誠如斯間㫁伊誰忒
舊為沙泥塲今為流水域混混固有源開導吾為徳人
心凝物欲已有猶當克已去心源澄活潑自無塞萬彚
當其前水鑒真明極徘徊此塘濵永為立心則
　　　田居
南開數畝田妻子共鋤耕比嵗頗豐稔仰天歌治宏憂
貧本匪念忘物自怡情遥憶執輿者問津來上平
　　　登聖山(聖山在/流塘南)
摳衣上聖山徘徊四望通下視小區邑上視髙蒼穹小
者吾誠髙髙者吾何從渾渾道無極求之不可窮而欲
窮其際亦曰執一中一中茍在斯卑髙大小同
　　　理氣
理本無象氣為有形氣為理載理以氣乗匪理氣粗匪
氣理𡨕氣以理神理以氣𢎞二者相須其道分明
　　　月
天上一輪影萬輪一輪方是月明真祗尋天上一輪月
水裏萬千何足論
　　　其二
水中月影還是影天上一真影萬川水裏月影人共識
一真誰復見先天
　　　新荷
青荷小小初凌水梗直中虛不着塵為道人心本然處
直虛原與物為因
　　　寒松草閣
　　居之南山有松數百根予構草閣其中名曰寒松
　　草閣構成詩以咏之
數椽草閣構新成四面蒼松入户清霜雪須教長不改
後凋端與爾為盟
　　　讀易
先天本無言有言即後天欲知先天易須在無言前
　　　聞金人入冦
老來不忍聞征戰征戰偏從老嵗聞靜裏追思生亂者
令人無語對斜曛
　　　出心原(心原在/流塘南)
行行渉南原遥望北山岑上有千尺崖下有髙樹林髙
林轉幽隩戞然啼雙禽流水自迅逝白雲澹無心策杖
者誰子閒來坐春隂相逢檡林下擕手谿水濵對之兩
無言悠然鳴素琴素琴清且越暢以披冲襟冲襟良自
爾那知春已深
　　　中道
聖賢自古執其中允執此中萬理通萬理由來心自得
心同方是理大同
　　　聞鶯
忽爾聞鶯語語巧真如簧呼童逐之去不使鳴我傍語
巧是非亂語拙道吾常守道由拙得不仁為巧亡吾寕
道吾拙翻為巧者傷
　　　題岱山水雲幽居(岱山在/流塘東)
幽居避俗氛世事那復聞閒浴池塘水靜㸔山嶺雲雲
自無心出水從有本分水雲真自得吾與爾為羣
　　　寄柳塘汪叔畊三首(邑西/門人)
不聞爾言久因覺我言非欲得爾之善真期爾指歸
　　　其二
久未從君行出門無可去思爾行之善秉燭坐至曙
　　　其三
數月未論心此心覺還真矢以惺惺法始終奉此身
　　　歸田
歸田漫云苦田野樂有餘忙去一犂黍閒來萬巻書食
贍忘帝力理見識心虛隨地平生意從今可自如
　　　奉寄體仁宗叔一首(體仁先生/閩浦城人)
一從示至教日覺舊行非但恨範模逺終為物欲欺有
知無取正積惑總成疑獨有依歸念端然未改移
　　　漫興
秋風獨坐野塘前水上遊魚自有天真意更須何處覓
知音從古在無絃
　　　春歸
生意無端緑滿枝閉門髙臥日遲遲一編周易年年把
門外春歸總不知
　　　題程棲竹居士卷(棲竹不知/何許人)
此翁日日對脩竹竹上風清心亦清髙節有常原自勁
中虛無物本來成美淇君子詩為咏貫嵗聖人禮作盟
林裏七賢真浪跡憐君不慕七賢名
　　　雲掩月
遊雲紛擾混太清蒼茫萬里晦月明豈是貞明能為改
却縁外面縱且横(一本作外/面雲縱横)縱横雲靄盡能撥一輪即
見當天發當天皎皎月照人今古何曽人照月千江萬
江月盡圓千人萬人誰知焉李白江頭捉月死盡笑李
白醉而顛江中那有月可捉舉首獨立空茫然空茫然
月在天古來祗有一心傳休教心外便便言當時豈啻
李白醉江邊
心如明月物如雲心放應為物所分欲反此心須去物
(一本缺/末句)原來還自在天君
　　　沐浴
暮春河水暖春暉浴罷悠悠自坐磯弄柳乗風興未盡
髙歌一曲日西歸
　　　其二
閒浴谿頭靜自居此身已濯心何如此心欲濯靜中去
靜定由來物自除
　　　感嘆
嵗月蹉跎六十乗嗟予徳業竟何能善無一得過恒有
力盡千般志尚𢎞學易一編終法孔反身三省死如曽
漫嘲吾老成衰朽定舉全仁重任勝
　　　寄黄直卿(黄勉齋/先生)
憶昔年猶壯廬山侍讀書叨為三友末相隔廿年餘君
道多朋合余非獨索居縁茲君日益余昧愈成愚
　　　觀春
萬木春來花滿枝忽來忽去迭無時此中還有此中意
説向傍人人不知
　　　書白樂天琵琶行後
潯陽夜泊送客船船上誰人白樂天坐聞一曲琵琶奏
青衫何用涕泗漣豈知通窮良有命君子當之無怨焉
虚使歌行世上傳
　　　松竹
青翠春來未見竒麗紅正是夭夭時霜寒十月花開盡
祗有松筠秀舊枝
　　　附
　　先君子自朝歸日惟與海内名賢以講明斯道為
　　汲汲所著凡二十一巻陽不孝不能嗣守遭家燬
　　悉為煨燼嗚呼恨哉後二載之宗大叔體仁先生
　　孫處見此數紙陽淚下以故告乞歸装為一巻藏
　　於家以少存世守永念之意云
　　　　　　　　　　　　　不肖男陽稽顙
　　夫海陽稱古東南鄒魯然陳隋以前文獻葢靡得
　　而徴云自少微呉氏誕以芳詠徽扇唐風而文藻
　　斌斌乎麗以則矣厥後探竒振響雖代有名家而
　　躬師孔孟之學絀焉至宋朱子則紹前修實啓星
　　源維時海陽亦有竹洲柳塘諸子然辭賦之外無
　　聞已先公乃能子然歸闡正宗不為紛披風什之
　　談即心鳴道儉徳矜行韜玉而弗衒焉其後若程
　　若陳若倪若趙繼踵林立斯道彌章而海陽理學
　　遂甲諸邑葢未始非吾家導源之力也夫由孔孟
　　迄宋厯載千餘而理學不著乃至今復數百年紛
　　以同異朱陸讐論靡决抑又何者先公則獨殫厥
　　微𦕈而以鈍敏原之識者以為是不啻開一邑道
　　統而天下彈射異同之議且定於斯葢非虚言也
　　廼者海陽又駸駸耽藻翰而左理學矣雖吾家承
　　國學公後厥有聲者亦往往以此斯又箕裘之流
　　也夫其先人敦學力行而其後乃欲以辭賦稱豈
　　不殆哉于是與族子璧謀再鐫之以正舊學而去
　　年龍翁王夫子見之謂尤有裨於天下里人汪呉
　　子并深贊焉乃遂以戊午三月朔刻於寒松草閣
　　閣即先公讀書故址也十六世孫景鳳記事
　　是集族舊有刻今湮毁幾無傳者將二百年戊午
　　之春與族叔景鳳謀再刻之葢將因是以紹前芳
　　非徒刻書爾也刻成族長老皆曰海陽理學實自
　　先公始乃其後有程金陳趙然四賢書今與日月
　　並而先公顧冺沒焉則是刻固不可緩矣或曰四
　　賢書遺後者良多而又有刻本故人得誦之先生
　　書既少而又鮮刻本人罕得見是以無所聞嗚呼
　　茲吾子孫之罪也夫先祖有善而不知不明也知
　　而不傳不仁也吾安得不傳吾先祖之美以自䧟
　　不仁之罪哉是集刻分三巻共四十一板十七世
　　孫璧識
　　附録
　　　送族姪以元還家序　　　　　詹體仁
海寕詹子以元予宗姪也以抗疏朝廷言不合世落職
而歸予送之江上藉仁者之號而送之以言曰小人阿
諛茍容故每每與世合君子剛毅自持故每每與世不
合孔子曰嵗寒然後知松栢之後彫也又曰不容然後
見君子以此見吾人不合於時誠不足為輕重矣以元
以孤介之資强毅之操不畏斧鉞挺然舉邪正顯言於
朝而畧不為避諱此其勇何可當也則其為時擯斥宜
矣然則以元所謂松栢所謂君子非乎嗚呼使在朝而
皆君子則去者未必賢使在朝而未必皆君子則去者
賢與否不言可知矣以元抱道積徳固素養於平時然
使能因是益勵初志不為挫屈邪正之説雖不得行於
時而必行於吾心使吾心曉然不紊于以去邪從正則
所謂後彫者於此益見君子之學成其終而天地間至
貴在我矣又何必冠冕趨朝而後為道行為榮顯哉是
為序
　　　答以元書　　　　　　　　　　前人
去冬着令郎來僕適在莆中後過建陽始得與相見叩
其所藴亦頗能記書但恐志意不定為他岐所惑耳使
以元能教以養心之法不使放誕他日必能繼家學不
墜家聲也來寄諸作皆深見道體探極淵微足見心得
之學非區區口耳者所能到也然孔子教顔子則先博
以文後約以禮可見約禮固為要而博文之功亦不可
後所謂博文者非徒記誦經書厯覽子史之謂博也如
博問於師博辨於友皆是博也如孔子問禮問官訪樂
學琴亦皆博也以元其肯下以予言為是乎所教詩俱
好但詠水詩云千江有水千江清清清到底總無形野
人見清不見水却道無水亦無清僕竊疑之以元深思
當自見也且為學固貴心得而博學之功尤不可後使
以元更能先以宏博而後㑹以吾心則孔孟正脉不外
是矣僕老鈍無知者管見如此故妄與以元言之惟以
元努力自强永為斯文作主幸甚所惠糖糕及鞋已收
訖貧中乏物聊具粗葛一疋答貺惟以元其無棄也餘
不宣
　　　寄以元書　　　　　　　　　　前人
不見以元又二年矣近觀所與直卿書足見邇來學問
大進吾道有人如僕潦倒何足言也聞楊(闕/)與以元書
深論徳性之説頗明而盡不知可能寄我一觀否貴鄉
呉邕州為人亦頗剛毅有執聞以元以其赴韓氏之讌
絶不與通問接談此泥其小失而遺其大得也君子與
人當不應如是名為小人未必無善名為君子未能皆
是但觀其大可也如邕州為人使以元能與之交當必
有益自古及今亦未有孤陋寡聞而能成學者自古及
今亦未有非聖人而能事事盡善者以元端居不出不
求名譽於時其為狷介之行可矣如聞見之孤寡何邕
州為人海内名公皆與投交其人於見道之功雖未必
如以元之卓爾而其博聞多見則視以元殊過也願以
元舎其片短取其大長亟亟與之遊茲因貴里公受官
回聊叙衷曲於以元惟以元自愛自重幸甚
　　　與王阮書(九江/人)　　　　　　　章節夫(臨川/人)
領所惠書知執事越還清吉比時有方仲成者不知途
次與相見否近在浦城見有詹初者詹逹甫族人也在
徽州住其人始受縣尉頗有政聲後復薦入太學為學
録以言事罷歸今聞入廬山執事宜往見之不能使之
來葢其人踽涼不阿而足下官尊渠必不肯來見耳僕
與居四旬頗得其情其論道以心得為主不在多言其
作事以誠心為主不在人知性狷介操守甚定既不與
物競亦不屑屑與時輩往來此其所為雖未免有偏然
操持如是亦可敬也執事若能接引之日與之處必能
為吾道一助孔子言不得中行而與之必也狂狷乎執
事鋭意於道此人誠不可畧也吾人為學雖在自力然
朋友之功實不可少僕近時以得此人為幸故惓惓與
執事言之諒執事必能物色之矣所委松齋序遲兩月
方能脱稿容再呈上茲不備
　　　䟦
以元先生時邪正紊亂極矣而先生乃有乞辨邪正一
疏而又推而本諸人君之心真所謂敢犯時諱而不顧
者也古君子所以困窮終身而不與時合者每每在此
先生既往而其嗣陽以先生所著翼學見示謂此乃得
之煨燼之餘者嗚呼使先生之書悉存於世其為後學
之利不益溥哉雖然其書雖少而道則大其詞雖近而
㫖則逺究其淵源深得程朱之秘㫖而引而不發者也
學者究心於此而能有以知其逺且大焉則於道也亦
庶幾矣後學饒魯識
　　　跋
以元先生作冷官七年而乞辨邪正一疏又與時貴不
協遂罷而歸信乎正道之難行也然先生之書雖不得
行於當時而是書之存猶足以傳萬世然則孰謂先生
之道為不行哉李士英識
　　　學録詹先生集後語
余㓜讀論語學而篇人不知而不愠未知其難也及讀
中庸大易以遯世不見知而不悔唯聖者能之屢致難
詞始疑之今老矣求斯人之未見也乃惕然自省曰非
潛龍之確大過獨立其孰能與於斯若李延平先生其
庶乎休邑詹子時鳴寄先世宋學録先生遺言一編屬
余序之余覽玩大意先生篤信紫陽夫子紫陽出延平
之門其私淑斯人乎先生為學録時邪正紊亂極矣乃
上疏乞辨邪正亦可謂獨立不懼既罷而歸入廬山不
出能使當時尊官名士就見而信其不能招之使來非
潛龍確乎遯世無悶之儔與遯世不見知而不悔者依
乎中庸者也先生誠如章君所云狂狷人則亦孔聖之
所與其去中行不逺矣觀翼學諸篇多自得意其論朱
陸同異雖不分明指摘而權衡斟酌詞氣和平温然可
求也後來無所著見葢不求人知其真學延平者乎今
其後人表章遺言固後人之賢亦先生精誠自當發見
不可泯泯也余於是益信學者但正學自立精誠自敦
而人之知不知非所與也時鳴諸君尚善繼述以繩祖
武則吾道不孤矣嘉靖庚申嵗孟春望後學宛陵周怡
書
　　　附手教
　承委序先世髙賢遺訓自揣不宜䙝凟先哲謹書數
　言以見仰止之私若登之末簡不必也
　　　後序
寒松閣集者邑流塘詹氏録其先世宋國録以元先生
論道之書也先生生朱陸二先生之後而能獨窺其際
深有見於顔曽傳道之遲速而謂二先生之天資造詣
實維似之故不以徳性問學異其功不信耳而師心可
謂不勦于世俗之異同以自眩惑其心得者是故翼學
洞天命之原序經得聖人之㫖書録足以騐其通經獨
得之妙事録足以考其居身御物之貞歌詠足以占其
逹性情問遺足以見其厚故舊是皆先生之學得於心
而形於言為其事而有其功者也嗚呼先生之言可以
訓矣説者謂其篤信朱子支離訓話而於聖人之道未
免有間葢有疑于朱子致知格物之説也抑孰知先生
篤信朱子勉勉循循而獨得聖人之奥乎觀其詠月之
詩有曰天上一輪影萬輪一輪方是月明真只尋天上
一輪月水裏萬千何足論于此可以見先生之所藴而
篤信朱子卒以窺聖人心法之精也然則所謂物者果
何物耶所謂格物者果格忠之物格孝之物為盡得一
貫之㫖耶嗚呼先生之言可以訓矣雖然孔孟沒而微
言絶異端起而大義乖厯千餘年不有濓洛闗閩諸君
子出而纘承其後堯舜精一執中之傳幾淪沒而不白
又何有於後儒之紛紛也詹氏夙稱多賢乃今文學彬
彬郁郁操翰躭藻獨先事於脩先世之遺書以圖傳于
不朽可謂有志于本矣等而上之毋徒修先生之書惟
務修先生之行以不愧於先生以訓廸其子孫以無忘
于天下不尤善乎始先生構讀書閣于萬松之間以寒
松名閣今名其集亦曰寒松云嘉靖戊午三月既望鄉
後學還吾汪以湘譔
　　　學録詹先生翼學跋
傳曰士志于功名者富貴不足以累其心志於道徳者
功名不足以累其心富貴鄙人也功名之士古今亦不
多得矧可博望於道徳乎嘉靖丙辰儀習易山中詹子
時鳴偕焉暨秋出其先宋學録先生翼學一冊示余乃
敬復三誦始知先生抱道徳以自重日惟以逹性命窮
天人為心故發之詩章談論皆鑿鑿乎道徳之奥雖其
不欲以此求衒於當時而竟不可韜之於數百載之後
信道在天地間未嘗亡要惟顯晦自有時爾然則先生
其古今道徳之人乎於戲以先生抱道徳乃亦至於今
始聞以新安居山谷中乃復有先生至今隱而未聞則
英賢雋傑以羽翼聖經扶持世道為事者其伏無盡殆
不獨陳倪趙金諸人已也先生視功名何富貴何予也
雖未能逹觀今古處故土而得先生若此則非莫為之
前矣謂世無好人信非君子之言也已里晚學生呉欽
儀謹跋
　　　書詹國録先生集後
予友詹子時鳴刻其先國録公集成予得而讀之歎曰
懿哉理學之淵微也其經學之緒論乎新安自紫陽倡
明道脉而胡陳倪趙相繼林立遂為東南文獻稱首未
始聞有先生也微斯集則先生或幾乎晦矣今其集中
探研道玅則根極本原品藻經疑則直陳指要隨事日
録則體騐益親適興詩篇則性靈攸發其諸閎中肆外
流於既溢者乎非深造有得者葢莫之或能也紫陽之
紹響非先生其誰與時鳴以遺帙散失先徳冺蔑是懼
校而刻之使後學知新安之有先生者時鳴之力也誦
法躬行觀者烏容已於興起哉詹故多英雋望於邑中
地以流塘名者實自先生始也時鳴穎質竒志方嚮於
用而乃汲汲於表揚先世之遺文則其賢固可識矣嘉
靖戊午秋七月朔鄉後學呉景明識于文江草堂
　
　
　
　
　
　
　
　
　
　
　
　
　
　
　寒松閣集巻三
