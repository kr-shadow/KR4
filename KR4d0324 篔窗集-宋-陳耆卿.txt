#+TITLE: 篔窗集-宋-陳耆卿
#+DATE: 2016-06-11 12:25:01
#+SOURCE: github.com/kanripo/KR4d0324 master ecf32b28                
欽定四庫全書　　　　　集部四
　提要
　　篔窻集十巻　　　　　别集類三(宋/)
　　　　(臣/)等謹案篔窻集十巻宋陳耆卿撰耆卿有
　　　　赤城志已著録考呉子良荆溪林下偶談云
　　　　葉適汲引後進以文字之傳未有所屬晩得
　　　　耆卿即傾倒付囑之時士論猶未厭適舉東
　　　　坡太息一篇為證謂他日終當論定其後纔
　　　　十數年世上文字日益衰落而耆卿卓然為
　　　　學者所宗又云耆卿四六理趣深而光燄長
　　　　以文人之筆藻立儒者之典刑合歐蘓王為
　　　　一家適深歎賞之核以適所作耆卿集序稱
　　　　許甚至知子良所言為不誣謝鐸赤城新志
　　　　亦稱其文疆塲甚寛而歩武甚的惟車若水
　　　　為耆卿弟子所著脚氣集則曰予登篔窻先
　　　　生門方逾弱冠荆溪呉名輔(案名輔即是/子良之字)先
　　　　從篔窻已登科相與作為新様古文每一篇
　　　　出交相諛佞以為文章有格歸呈先祖乃不
　　　　悦私意謂先祖八十有餘必是老拙曉不得
　　　　文字顧首顧尾有間有架且造語俊爽皆與
　　　　老拙不合也既而先祖與篔窻皆即世吾始
　　　　思六經不如此韓文不如此歐蘓不如此始
　　　　知其非云云其持論獨異今觀其集雖當南
　　　　渡後文體衰敗之餘未能盡除積習然其縱
　　　　横馳驟而一歸之于法度實有灝氣行乎其
　　　　間非嘽緩之音所可比宜其與適代興矣讀
　　　　書附志載所著篔窻初集三十巻續集三十
　　　　八巻宋史藝文志馬端臨經籍考已不著録
　　　　世亦久無傳本今從永樂大典中採掇薈粹
　　　　共得文一百三十一篇詩三十八篇詞四篇
　　　　中如林下偶談所稱代謝希孟上錢相啓㳺
　　　　中鴻諡議之類均已亡缺蓋所存僅十之一
　　　　二矣謹釐正訛舛録為十巻俾不終就湮没
　　　　其葉適呉子良序跋及耆卿自序仍録置前
　　　　後庻有以攷見其大畧焉乾隆四十六年九
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
序
建安中徐陳應劉爭飾詞藻見稱於時識者謂兩京餘
澤由七子尚存自後文體變落雖工愈下雖麗益靡古
風不復者幾數百年元祐初黄秦晁張各擅毫墨待價
而顯許之者以為古人大文頼數君復見及夫紛紜於
紹述埋沒於播遷異等不越宏詞髙第僅止科舉前代
遺文風流冺絶又百有餘年矣文之廢興與治消長亦
豈細故哉建安元祐恍然再覩蓋未易以常情限也若
夫出竒吐穎何地無材近宗歐曾髙揖秦漢未脱摹擬
之習徒為陵肆之資所知不深自好已甚欲周目前之
用固難矣又安能及逺乎君之於文涉獵既多培蘊亦
厚規制廣而宻波瀾浩而平錯綜應㑹緯經勻等膏潤
枯筆之後安徐窘步之末若是則薦之廟郊而王度美
藏之林藪而幽願愜矣至於審其所從不求强同量其
所與毋為易得趨捨一心之信否臧百世之公則何止
於建安元祐之文也葉適序
續集序
文有統緒有氣脈統緒植於正而綿延枝派旁出者無
與也氣脈培之厚而盛大華藻外飾者無與也六籍尚
矣非直以文稱而言文者輙先焉不曰統緒之端氣脈
之元乎自周以降文莫盛於漢唐宋漢之文以賈馬倡
接之者更生子雲孟堅其徒也唐之文以韓柳倡接之
者習之持正其徒也宋東都之文以歐蘇曾倡接之者
旡咎無己文潜其徒也宋南渡之文以吕葉倡接之者
夀老其徒也夀老少壯時逺叅洙泗近探伊洛沉涵淵
微恢拓廣大固已下視筆墨町畦矣及夫滿而出之則
波浩渺而濤起伏麓秀欝而峯崚嶒户管攝而樞運轉
輿衛設而冠冕雍容其竒也非怪其麗也非靡其宻也
不亂其疎也不㫁其周旋乎賈馬韓桞歐蘇曾之間疆
埸甚寛而步武甚的也不幸吕公不及見而葉公晩見
之驚詫起立為序其所著論孟紀蒙若干巻篔窻初集
若干巻以為學游謝而文晁張也至其獨得於古聖賢
者中夜授垂死囑焉而曰吾向以語吕公伯恭今以語
夀老四十年矣葉公既沒篔窻之文遂巋然為世宗盖
其統緒正而氣脈厚也自元祐後談理者祖程論文者
宗蘇而理與文分為二吕公病其然思融㑹之故吕公
之文早葩而晚實逮至葉公窮髙極深精妙卓特備天
地之竒變而隻字半簡無虛設者夀老一見亦奮躍䇿
而追之幾及焉然則所謂統緒正而氣脈厚也又豈直
文而已余十六從篔窻二十四從葉公公亦以囑篔窻
者囑予也惰不復進毎遐想太息之故於篔窻初集既
以鋟之海陵而今復併其續集鋟之豫章使夫統緒氣
脈之傳來者尚有考也呉子良序
自序
予八九歲學屬文十二入鄉校先生長者以其粗工舉
業亟進之他未知學也已而杜門銜恤去秋賦逺甚始
得肆其力於古今如登崑崙璆琳珩璜爛目萬狀欲與
之敵而應答不暇於是知作文之難詩咏性情非有感
觸不作他文雖强作亦不多見四六之浮至於家臯䕫
而人稷契讀之欲噦予心病焉㑹四五郡侯連以牋翰
為囑辭不獲命涉筆無休時今數之不啻千百矣予三
十五竊末第人視之未為甚暮然老態先白卧病日十
九或謂予技癢役其形而然予思之誠是也獨以疇昔
勞瘁不忍付之埃土擇其粗可予懷者録藏之今而後
當涵浸乎義理之學詞章之習不惟不敢亦不暇姑志
吾過以諗來者嘉定六年寒食節陳耆卿序
欽定四庫全書
　篔忩集卷一　　　　　　宋　陳耆卿　撰
　論(上/)
　　顔子論
學貴實心貴虛不虛則不實矣是故學者必有所不受
而後可以大受鑑之明也惟其不受塵也惟其不受塵
故能受物之照不然則既染於物若之何受物哉學者
之從聖人亦欲受斯道也游處并合非道不親請問辨
説非道不陳探玩修為非道不思不行夫豈不欲受斯
道而卒又莫之受何也其中先有所受故也夫子道之
至也顔子受道之至者也夫子曰吾與回言終日不違
如愚又曰於吾言無所不悦是顔子能受道矣夫諸子
之在聖門其問聖人者比肩其受教於聖人者比肩非
不簡易明白也而或疑或辨或愠或譏故雖以聖人加
意甄陶畢力鼓鑄猶有未喻者焉顔子獨何為而終日
不違又何為而無所不悦耶此非顔子之自異於諸子
也諸子之心不虛而顔子之心虛也夫心本至虛而有
欲則不虛顔子之虛本於克克則無欲無欲則虛虛則
見天故夫子以天授顔子以天受形神交映骨脉俱融
宜其終日不違而無所不悦也諸子非不欲悦也不能
也顔子非有心於悦也不期悦而自悦也夫豈必言而
後悦未言之前固已悦矣未言悦其道既言悦其言故
顔子之於聖人可以言而亦可以無言也夫其所以至
此者皆自其心之虛者得之不虛則方寸之内皆私欲
也吾困於私欲不暇而何暇於道嗟夫私欲之難去乆
矣非必貨財聲色而後為私也以善視之以善為之而
不能不倚於偏亦私而已矣故為惡之私易見而為善
之私難知孔門之中不以窮逹累志者罕矣由求之徒
既不能不用賢如閔子則又以不用為髙惟顔子不然
用則行而舍則藏焉耳夫必於行者私也必於藏者亦
私也顔子之心無私故不必於行而亦不必於藏惟其
不必於行而亦不必於藏其藏也非隘其行也非肆此
顔子所以幾於夫子而閔子所以不若顔子也夫其斂
形抱影於陋巷之間自樂疑若無此世矣為邦之問何
勤如焉然則陋巷之間未嘗無髙宫廣厦也此顔子之
所以幾於天也天下之以陋巷觀顔子者多矣不以陋
巷觀顔子者顔子之徒也
　　曽子論
悟道者以真見體道者以真力力之至而見不與之俱
是有四肢而無目也見之至而力為之憊是有目而無
四肢也雖然人以目為見而不能見乎目之所不見人
以四肢為力而不能力乎四肢之所不力夫是以必貴
於真見而且貴於真力也夫真力養於百年者也真見
發於一朝者也豈惟一朝雖一噓吸之間可也豈惟百
年雖與天地相終始可也世人知悟道之難而不知體
道之不易以其所謂得於一噓吸者為妙而於天地相
終始之説則悶悶焉夫是以崇見而黜力力之不勝而
見亦錮矣忠恕者曽子之真見也𢎞毅者曽子之真力
也夫曽子以一唯而代萬夫之賸説則其見亦卓矣何
懼乎學之不竟而徒致其力哉吁此曽子之所以為善
學而獨得乎聖人之髓者也曽子嘗曰尊其所聞則髙
明矣行其所知則光大矣忠恕者曽子之所知而𢎞毅
者所以行之也𢎞毅之不足力之不至則雖以曽子能
無憂乎故曰仁以為己任死而後已死而後已者不死
則不已也非所謂與天地相終始者歟蓋天下之大而
難致者莫如仁而其近且易入者莫如孝曽子以孝行
仁者也所謂本立而道生者也於是求之可以為近矣
而猶曰逺焉猶曰死而後已焉則學之不如曽子者其
可以己乎見之未及乎曽子者其可以己乎嗚呼使簀
而未易吾知其猶未已矣使手足而未啓吾知其猶未
已矣簀已易矣手足已啓矣從而已之無愧也雖然曽
子可已也曽子之道不可以己也後曽子者能為曽子
之孝則曽子常在目矣能為曽子之𢎞毅則曽子亦常
在目矣聖門諸子之末流皆未免有弊而惟曽子獨無
弊得不以真見真力也哉或曰以曽子之力較之顔子
則何如曰既竭吾才則顔子亦嘗用力矣然顔子之力
施之未有見之初曽子之力則持之既有見之後也是
故未見卓爾則顔子之力可施既見卓爾則顔子之力
不可施非不可施也施之之至而將造於不施之地也
若曽子則無時而不施矣其所以然則以見之未及顔
子故也此所以操之執之期於死而無斁歟曽子始終
用力者也顔子始用力者也孔子不假力者也學者未
能如孔則學顔可也未能如顔則學曽可也
　　朋黨論
昔讀魯論至君子小人和同周比之際未嘗不太息也
和近於同然和有安輯之意焉同則迎合而已爾周近
於比然周有普徧之意焉比則阿黨而已爾果若是易
有比有同人何也曰聖人非惡於同與比也惡其茍也
夫均為同與比而所以為同與比者不齊焉是故同于
門則无咎同于郊則无悔而同于宗則吝比自内則正
吉外比之亦正吉而比之无首則㐫然則同與比未可
盡黜也世或因魯論之語而盡黜之繫易非孔子乎昔
九官相遜而至於四岳薦鯀則弗成三千臣惟一心而
至於周公與召公則不悦天下不以四岳為同且比亦
不以召公為不能同且比夫以岳比鯀誠不可也以召
公比周公何不可者而莫之比何也至後世而朋黨之
事起小則亡身而甚則亡其國其所謂同與比者非復
雜乎大易之所許而已純乎魯論之所嫉矣無望其為
周公召公而視四岳之與鯀又大有逕庭矣吾不知曰
同曰比曰朋黨是三者其果異邪抑名異而實相近邪
由後世觀之朋黨非矣而前輩又曰小人無朋惟君子
則有之但當去小人之偽朋用君子之真朋此又何也
日者抗疏之臣憫士大夫心術議論之偏而預為吾國
之慮亟聞宸扆求風厲一新之且曰仇隙既開將成黨
與至哉斯言蓋欲折木於萌芽而障隄於㳙滴也然吾
有疑焉所惡於黨與者謂其各務立異以求勝也然事
難茍異亦難茍同今將絶其立異之私則必流為茍同
之習異則一是一非猶有擇焉同則無是無非愈難執
焉夫至理如圓鏡其不明者有以翳之也去其翳則明
矣然則所以為至理之翳者非私乎但絶其私而毋較
其異同庶幾與古聖賢之言合矣
　　張耳陳餘論
君子重信義而輕利害利害非可輕也蓋以信義為重
則必以利害為輕事君處友同此道耳耳餘之起首從
陳王既從陳王則終其身可也未幾怨其不大用已遂
導武臣以自王於趙則耳為丞相餘為大將軍矣自是
而後甘心於趙王可也邯郸之變借曰無所措手亦何
愛一死不以致臣節於王哉乃以一時之計僥倖免禍
復相趙歇其相趙歇猶夫武臣也猶夫陳勝也利之所
在雖一日而十易其主不以為怪豈但三乎觀二人初
相結時號刎頸交自鉅鹿之後則若與之不共戴天矣
趙王餘之君也耳餘之同列也鉅鹿之圍燕齊楚之救
兵至焉餘獨髙卧而不恤可乎借使力弱而死於兵亦
當然者士君子之行事固不計成敗也此隙一開更相
仇惡餘一解印綬耳遂從而收之耳一為常山王餘遂
結田榮以襲之餘一為代王耳遂輔漢以擊死之大抵
一迫於利害無所不至疇昔刎頸之言能復記否韓退
之誌柳子厚墓云夫平居里巷相慕悦酒食游戱相徵
逐詡詡强笑語以相取下握手出肺肝相視指天日涕
泣誓生死不忍背負真若可信一但臨小利害僅如毛
髪許反眼若不相識反擠之又下石焉者皆是也吁其
耳餘之謂歟雖然泜水之斬耳誠薄義究其源流則亦
餘有以先之二子又不為無辨
　　韓信論
鷙鳥百不如一鶚髙帝諸將固多其所與取天下者實
一韓信耳大才不可小使漢之連敖都尉與楚之郎中
相去幾何哉此蕭何之薦韓信非大將不止而信之見
用於漢非大將不就也大凡料事在識處事在謀信之
識見於登壇與帝荅問之時而其謀見於請兵三萬人
之日夫信甞事羽事羽非不欲佐羽也顧羽非可佐者
耳其言匹夫勇婦人仁怙威背約等事及髙帝所以寛
仁得人心之大略真如老吏鞫囚彼曲此直較然如日
不待垓下之戰而勝負已判矣此信之所以捨楚歸漢
也從信之策定三秦矣自髙帝彭城置酒之驕而其事
幾敗蓋是時欣翳已降楚而齊趙魏亦皆與楚和矣非
信發兵與帝破楚京索而以身下諸國亦曰殆哉夫滎
陽京索乃漢與羽相持之地而諸國之下專藉信力前
輩謂韓信將兵惜不與項羽一戰不知信以不戰戰羽
而帝以不用用信夫欲㧞大木不先去其枝葉則根本
亦未易摇楚者根本諸國者枝葉也故信專為帝一意
下諸國以孤羽之援而帝獨與羽相持於滎陽成臯以
扼羽之衝然後羽可圖蓋非信無以下諸國有信而不
使之下諸國帝雖與羽相持其氣索矣是信之所以有
功於帝者正在於不與羽戰見得有區畫處未可以為
疑也然按史記帝紀垓下之戰信未嘗不與其云淮隂
侯將三十萬皇帝在後淮隂先合不利却孔將軍費將
軍縱楚兵不利淮隂侯復乗之大敗垓下則信之在戰
明矣其所以在戰不利者非必誠不利也信之兵用竒
疑兵下魏拔幟下趙水嚢下齊之類是也其所謂不利
者安知其不陽敗隂誘而因以權破之哉是信未嘗不
與羽戰也夫前此不與之戰而今與之戰何也曰已下
諸國也諸國未下則一力於諸國而未暇及楚諸國既
下則可以併力於楚矣要皆有深意也雖然信之智能
謀天下而不能謀身又何歟帝之取天下雖不可一日
無信亦不能一日不疑信惟其不可一日無故不能一
日不疑也人謂帝之疑信始於齊王之封而終於固陵
之㑹以予觀之奚特此時哉自其請兵三萬籌筴了了
帝見其處天下事若几上肉心雖喜之亦甚畏之矣一
下魏代即收其精兵詣滎陽惟恐其兵之多此一疑也
下趙燕則晨自稱漢使即其卧奪之印符惟恐其權之
固耳此二疑也至於請為假王而繼以真王之命則其
疑遂成至於固陵不㑹則其疑遂深前二事帝猶能制
信後二事則帝不能制信而反為信所制封齊割地之
時帝之心已勃勃乎不可遏矣特勢未可耳故項羽一
死即奪齊而與之楚變告一上即奪楚而侯之淮隂蓋
將以奔走之馳逐之使不得一日無事以嬉當是時帝
既疑信而信亦不堪其困雖欲不反不可得也雖欲不
誅亦不可得也嗚呼信不反帝於羣雄角逐之時而反
帝於天下既定之日壯闢蒯通老從陳豨固可罪亦可
哀矣向使帝也稍録舊恩略鋤新忿推誠而復王之未
至有末年無聊之舉也蓋惟疑之甚故去之亟信不去
帝不得髙枕而卧嘻其甚哉
欽定四庫全書
　篔窓集巻二　　　　　　宋　陳耆卿　撰
　論(下/)
　　酈食其論
論天下之事易識天下之勢難陳留敖倉地要粟多盖
漢初𦂳切之處不先據此則本散而易潰酈食其力為
帝言之就二者論則陳留為小而敖倉為大入陳留所
以謀秦據敖倉所以謀楚秦易破故陳留之入不旋踵
而至覇上楚難摇故敖倉之守必至於屢嵗而不决焉
然當是時楚兵甚强漢勢尚弱漢之得以制楚而楚之
猶有所忌於漢者敖倉之力也不然則楚固得以氣喝
力恐直擣其虛矣其後彭城之敗韓信既收兵來㑹則
亟築甬道屬河以取敖倉粟成皐之挑戰大司馬咎長
史欣一自剄則復取成皐軍廣武取敖倉食是知敖倉
漢之命一日無敖倉則一日無漢髙帝智不及此食其
實有以發之下齊之䇿尤為雄偉其剖判楚漢曲直理
亦甚眀宜田廣之俛首順聴然不免使韓信之襲齊而
至於受烹者眀於謀漢闇於謀已也夫信於是時虜魏
豹下趙代斬陳餘降燕王威靈所加易於破竹所未下
者獨齊爾盖以其國大勢強謹之重之而未容輕發也
食其一旦以片語下之已之所躊躇而不足者人乃神
速而有餘則信亦無以取重於漢雖欲不襲齊盖不可
得食其亦惟知己之辯可以折齊而不知信之詐足以
賣已是以就烹嗚呼先下齊者食其也後襲齊者信也
使食其之言未入則齊之備固未懈而信之兵固未可
向發蹤指示者烹而因人成事者王事之有幸不幸如
此哉然則食其固可念而信亦可恥甚矣
　　陳平周勃王陵論
誅諸吕事是王陵者非平勃是平勃者復非王陵要皆
一偏之見大凡人才固要相濟髙帝遺命必欲以平助
陵而又以平制勃則平勃之不可無陵猶陵之不可無
平勃也夫明大義當有正論定大難當有沉幾諸吕之
王髙后未敢専決而以問三子其心猶有所忌也使三
子者括囊隂拱無一語畧攻其非則是吕后忌三子而
三子乃以無可忌示之一决藩籬封王者豈特四人而
已故陵奮不顧身以争之髙皇帝之神靈皦如天日而
吕后則竊者之夜行爾陵死不恨奪之相何足道哉然
陵之術可用於陵而不可盡用於平勃夫樊噲之憾吕
嬃之譛吕氏磨牙於平勃久矣特未有以發爾若又效
王陵之争則以舊郄雜新忿寧免於誅縱不顯於此事
誅豈不能旁摭他故以誅之邪夫二子誅不辭也為漢
惜也或謂舉事計是非不計成敗使王陵以死争平勃
復以死争吕氏一日尸三子於朝三子雖死而大義固
已立天下之義士將四面並起而亡吕氏矣不知夫能
死非難處死實難三子非不能死也顧其時未可爾盖
君子之死有以有益於國而死有以智力已竭無可奈
何而死諸吕雖王猶有可圖漢氏雖危猶有可續未畫
一計未施一術而俛首以死是適以激變稔禍爾安在
其為能死哉借使吕后未誅三子而姑奪之權今日陵
謝病免眀日平謝病免又眀日勃謝病免一人去位則
以吕氏一人居之囘環四顧盡在掌握漢之事去矣且
陵爭諸吕之後退處十年自杜門不朝請之外有何巧
哉若二子效之又可知矣然則王陵未可非而平勃亦
未為不是也平勃雖均為誅諸吕而勃又與平不同平
性狡詐故多避禍求全勃性剛直故多犯難不顧文帝
錢榖之問平對勃不對王陵背約之問平對勃不對對
者未優不對者未劣也盖平未當難時善於自解有急
則委之他人勃未當難時辯不如平有急則自任甚確辯
不如平者少文也自任甚確者重厚也故誅諸吕時平
嘗安徐勃嘗急迫平不入北軍而勃入北軍使北軍有
變則勃先及矣平不諭謁者而勃諭謁者若不受則勃先
及矣平専以難者遺勃而自處以易後來相位之遜雖
欲不遜亦不可得也勃知已之位在平上者以功大爾
豈知所以犯帝之忌而取捕逮之辱者亦以此哉然勃
亦有以自取之也逺權退勢出於㔾則善出於君上之
迫促則已非矣陳丞相卒上復用勃為相亦以資歴功
勞無以易勃故爾要亦有不得已焉者也十餘月而遣
歸則本心見矣夫為丞相不自抽身而待其君之遣則
已可哂矣為勃之計惟有深藏逺蹈而被甲以見守尉
果何為者邪借使漢家欲戮一退休之相甲胡足以禦
之然則勃非能反者特不學而愚爾使文帝諒其愚則
自可以保其不反逮治之事何待薄太后提絮詰責而
後止哉故嘗謂文帝平生寛厚惟誅薄昭逮周勃二事
最忍然就二者較之薄昭罪已著則誅之猶有說周勃
反未眀則治之無名世謂文帝能保全周勃而宣帝不
能保全霍光以是為優劣不知諸霍之炎真有危漢之
理以勃之重厚無能而又已謝事就國氣象衰落自危
不暇而何暇危漢使帝無捕治一事是真保全勃矣既
捕治之則何保全之有哉惜也以帝之寛厚而猶少恩
若是也
　　樊噲論
漢初勇士無如噲噲之勇無大於持盾入楚營及排闥
入禁中之事戰伐不足道也然持盾事足以脫帝之難
而重帝之信排闥事雖足以解帝之惑而亦足以招帝
之疑譬如家有悍僕以之禦侮他人則可若主有過直
入其帷而諫之縱曰朴忠其主亦已畏之矣髙帝笑而
起其中以為如何哉此固疾時之譛所由入也然則帝
之欲殺噲其豪壮强直自可忌爾
　　盧綰論
人主之報舊恩當厚以賜予不當假以封爵綰之與帝
不過曰生同日居同里及壯而學書相愛爾初非有運
籌帷幄之助攻城野戰之勇也以信越之徒勳績如許
僅得一王封而猶闗鑰隄防若冦盜綰獨何為而王綰
王則凡帝布衣之交其可王者多矣白馬之盟曰非劉
氏不王非有功不侯夫不可以無功而侯况可以無功
王乎髙祖善於律後人而不善於律其身異時四吕之
王安知其不以是藉口也
　　周亞夫申屠嘉論
讀周亞夫傳見文帝所以重將之權讀申屠嘉傳見文
帝所以重相之權將相之尊次天子將相不重則天子
亦輕此投䑕忌器之說也夫以堂堂天子之尊一入軍
門而使之按轡徐行無異臣僕寵一私昵誰敢與君抗
而摧拉困挫瀕於死而後釋之人皆以為二子之難盖
不知文帝之所以為難爾有文帝則足以容二子無文
帝則二子雖欲為二子而不能夫文帝非不能自尊而
卑將相也顧其所以尊將相者乃所以尊已也易曰謙
尊而光卑而不可踰夫惟其謙故有尊而光之理惟其
卑故有不可踰之理世謂文帝之治尚寛不知其振舉
朝綱尊强國體精采凛然銷姦褫惡盖有合於乾徳之
剛而非懈怠縱弛以為寛者也景帝見識不眀故疑心
一開大臣不得展手伸足文帝任亞夫則景帝殺亞夫
文帝任嘉則景帝亦殺嘉二子在文帝時如在天池在
景帝時如在樊罟非二子前後相反時使然也景帝之
待二子誠失矣而二子亦有以致之大凡氣强無學慮
直少謀未必不為身患宰相職業以格心為主不以矯
激亢訐為功以景帝之忌刻二子無以化導融液之而
與力爭於事為之末則亦宜其扞格而不終也况夫取
箸之傲未免以私情而虧公禮悔不先斬錯之說又未
免以小忿而忘大敬嗚呼已伸者難屈已亢者難下景
帝之不能容亦文帝之能容有以致之耳盖惟二子得
容於文帝而遂以其事文帝者事景帝其氣益張不可
收斂則其死宜矣觀此不獨見文景二君體貎大臣之
輕重而亞夫嘉之相業可以夷考矣
　　劉向論
劉向學術未醇而心事甚正其學見於事宣帝其心見
於事元成夫神僊黄金乃秦皇漢武之所以亂亡者向
以通逹能文應名儒俊材之選召見之初疑有正論禆
益而所獻者淮南鴻寳秘書及鄒衍重道延命方而已
名儒俊才果如是乎推是以徃則所謂講論五經者亦
糠粃土苴爾雖然不遇疾風無以知勁草不遇恭顯王
鳯無以知劉向漢家宗室固多其朴實為漢者特一向
爾惜乎其無沉幾深略也何者去小人之法不在淺躁
方望之堪向等同心輔政其力强其年富可以有為矣
是時恭顯所以疑數子者亦未甚也使有沉幾深略以
圖之未必無成柰何未白語泄先受下獄免官之禍其
啓恭顯之疑一也後上感悟賜望之爵闗内侯而徴堪
向欲以為諫大夫事體方有可囘之漸正宜緩以待之
奈何使外親上變事復以此敗其啓恭顯之疑二也二
疑之餘更相仇敵向等之忿恭顯日力而恭顯之防向
等日深觀向之所以攻恭顯者専以災異而恭顯之所
以攻堪猛者亦以災異地動殆為恭顯此向攻恭顯之
言也以夏寒日青無光為堪猛用事之咎此恭攻堪猛
之言也正人指邪人為邪邪人指正人為邪正不勝邪
則向等不能害恭顯而反為恭顯所害望之死於獄則
失一援矣堪死於瘖則失二援矣盖望之堪尚存向猶
得扳連以成事望之堪既死則向雖獨抱忠腸倀倀然
何所依哉探本窮源則實向等始焉之輕發有以召之
也或曰向之攻王鳯非有所謂語泄之過與外親上變
事之非也胡為向之計終不行而鳯之姦終不去曰不
然恭顯雖擅權未至如王氏之盛而向之攻王氏又無
望之堪猛之助也恭顯之姦本亦可去向不能審其所
以去王鳯之姦既難於去向亦終不可得而去此理之
必然者也大抵去姦之事出於上則易出於下則難以
元成之蔽於恭顯王鳯如彼其極向等欲以口伐代斧
鉞難哉鳯之用事既甚於恭顯而成帝之孱弱復甚於
元帝熟復向傳觀元帝因地震感悟下詔賜望之爵闗
内侯徴堪向欲以為諫大夫是猶能侯望之而徴堪向
也望之自殺天子甚悼恨之乃擢堪為光禄勲堪弟子
猛光禄大夫給事中大見信任是猶能擢堪猛而大信
任之也因楊興諸葛豐之言左遷堪猛暨廟災日蝕乃
召諸前言日變在堪猛者責問是猶能察諸臣之非而
責問之也責問之後徴堪詣行在所拜光禄大夫秩中
二千石領尚書事猛復為大中大夫給事中是猶能冄
徴而以為光禄大夫大中大夫也特帝知之之心不勝
於恭顯讒之之口遂以不終至於成帝則異是矣向奏
洪範五行傳論則曰天子心知向忠精故為鳯兄弟起
此論也然終不能奪王氏權其上諫延陵䟽則曰上甚
感向言而不能從其計其奏新序說苑及上䟽陳法戒
則曰上雖不盡用然内嘉其言常嗟嘆之至於上封事極
言王氏則曰君且休矣吾將思之夫曰休者其真情曰
思者其矯辭也縱帝能思與不思一爾嗚呼唐徳宗不
以盧杞為姦邪而以姜公輔為賣直徳宗之愚惑未足
責也成帝知恭顯之為専擅而惡之矣知向等之為精
忠而喜之矣乃齷齪牽制略不得一引手何哉譬如家
有幼主而强奴悍婢操竊其權主固知其受制有至親
良友告以驅除之說亦已覺其言之善而乃因循茍且
不能早為之計其不終敝於强奴悍婢之手者幾希
　　　劉歆論
歆向之異同有二有談經之異同有用心之異同夫専
門名家正是漢儒之癖歆向雖父子其不肯相襲亦眀
矣一以榖梁一以左氏其觧春秋之辭雖異其欲眀春
秋之意亦豈得異哉奈何向以春秋排王氏歆乃以春
秋附王氏向所上封事指陳春秋災異及於弑君亡國
之語是知簒逆之為大罪矣而歆獨輔莽以簒逆豈左
氏教之耶大凡亂臣賊子之作於世非重有所倚毗則
事不成故必有茍賤無恥之士羽而翼之教之以黼藻
太平興建禮樂塗天下之耳目而簧鼓其視聴乃克有
濟盖所謂孔光張禹之徒皆是也終之者劉歆焉其罪
可勝誅哉故嘗謂焚六藝者不在秦始皇而在漢末之
數子秦始皇焚之而不亡漢末數子用之而亡
　　吳王濞論
養惡如養癰疽養之而不治則將至于不可治逮其不
可治而欲以刃去之未有不潰裂為身害者吳王濞之
惡自髙帝而已萌至文帝而已成至景帝而已固當是
時謀所以去之當有深沉審重之術豈容遽以刃為哉
鼂錯號曰智囊其愚極矣夫髙帝善知人其臨終告呂
后區處參陵平勃輩如神醫料疾半語不爽濞有反相
宜不勞於目擊矣以之告濞而又戒以毋反者盖將逞
已之眀特而驚摧濞志也然是語一出濞知帝之疑已
矣知帝疑已濞亦安得而不自疑乎觀帝告以天下同
姓一家而吳太子之死濞即曰天下一家死長安即𦵏
長安則拊背之言濞已横在胷中一旦有郄則激為此
論爾文帝之時固當陽厚其禮而隂為之所乃自賜几
賜杖之外寂無聞焉夫几杖之賜謂文帝善優容則可
謂文帝善措置則不可何者是時濞已有邪謀帝不審
圖之而徒曰尚恩縱能釋其謀於一時烏能釋其謀於
異日盖恩濞者適所以誤濞而誤濞者適所以自誤也
至景帝時欲一舉而去之則不可矣夫非七國之强不
可去也所以去之者非其道也夫憂七國之變豈特鼂
錯哉在文帝時賈誼固已憂之矣其曰欲天下之治安
莫若衆建諸侯而少其力患諸侯之强且大也故欲割
地定制分齊楚趙燕梁為若干國而廣封諸王之子孫
其地衆而子孫少者則空其國以待其子弟之生天
子無所利焉至於欲舉淮南地以益淮陽而使之禁吴
楚割淮陽二三列城與東郡以益梁而使之扞齊趙計
慮周㣲徃徃切中不若錯之直且疎也其後帝思誼言
復分齊為六分淮南為三以至七國反時吴楚趙與四
齊王舉兵西鄉而梁王扞之卒破七國誼之智有以使
之也使錯能深思熟慮如賈誼之䇿則七國之反亦豈
若是亟哉雖然錯之罪不在於削吴而在於削膠西楚
趙夫膠西楚趙初未有反謀之可言也未有反謀而削
之錯之意固欲因膠西楚趙以令吴而明削地之出於
公爾不知膠西楚趙之削既有以離膠西楚趙之心而
濞又得挾之以號召諸國諸國之從濞宜也盖濞不連
諸國濞亦不能以自反濞之欲反久矣顧無援且無名
耳今既得膠西楚趙之削以為名則可以激怒諸國諸
國既皆畏削則亦不得不皆為濞之援名著援强遂為
漢憂幸城守有梁而主兵有周亞夫不然殆矣錯一死
胡足道哉
欽定四庫全書
　篔窓集巻三　　　　　　宋　陳耆卿　撰
　序
　　論孟紀䝉序
天下不知凡幾書也而能盡天下之書者則莫若論孟
論孟非能盡天下之書也能盡天下之書之理也夫誦
說有限而理無窮獨不見夫萬斛之泉乎汲者愈衆而
來者愈不已也學者之從事於斯也茍不以身體之以
日用推之而徒耳剽目掠唇商齒㩁欲以明理理不明
而反晦譬之逺道聞其逺者未必真知逺也至於足履
之則知逺矣又譬之美味聞其美者未必真知美也至
以口試之則知美矣學者讀聖賢之言而無體驗發明
之益則身自身書自書縱千萬言祗益為贅其何以修
已治人放之四海而凖也予少讀論孟未知其所以讀
逮長知所以讀而未得其趣憂患後屏居杜門乃始深
玩而精索之其初也懵懵然其後也汩汩然又其後也
洋洋然蓋所謂以身體之以日用推之之驗也大而天
地山河細而一飲一食無不徃復省察動静思維故其
熟也頗覺身與書非二物目之在書也書之味固不加
多其不在書也書之味亦不加少坐焉書也立焉書也
凢百語黙作止無非書也嗚呼予之從事於斯也久矣
其得於心者本不可以言語傳也而或不免於言亦姑
以誌吾見之所至而已乃録而藏於巾篋命曰紀䝉俟
予見或日進䝉或日開將删續而是正之非敢以是為
至當不可易之說也或曰論孟之說自魏晉以來枝分
蔓錯亦浩汗已迄于我朝諸老先生然後論定由今視
之至矣盡矣子之譊譊果有以甚異乎諸老先生之說
耶曰予非有甚異乎諸老先生之說也然取足於諸老
先生之說而中無得焉予亦不為也訂於諸老先生之
說以㑹其歸反於吾之心以求其實如斯而已矣程子
曰解經不同處無害只大體貴相似耳此諸老先生所
以教也敬以是謝子之問嘉定辛未仲冬望日天台陳
耆卿序
　　論孟紀䝉後序
予既作論孟紀䝉序尚懼學者求之汎濫而未識夫大
旨也又從而推明之大旨謂何仁義是也易曰立人之
道曰仁與義使仁義常明則孔孟之言不必行矣孔子
罕言仁而孟子兼言義夫豈茍以為異亦各有攸當耳
仁者天地生物之心也天地以仁為生物之心而人亦
得之以為心所謂五常之本大而無所不包者也惟其
大而無所不包也故人罕能之而孔子亦罕言之觀當
時學者之問咸有輕夫仁之心矣而孔子未嘗輕予也
問仲弓則曰不知其仁問由求赤則曰不知其仁問子
文文子則曰未知焉得仁極而至于顔子之好學亦止
曰三月不違仁而已嗚呼使當時學者知聖人不輕予
之意孜孜焉矻矻焉去人欲而還天理則仁之道可以
厯階升堂而馴入於閫奥是罕言者所以深言之也雖
然孔子未言仁之為何物也自孟子以仁為人心而仁
之道明夫明仁之道者孟子也洩仁之藴者亦孟子也
且何獨言仁併與義而言之矣孔子不言義以仁而包
義也孟子兼言義以義而證仁也孟子既言夫孔子之
所罕言而又言夫孔子之所不言豈其得已哉蓋以時
人不知義故也告子孟子之高弟而猶以義為外非惟
不知義且不知仁故孟子兼言之七篇之中多正義之
說也義之說明仁之說亦明矣嗚呼學者其可不求論
孟之大旨乎知仁之一言則足以悟論語之書知義之
一言則足以悟孟子之書又知仁可以該義而義可以
證仁則可以兼悟論孟之書若夫舉一而廢一通於此
而不通於彼奚其悟學者詳之臘月朔日後序
　　送商羲仲倅延平序
仕之門有品級初掇第得簿若尉已乃調丞若郡曺嵗
㑹六受五大官薦乃克改秩秩改注邑法也邑滿得貳
郡亦法也俗重内徃徃以受邑為不得已既又以貳郡
為恥賢而獲於上者不問反是則亦縻日引月聲哀當
路求所謂院若轄者噫院若轄非尊也貳郡非卑也栖
栖然以一出入為喜戚奚其隘惜乎無以商君之事告
者初君之官定海也有聲賢而獲於上矣咸謂合在朝
廷伸眉吐氣君若不以為意其所調則劒浦之治中也
自當時之惑者不以為疎則以為激不知君之心如行
雲流水遇物而不必於遇吾知行吾志而已内與外且
無有焉有所謂喜戚者哉君無喜戚而於劒浦之喜戚
則大人謂千里權在守守行貳助之則徃徃以不急視
貳是大不然夫使千里之民得安於民者守也使守不
得恣於守者貳也貳不治則守恣守恣則民病何謂不
急雖然彼有頡頏作氣相敵不相下者誠不恣其守矣
然不恣守而自恣則所以病民益甚二者不同則皆君
之罪人也吾聞廉於立位者必能舉其職君之行吾知
劒浦之民辟易改視而千里之内薫如也乃探其意而
為歌曰劒浦之水兮深幽君之愛兮與水争流劒浦之
山兮嶪岌君之節兮與山角立於君為屈於我為伸尚
其歌之以詔後之人
　　送應太丞赴闕序
貴溪應先生以淳熈丁未唱第嘉定辛未登朝繇棘丞
丐外厯郡守常平使者陞轉漕辭不拜改刺處州有問
處州之政者皆曰先生有恢恢之才而宅以謙有稜稜
之威而陶以和有了了之智而載以黙凝香宴坐未嘗
疾聲躁色也而千里之人皆親愛而師畏之古所謂儒
者政真其人歟和氣川融歲以稔告逺近稚耋免縱理
入口之相非飽於稼飽先生之仁義也方將用借寇故
事請于廟朝然滿且召矣或謂先生三十二年之科名
八年之班綴久于外以部使者屈治郡今再入已囘翔
矣而未知造物意也浮花艷卉無旬日長而鉅栢之亭
亭參天不改非雪霜畔常有陽春邪久於外者惠吾民
也以部使者屈治郡者辭尊居卑之義也踰滿而後召
者不輕奪赤子之乳也召之贊奉常者有興禮樂致太
平之具而以為之兆也耆卿下邑勾稽吏爾樸拙根性
先生覆翼之吹送之煦我以道徳鞭我以文辭恩獨厚
念雖束縛千兔未白此悃矧一幅剡藤哉觀唐人送李
正字皆以詩以序者獨韓退之序意厚也然觀退之諸
序有祝體有規體今將為規乎尚何規盍亦不以規而
以祝乎秋浸疎梧月酣新桂祖帳溢衢餞觴浮空一祝
曰寒燠未齊宜戸牖泰和壽斯文脈再祝曰上方禮羅
鴻碩九鼎宗社詔爾父老先生去是邦非忘之也起而
漸澤八荒則一州固在其中矣三祝曰牛馬走尚伏泥
塗望先生今在何許異時邂逅毋相忘一祝為先生也
再祝為父老也三祝自為也酒三行而祝辭備古體也
嘉定戊寅八月望門人天台陳耆卿序
　　送羅明仲序
予曩歳業於鄉校里中子多從之遊課其尤得羅生羅
生文而好修氣醇且恬逈矣其不類里中子也愛之甚
生亦樂於親余兩載來予多病他稍辭去生獨徃來如
故予以為久要之誼在生無惑一日來諗曰表叔父商
公倅劒浦將挾與俱某有親在不樂於逺而又念夫此
行之弗得辭也先生意何如應之曰予生平好逰每欲
效司馬子長之周覽天下挹竒撮爽以礱吾胷家無伯
仲尼焉而未獲遂也劒浦千里道爾生曷為不去且吾
聞之人之所惡於逺遊者為其蕩也其蕩以其汎焉而
失所依也依商公則得其所依矣是必能飲生以和陶
生以靈而使之磊磊也生曷為不去雖然生去宜也予
亦有望於生焉凢學之道患在於小有得而自功自功
之患非徒不足以語大也亦非所以固夫小也今以生
為未有得是為誣生以生為大有得恐生之走而避也
然則自功之患生雖未必有是余不得不慮及是繼自
今立志不實不收不逺不休庶幾乎學增而趣新以是
而目劔浦之山川風物其所得必大生勉哉予與生别
跡雖南北而心則同堂若也謹勿忘予之言
　　送王抑之序
四明王君抑之少以能賦貢禮部白髮始入官再轉而
丞吾邑其筆端横放泉逬矢激牒訴未燭首尾已娓娓
數百言人甚壯之意其功名未艾也踰年政成忽有所
不樂賡陶潛詩請於郡解印綬去去之日士大夫左右
顧欲苛留之卒噤無術而止然君之去甚非得已也君
自念身儒生不能敲擊振撼朘膏血以媒寵姑欲用平
平策書下下考庶不媿父老云爾㑹歳大祲力役之征
没于吏蠧者久已不治而蠲閣之令且下旦暮弄朱墨
雖手痍足冰無以塞責君謂技止此爾欲强徴之民則
不忍欲傲視上官之期㑹則不敢不惟不敢將有罪以
故遂行嗟乎世見以特科入仕者徃徃競狎易之謂其
茍禄活妻子爾君身可老志不可屈且禍未及褰裳而
逃之彼悠悠風塵無君之年而朶頥不休者當為之愧
死矣古人云可以止則止君非可以止者邪又云有官
守者不得其職則去君非不得其職者邪抑余聞君固
老矣而且有母在縱不為妻子地奈何乎庭闈曰仕以
行道巻道而安於家雖啜菽飲水樂也枉道而不安於
官雖日用三牲不樂也即其子之所以養知其母之所
以教尚庶幾乎魚軒載塗試為余讀此序余亦噤無術
以留君者也
　　送葉孟我之官寧國序
嘉定改元夏五月鄉先生葉公孟我出為宣之寧國主
簿是行也邦之大夫樂而賀之走獨以為歎宣言曰邦
人知公耶公問學如禹治水攷制度如周公畫井田制
賦落筆為文章如庖丁奏刀而匠石操斧少已負聲望
入太學名流異待之當是時謂萬里可立致命不隨時
汩汩以老諸凢友公研席者或已為公相師公方册者
多已為卿大夫公獨栖遲故山僅僅妻子養寒月半簾
清風一榻蕭然弔影居人之所不堪是坐何尤哉寧國
小邑也主簿卑官也吾方以為公弔奚其賀雖然吾為
公平心而言之公亦為我平心而聴之天靳才哲人樂
富貴二者之難兼自古固然蓋亦造物之神機所以瞑
眩一世者必不得已而去曰寧去富貴富貴無聞者多矣而
至於哲人雖餓且死名猶日月也然則將奈何邑小則
便閑官卑則逺謗琴高之山謝眺之亭前跡徃事豈無
怪怪竒竒為公獻者邪勾稽暇覽而歌之其聲與天籟
相宫商而不雜則其視一主簿秩已為浼已無論其大
詩云一日不見如三月兮况三歳别乎此則予之所以
悲
　　代送學子之婺女序
宋有天下徳厚而澤遐施于金枝繁暢滋殖非徒富貴
之且稔於教以故誦詩讀書與韋布之士敵盛莫盛於
台黄巖其别有二曰江北曰西橋其父兄類以道徳性
命之學名家子弟油油翼翼奉家學惟謹誦讀之勞又
有非韋布所及者余非獨慶諸趙之昌又以見聖朝之
化訓本支者長也獨自恨寡陋生乎其里而不接其人
私竊以為愧戊辰春杜門家食忽有以書幣來者乃江
北趙招余以館也余欣然從之入其塾乃得親承其父
兄而熟交其子弟所見過所聞通之於子弟行為最長
穎悟絶人余所愛重也與之處相得驩甚不數月侍其
父官婺女且來告别余因語之曰人之學不惟其地惟
其志今夫為人子弟而不遇賢父兄可嘆也子父兄賢
矣遇賢父兄而已無美質可至於學可嘆也子之質美
而可至於學矣夫有賢父兄又有美質可至于學能充
其志焉則何向不成婺女多師友徃而叅之必有以啓
發子用是率仲及季鞭策於久大則為不虛其美質者
也不愧其賢父兄者也不負余之所愛重者也修塗犯
暑願加䕶
　　送伯父歸餘杭序
歳在己酉伯父有臨安之役耆卿年甫十二未知别味
何若也三十年間耆卿以試如臨安得見者三焉伯父
亦以事歸台得見者四焉初見時伯父年未老齒髮方
盛而神完氣澤不以羇旅形於色其後年向老矣而齒
髮不衰又其後齒髮少衰而獨其神氣炯炯自若也以
故一見則一喜喜定復悲念吾先君已不生此其同産
兄弟也行年七十有四矣不得與之同堂合席而使飄
泊於異鄉吾何顔以上松楸邪然伯父去台之久也客
于彼之安也謂吾手經足緯習貫如鄉里也吾身館焉
吾子贅焉吾孫育焉吾魂夢實依焉是故每一來歸徃
徃不數旬而返有留止者伯父拒弗聴也嗚呼其别日
多而㑹日少如此人生非金石可不重為浩嘆哉今耆
卿試吏青田距臨安千里而遥伯父蠒足至曰吾來良
苦吾内之死十二年矣吾營營衣食而已葬未有銘而
且無其資吾將犇告于世之有力而好義者汝其籌之
耆卿曰噫此小子責也敢以累伯父因念伯父平生竒
邁其稍滿足時棄千金猶敝屣遇窮且困一介不屑也
臨安天子行都貴人林立伯父未嘗託足而曰使吾曵
長裾而生不若服短褐而死其介如此今乃迫於其内
之葬而役役逺遊非有大不得已者而奪其情邪耆卿
既為之銘而力薄不足以助書而聲之當路又念磊砢
之士何世無之伯父此行當必有如范郭故事者追送
之餘恨身囚朱墨不得隨鷁首以邁儻僥倖滿秩尚思
迎奉華顛歸老帢幘峯之下也嘉定丁丑重五前一日
姪耆卿序
　　贈畫墨竹葉漢卿序
此君自王子猷即可膾炙百世長子孫於巖穴者月纍
歳積人既飫其真則又欲圖其假以自近漢卿其傑也
漢卿衣鶉衣盃酒外懶不收束疑與竹反而旦旦摹畫
之抑其中偶有合邪俾之試所習初不經意已乃竒態
横發瞥眼百尺風披雨灑如在瀟湘其可以傳無疑也
余嘗論世間繪事宜得天然竒趣若葉葉而較節節而
數殆類刻楮愈肖愈非知是說者可以慨然矣世見蕭
協律文與可殘根墜籜則起恨不同時之歎至吾漢卿
醉墨淋漓縱横滿屋或不知寳愛之可怪也哉
　　贈劉神童序
童子科所以羅天才之早慧者謂宜朝雋異而夕富貴
也劉君得此二十有三年猶在短褐雖舌本九經聲出
金石不足以易一飽况富貴邪吁此命也然人視劉君
可以謂之命劉君自視則不可謂之命歸故里訪舊編
浚之使益深鞭之使益逺毋使人誇其早慧而不見其
晩成此之謂自立君勉哉若以為歸之具未治當必有
動心者
　　送徐山序
徐君山來自永嘉示予諸公詩詩言其談五星甚美問
之則予黄巖人也不遇之同里而遇之異鄉予亦陋矣
君徴予詩㑹予冗謾筆此紙未知重㑹在何處貴者之
難逢未若賢者之不易值也觸熱萬里眼光挾電或有
賢而貴者其告我也哉
　　送朱生序
曩歳評吾鄉術士其精者曰朱君朱君起書生徃來皆
里社之俊故其名奕奕在人上不以其貌廢也嘗過余
道禍福極欵洽余喜為賦詩自是十年不相聞去歳竊
末科他術士紛來賀又弗覿君面意其頡頏不屈否則
諱其功而厚自匿也然聞其貧甚自放於相如滌器之
側心甚憐之抑豈徒能言人之命而獨遺其身邪春雨
相過理舊話若一夢其憔悴樸訥猶故且曰有子矣視
君之子之命果有立則君之命未為不過也因書此語
俾刻諸家塾
　　重贈陳良夫序
余曩為陳君作序序百餘言言其術之騐於余者爾其
騐於人者未之悉也試吏青田君扁舟徃還尤熟叩其
術精於前者更十倍水心先生復次對盧子高葉季重
預薦陳漫翁得近禄應魏二太守拜罷何元樞薨杜晦
之死余弟良卿喪耦皆明指日月不差他若此甚衆書
其顯顯以告知者嗚呼術士東西南北取人厭多矣余
於君不惟不厭且日益敬愛之離則愁合則喜以余之
寡合與君之不茍合而其合如許此未易與俗人言也
庚辰二月上澣再書於篔窓
　　贈周生序
周生自言有母耋甚倚其術以活其營營四方菽水外
無他願也術士滿天下罕有知此論者昔嚴君平卜筮
成都與人子言依於孝周生豈徒言而已其允蹈之者
歟陳耆卿
　　贈三衢葉生序
日者以金木水火土牽率附㑹訂人之吉凶死生其中
者十無二三世率惑之告以富且貴則喜貧且賤則悲
由是日者揣顔色進軟熟語姑以攫利而止世雖知其
難信復不能不信問者常騈肩也夫富貴貧賤固有命
然君子罕言焉今夫仁義禮智得非天所以命人者邪
修其身仁義禮智無歉焉貧且賤不恥也不修其身仁
義禮智缺焉富且貴濫也人不逺恥而師濫以故聞命
之不善則變乎色其身之不善則安焉吾固知其惑也
今天下恥不富貴者何限葉君茍徒以富貴悅之是誑
也繼自今稍放於仁義禮智則幾矣君其行
　　隘軒先生文集序
於時隘軒年八十一而五經始論後三年五月孫若水
始袖畀予又二月始完領他述蓋予郡補官需之明年
也初若水來予問尊翁壽幾何飲食起居若何娛老以
何若水謂年及耄匙飯不滿掬觀書每薄夜半倦劇引
榻天未雞朗吟五經論一過曙即起外是無旁娛嗣予
得論讀之綿深婉澹文有漢風内宿聖賢氣象易詩書
尤逈透佚前輩非真見到者不到也若水又謂論既成
他述隨以板板二年印帙甫三一自畀一大田今一先
生我祖于此訒矣予觀經論數千言十不集中一隘軒
自叙獨此介介他述冷莫掛語疑不彼重或不精及層
掀統玩意弗痕句無鏤古腴天况大略如江潭未波而
淵然之神固在知非不重不精而精重有大彼者聖人
書敬齋緒也既大之冝不老不著不人不畀訒著則訒
畀矣論如許他述可徵也隘軒車氏名似慶表石卿敬
齋其先人大田其友人王徳父之里端平丙申三月朔
篔窓陳耆卿序
　　赤城志序
圖牒之傳尚矣今地踰萬里縣不登萬户亦必有成書
焉矧以台為名邦且稱輔郡綿涉千歲更數百守而闕
亡以紹難之歟抑因陋襲簡不暇問歟有守四人嘗厪
其力于斯矣如尤公袤唐公仲友李公兼類鞅掌不克
就最後黄公㽦以命余偕陳維等纂集焉㑹黄去匆匆
僅就未備也束其藳十年矣更乆則非惟不備而併與
僅就者失之今青社齊公碩始至欲迄就未暇踰年報
政遂復以命余于是郡博士姜君容總𣙜之邑大夫蔡
君範以下分訂之又再屬陳維及林表民等採益之既
具余為諗沿革詰異同劑巨纎權雅俗凡意所未解者
恃故老故老所不能言者恃碑刻碑刻所不能判者恃
載籍載籍之内有漫漶不白者則斷之以理而折之于
人情事立之凡巻授之引微以存教化識典章非直為
紀事設也如是者半載而書成嗟夫同是州也非可成
于今也或曰有時爾昔歐陽公論學慨述吏道以為有
司簿書之所不責謂之不急夫豈惟學哉語以圖牒非
不急之尤者邪然而莫奥于圖牒莫渫于簿書有司之
所不急固君子所急也今公之為政也剖叢滌煩燭幽
洞隱于有司所急者誠井井矣而于君子所急者尤惓
惓焉用能以半載之間紉千歲之闕増十年之未備洗
數百守之因襲成四人之厪嗟夫此豈以其時哉書成
者時也所以成者公之志也其志立則時赴之矣無其
志而曰需其時者吾未之聞也豈惟一圖牒為然天下
事皆然
欽定四庫全書
　篔忩集巻四　　　　　　宋　陳耆卿　撰
　記
　　思愛庵記
思愛庵在北山滕侯廟左十步台之人感懷侯德故立
廟既廟復庵其旁者侯德無窮而感且懷之者轉不已
也侯以郡下末曹抗海内鉅冦事具守台錄及朱文公
語錄中世已傳故弗著間嘗論自古有冦難冦未至先
恐皆是也其上冦至不恐急則遁又其上冦至不恐急
不遁繼以死夫繼以死豈不難哉侯則不繼以死繼以
生侯生而一城之老穉皆得生百餘年間涵孕孶育婆
娑嬉遊以織以耕以仕以學不知者自謂太平幸民坦
腹卧歌而知者流涕也知則思思之而不得見則願見
其家人如侯在迺命侯孫仲宜迎趙夫人於武陽夫人
庵居侯廟食官斥廢田半頃俾仲宜主祠事仲宜死子
昖主之田嵗凶庵且日圮昖泣曰若是則非台人之所
以命我也㑹秋中熟乃以田之入供修費先廟後庵訖
功徵記於予予惟侯天與血誠視戡難解險如飲食功
成而遜賞濃薄不計庵與廟有無何足道哉台人念忠
昖知孝故眷眷於庵與廟而庵與廟得不廢雖然庵與
廟台人責也而乃以累昖昖蔬水僅給又齧之於匠石
將奈何愛根則䕶枝繼自今庵與廟圮當修田不足當
附益予以田之逸而後責以庵與廟之勞庵與廟當益
不廢侯死不可作使侯世世主侯祠不絶即所謂感懷
侯徳不已者也予記曩年陪廟祭尊簠横陳簫皷撼木
末祭罷胙飲庵中而常恨庵小不足容也今既新是庵
春猿秋鶴喜動顔色士大夫將雲闐霧塞釃酒張樂以
詠歌侯之德之賜夫必念其為台人之責而毋以累昖
其殆庶幾乎嘉定十三年七月日記
　　寄庵記
金華邵大猷有髙世趣取晉人語牓其居曰寄庵求記
於余至六七不厭問之則老且至世念益薄吾將虛舟
吾心逆旅吾身蘧廬吾家以盡吾年而忘吾憂此寄庵
之所以命也余應之曰今之人蠅營蟻鬬認物為已擊
搏咿嚘之死弗休聞子之言得無瘳乎雖然未足以盡
其槩也晉人之語多曠蕩而少根然其言曰如寄未嘗
以為真寄也泛觀兩間其榮華赫燿者能幾人耶其初
謂若泰山也轉盼之間為抹電為逝川為空虛為塵埃
向所倚藉者剥落銷鑠不留一髮寄之説匪虛也雖然
若此者其形也形不可恃所恃者理也理無窮形有盡
是故以為真寄則雖千嵗猶旦暮也雖天地亦寄也以
為非寄則一室之細有君臣有父子有仁義禮樂毫釐
差千里謬也是以君子矻矻若思孜孜若持目未瞑心
已疲孔子曰朝聞道夕死可矣此以理不以形也有笑
於側者曰異哉子之言晉人不如嘉定甲戌仲冬朔天
台陳耆卿記
　　青田縣尉題名記
青田縣官舍令依山丞蔽其前主簿翼其右皆近市惟
尉臨溪滸山空水癯欸乃之歌與櫓聲交於枕上或值
風雨晦明之變星斗出没煙靄吞吐態度萬千過者羨
其清而居者不覺也然月廩而緡三十𨽻卒五十有二
大半消散存者無所得食則旁緣符檄走鄉井以閧以
攫明冒禁網不恤為尉者噤莫之問但兀處空舍舍又
低老摧蝕凛凛欲壓坐未定聞梁楹剥剥聲余記昔為
寮其間每謁入則庭無椅子斷椽敗柱間供薪爨蓋無
論官舍雖齊民之居不若焉夫以其地如彼之清而其
居卑辱如此地之辱其人邪人之辱其地邪錢塘朱起
祖始至議改築余疑其誕不兩月競傳尉舍就勝吾廬
矣蓋不糜公財不藉民力劃然天設煥然霞湧人既洞
心駭目而晶采注射可使山青水緑之益助其勝若風
雨晦明之變横奮捷起益清絶可愛也余以誕疑君君
非誕余實不靈余以是知論事論人不可拘繩墨夫總
一尉舍爾均是人爾或不能有其有或無而能有其有
不同如此而或者欲比而同之是使賢愚齊遁而苦窳
併休既乃罪其俗曰難治難治是猶混荃猶於一室而
反咎其不芳豈理也哉君既新其居復掇前人次第礱
之石求題名記夫列姓氏標嵗月平視善惡隂存勸懲
此其意固非淺淺要之一石之鐫視官舍之築難易蓋
不類余故用序載變體後其易先其難嘉定十三年九
月日從事郎新慶元府府學敎授陳耆卿記
　　處州平政橋記
刳木為舟防水險也架木為橋防舟險也人有千嵗之
思人無百年之夀風雨之波濤之橋雖人力成不能以
人力無敗也雖然果盡人力則其成也堅好其敗也遲
是又在人力不在橋矣處州橋始端拱凡幾興壞事班
班見於石大理丞應公元衮易鎮之明年迺議修橋橋
完未匝月水怒橋基廩廩越三日水再怒橋壞乃議重
建橋起仲夏迄孟秋公無一息不在橋也昔之為是役
者參伍新舊華多於質崇目前之喜弛意外之憂公獨
撤故材受成規下令曰吾官滿即去橋宜終修衆聞奔
走僝工閎壯加倍偃若龍卧蜷若虹飲郭内外人憧憧
徃來又若縱步席上散影澗中巒麓迎前而魚鰕出没
其左右一一皆竒觀也豈曰利涉也哉民倍逸公倍勞
矣力倍勞財倍費矣衆曰今天子以儉為寳侯國景隨
公之治不輕以錙銖自怡悅也而獨重費於橋儉於已
不儉於民也又曰郡㕔剏於天禧屋老岌欲仆坐於上
而麾指吏民宜不當徐徐也然橋成然後及㕔事謂之
何哉急於民不急於己也夫視民之無橋以渡甚於己
之無宫室以處若是者可觀政矣觀之未既也公之政
以愷悌為堂屋以安静為輿梁千里之内皆夏屋通衢
也此豈待土木哉待土木者橋與㕔二事耳人之所知
也其所不知當求諸此記之外嘉定十一年二月既朢
迪功郎處州府青田縣主簿陳耆卿記
　　習齋記
愈材叔以唯名齋請記於予予曰甚矣子之慕曽子也
慕曽子則可遽欲為曽子之唯則不可因更曰習習亦
曽子語也夫口耳之學聖賢賤之然未有不由口耳而
能心詣者也有聞則有傳有傳則有習有習則有悟唯
者悟之極也而起於習未習而學唯猶未歩而學走蹶
且殆矣夫曽子之所謂習者莫得聞矣吾為子遐想而
言之溜能穿石一暴不勝十寒是非學之説也學之理
在是也有斷有續雖智不足無久無初雖拙有餘子而
有志於斯則當吐呑乎理義之淵耕鋤乎忠信之囿得
於耳習於心得於心習於事得於旦暮習於嵗月不獨
對聖賢之書而習雖起居飲食亦習也不獨對父兄而
習雖對臧獲語亦習也習熟則理順理順則心明豁然
大通八荒在牖其視聖人之言雪消冰泮何假問難人
謂曽子一唯超出學者畦逕不知其自習中來也子誦
魯論二十篇其首語云何
　　畏齋記
畏齋者錢沆少初讀書之室也少初讀書自論語始得
三畏之説欲終身焉且以名其齋名齋匪難也求無愧
此名難哉夫畏入德之戸也人無所畏則何事不可為
三畏畏之大者也其中又有大者焉大莫大于天命天
命天所賦之正理也天以是理賦人人以得是理而為
人一息不存則障其天閼其性名雖為人而實無以逺
於禽獸故君子畏之且天理不在逺四端五常之道其
大者也縷而計之則一語黙必有天一動作必有天知
其為天則人慾無時而得肆矣不知其為天則人慾無
時而不肆矣故人知有轟然之雷霆而不知其有隠然
者焉隠然者理而轟然者特形聲爾夫小人之無忌憚
者雖雷霆未必畏也知畏者雖無雷霆亦畏也大學之
道貴於謹獨獨者人所不知而已所獨知之地也然則
少初之畏不必衣冠佩玉坐此齋然後見一出焉一入
焉藏修而游息焉澄其心君静其志帥避欲如避仇去
邪如去囚是心常若天之臨乎其前而旋乎其側則語
黙動作咸有軌度積之而久則清明在躬左右逢原泮
奐優游無入而不自得蓋天理本非強人之物所謂畏
者亦非終於焦勞惴縮而已也少初公台子脱畧富貴
而欲從事於斯可謂有志也已能充其志則聖賢可以
馴致不然則不免為鄉人少初勉之
　　浩齋記
天地之間千變萬化得失成敗是非榮辱如魚鱗如蝟
毛相摩相激不知其息卒然遇之則足以使人喜使人
悲使人疑愕而驚悸有能壁立不動而髙視物表者茲
不謂之氣乎氣之所在不三事而貴不九鼎而富不松
柏而夀不花卉而榮蓋惟已大物小而天下莫之能入
也然是氣也不可以強索不可以偽假強索者枵偽假
者敗故莫若求其所以氣夫氣非能求之為難乃得其
所求之為難人莫不有是浩然者也而或至於苶然憒
然者求之於外而非内也求之於外而非内則必至於
客搏主子賊母終日求其浩然而不能浩然也夫有義
理之氣有血氣之氣義理之氣不怒而威血氣之氣怒
而不威怒而不威者氣益縱益小不怒而威者氣益平
益大今欲求其所以大毋欲速毋搏虛主敬以為根立
義以為的羮牆焉參衡焉日周流乎是理之中而罔敢
逾越迨其久也完粹純熟正大髙明如養桐梓日化月
長而植者不知則所謂浩然者於是乎在夫然後可以
達可以窮可以樂可以憂可以䛕譽可以讒毁盖物之
戈㦸相向者千萬而我不二物勝我邪我勝物邪郡博
士姚君以浩名齋而徵記於予予役役酬世未知操存
之訣自謀不暇而胡能有益於博士姑誦所聞求發藥
云爾以博士之氣而又求其所以氣行於天下其為浩
也孰禦
　　植松記
木之無芬香艷美而無益於人之觀者莫松若也然有
三異焉其心可以獨立其色可以受變其氣幹可以延
年是則木之可以益乎人之觀者其有過於松乎嗟乎
世以芬香艷美取人者多矣予於觀松得觀人之法焉
辛未春得二本於圃人植諸堂下予謹記且頌曰伊松
之心匪鐵而堅一日獨夫千年比干伊松之色可霜可
雪汲黯立朝聳慄在列伊松之幹終古弗畔夷齊卧山
呼之不返夫松之有是三者初不假乎藻飾之功人之
不能然者寧不有愧於此松
　　拙養齋記
寧川土厚俗龎士大夫淬禮義而厲名節其民貧者力
穡富者勤嗇而不爭予家郡城相望不通屨每見吾鄉
邢子崇道其賢主人胡君不離口其言曰是所謂勤嗇
不爭者也家故以貲雄守其身若處女昏嫁畢闢其廬
之東曰拙養以終此生焉拙養者胡君所以自名而胡
君非拙者也胡君少業儒出入文史亦欲以一二行世
既不售謀休形息影之所而曰吾惟恐不拙也願子記
之予曰子不見夫天地之動物乎凡所謂巧者要多拙
者也當其盛也所謂奮爪距以角者幾於振撼隂陽衝
突日月已而童子操一戈得唾洟而笑臠之反不若友
澤之黿鼉囚山之麋鹿悠然得此生也予聞拙養之事
問所養云何齋之前後其所有云何則曰松以養吾心
竹以養吾節花以養吾性情山水以養吾仁知夫是五
物者人知其五物而已或能有之而未必能有其有也
君顧斂之於躬不以為㳺觀而以為踐修之則雖舉今
天下之巧者為君謀無以易此又果拙邪吾聞君所居
鄉士未有顯者君能鞭其子孜孜問學擇師而敎之欲
以是起其家洗其鄉之羞果若是君愈非拙者子崇之
敎其子不徒文藝當使德成行尊規摹前哲俾其鄉沐
浴於善是謂知本科第利禄抑末也入其塾請書濓溪
拙賦以代提耳毋多談嘉定乙亥良月既朢臨海陳耆
卿記
　　暗室記
陳子之居卑且隘其東有塾方丈潔而幽完而不華陳
子愛之迺朝夕於斯焉然牖外則垣垣外則塗塗去垣
咫尺垣與牖亦如之故局塞黭蔽不足以照日因遂牓
曰暗室客有過而笑者曰陋哉子乎小人有居必依髙
明子獨為暗之託邪陳子曰不然夫暗之名一而予與
子之見不同如子所見暗可忽也如予所見暗可畏也
詩云相在爾室尚不愧于屋漏記曰君子戒慎乎其所
不睹恐懼乎其所不聞夫屋漏之愧未流於里巷不睹
不聞之非慝未白於人之耳目而古人憂之正以易矯
者明而難克者暗也暗之禍人亦巧矣君子居暗而懼
小人居暗而肆予之於此室也不學肆而學懼也果學
懼則無惡於暗是故愈暗則愈懼愈懼則愈思愈思則
愈修以是閉門而訟過深居而味道焚香而友古人萬
有一獲則暗之功也子乃以為可忽也哉雖然室無明
暗明暗在心心之明邪室暗不暗心之暗邪室明不明
此又一説子其擇之客退陳子次答問語書於壁以為
之記
　表
　　瑞慶節賀表
良月就盈四海紀虹流之瑞後天難老千官歌虎拜之
篇雷動驩聲春囘和氣恭惟皇帝陛下體周抑畏躬禹
儉勤無思無為化自隆於吹萬如天如地德早貫於函
三故修齡與日以長存雖巧厯窮年而莫盡臣馳神樞
北占象弧南奉萬嵗之玉巵遙想鵷行之隔上千秋之
金鑑庸伸鼇抃之恭
　　代謝賜厯日表
課自清臺見太史候占之宻命於小國識聖王撫御之
公捧讀方新遵行惟舊竊以自古在昔治厯明時略於
農稷之官詳於羲和之職蓋推驗微有不審則勸相無
適而宜於赫我王亶明此道恭惟皇帝陛下化隆吹萬
德妙函三先天而奉天内既嚴於心法底日不失日外
尤飭於官常爰及成書以惠率土臣承流無狀拜賜知
榮視七十二候之分敢曰虛文而止盡三百六旬之内
願為實德之宣
　　代慰太皇太后上僊表
母德載坤方衍重闈之慶僊游賓漢䀌纏當宁之悲逺
在露濡咸知雨泣恭惟大行尊號殿下補天儷美應地
凝祥元功馬鄧之先淑德莘塗之上力扶乾健詒厥孫
謀妙廸離明䋲其祖武方夢月介崇髙之祉乃乘雲追
汗漫之遊皇帝陛下德與天齊道同日致歸尊長樂舉
頭合過於千齡稱慶未央轉矚僅開於八秩永言摧割
曷究形容臣阻唁大庭猥縻小壘愛敬而加百姓深知
孝治之隆兢業而有萬幾願撙哀情之過
　疏
　　奏請罪健訟疏(按厯代名臣奏議此下三疏皆/寜宗時耆卿為青田主簿奏)
臣聞民俗之不媺非一端也而健訟之禍為大夫州縣
所以平天下之不平者也民有不得其平而求於州縣
州縣不能平之則于臺于省盖其情之不獲已誰得而
忿疾之哉然觀今日州縣之訟未必皆不得其平者也
良民以訟為恥頑民以訟為喜夫以訟為恥藉有不得
其平非至慘烈有茹苦不言者矣不幸而至於訟有未
幾而中輟者矣頑民幸其然也故常以彊籠弱以富撼
貧既侵奪之懼其直於官也則先粉澤其辭以自媒於
訟故今天下之不直者多為詞主而直者起應之爾夫
其樂競好争如嗜飲食而又能髙貲以啗胥吏彊辭以
瞽官曹未及書判則已欲預持其長短而曰不勝不止
矣所較者不數緡而其求勝之心雖竭産不靳稍不如
意則鑿空越訴不遺餘力故官吏聞風畏之徃徃含容
黒白而天下多不决之訟由是喜訟者日熾矣喜訟者
日熾則天下之不得其平者日廣矣夫告訐者有法自
刑者有法不干己者有法告上而不以實者亦有法今
未必盡行也是以奸民勇無所忌而風俗益媮臣愚乞
降睿㫖申諭省部臺郡凡民訟小大其已經剖斷得實
而輒枝蔓誣訴者各以其罪罪之毋俾倖免彼知喜訟
之為無益也則相率而歸於無訟惡草去則良苗殖此
自然之理臣不勝惓惓
　　奏請急水利疏
臣聞水在地中猶人之有血脈一日壅塞必有受其病
者故水利一事憂民者多疚心焉或曰去嵗汎溢之灾
繩連郡國敗屋殺稼所在相望見其害未見其利也雖
然天灾流行國家代有於汎濫則見其害於旱暵則見
其利因汎濫而不為旱暵備殆因噎廢食爾夫稼民之
命也水稼之命也春夏之交丁壯蝟集至有争涓滴以
殞其軀者東浙田多依山而本郡盖其一也巖谷嶢埆
渠塘鮮少故灌溉之事不可一日廢夫水疏之則流堙
之則竭其疏之也必有源其堙之也必有故彼細民之
所争者涓滴爾毆死者止一身爾彊宗右族疆畎盈野
每每奄瀦澤以自豐而不顧他人之瘠其所殺寜有算
哉十雨五風未見其害也猝有旱魃龜坼立見富者之
苖自若而貧者委地矣上之人乃始皇皇於禱祈逮其
無年則又皇皇於賑䘏亦已晩矣故今州縣之間多以
水利為不急之務夫既以為不急之務則徃日之已塞
者愈塞而未塞者亦塞矣近日之方浚者不浚而未浚
者無時可浚矣為計不蚤欲罪嵗得乎臣愚欲乞播告
外臺遴選官吏徧行根括其蕪没不治或為大姓所雄
據者極力疏導俾還其初至於陂澤未成而可經營沾
丐者亦必廣為濬鑿以蘇焦槁毋苛擾毋具文脱遇嵗
旱民有倚賴縱不能轉歉為豐而利澤亦過半矣
　　奏請正簿書疏
臣聞之孟軻曰行仁政必自經界始經界盖良法也不
幸而經界法壞則所信者簿書爾併簿書而不足信則
何所取信哉且有田則有賦役此常理也田有多寡則
賦役有重輕亦常理也今之世乃有田愈多而賦役反
輕者有無田而賦役反重者此弊在在有之而本郡尤
甚姑以青田一縣言之自徃嵗巨浸之後片紙散逸而
縱横變化在吏之掌握而已税之厚薄當視其物力物
力之髙下當視其産今田頃畆初不見於簿而物力之
貫陌獨載之簿若是則其源既失矣過割用物力簿起
催用二税簿二者所當相闗而今初不相知嵗遇攢造
不過以徃年陳籍沿襲抄轉而已陞降出没既莫能詳
鄉胥里豪始得株連姦偽以為牢不可破之計故有一
户而化為數十户者有本無寸産而為富室承抱立户
者有虛為名籍以避敷斂稍久而成乾没者但見逃絶
之家日多租税之額日減上下歎愁而莫知其弊之所
自邑令之有意者思欲釐正之然細民吐氣而大姓則
忿然不懌矣官本治民而今制於民觸類而長之又豈
獨一青田也哉三嵗一推排此常式也今或至十年而
不講是使民之患苦無時歇也然則簿書何自而正乎
臣愚欲乞睿㫖行下諸路戒飭所在官吏申嚴推排之
法其出入規避者重置典憲每嵗攢造必選一邑佐之
清強者躬督其事既成則併舊籍上之郡郡復委僚屬
研覈之有訴不平或得其實官吏俱從收坐庶幾賦役
均壹牒訟稀簡吏稱職而民安業誠非小補
　劄子
　　代上請乞輸錢劄子
臣竊惟今日科斂之法大概極矣而極之中又有輕重
焉夫粟帛者民之所有也錢者民之所無也民合輸粟
與帛而官俾之輸錢固已非矣至有名曰上供銀錢而
其禍酷於二税者此不可不知也閩之郡八其最甚者
曰泉臣因巡行入境見其土薄瀕海民多艱食而永春
德化安溪三邑介處窮谷怵廹尤甚正賦窘無以辦况
其他乎稽諸故常每嵗台信建昌邵武四郡總納上供
銀兩一萬五千六百盖為本州衣縑之助蠲半之後惟
廣信僅僅取足三郡則否自乾道至開禧已積逋十五
萬疋為錢七十五萬緡前此守臣雖聞於朝然止及三
州逋欠之弊未及本州科斂之弊也祖例産錢一緡以
上合輸銀錢無官民之分也其後祝聖道塲及逃絶戸
得免免者猶未衆也其後一命以上咸得免而免者始
衆矣又其後士凡薦於天府而籍於太學者咸得免而
免者愈衆矣免者愈衆則科者愈寡故以官户士户合
科之賦而併於貧弱之家貲不滿百例行科配厥價微
踴每兩科至二千八百正錢之外有頭錢有代鈔發納
錢有綱脚暗脚等錢民無所措則有淪落有犇迸有咨
怨號呼而已夫一指有傷則通體不樂三州之民民也
泉之民亦民也彼不知輸而此代受其害得無憂乎開
禧初年有㫖嚴趣逐郡照元擬色目應副矣而積壓如
舊為今之計非得朝廷主盟以三州銀額撥囘俾之認
納而本州衣縑自行措置弊無由革縱未能然亦當為
七邑下户痛絶前擾而均之有品秩者之家貲不滿貫
而科及額外而科者必罰無赦斷在必行毋掛牆壁則
逺民可以息肩矣臣不勝惓惓
　　代上請用人聽言劄子
臣聞天下非大敝極壞之足憂而小康之可懼孟軻曰
國家閒暇及是時明其政刑雖大國必畏之矣又曰今
國家閒暇及是時般樂怠傲是自求禍也夫同一閒暇
爾聖主乘之則自修庸主乘之則自肆果自肆也雖大
治且不保况小康哉臣仰惟皇帝陛下兢業勤儉配古
帝王踐阼二十有三年而更化且七年矣曩時權姦内
蝕據我乾斷今無之曩時僣叛外訌撓我坤維今無之
曩時冦盗起於南芟鋤不息今無之曩時戎狄亂於北
挐結不解今無之人孰不曰此閒暇時也陛下亦嘗思
之乎昔之於敵也惟憂其不亡而今也反憂其亡憂其
不亡者恐其盛而與吾角也憂其亡者恐其餘息忽盡
而有崛起者之為吾鄰也然則外若閒暇而中有隠憂
之勢焉及是時而自肆可乎臣之所以告陛下者非止
曰蒐兵選將髙城深池以為備禦策也自治一語今為
書生常談而自古聖賢未有能舍是以躋於理者要其
大較曰用人聽言而已用人如資耳目股肱聽言如通
脈絡脈絡壅底則股肱耳目有作而不隨之勢自更化
以來求言凡幾進言凡幾去嵗小大廷紳慷慨激烈争
言時政或以為指斥太過臣曰未害也惟聖主為能受
盡言言之是可為國家福言之非可為國家賀賀者非
賀其言之已甚賀其言之雖甚而上之人能來之且容
之也雖然其甚者宜容也其切且當者不當止於能容
或謂陛下不酌可否概而容之聖度雖寛物望未愜夫
亦於羣臣奏對之間擇其稍可行者次第施設以收士
大夫之心可也至若用人一事陛下與二三大臣權衡
於上誕開公道痛絶私謁有德者用之有才者亦用之
正與翕受敷施同一軌轍而上之意向難測下之體認
易偏用一精明之吏則有以苛察迎之者矣用一剛強
之吏則有以峻刻迎之者矣用一能理財之吏則有以
聚斂迎之者矣見影疑形見葉疑根上未必有是而下
不以為無是此又公朝所宜察也臣愚欲望陛下更與
二三大臣籌度仍降睿㫖布告中外俾知所以招徠讜
直奬用忠厚之意庶幾上而朝廷下而郡國莫不曉然
向方以惟上之聽脈絡既通耳目股肱既運元氣既固
敵人盖客邪耳惟陛下亟圖之
　　代上請研覈郡縣兵劄子
臣聞有郡縣之兵有邊陲之兵邊陲之兵可急而不可
緩者也郡縣之兵似緩而實急者也厥今郡縣之兵其
數不為少矣養之之費不為不殷矣若是者欲其衞民
以固吾圉也雖然豈惟是哉脫有緩急則未免以其所
以固吾圉者而施之備塞是郡縣之兵即邊陲之兵也
臣昨以庸駑按兵浙東足跡囘環粗訪底裏大率以養
兵為困不以練兵為急老者合汰也今懼其汰而先鬻
諸人豈論其人之可兵邪物故者合去其籍也今不去
其籍而改刺其子弟豈論其子弟之可兵邪補之不度
其材敎之果有其法猶之可也今敎之果何如哉夫所
謂路鈐之按閱者嵗一及境而已雖目覩其畧而不能
心知其詳也其勇其怯其工其拙要在講之以豫而持
之以久否則虛名而已矣以一射言之甲能而乙不能
人所知也至射則不能者或中而能者或不中盖其私
相替易以誑主兵者之觀聽甚可罪也幸而察之固無
害不察則能者不賞而不能者賞矣觸類而觀其他固
可想也盖兵有敢死之氣而後有必生之理平居肄習
既同兒戱猝有調發則聞金鼓而慄對妻孥而泣而曰
我將就死者也夫既自以為就死則安望其却敵而生
邪夫古人之兵有所謂以一當百者貴精不貴多也今
若是雖多無益臣愚欲乞聖慈嚴飭諸郡每於補刺之
際研覈惟謹以痛掃曩時之弊至於簡閱一事兵官詳
督其目守臣親提其綱兵之勤惰兵官得以賞罰之兵
官之勤惰守臣得以賞罰之其有才藝精好者優加旌
别嵗上其名於宻院本路鈐總且時出不意以㸃摘按
視之務使人人自奮出爪距以扞國以之長城江淮清
風河洛無不可者惟陛下留神
欽定四庫全書
　篔窻集卷五　　　　　　宋　陳耆卿　撰
　書
　　上水心先生書
十月五日迪功郎處州青田縣主簿陳耆卿謹齋沐裁
書再拜獻於崇福待制侍郎先生閣下耆卿聞道之在
人猶日月之在天有晦有明而未始有泯滅也何也晦
明者日月之光也人能以光見日月也而不能以光盡
日月也故晦與明百千萬變不能損益乎日月之一毫
道之有晦明非道也亦道之光也庸人之於道猶行者
之於日月也行者一息不見日月則瞽其目矣庸人一
日不見道則瞽其心矣詩書易春秋孔子發源之書也
其所謂仁昉於易之元其所謂誠昉於易之无妄其所
謂造端乎夫婦昉於詩之二南其所謂修身齊家治國
平天下昉於書之堯典其所謂羞桓文而黜管晏昉於
春秋之尊王經種子也四書藝之以為穀者也經麯蘖
也四書釀之以為醪者也茹穀而思種子之功酌醪而
思麯蘖之美此所以為善飲食者也今六合之士倀倀
然其無所之者指先生之門以為户牖拾先生之咳唾
以為八珍大饗也耆卿起山林中不敢自絶於斯道竊
闚先生之學千載一朝堯舜禹湯文武周公孔子之道
賴以勿替嘘吸太極轇轕三光駕風鞭霆斡乾轉坤聞
所著述有曰習學記言者天下學子爭師誦之期與古
聖賢同一不朽而耆卿則未也今日之來惟提耳以告
焉
　　答王君夢松書
七月二十四日天台陳耆卿頓首復書祕省王君足下
曩辱惠顧猝猝不及欵繼奉手墨示以經史訓説二編
勤甚厚甚觀足下之用心大槩欲刋落葩蔓而從事於
本根之學又懼其力不勝從有志者問津焉而耆卿非
其人也讀甫半病暍在告故未得一一攷繹以附見其
愚方憮然媿而來書復在門矣何足下訪我之惓惓而
耆卿報之獨徐徐邪然此非本心也義理之學至矣或
者求之愈高故去之愈逺要之主宰在心而其用散於
天地人物日用常行之間逐於外而不反諸心者非也
以為心最微妙而一切障塞其外者尤非也止吾所止
物各付物終日酧酢而若未嘗酧酢者焉夫是之謂善
用心大學曰定而後能靜易曰寂然不動感而遂通足
下之學蓋欲進此所謂通天地制事物而不遺之語亦
誠有察於是而曰初見其可守久乃泊無一物則毋乃
察之雖明而疑之復甚歟夫心固無一物也而萬物之
所宗焉物有一理理具一心古之人謂之心君謂之心
官蓋必有所摠攝於此而非泊然蕩然之謂也人必有
是心也豈曰任其自為出入而無所用吾力哉孟子曰
學問之道無他求其放心而已矣又曰操則存舍則亡
操即守也若曰無物可守則操存之功何所措特所謂
守者非曰守物守此理爾堯舜禹之執中是也來書又
曰不用力則紛擾而失其統欲日夜用力則一毫無所
加益味此四語益見足下切問近思之意然亦未察於
勿忘勿助長之論而已所謂用力者豈是欲加益乎此
理哉欲加益則是欲助長也助長之患勝於忘太用力
之弊甚於不用力其要莫若主敬敬立則守固矣披閲
旬日姑据所問以對更幸詳之不宣耆卿頓首
　　上樓内翰書
月日具位耆卿再拜獻書國史侍讀内翰執事某竊以
文於天地間為物最鉅放之則橫八極斥四海充塞乎
宇宙之外嗇之則入秋毫卷一握揜閟乎塵坱之内抗
之則翻沆瀣披鴻濛引星辰而上也抑之則洞山嶽達
河漢決土壤而下也其清也則澄波月明寒松露滴孤
鶴唳空驚鴻呌夕乙乙冥冥韻韶武而雜咸英也其壯
也則崩濤裂山獰飈摺石雷車響空鐵騎臨敵震震慄
慄絶甬道而赴趙壁也其慘然而思也則荒域悲風空
山暮景逺客懐歸孤嫠弔影戚戚悽悽歌楚些而賦湘
纍也其薰然而和也則春來東郊氣回寒谷發秀山川
敷榮草木欣欣懌懌登春臺而歌壽域也窅窅乎其深
而彰彰乎其明也愔愔乎其古而肅肅乎其澤也倐幽
而忽彰驟鉅而遽細恍乎其不可名也逺能見之近晦
能揭之著泛乎其不可形也是非文之體歟論文之至
六經為至經者道之所寓也故經以載道文以飾經文
近則經弗傳經弗傳而道即不存也書之質詩之變易
之動禮之宜樂之和春秋之嚴蓋與天地均闔闢與日
月爭光明優優乎大哉必如是而後為天下之至文也
已子思氏得之而中庸孟軻氏得之而醇屈原得之而
幽莊周得之而博降是則有太史公之潔賈生之明相
如之富揚雄之雅班固之典韓愈之閎深柳宗元之健
元結之約李白之逸杜甫之工門庭軌轍不能一槩某
少小讀書猥欲以文詞自命毎一篇出同流歎譽之頗
亦自以為不可及也年來悔悟懲創又自謂其可厭返
求之六經又求之諸子既久爽然自失知向之學乃時
文之學而非六經諸子之學也更以六經諸子涵泳演
繹蚤夜不憊既久乃覺其胸中與曩者異把筆行墨稍
洋洋然視時文之學或自謂逺過之矣然己以為然而
人則不謂然退之云小稱意則人小怪之大稱意則人
大怪之然則怪之者是歟怪於人者是歟以怪者為是
則稱意不足道也以怪於人者為是則愈怪愈可賀也
有一時之毁譽有千載之是非君子常懼夫千載之非
不懼夫一時之毀使可以耀生前而不可以垂死後君
子不由也又況天下之文章茍合乎古必不合乎今合
乎今必不合乎古學者其求合於今乎其求合於古乎
某佩執事之盛名四十年矣恨未得一望顏色以快此
生去秋忽有以骩骳之文呈於堂下者執事實愛賞之
以為近於古人之文夫古人之文人之棄也而執事顧
有取焉將使世俗移其所以議某者而議執事某之歸
感宜何如哉不逺千里俯伏於門蓋欲畧敘此以祈一
言之誨庶或有所持循以幾乎道而執事私淑之名善
誘之功亦昭灼於無窮顧不韙歟昔李氏子蟠年十七
好古文退之嘉其志作師説以貽之故退之之名與泰
山北斗等高大某也年逺過蟠才不逮蟠而志則蟠之
志也執事自許宜不在退之下執事其裁之不宣某再
拜
　　上蔡侍郎書
正月吉日天台陳耆卿謹齋沐裁書再拜獻於詔使寶
學直院侍郎閣下耆卿聞天之生物一也而有媺惡焉
有貴賤焉媺而貴者生之甚難而去之則甚易也惡而
賤者生之甚易而去之則甚難也故人之愛惜竒花如
䕶寶玉而常有風雨霜露之憂至於野草之不根則隨
剗隨植今日凋瘁而明日復翹秀矣此君子小人之喻
而有國者之所兢兢也夫天之生君子也必間氣磅礴
而後一見焉其難非止如竒花也而為君子者守道不
阿去之又甚易也人之愛䕶之非止如寶玉也人之忌
嫉排擯之又甚於風雨霜露之慘也夫以間氣之珍負
守道之節生之既難去之復易以愛者之勤而又不足
以勝忌嫉排擯者之酷君子之自立於世其難矣哉人
以為難也而君子處之固易也其心以為天之所以予
我者貴矣而其所以自貴者在我抗而上之吾自若也
抑而下之吾亦自若也故其窮達禍福不足以為一身
之休戚而常足以為一世之輕重聞其進於朝則躍然
而喜聞其退於野則慘然而悲聞其有所施設而獲遂
也則以為天下賀聞其有所扞格而不得騁也則以為
生民之寡祐而治世之難於接踵也夫為君子者豈以
聲音笑貌賈人之悦已而得此哉光芒之注射風聲之
披拂鼓一世而樂趨之雖萬里之遐千歲之久而人
之所以歆艷慕用之者不膠漆而固也耆卿兒童時即
知閣下以光明瑰瑋之文雷霆六合其咳唾珠璧朝落
京師而暮傳嶺海以視漢賈洛陽未知其孰後孰先也
已而閣下位日尊名日高而人之歆艷慕用者望而難
即蓋所以屹然砥柱於一世者德業行義動皆範模而
耆卿向日之所聞者特其文爾夫古之文非綴輯絺繪
之謂也必有根株醖釀豐碩而後葩藻蔚然隨之使徒
以糟粕眩世而索之則窮摧之則敗此流俗之文而非
閣下所貴也閣下正而非固和而不流其未更化也未
嘗見其少貶於宵人之黨也其既更化也又未嘗見其
茍同於君子之徒也進而從橐退而帥閫又退而祠庭
卷舒闔闢如機之旋而未嘗有幾微見於顏面雖使小
人之巧於忌嫉排擯者欲摘其白璧之瑕以肆其毒而
卒無間可入焉此耆卿之所以願見下風而再拜以頌
也夫其在從橐也人曰不久可以大用而澤四海也其
在帥閫也人曰不四海而一道澤未徧也其在祠庭也
人曰一道已狹矣而又蟠屈於家吾未知君相意也雖
然天而未欲行道則已果欲行道也其召之未晩也今
果召矣則又曰天果欲行道矣向之所謂大用而澤四
海者今有其日矣某利某害某可某否閣下之方寸當
自有權衡焉此耆卿之所以願見下風而再拜以請也
耆卿少之時但知有舉子業既不利則棄之而學為古
文鍜鍊鐫磨不底於詰屈聱牙則不止已而自厭則又
棄之惟欲浸灌乎仁義之淵菑畬於忠信之田窮經汲
古以終天年而世俗之所謂得喪榮辱者曾不芥蔕懐
抱矣晩竊末第邂逅入覲始得俯伏道左以吐所懐行
或使之此豈可謂其非天哉平生著述頗多筆札未盡
具詩文一編姑以藉手閣下儻有意教之當嗣此以進
也不宣耆卿再拜
　　代通王舍人書
月日里人姓某謹再拜致書侍講左史舍人明公某竊
惟天下之人情毎騖於逺而玩於近非近之可玩也食
於魚稻之鄉者賤螺蛤輕魴鯉而至於淮白呉鱠巴蜀
之蹲䲭獨垂涎焉其於山水也亦然聞巫山十二峯之
竒往往欲乘風鶱舉至於家在天台鴈蕩之側雲靄交
於耳目乃不能一託足聞洞庭彭蠡之雄險可怪慨然
起乘桴之興至於身濵大海蛟龍之波與户礎相接乃
不能搥鼓叩舷以覓一快其於人也亦然見交廣一隅
巴蜀萬里有秀士文人嶄然露頭角往往願見不可得
至於名公偉卿近在邑里桑梓連隂松楸接幹則毎毎
汩沒自障不得畧窺光采以自濯焉玩近之弊一至是
邪伏惟明公碩大高明鯁亮淵特名揚於帷幄而聲震
於軒墀東西南北之人耳聞公名結裾斂袵效荆州之
識而希季布之諾者滿眼皆是而某以桑梓松楸之舊
獨不得一見天下可恥之事孰有甚於此者昔者竊聞
之至賤託於至貴王承福之圬託於韓退之而顯郭橐
駞之種樹託於柳子厚而顯圬也種樹也藝之無足道
者也而猶若是況大者乎某少而讀書長而砥行織文
擷往哲之餘芳漱前聞之末潤有年數矣雖不敢妄自
菲薄貽斯文羞然度未遇名公偉卿為之印可是猶衣
不溫而食不飽也輒以近作二十篇藉手自白執事試
取讀之示可否焉不宣
　　代上樓參政書
月日具位姚某再拜獻書宫賔大參相公閣下某聞天
地之間氣蟠結為山嶽流暢為江海而其扶輿磅礴之
極則鍾為名世之君子然山嶽河海可以常有而名世
之君子常落落然故人之視山嶽河海者雖高且廣不
甚以為異至於一君子作於世則雖里巷之兒童營壘
之卒伍亦皆咨嗟歎息喜愕慶幸以一望顔色為終身
榮賢於此者可知也蘇子由生於西蜀懐竒挾邁使其
高卧岷山之雲而嘘吸峩眉之風月豈不足以忘死而
乃赬肩蠒足萬里而來京師其所自述則曰於山見終
南嵩華於水見黄河於人見歐陽公而已士之樂得夫
君子也如此哉其後歐陽公一置齒牙而子由之名遂
聞天下人見其如此而不知有以為之先也蓋自老泉
先生以六經論謁公公即掀髯愛賞以為荀卿子之文
且以其書薦之朝幾以為古人復出當是時老蘇既顯
矣一子繼之遂皆䝉國士之遇非此父固不生此子非
此子固不肖此父而非歐陽公之特達則委棄泥淖人
亦莫知其為蘇氏父子也若某者誠不敢望子由而閣
下非歐陽公之徒歟閣下之道德天下共知之其文章
天下亦共知之其為歐陽公蓋庶幾焉而某也獨無以
自達於庭豈惟閣下棄之將舉世棄之矣雖然有一於
此昔者先人官於鄞川鄞川閣下之鄉里也三年之間
餐和茹教投分最昵其後得侍同朝所以眄遇者益深
視歐陽公之知老蘇無以異也以老蘓視先人則所以
知某者當眎子由然昔之子由能遇歐陽公於老蘇之
生前而某之今日未能遇閣下於先人之死後此其故
何也意者某之自畫而不進也夫子由之入京有萬里
之遥苕霅之距行都一葦可至而某也不之至其自畫
昭昭矣然尚有可諉者蓋聞古之君子修其身而後可
以求聞於人閣下方以道德文章為時匠石而某抱其
無用之識以求進於閣下無益祇取辱耳自時厥後矻
矻偲偲非聖人之書不讀冷官三載日與學者磨礱乎
理道鞭策於教化浚之日深築之日高庶不等塗之人
雖倥侗如昔疎魯如昔亦不可謂懵無所見者蓋前日
之不進正所以為今日可進之階也失此不前真自畫
矣昔某之高大父蓋與老蘇同為歐陽公所知嘉祐定
禮實付之二人之手往者閣下之在中都嘗親跋其堂
牒矣百世寶之固將與尺璧同價也然蘇得子名益彰
姚之後未有甚顯者故歐陽公之所以施於蘇者類厚
而所以施於姚者幾於不繼繼之者在閣下閣下其進
教之則區區之愚可以悉吐於階戺而不自暴於草莽
鴻毛之名一日達乎四境人將以為蘇之父子發早而
不長姚之祖孫發遲而實大蓋蘇之所遇一歐陽公而
止姚氏得兩歐陽公焉若之何弗榮此亦閣下所以親
跋堂牒之意望終惠之不宣某再拜
　　代呉守上水心先生求先銘書
四月日具位呉某齋沐裁書再拜獻於觀使待制侍郎
閣下某竊惟天地之大以其能榮枯萬物而生生無盡
也然枯其榮者易榮其枯者難繁霜之晨積雪之夕凡
物莫不隕柯禿葉摧香奪艷凛凛然不能自必其命及
夫春陽一煦鼓之舞之則煥然日新劃然霞湧凡枯者
未有不榮者也故能榮物於既枯者天地之神機也人
者物之靈也物枯能榮而人死則終於死也人固不及
物邪雖然人固有可以不死之道也今夫爵命之穹窿
足以尊其生而不足以尊其死車服之烜麗足以華其
生而不足以華其死凡百可喜可玩之具足以樂其生
而皆不足以樂其死也惟有功伐德美得附麗於良史
之筆則不爵命而尊不車服而華不可喜可玩而足樂
死猶生也夫物之枯而復榮者特可榮之於一時而人
之死而猶生者可生之於百世物固不及人矣雖然史
法至近世畧矣非大官大職及天子之所旌别而顯異
者不得預雖有功伐德美往往蟬蜕於摧簷敗壁之下
蟻腐於荒林幽墟之側其遺落可勝道哉故天下之人
進而不得附於聖世之史則退而求託於宗工鉅伯之
文蓋附於史則為傳而託於文則為銘使人雖死而猶
生是或一道也仰惟閣下以五百年間生之材而抱千
古不傳之學發為文章真如春陽之氣斡乾轉坤而包
宇越宙無往不在而無物不該故今天下人子之欲顯
其親者不以得三公九卿為榮而以不得閣下之一言
為恥中州近壤遐陬僻嶠咸曰水心先生銘我則死猶
生也雖使韓柳歐蘇疊足於世其述作能如閣下之盛
哉夫人而求之不能人人而予之也予之者近或二三
年逺或十年其難如此而求之者日益衆或寢苫方新
或登門未久而銜哀請命者踵相躡也某之先君子實
歿於紹興之甲寅二十七年矣某之侍閣下實權輿於
淳熈之戊戌四十四年矣視前所謂方新而未久者可
謂過之而猶躊躇以至今日非忘之而不求蓋欲求之
而不敢也其意曰彼求者之多也予之不暇徧也以某
之不肖而又譊譊於其間其進之退之恐未可必也歲
在壬戌侍坐隅於京口酒畔跪陳蓋嘗微發其端而未
能畢吐其傃負此耿耿又二十年今投跡山城距鄭鄉
一葦此天與之便而先君子得發揚之秋也故毎一東
望未嘗不慨然以思而慘然以悲欲躬走數仞之牆且
泣且請縻係尺組心馳而足不赴用敢瀝其區區之欵
以徐公子才所述行事瓣香而投誠焉重念某先君子
少而孤羈晩而坎凛其志非不慕古人其才非不若今
人而天嗇其逢如水渟澤故不得以豐功偉績鏗戛震
燿而其粗可表見者僅如疎星掛曉微茫一二而已死
而得傳則視世之豐功偉績固無以異也不傳則零落
翳墜抑可痛已日月雙馳霜露幾感頭白如許衷丹未
抽其何以立士民之上而教世之為人子者哉難逢者
人易失者時閣下許之則某親之死猶生矣拒之則某
親之死真死矣雖然以某二十七年之摧割與四十四
年之邂逅抱夙心而遐慕揮老淚而近愬閣下其能忘
情乎岀春陽之膚寸頃刻嘘舞之此天地榮其枯之術
也某俟命不宣
欽定四庫全書
　篔窓集卷六　　　　　　宋　陳耆卿　撰
　啓
　　賀石察院啟
親奉詔除進膺言責宫庠典教已觀時雨之零憲府宣
威又見清霜之肅得輿烜赫賀厦紛綸竊以遇合之難
古今所共可用不用者既以無其時為恨欲言不言者
又以非其職為辭讜論所以無聞治功終於不立誰為
砥柱障此頽波恭惟察院榘度清嚴氣質凝粹扶持正
論非堯舜之道不陳攘斥異端豈管晏之功可許允為
師友漸摩之懿實出父兄傳授之真醖釀豐餘發舒演
迤屬聖主厲精之旦正哲人眀目之秋爰被褒遷雅當
排擊惟今日之宿弊比往年而未除公私俱貧上下胥
慢控邊之地未識耕桑字民之官居多漁獵凡此海内
之庻務决於臺中之一言豈徒抨彈紏决以掃去客邪
亦欲優飬調胹以復還元氣佇觀逺業不媿前修某猥
以孤生近瞻大雅誨掖有加於顏靣感戢莫既於形容
濶逺仭墻稽違尺牘屬除音之到耳覺喜氣之填膺不
事諛言見此日敬公之至僭陳愚慮恃平時知己之深
　　代通宣城葉主簿啟
幸均簿領貧家終藉於富鄰豈乏交游他人不如我同
姓宿舂已戒晨謁有期恭惟主簿朝議天分自髙學力
尤壯滌襟懐於雪盌可見清凉誦騷雅於風簷足占芳
潔盍備漢廷之蒐選乃尋潘縣之勾稽少抑何嫌髙飛
可待某族寒南阮心尚諸任謾踴躍以效顰真嶔崎而
可笑北胡南越莫拘二邑之疆圍伯塤仲箎擬比一家
之音韻
　　賀倪兵書啟
渙號宸廷升華武部十年去國聲名標四水之清一日
還朝歩武接九霄之峻吾道未嘗終否公論其可厚誣
一讀除書四馳慶牘恭惟侍讀判部尚書氣呑河漢望
壓岱嵩早嵗兩科健筆聳聞於天下晩年孤節英猷逺
震於人間道大者合難才髙者忌衆不肯附炙手之熱
其能為繞指之柔簸弄烟霞摩娑泉石俗子固尤其睨
物賢者則識其憂時間以明目張膽之忠見於流涕痛
哭之疏此時此意孔武孔嘉屬琴瑟之更新首弓車而
圖舊惟昔之磨光鏟采既非往而不返之流則今之舒
翹揚英當為來者無窮之畫時雖偃武事豈具文筆端
巧敵於金湯胸次綽踰於兵甲識鄭公之履姑暫依於
論思補山甫之衣行大占於經濟某自憐膚短雅企清
崇雖神馳於書筴琴瑟之前而分隔於洒掃應對之末
何其幸㑹見此休明因知嶽瀆之炳靈當使乾坤之吐
氣字鴉霑濕已傳聖主之恩濃語燕徘徊不嘆癯儒之
命薄
　　賀董司諫啟
渙寵龍墀升華騎省雖規諫諷諭之職視昔不殊而獻
納論思之聨於今為近氣伸骨鯁喜動髦英竊以繩愆
紏謬之官古人所重補闕拾遺之任近世益尊自垂拱
之標名至雍熈而易號員析左右權分重輕匪資直諒
之才曷稱便蕃之選得人若此吾國庻幾恭惟侍講司
諫氣毓青霄業傳繁露遵堯舜文王之正道以覺斯民
為稷契臯陶之良臣力行所學一言寤意三接疏恩森
嚴白簡之陳風銷羣枉剴切青蒲之奏日照孤忠聲名
占諸老之先睠簡號一人之最肆膺晉擢允穆師虞言
行而道亦行固可卜諫官之操已正而物自正又欲觀
大臣之風倚疇庸於七人亟躋榮於四輔拜麻有信汗
竹以書某辱門下知讀邸中報喜不勝情而折屐屢矣
賀必欲靣而朋簪闕如顧區區無盡之懐寓云云不腆
之贄摩挲松菊雖細吟元亮之詞模寫臺萊尚擬詠周
人之雅
　　代賀趙户侍啟
　一札宸廷貳卿計省往時疊組名尚混於執珪此日出
綸位正聨於鳴玉俾膺渙渥咸賀泰亨竊以弼五服以
至五千職嚴民部亞六官而屬六十權重邦經矧貨泉
壅塞之秋正君相焦勞之日王衍清談無以活國𢎞羊
心計幾於病民有闔有開惟才惟徳肆疇咨於朝路果
無易於我公恭惟判部侍郎百世宗標兩朝人傑撥繁
剸劇解數千牛而刅有餘騰茂蜚英搏九萬里而風在
下旋由星使入踐月卿有嘉幹理之勲併假論思之寄
俾之共二雖堪儀羽於百官視此無雙非可淹翔於九
列爰頒異渥特畀真除鄭武公為周司徒前彛具在李
適之號唐賢相舊事可期佇攄久大之模永翊升平之
之遇某比聆鳯詔嘗羾魚書正共喜於得輿乃重欣於
賀厦荷方佩紫己觀君臣同徳之歡粟倚腐紅寧復上
下交征之患永言舞手莫竟濡毫
　　賀浙東倉程郎中啟
顯被絲言榮將繡指遡江而左刺史之雨方霑環浙以
東使者之星丕耀易逺而近有卑與尊此聖君簡記之
隆亦賢者亨嘉之漸恭惟提舉寺丞郎中英猷照世碩
略傳家游刅而了八荒擅庖丁解牛之妙揮鞭而騖萬
象過王良御馬之工醖釀豐餘薫蒸傑特乃若辭華之
彪炳發於翰墨之淋漓結綬方新褰裳更早旋以青縑
之直俛為皂蓋之游春滿九華風傳乙陛偉矣報齊之
政喧然借㓂之謡其如攀轅卧轍之思未若攬轡登車
之寵肆攽紫渥亟畀皇華惟俗儒以趣辦為工而明主
以拊摩為悅雖摘山煮海之富國用所資然焚林竭澤
之窮民生安頼光華六轡聳動七州必有通融補助之
方以演輔賛彌縫之手非賢不乂惟乃之休某犬馬饑
軀江湖倒影始是春間之桃李今為霜後之蒹葭幸甚
一㕓獲依大厦託原隰舒長之䕃誰其私布於腹心述
閭閻纎悉之情或者仰禆於毫髪
　　賀嘉興守喬編修啟
疇庸嚴陛徙鎮輔藩何武去見思遺愛滿淮堧之左叔
度來何暮先聲喧浙水之西越在受㕓倍欣賀厦恭惟
判府編修校書氣奪東陽之秀學傳左淛之雄富撑腸
拄腹之書笑空衿佩獻流涕痛哭之䇿驚寤冕旒共推
江夏之無雙辱在杜牧之第五深沉册府燃藜髙蹈於
前聞宻勿宥廷執簡共推於妙手久結知於諸老肆惓
懐於一人收歛經綸逡廵拊字偉鴻鴈安集之政空邊
方窺伺之謀白日桑麻黄雲黍稌念民俗欲均於逺邇
而帝意亦酌其重輕易地懋功自天疏渥惟嘉禾之勝
圉號檇李之名區地接股肱旁通一水勢同唇齒宻扈九
重開藩俶際於循良匝境陡新於燕宴儒效已試民庸
益章想不俟於突黔已立攽於詔紫某同朝臭味並舍
交游去國翩然極仰抽身之早攜家屬耳自慙問影之
遲敢云甕牖之凄凉辱𨽻鈴齋之赫奕光我桑梓施於
松楸雖燕鴻縱跡尚有差池而虎䑕機縁本無限斷我
泉方渴正思涓滴之功君藥已靈願乞刀圭之賜
　　賀張參政生朝啟
日逢弧矢年迓松椿有是君有是臣亶謂千齡之盛旦
俾爾昌俾爾艾式逢八月之清秋樂事駢闐驩聲環匝
恭惟觀使大資大參相公儲精嵩嶽毓秀苕川碩畫元
勛久増光於政府沉幾深識獨軫念於邊庭雖一時議
論之靡諧奈百世聲名之益壯雲霾既掃日月方明爰
誕告於治朝以寵還於書殿早符夢燕入相衮龍發舒
未究之才猷揚厲無前之勛業某比聞褒渥率羾慶緘
犯嚴宜掇於深辜藏疾已欽於雅度報章下逮餽禮有
加坐令山房岑寂之區如得洞府珍竒之玩有懐銘刻
無語發揚屬逢誕月之臨敬致長年之祝捧觴稱夀雖
不能陪賔客之塵舐鼎得僊猶足以解塵埃之縛
　　賀青田丁知縣啟
出綸鳯陛結綬芝田地擁羣山正欠河陽之春色天連
一水已聞卓茂之風聲斂衽何多摳衣甚近恭惟知縣
朝議博衍無競髙明有融吐秀名邦燦文物詩書之㑹
象賢名閥儼衣冠禮樂之儲才髙而宅之以和識逺而
韜之以晦人方犇走我獨笑談故雖繁劇之屢更未當
扶摇之一息謨猷星幕蓋周家圜府之遺管鑰日畿亦
孔子乗田之謂舉頭雲路掉臂雷封豈矯為髙世之蹤
殆不勝愛民之意地雖斗大事亦絲棼彼神人之怒方
瘳旱魃之威復甚近甫霶霈猶多煎熬想目連桑梓之隂
已手辦稻粱之種只虞召馹不待飛鳬某戅且無他窮
頗自笑汎濫於百家諸子極悔少年繪畫於三史六經
姑俟來哲豈謂漢庭之科級亦關陶徑之榛蕪責以勾
稽非其講畫聞慈君之戾止覺短簿之欣然豈惟竭筋
力以奉教條亦欲披腹心而效忠欵鑿匡衡之壁儻容
分一線之光登單父之堂或可飽七絃之韻望塵慫惥
伏紙勤拳
　　代賀應大諫啟
渙恩宸扆晉長諫曹凛然五院之綱維突黔未久藉甚
七人之領袖詔墨又新人驚遷拜之頻天假治平之近
竊以箝口結舌之態小人以為智而弗以為欺犯顏逆
耳之風君子謂之忠而不謂之激故魏徴以諄勤植譽
而陽城以濡滯見譏矧桑林躬禱之年又衢室大詢之
日茍提衡挈領之地不畀髦英則隨波逐流之餘疇聞
鯁亮舉世共仰惟公克當恭惟侍講大諫道備董醇望
隆汲直温然接物如春風和氣之可親勇以行仁類烈
日嚴霜之難犯惟任重道逺之事與謨明弼諧之功往
年素習於講明今日飽覘於施設自聞鴻漸屢見鳯鳴
便蕃接晝之榮揮霍横秋之氣故公論以為司命而善
類於焉主盟肆疇白簡之庸首進青蒲之直事權逾赫
威望増崇惟一人之簡注既隆故多士之傾瞻尤切堂
堂補衮匪徒本數末度之間諤諤引裾夫豈巽入柔行
之謂某比馳慶牘又覿除書咸云近水之鄉即是先春
之處胡能分竹但知地靈人傑之雄更擬靣槐及見天
芘神休之盛
　　賀鄭大諫啟
疇庸横榻正位上坡白簡含霜稔著埋輪之望青蒲映
日峻躋入閤之班播頌揚庭歌謡盈路竊以國家之事
惟宰相可行諫官可言紀綱之司乃君子所恃小人所
畏世道雲翳人情日偷靡聞諤諤之昌競取容容之福
以依阿淟涊為圓熟以慷慨激發為迂狂不知名稱之
謂何乃忍波流而至是誰一舉手惟三折肱恭惟侍讀
大諫學洞索丘量涵海嶽移治外之功以治内粲然經
國之猷推正心之學以正君卓爾尊朝之望横飛直上
特立獨行崢嶸五院之聲名宻勿九重之意睠惟激濁
揚清之際與獻可替否之間有重有輕孰先孰後爰輟
才於排擊俾壹意於論思深惟古人蹇諒之風不若後
世煩苛之甚韓愈之譏陽子首陳時政之瘠肥盧仝之
歌鄭公獨問民生之蘇息蓋事以大原為急而言以切
中為竒詎尚支離以滋惶惑雖大雅自有成畫在宵人
姑以效愚某觀古多賢疑今罕遇何意讀開元之報恍
如歌慶歴之詩喜在胸中溢於言外見明目逹聰之日
已知天地之重開想犯顏逆耳之風彌覺雲雷之加壯
嗣聞褒制別貢慶牋
　　代賀台守俞寺丞啟
勇釋朝纓甘紆郡綬君子之教五舊聞濟濟多士之依
諸侯之寳三行快熈熈庻民之覩獨慙下乗猥占先驅
雖同千里之歡彌積一身之媿恭惟交代判府寺丞日
邊佳氣雲表修名筆下宫商富錦瑟五十絃之奏胸中
斧藻森牙籖三萬軸之儲甫䇿足以居中忽掉頭而請
外蓋古人進退之審豈謂身謀而賢者去就之明誠關
國俗優詔四逹驩謡一新懸知仁聞之大行且使徳音
之普暢笙歌隴畆皷舞江山要看六合之經綸視此一
州之撫字某老技已罄歸心欲飛惟餘秕政之存以俟
棠隂之覆觀在昔交承之契至於遺厥子孫逮末世澆
薄以還不啻視如塗路孰恢此誼允藉我公續前召後
杜之歌寧免秕糠之誚誦左禹右臯之事尚圖藥石之
求
　　通兩浙漕章郎中啟
瞻兩道光華之盛爭欲駿奔顧一階塵土之微等容蟻
附最幸枯零之下走偶逢傑特之良工未慣馳驅已酣
鼓舞恭惟都運寳謨郎中浩氣充塞神機昭回寳鑑懸
空妍醜何逃於絲髪黄鐘在簴疾徐丕應於宫商自甲
辰題塔之初迄嘉定改絃之後巋然伯仲籍甚聲名合
接武而登廟堂乃掉頭而去江海辰猶入告天意為開
方虛獻納之班又屈諮諏之寄永惟京畿之飛輓獨髙
海宇之轉輸足食然後足兵信當世唇齒之論富民乃
能富國蓋古人心腹之謀因知前舳而後艫不礙左餐
而右粥惟威名震逺則豺狼之羣立空惟精誠照微則
雀䑕之訟幾息疇今十使能此幾人便當沛傅巖之雨
以沐浴江山詎止張益部之星而熒煌原隰伏念某古
心凋朽世法迂疎入眼光隂半是艱虞之日月隨身簡
軸粗知土苴之乾坤使筍蕨以長肥甘松篁之偕老未
能免俗浪曰為貧深知塵埃箠楚之勞亦助禮樂詩書
之化斯道何道本元盡出於禔身能心其心功利亦足
以及物獨念道塗之躑躅預憂末路之竛竮幸有澄清
為之覆冒得蕭何而任轉漕豈止為子房韓信之儔遇
劉晏之領度支或可備裴腆李衡之數僭狂發論跼蹐
矢懐
　　通處州林判官啟
尋枳棘之棲自嘆書生之分薄睇芙蓉之幕極知賔采
之望尊挈此塵埃麗之風日已溢我心之喜未為斯道
之窮恭惟僉判中大南國名賢東嘉甲族植操孤整澹
無辱以無榮受才閎通歘有張而有弛一官游戲萬口
歡欣勾稽嘗見於腐紅歩武今淹於泛緑郭子儀之羅
絡雖六十人烏大夫之招延止一二輩已振飄飄之氣
居多贊贊之思拄笏棲遲想笑昔人之誕放著鞭騰踔
宜乘今日之清明某戅不偶時窮惟好古效子虛上林
之賦少已自嗤歌生民清廟之詩老其誰懟到頭一第
滿目百罹豈諳下走之簿書幸託元寮之芘覆勿云異
縣難塵君子之齒牙或遇同堂願假小人之羽翼寸丹
欲露尺素難周
　　代回南劒劉守謝特薦啟
八郡星羅獨仰分魚之最一章露奏敢論薦鶚之功咨
諏蓋出於公言披拂過形於私謝珠躔奪目圭復汗顏
恭惟判府寺簿挺特吏師瓌閎人傑長才剸劇發硎肯
綮之間精識造微作炳眇緜之際勇辭朝紱自詭郡符
以拊循民瘼為本心視通衍貨源為餘事水騰雙劒已
喧借冦之謡雲望九閽共徯徴黄之渥某職叨使逺心
切貪賢循良幸際於一䕫曠戾足寛於四牡枝言贅矣
襟誼凛然指有若以為師竊駭成蠅之誤俟漢家之選
俊行修賀燕之恭
　　代賀婺守林侍郎啟
誕膺播告洊屈蕃宣輟申伯於南邦方抱去思之恨借
袁宏於東郡更騰來暮之謡吾道固無戚欣上意則有
輕重一敷綸綍交慶簪紳恭惟判府待制侍郎識羅八
荒智括萬㝢撥繁剸劇飛雷雹於掌中摘逺鈎深宿乾
坤於胸次入儀左户出餉長淮荀氏居軻雄之間論明
富國劉晏為管蕭之亞功在斡旋盍趣召於論思乃分
勞於屏翰睠言二浙近說雙溪嵳峩鮑令之巗寒冽休
文之井久焉湮鬰今也發揮惟聖明曲軫於閭閻雖僻
逺亦關於堂陛剥膚椎髓下已極於啼號出羽鑚皮上
正勞於欽恤還之醇郁屬我老成佇㸔慈祥樂易之規
以試光明久大之業民今幸㑹國亦庶幾某局促儒酸
紛拏吏壒頃浪陪於朝蹟旋竊詭於民庸惟昔采芹似
信耳聞之易於今剖竹不知躬蹈之難周章自憐躑躅
誰愬幸早親於玉峙今宻邇於寳鄰敬布腹心擬同唇
齒仁聲載鼓未應殊楚越之觀舊盟未寒尚許法龔黄
之政
　　代回臨海元縣丞啟
坐堂而見諸生甚慚非據佐邑而有賢者喜獲相親雖
政事文學之殊科想臭味襟期之卒合未酬覿靣已若
論心伏惟知丞朝奉識度粹夷才猷敏卲往年發聞已
恪勵於操修此日效官咸飽觀於施設暫隨芝檢來贊
花封惟繁劇可以見人惟勤勞可以及物勿謂簿書期
㑹之冗有妨聲名事業之崇但蓄此心何憂不濟某自
憐白髪强領青衿蹉跎畫餅之才積習素餐之媿近聞
至止不覺欣然方擬貢於慶緘乃首貽於問牘褒情何
腆絶知君子之謙報語匪工益重小人之過
　　代回仙居楊縣丞啟
早同州里僅聞關西夫子之名晩並官僚始讀藍田縣
丞之記拂塵埃於坐席洗忡惙於襟懐伏惟知丞朝議
榘矱徳仁箕裘忠孝功名外鑠俗眼自有疾徐道義中
函吾心初無愠喜何其處也止或尼之自一拾於藍袍
凡兩參於油幕屬更化瑟俛佐鳴琴非惟見難進易退
之風抑亦是小屈大伸之理某浪言采藻未遂及􁂁見
鄉人如空谷之足音瞻從者若旱苖之甘雨緘題首及
已得君於眉目之間臭味儻投幸索我於形骸之外
　　回青田陳監稅啟
迢遥千里邈焉同姓之追隨左右一官幸矣鄰封之遇
合飛文到手布武歡顏喜秣馬之有期媿傳魚之已晚
伏惟監務舍人性姿閑敏術業疏通潤物潤身盍早厲
摶鵬之氣聞詩聞禮乃暫從冠鶡之遊屈此津衢留之
筦庫永言山水之縣亦號舟車之衝急之則似析秋毫
緩之則匪徒天雨孰明此誼今得其人毋嫌一閧之喧
卑實釀九遷之赫奕某强脱書案浪登宦塗顧已責之
未逃豈他曹之敢問期君奏最俾我䝉成勿學研桑顓
守富强之䇿當師孔孟溥行仁義之言
　　代通婺守孟侍郎啟
學拊字於偏州偶玷台星之耀接蕃宣於巨鎮幸分婺
宿之輝雖地望逈隔於崇卑然臭味寧分於彼此息肩
知幸拜手投誠恭惟判府待制侍郎莊肅而閎深疏通
而簡諒博學多識富宇宙之瓌竒廣納深藏浩江河之
膏潤偉矣尊朝之望卓然經國之姿有弛有張不吐不
茹踐郎闈而躡卿寺早到雲間持使節而綰守符幾半
天下旋馳驟乎六卿之貳盍翺翔乎四輔之聨勇謝褒
遷甘從拊字公固不以自挫人或疑其太淹誰知致君
澤民之方本無居中在外之别古人跡絶俗吏肩摩獨
以平易寛博之心而行慘怛愛利之政龔黄已試誠聞
疲俗之來蘇嚴樂未歸恐緩嘉猷之入告佇敭六卿三
事之拜以慰四海九州之瞻某蹇武自憐壯心空在周
行濫次徒包玩愒之羞近甸承流偶遂迭更之請在泮
恍思於陳迹于蕃何有於新功幸邇髙明足寛罷懦雛
鶯出谷定知律吕之未調良驥過都所喜鞭弭之在望
　　通青田李知縣啟
銀袍謾脫誰憐短簿之塵埃墨綬焉依幸有長官之風
鑒仰髙久矣事大欣然未為人事之好乖或者天憐其
寡合恭惟判縣朝議故家文物名閥典型一洗而凡馬
空才豪無敵四顧而全牛解政妙有神間以翰墨之淋
漓寫其胸襟之樂易擬古詩伯為今吏師桃李之種何
如蓬萊之頂可躡一發已中再鼓愈彊故以王葉縣飛
鳬之蹤來尋丁令威化鶴之處為子民而髪白公豈汗
顏論許國之心丹人方斂衽某孝未盡性事惟信心驅
馳塲屋之中幾成退鷁摇落江湖之上每夢盟鷗吾道
未灰斯文如日或者窺斑於先哲庻幾藉手於將來悽
其抗走之曹誰是扶攜之地大厦在上髙風可憑庻容
婉委以匿瑕抑可優游而全璧仰瞻􁂁戍幸公旬月之
留只恐芝函奪我三年之芘
　　代回長亭徐監塲啟
遊前輩之門熟闚家學客諸侯之國復玷官聨契濶往
年遭逢此日首辱朶雲之翰如聞空谷之音伏惟判院
朝議儒家者流名父之子教傳詩禮蚤騰踔於諸公書
擅賢能偶蹉跎於一第晩超京秩暫典醝征洪鐘雖咽
於微撞良玉亦占於始斵勉行其志勿鄙厥官倚觀經
畫之才用作調和之信某暮年薄宦多病浸衰藥褁纒
綿祇速馮唐之白書嚢岑寂何心揚子之𤣥無補友朋
私慙禄食幸故人之將至覺老眼之忽開凈掃吾門不
是塵埃之客亟驅君馬來辱文字之盟
欽定四庫全書
　篔忩集巻七　　　　　　宋　陳耆卿　撰
　　䇿問
問公議國之元氣也天下之事當與天下人共之謂可言
者止於公卿大夫私也止于士亦私也故古之世不獨
士傳言也而工瞽有諫焉庶人有謗焉商旅有議焉此
世之盛也而孔子乃曰天下有道則庶人不議然則古
之議非歟夫議有兩端顯白是非冀以轉聞而藥時病
者議也潛摘可否藉以排擊而快已私者亦議也中古
以降庶人盖不議矣不議者非不能議不敢議也豈惟
庶人不敢士亦莫之敢矣雖然庶人不敢議猶可言也
士不敢議不可言也士者公卿大夫之階也士不敢議
則等而上之豈獨士哉漢集議古意也然亦下至博士
議郎而止未嘗及士至於鹽鐵一事發言盈庭而卒定
於賢良文學之口此非可為漢家賀者歟夫為士者不
自鄙其卑而能盡言以屈公卿為公卿者不自抗其尊
而能虛懐以屈于士是誠可賀也論者則曰朝廷之事
決於公卿則順決於士則逆是則何異坎蛙之見而亦
豈識古聖賢公天下之慮哉國家養士以太學非徒養
其文也亦所以養其氣而為公卿大夫之階也其氣直
則其言隨之政和宣和之交慶元開禧之際其言不輟
其氣不沮雖少晦於雲霾之侵蝕而卒大明於日月之
呈露憂治世而危明主其古意邪其亦有所激而然邪
夫公議在學校或以為不若在朝廷也然非朝廷之有
公議豈能來學校之公議乎然則學校之公議即朝廷
之公議也求言如求醫進言如進藥特未知今日之事
病果安在而藥當何施學校之言與朝廷之所施行者
同邪異邪抑跡若相反而實所以相成邪昔鄭人議於
鄉校或欲毁之而子産不可且曰其所善者吾則行之
其所惡者吾則改之是吾師也一國猶爾而況於四海
之大乎充子産之説則説者益衆所以為吾師者益廣
患不言爾不患其多言也諸君其並考古今以對亦欲
因諸君之言以占諸君之氣
問士莫難於義理之學也義理之學莫㣲於心與性心
與性人之所有也而以為㣲何也魯論一編萬理森列
而心性之説略焉自言從心而不言心之為何物子貢
又謂其言性不可得聞其果然乎否也夫以其稟是理
謂之性以其攝是性謂之心心與性非二物也而又非
有二道曰正心治心曰率性盡性此皆判而言之也合
而言之莫詳於孟子曰盡其心者知其性也又曰存其
心養其性夫先盡而後存邪存而後能盡邪先知而後
養邪養而後能知邪言心而至於言志言氣言性而至
於言情言才竊謂其昭揭端倪抉露關鍵禆性聖而開
來學天下萬世莫强焉然曰持其志無暴其氣則是志
與氣析為二矣而又曰志壹則動氣氣壹則動志果二
邪曰氣配義與道則是氣與義合為一矣而又曰是集
義所生果一邪既曰性善而又曰乃若其情則可以為
善則是情亦善矣性與情果皆善則何為而有性情之
别邪易言利貞性情詩言吟詠情性古人固亦合而言
之矣析而言之果昉於何時邪既曰情可為善而又以
不善為非才之罪則是才亦善矣情與才果皆善則又
何為而有情才之别邪程子言才稟於氣氣有清濁夫
氣有清濁則才有善不善矣而孟子顧以不善為非才
之罪者何也豈程子之所謂才與孟子之所謂才名似
而實不同歟夫義理無窮知識有限悠悠千載先覺者
幾人哉志氣情才之説不明則於心性之學亦必有差
之絲忽而失之丘山者願相與評之
問天下之理至於中而止自昔聖賢轉相授受以標的
萬世非不能運竒於常智之外而終不敢也盖以釐黍
之過即尋丈之誤異端曲學初亦學聖人而其終每每
氷炭者未必皆不及之弊亦多有過之者爾堯舜禹曰
執中所謂精一者執之之方也湯亦執中而不曰精一
湯果何道以執之邪至於箕子則不言中而言極至於
孔子則既言中而又言庸至於子思則既言中庸又言
中和極與中固無異㫖言中而又言庸者豈以中之一
字為未盡而必繼之以庸邪言中庸而又言中和者豈
以庸之一字為未備而必易之以和邪或曰以義理言
之則曰中庸以性情言之則曰中和果若是則天下之
義理安有出於性情之外者而必易庸為和何也既而
言君子時中則非惟不言和且不言庸矣豈中足以該
庸庸不足以該中邪時之一字最善名狀天地聖人同
此而已知執之說而不知時之義則有非所當執而執
者是故有以用鯀為中有以殛之而為中有以封管蔡
為中有以誅之而為中此時也知所謂時則雖有不盡
執者而亦無害其為善執矣不然則子莫執中宜足以
上繼堯舜禹而孟子非之得非同其執而不同其所以
執邪洪惟皇上聰明慈儉淵懿沖黙凡所以根諸宮庭
枝葉諸海㝢者固未嘗有過不及之處屬者建議之臣
恭耳聖訓而竊窺聖心深以為有得於精一之傳執兩
端而用中之㫖至論今日治效之未古則終歸於力行
之論盖中者理也力行者誠也固嘗反覆子思之書實
綱領於誠之一字夫自形則著衍而達之明動變化之
詳自不息則久充而極之悠久博厚髙明之盛皆力行
之功用也故論其極可與天地參而何治效之足云哉
然則吾皇之心非短於誠也而廷臣猶以為獻其過計
邪抑所以運量而恢廣之者宜有良藥邪諸君其併考
堯舜禹以來執中之説擇其切者以對且言今日力行
其何所從始有司將别白以聞焉
問仁何物也孔子罕言之得不以其逺且大故歟然以
其逺且大而罕言之無傷也天下之人則曰彼聖人猶
不言仁吾可以不言仁矣舉天下不言仁仁之道不已
晦乎嘗論仁之道猶元氣元氣之運生生職職萬物同
此鑪錘也信若是則孔子之答仁奚其異夫異於諸子
猶可言也樊遲一人而三問則三其對仁其若是煩碎
乎然此皆告之以仁之方也許以仁則未也問仲弓則
曰不知其仁問由求赤則曰不知其仁問子文文子則
曰未知焉得仁同耶異耶許顔子以三月不違是三月
之外猶有違時也是未實以仁許顔子也而至管仲則
曰如其仁如其仁不以許顔而以許仲何耶謂管仲以
功則是以成敗論人而未必孔子之意也孔子未嘗言
仁之所以為仁也至孟子乃詳言之曰仁人心曰尊爵
曰安宅所以狀仁者惟恐其不白是則與孔子異趣豈
其樂言乎孔子之所不言歟抑孔子之所未言而正望
孟子發之歟不特此也孔子罕言仁而孟子兼言義孔
子顧不能言義耶謂仁義一途則孟子又何言仁義耶
夫立人之道曰仁與義仁義者學之宗也不言仁義則
何以學願聞其説
　説
　　竹居説
瑞安趙正父植竹其舍命曰竹居居者君之所寄也竹
者君之所以寄所寄也人莫不有所寄至寄於竹則寄
之清者也或曰人非竹則不清乎曰不然竹之清外也
人内也以内合外則清無其内而强附其外則濁郊原
堤塹間竹常滿眼豈獨君能植竹哉然而左棘右葦雀
叢鳥聚而埃壒常盈盈焉若是者居雖竹人不竹也君
宗室子擢第二十二年卑縮如寒士悲吟喜詠如琅玕
磨戛而琴瑟搏拊也其清似矣而曰吾邑漁鹽之藪人
相鬨成市予故借竹而逃焉噫斯其可逃也邪豈惟不
可逃亦不必逃也以君之胷次已無待乎竹之清而豈
其漁鹽所能濁哉然則以竹自名寄所寄也以内合外
者也余懼覽者不察故為之説俾刻之柱間
　　蔣上甫字説
吾友蔣君易其名曰滏問滏之義曰其字從水日者謂
吾命不足於水故借此以足之也余曰嘻異哉子之名
三易矣今可以己夫抑余不知子之有取於水者其止
如日者之言歟抑亦取夫水之德以自命歟如前之説
吾不聞請為子申後之説夫水起於天一之毫芒而能
注大海而不溢其為體則清而靜夫固有時而濁且動
矣清而靜者常在也嘗試反諸一真未破之初無盡水
也自夫賊之而不養則漂山決石無所徃而不為害夫
水非害人者也自害者害之也能順其初則不為害而
利焉水由地中行舜由仁義行地不與水期而水與地
合舜不與仁義期而仁義與舜合充是術也無所徃而
不相似也然則水盖在子之身而不在命也昧於裏而
騖於表可哉吾聞古之言水者莫若老子盖以上善譬
之今以上甫配子名賊而不養斯為下矣吾上甫懋戒
哉
　題䟦
　　題陳工部謝寺丞送魯君逺遊詩後
魯君秉禮氣豪窮刺骨每毎以其髙堂菽水厪肉食者
之憂觀陳謝二公相與推㧞振業之意爛盈篇什末後
一轉語咸知其有母在也今母死無以葬又將浮淮泛
浙指好義者以為歸夫以親累人孝子也以人之親為
己累賢大夫也彼囘環征塗叩人户不厭止於身之困
妻子之迫人猶哀之如君者其有極邪然則哀其親於
生孰與哀其親於死持是以吿今之君子謂使二公專
美吾不信也陳耆卿題
　　又題思濟兄詩軸
從事叔祖以文章道德伏一鄉咳唾落紙人寶之踰連
城璧自恨生晚不克請三昧猶記童時吾父挾以見摩
頭謂曰寥寥吾族汝勉哉耆卿書紳不敢忘叔祖殁父
且即世小子益無以嗣誦遺言面熱環顧城南族譜誰
共奮哉叔祖一子死布衣有孫三人長字思濟余兄也
每來自金鼇必相訪相勞苦余感且嘆而未及一見其
文余心慊焉暇日至止言曰吾欲觀弟近作何如吾亦
有一編今藉手出諸袖中光采陸離奪目再拜效白圭
之復見其紙有盡而波瀾無窮然且穿穴理道意態横
發宛然叔祖不死也人情狎晦而驚昭見兄狀貌不踰
中人而語言若不出諸口則遂以為庸人者有之矣孰
識其胷中之浩浩者然也夫不弛不張不抑不揚世而
無君子也則已世而有君子也吾兄其庶幾乎耆卿賀
叔祖之有孫而自賀其有兄於是乎書
　　又題葉子春詩
昔人云語不驚人死不休驚人語未易道也子春文不
注思但自襟府流出其飄拔處如空中火雲如平坡上
孤峯屹立使句句皆然人驚且走矣昔人又曰新詩如
彈丸夫彈丸者非以其圓且熟邪文有根有條有葩有
實釀而後發瀦而後決久之則縱筆所鄉圓且熟莫加
焉盖不求驚人而人自驚此古人之要訣也前年冬子
春請余題其畫不果今題其詩
　　代䟦錢君韻補
龜圖鳥跡漆書石鼓其狀幽眇譎竒人所罕見亦人所
難通也乃若目於斯耳於斯習其畫而迷其讀非陋歟
韓退之云凡為文辭當多識古字夫多識古字未足為
文也然不識則無以為文今六經之字豈必盡古學者
例以監韻為師監韻所不載不之味也溪南錢君味乎
世之所不味旁羅周抉根括蔓引足以鳩棼紉闕與前
人分功甚矣其志完而力富也其老猶爾而況其壯之
日哉余與君别三年吏氛壓首覽巻心目為開頗恨路
逺不能效漢人載酒之問而徜徉其問也
　　又題雪巢贈林逢吉詩
雪巢詩芬薌一世其故舊老蒼如尤尚書延之沈侍郎虞
卿楊待制廷秀洎一時名勝皆拱手側足立門庭可謂
髙矣晚友逢吉顧莫逆驩甚前修肝膽相投氷泮水落
豈論夫輩行之先後年齡之稚壯哉余曩觀逢吉詩如
柳逗午風花肥春雨使人依依不舍今讀此老所贈句
知根蒂有自來矣因閱諸公䟦語隨喜讚歎陳耆卿題
　行狀
　　蕭仲實行狀
君諱仁傑字仲實其先四明人曽祖克誠客游臨海誅
茅巾子山之下懐璞以死祖機繼之父浩廸功郎曠逺
有塵外趣經乾道火益拓落不事事日飲亡何自命曰
吾與其蓬首治田與廬寜婆娑以待吾子焉盖謂君也
君蚤有大志欲以儒書壯門户漁獵今古窮日夜不厭
學毛鄭詩後從鄉先生李民載學易時李館於侍郎吳
公芾之門户履充滿君一詣輒脱穎出吳駭且歎口矻
矻道其文其文明白造理不為枝蔓洎乎遊鄉校課試
常躐異等郡博士累累器重之領袖諸生進止不失尺
寸願摳衣者相望請問退如客得歸貧而勇於學者君
亦嘉與封殖不底於成不止以故人人爭自奮礱刮矯
揉懼弗稱貽君羞卒業成名為賢大夫士者聨翩出焉
中年不得志場屋寄家政細君而自佚於書口不掛人
物否臧時事可否案上爐煙一縷圗史簇簇如新竹風
蕉雨顧影自答客至則講畫義理纚纚若河傾川決或
漏下三鼓僮僕低迷思寢視君肩筆立無欹斜衆歎不
能君處之安然嵗晚悟死生嘗曰人命如槿花不腐者
惟吾此心爾暇則按禮經紉深衣一襲曰此所以周吾
身也尋屬疾廼豫戒棺歛旦起盥頮如常時意若有所
吐氣暴絶亟蘇命諸子遷於正寢詔之曰吾命直盡謹
毋號泣亂我乃卒嘉定辛未七月朔日也享年六十七
君七嵗喪母事後母逾謹毎讀書一語及親則聲淚俱
下人以為有顧景怡之風焉弟若妹雖異出相煦甚恩
必誠必莊終其身不識詼笑狎侮少負氣犖犖出肝膽
赴人急浮觴舉白瞪視八極類古所謂豪士者已乃摧
去牙角如羞如藏久之趣益平德益進行虛步獨毛髮
中繩而不鬻已要名人之即之惟見其和氣津津可挹
而不知其有難干者易曰履道坦坦幽人貞吉其君之
謂歟君之配鄭氏子秀穎秀發以其卒之明年臘月甲
申窆於太平鄉梅浦之原距祖塋可十步以行述求諗
君耆卿之先友也先君子無恙時君徃還吾家先君子
必語耆卿曰是公言有典型汝其識之不幸而先君子
沒沒五六年乃與君為婚姻又十年君乃下世後一年
秀穎秀發且從予游於其請敢卒辭乎君教子有本末
嘗曰華而偷不若質而厚也諸子皆恂恂力學庶幾不
負君者爰摭其父事大較書以遺之俾告於立言君子
謹狀
　　文林郎樂清縣丞吳君行狀(代/)
君諱貫林字元用世家常之宜興曽大父襄大父沖皆
晦弗耀父開有文行刻意教子捐貲為師友費家用是
貧君方少時强記而篤學閉户一榻家人罕識其面夜
誦之聲撼動四壁鄉先生沈公文見而竒之授以關鑰
日涵月漬遂以文聲一鄉君家富徃徃寘身仕版否亦
登天府籍帝學君早薦於鄉氣鋭力强謂可躐取科第
卒不利該免解試南宮亦不利就乙未恩科三十年間
無幾㣲見於顔面其過人已逺矣調廸功郎厯台明二
州户部贍軍酒庫在明時酤令急人人自危君帥同僚
訴諸郡曰公知㩁酒之利未知擾民之害朝家委公字
民意不在酒也聞者謂君言過當君不以為忌守亦不
怒卒弛禁時人兩髙之轉温州樂清縣丞職素聞君談
笑有餘地郡牒移委剖決盡公縣吏有恣為姦利而稂
莠一邑者聲毒乳虎長官懦莫敢誰何君曰是可忍邪
特詣郡言狀而流之百里驩呼咸謂有孟賁之勇焉盖
君才不盡施時出一二已如此終考脱簪竟歸或勸請
諸朝乞休致秩服以華其老輒拒不應其家枕東湖有
風月藻柳之適春夏交游子憧憧如織望君睨然坐於
堂孤哦獨酌藐若無所聞不知者以為忘世而君不顧
也意有所觸時發於詩閑澹舒平得晉宋風格如是者
幾十年視聽步履不衰食生飲寒人曰真夀考者耶尋
得腹疾謝醫以嘉定癸亥重九日卒年八十治命不用
浮屠法娶茅氏二子宗尹宗堯二女長許嫁進士陳某
孫男女六人君之性老不廢書窮不茍禄簡交而親仁
寡言而心有尺度率其志以行至老且死視世毁譽愠
喜如蚊䖟然嗚呼賢矣君以淳熙八年官於台已而樂
其風土家焉後三年而茅氏卒葬於城東雙井之側距
所居無二里君卒次年宗尹等乃以九月庚申祔且泣
告於昌言曰台實異鄉罕有能知父者子契且鄰而又
適官於斯不自揆願有述焉昌言自念别君十年音塵
曠絶朅來訪舊已隔死生非文字無以紓吾哀抆淚落
筆抑重有愧云謹狀
欽定四庫全書
　篔窻集卷八　　　　　　宋　陳耆卿　撰
　墓誌銘
　　朝散郎秘書丞錢公撫墓誌銘
公吳越錢氏諱撫字子立曽祖皥提舉河東路常平贈
太中大夫祖諷博古隱山中鄉人所謂囘谿先生者也
父斆游太學不第贈奉議郎錢氏自武肅王而下距太
中五世太中宦西北始去錢塘寓洛更南渡去洛寓嘉
禾嘉禾之錢百年矣公生囘谿尚亡恙見其眉宇聳異
謂奉議曰亢吾宗者此兒乎未幾奉議亡母陳夫人誓
不更嫁長泣曰妾賴天未死儻弗教吾兒死無以見吾
夫也公泣曰兒儻弗受教死無以見吾父也後卒入太
學登丙辰進士科調僊居縣簿尉用薦者三人陞從政
郎教授饒州轉儒林郎用薦者五人改通直郎知太平
縣磨勘轉奉議郎用薦者八人監登聞皷院遷宗正寺
主簿兼宗學諭尋充金國生辰使假工部尚書行勞還
轉承議郎遷樞宻院編修官磨勘轉朝奉郎兼檢詳遷
秘書丞十日卒公政存大體事識先務僊居故陳公襄
所治縣祠荒遺文散逸亟白長繕治刋布之間攝事學
宮士驩趨言曰自尉來吾鄉夜開户睡矣旦起又循循
誘我我何面目負尉饒號多士廩食薄乞増田千斛而
後教從之士驩趨益衆以其餘力攝倅事柅姦苴漏過
於正官在時常曰吾豈以久暫分勞逸者邪予之俸不
取也太平又孫公莘老所治縣崇敬眎古靈縣土埆民
貧多豪右有官者之孫子尤呌呼抵突氣力張王官府
無如何公鎮以果毅民訟之滯於官者常剖斷無餘官
賦之滯於民者常寬假無不足也㑹敵兵息古汴復通
好時已罷賀正使則議賀生辰因俾覘敵擇其人咸曰
錢某可是以有工書之命公慷慨别妻子辟弟穮與俱
陛辭上優勞曰行萬里不易然使事有體屈則國辱且
彼非曩時比卿其亷問底裏歸以所見聞告朕公拜而
出洎抵北北人見公貌英偉詫曰竒士竒士就館讌酒
偽使有姓完顔者名故犯濮邸諱及是自易以避公公
間見敵調法紛紛知盟好必敗乃鈎引他故撼庀事者
庀事者具言狀且曰嵗幣安在吾國將留使者而問焉
聞之乎公曰吾知奉命來聘爾他非使臣之所得聞也
即若是吾請以死對敵知公不可奪議遂寢囘次都梁
敵兵踐淮甸矣對便殿言臣將命無狀幸身脱歸見日
月因言臣將為陛下畫自强之䇿何謂自强之䇿曰以
制使總萬里權當重不重則不威以邊守治一州任當
久不久則不服軍食當増偫不偫則不給土兵當廣募
不募則不繼城築審其當緩急師屯審其當聚分將士
惰當誅卒伍勞當賞忠義人當奬民當收凡此皆自强
之䇿也夫自强者制人自弱者制於人不亟改圗而或
以敵盛衰為候敵去則偃腹來則搏手非計也臣誠愚
不足禆廟謨惟陛下裁察再嵗兩輪對首言天下有大
憂二逺憂兵近憂旱此人所自見也而口常諱言將帥
言勝不言負守令言熟不言歉臣恐雷同波靡浸成壅
隔宜風示臺閫摘其尤者坐之罪又言汰邊兵以省國
費補内兵以强國勢方其時邉報正急羽書四面至公
左右樞筦辛瘁忘寢食病彊起視事遷中秘欲乞外病
遂不愈年止五十二詔賻錢百萬轉朝散郎公器宇粹
凝局量夷厚中有好惡外無愠喜接物露誠欵御下寛
瑕疵盖用心主於仁而行事合於義家居嘗欲峙髙廩
振宗黨乏絶至居官茍可嘉惠百姓勇徃疾馳風雨不
避也於文無所不學亦無所不工玉縝珠輝霞敷綺㑹
敏而緻麗而則而尤長於四六半函片簡字字雋穎使
人口之不置手之不釋也其略如是娶姚氏莊氏王氏
贈封皆安人子曰源女嫁進士俞梓今沿海制置建之
子也公死於嘉定己卯五月二十三日源以其年十一
月十日葬湖州武康縣龍塢既窆來速銘余觀治世人
材其顯融有四曰操行曰器識曰政業曰文華此四者
功名之券富貴之的也一有之固難衆具之尤不易矣
若公者文華拙歟政業疎歟器識褊歟操行薄歟衆具
之而尤不顯融吾不知其何説也盖公之未用也人莫
不以為賢其用也人莫不以為稱其不大用而死也人
莫不以為不幸是宜銘銘曰扶忠信之華轂兮駕貞潔
之飛艎攬清風以為衣兮襲明月而為裳髮五十而未
白兮刷余羽於周行歌皇華之五闋兮履穹廬而康莊
儼閬風之雲立兮足未闖而身殃謂松栢之合短夭兮
夫何異於春楊嗚呼天不可訊兮地不可量挹君袂而
不返兮何時歸乎故鄉
　　黄君墓誌銘
麗水有賢令曰黄君沐之未滿嵗死死滿嵗其子傳奉
監州詹公乂民之命自長溪來速銘君賢宜銘也能使
上官思其賢經紀之振耀之愈宜銘也君字澤民唐昭
宗時有校書郎名璞者著書號霧居子生詵自詵至允
章三世咸有禄位五世至大中封廸功郎大中子十萬
封承奉郎十萬子楫中第不覔舉以通直郎老於家君
其仲子也君讀書務通大意耻為章句師既冠薦第三
明年奏名調義烏尉邑多土豪與䑕輩相出沒見君尚
少年薄易之君與其屬約曰必勦是吾始貰汝賊有鐵
彈子者負險格敵君躬擣其穴縛以歸自是義烏不苦
盜州嵗歉檄君覈視君語其輔行者曰吾敢忤太守邪
然不忤太守則忤民矣民不可忤也幕府疑其釣名君
爭之卒減賦十六七常平使者又檄君賑濟已而出不
意行部見在在積粟不類歉嵗深駭異之故事尉巡行
必使里正饋食每觴客胥卒供煩費旋以追逮文移暗
酬其直君謂此假手受賕寜餓死不敢太守聞為增俸
去之日不持一錢以歸尋令上杭嚴吏而寛民緩財而
不留獄雖休澣若暮夜亦許投牒即理未可賁育莫奪
也大家鄭其姓者持邑事短長連齧數令君疏之郡論
如律縣至鬻鹽運丁稍失期則上供負殿君通融有術
課倍登改秩知麗水大較如上杭胥吏弄財賦不問輸
未輸混為一籍賄至籍立改以上户産移下户下户寃
不堪命君蒐獵見底裏重寘吏於法賦始平方將脉縷
源流爬梳隱瘼立程式以惠來者意懇懇特甚予嘗行
其野民誦君一舌洎入謁見君竟日据案問有暇乎曰
無能彊飯乎曰不能也嗚呼予因疑君甚矣視其貌則
魁而腴竟不數月死矣家人問所欲言曰善教吾子乃
瞑年四十四娶徽州判官楊及申女子長傳次觀予每
慨才與志人所難也而兼之者尤難兼之而發早者倍
難也如君兼之而發且早矣矢激石裂雲飛川達可以
至而不至命邪發之早者固不若晚而成邪然則彼有
無才與志而淟汩以夀偃蹇以貴名謂之成而實則非
也君兄名清之少相磨以學凡同學諸老生咸謂君久
且大君仕竟夭兄未官扶通直哭失聲無幾何通直亦
死家事惟清之凡予所掇拾以銘君者清之筆也詹公
拊傳首曰汝無父有伯父爾其事伯父如父嗚呼世有
上官之賢憫其寮之死而眷眷其家若此哉君死以嘉
定十二年三月某日葬以其次年某月某日墓在某鄉
銘曰鸞停鶴矯森羽翰跬視層雲莽無邊逆風吹汝縶
弗騫豈獨汝泣人共憐自古有死誰百年夀跖不博夭
囘賢嗟哉澤民卧幽阡光氣不沒珠藏淵
　　童府君墓誌銘
去台城可四十里其地曰七孺丘谷逶迤民土著而重
犯中有隱君子焉童姓而棐名以徳行表其鄉足不識
官府雪顛渥頰得其正以歿蓋予祖妣之愛弟也祖妣
之歸陳氏不二年而哭其雙親嵗時徃來惟君最昵嘗
指以語吾先君曰我在其團欒者惟弟我亡汝善事之
予總角聞此語今三十年矣祖妣既謝先君亦棄其孤
君巋然獨存予感昔輒泣涕嗟乎君又死且葬矣尚忍
執筆學為此銘哉君之曽祖曰有方生衮衮生百材嘗
名其堂曰琢玉羅明師聚子姪而誨之君沉酣其間思
有以自㧞既試歸不售浩然得龎德公之趣栽花蒔竹
水流其門客至棋酒徜佯竟日忘去間謂所親曰吾得
臭味相如足矣利交能幾何以故兄弟議析財有遜無
校里以緩急告解衣推食盡歡凶年計當食之粟而儲
之餘率以貸曰吾非獨飽者也盖君性沉厚語呐呐不
出口而所趨廼爾信所謂質直而好義者邪夫人陳氏
太和丞綰之女兄齊眉倡隨之死弗忒君之善得行於
鄉者夫人之助為多夫人卒於慶元五年六月壬申年
七十六後十四年當嘉定四年七月戊午君卒年八十
二六年十一月丙申合葬南溪子曰偉曰仰壻曰陳偲
孫男女六人君之長子孝友而知學勇修其父之業而
潤澤過人嵗在甲子試於州歸而屬疾以重九日不起
時君尚無恙衆環泣曰天不使人種德邪如君之用力
之勤幸見此子而不幸哭此子也偉之葬且同日仰帥
其猶子負土甚哀聞者尤哀之銘曰厥初生民其道如
砥迨德下衰營營以死吁嗟若人澹弗干名有濯其蘭
過者曰馨父父子子夫夫婦婦豈偶然邪胡為乎兹
　　程伯修墓誌銘
程姓起周司馬喬伯至本朝盖大自河南先生以道倡
支派星析有家遂寜之長舉者伯修其一也伯修之曽
祖曰極卒官承奉郎承奉生綿州司户潛司户生處士
仲任伯修諱立誠處士之中子七嵗能詩比壯遇李若
無於眉山棄其學而學焉若無隱者也居有頃親朋誚
讓謂伯修年盛有母不能媒斗禄非孝伯修幡然起試
於有司九嵗凡三薦文聲涌出將屢試喪母泣幾喪明
服除再入眉山辭其所徃來者曰昔之出以為親也親
亡吾從此逝矣獨喜蓄善藥手自櫛爬赴人急不避寒
暑深山窮谷望如盧扁再生即意所可雖樵夫與抗禮
即不可雖貴盛戒門以絶或曰伯修喬亢人也或曰伯
修遯世而不障物巻道弗售泄其土苴於醫惡茍合爾
伯修既無求於俗俗亦罕知伯修及病且革更作歌怡
然而逝年八十三矣嘉定七年十二月丙子葬雲巖是
嵗之夏其族弟叔光㑹京師道其顛末惟悉且請銘夫
余固亦哭其母者不能如伯修之髙蹈日索長安米可
愧也哉銘曰出也匪舒遯也匪拘維君維親同乎厥初
雲巖之雲或暵或雨之人已矣令聞不死
　　蔣知縣夫人墓誌銘
故知象山縣蔣公鶚之夫人郭氏台臨海鉅姓父諱筠
母趙以濮安懿王孫之女法得任其夫終修武郎夫人
生紈繻中淑莊罕袨飾修武曰吾不能隨族黨湛浮歸
富人必以子名士家其蔣攷叔乎或謝曰貧修武曰攷
叔其長貧者邪卒予象山攷叔象山字也象山胷有萬
卷書頡頏今古語脱口膾炙傾一州當世賢公卿競禮
下之豈特為名士自辛巳授室癸未入太學己丑登進
士科已而仕于婺于明夫人與之俱齧苦吞辛無絲粟
見顔色象山自喜晚得婦既滿還里舍病作數月卒先
是仲子死一年矣長子後兩月亦死夫人忍淚自力如
象山在時既而館壻于庭教孫于塾詔之曰梱以外惟
女主之未亡人風露無多彊活爾自是坐不改榻行不
跨户不詈不朴不笑語而事事繩墨如手自爬搔然盖
外沖夷中髙明雖油然可親亦隱然不可侮非若世上
女子嚴則鷙暴寛則魚潰也是之謂正性常德襲休祥
而胚夀嘏之道豈偶然者哉嘉定十一年九月十七日
㣲疾卒年八十四子曰復曰永壻沈拱趙師嚻師嚻監
績溪縣税偕其室亡矣孫武仲曽孫森嚞轟女二人夫
人之孫余之姑之夫也衰且絰將以十三年十一月初
十日祔于大田告之曰夫人一生莫重于道德而千金
為輕莫貴于仁義而三事為賤士之所自厚在此不在
彼也烏得以一命服之有無而長短夫人哉然則彼有
鸞書雲疉象服星爛俗駭而羡之者其於夫人賢不肖
何如也銘曰簷鵲兮朝朝梁鷰兮宵宵乃如之人兮誰
與逍遥氷為佩兮雪為鑣盡我日月兮淒其囘颷從夫
子於下地兮山愁水號
　　祝夫人壙誌(代季/父)
君祝姓台之臨海人曽祖寜祖穎父興宗皆婆娑丘園
無顯者君在童年以柔靖愛于父母入于門不逮事舅
獨喜有姑在蚤莫迎順不以一髮傷其懷衆謂陳氏有
婦矣予家故貧惟以詩書自命君臭味實協唱隨無間
言性仁且怡不為窘聲躁也閫内事咸有條理此族姻
親見也蚤嵗疾客於脾醫不治轉劇蒼顔白髮見于盛
年卒以是困且死死之日為嘉定己巳二月庚午子良
卿成卿夀卿女長適蔡端本次字包輝未行予聞生而
多艱者必夀此乘除法也于予室獨不然哀哉予日薄
西山婚嫁事如逋之積念君在時雖十日九病猶能商
確焉今亡尚疇依乎此又予所自哀者也陳氏世葬縣
之義城鄉戱龍山山之南可以附卜乃以十二月庚申
舉其柩藏焉辛岡巽水覆土植松妯娌若魚貫然而距
郡城可十里嗚呼泉可移石可隳後千年有人尚克念
之潁川陳某誌
　祭文
　　祭商羲仲郎中文
嗚呼夭夀死生得失窮通不繫巧愚繫其所逢貴榮賤
枯崇泰黜否細人之私君子反是君之筆舌一瀉三江
古木倒影中涵宮商文字之官鳳池鑾殿君不翺翔秪
落州縣廼其政事有介有通有雨有暘有雷有風晚鎮
于西趣尚平易收歛鋒鋩率真袪偽而或謂君違俗背
時不能俯仰揚波歠醨其進也徐其退也亟衆妬蛾眉
變亂白黑歸卧於室見者慮焉誰知其病芽蘖有年蹇
吃語言趦趄步履使其未瘳猶愈於死人不可恃所恃
者天天復揠之何辜而然嗟世之愚顛迷昏晝簡黙為
險剛方為傲猶有公論如日照衢浮雲去來不礙太虗
頗聞去思聲滿檇李彼蚩者氓亦有臧否風恬浪靜豈
無還期櫝此一棺已而已而鄴侯之籖子雲之宅清夜
如氷其人何若三商不作今失典刑吾鄉之思匪徒友
朋
　　祭祝縣尉文
嗚呼君官于南我家于北未及握手論心已熟六月徂
暑訪我篔牕劇談過午清風一牀我亦疑君老態先白
扶出户限幾不能屐君曰自愛秋當復來時我解組一
笑歸哉旦旦望君而君不至問何以然曰既長逝嗚呼
聚散離合如機之旋以正而終一息百年我不悲君憐
其有母霜雪九旬而更哭子迢迢故鄉君魂疇依寄聲
江水恨不奮飛
　　代叔祭蔡基仲夫婦文
哀哉基仲竟止此耶人孰不死子何酷耶子以孑然遺
孤尸一門嗣續之寄家之興亡惟子是視而幼克自立
以至於成人既勞厥生且勉於學可以為子矣吾女歸
子樂其臭味之相茹也盖與子共苦食淡者七年而不
敢怨可以為婦矣是豈獨汝家之幸亦我家之幸也吾
女歸告我曰我不能終事厥母願有以事父自是而後
凡吾家微末之事惟吾女之問子亦朝暮徃來一盃相
屬好洽如家人也嗚呼吾今六十有四矣齒髮摇白來
日幾何兒女之託亦惟子夫婦之望何辜於天乃使其
相繼以没地也同時屬疾吾以為常事耳越數日而弗
瘳又數日而浸劇子卒以是死而吾女則生吾意其猶
足以拊子之嬰兒而俟其長也不十日又以訃聞人邪
天邪嗟子夫婦受難受之艱辛而得所不當得之凶禍
游魂悽悽今也何在其升騰飄忽而歸於天乎其泬寥
澌盡而流為泉乎其與化俱徃而入於無有乎其怨憤
凝結而猶在世乎吾不可得而知也所最痛者㷀㷀稚
子娟娟弱女生事滿前誰為之主在生無伸眉之日死
未有歸骨之所此雖行道之人猶為齎咨而況於内外
姻黨之間哉吾自哭汝以來生意幾落兀兀飲食常如
醉夢既為汝悲亦以自傷其不幸而壯者其難保若此
衰墜者可望其長久邪一慟之餘雲悽月惻言不能文
姑叙以臆嗚呼哀哉
　　五世祖墓祭文
維江南鍾崗阜之秀陳之先域實根幹焉徃嵗鄰孽宣
驕水齧其趾爐香之奠十步九跌者屢矣是子孫之罪
也一二年來始克披竹斬藋稍還隴隧五世之嗣亦得
以天子命服拜焉夫科名禄仕非以賁其先也仁義道
德所以燾其後也如鏡印形如谷答聲其緜聨接續勢
之常爾而豈有他哉百年之間冥漠久矣而神靈固不
昧也百年之後松楸茂欎毋或不淑為山靈之辱
　　祭先妣文
維嘉定三年嵗次庚午五月戊子朔十有八日乙巳耆
卿謹以家饌致于亡母孺人姚氏之靈嗚呼吾母其真
死邪盖棺七日無容無聲吾母其真死矣吾家世儒薄
生理母歸田無三十畝老屋數間不任風雨吾母一力
經紀之左手嬰孩右手績織下至米鹽靡宻之事亦牽
頓忘食盖吾先人性躭書口不道家有無其所以至今
僅給則實惟母力姻黨盡能言之也丁巳秋先人即世
母寡居於時女兄年已及笄長妹亦駸駸次則病瘖其
季猶少也藐然一子則又病濵於死過者見之知其百
無以堪吾母含淚摩娑卒得活我且漸謀婚嫁事中間
多故又有莫之勝説者吾母雅無病苦自是亦抱氣疾
二年而不平人曰男女債未償而然母亦曰誠然也經
之營之亦盡出母心力其後二壻拜於堂上婦亦入門
人謂可以漸閑然勞猶昔也嗚呼吾尚忍言之邪自惟
不孝無以榮其親然有區區烏烏之情不能志去私謂
生茍不達儻得與母蔬飯而嬉少酬其平昔之勞則志
願畢矣雖母之所以自期者亦然也嗚呼吾母孰謂其
至是邪天不佑善邪豈造物者以子不孝而降此毒戾
邪抑母所以役其神者過而脆弱之質自不能久於世
邪繼自今吾疇依邪家道誰治邪手澤滿前種種皆血
吾亦何以生為邪未病之四旬得孫津津甚喜中夜隆
寒起視之至再三焉告母少休勿聽也嗚呼繼自今孫
雖啼號吾母其聞之邪惟我母子相與為命三十有一
年子不敢一日捨母而逺遊母不肯一日不見子而食
母病八月吾八月在牀亦謂母勿藥而康庸詎知辰出
暮歸則母已不能語也邪嗚呼痛哉未病時意嘗不滿
間或指瘖者曰汝有分則先我死也或又指其季曰吾
安得亟嫁汝也或謂母年未六十何介介若此由今觀
之似若知其死而然嗚呼痛哉深惟此責母在在母母
死在子誓當拊字裝遣如母未瞑目之時母可無憾其
所以為母憾者有終身之勞而無一息之樂治家有竒
男子之所不能而不及享庸婦之夀如永夜入荆棘遲
天明而坦途則車軸折矣此耆卿之所以寃天呌地欲
與母俱死而未可也決九河不足以為吾之淚汗千竹
不足以書吾之恨哀哀我母今安適矣皇天后土忍於
是矣藉使不死無見母之日矣一酹而號肝腸縷絶嗚
呼痛哉
　　祭妹文
嗚呼兄弟之愛如四體之於身爾其死矣吾何愛其生
先子早世兄弟孤惸爾年最幼尤鍾愛於母兄棲遲窮
居十有餘年惡衣糲食同茹艱辛兄既得仕爾德修明
學禮與詩習以蘩蘋後又十年爾乃從人事夫柔嘉琴
瑟鏘鳴生雖孔艱克配賢仁孰謂不遐福祉臻臻聞爾
訃音哀不勝情哭不慿棺不見容聲酹酒以文尚感精
神死生永訣長想無因嗚呼哀哉
欽定四庫全書
　篔窓集巻九　　　　　　宋　陳耆卿　撰
　祝文
　　代台州祈年祝文
寳厯方新喜兆和於青皥銅符惟舊願徼福於黎元即
人日以精祈覬靈穹之昭格伏念臣字民有志報政亡
庸凌兢鼠技之窮頂踵鴻私之覆年書大有洊收䆉稏
之勲月肇嘉平屢見繽紛之瑞川后欲波而隨止祝融
幾煽以旋收積逭吏愆疇非帝力顧彊弩之将末凛深
淵而不遑雖飭躬靡間於去來然厚下盍圖於終始遥
瞻紫極僣列丹悰伏願淵鍳下臨真心廣佑全家飽暖
豈徒私荷於恩慈闔境安寜或者公依於坱圠身雖歸
止心曷忘之
　　社稷神祝文
縣令八品官爾有社稷焉讀詩至載芟則知祈年古矣
祈之春固将報之秋也青陽氲氲千耦如雲神其主之
食我農人
　　雷師祝文
孰鼓大造隱隱谹谹我陽聿宣抽芽振萌百里之封於
焉取則恐懼修省何敢不力嘉牲㫖酒食且飲之嵗大
叶和愉愉熙熙
　　風師祝文
妙矣一元神橐籥之衆矣萬竅神簫勺之其象維何巽
以申之其應維何亶云時之我為我民觴之俎之神其
格思永言保之
　　代諸廟祈雨祝文
嗟嗟百糓命懸於雨或調其初猶有後慮而况今日穡
事方起夫豈旱時驕陽一炬已針之苗如子奪乳待布
之秧如老䖏女胚胎未成牙蘖未舉有秋之望今在何
許惟神靈長血食茲土豈有民勞神獨容與宜矜宜哀
為之宗主駕風鞭霆一洗原膴其子既飽敢忘厥父誓
與邦人答神之祜
　　代諸廟祈雨祝文
臨海之田髙而埆十日不雨則以旱吿其來舊矣某窮
冬假守中春劭農晝餐夜寝惟田之為憂有苗勃興望
雨滋灌天嗇厥施農人鶴立其何以占嵗事我用是懼
欵謁明神神之廟食於此方憂猶某也其霈甘澤以活
此土吏責得寛神祀不匱夫豈獨吾民之賜
　　代諸廟謝雨祝文
維五月甲戌某以邦域之旱請命于神神賜之雨苗浡
然其興矣迄兹夏季恩嗇不繼吏實恐懼卜以今日再
禱祠庭酒肴未共惠澤先霈豈以吏之秕政敢如取攜
神實念民故其速有如此者既謝其始復祈其終繼自
今時其雨暘毋使吏之名瀆于聽聞
　　代靈康謝雨祝文
王以威徳靈異户牖一邦凡祈禱禜禬之事於王必焉
嵗将秋矣而屢以旱聞非王尚誰望者涓日泝江蓋将
請事環瞻四野忽已滿盈夫神之於民猶父母之於子
時厥飲食豈待號呼故某身未及前而神已先接是非
偶然之故也然仁以不倦為功事以克終為難神其有
以惠顧之常如今日維吏與民不敢忘賜
　　大比靈康祝文
神為此方靈祠之冠言神之靈者但曰去菑保嵗而弗
思其大者焉夫士短長在已尺度在有司而利達之衆
且寡亦足以為神之榮媿神既廟於多士之邦矣而不
為多士謀無是理也尚惟左之右之俾人人奮張而不
虛其多士之號神之靈於是為大其賢於去菑保嵗也
逺矣
　　鎮安祝文
嵗大比諸生奉酒醴告于廟祀曰乞靈也夫人保於城
城依於神故雖境内毫髮之務惟神之為聴况於賔興
多士事大體重者哉夫田可力耕而嵗之豐儉不能自
必必之者神爾願言隂相俾獲見功名之秋庶幾不負
菑畬且償厥志敢不夙夜思所以答神之賜
　　代澤民廟生日祝文
惟王之德郛郭千里惟王之食牲牢千祀百爾祈禬如
皷應桴神電繞樞来者塞途吏實亡庸随喜歸敬有殽
斯馨為民請命自今隂隲不禱而孚永俾有依血食不
孤
　　城隍加封祝文
神之為靈昭昭也盗賊神驅之水旱疾疫神夷之影響
十同牲幣旁午亦已屢聞于朝而班公侯之貴矣今王
爵䟽封是為極典人皆以為神榮守獨不然夫施厚者
報必遐人之報神至矣抑所以為人報者宜如何哉繼
自今疾疫水旱盗賊之事夷而驅之不懈益䖍則為不
負斯人且不負國然則榮神者所以憂勞神也惟神其
鍳之
　　代祈雪祝文
黄雲覆野尚虧大有之年皓雪停空未應嘉平之月敬
列寸丹之懇冒祈三白之祥伏願大道垂慈真心從欲
乗層雲之四合紛剪水之交飛嘘呵一彈指之間増華
瓊闕慰滿諸有情之衆兆瑞金穰
　　謝雪祝文
六出愆時預虞災盭三熏卜日冒控懇祈香霧朝隮凍
雲暮合側聴連宵之集霰幻成平旦之飛鹽曽謂愚忱
獲通聖造不但来牟之呈瑞預占多稼之肇豐稽首知
恩銘心歸敬更祈恵澤曲軫困窮臘瑞繽紛幸陽驕之
已滌清暉澄宴庶隂沴之掃空坐俾耄倪同深悦懌
　　代謝晴祝文
千里瀰漫罔測蛟龍之怒萬家犇迸㡬為魚鼈之隣如
疾痛疴癢之在身瀝心腹腎腸而請命為民抜難頼佛
興悲雖罹墊者未免噬臍而瀕危者旋欣托足挽回赫
日掃盡油雲自非曲假於䕶持将恐倍勞於爬櫛投誠
以謝歸徳敢忘失之東隅收之桑榆誠傷心於已往介
我稷黍穀我士女猶妄意於方来倘遂小心終依大覺
　　代台州祈晴祝文
八月之間而旱初懐焦槁之憂三日以往為霖旋軫漂
摇之慮民之棘矣天維顯思伏念臣徳昩感通職叨拊
字郡不斗大介於長江雨若盆傾莽然一壑上棟下宇
西陌東阡皇皇萍梗之轉移在在黍禾之滅沒頻年積
潦顧豈全無今日洪疇僉云大驟逺邇莫知其赴愬公
私交集於號呼亟欵真游䖍修菲供伏願屏翳收隂翔
陽返照吏如不徳𦵏魚腹以何辭民則非辜矢蟻忱而
有請
　　代詣大中寺再祈晴祝文
寅賔暘谷凡兩拜於佛慈水出平原迄三伸於吏悃禾
疇逺邇編户東西犇衝已負於力耕遷徙相望而如織
浸淫不已昏墊奈何蠲心三寳之前請命十同之衆伏
願慧光照耀覺力䕶持海若回瀾無復百川之汎溢雲
師清陸亟還九土之清明怵廹投誠凌兢望賜
　　又謝晴祝文
愁霖冒野孰回川后之瀾杲日騰空訖正炎官之候敢
謂愚誠之上逹遽䝉聰聴之下移天無一塵轉清於溽
田有百穀似醉而醒偉用力之何神顧歸心之敢後害
粢盛而作淫雨已消魯史之災多稌黍而歌豐年倚輯
周詩之慶
　銘
　　時齋銘
銖根寸莖中涵天機或遲而茂或蚤而萎方其未苞千
罌莫汲及其既蕚萬户莫蟄寧為故柏毋為新蕖委順
知化溶溶太虛
　贊
　　篔牕自贊
以為似我我不欣以為非我我不嗔以為窮我我不屈
以為逹我我不伸我鬚我眉我冠我巾惟寄於天地之
内而游於天地之外是之謂神若然者不可得而見亦
不可得而聞
欽定四庫全書
　篔窓集巻十　　　　　　宋　陳耆卿　撰
　五言古詩
　　閒居雜興六首
萬化逐流水一徃不復回昨日欄中花今晨安在哉焚
香心如氷未受寒暑催贈花以片言自落還自開
稷契不眀經伊傅不决科方册鐫勲名千古光不磨百
年等一死自立須嵯峨啾啾候蟲鳴辛苦如之何
墻西㡬篔簹我昔手所種年来飽風露錦綳紛錯綜種
善如種竹此語合擎誦眇然方寸間仁不可勝用
我不學椘人滋蘭以自馥亦未羨東陵種􁂁以混俗富
貴自有時貧賤寧可欲逹則濟四海窮則獨善足
狂颷捲春去永日送夏来天地一劇戲役人如嬰孩借
使長青春人生能㡬回仰羡松心堅雪裏常崔嵬
爐烟上踈櫺閉戸白日静堯舜亦人耳萬善吾所性紙
上空支離言外獨輝映一笑千載寛此樂無終竟
　　以新涼入郊墟為韻簡葉孟我丈
日月不相貸四序如昏晨話秋即秋随化工一何神今
年既悲秋眀年復懐春人心有去来天道無故新
警夜聴鳴蛩聒午聞啼螀不知誰使令萬態俱悠揚宋
玉辯已非歐陽賦何忙正念有氷壺日日如此涼
世事如車輪可旋不可執得者未須歌失者何勞泣我
觀人心躁甚如西風急役役㡬時休山林可深入
平生一飽足大宴非珍肴秋月拓綺羅秋風奏笙匏問
此有何樂無樂樂乃髙琴書足匡坐干旌謝在郊
蕭散不耐事常甘賓客踈不見葉夫子我心却躊躇願
勿寒前盟相從帶經鋤羲黄未埃塵周孔不丘墟
　　種菊
手種黄金花摩挱待其成朝来風雨過萬彚秋竛竮起
問花知不獨立常亭亭甞於清霜下退然得此生南山
與東籬我亦學淵眀乆落塵網中問花花不譍
　　和芥庵韻
孟軻談一本孔子號無我聖賢超警趣不作流俗􁫆故
能貫堪輿中立而不頗黄冠宗無為衲子只打坐言若
髙峭甚又與聖賢左須於真實處大海稳扶柁須於疑
似間曲戸牢着鎖世道震遂泥人心履俱跛競作䕫憐
蚿徒勞螟祝臝芥庵之心鏡淵珠光徹顆常時足歡娱
此日類坎軻乃能貞其頥不為名利朶敲棋聲落枰哦
詩氣摧垜此外澹一視泰山如草蓏未妨師孔孟匪渉
佛老惰汩余抱孤戇匪惟縶庸瑣渉世雖云濶詣理猶
未妥正性水下月邪燄風中火因子當自強朝聞夕死
可
　　夷齊咏
商道昔波蕩周王網九圍二子如㝠鴻翩然獨髙飛周
粟固可耻薇亦周之薇云胡挟孤憤了不悟衆誹天地
有正氣日月無斜睴惜哉權一字謬誤無已時武徳紂
之虐賢者誠知之為欲扶此教之死不願違吁嗟臣道
薄千載常凄其欲上西山望草際露未晞
　七言古詩
　　種麥(按全芳備祖/題作艱食行)
新榖未升陳榖罄宵人托麥以為命今年種麥如去年
去年滿屋今空田吁嗟皇天毋乃戾去年浙右當死歳
湘中死冦淮死兵留得東州僅旒綴只今艱食遽如斯
豈是造化有乗除我無一語活四海對之泣下徒霑裾
催租官吏如束濕里正打門急復急眼中安得豳風圗
繪出麥田蓑與笠(按全芳備祖作安得君眼/如月長灼破田家蓑與笠)
　　題湯正仲墨梅
閒庵筆底回三春平生愛為梅寫真只今龍鍾已八十
雙瞳挟電摇青旻芒鞋轍跡半天下學語兒曺讀君畫
孤根踞鐡㡬經年轉作平梢月倒掛我家破屋同蝸牛
素壁懸来春復秋試擕纎練覔天巧門外觀者何其稠
真花著雪苔枝醜君為描摸應添瘦朝開暮落春不留
豈若墨本堪不朽臨風静玩意趣長何當爛熳揮滿床
孤山老人醉中見便欲信手賦暗香
　五言律詩
　　東郊
要拓郊原眼短笻扶我東秧寒針怯水麥熟浪酣風古
寺荒烟外孤禽落照中得醪嫌獨醉猶及灌園翁
　　夢林雪巢
感舊空黄葉經時又緑苔未應天上去猶觧夢中来雪
亦本幻爾巢今安在哉淋浪詩萬軸花鳥自驚猜
　　過龍潭澳
乆濶松楸信因為龍澳来四山黄戀葉一水緑澄苔地
曠樵聲出天寒鴈影回無人且無酒清坐興悠哉
　　磨鏡
蠧蝕寧堪乆挂揩長恨遲浮雲手底盡眀月眼中移鑑
垢渾能治心塵不觧醫休云磨者賤此是主人師
　七言律詩
　　春日書懐
閒来情思浩無涯徙倚東窓日未斜乍雨乍晴鶯唤栁
不寒不暖蝶穿花讀書有味慵拖杖覓句新成自煮茶
未必貴遊知此趣乗除合付野人家
　　送葉子春赴官慈溪
眼邊英氣鬰嵳峨甫及同堂奈别何正以簿書觀道力
且於言動卜天和聖門克己勤登㟁後學禔身感逝波
三載歸来話新益梅花仍向臘前多
　　和清臣病後韻
契濶芝眉兩月中徃尋一笑思春融知君近日能尋樂
欵我昨宵多發䝉快得聨詩到侯喜何當載酒過揚雄
交情須作霜松老莫學翻翻桃李風
　　九日阻雨晚晴二首
秋氣重陽故故深臨欄極目一披襟紫茰黄菊常年事
冷雨淒風此日心節物将迎人易老塵埃追逐我難任
笑驅萬慮歸何有獨自低頭課椘吟
年年此日競躋攀今日柴門雨遣闗不見白衣人送酒
難偕烏帽客登山鴉聲不斲遥天暮鳥影争廽落照間
未識眀年誰健在逢時只合暫開顔
　　夀章參政
聲名早已壓人寰手握樞機鬢未斑嘉㑹宛如魚在水
逺猷直放馬歸山風生帷幄深沉處春在邊陲廣莫間
聞説吴兒眠正熟月眀夜戸不曾闗
　　與二三友逰天慶觀
適興相擕歩晚涼琳宫因得縱徜徉月翻楊栁盡頭影
風擢芙蓉閙處香縱論從来難得友清逰似此喜逢塲
石欄坐乆笑分袂無酒渾疑在醉鄉
　　挽陳知縣
為訊華亭鶴唳無琴聲斲處客悲渠日邊消息花争閙
露下光隂栁變踈未嘆子雲新第宅最憐定國舊門閭
風簷讀罷閒居賦向後何人奉板輿
　　挽王吉父知縣
不把升沉掛舌端排空劍氣逼人寒竟鋤卉服功良易
及試花封事轉難病骨欲從閒裏過長身仍作夢中㸔
醒庵文獻知多少一子雍容尚耐官
　　代挽何知縣二首
一第聲名動冕旒淵源家學自梁丘誰知雨化青衿日
最解風馳紫塞秋幕府石洪嗟不作河陽潘岳竟成休
鴈行無復雲邉訊愁絶萱堂正白頭
才非似舅辱心知露豁襟期喜溢眉縣組秦淮乆依託
賓筵建鄴又追随聞君馴雉未多日洎我分魚已後時
徒對絃歌誦遺愛西風涕淚強裁詩
　七言絶句
　　讀商君傳二首
　　　荆公詩云自古驅民在信誠一言為重百金輕
　　　今人未可非商鞅商鞅能令政必行余謂鞅非
　　　誠信者慮民不服設徙木事以刼之真詐偽之
　　　尤耳欲政必行自是一病古人之治正其本而
　　　已行不行非所計也荆公以新法自負不恤人
　　　言患正堕此故余詩反之
大信之信本不約至誠之誠乃如神欲識唐虞感通處
泊然無物自相親
計事應須逺作程快心多醸後災成遁来闗下無人舍
正為商君法太行
　　詠史
沛公家業本無能休責渠曹不治生㸔取帝王他日事
方知俗眼未分眀
赤族誠非漢道洪違時賈禍亦縁公最憐老却從陳豨
不道先曾闢蒯通
　　代和陳郎中丹桂三首
千古陵陽芳桂叢凌風擎出蘃珠宫渥丹自是天然質
不學桃花㸃注紅
春蘭媿死菊羞黄世上龍涎不敢香獨有含香人晚歩
搘笻一笑倚斜陽
露沐烟梳冉冉時朗然新月似蛾眉傍人盡向天邉覓
不信蟾宫在樹枝
　　和黄臨海詠雪
剪水紛紛撲面来須臾灑滿舊瓊臺今年不用箋丹極
聞説金穰百室開
　詞
　　栁初新(咏栁/)
東郊向曉星杓亞報帝里春来也栁擡烟眼花勻露臉
漸覺緑嬌紅姹粧㸃層臺芳榭運神功丹青無價　别
有堯階試罷新郎君成行如畵杏園風細桃花浪暖竟
喜羽遷鱗化遍九陌相将逰冶驟香塵寳鞍驕馬
　　三臺令(咏芙蓉/)
魚藻池邉射鴨芙蓉苑裏㸔花月色赭黄相似不着紅
鸞扇遮　池北池南水緑殿前殿後花紅天子千秋萬
歳未央眀月清風
　　鷓鴣天(南教塲賞芙蓉/)
莫惜花前泥酒壺沙塲千歩錦平鋪将軍閒試臨邉手
按出吴宫小陣圗　清露裏曉霜餘嬌紅淡白更憐渠
人間落木蕭蕭下獨倚秋江畫不如
　　再賦
艷朶珍叢間舞衣蹴毬場外打紅圍小輿穿入花深處
且住簮花醉一巵　秋欲盡最憐伊江梅未破菊離披
情知不與韶華競回首西風怨阿誰
䟦
為文大要有三主之以理張之以氣束之以法篔窓先
生探周程之㫖趣貫歐曾之脉絡非徒工於文者也余
将指淮東欲盡出先生文以啟来者甫命工以他役去
乃属海陵謝令範錧鋟初集三十巻盖先生四十歳以
前之作也雄竒勁正己如此後此者為續集理研之而
益精氣培之而益厚法操之而益嚴惜未及并鑱之尚
俟他日云淳祐癸卯上元日荆溪吴子良謹題
