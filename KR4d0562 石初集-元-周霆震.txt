#+TITLE: 石初集-元-周霆震
#+DATE: 2018-05-12 10:19:52
#+SOURCE: github.com/kanripo/KR4d0562 master 9922d813                
欽定四庫全書　　　　集部五
　石初集　　　　　　　别集類四(元/)
　　提要
　　　　(臣/)等謹按石初集十巻元周霆震撰霆震
　　　　字亨逺安成人以先世居石門田西自號石
　　　　田子初省其文則曰石初早年刻意學問多
　　　　從宋諸遺老逰得其緒論延祐中行科舉法
　　　　再試不售遂杜門専意詩古文是集為廬陵
　　　　晏璧所編集後行狀誌銘之屬亦璧所附也
　　　　霆震生於前至正二十九年壬辰卒於明洪
　　　　武二十年己未年八十有八親見元代之盛
　　　　又親見元代之亡故其詩憂時傷亂感憤至
　　　　深如二月十六日青兵逼城古金城謡李潯
　　　　陽死節歌兵前鼓農謡杜䳌行過玉城砦城
　　　　闗西郡城髙人食人延平龍劍歌冦至雜咏
　　　　冦自北來軍中苦樂謡宿州歌諸篇並叙述
　　　　亂離沈痛酸楚使異代尚如見其情狀昔汪
　　　　元量水雲集論者謂宋末之詩史霆震此集
　　　　其亦元末之詩史歟乾隆四十一年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書　　　　　集部五
　石初集目録　　　　　　别集類四(元/)
　　巻一
　　　五言古詩
　　巻二
　　　七言古詩上
　　巻三
　　　七言古詩下
　　巻四
　　　五言律詩
　　巻五
　　　五言絶句
　　　七言絶句
　　巻六
　　　序
　　巻七
　　　記
　　巻八
　　　志
　　　銘
　　巻九
　　　傳
　　　説
　　　題跋上
　　巻十
　　　題跋下
　　　贊
　　　祭文
欽定四庫全書
　石初集巻一　　　　　　元　周霆震　撰
　　五言古詩
　　　美人昔燕趙
美人昔燕趙嵗乆江漢間軒忩粲明霞被服羅綺紈頩
怒恒自持含意詎敢攀一朝強暴陵相從即懽顔傾身
作歌舞豫恐恩意闌新聲與嬌態取媚巧百端主家隔
風塵庭宇深且完豈無昔共處永夜青燈寒魂夢各所
依寜復相徃還沉沉九秋霜履屨思蒯菅娟娟中天月
照影留空山盛時槩無虞末路良獨難棄置勿重陳使
人摧肺肝
　　　濯濯江漢女
濯濯江漢女幽貞出良家十年守空幃夫婿天之涯良
夜秉明燭悉心務絲麻憶昨秋風起河洛昏塵沙傷彼
朱絲絃逸響趨淫哇朝為御溝栁莫作陌上花世態固
應爾委置勿復嗟所悲在新春雨露凝朝華感此深閉
門淵氷慮彌加蔵玉萬仞岡守護盤龍蛇投珠千頃波
光燄驚魚鰕夫壻㑹有期豈問嵗月賖寸心如皦日終
始宜無瑕
　　　燕山萬里雪
燕山萬里雪不作黄河氷𤣥徳専所司曷為失其慿赤
雲竊乘間遂逐炎風興連延土山焦反更繁青蠅毛炰
列饔餼臭腐日以升禋祀古有嚴孰與存芳馨昨夢觀
圜丘玉輅蒼龍乘正氣六合周瑞花反嚴凝坐見昆岡
火瞬息投淄澠願言哀江南盡洗毒霧蒸
　　　潮生浙江白
潮生浙江白積水何其多悠悠子胥魂千古終不磨東
南溢潢潦汙瀆紛旁羅獨此障百川晝夜激海波力排
坤軸轉正氣通天河從星趣好雨浴日陽之阿蒼蒼紫
微垣弁冕鏘鳴珂宜蒙湛露恩領袖湔甲戈雲陣聲萬
雷銀山勢嵳峩吹嘘蛟龍翔奮起驅鯨鼉功推五行首
朝宗諒無他
　　　種瓜南山下
種瓜南山下實晚霜落之冒寒拾瓜仁生意或在兹収
蔵篋笥中恒恐鼠蠧窺羣兒顧竊笑癡絶将奚為昨聞
北里富晨昏厭甘肥禍機隠驕溢瞬息靡子遺嗟我食
無肉藜藿每晏炊俟時啓包裹瓜地審所宜殷勤謝春
雨庶以忘朝飢
　　　十五紀懐
止酒已多日當秋病連綿一忩此寄傲晏起仍早眠豈
不念佳節負此明月圎叩門客語我蚤作星尚懸白氣
出東北横貫西南天夜凉步中庭所見還依然力疾起
語客喪亂今十年謂天蓋無情埀象在目前謂天其有
知吉語皆虚傳未遑悉吳越況敢談幽燕須臾報軍出
明日攻富田焚掠先近郊斬艾無愚賢咫尺成俘囚妻
子疇能全戒客姑罷休世事從推遷客去深掩耳閉關
涕澘焉
　　　大風發屋雨雹交集
大風西北來屋瓦去如走麗譙雙闕壮關楗决樞紐蒼
蒼泮宫栢枝葉互紛糾移時折偃蹇巧力無措手西禪
鐡浮圗摧仆如拉朽臨江戰樓飛夾巷坊額剖恍疑㑹
羣龍奮發交怒吼泰山恐崩裂寜復計培塿老夫閉門
卧雨雹散忩牖倉皇正衣冠力疾坐良乆天威俄咫尺
性命亦何有黙悟貴存心淵氷慎吾守
　　　嵗莫柬張梅間
憶昔慕逺遊朝華沐春露焉知喪亂後林杪秋葉蠧間
闗西州門寒日收踽步尚餘平生友示我廣平賦耿耿
河漢輝幽幽氷雪度終慚媚求悦寜悔貞取妬朗吟發
孤音明月落庭户世事殊未涯嵗年忽云莫有美君子
心永言金石固
　　　除夜書懐
一榻陋容膝老身兀枯株淹留恒鮮悰況兹嵗云徂兒
女雖茍完喪亂多異居同也乆鄉曲奔走一飯驅鳯也
妻女累近亦反故廬拙謀康最少甥館横溪隅阿巽孀
七載忍棄吳氏孤靚家食指繁績絍勤養姑市㕓病株
守環偶錐刀趨顧我此相守出入孫符俱孩烏頗機警
戱弄聊與娛止酒動經年宿病無由祛晚餐率减半夜
枕氣始舒宴逰多却避禮節那能拘親友既少存存者
亦暗踈駸駸齒髪敝勉勉筋力餘撫事百感集來嵗知
何如存亡且未測艱苦焉足虞骨肉姑眼前開懐盡斯
須地爐熟春茶明燭散欝紆忽憶孤山夢風雪隨吟驢
梅花千載心皎若滄海珠服之配明月閲時終無渝
　　　和蕭仲儀
十年樹桑柘結屋山澗旁辛苦蠶絲成将備公子裳緇
塵一朝起冠盖紛劻勷飄零落綺紈翕忽歸𣺌茫鮮鮮
皮卉服搖曵凌空翔感此桑下心臨風時自傷
　　　招隠
衰年際時艱屏居謝輪蹄學圃事雖晚披荒漸成蹊芟
夷敢辭勞常恐滋蔓迷夜氣方油然養生無端倪雜蔬
雨意緑籬落新筍齊攝衣晨理髪好鳥當户啼物情適
自如睠言契幽棲干戈且未息童稚憂提攜外美奚足
多澹泊恬朝虀援琴思南風濯纓鑑清溪白雲乃吾友
延佇蒼山西
　　　暮春述懐
　三月十二日冦據郡城勢焰虚張人情洶洶水東民
　義廉得其微突起奮擊迎郡侯収復城池殺獲埀盡
　餘衆遁去
妖氛被東南醜類日響應承平七十載倉卒駭觀聽堂
堂忠節邦奕奕守與命流血動成川分奔馬蹄競羣兇
首被赤心額雙懸鏡赤以欺愚庸鏡以眩昏瞑張皇禮
像設誑托西方聖燒蠟動千斤相承勢彌盛喧呼短兵
接迅若斤斧運殺人先剖心刳腹抉肝腎攟摭窮窖蔵
備網羅機穽官曹列廐牧民屋委灰燼郡治歌舞塲朋
從悉梟獍頗聞連騎出近郭更蹂躪計程倐徃還日以
嚴示信距城此雖逺疇敢保安静聞雞心即危過午魂
始定顛連混寃親跋涉無老病晨興不遑夕永日飢餐
併豈復虞道途所悲室懸磬妻孥且目下僥倖須臾命
近傳某澤中逆料絶窺偵兒啼誤失聲掩捕一朝盡回
頭顧童穉反覆深砭訂事㑹固叵量寜能忘戒訓因思
少壮日膏澤溥涵泳冠蓋先送迎農桑雜歌詠閭閻飫
粱肉厮養翹車乗飛潛偕動植一一遂天性焉知厄遭
遇埀老百憂並聖朝果何負姦宄妄依凭得非湛恩隆
竊禄隠䜛佞貪冒逓相蒙浸淫成此釁中天揚日月光
彩爛相映雲霧偶晦𡨕何能滋疾疢衆心一此理磨濯
光愈瑩化機黙囬旋民伍奮豪俊川東事大竒氣與北
風勁劃開聚石圗捲入背水陣翩然破竹勢節解自迎
刃郡侯起収集轉盻復歸正誓将掃餘孽側耳四方靖
麥秋告登場秔稻亦已竟死者可勝哀存者聊自慶蕭
條舊邑里庶免憂釡甑書生守衡茆才具非濟勝中宵
投袂起踴躍歌解愠四顧掃曀霾如疾脱危證親知稍
慰藉松菊尚三徑雨露極昭蘇草茅微報稱忠謀慮或
過深計衆多屏薫蕕絢疑似玉石互緇磷吏弊襲貪殘
罕由慈惠進吾侯新涉難庶務職其柄撫定在哀矜朂
哉慎行政
　　　清明
憂懐不知春病雨門日閉今晨又清明倐忽如夢寐茫
茫宇宙間擾擾干戈際寥寥邑里舊莽莽身首異悲風
起平原鬼泣海為淚萬死天不墳況論弔與祭先塋顧
非逺跬步涉疑畏雨露日夜深蔓草青繞地孤生髪種
種去日已川逝旦暮未可知何時及來嵗凄然心自割
俯仰寜不愧野人或典衣强欲存節意邀我坐茅簷未
酌意先醉豈無閒花草黯慘不成媚興䦨村鼔急鄰犬
衆驚吠天運夫何如臨風獨三喟
　　　騎曲
　府辟副監州不查吾監郡中憲公之從子也騎射絶
　人部伍嚴整身先士卒所向崩摧惜其巡厯匆匆功
　弗克竟
步行擁千夫不敵單騎戰躍馬奮戈矛何如馬頭箭壮
哉副監州巡厯迅飛電秋毫戒侵掠追捕身獨先彌年
賊氣驕膽落驚未見借我一月留坐使民居奠
　　　殘髪
殘髪不可紒晨興日加梳顧慙雨露沐此豈冠冕徒夜
來秋風深傲兀驚頭顱亂離亦已極時序復易徂青燈
一斗酒不樂将何如
　　　莫折草間葵
莫折草間葵葵根朝露深朝露恩豈私中有向日心衆
草濫生意延縁托幽隂幽隂人迹稀狐虺交相尋我行
偶徘徊海色微穿林玩葵試披草露氣俄滿襟葵心苦
不多其柰蔓草何
　　　哀枉
春心注成湩晝夜深長育枯梢晴自芳寒燒雨仍緑如
何寃死魂不及閒草木
　　　送曠伯逵歸洪
伯子郡中彦移居乆洪州才宜當路知濟勝偕名流皎
如明月珠瑩若狐白裘含章澹中懐清識雅好脩顧瞻
桑與梓賦詠忘淹留干戈迫嵗晏逺道妻孥憂朔風吹
征衣日落江上舟願言桑梓心江水深悠悠
　　　嘗艱
平世隠大姦禍起連干戈紛紛殺戮餘轉徙嬰札瘥喪
氛不可望散漫翻洪波號呼逓漸染瞬息俱滅磨向來
膏粱子被服華綺羅菅蒯倐纒裹委棄山之阿顧匪金
石交厄㑹其柰何吾貧老環堵與世常蹉跎況此災患
林屏蔵謝經過晨夕堅苦淡分安志無他闔門或茍全
天賜良以多有時誦陳編桂竹供婆娑後日将焉知且
復託永歌
　　　晨出
仲夏沐時雨清晨步郊墟平疇日以緑民瘼其或蘓回
頭語田父努力勤耕鋤我朝世忠厚品彚均涵濡盜賊
妄干紀旦夕當殄除曠刼滄海深幸兹邇平途爾曹活
餘息詎識勞廟謨稽首萬億年無疆夀皇圗
　　　二月十六日晚青兵逼城紅不戰而潰暫匿近
　　　壕小屋夕走横溪
孤藩酣春霖戰艦一時集喧呼驚棄甲填道戈可拾黄
昏烟燄起近郭俛藏蟄夜深相隨行問道衆岌岌敗走
餘小醜邪徑俄掩襲呌號互失亡顛仆免繫縶䇿羸叟
狼顧襁孺婦飲泣帶褫衣茍完靴沾足難給相失但聞
聲疑路翻却立屢休幸雞鳴襟袖寒氣濕貫魚累童稚
前阻後惶急縈回阡陌間恒恐追騎及重岡釋心掉湛
若恩露裛推挽達人烟開顔見舂汲兒扶集悲喜(㓜兒/贅横)
(溪蕭/氏)親故走迎揖坐定飢渴生酒漿更勸挹驚魂乆徐
定強笑寄於悒翻思墮危機性命在呼吸家鄉固殘毁
所幸存井邑杖䇿歸去來戒此輕出入
　　　寄朱玉林兼柬蕭孟敬仲儀
清商泛空曠肅此林下廬中有學仙子佩服明月珠泯
然樵牧間乃與螢爝俱南隣隠抱璞世守甘自愚孟也
亮以質仲也淵而姝千金發竒觀邂逅意不殊攬結誓
綢繆幽貞諒無渝物情貴眩鬻悉意時所趍煌煌席上
珍待價當何如
　　　停雲師友吟
　親友吳彦章客廬陵井岡髙氏五十年貴逢志翔允
　脩希良凡四世其初客也允脩未生暨脩子有室始
　終靡它彦章死惟一孫喪明允脩家亦落猶惓惓念
　之此停雲師友吟之所以作也停雲其館客之所
親友吳彦章居鄉衆稱賢早從髙氏客晚暮交益堅當
其遇合初志翔方盛年圖南文治開䆠轍首着鞭(志翔/南雄)
(路教/授)貴逢淳厚風種善猶力田允脩時未生兆已占𤓰
綿脩今埀五十行且開曽𤣥俯仰歴四世殆若絲糾纒
徃者風塵昏沴氣滋蔓延奄忽彦章翁父子偕重泉孤
孫惟子剛憔悴目疾牽相依幸老母二㓜嗟纍然去年
屬大饑雨冷萬竈烟溝壑無貴賤骨肉甘棄捐顧此凋
瘵餘詎敢自意全允脩奮衣起為義吾所先吾師遂泯
没吾分愧老天耿耿吾寸心永矢徴逝川雖非力有餘
此志必勉旃提攜竟全活如正大厦顛如煎續絃膠如
拯溺九淵愛深不自足逺慮尤惓惓今兹掃停雲致客
禮貌䖍(子剛無目就養館/中復延客訓其子)從容語二子剛也予周旋息
雖今十齡於我朂簡編教養俾成立吾責始息肩歡欣
揖其來席以廣厦氊父也酬翰墨兒也趨誦絃匡持每
多方苦語精磨研油然古人心如出未亂前吁嗟取友
難邇日義愈愆西華衣葛帔論交憤莫宣叔敖賣薪兒
性命優孟懸紛紜落穽石舞智馳輕儇髙堂尊面諛千
金肆華筵芳馨意所使陸海羅珍鮮厭飲臧獲曹出入
車馬填故人子若孫往往憂患煎十步九頻蹶飢寒日
顛連眉攅若将凂況望引手援懿哉吾允脩古道今其
専峨峨路邉石已俟來者鐫力行庶終惠益永世契縁
眼中富交逰落筆詞争妍片言倘終靳髙誼誰當傳維
昔我彦章停雲硯席聨折花春日吟聽雨秋夕眠焉知
曠大刼夢幻情事遷凄凉餘白髪顧影深自憐安得同
心人和我師友篇
　　　紀病
干戈餘刼數邑里衆死亡楚氛日晦蒙恍若初望洋況
能辨玉石狼顧駭且僵哀哉疇能違付此烈焰場呼嘘
蔓親隣苦毒煩中腸老妻卧沉沉念我新著床喚起趣
湯藥翼我期夀康寜復憂其危且為我周防卜稽倏遇
困卦兆非禎祥妻命竟莫逃苦語應難忘提攜乳下孫
戱弄每在傍相從絶可憐溘先朝露翔我時属方劇飲
恨神慘傷棺歛付兒曹草草歸山岡逝者忍長痛來日
仍叵量闔門罄委頓形勢尤倉皇幸天埀至仁坐覩日
月光諸兒遂遄起再拜酬穹蒼目前強自慰藥物資先
嘗老身僅一息骨立勉自強屢危迄就理所賴醫士良
服餌逾十旬缾罌竭儲蔵扶持力更無舉體皆瘡瘍脾
胃苦易侵滋味多所妨𡨕𡨕等縲囚兀兀類耄荒推殘
甘委棄感憤涕泗滂夜來秋日夢神氣殊飛揚起坐不
成寐意與西風長願言借吹嘘濯髪晞扶桑
　石初集巻一
欽定四庫全書
　石初集巻二　　　　　　元　周霆震　撰
　　七言古詩
　　　古今城謠(并序/)
　國家承平百年武備寖弛盜發徐頴熾于漢淮武昌
　南紀雄藩一旦灰滅洪省堅壁冦蔓延諸郡水陸犬
　牙北来名将相繼道殞丞相出督步騎直抵髙郵事
　埀成以䜛廢方面多貴㳺子弟貪鄙庸才漫不省君
　臣大義草芥吾民虛張戰功肆意罔上誅求寃濫慘
　酷百端重以吏習舞文旁羅鷹犬意所欲陷即誣與
　賊通其弊有不忍言者間存一二廉介則又矜獨㫁
　昧逺圗坐失機㑹民日以敝盗日以滋廬夀舒三州
　屏蔽上流廬夀既没舒獨當鋒鏑之衝至正十年壬
　申進士余闕以淮西元帥之節来鎮廣設方略招徠
　補葺備戰守豐軍儲賊飲恨不得逞朝廷嘉其功授
　淮南㕘知政事自是日與賊遌受圍凡四十有二日大
　小二百餘戰江西賴以茍安坐視弗援十六年冬别
　将胡敗没漏師明年春紅巾海天鵝數千艘突入内
　柵公率衆殊死戰奪其船降數千人斬首千餘級冦
　慙憤引郤九月復至出戰不利四面攻圍雲梯登城
　城上壓以木石死者甚衆伏兵又擊殺數百人賊懼
　謀退諜知城中糧盡益急攻十八年正月丙午城遂
　陷公一門争先赴死闔郡無一生降賊黨舉手加額
　稱余元帥天下一人購得其尸城下池中禮葬之傷
　哉寄痛哭於長歌使後人哀也公西夏世家字廷心
　貌不逾中人當紀綱廢弛之餘治郡立朝每與衆異
　故其樹立如此
崑崙烈風撼坤軸日車歛轡咸池浴六龍飲渇呼不聞
赤螘𤣥蠭厭人肉荆襄弗支廬夀孤江東掃地如摧枯
忠臣當代誰苐一七載舒州天下無東南此地關形勝
天柱之峯屹千仞當年赤壁走曹瞞天為孫吳産公瑾
我公千載遥相望﨑嶇恒以弱擊強孤城大小二百戰
食盡北拜天無光當關援劒蒼龍吼盡室肯汚姦黨手
推鋒闔郡無生降群盜言之皆稽首堂堂省憲羅公卿
建官分閫日募兵哀哉坐視無寸䇿遂使流血西江平
向来不曉皇穹意名将南征死相繼一時貪暴聚庸才
玩冦偷安饕富貴河流浩浩龍門西燕山萬騎攅霜蹄
英雄暴骨心未死去作海色催朝鷄玉衣飛舞空中見
大息孤忠鏖百戰五陵元氣待天還睢陽誰續中丞傳
　　　㫁臂吟
黄埃兒啼夫死官倦投逆旅心骨酸深閨玉臂辱汚賤
引斧落之身始安紛紛五季窮争戰迎送君臣如驛傳
天将人紀付女英貞節特從倉卒見傷哉殘形忍顧雛
飲血仰天弔影孤間闗慟絶妾薄命行止隨地哀故夫
征衣屢浣憂泥汚魂招不来迫曛莫妾心自割臂可捐
腸㫁從夫去時路殘雲低空没栖烏落月不照秋桑枯
泉流出山誓終始取義寜顧千金軀妾悲望鄉淚頻滴
兒戀母懐啼繞膝一心抱恨向青天他日山頭願為石
　　　武昌栁
武昌栁青如許舊恨新愁千萬縷宫鶯去盡野鴉栖憔
悴江南誰是主朔風一夕捲栖鴉春日鶯啼憶舊家流
落王孫重繫馬雨晴天氣屬楊花
　　　代答髙君寫贈老檜圗
江東老檜天下竒雪霜鍊骨知者誰榦通碧漢星斗埀
野鶴夜過翻雲旗根吐元氣春淋漓蟄龍守護防顛危
黒風曠刼海倒吹六合草木紛離披偉哉傲兀永奠基
造化留此持坤維髙侯畫逼鄭與祁熟視眼空超等夷
氣酣落筆天自隨恍若曲阜林中移崔嵬樛枝蒼蘚皮
古藤蔓引恠石欹巻舒坐右乃所宜持贈老拙夫何為
秘藏韜櫝時一窺夜中神彩光陸離按圗求索吁然疑
被之寳瑟同鼎彛紫霄鸞鳯若可期變化詎容螻螘欺
扶桑萬丈開晴曦特立丹心朝帝畿
　　　代作暘谷丹室
扶桑之境滄溟通六龍整駕朝王宫大明皇道自兹始
天開暘谷嵎夷東方春萬物盡妍美發生亹亹来無窮
誰與歛之就一室欲與造化争成功空虚庭除納草莽
窈窕户牗基鴻濛金沙伏火夜氣碧紫霧升鼎朝光紅
乾坤闔闢在方寸收拾生意歸壺中從容得之乃吾友
秘㫖定傳河上翁拄杖敲門慎勿厭與子一笑論參同
　　　李潯陽死節歌
　李侯治潯陽之二載紅巾賊發蘄黄倚蔡醜為聲援
　勢浸逼郡數告急于省省議調兵武昌興國相繼没
　南北道梗潯陽危侯力疾奨率民義誓不與賊俱生
　郡将悉所部先遁侯轉戰力盡猶持短兵奮擊慷慨
　指天父子同遇害嗚呼李侯可謂仁義之勇矣彼滔
　滔者獨何心哉侯家頴川名黼字子威曽祖而下仕
　皆通顯發身監學泰定丙寅鄉試魁上都丁夘進士
　第一死節壬辰春年五十有六
蜀川㑹漢投匡廬潯陽之厄江西樞李侯仗節忠貫日
存没誓與城池俱夫何郡将弛練卒世禄忍負私其軀
冦来談笑啓關遁坐使邑井成邱墟侯時力疾短兵奮
臣首當血心當刳魂歸謁帝慟伏闕塗地肝腦民何辜
臣𠂻願瀝付渠答臣首欲飛宜㒒姑誓堅洪壁殱衆醜
却掃淮蔡匡全吳黄塵四低黒風淡赤豹騰駕蒼虬呼
山川幾刼鑄英氣上遡古昔誰其徒平原汗馬河北重
江淮按堵睢陽孤顔張凛凛心未死逈立千載誠相孚
況聞有子殊激烈義在從父輕頭顱石頭之袁姑孰卞
兩間忠孝何時無紛紛賣降與棄甲仰視汗喘呀長吁
推公蓋自元氣立顧盻所取皆詩書當年射䇿首多士
已分一念舍無渝朂哉謀國慎所托古今大勇惟真儒
　　　豫章吟
　蔡頴搆逆掩襄披淮蘄黄響應武昌巨鎮灰滅一朝
　順流而東指顧間無江西矣有大臣平章公道通盡
　忠報國左丞致事章巴延赴難多智練兵二三才賢
　相與恊謀匡賛守禦備周賊鋭攻城屢進屢衂凡五
　十有四日竟底散亡戰船千艘無一返馬步幾空蓋
　自竊發以来未遇堅敵至此方知國家有人氣塞不
　敢復肆郡縣克復恃以心安不世出之竒功也不可
　以不述作豫章吟
紫袍相國金虎符左丞鐡面頳虬鬚刼灰飛空海化陸
兩公奮起全洪都武昌路絶荆淮饟秦凉逺隔黄河上
秋風無鴈到江南百戰孤城天下壮承平當日儲兩公
天豈無意生英雄神光夜夜動牛斗彷彿氣與微垣通
九闗夢寐傳消息歸来飲馬東湖碧湖邉髙士宅巋然
餘韻流風凛如昔山川間氣乆封培一時将佐皆英才
相從報國誓終始指顧四逺風雲開功成彛鼎銘千古
廟食他年軼張許北来鞍馬衆羇臣日長来此聽鼙鼓
　　　宜春将軍取印歌
　冦逼袁州萬户某棄印走贑義士彭志凱力戰完城
　印失復得七月萬户自贑還忌其功取印忤意尋殺
　之袁竟不守作取印歌
宜春将軍虎頭去金印别来不知䖏故城血戰印通天
飛落彭郎劒鋒住西風匹馬将軍歸慿陵取印蔵禍機
彭郎性命賤於土義士投甲無光輝印乎涉難羞含垢
我欲勸君一杯酒天閽可叩飛訴寃歸来却取将軍首
　　　孤隼歎
　爕理俞詢河西人白衣受府辟以統軍經厯来壁吾
　鄉州同知托歡達實宻者貪冒喪師律當坐徼倖以
　賂免營求繼至故撓其權迫使他去挟姦吏玩冦營
　私民稍自給者不幸為吏所知即中以竒禍盡覆其
　家慨思燮理不可已燮理廉而文工水墨慷慨自負
　惜武略非所長
河西萬里来孤隼側目烟埃心未逞黠梟自詭産隂山
失勢包羞茍逃命咄哉隼去梟獨留引類呼儔肆殘忍
毒蛇見面即喚名恠蟲含沙工射影十家屏息九杜門
恨不移居托眢井梟鳴餧肉羣飛翔草間狐兔儘陸梁
細思物極理當反安得儀鳯鳴朝陽嗚呼安得儀鳯鳴
朝陽
　　　征西謠
　邑同知線去嵗領兵西行嗜利深入冦埀險迫之委
　其衆奔還義丁積骸遍野存者十無二三郡吏受賕
　舞文末减其罪今復承檄来南賂吏之貲悉取償焉
去年征西喪師旅暮夜懐金首如鼠吏姦嗜賄務欺暪
僉謂罪疑兵氣沮一官失律忍致刑萬夫性命何其輕
羣邪逞志忠義屈無恠冦至無堅城今兹又復遷南戍
漁獵編甿償宿負紛紛行伍被餘風迎望賊旗盡回顧
竊聞上方龍劒昨哀鳴為我提此斬血官街淋併取貪
吏刳其心
　　　兵前鼓
朝衙撡撾出近午暮歸㫁續卒三伍鼓聲秪以迎送神
漫把旗旄掲飛虎鋒交昨者没旗頭今晨隊長血髑髅
貴人按轡不為動但訝日食無珍羞(領兵官晏出早還/鄉人多以供頓弗)
(備受/責)戎徒抵掌羣嘲戱志士拊膺殊奪氣朝朝暮暮鼓
鼕鼕吸膏敲髓了無愧張侯援枹華三周禰衡正色披
岑牟世間壮士古来有此聲慷慨曽聞不
　　　農謠
萬田草生農務忙飯牛夜半飢且僵侵晨荷耒散阡陌
和買犒軍官取将髙堂大嚼飲繼燭持遺妻子豐括囊
(官吏飽足之後復以/大嚢滿貯送至其家)蒼頭廬兒飽欲死義丁疇敢染指
嘗鋤耰謾勞犢方稚十步九頓空彷徨将軍大笑不負
腹東臯南畆從渠荒
　　　牛魚些
東郊服牛秧未移前者掠取稱犒師南湖蓄魚家賈販
昨朝一網俱無遺味甘得計啓貪虐日揣編户鑚其肌
網羅已徧閭左右根括流寓窮刀錐總兵三月官四易
方春殆若秋慘悽誰能反此思報國建功何事不肯為
　　　和劉以耕孤笻吟(以耕一笻二十載屢失復還/寄興長吟和答以廣其意)
亂離一飯奔走難柴門長掩白晝閑埀堂有戒古所慎
從教世俗嘲癡頑羨君廿載吟笻友髙節曽經遮日手
嶙峋但覺霜滿懐錯落初疑月穿牖顛危必假厚意将
論功掖老殊家鄉化龍縮地托靈物刻鳩祝饐頒明堂
晴泥蹔屈溪橋去布襪青鞋尋别墅詩成緩步藉敲門
飛落梅香殘雪䖏平生宻物拄媻姍去如得之珠浦還
結交自是羞少壮用世要當超險艱秋風古驛三义路
五斗折腰徑須賦百錢留與阮郎㸔咫尺康荘宜小住
何時花栁滿前川邂逅相倚為忘年提攜有地春未晚
試叩酒家堅宿縁
　　　蕨根歎
園蔬凍芽委邏卒舊糓未春先已没嗷嗷待哺啼且號
極目山南際山北飛仙絶粒那可致異書鳥跡尤荒忽
短鉏單布霜雪餘起逐蕨根延命脉雞鳴裹飯衆相呼
日晏山深行兀兀窮幽逺取志躋攀冒險旁搜任顛踣
背糧腰僂經信宿陟巘縁岡拾魂魄千夫篝火㫁厓隂
夜半風酸毒穿骨手皴棘蔓凌虎穴膽掉巉巗撼龍窟
不憂土痛損春心且慰尫殘蘇頃刻爨灰一旦死復燃
功與堇荼相什伯反思疇昔馬厭糓粱肉沉酣遍臧獲
道傍掉臂唾枯朽條達始為樵者得焉知屑玉貯縑繒
舂磨殷勤沐膏澤爛然光采升鼎俎白璧黄金皆瓦礫
物情貴賤竟何常慎勿間時輕棄擲
　　　飢相食
轉輸餉官傾富室米石萬錢無處糴連村鬼哭竈沉烟
野攫生人腥血赤九疑對面森可畏弱肉半為強者食
旋風吹棘晝梟鳴缺月銜山虎留跡提攜匕首析扊扅
狼藉剔剜碎燔炙恍疑逆祀禱恣睢復恐老饕儕盜跖
幽幽怨魂忍塟心腐脇穿腸憤無術髑髅抱痛宜有知
上訴帝閽吐寃抑我生白頭駭見此矯首蒼穹淚沾臆
北山有蕨南澗蘋旦暮可湘心匪石青春鳩化逐蒼鷹
黄口蛇吞来義鶻物情感召尚如此同類何辜自相賊
興言使我立廢餐推案拊膺衷奮激鞠囚誰料殞炭甕
立法竟嗟離舎匿後人幾度哀後人萬刼相尋豈終極
昨来偶值隣翁坐且説舟航好消息浙江白粲載如山
相送大軍来有日一朝菜色變歡顔恠事書空自氷釋
　　　送周士能赴都
洛陽花開官酒濃紫衣乗傳春如龍海氛一夕泯無迹
坐致江漢之朝宗君行逺度黄河北北上都門瞻曉色
故人列職省垣深頗念江南老賔客(哈瑪爾未相時貶南/安士能以縣典史)
(出入承奉及赴召歸北其/子叔諒從之保入憲臺)况今有子翔亨衢日邉西寄
思親書栢臺晝永閒案牘綵服喜就京華趨送君此去
青雲立太史列卿宜俯拾至尊前席問蒼生何者最為
先務急吏深持律舞貳端縉紳逺迹廉恥間鈞衡扵此
試留意談笑四海俱歡顔
　　　丁馬謠
　為丁博斯呼馬哈瑪爾作兵興連嵗賄賂公行上功省
　垣輙為吏議所抑
控弦飛騎丁無前䇿名百户今四年冦鋒如林深冒險
五載軍中馬巡檢翩翩旗尾風雲髙醜類聞之潛遁逃
朝家爵賞褒忠義幕府上功從吏議戴天履地皆君恩
小臣分寸何足論
　　　悲東姚
　州東姚正叔奮起擊賊不受爵賞一門死事數冦連
　嵗不得逞志安成正叔力也乙未夏五月逺冦悉鋭
　而進衡頭衆背正叔潜與冦通間道直抵砦下正叔
　麾所部力戰舉旗招援兵監州普刺同知托歡達實
　宻擁兵咫尺素忌其能衆踴躍求自効二人力遏之
　姚死安成陷冦遂根盤姚所居小橋頭過者無不流
　涕
吾州姚氏城東營四年殺賊不為名一門忠義死相繼
報國何重身何輕無端毒蛇生肘腋(衡頭/之人)嘘送黒雲朝
蔽日絛鷹咫尺呼不来(監州/同知)瞬息東藩失堅壁老姚忠
血赤貫天江南野史何人傳殞身三世匪官守異日合
寘忠臣先郡兵北来思蓄鋭羣盜憑城轉無忌請㸔婦
女與兒童説著姚家總埀淚
　　　布延副使政績歌
　壬辰冦陷武昌順流而下省郎中布延布哈諗于衆
　曰若其直擣真揚事未可知倘轉而南無能為矣吾
　受國厚恩發身監學忝進士先誓死必報遣人間道
　馳書奉百金歸别父母建議盡徹城外民居冦始渡
　江官軍小䘐母弟佛努死之公單騎殿小橋冦不敢
　逼衆遂翕從奉平章公道通左丞章巴延竭志守城
　逆黨雲集攻圍五十有四日大敗而還散亡畧盡江
　南遂為天下雄非公長才賛畫平章左丞聽用其言
　詎至是哉朝廷論功除本道廉訪副使扵是公之惠
　愈無窮矣逺近士大夫作為公歌詩誦其美俟太史
　氏擇焉公世家山東希古其字也邑士劉子真近歸
　自洪具道本末如此
近時有客湖上歸能話郎中身許國朝廷取士數十年
誰謂書生無寸䇿江州李侯死可書郎中百戰全洪都
昔年廷對俱苐一鸞鳯固與羣飛殊當其練兵首陳義
謂賊南征非所忌環城徹屋民始疑事急方知為上計
家書間道馳山東百金歸報夀乃翁小臣於此誓生死
仰視白日昭其忠朔風雲低吹戰血母弟魂歸寳刀折
倉皇勁氣吐寸心立馬危橋萬夫决相臣攬轡從天回
将軍鞞鼓轟春雷為公破敵捐萬死顧盻妖賊如山摧
君王拊髀加褒異深副當年設科意碧霄雨露湛恩深
官轉霜臺𢎞國器漢廷寥寥渤海龔廣陵張綱尤罕逢
使君宴坐試深省談笑憲府㸔平戎
　
　
　
　
　
　
　
　
　
　石初集巻二
欽定四庫全書
　石初集巻三　　　　　元　周霆震　撰
　　七言古詩
　　　杜鵑行哀王孫作也
我不暇自哀古帝魂春來却念今王孫王孫馬蹄去何
處但見黃鶴落日故宇烟塵昏我昔帝蜀空名存絶憐
王孫玉牒尊春宮天䳘壓酥酪凝香夕帳貂皮温紫茸
呉姬河西曲白馬集賽鷹絛捫居民咫尺甚天上冠冕
臣僕羣趨奔漢川一炬冦飛度四載寒食如荒村暴骸
泣霜闗月老恨血埋雨江波渾投鞭七寶委道側落花
送客慙春恩勸歸我亦久流落幾欲出口聲復吞莫道
人生歸去好江南無復弔王孫
　　　送呉縣丞赴江西省掾并序
　至正十有六年春董銓黃昭二尙書暨亷使呉公當
　奉詔平戎江西適進士呉師尹永豊秩滿攝廬陵雅
　為司徒所察以省掾徵廬陵之民歎息其去余解之
　曰師尹攝廬陵信賢矣然化行一邑江西二十有五
　路司徒視諸侯王伯仲間朝廷付托之重郡邑觀感
　之深舟車轉漕之往來甲兵錢穀之出入一言取知
　於上大江以西莫不鼓舞其賜豈獨廬陵哉况今世
　變滔滔毅然左衝右潰而不可奪者悉由進士中來
　故司徒之用人也郎中布延倡於前而江西遂雄天
　下都事呉公奮於後而吾郡之幾殆旋安師尹此舉
　雖爵位功業未及二公然常存豈弟之心安知來者
　不如今耶甚哉我朝進士得賢之盛司徒之善於用
　人也微司徒之明不足以取人於進士微進士之盛
　不足以回天下之太平吾固因師尹之舉有以卜司
　徒知人之明而進士之不負朝廷也必矣遂歌以遄
　其往俾臨難易節者聞之
大江西上輿圖開繡衣傳詔從天來中書機務政輻輳
賛畫獻替須賢才呉君壯年進士選錯落襟抱皆瓊瑰
攝官縣庭治方洽入掾省署班遄催憶昨初從監郡日
慷慨艱難為時出國恩未報冦縱橫撫字差科殆無術
火炎水濕良苦心電激颷馳恒定力吏姦毫髮徹蔽欺
民瘼顛厓獲蘇息此行誰道案牘輕司徒深堅瑞州城
乘􁶎憲使榮晝錦尙書列坐分兵刑九重憂顧在宵旰
四方利害推亷明士夫講學待今日勿以富貴移平生
馬蹄佇㸔長安遍黃河水清喜重見銀箭宵鳴白鴈傳
寶圖曉駕蒼龍獻日繞賓春上林苑花迎謁帝含元殿
燕山佳氣五陵高鳳池早頌櫻桃薦
　　　鬱孤􁶎馬行
　粤自壬辰冦興不覩風憲之巡歴五年矣御史監察
　阿爾斯蘭南來列城想望風采既而貪侈日甚亷馬二
　監察按臨廣東留鬱孤以待參政全子仁佐之發其
　姦籍舟載黃金千凡黷貨之物具載日錄委官押赴
　洪都以俟命下忠憤之士相與賦詩以戒來者云
鬱孤臺前江水深繡衣馳傳千黃金翻然按劔起同列
如見咫尺天威臨郡中新參全太守(子仁由郡/守陞參政)捕起龍
蛇恒赤手從容杯酒示先機談笑拾之如拉朽五年羣
盜糜東南百城黷貨春夢酣堂堂憲府卿相列詎意僚
属藏姦貪送官檣連鎖晝寂夾道傳呼記來日君恩可
負天可欺投畀北荒豺不食濁河一滴玷濟流共器那
得仝薫蕕當官而行義所激此舉庻減臺端羞小儒初
心思許國萬事無成頭已白箋天願賜秋風高吹送霜
威遍南北
　　　送武昌馮子中亂後還鄉
東南形勝㑹武昌蜀江滔滔經漢陽北來冠葢集如雨
甲第壯似諸侯王平明飛箭馳校獵清夜列燭歌傳觴
貂裘鞍馬美少年春風何處無垂楊一朝平地洒新血
但見落日塵沙黃金章骨折荒草臥玉貌跣泣泥塗僵
嗟哉馮子命一縷顧影錯莫驚鴻翔時從知己話疇昔
留滯五載忘他鄉千金結客心尚在豈效兒女徒悲傷
昨聞湛露被寰宇夢寐桑梓情難忘築城漸喜還漢月
㸃鬢仍許先呉霜相隨長鋏幸無恙况見峻坂成康莊
子孫他日又兹始五世八世天其昌嗟我洪都百戰塲
大臣精忠逺有光生靈一道在掌握若泛巨海操龍驤
到家故舊定相問江右何恃全金湯司徒勲業有如此
願子備述毋怱忙
　　　過玉成砦
玉成三面堅如鐵穿井無泉援兵絶去年此際萬人登
已是如今髑髏骨刃飛丁壯屠嬰孩婦女分配囊貲財
浪傳古昔險堪恃曠刼竟堕昆明灰我來似涉羊腸坂
道遇遺黎拭愁眼故人何處覔遊魂(陳德新主戰咼於/永新罵不絶口而)
(死/)雲樹鴉啼寒日晚
　　　城闗曲
雞鳴海東黃塵起落日闗山氣如水餘民髄竭欲無生
月費給軍須萬計尙書前時來使臣近者太守宴将軍
割鮮飲醇互來徃白晝走馬邀紅裙(兵部尚書黄昭奉/詔逺出按兵撫建)
(間其行營經厯伍闕章安成醫生也榮遇京師出黄幕/下自撫抵吉以督兵為名招權納䀩郡守梁水寨都事)
(呉相與玩冦偷安酒食徴逐/無虚日殆承平時所未有)布衣小儒寸心赤咄咄書
空長太息閭閻無奈覆盆何帝禁九重方旰食
　　　題奔子温南城抱闗遺藁并序
　子温由丁亥江西乙榜職教旴之南城念幼失所恃
　繼祖母恩育之勤别其父廣胖攜妻子奉祖母就養
　時辛亥冬也明年兵興出入鞍馬間掌城啓閉甲午
　歲大侵殱焉又二年旴經歴孔興之避難來廬陵持
　子温未死前抱闗遺藁詩若干首反覆氣化人事哀
　怨窮愁歴歴如傳訪其弟子志授之子温廣胖冢嗣
　也余交廣胖四十年其學務博采研精文章不肻泛
　泛隨人後試有司連不得志挾其長鳴京師歸亦老
　矣於是子温薦于鄉邑人遂羅致恐後旁郡又或奪
　之以往是翁平生讀書效僅爾鍾美必在子温而壬
　辰兵變以來上下隔絶子温南城哭其妻若子而身
　殞祖母煢然後亡廣胖旅殯凄涼家人淪沒殆盡嗚
　呼子温垂絶之日顧祖母白頭異郡割恩不可忍乃
　翁弱弟藐然故鄉烟塵中廣胖顛沛連年念老親愛
　子幼孫數百里外杳不知存否而抱恨以終死如有
　知父祖子孫相見於地下痛當何如哉天之未冺其
　傳猶幸有子志在則子温之錄賴以布於朋友始終
　之際因有考焉不然賫志丘原埜草同腐矣余茍全
　性命朋輩零落無幾讀子温抱闗之作重悲廣胖故
　託永歌以属吾子志子志其善自愛庻足慰父兄於
　冥冥奔氏一門唯子而已
黒風吹角孤城裏萬竈塵生烟不起白頭祖母骨相隨
天入荒山夜如水惜哉奔子脩程促淚墮人間抱闗錄
遊魂歸省父何之旅殯孤村春草綠當年煮字嗟無術
商聲寫入山陽笛餘音似和祁孔賓又似飯牛歌甯戚
蕭蕭霜葉吟邊落有弟零丁此漂泊秋風無地賦招魂
明日城東問歸鶴
　　　海潮吟
北風翻天送高梢西江浪起如海潮千艘平城箭飛雨
城潰曽不煩兵交馮夷啓扉衆爭赴萬棟烟氛畢方怒
司徒命盡撫州營國公匹馬杉闗去遡流西上旌旗紅
列城樓櫓轉盼空干戈七載遍宇内朝野狼顧無英雄
悲哉上下交征利四維不張巧蒙蔽憂來却意賈長沙
痛哭當年繼流涕豫章逝水通錢塘漢川北渡趨洛陽
洗日咸池佳氣正聞雞矯首向扶桑
　　　劉觀復止足軒
陶朱去越乘扁舟布衣卿相難久留子房定漢晚辟穀
赤松可學思從遊此遊意氣空寰宇家國安危闗出處
功成名遂身獨全千駟萬鍾猶一羽如何海桑人白頭
紛紛燭下尋牙籌馬上朝雞聽未了又擬跨鶴趨楊州
壯哉脫頴吾觀復物外一軒名止足風流文彩祖子孫
平生無殆應無辱有時展巻評功臣凌烟上遡筆有神
敲推得句亦妙契直欲三絶追唐人太行覆轍車無數
我獨衡門樂安步紫駞翠釜生野烟我寜晚食依環堵
畏途留此示康莊戯寫陶朱賛子房滿院綠陰春雨歇
客來推户煮茶香
　　　郡城高
郡城高昔人隳廢今人勞城中居民負土石城上畚鍤
卒伍操去年外壕深地底(呉員外/張錄事)今年内城插天起(紅/巾)
紅旗東接漢陽山白璧西沈贑江水(江參/政)杵聲未改築
者殊人事往來如傳車荒碑㫁礎悉輿致仙宮梵宇空
無餘懽呼攔街走童孺明年移家城裏住抱闗舊卒鬢
垂絲淚墮鴉啼城下樹城堅池浚侔金湯此地他年為
戰場
　　　喜雪
　庚子臘月初旬雪再作十九日大雪至二十一日彌
　甚深可數尺三日乃止辛丑元日早起雪塞門十三
　日夜半又雪皆平地尺深喜而賦之
殘年新春凍不開大雪五度漫空來南州病熱已十載
造化有此真奇哉夜聞翔風撼天柱恍惚萬馬隨奔雷
乾坤正氣有先至密運亭毒滋其媒雲旗乍翻搖若木
濤霜却巻飛龍堆女媧廢煉深縮手河伯失據俄驚豗
𤣥冥振轡祝融遁怒勢欲遣崑岡摧臥龍潜蛟起奔走
舞鶴翔鳳爭徘徊瑤池觴罷洒餘瀝漢皋相贈投瓊瑰
蒼山一夕頭盡白貧户得句侵晨推朱門豈必異衡宇
埋沒弱栁餘枯梅我疑真宰偶戱劇往往玩世如嬰孩
故将空色種天上大巧六出無根荄要令六合反混沌
寧許萬象蒙塵埃兆豐呈瑞悉餘事邂逅淨洗昆明灰
西流壺嶠應自反咫尺清淺移蓬萊内廷稱賀論邊事
坐想勑使傳宣催蔡州鵝池久安堵整頓宇宙須雄才
涓人自昔負高見逺去求馬何時囘燕山從爾深一丈
掃地為築黃金臺
　　　犬雞嘆
雄雞奮翼銜怒蛙蛙被啄取聲咿啞犬來雞斃蛙竟逸
轉步犬驚逢惡蛇兩强相厄須俱殞過客驚怪頻咨嗟
君不見下宮将軍輕杵臼綠珠金谷來孫秀世間萬事
每如斯莫負尊前夘時酒
　　　虎墮井十二月十三日庚寅
　神岡距郡十里虎晝攫人轉身竹籬陷入眢井衆共
　殪之
郭西猛虎勢莫當攫人白晝來神岡暗中推墮若有物
眢井百尺籬根藏凍泉收聲甃為土轆轤綆㫁苔蘚蒼
眼花誤落爪牙廢棄置有待摧强梁酸風飛沙寒日黃
四郊流血皆戰場乘時吞噬恒妥尾翼以倀鬼高駝翔
北平将軍老且死泰山哭聲哀怨長豈知鑿池古設險
邂逅一蹶由天亡吁嗟此物肆無忌妄意流毒窺城牆
千夫駭汗手莫措造次坎窞侔干将君不見東門狡兎
殪牽犬西江孽蛟終自戕貫盈兆此多未悟來者紛紛
投土囊
　　　人食人
髑髏夜哭天難補曠刼生人半為虎味甘同類日磨牙
腸腹深於北邙土郊闗之外衢路傍旦暮反接如驅羊
喧呼朶頤擇肥胾快刀一落爭取将慿陵大嚼刳心燎
競睹兕觥誇飲釂不知劔吼已相隨後日還貽髑髏笑
陰風腐餘犬鼠爭白晝鬼語偕人行銜寃抱痛連死骨
着地春草無由生睢陽愛姬忍喋血長安仇家俊臣舌
攄忠疾惡古或聞未覩烹炰互吞滅五雲深處藏飛龍
天路險艱何日通皇心萬一閔遺孑再與六合開鴻濛
　　　上營門
上營門外将軍樹幾度春來復春去北轅南斾萬人行
移種東風無定處䖍州偽将昧禍機(熊/)逺杖牧圉持旌
麾(徐/)臨危走檄盟白馬挾詐志臠三狻猊孫曽履附陳
運肘分部揜之慿夘酒羣庸貪餌悉輕生談笑削除天
假手惜哉隣醜疎防閑反更放虎來深山(招安成/入郡)倉皇
出此殆無術民命一髪懸天闗老夫厭觀陣雲黒中夜
拊膺談失色古來反覆事難平願天早賜扶桑白
　　　天問補
貝丘豕立俄人啼淮水失却巫支祁萬牛腥聞紅帕首
天狼反被青雲衣塢金遞遣髑髏守日注鬼籙停生機
風塵展轉逾十載意者天怒民澆漓故令六合日顛倒
人類滅盡将無遺云胡玉毁石自若熒惑揚彩三階微
灃蘭無實荃蕙化跖蹻往往嗤隨夷姦凶殘忍源源出
福善禍滛殊反易殺人白晝臨通衢長劒大刀爭割食
東家處子西家摟父母吞聲淚偷滴書生平日苦自信
坐談性命成迂僻有人抱膝吟草廬夜夢史遷紬秘書
共工舉頭天柱折五丁鑿石岷峨枯有窮飛箭落九日
防風戮骨雄專車跨秦歴漢凡幾刼宇宙戯擲猶摴蒱
君不見邯鄲空國長平陷又不見焦土咸陽總寃濫區
區反覆焉足云老天為質由來闇
　　　秋宵見月
青天過雨明月佳不飲柰此秋滿懷援琴屢起却復止
音韻惜於同時乖西風笑我深閉户吹送亂葉鳴空堦
翩翩從爾千萬態我自作我隨無涯蓬萊㑹見清且淺
未許泥滓沾青鞋
　　　石言
　邑城夏暑増築基崇數尺壘巨石為之搜抉幽遐逺
　近煩擾
南山白石堅不朽鐫磨誓入良工手平分陛級肅降登
橫臥津梁逹奔走椁成取重侯王家不惜千金市長乆
從渠楚漢决雌雄坐閲興亡屹相守寧知敝邑如殘星
十年豺虺喋血腥今兹成壘方改築流汗萬杵當炎蒸
城基疊石崇數尺搜括隠匿慿威刑㫁橋發塚殘寺觀
民舍隳突翻階庭千夫引綆日馳逐顛踣道路無留停
石乃言曰我生剛介根元氣落落孤高蟠九地既不得
補天遇媧皇又不得填海從精衞包羞轉徙近汚渠反
為姦兇嚴屏蔽何當天威發怒雷豺虺骨與城俱摧此
時飲恨庻吐氣盡碾暴骨為飛灰
　　　反覆吟
東闗晝宴宵流血北里暮耕晨建節金珠無脛走如飛
奄忽廢興那忍説君不見青岡頭墓磚云是晋桓脩發
掘近遭羣盜手峩峩疑塚已千秋
　　　埋寃樹
　郡城西郊官道側有樹名埋寃往來必於此少息因
　賦托興庻幾有位者聞而動心焉
出城十里西南去行投經過倦休處崔嵬古幹絡蒼藤
相傳此是埋寃樹樹名那得呼埋寃閲人累歲官道邊
朝吁械繋逮詞訟夕敝鞭扑逋税錢富豪招權逞濫入
孱弱破家哀孑立幾人飲恨淚徹泉樹不能言天為泣
埋寃得名良可悲郡中守令知不知
　　　延平龍劔歌
　鄧克明率江西之黨攻延平江州八月破之日鄧亦
　大敗奔還失亡甚衆
延平之淵深復深白日下照蒼龍吟古來此處㑹靈物
中有未死英雄心黒風一夕嘘蜃氣坐看海州俱陸沈
咄哉蝮蛇敢流毒鼔召妖孽紛來侵老龍掉尾纔一怒
百恠洒血腥淋淋書生投筆起大呌稽首再拜皇穹臨
龍兮龍兮爾之潜也已千載豐城故鄉昨失守宜叩天
閽勑牛斗下取老蛟心血剖指揮九日付羿弓馳檄風
雷殲巨醜胡乃坐觀潯陽肆鯨鯢魑魅魍魎羣相隨剜
肌剔髓四海糜遂令魚腸豪曹甘毁折岐山之鳳鳴聲
絶忠臣扼腕空白頭赤子腐心眼流血時哉好從檀溪
踴躍起的盧喚取黃熊赤豹來清都并與宋帝獨驅之
長刀龍門将軍天山之三箭神㑹大冶飛昆吾迅掃六
合塵糢糊我當逺求華陰土助爾光芒増快覩問天洗
甲挽銀河蘇息蒼生溥霖雨
　　　志感
　老來不能夜飲中秋無月靜坐山中因憶往年客橫
　溪詩朋盛集老桂初開列坐其下諸生倡酧達旦居
　人驚倒聞所未聞重至桂無復存但見平地立馬其
　中追念亡友思恭愴焉良久遂成長句奉寄西愚先
　生聊志今昔之感丙辰年石初書
海風吹雲通萬里浙江勢合潮聲起酒杯無分月含羞
獨步徘徊桂香裏秋深蕭條晝掩闗良夜偶此須臾間
老逢佳節偶懷舊昨者夢自橫溪還溪邊故友重泉隔
却憶當年㑹騷客十千清酒買城中舒鴈初肥鱸鱠白
庭前古桂高婆娑酒酣能賦得月多野人側聽驚絶倒
寧許扣角聲相和重來無處尋高桂夜聽馬嘶林葉墜
淒涼舊曲付吹箎吟㫁清商復誰繼我愁問月傾肺肝
月亦憐我霜鬢殘平生取友恒落落㑹面非少知心難
古今何限西州路送迎只有山如故作詩寄語座中朋
難覓人間許𤣥度
　
　
　
　
　
　
　
　
　石初集巻三
欽定四庫全書
　石初集巻四　　　　　元　周霆震　撰
　　五言律詩
　　　憂懷
黃落雜烟蕪林炊乍有無䘮氛移步滿兵氣幾時蘇小
邑疲封拜窮鄉落饋輸刼深資病減閑坐校靈樞
　　　老病
䘮亂交遊盡艱難老病深寥寥平世䇿落落古人心夕
照驚岐路晨霜憶故林折腰寧五斗敝帚或千金
　　　山村
寥落驚囘首艱危厭久生野人羞費揖山石苦留行坡
雨初畦菜園霜未破橙小村風物古暫喜話農耕
　　　喜康子至
　幼兒淹滯劉氏館中夜刼者壞大門而入急呼宿客
　父子起走出遇冦二客趨東廂影堂冦追躡之父死
　子傷吾兒趨西廂匿神龕側幸免死生之異在毫髮
　間於其來也且喜且悲
脫或淪鋒刃吾年豈願餘及今相見日是汝有生初割
愛三兄愧慿危一飯驅風塵方未巳尙慎母恩劬
　　　憶第三兒留郡城
百里元非逺三春又已終傳聞隨處有消息幾時通蔓
草酣朝露孤花繋晚風昨逢歸客語前日早趨洪
　　　挽吉水孫碧澗判院
嗣世明經業傳家晝錦衣干戈危獨立桑梓晚全歸逺
戍孤雲淡平原落日微送車淚交洒霜葉不成飛
　　　送人之岳陽税務
五月巴陵去官途事若何通商川舶逺供貢楚材多澤
國留形勝(湖廣參政阿思/蘭駐兵岳陽)騷人續詠歌時逢漁艇問或
有化龍梭
　　　張德彥
　德彥自金陵敗中附趙餘黨遡流将扺安慶趙子變
　起(其父鎮安慶陳疑其通/金陵師行之際戮之)守者倉皇東下德彥同行
　識之急投脫命趙舟四十六人皆死歸道所以聞者
　悚然
跋涉逾千里存亡間一舟絶憐干禄誤翻致遺親憂水
國寒潮晚山城古木秋行藏盍深省嚮晦庻無尤
　　　辛丑除夕
雨雪徂年日乾坤厭亂餘戰爭呉㑹阻消息朔風虚虎
眩投眢井燐寃集故墟事機恒倚伏天意竟何如
　　　壬寅旦日
衰遲違故里䘮亂守殘編鞍馬兒童習貂璫牧圉聯問
春逢上日頒朔憶當年懶復談迎送焚香校太𤣥
　　　閔新安
路泣顛微步原塗枕積骸孫恩将入海(新安砦主/孫本立)李祐
起平淮(紅巾首/李昭)犇潰蛾投火攀援蟻附厓熊兵聞禁暴
坐覺衆心懷
　　　闗隴吟
隴戍通恒代河闗控魯齊日經亡國淡天入戰場低玉
帳千羊酪青郊萬馬蹄悲歌頻勸酒送客去安西
　　　冦至
羣醜發禾川中宵羽檄傳纔收縁岸戌已漲近城烟掠
貨舟相次敺人騎獨先兒孫猶九口兩地寸心懸
　　　雜詠三首
海宇久承平風塵忽四驚官僚生間道黎庻死乘城壯
士天山箭将軍細栁營寥寥千載事憂世與誰評
穎蔡俄中起荆襄轉盼休兵符留北府臣節仗南州萬
宇聲華刼千官富貴羞聖恩覃雨露未必乏嘉猷
所至失堅城宜令鼠輩輕茫茫誰報國草草衆興兵呉
楚懸三户河山隔上京幾時蘇北望飛騎報塵清
　　　即事
古驛深春雨荒城帶落暉雞豚當道冺烟火隔江微所
過無完室相逢盡短衣干戈承刼運蹔與聖恩違
　　　羅郭
首義羅明逺傾家郭楚金俊功隨日起遺恨與年深白
日重泉影青天萬古心如何有位者翻不計浮沈
　　　感遇
病髪梳頻減愁根日夜新世方迷貨色天未厭風塵臣
分誰憂國君心本愛民歲寒餘勁草灑血贑江濱
　　七言律詩
　　　秋日登城
山壓孤城草樹荒西風塵起獨彷徨蕭條遺構重燒毁
憔悴餘民半殺傷驛傳共疑星使杳角聲空引鴈愁長
書生往往談經濟攬轡澄清合有方
　　　答劉持志
闗山極目翳黃埃歎息車薪水一杯種秫地荒賓少顧
催租邑小吏頻來暗塵葛服秋當浣細雨柴門晚未開
近日江南吟思減㫁腸誰更憶方囘
　　　答道原思治
書生報國乏涓埃羞對茱萸强舉杯宿霧連山雄虺些
朔風何日野鷹來交游漸向艱危盡懷抱那能老病開
幾度出門疑所適杖藜細遶竹西囘
　　　雨
　五月初七日雨至初九夕大作一晝夜如傾初十夜
　半更許方止江漲比丁已有加
濕雲無際漲痕粘雨勢朝來幾倍添已讓滄溟懷絶島
更輸銀漢建高簷三年兵甲天當洗一日蛟龍地莫淹
早泛賈船隨鬬艦廣通民食富官鹽
　　　寄呉章臥病客中
亂山岐路鴈行斜籬落酣烟菊自花我昔郡城行冒雨
君今孤館臥思家濟時孰是囊中穎避地除非海上槎
一郡幸存唯二邑戍樓何日罷吹笳
　　　城陷
黃塵赤日陷城池又到冰霜歲晏時列寨守江兵夜戍
揚旗出郭冦朝馳就粱誤落荒田鴈啄肉空肥野樹鴟
諸将從容依老守捷書但奏莫令遲(梁侯守郡/惡聞兵敗)
　　　感秋
鬢如踈葉挂林端帶減腰圍逐月寛久病秋深心易怯
多愁夜永夢難安暗蛩入戸輸清苦落月窺牕進薄寒
屈指青春平野望東風隨意馬頭看
　　　九日
西風慘淡郡城樓誰復黃花插滿頭訪舊愁經墟落晚
登高怕見戰場秋鳴鸞閣在金笳集戯馬臺空鳥鼠留
尙欲逺尋雷煥友提攜雙劒出南州
荒荒萸菊負登臨莽莽乾坤亘古今淮浪逆舟寒日淡
楚山連戌暮雲深孤生自滴思親淚(先父宋淳祐九/年九月九日生)多
難誰攄報國心道路幾時辭逆旅闗河無地避秋砧
　　　送韓一初赴馬萬户府叅議
才俊宜從幕府升四郊何日保安寜連營未報休傳箭
䇿馬何嫌出戴星苦戰城壕霜月白屢殘村落野烟青
軍民甚有闗心處佐政行看刃發硎
　　　登城
世祖艱難德澤深風悲城郭怕登臨九朝天下俄川决
七載江南竟陸沈馬首空傳當日價雞聲不到暮年心
雨(闕/)門外青青草過客魂消淚滿襟
　　　民哀
痛哭羣庸誤主恩遺民無路叩天閽荒涼甲第有焦土
倉卒深閨無固門青血傳餐供士卒黃金為土贖兒孫
囊膠誰造崑崙頂念此長河駭浪渾
　　　除夜感念亡室
無復憐余踏雪囘一燈兒女促行盃土寒深痛骨委絶
月暗忽迷魂去來遲暮影孱如欲踣顛危心死不成哀
鬢邊種種君知否消得流年幾度催
　　　中秋
夢逺霓裳世外音漢宮天老桂香沈黃埃欲出飛鳶上
白骨猶如落葉深萬國砧聲離别淚中宵月色太平心
晉公相業何時見目㫁天津益苦吟
　　　風雨重陽
八載兵戈苦未休異鄉佳節若為酬鷹臺人化前千載
鴈塞書沈外九州風雨黃花宜換世山林白髮欲專秋
莫言抱病妨盃酌漸喜新來絶酒讐
　　　冰盤雪藕
清徹冰盤壓蔗漿酒酣雪藕進華堂凝寒色映瑤華脆
真白絲連翠袖香金掌曽聞承玉露瓊臺忽見擣𤣥霜
文園近日真消渴莫種蓮根引恨長
　　　元日雪
朔雪遙憎毒霧蒸兩年元日勢慿陵氣吞鶴表城如玉
聲撼龍宮海欲冰不夜與天為汗漫當春借地示嚴凝
貂裘公子來何暮好向寒空縱角鷹
　　　新正雨雪連綿人日大霧近午晴
天賜春晴一日恩亂來骨肉幾家存屢危豈望全腰領
積善當知及子孫喜有㠶檣通白下幸無車馬到青門
往時百萬蒼生苦歲晚承平擬細論
　　　中秋城西感興
玉宇瓊樓三萬里乘槎無路匪仙才塵揚海内衣冠盡
鴈㫁雲邊鼔角哀天意未知何日定月華空似昔年來
故山老桂無消息紅蓼花高滿路開
　　　雨困簡張梅間
濕薪萬竈漲烟氛屋角鳴鳩旦夕聞山接雲根如棧道
雨生波暈似犀紋麥苗泥漬連千頃花信寒消到幾分
最苦相從巷南北掩牕十日㫁論文
　　　和前韻
天氣渾疑挾楚氛雨淫愁向早春聞紅淹小圃違芳信
緑泛囘塘亂縠紋逺樹鳥飛村舍沒淡烟人立野橋分
空餘落塈隣翁璧顛倒蝸涎似篆文
　　　紀事
　八月十五日告示詰朝往攻新安孫本立晡時羣黨
　爭出城中撞擊居民門户壕外縱掠水東永和邊江
　而上放火殺人刼取財物婦女火達旦不㓕是夜白
　氣亘天
橫亘東西白氣升喧傳入夜事堪驚縱焚倳刃連村市
流血呼寃逼郡城天地豈忘心憯怛山河未放影分明
提攜婦女閨房秀飲涕羣驅敢出聲
　　　和青華道士蕭宗元
月滿虛堂奏帝歸仙風吹送紫雲衣九還欲致三花聚
一悟能消萬刼非老樹鶴棲存夜氣清池魚躍見天機
黃冠况得山陰客未信詩盟與願違
　　　九日
未霜白鴈渺闗河來日空隨赴海波世難持身高處怯
秋聲入耳老來多山中甲子今誰在日下長安柰逺何
幾度西風餘破帽悠悠心事唾壺歌
　　　和劉子贄韻
夢中走馬上西涼囘首燕山六月霜尙想築臺思郭隗
誰能薦士效田光三陲呉楚人才劣百戰河山事㑹長
賴有淮南招隠處掩牕清晝坐焚香
　　　立秋
京洛風塵竟未休送迎馬上敝貂裘蕭條人物常如夕
慘淡乾坤又入秋勑使經年遺北府戰場近日在南州
紛紛雞鶩羣爭食誰向滄江友白鷗
　　　冦來自北見城中蕭然散入村落
㫁鴈雲低欲度遲鵲巢何許寄南枝冦兵已厭空城住
官馬猶從間道馳萬骨白邊寒月夜孤烟青處夕陽時
經年北道無消息望眼頻穿淚暗埀
　　　幽憤
隴梅驛信杳如緘白晝連山霧氣酣細栁未應仝灞上
藍田自可轉闗南驚濤四面輕帆破疑路千條老驥諳
落落懷才宜不少冥冥當局得無慙
　　　詔至
　三月二十六日天詔自廣東來詔發京師去年八月
　二十七日也於是朝廷號令久不聞矣欣幸之極敬
　賦七言律詩一首
沈陸如雲跬步艱忽傳驛信自燕山九霄日御龍光起
萬里春乘海道還忠義銘心扶壮節老癃埀涕洗愁顏
中原黎庻知何似想望疏恩溥蒯菅
　　　次韻劉道原九日
曠刼何當洗壒埃凌高欲藉海為杯巫山雨暗猿相引
汾水雲深鴈不來新釀偶慿茅舍漉寒花時向槿籬開
仲宣幸有荆州託未厭吟邊數往囘
　　　喜東宮受冊
　六月二日東宮受冊越八日大赦天下使臣出湖廣
　來自茶陵十月十有一日到郡踴躍快覩不覺情發
　於聲忘其為老病也
海色穿林曉夢圓戰塵氛霧一時湔青宮德進瑤編紀
紫禁恩隨玉漏傳洛邑車書符永世漢家日月覲中天
秋霜一寸丹心在稽首洪禧萬億年
　　　全叅政九日宴僚佐城西神岡㕘謀萬德躬賦
　　　詩五首用韻寓情
畫省凝香被羽林賞心寧許二毛侵閭閻側聽歌謠起
父老爭看􁯷㦸臨霜露黃花留歲晏江湖白鴈待秋深
宴闌歸騎營門夕涼月紛紛落醉襟
能賦登高幕府親深秋過雨絶飛塵山城驛路黃柑富
水寨人家白粲新歌舞多非前日境交游半是異鄉人
通商近喜官鹽集不比西都巧筭緡
如雲冠葢此高攀千載龍山季孟間犀筯駝峰傳翠釜
銀罌春色照蒼灣歌姬擁醉翻腔誤才士爭先覓句艱
秪有相如欣授簡興來無物不相闗
蘭臺無分珮珊珊㫁壟平岡自往還避地亂來猶有酒
放懷高處不須山㕘差紅樹西風外明滅青烟落照間
何日逺尋方外友却隨紫氣出函闗
曽向凌波賦襪塵絶交近日愧錢神百年撫事皆陳迹
四海知心幾故人山借衣冠違世濁天留萸菊貸秋貧
偶尋五栁先生傳自覺年來懶是真
　　　懷古
闗河渺渺幾浮沈落日秋風萬古心二頃留人輕六國
一壺玩世重千金亂來耆舊傳聞冺老去英雄悔恨深
輸與蘇門長嘯者不教車馬涴山林
　　　贈張梅間
故人誰似此君賢涉難交情晚更堅迂路出城尋故友
移牀就月話當年霓裳曲奏忘天上博望槎囘記海邊
歸去蓴鱸隨地有别來鬚鬢得秋先
　　　九日遣懷
繞籬黃菊自幽香無復龍山落帽狂身外老來從襍遝
眼前高處倍淒涼妖狐突過荒城雨旅鴈㝠飛絶塞霜
風物闗心倦囘首野園柑熟旋分嘗
　　　還鄉初度辱親友劉盧南惠詩依韻答之
憔悴還鄉一病翁雪牕晴透校㕘同庚寅俛誦湘纍語
甲子長懷晉士風塵暗衣冠情索莫眼青骨肉誼深崇
新吟多謝耆年頌晚節終慚老圃容
　　　至正十二年壬辰正月武昌失守
黃鶴樓前帝子宮古來形勝控江東運籌要害無豪俊
流禍顛厓摠冦戎天馬西來勲可樹河冰北渡驛誰通
一壺或負千金重白髮丹心愧少同
　　　述懷二首
　子月中旬以從雨雪交作羣冦合攻大坑荆山小水
　逆黨出城南三十里立砦二十四日破白水下塘二
　十五日破吾里吾與次兒長孫寓歴村下牢是日省
　都事呉軍已到郡二十六日走度嶺者相属如繩過
　午猶不得家中消息心甚憂薄晚長兒來乃知念五
　日四更初冦掩出吾里兒曹隨衆走厚富向晚冦退
　渡江趨王屯暮抵南阜李氏已空室矣二十六日早
　中宵蓐食行至高臺嶺巔但見連延朱村大坑冦火
　千炬雪凍道滑婦人稚子僵仆不能進扶挈度大湖
　嶺出章坑天已晚長女母子無托與偕來闔門不自
　意全遂投下牢依陳氏暫住述懷二章
冦陷吾鄉今二日連宵列炬似星分如何去此三十里
家中消息杳無聞咫尺干戈皆逆境連綿雨雪助妖氛
兀坐此身同槁木恍然不復辨朝曛
風雪爐存半死灰每聽人語輙驚猜眼穿屢揖親知問
愁極忽傳兒子來足繭荒墟烟慘澹魂飛間道石崔嵬
經過且勿談辛苦闔室無虞已幸哉
　　　黙念
末路危機逐日新遭逢瞬息異寃親多疑忍事甘存拙
久亂全生幸處貧北海牧羝宜反漢東門牽犬竟亡秦
古來反覆無前筭那得匆匆論世人
　　　書所見
　正月十八夜全㕘政軍中告變縛致都事哈喇台小
　鎮撫阿爾斯蘭布哈萬户張定住将戮之十九日昧爽
　其麾下擁衆扼全舟脅取二人入城閉闗縱兵大掠
　全由此失勢四月二十七日呉員外部将明塔布台
　潜蓄異志忌同列林巴延烏都梟勇挾詐殺之誣以
　謀反呉不能制又㕘政軍令䘮馬一疋償白金一百
　兩是蓄不戰之馬也
百金戰馬廐中屯部伍酣歌徹曉昏牙帳黑風梟突起
營門白晝虎相吞史徒富躐官曹位厮養威聫士族婚
天下紛紛寧有此我軍成敗不須論
　　　記憶先親復齋先生詩二首
　九日初度先父生宋淳祐己酉九月九日
厄於陽九畫成乾淳祐遺民自憮然正則庚寅宜有字
絳人甲子已忘年菊枝偶地存幽操汗簡何心理舊編
賴有童孫初學語挽衣爭果戱階前
　代李季實賀歴塘劉所立生日
春入霞杯喜拂天初逾六六紀瑤編人間銅狄何時鑄
天上銀蟾昨夜圓(六月十/六日生)秋水精神高六月仙人風骨
妙千年山林城市遙相祝凝望蓬萊隔紫烟
　
　
　
　
　石初集巻四
欽定四庫全書
　石初集巻五　　　　　元　周霆震　撰
　　五言絶句
　　　擬復愁十二首
一燼城門火餘灰已復寒小兒爭炙手猶作燎原看
殺氣頻年盛南昌接武昌帝城春有路昨夜夢錢塘
錢塘江上水幾載獨朝宗到海傳消息殷勤起臥龍
旌斾簇雕鞍花袍紫鳳團路人潜側目敢謂沐猴冠
來往動成羣翩翩得意人九朝深雨露頭白獨沾巾
天驥鹽中蹶瑤釵井底深如何起阡陌坐致萬黃金
銀鞍寳校新羅綺耀青春曾識官儀舊羞看馬上人
屏迹譙樓下深追少壯時臥聽更漏鼔雙淚落如絲
朱衣羣百恠白晝出乘車咫尺青門路無由得種瓜
列位公侯寵連營使相尊庶僚供指使誰復恥心存
徙封餘赤螘逐氣布青蠅欲市金臺駿黃河久不冰
未忍歌鴝鵒猶能拜杜鵑暮年心寸許何日覩青天
　　七言絶句
　　　賛少陵騎驢
巫山雲暗失歸樵劒閣春深雪未消淚墮中原天萬里
蹇驢獨過浣花橋
　　　戱筆
西園蹴踘醉蒲萄北里琵琶紫錦絛堪笑東家頭白者
一燈深夜讀離騷
　　　客有賦大軍來者戱答
龎睂炙背短牆隈問我何時笑口開幾度傳聞狂欲舞
如今懶説大軍來
夢寐漁陽右北平彎弓走馬氣慿陵不知近日燕山雪
添得黃河幾尺深
　　　北山口號
蘄黃連結蔡州城風靡江東莫敢膺千里南來今送死
天知忠節在廬陵
過江雲起劒鋒馳捕取紅巾血作池後日廬陵收野史
水東第一賽男兒
城門書開車馬喧人行呵道競摩肩軍興那得廷如水
監郡從來不愛錢
莫道逝川波自平莫道鳬鷖元不驚白髮營門二千石
幾囘霜月送鞭聲
天獄東囘納贑川山峰㫁處是青天螺湖橋下清流水
留向槎灘送戰船
林郭揚旗激箭鋒江城吹角氣如虹義山雲霧西昌月
一片丹心兩地同
　　　江西省掾陳允中避罪來永新固守城池屹立
　　　羣盜中泰和宣差以廉明著稱境内晏然
蜃氣樓臺轉眼空荒墟誰與弔秋蟲道邊小屋柴門掩
猶是當年種菜翁
　　　紀事
　去年閏三月十六日歐賊自袁來陷吾州十九日以
　陳冦敗走郡城急報馳去里猾易桂芳暨脫罪小吏
　顧清逺兩家兄弟獻馬納降力陳括貨之計追至東
　門外懇留遣趙普𤣥者復囘遂稔安成之禍四月二
　日城復趙誅易顧殲焉
萬斛北鹽扄海隅邇來商販競南趨去年今日城中價
一貫文纔十四銖
幸及西成早築場歲寒猶恐菜畦荒山村肉價何須問
近日雞豚倍北羊(常年北羊二貫一斤/今豬雞四貫一斤)
燼餘十室九摧殘折取充薪寸寸亁隣境貴收紓乏絶
遺甿竊負活飢寒
鷄豚寥落傍柴荆粳稻初黃菜甲青臥聽兒童傳好語
夜來驛使到長亭
大洲江水綠如苔畫角吹寒聽莫哀白茅岡頭黃葉落
鷓鴣洞口鴻鴈來
　　　上已
舊俗蠶占擬萬霜兒童猶自賞晴光亂來錦繡無藏處
那有心情到采桑
　　　感古
　因讀春秋傳戎事不邇女器有感呉楚之亡後之人
　以武畧自負者可不鑒哉
呉宮隊長罷論兵越女西施擅寵榮百錬一朝成繞指
方知世上有傾城
鉅鹿諸侯偉戰功咸陽宮殿轉頭空如何葢世稱無敵
也為虞兮泣帳中
　　　論交
古來難覓是知心曠世襟期感慨深造次陳餘方解印
從容楊震却懷金
　　　坐看
亂後交遊隔世心衰年為客怕登臨東風不作年時夢
坐看樓頭衆綠深
　　　故人
春雨初晴是綠陰故人隔水晚相尋往來莫信年時路
近日溪流淺處深
　　　食性
宿舂寧復問精粗食性年來已盡除隨分晚炊誠當肉
且乘新雨理園蔬
　　　過太平橋
秋山戌火夜鳴梟玉帳春酲富貴驕獨抱韋編無寸䇿
白頭羞見太平橋
　　　山家夜雨
晚暮攜孫此一枝四年多難秖心知夢囘小屋風和雨
却似春灘轉柁時
　　　冦至
　二十七日冦至三舍盡晚攜孫走下派止姪壻劉務
　本家二十八日冦出歴村岡頭家眷繼至下派二十
　九日早下派大驚擾走安塘
重疊青山道路長疎疎紅葉樹經霜日斜又度橫橋去
秖有江聲似故鄉
　　　城西放歌
　周冦萬四千人發永新水陸並下八月二十九日張
　錄事出軍九月一日府委官教授滕詣西昌㕘政所
　請師徵諸将赴援錄事無馬戰不利是夜急報三至
　黎明馳檄促援兵食時冦焚高沙歛陸錄事軍奔還
　城内外大駭或爭走入城或赴舟江滸或㪚投村落
　僵仆死傷不可勝紀賊騎掠太平橋官地上薄晚退
　屯援兵暮集初三日早合戰自辰至午叅政軍扼上
　流冦驚敗走衣裝器仗填野沿途民義邀擊禽獲頗
　多周冦奔還永新當是時郡城幾殆天也國家之福
　也歌竹枝以寫之
太平橋外吹血腥追奔黃􁀙蹶門丁(黃􁀙全㕘政所招/郡人門丁張錄事)
(所起在/城民户)昨日縱橫官地上豈知惡極有天刑
千金墮地不暇顧妻孥咫尺愁相抛此時爭門城内去
悔不雲山深結茅
理問軍中騎射精從來賞罰最分明疾馳赴援如風雨
曉發河山夕到城
水寨城闗摠寂然諸軍號令夜分傳火筒清曉三聲發
諸将齊驅勇向前
歛陸池邊曉樹旗埋寃樹下夕僵屍皇天近日新開眼
説與四方殘黨知
慘澹秋陰覆血痕參差蘇石倚蟠根古來此是埋寃樹
今日還棲戰死魂
大洲男兒身姓熊杷頭削鐵刃如風直前竟斬紅旗首
步戰須還第一功
斬頭纍纍懸馬鞍衆中誰似林伯顏賊陣橫穿來復去
三軍大捷唱歌還
先鋒破陣古來難好手齊推岳長官除却林奇誰與對
交馳兩馬萬人看
記得壬辰血亂流血流又到丙申秋兇徒惡黨還知不
莫要輕來打吉州
莫道孤城鐵作闗雲埋賊陣血朱殷强梁多在蓴村死
戰馬纔餘八疋還
叅政遣軍快閣下冦來相遇吉塘橋橫陳江上四十騎
居民牆屋免焚燒
安坐轅門運六韜冦鋒壓境沸如濤收功一戰民安堵
始信將軍定䇿高
太守當年憲使除軍須供給自紛如白髪蒼頭寧自暇
一宵暫向府中居
錄事張公老且貧一身闔郡事如雲倉卒開城容萬衆
從容行酒壯三軍
　　　軍中苦樂謠
半臂纏腰㡌巻氊剪裙荷葉腿齊編市西橋外看屠狗
笑擲幷刀賭酒錢
堆帽紅纓間黒纓粉青宦袴短黃裙酒樓突過行人避
近日新充水砦軍
旌表門前路幾彎浮圖坡下日銜山馬上長身單白紵
雙雙緩轡打毬還
短髪風欺破帽斜日西跣足踏江沙妻孥待哺不遑恤
流汗擔柴赴主家
疊石支牀擁敗氊抱闗擊柝日隨縁松燈自把芒鞋了
要辦明朝買菜錢
劒鋒交處奮身跳箭集征袍血未消奪得紅巾衝陣馬
歸途乾被長官要
官船公子抱琵琶笑指娼船白藕花今夜江頭好風月
買魚載酒宿誰家
團扇題詩愛越羅畫船載酒沸笙歌何人夜讀張巡傳
獨占秋江月色多
十里長洲列戰船白頭吟客坐看天何時得見三階正
獨倚蓬牕夜不眠
　　　初冬驟寒
敗璧蕭蕭夜不扉昨來天氣似炎威臥聽風雨中宵嘆
何限征人未寄衣
　　　即事
街頭昨日走如麻逆賊慿陵勢轉加曉起将軍忙館伴
省官遣子壻侯家
　　　海全二叅政
棄舟窮走計全軀(全/)力戰慿城志掃除(海/)身死不殊心
死異海全他日付誰書
　　　都事諤卜都拉
部伍相殘不敢呵(林巴延烏/都被殺)美人雪洞夜酣歌(舟中宴/居名雪)
(洞/)到頭誤國均遺臭只為高昌不可和(全子仁高昌人/其志專在吞呉)
(恐其/成功)
　　　紀實
　戊戌夏五月之變新郡守張元祚與全府㕘謀蕭彛
　翁約同死蕭一再赴井死讀書臺下張竟降
振文堂上刃縱橫水陸旌旗瞬息更俯伏獻城新太守
笑談赴井舊諸生
　　　宿州歌
　客有自中興來者能言四川聞亂遣兵出援主將日
　寘酒高㑹收其子女玉帛而西宿州南北之咽喉也
　知州亷能在任十二載逺近歸心因不納拜見之禮
　責以軍前供給知州既行宿州遂陷
羽書兵馬調西川省署新兼上将權不怕連營幾百里
冦來只要宿州堅
萬騎連雲發蜀都宿州一擲似樗蒲幕僚摺得流星檄
牙帳朝酣睡未蘇
羣盜河南稔禍端此邦城守古來難知州一紀心如水
那得金錢謁上官
宿州知州無一錢官差供給赴軍前軍前未到宿州陷
從此紅巾勢灼天
雲槃長轂輦金繒皓齒青蛾逐日新一夜西風吹漢水
將軍歸去錦城春
　　　謾成口號
　余生之歲至元壬辰後立春一日今兹庚子正月十
　日戌時春與始生日時適合
初度春生先我辰餘生時日恰逢春十年風雨江南路
猶有先朝白髪人
　　　楊栁枝詞
　偶憶丁酉春客自邑中來誦王大初一絶落句云多
　情只有城南栁舞盡長條更短條葢指失身而事修
　飾者戱續之
離宮别館短長亭忘却江南舊日春是處人家種楊栁
往來繫馬解留人
背立東風淺畫睂斷腸烟雨一枝枝隋宮漢苑春無主
莫向江南話别離
移栽楊栁受風多南畔行人北畔過若道浮萍是飛絮
好隨流水到官河
舞絮含愁入酒家何因得近瑣牕紗春風萬一無拘束
放去錢塘逐落花
　　　即景
似晴却陰陰復晴曉霜霧雪夜瞻星天機咫尺開黃道
借與江南鬼火青
　　　惜往日
千金愛女貯蘭房百寳雕鞍擁驌驦過眼青春誰是主
燕歸無處說興亡
　　　穀日薄霧食後晴
夢筆生花到枕邊朝來晴穩荷蒼天春秋灾異書將徧
準擬今秋大有年
　　　去燕吟
寄聲多謝捲簾恩花落春陰半掩門只有當時堂上月
夜深猶照舊巢痕
　　　籬間小花
小小閒花分外紅野人籬落自春風江南多少繁華地
盡在寒烟蔓草中
　　　田家
木綿花謝豆莢肥秋風催換白紵衣東家女兒浣紗去
西家年少負薪歸
　　　題鷹熊聽澗圖
奇絶鷹熊聽澗圖眼明畫意近年無子房借筯旋銷印
此是人間大丈夫
鷹攫熊蹲聽澗聲貴從巧畫寓深情李斯書上秦留客
安國謀行漢罷兵
鷹熊聽澗古來難飛走藏名戱筆端堪笑陰陵迷失道
當年枉怒沐猴冠
聽澗鷹熊豈是真畫師托意諷時人白登圍後知劉敬
遼水兵前憶魏徵
　　　讀天寶雷海清舞馬事有感
劒閣迢迢隔兩京衣冠相送范陽城傷心凝碧池頭宴
千載無人傳海清
太液華清汙禄兒從官千騎競西馳君恩舊日深如海
賴有銜盃舞馬知
　　　校書
馬糞兒童錦繡裾專房倡女后妃輿豈知短褐衡門下
一㸃寒燈夜校書
　　　漢冠
酎金刀布罷長安露冷銅僊屑玉盤畢竟皇天深有意
赤睂難改漢衣冠
　　　雨中
栁塘分路市橋斜海燕雙飛識故家一月閉門聽夜雨
隔牆落盡碧桃花
　　　劉氏二生從吾兒學赤日中分渠溉枯其意甚
　　　善遂成一絶示之
渠成不使利專秦救旱分流惠及貧一飯秋來應憶汝
艱難相顧幾何人
　　　前詩子勤連和七章或病首句秦字難押援筆
　　　泛及故事不覺其言之長
輸粟常慚晉閉秦艱難稼穡每憐貧溝塍鴈立交通處
汗血駢肩荷鍤人
井田埋沒自先秦錐卓堪憐白屋貧任氏漫多蒼粟窖
王孫一飯更無人
雨似沱江不向秦老天應念四郊貧臥聞夜半呼龍起
一滴天瓢活幾人
世上山中幾晉秦今年却憶去年貧有時彈鋏歌馮劒
誰是江東指廪人
羸馬孤舟遍楚秦著書憔悴暮年貧茂陵無復談封禪
淚墮先朝白髪人
黒貂裘弊歎蘇秦短布寧甘甯戚貧摭拾泥塗車轍覆
到頭何似漢陰人
縱橫無術效儀秦堪嘆先生一劒貧談到薛文焚券事
方知豪傑異常人
闗法雞鳴幸脫秦何如高臥北牕貧種𤓰一片青門地
頭白能來有幾人
戰罷長平地入秦邯鄲悄似索居貧定從誰料毛生出
羞殺同行十九人
五羊皮賤恥干秦自在披裘帶索貧談笑七雄爭戰地
乾坤自古有閑人
抛却千金不帝秦魯連懷寶豈為貧綱常獨振東周末
海内應無第二人
山東賓客競投秦枉向商於守賤貧後日子房安漢䇿
相逢竟少采芝人
不將奇計試强秦一介狂生衣褐貧馬上怱怱談六國
何如來就種瓜人
黃金散盡務强秦寧計咸陽府藏貧六國暗投離間網
奔馳談笑合從人
富國强兵善用秦故將子贅抑家貧山東十五年無事
盡是偷安醉夢人
投筆當年論過秦賈生豈料謫居貧非闗綘灌輕相棄
自是才高反累人
空自美新更劇秦子雲竟守一區貧草𤣥可惜無良友
説與他年蹈海人
法立商君始變秦本期盡活世間貧惜無麟趾闗雎意
萬古流傳一罪人
辛苦兼并百二秦後無蓬顆葬侔貧可憐曲阜東家叟
今日猶存守冢人
天醉山河却賜秦六奇藏在席門貧古來萬事無能測
抵羨商山四老人
臨淮百萬蹶堅秦一擲無論儋石貧何似柴桑松菊裏
逍遙彭澤退歸人
漢中決䇿定三秦本自淮陰寄食貧除却當年蕭相國
相逢未許説知人
肥瘠何須問越秦紛紛北富與南貧空花過眼無能識
輸與嚴灘把釣人
杜門公子起謀秦十五商於一旦貧可惜論囚臨渭者
扁舟未識五湖人
　
　
　
　石初集巻五
欽定四庫全書
　石初集巻六　　　　　　元　周霆震　撰
　　序
　　　吉水州新城序送都事諤卜都拉
兵興連年生靈塗炭日甚相國陳公之定江西也専以
愛民為心便民之政靡不脩舉故公治洪而洪城増徙
九江而九江之城建凡以為民也樞宻熊公以相國腹
心之寄分治五郡城池之益廣與崇方事不煩而民益
附吉水屬邑水陸來徃之衝民無以為固樞宻按圖度
地曰吾職也都事呉某其徃城之經始季秋畢以良月
春秋傳火見致用水正而栽之義葢脗合焉髙卑厚薄
溝洫土方逺邇事期徒庸財用各適其宜開一郡之壯
觀於下流隠然方城漢水之勢於是邑之埀髫戴白脫
乎鋒鏑之懼投諸袵席之安都事之心樞宻之心也樞
宻之心相國之心也傳曰以佚道使民雖勞不怨以生
道殺民雖死不怨殺者都事是役充其惻怛慈惠由樞
宻以達于相國同一愛民之心佚道也生道也其可忘
耶按樞宻之鎮是邦視民如子都事實左右之其律已
亷介論建不阿遇事明决數從征伐出竒訃活人死地
所至有聲吉水版築之餘一新州治興學校復流徙宿
弊盡蠲皆深識大體郡邑賢者美其事屬予序之予索
居日久何能重輕然樂道人之善遂執筆不辭
　　　送劉𢎞畧逺逰序
余昔未壯時見士之懷才抱藝有志四方白首而未遂
者徃徃悲歌慷慨悵然負其平生不勝徃日之悔故凡
後進之彥邂逅相遇必勉之以不可不出出之不可後
時又必申其平生悔恨之意而願望之若已事之不可
緩間亦為余上下極論余方盛氣自許以為宇宙分内
何事不可為在所建立耳何至是耶囘首三十年風霜
百態心事落落老已先之雖伏櫪千里此志尚存而聞
雞起舞之狂不為世故消磨者無幾矣夫然後知其人
之志為可感也余友劉𢎞畧淵源家學有志盛年疏通
不羣竒氣横出所至無不欣慕願交一日别余逺役將
極泰山黄河之髙深以發舒胸中所藴余聞而壯之於
是取昔之人有志未遂而以告余者與余之不能自拔
低徊以至於今者反覆陳之以為𢎞畧助𢎞畧其勉之
矣吾鄉固多出者而鮮以儒術聞訃其足跡所經殆將
遍天下至于山川形勝人物氣概古今壯觀名賢志士
之所從出則茫然孰何豈為不暇問就使能問亦不及
知徒追逐妄走而已果若此復何以出為哉吾固謂出
者之未必賢賢者之不能出使人毎致恨於事㑹之難
齊也今𢎞畧挾儒術以徃周流博覽登髙能賦鄒魯之
絃歌揖遜燕趙之慕義彊仁舉足以充其耳目無歎老
嗟衰之意有青雲自致之資將之以慎宻達之以優柔
豈無傾葢而指廩者乎豈無别東家而西家待贐者乎
又豈無握手出肺肝相視恨相見之晚者乎固不待决
之蓍龜而遇可必也雖然吾所願於𢎞畧者猶有説焉
詩不云乎維桑與梓必恭敬止古人事親愛日逰必有
方良有以也以子之才得天下之士而友之顧盼間乗
堅驅良如持左契相符不翅過尚毋曰何所獨無芳草
其必有方之義愛日之誠為心是則逰之善者而吾所
為深致意也𢎞畧念之
　　　美永豐縣尉周誠甫詩序
徃年羣盗縱横馬將軍持郡檄領兵吾里控制安成永
新之衝時則周君誠甫以佐州長收復城池功擢巡檢
實左右之幕府初開冦鋒再折士各懷才自負誠甫妙
年善騎射膽氣過人潜身衆中未嘗與行伍較優劣一
日戰汶西石門冦酋挺刃突出引弓仆之轉而前仆者
奮起擊馬後回轡斬首躍馬復進手斃十餘人追奔數
里冦披靡不能支比還甲裳皆赤馬公曰壯哉良將也
自是毎出必俱賊望旗引避事聞監郡辟永豐尉後值
馬公他出誠甫留南從容矢石間恒以少擊衆幾死者
數終不少貶其初雖餘孽未殱然相戒不敢輕犯自癸
已夏迄乙未冬吾里閭閻畎畆父母兄弟妻子得相保
者皆馬公所賜而誠甫之用力尤多余初未識誠甫意
所交燕趙豪俠酒酣呼鷹射鴈叱咤風生視吾輩土苴
爾送客呉子剛門外一揖得之開口談詩粹然退讓君
子也然後知向之慷慨激烈出萬死不顧一生皆理義
所發夫惟有得於理義故知綱常大義不可渝彼嗜利
偷生者不可同年而語明矣諸賢相與歌詠其美俾予
序之若誠甫從事之勤自當見知於上余賤且老何足
以盡誠甫哉雖然觀風者必有取焉或足為方來勸遂
執筆不辭
　　　張梅間詩序
余昔以詩文謁桂隠劉先生時張君梅間出其門年甚
少已工吟詠尤善行草書意氣相期若古燕趙悲歌慷
慨何事不可為䘮亂重逢劉先生没已久余與張君亦
俱老矣獨吟思未落展巻求評余何足以知君余僅守
故步何足以知君然有感焉近時談者尚異糠粃前聞
或冠以虞邵菴之序而名唐音有所謂始音正音遺響
者孟郊賈島姚合李賀諸家悉在所黜或托范徳機之
名選少陵集止取三百十一篇以求合於夫子刪詩之
數一唱羣和梓本散行賢不肖靡然師宗以為聖人復
起殆不可易余何人也而敢與之言哉因君善鳴觸我
浩歎夫詩樂也發於情也情之類有七隨其所發而形
於言故感人易入而入人深曷嘗布置先後若律令條
格秩然不可易哉考之三百篇是矣今之談者徃徃承
訛踵謬轉相迷惑没溺而不自知吁其可駭也夫其亦
重可悲也夫君之作出入諸名家浩蕩如潮磊落如星
如車馬風帆翕忽變化時或抑揚反覆又若山陽之笛
倚風獨奏聞者自不能為懷而一以平易出之瀏瀏乎
其有遺音佳處雖古人不讓由其情性超越識趣開朗
故屹立衆楚不變其夙心余交君數十年涉難幸無恙
君思致不倦益工余愧君多矣獨恨不得復起劉先生取
正以袪前所陳者之惑而使後人聞之君之作異日必
傳固不待余評也
　　　贈曾億韶州省父序
予友彭貫思少負磊落倜儻之資徃來公卿貴人如布
衣交持耿耿逰四方所至恒必有合頃嵗客嶺海遭亂
淹留妻子甘貧故廬道逺消息絶相傳或異浮沉竟莫
知去嵗之春其鄉變起肘腋家殱焉長子曾億適婦氏
幸脫㷀然不顧萬死奮起復讐雖未盡如意然聞者莫
不壯之貫思去時曾億年纔十二今二十有五齡矣間
闗變故志趣益堅會音書韶南來父蹈危機無恙急附
舟西上謁焉行有日别余求贈言余感其父子懸隔千
里曠嵗時涉難不死相見且有日蘊蓄憤惋以俟宇内
之清天於善人未必無意也山川悠逺舉足荆榛慎無
以千鈞一髪之身行殆道曲江公邑里再拜披心孝子
與忠臣類也其必有以相子彭氏未艾之福將由此卜
之
　　　邑掾劉以輔亷能序
自兩漢盛時列郡多良二千石然必資賢掾以左右之
張敞以掾不按事而致之法呉祐謂觀過知仁其已然
之迹今皆可見葢守令治郡縣凡事總其大綱至於斟
酌進退别淑慝决嫌疑絶壅蔽使閭里無歎息愁恨之
聲椽之所係為尤重任是職者夫豈易哉數十年來貪
冒相承其痛有不忍言者新朝更化守令之選得人居
多掾吏互遷宿弊斯革東平劉君以輔因父吏瑞金家
焉掾于贑素以亷能著聲稱於是由贑調廬陵廬陵劇
縣也臨以大府治當驛途簿書期會日不暇給達官貴
人之迎送相接於風雨寒暑而不敢告勞懷姦挾詐之
徒又相與投間抵隙以攻其短前後至者鮮不病焉以
輔精白一心勤勞朝夕縣令又賢而明聲應氣求雍容
一堂之上事至立决如燭照數計造庭累千百無留㳺
刅恢恢乎恒有餘地縣豈真難治哉乏亷能爾余嘗即
耳目睹記守令之稱職者徃徃有之察諸掾曹某也厚
其資某也巧於進某也以事去某也不能芘賴其後人
欲求剛直奉公不撓不變如劉君以輔之為甚不多見
也以輔勉乎哉恤凋瘵之餘推惻隠之實行見農桑被
野雞犬相聞禮樂敎化興起於安居樂業之中孰非君
之賜由縣而州由州而府而省憲青紫拾芥列位縉紳
其進未可量也又豈廬陵止哉吾固願見在庭有同志
者幸以是告之
　　　劉能翁入蜀省父序
蜀於天下為至險凡山川風氣水陸所經固不待身親
其間槩可識矣然地大物衆百貨所都四方咸走集焉
近年逰宦徃來無不得意大率視如康莊吾安成柘溪
徃者特盛徃而挾所長公卿間買田築室若將老焉則
清叔其最於是二十有八年矣方清叔徃逰時能翁甫
九嵗出入起居母訓是式年十六即慨然念父不憚數
千里致其迎養之誠諸公貴人之愛清叔者方膠固莫
解俾其母子俱來能翁歸母不可徃溫凊之恭兩不容
釋乃間嵗一造父所期以必歸俯仰二十年視其志如
一日今年春予來溪上始識能翁聽其言不覺前席又
聞旦夕再徃求一言自朂庻幾慰恱其親昔天長朱夀
昌七年知念母求之五十年上下四方流離險阻同州
之遇夀昌亦已老矣能翁年富志確人事盡而天理自
見將見綵服囘車父前子後指某丘某水之逰釣道故
舊而歎樂親戚在焉墳墓在焉夫妻子母之屬父祖子
孫之慶雍穆一堂鄉人歎息而言曰是母之賢也始終
一節及其子之有成是子之孝也數千里徃復頻年竟
得以遂其志是父之慈也不必久客思故鄉於異日而
悠然江山吾土之懷此風俗之勵也不知夀昌當日母
子之歡還及此否蜀士大夫多賢者試以余言質之其
亦有不待言而勉清叔以歸者乎詩云維桑與梓必恭
敬止靡瞻匪父靡依匪母能翁有焉邑之士凡久於蜀
者其亦為予誦太白之語箴之曰錦城雖樂不如還家
　　　劉遂志詩序
詩自虞廷賡歌以至風雅頌皆本性情故其為言易知
而感人易入興觀羣怨葢有不期然而然者漢世去古
未逺若東都賦後五篇及蘇李相贈荅與夫十九首之
作徃徃平易近情義味淵永讀之者悠然有契於心魏
晉以降變而辭㳺氣卑而聲促唐初始革其敝至開元
而極盛李杜外又各自成家宋世雖不及唐然半山東
坡諸大篇蒼古慷慨激發頓挫抑揚直與太白少陵相
上下後来作者其能仿彿之邪近年風氣益漓士習好
異妄庸輩剽聞先進一二語遂謂宋詩舉不足觀棄去
之惟恐不逺専務直致傲然自列於唐人後生小子争
慕效之相率以歸於淺陋詩之道固若是乎哉友人劉
遂志自㓜嗜吟頗不為流俗所變徃年同客城西雅相
好不幸死亂兵間其季子孚從余逰一日出所編遺稿
余欣然讀之愛其情事真切音節諧婉如行雲流水無
纎芥凝滯時出警語他人苦思所不能得意處尤在七
言長句旁搜逺取浩乎沛然胸中之耿耿將盡吐而襍
陳之不少厭彼溺志他岐肆為誇誕者又孰得而涯涘
哉因念平生交逰亂來零落殆盡故家文獻求千百之
一二於其子若孫茫然不知所對或因以見踈而反獲
戾焉世道之可感如此若遂志可謂有子矣惜巻中盡
載酬荅自著者罕有聞為可恨耳孚之兄升好學警敏
凜乎乃父之作之散亡勉旃詩之傳其在此也
　　　送李仲𢎞再徃西安序
李氏子仲𢎞昔從余學性警敏少所屈下卓犖不可羈
兵興以來慨然出身行陣族賴以完海内平督府調發
從主帥濮公鎮西安當西上未趣裝時鄉人少忿争事
達於府去後獄詞連延府檄徴就辨事畢復西親友之
能文辭者集歌詩以贈匆匆來别求叙巻端余交其祖
子孫凡四世閭里干戈之後半為丘墟是宗屹立其間
如龍驤泛海雲濤出沒竟抵安流如駿馬决踶按轡羊
膓九折徐就康莊仲𢎞一再西行壯嵗盛氣無漁陽摻
撾之歎有新豐呼酒之豪囘視故鄉前人之澤逺矣勉
旃此去毋易視同列或起禍端毋忽老成之言恐貽後
悔毋惑邪佞而侵以驕奢毋為權勢所臨而失其所守
小心事上御下以恩鞍馬弓刀固屬分内暇稍親簡䇿
足以開發其聰明應接無失親年喜懼子能受書間嵗
一到家鄉以慰荅迺翁扶持嗣續不墜家聲丈夫不必
局促效轅下駒故應爾也關中多漢唐碑刻搜求一二
寄我乃見不㤀嵗在著雍敦牂孟春之月石初周霆震
書
　　　晏彥文詩序
晏氏子彥文㓜頴悟有志世味泊如稍長即留意筆墨
間出遇里巷兒童毎羞與伍通家多一時知名士侍立
㤀疲余留城西迺翁梅間遣其來學與之講析經義欣
然㑹心觸類而通時有啓人意者於詩尤感發故酷嗜
吟(闕/)　　　　余亦器之朂其勉力勿怠庶進境以底
于成癸卯春顛沛風塵東西奔竄漫不知存否何如乙
巳余客横溪來拜館下意此道必廢試叩之猶前日之
彦文也出所作袖中亹亹焉律詩首尾舂容規制平妥
選體跋涉上下有情七言古句收攬鋪張浩蕩不乏巳
極可愛但律詩意次沈著馴習尚多激昂處絶少選體
當令語近意逺涵泳優㳺自然有得長篇氣骨不可少
中間轉換要須突兀起伏變化前後照應使有歸宿方
是本色只滔滔寫去多亦奚為大扺古人之作雖若甚
平然托興㣲婉反覆求之方見其不可及若曰辭而已
矣豈足言詩從逰諸生自信莫若吾子迺翁四十年知
已吾子慎思之吾所望於方來未止此
　
　
　
　
　
　
　
　
　石初集巻六
欽定四庫全書
　石初集巻七　　　　　　元　周霆震　撰
　　記
　　　義兵萬户馬哈瑪爾安塘生祠記
國家承平百年東南武備寖弛盜發徐頴扼荆襄上流
蘄黄乗勢連結掩吾郡之不備賴守臣盡力城以克復
而妖孽所染不可勝誅雖廬井細民涵濡至治之澤不
知自愛故兇徒揚煽其説甘心沒溺不辭亦由分兵四
出者不能體念牧守意或反為富貴之資重以吏習舞
文其弊有不忍言者求如今義兵萬户馬哈瑪爾公致逺
撫士恤民盡心報國始終不渝者葢不多見也按公之
先自西域徙京師宦逰四方子孫益盛致逺侍親杭浙
以䕃補官勅授廬陵井岡巡檢職在察姦求盜而所至
書䇿自隨深有意濓洛之學事上接下一於溫厚和平
至綱常大義所闗則正色凜然不可毫髪忤臨危涉險
慷慨出萬死如履坦途葢由詩書講貫之餘有以察夫
天理民彛而此心之涵養有素也粤自壬辰討賊奉府
檄東西馳捕南嶺備烏東招集廬陵安成諸鄉復臨江
新喻州治出永新馮橋吉水白茅黄源瀘江江口鏖戰
大坑移鎮龍泉西昌前後斬捕首虜上功幕府具存監
郡忠憲公尼雅斯拉鼎多其能辟安成判官申省授廬陵
監縣權烏登萬户府事五年之間芟夷平定生死肉骨
者皆是而廬陵視公如父母受賜獨多感恩之深又未
有近羣盜徃來出没而無險可恃如永福之安塘者癸
已九月冦自永新踰嶺掠玉山火淡江距安塘十里耳
公率衆追擊破走之民賴以安乙未十一月袁冦據安
成者驅土人大出掩南里越三舍包歴村下牢蹤火數
十里民扶老擕㓜顛踣相藉晝夜雪霜中公按據安塘
連戰大捷冦退保城而其黨分據永豐者復熾丙申正
月晨壓敖城所過無不殘毁火及羅興塘官軍相顧引
却人人自危公星馳赴援提步卒三十人進與賊遇賊
躍馬奮㦸抵公胄公斬以徇取其馬而還明日整兵復
出生擒偽帥周昇奪馬三疋又明日官軍四集焚其營
巢拔良民之䧟賊者慰撫之餘衆遁去安塘無毫髪遺
失蕞爾僻地煩公屢犯鋒鏑如枯荄朽質絶望嵗晏一
旦而春徳澤之在人心為何如也今其江山登望之羙
人物邑居之繁何莫非公所賜於是里之父老相率立
祠江滸以繫其思若召南甘棠之詩西都循吏之傳張
益州畫像之仿彿其平生衣冠狀貌有不自知其然而
然者雖公之徳業聞望不繫祠之有無然人情感慕之
誠則必因祠以著而或者猶有慊焉盖公之心無愧於
古人公之才豈不如古人而吏議常以資名聲壅於上
聞僅省府一二辟除止使得専一郡以究其所蘊詎可
量哉予故深歎夫一世之屈伸而重為人才惜第公論
時出於山巔水涯足以備太史氏之缺且使朝衣朝冠
坐於塗炭者見之其顙或有泚焉則此祠之建於名敎
未必無小補也是鄉人士求記本末予不敢終辭且復
託於詩他日使車徃來俾歌以為公夀
繄皇穹兮子民閔下土兮覆以仁殆先事兮毓才俾乗
運兮禦患菑吁嗟我公兮曷為此來公桓桓兮以武射
則臧兮有翩其馬碧雲旗兮煥朝日耕市弗遷兮貔貅
用律我民匪公兮將疇依飢食渴飲兮寒而衣春山沐
雨兮笋蕨以肥秋野日晏兮雞豚忘歸何土兮可樂此
獨全兮屹如昨祝公夀康兮位朝端干戈遄戢兮海宇
奠安民心孔懷兮奔走祠下嵗嵗兮式歌且舞
　　　石門八景記
古今山川名物隠顯萬殊表彰於名下勝士者不一二
而埋没於樵人牧豎恒千百每讀蘇老泉木假山記未
嘗不掩巻悵然汶之石門阡陌平曠泉流分注山色逺
近與人煙低昂有武夷盤谷之意中具八景東則桃源
春日僧院曉鐘南則馬峯白雲勾嶺瀑布西則宻賽喬
松西山雪霽北則隔山樵唱北嶺早梅岡坂連延前後
起伏或慱采幽曠或追慕古昔名狀之勝見聞相傳獨
所謂馬峯白雲巋乎特起仿彿狄懷英河陽之思里士
王子琛冒犯干戈殯𦵏其母凡三遷然後安於此八景
之名始彰以予先世交㳺徴記余昔弱冠王先生禮聘
俾二孫執經先生宋大學諸生字鼎翁居汶西偏事母
以孝聞梅邊則肥遁之號子琛其族孫也安成南來豪
右鼎峙王氏財産甲諸族其知名縉紳則以梅邊之孝
富盛不與焉梅邊凝峻端方士類取則一語中理雖年
少必極口奬稱稍越凖繩雖鄉邦達尊亦面折不假借
賓客滿座無或敢輕出言子琛之曾大父斯賢兄弟冠
帶侍側承平文物如彦方之廬庾氏城西公府薰而善
者凡幾人世改運遷干戈所歴向之華堂甲第落而為
墟汶屹立其中賴一二才俊相與扶持依然冠屨之舊
於是梅邊孝友餘風漸漬沈涵去他族逺矣子琛又能
繼前人之志其示不忘宜矣盖嘗究觀宇内山水佳處
皆扶輿清淑之所融結鍾是氣之秀者必以其有人夫
然後足以俊發地靈之祕記勝跡而埀無窮峴首之碑
無羊叔子則安能使千載墮涙浯溪之石無元次山則
歌誦止乎當時渭陽之作記載於國風以康公念母不
見上虞之文稱述於魏武以曹娥求父殞身陟岵陟屺
所以紀孝子行役瞻望父母之思否則屺爾岵爾參錯
丘陵原隰過而覽者誰復動心凱風蓼莪所以致生我
劬勞莫慰母心之感否則草木榮華忽焉變滅爰有寒
泉昊天㒺極之恨曷自而至哉汶在城南居上㳺而都
要會衣冠文士之所走集非梅邊孝行純篤未必名揚
四方石門八景之勝閟於昔而顯於今非子琛𦵏母盡
誠曷足以紹梅邊而無怍人之善因物而著物之美藉
人而傳初不足以大小髙卑異視而孝友一念所以貫
金石而不朽也余交王氏之初在賓客中齒最少今行
年八十有一廢興存亡之何所弗有復見王先生孝友
餘風被及族孫何其幸邪而可感矣故畧叙本末朂其
後人若鋪張秘思妍辭發揮八景則屬之能賦諸賢余
未暇悉
　　　張梅間雲林環堵記
老友張梅間辟地潯源結廬雲峯之下翳然水竹居者
襍耕一翁逍遙三子環侍玩漁樵之争席狎童稚之牽
衣放乎其間意若甚自足者自號雲林環堵徴一言識
之余撫案三歎曰今之梅間猶昔之梅間與當其在承
平也自少為佳子弟名譽流縉紳間談言折衝遇事慷
慨有古燕趙之風一時名公卿皆欲出其門下跋涉廣
海與臺憲諸俊頡頏誓將攬轡京華㤗山黄河如指諸
掌其暇顧深山野人哉蒹葭霜露之餘而止於此回視
初心其不大相逺邪雖然塵生中原干戈二十餘年他
日名都要地甲觀華堂羅鍾鼓立曲旃負恃専房逢迎
接席廐馬委芻粟僮僕厭膏粱豈知人間世之有來日
哉而瞬息之間飄風所遇悉化為墟顛踣東西望斜逕
托足以茍須臾且不敢必以彼較此得失何如邪或者
又以求田問舍槩言之亦非也惟知道之君子始可與
言吾因是深思陟其所造則咫尺雪峯非有桂林梅關
山水之竒度其所闢則容膝環堵非有承平甲觀華堂
之美問其所居則漁樵童稚相爾汝又非憲府英才倡
酧詩酒之樂其迹誠若逺乎初心其趣則遯世髙蹈者
自有得於言意之表抑斯趣也常情所未易知而足以
使人洞悟今有人焉以環堵而舍於四通八達之衢髙
車駟馬固弗視也下至負薪之子賣菜之傭掉臂而過
亦嘗有回顧者歟甚則羣童欺無力抱茅入竹者有之
矣其不與土苴同腐幾希以雲林而施繡闥雕甍則夜
鶴曉猿有所不屑舉相率而避逃山靈有知必將艴然
懷怒棄之惟懼弗速而况得以汚其名乎是故惟雲林
可以安環堵而都邑之雄富不與焉環堵可以託雲林
而臺榭之侈靡不與焉茫洋窮乎兩間寳藏之興肇乎
巻石千駟萬鍾弗與易也雲林已乎哉夫然後知寓形
兩間邂逅黙契之深趣必俟知道君子而屬之非雲林
不足以遂環堵之髙非環堵不足以都雲林之美斯林
斯堵秘於昔而闡於今天下之竒遇也一或差池胥失
之矣樂哉處此玩出岫無心之詞充嵗寒松栢之守慕
耕桑而追五栁焉有不足者乎於是梅間作而謝曰受
賜多矣遂為記
　　　漁樵别墅記
漁樵别墅者劉氏子孟謙奉親燕休之所也日以其父
敬心之命屬予記之予謂孟謙奉親人間至樂淸溫甘
㫖焉徃而不得盡吾情獨有取於漁樵何也孟謙蹙然
變色曰噫此豈其所意乎吾氏自長沙來世居荆溪之
上國子博士盤溪逰西山文忠公之門所交多一時卿
相信國文公尤敬慕焉詩書福澤芘賴後人逺矣不幸
兵厄先廬遺構百一僅存迺集山中數椽扁荆溪樵逸
溪之隙宇扁玉溪釣隠合而名之曰漁樵别墅於此奉
親讀書一日得以盡其菽水之歡亦平生之志願姑以
自釋云爾甚非予之初意也先生桑梓世契故敢竊有
請焉其勿多遜予乃躍而起曰幸哉故人之有子也干
戈徧海内于兹十年千金膏粱徃徃不免束縛以歸山
岡樂羊忍中山之羮王裒誓西向之坐衆暴寡智欺愚
何所不有朱門大第莽為丘墟求麥飯一盂以洒寒食
者鮮矣於斯時也乃能脫屣風塵之表稅駕山水之間
撫童子之釣逰慨前人之種植與老翁稚子來徃風晨
月夕歲時伏臈館授來歸唯諾庭闈自相師友地爐榾
柮風雪閉門無蔡州夜半之慮秋風鱸鱠澹泊自安無
東門牽犬之悲此漁樵所以為得宜吾子之深有取也
推是心以徃則負米百里轉客行傭奚必多遜古人將
使其親陶然一丘一壑筆牀茶竈葛巾鹿裘寄邪許於
嚶鳴襍吾伊於欵乃侣魚鰕友麋鹿山間明月江上清
風相與為無盡藏仁義之美施於令聞又豈待芻豢之
恱口文繡之被身然後謂之能養哉不知者惟徇其名
知之者則見其登山而采玉不知者徒泥其跡知之者
則見其入水而求珠漁樵云乎哉於是進於道矣苐不
知會稽之綬渭水之車富貴逼人禮羅交致亦思所以
早見而預待之乎子歸試從迺翁質之尚分我半席
　　　心泉記
去郡三十里有泉泓澄回抱林麓乃王步秀氣所鍾居
是間者存心蕭氏蕭氏為里著姓存心雅好文家庭雍
睦二兒英英長宗禮次宗𤣥幹蠱用譽迺翁俯仰世變
標致自如晚益和易心之所玩無適而非泉遂以心泉
扁燕休之所屬予記之予笑曰心出入無時泉在山則
清出山則濁金玉綺繡可玩者衆矣而獨有取於泉此
何心哉曰噫吾宗盛時東西花竹連隂亭館清邃觴詠
無虚日玩好之物不一而足亂來人物俱盡僅留斯泉
與童子無異白髪照影悠然今昔之思於是泊與澹相
遭脗合無間此心泠然泉之清也此心湛然泉之鑑也
泉之冽吾心之潔泉之幽吾心之休感於心者與泉流
通遇於泉者與心融貫心即泉也泉即心也夫何出入
清濁之有予聞而善之請推本以申其說粤自鴻濛肇
判髙下散殊人身雖㣲然心之虚靈有以通千載之前
攝三才之蘊水性本下然泉之為物湧出懸崖峭壁而
瀉於千仞之巔盖人為萬物之靈而心者其主乃天理
所會水居五行之首而泉者其本乃天一之初由是言
之心者人之天也泉者水之天也得於心寓之於泉殆
人而天矣易䝉卦象傳云山下出泉君子以果行育徳
徐子曰仲尼亟稱於水孟子以源泉有本啟之夫所謂
果行育徳所謂有本皆指心而言聖賢豈欺我哉則存
心之義有取於泉也尚矣誠能於此既有本以涵養馴
致於果行育徳使方寸充滿浩乎日夜之所息旦晝不
得以梏亡猶泉之本源瑩徹畜而陂池注而江海泥沙
不得以相混也彼形勢聲色斃而後已譬諸坎井汚瀆
甘心没溺惡足以窺涯涘哉(闕/)　　　文忠天慶觀乳
泉賦至汲者未動夜氣方歸愛其深達華池妙理黙探
造化之端倪此心泉之說也知之者盖鮮矣邂逅出此
得全於天清風自來明月時至煑茶留客歌濯纓其上
予雖老尚能聽之
　　　中和堂記
安成自通真子顯于宋氏多名醫城南尤著者列郡監
司太守交章羅致雲萍録具有考焉今浮梁津友蘭氏
又城南流派之屈指者世襲篤厚顔堂中和過余質其
義傳曰中者天下之大本和者天下之達道無所偏倚
故謂之中無所乖戾故謂之和醫之取義最為切近蓋
天地萬物本吾一體中和以性情言人之有生同禀天
地五行其感疾也亦由隂陽五行隂陽五行豈在性情
之外哉善醫論病必推其所感大陽少陽陽明大隂少
隂厥隂支分派别不使少有偏倚即傳之所謂中也其
治病也必察其表裏虚實何者當補何者當瀉不致少
有乖戾即傳之所謂和也然必先明已心恒不失其性
情之正然後施以活人則端本澄源自然中節非深造
乎道不能也而昧者徃徃易視之友蘭家學淵源殆深
有見乎此其所由來逺矣余昔承平時客澗西彭氏十
載彭劉東西家悉其父志翁為人恂恂焉不事表襮清
儉自持進退周旋雍容謙遜澹泊安分所至争迎平生
未嘗議論人長短治家嚴整子弟小有過失必加捶辱
雖對賓客不少恕負販賤㣲毎極優容感恱賛歎之聲
載途坐閱聲華玩世韜晦浮沈閭里間無毫髮幾㣲形
於顔面始終不移即其行事何莫非中和發見豈獨醫
哉吾嘗謂志翁厚種而未食其報天意似不可知壬辰
以來天下鼎沸向之朱門大第莽為丘墟友蘭屹立其
間弟兄子侄俱不在人下四方邀請旁午駢肩累迹雪
霜風雨昏莫叩門即奔徃赴之了無徳色時時衝冒鋒
鏑暴横之輩舉不敢相加送迎恐後由是所至無留礙
益廣其施田廬恢拓過其父百倍然後知積之深者其
發也必𢎞志翁之天於是乎定斯堂斯義蓋友蘭能以
志翁之心為心故名實相似光振前後愈熾而愈昌子
孫登斯堂者又能以友蘭之心為心聿追厥祖勿矜勿
怠勿以貧富異心勿懷小忿而自相殘害則斯堂斯美
彌久而彌固矣彼要利欺心慘酷自斷隂陽經絡昧於脈
虚實補瀉逆其施草芥視人横行鄉曲亦嘗升斯堂而
聞所謂中和者歟較之友蘭何啻霄壤蚩蚩之氓委命
束手莫措一辭而其人自以為得忍哉永新刋徳翁嘗
言吾父以精藝名鄉邑恒恐藥誤傷人夕必焚香祝天
乞祛䝉蔽後值北兵討叛脫死屠城終于牖下世業相
傳廬陵某氏稍聰明知讀書負才壓同輩凡危急請召
無問親疎逺近必厚賄乃就責備多端中人之家不敢
屈致年五十二子孫寂無聞焉於斯二者一勸一懲中
和餘慶其未涯也友蘭離席謝曰先生之賜多矣請書
以朂後人遂為記
　
　
　
　
　
　
　
　石初集巻七
欽定四庫全書
石初集巻八　　　　　　　元　周霆震　撰
　　志
　　　戴氏濟美志
至正壬辰紅巾冦起官弗能致討反因之以流毒于民
上下相蒙列城繼踵淪没郡人戴大賓提千百之衆扼
龍泉要衝與賊相持連歲衆寡不敵竟没于兵兄子華
明繼之而無投足之地矣遂脫身獨去道廣踰閩間闗
航海走京師萬里伏闕上書歴詆時政語頗侵東宫執
政為之失色蓋舉朝以言為諱危在旦夕無人敢出口
華明不顧萬死直犯龍顔事雖寢亦竒矣由是淹留輦
下思顯其叔父之夙心事聞太常錫忠靖贑守陳子山
為之銘國破南歸訪余溪上極論京城喪敗之由尚流
涕嗚咽不能平如伏殿階日士不當如是邪傳曰國家
之敗由官邪也官之失徳寵賂章也余嘗反覆致亂之
本在於官邪而寵賂章賞罰失宜姦巧得志故凡尸位
承平惟務豐其子女玉帛君臣大義曾不經心一旦盜
賊臨之望風迎拜獻妻納女忍恥乞憐猶以智術誇人
死不知悔是皆天理絶滅人欲横流所由來者漸矣於
此有人焉奮布衣提三尺百戰死冦餘忠被其兄子國
危如綫尚求表章之跋涉南北竟得所願蓋廬陵忠節
之流風餘韻感人也深故綱淪法斁縉紳掃地之餘天
理發見於草茆自然而不可冺吾於是得三人焉章立
賢盡室投江死蕭彛翁一再赴學宫井死戴大賓就死
得所皆儒者也立賢彛翁死城䧟之日或為立傳或為
文祭之凛凛在人耳目大賓率千百疲散遏萬冦之勢
於方張㣲華明野草同腐矣華明抱孤憤萬里不死匍
匐南歸叔父之忠賴以不冺殆天意也昔韓文公送董
生稱燕趙多悲歌慷慨之士猶恐風俗移易今異於古
華明展轉涉難厭見蟲沙毅然不受變於俗難矣哉天
固存之以扶植廬陵之忠節而昭示來者於無窮也華
明朂哉余生長承平茍全亂世杜門養拙二十年名不
掛投贈巻中多華明之義之足以得天故録大槩俾廬
陵為士者聞之他日太史氏有取焉或可為天下勸
　　　石初志
周氏自呉將軍建功赤壁子孫散在江東派安成者石
門田西始著五世從祖諱因字孟覺登宋紹興辛未進
士第益國周文忠公同榜文忠公久相位未嘗一造其門
奏疏讓居翰林不就終邵州别駕文忠誌墓其後族蕃
地隘分適四方髙祖轉徙來南勤力為生曾祖貲用豐
給有餘悉以周貧乏再世朴厚相承先親奮起輩流篤
志苦學務發身塲屋卓然不移遭值宋亡浮沈遁迹敎
授廬陵永新間學者稱復齋先生皓首甘貧持綸鯁挺
事有弗可雖衆所禮貌肺腑至親必面折不少貸後輩
率嚴憚之然無藏怒宿怨故逺近咸服其公義理研窮
老而不倦夀七十八終于家某賦性疎愚孤介自信生
平不能害物寄跡婦氏庸愚徃徃肆侮輙笑而受之室
無宿舂晏如也出處隨分褁足時貴之門前聞人頗與
其直亂離屢蹈白刃迄無毫髪損若黙佑之者雖刻日
定期不有如是之審天理發見至危難而益明夙夜操
持恒恐失墜他宗烜赫相繼陸沈不可傴數而吾以挟
策獨存斗室扁以石初石門吾初也王粲荆州之賦賈
島桑乾之詩楚鍾儀之樂操南音齊太公之五世反葬
夢寐徃來于懷時異事殊貧賤奔走兒孫生長不知桑
梓為何如侵㝷暮年悔已無及署此斗室以志水木本
源庶幾出入起居飲食坐卧如石門在目以發情而抒
情也宇宙俯仰參差萬端國書直而史臣殊則豳七月
之詩可無作子裾絶而母恩割則李令伯之表不必陳
錯父悼東海之歸廣孫䝉隴西之恥長卿封禪之議空
留於身後朱序故鄉之語不發於生前於是初之可憾
衆矣豈若一間茆屋而祭者之為愈乎後之人勤力詩
書嗣守弗替吾固深有望焉而不敢必抑石門之載地
志郡城龍脈所從起匪特吾氏之初乃郡城之初也故
又謂之城門父老相傳益國公罷相來過見堂宇湫隘
親書門帖授别駕云于公之門宜髙畢萬之後必大㓜
從先親展省習聞其說故特以示後人
　　銘
　　　正心堂銘(并序/)
　親友劉楚南兄弟作堂東頴之上扁曰正心朝夕循
　省來徴銘石西子初周(霆震/)為之銘曰
心體至㣲欲動情勝覺者約之乃歸於正是心之靈造
化胚胎本真不昧衆理兼該三才精蘊具方寸内俄頃
之知通乎千載凝冰焦火淵淪天飛變化倐然莫測其
機勿謂寂然死灰槁木跬步恩讐雲翻雨覆忿□好樂
勃窣以興恐懼憂患起而相承蔽䧟離窮繆迷展轉反
而求之初未嘗逺方其縱肆出入無時銛鋒悍馬晝夜
交馳及其歛藏澄淵止水衡鑑在焉自無斜倚聲色臭
味玩好珍竒紛至迭出卓然不移有美伯仲休于吉祥
仁由穀種春意滿腔不險不夷居易俟命傳之子孫必
有餘慶
　　　暘谷丹室銘(并序/)
　羅君朝陽謙謹好學少有能詩聲雅為士流所敬愛
　遭世險阨閔隂陽寒暑之失序斯人呼吸疵癘不能
　自存慨然修其世業若安期生壺公之為者藏丹於
　室暘谷其名厚哉朝陽天地生物之心也是心也在
　天為元在人為仁於時為春春者四時生物之始而
　暘谷又一日之春也以心之仁體天之元驗四時生
　物之始而發揮乎一日之春斯其為丹室也大矣是
　宜銘銘曰
坎離妙用虎降龍升是為鉛汞九轉丹成達人内觀道
進於技惻隠滿腔物我兼濟有美逸士爰世其家盎然
一室玉札丹砂暘谷肇名於昭秘㫖乾以一元而為物
始庶札瘥者如夕達晨厥施斯溥與物為春徛嗟斯人
喪亂羈縶展轉中宵萬感交集隂陽後日知復何如匪
寐伊寤怛焉長吁海色東升丹霞射牖載瞻彼蒼拜手
稽首丹室之我視此弗違哀哉憔悴匪陽不晞寅賓嵎
夷容光奚擇谷云乎哉蒼生命脈虚生白室燁燁其光
降福孔偕集於休祥斯詠斯陶介我春酒俾夀俾臧克
昌厥後
　　　琴隠銘(并序/)
　黄冠冲和師姓顔氏以善琴行四方曰琴隠者托也
　兵革甫定求至音於焦爨之餘蓋極少矣石初周(霆/)
　(震/)聞之跫然而喜遂為之銘曰
海風吹萬天其譜歟世無人收土之不如伯牙鍾期古
今竒遇未習安絃焉知其趣冲和道士若世外來寓名
琴隠豈真隠哉泠然鼓之天趣逺引遺音蓬萊妙處自
領南薰解慍埀拱巖廊單父之化治不下堂聖賢養心
所貴及物被之絲桐可以觀徳歴曠大刼孰為伶倫聲
多殺伐絶唱陽春凡此從㳺異於疇昔宜奏和平變其
氣質絃次風雅廣推此心仁民愛物成治世音敎化所
闗豈云小補毋曰退藏為我再鼓
　　　友于堂銘(并序/)
　士君子推論人倫極平生之樂無如兄弟始而生長
　之相次繼而出入之相須歲月悠長故得盡夫人倫
　之所至蓋嘗深思反覆親莫親於父母方其㓜也未
　知承順及既成立則定省溫淸左右無方亦云宜矣
　然欲養而親不逮者常多愛莫愛於子孫保抱擕持
　惟恐失墜然中道而棄捐者不少至於同氣則父母
　前襟後裾左提右挈衣同服而食同案學連業而逰
　共方頡頏青春休偃白日何願之不遂何樂之能易
　而可以玩視乎余自交劉以來辱良友持志顧盼周
　旋為忘年為莫逆其兄持盈静重不矜雅淡有守持
　志見幾明敏勤勞自任遺兄以安搆堂廬東援周書
　君陳之義扁曰友于焚香煑茶種花蒔竹日相聚笑
　樂無間言如影隨形如響應聲如膠投漆中如魚得
　水放情江海之上酧接庶務商畧古今攬衣侵晨篝
　燈夜永意適忘倦率以為常膝邊佳兒長伯友訓飭
　端嚴次仲恭繼伯氏後客至觴詠必誘之盡言以觀
　其所操一語㣲中即歎賞竟席作興鼓舞期於有成
　皆友于之推也惜其得年纔五十一未究所懷殁後
　兵興故居瓦礫伯友兄弟備嘗艱阻幸弗棄基堂構
　重新慨念二父出其存時堂中和授簡徴銘顧余衰
　年交逰零落感故人之有子揆鮮終而疚懷上下古
　今難平者事馬伏波邊郡田牧佐漢中興考其書戒
　嚴敦則大才晚成伯兄必不及見諸葛武侯躬耕南
　陽身都將相而瑾恪分處魏呉南北隔絶由是觀之
　雖功名蓋世兄弟之愛不得以取多於天鄭莊公弗
　制叔段至於出逐京城四方餬口武安侯謂漢丞相
　尊不可以兄弟故私撓自坐東向由是論之雖有人
　民社稷尊位重禄兄弟之義不能無憾於人求其友
　愛純篤始終不渝惟元魏楊司徒兄弟交盡其歡年
　老並登台鼎椿毎近出或日斜不至津不先飲津為
　泗州椿在京宅四時嘉味輒因使次附之未寄不先
　入口大常卿崔孝芬天性慈厚弟孝暐盡恭順之理
　雞鳴而起且溫顔色一錢尺帛不入私房及河東節
　度使栁公綽處家嚴肅有條平旦集于中門與弟公
　權及羣從弟一再會食終日不離二十餘年未嘗改
　易昭乎流風餘韻在公卿間卓立相髙若合符節後
　來司馬文正公篤愛伯康奉之如嚴父保之如嬰兒
　情事尤其深至夫如是然後無愧而亦豈易能哉况
　經喪亂之餘倫紀廢壞布衣閭巷能不為勢利所奪
　存心友于者幾希今兹浹洽一堂少長雍睦伯友練
　習世務身繫安危不遑寜處仲恭謙約周慎綜理家
　庭毫髪無私惟兄是聽兄以追述父志舉觴夀母次
　第嫁婚玉雪諸郎駸駸讀誦又有以埀裕於後庶幾
　厚人倫美教化逺近聞風興起顧不愈熾而愈昌邪
　僕老無能繹其祖子孫三世交情喟然韓文公叙馬
　北平之語遂不辭執筆勉而進之銘曰
人之有生蓋與物異骨肉之親本同一氣書紀令徳必
曰孝恭友于斯何情之所鍾伯塤仲箎玉昆金友賀言
康莊如足于手陵谷髙深有時變遷兄弟之好金石同
堅日月徃來有時薄蝕兄弟之歡終始無斁式燕且譽
悉出於天涵溫和樂扶持顛連(闕/)　　　韋家花謝扇
外無塵烏衣(闕/)　逍遙聴雨彷彿二蘇桃園飛觴太白
其徒京兆枯榮魯山乳湩古今竒聞沛若泉湧世或致
傷患始争財俯仰髙厚獨何心哉斯堂所存聖賢簡䇿
寵賜萬金誓不與易婉辭㣲㫖攟摭磨研於粲啟發有
嘉披宣參商稗文豈容過目常棣雅歌玩潜熟復夀觴
爰舉慈顔伊和施于孫子服膺靡他二父聲靈昭昭孔
有斯堂斯人相與悠久
　
　
　
　
　
　石初集巻八
欽定四庫全書
　石初集巻九　　　　　　元　周霆震　撰
　　傳
　　　瓦雄傳
　劉文貫述母雞不尾而孳假雄鳴於瓦作瓦雄謠蕭
　子貞傳之劉極稱其工石初氏未見子貞所著亦託
　於戱而肆言焉
瓦雄者其先世主西方之辰錫名翰音見小戴禮生而
赤幘以善鬭名春秋時仕魯季孟間距金羽介寵遇絶
倫歴戰國尤盛函谷闗出客必候商鞅用秦變更法令
為私鬭輕重被刑咸陽之雄由是歛跡族寢以㣲牝類
徃徃散落涸隂有老嫗思母育恩泣曰翰之類其遂絶
乎類絶則鳴丑不聞孰與辨東方之白胥而盲矣牝晨
家索雖多亦奚以為夕夢陳寳附耳云七國縱横争戰
汝見聞習熟獨不記孟嘗君脫闗决策乎善為鳴者齊
客也宇宙間變化神竒孰非假託特未之思區區羽族
賤㣲呼吸變化生機頃刻又何患挈壺氏之失職而不
三號也哉古有陶瓦之士因瓦為氏播物之巧侔於大
鈞自有宫室以來功施棟宇萬民利之動静互根物兩
必化盍徃請焉夢之明日嫗物色造門其儔襍處埏埴
嫗擇重厚隂陽各一邀與同歸有以周易見者使筮之
遇明夷之家人曰吉明夷坤上離下坤土重厚離火炎
上厚重為質炎上成功其應陶鈞外卦變而之巽巽風
也巽風發揚離明兆合静極生動聲登於天鶉主飛動
雄兆也嫗謝筮畢延瓦上坐召牝之所生曲拳以獻隂
瓦氏受而載之顧陽瓦覆二人相謂曰此所謂見卵而
求時夜者歟獨陽不生獨隂不成我二人共切嫗既已
知之矣目嫗取孤竹小挺鳴陽瓦三有若闡桃都之秘
啟陳寳宻祝還以受牝置瓦屛處越二旬而鷇果得雄
由是繼絶日就蕃滋數世之後不可勝紀二瓦朴陋未
始自陳其功混身淤礫中久而冺沒嫗亦漫不復省他
族載輿圖者若賢妃之警戒志士之起舞賈小兒之寵
劉安之仙無不表表在人耳目獨瓦氏之派寂然無聞
於是宋宗後人作而歎曰甚哉秦嫗之善忘少恩而於
陳寳之靈為有負也我不可以無言瓦氏代不乏人前
史失紀魏臺之銅雀唐殿之鴛鴦進而與王者居餘子
輩何足録也今太史氏其為我明之
太史曰形化之先原於氣化氣化者隂陽也天地之初
隂陽而已亭毒宻運夫何端倪消息盈虚縱横萬變兔
胎本於朢月女國孕井而生瓦雄之傳亦若是耳焉用
蔓引古昔譸張自欺傳曰隂陽不測之謂神此不測之
神也體物而不可遺至矣
　　説
　　　彭楚英字說
春秋傳稱楚多才召陵之盟屈完奉命而不辱晉國通
好以鍾儀樂操土風其後三閭大夫文章名戰國卓然
千古足以補國風之遺盖其山川磅礴扶輿清淑之氣
鍾而為人故英華發越恒有以表見於世其來尚矣彭
氏子傑好脩而文字楚英介余友李君伯玉求言以徵
之殆有得於山川之扶輿清淑者歟將折衝論建慕屈
完鍾儀之風烈者歟抑㳺心瀟洒洞庭之淵浴蘭沐芳
攬蕙􁉤泛秋菊而追屈子者歟是宜慷慨激揚足以有
為而取知當世有非拘文委瑣所能及其雅尚可知矣
雖然才本於徳士君子立身必以忠信為主記曰和順
積中而英華發外夫英華之所以著於外者皆和順之
實有以充於中也是以聲聞過情君子恥之惟自脩於
内有篤實自得之功則令聞廣譽施於身風采振揚有
不期然而然者矣楚英素能愛兄敬長睦行鄉人師友
間講之必熟余特懼其發揮太過而於所當務者或未
盡耳故以是說終焉亦友朋切磋之義也
　　　思永字說
古者冠而字所以責成人之禮自前朝馬上治天下冠
禮遂廢字亦罕聞遐方諛佞成風率妄引美稱以加愚
騃一唱羣和若宦妾焉受之者亦恬然無愧竟不復以
字行長傲莫甚於此廬陵横溪蕭氏子昔從余㳺名之
曰恒字以思永而未暇以悉其義晚歲重來溪上請有
以明之吾年八十有四歲矣其可靳於吾友乎周易下
經恒列於首恒久也非一定之謂在於通變不窮洪範
五事終之以思思者心之官也自臯陶謨訓蔽以永之
一言其㫖㣲矣惟能知恒非一定隨事變通然後足以
明此心之官而心思以至於永凡人日用動静莫不有
思乃其常也然不過循乎逺近之暫爾若夫心思而至
於永則非知道之君子不能盖心之神明以方寸之㣲
而攝三才之蘊俄頃之知而通千載之前曰思而已周
公之坐以待旦孔子之終日不食終夜不寢皆所以永
其思也况學者乎他岐眩惑得以汨吾之思非永也中
道嫌疑足以病吾之思非永也安居省察當造次而忽
亡非永也平日操持或頃刻之少怠非永也夫所謂永
者心意循循相為悠久非勉彊於一事一時之所能也
是故事親則思永其孝事君則思永其忠交朋友則思永
其信物欲牽引易於變移則思有以絶之憂患侵陵或
至沮喪必思有以勝之理義之奥則日潜其思於未融
心術之㣲則日察其思於未遂事物之來有限吾身之
應無窮思貴有恒惟恒故永非恒不能以致永非永不
足以言恒合易書之義不忘三復於操存終身由之無
入而不自得矣思永生質信厚不剛不柔試用於時所
至稱善庶幾有味余言交㳺或以虚美相加佞人也逺
之毋貽識者之笑
　　題跋
　　　書章立賢傳後
余讀史記至田横海島五百人皆死竊疑太史公感時
憂憤彰大其事為天下後世勸未必其盡然也及觀我
朝淮南余叅政死安慶盡室相從如歸闔郡無一人生
降然後知前史之不誣而天理之在人心千萬世猶一
日也復有奮身草野臨難相從父子婦姑義不辱如龍
泉章立賢益可驗斯人秉彛好徳之心而史氏之言為
尤信立賢儒者也布衣也非有千金之資一命之貴起
衆仇致盗憎姑引卻退藏以脫須臾何不可者而毅然
父子萬牛莫回嗟乎難矣至於深閨荏弱亦慷慨激烈
如金石曾不少變何哉盖其浩然之氣養之有素自脩
身以及齊家非一朝一夕之故也使立賢生戰國固當
不遜田横擅一郡守之必不在余安慶後又進而得行
其志於天下則人皆心立賢之心與海島安慶相倣傚
矣豈憂盗哉於是海内干戈且十年縉紳間徃徃不能
引决望風屈伏憂辱以䧟於死亡子弟妻妾忍言事讐
不啻犬彘盖家庭教詔惟知持禄固位君臣大義未嘗
一語及之則臨難决死生之際子焉而不父其父妻焉
而不夫其夫所由來者逺矣其或脫命鋒鏑貴妻愛女
一旦夷於倡優反因之以邀寵利焉此又禽獸所弗為
者原其絶滅天理玩冦以資富貴日肆漁取之心未必
不自以為得孰謂妻子之不保展轉汚辱至此極哉未
知其心亦有悔乎否也惜無以立賢之事告之喪亂以
來求立賢本末於友朋執筆而無愧者鮮矣獨子髙劉
楚慨然為之傳余讀而異之悲夫自余淮南而下落落
不數人禮義亷恥大率冺没於公卿大夫而抗節不出
者恒出乎一介之士於此尤見舉世䧟溺之餘天理之
不可泯者自有時而發見也惜其不盡傳傳亦未必信
如蕭彛翁之赴井雖其初不能直道事人然就義從容
亦足盖其平生矣談者猶以無官守之責非之是亂臣
賊子之黨惡足與論士哉因附見焉庶來者之有聞也
　　　書劉敬方所藏其兄元方遺墨後
冬十二月到郡始得與夏道存相見談及劉敬方道存
拊髀曰惜哉其兄元方昔兄弟受學於先叔父華逺師
死而未卒業仲善兄官會稽日復負篋徃從其後兄弟
自相師友之日為多元方已矣敬方今無恙乎吾笑曰
飲尚可數十杯横經授徒聘幣交至迹不能出門坐客
相視嗟歎久之歸途過敬方留宿燈下出實軒詩一章
片紙楷書泫然曰亡兄遺墨也寒門薄祐先父年不滿
三十吾兄㓜孤植余遺腹力學甘貧幸不墜儒業壬辰
兄没天下大亂間闗萬狀提挈二侄一子涉難茍存前
年又喪次侄遺孤藐然余又埀老毎覽此紙悲不自勝
令其子孰信朗吟客憑几聴音節起伏開合抑揚詩家
律度具足仲善之序蕭氏一徳求已二進士之題字相
與發揮歴歴可考嗟乎揚子雲為西漢儒宗而太𤣥之
作當時巳譏其覆瓿韓昌黎文振八代而金根車之義
其子竟莫能通蘇内翰賦詠聨篇而詩禍之興家人棄
之恐後其他埋没何限敬方獨存此紙於干戈二十年
之餘寳而藏之不啻千金之璧其可尚也夫天夀斯文
綿延如線係於一人之身㣲敬方是宗殆矣豈復有一
言半辭留傳翰墨使人深嗟不能自已而俟來者之知
乎吾是以反覆沈潜深有感於此片紙也兄弟之愛鍾
焉師友之傳著焉子孫之慶賴焉一事之㣲三善交集
其於倫誼固不愈厚耶劉氏未艾之福不必他求即此
乎在矣後復從敦信得其和道存别賦及坪下廟捨田
碑鋪張舂容紀載詳贍有古作者之風又諸君子所未
見故備之庶廣其傳於他日元方雖死猶未死也歲在
𤣥黓困敦臘月望後五日石初周(霆震/)書
　　　題王伯康遺墨後
故友王伯康三十年前宦逰湖北兵戈隔阻消息不聞
或言死國沅靖間竟莫知定處一日其子可通持所寄
鄒孔厚詩三章泣曰先父手澤也兒生晚不能記憶父
聲容鄉之先達云汝父平生嗜吟流輩推慕亂來不存
一字寤寢深痛多方購求近得之孔厚子徳誠捧讀如
父復生提携懷抱一字一淚幸托世契願賜一言嗟乎
海内鼎沸以來倫誼之斁久矣世家子弟流離顛沛之
餘辱於皂𨽻降而樵牧徃徃有之其僥倖弗墜者不過
馳騁弋獵日逐聲色貨利問以先世茫然不知所對反
肆詆欺恬無愧色況復知所謂文字耶幸哉伯康之有
子也伯康自㓜以頴悟聞祖父延明師授之書余由是
定交徃來賞其俊異既長克志樹立急義重交著述多
樂府歌行宦㳺京師歸而賓客益衆見聞益廣殊足以
慰恱其親國難將興檄逺方逰徼治裝戒行親知力勸
引卻慨然曰丈夫立身報國政在艱難即日就道後聞
冒犯鋒鏑委命于官多所建置惜其事不傳此詩不知
作於何所收藏故人之子可通求得之余白頭江南文
字間復得相見何其幸歟慨念宇宙寥廓陵谷推移善
和之藏凡三易主平泉草石無復子孫凌虛臺之野草
荒烟汾陽宅之古槐夕照在承平時且不能自保付哀
感於後人干戈糜爛之餘珠璧珍竒漂沈沙礫姬姜玉
雪流落風塵愛所不能捐恩所不能割不暇一毫顧戀區
區殘篇簡脫之醬瓿煨燼而黼黻文章托友朋以傳其
子豈偶然哉父子之親藉是得以繫孝思而不泯朋友
之義由是可以禆世教而追古風皆人倫之大者天意
殆留為孝子慈孫之勸而片文隻字托於交際乃有以
夀斯文一脈而啟他日過庭之訓篇章云乎哉王氏傳
家之寳千金未易致也徃年王櫸山購得澗槃遺稿一
帙授其子孔厚以歸于鄒氏稿至今存孔厚澗槃仲子
也徳誠推其父昔之授於櫸山者今以施之可通櫸山
廬陵老儒後進多所汲引談者尚之
　　　敬書先親復齋先生律賦後
先親平生著述遭亂灰滅此前宋塲屋程式記憶僅存
書以示後間或片言隻字殘缺已令同文鳳祥筆之遺
訓昔受學於祖鄉石門梅屋尹功甫先生甲子安福賞
試明祀世祖緝燕多福賦先生中第一名七韻警聮云
大風之㑹何殊赤縣之塞霧棧道之絶不減滹河之度
氷盖二祖則同有艱難斯有福力由今日觀之無創造
則無中興此師友間意故并録之文體雖世代之不同
然學識議論之髙古今一也目昏愈甚執筆惘然後之
人以此為心則庶幾矣歳在(闕/)　　月(闕/)　日嗣子(霆/)
(震/)敬書
　　　書周思忠所著王孝子琛傳後
郡前修日逺近年肆為記序傳賛者率不自量肆情妄
發遂為四方所輕彥文來山中袖出此傳讀之不覺驚
喜廬陵豈真無人哉寫至琛年七十以哭母終猶極警
䇿昔戰國時齊深井里聶政家貧母老為狗屠旦夕得
甘脆以養親濮陽嚴仲子奉黄金百鎰為政母夀求以
報韓仇母死服除竟為仲子報仇暴屍韓國同一狗屠
也彼以報仇死此以哭母終琛雖小人去政逺矣傳賛
有悲歌慷慨意宜追古作者宇宙寥廓庶幾此道不孤
吾以思忠卜之也
　　　代跋
友人王誠之示余周思忠所著孝子王琛小傳或謂琛
小人屠狗辱處士君子羞稱書之過也余曰不然琛生
長田間樵牧椎埋與伍初不知讀書為學而致養其母
服喪過哀以終斯可稱純孝子矣書不書固不足為其
重輕先儒謂無好人三字非有徳者之言有之而不取
其於為人賢不肖何如也大抵今之士君子徃徃喪其
良心奔走形勢矯誣媚恱惟利是趨聞王琛之風不泚
其顙反譏傳者之非不知所學何事互鄉童子之見夫
子與其潔而進之沐浴齋戒之惡人孟子以為可以祀
上帝傳琛者獨不得援此意乎遂書以授誠之庶有志
於道者知取舍之不可以不審
　
　
　
　
　
　
　
　
　
　
　
　石初集巻九
欽定四庫全書
　石初集巻十　　　　　元　周霆震　撰
　　題跋
　　　閱晏彦文所論王生江南野史
　郡人有王炎登者濫名忝宋季士流鬻爵登仕著江
　南野史不録文丞相以吕文煥賣降為不得已晏彦
　文按春秋追論之雖難掩廬陵之愧愈於知而不言
余平生寡合自信朴愚毎閱陳夀魏志及王介甫讀史
詩未嘗不反覆嗟歎掩巻流涕盖古今興廢之際談者
惟務趨時諱稱先代故忠臣義士多泯没不傳而姦巧
横行子孫根固數世之後豈復有公論哉殊不知經史
昭日月成湯慚徳仲虺終不敢以為無夷齊餓於首陽
仲尼表而出之為萬世勸雖春秋亂賊接跡戰國七雄
並争然而天理流行未嘗止息秦漢而降如魯仲連當
世利紛紜之㑹寜甘死蹈東海義不帝秦管㓜安避難
遼東三十年終老魏都心存漢室百世之下聞者莫不
興起此豈有使之者哉抑又有大於此者漢興規模宏
逺矣蕭何治未央宫壯麗宜也而髙祖怒曰天下洶洶
未知何定唐建成元吉之死人倫大變前所未有史臣
曲意掩䕶而大宗命直書之范質循規矩惜名器宋初
賢相也而欠周世宗一死公義㫁自太宗此皆創業埀
統之君極人情所不敢言而慨然出諸口卓為異代信史
曷嘗有所避忌哉江南自革命以來學校碑刻悉刋去
宋年號朝廷初不知其所為仁宗在東宫一日問左右
文丞相何如對者皆貶其不知天命仁宗作色曰如卿
所言則馮道却不是忠臣矣衆恧屛氣相視惕然信公
日見表彰揚於内外臨御之日語廷臣曰儒者握綱常
如拳盖為信公而發由是復興科舉一代禮樂蔚然有
光天理之在人心千萬世如一日詎不信乎凡具耳目
者曷不於此觀之鄙夫盗竊儒名不啻犬彘誠如許昌
靳裁之所言使其人存不與同中國况得以汚君子齒
舌哉
　　　附録蕭彛翁碑隂
吾不識盧景宣其先山東人隨父来南父殁于官貧甚
事母以孝聞一日於友生晏彦文家閱夏道存所撰蕭
彛翁墓誌彦文從旁歎曰厚哉盧景宣㣲斯人彛翁不
傳矣昔受學於彛翁參政全子仁討紅巾時辟彛翁行
軍參謀全貪暴自用彛翁具員耳戊戌城䧟全奔贑彛
翁義不辱約録事張元祚同死張降彛翁一再赴學宫
井死𦵏讀書臺下逼近城墻閱十有五載發卒修城景
宣客鎮守軍帥歐氏大懼浸没請于歐令卒伍物色訪
求得之草莽間棺衣悉化白骨儼然捐嵗俸白金若干
改𦵏如禮夏先生為文以傳不朽厚哉景宣之為人也
嗚呼師道之不行久矣始學涵育薰陶若嬰兒之望長
稍識趨向即視其師如路人欺其交㳺侮厥父母或僣
臯比之席或彎射羿之弓固不待死而背之也彛翁死
義無後倉卒旅殯陵谷改移景宣追悼久而益堅見諸
行事難矣哉近世有避兵走死赤日黄塵瘞道側同行
者歸告其子事定令偕徃收殯子邈然置之弗問又有
逃竄將出境候者失期顛踣而返自度不能活一夕䧟
首空池淤泥中俯伏死槁屍池邊其子客居曠嵗嬉笑
自如彼二人者既不能免父於難距死所可百里委棄
泯滅未嘗一動其心較之景宣師友間何啻霄壤吾固
繫此於彛翁後匪徒著景宣之賢因以警天下為人子
者
　　　彭九萬妻死冦本末
至正壬辰紅巾冦禾川省掾陳允中率官民堅守辟九
萬行軍鎮撫晝夜勤勞冦方竸時九萬馳馬白上官嚴
設方畧其配李氏促具食勞軍士氣倍増戰大捷冦退
居民安堵婦人倉卒出此亦大竒哉明年十月湖北五
溪苗獠詭辭助順突入城焚廬舍掠民財倉皇奔竄死
者相藉李氏及其子友諒女秀瑛俱被執驅之行不從
脅以白刃不動問所求罵曰狗彘吾死吾節斯已矣何
求遂母子皆遇害因憶歸附後禾川變起丁丑屠城相
傳有趙氏婦抱嬰兒匿州學禮殿北兵搜得彊汚之不
可死于禮殿之南事定母嬰兒血糢糊影留殿階不滅
剗去復存學官述以文立石為後來勸嗟夫節義者人
之所敬也彼趙氏得於傳聞士猶稱述懼其泯况李氏
名家始戰勝却賊有佐助功卒守節母子同死視趙氏
殆將過之夫賢又能歸骨于封鄉之南臺山本末可徵
如傳其又可泯邪千載之下猶使人追慕而起敬也余
既髙李氏之義又重惜九萬厄於天而至此極故為辭
以哀之(其辭亡/)
　　賛
　　　番陽潘母胡氏賛(并序/)
　胡氏儒家子天性純至配番陽潘希古事舅姑以孝
　聞至順辛未大疫希古病且殆胡氏黙念曰在室惟
　三兒長纔九嵗次七嵗次四嵗無内外懿親夫萬一
　不幸兒將何屬乃涕泣毁容自誓焚香祝天曰潘氏
　興廢係夫存亡若命數在天不可逃願以妾代夫身
　庶幾宗緒不墜妾雖死實甘心焉禱訖希古遂甦胡
　氏後五日死希古日夕哀念恒恐幽冥有負凜凜焉
　長育諸子至於成立官學校以夀終其適長景岳為
　安成邑佐撫掌兵燹之後民賴以生家甚貧篤志有
　守金玉貨財凡可欲之物填委輻輳一毫不以經心
　縉紳接迹誅夷獨超然刀鋸斧鉞之外古所謂剛者
　殆近之矣非此母不生此子故并及之
賛曰夫妻子母之屬人倫至重喪夫而自誓守義史傳
徃徃有之未聞籲天以代夫死而憂深思逺在於後嗣
者當其倉卒捐生慨然引决既婦道之所難而憂及後
人知有夫而不知有已尤母道之罕見婦道也母道也
俱有以異於人一念之烈自天祐之克昌厥後而其子
之樹立皆人所難此天道之自然也向使夫存而子莫
能訓子壯而無以顯其親則天道為不可知矣感應之
理彌久而益著天定可必豈不信乎
　　　碧溪賛(并序/)
　廬陵多佳山水都其勝者曰横溪距郡宻邇歐陽文
　忠之先宰樹在焉小溪環流映帶如練友人蕭貴卿
　居之取碧溪自况其季子恒從余㳺請究其義余嘗
　升髙四望涉溪之源休於江滸慨昔賢之不作居是
　間者豈偶然者將覈斯名於稱情固當引而伸之也
賛曰水生天一萬有之初瀦為池沼匪為江湖山下出
泉放乎四海望洋無垠其淵有漼泉之始達演而溪流
盈科而進有本不休夏潦春霖奔湍駭浪左决右衝固
難具狀殆其定也表裏湛然源流一碧玉潔冰堅泥沙
潜藏潢潦逺去碧者其天性真呈露智人於此適興陶
情爰漱我齒爰濯我纓清風在懷載色載笑明月無心
放歌埀釣漉溪而釀秋桂始花汲溪以石石鼎春茶弗
激弗揚斯澄斯瑩水云乎哉我天其性逍遙容與或淺
或深中心黙契朝夕洗心持之以平視溪猶鏡隨流應
之周流涵泳存之於淡溪静匪愚滌除垢濁漸漬紆餘
什伍閭閻傍沾沛澤以溉釡鬵以豐稼穯越若子職譬
之派分伯也幹蠱季也崇文施於諸孫沐浴其滸夢寐
吾伊青燈夜午遡泉達海其不在兹樂夫天者益廣其
施峩峩文忠榮顯此始紹述髙風尚其敬止
　　　歐陽氏畫舫圖賛
掬指之舟恒昧夫先備千金之壺毎捐於既濟此古人
所以傾覆相繼圖畫舫者誰歟驚風濤於平地斯人也
深謀逺慮居安思危凜乎臨淵而欲墜夫然後免禍於
干戈之際宜其坐觀冒利涉險深得歐陽子之㣲而沐
浴膏澤歌詠勤苦黙契太史公之遺意猗歟休哉弗畏
入畏
　　　周尚易出軍圖賛
執弓矢者其容舒鞚鞍馬者安以徐指揮左右而坐自
如不知者將以為輕羊膓九折之險知之者則見其胸
中兵甲之有餘遡而求之非有得於漢廷傅介子之意
氣能若是歟
　　　張梅間寫真賛
丰神灑然談辯鏘然鍾王筆法姚賈吟編昔也諸侯之
賓客今焉偶地以周旋不知者將槩以脂韋之類知之
者則見其玩世而神全噫此之謂杜徳機殆自適其天
者乎
　　　琴隠寫真賛
潜心自逺其神全寓物恒平其智先飄飄乎一琴一鶴
殆無入而不自得焉
　　　自賛
承平少壯竟絶迹於鳴珂遲暮艱危屢脫命於干戈端
已而不矜重交而不阿長貧孤立適興詠歌生平無害
物之意恒簡静而謙和方寸間其或得於天者稍多
　　祭文
　　　黄尚書幕府伍經歴祭旗文
國家用兵五年四方次第平余從尚書奉詔出都門天
戈所加無不定順狡焉小醜敢抗大邦皇威顯臨其黨
之毒于永新者既不逺二百里而送死安成伊邇何恃
而猶陸梁方今秋令司刑金為兵氣諸軍順時進討其
成厥勲嘉謀僉同穆卜允恊大旗卓建所以明號令肅
觀瞻掲日月而光華之祀事孔嚴重王命也皇天后土
洞鑒丹心惟神其歆相我必濟
　
　
　
　
　
　
　
　
　
　
　
　石初集巻十
