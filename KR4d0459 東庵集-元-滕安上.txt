#+TITLE: 東庵集-元-滕安上
#+DATE: 2016-06-11 12:25:09
#+SOURCE: github.com/kanripo/KR4d0459 master baa8f32f                
欽定四庫全書　　　　　集部五
　提要
　　東菴集四卷　　　　　别集類四(元/)
　　　　(臣/)等謹案東菴集四卷元滕安上撰安上字
　　　　仲禮定州人以薦除中山府教授歴禹城主
　　　　簿徴為國子博士轉太常丞拜監察御史以
　　　　地震上疏不得逹遂引疾去尋起為國子司
　　　　業卒於官元史不為立傳其事實具見於姚
　　　　燧所作墓碣銘且稱其敏脩篤行學積其躬
　　　　道行其家化及其鄉而呉澄文正集亦謂安
　　　　上為人乃有學有行而有文者盖亦束脩自
　　　　好之士也燧又稱所著有東菴類藁十五卷
　　　　江西亷訪使趙秉政板之行世又有易解洗
　　　　心管見藏於家而焦竑國史經籍志乃稱安
　　　　上東菴稿十六卷與燧所紀卷數不合當由
　　　　未見原集而誤近時顧嗣立作元詩選搜採
　　　　至數百家而安上之集闕焉則其佚久矣今
　　　　從永樂大典中裒集編次得詩二百餘篇分
　　　　為四卷其詩格以樸勁為主不免稍失之麤
　　　　獷而筆力徤舉七言古詩尤有開闔排宕之
　　　　致視元末穠豔纎媚之格全類詩餘者又不
　　　　以彼易此矣考蘇天爵文類載有安上祭硯
　　　　司業先生文一篇而姚燧亦謂其文一本理
　　　　義辭㫖暢逹不為險譎非有禆世教者不言
　　　　是原集當兼載詩文惜永樂大典僅存其詩
　　　　其文已無可考也乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　東庵集卷一　　　　　　元　滕安上　撰
　　四言詩
　　　至元徳音詩(并序/)
　至元十九年四月十八日中山府儒學教授臣某從
　庶官之後伏聽徳音條凡十五每讀一訖咸以手加
　額踴躍歡抃如獲更生既而使臣孫某徴詩某職在
　儒學不敢以蹇淺辭竊惟明世不能無佞而能去佞
　聖人不難得民而難安民和萬邦而黎民時雍去四
　罪而天下咸服此堯舜所以為堯舜也惟聖朝接千
　嵗之統惟皇帝大四海之圖去奸佞擢賢良下詔條
　安百姓天地之仁推之而愈宏日月之光廓之而愈
　明於戯休哉誠登堯而軼舜也太平之期臣幸親見
　謹拜手稽首而為之詩
温温徳音敷于下土癃老黎庶是蹈是舞徳音惟何天
子神聖奸讒蒙蔽咸革而正讒人罔極竊弄威福負且
乗器凶以覆餗林甫剖棺𢎞羊既烹百僚稽首天子之
明乃命元老載謀載惟有積其弊以新以釐命相選賢
允協帝心鰥寡無蓋式昭徳音奸事箕斂民多逋畆天
子憐之貰租已負奸事羅織民罹慘酷天子憐之省刑
綏獄養老恤孤和鈞平價次第舉行彰我王化琴瑟不
調解而更張四海熈熈躋于一堂惟我天子萬夀無疆
皇皇有元古無比隆浸以唐徳扇以虞風惟我天子垂
祚無窮地平天成風恬俗熈臣今何幸乃親見之拜手
稽首獻此頌詩
　　五言古
　　　晨起
樹色暗曈曨雞聲動棲鳥浮雲澹流水時見衆星小虚
襟顥氣盈獨立萬物表詩成望東方陽輝破清曉
　　　擬行行重行行
行行重行行溪邊草離離是時新雨霽浩碧無津涯中州
有佳人音問兩不知我欲駕風濤恨無青竹枝舟行恨
波緩泝流愈云逺思君重思君詎作乗興返感彼芙蓉
衰嘆此嵗已晚君家有雕胡為我炊一飯
　　　擬青青陵上柏
青青陵上柏坦坦溪側石為問釣魚人曽見行吟客我
家有斗酒雖濁未為薄向在聲利中釀法得京洛荆布
為我熟待予不時索幸君共一觴同此泛家宅漁人如
不聞絲綸整千尺回舟入風烟可望不可廹
　　　擬今日良宴㑹
今日良宴㑹溪山入橫陳非絲亦非竹足以怡心神座
中有佳人氷雪含天真霞衣風杲杲紉蘭佩申申莫惜
此夕樂但恐此迹陳君看牛與女逺隔銀河津雖有七
夕期終嵗長悲辛
　　　題贈禹城紀敬叔
紀侯大去國聖筆示甄奬後昆炳遷史風義愈森爽迄
今雲礽孫孝弟甲鄉黨仍以貲筭髙推擇掌内帑金錢
富漢文貫朽不可繦手目無權衡鈞石校銖兩寵監平
原税去家間尋丈孰云弗為政足佐一邑長可以得儁
彦可以抑貪枉𤨏𤨏龍斷夫貨利左右罔為當痛繩檢
使泚發諸顙百里昔隱市干木屈大駔為當重拂拭庸
受進賢賞除租免農器良務農業廣又當潤澤之力本
遂均養朱邑一嗇夫桐鄉尚祠饗職豈擊崇卑遺愛即
慕仰春風徧山東浩歌歸擊壤
　　　稅司除蠶征為賦
周官設司市蓋抑商夫貪法毎優農人俾治畆東南漢
末事筦㩁利孔開窮探黠商操竒贏疲氓困鐫鏨蠒絲
至縑帛一甚矧再三孰憐始作俑迤邐及卵蠶古人樂
仁術肄業慎矢函嘗逢鶴髪翁典故云飽諳鎡基與經
籍不與百貨㕘迄今用其一無乃異苦甘聖朝化更張
治古無人慙錢榖靳髙選秩重伯子男有來兩君子勿
疑朋盍簮張侯嗜理學語孟入泳涵末得張潤甫家世
青出藍安坐一務中心迹如禪庵首罷卵蠶税喜氣騰
晴嵐昨間日中市珠禇盈負擔萬家鳴機杼衣易懸鶉
鵪遐想挟纊人禱頌將何堪鎡基倘隨例悠乆播美談
　　　辛已九日張居實坐中揷籠金菊索詩賦此
菊花如隱人東籬遂幽屏黄裳信元吉中美恐彪炳鮮
鮮絳繒衣衣錦復尚絅相對淡以文晚節愈閒静老鬢
不堪揷瓊盃照疎影淵明今已矣芳盟復誰領長吟思
悠然姢姢風露冷
　　　題鈍軒祖墳遺安亭
燕山屹岥岮喬木參秋旻髙亭表遺安八世趙氏墳時時
下馬人能説爾祖勤買田事歸耕妻子前鋤耘種徳及
黄泉枝葉何繽紛振華得秋實倉庾豐以殷舂瀹供饔
飱精鑿絶羶葷逺辟危亡憂坐収安飽勲七傳逮建春
三聘辭𤣥纁煑薺看青山(横渠詩折脚鐺頭烹白/薺蓋頭茆底看青山)富貴
如浮雲于今鈍軒翁一門奉嚴君百錢日計了僮僕猶
欣欣旦暮示庭訓先戒恒云云勿露修月斧勿逞運風
斤袖中有金鎚不戰揮三軍隂功晦愈彰麟鳯超人羣
孫安祖亦安輝光賁榆枌纍纍百塋域依然龜兆分詎
必禁樵蘇刼火不敢焚嵗時登牢蔬彷彿聞蒿焄鹿庵
玉堂仙大書擢蘭筋左山記其端噩噩商盤文於戱其
守之曠代揚清芬
　　　題張詹事子有遂初亭
蕭散物外心黽勉天下事古來賢逹人二者恒一致如
方為霖時已寓淵潜意所以荷大任殊不動聲氣張公
江海客未害廊廟器雖當萬鈞重中無一毫累退食自
委蛇喧寂非易地乾坤一草亭况此華構䆳濁醪有妙
理黄卷足真味而我豈不知開筵八珍備蓋喜稷契徒
共講唐虞治遂初復遂初吾初乆云遂魚泳鳥雲飛遥
應識髙義
　　　登塔
巋然古靈光閱世如吹毛火刼㡬焚蕩基制仍蟠牢始
為耳目役頓失陟降勞盤盤出上方萬象供竒饕左餞
虞淵烏右顧歸塘鼇舉瓢接雲漢醇然玉色醪不飲亦
自醉烈烈風生袍拂塵睨仙迹蛻在龍虵逃(上有東坡/題名被僧)
(刋去諦/視方見)想見下筆時勢與西山髙君㸔青天鶴一鳴應
九臯不見隨陽鴈哀哀下空濠側足焦石原山林笑吾
曹安得生羽翼髙飛弄雲璈
　　　東庵新居六首
五世家中山誠云父母邦失宅困移居栖栖四十霜鄉
人苦相愛出錢營草堂衆手治荒蕪樹板補垣墻東西
十餘步延袤亦頗長因陋成三區為庭各求方前庭設
荆扉修槐緑成行後庭就西舍足可安匡床井泉在中
庭蔬畦圍齋房先生居其中侵晨起徜徉櫛髪臨清風
曝背迎朝陽散䇿有小徑展卷有晴忩好意亦素定仁
教名吾坊我當以仁教青青聚衿裳不惟報鄉人生理
貧可常雖無饘粥田束修供嵗糧植蔬比未成芽本供
盤嘗豫為衣綿計擬樹墻下桑招我出贅弟共此荆花
香糲食味自甘舉案對孟光大兒但讀書不必能文章
小兒期勤力雖愚亦無妨况吾坐早衰難勉筋力强翮
六素所短龜六幸有藏天許汝安居詎可徒翺翔終焉
遂閒燕百慮淡以忘
我生仁教西今居仁教東長年幾五十盤桓一里中神
祐不吾薄幸兹保始終
杜陵浣花上竟致草堂貲堯夫安樂窝殆徧洛水湄而
我何為者安居今有兹閣板架琴書溪毛薦宗祠慨嘗
感古人君子耻獨為安居固所喜亦喜鄉風移
平時與吾親僦屋寓窮㣲棟宇髙於牀煙煤滿麻衣舉
翮觸四隅如鳥不敢飛於焉得兹堂寛足安慈幃吾親
復不待恍然昨夢非掃壁掛寒影載拜徒依依
苒苒老將至兒輩長我如遺安非不知作室職在予鄉
人識此心購兹一室虚衆心匪予敬諒敬詩與書老我
住㡬何行當付諸渠此宅起梁氏作者猶弗居爾曹當
慎守母亡經搆初淵明千載人出處與世疎有詩猶且
云吾亦愛吾廬
晝日掩柴户不聞㕓市聲掃地坐焚香雖飢心亦清飛
鳥遺音影偶悟身外名誰能同此意有酒為爾傾
　　　酬友人恵斑竹杖並㯽榔杖二首
亭軒入秋氣熟寐快清宴有人不知名折節求一見頭
角頎而長青襟紅錦縁問之從何來自言淇水縣願言
入君手結盟終世眷君危我必扶我失君可援夙塵膚
受汙頼君為濯濺嵗寒心似鐵治亂身如箭如何兒女
淚不屑被顔面本自質有文繪事素以絢聞之喜不勝
如掃城濮戰敲門忽驚起耿耿有餘戀友人斑竹杖千
里遥相薦鄭重夢中言君子當豹變
懦質殊早衰五十鄉已杖仍病須藥物如南土畏瘴長
思兼二美少益筋力壯或將㯽榔杖逺恵老詩匠刻作
古竹根無異天成状座中轉貽我甚慰夙所望左右相
扶持此友獨可尚嗅之病已瘳丸劑今匪仰性癖厭騎
馬離羣任嘲謗緩曵聲鏗然所適自酣暢興來陟巉巖
得爾不惆悵龍脊瘦揷地隨坐屹相向
　　　趙克敬倅孟州
彬彬廣漢孫蚤嵗掾東觀追陪麟鳯羣簿書亦文翰丈
夫任胷次不必峻風岸初筵佐名郡詳練如素宦及親
三釡榮况乃千石選王屋山水窟河陽花栁縣佳境自
人勝一待精彩變賢守郭細侯賔僚偕月旦(時守郭姓/判許姓)
我公居其間談笑能事辦城下古黄流渾涵泥滓半莫
示投膠手且容漁汕汕乆客難為情仍堪續離宴樂我
新相知人生幾㑹面側聞樹美政可當長相見
　　　伴讀楊觀謙逢吉告歸平定省覲索詩觀謙監
　　　丞王嗣能之甥
西山有佳人具慶復具慶之子駕言歸兩年闕省定乾
坤推三樂不與封千乘莱衣舞斕斑日月恐難更古云
五十慕况此春秋盛胡為事逺㳺舍邇趨蹭蹬豈知賢
父祖飭學奉諄命雅期逺大業恕責朝夕敬况自親舅
氏虎闥本文柄青春去弗還隂辰當與競言言愧非才
敢不圖報稱思來見夢寐家山動歸興我亦忝師屬庶
竊一言贈吾道亘古今坦坦非曲徑慾熾迷同然智鑿
失真性仁義推四端孝弟先百行又虞公私間側手隔
凡聖體立貴有用弗預安猝應文章匪空言要在理為
勝汝幼知楷書萬事師筆正器豈例晚成致功咸自静
莫慮無範模開卷覩孔孟亭亭法權衡淵淵古鐘磬棱
棱莫邪劒皎皎軒轅鏡政自不求售何憂不為政雲衢
直如絃東風翮羽勁持此介眉夀可並甘㫖飣
　　　答趙景文
學書少真積頭角闖不完真積嵗云乆尚恐桔蛇蟠一
旦灑然悟飛動傾毫端非讀萬卷書索悟良獨難玉溪
翰墨禪妙出畦逕間蹙踏元氣開豁落萬化閒我雖不
解書鬼眼不受謾水落見秋岸雲静開晴山二趙倣坡谷
三變栁與顔君得此中趣髙價後㑹㸔相寄擘素牋蕭
蕭風雨寒
　　　送王文琬鎮幕秩滿北行
我初識文琬風骨鶴軒軒三載㡬㑹晤愈見圭璧温文
彩照羣彦畫諾資名藩小婦哭不哀一聞申夫寃握筆
辨公是疑獄多平反禄位豈在髙有為名節存秩滿事
行役與貧俱出門長安桂玉難何以度朝昏政須囊中
金愧惟贈一言慷慨行所學窮達安足論(有婦毒其夫/王察知之)
欽定四庫全書
　東庵集卷二　　　　　　元　滕安上　撰
　　七言古
　　　效廬山髙體
泰山巖巖有如此兮根磅礴乎厚土峰峻極兮穹㝠太
初灝灝三元氣是皆洪濤巨浪兮不知何代凝結而為
形乾端坤倪忽呈露文理錯綜而貫兮下聚元形而為
嶽上聚元精而為星維嶽奠兹東服兮巍然嚴君坐大
庭羣山列侍悉臣妾鞠躬俯首聽使令叅賛造物春四
海孕載神氣流風霆在昔勲華廵狩而致祀兮明徳與
燔燎而惟馨豈聞風行雷動千乗萬騎隘原野増髙厚
下肆侈誇鴻寧七十二君果其誰兮金泥玉檢刻何事
茂陵管子言非經陋哉吕政不務徳虎視黔首以兵刑
東逰求仙恍惚無所遇歸猶誑嶽誣云亭大夫有松不
與蔽雨雹當時要洗姦斯銘聖朝禮秩若稽古嵗時香
火來帝扄惟嶽降神佐國祚不騫不崩億萬齡永為皇
國作鉅鎮豈徒千里供一青何當長袖拂絶頂一杯敬
奉山之靈我從孔林北馳逰覧兮雲煙變態若相迓馬
首三日瞻畵屏平生竒觀一朝遂髙登俯瞰火輪半夜
升滄溟
　　　鄱陽倪鏜仲寳受南康路教請起歸江書院於
　　　安仁鄉邑乞詩為餞
五嶽混一三光全京師首善開賢闗慶霄下飾物玉色
于于四海來衣冠詞華誰鼓天機翰江南才子今倪寛
白鹿古洞充仙官拜言小臣無以報明徳請起書院於
餘干嵗給米千石構厦先百間黄閣領玉音紫泥出金
鑾眼前突兀明雘丹三冬深燠九夏寒登堂鼓篋樂絃
誦侁侁若風舞雩壇丈夫有才貴有用百萬當作秋毫
看他年養出一范韓致君澤民上下安問君所直直㡬
何吾之一身殊不愁窮单但恐去古寖逺成才難錦江
秀色回波瀾春風浩浩生湖山青衿望君君早還
　　　焦仲安為雲南省郎中張侯乞詩勉為賦此
焦君别我走馬作萬里雲南行乞詩為贈張侯磊落之
竒英五經撑腸飾吏事九州殊口垂文星武庫隠隠森
長兵昔年龍虎山前役獨提尺箠當千百籌邊樓籌筆
驛古人功名光竹帛用此長歌贈連璧
　　　衛州趙録判作星丸漏於汲門山澗諸公為首
　　　倡乞詩為賦
鳴鶴警夜半風雨晨雞呼人而不知時禽鳥曽不如唐
都洛下已矣夫池州徐州遺楷模狂夫瞿瞿栁樊圃大
智閑閑蓮刻壺風輪旋轉幾何億萬載三十萬里摶堪
輿西墮金畢逋東生玉蟾蜍誰推挽是主張是古今一
頃無須㬰神虬吞吐良區區水滑鐵澁猶患成差殊相
臺趙參軍又得造化樞一屏肺腹含太虚蟻穴屈曲流
星珠更人坐守月如魚間不容髮投機初初如九轉丹
仙翁叱付龍虎鑪復如單輪車太行走過羊腸塗上極
𤣥門下尾閭無濡無燥無疾徐天行有信人有巧晝夜
百刻分錙銖衛都門頭鳴鼓桴一城之民安起居被檄
從南來巨軸開新圖玩之不去手垢痒遭爬梳若非六
丁取獻女史星亦當四時禁直承明廬於戯天運甚𤣥
逺一旦坐致如何符昭昭天理不煩度數取誰其一唱
醒蒙愚君能併理達民政羲和不獨歌唐虞
　　　因并門馮和卿蓄却波韋通甫所畫乗龍託友
　　　人王思敬求詩京師亦為賦此
天上羣龍人不識人間畫工畫不得韋郎何處見真龍
毫末淋漓風雨集前幅一龍初奮蟄巨爪拉山山破壁
後幅一龍新蛻骨蜿蜿蜒蜒醉無力就中二幅更駭怒
㧞樹噴珠轟霹靂并門馮君好事者傾囊不惜千金直
夜藏深匱鬼神泣晝掛虚堂窻户濕愛之玩之不一足
託友求詩走京國畫中畫龍雲霧質詩中畫龍有龍徳
此詩此畫當誰㸔他日示君窺牖客
　　　題劉節副家藏叚志堅畫龍
神哉亨龍徳配乾六位上下隨時遷丹青名家本形似
變化不測誰能傳世間俗子亦妄作徃徃蛟鰐雜鯨鱣
葉公風聲已遼邈龍門叚生名志堅君家此畫乃其筆
絹素黯淡浮雲煙怒濤激射海欲立鱗甲出火光赫然
頷珠戯摘向空擲呀齦倒角將飛天叚生白首宣政間
落魄不受妻孥纒河東父老多異説非人非鬼非神仙
一朝蹤跡忽不見或言躍入清泠淵
　　　夢讀太白集有千年萬年若昨日古人今人同
　　　一塵之句覺而補成之
天風日日吹天雲飛來飛去秋復春千年萬年若昨日
古人今人同一塵昻昻藏藏不吾識啾啾唧唧將誰親
安得乗槎駕滄海濯足萬里明河津
　　　中秋玩月於平山堂提刑亷公索賦
黒雲滿天天欲昏詩人待月開吟軒西北長風起蘋末
為我一掃隂霾屯堪輿此東偏下瞰碣石門人間未得
月先覩玻瓈分羲和逺頓六龍轡凌空倒影開精魂俄
驚黄道上霄漢表裏洞徹無纎痕騎風御氣八極表定
識底物為乾坤下看歌樓舞榭閙鐘鼓何異寒螿唧唧
咽草根我持一盃酒問月月不言我不怪爾圓復缺我
不怪爾東西奔姮娥太陽妃萬古帝女孫胡為養妖蟇
屢被妖蟇吞春秋書日不書月玉川寸鐵當雪寃奮袖
指月月不蝕坐令還我太素元衆賔笑狂一絶倒清光
奕奕飛金樽
　　　叔常劉弟為兒子詵作剛鬛大筆故有此贈叔
　　　常吉甫壻也
古人學書指穴衾古人大書惟撮襟兎毫䑕尾弱于寸
宣城散卓才如簮髪毛老秃心力盡不供擘窠開丈尋
西山野豕藏煙岑甲膚生鬛攅鐵針黄臉老將一矢斃
擷英㧞萃來儒林三薫三沐入拘束如縳猛士惟恐不
受擒洞庭雲夢可一吸萬鈞九鼎力足任孱生不敢捉
殆如疲卒駭緑沈麁豪不敢擲裂地恐有霹靂音䇿勲
中書儘竒畫許大一身都是心沉着痛快盡在是青雲
非逈淵非深其誰擅雄藝吾弟出向歆冰清玉潤自得
不傳妙天下能事無古今足知知書乃能筆譬之善彈
能斵琴阿先未解書顧嘗有書滛遽然此贈太早計風
檣陣馬當駸駸㑹看潄墨作枯枿拂拭素壁傾千金
　　　友人以虎文藤杖見贈因舉退之赤藤杖歌就
　　　用其韻答之
管中一斑未易窺赤藤虎文森陸離憶昔夢追羲和御
扶桑日出雞喔咿海邊一枝照海水坤宫想有神人持
恍疑白額隠深谷矗立惟見一尾麾俄驚快劒一斫斷
殷殷寃血猶淋漓天吴世寳遺子孫子孫載拜忽我遺
歸來健歩耻跨馬足前竒險皆平夷俯身控臂探禹穴
一掃鬼蜮絶狐疑支頥長嘯立江渚分披四走愁蛟螭
有時醉卧著枕底風生耳側如清箎改名豚兒作虎子
乃翁行處此物當典司
　　　汾州道者邵叔玉庸齋
吐食卲卿汾晉來妙理深機達通塞手中三箭䇿雋功
横流汨汨從溝洫詞林老伯争贈詩劈紙瓊瑶陪報徳
我聞太古之民淳以黙恬淡虚無咸自得軒岐問答啓
聖源黎苗已陷螟蟊惑空桑産士登廟堂湯液猶能活
商國垂危始覺有良醫安樂無人知保嗇方家非無不
世才智囊青裹千金翼未許屈指到膏肓九臟㡬㣲見
顔色人生世間一脆物血脉詎容停一息卲卿卲卿老
愈精溥援疲癃躋夀域
　　　親家邊翁翁媪皆八十其子求為詩故令門生
　　　王簡書此作四幅以贈之
屋頭山色明無塵屋下流水清無痕静中自得仁者夀
白頭翁媪太樸存疑年不解道甲子八十餘度庶草蕃
膝前三子子有孫諸婦肅肅無間言力田每䝉官長勞
地偏還聞車馬喧刺船舉網得新鯉油油凍酒香浮盆
(古稱山中凍醪謂之/春酒里中皆能造之)相看妻黨厯三葉重與小兒重結
婚嵗時來徃要難老留春㑹作朱陳村
　　　王尚書太夫人八十夀
崑池仙人冰雪膚天孫為織雲錦裾東床坦腹得佳壻
三子落落皆明珠就中徑寸出少海光耀便達承明廬
絲綸五色來天衢玉帝要斡天官書青山千里太行路
白雲一片隨肩輿入門布地金氍毹登堂歩履嗔人扶
春風八秩初度初岳牧結軌公卿趨鱗次奉常珍鴈序
問起居尚書氣與秋天杳此時顔色何舒徐萊衣斕斑
起舞未足道文犀垂帶金垂魚大孫渥洼駒小孫丹山
雛已能舉樽陪父後望中聖善懽愉愉子孫如此夀如
此人難如意意盡如神理元與隂功符㝠㝠酬答㨗鼓
桴在昔参謨君耋年髪亦烏東垣搢紳入歌詠字字不
减瓊瑶琚今兹盛事比尤盛懿範籍籍傳京都詩中例
有丹青手重畫君家家慶圖
　　　贈相者
相馬不相肥相人不相衣輕衣何必裏磊落肥馬誰書
案停盃枕臂時陳郎畫出樂天詩那些更惬屏風様去
捲青氊是栁枝
　　　走筆和仲安國博楷笏詩韻
鳳凰衘得崑山玉大横庚庚透其骨外看温潤内强梗
必有此人任此笏怪來入手重摩挲却是東家冡邊物
指日不食天不崩饒搘突兀將傾屋此木八極根株連
此木萬古枝葉傳此木庇物大有年此木入火寒無煙
巖巖伊周降自天聲色不動人主前泰山四維咸安然
鳶飛魚躍還天淵要當藴展智囊底畧渉阿諛為笏耻
書思書命復書對跪進孜孜戒胥史去年我作齊魯逰
孔令相陪謁槐市臨行見贈笏五枝期我嬰鱗陳逆耳
於戯吾亦願效道輔所執除妖邪一撃腦裂靈宫蛇笏
亦願效張綱之輪諌危亡要誅當路之豺狼將軍彫戈
鎮邊閫何如忠良持此立邦本
　　五言律
　　　手植檜簮詩并序
　友人石㑹源来自孔林以手植檜見恵且曰是檜也灰
　燼之餘根骨不朽下達淵泉取之而無窮隠上之印
　章遺山之聖像皆是物也余因其材而為簮長踰二
　寸許文章紏纒膏澤芳潤端然而玉質横鏗然而金
　聲振信乎吾先聖之手澤也幸而得之以固吾髪知
　固吾心以正吾冠知正吾道此又吾先聖託物示戒
　之遺意終身佩服有不盡者謹拜手稽首而為之詩
　兼叙其所得之始末云
草木餘灰燼心真自嵗寒大成芳潤在具體至文完潜
擲金聲振横施玉質端殷勤千載後長與固儒冠
　　　元氏怡齋詩
日月堯天北遥聞孝弟馨八龍荀氏子四海徳星亭雪
圃芳棠棣風原翥鶺鴒相逢驚授簡直欲冩西銘
　　　暮春醉中
𣺌𣺌春何處長吟日易斜光隂渾似水風雨不饒花蜜
就蜂儲粟巢成燕有家遥憐杜陵老爛醉是生涯
　　　六月乆雨
一雨連朝夕愁看甲子過勢從簷外黒聲向枕邊多風
壤同三蜀雲濤接兩河莫非枯旱嵗龍有羡餘波
　　　平山堂木芍藥盛開紫素相間香韻殊絶門生
　　　邀賞因為賦此
造物偏留意矯柔不自勝峩冠瓊羽軟髙髻紫雲層似
動香風逺㣲酣酒暈蒸一杯相慰眼無愛亦無憎
　　　枕上偶成
不覺老將至駸駸四十强眼花如隔霧髪種半成霜匪
石心無轉甘芹念未忘樂天吾分足豈敢傲羲皇
　　　東昌晚出
晚出聊城驛羸驂困短鞭灘聲行處盡野色望中圓文
史將安用功名信偶然家山一千里花栁滿前川
　　　送劉文卿教授廣平
憶昔荆州座(仲寛席上/始相識)凌晨見素霞更生堪祭酒子駿
自名家餽送囊無贐行裝書滿車諸生談宋璟勿説賦
梅花
　　　張禮部夢符以除夕元日即事二詩見示因次
　　　其韻四首
老髪不再緑春風奈我何每逢新嵗換偏覺故情多椒
酒俗難免藜羮腹漫皤家人應念我遥賦扊扅歌
四十今有九前非知奈何老隨新嵗甚悲向此宵多一
室壁徒立雙髦鬒變皤三春歸未得囬首一髙歌
恵風開霽色化日自舒長夏厯承三統周文軼百王四
時調玉燭一嵗入金穰朝退聨新句誰穿百歩楊
服色依依辨鞭聲隠隠長九重嚴陛衛萬國拜天王徳
澤流寛大春祺誦簡穰卿雲得觀此賦豈獻長楊
　　　春官李敬甫過山中出其太夫人夀卷徴詩為
　　　賦此五首
淑善元多夀誰云七十稀機絲雲五色卵翼鳳三飛石
窌恩非晚金魚事庶幾繩繩滿蘭玉千載仰春暉
桂里聮三秀萱幃正七旬範儀陳氏母風度謝夫人花
栁肩輿穩笙歌夀酒春㑹看從子貴封誥紫鸞新
不惜殷勤力栽培玉樹枝正當眉夀日受用子榮時婉
婉嬰孺戯融融語笑滋南陔千載上想見古人詩
教子柔儀正成家内助深介眉春際酒為夀俸餘金碧
落長庚夢陽暉寸草心在隂鳴和處天徹九臯音
拜舞輝金紫春官貳列卿子皆為母夀人幾似公榮桂
樹秋香裏萱堂春意生牛腰看軸巨珠玉冩蓬瀛
　　　集賢學士趙菊山挽章(趙宋宗室燕/王徳芳之後)
燕邸風流逺周京寵數優斯人豈黄壤上界有瀛洲像
乆生祠在(公嘗守南/安民立祠)魂先故里遊青山菊花露瀟洒不
勝秋
　　　中相亷公挽章二首
噩噩詩書府巖巖柱石姿蒼生仰威鳳清廟失元龜事
業今千古風流彼一時旋聞林甫敗惜不九齡知
翊賛真王運賢聞貞觀初胷中九雲夢身後五車書徃
事遽如此斯人今有諸惟天不容偽子舍盡金魚
　　　題劉執中父挽章卷
昔年居故里邂逅識夫翁此日來京國風流見阿戎情
親數面後存歿轉頭中何意題追挽含凄目斷鴻
　　五言排律
　　　贈别楊紹先四十韻
故里逢新契今時得古人長身渾是膽弱冠已能文業
繼闗西後材空冀北羣霜鷹張羽翮天馬弄精神斗捩
層霄上横行萬里馴席前竒賈誼𥜗裂壯終軍自愧囊
中頴元非席上珍義形羞詭遇道在詎憂貧逸駕希方
軌𤣥途毎問津門墻渉洙泗模範仰河汾圖究崑源馬
經窮魯野麟雌黄從毁譽真白不緇磷天地渾涵外風
烟寂寞濵豹文甘霧晦鶴唳待天聞方念居成索俄欣
徳有隣清談噴冰雪髙義薄天雲肝膈深相照風流各
任真餘波潜九潤同器頼三薰李菊期齊秀周醪幾醉
醇春風散庭樹皎月上秋旻壺缺歌逾壯途窮氣益振
徃來盟正固南北袂重分疇昔愁辭客於兹喜餞君千
年當際㑹一氣轉洪鈞版籍維蟠木蘿圖蔓楚椿同舟争
待郭束帛自迎申乾徳真人造觀光上國賔衮衣瞻日
月曳履上星辰虎踞龍蟠地麟翔鳳翥臣漢威王霸備
周制禮儀新虡業鏘金石軒墀藹搢紳九重鳴蹕曉萬
國拜王春藏噐終施用儒冠靡誤身騶虞澄自見尺蠖
屈求伸夙幸通金籍榮膺侍紫宸千金無贈别一語吐
情親克已當由禮先人即近仁佞須懐折角忠莫憚嬰
鱗筆秉春秋直心持夙夜寅功名此張本輝赫動光塵
　　　用耶律温甫相寄詩韻為先正雙溪挽章以答之
昔在麒麟閣何人將相材龍津分漆水鼇背負蓬萊滄
海珠無纇崑山玉不灰忠純媚廷闕隂徳潤雲來直道
慙三窟風流妙一臺空門訪摩詰方外有良駘不獨文
園㑹時開繡佛齋登臨千古意慷慨百年懐威鳳多竒
羽神魚豈暴腮言雖遭止棘志不忘㳙埃鎔液歸陶冶
生成刺剸裁詞章雕月碎諫疏挽天回宰木驚風樹空
堦漫雨苔人琴共凄斷鄰笛更悲哀王謝諸郎在班揚
多士魁七星騰劒氣八駿盡龍媒冀北須逢樂豐城自
有雷父書元飽讀先府㑹重開愁隔雲千里遥傾酒一
杯得詩增感慨長望幾徘徊
欽定四庫全書
　東庵集巷三　　　　　　元　滕安上　撰
　　七言律
　　　賡劉吏部賀尊號詩韻
帝座森嚴拂泰階至元中統治華開四時有運天無語
萬國不知春自來采色愧難圖炳日英聲惟竦聽鳴雷
從今一萬餘千嵗嵗嵗長傾萬夀杯
九重春色動蓂階寳籙封符玉册開文武丕膺千嵗統
衣冠森擁萬方來龎恩滂沛知時雨虫蟄昭蘇出地雷
聞説天顔深有喜九重敬為舉臣杯
　　　寄屯田千户和嘉甫
將家門户見詩豪三十金符已在腰此日屯田趙充國
他年分閫霍嫖姚令嚴半夜霜初下氣勇三秋海欲潮
累葉勲庸今到汝涓埃須答聖明朝
　　　翰林修撰輔伯賢守滑州
文如飜水筆如椽士論猶推器識先柳仲官箴有家法
蔡邕書籍得真傳(伯賢閣子/靖之甥也)題輿久渴朱轓守畫舫冝
居玉署仙(歐陽永叔嘗為滑/州通判置畫舫齋)正獵三長修信史𤓰期應
不待三年
　　　牛欽夫尹同州
四壁蕭蕭只故然一官隨分任推遷朱轓皂盖二千石
東郡西州四十年曾是無心致馴雉肯容煩手觸烹鮮
馬頭青眼相迎處鄭重三峰玉井蓮
　　　送湯善甫從宣慰湯侯淮西之行
修髯如漆過帶鈎津津眉宇明雙眸中探肝膽裂絃直
外觀辭氣繞指柔波濤收斂髙岸出英華振落甘實秋
淮西地濶使君好先須賣劒求耕牛
　　　三月晦日雨中
縣齋寂寂若僧家病枕蕭蕭任物華人意但隨忩外草
雨聲無奈樹頭花不因雞唱忘中飯偶見蜂喧記晚衙
可是萊蕪窮令尹釡中已報産魚蛙
　　　中書外郎林君一蓄鎮紙石蝦蟆芸軒有詩予
　　　亦同賦三首蝦蟆葢化石
閣閣跳鳴出碧瀾海風吹結入驚㸔萬釘痱磊雲根澁
滿腹精神月露寒恥化褭蹏豐蔀屋喜隨蝌蚪上烏欄
補天宰籍媧皇手誰道蒼頑不屬官(金蝦蟆事/見夷堅志)
脹腹膨脝飽石脂不鳴那復計公私排風有質安書府
滴水無心近硯池人見彭城蓄霜蟹(劉仲寛秘監/藏石化蟹)我從
皇澗得靈龜(得石化龜張/仲安有銘)座中誰有金華術一叱還生
看共嘻
坎井喧鳴笑蜀川誰教跳躑上青編應羞讒口曾吞月
却許剛腸為補天元鼎陣圖魚復小稚圭鼓吹磬聲懸
幾時洗髓瓊酥出清比䕫州背上泉(䕫州有蝦蟆石泉/出其背水味甚佳)
　　　暮春再到仙林寂然無人因憶覺大中集句以寄
嘗憶林中訪惠持不堪愁坐更相思長廊無事僧歸院
緑葉成隂子滿枝斷送一生惟有酒掃除習氣不吟詩
物情多與閒相稱静看遊絲到地時
　　　僉鄂省崔允蹈以能復授㕘政將歸曹編修顯
　　　祖乞詩
山南門地冠公侯鄂省重臨控上游為相謀猷先得體
報君肝膽要分憂乾坤納納三春雨江漢滔滔萬斛舟
會聽飛來好消息歸鴻行過庾公樓
　　　華不注
城下洋洋萬頃流城頭落落一峰秋天垂神劒波濤湧
雲捲龍旌風雨愁白也髙吟出千仞齊來鏖戰㡬三周
山靈顧我如相識飛翠扶搖入酒甌
　　　趵突泉
魚龍驚駭鳥飛囬百步遙聞發殷雷地脉自初無壅結
水心何苦亦崔嵬雪車直立秋風惡冰塔寒凝夜月來
安得無塵袖中手為余摩撫鏡平開
　　　聊城魯仲連廟懐古
棋刼紛紜惜壯圖區區儀衍果何如相謀安用千金夀
解難聊揮一箭書誰從乗桴浮海嶠永慚舐痔衒秦車
我來弔古祠林下黄鷂驚飛過故墟
　　　成子欽治堂濟陽私第鹿庵題曰晚翠諸公有
　　　詩命題其後(子欽時為/忻州尹)
園花灼灼暫時香鬱鬱相期晚節昌根本百年隨徳種
枝條千尺拂雲長自應春意回天地未省人間有雪霜
飲爾髯龍一杯酒與君同醉子欽堂
　　　濟寧懐古(時被/水害)
四墉形勢宛如鷗𣺌𣺌寒波湛不流屈室半為魚鼈窟
荒臺還有鳯麟洲(漢時鳯集於此春秋西狩獲/麟即其地也文廟有碑紀象)蒼茫不
曉神明意横潰恐防風雨秋遙望徐州喚蘇二一樽同
此賦黄樓
　一鍤疏壚即湧泉四圍廬舎極深淵功思大野乗橇日
灾記黄河沈(去/聲)璧年流惡既非歸潤下懐安惟恐失機
先富家巨室多名士乞讀盤庚第二篇
　　　林廟有感呈致道諸公(時襲封/未定)
遶郭荒山即四鄰欲尋遺跡問耕人蒼麟卧畔三陵古
老檜灰邊萬木春道統何嘗亡世祀聖門自在有忠臣
人心不死遺經在顥顥青天日月新
　　　正月十六日宿徘徊村邢居中别墅村多邢姓
　　　佛寺有隋開皇中碑
隋來千載㡬興亡譜姓依依不出鄉桑梓田園有餘敬
柴門煙火澹相望殘隄漫指黄流道斷碣猶留古佛堂
二字徘徊不經見别稱邢氏讀書庄(漢昭原廟號徘徊/無亦此地曾建原)
(廟乎故地以此得名然/亦未見出處以俟更考)
　　　司業趙季明南歸索詩為賦
玉虛壇畔馬頻嘶風景蕭蕭入别離傾蓋相逢如昨日
急流勇退見今兹太行盤谷昌黎序倦鳥歸雲靖節辭
但恐無容遂髙卧蒲輪重起不多時
　　　夏日退齋書事
衡門豈敢號潛夫野服黄冠樂起居瓿上𤣥文天地理
橋邊黄石帝王書水非有意為行止雲自無心計卷舒
幸得抱貧俗客少矮床髙枕即吾廬
　　　有懐
憶從垂髮失先人保抱攜持萬苦辛三徙終蒙黄卷力
百年不假白頭親嘗其㫖否嗟何及生我劬勞是此辰
除著全歸報全徳敢忘冰蘖奉遺身
　　　十月朔有懐
號凍啼寒恤犢禽晝勞井㸑夜紉針乾坤莫報生成徳
霜露何勝悽愴心錢紙寒衣十月朔椒漿薄奠九泉深
今年不得身親事遙望松楸淚滿襟
　　　寄贈鄴下顧良輔(時建三/皇祠)
二陸當年讓顧榮鄴中還喜得雲仍文章自有八义手
事業又聞三折肱霧帳香濃朝搗藥雨簷花落夜挑燈
遙知報本崇祠宇欲薦溪毛惜未能
　　　何恵從親按察山東於其行也乞誨言詩以贈
　　　之
衆中恒羡汝惟勤不惜忠規惜重分聖學一傳堯舜禹
人生三本父師君持身切忌欺心事下筆當為載道文
聳壑昻霄吾未老他年日下看卿雲
　　　丁亥二月十二日夜夢先妣宛然如平生覺而
　　　思之兒在於此豈吾母逺來視之耶即取酒南
　　　望一酹不覺涕泗交下感而成詠
松楸拜别淚如泉回首飛雲隔暮天悽愴焄蒿來夢裏
温慈言笑只生前十年母逝兒空憶千里兒行母在先
三釡雖榮欲誰事結廬歸去守荒阡
　　　讀吟嘯
綱常為重此身輕耿耿丹心炳日星自許唐臣有巡逺
不知漢徳厭桓靈九原忠血應成碧萬古英名足汗青
讀罷六歌魂不定江風浩浩雨㝠㝠
　　　胄學端午感懐
萱堂晨起静無譁和氣熙熙自一家新婦白團薦甘蔗
小兒玉雪抹丹砂藥函預蓄三年艾石燼匀舂百草芽
死不相逢生又别繞階愁看蜀葵花(老母以陳石灰和/百草芽是晨不語)
(搗之治金/瘡施人)
　　　餞邢君祥少府之丹陽
馳驛飛軺舊使星丹陽人記見來曾盤根初試青萍劍
狡兎難逃白錦鷹禁盗雖然尚威猛得情先與到哀矜
隂功别有神仙路平地烟霄第一層
　　　自况
四十三年一夢驚昨非今是㡬程程衰容無鏡不自覺
病眼得書猶强明時輩頗知哀老子兒童盡解識先生
茂林幽鳥誠相羡茅屋三間計未成
　　　頭陀小李禪師以玉簪花為菜且作詩命其鄉
　　　人吳助教文卿復乞詩於成均諸公亦為繼其
　　　後
探得囊中飡玉方牙盤瓊箸喜新嘗鹽華不改娟娟色
酥液輕凝澹澹香氷雪仙姿換凡骨乾坤清氣入詩膓
為招珠履三千客更挽銀河薦一觴
　　　明倫堂前手植竹三數本灌溉以時森然玉立
　　　今移居東齋恐負此君故託政卿直學為之記
　　　云
明倫堂下竹猗猗盡自唐溪手自移競釋褐衣春後筍
髙搖金鎻月中枝嵗寒正我泮宫客風度宛然淇澳詩
鄭重西隣董夫子為予時復一霑滋
　　　鴈字(分韻得/雲字)
二篆才翻又八分錦牋遙借萬重雲行低古木揮椽筆
影落澄江拂練裙逺帶霜來先報信忽隨風斷亦成文
野鴉何事孤村外亂墨紛紛㸃夕曛
　　　方鏡
自來寳鏡象天圓誰毁為方烱烱寒雲母几屏晶透影
琉璃仙井玉生瀾四邊曾説神仙到千載長羞佞者看
掛向髙堂如有語此君堪與正衣冠
　　　思歸
回頭六載别中山依舊虀鹽一冷官鬚為不純飜鑷黑
顔從止飲却成丹年光到老常疑速世事諳多愈覺難
好在明倫堂下竹(余手/植也)殷勤傳語問平安
　　　用韻答昌道
奔走黄塵豈素縁披雲還喜見青天論詩不落正始後
談道何妨太極先千里相望有今夕一言纔出即同然
却愁明日扁舟去依舊羈忩抱病眠
　　　朝宗宗道見和四月六日偶成以答
不識春歸底是家日長深院駐韶華西行竹引六七笋
南向葵開三兩花藜藿厨香公退食琴書客至吏收衙
雨餘陡覺公私辨青草池塘處處蛙
寓居一日即吾家風有餘光月有華周子不除方長草
堯夫偏喜未開花智能羅織蛛成網分識君臣蜂報衙
有難愚疎揮使去水濱君自問鳴蛙
　　　答和㓂曹同舎見寄詩韻
短檠風雨嵗連宵日月駸駸莫我饒陶令折腰羞五斗
馮唐白首厯三朝人情冷淡家如客世路﨑嶇近亦遙
濟上雲煙肯分恵伴君歸隠不須招
日月東西晝復宵蕭蕭白髮肯相饒百年人物誰鐘鼎
萬古乾坤一市朝莫著龜鳬較長短須知鵬鷃各逍遙
山間曾聽漁樵説只有巢由不可招
　　　奉和前韻以答朝宗且喜衛君政卿之治療李
　　　君昌道之欲來
頭白眵昏尚綴文惟君憐我我憐君一官何苦勞為病
四體初傷幼不勤藥石幸然非楚逺簫韶兼喜至齊聞
柴車未便匆匆去矯首匡山待紫雲
　　　八日冬至
五更燈火短檠光飣餖杯盤芹藻香璧水絃歌周雅頌
昌黎學解漢文章丹心不逐浮灰動白髮從添一線長
聞説書雲足佳兆南山遙祝萬年觴
　　　送撒尚書還維揚時與先君立墓碑
揚休山立漢朝驚壯嵗規為已老成西北人門都護府
東南財賦地官卿九原馬鬛封先徳千古龜趺著大名
准海維揚照金紫故鄉楊柳若為情
　　　留别曹府幕聶道亨
詩筆清新藥石工公方難得更明通紅蕖灧灧浮波月
玉樹琤琤動幕風千里相逢傾葢底百年交分舉杯中
無情恨煞離亭柳又喚行人馬首東
　　　餞彦文都事之西省幕
妙年檄䑕已風生悃愊無華近老成兩省賓僚雅相望
二難兄弟自知名秋風鞍馬南山色和氣樽罍北斗城
婉畫清規蓮幕底碧雲西望正含情
　　　送人赴建康幕
金陵王氣逐飛塵玉籥麟符此重分藩帥爭迎㢘叔度
幕賓今得郄㕘軍離情渭北春朝雨望眼江東日暮雲
塗炭生靈待經濟勒移休誦北山文
　　　嗣能司業遷衢州倅詩以送之
千仭龜峰壓石潭星分吳越更東南驥當别駕才方展
鴈忽離羣思可堪潮上錢塘供壯覽山連禹穴快竒探
政成莫惜歸來早要續松牎雨夜談
　　　崔子由蔡州倅(崔自太子家/令典簿出倅)
壯嵗恩霑少海濤智囊儔侣盡英旄龍光半寄分茅重
馬首遙瞻懸瓠髙麥藝新田屢豐稔鴈迷中澤尚哀勞
下車政要如膏雨莫倚河瀕羡桔橰
　　　餞翰林掾郭伯紹任密州倅
十載抽毫侍玉堂簿書公案盡文章起身得郡人亦少
洗手作官儒所長杞菊尚存坡老賦園林重訪鄭公鄉
賣刀買犢真佳政要使千家粟稻香
　　　賡韻復寄昌道
揚休山立復温文談席長傾列國君兩得音書見風采
㡬時杯酒接殷勤同聲已許心相契密語先愁耳失聞
只欠容城劉老子禹臺西北望燕雲
　　　送林星翁南歸
火化青囊為乞靈鳯凰音吐鶴儀形虀鹽推我空箕舌
方術憐君是嵗星卜肆何妨隠都市移文還恐勒山庭
仙翁許借東南地碧水丹峰如畫屏(翁今號丹山/驥龔其名)
　　　玉簪花
膩葉寛團翡翠裠柔絲細吐麝蘭薰無瑕態度呈孤潔
傅粉肌膚瘦十分瑤砌古苔虚夜月石盆寒碧浸秋雲
北窓一枕風如水鼻觀長從夢裏聞
　　　奉和朝宗見贈詩什
尺書西去三邀我疋馬東來重惱公清淨樂聞談治道
雍容相對滿春風珠璣自覺形容穢草木惟知臭味同
白雪陽春誠寡和願分餘韻佐絲桐
　　　奉和昌道韻
陶雲出岫本無心敢望商巖雨意深十載冷官誠苦節
萬家名邑可甘臨陽和自與春風約壯志爭期老病侵
早晚羸驂謝羈鞅依依豐草滿長林
　　　二月十三日雪朝宗以詩見寄用韻以答
餘寒尚欲妬新春雲與青天黯不分病枕但驚風淅淅
破窓還透月紛紛數莖鶴髮羞相映一夜蠶聲竟不聞
載酒何人過揚子借明應草太𤣥文
　　　昌道以詩贈行用韻留别
絶塵逸駕許追攀黙意非於好處慳神武掛冠傷老病
龍淵得寳不虚還清風許我羲皇上白雪誰居伯仲間
西北髙樓出雲表擬從明日望匡山
　　　留别伯仁
一贐殷勤抵萬金中年哀樂惜分襟不慙花笑潘安鬢
賴有雲知陶令心羸馬蕭蕭悲逺道髙城杳杳隔疎林
預愁門外東風起一夜相思栁色深
　　　竹
古人移居亦種竹不可一日無此君髙節要從秋後見
細香冝向静中聞冰窓碎冩溶溶月雨砌微生澹澹雲
雖道清風兩竿足淇川幽趣已平分
　　　東庵即事
東庵瀟灑似虚舟心自無塵境自幽晨几誦餘還冩字
午窓眠起更梳頭敦仁安土真成愛知命樂天奚復憂
更約懸車王憲府杖藜來往亦風流
一室無喧事事幽微軀此外更何求兒童縱懶勞當付
官業雖卑病可休種竹固應聊免俗樹萱今已久忘憂
區區田舎從人笑卧看元龍百尺樓
蓬蒿三畝屋三間風景蕭然晝掩關幸得青編遂真樂
故將蔬食博清閒烹茶品第連家井開牖招延近郭山
可愛幽禽解人意一雙飛去復飛還
三徑長思寂寞濱一區鄉社為予分挂冠今擬陶元亮
攜酒爭過揚子雲當户幽花呈異見窺簷好鳥薦新聞
澹縁不枉鄰蕭寺盤饌經旬不茹葷
　　　謝和武略益墳地
　吾家自髙曾下世為中山人貞祐南渡者二十年北
　歸丘壟如故蓋千户祖考以桑梓之舊保全之力也
　今又承益地之意因勉賦以答萬一云
吾家百指昔顛連一渡黄河二十年故里歸來滿秋草
數丘依舊卧蒼烟保全厚徳傳三世栖息幽魂慰九泉
幸頼恩光立華表敢求餘地益荒阡
　　　寒食過外家墓
草逕曾行拜掃車衰林猶吐向時花自慙陶侃承賢母
痛恨王符絶外家雨塌荒墳棲狡兎日髙殘奠下飢鴉
兵餘何地宗支在獨對碑文涕淚斜
　　　到山家
逺訝雲間雞犬聲澗横獨木到柴荆牆頭逺岫朝暮變
石上流泉冬夏清過客疑仙人不識隣翁邀飲酒初成
重來只恐不知處若隔桃源行路生
　　　乙酉暮春偶得
詩禮誰傳大小儒緘縢可快負囊趨同方殊用不龜手
㡬死得生編虎鬚吹籟衆風從自響澄霜秋水澹如無
忘言獨倚蒲團坐儘付傍人笑我愚
　　　口號呈鄉中耆英
鏡中鬚髮雪毿毿不覺流年五十三時不相饒誰再少
樹猶如此我何堪宦途奔走塵空眯鄉井歸來水益甘
一曲髙歌一樽酒東風花鳥喜東庵
　　　得一見和復答之
亂紅灼灼緑毿毿三月韶華又復三(甲午嵗清/明逢上已)耳重眼
花衰可奈詩壇酒陣老猶堪歸來方覺行途險忙後尤
知閒味甘㸃檢舊書還舊隠山英應不厭東庵
　　　復和前韻
鬢髯古貜漫毿毿暮四生涯朝復三退聴浮生元有定
過求造化恐難堪呶呶徒落耳根重黙黙還知舌本甘
不識此言為是否問渠印證老東庵
　　　呈徳固
書帷政與賞音期衰病其如素願違知足便從今日足
覺非何止昔年非孟光解與梁鴻隠稚子應思陶令歸
鄭重唐溪溪上友臨風先為晒漁衣
　　　乙酉六月十三日呈西門直卿時公痼疾未愈
　　　深居簡出方食不欲聞人聲
百年金石憶神交不是柴門無處敲屋上棲烏聞好語
牆頭新竹軋晴梢庖厨苐恐妨君飯褦襶將渠為我嘲
咫尺秋風掃殘暑一杯聊作續絃膠
　　　與西巖諸公尋真率會
　馮西巖劉房山張嵬山西門筠菴嘗取洛陽耆英故
　事作真率㑹三十餘年不復見矣一日偶覩嵬山遺
　藁見所謂真率㑹序感而作詩且告同志以尋盟
遶郭青山似洛城百年人物見昇平短童隨步衣冠古
大字横經几席清誰復尋盟㑹真率我慙無傳紀耆英
舞雩留在清風地好著餘芳乞後生
　　　奉寄徳固正卿二先生(聞二老/有言)
秋色南山氣未平誰憐淺月伴長庚昔年青佩新交友
今日華顛老弟兄難著千金買親舊能消㡬屐過平生
何時一勺鄉中水細話悠悠世上名
　　　寄直卿
一謝鏖鏖塵市喧喜君病愈愈加餐五車書史古人友
三畝蓬蒿天下寛世事飜騰新様好交朋零落舊盟寒
澗阿留得碩人在千古清風詠考槃
　　　與無極尹馮夀卿東齋夜話次韻贈别
風流人物見昇平傾葢相逢覺眼明四海芝眉嗟晚識
十年蘭省喜先鳴陽春白雪詩家語流水髙山徽外聲
别後難忘只今夕對床燈火話平生
　　　太原逯君澤畜南冠養之而不責價携卷乞詩
明窓展卷一欣然誰道書生不直錢舉網誤拘鯨出水
開籠却放鶴沖天浮屠還有青公序晉産今知逯子賢
明日扁舟故鄉路依依江月向人圓
欽定四庫全書
　東庵集卷四　　　　　　元　滕安上　撰
　　七言律
　　　二月二十八日元帥劉公生朝
冠蓋歸來鬢未絲繁華留在嵗寒枝襟靈一㸃畫前易
絃詠數聲言外詩二月春風滿巵酒百年神理即金鎞
千金為夀非為晚敢負先公第二碑
　　　郡侯生朝
四世三公仰漢冠妙齡劒佩侍龍顔風鵬一舉三千里
天馬初離十二閑燕寢清香歌吹底春臺和氣笑談間
欲知嶽降生申甫只此恒山是夀山
　　　徽州總帥趙公亮予同舎也至元十七年夏六
　　　月北覲囬過家拜親適值生朝席上賦此為祝
膽氣堂堂正妙齡元戎誰識是書生彩毫落盾風生檄
碧幕談兵月滿營壁壘雄屯龍尾嶺(徽州/山名)樓船曾扺石
頭城夀筵天付調羹味拚醉黄梅細雨聲(是日有/雨終日)
　　　五月一日林君一省郎生朝
雲海光芒揷玉虹煌煌明月出珠宫我於髙户一日長
誰與阮瞻三語同瓊樹影連仙李畔(其子阿外新與京/教李庭訓結婚)
紫薇香滿夀杯中鳯池近在薰絃底長醉千年解愠風
　　　王直卿具慶八十
槐幄濃隂百畝垂又將隂徳致家肥春秋八十到能㡬
父母一雙齊更希額上風流爭㸃筆膝前愉婉不勝衣
千年嶧嶠和鳴在要看雲礽次第飛
　　　户部主事濟南任從善父母俱八十以卷乞詩
　　　賦此
鳩杖相隨步履輕綵衣兩兩候堦庭隂功家記傳三世
具慶人榮近百齡石上流泉寒更逺城頭山色晚逾青
吾宗舊與諸任齒會復登堂過厯亭
　　　懐孟總管宋侯母九十詩卷時總管亦七十矣
覃懐邦伯奉庭闈九袠康寧古亦希為子三遷軻母舎
(李野齋序云夫人攻/苦食淡教子有法)行年七十老萊衣春生夀斚雲腴
軟香滿蔬盤雪笋肥嚮日雙雛今六翮太行長伴白雲
飛
　　　按察趙公八十得謝作詩以慶
五朝佐命舊衣冠名遂功成故里還北闕辭情章奏裏
東門祖道畫圖間雪霑峯頂山非老雨徧人間雲始閒
父子一家榮萬石仙春(堂/名)日醉舞衣斑
　　　覃懐靳子安聖上潛邸時太醫也至元之初授
　　　本路總管以榮其歸時年七十矣今其仲子士
　　　約由兵部侍郎總管衛輝以便養親適其父年
　　　開八袠將修慶事以翰林李野齋之序乞詩故
　　　為賦此
晝錦歸來又十春鏡中風度愈温温人生難得五全福
天下共推三達尊疇昔刀圭誰國手祗今蘭玉徧君恩
兵曹近領河平節省謁恒看燿里門
　　　鄉人楊君寳夙喪所怙母遂著黄冠以育遺孤
　　　君寳四十尚未有後母年八十有三修厥慶事
　　　是日始舉一子繼而復得第二雛以卷乞詩四
　　　首
鶴髮孀親八秩過含飴未慰奈渠何方酬孟母三遷意
遽詠徐卿二子歌天理人心元未逺靈椿丹桂樂何多
我悲不得留風樹空使門生廢蓼莪
百嵗髙年遙可到四知餘慶逺仍存月中丹桂今過母
雲外靈椿别有孫竹馬青衫白晝永黄冠野服古春温
仙家自有丹砂術要看雲來萃一門
出家初不閡家居懿範風流見婦姑百嵗閒身萬縁足
一兒進杖兩孫扶案頭經卷膝前筆竈底丹砂掌上珠
寸草春暉常好在殷勤返哺看林烏
竹馬鳩車鴈作行白頭老母百憂忘柏舟風外冰霜苦
萱草池頭日月長却老靈符蒼水佩介眉春酒紫霞觴
諸孫早辦讀書計要與新詩實錦囊
　　　題趙中丞母八十夀卷(序周止平為之言中丞/少孤父舊為邢州節度)
　　　　(使當襲爵同僚欺孤幼欲奪之夫人攜/公兩之和林竟得故物且用翟方進事)
八十風流聖善姿雙瞳如漆髮如絲昔攜孤幼翟方進
今樂平反雋不疑雲暖蟠桃春色醉日長慈竹午隂垂
(一作/遲)無窮富貴無窮夀莫忘風沙萬里時(風沙萬里/序中語也)
　　　和千户武略太夫人夀
閏年閏月百年深蔬素平生見善心體健堦前長曳杖
眼明燈下尚穿針侵凌雪色萱難老擁護春光桂有隂
純孝誰如和武略事親不戀虎符金
　　　晉州趙徳明母夀八秩翰林諸公有詩并序又
　　　七年余過晉母尚無恙出其卷求詩故為賦此
諸子相看雪滿顛諸孫還又到曾𤣥北堂萱草渾前日
東觀芳詞欲十年堆案餘飱饜鍾愛過庭嚴訓助真傳
滹沱佳氣恒山色長在斒斕舞袖邊
　　　趙鈍軒七十夀
回頭六十九年非利鈍相忘久息機天理自應仁者夀
人生到此古來稀韋編不展談如綺竹杖横拖步欲飛
二月河陽花滿路子孫迎舞老萊衣(其子克敬時為孟/州同知約春迎翁)
　　　馬丈九十夀
八秩曾吟慶夀詩風神愈健向來時秋霜不敢欺青鬢
春酒還宜介白眉鶴算定期千載逺熊占何怪十年遲
誰言日月催人老緑水青山自不知
　　　夀布呼宻平章(十一月/八日)
萬斛舟航艤巨川上天瑞世為生賢蕭曹豐沛逢佳會
房杜河汾得正傳心自寛和終長者(黄霸/傳)事還清淨付
當然一杯冬至前頭酒願輔承平五百年(一杯冬至前/頭酒一作一)
(杯春信/梅花露)
　　　夀集相
秀出隂山勅勒川一陽初復得春先清時一遇當千載
白日重看上九天為相最難知大體致君有效是豐年
一杯併為斯民夀三復緇衣詠好賢
　　　挽史宣慰章
　公將家子風流藴藉不減前輩威肅三軍而臨民有
　恵愛嘗葺軒私第名之友松命予記之從游齊魯登
　泰山臨日觀感念疇昔情見乎辭
香凝燕寢笑談清不害胷中十萬兵襦袴競歌㢘叔度
鞬櫜能世李西平荒煙宿草悲仍在白露長松淚亦傾
無復泰山山頂上四更同看火輪生
　　　挽侯宣慰伯禄章
鐵面威稜見妙年老來襟宇謝韋絃春風曾接程明道
(公嘗事/魯齋)甘露爭無黄頴川(至元辛卯正月二十六日僧/格敗復舉用舊人公已逝矣)
萬里盡歸榮辱外㡬人能得始終全回思話别橋門路
只是當年已惘然
　　　追挽西巖先生馮公
落落風姿七尺身一家三世躍龍津恍然白蟻驚殘夢
惟有青山對故人吟屨徜徉名利外酒杯陶寫性情真
門生三十餘年後始悟西巖是逸民
　　　題蓬軒吳先生挽詩
素臣凡例擅東原筆底文章徳有言霜露遽凋三桂樹
乾坤空老一蓬軒塵封遺藁誰家屋煙卧孤墳何處村
什襲送行詩卷在知君猶慰百年魂
　　　挽教授仲祥詩
　僕自十月二十七日卧病君日來問之臘日忽聞君
　訃音僕不勝哀慟恨不能起而臨奠也故作此以挽
　之君平生得胎息法嘗自與仲通李君言其效云
我病憂痁口挂牆君來日日慰悲涼昔嘗愁我先君殁
忽不期君棄我亡善惡無從論禍福虎龍莫誤撓隂陽
退齋雖乏凌雲筆敢為知音作誄章
　　　土堠賈慶之挽章(臨終囑後事沐浴/易衣冠了然不亂)
遶籬桑棗緑隂成揷架詩書金滿籯且學且耕真永計
忘名忘利亦髙情處䘮自許隨貧富聞道俄能一死生
未及識君君已矣舉杯遙為酹佳城
　　　挽石振元
去年被召赴燕山相送區區北出關先正碑文將厚意
(臨别以先丞/相碑文見恵)故人情話慘離顔驚聞倐忽成長逝自愧
愚疎尚未還一束生芻一壺酒臨風遙奠淚潺湲(驚聞/一作)
(聞君自愧/一作愧我)
　　　李漕仲常挽章(善篆/字)
相聞長恨昧平生從到京華衆稔稱鞭算於今㡬劉晏
字書異代兩陽冰方思末契託非晚遽賦哀章感不勝
何日西山山畔路一杯下馬酹君陵
　　　挽石巨源
賢相無由起九京賢孫名又到銘旌家傳萬石元醇謹
學苦十年近老成樽酒生芻有今日芸窓連榻憶平生
清秋抆淚豐碑下老木髙聲動哭聲
　　　楊徳卿哀挽
膏肓二豎巧相嬰百藥扶持竟不靈彩筆遽傳鵬鳥賦
白頭空老太𤣥經傷心精爽委朝露屈指故人如曉星
蕙死蘭枯天莫問東風荆棘漫青青
　　　挽李兩山(兩山奉使交趾以功授浙西道宣慰/考滿赴調歿於京旅殯文明門外南)
　　　　(禪僧/舎)
昔年曾忝共賢關俄請長纓使百蠻方喜于蕃稱治最
豈期到闕復尸還清風烈烈垂千載明月蕭蕭空兩山
可惜功名心未了鏡中才見鬢毛斑
　　　挽趙和之
不解褐衣為養親豈期親歿即亡身黄泉子弟塵生面
白髮交朋淚滿巾蒿里棺衾千古夜花亭詩酒去年春
自慙無地酬知己外傳終當絶故人
　　　挽夢吉
天才如水氣如蜺千里真堪一息馳幼嵗襟期希聖解
暮年志趣和陶詩意長日短終成恨病與閒宜匪好竒
㡬向西齋同夜宿微言還有故人知
　　　挽袁善長
沈雄氣岸復温文孝悌傳家先日聞方冀一門成九世
豈期八陣失中軍芳馨永播髙陽里皮骨猶空冀北羣
遐想幽魂烈星日尚應灑血戀孤雲(昆季八人歿/時母尚在)
　　　焦秘書挽章(焦致仕李野齋作序餞行詩未/成卷公下世因餞卷為挽詩)
瘴海冰天扈六飛獨將忠確結君知修書麟閣有此老
繼迹鹿庵今復誰(序中言鹿庵致仕/後公為第一人)自是玉樓傳詔早
未關神武挂冠遲士林憔悴相逢處忍冩離詩作挽詩
　　　題庸齋楊春卿挽章詩卷
玉田種玉玉無瑕經有顔淵筆有花共道西河似夫子
更憐東閣在貧家蛇蟠寳鏡人猶嘆鵬上承塵日已斜
一代廣文官獨冷春風留與紫蘭芽
　　五言絶句
　　　自適二首
菽水聊為養清晨一笑開萱堂惟此子國豈少人材
浄几明窓下周圍萬卷書拈來只論語此理已無餘
　　七言絶句
　　　村居招教諭真學
幽居一日勝兩日故友十人無五人村北樹隂餘畝大
肯來盤礴樂閒身
　　　劉叔端所收何局長澄四皓圖
嬴舎扶蘇鼎已顛漢髙不戒覆車前山中自有幡然意
聊假長安辟糓仙
出處無心繫所遭是非於我等秋毫誰教盡棄人間事
方許商山萬仞髙
　　　東齋夏日
睡餘清齒借茶杯吟玩閒書掩復開夏日無童舉筠帚
棗花如粟滿青苔
　　　病中寄家人
遶院幽花手自栽春來應望賦歸來到家應在清明後
留著幽香待我開
　　　題李白扁舟對月圖
澄江如練月華秋月下仙人紫綺裘吟徹鳯凰臺上句
醉中散髮弄扁舟
　　　雪橋早行圖
村亭酒力能有㡬橋如疲蹇纔勝人千山凍合欲何往
前頭應有無邊春
　　　題楚帆風雨横披
泛宅浮家百自由西州射利復東流滿帆風雨不知險
岸上行人却漫愁
千尺鯨舟載一城蒼茫遙認兩浮萍泰山不比秋毫重
風雨掀天醉不醒
桅顛五兩失晨占凍雨飛來風滿帆但著平生忠信在
銀山皷枻下巉巖
樹倒山移帆腹弓持維扶柂一家同却愁上岸人心别
不似艱難風雨中
洶湧滄江雷雨垂布帆無恙出顛危舟師維檝休輕笑
政怕風恬浪靜時
　　　答家信
秋風偏與廣文寒誰著閒雲也屬官不道長安米如玉
書來頻為勸加餐
　　　六月八日晨起
雨餘涼意葛衣輕短髮梳來坐復行幸自閒人有忙甚
呼兒為聽打門聲
　　　池州東方氏九世同居景徳中旌表其門閭天
　　　章閣待制滕宗諒已嘗贈之詩乞詩姑賦二絶
　　　句
枝葉扶疎大小宗雍容㑹食鼓聲中固知天理人心在
不必區區忍字功
九世光隂黍一炊一庭安用揷籓籬蕪辭豈敢多題品
已有吾家宗諒詩
　　　題史開府書後
辭意慇懃首尾名相君愛子聘明經一封尺牘天留在
猶與人間作典刑
　　　立秋日感懐
西風入樹雨垂雲涼意蕭蕭遽十分老我今年耳全重
亂蟬凄斷不多聞
　　　贈相者
隨富隨貧任此生樂天真是晉淵明不知底許屏風様
㡬箇臞儒辦得成
人人都要畫麒麟此老屏風亦可人醉白堂中韓相國
欲抛勲業慕前身
諫疏堂堂叩帝閽老來乞得自由身不然取次圖慵卧
畫作屏風恐誤人
　　　澤州秦天祿教授南陽詩以送之
西溪詩價盛中州今代諸孫學更優看取南陽城下水
江河浩浩復東流
大藩師席不容虚張本平生萬卷書儻見卧龍憑寄語
熙朝休苦戀茒廬
晉産真淳席上珍胸中冰鑑筆頭春樂郊正可興文化
鄭重南陽召信臣
舊有田園汝水頭不妨官冷客南州況聞米麥猶加賤
我亦明年具小舟
　　　經西狩獲麟故址有感
不到周初麟趾篇惡風吹入魯西畋死逢尼父猶為幸
炳耀春秋二百年
　　　跋集賢學士實魯衮所藏趙大年小景并睡犬
　　　横披
箕思周情到畫工人間凡馬總成空江湖逺意知多少
却落君家小景中
　　　午日東城别墅二首
不堪孤坐讀離騷政自幽情寫鬱陶行到溪邊見漁父
未須勸我啜醨糟
瘦馬獨行風滿衣微涼肅肅日暉暉片雲不作催詩雨
直著清隂送我歸
　　　憶京雒木芍藥三絶
熟美酣馨迸佳瑞暈棱紅碧化神工根株肇自韓郎染
葩蘤人間一洗空
沉香亭北壓欄干炫耀熒煌障幄寛不薄官梅伴飛霰
只饒蘭蕙楚騷寒
廬陵自昔攜參佐媚紫嬌黄魏與姚何物山丹衒流俗
雒生懊惱愠蓬飄
　　　虎溪三笑圖
步談不覺過前溪三老盧胡一笑齊溪若有靈應也笑
我初無意限東西
　　　李守道三教㑹茶横披
邂逅山林有此逢瓦瓶石鼎自松風如何一味清泠物
流入胸中各不同
　　　題王緯學正所藏扇暍圖
扇暍千年入畫圖題詩人莫比溱輿只應痛惜施焚炙
特示區區作諫書
　　　贈墨竹侯仲璋
儘分詩意入經營露葉煙梢老不勝記得小軒清夢覺
月窓搖影襯春冰
　　　直卿以絶句見示有鄧攸之嘆因隨韻慰喻之
微恙渝平事事宜庭芳晚秀莫興悲鄧攸適未逢天定
莫謂蒼蒼總不知
　　　臨江倅平定聶文綽挽章
封龍卷後一題詩萬里江湖欲别時千載相思不相見
可堪重為寫哀辭
草堂初識紫芝眉傾倒春風酒一巵他日逢君雙驥子
凄涼細話見君時
　　　題樊氏世系詩卷(樊璧金天㑹中胡礪科登科/仕至臨潢府尹子大中仕至)
　　　　(洛陽/丞)
再實根株鮮復芽固知造物靳才華臨潢料是多隂徳
還見兒孫續故家
　　　跋楊按察龍眠馬圖
胸中冀北龍眠老想見盤盤下筆時世上不無千里馬
按圖容不識權竒
