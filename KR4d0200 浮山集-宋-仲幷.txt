#+TITLE: 浮山集-宋-仲幷
#+DATE: 2018-05-12 10:19:25
#+SOURCE: github.com/kanripo/KR4d0200 master 457f883b                
欽定四庫全書　　　　　集部四
　提要
　　浮山集十巻　　　　　别集類三(宋/)
　　　　(臣/)等謹案浮山集十巻宋仲并撰并字彌性
　　　　江都人宋史藝文志載并浮山集十六巻而
　　　　不為立傳其事蹟遂無所考惟周必大平園
　　　　集有所作并集序稱并以紹興壬子擢進士
　　　　第甲寅以丞相朱勝非等論薦改今秩尋補
　　　　外去後三年丁巳復以張浚薦召至闕為秦
　　　　檜所沮改倅京口自是閒退者二十年孝宗
　　　　即位擢光祿丞出知蘄州所紀厯官本末頗
　　　　詳然考集中謝宰相啟有黌序初除語則嘗
　　　　為教官又原弊錄序自稱監臨猥局則嘗為
　　　　監塲官又多與平江淮西南安建康湖州諸
　　　　守臣代作表啟則嘗厯佐諸郡而必大序俱
　　　　未之及殆以其無闗出處畧之也必大又稱
　　　　并力排王氏之說惟孔孟是師其初任京秩
　　　　時王居正所草制詞亦有學知是非邪正之
　　　　褒而陳振孫書錄解題乃稱其官湖倅時為
　　　　籍中妓作生朝青詞坐是謫官與其素行不
　　　　相類頗不可解考集巾陳情啟有旁觀下石
　　　　仇家謗傷之語意其即指是事歟又集中有
　　　　囘孟郡王姻禮書郡王隆祐太后之姪孟忠
　　　　厚也宋史外戚傳稱忠厚與秦檜為僚壻而
　　　　檜實隂忌之又稱檜當國親姻攀援以進忠
　　　　厚獨與忤王明清揮麈錄稱吳棫為忠厚草
　　　　表因忤秦檜謫判泉州然則并之見惡於檜
　　　　殆以孟氏姻黨之故竟以微罪坐廢也其古
　　　　文頗髙簡有法度四六能以散行為排偶尤
　　　　歐蘇之遺詩亦清雋㧞俗王應麟困學紀聞
　　　　嘗引所作咏韋執誼不看嶺南圖詩政恐崖
　　　　州如有北郤應未肯受讒夫二句以為誅奸
　　　　諛之蕭斧然其詞淺露殊不盡并之所長應
　　　　麟葢偶拈及之以為并詩止此則非矣據周
　　　　必大序其集乃并外孫南安太守孟猷所編
　　　　舊本久佚今採永樂大典所載排次訂正輯
　　　　成十巻乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
浮山集原序
江都仲并彌性自少卓犖不羣潛心學問力排王氏一
偏之説惟六藝孔孟是師筆勢翩翩雋聲籍甚紹興壬
子擢進士第髙宗方汲汲人才嵗在甲寅丞相勝非執
政松年與一二侍從相繼薦對上一見褒賞特改京秩
詞臣王居正草制云學知是非邪正庶幾孔子所謂可
與共學者當是時人之期君君之自期皆謂公卿可立
致或疑年少資淺宜試以事補外而去後三年丁巳丞
相浚執政復以名聞召至闕而樞宻使檜頗不謂然君
即移疾出倅京口自是棲遲閒退者二十年孝宗初元
擢丞光禄晚知蘄州議論材畧既未盡見扵用而平生
著述亦多散失外孫南安太守孟猷嗜學好修淵源有
自裒成浮山集十六巻以序見屬予婦家扵君有連且
嘗同朝熟其才華故樂為言之夫文體衆矣吟詠情性
莫重扵詩仕塗應用莫急牋啟詩也者造意深則辭或
齟齬次韻多則句或牽率君之古律如王良造父馭駿
馬駕輕車有犇軼絶塵之勢其賡險韻如繭抽絲印印
泥愈出愈新送妹長篇孝友慈愛溢扵言外殆欲上規
風雅一何盛也其四六叙事雖閎肆而闗鍵實宻屬對
雖切而非駢儷所能拘最後蘄州謝上表以古文就今
體自成一家凡為國撫民據舊圖新之意無愧前哲此
由學廣聞多非特天才駿發而已其他論時事條利害
深切明白務在可行為莊安常行狀見謂三長雜著題
䟦清雅可愛復以餘力出入釋氏遊戲歌詞無不過人
夫其才學如此幸早為君宰所知而不得雍容禁省歌
頌大業其命也夫雖然裕扵才者薄扵命文士常然獨
君乎哉姑詳著以釋南安凱風寒泉之思云慶元六年
七月旦平園老叟周必大序
欽定四庫全書
　浮山集巻一　　　　　　　宋　仲并　撰
　　五言古詩
　　　早起偶成
晨光起天末微風動林杪披衣初夢回捲書倦清曉隱
几欲無寐百念自憂悄簞瓢舊獨樂樂意今亦少豈但
感時節政欲避煩擾我非斯人徒區區務自了
　　　寒食日歸吴興寄魯山
風雲雖不定日雨亦易乾殘春猶凛凛助我朝食寒想
見芳野田士女㳺班班去者日以踈更為来者歡青紅
間車馬日暮醉墦間
　　　題大明寺詩
招提隱松桂逺在城一隅我来嵗云暮天寒氣象殊寓
目得佳趣百念如滌除及此齋時鐘簞瓢慰吾臞丈室
曦未來香篆沈熏爐聊施濟勝具未暇學跏趺緩歩大
明寺山光佳有餘郊原自春色物意如相娱習公四海
士豪氣編虎須邂逅偶傾盖清遊邀我俱相從得二謝
笑語寄歌呼
　　　送大理金少卿赴闕以老成耆徳重于典刑為
　　　韻兼寄呈刑曹徐侍郎
霜餘日初杲遮留人擁道公來春向䦨公去秋埀老公
當侍丹墀正人國之寳行行那得留仍視玉堂草
憶昔游成均千言談笑成傑立羣雋上少日騰英聲大
當持荷槖小當登蓬瀛戢翼久不振一旦朝陽鳴
全璧公之歸有識為嗟咨外祠三拜命歴嵗艾且耆乘
流與遇坎道在他何知汪汪波萬頃未許兒軰窺
髙山列松栢嵗寒寜動色顔巷一簞瓢掩關養吾直紛
紛聲利場時勝時奔北袖手了不關昻然見全徳
九重聖端拱慨念人材重澄清鴛鷺行拔尤鋤猥茸輔
郡與畿甸連歳拜殊寵付君天下平民寃自無壅
疇昔公何如盡讀天下書公今復何似未如張與于臯
陶當日語一一皆世模但令犴獄空安用髙吾閭
澆風昔未殄向隅或不免上心天地心哀矜用中典卿
聯慎所付遂極天下選議讞聊小試經綸期一展
指日公旋登政席仍樞庭坐令貧病士少慰身飄零問
訊徐夫子起處秋安寜両翁廟堂具那得長司刑
　　　錢檢法及代期以詩告别因次其韻
昔年両岸栁逢春正依依扁舟轉河曲風光隨處宜彈
指嵗云何秋風橘柚埀折腰得斗粟未救臣朔飢儒宫
一何有惜哉壯觀隳采采池中芹亂葑迷漣漪蕭條住
槐市庭空蔓草滋丹艧墮煨燼草木含瘡痍永懷千古
人雜佩思報之我乃但便腹未免兒軰嗤斯辰况多艱
毎懷廢晨炊疇昔請長纓唾手平龜兹西畧收咸京北
伐空鮮卑坐令王室尊國風無黍離力微不辨此千愁
鎻修眉承惠謝微官一室投荒陂吴山險可攀吴水清
可窺勝概苦邀予投紱今去遲王孫定偉器尺璧無纎
疵枯棊屢賈勇佳篇仍致師一日不㑹面悠悠勤我思
大軸挿牙籖細字攻毛錐朝廷羅羣公如君滄海遺勿
學貧賤交自比山林姿誓將友麋鹿終焉寄鋤犁况君
秀眉宇異世元紫芝新詩落我前醉眼眩珠璣言多意
無他戀戀新相知男兒各行役盍簮寜無時期君在嵗
寒素心無自違君看千年栢豈憚霜雪欺慎勿倚市門
美貨當自怡懷璧忌暗投按劒古所悲吴門三年淹冲
天在一飛征塗加餐飯秋晚多寒暉求仙豈浪語𣺌茫
那可期行行快著鞭獻納黄金扉勿作兒女别淚下如
綆縻我方戒多語念念知昨非恨無錦繡段酬君黄絹
辭
　　　七月二十日過王村幾到岸遇和中襲明舟囬
　　　相拉宿扵陳氏庵中蚊甚盛逹旦不能寢
畏暑肩暫息初凉戒我行王村去城市㨗㠶片時程到
岸纔咫尺兩君笑相迎回棹不自由劇談底裏傾却泊
紅蓮渚支笻叩禅扄闤闠未有此一見心眼清日暮山
蕭然風來竹有聲危亭仍解衣坐久太清生擕枕共席
地醉言強作醒蚊聲喧不寐談餘已牕明他鄉各蓬轉
易散難合并共居雖一溪相望南北城勝處偶同踐輕
去寜無情慇懃拂素壁留詩當題名
　　　奉和陳徳召遊惠山見寄三十韻
飛埃喜汚人餘事忌掛眼酒浪綠可親山光翠相挽折
腰素非願被面有餘赧從来萬事空此去百念滿恰憶
兹山逰判作經年款駕言隨所如歌笑為君莞洗耳聽
潺湲緩歩踏􁠬嵼褰裳跨風磴捫蘿度雲棧禾黍豈離
離棗下初纂纂川原供遐矚筍蕨中去莧桃李傾城姿
松杉萬金産雪浪逗氷泉乳花浮玉盌相望一牛鳴不
憚四牡痯層閣神所宅敗簷我將館心求千佛印手罷
七年板勝槩何時無羈懷自悲澘小院昔徜徉東風未
暄暖夜語聨僧榻晨炊共華饌羊腸一分襟鴈背幾折
簡扵今懷舉桉過公倦開琖早知玉樹摧不如春思短
塵容久難贖樂事貧益罕佳篇分錦繡和氣囬絃管差
肩招隱些下視廣陵散指蹤去路迷加鞭客情懶誅茅
行可卜鼓棹過幾返避喧諧良圖結隣得佳伴萍蓬豈
願餘斗筲未須算荒凉石逕深蹭蹬雲色晚歸鞅那得
遲霜鬢侵韋誕(與徳召諸公遊惠山今五年矣死生離/合何事不有吾徳輝亦不意永辭泉下)
(今日讀徳召新句悵然久之又念離索之餘/賡唱遂絶勉强和呈迫扵韻險不能工也)
　　　祝子權以詩見招勉繼其韻
總角嗜學問扵心期可收嵗月如逝水倐忽二十秋紛
紛何所得俗士難與謀夫子四海士不數韓荆州摳衣
一嘗㑹頗輕萬户侯祝子晚傾盖緩急仍同舟偉哉廊
廟器價髙自難酬相從半周星㑹别嗟何稠班荆此話
舊落落志益修嗟我聞道晚僅脱兒女憂一斑幸時窺
稍知辨薰蕕執經濫同席得子真良儔安得身為雲相
陪汗漫㳺茫茫水東注百川皆亂流駑駘飽束芻市者
常易售借問諸夫子為功忌中休此語期同踐此外復
何求
　　　送周元特侍郎守宣城
西風迎公來東風送公去尚欲留朱轓公行不可住無
酒對公傾有懷為公賦夫子文武資亦復廊廟具剛方
仰術業坦夷見襟度青衫試州縣機鋒㣲已露吾意有
不可萬夫挽不顧翺翔諸公間籍甚當時譽峩冠上烏
臺直諫汲長孺風雲千載合冕旒一言寤凛凛議論餘
可使淮南懼天威瞻咫尺政塗去跬歩興逸頓言歸解
佩苕溪路湖山聊寄懷詩書尚温故中外豈不殊進退
自餘裕宣城唇齒邦望公來何暮我飢我顰呻公飯公
覆護舉首望旌㦸指期詠襦袴平生觸邪手不難鋤弊
蠧雙溪疊嶂間按堵百無慮坐席豈容温當饋意久注
獻納念伏蒲謀謨懷借箸行矣股肱良歸作腹心助要
觀今周公聲名三吐哺便當侣䕫龍何止冠鵷鷺自念
接門墻連嵗忘羇寓鷁首明當飛驥尾何由附幾日復
升堂青天披宿霧過鴈與來魚猶當奉尺素西去無多
程不誦陽關句
　　　和何樞宻題楚頌亭韻
山林與鐘鼎各了一世緣千年眉山翁生氣猶凛然菟
裘視陽羡賣劒將老焉此志空泉扄禾黍荒故園尚餘
種橘帖㑹有異世賢西清廣川公文翰鬱雙全新篇來
西樞句句清可絃廊廟須公歸寜容一壑専九重最深
眷毎轉從諫圜絶唱今寡和惜哉坡已仙回視楚臣些
並馳爭孰先况復黄絹碑光耀荆溪邉此亭㑹不磨名
與兩公傳幾株羅瀟湘便覺饒風烟不比濯錦江榿木
須三年行矣凉飈起霜滿千崖巔香霧噴四坐滿引杯
埀蓮
　　　同祝子權遊虎邱
出門迎朝暾入門餞夕陽豈願從吾駟聲名跨楚梁明
日聊與君褰裳陟危岡方舟轉河曲薰風度㣲凉細㸔
槐栁暗稍覺薝蔔香天髙散霞綺雲淨呈天光梵宫占
地勝古木參天長禽鳥亦自得鳴呼聲激昻緩歩信擕
笻清流足飛觴乃知聲利役脱去非無方所憐雄麗地
千年隴樹荒石頑尚莓苔劒逝寜光芒自今一瞬息江
山幾興亡我衰漸落寞樂極淚淋浪寄謝同心人無驚
鬢毛黄
　　　志師自通州訪我扵儀真因擕之至長蘆留語
　　　數日及其歸也作詩以送之
通州瞿曇師多扵雁鶩行吾常愛志僧謂之一鳯凰不
見十五載訪我大江傍留之固未遣載以荆州航相從
三日遊山晚松風長爾我豈其夢嗒然堯桀忘凌晨洗
一鉢束衣還故鄉為子植梧桐何時復來翔
　　　舟過仁王寺因口占一首
平野緑逺近晴山翠縱横西風今日凉天意濟此行居
士十日病快意身已輕逢寺聊少憩山僧苦相迎豈為
餘事來泉石鍾吾情風生本何意松篁得之清向來城
市口無此笙竽聲坐久百念歇一雨秋意生所恨二三
子無懐可同傾少日戒客氣四十猶未平一事一錯誤
百年幾折肱不如謝公等窮山掩柴扄
　　　鄭漕生辰代幾先作
至公無轍跡萬變歸諸正誰云學則然要在成以性我
公鍾間氣異禀剛且勁一毫不容私心境自澄映超然
是非表燭物眼常浄還將溟渤量一了百川競由來仁
者夀兹理天所命欲知椿齡永視此寛平政桂華弄小
春晚香適再盛年年幾望月影泛盃中聖尚書心如水
逺裔有餘慶(鄭相/也)何以繼清風家聲南北鄭
　　　戲李彦平李徳卲
人生貴適意自苦良亦癡百年同夢幻富貴安所施我
生世縁薄疲弱不可支紛華豈不佳自覺心已辭歸來
時自笑撫手長嗟咨人生行樂耳勲業知何時兩李近
豪放髙懐不少卑謫仙已云殁流風宛在兹平子韻絶
俗豪逸真吾師萬事一粲然不復論成虧邵公蘖菴下
操心常苦危易象魯春秋憂樂常相隨端居談利害羌
夷可鞭笞近亦能稍稍笑語隨兒嬉平居如二子廊廟
真所宜人豈不自省何必求蓍龜漫遊恐未免慎勿差
毫釐世事足反覆紛紛盡如斯錯固不足道誼也亦為
之請復銘座右政可為吾規前言戲之耳未來容可追
　　七言古詩
　　　元宵微雨十六夜雨止見月
燈火千門競是日出户黄昏雲抹漆夜光乗闇何處投
冷淡行人悵如失明朝風清天動色雲隂初若龜兆坼
須臾白盤升天東相如歸來更全璧
　　　舟行用前韻懷祝子權
楊枝巧作腰支弱不分小桃紅入萼風光向人但嫵媚
客子那知行路惡短篷蕩漾晴波裏取次茶深酒薄薄
所思故人殊未來悲風為我生絶壑塵沙隔年不相見
結鄰空記他時約相㸔一字不寄將剰有新知豈云樂
眼前俗士敗意耳憶君嵗嵗空牢落炯炯眉目端可思
月照西廊暮雲廓
　　　建昌守楊吉老得居湖州山間作亭扵上名曰
　　　弁輝為長句以記之
白首苕溪幾我鄉青眼弁山如故友誅茅晚嵗合巖棲
漂梗一生嗟浪走往往每來毎太息去去一歩一回首
簷楹之雄誰氏室基堂宜為後人有榮華謬作長久計
蕩盈要以仁誼守室空無人人不問天固遺公公信否
輪奐雅宜鳯池人權輿本自鳯池手付之勲閥可無憾
㑹與令名俱不朽雅懷卜鄰非卜居囂塵可暫不可乆
新亭嶻􁄚城之巔佳致回環天所就與山似有他年約
相嚮毎為長者夀碧鮮蒼潤被草木煖翠晴光排戸牖
時復一觴澆磊磈下視羣峯皆培塿乃知韞玉山有輝
更覺㸔山公不負向來曽試西垣䇿只今聊綰南豐綬
胷中水鑑極涇渭筆下瑰辭粲瓊玖傾盖視我平生交
曳裾陪公衆客後喜見成都宅一區恨無負郭田數畆
去住還當慚二老窮獨已復成一叟門前剥啄非他人
我來問字不載酒
　　　陳行之得之因震澤舊居闢小閣面列洞庭山
　　　客有名以尊經者江都仲某為長句以紀之
洞庭之野排千巖陳子巻簾非愛山震澤之流清沒底
陳子凭欄不觀水傑閣横空一事無終年傳習唯父書
迺翁平時束五傳絶人偉論驚諸儒至寳不受乆埋沒
近者私記刋吴都搢紳駢肩快先睹一言價重百車渠
正派源流要有自二難秀發名家駒少小辛勤門户計
皇天有知子不孤扵今三十五經立亹亹雄辯來起予
不但家法傳羣紀經學當與心法俱溪山相對無浪語
寳此一編時巻舒自憐早嵗已漂泊迺翁邀我來僧廬
扵今壎箎弦誦地當時從容談笑餘契闊死生三十載
萍浮蓬轉常﨑嶇子能箕裘萬事足其他得䘮争錙銖
凛凛清氛端可想神逰髣髴歸來歟
　　　避暑報恩觀
萬家九陌車塵中丹甍碧瓦真人宫回廊小院畧具體
清風爽氣無能同殿簷宻有杉松護炎蒸縱酷來無從
偶因謁客凌晨入歸逕往往侵昏鐘道人坐穏知樂否
我生半世猶飄蓬茅簷與此異寒暑分毫不透東南風
　　　外舅莊子尚生辰
荆溪之山環千峯摩空巉絶相争雄與公萬仭俱壁立
祇有爽氣蟠胷中荆溪之流碧滿野寒光秀色兼天㵼
與公雅量相對清更覺波瀾來筆下髙門懸弧此日生
少年揮毫敵兩京當時紫宸初射䇿玉色臨軒知姓名
一旦横經向儒苑鳯掖鑾坡去非逺如今髙臥尚琳宫
主父嚴徐見何晚向來皂盖先一州龔黄已往無此流
旰食我皇收士急未容獨樂林泉幽華堂宴笑春風裏
水緑山青助公喜三槐功就却歸來夀如此山如此水
　　　代人上師垣生辰三首
玉帯金魚衮繡光維垣一旦侍君王埀紳廟堂調玉燭
能使天公時雨暘疇昔干戈嵗屢歉扵今萬室盈倉箱
天心人意若相語問公何以廻穹蒼天惡人心二三徳
公惟一徳妙贊襄夜半熟視璿霄象紫㣲列宿相熒煌
甘露醴泉不足瑞但欲嵗嵗占農祥物阜人嬉了無事
斯民擊壤君埀裳時時公亦憩傑閣萬物欣欣春晝長
當時尹躬似今日但欠昭囬雲漢章
天寒嵗律今峥嶸御街鐘鼓天初明近臣日報君顔喜
問寢慈寜聖主情萬年洩洩融融樂此事無與凢公卿
父老問某何臻此天子用孝公用誠向來瞻雲一萬里
鴈書不到江南城初决和戎盖公䇿來歸騶馭人歡迎
九重日奉天下養禁苑蟠桃春自生當時若用他人説
至今未見風塵清前代功臣豈不有未有髣髴公勲名
封人考叔陋籌䇿區區但捨君之羮
化工作意辦春來斗柄明朝後日回東風先到江南岸
江山濯濯無塵埃靈光葱葱隨處有夜半兩兩明三台
天遣異人為時出要作霖雨澤九垓明堂藉此一柱壯
他山之木皆凡材如今國勢盤泰華向來天歩屯雲雷
嵗嵗年年競是日人人争欲持夀杯天知調羮付公手
江梅不為他人開長生唯在一清淨别無方丈并蓬萊
　　　沈正卿得男以詩慶之
迺翁壁立千仭餘迺翁摛章錦不如英風雅韻來無盡
川媚還復生明珠華堂寜無侍巾櫛娉婷試問誰家姝
嬋娟深鎻人不見忽驚清曉懸門弧聞是髙秋生驥子
充閭喜氣相縈紆大父大母顧之笑迺翁再拜為親娱
公家餘慶得英物渥洼自有名家駒摩頂尚記前生誤
墮地舉手一笑俱夙習如斯定夙寤少小便應傳父書
公卿衮衮自今始行矣家慶端可圖佳辰清樽來賔友
母愛子抱集坐隅臭味芝蘭席上客為公贊喜容歌呼
我衰我倦毋多酌老矣醉倒須人扶留取明年㑹湯餅
要㸔徐卿第二雛
　　五言律詩
　　　詠竹
自結髙人伴雅無俗士縁驅之傍城市勁節非所便未
論傲霜雪試欲藏風煙願留舊青眼嵗晚相周旋
　　　遊靈巖詩
古寺青楓外平湖暮靄西亂花經雨薄冷蝶趂人低俯
檻留連語聽禽自在啼風光兼客恨樽榼故須擕
移舟晨鼓鬧泊渚暮鴉盤夾岸栁渾暗横軒梅半殘最
憐春日薄猶動客衣寒樓外西風急雲湖㸔湧瀾
　　　舟行再用前韻
一棹苕溪去千門榆火新老來猶是客病起怯逢春儒
館妙人物吟毫泣鬼神平生經濟業勉矣正逢辰
行藏那用卜皺面不重紅又作都城别長懷國士風折
巾從有道斗酒對無功一夢何時續南窓笑語中
　　　覺華山居三首
竟日人聲斷空山一二家猶憐中夜雨不礙曉來花健
飯蔬如肉衝寒酒當茶飛潛各有性貧樂付天涯
舊雨無人到非緣今不來蔬盤春後足經巻粥前開燕
語緣人去禽聲逐夢回勤披頻得句隨量日持杯
倐起郊扉念亟回朝市轅君恩如父母山逈亦乾坤援
筆醉醒語擕笻前後村是非襟度外客至總休論
　　　嵗晩泊姑蘇用吕居仁舍人韻二首寄孟信安
斷岸留孤棹層臺聳近城鴈傳他邑信鷗背去年盟幾
片雪多思一枝梅有情何人在樓上吹笛暮寒生
睡穏窻遲曉愁多鬢易秋秪堪浮小艇不擬上西樓無
盡江山景須陪杖屨㳺一區何日辦孰為我公留
　　　泰興道本上人少時頗留意詩律已而徧歴諸
　　　方卒無終嵗之寜今埀五十矣自淮鄉過余扵
　　　吴興翌日來辭曰道本欲自越趨天童或自温
　　　趨江心問道扵覺了二士(覺為横智/了為真歇)願聞一言
　　　為書五字詩以送之
芒鞋亦良苦歧路不曽休句律可青眼宗風已白頭舌
端頻自味心外更何求欲寄明年信温州定越州
　　　韓侍郎
帯礪元勲後熊羆吉夢初祥煙輝户牖喜色動門閭丙
魏功行致韋平慶有餘願言椿算逺二十考中書
社稷中興際朝廷憶老成我公傳祖烈美譽冠時評相
業光三世官聨且貳卿宸心方眷倚行慶秉鈞衡
　　　送致政節推朱子發歸無錫二首
白髮倦塲屋一官初自娱幡然掛章紱遽作卧江湖耆
舊添佳傳都門續故圖㑹當埀不朽名與惠山俱
雞栖朱伯厚來葉尚多賢吏案儘紛若心田正坦然林
泉誰共樂衣鉢子能傳㑹有蒲輪到朝煙夕靄邉
　　　送泉州周尚書
閭里推耆徳門庭只故居綺羅看富室丹碧衒新廬潤
屋寳非璧滿車家有書功名宜嵗晩帯玉綴金魚
常若侍君側寜論去幾程政須懐宿望寜得殿名城執
手欲何語䛕公恐不情斯民艱食甚第一勸春耕
得譽今銓筦飛聲自諫垣久知䝉帝可不敢䘮吾存切
切道涂喜勤勤指顧言我公今氣貎猶是舊攀轅
别公今夜月恰可一庭方勇往先過建徐行不到漳同
時三郡樂指日四時康勝地豈云逺吾當騑乘黄
身外從紛若胷中固卓然險夷唯故歩舒巻只遺編錦
繡文千段珠璣詩幾聨我公今愈健筆力敵中年
　　　送張持國省幹歸山隂三首
臭味張公子生涯類我貧又為兩鄉夢㸔即一朝紳洗
眼千巖秀抽身肥馬塵他年乘夜雪從子剡溪濵
稠衆相從地無言意已傾余方厭藜藿子肯扣柴荆短
棹起歸暮長亭如别情回頭聽羌管拍拍喚愁生
埋輪賢使者重席老先生一别遽多嵗相望無幾程到
家乘暇日為我話深情欲冩相思語昬花字不成
　　　送劉大諫赴漳州四首兼寄建州太守趙左司
海内聲名滿溪頭且寓居曽來非俗客亦愛是吾廬逺
道勤為問平時懶作書郡樓閒極目細㸔北來魚
南國踰千里西風幾十程凌寒初引道投老試専城貧
賤荷公意分擕如此情書來何處問南浦寄深耕
胄甲漢中壘聲髙昔諫垣幾年清議在萬事此心存臨
遣再三意褒嘉數十言疾驅公未可半路趣回轅
安穏甌閩路介居天一方雙旌誰出守八郡莫如漳日
月中天近風霜去路長相知惟白首端冕拜清光
　　　代人上叔母張氏生辰三首
雲漢良辰近秋風一葉初祥光連户牖喜色動門閭蘋
藻儀無間芝蘭慶有餘仁人宜上夀不必問瀛居
仙閥流芳逺吾門襲慶長萱堂今夀考樞府昔輝光玉
樹諸郎秀金花寵命昌欲知椿算久辟榖有家方
憶昔觀光際温顔獲屢親奨提煩叔父駑蹇負前人幸
㑹逢今日飄颻愧此身捧觴陪子姪深覺仲容貧
欽定四庫全書
　浮山集巻二　　　　　　　宋　仲并　撰
　　七言律詩
　　　花前有感兼呈崔相公劉郎中
落花如雪鬢如霜醉把花看益自傷少日爲名多檢束
長年無興可顛狂四時輪轉春常少百刻支分夜苦長
何事同生壬子嵗老于崔丈及劉郎(余與崔劉年/同獨早衰白)
　　　日暮繫舟
新晴不受短篷遮繫纜持觴一太嗟柳岸蕭條難駐客
茅簷安穏不如家百年有幾欲華髮今日無多已暮鴉
五世鄉關澤未斬欲歸心折雁行斜
　　　中秋不見月
照人明月故應圓露冷風清八月天且看驚鸞呈妙舞
却愁落雁怯虚弦裙裾老去真聊爾色笑公當一粲然
小院不妨今夜雨人間那有兩嬋娟
　　　四老堂詩(并序/)
　　　　伏承宫使參政大資先生暫兹均逸從容里
　　　　閭築圃疏池曾未幾日佳花美竹行列相映
　　　　如舊封殖堂曰四老與侍郎郎中提幹朝夕
　　　　嘯詠燕息其上門下士有賦詩以獻者某不
　　　　得以淺陋爲辭謹課成七字四韻律詩二章
　　　　上呈
好上清班冠紫宸抽身便作最閒身疎梅茂竹幾多目
曲檻方池隨處春兩兩脊令聽自好重重華萼見長新
靈椿一樹婆娑甚穏覆家庭四老人(郡侯頃嵗嘗取竇/氏靈椿一樹老丹)
(桂五枝芳之句榜/公里門曰椿桂云)
便勝從來三㦸門良金如友玉如昆天邊鴻雁空千里
堂上壎箎共一樽自昔披榛扶社稷幾人衣錦向邱園
商山曾爲留侯起來作侯家異世孫
　　　題趙有翼叢桂小山
剩引桂枝叢小山鶩行姑去自餘閒人懷崑玉未當價
花與萊衣相映斑佳樹非烟曉葱鬱幽泉不雨夜潺湲
頓移巖壑山陰道競秀爭流一席間
　　　題吳氏曠逺亭
髙人心跡喜雙清曠逺幽亭誰與名簷外落花仍落絮
坐中傾國與傾城松聲傳壑風初急帆影飄空浪未平
不盡樽中今日醉匆匆輕去得無情
　　　後數年登曠逺亭用前韻再賦
坐客一時人物換此山海内舊知名華筵爲我歌金縷
深院有人來石城酒浪滿浮春浪碧眉峯淺畫晩峯平
日斜柂轉各回首松竹遶溪知此情
　　　和馬丈遊劉園
槐柳參差覆地陰薫風院落日沉沉酒餘不覺愁何在
花底直疑春可尋江水無情猶北渡淮岑相對漫南音
憑髙最動歸與念卧聽疎蟬出晩林
　　　李彦平寄題靜海吏隠堂二詩甚佳因賦一篇
黄綢被底衙聲罷永日庭閒訟不譁案上琴書延好客
江頭風月雜漁家尚看葉令餘波在正索騷人秀句誇
聞道芙蕖紅萬朶遥知不減浣溪花(少陵詩云浣花溪/裏花應笑肯信吾)
(兼吏/隠名)
　　　題李徳邵蘖庵
綺繻不復尚驕奢經始莵裘謝物華户外韋衣真隠者
屛間孔雀尚豪家幾年汗簡編檮杌晩嵗薰爐負辟邪
誰謂吾廬還有幸卜鄰歸路不相賒
懷抱如公政自嘉衡門那復念京華壯年底事已將老
作戲逢場新有家此去車書應萬里似聞廊廟屛羣邪
時平尤賴安戎策未合幽棲去國賒
　　　再呈徳邵
草草茅簷儉異奢坐觀物態盡空華放懷近欲輕千户
排難何當念兩家壯嵗我今成傳癖清時君勿病官邪
他年政恐從名宦回首莵裘恨太賒
　　　祝子權見寄時欲卜居合溪飛雲寺
環堤風漲雨溪深半嶺雲飛一院陰三徑定回俗士駕
百年今見故人心時危天地烽塵滿嵗晩江湖客病侵
他日青雲各回首向來黄閤子知音
　　　李孝叔趙有翼趙存中黄子登沈正卿曾同季
　　　有觀梅道塲之約僕偶過西山不得陪六客之
　　　末歸讀衆作因繼韻
公皆車馬城南去我向西郊漾小舟人事好乖各回首
吾年如此喜乘流金蘭六客稀時見珠玉一篇無句酬
却數竹林猶少在不妨著我伯倫劉(人嘗戲不能飲者/曰爾爲劉伶乎余)
(飲少輒醉/聊自戲也)
　　　和沈正卿諸公西湖賞梅
一笑相逢水一涯近簷猶記舊相知似矜冰玉非凡骨
終倚雪霜開好枝新緑成陰無幾日微酸著子亦同時
諸公忍袖和羮手空賦西湖處士詩
　　　和耿時舉梅雪二首
百花看盡不如梅故作凌寒殿後開照水憐生勻粉處
隔簾抵死透香來未令寄隴音塵斷能覔巡簷句法回
羞殺漫山桃李樹枉教春力費鐫裁
㸃酥嬌面試初芳琢句真須琢玉郎聊與一枝論雅素
未須千葉間輕黄斜簮髻畔隨人好滿覆樽前借客香
誰引角聲人未寢落梅聲裡看晨粧
　　　舟過吳江謁臞庵翁少留爲賦二詩
住家却學浮家様横截江湖疊浪中漫說三髙無起日
孰知千古可同風長林䝉霧行平逺層榭攀雲語半空
隄上繫舟何限意匆匆著句未全工
明明窻色極知晩(一作鳥聲驚/夢極知晩)隔岸喧闐祗掩關上下
亭臺烟雨外參差花竹水雲間從多莫剪東南柳勝絶
新增西北山客路十年辛苦裡也容一日及公閒
　　　陪王樞密飯坐間示新詩因次其韻
相業兵韜材總堪君王喜與阿戎談樞機旋轉斗垂北
殿閣邃清風自南主聖端如乾用九公歸當待漢登三
史家莫比唐房杜大似商宗舊學甘
　　　用前韻别寄耿時舉二首
樹猶如此我何堪賴有隨齋可劇談少日聲稱滿中外
幾年詞采秀東南詩壇欲借背城一材館均䝉吐哺三
每見匆匆又分去與公交淡不須甘
方兄於我一無堪閉户休休口不談憶昔茅簷差傍北
望公花塢恰平南髙歌頻舉巨觥一佳唱如聞小雅三
投分素深貧酷似相期同苦亦同甘
　　　沈國録席上用趙監丞韻
晩來無計障風饕美酒十千價未髙成敗兩奩供夜戰
醉醒一斗付春醪流杯指日重修禊琢句如公可命騷
多謝故人樂賓客清歡十倍勝綈袍
杯觴盡醉老仍饕似覺胡床步步髙深院清香非柏子
公家重醖勝松醪不須捧斚歌吳曲看即揮毫繼楚騷
未盡餘春早歸去談經當復慰青袍
　　　翌日早起再用昨夕韻呈二丈
柳州老去腹寧饕但喜衡陽紙價髙乍暖風光如撲絮
相歡人意似投醪家留溪上久漂泊信斷淮南非驛騷
風浴舞雩那可緩春衣替盡禦寒袍
　　　對雪用曾丈韻呈徐丈
鶴氅偏宜鶴髮翁戲挼笻杖與兒同梅梢弄影半窻玉
柳徑吹綿三月風擁户且眠牕未晚泛舟何向水如空
陽春便逐新詩到不待葭灰落嶰筒
　　　再用前韻答徐聖可
迺翁儒學似文翁韻句天然無異同社稷堂堂推故相
家庭挺挺見遺風詞塲已擅千軍敵詩律仍驚萬馬空
願報瓊瑶無好語朝來渾欲達空筒
公方緑髮我成翁猶喜芝蘭臭味同雅奏黄鍾仍大呂
曠懷明月與清風共髙卞璧連城價肯使衡茅四壁空
所望苕溪分一曲郵籖日日遡歸筒
　　　繼韻耿時舉寄示往嵗梅雪
舊詩新讀更精神雪裡招回未到春俗眼驟驚銀可粉
天心忍用玉如塵漫空柳絮千家到轉眼梅花一夜新
物象區區勞比擬申嚴詩令負前人
　　　懷沈文伯
春服初成屬暮春舞雩那似霅溪濱遶溪簫鼓誰家子
並塞風烟吾故人好去定無爲客恨臨分猶復念予貧
驅車躍馬平安否雁斷無因消息真
　　　鄭倅徳興平江官滿有詩見寄次韻以叙老懷
　　　惜别之意
不奈飛埃㸃素衣驚霜鬚鬢落全稀隔簾初聽黄鸝語
舉醆那催畫鷁歸就使淵明頻日醉能爭伯玉幾年非
持竿欲老長城去分我臨流半坐磯
　　　劉乾耀紹原昔同里巷以貧見過愧無以副其
　　　意輙成四韻爲别
舊時阡陌荆榛底十載縱横豺虎羣絳帳並遊那更得
烏衣羣從斷相聞尚傳是是非非語翻坐奇奇怪怪文
諛墓平生吾豈敢了無一物夀劉君
　　　歸自江陰寄蔣知郡汪簽判
維舟江口未棲鴉急趁飛觴一笑譁旋喜使君傾皂葢
儘從醉客墮烏紗髙城不記人分袂短棹空隨月到家
尚欲趨陪連夜飲東籬容有後開花
　　　和孟嶠之諸公遊虎邱一首
憑髙休惜舉觴頻聊結華嚴數面親笻杖止堪扶倦客
蒲團仍得憩閒身雪霜侵鬢叵禁老梅柳迎人俱欲春
後日重來應更好南山排立畫簷新(虎邱欲製一堂席/南山之勝久之未)
(就近與任丈到試舉此/話任丈深肯之故云)
　　　用前韻奉寄孟嶠之
剩喜今年琢句頻仍聞燈火夜相親懸知聳壑昻霄日
不負腰金拖玉身攻苦詩書如白屋加鞭辭藻正青春
古來孟氏好兄弟餘韻未忘今轉新
　　　再用前韻呈陳得之諸公
勲業毋庸攬鏡頻空餘白髮向人親未論骨相無三甲
細數年華有六身泉石相看應笑我萍蓬不定幾經春
尚須勇往趁晴日竹外疎梅應斬新
　　　呈彦平
詩人老去倍傷秋我亦秋來尚黒頭世事可憐催晩景
皇天未許減羇愁不堪敗菊愁彭澤又見寒雲餞蓐收
旋解鸘裘沽一醉紛紛談話任封侯
　　　用汪彦章内翰諸公韻二首呈信安
勲業皋䕫前後身門從羅雀厭蹄輪旌麾亟解江城守
邱壑苦留廊廟人禪觀起侵千嶂曉篇章分與萬家春
要將姓字誇今古史筆何人似獲麟
王門一嵗幾經過客裏承顔未厭多詩巻心胷傾錦繡
珍庖盤釜薦麟駝自慚淮海可憐客毎費江湖無盡波
玉樹芝蘭爲公喜庭空千丈影婆娑
　　　用方叔韻寄蘖庵老人
三徑蕭然欲就荒已將身世兩兼忘紛紜勿用論榮辱
出處真須自弛張憶昔少年親翰墨與公長日付盃觴
如今事事俱無用學道徒能笑子房
　　　和臧陸二祕書
年來疎見驚人句入手遽回如許春幾日異科收異士
百年吾道付吾人執鞭少也嘗求富擊柝老來非爲貧
寄語子雲當自貴儒風元不繫周秦
　　　送鄭公老少卿赴吉州三首
千里能來兩鄭公百年英烈尚遺風(少卿先世/嘗守是邦)笙歌少
讓他時勝犴獄應從到日空畫㦸行程春色裏郵亭離
恨雨聲中不辭逺爲宗風去一瓣香縁六一翁
靜掩巖扉定幾年蘭陵謡誦似新傳(少卿十年前/嘗守毘陵)文如
此老仍千騎恩與州人作二天一室蕭然餘棐几平生
用處只蒲鞭琵琶休抹三千指公到家家自管絃
不記江城分袂初幾年東北望門閭寒温一紙無非便
憂病千端自作疎莫忘折梅尋勝事懸知視草報初除
及兹郡舍多閒日早著山中未了書
　　　送髙提幹暫過行在詩
老兼貧病怯離羣細雨郵亭曉送君俗韻有誰歌白雪
髙標真合致青雲官居盡日勤篇翰相業平時飽見聞
早晚薫風生茂苑肯來樽酒細論文
　　　再和髙提幹見寄
昻昻猶想立雞羣三夜寒窻疊夢君人物芝蘭晉王謝
篇章黼黻漢卿雲飄蓬賤跡誰能記推轂髙風今創聞
不敢馳書丞相府何當收拾與斯文
　　　送平江守蔣宣卿奉祠歸宜興(蔣氏之居堂曰/景坡亭曰天逺)
二年環堵賴餘波相和兒童襦袴歌還復攀轅逢此日
敢忘推轂意如何十行行矣重徵霸三徑歸歟暫景坡
旦晩陪公畫橋路共看天逺夕陽多
　　　送智道者
胷中歴歴幾山川竹杖芒鞋四十年赤手旋爲新活計
白頭猶作舊因縁如如妙境無多事了了真心不礙禪
安坐髙峯重㸃檢未須枕石伴雲眠
　　　次韻答友人四首
頗憶髙人相與閒扁舟誰與趣公還杯行欵乃歌聲底
客坐參差帆影間多病扶擕新几杖平生契好舊湖山
未容月轉各分手醉語狂吟下碧灣
久矣忘情豈用閒已看要起示無還自懷白髮蒼顔客
不墮黄花翠竹間顧我分為方外友如公合上道家山
暇時及此頻相過城北城南潯幾灣
晚矣吾身未乞閒如公尺一合徵還髙標迥立風塵表
秀句喧傳宇宙間誰和陽春仍白雪我知流水與髙山
歸歟已熟他時路直北龍溪一二灣
百年未見一人閒曾是興嗟唐已還遺躅有誰髙往古
清風元自振中間我慚官薄當投紱公比吾家已買山
待得有田歸已暮何當分我一滄灣
　　　上孟郡王生辰三首
霜餘晴日照堤沙早晚天墀下白麻有吏當筵歌湛露
須公滿斚泛流霞篇章况是萬人敵閥閲相仍百乘家
落帽何須定重九探先三日醉黄花
先門勲業畫圖中又見麒麟第一功吹帽龍山前日事
還珠合浦昔人風滿籯何有簡編足薦牘無心天地公
誰說維熊契占夢君王卜處本非熊
月挂微弦天未霜初筵遽作十分凉飽參平日安心法
自是長年却老方詔下龍墀思舊徳名標雁塔看諸郎
慇懃爲採瀼潭菊滿泛西風嵗嵗觴
　　　外舅莊子尚生辰
祥光昨夜擁冰輪南國初生瑞世人倚馬髙文追異代
憩棠餘愛在斯民吟毫剩借江山助詔墨行頒雨露新
要識漆園非浪語傳家重看八千春
家聲久矣冠淮東自喜升堂獲拜公每看雲烟生筆下
故應邱壑滿胷中祠公此日家山樂明府他時社稷功
早晩鋒車下吳㑹西來猶想及春風
兩州佳譽亞龔黄琳館歸來道益光凜凜松筠非俗韻
詵詵蘭玉見餘芳梅催寒萼春初破月滿冰輪夜未央
景物漸新人不老年年於此醉華觴
　　　平江太守生辰二首
畫㦸從來瑞靄浮頓回春意到南州占熊饋鯉呈祥日
拖玉腰金得志秋十載聲名天下最滿懷韜畧古人求
夀觴頻舉公休惜明日催歸侍邃旒
玉笋初辭鵷鷺羣一麾來此振餘芬三槐事業他年看
五袴歌謡隨處聞方丈可量閒日月泰階還赴舊風雲
年年東注松江緑渾欲朝來夀使君
　　　上樞密生辰
家住東南最上游一從束髮侍宸旒文兼鍾阜古今秀
慶與秦淮日夜流盛業行刋千琬琰餘威坐折萬貔貅
竚看拜後恩榮異槐鼎相聨魯與周
謗焰讒波豈易然功成方驗古無前十年險阻忠償國
萬口紛紜誠格天已遣烽消邊障火行看貫朽大農錢
如今聞道持盈業旦旦開陳黼扆邊
兒童猶解仰芬芳合綴韓門弟子行久矣飄蓬疎望履
幸哉擁篲即升堂䕫龍㑹合時千載鷗鷺留連天一方
遥願衮衣仍鶴髮年年今日侍君王
　　　胡樞密生辰
秋山淡墨寫千峯輝映門闌氣象中瑞靄亦知人意喜
華觴寧惜醉顔紅莊椿此去幾千嵗漢閣他時第一功
試問溪頭閒草木公來無日不春風
借箸從容漢子房平生書奏幾封囊少辭天上風雲㑹
便覺壺中嵗月長調鼎望公非一日草𤣥與我見諸郎
云何整頓乾坤手漫隔三年鵷鷺行
往嵗聲馳淮海濱曾歌紫綬照青春光華萬里古無輩
獻納三朝國有人剩約横山供勝事細憑芳醑夀斯辰
百年黄閤身猶健重看歸來一幅巾
　　　上平江李侍郎生辰
持槖朝端譽有光埀弧門左晝初長功名唾手囊中物
藥石關心肘後方公念承流當振廩人歌難老競持觴
夀筵一舉松江渌便趁追鋒侍帝旁
昔襦今袴雄藩守佩玉峩冠近侍臣十萬人家等䝉潤
三千風月政當仁仙姿照坐桃如許冷艷當簷梅一新
願比秦淮與鍾阜鬱葱佳氣自長春
　　　代人上師垣生辰
盛世還生瑞世人東風屈指嵗華新祥烟不斷千山曉
愛日無邊萬國春鳴玉珥貂扶紫極櫜弓偃革轉洪鈞
我民非敢私爲夀永作堂堂社稷臣
直把孤忠動帝聰平生房杜不言功冲霄鸞鳳謀謨合
遮道豺狼黨與空韜畧暇時談笑裏勲名他日畫圖中
中書未數汾陽考萬有千年似魯公
清風孤映紫宸班平立伊周伯仲間幾嵗苦心扶國步
今年喜色到天顔羽書已靜淮西報翟輅初從塞北還
式廓中原斷無事從容廊廟有餘閒
已聞鼙鼔靜邊陲初見絲綸寵帝師寰宇一新周禮樂
廣庭重用漢威儀江南江北無他事春後春前更此時
舉醆上公千嵗夀賡歌永贊舜無爲
日日衣冠金馬門有誰出力正乾坤來歸季子國人喜
終藉叔孫皇帝尊鳳沼真成逢旦暮龍樓今得問晨昏
欲知餘慶來何似帶礪山河永永存
冠豸英風傳至今于時早已望商霖掛帆鯨浪朝天日
借箸龍墀許國心帝渥洊頒廉陛逺邊聲初斷塞垣深
不須更誦烝民句處處兒童盡好音
不用天河洗甲兵只憑直道致昇平三王事業賢臣主
一代師儒難弟兄屢薄賦徭民鼓舞盡除氛翳國清明
休將前古論今日萬古無人敢抗衡
　　　廖成伯奉議生辰
曾聽尊前世綵歌喜聞烟袖舞婆娑(用中建堂名世綵/叔祖諫議有小詞)
(云綵衣長久五世/祥烟熏舞袖故云)名駒汗血得夷路老柏凌霜只舊柯
桃李盛時隨地有芝蘭生處近人多春風二月年年事
莫問靈椿嵗幾何
　　　提舉生辰
東井遥觀盾日升南風猶入舜絃鳴鵬程九萬豈終息
椿嵗八千方再榮平世功名期鳳鳥一時文采應長庚
浮𤓰沉李年年事稽首弧南一㸃明
　　　俞憲生辰代龎幾先作
北固樓前萬頃秋月明風定大江流從來此地多英傑
果有奇才副簡求秀氣一天開夜色威名千里駕潮頭
山川長在人難老應抱文章入相周
淮南持斧功成後甌粤乘軺喜暫臨使者英標衣蹙繡
近臣新渥帶横金三山氣入中秋好八郡香焚曉霧深
已爲黎元開夀域可無椿嵗慰人心
　　　白氏夫人生日二首
相門苖裔正詵詵長慶風流幾百春吉夢忽隨秋日曉
祥光常對月華新翰林大筆髙前古玉樹諸郎靄後塵
何假捧觴勤頌祝由來夀考屬仁人
斷機久已傳家訓采藻端然繼國風庭院爐烟春藹藹
門闌瑞氣曉葱葱遐齡願效三桃實拜夀何辭百盞空
自幸晩爲門下士餘波應許丐奇窮
　　　代同舍上黄相生辰三首
列宿東南夜有輝門弧此際誕英奇晏嬰儉徳人皆仰
召虎中興日可期名譽雅爲天下望孤忠自結聖君知
大椿㑹見千年算應許驚烏託一枝
籍甚聲華振九州龍名未許潁川優兩年鈇鉞扶黄屋
一品星躔尚黑頭烜赫朝班聨棣蕚張皇軍勢擁貔貅
自慚東閤叨甄録願向清時與國謀
五月天恩解網羅四方舉首願時和我公寰海甘霖望
今日門闌瑞氣多已幸羇窮䝉庇賴竚看談笑却干戈
汾陽二十中書考他日遥知數倍過
欽定四庫全書
　浮山集巻三　　　　　　　宋　仲并　撰
　　五言排律
　　　用孫仲益尚書韻二首呈孟信安
士仰韓門重身髙謝傳班文看輝北斗人望起東山絳
灌庸奴爾臯䕫伯仲間自天芝檢下指日衮衣還片語
鳴丹鳳羣争息左蠻時雖容下客勝處一窺斑
慷慨安周鼎從容却郢兵馳心子牟闕袖手闔閭城前
箸陳天陛先聲震敵營寰區望彌切樞筦寄非輕行有
絲綸詔寜終鷗鷺盟一舒經世䇿遐邇頌昇平
　　　鄭漕生辰
象緯祥光動門弧瑞氣盈小陽春在序幾望月偏明他
日三千牘清時九萬程名因使粤重功自備呉成偉量
溟波濶竒詞錦段呈褒揚看唾玉輕重倚提衡松栢真
難老芝蘭足後生筍班行趣召金帶已先横内史言何
美(謂鄭/當時)尚書心自清(謂鄭/崇)祗應南北相(謂鄭絪/鄭餘慶)重振舊
家聲
　　　唐大夫生辰
氣轉初寒候祥開既望辰應時来鸑鷟占夣獲麒麟盛
徳圭無玷髙才竹有筠胷襟藏巨壑人物妙洪鈞使者
光華逺朝廷寵數新鵬程九萬里椿幹八千春鼎鼐虚
前席風雲即要津黑頭紆衮繡天意在斯民
　　　陳漕生辰代楊文作
六管陽初復前宵月尚圓長庚俄夢李崧岳故興宣國
使新恩數忠臣夙眷偏節龍開逺目衣繡聳華年日月
聲名起風雷號令傳自應威動岳曾是力回天相國關
中粟尚書地上錢委藏淹府庫飛輓亂車船南獠元歸
地西方正拓邊定知新将飽尤頼我公賢赫赫蘭臺舊
飄飄鳳沼僊終焉還魏闕聊爾駐荆川曲學聮珠履非
才汙彩牋千秋期鶴夀萬里附鵬騫
　　　耿憲生辰
象緯祥光動門弧瑞氣纒秋来孤鶴健霜近古松堅鄰
境兵戈盡新恩雨露偏軺車猶問俗寳帶獨優賢投筆
男兒志封侯烈士年老成端可恃終冀勒燕然
　　五言絶句
　　　對竹
嶔岑何處峯来伴蕭踈竹悠然方丈間寄此千里目
　　　假山
峯間碧琅玕清風五月寒欲題無好語支枕巻簾看
　　七言絶句
　　　官滿趨朝留滯呉門即事書懐十首
十載錢塘雲漢間江聲夢裏聽潺湲他山縱染千尋碧
不似西湖一帶山
水邊梅栁倍精神總趁晴天作好春多謝東君惜花意
不教風雨廢芳辰
小樓嶻嶭亂山横獨倚朱欄度晩晴忽聽如簧語音好
祗縁髙處最宜鶯
枉費花工着意催漫山桃李總非材要令千古芬香在
能作和羔自有梅
花逕風来百様香捲簾春水緑池塘如今萬事銷磨盡
四巻楞伽味最長
春服何當詠舞雩鳳池今是魯真儒向令未解邊城戍
能對東風一笑無
錦帶呉鈎輕薄兒三三五五競花時太平樂事從誰得
費盡經綸爾不知
門外煙花看不厭東風故為客開簾如今樂極思疇昔
長是春深未解嚴
燕羽差池何處歸銜恩春傍主人飛定須借與一巢穏
十載飄零事事非
裁剪羣英荷化工閒中無計答春風自鋤花徑平如掌
要使荆榛一掃空
　　　平江守禱晴即應時近元夕矣寄呈五絶句
丹邱雨裏看春回宻霧濃雲撥不開恠底寒忩烘曉日
朱轓親禱梵宫来
投曉家家笑語聲夜来風促雨如傾都縁黙禱胷中久
一瓣香㷊喚得晴
梅經多雨玉飄零就有殘枝困未醒安得呉儂不歌舞
滿畦扶起麥青青
東風吹斷雨如繩一夜仍開曲沼氷便試元宵强半月
孰知天意欲催燈
安排燈火作鰲頭人樂公来再有秋轉雨作晴談笑事
他州誰得似吾州
　　　夜抵徳清縣偶題
溪山奪目壯哉縣風露侵肌老矣身斷岸横舟偏得月
小橋曵杖不逢人
　　　再過宜興舟中見芍藥數枝憶淮鄉此花之盛
　　　為之悵然輒成三絶
故眼相看未作踈平生風味是吾廬娉娉裊裊誰家子
浪説傾城總不如
少時暮暮復朝朝一水相望恨未消岸曲横舟試回首
隔簾斜立數妖嬈
却是溪頭消息真故園十載漫風塵如今不問黄樓子
淺白輕紅自可人(淮鄊芍藥號黄樓子/者最勝邦人重之)
　　　薄暮逰潘登仕園園有堂三間榜曰一枝盖湖
　　　公樞宻兩取莊周郄詵之語既以嘉潘亦以勉
　　　潘之二子因用其意各賦一絶
斜忩短屋傍殘暉宴坐蕭然老布衣枯淡生涯一枝足
世間驚鵲誤南飛
玉樹郎君兩白眉照人英爽自兒時迺翁可笑太多事
繞舍春風千萬枝
　　　蕪城
鶯歌燕語戱晴暉日暮行人緩緩歸十里蕪城春色晚
回頭往事已全非
　　　有客来從陽羡聞元績離家已月餘由崑山過
　　　臨安桐廬計今合歸矣元績當不惜迂路一訪
　　　僕於苕霅間也戯為一絶招之元績純孝人每
　　　在道念親殊切
風露侵人曷往哉白雲飛處棹徘徊平時識面盡經過
莫為茅簷偏不来
　　　感時
傷春那得易為情世味年来一一更馳馬彎弓今日事
儒冠深覺誤平生
忽傳羣盜下淮瀕又逐黄州韓使君却望長安在天上
愁看天際有孤雲
　　　晚坐和韻
急雪逢春易作晴窮閻猶復斷人行公家何在欲乗月
夜半扁舟不隔城
好月侵堦已十分太清不受一塵昏今宵定自梅花發
踈影横斜何處村
篇篇振玉妙玲瓏字字春風和氣中安得居家無一事
搜吟日日與君同
醉眼全醒病亦醒虚齋危坐聽無聲錦囊欲報清新句
自笑常談只老生
城東韓李城南趙欲往從之道阻長與(去/聲)我詩盟煩借
問角弓永好願無忘
　　　次韻病起二首
不妨佳句太頻頻還得愁中眼漸明好是維摩病初醒
又將口業起紛争
聞道車書未一家平時苦苦念京華新来忽得幽居味
竹屋茅簷政自嘉
　　　送閻少隠同其弟伯子宣子赴試淮南為一月
　　　之别某以病起不及餞送為三絶
二難晚出材無敵老將從来勇冠軍一月望公三㨗至
秋風不惜暫離羣
街頭日夜催槐黄去去歸帆如許忙我病公行欠巵酒
少遅飲至共傳觴
扛鼎㧞山誰長雄八千號數誇江東公家子弟又可用
要與父兄成大功
　　　題章伯深臞怪圖
竹户茅簷一逕斜清樽黄巻定生涯溪山勝處春長在
却放朱藤一半花
杖策山隈亦水濵閒中未害飽經綸何曾寂寞嵌巖裏
慣著風流廊廟人
　　　畫枯木
乞與空齋伴我閒風霜諳盡各蒼顔不妨黛色凌雲榦
蟠屈生綃尋尺間
　　　次韻耿薦可催菊三首
黄花應自惜離披欲放清香故故遅病客髙眠防不肯
賸裁好語報花知
銜杯采菊久尋醫白髪蒼顔漸可期凖擬新来强作意
又從愁裏過花時
年来花意亦難猜陶令東籬獨未開伴賦落英吾豈敢
狂言聊復為君催
　　　黄兵部生辰
中朝人物競推先富貴前塗看永年九萬里程飛正逺
八千春幹久彌堅
南國初持使節回斑衣仍把錦新裁大椿更向萱堂祝
長到春来共夀杯
蚤嵗蜚聲應宿郎至今雞舌尚含香未應駟馬誇流俗
只為慈親樂故鄊
地上泉流府庫充艱難天與嵗時豐他時若論關中漕
合數蕭何第一功
　　詩餘
　　　憶王孫(秋/閨)
庭梧葉宻未驚秋風雨瀟瀟特地愁愁緒如絲無盡頭
思悠悠悵望王孫空倚樓
　　　㸃絳脣(贈外/孫猷)
秀出羣兒栁眉濯濯春庭院不親歌扇弄筆勤書篆
翁已無能老退慙頳面欣同宴坐来喜見痛飲驚無算
　　　浣溪沙(春閨/即事)
淡蕩春光寒食天玉爐沉水裊殘煙夢回繡枕隠花鈿
　海燕未來人鬬草江梅初過栁生煙黄昏踈雨濕鞦
韆
　　　前調(示孟/氏女)
舉案家風未肯低清心端自秀深閨芝蘭玉樹寜馨兒
　蚤嵗女禪靈照女静中經巻手常携聲名要與斷機
齊
　　　又
雅稱詩人美孟都清新幽韻比来無新来學得繡工夫
　經巻但知從阿母醉来翁已要人扶尚能把盞勸屠
蘇
　　　前調(和李達/才韻)
説似當年老季倫君家雖富客常貧何曾一笑任吾真
　酒滿罷留天下士詞新空賦坐中春誰能絶筆更書
麟
　　　菩薩蠻(和趙有逸/坐上韻)
宛如姑射人氷雪知公不負佳風月莫放漏聲殘清風
生坐間　賞春心未足翦盡尊前燭此樂自難忘一觴
還一觴
　　　好事近(宴客七首時留平江/俾侍兒歌以侑觴)
二陸起雲間千載風流人物未似一門三鳳向層霄聨
翼　貞元朝士苦無多公今未華髪重向紫宸朝路立
鵷鸞前列(右朱/㕘議)
今古滿胷中韜畧一時人傑髙臥谿山好處遅十年齋
鉞　朱轓休傍武陵溪梅花記曾别蚤晚殿前歸侍總
周廬千列(右劉/鼎州)
淮上五分符名在圖書東壁坐對書成多暇寫青箱千
帙　一杯先為祝東風丹詔来朝夕何處稱公揮翰定
北扉西掖(右鄭/直閣)
閥閲盛中州冠冕共推華族耐久松筠交契更襟懐金
玉　諸儒皆自愧盧前小試暫符竹行看世官入踐繼
西樞前躅(右盧/楚州)
分手又三秋猶記花時歌别每念征帆歸晚誤五湖風
月　清江休望使君来指日趨天闕壻玉翁氷相映看
紫薇花發(右朱/臨江)
襟韻絶􁅔塵炯炯夜光明月合是紫荷持槖侍丹墀清
切　暗香踈影想公家人與梅超絶酒罷帝城蚤去占
百花先發(右林/刪定)
今雨幾人来氷霰更凝寒色門外車多長者頓光生蓬
蓽　繽紛飛雪更初梅特特為留客惟恨坐無華饌只
平時真率
　　　憶秦娥(木/樨)
隈巖側恠生小院香来别香来别嫩黄細細商量齊發
　佳人斂笑貪先折重新為翦斜斜葉斜斜葉釵頭常
帯一秋風月
　　　畫堂春(和秦少/㳺韻)
春波淺碧漲方池池臺深鎻煙霏緩歌争勝早鸎啼客
忍輕歸　合坐香凝宿霧墊巾梅揷寒枝漸西蟾影漾
餘輝醉倒誰知
　　　大聖樂令(贈小/妓)
荳蔲梢頭春正早斂修眉未經重掃湖山清逺幾年牢
落風韻初好　慢綰埀螺最嬌小是誰家舞腰裊裊而
今莫謂春歸等閒分付芳草
　　　浪淘沙(贈/妓)
趁拍舞初筵栁裊春煙街頭桃李莫争妍家本鳳樓髙
處住錦瑟華年　不用抺繁絃歌韻天然天教獨立百
花前但願人如樓上月三五團圓
　　　又
傾國與傾城裊裊盈盈歌喉巧作斷腸聲看盡風光花
不語却是多情　家近董雙成三妙齊名誰教蜂蝶漫
經營留取無雙風味在真是瓊英
　　　前調(即/事)
草聖與詩餘清韻誰如生綃團扇倩誰書月湛素華天
似水深院凉初　人散晚鐘踈後約還虚良宵忍放枕
鸞孤要得相逢除是夢有夢来無
　　　鷓鴣天(為鮑子山侍/妾燕燕作)
小泊横塘日欲斜一枝猶有未殘花幾年燕子無消息
今日飛来王謝家　歌水調韻琵琶聲聲都是怨年華
釵頭杏子今如許翦燭裁詩莫問他
　　　前調(贈外/孫䕫)
間世麒麟降自天光輝列宿燦初躔他年身致䕫龍列
少日心存翰墨邉　簪綵筆照金蓮詞華當使思如泉
未論聳壑昻霄事且與衰翁慰暮年
　　　驀山溪(有/贈)
氷清玉映自是閨房秀十里捲朱簾好紫陌家家未有
天然情素髙壓一城春花艷麗日精神梅韻腰肢瘦
曲屏虚幌枉著鴛鴦繡不是不相逢淚空滴年年别袖
從他蘭菊秋露與春風終不似玉人人一片心長久
　　　水調歌頭(趙制置見招歸用東/坡中秋韻以見微意)
華棟一何麗移下小壺天幾多曲房新户縹緲似當年
曽是使君風度元有胷中邱壑六月竹風寒一洗筝笛
耳歌舞粲筵間　座中客醒復醉聽無眠已囬歸夢猶
復嫋嫋記清圓尚想飲中僊子来處餘香飄座勝韻此
雙全為寄月華語難與並嬋娟
　　　芰荷香(中秋在毘陵不見月作數語未成/後一日来澄江途中先寄趙智夫)
醉凝眸正行雲遮斷澄練江頭皓月今宵何處不管中
秋朱䦨倚遍又㣲雨催下危樓秋風空響更籌不將好
夢吹過南州　浮逺軒忩異日到山空雲净江逺天浮
别去客懐無頼凖擬開愁氷輪好在解隨我天際歸舟
何須舞袂歌喉一觴一詠談笑風流
　　　八聲甘州(木樨/和韻)
正西山雨過弄晴景竹屋貫斜暉問誰將千斛霏瑛落
屑吹上花枝風外青鞋未熟鼻觀已先知撓損江南客
詩面難肥　兩句林邊傾盖笑化工開落尤甚兒嬉歎
額黄人去還是隔年期渺飛魂憑誰招取頼故人沉水
煮花甆猶堪待嶺梅開後一戰雄雌
　　　念奴嬌(冬至/夜作)
灰飛嶰竹慶羣隂消盡新陽来復雲物呈祥連瑞靄煙
氣紛紛馥馥紫陌香衢朱簷影裏羅綺花成簇嶺梅驚
暖數枝争綻寒玉　有人裊裊盈盈今朝特地為我新
粧束嬌倚銀床添繡線長喜修眉舒緑不道多情錦屛
羅幌難得歡生足誰知今夜玉壺銀漏偷促
　　　前調(和耿時舉/賦雪韻)
江南春早尚餘寒門巷楊花飄逐一色初梅開盡也不
數芳園紅緑珍重騷人幽懐分寄髙韻歌黄竹六花羞
避滿牋凌亂瓊玉　應念有客長安履穿東郭無與憐
窮獨鼔櫂前溪非興盡寒怯水棲巖宿咫尺君家瑶田
無徑氷柱排銀屋甕頭春到喚囬晚夢清熟
　　　前調(王守/生辰)
金縢事業慶丹青千載勲在王室聖主英明平萬國天
産非常人物嶽瀆分靈熊羆符夢五百年方出致君堯
舜要須純用經術　須信鳳閣仙人風流文采藹家聲
如昔獻納司存持禁槖合歴三臺清秩倦宿承明乞麾
臨郡暫綴金閨直五雲深處一星今在南極
　　　瑞鶴仙(春日/詠懐)
試六花院落正栁綿飄墜因風無著呉王舊城郭記烏
衣門巷小橋簾幕他州寥索漫等閒桃英杏萼認幽香
来處羣芳盡掩蕙心先覺　行樂燕雛鶯友浪語狂歌
休休莫莫蘭房繡幄添新恨念前約殢十分芳景十分
春意休惜十分共酌任十分吹老寒梅戍樓畫角
　　　水調歌頭(浮逺/堂)
静練平千頃華棟俯中流凌晨畫㦸来看宿雨斷虹收
八九胷中雲夢三千筆端風月無處快凝眸笑詠一堂
上揮麈氣横秋　俯危欄紅日下暮雲稠無窮偉觀祇
應天意為君謀容我時醒時醉獨泛㣲煙微雨浩蕩逐
輕鷗不羡岳陽勝丹碧聳層樓
　　　念奴嬌(同/上)
練江風静卧氷奩百尺朱欄飛入江逺浮天天在水水
滿半天雲濕白鳥明邊青山斷處眼冷江頭立月明潮
上葦間漁唱聲急　幾度吹老蘋花野香無數欲寄應
難及天借詩人供醉眼尊俎一時收拾竹裏行厨花間
步障風雨生呼吸酒䦨歌罷釣船先具蓑笠
欽定四庫全書
　浮山集巻四　　　　　　　宋　仲并　撰
　　奏議
　　　蘄州任滿陛對劄子
臣聞聖人之言萬世之法也雖甚愚不肖可以終身服
行雖賢且智不可一毫加損臣不佞陛下曏者使臣承
乏淮郡陛辭之日告戒丁寧謂邊郡與中州不同且申
敕之曰其治貴簡大哉聖人之言乎臨下以簡二帝之
極治居敬行簡先聖之眀訓區區焉每事務為煩碎而
不求至當之歸則民滋不安事益不濟施之一家且不
可况敢施之一州又可施之邊陲乎臣佩服聖訓朝夕
在是二年之間雖至䝉陋獲以理去此陛下父母之甚
慈訓誨之眀效也臣今再望天墀願紬繹貴簡之義復
以為陛下獻竊惟淮甸之民自頃離兵革今四十年餘
賴陛下仁恩德澤生存長養愛撫備至然臣今視之田
萊之荆榛未盡闢閭里之創殘未盡蘇兵息既乆而瘡
痏或尚存年豐雖屢而啼號或未免鋤耰耘耨皆僑寄
之農夫介胄兵戈皆烏合之士卒市井號為繁富者纔
一二郡大槩如江浙一中下縣爾縣邑至為蕭條者僅
有四五十家大槩如江浙一小小聚落爾衣食無以自
存追胥有所不忍不以至簡臨之其不鳥竄鼠伏捨城
巴而他之者鮮矣益仰聖主之眀見萬里之外如此臣
愚伏望申發德音明諭至意深戒郡縣咸知貴簡之實以
牧養小民為先以清心省事為本以勸課農桑為最無
他術也一本於簡夷則民安且樂郡以無事且使聖主
一時之言為萬世守邊之法不亦善乎若夫含糊萬事
優柔不斷宜速而遲坐失機㑹當斷而止無意事功詰
之則曰吾方貴簡云爾此公議所不與而夫子所謂無
乃太簡云者徇名失實去本遠甚人當有受其弊者有
一於此伏願聲言其罪必罰無赦以謝斯民取進止
　　　第二劄子
臣聞兼天下之智則智無不燭合天下之謀則謀無不審
帝王端拱一堂而坐照四海舉無遁情用此道也臣竊
惟陛下日御便殿躬覽萬幾雖祁寒隆暑曾無怠容監
司郡守異時門辭而往門見而來如是止矣陛下臨御
凡曰分符持節奉命而行與既滿秩而歸皆得從容歴
丹陛奉玉音殆旦旦如是臣子之至榮極幸也人人晝
度夜思咸欲自奮以裨聖治之萬一豈無芻蕘之言上
契冕旒之聽者然人才實難既不能一一盡善往往或
不思本職泛論其他迂濶者為落落難合之言不切事
機下焉者瑣瑣碌碌初無深計遠謀殊失聖朝咨訪之
本意甚無謂也夫治道之是非邪正聖心固已洞逹無
遺所欲聞者四方之利害得失爾臣愚欲望睿慈眀䧏
詔㫖自今監司郡守滿秩而歸各許眀言所職與今日
所見所聞某利可興某害可除某所之某弊當革某所
之某蠧未除一一條陳盡言無諱不尚文詞不貴枝蔓
庻㡬千慮有補毫分且使羣臣平居舉無他念常存心
於職事間思以報上若夫獻納論思講眀治道近臣之
任非疎遠所敢知取進止
　　書
　　　上宰執書
某竊見嘉祐初忠獻韓公為樞密使嘗言國朝機要文
字盡在密院嵗乆散遺蠧朽多所不備請差官於諸房
討尋編録一本進内一本留樞密使㕔以備經乆之用
於是編集自建隆以來以歳月先後事類相從書成上
之為千一百六十二册韓又言嘗任河北見祖宗所下
詔令皆契丹未講和以前經武禦戎之事請下本院編
録於時再集端拱以來宣勑劄子為六十巻又熙寧中
密院乞將祖宗以來法制所宜施行於乆遠者刪取大
㫖著為畫一及聖政釐革條章以次紀其事曰兵制曰
馬政曰邊防曰敵人曰屬國曰城守曰器械曰捕盗曰
選材曰責效亦各以事類相從如兵制一門凡招揀屯
戍訓練之類皆附見焉其他類此詔以經武要畧為名
仍令逐門各留空紙以備書載將來處置事件仰惟祖
宗創業埀統經武禦戎成算大定昭若日星貽厥孫謀
著在方册垂億萬世可舉而行宜乎累朝加意編纂常
懼散佚今閲歲滋乆不但散遺蠧朽如韓所云盖殆無
片紙存者某重惟韓所見祖宗詔令皆在契丹未講和
以前又如要畧所列七門皆今日急務與其泛求他人
之議孰若一遵祖宗之詔訓耶欲望就委樞密院官屬
如嘉祐之所編千一百餘册與宣勑劄子六十巻及經
武要畧之書搜訪全編上之御府各以一本留三省及
密院若又自熙寧以後至於今日凡措置邊防兵制等
事宜可以附載要畧者亦委令講求編摩次以歲月要
在悉備官有替移後來者相續編纂成書使祖宗英畧
睿謨與一代成憲粲然復見於今可傳於後實天下幸
甚其間有利害切於今日當即施行者令編次官備録
首尾節次申三省樞密院言或可採伏乞鈞慈詳酌施
行
　　序
　　　原弊録序
務曰雜買場曰雜賣至猥局也官之監臨於此至賤有
司也以賤有司而理至猥之局事捄過目前得無笞罵
足矣書之於册若奉一大事然豈不陋且愚哉雖然賤
有司之意以謂天下之弊自其微者察之則其弊易見
凡百有司唯至賤者乃事事親之則其見也審上之人
因賤有司所察之微而移以察其大者又因其所見之
審而將事事加審焉此録或有取也若止以曰雜買曰
雜賣觀之而已非賤有司意也無庸觀也名曰原弊而
私竊叙其意焉
　　　贈筆工序
書不擇筆非至能書則至不能書者也余平生不知書
法見筆輒書未嘗敢擇以故筆工精否優劣亦懵然不
能等級差次之今日試某人筆則雖予之至不能書亦
知其為工知所擇矣
　　䟦
　　　䟦蔣頴叔兄弟與其姪宣卿詩
乃知貧賤别更苦吞聲躑躅涕淚零此少陵别其姪勤
詩也出守吾家姪殊方此日歡此宴忠州姪詩也嗣宗
諸子姪早覺仲容賢舊諳疎懶叔須汝故相攜此皆寄
其姪佐詩也每誦其詞見其於猶子勤勤親愛之蓋不
啻其子可以見少陵孝友有餘仁厚之至也大師蔣公
賡唱二詩其得少陵之心乎唯二父能知龍閣公於少
時龍閣公不負二父之知於今日此詩尤可傷也少陵
諸姪其後不皆有聞而龍閣公出入踐更顯名當世過
少陵諸姪遠甚亦見二父於猶子中非茍親愛之如此
　　　題呉興沈師所藏米老帖
此老無恙時此帖家家有也今墓木不啻拱矣鑒逢眞
主價長千金流落人間者眞太山一毫芒今日見此帖
病眼頓醒展玩乆之因語冲虛師其亟由間道以歸非
余勉同忠恕法當没入也
　　記
　　　後樂堂記
宣和二年十月敵起清溪入睦入歙入杭蹂十州之地
間以兵圍信不克天子為出禁旅付大臣討平之初青
谿民阻山為暴吏不得制寖劇部使者不以聞益放兵
無所忌至攻府寺畧人民由是東南皆警時守州令邑
者疆比壤連無一人奉尺書為朝廷言者獨信州王君
曰敵興篁竹間不旬日其鋒如此勢非可以朝夕破者
今不百里俯吾境萬一不戒如吾民何即斥金帛募士
増陴浚湟修戰鬬具按蹊隧所通者二十餘所悉以兵
戍之用通守王侯策起其屬髙志臨付以軍政條便宜
章十餘上且以計䇿告當路之用事及城守者十二月
敵覆浙東軍張甚頃之焚婺源開化屢以兵偪信知有
備引去正月攻江山常山殘之於是繚信境數百里皆
為敵區君居其中部勒諸將益嚴與王髙二侯戮力締
謀屯韓巖以扞開化屯館頭以扞常山屯竹巘以扞江
山率深溝固壘日揚兵境上為不可測者獨栁家都不
為備匿精甲數里間志臨以親兵仆旗鼔踵其後敵果
虞三戍之衆不敢犯二月既入衢則鼔行冦栁家都營
險峙粻益毆人為兵欲必舉信初以偏師嘗我克之已
而盡銳攻號十萬志臨出竒兵鏖擊果大敗㧞營去追
奔數十里焚蕩俘馘至不可勝計縳其偽統軍以獻因
分其兵為三一自韓巖復開化一自館頭復常山一自
栁家都復江山長驅迅巻遂復衢州敵之在他境者皆
望風遁去東南以平於是天子下詔曰信州愈斬敵有
功其進職若官殊等通守舜舉亦裨贊之良也増秩次
之而以志臨為衢州君與王侯既相與侈上之賜而喜
釋於守城之勞也迺築堂二曰示喜曰後樂而書其本
末來請某曰天下之事所貴於智者以審於禍福成敗
之㡬而圖其大者區區一時勝負之功不足議也方敵
奮於承平百年之餘民不知兵吏不知守獨君察於㡬
微慨然以書抵在位者或非笑或怒且排詬之卒之無
一不如君策及情見勢屈而向之為吏者方狃於故常
曰吾知謹簿書期㑹而已吾書生也何以兵為選懦譸
張爭為完軀保妻子之計視刈其民如草菅然而無以
善之曾未有奉一州六縣無秋毫之失歸報天子如君
者而余顧以為區區一時勝負之功者誠以信於江南
為四塞地使遂其吞噬之心西揺撫南闚建北擾宣饒
則雖磨以歳月未能遽下也唯君以方千里之地屹然
於横流奔沸之中扼其吭笞其背使氣奪力殫不能尺
寸進卒夷其衆當是時並江循海三路三十餘州皆堅
壁清野倚君為重則君之建立為何如哉是宜天子差
功第賞書君令甲而信州之名一日暴於天下則斯堂
之以喜樂名者君與信人果得而私哉君通經術長於
吏治所至皆可紀始君之至州無十日之贏既二年而
鏹腐粒陳以之賞功募士調兵食皆出於此可謂為政
知所先後而非偶者可歌也已乃作詩曰惟帝奠治以
天為區藐彼南服大江之隅八聖休養狃於丕平有不
能馴嘯呼以驚奮厥􁀙蝡敢仇王師帝顧在列孰予徃
笞矯矯禁旅統之公侯春禡於野旋師麥秋囚獻刑得
第勲䇿勞孰固吾圉予其汝襃在列咸啟信為偏壁迺
襃選鋒爰按走集敵屢闖境引師環之一遇鏖撃崩奔
不支坐於城堞扼其三方隣國仰首如川得防帝曰俞
哉唯女之力錫之命書光寵而國愈拜稽手敢揚王休
迺作華屋睇山俯流君在新堂寄適雲杪里民户歌雜
以嬉笑君在斯堂賔客粥粥間於憂虞起舞相屬民祝
君夀長為父師毋或去我阽於墊危士曰君材維試之
仂如何此州私我賢伯凡厥本標載之民謡來者是式
君將在朝我為頌詩繄史之訂匪民之私天子之慶
　　　趙公遠祠記
乾道四年夏五月天子命直龍圖閣趙公守呉郡未踰
年訟理政平郡以無事民所願欲不請而獲眀年四月
祠故侯趙公從民望也先是建炎三年趙公來臨此邦
於時敵人南侵環千里之地兵氣四合東西數大藩戎
馬奔軼所過輙下或挈老稚空城邑去之公初至慨然
言曰朝廷所以列方面置牧守豈適為平時計哉亦惟
一旦緩急免斯民於阽危爾指城池言曰吾知死所矣
姑盡吾備焉不濟死未晩也已而敵勢日張鄰郡之民
或走險阻以自固邦人請於公公曰非計也湖水鄊爾
我能往冦亦能往將安避迺躬率將士戮力乗城艱難
辛苦同之天寒日晏士卒未食不敢食中夜以興疾風
暴雨不避人皆感勵願以死守禁旅數十輩詣公言曰
敵至矣人人願為戰詰朝盍授甲公曰敵去我遠近我
豈不知之須爾曹告耶且爾曹豈眞有戰心哉一旦懷
甲出入小則驚里閭甚則刼太守以起亂爾然必欲擾
城邑亦安用甲為公折其謀逡巡而退敵勢益迫公號
令益精眀衆恃以無恐頋闔門二百指言曰守土吾職
也不敢顧其家敵來吾以身先之爾曹同一死爾他郡
間有嬰城自守者往往屛息偷生一夫揺手衆皆惶怖
敵未至民已困且弊公從容暇豫無異平時城闉早啟
晏閉民得自如初不知敵人在吾境也或謂敵且浮舟
而來公迺厚募没人水行以鑿敵艦誅巨木沉廢舟以
絶間道短衣毁服出入民間民之利害纎悉得聞民有
負薪及門門卒難之因留不與公聞呼門卒痛懲之且
謂曰一束薪細事爾平時强取於民猶不可今何時耶
豪强斂手一毫無犯公倉卒遭變迺應之從容智畧輻
輳雖平時出入兵間者自以為不及也事甫定公遽罷
去命下之日居人如將去父母攀戀涕泣思所以挽公
者百計御史以民言告於上詔還公於郡又數月而竟
去嗟乎敵人踰河及汴自汴及淮自淮及江連江浙十
數郡地方數千里若渉無人之境武夫悍卒莫敢嬰其
鋒卒無一人保土疆人民為朝廷報志士仁人顧嘗念
此是為兵不足用民不足守亦城池不足恃以固耶今
湖蕞爾邦且沮洳地也無蚍蜉螘子之援公獨以此抗
方張不測之敵左支右吾卒以無事至今為樂土華屋
塡城耕桑四墅歳時士女逰觀軒盖遮道不知出於兵
革之餘也謂兵不足用民不足守城池不足恃亦陋矣
民去公愈乆而念之愈無窮每裴囘溪上顧瞻太息焄
蒿悽愴如將見之私相謂曰微趙公之賜不及此然廟
貎不設無以掲䖍妥靈而寫予思且今耳目所熟公之
功不可掩已他日傳聞異辭謂全活吾民者公耶其誰
耶告於郡屢矣今使君之來順民之心一請而從之初
欲祠公於慈感精舎曰是浮屠氏之居豈足延公惟唐
魯郡顔公之祠英風義氣凛凛如生邦人奉事唯謹虛
祠之東偏理若有待盍以是寓公之祠衆曰宜哉即日
迎公像於堂邦人踴躍駢觀儼然望公峩冠正笏若指
麾於一堂之上攘却彊敵於談笑間也使君屬某記其
本末以蕪陋辭不獲迺取鄊人之言一二載之為迎享
送神之詩併刋之於石使邦人歌以祀公公諱子蹸少
年登進士第吏能精敏所至有聲盖神眀之胄云公遠
其字也辭曰桂楫兮蘭舟望我公兮中流環四山兮暮
雲合侯何之兮不我留百堵兮千室公手拊摩兮德無
極脱我兵氛兮遺黍稷弁維峰兮苕之水山與髙兮澤
瀰瀰來逰兮溪濵歌舞兮吾民坎坎兮撃缶雜肴羞兮
奉巵酒薦芬芳兮籩豆靜好侯歸來兮不嚬以笑時節
烝嘗兮無我民違民危與安兮今豈忘之欝初懷兮㡬
時匪今侯兮疇慰我思凛凛乎英風越異世而同宫佑
城郛兮益無已貽今侯兮夀多祉
　　贊
　　　黃夫人傳神贊
氣冲而醇神湛而凝淑範徽聲宜宗姻而瑞家庭在子
若孫克孝以寧仙氣餘韻寄此丹青傳千萬祀尚想見
其儀形
　　行狀
　　　故左朝請大夫權發遣撫州莊公行狀
公諱安常字子尚其先出維揚後徙常之宜興至公三
世矣世以儒術長者著稱鄉閭自僖簡公以道德文學
被遇徽考敭歴中外為時名臣莊氏之門益大公少簡
重既長乃獨彊敏於學偕其昆季有聲庠序間僖簡既
通顯得任子次且及公公不以門閥自侈益攻苦為文
試有司率居髙等遂擢政和二年上舎第時僖簡方持
使者節於外第名之日徽考臨軒知公僖簡子頋輔臣
曰此莊徽子也容止甚似其父由是輔臣知徽考故不
忘僖簡即日自兩浙轉運使召還公亦亟被選擢列於
學官公初以黃甲授青州益都縣主簿未赴改監惠民
藥局又改廣親宅宗子學正二年為太學録又二年為
博士時外制簡嚴不輕襃予公之遷博士也獨盛稱學
行之美既試可觀且曰賢關養士衆建師儒茲焉有稱
朕必因任盖公之遷用士大夫之望如此公自初聲名
籍籍既為成均先生士之執經請業者相屬皆得所未
聞又嚴憚公不敢為纎芥非義終歳所𨽻弟子貟升合
選者比他博士所𨽻為多亦常無一人附麗於罰者有
司奏課稱最衆人趨競權門美官顯秩如意而得公獨
蕭然與諸生商畧經㫖以奬進後輩為己任期不負所
職而已同列聲名出公下者反超擢光顯無虛月姻故
皆盛言撼公公曾不少貶方力匄補外踰年改秩提舉
京西南路學士丁僖簡憂服除權發遣南劒州鋤彊植
弱倒屣寒士賦徭以時人便安之時宣和八年也㑹中
原俶擾詔起諸路勤王之師南劒與福為唇齒邦福又
帥藩也一旦調發徒以犒勞小不如意羣卒嘯呼為亂
守臣朝廷近侍也死焉一路騷然使者睨不敢制加厚
其糗糧金繒茍欲趣之去境上爾公靣折諸使者又移
書謂曰京師有急待勤王之兵至此甫受甲也而敢戕
其帥尚可責以援王室耶且此不除他郡效尤或響應
滋煽亂爾使者忍視此耶不聽敵益張甚道南劒盛旂
鼔金甲頓城下肆為惡語居人惴懼至欲挈老稚去之
公先敵之來隂為戰守計盖甚密邦人未之知也敵至
㡬月果分毫無所得則皆反虞公追襲之不敢進其徒
使來告曰衆畏公威已相戒秋毫不犯福州者某長某
營某卒共二十人願執之以示悔且乞假道僚屬欲勿
許公曰非諸公所知也吾有備矣且脅從何罪衆果縛
致二十人者公㑹僚屬於溪上受之餘黨望公逡巡無
譁絶溪而北郡以帖然其後朝廷用公之請誅此二十
人者餘皆釋不問解印之日郡人既不忍去公又後太
守到郡纔三日丁内艱㑹建安兵變建於南劒亦鄰邦
也邦人又大恐相與謀曰前日福州之兵窺伺吾城郛
微莊使君吾屬無噍類矣今建亂而吾郡適無守將得
莊使君庶㡬復活我衆乃列公前日城守狀告於部使者
乞留公使者交檄公不得已復視事又三月建安之冦
平即日去郡使者以功最聞於朝公曰職當爾耳邀功
豈吾心耶南劒誦公至今焉權發遣處州處於浙東郡
小而僻公至惇尚愷悌攘剔弊蠧時方大旱公至則雨
民歌謡之亦且安公矣未數月主管台州崇道觀閲三
年除權發遣撫州未行復請祠於是主崇道祠者三請
凡八年遂致仕子璹為金壇令迎公之官以紹興十六
年十二月己亥終於金壇之官舎享年七十有五累官
自將仕郎凡十遷為左朝請大夫初室宜人張氏早卒
繼宜人石氏亦先公十三年卒六男子長則璹也右宣
教郎知鎭江府金壇縣事次琯前監潭州南嶽廟璵婺
州蘭溪縣主簿皆右迪功郎玠璋璠皆將仕郎四女長
歸承務郎蔣慶祖而卒次歸左奉議郎仲某次歸右從
政郎新淮東總領錢糧所准備差遣王直諒季尚㓜孫
男女四人公天資髙眀出人遠甚初不為過中驚世之
行然其所蹈履人亦不能及也覃思經術議論多得世
儒之所未到晩年視聽不衰亦未嘗一日捨書不觀待
宗族姻黨禮稱其情不以勢利為厚薄踈戚與人交乆
而益親初不為世俗詡詡相說後亦無反眼而絶也唯
於小人平居為不善者言之至切齒然以非意來卒含
容銷去之不唯不怒而已端居深念不妄發一語士有
質疑請益者言皆㑹理不為枝蔓斷斷乎如稻粱可以
療饑也自南劒歸不出里閭者累年守處又不數月而
歸奉祠之請至於三四異時流輩登禁近聲聞烜赫與
親姻之勢力可以援公者不少公視之曾不一介意亦
不以相汲引望人視諸子日自進於學則喜見色辭戒
家人婦女勿以家事毫髪擾其志訓諸子以行已立身
之要則曰某事古人所以為也可為某事古人不為也
不可為反復再三必諸子心受神聽而後已故諸子皆
知學問源流言行亹亹有家法出而仕者守官箴有亷
直稱云鄊飲酒禮行縣令以鄊人之意奉公為鄊老諸
子衣冠粲然侍側鄊人夸焉故竊觀公之出處平生而
益知至誠之道可恃而終身也公嘗自謂平日事親事
君居官臨民處鄊邑誨子弟與存心養性以事天者唯
一誠字無他術也然公初不為表暴以求信於人以祈
報於天也而其侍僖簡則為令子弟僖簡愛焉逰塲屋
則為材進士士子推焉在太學則為名師儒後學宗焉
臨兩郡則為良太守郡邑安焉退而家居則為鄊先生
為賢父兄人人愛重焉而康寧夀考以令德終有子有
孫流慶未艾天之所以惠貺公者又如此誠之不可掩
也於公豈不益信哉金壇與諸弟將以十七年三月乙
亥奉公之柩合𦵏於宜興君山鄊紫花塢石氏宜人之
墓遵治命也則相與屬某泣且言曰先大夫窀穸有期
唯行治不可不書請以屬子某再辭不能則再泣曰知
先大夫莫如子詳某度不得辭亦泣曰知公詳則信莫
如某於是狀公之世與官次躬行閥閲如右若銘鑱諸
幽垂信後世則以竢立言之君子
　　墓誌
　　　夫人陳氏墓銘
某年某月某甲子江都仲某始以某州某縣某鄉某原
𦵏其配陳氏者乃泣叙而銘之夫人先世居建業當五
季之亂徙毗陵後為毗陵人曾大父光榮故不仕大父
延祐與其昆弟勤力起家閨門輯睦間言不聞於外與
人約不踰時頃閭里信之􁒴潛晦未仕而東南稱陳氏
與世族巨室等勉其子弟業儒聞名士賢大夫厚禮幣
使其子弟從之游夫人皇考與猶子棠偕逰庠序課試
先諸生不幸年四十而沒夫人諱某字靜婉生三歳䘮
其母夫人顧氏後八年皇考又即世哀慕終其身不衰
平居容止甚飭凡組繡女工之事有所業不盡其藝不
止事一歴耳輒記不忘事諸父如其皇考事諸母如其
母夫人諸父諸母亦愛之如己生待儕輩和而有禮未
嘗失辭色御婢妾不怒而嚴人人畏愛不敢侮亦不忍
欺年十八歸仲氏予時轉徙衣食故窶狭夫人素富家
為予條畫生業若乆於予家者家公見之曰吾為有婦
矣予每行役夫人為治饘槖甚具或未旦攴枕呼婢子
丁寧口授數四已又起視之曰如是吾心始安焉既就
道絺絮寒燠無失宜肴核脯醢隨所求輒具予逰道路
如歸家聞鄉閭婦有毁節者歎息再三曰獨無死乎後
每言之必為之蹙額不樂金人連犯淮甸謂予曰敵來
緩急不相救子奉吾舅行吾不足累子也誓守吾志踐
吾言爾某人為某氏婦撫前人之子異己子又歎息語
余曰為人母當如是邪恨馮君無出耳馮君盖予初室
也夫人歸予之眀年生一女喜且謂曰吾縁薄是女子
亦當藉浮屠法保持之名之如比邱尼云予後因夫人之
意取浮屠語名之曰靈湛又眀年生男子曰存誠生二
十六日而夫人不起實紹興四年十月丙寅宗族無内
外長少哭之皆過悲初夫人之姑適髙氏無子既寡兄
弟迎致之家自夫人之㓜拊鞠必躬長又訓飭成就之
夫人恩報之亦無不盡聞夫人之䘮哀戚過甚為之不
饘粥者累日曰奈何奪吾孝女平時雖他人亦以為慈
母孝女非特姑姪也棠與予為同年進士中乙科今為
衢州州學教授視夫人如同氣云夫人少孤多難嫁未
再歳年甫二十而終嗟乎世孰有如夫人者予念夫人
未嘗不惕然心悸泫然涕下而恍然若猶未隔世也非
銘何以泄予思銘曰所襲之長兮所佩之芳兮有女在
膝兒卧旁兮百年㡬何掩晨光兮琅玕其音曷日忘兮
清芳不墜鑱銘章兮噫天與人勿壞勿傷夫人之藏兮
　　祭文
　　　祭泰伯至德廟文
古者時乎旱澇即眀神而禱焉禮也後世滛巫瞽史與
凡不經之説非但不足以格神休固亦瀆威甚矣今呉
郡之人不謁於他祠而唯神之謁神亦慰民之望俯徇
其求起盈疇之禾於垂成之日解連朝之雨於指顧之
間夫豈人力然哉可謂至德也已蕪辭薄奠姑見誠心
無得而稱尚何以報
　　　祭社祈晴文
奉天子之命有民有社使里閭無愁嘆之聲者吏也司
上帝之澤時雨時暘使田萊無饑饉之傷者神也故或
雨暘之差率焉有禱則吏惟神之求念此社之重卒從
其欲則神惟吏之應今既足之雨賴神而霽垂成之稼
因霽而蘇民既䝉休吏亦寛責奉兹酒醴聊吿誠心佑
我城郛無有内外
　　　祭五龍文
升膚寸之雲不崇朝而雨天下非神龍之力也歟然民
之望乎雨也亦志於足而已姑蘇為郡帶江接湖一雨
滂沱四野瀰漫夏澇而禱無歳無之今多稼垂成復以
病告慰民之望雲霧旋披瞻彼甫田孰非神力上下霄
漢飛潛自如尚鑒民言時暘時雨
　　　祭李尚書若水文
維建炎元年歳次丁未九月戊子朔二十日丁未江都
仲某謹以清酌之奠致祭於故兵部侍郎贈觀文殿學
士李公之靈嗚呼哀哉士有一善聞於鄉閭而能自殊
於流俗則雖萬世之下猶或誦之况乎當大事而忠亮
可觀臨生死而志氣不移使􁳎陬僻壤知中國之有臣
而天下之識與不識莫不感涕而嗟咨後世固將聞是
風而興起而某也幸此生之同時嗚呼哀哉甲辰之夏
始得公之姓名文字觀其吐辭抗論豪健瑰竒雍容正
道排斥他岐固已私自欣忭知夫去聖雖遠而斯文之
未衰及天子命公典教太學則又舉手而為多士賀知
後學之有師雖博聞彊識謂當模範於學者而偉材碩
德固宜登廊廟而為天子之倚毗乙巳之冬外冦猖獗
禍興邊陲上皇内禪而得聖子登崇元凱放黜窮竒有
志之士交口相賀謂宗社自是永固而彊冦可以鞭笞
丙午之秋公自儒官出使邊庭天下又知忠義之可仗
而狂童之易治奈何斯民寡祐而國勢至於中微赫赫
中國累聖重熙巍巍堯舜蹇蹇臯䕫蕞爾小邦再抵京
闕而堂堂百雉之城遽及夫顚危嗚呼痛哉敵人嗜利
無厭茍可以肆其彊暴者夫何懼而不為在廷之臣相
頋駭愕坐視依違者固何足道而或歸命異姓又自以
為權宜禮義亷耻之風掃地盡矣而遠方之視中國將
有秦無人之疑非公叱悍悖而奪之氣視死如歸則夫
萬世之下孰知中國有眞主而時之不幸以及於斯公
之歿矣眀主嗣興天命未改斯民謳歌而樂推海内傾
心以望太平者實指日以期首加䘏典襃崇大節追榮
秘殿而賻贈有加者盖幸公之或知嗚呼哀哉公有尊
主之心而位不及於公相公有濟時之志而福未及於
黔黎炯炯忠烈諤諤端方而遽逢此百罹歿為眀神以
遂剛毅敢為之氣以隂相我宋之中興者非公而誰今
歳之九月公之䘮始至江都而某也竊伏淮瀕盖嘗聞
風而瞻思惟盛德之事卓絶竒偉而顧自忘其駑蹇庶
十駕之可追百身莫贖徒有感於私心罔知涕涙之漣
洏式奉清酌寫哀以辭公其舉觴而鑒兹嗚呼哀哉尚
饗
欽定四庫全書
　浮山集卷五　　　　　　　宋　仲并　撰
　　表
　　　天申節賀表
千秋上唐宗之鑑誕節載臨萬年稱漢殿之觴忱誠並
奏歡均率土望極層霄恭惟皇帝陛下剛健法天聰明
冠古祖功宗徳益增九廟之輝主聖臣賢相㑹一堂之
上鴻雁昔勤於還定鳬鷖今享於盈成無疆惟休有秩
斯祜臣祗膺恩綍叨奉守符聞道路之歡呼望闕庭而
頌祝卜年卜世逺踰周厯之期爲春爲秋俯陋莊椿之
算
　　　賀皇太后還闕表
王化復行永輯重熙之緒天休允答聳觀長樂之還盛
事無前歡聲相告恭惟皇太后徽音是嗣懿徳惟行早
開甲觀之祥基圖有永歸就東朝之養夀考無疆恭惟
皇帝陛下誠懋格天孝深愛日埀裳而治終承戱綵之
娛當饋永懷無俟含羮之獻方業業兢兢乎再造兹融
融洩洩之重歡聖徳何加令聞不已臣叨榮滋久竊抃
爲深班列辟以稱觴阻趨漢殿均黎民而擊壤增想堯
天宗社之休乾坤何極
　　　蘄州到任謝表
天陛深嚴已誤對揚之寵淮邦安便更叨臨遣之華懼
不克勝凜無所措臣某中謝伏念臣材惟駑鈍分合羈
栖平生憂患之因仍晚嵗塵埃之汩没少習徒在固自
鄙其雕蟲壯志無成或共憐於畫虎雖世路三戰之皆
北而此心萬折之必東巢林不過一枝姑安素分伏櫪
志在千里未冺壯圖頃備數於有司獲盡言於當宁粗
陳時弊偶契宸衷華衮䝉一字之褒皂囊罄千慮之得
罪實多於擢髮豈易湔除疵不待於吹毛曲䝉涵貸起
於祠館付以邊城于淮之濱素稱樂土遡江而上不隔
幾程荷恩實深指心圖報已涉近境即布上恩問所疾
苦如何且今閭里安否有欲糾合鄉社以備他盜者臣
則分之飲食諭以協心有能服勤耒耜以務農功者臣
則犒之酒漿勉其戮力告以天子既仁且聖於生靈務
在矜憐信哉斯民至愚而神聞臣言莫不鼔舞每事不
擾無令横吏及其門有寃即言無使豪宗肆其暴要令
五縣常若一家使臣得竭其愚撫躬自知其幸此葢伏
遇皇帝陛下仁如天地英紹祖宗一視四海之黎民寧
分於逺邇思得兩漢之循吏或求之賤微顧如愚臣上
辜聖世心非木石豈不知抆拭之深恩若邱山唯自誓
糜捐以報儻有一毫之補寧甘百謫其身感極涕零慙
深汗浹使愚使過實僥倖而得之于蕃于宣期黽勉以
稱此庶幾贖過無重速辜然臣視彼田疇稽之圖牒户
以口計昔爲十有二萬今主客之數不過二萬是猶十
分之一田以頃計昔亦十有二萬今耕鑿之數僅踰三
千是爲百分之三市井之間居民未復郊野之外人跡
猶稀臣謹招集流離俾還故業銷除愁嘆俾樂聖時唯
節用可以豐財臣當鐫俸廩之大過唯清心可以省事
臣當戒宴飲之不時吹虀未及噬臍既往事有利於民
而便於俗臣當夕以思而朝以行去國雖遙敬想天威
之咫尺其治貴簡悉遵聖訓之丁寧誦堯之言服膺無
斁
　　　代謝郊祀加食邑三百户表
蕆禮對天曾豆籩之莫預疏恩加地尚簮履之弗遺詎
獲懇辭肆聞成命中謝伏念臣壯心彫落多病侵陵歸
故國之邱園稍休暮景奉真祠之香火仰酬大恩屬三
嵗之親祠蒐多儀之久廢天地昭格祖宗宴娛望極圜
丘想靈斿之來下恩沾衡宇仰睿澤之旁流久矣投閒
恍焉拜命雖附劇於鰲抃初莫效於駿奔方業茂少康
不失配天之舊顧功慙仲叔猥䝉與邑之多固避無從
祗承有靦此葢伏遇皇帝陛下受天全付躋世大安孝
允格於神明誠克參於髙厚卜年卜世符三代有道之
長饗帝饗親嘉四海以職來祭迎景貺於至日敷龎禧
於普天誕錫綸音增加井賦既欣逢於盛世又竊冒於
殊恩歌詩十九章莫述無前之蹟邑人三百户終懷非
據之憂溝壑未填涓埃是效
　　　代謝郊祀加恩表
薦奏上儀肅將宗祀猥被便蕃之寵曾微顯相之勞竊
以一精二純間三嵗圜丘之祀九階五室參四阿重屋
之規斷于淵衷昭我烈考鬱精祲之交格紛戩穀之具
來顧何力焉有如臣者乃躐登於侯社仍增多於井田
此葢伏遇皇帝陛下游舜巖廊美禹黻冕宅中圖大方
以四海爲家嚴父配天茂對三靈之貺舉國舊典加恩
具臣微效豆籩以均敷於神祉逺思籌策當益贊於聖
謨
　　　代辭免郊祀加恩表
均錫神釐誕揚制綍雖頒恩率土無逺弗霑而拜命自
天非宜爲懼伏念臣猥由凡瑣進冒寵榮曾何效於絲
毫徒自嗟於駑蹇海㝢際千齡之運郊丘親三嵗之祠
而臣竊食殊庭養疴近郡於穆清廟阻陪多士於駿奔
爰熙紫壇徒想千童之羅舞敦陪邑采昡曜衡茅等三
事大夫以疏榮豈四姓小侯之敢望殆措躬之無所顧
何力之有焉非不貪榮念無以稱伏望加憐誠悃亟寢
誤恩如微臣得邑已多况平時於國何補貳公峻秩久
懐負且乘之羞萬户錫封當重器與名之假
　　　代謝給事中表
代言罔功已玷綸闈之選疏恩踰分更叨瑣闥之除人
曰次遷臣慙虚授中謝竊以侍從之貴特異常僚封駮
之司與聞有政伏自比年而降率由西掖而升亦惟爾
位靖共不犯擅權之誚庶幾乃心啟沃無慙批敇之風
伏念臣夙誤聖知洊塵華貫擢從載筆俾與贊書思若
湧泉莫想前聞之彷彿信如皦日願禆聖治之毫分念
衆賢和則萬物和方朝廷正而百官正典司獻納務協
寅恭災遽乘於滿盈疾未瘳於暝眩酬恩無地榮但懷
於晝歸錫命自天寵更叨於夕拜若爲仰稱彌懼疾顛
此葢伏遇皇帝陛下孝格神明誠通髙厚眷近侍清華
之地矜一介遲暮之蹤聖徳無加已成洩洩融融之樂
臣力何有莫追灝灝噩噩之書方右省之冒居惟左遷
之乃稱矧疲曳阻趨于文石尚褒陞進列於黄扉避極
循牆懼乏回天之力感深銘骨彌傾就日之心臣敢不
尚厲壯圖仰銜洪造既曰有事於殿内豈容無益於縣
官久矣負薪滋殊恩之未替期於結草誓初志於弗移
　　　代鎮江守臣到任謝表
帶漢沔之雙流初辭重鎮環江山之四面復玷名藩自
憐華髮之侵莫稱朱轓之寵非材之懼易地惟均中謝
伏念臣猥以凡庸起從疎逺事君不敢有已姑自竭於
駑疲居官無以踰人竟何禆於毫髮備煩使於數郡受
殊知於九重恩榮每溢於望初顛躓率由於寵過屬兩
淮兵戈之後起孤蹤革野之中初持帥鉞於淝水之濱
旋易守麾於浙江之右沿流而下坐席未温懷綬甫來
豈微勞之敢憚彈章遽上駭公議之不容養疴俾便於
家居起廢洊膺於郡寄方欣暮景觀徳化於須臾更造
昕朝瞻威顔於咫尺凡曩者風波之騰沸荷昭然天日
之照臨聖訓丁寧愚衷感勵每懷赤壁嗟無補於上流
敢謂朱方乃再叨於近地視䕃有幾自顧衰殘棄甲復
來寧無訕笑此盖伏遇皇帝陛下聰明冠古英斷自天
燭萬事之幾微憫羣元之疾苦緝熙政紀將與三代以
同風勤恤民編無俾一夫之失所遴擇循良之吏猥及
么麽之臣方人言悉疏其愆尤姑從薄罰賴天度深知
其愚戅復畀舊符臣敢不勉思今日之當爲深懲疇昔
之未至惟奉法可以責吏惟嗇用可以愛人擊檝渡江
莫遂有爲之志傾葵向日終酬未報之恩
　　　代平江守臣到任謝表
卧十年之蓬蓽賜覲丹墀假千里之麾符升聯左棘宣
恩闔境拜命層霄中謝伏念臣猥以凡材叨塵膴仕際
千齡之運每誤沐於宸恩保百乗之家惟勉承於祖烈
實繄全度寖齒近班解重寄於玉麟尋勝縁於琳館念
望雲而就日徒切心馳荷包荒而匿瑕曲憐肺附比趨
朝宁仰戴宸恩顧惟麋鹿之姿久棲田野復綴鵷鸞之
列怳對軒墀首叨需宴之慈旋拜晉蕃之錫敢圖綸制
更竊輔藩惟茂苑長洲在三都素稱於重地而清香畫
㦸由有唐悉用於名流頃兵火之洊更尚瘡痍之未復
如臣僑寄之久習熟其風當舟車之要衝亦冠葢之淵
藪農疇在望無復佩犢而帶牛民俗相諳不待問羊而
知馬夫何踰分乃爾冒居此葢伏遇皇帝陛下禮遇臣
鄰仁霑黎庶增光祖廟已濟業於中興軫念侯方尚擇
人而共理念臣侍清光之有素察臣資愚蠢而靡他縱
無赫赫之名猶謹怐恂之守特遷眷渥俾撫凋殘臣敢
不佩聖訓之丁寧法前人之愷悌夙宵鞭策圖報効於
萬分左右規繩謹遵承於三尺使斯民皆安於閭里乃
愚臣無負於邦家
　　　代郡守到任謝表
持節觀風已誤轉輸之役剖符宣化遽臨浩穰之區荷
寵渥以優加顧名實之匪稱驚榮罔措固謝莫遑中謝
伏念臣狷直無庸迂疎有素聞詩聞禮徒佩過庭之言
爲箕爲裘已愧克家之義侵尋末路俯仰半生晚依日
月之光獲際風雲之㑹脫抱關擊柝之冗豈初心之敢
期専飛芻輓粟之權仰宸恩之過厚每念人言之可畏
常思自效以投閒夫何僥倖之深復預使令之數湖山
清逺本近臣撫鎮之邦宫闕深嚴當萬騎來臨之日重
以民繁而物阜豈堪力薄而效疎惟厚徳可以鎮浮惟
偉才可以治劇顧兹兩者未有一焉徙就力以懐慙欲
辭難而莫可此葢伏遇皇帝陛下聖明普照天度并容
整七萃而省方勵百僚而圖治謂臣馳驅已久庶幾粗
曉夫民情知臣愚戅無他或能致勤於國事就加委寄罔
問疎微臣敢不益究忱誠仰酬睿眷布寛大之澤當令
百姓之少安嚴發擿之科尚覬一方之無事
　　　代淮郡守臣到任謝表
呻吟道路歸竊禄於外祠屛伏田廬起分符於近郡時
惟自省未獲所安祗役云初酬恩何有伏念臣技能譾
薄志念凋殘遺子一經已墜箕裘之緒及親三釜莫追
菽水之歡荷清朝簡記之不遺顧平生超踰之已甚奉
使亡狀抑常典而用輕閱日幾何先衆人而起廢所願
叱馭驅車而往敢辭捫參歴井之難亦既暑行不忘夙
駕僅踰月而爲杭葦之役未半塗而有負薪之憂義激
孤衷猶欲遡流而上恩霑九死遽令改轍而東親藥石
以全螻蟻之生續餼廩而紓糟糠之迫歸掃先臣之墓
自分終焉復綰郡守之章豈念及此迂踈奚稱微賤莫
辭封疆雖盡於淮壖井邑實連於江滸舟車所會曩稱
六路之衝兵火未蘇今猶十室而五自以荷生聚撫摩
之澤晏然無愁痛歎息之聲臣獨何能唯知不擾此葢
伏遇皇帝陛下日明旁燭天大并容謂共理實難於全
才乃兼收俯及於一介免於大譴大訶之域已戴隆寛
察其欲安欲逸之情本縁衰病稍加驅策示不棄捐使
之循分以知榮庶其悉心以知勉臣敢不欽奉恤民之
令益堅報國之心一日暴而十寒忍自荒於素志昔者
疾而今愈敢有愛於微軀當效涓埃仰酬雨露
欽定四庫全書
　浮山集巻六　　　　　　　宋　仲并　撰
　　表
　　　代謝賜御書石刻表
祥光下矚遥瞻雲漢之章寶刻肆頒頓改江山之觀超
軼往古模範來今拜賜馳心開編盪目竊惟國家方太
平之日治格彌文帝王當萬幾之閒書成肆筆魚躍龍
騰之既逺煙霏雲巻之何觀斷簡殘編寖多湮没舒牋
㸃翰舉乏師承仰宸畫之一新掩前聞而盡廢與唐虞
三代而並駕方萬邦共惟帝臣陋鍾張二王之遺蹤乃
八體皆登神品此盖伏遇皇帝陛下聖由天縱德懋日
新聲和氣和恭已巖廊之上心正筆正留神翰墨之間
細書逺邁於漢光大字羞稱夫宋武刻金石而埀久粲
日月以並明臣猥奉守符欣逢盛舉藏之泮水倍増儒
道之光輝副在名山當有神物之持護
　　　代謝賜御書御製文宣王及七十二子贊表
像列羣英夙配春秋之祀贊揚遺範共歆旦暮之逢奉
奎畫以珍藏徧黌宮而忭躍中謝洪惟宣聖挺生魯邦
謂文王既沒文不在兹乎惟考父之生後將有達者麒
麟之於走獸出其類也距今千數百年蜾臝之祝螟蛉
久則肖之偉兹七十二子傳之厯代奉以至誠立贊圖
形創自開元之制議名廣禮備存章聖之規至若髙弟
之流止命近臣之述惟明主萬幾之餘暇非夫子六藝
而不觀嘉乃芬芳寵之華藻生也不遇徒相從陳蔡之間
沒有餘榮乃共際唐虞之盛恭惟皇帝陛下睦鄰偃武
稽古右文玉振金聲逺同符於將聖肩摩袂屬例光賁
其門人念曲阜石壁之久湮尚緇林杏壇之可想灑潤
幽潛之下濡毫蠖濩之中煥乎有文昭若揭日宮商逓
奏恍如韶樂之聞琬琰一新復見河圖之出邈矣終古
起於九原臣竊守邦欣逢盛事謹百拜而登受聳萬目
以榮觀為章于天粲祥光之下曯未墜於地蔚聖道之
重興
　　　代平江守謝賜府第表
詔移清蹕將臨江左之上游恩畀黄堂益壯吳中之都
㑹湖山改觀井邑増輝竊惟泰伯之舊封尚想延陵之
遺烈郊遂俯連於震澤川浸旁接於具區雄麗相夸臺
豈遊於麋鹿風流未墜館或帶於虹蜺更興替於千年
際盛明於今日惟明主龍飛而御極屬羣黎蟻附而傾
心露盖省方見車馬羽旄而咸喜宵衣圖治無池臺苑
囿之是營驟拜絲綸寵還藩翰雕欒鏤楶顧何取傖父
之言畫㦸清香乃遽踐詩人之勝此盖伏遇皇帝陛下
天臨寰宇子惠臣工乃寢乃興行考周王之室克勤克
儉毎卑夏后之宮慰闔境之謳吟憐守臣之僑寓撫躬
重拜循分載驚仰體宸眷之優隆因悟聖圖之廣大盖
玉京未靖焉能鬱鬱而定居然圭竇茍安豈識潭潭之
若此云何報稱姑誓糜捐
　　　代淮西守臣到任謝表
朱轓皂盖之寵猥及菲材息烽卧鼓之秋廓然無事叨
恩已甚尸禄為慙伏念臣家至寒㣲性尤固滯惓惓畎
畝毎傾葵藿之心碌碌蓬蒿安知鴻鵠之志運逢千載
好結兩朝偃革櫜弓一洗風塵之警攀鱗附翼猥容螻
蟻之㣲脱身刀筆之中厠跡簮纓之後佐六條於浙水
總五市於海陬備厯險艱洊叨餼廩無功而食方感天
荷聖於窮簷不次之恩遽共理承流於名郡邊陲寜謐
訟牒簡疎四野豐登一家飽煖此盖伏遇皇帝陛下増
光基緒總攬權綱察羣下之正邪示至公而黜陟帝堯
則天為大愚智並容文王視民如傷邇遐一體欲黎元
之不擾知戇直之無他加過分之恩榮使悉心於撫字
臣敢不深惟僥冒自力駑疲當令蕭條閭里之間咸䝉
廣大朝廷之澤江山雖逺日月何不照臨民社非輕塵
露或容補報
　　　代南安軍守臣到任謝表
再畀民社祗荷宸恩首頒詔條申諭郡境初無已試之
效慙非共理之良伏念臣材學空疎性資椎魯早慿世
系濫綴官聨箠楚塵埃脱迹判司之冗簿書期㑹悉心
俗吏之為逢盛世之清明極㣲生之僥倖積勞吏考假
寵州麾雖云去國之遥正念於民為近干戈久戢藹聽
康衢之謠年穀屢登自絶缿筩之訟如臣何有迺爾叨
居此盖伏遇皇帝陛下孝格神明誠參髙厚均一人有
慶之澤埀萬世無疆之休扶漢業以中興増輝九廟暢
堯仁而廣運加惠羣方天日所臨嶺嶠奚逺臣敢不誓
酬洪造勉竭駑材郡以南名敢有適南溟之望星猶北
拱豈忘馳北闕之心
　　　代建康守謝降詔不允再乞致仕表
餘生埀盡瀝危懇而叩閽睿眷深隆渙殊恩而出綍俞
音尚閟賤分奚安中謝伏念臣涉世多艱賦資極陋甘
從州縣塵勞之役誤登侍從獻納之班居然樗櫟庸材
豈堪收用已矣桑榆暮景更迫衰殘承乏帥藩典司宮
鑰謂當一面長江之守庶寛九重側席之憂豈期疾疢
相仍筋骸頓憊縱未歸於鬼録寜無慊於官箴疉上囊
封期遂掛冠之請洊頒綸詔尚憐墜履之餘伏讀再三
撫存曲折激懦衷而增感起衰病以知榮此盖伏遇皇
帝陛下大度並容至仁善貸赦其仰干旒扆屢陳告老
之言謂其尚玷藩維責以承流之效特紆一札増耀十
連而臣上負恩私惟知感涕念災咎之若此顧喘息之
僅存卧而治之雖寵寄之彌重耄無能也矧疲瘵之益
加尚期從欲之仁俾遂投閒之分
　　　代謝給假還鄉表
戀闕丹心欣奉便朝之對首邱素願獲為故里之歸加
憐搘枕之餘未使抽簮而去曽無近比積有深慙伏念
駑蹇之資埀老彌鈍斗筲之量既滿必傾惟置散投閒
乃分之宜而陳力就列不能者止徒叨寵禄良切厚顔
敢懐金馬之昔游尚玷玉麟之重寄筋骸可强雖夙夜
盡瘁而豈辭疾病遽侵自冬春露章而繼請俞音尚閟
召節旋頒初侍昕朝願効美芹之獻僅踰信宿頓劇負
薪之憂益思納禄以弭災亟荷疏恩而予告此盖伏遇
皇帝陛下日明旁燭天大兼容原愚蠢之本心借寵光
於末路荷眷慈之深切惟疾之憂勤詔㫖之丁寜何恙
不已俾親藥石少憩邱樊臣敢不仰銜異恩退省㣲分
既餘齡之晼晚復舊學之荒蕪侍講華光終恐莫禆於
萬一掛冠神武尚期得可於再三
　　　代辭免轉官表
升文秩之兩階首頒異數瀝愚衷於九陛未賜俞音敢
薦瀆於天威冀曲從於人欲伏念臣羈孤賤分叨竊踰
涯荷太上皇之眷知亟升近列仰明天子之臨御獲侍
清光慶澤汪洋盛典稀濶千載一遇身獲附於風雲萬
嵗三呼心益傾於葵藿幸實多矣功何有焉輒布懇辭
重勤詔諭此盖伏遇皇帝陛下重明麗正懋徳建中不
惜恩加於左右之臣實欲賞行無内外之間然臣滿盈
已甚理必致於疾顛勞效未聞義尤慙於虚授祈乾剛
之獨斷回渙號於既行庶叶僉言以安㣲分
　　　代服闋欲赴朝見表
風木摧心偶逭須㬰之死雲天矯首行曕咫尺之威稍
還去幹之魂旋下感恩之涕中謝伏念臣器資凡陋世
緒單㣲圭竇篳門偶夤縁于戚畹弹冠結綬獲僥倖于
仕塗佐麾符于兩州總貨泉于一道叨榮過甚報國未
遑器小而傾禍延所恃扶匶逺從于海嶠荼毒何堪賜
金來自於天閽葵傾彌切堊室方嗟于駒隙丹墀敢望
于鵷行此盖伏遇皇帝陛下大德包荒深仁恤隱孝廣
薰風之奏恩如湛露之施興憐行路之長川浮陸走加
厚匪頒之式生榮死哀致此餘齡偶全今日仰惟篤近
舉逺不忘螻蟻之㣲誓當以孝為忠永竭犬馬之力
　　　代郡守謝傳宣表
澤國承流未著蕃宣之效星軺傳命洊頒温厚之辭仰
宸眷之具存激懦𠂻而増悸伏念臣材乖任重識匪通
方荷黼扆之誤知入塵二府叨朱轓之重寄出殿三州
志大徒勞性疎自與毫髮未聞于補報私忱寜免于怨
尤懐故國而就閒屢伸危懇假便藩而承乏姑竭駑材
周旋郡舎之幾時絡繹使車之及境温言甚寵重拜知
榮此盖伏遇皇帝陛下天大兼容日明旁燭憐簮履之
舊物久玷寵光録屛翰之㣲勞曲加體貌臣敢不誓堅
晩節益勵壯圖雖撫字為勞未有及民之善政而眷私
若此敢忘致主之初心
　　　代建康守臣除在京宮觀侍讀謝表
守符留鑰方退謝於不能祠館經帷迺進叨於非據是
謂辭榮而益寵屬兹抱疾之有加渙汗莫回震驚罔措
伏念臣桑榆迫暮蒲柳先秋幼所學而壯行愚無可紀
老將至而耄及疾弗能支尚塵秘殿之隆名久玷别都
之重寄長江一面恍驚嵗月之遷丹陛九重夐隔雲霄
之上比膺節召靡俟駕行素願畢陳幸須㬰之無死清
光在望實咫尺之不違已殫區區控避之詞復拜疊疊
便蕃之數恩浸淪於骨髓憂頓迫於膏肓縱欲貪榮若
為報效此盖伏遇皇帝陛下聰明稽古恭儉御邦清淨
為心法道家之日損緝熙為學過周頌之月將特寵㣲
臣俾留近署臣仰念鴻恩之難報俯憐餘日之無多過
竊恩輝自貽顛仆狗馬幾填於溝壑嗟就日之無期麋
鹿終戀於山林更籲天而有請
　　　代建康守進職真除謝表
分陪都之重寄引分奚堪疏秘殿之隆名叨榮益甚詔
音深切感涕縱横中謝伏念臣一介賤㣲半生流落偶
際風雲之㑹起泥塗而望清光誓輸犬馬之勞效涓埃
而答殊寵曽無瑣善徒索太倉比自吳門趣還省户乘
輿既駕將陪羈絏之行帥閫偶虚驟當筦鑰之守攝官
未幾失職為多敢期鳳詔之頒真畀麟符之寄躋書殿
髙華之選極儒冠遭遇之榮私自揣於非宜恍莫知其
所措此盖伏遇皇帝陛下聖圖廣大天德清明循名責
實而勵百工撥亂興衰以康四海無可無不可一恢覆
燾之仁有能有不能兩遂賢愚之分如臣孱瑣未忍棄
捐雖云疲瘵之餘猶在使令之數第恨壯心之牢落難
酬訓語之丁寜臣敢不黽勉致身馳驅從事嚴徼衛於
宮闕消瘡痍於里閭事君當無擇而安彌堅素志陳力
而弗能者止嗣貢危𠂻
　　　代謝落職表
罪玷風聞宜置身於憲網恩隆天覆止削籍於禁塗久
嗟窮谷之抱疴逖想重閽而拜命少寛溝壑莫跂雲霄
中謝伏念臣樗櫟材凡斗筲器淺埀髫受業迨五十而
無聞結綬登朝豈萬分之有補頃叨持於從橐即退奉
於藩符屈指去國者七年叨恩奉祠者三任病無起日
痛欲呼天尚容索米於太倉久念掛冠於神武果勤彈
疏上徹䆳旒出處語黙之乖違有閭巷所羞稱者衣服
飲食之纎悉雖閨門人必知之事始傳聞臣猶駭愕殆
厝躬之無所纔褫職之為輕此盖伏遇皇帝陛下御衆
以寛臨下有赫方循名責實之日顧欺世者法豈勝誅
惟赦過宥罪之時雖負譴者罰皆從省謂臣流落之寖
久憐臣災釁之彌深姑斥清班尚寛嚴譴重念臣生其
餘幾目已不明既屛跡以絶游亦㝠心而委化不再得
者犬馬既愆之力甚難忘者乾坤未報之恩往矣何追
莫展糜捐之效僉曰不可更䝉含貸之私寵施甚宏省
循益懼臣敢不誦訓辭之深厚諗德意之寛慈息意外
縁專心内訟飯蔬奚念幸已踰於再生結草可為誼不
忘於九死
欽定四庫全書
　浮山集巻七　　　　　　　宋　仲并　撰
　　啓
　　　賀正啓
考圖數貢朝廷蒐講於上儀獻嵗發春神物扶持於盛
徳宜多祥祉来相興居恭惟某官雅量鎮浮高風激濁
文行追扵前哲譽滿簪纓徳業富於當時眷深旈扆鬱
然介福集此休辰軺車異時藹威名於南國玉堂指日
對寵渥於東風某猥託㤙庥阻趨賔廡願乘交泰之㑹
賢業川流永膺難老之期神禧日茂
　　　賀冬啓
律本吹灰驗微陽之初應天元啓厯嘉品彚之潛萌惟
國宗工膺時純嘏恭惟某官忠貫金石誠格乾坤撥亂
支傾勒休功於彛鼎持盈保泰荷深眷於冕旒亘古所
傳於今為盛歡聲四海欣逄来復之佳辰眉夀千秋茂
對駢臻之多祉某竊食於外戴徳方深令序載臨捧斚
阻陪於下列崇墉在望飄蓬永賴於餘休
　　　賀執政啓
光奉制綸登持政柄進正臣治之表公議所歸得君子
邦之基羣情共慶初聞告命四起歡謡矧得預於登門
顧曷勝於賀厦竊惟王者體元居正允資廟堂左右之
良大臣以道事君當得搢紳中外之望粤自厲精有為
之日肆求執徳不二之臣特風動於四方亦日新於萬
物折遐衝於樽俎銷邊陲未然之憂賛獨化於陶鈞固
宗社無疆之業四方傾屬九陛疇咨蓋將熙帝載而亮
天工所賴謀王體而斷國論成湯勇智若伊尹則見而
知之帝舜聰明舉臯陶不仁者逺矣恭惟某官高明博
大直諒端方領袖士林早擅頖雍之令譽淵源學海獨
傳鄒魯之遺風傾三峽之詞源高衡陽之紙價踐揚華
貫坐振頽波直筆正繩屏豺狼於當道危言讜論鳴鸞
鳳於朝陽居江湖之濵而義不忘君處雷霆之下而心
惟許國孤忠莫助正色自持列簪橐者幾時領麾符於
數郡柱石本朝而安危獨任權衡多士而邪正坐分雅
推當世之宗工灼見前哲之大體自結今天子之眷亟
升少常伯之聯確乎金石之言每賛邦家之大計炳若
蓍龜之見預懐邊鄙之深憂宜輔冕旒進參鼎鉉果膺
柄用仰副簡知庻因名實之俱孚益建功名於不朽可
久之徳可大之業用光輝於禁塗遹求厥寜遹觀厥成
永賛㐮扵帝扆舉世所望非某敢私俯惟么麽之微蹤
自念蹉跎於壯嵗夫子之牆數仞己幸頻登烏獲之力
千鈞猥䝉借重不假蟠木先容之助遽叨華衮一字之
褒榮耀晚生歆艷同軰逮兹顯拜倍劇懽悰三吐哺三
握髪之風固共高於相閥一投足一舉手之力兹有望
於㤙閎欣幸之深敷陳㒺既
　　　賀樞宻啓
被中宸之眷峻右府之班妙簡清𠂻増重本兵之寄允
符輿望聳聞闢國之謀伏惟某官奥學窮微懿文行逺
振英聲於烏府擅大手於鑾坡嘉猷嘉謀睿聽毎勤於
日昃危言危行孤忠自表於嵗寒挺絶俗之高標富經
邦之妙畧蚤登四近協濟萬幾扶天歩之艱難上方眷
倚賛聖圖之廣大民所具瞻亟上封囊歸從里社巻舒
自我甫均琳館之間勲業在人已趣鋒車之召經幄暫
資於啓沃樞庭尤賴於賛襄向見管夷吾顧何憂於江
左獨憚汲長孺將坐折於淮南慷慨匪躬從容造膝妙
矣經綸之策長兹宥宻之司某久藉餘輝頃陪末論起
舞欣聞於綸綍進趨阻望於門䦨前席運籌策殊勲於
彛鼎明廷渙號頒好語於雲霄
　　　賀直院閣學士啓
升華延閣視草禁林宗子維城方頼琢磨之助王言如
綍更資潤色之工斯道光輝諸儒歆艷恭惟某官宏逹
大雅直諒多聞彌高彌堅夫子之立卓爾至剛至大孟
軻之氣浩然名早著於膠庠言屢陳於丹陛頃辭畫省
洊閲朱轓民惟卧轍之留士念賜環之晚領袖圖書之
府無易老成翺翔侍從之班寜容久次宸心彌注輿誦
交歸春秋禮樂而冬夏詩書益贊宗藩之善日月論思
而朝夕獻納每輸帝扆之忠仁人之言利博哉先生之
業謂勤矣惟九重孝弟之至無所不通賴一時播告之
修不匿厥指仍經帷之勸講司翰苑之除書詔其見王
者之心辭以鼔天下之動商盤周誥與之同風悍卒武
夫至於流涕捨公孰可舉世所推矧惟直學士之宻侍
清光非若見大夫之備更煩使茲為華選本以優賢地
禁職親豈但詞林之寵天工人代即看政柄之持慶頌
惟均壯猷方懋某久處帡幪之下親承謦欬之餘察肺
腑之無他荷齒牙之曲借途窮易感徳厚難酬喜竊效
於彈冠望非敢過貧甚宜於擊柝惠儻有終懇懇重陳
兢兢良切
　　　賀㕘政啓
肅奉制音寵登政路凛然風采聳遐邇之觀瞻大矣謀
謨整乾坤於談笑上方注意士率慰心恭惟某官庠序
真儒朝廷元老淵源學海獨追鄒魯之遺風領袖士林
早擅江淮之雋望踐揚華貫坐振頽波墨綬銅章屏豺
狼於當路青蒲白簡鳴鸞鳳於朝陽居江湖之逺而義
不忘君處雷霆之下而心惟許國孤忠莫助直道不容
登禁塗者幾時更左符於數郡柱石本朝而安危自任
權衡多士而邪正坐分毁譽何心水净而鬚眉可燭險
夷無玷嵗寒而松栢後凋獨推當世之宗工灼見前哲
之大體比分閫寄尚鬱巖瞻宜鼎席之登延果鋒車之趣
召冕旒虚竚方疏三接之榮綸綍洊頒即贊萬幾之重
每念累朝之極治驟罹今日之多艱嘗膽枕戈久勤淵
慮救焚拯溺所賴逺謀必求雅望之在人庶使餘波之
及物矧封疆廣袤踰千萬里而祖宗積累埀二百年兵
戈尚阻於關河烽燧相望於郊甸衣冠淪落介胄創殘
雖警蹕所臨天歩稍安於呉㑹而氛祲未殄王靈乆隔
於咸京方使旜絡繹而来宜廟算躊躇而定蓋圖一時
之安者或貽累世之患而慰在天之靈者當因率土之
心凡知愛君孰不慮此逮耆英之既用想籌策之無遺
中外傳聞老稚慶躍某賦資極陋謀道弗勤已閲壯齡
自慚素志篳門圭竇久甘寂寞之濵皁蓋朱轓昔處帡
幪之下嗟莫窺於墻仞幸每造於坐隅聞徳人憂時之
言得賢者事君之法屢䝉警策退必書紳兩嵗於兹屬
訟愆於田野千里而逺空懐戀於門闌每慚馳問之疎
欣覩除書之下危蹤知免聊自樂於衡茅偉業可量當
大書於彛鼎寒威凝沍嵗律峥嶸冀精寢餗之調仰副
鈞衡之託
　　　賀張㕘政啓
頒寵命於中宸輟真儒於近侍金華勸講暫辭經幄之
遊皁蓋行春聊借侯藩之重凡兹闔境指日俟公恭惟
某官高名聳於士林奥學優於聖域長編大軸散珠玉
於人間直道忠言感風雲於帝所周旋禁路更踐政扉
贊獨化於巖廊夙被冕旒之眷揚仁風於海嶠共傳襦
袴之謡軺封入覲於丹墀麻制想聞於渙號藹然輿誦
童稚亦知其姓名尚鬱巖瞻父老幾為之嘆息從容五
學左右六經嘉謀嘉猷睿聽每勤於日昃危言危行孤
忠自表於嵗寒嚢封屢聞綸音誕布雖謂三呉之重敢
勤五馬之来滿耳歌謡提封鼔舞五更清壯歡傳鼙鼔
之音萬井光華喜動湖山之色已聞引道行遂趨隅某
管豹淺聞醯雞後學飄蓬末路曽未許於登龍引領清
風顧豈忘於附驥每念未陪於色笑幾思自致於門墻
頃寄足於江濆嘗聞名於棣萼儒宫何有蕭條荆棘之
場戎事未休牢落弦歌之地敢歎廣文之官冷共嗟夫
子之道窮伏其几而襲其裳莫追餘韻䕶吾車而拭吾
履未際斯時方注想於旌麾㑹一新於耳目雖東山之
起謝傅寜久於兹而泮水之誦僖公自今以始與兹多
士實倍歡悰
　　　賀給事啓
祗奉綸言榮登𤨏闥進正臣治之表睿眷彌隆得君子
邦之基與情共慶恭惟某官性鍾至粹學造純仁文藝
九流探其源而守之以約詩書萬巻折諸聖而尊其所
聞蔚為庠序之表儀偉矣搢紳之領袖三朝舊徳一代
儒宗流落累年顧巻舒之在我翺翔要路亦用舍之隨
時道至大而㒺容名以久而自著天心遐想於故臣詞
省式還於舊物攀鱗附翼矧惟商宗共學之臣當軸秉
鈞行贊周室中興之運假道東臺之要陞班黄閤之榮
獻納論思正賴回天之力彌縫輔贊共看闢國之謀某
猥以踈庸誤䝉盼睐道路初聞於成命鼓舞實倍於常
倫悵白屋之棲遲空負昻霄之念望黄扉之清切良勤
賀厦之心諒惟啓沃之盡忠莫匪經綸之至計輙陳狂
斐仰瀆高明竊謂朝廷今日之深憂無若邊界累年之
大患兩宫安否之間未及於中原九廟奠獻之儀莫稱
於常典一人虚已而願治四方延頸以傾心汴梁淮泗
之郊蕩為榛棘荆楚湖湘之地尚厭干戈以二浙閩廣
瘡痍之餘奉萬乗鑾輿經常之費兵彊自肆民弱可哀
念詩人之美周宣以勞来還定為本而史臣之重漢帝
以名實賞罰為先若區區於簿書期㑹之間蓋碌碌非
社稷安危之計私憂及此公議同之莫若盡行平昔之
言式副贊書之意庶幾大慰斯民之望用宏批敕之風
　　　賀除給事中啓
伏審命傳中禁光臨玉筍之班職峻東臺寵冠金閨之
彦搢紳聳望朝野増榮恭惟給事徳守宫庭行敦坊表
學造聖人之閫域言為君子之樞機優游四徳之科卓
犖九經之庫高文大冊散珠玉於人間直道危言聳風
標於當世振頽綱於烏府秉史筆於螭坳多士以之心
傾羣邪為之膽落徊翔中外忠嘉自結於主知淹厯嵗
時聞望益高於羣聽比膺鳳詔入覲楓宸爰進貳扵春
官亟參華於法從親承帝簡寵拜夕郎密勿於丹墀必
有論事回天之力從容於𤨏闥將見還詔批敕之風庻
幾允當於人心指日進登於柄用某久兹流落夙在知
憐萍梗微蹤固已疲於奔走門闌舊物兹有望扵陶鎔
瞻頌為深依歸良切
　　　賀建康王帥啓
上睠陪都疇咨近列中頒寵數申命名儒想閭里望公
之來庶江山因人而重伏惟某官猷為逺大宇量深閎
兼洙泗之四科表儀當代謹春秋之一字題品諸生烏衣
逺紹於故家鶴氅更高於餘韻卓然雋問揚於要途帝
指親承謀與聞於宥密宰司分贊譽獨著扵彌綸進貳
天官益隆人望襜衣揖左右手高映鴛行束帯與賔客
言屢持虎節雍容禁闥密邇政扉藹太白之流風頻賜
金鑾之召用東坡之故事暫均玉局之間行北闕之詔
還先南州之委寄未幾歡謡之四起自應畫諾之多餘
枕籍詩書散英華於翰墨歗歌風月寓談笑於杯觴紀
明徳逺矣之碑當庶事康哉之日大邦維屏真無負於
分符十國為連乃兼司於留籥咸知大用之漸非惟共
理之求方攀餞之傾城已歡迎之接境春風鼙鼔散鐵
甕之離聲曉日旌麾動金陵之喜色惟是甘棠之遺愛
忍看行李之戒途舉皆祝公長無忘我某奔馳道路暌
逺門墻飢寒驅之形神瘁矣伶俜顧影連興䑛犢之悲
飄蕩浮家自阻登龍之願荷矜憐之有日知愚戅之無
他興憐於埀困之餘受㤙於不報之地賀深燕雀望極
雲霄僥倖窮途藉餘輝於油幕夤縁他日陪後乗於沙
堤
　　　賀荆南方帥啓
伏審欽承明命作鎮雄藩宿望所臨與情胥慶恭惟某
官宏才經世敏識絶人從容於肯綮之間頴悟於眇綿
之義備嘗夷險挺忠節之堅明協濟艱難藹事功之顯
白宜膺圖任以究逺猷甫報賜環之歸復膺推轂之遣
方叔元老家聲具存荆州上流閫寄尤重勞徕不怠既
藉於拊綏儆戒無虞益嚴於守禦惠此南國仡其外墉
式遄其歸可拱而俟某趨承惟舊埀照特隆一去門墻
洊更嵗籥封疆繡錯幸密被於沾濡郵置纚連庶數承
於動息其為欣抃實倍等夷
　　　賀章尚書知平江府啓
錫寵命於重閽易左符於㑹府㤙新雨露一麾尚寄於
朱轓喜動湖山萬井竚瞻於畫㦸若民與吏式舞且歌
恭惟某官徳宇㢘深器資肅括淵源奥學追還鄒魯之
儒風磊落宏才縁飾龔黄之吏事飛英聲於宇宙充浩
氣於乾坤獨賴何蕃凛凛忠言之猶在可輩蘇武堂堂
大節之莫回翺翔要塗羽儀從橐言皆底績知無不為
密侍冕旒造膝屢陳於妙畫出分符竹下車首振於清
芬幾年弊事之一新千里疲民之相樂中外聳聞於治
最東南就畀於雄藩慨念蘇臺舊稱樂土清香久虚於
燕寢無復曩時好音不及於泮宫尤甚今日欣聞渙渥
頓有光輝騰竹馬之歡聲起青衿之喜色蓋里閭疲瘵
豐年不飽於糟糠而庠序荒蕪多士半依於城闕訟牒
紛若儲峙蕭然在我公一舉手之間顧斯民方企踵而
待某性資至陋學殖未優頃被命而造朝嘗登門而望
履飄蓬末路竊食踰年敢期么麽之蹤獲處帡幪之下
六月徂暑尚煩夙駕於修塗南風其薰想對休祥於令
序
　　　賀郡守除次對啓
還西清次對之班奉南國承流之寄雖分符便郡未直
承明之廬然持橐要塗漸近長安之日雲霄傳命道路
均歡恭惟某官材秀儒林譽傾朝宁起斯文於日月充
浩氣於乾坤聞詩禮於過庭鄙歆向異同之論告謀猷
於造膝高嚴徐侍從之聲載筆螭坳代言鳳掖草創潤
色豈惟粉飾扵皇猷獻納論思共喜扶持於國論直道
不愠於三已抗章自請於一麾以金馬玉堂之鉅儒領
皂蓋朱轓之重寄融趙衰之冬日提封共藉於㤙輝凛
湘浦之秋風有識皆為之嘆息兹暫還於梓里行入對
於楓宸某素荷知憐拱聞寵命輿頌交慶已看吾道之
生輝匏繫何慚尚賴餘波之借潤鈴齊多暇澤國早寒
願為清望以自持當有多祥之来介
　　　賀新知平江府李侍郎啓
頒寵命於丹墀起名儒於琳館漸近長安之日帝眷彌
深獲瞻刺史之天民情共慶恭惟某官氣充剛大道極
高明領䄂儒林聲早馳於雝泮羽儀近列忠自結於冕
旒入告辰猷洊膺晝接由宰士彌綸之地登貳卿清切
之班操履氷霜凜前輩險夷之節議論金石究生民利
病之源言切當時效見他日正繩直筆宜峩冠烏府之
中大冊高文合視草玉堂之上奉身而退得譽彌休吾
君吾相之深知乆應柄用若士若民之屬望倚俟詔還
兹析左符来臨巨屏惟茂苑股肱之郡望重一時亦秣
陵唇齒之邦近纔數舍實中外為之贊喜知朝廷所以
優賢某頃承謦欬之餘猥接茵馮之末荷知有日泥塗
自隔於雲霄踵謁無從萍梗尚淹於道路歎三年之呉
㑹限一水於淮山聞大纛之戒塗語提封而増氣香凝
燕寝往者多用於詞人名覆金甌行矣入陪於政路
　　　賀湖州張吏部啓
上使節於七閩畀守符於四水睠懷惟舊頻頒雨露之
㤙寵命載新煥發湖山之秀公来何暮民睹争先恭惟
某官雅量淵渟高標傑立追前人之軌躅綽見典刑覽
載籍之英華散為詞藻古今藴藉進退雍容鴈序並逰
罄餘歡於四老鵷行暫隔注深眷於九重綸綍載颺斾
旌旋返趣近長安之日少慰輿言来分刺史之天増嚴
輔郡念苕霅之千里脱兵革於累年華屋填城白蘋遶
郭清風明月存舊觀於平時泛宅浮家想勝遊於千載
兹惟便地正以優賢聞千騎之亟来浹四封而咸慶郡
號無事更逢漢家共理之良嵗當屢登咸頌張君為政
之樂某託㤙門之滋久賴徳䕃之非遥庻免譴尤敢云
裨贊驊騮開道豈容十駕之追鷦鷯巢林永遂一枝之
樂
　　　賀權府李都運啓
備末屬於是邦相望一水託微蹤於所部久仰二天共
傳好語於雲霄更借餘輝於郡邑凡兹闔境指日竢公
恭惟某官識造淵微氣充剛大秋霜烈日童稚亦畏其
威名北斗泰山士子想聞於風采周旋金馬啓沃丹墀
親䝉黄屋之知久繫蒼生之望分符要郡惠愛追循吏
之風持橐禁塗獻納得侍臣之體兹持使節重謁帝閽
雍容造膝之言慷慨平戎之畧頋呉門之望久著而刺
史之座方虚孰慰民瞻聊倚君重五更清壯歡傳鼙鼔之音
萬井光輝喜動湖山之色已聞引道良切慰心顧兹淮
海之寒生亦玷簪纓之下列儒官何有蕭然荆棘之餘
戎事未休無復絃歌之舊上方前席而論道士將鼔箧
而樂羣我武惟揚斯文未䘮雖東山之起謝傳寜久於
兹而泮水之頌僖公不云無望與兹多士實倍歡悰
　　　賀越帥張叅政到任啓
榮膺寵渥丕著嘉猷雨露載新暫偃股肱之郡江山改
觀已聞襦袴之謡伏惟某官朝宁表儀搢紳領袖高文
華國詞章追三代之風偉論經時諫諍得七臣之體旋
登政路密贊君謨忠良扵以彚征姦邪為之屏息有謀
猷則必告成王方仰於君陳非仁義則不言齊君獨推
於孟子將登庸於宰路遽就免於兹宫晉室之望謝安
何止成功於江左漢帝之尊汲黯猶煩卧治於淮陽
坐令駐蹕之舊邦復見巖廊之元老民歌且舞豈特無
愁恨歎息之聲事簡以熙又將布勞来還定之政諒無
淹於旬月行入秉於鈞衡某荷徳惟深登門最舊久依
餘潤更竊鄰封剖符之寄可堪惟自虞於顛覆伐柯之
則不逺姑少勵於駑駘
　　　賀郡守到任啓
初還使節就畀使符粲閩嶠之繡衣一方䝉潤森蘭陵
之畫㦸千里慰心凡在帡幪尤深抃躍恭惟某官器資
宏毅徳宇靚深學妙詞源早擅搢紳之譽材優治劇寖
髙朝著之聲無施不宜所至可紀登朝攬轡不吐剛而
茹柔宣化承流每抑强而扶弱載塗歡頰當宁眷懷増
秩賜金已錫潁州之懋賞鳴珂曵履宜列甘泉之近班
嗣續家聲益符人望兹鎮臨於輔郡實拱衛於行都舉
扇揚黎庶之風及兹惟夏持橐奉清閒之列諒不崇朝某
塲屋寒生塵埃末吏頃備貟於漳水嘗託廕於棣華兹
幸㑹之非常且趨承之不逺爰深燕賀倍切葵傾
　　　宫祠書考謝宰相啓
積愆不赦遽叨望外之㤙賦禄無功亦上嵗終之考未
填溝壑盡出陶鎔伏念某品極凡庸家至寒素少而挾
策莫窺門户於六經長矣飄蓬偶綴姓名於一第起於
農畝怳若仕途執求富之鞭本非素志擊為貧之柝自
斷此生叨黌宇之初除荷化鈞之極力星辰燦夜借光
耀於迷塗草木逢春漸萌芽於生意甫雲天之在望遽
風木之纒悲俾為良臣毋俾為忠顧何追於往躅願為
人兄不願為弟又永已於親歡遄死惟宜羡生何益荷
始終無窮之賜起老稚埀困之中力疾造朝望鈞閎甫
一再至䟽㤙佐郡瞻行闕纔咫尺間從容雲水之鄉滿
足稻粱之願苦無公事索太倉之米者埀二年備諳民
情攝刺史之符者累數月當朝廷之極治幸閭里之相
安噬臍何追曽杯觴流行之弗戒舉手更賀乃雨露沾
濡之無窮煩言沸騰旁觀股栗縱魑魅之未禦豈蓬蓽
之敢安生之成之盡矣至矣矛頭淅米已安蹤跡之阽
危爨下得桐尚惜朽材之委棄稍還故秩即渙新㤙予
以糗糧寛其饘粥雖田園有秋之嵗素乏有秋倉廪之
登當中外無事之時更享無事祠庭之禄自我庇覆不
汝瑕疵家室妻孥共喜賴公而一飽天地父母不能與
人以再生此蓋伏遇某官造命寰區肩心宗社格天一
徳昭埀傑閣之章凌煙元功煥發瀛洲之像生光簡册
増峻陛㢘惟堯舜之道陳於前故唐虞之際斯為盛並
注冕旒之眷奭為保而旦為師相承衮繡之華周拜前
而魯拜後神明所相醫祝何工奚止八葉蕭氏之門真
得千嵗僖公之夀長令海㝢黄童白叟之䝉休坐見雲
礽紫綬金章之侍側如某不佞撫已有慙滿一年之疾
痛呻吟免數口之飢寒憔悴賤固分也安之奚言貧誰
使之牢不可避己矣結綬登王畿之望罪籍猶存懷哉
索飯啼蕭墻之聲生意殆盡儻使浮沉於州縣或能黽
勉於簿書不狩不獵胡瞻爾庭敢冀三百囷三百㕓之
富無衣無褐何以卒嵗已迫一之日二之日之寒雖犬
馬之力甚憊何施惟蛇雀之心中藏無已
　　　謝樞密啓
伏遇某官忠貫天淵心存宗社積精深自得之學而持
之無倦負剛毅敢為之氣而守以至謙謂置安則安置
危則危常自任天下之重故可仕則仕可止則止每無
慚往聖之風直道靡容髙標孤映受知明主飛聲本朝
批敇𤨏闈動悉關於國體侍經邃幄言皆契於上心竚
看黄閤之登先正紫樞之拜豈止三軍五兵之運蓋為
同心一徳之求江夏無雙素仰文聲之茂潁川第一更
看相業之優借髙論以嘘枯憫窮途而推轂有如孱陋
亦不棄捐某毎念饘粥之憂常妨文字之樂兹喜簡書
之暇日庶無飢餓之苦心因得魚而忘筌悟獲麟之絶
筆回念勞生之萬狀尚何營哉粗得卒業於二書可無
恨矣某敢不誓遵三尺圖報萬分蚤夜以思㑹計必當
耕當問奴織當問婢益詢利害之詳旱則資舟水則資
車更究低昻之理儻粗了於官事是不忘於故書庶答
深知亦酬素志
　　　謝監務楊秀才啓
文塲類較與觀掞藻之工版籍聯升私喜得人之盛恭
以解元先輩嶄然邦彦卓爾譽髦問學淵源明夫子忠
恕之㫖議論慷慨有賈生通逹之才嘗目擊於雄文已
心降於大手惟衆人之甲可乙否不能齊議者之異同
則一時之盧後王前曷足為大賢之加損方深自訟遽
辱移書辭采粲然謙冲過甚藏之篋笥無忘仁者之言
報以瓊瑶有愧古人之意
　　　謝楊參政啓
委在泥塗較錙銖於溝壑濯之江漢覩咫尺於雲霄荷
陶冶之深㤙還冠裳之舊觀捫心知感策足来歸伏念
某一介疎愚半生流落簡編糟粕疲早嵗之精神言語
風波動中宵之夢寐慣篳門而圭竇負句履而圜冠篆
刻雕蟲聊以自嬉則可畫墁毁瓦將以求食則疎此蓋
伏遇某官篇翰六經聲華四海在布衣而懷公輔之器
㳺黄巻而得聖賢之心太學諸生願承誨於館下集賢
學士觀落筆於中書文滿簪纓眷深旈扆才名夙著何
止四十年之間時望自歸嘗冠千萬人之上為東觀石
渠之舊徳厯螭坳鳳掖之清班辯裁清婉而兼二家之
長深厚爾雅而復兩漢之制從容詞禁密勿經帷果以
真儒聿登近輔揚雄而止耳未嘗觀非聖之書趙氏其
昌乎真能佐有道之主行啓金甌之覆更資木鐸之鳴
前疑後丞永贊千齡之運東漸西被悉符平昔之言
欽定四庫全書
　浮山集巻八　　　　　　　宋　仲并　撰
　　啟
　　　上宰相陳情啟
較錙銖於溝壑幾墜餘生瞻咫尺之雲霄仰祈再造恃
公聽之在上持私悃而有陳飢寒之憂勢不得已進退
之義懐豈無慙伏念某生而蠢愚熟於憂患詩書少日
何知師友之淵源翰墨窮年空羡文章之光艷望外叨
塵於末第生平顛躓於窮途循分茍安聊復擊為貧之
柝指心自誓不敢執求富之鞭猥䝉交薦之書早冒對
揚之寵褒踰華衮獲親奉於玉音業授青衿歸洊更於
琯律重温舊學益勵壮心一嵗九遷敢希異數中年再
召遽困煩言却掃杜門㚄後䟦前之末免浮家泛宅擕
㓜扶老以何之塵埃踪跡之已深霜雪鬢顔之如許食
歎居間而不足力嗟就列以無能重以萋菲之言萃此
萍蓬之跡折腰為米亦數免而稀遷捩手覆羮况多仇
而寡與嵗月飇忽身世陸沉甚矣無揚子之一㕓蕭然
立相如之四壁每自嗟艱難險阻敢復興念其他然凢
有血氣心知誰忍無食而死彊顔謀禄踵户扣人殆費
營度之百方真可胡盧而一笑兹乗別駕偶在陪都虎
踞龍蟠極東南之勝槩麟符魚鑰多左右之侍臣雖云
材具之尋常願賛郡條之萬一實倒指而望嵗亦矯首
而問天坐閲三秋去無幾日㑹有擇材之請靡容尸禄
其間尚賴庇存猶未汰斥考龜卜筮方其涓吉而行秣
馬膏車乃復望崖而返戍期尚隔未聞舊令尹之告新
官稱猶存恍覺今将軍之如故稟生自薄造物何心瀝
懇大鈞興衰末路恭惟某官精忠許國英識自天業履
氷霜聳一時之標凖篇章黼黻接三代之源流炳先見
蓍龜之明鍾信美江山之秀宻勿天墀而謀猷屢告雍
容澤國而威愛並行玉振金聲素擅膠庠之譽山庭淵
角夙推廊廟之姿羣枉不容孤髙自立捫參歴井豈應
蜀道之行曵履鳴珂遄列禁塗之䆳進司銓院宻侍經
帷洊膺制綍之頒入總政機之重調元鼎鉉合徳冕旒
以魯國之真儒權衡斯道位姬旦之冡宰柱石本朝心
侔天地之公政復祖宗之舊處至繁而聲色不動屹然
社稷之宗臣應多變而籌䇿無遺偉矣旂常之懿績副
聖主非常之眷為邦家莫大之休福禄来臻苖裔深逺
重念某之久困世亦少倫雖碌碌稠衆人之中而了無
一長然歴歴三十年之間而僅書四考憂令病劇力與
年衰方清朝推從欲之仁而我公廣包荒之度適逢今
日是告危衷俯念匏繫一紀之餘重隔𤓰時再期之逺
翳桑之下視蔭幾何且嵗方有秋已朝不謀夕一日復
一日糟糠之飽未獲焉眀年又眀年餼廩雖優無及矣
尚祈不貲之厚賜拯此未盡之餘齡愛尺寸之膚忍自
卑於桐梓得斗升之水猶有望於桑榆誓守官箴仰酬
化筆
　　　上宰相啟
有幾餘生分沈淪於溝壑無邉洪造丐潤澤於雲霄念
孤踪未熟於門闌顧平日阻修於簡牘兹忘犯分庶遂
陳情伏念某淮海飄零江湖僑寓燈火徒苦泥糟粕於
古人翰墨非長較雕篆於童子莫望四科於闕里偶塵
一第於漢廷帶經荷鋤經未眀而釋荷鋤之苦為親負
米親不留而乖負米之心早被命於公車獲對揚於便
殿䝉玉音之一字榮耀終身脱銓調之七階叨踰賤分
退處泮宫之舊旋參幕府之㳺一嵗九遷敢希異寵中
年再召遽困煩言訟愆環堵之中絶意璿霄之上佐麾
符於近地有慚別乗之功奉香火於真祠聊借散人之
號念陳力就列不能者止唯投閒置散乃分之宜旁觀
或下石焉孤踪如摧朽耳歸尋舊學加勵壮心身雖滯
於窮途時難逢於休運風雲際㑹元首眀而股肱良哉
乾坤清寧福禄臻而宗社安矣自念立相如之四壁初
未有揚雄之一㕓聚族猥多不能供億逢辰既泰忍獨
飄零兹乗別駕偶在陪都虎踞龍蟠極東西之重望麟
符魚鑰皆左右之侍臣誓竭萬分坐閲三載今欲擇材
而去不容備數其間尚賴并容未從擯斥姑令沙汰之
在後亦如駑蹇之不前方既襆被而趨乃復自崖而返
代期復隔姑存於舊令尹新令尹之間官稱尚存自覺
有今将軍故将軍之異禀賦自薄造化非私方萬物各
樂其生某也有此生而獨苦無一夫不得其所某也求
其所而未安雖㝠心九死之餘亦企踵再生之賜恭惟
某官力扶宗社心契乾坤負剛毅敢為之氣而守以至
謙積精深自得之學而持之無倦謂可以止則止可以
仕則仕當無墜夫先聖之風念置諸安則安置諸危則
危常自任以天下為重提衡正道推轂寒生心醉六經
文尤贍蔚家藏萬巻手自校讎獨看松栢之後凋咸尊
星鳯之先暏迺繇人望自結主知烏府抗章議論悉關
於國體金華勸講敷陳允契於上心烈日秋霜威名共
仰泰山北斗徳望愈尊亟奉白麻進登黄閤行平時潔
静精㣲之學成今日彌縫輔賛之功亮采恵疇妙賛勲
華之治守文應變兼收姚宋之長凡兹海宇之心咸謂
朝廷之慶重念某生而多難世亦少倫雖俯仰稠衆人
之中而了無一長然首尾三十載之間而僅書四考啼
號盡室轉徙他鄉今嵗方有秋已朝不及夕一日復一
日糟糠之飽未獲焉眀年又眀年餼廪之憂無及矣尚
祈大賜拯此餘齡敬惟三吐哺三握髪之勤豈惜一舉
手一投足之力仰萬間之廣厦何所不容託一枝於深
林自今以始
　　　上宰執啟
名汚丹筆負黄閤之陶鎔官寄赤城奉紫虛之香火索
太倉而是懼立四壁以如初漸邇崇墉盡紓危悃伏念
某了無足取非不自量眀堂登杞梓之材樗散何用清
廟薦珪璋之器珉賤奚宜自埀童子之髫即擁門人之
篲聞某所有賢者越百舍往從之不知嵗律之屢遷自
恨天資之極陋進身闕里空遐想於四科射策漢廷偶
末塵於一第釋耒農畝整冠仕塗時乎為貧豈憚擊柝
抱關之冗親猶未老少資啜菽飲水之歡䝉天幸於化
鈞承人乏於黌宇徒守聖賢之糟粕偶逃簿尉於塵埃
歸卧蓴鄉旋參蓮幕龍蟠虎踞挹王氣於行都玉振金
聲想餘風於故里無何命薄所至途窮訴平日之險艱
累千言而莫盡嗟此身之蹭蹬半百嵗以無多憶昨摳
衣首初望履憂餘引分誰推轂於寒蹤望外承恩猥題
輿於近郡覽紅蓼白萍之勝概尋浮家泛宅之舊㳺嚮
日維勤幸去天之咫尺戴星敢惮助守土之毫分嘗聞
攝刺史之符唯欽奉聖朝之詔一書生綿力何有兩馮
君餘愛具存廪粟帑金謹隄防於蟻漏箠令笞法絶煅
煉於䑕穿深懲刻木之姦一仰伐柯之則弗鞭其後良
愧於初擢髪何言噬臍永嘆百里之行九十末路奚堪
五刑之屬三千隆恩莫報曲從輕比并逭深文至于寛
餬口之憂當枵腹枯膓之日獲息肩之便於折肱埀翼
之餘極知負道徳之初心稍已還神眀之舊觀髙天厚
地殆跼蹐而罔容凌雨震風益帡幪之是賴恭惟某官
力扶宗社心契乾坤罄辰告之嘉猷毗日躋之聖徳圜
冠句屨儒推闕里之真赤舄朱衣才擅周公之美以廣
厦萬間庇寒士以千金一壺濟中流君将有為天寔大
任定廟算於都俞之頃静邉塵於談笑之中賛賛巖廊
炳堯舜文王之正道雍雍寰宇藹唐虞成周之泰和本
一言可以興邦迺百樂生於治國旂常所紀簡冊未聞
誓帶礪於山河有國有家之共慶襲箕裘於弓冶若子
若孫之相承重念某託命三槐脱身叢棘顛連萬態如
前語之所云遮䕶千方恃我公而獲免擕數口窮簷之
下馳一心台座之傍明哉元首而良哉股肱親逢聖旦
暴之秋陽而濯之江漢阻侍師門自憐塵念之已灰獨
愴前愆之未雪欲殫陳于一二懼取凟於再三踴躍自
鳴不如改過羈栖衆棄惟自省躬畵餅豈足以充飢吹
虀不忘於懲沸飢寒併日疾痛呼天儻此生氛翳之既
除即極目青霄之在望逖逺鵷鸞之列夢想鳴珂暫遲
麋鹿之羣食聞炊玉冀載色載笑而匪怒庶三熏三沐
而少安菲葑不遺桑榆有自日者已竊無功之禄心乎
猶耻有道之貧誓飭微軀永依洪造再辱是懼無尺寸
之膚不愛焉初願非他得斗升之水斯活矣陳情冒犯
俟命戰兢
　　　上湖州王侍郎啟
巖壑雖遥幸聞風之有日雲霄在望悵披霧之無期誰
云開府之初即遂登門之便某學慙畫鵠技止雕蟲久
諳世味於苦辛徧歴客途之險阻扶老携㓜於干戈之
際粤自埀髫跂前㚄後於憂患之塗逮今華髪謂一行
而作吏庶三釜之及親蠶則績而蟹有筐幸初偶爾木
欲静而風不止禍則隨之藐草野之餘生荷槐庭之再
造寘之別駕仍在名藩彊麋鹿之冠巾雅知非稱雜簿
書於魚鳥聊樂餘閒駭煩言之驟興凛危踪之何恃吹
毛法寺方指摘於錙銖瀝血化鈞如照臨於咫尺一飲
一啄三沐三薰歎糞墻朽木之何誅仰厚地隆天之莫
報奉香火者兩嵗飽藜藿於一家懲羮吹虀毎念前愆
之洗廢食因噎忍令素志之虧雖噬臍之何追毎指心
而自誓前言往行願多識之遺俗故家不忘仰止何期
今日自慰平生恭惟某官萬事蓍龜本朝麟鳯發六經
之藴粲然華國之文膺九陛之知凛若鎮時之望羽儀
要路冠冕郡公流風餘韻則真王謝家省事親心而師
老荘氏總郊儀於冬祀時推顯相之勞髙法從於夏卿
日頼論思之益屢矣抗䟽暫此分符行路争睹於旌麾
指日頓銷於桴鼔提封何幸人皆有於二天識面為榮
侯何輕於萬戸况如么麽久願依歸唯夢想於儀形遽
親聞於罄欬道塗老矣毎自歎於萍蓬墳廬在焉宜必
恭於桑梓但念急頒於召節寧容久綰於郡章雖不忘
重趼而来恐無幾承顔而去浮家泛宅尚時游苕霅之
之濵曵履鳴珂想即侍巖廊之䆳姑慿尺牘用告寸心
　　　上孫參政啟
誕布眀綸寵登碩輔真儒果用於魯國茂業可量大老
既興於海濵輿情自定寰區共慶朝著生輝恭惟某官
亷靖粹和髙眀久大絃歌璧水英詞蚤振於妙年領䄂
蓬山嘉譽獨推於當世灼見前哲之大體蔚為三朝之
舊臣自入奉於清光殆徧儀於要路盡言無隠直道不
回持槖禁塗告嘉猷於我后分符㑹府下膏澤於斯民
視草北門馳車朔漠眷極侍臣之列寵躋常伯之聨老
成重於典刑久繫羣心之望器識先於文藝兹為全徳
之英比觧帥藩趣還詞苑雍容帝所方䟽三接之榮宻
勿政扉即賛萬幾之重時逢多棘民未少休惟上聖臨
御一紀于兹念中原隔絶千里而逺示菲食卑宫之儉
躬櫛風沐雨之勤肆覲羣方緝熈丕緒有君如此未寛
側席之憂捨公其誰倚俟巨川之濟佇聞渙號榮正鼎
司竊觀前古願治之君必藉名世盛徳之佐事有定論
人無間言相與扶明主於艱難之餘用能定大業於談
笑之頃矧伊今日事半古人三户亡秦乗民心之共憤
五遷治亳幸天步之少安中夜以興寸陰可惜百里辟
國時久思於召公十乗啟行人方歌於吉甫繼兹能事
屬我宗公某蓬蓽門寒斗筲器淺空空何有妄希管豹
之窺兀兀徒勞未發醯雞之覆材迂踈而何用分連蹇
而自甘客路飄蓬晚與門人之列清朝推轂誤䝉國士
之知毎慙馳問之踈欣覩除書之下屬訟愆於田野空
懷想於門䦨峩冠文石之班想聞盛事環堵松江之上
獲庇寒蹤嵗律崢嶸寒威凝沍仰念鈞衡之託益精寢
餗之調
　　　與方帥啟
分閫四川去國萬里曠日持久訖無成功終更亟還僅
免大戾泛江流之洶湧冒暑氣之袢延稍就夷塗甫寧
悸魄皆餘光之所被非始望之敢期恭惟某官克壮其
猷不顯亦世入儀禁路惓惓獻納之忠出鎮遐藩凛凛
綏懐之畧其惟圖任乃允具瞻某夙荷心知久違音㫖
幸問津於治境将晉謁於元戎豈惟申悃愊之私庶或
請誨言之益其為忻忭罔既敷陳
　　　與䕫路王帥啟
伏審奉承眀詔鎮撫遐藩下車云初闔境胥慶恭惟某
官學優聖域望重儒宗直道而行曽靡居中之久為政
以徳復兹舉最之先所以無施不宜盖其有本如是昔
范公以給事而補外自番陽以待制而帥邉既步趨之
適同亦名節之相似其惟圖任乃允具瞻某自顧拙疎
夙䝉知照方幸同舟之濟遽勤賜教之臨向往之誠敷
陳罔既
　　　與晁帥啟
伏審欽承渙號全撫坤維郵音一傳輿論胥慶恭惟某
官宏才任重敏識造㣲舒翹揚英特逹不依於繅藉批
郤導窽從容皆中於宫商簡在淵衷進儀禁路謂遐邇
之一體俾經營於四方緩帶輕裘已肅清於襄漢捫參
歴井復深入於岷峨委寄益隆安危所繫少施餘力以
訖外庸即膺圖任之求式副具瞻之望某承乏雖久曠
瘝實多無以慰蜀父老之心何敢言楚令尹之政惟是
辱知之有素今兹託契以為榮忻抃之誠敷陳罔既
　　　與湖州王給事啟
上睠儒英中頒詔綍未逺長安之日帝眷方深来分刺
史之天民情共慶凡兹闔境倚俟開藩矧惟么麽之蹤
曽是知憐之素竊以据苕霅之㑹兹建侯邦自晉宋而
来實稱道院有疊嶂重湖之清逺兼通都大邑之阜蕃
華屋填城往往皆數百年之舊清香凝寢毎毎得二千
石之良從昔名郊於今輔郡孰稱麾符之重寄政湏簮
槖之鉅公恭惟某官專靜鎮浮真清激濁表裏純潔炯
中扄之湛然内外踐更藹能聲之籍甚由布衣而著公
輔之望覽黄巻而晤聖賢之心夙擅英聲亟登華貫早
正郎星之次繼躋卿月之班畫㦸朱轓恩沾數郡髙牙
大纛威振十連遄歸再列於近班圖任益推於舊徳盡
言丹扆毎傾嚮日之心批勅黄扉綽有回天之力謀猷
有嘉則入告於内社稷茍利則知無不言宜政路之旋
登亦輿言之允屬少緩三槐之拜来為泗水之㳺抱逺
業以徊翔擇樂郊而偃息浮家泛宅未營緑野之居五
馬雙旌坐閲白蘋之勝尚虚丞相之席行趣舍人之装
某寥落晚生蹉跎末路綴姓名於龍虎榜回首幾年望
光儀於鵷鷺行承顔異日去仭墻嵗月之久懐文室朝
夕於心顧馳問之浸踈喜揚旌之伊邇道塗悴矣祗自
厭於萍蓬墳廬在焉獲致恭於桑梓當蔭萬間之廣厦
自託一枝於深林幸㑹良多欣躍無已
　　　與蘄州張倅啟
閒乃其分久安巖壑之居用非所長遽奉麾符之寄粤
有名士寔在同僚庶親議論之餘少逭譴訶之及伏惟
某官飛英騰茂提要鈎元觀三代兩漢之書能守以約
貫諸子百家之學毎尊所間蔚為江左之勝流早馳海
内之雋譽摶風擊水寧淹溝瀆之尋常就日望雲合侍
軒墀之咫尺况久隆於人望宜自結於主知夫何長材
之未施猶復餘刄之小試歌謡戴路共髙別乗之功譽
望滿朝即慶鋒車之召遂膺時用益振家聲粉澤典章
所頼燕公之力縁飾儒雅更傳京兆之風某本自疎庸
加之遲暮適在長江之表偶叨一障之榮聞髙誼之凛
然知危蹤之免矣徒索太倉之粟寧不知慙獲分蔀室
之光敢以自賀指日即期於參候順時猶兾於保調
　　　問訊左史兼中書舍人啓
跡踈龍坂尚飄梗於南州官在螭坳仍判花於西掖敻
隔升沉之若此缺聞興寝之何如長夏江村念繩樞之
暫寓薫風殿閣想綸省之餘閒惟我醇儒膺時繁祉恭
惟某官事業三代文章六經在韋布而憂天下之當憂
由簡編而得古人之先得黄鍾大吕鏗鏘雅頌之音氷
壺玉衡卓犖廟廊之具錐處嚢者衆知其立見金滿籯
者自耻於不如何意觸舟幾成按劔向非親擢於當宁
誰令獨冠於在廷公議交歸髙名愈白知君子所養矣
彌堅金石之心見聖人而師之自契風雲之㑹踐方丈
蓬莱之勝為玉堂金馬之儲凡國人皆曰賢無廷臣出
其右以淵源澄深為諸儒之倡而辯裁清婉兼二史之
長順風疾呼聲逺馳於四表急流勇退章屢丐於一麾
衆皆祝公長無去國盖雅富經綸之畧非但髙黼黻之
辭面對燕閒偉辰猷之備奏心嘉鯁亮仰日鍳之昭埀
粤自望郎進登法從特逹顒卬之眷雍容供奉之班有
舉必書不愧春秋之筆削入告於内更資朝夕之論思
常楊逺避其詞鋒班馬寧誇於史筆獨當上意髙映朝
紳直奏於前斷斷皆當時之務退言於後悻悻異鄙夫
之為居多陳時政之書否則薦人才之䟽主盟斯道推
轂寒生堯舜孔周之所傳殆重興於今日富韓歐范之
已往能繼美於此風伏念某生而戅愚飽於憂患近臣
論薦蚤賜覲於雲天仇家謗傷久投閒於草野叨榮華
衮空老青衫忍圭玷之未磨尚玉音之可想然而未嘗
得禄妻孥不知其有官耻於訴窮親交自憐其乏食已
甘心於末路時矯首於崇墉似聞埀盡之孤蹤毎指嘘
枯之餘論仭墻去久不以遐遺尺牘来疎知其病悴殊
奨大踰於素願餘輝頓耀於窮途已玷齒牙更紓心腹
疎庸自分非敢執求富之鞭羈栖無堪聊欲擊為貧之
柝恩能及此念豈有他溝壑之辱有年儻終薦墨廟堂
之登不日重入化鈞盡室號寒盖無扊扅之在矣叩門
觸熱寧無褦襶之譏乎
　　　問候太守啟
上睠名藩増慎麾符之寄中頒寵數聿咨簮橐之英想
閭里望公之来庶江山因人而重某官道徳純備詩書
淹該窮㳺夏之淵源擅卿雲之黼黻由仁義而非行仁
義獨眀往聖之心知春秋而罪以春秋自信平生之學
蜚聲雝泮結眷冕旒烏府䋲姦嗣鄉評于子隠螭坳記
動推史筆於周任旋歸侍於家庭繼起臨於屛翰觧印
十年之久尚傳五袴之謡掩闗一壑之幽自繫埀紳之
望盖難而後獲斯謂仁矣惟磨而不磷不曰堅乎兹由
禁塗還紆郡紱暫辭近侍論思之列已無千里愁歎之
聲皂盖朱轓頓改吏民之觀衮衣赤舄竚期公輔之登
某歴蚤嵗以承顔越衆人而䝉遇一經白首蠧書可慙
二紀青衫索米何補荷異恩之起廢復大府之充員客
夢頓驚深自憐於匏繫嵗華洊易怳莫記於𤓰期言當
問塗欣遂承庇恃有白日青天之鑒庶無震風凌雨之
虞得二千石之良與闔境共霑於輝潤較三十里之智
顧晚生曷賛於聰眀某敢不恪以居官誠於事長間以
獄訟簿書之暇求聞忠信文行之規風日清和尚寝興
之加慎山川修阻諒䟦履之為勞
　　　問候平江守啟
二天獨有頃䝉潤於繡衣一水相望兹聞名於畵㦸嵗
當再閏春有餘寒諒惟起處之宜茂對休祥之集恭惟
某官盛時麟鳯慶閥芝蘭襲家風太末之餘分詩律
江西之𣲖量凝千頃撓不濁而澄不清聲徹九臯發乎
邇而見乎逺早埋輪於當道旋持槖於禁塗古循吏何
以加狐狸安問大丈夫此之謂燕雀焉知宜登喉舌之
司暫寄股肱之郡凡兹提封之千里共記持節之他時
過漢于張民尚懷於仁恕維周申甫上允頼於藩宣况
兹要衝雅稱都㑹惟南北朝之交好方絡繹於使旜念
東西府之猶虚宜雍容於政路㑹須賛國行矣告廷某
飄梗浮生負薪多病追往昔之咎顧靣壁以何言為知
己之羞豈登門之敢望無復自通於簡牘迺聞曲借於
齒牙喜極舂糧憂寛索飯願承顔於暇日及賛喜於新
春詔演絲綸踵漢室三公之拜牓登龍虎掩徐卿二子
之歌順風而前指期可賀
　　　回謝及第人啟
妙中儒科榮登仕版公論所屬亨塗可量伏惟慶慰某
人楩楠大厦之材圭璋清廟之器警悟不勞於師授該
洽仍得之家傳果以妙齡膺兹遴選不在君門之第一
尚鬱衆評久知國士之無雙佇觀逺業為掾聊追於三
語寤主即聞於片言自惟萍梗之蹤偶玷葭莩之末方
深賛喜遽辱恵音粲然追作者之風為之興嘆謙以敘
門生之禮豈所宜䝉但増箧笥之光莫效瓊琚之報
　　　回第二人啟
謝策楓宸登名桂籍妙中亞魁之選共欽稽古之榮伏
以某官天地鍾和山川毓秀淳厚爾雅文章追三代之
餘直諒多聞聲譽冠諸儒之右卓然逺器偉以髙材較
藝省闈已擅巍峩之第獻言丹陛益攄悃愊之忠力陳
孝弟之言深賛治安之策搢紳動色共慶邦家之得賢
師友聨名益見鄉閭之盛事某偶兹代匱竊預榮觀過
辱長牋益欽雅眷愧乏瓊瑶之報但増箧笥之光
　　　回交代蘇計議啟
錫命天墀觀風湖嶠仰惟澄清之素問豈及於狐狸俯
矜沙汰之餘後無忘於瓦石粲然翰墨賁此衡茅伏惟
某官文成一家學該百代襲祖風父風而芳芬如在問
今事古事而酬應若流宻畫與聞早賛樞衡之議要途
直上宜參禁槖之華淹汩幾時嘆嗟萬口季子佩相國
之印終振家聲孺文登刺史之車鬱隆人望尚遥魏闕
暫託湘流往賡衡嶽之篇聊窮偉觀歸奉宣室之對寧
久遐方但念隔一夕之秋風還復共千里之明月某自
惟匏繫空數𤓰時撫陋質以無堪知英㳺之莫繼捫心
自矢阻諧附驥之榮循分遄安獲免續貂之媿仰銜雅
眷彌勵髙風書札踵門珠璣盈軸逺勤一介行李之至
賢於十部從事之臨惟子文喜愠有常未遽絶於新令
尹顧李廣數竒可笑敢自比於今将軍罔知圖報之宜
深謝撝謙之過
　　　回蘄州教授啟
孤飛未髙毎自嗟於六翮屢薦不入乃遽竊於一麾不
遑据義而辭獨有親仁之幸惟某官珪璋清廟之器楩
柟大厦之材遡㳺夏之淵源學窮聖域粲卿雲之黼黻
文掞天庭以終賈之妙年擅蘇張之大手鴈序共題於
鴈塔久歆艶於鄉閭鳯閣聳聽於鳯鳴尚徊翔於郡國
思樂兹游於泮水選掄即上於瀛州某撫隻影以何堪
荷雙緘之見予久隔異縣行遂同寮飽聞蘄水之濵最
號芹宫之盛㳺鄭僑之鄉校行聴弦誦之音即何武之
學宫尚賴箴規之益成我素志所望故人
　　　與教授啟
青山白水之盟歸歟未遂皂盖朱轓之寵老矣何堪重
拜佳音仰欽雅眷伏惟某官器資凝重學術䆳深兄弟
並列於儒科已掩機雲之譽家世共推於賢業有光羣
紀之傳了無俗吏之簿書合上諸公之臺省斯文振起
多士鼎来某屏跡為深離羣兹久故人有幾當復見於
儀刑餘習未除尚樂聞於弦誦庶以餘暇獲奉緒言
　　　回江陰薛知軍謝到任啟
榮膺朝命出領郡符采吉日而見吏民揚仁風而布條
教里都共慶黨友増輝恭惟某官才秀儒林望隆時輩
蚤以賢關之彦常登冊府之㳺踐履為多尚未冠金馬
玉堂之選聲猷益大當始於朱轓皂盖之時視事云初
辱書甚腆荷撝謙之已至慙伏謁之未遑諒無久淹即
躋要近鳴玉曳履将入踐於華塗賣劔買牛宜速酬於
雅志仰懐風味良切瞻依
欽定四庫全書
　浮山集巻九　　　　　　　宋　仲并　撰
　　啓
　　　代執政謝賀新除啓
視草玉堂頻上乞身之請疏恩丹陛更叨共政之圖寵
至若驚令行弗反念逺猷之何有辱高義之相先疾讀
誨音交流慙汗某官風華懋羙天韻雄成持自得之學
而尊其所聞藴至剛之氣而養之無害長篇大軸方天
下想聞其風直道危言顧廷臣無出其右宜居四近恊
賛萬㡬乃紬金匱之藏暫奉琳宫之逸更春秋之一字
誰敢異辭得謨典之百篇復見左史逺勤華翰俯賁衰
蹤燦然錦繡之詞恍若瓊瑶之貺某離羣滋乆被命過
優嗟小器之易盈何能稱此惜真儒之未用益愧先之
祈茂毓於粹和尚阻陪於談笑
　　　代賀漕除户侍啓
詔頒天陛恩陟地官聳風采於列城籍甚埋輪之譽増
羽儀於禁路偉兹持槖之班簪紱均歡冕旒虚竚竊以
㑹計自有綱目廢之斯紊而舉之則張泉貨非無源流
疏之斯通而壅之則止仰惟累聖具有成䂓凡斂散出
納之權為經常永乆之計餘財餘力民無一日之徭足
食足兵國有九年之蓄閲嵗滋乆遭時多虞官簿紛紜
弊起胥徒之手民田連亘富儗王公之家舉世咨嗟賴
公灼見銷百年之患不勞指顧之間為兩路之民永息
追呼之擾法當推廣眷益優隆恭惟某官道極高明氣
充剛大洽聞博物學貫百氏之書發䇿决科文高乙夜
之覽以潔淨精微之教逢聰明睿智之君墨綬他時屈
宏才於下邑繡衣三嵗騰歡頌於載塗任衆人所難能
合斯民之共願兩手加額萬口同詞侯宅侯田旣力摧
於豪右我疆我理庶永斷於侵漁萃此殊功滋膺妙簡
仁政必自於經界已悉正於版圖老成實重於典刑宜
遂聯於簪槖卓爾羣工之標的兹為二府之權輿成命
初傳有識相慶某猥蒙知遇浸荷使令奉令而行惟謹
遵於三尺指心自誓儻圖報於萬分賀厦為深趨庭未
遂莫勝敷叙但劇欣榮
　　　代人賀陽奉使啓
登持禁槖就擁使旜聽履而上星辰聳儀型於百辟出
疆而安社禝敦和好於兩朝維時鉅公實允羣議某官
喬山松栢層漢鵷鴻威儀詞令之不凡出處行藏之可
紀推諤諤之一士名早播於簪纓萃師師之百僚眷獨
深於黼扆周爰使節共理侯藩盤根錯節之無難視草
判花之已晩輦轂先彈壓共高京邑之深原隰有光華
茲重使軺之遣暫閲大司農之印徑躋少常伯之聯極
寵耀於一行視恩輝於八座自天子所揚萬里之威名
真丈夫哉快一時之觀聽某蹇薄門闌之下客飄零江
海之餘生雖長此阻陪於後塵喜行矣將歸於大冶神
其持䕶可㤀道路之勞帝曰遄歸即正鈞衡之拜
　　　代考功郎中謝宰執啓
不習為吏猥充數於侯方何自為郎遽升華於省户目
眩雲天之䆳身參鵷鷺之行踰分䟽榮省躬知懼伏念
某愚未聞道懦無取材斗筲之器小哉寜知逺者大者
箕裘之業衰矣敢云有之似之徒以早唯詩禮之聞不
忍少廢簡編之習候槐黄於八月屢戰無功望桂魄於
九霄自憐不遇乃抗塵而走俗毎勞形而苦心艱險備
嘗交游益落頃預登聞之末屬初觀文物於本朝魏闕
馳心幸不違於咫尺太倉索米曽何補於分毫無何薪
桂之不供非為蓴鱸而欲去懇求補外偶玷治中望行
都數舍之遥幸賢牧接踵而至蒙成自慶敢希南陽太
守之稱捄過不遑寜有海沂别駕之譽從容茂苑長洲
之勝談笑清香兵衛之間念百里之行至九十而方半
顧千鈞之重豈一縷之能勝忽驚詔綍之頒遽竊守符
之寄㓜之所學於古者將行其志前之所任其長者今
推而行毎一事必稽於公言寜此身專任於衆怨不意
譴訶之粗免毎虞謗讟之交興迨此終更還叨初渥解
印章者幾日聞警蹕於大昕三年可使足民僅逃於戾
一言何能寤主宜黜而升謂稍還中都官之舊班乃徑
處尚書郎之高選矧伊考績幾類典銓自昔相傳兼司
貢士之選舉于今未替仍掌勲臣之諡章七司之案牘
旁通百官之考課具在材宜克稱事最為繁曾微累日
之勞驟玷列星之次此葢伏遇某官甄陶萬彚槖籥一
元負剛毅敢為之氣而守以至謙積深造自得之學而
持之無倦黄鍾大呂鏗鏘雅頌之音北斗泰山烜赫台
階之望持危扶顛而力有餘裕守文應變而施無不宜
雖斯須告后之言皆悠久經邦之略輔贊彌縫而藏諸
用光輔丕圖乂負偃植各安所施並徕衆俊坐令孱瑣
亦復超踰某敢不策疲曳以㤀勞履靖共而安位勉揚
乃職思稱所蒙方太上皇開近侍薦舉之科已首竊朱
轓之寵惟今天子下内外更畨之令又躐陪畫省之遊
自揣何人毎叨殊奬銘茲厚植誓不辜恩感懼交懐言
書莫盡
　　　代鎮江守謝宰執啓
釋宣流之重寄僅免譴訶分近甸之名藩益慙倖冒人
欣由逺而及邇自慚已去而復來獲安萍梗之蹤盡出
鈞陶之賜伏念某性資頑鄙材具拙疎隨地而安謂遇
坎乗流在我而已為貧而仕乃抗塵走俗埀老不休費
嵗月於奔馳耗精神於憂患力小不可任大而委任多
過其材命薄難與成功故事功略無可紀徒積素餐之
愧不知華髪之侵所願終焉蓬蓽之間況亦晚矣桑榆
之景屬者烽塵之擾蕭然淝水之濵荷君公起廢之恩
豈臣子辭難之日扶老擕㓜於風塵之際黽勉畏塗救
死扶傷於煨燼之餘侵尋累月竟無毫髪可效涓埃旋
易朱方席未遑煖遽貽白簡罪不勝誅益收驚魄於故
廬長保殘軀於暮景荷清朝之簡記趨便殿以對揚誤
膺鄂渚之除亟遡長江而上赤壁夏口視形勝之具存
京口曲阿豈夢魂之敢到忽聞申命獲拜制書此葢伏
遇某官文章六經事業三代聳北斗泰山之望播黄鍾
大吕之音柱石本朝輔贊彌縫藏諸用權衡多士乂負
偃植安所施籌策無遺勲名有耀犯顔軒陛判羣議於
一言正色廟堂裁萬幾於反掌方並來於衆俊曾不棄
於寒生爰因新掛印而東復畀舊分符之地某敢不撫
摩彫瘵振起懦偷今日所當言者朝夕而行曩昔所未
至者一二而改人臣均於愛主願分宵旰之憂郡守職
在養民尤在水潦之嵗誓殫駑力仰答鴻私
　　　代人宫祠謝宰執啓
病餘待盡寄暮景於山林望外叨恩奉真祠之香火仰
銜鈞造深激懦𠂻伏念某用意迂廻觸向乖迕辛勤早
嵗所服膺者前哲丁寜之言狷介一生所切齒者流俗
靡敝之習誓無㤀於日用斷自保於嵗寒頃省户初造
於坐隅毎暇日備陳於心曲照其悃愊契若平生至於
極力保持脫危蹤於虎口加之過情推挽陪法從於螭
坳稍親天日之光尚畏風波之迫乞郡符而引去猶書
殿之疏榮周旋其私始終若此契濶仞墻之寖乆因循
尺牘之遂疎豈炯炯之有他謂區區之何益知心最舊
固宜苛禮之兩㤀薦語尚新豈慮流言之三至逮更除
於兩郡旋趨覲於九霄還載筆之舊班恩寜無自僅持
槖之滿嵗罪在不容沸騰白簡之辭罷免丹邱之守坐
此七年之屏跡蕭然萬事之㝠心已玷恩門終棲徳宇
初謂生存之無望亦知顛沛之可期流離敢望於他人
顧盼未忘於疇昔尚頒稍廪力䕶瑕疵憔悴餘年終賴
賞音之素紛紜行路虚疑獲譴之深恭惟某官爕和一
元陶冶萬類輔贊彌縫藏諸用上表精忠勞來還定安
其居民臻寜壹蠲除密網振起頹波如殘生委頓之餘
更衆毁摧傷之乆臥疴農畆恃大庇而少安賦禄祠庭
揣素餐而益懼惟堅持於晚節亦深訟於昨非敢曰酬
知終焉戀徳瞑目何望分作天地之棄人沒齒為期長
借江河之餘潤
　　　代平江守落職除宫祠謝宰執啓
悔尤自見疵豈待於吹毛彈劾遽聞罪莫勝於擢髪俯
從寛典仰戴殊私咎雖由於一飲一食之間恩不㤀於
三沐三熏之素伏念某凡材樸􁂶薄命﨑嶇屢試無聞
將行復躓嘉肴不知其㫖學豈足以探微簞食不堪其
憂恩誤蒙於起廢粤自苕溪之偏郡更擢茂苑之要藩
内省冒居乆思引去屬使旜之修好頒燕豆以示慈方
逺人欽奉於王靈豈一介驟干於國典凡酒醴牲殽之
設悉有遵承雖供張器用之微靡容加損誰為草具以
紊初筵壊館納車僅免有詞於鄭國烝殽薦體不憂興
問於晉人雖謂至愚寜㤀自力遽煩剗削深負陶鎔尚
竊食於外祠姑罷直於中祕保全曲折感懼再三某官
柱石本朝權衡多士彌縫補贊旣臻於治偃植乂負悉
用所長謂斐然不知所裁罪則有素而過也各於其黨
心實無他如憐臲卼之蹤更厚帡幪之庇念平時細謹
不敢越爼而代庖顧書生酸寒難使監厨而命定以儆
不肅聊示有懲某敢不祗荷寛恩因追徃咎作餅空勞
於畫地自歎迂疎懲羮不㤀於吹虀彌思戒慎
　　　代湖倅謝宰執啓
聚族猥多不能供億逢辰旣泰耻獨飄零恩誤出於鈞
陶憂頓寛於溝壑飲食必祝造化難酬伏念某材具非
長器資甚淺枌榆旣隔銷嵗月於奔馳蒲柳易殘耗精
神於憂患棲遲無地孤露不天敢懷結綬以登畿但願
攝齊而請業在後固宜於瓦礫分也奚言居貧莫具於
簞瓢蕭然已甚頃持危悃仰叩崇墉謂或死或生之分
繫吾相一笑一嚬之頃方旅退旅進之次蒙我公三熏
三沐之私願既滿於登門寵更叨於佐郡方茲需次已
復問塗惟四水之侯藩號二浙之道院白蘋繞郭華屋
填城明月清風旣宛存於舊觀浮家泛宅尚追想於遺
蹤良慰途窮曷分吏責號寒啼飢二十口均欲酬一飯
之恩摩頂放踵六尺軀邈未有纎毫之補恭惟某官力
扶宗社心契乾坤宇宙山河盡回和氣禽魚草木亦賴
恩輝冕旒獨倚於精忠竹帛疊書於茂烈羣才並進偃
植各安所施異意潛消芟夷勿使能殖贊贊祖宗萬世
之業亹亹唐虞三代之風鍳此孤蹤斷無他技有加憐
惻弗忍流離家室妻孥驩然相告父母天地恩其可㤀
某敢不圖効萬分謹遵三尺駑駘十駕所願勉旃鷦鷯
一枝不啻足矣心焉懷徳誓不辱知
　　　代郡守謝侍從啓
臥漳濵之疾亟返鄉枌復鴈門之踦重紆郡紱恍若沉
疴之去體猶念覆車之在前備歴多艱若為共理伏念
某瓶罌之器易滿而傾拱把之材過用則折乆矣坐叨
於餼廩蔑然無補於事功數免稀遷榮未施於毫髪早
衰多病憂毎迫於膏肓惟聖主親攬於權綱而羣材悉
起於幽逺有如孱𤨏示預使令攬轡登車已負埋輪之
譽捫參歴井敢㤀叱馭而前乃呻吟於路旁分沉㝠於
死所自天而下忽霑從欲之恩順流而東始有更生之
望白骨幾再肉矣死灰寜復然乎方欣一壑之專寜復
三刀之夢忽茲假寵無路懇辭念材具之非長復憂愁
之不貸吹虀懲沸自念傷弓之餘滴淚到泉更嬰䑛犢
之戚神明未還於舊觀道徳益負於初心雖已懷印紱
而來猶欲掛衣冠而去甫茲視事惟懼瘝官恭惟某官
一代老成斯民先覺以正元之朝士首甘泉之侍臣特
立卓然屹中流之砥柱孤光炯若粲明月於長庚當宁
已熟於履聲造膝每懷於諫草行膺制綍入秉機衡俯
念窮途乆沾餘潤謂異時試郡雖慙二千石之良而平
昔登門不啻三十年之舊假此朱轓之寵本由華袞之
襃某敢不體息黥補劓之殊恩圖宣化承流之薄效悉
蠲民瘼仰答己知事君以人已誤勤於推轂代天理物
惟側聽於演綸
　　　代謝監司舉薦啓
賜閒丹陛自媿叨踰承乏泮宫敢求聞達豈謂剡章之
寵得於擁篲之初竊以當宁思賢方以得人為急羣工
體國率懷舉類之心然而斯人或老於山林沒世不聞
於朝野况彼深情而厚貌鑒裁為難類皆飾偽而亂眞
沿襲滋甚輕儇狂斐者以警慧而獲舉循黙遲鈍者謂
純雅而見收或肆為放蕩之言至自詭經綸之略世更
相笑人不易知如某者術業空空性資下下挾書早嵗
嘗妄求六藝之歸筮仕壯年了不通當時之務自登名
於科第乆待次於田閭粵在去秋遽聞召命引道即趨
於魏闕俯躬入覲於楓宸揣愚分以遄歸迫官期而來
上竊五斗之粟遂寛菽水之憂蒙一字之褒更重駑駘
之價此葢伏遇某官主盟斯道推轂寒生嘉善而矜不
能允矣大賢之度好徳則錫之福念茲皇極之言顧如
孱愚允謂疏邈親承輝庇方託二天之仁首示薦章更
妙五雲之體莫勝榮幸姑誓緘藏某敢不祗畏簡書服
勤夙夜益勵疎愚之守用報所知回觀清要之塗良非
所望然而儒宫牢落士氣彫零廊廡僅存詩書絃誦之
乆廢廟宇不設簠簋籩豆之俱亡寓奠獻於釋梵之宫
設筵几於茅茨之下凡在使麾之所部為郡幾何闕然
鄉校之不修惟此而已尚蘄特達曲示恩輝豈敢遽望
於落成庶幾稍資其經始當與多士共荷深知過此以
還未知所措
　　　代李司理啓
立笠澤之簿書方虞曠戾移蘇臺之獄訟更辱超升曾
未朞年獲書再考深惟倖冒彌積悚惶伏念某本以諸
生獲陪多士粤從弱冠即玷賢書周旋詩禮之異聞粗
知嚮道佩服聖賢之遺訓用以成身志竊慕於古人文
敢希於作者誓堅素守絶意亨塗逮晩困於流離繼頻
更於憂患衰遲已甚窮困焉依乃稍緝於舊聞遂復賈
於餘勇擔簦鼔篋於羣英之後爭名較藝於寸晷之餘
笑末學之未工悼初心之已負偶縁薄技遂沗儒科昨
從筮仕之初即處提封之下一行作吏安知巧宦之機
半世倦遊常在數竒之域甘沉迷於簿領已自斷於平
生旣才疎與世以多違又動輙迷方而不遇方懷退縮
敢意甄收誤蒙特達之知更處平反之寄空坐縻於嵗
月終何補於事功每懷朝夕之憂更甚簡書之畏自分
書下下之考其敢希赫赫之名賴盛徳之包荒俾終年
而尸素此蓋伏遇某官斯民先覺吾道主盟忠嘉乆簡
於上心議論獨傾於諸老徧儀禁路嘉猷未究於所長
出領輔藩坐嘯何勞於游刅將益茂經邦之業故每敦
推轂之風致此寒微首蒙眄睞疎庸何取敢云州縣之
徒勞頑礦無堪尚兾鈞陶之在後某敢不益堅晚節愼
守官箴思少効於纎毫庶仰期於知遇
　　　代人贄見婺守啓
埀大名於宇宙雅願登門走賤役於塵埃適諧望履跡
自憐於么麽庇永託於帡幪幸豈人謀思惟己獨伏念
某簞瓢貧餓萍梗飄流少也從師供洒掃應對之職長
而試藝乏雕蟲篆刻之資决戰徒勤䇿勲何有蹭蹬場
屋莫厠千佛之名惆悵雲霄欲致諸天之問此心何在
一飽所驅未容辭箠楚而脱簿尉之中寜有持旌麾而
出幕府之望朅來涇水祗役窮山去門牆跬歩而遥日
蒙暉潤環閭里千家之聚嵗幸豐穰藹然絃歌溢於逵
路踰年坐糜於餼廩終朝絶簡於簿書父老均歡非止
干戈之不識官寮自幸更㸔桴鼔之稀鳴自愧空餐祗
虞深譴賴密依於蓮幕毎快覩於芝眉謂閲四十而無
聞雖賦資之極陋念陪三千而受業亦用志之良勤假
以色辭慰此勞悴罰不勝而誅不至以是為憂閔其勞
而序其情恃公為重雖阻陪於杖屨已深篆於肺肝恩
實知歸報將何所抱關擊柝自念有時而為貧毁瓦畫
墁大類無功而得食疎庸安取僥倖何多恭惟某官名
擅斗南氣鍾江左見聞該洽滿詩書於腹中詞藻淵源
揮雲烟於筆下躬行孝悌氣藴中和攻曉窻夜燭之勤
以春誦夏絃為樂箕裘世業合視草於玉堂羽翼聖經
每擷英於黄巻令譽藹聞於中外清風稱冠於古今丹
桂一枝凛諸儒之莫望靈芝三秀偕羣從以同登既鴈
塔之書名宜鳳池之接武北門西掖行司帝制之嚴疊
嶂雙溪暫借侯藩之重已㸔煖席行即賜環重念某棲
遲末路之有年擺脱窮愁之無日已踰壯齒蒲柳之質
易衰乆困窮簷樗櫟之材何用徒分隂之是惜競寸晷
之無從仁不遐遺已荷包荒之度善惟類舉尚希拔茹
之私
　　　代宋帥回張魁啓
射䇿天庭登名仕版榮中君門之第一素推國士之無
雙公議所歸輿情共慶伏以某官力行仁義允蹈中庸
觀三代兩漢之書而尊其所聞覽諸子百家之言而守
之以約學深自得性禀不羣以道術支離為心憂獨得
伊川之正統以天下安危為己任歴陳涑水之嘉謨擢
冠省闈已騰令望比奉大對益獻忠言誠意格物而探
聖賢之心已著當年烜赫之譽誦詩讀書而為國家之
用可見他時康濟之功某猥以踈庸之資誤沗承宣之
寄仰慶朝廷興賢之盛幸觀閭里得士之榮薄植何功
長牋誤辱愧乏瓊瑶之報但增篋笥之華
欽定四庫全書
　浮山集巻十　　　　　　　宋　仲并　撰
　　雜著
　　　祈雨文
禾棲南畆竚期倉庾之登雲密西郊盍慰田廬之望演
秘言於琅笈輸誠意於璿穹念此吴人力於農事寧婦
子而盈百室所望有秋先公田而後我私尚資一雨伏
願興油雲於反掌霈膏澤於崇朝潛消螟螣之災畢刈
茨梁之稼仰祈天鑒曲徇民言
　　　謝雨文
周雅之歌有年方切農夫之望魯史之書不雨實為守
土之憂敢先事而致祈乃指期而獲應油雲晝合膏澤
夜零慰我民心孰非神力邇遐共慶已卜千倉之稲粱
稚耋相呼預圗九月之場圃尚終此恵黙相其成
　　　祈晴文
三農畢務萬寳告成天既錫之豐年人方仰以卒嵗遽
淹常雨尚稽倉廪之登少豁隂雲庶慰郊原之望佛慈
甚邇民力可哀俯竭忱誠仰祈鑒佑保嘉糓於埀成之
際在覺力固非甚難困斯民於多難之餘宜天心有所
不忍
　　　又
占星授時農事初勤於東作力田望嵗民力共效於春
祈念此積隂殆踰旬浹農末皆病閭里大嗟舊雨復今
雨而相仍元日至人日而未已䖍趨梵宇祗叩覺乗冀
慧照之普臨擴洪慈於埀佑頓消氛翳旋睹清明歸行
潦於百川既升景日歌大田之多稼共樂豐年
　　　又
萬寳得秋已卜倉箱之慶三農望嵗竚看場圃之登于
彼郊原奄觀銍艾大田在望苦雨奈何冀恵日之照臨
豁重隂於指顧時止則止曰暘而暘瞻霽日於東隅民
應相賀起多稼於南畆嵗以無憂
　　　又
寳稼盈疇方切秋登之望氷輪離畢遽為夏耨之妨積
雨奈何提封告病隔四山於煙靄之外掩千塍於雲水
之間仰叩覺乗䖍趨梵宇時止則止曰暘而暘庶資藉
於神休用慰滿於人欲披雲共慶收行潦於崇朝擊壤
同歌占大田之有嵗
　　　又
斗覆嵗穰雖莫窺於洪造角見雨畢亦終賴於殊休爐
熏徹而帝意孚梵唄聞而神釐格旋覩雲隂之解駁頓
瞻天宇之清明且舞且歌是穫是刈惟甫田之在望迄
用康年豈覺力之敢㤀有如皦日
　　　又
寳稼盈疇方切秋登之望氷輪離畢遽為夏耨之妨兹
煙靄之晝騰已峯雲之夕斂憂寛守土喜浹提封尚念
有秋曽無㡬日冀覺慈之終恵訖隂相之前功萬物之
生得宜方逢盛旦五者之來以叙庶格豐年
　　　代平江守勸農文
阡陌連亘土壤膏腴厯觀數郡之間未有此邦之盛雨
暘時若禾黍嵗登今即郊坰仰遵詔㫖田疇在望父老
具來非曰務為美觀盖将求乃實效天時地利要須人
力相扶春耕夏耘然後秋成可望其躬率於子弟亦轉
語扵比鄰仲春事于西疇兹惟時矣平旦坐於左塾相
與勉之勿辭風塵雨露之勞各為父母妻兒之計當分
隂之是惜庶數口之無飢其或惰農有罰勿悔
　　　囬孟郡王姻禮書
五世並于正郷無假龜人之卜一女不與凡子自憐處
士之心敢謂宗工不遺衰系甫遂絲蘿之託洊頒箱匪
之豐合好千秋納成今日顧憔悴何以稱此况戅愚僅
若而人職替公宫慙匪有齊之季女光生蹶里佇看迎
止之韓侯仰望終身欣榮之至
　　　荅孟郡王姻事報日書
伏承卜兹柔日賁以華牋至于再至于三方懼猥辭之
瀆迨其今迨其吉欣惟嘉命之承
　　　為五弟問姻王氏書
必恭桑梓孰先父母之邦薄采蘋蘩莫重春秋之事兹
圖合姓仰恃通家某第五男顓蒙何取於鄕評伏承令
女二小娘子婉娩無㤀於姆訓豈韋布敢求夫佳偶顧
萍蓬久藉於餘光風土異宜無若鄕閭之舊蓍龜協吉
遂㤀門户之微庶幸俯從益敦永好
　　　為妹回蔡氏姻定書
蟬聫華胄世久襲於金貂萍泛寒蹤身粗安於蓬蓽敢
圖姻好偶契夤緣某第幾女子姆訓無㤀苐習勞於機
杼伏承令似從事家聲是繼寖騰譽於簮纓聞命行媒
增輝蔀屋遂松蘿千秋之託願拜嘉音盛羔鴈五兩之
儀益欽雅眷有少回禮具列别牋
　　　子舍姻定書
漢列留侯久聲猷之未墜周歌山甫今苖裔之遽㣲妄
議姻聫敢㤀族系易簡愚弱未冠唯翰墨之服勤伏承
某人婉嬺方笄早閨闈之毓秀敢徼福於先世用納吉
於華宗五世正卿信媯姜之協吉一鄕兩姓庶朱陳之
復生豈無他人其惟大援
　　　代為外孫女孟氏作姻事言定李仲簡書
白也之思飄然久馳雋望三桓之孫微矣猥辱佳音龜
筮協從室家相慶某人女功是習婦禮何知伏承某人
譽著虞庠名優漢殿荷一介行李之至得五世正卿之
家愧我好逑偉兹吉士春風得意云初僊桂之攀末系
生輝永遂女蘿之託
　　　代王氏姻禮書
初求大援非吾偶之為慙適兆和鳴豈人謀之及此乃
以衰系獲締華宗古所重者繼世承祧頃既陳於問名
納吉占期伊邇候已覿於三星納幣有稽儀敢望於五
兩
　　　代人姻事定書
婚姻劉范求平時臭味之同閥閲崔盧孰若我鄉閭之
舊敢徼福於先世用増耀於衰宗某人子職之餘粗習
前人之詩禮伏承令女姆訓有自不㤀女史之箴規頃
問名於行媒許合好於二姓一溪共住匪宋逺跂予望
之盡室均歡㤀齊大非吾偶也有少禮物具如别牋
　　　代石仲澤姻事定書
正婚姻而辨姓将繼嗣於前人申媒妁以問名宜率循
於古訓某第幾男某年齡鼎富伉儷求諧適兹筮仕之
初思得承家之助伏承令女温恭而孝柔静以和雍容
環佩之儀窈窕閨闈之秀拂龜考吉協鏘鏘鳴鳯之符
占星問期正灼灼桃華之候相我宗事無易淑姬矧三
遷方藉於鄰光而九里獲霑於餘潤荷親情之有素宜
姻好之相求結援髙門儻遂絲蘿之託來宜私室載賡
蘋藻之詩百金何言一諾為望
