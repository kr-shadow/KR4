#+TITLE: 學古緒言-明-婁堅
#+DATE: 2018-05-12 10:20:17
#+SOURCE: github.com/kanripo/KR4e0231 master 536ca502                
欽定四庫全書　　　　　集部六
　學古緒言　　　　　　　别集類五(明/)
　　提要
　　　　(臣/)等謹案學古緒言二十五巻明婁堅撰堅
　　　　字子柔長洲人隆萬間貢生早從歸有光游
　　　　明史文苑傳附載有光傳中稱其與唐時升
　　　　程嘉燧號練川三老又與時升嘉燧及李流
　　　　芳號嘉定四先生然嘉燧以依附錢謙益得
　　　　名本非端士核其所作與三人如蒹葭倚玉
　　　　未可同稱至三人之中時升流芳雖均得有
　　　　光之傳而能融㑹師說以成一家言者又當
　　　　以堅為冠盖明之末造太倉歴下餘焰猶張
　　　　公安竟陵新聲屢變文章衰敝莫甚斯時堅
　　　　以鄉曲儒生獨能支拄頺瀾延古文之一派
　　　　其文沿溯八家而不勦襲其面貌和平安雅
　　　　能以真樸勝人亦可謂永嘉之末得聞正始
　　　　之音矣王士禎居易錄嘗稱其長慶集序以
　　　　為真古文今觀是集大抵具有古法不但是
　　　　篇士禎特偶舉其一也乾隆四十五年五月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　學古緒言巻一
　　　　　　　　　　　　　明　婁堅　撰
　　序十二首
　　　重刻元氏長慶集序
序者敘所以作之指也蓋始於子夏之序詩其後劉向
以較書為職每一編成即為之序文極雅馴矣左思既
賦三都自以名不甚著求序於皇甫謐自是綴文之士
多有託於人以傳者皆汲汲於名而唯恐人之不吾知
也至於其傳既久刻本之存者或漫漶不可讀有繕寫
而重刻之則又復序之是宜敘所以刻之意可也而今
之述者非追論昔賢妄為優劣之辨即過稱好事多設
游揚之辭皆吾所不取也唐之文章至元和而極盛矣
元白二氏創為新體以相倡和各極才人之致皆以編
次於穆宗朝題曰長慶集惜其傳之久而不無漫漶以
譌也馬巽甫從予遊未冠即好古文辭嘗欲募工合刻
以行於世而尤以微之之文世人知愛之者尤少乃刻
自元始而以序見屬予觀微之序樂天集稱其所長可
謂極備而卒未嘗求敘於白者豈自越移鄂以至於卒
官之日年僅踰艾將有待而未暇歟後白為銘墓而終
亦不序其遺文何歟當白在潯陽元在通州時其寄詩
往復之書固已畢見其所志矣則雖不為之敘可也世
所傳集刻於宋宣和中建安劉氏收拾於缺逸之餘功
已勤矣然考唐書藝文志元氏長慶集凡一百巻又小
集十巻而所與白書自敘年十六時至元和七年有詩
八百餘首凡十體二十巻七年已後又二百五十首此
其二十餘年之作也計其還朝至殁不知復幾百首今
已雜見於集矣而古詩不過百三十餘律詩不過三百
餘共三十巻又他文三十巻類次既非其舊巻帙半減
於前蓋詩之亡者已不翅如其所傳則他文之不見於
集者又可知也嗟夫昔之君子所以疲耗心力於言語
文字之間者蓋多以不為時用而優游於筆硯以舒寫
其感憤無聊之意故其文之多且工若是士之淺陋不
學未有甚於今日者也幸而得志於有司則又自多其
才以謂雖不學而可試於用反詆好古之士為澗逺不
識時務及其見於行事苟且滅裂無足怪者間或沾沾
焉欲以言語自見則皆浮游無用之辭耳夫孰知文章
為經世之大業哉如元氏者世多訾其為人蓋摧折困
頓之餘躁於求進比之樂天懸矣然吾以其言求之知
其卓然有可用於世者未嘗不為之歎惜焉至若巽甫
之用心於斯文旁搜博采苟力所及殆無一字之遺且
為考其歳月而附見當時之事不亦已勤也歟
　　　白氏長慶集序
白氏集較刻完而巽甫復屬予序其端予曰白之所以
為文者元序之詳矣子之合刻二氏者嚮已具言其槩
矣竊嘗尚論其世以謂二君子當元和長慶之間以才
力敏贍相敵相推無倡不和少或二韻多至千言實詩
人次韻之所從始其於作者之指無所不窺而尤以杜
子美為宗師雖渾涵雄偉未足庶幾要為能言其所欲
言矣觀白公之所以自見其意者尤在於諷諭樂府諸
篇則夫以聲調格律而論其髙下者亦未為深知之者
也世徒知論公於出處之際蓋進而幾於大用者屢矣
而公每徊翔容與終於乞身以行其志雖以牛李之相
軋公居其間頗不為李所容而卒能不受其禍以是為
達人之髙致而至於公之忠誠鯁亮敢於劘上而切於
論事必不能以一毫之媕阿少徇乎人者雖時見於言
語文章而世能知之者鮮矣抑吾於公尤自有感也當
公之退居於洛裴晉公方留守東都數與同詩酒醼遊
之樂歡然無間吾意如晉公者即微之尚存必不以元
故有纎芥於樂天也李衞公一與牛隙遂至不欲見公
詩文且曰見便當愛此豈宰相之語哉蓋於是益知晉
公之賢逺於人矣予又以為非公恬於進取或以楊李
之援驟見用於太和開成則㑹昌之世亦或有不能自
全者矣公嘗有詩云麒麟作脯龍為醢何似塗中曳尾
龜早退先知非徒言之實允蹈之終唐之世獨公以賢
達見稱有以哉故予嘗謂士大夫若能為公雖微之之
構於裴思黯之憾於李公皆與厚善而不能為之累而
為大臣者但當若晉公之休休毋使賢達如公而亦不
免於見忌則予所以序斯文之意也萬厯丙午孟秋序
　　　讀史商語序
崑山王駕部淑士自南都還示予讀史商語俾一畢其
愚蓋君在郎署時曹務頗簡意不欲以江山之勝博奕
讌遊之歡而虚耗其心力也於是日偕其同志以讀史
為事至秦漢而下訖於五代之季必先求之正史而參
以司馬氏之資治通鑑錯綜其說而折衷之日有記月
有編其考據詳而核其持論確而平其剖析簡而辨予
既受而卒業竊喜學術久壊之日猶及見士大夫能留
意經世之學為世鍼砭而稍起琱刻無用剽竊無根之
沈痼豈非衰晚之厚幸歟乃為叙之曰古今之變聖人
之所不能違也而史於是焉重固得失之林而法戒之
所從出也史蓋莫備於周既經秦火而其書不盡傳漢
初藏於民間者相繼復出於時老生宿儒往往亦口傳
筆授若春秋一經而公羊穀梁左氏専門之學凡三家
並行於世非周監二代一何文之郁郁若是盛哉遷固
以降何代無史氏何國無史書至天下分為南北而史
益蹐駁然至於今而猶得論其世者固賴夫史之各有
傳也是故勝國之緒餘而興王必垂紀録前人之臧否
而後嗣亟為之敘次懼夫跡之湮而遂至於無可考耳
此誠王者所以垂憲百代之深意也顧其時代漸逺巻
袠寖繁即使家有其書或不暇於徧觀又況其書尤不
易得也哉通鑑之書㑹粹衆史而更定為紀年一編縱
横貫穿一覽暸然而學者欲知古今之變亦賴以有考
矣其後儒者爭務標牓而髙談性命以為多學而識仲
尼所非吾第求得其本而萬事理矣一倡羣和至於今
日益趨苟簡成敗無考於前而是非紛出於臆獨於經
義更好為新奇背經叛聖幾乎不知所云而世且目無
鹽以西子識者憂之雖有資性警敏頗知涉獵古今者
而其力固未暇也不過以資其談言潤其手筆而已而
實無可施用用之則必至於僨事葢頃已微見其兆矣
豈不可歎也哉予慵且駑每顧影自慙所幸不為世用
得藏其拙然數為年少有志者言之且以為朂今者商
語之編一出向之沈痼其有瘳乎顧復念士人之習必
由科舉而程試之文必由主司安知世無大人先生傷
今文敝而愓然有生心害政之憂言之於朝廷仍還經
義五題之舊使其一日之力無憂於不給而考文章者
必先於論策之文觀其識四六之文觀其學而經義則
但以理為權衡不必于繡其鞶帨也庶幾豪傑之士爭
自奮勵濯磨為有用之學而文詞之髙雅亦可以無媿
於前代不亦勸學之盛事歟則斯編也雖謂之才士之
嗃矢可也
　　　麗句集序
友人許君伯隆以博覽强記有聲江南北久矣昨歳之
暮復自黄州東下示予以所纂麗句集屬為序之葢上
溯秦漢下逮隋唐其披攬博而詮擇精問以積日力幾
何而成僅數月耳微獨才敏而功専良由途之熟也故
力有餘鑒之明也故緒易就如予者年踰七十則舊學
已荒性躭暇逸而腐毫久謝且幼之所聞蚤已成癖時
之所尚或匪同塗雖欲質疑將無召鬧歟夫四六之文
濫觴於後漢而瀾倒於六朝以故實為鋪張差得炫其
浮藻以援引為規切或未忤於褊衷代以相㳂久而益
敝嗟乎此武侯出師二表彭澤歸去來詞所以超然獨
邁於流俗者也自後唐宋之初皆接踵前靡逮貞元中
昌黎倡為古文栁李皇甫和之而逺紹秦漢之作天聖
中歐陽變其少作三蘇曽王繼之而復尋中唐之緒顧
此非所論於儷偶之文也如以菁華藻麗而已凡伯隆
之所詮擇皆其尤也雖然即以四六言之韓歐諸君子
之作不逈異於時之人乎予考歐之初登第也所為投
謁陳謝之篇敷華振響葢極追尋已乃盡出於馴雅至
其稱蘇氏父子能以四六述敘委曲精盡正恐此後無
復能繼且以前後得相及為幸此豈過為譽而重自暴
哉葢於斯文有深憂焉嗟乎文之敝於前代也以浮以
靡而其敝於今日也以贋以龎獨四六之文猶為去之
未逺葢其在儷偶音響之間乎今者伯隆之編出譬之
採明月於碧海鮮有纇焉抽上乗於列駟無或蹶焉其
為攄華者捜材也可謂鉅且麗矣功不亦偉乎若夫溯
流而窮源得魚兔而忘筌蹄是在善讀斯編者而已
　　　小字録補序
余友沈公路自頃歳積痾無復當世之意若遂忘其疇
昔之勤者以為今日所須唯藥物耳而草木性偏吾疾
而既偏矣豈宜力與之爭其唯作無益以恱有涯乎嘗
一寄情於絲竹焉初若有適久之則又憬然悟曰此所
謂益多者也欲以藥吾偏而藥之偏愈甚求其若存若
亡可作可輟而聊以寄吾心者獨書而已往往客至語
合以忘其病去則澹然獨居發篋陳書而婆娑其間少
疲即又置之以為常無幾何而蟲天志成矣又未幾而
纂小字録補有向之適而無其勞徐徐于于飲噉有加
而霍然可知也予以謂君之為此編非獨以廣異聞而
已凡人品之髙下與時事之得失而興亡之鑒戒亦畧
見其概焉嗟乎父母之生子也甫三月而命之名年十
六而又有字以尊其名自童子而漸教之以成人之禮
葢如此也當夫乳哺孩提之日顧之復之不勝其愛憐
之也而别命之小名子未有知也聞呼其名則應之以
笑至於能言而唯阿能行而步趨且教之誦詩教之舞
勺舞象愛彌深則誨彌殷而防閑之彌切夫豈獨曰吾
幸有子焉而已吾父吾祖之幸有後焉而已不忍其賤
且貧也則祝之以貴富其幸而遭時也則又望之譽聞
彰而功烈著唯恐其一失足而陷於不義以為父母羞
斯尤君子之異於庸衆人也而為之子者亦必思其所
以報也鼎食不足以為養公卿不足以為榮而必且貽
之令名卓然與流俗異趣而後可以無負於吾親此人
子之大孝也蓋自童穉而逮於衰老中間所蚤作夜休
以自效於時以有傳於後未有不自命名始矣其尋常
無聞與鳥獸草木同朽腐者葢不足論也夫孰使百世
而下誦其言語考其行事而想像如景星慶雲和風甘
雨海涵而岳峙者乎又孰使聞其姓名則唾且罵迹其
所為如封豕如長蛇如妖狐射工猶忿忿為當時之人
怒目而切齒者乎嗟乎賤不如貴貧不如富夫非恒情
也歟而及其變也富乃不如其貧貴乃不如其賤是以
君子必顧名而思義也而没没者乃謂不能垂芳亦當
遺臭一何不愛其名之甚也夫獨非人子乎哉昔者夫
子之論孝曰父母唯其疾之憂葢其所不憂有大焉者
矣是可以為孝矣若夫公路之意以為疾吾無如之何
也有慎之而已所以慰二親於地下又孰為大乎名乎
名乎可不慎乎此其所以補是録之微旨也吾行當見
子之疾雖勿藥可焉
　　　重刻衍極序
沈行叔年甫踰冠而富有六書之學其所剖析務極於
微𦕈上遡篆籀下逮隸分有遘必收有蓄必奇嘗得元
人鄭子經衍極一編有當於心將刻而公之同志猥以
序見屬書凡五篇予得而論次其概焉首言至樸原始
也而所列十三人下逮伯髙君謨同稱作者疑非其倫
壁藏古文豈無雜揉何知尼父緣飾為之比于盤銘所
未見也季札墓碣豈其然乎其次書要著法也而篇首
諧聲意在尊元訓纂滂喜於法無當書衡較近包蒙吾
不知其要也又次造書似與前二端複采摭往籍摹擬
成文設為問荅竊比子雲又次古學觀其持論獨於北
海碑記訾以作俑創為此論良所服膺然實是僧懐仁
髙正臣始也虞歐及褚自晉而變各擅厥長未可輕議
張草顏正誠務極筆勢不拘晉法而自臻其妙莆陽以
飛白作草亦旭素渴筆之遺也曽見數帖筆似勁耳結
字豈能望素奴僕之誚得無過歟南宋而後何足置評
最後天五衍極所由名也其論石鼔夾漈是憑刀漆之
辨可垂後來若夫用筆執筆謂篆用直分用側隸乃間
出是固然矣而寸以内字法在掌指寸以外字法兼肘
腕尤極分明閣帖之辨於好事家眯目庶有瘳乎鄭之
此書文辭頗簡得劉之釋其用乃𢎞行叔以為世人侈
言博洽而問之六書茫無所解使家有是編人知書學
亦可無以淺陋譏矣然而好古之士或遂欲以篆籀之
文入之今隸是猶却胡床而還席地脫巾帽而冠竹皮
無乃生今反古有戾同文之化乎
　　　徐氏宗譜序
吾吳之人以文學為世所推重士大夫仕而登朝有名
聲於時者不為少矣然至言世澤故家聚族而居即甚
疎逺猶與同其休戚則邑不能數姓族不能過百人也
此唯吳為然雖世所號為能文章者欲一見其譜牒而
不可得也問之則曰世逺而湮已矣或有以鄰郡邑相
識剏為同宗則其人非貴即富終不及於賤貧往往反
為人所姍笑友人徐汝益傷之念其世之逺而族屬之
繁也不早為之譜後將遂至於湮乃以再從父原和先
生之命倣蘇氏族譜而敘之加詳集録累世所得錫命
之辭與夫碑志之文悉附於後而又以平日誦讀所得
自中材而下皆可使口誦耳聞而入者上自經史而下
逮於當世凡一言之合咸録而傳之永以為子若孫訓
且以自見其志亦良可尚已蓋予嘗深思其故以謂吳
人之不能聚族者非其性然習俗使之也俗之失有二
曰鄙曰奢奢則不務循乎分故益冒於利鄙則不務潔
乎名故輕去其宗凡貴盛之家所賴其力而與之暱者
雖親兄弟或不如僮奴也及勢去家落遭不肖子蕩然
不復顧其家世容有不再傳而去為人奴者矣嗟夫不
變其俗則何族之能聚哉徐氏自中丞公父子皆以嚮
用之年致其官歸為當時所重後世子孫雖不甚貴顯
然而詩書之澤逺矣如予所交汝益兄弟多敦行好學
泊然自守家傳儒雅之風人羞綺紈之習其能使族之
人不胥而奢且鄙也決矣又邑唯徐氏能行宗法故有
祠堂在遺第左偏歳時嘗再合饗必以宗子主之諸父
雖耋老逡逡陪其後唯謹每歳之朝宗子者必蚤作而
待事及禮成諸父必先升宗子之堂行賀歳禮然後還
受宗子之賀葢邑唯徐氏一姓能如是而已今汝益又
能為之譜以遺於後吾知徐氏之族不湮矣敬為序其
端以致欣慕之私焉且曰自徐氏而及於邑之人自一
邑而及於凡吳之人庶有興乎子曰徳不孤必有鄰吾
以此徵之矣
　　　論語駁異序
夫學孔氏者必之乎論語論語之書皆聖賢所與問荅
平實切近之旨不可以𤣥逺求也生乎夫子之後而尊
信其遺言以教於後世葢孟氏其醇矣然其詞旨激昻
尚有類好辯而求勝者況於近代儒者乎至束之以一
家之疏導之以求用之途則已離況復駭其舛也而目
為才倖其得也而矜為巧則彌甚其又可望於雅馴耶
友人王辰玉傷之以謂紛紛之是非其卒無定乎抑自
有是非之至者乎嘗試虚心而思之唯至當之求焉凡
世之好為異者吾不暇縱與之辨也必也姑極其謬悠
而徐以一言駁正之庶幾盲者瞭寐者覺其不復墮于
廣莫之野入於藂棘之林而徐行於方軌之塗必矣于
是徧閱諸家之言或得其解矣而世未必知也則揭而
行之或妄為解也而衆且同眩焉則薙而絶之至所自
得亦時附見於篇末方具草而疾作病三年而竟以夭
臨殁以屬其子時敏曰此吾志之所存也以一葦而障
狂瀾其克濟乎雖草剏未成汝其問序於吾友刻而存
之以俟夫真學孔氏者予既受其書反覆觀之喟然廢
書而歎以今政教休明俊民用章而學術文章之敝乃
似日趨於妄庸者何哉將孟子之所謂生心亂政殆空
言歟不然則學道用世之君子其果能勿憂也歟如君
之汲汲乎憂孔孟之將墜當世宜有賴焉顧其所確然
自守者欲以一言自見其意而尚未克也豈不可惜哉
論語之終篇曰不知言無以知人也有能因是書以知
君之言亦可以得其為人之概矣或有語其子盍櫝而
藏之必俟夫能知者而後出焉殆非君之所以汲汲之
意也夫徳不孤必有鄰紛紛之論或於是焉定容可以
厚誣當世也耶
　　　重較四書集註序
太倉金氏績較刻四書集註而王太常敬美先生序之
大抵言近世無復小學故多不得其句讀音義而嘉績
之獨勤於是書也自歳壬午距今三十年所板刻漫漶
而讀者或續訂其訛舛復得數條於是邑人周纘虞輒
改定而重刻之來以序請予於宋之說經者得二人焉
或盡廢専門之學創為獨㫁而當時遂用以取士者王
介甫之新學也或頗本師承之緒自許折衷而至今行
之不廢者朱元晦之集注也葢介甫以得君顯當時之
不與者衆故驟行而旋廢元晦以講學名其徒之推崇
者力故派逺而彌彰亦勢之所趨也間嘗讀王洪範傳
竊以為非苟然者思一見其全書而不可得而勝國儒
者若吳幼清金吉甫皆號為精詣其說時與朱相出入
葢有助焉而世亦莫之講也昔者聞通儒之論以謂聖
人之經宜存衆多異同之說以待讀者之自得且漢人
去古尚近學有承受其說決不可盡廢當國初儒學之
臣不能將順明主之徳意而狃於所聞一切抺摋此與
介甫之新學何異今之舉子業自當以朱傳為宗若好
古博雅之士似宜斟酌古今之間不容守其固陋而已
世有讐較漢唐之遺文如金氏周氏之於是書者予雖
老矣猶願執筆而陪其後
　　　歸太僕應試論策集序
昔人之論謂晁董公孫皆有科舉之累然則應試之文
其皆不足以語於古歟予以為苟得古人之意雖降而
應試不害為古不然即規摹泰漢要為世俗之文耳文
章自漢東京漸以衰弱迄於唐宋作者再振起之其才
氣之秀傑與所自得於古豈減賈馬二劉揚班之儔哉
而或者乃謂古文之法亡於韓不知彼所謂古者何等
也蘇氏之譏陋於文而劣於識目以兒童信非過矣崐
山歸熙甫先生少而邃於經術於注疏無所不讀厭薄
時之文力追大雅尤好左氏太史公書平生丹鉛其旁
提要鉤𤣥不啻數本雖繁簡少異要於先求指歸次及
菁藻而唐宋六氏之作則皆所沈浸而取裁也間語其
門人吾久不讀歐蘇文輒自謂庶幾及取讀之不覺瞠
乎後矣然至其得意於曽王亦不多讓焉又言吾為舉
子業信筆縱横而世多以為奇至為古文辭必謹於程
度不敢少自弛顧其深知我者舉世僅數公而已先生
嘗為人序其文中有妄庸之譏或曰妄誠有之未必庸
也先生曰子未之思耳唯庸故妄唯妄益庸聞者莫不
心厭焉當是時吳之以髙文稱者曰王司㓂元美其始
不無異同及歸自留都從其家求畫像摹為小幅系以
傳贊屬予書之葢曰千載有公繼韓歐陽予豈異趨久
而始傷而司㓂季子時為予言公之歸也嘗讀蘇應詔
諸篇顧語之曰此乃可謂策耳吾晉楚録文豈能及哉
予以是歎服司㓂晚年識益髙而心益下葢如此而世
之君子或未必知之也先生之從季弟有達非聞甫薈
粹其應試論策若干首刻而傳之而其孫昌世文休甫
謂余居常服膺先生之文於今時特為真正又所聞於
其門人者頗詳因屬為之序夫先生之所自得於古而
予之獲聞緒言畧窺見其概者葢古文辭非科舉之文
也顧其時出緒餘以應有司之試者要自超然亦不同
於流俗人之作矣父執傅士凱張茂仁兩先生嘗見語
曰吾師之論泰伯至徳聖人之心無窮塲屋之文未有
其比若其縱談理學出入於南宋諸儒㑹通其說而發
之以汪洋超忽殆得之莊子他人莫能企而及也又曰
先生少嘗就試論袁安任隗自言學未成史書未淹貫
不能破的而世已爭傳誦之況其得之審諦者乎又況
其他文之髙雅者乎竊念予即有論說不足以盡先生
而私喜其姓名得附見于兹集則姑述夙昔所聞以復
於文休庶幾以俟後之君子當有讀是集而悠然㑹心
識其與時之人異者若其終以襞積故實琱繪語句為
工則斯文雖勿刻可也
　　　石巖先生澹語序
老子曰道之出口澹乎其無味夫無味也而猶言之所
謂强而名之曰道也吾夫子不云乎予欲無言又曰吾
無行而不與而釋氏之書亦稱默然無言是真實不二
法門然則詞彌繁意彌廣其皆道之所不存歟雖然以
言語文字求之即單詞片語要為賸耳若夫領之於心
措之於躬由博而之乎約雖洋洋纚纚安在其不為澹
乎論語記孔子之荅問可謂要言不煩矣顧其詳乃在
於刪述六經而要歸於平實所以為儒者宗也君子由
之上而達於道小人由之下而達於器器之所不可知
不可言者道也以俟能者從焉固不容誣也此夫子無
言之指也老氏之𤣥葢為尹喜著書所言皆道徳之意
進乎器矣不然彼獨非孔子所從問禮者耶若釋氏之
洸洋宏肆崇虚者溺之執有者非之而儒之能通其說
者至謂與易論語合然則離之而三可也合之而一可
也其為六經耶五千言耶十二部耶靡不味其腴而未
始不合於澹以不言言之以無味味之門戸不分諍論
不立而道乃𤣥同矣石巖先生之為是編也由孔氏而
之於二氏蓋舉世之能為言者皆咀嚼而飫其膏矣然
後疏其所自得以託於大方名之曰澹語而屬為序之
予以謂調五味而侑五齊斯亦味之美已而必曰大羹
𤣥酒云者為其未離乎味也口用是爽醇用是醨矣則
莫若澹然一冺之於無酸醎甘苦曽莫得而名之而猶
譊譊焉號易牙以羞於人者吾知先生之所必不許也
　　　北海集後序(代/)
自昔以文章名世而傳於後者或終老無所遇即遇也
或連蹇不得志以殁其幸而進用舉世望之以為顯榮
雖其人亦自謂遭時而中所蓄積果獲自效於用者不
亦鮮哉豈立功與言固不可得兼歟夫古之君子修之
於身見之於行事發之為言語文章一而已矣其君知
之與之儕者能容之吾何敢負也於是焉不得已而功
成君弗知也與之異而擠排之者衆也無所望於進而
思有所垂於後於是乎不得已而言出豈有二哉自科
舉之學興而士不必有其志言不必施於用其法屢變
而屢窮薄詩賦而求之以明經以論策似也而士且日
趨於苟簡以徼幸一日之遇其平居相與疲精竭思以
為之者一遇於時而皆置之於無用即有過人之才非
蚤獲自見又幸為詞學之臣者其無乃以政學乎雖遇
之早矣進而窺金匱石室之藏矣其用與舎未可期也
若上方嚮用而用之未盡其才乃又以中道夭閼者攬
其遺文豈不深可惜哉故禮部尚書北海馮公弱冠登
朝及强而貳冢宰分别賢不肖以肅吏治以佐天子惠
養元元又先後數考文章登用俊良備朝廷器使世咸
以為能舉其職上方將用公於調燮而公不及待以殁
矣當公在經筵欲借講說以規切時事上自戰國下逮
東漢之季為通鑑直講一編反覆諄切其言簡而明讀
之凜然庶幾繹而改乎斯日月以冀矣時朔方强勁之
師東西擾攘忠憤所發皆見於其書及身為大僚而礦
稅之使侵官蠧民凡所以調護其間皆詞婉意深默有
回天之力焉公之不獲盡其才用也豈非天哉使公得
永年上之能盡公與否所不可知其不勝世道之憂而
見於論列者又當何如也某昔薦於南省實出公門下
今方為吏東吳得公遺集較而刻之獨惜公之早達受
知人主實深顧不獲盡見於行事而猶託於文字以傳
也若夫序公之詩若文者則有宗伯于公之言在
　
　
　
　
　
　
　學古緒言巻一
欽定四庫全書
　學古緒言巻二
　　　　　　　　　　　　　明　婁堅　撰
　　序十五首
　　　緱山先生集序
夫士志於當世其遇則名實加於上下一時言論風采
垂之後世咸考信焉其不遇則屏居自晦已耳然中有
未忘猶數詠歌先王自見其意於言表者蓋多有之若
夫遭時顯名矣而徒揚其芬未茹其實乃僅僅託於語
言文字以有傳於後良足悲矣嗚呼此予於王君辰玉
之遺文所為攬涕而敘之者也予之識君自其甫冠坦
然以夷邈然以逺不可得而親疎者也既而與之習悉
其内行淳備平居於物無所好而獨好觀古人之書終
日矻矻丹鉛其傍而識之敏而加勤學日益而意愈下
其為文章頃刻千言若江河決而日星明也少喜為詩
出入古今之間初若不拘拘而卒與之合要歸於刻露
駿發非苟然也年垂壯始舉於鄉又十餘年而以進士
第二人擢官編修念文肅公之老也旋上疏乞終養奉
親之暇將益究心當世之務曽未幾而病困頓數年竟
以不起悲夫病革手疏告其子皆生人之大節於忠孝
尤惓惓也且曰吾於古詩文能窺其藩未造其域也然
詩似差勝他日發篋以屬執友某某詮擇而敘之亦吾
志之所存也蓋余昔嘗語君文不當以時代論也凡人
之傑然者其識髙其自得者深雖卒然而吐其中所欲
言必有異於流俗斯以為可傳而已如陸宣公其文詞
豈有異時之人哉而至今稱其奏議與賈生埒何歟以
公之所言皆切於匡主濟時鑿然有所不可易耳故曰
文章經世之大業也而區區焉以世之先後詞之難易
論者一何陋歟君慨然歎曰今之世其誰復可告以斯
言者乎故余敘君之文獨惜其志在當世而不及於施
用其詞或鬱紆悲憤或慷慨激昂葢直取以寄焉進未
能矯中世士大夫之習而砭其膏肓退不獲抉古聖賢
人之奧以為時耳目徒負其才抗其志而冺冺以殁使
人咨嗟歎息而不能已固予所以序斯文之指也君詩
文凡若干巻皆録其大畧而已曰緱山先生者君少時
頗有游僊之志所嘗以自號也遜之葢不勝悼念以謂
君之才與其志行之不苟既幸遭時而終無所效於世
意今者或已游其神於大虚寥廓乎則猶有足慰者乎
故以是名其集於乎其亦可悲也已
　　　錢密緯寒玉齋詩序
昨歳予遊京口於友人陳仲醇舟中與密緯相識因得
覽其文意深而緒密非敏且勤弗能也明日獲共若沖
先生登眺從容夜深乃别雖𤣥心質行非造次可盡知
其超然脫去世俗而游於埃壒之表也為賦長句四韻
五言古三十韻以寄其慨慕焉自後密緯數過從未嘗
不言詩出其詩數篇驟讀之如風雨過而晴日在軒庭
開霽人也予為言今之經義與詞賦迥然分途即才能
兼之有得於此必有妨於彼吾見其兩乖矣未見其並
詣也頗疑經義屢變而彌淺是可贋售也非若詞賦似
靡而源逺不可襲取也盍先為可售而徐及於深造庶
幾終有合乎蓋予嘗折臂於斯矣密緯不以余言為迕
而低回首肯者久之别一年所聞其復不售於有司方
為悵然而寒玉齋一編至矣夫遇不遇固非人之所得
為也然彼是各一途而吾欲迫而强合之亦非力之所
能及也以密緯之勤敏而求合有司之尺度又三年希
有不中程矣則吾願與子終言詩必也博綜以濬其源
深思以極其趣毋昡於俗以需中之自得毋急於名以
俟衆之自歸持論則母狃於時代而但諦觀其所就取
裁則母矜於華靡而務力遡其所從苟能是即漢魏晉
唐之遺音將亦時見於宋之作者而喋喋焉沿襲口耳
以輕肆詆訾者或實未有窺也密緯以為然耶不耶吾
觀昔賢之論譬文章於懸衡今子之詩固已使予服膺
而俯他日功益専増益重吾首之至地夫何疑顧如余
駑鈍既拙於爭時又恧於虚名終身窮初不自悔終身
學老而無成又以是薦之密緯何也
　　　易經程墨文選序
六經皆聖人之書易為最幽深矣揚子雲作太𤣥以擬
之儒者譏焉然要為能知易者自漢儒之易不傳而王
韓之說獨行於世逮宋程朱二氏出而學者又廢王韓
不復講今之為文以應有司之求者名為推本朱氏而
往往謬襲時師之曲說苟以邀一旦之遇而已然則薈
粹而録之又屬為序之其亦可以已乎曰是一代之制
而士所由以進也其言不必為傳翼也言不必翼傳而
上以此取士故讀仲鳴之所詮次而其人可知也自成
化𢎞治而迄於今文辭之在録者可以觀世焉昔之朴
直者未必是而今之藻繢者未必非也有司者第甲乙
而登進之四方之學者爭操觚而擬之又務為新特以
勝之亦其宜矣然自朴而之藻勢之所必趨也藻極而
反於樸猶挽江河而之西也今又當變矣將變而何之
乎此實世道之憂已唐詩之溫許皮陸宋文之吕楊陳
廖其言語非不工也當時以為儀的焉自今而讀之今
昔之變將孰置是非於其問乎曰是存乎辭而不在乎
傳之合與否也夫昔人之才豈反不逮今而今人之才
豈皆能出乎古然而必務勝乎其前是果能有勝乎昔
者唯斤斤焉有所守而不敢肆故寧不盡其才今且過
求於力之所不及矣其詞彌誕其陋彌彰耳彼以為非
是不足以爭時也士以是日趨於譸張譎詭而敦樸近
於遲鈍平淡近於枮寂反擯而莫之收此孔子所謂不
知言無以知人也豈不亦可惜哉往時歸熙甫先生銳
意經學工力甚苦至為應試之文伸紙疾書初未嘗經
意也然今之言經義者必推歸卒未有能逮也豈非積
之厚者不求異而人自異之耶若夫易吾不能知也向
嘗讀歐陽永叔童子問而是之既又得蘇子瞻易解蓋
其說始於明允彼所自謂有易以來未之有也志乎易
者其無廢王韓而以歐蘇之說參考之可焉吾與仲鳴
游最習相與論文頗數數姑以是塞其請不知仲鳴以
為然乎否也
　　　吳江沈祖均選刻鉤𤣥録序
鉤𤣥録者沈子下帷修業之所輯也或曰𤣥之為言幽
深微渺之名也而以稱斯編何歟夫性與天道孔氏之
及門者猶不得聞今之文直義䟽之餘耳而烏在其𤣥
乎若果𤣥也則無乃離其本歟昔人作𤣥以擬易舉世
僅一二人知之今之業文者欲求知於人人而乃託於
人所不能知之𤣥又得無與希世之術謬歟予應之曰
沈子之所為輯也時之人以為𤣥則從而𤣥之已耳夫
臭腐神奇之迭變至於斯藝而極今時則又甚焉凡與
於編者其人皆已售於當世既有司以為工而天下之
人亦翕然趨之不必深於撰述之旨也而其言皆有枝
葉靡靡焉以為恱於目而快於心也則宜謂之𤣥矣葢
昔有編詩而以極𤣥又𤣥名其或與之類歟是又不然
昔之𤣥合一代之作者而鉤之也今之𤣥就一時之能
者而鉤之也假令後先錯列則震澤毘陵二先生幾同
揚子之覆瓿矣雖然前人之作歴百年而未有能繼之
者今雖五尺童子試一操觚而衆且詫為奇焉則今昔
之異當孰處𤣥乎夫𤣥不𤣥非吾所能知也飲食不可
無鹽梅而味嘗在醎酸之外若此者𤣥耶不耶與是編
者有合焉不耶易牙之調世或不嗜焉時之所為也沈
子以為世之君子非其才不足以與於斯文而謭謭拘
拘以是古非今為者要為無意於當世故其所詮擇云
爾必欲就斯編而詰其所以為𤣥者微獨吾與沈子不
能言雖其人亦不能自知之也夫如是則吾將以其不
可知而名之曰𤣥矣
　　　二王公車義序
予嘗謂文之工拙如百物在市肆咸有定價雖復低昻
以獲售要於其常終不得而易也世乃欲以愛憎之蔽
而混美惡之常不已過乎雖然工與拙則必有分矣而
特不可論於進取夫士不必短於才也雖得號為工文
辭者未能無蹷也主司不必劣於識也雖得號為有鑒
裁者未能無爽也士或稱心以言有合有離上之人操
程度而求之其得者十五六焉畧𤣥黄而取之其得者
十二三焉是猶有一二人者在必不得之數也如使得
失眩其中而卒迫困其外於累黍未必合而天機未必
動也庸可徒冀人以格外之賞哉雖然其在於今則又
有異焉上唯恐才士之失也見似才者而輒收之寧過
而離毋不及而合也甚且以不及之實而飾為過之形
者亦往往誤見録焉士徼幸於詭遇則妄意以投主司
之好上之人以憐才受欺而下之人以苟得長偽世亦
皆知病之而其流幾於不可返矣若兩王生伯栩閑仲
抑可謂不惑於流俗者也自乙未北還出篋中文示予
予讀而歎曰夫二君者則誠工於文矣葢伯栩之長在
横溢而閑仲之長在組織其程度其天機世無工倕亦
知其不失尺寸也世無伯樂亦知其超逸絶塵也而不
能必之於有司則豈非文之工拙誠不可以論進取乎
哉然而二君之文固在也雖不能盡知其奇者亦不謂
我好之而昻其直也韓退之有言吾文自謂大好人必
大笑之夫如是雖或有疵二君文者容何傷乎夫以千
金享敝帚者非也見世有寳燕石者而遽疑璞玉之難
售亦非待價而沽之道也余久困塲屋念當遂棄去而
二君以平日之雅顧令敘所為文夫予言之不足重二
君審矣抑老子曰知常曰明吾試言其常以俟世之能
知二君者焉
　　　張伯隅稿序
予嘗論制舉之文意不必創而依於傳注法不必古而
束於排偶然而能者亦往往微見其胷中之奇讀之知
為傑然者也非好學深思需之以歳月而中有所自得
則莫能為之若夫勝人而取於人斯有不得而必者矣
自學術日衰世多以貪常嗜瑣得之遂謂文固宜然烏
用好古而不適於時為哉而炫奇之士則又託𤣥虚以
為髙爭鉤棘以為工羣聚而姗笑曰文何必雅馴而坐
令自困若此夫濬發巧心受嗤拙目從古已然而乃以
區區之得失定其工拙亦過甚矣乎友人張伯隅聞而
是之相與礪鏃括羽之日久其文之豐蔚如其先司馬
公而潛思詣極葢進而未已也既連擯於有司而氣益
銳功益専今伯隅既得之矣吾請以伯隅之所以自得
質之伯隅往時有司之考文章也唯程度之拘故文之
竄竊而萎苶者得倖進焉伯隅雖學為溫潤綿密而竟
不能得也於是益務去其芒角以求合於時幾不能自
持者比就試而掉鞅無前若鷙鳥之擊不極其力不止
而㑹典試者冀得偉異之才棄瑕求瑜苟駭於目無不
收者以伯隅之宕而能法贍而能潔宜不後人而一時
同舉於鄉先之者且若干人豈其文盡出伯隅右哉則
是既能得之而猶有不可必也其不當較量於得失之
間審矣伯隅將盡出其槖中之文以觀於人人而予為
之序葢喜伯隅之遭而并以解於世俗之相笑者也
　　　二陸讀禮草序
友人陸孟祥仲鳴兄弟居憂之明年既小祥矣痛念泰
初先生白首塲屋不遇以殁相與茹哀績學其文日益
工同社之友遂合其小試諸篇録而授之梓孟祥文若
渥洼名駒不可控制而乃能抑受銜勒仲鳴文若芙蕖
出水特為鮮妍而時雜宋人楮葉文若是其遇於時必
矣顧吾不獨喜其文辭而已夫二君者之為之也異乎
不忍讀父之書歟乃所謂如有聞其音聲者歟予猶憶
侍先生酒酣慷慨敘說生平及論為文利病皆鑿然可
據暮年壯心隠隠見眉睫間也辛夘之秋攜二子試留
都聞人傳一題不移晷即袖其文以示迨三塲皆盡夜
而出予私憐其意以為士之志於當世者豈好自苦哉
其中心有所感激誠不能自已耳既咸擯於有司間一
過從則先生病欲殆矣嗟夫使二君者而徇禮之末不
早自奮以畢先生之志世之訾議必有歸矣今以其哀
悲慘戚之懐一寓之於文以求合於時故能若是工也
雖然二君固為予言之矣曰吾兄弟之嘔心而為此非
徒以夸世而競名也懼吾今之未必然而功力之或未
至冀夫愛我者之朂我而以慰吾之心也子可無為我
一言乎因述其意以為讀禮草敘
　　　三侯日課小引
侯氏三少如兒駒驟風聨翩並騖予昔有詩贈之時則
長者舞象少纔九齡耳又二歳丙午而同日補博士弟
子員閭里歎羨比於河東之薛且謂璩㻛機雲猶讓一
焉今將彚其所課求四方是正而謬以士安見推請為
之序夫將為名乎吾少非濫竽晚復罷瑟衆所同去也
而何名可借將以為實乎浮洲渚者不以艨艟穿林麓
者不以列駟又實之所不在矣雖然今之談經義者吾
亦能言之指趣為宗標格為異菁藻為華不越此三矣
夫聖賢之微奧經百家而傳注莫能窮也經生之帖括
率三年而面目為一變也苟徒以拾唾為解悟學步為
矜奇不已恧乎然則何塗之從耶唯氣與辭咸謂殆庶
盛氣而前則當之者辟易不必其儒雅也擇言而吐則
聞之者解頥不必其諦當也此於工拙利鈍宜有合矣
而或又相左何歟吾嘗試揣之必也似之而非乎其非
也所以出之而易為工其似也所以投之而易為入斯
言也其必為達人所姗笑抑有命焉不可得而力爭也
而豈為三俊少願之乎聊以寓衰世之感而已頃者尋
繹孟氏知言合之於世道人心而豁然以悟悚然以懼
然後知吾向之未始讀孟子也何時當相與劇談此義
而姑以此塞今日之請戊申冬杪通家老友某敘
　　　嘉定縣均役册序(代/)
嘉定於吳為瀕海下邑沙浮而川涸常仰食於四方之
穫種宜木棉然而夏秋之交或熇以枯或潦而腐加以
颶風乗潮所摧折飄蕩畆無留莖而鄰壤之秔稌自如
也葢某始受事而聞於邑之人者如此及按籍而稽之
田之在戸者凡一百三十萬畆而贏其役於官者歳以
二十五萬畝而足士大夫之不往役者民之役而得代
者貧不任役者常有八十萬畆之餘而海壖之潟鹵蘆
葦之所藂生不與焉葢自漕折以來迄於今其歳額類
如此去歳庚戌御史中丞徐公某以巡撫涖治三吳圖
政之鉅餽運為先裕國之儲賦斂為亟江以南賦最重
而吳又江南之尤也向者患占田不實役使不均民之
瘼矣害且貽之國家甚非所以恤下而忠上也具疏言
之於朝請依㑹典限田之制而酌議免役焉品官而下
以次為之等差靡不有加然後率所贏田而役其丁壯
與庶民均已得旨下所部州縣盡發花詭宿蠧與之更
始獨嘉定令缺前後來署事者數更易桀黠反緣為奸
利公又燭厥隠蔽行縣覆簡覈而某適受朝命來為公
屬吏於是勾稽剔抉復得花分詭寄之田十七萬五千
餘畆各歸之於户而定其重輕之役凡五年以請於公
而行之民間計役之田視昔加十萬焉始之譁者終而
恱服籍成刋而布之某宜敘公之徳意以垂於久逺有
來諗曰漕不折役不以排年吾民不死而徙耳今者賴
天子之恩得安於田畆役之不均殆未若鄰境之亟乎
應之曰爾之鄰譬病甚而以藥石起之效在邇邑之人
譬病起而以梁肉養之利在逺而必欲湔洗腸胃漱滌
五臟以見功乎吾恐秦越人之不數遇也則又曰是固
然矣夫籍田而役之役各視所當其劇易已分且歳更
故均之易計畆而賦之賦不能無逋其急緩或偏且日
棼故均之難往者獲奉上俞旨蠲漕之諸費派徵視鄰
邑懸矣已又均派而别以其剰抵他所徵則已淆又或
徴且輸矣而不入於司農後又責之民或用軍興加編
事已而次第減免矣猶復徵之復輸之則非法或量田
之腴瘠而為之則矣而受賕骫法者髙下在心長吏不
能詰也毒良惠頑且滋擾凡若此者皆在事者之所宜
先也亟圖之則政之平如役矣某於是懵然未有以應
也竊以謂朝廷設官理人自州縣之長已得比於古諸
侯上至中丞而綦貴矣實古連率之任也任重則徳施
普而所圖於民者大若概之於平也必自斛焉斗升可
勿問矣位卑則痌瘝切而所圖於民者詳若鏹之在藏
也一而數之即萬億自此覩矣公今既先其大者某也
敢不黽勉於其詳以庶幾從公之後且一塞言者之意
乎
　　　選刻邑學諸生經義序(代/)
予始至嘉定士或謁予而譚治河其指畫舊坊與今日
疏導之宜如親至其地者且曰夫學猶是也不循其源
不足以合於道不通其塞不足以適於時予聞而心異
之有過從者與語移時叩其中所欲言往往令人解頤
古所稱南方之學得其精華信矣已問知其舉於鄉者
率不能過十人私怪士之售者少也及試禮部則此十
人之中其得薦者又不後於郡之人焉豈其技誠然耶
抑有幸不幸耶有儒一生詣余而請曰先生亦知工與
拙存乎人得與失懸乎天此不同途而趨也能必其果
相值歟世以其不相值也而獻嘲吾以其適相值也而
自解皆惑矣以為得之者工耶其所以得者文具在也
或羣一世而詆訾焉以為不得者拙耶是固然矣假令
以其言而筆之得之者之牘或亦過而賞焉且此一文
也一人焉以為工又一人焉以為拙必是與非分焉夫
安知考文章者之必出於是歟吾以謂言語之工未必
適用之具也要以匪是則末由詮擇焉耳夫如是雖有
幸而得不幸以失者猶未為害也士亦務吾學而已夫
苟學其用於世者而不務修其詞以求其合是亦吾罪
也辭之修矣其得與失不與吾事焉先生以為然乎否
耶予曰子言類有道者疇昔之言治河殆子之徒歟故
予從蔣先生次第諸生之文姑就予所見而以質於人
人不敢言利鈍也有棄其本而以爭時為得計吾恐狂
瀾之潰隄防汨陵谷以至於禍天下也因識其說以附
於末簡若夫邑人士之學問淵源與師帥者之造就則
有二先生之言在
　　　選刻邑學諸生經義後序(代/)
今天下文學之士江以南為最若東吳又江南之尤也
予生長於粤雖刻苦自力常恨不得游於四方以開發
其意歳乙未始獲以貲至京師浮江涉淮過齊魯之郊
經塗萬里耳目所聞見日新往往聞人稱說江東山川
土風之美與其賢士大夫之清華妙麗輒思一遊焉弔
延陵季子之遺而訪問六朝遺蹟且觀古今人相去逺
不逺也已謁選得蘇之嘉定學訓導以行竊念予之朴
鄙而為吳士人師中不能無慙然夙昔所懐一朝慰之
實所自幸而快意者也比至未幾奉督學陳公檄率其
儶二十人試於合肥與俱往返極登臨觴詠之適中殊
洒然還而諸生以次來謁雍雍愉愉進止皆可觀已從
㑹稽趙先生後得覽觀其文辭雖所詣不同要非生於
文盛之邦不克至是也而是時慈谿王公為邑之日久
矣務為作興長育以成人士之才不概以齊民之役折
困之以故士得殫其力於藝文而趙先生素得號為能
文章胡先生又自泗州來佐之故以予之不敏而獲樂
觀其成焉兹録也自去年夏以迄於今諸生之文之工
者人各採擇以見其大凡或學成而方圓合度如大匠
巧運規矩之中或才美而縱逸不羈如駿馬方騁康莊
之足蓋予向之想慕其地而欲一至焉者得從容與其
人遊而又得徧觀其文且以暇為之品第焉此固予所
深媿而且自以為慰者也夫吳子游之鄉也其文學淵
源必卓然有異而粤之文章自唐元和栁栁州始有師
法其相去固已逺矣栁之言曰文以明道非苟為炳炳
琅琅而已吾鄉學者至於今尊之不廢而予之得聞於
長老者如是儻其指亦無以異乎如曰古今人不相及
而務為俗學焉唯繡其鞶帨是務則非予所望於文士
之尤者也
　　　武先生挍士録序(代/)
自士以剽竊為文索意愈深而實離屬辭愈妍而實陋
主司亦能知之而誤揣以為才也反亟收之其人之得
者因不復自知而世且妄推之謂是嘗勝於人而取於
人矣且相與倣效以為之及他日在事則又撡是以為
衡嗟夫此昔人之所以歎譌種相承也非一朝一夕之
故矣邑故多老師宿儒凡讀書論文多得之歸太僕先
生歸既晚達其才不能逮而效之者益更濶疎坐是或
終困世之能捷得者遂用相詆訾謂得失果在我不聞
詭遇可以獲禽乎於是邑之少俊咸思改轍而從焉去
年冬華亭王先生既北上試於禮部而溧水武先生獨
留課諸生於二三月間得文若干首選而刻之謂是可
與世之巧捷者並驅而爭先矣乃不以屢蹶而棄之猥
屬為之序某也質魯而意逺好古而不宜於今其何足
以知之辭不敢當先生笑曰子之玉未嘗獻而足固未
嘗刖也姑試之庸何傷竊以謂唯耕而穫獵而饗者乃
可以論於稼穡之利摶擊之能耳終不敢開口而論以
重為世俗之所譁獨諸君子之塗轍更矣其必將騁驥
足於康莊無疑也若夫區區之所守譬之資章甫而適
越雖不悔亦不敢以進也
　　　三先生選刻經義序(代/)
予為嘉定之三年而蔣先生來自嶺右未期月胡先生
自淮南渡江先後至為諸生師其明年六月㑹稽趙先
生應聘為考官山西已中進士乙榜擢知桂陽州以去
當是時二先生實左提右挈數進諸生試之拔其文之
尤捐俸入刻焉以致其奬借之意而率諸生來問序於
予予以謂士之用世其討論古今而擘畫當世之務見
諸行事而間發為文章以潤飾太平獨經義幾於無用
然而非精研傳注之學以求合於聖賢之旨則其文多
不能工而施於用者亦往往鹵莽而不得其當故經義
於取士為先且重然其體率數年而小變變而之盛則
朴鄙者以華然拘牽者以超然而萎苶者以傑然其變
而衰則求為麗適得靡焉求為奇適得誕焉求為健適
得礦焉迭相勝而互相非其大凡也至於雕鏤之極樸
以漸喪藻繢之過質以無餘又其騖於得者銳情帖括
而謂博宗者迂専事剽剥而謂獨剏者愚漸染成風識
者有隠憂焉嘉定僻在吳東偏俗號簡質其人多負氣
有志節而出仕於時皆能有所自樹若没没焉以媿其
鄉之人者未有聞焉葢自王文恪公時已稱其長材秀
民有出於他郡邑之上者而舉業之文則金式之先生
其尤也雅自負與文恪爭鳴迨選於禮部名即相亞今
又百二十餘年矣風氣日益以開而學問獨有淵源不
隨俗汨没以故變而未即於衰雖然吾懼夫燁然者之
未幾而靡也超然者之未幾而誕以礦也夫士患不能
何患莫知苟能矣而或不見知是有命焉不可得而强
也士苟為炫飾之文以競時而爭名世俗必以為然其
他日者之用於世能無苟且而冒没者希矣今諸生之
文具在也其所致力於學而求為可知者必能自信其
何如也有二先生以策勵之又從而揚其名聲於時勉
之哉毋苟為變而不虞其衰毋急於名而遂遺其實其
所成就決不止於進士髙第也審矣夫豈獨二先生之
志抑亦吏於兹土者之光也
　　　錢士孫射評序
友人錢士孫既撰次射評寄示予且屬為之序予不能
知射也而烏能言之顧往時見士孫與其友孫履正履
和兄弟數聚而較射未嘗不往觀焉射畢弢弓囊矢相
與追論其所以曰如此而得如此而失三人者亦未嘗
不相視而笑也予又從問之則曰吾豈能為不知者言
耶即言之君亦欣然而賞之其不可得而言者君終不
能盡之也予退而思其言歎曰事固有習之而不能知
者乃欲以不習知耶今夫貴人之家耳非不厭八音口
非不厭五味也至問其所以宫商相宣酸醎相和者彼
有惘然而已況於窶夫望屠門而大嚼聞管弦而竊歎
者顧可以語此哉天下聰明絶異之資往往用之於言
語文章雖世所號為能者童而習之逮老而好之尚不
足以窺作者之用心況下此者乎然予不辭為士孫序
之者自以少即好學書毎觀古人之論輒三復而思之
聞有古人之遺蹟輒往求觀之若饑渴然予之不能書
葢天限之也若心固能通其理矣士孫之射固已得之
於心應之於手豈獨天性實由積習而然宜其能言之
也古之言射者如所云貫蝨之心去楊葉百步而百中
正如書家之言徑寸千字皆極論其妙非必盡然也唯
中石没鏃不數十步内不輕發此則誠然耳士孫以為
然乎否耶夫士孫既以才勇用於當世摧折方張之敵
立功絶域之外矣一不為世俗所容年未及衰去士伍
而侣田夫方將灌畦種樹求為尋常無聞之人以自老
特以其所自得於射者與世之所習聞者異不得已而
筆之於書竊意知者見之當如孫氏兄弟之莫逆於心
即不能知如予者亦必不至於疑怪其言也昔士孫未
第時與二孫就試郡城於時四郡之士咸集而見其射
者無不嘖嘖歎息以為能士孫既免歸而履正夭死履
和今尚未為時用豈士之遇合果不在於能也歟近聞
士孫好種植又往往能言人之所不能言豈其天性敏
妙如易牙之於味師曠之於聲故其知之為獨易也歟
士孫或又出一編將復為序之若予者殆所謂徒好言
之實不能知之者也
　　　贈王先生試禮部序
華亭王先生來教嘉定三年矣歳十月當偕計上南宫
與諸生别酒半有執爵而言者曰唯先生績學纘言著
美名而負屈稱以淹於兹土唯吾黨從先生游由所聞
知自勤勵無怠然至有司考文章凡先生之所知售者
十而一豈果不合於時之程度歟夫為有司者懼士之
以奇衺進也寜失才務謹守其師說是則然矣竊以為
士患不學不患其好為異也誠學矣即有所異同要不
詭於聖賢人之指則何以拘拘謭謭為主司患不知也
不必張一目以為羅也苟唯拘拘焉謭謭焉不務得士
而若出於繩士以求自為解此亦非知言者之所出也
葢士嘗進而妄號為奇矣或誤以為才而收焉已而漸
厭薄之士又將退而妄託於平若又誤而收焉是士終
謬為形以應而主司直虚為名以自解也等謬與虚耳
豈可謂能得哉先生行矣將卒守其學唯在我者之信
焉不虞失時乎將亦少貶而詭為之形歟夫非獨奇者
詭也雖平亦詭也是猶鄉愿之託於中庸詭遇而獲學
道者不以為恧乎先生􁒍然曰吾平日相與語者謂何
其棄之也懲於往而不必諧於今告於人而不必持於
已不知命無以為君子且吾不幸不蚤遇於時猶幸與
二三子優游以從事於斯文也夫亦中有樂焉非獨以
人之見收為已榮也且向之妄為奇者寧能盡有合乎
吾終不敢以欺有司矣或有笑而應者曰先生慎之哉
今之文章以襞積故實為有學以琱繢語句為精新此
昔人之所嗤也世更相與慕效之而尚莫克以為況於
守吾之學而又安所之耶則又有整冠捉衿而前者曰
請觴之夫上之人謂士無實學易下之人謂上無知言
難且子之言以為世卒無有能知者激也先生之言以
為自信其是而姑有待焉正也先生今將遇矣謂世果
無良有司能知言者焉吾不敢誣也於是先生起執爵
而釂之曰敬受賜衆咸謂某宜敘次其言以竊比於古
人之贈處遂不辭而書之
　學古緒言巻二
欽定四庫全書
　學古緒言巻三
　　　　　　　　　　　　　明　婁堅　撰
　　贈行序十一首
　　　贈邑侯韓使君考績序
淄川韓侯為予邑之期月政令肅然慢者知戢邑無逋
賦又二年則廢墜畢舉俗用丕變雖小人罔不革面矣
報政於朝廷得受訓辭以其官封其父母於是邑之搢
紳先生思所以頌厥盛美而屬予為之敘夫侯之所施
設朝堂皇而暮四境捷於風行草偃者予固不能悉知
而具陳也獨念邑之難治其賢者學道而篤於信古其
不肖者騖利而敢于扞網其侗以愿則稟上之令跼蹐
而求免其身其桀以黠則伺上之微隂陽而嘗試其巧
夫使信古者袖手而熟觀其所為愿樸者安居而不見
其所苦雖不肖以黠騖於利而猶知顧其害巧於伺而
終不敢輕有所嘗非其所施設真有以大慰人之心而
能然乎哉葢唯公平不頗務於求民之瘼不急於就一
時之功而後足以與此嗚呼此侯之所以能為吾邑者
歟往者邑多賢宰然自南昌萬公而後逮今四十餘年
之間其為邑人所思慕者則嘉禾朱公廣安熊公其尤
也葢朱以清簡熊以悃愊皆仁心為質而行之以無擾
今侯又繼之雖其因時布政不必同於二公要為邑之
所庇賴均矣豈非瘠土疲氓之厚幸哉雖然邑之難為
在事者凡幾變矣至於今而尤有厪侯之用心者予竊
願有請也葢始者邑嘗困於稅額矣而均則之議行已
尚困於兌運也而折漕之奏下自是雖單丁下户亦得
充賦役以不至於困踣然而民不加饒俗以日偷又何
歟葢嘗深思而得其故以謂人之賢者必不勝不肖之
衆也其愿者必不勝桀黠之衆也且夫朝廷之寛政又
必不勝里閭之薄俗也今侯已糾其慢矣計自兹以往
其去此而為京朝官也尚需二三年則所深慮而亟圖
之以終惠吾邑者意必先於化導乎夫以子產治鄭孔
子所謂古之遺愛者而猶曰衆人之母能食之不能教
也則求化民成俗於今之世不已迂乎蓋此聖賢人之
所憂而王道之所不得已也故曰君子學道則愛人小
人學道則易使也自邑之免於漕而理人者其政不格
於勢其澤易被於民以侯之賢加以課最之後則今日
之所宜先者將必出於此矣語有之夫事易成者名小
難成者功大願侯之卒為其難予將執筆以竢以紀侯
之徳政垂之無窮使後之謳吟而思慕者將有考焉矣
是為序
　　　贈明府胡公改任長洲序
齊安胡公來為邑之二年訟清事簡桀黠稍戢孱懦獲
安方將窮簿書之紛糅剔租賦之姦蠧孰為病良而惠
頑期掃而更之貽邑人永利而當路者嘉其治辦謂宜
亟旌以勸移咨吏部改令長洲於是邑之大夫士庶咸
惜公未究厥施欲叩閽留之而不可得也相與侈為文
辭稱道盛美以贈其行且以致夫眷戀不忍舎之情而
諸生若而人尤以受公特達之知不當苟同於衆人已
也而以齒見屬為序則請言士人之職業以質於公退
而與二三子共朂焉以終其惠教之意庶幾乎在諸生
亦言諸生而已竊惟朝廷之所以求士而士之用於世
者為其立身行已具有本末又以熟觀古今之故通變
適時舉而措之可以利安元元為我國家樹不抜之基
也羅之以庠序董之以師儒將長養之使有成焉欲知
其材品之髙下也則試之以文章生於其心而筆之於
書於以知其素所蓄積而需將來之用或十得二三焉
若今日之所以養士取士者何如也士所以待其身不
過苟慕貴富之鄙夫而已上所以求於士不過幸徼科
目之時文而已一旦爵命於朝而責之以事任欲使忘
其身圖而専意公家之事豈可得哉吳之士號為好囂
而負氣而實不然也其偶詿於文法直一二輕躁少不
更事之人若論其大凡往往狃於尋常而不自樹立騖
於進取而不知本原欲求堅忍耿介不隨世汨没者殆
累數百人而未有遇也昔者君之戒其臣曰無效某人
之飲酒遊山也而吳之俗至以此自喜夫飲酒遊山固
未足以累賢達豈不猶賢於恣睢足欲而無所忌憚者
哉不知由君子觀之是二人者之無用於世正相等也
而一且為衆所訾垢一且為世所艷慕是孰當垂誡也
哉昔有侍歐陽文忠怪其多言塵俗閒事而不及於文
史公曰吾嘗謫官夷陵逺地無書可讀得故牘一篋反
覆觀之悉究其所以由此識日益進古之君子好用其
心蓋若此而近世仕者嗤簿書為俗乃耗其精於鞶帨
學者務㔄竊為文至辱其身於躁競一何陋且左也吾
觀聖王之世雖其頑且讒不出於忠直猶以侯明撻記
而又識之書要於欲其並生焉而今也上方謂士驁故
摧抑之士又謂上戾復心非之表率之不先習尚之愈
下尚何暇知學之本原恥自夷於尋常而卓然能有所
樹哉堅也懐此久矣將俟公政成徐及於稽古禮文之
事然後一畢其愚以諗於同志而孰意公之不終惠斯
人也雖然長洲吳巖邑也四方取則焉下邑之人拭目
以俟譬之赤子方去慈母之懐慈母豈遽忘之哉所以
衣食其饑寒而風勵其行誼詩人之歌孔邇豈有間於
去留哉若吾諸生進而古人為師退而内顧其安勉勉
焉求所以不負公之知者乃所以報也
　　　贈署縣事郡丞吳公還署司理序
江右吳公來貳吳郡之又明年㑹邑長侯官陳公以入
覲留内臺當道者憫潟鹵凋瘁之氓則以噢咻屬之公
遭歳之凶方厪公憂民且恃以為命而直指房公以行
部闕理官又奪公還署其事里父老惜公之不終惠於
疲氓也謁予而請序公之徳政以贈其行葢父老之言
曰以吾土之瘠也力耕而常不足於食賦之繁也急斂
而或益之以蠧俗之嚚也無辜而横困之以獄吾儕小
人病之長人者未必遽知也即知之非遲以歳月未易
紓其疾苦也維公始至恒雨為菑民號而籲之公為言
於上官若恫之在身往者歳嘗凶矣幸而朝廷寛之久
之遂不復征今或連二三年取盈於一旦察公之意似
常留意於急緩不忍以一切求也凡民之黠者多為械
悍者輕犯刑聚羣不逞以眩上之聴而僥幸於一螫而
公察之若觀火懲之若加砭枉挫直信民且歸而安其
田畆庶幾其漸蘇乎而孰意公之遽去吾民也其何可
無一言以識斯人之不忘乎予聞古之為政者在時其
威惠而善用之今公之惠如和風甘雨之於嘉禾將使
根培而實茂焉而其威若鋤稂莠若驅蟊賊唯恐一日
留為吾禾之害以數月之間而所施於人者已若是則
予之為里父老序之雖謂頌而無諂可也且以諗來者
俾有觀焉亦公終惠斯人之意也夫
　　　贈長洲胡侯入覲序
胡侯為長洲三年將以上計朝于京師於是嘉定之諸
生相與荷其甄陶庇覆者咸謂侯既去而不忘吾儕勤
施無倦今兹行矣將躡其後而送之江滸子受知最深
其可無一言以贈予葢聞侯之改長洲也有謂奪其已
信之民而閼其漸深之澤仁人君子或亦有不樂焉是
固然矣顧吾海濱之俗其君子務自簡而莫肯相朂以
誠其小人務自潤而莫知相怵以法以故見徳易久成
難豈若試之通邑大都即不遽孚久必大洽俄而聞長
洲之政則已曰稂莠除而嘉禾可殖也未幾則又曰脂
膏逺而中飽可絶也其最後則曰隄防完而疑駭者且
胥為頌也以長洲劇縣而侯之治辦若此非獨仁足以
惠養才足以剸割而已亦曰亷靜無擾能自克於已必
有孚於人故舉而措之不難耳然而歳中侯毎書來必
殷勤諮訪顧予拙不適時慙無以應則嘗為毛舉細瑣
以自託於不敢自外葢在布衣之交有不必盡者而侯
終不訝其迂且愚也毎感慨而策勵之何耶其所欲加
惠之心無窮宜其不以芻蕘而有遺耳昔者仲尼之門
天下賢俊之所聚也其或果或達或藝皆從政之才夫
子葢亟稱之至問其仁而皆曰不知所稱三月不違者
獨顏氏子而已耳以是知不仁之不可恒與不恒之不
可為仁一也今侯之仁施於二邑矣進而立于朝所得
伸其志者非銓曹即言官耳夫是二者其責彌重則其
於仁尤大且難賢不肖之分途而是非得失之相左日
接於吾也見賢焉而用之其不賢則去之見可也而持
之其不可則排之此孰不謂然者而未必其果有合也
必也平心而察之公聴而參之無眩於似無牽於情無
動於氣無奪於利害始乎一人而可以對於天下行乎
一時而可以信於異日夫是之謂不違仁不然乖於獨
則偏見耳殉於同則阿黨耳非誤於不能知即失於不
自克也欲無違仁不亦鮮乎是故君子必學古以精其
鑒必虚中以持其衡必厚自待以樹其基必慎所與以
防其蔽力此四者故全也嗚呼世之苟以通顯為榮者
其中之媿負多矣有以斯言進且謂是病狂耳然則非
胡侯其何以發予之狂言哉既以告於諸子退而書之
以為贈
　　　卓明府奏最受秩䝉恩褒贈序
上即位之明年壬戌天下郡邑之長咸以述職朝正京
師而吾吳之賢令用撫按重臣疏請得不行者二人一
為長洲葉侯其境四達舟車日常輳集且督撫之行臺
在焉上事下輯加以過客之求稱而一以清靜簡易處
之謐如也一為吾嘉定卓侯邑東瀕海常虞跋浪土田
不宜禾歳仰給於境外之糴又其俗嚚訟苟力足以求
勝顛倒是非猝難得其要領侯為之再期月以勤敏亷
辨著稱既而秩滿於秋八月奉上璽書褒稱賜之秩榮
及其親於是邑之人士撰文辭道盛美以攄其三年之
佩服者踵相接也若黌舎三先生咸荷庇宇下亦既焜
耀厥辭矣又辱使一畢其愚辭讓不獲輒畧陳惠政之
大凡因僭及於侯之勸學作人而士之所宜黽勉報稱
者以為贈葢昔人之論治其言流俗之弊莫甚於犯上
亡等矣而今者蚩蚩之氓自改漕而折幸賴我朝廷數
十年休養生息之恩與良有司之調劑緩急而沃以膏
澤撫以抑搔自是邑多墾熟之田人受更生之賜而懵
焉忘其所自不急於上供而顧輕耗於衣食且競騖於
諍訟營窟於簿書因而相誇耀相仇怨以没於案牘之
深淵以膏於刀筆之銛鋒一何戾哉夫非獨蚩蚩然也
甘諍訟之鴆毒而蹈傾危之坎穽者比比是也是何異
貧兒苦饑以賃舂積緡錢而盡捐之博徒幾何其不溝
壑以斃也於此有人焉提耳而訓之爾其勤拮据乎毋
飽食以嬉乎且急病讓夷乎此則長吏之赤子吾民者
如侯今日之政是也若其學於古訓已得號為士人者
而猶然不知戒焉是豈可不深長思乎請得具陳今昔
之勢與吏治之難而後徐及於造士葢嘗聞之父老嘉
靖之季年邑嘗中倭矣於時僅積土為城耳賊之慓悍
勢若風雨然卒能固守使賊倦而被創以退者徒以倉
有積粟可恃為守故也自折漕至今民之逋逃者以歸
地之荒蕪者以墾下無所患苦而上亦易以撫循顧乃
城無歳月之儲鄉有侈靡之習昨歳販糴少梗米價驟
騰葢四隣咸為震悚而小東尤極憂惶幾於開釁幸而
漸蘇有如頃者齊南魯北小蠢為患而創殘至今未息
亦足慮也夫不憂空城而徒憂羣盜必無及矣竊謂憂
盜起不若憂無儲懲倉卒之變未若懲積漸之媮此非
齊民所能知而在事者不可不早慮也非侯之賢而孰
任之非深為桑梓計而孰肯以斯言進苟為今日計向
者媮惰苟且之習其亦可以一振刷矣而其暇莫急於
勸學作人是賢士之模範而名公卿之所從發跡也登
於朝則為世梁棟處於鄉則為衆表儀夫士而以經義
求之正為其材品其學殖有可得之於文詞耳而今之
人士唯浮華是炫務於爭時而已是可以為世用乎否
也故欲勸學必先明經明經必守其師說似也尤當進
而求之於古以廣其識無以株守隘之無以新異汨之
即如詩子衿說者葢云刺學校廢也世亂則學校不修
其留者思其散而去者則曰寧能不嗣音乎風雨思君
子也當亂世則思君子不改其常度如風雨之晨而雞
猶不失其喈喈也古之人葢有所本矣自儒者之以意
說經棄古而自用而今之經義漸不難以剿說炫矣夫
明經三先生之所以教也亦侯所以作新一邑之士而
可推之於天下者也堅也竊謂頌侯之徳政者多矣或
未有及於此輒不量而一吐其狂愚儻亦有可以療宴
安之鴆毒坊瀾倒之横流者乎毋曰此腐迂不適於用
也而擯之則於加惠非淺鮮矣非三先生而又孰為進
之
　　　贈少府丘侯擢宰景寧序
吳郡於東南為沃壤賦倍於他郡邑獨嘉定僻在海隅
土髙而瘠不宜秔稌多種木綿又夏旱秋澇之逓仍幾
至不給於上供當神祖初幸奉有俞旨民間得輸金以
代漕漸以少蘇顧其俗頗嚚訟强者忮害弱者悁忿在
事者懲而兩妨也頗為調劑以解之則過客之慕羶者
又踵相接故其長吏必清節幹畧兼乃能稱塞矧於丞
哉閩之上杭丘侯以諸生髙等謁選來為丞古者丞以
佐令於邑之政皆得與聞而今且與簿尉分曹至専以
詰除為職直尉耳丞之名於是焉虚非獨與前代異即
在國朝建官之初制固不若是輕也陵遲至此而欲責
以守官非其人素知自愛加以才堪治辦弗勝也是豈
可多得哉始侯甫涖官即以亷辨著稱毎於日短民隩
率其徒隸以夜分巡行閭巷而所由亦懾不敢肆為奸
弊故為邑者得倚以不患盜葢其克勤於官類若此既
秩滿考功績其薦剡擢為處州之景寧令以行於其别
也予友數輩來屬為贈言夫予向之為丞鞅鞅不得比
於令者侯今且為真矣以彼佐劇縣而優況永嘉所領
下邑其俗又崇讓力田而鮮獄訟於卧治何有又其境
東南與臨汀接壤風氣不相逺而人情易為調不待涖
事久而政聲著已逆知其易於反掌矣以予所聞侯少
師事李文節公歐冶之鑄何虞缺折良樂之眄必無泛
駕且異日者為人佐而優今幸得自展而寧有弗辦哉
顧獨有一言欲質之於侯今之君子不嘗曰善事上官
無失名譽乎夫所謂善事者何等也將為朘削以充餽
遺乎則小邑貧民弗給也且君亦弗屑也將以工窺覘
善逢迎乎則時之人未遽為動也若曰是在吾居官何
如耳則君將出於燁然者乎抑悶悶焉已乎夫悶悶之
不逮燁然也已久矣即求以夸世炫俗亦似不易則曷
若行侯之所學於文節者乎當李公在朝廷士之欲躪
公以干進者不啻多口今其人皆何如而於日月固無
傷也是在侯審之而已顧予數年以來衰嬾杜門不獲
數聆緒言以為恨而穉子復聞纔學弄筆乃重為侯所
歎賞數稱於人人豈腐迂之家學儻亦有合於文節之
所授乎輒不辭讓吐所欲言而質之且以為侯贈
　　　贈申美中北上序
萬厯丁未春予友申君美中以進士試禮部程文為主
司所賞甲乙巳定發巻得君姓名矣及索第三塲巻於
簾外久之不能得遂相與歎息置之人皆謂君或忌而
擠乎君獨曰胥史之誤容時有之吾不幸適與之㑹耳
且得失命也早暮時也寧可厚為人誣耶又三年庚戌
君復束裝偕計北上道病而還則又歎曰此豈復人所
為乎吾時尚未至故也聞者莫不韙之兹歳秋杪君行
有期於是君之懿親徐元嘏爾常屬予為贈行之詞予
以謂古今之變若寒暑之迭更而人情未嘗變也昔者
韋賢相漢實啟𤣥成至唐李徳裕宋韓維皆以任子進
用致位宰相莫或輕之以視今日豈不去古逺哉然以
李之才氣勲業尤三人中之傑然者而未免介介於科
名人情之常古今一揆斯可覩矣今君之行也詞學日
益富而志意不少衰其遇合必矣如予駑鈍自分為太
平之不遇人而辱與之游久益相習竊嘗窺見一二使
君獲遇其所樹立於他日當必有本末非苟然而已自
君受室於徐中間盛衰之故存殁之感為不少矣當宗
伯公之無恙也歳中僅一再至少留即别去逮老成云
亡競爽繼謝而勤渠有加葢猶以外姑存焉至於夫人
之喪遺祚煢煢然後見君之不改其度不愛其力誠非
世俗之君子所可及也予以是知君必能自力以顯功
名於世豈肯隨世汨没者哉然予觀文饒之為相在太
和中則困於相軋不能安其身於朝廷至㑹昌嚮用然
後勲名日著以是知君臣之際苟不能盡其才猶弗用
耳方今當國家全盛固非若唐之中葉然而否隔之勢
豈獨庸庸者無所措其手足士生斯時而猶汲汲於一
日之遇必非苟慕富貴而誠欲有所自見審矣則將何
以哉爾常數稱君平生不妄交一人唯以著述為事此
於用世誠豫之矣獨未知他日所以得盡其才者能自
必與否耳猶記初相識時君甫踰冠予已壯盛忽不自
覺荏苒以老而君亦及於服政之年矣斯行也遇合未
可前期而試用咸所慫恿若予之贈行獨有慨然於太
和㑹昌之際而已
　　　贈别王遜之尚寳詩序
蓋聞邁種之英趾美之彥其才皆有大過乎人以故通
方之論未嘗或軒輊焉夫寒士毎困於無資然而憂患
之玉成為不少矣世胄每憑於有藉然而宴安之鴆毒
亦多有之譬之方舟而溯拾級而登雖遲以勩何虞溺
且躓哉若夫順流張帆走坂以馬十有一危能勿懼乎
今吾遜之以甫冠之年承祖父之緒人謂世徳之難求
也薄俗之難諧也弱齡之難立也咸為疑之乃未幾以
䖍恪無惰媮稱於族姻矣又未幾以精警無滯碍稱於
賢士大夫矣向之羣疑化為多譽行且涉江淮越齊魯
而遊大都揖讓公卿之間雍容清華之署譬懐珠玉而
走市肆必有賈胡挾重貲而議其價不翅鄉閭之譽而
已於以趾美祖父不足重歟始予勸遜之勿為經生之
學宜専力於前史史之書莫要於司馬氏通鑑此治身
之藥石而醫國之俞跗也逮今三年矣遜之識益明才
益裕則又將進之於學道夫道非他即史之所載有險
有夷有經有權而皆不詭於正無動於氣無牽於情無
懾於勢不失其本心者是已吾嘗怪李文饒相業盡掩
時彥有光前人卒以懻忮之私釀朋黨之禍旋至身竄
國危惜乎有才如是而於道未有聞也遜之儻不以予
言為迂乎則其於讀史也彌博彌精矣吾二三子之自
託於贈言叔達既序於篇首而余復申之以見拳拳於
遜之如此者知必有以大慰之也
　　　送程孟陽遊楚詩序
孟陽以是歳冬首將為楚遊與之善者咸謂孟陽性愛
佳山水遇所快意嘗獨留經時況自吳適楚溯江而西
南浮洞庭歴衡湘而返數千里之遥怪奇偉麗之觀皆
平生之所未遇也又得賢主人焉從之遊豈復如兒女
子眷眷焉戀不能别乎哉於是咸賦詩以贈别而屬予
序之予以為吾黨之交或壯或衰或久或近各稱情言
之靡不見乎辭矣予又何敘焉無已則以規乎自予方
壯而獲交孟陽今衰甚矣其始葢得之於詩知其能不
為世俗之文也既而愛其為人超然逺韻固非予之鈍
頑所得而友也晚與讀釋氏之書皆信以為實然自是
觀於身世常思漸解纒縛而孟陽困於謀生予衰始抱
子知其莫可如何則愈益信其言雖有姍笑不為動也
顧吾兩人獨自有不釋然者予之疚在多岐而神不得
寧孟陽之癖在愛奇而意有偏溺葢其志初若甚逺顧
往往心知其非而終不能割吾兩人實自媿之其為人
之姍笑宜也今兹之别未知相見在何歳月毎念此身
各自有役誰能解免但能澄懐觀妙即千里同風若長
為習氣錮而留之將嗜慾日深而天機日淺即相隨若
形影亦曷足貴哉試相與反而循其本予之疚孟陽之
癖是安從生哉多岐生於自擾而愛奇生於自喜苟有
一焉横於胸中欲坐進此道其可得乎葢非獨予以潦
倒廢雖孟陽之髙抗絶俗亦恐其齟齬而不相入也斯
言也以贈子行且以自朂不知復何以處我予雖不敏
將唯子言之從以慰子他日相見各得澹然洒然庶幾
乎相與於無相與云爾
　　　贈大理朱公北上序
檇李朱公自去下邑官南曹一出視江右學政以能得
士擢亞南光禄潔清公忠之譽播傳於天朝俄晉大理
丞丁外艱歸服除當北上需次諸生某辱知最深以久
牽小舟送之吳門從容而言曰國家以政事責成六卿
雖與密勿之謀謨者不兼是任官不尊焉至其與六卿
並重者都察院以總憲也通政司以納言也而大理寺
與列為三夫掌邦刑而詰奸慝者大司㓂職也理官不
以為屬而獨得以駁議參聴槐棘之下豈非聖人重民
命而恤刑罰之意歟今天下獄成而上歳得旨決者有
幾至所遣恤刑之官平反纍囚凡幾當不翅十倍之也
則幾無寃民矣顧其不麗於法而貪殘之吏馮怒榜笞
以死者何可勝計無乃加詳於疑似而顧鹵莽於無辜
歟夫若此者在廷之臣不得而與知也則曰非吾責也
雖有能舉其職者不能及於所不見不聞也雖然輦轂
之下無辜而籲天者為不少矣吾既聞且見之矣而不
以言姑縱舎一二微罪以博寛平之名謂能舉其職乎
否也且世有居是官者一以直道黜則後來者希有能
繼之矣然則君子之欲行其志也如之何曰審所重輕
而以去就當之其始也務婉而爭焉其卒也無詭而隨
焉若曰潔其身而汙其君信於獨而毁於同君子必不
爾為也要自有吾所得為者矣夫子曰舉爾所知爾所
不知人其舎諸夫用人固然況於闗人命之至重哉其
毋以不肖之心逆待天下之人而盡心焉以為士大夫
倡則必自明清單辭而務審克之庶幾乎國家所以重
任理官之意請以是為公贈
　　　贈明府韓侯擢兵部序
蓋聞君子之取人也唯其果有異於庸衆而不求備乎
才其人之受知者亦不以一時之知為榮而常以中之
無媿為樂是故可以相信而不疑也淄川韓侯為邑凡
六年而擢為兵部郎於其行也咸侈為文辭以贈之大
要頌其守官勤民六年如一日能使四境之内室廬櫛
比向之潟鹵比為膏腴若侯之賢固非一邑之所得私
也某於諸生中受知最深自以樸遫小材無足比數而
侯常欲嘘之既枯庶幾使有聞焉將所以取之不在乎
其才歟抑以為士苟有以自信其幸而遭時或可終不
負歟則某也願有陳於前其果以是而取焉否也某閒
居讀書好觀古人之奇節偉行而尤注意於經世捄時
之畧嘗以謂豪傑之士雖目不知書而能坐策成敗無
一爽然則苟才矣雖不學可焉若其泥古而不知適時
一旦為事任所屬幾何而不僨哉昔者孟荀二子同時
號為大儒而一則追論唐虞三代一則曰法後王二子
者豈誠有異耶夫古今勢殊譬猶江河之不可挽而西
也然而古人之所以待其身與推而用之當世者其意
終不可失也是猶水之坊也以舊坊為無用而壊之者
必有水患士之銳於集事而不能深惟其後者豈不自
負以為一世之才儁哉彼其中之所守與學道之君子
異矣唐之季世非李文饒不能輔成㑹昌之治今觀其
才殆過於裴晉公而勛名終有媿焉亦其意之不廣也
某也顧其駑鈍不敢希望於古之才儁以為得賢者而
從其後量力而處之或可以少有補於時不幸不為時
用則直已守道求以不媿於心庶幾不為賢人君子之
所棄如是而已矣今韓侯不以其衰廢無用而常思振
其不逮將所以取之者或在是乎不然侯之聰明絶異
宜不可一世豈必某之潦倒而後為無當哉侯行矣將
佐尚書為我國家籌制馭四夷之策夫兵事常先機權
其倏忽變幻如雷霆風雨之驟至尤不可以蹈常襲故
為也吾固知侯之處此不難矣昔人之言曰不求有功
不得已而功成故天下安之噫嘻非某之好古而不適
時孰肯為斯言非侯之虚懐樂善素有意乎其人亦何
從而發其狂言哉某也年加衰道不益修自今以往雖
其姓名亦不願人之知之獨於侯數年之知中不能無
媿而尤欲質其所守以自樂於田野之閒也於是乎言
　
　
　
　學古緒言巻三
欽定四庫全書
　學古緒言巻四
　　　　　　　　　　　　　明　婁堅　撰
　　碑記七首
　　　婁塘里别建邑侯朱公生祠碑(代/)
嘉邑於吳最僻以遐竟東北為海壖尤潟鹵磽薄穫不
償勞民以疲􁛰剽輕鷙悍之徒輒相聚為賊盜縱横村
落間無所忌自嘉禾朱公來涖兹土撫循刮摩稍稍復
蘇其民三年奏最擢為南儀部郎邑人咸追思之謁大
宗伯徐公請紀其徳政於碑碑在治城西三里所固已
鏗鍧焜燿傾動人耳目而婁塘里獨處北偏相去十里
而遥里人念往時終歳拮据莫克内贍其私啼饑號寒
户相屬也而催科之吏又日經其門叫噪索食飲逮日
晏方息乃鄰里復相戒唯不免其機杼雞犬以為憂今
之優游田畆父子相保以幸一日之生者繄公之賜於
是鳩工聚材為三楹肖公像其中尸而祝之而屬予為
記予家里中嘗從里父老言民所疾苦以壤地髙下錯
髙者無所受水不宜禾其庳下則蓄而不洩往往漫為
陂池乃禾之費煩顧不若木綿之利饒貧民益甘心焉
而以歳委之雨暘歳穰即寛然有餘具酒食㑹閭里為
樂然莫為卒歳之儲歳儉即相㓂敓語難夜聚曉散日
操鋤犂與平民雜處耕作人畏之咸摇首縮舌噤莫敢
出聲吏亦知而不能詰今天子御宇之七年吳中大祲
於時主計者方急東南之賦有司奉行若束濕尫羸就
斃之民而以箠楚令乃十年之秋瀕海如埽幸而不飄
蕩淹没則又病疫以死公始至之日與時休息行之期
年民大和㑹乃捜奸剔蠧鋤其强不顧化為民蟊賊者
十數輩而吾里乃晏然以安既又行視其地喟然歎曰
夫民孰不顧其父母妻子顧為饑寒所驅則身之不遑
恤吾當為開其長利焉里中故北受海潮其東北别滙
為雙河度通之可溉田數百頃化疏惡為膏腴民永以
庇賴決策行之㑹公歸朝廷不克以為而繼公者今廣
安熊公竟成公志庶幾為百年之利余惟公之潔亷慈
惠一試於閩漳再試於吾嘉方日益光顯究其所施設
豈窮陬僻壤得而私之哉顧昔之君子如朱邑既去桐
鄉猶眷焉不忘夫民之安其治也則公或尚惠顧焉況
於赤子之念慈母幸得見其彷彿者何能無藉於斯因
紀所以建祠之意而系之以詩詩曰
澤國瀰瀰湖海絡維厥田下下唯稌則宜曽是瘠土雜
髙以卑孰菑孰畬以卒莫治其髙伊何彌望斯茅其庳
伊何有泳斯鰷民亦勞止盡室嗷嗷或張之喙躑躅咆
哮天降灾沴歳比不登以饑以饉奮敓朋興孰弱是綏
孰强是懲顯允我侯洵惠且明侯來自南時靡有息呴
之吹之衽而席之摧之刈之擾而迪之肆以敉寜化其
頟頟侯歸朝廷未究厥猶有來代之步武之求爰疏爰
瀹合于下流匪乾匪溢迄可有秋有湎流水言搆之堂
朱甍繡戸華煜其光維侯之像象服斯皇唯侯之徳穹
碑在旁
　　　吳淞守禦所建中丞周公去思碑文(代王文/肅公作)
國家自御史臺簡命撫臣文武兼資外控四夷内輯諸
夏凡若而人而兩京兆洎外藩長以下咸受轄焉葢中
外臂指之勢居重馭輕故督撫中丞最為尊官而重寄
然獨南都特以糧儲勑之者豈非以三吳財賦之區尤
重其責故耶顧其地帶江環湖北界河淮而東瀕海兼
魚鹽之利則剽敓時有鄰島嶼之夷則門户為虞非守
文之吏可從容以簿書治也故治軍與民為並重予觀
昔之郡守皆兼軍政得稱帥而今制獨委重於督撫如
藩臬之有巡守畿輔之有備兵反若専於彈壓郡縣為
法紀之司至於兵戎不過期㑹之間耳五六十年以來
幸當重熙累洽之運海波不驚萑蒲易撲民間恬然幾
不知有兵一旦猝有颿檣駕浪之警於以辦賊難矣頃
歳中丞周公奉命巡撫江南至則按行故事深究利病
歎曰凡吾所職國之儲民之衞也兩者治則兼賴敝則
俱妨今吳民勞於野士疲於伍譬之琴瑟不調意嚮者
其急於下而緩於上乎殆不可以復鼔所以更張之不
在今日歟夫民有不足於耕吾不能督之輸也兵有不
給於餉吾不能驅之戰也必也若養苗然厚培其根而
務去其蟊賊乃克有濟於是條為方畧與民之牧士之
帥矢共守之葢三年而前之勞者安於堵垣疲者朂於
步伐有彤弓之右饗無鴻鴈之哀鳴政成俗和朝廷方
用公於治河代者將至而公以請告去吳吳之為文辭
以紀盛美者多矣而總戎鄭君印率其屬夏君永昌謁
予而請為去思之文以勒之石以識將吏之不忘予以
謂凡公之施於民者非兹文之所悉也雖其所以治軍
亦未暇更僕也吾嘗聞之自公在事而不以束濕繩武
吏使咸得展其材用良楛辨而黜陟公以故卒旅之長
母敢以不肖之心驁於其軍而拳力之士亦毋敢以不
逞之氣譁於其伍凡下之所欲不謁而皆有以慰其心
凡上之所驅不約而皆有以倡其勇如是而軍乃大治
史稱杜預鎮襄陽勤講武嚴戍守引水通漕公私咸利
意預之學長於春秋左氏傳其經文緯武優於幹畧宜
矣今公之撫吳儻亦出其武庫之緒餘乎公名孔教江
西之臨川人起家萬厯庚辰進士
　　　嘉定縣吳淞所新建吳侯通渠記(代/)
凡吏於吳者所以修民之急有三曰賦斂也獄訟也溝
渠也而嘉定東瀕海其土田薄其人多憃以嚚其地髙
不受江湖之潤潮汐至則盈還則淤故於修此三者為
難然賦之逋也能勤勾較乎均緩急乎則易矣訟之繁
也能絶請託乎懲貪狡乎則易矣甚哉水之為利害也
嘉定之水不數疏則灌溉無所引疏之則瘠土疲民懼
不勝役焉計塘浦之在四境其大者猶以百數毎歳自
孟冬即役境内之民奔走數十里外裹餱糧冒犯霜雪
常至春暮乃得罷督作治者更緣為奸利役不均或更
加抶以罰作苦之今年而東明年而西以次及於四境
不數年而東又告淤矣歳所興役民間之費幾於常賦
外畆增十二而衆不至怨且怒者以為猶愈於淤而無
可畊以瀕於死也此其視旁郡邑何如哉長吏雖賢重
憫斯民而勢終不得已則務講求方畧身行視慰勞之
不輕以屬丞簿苟如是即民亦歌呼趨事務為中程罔
敢怠先是境西偏多納湖水東貫治城迤北入海故有
練祁之名自松江中掣於新洋夏駕今之東西流皆潮
汐也積數十年來海水之入采淘港者西北至月浦又
西至馬路塘日再停淤纔通一線耳居人至無以溉田
以故其收常不給於賦今南康吳侯涖政之五月歳豐
人和田收既畢當有畚鍤之役侯既相度兼以諮諏慨
然歎曰邑所仰松江也而非邑宰之所及也凡江水之
所從入吾將多鑿故道而迎之未遑也吳淞戎鎮為防
海重地督撫大臣及臺使者歳一至焉而舟楫不通庸
非吏責乎於是戒期鳩工測量深濶督旌怠勤方畧既
具鞭箠不煩幸值冬旱無坐靡廩食之費無蹴氷躡雪
之勞役凡閱月而成向之平陸疏為洪流農人相賀泄
澇沃枯戎卒之來揚帆飛槳侯又憫其功之勤而虞其
湮之易也將築為壩以圖於永逺然而溝塍久涸人喜
驟盈侯曰樂成之民慮不及逺且吾興役於積湮之後
故用民力過多後有繼者數年一濬第求母減於濶其
深必殺之則力省而功倍矣遂止不復壩焉於是所城
之軍若民快所未覩美侯之勤施相率來請紀厥成功
以告於後來予哀嘉定之民獨歳不免於畚鍤故具言
濬渠之便利俾知勸而忘其勞焉若侯之所以施於政
者其賦斂之平獄訟之簡侯既易其所難矣而況於易
易者乎兹固不得而詳也侯名某江西之星子人萬厯
辛丑進士
　　　修復真際菴記
自竺乾之法東至支那其徒之能紹隆者譯梵為華疏
隠為明所在為大衆宣說勝妙往往致天雨花石㸃頭
良由戒墉慧户善本夙植非偶然矣迨菩提達摩擺落
聖諦解粘釋縛直傳心印而禪學驟盛以今觀楞伽四
巻性相瞭然固脗合二宗也其後禪之訾講則曰枝蔓
講之詆禪則曰荒唐葢末流自分源豈有二哉有三際
師性通者自蜀宕渠來遊瞽也而善說經其渟而蓄之
如水在潭注而不溢其吐而出之如缾㵼水酌而不窮
七歳喪父八歳喪明十一出家明年禮峨嵋雞足南登
衡嶽凡歴十年所北至五臺留京師又數年反而渡江
訪牛頭祖堂之遺東浮海禮補陀落迦而還遂止吳中
往來嘉定太倉間時年未三十也善信翕然歸依願聞
圓覺楞嚴法華師隨其根器而為之說或詳或畧咸令
心開予嘗贈詩云近遇西來盲講師世間文字未曽知
瀾翻千偈縱横說媿殺窓前弄筆兒昨歳又闇誦不可
思議解脫法門通其大指將復就善知識而研究焉其
精勤不懈如此先是元泰定中僧良玉者創真際菴以
聚其徒在州治之南面城臨隍圮久矣居人以佛地莫
敢為室廬鞠為草萊咸謂師之來其當復乎度其地廣
輪可五畆故李參議之子願捨以為施衆曰夫檀那不
専於一人也與吾儕共之其可乎相與率錢九千酬其
直於是凡屋之材無踁而自至凡屋之工不募而自集
而菴以成焉師嘗乞故王文肅公題堂額仍其舊名又
屬予書懸之門且請為之記師之言曰吾非不知吾身
之幻而斯菴者又直幻之寄也顧昔人創之已廢而人
莫之居也吾自東川適來因善信之緣而修復焉他日
吾雖去此其必復為緇流之所棲乎書以告為吾徒者
昔何由剏今何由復以幻軀寄而以真際名何居則知
四大幻也軒楹牆壁幻也即之則究無一真離之則真
亦不立有實相焉以去來今為境塵塵密移而莫窮其
際以空假中為觀法法俱捨而黙契其真昔之逍遥雲
水耶今之託宿蘧廬耶何者為際何者為真拓而廣之
吾不為徳撤而毁之吾不為怨顧合衆人之力歴三年
之勤以與吾之徒寄於此也唯其為佛地焉而莫與之
爭故也後之人能無忘真際則菴其永存乎予乃記之
曰菴之經始以歳己酉而地之闢也以明年其屋於前
後者各五間有崇庳無廣狹而左右翼又各三間佛菩
薩之像設僧之寮齋之厨亦畧具焉菴前隙地其徒以
誦持之暇鋤而灌之亦可以不匱於蔬予以謂百年之
廢一朝復之於吾邑佛事之盛衰亦當使後有考焉
　　　壽榮堂記
歳丁未春婁子遊杭之西湖又至徑山皆從學佛者信
宿歸而名其堂若菴曰壽榮曰歇客有過而問焉子之
所謂歇者雖余能言之矣子自少壯至於今漸衰服仁
義以飭其躬敦詩書以修其文汛而涉於小道以自適
其意可謂已勤矣今將反之於無思無為尚不欲揭仁
義以行而奚謭謭焉以藝文為顧子既已遺形忘生澹
然無所慕於世而猶若有羨於壽且榮者何歟婁子笑
而應之曰若殆知人壽而未知天壽知勢榮而未知義
榮也夫吾生有涯而性無盡復其性者列仙不足為其
壽矣吾身可賤而道甚尊樂其道者三公不足為其榮
矣吾雖與世異趨直寄而名焉奚不可哉雖然吾之所
以名吾堂者葢可得而詳也昔者先大父始卜居於此
及壽八十㑹朝廷以元子生覃恩海内獲膺冠服之榮
有司以是旌焉所不忍没也又所居在市南負庚而面
申毎至於夏朝之旭滿吾堂焉夕之陽滿吾牆焉不勝
熇也乃於中庭及旁舎之東西檐外種桐數株不二三
年交柯布葉無風自涼及冬而葉脫林立又不礙吾暴
焉夫桐榮木也或曰其植根淺而幹中空易為風所摧
多不克於壽今吾家闤闠之中垣屋四周吾自下而望
其顛如出於井中況又鎮之以巨石不虞摧也庶幾其
壽乎堂以是二者名焉雖性與道非吾指也矧於若之
言云爾哉於是客亦囅然笑曰非其意子之淺也不獻
吾疑則子之名斯堂者不著因次第其語以為之記
　　　慈月菴記
釋氏之書言觀世音以慈悲願力安樂衆生自無量刼
前已證如來果復於今賢刼現大士身佐能仁闡化安
忍而補陁落迦莊嚴道塲則無礙大悲心所由演說也
況又補處安養故長行密咒見於梵策多矣而七俱胝
佛母心大準提陁羅尼獨以密圓與大悲埒皆未來世
薄福衆生之所依怙也自非業重障深即未能悟萬法
一心其孰無意於誦持乎若夫閨房季女所見不越於
户外所圖僅狃於目前氣非稟乎剛强巧未極於機變
少能以柔和銷其隂忮未嘗不悔多生之迷悶而庶幾
一日之解脫也故其志能不渝而其勤能無倦以予所
聞潘母施孺人其庶乎吾吳之產而吳興潘大夫之簉
也子振為諸生有名以書來稱其母之賢而痛其不及
於下壽也且曰吾母之姙振也供養觀世音甚䖍比生
而白衣重胞其徵也又嘗捐貲造準提金像送資福院
供焉而晨夕持陁羅尼靡有間其深信如此今不幸殁
矣將捨其簪珥之遺剏慈月菴而具像設其中葢吾母
之手澤存焉庶可以寄吾之思慕也願為我記之予以
為親之鬻子自孩提稍長而成人凡所得致於其子無
弗用也而子幸無恙又幸無過能自立以為親慰可必
乎哉子之事親自用力用勞而養志凡所得致於其親
無弗用也而親之所遭與其所享安常處順以永其天
年可必乎哉然則孰為可必者不曰惠迪吉從逆凶惟
影響乎而時有不盡然於是又分别言之曰天定人定
云爾獨佛氏以為其必然而無爽者多生相報之業屢
遷而常定者歴刦不昧之心頗為妙圓而拘拘焉者且
詆其謬悠也彼葢曰凡愚皆動乎其情情有染而墮於
因因所以為果之招聖哲唯循乎其性性不動而妙於
常常所以為果之淨信斯言也夫焉有常而不可必者
乎所謂常者何也殁者存者淨信之心是己母以是為
慈焉子以是為孝焉慈非有為慈吾為人親則知有慈
愛而已是即法王之愍念也孝非有為孝吾為人子則
知有孝誠而已是即衆生之悲仰也雖以觀世音之十
力四無畏三十二應大準提之吐黒變白根器芽生即
顯即密一諦一圓豈有加於此心哉試以論於孺人母
子可信一念而通三世焉夫安知今之母非昔之報而
後之子不還受今之報耶彼其言升忉利天為母說法
而豈誣也哉若孺人之淑慎且慈雖殁而生天其可也
如有誚我學孔氏而言謬悠者儻亦可無辯乎
　　　曹氏北郭園居記
太倉治城之北去郭六里而遥有宅一區巋然村落中
水縈之若帶曰杜氏之故園而曹養吾先生之所更葺
也入門為廣除堂髙而深左右庖□具列折而東則一
樓踞焉傍植玉蘭大各幾數圍其枝皆出於檐花時照
耀樓中目為之眩樓之東藂桂參差又雜蒔百卉為屏
春暮過之其香殆百合也徑轉得赤欄橋跨池上再折
而入雙梧交䕃一亭子最宜於暑晝不見日夜不受露
獨涼風飂飂自踈枝中來耳橋左出迤邐而北行藥欄
中數十步忽復得一亭亭之基累石為坻在水中央以
一木低水而度又其北甃石引流客至以濫觴别有亭
北面酒䦨得少憩焉躡磴而下乍見脩竹離立如人循
而右漸益深密中為楹三間常以三伏時與公之孫申
錫課文其中清虚隂森爽氣徹人肌骨葢園之東觀於
是焉窮矣公既以養痾謝事數來居於此又愛其孫俊
才欲亟觀其文以娛老則又别營其西偏隙地凡為樓
為檻為軒者又相望而出軒背三老樹面列湖石為小
山水檻僻在西南幽夐如别境樓四面阻水僅闢左扉
為橋以通出入橋之中復為茒亭觴咏奕博咸宜毎一
登樓臨牖豁然野色無所不受公來必與客俱圍碁既
罷間一吹管度曲聲出水間恍在山谷而申錫復與其
徒伊吾隔林窓間夜分時一燈青熒書聲來入公耳髙
枕聴之此樂不復與人共也公既殁且𦵏而申錫復來
讀書念其祖之平生繪為圖而以記見屬且曰申錫年
已壯矣庶幾蚤夜兢兢以無忘先大父所以訓敇之意
今且與天下之士獻其義於主司見似目瞿則恃有斯
圖之在吾笥也子其為我識之予之識公也晚顧幸得
遊其三世甚習葢公時年已踰七十又素善病里中人
莫得睹其面而公之子進士君思所以娛公者數置酒
召公所厚善二三丈人與談笑終日公或坐或卧欣然
忘疲而予以通家子數得侍見其形羸神王而議論必
依於孝悌謙厚非苟然者嗚呼今之世幾不復有斯人
矣幾不復聞斯言矣故予為記其園而不覺夫涕之潸
然也萬厯甲午仲秋婁某記
　　傳七首
　　　先友朱清甫先生傳
昔我先君以溫文篤行稱於其鄉多隠君子之交故予
自垂髫已獲侍老成人及稍長辱以小友接之距今葢
四紀餘其人皆已凋謝先君之殁亦垂二十年而向之
髮鬖鬖侍側者不覺已頭童矣追數先友若王丈叔楚
唐丈道述宣丈仲濟丘丈子成張丈茂仁洎清甫丈此
數公者或頎然嚴重或坦然恬夷中或退然而勇於為
義言或呐呐然而叩之不窮行修而識明論議皆依於
忠厚而確然有所不可奪非世俗之君子也幸猶及識
其人聞其所以論身世之故竊嘗識之毎歎世道交喪
日趨浮薄正猶狂瀾横流而前哲之遺範遂同潦水之
歸壑幾無復存者葢不勝今昔之感焉朱先生之子若
孫既屬書誌銘又列其遺事請别為之傳以垂示於後
人予以謂先生窮而畸於世與俗為無町畦雖子孫豈
能悉數其生平獨其不可得而招不可得而懾以藝事
之精絶而强半入於酒家有欲名先生者第當以此想
見其風采譬如傳神乃在頰上三毛不然而徒拘拘焉
求肖於豐羸黔晳其神弗存也憶予少時尚未能盡知
先生而獨喜從之遊毎往扣門必坐語移日周覽一室
之内牆壁窓牖皆古人樂性之言及再往則又别書易
之凡與遊者真若挹清泠以沃焦腑數稱薄糜不繼襦
不暖謳吟猶似鐘球鳴以自況焉嘗聞之張茂仁丈一
日於衆中飲坐客紛呶私有詆訾獨執手附耳曰吾第
與君飲此何足汙吾耳耶葢爪入於掌幾至傷焉先生
之天性耿介絶無阿比意可㮣見矣閒居遇可喜可愕
輒寓之於酒曰一與之同其適一與之分其塗以是樂
之終身不厭也當其久病且亟予往問焉呼入坐卧榻
傍因問病中亦復飲乎微哂而應曰固知今為所困但
與之昵久如形影然終不能絶也時亦濡脣焉以待盡
而已昔蘇長公稱陶靖節出妙語於屬纊之餘若斯言
近之矣以嬉笑謔浪而處死生之際此為何如人哉先
生少而多能博涉有餘力而世或重其琱鏤幾欲一切
抹殺則過矣其書工小篆及行草畫尤長於氣韻長巻
小幅各有異趣不多為詩而間一書其中所欲言悠然
之味常在言外庶幾香山擊壤之遺音焉良由胸懐灑
脫有所自得於貧賤故絶不同於俗耳先生名纓清甫
其字家世本新安自宋建炎徙於華亭又六世而東徙
故遂為蘇之嘉定人
贊曰邑於吳為海鄉僅婁縣東偏一隅然以風氣愿樸
故多賢士大夫若先君之貧交其人尚多有足稱以予
所稱諸君子者其尤也今樸且漸散非復曩時予為朱
先生傳因并列之皆賢而不試者俾後猶有考焉其人
率永年王最先逝秩宗徐公誌之又志唐及朱而三顧
予少且賤亦銘丘宣兩翁兹又為先生别傳夫人固不
待文而傳乃文實因其人而足重予生也晚少而得侍
先生殁且三十年而猥承論次之役一何幸歟
　　　緱山子傳
緱山子者王太史辰玉之别號也君天資警敏又少而
勤學甫習經義即已趨髙朗駿發度越尋常矣未幾試
於有司三冠其儔而意乃夷然凡所目擊耳聞莫不歎
羨以為逺器娶於嘉定金氏文肅公鄉薦之同年友也
婦兄兆登字子魚自是數求友於邑始與張君定安同
硯席仲慧其字也又因張而交唐時升字叔達及予婁
堅子柔既而讀書支硎山房則與華亭陳仲醇俱皆其
弱齡也君於受經之暇出入内閣見其女兄獨居小樓
修黙存之道往往羣仙宵降天樂空來甘露飄灑葢屢
覩光景而不覺心動焉久之道成請於父母同往徐氏
墓田以白晝化去逺近來觀耆年宿徳咸共咨嗟瞻仰
若君之目覩而神往積以歳月又何如也第方誦法周
孔醰思經史未遑耳君之别自為號聊以志也當是時
文肅公琅邪弇州公相與歎日月之如流而貴盛難久
居也遂築觀於城西南中堂以供龕東西二个各處一
焉而署之曰恬澹殆欲躡揚許之蹤窺性命之奥而未
幾文肅公迫於内召弇州亦起贊留樞雖裵衰蕭逺之
運命已企羨淵明之歸來矣居久之為歳戊子君之秋
試程文極為主司所賞擢為第一衆皆歎服顧以文肅
公之在事也清介已絶人而剛方又忤俗如君之才敏
文贍猶未免於覆試迨乎忌才者無瑕可蹈傍觀者公
論益彰然君且因是更澹於世味矣遂留侍公朝夕圖
史之暇偕其友策蹇入山毎慨焉興歎思浮游塵埃之
外蟬蛻汙濁之中而未能也既而奉侍吳太夫人東還
自後文肅公嘗一乞假歸省纔半歳連三使召還遂陟
首揆是時也人皆稱公以清峻絶干謁為忠而君以恭
謹防隙瑕為孝云比歳甲午公累疏懇乞謝事歸侍母
夫人昕夕得覩其壽終焉自公宅憂君内奉二親外應
賓客暇而修其文章如是者又數年而中禮部試洎對
大廷皆第二人臚傳之日天顏有喜顧謂侍臣曰王先
生有子一時爭傳之以為榮乃君猶不能無憾者母夫
人之前逝也未幾以升儲大典奉詔馳諭東南四郡而
還比歸覲文肅公喜而迎慰之第對曰兒今日以後有
長依膝前而已遂乞終養云自公家居䝉恩特勅行人
存問俄又召還者皆至再逺近皆所欣慕而君獨竊歎
曰此殆吾父子畢命之期乎已而君病病以鬱且瘁遂
不復能起嗚呼君於學問文章自少及强不怠益勤經
史而外泛覽於諸子百家殆無隙晷且丹鉛其傍以識
焉誠欲有所用之非徒以炫博而已顧自早歳知名迄
乎登第精力方强曾未及施用而身已疲於過客矣豈
不可惜哉初予過州城讀書琅邪蘺薋園密邇君第毎
一過從往往淹留及於文字之飲以為樂其後又久縻
賁園相去差逺不暇數相求而異時把酒論文之樂時
復如昨君毎文成輙以相示間有求全即時改定葢其
虚而能受又若此猶記嘗一日雨中三過則皆自城南
客舟還也冏伯留之少淹再辭不暇及三乃留明燈相
對當杯而歎涉世之糾紛豈若閒居之清暇低回者久
之君於讀書綴文必以古人為師然不屑屑求肖於形
模而務以豁其胸懐往往造於自得凡其寄情翰墨者
蘄乎獨創而極之於宏肆偉麗然後已雖人皆知其長
才而或未悉其沈思獨所與同筆硯者能名言之耳以
君之才之志使得究其所學踵在昔之儀刑為流俗之
砥礪豈可量哉而年甫及衰用未少展譬猶花榮而未
茹其實淵深而尚屯其膏豈獨執友之歎道窮實亦通
國之傷埋玉者也予葢嘗敘次其遺文而猶未悉其雅
尚故於尚寳之請傷其進未及於施用退不獲於遂初
輒别為之傳以俟後之能知君者焉
贊曰君之内行淳備人多能言之若其與人交又靡偷
也困思振之殆欲為之遒也有長必暴之不啻躬之售
也聞有疾藥雖珍必捐曰吾不施焉用勼也與人異同
好相與往復既而洒然有諍而無侜也吾亦何以名之
葢曰古之君子而今也殆鮮其儔乎
　　　新安江徳宣傳
予嘗論新安在山谷間其人重遲而尚氣故其才且賢
者往往能自力於進取次亦能貶衣節食以致厚貲急
病讓夷以然諾為名髙而不然者即逐利若騖嗇内而
張外義不捐一毫而睚眥之怨至不顧頂踵葢多有之
以予所聞若江君徳宣者殆可謂允蹈其美而務逺於
疵累者乎君名應選其先太末人也宋紹聖間有汝剛
者為徽州倅樂其風土因留家焉凡十五傳至君曽大
父麻城令漢大父紫陽令敦相繼以詩書之業顯父禹
㑹娶於羅有男六人而君其叔子也少嘗授經有逺志
坐外家累破耗其貲見父母愀然以生計為憂則請於
父曰兒學為士固未必效也且圖大者不速成即不怠
以奮亦當數歳需也不若去而為賈視時所急而趨焉
朝吾耕而夕以斂雖良農弗如於是南浮甌閩東北走
齊魯之郊以逐什一之息視其貲少贏矣則又曰向吾
需之急第求可以必不求為饒也求為饒則莫若三吳
可以安坐而多獲焉遂定遷邑之南翔里其轉販之跡
逺至薊門遼左第持籌計算出入而已君雖起於貿易
意度豁如尤好行其徳族姻之以假貸告者無不應也
嘗拯人於戹人或終負之絶口不責其報焉所積槖金
曽一中盜既又燬於火而處之恬然曰吾向嘗困乏本
無是金也今雖失是豈有異疇曩之乏乎且吾積金將
以遺所不知何人耶故居常毎稱損智益過二言以為
子孫戒君貌莊而色和是非之諍不形於口短長之見
不藏於心嘗曰以吾容人視吾為人容孰愈乎性尤好
書所至必以數巻自隨晚歳彌喜儒生所以資遣其子
為師友之費不少恡焉凡生十男子數撫而歎曰吾後
世其有以儒顯者乎是穮是蓘必有豐年今君之年六
十有四矣語其叔子之瀚凡吾生平汝其以告文而不
靡者一述其概必使吾讀之而無媿庶足慰乎予於是
嘉其志而為之傳焉
贊曰以予觀士之務為名者未有不没没於利也彼直
以名為餌烏睹所謂士哉夫商逐末工執藝事人咸輕
之其中有士焉係乎其志行也世衰道微吾見士而賈
矣安在賈不為士乎業之分途何足論人哉何足論人
哉
　　　徐復貞别傳
予毎讀史見其人有自負幹畧倔强不苟同於俗者輒
慨然慕之非獨予然也數舉以告人亦皆咨嗟企羨問
其姓名有不獲生同其時之歎顧或有一人焉負其氣
不肯儕於俗則又羣起譁之是不近人情好為名而不
務出乎實者也夫聞人稱之而喜及親見其人則反疑
且駭焉豈古之道其不可行於今耶抑今之人實與古
異趣宜陽浮慕之而終不可與並立於世耶予遊太倉
嘗識徐君復貞閒與仲子文任游頗聞其剛直自喜而
未之悉也比殁且葬錢太史受之誌而銘之予讀其詞
慨然太息以為非世俗之君子而文任復請為論次辭
不獲也君諱可久字復貞其先吳長洲人自國初東徙
崑山者十世祖福孫也自後世居茜涇里𢎞治中割其
地建州於是又隸太倉父整老於諸生有仲曰侍御公
敦侍御之子三人其嫡長曰可賢娶於太原王氏無子
仲弟可達之子思任嗣焉以母氏之偏憐其女也貲漸
耗可賢既殁嗣子幾無以為生至訟之於官君挺身為
左右之人皆曰母家貴盛雖其父兄賢者將無憂及身
乎君曰彼吾中表不余毒也人各自為門戸計耳語有
之畏首畏尾身其餘幾且他日何以見吾父吾叔於地
下嗟乎若君者豈非量彼與此真能自奮於義者乎君
少為諸生已而去遊太學晚乃需次京師數接時貴人
意頗輕之歎曰吾豈能以貲郎俛首事此輩乎竟以例
授光禄寺署丞罷還其喜為義益甚務急人之病州人
葢多能言之者昔者孔子稱不得中行必與狂狷夫進
取也而目之曰狂有不為也而目之曰狷葢亦取節焉
而已此皆果於自信不顧世俗之訾議其於中道不跳
而越焉即有類株守焉而孔子顧獨思之為其不外飾
焉故也自儒者說經誤以為思其人將以傳吾道故孔
孟之指迄於不明然則今之世有若君之勇往不懾不
亦可謂之進取歟視夫依阿淟涊不復知有亷恥曽未
得比鄉愿而詭自託於中行者何如哉故予為之傳特
論其大節以破世俗之論姑勿言中行而且辨其人之
真偽庶幾膏肓之沈痼其有瘳乎
贊曰予聞之州人歳戊子州嘗大饑君為粥以食城中
餓者度隙地三所視道里逺近與之期聚散先後衆以
不譁其後二十年再試之野君曰維水所滙於衆之趨
赴便又與期而集之往者益便第謹伺乾没而已葢終
一歳乃致其事而竣距今又十年所吳中米價騰涌長
吏以上束手無所措使復有如君者條上方畧必能使
米不壅糴不貴民豈至若是困哉
　　　朱節婦傳
朱節婦浙江鄞縣人姓桑氏嫁為同縣朱某妻某遊象
山以暴疾殁喪還節婦慟哭不欲生少甦泣且言曰舅
姑老矣男長者纔總角次猶乳下兒且方娠幸而復生
男所以慰吾夫地下在二老人及穉子耳不可以徒死
無寧茹荼以養字其幼以需其成立而終身布衣疏食
以寄吾哀乎葢又三月而遺腹子生男也數年之後少
者漸壯然以生計窘艱苦萬狀各授之職弗克竟其學
意未嘗不在第三男也稍長即遣從里中師受書夜歸
與共一燈織且課之讀憫其勤即好言慰勉之小怠或
垂涕撻之及為諸生見所與遊皆才俊每為之喜輒至
泣下凡三試而名未成家貧游學逺方資脯脩以為養
意嘗不自得數貽書戒之曰吾不以兒去吾側為憂而
以獲交海内之士為樂也吾不以兒未遇為戚戚而以
吾母子獲有今日為幸也吾雖婦人猶知男子桑弧蓬
矢以射四方不意爾之若是淺也嗚呼可謂賢而有識
也已節婦奉其舅逾七旬而終孝養如一日事姑張及
費前後皆能當其意朂三子各以其力有所就先世遺
廬偶不戒於火困彌甚然未幾能葺而完之寡居三十
餘年其事老者生養死葬不以菲廢禮其撫少者有子
及孫不以慈廢嚴向微母賢不能復振朱氏雖生人之
所謂不幸而名永無窮意者天道之福禍或多與人情
不相合而適以相成也耶
贊曰節婦之少子啓仕以文學知名前年來授經友人
家始與相識嘗為予言母氏悽然自傷其不遇貧無以
為養也予以為若夫人所遭以視慷慨死節難易何如
也彼能是亦何羨世俗之禄養哉予於戒子書尤三復
而悲之賢於世之士人逺矣非獨少而教之書葢其天
性貞順明達固然也
　　　王節婦傳
王節婦者姓陸氏崑山人也而嫁為嘉定王夢鸞婦其
父巖少嘗受經以故里中及鄰境多延為童子師數往
來嘉定識夢鸞知其未有子也因以女歸之嫁三年許
生一男未及期而寡幾欲以身殉既而抱嬰兒哭告翁
媼新婦命薄誠無以生為顧吾夫之所以瞑目地下而
二老人之可幸不斬其嗣者獨有此兒也吾何敢死吾
何敢死且仰事俯育相與拮据不猶足賴乎居久之而
島夷流刼圍城人不自保以一窮嫠扶老攜幼以謀其
生寧有冀乎比㓂退而翁媪旋相繼病殁窘益甚晝織
夜績殆於不支頗仰遺秉滯穗以給饘粥亦足悲矣而
子玉自幼及壯强亦能痛念母慈黽勉有無閭巷咸目
為孝子當歳戊子旱魃為虐儋石之儲緡錢三千節婦
顇且殆矣玉夜禱於神刲股作羹以進一啜少蘇遂以
復起嗟乎母以慈育子以孝報人道信邇矣即天道亦
何嘗逺哉
論曰予昔嘗書封節婦金氏傳後自嘉靖初至萬厯之
季年其從容就義而得旌者宣氏孫氏及金而三耳今
王節婦家世微也而又良死其辛苦終始大義視感憤
一朝者不更難乎昨歳予友張君之嫠亦以奏上奉俞
旨表閭今已年踰六十猶安享其子之養居常以明智
剛決見稱於舅姑葢家本舊族其兼有節孝固宜若王
節婦特出於天性而所遭尤為不幸詩不云乎誰謂荼
苦其甘如薺斯節婦之謂矣
　　　王常宗先生小傳
王彝字常宗其先蜀人元末父孝恭先生為崑山縣學
訓導因東下留家焉髙皇帝混一區宇徵海内文學之
士纂修元史先生與髙太史啓凡數輩同應召史成當
得官翰林以疾乞歸洪武五年魏太守觀初行鄉飲酒
禮請先生為碑文其後卒以觀得罪與髙同被誅方先
生之得請而歸也自號媯蜼子以見志媯陳姓也先生
本陳氏之裔欲復姓而未果蜼於物卬鼻長尾雨則挂
於木以尾窒鼻革命之初天下習於惰窳髙皇帝方以
猛糾之士大夫重足屏息以營職業不則佯狂自放庶
幾於無咎焉如先生者亦可以免矣而卒譴死豈非命
歟同時楊維楨以文詞名東南先生謂其文非雅作文
妖一篇以詆斥之其辭云云蓋嘉定僻在海濱其俗敦
朴近厚雖嗜古勤學之士不後於旁郡邑而其人率不
騖於名故世鮮有知者然學有本原或熟於典章或深
於盛衰得失之故往往不同於剽剥之學乃其以文顯
於國初者先生一人而已予既求得先生之集挍而藏
之欲得墓誌行狀以考其生平而問之故老莫有及見
者豈世逺而莫之傳耶抑當時法嚴莫敢為之辭者耶
姑識其大凡以貽後之人使嚮學之士猶知有先生而
已
　
　
　
　
　
　
　學古緒言巻四
欽定四庫全書
　學古緒言巻五
　　　　　　　　　　　　　明　婁堅　撰
　　夀序十三首
　　　少師申公八十夀序
傳稱盛王之治所尚不同而未有遺年者故以天子之
尊袒割牲而躬饋酳其崇重如此今不可得見矣獨於
大臣之年人主必遣使存問以示不忘而民間之禮往
往盛筐篚侈文辭以頌且祝焉亦庶幾養老之遺乎至
古之所謂憲老乞言者遂邈焉無聞而又無好古之士
追尋其意以求髣髴於萬一為可慨也今年仲秋上以
少師申公夀八十寵賚優渥閭里榮之夫公德全福備
天人合符臻兹休美蔑以加矣竊不自量欲獻其所疑
而乞一言以發其覆雖世俗以為迂或亦大君子之所
深許也維我肅皇御宇不次之擢不測之威幾狎至焉
然豈無以一言登用始終眷注歿而不忘者乎及上之
初年付託得人權不旁落綱紀畢張然而始賴其力卒
不能棄其瑕焉夫事或衆人見其似一人見其真人主
斷而行之而勢之所偏重葢有終不能盡其議者矣豈
非將順易而匡救難歟人主幼冲大臣在事權太重迹
太専成王猶疑周公况其為汰者乎雖然汰可罪也功
亦不可沒也此非若議禮之難也而至今莫為一言者
自公之歸二十餘年矣今操柄實在上也而若其委之
宫府非能一也而若或合之諍論各不相下也而若中
立以持之舉天下惟名之趨而不務出於功實無乃懲
前之任之者而究且至於不可為歟某愚且賤曰彼不
與吾事可也竊謂公雖優游林泉然大臣之義必嘗深
思極慮計所以亟反之使乾不亢而蠱可亨以圖於長
久者可得畧聞其概乎抑此升降之大機有不容輕以
告語者乎昔者衛武公年踰九十猶作抑之詩以獻規
我公豈獨無意歟上以報天子之寵命下以慰海内之
稱道盛美者而比於懿戒且為一發醯雞之覆可不可
也
　　　勅封廣西道監察御史淄川韓太公七十夀序
淄川封侍御韓太公以今歲壬子春秋七十髙矣其生
之辰四月二十有二日也於是呉嘉定人士相與先期
致頌禱之辭祝公無疆以見數千里外慕愛之情如長
公侍御未去下邑時也某之駑鈍辱國士知最深且久
思所以侑燕喜之觴雖言之不文固不可以已竊嘗謂
享生人之備福者躬生人之厚德者也顧修違福禍之
途宜出於恒而間出於有幸不幸葢君子之不幸而不
克備於福者為不少矣然則其躬德厚享福履若操劵
而責之天者人之尤艷羡而樂道之固其宜也太公嘗
一至呉矣覽觀山川宜亦樂之居無幾何飭駕北還衆
以為怪不知公之來所以觀為政於兹土也知其理平
人和肅而不擾敏而能勤斯可以歸矣懷鄉閭之土風
接親朋之言笑雖鼎食之奉誠不以易此也聞公家居
未晨而興就田舍課耕桑日中而少休率以為常其暇
也則以象戲壺觴彌縫之又多購異方儲良藥修合以
施病者如其治生樂之不倦夫習於勞如户之樞也託
於戲如弓之弛也勤於施如衢之尊也體用是康神用
是恬德用是廣矣晚而偕其夫人皈依佛乗屏除腥羶
以清浄為樂處貴盛而奉養不加豐當衰晚而神守不
少懈俗之所羨有而若無衆之所騖去而若凂德積厥
躬厚矣逺矣夫如是雖百齡不足為其夀也而某也將
奚以祝為昔侍御之為邑也垂六年所旣去而民之思
之至今若加新合一邑之欲獻夀者而以祝於公何如
也去不數年而持使節來視鹺蠧剔利興商與民並賴
合全浙三呉南至歙西至信之欲獻夀者而以祝於公
何如也夫詞専而不咸咸難罄専易知也何者衆多之
心一人之心是已某以布衣諸生庇於宇下上之不能
以浮華麗藻顯名當世次之不能以賣聲市文誇炫流
俗徒以朴直自守為侍御所知久困矣猶望其一日之
遇焉已而刳形去皮益以自放而眷念不少衰使節之
臨禮遇異常書疏之枉慰藉彌篤聞其生男也漸長成
也則喜見於色聞其學禪也能淡漠也則信以為然以
侍御之所以見待某之為太公祝者可知矣以某之所
以為祝由一邑而推之凡江以南受侍御之賜者又可
知矣葢不過一言而已曰攸好德之謂也如是而富夀
而康寧皆公自有豈待他人之祝哉所為頌而禱者德
厚存乎人者也福履懸乎天者也天與人適相遭而出
於恒賢於君子之不幸而不克備於福者多矣自今以
往固未艾也而能勿言乎若夫韡韡其華森森其玉家
世之顯赫閨門之雍肅人多能言之而非謭薄之所暇
悉也
　　　南譙費克庵先生八十夀序
萬厯庚戌春友人馬巽甫讀書杭之西湖上與滁之來
遊者費君敦甫一見契合久之因游於滁拜克菴先生
於堂上遂留共研席比歲暮歸生之言曰始吾讀醉翁
亭記愛其文詞每思一至其地覽觀山川之深秀與夫
朝暮晦明之變而未之暇也今幸得遊焉乃知斯文無
一字虚設讀古人之文葢未易也竊意歐陽公以氣剛
行方不安於朝廷來守是州幸歲物之豐登頌太平之
涵煦豈誠有樂於一醉哉中必有不釋然者矣甚矣夫
直已守官之難也若克庵先生踰冠舉於鄉及强選為
令建昌之政一不得志於鄰郡守棄去如敝屣當路者
欲挽留之不得也假令先生得志於時遇所欲為肯以
媕阿喪其所守哉即此可以比於古人之風節矣自歸
田三十餘年先生之欲有見於世者旣終老不得試少
而好青烏家言則覃精竭思務盡通其説乃已其所自
得常能使不知者知或時陪杖屨於溪山輙指示某處
可藏也嘗試求穴之所在即人人可以意揣得之至其
所不言竟莫能知也雖一家之小道不足以盡先生要
其所造必精詣亦可槩見矣將先生之骯髒而不獲試
其才耶抑時人之鹵莽而莫知賴其用耶今先生年躋
大耋有子五人以娯侍昕夕而敦甫以其文第五去學
為武皆有志於當世子其為我一言以獻夀可乎予應
之曰凡生所言皆足以見先生之大矣即欲侈而張之
其何以加此獨慨夫歐陽公之賢旣遇合矣而不幸遭
讒被謗以自適其意於一亭之間如克庵先生韞其才
負其志不肯少自貶則徒以耗其精於方技而天亦錫
之難老以彰好德之報然則昔之詆訾歐陽而今之媕
阿取容以苟求利達者由君子觀之將孰置取舍於其
間哉敬書而進之為一觴侑
　　　鄒愚谷先生七十夀序
愚谷鄒先生未壯登朝未幾歸隠築室於惠山之麓而
名之曰愚公谷歲中數移家屏跡其中足以忘世而自
樂也閒居以文章自娯其辭出入古今崢嶸璀璨務極
偉麗之觀而止以故名聞當世士大夫行過其邑者無
近逺皆思一從之遊客至留連見其穆然之度似簡而
實恭外若矜莊而中實夷易固已心醉而泉石之清冷
歌舞之妙麗又若佐公以為客歡是宜其至即忘反已
去而不忘數數也兹歲戊午公年七十以老矣而飄鬚
未改雙頰猶童望之如神仙中人也或謂如公異稟使
得為世大用其所展錯必㢠異流俗而惜乎世之莫容
也乃令早自放於山水雖公之達中得無有不樂乎予
解之曰夫君子志於當世急生人也其用之而效雖百
里之政有足慰焉其不效則三公之崇媿彌甚耳先生
旣與世濶疎其視得吾志與不得吾志等耳而豈以身
世為介介哉且古之君子葢有以大臣重望而憂讒畏
譏嘗懼以身為禍府者幸而脱於憂患之途若白公之
分司歐陽公之思潁至今誦其詩文真若息䕃而弛擔
也此豈獨達人之髙致其於進退之際見之審矣豈猶
夫營營者之終老而不悟歟自予得接公以來嘗竊觀
其對客私語所知孰有終席危坐每至夜分巵酒臠肉
曽不入口而了無倦容此豈無得而然哉夫重乎内必
輕乎外即謂公於言語之工宫室之美而聲色之奉直
取以寄焉與世俗為無町畦可耳豈其中之所自以為
樂者哉又嘗聞之於公家世素封及既貴顧有减無増
每歲計其所入而出自公家之租經費之耗以及懿親
舊好之餽遺有餘則盡以葺園廬供施捨終不留一錢
近世士大夫貴即務肥其家徒為子孫計耳若夫公之
處此殆有二疏之風焉其於身世之浮榮又可知矣自
今而後吾意公且虚其心於無有而與造物者游雖綺
語結習尚將解免況其他乎則夫人間之夀葢有不足
為公祝者矣所媿不􁌫於詞第書其平日之所聞而進
之
　　　侍御時君六十夀序
時侍御乾所方按部於晉中會上怒言事諸臣不能將
順非訕即欺欲引繩批根一切抹摋乃坐巡視西城時
失察贜賄與其曹數人同日免官而非其罪歸後屇歲
戊申而年且六十矣于時龔方伯石巖張大叅明初出
而與敭歴中外歸而與優游藪澤既昵甚兼有姻連屇
其生日相將登堂奉觴而辱以為夀之詞見屬予雖不
敏竊嘗於君之出處有感也夫昔人之論以謂臺諫之
得行其志幾與宰相等顧君以能容盡下之忠臣以能
言匡主之過兩者實相成而常患於不相遇何也大抵
寛仁之主能容矣其臣或玩而流為市名為行詐感激
之士能言矣其君或厭而加之誚讓或黜免葢自古已
然也自頃朝廷之上章奏紛紜以致令主上薄其言
亦薄其罰且以為雖臺諫員闕亦可勿補若其人舉無
足仗者然且用一人焉而輒使兼數人之職豈以為才
固堪之乎直姑為是名而已寧獨用人者之過哉事勢
之相激使然無足怪者當君在臺中時疏數上所言皆
天下大計不務為婞直名言甚諄切而上亦弗為忤也
假令前後之言者皆若此何至令明主盡疑其臣哉顧
朝廷之所薄在彼而一旦以詿誤使夫不屑為彼者亦
無以盡其用玉石不分為可惜耳且夫士之求用於時
葢絫百人而幸有一售也其幸而獲售而試之果可以
用者葢又百人而不過二三也自壯而老三四十年之
間效用之早暮又不可期也即早遇合矣其克至於耉
老或十纔得一焉今也黜之不以其罪一黜而遂至不
復振以老其人既不可多得得人焉而又不使盡其用
國家之用人可若是焉否也君既壯出仕中間再以艱
歸前後為邑者凡四任而以課最旋擢為天子耳目之
臣所居官亷而不劌嚴而不殘强執而不膠以君之為
令知其所論薦與所劾免其人之賢不肖如黒白較然
也自君歸田以來數年間時事日非長吏幾不知有小
民而惟知上官之喜怒上官見其人輭媚即以為可喜
或鷙悍則又曰是可畏人噤不敢出一言也嗟乎君之
舉錯雖不克盡行於全晉視世之君子何如哉予既惜
君之坐廢又竊以為即不見黜必不樂為骫骳視早自
弛於田間何如哉雖然君今始下夀耳鬒髪朱顔尚如
未衰之年假令主上一旦悔前之誤嘉與士大夫更始
追用老成以為世坊表君且與時俯仰乎哉抑終不可
一世乎哉願二公於醼酣之際聊試以予言質之當必
有不激不隨足以風勵當世而終不為習俗之所移者
此亦迂儒之所欲亟聞也
　　　少司㓂歸公七十夀序
予友少司㓂春陽歸公以亷辨敬慎稱於朝廷溫醇退
讓孚於鄉黨不蘄名髙而聞譽自逺不為崖異而人皆
歎羡以為不可及雖色溫貌恭然中有確然皭然者未
嘗諧俗而世猶能容之歴官中書舍人工科給事中尚
寳司太僕太常寺卿已擢為南京通政司使今之歸也
又寵之刑部侍郎以賁其行夫以讒邪之言爚亂衆聽
人主而欲絶之出納之司葢綦重焉以故明目達聰之
世宅揆惠疇而終以龍之納言誠以為非是則天下大
計或有壅蔽而不通者矣而不知者且謂㗋舌之司漫
無可否狃於所見聞而不原其所從始因是而輙輕之
不亦謬乎夫給事中侍御史之重亦若是焉已矣知彈
劾之為重而不知納言之職之尤重君以納言歸而姑
借六卿之銜名以為榮觀若曰姑以是重大臣之去焉
耳嗟乎古之帝王所為憂勤於上而寄之乎臣鄰者其
亦可以深長思矣士方其未得志也若曰吾得一命而
自效焉亦可以少補於時有聞於後果爾則誠可謂之
不曠瘝不素餐者也究且百不得二三焉不皆其人之
負也有尼之使不得展者矣然則何論其為納言乎封
駮乎寵之以銜名曽不課之於進賢退不肖而徒使儃
僈以歸足為賢者慰乎不也若曰老而佚之里閭榮之
是朝廷之所以寵眷舊臣使得優游於桑梓則可耳公
以春首還里門未幾而屇七十初度之辰於是邑之老
而獲久要者壯强而在弟子之行者非其姻聨即所厚
善之世講也謂予稔知公宜為之詞以侑獻夀之觴公
少食貧幾不給於誦讀然以敏而好學一試冠其儔遂
有名於黌舍未幾薦於鄉又十年而成進士惟不習吏
事以為歉然歴官皆清曹階至三品而未嘗積日疲於
句簡亦未嘗一念動於脂膏居官則家於俸入居鄉則
以貸且質佐其不給里閭之聞譽日騰而錙銖之耗費
每缺非獨知交所悉而已而公泊如也晏如也節食貶
衣杜門却掃每手一編為歡竟日間有交讁之經耳終
無竊嘆之愠容即今髙卧林樊將無每懷魏闕彼達人
之髙致豈大臣之深衷自今以後但以誦詩讀書望之
垂髫總角對盈樽之酒或浩浩而歌澄止水之懷長欣
欣而喜唱予和汝雖慚達者之數子此往彼來總是平
生之故人兹樂也顔氏之子之簞瓢也豈不賢逺於人
哉敬書之以為獻夀序
　　　夀丹陽劉心乾先生七十夀序
予昔少壯數偕友人襆被囊書航湖陟巘憩虎邱之竒
石潄石湖之澄波披帷而烟雲滿席㸃筆即魚鳥闗情
或間與俱還亦仍留相對惟有歲時之覲省乃獲模範
之追隨以故雖遇人師多違肅括惟新安王先生金陵
姚先生數承披豁每慰棲遲王以狷介方嚴姚以淹通
髙朗而中皆泊如咸許莫逆焉最後倦遊得侍劉先生
幸縶維之俄脱欣杖屨之數陪何拘禮數都忘形骸暇
即跬步相過談必移時相對及遷楚黄不忘呉苑頗深
山川在望登眺緣慳之嘆予解之曰蘇公杖履遺跡齊
安士子能言縱使臨皋雪堂鞠為野田荒草而其升髙
望逺獨立放懷目無一世之雄者誠足為百代所仰也
及夫西遊旣倦東望慨然辱以葦航來過蓬户篝燈話
舊把酒興懷慨焉於歲月之不居而情好之如昨也凡
在投分争欲攀留何圖夜談倏已晨發葢緣予方為兒
納婦而先生意在山巔水涯知不能從故去之速耳維
歲之首屇其生辰先生葢老而傳矣及門可無頌而禱
乎偕我好友亦其通家念大父之遊潤州猶先生之來
下邑也甫弱而獲聆謦欬及强而彌荷吹嘘請與同往
稱觴託於祝詞以頌云耳夫風日之佳笑談之樂蒼顔
白髪既可相求忘形與年孰非吾侣藜杖堪攜緩步濁
醪聊借微酣有賞會之清言無醼集之靡費行吟多陶
謝之幽深醉歌即李杜之豪宕山椒水澳竹淨花明興
發而尋興盡而返若乃春莫而日方永似於圍棊最宜
秋深而漏漸長正可燒燈為樂門前剝啄來談笑之老
翁窻下伊吾憐誦讀之穉齒口不談中朝之黜降耳不
聞長吏之追呼豈止一日可當一旬行且漸老復得漸
耄室逺心邇想慕固已勤矣一觴獻夀趨陪不亦樂乎
　　　嚴樂山先生八十夀序
壬寅歲二月二十日為嚴二丈八十生辰龔方伯汝修
以虞部公之執也屇期登堂獻夀而屬為之序予方在
疚辭未暇為於時先君之友尚有適吾宣翁及先生二
人者存焉其後每相見必曰吾衰且憊矣子可無為我
一言乎旣諾而逡巡不果葢又三年始克為之則宣翁
亦已厭世獨先生存而已始虞部公年少氣鋭嘗於里
第之旁曰四門小學者聚其徒數人與讀書其中皆自
負以為功名可立取公旣不幸早萎而數君子者亦荏
苒以老無一人獲酬其志猶幸以長年見方伯君聨取
科第累官至方面大臣及罷歸尚以故人子來見退讓
不敢當賓主之禮葢先生與先君子未嘗不接之而喜
既别去而慨然以歎息也先生老而食貧遣其壯子孫
力耕田間而獨居城中每以其身分婢僕之勞然常蕭
然有自得之色歲時親朋社會必為祭酒飲僅濡脣而
食噉不減於壯盛時尤與先君子暱甚先君之抱疾以
歲丁酉自是屨不出户外而故人來者必扶杖迎之與
終日圍棊不厭至於先生非風雨為阻殆無一日不相
過也予每侍側聽其相與議論不為髙竒刻核之言而
皆如布帛菽粟之切於用私以為自今以往將無復有
斯人者矣雖斯言也尚可得而屢聞乎先生生於嘉靖
癸未當肅皇帝勵精之始公卿大臣謇謇諤諤其出處
進退去今未百年一何其遼絶也至於民間之習俗富
者靡靡日競於奢桀黠者齗齗胥騖於鬬諍幾不知有
貴賤等威矣而世之君子方且務揚其波若以為是固
然者長此將安窮耶葢予之所獲聞於先生者如此自
先君與宣翁相繼歿老成益凋謝獨先生為碩果至今
神恬氣和歩履如常其為百歲人無疑也比邑之東偏
有百歲薛翁彼田野畊農未嘗役其心於當世於世俗
一切可喜可愕之感亦不以關其思慮則夀固宜也若
先生豈非所謂天錫難老者乎且吾聞薛翁自食飲而
外即晝日亦多卧如是者累年矣葢又無先生讌遊博
奕之歡焉由今而逆計其期頤之年所得不更多乎顧
未知又十年而後其於世道盛衰之感當復何如也
　　　君錫徐兄七十夀序
予嘗於閒居追數少時之交不過數人存耳而君錫兄
齒最長葢先余六年以生是歲季夏值其七十生辰將
奉一觴為夀不可無辭以先之君昔與吾儕結為文社
意亦欲有所表見於世而或以早夭或終老無所遇以
世俗觀之皆士之樸􁂶不得志者耳然其中所自得頗
能不屑於榮通醜窮以彼貴富者之所營雖其人自視
為意得或未必如吾黨之無負也以窮通推之則又信
知彭殤可齊而較量於顔跖者之淺矣夫孔顔學者之
師也觀孔子之所自言不過曰疏食飲水而樂在其中
如是而已至其稱顔子亦曰人不堪其憂而回也不改
其樂然則聖賢人之所以異於流俗葢可見矣自宋之
儒者知尊聖人而未能知聖人之所自得求其所樂似
神仙之不可庶幾其尊之愈至而去之愈逺矣夫所謂
學為君子者不以其道得之而有不處焉不去焉舉凡
流俗人之所重而吾能輕之夫然後可試之於用耳近
世卿大夫笑狂狷之樸􁂶而舉歸於鄉原且以謂時有
不得不然者曽不知狷之足尚而且為鄙夫之無所不
至矣若吾君錫其處身也兢兢然而接物也恂恂然聞
有不善他人以為是固然無足多怪而君已不覺義形
於色獨愕𣅿不敢言耳豈非孔子之所謂狷者乎予自
少識君五十年之交如一日也見君或不樂輒談笑解
之退而黙自媿其不如以為君雖褊狹然貌如其心若
吾輩或遇可畏人安知能決然不喪其所守乎然或謂
君誠心質行無他腸固宜其夀則又兒童之見也市井
小夫夀至八九十者世多有之夫所見僅眉睫之間而
區區焉妄以論於天人之際多見其懵於道耳顧予又
有感焉方君踰冠予甫成童所耳聞目見吾呉之俗視
壯强時何如也自壯强至今又何如也則是年日益長
而中日益不釋然也誠不若一切置之於無有夫賢不
肖有當世之責者之憂也此何與我事而强取以為喜
怒耶吾願自今以往與君心忘是非口忘臧否以共樂
其天年豈不快哉視夫拘拘之較量不又逕庭乎哉請
以是侑今日之樽酒君必欣然臨風共釂一笑而别
　　　君錫徐兄八十夀序
昔者夫子之答問士葢以有恥不辱命為先而次及於
孝弟若曰士莫先於守身然或無可用於世亦未得為
完人也若夫人生之大本修之門内而可以達之天下
者非考與弟乎彼其必信必果亦異乎儇浮懦怯者矣
何至輕之若此則必之為害非小也而或昧昧焉乃謂
濶畧之猶賢於恭謹斯溺其指矣予少而佻輕與其儕
數為駁雜之戲及見吾君錫兄亦時遊戲其間輙笑曰
此所謂謹厚者亦復為之乎然而君實不數數也自後
漸壯與同硯席汨汨於應舉之文君既喜人見規亦每
以補過望之於所厚善内敦其孝弟以刑於一家外修
其潔亷以孚于一鄉人皆稱之為長者君之先世有若
中丞㕘議二公父子相繼有勲名於時再世稱邑之巨
公焉君少攻苦勤學晚以不售謝去老而為鄉祭酒人
無賢不肖咸所歎羨以為不媿斯名斯禮者獨斯人而
已而君顧恬然不屑也君既飲人以和然意所不可即
時見於詞色表裏洞然雖其迕之者旋亦渙然以解自
君移居東城相去殆三里許每一相思彼此過從必晤
語移時乃别别即君與偕南予與偕東嘗至中道而返
以為常或過友人飲先後至或少遲未嘗不訝而問故
此豈復少年時之徵逐已哉然彼一時似興濃此一時
似興澹濃所以為快意澹所以為寄情也予少於兄僅
六年而君之二孫皆長於吾兒同為諸生且復追往日
之好以馳於翰墨之場而兄嫂又以遐齡將觀厥成兩
家後生其欲少慰於翁媪又當何如也雖然娯目前所
以為慰冀日後無乃為癡吾姑與兄一笑而置之唐叔
達兄以中表兄弟同執友硯席其文詳贍而出之以核
其意諄懇而託之以諧想見稱觴之晨必有噴飯之樂
予雖不􁌫於頌禱亦以少侑夫壺觴
　　　王慕芝先生七十夀序
墅溝王氏之世嫡有仲曰慕芝先生故贈太子太保禮
部尚書武英殿大學士王公之從弟也於文肅公為父
行文肅公薨之九年當歲已未而年始七十六月二日
其生之辰也於是君之令子將及未暑雨張筵會客娯
君以笑言之樂謂余頗悉其家世來請為獻夀之文予
昔未衰每歎人生百年汲汲曽未有暇夀命旣不可期
而所享或豐或嗇又似有定命而非吾力所及其幸而
獲享備福以及於耄耋者初亦不自覺而荏苒以老矣
方其勤一生以貽於後不過曰堂而構菑而穫庶其克
昌也乎而後之獲庇於前亦不過曰是父某之子大父
某之孫逺祖某之裔而已計一州一邑之地四境之内
某為數百年以來逺至十餘傳者有幾又族大而蕃者
有幾其間幸而富夀康寧者又復有幾則宜乎若人之
夀自其至親逮於姻友雖所與同里閈之人無不以為
祝也祝之者如彼而若人之自喜以為幸者又可知也
顧所與共娯目前不過孫曽而止其久而益逺則所不
知何人耳然則君子之篤於其親苟吾族也豈以逺故
遺哉遡其初固一人之身也吾以是知譜牒之於生人
重矣而舉世多忽遺焉以至於無可考者何哉墅溝東
瀕海故婁縣之東偏也自宋嘉定初割而建邑逮𢎞治
中城東倉以防海又割而𨽻焉而王氏葢世雄其鄉可
考於譜者今十餘傳矣江水東注而潮汐之吐吞天地
鴻䝉沆茫之氣於是焉鍾而鉅公出焉固非偶然矣孰
能譜其家世而使後之人永有考者非先生乎是舉也
信不媿於前人而且以俟後之君子吾雖未獲一接先
生而於是見其大焉或言先生幼起孤童弱能自立學
儒之莊契佛之慈而負氣似俠慢世似達可謂能名其
為人矣而未足為先生夀也彼直欲使所不知何人常
念其始固一人之身也而豈尋常之人也哉予猶憶昔
侍文肅公一日言聞之署州事者有訟吾族人某將下
其辭一為處分吾第應之曰事所不可知其人則素長
者而已窺公辭色似微不平編修君時已病困即曰事
似宜悉其本末果誣也亟為白之誠如訟者言亦須為
料理今日在事人見訴吾宗輙不疑其誣此不足怪也
予歎以為然而公亦首肯葢公之厚於其族如此若辰
玉數言允可謂審於接物矣當公父子時有言内無喜
爭之宗人外無不戢之家衆其孰肯信者及夫榮盛稍
謝炎凉俄變而公之同宗無不晏然信乎盛衰之際君
子宜有以自持矣若先生誠尤其卓然者也今之夀筵
自君之姻友而推之凡昔所厚善孰猶若平生歡乎孰
為少替其初乎孰為去不復顧者乎先生儻能夷然接
之不以一毫動其心此尤所以養夀命之源也雖古之
得道而忘物者亦如是焉而已何上夀之不可幾乎
　　　徐攝山先生八十夀序
攝山先生以天啟三年癸亥夀八十仲春二十六日其
誕辰也吾黨之辱與厚善者圖所以侑夀觴而屬為之
序予未弱冠即獲以通家兄弟從之遊君視予十年以
長有聲諸生間久矣體羸而神王其為文詞汪洋自恣
顧屢進屢蹶會詔下御史凡諸生之廩於學宫者皆得
就試拔其尤是役也予亦往㕘焉而君竟得拔升為太
學生儕輩相謂曰宜然終不售於京兆僅以貢謁選為
縣令閩之永福君晚而自號曰攝山葢聞此山多藥草
可採而養生所以志也其為令有古循吏風君旣不求
名人亦莫為之地秩滿不得志當改官去之京師竟留
友人許久之友病殁䕶其䘮還旣渡揚子遂溯江遊楚
之南陲過洞庭浮沅湘蠻獠之與居然且為留誨其子
使知有文字予嘗稱支道林之目澄公以季龍為海漚
鳥君殆似之去數年二子念君不已仲往迎焉君於是
歸復從平生故人遊然亦時時往來陽羡瀨水間流連
嘉山水之區固為其門人留亦天性好遊不樂局蹐家
居故也或曰君之欲採藥名山謂何而乃數數為客子
遊乎又不知君何以自將老而不衰若此乎余應之曰
夫數遊乃君之所以夀而康也而獨不聞户樞之不螙
與且也其視都會之繁盛與蠻荆之荒邈等耳自昔學
道之君子翛然而來翛然而往豈復有夷險淨穢之動
其心哉惟心忘愉怫故其於土俗奉養無所不忘必曰
如此而樂有不得焉則愴然以悲斯乃流俗人之戀戀
耳彼所謂偷肥其體而顧近於死者也若夫先生殆可
謂衣其裋褐有狐貉之温焉茹其藜藿有粱肉之美焉
正惟其無不忘也而後可以養生可以長年彼不能知
求贏而反以得虧求長而反以得促者何可勝數久矣
先生之了然於此矣不求夀乃得夀豈與夫規規焉争
得喪於尋常而中道夭閼者同乎哉君氣温而識明聞
其居官幾於不罰永福之人戴之如慈母然嘗按作奸
為豪衆所仄目者數輩悉置之法其人則又頌之曰信
仁者之必有勇也特以苞苴竿牘之問不出於境終無
赫赫名耳自君留楚予嘗邂逅閩人知其福州也因問
亦知有永福令徐君者乎曰此吾鄰境也寧有不知又
問為邑若何曰聞之父老二百年來第一亷善令也夫
以鄰之氓猶知君而上官莫能知夫安用監司為嗟乎
此時事之所以日可憂也昨歲劍南不戒至戕大臣西
南苗彛輙窺戎索間嘗語及君策之曰若安民無足憂
也彼擁厚貲而侈自奉必不動動即速其斃耳已而果
然及春而鳥獸散西陲以寧君豈臆决而好為大言哉
在南中久見之審矣葢其在事外猶若此以君之識之
年可比於老成壯猷而顧使終身道路白首邱園僅有
吾儕數陪杖屨而聆罄欬雖足自幸咸為慨然如予潦
倒麤疎將從先生求所以鞭其後者庶幾乎息黥補劓
而已
　　　瞿君八十夀序
邑之西南受松江之水迤東而北入於海其故家著姓
聚族而居若傅氏瞿氏黄氏皆其望也而沈為尤著起
家登朝者先後多聞人而廣信太守公最後起予先君
嘗師事焉其配恭人瞿也公之將赴江右邀先君與其
伯子同硯席而瞿之族子亦渡江來從遊中表兄弟相
得驩甚葢予方舞勺便已識面得稱通家兄弟者子受
君也父曰心疇翁憐君使學為士已棄而歸農父子相
繼遂以本富為一鄉所信服比沈氏困於衆嚚翁父子
彌縫其闕諸囓沈者皆嚴重之無後言所為德於沈甚
厚有弟幼真以諸生廩黌舍方有名而夭君痛其逝也
思所以慰翁之心者課其子若孫先後補諸生而翁得
優游以夀終鄉之人由是益嚴重瞿氏歲在甲子君夀
躋八十矣屇季冬生日凡邑之懿親好友將往稱觴焉
而屬為祝詞旣數世之交且元孫又予妺婿不可以老
眊辭竊嘗謂人之生世各以其時為世重輕世治則興
朝之士出而展其猷為上下賴之比其衰也即巖隠者
常退而安輯其鄉閭顇者以蘇弱者以立豪奪武斷之
徒靡敢以逞凡司牧者之求無曠於官也所為納約而
要歸於當亦有賴焉君既閲世久更事多於人情物理
之變遷輕重緩急之差數慮之而熟出之以恬故人之
聽受若以石投水君之條陳若因風鼓籥上有裨於長
吏下為德於小民葢賢士大夫之所不能逮也優游歲
晚享遐齡而受多祉豈偶然哉以較之先公時人情彌
變世態日紛所以調劑其間固非迂疎之所得而詳也
人或謂君悉心勞形以圖一邑之利病而塞長吏之諮
詢其利甚溥而把鋤犁者固多所未悉坐堂皇者或偶
不訾省葢自壯强至今公私勞瘁常數倍他人而乃得
夀康殆猶户樞之不蠧其􁓓然疲役乃其所以為夀者
歟嗟夫修短之數豈不懸之於天惟夫不諉其天者於
偶然而樂盡其人者為固然旣醉之備五福要歸於攸
好德而已夫呼吸吐納而夀力田服穡而夀夀等耳非
人主之勢能錫之而攸好德者之宜有此錫也區區以
攝生言者陋矣
　
　
　
　
　
　
　
　
　
　
　
　
　
　
　學古緒言巻五
欽定四庫全書
　學古緒言巻六
　　　　　　　　　　　　　明　婁堅　撰
　　夀序十二首
　　　姻家陸翁夀序
姻家陸翁以是歲周六甲仲冬十一日其初度之辰也
君之嫡孫委禽弱息宜修頌禱之詞以侑一觴意欲有
所效未可以驟表弟王伯深其子壻也數語及之余以
謂君之宜頌者有三生長市㕓衣食於貿遷而樸茂欵
誠躬長者之行一也教其子元之學為儒受餼於黌舍
所與交皆人士之良方將振其家聲二也君年視予僅
三歲以長而子巳壯强孫男女若而人皆蘭敷玉潤三
也余雖慚能言稱賀不當後他人猶且遲之何歟誠以
古之君子所欲自致於親葢能養次之㫖甘之奉以接
親知笑言之歡苟竭其誠足矣而吾呉之俗日趨為靡
會客則爭致貴勢以為榮張筵則務窮水陸以為腆倡
優在前賓主終日揖讓以為禮固非衰老之所堪也夫
古之人嘗以每食四簋追往悼今若五鼎則大夫之享
矣而近世民間讌會或多至百味葢人子之不誠於獻
夀為日久矣視孔氏無違之訓何如哉奉其親以分之
所不得勞其親以體之所不堪未有若今日之無當者
也君之二子將行古之道乎則必為世俗所姍笑始且
以為必如是而安及衆譁之則亦有不安焉將亦為世
俗之侈乎其親有不樂焉吾意守禮樂道之士其必不
苟然矣且吾聞之驟富貴不祥夫非謂其所享有異於
尋常也哉今至以吾親之年而酒食之豐必求多於分
外則無乃未處於富貴而顧奉之以致不祥之具歟元
之兄弟如不惑於流俗數召親戚故人與君共四簋之
奉君必樂而安之夫樂康者所以為夀而屑越者所以
為不祥也吾故不欲侈而張之而徐進其説以前之三
言為頌而以後之云為禱不可乎
　　　陳翁七十夀序
是歲七月十二日為少泉陳翁七十生辰凡與翁父子
及孫三世之交咸有獻夀之辭其婚家徐爾常徵文於
予且曰必手書之先是莫春之初予嘗為文夀宗伯夫
人寫屏風數疊以獻葢陳之請也今者爾常又欲假手
焉雖駑且衰固不獲辭矣夫其承前之緒以素封聞於
里閭衍後之慶以學殖訓於孫曽目不識催租之吏足
不涉對簿之庭有堂之爽以招凉風有室之靚以延冬
日親朋時至笑言足以罄宿昔之懷酒肴常具酣適足
以寄花月之興自少至老常以歡顔笑口樂其天年豈
可多得哉或者曰此殆天歟譬之卉木雨露均也或茂
以繁或悴而槁解之者曰爾何知天道栽培灌溉之或
愆而以求同於雨露乎或又聞而笑之曰硜硜乎斯言
也似之而非也至顔跖而窮矣人之生世其賢愚通塞
之不相值常若枘方鑿圓雖有辨智莫窮其情惟天與
人適相符乃可得而言耳吾嘗聞翁之為人矣伯兄疾
且病為謁醫嘗藥如子侍父及撫其嫠孤加䖍以勤與
同居三十年終如一日家有僦庫以屬㛐之兄累折閲
至不訾置不問也外舅姑老而困子在襁袵賙其存歿
且終其子之身凡此皆世俗之所難能而翁若以為固
然無足多者其他為人緩急雖半席片言已諾無不踐
也後多負之者而翁第曰可奈何久而遂若忘之今世
稱篤於其親好行其德必曰此士行也孰知夫凡翁之
所優類儒生之所媿乎固宜優游耄耋之年而安享子
孫之養豈可謂偶然也哉庶幾乎天與人適相符矣翁
之子若孫皆方以文學有名要為翁盛德之報亦不誣
也自伯子獲解南京兆踰一紀矣比聞益自晦匿被服
居處無改曩時非親且故欲一與之接而不可得其中
泊然常有以自足者語有之榮辱立然後覩所病貨財
聚然後覩所争今翁進不知有子之榮退不私其貨之
藏烏乎病且争其有聞於衛生之經歟將來之歲月以
無羨無營坐而閲之腰足忘而屨帶適夀未有涯也視
夫謭謭焉以尊生為者何如哉以是為翁夀其謂予為
知言否也
　　　守齋金翁八十夀序
自昔言養生者每稱少思寡欲可以養夀命之原而尤
謂思慮之賊人殆甚於欲夫惟學道觀妙之君子其神
守内完故能漸屏二者而渾忘於無其次則貌樸而中
夷不修邊幅不設機關幾無所用其心焉若此人者其
於嗜欲必淺能因血氣之盛衰而為之節故往往得全
其天年以至於夀考亦其理有固然也若夫役私智以
争尋常其神日勞其欲無厭而欲以圖於久長豈可得
哉予友金伯醇之尊人曰守齋翁今年八十矣而形神
不衰如六十許人夏四月四日翁生之辰也凡所與伯
醇善者相率登堂上夀而屬予為之序翁之先聚族於
邑之羅溪世為農家自其從子伯謙先生洎從孫子魚
父子相繼薦於鄉而伯醇又以諸生廩於學宫於是金
氏之俊少多修詩書之業為人所稱然而皆逡逡退讓
無鮮衣駿馬之好雖其僮奴亦化之伯醇嘗言僮某惰
遣還田間其不能衣襏襫把鋤犁而耐勞苦者終不足
侍吾於硯席間也葢翁之教於家類如此翁少而明農
其言農事娓娓可聽然無他腸遇事無可否必罄其底
裏亦不逆人之詐之也又不好為容見其子之友或盛
衣冠而往則趨而匿屏間竊聽所言其不夸以誕也即
私以為喜若翁不幾於少思者歟顧竊疑翁素壯健内
有廩廥之贏而外無門户之累終歲優游或不能自割
於嗜欲且生人之大欲無過於飲食男女而伯醇又極
孝養㫖甘柔滑必具夫滋味雖以養胃然譬之益火以
膏火之炎也相於欲或壅之則成疾焉不虞其壅而亦
不至於炎吾意翁必能知之是以若此夀也抑伯醇旁
通醫方所以娯侍其親者或别有術焉可以扶衰而延
年歟自今以往翁之閲世滋久其中懷泊然思慮益省
當不異學道觀妙之君子非止愿樸夷易而已也獨羨
其年加長而貌加豐欲從問所以保嗇者何如又自省
壯盛時嘗有志當世不幸為思慮之所賊今衰矣庶幾
竊翁之緒餘以息黥補劓焉且幸無敗於糾紛以從翁
於几杖之間亦吾黨之所同志也
　　　朱濟之兄六十夀序
友人朱君濟之以今年秋七月廿四日為六十生辰君
之交道廣自其父行至子壻所與遊處見即歡然忘年
忘形終日飲酒談笑無倦容於是嚴翁樂山偕其酒社
之友凡若干人過予屬為文贈之夫以予之衰嬾廢學
而長年者顧欲得一言以夀君謂能悉其平生也且意
君優游詩酒亦欲得潦倒疎狂之言以為樂耳君少嘗
有志於當世見世無知者遂厭薄不屑中年以後一意
以醉吟為娯客至即留與飲不問中厨之有無也肴蔬
間設相與終日對奕剝啄之聲不絶於手謿謔之言不
絶於口已而呼盧浮白君既自喜能飲酒而客亦好與
之較酒酣輒奮髯抵掌多所譏評與之善者輒正言止
之君亦笑以為愛我無忤也或以謾辭欺君君還以語
客有笑其妄者終不言出自某某也其涉獵强記有過
人之資毎於酒間稱述稗官小史往復曲折如目所覩
客為解頤焉閒居好為五七言近體詩嘗一賦郊居多
至百篇每嘆邑在海濱無湖山之觀吾中有不適焉往
往即所想像而賦之詞或夸大而近誣世當有知我於
言外者耳葢予所得君於三十年間者如此予於君顧
獨自有感也君之先公以布衣之俠享有良田廣宅之
奉以遺於君其識賢士大夫於未遇時能使其人終身
不忘抑亦可謂傑然者矣而幾不免其身君杜門髙詠
彌縫之以酒絶不問家人生産雖時以口舌觸迕聞者
亦終能寛之不為隙也以較於先公所享不已豐且安
乎嘗試與君追數省事以來耳目所覩記中間盛衰之
變所不必言若其頹然自放不為繩墨所束者有幾獨
坐而吟羣居而醉來不迎去不送如是以終其年者有
幾厚於施人而不責其報豐於待客而不留其贏如是
者有幾亦可以樂而忘其老矣君每歲至仲夏即散髪
不出户客至以袒躶接之至秋中乃復衣冠今正其科
頭箕踞時也予將艤小舟袒而就君與竟日飲酒賦詩
因書此以進於君不知視世俗之頌禱何如也
　　　張元長六十夀序
夫士汲汲於當世負其有可以自見也其不幸終不為
人所知未有不憤然嫉俗與世濶疎也當其少而受經
終日矻矻學為文章以干時及已老不遇非獨厭所常
習儷偶之文雖聖人之遺經亦遂棄置不以闗於心者
多矣若此人者其鄙淺固不足道然亦何至反沾沾焉
自喜其一藝為哉嘗怪友人張元長少而博渉於書無
所不窺宜其於世俗有不合矣顧雖見擯於有司而更
為少年所推重色未嘗愠文乃益竒夫今之時文率三
年而一變其始不必果有合也而驟掩前人之規其後
不必果有戾也而已來後生之誚矧吾元長盲於目則
簡䇿都捐順於耳則行年俱化此屢變者何由肖其步
趨而闇與之合何用悉其才力而數與之競哉且人之
有喙獨不可以清言雅謔極羣居之樂乎而我實苦心
獨不可以黙存觀妙怡燕處之神乎若曰此少而習之
誠不忍棄焉則古人之言語與日月長新不已賢於爝
火之一燿乎如君胷次宜薄詞賦不為顧難割於童穉
之小技乎予乃為解之此殆元長之所挾以傲世而不
忘一警憒憒者歟君葢曰向吾欲有自見也有司者之
程度未能詭而與之相遇也今吾直以為寄也少年人
之矜尚猶能變而與之相逐也世有達觀者或因是以
得予曰斯文也老而不衰能者無難知者良不易而耳
食者或轉以是詬予曰夫夫也其何能合旣以自誤將
復誤人為夫此兩言者吾皆笑而頷之此吾所以為窮
居之適也信心而索之衝口而吐之其聞於人泠泠然
未必不如絲竹之和鳴也有會於心欣欣焉未必不如
屨帶之兩適也夫世俗之患在以人為重輕人不知而
愠苟知之而汰已甚矣不勝憤焉而甘與世相違亦不
勝肆焉而輕以人適我矣誠知夫鄙淺者之足嗤則夫
沾沾自喜者以為果有樂乎此可也而曷足怪乎予與
元長齊年而後兩月生君之生日以夏六月邑之與君
善者屬為之辭以夀焉予方辭諸君之頌禱未暇以為
不知夫沈李浮𤓰之會親知滿前所以佐君之歡笑亦
有以予言進者乎予兩人皆不遇以老故吾之言云爾
若其相與於無相與相為於無相為者要自有莫逆於
心而非文辭之所悉也
　　　唐實甫六十夀序
嘉靖中邑之賢而有文名聞四方者唐道䖍先生其尤
也然卒困諸生晚而得郡文學以歿先生之撫其弟葢
父師兼之旣而隠於醫嗣其世業者道述先生也文學
公與先大父同時為沈氏姑姪壻先君之少也以姊故
往從公受經與道述丈相厚善實甫道述之𦙍子也又
學於先君余故得暱焉道述先生風度凝逺望而知為
有道者每出為人治療歸即登樓檢方書究極所疑暇
則誦古詩文攬觀法書名畫以自娯樓之西堂之東卉
木斐然舍後竹深水凉夏月數與知交數公避暑其中
門無雜賓若年少而獲與接者予與亡友張君仲慧而
已實甫再以文試有司不售先生卽令棄去仍學為醫
且授之家秉未幾君果以察脈處方積歲入之贏别買
地葬其親有二弟一醫且耕一耕且讀皆去之郊外以
城居諉之兄君即又兩慰其意人以是稱君之才且服
先生之前識也向令君終為儒儒生不得第十九而餒
耳其克有是乎君之子孟博既補諸生有子甫成人今
又繼之適屇君六十生辰於是親朋之賀且祝者雜遝
其門予雖衰劣自有識以來幾五十年獲交其四代固
不可無一言也竊嘗以君自方少而受書如獵與漁惜
此居諸勤苦三餘徒費耘鋤不成菑畬此相似一矣終
焉逋客當世無責匪狐奚白匪彪奚嚇雖慚巨擘無靦
尺宅此相似二矣君早自弛吾猶濡軌雜蘅與芷夫何
愠喜求粟得秕能無瘢疻此不逮一矣有鶱而鵷豈牧
而豚有圃而樊豈市而門子日笑言我舌欲捫此不逮
二矣夫此兩相似者失之於前吾與君之所不及悔也
持之於後吾與君之所得保也至於兩不能逮天之厚
君吾不子妒天之困余子不我嗤春花之朝秋月之夕
君灌園能為我擷蔬吾近市能為君烹魚若夫泉甘茶
白追桑苧而友玉川尤可數數也請自今為期勿以貧
且憂而辭勿以衰且慵而免暇即相過語不及俗子言
子之蒔花種樹予話予之觀幻悟空退而教誨其子若
孫使各有業焉以自立無羡乎今時之浮榮無忘乎先
世之遺範庻幾乎馬少游之意以樂其天年不亦可乎
　　　勅封翰林院編修温君曁孺人沈氏六十夀序
　　　(代/)
士之砥行立名澹然自足者其身之不試則必有為之
拓其緒焉士之蜚聲騰實曄然有聞者其名之驟起則
必有為之發其祥焉干霄之木不生於培塿千年之脂
必種為琥珀理固有然矣呉興山水之奥區也融結旁
礴發為人文隠淪材傑之彦自古多有以今所聞有隠
君子曰封編修温君者人貌而天殆古温伯雪子之儔
與年纔六十而其子太史長卿升玉堂之署較天祿之
儲且十年於兹矣維歲冬首屇初度之令辰樂齊年之
嘉耦而長卿甫先已乞假蹔還里門温樹無言數馬以
䇿族姻稱其孝慈鄉閭羨其福履煌煌乎善頌善禱固
已爛縑緗而盈巻軸矣長卿昔在南宫所薦士若而人
謂余子某謬先簸揚介而徵言為稱觴侑予聞之君本
逢掖古道自將讀書談道不専章句旣而考槃薖軸便
懷終焉之志以及子壯登朝榮膺綸綍而處之恬然布
衣徒歩無改素風至於急病讓夷先人後已少以自矜
迨晚加勵不於其身於其後人君之謂矣長卿在貴不
驕髙才能讓趾前之美擅時之譽求忠於孝為世偉人
君之貽矣在詩有之威儀孔時君子有孝子孝子不匱
永錫爾類雖有善頌何以加兹酌以大斗以祈黄耉黄
耉台背以引以翼夀考維祺以介景福雖有善禱何以
加兹予又何言哉顧予老矣竊有衰世之感欲一效之
夫金閨之籍世號清華肩鉅任重豈伊異人振而矜之
器小忌盈政以賄成棟折將壓膠不適時雉膏不食予
忝聞政毎用惴惴私門之内喜不勝懼如君之意將無
同乎則又歌烝民之詩以進焉既明且哲以保其身夙
夜匪懈以事一人君與孺人其善自保嗇復十餘年觀
長卿以不吐不茹不侮不畏為王國楨為徳門慶其喜
樂永日又何如也是為序
　　　宣翁偕老夀序
凡夀而為之辭葢言得於天者之厚而美君子之福履為
不偶然也又祝其勿替引之享有期頤而使閭巷之人爭
傳道之以為美談也夫然則一人之夀天下之人之夀也雖其
親暱焉用文之一言之祝百齡之夀之祝也率十年而更
端不已贅乎夫情之戚疏若莛與楹不有文也夫安知戚之
不同於疏耶且人之生世雖數年之間而愉怫之遞更猶寒
暑之狎至者盖多有之矣若其纘前之緒貽後之謀已為
劵而責之天如夏之必燠而冬之必凉此亦生人之希覯已苟
親與昵即侈而張之可焉是嵗仲冬届慕川先生七十初
度之辰而其配徐孺人適與齊年所與元甫厚善者屬
予為祝詞余家於宣氏再世姻連女弟為先生再從子
婦今其嫡孫又委禽弱息焉既慶先生之夀考而又將
以致吾之情雖言之不文不可以已也猶憶往時諸長
者為酒會數過飲余家時先生年未六十嘗在末座不
意忽已至七十之年而予亦荏冉衰矣比見先生年加
長而貌加腴意竊怪之一日從容問所飲噉朝不過白
粥二盂不必其蔬也飯或佐以少肉不必其醬也嘗稱
味之養人以平和耳過爾甘肥必有所偏語不云乎厚
味實腊毒吾薄口腹所以安腸胃也予以是知先生之
於嗜慾淺矣嗜慾淺則所求於世者輕輕故易足易足
故無營其神完而氣平可以却疾可以延年殆有道者
與又嘗見語云毎笑兒姪輩譙訶穉子繩以幼儀夫士
大夫師事孔子誦其遺言而發為文章以用於世矣已
而旋背棄之曽不若是童子之猶知嚴其師也則若之
何葢先生之感慨深矣而責於人甚薄雖其誨子姪猶
然庶幾乎恬與智交養者宜其道貌之加腴也雖然先
生與孺人之所享不可謂非天民之厚幸也假令有子
而不若元甫才雖欲貶衣節食以優㳺於田野俯仰寛
然堂構無圮以安享百年之樂豈可得哉計自今以往
予為先生孺人夀當不止此姑言今日之偕老而傳者
已矣
　　　誥封夫人徐太母金氏夀序
故大宗伯徐公以嘉靖二十九年庚戍起家進士為禮
部屬十年守官不阿出補郡荆州而夫人始來歸嗣執
筐篚逮公歿之十又七年歲復為庚戌夫人春秋七十
髙矣於是境内外之徵文詞道盛美者後先登堂因冢
孫爾常奉觴上夀而姻家陳國紀方就試春官其子開
美為素屏謁予求叙而書之竊自惟獲交且三世平生
辱公知最深視夫人猶母也雖不文固願為執筆焉始
公之成進士也夫人甫十齡耳然先是已從其父鴻臚
公居京師望見皇居之壯麗而習聞名公卿命婦朝賀
之儀閨門之内數相與歎羨以為榮豈意三十餘年間
蒙國厚恩而身受二品之封號乎方景王以愛子就藩
公為州人力爭沙市至於下獄其後放還夫人乗肩輿
自廨宇出州之婦女百千為羣争以肩臂受輿環擁不
得前此其為榮又豈止封號而已哉自公歿至今人謂
夫人於存歿盛衰之感當有不釋然於中者予獨以為
不然夫夏之日冬之夜此有所贏彼有所乏無足怪者
喜春暘之煕和而惡冬雪之凛烈是烏知天道哉人生
夀命長者多至百年試以四時平分之有不及於夏者
矣况秋冬乎若夫已榮矣勢不能無顇已而顇者復榮
豈非剝後之復而一人之身之所希遘歟今者夫人當
旣老之年視聽無改神爽肅然爾常以孝謹娯侍恂恂
之譽著於里閭夫天道六十年而甲子一周傳所謂公
侯之後必復其始者行將在爾常矣夫人顧而樂之喜
可知也昨歲之秋夫人已抱曽孫今聞又占夢焉關雎
窈窕鳲鳩平均世所謂吉祥善事者宜駢集以奉膝下
之歡喜又可知也然則夫人於今日固去雪霜而就青
陽之候也歲時燕喜御冠帔而撫曽孫追叙少壯之榮
盛歎已往之不可留而慶將來之未有艾也不自今始
乎爾常雖少孤觀其所與遊必求勝已知夫人之教以
下人也績學綴文不廢昕夕知夫人之教以無怠也歲
中朋酒之會必潔以共知夫人之教以慎微也夫人之
勤施於徐氏者如是長食其報也宜矣詩不云乎詒厥
孫謀以燕翼子以引以翼夀考維祺以介景福請以是
頌且禱其可乎
　　　勅封太孺人淄川韓母七十夀序
上之四十年仲春淄川韓侍御奉命巡按江西過家省
覲葢封公之春秋七十髙矣而某也嘗從士大夫之後
屬樸訥之詞以侑一觴而頌萬夀焉後二歲甲寅侍御
使還道經呉門邑之旅謁而餞送者踵相接也其明年
孟陬又屇太孺人七十生辰於是前之往賀者將復繼
之而屬為之序竊以謂君子之孝於其親與世俗人異
俗之所謂孝小者娯其晨昏時其寒燠雖其大者亦不
過邀朝廷之寵錫為閭巷之榮觀如是而已其親而賢
者也或猶有不樂焉頃者獲接侍御燕閒之談其論賢
不肖之品若别白黑也若薫蕕之不可同器也其論出
處之大節寧剛而折也必不肯媕阿冐昧一日而偷自
完於列也其論任天下之重且難雖絲之棼不難理也
雖驅車於阪操舟於湍悍而不虞覆却也如是以為父
母光寵葢義榮非勢榮也養志非養口體也其親之樂
之豈猶然世俗之所艷羡哉或曰淑婉之資非所論於
慷慨朝廷之義非所論於閨房子是之論其或未然歟
應之曰子未聞太孺人之居常乎其相夫子也順而能
安其撫侍御兄弟也慈而能均其睦於韓之宗也降而
能施家之裕矣而用不為侈子之貴矣而色不為驕口
不甘於滋味葵藿而已身不安於綺紈繒布而已此士
大夫之所難而太孺人顧易之矣夫人之仰於物者輕
則物之為吾累者鮮累鮮則形安物輕則慮澹安故莫
能攖其寧備物奉之而若無有也澹故莫能汨其清五
欲染之而終無滓也譬之注水焉所以受之者深斯不
溢矣譬之為室焉所以基之者固斯不傾矣萬福攸同
不亦宜乎古之得道真人所稱外身身存後身身先不
可易也天下多脂韋之丈夫而曰必無恬俞之女士非
吾言之過而疑吾言者之淺也然則太孺人其亦猶有
望於侍御乎葢聞之君親等耳故孝者所以事君而忠
者亦所以順父母也今海内乂安而朝廷之上漸似有
黨人之形黨必起於爭争必各恃其援其究至於邪正
兩傷而世道受其敝是故君子與其争而勝莫若處之
以無争無黨而俟其自伸非無爭也無其心也非無朋
也無其迹與名也夫然故其勢不至於過激而其變不
至於禍天下某少而受易請以易推之復之初剥之碩
果也有休復之下仁焉不與之戾也進而臨君子之朋
可以無不利矣又進而大壯則壯趾者與羸角者不必
貞而吉矣故聖人有憂焉今者朝廷之進退士大夫自
以其意為勝負而中㫖反似出於不得不從者雖侍御
之所以處此固非書生之所測知而或者虞其臨而且
壯也此宜亦太孺人之所慮矣魯敬姜之深識逺慮儻
可得而聞乎將天下實受其福而樂只君子福履成之
又非止今日之所享而已敬書之以頌而禱焉不知亦
有當乎否也
　　　西安方母鄭氏八十夀序
友人信安方孟旋以丙辰春登進士乞歸省其母夫人
鄭氏吾謂孟旋其不徒以祿養為榮而尤喜母氏之夀
康優游暮年未有涯也吾又以知太夫人不徒以子之
一第為樂而尤喜其素所自許不同流俗行可以有補
於時也比三年授南京兵部職方司主事將之官而是
歲七月某日為太夫人八十生辰閨門之上夀賓筵之
獻酬須禮成然後行斯時也凡浙東西能言之士及海
内之知君者必且盛為之詞而孟旋乃有意於予之一
言予將何辭以頌且禱乎竊以為人子之孝其親雖極
於無涯而必𠂻於内自盡朝晡之疏食冬夏之裘葛此
用力與勞之所及也苟能使其親安焉則可謂之養志
矣豈不亦士人之孝乎若夫冠帔以為華鼎食以為養
已榮矣然而職業之不修聞譽之不章此夫不肖人之
所狃也其親而賢者能安之乎奉之彌隆辱之彌甚耳
今試以是二者號於國中非貪冐無恥之尤必前之是
而後之非也然試令羣國之人士而處於此其為不肖
人者不少矣豈非孟子所謂失其本心者乎惜也身旣
貴矣可以立身揚名孝於吾親矣而考其生平或下同
於閭巷小夫雖少知自好者宜所不屑顧沒沒焉若此
何歟若吾孟旋者學為經師行為人師實大而聲宏其
已久矣今且服官守而漸進用其風度則羔羊之委蛇
也其寵光則蓼蕭之譽處也以是而娯其親夫然後冠
帔足以為榮而榮不必其冠帔也鼎食足以為養而養
不必其鼎食也夫人顧而樂之必曰向吾聞是子也與
其徒言必依於忠孝今吾幸得見之不虚矣豈不亦人
子之大願哉予始識孟旋於石頭僧舍一見語合相與
論蘇長公藥誦葢欣然會心焉今海内承平日久以國
家磐石之安乃隠隠有惰窳之憂當由士大夫意不在
公而内營其私耳故予為獻夀之辭特以樂有賢子頌
焉誠孟旋所以見屬之意亦欲使天下之愛其親者奉
其冠帔鼎食而進焉皆慨然有意乎孟旋之為人也傳
稱孝者所以事君豈不信哉豈不信哉
　　　貞節姚母文氏六十夀序
萬厯四十三年秋呉郡有得俞㫖以貞節之門旌者鄉
貢士姚希孟之母文氏故國子生諱汝轍之妻也又三
年冬闔郡士大夫綴文賦詩往為之夀者夫人六十之
生辰也葢距洪武七年歲甲寅詔旌其門而蘇太史伯
衡為之頌者七世祖榮三之妻黄氏也至於今二百四
十又二年矣一門之内婦節母慈後先相望雖家世以
名德稱者或不逮焉夫士少能勤學長能勵行或有功
名於時雖官至京朝三品其得諡者鮮矣若夫節婦之
旌葢人臣以身殉義而得諡者之比也以閭巷窮嫠辛
勤顦顇以老而一旦䝉朝廷之寵賁豈不尤難哉於是
吾邑之辱交於孟長者將撰詞以為夀而以齒見屬乃
孟長亦有意於予之一言不知其衰鈍鄙朴言之而不
文也夫人之為婦僅八年年二十有二而孀居上奉二
姑下撫十月孤兒中外百罹備嘗艱辛卒朂之至於成
立早以文藝知名方壯而舉於鄉即未進用亦足慰矣
今者孟長將偕其舅氏文起又試於南宫竒文異藻豈
復憂不合哉予以謂其入而盡孝者即所以為世用也
其出而盡忠者即所以為母報也若徒曰章服以為榮
鼎食以為養而已意者母夫人其必無樂乎此矣國家
承平既久喜起不聞上不信其下而并廢威福之用下
數嘗其上而漸開私黨之門吏治日黷民生日瘁而有
奸莫察有竇相通容容焉務為苟安而已以其身為大
盜積而以天下事為羣兒戲長此安窮欲求長治豈可
得哉比者疥癬噆膚誠無足患而倉卒無備逺近懷疑
非事勢實然而其人之莫可以恃也假令孟長一旦在
事果有必然之畫乎即不當其任或問焉亦有以告乎
將黙然而已乎即言之能無異同乎即衆咸是之能果
試用乎則雖以孟長之志之才誠未可自必也豈果無
足患哉予衰且迂於時務無所通曉然竊嘗觀於古今
之變頗懷孟氏生心害政之憂則今日之文章是也鉤
棘以為新誕妄以為髙塗飾以為贍問之歐蘇曽王不
知也則進而問之韓栁又進而問之賈董孟荀皆不知
也而曰吾有以勝於人而取於人足矣而主司者亦遂
目為異也而亟收之以斯言也而發於政事其害可勝
道哉予昔嘗為書以告當事者而漫不訾省遂匿不敢
出示一人兹聊復為孟長言其概士苟志乎古必不誤
而入於今苟志於忠孝必不誤而沒沒於富貴庶幾不
為黨人之蔽固乎孟長試奉一觴進母夫人而以予言
質之然乎否耶不知夫仁人孝子之大慰其親者當何
如也
　
　
　
　
　
　
　
　
　
　
　
　
　
　
　
　學古緒言巻六
欽定四庫全書
　學古緒言巻七
　　　　　　　　　　　　　明　婁堅　撰
　　夀序十一首
　　　楊貞母顧氏九十夀序
友人楊之屏汝戢自太倉過予請為文以夀其從叔祖
母顧孺人先是歲丁酉予嘗賦詩為孺人八十夀今忽
已復十年予拙且衰窮於世久矣其姓名既不足為交
遊光寵而言語朴陋又無環瑋贍麗之詞可以稱道盛
美者則辭不敢為而汝戢固以請且曰凡實之不足者
必求侈於文於是言之者多諛辭而當之者有媿色若
吾太孺人之為婦而貞為母而慈聞於朝廷之上而信
於閭里之人已非一日矣固不必如世俗之侈而張之
也子為頌禱之詞而已予既辭不獲竊以謂孺人之歸
於楊也年僅二十有八而寡其長子以髫齔孤次猶未
離乳哺而季方在姙也又數年而舅姑相繼亡葢為婦
之日短而以母儀稱於楊之族姻者且五十餘年矣予
未嘗識其伯仲而獲與季交見其逡逡退讓可因以知
其二昆也見三子者之克自樹立不墜其先可以知孺
人之撫而教之者不媿於丈夫也以煢煢一婦人茹荼
集蓼以持門户而卒保其家以成就其子豈不誠賢已
哉計孺人之辛勤憂念朝夕不遑寧處者累二十餘年
而後得安其子之養其非尋常之所能堪何如也及三
子旣受室自含飴弄孫之日至於今又三十年所以自
慰其伶俜孤苦者何如也幸母子之相依瞻堂構之無
圮追思往時之拮据以卒有今日如痛定思痛其愴焉
以悲徬徨焉以不能釋然者又何如也雖然孺人之不
幸以寡譬之卉木始華或風吹雪壓而不免於摧折者
此卒然而不可知也乃孺人以壯盛之年矢志自將使
死者復生而生者不愧孺人能自必之也若夫藐焉三
孤得不夭殤以迄於成長長而其材皆足以自立娯侍
孺人於膝下能必之乎當孺人之寡居年未三十也迨
今六十年間既克成其子又獲以桑榆之景膺表宅之
光寵躋耋耄而望期頤又可必之乎葢天之鍾祥於孺
人已厚其稟矣而顧奪其所天雖若不可知而卒以賢
明貞順食報於子孫以稱於里之人則夫天人之際亦
若有黙定而可期者矣即以終歲百罹非人所堪視谷
風之方舟泳游何如哉髠彼兩髦實維我儀之死矢靡
他太孺人克之有馮有翼有孝有德以引以翼孺人之
子若孫勉之俾爾昌而大俾爾耆而艾百有千歲眉夀
靡有害孺人與其子若孫終享之以是為頌禱其可乎
雖予言之不文不猶賢於侈而張之者乎是為序
　　　侯太母張氏曁母陳氏雙夀序代
獻歲發春嘉定卓明府走書幣來里門請為侯給事太
母張洎母氏陳兩夫人夀序葢姑已中夀而婦亦老矣
其設帨之辰皆在去年冬會給事方諏日襄事故其上
夀也緩卓君之言曰侯氏詩書之業自叅政公起家以
來凡四世矣四方之鋪張其辭以侑夀觴者率稱其代
有聞人後將益昌二母皆夀而康子孫滿前享有備福
而已顧所以致此者豈獨夫子能及志未變而閑之亦
曰其無攸遂者咸以順則助耳不然東呉之俗競以侈
靡相髙有如婦子嘻嘻一失其節至於愛克厥威欲母
慈而婦聽豈可得哉予聞而韙之是足為二母慶矣而
奚以贅為則請言風氣之殊今昔之變以頌而禱焉庶
幾卓君之意或亦給事之内致其孝誠而外效其謀猷
者乎葢吾越之去呉也僅數日程而近而嘉定又最東
下邑俗故樸厚其世家大族好以禮讓相先尤知敬重
賢士雖吾越人往往去為經師久而益親比聞人言俗
且漸入於浮薄固習尚稍移能無望在事者一注意風
俗以為之倡乎始予得卓君於禮闈一見知其温文而
警敏也比謁選得嘉定令以行予聞之喜曰彼俗之漸
敝其有瘳乎抑又嘗聞之彼之賢士大夫頗能自好不
沒沒以妨賢有司之政則又私以為卓君賀夫所謂今
昔之風氣果孰為之哉譬之穿池淤之則潢汙不可以
濯澄之則清泠雖以鑑可也譬如為墉其薄且疏也傾
可俟已厚為之基而捄之度之築之削之雖數十年如
昨日有如為邦者以此厚其下而在家者以此宜其人
可以夀國可以寧親斯言也雖謂頌也而實規可焉雖
謂規也而實禱可焉葢賢者之相與以有成如此今給
事官省垣其所論列固吾君吾相所取𠂻也然而海内
之人上自卿大夫下至布衣寒士咸得以評議隨其後
則其所自效於時以為其親榮者必有以處此矣今天
下承平日久中外恬然以苟安為事又或囂陵詬誶以
求快其私而身名亦且隨之若此人者獨無父母之髙
年多福以享其榮盛歟亦且皇皇焉懼一失足以貽其
憂否耶吾固知給事賢者必不苟同於流俗而乃以此
為兩夫人頌禱儻可謂愛其人則必稱其親之所望於
子若孫者以進焉亦君子之用心也
　　　勅封太安人錢母顧氏七十夀序
自予甫壯即知海虞有錢景行先生以績學工文辭著
稱而未之識也荏苒向衰識受之於崑山客舍見其在
衆中穆然端凝竊私與友人歎其賢一日邂逅先生旣
前揖客有問其年則應曰吾與太倉王冏伯嘉定婁子
柔皆同年生於是復相向而揖葢一覿面而知其伉直
爽亮超然流俗之表惜乎遇之晚也比受之擢甲科官
翰林先生年未六十也而遽不逮於祿養葢又一紀歲
在癸亥而太安人受勅封年七十老矣於歲之春受之
乞假歸省比秋八月舉一男太安人撫而樂之眠食有
加其誕辰在冬十一月予友陸君孟鳧何君季穆過予
而致同人之意猥以祝辭見屬予聞贈公幼孤母卞夫
人撫之朂之迄於有聞而太安人始來為婦即能嚴事
其姑且以儉勤相夫子及見受之學成而身享歲晚之
榮是足為太安人夀乎否也葢在受之他日之效於本
朝者矣士當世治即稱古昔修文章以潤太平致其君
比於三代之隆上也其次則為國家補偏救弊植立其
骨幹而振竦其精神使不至於惰偷亦足尚已若夫主
少國疑士習骫骳人騖於利事乖其紀朋則淫德則比
賞濫而罰廢邊鄙聳而將吏弛彼槁項黄馘終老山林
者無論也幸而在事宜有以自樹而人趨人諾袖手旁
觀已乎葢自道喪文敝士鮮知有通經學古者而争騖
為虚恢僥倖一日之遇偭䂓矩而繡鞶帨其流彌甚莫
或拯之以受之髙才雄文冠冕一時而名在石渠司存
宫允進可以獻丹扆之箴退可以挽波流之靡當斯時
也而能不激不隨一意以明道術端步趨為凖的非獨
後生之前驅實亦良士之實用也經文緯武扶夏剪􁂜
將不在兹乎不然雖位至三公慶延萬石有不足為太
安人榮者矣予又竊有感焉士所為用於世者吾親之
身也其長養成就嘉奬拔擢以榮其親者主上之賜也然
則不竭忠雖欲榮親無由已不克孝雖欲立身揚名無
由已彼其纍纍若若䝉厚寵而陟崇階秪足為世所詬
詈於移孝為忠何有哉語有之一夫先登萬人屬目一
人善射百夫決拾於今日三事大夫而求一先登善射
闡繹聖賢人之緒即思行聖賢人之道者非受之而誰
此則予所以為太安人祝者也
　　　侯母陳氏七十夀序
余友侯君得一以行人三奉使其初南登衡岳最後踰
嶺嶠觀於海而還人皆謂君此壯遊也而意獨惘惘於
不遑將母嘗以秩滿請於朝得移贈先公為修職郎如
其官而未及母氏也去年冬還朝會伯子以秋試冠其
經遂攜以從自呉門徂北三千里而遥士大夫之遇於
塗者問君父子知夫人之夀康孰不咨嗟歎羨以為賀
也今年夏君方需次六省而孟秋八日為母夫人七十
生辰於是邑之人士咸撰辭登堂因君介子而進獻夀
之觴焉予惟侯氏家邑東南數千里外種德於農而發
祥於士大叅公晚年登第由郎署改御史臺已而副臬
叅藩皆鬱有名實修職君僅以貢升於禮部給事雖早
能自奮然頗搰搰於一第能無悵然於修職之不及見
乎今夫人且又見其孫矣積之厚發之遲澤彌深而名
彌著豈不休哉雖然苟徒以是為祝詞不過流俗人之
所艷羡未可謂知言之要也昔嘗竊聞之凡夫人之相
其夫子孝養尊章念風雨之如晦而黽勉於有無者更
僕不能詳也其大者門以内無違言門以外無失禮訓
其後之人能以勞為愛其德方其識逺務急其情不靡
靡於文圖其難不沒沒於易若此者求之賢士大夫亦
希矣何意閨閣之中乃有非苟知之實允蹈之者哉夫
以夫人之賢達如是而家之長幼卑尊莫不漸濡稟仰
肅肅焉雍雍焉夫人之樂其子若孫而優游於多福何
如也抑亦天之使夫人難老而益以錫侯氏之𦙍祚乎
是可為頌乎否耶若夫給事之孝於其親者葢自今日
始矣昔賢之論謂天下事惟宰相得行之諌官得言之
而今者任事大臣反若仰鼻息於言路何也且其言而
效則身名俱榮其不效不過一去以塞責而朝廷之威
重將士之挫衂疆圉之戎索若於彼無與焉則又何歟
自昔官稱守言稱責謂將有以責之也凡今天下所跂
踵而望之旣得之則揚揚有矜色者亦嘗反而思其責
乎夫子曰勿欺也而犯之夫欺而犯本實先撥矣然犯
亦未易言也人主威福在御一震怒其臣希有不戰栗
失措者竊以為欲觀事君之不欺又當於犯顔先之傳
曰孝者所以事君也豈非謂不能孝其親者固萬無忠
君之理乎吾又以為欲觀人子之孝其必有騐於忠君
之節矣夫義之無所逃命之無可解等耳况乎君之於
臣喜有賞怒有刑如是焉而不忠謂能孝於其親吾不
信也請又以是為給事贈予與姻友龔行之皆獲交其
四世猶憶踰冠即肩隨修職君同文社及見給事髪毶
毶補諸生而大叅公之歸田也毎見必慰勞其困頓且
望其猶有一日之遇葢眷眷也今給事方進用而吾兩
人者皆不遇以老猥以齒長執筆而末復綢繆其語以
見夫頌不忘規者葢深念疇昔之交宜不同於流俗如
此也
　　　龔母朱氏七十夀序
予自束髪所與交者始皆以才氣相慕愛至於彌久而
益信必表裏洞然清明淳篤之君子也若其外峻整而
中夷易知與不知皆稱為賢者莫如吾行之非獨予云
爾凡獲與行之交者於予之言如出一口也行之之最
稱於人者事其母朱太孺人備極色養而兄弟友愛無
間言龔氏自邑未建時已從郡城東徙為黄姑灣里人
而朱之先有貴為桂林宣撫使者嘗置墓田於邑東南
頓悟寺之傍子孫至今能守之葢皆境内之望族也予
幼即從振軒先生受書長於行之一歲數入拜太孺人
於牀下今追思之如一日耳忽忽不自意遽為五十許
人而太孺人安行之兄弟之養葢其嫠居亦已二十年
矣閨門之内雍雍愉愉以享有康彊夀考之福豈易得
哉或曰行之經明行修而名未離於膠序親未霑於禄
養於其中必有闕焉以行之之闕如知太孺人之容有
不樂也解之曰夫此乃世俗人之所以養耳假令文不
如行之行不如行之乃能徼一日之倖以為親榮兹固
流俗之所共艷慕也而有道之士必心疑而竊笑之微
獨笑之且以為詬病焉然則行之雖未遇其中必有所
自得矣筆耕亦足以為養而豈以是動心乎哉或又曰
父母之望於子者亦欲使有聞於世而身享其榮耳雖
行之能自信太孺人之未能釋然不可知也而行之能
勿介介乎又解之曰有行之以為之子可以知太孺人
矣雖䄈褐之温猶狐貉也雖菜菽之飽猶粱肉也而况
於輕暖甘脆之奉之不乏乎哉然予竊以為如行之者
使其早得志於時功名顯於當世利澤及於斯人其賢
於世之苟富貴而私其身圖者若黒白分焉所以慰太
孺人者又何如哉行之姑守其道不懈於其志以俟焉
豈終窮者哉其遇於時不逺矣顧以予之衰廢少獲遊
於先師之門長而幸不為行之所棄晚又申之以婚姻
今兹太孺人七十生辰欲為之辭以頌且禱而懼吾言
之不能文也友人沈廷望廷和皆嘗遣其子師事行之
亦以夀序見屬因論行之家庭之樂可無藉於遇合而
終有望於行之之遭以為太孺人開八袠之榮也是為
序
　　　陳貞母呉氏六十夀序
吾呉之俗自年六十以上率十年而一祝則必侈為文
辭以侑萬年之觴雖閨門之内其賢素不著於外猶必
序其家世想像其所以宜於家者以頌且禱焉而其辭
多托於縉紳先生至或取辦於庸妄而受之者猶以為
榮今吾姻家馬君伯清與其子元調巽甫圖所以夀貞
母呉孺人而囑予為序予賤且貧其言語又不能工而
不辭為之者以謂能得貞母之實不必於侈而張之假
而托之而其榮名信於里之人者庶幾於頌禱之善也
貞母年二十而歸於陳歸陳七年而不幸以寡撫其子
而教之以醇謹稱於鄉里而家日以起葢又三十餘年
閒則課其童僕必以身為師惟儉惟勤以無忘其初可
謂賢也已昔者孔子刪詩風始二南實以閨門王化所
自始惟昔先王之盛非獨人倫之教明於庠序而其婦
人女子皆有傅姆之助至於周衰而魯敬姜九子母師
之流其所以教於家者猶古女氏之遺也今世士大夫
已不篤於學况其閨内乎貴富之家既不知有女工以
日流於淫侈惟貧不能自贍者乃始力作以謀其生然
如此人者率目不知書至於從一之義猶時有不媿於
古而足以風勵於世以述於後者葢其天性然也若貞
母之為婦為母何如哉且吾聞貞母薄膏粱紈綺之奉
而自力於紡織意所以訓其子孫必有若幅畫均軸之
喻者而特不可得聞耳如令少而知書又有傅姆者為
之助豈必讓於古之人哉則雖生於貴盛之家可也今
陳氏詩書之澤將日逺矣有貞母以為之内主庶幾乎
仲尼所謂季氏之婦不淫矣自今而往年彌髙而德彌
劭所以食其報於子孫以教於陳氏之女若婦者詎有
涯哉予與貞母之子皆為馬氏婚家而巽甫又從予遊
固予所謂能得其實者也然吾又聞貞母深信因果其
事神甚䖍不識今之為貞母夀者其亦有以敬而能逺
慈而不殺之言進者乎巽甫識之其以吾前所稱為貞
母頌以後所稱為貞母禱可乎否也是為序
　　　李母徐氏七十夀序
李伯子茂初與其叔長蘅皆翛然有夷曠之致又能發
為泠然清逺之文而跧伏田里以詩書為􁊍􁐝操履為
襟裾娯侍其母徐夫人於暮齒而夫人少知書晚復歸
依佛氏儉素自將憐其子之不以菲廢禮也而安焉閨
門之内孝慈友愛之風藹如也是歲暮春上已屇夫人
七十生辰吾黨之獲交其子若孫者將往獻萬夀之觴
而屬為之辭以侑予嘗竊嘆士人之所期誠大且逺矣
顧其得吾志與不得吾志似不在我若古之人葢有以
王事不遑將其父母者豈若後世之徒以是為親榮哉
然而立身揚名人子以養志焉非貴盛之足榮而身名
俱泰乃其所以養也故其得失之際盛衰之感亦恒情
之所不能釋然者李氏當石桐先生時身見其伯兄父
子相繼登朝榮盛矣其身之不遇名之不彰能無憾乎
及夫仲子茂才以進士膺庶常之選非獨父母兄弟之
樂之也塗之人莫不歎羡焉而又不幸以夭此在學道
之君子猶能以天命自解耳其若閨房之愛母子之至
痛何然吾聞夫人每於痛定之餘念先生已衰矣則以
閒潔其尊罍簠簋以稱遂親知之過從者如昨也朂茂
初兄弟之自力於學問以慰二親者猶惓惓也既而長
蘅薦於鄉少慰矣再進再蹶嘗中塗得疾火上炎終夜
不寐懼貽母氏憂亟返棹而夫人第曰兒幸無恙足慰
我矣彼身外曷足戀戀乎夫能不以一朝之名而易其
天性之樂雖士人多有媿之者矣比見長蘅體益强神
益王意思豁然其所以慰母夫人者行可必也子有以
養母之志而母亦樂其子之令聞豈猶夫流俗之光寵
而已哉予又聞夫人之先公賢而有文其送女也授之
書娓娓殆比於女誡而母族又琅邪王氏故雖少年時
已能撫茂初茂才多有恩勤及受室皆崑山士族子凡
以夫人之故耳今者伯子以六十之年率其兄弟子姪
擎跽趨走於夀母之前備極膝下承顔之歡吾又以知
李氏之世澤未有艾也即言之不文儻亦可以侑一觴
乎若夫茂初兄弟所為以泠然之音寫翛然之致而登
歌於夀筵者必有發乎情止乎禮義者矣竊願與有聞
焉
　　　朱母鄒氏七十夀序
朱君元伯以歲丙午舉於鄉纔踰冠耳既數上春官連
不得志於有司荏苒遂逾一紀常與其弟欽仲慨然思
一旦之遇以禄養其親而先公萬松君竟不能待也頃
者方禫除適當母孺人七十生辰於是遊其父子間者
長幼若而人將往獻萬夀之觴而屬予為之序憶予甫
成人獲侍小松先生已能知其為賢者誦讀之暇輒往
從之遊環堵之室竹樹在庭圖書在几顧予與言言皆
𤣥逺當是時先生貧而嗜酒萬松徒以授經為養而先
生常怡然有自得之色非孺人之孝且勤敏何以承迎
其意哉予以是知孺人之能為婦也既而元伯兄弟稍
長嚮學同時補諸生未幾元伯脱頴以去而欽仲益發
憤足不出户外將有以慰其親日可俟已丙辰春元伯
北歸孺人數攬涕而慰解之且曰汝父病未革時數言
兒如是已能自立矣吾豈有過望哉顧吾鄉土瘠而俗
汰其君子甘於豢而小人競於嚚吾所善某某兒師表
也其諮而後行乎他無可暱就者兒今悼汝父第一一
稟其遺訓則庶幾乎養志焉毋過自傷為也葢元伯嘗
以是語予予又以知孺人之能為母也予窮於世先君
之歿老而傳矣吾母又及於大耋不為不夀然自慙無
以慰吾二親者非獨以貧不能養也正以駑不自力即
為人所輕愚不適時即為俗所忌長以此貽羞於地下
矣故於孺人母子獨有感焉葢親之念其子同而子之
所以慰其親者有不能自必故也夫以元伯兄弟而為
孺人子目前可以為娯而其後正未可量豈非夀母之
所樂哉徐徐于于以享有百年生人之慶無以加於此
矣雖然當小松先生時人之重輕先生乃其人自為重
輕也於先生何與其在今日已有不同於昔者令元伯
兄弟一旦得志於時或求多焉或求昵焉苟無以望其
腹則不嗛無以覆其瑕則不終吾知孺人之必復有以
詔也試以是質之而進一觴焉其可乎
　　　李貞母沈氏六十夀序
予友李翰林茂才娶於崑山沈氏其先嘗三代連登進
士第邑之望族也當茂才不幸而早夭孺人年未三十
寡居茹荼上事翁媪下撫孤兒辛勤之日久矣又能朂
其子勤學問工文章少以諸生有名凡與之遊處莫不
稱其才敏接武而與日可俟也維歲仲春屇孺人六十
生辰里中之懿親執友將捧觴為孺人夀謂予葢三世
交而其年已老當不為靡詞庶可播於里閭也而以夀
序見屬其何敢辭葢人有讀列女傳而獻疑者曰婦順
即所以為母儀耳而奚以區别為予解之曰此各就所
傳於古者而列之冀夫人之企羨者亦各就所遭而奉
以為訓耳假令茂才得永年必以卿相顯名於時而孺
人約束其閫内以佐之簡婢僕慎扃鑰人必當其用用
必嚴其防當不啻如今日徒以勤苦為也方其為婦則
修婦順及其為母則肅母儀貴盛與食貧等耳豈有加
哉予嚮悉石桐先生善與人交負氣慷慨傾肝膽以相
親潔􁊍􁐝以為樂陳鼎彜閲圖書繪畫以為翫以娯其
暇日尤喜與同好者共之孺人偕其妯娌黽勉以奉其
歡樂其天年豈有異茂才之貴盛而生存哉獨處勢有
贍不贍耳吾固知孺人之孝養其獲報於子若孫可計
日而俟矣嘗試與諸君子億之當茂才少時年甫十三
呉興董宗伯聞其秀頴輒招致之日與諸名士同硯席
已華有文名既而中第與庶常之選其逡逡退讓猶昨
也而奪之年命也其垂裕後人而復以文章顯名當世
詎不可必乎微獨孺人之食報而已將子子孫孫弗替
引之以是為孺人夀可不可也竊又思之心以境為樂
境以遇為緣何論得失固難期即戚欣亦有分必如此
而樂樂在外物不如此而亦樂樂在内心若孺人之甘
淡泊而歴辛勤吾儕既熟聞之又獲與其弟和甫交尤
悉其少而婉娩迨長而不怠益勤夫女而淑婦而順加
之以母而慈以德若此福履綏之詎有涯哉輒書之以
授緇仲為夀觴侑
　　　陳母張氏夀序
予友宣君季嘉為予言陳母張氏之賢請為七十夀序
於設帨之辰頌而祝焉其稱曰陳葢邑之雙塘里人也
母之來歸以冢婦相餘溪翁躬其勞既而與二介婦均
其分父歿無子於貲産無所取悉歸之為後者及仲子
當為叔父後知其舅意有屬卒成夫子之讓焉翁喜為
豪毎勸之加慎朂三子使學為士皆見其成立葢為女
為婦為母多有足述者予以為昔者聖王之化自身而
刑家始於房闥而風行於海内非獨士大夫化之雖閭
閻之女婦皆能以禮自防而勉其君子以正嫡庶之間
至或勞而無怨過而知悔者無他則禮教先之也自其
少時已教之婉娩聽從矣及乎為婦雖一貨一器一假
一與靡有私焉以示義無専制况其大者乎嗟夫禮教
之廢至今日而蕩然矣情欲汨之習俗縻之自得號為
士人者然且以㨗得貴富為有才還顧亷恥為小節尚
安論閭巷小夫又况於門内之女婦哉詩有之無非無
儀惟酒食是議無父母詒罹而易之詞亦曰無攸遂在
中饋女子惟無所遂也而後其父母得免於憂雖儀亦
遂之為也而能勿憂乎此父母之心也惟恐其専而已
若夫威儀棣棣不可選也柏舟以自多焉既沮我德賈
用不售谷風以自傷焉仲氏任只其心塞淵終温且惠
淑慎其身燕燕以送歸焉孰謂婦人女子而獨無儀也
哉故若陳氏母者可謂女而士行矣以其子之孝又獲
交季嘉諸君之賢而咸為之祝人之所願天必從之此
好德而錫福之㫖也令妻夀母優游百齡而享有遐福
夫非天被之祿也歟既以語季嘉退而書之以為序
　　　陳任齋先生夀詩序
侯官陳侯再為令南越有聲及莅嘉定既期月而太公
任齋先生始來侯曰親在逺吾食不甘味寢不安席然
而不敢以亟也邑於呉土瘠民貧賦重訟繁未易以治
向吾未知所以為斯邑者需之且習其俗而和其民而
後及於就養比太公之來也適三呉淫雨踰五旬乃止
又風自西南駕湖水東下海之潮汐迎與俱溢横所漂
沒二麥無秋春種靡遺侯乃徧謁上官為民請命還發
儲庤通市糴為賑饑弭盜之備蒿目疚心未有已也或
謂侯且無以奉寧太公雖太公亦必有不樂焉於是諸
生某聞而抗言曰是何意賢者之淺乎夫士自束髪治
經經之言皆教人修其身以用於世故其為世用也施
澤為榮屯膏為辱非獨賢令則然其親而賢也意豈異
乎哉故孔子謂士窮於世則啜菽飲水盡其歡而亦足
以為孝明乎在此而不在彼也如侯之賢實自太公發
之其父子之間必不同於世之君子審矣且天災時有
正賴賢人君子為民之庇耳比者嗸嗸數百萬齒伊誰
之責哉吾意侯朝出而視事太公必屬之曰苟力可為
爾務盡其心雖劬吾不爾恤也夕入而侍側太公必迎
問曰苟事有疑吾且為若殫其慮雖老爾毋吾隠也爾
之能勤民則吾食於此土而安焉他日以爾故受錫命
於朝廷而榮焉計自今以往凡所以圖安斯人者譬父
母之為子謀當愈於子之自為謀耳若夫積資叙遷流
俗之所以榮其親也偷安歲月尋常之所以愛其子也
而豈所論於賢者哉某於諸生中受知特深頗能言其
父子之意故聞之者莫不以為知言昔晉袁甫以好學
才辨知名然不願居臺閣職而請為劇縣自效葢君子
之欲有所表見於世如此今嘉定之黠者逋賦嚚者健
訟二者卒難得其要領而重之以年饑於以觀侯之政
必此時矣某賤且魯竊嘗鄙陽鱎之迎餌乃侯不以為
迂且簡顧加禮焉其將遂使敝邑為單父乎太公今年
七十有二邑之喜其來而頌盛德祝萬夀者已焜煌巻
軸矣而博士先生與賢大夫士復盛為歌詩以進焉猥
屬以前之所論序之篇首
　
　
　
　
　
　
　
　
　
　
　
　
　
　
　
　學古緒言巻七
欽定四庫全書
　學古緒言巻八
　　　　　　　　　　　　　明　婁堅　撰
　　夀序十四首
　　　夀胡侯尊甫教庵先生詩序
􁵫春東至吳二千里而近而嘉定僻在呉東偏又百四
十里而遙胡侯來為邑之二年以歲癸丑八月移長洲
去瀕海而之大都纔歴三時耳而長洲之人之頌之如
吾下邑也侯始東下葢奉其二親以來逮今年春暮侯
當以考績䝉恩而太公夫人亦皆康彊難老尤可喜也
於是邑之以獻夀行者不以筐篚而文詞是徵濟濟蹌
蹌亦不下於長洲之盛也諸生曹訥以少雋受知乃於
邑之人士為侯所加禮而延譽者合其詩若干首屬予
序焉夫君子之愛其人必本於父母頌其德必及於祚
𦙍固詩人之指也吾聞太公少為儒嘗有意當世之用
不幸淪落以老而樂有賢子以詩書之業潤飾吏治太
公之志之所求行將盡見之行事矣夫呉財賦之區亦
俊乂之藪也賦重則不無積逋士多則不無負俗長洲
之賦不知視嘉定何如要之為邑者率十五而催科而
以其閒聽無情之詞况又加以過客之求稱日不暇給
豈若東土之政尚得専力於其所急哉而侯以數月之
間從容治辦聞譽益章語有之前事之不忘後事之師
也吾意退食燕閒太公必熟計兩邑之異同而折衷之
固非儒生之所及知矣竊嘗論君子之異於流俗者厚
自待而望於人者輕不求同而取於人者博骯髒者不
憂其難合而輭媚者不患其易投此子産所為不毁鄉
校而子賤之驅車於陽鱎者也夫然士雖有負俗之累
吾有以待之矣庸何傷故曰鄉曲之情非所論於涖官
愛憎之常非所論於取士二三子之賦詩也雖有祝詞
豈能加於南山之夀松柏之茂哉則請言其所以致此
者詩不云乎民之質矣日用飲食羣黎百姓徧為爾德
夫上能以德化其民下能以飲食宴樂安其生而歸德
於上此世俗以為迂而君子之恒汲汲皇皇不忍忘夫
斯民者也詩又有之詒厥孫謀以燕翼子斯以知孫不
謀不足詒子不翼亦不能燕也以是頌太公夫人之所
以教不可乎孝子不匱永錫爾類豈弟君子民之父母
斯以知孝子之行施於人無窮而干祿豈弟則民皆有
父之尊有母之親以是頌侯之所以孝不可乎若曰命
服之榮而已葢士大夫之遭時獲寵者為不少矣
　　　溪山堂夀詩序
士大夫閒居無營毎思自放於登臨以為樂顧邑四境
無湖山之觀往往浮舟郭外隨栁隂竹風而止焉相與
陟數仭之丘極目百里而遙以發舒其意然終不得近
在跬歩接之几席之間獨城南潮汐微緩波澄不流藻
荇如畫居人髙竹連舍於園圃特宜舟行南可五里折
而東里許望之四山圍合有堂翼然則石巖方伯之溪
山堂也因友人别墅而改為之東偏為宅一區入門水
東西流遶出舍後春時繁桃夾㟁漾為錦漪公諸子讀
書其中焉而兹堂别峙水西豁達夏凉公始伐竹穿徑
以為山鑿南之池加廣且深復引而右北合於左流以
益山之髙東山曲折如列屏障而西南之山澹澹焉若
晴雲浮空趾入藂篁深不可極堂臨渺瀰梅林拱之得
月而幽得雪而竒距堂之北數十歩渚蓮隄栁濯濯焉
冉冉焉相映發以増其勝公毎與客圍棊飲酒於堂中
見夕陽在嶺必登眺舒嘯焉而月白即泛舟於是焉向
之不可得者一旦凭几席而接之矣公未壯出仕及艾
歸田楚粤之交嶺南北之山川當極天下之竒觀矣而
歸復寄情於一丘一壑夫山水之好人情所同也然惟
仁智者得之性中而遊於物外故孔子稱焉吾意公之
名斯堂也將必有樂乎此矣或謂士之岩居川觀自得
其志而終其天年者葢不得已而逃焉若施用於時則
其端凝不動山也虚明不滓水也又何暇於外物為哉
解之曰窮通時也不榮通不醜窮性也故投閒置散棄
斯人而逸其身非君子所安也然或厭寂寞以為槁則
不愉乗權藉勢瘁其躬以利天下非君子所恤也然或
挾圭組以為榮則不恬非恬非愉性乃離矣豈復知有
山水哉若夫仁者智者彼視其身猶寄也而山水直寄
所寄也或出或處與天下同其愉悴而於吾性初無加
損故其樂全而其夀命可長此豈非公之所以志與開
歲二日為公六十初度二三子謀繪堂為圖又賡再歌
以獻夀焉予雖不文輙繹孔子樂夀之指以冠於篇首
　　　太僕申公六十夀詩序
傳稱六十曰耆亦曰老之將至云爾葢自既艾之後君
子之為世大用其尤在斯時矣今吾元渚先生當其未
衰嘗乞身於朝歸侍二親皆以中夀仙去比服除而春
秋甫六十叔達為文夀之期以心腹干城之業不亦宜
乎古之人葢有以耋耄為時所倚重者非其勲名早著
素見信於人主亦何由眷注不衰而聲施至今也哉葢
士當平世雖負經世幹略或未試用即用矣或未究其
才有能深知之者鮮矣吾安知先生不遂無意於今日
乎私念吾三人者之獲交殆三十年於兹矣輙復相與
賦詩道鄉曲叙疇昔以致其相慕愛之情而予竊重有
感也當上之初年委政輔臣呼吸通於宫府而血􁀧流
於寰宇奸宄自消邊鄙不聳雖微傷峻急而吏治蒸蒸
有中興之象焉其後劑之以寛和乃漸入於隤廢至於
今而有黷且汰無綱與紀如是而曰理安譬之負痾雖
膚革充盈而常若有眩瞀痿蹷之憂庸醫拱手坐縻廩
餼或且攘臂其閒妄投湯藥益以困顇縱有盧扁若非
望而驚走必且譙訶及之矣竊以為仲尼道大終於莫
容用行舍藏獨許顔氏而子淵卒未嘗仕也其餘小用
即小行葢有舍之而不能藏者矣方今循循者既弗克
勝其任而譸張為幻之徒又且以膏而沃火即有知先
生而薦起之能盡用其籌䇿乎能旋試而速效乎叔達
葢惜夫有可用之才而世未有能知者故相為憤惋而
言之耳未暇論於今日之事勢與夫當事之難也昔者
夫子嘗曰智者動而樂仁者靜而夀始予未得其解也
其後觀於昔賢之論以謂道一仁而巳智者知求至焉
故動而時與之合有合焉則宜其樂矣仁者不待求焉故
靜而常無所為無為焉則宜其夀矣於是恍然悟曰此
殆安仁利仁之義疏乎今先生所求於壯盛之年孚於
家邦之人者亦既動而得樂矣盍姑靜焉無為則俞俞
憂患不能處而年夀長矣他日苟有用我執此以往雖
動未嘗不靜也其為樂且夀豈有涯哉將進而與昔之
耄耋者比肩請以是為先生祝
　　　張氏家慶詩後序
昔者讀書至洪範信以謂好德錫福若影響然其後觀
於古今之變喟然歎曰凡箕子所陳皆王政也王者有
作則夫好德而備福者皆其所錫也君子曰福吾不能
必也吾知勉於德而巳於是焉或剛克或柔克劑而歸
之於平康正直葢所謂攸好德者如此中世士大夫進
而騖於名位若不及焉退而騖於豪侈若不及焉至其
脂韋俯仰以取容湛溺盈溢而不悟有能自克者鮮矣
以予觀伯常先生甫壯而出仕踰艾而乞身所至不為
赫赫之名而君子莫不髙其守小人莫不頌其仁一旦
以母老請終養田間當事者欲挽留之而不得也予以
是知雖三公之貴有不足易其一日之養矣顧非其母
之賢能無眷眷於子之榮進哉於是人子雖欲自罄膝
下之歡而裵徊顧望進退之間果能自遂焉若此哉吾
聞太淑人既貴且老猶躬自績紡有魯敬姜之風門内
化之皆習於儉勤然則伯常之得行其意繄太淑人之
成之也有園在宅後先生日往獨居其中挾一奚自隨
而巳春秋佳日時奉版輿以逰母子蒼顔白髪相對如
童兒時懽也此豈可望於世俗人也哉人徒知先生逡
巡退讓宜為福之所集而不知其中有介然不肯苟同
者其接於人也以柔克而律於巳也以剛克是故宦達
可以後人而寧拙毋巧奉養常不如人而寧儉毋奢以
是娯侍其親非所謂好德而備福者歟予既嘉其母子
之間能自相成且窺見其閨門燕喜相與幸夫安享今
日之福者其必不忘所自錫也於是敬繹洪範之指而
序其後
　　　潛山先生沈君六十夀詩序
潛山先生者友人沈君用卿方為其邑諸生師因而稱
之也君今年六十矣其生之辰以中秋後五日於是忘
形之交徐允懷唐時升婁堅金兆登相與賦詩因君之
𦙍寄以為夀咸謂堅也頗好字畫屬以筆札輙復叙而
進之憶予童時識君比冠遂獲磨礲於文章鎔冶於德
義嘗同栖石湖之治平僧舍裛晨露之清華醉夕陽之
遐景濯以澄波皓月而焦腑俱凉醒以逺鐘羣唄而素
心雙領時相與慨然有當世之志顧君璞未剖予行屢
蹶坐銷壯齒為可歎也昔歲丙申共遊合肥航丹陽之
晴湖則月露湛於漣漪犯天門之駭浪則霜風號於澎
湃陂陀羸馬逺懷洗耳之賢漾淼危檣近數興王之佐
毎託詩篇備存感慨巳而青眼難逢素絲多愴君既貢
於澤宫予乃逃於梵筴彼二三子亦復阻燕臺而長悲
駿骨望海若而自分枯鱗皆太平之不遇人也君中歲
抱疴經年閉户獨有吾儕時聆謦欬然而杯酒之歡久
隔過從之跡徒勤自再駕鄒魯之郊而腠理漸還其舊
及一官呉楚之徼而苜蓿且安於貧夫灊皖伯之國也
而漢武之祀為南嶽者有天柱山焉北矚廬子異時割
據之所争也西望齊安昔賢放逐之所栖也而誌公錫
泉燦師窣堵皆在境内近凭籃筍逺棹輕舠不過一舍
之程時豁百年之興亦足樂也心安斯百骸俱適體適
斯宿恙全袪固其宜矣秋風漸凉夀觴斯舉吾四人者
徐長君三歲唐與齊年金視予予視君猶君之於徐也
追思弱齡有如昨日良夀命之足娯寧遲暮之為歎雖
千里阻修而寸心來往室逺人邇斯之謂歟予嘗嘐嘐
妄意古人可跂而君獨踽踽實薄今人不為或入狷而
巳優或去狂而猶逺言易行難予慚君友今之賦詩各
寫平生貴在稱情永以為好彼有同賞出而視之或屬
和焉
　　　張太母顧氏七十夀詩序
春秋時列國之君及卿大夫歲時相會同聘問未嘗不
賦詩以見志而當時有識者往往以一言逆定其禍福
殆無一􁌄者然未嘗自為之詞也要皆出於太史所陳
以觀民風者而巳至於閨房之内迹尤易湮若劉向所
叙列女殆多不能詳而亦必稱詩以著其褒貶後之君
子考騐行事而裵徊吟諷以想像數百年之遺恍若親
見之也東漢以後文日以靡葢皆有餘於詞而典則不
能逮矣至唐宋作者始力追大雅雖其詞或難或易其
指或顯或微要之非深造其域不能識其所以振起衰
敝之意也若夫閭巷之小夫老婦非真有卓然可稱不
經見於詞人之筆而近世多苟殉所好雖亦華然鏗然
按之實枵然也葢吾呉獻夀之文其尤矣間有好古之
士自編其文特置頌禱於巻末若曰此古人之所無有
也聊以應俗而巳以故其文獨爾雅可誦苟不能然寧
為詩其勿為文此予向之所持論也太倉曹亢宗過余
而言曰當歲甲申時夏之先人與外舅張弱冠同為諸
生始相識而先生亦以是歲廩於學宫自後遂為累世
通家今外舅早歿而顧太夫人夀七十尚康彊無恙將
往祝焉敢請賦詩以侑觴且為之引以見吾儕之好古
而不同於俗葢如此也因憶予方壯辱昭服先生邀同
硯席遂獲交其三世又及見亢宗少能誦長能為文詞
今三世之交皆巳為陳迹亢宗年且壯而予葢頽然以
老矣然不可得而辭也
　　　職方殷開美丈七十夀序(代/)
職方殷公既還里第日與其徒飲酒賦詩以為樂每遇
境與意會未嘗不相求也花時扁舟出郭近則竟日逺
則連日夜供具無倦容文酒之會不以凉燠辭雖過夜
分非坐客莫能留終不先言别去也歸後八年為歲庚
子而公夀七十孟陬二日其生辰也邑大夫士之相慕
愛者謀為公夀而以序見屬予謂士生於時非早露鋩
穎即自致於公卿則沈鬱未有聞而一旦驟以科名震
耀於時俗然而魁偉卓越之士中所自負幾不可一世
而卒以廢棄為太平之不遇人者葢不少矣獨公未弱
冠而知名顧久困諸生踰强而薦於鄉又十年而後成
進士出為方州牧巳擢官京朝佐大司馬圖畫所以鎮
撫逺彛使咸知懾於赫濯而又差次天下桀驁拳勇之
士人各服其心雖旋遭讒謗末究其材用以歸而其志
亦可謂少酬矣當公之未遇也人咸為公有遲暮之歎而
其氣未嘗少衰於時尚未有子又若不以嗣續為念今
之歸也且以暇日指授長子以藝文之事而忘其疲也
至親朋過從則擁稚子於膝屬對如流以為歡葢公嘗
官要地矣而甔石之儲屢空雖貧如素士而四方之以
㫖酒肴簌餉者又常足以待賓客夫其稟也厚故其發
之遲其得之也艱故其優游於暮年也不富而樂不以
老而衰舉世人之所羨為福澤者無一不有而獨其神
王氣盛猶如少壯此葢山林寂寞之士所挾以傲貴富
之人者而公獨得兼之然則繼自今以往公之益自得於
詩酒以享有百年之樂正如既老出仕倦而後歸而從
容以教子為樂持劵而責於天其亦必不􁌄矣是可以
侑萬年之觴否乎諸大夫士相謂曰然遂請手書而進
之公夫諸君子之齒亞於公而又少相習莫如錢德化
仲與既同歌鹿鳴又同登第者則時侍御汝健自宜有
所述以揚厥盛美然皆以予言似有當於頌禱故輙撰
次其語以為公夀序
　　　徐二丈涵齋先生七十夀序
士之能世其家者不必珪組以為榮視所以為業而巳
士之能尊其生者不必導引以為夀視所以為適而巳
嘗數稱斯言以質於人而或未之信也曰世所以貴士
以士能為可用耳珪組葢所以旌也士誠束髪受書而
終老無所用於世非獨世俗所姗笑雖厥祖父之望於
子若孫者豈若是焉巳哉至於夀夭天或司之然而冲
虚澹泊抑亦學道觀妙者之所亟也而獨區區於意之
所適不乃以有身為大患歟予以謂世之嵬𤨏齷齪幸
而遭時者殆不少矣又安知名聲不彰爵禄不及者果
無當於用哉夫既承珪組之遺脩詩書之業而見擯無
所知名鮮不戚戚以自傷彼不能知將又笑以為不自
量也吾故曰觀其所自為適而巳豈與夫追逐嗜好汨
汨毎若不及者同乎哉邑之故家其最著曰徐氏自中
丞少叅二公父子繼起為時名臣迨今百數十年之間
子姓之業詩書而能文章者多有然而未有復為時用
如曩時二公之盛者也少叅之曽孫曰涵齋先生雖老
於諸生無珪組以為榮而先生弗戚也曰吾知嗣吾先
世之業而巳既而厭薄棄去則日與里中故人為酒會
以娯晚歲會之日博奕諧笑終日無倦先生獨以齒牙
脱疎不多啖肉而頗能食酒然不肯竟飲飲亦不肯竟
醉毎與客縱横決賭至夜闌不勝桮酌猶若不忍别去
葢其不以困窮挫折而能自適其意以無伐其天和者
如此既夀且康不亦宜乎是歲莫春二日為先生七十
生辰諸嘗與為酒會者將往稱觴而屬以一言為侑予
故稱其不珪組而榮不導引而夀者以頌且禱焉葢曰
士遇合不可期要必有無忝於前之人者若乃桑榆之
年不早自適而猶汲汲乎以外物為榮顇是則先生之
所嗤也既以告於諸公因次其語以為夀序
　　　封小莊翁七十夀序
有田一㕓勤力其中俯仰皆賴以給子若孫能世守之
而無替其業此足以老矣而世俗不善是也髙者誦詩
書號為儒以競於時幸而得則身榮家肥為世聞人其
次服賈以居積致素封終不為農以自勞苦然而貴盛
之極衰亦隨之末富以嗇或漸而靡貧可俟也夫農霑
體塗足暑雨劬勞而莫必有秋然幸而不為里胥所困
猶得長子孫飽麤糲以卒歲焉惟其黠而用事於官者
更為侵削以自潤曽未幾時而不保其室廬矣乃有悉
閭閻之微隠究因革之便宜進不逢有司之怒退不失
小民之心身家俱泰無忝於前之人無憂於身之後非
才且賢者弗能也若吾小莊封君其近之矣世為城南
農家軒冕之榮什一之利非其好也力耕以謀生而閒
則漁獵前史用益廣其識焉其行方於孝友尤隆也其
進止雍容可觀言邑之故事孰異同於今與政之得失
民之利病歴歴可聽也君今年夀七十矣猶子某吾甥
也以翁九日生辰告而請予為頌禱之辭始君之尊人
栁莊翁與先大父交好兩家之嫡長遂通婚姻予曽賦
詩為翁七十夀時與君皆未及强也倏忽不意便為六
十外人而君且及其父之年矣予本農也雖學為儒走
薄宦於風塵意不樂而歸歸復為農以老以是知君之
生平有無羨於貴盛者矣况於末富哉顧非君之才將
見困於追呼期會何暇為田畝之樂而君又不以其能
故更求豐饒守先人之廬使子孫永為庇焉時和年豐
公無逋賦私足自給葢君不獨以才也賢逺於人矣此
其能優游以老者歟重陽令節景物髙潔黄花滿籬白
酒初熟親朋在坐更勸迭酬自今以往且歲歲就君而
醉焉以自放於桑榆葢老農之樂吾兩人獨能知之信
未有以易也酒酣將别於是歌以言之城之南垂栁毿
毿土廣平兮宜稼水灣環兮揉藍誰氏之世業兮給石
與甔秫以釀兮飽且酣南莊之栁其人世多夀綬若若
兮金拄斗不如樂此田畝吏不叩門兮盜不伏莽呼我
隣兮聊與之飲酒
　　　呉母翟孺人九十夀序
生人之欲將必待物而足乎物固有不可必者矣有待
故不能無求不可必故患在求多樂莫大於知足而巳
世之王公大人其求得欲遂豈不百倍於恒人哉而汲
汲每若有不足之患若夫田野之窶夫所望不過於朝
夕所圖不過於尋常幸而無飢寒之憂則快然以自樂
由此而觀有餘不足者不生於外物而生於所求之廣
狹也雖然人之有求固也而獨閨門之内則幾於無求
何者其所職者酒漿其所勤者績紡凡户外之事舉不
能以自必故也顧其狃於貴富者亦未嘗無侈心焉惟
夫處所不能自必無貴富之足狃亦無貧賤之為累而
寛然以終老此必有常見其有餘者矣以予所睹若呉
母翟孺人者其所享不巳多乎然非獨其子若孫常抱
不足之憾於其親也雖閭巷之人亦然曰是耋且耄者
以望於綸綍之榮鼎烹之養不相去逺哉嗟夫彼固未
足以知此也吾意孺人其必能知之矣孺人有四子皆
同生其伯仲力於農而叔季皆筆耕為養雖未有一遇
然皆足以娯侍其親一樂也諸孫滿前耕而穫獵而饗
後將必昌二樂也自年四十即持長齋既享清淨之福
而又植人天之果三樂也夫如是雖綸綍鼎養殆不復
為榮而尚何不足於中哉此非孺人其孰能知之始予
弱冠即與其叔季交好以行與文相劘切叔獨行君子
也屏居郊外以讀書灌園為樂舍傍有老桂二株老梅
數十株花時毎一過之愛其有蕭然自得之色季獨侍
其母居城中奉儉勤之訓能更飭其故居而教其子又
巳能讀父書尤孺人所為顧之而喜者也是歲癸夘孺
人夀九十髙矣屇設帨之辰予之友某某謀所以為頌
禱之詞而以見屬予猶記少時數過外舅家嘗一拜孺
人於中堂葢外姑之姑也長於姪七齡而今尚康强無
恙方予獲交其子齒髮皆壯鋭然有四方之志而今亦
荏苒衰矣既不勝今昔之感而益以知孺人之所享惟
其無過求於物所以常見其有餘而形神俱泰以漸登
於耄耋耳傳有之不貪為寶斯言也可以治生可以永
年予於孺人徵之矣遂請書之以為夀
　　　王母黄孺人八十洎長君六十夀序
洪範言五福攸好德居一焉之一也所以為五也彼四
者懸于天而一者存乎人脩其人以致乎天有不可必
焉而合焉者其常也或者以謂王公大人其福澤其行
事有特異於尋常者故脩違之應若景響至於田野之
間閨門之内安其愿樸之分而無敢求多於造物其人
亦不少矣則夫天人之際宜亦謬悠而不可致詰矣以
予所聞若王母黄太孺人之夀考康寧也長君之兄弟
子孫以農起家積貲至富而漸能肆力於詩書以潤飾
其先業也斯於福可謂巳備矣夫豈無德而致然哉太
孺人之為婦為母不可得而詳聞少而相其夫子則以
勤晚而訓敕其子婦與其僮奴必躬率之以儉曰家幸
饒不可以溢吾分也長君以醇謹退讓稱不能如其仲
積纎成鉅然吾聞王氏之産雖日加拓頗錯置於四郊
至所居洋涇之傍與其老隣人共之不求兼而有也殆
所謂攸好德者歟如是而富夀康寧宜矣今歲太孺人
齒登於耋其生之辰在夏而長君亦以某月某日為甲
子一周其從子伯雲甫謁予而言曰吾伯母與吾兄之
夀竊思乞言以侑一觴顧不能必其核也不核雖張而
大之不足以為榮也子好古文不於其辭而於作者之
㫖敢以請予既不獲辭則為序其家世福澤而本之以
攸好德夫太孺人二十而生子子且夀矣尚康彊無恙
福可知也長君年六十而奉其夀母子孫滿前菲不廢
禮費不及奢福又可知也惟勤惟儉以力作而謹守之
睦於族黨以及於鄰之人不忮不偪歲時之問遺往來
與里中父老長若平生驩也葢一者脩而四者響臻五
福備矣豈得謂天人之際果不可知也哉且吾又聞長
君之元孫勤學殖以自廣而不屑於膏粱紈綺之習伯
雲試以予言質之其亦為然乎否也
　　　顧母周太宜人七十夀序
昔周盛時海内寧謐百昌遂長其民安於上之德澤以
仰事俯育而人有遺秉滯穗之利其士大夫進而宣力
奉職退而羞其食飲以養其父母以為樂於閨門雝雝
愉愉莫如成康之世葢自文王之受祉新命其脩身刑
家内有闗睢之后妃而下亦有鵲巢夫人能循法度以
相其夫子故若此盛也及乎季世而公父文伯之母猶
諄諄以勞逸為訓所從來逺矣我國家承平既久當正
德末年識者方虞其惰窳而肅皇帝嗣興聿新大命天
下又翕然一變至於今適三世則成康盛際也士生其
間乗時自奮邀朝廷之龍光以為親榮而又無賢勞之
感豈非幸之尤者歟歲十一月呉江顧大夫道行先生
與弟太學君道明以太宜人夀七十率子姓祝無疆焉
而十有三日實維設帨之辰於是邑之姻黨咸焜燿其
祝詞以稱道盛美而余不佞適讀書里中遊先生父子
間甚習有授之簡者不敢以不文辭竊惟太宜人少而
寡居含辛茹苦教其子使克遂有聞於世今子孫滿前
蘭茁其芽拂髦總角而朝者相踵也此人之為太宜人
慶者也長公既仕於朝嘗乞為南曹郎以奉太宜人朝
夕巳而北走齊魯南入閩粤逺在數千里外雖有弟侍養
以娯其親然念太宜人之恩勤不欲以祿養故久去膝
下年未艾而亟自免以歸此尤太宜人之所顧而樂者
也然予獨自有感焉太宜人之生為肅皇帝之二年其
後恭肅公服在大僚佐天子進賢絀不肖以振起一時
之治以故四十餘年之間吏治蒸蒸民生樂業雖亦有
疥癬之疾發於四肢而天下安於覆盂先帝繼之内順
外威熙恬至今葢太宜人之少而婉娩長而拮据迨老
而優㳺冠帔以安享太平之福者其猶鵲巢夫人之遺
也歟昔吾觀於小雅自六月以下以宣王中興而祈父
之詩不免致憾於有母尸饔者何哉葢當是時南征北
伐氣象赫然而天下之不安其生巳可見於言外矣何
必北山陟屺而蓼莪缾罄哉然後知成康之世之極盛
而文王之德之逺也則夫太宜人之承藉世澤自少至
老雖中遭荼毒而獲以垂白之年御板輿於湖山林麓
之間問桑麻䕃榆栁含飴弄孫以為歲晚之娯者雖敬
姜之食報宜然與其子之賢克自樹以慰其母之心然
豈非遭際之幸而適當國家之盛時哉敬書之以侑萬
年之觴
　　　陶母許太孺人八十夀序
予逰太倉友人曹周翰為我言陶君名逸則有志行妙
能為辭章已得其文讀之又數與之接知周翰之言也
信然吾觀逸則負氣慷慨似不汲汲於世俗之富貴者
顧至於得失之際似亦不能釋然於懷意頗疑之葢予
猶未悉逸則弱冠而失怙恃十年來㷀㷀與其祖母許
太孺人相依為命今逸則之齒逾壮矣學巳成矣而不
獲徼尺寸以為太孺人榮宜其以是戚戚也余既窮於
世二親之年皆望七顧以駑緩自廢而猥言澹泊中心
忸焉古人有言約其身而儉其親不可以語孝審如是
則昔之簞瓢陋巷甕牖繩樞之士幾不得為人子矣嗟
乎啜菽飲水盡其歡此孔氏之家法也彼其人皆得聖
人而為之師其所自立有不同於尋常者雖其親亦樂
而安焉其不汲汲於富貴無惑也今世之士自束髪即
志於功名或不自力而廢即自力矣又不幸不得遂其
志此其視聖賢人何如也而忍以自解乎然而孔子之
徒自顔淵而外希有不仕者率常為小官非必皆喜於
自效或亦以貧不能養故也如逸則盛年能不懈於學
問以究其志則其有聞於時不逺矣以太孺人之茹荼
拮据以育以教而使逸則克嗣其先業天之使食其報
也亦不逺矣吾又聞太孺人自其未筓時巳能窺佛法
大義常夢觀世音大士提耳示之既歸淮里先生方辛
苦治生幾廢尋繹年三十而善病旁及於悟真叅同即
性即命了無障礙今年八十矣而形神不減少壯人若
太孺人者殆所謂宿植德本者歟雖逸則之不以貴富
養吾知其必恬然安之也然太孺人之訓課其子若孫
極恩勤矣不於其子必於其孫吾又知逸則之志之必
當酬也是歲夏四月三日為太孺人生辰凡所與逸則
善若周翰輩視太孺人為太母行者將舉萬年之觴而
屬予為之辭因歎士窮於時雖其天性之愛容有不得
而展者常感念二親能安予菽水之奉故樂道太孺人
之懿美以慰逸則焉逸則之貧至筆耕為養而能奉太
孺人遍禮名刹以慰其皈依佛氏之心則予又愧之矣
　　　夀朱濟之兄六十二詩引
朱濟之兄長余九年甲辰之歲六甲一周矣憶自弱冠
從君逰逮今三十年每一相過君未嘗不留予深坐醉
之以酒棋局詩巻間出以為娯往往至宵分乃别君饒
酒德予飲不過一二升而顧與之同嗜君有圃池數畝
去其家不百歩而近花竹斐亹尤多植巖桂花時或風
雨亦必往逰焉顧予雖嗜酒而不喜列坐終讌見肴蔬
盛設則歡適之味為之漸減以故獨喜過君君既率意
而留予必快意而返坐起無常列酒茗隨所須自許得
酒之意者無過余而能適余之意者無過君葢麋鹿之
性然也追數自少壯至今各衰且老矣中間所以為樂
亦微與世俗異况自今以往蒼顔華髮相對蕭然生人
之欲漸寡勞生之事漸稀相與遺形養性以終其百年
則吾與君遊處之樂殆未可量也頃嘗為文以夀君而
又賦二詩寫予之懷故復叙之云爾
　
　
　
　
　
　學古緒言巻八
欽定四庫全書
　學古緒言巻九
　　　　　　　　　　　　　明　婁堅　撰
　　墓誌銘五首
　　　邱先生墓誌銘
邱先生疾且病其所與為執友及忘年之交日往問焉
朝而往則日中還晝而往則日入還環坐卧榻前與相
對如平日見其談笑於死生之際真可謂聞道者矣先
生之從弟榮為縣主簿南越歸道死會將𦵏先生口占
為之志命孫麟德書示其友且曰吾雖旦暮人然為此
文自謂於敦薄立懦其殆庶乎未歿前數日曰吾不可
以終於私寢促舁就中堂問何所苦曰無苦也問何所
見曰吾於神清氣定時見若童子者立於前意吾之神
守將離其舍乎長與諸君子别矣各好自愛復字謂婁
堅曰子柔吾平生不喜諛墓且沒齒無所樹立何足言
者顧吾自兒時知嚮往迨老猶兢兢此不可不令吾後
人知之子為志其不誣巳而漸革以歿嗚呼今而後吾
黨其無以為師矣嘉定之邱氏著自勝國時貴五公由
邑之皇慶里徙今居在茭門涇之陽鄉曰服禮先生其
七世孫也諱集字子成初名朱因避國姓改焉父大理
寺正公諱峻登嘉靖巳丑進士第大父封評事公諱鉞
曽大父諱剛能拓貴五之業始以本富者也先生為寺
正公仲子兄東弟棘母張安人生而端凝幼不好弄甫
六歲評事公授以詩即欣然誦不輟若已能解者八歲
受宋儒小學書一編曰吾必如是不敢失尺寸也評事
公既竒愛之因令乳媪私為之畜及讀至子婦無私貨
即時獻還試固與之終不肯取稍長讀書務通大義不
屑意科舉之學寺正公亦不之强也笑曰昔揚子雲口
吃黙而好深湛之思吾兒類是矣年十七既通易論語
孟子則讀尚書毛氏詩及三禮又泛濫於濓洛闗閩諸
儒者之言嫉時俗之言利而士大夫又往往以聲伎為
娯因著孔方傳俳優辨以刺譏之明年補諸生見其儕
惰不能為容而學宫行釋菜禮又野甚即詣博士先生
上禮樂事數十條人咸笑以為迂乃憤發著論言周孔
教人如以隄防水不可決也而世之君子乃曰聖賢人
安可睎吾且為尋常之人而巳是為吾道之異端不在
緇衣黄冠而在簪裾之徒也論出人益駭且怪獨唐先
生欽堯潘先生士英聞而韙之欲從唐先生受業唐辭
謝數四曰子吾所畏然卒師事焉寺正公卧病京師使
來召先生諸父謂其少也遣兄東往焉會疾有閒兄遽
歸未幾復召先生即日攜二僮觸暑馳二十日省父於
寓舍父方困頓甚見之喜且泣曰吾思生入呉門幾汝
來草疏請告耳退即代為草疏上又兩月乃得歸以憂
瘁故病七日不食幾死終不令父知之歸而寺正公病
日深欲及身分異諸子至析箸之日兄弟各有所請先
生獨曰父為之主寧有不平而須自言耶當是時邑多
逋賦先生之鄉為尤甚伯兄遊太學頗快意裘馬積逋
至二百餘金諸父以為兄宜獨辦先生不可卒與共之
其後兄仍坐法當謫戍脱身走不顧也先生裹乾餱徒
歩代訴於監司日往返數十里經月餘監司下其詞於
縣兄終不歸縣令因繫先生獄乃從獄中列逋者主名
兄不應獨坐罪以得釋方被繫時獄大疫令樓君曰吾
憐丘某無辜亟出之既出夜還其鄉橋不可渡乃伏而
膝行至家即昏眩巳促具浴吾不可以垢穢入祖宗祠
宇也葢其折辱窮困幾於不免而守禮不懈益䖍如此
嘉靖中邑四境嘗被倭先生與㑑兄俱為賊所得礪刃
於頸殺人以恐喝之乃指身所瘞藏處發以賂賊獨殷
氏寡姊所寓篋中装百金悉完而歸之人或聞而問焉
先生曰吾瘞少於姊故指以為賊捐然賊所發先生金
實再倍意不欲因以為名耳姊後以守節當得旌為胥
吏所持先生囊空無金錢慨然嘆曰今我在也而沒賢
姊之名他日何以見先人於地下卒為經營得之寺正
公清白無遺貲所分授皆先世産巳經剽又連困於賦
役貧不能自存乃奉先主往依外舅周翁居焉周故太
倉望族翁鎧無男子指其所居謂先生曰里中某覬此
久矣價可數倍饒吾將以為若資先生黙然不應也居
久之宗伯徐公請告還里第問知先生狀曰豈可令吾
老友長播遷哉為買屋數間招先生還與逰處比徐公
卒而先生榜其堂曰敦義示子孫勿忘徐公也先生既
脱其兄於罪兄歿子衍慶復以盜用官錢律當永戍匿
不敢出先生行大雨中水及於胯往求得之俾籍其田
産僮奴廢以為償宗伯公又為言之於官曰此亷吏孫
可念也衍慶亦得無坐嗚呼先生之貧至無以為生然
其處骨肉之間不復自顧其力而先後多賴以濟此誠
篤行君子之效已自其還居邑城食貧如故然處之怡
然常有以自樂雖少壯時刻勵感慨之意亦與年俱化
焉素康强健飯一日臨食而嘔積成噎以歿享年八十
生嘉靖甲申歿萬厯癸夘𦵏以卒之年十二月壬寅墓
在寺正公兆東數十歩子男一人曰繩祖女一人嫁諸
生錢珮孫男一人麟德也孫女二人長嫁諸生周道立
次未字先生嘗别自號曰寒谷子人多以稱之所著有
陽春堂稿横槊小稿傳家錄掛一備忘筦程班凡三十
巻藏於家嘗歎以為譜牒不可攷而郡望巳無足慿我
聖祖之不宗沛國卓矣而時俗猶承襲譌舛一何陋也
於是倣史記之文作族譜十篇先生行至方造次必依
於周孔至其貧交若張先生應武唐先生之子時升新
安程嘉燧及堅而四頗好言老莊及釋氏若與之異趣
先生顧心喜之曰自吾得數子解釋膠滯幾於大通焉
平生於嗜欲泊然獨好逰佳山水及訪古人之遺蹟窮
幽抉閟往往於居人所不能知者無弗徧也圖書之暇
尤喜觀三代以來鍾鼎敦匜㻫琫珩璜之屬考論其制
度不失毫釐謹書之以識曰吾生三代以後得觀古人
之遺器可以想見其人焉於書無所不好或時親故醼
會手一編不顧就問何書則啞然笑曰書無足觀者恐
遂置之或遺所不知耳然尤邃於禮器及度數之學一
見即通曉可按其故試為之程君將還葬其父新安行
山谷間念非常平轝不可先生為口授其度既成以試
於傾仄如平地獨兩扛不能調先生曰是木之性有隂
陽也以浮於水而諦觀焉更制之即安銘曰
邱在於周始封吕扶風以還世可數力居及堆代北來
中間雜糅無復譜遙遙華胄疇逖稽豈真有副在左户
近傳茭門繁以昌皇慶來遷由貴五爰有裔孫勤網羅
斷自七傳為始祖斐然十篇詔後昆呉郡之邱略可覩
德修身蹇命若何雖困而亨友千古刻詩𤣥堂耿不磨
世世子孫紹厥緒
　　　宣仲濟先生墓誌銘
先生姓宣氏諱應楫字仲濟别號適吾子自少以勤學
工文見推流輩顧其所自刻勵常以抗志篤行為先不
専於文辭久之里中人無壯老賢不肖翕然皆信之曰
此古之君子也既連蹇困於諸生益務為逡巡退讓磨
礲圭角庶幾無忤而巳終不求與俗合而獨與其同好
為社會相往還至年八十有六以夀終嗟乎世道交喪
而今而後幾不復有斯人矣曽大父諱某陜西西安府
同知大父諱某蜀王府典膳父諱某山東濮州判官母
莊氏與伯兄某張氏姊邱氏妹皆同生先生長身玉立
丰度端凝望而知為長者其學多得之崑山歸太僕故
於論議皆有根據當是時邑之宿學數公皆折行輩與
交因得益廣其見聞不専一師而與之儕者皆少俊卓
犖相㑹於藝文升堂覩奥其人多遂聫翩奮飛以去而
先生翮屢鎩荏苒以衰矣予甫成人即從先君子後泚
筆伸紙侍先生於硯席見其枯坐湛思不輕出一語及
㸃定出之讀之雖不能盡解知其非苟然也先生亦撫
予而憐之稍長益親暱然所聞於先生往往好言先民
之髙節質行以相朂閒及於文十才二三而已友人張
君仲惠時稱夙慧一日謂余吾不能稔知宣二丈也設
督學御史鎻院給片紙令諸生黙疏所識賢者則吾必
以先生應矣其為後輩所嚮往如此先君之齒少於先
生十年早歲同學晚通昏姻至其臭味相投尤莫逆於
心閒居嘗嘆曰吾所與交多可稱述若乃敦孝友恥機
變始終無間然仲濟一人而巳及先君歿後每一侍先
生聞其追叙疇昔傷匠石之質死而伯牙之絃絶也相
與悽愴久之乃别數年之間先友彫落殆盡而予亦從
衰得白矣此其欲舉筆而欷歔不能不澘然於古今之
變者也先生既擯不見用所施不及於逺其處中外族
姻之間無一事不依於長厚有貸而無責薄來而厚往
以窮歸者雖平生無半面必受而芘之以槖寓者雖造
次不及識必全而歸之嘗以試事至郡城暮夜卻自媒
者旦遂别去其友怪之而秘不以告也特嘗語其子若
孫耳晚歲家益落矣為二親卜宅穿竁獨身任之曰苟
力所及何必煩吾兄耶其接於人温然退然其持於巳
凜然闇然故雖與之習者莫能詳也即未必深知之者
亦能言其概焉若其為公正發憤所暴於衆人之耳目
者友人以盜死倡其執友言於令必盡得其賊乃巳先
生雖不幸不遭時所自樹立即此可概見矣始娶李柔
婉明慧允有婦德濮州之𦵏自為志祔焉詞甚酸楚繼
娶沈雲南金齒衛經歴諱燿之女也兄弟為給事御史
邑望族也年十六來歸莊太夫人之嚴也鮮能當之者
而不少迕於辭色先生之勤施也人多負之者而未嘗
一問其出入課其子數有夏楚之儆撫其女實同鳲鳩
之均宣之宗與婚若姻之家稱其賢如出一口不媿為
先生婦矣先生以正德巳夘生萬厯甲辰卒孺人之生
以嘉靖辛夘其卒也以歲庚戌得年八十夫婦皆躋於
大耋儻亦為德之報歟子男四人叔季皆為諸生女六
人壻皆士族子孫男若干人而毓慶最長巳為諸生生
子某孫女壻曰瞿曰朱曰姚餘幼未字當先生之喪母
夫人也巳老且善病謂其長子嘉謀曰汝代吾𦵏其不
媿吾世至是乃啟濮州之窆而合焉其祔二親嘉謨語
二弟昔吾父仲也而代兄伯今吾為人兄顧不能耶人
聞而賢之歲辛亥十一月也墓在新涇之原銘曰
昔侍先生喟焉傷時慈子嗜利禽獸無幾胡彼卿士學
賈人為亷讓為拙以巧抵巇蓄儲殃菑遺紈袴兒誶語
䦧牆百行以虧積而能散彼何人斯繼以三歎古道今
衰先生碩果以身為隄愚者之潰賢者不支刻銘𤣥堂
告於來兹
　　　徵仕郎常德衛經歴殷君墓誌銘
君諱貳卿字仲𢎞先世廬陵人其占籍呉也自宋之季
年逮入我國朝歴四世往來居嘉定上海間曽大父曰
輅生承事郎維始定遷於今居葢邑之稱七都殷氏者
歴百八十年於此矣是生君之考登仕郎上林苑監録
事諱清娶於秦生子四人君其仲也初名申後以字行
而更為之字伯曰甫官山東按察使司照磨叔曰沖季
曰坤初録事以博達贍智好結交名聞四方雖積髙貲
雄於鄉之人意常在儒生用貲郎選嘗從大司馬東平
王公於幕府詘於無資地不得展其才用乞致仕歸益
教諸子學為儒君自少束修恥其父困於小官尤自力
學問踰冠而錄事卒里中人旋中以劇役邑宰試之文
稱善得罷去北遊成均會祭酒王公考選六館之士首
其班而君與焉再試再蹶於京兆而同班生歙人羅龍
文者夤緣獲幸於分宜氣燄張甚每語君獨不能為我
乎何用楚楚儒冠為君遜謝之亟注選南歸未幾龍文
竟坐嚴氏客誅死聞者莫不服君之先見焉巳謁選為
長沙縣丞嘗三督餉歎曰吾官雖卑吾自待不薄何忍
以民之脂膏潤吾私槖乎一歲所省耗米凡六百石其
刻苦自勵如此尤能佐其長加意稽古禮文之事孔子
廟春秋之祭器用缶數毁於祀不䖍輒鑄銅易之岳麓
故有禹碑亭歲久鞠為茂草君慨然捐貲庀徒披榛立
仆樸斵丹艧為之一新督學政者見而嗟嘆因令發所
儲榖并葺書院之廢不治者自堂及廡凡庖湢之舍靡
不倍飭工畢而榖之贏尚數百石悉以贍諸生君之綜
理精勤他人雖馳騖從之有不能及非獨潔亷而已君
既居官亷至同官有黜免貧不能歸者有卒官不能斂
者嘗分俸入給之及滿考遷常德不樂復之官垂槖以
歸蕭然常有以自樂時巳年七十矣如是者復二十年
以卒邑之人士凡獲從之游者一聞其議論之慷慨未
嘗不心醉也故於君之歿咸謂夀考康寧可無復憾而
相與歎老成之凋謝猶為澘然出涕焉當君困諸生時
雖富室子廩廩如窶儒絶無鮮衣怒馬之好乃其振人
之乏脱人於戹惟力是視曽不少靳惜人或負之謂君
長者易與更肆其侮至貲産日益落而君第曰此妄人
不足較也閒居每自適於吟詠酒鎗茗盌未嘗去側而
不喜一切駮雜無益之戲獨於三代以來篆刻圖繪字
畫之精工一見即能鑒别若有神解者其課子姪亦然
一張一弛未嘗不依於道術惜乎君之不遇不獲究其
所學雖微有表見於世世之人亦多樂道之而終有志
業未遂之憾配陳孺人南京工部屯田清吏司員外郎
陳公諱榮之女十七來歸事姑嫜以孝謹接娣姒以柔
和處豐約盛衰皆不愆於度雖小星庶孽靡不篤於恩
孺人歿而君自為狀甚詳其大畧如是可謂賢也巳君
生之年為正德乙亥卒之年為萬厯甲辰孺人後一年
生以歲丙子先二十六年卒以歲巳夘子男五人孺人
出者曰邦彦邦竒邦憲側室李出者曰邦教邦奎女六
人四為孺人出二亦李出壻曰毛紹義邱珂唐時叙邱
繩祖徐繼美孫應鳯孫男三人正宇正宗光禎孫女七
人六歸士族一幼未字曽孫男六人三聘三省三麟三
遷三台三鼎曽孫女五人公既殁而仲叔季三子相繼
即世伯邦彦亦老且貧語其最少弟邦憲曰及吾與爾
存營二親之藏爾其勉之因卜以歲巳酉十二月庚申
奉其考妣合窆於沈浦洪先塋之東第二穴邦憲營𦵏
事惟謹以間叙次其行實來請為銘昔君歸自長沙予
獲聆其謦欬亦所謂嘗樂道其為人者也故不可以辭
銘曰
聞之父老在昔嘉靖迄萬厯初凡厥服官罔不兢兢以
奉簡書雖縻冗散尚克好修後其私圖所用為恥靡有
顧忌競於險膚吁嗟殷君仕不休顯允有令譽我思老
成爰勒信詞媿彼鄙夫
　　　徐震菴先生墓誌銘
吾邑之讀書談道為經生師自任以模範者曰唐先生
道䖍殷先生集卿葢唐以踔厲感慨究心世務為宗而
殷則覃思於宋儒理學故從之遊者尤衆迄今尚多有
存者至方嚴不苟一意歩趨其師必稱震菴先生若唐
之門人獨家君存而巳雖各有師承而其交最深以久
巳亥秋八月先生年七十有五以疾終又三月甲寅其
嫡孫懋仁將啟大父母之殯合𦵏於何家浜新阡謂知
先生者莫如家君予得問知其概也而以銘見屬先生
諱燎字熙卿姓徐氏别自號曰震菴其先自宋之李年
始占名數於嘉定居鹽倉里及元末徙今居與𦵏地相
望考貞魯王考霆曽王考經家世農也先生與其族父
大觀始自奮學為儒族父以貢謁選為儒官而先生廩
於黌舍獨屢試不得志以老教其子端履有聲諸生中
與博士君之子嘉言先後以御史之選貢於京師而吾
友孟祥復不幸一日暴疾以卒無以終慰先生之意語
曰是穮是蓘雖有饑饉必有豐年徐之興其在懋仁乎
先生形臞而神清望之翛然雖盛暑必著冠亦未嘗見
其裸袒也問之其子知於閨門亦然其待族屬以行輩
不以年苟父行也雖兒童必以貌貧而不能贍者視其
力振之又能合其族之人咸有助焉葢有停九喪不能
舉待先生而𦵏者矣其於交友終如其初數同家君就
試金陵家君嘗患痁先生親視湯藥意愀然惟恐不即
巳而不克以試也居恒相與語必稱士人讀書應舉非
苟自營以故雖屢擯於京兆無愠色曰吾命其有制乎
孟祥之無祿予嘗為哀詞以慰解之且曰仲尼之聖也
而伯魚不及送其終先生雖然吾言而中不能無自傷
既又哭其白首伉儷未踰年而先生病不能食遂以卒
配陸孺人以富室子來歸惟勤惟儉以當於舅姑先生
與相敬如賓其待子孫更嚴於先生不以恩掩義自以
老年見壯子夭折後一年亦驟病卒歲戊戌也其生以
丁亥得年七十有三有子五人二男三女長即端履次
汝翊前夭無子女嫁毛建中沈國光陳尚絅孫男女共
八人懋仁今為邑諸生次懋倫懋化曽孫男一未名初
孟祥之以試事往來也予多與之偕兩家父子相厚善
如兄弟自孟祥踰冠能持門户先生幾絶跡城市憶曽
侍先生於崑山寓舍肅如也怡怡如也其後以鄉飲賓
一來城中與家君别遂不復相見毎書疏往來追叙平
生猶昨日也予哭孟祥猶得見先生與語久之而今巳
矣先生所傳師説以不數接不獲聞而其修於身施於
家庭者皆可以為法庶幾於殷先生焉其銘孟祥之藏
者唐先生之叔子時升也系曰
先生之為二親治木也召匠人而與之食必同器其髹
也肅衣冠而拜之蘄勿偽嗚呼非所謂能自致者乎
　　　故貴州按察司副使朱府君墓誌銘(代/)
嗚呼士負其志患不遭時為世用既進用矣或以遲暮
不暇有所為以予所知士大夫晚達而克自樹立以有
聞於世者故貴州按察可副使朱君其人也君年十八
選為諸生第一葢先予六年所自後數進數詘連蹇不
得志凡三十年而貢於黌舍當今上改元御極之秋予
忝較文之役於輦轂下而君名在薦書連中進士第釋
褐為縣令潛江晉南昌府同知改辰州入為刑部山東
司員外郎出為福建按察司僉事晉布政使司叅議巳
擢副外臺備兵西南數千里外未幾免歸歸又踰一紀
年八十有三而卒歲丙午也以明年正月九日𦵏介子
萊嫡孫日烱將刻墓中之石以圖於永久而奉給事劉
君道隆狀來請銘劉葢君為令時所得士其言宜不誣
而予亦習知君矜尚名節庶幾不苟且自負者銘不可
以辭君諱某字鴻甫世為蘇州崑山人未有顯者髙祖
某以通經食廩餼諸生中毎曰吾不得志必不能齪齪
為老儒官後竟不求仕君之考得贈文林郎某娶於宋
實生君未弱冠已工為文辭督學御史洎守令之名能
知人者皆目君為苕發穎豎然顧戹於壯强君益自淬
礪不少倦終以成名聞者莫不壯之初至潛江諏民所
急咸曰其田三壤棼不可理其賦積逋亡不可誅是宜
先葢邑故有軍屯又别為漁户歲中輸官視民閒田十
財一二貧民求售豪右乗而邀之往往以民田約而以
屯若漁劑故多田去而賦存按籍而責之償即逃亡以
免先是令來皆鋭意欲剔抉為治而大姓持之復逡巡
中輟君獨奮曰田不清即户益耗賦益虧是潛為無民
而使朝廷為無潛也吾終不以此遺後令乃屬里宰設
方略畝履而溝封之軍還其籍漁正其牟而民間之田
始出於是先後入貲占田者項背相屬積金至萬餘兩
而築城之役興城潛自嘉靖庚戌始也土善崩且易越
居人靡寧君易以甓有起徒無加賦城成尚以其贏代
償逋賦若干向之不逞而譁者於是帖然以定在官六
年邑瀕於江而民不病墊役浮於賦而民不苦徭所施
設多此類其在南昌以潛之政佐其守治及調辰州又
以江西之政佐其守治上下咸宜君温仁以恕故入贊
刺宥圜土嘉石之議務從其平練達以審故出備藩臬
馭下撫戎之䇿動中其窽旣及懸車力以病請而不悦
君者搆之於巡按御史遂中彈文既歸有為白其誣言
朱某所坐非實得奉㫖調用而君遂臥不復起配封孺
人沈氏齠齓遘閔婉娩性生學女事惟謹後母之視之
如其出也旣筓于歸孝敬備至修婦道無怠舅姑之愛
之如其子也方君未第時外内交侮疾癘乗之再至欲
絶孺人内侍湯藥外戢僮奴將䕶百端君嘗稱吾之克
有樹立以慰二親於地下者吾妻之力也吾勤於官竿
牘之問不至京師每當序遷意不無怏怏吾妻輒曰人
負官耳官何嘗負人予竊媿歎自以為不如嗟乎可謂
淑慎明達婦人也巳從君官於潛江南昌又一至都下
與君生同年先十四年以歲壬辰卒得年六十有九其
𦵏以乙未十二月君所卜邑東五里嘗字圩新阡也又
自為之狀故得詳焉子男二人長懋次萊皆太學生懋
巳先君殁女一人壻為臨清州守張文柱孫男六人懋
之子為日烱日煜日㷆日烰萊之子為日爃日焌孫女
九人王雲鵬周爾丞呉光玉王景茂懋壻也王志堅李
長椿張魯化徐夢龍萊壻也一幼未字亦懋出及君之
存而曽孫男女巳六人矣嗚呼君之少壯也文章之譽
滿於人口自謂功名可立致非獨其父母之信之也雖
閭巷之人能知之不幸久困諸生荏苒以衰當是時雖
君亦不自意復為世用非獨人疑之且蹈藉之也而一
旦連取科第以終慰其志非其志氣堅定至老不衰何
以能若此哉銘曰
惟天降材寧有差池而人用之各以其時公乎早達詎
曰不宜偃蹇而奮夫孰使之出宰于楚政在口碑入賛
秋官平反不欺懸車歸政皓首龎眉香山洛下壽考惟
祺維松與柏後凋不衰銘此幽室以告来兹
　
　
　學古緒言巻九
欽定四庫全書
　學古緒言巻十
　　　　　　　　　　　　　明　婁堅　撰
　　墓誌銘七首
　　　唐長君伯和墓誌銘
嘉靖中邑之賢而不試者唐先生道䖍其尤也其門内
之化以仁讓相先至今稱於人人有子三人而伯和為
嫡長予不及識先生而獲從其季道述先生游以父事
焉自年十六七時巳數過其家見先生每顧從子而與
之言未嘗不名之而三子者亦未嘗不肅然唯諾惟謹
其後予年漸長毎過見之無不然者葢是時伯和巳逾
壯而强矣其年止四十有七而歿距今不過二十餘年
之間耳嗚呼尚復有事其從父之恭而友愛其弟若斯
人者乎此予所為歎息累欷而為之銘者也君諱時雍
母孺人沈氏其娠君也晚時二弟之母盧孺人巳在側
室矣君先仲一年生父母憐愛之特甚然君之視其弟
初若不知為異母也道䖍先生跧伏東海之濱而名聞
四方然卒老於諸生以貢選為撫州府學訓導又道病
以卒人謂必將大發之於子君資性敏鋭雖孤童能自
奮勵既與仲同補邑學弟子員顧屢進不遂而家業日
益落乃去城居力農田間以謀其生而以閒績學綴文
務弸中而彪外識者咸共推讓然終不為有司所知豈
非命哉其後仲以病瘍死哭之而傷又不勝其感觸乃
復攜家入居城中自是終君之世不復屑意進取於生
産亦泊如也日與故人為棊酒之會以自娯適而巳當
仲之病也兄弟各居南北相望念欲朝夕視食飲醫藥
即舁歸其家百計求療之所需藥物或與黄金同價必
購得乃巳推其心以為幸而吾弟得生雖其身與妻子
之衣食有不足顧者矣君之疾以瘵先是嘗咯血數升
遂積以成疾自君再來城中始僦友人園居凡再徙乃
定遷城之北偏予得數追隨焉察其意色非復往時之
精鋭幾無所役其心者而一旦遘疾不起知君之深者
固曰宜也君至性過人於孝友最篤而平生所遭意外
卒然之變屢矣十八而哭訓導公踰冠而哭其妻至於
哭弟痛與顇并殆於不能獨生皆極生人之慘酷也又
其遇事剛果而必以精諦出之非獨於學問也吾鄉之
土種宜吉貝然皆隨手下種俟其叢生然後芟繁培碩
君獨分畦而播之夏秋之交離立平疇若貫繩然以故
其收更倍於上農然君亦坐是罷矣或有言秋露釀酒
最洌毎晨朝入稻畦中以布收之不難得也君獨曰不
然但人取一笲挂頸垂膺貯大缶以盛而以小缶掣取
當尤多且潔試之果然君於小物其用心如此况其大
者乎平生百憂攢心而又不肯偷以自逸葢古之君子
其以此而夭者多矣元配陸氏父曰鄉進士濬年十一
而失所恃舅姑憐之即迎以歸又三年而成婦俄而羸
疾夭死得年僅十七所舉唯一女而女又以瞽廢何其
薄祜也然而婦德備有姑老且病夫婦同侍之寢床笫
近在姑傍晝日常㝠而顧能安之於户内之事無不怡
色柔聲非終日與居者不能識其語音也叔時尚稚撫
之尤有恩繼室以郭氏同安縣令山之孫與陸孺人為
中表姊妹道述先生聞其婉嫕而聘焉自幼習聞同安
之孝養其於烹飪滑甘尤精也伯和好客兼味時設而
孺人終歲獨飽藜藿至客為叔來者不待入白嫂而巳
為具膳矣伯和卞急或時加誚讓夷然不屑也徐令自
悔而巳仲方卧病時每食必思異味非嫂之調亦不甘
也病久益善怒亦不知味為何等或怒至泛其盤盂狼
籍滿地而孺人不為怪也必更具以進聞其食則私以
為喜不食則私以為憂道述先生至比之於慈母孝婦
焉其視仲叔之子如巳子也仲叔之子之視之亦如其
親母也伯和既歿二子未成立家益貧孺人歸田間晝
耕夜舂與僮僕均其勞苦衰病侵尋以萬厯乙巳冬十
一月卒年六十有四即以明月辛酉穿竁而合祔焉墓
在何家浜先塋直訓導公墓南數歩而二子敏行敏思
來請銘君生於嘉靖巳亥卒於萬厯乙酉陸孺人以癸
夘生巳未卒而郭孺人之生嘉靖壬寅其卒也為萬厯
乙巳男子子二人敏行敏思也女子子二人長嫁周其
位者即瞽女也次嫁諸生陸永熠嫡孫男曰懋醇敏行
之言曰先君先妣之𦵏二十有二年矣惟是窀穸之事
皆吾叔父任其勞費焉所以賁諸幽者將有待而請也
日者吾母之病亟矣猶呼敏行使就督學御史試曰吾
數病數起兒勿憂也敏行泣不忍行謂當奉侍湯藥耳
而不幸遽至於大故痛何如也吾叔父之狀吾父母可
謂具其概矣此不肖孤之所不能盡知也幸憐而賜之
銘予受其狀讀之至言君方成童時父攜之登寺閣告
以閣下藏兒衣所其後過之未嘗不思母泣下父歿之
年以六歲小弱弟而所至必攜與俱一日不在側即悽
然而不樂平生負氣不肯屈於人及聞從父之規則忿
然不平者旋廢然而反嗚呼此豈可望於世之君子哉
君雖不遇於時又不克於永年然所以貽後之人者逺
矣予之先大母於君母為姑先人少從訓導公受易比
冠學成君與其仲又皆師事焉不獨講舅甥之禮故兩
家往來甚密予雖既冠受室猶入拜郭氏嫂於梱内如
兒童時然則非予其誰宜銘銘曰
氣之剛或謂其不長中之厚夫何艱於下夀嗟人生之
不可期胡拘拘謭謭以為疑城西之原從以二嬪依爾
先人曰是惟孝友唐長君之墳
　　　處士宣孝先墓誌銘
邑之聚族而居者其在四郊往往以姓氏稱於所居之
鄉若城居而族繁緒逺者數姓而巳宣氏自邑始建已
定遷東城國初編氓曰夀一生子道興道興之嫡曰文
能有弟文忠少依外舅殷從徙雲南文能生孟宗孟宗
生西安府同知㫤始以儒顯其嫡曰廷政廷政之嫡興
國州吏目希文娶於金生四子而君為季盖其世凡七
傳矣中間時或盛衰而族常聚居堂搆無改君於兄弟
中獨為孤童能攻苦自力雖不得志於諸生閒居好稱
述南宋以還儒者之言意度凝然若不屑意於治生者
與其子嘉士先後皆授經自給然一門内外率能以勤
佐儉漸拓其業晚而更營新居顧其配徐相與樂其子
之養志里閭之人無不羨之者君夫婦始於艱辛終於
宴樂未老而傳同年夀終其亦可以無憾於人世矣君
諱光祖孝先其字當興國時巳耗其先貲又不幸卒官
君年纔十一耳既𦵏而析箸所受屋三間金五十兩而
巳凡娶與養皆取給焉會邑中於倭而築城之役興君
謂不可以吾少故獨使兄任之則又耗其金十之三至
力不能娶則往就徐翁受室焉家日益貧學日益勤而
小試數不利然終無戚容比壯始補諸生常以身兼僮
奴之勞一日於風雪中拾遺金竚立以待求者有老傖
號哭而來曰兒以逋賦被繫鬻婦以償而又失之天乎
兒終庾死耳君驗其言實竟還金焉當是時葢厨常絶
炊而君不為動也性尤篤於孝友念母氏春秋髙何有
何無絶不使知之伯兄以賦役輸布京師至則法巳變
矣司農較不中程下有司更徵計其直多至萬餘兩而
所輸布又以在官物人莫敢貿易同役者皆惶迫無所
措君上白事巡撫宋公請減價半給屯兵以當餉而責
諸解户止半償庶可辦宋從其議衆以少紓歲嘗大疫
仲兄之室無不病者嫂且病歿君晨夕視兄湯藥卒以
獲痊邑有人師曰殷方齋先生君少及門終身思步趨
焉數稱志士不忘溝壑與其過而浮夸無寧拙而朴野
其於賙人之急容人之過殆少成也嘗試陽羨見羣賈
人殊狼狽問之則遭掠不能歸也即損槖裝佐之里中
兒盜斫中田廬樹二十餘株其材皆巳拱及亷得之憫
其貧甚貸不問也有夫婦苦繼父虐使自鬻於君父聞
來訴即出劵還之不責其直君以貧士積纎嗇致少贏
而凡事依於寛仁長者多此類也徐孺人之父曰漢母
錢氏徐翁葢識君於兒童時故許以女及婚未幾即語
君曰婦不事姑禮歟君遂與孺人歸見於廟姑與諸姒
皆宜之巳而舉女及男矣而朝夕所須往往仰其十指
男又善病肉銷目昬積憂勞成疾又歸哭其母疾有増
焉聞君還金喜曰此於士人為尋常事耳顧脱人於困
戹非細故也吾母子其得生乎夜夢純陽真人療以丸
藥遂得漸瘳而君亦夢三神人攜兒入門謂曰吾自水
府取兒還汝驚喜而寤則兒巳能張目視人矣君雖晚
而稍饒然自此益務為德内自宗黨外及所知靡不逮
焉尤拳拳於掩骼埋胔而孺人亦追念窘乏時更慫恿
之不少阻姑暮年喪明孺人常不去側行則扶食則進
箸如撫嬰兒年躋九十無疾而終嘉士再娶踰壯未有
男因為置貳連舉三子孺人顧而樂之比長孫娶婦喜
謂之曰吾年未三十病幾殆恃粥以生盛夏猶帕首今
又四十餘年幸獲庇於新居冬無凄風夏違烈日常櫛
髪加餐躊躇畦圃又得見新婦之婉娩也吾始意不及
此因時時言昔之勞瘁以為戒未幾而病遂以不起君
素康彊無恙又善攝生少與從兄仲濟先生以讀書談
道為樂晚而彌篤春秋佳日每過其所善未嘗不與俱
家居率終日相對比兄歿所與為社會者皆蒼顔白髮
之叟也居常好獨遊往返必數里以為常一旦以哭徐
孺人外若能自遣而中不勝悼時扃户有所簡較家人
不知所為歿乃得其手疏處分甚悉又嘗過其舊廬拂
拭祠宇裴徊移日乃還尋臥病三日而逝殆其神清豫
知大故之將及乎臨終所以訓勅其子孫皆立身接物
之大端要歸於無忝所生而巳凡生二男一女長即嘉
士次吉士年十二而殤女嫁張煒巳前夭孫男三人曰
兆熊麟徵兆龍孫女一嫁張文遇歿之明年乙夘嘉士
卜吉於守信鄉南斜涇之原以九月二十七日庚子窆
自為狀來請銘予辱交於君父子間女又嫁為冢孫婦
其不可以辭乃叙而銘之銘曰
同年而生歲戊戌嬪先六十又二日維令之冬月初朏
雉入水兮征鳥疾同年而終歲甲寅夫子後之律蕤賓
紛五絲兮命莫續鼓盆之歌閲三旬美哉輪奐誰歟發
歌兮哭兮生且歿昔頌禱兮今輓歌何者為枯何者菀
卜則食兮𤣥堂開撞堅琢密聲喧豗銘以昭之安且固
一善百禳靡眚災
　　　灊山縣學訓導沈君墓誌銘
昔者夫子之論士葢先之以有恥然後及於其才若夫孝
弟立乎大矣而未究行巳之全也乃至硜硜小夫而亦有
取焉者彼誠無恥之恥也哉而孟子亦曰恥之於人大矣
為機變之巧者無所用恥焉夫才畀於天各有定分不可
强也而行巳存乎人顧所自立無不可勉也而今世之士
往往自多其才謂機變所以濟事寡亷鮮恥而曰吾不欲
為硜硜耳嗚呼此為士類之蠧而巳予自壯及衰所交四方
之士為不少矣有友二人焉曰徐君錫沈君禮者殆孔子之
所謂狷也然獨其所與厚善能深知之耳其他或漫不訾
省或更嗤笑之曰安用是拘拘愚不適時者為哉二君及
予皆久困諸生以老君禮需次學官貢於京師以歲戊申
選為潛山縣學訓導居二年其子景曾往為君六十夀吾
輩咸賦詩贈之予又為序之以謂潛之天柱漢武之所祀為
南岳也即善病春秋佳日宜强一陟具巔而君先巳病痁困
甚矣明年春竟以其喪歸可痛也巳景曽卜地於東郭
趙涇之原將以歲癸丑十一月七日辛酉遷君之殯而
𦵏焉乃具其行狀而來丐予銘且曰凡吾先子之執皆
所畏也而尤於先生數有知我之歎是宜有辭以掩諸
幽嗚呼予尚忍銘吾友也哉君諱賓君禮其字一字用
卿世為嘉定人其先有諱珏者以宣德乙夘舉於鄉未
有繼者君感慨自奮踰冠學成以經明行修見稱於時
里中父兄争願得君為子弟師君外和而内嚴設為科
條以教學者不肯少縱弛始或厭苦之巳去而無不佩
服焉咸曰玉鄰先生實人師非獨以經也君為文章淹
雅温潤而初不見其自喜之色嘗試於鄰郡邑還書報
其父或有見之曰可幸無咎而巳及主者第其文每署
為第一與人言喣喣若恐傷之談笑終日而無一猥䙝
之語然往往令人解頤性不耐酒飲未嘗豪而時亦至
於醉醉後輒歌太白長句酣適之味乃過於酒人也人
謂君於科第直掇之耳而連困京兆不為愠顧曰吾豈
敢望此哉其謙退出於天性如此方成人之年即遊鄉
校其父長者所親或請受其貲百金而歲致其贏未幾
即耗盡君知父不能平乃前慰曰向以中表故不意其
負我也今其人巳赤貧即急之終不能償無失吾厚不
猶愈乎既而家人不戒於火君曰此亦豈人所為可以
安於貧矣吾其以筆耕養乎於時後先學徒多至百人
歲中餽遺甘㫖多有親知常滿前父雖久病幾欲忘其
困也而君之婦張尤能以儉勤佐之稍稍買田宅以居
俯仰寛然父意有欲厚每斥所餘以慰其意而事繼母
潘尤謹君素雅飭未嘗以私謁長吏一日以從父役於
官為令所窘君父子具衣冠往見令於城東冀得少寛
之語未及吐值令醉甚便捉其衿與徒步亟還將據案
為文書白之上官君惶恐謝久之令亦酒醒悔而罷去
君性過慎雖事旋已常竊歎曰事固有非意若此者乎
自是數多病病若悸然乃杜門養痾不多與人通惟相
知數人過之歡然坐語移時然絶不就人飲也君錫閒
語予吾家去用卿不百步君明日可早來吾必當致之
既而終辭不至君錫後往讓之君笑曰吾寧不知座無
雜賓耶今吾辭君等必不我怒也如一過君不虞他人
怒耶葢君非獨多畏其孤立行一意類然矣在潛山時
有涂生鄭生以詿誤黜君知其誣力為白之曰士可以
罪黜不可以忤罪也或曰事始於黌舍奈異同何君曰
吾知求其是耳庸何傷不為和羮乃雷同耶於是聞者
皆歎服以為非世俗之君子也予謂如君既衰為邑文
學故所别白止此向令得登朝為顯官其所自持必不
為苟同無疑也恒情一内顧其私外慴於勢白黒可倒
置薫蕕可同器機以應卒佞以飾非無所不至且曰彼
何與我事而强取别白為嗚呼此其人之賢不肖何如
哉君生於嘉靖辛亥八月二十日卒於萬厯辛亥正月
十六日享年六十有一曽祖諱清祖諱錦考諱溯源妣
周氏君踰壯未嘗舉子女顧其族無從子可撫父曰吾
父視汝叔溯澄如親生吾兄弟同居晚年始分異今其
仲子即弟行也獨不可子撫之乎故景曽自孩提育於
君夫婦長而訓之以至於成立為諸生亦有聲生子曰
欽一君攜之赴潛山今且弱冠矣又有壻一人曰徐其
女非沈也而少長於君之室同於所生焉或有問曰弟
而為子殆禮以義起乎應之曰可當其勢之窮與情之
無窮而禮從出焉雖聖賢猶夫人也羣從之鮮介子也
吾無如之何也而祖父之嗣之不可絶也幸有小弱弟
焉則子之而巳叔嫂之無服也而韓退之為嫂服期年
當時莫或非之以嫂之撫之猶母也今之制果義起而
期矣此所謂情之無窮也若君禮者處乎勢之窮則弟
而子之可也銘曰
於乎天人之際葢多參差其臧其否其成其虧理固然
矣事或反之達人知此非我所為其得為者早計不疑
彼愚懵焉失於重遲其後形見計不及施卒以狺狺為
傍所嗤如君尚强為孫含飴俄而授書朝夕娯嬉旅櫬
之還長江渺瀰孰為扶䕶涉險若夷出郭里許異時所
栖龜以食報宅兆是宜有求於鄰好我莫違日月之良
歸骨於斯俾後有考鑴此銘詩
　　　金伯醇墓誌銘
君諱大雅字伯醇嘉定之羅溪里人曽大父諱璧大父
諱昂父諱翯昻之季子也母劉孺人是生君及其弟某
家世以力田自贍孝謹睦族愿朴畏法稱於鄉之人自
君之世父翊生伯謙先生資性警敏從其舅氏潘學里
中所稱新菴先生者也能自力於文辭以魁岸駿發為
主稱其儀觀甫踰冠即舉於鄉而君以小弱弟稟承
伯兄之話言學為沖夷綿密之文以干有司未即售又少
而明農知逢年之不數數也輒感憤游於四方將學為
治生以素封著稱而伯兄不善是也則朂之曰吾幸起
家為儒而獨不能接武耶且吾子兆登已知讀父書相
與觀摩不可乎夫貨殖之去學殖也懸矣吾弟其勉之
君於是益自奮勵遂補諸生踰壯廩於黌舍五試南京
兆連不得志葢自從子舉於鄉君雖未忘一遇嘗曰吾
其可以弛擔矣閒居好讀軒岐之書下及近代諸名家
一一能通其説歲嘗大祲人多病疫凡所治輒效名播
逺邇爭奉贄幣來迎由郡邑而上至撫按重臣聞君名
無不願見者既而習其為人亷靜君子也去後猶眷眷
歲中數致疏問然君於方技特以該通自喜有求必應
意不在厚糈故凡與之交無戚疎久近咸禮重之曽無
間言君為人心慈而氣和口不談人之過胷不留人之
忤即行輩不相及未嘗以穉齒易之或臭味不相投未
嘗不斂容接之人有戲謂君毋乃為鄉愿乎則笑應曰
吾愿未嘗不狷正恐學狂未能無蕩耳聞者咸歎服其
名通焉君平生於孝友甚篤也父母偶有疾必朝夕侍
側所投藥必徧檢方書或䖍禱于神瞿然若有告焉然
後為劑以進父嘗病腹癰母積苦血崩皆一投而愈得
之孝誠類如此弟仲稍長受室矣而一切田賦之役君
獨身任之終不令弟至公庭嘗築室溪上罄其私槖乃
克成之其後析箸母孺人欲屬之仲君終不以拮据之
勞而有恡色諸姑之婺居者四人而三無子姓君皆迎
歸與兄嫂共晨夕以為常尤好急人之病有告以困乏
未嘗不周之時或為人貸後卒代之償至其所親厚尤
惟力是視雖勞費不恤也予友王辰玉稱其聞人急難
奔赴僕僕痛心攅眉如鑚膚肉良不虚耳君之治騐多
不能更僕予所知一人者年少在官置其婦於家獨身
上郡久之病似瘵殆不復能臥其父以告予丐為之請
頗疑客舍或有私其言病狀殆近女如蠱君素不切􁀧
毎問之詳即與藥數驗至是獨語其父盍往診焉比察
􁀧則曰今病在右言左何也豈得之酒乎又問所痛苦
則皆右與父所言異君笑曰此不過兩劑即起耳但病
起後當脾肺兼補以須元氣之漸復耳巳而果然君娶
於周生二女壻為徐懋仁張襲縉側室顧生三男曰兆
芳德滋兆升而二女嫁李槱之丘時傑孫男六人君生
於嘉靖丁未卒於萬厯甲辰享年五十有八墓在城東
之六都從考妣之兆而窆於東若干歩予與君交最暱
且久將𦵏其子來乞銘不可以辭銘曰
家世農去治生恥沒沒學通經進數蹶有時名晚好醫
處方平户外屨紛將迎年未耆疾之嬰藥莫效命以傾
道屢遷譽頻仍嗟時命非人能後有考在斯銘
　　　沈叔良墓誌銘
予友沈君叔良以歲丙午病卒距今十有二年而其子
纘祖等卜以月日之具宜開君所營夀藏以奠其魄而
與周孺人合謂予少習君知之為深來請墓中之銘乃為
考論其世系與平生之大畧而謹書之以永詔來裔維
沈氏世居嘉定之清浦葢自宋季揚州守都逺公始由
汴徙濠勝國中又徙呉郡三徙而定今遷至於君凡十
一傳矣都逺之嫡曰文亮生二子珪其嫡也珪叔子曰
允禮生瑛及鏞鏞仲子曰輅而其嫡曰宙宙之嫡諱嶽
君之曽大父也嫡為開州公諱鰲次為贈太守公諱龍
皆君之大父也開州有子階及隨相繼前夭以贈太守
公之仲子太學君諱陵為後又無子而君繼之廣信太
守公諱陽之叔子也諱紹傅叔良其字君少而美秀眉
目如畫師事先君子舞象之年即與予同學相善娶於
崑山周氏周既舊族兄弟或城居或居城東千墩里有
浮佛古刹焉地僻中有喬木聳㧞糾蟠多美䕃又偕予
往讀書其中君頗食酒酒酣慷慨歌呼庶幾為時聞人
寺僧亦聞而壯之數相就慰勞焉然亦善病再試京兆
不利即歸葺中田廬日以課子為樂即程試之文意有
不可輒加㸃定人亦無以難也君於友愛最篤事其兄
及姊禮有加而意極諄懇非謬為恭而已撫其女甥如
巳女視其姑子如親兄弟往往自許以急病讓夷葢嘗
為自序一篇以示其子曰吾非欲以此欺不知我者顧
父子情親不欲飾讓耳毎一捉筆書所以訓誡之語輒
纚纚數百言不肯休而間為俚歌可使耕農饁婦聞而
即解以感動之閒居雖不對客必引滿酣適人見其頺
然亦疑為縱逸而莫知其心口自語未嘗不兢兢也自
以家世貴盛懼前之易湮而後之易渙也特於收拾先
世之遺文與諮詢子姓之繁衍不怠益勤故予之志君
書其世特詳者葢其志之所存也君有六男子曰某某
某自君之疾而病長子已為邑諸生既歿乃漸以冠婚
其二尚少皆有外舅可仗庶幾免於子弟之過以慰君
於地下女若干人壻曰某某某𦵏之歲丁已月壬寅日
庚寅墓在馬陸塘某字圩之原銘曰
維君之考仲子之仲而世嫡是紹維君所後續而復續
而世裔是茂城南迤東於是焉農於是焉終其北幽宫
土厚水深松檜隂森像服以廞往即爾任驥子驂驔以
莫不堪復啟潭潭維百斯男
　　　王君墓誌銘
君諱垣字維慎姓王氏世為嘉定練祁市人考曰某妣
婁氏予祖姑也生兄墨及君二男子君年十五而喪父
又五年而喪母往依外舅黄翁於淞江東未幾還與伯
兄同居因從予先君受經巳棄去謀為生錙銖積之貲
漸拓黄氏相君於孤弱同其艱苦而前夭無子繼室以
茅生子重識重度未及見其成立而君病以歿伯甫成
人仲髫齓耳萬厯歲丙申也距其生嘉靖甲辰得年五
十有四卒之十有四年君二子以歲巳酉十二月庚申
𦵏之城西夜字圩先塋西數歩與黄孺人合先期來請
銘曰吾父困於市㕓非有巖處士之髙行也其幼而自
樹長而施於族姻者二孤無從悉也嘗聞其一二而私
識之族有少而孤者賙其婺須之長而捐金使學為賈
其折閲也輒復捐與之不為沮吾外家黄故富室也舅
氏孱不能守劵其田宅僮指而求售焉卒所以酬嘗浮
其直且曰耕爾田役爾傭毋改其舊故人或貸以給徭
未及償而死往臨其喪焚劵於柩前以慰其子葢先人
起自孤童年不登於下夀故不肖兄弟之所能言僅若
此然以吾母之嬛嬛而二孤終有所恃以立庸非先人
之遺乎丐為志而銘之予不能辭也重識今為邑諸生
重度亦端靜嗜學將益昌其緒銘曰
起穉孤兮勤拮据歿留餘兮長二鶵躭文書兮業為儒
本厥初兮賁幽墟
　　　羅溪唐處士墓誌銘
去邑城東二十里而近前臨羅溪有墓曰處士唐君之
藏始君之父毎言他日二子葬我母以青烏言行求善
地但近在舍傍俾子孫易守母為人所芻牧即長逝者
魂魄永安矣君性至孝又事其兄恭欲及父存慰其意
既買地而經營之尤不惜勞費已而父母相繼歿君亦
坐是顇且病今望之松檜鬱然水灣環若抱君兄弟皆
以是歲祔東西相望葢生以自致歿而從焉且以孝友
詔於後之人君其可無憾矣君諱拱字安國别自號養
和君生平所與自骨月至親洎所嘗還往罕有忤者且
勤不過苦約而能施晚雖病困亦蕭然自樂養和所以
志也先世家邑之鹽鐡渡自太倉州建𨽻為州人其復
還卜築於溪上者君之曽大父也父諱英母朱氏生兄
相及君二丈夫子君方成童已自知勤學於時邑之老
宿曰方齋殷先生子義新菴潘先生士英畏齋劉先生
鋒號博學好古而皆器重君既踰冠無所知名慨然歎
曰始吾以為賈而贏不若儒而窶也今吾以為儒而末
效不若去而代其親勞也用是決意廢其學然其為生
産作業務依寛厚不屑較計錙銖娶於顧年十七來歸
克以儉勤佐之夫婦嘗相儆吾與其求多於人無寧力
出於巳且用而靡何異棄於地乎故其貲日拓而長者
之譽亦日起尤能急人之窮其友或負官錢幾斃箠楚
泣以子為託君多方為之贖卒令父子得相保中表有
貧不能婚者貸以成禮巳弗克償則詣君出一劵請酬
以田君謝不受也女兄歸於沈老病無子亟迎以歸或
間於孺人曰先姑之槖半為所私而尚虞乏乎孺人正
色曰母氏有遺子女共之何與他人事耶言者為之慚
沮自與伯兄分異暇日未嘗不追隨風雨不為間也兄
嘗遘竒疾僮使皆有形穢之嫌而君與同卧起視醫藥
須其良巳乃還兄嘗使責逋於人君謂兄食指繁悉以
讓之終於一無所受父晚年有所嬖曰爾兄弟養我即
豐豈若使我豐約自適哉其各致朝晡所需毋饋我然
顧孺人時從其嬖伺所甘而進之翁輒喜為加餐嫂孫
早歿朱孺人終身依中婦兄伯强迎就養母曰吾自安
新婦耳豈徒以奉養哉外舅顧翁以數遷徙喪其資君
謂孺人吾其𦵏爾父母養爾後母乎爾事吾二親孝不
可無報也君雖不竟其學然其好為儒益甚生二子稍
長即延明經師訓課之已創别業為髙館益招里中少
俊與相磨礲而孺人亦從中饋供膳羞惟謹每當子姪
就試輒以輕舠尾其後市甘鮮相勞勉常如其家居也
未幾二子皆有名諸生中癸夘伯子舉於鄉而季亦為
主司所賞閭巷咸以為君榮而君顧益恬然視其子無
驕色而後私以為喜性食酒談諧温温間以聲伎毎厭
厭達曙雖嚴寒孺人毎於中夜手調羮湯以佐其歡君
嘗語客吾儕幸接杯酒相娯有口不以歌有耳不以聽
歌而數取塵俗事絮聒為者請浮大白葢其自適於酒
者如此頗好遊佳山水嘗遊太湖中流遇風坐客皆震
恐獨從容言曰人孰不死者以逰死不猶愈乎君自營
其父藏而病廡垂十九年人或諷止之君坐起須人於
登臨有何樂君笑應曰吾陸乗籃轝而水乗舟病其奈
我何且不病者何必勝我樂也然卒以久病故年僅六
十有一而卒萬厯歲丁未也其生以嘉靖丁未孺人後
君四年生先君三年卒得年五十有四其𦵏以君歿後
二年巳酉月為乙亥日為庚申二子景亮景南壻為呉
泰徵金兆芳孫男塤孫女字朱瑜呉汝楨君臨歿屬其
子曰吾平日見人諛即代為慚汝𦵏我乞言而核者志
吾墓及是將𦵏景亮兄弟匍匐奉狀來請銘予昔曽與
君同逰杭州知其樂易君子也前年秋嘗為文夀君六
十具論之兹不可以辭銘曰
行之敦躓於文嚮之勤開後昆誰為之天耶人譬麇蓘
豐年臻勒貞珉永有聞
　
　學古緒言巻十
欽定四庫全書
　學古緒言巻十一
　　　　　　　　　　　　　明　婁堅　撰
　　墓誌銘九首
　　　瞿君幼真墓誌銘
予友瞿君幼真年三十有五而天其後八年祔於依仁
鄉古江漊新塋萬厯歲丁未十二月甲寅也君諱汝誠
幼真其字曽大父某大父某父為心疇翁諱某母黄氏
生君兄弟二人伯曰某即𦵏其父母而以君祔且來徵
銘者也瞿氏仕宋季世子孫散居於呉其在海虞者及
華亭之上海市者皆同宗而嘉定之瞿則洪武中自上
海來徙至於君十有一傳矣世居淞江東以本富君生
而有異禀見父兄用服田益拓貲産奮曰吾獨不得為
士人亢其宗乎成童之年即自知刻苦學問弱冠補邑
學弟子員未有名乃逰杭州從専門經師學三年然後
歸其篤志如此巳就提學御史試御史果賞其文署為
諸生第一君於舉子業能揣摩他人所好骫骳為之
毎當就試得旁郡縣所試髙等文讀之即曰吾知所
以與之矣巳而果然屢不得志於京兆意頗怫鬱加
以用工苦積成羸瘵於是將少休焉而平居非書籍無
以為娯乃曰古今成敗得失之林具在諸史讀之足以
自廣今經生之文殆欲充棟而一毫無當於用吾豈能
終身作蠧魚其中耶聞邑有張茂仁先生者通古今好
言經世之學即贄見而延致之與朝夕論説而君之讀
史復如治舉子業勤雖㸃畫音聲之譌必訂而正之不
獨通其義而巳張深念之歎曰人性固不可化吾欲勸
君少弛尚不能豈能令吾家年少勤耶冀以諷止君而
終不為改也客或以後嗣開君言某所有好女子父為
官所急謀嫁為人小妻以自贖方促膝語而張自外至
客去問知之為言曰君且念無貽父母憂此事正當心
跡兩絶耳君即時以其言謝客然至於藝文之事進取
之際往往獨行其意故其既病猶力疾再就有司試而
卒以瘵死悲夫君事父母孝既踰壯毎侍側色如嬰孺
兄年二十以長獨持門户使君得優游學問故事之加
恭性儉素見人有鮮衣怒馬者即代為之慙尤不喜相
徵逐為嬉遊至聞有好讀書學古道者雖其人或與世
濶疏惟恐不一當焉所以為䞇幣餽遺之費畧無靳惜
也君娶於沈所居鄉之望族也世多有顯者未及成子
姓而君病以夭以兄之子允晉為君後撫而教之庶幾
終以慰君之意方君之讀書呉山也予遊西湖過訪焉
問君亦數至湖上否君愀然曰吾去父母而羇於此將
欲有得以為之榮也何心復為山水遊乎因引予至絶
壁觀宋理宗所書見滄二大字且曰此先達茅公讀書
處也予窺知其意為歎息久之乃别又嘗偕試合肥還
過京口會雪霽未消與同行數輩往遊江上諸山予所
至必陟其顛獨君能蹣跚以從因相與極論山川雄秀
及六代之所經營皆弗克於大業而留為髙皇帝興王
之基至一時虎臣若俞廖之巢湖常開平之采石於兹
行也皆得慿而弔之而想慕其遺風餘烈予以為如君
精悍沈深使其遭時必當以功名自表見而卒困以天
為可悲也因志其藏而銘之銘曰
材也如弓受檠學也如賈欲贏孰虧其成而力與争耶
天乎人乎又孰閼其生耶歸爾之骨從爾考妣實惟爾
兄我銘以昭之俾後其有徵
　　　處士周君墓誌銘
君諱侹字直孚姓周氏裔出汝南而别為安成汝陽其
來吳也葢又别族於義興云或曰僕射顗之後也世為
呉人久矣宋之南遷也金兵嘗航海而至始避之太湖
為東洞庭山人譜毁亦莫得而詳也按狀曽大父諱宗
海大父諱本仁父諱灌母王生二子俸伋皆前夭君生母
馬氏舉兄僑及君太湖渺漫無際波浪接天吳人多終老
未嘗至而其俗以服賈視舟如平地數遊四方足跡幾
無所不徧宗海偉幹飄須喜逺遊凡燕趙齊楚之為
俠者往往一見語合相與交歡肝膽盡傾嘗遊西楚
止於下相歎曰此南北之中也雖古稱地薄寡積聚然
吾意樂之因卜居焉傳子及孫又以豪舉故貲漸耗將
遂鬻之君時纔八歲即前諍曰大人筋力幸未衰且兄
已成人安知更十年兒不能佐兄治生而輕棄父祖之
遺乎父為慨然憐而撫之曰吾從汝吾從汝其後九年
父巳歿君且娶而作力不足以更費於是兄弟始析箸
會下相室廬又不戒於火計益窘君與婦姜氏謀盡脱
其簪珥賣之得金以授伯兄聽其出入而佐以儉勤因
復漸饒至其所施於族姻中表者未嘗以菲廢禮也鄉
里之猾有以抵法求援輒為輸鍰贖之而其人卒負君
且囓君君夷然曽不為芥蔕也呉之賦重長賦者毎不
勝憊而君常畢力任之必其非力所任也乃以分之人
故里人無不稱君長者母馬性嚴居常少不當意毎有
譙訶輒至與杖而君怡愉受之俟其氣平乃謝而退終
母之世如一日葢學問之君子媿之矣姜氏生四歲失
母王又六年而父亦歿少育於外家比長祖父憐其慧
甚為擇壻頗屬意君乃二母則相謂曰此無母兒也意
難之君父故稔知姜翁卒委禽焉其嫁也舅巳前歿矣
服勤兩姑之間皆得其歡心姑毎歎曰傷哉汝舅之不
及見汝也當君之解槖中裝佐其兄力作也姜氏實勸
之非獨無恡惜而巳其於内治甚飭嘗語其子曰爾父
過寛吾所以濟之也君嘗屬其所善代之賈舟覆還而
紿曰河水迅即金亦飄流不可求也既而亷得其情欲
責之償姜氏曰儻其溺而死可奈何君乃止嗟乎若姜
翁之竒其女孫不虚矣子一人曰惟正太學生也孫男
二曰謙曰諤謙長洲縣學生孫女二婿為姜紹京王斯
彦君生嘉靖庚戌卒萬厯辛亥姜氏之生後一年其卒
也後六年以歲巳未九月五日甲申合葬於楊灣北原
之新阡先期惟正奉其友葛君一龍之狀來請銘銘曰
嗟今之人兮沒於脂膏何知仁義兮其輕鴻毛雖妻與
子兮不恥皐牢欲也無饜兮人乎何饕君起廢著兮陳
義甚髙曰予嘗困兮少不憚勞豈晚而汰兮以貲自豪
病吾弗急兮焉用錢刀譬猶見溺兮拯以一舠君今歸
安兮湖山周遭同穴異藏兮丹旐練綢山中故人兮為
君永號如君詒榖兮以身為鼛銘以徵之兮天命不謟
　　　徐君孺卿墓誌銘
君諱兆佐字孺卿世為嘉定人贈禮部尚書諱經之曽
孫大父諱顮父諱琨實生君顮之弟頫以仲子資政大
夫禮部尚書太子少保學謨貴贈如其官伯子曰學禮
以貲為太醫院吏目憐君幼孤撫而訓誨之自婚娶以
迄於成立多有恩勤晚未有子然卒歸為琨後而以尚
書之介子太學生兆稷嗣禮也尚書之為禮部郎名冠
其曹最為尚書髙安呉公山所器重而以守官故數忤
當事者意僅得出守荆州再蹶再起前後凡九遷而持
中丞節撫鄖君皆隨行日侍左右委之以節目細瑣能
無詿誤為公所喜嘗以例得給事楚府恥不由經生進
篋藏其衣冠不屑御也尚書公以是愈憐愛之數稱是
子也可謂恬於名利者矣自尚書既謝事歸君以暇日
課子創别館令肄業其中廣延少年能文辭者與切磋
焉絶無庸俗人恡惜意當是時吏目公益務為豪舉賓
筵歌舞之費晝夜殆不可訾計加以性喜土木歲中幾
無虚月而君與兆稷輒殫力求稱以娯其暮年若惟恐
其衰減者既而嚚訟之黨起其氛甚惡開釁於僮奴而
修隙於家督君身當其衝偕尚書二子奔走簿對至五
閲歲事雖得白而貲産巳半傾矣君顧怡然不為之拂
鬰也居常掩關禪誦比客至與圍棊沈飲如故以是終
其天年配殷孺人家世以貲雄其里有貴為京朝官者
父某母某氏年十七來歸姑李性嚴重能以婉嬺儉恭
得其歡心奉侍十年餘終姑之世未嘗有忤以不懈益
䖍稱於族姻云男子子六人元敏元和元彜皆孺人出
元爵元禄繼室韓出元慶侍妾某出而元和為從父兆
稷嗣女子子四人適王之霖者為殷出適張正傳殷開之
汪啟明者為韓出孫男十一人元敏之子曰名時聞時
與時元和之子曰名世娶于唐矣而早夭元慶子一元
禄子二俱未名元爵未舉子撫兄子與時為嗣孫女之
適張處厚者元敏出也適張宏緒者元和出也曽孫男
一人曰楷名時子也君卒於天啟壬戌距其生嘉靖乙
巳享年七十有八孺人之生後君四年以歲巳酉其歿
以萬厯歲丁亥葢先君三十六年久矣元敏兄弟於苫
塊中毎一饋奠追念其母之久殯也不覺哽咽拭淚相
與語傷哉吾母之短命而不逮於養也𦵏其可以緩因
歴數其所以訓誨之者以告諸弟母毎衣我必曰惜此然
後可以常得衣毎啗我必曰惜此然後可以常得食毎
課我讀必曰力此然後可以為人子今徽音久隔吾耳
而吾母之魄始得與吾父合也嗚呼痛哉已卜吉壤於
北十都駒字圩之原以父歿之十二月甲申奉考妣合
窆焉而踵門丐予為之銘嗟乎君始以孤童為從父所
撫而得還奉考妣祀及太學君連舉子不育君仲子實
嗣之棣華之鄂柎如此哉其可思也巳銘曰
始之孚有翼而鶵巳能哺還定厥家翼我者之瘏予尾
畢逋一彼一此以歸安于墟爰銘斯藏永為後模
　　　張君綦仲墓誌銘
邑之南翔里葢有兩張氏族大以蕃其長老享素封之
奉而少俊能自力於詩書當肅皇帝時咸以進士起家
其一為南京兵部車駕司員外郎張公楙其一為都察
院右副都御史贈兵部右侍郎公諱任先後登朝有名
聲於時而再以進士趾美終於禮部儀制司主事者侍
郎公之子諱其亷兩家叙族屬為同宗皆郿伯之後自
闗中徙呉又自呉洞庭徙婁江東而譜闕無可考故不
得而詳也侍郎嘗為嚴州守而父以子貴受封歿又贈
山西布政使司左布政諱子愛生二子嫡曰省次即侍
郎省之嫡曰其威生四子君其仲也諱襲隆字綦仲來
為儀制後僅六年所而以葬儀部之明年辛亥病瘵而
歿歿後十年辛酉而遺孤景韶年且弱冠矣始克奉其
母命啟君之殯祔於沙浦原侍郎公賜塋之右謂予儀
部之執友而君所與習也請為之銘君長身玉立撙節
退讓言若不出口而中懷坦然畧去世俗之城府凡儀
部之友皆愛其為人而樂與之交焉儀部自少年時即
鋭意於績學綴文以財賄委之一二家幹而留管鑰於
閣中一無所問中外皆稱徐安人之才而嚴憚之君以
垂壯之年侍安人朝夕毎出入不敢輒有譙訶其恭且
慎如是以故安人亦宜之比母歿君已前逝貲産一空
而堂構亦漸不可支矣猶賴所與儀部善者數公皆官
京師憐君之孤為力言於主者仍得以胄子讀書國子
監庻幾慰儀部及君於地下可悲也巳君生萬厯戊寅
五月歿於辛亥六月享年僅三十有四其𦵏以天啟元
年二月十七日始君生五歲而父早夭母甘辛苦憔顇
猶得以撫其孤者幸有儀部君也而卒以紹其緒殆天
之所以報歟君娶崑山金氏安人之中表也生一男二
女男即景韶壻為李賓之侯兌暘皆仕族子葢予嘗怪
東呉之俗苟貴盛矣無論衆所不與多朝榮夕萎即其
人賢者頗為鄉閭所稱而身歿之後能芘及子若孫者
幾何曽不若田夫野老乃得長子孫持門户逺或數十
傳而近可百年無一旦盛衰之感者彼惟無氣爓以灼
人其能久延無足怪也若侍郎公父子登朝又其為人
皆恂恂如處子而遽斬其祚天可問乎今其宗人雖賢
愚菀枯之不同不猶然數百年之張氏哉儀部昔嘗與
予言吾儕書生獨患不能自奮耳幸無大過可無憂不
祀也予頗為論其不然當其留京師嘗一舉子矣比歿
同時諸賢所為幼孤計何如也而卒以綦仲傳人道雖
邇不幾於天道之茫茫與然予又聞車駕之族蕃衍如
昨而其後人亦不振豈榮盛固造物所忌耶抑吾呉土
薄而其俗顧汰以浮誠不可以久耶銘曰
有翼而生之乃續而承之甫嚴事乎宗祊俄相從於九
亰今之奉盈兮已齒胄而得名何嗟乎無遺金之滿籝
慰子幽宫兮勒此銘
　　　金母傅氏墓誌銘
昔伯謙金先生以開郎伉直知名於時所交皆一時才
俊喜以文酒自豪雖甔石僅儲而肴䔩常具内娯二親
外洽朋好則令妻之贊助居多及不幸蚤世爰啓令子
兆登以篤行工文章克嗣其業屢不得志於春官而聞
譽益逺堂構翼然族姻咸睦則慈母之躬儉與勞又實
先之葢德而能勤愛而能肅夫人於是賢逺於人矣父
為傅翁某其母瞿也世居呉松江東以本富從兄遜濶
達博綜好論説古今去其鄉從崑山歸太僕游始以儒
自奮數往來妹家與先生情好日暱而兆登亦自少好
聞舅氏之言故夫人之事其兄者至衰晚不少衰焉兆
登之稱曰吾母之為女也母瞿之教不勤而習女事無
暇日其為婦也大母潘之賢且能也卞不少容惜纎如
鉅而未嘗有忤焉其為母也課吾以誦習教吾女兄弟
以紉縫烹飪皆不以愛故弛及先君見背家無留貲歲
有責逋母慨然曰予其身自督耕以佐汝之急以無妨
汝之學且以寛予之憂思乎凡留田間數歲而後還城
居然其朝夕治生常如前時逮老而猶如壯盛葢天性
然也又曰吾母之勤敏而儉約兆登不能具言也言其
一二以少概見焉當先君時今首揆太原王公與其弟
督學公一日以薄暮猝至中厨蕭然先君患無以供客
母曰第出與對奕少需之即刲羊治具咄嗟而豐膳辦
葢其敏多此類也兆登雖無以為養然力能奉老母歡
而一布衣必百澣一絮被必數䘺食不過肉一二臠而
巳兆登時勸之重味或對之泣而更以衣被進母曰吾
舌自不求甘㫖體自不安輕毳耳於汝何尤然至親故
交際曽不以菲廢禮而尤急於賑窮恤匱苟力所及未
嘗不為之盡也此豈徒苟以儉嗇為哉葢兆登之每言
其母夫人者如此及歿且葬謂堅也習聞之而屬之志
且銘也又以前之言為請堅辱與夫人之子㳺如兄弟
又少而獲侍伯謙先生不可以不文辭猶憶先大父嘗
言昔者吾客江東與傅氏之老善歲時囑其媪以賓禮
延爾大母見乳母抱女孫侍歸而稱其端正有相福德
人也今其夫若子皆為時名人而大母之言信矣以今
觀夫人之所享一何菲薄也雖然君子之所謂福在乎
身心俱泰外無所羨而中無不足則夫人實當之矣雖
貴盛之家或不逮焉且孔子不云乎啜菽飲水盡其歡
如夫人母子之間可謂盡歡矣夫奉滫瀡美衣服以為
孝者此在人子宜然耳若其親能却而不御不求豐於
口體以閨門之懿而庶幾於恭儉之君子其福德又何
如哉夫人之卒以已酉秋八月距其生癸巳享年七十
有八𦵏之日以冬十月癸酉與伯謙先生合先是歲甲
申銘先生之墓者太原公也先生既歿而兆登舉二男
四女長男曰德開次曰德衍長女嫁太倉曹訥次字崑
山朱元禎又次字龔孫玹皆名族一未字銘曰
治城迤東江湖所宗土衍而豐其殖芃芃維夫子之宫
日時之良於是焉藏卜無咎殃福來穰穰斯子孫其昌
嗟俗之敝乃逸乃恣衣觕食糲既傳而勩以訓於來裔
　　　龔母朱氏墓誌銘
萬厯歲癸丑冬十二月甲申龔氏兄弟欽仕欽佐將啟
先公之窆而以母夫人朱氏祔來屬以銘且曰辱在婚
姻雖微不肖孤言之子固能知吾母者其不可以辭謹
按朱故望族世居邑東南三十里勝國時有宣撫使存
仁者捐墓田於釋氏之宮以春秋作佛事而聚其族人
焉至於今不廢夫人朱翁梁季女也年十九而嫁龔先
生其諱世忠也龔於邑尤顯著嘉靖初以工部侍郎乞
致仕贈其父祖皆通議大夫都察院右副都御史者伯
祖考諱曰𢎞也其著於呉自宋司封郎平江軍副節度
使識都官員外郎宗元桐廬令程祠部員外郎况父子
孫曽四世皆為聞人焉夫人雖歸於貴族然自舅姑時
巳困賦役家日落矣至先生徒以筆耕養又連不得志
於京兆困彌甚夫人佐以儉勤晨昏之奉二親安之既
而工部之後以少年舉進士閨門之内咸謂龔氏其復
興乎而先生僅踰艾以殁夫人顧影㷀㷀於時長君之
學成矣久而未售夫人慰勉之曰兒勿憂也良農能稼
豈能為穡乎其後廩於學宫且聚徒授經資腶脩以養
母然以屢進屢蹶意不無感憤而夫人終未嘗戚戚也
雖貧不以菲而廢禮雖老不以衰而倦勤自族姻下逮
婢僕無不宜焉歲戊申長孫用廣以垂髫補諸生夫人
撫之而色喜後三年予女既歸事夫人嘗以歲首往朝
焉因前白自兒童相見倏忽垂五十年媿無以稱於門
牆幸又得入拜於堂上女穉且愚懼不足以娯侍食寢
可奈何乃夫人所以應之者語温而色愉退而私喜福
德殆未有艾也今年春長君以從弟試禮部託之以子
方攜用廣讀書其家未幾而夫人疾作席不暇暖歸而
奔走醫藥卒以不效臨終神識恬然連稱佛號右脇而
逝三月十八日也距其生嘉靖丙申十月十日享年七
十有八二子欽仕欽佐也一女嫁朱日進不幸早寡孫
男四人欽仕之子曰用廣用圓用厚欽佐之子曰用章
曽孫女一人用廣出也墓在城南鱗字圩先塋之左銘
曰
不兼珍以為羞而羮藜兮有餘味不雜珮以為華而衣
縞兮有餘貴此士人所難而夀母兮乃克以自慰維孝
與慈兮曷其有既銘以昭之兮匪琱匪繪
　　　沈見吾先生繼室周氏墓誌銘
鄉貢進士沈君紹僖偕從子憲祖卜以萬厯癸丑二月
八日奉其繼母周孺人之殯祔於青浦港見吾先生之
新阡而自為狀來請銘且曰不肖生十齡而先妣見背
今垂四十年所自成童至於娶婦長子孫孺人之恩勤
備矣不肖有弟而早夭伯兄之才也庶幾當有以報而
又不克於終養不肖踰壯舉於鄉未及邀升斗之禄以
養父母而數年之間相繼以殁痛可言耶凡辱與吾三
世交者莫如子久且暱相顧各巳衰白矣而追思少年
時硯席間事尚在目前孺人始來相吾先人撫三穉子
其後及見孫曽閨門之内肅肅雝雝子固能知之不待
吾之言而詳也然則非子其誰宜銘予既不獲辭因憶
沈君鄉薦時巳不勝遲暮之感幸有得焉以為二親榮
何如也一日先生來訪先君語次慨然曰頃與婦言自
爾歸我向所同享者吾鄉界浜之水也今日吾兒得雋
朔望之潮也潮有盈縮不足恃常使能通舟給漑田足
矣吾時侍側聞之私歎其賢以謂世之小丈夫雖其可
以語此者固巳少矣先生之友獨先君為丱角交然而
歲中握手談笑亦不數數然也門無雜賓出則就家塾
問諸孫課業入則共孺人話豐歉商有無以豫為一歲
之儲偶然欲飲則以一壺相勸意欣欣如也予嘗授經
其家間數日先生輒謂二子汝母方為治飱今巳在中
饋矣日暮肴蔌雜陳必潔以㫖予以是知先生之安孺
人而孺人之謹庀其門内者迨歲時晚而未嘗怠也方
其尚强二子未受家秉則有勤敏整肅之稱晚而優游
享之譙訶之聲不出於中堂婢僕無不稱其仁者凡舉
三女子皆歸為士人妻邱大道呉承讚張文選其壻也
丘氏女嫁十餘年而不孕則為之置貳且曰婦人何患
乎無子患不能容耳苟為而夫之子者孰非而子耶及
先生既殁伯子繼之所以慰勉其諸孫有深識逺慮之
言盖其明達知大體得之天性也先生之𦵏二子為營
夀藏焉兄弟之所以奉養者視先生存日有加素强且
耐酒然自再哭伯子而神已顇矣卒然病癘醫藥禱祠
皆不及於效而歿歲在辛亥六月二十六日也享年六
十有八見吾先生諱某老於鄉校邑宰重其人毎以賓
禮接之伯子紹儼季子紹僖今之從季子後而𦵏孺人
者孫男女十有三人曽孫男女十有一人亦足以慰於
地下矣銘曰
邑之東偏地曰麋浦爰有周宗聚而野處翁名媪姓婉
嬺焉乳生以閼逢與執徐伍歸以重光協洽其所嗣執
篚筐孤童是撫其季早世伯仲楚楚睹孫及曽彌衍其
緒夫子之藏有先而祖膴膴者原於江之滸其後五年
往祔若斧仲也𦵏之祭以孫主勒銘𤣥堂以告無窳
　　　瞿君幼真妻沈氏墓誌銘
萬厯歲丁未冬余嘗銘瞿君幼真之藏而悲之時君歿
巳八年矣其婦沈與同年生以歲壬子某月從君地下
而𦵏以某月日嗣子允晉復來徵予銘嗚呼生人之不
幸未有若孀居之婦也而所處之豐約殊焉幸無衣食
之憂而安子婦之養完身與名其亦可以瞑矣乃本其
家世而系之銘其辭曰
呉江迤東趨百里海若吐吞勢渺瀰居人聚族世趾美
勝國至今推沈氏有牧揚州著厥始於宋之南自汴徙
介子五世塤篪嗣維篪大耋多孫子列官臺省何嶷嶷
叔子之季兩孫峙長君允學配秦姒是為碩人之考妣
少而宜家得良士瞿瞿蹶蹶耽文史早暮不休以瘵死
其年未及於三紀從子允晉奉禋祀巳冠受室母為喜
抑搔痾癢滑滫瀡疇養於下供箸匕穉子長成盍往矣
同衾幾何昨日耳豈如同穴無窮巳納銘幽宫永無圮
貽爾後人多受祉
　　　巖泉上人墓誌銘
自釋迦授記巳有正像末法之分其徒演之曰教理行
果之全也上也次猶以行稱果弗逮矣又其次則教理
存焉耳或曰此以無為法也就使差别不應至是然則
世衰道微有定於數時之窮也理將安寄夏商之末寄
在湯武春秋其衰寄在仲尼世微聖人理未嘗亡若賢
不賢各有攸識嗟乎寧獨釋氏實鮮其人傷今之儒為
叛彌甚釋雖妙悟仍受具戒苟有律師聖人之徒是猶
不得中行思狂及狷志不能髙守猶足尚有訾學佛彼
天窮民衣食於是稗販如來予解之曰胡不自量彼之
髙者儒也則無其最下劣於儒為常有能食不肉飲不
酒貨不殖色不邇雖於教未析於心未了其殆庶乎無
輕議彼若邑西隠僧如可其人解則未也行有足多於
其窆也銘以賁之幽辭曰
西隠之興始勝國治城西偏稍迤北有僧悦公嗣圓通
泰定之元肇厥域廣袤百畞民間廬彼樂於遷我卜食
經營七年績乃成像設有嚴宫翼翼中間小圮頃一新
其歲於今踰二百誰為葺者存仁師如可承之更加飭
頎然而長愿以勤人稱薛師孫氏嫡生於已未逝甲寅
十五祝髪臘卌一䖍修安養開前榮按以精廬觀鼻白
東偏傑閣貯法寳募者師乎施耆德三年坐閲龍象徒
示疾將遷彌澹泊乃勅其孫罄所儲飯僧塑像爾其亟
問復有贏將何為盡供斤削塗泥役凡有為法靡不空
賴此提撕善知識我作銘詩媿俗儒臨分涕淚霑胷臆
　
　
　
　
　
　
　
　
　
　
　學古緒言巻十一
欽定四庫全書
　學古緒言巻十二
　　　　　　　　　　　　　明　婁堅　撰
　　墓表一首
　　　奉訓大夫淮王左長史何公墓表
嗚呼天下固未嘗無材也而常患於擯不得用即用矣
而人未必知之深也又患不獲盡其才若其志節不立
媕阿苟且以自失其身且重負天下者即有材何為以
予所聞若常熟何大夫其才其志節皆宜為世大用而
卒困於資格以老豈非當事者之責而士君子所深為
之惜者與公諱某字子宣父曰湖廣布政使司都事贈
文林郎浙江平陽縣知縣諱墨生公兄弟五人嫡長曰
鉦其母王也再娶周連舉四子而公為長次曰鑛曰錞
曰鉉平陽之父煇大父采曽大父海海之季弟世學為
士譜藏其家而燬焉故自海而上距宋靖康南遷凡數
傳皆不得而詳也獨宗人之老猶能言裔出東海自别
於廬江而巳公兄弟皆少而力學意在當世不專於浮
華甫壯貢於鄉顧久困禮部平生自負其才謂功名可
立致即終不遇寧跧伏田里豈能碌碌隨流俗人汨沒
耶及弟鑛登進士第慨然歎曰吾今而後殆亦可小試
乎遂謁選為令温州之平陽其地東瀕海於温之屬最
僻逺而瘠其民多去之永嘉瑞安佃而耕比公為之三
年流離漸復二邑之民更視為樂土如異日平陽之人
也及公既去後之為永嘉者歸以告其里之人如此葢
公自踰冠讀書任陽田舍拾兄所棄汙萊而墾之其穫
滿車則仍以歸兄而更受其瘠瘠又復穰故其為巖邑
而治辦能若此平陽之輸或逺在鄰境及他衛所渉江
即沈艘踰嶺即摧輈公乃議折而益之羨彼利其贏此
享其逸人咸便之金鄉衛者介甌閩之交去邑南幾二
百里湯信國公所設以備倭也久而備弛戍卒病於㬥
露猝有警無足恃於是條便宜築二石堡屹然為一重
鎮使後之為邑者率能繕完則猶信國之逺慮乎其他
魚鹽闗市之征廢則修之或不足於額則轉移補之有
勸之鑿空以佐縣官者謝弗為也而贖之鍰税之羨悉
以供解省府費未嘗私以自潤焉葢公既明而熟於計
事至孰利孰害靡不究極於毫釐而又本之以㢘法出
之以練達幹之以精勤以故規畫一定若操劵而收責
役興而費易支功成而民不勞能使旋至而立有效毎
若此及朝京師以課最蒙白金之錫當得美官而當事
者終不能盡其用僅遷南京錦衣衛經歴以閒散縻之
公至樂其江山之勝意泊如也巳又遷淮王左長史遂
乞致仕歸而以圖史自娯數與親故共為酣暢而巳尤
好為弟若子揚扢古今以寄其感慨如是者又二十餘
年以歿予生也晚恨不獲從公遊聽其議論以開發其
中之所窺老而無所用於世幸為太平之不遇人而撫
時感事常思得當世之偉人以身任天下之重舉動光
明卓犖剗去世俗之媕阿一切出於奉公守法而又有
如何公者若而人以為之佐其於久安長治庶有賴乎
獨惜夫有材矣能不失其身矣既試之而效而卒不使
極其才之所至然則必媕阿苟且與俗同其波流者而
顧與之共功也豈不可惜也哉予既獲論次其概竊以
謂公之為平陽獨凰浦□之役最大而碑記頗能詳之
輒采而參之於表其畧曰平陽之南有江横亘江之南
又多大谿南北相貫穿則亦名曰東江西江凡溪水之
來滙者三十六源溉田可四十萬畞獨患閩之山犬牙
錯潮出其間若與之鬬鬬即濤愈壯而谿水尚不能敵
湧而壞民田者鹵也在宋端拱始築埭三峯嘉定中又
移築凰浦民賴其利元末兵起埭廢本朝自永樂迄嘉
靖里父老凡四叩閽卒未果復當歲丁丑公以白備兵
使者龔公遂與定築埭之議經營凡八閲月而工畢是
役也公謂用土不如石恃隄不如橽止埭下流不如并
埭上流完皆與衆異議夫籠土石而投之石固易止而
立也橽者下石而上土水之來者阻石而留石以為之
閾也水之去者汨土而利土以為之户也并備上流則
無虞於蟻穴葢既成而後人知其完焉計用工三萬有
竒用金四千兩有奇而取之四十萬畞者不過税民畞
四釐而已公之子三人伯世滋撫其弟錞之子也已而
舉仲子允澄叔子允泓其能備述公之稱於鄉閭見於
政事而謁予請表其墓者允泓也
　　行狀三首
　　　鄉貢進士曹君行狀
君姓曹氏諱繩武字昭服其先河南人自宋南渡移家
常熟之福山元末以避兵又徙沙谿里分東西二族以
居逮國朝𢎞治中建太倉州割其地𨽻焉因蓫為州人
君裔出於東累傳積困於貧弱君之大父雲南按察使
司副使公諱某始起家嘉靖己丑進士得贈其父諱某
為太常博士未幾以御史糺汪尚書鋐杖於廷謫為隨
州判官稍遷至憲副有名世宗朝生子幾人而公之考
諱某某為嫡長弱冠舉於鄉距憲副之登第才九年耳
後又六年而生君君垂壯以國子生中南京兆秋試其
明年憲副公病亟日夜望君北還比至屬以諸穉叔乃
卒君少而孝友當憲副時大母顧恭人樂居谿上而父
又善病晨昏之奉不能數數往來君每攜婦王往侍其
側恭人甚安之前母顧孺人早歿未𦵏夜為盜所發君
聞馳往撫其尸哭之慟手為易衣衾不以屬侍婢也歲
癸酉計偕中途忽心動即戒傔從南還已而母唐孺人
訃至驚仆於地起哭而馳馬蹶傷右肱創甚不為止及
歸居喪毁瘁然每見太公淚交於睫而已太公早衰羸
閒居多伏枕又苦不成寐君常在左右視食飲惟謹時
共談言以適其意太公雖心樂之數顧而言吾以疾故
不能卒所業念汝服勤孝之末也養志孝之大也吾將
蹔去汝買山以居逺不過一日程音問數相通如在吾
目前耳汝其朂之毋以吾故廢學君是以得徧交知名
之士修其文章然甘鮮之餽不絶於途花朝月夕數艤
舟追隨湖山間以慈孝稱於人人云初憲副公注意睦
族謂范文正公義田士大夫家有田十頃便皆得為而
世顧希有惜吾力之未逮也屬君父子籍其族屬之貧
者歲時廩給之當是時西族盖有比部公某於憲副為
從子年已垂暮矣顧族之人有違言往往東愬於君君
既為之調停乃使還受成於比部族人以是咸歸心焉
平生於師友誼最篤少受經王先生某生為買田以贍
之歿為之殮比𦵏也上自其父母下逮於子凡三世焉
友人周某者夫婦相繼歿先後為歸骨於土憫其子撫
之尤有恩伯子之師周君某少與君同硯席以故延之
家塾病瘵久殆不能起君流涕撫之曰即有不諱老親
弱子後死者之責也不待君言歿後所以賑恤其家而
朂其遺孤讀父之書如一日也比試於有司舍伯子而
力為推挽常先於伯子曰吾兒少非所急也丙戌冬北
上顧君成忠遘癘困卧寓舍相去十里而遙君毎晨必
挾醫往診之既而疾有加遂留共相守歿為具棺衾以
殯幾罄其槖裝而徧訃於同鄉及其同榜之厚善者積
所賻封識之歸以遺其父元朴先生辭不受則請為卜
兆且曰傷哉貧也吾父吾母尚久㬥露今與兒而三矣
即又為營三穴而仍納其金先生歎曰君行古人之事
我何敢固辭願更留之他日以畀吾孫克紹葢君所心
許以女妻之者也遂偕其一姊來相依以居後四年擇
壻嫁之裝奩甚具葢君之好行其德樂之不倦類如此
矣君性剛不能容人之過然初未嘗求多於人或負之
亦不與較也至其成人之美急人之厄解人之紛誣而
為白之鬱而為伸之苟力所及能不為流俗顧慮而終
不自為功以市恩開釁也鄰邑之政將欲甘心於大姓
以君通家年少語次及之君言耳目所及猶恐未真况
曖昧乎令驚謝此長者之言遂寢不發里人毎於春秋
二試具舟及馬兼程報捷以邀厚糈或有往而不返其
徒疑殺之者某也訟之官且誣服矣州守偶過君頗自
矜擿發從容對曰正欲白其寃顧不敢耳此鄰家子僝
甚非能殺人者且不與某同出奈何以不同入坐乎其
人竟以得釋崑山之賢令聶侯以亷能著稱深知君特
敬禮之有某豪者妻妒以治緜鐡梗椎孕妾腦而殺之
夫懼計誣其讐而厚賄鄰里為之證聶密以問君君先
已盡得其實即為白之人無知者獨曽以語伯子慨然
歎治獄之難也葢嘗題壁云人有慾則無剛吾以不貪
為寳躬自厚則逺怨吾其强恕而行即此可以想見君
之為人矣居常好讀書嘗手自抄冩至盈篋笥又頗喜
法書及三代彛鼎鞸琫環玦之屬時出而玩之以為燕
居之娯然人有舟車重載而遊士大夫間者亦不數與
之接也太公既以抱痾斷往還君又性簡亢不能與世
俯仰杜門端居父子若自為師友所與游處最習者曰
潘省菴先生某以直諒見重予雖晚與之接太公及君
一見喜其坦易而許為入室之賓一日延潘及予入其
書室笑語從容出所愛花甆觴焉酒數行手滌而貯之
匣因為予言昔嘗於酒次有所玩弄此翁意不懌抵之
地而毁焉吾色不為動知其欲以此諷也復笑而語潘
今日知不復然矣潘亦笑應曰前事吾幾欲忘之若兩
君子者而豈流俗人之交也哉顧慚何人亦辱奬以三
益今老矣執筆而序次其概所媿言之不文耳君娶於
琅邪王氏温州推官諱一誠之女而魏恭簡公之外孫
也於司馬司㓂二公為再從姪孫幼時嘗受詩及孔孟
之書於恭簡夫人婉嬺淑慎稱其家兒伯子之言曰吾
父吾母真能以德相成矣孰有子事父母婦事舅姑兩
無間然者乎吾父之嗃也婦女之得至中堂獨有歲時
饋奠及歸寧耳居常聞有羣而山游及禱於佛老之宫
而尼姏巫媪之狎至者未嘗不極口唾罵也母笑而言
自分吾家必無此事何用預他人事為若孺人者古所
稱清心玉映葢庶幾焉男子子五人申錫孺人之出也
肇錫之母王居厚之母郭思恭之母章而最少訥亦郭
出女子子三人長嫁張際陽者孺人出次嫁顧公紹陸
日升者俱章出君生於嘉靖癸夘卒於萬厯丁酉孺人
先一年壬寅生亦先一年丙申卒享年皆五十有五其
𦵏也以泰昌庚申冬十一月某日墓在鄧尉山臨深區
某字圩將𦵏君之諸子洎嫡孫謂君與予善知之實深
故因伯子先所叙次來請為行狀將藉手以乞銘焉
　　　禮部儀制清吏司署郎中事主事張君行畧
君諱某字伯隅世為蘇州嘉定人以譜亡不能詳所始
或曰宋之南遷自關中徙呉洞庭又自洞庭來徙葢郿
伯之後云通議大夫都察院右副都御史贈兵部左侍
郎諱某者君之考也杭州錢唐主簿封嚴州府知府贈
山西布政使司左布政使諱某者大父也以孫貴得贈
官如其子諱某者曽大父也妣楊氏按察使楊公諱某
之孫女再封安人恭人贈夫人凡三世皆受二品誥邑
里榮之君少勤學能文詞未冠補諸生踰壯舉於鄉未
幾成進士歴官武學教授國子監助教兵部車駕司主
事嘗受命為湖廣考官還晉禮部儀制司署郎中事而
不幸以夭君之再試南宫也今庶子馮公為分考官擢
冠其經釋褐當選為州乞假南還予間語君曰士仕於
時惟盡力州縣可以驟行其志使利澤及於斯人顧君
癯甚如簿書鞅掌何君歎曰吾豈敢苟冒其責而負官
負民耶亦請就閒散耳始為武學進諸生朂以韜鈐之
學且曰鮮衣怒馬所以快意適自輕也苞苴竿牘所以
媚人實侮之也皆宜恥不為已遷國子士以文求益者
一經㸃定無不意滿去間語之曰人以貲郎待若若必
怒且慙曽不知浮薄文士之不足效也則謂之何再遷
尚書曹在駕部時一意搜訪幹略奇士以佐主者又為
規條減省歲所例供絶不以脂膏自潤胥史奸弊無所
容然皆服君之介無後言其在儀曹會楚藩有告王非
真先王子事曖昧且王立已三十年不容輕發而左侍
郎郭公楚人也少年時微有所聞於里巷驟信受之欲
以身任其事君力爭不可其後郭公竟坐免歸蘇州守
以考試失士心士羣譟隨之執政聞而怒將引繩批根
盡得其主名而寘之法君從容言誠法當如是但恐坐
者既多即無辜濫及當亦不少意遂稍解而郭侍郎驟
得太守所自列諸生名尤恚甚屬君具以上聞君窺侍
郎意堅未可遽奪乃趣吏亟具牘而抱牘白言奏已前
具倉卒不可増今首從皆已服辜苟罪而疑不若盡縱
弛之以彰朝廷待士之寛郭亦頷之獄得無濫君為人
温文清謹中雖兢兢自克初不為崖異以謸人人望之
皆以為退然者然遇事有可否必力持之不肯為苟同
與人交常依於厚人有以緩急告苟力所及未嘗不為
之盡也其還自楚闈也自言於考文章極詳且慎不敢
忘為舉子時比歿而京朝同官稱其守官每若此雖不
獲詳亦可少見其概矣君譽聞孚於上下而一旦移疾
乞改南當事者擬以吏部郎處之方待命寓舍以閒草
故人何侍御行狀至夜分乃寢將曙呼治書小史索飲
語漸不可了未幾瞑矣君之疾得之火焚其和當未遇
時見君於衆中嘗有不自得之色意其急欲有所表見
故然耳及既登用有自京師來者言君近狀常若有不
釋然豈性固然歟不然平生故人强半不遇以老尚能
日尋笑言之歡如君者豈有不足哉且君於進退恬然
又方叙遷知君非熱中無疑也君生長貴介然性謙讓
其言呐呐然如不出口常折節下人始為童子侍郎公
欲教之儉則授以掾史筆故牘紙使書其背為藁草習
字畫比長凡所讀子史百氏之書皆撮其要手書之積
成袠其不擇紙筆乃愈於寒士與之遊者皆稱其敏而
能勤富而能約毎嗟嘆以為難君眉目娟秀體孱然羸
也然意所獨往不副其所期不止侍郎公卒官西粤君
以省覲往而不及於含斂哀毁匍匐幾不能生既免喪
益刻苦自奮多招延友生與共硯席矻矻不少休一日
謂予與君年踰壯盛而名未成又皆顧影孑然此兩者
孰急予笑應曰古來賢士多寂寞而眼前販夫傭䜿其
不幸以無子終者殆十不一二也吾意欲先其多者而
君獨曰吾儕何辜乃虞斬其祀乎不早努力即年不待
人此吾憂也相與往復久之低囘以别乃君竟以三四
年間連取科第以去而年亦且强矣於是又皇皇焉以
𦙍嗣為憂而無幾何又果得男子以慰其意方謂君自
兹以往惟優游以須其子之成立耳而乃以未衰之年
棄三歲孤童以死豈君之始願則然哉君平日於嗜好
泊然或時牢騷不平即逃之酒人以自遣故終其身閨
房無婉孌之昵邸舍惟僮僕相親易簀之夕孤燈熒然
圖史在列予是以傷君之意而為之愴焉以悲也君既
歿前所拔君於禮闈者馮公洎君之友數人議留其子
而獨以喪歸念修塗暑濕非嬰兒所堪也而後一歲所
子又夭折豈所謂天者固不可以人事知耶如君謙恭
靜黙人未有忤者而獨迕於天耶豈君之自詭必得者
固造物之所甚忌耶當侍郎公在山東臬時楊夫人與
女四人皆燔死而君獨賴乳媪得排牆以出意天將以
是留其祚耶而乃止於其躬耶君之配封安人徐氏為
大宗伯公女嘗一舉子不育今惟一女嫁太倉州諸生
曹居厚其母葢徐安人之媵也為之後者從兄之仲子
襲隆奉母安人命來請叙君行事之大畧俟葬有期而
告於當代之名公以賁君於永久襲隆已有子夫非君
之孫也歟哉而安人亦嘗抱從孫景明自乳褓至今十
餘年撫而教之恩有加焉即前往迎君之喪從兄其羽
之第二孫也君生於嘉靖某年某月某日卒於萬厯某
年某月某日得年僅四十有一其葬在城南沙浦原為
侍郎公洎夫人某氏賜葬之塋而祔君於其左歲己酉
三月友人婁某述
　　　隠君子沈公路行狀
呉郡之東南瀕海而邑者曰嘉定邑之東南渡江聚族
以居者曰清浦而居人又謂之江東多故家著姓若沈
氏其尤也自孝廟初迄於今其兄弟族子先後登朝者
皆有聲當時而門内之懿行又多以節孝旌於朝其垂
裕於後之人久矣若予所及交而悉其平生能以好古
篤學無隕家聲者則公路其人也而不幸年僅始衰羸
疾困之又不克成子姓以歿此尤昔人之每致憾於天
道者也君諱𢎞正公路其字遡其先世之可考者曰宋
揚州守都逺公君之十二世祖也始東遷為呉郡人家
於郡之烏鵲橋已又徙嘉定之清浦七傳而思善公以
好為德聞於朝廷得詔以旌義表閭生二子其仲曰輔
與婦瞿以篤孝聞於朝廷得詔表其閭曰雙孝子四人
季曰修職郎槩生子燆有丈夫子二仲諱應元是生君
之考太學君諱昌德字叔懷少丁家難攻苦勤學既讀
且耕以起其家以娯其親比哭母陸孺人念翁未衰而
鰥居曰夜臥誰為搔背痒者以閒請為置簉翁喜而諾
娶於潘舉小弱弟昌國盖少後君而生也稍長叔與從
子同學歡如兄弟相朂如友朋今之經紀其喪撫孤若
嫠調族姻而貽之安凡所以慰君於九亰者目可瞑矣
君少而穎異讀書過目不㤀華亭唐太史父之中表也
一見器之撫而歎曰是可踵予武也年十六補諸生即
以該博自期尤喜聚書經義之隙次第繙閲必竟其編
然後更端遞及焉踰冠之年以文戰少不利鬱鬱成疾
然日夕一編手不停披父叔慰令少弛則對曰無憂也
兒非此將何以療吾疾乎既而遭喪内外釁起君曰吾
將以三自反當之夷然不與較而學亦不為少輟垂壯
遭母朱孺人喪方侍湯藥時形疲於醫禱神顇於憂思
幾與母俱殆比歿而哭之衰藥與粥麋間漸以得蘇時
方卜居海上聞有惎而欲甘心者則又歎曰盍還吾桑
梓乎既畢窀穸遂渡黄浦來邑城卜築於東偏數與其
賢者接風物之佳花朝月夕肴酒與茗甌並陳笑言與
歌曲間發性不食酒而好客甚往往至於夜分君平生
於交道尤善也雖所甚䁥必以莊中有可否直吐之否
則黙然終不為浮游也客聞其博雅多自逺方來未嘗
以疾辭從容晤言或至浹旬終無倦色毎歎同心之言
其臭如蘭彼不能知徒謂君此好為名耳豈不相去逺
哉君既自負其才以為幸得售可以少見於世故始而
用之該博比抱痾則以暇寄之於林麓一亭之搆一池
之鑿榭而花者樓而眺者淵渟而以濯以舟者不惜罄
其儲以快意中之豁然視夫持籌而會計孳孳然以務
益其帑者不霄壤乎哉或有誚君一何不顧其後君直
等之於焦鷯鶠䑕而已予嘗觀君之藏書矣自經史百
家而下至於稗官野史之編板而傳者筆而秘者有不
見不聞耳苟力所及何異渇饑若夫象犀珠玉之珍雖
亦篋藏以為翫此寄也非其好也間嘗以語我自踰强
望衰以來所未忘情者獨書耳吾撫姊之子名之曰榖
似始生而鞠育焉少長而訓課焉亦已為諸生矣可以
讀此矣吾日望之有同祖弟𢎞執𢎞雅焉如以世嫡生
子即吾子也日可俟焉能讀即讀之不能讀則謹藏之
以俟其勿令散逸焉此吾志也非數世之交而孰與言
之予聞斯言為之酸楚三歎君既抱沈痾無復當世之
志讀書之暇頗多著述若蟲天志小字錄枕中草諸編
已行於世久矣别有救荒書兎罝野談印録續枕中草
篋藏以俟後人惜也君之敏而好學而甫壯即困於病
不獲竟其學又未嘗少見之行事而遽以羸瘵促其天
年此予所為抆淚而叙次之以乞銘於當代之名公者
也初沈之先自郡城東遷瀕海以居其家於北者有給
事公炤御史公灼先後起家進士仕於𢎞治正德兩朝
從兄弟也而君其裔孫家於南者為族子廣信守公諱
陽以嘉靖庚戌進士宰邑治辦有聲擢侍御史升朝矣
而隆慶初僅終於郡守先君之師而某也甫丱即獲侍
焉有從子紹僖於君為叔父薦於鄉仕於朝官至兵部
郎先君數月卒君之少也父黨咸謂蘭茁其芽苕發可
期而一疾纒綿年止及衰嗚呼天乎何厚其稟而嗇其
施乎君之自隣境還而定遷也先後來為邑者皆以疾
困不能旅謁然莫不慕其賢與通書問且掲德振華以
表閭焉當是時大臣有疏薦巖穴之材者如茅斯拔而
君獨恬然髙尚不為起也人尤以是稱之比葬而君之
從父昌國嗣子榖似叙次其世系行實屬為撰次以乞
銘其墓君之歿以天啓丁夘九月晦距其生萬厯戊寅
八月十二日享年五十其配李鄉貢涵全君之女也先
君一年卒别自有狀榖似娶於顧生男駿發駿惠駿聲
女一人卜以是歲冬十二月吉日合祔於江灣新阡去
考妣之昭若干步而通家婁堅為之狀以乞銘其墓
　
　
　
　
　
　
　
　
　
　
　
　
　
　
　學古緒言巻十二
欽定四庫全書
　學古緒言巻十三
　　　　　　　　　　　　　明　婁堅　撰
　　祭文十三首
　　　祭徐大宗伯文
年月日門下通家子婁某沈某謹以炙鷄絮酒敬祭于
故資政大夫禮部尚書太子少保徐公之靈嗚呼單閼
之歲公壽七旬距其懸車八閱冬春於時獻頌自遠來
臻焜燿厥詞紛紛綸綸凡公勛名巨細畢陳今之哭公
畧而不論感公深眷憤彼衆狺存殁之懷能不少伸當
罷觀察健翮中鎩賁于丘園振宣文物稚愚而頑一見
心折悉索穢蕪喜為擿觖身退名高俄復脂轄聖神嗣
興起公藩臬十餘年間晉司㗋舌抗疏乞身不受汙衊
迨歸里門遂斷請謁為方外遊黄冠白髪月明之宵花
發之朝或乘籃轝或棹輕舠顧謂童子促具酒肴偕我
同人于焉逍遥二三俊少毎每見招侑以清歌有顔若
苕酒旣深只醉客羣囂公或愀然叙説勤勞曰此畏途
以笑為刀痛定思痛漆乃賊膠貴不如賤此理甚昭旣
脫於絓弛我冠帶人為不怡中實大快將知耄及豈不
夙戒恒舞酣歌猶賢噤齘公之逹生數聞斯話何圖梓
桑盛兹蜂蠆衰羸及之有加無瘥蚩蚩之氓公又奚怪
始邑之瘉困於征輸自改為折瘁者復蘇荒草野田徧
為黍稌𤨏尾流離乃聚室廬起之膏肓報曾弗圖疥癬
之疾銜為剝膚孰導狂瀾莫可支吾憸人之幸士類之
吁豈公一身翻覆榮枮堅也疎狂學為詩章有唱俾和
動盈縑緗湖山之麓古寺禪房經論之暇風雨聯牀察
其愚欵謂無他腸可保終始實唯子良言猶在耳如何
可忘儼之呰窳有意進取辱公甄收言庇其宇借我齒
牙與我䂓矩藏焉修焉公子我侣扶摇九萬數嘗見許
兩家衰翁少而習公眷念在昔忘其顯融自公歸田杖
屨相從時於酒閒慰其畸窮幸各健飯孰否孰通音聲
琅然曠若發蒙公今奄忽有識其恫矧於受賜他人莫
同天不可問曷喻我衷豈厭混濁避其嚚訟騎箕上昇
帝庭寳宫俯視下土蠅蚋薨薨我陳斯詞酹以一巵寧
為公哀聊叙我私匪私於公世道之悲報德以怨豺狼
狐狸俟彼天定後當可知嗚呼哀哉尚饗
　　　又
嗚呼人亦有言葢棺論定何獨於公疑謗未靖嗟世之
人喜儇而輕或矯為狂風節自命畵餅噉饑弓蛇宿病
舍彼昭昭唯㝠是偵載鬼負塗聞者易聽攷公生平靡
不足證十年曹郎守官則勁不撓於權一麾旋迸孱焉
𦕈躬以捍百姓黜歸田間厥聲益夐至今南荆甘棠蔽
暎豈伊梓桑而不知敬固宜同升勛名日競莫知公賢
覆謂公佞柄臣旣傾目公㨗徑寃哉斯言睅目羣瞪嗚
呼哀哉當公在朝不問家秉僮之蚩蚩或竊為横遂閧
於鄉一呼百應有喟而言公施實盛若罔聞知彌訐彌
絙海壖瘠磽慳於物性稻則匪宜而税是併號呼籲天
永頼寛政孰為之先維公錫慶嗚呼哀哉公壯自期庶
幾汲鄭晚亦自咍視日趙孟不圖吠聲遽掩其行令子
繼徂白日再暝受重者孫煢煢伶俜季子兩甥實同枝
牚嗚呼哀哉公神在天俯視瞢瞢譬猶蚊䖟未堪梟獍
菀旣當枯垢亦同浄吳山之西峯巒綿亘賜域芊芊土
膏泉瑩維暮之春卜吉而塴考妣則違子婦相並嗚呼
哀哉吾儕侍公學焉就正八珍一臠偶沾殘賸公顧解
頥留連觴詠曰古文詞燦然緯經唐宋諸賢六經胎孕
今之詞人妄生譏評斥遠姬姜昵近婢媵譌種相承口
舌難勝猶望後生無售昬鏡旁及老莊是詮是訂尤切
憲章綜述列聖其言日新有告必罄飫所未聞沃醉俾
醒嗚呼已矣復誰韶令祖道一觴陳詞而醟髣髴見公
几筵來凭嗚呼哀哉尚饗
　　　又(代/)
嗚呼天之生才實俾輔世旣啓元良爰錫之配國之登
賢實由詢事旣積勛庸爰晉之位自古以然道䘮乃戾
履方則危競於軟媚於惟明靈獨能不愧未壯登朝簪
筆入侍帝重絲綸命掌其制繄國大典曰戎與祀由司
馬曹為郎祠祭稽古禮文大祝無秘肅穆壽宮天子䖍
毖厥詞煌煌以薦珪幣時長春官風稜獨厲謂公曰能
屬之代對將請于朝酬其勞勩公不詭隨權奸内忌出
守于荆快其睚眥政平民和不煩而治江漢之間號稱
茂異帝子于藩争民所利少給市租大忤其意閹人構
患逮公囚繫萬衆塞塗追挽其䩛叔子去思至今墮淚
旣歸忘出世不忍棄有詔起家遭讒復躓論定乃升廻
翔楚地節鎮未幾刑官入貳超遷秩宗章服三賜始明
于刑棐彛率乂旣曰降典寅清是寄禮刑一物唯公克
遂及耆而歸脱身冕黻先朝所垂二氏所記有造必窮
有餘必識葢公於學特為精詣故所居官有遌無避當
其屹然獨持大義如遼庶人為汰匪誖主父在齊懷刃
欲剚公之抗辭不撓者氣壽陵旣卜奸或濳伺潝潝訿
訿衆咸愕眙公折其萌以紓國計雖履虎尾了不為惴
凡所執持多如此類不同流俗脂韋矜智迄終天年必
行其志列上太常將錫公諡公未嘗亡譬猶委蜕我之
識公實從初試慕公牧楚願學為吏公亦不鄙待以國
器今之仗節遄聞公逝俯仰今昔能不酸鼻公真大臣
後來孰嗣我懷明靈緘詞以酹嗚呼哀哉尚饗
　　　又(代/)
維萬厯年月日宗伯宮保徐公以疾卒先是邑之黠而
嚚者惎公僮客羣而囂焉不思公之嘗有大德於斯人
也其東偏瀕海而居者某某懷憤懣不平之日久矣於
公殁後明年月日祭以特牲請於能言為文而告公之
靈曰嗚呼公之為德於鄉兮紛其頼以全活也彼狂奔
而羣吠兮何若斯之乖剌也豈寃抑之莫伸兮將貪夫
之好為訐也咸攘袂而大訽兮吾不堪此蠆與蠍也謂
左右其實訌兮隔九閽而不得逹也呶呶者何可盡信
兮竊恐夫當路之不察也公之再起凡十年兮由牧伯
而朝列也兩公子其實從兮無他子弟使毖㓤也操奇
贏以牟利兮固無厭者之没没也豈强貸而倍收兮亦
維時政之騷屑也嗟瘠土之寡入兮恬不慮夫澤竭也
夫孰以告司農兮俾得改而折也維田賦之三等兮固
則壤於前哲也彼惰窳之積蠧兮乃猾胥之窟穴也曰
均下賦於上中兮吏亦偷以補其拙也懵莫之省憂兮
踵行此弊轍也公手為草以代訴兮監司聞而蹙額也
遂欣欣以漸蘇兮庶不浚夫膏血也苟良心之不冺兮
如飽饑而止渴也曾不若畏壘之尸祝兮忍乃為此桀
黠也吾儕輟耕以太息兮中壹鬱其若結也疾黨人之
滅公兮身處卑而不能關説也公有大賜於吾土兮竊
不忍其抺摋也維海壖之斥鹵兮凡鹺課其千鋝也旣
灝溔而不可漉兮猶責洪波以飛雪也兹大海之吐吞
兮亦恃人之囘斡也彼税盈以償詘兮實諮公而施設
也吾既獨私此惠兮不覺夫哭公而嗚咽也人情誠不
可以一槪兮胡衆口之反為齧也公固施而不責報兮
吾哀夫俗之薄以劣也喟陳辭而奠酒兮髣髴乎公之
來歠也尚饗
　　　合祭王大司㓂文
嗚呼公之文章行於天下擬漢及秦鼓吹騷雅四部煌
煌世多習者公之出處凡幾廻翔亦旣初服不辭繡裳
為介為通孰知公常公之偉度如海則涵公之勤施如
雨則甘不以文掩十猶二三始興以來奕葉相望蘭茁
其芽誕必遒上凡民有知靡不瞻仰公今仙遊其又奚
憾將厭世氛還于恬淡綿竹之期於兹當驗某等辱在
門墻或故或新不鄙而棄於誼則均武之先子昔同馳
驅暨乎弱息以吹以噓不幸短命彌惜其殂晚更知我
潦倒麄踈今世實鮮宜謂為迂時升孤孑嗜古而拙公
謂莫知子羽我刷從我秣陵我文子閲含咀英華匪日
伊月堅也拜公在弱而蒙迨試京兆言憫其窮于館于
糓他山為攻自公予告靡日不從醉以朗月煦以和風
臨别之音提耳則空燧誦公文于冠之年蚤失所恃有
痛莫宣庶幾一言賁之九泉不謂獲請數奉周旋承公
之訃飲泣漣漣公來自天為世造福命之不延寧為公
哭哲人云亡百身奚贖言叙其私以薦一巵彷彿見公
笑而釂之尚饗
　　　又
嗚呼公之返真歲閲五期久殯未祖以需日時生為正
卿殁得賜葬維是䘏典有畀無讓公昔遺言從先大夫
戒其嗣人我違汝辜子乃上疏具陳哀誠隱君之賜義
不敢承天子曰嘻國有故常汝其勿辭徃治爾䘮爰用
復土賜域之左於是焉藏魂魄以妥方公壯歲有意馳
驅旣遭家難十年茹荼先皇之初沉寃昭雪恩重身輕
言脂其牽晚稱遺民賁于丘園再蒙恩澤復就籠樊未
幾乞歸此身吾有夜壑舟遷柳忽生肘唯是窀穸公志
則存庶幾地下永奉晨昏考公生平凡再疆起義兼尊
親臣臣子子吾儕後生咸以文行遊公之門叨陪觴詠
徃者哭公人冩其哀許與之分於今永懷何以祖行炙
鷄絮酒陳詞侑之公乎知否嗚呼尚饗
　　　祭董大宗伯文(代王/)
嗚呼維昔江漢篤生元良旣膺寳厯有弛必張公對大
廷廣川頡頏含腴採華厥詞煌煌典司綸綍在帝之旁
晚躋春卿寅清是將勛名旣著俄巻而藏用啓後人奮
翼翺翔匪榮其私酬國未央凡兹盛美史乘則詳我所
感戢情結於腸自昔稚齒學為文章氣盛才拙莫知披
猖先子之故側聞大方棄瑕錄瑜目以珪璋齒牙餘論
許紹青箱黽勉十年始舉於鄉再獻再刖乃忝周行時
公元孫聞譽日彰指心相期不同尋常累受國恩朂哉
勿忘猶憶少時辱公稱揚知己之感於是焉償何圖大
故匍匐奔䘮疾疢繼之窳不可强公今已矣我實倀倀
客歲之冬公以一航翩然東下止我中堂鶴髪朱顔其
容蹌蹌終日匡坐閒舉一觴每至夜分吐論洋洋謂當
百年彌壽而康胡忽厭世白雲徜徉公雖早退其施不
長為國薪槱實棟實梁唯是樗櫟於用無當疇劚而削
能不徬徨元孫之歸身晦道昌今之繼起彪炳詞塲或
出或處咸為國光公收其全殁有餘慶我之哭公黙而
自傷拜瞻遺像衮衣繡裳尚如平生音徽孔明陳詞冩
衷薦此椒漿嗚呼尚饗
　　　祭潘司空文(代/)
嗚呼大臣殉國匪才之難袖手在傍噂㳫來千爭獻所
疑蝟磔矢攢慨然任之力排衆讙浩生説趙實為心寒
國是以定民獲少安豈伊識明有慮必殫河流湯湯久
湮禹迹自北迆南蕩漾莫測避之而遷荒哉賈䇿囘河
北流徒費工役其在於今勢尤異昔自引而漕兼頼其
力合淮以輸歳虞激射巋然園陵憂在肘腋天子曰嘻
疇稱厥軄有言公能俾徃底績公來行視講求實詳增
卑倍薄允頼隄防不迕以蹙少殺其狂彌束彌遠水性
之常下流旣滌孰壅為殃驟詘復信奏功明堂民免為
魚室廬相望一時之利璽書煌煌公今云殁淮壖不忘
嗚呼哀哉昔我先子嘗叅名藩公以臺臣歸賁丘園許
與之分夙聞話言曁歳壬午鎩羽獲鶱簸揚而前公胤
吾昆始識公顏飄髯如㦸目以通方朂以學殖曰今之
人誰不外餙子之易夷前脩所亟爰命女孫許字弱息
終始之誼維是姻戚自余在疚迨今數年中遭舛互有
痛莫宣區區之懷日省予愆猶望後來無忝於先稚愚
失學快意所便况慙義方䑛犢多牽我是愧公每用憂
懸長君宦遊厄於豪右公論在人使出稍售何圖倉皇
還哭公柩嗚呼哀哉老成旣謝時事亦更病淮而號泗
上之氓謂當改圖役豈易興易變則通毋毁公成令公
而存别有支牚寧固而愎毋躁而輕維公諸子家學是
承公則已矣尚有典刑嗚呼尚饗
　　　祭王奉常文
嗚呼公之學問淵源文章煒曄驂哲昆而齊騁譬蘭苕
之集翠猶汲古以修綆蓋遠擷六代之菁華而近以濟
南為庖郢公之敏於治辦長於師帥紹前烈而彌永譬
鏌邪之發硎猶張弓而先㯳葢終焉八閩之模範而始
定魏國之家秉凡公生平在二三椽筆固己勒堅珉垂
汗簡而琅琅炳炳寧獨海内所共瞻仰將傳信於後世
而莫不想見其山之高行之景維堅與表穉愚無知不
獲侍公於生前聽其議論之踔厲覩其丰儀之峻整而
奉以為師猶幸與公之諸子遊處而庶幾於私淑者五
六年於兹公居家庭内和而外莊凡所以訓敕其子必
依於醇謹鍳於盛衰斤斤乎刻鶩畵虎之喻而告以門
地之不足恃者其言尤諄復而可思此雖長公之叙述
亹亹或有未悉而洵美象賢時為吾黨而闡繹緒言輒
抆涕而歔欷嗚呼哀哉公位不滿其才年不滿其德固
將貽厥後人以未艾之福乃四子競爽又弱二焉伯兮
叔兮皆以恭敬温文欲並轡於康莊而遽脱其輹獨仲
也苕發穎豎方有聲場屋而季亦逡逡退讓抱未琱之
璞一塤一箎猶足備九奏於咸英以和嗚國家之盛而
無負於式糓若公之明悟旣能了無罣礙於去來而何
戀乎浮生如轉轂矧其卓然不可磨滅者又已灼灼在
人耳目乎丹旐翩而靈輀旣駕生芻一束其人如玉奠
酒漿以陳詞徒悵恨於百身之莫贖嗚呼哀哉尚饗
　　　祭欈李馮封公文(代/)
嗚呼世稱人子所為親榮曰高其門有進於此匪直榮
觀令德之温乃厥考心所用自慰亦在後昆珪璋特達
爰有名位出為世珎疇菀其條疇導其流水木本源維
子之為實父之貽以克有聞吁嗟我公含和養醇賁於
丘園賈旣弗售是啓賢嗣甚秀而文擢第禮闈褎然舉
首矯矯高鶱公顧樂之吾幸有子可遠世紛巖觀川遊
佐以觴詠聊樂我員疾革之言我老牖下清時逸民孰
屈而信孰殁而存唯吾子賢某少習公與之遊處真若
飲醇兩附令子科第之末以自濯薰唯余家嚴視公兄
弟情好素敦謂當百年皓然兩翁鶴氅綸巾胡忽厭世
棄其親朋曾不少延我別而來拜公堂上維暮之春迨
承公訃自秋渉冬彌曠九旬乃克緘辭以抒悰愫薦江
之芹我實愧公公能鑒余簿領為煩嗚呼尚饗
　　　祭欈李朱太公文
嗚呼楩楠豫章其高千尺其大數十圍而任為棟梁則
必不生於尋丈之蹊而歩仞之岡其於人也亦然非甚
盛德則孰為厚其積而開厥後之人繩繩乎德彌劭而
名彌昌於唯我公含真葆素蹈義履仁凡所施之閭里
而被之膠庠即未展其生平而在卑能施在約能裕蔚
然盛德之光公有象賢世其家學蚤播聲華晚就閒散
其所抑而未試試而不苟一稟承乎公之義方爰啓孫
枝蘭茁其芽並擅國香而仲遂以明經起家始出宰乎
南漳仍移牧于此邦為氷蘖為鸞凰固己名被八閩而
譽冠三吳豈非公之所厚積不售於躬而盡以貽諸後
人使紹述而闡揚也哉某以沉淪廢棄樗散瓠落之才
辱公哲孫時與從容於議論文章葢未嘗不述公之所
以訓勅之者庶幾乎陳大丘荀令君之不亡且言公年
已八十餘而神明不衰如少壯人一旦遺形委蜕而遊
於無何有之鄉公又何憾於人世所為公悼者仁君之
勲業向鞅掌於簿書而季孟之學殖未獲騁於康莊要
於克自樹立以酬公之所未償則譬猶深山大澤之産
干霄拂雲靡不飽雨露而厭風霜異日者之為棟為梁
也審矣明靈有知其尚欣然而來舉余之觴也耶
　　　祭矦大叅父子文
嗚呼昔歳作噩公以踰耋之年示疾而辭世囘顧諸子
環列孫曾岐嶷夷然於啓手足之際人皆謂之僊遊諸
福亦云咸備於時長君雖未忘於揚名撫賢嗣而自慰
痛定之餘以稔聞青烏家言行將求乎福地歷數年而
得之阻日時之未利年六甲而甫周抱沉疴而遽逝後
又五年而子也登朝奉䇿書而三使陟衡嶽之嵳峩觀
嶺海之噦噫歸而煌煌乎綸綍之來賁已乃擢官給諫
言歸覲省奉觴於王母及母氏之前蓋一耋而一老旣
壽且康猶如甫衰之歳於是諏日庀工將以日躔星紀
之次啓公與長君之殯歸於𤣥堂以永安於百千禩邑
之白衣冠而送者將踵接於城闉非顇且老也且牽舟
而前相率拜於墓道之隧某等咸辱交於數世託里閭
之末契輒以生芻絮酒徃酹而告以祖道之祭蓋江自
西來泖自南下渺瀰而來滙以奠逝者之魄以宜爾子
孫於世世若公父子之稱於鄉之人與永有貽於來裔
有銘有碣非可罄於造次之陳饋嗚呼尚饗
　　　祭曹養吾先生文
戊子之歳始獲升堂以通家子拜公於床形臞神王骨
聳顔蒼心與貌古靜黙而方晚實聞道寡營孰戕公始
望七杜門滅迹軒車來過輙辭以疾唯平生親笑言促
膝何圖新知亦許入室觴詠餘閒圍棊彌日性不食酒
僅能濡口座客滿前分曹列偶子承其顔滑以瀡滫山
肴谿蔌辛酸畢取(叶/)一飲一石匪升與斗公笑而云有
子無負川遊巖觀吾意所安於焉卜築永以盤桓言采
於麓言釣於干春花秋月歳暮雪寒短歌長謡興至必
殫生人多欲紛紜馳逐獨以素羸早脱桎梏少舉於鄉
公車奏牘三獻莫知遽懷其璞乃託計然用展心曲旣
積高貲好施奚黷賢嗣繼之有聲塲屋屢上春官珠掩
魚目公憫其勤慰諭諄復子之榮親豈必章服維爾好
修繄我多福況於後來森其蘭玉逹哉斯言老氏止足
如公之賢弗試而竣養痾林樊以樂天年是當百歳胡
不少延實夢斯覺周也蘧然自弱而耄一彈指間以神
為馬駕而上仙遊彼帝庭俯視八埏某託末契見其四
世公子吾兄公我父事我朝我夕我館我餼不以沉淪
遂見鄙棄今兹南逰公訃忽至臨觴澘然起而攬涕典
刑是傷匪私其意時日之良期月而藏跽而陳辭薦以
酒漿髣髴見公來舉我觴尚饗
　
　
　
　
　
　
　
　學古緒言巻十三
欽定四庫全書
　學古緒言巻十四
　　　　　　　　　　　　　明　婁堅　撰
　　祭文十四首
　　　祭朱通政文(聞訃/)
嗚呼守道通方實難其全孰有備美體方用圓感恩知
己各繫其逢孰是契合情深道隆於維明靈宅夷蹈峻
清而能容廣而能慎其取於人寧鈍無銛其責於人以
鉅掩纖嗚呼豈無清節於物多傷亷也勿劌其道大光
豈無厚施或私其恩形骸之内古道斯敦邑之凋敝如
人病羸公曰食之藥石何為賦從其緩令蠲其煩如氷
之潔如春之温禮厥耆碩㧞厥俊髦不罰而治化餮與
饕去後之思至今如新庶幾節鎮復來拊循日月以須
未慰饑渴一朝奪之天乎降割嗚呼哀哉公始挍士㧞
我衆中以言信行日就磨礱猶憶行春仙舟共載德音
泠泠是培是漑公旣佪翔予日偃蹇書疏每勤朂以歳
晚昔公北上期會吳門促膝笑談自晨及昏信宿而别
賦詩言懷務道之合匪俗之乖洎乎再起兹秋為期時
暑方虐後到而疑旣謁門庭旋枉軒車公來惠招辭謝
以書請俟畢試飫聞髙論以酒彌縫解其勞困老親傳
言促以遄歸公方病脾臨發依依留書閽人具告之故
曾未經旬俄而承訃嗚呼哀哉公之屢擢每官於南我
至都下謁見者三白門橋東石頭城外數聆話言繼以
歎嘅何圖斯遊僅一覿靣痛結於腸有淚如霰嗚呼哀
哉公之名德鬰為世望賢者所歸雖愚無謗才用未展
命不其延所不可問瞢瞢者天旣畀之厚胡奪之速匪
天不仁抑民無禄將世之汙卒以莫伸寧喪國寳毋混
於珉自古潔清幾人富壽彼鄙而頑福澤多有曾是力
田欲勝逢年以德為劵豈曰誠賢養之不終有伯與季
志之不酬象賢維嗣我哀斯人為公大慟國撓棟梁士
失麟鳯嗚呼哀哉不訾之恩匪利與名在奬其進以古
為程相知之深匪才與藝在信其𠂻雖窮不墜恩不能
報知不能酬我則内慙公不我尤立不易方用不違時
古道邈矣能不悲思嗚呼哀哉尚饗
　　　又(代王/)
人之相知貴相知心或異圓方而同酌斟匪迹之諧其
中則忱維公清峻垢氛莫侵挺然特立如松出林潦倒
維予與俗浮沉有喙三尺自比於瘖中間相去寧尺與
尋泉流高山何有蹄涔鳳輝五采何有翠禽云胡契合
證古信今公念我甚我媿公深自今已矣此意誰諶嗚
呼哀哉清而能容是謂道大嗟彼鄙夫譬猶牙儈偷肥
幾何身名俱敗其或好修又不勝隘唯名之尸唯物之
蠆公嚴自律待人不然仕非為貧吾義毋諐柰何衆人
望以聖賢世儒齷齪行以名羶及試於用拘攣不前至
於友朋意氣莫宣公雖逡逡遇事慨焉公赴留都道經
於吳扁舟東下一過吾廬予時屏跡田閒掃除公以籃
筍就我踟蹰促膝之談𠂻曲是輸既别而歎此真丈夫
公方嚮用不棄慵踈曾是蓬藋足音來娛自今以徃孰
慰窮途嗚呼哀哉公始為邑於閩之漳理成獲譴厥譽
彌彰公來識靣鄰邑相望維吾先子謂公循良已擢儀
曹改考功郎視學江右卿寺俄翔病免家居用韜其光
以納言起將鎮一方而年止服政官止五品未展欲為
賫志以殞士失依歸國䘮膚敏凡厥庶民罔不悲憤況
於深交淚何可忍嗚呼哀哉我之哭公國士之知友道
日䘮化為魅魑無與為質痛結肝脾擷蔬薦酒跽而陳
詞髣髴見公如田間時至公操履洎其設施後有作者
徵於口碑未敢以誄有涕漣洏嗚呼哀哉尚饗
　　　祭朱西宗文
昔歳之冬郡邑朝正道出於吳舟車縱横我歎於座思
通政公客曰傷哉善人之窮比聞公嗣復已短命疑信
半之知其善病今果然矣天可問耶蕭艾敷榮蘭蹴其
芽自公云殁凡再晤君食貧而瘁有慼無欣性又狷甚
不取一介我為之顰如何可瘥火之鑠金醫窮莫救人
之好修人胡不裕(叶/又)嗚呼哀哉維君履方稟於儒行其
中泊然又依禪定將蜕汙濁上生天歟抑再為人遂師
浮屠我在門墻為世所擯守其顓愚匪俗之殉倐而衰
白報德何時唯是骯髒無慙見知公昔之官實攜元孫
我時方舟時接話言舞象之年頭角已露翹首天衢非
久横騖彼蒼茫茫人定則勝如聲與響有召必應慰太
夫人洎君之嫠日可俟矣其又奚悲所可痛者公廉不
劌位不滿德中道傾逝意君接武又憊於貧俯仰不支
妨其躬身將人所享不係其行或世之衰天亦醜正吾
不敢信徵於來兹眉睫之近何足致疑生芻絮酒酹而
寫哀靈如鍳予髣髴其來嗚呼哀哉尚饗
　　　祭沈中丞太素文
嗚呼顯晦之分以俗觀之其途天壤唯有道者處顯而
恭在晦而廣公之辱交棄彼脂韋憐我骯髒昔在水部
歸於其鄉東下海隅邑有茂宰臭味實同語次及余出
其試巻宵歎於座晨禮其廬伯氏之嫡屬以石攻與共
三餘每一晤言何以當公有迂且踈匪朝伊夕有倡必
和俄奉簡書自省而臬督學關中别我西征我笑而言
今之在事有權無衡君以衡徃復恐才難或不中程還
書詫我彼有傑然鷄羣之鶴匪鑑則明士固易知玉也
犖犖予旣屢蹶以此媿公書問不數猶蒙記憶碑本是
貽慰其寂寞先君之葬公移齊藩書來賻俱我不敢承
感其誠念賦贈干旟入當獨坐出即摠戎爰贊中樞已
果授鉞作鎮大梁旗纛徐徐未幾移疾累疏得代歸臥
東山我欲扁舟布袍徃覿信宿而還何圖訃聞驚愕問
故有涕潸潸楞伽之麓湖水所滙形勢囘環徃營壽藏
陸遊平莽水宿澄灣神遊其間一去不返邈不再攀嗚
呼哀哉人之知公早以文戰名動帝京晚而登用將由
内臺陟為孤卿所莫能知氣剛局方屹然不傾有度有
識有惠有威為時重輕未究於用未躋於壽騎箕而升
嗚呼哀哉公昔方壯求友山澤而得顧翁昨歳乞身聞
而私喜儻可比蹤而今已矣平生之好於是焉窮靈輀
旣駕丹旐翩翩徃即爾宫我有生芻以侑哀誄一寫予
𠂻嗚呼尚饗
　　　祭王稽勲冏伯文
嗚呼昨歳仲冬書來招余曰病漸深肉去存膚日噉幾
何枵腹如壺及今相見有懷欲輸仲醇南來余自東徂
同日而晤言笑晏如為信宿留與同朝晡臨分悵然兾
春而蘇庶幾勿藥息慮自扶已得還報筆墨糢糊有増
無損勢難枝梧母氏未葬痛不及圖外憂門戸内憐妻
孥以此瞑目其將能乎感念百端攢刺病軀疾高下治
求腴得枯倉皇再來卒以號呼嗚呼哀哉予始識君歳
為丙子相與周旋後又一紀君之將翔省覲留邸余時
鎩翮放于山水迨官雎鳩歸以哀毁方慙攻玉毎為倒
屣燕閒所聞洞見底裏扁舟石湖欲以兄事余謂不然
向嘗竊鄙所貴友朋豈減昆弟苟為斯名倫止四矣君
益慨然曰子吾砥乃延授經北山有梓模範謂何實懷
斯恥余衰杜門君出旋弭時一過從迹遠心邇頃歳金
閶夜燈同艤君見吾儕其色有喜宵分之譚佐以甘㫖
君談甚豪或臧或否旣别咨嗟誰歟可擬氣雄神王必
多受祉而官止五品年僅踰耆耳於戲哀哉如君伉爽
迹於疏脱及乎精詳靡有轇轕或疑其深城府過設有
信其𠂻肝膽俱裂鬰勃者氣而文特夷豁堅凝者志而
用殊活潑早擅科名晚見抺摋常思得當為世肅括奮
不顧身要與俗别汶汶以完寧察察以缺所為痛者賫
志而殁嗚呼哀哉君之令子亟思表見改絃更張衆以
規瑱君謂丈夫何塗不衒父子之間當有獨見世猶忌
之莫借以便嶷嶷諸孫行看豹變其嫡而長王母所眷
君别其名以著繾綣孝慈之風施及來彦爰兆復始譬
猶集霰旣以慰君且勸為善日余哭君即以此唁君其
聆之歆此薄薦嗚呼尚饗
　　　祭博士何原錫文
嗚呼昨歳春暮君過吾廬痛念先公曾不少須語我暗
投邂逅其徒要以西邁自潞歸蒲所不能從東望菰蘆
庶幾青衫還為親娛旣而謁選得官新都歳晏來歸氷
雪長途馬鞍之陽引領歸帑何圖入門涕涙霑裾今徒
骨立神已先徂執手慰君滅性可乎劬勞之報盍葬而
虞君旣别去予踵歩趨輕舟俄發悵望踟躇欣聞令子
苕發瓊敷凡百俊髦莫或枝梧慨我遲暮方此將雛春
雨之淫逮於夏初且曠疏問況乃舟車令弟訃來驚起
嗟吁繼以泣下兀然䘮吾嗚呼哀哉予始暱君於彼南
徐行則接袂榜也同艫高秋凉風欲忘客居後在曁陽
又數相於君攜愛子日勤菑畬笑言之歡不棄散樗别
來耿耿每懷濶疎自君之北予歸糞除追念舊好今也
則無嗚呼哀哉君之行誼稱於里閭君之詞學遠為範
模百未一展賫志黃壚天不可問尤在賢愚彼侗而騃
終老膏腴此賢而瘁不及霜顱俟其旣定夫豈終誣維
塤與篪將起詩書我陳哀㱔託好生芻髣髴見君翛然
清臞嗚呼哀哉尚饗
　　　祭張儀部無隅文
昔歳戊子就試金陵遊處之暱毎同寢興予適病瘧欲
歸未能君頗矜奮喜於得朋迨乎鎩羽意憤不勝顧我
恬然悔且自憎予曰有命非人所覬君今踰壯我又加
四況各終鮮又艱𦙍嗣試觀生人萬不一貴顧影而單
百纔一二姑置所難而思其易子曰不然天匪瞢瞢苟
無大戾寧剪吾宗唯是遇合如㠶待風無風而前艣楫
之功其後三歳君舉于鄉再試南宮天路翺翔未幾銜
命祗役大邦楚之多材考厥文章還而見語所獲過當
今之憂念乃在蒸嘗予笑而應毋勞遑遑子恃艣楫颿
則高張天道可信必有餘慶我迂且頑世宜共棄至今
單孑天若同忌子之熱中當無不遂别又四年君旣抱
子書來欣然易憂以喜造物於君亦云厚矣改官而南
蓋計所便有未釋然卒難自遣一心為盾百憂為箭如
蝟之攢而不克見為膏幾何緼火實多首尾惴惴以焚
其和嗚呼哀哉旅櫬南歸穉子獨留羣公之慮風土不
侔欲令成長歸解母憂母泣而望霣涕難收人或謂母
有美誰侜室遐心邇何虞阻修時其餽問通其綢繆唯
力之視匪人之尤孤嫠相倚如水石投年似為異終焉
見休以此慰君含笑泉壤我辱君知憐其骯髒宇下之
庇譬景罔兩哭陳斯詞追叙疇曩奠藻與蘋庻其來享
嗚呼哀哉
　　　又
昔承君訃驚顧相悼澘焉涕零洎乎喪還拊棺長號痛
不勝情所用為慰唯是孺子可望長成何辜於天本旣
槁矣復折其萌其悼君者曰旣踵武再振家聲厚畀之
才顧奪其年天胡可慿晚錫之嗣殁斬其祚抑又瞢瞢
或解之曰世道缺陷鮮受其贏如君世胄能以文起不
保一嬰予角去齒從古以然有平有傾仁必壽乎且有
後乎兼享令名宇宙大矣古今邈矣萬不一并天人之
際譬有物焉欲知重輕徃來取𠂻人者權也天司其衡
有進於此曰是宿業如景隨形唯聞道者解㢰釋粘俱
忘愛憎過眼空花何貴何賤孰殤孰彭如飲而醉沃以
清泠旣醒無酲吉日辰良言歸窀穸適歳新正唯予二
人夙昔之好情均弟兄悲極而思曾此幻化而足牽縈
嗟君生存憂瘁半之以畢一生殁而復然魂魄私恨永
結幽㝠敬陳薄奠縱言大通以祖其行靈乎聽只形閉
九原神遊八紘嗚呼哀哉尚饗
　　　祭宣適吾先生文
嗚呼憶始髫齓已識公顏偉然長身屹立如山及稍有
知得公之心如淵斯渟衆所酌斟就之而温樂易君子
飲人以和莫測涯涘至激於義譬渴與饑仁者之勇凜
不可移公富詞學儕輩推讓屢獻而刖有舟無榜行道
為惻公乃恬然曰世我棄吾駕可旋偕我同人賁於丘
園且留其餘遺子若孫公饒酒德飲可數斗晚以病止
幾不入口凡所自割大率類此所以皭然不汙泥滓居
常語我更事以來政俗之變頺波莫囘闕文借馬酌泉
鞭蒲誰復嗣者覆謂我迂予其識之長此安極每語移
時相對太息公旣厭世世益好夸欲聞斯言尚可得耶
昔我先子臭味實同歳赤奮若先公而終我有女弟歸
公叔子翁媪共憐二十年矣爰有二甥漸露頭角何以
慰公朂使勤學嗚呼人之老成鄉之典刑一朝奪之能
不涕零清酒一壺徃告予䖍髣髴見公來凭几筵嗚呼
尚饗
　　　合祭殷軄方無美文
嗚呼維昔識公皆以穉齒先人之交逮于頑鄙未有聞
知公顧之喜此汗血駒一日千里雖則内慙矜奮伊始
於時公名在遠猶邇明月暗投按劔相眎乃會其徒我
鍔爾砥爰及後生令奏其技曰予厚集汝試摩壘再皷
而麾蹲甲注矢何以佐之有酒孔㫖公每為文或臥或
起口吐厥詞然後伸紙誦之琅琅聽之靡靡蹙而為瀾
爛而為綺亦旣老成雜以譎詭何有愚蒙乃為倒屣知
公用心始駕如是車在馬前斯之謂矣公雖食貧而性
豪侈好為酒會必豐以美謔浪歌呼歸於有斐自公未
出洎遭萋斐三十年間如一日耳咸謂康彊尚多受祉
臥痾浹旬遽捐牀笫嗚呼哀哉堅老逢衣曾不媿耻恃
公之知或不在此兆登潦倒困於鞭弭黄金臺邊壯心
欲死公於吳英口授經史凡在師門受恩無比自以少
壯佩服知己推挽後先增釋譽毁今其漸衰未獲出否
以是媿公有淚如泚嗚呼哀哉公才過人自謂跅弛大
德之閑不踰咫尺官至大夫家猶寒士口多微辭或疑
為詆善善之長十倍所訾恥為鄉愿同於惡紫至其坦
懷洞見底裏亦曰虚中錄及欵啓有急而告孱弱同倚
有耄而賢貧病加禮人之云亡孰蹈斯軌鄉邦之嗟其
何能已如或吹毛索公疻痏我不敢知後有君子奠而
告哀匪以為誄嗚呼哀哉尚饗
　　　告張二丈文
維歳戊申冬十二月張二丈茂仁先生殁期年矣先是
通家子某等於訃之夕徃哭焉葬之日徃視竁焉及清
明又展禮其墓而獨未克為文以告之猶憶先生閒居
每得吾輩詩輙粘壁間坐臥諷之其後相見聞先生之
論莫不快然意滿蓋先生之於文終身好之老而不倦
如此方其未病也聞予作壽榮堂記一日晨來叩門索
觀讀竟三歎以為翛然得古作者之意已呼孟陽來共
談笑竟日乃别不意其遽病以殁也雖先生平日之所
以告語者不止於文字今墓有宿草矣安可無一言以
冩予哀乎其詞曰嗚呼我少未冠獲交令子側聞話言
誨以讀史歷代之編如貨在市以待求者紛綸錯庤通
鑑紀年本於左氏如絲在機事經人緯縱横貫穿究厥
終始謂可用世世莫能以帥臣悍驕從古以然宋懲五
季徐收其權逮至于今罔阻戈鋋謂秦毒痡有剏而傳
匪郡匪縣孰使安全蘭陵大儒曰法後王知時逹變不
主故常近代儒者畵餅為粻不顧饑死好為荒唐先生
之論期於實效豈若拘拘方枘圓鑿至其談經實探窔
奥孔孟昭然胡不自劭而以虚恢妄相為驁日月中天
何有螢爝所謂文章以道為程古之作者才與識并西
漢典重其音鏗鍧在唐維韓源本六經柳克嫓之如月
長庚廬陵嗚宋實開大聲爰有眉山傑然高牚王旣峻
潔曾亦渟泓其所自得各極晶瑩彼不能知以時代評
自宋之南庸淺儇輕漸矯為豪匪雅而傖以剽為博以
蔓為菁吁可怪也實盲後生誰歟好古允有師承今其
徃矣孰告孰聆予賤且衰有志未能舉世嗜痂如何可
勝先生之壯好言老𣆀摧剛為柔寧鈍毋銛晚悟空寂
復歸瞿曇南能之宗庶其可叅已而見語尼父吾師靡
所不有佛老何為論語一書童而習之豈唯莫由且莫
能窺淡而不厭老之希夷克己而仁佛之毘尼吁嗟先
生允蹈斯言每當噂􁀨杳然黙存有臧無否吾道自尊
及乎諤諤不移衆讙貌之芼芼若混渭涇所莫能眩其
識之明中之兢兢若重愛憎所不可奪其執之恒學志
其大文抉其精而知之深者獨二三友朋予之告哀實
悼老成後有命世斯言其徵嗚呼哀哉
　　　祭沈見吾先生文
嗚呼先人之執存者數公自少迨老唯公實同二年以
長前殁七年判隔幾何行復周旋我念疇昔兼悼老成
匍匐徃臨有涕沾纓昔我先君師事廣信獲交仲季有
譽無恡旣困章逢幸各有子復令頡頏朂以經史公子
競爽豈如我頑或騁或蹶猥同伏跧諸孫駪駪其氣如
虹曾是璞玉而以石攻昔之侍公我髪垂肩翰墨餘暇
每厠賔筵今之侍公我髪其華杖几從容相顧興嗟昨
歳長至屏居一室時勤書䟽訊公微疾聞其減差眠食
如常謂當百齡永享安康公孫生男於兹仲春走賀充
閭迎笑諄諄何圖奄忽厭世仙遊訃聞鄰邑徬徨客舟
四十餘年記猶昨日風俗之隤漸漓其質唯公子孫允
蹈孝友尚有典刑以詔于後賁公泉壤可劵來兹哀我
父友酹而陳詞平生之分非言可殫庶其來聆鑒予辛
酸嗚呼尚饗
　　　祭徐攝山先生文
嗚呼公少以詞學有名諸生中之無競色又奚矜人皆
稱之喜愠不形晚升於學終困一經選為縣令廉惠著
稱資格為拘去之蠻荆滯淹頗久歸耦其朋性非食酒
不厭深更晝需肉味佐飯則恒餻餅及糜宵坐焉慿伎
筵絲竹有召必譍暑雨之晨花月之舲翁為祭酒笑而
不觥夜不扶杖黯然一燈行泥淖中丁丁屐聲彼有蹣
跚羨翁體輕翁曰否否吾藥為餳自壯至老餌术與苓
緬懷攝山藥草藂生欲徃求焉齒長未能别未旬日有
言吾兄脾氣不宣頗倦將迎徃問而信土不勝形容則
瘁矣言清且明竟以溘然奪我範型嗚呼哀哉我嗟世
道撲散淳􁓚其騖於機平地嶣嶤其矜於餙售跖以堯
或有詆之彌迹於恌以臆為權以舌為刀有靣而詬或
背而呶此又叵測匪吾黨交翁今仙去遊於泬寥下視
塵俗蝶胥螗蜩雖昔所安亦同氷銷維鳳維梟維蘭維
蒿自視等耳其分則遥古云論定終焉不淆我懷其人
望風長號倬彼嵬𤨏詎曰堂坳翁去何之聆此大招嗚
呼哀哉
　　　祭龔方伯汝脩文
嗚呼公之臥痾距其巻懷垂二十年時方踰强形神俱
王早賦歸田性喜賔客分曹博奕飲以觥舩少長咸集
醉而歌呼迭奏管絃或時閒居巻秩紛披手不停編始
乎孔氏泛覧百家亦𤣥亦禪去之田野於彼城南為山
聯綿水樹周遭輕舟容與山堂翼然豈唯夏秋追凉而
已雪淨花妍四時遊觀於邑為最至則忘旋晚病風痺
不良於行籃轝仚仚自頃痰壅脾氣不宣有坐無眠屢
徃問訊形憊神閒了無戚顔未幾承訃感念疇昔攬涕
漣漣嗚呼哀哉昔我先子獲交虞部若兄弟焉變起倉
卒有友數人不媿重泉公視猶父先子之殁三哭几筵
當其生存彼此過從執禮甚䖍予少五齡童而肩隨今
亦華顛彼速其成稍知佔畢自以無前目擊隤風其業
詩書其人市㕓後此一紀當復如何將遂天淵如公㓜
孤能蚤自奮無墜其先此衆所悉吾於懷舊獨窺公賢
其所脱畧小小自弛蓋氣之偏獻歳二日賦詩為壽公
老而傳維此一觴易祝以奠嗚呼蒼天哀哉尚饗
　學古緒言巻十四
欽定四庫全書
　學古緒言巻十五
　　　　　　　　　　　　　明　婁堅　撰
　　祭文十五首
　　　合祭李叅議茂實文
嗚呼自昔悲憤究論天人莫如柳子雖激而真禍福賢
愚分塗以出其適相符十不得一是信然矣古今豈殊
執表論影非迂即誣如君之賢而以客死所得於天年
又止此䟦渉之辛簿書之勤自夏及秋勞形與神人或
謂君過於峻潔直木甘井先伐而竭為此言者殆於吹
毛彼不能知何損秋毫吾儕知君不勝䀌傷未免以臆
責報茫茫死生大矣胡見之小㝠心以觀孰壽孰天嗚
呼哀哉君之讜言著於諫垣積與時迕旋出叅藩令君
而壽竟所施設誰與等倫為世魁傑君之令聞浹於鄉
閭瘠土窮民爰頼以蘇九里之潤已各滿望逆計後來
其又奚量而天奪之速志業未就徒令有識痛心疾首
嗚呼哀哉君實善交能愛而親各隨其分侃侃誾誾色
温以恭與物多可涇渭之明實輕嵬𤨏識明以敏視人
無前貶損之意每下仁賢如吾六人始以文狎莫逆者
心情好日洽昔歳丁亥為會而盟期共切磋不苟為名
藝文之暇酒酣氣振薄雲干霄靡有緇磷君騁驥足高
歩康莊數年以來或顯或藏自君使還休於里第握手
之歡疇昔無異猶憶江干流連飲餞别君一年而以哭
奠嗚呼哀哉君之嗣子孝友天植一歩一趨先民遺則
自承凶問久絶水漿迨乎啜粥猶屏桂薑篤行若斯克
昌君後吾儕念君欲竭鄙陋行方智圎則幾乎全九原
可作必謂曰然少者六齡眉目娟好哲兄是依成立可
保天之報施所不敢論君雖蚤世不没者存蘋藻之薦
以洩其哀臨觴一慟肝腸為摧嗚呼哀哉尚饗
　　　祭王伯栩文
嗚呼君之文章勁悍峭㧞魁然劃然見者驚怛胡以囘
翔健翮屢鎩匪衒於辭而矜于法君之幹局不激不阿
敏以應猝静以鎮譌匣藏鏌邪剸割如何晚就冷官日
月耗磨君于交接飲人以醇其中之夷而色之温孰久
而疎孰遽而親宜福之遐僅踰五旬天可問邪人可慿
耶恢奇見擯嵬𤨏乃升驥服鹽車駑馬是乗栽不必培
覆何必傾嗚呼哀哉始君謁選人為憫焉未第而試俗
所棄捐吾儕聞之獨謂不然雖未獲展猶執陶甄唯斆
學半老更精研况彼谿山可眺可沿維歳之春蕙蘭斯
馨層岡複嶺吐花㝠㝠彼茁者荼紫茸熒熒何以瀹之
山泉泠泠庶幾見分植我户庭瀉我瓢勺我醉旋醒而
今已矣腸㫁涕零嗚呼哀哉每憶過君枯棊在枰香幽
酒冽竹暗花明雜以嘯詠肝膽俱傾至則如歸歡極平
生如何兹來哭對銘旌嗚呼哀哉君之連蹇生人之瘁
於君何有修短不貳目之未瞑我知其意母氏在殯不
克襄事疇歸其䘮從母于墳維太保公洎編修君終焉
孤寡尚頼殷勤慰君九原代感以欣我陳斯詞以侑藻
芹髣髴見君凭几而聞嗚呼尚饗
　　　祭徐孺旭文
嗚呼君生之辰歳在癸丑先公宦達旣三年後自童及
强咿唔窗牖筆札丹青兼出人右長身傀俄性頗食酒
時陳珍羞求此良友歌呼獻嘲咸謂甚口凡四十年福
履則厚僮客之豪爰召羣詬彼氓蚩蚩狡獪來誘一呼
而囂千百其耦射影吠聲夫何不有君於斯時不震不
忸出遌其鋒囚服泥首入承公懽共厥瀡滫旋遭大故
茹哀蒙垢衆方豺狼已為禾畆或益之距恣所踐蹂自
春徂秋對簿糺糺哀與憤并有閽難叩心焉鬱結孰刺
孰灸厥眚伊何門則亡牡鬼瞰其室主人出走病不踰
日柩聲有呴煢然遺孤與季相守晝哭逮夜傷哉老母
謂天嗇之丗年所受亦既優游疇為之佑謂天俾豐乃
奪其壽晚遘閔凶曾是焉取造物杳冥奚慿而剖君雖
有文今將覆瓿貴介遇君君瞑目否海壖瘠鹵巨室難
久松栢之生不於部婁理或然耶君則何負凡我締交
亦孔之舊忽焉承訃失足與手勢極而反後當復茂或
漑而培矢以無苟有酒盈樽佐以餌糗髣髴來歆酌此
大斗嗚呼哀哉尚饗
　　　祭王亭伯二兄文
嗚呼昔歳戊子擔笈仁里子來惠顧託好伊始時奉常
公抱痾牀笫晨昏之奉與仲臥起外應賔朋公聞色喜
迨於大故瘁不勝毁予賈不售都門留宿冬孟來旋緇
塵滿䄂匪人我嗤亦自知陋子獨見憐書來幣侑期以
明春切磋相究不謂頑鄙乃同味臭旣獲周旋弟晜後
先自春徂秋咿唔牕間舐筆伸紙競吐其妍當其會心
或丹或鉛佐之酒肴實㫖且鮮我醉歌呼顧子塊然謂
我嗜古發其藏弆商敦周彛鐏罍􁁊鬴晉唐以來圖書
之譜心開目明得所未睹子遊金閶邀與徜徉我止於
栖子臥其傍歡然笑語此樂難量何圖未幾二豎膏肓
我始怪子善病少康暑月露坐揮汗如漿獨屏於廡燈
下相望素秋方肅會客中堂子席當戸闔扉以藏子之
文弱難恃醫藥猶憶病時驚其瘦削惙惙謂予兄毋見
謔豈不自珎疾不可却自子訃聞心焉如焚芳蘭旣摧
其芽復芬子之遺腹今已締婚後十餘年績學綴文大
業之遂以慰子魂子今永歸先司馬原靈如有知聽我
斯言朋友之誼誓以永敦嗚呼哀哉尚饗
　　　祭侯官陳封公文
嗚呼公昔至吳觀俗海濱其氓搰搰其士逡逡誰歟涖
之漸變囂嚚公有令子實牧斯人公來之年吳人病潦
九雨一晴彌望浩浩湖水西溢禾也為藻海波逆湧飄
忽若掃壟畆不分塍則有表民之籲哀攜㓜扶老或言
厥壤邑多岡阜薄少可收尚給升斗公白上官為民疾
首高田無濡歳不宿糗當其襄陵歩仞何有一視之仁
繄我父母歡聲載塗黄童白叟公聞色喜可幸無負以
此養志豈伊􁐝滫旣而遄歸慨然三歎吾雖不售當得
閒散苜蓿堆盤亦足衎衎及矦課最擢為御史公笑拂
衣吾可已矣彈劾之聲播於人耳方按江右飛語驟起
姻連之故指為瘡痏既歸里門侍奉多祉昨歳初夏公
病扶几琅琅德音脱屣塵滓嗚呼哀哉某老書生以拙
見憐先慈之䘮枉奠几筵感深欲報有愚而專某也齗
齗每荷諮詢眉壽之祝賁及於親禮重鄉飲首延為賔
相與惜公綆長短汲其唯既醉五福鱗襲何圖承訃當
歳甫集逮兹永夏緘詞南檝白雲英英山幽水清風馬
雲車翺翔蓬瀛下視紛呶譬羶與腥公其唾之來舉一
觥嗚呼尚饗
　　　祭王使君達宇先生文
維公淹雅之度包蒙鄙而能容凝定之𠂻當造次而不
擾其所施於從政之大者遠莫能詳而小試於育才之
日者久而彌著驟而接其色詞如坐春風如飲醇醪不
覺夫體融而心醉徐而窺其蘊藉如中流楫如隤岸防
秪見其氣定而神閒凡皆吾黨之得於親承所不能僂
指數而可以一二見其槩者也當公之未去下邑也會
多士之郡試或召侮而衆囂此於法為犯上曰某某其
煽摇謂曖昧之難明告當事以宻調與其濫而枉誣無
寧幸而獲徼向微仁人之一言豈無誤詿於科條及公
之登第春官也有錢虜之通神嘗誣殺以中士獄久淹
而未決曾莫分於臧否值督學之來涖濳賄屬乎胥史
坐縁事以逓降復數年而得理儻師帥其如公何䑕輩
得而為市夫此二者前有恃則幸無濫後失庇則旋見
傷兩生盖得於傍觀嘗私論其所以而今日之所為痛
悼於哲人也自公入官爽鳩出守閩粤中間雖書問濶
踈然而賢嗣之裒然於京兆元孫之斐然於黌校皆竊
以驗積善之多慶宜福未有艾也何圖一疾而解官渉
期而承訃用未盡其才德未食其報豈天人之際容未
盡符而修短之數或果前定耶所媿壤地相隔僅百里
而遥而匍匐徃救顧獨後於知交生芻告誠俄已迫於
窀穸蓋兩生之困頓衰遲實抱大慙於中而庶幾㝠漠
之我鍳者恃有平日之知也猶記癸卯之冬合餞之夜
公醉傀俄不辭杯斚欲别誠難酒盡須貰猶昨日耳忽
此徂謝陳詞侑觴有淚如瀉嗚呼哀哉
　　　祭王編修辰玉文
嗚呼士騖於華靡有根荄剪刻繒綵綴之枯稭我思古
人求友於今洵美君子實慰我心含咀仁義周孔為師
根之沃矣播厥芳蕤其遇之晚柅於多口疑者漸信璞
玉斯剖其登於朝有文恢奇不踁而走罔敢瑕疵其歸
就養穆焉孝誠將老其才以為國楨其疾之痼而卒以
夭天可問耶行道有摽君之無年民之無祿何予之豐
而奪之速父哭愛子子失慈父抑又何言私門之盬仲
尼大聖不諧其伉非我所為其又奚愴孟軻之賢臧氏
興讒彼噂􁀨者豈足為嫌又其甚者爭名若儈射影吹
毛詫棘為檜世道交䘮末流日壯孰恥不為欲以身鄣
嗚呼自予獲交於今丗年惟是朴直君則我憐千里之
思促膝之談旬月之别信宿之淹相見而笑臨分而懊
中間興懷筆豈能道予窮於世實駑且慵君欲振之若
于其躬每辭京尹輒為慨然惜也斯人逢掖華顛況艱
子嗣及衰猶獨盍廣其途屢勤書牘予謝不可君譙且
疑已聞生男喜而色飛嗚呼朋友道䘮貎而不𠂻獨君
於我戚欣與同君之抱痾有加無瘳凡我家人咸為之
憂日夕以兾如秋旱苖數日闕問顧我忉忉訃至之夕
我泗汍瀾攬涕還坐相對辛酸雖吾痛君婦女莫知道
義之戚豈忘吾私臨殁之音似託以子有如不盡生者
媿死徃奠一觴侑惟蔬果詞以告哀庶其來妥嗚呼哀
哉尚饗
　　　又
嗚呼君之雄文博學蒐六藝而總百家始冠秋賦於京
兆或混玉石而羣譁洎乎韋相告老元成起家擢南宮
而脱穎對大廷以揚葩於是向之懷疑久乃帖服化猜
忌而為咨嗟君之篤行坦中友一鄉而論千古不知者
以為矯矯華胄矜才諝而峻城府知之者以為温温恭
人劑柔剛而泯茹吐若其居常心口相勞嘿然深念趯
然圖報一則曰父母老矣門地之高其何可恃蓋兢兢
乎爰始於客位之醮再則曰恩寵極矣如天之施其何
可忘蓋勉勉焉自朂以移忠之孝此雖朝夕伊邇莫能
識夫中之所存而庶幾於莫逆者於君之亡每不勝夫
國寳之悼然則世之惜君徒以才與時迕名由晚成年
弗克永道未獲亨與哲人之不試而同慨而孰知深𠂻
之怦怦即號為能知之者視夫羣猜聚訕之徒要未足
為徑庭也某等始終之誼秖以文行相關周旋術藝之
藪高論皇王以還有骯髒而契合孰脂韋以躋攀君旣
捐我各已衰顔淚未乾於宿草魄未奠於西山青烏之
書誕謾而不可信君未即葬懼夫言之或中而以瞢瞢
者貽後之患然乎否耶松檜蒼蒼流水灣灣其必從先
公先夫人以徜徉於其間耶跽陳詞而薦酒神髣髴兮
左右嗚呼尚饗
　　　又
嗚呼自君之殁於今十有八年矣而骨肉始歸於土非
緩也當文肅公遷殯而西凡知君者咸謂孝思之依依
何異生存之處華屋如必别為之兆域非所以慰之於
㝠㝠也因遂從公之柩而西於焉聆山寺之曉鐘覺塵
寰之宵夢或從公而生天或踵前之芳躅儻可臆決於
㝠㝠乎而青烏之書不無異同則遲廻而未果固人子
之至情耳曁乎嵗月屢經疑懷漸豁蓋嘗始基於西山
之崇峻已復穆卜於東渚之渟泓纍纍焉依先世之故
域鬱鬱乎啓今日之新阡庶孝誠之積䖍禱而有符即
明靈之託蛻骨而永安者矣予與君投分實深有懷欲
吐昔嘗濡翰託之陳饋文蓋四言韻逾五十亦既慿悽
惻之音寫痛悼之懷矣别又賦五言律十首慨世道之
交䘮寄懷思於無窮焉迨乎遷座而西邁復有輓歌以
導行凡七言二韻十首則皆導之以逍遥而極之於無
生即欲别為之詞其亦何加於此頃辱賢嗣請為君傳
文不求工意在徵實與於執紼亦復何言猶憶辛丑北
歸枉奠先子喜予得雄盍出以視撫而見語當有難弟
未幾而殤始悟君指比舉復聞君疾憑几聞之欣然此
乃賢嗣豈有術耶不爽如是予今送君歸安窀穸輙吐
所知以詶夙昔君家尚寳朗朗英特孫以出之有容無
窄使於四方所至前席曰是寧馨足徵世澤里閭稱之
無間疏戚前史之躭既披且繹門内雍雍庭前翼翼孫
枝蘭玉伸其佔畢以是慰君匪聞而覿如君超超已通
仙籍凡予所陳爰告無斁嗚呼尚饗
　　　祭叅政張公文
嗚呼人或謂公吐濁吸清形羸神王胡不百齡公嘗語
我順受其正較短與長乃俗之情予昔善病頗學養生
既而大寤孰為殤彭所貴聞道空無所縈心之已了又
安問形相視而笑如日銷冰今之哭公有叩莫譍嗚呼
哀哉士窮而老絶意榮名時復感慨水火妄争豈少庸
駑為國股肱如公清真不至公卿始為州牧迨叅藩屏
歷試中外慎獄與刑所見於世藹乎仁聲不激不隨以
亷自程人飲其和莫識觚稜意所鄙薄狗苟蠅營不露
色辭黙焉内懲萬石之慎三閭之醒永以詒糓施及孫
曾尤敦儉素代綺以繒食不兼味矧於珎烹自乞終養
恃母猶嬰後園之遊親從以餳蓋踰一紀爰啓先塋頃
方禫除欣接友朋讌樂以酒屢及深更獨居高樓遊目
郊坰布衣徒歩或攜野僧彼不能識問此孰傖俄而鼓
盆悲不自勝火炎痰壅失其所馮曾未兩月溘然相仍
死生旦暮非公所驚將從羽流翺翔玉京抑生人天歸
依佛乘公既厭世詎有不能雲𨫼翠軿恍其將迎公乎
歸來一釂予觥嗚呼尚饗
　　　祭張烈愍文
嗚呼昨歳凶問至吳吾黨相顧驚愕愴悼相與痛其所
遭而壯其守死以謂斯人之端静愿恪宜可圖於遠大
而乃死於盗耶豈天遠不可問而人事每紛出於適然
都不足慿而弔耶嘗試以季脩之才之行而論其平生
所遭天固厚之矣其又孰為之撓耶君少工文辭為儕
輩所推讓迨踰壯而僅獲升於學徒見賞於國子先生
而曾不得比於遭時之俊造况乃履方蹈軌穆乎其度
肅乎其容有為之推莫為之娟而僅以牧凋瘁於遐方
又束於選人之常調涖官三年其民戴之為慈父其士
奉之為人師而同官皆稱為不矜不伐之君子又嘗兼
領鄰邑所至皆頌其惠慈比死官而相率肖像祀之於
廟若斯人者其文其行其吏治亦既為當世所稱矣始
而屢躓於棘闈猶曰未遇其人也及乎受官於荒裔猶
曰被拘於格也至為上官所知將移治大縣使展其用
而廣其施以為寵為光而驟殁於戎𤏡之羣剽豈所謂
天道無親常與善人者非耶抑生之不辰或别有命焉
者將天亦弗之撡而人固莫能拗耶不然無乃用之未
盡其才需之莫遘其會非殺身成仁之是蹈終無以昭
激烈而警憒眊耶今者羣公疏請主上憫惜贈官錫諡
名滿中朝而遠播戎徼雖生前之掩抑而無窮之炳耀
何如也視夫享榮名於朝著身未殁而貽羣誚者何如
哉曾得與相較焉不也某以世講辱交君每東候仲父
或來外家旨酒清言每共歡笑尤以同困諸生數譚藝
文繼之感慨實相期於久要當君之西賦詩贈行君還
書覼縷示我峨眉遊記屬為叙之緘報未幾而君以殉
節殁矣慙吾生之無狀徒優游以及耄悲君之遭重君
之操何異芝蘭見鋤而蕭艾是膏耶及靈輀之東還奠
一觴以抒懷髣髴乎明靈之來釂嗚呼哀哉
　　　祭侯給諌文
嗚呼天之生才以嗣其先而昌其後譬之農劭是穮是
蓘廼宣廼畆如君苕穎㸃筆成文氣陵儕耦陽羡之遊
髮纔覆額已薄株守旋廩學宮再試京兆其璞斯剖當
大叅公脱於縶維頗娛詩酒通家年少獲與賔筵以升
侑斗每蒙顧君捧觴而前醉以玉友自公仙去君試南
宫屢困未偶晚得一第使於四方風塵疾首梯山航海
頻年道塗蓋亦云久已擢諫垣感遇攄忠九閽是叩竟
以罷歸遽嬰沉痼纔得下壽慈母在堂養不克終豈勝
遺疚嗚呼哀哉邑之在吳瀕海而東頗為才藪始宋嘉
定逮乎今日賢逹多有季廸常宗鳴於興朝詞人之右
𢎞正以來風氣彌開不踁而走君三鳳雛亦旣和鳴仲
不終喁伯登南宫受官而旋獲侍􁐝滫叔之詞源厚積
而流昆侖之泑以是慰君殁而不亡其又何負予好為
詞未獲受砭第堪覆瓿晚而得雄以童受知僅吹劒首
羨君蘭蓀又茁其芽洵也積厚予媿非莊今之哭惠坎
其擊缶嗚呼尚饗
　　　合祭須贈公文
嗚呼俗騖於利争炫其儇未厭溪壑禍不踵旋或厚為
藏擬儉以慳施不及親為盗積焉孰如公恬見利不前
退亦無恐飽食安眠孰如公仁能殖能捐于以行德令
聞昭宣爰啓後人麗藻翩翩積思藝文學日貫穿公殁
未幾文戰登先再進再㨗摩壘高搴乃言於朝卜塟是
䖍凡受公施請為墓田既得吉卜衆口歡然祝其子孫
福澤綿延崇酒於觴實其豆籩以奠以祖匍匐華顛距
公之殁今已十年人情如此實維公賢公之懿美礱石
以鑴鬱鬱葱葱歸安新阡其後之昌福善者天吾儕視
公年或垂肩或友公子同操槧鉛自頃承役各有所專
傷時偷薄為公涕漣陳詞酹酒告于几筵嗚呼公乎庶
幾得全尚饗
　　　祭沈廷和員外文
嗚呼萬厯之季嵗在作噩予哭伯兄迄今廿年君官郎
署受命于廷昨嵗云暮陳饋見呼晤言深更厭厭之飲
耐酒如昨有釂無停春暮為期歸自浙西偕我友朋彼
此過從歡然道故爰濯塵纓何圖南還困於風露至妨
將迎謂當勿藥醫師束手遂不能興嗚呼哀哉君素珎
攝室無内嬖以矍鑠稱甫艾服官由文學遷誨國子生
聞譽之著擢𨽻冢宰亷辨有聲遂陟武庫旋歌皇華傳
車是乗諭浙東西念此夙夜遽還郊坰抵家而病乍聞
延醫謂當旋平再徃訊焉驟而增劇大命以傾嗚呼哀
哉予昔垂髫甫學弄筆未受排擏時廣信公傳車轔轔
還自朝正撫予而喜顧語先子氣朗神清吾之二穉一
長一少與同受經迄今追思每慙淪落中心怦怦曁乎
金玉硯席之好迭唱與賡皆託以子玉也石攻藍乎出
青君之南還季留北雍有文雲蒸諸孫濟濟已露頭角
佔畢囊螢直需時耳千里足下行且計程如君康彊尚
堪煩劇宜觀厥成厚與之福而嗇其年天固難慿抑亦
分定與角去齒造物忌盈嗚呼哀哉予之隤廢志不帥
氣慵與拙并晚而生男課之藝文黽勉筆耕督學之試
幸而甄收得試留京蔬䔩之奠與于執爵世講之情嗚
呼哀哉尚饗
　　　祭瞿翁文
嗚呼憶甫成人從我先君讀書沈氏維廣信公以疾免
歸迄於不起俗薄而嚚羣聚狺狺族姻坐累翁沈外家
鄉人重之莫之敢指寧唯莫指片言一出衆口同是予
雖穉愚見其屹然私心為喜時翁正强其逮於今忽又
三紀習俗之壞縱有老成亦靡足恃蓋俯仰間日􁓚日
漓孰知底止翁今厭世翺翔寥廓脱去塵滓子孫滿前
撫曾及𤣥復何憾只自我不見踰一年所室遠心邇公
昔入城曾未席暖即來娓娓謂我父祖再世長厚君又
趾美云何戹窮況復單孑吾猶及竢予謝不敏實忝前
人天道邈矣每一相對凄然而别予顙為泚雖老而强
食噉兼人百齡可擬不圖兹秋脾受肝刑驟减甘㫖人
或負翁意不能平欲出其否曾是蚩蚩而能使悛病或
由此頃聞屬纊神識恬然談笑生死殆聞道歟豈今之
人能渉涯涘翁起孤童里有長年曰避此子是當素封
以好行德稱於邑里斯言果酬富壽且康高有福祉跡
其為人質直以方不為骳骫我獻其誠爾破其械以是
没齒昔長邑賦數役於官前後見禮每條便宜詳厥可
否以芘桑梓天之報翁在翁後人其無窳啙予有女甥
歸於曾孫夙夜滫􁐝亦既抱子慰之目前庶幾葛藟四
世之交衰年之感寄此哀誄嗚呼尚饗
　
　
　
　學古緒言卷十五
欽定四庫全書
　學古緒言卷十六
　　　　　　　　　　　　　明　婁堅　撰
　　祭文十六首
　　　祭瞿翁父子文
丁未十一月甲寅瞿翁心疇洎黄孺人歸於窀穸其子
幼真祔焉通家某不獲與於執紼先數日為文而告之
侑以瓣香束帛以祖其行詞曰嗚呼躋耋而壽踰壯而
夭雖年之懸同歸宅兆子姓滿前有曾有𤣥父母之福
子亦與焉儒者每言維福與禍視人否臧其應無左理
則然矣事或多愆當適相遭化媸成妍達人齊之等於
一吷合不為欣乖不為觖如翁父子所遭異矣論其生
平寧有窳啙我聞内典同分别業同則相於别則異渉
乍似河漢久乃夢覺響固從聲景亦可貌人之生世各
隨其緣所以一門自為天淵爰陳斯辭以逹幽㝠殁而
有知庶其我聆言念女甥追惟舊好窆不臨穴心焉若
擣所以恝然曰自陽復屏居内觀方禁予足翁媪之藏
史氏則銘幼真不冺予言其徵吉日辰良徃奠爾魄庇
爾後人其永無極嗚呼尚饗
　　　祭繆翁文
嗚呼世之隱德多以晦湮其克有聞在後之人子之用
譽榮顯非真以文以行自其賤貧如翁之賢不列儒紳
少受家秉代其二昆曰親是娛厥甘乃辛兄以筆畊我
服衆勤性尤静黙酒不濡脣靣目清冷人望而踆旣用
本富親以樂欣里閭之猾其口實嚚搆其家釁公庭齗
齗翁辭雖直為親者顰竟以末疾積十五春裹足一室
不知城闉瀹茗設醴洽其族姻叙説平生道故與新逮
乎易簀德與年臻於乎世道交䘮散樸漓淳如翁好修
能不沉淪實由令子績學播芬騏驥未騁桃李何言後
進是推先逹是援贄幣之來日盈其門人曰是翁有子
長君不以祿養而以道尊視彼夸毗昭然屈伸我之愚
鹵跧伏海濵嚮徃之誠負笈扣閽昔聞從父數稱其文
旣從受經亟挹雅馴會其茹荼未獲傾囷時日之良翁
歸穸窀祖筵之設曰藻與蘋侑以蕪辭髣髴蒿焄嗚呼
哀哉尚饗
　　　祭曹昭服文
嗚呼朋友道䘮貌而不心猶幸古道及見於今我從君
遊未能一紀十年之長事以兄禮我之鈍頑屢陟而蹪
憫其不遭且朂且慰曰子親老貧無以養號慵以恬胡
忍自放每聞斯言靣熱發赤抑首槧鉛庶幾學殖世方
好竽我瑟是工以方内圓宜途之窮有知我者借以齒
牙令彼不知錄瑜棄瑕君聞而喜繼以太息容華未衰
無恥塗澤首夏揚舲遊彼舊都書疏之勤無間修途謂
我數摧宜舒其氣鳳凰臺隅佳麗之地飲酒賦詩以狎
彼姝神融累釋文孰子如我之還札有媿其意我雖競
時時或我棄旣試而還急省吾親舟過城下以書自陳
已聞病疽其勢頗劇醫藥是求未能對客我遲其行彼
斥而恧須疾之平就展心曲令子書來報我彌留倉皇
而徃哭君牀頭嗚呼哀哉自我于役君過吾廬問餽之
厚爰及妻孥仍念遊子窘于資斧實知子貧有贐無拒
爾如奮飛於彼天衢雖老執殳為子前驅續又得書有
寵而夭婉孌其雛且以娛老居常謂予平生所嗜三代
以來圖書彛器秘不示人慮或予奪唯子能知當為子
設飲以㫖酒有肴有蔌出其觥罍錯磁與玉嗜古而癖
終庋不宣有俟其隙幾䘮獲全嗚呼哀哉人琴俱亡何
嗟及矣誰為吾質啜其泣矣人或謂君迹同夸毗我知
君心寧激莫隨倏成古今幾乎腸絶眷言諸孤鶺鴒念
切嗚呼哀哉尚饗
　　　再祭昭服文
嗚呼兄之㫖酒飲我嘉肴饋我叙説生平而留連光景
者歲中不知凢幾而今已矣念所嗜之如昨而音容邈
若山河魂怔怔其何理吾邑之産土實多宜歲聿云暮
可以薦巵黄鷄啄黍歷冬而肥旣割未燖白鹽塗之是
宿三日堅凝其脂其味孔嘉接壤所希亦有市肆刳剔
豚蹄漉潘以柔宿火以胹糅骨與䈥食則用醯草實之
屬有芋而香其又一種花落乃生夜寒天清浹旬屢霜
厥實始甘乃剝乃嘗膚唯玉雪比於稻梁毎一餉兄四
物是將兄乃召客陳厥脯漿或蓏或肴厠於大房客既
醉飽兄以樂康猶憶語予新居旣成歲晏來過别館是
寧信宿之樂豈減弟兄日月幾何遽隔幽明兄殁杪秋
逮兹陽生時物旣具愴焉傷情已不獲對嚼於一室又
不忍哭奠於兩楹是用緘詞寫愫與物俱徃託僮客以
告誠且以視君之穉子囑子之保母使謹視其食飲以
慰兄於㝠㝠嗚呼哀哉尚饗
　　　祭何嵢吾先生文
嗚呼唯翁鈆槧之業夙擅於一鄉模範之譽遠聞於四
境日月其逝悼壯齒之不恒蚤夜以思謁良工而求擏
玉韞匵而莫沽驥伏櫪兮焉騁豈枘與鑿之卒齟齬歟
胡人與天之不合并也驟而接之頎然其貌莊者頓令
人意斂而自肅徐而聽之悠然其味長者濳使人神怡
而自領學雖紹乎程朱悟欲幾於庖郢何圖衰晚獲奉
周旋數共笑言靡不雋永旣别而歸徃弔且省雖眠食
之蹔乖俄衿裾之復整自後間隔縱瞻對其日踈時一
過從挹音容於食頃及夫定遷城西坐揖煙景或寄懷
於篇章或晤言於甌茗謂當百齡相期一艇悵長君既
垂翅於遠游而元孫亦㫁汲於修綆翁遽上仙棄我而
瞑當窮冬而訃聞喟慿心而悽哽嗟洪鐘之絶撞又焉
用此寸莛唯在亡之同歸徒西望而延頸瀝一觴而告
君亦何異於五鼎茫茫者之不可知兮孰酪酊兮孰醒
嗚呼哀哉尚饗
　　　祭楊伯蘅文
嗚呼昨歳冬暮緘書徃訊還言病狀羸困日進言念二
雛年甫齠齓君疾以痰庶猶再閏顧余衰慵未遑數問
客有來東悼其短命驚問何時三旬在殯予豈恝然平
生之分唯是頺齡出不踰境自冬涉春殆於一瞚幽明
驟乖有淚旋抆嗚呼哀哉予之獲交蓋已逾强逮今廿
年世味都忘君病半之數過相羊始以目眚視不能詳
既而若眩其神彷徨豈謂予衰蓬鬢飄霜君猶鬒髪乃
臨其䘮嗚呼百年同盡孰短孰長孰榮孰瘁孰晦孰明
(叶/芒)君之從父人稱長者有季温温可謂端雅是皆可慿
撫孤恤寡須其成立慰君地下當君生存或言多藏洎
乎蓋棺若已經掠(叶/亮)是不可知亦不足仰君嘗謂我言
輙有當酹而以告其可無愴嗚呼尚饗
　　　祭曹周翰文
嗚呼歳行在子君試京兆再接再厲抽思若攪二䜿侵
之咄嗟懷寳文入於闈傳觀異藻惜乎中輟衆所同懊
歸而屏居謝其舊好歌呼叫號與疾俱老奄然而蜕殆
猶振槁嗚呼哀哉君少有文大父驕憐負其才氣自以
無前人或側目曾不為悛意有獨愜肝膽畢宣予嘗謂
君貌匪俗妍然且並騖求多於天犯此二患胡以童顛
君笑而答病不易痊快心而促拂意而延較量所得容
詎相懸豈能恬俞栖遲永年卒以戃怳與世長捐於乎
哀哉雖予斯言未為知子百齡俄頃其猶寄耳短何必
非長何必是譬之病狂笑啼孰使欣或攢眉慼有見齒
以道觀俗亦猶此矣凡俗所趨於道多呰呻吟以生含
笑而死逆旅之悲得歸為喜於乎哀哉我初識君年已
踰壯從先公遊俾和而倡三世之交容或佚宕才拙氣
孱有挫靡愴吾道自窮吾懷自曠君不鄙遺數問無恙
蓋已世年念此悢悢一慟之悲如何可忘君之二孝鵬
翼方張胡不少需遽此淪䘮君所知者門内克讓發為
文詞蹈乎哲匠若其逡廵審於周防不吐不茹治亂以
相在遠稔聞慰予無量前之悵焉於是焉償嗚呼哀哉
尚饗
　　　合祭王逸季文
嗚呼子之警敏踔厲宜紹其家業而遽沉菀以逝耶子
之魁偉端重宜優游永年而顧以短折貽母兄之痛耶
子之緘書走幣幾傾東南之彦方將肅括砥礪以克有
聞而徒令承訃之日涕淫淫之若霰耶嗚呼哀哉玉蘭
堂前曾敷摇雪首夏清陰廣除延月曲房藏春塵筵互
綴湘簾霏微桃笙對設閒以瓊瑰圖書羅列賔朋之來
談言如屑九華鐙明羞珍歠冽觥籌蝟飛酒深耳熱醉
即頺然微酣激烈當今身名不隨俱滅爰有從遊清才
稚齒近集里閭遠致百里抗顔為師授以經史每課其
文然膏繼晷渉筆㸃定或臧或否務追陰絶寧與時詭
哳吻裂鼻每稱柳子藝文餘暇侑以芳㫖蛾眉㬅睩雜
薌澤只聞於吳中一時之美何圖年未壯而齒髮早衰
疾已病而魂招不來昔之綱軒危砌翳蟏蛸而封綠苔
耳目玩好以授兄之子而鐍不忍開嗚呼修短貴賤自
古而莫知其然何獨於子而悽愴纒綿所可惜者厚之
畀而奪之年其矻矻於丹鈆者特干祿之蹄荃凢所自
負百不一展而并無撰述之可傳蓋方志於功名而未
暇於立言所以吾黨之知之者不覺其涕漣而不能使
不知者知也是子之所飲恨於重泉撫几筵而一慟髣
髴乎音容之在前嗚呼哀哉尚饗
　　　祭宣丈丈
維靈神清氣夷貌温行潔起於孤童克自振㧞二兄翼
之有擏有抴學成未售其志彌決朝斯夕斯匪饑伊渴
卒困諸生抱璞以兀曰幸有子可嗣吾業脱屣去之又
孰予閼春朝之花秋夕之月所與彷佯三數黄髪層氷
非寒恃裘與褐出則負暄歸或見䟦赫曦非炎不袒而
葛晨露未晞夕日半没醉不及酡飽不由餮笑言當歌
杖屨為艓是宜百齡何有耄耋孺人齊年先翁云殁翁
後月餘一何倉猝嘗曰孺人未强先苶今此羸然如酒
吾蘖吾於養生殆得其訣古稱難老言豈虚設翁所知
人夭乎未逹有不可知定於荒忽釋氏曰緣乃窮始末
顔樂如何匪餒而札跖厭人肝匪殺而活比聞翁亡頗
覩鬼物素行則那豈亦有罰識神去來見空則澈空非
墮無如湯沃雪凡予所陳不以情怛靈乎聽之何生何
滅嗚呼尚饗
　　　祭程翁文
新安程翁蘭石旣殁之八年其子先歸營竁兆明年歳
甲午月丁丑日庚申率其弟啓翁之殯而還葬焉子之
所善友人忘年而交者丘某張某相與如兄弟者唐某
婁某奠以酒肴為文而告之曰唯程之先厥望安定廣
平江東世為著姓旣遷篁墩後先輝暎堂構墳塋稍湮
復晟支分𣲖衍所在而競其最後遷長翰始祖自晉以
來代四十五後又六傳為君之父君少而孤煢煢髫齓
靡瞻靡依或撫或擯旣長而東依於其姑沉毅以敏殫
慮厥圖晚而漸饒遍報有德雖則無恩懿親是䘏君勤
一生克紹其世垂範後昆詳傳與志吾儕重君知之特
深聞諸其子識君用心不謂古人獲見於今茂陵之季
有貴而文創為宗譜網羅舊聞計族而給鏤板遽焚無
俾他族假託棼棼祖父所貽迄今如新手自綴葺嗣世
之珎别有札記忠壯公墳木號龍角前志則云或冒族
姓妄有指陳君從父老聽其剖分時未有知不出一言
後始攬諳燦然具存感泣而書傳子若孫自以客遊不
獲載主琢木如重爰識數語言簡意長備極酸楚故山
之植長松百尺或施斧斤曾莫之惜將出私錢丐之勿
析竟不能奪毎用心惻君疾既病言及歸骨唯祖之依
所不可必蓋君之心永懷故土匪土則懷恐墜令緒君
有賢嗣謹識不忘寧殯以待不速其藏既買墓田有隣
倡狂訟而獲伸復來具裝奉君之柩道出於杭間或登
陸車船具良必誠必信無敢怠遑新阡相望負山邐迤
鬱何纍纍高曾祖妣於是焉埋可無憾矣酹以告之靈
乎至喜尚饗
　　　祭沈叔良文
嗚呼去年之冬數與君晤攜其二子方舟西泝虎丘林
麓風高日暮同遊其間裵徊相顧君疲不前慿檻而踞
我逐少年東西横騖還憩舟中挑燈道故君曰病脾積
久而痼飲不及酣噉不及飫其何以支侵尋為懼已留
崑山氷雪寒沍相去二里南東其寓令子實來曰遲予
歩徃即與談俄又别去自後濶踈有懷莫吐曾未期月
而以哭赴嗚呼哀哉予始舞象就君家塾先君為師實
課誦讀君少一年翩翩相逐兄弟塤篪視我猶柷中年
淪落俱脱其輹我逰四方君田是服間一過從我慚君
顣倏焉以衰君病我獨方謂頺齡舊歡可續而君已矣
百身奚贖嗚呼哀哉君之悍强十倍尋常尤饒酒德一
飲百觴晚生六男分出姬姜女又加二螽斯未央何圖
一朝環哭帷堂君之自叙其言孔臧雖有好友誰復能
詳令子未冠已遊膠庠所念諸穉早違義方婚姻之好
能撫而匡庶幾不墜以永其慶予慵且鈍於世無當苟
可以效其何敢忘痛結於腸淚盈於眶酹而以告髣髴
在傍嗚呼哀哉尚饗
　　　祭徐孺糓文
吁嗟孺糓君之俊爽敏給宜有聞於當世而竟困戹以
夭耶君之坦易謙降宜終享於晚嵗而乃令垂白老親
淚爲枯而心若擣煢煢稚子未知舉家之驚號而孩笑
於襁褓嗚呼哀哉不知者謂君才地旣高意復邁徃而
克自力於文藻掉臂詩酒之場高視埃壒之表遡已徃
之歳月計所得之非少其知者以為少遭閔凶中年多
故父殁兄繼當邑犬之羣吠傷𦕈躬之難保及夫衆囂
已定物論漸平追思先秩宗之造福桑梓雖蚩蚩無知
若或為之家至而戸曉君方將與從子爾常尋緒業於
縹囊騁逸足於長道而年甫及强髮白過半蓋貎若腴
而中已槁昔在庚子秋賦玉幾剖而足仍刖頗不勝其
嗟卑而歎老去歲傷伯姊之嫠居念遺孤之在遠悽然
歎曰吾猶有望其在兹秋實思杜門畢力探討而今已
矣遂慷慨束裝扶䕶儀部君旅櫬觸冒暑濕歸已潦倒
復乃力疾南征迄於失意悄悄自秋徂冬形瘦削而日
䵩神惚恍而有掉何圖上元燈火猶邀歡於杯斚曾未
渉旬而遽已匍匐寢門咸失聲於丹旐所幸二雛母慈
足恃爾常之賢門戸有寄雖薄俗其何可知意無復昔
時之狂狡君其瞑目否耶儻可信之於蒼昊臨棺一慟
陳詞寫哀靈乎有知其來釂予之清醥嗚呼哀哉尚饗
　　　祭馬伯清文
嗚呼人之相知十九貴同不同而合蓋信其𠂻余以濶
疎落落無成衆所姍笑獨謂寡營君慎且勤曾無暇日
又孰知之庶幾無逸徃歳之春來哭先人寫哀於文備
極酸辛迨乎秋中君病幾殆見託以子幸朂無怠大兒
邁徃未知所裁不早挫折慮與俗乖少者始誦實穉且
驕所憂母兄有愛無勞既而漸差親朋相謂病根未除
宜厚自愛君雖頷之意終不囘積瘁成癯忽焉以摧嗚
呼哀哉君病在肝脾氣莫勝加以腎消水不上升嘗語
吾徒難圖久長日月其除亦思樂康舍後隙地行闢為
軒數集我友相與話言已乃鳩工爰築爰削壘石穿池
一時並作形神俱疲積不能支小至之日手書見貽告
我不樂猶明且清僅再踰夕大命以傾予為謁醫醫言
脉絶流涕視之遂不能訣嗚呼哀哉如予衰晚志業日
頺不復勵鈍寧望將來中所自矢向受君託藥石之言
敢忘如昨嗚呼哀哉桂蘭芬芬誰歟共齅水石粼粼誰
歟共漱徃奠一巵君其來歆幽明雖隔不隔者心嗚呼
尚饗
　　　祭唐叔美文
嗚呼子之先公隱於方技行潔貌莊遠利若膩與先人
交終始不貳先人温温篤於慈惠有求莫違要歸於義
或峻或廣實兩無媿子少警敏來遊於門十年以長視
我如晜是諮是詢匪朝伊昏游居之樂世講彌敦弱冠
而孤貧不自給乃耕於野左鋤右笈有憐其困相濡以
濕頼其呴吹卒以有立世故靡常盛者忽衰昔之赫曦
變為流澌子實憫焉庶其報之一飯不忘自古若斯力
有弗愛何避於嫌雪吾不寒暑吾不炎雖莫能助吾意
則懕以是知子薄俗可砭俗之日偷乗人於危因以為
利寧傍笑嗤孰有如子疇昔之思惟余衰慵誰數過從
旬日不見足音其跫疏食菜羮不辭我饔每撫穉子喜
見於容今兹孟秋我疾在髀唯藥之珍以佐其匕維蔬
之甘以充其簋洎乎良已握手相慰憐我少羸不足於
味笑謂養心何憂於胃未幾君病得之飽餐予徃語之
胃寛即安可勿藥也且遠杯盤少焉思食曰脾之蘇從
其所嗜必勿拘拘一飯魚羮漸增以殂豈子定命乃由
於兹惜之悼之理莫可推則有是疑曷既其悲子有羣
從以相二兄日月之良歸骨先塋子之嫠孤相依以生
凡此素交應不忍忘所未可必各有肺腸維子之誼誰
獨無良予貧且老豈能自保昔欲有效尚纒懷抱顧子
知我或非草草唯是一觴與淚俱傾髣髴見子愴焉以
聆吾詞有盡吾恨難平嗚呼尚饗
　　　祭鄭閑孟文
嗚呼維嵗之初予徃叩門君聞曵履貌顇色温君病水
涸不勝火焚告以静息百慮逡廵先屏宿好遂謝所親
塊然獨居以寧其神君雖首肯曰我未能歸依釋氏庶
幾我振為寫大乗灑塵沃根疾高下治徒此顰呻奄然
病革遂脱垢氛嗚呼哀哉君匪食貧而拙治生麴藥之
好醉可無醒每攜愛弟如篪與塤當其意適顛倒主賔
清言為侑譬猶八珍性既嗜古尤矜時文已擯於俗自
比芳蓀彼幸而售要為液樠前後作者豈其遽冺予笑
而言此道如羵妄謂羊耳芻狗之倫又如啽囈寤豈云
云終不我信為之益勤以俟子雲知其所存不多為詩
文贍以温其於哀誄娓娓千言而今已矣賫恨典墳平
生友愛撫弟有恩何圖嫡長殁無負薪顧謂穉子以嗣
而昆朝夕大父則猶元孫嗚呼哀哉嗟予衰老困於暑
煩踰月而平硯枯穎髠迨兹冬首潤囘焦脣乃克伸紙
寫此悲辛一告几筵霣涕霑巾嗚呼哀哉
　　　祭秦翁魯齋文
嗚呼君之未疾來叩予門揖之入座從容話言顧問粘
壁是何遺文告以釋氏誌公其人嘗拈偈語警發沉昏
歌十二時徃復諄諄誦畢而歎覺路可臻乞我一紙比
於陶甄旣諷且思庶窺其藩幸得闖入豁然逢原自後
别去曾未再旬聞其臥痾徃問所嬰非有痛苦幸不顰
呻謂當勿藥漸起䞭䞭何圖承訃愾我酸辛君素簡静
不逐世氛加以晚歳釋典是親當遂解縳徜徉無垠予
所悼者俗罕其倫擇地而蹈稱情而云中所不可呐呐
逡逡人之好我若飲以醇或見所畏却步逡廵機事機
心君實恧焉如此人者而不久存嗟嗟百齡譬於朝暾
有不亡者修短曷論嗚呼哀哉我有穉子極荷殷勤朝
書夕詩朂以有聞迨兹成童援筆繽紛君愛其蕚未及
於蕡率之饋奠愴矣蒿焄嗚呼尚饗
　
　
　
　
　
　
　
　
　學古緒言巻十六
欽定四庫全書
　學古緒言巻十七
　　　　　　　　　　　　　明　婁堅　撰
　　祭文十六首
　　　祭徐汝廉文
嗚呼汝廉君之自負不羈與同時之咨嗟歎羨者而止
於斯耶當其年甫成童一出就試與儕輩相角逐於詞
場即為考文章者所知自後與郡諸生羣試又輙凌厲
出其上而稱最於一時顧小騁而大蹶者何居自屢挫
於京兆而前日之羣譽强半轉而為羣疑縱有為之推
挽未免長歎而深惟蓋二十餘年閒境外之相從受業
者先後脱羈紲而長嘶而君且撼頓不前顧影自傷其
栖遲已足令交遊惘惘況於卒然而永别豈不悲哉或
謂君少喜沉飲比其衰也已漸不似異時之過當今者
一飯而臥臥而痰氣上壅忽忽若罔聞知以迄於不可
療治非酒之流生禍而誰歟是殆徒為追悼而未之深
思者君母老子少自頃失意久不覩其沉飲或者傷吾
道窮中有不自釋然遂不覺其神守之離耶一旦駭其
驟折而曰飲酒之積疲得無厚誣而未之能窺耶是用
陳詞酹酒以寫吾黨之悲以釋不知者之瑕疵髣髴君
之愾焉寤歎而一釂陳饋之巵也嗚呼哀哉
　　　祭沈廷望文
嗚呼憶甫成人與君周旋藝文之場君少予三歳兩家
尊人尚抑首硯席兾少收於桑榆之末光老驥悲嗚不
忘千里兒駒齧蹶驟風自喜及君仲季皆以穉齒一當
伯樂目為騄耳予服鹽車君困鞭箠及幾立年後先以
起豹隱深霧雖漸成於文章鮒號涸轍徒求活於升斗
敝帚自珎荆璞未剖而侵尋以俱衰惜所遭之不偶嘗
延予家塾遣其子姪北靣受經歳維乙巳令迫季冬君
拏輕舟先過鹿城予思自弛强而後行旣抵寓舍頗困
將迎日入醉酒擁被瞢騰寤而問君一燈熒熒口誦手
披宵分未停雖黙自媿意耽沈㝠予悟世諦之皆空睎
禪宗以自滌君謂此生之不虚鼓將竭而彌激却後二
年同遊僧寺忽喟然以歎意有未忘何能相從於枮寂
於時達者張翁言人世糺紛豈足把翫未若以清暇自
娛庶幾乎衰晚之適予亦從傍贊歎為得而君愀然艴
然不覺靣熱而發赤何圖去春君方就試親病遄歸奄
至不諱媿恨哀號傷其宿贅噴血數升肌肉糜潰逮乎
首秋余哭慈母聞數月間墳超若塿長至往省搴帷疾
首音聲琅然尚幸無咎時我兩家僶俛襄事月日之吉
卜告無二嗟予煢煢殊不勝瘁夜夢有言君殆難支其
去葬日旬五日期他年之藏子作銘詩歲暮相見髣髴
如斯果以誌託予愕且悲今兹仲春君以朔卒距䘮之
行纔及半月予匍匐於東倉歸聞訃而悽咽豈神者之
先告若相就而訣别曾以君之才優氣鋭乃豈如予之
嬾廢而卒困不售賫志以殁意天實為之無所容其人
力嗚呼予之知君賢於他人遇事警敏曾不逡廵過而
知悔尤難其倫頃聞易簀遺令諄諄雖情所鍾易憐為
瞋豈愎而頑能渉其津束生芻以徃奠陳交情之終始
儻逝者之來聆謂斯言其知己嗚呼哀哉
　　　祭沈翁守愚文
嗚呼世道交䘮日以呰窳朝也而市士也而賈射利抵
巇為䑕為虎謂儇實才唯拙是侮夫孰有名不聞於公
卿跡不出乎環堵取少而不求其贏食貧而不憂其窶
滿於人耳者多長者之稱而朂其後人者蹈儒生之矩
如翁生平蓋自託於黄公紀叟殆不知有珪組而矧於
區區之財賄乎吾二人者庶幾因翁之子幸一覩其眉
宇豈意翁雖種德而曾未獲於升斗子方養志而遽茹
荼以泣雨吾儕懿德之好尚阻於摳衣能不為之低囘
而酸楚然而春秋望耋多歷年所子孫滿前將高門戸
翁之寛鄙敦薄中所自許者或有能撰次其槪使人知
閭巷布衣猶有恥同流俗而可與尚論於古爰陳斯言
以薦清醑蓋感深於貴富之不足饕而未若賤貧之為
愈嗚呼尚饗
　　　祭浦雲從表弟文
嗚呼昨歳長夏我攜穉兒就試鄰邑久淹末期適君來
訪慰我渴饑寓舍之隔自東徂西我未及徃君又遄歸
悵惘實深阻於赫曦當其晤語頗為君疑聞曾渡海出
入𣺌瀰危檣巨浪不廢酒巵君素豪健何遽清羸為别
已久重聽幾時君曰久如甚矣吾衰一别半歲莫徃莫
來我納子婦君抱孫嬉慰懷等耳吾顇不支客來自州
相謂曰噫城南有䘮殆子所私再問而信有淚交頥君
精方脉寧失調治修短命耳詎人所為憶君壯盛自負
不羈文不吾售奮於戎麾射旣命中䇿又恢奇遂冠其
儔咸謂為宜或有謂君文弱如斯坐籌可耳騎射何為
君聞翻然曰吾業醫而以武進無乃乖違輒又棄去自
娛以詩游於酒人感慨淋漓有子工文儕輩所推方將
慰君遽迫崦嵫嗚呼哀哉君之先世當憲宗時有隱君
子博涉工詞長吏亟稱和靖吾師嘉靖初年助教繼之
仕雖不逹鴻羽為儀邑之有乘先後實資維予大母洎
君先慈姑姪之親兩姓塤篪跡遠心邇跂予懷思云胡
一疾遂以長辭予自春首疽發於髀徐需其潰而不謁
醫迨今踰月乃臨繐帷山河邈若泣涕漣而何以慰君
君有佳兒嗚呼哀哉
　　　祭唐君朗文
嗚呼子於閨門孝友克修子於閭里醇謹無偷少而為
學覃思力搜每一屬文腎腸畢鎪其所悟解摽指於眸
卒以善病志弗克酬廿年家督靡瘁不勼父老而逸弟
弱而庥職思其故維子之由自春徂夏病臥若郵婦子
乍起躬乎鬱攸曾未及旬去昭即幽嗚呼哀哉子之尊
人於昨麥秋偕其所善再為北逰一歲為期必不久留
吾生江南朔易非憂宜高與凉蒸濕為仇三子送之泊
於吳州二三老友亦其夷猶謂君喜睡蝶夢悠悠桃笙
夏爽氊毳冬裯豈獨無恙宿疾應瘳書來相慰行覔南
舟春夏之間還車再遒已出都門七旬阻修朝夕以須
神鬼是謀繇之不臧心煩語嚘子之無祿命也何尤所
未瞑者父母白頭遺以二稚如泥中鰌所不能堪兼痛
與愁聞之釋氏妄業分投子受其毒闔門康休以是為
侑兕觥其觩嗚呼尚饗
　　　祭張植之文
嗚呼嗟人生之在世譬草木之衰榮或霜露兮來瘁乍
茂盛而遽零或歳寒兮後凋曾不改於青青豈造物乎
不均乃一栽而一傾彼百卉其何知同感召于有情蓋
所受之分定孰有定而能更蘭固不可以為蕭兮豈朝
菌而可以為㝠靈吁嗟植之生而秀穎如光風之汎蘭
英然而沉痾驟纒中道以夭如疾風之掃枯莖徒使垂
白老人哭其死而撫其嬰天其可問耶夫孰為之致詰
於㝠㝠雖然子之俯仰喆昆是慿子之志業寧馨是承
柳生肘兮委蛻而遊其何足介介於死生吾黨託里閭
之未契嗟已久阻於合并當悼念之方新旋祖道而奠
楹痛斯人而斯疾雖聖賢猶委之於命又孰悍而能與
之争嗚呼子其聞斯言也耶將含笑而舉予之觥尚饗
　　　祭陸翁文
嗚呼昔歲庚戌翁方下壽予為祝詞徃侑朋酒頗言頺
俗恣腹與口笑譚之歡僅需升斗肴蔌無多匪乏􁐝滫
通人所嗟生生之厚飣餖相誇為日已久里閭之觀於
實何有知翁父子或不予咎翁素壯强未覺其衰矧又
坦懷不藏瑕疵伯仲之年奚翅過之何圖一疾驟傷於
脾匕筯漸違積以枯羸予頃往問客邪可治退而私喜
得汗當夷曾未再晨溘焉長辭嗚呼哀哉將無形充而
神實槁抑亦外愉而中或慓亦有牢騷戚戚以老終窶
且貧而獲壽考如翁所享已不為少殁而有知游於物
表予窮於世行方才拙每以朴忠供彼讒舌知者之憐
憎者之糵豕塗鬼車恥於自列頑雲瘴霧終焉冰雪所
傷弱息未拜王舅何圖倉皇罹此僝僽況我隤齡浸以
眩瞀老馬為駒不顧其後日月幾何人唯求舊念翁元
孫學當日就毋令優游鞶帨之繡維瓊維璧視好與肉
為蕕為薰慎味與臭以此慰翁允也堂構釃酒於壺瀹
蔬於豆酹而告焉庶其不謬嗚呼哀哉尚饗
　　　祭孫賔甫文
嗚呼人之稟受或得其醇視表知裏洞然天真及試以
事氣或不振若其警敏邁乎等倫自許無前曾不逡廵
銳極而纎匪德之鄰誰其兼之才與質副坦乎其夷綽
乎其裕有如斯人洵美無度宜命之長而享之饇胡以
不辰罹此乖互嗚呼哀哉子之嚴君宦遊汝陰往侍朝
夕以慰其心有事帝京於河之潯亡其維楫脫乎淋滲
一病幾殆久乃治任還見其父困於衆嚚有黷我憎雖
枉莫伸嗿彼眈眈嗾此狺狺赤日流漿以走埃塵心焉
若焚積以苦辛奄捐旅舍遂掩荒墳嗚呼子之安和如
日斯春子之諧合如樂就均况復堂堂偉貌長身其形
與神皆不當夭而二親在堂恨深烏鳥孤嫠相傍集於
荼蓼天道茫茫豈復可曉吾儕獲交或壯或衰情好之
敦三世於兹乍驚遠訃若夢而疑仲叔之還愴焉傷悲
逮今歲晏始奠一巵魂而有知其無不之髣髴見君聽
此哀詞嗚呼尚饗
　　　祭沈公路文
嗚呼宇宙之大古今之變極乎無涯泯乎莫可端倪自
生民以來無智與愚莫能必者其分莫能窮者其數夫
孰相忘於耦奇若其譚笑於死生之旦暮泯去來輕得
䘮不以累乎靈臺而直與之為逶迤是謂生人之大寤
而逹者蓋或庶幾於乎此予所以悼公路之不永而歎
其中之豁然以夷㫺者君嘗停居於鄰邑矣已而思邑
之俗樸以愿也還卜築于城東偏意頗安之客至與從
容笑語亦數及於商𣙜古今以為樂往往遂及於杯匜
其暇也啓緘發書矻矻於百家之編而手不停披偶一
㬥下失血已甚而疾作頗難調治然清言與汎覽不為
少減日以羸瘠而迄於不能支顧其談笑於死生之際
猶故也未幾遂委頓長逝若蟬蛻然曾不眩瞀於去來
之岐君於未殁前數日筆授嗣子遺命處分諦當以情
分而逓及允矣咸宜乃猶為不相悉者所娚吾知君之
翺翔寥廓視猶蠛蠓之過耳而何足為嗟咨君遺命踰
四旬又九而窆旣卜吉將乞銘以賁幽宫而以行狀見
屬所媿予之不嫺於詞靈輀將駕寄悲悼於一觴有涕
淚之漣洏嗚呼哀哉
　　　鄉賢祠祭歸司冦文
嗚呼古之所稱祀於鄉者特鄉之人追思其檢身接物
有名聲於當時而可以垂訓於後來則祀之非必聞之
朝廷秩祀於學宮者重且遠也故當事者輒任之不過
曰殁而可祭於社云耳以嘉定僻在海隅而今者一時
之並祀前有大宗伯徐公後有少司㓂歸公豈徒以名
位之崇重為鄉閭之所羣赴哉蓋德在於人之心前而
倡之其勢難其澤厚後又得人焉而維之俾勿壞若慈
父之䕶其赤子且使傍郡邑皆信以為然而莫或忌且
撓之而朝廷之遠之重以為是固然也如徒曰司寇公
之潔亷恭慎為鄉閭所重而已則當今聖明在御政教
聿新改革之際不有若二公者長在帝左右將安頼哉
此尤一時崇祀之深𠂻也嗚呼尚饗
　　　祭王太夫人文
嗚呼在昔有言國命勝人壽命勝禄於太夫人天實命
之膺是多福人之生世榮不均顇寒必踰燠此旣難論
差數之懸不皆戬糓閨門愉愉俯仰無虞何如育鞠厥
後之昌以德為光何如跧伏自少而衰耄耋是躋何如
短促朝廷清明海内烝烝何如蠡瘯維此數端命懸於
天家以為祝得一猶幸況於彼蒼全畀所欲於太夫人
攷其始終復何不足尤於晚年一出一歸為天所篤歲
在單閼逐子東囘臥不安褥有詔累起久虚首揆以待
來復懇辭再三使車旁午言脂其轂黄髪皤皤曰母之
將而力是戮宣國威靈旋定根本功垂帛竹乃乞病身
奉母而還急流有洑歸未寧只朝野鰓鰓兒脫於腹公
則有母赤子何依翹首瞻矚公旣報國母則反真上昇
仙籙訃聞於朝皇華三賁天寵加渥凡丗年餘祿養為
榮不顰以顣綸綍煌煌被於難老繄母所獨匪天私人
國則有命寄在鈞軸一時之功百年之遭天意攸屬某
等樗櫟散材匪桃與李門墻之辱或以衰拙或以稚愚
皆蒙齒錄壽母之故及其梓桑尤深佩服維月之陽日
時之良窀穸旣卜乃助執紼乃陳祖筵酹而以告曰太
夫人百福來臻實命之淑嗚呼尚饗
　　　又(代/)
嗚呼梱内之懿多閟莫宣爰論族姓德門慶延水則含
珠亦以媚川自非聖善疇啓大賢福履綏之宜享其全
旣貴旣壽佑之者天凡世所述莫能舍旃我頌壽母功
冒率土保衡之出簡在當宁盍母是將而來相予濯濯
皇靈靡有不撫蠢兹島夷乃敢或侮是用出師以遏徂
莒彼懼來歸毋黷予武道旁紛紛孰任可許曁乎師旋
人安其宇外旣寧只時事孰巨唯是啓賢未離保姆帝
眷維莘猶兾再乳有戅而直每逢其怒誰囘主心翻然
無阻濟濟講筵凝承弼輔旣覲天日言歸其室母聞加
飡以是報國公曰無涯將殫吾力目眚纒綿竟以移疾
乃御而還帝用憫恤都門衆囂去不可尼祝母萬年行
當再入迨還梓桑老稚填溢板輿綵衣里閭動色匪母
康寧公不成行維公回斡彰天子明岐嶷青宫入出内
廷雖則鯨鯢鰭鬛不驚繄母之壽以迄有成歸未幾時
奄與世辭帝聞咨嗟三使追隨匪以為榮用報厥施某
也奉使便道還憩拜瞻几筵公號毁顇卜日之良重泉
永閉執紼有期匍匐徃祭我昔陳詞門墻餘芘今之祖
行更告而酹嗟太夫人功在一世孰使壽康時乃天意
嗚呼尚饗
　　　祭王母魏淑人文
嗚呼昔㳟簡公被仁服義世號儒宗著名卿寺於時琅
邪父顯子繼門地之崇姻好是締於唯淑人及笄而字
曰公從孫夙稱婉嫕長公雄才少而踔厲蚤歌鹿鳴纔
冠出仕閨門肅雍煌煌冠帔上順尊章庀其家事患難
是同辛苦攸萃明珠去懷小星垂惠爰求窈窕實勞寤
寐蘭玉森然鬱為國器鳲鳩恩均有喜無忮先皇之初
隆恩下賁司㓂奉常分鑣並駛末疾纒綿遂分牀笫封
號頻加藥物為餌孰侍公行實生伯季孰無母憐彌勤
省視當公云亡伯已擢第斐然之文競快人意頃年紛
披誤同兒戲不謂風聞乃挂吏議外内洶洶莫知所自
不怖不疑撫其兄弟唯淑人賢以克免戾丈夫實難矧
於中饋謂當久延觀厥昌熾衰與疾并倏焉厭世啓手
足時與平日異肌肉更生神識無滯是曰考終其又奚
喟嗚呼哀哉某也愚蒙拜公蚤歲晚交賢嗣共傾肝肺
洎乎冢孫攻玉謬寄訃聞走唁執手苫塊子之哀號幾
絶於地雖則孝誠匪慈曷致酹酒陳詞髣髴來莅嗚呼
哀哉尚饗
　　　祭王夫人文
維聖立極聿宣内職好逑是克亦有元臣佐其經綸令
德作嬪於太原公能孝能忠一代所宗夫人配之處高
用卑福履永綏㓜而夙惠德兼其藝逮老弗替族黨熈
熈僮客䕫䕫内外具宜公寛以栗有相於室所其無逸
始為宫僚翟茀以朝雖貴曷驕公忤於權謝事歸田亦
無瞢焉維舅維姑奉其朝脯以劬為娛洎乎大拜親耄
而憊其尤匪懈公之一出宇内寧謐終焉愛日公之既
還版輿東山樂每在顔孰分其勞孰遂其高夫人則劭
方將逸老舒厥懷抱以莫懆懆為歡幾何疢疾是罹若
車下坡夫人之生女而國楨以就公名夫人之逝留其
和劑以視後裔仕而顯融閫内是同秪繫其逢孰如夫
人其德甚真不媿絲綸某通家穉齒近託仁里夙聞懿
美長君高朗不遺鹵莽唯道之廣我之大母祝夫人壽
不啻出口於訃之聞攬涕而云殆去為神夫人之徳與其
福澤固天所嗇既收其全還歸於天名以永傳人孰不
死死可瞑矣聽此哀誄嗚呼尚饗
　　　祭徐太母金夫人文
嗚呼維暮之春雜還稱觴壽母有懌冠帔煌煌頌禱之
詞爛乎篇章予時在疚阻于登堂顧慙穢蕪亦㸃縑緗
已聞眠食少乖其常屢進屢退兾還康彊何圖二豎遂
跧膏肓逮兹初旬婺掩其芒嗚呼哀哉予昔未冠獲侍
宗伯亟賞其文許以􁀙翮簋飱其饛已煩梱閾洎公歸
田數㕘末席風花之朝雪月之夕有倡俾和無歡不極
酒肴㫖豐時親釜鬲公嘗私語稱其明識張夫人苖儻
可匹敵公旣仙逰長君繼夭撫兹元孫譬猶集蓼次君
承顔又奪之早襁褓二孤蘭摧蓮槁二女之歸門地峥
嶸或殱其良子姓不成成子姓矣則霣其生夫人之夀
徐宗實寧若其中心每懷怦怦所自慰者含飴弄曾元
孫旣壯日有令名事賢友仁嗣厥家聲從公地下目其
可瞑嗚呼哀哉予駑且怠實負公知骯髒之性亦匪諧
時猶幸不遇長與世遺如其遇合豈能餟醨公嘗謂我
人多靣欺始終可保非子而誰實謹識之矢以無違我
哭夫人能不涕洟憶曾起居䦱門與言始陳世誼次及
家門視我猶子吾兒猶孫令人感歎維德之温音聲琅
琅猶在耳根而今已矣母儀則存嗚呼哀哉稔聞居常
䖍奉釋尊今之遺令饌以桑門况我戒殺敢用鷄豚薦
其清酤侑唯芳蓀有抱愚欵没存永敦嗚呼尚饗
　　　合祭王太常夫人文
嗚呼壽母於兹年躋大耋萬壽之觴未及于闑維仲北
還暗投明月方俟歲寒前帨之設爰飾厥詞比於一吷
何圖仙遊遽辭塵紲嗚呼哀哉家世貴盛由侍御始其
後益昌孫猶趾美儲祥德門篤生芳芷洎乎于歸作配
杞梓一門之中輝暎朱紫白日晝昬禍不移晷豈意閨
房能静而理未幾叩閽盡滌疻痏奉常甫衰一病不起
其後三年又哭伯氏悲哉煢嫠撫厥諸子玉樹倏摧痛
心竭髓二十年間叔姪齊軌旣歌鹿鳴猶未執雉母雖
䘮明而色常喜視則矒然心可無累謂當百齡永享多
祉微痾纒綿以没其齒嗚呼哀哉當其盛年有愉有悲
慶兮弔伏以慎為夷迄歳之晏榮顇間之榮也能懼顇
也能支此其大者婦順母儀至於細行亦靡有虧一飲
一食必躬必諮㓜事歸化潔其樽匜以燕嘉賔不知為
疲旣相夫子母兄具宜惟孝惟恭不問其私晚以寡母
督課佳兒我膾我炰汝友汝師今其稚孫髮纔覆眉早
以文筆見稱於時可以瞑矣其又奚咨闔門痛悼恩斯
勤斯嗚呼哀哉某等或因投分託於攻玉永夏涼風窮
冬膏燭沃以露芽醉以芳醁談藝之暇飫聞肅穆或忝
世講以子弟畜獲接鶵鵷實慙野鶩少壯之交俄已衰
秃緬懷昔遊近若昏旭今兹承訃有涕濡服釃酒盈巵侑
以蔬蔌跽而陳詞寫我哀曲嗚呼尚饗
　
　
　
　
　
　
　
　
　學古緒言巻十七
欽定四庫全書
　學古緒言巻十八
　　　　　　　　　　　　　明　婁堅　撰
　　祭文十七首
　　　祭張太淑人文
嗚呼子之於親如影隨形所以養志立身揚名有如坎
壈莫展平生顦瘁相依愴難為情資適逢世養以鼎烹
岵屺緬懷或妨合并孰是宦達為親遺榮孰是夀康慰
子寢興耋也未衰耆也如嬰五福云備百行彌烝剖甘
而分列孫與曾以勞為訓旣明且清長君之仕亷敬有
聲晉叅藩牧母留不行還以督漕過家奉寧臬使之擢
旣下於廷再疏終養肝肺畢傾天髙聽卑有叩必譍帝
若曰俞嘉爾孝誠爾後起家予憲其澄孝以事君舍此
孰登殆又十年以珍從軿然後厭世若蛻而瞑某等獲
以鄉曲飫聞德馨憶自壮歲迄今頺齡人言門内如弓
受檠僮客無譁紈綺不矜有避奚攫有讓奚争室唯晝
績鉶絶宵羮以此為訓繼繼承承夀母之施施於雲仍
酹而以告髣髴來聆嗚呼尚饗
　　　祭殷宜人李氏文
邑之達者久詘晚伸曰職方君君之好客以文醉酒自
其食貧旣㫖且多無使罍恥實維宜人昔在陋巷下帷
一室中堂延賓其又數楹榱桷接連梱内之垣客至為
具咄嗟而辦聲不外聞花月晶熒風雨淒清飲必夜分
粟儲於缾酒湛於罇佐以炙燔簪珥是脱井臼是操不
顰以呻夫子之貴年已服政始霑朝恩夷陵政清助成
其亷靡求家温職方要地外内斬然賄不及閽歸自京
師庋置冠帔依然綦巾有女而夭窈窕之求用啓後昆
食指稍增貧猶寒士不辭辛勤少而拮据逮老不渝貴
賤曷論令妻夀母在昔何戚在今何欣北􁄕黄河南浮
長江還老閨門逾六望七白頭偕老寵賁絲綸漆園鼓
盆可無憾矣言返其真某等交於職方或後或先情好
維均毎煩中饋謔浪歌呼幾歴冬春昔之童稚今皆壯
强況於等倫宜人之歿感念昔遊愴焉傷魂職方道廣
有容無拒論議日新吾儕頑鄙才不能逮秪以道親巨
源之婦竊視墉穿復何所云今其已矣歿而有知一聆
斯言
　　　祭王先生配某孺人文
凡生人之福澤視所履而可考然或收名於人間或縱
心於物表故雖食貧而不為癯無年而不為夭若夫閨
門之良實惟窈窕人制義矣惟從一之足寳我無儀矣
等厥聲於若鷕自非集多福以優游必且目彼蒼其幽
眇嘅昔賢擬之於分途謂夫合焉者之固少惟其責報
於目前如調饑之求飽所以一不合而紛呶是惡知夫
天道盍徐俟於將來信昭昭其可保伊孺人之婉嫕始
綦巾而衣縞紛拮据於育鞠譬辛苦於集蓼使夫子之
畢力於斯文不以謀生而繚繞已令子之岐嶷露頭角
於幼小勤枲麻於夜分聽誦習之了了倏明嫭之摧殘
沈夜臺之無曉曠窀穸於久逺庶獲申夫烏鳥旣一命
之自天痛呼天而有摽脱冠佩於南曹歸而視其宅兆
得日時之具良適司至兮伯趙竭附棺之信誠曾莫解
於臨穴之懆懆惟小子之辱在門牆邈師承之難紹懷
梱内之士行怨所遭其顛倒乃今知榮瘁之何常貴㝠
心於本標陳生芻於祖筵望飄飄之丹旐愧陳詞兮穢
蕪不足以罄夫人之美好
　　　祭侯太夫人文
天之生人其施各異赫然榮觀或不永世亦或長年貧
病交累其間幾何數者畢遂於唯夫人母以子貴旣夀
而康靡所不備匪天有私乃德之致維我孝宗德澤如
春在漢為文在宋則仁民之庇賴歲將百旬夫人之生
及兹昌辰柔德婉嫕嬪於德門篤生觀察慈訓實勤雖
則晚達大播厥聲敭歴内外激濁揚清朱輪繡軛所至
將迎昔歲叅藩封章是膺繼鎮荆襄歲月再更斑衣之
樂象服之榮況復諸孫玉樹階庭吁嗟夫人目可瞑矣
某也通家稚愚無似辱觀察公猶子之視葢念亡者以
及其子某託末契亦不余鄙先君之喪緘辭以誄殆數
百言言言雪涕維太夫人實大母行神明不衰眠食如
壯有來自南忽傳彫喪疇生熙朝疇啟賢嗣疇萃百順
疇壽期頤崇酒於觴侑之以詞靈兮歸來庶或聽之
　　　祭張淑人文
吁嗟乎淑人之婉嫕佐學殖於鷄鳴垂三十而之官溯
大江以揚舲厯湘郢之二州賁章服以瓊瑩庋巾箱而
弗御仍布衣之釵荆已進秩於西曹欣為德兮祥刑信
獄貸兮非寶樂夫子之明清由守郡而再遷屢濯乎彭
蠡之孤撐瞻慈顔之在逺悵歲月之崢嶸遂乞身而娯
侍慰戲綵於頹齡荷朝命之俯俞遲長憲於陳情奉晨
昏兮歲晚更迭進兮珍烹從後園之板輿雙垂白兮却
行又數年而違養乍􁇡除而驟零雖所享之非饒在物
理兮已贏撫諸孫兮十餘人又芽茁乎寜馨亮歿存兮
定命兹貞順之所慿去夫子而彳亍陟泬漻之珠庭倘
焄蒿其猶接何遽隔乎幽暝蒸蕙肴兮奠桂酒魂髣髴
其來聆嗚呼尚饗
　　　祭陳母文
嗚呼子之榮親實惟祿養雖或素封一命為上矧於儒
生孰甘自放藿食藜羮能不悽愴人之有子授以詩書
謂當奮飛驟致亨衢赫然榮觀考翼攸圖曾是房闥視
同土苴我友陳仲少而攻文含英茹華振厥芳芬將展
健翮干霄薄雲夢適帝所神語諄諄爾求多福其洽隱
淪覺而占之以白二親設貴而促孰與長貧兒之沒沒
桂伐膏焚父曰俞哉盍行爾意母曰亟哉爾勿再計脱
其逢衣衣彼芰製菽水之懽今十餘歲旣不求仕其學
彌邃朋來自逺奔走書幣大公樂之入詫閫内母亦慨
然謂賢冠帔撫子而言丘園爾賁我榮孔多所飽仁義
使爾若苕朝榮夕悴豈如歲寒松柏凌厲維仲之賢母以
不匱維母之慈仲獲自遂方圖百年若曾養志羸疾纒
綿忽焉厭世嗚呼哀哉母始來歸嗣執巾罍夫子壯年
再茁蘭芝少而病脾罕御肉糜不勝胃寒時釂一巵春
首寒凝沴氣乗羸一卧累旬醫藥莫治六甲之周不及
者期哀哀二子雞骨崩摧白髪衰翁飲泣齊眉嗚呼哀
哉某等遊於令子或弟或兄臭味則同愧其才名聞母
之疾心焉怦怦逮於承訃不覺沾纓匍匐陳詞薦以殽
蒸所知母心能遺世榮靈乎聽之一舉我觥嗚呼哀哉
尚饗
　　　祭宣母沈孺人文
嗚呼不肖哭母旣􁇡且除訃來自東妺哭其姑先妣之
耋有賀在閭自春及秋百日而徂孺人今夏享年與俱
其後四月奄棄諸孤兩家奉母以夀為娯洎乎遘閔亦
畧相如所不同者吾母未瘉眠食差安利於走趨孺人
久病臥起須扶若不肖者獨身枝梧況艱於嗣晚乃抱
鶵孺人之子凡四丈夫諸孫森然蘭茁瓊敷幸而夀康
顧後多虞不幸沈痼形顇神愉彼此較量何能無殊至
於宜家族姻咸孚為婦為母克有令譽女也士行殆儷
其模吾衰且駑窀穸亟圖慰我考妣奠此幽墟寧有多
賢匪亟而徐時日之良其不躊蹰迎告夫子後人所諏
(音/苴)凡此在殯各有寧居爰陳斯言以侑清酤菲不廢禮
庶其鑒予尚饗
　　　祭何配凌孺人文
惟靈毓慶德門作配儒者以授易名如中山觟備順與
慈有莊無冶娯侍尊章茂膺純嘏姑婦白頭宵燈同灺
行則珍從依依膝下歿踰祥矣悲猶昨也曽未及􁇡索
焉以寡嗚呼哀哉人謂夫子淹雅通方懷瑾莫售有識
所傷文子文孫麗藻煌煌譬猶能稼而穡未償日月以
須未幾竟亡嗚呼養何必禄腥聞非薌榮不在勢惡稔
為殃豈如逡逡閭里所臧燕及門内樂夀且康頃者西
歸潮迅㠶張馳書得報乃以遭喪云見夫子喪冠縗裳
嗚呼哀哉孺人之終無疾而逝旣靧旣櫛骨肉環侍合
掌西方㝠若坐寐悲戀則㤀殆於脱屣吾儕之交辱知
三世長公之廣令子之粹趾美惟孫其器犀利久已醉
心匪伊交臂具聞音徽庶幾錫類旣為鴻妻其又奚喟
崇酒於觴告而以酹髣髴雲軿從空來蔇嗚呼尚饗
　　　祭龔大母文
於戲昔歲辛亥月宿於斗爰遣弱女為元孫婦言登其
堂入而拜母温然色詞慰勞孔厚何圖昏姻維耦維舊
側聆德音拱立以久還語室人宜康而夀女之歸寜夜
侍座右太母之憐奚翅出口憶始垂髫獲在師門歲時
問訊常值朝暾母起撫我捉衿與言愛子相攜視猶弟
昆五十年來感愴歿存昔之苕華化為陳根吾顔日削
有鬢若髠矧於身外又何足論世貴碔砆乃棄璵璠長
君學殖篤於本源其訓後生以身為藩未遇知者栖遲
林樊維菽與水盡歡晨昏何以佐之亦有炙燔子曰家
貧養母則那母曰子才吾榮已多方期百年樂此天和
漸見諸孫自奮觀摩吾甥英英文筆懸河髙桅大艑浪
蹙盤渦母不能待倐隨逝波嗚呼哀哉豈無鼎食鼓鐘
於前祿之豐矣等於聚羶豈無冠帔雜珮珠蠙躬之華
矣每以心㾓縞衣疏食歸依金仙含笑往生彼有大年
某辱門牆繼以姻連相知之深莫如我先維孝友慈一
門備焉如是足矣莫問於天嗚呼尚饗
　　　祭宣大母文
嗚呼生年之永幾於大耋詩稱難老相其良人齊德與
齒尤世所少令子克家堂構聿新先宗是紹嶷嶷三孫
俱露頭角將振其藻吁可瞑矣是為厭世遊於物表母
始垂壯一病傷脾恃粥焉飽四十餘年有儉而勤無擗而
摽豈非天乎夀考且寧長我乳抱惟予季妹為從子婦
覩鬒及皓每聞誦言誰無室家希此翁媪潘楊之睦元
孫委禽復託姻好今兹孟陬以弱息嬪羞厥栗棗方圖
晨昬問燠與寒辨鱻與薧歡顔幾何顰呻繼之易綵以
縞嗚呼哀哉女之穉愚内則未閑念此懆懆雞鳴交儆
實勤話言比於荼蓼長恐隨俗浸潭華靡予豈能保禮
始閨門謹於燕私弓擏箭矯苟不能然以妄為常水濡
火燎母所睠懷吉凶由人辨之在蚤敬陳斯詞爰有藻
蘋以侑清醥靈乎聽之庻其居歆響像瞟眇嗚呼尚饗
　　　祭歸太孺人文
嗚呼人子所難祿逮其親幸而遭時違昏與晨陟屺之
感甚於食貧去其里閈逺道侁侁母子眷戀能不含辛
如太孺人三子逡逡長君登朝寵賁絲綸當其使還星
軺在門母安其鄉子不能飱謂其友生我之駿奔庶幾
獲請出擁朱輪母曰無然蒙國厚恩惟有補衮爾力是
陳兄也養志弟服其勤夀母康彊不顰以呻維仲維季
不减元昆就列幾何復使宗藩提抱呱呱裹以佩巾慈
顔有喜撫此麒麟秩以名峻卿寺嶙峋子且下夀母踰
八旬歡焉侍奉疢疾俄臻生榮其養疾視其袢天假之
合以慰歿存是曰仙遊指窮於薪異彼沈綿壑舟永淪
況聞清齋久斷腥葷行歸安養逺離垢氛旣備者福不
昩者因嗚呼尚饗
　　　祭曹配王孺人文
嗚呼維州著姓曹與王侔北自海虞西分古婁是通婚
姻情好綢繆孺人之歸内則孔修事其尊嫜色愉以柔
琴瑟初調如漆膠投旣長令子俯仰優游屏居一室爰
謝紛糺嶷嶷稚孫露角與頭弱不好弄學為箕裘母所
驕憐失顰與愁俄抱沈疴有加無瘳荏苒踰歲日月其
遒比聞眠食尚可夷猶不謂涉旬遽至彌留嗚呼哀哉
我始内交夫子是求遂接長君更唱迭酬自慙薄伎實
與命仇同糅玉石槪不見收每為我言曷解母憂庶幾
杜門極力㝠搜自母之疾醫藥是謀娯侍朝夕匪躬弗
羞閒一對客神采烟浮遽遘閔凶籲天悠悠嗚呼哀哉
承訃之日匍匐往救親朋在堂追憶舊遊彼相人者其
言實讎數旣定矣孰益孰裒子孫滿前衰衣絰繆有孺
子慕肝腸若抽我陳斯辭於彼繐幬以慰令子靈乎知
否嗚呼尚饗
　　　又(代/)
惟我宗兄晚乃登第以亢吾宗吾纔一紀稚騃無知亦
謂顯融靈其仲女年則倍予夙修婦功其歸於曹婉娩
以聽允矣肅雍自後五年夫子獲解奏書南宫有兒嶷
嶷出就外傅則為丸熊驥絆其足駒亦屢蹶嗟時未逢
俯仰辛勤凡卅年餘卒以􁌁􁌁眩瞀乗之一命未沾望
六以終嗚呼哀哉閨門之懿如裘斯襲美也實充在室
而女旣歸而婦母道兼隆友愛之性篤於其兄振乏與
窮庶幾士行誰歟述者有管曰􁂍於乎哀哉昔少司馬
元昆後先起家於東大宗綿綿雖未九列每紹家風靈
實自出有子有孫其後必崇比聞兩稚長方舞象豁然
心胷旣誦五經左艶騷幽旁及史公少者十齡其所誦
習必兄之從靈雖奄逝所遺於後玉樹丰茸況也夫子
志在千里必試其庸長郎學成又三年殖文場之雄慰
爾九泉可以歿矣天豈夢夢嗚呼哀哉尚饗
　　　祭唐嫂文
昔伯和兄視我先君恩猶父子師弟之誼舅甥之親葢
其名耳我始八齡入拜嫂氏迎饋我漿其貌温然其儀
肅然匪傲而莊追數至今四十餘年我已衰白中間兩
家靡所不同維休與戚㛐之臥痾於夏増加有孫受室
喜為開顔眠食如常庶其迪吉維仲之冬伯子來告嫂
病顛危我西過崑曽未信宿訃音倏隨嗚呼哀哉伯和
剛方㛐以柔劑外内無郵至其為母愛而能勞子女無
媮曾不偕老又未食報而奪之年天厚畀之又復嗇之
孰知其然歿後一月日時具良成禮而袝我將為銘納
之𤣥堂以永其譽維是平生中表之分倍於常情俯仰
今昔抆淚陳詞以祖其行嗚呼哀哉
　　　祭凌孺人文
嗚呼昔歲丁酉予時踰强老驥垂耳將辭服箱有謂楊
君夫夫善藏盍與朝夕修其文章君乃延予館於山房
如豹隠霧如笙含簧何以佐之維酒與漿誰其尸之有
美孟姜王父司馬仗鉞南方宿衛之旅父冠其行允文
允武世業是昌婉娩令儀言歸於楊琴瑟靜好娣也袂
良熊夢未叶小星煌煌雙珠在掌炯然夜光撫而樂之
實篤其慶夫子有眚其視茫茫賴此内助杜門相羊一
病奪之灑淚承眶予頃艤舟於彼金閶或以喪告曰臘
未央日且六旬一水非長曠隔如何倏焉載陽有媿匍
匐彌深感傷維殯之遷仲月旣朢淺土是依舅姑之傍
乃克陳詞薦厥嘉芳魄乎歸安神遊八荒嗚呼尚饗
　　　祭沈母周孺人文
昔修嫭之來歸當歲行之癸未相中饋於沈痾承和顔
以抑畏自遂専於篚筐踰二紀而勤勩遭家難之披猖
集衆嚚之如蝟從逺宦於楚南攢百憂以成瘁歸田園
之久蕪曽醫藥之能濟熙春陽以幾何旋雪霜而霾曀
嗚呼哀哉維夫子之好客每過從之狎至傾百壺以為
歡必卜夜而同醉匪尸饔兮有人將鼈長而為詈矧機
杼之常盈課僮奴以羣肄夫孰怠而嬉嬉咸相戒以惴
惴年向衰而彌勤報未食而奄逝嗚呼哀哉惟鳲鳩之
平均撫幼穉於一視逮呻吟之有加曾莫懷夫忮忌有
就養而無方脱簪珥於旣匱尤誠信於附身固瞑目而
足慰嗚呼哀哉某等辱夫子之素交數醉酒以把臂感
今昔以興懷為澘焉而出涕肅肴俎而陳辭庶髣髴其
來莅嗚呼尚饗
　　　祭呉氏妺文
嗚呼予生終鮮女弟三人長者早夭已十八春維仲及
季二皆食貧嗟我不遇老於諸生食指為累欲贍不能
每以疚心不安寢興妹雖逾衰尚耐艱辛早作夜休夏
汗冬龜衣粗食惡終歲長勤其始歸呉纔十四齡有室
有堂有萊有㽦婿弱宗强詎容久寧棄之來遷一廢百
湮歲無豐儉日須斗升男子之逸婦女之顰積貧焉給
積瘁焉勝壯子離居莫侍其親少者稚頑未遂婚姻昨
歲維夏兄嫂是因曰予朝晡安然饔飱力之所出薄少
可贏俄遘非意鬱與勞并疾痛來乗日以凌兢血之耗
矣遂傷其筋廢於牀笫日吟且呻藥物靡效妨其躬身
嗚呼哀哉疾之漸亟從容與言貧病之軀何愛生存惟
是窀穸無忘其源往從舅姑葬不十旬此有兄在庶幾
可瞑迨歿而視有稚煢煢時夜過半殯卜以申頗虞晝
昏濕雲屯屯或有雷電震驚其魂旣含且殮長子來奔
已而葢棺目光如星豈有憾乎未可以冺嗚呼哀哉自
秋涉冬日月沄沄忽已卒哭有殯未墳每一念及此吾
所任所不敢専時日宜詢夫子之計一何逡巡四壁蕭
然有嫗晨昬誰歟陳饋䑕迹絶塵吾雖慫惥殆於罔聞
惻焉傷心五内若焚具以告汝有淚俱傾匪我不信實
應且憎嗚呼痛哉尚饗
　
　
　
　
　
　
　
　
　
　學古緒言巻十八
欽定四庫全書
　學古緒言巻十九
　　　　　　　　　　　　　明　婁堅　撰
　　祭文十一首
　　　祭龔母徐孺人文
惟靈婉嫕之資順聽自將簉也而賢佐厥筥筐夫子干
藩去國而航南踰嶺嶠殿彼海邦誰歟侍之有美季姜
逮乎解組曰歸呉昌有鶵二鵷洎兄翺翔室喪其嫡陪
祀于祊亦旣弄孫挾册方洋夫子之疾臥起一廂飲噉
猶昨步屣微妨晝娯墳籍夜飫壺觴所不落莫孺人在
傍樂此燕譽年甫異粻短檠共燼不逮晨光嗚呼哀哉
匍匐往唁知其素彊女之及筓為具齎裝宿昔所峙僅
留空囊屢恚而歎二豎膏肓痛不可忍猝以披猖嗚呼
哀哉人之生世如何可量雖有修短不繫否臧少侍君
子宦於其鄉子又生孫世業青箱赫赫髙門潭潭中唐
兼珍而食刺繡為裳所享多矣豈必夀康其未能瞑夫
子皇皇然自乖分移居東堂惟酒與棊忘日之長魂兮
有知其勿永傷世講之誼薦其苾芳奠而以告庶其來
饗嗚呼哀哉
　　　祭宣配丘孺人文
嗚呼閨門之譽婉嫕夙稱生自望族歸於蜚英嗣執筐
篚以奉嘗蒸言媚堂上有如嬌嬰翁也而慈無譙訶聲
媪之嚴兮謂順而聽子未有男進以琇瑩十年之内舉
三寧馨撫之如一罔不受擏伯也齒胄是為吾甥亦旣
抱子頭角崢嶸日侍大母啜所調羮可幸成長以慰頹
齡何圖一疾童穉涕零嗚呼哀哉予之老誖三世將迎
有女而孱未辨執罌王姑憐之有誨必聆無非無儀實
愈才能母亦謂然不誚不勝而今已矣有淚霑膺城之
西南墓出於汀水勢環繞樹色靖㝠將告夫子以古之
經必母久淹青燈長熒薄陳果蔬以侑醁􁚐彷彿來歆
靈車翠屏嗚呼哀哉尚饗
　　　祭徐配呉孺人文
嗚呼孺人之歸嗣執筐篚逮事王姑曲承音㫖顧而樂
之婉娩可喜稱其家兒夙知大體夫人晚年女之伊邇
餽問之勤如同卧起旣夀而終銜哀備禮窀穸有待愴
焉塵几雖撫二女長甫及筓嘗舉一男送以悲啼久病
而瘵醫何能為相為歎息肝實傷脾血枯中消殆不可
支經旬絶粒抆淚長辭嗚呼哀哉内則孔閑夫子亟稱
逮下之恩中外同聲閨房穆如迭進小星爰有驥子舞勺
含英如金在鎔如弓受擏母之臥痾躬禱必誠歿而有
知庶幾目瞑嗚呼哀哉孺人之家貴極簪纓三世而上
實秉國成有孝有德嗣起崢嶸洎乎世父亦邦之楨先
公數竒僅升於黌其文與行允也令名嗚呼哀哉古稱
士女必本家世生於貴門歸也服媚雖奪之男無忝錫
類命之不長有報其瘁所不能忘惟此兩穉有父之慈
豈無快壻風馬雲軿去此疣贅聊陳一觴以告而酹嗚
呼哀哉尚饗
　　　祭時母馬孺人文
嗚呼閨房之内嬿婉之私其幸不幸銖兩毫釐生而分
定邈其逺而微或耦貴得侍房帷如江之氾濺沫流澌
借以風雨滙為沼池鬱彼嘉木下茁新荑始華韡韡旣
實離離吁嗟孺人生實似之少侍光祿潔其盤匜恭慎
且惠朝夕允宜是生鵷鶵幼不好嬉稍長積學漸騁厥
詞方圖養志以慰母慈云何一疾遽不能支醫藥罔效
痛結肝脾光祿之殯卜葬未期偕其元配後先繐帷從
之地下如平生時嗚呼哀哉吾儕之交再世追隨年多
已老次亦踰耆若其少者姻婭差池爰薦簋飱以侑一
巵髣髴雲車來聽陳辭嗚呼哀哉
　　　祭宣氏妹文
嗚呼予之同生兄姊早殤兩弟不育三妹相將憶我甫
齓長者扶牀仲後一甲歲臨子方季同予寅丙火其煌
各歸舊族獨有文章先君疾革管妹驟亡秘不敢洩忍
淚盈眶仲僅踰衰貧病交戕幼子侍側我躬其喪今又
哭季痛何可當妹生二子章逢蹡蹡足慰目前而命不
長豈其顇耶貧則何妨我父逾老母更夀康妹未及耆
一病莫禳如予潦倒能不摧傷豈彼瞀昬舉止倀倀人
之所鄙而天謂良耶豈其淑慎蚤暮皇皇人之所喜而
天實靡常耶抑或脩短稟受異量而瘠未必尫沃未必
穰耶嗚呼葢蹔聚者形骸斯欣蹙分於在亡不昧者神
明故賢達㝠於短長夫安知存者之不為有限而逝者
之不為無疆耶夫安知衆所羨者之無幾何而獨契者
之未渠央耶苟長逝者而聞吾斯言悟其本光則風馬
雲車翺翔乎寥廓而税駕於無何有之鄉也必矣嗚呼
尚饗
　　　祭執丈傅先生文
嗚呼憶甫穉愚以通家子出拜於坐公揖之起退問先
君頎然者誰曰士凱兄伯父事之博學多聞此世偉人
聆其謦欬庶幾斯文已漸知學識張二丈叩其淵源與
同鄉往張嘗語我昔與士凱同在師門各厚自待維歸
先生精於文律抉微棄陳闖入其室獨吾士凱不專於
詞意在經世才傑為師我時豁然若撤其覆若發之蹤
而示之獸自後公來信宿予舍每至宵深豪飲悲咤戲
謂先人且可還臥留爾阿戎我唱俾和俯仰幾何倏忽
卅年今其已矣有淚澘然於乎哀哉先生於學善論前
史擺脱拘攣視猶稊稗不學無術乃俗之陋以是涖官
不賈奚售謂事之幾繫於忽微有黠而合或戇以違匪
識之長孰知其趣世有斯人胡令不遇嗚呼哀哉公之
感憤每思一試自負其才而不得志嘗論䝉莊以悁為
達謂與世忘一何乖刺(音/辣)公之元孫頗世其學或時訶
之汝非卓犖榮名可淡進取難忘胡今之人有弛無張
我聞斯言殊為心惻世終莫知況乃日昃公以濶迂廢
其先貲晚歲食貧中益自悲然而聰明不減於舊飲噉
兼人庶幾上夀顧其體肥氣不能充行立久妨以歿元
躬嗚呼哀哉雖然子且下夀而哭其父有曽有𤣥身為
髙祖世所未聞公獨享有雖人之窮天則何負所可悲
者才出於人學邃於古憂不於貧而官止師儒不登朝
廷不司民社老於窮經世之膚學剽竊無根膴仕厚祿
以髙其門人以相方為公興嗟何石之瑜而玉之瑕彼
不知也曷足怪焉凡世所收譌種相傳譬如蘭艾臭味
迥殊艾之盈腰蘭固宜鋤百圍之木不任棟樑千金之
璧不琢珪璋此世之羞公乎奚憾我陳斯詞申於明闇
嗚呼尚饗
　　　祭殷職方公文(代/)
公方舞象㸃筆成文長者試之占對紛紜其後三年補
弟子員督學馮公目以絶羣實兄事予情好兩敦於時
宿儒有唐有殷洎潘先生篤行多聞引為小友擢英播
芬數擯有司氣為益振逮歌鹿鳴九抵白門南宫之役
三詘始信乃􁄕大江牧彼州人乃佐戎樞論厥武臣請
託旣絶謗議實繁蒼蠅㸃璧千古同寃歸而槖空如諸
生貧老又加二以歿元身公旣晚達又被毁言始不及
旭後不逮曛何才之髙而命之屯顧所自樹已足不冺
況留其餘以庇後人我所悼者欲吐復吞貴不忘賤此
道久湮公正發憤亦已沈淪誰於貧交白頭彌親誰復
侃直分别蕕薰於乎已矣能不悲辛嗟我望九亦旣眊
惽五十餘年時事日新公又前逝將孰與論吾儕老矣
朂吾子孫與公之子尚其還淳老淚欲枯奠此一尊存
歿之感寸心若焚嗚呼尚饗
　　　祭瞿幼真文
子之端靜而敏宜克有就以聞於世而竟中道以殞耶
子之提鉛握槧避喧就閒蚤夜孜孜以求合於有司之
程凖而其討論墳典每掇拾今人之棄餘以剖擊俗學
之駁踳葢細極於蟲魚草木而博通於㸃畫偏旁庶幾
泛覽而密稹吾觀其氣和色温若醉人以醇醪而不少
露夫畦畛然而其志甚厲其神甚緊苟可以極才力之
所至又若秋天之鷹隼顧能勤一生於脩塗而不能脱
鹽車之韅紖豈其決性命以饕貴富而未免為達者之
所哂葢以立身揚名乃孝之大雖亦知自全於恬俞而
中有所獨愍彼不知者謂子欲朱丹其轂以為親榮而
更使垂白老人哭愛子之夭折而痛結於腸腎曽不聞
學殖人也脩短命也假令子棄人世之榮名學方外之
導引未必能囘已定之命縱復優游以終老而志業未
遂名聲不彰亦何取於夀考而泯泯耶吾三人或忘年
與交或少而相習或締交伊始而皆自謂能知子之心
能悉子之隠今之哭子葢不能忘情於三號而實知夫
火傳之無盡然則子之再來人間以究竟其所欲為也
允矣敬陳辭而奠觴淚汍瀾其不能忍嗚呼尚饗
　　　祭沈祖均文
嗚呼去歲之冬就試於郡君臥寓舍屢走問訊起而對
餐言語諄諄曰疾所由得之鬱忿木旺火燔肺受其病
予實憂疑且告之慎君雖傫然意猶矜奮談及藝文抉
摘瑕釁予笑而言此何足論死生大矣菀枯一瞬愛其
皮毛腎腸為殉子必不然盍以靜鎮首肯予言是有定
分吾力與爭彼不吾近其若之何狂走以僨於時詞場
爭礪鋒刃慨焉曰歸寧匵之韞幸而得痊吾學益進不
幸病廢吾子是訓後身身存斯言可信旣别而歸窮冬
伏枕遣問増損口授以應子書不來憂心日甚陽羡之
遊予懷懜懜詢君親朋彌亂方寸有加無瘳漸妨食飲
還過於崑驚聞在殯中腸若抽有淚如迸君而蚤夭信
矣其命性剛而明才敏而儶一言之過其更無吝一得
之長亦取自潤比來精勤旣溢愈濬吁嗟已矣能不悲
慗君之羣從握瑜懷瑾爰及從遊咸受韅靷還以所聞
授君之𦙍君所未酬後當克振吾衰而迂有皤其鬢同
心幾何俗之所擯與君久要庶不緇磷匍匐哭君拊心
慿櫬嗚呼哀哉
　　　祭呉起龍文
嗚呼予昔垂髫謁外舅徐侍坐中堂時方聚徒授經其
中少長紛如君之昆季濟濟曳裾入叙姊弟則予外姑
自是識面數共籧篨已結為社同獵與漁情分日深君
尤勤渠洎遊膠庠得陪步趨予縻鄰境歸卽相於笑言
之接棊酒之娯逮乎歲晚有暱無疏予别諸生倦於脩
塗君起家貲贍於菑畬隙晷之暇彼此相呼我姻君鄰
三人與俱棊之虐矣酒亦酣且俄别三日方擬相拏鄰
之訃來君去斯須嗚呼哀哉君已三子或勤以劬或憺
以愉少亦馴謹無敢昬逾以侍寡母慰君黄壚嗚呼尚
饗
　　　祭呉氏姑三娘文
於乎維昔歲首先人見背㷀㷀靡依痛沈五内姑之哭
兄幾同兒輩已拭淚痕慰我苫塊逮踰百日形亦癯悴
念厥老姑僶勉還憩秋暑向闌來看吾妺信宿即别强
要不遂期以杪秋重來相對何圖一疾纒綿増憊病得
之肝而傷於胃我就問時勸以無懟姑亦頷之非不自
愛吾疾已深寧當復瘥而母而妻吾向所賴今當長辭
能不介介及乎彌留終以不憒嗚呼哀哉父之同生兄
伯女弟伯旣早夭白首惟二姑少吾父實惟一紀春萎
冬謝乃同兹歲於乎哀哉姑不知書而性明慧每與之
言輒了大義問我往來死生之際為言幻緣悉如目翳
或寃或親或喜或恚揑目所成何足挂礙姑曰實然我
所歎喟自始來歸舅已前逝辛勤事姑衣食每匱未衰
而寡鞠此諸稚三男兩女各已婚配長孫成人且見孫
壻吾勤一生無慙呉氏奈此老姑翻令掩淚此如可忍
含笑入地有家而貧乃命之值將逸而殞其又誰觖嗚
呼哀哉姑念兄嫂歲必再至其留旬月拮据不廢予時
勸姑宜少自恣晏起早眠胡復勞勩姑曰吾來食飲爾
饋幸有餘閒肯怠吾事吾之家居吾炊吾洎吾日不給
而暇於寐今其已矣徒霣涕泗諸子哀哀能不百倍於
乎哀哉又念衰姪未有頴嗣曰父八旬終不求忮兄亦
踰耄敦行不貳寧有單傳而斬其裔爾之居喪慎勿過
毁言猶在耳每為心悸憶姑臨終屠宰為戒市脯擷蔬
以薦而酹靈其我歆知必不昧於乎哀哉尚饗
　　哀辭四首
　　　友人徐孟祥哀詞(有引/)
予友徐孟祥别三日而或以訃至余愕且疑亟往問所
知遇其僕於塗問之信葢歿之時前食頃猶為其子説
書課家僮有所葺理俄入内而凭欄咯咯似呼痛者再
舁至牀而絶痛哉孟祥之父母老矣以彼其才氣不早奮
於時以為親榮當必晚達無疑也而竟以夭死尚可知
耶雖年之不永與志之不獲展平日與孟祥言頗似聞
道者顧安能無戀戀於其親耶然而孟祥之長子已踰冠
成立足以娯侍大父母不異孟祥生時後二三年績學
綴文以畢其父之志而為二老人慰者知必不逺矣故
予為之辭如韓之哀歐陽生者以解其父母之哀悲且
以慰孟祥於地下云
秉諒直兮氣方剛忳壹鬱兮年踰强脱鹽車兮馳康莊
逝將駕兮蹶且僵豈良樂兮終莫當使騏驥兮隕路傍
策駑駘兮追翺翔委銜勒兮私自傷善之慶兮惡之殃
吾欲問兮天茫茫彼菀枯兮與彭殤譬遵途兮各有方
或脂牽兮登羊腸犯陽侯兮戒舟航塗所出兮難周防
枻莫施兮僨其廂賤且夭兮命之常魂魄依兮父母傍
目可瞑兮後則良代子養兮夀者康刷羽翮兮修文章
所未展兮於焉償昔與子兮泝大江予嘯歌兮子傍皇
曰臨深兮永以懲(叶/)曽倏忽兮臨其喪子事親兮能勿
戕孰短命兮可使長窮泉閉兮隔幽明知莫逆兮如平
生
　　　方孟成婦張氏哀辭
方孟成甫踰冠將娶於張張之大父别駕公一日與予
語及之以生嘗從遊知之必深也予因為言孟成外温
内朗學日益而功加勤公聞而色喜張吾鄰也通家往
來昵甚先是予妻見吾數稱孟成輒曰鄰家有女殊秀
慧盍為聨二姓之好乎予雖頷之而未暇及其後竟成
婚姻焉孟成以其弟故困於雀䑕至無以為家來依婦
翁翁媪皆愛其為人然為諸生十年不獲一試京兆徒
以獄訟縻之也去歲辛亥别其婦讀書虎丘山中及冬
而還試復不利開歲即又别去夏秋以為期未幾婦病
間一歸視卽復惘惘出門孟成所買新居去予舍傍纔
數十步未定遷而以盛夏走句曲顧雖數謁醫藥終不
效則數謂父母其以兒遷乎移居之後意乃恬然而孟
成不勝内顧復觸暑蹔歸留十日而行已畢京兆三試
會督學戒諸生母得遽歸旣而疾馳四日以昏夜宿關
外明晨遂不及於訣僅得視含歛而已嗚呼痛哉孟成
嘗為予言婦之疾得之火鬱而上炎予曰豈為未成子
姓乎曰不然以𢎞文之蹇耳窺其意儻幸而有一日之
遇何必身自舉子哉其始疾作有妖夢焉問之不肯言
孟成亦曰泣而為瓊瑰盈其懷吾懼夫不幸而踐也亦
置不復問其後凡所以告孟成者皆㣲引其端或傍及
於他人迨殁而後知其皆訣也殁之前一日泣而戒其
穉女曰善事若父而已至其言嘗為羮以療孟成疾尤
酸楚可念旣沒而孟成之諸弟無不稱其孝睦可謂賢
也已予故為哀辭以慰之於地下且以解孟成之悲思
沈痾中人兮醫難為良湯藥少閒兮左右去傍指其臂
痕兮問此何創宜不能知兮今告子詳昔子之癘兮食
絶於吭實迫且悲兮黙焉以禳刲臂為羮兮試與子嘗
幸而下咽兮繼粥與漿出肉於瀋兮納腊於囊終不以
告兮後莫我明(叶/芒)發篋覩此兮覆謂不臧嗚呼倉皇迫
切兮為此固當匿跡杜口兮意尤難量孰有女婦兮丈
夫深藏天奪婉嫕兮如何可忘嗟人之生兮福禍茫茫
夭也而淑兮夀也而狂有惡其生兮有悼其亡豈以臧
否兮而分彭殤其間相反兮乃足相方昔之剜臂兮今
為斷腸不聞鼓盆兮古有蒙莊彼豈寡恩兮誠悟其常
苟為若淑兮促乃為長如其嚚凶兮夀彌不祥亮逝者
之無憾兮奈何乎哭死而過傷
　　　王尚寳元配李安人哀辭
太原王遜之娶於崑山李氏今中丞公之女孫而太史
君之女也嘗從官京師然未受封而稱曰安人者從尚
寳為京朝六品而稱之也來歸八年屢遘閔凶連舉三
男子今年夏還哭子而顇醫藥未效旣又免身彌不能
支迨其疾而病也嘉定之通家某某數誶其進退以為
憂喜間二三日則往問遜之李氏姊及聞生男喜且慰
曰可無虞矣孰意其増劇以至斯耶悲夫安人之始為
婦年及筓耳進止有常度不妄言笑家人無不宜之居
王舅之喪戚而無違禮明年文肅公薨山崩梁壞而遜
之不震不撓聞譽日起顧其内事久茀不治旣而外内
肅然人皆曰安人實賢且能以佐之也或以語太史君
則謝曰孺子何足以當之吾為父知其於婉娩聽從或
庶幾焉比歿遜之書來辭極酸楚至云身賴以康家賴
以庀聲不出於梱而臧獲各循其職疾已瀕於殆而話
言咸中其窽神識恬然無戀與怖有類聞道者而竟夭
其年造物㝠茫其又何可知耶歿未幾而仲子痘愈尚
寳當以使事之江右吾儕相謂弔與賀不可兼再踰月
而始克往奠為之辭以哀之且以解遜之之悲詞曰
稟清淑兮閑姆訓外則温兮中彌濬生華胄兮歸髙門
惟夙慧兮逺驕吝逮事舅兮驟見背茹辛酸兮佐厥𦙍
矧泰山其復隤兮傍之人兮為彼震嗟梱内兮糾紛試
亂絲於芒刃旣大事之克襄葢盈耳兮休聞雖夫子之
競爽兮賴夫人兮坐鎮樂欣欣兮所知彼蠢蠢兮奚釁
泣呱呱兮蜯珍秋之中兮再孕望國門而北􁄕兮尚纍
纍之符信已使車其南還兮飭藩封之虞殯攫明珠兮
掌中等朝華於彼蕣淚涔涔其盈眶兮魂怔怔而欲殉
又一舉而得雄兮謂可療乎疾疢竟形神兮兩憊埋塵
土兮玉潤淼西江兮旅次攪繐帷於方寸靈之歸兮安
養陟蓮臺兮崇峻神逍遥兮無方睇金容而不瞚何脩
短兮足云去塵勞之若焮留結想於人間乃宿緣之定
分誠靈心兮永湛已相忘於喜愠無噭噭而怛化兮斯
達人之委順
　　　王伯深配陸氏哀辭
表弟王伯深之妻陸氏年十六來歸歸十有八年以歲
癸丑四月病歿予往唁焉姑哭之慟以予所聞平日之
孝於其姑也信自伯深之弟及婦皆痛不自勝葢其和
柔惠淑為㛐而㛐為姒而姒宜於家之人也又信始歸
之歲姑嘗命出見予色温而貌莊舉止合度意其為福
德人也已而漸聞其賢久之伯深不以予之衰鈍數相
過從容問所以勤學之道於是聞其賢益熟嘗生男不
育意惘惘不自得顧連舉女性又篤於慈愛推乾就濕
體日益顇歲中臥痾者常十三伯深憂焉予慰之曰此
無夭法也婦德如是體貌又如是而乃虞短折耶比者
每見伯深必曰吾婦殆不能起以為憂數遣問訊云少
間矣當疾有加幾絶粒漸喜日啜粥三四盂矣一旦忽
以訃至吾妻女皆錯愕失聲雖予亦自怪向之所謂福
德人者而驟至於是然則人之資性容止其皆不足信
乎可痛也巳乃叙其疇昔所聞而為之辭以哀之詞曰
士貧而娶兮賴其儉勤所以為養兮瘁骨與筋其不能
然兮奈此食貧或給於養兮每患齗齗盛飾而居兮曠
於晨昏夫子之過兮閭里日聞吁嗟淑媛兮匪驁而仁
父母憐之兮室無間言歸不逮舅兮恪共明禋滫􁐝之
滑兮靡閒夕昕旣以奉母兮燕及嘉賓母之戒齋兮閒
停壺飱莫奉母歡兮有獻於緡弱而善病兮不耐苦辛
敏於女紅兮手不去紉猶以儉補兮無侈衣巾譙訶不
聞兮其怒以顰姑為一言兮改顔為温葢孝誠之天植
兮豈勉强而由人凡今日之深痛兮固在昔而已云嗟
予言之不中兮殆禍福之不可以理論惟孤女之􁊘􁊘
兮恃大母之加恩不數年而及筓兮庶以慰眷眷之幽
魂
　
　
　
　
　
　
　
　
　學古緒言巻十九
欽定四庫全書
　學古緒言巻二十
　　　　　　　　　　　　　明　婁堅　撰
　　呈八首
　　　修復南水關呈詞
呈為懇恩酌採羣言修復水闗以禆學政事竊惟人文
闗乎風土氣運係于作興照得南城水門舊在黌舍己
向因衆稱巽水之秀改闢迤東而迎然於卦氣有符實
則巒頭未合雖其説各有所主若至是則必無非大抵
濱海之鄉凡潮汐吐吞總謂之去故其流注之勢必江
湖滙合斯謂之來試就治城論其地脈則必以東北為
去西南為來明矣舊闗直受之於南何必為巽新門縱
據得其吉却轉而東譬近舍稻梁之養逺求珍異以適
口求而不得餒且相隨况巳在巽西氣本相接辰居巽
右禍亦須防雖隂陽最為渺茫非耳目昭然較著顧當
其改圖於始亦謬謂張網可幸得魚及其覺悟於終豈
容以懲噎而遂廢食不及今明臺之兼聽將終虞已事
之難更此諸生之所蚤暮以講求飢渇以延企者也又
去歲秋試之先曾具呈言新鑿西水達於練祁者若橋
梁為礙舟楫不通將坐視清流漸成填淤已奉處分未
獲訖工并乞查會前呈一時並舉實為便益須至呈者
　　　乞祀朱熊王三公於名宦呈詞
呈為遺愛在人宜隆秩祀以著不忘以垂有永事竊念
吏治必稱循良親民莫如州縣况東南繫財賦所出於
催科兼撫字尤難幸遇其人能無追思於沒世雖紀其
績未若崇祀於將來照得前知嘉定縣事歴官南京禮
部吏部郎江西按察司提學僉事南京大理寺丞通政
司參議嘉興朱公諱廷益其自閩移呉之日當政猛民
殘之餘吏以急斂干和民以屢侵多疫公仁且潔又簡
而寛絶不自潤以脂膏惟有人沐以滲漉邑之歲困漕
糧以土瘠不宜稻也則為請於主者仍得改輸以銀邑
之額設官布以賦緩可紓民也則為言於監司因得漸
弛其課至於徵斂有法則創為板册連票雖愚民不至於
倍輸又慮風俗漸奢則倡以節食貶衣雖富室亦遵於
雅化與韋布通賓主之禮際而人知老老賢賢與章逢
申名教之防閑而士用逡逡凛凜總之以逺賂而瘠已
以瘠已而肥民萬姓頌之同一辭三年紀之如一日也
繼其後者廣安熊公諱密擢官户部郎早卒承寛仁之
緒撫甦息之民以為政似不難以見德實非易初至不
求殊異無取名要譽之為稍久孚以悃誠有淪肌浹髓
之惠所以人蒙其賜尤在天戹其逢在任久歴七年連
歲曾無一稔方流離之乍復咸寄命於緩征乃殿最之
攸闗似考成於通賦公恤民之瘼惟己之辜雖奪其俸
者屢加然不為動者自若旣申折漕之請特嚴投櫃之
防務令納者絶無絲毫加増而收者不至萬一賠償又
以惡草不除則嘉禾不殖始剪打降之兇横繼絶訪行
之中傷大約虚懷待人時或寄之以耳目然實心求可
人亦效之以肺肝亷不為名寛不廢猛人士頌其質行
黎庶戴其深仁顧惟二公或已陟為卿貳或久遷為省
郎未究厥施遽促其筭獨此荒瘠最被恩施昔賢有云
後世子孫思我不如桐鄉之人思我緬思二公在官之
年所以為一方之謀者不異父祖之計安子孫以故二
公沒齒之後所以繫一方之思者亦猶子孫之追念父
祖考之祀典允矣具宜惜其後人未聞趾美接壤西呉
而近者僅嫡孫名繫於膠庠曠隔東川而遙者斷遺孤
音問於修阻若不及今而申請或恐稍久而莫詳顧欲
由下以遞申或恐文移之寢閣豈如自上而批發不虞
胥吏之稽留又故本學教諭累遷國子監助教博士監
丞南京户部員外郎致仕婺源王公諱廷舉端方其行
篤實其𠂻謂行本而文華當分急緩若華繁而本撥倍切
甄陶貧乏者數賑其寒飢僝弱者尤力為擁䕶因良牧之
加禮燕閒輒有獻規毎輿論之密伸緘秘何曽出口再當偕
計而北上直云衰拙而南還世人之邊幅不修賢者之坦
懷彌著以故改官胄監祭酒亟稱其賢已而進秩户曹同
官咸重其守至於移病懇求致仕葢由考滿不能治裝
行李蕭然遺貲窘極實乃昔賢之清操豈止叔世之人
師參二令而齊名信一時之絶盛况葢棺久已論定而
闔邑靡不心儀盍使此邦士人寄懷思於俎豆後來賢
達興慨慕於宫牆有此連名具呈伏乞准勘申詳並祀
名宦須至呈者
　　　覆勘回呈
云云竊思官守至重也材品固以時升降而其論必先
於儒生鄉校至公也評議亦以時重輕而其究必定於
輿論照得前知嘉定縣事朱熊二公及掌教諭事王公
先後僅十年之内望重皆一時之尤有身處於脂膏而
冰檗不移其操有食貧於苜蓿而苞苴無動其心朱以
寛簡著稱嘗微行村落之間野人初不知為長吏也而
熊自逺方後來規隨咸戴其寧壹熊以悃愊終譽尤特
嚴錙銖之禁私家幾不知有官耗也而王與同時相善
獻替每畢其見聞士民追思今昔如一或曰此三公皆
宜大用而竟以不永其年世之喪道歟民之無祿歟不
然而何天奪之遽又曰此三公皆宜有後而未聞能世
其業天不可問歟善不必福歟不然而何後嗣之衰夫
詩詠民不能忘君子之有斐兹其人矣傳稱沒而可祭
神明之及交以教德也今上自大夫下逮士庶無不皆
稱其賢則及春而祠至秋而嘗允宜並祀於學近歲儒
生之論間有涉於阿私以故師帥之尊或多夷於寢閣
前所瀆聽頗及其子姓之殄瘁可以無疑於過譽而今
所覆詳尤恐夫歲月之曠隔不能無憂於廢禮人如此
其表表也而不獲祀將來復誰可當言如此其諄諄也
而不足行自後復誰可信伏乞俯垂照察亟賜申詳
　　　通學諸生上撫按保留胡明府公呈
呈為疲民羸瘵懇留亷能有司以終惠愛事竊惟旌别
者上之大柄所以察吏而振起惰窳之風怙恃者下之
至情所以籲天而願借慈仁之牧本縣東瀕大海西咽
澄江沙瘠故不宜禾未免仰鄰封而足食木綿尤不耐
雨偶一經霪潦而就荒加以俗媮而訟日譎紛紛求勝
於譸張况復區分而賦日逋往往交通為蟊螣向因松
江壅為平陸故每歲之河工譬猶通咽開膈近以官布
入於考成則昔賢之闓澤轉為擢髓抽筋以物力土産
而論於全呉之邑則嘉定為最僻最敝以調停設處而
責於宦呉之人則嘉定為最劇最煩胡知縣自三十九
年二月到任迄今二年先除豪悍不逞之羣兇繼懲刁
黠無情之宿蠧值歲收之屢儉撫字多方處賦額之加
徵催科不擾勵操則四知是畏中懷獨潔之氷心訊獄
則兩造無寃庭有久虚之肺石十萬家倚為慈母六百
里欽若神君驟聞調繁不勝却顧在長吏則絶其有緒
之成勞如絲方繅而斷繭在小民則奪其調饑之待哺
如炊欲熟而絶薪雖地方重臣意在磨礪不暇顧於一
隅而梓桑私計念切祈哀能無迫於上訴亦知己奉俞
㫖誠難自異於盾矛猶望更煩部咨未必遽乖於竽瑟
矧在長洲以𤓰期得代繼組者自當别有循良而在嘉
定以棠䕃方隆怙恩者詎忍失其覆芘若長洲以得賢
為幸則嘉定以失怙為悲幸屬帡幪誼鈞憫惻且下邑
頃年之故事有調繁瀕發而復留如祁門唐知縣改調
嘉定往迓舟車旣宿留於彼土莅官月日且刻期於此
邦而竟憫攀轅再馳奏剡是知一時囘天之力全在台
臺而三年河潤之施更自今日有此激切連名具呈
　　　乞改正𣲖剩呈詞
呈為懇恩分豁額徵名色以釐積誤以釋羣疑事竊照
邑賦之得請永折也實由地磽苦旱乏米而每虞缺兌
故也歲輸之獨多𣲖剩也又因已減復徵所餘以抵充
别項故也自巡撫周文襄公創立平米加耗每石編銀
五錢以蘇東南之重困至萬厯初下邑猶困於兌軍累
題折兌幸得永折奉㫖蠲免輕賫蓆木板過江修河等
銀每石約計減編四分據徑賦册凡係奉文蠲除無得
仍五錢計筭向已頒行遵守止因廿三年院題闔郡全
荒部覆槩徵折銀本縣遂亦一例混編五錢賦冊所云
府胥之㒺上則曰片段易於徵解縣胥之誑人則曰髙
下全在府胥可謂昭如日星矣而迄今未蒙仍前改正
故𣲖剩視鄰境積久相懸雖用抵練兵均徭里甲等項
原非擅増然何必獨浮嬴餘之數使閲册者駭其過多
又且曲為抵充之名使輸銀者疑若可緩况此一方病
糴之衆雖幸免兌軍其如萬姓糴價之髙已不翅數倍
所蒙不費之大惠未紓終歲之私憂萬一事有朦朧中
飽者易售其詐儻或時當倉猝在事者莫展其籌將曰
均五錢也何彼皆少賸此特多餘均一剩也何此獨踰
千且至及萬雖有喙三尺列狀百通亦無由得白矣其
在今日合無遵照經賦册開奉㫖蠲免輕齎蓆木板銀
仍不𣲖徵而應徵練兵均徭里甲仍照原編驗𣲖不名
抵補則羣疑頓釋而税額允釐矣至於修河過江二項
亦為漕艘而設旣俞永折自當並蠲而猶然編𣲖不常
亦於經賦未合乞照三十六年事例并賜查豁尤為諦
當有此連名具呈
　　　公舉節孝張母王氏呈詞
呈為公舉節孝懇恩勘詳以章婦順以光旌典以勵壼
範事本學増廣生員張婁孫有母王氏守節四十齡行
年六十歲家本世祿歸於宦門其夫生員某其舅隱君
子某而福建按察使司副使某之孫婦也夫因力學成
羸强以無男再娶每客遊於鄰境逮疾甚而家居僅閲
歲除俄遽身歿婦之撫其先後兩女飲泣而血繼之奉
其内外二親食貧而身瘁矣旣凜乎嚴氷蘖之操又允
矣持門户之才黽勉有無共襄事於城南新壟辛勤朝
夕終就養於燬後敝廬舅好讀史書每以古人自許及
共商家事數稱新婦甚優婁孫以伯兄次男來為之嗣
而母以孀妻訓子早見其成女各有歸孫亦漸長雖目
前似足慰意而身外未獲榮名昔歲甲申有賢父母檇
李朱公其人擊節亟稱其美謂夫有文且賢而妻自矢
立節以賢節齊名為奬勵葢閭里相傳為美談迄今歲
月已深允於褒揚為當矧江南四郡久闕驄馬之巡行
而下邑衡門竚望龍章之來賁伏乞照例發勘轉詳具
題寵光幸及於生前風勵奚止於境内有此云云
　　　請入殷方齋先生鄉賢呈詞
呈為崇祀鄉賢以勵風教事竊照本縣已故淮安府學
訓導殷公諱子義天資醇篤行誼端方其學無所不窺
而特先其大於人無所不誨而躬率以嚴折衷朱陸之
異同直探孔孟之窔􁁊平生尤篤於孝友逮老不私於
貨財曲承後母之歡顔盡讓穉弟以遺産自少卽能戒
色絶無孌童季女之私終身未嘗失言惟以質疑解惑
為樂一經大冶多為名世之人老作廣文徒抱專門之
學睠此下邑篤生醇儒惟有崇祀於宫牆庶幾增輝於
俎豆自萬厯八年十二年再經通學具呈蒙督學批勘
而子孫儒素旣無貴盛之攀援人士咨嗟長慮輝光之
泯沒近者明臺纂修邑志已於人物志中撰次小傳伏
乞粘連申詳有此連名具呈
　　　卞先生助喪呈詞
中懷樂易素行清醇雅志功名曽不登於下第晚官閒
散竟莫展於歿身自來此邦樂育多士入其陶鑄將無
躍冶之金受其磨礱即是暉山之玉不脩俗儒之邊幅
自標良士之丰儀對函丈於席閒均霑時雨庇廣輪於
宇下如坐春風方幸奉以周旋何圖嬰兹沈痼到官未
及周歲卧病乃積數旬有加無瘳積治不效彌留之際
欲斂未能一官獨冷於廣文十口僅餬於微祿旣老成
之凋謝兼孤寡之伶俜衆所䀌傷相為霣涕盤併空於
苜蓿櫬難返於梓桑痛此附身尚倉皇而稱貸況乎復
土將暴露以何期獨有相率而籲哀庶幾驟聞而垂憫
施恩乍寒之骨一慰長往之魂儻䝉破格之隆施乃是
及門之厚望有此連名具呈
　　雜著四首
　　　荅問性一首
予旣倡為之説曰告子之言生之謂性孟子葢未嘗置
辨也特謂生不同則性亦不同非若白同而均謂之白
耳物生有心動而必之乎欲人生有心動而必止乎理
此人物之性之辨也人之未純乎理者有以蔽之非其
初也故曰性善也或曰子言則旣辨矣孔子之言性相
近也其謂之何予乃復以告子之説應焉夫饑而求食
寒而求衣性也人固有食必列鼎者矣乃或以一簞告
飽人固有衣必重裘者矣乃或以挾纊為温不無小殊
故言相近或曰然則烏在性之善乎曰夫物類攫拏而
食牝牡之合每不知有父子矣人然乎哉人之入於禽
獸者世多有之然不足以累性也此非予私言也雖孟
子固以耳目口鼻之欲歸之性矣以命自制則入自賢
門不知命而浸淫焉以牿其性則入自禽門宋儒之宗
孟子好為深眇之談而未究其實徒令孟子自相矛盾
耳予故合而論之使性善與相近之説畧無異同彼以
食色為非性者無論未足屈告子也獨不思反與孟子
戾乎譬猶葉公之好龍其於論性舛矣
　　　尊經閣夜話述
明府齊安胡公以今仲春政事之暇來過黌舍與邑文
學三先生同登尊經閣謂堅雖濶迂頗好藝文而宣君
嘉士通曉世務皆可與言從容使畢其愚至漏盡二鼓
公旣豈弟飲人以和兩生亦不自疎外寧言不中倫不
敢負公之下問也與之言文則謹對曰六經而下百家
之文意非全粹詞多造微孟之醇荀楊之大醇小疵聖
人之徒歟西漢渾雄樸茂東京漸靡而弱六朝之排偶
唐初猶存韓乃力振栁與並駈長慶以降其細已甚宋
㳂末流歐始反正王曽維佐三蘇並擅長公其尤南渡
迄今未見其比勝國推虞昭代稱宋皆號博綜尤謹程
度惜理學礙之於超乗未能也後有作者自謂逺紹然
多採華忘實求新得陳外若恢奇中乏雋永向之典刑
不無異軌即有識真狃於時代矯以爾雅力不能囘矣
肅皇之季頗標同異和者旣非其儕苟希奬借排者或
非其敵秪益揶揄其或識髙才健衆非獨是雖快爽絶
倫而率易為異加以好譚名理誤落臼窠瑜不匿瑕亦
其宜也若夫允蹈成規務逺俗尚得意象表標㫖目前
語全鑄今法乃自古則吾呉歸氏視唐宋皇甫張秦其
不多讓矣與言詩騷則又對曰騷人之致風雅之遺也
彼旣自極瑰異今乃妄訾合離漁父卜居云何作俑詩
三百篇稱四始於前漢十九首擅五言於後㫖趣自符
音調自别然則李杜何必非漢梅歐豈盡非唐同源異
𣲖自古已然異曲同工於今豈病哉且今之外合中離
譬已陳之芻狗昔之音移調改乃嗣響之宫商遺文具
在精鑒何疑與之言字畫則又對曰此小技耳然而不
精研則心與法不相入何由通微不積習則手與心不
相應何由造妙師法須髙骨力須重已識其源雖師心
而暗合强摹其迹縱肖貌而實乖王會稽善學篆籕者
也顔平原善學羲獻者也晉帖傳者要為不可思議唐
帖有贋有臨其真者固難髣髴也宋元名蹟幸獲覩真
蘇則沈著之中乃見妍姿米則逸宕之外自覺淹通蔡
整而媚人巧已極黄秀而勁自得為多呉興小楷深穏
多姿行草自是入能氣韻不無近俗然後之繼作未見
其倫目以邁宋相也舉肥矣語未畢而公為解頤撫掌
引滿連釂若吹竹彈絲以為侑也已又詢及時事見其
逡巡俾勿辭讓嗟乎桑梓之邦實同欣戚父母孔邇孰
不瞻依顧良窳習也緩急勢也凡為下邑有二難焉民
貧故逋賦此催科之難也俗偷故多訟此聽斷之難也
二者請以醫喻訟之多客邪之有餘也攻之為差易賦
之逋元氣之不足也補之為尤難雖然差易矣慮或為
之媒焉絶其媒則客邪無從入雖勿攻可也旣難矣慮
更為之蠧焉去其蠧則真氣不重傷雖勿補可也今者
案牘無壅請託不行聽其講解則弱猶可支懲其㒺誣
則奸不得肆媒已絶矣邪且散矣信乎有餘之症療之
無難矣獨此不足者匪由凶荒而患為蠧者不勝奸敝
譬之負戴見其能勝忍更加重乎良民之日顇可憫也
譬之飲食見其可欲寧知饜足乎頑民之日饕可恨也
况於中飽之徒利在行賄自非束濕之政勢必受賕不
忍於猾胥之數輩而忍於人為刀已為肉之小民非情
矣不忍於宿逋之數區而忍於不累官與不病國之良
民非計矣即使壤地不無肥瘠徵收合有急緩斗則之
輕重不已分乎復熟之抵補今安歸乎且彼之積欠者
不皆區内之圩田豈無本上田也而收入下區者乎又
民之僥倖者不必曩日之敝民豈無本上區也而效尤
下户者乎若論賦額合冬與春夏秋而畫一徵之自是
其分此則勢必難齊即欲權宜先冬之孟仲季而一切
急之徐酌其餘豈容力有不及况田之肥瘠所在而殊
無下區之名者豈皆上田歟歲之收穫接壤而異無下
區之逋者豈皆倍入歟試觀邇年會計之差未有不費
營求而得其費彌益足知其所入必不貲其利彌増足
知其為弊必更甚此為取諸常税之外乎抑即取諸常
税之内乎舞文而得賂者十三行賄而得緩者十七此
十分之緩旣入於奸則十分之急必屬於良矣有愛民
之實心圖平政之實效者忍不去此蠧乎去蠧如何未
役之毋使以求得也旣役之無使以佞售也所慮狡猾
之徒每集黨以羣訴則易為所動胥吏之口必巧發而
多端則易為所欺往年刋行經賦一册若能先究根源
次尋脈絡修復清由之廢杜絶呈報之訛雖有神奸亦
當照膽此非明公而孰望乎公於是憮然歎息洞然照
知欲採芻蕘見之行事兩生亦相顧私語始談藝文終
於政術正猶曲終奏雅神融意暢區區説耳誠不足為
比矣臨分授簡令識其詳雖次第一時之言或少文率
爾之陋要歸於暴公之虚受贊公之亷平而已歲在壬
子述
　　　辨米畫
曹周翰出示大父公所藏米巻予雖不知畫觀其雲山
烟樹走筆而成縈紆蓊鬱之致超然脱去蹊徑知為真
蹟無疑也展巻至後題輒語周翰此元暉筆耳曽之一
䟦葢題元章他畫好事者裝池時誤綴其後匏庵先生
未暇深考因定以為元章予旣憑筆蹟臆斷其非又按
元章本傳終於徽宗朝其年僅四十有九而此題距紹
興乙夘葢三十年矣又他本供御為元暉所鑒定者皆
在紹興中其夀至八十餘與所云老境者適相合夫筆
墨之辨世已不能知獨恃歲月可據而乃失之於匏翁
題識可弗慎歟又考蔡肇所撰元暉墓銘卒之歲為崇
寧則其必非父蹟又不待辨而瞭然矣
　　　論筆二則
聞鄰境有好事者極喜佳筆毫必紫鋒必長直必每一
酬白金三四錢少亦一二錢友人或過而譽其好事即
捐二三為贈筆工之與相習者嘗攜過予而求試即以
為贈予辭不受而聊一試焉笑語之曰用此筆材分而
為四豈不趂手且耐久哉則對曰卽果佳渠不屑用亦
不肯多蓄矣葢人之輕財而重筆有如此亦大逺於情
矣自後予偶屬他工用紫毫製一筆大如棗核長可一
寸五分小即蠅頭細字大即方四五寸旣極隨手又久
而不乏可喜也然俗工例不肯用紫毫作心往往白裏
紫衫外紫則悦目中白即省料故耳又非獨此也趂手
而耐久於用筆者有兩便而求售者或一妨書此以發
一笑
製筆之妙在使人作字時手忘其筆而已宋時筆工稱
宣城諸葛然蘇黄之論似微不同東坡於諸葛之外頗
稱程奕及呉説父子且謂散卓筆非諸葛不能製自餘
筆鋒譬如著鹽曲蟮作字有觔無骨而山谷極稱呉無
至無心散卓且云試使人提筆去紙數寸欲左右皆能
如意則諸葛敗矣似又以懸腕枕几而分非筆之通論
也今之筆師如王道彰茅瑞彰先後擅名於時王已歿
矣有子能繼之其一茅壻也予欲以蘇黄所論詰之輒
試其筆為作懸腕書茅之子曰道生亦知名
　　説二首
　　　沈彦深字説
從予遊者沈生宏祖來請更其字且曰幸有以誨而朂
焉予因字以彦深而告之曰子知所以為深者乎山深
而虎豹變淵深而蛟龍蟠玉剖而珍珠絙而升德産精
微而光華絢爛物固有之若夫刑仁講讓綱舉目張澤
被羣生而威振殊俗此則朝廷之深仁厚德也不有海
内之彦士而孰與共其功顧士何以能自效於世若此
哉其器誠深以閎也不深不足以為宏矣易曰唯深也
故能通天下之志夫士穆乎其容坦乎其度天下沐其
施如和風甘雨仰其德如景星慶雲豈若僉壬小夫為
機變設城府而深阻不可測乎哉彼其學則聚之深問
則辨之深寛居而仁行資深而逢源爵祿不入其心而
功名不出於意若唐虞之羣后德讓寧可以淺近窺耶
自三代以降世莫不有忠貞之臣旣厥心慎厥事其視
險膚殆若仇讐此其人皆可謂深識逺慮者矣若乃抵
巇鬬捷陽施隂設雖亦能偽定一時而終無以大慰天
下此則奸雄之譎詭曽足比於聖賢之淵深乎今吾子
妙齡勤學深造以道在子勉之而已性之所近能矯之
使勿偏乎習之所染能絶之使勿涉乎見謂是也而能
求其不可母膏以沃薪乎見謂非也而能求其可毋洗
以索瘢乎同乎巳者能勿暱乎異乎巳者能勿訾乎羣
而欲得也獨能求之於其所不取羣而欲趨也獨能求
之於其所不由德之能勿見其為德之形逺之能勿開
其驟逺之釁苟力此數者斯於深也幾乎將見山暉川
媚以應雲龍風虎之會他日所自效於世必非淺尠也
已
　　　朱季方字説
易之六十四卦其初八物而已八者其初兩畫而已震
之初則猶乾也純之斯為乾五變而一不變復也其悔
之變而巽則為益焉巽之初則猶坤也純之斯為坤五
變而一不變姤也其悔之變而震則為恒焉益之與恒
聖人嘗為之辭曰遷善改過而立不易方矣此何取於
雷風哉夫天地之化雷動風散雨潤日晅各専其功焉
然而日也雨也其用以形形故時有所偏油然沛然則
朝暉匿影杲杲出日則霢霂謝潤獨雷與風也不然雷
擊而風勢益張風行而雷聲益逺不相悖而相與為助
夫非以神用故耶葢吾觀聖人之憂旣濟與所以圖未
濟者而後知益恒之用大矣善而遷焉過而改焉如是
而立焉其何易方之有要所以取諸震巽者不震則不
能以動不巽則不能以入舍是而求可久之道庸有益
乎昔夫子稱南人之言曰人而無恒不可以作巫醫然
則世之志於求益者不恒其德道無由矣聖人猶恐夫
恒之者之誤也而曰利貞曰不易方於乎盡之矣聖人
化於恒者也賢人君子守之者也中人則望而趨焉其
反是者所謂愚不肖而羞之招也長洲朱君以其名某
來求字予旣字之曰季方而申告之以恒君之姿温慎
以敏非逸於方者也勿易之而已求所以勿易者必伏
而思曰無或溺而不振歟無或剽而不留歟如是焉而
益𢎞矣今世之小夫市人皆有别號以謬為尊吾又願
君之勿循其俗也又别為之字曰益之可也
　　疏三首
　　　資善禪寺改建山門并葢一堂二廡募緣疏
葢聞六度以檀施為首衆生以福田為因但捐積累之
贏即破慳貪之障治城東南有資善禪寺者僧道林之
所修復也覓遺趾於汙萊邈矣異時之締構易嘉名於
棟宇翛然今日之熏修然而像設雖嚴中唐尚虧於瓴
甋軒楹粗具四周未備於垣墉凡屨杖之來過咸咨嗟
而興歎頃者石巖方伯因疾減瘥每共徘徊謂當告於
淨信庻多植於勝因手札一行施金伊始予忝支許之
分爰疏給孤之緣在昔釋尊乞食曽訶羅漢心不均平逮
兹末法有緣凡施比丘等無差别若論多生果報募有
為募施有為施俱依八識田中究歸三輪體空與本無
與受亦無受同超十方界外或曰均福田也所願憐貧
賑匱修道補橋何必莊嚴佛土不知均檀施也縱復片
瓦一椽束薪斗粟即為趨向佛乗在未信者以為此愚
夫愚婦之所眩也昭昭而背之㝠㝠而徼之難以冀矣
其知之者以為此善人信人之所依也愛而能割之求
而能應之不亦美乎勿輕一念之隨喜可醒歴刦之愚
癡勤幻生而多聚幻財溺幻貨而規貽幻裔何苦以身
為牛馬直須彈指悟空華由有為而入無為惟此第一
方便因始覺而還本覺遂窮無量法門
　　　東林圓照寺募緣疏
邑之東十有八里有東林圓照寺焉剏自宋紹定三年
庚寅其請於朝得賜額者僧有謙也元季燬於兵燹僧
時習偕其徒思修結茅以居募於檀那稍稍修復而以
舊額請洪武元年戊申也距其始建葢百四十年矣思
修之徒又數傳而如權者卒其業然後殿閣像設及禪
誦之廬咸以一新迄今百餘年來未有能繼日就頺圮
有盲道人金士成奉母菴居䖍修淨土而禪僧明本來
共昕夕相與發心重建二殿前供四天王像後供觀世
音菩薩像獨虚其中緩而有待比工畢而道人旋化去
明本自矢必新正殿以報佛恩將復從善信募焉有為
貽書見屬盍為之疏以助勝緣其可乎予惟天下承平
日久江南呰窳波流物力耗於輕浮嚚訟争於桀黠即
有禁止猶然怙終惟有廻向佛乗庻幾掃除宿垢夫布
袍豈如文繡被體還同疏食定讓甘肥充腸何異莫若
移為喜捨之用正堪結此清浄之緣乃至怨毒相仍猶
然積聚無厭子孫之福分定身家之需幾何已苦沒齒
勞心況供傍人笑口胷中機總為矛㦸眼底事盡是鍼
砭普勸捐貲一為拈偈見聞易解逺近争趨
佛説人生總宿緣乞兒争得富兒憐苦遭氷雪俄晴暖
已忘披蓑忍凍眠
日日傭奴昔昔君可能宵旦正平分浮生信得還同夢
富貴青天一抹雲
老人垂白戀殘年一種兒孫幾種憐及到臨分齊放却
從他鏹藏落誰邊
饑寒也解多生業富厚都忘此去緣今日大慈香火院
幾人先注破慳錢
　　　東林教寺觀音殿募緣疏(代/)
竊惟性無生滅資六度以出迷塗法有廢興報四恩而
新梵刹是以寳光同放灌國土於微塵宗教流通演法
音於浄域業無勝而不積緣有導而彌昇者矣東林教
寺者國初僧時習之所建也楊涇縈紆而出其東練祁
渺瀰而亘其北去治城一十八里遡創始二百餘年正
殿嵬峩則能仁迦陁之相好斯嚴阿閣邐迤則大悲薩
埵之手眼具備毘尼開士固宿昔振其犍椎慧業文人
多棲遲挂其巾屨焉歲月迭遷榱桷崩壞住山為之惻
愴飛錫過而咨嗟於是寺僧某等悼像法之陵夷謁檀
那而廣募風幡夭矯覩表而生捨施之心法皷鏗訇聞
聲而破慳貪之障猶以工非易庀將經始於一隅庶令
緒以漸尋用告成於七衆謂觀世音菩薩西方補處東
土導師悲仰下同於衆生慈力上同於諸佛自在成就
現為種種之身無畏圓通普徧聞聞之德昔文殊揀選
方便特摽妙解於耳根示末刦求捨塵勞必獲想澄於
覺海團財何愛佛乗同歸但悟三空便超五濁某蚤緣
科第曽奮跡於宰官晚憩林樊已息緣為居士緇衣作
伴頻繙貝葉之文紺宇棲𤣥恍覩曇華之瑞欣逢盛事
共託勝因鹿苑雞林等是調根之會竹園金地増脩正
信之緣苟在家而出家誰與火宅由財施而法施兹為
漸門謹疏
　
　
　
　
　
　
　
　
　
　
　學古緒言巻二十
欽定四庫全書
　學古緒言巻二十一
　　　　　　　　　　　　　明　婁堅　撰
　　書牘八首
　　　上督學王御史書
堅聞之士之貴於天下為能脩其身以効之當世也其
身之脩矣而人不我知功利不及於人此為世負士若
夫進而苟以榮其身退而無以逭其責此為士負天下
故士與其負在我寧負在人昔周之衰王迹熄而霸圖
興然而列國之臣若齊管晏晉趙武叔向魯季孫行父
衛蘧鄭僑之倫所以告於其君應對於四鄰諸侯而行
之於其國者猶依倣先王之禮法雖至於戰陣之際猶
能不以逞志而黷武葢傳不絶書焉及秦霸西戎楚霸
荆蠻遂以蕩然無復顧忌戰國之季士之言仁義尊孔
氏不苟以求用退而著書傳之其徒以有聞於後世孟
荀氏而已耳所不為揣摩捭闔沒沒於榮利者幾何人
哉顧二子之書亦自不同孟子稱堯舜而舉世以為闊
逺荀卿言法後王而秦以郡縣天下至於今不可改也
葢孟子見其本原而荀卿審於事勢所從言之異耳實
非有不同也由漢迄今所施設迭變而要有不得變者
人品之光明卓犖也故賢者之用於世雖學術有醇疵
才器有大小皆不失為君子據其議論以考其行事而
鮮有不合其上幾於中行而次亦得與於狂狷也自士
習浸淫於鄉愿而孔光張禹以柔佞移漢祚鄙夫之無
所不至其禍豈減於亂臣賊子哉葢至於宋而儒學日
益盛其徒固曰相與講明聖人之道也而元祐紹聖間
洛蜀朔黨相詆訾若仇讐者皆一時之名賢卒於小人
伺其釁以肆其螫毒而宋遂以不振可勝歎哉今者天
下理安士氣矜奮固宜無孔張之鄙而矜奮之極容或
以鄉愿之似而伏抵巇之機腹中之鱗甲紙上之戈矛
亦足慮也所以折其萌而息其爭在正學者之趨而已
所以正其趨在辨其孰狂孰狷孰為鄉愿而已所以能
知其人在知言而已今天下之言詖淫邪遁為不少矣
士之已登用者其言見於條奏之疏而甫求進者其言
見於應舉之文此一人也今日之詞場人士方不勝其
效尤而他日之奏疏天下又不勝其指摘則其故可知
也是在考文章者而已矣夫今之經義葢倣古明經之
遺也然已一稟於制非復昔之各有師承矣則但求無
戾於經可也繡其鞶帨何為哉况更與之戾哉夫襞積
故實為有學琱繢語句為精新昔人謂是文章之病也
而今且務以此相髙其文率三年而一變又每變而人
自為言俄而翕然宗之未幾而又羣去之曽不若詞賦
之傳逺也而况可擬於經世之學哉且言而當固無數
變之理也理不可易而强為枝蔓以求售勢不至於盡
拂其經不止也祖宗朝初場題止五道葢不欲士之専
於經義而徒以耗磨其日力也其意逺矣近世之號為
能文章者以空虚無實之學而為訛舛勦説之詞古今
之變得失之林逺近之所習見習聞未有考也不過以
僥倖主司之見收耳而主司者亦未免誤以為才而收
之此徒悦乎言之有異而不責其悖於聖人之經也文
旣如是則其心術行誼可知矣讀其文而輕儇纎靡者
也則知其人必薄以浮讀其文而恢詭譎怪者也則知
其人必僻以悍如此人者而一日得志於天下其施於
政事何如哉一倡羣和囂囂然咸自以為豪傑之徒迂
孟子之濶逺而不循其經稱荀卿之達變而未知其術
不為狂不為狷敢於為機變而無所用耻尊其名而卑
其實弱其中而張其外不知天下其何賴於若人哉奬
而進之在主司為眩於其文無負士也擢而用之在朝
廷為循乎其資無負士也士雖有薄富貴志功名者而
平生所學固未必可用也用之而靡效曷足怪哉則無
乃士之負天下亦所以造就之甄别之者或有未盡歟
是故求治必先於得人知人必先於知言言之邪正顧
所樹之標所拔其尤何如耳養之以學校考之於文章
試之以政事所以分别士類之才不才而進退之責顧
不並重歟執事者亦嘗以黌舍之學術朝野之政俗合
於今日之文章而觀之乎負在上乎抑在士乎得無有
兩失其當而徒使世道受其敝者歟孟子所云聖人復
起不易吾言者有可以亟為之計否歟堅也雖衰且昬
塞自分終無所効於當世而猶思所以教育其子弟竊
願有聞焉舊所為較刻四書集注序一篇謹繕寫塵覽
亦足以概見寧身受其負而不欲負天下者葢如此冒
昩干凟尊嚴不勝惶悚之至
　　　與陳明府論水災書
前月初旬邑中大雨異常兩日夜積水髙二尺餘此以
盆盎貯中庭而測知之者也比之去歲凡五旬之雨而
反髙數寸亦可怪矣晴後大費車戽乃得漸退雨時望
晴旣晴而水未退又畏日溝塍間若貯沸湯焉禾猶可
無恙而吉貝已十耗六七矣幸半月晴農家尚有生色
而頃者連四五日微雨幾遂爛盡豈去歲之荒未足方
鄰境而今使偏受其殃耶大抵種禾必極旱潦方為災
而其災易見種吉貝即入秋滿望多穫而每憂朔望前
後颶風乗潮雜以風雨掃地盡矣幸而免此但數隂數
雨亦漸至糜爛縱有薄收非蛀即黄不過旬日便成十
分荒歉此則瘠土不宜禾貧民不肯種禾之通害也其
又有不可解者吉貝偏宜髙鄉然邑四境本東髙於西
而此番水災反西殺於東此豈天實為之歟今雖欲使
上官聞之猶不可得况九閽乎所賴有臺下為福星儻
得於新故緩急加意調停緩一分即民間受再倍之賜
伏想仁人之用心必有以處此矣葢萬户嗷嗷實翹首
而望旌斾之還故輒為代訴其可憫如此母曰書生不
識時務而嗤笑以為迂則幸甚幸甚
　　　論上下區書(代/)
不佞弟某某獲從籲俊之後齒於昆弟之列又桑梓多
幸屈大賢於百里伏承下車未幾政聲翔洽潔清之操
虚湛之𠂻通敏之才精勤之力將盡抉邇年之積蠧一
蘇久困之疲氓甚盛德也嘗蒙下問所以為政之大端
不佞弟皆愚不更事未嘗深思其當何敢率爾冒陳至
其聞之素熟病之已久而不容不言言之而自信其匪
私者則今日上下區之説也凡言治呉之難者曰賦額
之煩重而催科難也民俗之刁訐而聽訟難也胥吏之
巧猾而去姦難也夫俗誠健訟其尤者挾虚以倖勝十
二三焉不則飾小以為大十五六焉其含寃而求伸者
十亦一二焉賴明公以公平聽之而又不骫法以狥之
無不各服其心而去則訟且自此衰息矣至吏胥之舞
文不過託於賦獄兩端今獄期於如律吏將無緣為奸
獨其在賦役者銖積寸累枝分𣲖别聰明不可以臆决
也必求之案牘而案牘填委雖生長於鄉而素習其事
者猶無從窮其窟穴然竊以為明公之窮之無難曰清
曰勤曰嚴此三者足以勝之矣故輒言其大略而明公
試垂察焉夫賦額之有髙下也為官民田也非為上下
區也何謂官田田屬於公而民為之耕如佃户之輸租
故其則重自周文襄公以加耗均之又以金花銀官布
寛之而民少甦矣然猶有重額極貧之名也故豪猾得
從而上下焉嘉靖中崑山顧文康公在政府因從中下
其事而是時郡守王公始裒益官民田盡攤之輕則為
斗不過三而止無復向之重至八斗者矣此葢行之闔
郡者也而敝邑之賢宰為昆陽李公力遏浮議以三斗
均焉此非一時諸公强所不可均而為是一切之法也
葢為每區皆有官民田從八斗而減之至於三無不受
其惠也則無不可以均也其意以謂均為一而示之衆
庶雖中才猶可以治多為則而寄之吏胥雖賢者未必
能平此其慮之深逺而利民之大者也行之旣久官無
所變更民無所覬倖衆所同是而安焉自倭夷之創殘
而田多抛荒也於是槪縣各區凡田自三斗而下至於
一斗五升蕩自一斗而下至於三升又各有荒熟米之
分焉此載在經賦册可考也不云輕者荒者皆在六區
而重者熟者皆在餘三十六區也上下區之名始於呉
淞江之小咽而巡撫翁公之少為通融也時則六區固
蒙其利而各區亦以為宜迨巡撫海公専意三呉水利
呉淞復通而起科亦還其故矣若巡江林之為奏請也
非其専職而講之不詳也動於膚愬而察之不明也導
之入於榛莽而曰凡田皆然則豈獨六區云爾哉然亦
知定額不可減他賦不可加而姑以人丁抵補終為舛
錯户部駮之宜也於時縣丞包某至以此獲罪去則是
非較然矣然彼六區竟因之獲利矣向之三斗者又減
而為二斗八升五合矣是彼之鹻薄者積荒者與各區
同而三斗者獨得減也谿壑之欲長此安窮至於今五
六年之間則賦之不均民之公憤有不可勝言者矣葢
敝邑為呉下邑濱海瘠鹵雖富户之貲其最上者亦僅
當他邑之中然在今日之為政有官可不煩而民可無
擾者其便二焉一則漕折之得請而永也歲免於貴糴
之倍費也一則糧長之以排年充也歲免於編審之百
蠧也譬之若織然其經已善矣長民者從而善緯焉可
得美錦而惜乎敝民之欲毁之也其敝多端可略而舉
彼誠計曰賄賂之費一可得拖欠之利十即有欲振刷
而例征之者先為頑梗以嘗焉無已則雇貧無賴者而
代受笞箠焉又不然則以逃亡而恐動其上之人焉吏
之猾者又為之言曰此曹逋負終不得盡償又糧之定
額十可緩二急上區之人使輸十則嘗餘其二為彼六
區代輸焉於計便不然課而殿咎歸於官於是雖賢者
亦或忍心而為之矣况又有動於欲者乎頃年六區之
糧官旣為減三而輸七七之中而征八是為七八五十
六葢常有四分餘之逋也緩急之間彼六區之蠧害各
區者何如哉古人有言用其二而民有殍用其三而父
子離此不過以緩急言非能盡蠲而除之亦非有横増
而賦之也彼又計以為弊久必窮則又告於官而請以
復熟之田補夫所謂復熟云者久荒而召墾之者也使
向以其糧攤之各區則今之熟宜從其加攤者而輕之
不然而為久緩不征也則田之荒者各有區今各就其
區而征之申於上官而别儲之以備緩急他日可以無
借庫矣彼六區自食其田而乃使概縣之復熟從而代
為輸糧政之不平莫甚於此此端一開儻一旦有卒然
不可知之費撫若按必曰取之復熟田而足耳又使復
熟昇科而至於三斗則彼六區將復譸張而求助於各
區矣是豈可不為之慮哉且其斂之民而為賄賂之費
者銀或畞三釐或畝五釐此何為者也又其訟於官而
幸得售其奸也必於新故交代之際道塗倉卒之間未
嘗有一言及於槪縣之公議而吏書輒為之申詳此又
何為者也伏惟明公以父母之心子視槪縣之民至平
也以不忍人之政而付之鄉校以採評議至虚也故不
佞弟亦得究極其弊蠧而以聞於左右以贊助於萬一
若曰我上區户也而自為私則不佞弟之自處亦未肯
同於流俗而况為偏私之説以欺其父母哉然猶有慮
者今日之别白此無難也而將來之奸頑逋負不可知
則請修鐵板册長單而行之使一覽了然又征科之法
必多逋者先及而次及於其少則那移遷延皆不可得
彼六區之糧亦可以無虞矣嗟乎李公之為循良百年
來首推而奸民猶竊議之安知不復詆長單為不可行
也哉是又在明公以至明燭之而已矣
　　　與姚比部書
一自門下楚還奉書獲報已聞移疾樂志里門竊欲獻
疑會先慈病困侍閒未暇逮秋而遘閔今小祥矣門下
清節直氣世人知之有如此中相知之特深否楚之役
人所憚往而門下請之京師之竿牘人所同受門下謝
絶之而又不欲㬥之然則非固與人異而自有不得同
者正古君子之道也私以為門下居曹資深若有知者
則漸移他曹而上宜也如其孤立無援必且出為監司
方今吏道漸汙門下以直躬彈壓之不為峭刻而使人
人黙知媿畏以造福於地方今正其時如是而猶不合
丘園未晚也儻或逆揣而豫去之曰吾旣恬於榮進奈
何投足末流此於身名泰矣而有違孔氏行義之㫖方
今致主之術或未可必行而澤民之功猶得隨分少展
故願門下之早出以為斯世砥柱斯人膏雨其毋曰凡
生所言皆吾所悉吾自有獨見以處於此則幸甚幸甚
　　　與繆當時太史書
昨歲仲夏滯淹貴理學博楊君自少通家友善一見即
問諸公子盛稱績學工文皆當踵武殊思覿面因賦奉
懷一篇題扇求寄已䝉垂訪適遊君山失此良晤明日
將往荅則已還郊居矣拙詩落句遂成虚語悵惘如何
柴明府過推眷愛接待有加禮然衰劣自安其分不過
於歲時一再謁而已年往子少未能拚半歲所一赴儀
曹實由䑛犢非少雞肋也兒纔十齡孔孟外已盡讀易
詩書若禮記春秋則未免鉤𤣥提要矣知與不知咸笑
其迂旣以自誤仍誤兒耶囘思少壯時虚耗歲月於硯
席所媿學古未能失在未曾迂不少悔也今世詞學於
枝葉似有餘然醇雅或鮮其人力挽末流非大力如仁
兄者而誰望耶竊意橅古者既未識本源師心者又輕
偭規矩當今之時有能倡為歐陽氏之學庶幾導而之
淳乎歐答李詡第二書殆千古定論而世或反訿之况
易童子問又忤俗之尤者乎文人好竒自古而然顧如
歐公薄襞積琱繪而矯之以醇學韓而全不學其造語
用字同時若王若曽若蘇皆其卓絶者而未有不然也
乃知古今人之别古以其神今以其貌比炫飾於雋永
懸矣雖妄談及此極不自量然以質所疑於仁兄或未
為過乎前在曁陽曽上書督學公極論此事平平無竒
耳然頗似識真輒一㬥之非量而後入也文多不暇錄
呈大要本之孟氏知言而已毎歎少讀其書晚始有悟
葢七篇中之最關繫世道者尤在此數言也而宋儒者
雖極尊孔孟然乃有尊之過而反入於腐迂葢未與之
契者為不少矣譬如畫家傳神自古及今莫不稱顧愷
之必有能妙悟頰上三毛者斯不同俗工耳决非雷同
一辭者之為知之也衰劣比讀孔孟往往於不求妙解
中覺程朱之未合非求與之異也不異乃異耳未知何
時得促膝劇談一豁胷中之疑惟有翹企而已友人顧
謙服字民服者文康公季子之子也與之交三十年矣
行醇謹而文綿麗明月闇投屢遭按劍以貢赴禮部聞
兩試巻皆翰林諸公定其甲乙以私揣之天下雖大宿
學中或未之能先也今將具其文求正於門下而屬以
一言先容驥老而志千里得當伯樂必自此始矣試一
諦觀其文毋曰此腐迂某生之友也而一槩相量則幸
甚幸甚書所惓惓再賦一詩奉寄又寫曁陽雜興之二
并發一粲皆顧之所屬也率爾狂僣惟察之恕之
　　　寄黄貞甫膳部書
春仲辱惠荅知酬接為煩已占道體之康勝矣所凂極
荷慨諾信矣君子之樂於成人之美也巽甫以譌傳東
還遂留待秋凉晤閒每言人士共宗為世津梁無乃過
疲髙觀察公才敏識超又以清操出之呉人相謂二十
餘年未見此監司矣初到數欲移疾或由上下異趨未
必相安竊以孔子獵較望之今似小定足慰瞻仰揚清
激濁行復見之其在斯乎昨歲公舉名宦三賢近在三
十年間而逺有昔賢之風敝邑之人咸切追思顧督學
公意似有可否初已批行連呈而兹者復嫌類申欲各
由報將疑舉者之非公乎則其歿已久其後甚微私何
從生即疑之自可密諭所由體訪不必始從其合而後
乃責之分也將謂三公先後相望未容一時乃爾多賢
則西呉東川不同地吏治儒學不同官偶然接踵本無
可疑且人之賢不肖雖各性生亦由熏染葢有小人而
密邇賢者則惡不敢肆君子而牽制匪人則譽有不終
以今揆昔豈不暸然不然則熊王兩君子之相信相成
此古人之事而今之君子之所深訝也如或明知非私
而僅允其一姑緩其二銓曹以此用人尚貽崔亮資格
之譏况於沒世論定之君子而乃欲姑待獨不虞敝邑
之逝者旣與俱往而衰者難俟河清失今不並行有幸
而章徹有不幸而湮淪夫人生同德而不同遇誠多有之其
歿而繫人之思乃復有幸不幸焉若此者乎此宜亦髙明之
所深慨也故復覼縷上陳并錄原呈及覆勘囘呈塵覽不審
觀察公猶可委曲從容而得之督學乎幸甚幸甚不則
一體姑遲而有待何如伏望酌其可而更為留神不宣
　　　荅陳四游侍御
曩歲奉奠先贈公之文得於怱遽殊以未極鄙思為媿
不腆之儀豈勝内慙重蒙哀貰加以還荅彌益汗顔衰
劣之别黌舍七年於兹矣以北上之資構一小樓於舍
後隙地偃仰其中亦自有少味旣自分衰遲樸野無可
自炫雖一學博尚不欲沗豈敢有意外之望乎獨少聞
長者之論讀古人文字頗與時尚異趣亦何敢造次為
人言之耶先公已即安窀穸堪輿家言雖誠有之顧誰
為識真者獨有彼蒼福善或能偶中萬勿輕信異同之
論也閣下造福下邑知與不知咸所佩服而重為黨人
所排公論久而自定今其時矣又念朝廷方召還福清
公却恐又因而次且耳然聞此老以弛擔自娯則地方
類薦一疏其不忘情於閣下決矣先皇短祚中外憂疑
中人不無可虞外廷未知所仗此豈志士髙臥之日乎
承示及賢𦙍或有似蘇明允少時歟度必有自露其頭
角者以深愛為厚望所以蹔時埋沒未可知也豚兒已
粗知弄筆然未欲令試於有司更俟一二年當不為晚
叔達蹔北遊還已久矣辰玉兄集序不過述平生晤言
一寄歿後酸楚何足為文其葬遺命祔而遜之必欲再
卜曽一經營旋又奪於衆口想只在早晚決計符丞有
雋才令譽到官後數奉使逺行此歸久稽報命頃且獨
身北上矣仲醇兄集乍刋行性嬾目昬未暇寓目至如
蕪穢紙費猶慙矧於災木扇頭清音諷詠再三恍如獲
侍輒亦呈五言題扇一首以供嗢噱尊伻求速發裁報
殊未能悉旣闕欵待又不成犒惶悚惶悚
　　　與文文起太史書
昨歲承珠玉之貺旋奉一緘陳謝未有以報也所屬寫
圓覺經文殊問一章雖已完納衰年眼昬兼以素不便
分窠書再寫終未愜意慙悚慙悚自聞臚傳之報知與
不知咸為欣欣明德之後一也令聞久播二也淹遲大
發三也尤在人皆以王孝若相期伏想令姊夫人正在
京邸歡忭又當何如耶聞十年前濟川師風雨舟中之
夢相繼兩驗一何奇耶此適足以彰數之前定而達人
處世正不煩一毫計較尤其章章者也兒子得程文三
首讀之僕久與此别疾讀再過語語駭心動魄真是奇
觀廷對一篇至今未得寓目雖然此猶吐竒舒憤之文
也自今以往一言必正論一行必成法當自此始耳吾
呉先達之文如王文恪嘉靖初勸學一篇雖古人何以
逺過而操觚者妄目為無奇吾當為秦為漢耳嗟乎此
蘇文忠少而欲為賈陸晚而且較正陸奏議以進者也
二公之文豈有一毫相似而其意自相懸合如此此可
以概古文之脈正不在詞采炫飾之間而已東漢六朝
之文至韓栁而一振唐末五代之文至歐蘇曾王而一
振今讀其文雖此數公者亦各自為詞未嘗相襲世乃
有謂古文之法亡於韓者彼不知也曷足怪乎獨怪夫
耳而目之者輒因而肆其猖狂耳凡為文章但意髙識
逺而味長古今一而已矣其有不同者遣辭布格之間
耳仁兄績學綴文之日久何待鄙言正慮初在詞垣或
恐為時尚所奪耳輒不自量而覼縷及之勿駭其唐突
也近聞之淑士云仁兄為呉苑先賢傳已有刻本而未
䝉頒示并附以為請不宣
　
　
　
　
　
　
　
　
　
　
　學古緒言巻二十一
欽定四庫全書
　學古緒言巻二十二
　　　　　　　　　　　　　明　婁堅　撰
　　書牘十二首
　　　寄申美中司理
自昨嵗旌斾南征此中米價湧貴民間嗷嗷洶洶㡬有
嘯聚之虞幸及秋轉販者舳艫相接既而嵗登非獨頼
以全活而已國家三大喪相繼中外憂惶有同杞人俄
而旋定無疆厯服此足徴矣但恐臺省之間囂陵詬誶
習以成風而州縣之政積偷成窳監司而上彈劾㡬何
未足深懲有識者咸以民窮為憂緬想江右民風吏治
為南方第一而門下學紹青箱節比素絲官為郡僚責
専審克實門下闗通之脈也始於一郡播於四方為徳
甚逺視彼優游省署而感時撫事或未免仰屋竊嘆者
何如也友人周君以服除補官貴屬掌教南安不過旬
月俸便可得遷所望借之羽翰俾得優敘其為感激豈
有涯哉此君文筆敏給器度坦夷年甫及艾用無不宜少
與從容便見底裏故敢一為先容耳伏想徳星所臨數及
鄰境此地蘇文忠少甞遊焉晩而南遷北歸復再經過南
安有學記刻石䖍州有贈士人孫志舉詩及題鬱孤臺等
篇過吉州有清都臺三大字又甞寫海外天慶觀乳泉賦
過廬陵為曽安止作秋馬歌刻石聞其石今尚留曽氏處
此數種似皆可榻得以語所在縣令必能致之他日東還
可當百朋之錫也此中寒雨自季冬十八日至今屢雪入
蠟且三白矣聞周將治行率爾緘上記室不宣
　　　寄姚孟長太史
僕於世味久已泊然而每聞故知之捷非獨色喜且為之
躍然慨然豈誠以一日之榮進哉亦為其人有可自見於
世與碌碌者不同且世亦必有賴焉耳若乃孟長之捷既
可内慰慈顔行且世酬旌典矧名已早著年已及強過此
則為蹉跎矣憶昨相過覽所貽書還為相識數稱之以為丈
夫處世若畏首畏尾苟以自完猥云明哲保身者亦足羞
矣已聞膺庶常之選則又喜曰斯人也他日當以經術經
世務且以文章回雅道決不苟為諧俗而已久欲奉書一
罄鄙懷未遑也竊以為兄之志於斯道亦已久矣猶恐向
縻應舉未免博涉為優今拘館程仍以華膄相尚則力追
前代之深醇一掃今人之儇薄不在此時乎第當出其緒
餘以趨時適變而已僕童子時讀蘇長公上梅直講書未
之識也及壯因歐公須讓此人之語始尋繹得之其後讀
韓歐曽王之文一一窺其高處進而求之賈董鼂劉又知
遣詞布格雖各隨其時而其為卓然偉然一也如毆少時
步趨唐末五代今見於外集者何其麗以靡也既登第乃
一意為古文詞而當時之文遂為一變本朝諸公其始為
南宋理學所縛雖有博贍終不能高其俊厭理學者趨六
朝頗工於詞喜恢竒者稱秦漢更流為詭吾呉之文王文
恪陸貞山葢爾雅之宗也至歸太僕始棄時人之詭舛絶
不以時代為高下謂唐宋高文不減西漢非真知古文
者其持論必不能若是之邁俗也譬之相馬略其𤣥黄
取其駿逸苟為不然誠未見其能古也此非吾孟長而
誰望哉今在館中知未免為應俗文字俟三年之後力
追大雅未晚耳語多未可以書悉他日南還省覲或可
從容為半日談適須儀部家有北上人率爾附一緘意
在傾倒不覺絮聒亮之亮之
　　　與黄貞甫學憲
久不至西湖自仁丈蹔還里門便擬扁舟一叩宿留雲
岫堂中眺湖山之明秀聆談言之斐亹淨洗菰蘆塵垢
而因循未能果者非獨嬾性固然實由家無壯子弟頽
齡穉齒依依不能為再旬别耳閒居每念天下泰寧物
力全盛而島倭小蠢遂不勝其蹂躪譬如人生豢養太
過小有疾疢便不能支又如舊族强盛來久一朝勢去
漸以衰落此由養生適以戕生倚勢以兆失勢故也今
日之事但上有體國之大臣不植黨不營私無以􁌵訿
而妨才俊無以賄賂而養豺狼國是定則黒白不相淆
吏治清則民生不彫瘁顧論此必無爽而力此絶無望
寧復有救乎是宜仁丈之脱屣而賦歸田也雖然有能
深知而重任之豈可終以髙蹈為明哲哉昨歲東西創
殘實可深慮幸而蕩平譬猶壯夫驟病非有藥物能療
之恃元氣尚可支耳今尚可不一懲而易轍乎民心即
天心也人怨即天怒也若背公營私者日偷以自肥不
知身之當為魚肉而人且刀几我也念此實久一為仁
丈悉之以當晤言巽甫去留已不辱命餘續布
　　　寄胡仁常明府
溽暑得書俄復臘盡翹企之深與感佩之至真與日俱
積雖已附一緘為報竊有欲効於左右而未暇悉也自
昔仁人君子志存乎當世必不榮通醜窮審矣然則何以
言得志不得志也葢在乎用之則天下蒙其利不用則
斯人受其病云耳若一身之否泰何論焉亦曽有以齊
安羇客為明公言之者乎雪堂居士其才其識其所論
列與見之為郡者至今令人慨慕而當時人主又深知
之一為異已者所嫉至於下獄流貶豈非人情所難堪
乎然獨能夷然處之誠胷中度世與孔子所稱得之不
以其道而不去者合也今明公之進用雖少淹乎將未
幾而郎署内之卿寺外之藩臬郡牧其得吾志不逺矣
所恨獨不得在言路發舒感憤為世鍼砭然今之朝士
頗聞有植黨之嫌識時務者亦不願為此何者同則日
甚一日異則必不相安於進退兩無當也不審髙明以
為然乎否耶衰劣不勝䑛犢於舍後隙地構二丈許藏
書之室未免稱貸而佐費兹幸歲豐然方碌碌償逋即
欲賦詩奉寄亦未遑及至於札示一巻聞之沈生云曽
囑友人製巻然迄今未見擲來俟其一到當於來歲清
和圖之也李長蘅行呵凍附布區區并以為候嚴寒伏
唯倍萬珍攝不宣
　　　荅方孟旋
日承再枉雖從容話言未敢造次扳留亦知仁兄之不
以我為簡也及長蘅來别與相知數人共集僧舍出示
手書因言仁兄亦已長齋乃始大悔知之晚也夫以千
里故人不為市脯沽酒猶可以不能酬酢自解乃至失
不為具伊蒲之饌非仁兄其孰能寛之昨及一緘捧誦
愧悚何已謂有試而譽則不肖已衰謂過情相借則又
兄所不為或者愛而忘其醜乎不肖少為舉業所縻終
於孤陋兩無所效幸而所父事兄事者二三君子於古
人學問文章頗有承傳不似近代諸名公鹵莽幸亦竊
聞其略而熱心一片喜為友朋言之轉相告語庶幾不
墜長慮非徒無益而先違老氏睢睢盱盱之戒乃有謬
見許可如仁兄者乎不敢當不敢當仁兄兹役上則玉
堂次亦蘭省瞻對未期然僕以為士人有意當世惟長
吏之澤最速最渥儻亦不以簿書為勞乎得在吾呉鄰
郡或容幅巾野服握手葉舟而非所敢望也幸因仁兄
獲以一言為屏岡翁夀限於格律語焉不詳顧其父子
之行之文差可概見矣書生習氣語輙傷時贈别一章
尤為胡亂凡兄所與必無荆棘或可令見然亦望慎之
秘之有贈長蘅五言題扇他日一相見京邸即索觀之
亦見不肖之待長蘅非淺鮮矣長蘅所付絹濶而少矮
須囑裝潢工人綴黄絹於上下玉池内旣宜懸挂且於
稱賀尤妥也使到後方取絹歸若非雨中具草未免使
者空還今幸留一日以待晚船早食後即得應命未能
巧遲何如拙速想見掀髯一笑耳
　　　荅呉興王君書
僕鈍且衰已絶意當世之名兼酷信釋氏每恨知聞之
晚漸益泊然乃䝉不鄙惠書鄭重且拜珠玉大貺若翹
首雲霞而傾耳韶濩也慚感何已何已憶自少壯至今
凡讀書為文皆不能與時俯仰以遂成其名雖小夫豎
子之能捷得者猶媿不若況於名公才士之未必果合
者乎顧竊有聞於宿學其言雖迕俗而頗與古人合聊
一為陳之僕嘗舉東漢文勝六朝六朝勝唐人以問又
問古文之法何以曰亡於韓唐人之詩何以曰無五言
古語未卒而其人啞然笑曰子為疑我而問乎抑果有
不釋然者乎此殆囈語耳試多取古人之文與近代文
雜而讀之其若飲醇若食蜜者必古之卓然者也其若
餔糟若嚼蠟者必古之靡靡者也不然則今也且非獨
文也夫宋人以議論為詩誠不盡合於古至其髙者意
趣超妙筆力雄秀要自迥絶未可輕議今乃欲以贋漢
唐而訾真唐宋容足慿乎僕自聞此快論中頗了了然
才旣不逮人又不蚤自力於學迄於無所成立比者百
念灰冷不恨無成且願學之思亦都廢矣衰年遘閔病
復乘之何心及此姑述所聞以為報耳苦雨十首田野
樸拙之音聊用發笑而已至於字畫非曰能之但以嗜
好旣久庶幾識真蘇長公論書寄子由五言殆盡其理
此在髙明可以頓悟漸入也目眚不辦作小字又方伏
枕聞有風便彊起口占想䝉垂亮
　　　荅張季脩書
兄昔别去為萬里之行每一念及輙念唐宋以夷獠雜
居之地困苦遷人賢者不幸時或遭之耳其於初試猶
知憫惜尚不令逺去其鄉也而今者名為聽之掣籖已
陋甚矣況實寄之胥史誰不知者雖公無取矧又蔑公
及其遷轉一以資格為叙往往賢且能而見屈庸且濁
而獲升葢明知之而不復顧者多矣聞兄在彼知而欲
援者多有忤而欲擠者不無誠寡不勝衆顧好之者之
氣力淺而怒之者之機械深亦那可以常理論總之自
有命在兄雖在逺亦頗聞吾呉近歲吏治民俗乎猝有
小警孰可仗者幸楚蜀來者或遥聞風采或已睹設施
下邑新政庶幾惠人解而更張意在兹乎譬病暍之人
沃以清冷又似痿痺已久蹶然忽起喜可知己兄所謂
能不同憂者失在父兄不能訓子弟自有以取之豈意
披裂至此彼悍然而圖報復者猶可知也狺然而爭骨
者其謂之何乃外敵方囂而内釁復深撫而用之者旣
昧於長算伺而乗之者又跡於大悖里閭傳為談笑親
知莫能解紛惟有涕泣之道自西逺來詩之言䦧牆禦
侮彼豈不聞顧出於骨肉至親倍足感動耳來札言彼
中秫多而泉冽又以善釀之法試之而酒不能佳何歟
豈麹有不宜乎不然則暄寒之地氣或相懸耳向嘗欲
按東坡酒經雜麹與糵以粥為投一一按其法而試之
儻可為發興乎又未知在彼所釀用麹用丸子若麹也
則酵於何取此中賣酒家如祝如張問之酵皆茫然不
能言也咸取給於釀手耳兄豈亦嘗識之乎向者朱提
之句慮兄過於清苦或不便於同官詎意興文之相成
如是若兄之攝鄰邑篆亦已聞之彼豈盡如興文耶美
人蕉曾於呉江識之然非其花時也荔支蜀種或異閩
讀蔡譜即閩亦􁒛懸計得書後兄已嘗甘久矣承惠蜀
葛賢者之貽誠當服之無斁況逺地土物尤所足珍多
謝多謝令子尚未及晤聞其留伴孟夙養痾俟愈與俱
還真季脩兒也殘歲若不東下來春必西往見之若其
資敏而筆超已窺見一斑日益又可知己孟陽尚留潞
州友人官廨一緘乃郎已領訖俟有風便當寄示見及
書叔達子魚汝亷各為道相念矣適作書連為客所娚
多不相屬盡四紙至筆倦而止
　　　與王慶長
自聞令子遊庠便宜遣賀并候聖善起居惟一僮差知
書亦差解事不可去左右遂逡巡且俟謁廟後雖曽見
全案又不識令子之名今乞并示其字小試為發軔之
始於世家不足重朂之努力接武正在今日矣聖善撫
孫如子屬望殊殷未即有以慰之雖得失早晚有數實
恐平日工夫未即能精進又未知師範何人近來此道
轉衰然嚴重之與寛縱如白黒迥懸想不至誤耳尤望
叱名於聖善前委曲道及也新書細葛聊以申賀惟幸
笑存聞已為司㓂公建祠不審擇吉何日奉安像設此
誠輿人公舉一鄉盛事然鄙意終不喜過爾彫飾第如
郡城范莊祠宇非獨易辦抑亦可久且所重本不在此
不審與何人商量務出雅道勝人多多許也臨期當同
二三友人瞻仰拜謁不宣
　　　與殷辟非書
比有所聞於道路言足下所與狎者或非其人頗有燕
僻廢學之憂叔達子魚輩欲同詣諍之庶幾翻然僕謂
少年偶一失脚吾輩愛之旣深宜相為䕶其短密以一
書規切如辟非聰明豈有不聽受者諸君便以見委將
發而會聞卜吉行納徵禮當俟過此而後及之今則不
容緩矣先公踰衰而舉長君踰下夀而舉足下每見其
憐念之極自言老翁譽兒將來應不隤家聲恨不獲見
其成立耳已聞其命名且遂為之字足下顧名思義儻
有先見其倪而為之防者乎夫旣往何足咎丈夫貴自
新耳吞刀刮腸飲灰洗胃是在今日矣若以習氣難除
請獻對症一方不過痛念先公而已雖有緘砭何以加
此僕嘗論人生少而寡過多得之稟受若過而能改彌
難其人辟如本無酒德雖終身不濡唇有何足異如其
居常五斗一石偶有過差便斷杯勺如此等人豈非豪
傑人之稱之并其前日之瑕皆為瑜矣僕又嘗言習氣
之病寧失於狂如好游狭邪是毋失於貪如注物決賭
是夫此兩者豈有優劣顧病狂尚可療病貪不可治經
見已多不容不具陳非謂開一端以成足下之過也今
日所望正在無非無辟庶足慰先公於地下耳二扇寫
納向曽以小楷題極精小扇今尚存否此先公命寫勿
入他人之手囑囑
　　　密扎勸殷丈保嗇
孟陽昨見過云丈丈垂聽鄙言便思斷慾保嗇安享晚
年淡泊優閒之福今之丈人行年踰七十老而不衰如
丈丈者有幾自非好古近道之君子亦烏能無所牽制
挫有餘之形氣悟無為之閒適者哉然以茂仁仲與兩
丈皆年未滿七而或已鰥居十年惟寄情篇籍或遂謝
絶閫内止用米汁自娯此皆所與少同志長同學者也
今遂與二老而三又同恬曠之味則丈丈之遂能決然
吾逆知其必無難也某雖向衰少於丈丈尚二十四齡
而鬚鬢半蒼早臥晏起兀然一室如苦行僧此真不能
非直守禮實愛身也而非不欲也顧輒以此言進者無
乃與性不能飲憎人銜杯者類歟竊嘗思之以為某未
衰而衰之徵十見其七丈丈猶强而强之實亦減其一
則耳之於聽少不逮前故也又竊以謂雖一不如前而
不失為强此可以調攝復也葢五臟之虚實各有驗於
形耳屬腎若丈丈者獨腎一藏微傷而餘四者固未嘗
虧也何者以飲食起居無異平時故足徵耳非若他人
衰老同時俱病而潰不可收者則又嘗私驗之矣比者
丈丈自江隂還晤僅一月别耳而耳病似全已私謂仲
與丈若自後復不逮今則致病了然已數日不晤而仲
與丈見語君言殆不誣以數日之汰遂幾喪其一月之
嗇可懼也以一月之嗇能使七十老人頓還其一藏之
虧然則宜何如自愛耶又嘗謂丈丈之可以娯老者三
喜讀書長於吟詠一也能飲醇賴以陶寫二也有二子
皆慧可以授所業三也此三者可以奪彼一矣而又有
一宜過計家貧子少尚當以百年看其成立老氏有言
慈固能勇若如此則閨房之内尚當有脱簪進規者況
於學古近道與彼二老同其少壯而獨以旣老之年顧
不能自割於愛我者之規乎誠不勝惓惓又慮面談不
悉故敢復以書贊決
　　　貽邑學二師書
昨承傳示邦君之命欲俾以藝文之事與昆季周旋此
非獨不敢辭而已某於諸生中蒙眷待有加實倍倫等
去冬先人病亟旣拜珍藥不幸大故又賻奠猥及葢於
一體培植之中又竊抱知己之感長慮駑鈍終無以報
更荷不遺仍有此命然竊有中所不自安者侍閒或值
他友不獲面質輒以書問今科場文字與經術漸不相
關某雖頗好古書而絶非時文當行舍竽挾瑟旣以自
誤美芹獻曝或復誤人此所不安一也又方居憂苴絰
菅􁁜公庭豈敢趨蹌儒冠逢掖私心實懷慚恧此所不
安二也兼以容止朴野語言戇狂以侍君子或多愆尤
又自省生平迂疎有愛有憎雖萬無召謗之事豈必無
見疑之人此又所疑阻不安三也伏惟師長知我愛我
求為具陳感激之私且斟酌疏數之間使上不負歸依
至心下不為進退無據幸甚幸甚
　　　與唐四兄叔達書
不肖自成童時聞之先大父言汝父少卽勤苦自力於
學問師以不煩吾旣多長者之交家僮不足於役薪水
之勞皆汝祖母親之而父憐其母往往分誦習之功助
之汲每讀至夜分一燈熒熒母對之績相與勞苦或時
至泣下其後學漸成以明經為學者師俯仰資焉又十
餘年不肖漸壯而先君亦已衰矣大父又言而父之養
我可謂已勤然而觀其意時有不足於中者冀有所得
以為父母榮也此誠人子之心耳吾自分所享已過豐
豈更有望哉所以為爾父惜者其平生志行宜有聞於
時而名不出於鄉閭不能不為介介也及不肖屢進而
見擯家君又數稱時命以慰之又見所與逰者或父行
或其同儕非名公卿卽懷寶遁世之士皆服仁義而稱
詩書若與時之人異者則又私以為喜或時愀然曰而
能養我如我養而祖獨而未有子嗣續謂何且爾後衰
欲如我今日豈可得哉不肖乃為解之曰大人勿憂此
亦命也已而先君終不獲抱孫以歿歿三年圖改卜宅
兆葬未有期而不肖舉一男於是祔葬之意乃決竊念
先君於事父母盡其孝於事伯兄盡其恭於視其妹若
姪盡其友愛無一椽數畞之承藉而辛勤至老以卒有
宅一區有田百畝以詒不肖堅又啟之以詩書之業疾
未病時友人之子若孫求贖其先所賣田數十畝慨然
還之所得金盡以分娣姪及諸女可謂盡其慈因謂堅
曰惟我為父兄可作如此處分知吾兒必與我意合也
未幾而病以至於大故哀哉痛哉伏惟知先君之深能
名先君之為人者莫如吾兄且居常數稱唐先生有子
非兄銘之而誰也旣狀其大畧又具述先祖先父平日
相與告語之意以見先君之的然不媿於古人者果不
必其施於用也
　
　學古緒言巻二十二
欽定四庫全書
　學古緒言巻二十三
　　　　　　　　　　　　　明　婁堅　撰
　　雜銘二首
　　　友人朱叔子手製筆筩寄上韓大理請為之銘
猗管城子或含或濡巻舒隨時黙不求試試即霞舉乃
見其奇用之書獄其所平反審克無疵用之彈壓朝廷
以肅靡有詭隨晉而宅揆濁可使清傾可使夷我之察
亷如彼秋毫心正焉欹朝考夜庀退而即安必慎其儀
整冠危坐牀無博山屏逺伎帷乃有野老為子考室巧
若工倕截彼竹根刻為觚稜瑩若琉璃又為之圖貌一
丈夫坦腹委蛇殆有道者若營四海邈焉深思所思伊
何賞不酬勞少恩見譏用而不效世所抹摋媿無能為
我銘斯筩寄慨槖筆孰簪且持彼美人兮碩大且儼子
是之貽
　　　丁叔保夢覺軒銘
傭奴也而夢為君富人也而夢為僕晝夜豈有分而孰
為此反覆夢果妄耶覺果真耶形之拘拘乃遺其神神
何為者無晝無夜無寤無寐而命物之化别夢於覺夢
也㝠㝠悟覺亦夢覺乃惺惺衆所共營吾能勿争衆所
同去吾能勿怖以我夢空破我寤執寤亦非真執亦不
立是為大寤庶其保䕶
　　贊九首
　　　歙江君洎配羅畫像贊
士也而徙為賈夫已争尋常辨良楛矣而不失為士者
匪利之沒而義以為祖也女也而行為士夫已稱詩書
訓窳啙矣而不失為婦者匪剛之乘而柔以為砥也去
夫黄山白嶽鴻鵠之所控搏而遊於五茸三泖蛟龍之
所屈蟠族黨稱之里閭信之謂范在陶謂光配鸞不知
者以為譽而其知者以為平世之考槃
　　　題畫魁星贊
予昔於琅邪王氏見所藏星宿畫像葢摹唐人蹟也世
俗所畫魁星於帝車之斗魁杓七星及文星戴匡六星
𤣥武天廟六星一無所肖不知始於何時疑俗工為之
耳顧於綴文之士有朂焉因為之贊
列星之降咸陟於皇有吉有凶垂象之常凶維險賊吉
則易良或屈枳棘或登巖廊率以文售庶幾德將有播
其惡在貴愈狂有流其膏雖卑日章天耶人耶一否一
臧匪已之求而星是禳徒文之炫而實靡當其所為慶
鮮不為殃
　　　題大士贊
寂然宴坐而坐撫大千熾然説法而一念不遷豈不獨
無而彼獨然泉出於山放為漪漣壅為汙瀆本一清泉
凡夫本覺諸佛匪懸從寐而覺旣覺而圓尚無始卒豈
有偏全我聞斯語於大覺仙惟熏惟脩則幾乎賢
　　　楊裕州像贊
吁嗟乎楊公是能以經術起家俾後有承而前有光燦
然而暐曄者其早達之文章肅然而治辦者其歴試之
弛張今之儼然在圖目光烱烱而神采揚揚者孰為渝
而孰不亡至於用之未盡其才年之未滿其志自昔賢
而每歎吾何從而問之於彼蒼
　　　葛實甫像贊(有引/)
洞庭葛實甫往歲浮舟東下於友人席上一見語合知
其為讀書自喜人也居常見伯兄震甫以能詩稱於人
人即亦學為詩當其得意似不肯多讓然予頗疑其貌
鬚髯奮張眉睫間常有精悍之色必不徒以漁父老也
君嘗客徐州從蕭碭間豪儶遊遂慨然有志當世思自
奮於功名為國家干城禦侮之臣而未有當也會其所
親有客居余邑者間歲必一來來即數相過從因乞為
像贊葢予嘗自謂生長瀉鹵之鄉每思放浪於湖山而
君更去其浩渺之觀汨汨焉若不能少自逸者此若不
可曉然其實一也譬夫抱幽憂之疾則企羡遊仙甘麯
蘖之味則不堪枯寂其於内不足而不能無羡乎外等
耳曷足怪焉贊曰
子之家山水竒絶殆與人世隔子之平生以詩人自命
豈與庸庸者而為役顧乃舍舟楫於江南而走風塵於
淮北葢吾覩子之貌而得子之心寧有多髭而赤頰謷
然若有所自喜而肯以自暇逸為適者乎
　　　洞庭張君像贊
貌莊而色腴蒼然兮飄鬚吾以窺其亷隅殆當世之通
儒耶而玉也終韞褐也晏如自託於山澤之臞假令其
早歲獲售豈肯局促效轅下駒為顧安得快風活水一
觴一詠駕峩舸而揚十幅之蒲於春秋佳日長嘯傲於
五湖
　　　呉宜仲小像贊
澹然而蕭疎其山澤之臞乎而目若有所營葢託於藝
事以自娯乎嘗試與之言筆墨之適手􁁊俱忘至其與
物肖也曾不遺錙銖殆其觀物也審而與之遇者在意匠
之初乎若夫與世異趣而屢空晏如儻亦可得而摹乎
　　　羅谿王翁畫像贊(有引/)
王翁家治城東南數里外族之人皆聚居焉遂稱於邑
曰楊涇王氏以農起家比於素封羣從子姓又以詩書
之業潤色之翁為人坦然長者邑有賦役嘗先衆人任
其劇前後為邑者凡賦之事必諮焉有相與競者每屬
與其議雖未嘗一一别白是非然以不苟為利終不至
召譁取怨也是嵗秋杪翁届七十多往獻壽焉而其婚
家朱君獨先期致翁畫像請為之贊予以謂富壽康寧
福已備矣身好為徳而後之人咸思奮於經術殆未有
艾也秋爽正新釀秫以為酒魚蟹以為饈嗅萸菊之幽
芬接親朋之情話生人之樂復何以加此贊曰
龎眉飄髯有類山澤之臞者其貌之謖謖耶斂容守口
每羞里閭之俠者其中之毣毣耶有詩與書不忘鋤耰
旣富且夀所寳儉慈其知者曰此其為腹不為目者耶
而不知者猶以為容容之福
　　　殷先生畫像贊
吾始識先生於旣强雖坎壈是纒而神采孔揚往往以
文而吐其芒得酒而託於狂波濤翻於唇吻而雲霞爛
乎縑緗彼䑛筆而貌之者烏能彷彿其中之所藏洎乎
始衰乃仕於時有來自京師言其貌不加老獨色若降
而卑氣若降而夷殆將圖逥天下於掌上而退守其雌
然名日髙矣而衆莫與親官屢進矣而歸猶食貧向之
挾文酒而自雄者出之以感慨而益振若此人者必能
使後世想見其風神目烱烱而顔蒼蒼置其峩冠繡裳
而布袍幅巾不知者其以為山澤之遺民耶
　　題跋十六首
　　　跋蘇文忠墨蹟
坡公書肉豐而骨勁態濃而意淡藏巧於拙特為秀偉
公詩有云守駿莫如跛葢言其所自得於書者如此此
巻為北歸時荅謝書予所見公遺蹟獨楚頌帖用筆與
此相類彼似少縱而此則穏重皆可想見純綿裹鐵也
今為辰玉太史收藏惜巻首脱數行屬予補之公書自
不容輕補特以此書極文章之妙致得展巻即一誦公
全文亦大快也今世之重公文又十倍於翰墨至其悟
解處或似好事家多不辨公書真贋抑又何耶末段然則
則字葢公名之誤今裝潢跡分明非筆誤也
　　　跋張氏聖教序
呉江張異度重裝其大父某公所藏聖教序帖寄示王
辰玉及予屬跋其後予性躭書於古人筆意微有窺然
不能以紙墨辨髙下如好事家也此帖傳世頗有院本
之目獨黄長睿以為皆逸少極蹟韻故自髙後人學之
不能至耳竊意右軍書必變化多竒渾涵不露不應勁
峭一律乃爾正如百衲由乞假而成安知其中不無唐
初名筆耶搥搨既久欲得完好如新者要為未易予少
時曽見唐三丈道述所藏是未斷碑佳本後歸王奉常
今亦不能憶矣頃又見邱五丈子成藏本其挫衂牽掣
處幾同真蹟惜殘闕不全周覽此本亦不多讓異度其
寳藏之至於字畫之妙的為唐以前書須辰玉一抉其
秘非予所能知也
　　　記蘇長公二别號
東坡此書古淡遒勁雖知好公書者未必能識也予嘗
見别本及士大夫家摸入石者要當以此本為真正又
紙尾有東坡居士老泉山人印葢公自黄還朝旣衰而
思其邱墓去作此書不逺兩别號殆相繼於元豐元祐
之間也當時如宗室令畤嘗從公為潁州倅亦札記及
此而南渡後雖馬端臨之博猶以老泉為明允别號至
本朝楊升菴其該洽為一代所推亦仍其誤故并識之
使覽者有考焉
　　　書四十二章經後
此經之來東土也或曰此小乗教也迦葉摩騰竺法蘭
恐人之未必信受而姑以易知者先之也予讀之再三
以正思惟求之竊以謂斯言似之而非也釋迦之教固
有權有實有漸有頓謂此四十二章者靡所不該可也
讀之者見其數數於持戒離欲而以意小之也佛不言
無脩無證乎又不言方便門如化寳聚云云乎儒者之
言仁義同於布帛菽粟老氏之言人人能知人人莫能
行皆此類也夫道豈真有大小哉友人楊汝戢作放生
亭於其州城之西數聚善信而為會焉予以為即放生
即大乗菩薩之因也故書此以貽之而并識予之所以
讀是經者未知其果能不謬焉否也
　　　題手書遺教經後
右遺教經共二千三百七十八字佛滅度時垂訓弟子
之所説也觀其首持戒次節所受次除睡眠次制瞋恚
次滅憍慢次絶謟曲次少欲知足次離閙精進次不忘
念次脩習諸定次増益智慧而終之丁寧於戲論放逸
雖略説法要而五大部之㫖不過是矣無頓漸無大小
乗住是法者則聲聞緣覺之所證也無所住而生其心
者摩訶薩之知幻即離離幻即覺而如來之因地法行
也如吾孔子刪述六經渾浩淵深矣而論語足以蔽其
㫖學佛者舍是而譚禪悟譬儒之蔑四端五常也終戲
論耳圓通寺僧以素巻乞書此經將以是為荘嚴佛土
乎則弄沙成塔等是宿因如將直求之身心乎則始乎
珍重木又終乎無放逸已矣僧名文福類不徒為道人
之名者故書畢又以是告之且願凡我展誦者雖白衣
亦皆作是觀可也萬厯乙巳九月望敬題
　　　書平淮彛雅及碑文後題
予昔未更名前不記何年為叔美寫栁州平淮彛雅筆
稚不足存叔美乃装為巻綴繭紙其前再以乞書因為
作小草錄韓碑文此文典重簡質得大體雖旋仆於元
和然李義山詩云公之斯文若元氣先時已入人肝脾
願書萬本誦萬過口角流沫右手􁀙而蘇長公亦有千
載斷碑人膾炙不知世有段文昌之句則公碑之毁不
毁固不足為公文重輕也先友張二丈茂仁每言入蔡
擒元濟皆李愬之功而碑不詳非紀功之體俾後於何
考且失師武臣心非公文之至者予以謂文之繁簡自
有體裁公叙愬功一則曰釋賊將用其筴戰有功又曰
用所得賊將自文城因天大雪夜半到蔡破其門何嘗
不歸重於愬若加詳則公之序不曰一二臣同乎又不
曰旣還奏羣臣請紀聖功被之金石乎詩又不云惟天
子明惟斷乃成乎且愬之勲名國史有傳家廟有碑何
虞不詳詳之此碑非體也昔太史公作史記以屈賈合
傳至班漢書始具載治安諸疏葢子長以為不書不虞
其言之無傳也况此碑本為天子平蔡作寧不重專斷
而顧戰功之詳乎若曰帥臣之功由天子之斷也是宜
詳不詳則當時之所以平蔡者不著以是論公斯文吾
又奚暇與之辨哉
　　　為友人寫韓送王含序因題其後
世之稱韓文以怪怪奇竒吾尤重其大雅卓然獨不牽
於流俗蘇長公云文起八代之衰以此耳而憒憒者乃
曰古文之法亡於韓不知其所謂亡者何等也此誠兒童之
見所謂蚍蜉撼大樹者惜也貽禍聾瞽自𢎞治至今能知
誦法公文不隨時代為髙下者賴吾呉二三名公乃至
邇年凡操筆為舉業者人人以古文自命彌不勝鄙倍
矣予為平仲錄此文為其能言所以學孔氏之意真孟
荀之儔也視區區焉以闢佛老重公文者不有間乎平
仲之鄉先達有歸太僕熙甫其門人弟子之稱述或不
盡泯泯平仲其必不以斯言為狂妄耳
　　　書敬姜論勞逸後
子魚致繭册屬書國語季敬姜論勞逸一篇意在詒遜
順之謀以燕敬事之子耳予嘗慨道喪世衰父兄之教
不過於文詞子弟之率不過於科名未有以禮法為重
者非獨稍長而然也自出就外傅亦知有不帛襦袴乎
有夏楚以收其威乎孔子所謂欲速成而非求益者比
比是也雖有嚴父授簡幾能出諸袖中而誦其言不遺
者乎予嘗欲與同人擇古禮之易行者及本朝會典之
所明禁者躬先之以訓于家顧以衰晚舉子䑛犢為慙
猶幸食貧布衣疏食冀得免於慆心溢志而於禮終未
有聞也所以訓勅之寧見謿於樸野毋取憎於儇薄如
是而已顧安可必耶若夫恣柔愛之道而不失雍睦之
軌彼葢能以身為教者此尤未易以庶幾也書畢識之
以見余兩人之志之同耳
　　　題草書杜詩後
自唐殷姚選唐詩宋嚴氏以禪為喻至髙氏之品彚出
而世漸不識詩之有真皆皮相耳以故於子美之詩且
有優劣之論葢律體之自創絶句之怪竒其入選者希
矣如此非獨不知杜且不知漢魏况三百篇哉此猶均
屈氏騷也而不無置論於卜居漁父者耳予以為苟出
於傑然超然則雖宋與漢唐作者何異若苟以形似而
已吾未見其果有合也元微之詩云杜甫天材頗絶倫
每尋詩巻似情親憐渠直道當時語不著心源傍古人
可謂真知之矣而韓昌黎猶有蚍蜉之誚則尤髙出於
其上矣雨窻為李為輿司農作草書因僣以此質之不
知亦有合焉否也
　　　題手書蘇長公前後赤壁賦後
友人有致二巻乞書前後赤壁賦者展巻見畫固已不
樂旣而思之此二賦誠謫仙人語豈容俗工便知若後
賦不畫山髙月小水落石出乃悟今世畫手葢未嘗讀
賦者為不少矣至舟中畫一人若僧者似謂同遊果是
元公此又不足怪也又嘗見他書有謂坡公誤以赤鼻
為赤壁者非也公别有書賦後約二百言是元豐六年
秋題首言黄州少西山麓斗入江中石色如丹傳云曹
公敗處所謂赤壁者或曰非也曹公敗歸由華容路今
赤壁少西對㟁即華容鎮庶幾是也然岳州復有華容
縣竟不知孰是葢公旣借曹公以發妙論猶後賦鶴與
道士云爾豈必求核而不知者遽謂公未暇考所見殆
與此畫手同信知癡人前決不可説夢也
　　　寫蘇長公秋陽松醪二賦後跋
信筆作草書素盡又及於楮覺筆墨氣韻便爾有分非
楮不逮素也聞之郡中善装潢一老人自嘉靖中倭夷
入犯後絶無佳紙其言殆不妄今呉俗雖趨於靡工巧
或有加於前而絶無注意於紙者可見俗之所騖於文
字筆札獨草草不能精諦矣東坡諸賦世人知有前後
赤壁皮相者猶或訾之能言秋陽者凡幾矧於松醪耶
記公小簡有手書此賦寄人子弟云以發少年妙思又
有書賦後云予與呉傳正為世外之遊將赴中山贈予
張遇易水供堂墨一丸而别始予嘗作洞庭春色賦傳
正獨愛重之求予親書一本近又作中山松醪賦不減
前作而傳正尚未見乃取李氏澄心堂紙杭州程奕䑕
鬚筆及其所贈易水供堂墨錄本以授其甥歐陽思仲
使靣授傳正且祝深藏之云云公之遺蹟或尚留人間
或已化為塵土所不可知而斯文之傳固無窮期也予
好公詩文前後所書甚多雖字畫不足珍或託於公文
而俱永然意尤在世人能得之於語言蹊徑之外何必
區區求之字畫哉
　　　手書蘇長公問養生後題
竊嘗妄論六經之外文之譚理而達者無如莊子論事
而達者無如國䇿後之作者能兼撮二書之勝無如蘇
長公自韓昌黎振累代之衰力去浮蔓以為怪竒然其
句琢字鍊猶在虚實之間至歐學韓而益暢之并去雕
刻而務出於平易又一變焉長公後出與歐同出於用
虚而筆力豪横倏忽變化後有作者無以復變亦無復
能逮矣予旣節錄諸家之書又錄公此文以見公之所
謂辭達葢如此也
　　　書雜錄唐宋諸家論文簡牘後
予自中年後頗知好古讀古人之文知其所自得皆髙
雅不同於流俗又證以所聞於長者乃知近世所號為
古文詞直以應俗而己未可言文也凡為此者失不能
識真故耳比因靜之兄致繭紙索書為節略唐宋諸君
子所以論及於文字者分真行草大小錯出雜錄數條
以應之知靜之必愛其所論不復計予書之工拙耳
　　　題手書東坡文後
東坡公之文人知其不鉤棘而竒不繩削而合華然浩
然為古今文人雄豪逸宕之宗至其悠然以長淵然以
邃可想見公之胷次坦洞夷曠必非世俗之君子所可
幾者他人未必能知之也故予為子魚錄此數篇各有
深意初欲錄東皋子傳後題較酒經似更有味然愛其
韻語又簡而曲折盡意故不能捨也若東皋篇自當寫
置坐右髣髴日侍公於酒間耳
　　　草書東坡五七言各一首因題其後
世之論古文者謂法亡於韓而予以為賈馬之後獨韓
最髙雅如進學解斆荅客難解嘲而為之然皆不擬其
詞格而命意尤醇雅真儒者之文也至其詩尤不宜於
俗讀調張籍一篇雖盲聾可幾於聰明矣宋人之詩髙
者固多有如蘇長公發妙趣於横逸謔浪葢不拘拘為
漢魏晉唐而卒與之合乃曰此直宋詩耳詩何以議論
為此與兒童之見何異予喜字畫多寫唐宋人詩文以
應來索者葢數以此語告之
　　　手書東方客難篇後題
歲辛丑季夏雨涼如秋方枯坐憂歲聊以筆硯可親無
風燥日炎之乖漫寫東方荅客難篇葢自曼倩創為此
文而解嘲荅賓戲達㫖應間之篇紛紛繼作然獨子雲
可以追配崔班而下不無靡矣至唐韓退之始變其音
節而為之體氣髙妙非東漢以後可得而同也而世俗
瞶瞶猶以時代論古人之文亦陋甚矣予書此文葢重
其始然味其詞㫖如所謂脩學敏行及自得云庶幾能
知道者至客之設難止援蘇張而曰澤及後世葢輕世
肆志之㫖有在言之外矣此雖揚子之廣肆或未必與
之齊也
　
　
　
　
　
　
　學古緒言巻二十三
欽定四庫全書
　學古緒言巻二十四
　　　　　　　　　　　　　明　婁堅　撰
　　題跋十九首
　　　為人寫赤壁賦後題
東坡此賦予嘗見雙鈎郭填本淳古無㳫拖筆葢得意
書也恨不獲覩真蹟耳未幾或以勒石亦自可喜不逮
摹本逺矣頃有以素巻索書念真者在前欲肖彌逺不
若自為書應之間有似摹倣者記憶在心手適與俱也
此文與世俗異者二字自注者一滄海作浮信是句中
有眼共適作食葢用釋氏書聲是耳之食色是眼之食
味長不可與適等也又更字下注平不注則讀者必且
謂意同復字矣以長公雄文意到筆隨何嘗作如此推
敲識此即於讀古文詞庶不草草然非獨此也有好為
髙論者其失與此異而其妄尤不可不拈出為狂率之
戒公之謫居豈遂能無動於中傷之徒此賦篇終借水
月發端以暢所欲言固騷人之重曰也其誤以赤鼻為
赤壁或亦故為錯謬以避讒歟不然以公博洽未應於
平生數過及久羇之地猶未識曹公喪師逃竄處也又
賦乃騷類往往寓近於逺借淺為深此賦卒章正其本
指首援曹困於周終於一毫莫取人生有盡長江無窮
首尾相應而近有好為髙論者訾末段為虵足立論為
腐迂若然則此賦雖不作可也未知結撰安論文章後
生誤信將墮渺茫誠不可以不辨
　　　書掲鉢圖後
頃過崑山憶昔所與俱來者强半已非其故况客中之
舊好乎獨於王以寧兄得共從容間又攜示仇實父掲
鉢圖葢臨李伯時本也然譬猶未識其人偶覩畫像而
妄言肖否其孰信之所據呉沈二跋耳而文定首言五
代人所繪即非摹李沈又及於着色即非白描豈裝潢
之或誤歟余昔於京口識新安丁南羽見其畫佛像老
筆紛披於簡澹中出竒古歎曰此其為學呉道子者歟
比歸又於友人沈公路處得見羅漢渡海圖一巻變幻
百出莫可端倪而纎細妍妙極於毫髪則又歎曰不知
李龍眠更當何如凡余所未獲見而髣髴焉者其持論
每如此以寧兄試别以示識者不知於鄙言亦有取焉
不也即據所稱此繪賓伽羅故事當必有考而釋典或
載賓伽羅此云青目葢論主之一人亦不詳其為波旬
也當更於翻繹名義一編求之率爾獻疑誠所未暇耳
　　　書東坡孔北海贊後跋
東坡之為此贊葢其未衰之年而潁濱歸自嶺南則為
管幼安贊皆有慕乎其人而託之文詞以自見也二公
少以侃直不阿見擯然長公不慎數以言語忤人而次
公不然崇寧僉人直以黨籍錮之耳世之鄙夫麤知議
論古今者妄謂北海之死固所自取雖其才略亦豈足
辦操先主於斯時自救且不暇而謂能誅之可乎篇末
言方操害公惜無復魯國男子皆非實語悼公之深而
傷時之無復斯人耳讀此文者勿如癡人之聽説夢可
也
　　　又
余喜讀東坡文以為世俗之歩趨古人者皆優孟之學
孫叔敖耳公為韓廟碑言其文起八代之衰自宋至今
有識者莫不服膺近始為掇拾雕繢者所汨亂靡然從
之殆若效南蠻之鴃舌而笑諸夏之為陳人也予喜韓
蘇之文誦讀之暇手書巻帙者數數矣至其詩多有獨
創而髙奇不無信筆而率易然性所偏嗜亦時諷於口
焉訾我而當者嘗改容謝之不復與諍論然中心之好
終不為衰減也獨時之輕詆妄目以今而不古所不能
為洗滌胃腸徒付之竊歎而已此本為老友陳士逺寫
旣題其後矣世或有與我同好者又當以一言告之如
其萬斛泉源不擇地可出者聽其評論可也
　　　題嬾園主人秦心卿畫巻後
嬾固非世間法所宜至於藝事葢有精思積習而終不
能造其微者其可能人之力也所不可能天之分也昔
聞書畫家特於神品之外别標逸品吾雖未能知然亦
未敢遽論也意其超然脱去繩墨而黙與之合則逸者
耶若曰更有加於聖不可知之域則過矣此余平日之
持論也顧年欲倍心卿而嬾復似之未能相求於嬾園
然聞其嬾而妙得畫趣意其為品之逸者歟不知直以
嬾故工耶抑百凡皆嬾而獨此擅場者亦復以習慣遇
之耶輙因鄒李兩君子而質之彼不有秘焉則吾必有
合矣
　　　弇州公手札後題
淑士僉憲將之浙江臬致此巻屬為之跋葢其先公子
晉先生與冏伯司勲同年登第而司㓂公以未到部前
寓書京邸歲己丑夏六月也書詞自首至尾皆信筆直
掃而覼縷盡意可想見公之孝友慈愛於言外矣揣以
今日物情必且迂迴婉曲以為奬為勸豈能於怱遽中
吐露諄懇乃尒耶若子晉甫之守官嘗見其為刑部郎
時平反手筆凡數十紙如衡之平如燭之明真能使老
吏慴服而愚民不寃惜乎蚤世未究其用然即此可以
無負公之拳拳矣某方弱冠即獲侍公既壯辱與公子
姪同研席雖不遭時不我棄也尤忝司勛忘形之交恨
無生者不媿之報執筆豈勝汗顔
　　　書金氏世德後
昔吾嘗聞之長者以為人之所重正在才耳苟為無才
將無木强之人乃以德稱乎予竊疑其不然夫所謂才
者德之見乎其用也非儇巧捷給之謂也匪才幾無以
見德而德不足則才之為累求為尋常人而不可得矣
予友金子魚叙次曽大父而下三世之懿德不備載銘
墓之文而特述其友愛大節卓然異於流俗者至豫石
先生穆然魁然既以有聞於時矣而不幸齎志以夭子
魚以為其才無可表見而其德皆足以昭示來裔書以
示後之人俾知紹聞焉固不必侈為之辭也當秋田翁
憫其伯兄以長賦抵罪不顧閨房之私而潛罄其槖金
以償也知有吾兄而已豈復為食指計哉及逸齋翁繼
之謂吾為家督而不能庇兩弱弟苟吾有餘力即吾有
餘媿矣於是獨身役於官幾盡亡其産此其於友愛皆
若饑食渇飲然根於天性動乎至情而不自知其然所
以為異於流俗者也跡不離乎田畝名不動乎公卿而
隠然以篤行為有識者之所重斯所謂不爵而貴者耶
雖其子若孫能以詩書發跡然豫石先生之後幸有子
魚而亦不遇以老竊以為富貴榮名乃天之間有厚於
斯人非其所操以為福禍也如使人人而按其行事以
究論其所享不合者常十九矣賢者恒自愛而不求其
多不肖者務足欲而不顧其後以俗觀之豈非不肖者
之計工而賢者為獨拙哉是有命焉非人之所能為也
葢自德下衰德若近於無才而才不必皆出於德吾見
夫世之所稱德者僅小德而自矜才者乃不才之尤也
故夫天人之際知其為命而俟之聖賢之徒也意其由
我而强之才儁之失足斯狂悖而已故曰不知命無以
為君子也知窮通之有命則夫等骨肉於呉越較得喪
於毫釐者豈其無才尋常人猶且恥之矣嗚呼人孰無
兄弟乎孰能愛其兄若弟而至不顧其身與其妻子者
乎苟金氏之後人世世常知有斯德乎雖才不逮人可
也
　　　書封節婦金氏傳後
昔者嘗怪劉向為列女傳自有虞至漢文之世上下三
千年間而僅止百人然且及於孽嬖法戒兼焉何其書
之略也又其所列為節義若魯陶嬰梁髙行陳少寡者
不過二三人葢簡編之缺軼而湮滅無聞者為不少矣
即不然意者非其人實難或亦采風表宅者之弗及圖
歟以予所聞於境内若嘉靖中宣孫兩節婦相要約以
立節從容就死有烈丈夫之風尤所謂卓然者未幾同
時疏上詔旌其門至今灼灼在人耳目也今又得封瑗
妻金氏於前之烈不少讓焉邑人以為榮且曰幸生平
時士大夫未聞有仗節死義者而僅得見之於蓽門少
婦咸庶幾其不泯泯民之秉彜好是懿德豈不信哉傳
稱婦之嫁瑗瑗已病瘵旣而歸寧即私語其母封郎如
有不諱兒再見無期矣比歿將遂絶水漿以身殉舅姑
强之食乃食久之聞葬有期意常在同穴也因問姑當
為幾室見姑若不領者至暮邀至其卧内與語良久及
别去遂自經死世嘗謂婦死貞臣死忠義等耳而不知
婦為尤難夫士大夫委身殉主以名義自許不同尋常
一也名遂身榮圖報萬一易為感激二也事迫勢危匪
異人任計無復之三也若為婦者刑耳割鼻猶可以誓
仰事俯育猶可以報䦱門而言方績而歎猶可以訓死
何為者其不得已而死必若隂瑜妻荀斯不免耳吾以
為若前後三節婦皆計其所處之難而早自引決者也
其於殉義若寒而衣若饑而食出於自然非獨輕生亦
豈有意為名節者哉以今聖明久道方隅晏然士生其
時雖以諫諍死職下者幸亦無其人焉而感慨節烈之
氣時一見於嫠婦此誠世道所繫而在事者所宜亟圖也
有如節婦而朝廷不及旌是謂蔑彜倫而墜教典其何
以示於閭里而傳於久逺使後之視今不知髙行之永
淪而徒慨䘏典之或漏豈不可惜也哉
　　　書除夜元日唱詶詩後
公路之欲有見於當世人知之其外莊而中伉頗不宜
於流俗人亦知之少壯時績學綴文必求合乎先民之
程度人未必能知也近歲病痺閒居意不自得或寄情
於音樂以少解其牢騷然非其好也至其論古人之文
以快然滿志為髙讀古人之書以雜然並陳為樂希有
能知之者矣顧性旣豪舉又不屑意治生加以醫藥百
須貲産漸落處之夷然杜門以一編自娛遂將進而與
古之賢達為友有能知之者誰乎予旣與通家託契雖
以伉直簡率往往拂忤於俗而君獨若有意乎其人也
數相與倡詶凡余手書君積而成巻又綴烏絲於巻尾
予昨呈除夜元旦二詩君亦有還示喜其胷懷日益灑
落有以自樂也而語既警拔押韻尤竒險輙復次其韻
焉而君即送巻屬寫此四篇且識其歲月故并及予之
似能知君者如此
　　　書呉光啟摹刻太原遺蹟後
王文肅公書小楷清整秀勁大可徑寸者尤骨重脈和
特為合作尺牘多信筆為行草初不注意求工閒居喜
為後學指摘經義怱遽出之自然遒勁有峻拔之氣葢
於光啟尤數數也然不肯對人捉筆相去尋丈間但見
迅疾如飛而多造於遒美學憲公書未獲多見而所覩
皆華潤充恱殊有恣態即此可以得其概矣編脩君天
授旣優工力日深小自指頂而上至徑可二寸皆極娟
好更饒風骨又大而四五寸拈古人佳句或為人題齋
閣牌額大至尺餘皆不煩繩削而趣溢出更假之年直
可追躡北宋名蹟方之元人欲分雅俗以俟後來其何
敢譽光啟以懿親夙好能謹蔵之又能摹刻以廣其傳
不私為一家之秘尤為足尚豈止好學喜事而已
　　　書贈戴元瑞
予頃以衰嬾足跡不數過城闉惟花時乃一踏郊原晝
出而暮還以為常如南翔里多平生素交兼有古刹閒
寮之遊觀而歲不再往即往亦未嘗久淹況其人之幽
居而逃名若戴元瑞者又何從而識之友人徐克勤過
余而亟稱焉曰是常感異夢不竟學以干時頗以古詩
文自娯又好遊佳山水所至輒淹留忘反葢與予之齪
齪者異趣而乃有意於予之一言豈其博涉好竒耳目
所及有神往而即心醉者乎顧余則何以得此君家本
新安東來憩南翔荒江寂寞猶且為之滯淹今去而遊
金陵江山之雄秀古今興亡之遺跡騷人墨客之慿弔
皆足縻君而助其悲歌感慨也是且忘其故鄉而何舊
遊之足戀予雖欲識面其又可冀乎姑書此為贈以當
晤言而已楚之黄有許君伯隆嗜學而工文予之所獲
交也昨歲亦有所屬碌碌未暇以應君盍往從之遊且
為謝不敏焉非久當有以復也
　　　同辰玉編脩和東坡殺戒詩後題
予自和此詩不三歲已從蓮池老比丘受不殺戒是歲
夏末舉一男辰玉病漸増聞之而喜先是嘗勸予再納
婢笑而不應兹又謂曰亟宜求乳母予唯唯而已至冬
首遂設齋供告於佛菩薩像誓不復近内逮明年歲暮
兒痘脱痂君雖病困聞之喜甚嘗對予以指畫几曰吾昔謂
君迂而近腐今不腐亦不迂矣盖君之病得之連喪子既
悲且鬱火上攻痰日壅而不知者厚誣以漁色可歎也
適為公振先生錄此三詩因識其末或有展覽信斯言
之不誣其必不同流俗人之毁譽矣
　　　書贈張二丈詩後
右詩為先友張二丈茂仁賦先生年甫及耆耳後又十
六年而逝今犬馬齒且六十有八矣追念疇昔相從豈
勝慨歎先生之學尤長於讀史其論古文辭以西漢及
唐宋作首為宗師少嘗受業於歸太僕故持論特為真
正不規規求肖其口吻形模而自然超妙者為合作其
所一切抹摋皆世之髙名人也予與其子仲慧及表兄
唐叔達葢數聞而深信之此巻為麻城梅公振先生書
天啟元年四月卄八日也
　　　題手書夀榮堂記巻後
予逰杭時尚未有男而室人方娠同行者各有祈於天
竺予雖入舟即已蔬食止酒然但瞻仰再拜黙以證空
為禱而已是歲又六月子復聞生今已踰十齡可示以
斯文矣文成後嘗手書一通掲之於堂今且紙敝墨渝
因斸銀杏塗以鉛粉再寫易之而龔甥儉化欲乞舊本
以去余知不足存也乃復為書此巻憶自為此記錢二
丈仲與最先見往為張二丈茂仁稱之未幾張特來索
觀讀再過欣然歎賞留話至暮乃别此兩先生皆年逾
七十而殁殁復皆數年而予亦垂老矣所稱學佛者一
為雲栖蓮池和尚一為徑山慈音禪伯慈音呉江人也
始以藝文交好旋以禪悦久要聞其尚健而自度尚能
入山或可得一慰斯懷耳
　　　題𢎞宇先生影答魑魅詩遺蹟巻
自予舞勺而學塗鴉君與先子同硯席而仲叔皆在門
牆視予葢九年以長乃折行輩而許接武於摛華惜也
屢困場屋歲晚而僅得為諸生師比其歸也乃見窘於
雀角䑕牙向之曄曄其英者不圖蹭蹬而鈍於爬沙嗟
嗟人固有幸不幸時安在剛方之必不如柔和夫推舟
於陸涉川以車世固無是理太行之折軸而衝風之壞
檣其又何耶景答魑魅篇以恢竒寫其偪仄凜凛有英
氣而豈與草木同毁折者哉必且鏟厥塊壘陟彼巔崖
無魑魅無景亦無荅揮斤八極而遊之乎無何有斯大
夢覺矣
　　　為筆工姚元之題筆譜
少時見友人作字每用新筆輒於書燈上微燎其頴然
後濡墨予誚之曰君殆為趙文敏所誤趙之云右軍書
蘭亭是用已退筆葢見其藏鋒斂鍔而意其或然非定
論也不然夫豈不知鋒藏畫中是用筆秘密藏顧於守
郡勝會賦詩題叙而反欲以退筆見長耶鋒藏畫中正
逸少之自喜詞翰兩擅者也如趙云云幾於埋沒右軍
用筆矣且使後人求全筆工將令如元之輩當於何處生
活
　　　申太夫人夀詩巻後題
大雅之既醉説者以為備五福焉夫愛其人頌其德而
祝之萬年宜也然惟孝子能廣其善於天下使人有士
君子之行而莫不享太平之福葢其始君子以錫厥庶
民而究也天下所同願於君子亦若或錫之詩人之指
與箕子所稱汝則錫之福者何異有若少師申公之侍
太夫人可謂備福矣即欲琱飾蕪詞以侑萬年之觴譬
如稱海岳之崇深有能盡其形容者乎顧獨自有感也
夫公之焦思極慮囘斡元氣在上之初年迨踰一紀而
始乞其盡瘁之身奉太夫人以歸君臣之際始終之恩
禮以視今日何如哉進欲效於匡弼而宫府未能盡同
退欲完其身名而去留或難自必雖綸綍為榮鼎食為
養中必有不樂者矣將德之與福亦異乎所遭而公固
適際其盛歟竊以為如公處此必能轉移明主於時日
之間而非他人之所及知者惜乎不使天下之見之也
　　　胡明府長安詩草題辭
昔嘗論詩以為得其在語言之外者而追琢加焉可也
若規規焉以求合於古其形彌近去之彌逺矣斯言也
誠與時異趣未必其有合也頃侍明府胡公聞其議論
不自意海濱欵啟而所見頗與通人合其幸不見笑於
大方矣及讀長安諸篇尤洒然異之夫古之君子有晚
獲一第而齷齪曠蕩之感若不能自持至今為有識者
所竊笑豈所謂歡娯之詞信難為工歟抑垂老氣衰卒
然而吐其中之所欲言固不覺其陋歟如公年甫壯盛
所自期甚逺其於一時之得失葢已輕矣感時撫事而
自託於登髙能賦非明發之懷則急難之情也非寓言
於静好則起興於嚶鳴也至其他流連光景之詞皆可
想見胷次之超然非苟而已也且吾聞士大夫白首都
門每苦困於塵鞅况於偕計之日釋褐之初曽幾何時
乃能以翰墨之清麗寫性情之悠邈有若斯乎宋玉有
言口多微詞學於師也今世詞賦之學絶無師承獨敏
者能之意者亦受之天歟葢始吾得公於政事信其為
豈弟君子庶幾政成人和桀驁者無求逞於嚚訟詐援
者無中飽於脂膏鳴琴而治之於是焉興學校育人材
使之忘衿佩之悠悠頌楊舟之泛泛豈不盛哉乃今也
又得之於詩夫誦詩可以達於政得意可以忘於言故
不適當世之用者佔畢徒勤無當於誦也不窺作者之
指者屬詞徒工無當於詩也某雖不敏以是二者而信
於公儻亦所謂頌而無諂者歟
　　　髙三谷兄六十夀詩引
三谷髙君者少承弓冶之遺樂志田畝頃避萑蒲之警
託跡市㕓賃環堵以安居收甔石而麤給所與厚善半
是衰慵每良晤之從容佐清言以醇釅相得驩甚殆無
間然維歲仲冬適周六甲與之偕老欣有令妻早同拮
据之勤晚共優閒之適爰申頌禱往侑壺觴夫樂貴得
之乎心不繫身之所享心貴足乎其分不由境之所緣
今君無饑寒以累心有㫖甘以供客委順而已惟目前
之為娯達生者乎何身外之足慮朋簪合康爵陳缾花
無謝於春英窻月猶同於秋影予雖止酒性喜啜茶旣
厭厭於永漏咸衎衎於長筵還聞閒居亦饒樂事肅矣
齊眉之案敬接孟光淒然擁髻之音頗憐樊嬺弄機杼
於纎手有布如紈羞脯醢於柔顔其匙流滑逸我以老
誠有味乎言之求多於天非所望於君也濫賡珠玉重
冠穢蕪賦者六人吟成七字
　
　
　
　
　
　
　
　學古緒言巻二十四
欽定四庫全書
　學古緒言巻二十五
　　　　　　　　　　　　　明　婁堅　撰
　　題跋十七首
　　　題歸母夀詩後
右詩凡同賦者皆平日所與厚善不以告餘人故詩止
於此子魚謂予齒長屬識其後葢大母之食貧而能甘
其勞以朂子之學旣貴而無改其度以成子之名雖士
人猶難之非獨閨門之範而已其見於頌且祝者固已
焜燿厥詞竊以謂侈言之未若稱其概者之尤簡而核
也若長君給諫以孝友恭儉刑於家之人外内無間言
至其依依於大母固不以名位之通顯而易其朝夕之
養也徒以有仲叔在於法不當請告於私可以自慰葢
曰吾一寒士今之為吾親榮者非朝廷之恩寵施於無
窮也哉其必將以守官竭節養太母之志也憶昨北上
過余為别言吾若幸而得請備官藩臬奉母而行則秦
之西楚之南猶吾庭左也語畢因低囘黯然葢其篤於
孝若此顧頃者同官寥寥勢未可以請耳然太母春秋
雖髙尚康强如始衰之年君即去左右無憂也方今朝
廷清明士大夫咸知矜名尚氣然或本伉直也而反類
於同本寛平也而時出於訐本一事也而兩人共之是
其同乎已者非其異乎已者議論不務求其當而多出
於私意此於天下之勢已若趨於可憂他日有竭忠盡
言不求異亦不尚同是惟無言言則必天下所未覩其
倪衆人所未得其平者也此非君而誰望哉夫如是則
立乎朝廷不猶愈於日侍太母之側乎哉是之謂忠君
傳曰孝者所以事君也子之竭力臣之致身道一而已
為人臣而内顧其私與為子而好貨財私妻子等耳故
竊以知君之深期君之逺者因是而一畢其愚若夫不
識時宜不原物情妄言之而冀賢者之或然之此野夫之
常曷足怪乎
　　　書張季脩遊峨睂山記後
君子之得其志也功施於當時而名聞於後世葢莫不
勞精神疲筋力以圖之固甚瘁也而中有慕焉恒若翹
首跂足以俟者雖巖觀川遊追勝概滌煩襟有不足動
其心矣及夫事過而追思之孰害其成孰攻其瑕若醉
中得醒然後知為憂患之途不如優游田里之為適也
於是有逃名匿影謂百年為瞬息希服餌以長生於是
有攝心安禪謂形骸之虚幻躭禪悦以證悟此又流俗
人之所姍笑而儒者之所不道也若然則婆娑小官有
舟車以代步涉登眺絶域指氷雪而洗炎蒸極幽遐之
大觀無尸素之内熱孰有如吾季脩之斯遊者乎雖然
山川之勝人共領畧而趣或迥殊耳目所窮境即平分
而中有獨賞如季脩者雖一丘一壑可也而文詞又足
以發之其簡潔也足以發深思其詳核也足以告後來
迴環諷誦恍若置身百里之巔而極目萬里之境矣君
固形神俱逺而予亦神遊其間不在斯文乎余與君少
同志長同不遇晚而君宦遊巴蜀余跧伏菰蘆似不同
矣然而君有紀遊之篇必屬其子以見示意其胷懷之
果有合歟輙為序而歸之
　　　題草書叔達鴈字詩後
唐叔達表兄聞時人多賦鴈字詩有會於心率然命筆
三四日間得詩二十四首大抵或起興於二社即轉入
於六書或取材於字畫即囘盻於鴈羣此亦作者所同
也然而用事過多則機神未必能流屬思過苦則采色
何由克稱巧旣易纎而難雅質又多顇而少腴非意㝠
句先何以極於變化非力饒格外何以妙於合離若此
詩可謂備之矣而髙處尤在千四百言之多意到筆無
不隨五十六字之中篇終法無不合怪竒超忽響亮昻
藏不同體物之拘牽直似寓言之縱恣必非他人之所
能及也從子敏恭字伯安紹世業於軒岐託雅尚於㸃
畫予旣屢以診視為煩渠亦邀以揮灑為報爰以小草
錄一通貽之若非永為家藏即當公之好事云爾
　　　書程孟陽詩後
孟陽少喜為詩於古人之遺編無所不窺而尤愛少陵
之作其在於今嘗稱李獻吉雖規規摹擬而才氣實非
餘人所及也甫冠即棄去經生之學而一意讀古詩文
久之豁然上自漢魏下逮北宋諸作者靡不窮其所詣
至蘇長公往往或斆其體或次其韻若將與之並騖者
比壯且衰其為七言近體以清切深穏為主葢得之劉
隨州為多若曰杜之雄渾逸宕當令獨立千古善學者
正不當求肖於皮毛至其神情所注反或去之逺也家
本新安少而遊呉所交江以南知名之士邂逅語合不
以别久近為親疎性又嗜古書畫即非力所及一經於
目能為人具言其所以妙顧以不善治生數輕去其家
有能知其詩文兼重其為人者要與之俱未嘗不從也
然足跡所至僅北踰汴渡河至潞西浮江至武昌而已
君平生不欲輕刻其詩以示於人至人有欲得其詩或
為手錄百千言或取諸腹笥頃刻誦數十篇無倦色當
其在潞也乃肯彚次其近作刻以應人之求兼還寄其
所知予得而讀之所師法不必同同歸於自得而已近
世之論非拘拘步趨求面目之相肖即苟為新異抉摘
句字為悟解如是而已昔予嘗聞長者之論凡為詩若
文貴在能識真耳苟真也則無古無今有正有竒道一
而已矣唐之詩人固多卓然名家而尤以李杜並稱一
或較其優劣輙貽譏於不自量以此知昌黎非獨髙文
雖其詩間或過於豪放亦不當輕議之也彼有所自得
焉耳若北宋諸作者通經學古皆可謂言語妙天下至
所自得於詩亦豈尋常之琱繢所可幾及而世乃目之
為靡為卑不知其所謂卑且靡者何等也屈原變詩為
騷自我作古而或者猶執九歌九章以訾卜居漁父彼
不知也曷足怪乎譬之味焉如其衆口同嗜即易牙之
調也譬之藥焉如其百疾俱療即盧扁之劑也假令庸
醫處方族庖挾匕而曰我易牙我盧扁也將嘔噦僵仆
日相尋焉尚何望於適口却疾哉如孟陽之詩叔達論
之詳矣而書來亦屬以一言予以為可無贅也則書其
自少至今相與共商此道者以塞其請且以示兩家子
弟苟有志焉求之於是編有餘師矣
　　　書徐汝廉一題六義後(題為死生有命富貴在/天)
昔人論魏晉時書至謂結體之變亦非後世所及葢其
心手相應巧運法外誠有然者嘗以是求之文辭惟詩
歌多有之就一象一事而窮工極微篇各臻妙然實迭
出於衆能者之手非一人所能辦也雖李太白杜子美
之豪蕩揮霍多至千言若其一題數十篇或古或今要
必各有所指與倡和之作異矣惟今之制舉義不然昔
日之神竒固今日之臭腐也轉相追逐月異而歲不同
以故夸者務多連篇異構以自見其有餘然不過竄易
首尾别施面目非真能變也友人徐汝亷為此題七篇
毎讀一篇若不復有諸篇者出竒無窮幾無一意相襲
當汝亷注思為文時或以離之雙美合之兩傷而又不
忍捐其愛也故為是變幻以盡其中之所欲言此與書
法之變何異然以汝亷之才如此世未有能知之者所
以自託於斯題也歟顧其文辭縱逸蕭散向既戾於拘
攣而今復逺於鉤棘或謂盍少貶焉豈猶以世之知汝
亷與否固在汝亷也耶撿之篋中偶逸其一刻而傳之
人人庶幾有同好焉
　　　汪杲叔篆刻題辭
予不能作篆及八分書而意乃篤好每覽史籀石鼓皇
象國山二刻以謂晉唐名書皆得此意所以為工惜紙
素之傳日以湮滅無由得覩鐵畫銀鈎獨幸此二刻時
代加逺而猶可想見古人之遺也間有示予漢人印章
或金或玉往往見其字法俯仰顧盼與二刻絶相類葢
其出於荒塚野田為好事者之所篋藏而傳玩亦已多
矣顧其屢變屢下寢逺於古自頃百餘年之内世之留
意於篆刻者不少獨新安何震長卿上窺漢氏下逮勝
國靡所不考遡其師法得於吾呉文夀承先生而精詣
過之矣所未及於漢者於古澹簡逺猶有間耳今年春
始識汪君杲叔家本富人愛竒成癖盡耗其資獨以此
道自喜髙處殆不減漢而間亦雜出於時之所尚予戲
問之曰君既能摹漢矣而終不能不為今何耶則啞然
笑應曰始吾之學之以寄吾意也故一意惟漢人是師
意所獨愜有嗤為拙弗顧也今者吾貧且衣食其中吾
知求合於衆目而已不必於愜吾意也衆且説之即未
必合也吾惡得而不然衆且譁之即果有合也吾惡得
而復然此吾之所以不能純乎漢也予則又語之凡衆
之所為喜而譽憎而誹生於其人之心目耶抑或在其
口耳之間耶如其心與目也子患不能為漢安問其他
如為其出口入耳也人當論衆寡耶抑論其知不知耶
其始也知者之口不能勝不知者卒也不知者之和終
不能勝知者子姑守子之自信焉舍此而欲為子之衣
食謀吾恐夫衆之誹譽不以子之技而以子之所黙有
制自今以往將有謿子之不純乎漢者則如之何若予
者葢所謂不能篆與八分而獨好石鼓國山之刻畫者
也又以為漢氏之摹印與此二刻合者也子且以為知
之耶其不知之也耶
　　　自題草書巻後
草書不難於放縱而難於簡澹逸少書見於閣帖者宜
其為百代所宗也獨張懷瓘之論小異此與文皇過貶
子敬或皆未足全慿耳伯髙藏真相繼以狂草名世張
書不多見所見或多贋本米元章以伯英虎丘帖謂本
伯髙差可髣髴素之自叙雖姿態縱逸而法度森然比
之晉人獨少韻耳米論真書微不滿於顔栁挑踼即此
可以論草書矣自魯直極推揚少師往往以奴書為誚
而晉唐典刑未免掃地宋人之草惟薛道祖謹守前規
元章臨本時露本色葢草書之法自是幾不傳於世矣
今人薄解怒張便自號為顛素人亦以是稱之如祝京
兆筆力非不矯矯求之伯髙藏真尚多乖少合况於晉
人之遠韻乎予少而好書尤躭於草頗從淳化太清窺
見古人之概然恨刻本止存形模絶無神采平生見蘇
米真迹雖率意之筆亦自爛然世人遂欲以趙呉興壓
之此似是而非呉興勝場當在小楷其最合作亦非若
今世所傳石本也然此三君子者特多真行未覩其草
草書獨藏真題曹娥絹本後小字運筆如遊絲最為竒
蹟又見逸少十月卄七數行乃知古今人不相及若經
塵刦此或謂唐人雙鉤則不可知要必非後之君子所
辦耳予自獲覩此尤喜作草書時於題扇得數行合而
不知者往往索真不得乃及於行又次及於草殊可笑
也今日偶書此巻雖筆不逮意亦差賢於世俗之豪放
矣因巻有餘紙信筆漫題
　　　胡禹聲篆刻題辭
新安胡禹聲工於篆刻而為賈人遊數東至海濱嘗為
予言何翁長卿其所從受學也自頃年好事多收漢人
印意至摹刻而傳之視勝國吾子衍諸人所見不啻數
倍矣長卿晚年益精其法殆無遺憾其始葢得之吾呉
文助教夀承文之篆刻學漢淳古而自出新意盡掃國
初以來師承模範長卿學之凡刻白文一稟於漢而朱
文則間用近代所尚務為竒詭然予嘗聞何非獨刀法
精詣於繆篆尤不苟也每遇其難至累日叅考加以覃
思必無一畫不惬於中所獨知然後刻之葢雖一藝之
工其用心勤力必非人所及知類如此矣世之苟售欺
於一時而不顧識者之笑者豈少哉禹聲既領悟師傳
予將從容叩其所得於何者必有異焉而未暇也
　　　題手書金山詩後
昨歲庚戌仲秋之初侍御韓公以視鹺還朝某與二三
子追送京口期晤金山因得先渡為信宿留上髙臺臨
絶壁緬想舊遊有如昨日於時秋暑未退相與露頂跣
足徘徊浮圖之側招逺風而散煩歊驚濤暮颭涼雨晨
飛晦霧明霞之變危檣短艓之過目之所接心為􁒍然
散歩囘廊讀嵌壁詩或謂新安方君四篇差為贍麗然
未極性情之致也歸舟笑言小間各賦七字句數亦如
之將刻石送寺僧而未暇也倏忽便已歲餘念日月之
遄邁知頽暮其幾何因楷書繭紙一本奉寄侍御公留
為他年故事云爾辛亥重陽日題
　　　書募緣造經册
今年春浮屠悟凡來自天台國清謁予而言將造經數
十函載之還山終老持誦以莊嚴佛事非得善信檀施
則弗克以為有兆焉告以吾緣在兹所以來也今者日
捧一函行於道塗顧未有遇焉聞子儒也而託於禪請
為我一言以先之予應之曰子之師為一大事因緣出
現於世且得無言乎苟為之徒且得無誦而講乎其言
教理行果與儒之言文行忠信一也然吾嘗怪儒生誦
法孔氏而夷考其行葢求與之合者鮮矣豈非以身世
為之累而名利為之誘哉惟爾浮屠去其父母妻子凡
生人之所重若蔑如也是宜守其師説獨愈於儒生而
吾求其人乃亦未可多得者何歟或其始之所由入信
未具而輕闖其籓乎今子之稱也非少而髠中歲始有
慕焉信其空幻之説以為實然故決然捨去生人之所
重則可謂已信矣信既具而不由十二部經入恐其途
之無從也子從深山來無所望於世而惟經是求人之
聞之有不捐所愛以為施乎然令得之於文句而不能
契之於身心將與俗之儒無異已捨其所甚重而或逐
逐焉於其所不足戀則無乃捐髓腦而獲爪髪歟吾知
其必不出於此矣夫國清智者之所創也彼葢以判教
為宗般舟三昧為證傳之其徒自灌頂而後深於義學
者代有人焉吾不知今之與子為侣者有能紹明焉否
耶歸而求之以持誦為入門可也既與之言遂書以授
之
　　　為募緣僧題疏簿
人生百年朝晡所需纔米一升歲不過三石許而足也
設有富人能捨百石為施足以贍三十人矣若有父子
再世至於百年凡所贍給葢三千餘人之多天下大矣
富家厚積不為少矣輕財厚施以此一人推之何可縷
數所活困乏下至操瓢乞丐之流不可訾省則其為福
德豈可量哉况以供赤髭白足使梵唄之聲日滿人耳
喜捨之德日熏人心凡佛氏所稱浄土及妙莊嚴世界
曾有一言句之非真諦實相歟然而世之居髙享厚謗
佛毁祖而滅無因果者為不少矣則以溺於有相忘其
宿植業日深而根日削故也盍試於鐘梵聲中思積於
無用遺所不知等歸於空因於光明藏内捐我所贏濟
人所乏不足樂乎則法報化三身同於一實去來今三
際總是真空即以證檀波羅蜜可也
　　　題無隠師巻
若直以晦堂長老與山谷居士問荅一段謂是無隱則
法師今日開堂演説脩多羅了義經從教麈尾盡落不
識有隠與不若猶未也自向世尊拈花微笑處領取正
恐茫然墮在此老雲霧中後來棒喝法門與維摩黙然
同一罏錘㸃化不少如何三𤣥五要還從口授竊聽盜
法元屬耳聞恰又似觀世音圓通今實不欲更以語言
相質却有一句商量直心是道場可是無隠大意不
　　　題月印師刺血寫報恩經後
學佛者多以苦行作佛事若刺血寫經其尤也非大願
力非深心慈豈能積成巻袠使人於一展誦間知皮肉
髓腦盡屬可捐陽燄空華總無足戀於區區百齡俄頃
見歴歴三身顯現豈不死生僅同蟬蛻而譽誹等是蛙
鳴乎一字即五大乗一念即萬億刦雖欲以言語讚歎
亦了不可得矣
　　　題西域僧左吉古魯巻
釋氏末法有教理而無行果然行亦多有之其不成果
者以心未了故也予嘗疑捐篤沙門不知視此中何如
又不知達摩東來以後五家禪宗彼亦或聞其説否自
漢至今度流沙而東者代不乏人其自震旦而往𤣥裝
一人而已世尊拈花迦葉心領彼土自有正傳千七百
則葛藤或不須耳吾東土以講誦作佛事而西域純以
呪力加持皆未知於明心見性何如頃者左吉師缾錫
至呉獲與之接惜其為漢音不甚了了無從而得其詳
也但聞其國人皆慈心不喜鬬争而四國服從無敢抗
者豈釋種宿緣已畢於流離之屠戮乎唐史言中天竺
兵精最强四國皆臣之而右衛長史王𤣥策借兵吐蕃
泥婆與連戰三日俘其王阿羅那順以歸史氏之言或
亦非誣豈今昔之習固有殊歟并識之以俟卓識
　　　題汪杲叔印式後
予嘗竊歎生乎百世之下而得與古人接者經史之外
獨有鐘鼎所鑄碑碣所刻之遺文然而秦漢以來之僅
存者欲一覩其遺固已鮮矣况其精神之寓於紙墨者
乎獨公私印章尚有存者而唐宋迄今多不能髙古自
刋行印藪一編而好事者葢多收藏古印或玉或金水
湮土蝕之遺往往出於人間其篤好而極力追倣之者
歙之汪君杲叔其尤也然亦間為時俗所尚别出纎姸
工巧以投其好葢時有之譬如士人好古博學而未免
為應俗之文誠有不得已焉耳友人李長蘅論此極當
然而杲叔貧甚藉以餬其口焉决不應違時乃爾予是
以嘉其好古念其困甚而又為之解也
　　　有字為非予者戲題其巻後
諸君子之言非予美矣而閑馭更請題其後夫事之入
於非者舉不欲其在我也事之出於我者又鮮能知其
為非也汪君之以非予自命貴其能知之也苟能知非
則雖無予可也予且無也而非安從生雖然吾試言其
近者是非之相形理之所是衆之所同與也而自謂是
者則其非必多矣理之所非衆之所同去也而自謂非
者則其是亦必多矣葢君子之所貴於自知者如此
　　　題手書陶詩冊子後
陶詩所以妙絶古今正在胷中超然非聞道者决不能
為此語也區區以文字求之抑末矣如唐世詩人最多
獨推李杜豈止才力豪健凌跨一代而已葢二公之所
自負讀其詩可以想見焉唐以詩取士其較量工拙直
在句字之間不復見其人之性情失詩之本來矣世人
以詞格論詩正如以形模論書若然則王著當在蘇米
之上耶龔石巖方伯致素冊索書為錄陶詩因題數語
以質之
　
　
　
　
　
　
　
　
　
　
　
　
　
　
　學古緒言巻二十五
