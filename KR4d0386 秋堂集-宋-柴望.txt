#+TITLE: 秋堂集-宋-柴望
#+DATE: 2016-06-11 12:25:05
#+SOURCE: github.com/kanripo/KR4d0386 master 3c182595                
欽定四庫全書　　　　　集部四
　秋堂集　　　　　　　　别集類三(宋/)
　　提要
　　　　(臣/)等謹按秋堂集二卷宋柴望撰望有丙丁
　　　　龜鑑已著錄其詩有道州台衣集詠史詩西
　　　　涼鼓吹諸編俱佚不存此本乃後人襍裒而
　　　　成詩末尚有道州台衣集序其夢傅説以下
　　　　十一絶疑即詠史詩中之作也望以淳祐丙
　　　　午上丙丁龜鑑得名然應詔上書但當指陳
　　　　人事論朝政之是非乃牽引䜟緯以值嵗干
　　　　支推衍禍福穿鑿附會迂誕支離其心雖出于
　　　　忠誠其言則涉于妖妄乃出獄歸里士大夫
　　　　至祖道湧金門外賦詩感慨傾動一時王應
　　　　麟困學記聞尚載其表中之語以為佳話宋
　　　　末士氣之浮囂于是為極已别存其目糾正
　　　　于本條之下至其人則宋亡以後遁跡深山
　　　　至元十七年乃卒翛然髙節追步東籬其詩
　　　　雖格近晚唐未為髙邁而黍離麥秀寓痛至
　　　　深騷屑哀音特為悽慟亦可與謝翔諸人並
　　　　傳不朽故殘章斷簡猶能流播至今也乾隆
　　　　四十三年七月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校官(臣/)陸　費　墀
欽定四庫全書
　秋堂集巻一　　　　　　　宋　柴望　撰
　　五言律詩
　　　吴樵溪山居
老子無家計蕭然屋數間頭邉惟白髪眼底是青山棊
急鳥聲散琴低鶴睡閒片雲長似伴朝去暮飛還
　　　金臺泊舟
欲謀歸去計歸去更匆匆王化何時北江流日夜東片
㠶山共水竟夕雨和風時事只如此相催成老翁
　　　宿湖外
懶入城中去来維栁下舟空江明月上殘雨夕陽収好
景多歸夜他鄉易得秋倚梧吟不盡樽酒更登樓
　　　山居
老来無一事僮與鶴相隨繞屋踈踈竹編牆短短籬起
来花換影知去睡多時莫厭山居寂山人秪自宜
　　七言律
　　　詔許出獄呈京尹節齋趙公
臣子狂愚獻直言聖明寛大度如天十封應詔皆焚藁
一片憂時秪似弦數象逢丁陽九厄元龜為鑑後千年
今朝有㫖從天下知到長沙列席前
　　　靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病僮旋雇倩寺禽山獠亦欷歔
長安可是深居䖏更向深山深處居
　　　富陽道中
㡬年只向長安去今日囊書被㫖回馬首􁐴行秋葉路
鱸魚時共菊花杯黄昏鐘動鴈初下夜半月眀潮正来
我自不歸歸便得故園早晩早梅開
　　　和周君易見寄韻
十年為客上長安人指氷山不㑹寒開口盡言投老易
到頭只是掛冠難低棲屋宇居常穩巧小園池坐儘寛
别有前溪魚可釣也須栽竹傍欄干
　　　錢塘
不記錢王建國年尚遺强弩射潮痕地廻王氣歸吴界
山挟潮聲出海門南渡㡬年猶昨日西湖踈影自黄昏
客来獨凭欄干䖏時聴漁歌過逺村
　　　越王勾踐墓
秦望山頭自夕陽傷心誰復賦凄涼今人不見亡吴事
故墓猶傳覇越鄉雨打亂花迷鎮道鳥翻黄葉下宫牆
登臨莫向髙臺望烟樹中原正渺茫
　　　送馬太初之越
一去山隂一冉溪如何還只恁分攜雨無聊賴人無寐
水又潺湲鳥又啼明日不知君上馬中宵誰與共聞雞
去時應有蘭亭句為我臨池援筆題
　　　戒珠寺右軍宅
蒼樹寒烟兩渺茫後来誰此弔興亡晉朝風物今流水
蕭寺鍾聲㡬夕陽語燕梁空春雨急愛鵝人去暮山長
學書弟子知何在風過池塘墨尚香
　　　和王景陽越中寄别韻
故人書只問平安分已還山豈願官猿鶴不驚松逕梦
貂蟬難換竹皮冠長安葉落秋深見故國斜陽雨後㸔
莫道剡中吟不盡不成吟䖏亦停鞍
　　　金山寺
荻花蘆葉正珊珊山在長江寺在山門逕但從船出入
僧房多住水中間江空落日斜猶照夜半秋潮去復還
吟興未䦨天欲曙一行斜鴈起蒼灣
　　　鳯皇䑓
洒盡梧桐酒一杯興亡前事獨徘徊烏衣冉冉斜陽下
白鷺茫茫江水来鳯去不知經㡬載客来惟只見髙臺
閒於登眺成孤嘯五百年間王氣回
　　　石頭城和王寧翁韻
懐鄉弔古易傷心絶頂危亭共客臨朝市亂經兵火後
山川轉覺樹雲深百年歌舞空臺沼六代豪華漫陸沉
惟有亂鴉歸去晩夕陽無限暮城隂
　　　多景樓
早被垂楊繫去舟五更潮落大江頭闗河北望㡬千里
淮海南来第一樓背日最多風景䖏令人偏動黍離愁
烟沙澒洞翻蘋末欲倚西風問仲謀
　　　山隂蘭亭
寂寂山隂事已塵至今亭址尚嶙峋落花時節朝朝雨
挿栁人家䖏䖏春曲水自流寒食酒茂林無復永和人
昭陵繭紙今何在空有梅花㸃翠珉
　　　别故人
便未成名也自歸不應猿鶴更猜疑冷㸔世事頻移局
懶與仙人共奕棋南渡只今惟有酒西興臨别是誰詩
行藏正要知時節却是時人未得知
　　　送葉若磯之金陵謁信菴
一片斜陽落渡頭青衫烏㡌獨登樓江流建鄴三千里
山色淮南數百州都督正開羊祜府誰人得上李膺舟
此行不為揚州鶴一字堪輕萬户侯
　　　呈中書權直程滄洲
玉㫖傳宣夜直扉制麻侵曉進呈歸三槐龍影連青瑣
千栁鶯聲度紫薇袖惹爐香飄霧靄硯傳盤露映旌旗
承恩更賜金蓮炬猶勝清光太乙藜
　　　富春嚴子陵祠
桑田何䖏海漫漫耕壟傳聞建武間真主不縁符白水
先生安可飯青山至今青草遺寒燒此日秋江起暮鷴
萬里﨑嶇祠下路不知行役㡬人閒
　　　歸来
歸計年来付酒杯任他猿鶴自相猜東家種竹西隣㸔
前日移花昨夜開鐘送夕陽歸草木風吹涼月上樓臺
老来嬾聴他家曲惟㸔柴門長緑苔
　　　越山
吴越山分兩岸青(闕/)　㠶影是西興江花亂落如紅雨
雲樹髙低似畫屏錢氏古鄉迷輦道越王芳草上諸陵
已知太乙臨吴分曉㸔祥烏夜㸔星
　　　寄徐編校
近傳丹詔下丹墀夜鶴寒猿也自疑江上晩風終是急
山中白日最相宜潮生潮滅鷗先見花落花開蝶未知
懐玉山人如問我爛柯山下看圍棋
　　　重到都門傚轆轤體
兩年不作京華夢重到湖山事已非栁外晩風寒食節
花間天氣雨晴時欄干獨凭鶯飛去簾幙低垂燕未歸
欲託焦桐理心事滿庭芳艸又斜暉
　　　金陵秋赴别江夀翁
憶向西風折翅歸每忻黄菊滿踈籬十書詣闕無知已
千里離家有路岐嵗月易驚孤客夢文章難比少年時
荻花蘆葉依凄怨自有新開竇桂枝
　　　竒氣樓
此亝全占崧髙勝更盡樓前第一竒芳草碧連天水䖏
數峯青斷暮烟時山川不逐隂晴換宇宙閒看嵗月移
琴已嬾彈書嬾讀一簾花影詠春遲
　　　髙亝晩望
纔是青山便卜隣世情那得較紛紜霧蒸逺岫分為雨
烟起人家去作雲栁色晴光扶檻入鶯聲人語隔忩聞
髙亝獨捲重簾坐花落棊床日未曛
　　　西湖
年年栁眼青歸䖏門外逰人可自閒天氣又晴晴又雨
樓臺依寺寺依山酒邉歌拍穿花外船上簫聲落水間
光景留連空自惜鷓鴣啼罷暮城闗
　　　客中夜雨
離情先怯向邉州寒葉敲忩更報秋㡬㸃攪殘千里夢
一聲滴作兩鄉愁苦縁楊栁沾離席偶傍梧桐濺小樓
惟有孤燈照明滅夜深無語攬重裘
　　　江心寺
寺北金焦徹夜開一山恰似小蓬莱塔分兩㟁波中影
潮長三門石上苔遺老為言前日事上皇曽渡此江来
中流滚滚英雄恨輸與髙僧入定回
　　　重題黄鶴樓
自從崔顥題詩後更有何人吊禰衡芳草不知鸚鵡恨
晴天惟見漢陽城樓頭月落酒方醒岸口風髙鴈正鳴
五百年前黄鶴去閒尋鷗鷺訂詩盟
　　　送朱南山開蜀閫
殿上傳宣内引官一封歴歴奏忠肝八千里路先聲至
百萬都人夹道觀節度晉公先授鉞淮隂韓信舊登壇
擎天正要中流柱莫擬人間蜀道難
　　　别永嘉使君趙致軒
一畨出䖏計何如流泊中川不為漁落日凄涼秋老矣
西風浩蕩客歸歟吟成白髮逢知已費盡黄金買古書
明發㶚橋橋上路藉君㠶力更吹嘘
　　　蘄州别友
客中逢客上夷陵輾轉凄凉睡不成無酒送君之逺道
有誰吹角向江城白髮亂生人漸老青燈相對兩無情
詰朝共發蘄州岸知到江山更㡬程
　　　送監丞弟元亨參江陵閫
北敵纔聞郭子儀上流決有退師期諸公但釃臨江酒
老子秪圍别墅棋露布夜傳誅玁狁蠟丸便逓破符離
書生已辦平淮表先寄鶺鴒原上詩
　　　即事
澒洞風塵莽未明天翻地覆刼将盈翠華海上知何似
白首山中空自驚哭向鶯花非世界夢迷弓劍繞皇陵
誰知薇蕨同盂酒為酹興亡終古靈
　　　和通判弟随亨書感韻
風沙萬里夢堪驚地老天荒只此情世上但知王蠋義
人間惟有伯夷清堂前舊燕歸何處花外啼䳌月㡬更
莫話凄涼當日事劍歌泪盡血霑纓
　　　中秋待月用弟察推元彪韻
待月南樓月不明百年虛負此宵情浮隂亂向空中起
員影偏從塞外清江岸瀟瀟凄露氣山城䖏䖏動笳聲
何人獨抱琵琶坐淚滴氷絃暗恨生
　　七言絶句
　　　西施
十二金釵對對鋪三千粉黛膩如酥君王莫道六宫醜
一个西施已壊吴
　　　范蠡
五月菰蒲八月秋年年洒酒酹江頭伍胥忿怒三閭怨
争似䲭夷一釣舟
　　　長城
漠漠沙塲萬里遥平天一日起臨洮若無道徳為干櫓
更是秦人築欠髙
　　　沛中歌
秦時日月漢山河家計今誰與仲多天子不知天下貴
酒中惟唱沛中歌
　　　雲夢
紀生尚可稱皇帝韓信何妨作假王今日偽逰真是偽
只因一躡誤髙皇
　　　長生
武皇何事駕虛空金闕求仙路未通王母不来方士去
茂陵可是廣寒宫
　　　蘇武
十九年間不辱君論功何獨後諸臣若教倒數凌烟像
也是當時第一人
　　　子陵䑓
曾與劉郎共起居如何不肯受除書最憐人笑先生錯
正好為官却釣魚
　　　昭陽殿
禍水流来漢火亡白頭宫女恨昭陽至今人見飛来燕
猶為君王暗斷腸
　　　淝水
想見西風對壘時目中先已料安危淮淝百萬兵雖衆
未抵東山一局棋
　　　除夕對梅
青春無復駐年華㡬度江梅暗憶家惆悵新愁添白髮
鬢邉如雪映寒花
　　　上忠亝丞相
世事篙人一葉舟長歌短棹發中流今朝正得東風便
纔是西風便轉頭
爛柯山下採樵民盡日觀棊局局新黒白兩般都着過
後来一着要髙人
江南江北路迢迢徃事東風恨未消昨夜杜䳌啼不了
始知春在洛陽橋
九陌紅塵撲帽紗嚢書㡬度進官家近来不甚知時事
只是栽桑不種花
　　古風
　　　塞下行贈韋士穎歸鄂渚上江陵謁閫相
長安二月春正濃長江二月風正急城頭楊栁雪絮飛
道傍黏雨沈潦濕邯鄲誰家侠少年上馬意氣揮金鞭
下馬掃筆大如椽興来一石未能醉劇飲數斗口流涎
玉山跌倒扶未起金鞭留當酒家裡隔樓彷彿畫眉人
相邀夜宿鴛鴦被睡魔不醒五更鐘笛聲吹斷相思淚
嘐嘐鳴雞将渡闗欲去未去踟蹰間道逢項荘把劒舞
樓上美人歌玉環劃然掣電蛟龍怒便指南樓問歸路
二千三百里更長爾僕衣糧我扉屦青衫着破不堪典
典到青衫共誰語世上豈無虬髯漢散財結客千千萬
豈無燕昭萬黄金築作髙臺禮瓌彦秦坑漢罵不肯收
自是一畨遭薄賤唐人科舉更糊名天下英雄消阻盡
生兒不學去封侯錐毛弄秃成霜鬢世無荆軻樊于期
只今誰復是男兒我聞兵凶戰危事愁殺天上蚩尤旗
人心承平易思亂中原塊土争驅漢蔡城未下濟未誅機
乘一髮不容間三邉未即消妖祲天河何時能洗兵送
君不作斷腸客三尺一騎君西征臨岐酌酒再三語今
日君王自神武此行投筆事班超不必區區問兒女上
流夜夜雨如箭下流砲火驚淮甸襄師重屯郢州北淮
師未觧長江面勸君莫賦横槊詩樓頭正要籌邉時軍
前一着天下竒夜斬樓蘭無人知露布直到天子墀六
宫懽動龍顔怡維清象武獻太廟未央前殿稱玉巵搴
旗斬将不足道運籌帷幄果謂誰何功第一参次之噫
吁嘻帝命我公歸衮衣
　　詩餘
　　　摸魚兒(丙午歸田嚴灘褚孺奇席上賦/)
問長江㡬分秋色三分渾是烟雨何人折盡絲絲栁此
日送君南浦㠶且駐試説着羊裘釣雪今何許魚蝦自
舞但一舸蘆花數聲霜笛鷗鷺自来去　年年事流水
朝朝暮暮天涯長嘆飄聚衾寒不轉鈞天夢樓外誰歌
白紵君莫訴君試按秦筝未必知鍾吕鄉心最苦筭只
有姢姢馬頭皓月今夜照歸路
　　　齊天樂(戊申百五王野處酌别/)
青青楊栁絲絲雨他鄉又逢寒食㡬度劉郎當年曼倩
迢逓水村烟驛尋蹤訪跡正馬上相逢杏花狼藉惟有
沙邉舊時鷗鷺似相識　天涯流浪最乆十年何所事
幽愫歴歴換字鵞歸㸔梅鶴去回首征衫淚積新惟舊
憶笑客䖏如歸歸䖏如客獨倚危欄亂山無數碧
　　　祝英䑓(丁已晩訪楊西村湖上懐舊/)
小船兒䨇去櫓紅濕海棠雨燕子歸時芳草暗南浦自
從翠袖香銷明璫聲㫁怕回首舊尋芳處　向誰語可
憐金屋無人冷落鳯簫譜翠入菱花蛾眉為誰嫵斷膓
明月天涯春風海角恨不做楊花飛去
　　　陽闗三叠(庚戌送何師可之濰陽/)
西風吹鬢殘髮早星星嘆故國斜陽斷橋流水榮悴夲
無憑但朝朝纔雨又晴人生飄聚等浮萍誰知桃葉千
古是離情　正無柰黯黯離情渡頭烟暝愁殺渡江人
傷情處送君且待江頭月人共月千里難并笳鼓發戍
雲平　此夜思君腸斷不禁儘思君送君立盡江頭日
柰此去君出陽闗縱有明月無酒酌故人柰此去君出
陽闗明朝無故人
　　　模魚兒(寳祐甲戌春賦/)
這情懐怎生消遣思量只是凄怨一春長為花和栁風
雨又還零亂君試㸔便杜牧風流也則腸先斷更深漏
短更聴得杜宇一聲聲切流水畫橋畔　人間世本只
隂晴易換斜陽衰草何限悲懽畢竟年年事千古謾嗟
脩短無䖏問自閒倚簾櫳儘日厭厭悶浮名盡懶但笑
拍䦨干連呼太白心事付歸燕
　　　念奴嬌(丙辰寄錢若洲/)
匆匆别去筭别来又是㡬番春暮酒債不償還似可負
了若干吟句渭北春天江南夜雨總是傷情處黯然消
歇緑楊一陣鶯語　空記十載嬉逰如今驀地兩䖏成
離阻縱是相逢天涯路難覔年時懽侣寄語東君嵗華
不駐誰為留春住小樓昨夜東風依舊飛絮
　　　模魚兒(景定庚申㑹使君陳碧栖/)
便無他杜䳌催去匆匆春事能㡬看来不見春歸路飛
絮又隨流水㽞也是怎禁得東風紅紫還飄墜天涯萬
里悵燕子人家沈沈夜雨添得斷腸淚　嬉逰事早覺
相如倦矣謝娘庭院猶記閒情已付孤鴻去依舊被鶯
呼起誰料理正乍暖還寒未是晴天氣無言自倚想舊
日桃花而今人面都是夢兒裏
　　　滿江紅(别滄洲趙茂仲/)
載酒何人登臨䖏滄洲空闊凭䦨外晴楊兩㟁晩烟潑
潑水鳥不知梁燕去溪山半属冬青閣有小舟隠約載
歌姝調新曲　留與去如何得風又雨催汙色共白蘋
紅蓼好生飄泊别後三年重㑹面人生㡬度三年别正
鄉心客夢兩綢繆城頭角
　　　賀新郎
滿酌西湖酒覺湖山依然未老遊人如舊數過清明纔
六日欲煖未晴時候正畫舫春眀波透記得名園曽駐
馬錦鞍韉淺映堤橋栁尋勝賞重回首　不妨旋摘枝
頭有喜青青垂丸帶子脆圎如豆想是和羮消息近報
與醉翁太守道玉鉉有人啓奏紅藥當堦明似錦覺嬌
鶯舞燕皆稱夀唱此曲付紅袖
　　　念奴嬌(山河/)
登髙回首嘆山河國破于今何有臺上金仙空已去零
落逋梅蘇栁䨇塔飛雲六橋流水風景還依舊鳯笙龍
管何人腸斷重奏　聞道凝碧池邉宫槐葉落舞馬啣
盃酒舊恨春風吹不斷新恨重重還又燕子樓髙樂昌
鏡逺人比花枝瘦傷情萬感暗霑啼血襟袖
　
　
　
　
　
　
　
　
　
　秋堂集卷一
欽定四庫全書
　秋堂集巻二　　　　　　　宋　柴望　撰
　　文類
　　　進丙丁龜鑑表
臣望伏以正次王王次春頌萬民之治象史載事事載
道有前代之元龜匪明氣數之興亡曷示始終之勸戒
言非所當罪不容誅臣實惶實懼稽首頓首伏念臣賦
性至愚讀書甚少自憐孤苦獲際休眀念先世之孝亷
本故家之崇義婺不恤緯憂在宗周值災見行夏之朔
正運當晉厄之年是殆水隂㡬勝火徳信知有數決匪
偶然茍曰無之胡為至此痛思今日莫返頽波尚論古
人具垂成鑒秦漢之君以下千有餘年方冊之政可尋
十常九失棲燈勘義滴露研朱姑援實以斷時宜非飾
説以欺天聴矧君子難進而小人之根未痛絶天理難
明而人慾之蠧未盡消中國或厄於外夷大綱未聮于
小紀四方戚戚之靡聞萬民嗸嗸而不安輔成有賴於
大臣所重尤闗于太子伏望皇帝陛下體純乾之一法
震主之宜闡大學之眀謹中庸之獨必安國本以安社
稷必正君心以正朝廷當自九重首圖勵精之治毋使
億兆玩聞更化之言臣忍死籲天措身無地今来古徃
治日少而亂日多主聖臣賢前車覆而後車戒臣無任
瞻天望聖激切屏營之至具表捧詣天庭上進以聞
　　　丙丁龜鑑序
臣望聞以銅為鑑可知妍醜以人為鑑可知得失以古
為鑑可知治亂人主任社稷之重寄係億兆之休戚其
于歴代之盛衰尤當究心者故人主不可不觀史觀史
則敬省之功深而是非之鑑明其禆益於治道可勝言
哉昔唐仇士良教其黨以固權寵之術曰天子不可令
閒嘗宜以奢靡娱其耳目無暇他事則吾輩可以得志
勿使讀書親近儒生彼見前代興亡心知憂懼則我輩
斥矣士良為計不欲人主讀書正以愚人主之耳目蔽
人主之聰眀也巧矣哉臣區區忠志無以自見每有婺
不恤緯憂宗周之心况當丙午丁未之厄嵗而又日蝕
元旦昭示譴告殆如杞國憂天不遑寜處臣不佞遂遍搜
諸史竊以為是嵗為厄從古而然帝王之世史籍畧而
不書今自秦漢而下數之至於五代為丙午丁未者凢
二十有一上下通一千二百六十載災異變故不可枚
舉獨漢延禧丙午朔日有蝕梁太康丁未朔日有蝕信
乎隂陽之有數也然數生於理理有是非得失則數有
吉凶禍福自昔災異之變未有不兆於人為者帝王盛
時格心有道則災異踈帝王以後格心無術則災異密
丙丁之厄皆厄也其厄於延禧者以延禧之時小人之
厄君子也其厄于太康者以太康之朝夷狄之厄中國
也臣故採摭其實目曰丙丁龜鑑釐為十巻巻各有事
事各有斷凡所以致變之因與消變之由者瞭然在目
則求天於天者果不若求天於我求數於數者果不若
求數于理是為得之亦知有天下者知天根於我數根
于理必以是書而盡見且知人主不可一日不觀史也
臣故總其説而為之序
　　　和歸去来辭
　　　　陶靖節辭豈易和哉歸去一篇悠然自得之
　　　　趣也無其趣和其辭辭而巳坡仙之作皆寓
　　　　所寓各適其適有趣焉不為辭也余動心忍性
　　　　于歸田之後視得䘮榮辱若将脱焉暇日趺坐
　　　　栁隂吟詠陶作與灘聲風籟互相應答知山水
　　　　之樂不知聲利之為役也悟而得焉遂和其韻
歸去来兮買山無錢吾何歸望故鄉以迢逓對秋風而
堪悲覺吾老之将至難年少之復追知今日之計得視
昨事而俱非春悠悠兮無際絮冉冉兮沾衣奚浮漚之
上下隨朝露之霏㣲人生過隙如車斯奔堂有白髮終
朝倚門故山無恙猿鶴更存晨興剪韭時乎開樽邀明
月以同飲對春花以酡顔問梅友之消息報竹君以平
安水循除而㶁㶁鳥幽鳴而闗闗寄白日之笑傲何浮
雲之足觀曾無得而無喪任飛去而飛還将羲皇之向
上又何為乎齊桓歸去来兮若秉燭而夜逰殆形骸之
役役果何競而何求知樂吾之所樂奚憂人之有憂扣
白石之朝歌而飯牛於雲疇名若飄瓦身如虛舟一死
生為大幻委塵世乎糟邱觀今昔以隨化付長江之自
流思逰者之既倦盍聞早而休休已矣乎亦視夫行藏
之時以決吾之去留胡為乎莫知其所之趣舍無所適
賢否同襟期譬植者之必穫乃稂莠而弗耔聊一觴而
一咏撫良辰而賦詩于以静觀乎物表奚復疑人之我
疑
　　　謝大尹節齋趙公啟
詔劉蕡以應賢良萬死觸雷霆之怒放范滂而歸田里
再生䝉天地之恩方憂危於黒風大海之中忽吹送於
黄河崑崙之上道将行而吾知有命人欲殺而公獨憐
才是為頂踵之知夫豈毫髮之惠驚魂浪定感涕雨流
常觀天子聲名文物之區寔為多士衣冠禮樂之地甫
遊長安市吟累千餘愈在京師時書凡三上二鳥感潼
闗之賦一驢出蜀道之難使醉成狂嚴府尹容而不殺
哀窮見屈李京兆惜其有才固能飬成二子之名抑亦
仰見三生之造論前賢之至此宜近世之所無誰肯如
公加惠于我兹所恃以無恐故又為於此来望無大過
人自小好學以孝亷之世譜繼崇義之家聲字不充飢
清至徹骨屢掇主司冬烘之誚巳無舉子秋風之心每
浩浩以長歌或飄飄而引去白蘋紅蓼㡬窮吟咏之情
緑水青山半是經行之處雖非子長之歴覧亦為李賀
之偉觀人笑其狂自謂之得晝長寝熟卧蘆花之絮衣
夜半燈殘膏松明而讀史理亂成敗之跡如覩艱難變
故之慮轉深䑨向東風頗識㟁移之勢扇遮赤日亦因
路熟而通方誦元和聖徳之詩忽覩建武詔書之下奏
陳龜鑑敢攖龍頷之鱗事忤貂璫致觸螳車之怒白璧
初不疑其刖足青蠅亦何意於刺䜛衆煦漂山冷灰燃
荳堪笑指鳥為鸞之誤深恨握蛇騎虎之驚咎在轉喉
罪當犁舌繫李膺之下寺獄夫亦何辭謂真卿之訕朝
廷烏有是事寛禍福死生於度外安吉凶悔吝于目前
他人不激則不深先生再言而再笑刀山湯鼎已覺凛
乎其傍簞食豆羮迺昔嘑爾而與朝掩滿函之墨暮燒
盈籍之書奉㫖出闗即刻就道解驂擊筑大唱故鄉之
歌裊䌫垂楊滿酌陽闗之酒羸馬逐青僮而去明公多
白雪之篇此行豈是無名一歸儘自不惡寺禽識面咸
呼謫士之来山獠無知亦詫儒冠之異雖嵇康之交絶
覺淵明之興佳合眼詠離騷何心時事支頥聴蟋蟀滿
耳寒聲閒領妻兒摘黄精而尋术時傭僮僕採青蔓而
鋤芋願希陋巷以安貧無致長安之羞淚一邱一壑可
以忘情山北山南聊用卒嵗緬思昔也以狂觸而萬死
豈分於今得公言以再造終身佩鼎彛之恩髙壓華嶽
沒齒存銜結之報深仰星河敷陳罔既悚怵増深某月
某日望頓首
　　　崧山書院上梁文
古者三代之學大莫大於人倫聖人百世之師尊獨尊
於夫子不有闕里之祀曷恢鄉校之規大作經營聿新
輪奐竊謂世之相去夏曰校殷曰序周曰庠道不他岐
行同倫書同文車同軌粤自異端競起大義繁紛鳯兮
何徳之衰麟矣為時而出道之将行也命去魯衛以奚
辭天之将喪斯文可春秋之不作於是人也詠杏壇之
下歌藻泮之春至亞聖之大才尤有功於斯世雖曰火
於秦而佛於漢又尚誦其詩而讀其書寥寥朝陽䟽
附之餘挺挺濓洛大儒之出一佛瑞世五星聚奎太極
一圖盡洩龜龍之秘紫陽此派勒回犧象之編惟徐逸
平與柴憲肅為同門之髙弟得正學之親傳絲竹之音
恍如昨日俎豆之事未及百年道脉文風重振崧髙之
上黨庠家塾一新棟宇之規宫牆増數仞之危宗廟侈
百官之富弟子三千衆分洙泗之波冠者五六人詠舞
雩之服家多絃誦人有詩書見師道之常尊續大原於
不墜孰先孰後去聖人之世近聖人之居斯世斯民先
天下而憂後天下而樂用歌伶語以相梓人
抛梁東禮樂三千闕里中天使斯文歸木鐸如何不復
夢周公
抛梁西負笈貲糧不用齎鏗然㸃瑟春風趣自樂顔瓢
陋巷低
抛梁南肯将行事寄空談三千子弟皆師孔問禮何縁
到老耼
抛梁北道大從来包太極若将天地與身參上下中間
皆令徳
抛梁上恂恂侃侃於鄉黨恰如日月麗中天至于更也
人皆仰
抛梁下觀於海者難為也參乎吾一以貫之瓦礫糠粃
皆土苴
伏願上梁之後禮義由賢者出有朋自逺方来人各有
能有不能有教無類道則無在無不在可見而知齊歌
金榜山髙之詩作出玉鉉鈞調之事
　秋堂集巻二
欽定四庫全書
　宋國史秋堂柴公墓誌銘(附録/)里人蘇㓜安撰
秋堂公歿且有年矣有宋革命公為舊臣避地守真其
故交遺朋非無行義秉文之士可以志公者頋潛徳遯
跡晨星落落紀公之實者非草野外史乎公之志節昭
著宇宙知之者非一人也乃謀垂之於不朽以俟夫後
之知公者則余辱公知最深又烏得不銘公姓柴氏
諱望字仲山號秋堂其先衛人始祖承事公諱仲𦂳避
五代之難徙居江山四代祖諱元瞻以孝亷著稱辟於
朝先從祖司封公諱天錫與弟天因同年進士能以風
節立朝不附權貴嗣後太史公諱禹聲待制公諱中行
侍御公諱瑾大理公諱衛承務公諱復皆以理學政事
伯仲後先柴氏蓋奕奕有聲矣承務公生朝奉公諱伯
之朝奉公生廸功公諱可用廸功公生秋堂公公生而
頴異五嵗能誦詩書輙不忘甫成童博通經史諸子百
家無不研究屬文葩藻興致所逼聨珠貫玉豪邁駿逸湧
若雲波盖方閉户學而佳篇傳什播流遍江左咸推為
天下士矣理宗嘉熈間為太學上舍除中書省奏名公
倜儻不覊所交皆當世知名士相與談論古今時變及
經國務皆鑿鑿中的人是以服之淳祐六年丙午元旦
日蝕詔求中外直言公素明象數每夜瞻星斗時復慘
怛悲歌慷慨左右莫知其所為也及聞詔乃揬丙丁龜
鑑一十巻起周威烈王五十二年丙午止後漢髙祖天
福十二年丁未自秦漢五代上下通一千二百六十年
為丙午丁未二十有一數其吉凶禍福於前指其治亂
得失於後正月書成上進忤時相意秋七月詔下府獄
逮詰㡬不免時大尹尚書節齋趙公素知公忠直上䟽
言柴望忠誠懇切所述根據史傳未可重以為愆得㫖
放歸田里京師之人謂公讜論不容無不嗟惜在時名
公設祖道湧金門外時與公為文字交者三山鄭震紹
武吴陵建安葉元素松溪朱繼芳錢塘翁孟寅田井陳
麟黄溱南康馮去辨西江趙崇嶓曾原一旴江黄載汶
陽周弼咸在焉晩色涵岫商飈振林各賦詩為别公神
思澹然不以得失介意愛君憂國眷戀不忘而桑梓松
菊之懐托之聲律者藹然有度既抵家和淵明歸去辭
隠長臺之髙齋有樓扁曰竒氣㕔曰百客讀書鼓琴時
或焚香宴坐終日賔友至則相與笑傲物外堦下蘭蕙
菀然清氣逼人就之遊者挹其神采飄飄起馭風之想
公性至孝早喪父太夫人毛氏孀節授公學業公在太
學時雖晨遊結駟無一夕不問安杏觧職後益加䖍謹
于所居重構堂曰瑞萱堂承歡甘㫖百爾務竭其衷居
喪哀毁成疾蔬食廬墓塊然骨立人莫能堪盖其天性
如此咸淳初元兵日熾國事窮蹙公聞之輙徬徨流涕
如當事者及䎹為國難死事者必為文望空以酹之觀
者聳動公家居聲名藉甚當途屢薦之時太師賈似道
専政公弗平之遂弗起乃肆意名勝登天台鴈蕩之巅
由吴江陟廬阜泛湘流探赤壁居武夷山中踰嵗乃返
景炎二年端宗登極三山孔大諫舉奏薦公以布衣入
直前殿特㫖授廸功郎史館國史編校屢進䟽論是時
顛覆益甚忠志不遂欎欎成疾遂歸山中及宋亡元朝
物色舊臣公杜門謝客獨卧一榻而感憤激烈每於吟
咏間見之其即事詩曰翠華海上知何似白首山中空
自驚又書感曰堂前舊燕歸何䖏花外啼䳌月㡬更其
悽惋忠憤讀之可為下泪公從弟通判隨亨察推元彪
俱宋舊臣與公同志遯跡不事二姓賡咏于烟露之間
聳動江湖稱柴氏四隠云公生於宋嘉定五年壬申卒
于至元十七年庚辰年六十有九葬髙齋之竒氣樓下
即公所居也公娶王氏生一子希浚為宋太學生今不
仕公孝友忠義篤于好古而練達時事簡于修飾而砥
礪大節平居浩歌樽酒意氣閒逸勢利紛華一毫不入
其胸襟至死生得喪旁午於前亦莫為之動處宗族曲
盡恩意孤婺喪塟力為周恤與人交始終不爽其髙誼
厚徳真古之豪傑也為詩文率效古法而出以已見今
所存者馳騁晋魏駕軼盛唐工小詞藴藉風流每每與
辛黄諸名家並可謂彬彬之作矣其大者則能韜晦終
身不忘故君黍離悠悠之懐未嘗少釋彼有抱琵琶過
别船者視公端可以少愧矣公所著有丙丁龜鑑道州
台衣集詠史詩凉州鼓吹皆行于世銘曰
兩儀竒氣廼萃哲靈少耽文學長益精明臣時龜鑑疏
奏彤庭時與志違蒙難艱貞詔歸田里奕有芳聲辭𢋫
彭澤律倣杜陵鳳翔鸞耀再起䇿名頽波返照國運倏
傾耻仕二姓遯跡林坰文章節義彪炳可徵士林傳
誦慶雲景星深不可量髙匪盡稱後之稽者其視斯銘
　
　
　
　
　
　
　秋堂集附錄
道州台衣詩集原序
道州台衣云者短而不佳之謂也台衣可着道州者不
可著台衣可賣道州者不可賣不可著不可賣謂之短
而不佳也亦宜侏儒着戱衫徘優夷練裙觀者適以捧
腹今詩類是故曰台衣嗟乎學詩四十年吟咏数千首
求其優柔和平哀樂中節可以詔将來而有闗乎世教
者盖百不一二也但其間所以有可存者則以感時對
物撫景傷情於婺不恤緯之心彼黍離離之懷非此無
以自託有不可已者在焉是則猶有取也詩凢三變丙
午歸田為一變壬子渡江為一變庚午泛舟赤壁又一
變二十七年間凢三變数千首中刪餘僅二百暇日取
刪稾更閲之猶未盡愜意初况望追風雅之萬一乎然
則詩難矣哉安得不以道州台衣名宋逋臣柴望識
