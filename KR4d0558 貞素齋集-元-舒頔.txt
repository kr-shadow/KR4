#+TITLE: 貞素齋集-元-舒頔
#+DATE: 2016-06-11 12:25:15
#+SOURCE: github.com/kanripo/KR4d0558 master 0edc6e71                
欽定四庫全書　　　　　集部五
　貞素齋集　　　　　　　别集類四(元/)
　　提要
　　　　(臣/)等謹按貞素齋集八卷又北莊遺稿一
　　　　卷元舒頔撰頔字道原績溪人至元丁丑
　　　　江東憲使辟為貴池教諭秩滿調丹徒
　　　　至正庚寅轉台州路儒學正以道梗不赴歸
　　　　隠山中明興屢召不出名所居曰貞素齋著
　　　　自守之志也所著有古淡稿華陽集今皆不
　　　　傳此本乃嘉靖中其曽孫旭元孫孔昭等所
　　　　輯績溪知縣遂寧趙春所刋其文章頗有法
　　　　律詩則縱横排宕不尚纎巧織組之習七言
　　　　古體尤為擅塲卷首有頔自序及自作小傳
　　　　均以陶潛自比而其文乃多頌明功徳蓋元
　　　　綱失馭海水羣飛有徳者興人歸天與原無
　　　　所容其怨尤特遺老孤臣義存故主自抱其
　　　　區區之志耳頔不忘舊國之恩為出處之正
　　　　不掩新朝之美亦是非之公固未可與劇秦
　　　　美新一例而論矣附録一卷載俞希魯唐仲
　　　　實等所作銘記數篇北莊遺稿一卷則頔弟
　　　　逺遜遺詩亦孔昭等所採入今併仍其舊録
　　　　之焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
貞素齋集序
予早嵗浪逰湖海間所作益多求其合於體者盖寡因
其寡而嘗致極思焉自壬辰㓂變家藏譜畫書籍與所
作舊藳蕩然無遺雖居離亂中艱難險阻千情萬狀獨
於詩未嘗忘情復盈數帙自題曰古澹華陽藳貞素齋
文集不過紀其所厯所見為異時話柄四五年間妖孽
未除兵革未息出處未寧東奔西竄又復零落當饑寒
鬰悒不堪於懐發而哀怨憤切之語闗於民風系於世
事槩見於辭雖無匡救之直而忠愛之意惓惓然一飯
不忘然則三百篇不作則治亂風刺之義不幾於息乎
予之所作雖未合於體契於道或者有闕於時設未盡
善尚俟夫後之知音者訂正云洪武辛亥冬十月六日
華陽逸者舒頔道原甫序
貞素齋集自傳
華陽山中有一老翁年踰七十浩鬚烱瞳自號貞素先
生性直率守信不阿亦無驕矜之色王公大人見之坦
如也喜為文章人求記述則欣然援筆未嘗以事辭稱
人之善必本於父兄師友又喜咏歌或古風長律取意
而足不蹈襲不求竒務在理勝三為教官遭時搶攘遂
退處教授私塾所居曰貞素齋齋之前植花木數本四
時紅白相繼環以湘竹良辰美景邀親朋叙談話有酒
酌數行不強人不過飲蔬殽隨所有陶陶然油油然不
計家之有無素性如此風清晝閑或篆隸數章意與筆
悟則快然自得雖不逮斯繇然時人亦莫之解步星者
云當及渭叟自謂死生有命豈敢必其説富貴非吾愿
靖節翁與予異世而同志者賛曰
無拔俗才無軼世志為鄉里所恥守貧樂道靡驕靡傲
惟古則是蹈田不及頃荒頓大半欲與富室等何不量
之甚耶嗟呼詩書之澤至於五傳子孫賢愚一付於天
儒衣儒冠將不繼乎先予於是有憾焉
欽定四庫全書
　貞素齋集卷一
　　　　　　　　　　　　　元　舒頔　撰
　記
　　大鄣山記
浙水出大鄣山見諸郡志其山高數百丈石如壁立横
截溪洞間深邃不可測去邑五十里東接唐昌出天目
山南逾歙度陸衍遠陂陀會於錢唐其源葢出於兹予
生五十有二年因避地歴覽兹山之勝西南由大塘上
甘桃嶺行數里﨑嶇确硌週百丈岩前曰屏風巖兩巖
對峙如相爾汝然傍曰雲洞岩之下曰葫蘆潭其狀惟
肖上曰龍潭皆深不可測中有魚龍居焉復去數里皆
蒼巖翠壁雲林霧嶠大石如削鑿窮度足架獨木為橋
名曰險橋匍匐而往臨深跨絶過者股慄莫敢下視稍
弗謹致殞厥命度四十二灣攀藤蘿跨石磴曲折紆廻
若斷若續若見若隱高若升雲下若入阱其寛可以容
車其窄可以立足前曰隌坑林木蓊鬱石若屋覆行休
息其下雖盛暑可以衣重褐又度一嶺曰瓦窑上胡子
坑觀龍門泉噴噀不絶雨暘致洪纎焉山之南曰湖田
相去五七里廣數百畝皆平衍無石一菴居有髪僧仰
四方佈施有田出蘆可以為簾田之陰産菅草可以為
席人皆賴以資生曰白鶴池清泚可愛由胡子坑尋源
而上又三四里巨石横澗嵌立茶爐藥研丹井其上皆
天成自然非人力所致旁有弈棋石方平卓立未知劉
商軰曾著手否又去數里曰平墓四山開闢一望豁然
豈料窮谷中坦夷如許墓曰天子世俗相傳藐不可考
岩曰通判亦不知何代人曰雙峯諸山之最高者地理
家謂之山祖猶言發骨處曰上邯地稍亢曠居者斷竹
引泉弗勞汲綆上鄣之外曰爆竹坑松篁間植茅舍棊
布迤邐五七里自西山出大嶺北通石痕村嶺之長里
之計十五其地多寒雖盛夏無蚊蠅陰雲則雨民居其
間無良田美池種茶藝粟採藥椎蕨以遂其生無五味
以戕其壽無聲色以賊其性風俗淳樸率皆八九十歲
人嗟乎昔聞鄣山之勝擬欲一往而不可得兹因避地
獲遂所懷惜不得暢情縱覽其間搜羅逺代名人仙子
勝迹以紀其實又不得從容與其父老訴我罹亂之苦
雖或觀其大概終莫能暢然於懷民之生也天下治無
獄訟之憂天下亂無干戈之擾樵山引泉煮山中所有
以全其天以終其年如斯而已迨乎時平兵息尚可擕
友讀書其間以娛老境山中猿鶴毋曰生客
　　遊石照記
績溪之東涉湍瀨踰陂陀山行五六里巨石嵌立崖
谷間巉然而高瑩然而明光洞然鑒人毛髪為一邑勝
槩騷客逸士慕竒尚寂不憚跋涉資以遊觀者必於是
即焉山廻路轉荆榛翳如﨑嶇硌确苔蘚積如藤蘿交
絡澗泉涓如真下一亭少憩行客抵北行數十步老屋
數椽峰巒夾聳午不見日蘭若以石照院得名良有以
也世傳自李唐來已有之二三衲子居其中逺塵俗處
荒僻林木蓊蔚禽語相答如聞鈞天之音非性空悟寂
超然物外不能一朝居也住持曰悟心原頗聰明事修
飾不茹葷酒稍稍異衆類恒産雖不多困於征徭時春
雨稍霽予與客徘徊其上因顧而嘅曰自有天地即有
此石光明瑩潔妍媸必鑑類性空歟幽深閴絶塵俗不
染類悟寂歟俾飡粥趺坐存想其所以為石所以光明
者何一旦豁然了悟澂澈夲源向之積翳亦稍辟矣原
夫至頑者石猶明明燭物吾心匪石本來之光明未昧
奚為而弗若慎思篤行則三乘地位一指㸃可到斯理
具在豈石能照我吾心亦能照石悟乃弗答俄而天風
泠然聲振萬壑芒芴若幻化而升寥廓也
　　綠照亭記
忠烈廟既成乃具牲享神人協和以燕以樂酒半唐侯
彦昭欣然謂衆曰聞昔有亭曰綠照俯臨大溪凡遊觀
者咸於是憩士大夫之來或燕飲咏歌其上觀山川之
雄景物之勝亦興起而樂焉兹妙庭適成斯亭不可不
構功虧一簣奚以美稱衆曰諾不日而亭告成梁棟榱
桷樸堅是尚弗侈弗隘於觀遊也始稱於是復置酒其
上以酬其工惟時東皇謝事節届麥秋時雨乍霽旭日
曈曈嘉木菀茂翠陰拂簷環流湛深虛潭碧澄羣山隱
約於几席之外萬緑移照於尊罍之間黄鳥交交遊魚
隊隊令人意緒翛然心與景會物我兩忘若飛仙之遊
浮丘也迨其夕陽墜晚烟起漁歌樵唱互答失響丹青
滿目煥然天成彷彿王維之寓輞川也於是衆復執爵
謝曰廟與亭苟完矣非侯之力不如是之壯觀也神其
貺之侯曰不然非予之助諸公相與扶持之力神明黙
相惟多今四方息兵革之聲朝廷無事幸得與諸公優
游而樂於此亭者聖天子之賜也或曰水可以鑒形不
能鑒人之心侯心如水清澈不撓物至無遁妍媸畢照
然則治民之暇又能事神以成厥功亦政之善也夫他
日立大功為國家梁棟以福天下民思慕不忘亦將如
神之百千世而悠久也侯掀髯一笑曰毋子期子姑去
迂老舒頔獲陪斯燕慶其事功之成乃為之歌曰
登源之東神明之宫溪環清流不激不衝新亭翼翼庇
於椅桐參天蔽日蒼翠重重昔扁綠照今成厥功我侯
所創兮靡有他址不可廢兮飛甍峩峩騷人墨客兮來
遊來歌長篇短調兮若奏雲和魚川泳而鳥雲飛兮清
陰婆娑前村烟雨兮樵笠漁蓑青黄接畝兮高下麥禾
政化所及兮於理則那聲諸詩兮紀侯來過勒豐碑兮
永矢弗磨
　　五松亭記
雲臺觀舊在邑西地陋屋老羽流僅二三人道士王虛
中憂其居陋其徒與教寖㣲施吾家秀野之隙地而栖
焉先山門城門之西創亭一間去華就易以除風雨以
憩遊觀亭之前有松五本亭亭若葢列坐十餘人因以
五松扁納㟝嶁於几席俯闤□於目睫凡朔望邑僚吏
祝聖人壽必於是焉至坐五松之下綠陰滿牀凉颸洒
面心怡神曠若登瀛洲而跨𤣥圃及其清聲□颯毛髪
竦立若風雨乍至而起乎無涯俄焉疊韻接響馮凌太
虛又若遊雲霄而聽鈞天之樂迨夫雨晴雲斂蛟龍蟠
而鱗甲近鬱鬱蒼蒼可觀可愛或圍棊或煮茗逰乎方
外而澹乎世味此樂未易與俗人道也夫松非異木也
林麓山谷巖壑之間樵牧以傷其生牛羊以殘其蘖未
若兹植日接乎清虛之士時聽乎鐘磬之音豈非松之
遭與嗟乎向之所謂㣲今則衆且闡矣向之陋與老今
則勝而奐然矣余嘗慕老氏教而未探其竅以觀其妙
孰能服松華咀松苓乘元氣而上升保精氣以延脩齡
吾將與為徒虛中曰然遂書之
　　一清堂記
太清天地之元氣絪絪縕縕渾渾綸綸周流穹壤間無
一息停者其惟元氣乎其扶輿絢麗湛然者未始不清
及其晦冥變化則有時而濁矣績歙唐之華陽鎮鄣水
出其東入淛江瀦於海其清之元乎前江淮知府理侯
當艱危之際出處未嘗闗於心來宰吾邑民樸而事不
繁官安而吏多暇下車初辟草莽去瓦礫䘏孤閔幼政
明弊革不數月間百廢具舉明年築堂於寓舍之隙為
燕息之所扁曰一清將如水之源乎將體天地之自然
者乎侯高昌人也聰明剛果識見超卓竒勲懋德不可
指計仕於南國歴年多於世事靡不通曉見世人之汨
泥揚波者衆懼辱於已乃棄大府而僻壤是依潔身治
事若甚宜之時方勞鞍馬於矢石疲甲兵於戰爭而侯
扁堂曰清節而侯之心可見矣居官而守此則身可保
矣以之治國則天下可保矣或曰黄河清天下太平予
耄恐弗及也昔者伯夷耻食周粟死於首陽孔子稱之
而孟氏僅許以清陳文子潔身去亂然未見其心果見
義理之當然而無所累夫子亦以清許之然則君子言
行之際不可不慎及其風晨月夕洞開八牕則乾坤之
氣清與我為一體青青蒲畦間植花木則眼底之清意
具物之中又與自家意思何異若夫投壺咏歌賦詩飲
酒則有賔客之清語存焉侯愕然曰予之所扁意有所
在子之所論包天地萬物善則善矣而猶未也復有所
思乎予矍然曰源清則流清今侯之心清政清惟兾元
氣之清耳源苟渾渾流將焉救侯笑而不答是為記
　　無名齋記
葢聞老氏之道有物有名有名後天而立無名先天而
生予生有名之後泝探無名之先不亦難乎然黙而思
之竟不知無名何物也若以物論之則物於物非無名
也近於不生不化之説矣若以無物論之則曰虛曰無
亦非也近於荒唐不根之論矣葢無名者不可以淺近
而窺不可以粗俗而度是葢無聲無臭類乎有聲有臭
矣無象無形超於有象有形矣先於天地而不為久長
於上古而不為老老氏曰有物混成先天地生佛氏因
之曰有物先天地無形本寂寥能為萬象主不逐四時
凋二氏又將無名以物言之可乎吁無名之義大矣哉
一字以蔽之曰道而已矣今吾友戴公仲德以無名齋
扁之葢有得於是歟公之生禀山川之秀而鍾一氣之
妙能存心養性不為物欲所誘不以利祿動心其有得
於自然之妙與故曰無名者道也予將因是以記之
　　謙齋記
晚進之士知學之可以立身識時務不苟進甘澹泊不
為私欲動非有卓然之見其孰能如是乎市東黄克敬
氏年富才贍與其兄克明弟克文孜孜矻矻日與講肄
窺其涯涘將升堂而入室講肄之所以謙齋掲卑以自
牧之意藹然可見易曰地中有山謙君子以裒多益寡
夫易四聖人之全書六十四卦謙六爻俱吉以一陽處
五陰之中陽㣲陰盛一剛不能制羣柔非謙其何以處
之雖然君子有是德始雖卑而終益尊始雖晦而終益
明故曰有終此謙之象也然則謙乃君子之盛德與顔
閔之侃侃誾誾夫子之申申夭夭其亦謙之意歟漢張
良遇老人於道履墜圮命進履良進履老人以足受之
曰孺子可教凡三遇出書一編曰後十三年見我濟北
榖城下黄石即我也良之謙乃爾所以成漢之大功周
之時魏子擊遇田子方於道下車伏謁不為禮子擊曰
富貴驕人乎貧賤者驕人乎子方曰貧賤者驕人爾富
貴安敢驕人國君而驕人則失其國大夫而驕人則失
其家夫士貧賤言不用則行不合則納履而去安往而
不遇貧賤哉斯言也紿子擊而深讓之惜猶未悟噫寧
不知子方父執歟師歟倨不為禮理之當歟以師弟子
言之亦不為過由是論之子擊之問非禮也然則二子
之遇不遇在謙不謙之間耳克敬宜審之矧於四聖人
之書加之以涵泳進之以德業融㑹貫通於進復動靜
悔吝吉凶機㣲易簡莫不洞然於心胸矣余嘉其識時
務知進學而不淆於俗故遂記之
　　蔓青樓記
昔任昉稱新安大好山水然山水莫勝於婺源予聞鳳
遊山去婺源八九十里山水為尤勝夙嘗慕焉惜無事
不得一造其間以償所願邑校方君彦黙謂予曰子知
夫鳳遊山之勝詎知夫世家因勝而居者曰汪氏端慤
達於變好文而守禮人品不凡賔朋過從饋餉餞贐之
禮日不絶子弟耕讀彬彬然守家法不為綺靡所敓當
兵戈擾攘之際里中獷狠糾戈叛者蠭起蒼頭殺主惡
少殺人掠財蓄燬室廬斁綱紀恬不為怪惟汪氏素以
仁義服人而人亦莫敢以凶暴犯葢平昔以善及人小
大賴以安卒保守以免禍者汪之力也大軍至主將命
部領鄉義一時號曰總管附馬子敬王公時領兵鎮婺
源甚寵愛之兵日以消時日以寧汪退乃處於山之陽
擇勝築樓軒牕豁如焚香讀書蔥菁藹如平挹朝紫逺
分夕翠蔚蔚巗岫浮浮爽氣若造化者攝竒偉排怪特
獻於兹樓也因題曰蔓菁夫蔓訓滋也延也言山色若
黛綠然滋蔓延繞綿亘不絶以助兹樓之勝也汪氏世
居其中子孫歴千百世亦猶此山云耳夫然後仁以居
之義以行之禮以成之信以守之庶斯樓之勝與山俱
也任公之稱豈欺我哉彦黙曰然遂書以遺之俾歸而
鑱諸石汪氏名絅字彦溫叔伯父恭前朝嘗為甘肅柔
逺州廵檢云
　　秀巖雲逸記
翬山之北有隱君子曰秀巖長身瘦竦雅操厲行昻昻
若野鶴然年逾七袠如五六十人業神農術藥病疾濟
夭死貧富不以利賄較抱疾者日踵門相接辨色察脉
曰某病可治某病不可治越日數一一如其言信乎醫
之良者與家雖貧汛掃一室異夫厚積者之為至於適
夫趣者細蒲香草佳菊矮桃攝夫生者黄精白术椒實
芎藭葳㽔交加婀娜庭檻以造物者為引年之資翛然
物外不以得喪累其心見者咸以為神仙之居自號曰
秀巖雲逸寓物適情表夫隱居之意以自樂耳夫雲動
也巖靜也合動靜之機以處肥遯何適不可况乃翬山
峙其陽吳山背其陰峯巒攒列蒼翠萬狀門枕清流雲
叠逺岫接於耳者潺潺然浮於目者靄靄然林影絢緑
天光湛碧獻竒納秀飛動几席不可悉名於斯時也爐
篆騰茶烟息怡神養性黙坐忘慮不知天地之寓我我
之寓天地也嗟夫閒居自適者樂天知命者也守志厲
行者仁人君子之盛德也知疾病死生者醫師之良也
不為濁世所汨者超世拔俗之士也子嘗敬慕焉後漢
韓伯休藥不二價恒懼人知忽一女子呼姓名輒遯去
秀巖翁居翬山之陰不入城市以逸自處遯世以終其
身抑亦伯休之徒與予故樂道而記之翁姓汪名詢字
子文先世為儒家
　　交山記
壬子秋七月余偕弟士謙過旌川拜掃祖隴畢訪呂君
養中於邑庠假榻西齋挑燈夜話議論古今人物得失
若燭照數計然情甚歡洽出示交山詩卷甚富一時名
公卿題詠甚壯麗且曰予世居上涇交山金鰲峙其北
黄山拱其左巖巒拱揖烟霏吐吞態度萬千若交契有
情者因掲以自號况某託交於先生且久願丐一語幸
毋吝予聞上涇吕氏自昔故家族大而支蕃於兹有年
矣子以交山號寧無意乎將薄世俗之交漓而與山交
乎將山交頸接吻而有情愛乎抑謂世居兹山思祖宗
之德澤而不忘乎將慕兩山若爾汝而嫵媚乎將棄置
遺俗不與汚濁混乎意子心有所悟趣有所得而然乎
苟非契合則山自山子自子矣奚斯焉取今曰子非兹
山不交山非吾子不友然則交山之勝子殆獨擅歟抗
塵走俗者將不獲容迹於其間矣言未既有客闖門難
予曰交山隱者之號將非與山為徒殆唾利祿絶事功
與鹿豕遊與木石為偶者乎予曰不然養中既達主邑
頖秀育英才歴有成效亦期大用於世豈膠於文山者
哉詩不云乎高山仰止景行行止又曰維桑與梓必恭
敬止養中為近之子之言何其固耶客不答一笑而去
遂書以為交山記
　　聚賢亭記
陳氏之居獨馬村不知其幾世矣村之東西兩水合流
下注于溪環居左右皆陳姓貧富雖不侔無異姓居好
事者跨合流構亭一楹渾堅樸素廣丈餘袤如之掲以
聚賢亦髙山仰止景行行止之意長至後三日適余過子
周隱居家羣俊秀或集於亭子周屬予文或者曰以太
丘擬之余曰未也夫賢者有才德之稱出類拔萃之謂
顔子孟子大賢也漢之司馬遷相如揚雄班固劉向劉
歆之屬唐之韓昌黎栁儀曹李觀元結皮日休舒元輿
之徒宋之盛有周濓溪邵康節張南軒横渠河南二程
及我鄉文公先生皆以賢稱古之人無大過人者仁義
存於心道德蘊諸身動靜出處有儀有則此所以為賢
今人所不及也若夫遊焉談詩書禮樂孝悌忠信化漓
為淳斯善矣息焉詠歌情性講明修身齊家以至愛親
敬長及乎治平之道尤善矣其或雜坐餔餟燕酣是圖
無稽之談不急之察里巷鄭衞之音縱心悦耳自謂快
意君子無取焉司馬公云不乘駟馬車不復過此橋厥
後名譽益著果如其言賢乎哉傳曰君子賢其賢而親
其親又曰見賢思齊焉登斯亭者其亦不思乎子周與
予忝姻好敬以是復羣俊秀苟不忘其先志司馬之志
心先哲之心黽勉自進超超乎出類拔萃人皆曰獨陳
多賢乎其庶幾乎迂老目擊盛族五世故不以頌而以
規
　　適安堂記
昔任昉稱新安大好山水其巗岫之特異泉石之幽竒
而吾績為尤最邑之北重岡叠阜逶迤蜿蜒窈窕深䆳
恍若盤谷支分□螻曰五更嶺依山負郭林木蔚秀絶
喧囂逺塵俗吾家世有其居壬寅兵戈蠭起室廬刼盡
遂寓山北别墅越一十有五年丙辰歳季弟遜構數椽
於故址以蔽風雨不華不飾名其堂曰適安余未知其
所以安也將建立事功措諸社稷如磐石乎將同流摸
棱兾幸免於世位之危乎將棲遲偃仰樂其四體而已
乎然則堂之名取諸韓贈李愿文則其安可知矣若夫
拄笏看山開窻邀月足以娛其朝夕耕而穫樵而且牧
圖史琴磬森羅左右客至觴詠談論今古言不及功利
其餘勉耕讀之功明靜定之義得之於心則其安又可
知矣嗟乎愿之言不遇時者之事也起居無時身則安
矣苟不遇之則悶鬱抑熱其中心顛危展轉於寤寐雖
山林逺遁亦惡能目為安是安其身不若安其心也昔
禹之治水履􁆬於山乘橇於泥手足胼胝過其門不暇
以入若心法之傳則察之守之復危於安其不安其身
而有以安其心也較然矣韓子之告愿不及乎此余與
遜言重天倫也豈敢槩以事功望人哉遇焉不遇焉無
適而不自安余將以之相期於吾弟也於是乎書
　　野航記
航之與舟大小殊製其所以濟川致遠則一帆以麗乎
檣横其御風也柁以轄乎軸制其旋波也釘以附掣所
以鎮浮也樓以望逺所以防奸也䒁以捍濤篷以覆雨
欲其堅固而縝密也艣以蕩之䌫以維之進止在我也
若篙槳師慎擇乃任則在乎子矣於以實萬斛於以浮
大江風濤洶湧此身安然若坐密室曹從善氏以野航
號將蓄其具而置諸寛閒之野寂寞之濵乎將翛然遺
世獨立將飄然湖海如鴟夷子乎將鄙薄斯世避塵氛
汚濁乎不然奚夐絶若是亦將友烟波釣徒乎唐杜陵
客成都依嚴武築草堂浣花潭上題南隣詩云春水纔
深四五尺野航恰受兩三人遇物適情陶寫一時所見
爾年華益茂詞辨博洽遊歴南北第恐斯航將乆靡於
山中矣嗟乎君子者濟世之航盍思而勉之
　　仁知堂記
仁知堂者甥馮樞居之堂也祖居馮村臨孔道而脩竹
華棟殘於寇兵垂二十年遷於楊村去祖居十餘里新
構數椽方池嵌前活水㶁㶁流不絶四山環繞林木鬱
茂居者三二家有似盤谷或曰似王官谷類隱者之所
居予嘗造其所愛其山水幽僻題曰仁知樞乃請文於
予若夫麗日遲遲微風扇和嫩緑嬌紅眩耀巖谷雖王
維韋偃復生不易著筆及其凉炎凄凄天高氣肅萬物
斂華俗子遠迹黄冠野衲絶交於斯時也臨清池可以
觀遊魚坐竒石可以對棊奕况膏腴鱗次近接目睫名
花佳果第列左右逍遥徜徉足以自樂樞之曽大父曰
貞卿以醫鳴於時其父仁伯壻予女弟尤精於傷寒前
朝嘗為郡醫學正今三世矣樞嘗云人生世間若輕塵
朝露居諸易邁苟不以清致自適將與草木同腐於是
擇曠處幽臨清卜築將如李愿司空圗輩栖身其間以
終餘生子聞而喜之然而盤谷託文於昌黎公以傳王
官構三休而名益著惜余非韓擬而生之堂將如司空
乎夫志林泉則唾利祿重道義則輕王公難與鄙夫同
日而語噫生乎亂世遭乎不祥東征西伐徵斂靡有虛
日膠膠擾擾弗獲時刻寕厥功乃得竊暇寸陰以樂山
水以償所愿非幸與易蠱之上九不事王侯高尚其事
善固善矣第恐時有弗容昔人有善為不龜手者後封
以士雖然醫之為業療疲癃濟夭死種陰功用之甚溥
非仁與醫者意也鑒形辨色察夫脉之虛實視其疾之
可否而藥之非知與夫仁知聖人之事也傳曰仁者樂
山知者樂水甥歸學聖人之學心岐黄之心日究竟於
是躬行實踐非虛斯堂則予名堂之意亦不虚矣甥勉
乎哉
　　乳溪道院記
洪富山高數百丈峙立於北原委於東南是為乳溪紆
廻曲折又二三里曰浣沙溪世傳仙女織其上邑因以
名乳溪之原實自洪富山郊曰乳村地稍稍平衍羣山
環拱林木秀鬱龍虎森衞融結之氣鍾焉邑人胡慶雲
佳城宅其中家業日肥因構屋十餘楹榜曰乳溪道院
祀其先世示不忘也刳竹引泉為池為亭清流㶁㶁以
厨以溉植以佳木名花春和景明邑之人咸於是遊玩
殆山水之勝者慶雲之傳逮至四世而孫始繁曰彭曰
有曰鼎曰慶咸克厥家慶生二子長應淳次應祖而彭
之嗣復以應祖繼比儉而理富而潤居充廣其膏腴生
意津津焉應淳生仲文次宗文應祖生闗弟次闗壽家
庭之間怡怡愉愉聫芳並秀若芝蘭然為時所稱道亦
云盛矣壬辰兵戈道院就燬應祖父子謝世仲文亦長往
矣惟宗文嘅然念先世創業艱難一旦丘墟弗忍坐視
乃與諸姪僉謀薙榛荆畚瓦礫即其故丘募工伐木始
於十月冬明年七月落成為屋凡若干楹敞而不隘樸
而不華復其舊而新是圖牕開南山爽氣勃勃襲人杖
䇿東林鳥聲嚶嚶悦耳榮辱不知黜陟不聞誠隠者之
居奉先之室也予因歎曰離亂後富貴家子孫衣冠陵
替丘隴不守甚至易主者有之發其所藏者有之斬斷
者有之悲夫今胡氏子弟昌而榮睦而義僉謀以克成
先志亦可謂善繼者乎夫仁人之心根於天性之固有
及為物欲所蔽則有時而昏苟充足而罔思先世今之
罪人也工師給功不有譔述何以勸於將來余同里也
知其先世也稔故歴叙而書之並以告夫世之嗤嗤者
俾自厲宗文將復請於當道大手筆以耀其家以永其
傳云
　　埜耕堂記
大江之濵長淮之濆有名郡曰陽和山陂陀而地平衍
蜿蜒磅礴鬱葱之氣融而為雲霞舒而為五采意其間
必有英勇慷慨文武之士生焉惜未遑一造以償見聞
鎮撫謝公伯英實生其間秋七月以公事至邑訪予衡
門衣冠楚楚威儀棣棣謙恭而和緩雍容而禮文不自
知其為將官也以埜耕號抑功成名遂身退之意與春
雨一犂玩以自適與將假農桑以謝軍政與非知幾其
孰能如是耶舜之歴山伊尹有莘之野皆起於耕垂名
傳記至於今稱道之至正壬辰兵戈蜂起世運徂革今
聖天子聰明睿知提孤兵渡長江網羅俊傑十餘年間
淹有海宇伯英出自將家負文武長才冒弓矢攻城池
風餐露宿與士卒同衣食分勞苦丁酉戡定禍亂衞國
公(鄧大/夫崇)委以鎮撫新安爵忠顯校尉今二十年餘軍畏
其威民懷其恵上下穆然可謂得其心得其衆有道矣
較武之暇凈掃一室為休息之所掲埜耕二字於其楣
嘉賔萃止或焚香觀畫雅歌投壺弈棊打馬飲酒論詩
一日之閒盡一日之樂視彼區區於利祿而罔知進退
者大不侔矣今天下無事息兵甲以事畎畝善固善矣
第恐扶摇九萬不容山麓久息也伯英曰不然吾不效
堅白鳴久矣英之高祖武功大夫趙宋知濠州以才能
著年逺罔記諱字曾大父天祐巴延丞相下江南以功
授大中大夫辰州路總管祖文彪善騎射驍勇有才識
隨侍芒古歹丞相除武德將軍鎮守信揚管軍千戸父
致遠襲祖爵承仕郎永新州判官兄珵襲武德職事金
華弈指揮嗟乎一家之内繼繼承承簪笏蟬聯可嘉也
夫伯英秉磅礴之氣負英勇之才以矢石汗馬之勞一
戎衣位在六品列紆銀衣緋不為不重矣由祖宗積德
百有餘年歴三朝子孫文武衣冠相繼不為不榮矣以
埜耕號恬淡之意可素書云樂莫樂於知足鎮撫公有
之昔曹彬征蜀不事殺伐凱旋舟中無他物惟圖畫而
已後三子皆領旄鉞若夫後之雲來思祖宗積德文武
忠厚食祿累朝加之以謹慎勉之以問學將見謝氏顯
榮未易量也鎮撫公與予交非一日好也徵文與予聞
其言而喜之故並及之
　　晝錦堂記
瀛川處士章運之重建晝錦堂成處士之世孫寧國路
同知麒卿予表兄也屬予文記曰按章氏家譜運之宋
平章事郇國文簡公後錢塘伯之孫也文簡公居浦城
作晝錦堂於縣南峯刻仁宗賜詩凢子孫登科仕宦者
鐫名於此南渡時倉部員外郎遷昌化亦多顯者雄主
徽州婺源簿櫄通議大夫槱主信州玉山簿樵知處州
鑑通奉大夫爵錢塘伯鑄福建路轉運使淳淮東幹官
祖康軍諮祭酒祖邵知浦江縣頎之桐陵縣主簿運之
從仕郎運之始遷瀛川乃大其闔閭以奉先祀則仍取
郇國故居之名牓諸㕔事所謂禮不忘其夲示後世猶
有考焉耳瀛川狀若祥雲捧月七星為案瀛巖北嶻屏
南嶂峙龍川左遶瀛源右旋東南山水委靈輸秀至是
而極章氏居之陟降之際上念祖德毋或不䖍史稱文
簡為人莊重深厚持守法度在中書八年宗黨親戚一
切抑而不進建邦啟土今百幾十年運之值兵戈倥偬
救死不贍之餘乃能表揚之天殆將復興章氏乎寧國
今以武功顯爵秩葢未艾也消息之機存乎天興廢之
道存乎人天固未嘗以其消而不息人亦何能以其廢而
不興苟以其終之不能不廢也遂輟而不興焉是夜不
不必有晝而天之貞也亦不必復為元矣君子於此亦
惟順天道之消息以盡力於人事之所當為者耳文簡
公詩書之傳輔相之業其可復者葢不止於一堂而已運
之積而未施施而未竟寧國當詔子孫圖復其大者逺
者以不忝所生則庶幾於此堂為無負也
　　重建翠眉亭記
邑之西兩山如嫵横列左右着眉黛然故名亭翠眉歲
月邈不可考宋元豐末潁濵蘇文定公宰斯邑登斯亭
思其故鄉日吟嘯其上甫半載被召留題三十六韻而
亭之名益彰凡觀遊者即兹以為勝今二百餘載旁有
觀曰雲臺亭惟觀是依至正壬辰烽火四起邑之室廬
皆燬觀與亭雖廢景物猶有可觀者迨甲午道士王椿
永遷觀於邑之北遺其故基無復議建者丁酉秋事變
八月江淮知府理侯至肇理邑事會政繁斂擾越明年
流逋甫歸賦平事簡乃舉墜興廢侯慨然曰昔之翠眉
不知作於何人潁濵至而名乃彰豈非地以人而勝與
雖世殊事異昔賢過化登覽之地詎可湮沒耶復議再
構遂卜幽擇勝得地於觀東山川獻竒闤闠下瞰謂無
如横列者昔賢登覽之意可以復繼於是乃垣乃墉載
塗載塈工既告訖民樂以嬉亭成為堂三楹於其後扁
曰溪山一覽祠文定公於其間以邑大夫賢者配歲時
缺祀事遂買田以畝計者二十有竒租之入以石計者
亦二十有竒命椿永掌之以充其費且俾貯其餘為葺
亭之餘侯之圖存為悠久計者用心亦厪矣然則亭之
勝視昔為侈乎梓橦峙其左翬山聳其右烟巒霧岫隱
見太虚溪流洄洑清徹無底倚闌縱目神馳思爽若與
造物者同遊乎寥廓或曰亭可遷而景不可移是大不
然苟不遷斯亭則名與景俱湮沒無聞矣若乃琴堂事
畢封篆退署使客不來邊亭罷武與客觴於兹悠然而
思惕然而憂曰方今兵革未息民懐呻吟愁痛之聲吾
儕何幸竊半日之樂盍思夫轉呻吟於歡笑化愁苦為
泰和此侯愛民之意人有弗及者昔栁栁州為零陵令
薛存義記三亭謂邑有遊觀亦為政之具今遷居構亭
繼前賢將墜之迹果為政之具與復立屋買田以供祀
事掲三十六韻於楣殆過於薛矣地以人勝豈專美於
前人侯名思明字天章號曰徹恩高昌人
　　文會亭記
文公先生祠成後餘隟地復構小亭一間息焉以資講
肄遊焉以舒情思不雕不飾去浮靡而儉素是尚瓦代
以茨示簡樸也岸累以石期弗崩也中窪而為池沼清
漣也蒔蓮畜魚取濓溪所愛而兼飛躍之義也縣治相
望政教接也絃歌琅琅羣英集也四牕玲瓏景豁如也
賢侯至止勵進修也扁曰文會本諸聖經也禮讓進退
非所以事遊觀尚燕樂也葢將隆師友博經籍切磋琢
磨日求乎進益而登斯堂講明斯道仰瞻貌像則思學
為聖賢者所學何事退而憇斯亭融仁義於方寸視利
祿於土苴與造化遊與萬物一然後於扁之意得矣苟
規規於言語文字間而下究夫所以然吾於二三子不
取雖然其始未有亭也斯亭之構自歐侯始故為文以
志之
　　明理軒記
理一而已矣貫萬事通萬物根於人心之固有合乎天
道之自然一本萬殊萬殊一本莫非此理雖然理豈易
言哉欲明此理非博學審問慎思不可也六經昭如日
月統此理也聖賢千言萬語明此理也是故曰天曰地
指形氣而言曰性曰命是得形氣之靈者皆從理中來
有此理然後有此事與物葢理之初也無始終無内外
無小大精粗無聲色之可求無形迹之可喻理已具因
事而後著焉明與不明存乎人耳易之六十四卦書之
九疇中庸之莫見乎隱莫顯乎㣲明乎此始可與言理
矣指一事一物而曰理止於是豈理哉里人許子仁予
之表弟也性聰明識道理築室於鄣山之陽扁其軒曰
明理讀書其間又心於地理之術予懼夫泥於術也乃
為記其軒如此云
　　小盤谷記
予嘗謂山水之勝待人而重翬山之陰村曰小谷去邑
治僅五十里許其山陂陀蜿蜒起伏環繞程氏世居其
間為望族履善之伯父曰無方業岐黄術活人惟恐後
其泉出山下㶁㶁廵庭除鳴清潔可濯慕唐李愿所居
更名曰小盤谷辱徵予文昌黎公序盤谷之勝狀隱顯
之迹詳且盡矣歐陽公謂唐無文章惟有昌黎序盤谷
一篇詎庸其間再一轉語覺我形穢不思之甚與然履
善請之懃懃焉敢黙然弗以慰所請哉予嘗謂山水之
勝待人而重小盤谷之記宜屬之何人今夫峯巒聳秀
峭拔崷崪飛舞若龍鳯馳驟若驥騏曲如弓折如規秋
氣含爽夕陰凝碧不可悉名山之勝也至於淵澄潔清
渟滀洄洑風行而紋縠生月朗而奩鑑掲兹水之勝也
猶有可狀者焉及乎春雨初霽奔川赴澗如長虹掛空
如玉龍噴雪如鳴琴如濺珠涓涓不息汨汨不竭兹又
勝之竒者也迨夫川上之遊與夫必觀其瀾斯道體存
焉未易概論吾意夫履善處承平之時習紈綺之麗友
朋相過詩酒殆無虚日山水之慕志恐未堅也嗚呼天
道無知惜與伯道同一嘅履善笑曰陶潛五子昧文翰
而墜休風任昉四男懵經術而替家業有之與無曠達
之士所不論子與予託姻好知之深何其寫予心事之
真耶谷之稱非子文其何以名遂記之敢復為之歌曰
谷之曲子其卜築谷之夷浚以清池谷之曠草木茂暢
谷之深窈而愔愔盤乎磅礴烟霞漠漠巨石平削列乎
仙着嗟谷之樂兮親戚故舊日徜徉其間兮曰詩與酒
醉則譁兮日月扃牖笑且歌兮入無何有何螽斯之不
平兮森門楣而擢秀意造物之眷眷兮俾金石而為夀
峩佳城之伊邇兮龍虎左右俯仰無怍兮視富貴如蒼
狗亘千百祀兮斯文不朽
　
　
　
　
　
　
　
　
　
　
　
　
　
　貞素齋集卷一
欽定四庫全書
　貞素齋集卷二
　　　　　　　　　　　　　元　舒頔　撰
　序
　　石鏡詩序
呉元年丁未允升朱先生自翰林致事歸明年改元洪
武冬十一月先生以他事過邑適通判夏侯偕六安鄭
士恒邑令歐德淵相與觀石鏡時倉卒未暇賦去寧國
以此詩寄頔代書之庚戌十二月先生以疾不起余屢
欲書而寺僅創茅一間塗塈未完而欲題無處遂命悟
上人製此帙僭為序其端復搜訪前後名士大夫題詠
附於帙以便觀覽夫名山水待人而増重若峴山之墮
淚采石之蛾眉良以是與嚮使主寺者好事則詩不既
多乎兵燹零落難復記存僅得一二附於後豈惟増重
於兹山亦不失信於友朋之一端也
　　送戴山長之清忠書院序
清忠書院者不知為何人而設也曰清曰忠表而出之
概可見其為人矣聖門三千之中未甞以是輕許人今
書院在松江華亭夫松江為浙右名府其間多名人仙
子居之若鴻漸令威昭昭在人耳目者也吾友戴君仲
庸受紫微垣檄俾職山長夫山長職專而事一無牽制
之患仲庸負跌宕不羈之才蚤歲浪遊湖海間所遇王
公大人皆朝廷重臣為一時知己交今翰林承㫖埜里
公其故人也昔居浙東帥閫仲庸過訪公常舉為右職
耻而不就又十餘年公復以茂才舉始遂初志仲庸常
曰短裾窄袖從事於鞍馬間君子不為也嗟夫故人以
貴顯之重名位之隆猶眷眷不忘於布衣久屈之士其
交情為何如且今之為教官者其途有二科舉茂才而
已然而坐明倫堂上與諸生講論斯道周旋禮樂者吾
未見其人若仲庸之才之德實稱斯舉慶吾道之得人
也雖然非翰林公之知人莫克斯舉非丞相之知翰林
公之用人莫遂所願是則二公相須而成吾仲庸也仲
庸詎敢怠厥事以負二公之心哉南風其熏綠綺再鼔
士友喜曰可以出而仕矣於是舒子引觴而告曰君去
雲間與諸生講暇為我訪諸華表復有昔時學仙者乎
他日歸也茶經肯惠予否清忠夲末無忘見示仲庸亦
喜而辭曰敬受命
　　石印詩序
頔嘗謂物之瑞往往時與人相應時之應大而人之應
專氣之相感類之相符有固然者一日父老告於予曰
邑南七里潭曰油潭石曰石印汨沒沙磧泥潦中有年
矣春大雨泥沙四淨石乃獻竒斯何祥也頔撫然曰斯
所謂人之應哉縣令理侯開治之始亷明剛正幾七閲
月民安於政教則瑞之應殆謂斯也間以語侯侯怪而
問焉乃率父老集邑之士及載酒饌披荆榛剪蕪穢盤
旋於途紆廻於溪䇿馬即石而觀焉狀若蹲虎小石錯
崿若積若累四虚中隙屹立於溪溪水清香環繞洄洑
林木蓊鬱豐草茸蓐於是坐而觀愕然相顧而歎息曰
郡志載石印令亷乃見否則隱前之見崔正吉為令徵
黄門舍人其次蘇子由擢侍郎又其次張仲紀拜中書
右轄今之見於我理侯不尤有徵哉惜出非其時未見
天下太平耳是日也風日清美二麥告成侯與士友合
飲罄歡以歸喜其瑞而慶侯之㢘也各賦詩紀其事侯
名答里麻識理字天章高昌人
　　溪山環秀序
黄氏友仁好修士為弟子師市居性不愛喧閙擇夫幽
僻東溪之上築一室以聚其徒扁曰溪山環秀事親樂
道起居與適一日袖卷過余請文以張之予謂天地之
秀或胚胎於溪山之間而山川之秀鍾而為人人禀其
秀為萬物之靈具衆理應萬事溪山之秀固以盡得之
矣余謂友仁坐一室得溪山之秀朝吟暮誦莫若得人
之秀為佳拔其尤者而授之以三墳五典道之以禮樂
刑政幼而學之為一邑之秀壯而行之秀當甲於天下
豈特一室專夫秀哉然則秀之義亦大矣予之得夫天
地之秀者如是所以期夫友仁者亦如是友仁學不厭
而行有恒必有得也書以勉之
　　朱萬戸勦宼序
處大事立大功昭昭於時不屈不撓為生民除禍為國
家宣力非其謀謨忠義素蘊積於胸中不汨於物欲者
不可也今守禦績邑克用朱侯文武兼濟優才德而長
政事為時傑然者至正乙未冬宼復據黟私窺我大藩
侯總兵嚴陵泝淳安駐札於威平常窺宼多寡時兵不
滿千計乃出竒待士卒以信其進也以詐兵書云兵不
厭詐侯得是法故屢出屢中丙申四月新安克之冦大
敗直抵休陽及黟斬首數千級其用武也不在周魯下
丞相嘉之陞萬夫長守績鄉有章清者險惡販夫集冦
黨未潰侯黙察狀並其從厠六人即擒而戮諸市民不
驚而餘惡皆潰民乃歌曰侯來守邑咸蒙其德率衆歸
寧首為殺賊先總兵威平民有姚壽四者一園丁耳有
膂力因捕宼獲微功府設建德簿乃陰與宼通侯覺鞫
訊情實戮其黨二十一人由是兵大進雖然侯平昔立
心處事往往若是嗟夫忠義可以貫日月可以動天地
可以破山岳可以感鬼神彼區區販夫園丁欺心罔上
務虐民以肥其家忠義詎可欺耶予嘗讀唐史見處存
義遷武義節度使每病國難未夷語輒流涕軍中多處
存義愈為之用素善李克用遣使諭士共平京師王鐸
差興復功以勤王舉義處存義為第一收城破賊李克
用為第一今觀侯之功業兼二子誠有為於當時者初
侯侍今上皇帝出入禁闥十有餘年忠義之氣凛不可
犯授金符爵土錫翼徽泰千夫長當四方無事則横槊
賦詩雅歌投壺有古名將風其進兵也隊伍棊布乘其
虚出其不測計其必勝則勝也果是皆忠義所至不汨
於物欲故也噫我國家得如侯百軰分布天下何宼之
不可去何禍之不可除耶吾儕小子目擊乃事庸是緝
為菲辭俾民誦之無忘他日必有史官書之以昭侯忠
義對揚天子休命
　　胡氏族譜序
予過龍山之陽岸幘臨風而歎曰昔之彬彬衣冠故老
今無一人焉昔之渠渠華屋甲第今皆荆棘焉昔之朗
朗絃誦聲振林木今何寥闃焉感慨疇昔恍然一夢忽
内弟之姪燫手執家譜一通甚鉅懇欵甚勤禮貌甚荘
進而告曰先生讀書著文名聲昭昭湖海間敢請一言
以華吾宗予辭不敏按譜胡氏始自青州濮陽縣板橋
村意其東晉渡江時也常侍公不書名爵亦當時侍從
之官嵗久而湮沒與遷於績之龍山為始祖為著姓子
孫蕃衍充實迨今二十二世矣宋之興衣冠之士登仕
版者班班可考元之盛耕讀不輟見稱於時而家益豐
至正壬辰天下大亂詩書之澤蕩然幾無遺類矣嗚呼
豈謂吾内姓尚存斯譜耶得見諸老於譜系間斯幸矣
衣冠之族禮儀之風後之子孫苟能振起繼其先世斯
可矣予觀潯陽陳氏自唐迄宋至於元朝累旌表其家
凡二十餘世猶同居共㸑及聞浦江鄭氏今亦十五六
世未嘗分異讀書嚴謹有家法昔人云就其如舜者去
其不如舜者余老矣於胡氏尚有望焉
　　羣英詩會序
詩之不興也久矣自三百篇以下漢魏李唐諸大家各
以詩鳴時迨夫宋其聲寖微及我元之興也其音大而
跨乎漢而超乎魏軼乎李唐之上猗歟盛哉傳曰詩言
志又云詩可以興鯉趨而過庭則曰學詩乎然則詩其
可不興乎興於詩禮斯立矣吾鄉諸友遭羣凶攘竊之
餘而復形諸咏歌發其鏗鏘之音宣其湮鬱之氣和其
性情之美或登高臨深或良辰美景或悲憂愉逸一於
詩是寄詩其將興乎然而詩之義有六比興賦風雅頌
是已詩之格有四清竒古怪是已此舉其大畧耳予謂
詩之病亦有六澁晦俗陋淺腐是已而詩之要有二圓
活工緻是已噫詩豈易言哉舍是數者而欲組織為工
雕琢為竒吾未見其可也自今厥後凡詠物工於律他無
所拘詩成繕寫成編請延先達以考其工拙諸友當勇
進一頭地雖未敢與漢唐李魏齊驅並駕亦不在衆人
下矣因目其編曰羣英詩會夫誰曰不可
　　夏守謙詩集序
詩始於三百十一篇孔子刪而正之所以示政教觀民
風世降俗偷去古益遠而詩之義不明世之學詩者以
組織為工以綺麗為美相矜竒尚異而詩之意益昧夫
詩豈易言哉晉魏以降音律猶有可觀迨李唐家體有
盛晚之殊舍杜陵奚取焉近代有所謂臺閣山林江湖
之詩然臺閣諸老有非唐人所可及者如予所識金陵
夏君守謙溫然有容蔚然有文遭亂之世挈家西東如
風木之翼燕山李君彦高相友善出處與俱會予山中
出示平昔倡和詩一帙有和平冲澹之意無組織綺麗
之弊處流離顛沛之中凡窮愁哀怨艱難險阻一於詩
是寄其勤於用心亦杜陵之意與後之觀民風務政教
者必有采於兹三復是編敬書以復
　　松桂山房序
夫松産於穹巖幽壑上干雲霄下蔽巨澗凌風霜虐雪
雹不以肥瘠而易其色不以寒暑而剉其節類士之有
守與古桂託根蟾窟影拂列宿雪霜不得侵雨露不藉
潤婆娑低昻與夫太陰者相為明晦類士之高邁與二
者物之堅貞勁直故有道之士於斯有取焉星源方君
彦黙介乃行厲乃操飄飄然有凌雲之志結屋於棠谷
先府君之别墅扁曰松桂山房耕讀自適志存養母蓋
敦尚古道寄松桂以逃名者今太守閻公儀以隱士薦
申於禮部出故山汎大江遊乎舊都觀鍾陵王氣覽天
下豪傑士區區升斗焉能為君凂哉昔太史公周遊四
方歴覧山川風士人物不如是不足以發其隱幽洩其
情思則向所謂堅貞勁直終閟而不揚唐韋微表為御
史嘗云一班一級不見滋味將為菊松主人無愧元亮
君往哉歸而孝養之志不移余亦曰無愧松桂也進退
之際惟君審處
　　時賢詠物詩序
作詩固難詠物為尤難意貴乎含蓄事貴乎櫽括妥貼
迨乎不蹈襲不塵俗不堆積斯為善矣而又欲句圓而
意新格高而語壯如斯數者可與言詩矣然非才兼識
備氣局過人者莫能造此友人遯齋余君暇日選名公
大夫士善於狀物櫽括妥貼者凡三百餘首題曰時賢
詠物皆縝密而工緻且無半㸃塵俗搜羅裒集芟蕪剔
蠧其用心勤且公矣似非老手安能如是矧後生晚進
螢牕雪案之餘誠能用心於此櫽括含蓄發鏗鏘於金
石變塵腐為清新將不在人後矣若夫寛閒寂寞更倡
迭和或洩其竒怪或吐其精嚴謂非是編之功吾不信
也予愛其選之精集之廣故序其端為詩家楷式
　　林泉歸隱後序
悦中王君與余同年月先於予亦以肩隨之蚤歳同筆
硯比長悦中試吏於宣予以菲才去南紀結知公卿大
夫校士職冷上秋浦之南徐遊天台不相見者輒一二
十年壬辰世變後十有三年邂逅郡城一見予薄德以
氣自負時悦中典休陽邑幕又十年會於萬山堂年各
七十矣髭鬢皓然恍若隔世且悲且喜不圖為世用世
亦非我用矣握手出肺肝語未竟復示以詩卷乃休陽
秩滿時士友繪林泉歸隠圖賦詩以贈以筆其旋也序
與詩皆能道其實而辭益壯予曰噫夫士而隱見稱於
後世淵明是也乃知時者隱而仕見誚北山周顒是也
此乃不知時者隱而仕名亦不起若李勃魏野之徒今
未見其人雖然典幕㣲職也掌六曹案牘其輕重出入
可否當書决從典幕始其職不為不重予與悦中出處
雖不同蒼顔白髪與夫心事未始少異兹退處林泉日
抱孫娛嬉以琴書自適以玩夫世之攘攘其樂殆過於
予子曰克禮辟府吏予雖未覿面聞其人溫然有儀知
其為善君子也嗟夫世之享厚祿居大官貿貿焉據高
位而不知退罔知民恤辱身喪家豈不大有惡於我悦
中哉悦中居有司以清素自持家無餘貲人多賢之先
大父曰本脩先生世居嚴陵嘗典教郡庠因家焉然則
一丘一壑予他日叩山靈豈容專美悦中一笑
　　漫遊子序
淛江之東有聞人焉蘊籍如王右軍吟咏若謝靈運文
章似陸士衡幼讀書有大智嘗語人曰大丈夫生斯世
當週遊天下歴覽山川人物與夫靈異古迹遐壤幽怪
驚心悅目莫不悉觀畢覩然後貫穿事物之理融會天
人之趣不如是不足以有為也是故不登泰華不知夫
高且尊焉不涉江海不知夫深且險焉不跡夫通都大
邑不知華侈而繁盛焉不履夫燕趙齊魯楚魏之郊不
知夫土之廣生殖之繁焉夫如是生斯世也奚負所謂
聞人吾郡通判劉侯昭父其人也號漫遊子讀書三十
年天子即位之明年邦國以理干羽以陳於是朝廷以明
經選士侯首膺是選擢忻州同知夫仕祿在行其道爾
行其道所以行其志也今居一官守一職幾敗乃事者
何可勝數若侯之蘊藉吟咏可肩王謝而文章政事殆
過之况居鄰禹穴一舉而歴覽燕趙之墟涉黄河觀泰
華以攄其素志亦大矣夫漫遊殆非虚語侯為人抗直
而不阿政明而能斷有詩數十卷清潤可掬將行於世
云
　　雲臺觀燕集序
昔人稱良辰美景賞心樂事是謂四美余謂景之美者
莫如秋花之美者莫如菊夫秋氣最清花得氣之清所
以為尤美也春夏之花衆人所愛淵明愛菊亦愛其氣
之清者與予家舊藏菊譜凡三百餘種今所見者百中
一二耳世經離亂人家所植雖一二亦罕有况好事者
不多見重予一嘅雲臺道士王虛中植菊二十餘本誠
罕有僅見者至九日菊次第開風僝雨僽弗獲往觀邑
大夫許君由衷嘗慕觀焉屬以事亦弗果越十又六日
天氣晴朗道士過予曰花既開不可不一觀許君造焉
予與之俱花之大而竒者曰醉楊妃猩猩紅曰錦雲紅
御袍黄玉版白之類繽紛錯雜亭亭挺立若午天之雲
若宫機之錦炫燿絢目不可悉名狀少焉肴核既陳醆
斚序行流而驩驩而賦則一時清興似不减於龍山予
曰噫花之愛豈淵明所獨哉淵明遭叔世知晉室之不
可支知祿仕之不可久在官八十二日假督郵而去賦
歸去来以自况其高蹈清絶千載之下一人而已觀其
詩冲澹雅潔夐出塵表固自成一家雖沈劉鮑謝未易
窺其籓籬嗟夫花非異於昔也時有遷變而人品獨殊
耳今有人焉雅潔如之冲澹如之唾視利祿亦如之何
古人之不若耶然則所謂四美百年之内幾度相逢如
淵明者又幾何人今辰獲陪邑大夫與諸公會燕而樂
樂而能賦兹非幸與預燕者邑校方彦黙府史何仲明
序之者邑人舒頔也
　　贈星者房景星序
天地閉固霜風慘悽有客竦肩揚袂謁余衡門長揖而
進曰某家淮南崇明郡房姓景星字乃陰陽家者流祖
父自來今流數世於星也發躔度之妙於數也闡河洛
之祕於五行也而徐子平之𤣥㫖尤究心焉凡來問吉
凶禍福一皆竒中以是名湖海間士大夫以是加敬焉
予聞而偉之進而告之曰夫自伏羲畫八卦而吉凶生
焉大撓造甲子而五行著焉𨽻首作算數而禍福生焉
厥後紛紜雜説不可勝數漢司馬季主卜於長安宋忠
賈誼遊於肆辨論天地日月之運陰陽吉凶之本武帝
聚㑹占家問之某月日可取婦乎五行家曰可堪輿家
曰不可建除家曰不吉叢辰家曰大凶厯家曰小凶天
人家曰小吉太乙家曰大吉辯論不决帝令避死忌以
五行為主今總而名曰五行五行之説自此始景星妙
年家傳有自矧慕季主之論參諸家之祕究河洛之㫖
於術也奚但若斯而已耶太史志而著之故非淺能小
數之可及也抑不知今之辯論者有如宋忠賈誼者乎
祖父之術抑嘗造其㣲乎俟予暇日相與講明之姑以
是復之
　　送旌德縣達嚕噶齊赫斯公秩滿序
旌德屬宣古邑也居萬山中去郡幾二百里土饒民殷
昔稱易治凡監兹邑者率皆國族與夫色目亷慎有才
之人至正癸巳秋令西夏赫斯公來為邑長下車初遭
時多難甲胄未嘗去體一食之頃戰兢是持日思夫靖
安之道而未得迨甲午冬欽承詔㫖差税更免三年恵
至渥也而四方未寧兵革不息供給之繁科斂之重尤
甚於昔明年和買軍需公惻然念民之窮困乃杜姦倖
縮浮費俾富實之家蓄䇢幹筋角皮革之屬供給其用
而貧者不與焉守禦闗隘則召募好義之士招集壯丁
若沙城若上涇動以萬計府委督是役秋毫無犯由是
冦不入境民賴以安凡訟於庭者辨其曲直審其是非
彼欺於心誑於官者辭窮色厲則責以罪而戒夫衆以
警夫將來彼或當罪限信符以攝之吏胥弗獲肆其奸
於是庭無留訟民亦莫敢輕犯乙未秋八月郡失守公
獨守縣治與民約曰宼至誓死戰背順者誅民咸畏之
總兵者聞公宣力遂陞為本路治中夫治中古之别駕
也職居佐貳與太守可否行事其職亦不為不重以監
邑而陞别駕民社之寄何如耶漢龔遂為渤海太守宣
帝召見謂遂曰渤海廢亂卿何以息盜遂曰海瀕遐逺
民困於饑寒而吏不恤故使陛下赤子弄兵於潢池中
公之治邑愛民如子去而民思之不忘郡失守而公堅
志不退彼聞風而遁者寧不少愧今秩滿比旋行將羽
儀於天朝也其盜賊之未息生民之窮困上召見之將
如遂對乎民日望之相期於乂安也
　　贈江真卿遷調序
霜風沍寒萬木帚立予方憂時多艱幽思退處友人江
君真卿翩翩而來飄飄其裾濯濯其神過予衡門之下
為之言曰某吏兹邑遭時多事凡軍需供給訟牒追會
與夫工役之繁科斂之重出於民奉於官官不知勞民
無愁嘆之聲則吏之責殆盡然而猶復兢業自持惟恐
怠厥事以辱厥志今將逾考而告遷愿請一言以壯之
予進而語之曰今之位郎官祿二千石皆吏也豈特夫
司縣而已哉視其循酷何如爾然績溪小邑也真卿才
用磊落挾簿書佐邑長令剸繁理劇若庖丁解牛遇肯
綮而後止耳予昔浪遊金陵錢唐諸大邑友夫名公鉅
卿究其所歴或門閥或以貴胄或起身司縣間求平公
無私惟法是守者千百中一二人焉以貨敗繢迺事毒
於民以矯一時者何可勝紀今聖天子大一統而以御
天下若臺若省靡間南北登俊傑於樞要擢賢良於顯
途可謂盛矣然而人才未盡見設施法度未盡見公正
豈守職奉法者未盡致理與抑人才未盡舉用與何時
事之多艱也貞卿年妙而質美多才而風流自縣而州
由州而郡上而臺省何適而不可貞卿慎之勉之以副
予相期之意系以詩曰車書混一垂百年東南人物還
翩翩邇來臺省體聖意置諸清要能多賢大才或遺小
才棄公道一出靡後先勿謂州縣徒勞爾由階而升孰
非然公亷慎慤勤佩服雲路萬里蚤着鞭人生適意在
富貴名譽留與身後傳寒風刮面雪滿天有術安得寧
戈鋌相期德業宜勉㫋丈夫立志當彌堅
　　贈卜筮畢斗南序
海寧畢斗南性質直尚友誼以卜筮鳴於時凡占吉凶
禍福者踵其門如市騐人休咎如執左券毫髪不差抑
何神耶晉隗炤善卜易臨終語其妻曰五年後有詔使
姓龔者至俾蓍而得金後果如其言斗南之卜將如炤
乎抑亦通易之𤣥而預知吉凶乎又能通變使人不犯
其凶乎門如市談者夸焉宜哉由是家益饒有雙溪讀
易齋予為作篆時焚香黙坐玩其辭窺陰陽消長之理
斷其占知吉凶禍福之機亦善矣夫予聞嚴君平賣卜
成都日止百錢自足下簾讀老子將無同乎斗南發一
笑
　　送楊子成歸錢塘序
錢塘為東南大都會湖山之勝槪闤闠之靡侈島嶼外
國珍竒詭異之物莫不於是焉集可謂甲於天下矣然
而習俗之巧而儇亦非他處所可及者予昔謁選薇垣
客開元宫與客泛舟湖上過南高峯訪前朝遺跡俯江
樓觀海門潮勢亦天下一竒見齊衰者未嘗不傷悼而
嗟嘆之及歸復睹其盛飾庖饌嬉笑如尋常人噫習俗
之儇抑至斯耶五代之風尚流於今耶晉阮籍負才放
曠居重哀廢禮何曾責之雖然干戈擾攘後足跡不至
者今亦廿載餘不有變而復於古者乎余耄杜門謝世
事忽沈良卿告予曰吾友楊迪丁父艱將歸錢塘予因
有感而道焉不知錢塘習俗猶如昔乎侈靡之猶如昔
乎予不得而知也子成丰姿爽澤吏績邑不幸以父憂
去將不蹈陋俗襲頽風混於衆耶今聖主方以孝治天
下歸而訪諸父老其以余言為然否遂書以為送行序
　　送胡兼善之南京聽調序
郭山為乳水之雄諸山之宗見於郡志其山聳拔崚嶮
支分天目源匯於錢塘其扶輿清淑之氣又皆蜿蜒融
結鍾而為人由是英俊整潔之才多出其間乃自世經
喪亂陵谷變遷向之喬木故家詩書遺澤悉陵替荒落
至子孫無遺類者有之嗚呼扶輿清淑之氣理自可恒
孰知夫世運之變有時而息者與若吾鄉胡生兼善禀
清淑之氣英偉整潔况為人磊落不羈自幼好學美資
質聰敏有度量俾其得良師友相與琢磨洗滌以薰其
善其進未易量也由此觀之生息之理殆未可窮詰矣
予觀其人豈久汨沉於司縣者哉五年吏部符下凡歴
郡邑俸日月滿悉以名上聽調於四方明年春時雨乍
霽寒風轉和於是同列者咸戒行李出乎北門昔同遊
者觴以餞之予乃酌以酒而祝之曰生去京師其尚書
侍郎皆負才德著聞望為天子所推重言貌之際惟謹
再祝曰處朋友卑以自牧毋倨容毋狂以恣其非毋以
便安為身謀三祝曰處公事如家勿私於其人以汙其
身以辱其親勿以卑而喪厥志是行也予知其必有合
矣生復奉觴謝曰願從先生是訓朝夕服膺以毋忘是
戒
　　戴氏族譜序
余讀孔子世家知聖人出於宋其祖弗父何及正考父
佐戴武宣公知戴氏自宋出時與聖人同夫聖人以仁
義道德之説遊齊魯楚衞之郊時君不能用退而修詩
書禮樂天下後世則之戴之族或顯或隱散處四方而
名彰彰在人耳目夫豈偶然哉今以績溪言之自前山
忠公而來有曰愷者宋紹興三年授承信郎監壽春府
酒税六年除保義郎權僉書忠正軍節度七年調成忠
節度權通判夀春府兼管内勸農營田事九年遷武略
大夫轉武顯大夫有曰泳者登嘉定十六年進士第同
蔣重珍榜授修職郎主饒州浮梁簿厥後支分𣲖衍子
姓日繁徙於饒於婺於旌德於涇縣於休寧於婺源者
皆是也或因時而變遷或隨寓而占籍其源葢於績溪
之新榮郷前山里猗歟盛哉曰六一公諱璚字玉甫頔
之外祖父也頔髫稚時聞外祖云吾族居績溪清白相
承詩禮之聲弗墜時家雖甚殷外祖守儒素厭紛華而
博學尚友好接賔客喜談論凡聞望重於時者過自鄉
里未嘗不延接贐以禮壽八十有三譜之首序平章鄉
林亷公榮祿所作次德建錄事俞晫元明所述其他則
未暇記也壬辰世變舊譜不存而所抄亦為丙丁所奪
尚能記憶大畧嗚呼外祖用心於譜系可謂謹矣夫譜
者不過記宗𣲖之親疎别支流之逺近然自吾祖以來
至於吾身推之一氣相傳則何親疎逺近之有讀蘇老
泉族譜序可以感發興起後之子孫思先世之貽謀繼
古人之芳䠱比其富且貴焉無媿也貧且賤焉無愧也
亢宗保族豈以自外至者為榮辱哉十五世孫曰元達
㩦譜徵予文予於戴為外家禮有緦麻之親重其族繁
衍而昌大因述所聞於昔者緝而為序尚蘄勉諸
　　章氏族譜序
君子修身必本於孝孝莫大於敬親自吾親推而至於
高曾同此一氣下而及乎曾𤣥傳此一氣也傳曰身也
者親之枝也敢不敬乎自高曾至於吾身幾世矣由吾
身而及乎曾𤣥又不知幾世矣傳愈久支愈逺厥宗紀
系此家譜所由作也爰自壬辰兵戈騷擾譜之存者有
幾予每思至此太息不已適表姪章子明袖出家譜一
編丐予弁首簡其容貌甚恭其禮意甚勤其懇請甚確
顧予耄且悖筆硯廢已久然子明之祖母予從姑也義
不容辭案章之先齊太公支孫封鄣其後以國為氏云
去邑為章子孫因之唐季康州刺史及居浦城五代間
枝葉繁盛太傅仔鈞洎夫人練氏陰功碩德載培載植
用昌厥後故慶厯名相嘉佑元魁彬彬輩出南渡時倉
部員外郎遷昌化亦多顯者翃之子槱樵詡之孫鑄鑑
皆相繼登第翃主徽州婺源簿槱主信州玉山簿樵知
處州櫄通議大夫鑑通奉大夫爵錢塘縣開國伯鑄福
建轉運使淳淮東總領所幹辦官祖康平江府軍諮祭
酒祖邵知浦江縣頎之桐陵縣主簿運之從仕郎運之
徃來父兄宦邸道過瀛愛其山水清勝因置田莊謂昌
化為浙東最僻靜處有勢則易以興無人則難於守鋭
志遷瀛川奠家焉且以信義結鄉人鄉人無老幼貴賤
咸仰其為丞相苖裔指其居則曰丞相之第也指其墓
則曰此丞相家之墓也最為鄉人所尊重今幾世矣流
風遺韻猶有存者豈非祖宗之積德有漸而致然歟傳
曰積善之家必有餘慶今觀之章氏詎不信然耶雖然
人禀天地之中以生賢不肖異類雖聖人亦未如何子
明之父寧國路同知父麟公兄旌德尉子良皆學博行
醇有古循吏風方將斂其為郡邑者施於家然則兹譜
也豈徒作哉記曰霜露既降有悽愴之心雨露既濡有
怵惕之心子明於家譜拳拳不忘迨知孝之本歟若
夫家世之興隆雲仍之顯達又在後之人所積何如勉
爾子孫以副所期敬之哉
　　北門張氏族譜序
夫祖宗之為孫子計者有官爵則思榮其身而昌其家
有恒産則思厚其積而豪其鄉此人心之所同無足怪
者及其世代綿邈子孫蕃衍然後有賢愚貧賤富貴之
殊萬有不齊此理之常亦無足怪者今有人焉思其祖
宗之勤儉幸其家世之不墜纂其譜系續其支𣲖以符
祖宗之心者曾幾何人一日婣友德成告余曰張先世
由歙之左汊徙績今九世在目幾二百年矣至正壬辰
大綱不振兵戈四起棄我室廬遯於巖谷詩書之澤幾
廢先世譜系逸遺靡存兹欲重修則失其本末不能悉
記欲他尋外宗則非夲支的𣲖不敢妄為丘隴之所存
𤓰瓞之所繫年逺而支益蕃屢欲過左汊諸族是訪以
徵所從來屬以事不果姑自九世祖始由所知者輯而
為譜雖云闕略暫俾子孫知其大概竢足其全某與先
生忝姻婭敢以序請辭弗獲按張氏黄帝第五青陽生
揮為弓正觀弧星始制弓矢立祀弧星遂以為氏後世
散處四方或榮或悴皆不可考一世祖和隱居讀書三
世祖諱寘號拙翁宋授江東提刑韓寀宋登仕郎秘書
省㸃教官四世祖恢魁漕貢進士恬字安道元有天下
版圖歸職方氏率民來歸攝本邑令轉鉛山建德二縣
尹曰旂號方山習書廣徳路文學五世祖騰光宋補太
學生鑅字孟洪授江陰州文學教弟錝字孟堅内則頔
之從姑也質而文皆深衣大帶表表為鄉里矜式德成
之伯父諱滄字彦清叔父諱潤字彦溫棣萼聯芳魁梧
有容儀皆厚積為鄉里仰諱濬字彦深德成之先君子
也磊落不羈里有不平事輒往從是焉然則余於諸伯
仲間忝異姓兄弟之好寧無言乎况為邑望族自先世
來以儒業進者前後相望綿綿延延不絶如縷豈天降
善於儒門如是其久且逺乎抑儒之業可以袤延後嗣
衍而蕃耶及余所見亦四五世矣由喪亂後今又二十
餘年尚擾擾靡寧成德迺嘅然思念祖宗餘緒恐久而
失其傳也自一世祖始至於八九世凢墳墓之在某鄉
某原某山某嚮及生沒之年月與夫或隱或仕悉書之
若子若孫娶某氏聘某氏亦書之區分𣲖别裒於一集
俾後之雲仍粲然可觀德成之用心亦謹矣由左汊家
乳水聚族一門屈指九世不為不遠詵詵繩繩不為不
蕃張氏之族可謂盛矣嗟乎詩書一脉雖百世不可廢
後之子孫思夫祖宗創業思貽祖宗令名秋霜春雨焄
蒿悽愴之心寧不勃然有感思繼先世者乎斯可謂孝
矣老泉云觀吾祖宗之譜孝敬之心油然而生韓魏公
云謹家牒而不忘乎先塋者孝之大也唐張公藝同居
合㸑亦九世千載之下高其義宗家之事宜致思焉余
耄矣張氏之門昌其家而榮其後天假之年容或見之
讀余之序亦必有感發而興起者矣尚其勉旃
　
　
　
　
　
　
　
　
　
　貞素齋集卷二
欽定四庫全書
　貞素齋集卷三
　　　　　　　　　　　　　元　舒頔　撰
　辨
　　石印辨
郡志載油潭石印方平有文其出沒係縣令亷否宋蘇
潁濵崔正言宰邑時嘗一見後沉於沙世竒其説而傳
之予嘗怪而疑之戊戌春三月縣令理君天章亦喜其
事拉予往觀以究其實比至目其狀癡焉頑精横臥溪
滸長五六尺許高如其半其色若鐵皆積小石以成磊
磈錯崿無甚竒者則郡志與傳皆誣甚矣人之好怪也
嗟夫自天地即有此石有是縣然後有令令之貪亷者
不知其幾無乃蘇崔亷而起石之靈耶抑石素靈知令
之貪亷而為之出沒耶石其有靈繼蘇崔者果無其人
乎世有石知貪亷而時其出沒則人不若甚矣寧不愧
乎其好怪而昧夫理又復符其説而筆之於志識者詎
庸信唐桞桞州記零陵石鍾乳刺史貪戾邦人病且紿
刺史明潔穴人以乳復告彼以紿而此以誣偶合一機
耳今有人聲譽洋洋在上海内稱頌不置口洎見不副
於實者往往若是豈惟石哉且豐其祿巍巍在位去兹
不遠矣予將火圖經燬其石絶其誣使後之人無復疑
　碑
　　蘇文定公祠碑
吾邑之西隅有亭曰翠眉不知其何人作也前則二小
山對出自亭而望嫵然如眉地勢平衍林木蓊蔚元豐
末蘇文定公為縣愛其幽清時往遊焉賦詩其上公去
而邑人思之即亭為祠中更黨籍禁錮之餘重以冦攘
之厄井邑蕩然公之遺翰了無在者紹興中飾縣廨一
堂名曰景蘇後令曹訓核刋公在績溪所為詩三十六
篇於石而摹公像於亭嵗月寖久棟宇弗支淳熙十年
公曾孫秘閣修撰諤為江東路轉運副使按行邑中來
拜祠下出俸錢付縣吏修之經久亦頽矣至前江淮太
守高昌達理瑪實哩侯天章當艱危之際出處未嘗闗
於心來宰吾邑下車初詢父老曰吏斯土者孰賢僉曰
眉山蘇公子由為吾邑之賢令也次日謁於祠嘆感其
剥落輒出俸泉固將及之召頔作文以為之記又明年
厥土告曰祠已成矣闢亭為四楹得家廟本别繪公像
於中前為軒楹以靣兩山後為舍以待遊者以公之愛
其處規制仍舊不敢侈也夫公之名滿天下而文章誦
於四夷功烈論議具載信史豈須記而後傳葢績谿在
岩邑間公之為令僅以半載而邑人至今乃不能忘則
其道德所加必有樂施而民信者矣雖然公之對制策
當仁宗朝已有敢言之氣而幾見黜於有司驅馳州縣
不得用於臺閣者踰二十年迨東坡先生以詩得罪公
亦坐貶於筠州起而來績谿則既五十矣自是始還曽
不數年任言責司翰墨以翼政路而登門下者則向之
忌嫉於公而蹭蹬不偶者未足為公嘆也昔公自蜀入
京師縱觀河山之雄宫闕之壯上書韓太尉實自比司
焉遷欲求天下之竒聞壯觀以激發其志氣顧以一縣
之微一亭之小耳目所寓未厭而樂之何哉公嘗有言
曰天下之樂無窮而以適意為悦方其得意萬物無以
易之其斯之謂歟今理侯之政惓惓慕公詢民之思以
志於公所遊之地則績谿者殆公之桐鄉也故頔摭民
之謡以為祠神之章俾歳時酬公而歌焉其辭曰公之
居兮岷峨西懷欒城兮家貝茨翠眉之山兮何足以嬉
公之來兮崑崙丘大江注兮九河流翠眉之水兮何足
以遊嗟公遊於天壤兮等於浮漚擾擾萬類兮是惟蜉
蝣撫兹百里兮曽何異於九州剖折獄訟兮亦吾廟謀
不為此棄兮詎為彼留金閨兮玉堂調神鼎兮輔巖廊
朝臨乳水兮暮栖海康榮枯貴賤兮公以為常藐祠庭
兮山之左杉千章兮竹萬箇公之去來兮世莫可期慘
雲車兮斯人是思元至正戊戌冬十月癸酉日記
　　三賢堂碑
大明洪武紀元四夷卒服中夏來貢遠邇咸期於治然
匪教莫輔於是禮宣聖廟如常禮始創太史徽國文公
朱先生祠公生時婺源居有井白氣上騰者數日故生
而神靈頴悟聰敏特異能言時韋齋先生指上曰天也
復問在上何物先生竒之幼從羣兒戲畫八卦沙上以
指示之少長厲志聖賢之學年十九中進士第主泉州
同安簿累遷知靜江潭州轉兵部拜直寳煥文閣侍講
致仕華文閣待制明年七十有一卒贈中大夫自登第
仕外九任立朝僅四十日嗚呼道其難行也夫理宗寳
慶三年贈太師追封信國公紹定改今封諡曰文外氏
祝居紫陽故得專祠杞績獨闕祀前令兹邑者欲作復
輟弗克而就厥志人事不齊士氣􁃍黙適湘中歐囦來
蒞政嘅言興舉乃摭舊學遺址去縣踰百步許以是年
四月治建堂立像惟肖以門弟子黄公幹蔡公元定配
經營齋廡及門甃石於墀級堦於庭垣墉庖湢丹艧塗
堊外内完美禮飽於經術者為弟子師復構文會亭於
後為師友講肄游息之所面陽位亢牕牖明豁山光雲
影飛動欄楹間為一邑壯觀諸士躍然曰文教興乎令
知所本乎嗟乎道之在天下如水之在地中斯道無乎
不在日用動靜語黙之間無非道也三代已降周公孔
子出斯道始著秦燔詩書道幾於熄漢興董仲舒云道
之大原出於天當時倡為似是近世儒先方回以為天
出於道學者善之先生繼周程張邵諸君子擴聖賢未
發之蘊奥纘百世之絶學六經四書仁義道德之説子
史百家傳志譔述之言莫不竭其心殫其慮剔抉刮劘
窮天地事物之理測鬼神造化之機判古今得失之由
論議卓然為百世師所謂衣被生靈羽翊斯道扶持世
教先生之功為多大有闗於風化也且夫邑有闕典而
令不知舉責民鄙夷而不可化是大不然苟不教而責
其不化夫豈民之罪也哉祠成蠲以秋仲舍菜諸生感
令之興舉咸願刻石以頌余亦嘉令從道尚賢於法宜
書然則為忠為孝以之相期於諸生也同寅縣丞邢惓
典史蔣原禮贊其成功云
　　重建登源廟碑
登源廟者越國汪公之神之祠也公生而岐嶷美髭髯
好武事以勇俠聞叔父寶觀為隋將深器之當隋之季
也天下大亂高祖起太原受命有唐公秉山川之雄提
三尺奮不顧身柄六郡屈萬衆旂道旄指悉聽號令武
德三年庚辰濳遺其弟宣城長吏鐵佛走長安申欵誠
明年九月甲子奉表歸唐高祖以制褒之曰汪華往因
離亂保處州鄉鎮安靜一隅以待寧晏識機慕化逺送
欵誠宜從褒寵授以方牧可使持節總管歙宣杭陸婺
饒六州諸軍士歙州刺史上柱國越國公食邑三千戸
貞觀二年入覲授左衞白渠府總軍十七年改忠將軍
行右衞積福庫折衝都尉明年太宗征遼遷九成宫留
守駕還偉其功二十三年薨於長安享年六十有四永
徽三年歸葬歙之雲郎山按是實公四世祖叔舉字鵬
逺宋武帝大明間為軍司馬年九十八卒葬登嶺白楊
坑鵬逺生泰泰生勲明勲明生僧瑩陳文帝天祐初為
海寧令遷郡長史而公生焉嗚呼公負忠勇之氣保塗
炭之民識天命之歸達君臣之義仁知兼該威惠並至
宜其沒而為神廟食百世以祛疾癘以福我民可謂靈
也矣宋累追封至昭忠廣神仁武神英聖王廟錫忠烈
改封昭忠廣仁武烈靈顯王廟之廢興不知其幾復燬
於至正壬辰之亂我朝龍興奄有海隅凡名山大川忠
臣烈士祀典實嚴神乃復唐舊封洪武八年許之長葛
唐侯由𢎞州來令吾邑甫期政修民化邑以善治稱越
明年夏秋之交績歙俱旱侯即䖍告祠下甘澍輒應是
年獨境内大稔民咸曰耿耿神之賜也侯所以致哉未
幾奉㫖凡祀典神祗廟宇或敝廢咸一新之侯乃蠲潔
謁祠下致敬環視高下莽焉丘墟遂惻然審諸耆老曰
廟燬久不治則甿祈日慢禎祥弗降為神羞於是無遠
邇咸相與剪榛翳畚瓦礫度材惟竒命工惟良卜日惟
吉衆手並作殿視舊規宏敞壯麗翬飛翼然丹堊煥然
像貌巍然羣峯拱於前一水環其下林木蓊鬱閟幽獻
竒真神明之居也庶可掲䖍妥靈况水旱疾疫有禱必
應生養休息皆蒙廕庥歴唐迄今七百餘歲綿綿蒸嘗
是孰使之然耶保障六郡民不知兵功孰大焉奉籍受
命埽除姦凶忠孰大焉經曰仁者必有勇又曰未有義
而後其君者神兼有之昔周穆王得八駿西廵樂而忘
歸徐偃王有朱弓赤矢之瑞四方諸侯賔貢者三十六
國其後偃王不忍鬬其民北走彭城武原山百姓從之
者萬餘家偃王卒鑿石為室以祀至今香火不絶漢祖
之興吳王芮以功封長沙光武之起公孫隗囂矜已飾
知卒至土崩南越尉陀奉詔稱臣黄屋左纛俱廟食百
世與公之於唐功烈同其赫弈當時之民祠而祀之者
惟恐弗及况我績邑實神明桑梓之邦而登源又丘陵
之勝者乎宜其邦人思之愈久而愈不忘也綠照亭在
廟之東俯瞰潭洞虛敞高明修藤古木遊鱗可觀適足
以滌煩慮絶塵想侯皆新之創始於是十一月辛巳明
年四月工既訖士民大享於庭欣然曰穹哉惟休乃相
與請文以勒諸石唐侯名昊字彦昭主簿高彦誠北平
人
　　雲臺遷地重建碑
雲臺觀者方外之士所創之居也肇於唐永泰初其故
址在縣南七里每旦望邑大夫必至憚往返之勞也宋
寳慶三年改遷于邑之西翠眉亭之左葢取便於近也
朝廷錫額今百餘年羽流二三徒而其教寖微相地者
以為龍山無氣八風不停而致若是作興之士再欲改
創而卒無其所嘗以為恨皇帝即位十有一年當至正
辛卯河南宼變明年三月渡江四月突入徽境燬予邑
而斯觀巋然獨存梁棟崢嶸牕戸零落四顧蕭然觀者
一嘅而已又明年春二月克復縣治道士王虛中端愿
而嚮道絶茹飲律守是恪予嘗嘉之一日稽首於予曰
觀之不興則其道幾絶即欲遷創擇艱吉良願檀越以
秀野之地布施之予歎而應曰夫秀野則頔之太祖母
與太伯祖宋授忠義檢法千乙公之墓在焉又豈敢棄
而為子方外之居清虚之道場乎虚中請不已迹其心
亦拳拳然於是以西偏之隙地充之廣凡若干丈袤如
廣甲午五月乃辟其地剪其荆榛撤其舊而遷之三清
居正中為屋凡三楹北居真武殿亦為屋三楹工之計
凡三千九百二十緡之費凡三千八百有竒外為山門
三楹若垣墉若廊若方丈庖湢將次為之嗟夫以方外
之士廩無儋石之積囊乏分銖之資一旦成就若此豈
易易哉予孔子徒也以仁義道德之説淑諸人老氏之
所謂道德者云非吾所謂道德也憫其教之將湮乃施
以是而俾輯之非求福田利益也求福田利益而施之
其如仁義何後之為其徒者思其創之艱能繼其業而
興則予家之地亦相傳於無窮也虛中法名椿永授集
賢院檄云
　　曹溪菴碑
凡山水勝概幽寂不與俗混而得名者一切為佛刹菴
宇所有予年壯浪跡東南凡竒絶勝概幽寂深窈佳山
水莫不注意登覽寄情其問北歸老田里追憶舊遊殆
不可復若曹溪菴雖不甚宏敞亦山之小勝者歟曩嵗
老屋數掾不蔽風日壬辰燬於兵榛莽不治荒穢尤甚
舒太湖(今安/慶路)善知識程善因辟地處據住持辟草萊薙
荆棘為門為堂凡十數楹左泡右湢整然不紊若有為
者之為額曰曹溪蘭若修清凈身作如來供日趺坐一
榻誦華嚴數卷究竟身心航濟彼岸較絶内騖外視規
戒若虚語者不侔初曹氏族盛曰南坡厚積而薄施名
所居之村曰曹村菴曰曹溪立祖禰木主其中歲時祭
祀奉先思孝禮也因其姓而演其教宇焉而彰其功德
人德而祀其香火世殊事異夢幻泡影殆不我誣今曰
蘭若釋氏以為閒靜處世有託閒靜而混汚濁絶葷酒
而不㤀嗜慾者於善知識匪若也雖然太湖為淮西名
邑司空二山祖道場在是故人多慕嚮佛氏峩巾大袖
頂包手錫走名山師焉而不髠善也孑然渡江由宣之
績處患而擇幽勝搆故址而新是圖聳觀瞻於一鄉異
乎近世學者之為也梁天監初僧智樂之韶之曹溪聞
其水香掬嘗其味云此水上流有勝地去此百七十年
當有無上法寶演教六祖禪師出果如其言雖然地分
遠邇而曹溪之名則一後之人念其勤儉嗣而葺之俾
燈燈相續亦將如智樂所云則善之勤也庶無負
　跋
　　跋相溪圖後
歸附初省臺缺吏用取諸有司吾鄉以三人貢子原胡
氏其一焉初吏御史臺凡三載發建寧典興化幕律身
處事以平易聞閲三十月閩省理問所缺從事聞有守
俾攝焉屬邑簿贓敗鞫實罷復眯其文匿其過而復其
任事覺御史以失錯黜何其幸耶昔三人同貢其二或
僇或屯俱以惡受禍子原平昔以善著厥聲以小失黜
豈非天相善人哉然贊畫興化予雖不獲見今觀贈行
詩及相溪圖其友誼交情概可見矣雖然子原遊歴東
西十餘稔言辭之不遷禮貌之不易恂恂然平易人也
嗟乎今之登仕版者官無崇卑一或小失非僇則屯極
而不分賢愚一致可哀也夫子原處邑末寮復攝理司
從事能保厥身而歸囊橐蕭然覘其所守可見較之他
人榮幸多矣暇日提披是圖如見相溪之友然則相溪
之民寧不為子原思乎
　　跋汪杏山北遊詩集
詩豈易言哉古人於詩凡憂思愉逸悲傷愁嘆怨憤鬱
悒懷感恐懼不平於中必形諸歌咏所以宣其和洩其
思成其音者也暇日仁齋汪君攜其三世叔祖杏山先
生北遊集出示繇大江之東渡淮濟入黄河歴青兖達
於燕冀其城郭之華侈江山之壯麗宫闕之雄竒人物
之都㑹遍觀歴覽士君子一出偉矣哉然予味其詩皆
鬱悒不平語嗟乎先生林泉丘壑之意深而風雲湖海
之志澹如也授郡文學歸以將仕終僅存此集惜其無
傳焉仁齋志之示諸雲仍於以見一代之文物也
　　跋白雲文集後
作文固難古文尤難不效古雖工無益於道文所以載
道志於斯道斯其所以為難漢之時司馬遷揚雄班固
劉向皆擅古文體製高辭氣益充然者也至唐韓桞文
體三變以去古未逺故其氣渾然迨夫宋理學而明文
不逮古多矣此又闗乎氣數然也吾友仲實唐君實學
懿行自南校官歸罹世變故隱居於城南文有白雲集
闗鍵理志雄偉雅健飄飄然有凌雲之風至其論議浩
渙若長江大河滔滔汨汨莫知所止葢熟於文然也先
府君長孺先生嘗昇南軒書院時頔嘗資講習歸老以
鄉校致事文章學問為時所宗仲實葢得其家傳云所
謂充然渾然者當不在漢唐下詩尤高華縟清潤有臺
閣風度昔仲實嘗賔烏古遜左丞館訓其子弟左丞公
好賢下士時公卿士出其門者甚多所居所見迥與人
異文非難由其昧所見不得所傳斯為難也予與仲實
世忝斯文好年稍長而學不及惜不得朝夕求益徒兀
兀老山林下辱示文集情不能忘敬書以歸
　　跋百馬圖内三牛
勇於戰者必以馬力於田者必以牛今馬百而牛僅三
豈以戰居多而力田者嘗少與亦知世將用戰而然與
抑畫師當時吮毫運意殆以是與抑所謂風馬牛不相
及者與非予所知也俟夫知者予將叩兩端而問焉
　　跋竹洲胡君行述後
夫士之立身行道期無愧而已前廬州路儒學教授鄉
先生竹洲胡君粹德碩行建事便人曩教鄉邑相地創
學擇師訓生徒後師浮梁教充廩稍之不給構黌宇之
將墜葺敝補罅歸民田之久訟者餘百畝教有方而養
不輟先生可謂急先務矣至於施藥濟衆辟途築堤惠
於人者尤博當羣凶擾擾險難中而彼不為害也意造
物者陰相之天假之年其事業又有可觀者惜廬州之
命下而遽已焉可悲也夫先生沒垂三十年當大定丙
寅邑士坤翁汪君哀其德之泯而無聞也始述行實櫝
於家至正辛卯先生之孫樟得行述於坤翁之從姪疇
書篋中嗚呼先生之出處昭於前晦於後而後明於今
日葢天之未喪斯文也抑其立身行道無愧而至然也
先生葬富龍山之杉木塢樟為鑿池聚流以蓄其氣術
家所謂風水者昔杜羔失其先隴詢諸父老罔知者館
浮屠氏悲泣追慕忽覩柱烟煤中彷彿有字拂視之乃
父遺書云吾子孫欲求吾墓當於梁家問之遂訊梁果
得其處予觀子茂訪遺書而得其祖之行述豈偶然哉
館於巨室資筆耕以營其祖隴事雖與羔異而孝敬追
慕之心亦可謂厪矣予與子茂世忝姻好稔知其詳故
歴叙其始末俾乞銘於當道立言之君子以賁其幽而
垂無窮焉
　文
　　績溪縣上梁文(辛亥八月/十日庚寅)
伏以新安乃文公講學之地乳水亦潁濱過化之鄉道
徳可尊才名尤重矧絃歌之聲藹百里况政教之惠留
一方顧梁棟之摧頽奈訟獄之繁劇爰因舊址復構良
材共惟令尹仲良鄭侯視篆之初謀以易蠧朽治民之
道務以施循良適當豐稔之秋又值太平之日堅剛取
夫大木經之營之簡樸合夫古規完矣美矣非壯麗無
以敵山川之勝非宏敞無以表子男之邦西挹翠眉時
覽羣峯之秀拔東瞻石鏡常懷黎庶之窮愁羨武城小
試於牛刀效單父雅彈於琴操用度廣而不煩民力工
役重而匪奪農時革故鼎新協和僚佐截長續短補答
編甿爰架脩梁輒伸善頌
梁之東搏桑旭日照曈曈乆聞兵革三邊靜共喜車書
四海同
梁之西禾黍秋風眼界迷小邑絃歌風俗美賢臣法令
古難齊
梁之南琴堂深靜坐潭潭事簡吏閒民樂業小停僚佐
共清談
梁之北從今願展飛騰翼年登豐稔樂四方人慶昇平
歌萬國
梁之上高挹雲山數萬丈反風吹滅虎渡河又見雙鳬
逺相訪
梁之下山川一帶堪圖畫文風日振俗風淳士類彬彬
詫游夏
伏願上梁之後天地清寧人材俊傑風調雨順家家鼓
腹含飴海宴河清處處修文偃武賴一人而有慶祝萬
壽以無疆普降禎祥咸霑吉福
　　虎入市文
適有客過予曰近虎入市何耶夫虎狼陰類也晝則隱
山林遁巖壑惟恐人之為己害暮則處幽僻惟村落是
窺求飫其餒亦其性然曩歲村落間或有之市井未聞
也苟一至焉莫不異而怪且驚也世俗變移虎狼白晝
入市若虚焉攫犬豕牛羊復為人傷亦時耶奚其怪噫
子所言者獸怪也抑知夫人怪有甚於斯者乎罔矜窮
困虐斂荼毒教弛禮廢斯文其將喪乎斯其有甚於虎
狼者乎客不答感而哀之遂退
　　南山虎文
南山之虎黄質黒章白額與彪豹伍巡深山大澤中惟
獸是食冬夏之交草木黄落得以肆志從欲猛莫斯盛
藏深林伏衰草飽則眠饑乃出磨牙鼔唇掉尾而奮威
咆哮嘯風於廣莫之野噫可畏也哉然樵夫豎子或於
山蹊谷澗之際忽爾見之則胆落心喪莫知所以而虎
欲伺而食之幸而免者乃潛踪間道以歸諸父兄相與
聚謀計張機畫阱去猛獸而為人除害是心亦良矣彼
虎何知也怛然如平昔時一日諸父集鄉里之壯者強
者有技藝者又羣聚而告之曰南山之虎與彪豹食獸
殆盡必伺人而食之里之童稚朝暮而牧樵得不為彼
見見必被牙爪寧復有全軀耶於是鄉里善其説謀為
機阱伏矢石於幽僻執鎗刀以尋其窟穴四合以圍之
羣虎豹皆驚起莫能遁有中矢石者有墜機落阱者皆
殺之迨無遺類矣且食其肉寢其皮而鄉里寧矣悲夫
物以類聚物之情也今之人深謀而懷毒有甚於斯始
於害人而終為人害理之必然者由其見之不明悟之
不蚤悟也因覩其事述為文以戒夫殘暴者
　　代作祭鄭知縣文(公名仲良代/其子永夀作)
追念先考自干戈擾攘出軍旅中涉獵艱險凡二十餘
年遂丞武寧閲二考有聲復移宰績邑循循治民無疾
言遽色及苛虐用刑遭時事之紛紜託形氣於杳冥嗚
呼哀哉去家千里孤苦零丁上有伯氏白髪鬅鬙下有
女兄皆髫齓而娗娗孰知夫祿可以得名而不足以保
身孰知夫勢可以及人而天不假以脩齡嗚呼哀哉
痛裂肝腸兮老幼不寧舉目無親兮風霜慘人望下蔡
兮雲凴凴𣺌大江兮揚舲刲肥牲兮薦芳馨子女羅列
兮哭前庭雲車霧駕兮來魂靈嗚呼尚饗
　　祭表兄戴仲德歸壙文
我母汝姑汝父我舅中表弟兄如足如手幼同筆硯兄
獨挺秀比長異途兄獨守舅田園是娛日酣醇酒親友
過從禮意彌厚天不假年踰五十壽嫂氏克勤家業益
就遭時亂離殁於兄後雙厝北莊十餘年久兹當歸藏
山明水秀有子有孫貲産日茂頔等異姓兄弟親誼實
厚聊陳薄奠辭愧鄙陋魂其有知鶴駕雲岫嗚呼尚饗
　　祭方道夫文(代吳/祐作)
某不幸早歲喪父孤苦零丁内無兄弟孑然獨處若無
所依况家貧無期功之親相為引援所幸者賴外舅念
某出自儒素以衣冠㣲族見稱於時於是招贅于門年
未及冠朝夕與外姑撫育訓誨樹立門戸至於成人比
長俾遂室家骨肉之親半子之分迨癸卯生繼宗在襁
抱中外舅指此兒曰汝舅臥病在牀對姊氏云倘生男
可與我為後不幸汝舅卒汝果生男遂名繼宗立為後
庶無違我兒前言無使汝舅無後也言之嗚咽動心又
云吾族應繼者無其人縱有之族遠不吾肖也田圜物
業付汝夫婦掌管繼宗長大敦師教誨俾其有成立即
吾孫也汝無忘我言我老矣僅有一弟賢夫顧自有田
廬諒不為我師汝母與外姑可同居朝夕奉養惟孝吾
暝目可無憾矣其言凛凛在耳兢兢不敢忘今年春外
甥嬰疾旬餘戚戚憂念設不諱將如之何幸而無恙私
竊自喜所慮者門戸之大税糧之重科差之繁非外舅
隻力莫能支嗚呼天其祐善人乎其不祐善人乎四月
八日疾復遘視以為常亦未嘗服藥飲食之奉淡如也
翼日吐㵼並作家人亦不經意俄頃長逝矣嗚呼哀哉
追念外舅自幼以辟薦董府事歴歴倉庾筦庫中經喪
亂幾墮惡少手幸而得脱嘗云世事甫定老於田園無
復他求矣憂於心者惟女與外孫繼後一事耳嗚呼天
其果從人願乎外舅辛勤起家至於豐裕平生涉獵世
故甚繁奉於身者甚薄交於人者寡儔謀於世故者未
嘗不為之用意年踰耳順鄉里稱之曰善人亦善矣嗚
呼外舅之料於前者莫鑒其脱計於後者天其從之乎
祐與外姑均抱無涯之恨者此也佳城已遷術者以為
未吉暫菆乎後圃庸俟卜吉再遷窀穸兹陳薄薦少罄
㣲忱躃踊哀送以奠安夜壑云爾
　　祭先妣安人戴氏文
壽而没於太平之世衣衾棺槨之備也必矣適遭亂離
之時雖有踰七望八之壽而衣衾與棺槨之粗備而不
華為人子者得不為之極哀而深痛耶吾母之生也以
儉勤起家以和睦處衆不矜不耀畏威保守故家恒給
而事無遺也壬辰夏四月冦至邑挈家上坑口依親弟
故瑞卿未幾接踵而來罄所有而攘之吾母憂且驚寅
夜去三十都泊外舅許氏以諸表弟之可托寄又慮頑
獷勢未靖安遂如十四都栖梧桐坑迤邐上竺岑之金
洲止周榮甫家山深地險將謂難可逃而禍可避彼時
吾母挈諸媳諸孫及吾兄弟凡二十餘人登崇涉險不
杖不扶徒步而趨筋力尚强健愁鬱患難忘身心之為
勞也頔雖私喜日夕兢兢於懷况四方蜂起人心煌惶
身將無所依焉如此者半載事勢稍寧回四小都莊暫
息風翼而憩萍踪明年羣宼如初避地人四散逃走吾
母一如平常時未嘗以乏肩輿而告勞嗚呼痛哉迨至
丙申二月洞猺卒至時冦據吾郡猖獗猺怯捕屯駐水
渦僅七八千餘人恣殺人擄牛羊婦女絲帛之物時俱
苧干莫之避衆驚懼以貨通於猺老幼間道出頔與弟
逺遜以牛及家之所有賂五七惡少得脱負母至葉山
時雨雪未止泥濘且畏怯步進復却顧潛高山小松樹
下衣濕天寒戰慄不已又無深林巨壑為之掩蔽覆幬
遂為冦所獲吾兄弟皆被縶吾母哀以告得免頔與弟
遠遜裸而洗身中鎗者六七幾至殞命賴天地神明祖
宗陰靈之庇免墮危難復縛至小莊以撿括未盡發而
遺之苟全殘喘當此之時母哭不見子子哭不見母哀
痛籲天奈何奈何誰謂吾母子復存而活耶度不可居
也頃如十三都抵上塘胡家勢又未寧入大鄣山宿胡
子坑幾三月未嘗知鹽與肉味風飡露宿飽常少而饑
常多暮竄而朝奔憂有餘而喜不足天之相吾母者與
之以壽而不與之以福及其老也與之以勞而不與之
以逸傷哉痛哉丁酉秋七月澒洞復如初壬辰多事避
楊溪坑半月雖免勞驚之患澹泊之况戰兢之懷何曾
朝夕安也談星者云吾母壽望八袠之上私竊自喜意
吾母復見太平而遂一日之樂是天不負吾兄弟也夫
何不耄而衰不疾而萎使吾兄弟失望苦痛至於此極
耶今年七月廿三日頔以事出邑母倚門而祝曰汝宜
早歸恒目送之言猶在耳二十七日訊來報母伏枕而
粥食少進不知感何疾亟歸以奉湯藥卧而未起見曰
吾兒來矣縣中事靜否對曰無事即喜憂門内之媳與
孫也憂往來車馬之擾攘也情緒不閒每每若是時則
精神恍惚語言不如常時計將安施遂禱於神告於天
則如談星者所云吾妹自楊村來視疾感熱證僅兩旬
旅櫬而歸其痛䀌為何如八月十三日也又七日吾母
亦長逝矣豈期天下相數止於斯而奪吾母吾妹之速
耶痛哉痛哉嗚呼棺雖具而無槨衣衾備而不華吾知
其不悦於心也必矣連城甲兵頻年不息憂思勞苦萬
緒千端甘㫖之奉未嘗一日適口吾知其不樂於懷也
審矣哀哀父母生我劬勞鞠育之恩昊天罔極生也何
酬沒也何報九泉之下永隔音容杳杳𡨕㝠莫聞莫覩
兹當七七設祭如儀䰟其有知耶其無知耶尚享
　　祭張仲敬入壙文(仲敬諱慎𦵏松塘/代其子英才作)
維洪武二年十二月二十一日壬午孝男張梓謹以牲
殽庶羞之奠百拜祭致於先考文宣教張公之柩嗚呼
哀哉兮遭時不祥痛父之不幸兮倐焉告亡嘆家業之
陵替兮父伯先喪㷀攘孑立兮干戈擾□何詩書之澤
兮遽罹此殃哀皇天之不仁兮中情孔傷奉母兮北堂
澹疏食兮韜光籌䇿莫措兮安貧守常浮菆淺土兮寸
心皇皇歲月荏苒兮幾星霜兹卜吉兮崇塘青山盤盤
兮龍驤生氣結兮鸞鳳廻翔水流子癸兮環抱明堂月
吉兮時良魂魄安厝兮千秋永藏養生送死兮子道克
襄百靈呵䕶兮川流源長陰福子孫兮百世其昌肴核
雜陳兮奠椒漿
　貞素齋集卷三
欽定四庫全書
　貞素齋集卷四
　　　　　　　　　　　　　元　舒頔　撰
　傳
　　三害傳
蛟蠅䑕三者皆物之為人害者也較其害䑕為甚蛟蠅
次之當炎暑時蚊與蠅黨結而得志駢集而陣屯尋臭
逐香沾其餘瀝晝之為害者蠅也伺隙巡罅紛聚如轟
雷吮人之膏血宵之為害者蚊也䑕之害過斯二者翻
盆甕嚙器皿跳梁穿牖莫分美惡雖貧亦惡之予謂蚊
與蠅趨炎附勢而已䑕則靈於二者晝迺伏宵迺出物
無妍媸羣壞而莫知顧忌害尤甚者焉嗟夫世之害者
豈斯二而已哉微而害物私而害公大害天下國家豈
非斯類耶而予因有感作三害傳
　　二節婦傳
華陽在新安郡北當孔道山多聳拔連匝民生其間率
多峭直至於婦人亦皆守貞不二志其一朱氏適宣政
卿汪仲英年二十喪所天事舅姑以孝稱鄉里間生子
一同文撫育至於成人延師訓誨綽有父風葺舊田廬
給以衣食躬歴辛苦克成厥家至正間嘗以節孝聞於
朝同文破産竭孝道因世革不果就迨洪武來復舉於
御史亦不報年七十有餘矣其一胡氏適汪龍年二十
四子芝孫年二歲而龍喪家㣲其先𨽻於邑辛勤鞠子
比長置身伺縣中年三十以疾卒僅有一媳同甘苦育
諸孫壬辰兵戈後室廬既燬家無餘資亦守志不二今
年七旬有三凄凄然毿毿然常著短布襦治家為活云
貞素子曰自兵戈離亂後婦人守節者葢不多見曩余
客金陵時姑蘇破軍卒虜一女子云其父嘗為吳郡吏
貌甚都善作軟語媚其卒同過維揚會親戚乃與合卺
舟渡江半輒自沉終不為所汚此女子之守節者然華
陽居萬山中二婦生長其間非有聰慧之資識見之異
其卓卓自守不為溷亂移易可尚也夫魏曹文叔妻令
女夏侯文寧之女文叔早死無子恐家必嫁已乃斷髪
為信後家果欲嫁之以刀截兩耳曹氏誅文寧為梁相
㣲使人風之又以刀斷鼻令女曰仁者不以盛衰改節
義者不以存亡易心予觀之令女無子不嫁毅然氣節
千古之下直欲與日月同光今二婦有子不嫁理固然
也而較之優劣雖殊然皆有烈丈夫志嗚呼世有食祿
享榮臨難遽易所守甚至賣降恐後反婦人女子之不
若何哉世道不古民風日媮觀於此寧無愧色况事闗
綱常風化有非汎汎細故者比予故牽聯書之以警夫
世之背媱並失所守者少自省云
　賦
　　瑞蓮賦
　理侯天章治唐昌之明年移植白蓮於治旁又明年
　花乃變為紅而雙頭並開邑之民咸以為瑞形於歌
　詩末幾除新安别駕乃瑞之徵也為之賦
繄草木之殊花兮氣鍾陰陽孕竒毓秀而生兮異夫尋
常託根何所兮來泰華之高岡處淤泥而不染兮心涵
雪霜湛七竅之玲瓏兮纎絲中藏忽駢首而並蒂兮花
於唐昌伉同莖而交頸兮恍若水上之鴛鴦始縞素兮
幻紅粧訝美人兮雙低昻窈窕綽約兮馮夷中央儼亭
亭兮類直方慨鮮葩之殊特兮為人降祥自李侯而致
之兮孰云匪臧爰宰百里兮乃推恩光澤及品彚兮惟
德是將意造化之陰符兮瑞應循良昔異畝而同穎兮
惟周之彊矧麰麥兆瑞兮曰絳之鄉嘉禾連理兮載諸
典章和氣致祥兮羣生蒼蒼侯之聲聞兮逺邇洋洋宜
超昇兮位列黄堂朅來新安兮先聲播揚先此邦兮何
酷何戕倒施顛錯兮苛虐為殃侯之來兮埽粃糠六邑
熈熈兮父母是望小大煦兮歌擬龔黄志澂清兮突過
范滂秉鈞廟廊兮作柱石黼黻皇猷兮為君棟梁致吾
君兮超軼乎陶唐
　　蕈賦(並引/)
　蕈非一種有松花蕈蛤蕈肉蕈香蕈竹姑之屬松林
　茅地間二八月有之樵夫豎子知其名采鬻於市不
　知名者食則殺人因作賦曰
彼松林之翳翳兮土恒潤而處卑當秋季與春仲兮紛
異色乎離離霑雨露之殊恩兮迺成形而産兹謂童子
之奔競兮攜籃籠而去之何黑色之燦爛兮茁無根與
士皮名可異而可食兮宜供羮而帶靡膾微辣而細縷
兮肉稍腯而薄披友玉版與紫蕨兮味甘美而益竒積
磊磊於盤飣兮恍有類乎玉芝名不識而遽飡兮遂殞
命於一時憶蓴絲而去官兮惜季膺之未知慨商山之
莫逢兮嘆首陽之甘饑啖苦笋與彫胡兮何孺子之可
悲獻我君於九重兮嗤曝背之龎眉意溪毛磵渣之可
潄兮吾焉舍此去含飴辭曰菶菶萬物陰陽乃和惟木
有耳惟葉有莪氣同質異蕈其孔多靡根靡蒂匪華匪
柯薦之宗廟頌聲有那商周或遺是用作歌
　説
　　貓不捕䑕説
予家罹壬辰冦刼後居無恒居城北曹氏寓廨僅存予
往來假寓焉草眠缶食苟爾延息迨至乙未時事猶未
靖朝夕惕惕暮則羣䑕跳躍叫嘯甚至不假寐鄰媼畜
狸奴甚馴假而歸之時而食焉將俾捕而寧寢乃貍奴
者饞於食而不饞於䑕䑕得以自恣嚙而無忌作勞而
無畏憚貍奴若懵然乃呼貍奴而告諸汝食我食同我
居寓羣䑕跳躍叫嘯而無畏憚亦莫汝捕殆如無某氏
食汝何耶吾將再於他氏假貍奴俛首欲答而不能乃
因嘆曰吾懼夫鼠竊為貍奴是託兹不捕而恣鼠虐豈
惟負所託亦竊耳彼利其利而不利於物與汝竊吾食
而莫吾捕奚其異乃即攜貍奴歸於鄰媼鄰媼笑而受
之予亦發一笑
　　瑞瓜説
莊畔小圃地靡盈十丈命童稚治畦雜蔬及瓜夏六月
長繚枯篠袤五六尺許蔓駢如掌生首若雞冠蟺蜒若
青虯一蒂十花並開而實者七亭亭菶菶可愛可愕人
竒之以為瑞予亦異之嗟乎禾之異畝同穎周以嘉稱
麥之一莖數穟絳以瑞應迨夫田中之麻九野之禾凡
一花一草為時瑞者種種載方冊兹瓜之異於常詎非
瑞乎雖然時乃不祥瓜之瑞為時而出則其謂之瑞也
宜哉
　　祛邪説
鬼神之事聖賢之所不論非不論也理不可經詰也不
語怪亂神是也由是觀之杳冥茫昧千變萬化聖人且
不可詰而况常人乎張子曰鬼神二氣之良能程子曰
造化之迹斯説最妙但未易窺測耳能窺鬼神者其惟
知人乎姻高仲汪氏家世儒者受父師之訓讀書達時
務於性命禍福之説亦嘗討論而推究之吁鬼神之情
狀抑知之乎抑究其所以然乎抑其中亦有所感而篤
信之乎説者謂施符水祛邪魔捷如影響斯道家者流
予孔子徒也於鬼神之事未嘗究心夫學所以明理杳
冥茫昧豈敢信言之暇日仲江攜是卷過予予嘉其聰
敏而多能也懼其惑而誣也復憂其泥於誕而致沈也
作是説以貽之
　　退思軒説
夫人之立大功建大業必夲於思思則明明則不惑凡
發心施於作為者皆思也傳曰二五事思曰睿睿者何
通其㣲也又曰慎思此誠之之目也學而知也曰近思
則心不外馳而所存自熟仁之道具焉曰思無邪統三
百篇之義而言均思也特所指異耳原夫心之所發萬
慮萬變其要歸於正而已思云乎哉昇施君孟文昔從
事都督耿公幕訓練士卒發謀出慮時號竒兵性度溫
粹質美而德懋望之皎如玉樹然識與不識咸稱為寛
厚長者又喜為詩文日觴七友相與倡和鏗然有聲僑
寓紫陽山署其軒曰退思德之養也予曰君退而思將
一日三省如曽子乎將謀猷畫計如孔明乎將鎮國家
撫百姓如蕭何乎不然退而奚思經曰退思補過無乃
思其所不及與抑優遊而思進與君曰不然子言過矣
大丈夫生斯世進則思竭誠以報國退則思脩身以行
其道古者堯舜之治天下思以仁民無怨桀紂之治天
下思以暴民多議就其如堯舜者去其不如堯舜者如
斯而已子所謂大功大業奚出於是哉予退而思君之
言悉矣敢述其意書而掲諸軒楣
　墓誌銘
　　故處士張君吉甫墓誌銘(代旌德縣/劉性撰)
至元丙子夏五月績溪有布衣張吉甫以疾卒於是鄰
邑與其邑之往來者交齎咨痛相弔曰急誼豪俊之君
子死矣不可復見矣余未始識吉甫也而其氏名徃徃
熟吾耳則必非庸衆者比是年冬吉甫之孤憲廣以其
里儒胡相所述事狀來謁銘曰吉甫諱有常幼名重五
姓張氏曾大父寊號拙翁宋授江東提刑官大父恢魁
漕貢進士父騰光宋太學生吉甫年十二志趣超卓氣
貌沉沉提刑君見而竒之曰是宜為吾曾孫必大吾門
故吉甫自少讀經史洞悟𤣥貫夲末粲然反已篤踐不
專見聞然亦未嘗以自多也既壯去遊四方益究覈人
情物理善趨時識變而終不與人苟同故無所遇合而
歸居鄉里崇睦婣之行赴人之急以唯諾聞善䇿事之
是非成敗云後當然已而果於卹孤養老尤極隱惻周
盡每鄉校闕官必攝事葺舊起廢達禮平氣士興其義
題其居曰恒齋門無雜賔惟邑大夫之問政暨秀民之
講學者造焉初娶胡氏無子後娶章氏子四人憲廣懋
慎女四人孫男七人享年七十有三墓在邑之西九都
曰葉里憲廣之來謁也禮甚莊容甚戚辭甚恭予既辭
謝不獲則謂之曰予未始識而父也而今子之志不可
以未之遂也矧曩者余相識也向老人言庶幾可徵余
觀古昔盛時取賢斂材於其不能文辭者徃徃張其事
以激靡敝之習求之於古亡有是也而父既没子能頎
頎致孝容稱其服知名其先人之行兹非道之行於家
乎鄉校者公論之所出不可壓以勢力而父攝事而長
老子弟咸推服無異言兹非德之孚於鄉乎且號其讀
書之所曰恒則吉甫之學有見於此恒也者德之平常
而可久者也世或稱吉甫為急誼豪雋此其夲矣銘以
是庻其傳哉憲廣皆再拜稽顙曰子誠為知吾親者銘
曰
古風愔愔以有恒心世媮孔壬浚之求深展也張君以
恒不憯於家於鄉式昭德音績溪之陰墓門有林勿剪
勿侵嗣人之欽
　銘
　　謙益齋銘
　歙鮑尚文氏積學好古扁其齋曰謙益乃為銘曰
六十四卦惟謙為吉内止外順虚中以立高而能下卑
而能屈處卑而自尊取退而自佚屈己待物恭已作則
有歙鮑氏沉潛六籍且讀且脩齋曰謙益精進不已聖
賢可及我銘斯齋朂爾令德
　　循善堂銘
　循善堂者邑南余宗益之堂也予嘗記之矣復為之
　銘以致相期之意銘曰
肇初厥祖家蕃銀峯(德興/也)學貫經史臚傳公宫子作孫
述繼承可及燁然令聞式昭厥德迨十一世綿邈亨頁
有學有述乃遷祖塋楊溪秘閣山水衍廓遭世亂離辛
勤厝槨徽饒異邦同此東江吁丕休哉碩大且厖植以
厚德雲仍蟄蟄三槐可徵五桂可必以啟其後以光其
先小子作頌以永其傳
　　惟善堂銘
　郡守魏侯璋築室退處於城東扁其燕寢曰惟善乃
　為銘曰
楚國無寶惟善為寶著之於經允矣為好昭烈將終遺
言戒之毋以善小而弗爾為苟能善善克己無倦人欲
既消天理乃見厥初降衷至理渾然所性一鑿狂悖生
焉善乃天性靡生厚薄孟氏道善荀卿道惡善惡之際
處貴適中荀也小疵軻言至公嗟嗟後學罔知所履柔
則不立剛則無禮頎頎魏侯以善名齋朝夕仰瞻動作
與偕善行是果善處在我守此恂恂戒彼不可雞鳴而
起乃聖之徒中心勿遷為後之模小子作銘僭竊是告
敢告雲仍善繼芳躅
　　松崖銘
　董建中氏通儒術論星數學以松崖自號徵予銘銘
　曰
形臞而清質堅而貞傲霜雪操結歲寒盟巉石坤厚不
騫不崩屹立萬仭載瞻載登伊誰之好託以高蹈番昜
董生松崖自號談子平術觀初菴星參皇極奥玩巫咸
經氣凌雲霄根蟠大地一朝良工材用可致彼炎我覘
彼紛我恬進退用舍時乎我占嗟嗟小子安其所適敬
慎厥德永保貞吉
　贊
　　呂婦贊
　巖鎮呂竹坡左史之孫女諱嘉貞年十七適吳氏子
　壬辰避冦黄山桃花潭為冦所殺徵予文為之贊曰
閨門四德柔順居先臨難不屈出乎性天羣盜旁午巖
遯穴宿逢彼惡少至死不辱年未及笄聘於吳氏志節
凛凛風化是矢左史裔孫亞竇氏女納欵受降寧不愧
汝桃花潭上聞者嘆嗟我贊高風貞烈永嘉
　箴
　　復齋箴(為林彦/和作)
　客有號復齋者學陰陽家余未面晤友王生彦高徵
　予文箴曰
陰陽至理悉寓乎易筮决吉凶兆始於一龍馬負圖象
數互立六四乃陳迭運駸駸陰極於子一陽來臨於卦
為復見天地心務學深智有林氏子研羲文奥賾旋璣
理以復命齋聖域可企汲汲孜孜無利於時造化之妙
兹焉是推朝夕黽勉敬慎爾思
　雜著
　　普慧居士偈
有學佛氏者普慧張其姓短褐而峩巾望之知其為善
知識也慕空尚寂於究竟殆未超脱欲俾人人解悟性
根通徹夲源見如來法身徧河沙世界是心普矣俾慧
亦普恐未也夫人為萬物之靈禀賦有清濁之異清者
慧而濁者否焉烏乎而普是故普慧者佛氏之心也予
懼夫迷於近而遺乎夲乃作偈以解之
厥初形始賦慧性已云具朗然萬光明照耀靡内外混
混物欲中昧目唯見佛至人性不移不為彼所汨心有
普慧心了了長如是每於靜處觀皎若大明鏡脱彼汚
濁途超入清凈境竟作如是觀皈依悉解悟
　　沈谷華休官入道葢菴疏
處士沈谷華久厭塵勞將依清淨天官告老道妙求真
茆屋中三教俱全蒲團内一心無染出家兒豈有卓錐
之地平道人兼無㸃鐵之金短疏恭持高賢樂助
伏以五栁先生為折腰而棄職三閭公子因新沐而彈
冠民生之至樂曰閒鄉論之咸尊曰老笑指白雲歸去
還他外物高人醉邀明月同行輸與詩中樂聖一壺酒
一枝花儘教慢舞狂歌數株松數椽屋贏得早眠晏起
生於士歸於土百年空自經營貧在天富在天一世何
妨落魄衞國蘧夫子知四十九年之非西天善財童解
百千三昧之智學有蚤莫道無聖凡悟則四病四相皆
空迷則八識八風俱起葢棺事始定古今那一箇抽頭
臨死淚方流瞬目使衆人彈指既知如此即合處分且
如老去做道人大似急來抱佛脚有證有脩絶類盲人
模像求解求脱還同巴客驚蛇福田罪性夲來空地獄
天堂皆是幻包天包地無過一㸃真心通鬼通神只是
一箇誠字照鏡迷頭演若達多狂走割皮憫世刪陀羅
樹能醫白老䑕黑老䑕嚙斷藤根好寃家惡寃家合成
煩惱昔歲漂沉丘井今朝跳出樊籠解放癡絛潑殺悶
火便是人間快活漢真成蓬島地行仙黄金鑄鼎要烹
天地之根黒水煎鉛將錬兔烏之髓半斤八兩多是一
内生成萬彚千名盡向三中變化秦樓楚館天涯芳草
王孫蘿屋松牕紙帳梅花獨自雲筒息氣一聲高一聲
低聲聲透徹虛中拄杖麻鞋幾步險幾步穏步步踏着
實地老先生醒了也衆徒弟去來兮回首見麽能幾日
桃李春風屈指數咱自連夜梧桐秋雨且道目今何處
安身立命便休推調這裏弛擔息肩㧃擻舊精神安排
新格範貧道人於紅塵中閙市裏不寛不窄非正非偏
平地上安閒處葢一座小小茅菴富長者於歡喜内慈
悲中或重或輕隨緣隨施福田邉塵俗外做一件大大
好事謹疏
　　登源祖廟疏
伏以英䧺定亂拔劔輔翼於李唐威武靈顯錫號寵光
於趙宋赫王封之八字巍廟食於六州惟我乳水登源
實齊司馬陵寢為藏祖之故地建奉主之專祠既殿庭
久燬於刼兵賴明良再謀乎棟宇雲車鐵馬神光烜赫
於前朝虎畧龍韜功績播揚於令典民有水旱疾疫禱
之黙然國無凶荒札瘥護之惟謹兹聖主欲重新建造
而賢令擬復舊完成正殿聳雲霄大杗小桷之攸用粧
樓鎖烟霧深閨邃閣之適宜前後亭䑓要使行人喝采
西東廊廡須教觀者㸃頭小道人不免抄題大夫士慨
然樂助况朝廷下捐免之詔貧富饒優而廟宇及成就
之年公私吉慶五風十雨兆嘉榖之攘攘百子千孫祝
民家之世世福緣有自功德無邉謹疏
　贊(附/)
　　題許公仲三小像
長身玉立奮威武於亂離迨乎成平恢廣大之鎡基夭
我徐卿固天命之所係壽擬孔氏亦世道之所希
　
　
　
　
　
　
　貞素齋集卷四
欽定四庫全書
　貞素齋集卷五
　　　　　　　　　　　　　元　舒頔　撰
　古體詩
　　為苗民所苦歌(六十韻/)
二月初七日壓天風雨急僕夫問訊回苗民水渦集倉
卒戒行李二三競奔入天寒泥塗滑出尸出不得或牽
牛數頭或縛鷄數隻長鎗插簷高短劔耀白日動輒便
殺人相遇焉敢敵雜以無藉徒孰與分南北老母驚且
憂扶持間道出彼來以此遁囊槖罄收拾急度墓頭嶺
復恐見雪跡行行葉山凹手足俱戰慄兒云母疾行母
説疲無力坐憩長松下蔽身草不密又逢惡少來見罵
作强賊刀鎗羅我前性命在咫尺母云我兩兒懼怕避
横逆再拜致哀告慟哭並二姪衣衫盡剝脱裸身肉見
赤長繩與弟連縛手黑如墨嗔叱行步遲遽以大刀擊
血流未得止苦痛便走疾漸圍至田中鎗立哨齊吸拔
刀斫弟項乞免幸弗及母憂失兩兒兒復憂母泣艱險
萬狀生憂危勞苦役内懐五臟饑外被一身濕箠楚卒
未休死生安可必山中亦何有所蓄僅米粒檢括殆無
遺忽忽日將夕留連至宋村心緒茫若失倏遲逢一卒
相見似相識懇懇甚心慈衆皆被呵叱但云解其縛外
懼心悦懌兄弟相依回泣母何處覓哀矜復自憐舉目
百無一頃刻子見母哀號叙痛䀌斫松代膏明拾草當
菅席主僕皆畏寒相忘共薰炙憂懼不待明雞鳴咸盥
櫛又復去喜坑晨星尚未沒山家避舍去老母獨匐匍
逐隊躋山椒冒雨倚松立頭上水淋面足下寒徹骨明
日古唐山盤折猶嵂崒亂石如蹲虎狹徑跨其脊呼號
風泠泠掩映雲羃羃初疑茫昧中天地始開闢往來不
暫停昏黑亦忘食當時已狼狽寕復問家室幼女猶可
憐含啼抱嗚悒不憂行路難但恐棄溝洫朝廷夲除禍
仁道立民極假威及蠻猺所至皆戲劇殺掠果何辜曷
嘗分玉石披蘿遍山林蕩掃空郡邑不幸生斯時處處
值荆棘皇天逺不聞愁悶填胸臆殘喘倘久延今亦匪
疇昔渠魁未殄除黙坐長太息
　　欲雨不雨歌
四方突兀雲峯起一聲霹靂震天地畎畝欣欣望不來
須臾耆老翻憔悴風聲蕭颯雁横塞掃却雲霓無㸃翳
天生萬物出至公底事生民不蒙惠西方有雨東方晴
無乃天帝私意萌天下有道人不議雨暘不均安不評
莫不是東海殺孝婦又恐是囹圄多寃甿彼有罪兮彼
當罰此無辜者施恩榮墨雲閣雨不肯下為問歲功何
由成君不見田疇坼裂焦黍稌桔橰忍渇卧溪滸於
是鞭雷公叱電母謫惰龍叫天母神祠血食貪膻腥真
宰萬靈亦何補嗚呼我為蒼生賦税憂食祿大官焉知
民間暵乾苦
　　戲楊桓子威歌
僻居陋巷無車馬綠樹清陰對瀟洒皂卒敲門耀武來
將軍元是風流者名家陜右赫前朝小試弓刀亦閒雅
自言離亂步艱難磊落情懐輒輕寫飄飄仙珮逺自汴
洛來鶯鶯燕燕何事雙飛回情深豈料翻成怨恩重自
古多狐猜江山迢遞夣魂裏風雨淒涼思慮起悲歡離
合各有時共明月兮隔千里君思妾兮含怨疑妾憶君
兮傷遠離願將顔色託鸞鏡長照此心無少虧
　　月灣釣者歌
月灣釣者天與閒(吳月灣山/長樂平人)長日釣魚明月灣黄昏坐
到月上山天低月高人未還月圓在天半在水明月灣
頭人所喜先生月灣家密邇坐釣明月那可已波神起
笑弄明月月滿波心魚撥刺黄昏摇尾寒餌沒爛月錦
鱗魚上出得魚叩月喚隣家煮魚和月吞香霞舉杯月
來金滿花酒光蕩月天無涯杯痕倒瀉月入腹月興惱
人清不足杯天仰空月照目顧影翻憐月孤獨夜深月
冷霜雨天勸月不飲月乃賢置杯愧月坐月前月謂汝
飲天之泉呼童就月即更酌月故憐人月不落月在憂
來無處著但恐樽空月相却我不知曹老瞞明月可掇
憂無端豈不聞嚴家漢灘月不滿羊裘寒非熊辭月就
西伯夜夜渭川空月白未如明月灣頭客酌月取魚賖
酒吃忽自笑把酒問月者何如古人今人月在諸金尊
照月常不虚胡為捉月騎鯨魚青溪好月連江湖廻環
九曲月若鋪我今亦願為月灣釣者磯頭徒展席為月
沽酒後耳熱醉舞明月歌嗚嗚
　　洞簫歌(為朱士/元作)
我昔遨遊敬亭山飛仙月底鳴珮環二十四管列鳳翼
宫商迭奏縹緲之雲間紫姑吸玉液爛醉眠天闗不知
星移斗柄轉但見池上桃熟垂紅殷又聞悠揚清韻起
復止嗚咽彷彿啼小蠻當時蕭郎鳳樓教弄玉騎鸞海
上一去不復還後來新製祿山獻梨園子弟意在娛妖
環雙溪叠嶂别我久物華亦換我亦兩鬢斑謁來金陵
董大築忽聞朱郎學弄玉蕭史去已逺誰能授新曲雅
音久隳廢舉世滛哇續秋風泠泠欺茅屋歸去來兮早
田熟何時攜此四尺竹為我倒吹一洗世間之塵俗
　　落梅歌
一枝兩枝横水濵千片萬片飛早春殘香滿地鋪白茵
貪結青子枝頭新含章簷下肌理勻春夢未醒香醪醇
君王寵愛恩情申何况㸃綴額與唇託根巖谷遭時屯
莓苔剥落湮紅塵碧玉柯榦供樵薪更復擾擾來棘榛
疇昔開伴粉署賔東風輕㸃泓池銀歸來天上迹已陳
心腸鐵石見無因惜華長歎華下廵見仁頓覺添酸辛
角聲吹月雙眉顰不知誰是調羮人
　　大木為雪所偃歌
前山夜寒雪三尺大木盡偃僵且直疑是帝謫蒼龍精
潛形岩壑事脩飾天公責物何無情至重屈折出至輕
卧如鋪瓊瑶豎若立甲兵只愁漏朝旭照耀形與精嗟
哉復嗟哉徒爾懐大材良工不見遇斤斧行相催君不
見今古忠臣與烈士負志屈節皆如此
　　百牛圖歌
繄誰畫此百牛圖絹素淋漓懸兩壁摩挲細認角頭竒
無奈戴嵩留宦墨牧童騎策過前村春樹陰陰春草碧
雲收霧斂山花明逺近顛崖翠光濕平湖斷岸水淺深
皺縠粼粼展如席犢眠草間牛不乳饑嚙青芻礪蒼石
或飲或浴雲滿身物我相忘祗自得横斜體態百頭殊
牧豎籠雛戲阡陌有時背上顛倒騎細雨斜陽横吹笛
時平放爾桃林中布谷催耕苦相迫嗚呼比年兵革彌
天下千畦萬隴生荆棘只今農父把鋤犂處處開耕皆
爾力斗米三錢戸不扃四海蒼生無菜色
　　秋風行
凉風起空濶即漸吹寒聲路遠衣裳单良人久從征妾
身勤機杼唯恐衣未成短裁便鞍馬密縫憂遠行君昔
辭家去王事迫期程守邊十餘載殺氣猶崢嶸夫亦身
徇國妾亦死誓盟志同心不改庶保身後名
　　趦趄行
　二月晦日擬出邑中雨阻不果因賦之
今朝欲出還不出何况四山風雨急帶水拖泥我所嫌
息肩弛擔心方佚既無汗馬功又乏耕鑿力暮史朝經
聊自怡春塲秋選從遷秩天命付已定所得今已多任
人笑我成蹉跎洗眼看破走奔波萬千事計意謂何百
年一夢歸南柯漢祖麥粥滹沱河不如商嶺四皓歌烏
江項羽揮長戈不如採薇陽山阿君不見王霸功業殊
總是一抔土英雄爭戰到頭誰自悟君今洗耳聽我歌
趂取青春樂尊爼
　　次張德政觀瀾行
墨雲壓天殷其雷白雲如注西南來於時我方高枕卧
池上菡萏花初開從渠雷昏與霧暗推起篷牕時一看
頃刻陰霾盡掃除但見衝堤仍破岸黄流渾渾能幾時
陰陽氣忒何須悲風平浪靜有妙處綠漪招我枯籐支
我本人間無用叟瀾兮瀾兮觀汝久蛾眉亭下如斯夫焦光
寺前亦非偶縠紋細細萬頃寛鱗甲簇簇生瀰漫容光
照灼上下千萬態馮夷仙子往來乎其間天風不來如
鏡平一輪明月海底生兩眼長向江湖看詩成落筆魚
龍驚山溪一篙足梅雨波濤不浸中流柱靜觀莫怪當
時人南北滔滔皆要津
　　繅絲行
小麥褪綠大麥黄吳姬踏車繅繭香尖鋭入沸高下忙
雪雹萬斛浮瀟湘千絲萬縷雪炯光五色期補帝舜裳
縣吏夜打戸租税無可措猶豫欲輸官又恐奉上誤躊
蹰展轉無奈何東方漸明事更多
　　蒼鷹行
蒼鷹擊煩觜爪困無力城狐社䑕白晝縱横出天高日
逺維不張湖海茫茫漏餘迹君不見楚歌四靣驚老奴
不聞天子聞亞夫
　　織婦吟五首次知縣許由衷
妾家住西河家貧守清素年方二八初學織常恐暮父
母生我時不識當門戸夫君良家子安肯受辛苦
　　二
機織不畏多但畏官府促去年布未輸今歲糧未足阿
姑八旬餘縮首日下曝君戍憂邉庭妾心念機軸
　　三
妾憂機杼空惆悵時停梭機空且勿憂戌逺當如何烏
鵲噪簷樹紅葉翻庭柯夫君萬里外妾織愁愈多
　　四
亂絲入手中上機十數疋細花間鸞鳳精巧俗莫測朝
餐釜底焦夜靜壺下滴君心自明月願照勤苦力
　　五
天邉比翼鳥庭下連理枝高枝接伉偶孤鳥鳴何悲妾
織還自製逺寄良人衣君心諒匪石歲久當自知
　　絡緯吟
夕雲淒以清凉颷颯然至籬根繼續聲長繭繰絡緯雙
股依草荄兩翼鼔元氣月明更漏遲似訴無限意㣲物
尚知時難彼非物類我懐素瀟酒聞汝澹心慮
　　題子猷訪戴圖
雪霏霏雲羃羃一色乾坤無四壁乘興移舟半醉醒故
交剡曲真莫逆古人情今人心色取行違何侵尋管鮑
去後俗風降披圖感歎懐山陰
　　百馬圖
一馬百馬等馬爾百馬一馬勢態異龍眠老李意脱神
代北大宛無不至樓蘭失國龜兹墟玉門無闗但空址
葡萄逐月入中華苜蓿如雲覆平地始皇長城一萬里
漠雨平添窟中水將軍昔有李二師尺箠長驅萬騏驥
當時無乃或爾遺齕飲翻沙縱眼戲就中驍黠囓與踶
或示仁柔奔且逝循坎屹立意度閒下首當膺若多智
昻頭振鬛彼者雄似恐世閒無猛士輪䑓詔下不再求
蕃使徃來知禮義不徒嫁女事烏孫祗以金繒相贈遺
茫然圉牧不知誰牝牡驪黄交乳字世有伯樂不願逢
御若王良空善技汗血溝珠胡爾為無能安並駑駘視
唐家太平有天子開元天寶周四紀是時天下政無事
深宫每欲妃子喜教之舞數政如此漁陽􁎅鼓動地起
祿山見慣亦有似可憐零落四十疋後來值得田承嗣
　　竹溪書室圖(為黄克/文題)
清溪溪上竹無數愛竹移家竹林住階前老竹鏗玉聲
秋夜讀書霑竹露書聲繞屋雜竹聲竹色侵書助書趣
竹根箇箇長龍孫竹上鳳凰亦來聚有時攜琴陪竹彈
兩袖清陰分竹翠雲梢月榦竹弄影杖竹尋詩過橋去
平生性癖亦愛竹不問主人造竹所君不見一笻投陂
忽變化萬卷蟠胸勝插架
　　六人蹴踘圖(趙太祖趙太宗石楚昭輔/党進    普    守信)
青巾白袍虎龍姿紫袍也是天日竒風雲之會此一時
太平無事不敢知君臣更作軍中嬉紫薇小星燕尾眉
雪爐熾肉寒語遲大嫂婦人殊不癡一榻之外他有之
江南來臣河北遺開封大弟汝自為此意誰與同襟期
蹴踘對戲兩不疑攬衣政發羣雄嗤党家麗人蓬鬢垂
羊羔金帳趂婢兒頭巾半脱背後窺彼楚與石聊相隨當
時總恨弱子欺亦愛三百開洪基禮樂文物如諸姬吳
興錢選操兔錐落紙或有無窮悲周人彷徨歌黍離
　　唐十八學士登瀛洲圖(王宏正/白描)
天策將軍龍鳳姿十八人者皆英竒乾坤施轉豈無意
風雲會合固有時唐虞盛際九官爾而此乃復一倍之
神物在淵衆鱗集五采下德百羽隨後來可惜貴才俊
祗遣上古歌雍熈河汾夫子講孔道弟子僅以功名期
當時房杜亦可喜管仲器小寧無譏儒冠一着道士服
豈為老氏談無為頴達祖漢疏經義宜於聖奥初未知
歐虞褚薛尚筆翰一戈何足窮毫釐魏徵王珪差觧事
亦足以格君心非𤣥武門前起倉卒手足之血親淋漓
此時此獠可撲殺敓昏仆碑竟何其斗米三錢户不閉
小康不補大義虧瀛洲一登老生願丈夫須作真男兒
護龍河頭生紫氣鬱鬱葱葱天宇彌金陵豈無此學士
醫官酒保登天墀奎章開閣亦太甚天厯詔書無乃危
布衣無能坐長夜獨搔短髪頻歔欷老妻笑人小女起
走把青鏡臨鬚眉西家好酒賖來喫無用勞煩閻畵師
　　西湖曲
儂家生長西湖住晝舫紅牕日來去不識干戈戰四夷
良辰歌舞酣朝暮越王懐憤攻城來士卒失守城門開
嬌容如花惜不得一旦零落同蒿萊百年氣運如過電
頭白眼昏那忍見商山路杳雲霧深桃源不假漁郎便
錢王宫闕草樹荒景靈臺榭風雨凉孤山梅花幸無恙
父老含悲辭故鄉
　　江南曲
庭院深沉日正長綠牕紅几繡鴛鴦落花風起停針看
蝴蜨雙雙過粉墻
悶倚西牕月上時月將花影弄花枝欲將心事託明月
花有殘時月有虧
　　寶鴨曲
銅池織風翠波躍睡足暖烟饑不唼重簾未厭雲水姿
華屋清深寄閒絶生硃剥花紅錦翅枯咽半濕薔薇水
寶燈夜懸琉璃光恍若淡在滄浪裏當筵慢舞得嬌嬈
指痕膩染羅紋細就中空有絶纓人誤織韓(韓夀/事)郎衣
上氣古聞舄花之言豈虚語願學飛仙作雙去
　　湘中曲(并引/)
　湘中徐姓官淳原偶以事逼沉於井其妻妾仍寓官
　所隣邑令故人也為同鄉昔同仕徐交甚稔知其新
　寡遣人邀之遂至往來數數懽甚浹置酒食出肺肝
　語求其妾其妻諾之將卜日締好忽松蘿人求媒不
　允隱前議託詞歸湘中故人鬱鬱不樂明日告行攜
　酒饌送南門外泣下各不忍别去若留情者至中途
　通松蘿人以妾從黟令故人聞之悵悵若失不兩月
　事覺坐金陵獄噫大丈夫居官若此者豈斯人耶墮
　婦人計者徃徃有之大抵好財與色者皆是彼以貪
　敗此以色謀相去逺哉俱謂之不仁可也矧區區一
　婦人藏機設計若此匪妖則禍為丈夫者才識可見
　矣黟令月餘徒袁死江寧鎮婦乃伶者閔其事作湘
　中曲非欲傳於世也抑亦厲風俗並為居官者戒
妾家湘中曲十五事所天二十從夫君出戍守塞邊食
祿徐陳間奔走不記年轉官入宣邑朝夕尤拳拳不幸
夫君亡中道成棄捐故人宰隣邑仰望應周旋念昔交
契深將謂心如前挈家來相依此意未易宣入室拜丹
旐遺思及九泉遂託通家好往來無姻聯私情中忽動
外議殊未然託辭歸故鄉擬買番江船番江路綿邈情
亦中道牽黟山亦在望乳水徒涓涓昨朝與君别芳草
蔚萋芊妾意君不知因知非因縁鸞飛求其凰鴛鴦不
獨宿妾身如楊花君心如明燭燭明不照羅襦闇花飛
東風恣飄逐古來儇薄無男女何况時情易翻覆嗟哉
時情易翻覆可憐彼此為身辱嗚呼世無栁下恵罕見
盧氏妻近代賢郎亦如此不獨斯事令人悲
　　秋雨歎
我行郊原積雨霽禾黍高下秋離離老翁拾薪焙晚濕
羸婦拉穗充晨饑材鄉啼號砦麥苦老幼奔走城墻疲
自從四月天雨雹至今老樹枝離披羣鳥雜處隘道路
庶姓僻壤栖茅茨下土銜怨天降禍天為除禍民為悲
遂令四海若鼎沸荼毒綿亙無盡期安得旄頭鬼與死
坐看雲起來遲遲
　　繅絲歎
東家繅絲如蠟黄西家繅絲白如霜黄白絲出蠶口長
短繅出婦手大姑停車愁解官小姑剥繭愁冬寒向來
苦留二月賣去年宿債今未還手足疲瘃事亦小官府
鞭笞何日了吏胥夜打門稚耋生煩惱君不見江南人
家種麻勝種田臘月忍凍衣無邊却過廬州換木緜
　　漁父歎
溪淺每愁魚鼈少澤深又慮蛟龍居移舟猶豫生涯拙
舉網徘徊作計疎山水清幽亡足迹江湖寛濶足庖厨
古來疎罟今猶密輸與陶朱得自如
　　續無家别
一生辛苦杜陵老白髪被垂常不飽夔州同安經亂離
才畧謀猷蘊懐抱我生不辰時偶同挈妻扶母西復東
風餐露宿萬艱險一已之外物物空富者相積今何有
不如貧賤餘升斗我今漂泊居無家妻子相看俱掣肘
事業赫赫歸英雄遺臭風烈將無同掀髯一笑入山去
萬壑蒼翠啼天風
　　續新婚别
妾生二九顔如花父母許嫁歸君家錦衾香融情脉脉
君戍别妾天之涯君去日益遠妾身何所依持贈古明
鏡背負雙鸞飛鸞飛雙雙意和協君心如鏡光皎潔願
分光潔照妾懐莫遣孤鸞泣離别泣離别嗟新婚人生
誓莫生閨門祗恐容顔易零落妾心願早承君恩
　　湘妃怨
湘江清湘月明月明不照湘妃心水清翻汚湘妃裙九
疑雲深蒼梧死萬古千秋只如此含雙淚竹上彈至今
湘竹留斑斑空令後世人長歎
　　春日謡
春雨昨日長綠苔春風昨夜吹殘梅花殘尚覺春未老
頭白怪殺春相催天上春光法天道人間春色貽人哀
天時代謝人事變變極依舊春風來
　　祀事(五章章六句/)
　祀事國家崇敬也離亂後不覩兹典久矣迺今山川
　社稷風雷肇置壇壝齋庭庖湢列以位次春秋祭拜
　非昇平之幸與華陽山人舒頔欣見盛典聲諸詩歌
　曰
嚴我祀事牲醪潔馨升降揖拜於山川后靈壇壝肇置
有齋有庭
惟后稷氏播種百榖食我活我壇而不屋萬世民生永
賴是育
曰風曰雷曰雨曰暘弗忒於時嘉榖穰穰迺積迺倉惟
邦家之祥
冠服整肅沐浴外宿昧爽禮行弗諂弗瀆幣實於篚鞠
躬致告
伐鼓彭彭撞鐘鍧鍧神人以和鼔瑟吹笙法古用今祀
事孔明
　　雙檜(七章三章章六句四章章八句/)
　昔宣聖手植雙檜今五十五世孫謙夫之父再植於
　東魯齋復為圖為文豈惟昭厥美所以示不忘也華
　陽舒頔聲諸詩曰
巍巍雙檜植自東魯既培其根亦沃其土伊誰之功實
自厥祖
雨露所濡童童車葢蔽覆萬夫聖德之大爰洎子孫綿
千百代
宣尼所植千有餘年氣運所鍾於兹係焉枝茂繁華以
衍以延
曰惟厥考讞獄澧水詳慎恤刑卒於官所母挈孤子寄
食秋浦中經亂離誰其念險阻
天相厥子丞於休陽思檜斯植思考斯揚東魯東齋惟
耿有光承迺祖迺父示子孫毋忘
於皇厥祖纘周文武仰高鑽堅亦孰敢予侮雙檜蒼蒼
與日月同光東齋煌煌垂萬世無彊
豈弟君子民之父母召公甘棠蔽芾其後惟其思之是
以似之小子聲詩相期似之
　　芙蓉花盛開可愛
亭亭芙蓉花開向疎籬邉妖姿如美人不與春争妍又
如漢宫粧窈窕嬌三千斯花不解語一笑何嫣然我家
舊池館秋日鳴管絃賞花紛如織深夜醉花前愛花如
愛人美惡人自偏但見人如花不如花年年
　　看書
一日不看書此心若有失看書心未巳細字費目力六
經皆糟粕中有味如蜜古來聖與賢孜孜復汲汲流傳
百世下相見不相識今人不如古古人豈今日時還看
我書撫卷三歎息
　　賦詩
一日不作詩此心成渇想非闗賤性癖只為薄伎癢六
義起商周漢魏相傚倣下迨唐宋交聲韻迭清響於焉
觀治亂豈直事標榜窮幽與廣達俱屬浩氣養何當搜
神竒後世知音賞
　　節飲詩(并引/)
　夫酒適興而已名曰歡取其樂也詩興眉壽之歌書
　載沈酗之戒皆不欲其過於飲也故大禹之所惡
　靖節之所止莫非此意雖然宣其湮鬱陶其和氣非
　此生其誰歟於是賦節飲一章惟諸公其斟酌之幸
　毋曰寡情
麯生乃狂藥大禹惡其㫖古人慕𤣥味其中有至理我
觀栗里翁不醉日不已悟世若大癡兹焉名譽起後來
效酺醩顛倒世間子予生無大量沉酗非所喜蛙腸與
龜腹能容幾何爾青州號從事真人呼白水騎鯨仙可
期荷鍤死不耻適興與追懽豈在昏昏裏揖謝糟丘生
逺汝幸勿鄙
　　古松
偃蹇歲寒姿盤屈當虚􁂻蒼皮絡紫蘚翠色摇青冥中
藏六月雪下伏千載苓酷暑亦何畏隆冬愈加青老骨
存蛟龍繁枝庇林坰不幸失所依流禍延丙丁恩深感
雨露猶足揚王庭天風西南來慎勿驚山靈
　　寄胡季和姪
龍鬚高挿天石壁削蒼玉中有偉人居琴書樂幽獨昔
經喪亂餘俯仰幾不足先君儒者師教食玉山祿之子
溫温姿以道訓家塾散慮臨清溪陶情玩脩竹常懐老
杜憂復效長沙哭客至輒開尊脱略外邉幅舊物遺青
氊願言繼芳躅
　　木槿
愛花朝朝開憐花暮即落顔色雖可人賦質無乃薄亭
亭映清池風動亦綽約彷彿芙蓉花依稀木芍藥炎天
衆芳凋而此獨凌鑠慰目聊娛情蒼松在巖壑
　　白槿花
素質不自媚開花向秋前澹然超羣芳不與春爭妍凉
夜弄清影縞衣照嬋娟佳人分寂寞零落祗自憐鮮鮮
碧雲樹皎皎萬玉懸朝開暮還落物理乃自然嗤彼壅
腫木徒爾全天年
　　綠照亭
亭亭登源山上有綠照亭下瑩百尺潭樹木冬夏青官
僚時登眺毛髪亦洞照不用投以膠肝膽自同調許侯
登科人胸次藏經綸又似亭下水清徹無與論
　　晚節亭
結亭山之阿而以晚節扁相期歲寒心松菊託深巘老
翠鬱嚴冬寒香䕶蒼蘚不競桃李華日乃荆棘剪幽人
壽而康營窩巧如繭有詩時復吟有酒聊自遣願言百
世孫努力各黽勉
　　七佛菴三十韻
春色如多情陰雲貸遊矚登臨不憚勞𨁝踤轉山谷石
磴危欲敧梯身進恐復松風響簫笙花露滴巾幅鑿鑿
石齒連盤盤山脊伏初疑路不通似覺地可縮小憩林
木深大觀天地育曠胸陵八荒舉手决四瀆歲暮歴險
艱時危事幽獨情深山水佳興遣杖屨復七佛菴先登
一人泉可掬誓將寂滅心受此清淨福塵世徒喧啾山
門逺榮辱艱難慨諸僧落莫栖老屋江水清入懐淮山
翠凝目花陰覆層簷鳥語隔幽竹稽首幡幢翻升階路
徑熟禪心絮沾泥世味䗶煮粥軍政期嚴明民風慕清
穆既興楊朱悲復動賈生哭再上講經臺仍摳御風服
慿高氣層層眺遠山矗矗石眼松落根崖腰樹飛瀑一
泓照鬚眉兩地映蘭菊骨蜕超塵寰悟空信機軸無心
雲自飛得趣景何倐綠樹啼白猿青莎卧黄犢川原豁
而開麻麥蔚以蓼遊辰風日和行徑花草馥㝠㝠鶴歸
來長笑下山麓
　　送何子舟征官秩滿
友朋情若何最苦是離别親愛不忍舍臨岐語嗚咽宦
遊南北州江海多隔越為官不必高飲酒不必冽寛厚
長者心剛强見中輟所以甘棠陰千載稱召伯
　　懐秋浦
我昔客秋浦竊食居芹宫朝遊望京門莫宿齊山東看
花拂曉露騎馬踏春風稽首昭明祠香火千古崇釣魚
池尚在讀書臺已空當時不知幾亦墮元惡中辛勤注
文選休名照蒼穹
　　暮秋彌月陰雨薪米甚艱晚霽至夜復雨
黄昏天開霽夜黑雨後作天公亦侮人稔歲變凶惡濕
薪炊午庖生稻炒晨鑊十日九陰雨何處散吾脚况味
固不佳光景亦蕭索孰云歲功成尚乃滯耕穫倩誰開
扶桑四海照一爍
　　子恭凌君仲冬回冷校居講下醵杯以慰岑寂杯
　　　餘偶成
有客美髯子飄飄雙溪來手持青芙蓉笑索梅花開語
寄宣城謝句詠都官梅日南見子月征途雪皚皚一官
勿謂冷官熱非其才吾道欣有託願言且徘徊將何慰
岑寂時共陳尊罍
　　用前韻
俗子推不去可人期不來芹宫有佳士豁達襟懐開緬
想客秋浦醉弄清溪梅相别十餘載鬢邉白皓皚雲霄
走俊彦山澤遺英才韞櫝諒有待因時暫徘徊雖無細
腰舞何妨酌金罍
　　耕隱堂
　張生梓嘗從遊乃祖重五氏有堂扁耕隱索題咏遂
　賦之
扶犂出東郊適值春雨足布種宜及時日至皆自熟村
後數畝田村前三間屋賦税早了輸勉勵兒孫讀從渠
食萬錢任彼學干祿官守言責無睡覺日晒腹
　　雜興
種秫無一頃誅茅擬三間詠歌衡門下心與孤雲間投
竿傍逺水採藥歸名山忽見雙白鳥飛去時飛還南澗
水泠泠東村月灣灣豈無一樽酒獨酌開歡顔
　　述事
鷹鸇務擊搏鸞鳳尚文采鳳子久不來鷹鸇抱饑餒狐
兔滿郊原觜爪今安在朝廷急賢才彼乃富於賄田里
聲嗷嗷朝夕不可待况彼亦罹難兹焉尚不悔斯理將
奈何吾將扣真宰
　　立春
三陽肇開泰一氣回新和百卉已萌茁光風扇晴波田
疇入鋤犂城郭仍干戈而我抱鬱鬱居焉萬山阿忘言
今古事叩角時悲歌治亂闗氣化世情今如何悠然出
山去天濶浮雲多
　　春陰
昏昏霧隱山羃羃雲弄水造化如妬春又釀明日雨尋
芳未可期息戰乃所喜花淚愁闌干栁眼眠未起昔日
繁華衢兹焉變荒址將何測陰陽黙黙數甲子
　　夏夜
飛螢委露草宿鳥驚風枝河漢耿玉宇東星忽西馳幽
人澹無寐起問夜何其桂樹影婆娑照我鬚與眉人生
無百歲歡樂幾何時有酒且盡醉長歌歸來兮
　　次王和夫避世八都
生平性放曠處世常淡然但恐學未至讀書究其𤣥時
經喪亂際嚮慕心益堅仰睇高飛鴻翺翔入雲烟云何
雜燕雀下與雞鶩連避謗去城市尋幽適林泉枕流夜
雨歇坐石春風顛徒抱心耿耿復憂腹便便王君我畏
友時寄五色鮮神鬼泣老筆風雪走長篇文章古所貴
道義今誰傳將謂禮樂盛遽罹干戈年六經既掃地一
物安得全藉甚右軍裔榮讓諸郎先依山更帶水問舍
仍求田花下鹿濯濯雲間鶴翩翩情懐𣺌何許風月渾
無邉尊酒何時㑹醉賡雲錦箋
　　中秋對月無酒悵然孤吟
對月惜無酒悵然負良宵而我鬱此居時世居無聊舉
頭問明月桂影東林高南箕粲黄道北斗横青霄澹泊
固常事佳辰何寥寥貰酒賞明月盤中乏羶臊何如待
九日醉約柴桑陶
　　代喻景初送王仲才秩滿升廬州府史
亭亭九華山燁燁青芙蓉鬱鬱鍾間氣挺挺生材雄王
君為時彦置身簿書藂分祿來淮西逢人説江東無為
富魚米頻年屢興戎奸貪互殺伐來往青與紅想當官
府初十室九已空税賦且缺畧况乃軍需供龎然雜羣
處憒憒如盲聾承王奉王命御下悲下窮亂離慎所處
襟懐自舂容一朝書上考行李何匆匆櫂發秀溪月帆
掛巢湖風廬州古名郡地衍當要衝似聞太守賢才美
皆升庸况復薇垣臨恐是夔與龍會當騰踏去仰羨孤
飛鴻
　　草堂文遠長老
草堂爾何靈占此清净境緬想齊梁間談空效甲丙迄
今七百載愚谷昧究省晚結文遠交參悟若脱頴燈燈
續長明院院慨清景粤自兵革興林泉息孤影源澄江
湛波眼凈雪冒嶺幽幽居其常擾擾觀以靜澹然方寸
間一切事俱屏願開了了心下界洞光同
　　贈幾上人
上人夲忘機機鋒觸處有寂然不動時天地懼掣肘𤣥
機近如何無語對蒼狗機心不可忘用機成矯揉不停
惟天機烏兔迭飛走有時機忽萌光芒射牛斗慮恐不
見幾枯坐如木偶誰能參我機直把命根剖我機未易
參請看三緘口九年靣壁坐解得此機否談空未是空
類朽元不朽機闗識得破自家才放手笑輓北山雲是
我無心友
　　頭陀廢寺
微雲漏疎雨春事將結束小徑敷落紅長條已栖綠行
行叩禪闗寂寂敧老屋犬吠知來客巖栖見僧獨漣漪
漾方池菁葱鬱佳木立教雖尚空存心未脱俗於世竟
何裨零落歸山谷極樂迷羣生無生惑三竺風光慰羈
人聊此寓遊目
　　暑夜
火雲夜不卷老汗如流漿展轉復展轉披衣趂風凉仰
觀紫微垣列宿森四傍分布各有位中天垂光芒如何
久離間使我獨徬徨紛紛熱惱者跨海無津梁
　　春曉
月落牕未曙隣雞再三啼攬衣起徘徊傍水鳴鸊鵜水
末霧氣薄花梢露華低晨光一開豁照耀東與西隔屋
鳥語碎叫雲鶴聲齊治生不可緩童僕勤鋤犂春曉最
清淑竟作春曉題
　　宿興福寺
金仙𣺌何許老樹䕶法堂臺殿月正高風鈴語丁當自
從入中國妄誕驚愚狂咸謂極樂國遥遥在西方血氣
人所鍾有生必有亡胡乃不自覺於焉慕荒唐頂禮三
世尊我心多妙香三千世界中物物被德芳忽然稻花
雨散作先秋凉
　　雜興
颯颯風已動霏霏雨將來溝塍水溢滿晚稻花齊開黄
鵠邈雲漢青蠅集蒿萊流光倐云邁瑞氣何當回寓目
且如此長吁上高臺
　　二
火流母金伏凉颷迎蓐收斗柄指西南銀河界天浮鴻
鴈沙溪來稻粱豈身謀尺書繫其足闗塞當高秋上言
安邦策為解倒懸憂寸心抱耿耿羣飛日啾啾
　　三
五雲宫闕高萬里不可到振羽欲奮飛剛風蔽前道草
蔓日已滋邦國日益耗爕理者何人調和夫深造堂堂
賈長沙虛負夜半召時世今何如吾將問商皓
　　微雪喜晴
愁雲起層層大雪落板板北朔號枯桑須臾眩吟眼阜
凸恍若堆地凹忽疑剗紅圍麒麟爐綠汎琉璃琖朋友
各遠居相邀愧書簡九天卷層陰八極開微暕
　　憶邉
良人久從征闗河音書絶莫念閨中情所貴保貞節妾
心明如鏡君心皎如月明月照萬里青鸞惜離别綠牕
起遲遲惆悵櫛短髪願將明月心長夜照天闕慎勿生
遠愁從渠自圓缺
　　贈星者吳子椿齡
偶來翬山陰數日雨不止出門送春去香泥濺雙履峩
巾者何人云是儒家子手持十二曜開口斷生死我今
已白頭亦是湖海士王門曳長裾相府掛名字不辰逢
搶攘林下且如此問兹復何如嗒然笑不已死生固有
命修短順天理顔蹠不同途壽夭未可擬臨風叫君平
成都幾千里
　　俞舜欽遷居城西
闤闠結華構軒牕豁虛敞山光映層甍雲影互來往攜
書敎子讀坐待明月上英風慕謝𤣥習氣類任昉種菊
依雲根掩闗謝塵鞅青囊秘奥竒白屋多景仰平生湖
海心慷慨惡寸枉彼此愛桐鄉今古意相倣賸栽竹滿
林恐是三徑蔣
　　苧干
樹老泣寒雨巖空號暮風豈無一尊酒為我澆曠胸夜
夢生羽翼孤飛廣寒宫玉皇香案側窈窕雙女童再拜
辭懇切俯伏陳愚衷飄然跨白鶴言笑超鴻濛
　　贈黟縣丞臧起潛赴京十二韻
魯山好家世累葉孫枝賢潛也甚俊逸詩思如湧泉去
歲道吾邑之官上黟川今年大府委押運百萬錢會稽
古多士山水尤清妍君才如繭絲抽繹不斷牽酣歌發
天葩落筆數十篇字畫倐變化縱横類張顛為政尚文
質不負朝廷銓安得數十輩郡邑熈熈然驅車南京道
木脱霜滿天寵渥列近侍願託冥鴻傳
　　前山寺(並引/)
　予自上田回山莊過前山寺訪秀山主因登後隴時
　雪初霽見前村一帯人家蒼松翠竹殘白掩映宛如
　畵圖中惜不能呼起顧虎頭為予着筆乃為之詩
登眺見殘雪璀璨東西家㸃綴松與竹又如三春花摳
衣陟崔嵬一日窮天涯霽色豁林麓新歲宜桑麻於時
冬告闌天地寒彌加氷沍山下泉漸泊溪中沙老僧撥
寒爐旋煮雪水茶澹泊生智慧蕭條勿咨嗟我生星失
躔負此兩鬢華勲業上竹鮎歲月赴壑虵萬事付一嘅
仰羨投林鴉
　　齒脱
今朝一齒脱恍若孤城破動摇許多時被我獨捱過一
邉無窒碍五臟恐饑餓雖免咀嚼勞入口愛軟和空洞
亦自好堅剛乃招禍舌劍如尋常匪才直欲吐
　　送歐宰入武陵
秋雨昨日足秋田再生綠送君入武林高下半成熟錢
塘大都會奢麗眩人目百工競浮華衢苑紛馳逐毋惑
於彼夸毋憾於此辱折腰賦歸來强項仍食禄竒哉八
月潮天下惟此獨南朝百餘年故址烟草覆混瘞鎮浮
圖何物太慘酷潮頭子胥怒嶺上岳飛哭縱觀無古今
長歎有倚伏君還定何時桂月奉􁳨醁
　　閒步
和風漾晴雲約我散芒屩步出東南郊情景欣有託好
鳥鳴嚶嚶幽花澹漠漠平生江海交亂後半淪落惟餘
白髪翁林下甘寂寞眼前兒與孫懶惰不好學緬想栗
里人取醉聊自樂
　　石山菖蒲可愛因賦之
崚峋一拳石含蓄千丈勢蒼松封莓苔清泠貯華第婆
娑叢叢蒲籠絡根夲細朝汲井底泉慨焉結交契青青
几席間勿遣塵紛翳小結山水緣娯情以卒歲
　　塞上歸
昨聞邉庭將斬首西北還笳鼔隘城郭愁雲暗闗山白
馬載輜重側挂雕弧彎妻子迎入户告訴衣食慳夫亦
久戰伐靣黑肌肉孱有兒莫從軍至死受苦艱
　　朱士良紫陽讀書詩卷二十韻
昔遊紫陽山載拜紫陽翁六籍賴得註百家悉研窮四
方共推仰千載知尊崇孫枝繼芳躅結屋山之中讀誦
夜不輟吾伊聲渢渢常懐惻隱心學術軒岐攻推五運
六氣為時起疲癃乘閒輟歌咏呼鶴攜琴童軒牕豁明
凈松竹鬱青葱移笻拂花露解䌫衝溪風采藥南山北
尋詩漁梁東歸來對聖賢㫖意務貫通思欲出佐理何
如裨世功思欲竭智巧何如濟羣蒙二者足名世安用
心冲冲趣與物理㑹景與心神融如覿考亭靣如接元
理公嘯傲穹壤間斯樂將無終願授養生術復假明與
聰招邀聶許輩攜手超鴻濛
　　田家
龎眉老翁抱孫嬉人驚犬吠雞過籬曲屈枝懸樹架豆
榾柮火熟瓶煮糜深慚相見乏治具所憂辛苦遭亂離
我語阿翁勿内懼他年會見清平時
　　清明雨
雪蓧花開百五日荒阡雨暗松楸泣道途隨處白骨多
紙陌誰標酒誰瀝我家祖隴旌川南六載離亂淚空含
明朝載酒挂錢去一路海棠紅正酣
　　琴溪隱者(過琴溪汪胡二家相與欵/予知賢而隠者乃為賦此)
琴溪兩家氣誼一風俗淳龎無今昔松蘿猶有朱陳風
泉石烟霞成痼癖桃華洞口秋復春恐有漁郎來問津
轉首不知桑海變眼昏錯認商山人
　　舟行見漁者
河邉得魚河水煮老嫗行觴翁作主風篷轉灣舟自行
篷底兒孫笑爾汝廟堂任重煩謀謨安得此樂與汝俱
蕭蕭白髪秋江上悔不當時早學漁
　
　
　
　
　
　
　
　
　
　
　貞素齋集卷五
欽定四庫全書
　貞素齋集卷六
　　　　　　　　　　　　　元　舒頔　撰
古體詩
　　懷京陵故舊
憶昔族食王謝鄉友朋濟濟相頡頏烏臺突兀老柏蒼
繡衣驄馬諸豸郎把手夜醉秋天長玉簫明月吹鳳凰
轉頭别我餘十霜歲月流水何茫茫故人星散各四方
或居天上旒冕傍或處湖海道自將一隱一顯逢時昌
山林鐘鼎同休光愛親愛國不可忘懐友細讀停雲章
　　平林烟雨
時人賣畫千金傳一片好景真天然四時不用舒展看
翠嬌綠潤當牕前春三漠漠護暖雨秋九慘慘啼蒼烟
槎牙古怪雲霧暗屈蟠偃蹇蛟龍纒初見疑是李將軍
又似水墨王輞川米家無根與艨艟安得活動金吾天
明朝雨晴烟就斂便欲設榻林間眠請廻谷口俗士駕
幸勿驚我雙胎仙
　　送彭如山主簿今上皇帝潛邸時如山偕朱克用
　　　隨侍廣西及即位克用除徽泰唐州保甲上副
　　　千戸如山除太平縣尉轉武岡路寧綏簿因訪
　　　克用囘賦詩志别
十年天上隨飛龍錦衣出入明光宫一官榮調來江東
鐵靣少府神仙風萬乘豈獨嚴陵翁千古氣味將無同
綏寧作簿行匆匆風塵澒洞途路中故人賴有朱元戎
雲霄高誼低穹窿相逢莫計官卑崇至尊豈不思我公
羨公磊落氣如虹五色相期帝衮縫
　　適耕堂為吳琴汪壽甫扁而賦之
萌坑嶺下吳琴村中有汪氏居其源威烈遺風千載聞
積善好禮枝葉蕃衣冠濟楚信行惇築室亢燥依山根
適耕大篆楣扁存挂經扶耒窮朝昏以適為樂遺子孫
浮雲富貴安足論荒烟衰草金谷園雲闗霧谷截來轅
烟蓑雨笠逺市諠肯堂有子班箎壎山川瑞氣藏渾淪
文光五采朝吐吞月明清夜啼黄猨不羨變化南冥鯤
不貪爵祿何負恩春蘭秋菊芬幽軒客至談笑開清尊
任彼輕薄手覆翻退處寧學渠觸藩女及笄嫁男已昏
俯仰無愧乾與坤醉眠老腹摩朝暾至樂百世垂後昆
　　休寧汪彦材訥翁山房四趣(蘿墩憩松聽太和問/道  羅川  泉  西)
　　　(山耕/釣)
松蘿有客號訥翁山房書聲夜渢渢堆案經史蟠心胸
吐玉霏屑氣吐虹驚世駭俗無雷同黙坐如愚復如聾
參破𤣥道並真空了達今古靡不通棟梁樸素牕玲瓏
竒花映竹紛青紅方池漾碧春融融魴鯉遊泳春喁喁
客來置酒樂意濃忘形取醉肴核豐蘿墩朗詠憩古松
為幢為葢陰重重太和問道搘短笻道在何處將何從
康莊坦途無不逢川流㶁㶁聲淙淙洗滌煩熱兩耳聰
有時扶來西山東要似鹿門龎德公長竿獨釣鯽與鱅
草塘水長青茸茸消摇散誕穹壤隆有生不愿王侯封
有足不踏月光宫兒孫滿眼短鬢蓬嘉禾盈疇菊成叢
山房之樂樂無窮
　　胡子坑(屬大彰/)
兩儀未判路不平凹凸突兀潛幽靈毓秀孕竒挺峭拔
攢峰列壑爭伶俜枯槎著蘚半身碧老石迸土千螺青
天淨森鋩列畫㦸雲開大彰横青屏臨深架木側足度
飛瀑洒靣洗耳聽已有仙人浴丹室寧無烈士磨厓銘
𤣥猨不驚籟寂寂白鶴下舞花冥冥便欲臨風蜕凡骨
來兹絶粒餐仙苓尚聞好事薙荒穢直上絶頂峩新亭
茗盌先春煮碧澗蓬牕釀臈釃銀瓶素衣何必待三聘
白首尚可窮一經空谷時聞尚書履疎林夜仰處士星
時乖狼虎集妖孽地濶魑魅行真行避世何煩慕清致
憂時且復逃膻腥鄙哉時俗自汚濁喜甚潤谷長清泠
祗恐遇公易輕徙玉皇敇命守六丁
　　汪同甫見賜柱杖
吳王不朝賜以柱九節飛騰異人語葛陂化龍飛上天
入手鏗然亦輕舉圓頂乾象挺正直八卦倒垂靡燥濕
從兹筋力賴扶持九萬天池六月息感子慷慨來高情
植立牀頭神鬼驚祗恐空山沐雨露䇿杖老子朝玉京
　　立秋
西風吹秋七月朔何曾一葉梧桐落六合如窑老火作
炎光裂石金流鑠透衣苦汗揮不却赤日行天無處泊
山林近時迹難託祝融酷把朱方鑿蓐收為我清焱約
洗淨熱惱凉如昨萬里東西縱行脚風雲變化無拘縛
騎鶴鈞天超廣莫
　　送丘克明歸袁州苹鄉
宜春太守推賢良丘東首薦中書堂謀猷或者擬李廣
命運爭奈猶馮唐銓衡俾職五色線相期補衮朝明光
長絲擬繫烏兔足短絲織就龍鳳章彌縫海鶴健帝德
黼黻宇宙開皇綱功成豈料負薪戚陰雨兩月不下牀
遂告太守辭厥職主司猶豫心遑遑今朝西河理歸棹
月明羞澁浮行裝大孤小孤浴秋色廬阜五老含青蒼
楊瀾左蠡鄉國近鄰里載酒仍刲羊家山松竹久無恙
留待晚節同幽香黄山白雲不堪贈詩成遠送還苹鄉
　　題海寧吳筠軒山水窠手卷
世間名士多愛竹為愛扶疎伴幽獨虚心直節傲雪霜
盡日相看看不足松蘿山下延陵裔自號筠軒詠淇澳
明牕凈几泚霜毫暖日晴風弄蒼玉有時乘興寫山水
復貌時人真靣目一丘一壑胸次竒萬貌萬形心匠蓄
瀟瀟洒洒聲秋軒瑟瑟琅琅撼昬屋我家昔遇湘江濵
此君與我情最親别來廿載世離亂踪跡萍梗無音塵
適與筠軒偶相見一笑袖拂松蘿昏怡然贈我一幅畫
滄江萬頃波粼粼遠岫雲開虎嘯月疎林霜落鴻來賔
抱琴疑是林和靖谷口又類鄭子真扁舟蕩漾空濶際
蘆華兩岸紛繽繽感子高情寫幽趣世無管鮑行踆踆
明朝漁翁約我度溪曲彷彿又似桃源人
　　許子仁相招山中叙話
許君邀我來山中我來但見堂戸空主人送客過溪去
風吹兩岸花蒙蒙屋後萬叠金芙蓉紫氣夜吐仙人宫
澗泉流香過白鹿林木挂雨拖青虹羨君築室讀其下
超遥不與世俗通一聲黄鳥破幽夢四顧空牖俱玲瓏
我愛此地無暑氣重來飽飯談仙蹤
　　陪邑長諸公集燕雲臺
琳宫陪燕集秋暮芙蓉花開色如故郎官騎馬青松林
儒士䇿笻紅葉路四方玉帛車航來民物次第登春臺
廷臣骨鯁扶日月御史豸聳飛風雷白頭擬獻元和頌
青眼誰識英雄才天風蕭蕭霜欲落巵深酒深同衆樂
桑麻百里藉春溫未信河陽只潘岳
　　予生之辰留水村風雪中偕戴仲本飲賦此自况
桑弧蓬矢負初志竹泉勲業期晚年擾擾無情萬觸目
蕭蕭短鬢雙垂肩文章慙儕司馬氏清致合友林逋仙
貴重何須六國印富餘只用二頃田種花蒔竹酌芳醑
打馬圍棊和長篇底事今年醉親友亂離重會非偶然
　　寄葉郭二郡守十六韻
番江千石皎玉樹嚴瀨五馬拳蒼顔武士鎮邊衆或忌
文臣制節民具瞻侯藩布令謹出内相府馳譽無涼炎
奮迅鶚書昔並薦飛騰驥足時暫淹呼童朝耕引暮汐
攜子夜讀分秋蟾富貴逼人被波波功名到手猶謙謙
江陵委付詰讒佞將牧予决存公亷水驛七千速旌斾
官船一月諳虀鹽曠懷逺寄漢江曲雅調清絶廬山尖
晚泊九江駭雪浪寒生五老懸氷簾囘頭大小姑遠望
舉手東西梁可拈寂寞蛾眉卧采石淒涼蓬鬢啼青帘
山中猿鶴未必怨天上雨露何當霑幾欲作詩慰行館
二公發笑時廵簷行藏勿與大官道窮達安用太史占
却憶徘徊泮池上輕衫短帽春風嚴(大小姑在江州下/東西梁在大信時)
(酒禁/甚嚴)
　　詠高景樓(蜀川陳氏/)
蜀山岧嶤蜀水長中有偉士鬚眉蒼築樓百尺聳竒觀
追昔豪氣相頡頏眼空林麓隘宇宙手抉雲漢分天章
仰觀衆星何歴歴下視濁世何茫茫畫棟朱簾杳掩靄
丹霞翠壁森相忘我來著脚試登眺主人置酒仍刲羊
琉璃盤凝玉酥滑瑪瑙杯泛金液香是時天氣頗蒸溽
木末風颯生微涼楣間大扁高景字墨汁光潤如珪璋
高山景行有深意暇日對此宜端詳心融理會與道一
境界萬物皆春陽心自心兮理自理富貴過眼雲飛揚
醉酣擲筆霹靂響共子一笑歌時康
　長短句
　　懷京口
我昔遊北固飄飄紫霞裾手招雲中君嘯傲驚天衢一
别回塵寰於今五載餘緬懷城中朱紫客朝臺暮省相
催迫東華馹使傳宣來喜動諸公藹春色偶遭禍亂居
山中衣冠靣目塵土蒙儒坑選冷難得調兀兀且作經
年窮不知故人念我否詩成逺寄南飛鴻
　　對雪
晚來陣陣風作威不知青山添却幾尺圍但見竹枝如
罄折上天下天仍復片片飛出門如此凍何人攜酒送
烟村八九家未若自開甕乘興泛舟頗自竒人生但貴
心相知牡丹開時已預報誰知愁遇藍闗道羊羔太俗
茶太清我竒我謌君細評
　　陪知縣理天章遊石照
度東溪上東嶺亂石絆健足修羅拂衣領曲蹊窄徑勞
攀躋上如升天下入井霜風嚴肅寒景寒氷照壑映林
影一彎一抱山盤紆萬壑萬松聲濜溳知縣來閲清境
山花含笑山勾引青銅出匣懸空崖照我鬚眉光炯炯
不知誰鑿復誰磨肝胆私耶豈容隱山僧來進紫霞杯
一聲長嘯山雲開百年塵世幾更變臺殿突兀今却灰
世幻物幻我亦幻英雄豪傑何為哉二三老類四皓就
中可惜無才調扶王抑霸今何人老天想已安排了歸
去路我已悟半醒半醉日將暮青天萬里淨無雲鸛鶴
横空叫烟霧
　　同弟仲修訪胡亨甫病中
拂開紅塵路直上青雲闗手弄碧芙蓉倒騎白采鸞飄
飄乘風逺相訪萬里無雲春駘蕩笑問久病老維摩肯
教獨占梅花帳隻雞斗酒情何懽咫尺如隔弱水寛祝
君但願厪加餐春山處處堪盤桓
　　七姑峰
大姑雲髻青披膚小姑霧鬢青模糊三姑窈窕新沐梳
不知山靈許嫁無婷娉侍側第四姑五姑六姑醉欲扶
惟有七姑低小隱復見疑是當年化石望厥夫風拭雨
磨幾千載挺立天地靣目麤山頂日日望霧暗山腰年
年草不枯精靈魍魎時出沒下有猿猱掛樹長號呼大
椿老桂枝扶疎石室照夜丹砂爐乘鸞跨鶴來往環珮
響彷彿蓬瀛閬苑仙人之清都佳致便合寫作圖時乎
時乎歸來乎
　　送苹鄉丘克明
楊栁磯燕子飛江南倦客江東歸蘆芽出水鰣魚肥君
亦歸去是耶非聞君疾未相識漫浪贈言恐無益新豐
斗酒何日逢人生意氣無南北喜津津去宜春鶯花滿
路娛歸人君不見都門冠葢都憂惱拄杖故園風日好
　　寄王和夫效騷體
我思美人兮山之北一别悵望兮年逾六七世事紛擾
兮不得息朔風慘慘兮横戈飛㦸睇寒雲兮日將夕隔
遥岑兮隔我話疇昔仰天長嘆兮空相憶
我思美人兮山之陰來便郵兮寄佳音錦箋雲字兮長
短吟升沉榮悴兮君知我心路迢迢兮白雲深思夫君
兮憂心愔愔何時握手兮因盍簪
　　過伏牛嶺
伏牛嶺高高且遠﨑嶇羊腸路百轉仲冬跋涉汗流漿
每歎時危歴艱險陰厓慘慘生悲風極目四顧山巃嵸
人生能着幾兩屐踪跡不異無根蓬我家居山南别業
寄山北羣兇勢縱横往返苦行役山中天氣溫如春絶
壁遥見梅花新梅華年年見春色不見多少行路人
　　玉虚中道士見惠紫竹杖詩以答之
仙翁遺我紫膚笻九節入手生霜風霜枝露葉脱凡庸
長身恐出嶰谷中七尺炯照蒲柳容苔班荆棘交户封
精神氣骨元化通扶䇿已喜慰老翁顔色無復驚疎慵
拄訪王母瑶池東桃華千樹如錦紅金童玉女雲間逢
倒拖笑入蓬萊宫留向牀頭祗恐蚤晚化作龍飛上天
去開九重扶重瞳
　
　
　
　
　
　
　
　
　
　
　
　貞素齋集卷六
欽定四庫全書
　貞素齋集卷七
　　　　　　　　　　　　　元　舒頔　撰
　五言絶句
　　春日雜言
日暖苔衣軟谿行荇帶長化工無限意袖手立斜陽
　　二
梅片㸃蒼蘚松花糝翠厓年年春自好奈此世情乖
　　三
賈誼思明主華元歸故都張良辭北闕范蠡泛東湖
　　四
湖海半生客乾坤一布衣義哉周伯叔飽食首陽薇
　　題墨菊
寂寞東籬下花開幾度秋相看有佳趣歲晚共綢繆
　　度翬嶺
岑頭雲霧暗不見﨑嶇路寄語來去人黄昏慎行露
　　二
樹隱猿猱形雪印虎狼迹天寒日苦短閉戸莫出入
　　夢遊三絶
霜月炯虛寂雲霞燦縹緲玉府朝真回鞭鸞過蓬島
　　二
天壇吹玉笙洞府騎白鶴綠鬢雙仙娥乘風下寥廓
　　三
琤琤白玉珮燦燦紫雲裘海上幾千里雲間十二樓
　　翠眉
西嶺横翠眉讀書舍其下諦觀無聲詩寫我有聲畫
　　閔堂菴
山川藏勝地竹樹隱孤菴泉冽出龍窟燈清明佛龕
　五言律詩
　　甲寅正月二日雪
元日喜開霽晚來雲翳生園林春淡淡天地雪盈盈寒
色砭肌骨晴光待燕鶯繁華何處是人在鳳凰城
　　野興
日落山逾碧霞明水透紅物華離亂際人事寂寥中園
棗經時熟田禾失歲豐悲哉秋漸老天濶叫征鴻
　　宿田家
茅屋編踈葦童奴卧與俱僧來尨吠竇人靜雀行厨未
擬揚雄宅難招葉令鳬霜風正高潔有酒且須㪺
　　過洪富嶺
野鳥聲如鬼溪藤曲似蛇升高愁步履歴險怯敧斜天
近身疑蜕雲飛手可拏振衣千仭頂蒼翠渺無涯
　　次夏守謙遊石照韻
空厓隱光怪一片倚林阿石古元非鑿奩開底用磨月
寒光欲吐露曉色逾多山鬼形難遁騷人費咏歌
　　次俞舜欽寫懐
花落隨流水枝空掛女蘿位卑心獨赤世亂鬢先皤僻
處賔朋少康衢狐兔多邉庭威武備數誦大風歌
　　九月晦日宿清福寺(即清塘寺/)
一徑通幽寂脩廊碧霧融禪僧坐黙黙山鳥語空空花
竹蕭疎際林泉嗚咽中日高人未起紅葉下秋風
　　七夕
佳節秋無幾歡娛在此宵雲間兔搗藥天上鵲成橋巧
處從人乞拙來還我招兒童覓𤓰果踏月慰無聊
　　幽事
毿毿垂鬢白惟怕事縈心汎海憂無計栖山恨不深早
梅將破玉衰栁又含金造化無停轍幽懐那可禁
　　除夕
茅茨雖偪側兄弟喜團欒酒灔玻璃琖魚蒸翡翠盤百
年從落魄再拜乞平安門外霏微雪頗饒今夕寒
　　除夜寓飲雲臺觀微雨
天壇凈寒雨殘歲夕已除燈火澹城市寥寥類村墟民
人各離散何日寧此居抱恨待明旦欲獻軍前書
　　病退
清閒無病惱即是老神仙臨水簪花飲開牕枕月眠坐
吟松下石渇飲澗中泉此樂無人解玉簫吹洞天
　　人日晴
元日至人日今年却喜晴四方民樂業千里卒休兵春
麗山河壯風清草木榮老天賜强健拭目看昇平
　　雨中適興
天濶雲横野春深水遶村折花攒粉蜨投果喚青猿潤
物絲絲雨傷春片片雲時危朋友少終日掩衡門
　　山莊雪霽
山莊倍岑寂沽酒出前村聲怪風號樹光清雪擁門莊
嚴天地老約束虎狼蹲偶遇負苓者前知與細論
　　聞鐘嶺
春雨聞鐘嶺亂山啼杜鵑因思離亂日復見太平年步
月栖巖穴凌霜度嶺巔古松曾識我深省復潸然
　　績溪嶺
縣以績溪治嶺何占此名四時聞澗語終日少人行有
石虎豹臥無巢鳥雀爭凄然情思淡倚杖聽松聲
　　無題
身歴兩朝日眼空七十年文章難並世貧富總由天學
草夸張旭能詩説鄭䖍老夫渾不解醉後祗貪眠
　　郊行
人老詩難老人窮道不窮宦情流水外野興夕陽中窻
泊千峯翠簷飛一葉紅夢中加帝腹千古有誰同
　　題方仲章莊居
松竹覆苔徑開牕對翠屏林花紅窕窈瀑布玉俜伶畢
卓抱高甕常林挂舊經山莊有清意大藥養脩齡
　　幽居
自愛幽居好門無俗子來朝廷常選士巖穴有遺材垂
桞拂蓬戸飛花㸃砌苔棲遲林壑態補報乏涓埃
　　二
自愛幽居好簟瓢陋巷如時評王霸業日讀聖賢書數
竹驚棲鳥敲針學釣魚酒爐並藥灶鎮日伴茅廬
　　三
自愛幽居好衡門鳥雀馴筆牀香帯墨書几翠分筠詩
禮家聲舊兒孫學業堙論文求益友斗酒聚比隣
　　四
自愛幽居好園池物物新碧桃飛粉翅翠藻穿金鱗久
謝江湖友長懷翰苑人德星何處聚昨夜夢荀陳
　　遣懐
母老能强飲兒慵不讀書生逢離亂世遷傍隱幽居野
水通荒徑松林接逺墟尋梅蹋雙屐適興雪晴初
　　歸來
潛迹鄣山側歸來六月初耕園遲種豆斸地旋栽蔬世
迫詩書廢心憂禮義疎臨風三歎息倚樹獨躊蹰
　　角鷹
頂毛森獨角喂肉常恐餒觜爪思攫拏羽毛耀文采一
飛冲九霄兩目窺四海志非燕雀知㣲物焉足凂
　　避俗
閉門避塵俗悶來還杖藜㣲風時動竹久雨不衝堤林
濕朝生靄山明晚挂霓可憐龎老子耕耨共山妻
　　山中居
自得山中趣晨炊採藥苗養真期骨蜕息氣御神飈花
襯王喬舄泉香許子瓢已疎城市迹安用小山招
　　二
世事且如此何煩苦用心罕逢青眼客細誦白頭吟川
上波常逝山中雲更深製荷仍佩蕙不受一塵侵
　　坐石
趺坐蒼苔石斜披白接䍦行人隨處説羣盜出村遲避
地山嫌淺憂時事怕知近來難粒食枵腹且吟詩
　　來鴈
嗈嗈起沙漠肅肅度瀟湘到處隨寒暑謀身豈稻粱不
鳴常得罪傳信又何傷明月蘆花夜歸來兩翅霜
　　雨窻雜詠
萬里雲烟暗一天風雨愁無書上北闕有雁過南樓禮
簡陳蕃榻寒荒季子裘名聲江漢濶何日放吾舟
　　二
依山開竹戸負郭葺茅齋每嘆時難得何愁事未諧追
隨詩作侶消遣酒為懐陋巷貧而樂憐渠死便埋
　　新竹
當牕色清潤入戸影扶疎直節臨風瘦新梢過雨虚密
留棲采鳳長取釣鰲魚若欲逃塵俗且看君子居
　　天河
迢迢亘南北不見起風波明月紫微近氣吞滄海多星
辰不敢度雲霧有時過便欲乘槎去高深知幾何
　　對雨
挈家避山下濕氣襲衣襟絶壑風雲壯空林烟霧深人
驚時洶洶猿叫夜沉沉未見歸寧日懐憂隨處吟
　　過旌德
寂寞旌川道川雲暝不收張騫西域使范蠡五湖舟豆
子雨開霽蘋花風弄秋驅馳王事迫今日莫淹留
　　生辰
行年五十五於世慚無補勢離鴛鴦班意豈鷄鶩伍脚
跟摩層霄心力窮萬古是身寄乾坤夢寐憶鄒魯
　　獨步
獨步誰為侶溪邉有白雲情親鷗共狎機動鹿分羣細
草沿厓出幽花隔岸馨歸鴉背秋色飛過夕陽林
　　度翬嶺
下嶺日已暝四山烟霧深世情不爽意家事頗闗心今
夜月生暈明朝天恐陰人家虎狼懼列炬出疎林
　　山家
凉風吹積雨獨樹對山家村落孤流漫兵戈老屋斜牛
羊歸晚路場圃見秋花萬寶告成日蕭條良可嗟
　　花朝雨
細細花朝雨問花何日開尋芳幽徑去拾翠曲堤回屐
齒沾香草籬根臥落梅因思去年事愁苦遁山隈
　　答高復九秀才
斯文寓宇宙無古亦無今在我樂聞道從渠乏賞音兵
戈常洶湧禮樂未銷沉賴子時來過庭花轉午陰
　　過西坑次劉昭父通判壁間韻
我来河陽砦無復見斯人霧罩松間石雨沾頭上巾感
時空説劍憫世罕埋輪一笑出門去葉間啼鳥頻
　　次方彦黙雨中韻
故園無限好春雨長蒿萊冠葢底須羨詩書良可哀百
年難自料兩鬢苦相催寂寞山林下無由去上臺
　　小園
𤓰已抽長蔓槐將試早花人忙時雨稼邊急暮雲笳白
莧生紅葉黄葱長翠芽小園生意足盤飣不須賖
　　平原
眺遊縱逺目平原試一登村村來俗物寺寺長蠻僧跨
澗長松樹懸崖老葛藤﨑嶇山下路來往記曾經
　　上莊山家
萬疊山如晝高岡結數椽種茶依白石接竹引清泉住
久民風樸身潛世俗牽時乖易觸諱黙坐意悠然
　　次俞舜欽韻
雲氣騰三島春光隘九天低枝花雨泣夾岸栁風顛吟
苦幾成癖看來自可憐脱巾松下卧高詠白雲篇
　　二
閉門春又暮遊子去何之世事忽顛倒人心太險危從
敎狼虎閙莫遣燕鶯知古誼今誰尚蕭條歌扊扅
　　三
觀水非云釣登山豈為樵日邊書欲至雲外隱難招問
姓題蕉葉尋幽採藥苗商山雖可樂恐負聖明朝
　　四
山中春欲暮春服未曾成細細巖花落茸茸牕草生栖
遲悲世事牽落嘆人情微祿慚無補終身荷聖恩
　　寫懐
羈縻隨世俗陶寫任天真夜雨似留客春寒偏着人消
磨三尺劍㧃擻一襟塵幽憤終難遏行歌江水濵
　　雨窻遣興
靄靄林間雨涓涓石上泉水從幽澗出河與大江連雲
重鳥無語天寒花未然悠然清興在何用更逃禪
　　二
淪落桑榆景蕭條向草堂時情宜澹泊詩思或茫洋天
上冥鴻逺臺端采鳳翔慚無五色線為補衮衣裳
　　山居(次寧川汪子亨氏/伯父武卿憲使韻)
我慕山居僻幽深好避時解愁澆濁酒消困釣清池欲
作竹君説恐令梅友知興亡百年事翻覆幾枰棋
　　二
我慕山居客知時悟昨非饑餐藜藿飯行著芰荷衣未
雪梅先瘦經霜芋自肥幽居真有趣祗恐未忘機
　　三
我慕山居友閒中意思長秋風籬下菊春雨屋頭霜煉
藥類𢎞景逃名效子房紛紛朱紫貴朝夕任渠忙
　　風雨瀟瀟微醉秉燭復賦
阻却登高興泥深懶出門免教穿䗶屐聊復倒甆尊籬
菊枝底壓山雲氣自昏誰云秋圃澹老子惱吟魂
　　二
緬想陶彭澤斯人未必貧偶然無酒飲尚爾看花頻江
海雲垂地川源水拍津杯盤雖澹泊吟咏莫因循
　　上田
登眺有餘意豁然心目間過橋梅蘸水傍屋竹連山隔
嶺閒雲度投林倦鳥還從來丘壑意頗與幼輿闗
　　春雨
霡霂囘枯意霏微潤物初翠眉催岸桞紅甲長畦蔬泉
動溪流活春浮土脉虚生生功用博何物為吹噓
　　雨後
寒雨滴深夜寒衣未著綿百年心事在萬種俗情牽野
濶雲垂地江空浪泊天揚州城下路來往憶當年
　　山居
支笻雲出岫開院鼎沉烟惆悵人千里涵容自一天懶
從丹井問醉傍白雲眠久悟浮生幻歸耕隴上田
　　二
披襟坐林下清露滴衣裳饑采松花服行穿槲葉香利
名心共逺山水意何長休引時人訪恐驚雙鶴翔
　　病後
老矣筋骸弱病餘脾胃衰已無裨世術更欠入時詩舊
水歸新港殘花戀故枝同眠不同夢此意老天知
　　出邑書所見(時居/山莊)
路路迷荆棘田田沒草萊佇看心已慘更覺眼難開運
蹇青雲隔時危白髪催縣官移檄至珍重再三來
　　司諫黄克敬尊翁申甫獲榮封克敬便歸稱觴膝
　　　下詩以慶之
真龍飛甸服三鳳起河東忠孝源流逺兒孫際遇同錦
衣來膝下丹詔出雲中白髪如君少痴兒愧老儂
　　索畫
西江好山水畫者至今傳高古闗潼氏清竒羅稚川流
水疏林外夕陽芳草邉何時茅屋底松樹起雲烟
　　日薄
日薄霜華重天寒雲氣低市廛烏復集闗塞馬頻嘶請
老聞風退嬌兒背父啼休論當世事我已醉如泥
　　述懐
暮年不再春歉歲且安平脱齒愁堅物眼昏猜逺人氊
廬嗟却薊戎馬喜歸秦白髪江東客無心謁紫宸
　　山居次二弟韻
南山爛白石東谷産青芝顛倒萬般事翻騰幾局棋鳶
飛天澹澹魚戲水漪漪又赴東華燕旗翻王母池
　　二
消摇物外人衣上怕緇塵商嶺猶辭漢天台尚避秦隔
花紅雨亂泊栁翠風頻午谷烟霞迥相過問子真
　　村口晚眺
暮烟横逺埭宿靄卷疎林豁達乾坤眼消磨湖海心引
杯成略醉得句且微吟晚景多佳趣誰能意外尋
　　山莊雜詠
繞屋陰陰樹通池細細流寄書來故舊飛夢上神州百
兩歸朝士千金買墜樓知幾誰氏子一笑過林丘
　　春雪
片片沾芳草紛紛雜落花籬寒春雀陣簷凍午蜂衙雲
密深藏樹溪渾不見沙小牕風力惡呼婢莫烹茶
　　日暮
日暮睇寥廓天空雲自閒四圍都是竹三靣更無山春
盡花纔放林昏鳥獨還故園桃李夜此意頗相闗
　　晴
雲氣扶紅日江光漾翠濤烟籠淮樹逺天凈楚山高慕
道心誠渇憂時鬢獨搔明朝鍾阜去渡口買輕舠
　　白土嶺
拾松供煮茗掃石坐談詩湖水連天逺山雲雜霧遲川
原森壯麗宫闕鬱參差日夕下山去姮娥淡掃眉
　　二
野水孤城迥風行浪積沙一方龍虎國六代帝王家玉
樹歌仍在新亭恨轉加凝情正寥落漁唱答邉笳
　　茅岡鋪阻雨
巖谷幽棲士江湖懶散身思鄉荆楚客憂國杜陵人年
老常防病時乖不厭貧滔滔浸北陸何處是通津
　　過靈鷲次少陵龍門寺韻
以兹放曠身閒適清靜境殘雪生夕光老蟬弄寒影但
知泉石幽不覺毛骨冷老矣時一鳴朂哉日三省
　　晚興
枕簟凉如水飛蚊晚不禁空懸三寸舌難訴百年心鷗
狎機先息狐疑計愈深臥聽黄鳥弄醉和白頭吟
　　程氏幽居次唐仲實韻
自得山中樂田園近屋廬池清魚可釣林密鳥相呼剪
燭窻前讀敲門月下沽鍾陵多貴氣此意有還無
　　二
青山秀可掬似與主翁便釀秫為留客採芝常遇仙花
香雲滿洞鶴唳月流天願棄人間事同盟海上緣
　　嶠源
溪回石欲動山斷路還通嵌石蘚花白颭林楓葉紅野
雞啄寒澗塞鴈下晴空莫怪楊朱泣於今路更窮
　　責子
有子如無子承家恐墜家白頭憂憤積綵服婉愉賖孝
養天應庇公勤衆所夸丁寧猶不省貧困莫咨嗟
　　題方行可教授講堂
　時制世業儒得編儒戸吾績以儒為戸者凡若干而
　行可氏世為諸儒所宗因作講堂以會講焉故咏之
隱隱松林下瀟然屋數椽五星光滿座六籍煥中天道
脉來西浙心傳㑹百川圖書家學在(行可夲周/姓故云然)講論自
便便
　　清明祭祖墓便過旌德栢齋宗家兼懐黟歙祁諸
　　　宗人
水木尋源夲宗情自一般春風助酬酢夜話儘盤桓黟
歙時親近旌祁路渺漫韋家花樹會幸勿作虛談
　　二(孫何孫勤兄弟馳名人呼為大小狀/元先世雄雅二公以雄才及第故云)
杜陵清騎出騎馬覔從孫埽墓空增感懐宗亦斷魂二
孫名更遠諸阮譜猶存獨喜儒冠繼寒氊漫自溫
　五言長律
　　寄工部主事許由衷十五韻
杜老登先籍韓公踵後塵古來清要地多是讀書人才
德真堪羨天姿禀賦醇論思勞主畫獻納善敷陳乳水
懷潘岳潁川思冦恂歸朝班鷺羽入奏近龍鱗臺閣名
聲著風雲事業新宫庭扶日月陵寢䕶松筠萬國車書
混三軍甲胄廵皇猷期黼黻洪業擬經綸冠冕崇清廟
車輿擁紫宸近聞搜䜟禍無怪受誅頻汲黯誠匡主顔
公不顧身棠思千古召翰寄五雲郇遺愛銘諸子謳歌
藹四民
　　贈元善蔡君理官銅陵
白靣皇華客朱衣紫府仙儀容過雅典進退合周旋奉
檄長臨闕宣威每到邊風塵雙鬢底江漢一㠶前上相
推多藝諸公念獨賢銅陵開舊治玉案受新遷拜命兼
恩寵躬行在勉㫋好攀潘岳駕莫後祖生鞭敝槖無他
送將詩自我先永期懐補報常為抑雕鐫旦日催鳴珮
春風簇小筵從來荆棘地鸞鳳豈留連
　七言絶句
　　過石金
東風著意扇㣲和紅白花開亞薜蘿榮辱不闗心已逺
閒看童稚拾溪螺
　　瀑布泉
雨餘嵐翠撲吟懐秀巘竒峰似筍排帝謫玉龍飛不去
怒泉百尺噴蒼厓
　　題石鏡
非琢非磨亦非鑄陰精凝秀掲光明熒熒長照巖阿底
不照人間事不平
　　二
混沌初分鍾秀氣山靈呵䕶到如今寒光閃閃窺今古
照破姦貪詭佞心
　　次朱克用萬户韻
和風駘蕩栁腰斜茅屋溪邊賣酒家馬首翩翩旗脚轉
如何偏惹帽簷華
　　采石
江聲似欲欺文士月色曽經照錦袍八百仙人騎白鶴
紫簫吹徹碧雲高
　　九日無酒
龍山㑹上不曾飲栗里門前無處賖望斷白衣人不至
教人羞煞見黄花
　　維揚七詠
　　　明月樓
昔年明月照盈盈今日樓空月自明銀甲錦筝歌舞地
寒鴉落日淡孤城
　　　皆春樓
樓前景物逐時新樓上笙歌日日春華麗已隨時節換
東風吹恨栁眉顰
　　　騎鶴樓
遼海胎禽去不歸人民城郭是耶非腰纒休作揚州客
設使相逢起禍機
　　　嘉會樓
壯年登覽醉歌日况是太平全盛時燕子銜將春色去
畫欄寛處樹旌旗
　　　平山堂
平山山上構高堂堂下青蕪接大荒堂廢山空人不見
冷雲秋草臥横岡
　　　蕃釐觀(即瓊/花觀)
天上竒花玉色浮祗留一種在揚州如今后土無根蒂
蜂蜨紛紛各自愁
　　　太平橋
青樓翠幕舞纎腰金屋銀屏貯阿嬌二十年前豪俠客
相逢猶自説前朝
　　雷塘(隋煬帝所/葬之地)
帝德當思萬世圖牙檣錦纜下江都盤遊未竟天兵到
占得雷塘地一區
　　鼓樓岡
殷殷雷聲雨未收鼓樓岡上滑如油昔年禾黍離離地
誰把蓬萊換却秋
　　青山之旁曰眉山喬木儼如昔時因其事而賦之
稻滿圩田水滿陂石橋松徑槿花籬雞鳴犬吠日將夕
一帶人家似舊時
　　金陵懷古
龍蟠虎踞石頭城今古英雄幾戰爭遺恨六朝何處是
江聲猶抱不平鳴
　　太白墓(唐翰林李太白之墓/郡守馮景夫篆書)
太白墳前秋草黄葦蘆高捲紫藤長文章從古不傳後
笑煞沉香貶夜郎
　　生孫
吾年五十始生孫天相儒家積德門但願賢材為世用
何妨錯節與盤根
　　二
無難無灾便可嘉公卿由命不須誇他年月窟相期汝
莫忘龍山安定家
　　四皓圖
局面何曾肯放閒看來著著是機闗當時汨沒知何限
幸爾圍棋不出山
　　白葵
好似巫山窈窕孃氷肌玉骨雪為裳自從月下輕離别
幾度薰風欲斷腸
　　石竹為胡伯善題
一枝洒洒出風塵婀娜高標足可人莫近葛陂風浪濶
怕渠變化起蒼鱗
　　二
西臺石刻王摩詰南土墨妙文湖州後來好事多彷彿
不道斯人一出頭
　　三
一竿兩竿晚颼颼拄杖敲門六月秋為愛此君貞節在
何人更向渭川謀
　　四
為愛山陰王子猷幾回停棹越溪頭萬竿碧玉森如洗
聊寫一枝風滿秋
　　五
酷暑人間不受降根移直節自湘江長梢結實留栖鳳
先借清陰拂短牕
　　病中問内弟戴仲夲
我病雖遲病已多不知仲夲近如何少年詩酒磨風月
老去焉知疾病磨
　　二
此日功名願已疎溪山隨處樂樵漁如何二老同時病
彼此相遺問起居
　　題蔣夲仁巢木竹石
瀟洒疎篁曾雨露槎牙古木慣風霜東風不詧忠貞節
羞與當時作棟梁
　　題石照蘭若
無名無利亦無能我是人間有髪僧靜坐㝠思愛幽寂
何須向我説掀騰
　　二
白雲深處一間茅門對長松老鶴巢客至煮茶延淡話
任他虎豹自咆哮
　　題水墨葡萄
老龍騰淵雲氣濕萬斛驪珠夜光泣秋風吹滿西凉州
釀就清香浮玉腋
　　翬嶺
􁲆􁲆肩輿石徑斜亂山高下暮雲遮南風吹散九天雨
西嶠開殘百合花
　　由績坑出乳溪聞鵑
細草幽花二月天暖風晴日弄春妍孤村路僻行人少
忽聽深林叫杜鵑
　　二
雲樹蒼蒼鵑亂啼炊烟澹澹日沉西尋幽獨向山中路
吟得詩成何處題
　　送楊子威廵檢
傳家清白負通才高築黄金孰與媒騎馬莫辭龍虎國
題詩須上鳳凰臺
　　過西坑次劉昭父壁間韻
兵後公庭又一新眼前物物見天真青山不管興亡事
幽鳥數聲啼破春
　　獨感
翻雲覆雨須臾間轉喉觸諱生波瀾淳風已散不可復
九疑翠冷湘江乾
　　暮春
黄鳥穿花語自柔清風吹竹綠修修道人懶散江湖客
不道於今遽白頭
　　偶成
燕子穿花帶雨飛杜鵑聲苦勸人歸靜觀世事何時了
小吏敲門逼戰衣
　　閒居
齋前一樹瑞香桃綠葉蓁蓁僅尺高待渠紅熟邀王母
祇恐東方暗裏搯
　　二
凉雨初收放晚晴尋詩池上句難成槐陰布地鶯聲滑
山上白雲無限情
　　題清湘秋景
　昔人云詩是有聲畫畫是無聲詩善模寫詩與畫者
　之辭然一丘一壑出自肺腑肆於筆端不自知其神
　也矧瀟瀟洒洒竒竒怪怪非深得意趣之妙不可及
　友人汪允中以清湘圖寄示予觀滄江白石茂林脩
　竹彷彿昔客湘中時景江滸小艇坐紫衣横玉簫嗚
　嗚怨訴又不知誰氏子豈意離亂後覩此佳致有聲
　二首敬書以歸
木落三湘雨後天細泉飛瀑掛晴川疎篁影裏簫聲過
借問誰家上水船
　　又六言
日暮九疑矗矗清湘萬竹修修不管掀天風浪孤鸞引
鳳船頭
　　偶題
生平不識大鄣山歴井捫參四十彎誰道仙家隔蓬島
桃花流出在人間
　　過程氏莊
昨夜東風吹栁條石痕橋上玩梅梢百年蓄積隨流水
新燕還知定舊巢
　　周村
一溪流水碧潺潺萬壑松風舞翠鸞老客石盆巖下憩
興來題字付誰看
　　書西坑楊子威廵檢官舍
詰曲溪山窄復斜溪流淺碧漾寒沙山村亂後蕭條甚
隱約疎林一兩家
　　小陳村題竹
數竿修竹翠交加一曲清溪浸白沙喚雨錦鳩林木外
晚烟飛起那人家
　　二
霜林慘慘帶蒼烟䆉稏連雲慶有年囘首峴山烟路隔
莫教羊子淚潸然
　　題田家壁
屋上青山屋下池松杉蓊鬱映清漪兒孫耕種歸來晚
臥聽流鶯啼竹枝
　　二
料得時光不是秦野花啼鳥又青春行人相見莫相問
曾是當年避冦人
　　百舌
漠漠輕雲淡淡陰門前楊栁萬黄金誰教巧語調春色
飛向高枝學百禽
　　出山中
下山容易上山難上到山頭足力酸待得易時難已歴
常將容易轉頭看
　　二
偶隨流水到天台無數桃花夾岸開箇裏夲非人世界
如今悔煞出山來
　　出汪家村
轟雷將雨驚孤枕急電摇光閃暗牕風勢不須如此急
生平肝膽未甘降
　　二
四簷如注雨垂垂頃刻山河盡蔽虧皎日中天行白晝
縱然昏暗不多時
　　雪
乾坤清氣屬陶家太尉元來不煮茶老子無茶亦無酒
拄藤踏雪看梅花
　　題汪良后唐馬圖
桃花亂落春不收片片飛上紫驊騮見說天閑求駿骨
莫將顔色為君謀
　　張氏耕隱堂復次韻以足其卷
獨向南莊臥白雲逺山㸃㸃入簾青半犂新雨孤村外
始聽春禽第一聲
　　暮春之夕雷雨交作
一聲雷震天闗動半夜雨欺茅屋疎推枕披衣忙檢㸃
牀頭惟恐濕詩書
　　次俞舜欽述懷
化行俗美説吾鄉鳳不來兮走虎狼棋局翻騰何日了
未聞諸葛起南陽
　　度新岑晴日可喜俄而復雨
汗漬羅衣春晝長山茶花謝水流香東園紅紫無多了
説與蜂兒莫恁狂
　　高郵破
海水歸洋不上來江湖到岸又空回白衣蒼狗隨時變
日莫空聞猿嘯哀
　　至泰州書徐千戸壁
海天無際接扶桑此地曾經幾戰塲怨恨不隨流水去
空階夜雨泣寒螿
　　二
圖書整整堆蓬蓽劍㦸森森擁桞營留客茶𤓰話平昔
隨緣糚㸃泰州城
　　送人之濠梁
萍梗無根任所之休將身世計安危槿花滿地紅於錦
怪煞狂風昨夜吹
　　風雨墨竹
一枝瀟洒暮颼颼散作江南六月秋休棄散才看弈化
葛陂深處是龍湫
　　贄書李廷獻
書生亦是避世人江海何日寧風塵孫吳不生伏波死
山谷且復潛閒身
　　小谷菴
白晝不聞雞犬聲黄昏畏避虎狼行時光即漸消磨盡
為問𤣥通作麽生
　　過魯子昭山人
竹樹深幽三兩家𤓰蔬塲外種綿花平田趂水耕鉏辦
醉倚柴門看落霞
　七言律詩
　　至正十五年乙未歳元日居山中
霽雪收寒放曉晴遥瞻北極慶長生杯浮淡柏茅柴酒
盌入酸􁉛骨董羹白髪隨時居古里丹梯何日上神京
新正戊午好天色人與梅花一様清
　　燈花
焚膏為燄草為根檠上光摇夜氣存金粟何曾嫌陋室
銀缸長是照閒門幾番報喜期盟約數伴傷春揾淚痕
暗倩佳人纎手剔榮枯不藉化工恩
　　自嘆
半紙虛名屢失機六年憔悴北山薇雲霄路近行囊澁
湖海塵揚故舊稀官冷位卑思補報禄高責重慕輕肥
閉門風雨春多少鴻鴈雝雝又北歸
　　清明
空濛細雨濕松楸亂後人家哭未休幾處燒錢飛蛺蜨
三叉無主祭骷髏精魂作祟狂魂語新鬼銜寃舊鬼愁
可是禁烟兵燹際荒城寥落水東流
　　送春
蒼龍御駕送東君閃閃旌旗暗别魂花謝水流孤白日
鶯啼燕語又黄昏光風雖好容顔老世事難齊歲月奔
見説祝融交代了空教殘綠對芳樽
　　詠石鏡
屹立空山照不平鬚眉一見更分明神呵鬼䕶光尤炯
雨洗風磨色愈清净瑩無瑕秋鶴妬虛涵洞徹曉猨驚
騷人逸士多遊玩説與山僧為啟扃
　　過小谷村程履善留酌
松風出谷響颼颼滿地松花夜不收危路駕橋連石磴
高田接梘引溪流空開林麓天光近汗濕衣衫暑氣浮
芒屩竹枝今倦矣故人雞黍為遲留
　　秋蟬
老樹西風黄葉飛栖枝泣露晚凉㣲短長吟處雨初歇
斷續聲中秋又歸化去尚留遺蜕在看來誰悟幻形非
澹烟衰草郵亭路多少行人愁夕暉
　　胡仲敏訪予石門
敲門風竹報平安知有何人為解環歲冉冉兮如撚指
事紛紛處且開顔醉酣山水清幽際思入雲烟慘澹間
聞説淮南狼虎鬭闗山征戍幾時還
　　正月八日上母壽同表弟戴仲仁飲於山莊
榖日清明春漸長白頭慈母壽而康延儒未見開東閣
稱壽何妨燕北堂住世久經離亂惱慰情還喜子孫昌
希年希有今逾五笑著斑衣拜捧觴
　　二
愛日難忘盡子情一罇親黨慶歡榮雖云兩姓為姑舅
同是一家佳弟兄菜切青絲時雨滑魚披玉膾曉氷清
不須絲竹並歌舞壽祝長庚歲歲明
　　獨坐
花栁横陳兩月春山行盡日絶行人傳聞建業烏臺舊
見説姑蘇絳幘新學術何緣題閬苑詩書作計獻楓宸
春風滿目江湖濶無處乘槎問要津
　　清明
尊中無酒空對花上塚挂紙今誰家舊火荒村已零落
新煙破屋多咨嗟晴風暖日笑桃李高田曠野悲桑麻
時節自好世俗惡荒阡古木啼烏鴉
　　七姑峯
七峯嵳峩翠模糊七峯之嶺隱麻姑林深霧暗走糜鹿
月落風起號於菟塵世百年日變幻青山萬仭無榮枯
殘春細雨我熟睡門外烏雀從喧呼
　　山居書事
萬翠堆中結數楹出門漫作隴頭行侵衣山色宿酲解
撼屋溪聲曉夢驚文采照林禽異羽靈根醫病藥多名
老翁只道山居好旋摘金芽活火烹
　　題山中所有
石芥蘇麻紫蕨薇破頭巾罥山梔垂火流金鑠錦袄子
霜降木落玉靣狸猪耳蕈供黄粟飯貓頭筍煮紅豆糜
泉聲鳥語和音樂山翁樂處無人知
　　寓雲臺觀
琳宫遷建恰三年時值艱危未了縁白鶴不來華表幻
赤城欲去采鸞騫擬招𤣥圃孤雲隱且借仙家一榻眠
今夜山牕聽秋雨松聲將夢上瑶天
　　夜聞機聲
鄰屋機聲斷復連素絲深夜織婵娟嚘嘐疑是冲霄鶴
咿􁲆渾如下水船雙鳳絞梭抛玉筍五花綾桁履金蓮
經天緯地男兒漢未必年來屬婦權
　　九日風雨作惡因記滿城風雨近重陽之句輒易
　　　二字足成二章
雲低霧暗澹秋光籬落蕭條菊未黄元亮貰尊嫌滑滑
孟嘉岸幘惡浪浪百年難遇風光好九日仍愁節序荒
幕下參軍呼不起滿山風雨作重陽
　　二
霏霏霡霡潤林塘佳節令人暗感傷水溢難邀朱履客
雲深空望白衣郎香芋已帶十分紫㫖酒休孤半殻黄
敧帽龍山獨惆悵滿山風雨作重陽
　　雨牕偶成
雨壓中天雲霧低華陽郭外草萋萋江湖夢遠紅塵隔
閶闔門高紫氣齊紅拂杏花沾翠帽綠拖楊栁憶金閨
故人騰踏雲霄上何日相從信馬蹄
　　棃花
慿闌幾見物華新淑氣香催粉膩匀淡淡園林千樹雪
溶溶庭院一枝春仙肌綽約能超俗玉骨玲瓏不染塵
休進西園諸子弟如今佳調久無人
　　李花
老君指樹因為姓太白相傳是一家晴雨半春難見葉
暖風三月始開花整冠憩客生疑似鑽核乞人虚歎嗟
底事道傍多苦味纍纍此去不須誇
　　杏花
羣芳一様受春風偏向枯枝㸃綴紅種樹仙居雲氣表賣
花人在雨聲中無香蜂蜨何須閙有色容莊不在工遊
子尋芳莫輕折存仁方見積陰功
　　桃花
漫山麤俗軟輕堆雨露無私處處開道士曾移種仙館
漁翁相引到天台色隨歌扇輕翻覆紋織香羅巧剪裁
非是芳心貪結子祗因造化育胚胎
　　碧桃
移得仙家異種歸綠葩素質淡芳菲春風不結青枝子
暖雨曽沾紺色衣皮子賦工花特異𤣥都觀古樹應非
月明酒盡瓊枝落疑是西園粉蜨飛
　　海棠
司花神女勒韶光催放東家蜀海棠艷冶半開紅粉靣
嬌嬈軟襯碧羅裳高高銀燭何煩照淺淺金杯底用忙
孤負錦江千樹錦少陵無語為花狂
　　睡遲
剪燭吟詩睡較遲破牕漏月笑相窺時聞蛙吹鳴荒坎
忽見鶴巢翻故枝花落水流鸞鏡晚夢回酒醒鳳簫吹
王功霸業皆塵土不博柯山一着棊
　　楊溪道中
春來頗覺無情思忽見野梅開樹花闗上紅頭仍有脚
道傍白髪久無家南國衣冠汙塵土中天樓觀絢雲霞
相逢猶説築城苦饑立東風生怨嗟
　　蜀水道中
迢遞春山春日遲老天無事使人悲時危漢苑花含笑
風急隋堤栁蹙眉村落無烟幾千里麥麻何處兩三岐
年來無限傷春意獨倚長松聽子規
　　次王和夫見寄韻
俯仰無慚一不驚寒香晚節頗闗心九天雨露恩常溥
萬里山河恨未平老景肯輸詩筆健曠懐寕讓酒杯清
紛紛利祿爭先步誰似淵明去就輕
　　二
世事翻騰莫浪驚且將詩酒漫陶情不期富厚如元載
擬把窮通問子平睡足蓬牕松雨落醉歌陶枕竹風清
纍纍肘後黄金重不博高談玉塵輕
　　月下白蓮詩會
廣寒宫對若耶溪縞袂佳人照綠漪萬里寶奩開玉鑒
三千粉靣會瑶池明光素魄凝香處綽約仙姿弄影時
説與姮娥休負約香山社裏久相期
　　復入大鄣
山頂飛泉綠樹齊彎彎相見倦攀躋龍眠溪洞涎流石
鹿過林皋麝脱臍日落空巖山鬼嘯風生古木野猿啼
兩經冦刼山中避歴徧人間萬險蹊
　　同弟士謙登覽鄣山之勝賦此
披榛拾磴事幽尋造化生成嵌碧岑丹灶無烟鉛汞冷
棊盤有石蘚苔深飛泉下注龍池淨香木空遺藥研沈
一片蒼頑具形器惜無珍賞蔽嶔崟
　　誕日
虚負光陰五十三遭時屯蹇却難堪潛藏形影秋前燕
零落繭絲春後蠶林外孤鸞飛翽翽寰間羣虎視耽耽
年來不見商霖手祗恐諸公醉夢酣
　　雨牕偶成
門無車馬凈蒼苔讀倦高眠午夢回一鳥哀鳴衝雨去
兩僧諷誦蹋雲來天横黑氣心常恐道隘紅塵眼倦開
安得祥風甘露降長歌歌上鳳凰臺
　　對雨
茅屋經年長薜蘿故人久雨不來過山川慘慘光華少
天地昏昏煞氣多階草宿螢藏細葉庭梧巢鳳覆長柯
細看柱礎饒蒸潤奈此雲雷未已何
　　吳琴道中有感
人生氣運有窮通生遇明時命不逢千里江山紛擾際
七年踪跡隱淪中栁偏陽地先摇綠桃恰春寒未放紅
遙憶故人江海上飄零書劍各西東
　　吳琴忠烈廟
古祠摧敗獨孤村老衲龍鐘倚廟門半畝寒氷栖臘意
一川晴日借春溫松林慘澹猿猱嘯山徑﨑嶇狼虎奔
説與行人慎囘顧歸時切莫近黄昏
　　度萠坃嶺
雨過郊原綠倍添竹輿行處倦厭厭翠垂松葉沾衣袖
紅綻花枝映帽簷石澗水香麋麝過林梢露重蜨蜂黏
軟晴天氣催農務麥飯新甞似蜜甜
　　雨牕述事
世事落落將奈何四溟鼎沸紛天戈青山過雨十分色
黄潦得風千丈波我方高枕北牕下君亦藏器東山阿
靜觀萬物待時動日華依舊高嵳峩
　　過大石門
一溪流水漾晴沙行出孤村日未斜在世由來多是客
此身何必更尋家向人報喜枝頭鵲與衆爭嫌屋角鴉
眼底休論凶吉事且看田叟種桑麻
　　平郊晚眺
垂天陣陣壓山雨傍水汎汎獨木橋松徑縈紆少蹤跡
荆扉掩映無塵囂燈明茅店客閣榻路轉野寺僧歸巢
青帘高捲酒已罷獨鶴歸晚聲寥寥
　　大雪
惻惻東風毳褐单銀河剪水雨天□初疑金縷飛揚絮
却妬朱門賞牡丹粧㸃春光琪樹老迷漫曙色玉山寒
閉門欲學袁安臥祇恐隣家笑冷官
　　雨中出北門
白雨茫茫山下溪青秧匝匝水平堤小姑洗足忙朝餉
老叟科頭趂早犂魚上釣來供客飲鶯飛樹立向人啼
扊扅歌斷交情見漫説當年百里奚
　　哭胡師中
大易推明先後天更將圖卦究㣲𤣥文從韓子經三變
學接文公第八傳只道斯文天未喪豈期後進淚潸然
凄凄旅櫬薰風道黯黯愁雲落日邉
　　平林煙雨
楩楠杞梓鬰修林沐雨磨烟紫翠深數縷早春籠秀挺
幾番清夜嚮蕭森橫枝覆地不見日直榦參天都是隂
材大從來難世用風雲氣節歲寒心
　　贈孔學教克煥
　克煥乃宣聖之後其八世祖端朝常為黟縣尹遂家
　於歙後遷邑之八都克煥有司以才行舉為儒官家
　藏端朝誥勑猶存
聞説君家好山水至今猶是魯儒風春時練帶魚初上
霜後花屏葉更紅不是新安來孔氏如何闕里有文公
聖賢道統相傳妙自北而南意已通
　　余生六十有五伏覩先君靈鷲壁間詠不覺泫然
　　　敬用嚴韻又為之恧然期於後者尚其然乎
罔極恩深仰昊天時思追遠薦寒泉出門宦海波濤險
借榻禪房風雨眠深夜談鋒夸咄咄平時講道覈𤣥𤣥
白頭追和先君韻倚柱沉吟涕泫然
　　戴氏樓居次韻
山環水繞居之安圖畫森列宜晚看翠幕低垂爽氣肅
銀燈高照書聲寒世情頗覺眼界窄酒量不博詩腸寛
湖海半生今白髪掀髯一笑倚朱闌
　　二
遙對東山憶謝安百年塵世靜中看時危寳匣神光吐
人阨金城煞氣寒傍舍田園欣有託過庭詩禮素來寛
等閒名利無心嚮白鳥飛飛人倚闌
　　避亂蘭坑題喻氏池亭
暇日閒登池上亭池荷斂雨散餘馨時迎秋近稻花白
水汎凉生蓮子青竹下杯盤休酩酊眼前兵甲願清寧
我來未了公家事老幼相逢涕淚零
　　題義堂
溪上種蘭堂扁義相傳喻姓起伊周子孫蕃衍皆純樸
池館荒凉付謬悠教子讀書忘請謁勸人耕稼絶干求
從來積善還餘慶多少收成在後頭
　　喻氏堂義可以為訓矣記之且賦之登斯堂者庶
　　其有興乎
　　秋日郊行
西風吹老萬年枝黄鶴飛來不肯棲鴈過楚天秋日薄
蟬鳴溪樹暮雲低儒衣誤我祿違養野興可人詩易題
怪雨乍收妖未息山中漫爾憶金閨
　　次戴仲庸有懐
多君氣突董宣强藉甚名聲四海揚北上燕臺宫闕壯
南窺禹穴海天長毎思濟世人難濟翻笑狂夫老更狂
冷眼看渠翻覆勢冲霄孤鶴素昻昻
　　揚州
仙人已騎白鶴去倦客漫逐紅塵來人間又見梧葉落
觀裏無復瓊花開明月皆春罷歌舞王宫相府俱塵埃
江山如此豪華歇千古豈不令人哀
　　泥
九陌香塵濕不飛融融隨步襲荆扉玉驄行疾濺春雨
紫燕銜遲帶夕暉蚓竅吐淤黏屐齒鳳書封漬汚朝衣
夜來滿地沾飛絮指㸃行人石徑歸
　　蒼龍洞
擇勝尋幽度逺岑雨晴快我一登臨山腰白鹿銜花過
洞口蒼龍隱霧深石室生春僧兀坐氷簾掛曉客來吟
浮生閲世心如水山鳥何煩説古今
　　失恃
凶年阨運禍非常慈愛翻成失北堂青鬢為官冷亦樂
白頭䘮母痛何長銘旌外閃兒孫哭衰絰中涵肺腑傷
養老奉終成大事山南窀穸北山莊
　　九日哭母見菊感而賦之
時序何曾改物華風塵極目遍天涯歎東籬雨花難放
哭北堂親節不嘉落落情懷猶遯世蕭蕭門户尚浮家
龍山勝事空追憶酒熟比鄰懶去賖
　　失意
失意深潛懶入城坐愁懐恨老時情征鴻叫月帶秋色
落木隨風送雨聲憂國赤心慚未報思親白首歎無成
傷心莫問人間事淚洒空山烟霧橫
　　涇川道中
青山雨後白雲生雲氣參差樹草清明月出山雲弄影
清風吹水樹含聲人家屋角驚尨吠官路橋頭去馬鳴
天地之間我亦客還將老眼望昇平
　　訪戴仲夲
四年兩度過君家一笑相看感鬢華老去不堪光景薄
春來依舊物情嘉圍爐佳醞四五盞傍舍早梅三兩花
世事浮雲易更變石金巖上好烟霞
　　送内兄戴仲德入藏
百歲光陰只恁麽英雄能幾占山阿尋龍難辨金精秘
歸鶴仍悲􁉛露歌七十送兄情惻怛一巵奠墓淚滂沱
男兒至此事方了後世賢愚奈若何
　　題萬山堂
虚皇閣外是黄山許躡浮丘日往還廟食武安三國始
王封渙號累朝頒已知白鶴曾題柱休説青牛不度闗
地縮山林近城市人遊蓬島出塵寰
　　二
萬山頂上數間屋竹樹雲烟鬱翠蒼鐘鼓樓頭飛日月
風雷壇上送宫商灘聲迎枕春雨足嵐氣入户秋風長
得似仙翁無箇事蓬萊宫裏醉壺觴
　　贈真人張虚冲
家住蓬萊頂上山暫將形跡寄塵寰代傳西漢遺千禩
名列東華第一班寳劍光摇祛海怪朱文夜奏發神奸
拜章上與天人語曽把陰功動聖顔
　　二
漢家譜系久無傳惟有留侯世世仙百代冠裳齊日月
千年龍虎衞山川道尊𤣥教大宗主人仰名山古洞天
朝罷虚皇近丹闕翠雲裘惹御爐烟
　　寄旌德趙用章
再讀停雲憶故人别來四見梓山春功名不讓文章伯
寵辱多輸自在身三徑我聞彭澤令百年誰是葛天民
斯文如線真堪歎好句毋煩寄我頻
　　題休寧陳氏聽泉樓
何人山下起高樓樓下泉聲繞故丘滴滴鳴琴堪洗耳
泠泠瀉石試凝眸支笻獨立天將晚掩卷似聞風作秋
到海終當浴日月安知巖壑不同流
　　石鏡
一片寒光嵌碧巖天開地闢孕岏巉四時長照匪銅鑄
萬古不磨容蘚緘拂試毎驚鬚髪改摩挲疑有鬼神監
氷奩不卷照幽寂萬壑清風舞翠杉
　　擬上御史
文星昨夜照江東萬丈光芒上貫虹赫赫世驚冠聳豸
行行人避馬乘驄咨詢政在求民瘼幽隱何緣達帝聰
歸覲清光應顧問江山寥落困窮中
　　贈孔希文歸淛
我愧為儒事筆田君來往顧辱佳篇半生騰踏江湖日
孤館蕭條風雨天青眼故人能有幾白頭詞客更誰憐
江東遊遍浙西去風撓蘆花月滿船
　　黄氏敦睦堂
　風俗之薄久矣敦睦之風我獨見於克敬兄弟焉乃
　為篆書其額贈之詩文
黄氏庭前棣萼新乳溪溪上樂天真水分兩𣲖川源逺
花發連枝天地春風急雁行吹不斷波清魚隊見相親
紫荊樹色榮枯易笑殺田家俗未淳
　　仲修弟誕日
兩年誕日客山莊厭見諸孫奉壽觴百歲幾回同暢飲
半生多是負韶光西池桃過千年熟南極星迎一線長
富貴年逾頭漸白青鸞何事背孤凰
　　代人作送毆陽知縣秩滿
金井蕭蕭落翠梧郎官匹馬出長途琴書小束盈車兩
稚耋追攀載酒壺任滿不妨留一犢身閒便合跨雙鳬
鳳城故舊青雲上連茹而今定不孤
　　次孤岳上人韻
相逢偶似虎溪橋借榻仙房春十朝無補但思遼海去
投閒安用小山招吹嘘暖雨披紅萼攛掇春風上翠條
塵世浮雲隨處變且容花鳥伴凄寥
　　題和心齋道友藥室
一室如舟久煉真青芝赤箭襍新陳松花釀酒昔留客
槲葉燒丹今養身藥籠出入成都市風符上下揚子津
三千童女鳴簫鳳吹出𤣥都樹樹春
　　寄黄克敬謫歸
力叩青都虎豹闗危言鯁直動天顔一生涕淚常憂國
萬里風塵已賜環共惜賈生成逺謫遥知唐介得生還
馬蹄又踏歸來路應笑奸諛媿鷺班
　　郡庠鄉飲酒賦唐仲實
青衿濟濟集黌宫坫爵升堂典則同歴代相傳鄉飲酒
清朝復繼古人風衣冠禮樂從先進齒序耆髦喜再逢
立懦厲頑敦薄俗斯文矜式藉羣公
　　東白軒
晨光初動搏桑國素色旋彌宇宙中萬里氣浮天晃朗
五更人訝月朦朧遂令天下昏昏者要與人間皎皎同
虚室縱生能幾許酒酣欲問野航翁
　　送客偶作
滿目雲翻稻半黄化工成就答秋光漸看草木離披色
惟愛蓀蘭旖旎香故國音書天渺渺舊家松栢翠蒼蒼
偶因送客叢山道又得田家棗栗嘗
　　中秋
年年古桂散清香夜夜寒光照草堂高樹依然飄馥郁
老蟾從此照凄凉婆娑影動拂三島徙倚花陰醉幾塲
休笑南樓狂老子昔年東府更疎狂
　　九日飲姪女家
菊花杯泛茱萸酒楊柳村沿石境山門掩黄雲千百頃
溪藏紅葉兩三灣懽然自覺情難盡醉矣都㤀夜易闌
細雨斜風休作惡歲寒心事正相闗
　　高諸山
避地曾經遇虜俘挈親攜弟費支吾世將禍亂謀臣拙
天遣英雄大業圖江革行傭身畢備陳遺焦釡復充餔
白頭又見昇平象朝夕􁉛鹽粥一盂
　　榖日乃先妣忌辰感而賦之
榖日行歌悲草堂追思鞠育感情傷園林無恙且故里
松楸却怪猶殊方慈訓入夢月皎皎羈懐滯雲此茫茫
百年但乞身强健一任滄海塵飛揚
　　寄施孟文兼柬魏璋知府
聯鑣共話過山中翬嶺雲深阻往從風雨滿川題醉墨
乾坤隨處著行踪九霄沆􁭥和雲嚥萬斛珠璣帶月舂
二老風流合典則文星夜夜照芙蓉
　　過旌德下莊省先墓山長公墓因訪方朝陽
幽勝何年號隱龍光風霽月四時同族綿百世雲仍盛
秀萃一門山水雄古木修藤時雨露良田嘉榖自秋風
我來苒苒歲云暮恍若桃源邂逅逢
　　同仲修士謙弟山莊夜話
煮茶燒栗共清談開酒尋蔬樂且耽産業多年存嶺北
兒孫百世享江南軒昻昔比冲霄鶴退縮今如上箔蠶
廊廟棄才猶犬彘由來榮寵底須貪
　　仲仁見邀雲臺小酌席間次韻
風偃花枝亞石闌春餘情緒頗相闗蹉跎雙鬢千莖白
孤負中心一寸丹對景忘懐聊酩酊感時憂國暗辛酸
狂蜂痴蜨從撩亂輸與幽人冷眼看
　　晚晴復雨
三更雨後天開霽一霎晴蒸雲作堆茅屋似縁留我住
柴門肯許俗人來池塘夢斷無新句隣舍情多出舊醅
明日陰晴猶未定南山殷殷忽聞雷
　　寄京口俞判府用中(年八十/九嵗)
白髪紅顔照綠尊黄花青蕋映朱門城中人慶百歲壽
堂上翁攜五世孫理性發明周孔學文章超邁馬班言
四方學者如星布咸仰先生道義源
　　暮秋即景
天氣將寒即漸加東籬猶有傲霜花羣漚汎汎下芳渚
孤鶩飛飛送落霞山僻樹高巢鸛鶴江晴水落網魚蝦
城頭夜月泣嫠婦征戍何時得到家
　　仲修士謙二弟亦感冒作此以代問安
命乖兄有負薪憂二弟風寒日减不手足親情思彼此
星辰度數有遲留干戈邊鄙軍師苦風雪山川薪米愁
枕上脊令詩再讀何時樽酒共春遊
　　二弟和韻復韻之
白首長年為國憂時人曾悟此心不世情惡薄共誰語
春事闌殘不我留栗里莊前陶令醉浣花溪上杜陵愁
有錢難買身强健載酒尋芳作勝遊
　　寄郡幕李叔易兼東靳寛甫知事
半紙虚名鮎上竿毎嗟孤負寸心丹濟時有術補天易
學道無緣縮地難酒熟牀頭巾可漉魚縣門外鋏空弹
榮枯遲疾皆由命白首當年起釣磻
　　次汪仁齋百丈巖韻
斷壁懸厓獨木橋雲林烟樹影蕭蕭巑岏上聳參天石
噴噀中翻巨海濤冥晦疑從三峽度崢嶸真絶衆山高
我來避地非登覽怕煞征塵染布袍
　　過平墓
飛泉百尺噴龍門界破青山玉一痕萬壑松聲清病骨
半川花影惱詩魂茶爐藥鼎封雲窟棋局盤池隱木根
從古名山多勝景何妨載酒共談論
　　小疾
日抱㣲疴費誦吟等閒風月不闗心病魔便合避三舍
詩價何曾直百金泉石烟霞從性僻市朝塵土任渠深
祗今四海瘡痍甚安得秦人為砭鍼
　　詩謝朱克用萬户(崇天京/都門名)
驕馬京城記昔年侯曾侍輦出崇天御街寛處春容澹
金殿横頭日影穿側帽王孫歌窈窕隔花仙子話因縁
歸來江右紅塵際天上風雲只自然
　　懐姑熟
蘆葦蕭蕭青山巔故人悠悠别經年李家兄弟擢雙桂
張氏門庭出孝蓮右轄簪纓今有幾監司冠葢豈無傳
感嘅翻思成一夢令人却憶錦袍仙
　李青山二子長伯羽次曰仲羽皆中鄉貢其里名雙
　桂坊長孝後知閩憲幕完顔右丞呼納監司皆寓居
　城中
　　和曹志行寄弟可菴
幾年無計見長眉春半詩來惱我脾遯世入山深始好
憂時撫劍醉方宜不聞彭澤人裁竹翻笑商巖老却芝
情話雖親悵疎闊寄書仍怪鶴歸遲
　　次王和夫見寄
旌旗摇曳栁營前邑賴元戎守禦堅林藪漫如秦地日
山河依舊漢家天剛風萬里掃妖祲甘雨四方清瘴烟
堪羨山中萃清致醉歌人訝老詩仙
　　和俞舜欽韻
康衢陋巷乏紅塵湖海交情孰與親旭日依然升海島
妖風久矣渡江濵市橋細栁惱清曉官路孤梅愁早春
甚喜地仙俞博士知幾自不與時均
　　聞闗上日戰
邊闗虎狼日格鬭村落雞犬皆哀鳴壯士奔騰兾進取
老夫懶拙期昇平九天星象乖異見千里闗山魂夢驚
起舞中宵誰氏子好將時事為予評
　　飲程氏莊
小閣紅爐暖似春白甆瓶矮瀉香醇平時恬退非無益
此日英雄恐未真虎陣從教分地界鵑聲未必叫天津
夜來醉裏慿高望萬里紅雲覆紫宸
　　有客自北固來者留宿茅齋
湖海交遊老弟兄十年不見困從征干戈江上猶思鬭
詩酒燈前且叙情世事看來棋局變功名識破釣絲輕
到家風月知無恙相見諸公煩寄聲
　　金陵懐古
六代繁華古又今鍾山王氣拂雲岑玉驄聲斷烏臺寂
赤幟陰移畫省深月照觚稜風淅淅霜清甬道夜沉沉
白頭原是觀光客手弄梅花感慨吟
　　贈宣城朱士元善吹簫
玉樓明月紫鸞管秦女曾吹引鳳凰一氣抑揚調律吕
五音清濁按宫商嗚嗚如隔落花遠嫋嫋更聞流水長
鄭衞滛聲悦凡俗吾將洗耳聽朱郎
　　雨中呈豐彦輝
十年塞北干戈擾二月江南雪雨深時異世情難逆料
天寒老客不能禁江山明秀動歸興花栁横陳驚壯心
休上賈生流涕䇿且賡梁父白頭吟
　　寓居牕外葵花盛開可愛
牕外花開一丈紅數枝穠淡倚牆東寸心也學傾朝日
二色相依競晚風猶記昔年栽館地又看佳節走兒童
蒲葵在眼龍舟歇不道飄零尚梗蓬
　　高村吳仲文有約
共道延陵好弟昆嚮來簪笏藹高門故家喬木今非昔
流水孤村朝復昏松塢樹交猨抱子花園草合鶴生孫
繁華自古如春夢相對悲歌酒一尊
　　春雨彌旬下民艱食即事
白雨跳珠瀉嬾荷墨雲堆騎轉庭柯牡丹花好醉能幾
杜宇聲悲春不多樂事毎為塵俗誤韶光也被老天磨
惜春歸去留無計買酒溪頭長短歌
　　縣丞那彦權考績賦詩贈行
春風驛路馬蹄輕載酒河橋酌遠行官向滿時知政績
人於别處見交情十年帶劍裨王業二月看花上帝京
聞道青雲多故舊長才祗合輔台衡
　　次韻葉實夫西山園飲
西山蒼翠誰家園竹樹遶屋何森然置酒邀我坐林下
高歌握手行花前偶然得句不在巧相勸爛醉仍烹鮮
世事人情多莫問百年過去知誰賢
　　次宋耕夫經歴梅木杖韻
羅浮山下碧柯長入手摩挲色古蒼顛躓暫添身畔力
䇿扶曾嗅水邉香狂吟毎喜對雪月倚立更憶傳青黄
止渇將軍不攜去留與詩翁訪草堂
　　南山秋色樓
秋色横空眼界寛玲瓏八面見峯巒稻花香滿雨初足
梧葉聲清風正寒百尺不教餘子臥四時那許俗人看
課孫教子無他事笑拍闌干解醉顔
　　宿蜀川覺乘寺
遊宿招提記去年重來春暮雨餘天豐碑甚愧留名姓
玩世何由脱俗縁未了此身還是累已參前定不為禪
春花秋月無窮意一笑空山聽杜鵑
　
　
　
　
　
　
　
　
　
　
　
　
　
　
　貞素齋集卷七
欽定四庫全書
　貞素齋集卷八
　　　　　　　　　　　　　元　舒頔　撰
　七言長律
　　閒居遣懷
手弄閒雲只自怡樂門真味少人知溪邉觀水栁風細
竹上題詩花日遲醉裏焚香評古畫醒餘煮茗著殘棊
文章不入翰林眼形貌宛如岩壑姿王衍清談時拂塵
楊脩用智夜捫碑寄言馳騁京華客我正高吟岸接䍦
　　送葉宗茂之京陵
羣公政爾論歸田又上鍾陵順水船薇省檄來徵俊彦
黄金臺築聘時賢文章氣骨凌三傳議論波瀾動百川
誼重金蘭增繾綣居同桑梓益周旋已聞天上風雲曾
未信人間雨露偏霄漢故人如問訊江東老客雪盈顛
　　有懐諸公
黿鼉出沒黄田蕩龍虎盤蹲白下城才俊滿前勞顧問
愚蒙在下冀昇平波濤江漢暫時險烟霧乾坤有日清
文士負才徒倚馬武夫挾勇祗談兵朝廷安用生疑慮
田野何由覩聖明薇露每愁東日上桞雲猶帶北風横
羣公退食方云喜數子馳心尚慕榮澤國暮春觀撲滿
江湖深夜炯攙搶鄉村落落真堪歎冠冕峩峩未足驚
黄犬東門憐往事白頭南土憶歸耕(撲滿土器/攙搶彗星)
　詩餘
　　滿江紅
　時雪快晴苗民攻宣未克往來郡邑間擾攘尤甚憲
　府移司於徽視而不問歎時事之靡寧哀生民之塗
　炭因賦此曲兼柬邑令郭文質
天也多情巧幻出天河寒水多態度悠悠颺颺輕粘牕
紙萬里豈無祥瑞應四方已在饑寒裏把溪山好處縱
横摹須臾耳　江海濶風塵起狐兔狡鷹鸇耻假蠻
夷威柄侵漁而已諸老忠良皆石柱九重仁聖真天子
待明朝晴霽看青山清如洗
　　酹江月
三槐氏胄早榮陞大府展施才調應歎濡須兵革後幾
度愁紆懷抱剪燭寒更催科春晚諸事安排了簿書藂
裏辛勤説與誰道　遙想淝水西邊三賢堂古孝肅名
偏好為我瓣香先致敬耿耿寸心相照贊畫侯藩趨丞
相府指日登樞要不堪離别一尊聊為傾倒
　　蝶戀花(送胡一之/上襄陽)
鍾阜相催何汲汲猿鶴休驚却上襄陽驛袖拂峴山碑
蘚碧淒涼淚眼今猶昔　勲業正須年少日楚雨湘雲
囊錦都收拾祗恐綠閨春寂寂孤鸞背月鮫綃濕
　　酹江月(送指揮司王仁卿知/事代廣陵郡官作)
人生交誼篤金蘭氣味不堪離别綠水紅蓮聲價舊又
向高郵施設幕底清風樓前明月此意􁛫誰説美哉魚
米此行足可怡悦　聞道細栁營中三軍整肅訓練真
竒絶贊畫公餘閒拭目午夜劔光明滅料想明年榮膺
薇省高步登天闕片雲相隔人來應問華髪
　　謁金門
人磊落移贊高郵蓉幕采筆生春和氣作軍民同此樂
　休説邊陲蕭索米白魚肥如昨别後情懷何處托寒
光倚山閣
　　水龍吟(慶陳仲洪/家慶樓)
人間何處無樓算來積善應難得操持一念應乎萬事
盡皆陰德伯仲怡怡親朋濟濟雲仍蟄蟄任才高王燦
興同庾亮誰敢與元龍敵　珍重劉郎好事好浮山為
君拈出眼前標致壁間圖畫屏間松竹春晚􁛫高秋睛
眺逺翠紅如織待他年看取飛來五鳳記如椽筆
　　折桂令(夀張德中時/三月三日)
問仙娥何處稱觴帕逓香羅壽祝張郎整整杯盤低低
歌舞澹澹韶光想無愧乾坤俯仰且隨緣詩酒徜徉樂
意何長人醉西池月上東牆　過今朝三月初三昨夜
長庚書幌光含狂客追懽歌姬索笑餘子醺酣且莫説
鶯兒睆睆試聽他燕子喃喃此樂何堪喜君暢飲容我
高談
　　風入松
故人情况近如何應被酒消磨醉來笑倚娉婷卧傷心
處暗濕香羅肱曲紅生玉笋鬢偏翠捲新荷　薰風枕
簟届時和着我醉歌襄陽舊事今安在風流客屈指無
多休説玉堂金馬爭如雨笠煙蓑
　　沁園春(閒適/)
閒處如何也堪吟詩也堪弈棊想白衣送酒誰如元亮
白鵝換字誰似羲之濠上觀魚雲間呼鶴此樂人間未
易知平生性喜不惟酒困常帶書癡儘教步武天池
且間得閒身一會嬉便朝登金馬何裨世教暮趨玉殿
安救時危赫赫功名堂堂事業不傅先生這肚皮休瞞
我任官高祿厚也要些兒
　　小重山(端午/)
碧艾香蒲處處忙誰家兒共女慶端陽細纒五色臂絲
長空惆悵誰復弔沅湘　往事莫論量千年忠義氣日
星光離騷讀罷總堪傷無人解樹轉午陰凉
　　前調
　時有武陵之行值時變故弗果因賦之
笑問西風一葉舟阿誰招我武陵遊豈知身世兩悠悠
西湖好孤負桂花秋　應笑樂平侯無端千百計一塲
休愿將功烈闡皇猷南飛鴈莫為稲粱謀
　　朝天子
學騃粧癡誰解其中意子規叫道不如歸勸不醒當朝
貴閒是非於心無愧儘教他事爭甚底不如他瞌睡不
如咱沉醉都不管天和地
　　江城子
　歌者張氏戴仲德本時以茶謁之家戲書以貽之
戴郎昆仲太風流翠娥愁解貂裘醉中摸索玉搔頭繡
被搵香肌粉滑雲作帳月為鈎　茅菴權當小秦樓意
綢繆話揚州瓊花騎鶴兩悠悠薄倖薄倖生今老矣無
夢到那溫柔
　　前調(代人/送行)
積雨坡塘五月秋送還留且停舟聽我驪駒歌徹上廬
州無奈綠牕眉鎖恨情脉脉思悠悠　同鄉翻作異鄉
愁善謀猷儘優遊不見閭閻談笑覔封侯勲業此時都
莫問書有便寄來否
　　水龍吟
　端午日寓苧干作時四方洶洶民思太平而未寧也
輕雲閣雨還晴蒼黄又負端陽節去年今日大彰深處
寸腸千結好事多無良辰難再猶傳遺孽看連城澒洞
大家愁惱這光景何時歇　因想金陵佳麗閙秦淮龍
舟稱絶牙檣錦䌫翠冠珠髻畫蘭羅列回首丘墟滿襟
塵土向人空説且停杯容我離騷細讀弔羅江月
　　沁園春
多少閒情桃源問蹊柯山看棊把杏花春雨從頭吟了
木樨秋月開户邀之氣捲風雲眼空江海萬古從前我
已知君休笑任陳摶假睡豫讓佯癡　風回太液清池
欲留住東皇共笑嬉想乾坤浩浩誰曾整頓干戈擾擾
孰問安危籠絡人才登崇祿秩赤箭青芝敗鼔皮都休
問看營巢燕子哺乳鶯兒
　　水調歌頭(時楊溪/避兵)
飽來石上卧醉向溪頭吟山靈不管閒事容我儘登臨
山外猿啼鶴唳世上虎爭狼鬭此地白雲深古今一抔
土天地亦何心　隔茅廬塵萬丈不相侵林泉自有佳
處石溜似鳴琴漢室煌煌大業唐代昭昭正統此理細
推尋高詠出山去草木亦知音
　　太常引
山色共承宣君秩滿我遲延幾度醉花前曾怪殺春山
杜鵑　菱花再照鸞膠再續應笑雪盈顛深夜話婢娟
也曾是都門少年
　　風入松(雨後/偶成)
紗厨過雨晚凉生枕簟不勝清氷肌玉骨元無汗香風
過深院語流鶯翠幌光摇絳蠟畫堂暖瀉銀瓶　玉筝
牙板接新聲雲髻寶釵横銀絲膾細江瑶脆揚州月照
我醉吹笙舊事十年猶記壯懷此日堪驚
　　賀新郎(為張德正/續絃之慶)
繡隱芙蓉褥更屏間雙雙孔雀間金盤綠鶴别鸞離深
閨悄帳冷梅花夜獨空夣繞巫山千矗雨意雲情紅顔
霜鬢合懽再把鸞膠續事諧矣意方足　洞房春暖人
如玉怕的是雞聲逓曉無情催促笑拂菱花相依照取
次畫成眉曲伊也道臨邛何辱吉叶熊羆應入夢看這
番桂子紛追逐為君喜醉紅燭
　　虞美人
　聞邑雲臺烟火花燈老倦不復往觀
紛紛兒女看燈去千㸃摇紅樹翠鼇山倚紫雲堆記得
年時老子也曾來　硫硝結縛通仙伎光燄千般異今
年老子懶來看手弄梅花和月倚闌干
　
　貞素齋集卷八
欽定四庫全書
　貞素齋集附錄卷一
　　貞素齋銘
新安舒君道原以貞素銘齋京口俞希魯為之銘曰心
有懿徳貞為之則素位而行厥徳用迪徳貴於貞維體
之成行安乎素斯用之行匪體而用奚貞以素素本乎
貞徳行斯具貞以幹事事由是立素以履道何往弗吉
維忠維信無畔無援正固居易貞素斯踐朂爾舒子敬
慎終始忠告輔仁述此銘只
　　貞素齋記
洪荒之世遐乎邈哉上古伏羲氏作有畫而無書中古
羣聖迭興然後六經傳焉何以謂四徳元亨利貞由是
而四時順序四方定位焉何以謂五行金木水火土由
是而五常均賦五采彰明五音五味相資而生焉績邑
隱君子舒公道原焚香盥手卜易遇乾曰乾天也貞為
乾徳支卦得兑曰兌西方也素為兌邑於是𨽻古額其
齋貞素屢來謁記初道原當海内隆平尊先公尚無恙
左右侍養烝烝孝謹乃鼓篋使之逺遊舉茂才陞校官
於金陵治書王公繼學侍御張公夢臣韓公伯髙一見
器識要出自我門下京口侍御秦公元之左丞裕之吟
詩論文買舟徘徊金焦兩山間奈秉性剛特於是非可
否不得其平則拊髀用泄憤懣自視汲黯不翅於囁嚅
齷齪為何如人也壬辰之變生意日蹙又念平生知己
無托知者出入磵谷殘雪乍消凍禽棲樹落梅㸃染知
者以為髙士長裾破笠嗜飲輒醉不知者以為狂客云
嗚呼大道無名强之以名道四徳終於貞貞者正而固
也𤣥武蟠屈以靜為體也五采始於素素者潔而白也
粉地蕭瑟以文為用也一靜一動而復歸於靜天地已
生之氣也一質一文文而復本於質天地已成之象也
嗚呼㣲矣道原今年七袠有二耳聰目明老學不倦拳
拳以貞素為務几杖有銘盤盂有戒佩韋弦皆以藥其
性之偏求其志之篤驗其學之有成也異時經其里指
其齋遺風餘烈有不可及之歎以老成之難遇也典刑
在焉洪武八年冬十月既望同郡盲者唐仲實記
　　貞素齋記
績溪舒先生道原疇昔升平時解后城闉懽然文字間
至酒酣氣張逸氣舒發慨然論天下事曰當然不當然
指顧區畫擬議犁然當於人心予有以知夫先進之士
意氣之真識度之逺徳義之審也遂相與訂交遊幾二
十年握手懽甚契合益深而各蒼顔白髮矣迺曰吾讀
書之所扁曰貞素昔諸大老為詩文盈軸兹蔑尺紙能
無情乎予惟貞素之道以儒説推厥義為大先生之取
之也何居乾之四徳貞下起元元之運極天地亘萬古
配四時生生不窮而貞之徳為本故先天圖六十四卦
三百八十四爻與天為運而變剥之間貞之徳消息著
焉辟則人心之酬酢萬事萬變施無不當莫非仁徳之
流行而本然之善其本也素為采色之本故曰繪事後
素又曰易有太素真素也者其諸指夫貞之徳為本然
之善而思所以用力者歟學問之道莫大乎涵養本原
能用力於此即程子教人靜坐之功李延平授受子朱
子涵養喜怒哀樂未發之中之謂也抑貞之訓曰正而
固以貞素而謂天本善之善固也而子朱子又以素猶
見在釋之何耶竊謂即其見在之位而為其當為固其
本然之善也故曰君子思不出其位又曰素富貴行乎
富貴素貧賤行乎貧賤素夷狄行乎夷狄素患難行乎
患難是則貞素也者又所以謂夫心身之間事為之際
當益固其本然之善而思所以用力致其警省者歟君
子之學莫大乎因夫時措之宜而本然之善存此聖人
安土敦仁樂天知命之事也若然則君子由前之為其
植乎内也深由後之為其培乎外也厚内外涵養挾持
上達天徳而内聖外王之道具矣聖賢之學其有大諸
此者乎故曰貞素以儒說推厥義為大此吾儒心法也
又豈老莊樸素質素純素之謂者哉先生升平時研聖
學筮膴仕浩然思有所為洎遭亂離涉艱險毅然無所
屈撓其有得於真素之道多矣斯其所以眷眷思繹其
義以貽後之人者歟惜予之不足以發之也兹姑撰述
所聞以為復先生尚其憶夫諸大老之說為有合與否
以告我而無以為固也是為記洪武辛亥五月望日歙
周澹如書於鶴止閑軒
　　貞素齋後記
文者物之成章者也道者文之所載者也道固無時而
不在文亦無所往而不有也日月星辰山川草木天地
之文也風雨霜露煙雲雷電陰陽之文也圖書八卦伏
羲氏之文也易書詩春秋禮樂周公孔子之文也顔曾
之學由之政求之藝皆文也其所載之道發於自然垂
於永久盛大昭著輝光日新窮天地亘萬古而不冺者
道之體也是君子得之於心施之於事身脩家齊篤恭
而天下平者道之用也孟子所謂窮則獨善其身達則
兼善天下道之效也是以或出或處或用或舍居易而
行夷險一節莫不各適其當然之道於是乎有貞素之
義焉夫貞者正也常也素猶見在也易曰天地之道貞
觀者也日月之道貞明者也天下之道貞夫一者也君
子藏器於内觀變於外察盛衰消長之理識進退存亡
之機守乎一而不二主乎中而不移直有富貴貧賤威
武所不能奪者吉凶榮辱禍福利害一信於已而非所
可計固有確然而不動於心者其知貞常之道見在之
義也歟非盛徳君子孰能然乎華陽道原舒君卓犖瑰
偉之士也少負奇氣壯遊於大人君子之門當時縉紳
莫不折節敬禮爭相辟薦三歴校官既而丁時艱難遂
杜門為逸老計以貞素扁其齋前鑿方池周植竹木竒
蔬異果春華秋實粲然而敷榮森然而行列教授生徒
日接賔客談詩文論古今得失或危坐忘飡或陶然一
酌興有所寄則長歌短章舂容激越浙風江雨喚醒舊
夢不自知其年嵗之馳而山林之樂也是皆守正以為
常素其位而行合乎居易俟命之㫖而無行險儌幸之
心真有契於貞素之義矣鄉先生題詠成帙發其全徳
不亦盛乎復徴余言夫以雅行文章巋然範俗耆年碩
徳著於鄉里小子後生何敢措辭於其間哉然吾郡文
公桑梓之邦禮義之俗日靡故家典獻霜木晨星走也
不肖栖遲名邑七年於兹承下風親教誨不可不謂之
知己也况詩書之澤既深且逺他日賢子若孫必有以
英俊奮發大其家聲則先生之文傳於無窮而道亦相
與不朽矣是則今日之記亦不可無也洪武九年龍集
丙辰夏六月朔甲申契生婺源方元成識於邑庠慎獨
齋
　　貞素先生花萼圖記
真人馭極四海九州罔有内外悉靡然臣服葢天威也
天威窮日所出入矧華陽密邇畿輔耶是故林臯遺逸
坐享昇平為世歆幸予内弟貞素先生積學勵行延譽
朝著典台州路教授致政歸謂華陽溪山竒秀甲新安
日移伯仲逺遜杖履所及或登髙或聽泉或掇幽芳或
䕃喬木春有北野縣花夏有梓橦山雲秋有映潭月冬
有蒼洞雪千態萬狀不可殫紀嘉時令節雅歌投壺賡
唱迭和皆理道政事非徒博奕飲酒溺於閨門之懽而
已好事者繪為花萼圖以傳之予往省諸舅氏過從未
嘗不三擊節歎賞乃語貞素曰憶紅巾之亂南北郡縣
且陷沒髙薨巨桷鞠為丘墟榛葦所生鳥獸所聚霜露
蒙翳四顧蒼莽欲尋殘山剰水之樂漫不可得則凡富
貴功名人生待之以為榮待之以自託於天壤間者果
何如哉君子之道不以天下之重易所性之貴吾貞素
伯仲良有以也雖然啖鼎食之寸臠味滄溟之一滴敢
不敬念我天威吾儕耄矣當詔諸後人圖所以為報開
門而仕務砥礪名節致君澤民不為苟且肥身潤家之
謀當大艱難大變故從容處之閉門而隱安土敦仁樂
天知命以節士㢘退之行自勉則今日花萼永永無斁
若夫輿馬赫奕蕩惑里巷官爵貨力摇動官府率為花
萼之累所不忍聞也予葢親戚乃致情愛之私規切云
云貞素毋以予為迂龍鳯十二年二月前奉政大夫同
知寧國路總管府事瀛州章文麟書
　　故貞素先生舒公行狀
禮記云事師無犯無隱左右就養無方服勤至死心喪
三年貞素先生舒公梓之師也生事之死喪之則所以
狀其行而使之不冺者禮不在吾弟子耶先生生於元
大徳甲辰十二月二十又四日諱頔字道原貞素其號
也先生之先居舒村有曰雅公雄公者為宋文武狀元
官至宣使尚書科第相繩至九世孫恕四公覩績之山
水明秀因家居城之北焉代多聞人至髙祖六九公諱
珣以明經補國學上舍時天下多故遂不仕著有鶴林
手稿曾大父諱夢旂字武仲宋補國學上舍仕登仕郎
大父諱正大字直方號梅埜元初以肄業積分授饒州
路長薌書院山長轉廣徳路儒學正父諱𢎞字彦洪號
白雲先生以文學薦授杭州路昌化縣教諭又轉教錢
塘皆儒官也先生幼有操志嗜學好義不與羣兒伍外
祖玉甫戴公嘗竒之曰余將見文明之外孫異日必昌
其家年十二三經書成誦十五六淹貫諸史工詩文鄉
先輩皆奇之與同郡允升朱先生子美鄭先生以文程
先生相與講明比壯遊江湖尋師問道受業於姑孰青
山李先生與其子伯羽仲羽及翰林主敬陶先生博士
元叔潘先生皆為同舍生時中丞伯庸馬公祭酒伯髙
韓公洎諸南豸冠皆雅善深器之後至元丁丑江東憲
使雅克巴哈辟為池陽教諭大興文教貴招來多士時
萬户侯棗陽仲賢萬公庫楚巴哈公延於家塾訓子孫
皆襲侯爵秩滿調京口丹徒校官遂館於平章元之秦
公之門先是邑學無恒産廩禄仰給郡學黌舍僅三楹
卑隘弗稱門廡悉缺先生瞻顧嘆曰何足以闡斯道遂
白郡守士則王公出已帑率士類鳩度財用辟建禮殿
如制創齋廡及櫺星門不日落成士民嘆美生徒從遊
者日益衆江淛考試官松江府判用中俞先生為文刻
石以記其事至正庚寅轉陞台州路儒學正遭時多艱
不仕歸覲親闈定省未温兵戈擾攘遂奉親攜書歸遁
山中嘗與其弟逺遜輿親避寇巖谷被擄執先生正色
叱賊言甚厲欲殺害之弟兄執手抵爭代死且曰若輩
罄我囊槖酷毒吾家但存弱孫以奉吾母死無憾焉由
是賊衆皆感泣俱釋以全丙申二月初七日也嵗丁酉
天下猶未寧今衞國鄧公戡定吾郡江淮知府天章理
公開治吾邑交章薦剡厚禮卑辭聘先生於北山之陽
先生志不果出矣遂以疾辭未幾慈闈失養閉門終喪
禮晚年誅茅結廬為讀書所扁曰貞素齋訓課子孫講
解不倦長於詩文有古澹稿華陽貞素諸集藏於家而
稿之不存者尚多尤工於篆𨽻筆力精健人多慕求之
先生操行堅正不屈不阿甘貧樂道不及功利故能今
終天命洪武丁巳秋九月十又五日終於家享年七十
有四先生娶胡氏子一孫男二嗟夫人之有死逝如夜
旦豈有超然而獨存者哉書曰朝聞道夕死可矣舒由
上舍至于先生五世相傳皆以儒顯豈非源深流長之
效歟然則舒氏之澤将未艾若先生者可謂生順而沒
寧者矣嗚呼哲人云亡予將疇依相嚮而哭為之失聲
昔人有痛其師之死而私為之諡者而今則未敢也敬
為述其行實丐求當世名公一言庶幾可以傳不朽云
時洪武十二年春正月吉日邑東門生張梓頓首拜譔
　梓字英材號無欲齋後以學行舉任本縣儒學訓導
　轉授遼陽學諭
　　華陽貞素舒先生墓誌銘
余先人嘗與績溪先輩王伯經胡相之舒彦洪三先生
為友古義稱篤惟彦洪先生子道原公與予又友愛特
深己酉奉檄齎詔㫖抵績溪與道原盡記登源洞題詠
韓退之有曰兩家子弟材智不相下不能通知二父志
若道原者可謂善繼其志矣丁巳秋道原疾逝予瞽未
遑弔哭己未春其弟遜與其子詢袖銜行實踵門告曰
余家與先生忝交載世先生必能道吾先兄意中事願
丐一言以賁幽壤嗚呼予忍誌道原之墓乎按公諱迪
字道原貞素其號也先生之先居舒村有曰雅公雄公
者宋以雄才及第科甲蟬聨迨其孫恕四公遷家績之
城北雲仍相繼代不乏人髙祖珣公以明經補國學上
舍時天下多故遂不仕著有鶴林稿曾祖夢旂公字武
仲宋補國學上舍階登仕郎祖正大公字直方號梅埜
元初以學行舉授饒州路長薌書院山長轉廣徳路學
正父彦洪公號白雲先生兩任杭州昌化臨安教諭其
淵源所漸者逺矣公秉性豪邁羞與市兒伍年十三黙
誦經籍十五六淹貫史策外祖戴公玉甫曰不特黄太
史之有洪鈞父矣寖長頗尋訪在鄉里集賢朱公允升
翰林鄭公子美御史程公以文答問反復孳孳不厭在
姑孰師禮李公青山一時父子不減三蘇參政陶公主
敬博士潘公原叔同舍生也在金陵中丞馬公伯庸祭
酒韓公伯髙極口借譽南院諸豸分庭抗禮凛凛不屈
其除貴池教諭明正學申教條俾江淮之人累累接踵
莫不嚮慕其調丹徒傾已帑召羣工曰廟曰學丹堊翔
煥内外一新記之者松江府判官俞公用中侍御秦公
元之設親主客以嚴講貫其陞台州路學正時方劻勷
不果出矣壬辰丙申遁伏巖穴有利其貲者公曰但存
稚孫足以供老親足矣未幾親沒肉消骨立白頭衰盡
公之為詩盤桓蒼古不貴纎巧織紝之習字尤喜樸拙
有識之者曰宗漢𨽻匪八法也家藏古澹貞素諸集若
干卷春秋七十有四娶胡氏子男一人名詢孫男二人
將以是年五月十日竁於縣治之北秀野嗚呼士不以
道自重久矣倘遇人之孱懦則愚弄之稍振拔者輒畏
縮吐舌公常太息曰士生天地間浩然正氣金石可磨
也膠漆可解也吾之正氣不可撓也孟賁失其勇也陳
平失其智也吾之正氣不可奪也石介字守道當慶厯
中獻聖徳褒貶忠邪先是衆怒不可犯遂以竒禍中介
欲鑿棺而騐其死生賴天子仁慈而不忍也公之浩然
正氣平日於死生禍福是非毁譽無避忌故忤時觸諱
而恱之者少而不樂者滋多古之烈丈夫微公其誰耶
余不腆於文夙辱友愛姑掇其梗概掲於墓上銘曰山
髙則頽水深則洄不渝不泐過者必式曰㫖矣時洪武
十二年四月望日同郡友人白雲唐仲實拜手撰
　
　
　
　
　
　
　
　
　
　
　
　
　
　貞素齋集附録卷一
欽定四庫全書
　貞素齋集附錄卷二
　北莊遺稿
　　北莊先生諱逺字仲脩可菴先生諱遜字士謙我
　　祖貞素先生之弟也先生以詩聞名家二公嘗從
　　之論議得其源流一時倡和花萼相輝貞素先生
　　嘗為之圖其樂可知已可菴先生雖得入府縣志
　　列之隱逸然皆未有傳也復採一二附之錄後庶
　　幾一時盛事可以並傳不朽云八世孫孔昭謹誌
　　北莊遺稿
　　贊兄貞素小像
偉哉貞素金玉遐心言根理致學自天成屢濟時艱三
闡文教忠孝遺模古今人表
　　次貞素兄逰石照韻
青碧石如削妍媸鑑靡阿光浮春雨洗昏動暮雲磨髙
尚人難見分明世不多山靈謹呵護遥睇為長歌
　　幽居次唐仲實韻
杏樹髙於屋榴花矮近簷疎簾風細細開户月纎纎機
息鷗常狎朋來鵲屢占忘懐無爾汝瓶内酒須添
　　輓旌徳元真觀道士王雲友
嶺上雲為友牕前水是心遽遊方外去安用世間尋閬
苑清風迥函闗紫氣深只如酣醉夢長是夜沉沉
　　莊居述懐二絶
花如鋪錦柳如綿落日空山哭杜鵑癡客不知塵世事
顛厓長伴白雲眠
春山青潑雨初收人倚衡門獨自愁路上相逢荆棘(闕/)
酸風吹袂淚交流
　　聞鶯
鶯語如簧囀清曉飛来飛去青林繞舌端便巧似訴人
巧語世間曾不少
　　早行和弟可庵
月落霜林烏乍啼風生驛路馬頻嘶柴門犬吠天将曙
知有人家住隔溪
　　二
雞鳴野店整雕鞍路漸分明出亂山記得少年因中酒
一竿紅日倚歌鬟
　　上母壽
願祝堂上老慈親八百甲子如其人王正降誕值榖日
孫子稱賀當新春白髮垂垂照盞斚紅顔粲粲輝庭筠
冰魚寒筍愧奉養五色斒斕如鳯麟
　　貞素兄以龎公傳示讀感而賦此
龎公伉儷隴頭耕爵禄由來敝屣輕秦相范雎寧免辱
漢臣疏廣已辭榮門栽五柳諸郎懶手植三槐二子成
富貴從知天已定願培隂徳任餘生
　　幽事
樹繞重門盡日隂倚風時聴蛻蟬吟采松釀酒開除事
畫紙圍棊消遣心親舊殊方音邈邈兵戈滿地夜沈沈
眼前得失君休問家住雲窩深復深
　　兄建小園草堂落成次韻
卜築南園喜落成種花移竹傍檐楹方池水暖魚遊藻
髙棟泥香燕䕶營佳客過門陪杜酒諸孫執業對韓檠
居貧未可思熊掌樂道何妨咀菜羮
　　秋日郊行
陰霾掃淨山歴歴晴谷迴轉泉涓涓羣雀噪風世欲幻
一狐嘯日天為旋祥光垂情閔下土秋色着意開平川
我老英雄一掬淚夜深洒向虚窗前
　　雨後一律呈貞素老兄
吾兄寫字似寫畫大筆如椽不厭提六法妙知前古意
八分時為上人題雨餘盈池出日落山靈隔樹科斗啼
最喜髙年更康健笻枝不用采霜藜
　可菴搜枯集
　　自贊
可菴可菴處世夐别勢利不趨棲遲守拙雖無善可稱
亦無惡可說愧何補於事功誠有忝於前烈
　五言詩
　　交山圖
岸巾褦襶子舉世罕知心却與山為友抱琴時一尋
　　題畫馬
冀北風霜肅江南烟雨肥騰驤盡龍種豈肯受金羈
　　和許知縣織婦吟
錦織並蒂花花成漫停梭停梭復細看人與花如何明
月照中天敗葉鳴寒柯誰知恩愛心翻成離恨多
　　二
雙星照短牖孤月懸髙枝仰睇星月明對此令人悲手
持并州刀為君裁寒衣不忍密密縫此心君應知
　　山中
我愛山中好翛然樂有餘荒徑從不掃溪淺足堪漁汲
井旋烹茗閉門還讀書雖云市朝好吾亦愛吾廬
　　和黄友仁見寄
珍重淳原客新詩寄故人交情多繾綣時倦一酸辛西
嶺山如畫南樓月似銀何時一尊酒同醉岸烏巾
　　誕日和貞素兄韻
陽和回地底春信到枝南𤣥酒味方淡羲文義細參青
燈空自照白髮漫盈簪寸草春暉意年年此日慙
　　李謫仙
召對金鑾殿榮膺白玉堂氣吞髙力士眼識郭汾王醉
骨生疑蛻詩名死更香何由見顔色落月照空梁
　　和蔡原英暮春雜詠
處處鵑聲急春光大半非緑扶官柳暗紅㸃岸花飛竹
塢消殘靄柴門掩落暉髙人尋友罷獨抱一琴歸
　　二
十日九風雨春來有許陰氣騰三島瞑緑漲一江深苔
匝痕猶濕花垂力不禁遥憐杜陵老麻麥正闗心
　　和人韻
山水有真趣琴書得自由歌詩哦字眼沽酒過牆頭南
國黄花景西風白雁秋何人發幽興吹笛倚江樓
　　題度洪富嶺道中
踏破瓊瑶路行穿翡翠岑光摇鰲背穩跡印獸蹄深冰
瑩奩開鏡泉凝玉墜簪野梅香徹骨三嗅動微吟
　七言詩
　　題百馬圖
詔許平戎罷戰還征鞍初卸汗初乾從今歸牧華山後
只許丹青畫裏看
　　和曹從善見寄
雨餘山霽草痕青徹夜灘聲作雨聲起坐東軒清不寐
開窗邀月傍雲聽
　　二
一年好景半隂晴欲向東風訴不平幸有青青門外柳
牽縈詩思自多情
　　題副使蔣仁本索烏巾紗
一幅依稀暎白頭黄花見我不須羞憑誰巧製抹眉様
收拾吟翁兩鬢秋
　　題虚中王君紙扇所畫竹石
珊珊挺立兩三竿為愛清風不厭看只恐乗鸞仙子下
夜深吹斷玉簫寒
　　道中
雨來雲裏山頭低雨收雲束山腰齊眼前好景吟不得
天風泠泠馬頻嘶
　　髙尚書春曉圖
萬壑青涵春逺近千秋曉濕翠模糊尚書胸次何瀟洒
寫出匡廬一段圖
　　餞博士朱大同赴京就試
峩峩萬仞紫陽山仰止彌髙不可攀孔席未能三月暖
祖鞭又覲五雲間八珍分錫瓊林宴羣珮趨陪玉筍班
敷奏九重承顧問定應家學動龍顔
　　戊戌立秋夜紀夢
戊戌七月立秋夜清夢忽然到江濵儒冠只有攀鱗士
戎服尤多射虎臣分題依稀蟾窟曉侍宴彷彿龍樓春
覺來展轉耿不寐涼月照窗懷故人
　　和方彦黙教諭思親憶鄉
誰家搗練鳴秋砧偏感春暉寸草心白髮倚閭日又暮
青衫受業更將深城頭烏啼月照樹天外鴻歸霜滿林
寒齋獨坐誰是伴青燈相對空長吟
　　送丘克明副使休官歸湖南
二孤髙枕大江流天入蒼茫日夜浮帆影逺連巴蜀曉
櫓聲清入洞庭秋菊松雅興同元亮泉石幽盟慕許由
别後相思梅正發月明千里倚江樓
　　偶成有感
少年一笑拚千金騎馬看花遊上林飄飄兩袖香風發
鈞天彷彿聞仙音回頭往事清夢裏滚滚年光付流水
安得壯士挽銀河愿言為把紅塵洗
　　余舊藏朱大同侍郎墨菊友仁黄兄展玩之餘感
　　　歎哀悼不已遂賦詩以挽敬步韻以復情見乎
　　　辭(朱擢禮部侍/郎遭厄惜哉)
根本東籬不用培霜葩幻向筆端來藝林遊戲遺香墨
宦海聲名等燼灰風韻尚憐存晚節韶華空憶占秋魁
披圖細玩仍珍襲獨對西風倍感哀
　　心逺軒為郡城汪仲逺賦
結屋城東地自偏南山日見意悠然籬邊採菊仍賖酒
壁上懸琴不用絃滿地荒苔童不掃一庭落葉客猶眠
有時倒屣迎髙士却怪山林在市㕓
　　題戴叔珮碧霞軒
占得翬山一片雲卜居自愛逺塵氛一天曉絢千機錦
半席晴摛五采文菽水娛親春正永篝燈課子夜將分
箇中好景難描處孤鶩齊飛帶夕曛
　　江亭秋霽圖為黄友仁題
萬頃波光煙飄緲風䬃秋聲生木杪隔江彷彿是江南
一帶逺山青未了何人獨引小溪僮來訪幽亭玩易翁
亭下扁舟纜莫解磯頭昨夜多顛風
　　和謝宗可霜華花霧塵詩韻
宿酒禁持夢乍醒隂隂芳樹鳥無聲輕籠翠色溶溶曉
漸復紅香淡淡晴誤避茶烟跧老鶴慣藏栁影咽嬌鶯
東風却怕花神怪卷起霏微幕不成
　　餞許知縣秩滿赴省(時有復三/考之文至)
珍重三年月旦評今朝解組覲宸京政書上考推公論
詔許重來荷聖恩春滿皇都鶯囀早風清官路馬蹄輕
東門别酒不須醉指日兒童竹馬迎
　　題翬嶺(分題許宰/解任赴京)
金削芙蓉傍五雲躋攀手可摘星辰風霜威肅峯巒曉
雨露恩深草木春百折縈紆通鳥道一泓澄澈瞰龍津
從今濶步最髙處身近蓬萊天上人
　　和曹從善見寄
壯志凌雲憶少年幾多髙木看鶯遷君能操守冰霜潔
我老心徒鐵石堅世態炎涼無古道人生會合有良縁
誰知病起山中客白髮瀟瀟只自憐
　　二
暖日暄風散晦㝠園花巷柳媚新晴蹇予潦倒心猶赤
感子殷勤俗眼青短髮豈因衝怒竪枯腸時作不平鳴
夜來雨過空山後翠撲嵐光入户明
　　三
一曲歌殘樂未終韶華何事苦匆匆雲來雲去元無定
花落花開總是空詩夢已歸牕草翠酒痕猶借臉文紅
華陽山下遺衰草却喜斯文道未窮
　　過旌徳華陽寺文天闗上人留飲貞素兄賦詩遂
　　　次韻
星辰落落無多士頭雪班班有幾僧逺水霞明紅片片
亂山雲䕶碧層層幽懐止許琴三操勝景時容屐一登
寄語山鄰莫驚怪題詩刻竹記來曾
　　九日辱邑令歐本泉見招登髙靈山
絶頂行行莫厭遲酒情詩思兩相宜百年行樂可無酒
九日醉餘還賦詩楓嶺霜乾紅冉冉苔磯水漾緑差差
風流不減龍山興賸插黄花帽半敧
　　再過鎮江有感
京口重來二十年江山景物自依然烟横鐵甕城千疊
潮落金山石一拳昔借青燈分講席今慚白髪泛征船
腰纒曾跨揚州鶴醉壓吳姬舞袖偏
　　題溪山環秀手卷為黄友仁賦
卜築城東孰與儔八牕面面擅清幽穿花流水夕陽亂
出岫閒雲爽氣浮坐石醉呼天外鶴凭闌閒對渡頭鷗
知君揭攬多清致空羨人間有五侯
　　餞黄克敬應賢良舉賦
祖澤汪汪陂量宏聞孫襟度玉壺清閉門自樂甘顔巷
徵檄行催覲帝京朝雨浥塵闗樹暗春風迎棹浪花輕
九重慶際風雲會萬國光瞻日月明㡌插宫花香泥泥
班陪玉筍珮琤琤京都故舊如相問為說年來老力耕
　　子周倡和貞素兄佳什見寄因次其韻
澗谷深深圖畫開依稀潭第等蓬萊雨餘逺岫青凝黛
水漲平池綠潑醅語舊西牕燒絳蠟吟情東閣動寒梅
杜陵已喜千間庇司馬應憐四壁頽下榻每應髙士至
抱琴時有故人來采芝不獨商山老亦有韜光輔世材
　　八駿圖
君不見鎬京周穆王馳騁八駿遊八荒瑶池宴罷歸來
晚脱羈縱逸交騰驤又不見燕昭千金求駿馬朽骨售
之亦償價方今歸牧華山陽却把丹青作圖畫戴公妙
筆絶世竒功與造化爭錙銖披圖三歎無人識只有當
年伯樂王良知
　　重九日
去年登髙靈山顛新詩醉寫秋風前金杯酒泛紫萸滑
烏紗帽插黄花側今年瀟瀟坐風雨回首往事心茫然
青山當户為故友白髮兄弟羅酒筵丹楓染霜明秋色
白雁叫雲横暮天醉窮老眼浩無際賸欲乗風遊八埏
　　題秋江圖為黄友仁賦
老樹槎牙石巃嵸隔岸人家紫烟重長江蒼茫日夜浮
天塹西來雲影動駕風上水誰家船片帆髙颺孤雲邊
林下伊誰褦襶子抱琴應訪草堂仙毫端逺勢莫能比
巴陵洞庭秋水裏莫是當年顧虎頭寫出滄洲千萬里
　詞
　　感皇恩述懐
疎雨滴清秋洗殘流火爽動涼颷透簾幙寒蛩吟徹誰
道小鳥蕭索青鐙相伴我　情依約螢照更殘烏啼月
落悲壯山城數聲角漫漫長夜扣角長歌方覺人生能
有幾須行樂
　　臨江仙(偶成/)
銀燭光摇秋夜永一天涼浸詩脾鳴蟲唧唧漏遲遲半
生春夢裏彷彿是耶非　萬事破除惟有酒當歌不飲
何如人生七十古來稀休爭强與弱行樂是便宜
　　滿江紅(小莊有感/)
嵗晚江空更風雪連朝情惡門緊閉清寒奰屭重重簾
幙老屋數椽聊掩庇山田幾畆多磽角嘆前村喬木碧
參天今凋落　三杯酒還堪樂一局棋尤難着任功名
葢世到頭都錯世事宛如春夢短人情恰似秋雲薄對
青燈感慨話興亡今猶昨
　　水調歌頭壽貞素兄
稀年古來少何况又逾三雙瞳炯炯凝碧白髮更盈簪
剛把殘冬留住先借新春四日拚醉倚晴酣榮悴付定
命艱險任經諳　舞斑衣沽臘醖典春衫觥籌兄弟交
錯同是鬢鬖鬖自喜衣冠奕世未墜詩書如線此外更
何慚笑問梅花信春已到枝南
　　木蘭花慢壽貞素兄
怪夜來南極祥光炯炯中天恰先借新春暫留殘臘為
度稀年弟兄垂垂白髮願年年輝暎漾樓前尊酒光摇
旭日爐燻細裊輕烟　詩書一脈繼青氊五世喜家傳
憶京口横經天台振鐸往事悠然回頭十年如夢看園
花灼灼幾春妍爭似蒼蒼松柏嵗寒同保貞堅
　文
　　祭貞素兄終七文
嗚呼痛哉吾兄之生禀性梗植砥節礪行慷慨樸質皓
首窮經挑燈繼日密遊江湖縉紳器識振鐸池陽文聲
赫奕再教京口黌舍陋窄學無恒産齋無講席薄禄養
㢘郡庠仰給禮殿卑隘載新是闢文教大興名譽藉藉
咫尺天台雲深霧隔嗚呼痛哉我昔與兄累遭兵革扶
母逃避被冦縛執母遺山中子遭擄搤兄弟累累厲言
罵賊白刃加頸畧無憂色母憂子亡子憂母失兩地憂
懸天意憐格賊乃解縳遂免鋒鏑子母相見且喜且泣
不墮惡少吾家隂徳嗚呼痛哉嗟嗟吾兄簡淡尚古和
而不流安貧樂處誅茅結廬聊蔽風雨扁曰貞素為讀
書所講明道義探賾經史兄弟怡愉詩酒容與開門授
徒程通章梓嗚呼痛哉嵗在丁巳時維九月羣編誌書
兄嬰微疾兄弗果行弟往編集書未成編病報危急函
歸省問相見悦懌從容顧問講論紬繹迨其厥明翛然
簀易嗚呼痛哉兄之壽享七旬四齡一子一女孫男二
人孫聰匪魯筆硯時親吾家文脈將見黽黽興言至此
暗傷我神嗚呼寒雪兮依依隂風兮慘悽義重手足兮
同氣連枝痛裂肝腸兮涕泗漣洏薄陳素奠兮聊表孝
思哀有盡兮思無窮時尚饗
　
　
　
　
　
　
　
　
　
　
　
　
　貞素齋集附錄卷二
