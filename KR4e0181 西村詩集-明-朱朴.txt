#+TITLE: 西村詩集-明-朱朴
#+DATE: 2016-06-11 12:25:34
#+SOURCE: github.com/kanripo/KR4e0181 master f8d5430c                
欽定四庫全書　　　　　集部六
　西村詩集　　　　　　　别集類五(明/)
　　提要
　　　　(臣/)等謹案西村詩集二巻補遺一巻明朱樸
　　　　撰樸字元素海鹽人當正徳嘉靖間與文徵
　　　　明孫一元相唱酬是集為其孫綵所編分上
　　　　下二巻下巻附以集句詩餘又别輯補遺一
　　　　巻其近體格調清越超然出羣古詩差遜然
　　　　亦不墜俗氛以不為王世貞等所奬譽故名
　　　　不甚著然當太倉厯下壇坫争雄之日士大
　　　　夫奔走不遑七子之數輾轉屢増一時山人
　　　　墨客亦莫不望景趨風乞齒牙之餘論冀一
　　　　顧以増聲價詩道之盛未有盛于是時者詩
　　　　道之濫亦未有濫于是時者朴獨閉户苦吟
　　　　不假借嘘枯吹生之力其人品已高其詩品
　　　　苕苕物表固亦理之自然矣乾隆四十二年
　　　　　八月恭校上
　　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)　陸　費　墀
欽定四庫全書
　西村詩集巻上　　　　　　明　朱朴　撰
　　賦詠
　　　題陽明公書扇後
落木秋風裏空庭夕照邊草𤣥人不見滿目是雲烟
　　　小景
木葉涼初下江波靜自流日長天地闊閒殺釣魚舟
　　　畫玉簪花
誰將白玉簪棄擲瑤堦下疑是綺牕人綠髪朝來把
　　　漁父
漁父裁蘆管吹成竹笛聲嗚嗚雲外調不帶玉關情
　　　葉兩槐畫扇
秋水高數尋石壁落千丈時有蕩舟人閒來坐天上
　　　小景
夕陽明極浦高木下天風水調無人和長歌倚釣篷
　　　雲水僧
行雲無定蹤流水向何處中有得道人無來亦無去
　　　雨竹
寂寞古牆根蒼苔半掩門幽人獨未寢疎雨滴黄昏
　　　夕
出門望南山日夕山光冷山月出未高棲鴉動林影
　　　再吟
林空落葉乾石瘦苔花冷嘿行觀道心碧澗流雲影
　　　閒坐
偶來看青山因對白雲坐此意同一閒青山白雲我
　　　獨步
無樹不秋色有時聞鳥聲村深山路迮人在磵邊行
　　　小莊
莫謂村莊小田園豈在多平泉與金谷生事近如何
　　　秋色
秋水可鑒貌晩山宜放船絶憐江浦上好景夕陽邊
　　　影月陂
誰將白玉盤掇入波心裏虚堂生白光山童夜驚起
　　　奇觀閣
孤峯嵌高閣千里縱奇觀海闊雲濤迥山荒隴樹寒
　　　畫牛
朝耕上隴田暮畊下隴田年饑徵歛急賣爾了官錢
　　　畫犬
胥吏夜催租嗷呶鳴不絶安得長官清開門卧明月
　　　蘭二首
九畹邈已廢三湘流至今空吟楚臣句不識楚臣心
　　　二
入佩既茫昧援琴何寂寥悵然荆棘下白石共蕭蕭
　　　和西臯送春三首
來日流鶯至去日落花深青春自來去鶯花傷客心
　　　二
南浦送春去緑波江可憐萋萋三百里愁共草連天
　　　三
春歸人送春春去亦催人眼見辛夷發飄為陌上塵
　　　俞江村出二景為題
一間兩間茆屋三樹五樹桃花借問先生何處錢塘江
上人家
　　　二
千頃黄雲未割數峯殘雨初收白雁度江南去丹楓隨
水東流
　　　西湖竹枝詞五首
湖頭春水緑於苔滉漾緑酒浮金盃瞰湖樓子知多少
扇扇紅簾影倒開
　　　二
誰家女兒金縷衣銀瓶廟裏挿香歸素羅團扇纖纖手
笑指鴛鴦作對飛
　　　三
麥嶺風吹小麥花古藤喬木路三义千年玉骨湘纍墓
萬里堅城少保家
　　　四
阿儂家住湖水傍菰米蓴絲野飯香猫頭紫笋尺圍大
沙角紅菱三寸長
　　　五
郎從湖上打魚鰕妾在湖邊只浣紗生長不離湖水上
湧金門外是儂家
　　　鵪鶉
木葉蕭蕭禾黍稀寒原日晩只卑飛九苞靈鳯多文繡
誰顧秋風百結衣
　　　紫白雙燕
飛來别却烏衣國夢裏猶思白玉樓零落舊巢人不見
一簾疎雨話春愁
　　　午夢
竹閣涼風午夢遲起來扶杖欲尋詩梧桐葉落芙蓉老
閒冩秋山寄所思
　　　鳴琴圖
撫罷陽春意萬重餘音猶似和松風高雲不度層峯頂
閒看飛流掛玉虹
　　　漁笛圖
晩峯隔樹畱殘照秋水連天映落霞長笛數聲人不見
一行聯雁起平沙
　　　東汀
柳色烟光杳不分鵁鶄鸂鶒動成羣洞庭春水東來闊
吞盡蘼蕪百頃雲
　　　梅䰟
玉貌凝香軃畫衣烟籠月色是邪非夜深只恐吹瓊琯
化作行雲何處飛
　　　鳴琴
幽谷香風吹紫蘭月明泉上發哀彈猿猱不語魍魎避
一夜空山孤鶴寒
　　　東濵園觀黄菊
餘春園裏小春時紅白葳𬎼剰故枝惟有一叢金寳相
風霜不改嵗寒姿
　　　夢竹
湘臯地濕草萋萋春渚相牽思欲迷零落殘魂何處斷
半林斜日鷓鴣啼
　　　題水仙花四首
碧池粧鏡曉寒消不染鉛華意自嬌惱殺江南趙公子
却将金粉浣生綃
　　　二
碧露盈盈㸃翠苖香風冉冉月中飄遺芳不入騷人佩
泣對秋蘭恨未消
　　　三
粉額塗黄軃翠翹練裙和露束纎腰猶疑漢武長門夜
寂寞春寒鎖阿嬌
　　　四
月冷秦樓罷玉簫水邊飛步倚蘭苕幽花剪刻無人識
零落釵頭白鳯翹
　　　習齋
磵道春風動絳帷海門山色到柴扉滿腔幽思無人論
故壘新篁看燕飛
　　　東麓山居
家在千山欲盡頭長林絶壁寺門幽定回殘日下西嶺
虚閣磬聲黄葉秋
　　　漁笛
短笛輕舟水滿汀白雲青草樹㝠㝠秋風一曲滄浪調
不是關山月下聴
　　　雪窗畫蘭四絶
雪窗學蘭如學禪墨君生意自天然百年紙上看圖畫
彷彿幽香起麝烟
　　　二
蒼苔白石蔽芳叢湛露幽香濕翠蓬自古佳人老空谷
不須零落怨春風
　　　三
一從尼父罷絃琴寂寞哀音直至今留得杏花壇上譜
後人傳指不傳心
　　　四
白雲黄葉滿山家又見光風轉蕙花不用薰鑪爇沈水
一簾香靄讀楞伽
　　　冬曉
布被寒多夜更長南榮早起愛朝陽教兒莫埽堦前葉
留與蒼苔䕶曉霜
　　　題東濱畫扇兼柬伯兄豐厓
漢水湯湯蜀道難彭城風雨隔江關爭如共結青山社
萬壑千峰日徃還
　　　明妃
笑拂蛾眉出鏡中君王遣妾為和戎後宫粉黛三千輩
誰有長城尺寸功
　　　托鉢僧
無事經旬不出山偶因乞米到人間斜陽滿地松隂轉
閒向西林托鉢還
　　　為僧畫扇
山中面壁已多年澗草嵓花總入禪日暮涼風何處起
却吹松子落僧前
　　　僧半筠
山僧寂寞老無伴把玩脩竹情何長夜深禪定萬籟息
僧邪竹邪俱兩忘
　　　秋山
碧樹經霜葉半殷岩雲不雨自飛還瑤琴曲盡無人聴
獨上高臺看晩山
　　　姑蘇臺
夕陽芳草故宫春糜鹿荒臺不見人七十二峯南望逺
翠娥猶學捧心顰
　　　鳳凰臺
試上高臺問昔遊鳯凰飛去幾千秋漁翁暗指前朝事
白鷺洲邉楚水流
　　　歌風臺
酒䦨歌徹大風詞不是鴻門舞劔時萬里中原皆漢土
高王猶有故鄉思
　　　巫陽臺
濕翠浮嵐埽不開亂峯深處是陽臺無情最是巫山女
不待襄王覺後来
　　　凌歊臺
見説凌歊宋祖臺黄山曽繞翠華來千金一刻笙歌夜
化作猿聲向月哀
　　　畫鹿
聞道吳王國已亡姑蘇麋鹿草茫茫春深廢苑無人鎖
銜取宫花出禁牆
　　　為西臯畫山水
天上歸來鬢未秋杜陵幽興付滄洲叢篁絶壁空山晩
獨撫寒松看水流
　　　題梅花送南溪張公
春風未結和羮子臘月先開帶雪花折贈一枝隨馬去
餘香猶在野人家
　　　水仙花
白玉搔頭金鳳翹翠裙裊裊束纖腰紫簫吹斷瑤池夢
飛落寒塘寄寂寥
　　　白菊
白石蕭蕭碧蘚荒一枝秋色抱餘芳開簾不見堦前影
月滿空庭夜有霜
　　　畫
霽雨湖天散曉霞緑蕪烟水漾金沙行人已渡長橋外
沒脛春泥帶落花
　　　河梁别
白草黄雲虜塞秋廿年辛苦雪盈頭河梁泣别千行淚
洒向西風各自流
　　　武原雜題八首
　　　　宣慰樓
羅綺香消鏡匣收碧山空對晩粧樓樓前昨夜新秋月
猶學蛾眉翠黛愁
　　　　紫雲村
紫雲山下紫雲村山水盤旋草樹蕃桃李春風二三月
人家疑在武陵源
　　　　月色軒(舊志有徐一夔作記/)
蝶老花殘燕不歸酒䦨香盡客來稀多情只有黄昏月
依舊清光照瑣闈
　　　　金粟山(有南宋勑書故云/)
金粟如來此現身偶來方丈説云云山僧不識開山事
指㸃前朝玉篆文
　　　　碧雲寺
塔影蕭蕭夕照間碧雲黄葉滿秋山空堂夜冷無燈火
惟有殘僧乞米還
　　　　聞琴臺
晉代相傳直至今子期曽聴伯牙琴髙山流水依然在
寂寞荒臺蔓草青
　　　　烏夜村
玉貌曽沾帝子恩故鄉環珮塟歸魂千年廢寢無尋處
夜月啼烏尚有村
　　　　讀書堆
蘭若雙峯碧樹隈逋翁傳有讀書堆數聲秋磬孤烟外
想見高吟待月來
　　　僧寮卧雪
風定雲凝數峰雪凍木無聲澗流絶道人不寐夜方央
何處寒鐘打山月
　　　采蓮曲
湖南采蓮子湖北采芙蓉蓮子心猶苦芙蓉花自紅日
暮高歌下烟渚鴛鴦飛過湖東去
　　　董兩湖扇圖
南湖春水平北湖春草緑中有擊楫人解唱滄浪曲殘
陽在山曲未終萬壑天風振林木
　　　西麓
一軒含萬景西麓道人家花事春常晩夕陽山更佳捲
簾飛宿鷺鳴磬集歸鴉記得看秋雨焚香啜茗芽
　　　放宫人
玉貌委深宫宫花幾度紅忽聞開鎖鑰相喚出簾櫳省
得歸人世猶疑是夢中半生憔悴眼拭淚見春風
　　　新嫁娘
三日新嫁娘上堂拜姑嫜含羞理珠翠纖手整衣裳侍
婢濳窺覬鄰娥竊較量它時論婦道應不在容粧
　　　採菱詞
采菱南塘下水深菱葉稀菱花比粧鏡菱葉比羅衣輕
風漾楫去落日唱歌歸無情兩白鳥來往趂船飛
　　　澄心
卧病諸縁絶澄心萬慮空閉門移白日高樹落清風晩
節青藜杖家資緑酒筩懐人不可見吟斷寂寥中
　　　歸舟
榆柳緑隂成菰蒲野水生好風催掛席遲日衍歸程麥
熟吳蠶老桑稀布穀鳴南山横一抹漸覺近人明
　　　東濱小隱巻
見説東濵隠滄溟向小堂蛟龍時變化雲鳥淡相忘月
出青天杳潮迴赤岸長南風鰣正美樽酒共誰嘗
　　　次石門暮春言懐二首
懐君春欲暮花落滿西林卧病白日永開門青嶂深脩
竹無乃道與世若為心惟有談碁客時來松梓隂
　　　二
逢迎無奈嬾枕簟有餘安急雨送花事涼風吹竹竿白
雲閒埽地黄鳥獨慿闌不解干榮禄何曽媿素飡
　　　和西臯刈稻吟三首
刈稻西疇上愁隂鬱未開病禾含綠死寒草借青囘黄
紙幾時即皂衣旁午來鄰翁傷嵗歉相語共徘徊
　　　二
刈稻西疇上猶含問俗情榛蕪能盡闢坎壈若為情田
水涓涓落江雲片片輕吾鄉多網弋饑鴈欲何征
　　　三
刈稻西疇上看山野樹根輟耕憐犢痩投餌笑魚吞奄
忽嵗年暮凄其霜露繁田園莽秋色松菊幾家存
　　　壬寅除夜
歳歳逢除夜家家辦酒觴留窮殊不惡卻老更無方夕
漏餘寒滴春燈候曙光靜聴童稚喜猶憶少年狂
　　　元日
剪燭消殘臘開門候早春獨憐皇正月重見白頭人病
骨梅花瘦山盤菜甲珍東園桃李樹着眼看鮮新
　　　扶杖
扶杖東臯望逺山物華消息與情闗楝花風過蠶蛾老
麥秀城深雉子斑誰氏墓田荆棘底斬新亭館畫圖間
道傍惟有寒松樹吹盡春風只舊顔
　　　出門
扶杖出門行路難雨深泥淖幾時乾空腸藜藿三年歉
病骨衣裳六月寒天子又聞頒鳳詔野人何敢負漁竿
故園桃李俱消歇欲就隣家借竹看
　　　立秋日
井上初聞一葉秋蕭然涼月滿西樓玉闗逺信悲戎馬
銀漢佳期望女牛草木變衰時又晩山川搖落水還流
不知鏡裏星星髪消得潘郎幾許愁
　　　奉和豐厓東濵二君子詠紅白梅花
可是東君特地招兩情相倚度春宵西園侍女霓裳舞
上界仙人絳節朝逺信懐人誰與寄鄉愁亂眼若為消
高樓昨夜吹雙管聲在寒空散碧寥
　　　立春日
早起城中擊土牛頃聞屋角語春鳩人言水旱患無雪
我道隂晴知有秋經雨麥苗穿土緑含風沙水帶冰流
白頭漸減青春興若謂看花尚未休
　　　元夕後值雪登西樓
西崦樓前枯木堂堂前山木寒蒼蒼看雪捲簾開畫障
賦詩啜茗倚繩牀城邊宿麥有生意江上野梅吹暗香
可是東君惜花栁故教殘凍遲春陽
　　　春夜過寧海寺
斜日流輝散夕隂繫舟垂栁一鸎吟數峯春翠寺門迥
三月落花溪水深浮世夢中仍作夢出家心了更何心
道人解得嘗茶癖乞與清風一灑襟
　　　東林别業
屋下流泉度竹低屋頭高木與雲齊人疑束縛同鳩拙
自剪䝉茸對鶴棲花隱石稜多結子草妨門徑别成蹊
平生著我忘形地相送何煩一過溪
　　　秋興用杜韻
西風木葉下空山天入烟霏蒼莽間微月朧朧隱雲漢
大星睒睒動河闗寒砧易落征人淚曉鏡偏凋壯士顔
誰是東華驄馬客西巖麋鹿早聨班
　　　題范隱君山水
寒松歴歴倚雲蒼碧澗泠泠轉壑長此地只疑盤谷口
行人指㸃義田莊春深玉洞桃花發雨過青丘麝草香
中有隱君飡白石暮年顔貌轉清揚
　　　吳江道中
江上芙蓉著晩花故人書畫汎輕槎廿年往事今重省
雙鬢逢秋各有華水落湖田漁網集天低澤國鴈行斜
垂虹橋下堪停棹碧樹紅簾賣酒家
　　　遊虎丘
千頃雲邊木杪亭蕭蕭風日客魂醒雁來闗塞暮天碧
龍起江湖秋水腥松骨半枯僧耐老澗腴新汲地鍾靈
吳王劔氣消沈盡烟雨滿池萍葉青
　　　楚江秋曉三首
星河淡淡水悠悠落木寒雲萬里秋亂葦風多聨雁起
青楓月白斷猿愁何人獨向南中老有客將從嶺外遊
欲采蘭芳弔湘魄野烟蕭颯冷空洲
　　　二
練凈澄江露未晞苦吟猶憶謝𤣥暉六朝往事青山在
三楚空城白鷺飛霜落水村菰米熟石高沙㟁栁條稀
重華一去無消息目極蒼梧淚滿衣
　　　三
卧聞津吏數江程白鳥清莎岸岸明秋色逺連湓浦樹
人家多繞漢陽城殘燈野寺鐘初動瘦馬河橋客早行
三國廢興何處問荻花風起又潮生
　　　虎丘懐古
行盡山塘是虎丘題詩曽記昔年遊千人石在雲長䕶
洗劒池空水自流衰柳故宫閶闔晩逺峯斜日洞庭秋
江山不盡東歸興千頃雲邊更倚樓
　　　天寧寺天風海月樓
水竹西林臺殿隈平地湧出髙崔嵬南山蒼翠可攬結
下方城郭相縈迴天風垂簾白雲散海月到枕寒潮來
倚䦨中夜發清嘯聲入亂峯嵓谷摧
　　　立秋夜
雲歛晴峯翠黛乾露擎荷葉水晶團病翁自喜得秋早
遊子欲悲行路難月白闗山砧杵動天髙河漢斗牛寒
明朝自有涼風至且向梧桐井上看
　　　上天竺用韻
層巒疊嶂擁崔嵬嵐翠浮春埽不開竺國樓臺從地起
空王龍象自天來重巖過雨飛花盡古木叢烟細路迴
有髪道人今學佛山靈不用更相猜
　　　秋思
池上荷花落又開水邊楊柳暮蟬哀西飛白日無繩繫
北望青㝠有雁來往事闗心空擊節餘年到手且銜盃
貧家禦冷重裘在砧杵丁丁莫浪催
　　　友人以西湖靈隱寺舊韻索和
南宋繁華去已遙西湖花栁為誰嬌自聞玉井沈香骨
無復龍舟載舞腰雲裏磬聲黄葉寺水心虹影赤闌橋
太平歌管多遊賞人物于今仰聖朝
　　　春日登西樓
􁁉􁁉麥秀依城盡短短桃花隔水開江上風波何日定
寺前行樂幾人來青山半落滄溟逺白鷺羣飛碧漢迴
記取重陽此登眺不須攜酒覔荒臺
　　　勝果寺用壁間韻
春深再卧西巖雨依舊江聲枕上聞誰説浮生閒半日
直将身世等孤雲黄金浪買丹砂藥廏馬寧隨野鹿羣
便欲移家老空谷不教猿鶴動移文
　　　西崦樓冬夜看月
村荘野人空白頭慣從賔客事尋幽東城月出不歸去
西崦樓髙堪散愁半夜鐘聲霜欲下千峯玉氣地俱浮
雪堂詞賦誰能續赤壁磯前好泛舟
　　　巫山女
夙昔鍾情擬薦君片時衾枕托殷勤早知宋玉能詞賦
誰向襄王説雨雲巫峽曉峯髽短髻楚江秋水練長裙
斷魂忽逐春風散惆悵陽臺幾夕曛
　　　寺樓用韻
杖几松杉迴絶磴衣裳雲霧動髙牕山圍野色迷秦駐
海送潮頭上浙江碧樹帆檣移箇箇青㝠鵝鸛下雙雙
詩狂難挽天河水付與山僧入酒缸
　　　登塔用杜韻是嵗北虜冦邊南海水溢龍鬭
巖谷天清落木哀曲闌凝睇首頻囘南州地坼羣龍鬭
北塞秋髙萬馬來舍利有靈藏寳地丹梯無路上瑤臺
長歌未盡登臨興欲挽滄溟入酒盃
　　　雲溪羽士山房看杏花
雲溪溪上杏花開白髪山翁手自栽香雪不融丹竈火
彩霞長䕶老君臺月明有客吹簫坐仙境無人問酒來
我欲與師連夜醉莫教風雨徧蒼苔
　　　題畫
有美人兮山中被素髪兮顔童衣薜茘兮冠芙蓉飲碧
澗兮撫長松陟高岡兮舒嘯振林谷兮天風
　　　畫林谷圖
山寂寂兮出雲石潏潏兮泉流有美人兮山中逺紛龎
兮焉求歌白石兮䕃碧松侣樵牧兮麋鹿與遊霹靂魍
魎兮風颼颼耳無聞兮目無見處窮谷兮心無憂
　　　山中懐逺人
空山閴寂兮無人麋鹿猿狖兮成羣風瑟瑟兮自起泉
潏潏兮相聞晨光發兮(闕/)日夕色暝兮歸雲獨怊悵兮
登陟渺予懐兮思君
　　　畫
花落兮鶯啼水流兮清溪王孫不歸兮日暮芳草碧色
兮萋萋感良辰之遄往終巖壑而卑棲求大藥之可得
望蓬山之髙兮不可以躋
　　　秋夜吟四章
更漏長枕簟涼佳人思清夜遊子悲故鄉東方未明河
半落北斗正掛天中央誰家和淚搗衣裳
　　　二
城上角城下柝獨宿夢魂驚罷吟懐抱惡江上秋風鴻
雁來芙蓉楊栁俱蕭索誰家吹笛梅花落
　　　三
風披披露凄凄草蟲互相語林鳥無定栖人來不来闗
塞隔月出未出天河低誰家屋頭烏夜啼
　　　四
燈的的蟲唧唧香鑪餘死灰漏殘咽寒滴孤螢入屋穿
北牖缺月流光隱東壁誰家機杼當忩織
　　　拙庵
隴西鸚鵡能人言林下鳲鳩拙如我鳲鳩飲啄田野閒
鸚鵡雕籠怨人鎖舉世悠悠機事深豈有機事無機心
徒令乞巧向天女未若灌畦從漢隂
　　　戴文進風雨歸漁圖
長風吹林羣木亞雨脚如麻水如㵼前山咫尺隔杳㝠
江黒雲昏日将夜老翁捲網歸去休有魚無魚何足憂
危檣十丈貲貨重愁殺三江估客舟
　　　睡鶴圖
有鳥有鳥巢蓬萊𤣥裳縞袂非凡胎仙人豢之馭為駕
萬里一息仍歸来歸來容與瓊瑤窟飲靈泉兮餐藥物
圓吭無聲風露清倦翼低垂雪霜白紫芝香煖棲丹霞
夢魂去繞天之涯舟中赤壁三更夜月下青田千里家
洞口鸞聲吹夢醒滿地蒼苔白雲冷人間可望不可攀
極目烟霄微有影
　　　鐵硯歌
我家有墨硯乃是歙溪石嵗久磨不穿膩若馬肝色厓
翁為題銘謂可百金直吾師鐵硯如我墨硯圓圈子中
間藏太極當時出冶後入土千載猶存火痕赤得非𬎼
賔青無乃鬼國黒磨墨鏗有聲蘸筆潤無迹銅雀足瑕
疵臨洮多媚質吾師得此殊可惜經巻香鑪同几席師
能學帖懐素書千箇芭蕉為渠摘師能臨摹貫休畫五
百聖僧從此出麝煤散入五戒香水影流成八功徳嗚
呼我家墨硯空有材老嬾無成毎枯澀何如吾師鐵硯
堅且竒喜動騷人與豪客明忩凈榻日日臨池來洗翰
直欲百世相傳鎮重維摩室
　　　趙千里畫夏景
積雨新晴漲溪水黄鸝交交啼不已南風微動水晶簾
百合花開緑隂裏重樓疊閣俯層臺臺下碧樹參差迴
瓊軒倒影入溪水十二雕闌相對開幽蘭藥草香澗谷
曲徑莓苔隨意緑遲遲白石茶臼鳴應有人家隔深麓
博山烟斷香未消玉鈎素箔懸冰綃牀頭古書忽在手
只有爽氣無炎歊長安街頭困行旅滿面黄塵汗如雨
不知有客方晏然展席臨流坐清暑當時畫史非常徒
含朱舐緑精臨摹四百餘年落人世至今名家稱伯駒
南州火雲光崒嵂凈埽華堂掛長日對之不覺融心神
疑有寒泉落虚壁
　　　次戴雙湖子陵髙長句
子陵高高於山深於水竿頭一絲縷力能囘挽兩漢之
清風羊裘䝉茸不為賤麟閣嵳峩安足崇君臣義分本
魚水朋友意氣猶雲龍富春之田可以飽我腹桐江之
水可以潔我衷客星入座犯天子物色想像由良工古
人有至論仕者乃為通唐堯世逺榮祿馳剰見此老巢
由同吾聞七里灘前利名路紛紛冠葢時相逢低頭頓
足不敢躡崖岸上有子陵先生一畝烟霞宫光華髙出
日月上氣節直與乾坤終君不見漢家宫闕蕪已盡寒
雲蔓草迷秋宫子陵釣臺至今在偉哉萬古真英雄嗚
呼偉哉萬古真英雄
　　讌㑹
　　　東濵南園看花二首
玉杯錦席坐春風笑看桃花映酒紅為問主人今日醉
幾迴能在百年中
　　　二
南園三月百花紅十客壺觴一笑同勝事欲題題不盡
但将沈醉答春風
　　　餘春園夜宴
何處春光好襄陽刺史家池香新漲雨林密暗藏花杖
屨通三徑圖書散幾車幽人美良夜河漢忽西斜
　　　孫朴居攜酒東林翫月二首
勝境縁人絶高情與世違攜來習池酒兼得少陵詩美
在渾無度狂多不覺疲盤中雜蓮藕擘玉縷冰絲
　　　二
露冷殘螢墮天清早雁來月隨潮汛滿花傍酒尊開萬
里瞻牛渚三山憶鳯臺天寳君王樂而今安在哉
　　　元夕石門邀社飲因雨次韻
寺前雙井汲銅瓶自煮茶杯與客傾剰取山林閒嵗月
從教雲物變隂晴烟籠火樹春如夢月隱星橋雨滿城
笑折梅花對觴詠不須檀板按歌聲
　　　西湖宴集
玉壺香醑送金虀船在雷峰塔影西風定白波猶起縠
雨晴秋草不分蹊故宫山水餘金粉當代詞章富品題
欲訪林逋舊巢閣月明應有鶴孤棲
　　　花朝豐厓草堂社飲得遲字
五柳宅前春日遲霜紅亭上客來時誰供筍蕨豐盤飣
自賣文章剰酒貲塘水旋添魚亦喜杏花将破蝶先知
江湖嵗晩田園在琴奕壺觴到處宜
　　　春日湯賔陽攜酒偕數君子訪草堂次答
燕頷将軍氣欲飛鶡冠朝士謝輕肥新年共載新豐酒
舊雨來尋舊釣磯芹菜摘芳修午饌柳花飛雪㸃春衣
柴門野水清江曲暫住扁舟待月歸
　　　霜降日得西臯詩中有速諸公社飲意予亦以
　　　此訂約
九月降霜寒草衰三秋落木塞鴻來鬢絲可綰年華住
花事聊蘇病眼開杜老長貧淹酒債何郎新興動官梅
便須擬看東樓雪莫待緘書再四催
　　　立夏日海村社集
天氣清和月過辰營門細柳集嘉賔尊前芍藥猶含笑
葉底櫻桃已薦新復有琴書延白日謾勞詞賦惜餘春
主人醉拔龍泉舞不忝皇朝舊虎臣
　　　七夕飲西樓
七夕高樓七秩翁老年心跡少年同人間妙境形骸外
天上佳期笑語中酒盡玉壺明月墮歌殘金縷綵雲空
青春昨日花前醉禁得梧桐一葉風
　　　三月五日燕沈紫峽池亭
何處尋遊花正開紫微巖下小池臺青山不負新年約
白髪重添舊雨來三月暮寒催熟食兩峰春興引深盃
臨流却憶蘭亭事便欲劖詩埽石苔
　　　早夏日東濵攜酒肴拉予輩過西臯草堂聚飲
西郭先生開草堂南州高士載壺觴春囘羣木秀而野
樂任主人情未央蠶月雨晴方播種麥秋風起正條桑
相過半是懸車客更覺田園興味長
　　　中秋前一夕㑹飲西樓
月明何處宴良宵佛國樓臺倚泬寥砧杵逺村聞搗練
綺羅深院度吹簫銀河接地繁星隱玉氣横空瘴霧消
影轉迴䦨夜方半天風忽送海門潮
　　　徐春塘席上同陳勾溪陶簡松分得車字
南州草堂千巻書五侯門前百兩車舞裙歌扇固為樂
行酒賦詩應自如落花時節已寒食流水陂塘還祓除
欲繪蘭亭繼陳迹永和人物暮春初
　　　濵翁南園宴集
曽躡金鰲海上囘袖中攜得小蓬萊蘭芳桂樹各生意
月户雲牕相向開魚蹙浪花穿藻去鳥銜春色過牆來
玉壺未罄人皆醉擊節南山歌有臺
　　　八月十有八日石門社飲
老桂吹香花滿闌故人相約把盃看潮隨月滿濤聲壮
露應秋髙木葉寒誰遣嵗華遮白髪且慿幽事答清驩
同遊忽念鵷鴻侣五嶺三江各羽翰
　　　十月望日張西野小樓宴集
城中有髙樓十二紅䦨干丹梯下平地飛甍入雲端一
朝異時事榛莽生凄寒小樓可丈許亦足羅杯盤佳客
不在多八九相盤桓置身固言窄置心有餘寛孟冬風
日温㑹合盡所歡寒山拂烟翠霜葉流朱丹㝠飛見髙
鴻長嘯驚白鸞徘徊不能去落日光團團
　　　豐厓社飲席上聞前星之喜分韻得國字
列聖垂大統吾皇紹華國心同天地仁陽春育羣物元
卿立中朝壯士守疆埸臣伏來四裔恩化被蠻貊峩峩
蓬萊殿亹亹詩書窟熈熈十五載過眼猶頃刻所懐惟
春宫脩省慎厥徳聖祖在天靈上帝相感格今兹嵗丙
申孟冬戊子吉煌煌前星耀太子降坤閾玉皇親抱送
大寳非偶得雛鳯下髙岡濳蛟起溟渤流虹燭宫闈異
香散庭掖日月分重瞳山河秀骨骼天子開龍顔聖母
悦慈色玉音中使傳羣臣正袍笏萬方集朝賀箋奏來
玉帛金雞忽翺翔丹詔方烜爀大哉寰宇内和氣藹邊
域遷謫返遐陬蠲除遍阡陌野夫田間農懽忭釋愚惑
再拜祈千秋千秋永無厄滔滔黄河流鬰鬰南山栢
　　　穀日宴答孫朴居得湖字
人日不作隂是嵗終無虞今辰穀日晴百穀美而腴吾
民賴生成安能不懽娛軒軒廟堂客溷我畊樵徒騎馬
衣繡衣烹鮮提玉壺向榮木欣欣鳴禽亦喧呼條風東
北來暢然紓鬱紆髙歌豳風詩音聲間吳歈樂矣非無
憂後樂在江湖
　　　丙戌中秋劉海村席上得魚字
将軍遣使昨致書拉客玩月枉及余金閨三彦鍾與徐
早來税駕乘籃輿朱陳二老巾柴車雪翁石師如滿如
王郎氣骨真璠璵吾家阿咸老於漁同來賔從異襟裾
緇黄素白隘林廬相逢一笑臨前除以齒列坐青籧篨
情親道合禮法疎中有勤敬無虚譽浮雲散盡涼雨餘
皓魄飛上青𡨕虛廣寒樓閣仙人居沆瀣氣逼逍遙墟
桂花飄風流綺疏碧池尚有紅芙蕖縷切羞脯羅冰蔬
紫蒓紅芡香可茹玉壺傾酒浮玉蛆彷彿吞却生蟾蜍
波光入吻胸臆紓開口不覺虹蜺嘘秀句落紙嗚瓊琚
豈惟談謔文字歟重城漏下夜半且東方睒睒明星初
奄忽僧舍撞鯨魚
　　　九月西臯席上得海字
去年宴重陽對酒作狂態今年復登髙狂態猶未改尊
中酒盡須再買枝上茱茰正堪采君不見彭澤歸來忽
千載藍田舊客今安在人生行樂貴及時白髪衰顔鎮
相待莫辭爛漫倒接䍦亂挿黄花歌慷慨白雲杳杳去
南山明月離離出東海
　　　宜晩社成長句叙事
石門尊者僧中仙浪跡江海參詩禪虚亭道人今旭顛
青鐵鑄硯磨已穿南野有術将補天一經守道畊畬田
勾溪讀書溪水邊不義富貴浮雲然木溪自棹溪上船
但釣縮頸槎頭鯿西野種禾廬市㕓耳目塵土心林泉
井南阿戎只好眠半生坐破吾家氊老子蹇拙百不便
當筵列坐常叨先違時取適何因縁道義頗合性所偏
願足牀頭沽酒錢樂夫天命終殘年
　
　
　
　西村詩集巻上
欽定四庫全書巻
　西村詩集巻下　　　　　　明　朱朴　撰
　　投贈
　　　畫梧竹寄友人
石上雙梧碧玉枝露寒叢篠共華滋清商古意無人解
掇取冰紈寄所知
　　　寄顧子重
兩年聞道更移家雞犬圖書載幾車寄語春風湖上酒
一尊重醉木蘭花
　　　邵主政藕湖
荷花荷葉錦成團人在風亭倚畫䦨收盡碧房秋水濶
玉龍無數學泥蟠
　　　送春日仍送東川二首
春來不見故人來及至來時春又囘花事旋隨風信了
獨留紅藥待君開
　　　二
明日送春江水邊送君同上木蘭船相思只擬頻相見
莫學春風動隔年
　　　寄張南溪方伯
太行西去萬重山望㫁南轅尚未還却恨紫薇堂上月
獨将秋色照秦闗
　　　題沈石田畫
獨自吟詩數落花野橋沙竹到君家杖頭一帯春山色
不是天平是麓華
　　　天平寺别山隂秦楷
浙水東西路幾重白頭鄉曲此相逢明朝兩地看山夢
月落天平寺裏鐘
　　　畫小巻送人還吳江
春江草緑春風起送客江頭酌江水安得吳箋百尺長
寫盡離愁數千里
　　　寄贈沈龍山鄞江令尹
才華不愧沈休文政事真如范史雲惆悵望窮三百里
越山如畫隔江濆
　　　贈鄭進道
白髪䝉茸已滿顛風流不惜杖頭錢浮生盡説黄金好
不與人間買少年
　　　朱可延往池州省少泉叔為贈二絶
千里遙承從父顔暮年獨上九華山知君攬結羣峯秀
綴作珠璣滿巻還
　　　二
去時稚栁未萌芽歸路江梅已落花想得一尊除夜酒
阿戎今在少陵家
　　　石湖放棹送僧平野遊吳門
君去欲尋何處山石湖千頃水雲間湖邊閲盡羣峰秀
割取金鼇左股還
　　　許雲村舟過勾溪欲訪溪翁為帆急不相見而
　　　去寄詩致其情溪翁和答有見嘲意予為作二
　　　絶句解之
結交頭白總忘年相見無因事偶然絶勝當時風雪夜
到門空返剡溪船
　　　二
紫雲山下别三年兩地音書各杳然為報澉湖春水動
放歌相約上漁船
　　　逢虎跑寺僧
虎跑泉上月曽憶潄清酣秋樹落紅果晩峰生翠嵐樓
臺連竺國鐘鼓應苔龕十五年來夢逢師得再談
　　　答湯廷擇見寄
清言猶在耳良會更無期嵗月頻消息江湖有夢思病
餘秋草變天逺雁書遲自笑疎慵甚惟應愛爾詩
　　　次雲村見寄
避地入嵓谷髙居生事幽紫雲迴絶嶂蒼壁㵼寒流山
水謝靈運文章秦少游可能陪杖屨尋壑復經丘
　　　奉題司馬太守西虹
自謂偃長虹人疑伏卧龍水鍾淮海秀山據石城雄駟
馬何年度星槎此路通遙知鄉國夢月白景陽鐘
　　　宿集慶寺浩公房
野寺摧殘後山僧起廢初草生龍甃涸花落雁堂虚碧
殿棲金像香齋報木魚看春重借榻猶得飯園蔬
　　　答俞怡山
越客蘭亭彦南來自上虞東巖細雨夜相逢談道腴手
抉天機錦口吐明月珠却愛諸童冠春風在舞雩
　　　僧月泉結廬悟空寺山麓
滄海浩無邊青山斷復連水吞湖面月風度石梁泉我
昔狂遊地師今幻住年看花瀹春茗猶記竹林前
　　　與沈東川夜話
賣藥到春城相逢嵗又更㑹難疑作夢癡絶轉多情把
酒為鯨飲吹簫學鳯鳴不知江海上白髪為誰生
　　　送朱葑溪
别駕通州牧新年仗節行地輿分海甸山水帯蕪城晩
市魚鹽集春潮蠣蛤生才賢易遷擢聖主有餘情
　　　重陽獨酌懐社中諸友
登高忽見塞鴻飛九月川原木葉稀宋玉有才堪作賦
沈郎多病不勝衣黄花細雨年芳在白髮秋風故舊非
笑把茱茰成獨酌一年佳節忍相違
　　　顧子重過海上同宿東林用杜韻為别
海上秋風吹客衣清觴猶記送君時兩年為别音書杳
千里相逢鬢髮稀春草路長嗟獨往㝠鴻天闊羨高飛
他時㑹合元無定莫道分攜是暫違
　　　答石門翁見寄夀詞
與君交友是何年恰算春風四紀前楚石鉢存常共食
棠陵衣在毎更穿情非水淡疇能爾義屬金多恐未然
惟有山間好風月時時分我不論錢
　　　用韻寄勾溪
青春猶記卜居年囘首溪山白髪前吟與竹笻形共痩
坐當書榻膝皆穿傳心合祖陳無已履道應師孟浩然
歉嵗持家賣文字近來聊免税官錢
　　　豐厓雨中有懐奉答
春雨作風風作雨城南閒却望春臺人曽有約漫相失
老不待招還自來酒興詩狂難料理黄鶯紫燕莫疑猜
倦飛亭上晴堪賞分付桃花緩緩開
　　　許雲村給事崔石洲總戎同遊覺林寺投予以
　　　詩次韻用答
欲從何處洗塵氛來借青山看白雲石壁題詩縁寺下
嵒花繫馬落溪濆将軍偉望丁都䕶給事髙風鄭廣文
却笑無因共尊俎緑隂寒澗坐沈醺
　　　和東濵謝詹少府惠酒之作
花鳥西園夢亦安一樽兼得助餘懽絶憐少府松花瓮
尤稱先生苜蓿盤秀句已酬青玉案朱顔何必紫金丹
及今正好看紅藥莫待春風作晩寒
　　　送吳南溪憲副之任山東兵備
聖恩千載念邊疆重遣儒臣守四方交割山川揚使節
指揮雲鳥閲戎行香凝燕寢濃花發雪盡營門細柳長
舊日彭城兵甲地即看原野徧耕桑
　　　雲居寺用石門韻二首書正公房
平生幾到雲居寺直欲題詩滿石房千頃翠濤欹短幘
兩峰斜日據匡牀未經霜樹多黄落不出山僧更老蒼
西閣夜涼清事足一燈疎雨漏俱長
　　　二
落木清秋三日雨故人鄉曲白雲房病多自感雙蓬鬢
根鈍休論四大牀亂石寒花栖暗壁重林夕氣莽烟蒼
扁舟未盡湖山興一夜無端歸夢長
　　　陶千兵簡松解職作詩見寄和贈
太平安敢負君恩無奈秋霜入鬢根我欲低頭拜東野
君須騎馬到西村黄鸎濁酒同幽事春草寒篇與細論
莫謂貧家只辛苦枕書長日閉閒門
　　　西臯以陽春書院詩見寄奉和
渺渺清江映白沙依依殘栁帶棲雅襄王暮雨今安在
望帝春魂不到家聖祖洪恩甘自負謀臣短䇿竟誰差
陽春院裏秋風起客散梨園更可嗟
　　　友人誦許雲村獨往詩甚有山林風致因和
西麓興來因獨往客懐秋色兩娟娟白雲出岫淡如埽
紅藕作花香可憐風落晩涼巾不整草侵危石坐常偏
無因此夜湖邊月共聴松隂萬壑泉
　　　酬方棠陵見寄
逋吏巢邊栁色新野棠月下白綸巾百篇秀句勞相憶
千里髙風耐可親社鼓不驚青瑣夢宫袍長對白頭人
題緘目㫁南征鳥烟樹蒼茫隔海津
　　　答紫峽山人過訪
溪上寒梅已露春溪邊艇子繫柴門沈郎病後縁詩痩
朱老家貧只破村夢裏幾迴虚悵望尊前一笑竟忘言
十年兩度真嘉㑹更上西樓看白雲
　　　董蘿石七十詩
道骨稜層氣褎然一竿垂老暮江邊三千已出同遊類
七十纔經下夀年不愛揚州騎鶴去常過禹穴抱龍眠
陽明洞裏真消息都在先生杖屨前
　　　寄棠陵次西臯韻
清論十年嗟未聽夢魂千里數相通㝷常想像烟霞表
即欲置之圖畫中海内詞宗僵湜籍湖南歸興薄衡嵩
朝端尚有同時髦白髪猶騎御史驄
　　　次石林韻書西齋閣
不見西齋老萬囘舊堂今許石林開無心乞米城中去
有客談碁竹下來梁燕定巢依卧榻壁蘿垂蔓䕶經臺
常時供佛教童子折取山花奠茗杯
　　　和林榕江遊武夷
月明蒼壁繫仙舫風細幔亭流白雲安得寄書青鳥使
直須相訪玉宸君溪廻九曲疑無路地擁千峰秀作羣
惆悵半生子長興空餘詞賦挹竒芬
　　　和陽明王公入楚韻
鄂渚烟波接素秋仙人黄鶴有髙樓亂山明月停征騎
落木寒江倚客舟紅袖不沾司馬涙清篇唯帶杜陵愁
炎方自古無霜雪莫遣閒絲上黒頭
　　　寄文衡山先生
天上紫薇郎年髙鬢未霜官辭翰林院家在浣花莊獨
鶴秋空杳寒花晩節香太湖三萬頃風水渙文章
　　　雲村以雜題見示奉贈二首
遥天垂曠野逺海入平川北崦通漁浦南垞遶秫田名
山茶磨轉細瀑水簾懸自設雲中榻常時借鶴眠
　　　二
隱德非逃世懐材不濟川家貧無厚産經訓是腴田合
澗泉交響重崖樹倒懸羡君函谷去髙詠看雲眠
　　　岑寂中有懐勾溪翁
苦憶勾溪溪上翁暮年多病少過逢盤飡不乏憐牙徤
世事無聞愛耳聾誰共青燈分半榻自梳白髪對孤峰
滄洲寂寞鷗鳬散目送征鴻意萬重
　　　和曽尹
千里鄉心去鳥邊九江春色暮帆前陶濳解綬纔三月
劉寵行囊但一錢風散竹堂教鶴舞雨晴桑塢看蠶眠
南豐舊業依然在萬巻經書二頃田
　　　九日僧虚堂寄詩次答
夜雨蕭蕭晝不休病懐岑寂草堂幽可堪夢裏黄花節
又負山中緑酒甌紫塞暮雲鴻北度澄江落木水東流
翻思十載登高伴淚洒西風兩鬢秋
　　　僧東岡圖
深山窮谷蹊徑微草樹蓊鬱行人稀中有道者脩白業
飯蔬飲水雲蘿衣經年何曽下平地白日黄昏寺門閉
夜深明月上東岡松影隔林山犬吠
　　　以畫寄雲村
朝望南山雲暮望南山雲雲山朝暮望一望一思君
　　　僧有號可山者
平壤無真山見畫尚云可况茲水木間積累羣玉垜初
疑片雲孤忽若落星墮蜿蜒蛟龍形割裂芙蓉朶泉聲
滴幽隙月影穿細瑣吟餘可髙眠禪定可跌坐可山殊
可人山亦能可我何當僦嵒穴焚香聽因果
　　　談東石用李白寄逺古調韻見寄次答
迢迢女牛星淼淼河漢水東西咫尺間相去若萬里終
焉靈鵲渡奈爾陽烏催君心諒未怠妾肝寧不摧安得
雙玉簫駕鳯登瑤臺
　　　送沈秦川壻之任江西憲副
豫章城上大江西臺憲恩書拜紫泥豸繡乍圍金帶重
宫花猶壓㡌簷低九天霖雨隨車轂三楚風雲入馬蹄
魏闕朝班遙想像髙堂禄養喜扶攜滕王閣據江山勝
五老峰攢翠黛齊官舍晝閒書滿案訟庭人静草生蹊
青雲壮志方馳驟白首離懐易慘悽他日相思聞過鴈
莫辭書札重緘題
　　　畫登髙望逺圖寄棠陵子
潮落兮江空木脱兮丹楓霜露既降兮物換鴻雁南飛
兮秋風望美人兮不見耿予懐兮焉竆
　　　贈張惟愛秀才
有美人兮山之隂我欲放舟何處尋幾時射䇿蓬萊殿
猶自讀書松桂林神交千里夢已接詩社百年情獨深
芙蓉可折不可寄江水浩浩傷人心
　　　吳汝望兄弟梧竹圖
溪水清且漣白石秀而竒上有梧桐樹下有脩竹枝截
堅可以簧斵良可以絲奏之鈞天樂鳯凰亦來儀寄言
同聲子和好勿復疑
　　　贈雲峯長老
雲峰大禪師佛日現真相長耳深眸青圓頂毫光放得
非惠逺流無乃湯休行了心嵒壑中寄跡雲水上若人
問所處無住無來往兹夏忽相逢石門古方丈翩翩山
雲衣繫以孤錫杖天龍為䕶持泉石作供養時焚戒定
香徧閲華嚴藏從游諸弟子一一大小朗我本塵䝉徒
心目稍清暢此意良有因累日得閒講行當謝不敏作
禮合吾掌普濟在衆生功徳不可量
　　　為西山欽上人畫扇圖
道人愛西山結屋西山嶼朝看西山雲暮看西山雨西
山契道心相對黙無語
　　　蘿石山人惠松花餅
山風吹林時雨歇雲邊埽落黄金屑并刀割蜜香在手
和作銅盤百規月老夫肺病方作殃一片入口心胸涼
舌根猶含兔絲冷腸腑已透龍髯香蘿翁蘿翁最知我
白紙奚囊封一褁金莖沆瀣常恐詫玉碗駝酥聊許可
山中老松三百株崖蜂醖液流醍醐春來更裂數十斛
乞與一斗知能無
　　　夜讀圖為張横溪
春以良夜短夏以火日行讀書如力稼辛苦望秋成
　　　蘿石吟
蘿乃文石其質中有貞堅外無飾石乃質蘿其文外有
矜式中無聞中無聞外無飾棄深山人莫識君不見鄧
林荆山楩楠璞玉天上材斧斤鎚鑿難免工師菑何如
寒藤痩骨蛟蟠虎伏老無用千年風雨生莓苔
　　　寄向海西畫史
南山美人清且豪種田讀書霜二毛有才不解取爵祿
無辱只願居蓬蒿㝷常手持快刀子剪㫁鵞溪千尺水
中山兔穎利如錐碧緑殷黄口中䑛松醪半酣詩興發
凈几髙忩恣揮搨千山萬山心法竒大幅小幅目光割
金瓶牡丹世所宜爾畫恅愺無人知君不見大癡水墨
近為寳鐵網珊瑚須有時
　　　湖東野人歌
湖東野人秀而雅禮法迂踈氣瀟洒小堂結構湖上頭
白葦黄茅雜陶瓦門前野水鷗出没屋後平林樹低亞
少年不肯謁官長讀書學醫兼學稼買藥濟病不射利
富家得錢貧即舍扁舟一葉輕如萍蹤跡常時徧吳下
傍人不識雲水仙錯認烟波釣魚者
　　　茶谷為約上人題
不是春風野草花山深依舊自年華新烟未改青楓火
細雨先烹粟粒芽喜有酪奴脩客供幸無錢税惱官家
道人不解機鋒語日日相過且喫茶(用趙州和尚語/)
　　感寓
　　　挽陳墨山二首
人言李太白醉月沈江津如何汨羅水能死獨醒人
　　　二
摹冩溪山苦嘲吟風月愁㫁腸今絶筆烟雨墨山秋
　　　過劉木溪故居
不見故人劉木溪溪邊喬木冷凄凄一間不廢藏書屋
三畝全荒種藥畦
　　　春夜宿石門舊館志感二首
詩社于今已寂寥舊遊山水益蕭條憂来欲共精魂語
月冷燈昏不可招
　　　二
踏翻船子是何時靈爽升沈杳莫知惟有門人緝香火
影堂風雨夜論詩
　　　再宿石門志感
清尊見月焚香待拄杖敲門踏雪過孤館夜寒春夢短
落花風急雨聲多
　　　寒夜
往事真成夢憂來不暇忘老年終少睡寒夜故多長漏
屋窺殘月重衾壓曙霜鳴雞知有為嗷雁欲何翔
　　　過許東山永州故居
瀟洒湖南倅丹成骨已仙常來談信宿永别又三年竹
墅縁溪水沙村入野田東山舊時月還到酒盃前
　　　楊公祠
敬誦楊公傳其如嘅歎何行求前代少恩感後人多翠
琰非無刻甘棠未足歌儀刑空想像涕泗欲滂沱直節
曽誰橈精靈信不磨願焉賔陸相千載食嘉禾
　　　乙酉嵗除書事
去年我病淹殘臘今日荆妻卧嵗除欲向春風問消息
不知真宰意何如留窮且免揶揄笑徇俗聊為漸耳書
强把一尊酬節序齒牙搖動鬢毛疎
　　　弔岳武穆王
淮隂死謗功成日武穆罹奸志未酬骨肉虎狼甘就戮
烟塵龍衮可忘仇泉香古甃銀瓶冷樹老新祠碧殿秋
猶有行人拜遺像宋家陵墓總荒丘
　　　友人長思巻
秋風吹折連理樹寳鏡跌碎菱花銅離鸞不返孤鳯老
緱山寂寞瑤臺空心折腸枯獨無語夢裏猶聞弄機杼
錦字迴文織不成夜夜清燈照寒雨
　　　哭張西野善士
一春我病君憐我今日秋風我哭君千古道縁傷永訣
百年知已痛離羣蓬門野屋将誰欵木榻雲堂可再分
欲寫衷情作哀些老懐悽絶不成文
　　　秀碧峯禪僧坐化
碧峰禪僧坐化死閉目含笑生懽喜外人爭看活彌陀
累日門前閙如市平生不聚一文錢死後能結千人縁
若道脩行無證果何得此有僧中仙
　　　閨婦怨
三年索居貧且苦顔色凄涼心獨古機中錦字織不成
鏡裏青鸞為誰舞夫壻天涯消息稀洞房泪濕蛟綃衣
人傳蕩子底心性别戀紅樓終不歸共惜芳菲令再嫁
翠眉羞向他人畫閉門落花風雨寒低頭忍餓蓬蒿下
　　　苦哉行
年荒莫蠲糧蠲糧民益荒嵗歉莫賑濟賑濟民益傷虚
名及小户米入官家倉僅為公門需那得充饑腸苦哉
復苦哉淫雨天降殃但聞流水聲不見白日光菜甲短
棲畝麥苗已委黄濕薪及爛槎其價十倍强二月春已
半桃李無艶陽出門泥淖深况復多虎狼苦哉難重陳
泪下沾衣裳
　　　紀事
𢎞治嵗乙丑秋月已踰仲重陽後第四夜半天宇空月
落斗指寅譙笛将四弄老我貪睡漢布被寒獨擁忽然
牀席振彳亍驚我夢起坐急披衣身仆心愈恐鏗然墮
屋瓦戛爾摇柱棟燈底翻膏油壁下倒虀瓮老妻呼難
言稚子亦號慟始惑稍方悟乃知是地動傳聞心膽寒
目擊毛骨悚夫惟地静物奚廼健而踊或云氣紓縮隂
結濁且重或云鼇背負是否鱗甲聳知者既云寡言者
徒爾衆得非世運闗妖孽先發縱為語當路人脩省勿
懞慬諄諄二蘓詩我語安足用
　　　懐節篇
吾家老祖母吳姓里中女洪武乙丑生既長歸吾祖行
年二十九吾祖遽作古上侍老曽姑下撫吾幼父父始
年六朞從父方學乳饑寒更死喪煢獨事嫁娶雖有薄
田廬未足輸官府恒産及性命持䕶弗失所秋蓬㫁孤
根九鼎懸一縷哀哀十五年父稍立門户覬覦豈無人
决冽中有主其間少差失一墜不可舉我父尚莫保我
輩安足數細故天莫知不得伸傴僂但能獲微祉强健
力辛苦卒成化己丑世夀七十五嗚呼我生晩耳及熱
腸腑抱此感激恩徒切一無補惟恐後來人日逺誰與
語不見溝洫水源塞流乃阻不見草與木本敝枝即腐
因為懐節篇揭之舊茅宇
　　　哭姊丈沈宏度
公昔婣我家我髪未受束公今去人世我髮亦已秃周
親能幾何斷我殘手足平生數見面一嵗難五六况茲
永訣絶長往不可復我姊茍存活短熖然寸燭嵗月坐
成暮誰來慰幽獨芒棘刺我腸冰炭置我腹添我頭上
霜銷我骨中肉鍾情與愁激飲淚不成哭仰天天為高
俯地地難縮却恨海門山青青長在目
　　　巢鵲篇
野鵲共林樾安巢異枝柯口銜寒木樵纒綿緝藤蘿物
情溺便利奈此欺罔何心懐用力少意謂成功多瞰亡
乃相竊徃來逓經過東巢不得成西鵲徒奔波辛苦旬
日餘兩樹無完窠觸物感我情嘆息成蹉跎世人好攘
奪利欲爭紛拏滅公以私心自足靡有他楚漢割鴻溝
詎能息干戈三國定鼎足未必安山河終焉一抔土蔓
草埋巖阿何如順事天勿傷同類和
　　　沈列女(名雲年十七未嫁父母将/有别議女聞即投河而死)
君不見桃李花隨風飄宕落誰家又不見君子竹葉葉
冰霜守寒緑忠臣許身能殉國列女許身心不惑沈家
有女子未嫁夫已死自言生為夫家人死作夫家鬼有
眼不識夫君面妾心如石不可轉有足不及夫家門妾
身安得如車輪東流之水來胥溪萬年不復流向西妾
身願隨水流去直到黄泉葬夫處嗟哉陸家女死餘千
年(吾邑史載三國時陸績女/死烈迨今始有此女故云)今得此女心同然後恐太
史遺青編援筆特書貞女篇
　　　向烈婦歌
王家淑女向氏郎年少結髮從爺娘紅絲牽幕歸洞房
春風一見桃李芳良人賦命尺寸長奄忽棄妾成淪亡
繡幃割裂雙鴛鴦秦樓鳯去遺孤凰願隨良人死不妨
夫柩在室姑在堂糟糠素食麻衣裳重門一閉嚴風霜
門外荆棘多豺狼妾身安得如㹠羊口欲絶食姑乃防
截足㫁臂肢體傷此身未死憂未忘此志一决願已償
袖中白練夫所将脱手繫頸懸空梁精靈飄逐雲飛揚
含笑已在良人旁天寒月黒夜未央白日杲杲生晝光
嗚呼世有男子行馳逐富貴聲利塲一朝事勢逢更張
隨流逐溷墮渺茫賢哉一女千男强菊枯蘭槁根蒂香
金鐫玉刻懿徳彰特立衰世扶綱常
　　　寒食行
寒食清明天氣晴家家上墳齊出城小家叢塚不栽樹
雖有紙錢無掛處大家新墳松栢多羅城石柱髙嵳峩
兒孫跪拜女婦笑杜鵑啼血黄鸝歌誰家古墳生荒草
滿地落花人不埽當時從葬極繁華碑碣猶書鳯鸞誥
鑿地聚土作𤣥宫術人指㸃來三公三公不來術人去
只有石獸嘶秋風子孫流落無可奈翻道此墳風水害
又疑棺槨有金銀掘作平田向人賣嗚呼世間萬事空
紛紜貴賤變化皆浮雲生前但有一杯酒身後何須三
尺墳
　　　細腰蜂為羣兒所傷有感而作
蜾蠃蜾蠃草下青蟲銜一箇飛去飛來繞户庭嗚嗚有
聲祝類我孩兒害物何不仁驅逐頓令巢穴破當時逺
計為兒孫逺計無慿近成禍因之令人三嘆息黄蜂采
花勞羽翼辛苦功成不得食割作他人口中蜜春風三
月桃李時不如就使花狼藉
　　　大麥謠
穀中之粗惟大麥老農嵗饑如玉粒何意天将絶人食
十畝不得收一石陳紅無錢充貴糴三日不飯無氣力
母妻嗷嗷兒女泣旱苗不雨生蟊螣君不見城中官長
不憂畊不憂織日日公堂命筵席肉羮魚脯嗔變色怒
把里翁鞭四十
　　　賣婦謠
東家少婦價萬錢西家大婦五六千痴兒肚腸鐵石堅
婦人性命徒茍延不闗恩愛無因縁又非兩情相棄捐
竈前數日無火烟腹中餓病何由痊官家賑貸解倒懸
予奪已屬豪民權初來寫券涕泗漣放手慟哭聲徹天
肢體割裂心連牽恨不死别歸黄泉明朝捉落江南船
只有去日無歸年懐中弱息􁀾􁀾然抛擲竟墮蛟螭涎
風吹落花江水邊蓬漂梗㫁不復聨婦人去家何足憐
風俗所係誰之愆我今歌此賣婦篇倩誰冩入筝琶絃
官家早晩開玳筵一彈一唱公堂前
　　　東家篇
東家起髙樓易主了官債西家營墓壙於制頗有礙遷
移蟻封垤棄置如土塊長繩拽石柱柱折割爾愛君不
聞樓臺未起鬼先瞰造物乘除宛然在自得還自失誰
成復誰敗花開花謝由春風免使他年子孫賣
　　　天寧寺前隄岸四十丈許王本仁者捨百金築
　　　成官道董實夫作記余為歌之
寺前古隄四百尺水激沙崩地卑濕年深日逺坍近牆
人馬交馳路欹側王君克家餘百金病涉似有憂民心
麾金買石砌長岸坦道如砥功何深行人佇立驚且嘆
中有富兒邪目看有錢何不遺子孫却與他人作閒幹
不知積金遺子孫子孫為金翻悞身逋租役占犯刑獄
奢侈蕩費隨風塵王君石堤堅不壊百年千年鎮長在
不須更道求福縁仗義散財心獨快耳傍豈無懊惱詞
慷慨勇决真男兒世人讀書空達理此道寥寥誰得知
　　集句
　　　古意
千里佳期一夕休鳥啼花落水空流請看石上藤蘿月
曽照張家燕子樓碧落有情空悵望春山無伴獨相求
黄金用盡教歌舞不及盧家有莫愁
　　　上已日紫峡山人席上
三月三日天氣新杏花飛簾散餘春但将酩酊酬佳節
何用浮名絆此身城外青山如屋裏東家蝴蝶過西鄰
一年好景君須記能解閒行有幾人
　　　擬少陵秋興八首
一片閒雲萬里心數峰殘照半嵒隂驚風亂颭芙蓉水
玉露凋傷楓樹林永夜角聲悲自語西山冦盜莫相侵
步蟾倚杖看牛斗天上星惟玉壘深
　　　二
江涵秋影鴈初飛家在千峯獨掩扉棋局動隨幽磵竹
白雲應長故山薇越裳翡翠無消息蜀道干戈有是非
多少朱門鎖空宅五陵衣馬自輕肥
　　　三
秋日野亭千橘香滿城風雨近重陽林深老桂寒無子
水國蒹葭夜有霜信宿漁人還汎汎海天愁思正茫茫
西風白髪三千丈自笑狂夫老更狂
　　　四
上盡重城更上樓烟波江上使人愁九天閶闔開宫殿
萬里風烟接素秋啼鳥歇時山寂寂寒鴉飛盡水悠悠
城中車馬應無數來徃風塵共白頭
　　　五
海燕西飛白日斜城頭落日起悲笳歸鴻欲度千門雪
奉使虚隨八月槎鐘鼎山林各天性鳯笙龍管是誰家
芙蓉生在秋江上莫怨東風當自嗟
　　　六
紅樹青山水急流浴鳬飛鷺晩悠悠溪雲初起日沈閣
長笛一聲人倚樓織女機絲虚夜月芙蓉小苑入邊愁
魚龍寂寞秋江冷欲采蘋花不自由
　　　七
一片孤城萬仭山愁看直北是長安天空絶塞聞邊鴈
日繞龍鱗識聖顔嶺樹重遮千里目玉山髙並兩峯寒
武皇没後巡遊少宫殿參差落照間
　　　八
教兒且覆掌中杯尊酒家貧只舊醅白髪不辭今日醉
黄花深映棘叢開青楓江上秋天逺舊國霜前白鴈來
闗塞極天惟鳥道臨岐終日獨徘徊
　　　仲春望日予為社主諸公有不赴者是日無詩
　　　且散去雨中悶懐因取杜句繼以唐宋人句集
　　　詩九律各志所感奉寄詩皆人所習聞者姓名
　　　故不列載
　　　蘿石隱翁時在禹穴
為人性癖躭佳句方駕曹劉不啻過南去北來人自老
浮雲流水竟如何山中習靜觀朝槿洞口經春長薜蘿
今夜月明何處宿稽山烟霧鬱嵳峩
　　　石門秀師
山僧獨在山中老來往風塵共白頭闗塞極天惟鳥道
石門斜日到林丘花枝滿院空啼鳥夜思千重戀舊遊
棋局動隨幽澗竹微軀此外復何求
　　　朴居柱史
秋來何處堪消日多在青松白石間一卧滄江驚嵗晩
獨騎驄馬入深山人生有酒須當醉世上浮名好是閒
此地由來可乘興白雲長在水潺潺
　　　南野上舍
客有可人期不來蓬門今始為君開不嫌野外無供給
且盡生前有限盃草色全經細雨濕榆烟将變舊鑪灰
白沙翠竹江村路到老相過得幾迴
　　　勾溪外史
舍南舍北皆春水芳草和烟煖更青幾樹好花閒白晝
一方明月可中庭笋根稚子無人見江上流鶯獨坐聴
寂寂柴門村落裏何人道有少微星
　　　西臯太守
洞口春晴花正開無人不道看花囘山妻早報蒸藜熟
村巷傳呼宰相來白晝放歌須縱酒百年多病獨登臺
明朝别後門還掩風雨惟知長緑苔
　　　海村麾使
自笑鄙夫多野興謾勞車馬駐江干雙雙瓦雀行書案
片片輕鷗下急湍杏酪漸香鄰舍粥花枝欲動春風寒
且看欲盡花經眼明月明年何處看
　　　紫峽隱士居峽川
諸公衮衮登臺省東老雖貧樂有餘嶺樹重遮千里目
故人那惜一行書藤花委地香猶在穀雨乾時手自鋤
聞説小齋多野意白雲閒釣五溪魚
　　　石林上人
石林精舍虎溪東盡日門前獨看松年老身閒無外事
眼看春盡不相逢月明古寺客初到睡覺東牕日已紅
今日鬢絲禪榻畔一畨清話又成空
　詩餘
　　　風入松次宋人題西湖
武陵春酒不論錢紅杏竹籬邊畫橋一帶青青柳蘭舟
繫瑪瑙坡前隔樹數聲鸚鵡誰家一簇鞦韆　朱唇玉
板鷓鴣天歌罷鬢雲偏杜鵑啼歇清明雨樓臺鎖幾處
新烟沈醉折花歸去路傍拾得遺鈿
　　　念奴嬌(雨中/)
荼䕷初謝又山丹開過薔薇零落二十四畨花信了清
暑緑隂簾幕五月陂塘熟梅風雨病怯春衫薄重門靜
掩客懐無奈蕭索　惆悵緑綺絃空紫簫聲斷好事翻
成惡睡起無聊還欲睡夢繞白雲丹壑怨别傷離新愁
舊恨一醉都抛却數聲山鳥醒來人在西閣
　
　
　
　
　
　
　
　
　
　
　
　
　
　西村詩集巻下
欽定四庫全書巻
　西村詩集補遺　　　　　　明　朱朴　撰
　　　為勾溪畫獨釣圖
松吹涼生錦籜冠鳥還雲出坐中看勾溪數畆清泠水
更著何人並釣竿
　　　題文衡山竹
衡山先生玉堂客援筆戲冩青琅玕蕭蕭痩榦疎疎葉
疑有清風六月寒
　　　為僧浩公畫雪嵓圖
雪嵓道者僧中傑踏雪曽參雪竇禪歸到雪岩心似水
梅花紙帳日髙眠
　　　訪許雲村不遇
發興㝷閒為破閒閒人底事出青山春風似惜空歸去
一路飛花送客還
　　　雪景
水映平林雪滿山孤舟撑出斷橋灣梅花未漏春消息
閒向湖邊載鶴還
　　　紅梅
寒花本是冰霜面怪見誰家雪裡紅應恐路人輕著眼
故将顔色換春風
　　　孝隱村沈元懋國初人夏榮作孝子傳程都憲
　　　巽隱為跋于後
巽隠為書元懋傳昌黎曽作董生行安豐縣即豐山里
今古同存孝隱名
　　　為朱南野畫扇
鏡中白髪星星變江上青山日日閒盡向鏡中憂白髪
誰來江上看青山
　　　為養泉上人題
洗鉢脩齋煑茗芽道心涵泳靜塵砂閒來禮佛無餘供
汲取甆缾浸野花
　　　鷄冠花
絳幘昂藏緑葉稀凌風起舞欲髙飛無因為報天門曉
獨立閒堦顧羽衣
　　　聯節坊張方洲二姫剪髪自誓邑聞于朝表其
　　　門
剪落烏雲四十秋死生孤苦雪盈頭金蘭玉樹聯芳第
不數張家燕子樓
　　　畫寄孫白峰
楓落吳江嘆索群草青南浦正思君春深不見歸飛鴈
獨上危峰望夕曛
　　　正月十五日謝鄉飲
邑宰持書枉及門野人安敢負君恩羣賢畢集衣冠盛
老我虚當齒髪尊芹泮煖風聞雅樂杏壇晴日麗芳樽
酒䦨拜罷扶歸路月掛梅梢雪後村
　　　上已同友輩村郊行樂
三月三日出郭行風和日暄天氣晴㘅泥補巢舊家燕
隔水喚春何處鶯壚頭小姫酒正熟道傍古墳人自耕
勸君行樂貴及早明日清明花滿城
　　　賞菊
草堂秋色富於春霜露飄香上幅巾病眼又酣前度酒
寒花應識暮年人三閭賦後誰曽詠五柳看來迹已陳
千古清風君獨領肯教籬落負芳辰
　　　初度日
一度生辰一擲梭百年有限奈如何同時骨肉看将盡
後輩才能覺又多鄉飲薦書慙久負社祠嘉㑹數相過
白頭又識春風面笑折梅花對酒歌
　　　簫杖
五音刳節過眉裁七尺連枝九竅開笻幹固非韶樂具
紫鸞聊假化龍材停吹夜月歌桃竹倦倚春風奏落梅
年少風情衰老伴扶持還想鳯凰臺
　　　題南極老人圖夀愛槐王德澤
南極老人霜滿顛瓣香圖像夀觴前人間五福元推右
天上三星合讓先赤縣王喬同譜系緱山子晉亦神仙
為君遐算從今祝願見重登六十年
　　　孝子顧子芳刻木為母奉事如生及順繼母慈
　　　孝相感以詩嘉之二首
刻木為孃刻意深視成怡悦聽成音雕工易刻慈親貌
難刻人間孝子心
　　　二
事死憐君若事生母無前後孝俱成卧冰守柰千年後
肯許王祥獨擅名
　　　豐山孝子徐覽割股救母因贈
兒股傷殘母命存神功亦為感慈恩懸知今日豐山里
不媿當年孝隱村清譽只應敦薄俗上書誰與乞旌門
由來此道無他報㑹見傳芳到子孫
　　　近山為徐履卿題
垂蘿絶壁好躋扳只隔煙嵐數步間不用移居深處隱
桃源風景在人寰
　　　山中晚行
烟光寂寞夕陽時逺近鐘聲即復離路静乆無塵鳥跡
客來惟有鶴先知
　　　送汪白埜還杭立春日
野寺門前江可憐柳條難繫木蘭船窮郊嵗晩冰霜合
剛待春風上别筵
　　　詠盆中檜寓懐
老檜何年解服盆病膚猶帶石苔痕不知多少攣拳苦
消得斯須灌溉恩屈節無材干梓匠穠華有類閲朱門
從渠束縛人休笑嵗晩心期只自存
　　　走索
絨索為橋跨綵虹步從平地上虚空繡鞋半濕花梢露
羅袂輕楊柳面風神女踏波行洛浦素娥辭月下蟾宫
更憐玉臂垂雙翼彷彿青鸞舞鏡中
　　　送孫白峯北上次韻
千里南還又北行碧江烟艇畫中清琱弓中鵠須持滿
粉飾傾城讓後生老我期君嘗結夢是誰推爾定知名
都城見月孤吟夜應憶山中别後情
　　　為雲居正長老畫小幅山水
記得危岩倚石樓西湖烟景坐來收遥岑寸碧空王殿
斷㟁飛鳬獨客舟九曲屏山因雨洗六橋練水帶花流
重遊預訂春來約未許青山笑白頭
　　　谷芳上人創二石橋謝以畫并題
村徑兩徒杠津岐賴相接嵗久木盡摧來往多病涉吾
師好施予毅然探囊篋伐石來西山架梁通便捷攄心
不知勞旬日足功業行人履坦途無復待舟楫平生好
修葺于此意自愜福報固不圖一念歴千刼願焉夀無
疆期頥穩登躡
　　　悼孫太初
太白山人謫仙李氣節風流無乃似拄頰香爐瀑外烟
翻身采石磯頭水一從騎鯨飛上天復來人間今幾年
來無定蹤去無跡只有麗句人間傳終南山髙幾千里
苕溪霅溪渺涯涘此老精靈何處歸還在西湖月明裏
孤山放鶴招同心巢閣先生林處士
　　　謝王雨舟靈夀杖
武當山高幾萬丈中有千年靈夀杖金光玉芝秀所鍾
生在青霞石嵓上雨舟先生道者流贈我一枝東海頭
琅玕潤滑鐵堅痩昂首屈項蒼精虬老夫病足如跛鼈
藉此扶持少顛蹶朝出横拖石壁雲暮歸倒拄溪橋月
乘舟著篙馬著鞭凌髙涉下無不便為㝷短句謝遠意
遶徑啄碎青苔錢不愁化龍忽飛去不願提攜朝玉陛
但願長挑沽酒錢日日登堂共君醉
　　　雨中寄勾溪
𡨕㝠稻花雨漠漠野雲秋颯響悲黄落絲飛亂白頭乍
於燈下細偏傍枕邊稠累月寧蘇旱愆時却送愁濕螢
仍草莽迷鶴獨林丘天地非無為江湖可散憂積隂霾
御氣深淖阻宸遊忍凍吾廬足啼饑比屋侔自非原憲
病誰是子桑儔頗憶釣魚伴孤吟蘅杜洲
　　　醉閒巻
富翁買田過千畝日日匆忙不飲酒貧老無錢囊橐艱
日日飲酒醉且閒富翁回首問貧老酒盡囊空奈何好
貧老答曰翁不知樹上好花開幾時兒孫各有兒孫計
死抱黄金将付誰
　　　哀湛秋江
瓶錫江湖三十年姓名徧與詩流傳山中老屋裹薜荔
一爨累月寒無烟采輯盛音仍繡梓行道參禪了生死
身事忙如風外雲心情淡若江頭水翩然蹤跡歸乎來
維摩示病銷筋骸一龕寒月鎖委蛻三昧熱火燒成灰
老我交遊痛凋喪不解吾師脫凡相腸斷吟䰟何處飛
也應只在秋江上
　
　
　
　
　
　西村詩集補遺
