#+TITLE: 高氏三宴詩集-唐-高正臣
#+DATE: 2016-06-11 12:25:56
#+SOURCE: github.com/kanripo/KR4h0007 master d0630f0c                
欽定四庫全書　　　　　集部八
　髙氏三宴詩集　　　　　總集類
　　提要
　　　　(臣/)等謹案髙氏三宴詩集三巻附香山九老
　　　　詩一巻唐髙正臣輯所載皆同人會宴之詩
　　　　以誌一時之盛詩分三巻巻各有序一為陳
　　　　子昻一為周彦暉一為長孫正隠三宴皆于
　　　　髙氏與宴者凡二十一人考之新唐書有列
　　　　傳者三人則陳子昻郎餘令解琬也附見他
　　　　傳者一人則周思鈞也見于本紀及世系表
　　　　一人則張錫也僅見于世系表者五人則髙
　　　　正臣髙瑾王茂時髙紹髙嶠也餘皆不詳顛
　　　　末按世系表正臣曾為襄州刺史不云衞尉
　　　　卿今詩後叙正臣及周思鈞事獨詳所云連
　　　　姻帝室寓居洛陽皆與諸序語合似非無據
　　　　然必係後人所加矣末又附香山九老㑹詩
　　　　一巻巻尾有夷白堂重雕字樣考宋鮑慎田
　　　　欽止元祐六年進士著有夷白堂集所刋書
　　　　籍甚夥葢髙氏三宴與香山九老俱係唐人
　　　　又俱在洛陽故並為之開雕宋人珍重古書
　　　　往往如此九老會詩已附見白香山詩集而
　　　　三宴詩之名目史志缺如則此誠秘本矣第
　　　　當時就宋本傳抄其中不無訛處如以髙嶠
　　　　為司府郎中唐百官志無司府郎中之名應
　　　　從世系表改為司門郎中又張錫于武后久
　　　　視元年拜同平章事貝州東武城人詩中誤
　　　　以錫東為名殊屬錯謬又弓嗣初髙瑾周彦
　　　　暉並曰咸寧進士唐無咸寧年號髙宗曾改
　　　　元咸亨寧字定係亨字之誤兹並為改正云
　　　　乾隆四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　髙氏三宴詩集巻上
　　　　　　　　　　　　唐　髙正臣　輯
　　晦日置酒林亭并序
　　　陳子昻
有渤海之宗英是平陽之貴戚發揮鳳管而嘯侣幽贊
雞川而留宴冠纓濟濟多延戚里之賓鸞鳳鏘鏘自有
文雅之客凡二十有一人皆以華字為韻
　　　髙正臣
　　　　廣平人衞尉卿
正月符佳節三春玩物華忘懐寄罇酒陶性狎山家栁
翠含烟葉梅芳帯雪花光隂不相借遲遲落景斜
　　　崔知賢
　　　　(闕/)
上月河陽地芳辰景望華綿蠻變時鳥照耀起春霞栁
摇風處色梅散日前花淹留洛城晩歌吹石崇家
　　　韓重宣
　　　　(闕/)
欲知行有樂芳罇對物華地接安仁縣園是季倫家栁
暗雲疑葉梅開雪似花日落歸途逺留興伴烟霞
　　　周彦昭
　　　　(闕/)
勝地臨雞浦髙㑹偶龍沙御栁驚春色仙笻揜月華門
邀千里馭杯泛九光霞日落山亭晩雷送七香車
　　　髙　球
　　　　(闕/)
温洛年光早皇州景望華連鑣尋上路乗興入山家輕
苔網危石春水架平沙賞極林塘莫處處起烟霞
　　　弓嗣初
　　　　咸亨二年進士一人
上序春暉麗中園候物華髙才盛文雅逸興滿烟霞参
差金谷樹皎鏡碧塘沙簫鼔林亭晩倒載欲還家
　　　髙　瑾
　　　　渤海人咸亨元年進士
試入山亭望言是石崇家二月風光起三春桃李華鶯
吟上喬木㕍往息平沙相㸔㑹取醉寧知還路賖
　　　王茂時
　　　　(闕/)
勝踐尋良㑹乗春玩物華還随張放友來向石崇家止
水分巖鏡開庭枕浦沙未極清泉賞参差落照斜
　　　徐　皓
　　　　(闕/)
綺筵乗暇景瓊醑對年華門多金埓騎路引璧人車蘋
早猶藏葉梅殘正落花靄靄林亭晩餘興促流霞
　　　長孫正隠
　　　　(闕/)
晦晩屬烟霞遨逰重嵗華歌鐘雖戚里林藪是山家細
雨猶開日深池不漲沙淹留迷處所岩岫幾重花
　　　髙　紹
　　　　考功郎中
嘯侣入仙家臨春玩物華葛絲調緑水桂醑酌丹霞岸
栁開新葉亭梅落早花興洽林亭晩方還倒載車
　　　郎餘令
　　　　定州人進士著作郎
三春休晦節九谷泛年華半晴餘細雨全晩澹殘霞罇
開疎竹葉管應落梅花興闌相顧起流水送香車
　　　陳嘉言
　　　　(闕/)
公子申敬愛携朋玩物華人是平陽客地即石崇家水
紋生舊圃風色滿新花日暮連歸騎長川照落霞
　　　周彦暉
　　　　咸亨五年進士
砌􁅁收晦魄津栁競年華既狎忘筌友方淹投轄車綺
筵囬舞雪瓊醑泛流霞雲低天上晩絲竹帯風斜
　　　髙　嶠
　　　　司門郎中
飛歡寫春望開宴坐汀沙積水含苔色晴空蕩日華歌
入平陽地舞對石崇家莫慮能騎馬投轄自停車
　　　周思鈞
　　　　貝州漳南人中書舎人
早春驚栁穟初晦揜􁅁華騎出平陽里筵開衞尉家竹
影含雲宻池紋帯雨斜重惜林亭晩上路滿烟霞
　　　劉友賢
　　　　(闕/)
春來日漸賖琴酒逐年華欲向文通徑先㳺武子家池
碧新泉滿巖紅落照斜興闌情未極歩歩惜風花
　　　陳子昻
　　　　字伯玉射洪人進士右拾遺
尋春逰上路追宴入山家主第簪纓滿皇州景物華玉
池初吐溜珠樹始開花歡娛方未極林閣散餘霞
　　　張　錫
　　　　東武城人宰相封平原公
雪盡銅駝路花照石崇家年光開栁色池影泛雲華賞
洽情方逺春歸景未賖欲知多暇日罇酒漬澄霞
　　　王　勔
　　　　綘州龍門人澤州長史
上序披林舘中京視物華竹忩低露葉梅徑起風花景
落春臺霧池浸舊渚沙綺筵歌吹晩莫雨泛香車
　　　解　琬
　　　　元城人太子賓客
主第簪裾出王畿春望華山亭一以眺城闕帯烟霞横
堤列錦帳傍浦駐香車歡娛屬晦節酩酊未還家
　
　
　
　髙氏三宴詩集巻上
欽定四庫全書
　髙氏三宴詩集巻中
　　　　　　　　　　　　唐　髙正臣　輯
　　晦日重宴并序
　　　周彦暉
序云云缺凡八人同用池字為韻
　　　髙正臣
芳晨重㳺衍乗景共追隨班荆陪舊識傾蓋得新知水
葉分蓮沼風花落栁枝自符河朔趣寧羡山陽池
　　　韓重宣
鳳苑仙吹晩龍樓夕照披陳遵已投轄山公正坐池落
日催金奏飛霞送玉巵此時陪綺席不醉欲何為
　　　弓嗣初
年華藹芳隰春溜滿新池促賞依三友延歡寄一巵鳥
聲隨管變栁影逐風移行樂方無極淹留惜晩曦
　　　髙　瑾
忽聞鶯響谷於此命相知正開彭澤酒來向髙陽池栁
葉風前弱梅花影處危賞洽林亭晩落照下参差
　　　陳嘉言
髙門臨冠蓋下客抱支離綺席珍羞滿文塲藻翰摛蓂
花彫上葉栁色靄春池日斜歸戚里連騎勒金覊
　　　周彦暉
春華歸栁岸晦景落􁅁枝置驛銅街右開筵玉浦陲烟
林含帳宻竹雨帯珠危興闌巾倒戴山公下習池
　　　髙　嶠
駕言尋鳳侣乗歡俯雁池班荆逢舊識斟桂喜深知紫
蘭方出徑黄鶯未囀枝别有陶春日青天雲霧披
　　　周思鈞
綺筵乗晦景髙宴下陽池濯雨梅香散含風栁色移輕
塵依扇落流水如弦危勿顧林亭晩方歡雲霧披
　
　髙氏三宴詩集巻中
欽定四庫全書
　髙氏三宴詩集巻下
　　　　　　　　　　　　唐　髙正臣　輯
　　上元夜宴效小庾體并序
　　　長孫正隠
九谷帝畿三川奥域交風均露上分朱鳥之躔泝洛背
河下鎖蒼龍之闕多近臣之第宅即瞰銅街有貴戚之
樓臺自連金苑美人競出錦帳如霞公子交馳雕鞍似
月同㳺洛浦疑尋稅馬之津争渡河橋似向牽牛之渚
實昌年之樂事令節之佳逰者焉凡六人同用春字為
韻
　　　髙正臣　詩闕
　
　
　　　崔知賢
今夜啟城闉結伴戯芳春鼔聲撩亂動風光觸處新月
下多逰騎燈前饒㸔人觀樂無窮已歌舞達明晨
　　　韓重宣
他鄉月下人相伴㸔燈輪光隨九華出影共百枝新歌
鐘盛北里車馬沸南隣今宵何處好惟有洛城春
　　　髙　瑾
初年三五夜相知一兩人連鑣出巷口飛轂下池濱燈
光恰似月人面併如春遨逰終未已相歡待日輪
　　　長孫正隠
薄晩嘯逰人車馬亂驅塵月光三五夜燈熖一重春烟
雲迷北闕簫管識南隣洛城終不閉更出小平津
　　　陳嘉言
今夜可憐春河橋多麗人寳馬金為絡香車玉作輪連
手窺潘掾分頭㸔洛神重城自不掩出向小平津
　
　
　髙氏三宴詩巻下
高氏三宴詩集詩後
高正臣廣平人連姻帝室官至衛尉卿寓居洛陽善詠
愛客一時名士多所交接習右軍書法睿宗愛其筆金
陵棲霞寺有其所書碑攝山棲霞寺明徵君之碑(南齊/徵君)
(明僧紹/平原人)
周思鈞貝州漳南人與兄思茂俱早知名武后時為太
子文學劉禕之被收臨刑洗沐神色自若援筆為表詞
理􁃶至思鈞稱嘆其文武后惡之貶揚州司倉㕘軍以
中書舍人終
香山九老詩序
㑹昌五年三月二十四日胡吉劉鄭盧張等六人皆多
年夀余亦次焉於東都敝居履道坊内合尚齒之㑹七
老相顧既醉且歡静而思之此㑹希有因各賦七言六
韻詩一章以記之或傳諸好事者其年夏又有二老年
貌絶倫同歸故鄉亦來斯㑹續命書姓氏年齒冩其形
貌于圖右與前七老題為九老圖仍以一絶贈之云雪
作須眉雲作衣遼東華表暮雙歸當時一鶴猶希有何
況今逢兩令威二老乃洛中遺老李元爽年一百三十
六禪僧如滿歸洛年九十五時祕書狄兼謨河南尹盧
貞以老未七十雖與㑹而不及列
香山九老詩爵里紀年
胡　杲　安定人前懷州司馬年八十九
吉　皎　馮翊人衛尉卿致仕年八十八
劉　貞　廣平人前磁州刺史年八十七
鄭　豦　榮陽人前龍武衛長史年八十五
盧　貞　范陽人前侍御史内供奉官年八十三
張　渾　清和人前永州刺史年七十七
白居易　太原人刑部尚書致仕年七十四
李元爽　洛中遺老年一百三十六
禪僧如滿　年九十五
　雖與㑹而不及列
狄兼謨　秘書監
盧　貞　河南尹
欽定四庫全書
　香山九老詩
　　　胡　杲
閒居同㑹在三春大抵愚年是出羣霜鬢不嫌杯酒興
白頭仍愛玉罏薫徘徊玩柳心猶徤老大看花意却勤
鑿落滿斟判酩酊香囊高掛甚氤氲搜神得句題紅紙
望景長吟對白雲今日交情何不替齊年同侍聖明君
　　　吉　皎
休官罷任已閒居林苑園亭興有餘對酒最宜花藻發
邀歡不厭柳條初低腰醉舞垂緋袖擊筯謳歌任褐裙
寧用管絃來合雜自親松竹且清虚飛觥酒到須先酌
賦咏詩成不住書借問商山賢四皓不知此後更何如
　　　劉　貞
垂絲今日幸同筵朱紫居身似大年賞景尚知心未退
吟詩猶覺力完全閒庭飲酒當三月在席揮毫象七賢
山茗煑時秋露碧玉杯斟處綵霞鮮臨堦花笑如歌妓
傍竹松聲當管絃雖未學窮生死訣人間豈不是神仙
　　　鄭　豦
東洛幽閒日莫春邀歡皆是白頭賔官班朱紫多相似
年紀高低次第匀聨句每言松竹意停杯多説古今人
更無外事來心肺空有清虚入思神醉舞兩回迎歡酒
狂歌一曲㑹娯身今朝何事偏情重同作明時列任臣
　　　盧　貞
三春已盡洛陽宫天氣初晴景象中千朶嫩桃迎曉日
萬株隨柳逐和風非論官位皆相似及至年高亦共同
對酒歌聲猶覺妙玩花詩思豈能窮先時共作三朝貴
今日相逢七老翁但願緑􁘜長滿酌烟霞萬里㑹應通
　　　張　渾
幽亭春盡共為歡印綬居身是大官遁跡豈勞登逺岫
垂絲何必坐溪磻詩聨六韻應猶易酒飲三杯未覺難
每況襟懷同宴㑹共將心事比波瀾風吹野柳垂羅帶
日照庭花落綺紈此席不煩鋪錦帳斯筵堪作畫圖看
　　　白居易
七人五百八十四拖紫紆朱垂白鬚囊裏無金莫嗟嘆
罇中有酒且歡娯吟成六韻神還壯飲到三杯氣尚麄
嵬峨狂歌教婢拍婆娑醉舞遣孫扶天年高邁二疏傅
人數多于四皓圖除却三山五天竺人間此㑹且應無
　　附
　　　狄兼謨
得老加年誠可喜當春對酒亦宜歡心中别有歡喜事
開得龍門八節灘
　　　盧　貞
眼暗頭旋耳重聴唯餘心口尚醒醒今朝歡喜縁何事
禮徹佛名百部經
　
　
　
　香山九老詩
