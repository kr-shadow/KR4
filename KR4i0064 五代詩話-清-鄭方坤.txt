#+TITLE: 五代詩話-清-鄭方坤
#+DATE: 2018-05-12 10:21:29
#+SOURCE: github.com/kanripo/KR4i0064 master 5e1097b0                
欽定四庫全書　　　　　集部九
　五代詩話　　　　　　　詩文評類
　　提要
　　　　(臣/)等謹案五代詩話十巻
　　　國朝鄭方坤撰方坤有全閩詩話別著録初王
　　　　士禎欲作五代詩話僅草創而未成其門人
　　　　務尊師説遂以未成之本傳鈔闕漏實甚體
　　　　例尤疏宋弼嘗補其缺遺而刊之然弼平生
　　　　篤信士禎非所著之書不讀故于舊籍遺文
　　　　仍多未睹後方坤得士禎殘稿於厯城朱氏
　　　　病其未備乃採摭諸書重為補正原本六百
　　　　四十二條之中刪其二百一十六條增入七
　　　　百八十九條共成一千二百一十五條凡所
　　　　増入仿宋庠國語補音吳師道補正戰國策
　　　　之例各以類相從次於本條之下凡國主宗
　　　　室一巻中朝一巻南唐一巻前蜀後蜀一巻
　　　　吳越南漢一巻閩一巻楚荆南一巻宫閨仙
　　　　鬼緇流一巻羽士鬼怪一巻雜綴一巻其中
　　　　有尤而效之者如原本載羅隠謝表殷文圭
　　　　啓事本為四六駢詞無闗吟咏他若李氏藏
　　　　書太原草檄和凝之詅癡符桑維翰之鑄鐵
　　　　硯徐寅之獻過大梁賦直成雜事無預於詩
　　　　一概從刪殊有廓清之力而李後主跋懐素
　　　　書亦無闗詩事乃録之不遺原本方干鄭谷
　　　　唐球諸人上連唐代方坤既已刋削而司空
　　　　圖之不受梁官韓偓之未食閩禄例以陶潛
　　　　稱晉仍是唐人列之五代亦乖斷限至潘慎
　　　　修獻宋太宗詩劉兼長春節詩宋事宋人一
　　　　併闌入尤泛濫矣又如蘇軾演陌上花晁補
　　　　之撰芳儀曲李淑題周恭帝陵宋徽宗書白
　　　　居易句雖詠五代之事實非五代之人一概
　　　　增入則詠明妃者皆當列之漢詩賦雀臺者
　　　　悉應入之魏集自古以来無斯體例貪多務
　　　　得方坤亦自言之矣至於江南江北舊家鄉
　　　　一首江表志以為楊溥馬令南唐書以為李
　　　　煜嘲宋齊邱喪子一詩夢溪筆談以為老瞽
　　　　樂工漁隠叢話以為李家明如此之類不一
　　　　而足前後並載既不互註又不考定亦屬疎
　　　　舛然採摭繁富五代軼聞瑣事㡬於搜括無
　　　　餘較之士禎原書則賅備多矣固詩家之所
　　　　取資也乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　五代詩話巻一
　　　　　　　　　　兖州府知府鄭方坤撰
　　國主　宗室
　　　梁太祖
宋元詞曲有出於唐者如清平調水調歌柘枝菩薩蠻
八聲甘州楊栁枝詞是也朱溫歸鎭昭宗以詩餞之溫
進楊栁枝詞五首今雖不傳其詞彼時度曲多是七言
絶也以全忠之兇悍而能為歌詩可與青陵嗣響矣(筆/麈)
德宗皇帝好為詩以賜容州戴叔倫文宗宣宗皆以詩
賜大臣昭宗駐蹕華州以歌詞賜韓建以詩及楊栁枝
詞賜朱全忠所賜一也或以敬或以憚受其賜者得不
求其義焉(北夢/瑣言)
　　　唐莊宗
唐莊宗時禁旅王慶乞敘功賞曰侍從齊河日臣係第
一隊入汴又屬前鋒乞遷補莊宗頷之他日又言亦不
納李嗣源亦言其勞莊宗曰知慶薄有功但每見慶則
憤然安得更有賜與之意因舉唐太宗詩曰待予心肯
日是汝運通時夫主天下生靈賞罰之柄而所言如此
則進退誠有命也(翰府/名談)
後唐明宗戒秦王從榮曰吾見先皇在藩時愛自作歌
詩將家子文非素習未能盡妙諷於人口恐被諸儒竊
笑吾老矣不能勉强於此惟書義尚欲耳裏頻聞時從
榮方聚雜進士浮薄之子以歌詩吟咏為事上以此言
規諷之一日秦王進詩上説於俳優敬新磨新磨贊曰
勿訝秦王詩好他阿爺平生愛作詩上大笑(北夢/瑣言)
莊宗公子時雅好音律又能自撰曲子詞其後凡用軍
皆以所撰詞授之使揚聲而唱謂之御製至於入陣不
論勝負馬頭纔轉則衆齊作故人忘其死斯亦用軍之
一奇也(五代/史補)
莊宗喜音聲歌舞俳優之戲自度曲云曾宴桃源深洞
一曲舞鸞歌鳯長記别伊時和淚出門相送如夢如夢
殘月落花烟重或曰莊宗修内苑掘得斷碑有此三十
三字(詞/統)
東坡言如夢曲本唐莊宗製一名憶仙姿嫌其不雅改
云如夢莊宗作此詞卒章云如夢如夢和泪出門相送
取以為名(漁隱/叢話)
李存朂搽畫粉墨與敬新磨等日閙優場粗獷之極豈
有清思者乃其作如夢令詞云曾宴桃源深洞一曲舞
鸞歌鳯長記别伊時和淚出門相送如夢如夢殘月落
花烟重抑何婉麗如此又黄幡綽亦是詼諢之雄未聞
嫺於藻翰而手書霓裳羽衣曲刻石河中府大有韻致
(堅瓠/集)
唐晚五代小令塡詞用韻多詭譎不成文者聊為之可
耳不足多法尊前集載唐莊宗歌頭一首為字一百三
十六此長調之祖然不能佳(爰園/詞話)
　　　晉出帝
晉出帝不善詩時為俳諧語詠天詩曰髙平主監碧翁
翁(清異/錄)
　　　周世宗
楊文公談苑載周世宗嘗為小詩示竇儼儼言今四方
僭偽主各能為之若求工則廢務不工則為所窺世宗
遂不復作度當時所作詩必不甚佳故儼云爾非世宗
英偉識帝王大畧豈得不以儼言為忤又安能即棄去
信為天下者在此不在彼也(避暑/錄話)
陶器柴窰最古今人得其碎片亦與金翠同價矣蓋色
旣鮮碧而質復瑩薄可以妝飾玩具而成器者杳不可
復見矣世傳柴世宗時燒造所司請其色御批云雨過
青天雲破處這般顔色做將來然唐時已有秘色陸龜
䝉詩九天風露越窰開奪得千峰秘色來惜今人無見
之耳(五雜/組)
　　　周恭帝
慶厯中李淑罷翰林學士知鄭州㑹奉祠柴陵作詩三
絶其恭帝詩最涉嫌忌曰弄楯牽車晚鼓催不知門外
倒戈回荒墳斷壠逾三尺猶認房陵半仗來旣為仇家
陳述古抉其事以聞褫一職(臨漢/詩話)
　　　吳譲皇楊溥
讓皇泰州永寕宫嘗賦詩云江南江北舊家鄉三十年
來夢一場吳苑宫闈今冷落廣陵臺榭亦荒凉烟凝遠
岫愁千㸃雨滴孤舟淚數行兄弟四人三百口不堪回
首細思量(江表/志)
　　　南唐烈祖
李昪徐溫養子冒徐姓名知誥為昇州刺史時童謠詩
曰東海鯉魚飛上天後乃繼温(詩話/總龜)
時又有謠云江北楊花作雪飛江南李樹玉團枝李花
結子可憐在不似楊花無了期徐知誥本姓李後遂應
此謠(十國/春秋)
南唐烈祖在徐溫家咏燈詩云一㸃分明直萬金開時
惟怕冷風侵主人若也勤挑撥敢向尊前不盡心(古今/詩話)
李昪竹詩曰棲鳯枝梢猶軟弱化龍形狀已依稀唐宣
宗瀑布詩曰溪澗豈能畱得住終歸大海作波濤王霸
之意自見(詩史/)
　　　南唐元宗
上友愛之分備極天倫登位之初大弟遂燕王逷齊王
達出處遊宴未嘗相捨軍國之政同為參决保大五年
元日大雪上詔大弟以下登樓展宴咸命賦詩令中使
就私第賜李建勲建勲方㑹中書舍人徐鉉勤政殿學
士張義方於溪亭即時和進元宗乃召建勲鉉義方同
入夜艾方散侍臣皆有興詠徐鉉為前後序大弟合為
一圖集名公圖繪曲盡一時之妙御容髙冲古主之大
弟以下侍臣法部絲竹周文矩主之樓閣宫殿朱澄主
之雪竹寒林董源主之池沼禽魚徐崇嗣主之圖成無
非絶筆侍宴詩纔記數篇而已御詩云珠簾髙捲莫輕
遮徃徃相逢隔歲華春氣昨朝飄律管東風今日散梅
花素姿好把芳姿比落勢還同舞勢斜座有賔朋樽有
酒可憐情味屬儂家建勲詩云紛紛忽降當元㑹著物
輕明似月華狂灑玉墀初放仗宻粘宫樹未妨花迴封
雙闕千尋峭冷壓南山萬仞斜寧意晚來中使出御題
宣賜老僧家鉉詩曰一宿東林正氣加便隨仙仗放春
華散飄白獸惟分影輕綴青旗始見花落砌更依宫舞
轉入樓偏向御衣斜嚴徐幸待金門詔願布堯言賀萬
家義方詩曰恰當歲月紛紛落天贊瑤華助物華自古
最先標瑞牒有誰輕擬比楊花宻飄粉署光同冷靜壓
庭枝勢欲斜豈但小臣添興詠狂歌醉舞一千家(江表/志)
李璟遊西湖賞蓮花作詩曰蓼花蘸水火不滅水鳥驚
魚銀梭投滿目荷花千萬頃紅碧相雜敷清流孫武已
斬吳宫女琉璃池上美人頭識者謂雖佳句然宫中有
美人頭非吉也(摭遺/)
李璟有詞云手巻眞珠上玉鈎後人改作珠簾此非知
音者(溫叟/詩話)
花間猶傷促碎至南唐李王父子而妙矣風乍起吹皺
一池春水干卿何事曰未若陛下小樓吹徹玉笙寒此
語不可聞隣國然固是詞林本色佳話雲破月來花弄
影郎中紅杏枝頭春意閙尚書意似祖述之而句稍不
逮然亦佳(藝苑/巵言)
王感化善謳歌聲韻悠揚清振林朩繫樂部為歌扳色
元宗嘗作浣溪沙詞二闋手寫賜感化曰菡萏香消翠
葉殘西風愁起碧波間還與容光共憔悴不堪看細雨
夢回雞塞逺小樓吹徹玉笙寒簌簌泪珠多少恨倚闌
干手捲珠簾上玉鈎依前春恨鎖重樓風裏落花誰是
主思悠悠青鳥不傳雲外信丁香暗結雨中愁回首綠
波三峽暮接天流後主即位感化以其詞札上之後主
感動賞賜甚優(南唐/書)
南唐二主詞一巻中主李璟後主李煜撰巻首四闋應
天長望遠行各一浣溪沙二中主所作重光嘗書之墨
跡在盱江鼂氏題云先皇御製歌詞予嘗見之於麥光
紙上作撥鐙書有鼂景迂題字今不知何在矣餘詞皆
重光作(文獻/通考)
楊花飛者保大初居樂部元宗初嗣位春秋鼎盛畱心
内寵宴私擊鞠畧無虚日常乘醉命花飛奏水調詞進
酒花飛惟歌南朝天子愛風流一句如是者數四元宗
悟覆杯大懌厚賜金帛以旌敢言且曰使孫陳二主得
此一語固不當有銜璧之辱也(十國/春秋)
元宗割地之後金陵對岸即為敵境因遷都豫章舟車
之盛旌旂絡驛凡數千里上每北顧忽忽不樂澄心堂
承㫖秦裕臧徵多引屏風幛之嘗吟御製詩云靈槎思
浩𣺌老鶴憶崆峒(江表/志)
周文矩畫重屏圖江南李中主兄弟四人圍棋紙上著
色人皆如生前有宣和御書白居易偶眠一章云放杯
書案上枕臂火爐前老愛尋思事慵多取次眠妻敎卸
烏帽婢為展青氊便是屏風樣何勞畫古賢(研北/雜記)
　　　李後主
李後主宫中未嘗㸃燭每至夜則懸大寶珠光照一室
如日中嘗賦玉樓春宫詞曰晚粧初了明肌雪春殿嫦
娥魚貫列笙簫吹斷水雲間重按霓裳歌遍徹臨春誰
更飄香屑醉拍闌干情未切歸時休照燭花紅待放馬
蹄清夜月王阮亭南唐宫詞云花下投籖漏滴壺秦淮
宫殿浸虚無從兹明月無顔色御閣新懸照夜珠極能
道其遺事(詞苑/叢談)
畢景儒有李重光黄羅扇寫詩一首云風情漸老見春
羞到處銷魂感舊遊多謝長條似相識強埀烟態拂人
頭後細字云賜慶奴慶奴似宫人小字詩似栁詩(西溪/叢話)
後主於黄羅扇上書一詩賜宫人慶奴云風情漸老見
春羞到處銷魂感舊遊多謝長條似相識强埀烟態拂
人頭宋時猶傳玩賞家今亡矣(六硯齋/三筆)
王師圍金陵唐使徐鉉來鉉伐其能欲以口舌解圍謂
太祖不文盛稱其主博學多藝有聖人之能使誦其詩
曰秋月之篇天下傳誦之其句云云太祖大笑曰寒士
語爾吾不道也鉉内不服謂大言無實可窮也以請殿
上驚懼相目太祖曰微時自秦中歸道華下醉臥田間
覺而月出有句曰未離海底千山黒纔到天中萬國明
鉉大驚殿上稱壽(後山/詩話)
荆楚歲時記河鼓謂之牽牛黄姑即河鼓也古詩云黄
姑織女時相見李後主詩云迢迢牽牛星渺在河之陽
粲粲黄姑女耿耿遙相望則又以黄姑為織女不知何
據(香祖/筆記)
張文懿家有春江釣叟圖上有李後主漁父詞二首其
一曰浪花有意千里雪桃花無言一隊春一壺酒一竿
鱗世上如儂有幾人其二曰一掉春風一葉舟一綸蠒
縷一輕鈎花滿渚酒滿甌萬頃波中得自由(古今/詩話)
清凉寺在江寧府西北石城門内清凉山吳順義中建
為興教寺南唐為文益禪師道場後主嘗畱宿寺中有
未能歸去宿龍宫之句明洪武初賜今額左上為清凉
臺俯視大江即南唐翠微亭舊址登覽最勝(江南/通志)
内庫書中金樓子有李後主手題曰梁元帝謂王仲宣
昔在荆州著書數十篇荆州壞盡焚其書今在者一篇
知名之士咸重之見虎一毛不知其斑後西魏破江陵
帝亦盡焚其書曰文武之道盡今夜矣何荆州焚書一
語前後一轍也詩以弔之曰牙籖萬軸裹紅綃王粲書
同付火燒不是祖龍畱面目遺篇那得到今朝巻皆薛
濤箋所鈔惟今朝字誤作金朝徽廟惡之以筆抹去後
書竟如讖入金也(楓窓/小牘)
心事數莖白髪生涯一片青山空山有雪相待野路無
人自還李主好書神仙隱遁之詞豈非遭罹多故欲脱
世網而不得者耶(東坡/全集)
從鎰元宗第八子也開寶初出鎭宣州後主率近臣賦
詩餞綺霞閣而自為序以送之畧云秋山滴翠暮壑澄
空愛公此行暢乎遐覽後主詩有云咫尺烟江幾多地
不須懷抱重凄凄徐鉉詩云滿坐清風天子送隨車甘
雨郡人迎最為佳句(十國/春秋)
乾德四年後主遣弟韓王從善入朝畱京師國主表求
從善還國不許自從善不還四時宴㑹皆罷登髙賦文
以見意曰原有鶺兮相從飛嗟嗟季兮不來歸(馬令南/唐書)
仲宣後主四子也乾德二年裁四歲一日戲佛像前有
大琉璃燈為猫觸墮地劃然作聲仲宣因驚癎得疾竟
薨時昭惠后已疾甚聞仲宣夭悲哀更劇數日而絶初
仲宣殁後主恐傷昭惠后心常黙坐飲泣因為詩以寫
志詩曰永念難消釋孤懷痛自嗟雨深秋寂寞愁劇病
增加咽絶風前思昏䑃眼上花空王因念我窮子正迷
家吟咏數四左右為之泣下又挽昭惠后詞曰珠碎眼
前珍花彫世外春未銷心裡恨又失掌中身玉笥猶殘
藥香奩已染塵前哀將後感無泪可沾巾艷質如芳樹
浮危道畧同正悲春落實又苦雨傷叢穠麗今何在飄
零事已空沈沈無問處千載謝東風皆並其母子悼之
(十國/春秋)
後主昭惠后周氏大司徒宗之女甫十九歲歸於王宫
通書史善音律尤工琵琶元宗賞其藝取所御琵琶時
謂之燒槽者賜焉後主即位册為國后後主嘗演念家
山破后復作邀醉舞恨來遲新破皆行於時季子仲宣
后尤鍾愛忽暴疾卒后病遂亟以元宗所賜琵琶及繫
臂玉環親遺後主沐浴正妝自内含玉殂於瑤光殿之
西室享年二十九後主哀苦骨立杖而後起每於花朝
月夕無不傷懷如又見桐花發舊枝一樓烟雨暮凄凄
凭闌惆悵人誰㑹不覺潸然淚眼低層城無復見嬌姿
佳節纒哀不自持空有當年舊烟月芙蓉池上哭蛾睂
皆因后作又嘗與后移植梅花於瑤光殿之西及花時
而后已殂因成詩見意曰殷勤移植地曲檻小欄邊共
約重芳日還憂不盛姸阻風開步障乘月溉寒泉誰料
花前後蛾睂却不全此不特敘其幽思且以興内助之
艱難而不得與之同樂又云失却烟花主東君自不知
清香更何用猶發去年枝此足以見光景於人無情而
人於景物不可認而有之也又書靈筵手巾云浮生苦
憔悴壯歲失嬋娟汗手遺香漬痕眉染黛烟書琵琶背
云侁自肩如削難勝數縷絛天香畱鳯尾餘煖在檀槽
觸物寓意類如此(馬令南/唐書)
江南偽後主李煜字重光蚤慧精敏審音律善書畫其
作大字不事筆巻帛而書之皆能如意世謂撮襟書復
喜作顫掣勢人又目其壯為金錯刀尤喜作行書落筆
瘦硬而風神溢出然殊乏姿媚如窮谷道人酸寒書生
鶉衣而鳶肩畧無富貴之氣要是當我祖宗應運之初
揭雲漢奎璧昭囘在上彼竊據方郡者皆奄奄無氣不
復英偉故見於書畫者如此方煜歸本朝我藝祖嘗曰
煜雖有文只一翰林學士才耳乃知筆力縱或可尚方
之雄才大畧之君亦幾何哉今御府所藏行書二十有
四淮南子春草賦義天秤尺記浩歌行克已處分批元
奏狀禮三寶衆聖賢儀八師經宫相詩李璟草堂等詩
髙秋等詩牡丹等詩古風詩二論道帖招賢詩帖樂章
羅帖樂府三臨江仙雜文藁(宣和/書譜)
頃見江南後主金錯書題藏眞書千字曰戴叔倫詩云
詭形怪狀翻合宜誠哉是言今見藏眞自序乃有叔倫
全章此巻眞迹豈亦江南集賢所蓄書乎(東觀/餘論)
宋南渡祕書省名賢墨蹟五代十四軸南唐李後主書
誦經囘向詞一詩詞一招賢詩一楊凝式記崔處士一
徐鉉送凈公上人東遊詩一南唐人序洛詩稿一(中興/館閣)
(錄/)
南唐後主在圍城中作長短句未就而城破詞云櫻桃
落盡春歸去蝶翻金粉雙飛子規啼月小樓西曲闌珠
箔惆悵掩金泥門巷寂寥人去後望殘烟草低迷藝祖
云李煜若以作詩工夫治國事豈為吾擒也(雪舟/脞語)
予觀太祖實錄及三朝正史云開寶七年十月詔曹彬
潘美等帥師伐江南八年十一月拔昇州今後主詞乃
詠春景決非十一月城破時作然王師圍金陵凡一年
後主於圍城中春間作此詞則不可知(漁隱/叢話)
宣和間蔡寶臣致君收南唐後主書數軸來京師以獻
蔡絛約之其一乃王師攻金陵城垂破時倉黄中作一
疏禱於釋氏願兵退之後許造佛像若干身菩薩若干
身齋僧若干萬員建殿宇若干所其數皆甚多字畫潦
草然皆遒勁可愛蓋危窘急中所書也又有看經發願
文自稱蓮峰居士李煜又有長短句臨江仙云櫻桃結
子春光盡蝶翻金粉雙飛子規啼月小樓西玉鈎羅幕
惆悵捲金泥門巷寂寥人去後望殘烟草低迷而無尾
句劉延仲為補之云何時重聽玉驄嘶撲簾飛絮依約
夢囘時東坡四時冬詞云眞態生香誰畫得玉奴纎手
嗅梅花每疑於奴字殊無意味若以為潘淑妃小字則
當為玉兒亦非故實劉延仲嘗見東坡手書本乃作玉
如纎手方知上下之意相貫愈覺此聯之妙也(墨莊/漫錄)
蔡絛作西清詩話載江南李後主臨江仙云圍城中書
其尾不全以予考之殆不然予家藏李後主七佛戒經
又雜書二本皆作梵葉中有臨江仙塗註數字未嘗不
全其後則書太白詞數章是平日學書也本江南中書
舍人王克正家物歸陳魏之孫世功君懋予陳氏婿也
其詩云櫻桃落盡春歸去蝶翻輕粉雙飛子規啼月小
樓西玉鈎羅幕惆悵暮烟埀别巷寂寥人散後望殘烟
草低迷爐香閒裊鳯凰兒空持羅帶囘首恨依依後有
蘇子由題云凄凉怨慕眞亡國之音也(耆舊/續聞)
項羽夜聞漢軍四面皆楚歌泣數行下歌曰力拔山兮
氣蓋世時不利兮騅不逝騅不逝兮可奈何虞兮虞兮
奈若何東坡志林載李後主去國之詞云四十年來家
國八千里地山河曾幾識干戈一旦歸為臣虜沈腰潘
鬢消磨最是倉黄辭廟日教坊猶奏别離歌揮淚對宫
娥東坡謂後主當慟哭於九廟下謝其民而行却乃揮
淚宫娥聽教坊離曲哉歌辭悽愴同歸一揆然項王悲
歌慷慨猶有喑嗚叱咤之氣後主直是養成兒女子態
耳(希通/錄)
東坡書李後主去國之詞云最是倉黄辭廟日教坊猶
奏别離歌揮淚對宫娥以為後主失國當慟哭於廟門
之外謝其民而後行乃對宫娥聽樂形於詞句予觀梁
武帝啟侯景之禍塗炭江左以致覆亡乃曰自我得之
自我失之亦復何恨其不知罪已亦甚矣竇嬰救灌夫
其夫人諫止之嬰曰侯自我得之自我捐之無所恨梁
武用此言而非也(容齋/随筆)
李後主於清微歌樓上春寒水四面學士刁衎起奏陛
下未覩其大者遠者耳人疑其有規諷訊之云風乍起
吹皺一池春水又作紅羅亭子四面栽紅梅花作艷曲
歌之韓熙載和云桃李不須誇爛漫已輸了風吹一半
時淮南已歸周(江隣幾/雜志)
南唐書載後主繼室周后即昭惠后之妺也昭惠感疾
后嘗在禁中先與後主私後主作菩薩蠻云花明月暗
飛輕霧今宵如向郎邊去剗襪步香階手提金縷鞋畫
堂南畔見一晌偎人顫奴為出來難教郎恣意憐此詞
遂傳播於外至納后乃成禮而已大讌群臣韓熙載以
下皆為詩諷焉後主不之譴(詞苑/叢談)
詞家多翻詩意入詞雖名流不免吾嘗愛李後主一斛
珠末句云繡床斜凭嬌無那爛嚼紅絨笑向檀郎唾楊
孟載春繡絶句云閒情正在停針處笑嚼紅絨唾北窗
此却翻詞入詩彌子瑕竟效顰於南子(詞筌/)
唐詞眼重眉􁀙不勝春李後主詞多少淚斷臉復横頤
元樂府眼餘眉剰皆祖唐詞之語(詞品/)
粉牋書字不經乆近年作者殊鹵莽不精不一二年字
畫已漫漶矣康伯可謂向薌林出李重光金花牋手書
長短句歲乆剝落其詞不全亦一證也古人於藝必精
到尚復若此矧鹵莽者乎(霏雪/錄)
杜詩丹霞一縷輕李後主漁父詞蠒縷一鈎輕胡少汲
詩隋隄烟雨一帆輕至若騷人於漁父則曰一蓑烟雨
於農夫則曰一犂春雨於舟子則曰一篙春水皆曲盡
形容之妙也(螢雪/叢記)
曹彬破金陵李煜舉族冒雨乘舟煜渡江望石城泣下
自賦詩曰江南江北舊家鄉三十年來夢一場吳苑宫
闈今冷落廣陵臺殿已荒涼雲籠遠岫愁千片雨撻孤
舟淚萬行兄弟四人三百口不堪閒坐細思量著雜説
百篇時人以為可繼典論妙於音律舊曲有念家山親
演為念家山破其聲噍殺而名不祥乃敗徵也(馬書/)
江南李煜旣降太祖嘗因曲燕問聞卿在國中好作詩
因使舉其得意者一聯煜沈吟乆之誦其詠扇云揖讓
月在手動搖風滿懷上曰滿懷之風却有多少他日復
燕煜顧近臣曰好一個翰林學士(石林/燕語)
李後主落花詩云鶯狂應有限蝶舞已無多未幾亡國
宋子京亦有落花詩云香隨蜂蜜盡紅入燕泥乾亦不
久下世詩讖蓋有之矣(老學菴/筆記)
李煜暮歲乗醉書於牖曰萬事到頭歸一死醉鄉葬地
有髙原醒而見之大悔不久謝世(翰府/名談)
帝王文章自有一般富貴氣象國朝江南遣徐鉉來朝
欲以求勝至誦後主風月詩云云太祖皇帝但笑曰此
寒士語耳吾不為也吾㣲時夜自華隂道逢月出有句
云未離海底千山暗纔到中天萬國明鉉聞不覺駭然
驚服太祖雖無意為文然出語雄健如此以予觀李氏
據江南全盛時宫中詞曰簾日已髙三丈透金爐次第
添香獸紅錦地衣隨步皺佳人舞徹金釵澑酒惡時拈
花蘂嗅别院時聞簫鼓奏議者謂與時挑野菜和根煮
旋砍生柴帶葉燒者異矣然太祖一日與朝臣議論不
合嘆曰安得桑維翰者與之謀事乎左右曰維翰愛錢
大祖曰措大家眼孔小賜與十萬貫則塞破屋矣以此
言之不知彼所謂金爐香獸紅錦地衣當費幾萬貫此
語得無是措大家眼孔乎(捫蝨/新語)
金陵語中酒曰中惡則知李後主詩酒惡時拈花蕊嗅
用鄉人語也(侯鯖/錄)
南唐李後主歸朝後每懷江國且念嬪妾散落鬱鬱不
自聊常作長短句云簾外雨潺潺春意闌珊羅衾不耐
五更寒夢裏不知身是客一餉貪歡獨自暮凭欄無限
關山别時容易見時難流水落花春去也天上人間含
思悽惋未幾下世(西清/詩話)
顔氏家訓言别易㑹難古人所重江南餞送下泣言離
北間風俗不屑此事岐路言離歡笑分手李後主蓋用
此語耳故長短句云别時容易見時難(復齋/漫錄)
後主樂府詞曰故國夢重歸覺來雙淚埀又小樓昨夜
又東風故國不堪囘首月明中皆思故國者也(南唐/書注)
歸來休放燭花紅待踏馬蹄清夜月致語也問君能有
幾多愁却似一江春水向東流情語也後主直是詞手
(藝苑/巵言)
王斿平甫之子嘗云今語例襲陳言但能轉移耳世稱
秦詞愁如海為新奇不知李國主已云問君能有幾多
愁恰似一江春水向東流但秦以江為海耳(後山/詩話)
後山詩話載王平甫子斿謂秦少游愁如海之句出於
江南李後主問君還有幾多愁恰似一江春水向東流
之意僕謂後主之意又有所自樂天詩曰欲識愁多少
髙於灧澦堆劉禹錫詩曰蜀江春水拍山流水流無限
似儂愁得非祖此乎則知好處前人皆已道過後人但
翻而用之耳(野客/叢書)
紫竹愛綴詞一日手李後主集其父𤣥伯問曰後主詞
中何處最佳答曰問君能有幾多愁恰似一江春水向
東流(瑯嬛/記)
荆公問山谷云作小詞曽看李後主詞否云曽看荆公
云何處最好山谷以一江春水向東流為對荆公云未
若細雨夢囘雞塞遠小樓吹徹玉笙寒又細雨濕流光
最妙(雪浪齋/日記)
亡國之音信然不止玉樹後庭花也南唐後主精於音
律凡度曲莫非奇絶開寶中國將除自撰念家山一曲
既而廣念家山破其讖可知也宫中民間日夜奏之未
及兩月傳滿江南(雁門/埜記)
徐鉉歸朝為左散騎常侍遷給事中太宗一日問曽見
李煜否鉉對以臣安敢私見之上曰卿第詣之但言朕
令卿徃見可矣鉉遂徑詣其居望門下馬但一老卒守
門徐言願見太尉卒言有旨不得與外人接鉉云奉旨
來見老卒進報徐入立庭下巻之老卒遂取舊椅子相
對鉉遥見止之曰但正衙一椅足矣頃間李主紗帽道
服而出鉉方拜而遽下階引其手以上鉉辭賔主之禮
李主曰今日豈有此禮鉉引椅少偏乃敢坐後主相持
大笑及坐黙不言忽長吁嘆曰當時悔殺了潘佑李平
鉉既去有旨召對詢後主何言鉉不敢隱遂有秦王賜
牽機藥之事牽機藥者服之前却數十囘頭足相就如
牽機狀又後主七夕在賜第命故妓作樂聲聞於外太
宗聞之大怒又傳小樓昨夜又東風及一江春水向東
流之句並坐之遂被禍云(黙記/)
李煜歸朝後鬱鬱不樂見於詞語在賜第七夕命故妓
作樂聞於外太宗怒又傳小樓昨夜又東風併坐之遂
被禍龍衮江南錄云李國主小周后隨後主歸朝封鄭
國夫人例隨命婦入宫每一入輙數日出必大泣罵後
主聲聞於外後主多宛轉避之又韓玉汝家有李國主
歸朝後與金陵舊宫人書云此中日夕只以眼淚洗面
(避暑/漫抄)
南唐李後主以七月七日生亦以七月七日死吳越王
俶以八月二十四日生亦以八月二十四日死兩王生
死相同如此海鹽姚叔祥云後主以故國不堪囘首句
及徐鉉所探語賜牽機藥死忠懿荷禮最優宜無他顧
兩王皆以生辰死者蓋銜忌未消各借生辰賜酒隂斃
之耳(因樹屋/書影)
李後主亡國最為可憐宋徽宗其後身也神宗一日幸
祕書省見江南國主像人物儼雅再三嘆訝適後宫有
娠者夢李主來謁而生端王及北狩金人用李主見藝
祖故事亦異矣李主再為人君而再亡國深為不幸亦
以雪其小樓昨夜之寃也殆於倒行逆施矣(艮齋/雜説)
司馬君問劉禪頗思蜀否應此間樂不思蜀及再問云
云曰何乃似郤正語禪驚視誠如尊命人笑禪騃不知
禪黠小樓昨夜又東風歌聲未畢牽機隨至即善諛如
降王長亦不免宋祖且然何况司馬禪蓋夙奉失箸家
法又漸染於申韓之書故機警猝發若此彼嗜驢肉飲
盡一石者伯仲之間見伊吕矣(蓉槎/蠡説)
李重光深院靜小令一闋升奄曰詞名搗練子即咏搗
練也復有雲髩亂一篇其詞亦同衆刻無異常見一舊
本則俱係鷓鴣天二詞之前各有半闋其雲髩亂一闋
云節候雖佳景漸闌吳綾已暖越羅寒朱扉日暮隨風
掩一樹藤花獨自看雲鬢亂曉粧殘帶恨睂兒逺岫攢
斜托香腮春笋嫩為誰和淚倚闌干其深院靜一闋云
塘水初澄似玉容所思還在别離中誰知九月初三夜
露似珍珠月似弓深院靜小庭空斷續寒砧斷續風無
奈夜長人不寐數聲和月到簾櫳(詞苑/辨證)
南唐李後主烏夜啼一詞最為悽惋詞曰無言獨上西
樓月如鉤寂寞梧桐深院鎖清秋剪不斷理還亂是離
愁别是一般滋味在心頭所謂亡國之音哀以思也(詞/苑)
(叢/談)
鍾隱入汴後春花秋月諸詞與此中日夕只以眼淚洗
面一帖同是千古情種較長城公煞是可憐(花草/䝉拾)
唐人詩句不一固有采取前人之意亦有偶然暗合者
如太白詩河陽花作縣秋浦玉為人武元衡詩河陽縣
裏玉人閒許渾詩百年便作千年計李後主云人生不
滿百剛作千年畫此類甚多(野客/叢書)
李後主號能詩偶承先業據有江南亦僭稱帝數十州
之主也集中多有病詩五言律云風威侵病骨雨氣咽
愁腸夜鼎惟煎藥朝髭半染霜眞所謂衰颯憔悴豈大
風横汾之比乎宜其亡也或謂此乃已至大興之後即
不然矣七言有云衰顔一病難牽復曉殿君臨頗自羞
又云冷笑秦皇經遠畧靜怜姬滿苦時廵蓋君臨之時
也(瀛奎/律髓)
李後主病中詩病身堅固道情深宴室清香思自任月
照靜居惟搗藥門扄幽院只來禽庸醫懶聽詞何取小
婢將行力未禁賴問空門知氣味不然煩惱萬塗侵此
詩八句俱有味然不似人主之作只似貧士大夫詩也
(瀛奎/律髓)
賈魏公尹京日忽有人來展謁刺曰前江南國主李煜
相見則一清癯道士耳公曰太師已物故何得及此曰
某幼時探釋氏未達誤有所見今為師子國王偶思鍾
山而來懷中取一詩授公曰異國非所志煩勞殊清閒
驚濤千萬里無乃見鍾山公讀之隨手灰滅(詩話/總龜)
　　　前蜀主王建
唐道襲閬州人始以舞童事髙祖美睂目便佞有心計
已而寖預謀畫為馬軍都指揮使俄遷樞宻使永平元
年岐王茂貞兵臨東鄙髙祖命道襲為招討使帥兵以
伐岐臨發御大安樓製詩送之有丱歲便將為肘腋二
紀何曽離一日句未幾兵敗青泥嶺(十國/春秋)
周德權汝南人建之妻弟從建入蜀以戰功累遷睂州
刺史梁祖旣簒德權上表曰案讖文李祐西王逄吉昌
土德兌興丹莫當李祐者唐主也西王者王氏興於西
方也丹莫當者丹朱也言朱梁不敢與殿下抗也願稽
合天命仰膺寶籙使天地有主人神有依建大悦曰成
我者叔舅也(蜀檮/杌)
　　　前蜀後主王衍
後主名衍童年即能屬文甚有才思尤酷好靡麗之詞
常集艷體詩二百篇號曰烟花集凡有所著蜀人皆傳
誦焉(十國/春秋)
上梓潼山少主有詩云喬巖簇冷烟幽逕上寒天下瞰
峨嵋嶺上窺華嶽巓馳驅非取樂按幸為遊邊此去將
登陟歌樓路幾千宣令從官繼和中書舍人王仁裕和
曰綵仗拂寒烟鳴騶在半天黄雲生馬足白日下松巔
盛德安疲俗仁風扇遠邊前程問成紀此去尚三千至
劍州西二十里夜過一磎山忽聞軍人振革鳴金聲動
磎谷有鷙獸自叢林間躍出千萬人中攫取一夫而去
少主至行宫尋命從臣賦詩王仁裕詩曰劍牙釘舌血
毛腥窺筭勞心豈暫停不與大朝除患難惟於當路食
生靈從教户口資嚵口未委三丁税幾丁今日帝王親
出狩白雲岩下好藏形翰林學士李洪弼進詩曰巖下
年年自寢訛生靈飡盡意如何爪牙衆後民隨减溪壑
深來骨已多天子紀綱猶被弄客人窮獨固難過長塗
莫怪無人蹟盡被山王稅殺他少主覽詩大笑過白衛
嶺韓昭進詩曰吾王巡狩為安邊此去秦亭尚數千夜
照路岐山店火晚通消息戍瓶烟為雲巫峽雖神女跨
鳯秦樓是謫仙八駿似龍人似虎何愁飛過大漫天少
主和曰先朝神武力開邊畫斷封疆四五千前望隴山
登劍㦸後憑巫峽鎖烽烟軒王尚自親平冦嬴政徒勞
愛學仙想到隗宫尋勝出正應鶯語暮春天王仁裕和
曰龍斾飄颻指極邊到時猶更二三千登髙曉蹋巉巖
石冒冷朝衝斷續烟自學漢王開土宇不同周穆好神
仙秦民莫道無恩及大散關東别有天(王氏見/聞錄)
王承休妻有殊色後主絶加寵愛秦州之行頗以嚴故
臨幸焉至則賜以粧鏡銘曰鍊形神冶瑩質良工當睂
寫翠對臉傅紅如珠出匣似月停空綺窗繡幌俱涵影
中其䙝昵有如此(十國/春秋)
王衍五年宴飲無度衍自唱韓琮栁枝詞曰梁苑隋堤
事已空萬條猶舞舊春風何須思想千年事惟見楊花
入漢宫内侍宋光溥詠胡曾詩曰呉王恃霸棄雄才貪
向姑蘇醉綠醅不覺錢塘江上月一宵西送越兵來衍
怒罷宴(全唐/詩話)
後主宫詞曰輝輝赤赤浮五雲宣華池上月華新月華
如水浸宫殿有酒不醉眞癡人嘗宴近臣於宣華苑命
宫人李玉蘭歌此詞侑嘉王宗壽酒音節抑揚一座傾
倒嘉王懼禍為之盡觴(樓村/詩注)
李唐伶奴取當時名士詩句入歌曲蓋常事也蜀王衍
召嘉王宗壽飲宣華苑命宫人李玉蘭歌衍所撰宫詞
五代猶有此風今亡矣(碧雞/漫志)
蜀王衍宫詞曰輝輝赫赫浮五雲宣華池上月華春月
華如水浸宫殿有酒不醉眞癡人近世詞曲月華如水
浸樓臺祖此然水浸樓臺雖有形容而乏藴藉入詞曲
可入詩則不可乃知杜詩四更山吐月殘夜水明樓眞
古今絶唱也(焦氏/筆乘)
衍嬖幸韓昭顧珣潘迎等為狎客競乂手搖頭令唐師
入境遏其報而遊幸師至利州方知將士紛然曰且打
乂手搖頭衍念周宣帝歌曰自知身命促把燭夜行遊
令宫女連臂而歌(北夢/瑣言)
蜀王衍俘繫入秦至劍閣見山川之美賦詩云不緣朝
闕去來此結茅廬時人笑之至咸陽又作曲子云盡是
一場嬴得與夫無愁入井者所較無多也(北夢/瑣言)
蜀王衍常裹小巾其尖如錐宫妓多衣道服簪蓮花冠
施胭脂夾臉號醉粧衍作醉粧詞云者邊走那邊走只
是尋花栁那邊走者邊走莫厭金杯酒(北夢/瑣言)
九月奉太后太妃禱青城山宫人皆衣雲霞之衣自製
甘州曲令宫人唱之其詞哀怨聞者悽慘詞曰畫羅裙
能結束稱腰身栁眉桃臉不勝春薄媚足精神可惜許
淪落在風塵後主之意本以神仙而在凡塵耳後降中
原宫妓多淪落人間始騐其語(十國/春秋)
衍在蜀時童謠曰我有一帖藥其名為阿魏賣與十八
子其後衍兄宗弼果賣國歸唐而宗弼乃王建養子本
姓魏氏此其應也(青箱/雜記)
　　　後蜀主孟昶
乾德四年重陽節曲宴羣臣於宣華苑後主唱韓琮栁
枝詞詞曰梁苑隋堤事已空萬條猶舞舊春風何須思
想千年事惟見楊花入漢宫内侍宋光浦欲以諷為諫
遂詠胡曾詩曰吳王恃霸棄雄才貪向姑蘇醉綠醅不
覺錢塘江上月一宵西送越兵來聲節悽惋後主不樂
而罷(十國/春秋)
蜀後主昶字保元道號玉霄子性明敏孝慈仁義在位
三紀以來人生三十有不識米麥之苗者浣花溪香錦
浦百花潭諸王功臣皆置林亭兵部王尚書珪詩曰十
字水中分島嶼數重花外見樓臺皆此類也蜀主能文
章好博覽有詩才嘗為箴戒頒諸司各令刋刻坐隅謂
之頒令箴曰朕念赤子旰食宵衣云云(野人/閒話)
爾俸爾祿民膏民脂下民易虐上天難欺太宗皇帝書
此以賜郡國立於㕔事之南謂之戒石銘按成都人景
煥有野人閒話一書乾德三年所作其首篇頒令箴載
蜀主孟昶為文頒諸邑云朕念赤子旰食宵衣言之令
長撫養惠綏政存三異道在七絲驅雞為理畱犢為規
寛猛得所風俗可移無令侵削無使瘡痍下民易虐上
天難欺賦輿是切軍國是資朕之賞罰固不踰時爾俸
爾祿民膏民脂為民父母莫不仁慈勉爾為戒體朕深
思凡二十四句昶區區愛民之心在五季諸僭僞之君
為可稱也但語言皆不工惟經表出者詞簡理盡遂成
王言蓋詩家所謂奪胎換骨法也(容齋/續筆)
楊文素作本事曲記洞仙歌氷肌玉骨自清涼無汗水
殿風來暗香滿繡簾開一㸃明月窺人人未寢欹枕釵
横髩雲亂起來攜素手庭户無聲時見疎星渡河漢試
問夜如何夜已三更金波淡玉繩低轉細屈指西風幾
時來又不道流年暗中偷換錢塘有一老尼能誦後主
詩首章二句後人為足其意以塡此詞余嘗見一士人
誦全篇云冰肌玉骨清無汗水殿風來暗香滿簾開明
月獨窺人欹枕釵横髩雲亂起來瓊户悄無聲時見疎
星渡河漢屈指西風幾時來只恐流年暗中換(漫叟/詩話)
蜀主孟昶夜起避暑摩訶池上作玉樓春云冰肌玉骨
清無汗水殿風來暗香滿繡簾一㸃月窺人欹枕釵横
雲髩亂起來瓊户啟無聲時見疎星渡河漢屈指西風
幾時來只恐流年暗中換按蘇子瞻洞仙歌本檃括此
詞然未免反有㸃金之憾(詞綜/)
栁色黄金嫩梨花白雪香隂鏗詩也李太白取用之杜
子美太白詩云李侯有佳句徃徃似陰鏗後人謂以此
譏之然子美詩有蛟龍得雲雨鵰鶚在秋天一聨已見
晉書載記矣如冰肌玉骨清無汗水殿風來暗香滿孟
蜀主詩東坡先生度以為詞昔人不以蹈襲為非(揮麈/餘話)
帝好學為文皆本於理居恆謂李昊徐光溥曰王衍浮
薄而好輕艷之詞朕不為也常敇史館集古今韻㑹五
百巻(十國/春秋)
孟昶嘗立石經於成都又恐石經流傳不廣易以朩版
宋世書稱刻本始於蜀今人求宋版尚以蜀本為佳昶
好文有功後學誠未可以成敗論嘗言不效王衍作輕
薄小詞而其詞自工(邊州聞/見錄)
先是歲除故事學士為辭題桃符置寢門左右前一年
學士幸寅遜撰詞後主以其非工自操筆署云新年納
餘慶嘉節號長春已而以正月納降宋太祖命吕餘慶
知成都府而長春又太祖誕節名其符合有如此(十國/春秋)
蜀之末年百官競執長鞭自馬至地婦人競戴髙冠子
皆謂之朝天又製新曲名之曰萬里朝天意謂萬里皆
朝於已及歸降之後崎嶇川陸至於京師乃萬里朝天
之騐矣(五國/故事)
嘉州之西有花將軍廟將軍英武見於杜子美之詩廟
史以匣藏唐至德元年十月鄭丞相告又出本朝乾德
三年二月二十六日僞蜀主孟昶以降入朝舟過廟下
祭文二紙墨色如新其窘急悲傷之詞讀之亦令人歎
息云(聞見/前錄)
　　　南漢王劉襲
大有元年欽州民掘羅浮山得古劍以獻篆曰已與水
同宫王將耳口同尹來居口上山岫䕶重重後宋平南
漢解者云太宗以已亥降誕是已水同宫也於文耳口
王為聖尹口為君重山為出蓋已亥年聖君出云(十國/春秋)
南漢劉隱僭據廣州傳四世皆昏虐多立疑冢以虞發
掘今北郭外有之𢎞治壬子余覓壽藏白雲之麓有攜
磚來售者方二尺厚五寸上有篆識曰景定辛酉預備
磚尋又有售碗碟盤盂者其色黒而潤若饒磁然詢其
所由來曰得諸劉王冢往觀藏處實大墓也然景定乃
宋理宗年號其非南漢物明矣廖山人飛卿居西城外
荔枝灣犂田得長刀其銛已盡而嵌銀文彩如繡猶新
豈當時昌華苑之遺物與又北十里多甃石亦指為劉
王冢發之惟水涓滴而已蓋所謂明月峽玉液池也余
詠西城古跡云江水東流西日斜劉郎綦跡尚天涯昌
華苑外裙腰草玉液池邊鼔吹蛙隔隴牛羊聞牧笛遙
林烟火見樵家當年翠輦曾游地畱與東風長稻花(雙/槐)
(歲/鈔)
　　　吳越王錢鏐
咸通中京師有望氣者言錢塘有王氣乃遣侍御史許
渾齎璧來瘞秦望山之腹以厭之又郭璞撰臨安地志
云天目山前兩乳長龍飛鳯舞到錢塘海山門起横為
案五百年生異姓王至是果騐(吳越/備史)
吳越國王錢鏐杭州臨安人倜儻有大度意氣雄傑乗
唐末亂離依里閈董昌嘯聚烏合之衆名為禦冦而實
自蹈之然卒能用僖宗詔命削平江浙而據有也當時
以鎭海軍節度使復領鎭東節制精兵三萬昭宗即位
加太師中書令封本郡王梁室繼興為尚父進封吳越
國王至於後唐遂獨有方面號令一十三郡埀四十年
脩中國貢賦籍無虚日風物繁庶族系侈靡浙人俚語
目之曰海龍君言富盛若彼也方其與羣雄争逐横槊
馬上何暇議文墨耶然喜作正書好吟詠通圖緯學晚
歲復降已下士幕客羅隱雅好譏評雖及鏐微時事怡
然不怒人以大度稱之狀貌凜凜亦人間英物也(宣和/書譜)
開平元年梁大祖即位封錢武肅鏐為吳越王時有諷
錢拒其命者錢笑曰吾豈失為一孫仲謀耶拜受之改
其鄉臨安縣為臨安衣錦軍是年省塋壟延故老旌鉞
鼓吹振耀山谷自昔游釣之所盡䝉以錦繡或樹石至
有封官爵者舊貿鹽肩擔亦裁錦韜之一鄰媼九十餘
攜壺漿角黍迎於道鏐下車亟拜媼撫其背猶以小字
呼之曰錢婆畱喜汝長成蓋初生時光怪滿室父懼將
沈於了溪此媼酷留之遂字焉為牛酒大陳鄉飲别張
蜀錦為廣幄以飲鄉婦凡男女八十已生金樽百歲已
上玉樽時黄髪飲玉者尚不减十餘人鏐起執爵於席
自唱還鄉歌以娛賔曰三節還鄉兮挂錦衣吳越一王
駟馬歸臨安道上列旌旗碧天明明兮愛日輝父老遠
近來相隨家山鄉眷兮㑹時稀斗牛光起兮天無欺時
父老雖聞歌進酒都不之曉武肅覺其歡意不甚浹洽
再酌酒髙揭吳喉唱山歌以見意詞曰你輩見儂底歡
喜别是一般滋味子長在我儂心子裏歌闋合聲賡贊
呼笑振席歡感閭里今山民尚有能歌者(湘山/野錄)
武肅王還臨安與父老飲有三節還鄉之歌父老多不
解王乃髙揭吳音以歌曰你輩見儂底歡喜别是一般
滋味子長在我儂心子裏至今狂童游女借為奔期問
答之歌呼其宴處為歡喜地(楓窗/小牘)
或有述李頻詩於錢尚父曰只將五字句用破一生心
尚父曰可惜此心何所不用而破於詩句苦哉(北夢/瑣言)
吳越王妃每歲歸臨安王以書遺妃云陌上花開可緩
緩歸矣吳人用其語為歌含思宛轉聽之凄然蘇子瞻
為之易其詞蓋清平調也調云陌上花開蝴蝶飛江山
猶是昔人非遺民幾度埀埀老遊女長歌緩緩歸陌上
山花無數開路人争看翠軿來若為畱得堂堂去且更
從教緩緩囘生前富貴草頭露身後風流陌上花已作
遲遲君去魯猶歌緩緩妾囘家(委巷/叢談)
錢武肅王目不知書然其寄夫人書云陌上花開可緩
緩歸矣不過數言而姿制無限雖復文人操筆無以過
之東坡演之為陌上花云陌上花開蝴蝶飛江山猶是
昔人非遺民幾度埀埀老遊女還歌緩緩歸五代時列
國以文雅稱者無如南唐西蜀非吳越所及賴此一條
足以解嘲(香祖/筆記)
五代時吳越文物不及南唐西蜀之盛而武肅王寄妃
書云陌上花開可緩緩歸矣二語艷稱千古東坡又演
為陌上花云陌上花開蝴蝶飛江山猶是昔人非遺民
幾度埀埀老游女還歌緩緩歸生前富貴草頭露身後
風流陌上花已作遲遲君去魯猶歌緩緩妾歸家鼂無
咎亦和八首有云娘子歌傳樂府悲當年陌上看芳菲
曼聲更緩何妨緩莫似東風火急歸荆王夢罷已春歸
陌上花隨暮雨飛却喚江船人不識杜秋紅淚滿羅衣
二公詩皆絶唱入樂府即小秦王調也(漁洋/詩話)
武肅將築捍海塘患江濤衝激命彊弩五百以射潮頭
又親築胥山祠禱之曰願息忠憤之氣暫收洶湧之濤
函詩一章置海門云傳語龍王並水府錢塘借與築錢
城既而濤頭遂趨西陵(吳越/備史)
每讀西湖書不耐板蕩黍禾之語楊鐵崖故宫詩用紅
兠字輙欲舉筆抹之今觀鷓鴣竹枝百首雖復慷慨歴
落别有托寄而所敘列多不可了吾意吾祖武肅王築
錢塘詩云傳語神龍並水府錢塘今擬作錢城去今千
餘年英雄之氣尚在毎吟鷓鴣一絶輙曼聲歌此詩以
亂之(有學/集)
是歳廣杭州城大修臺館築子城南曰通越門北曰雙
門錢塘富庶由是盛於東南有何人夜署府門曰沒了
期沒了期修城纔了又開池王出見之命易其句云沒
了期沒了期春衣纔罷又冬衣士卒嗟怨者遽息(十國/春秋)
王稍暇則命子孫諷誦詩賦或以所製詩賜丞相及將
吏以下亦間能書寫畫墨竹然不以佔畢廢正務(十國/春秋)
集注坡詩有未廣者如看潮詩曰安得夫差水犀手三
千彊弩射潮低自注吳越王嘗以弓弩射潮與海神戰
自爾水不近州趙次公注三千彊弩字杜牧寧陵縣記
中語不知此語已先見前漢張騫傳曰漢兵不過三千
人彊弩射之即破矣又五代世家亦有三千彊弩事何
但牧言(野客/叢書)
徐彦海鹽人前後從征伐有功及李彦徽奔淮南王親
巡吳興題詩嬰蘭堂在湖州東南溪次末云須將一片
地付與有心人衆不測王將登舟顧彦曰以此郡付汝
(吳越/備史)
錢氏鐵券玉册國除日進内帑宋季兵亂券沈渭水中
者五十六年元至順二年漁父獲而售之錢氏之後居
天臺者曰世珪明洪武二年大封功臣取其券以為式
尋還其家髙季迪為之歌云妖兒初下含元殿天子仍
居少陽院諸藩從此擁連城朝貢皆停事攻戰岐王已
去梁王來長安宫闕生蒿萊天目山前異人出金戈雙
舉風烟開羅平惡鳥鳴初起犀弩三千射潮水歸來父
老拜旌旗釀酒搥牛宴鄉里輕裘駿馬驕春風錦袍玉
帶眞英雄詔書特賜誓終始黄金鏤字旌殊功虎符龍
節彤弓矢後嗣猶令赦三死盡言恩寵冠當時天府册
書未踰此摩挲舊物四百年古色滿面凝蒼烟天佑宰
相署名在尋文再讀心茫然古來保族須忠節受此幾
人還覆滅王家勲業至今傳不在區區一方鐵人生富
貴知幾時泰山作礪徒相期行人曽過表忠觀風雨斲
蘚埋殘碑(西湖遊/覽志)
寺塔之建呉越武肅王倍於九國按咸淳臨安志九廂
四壁諸縣境中一王所建已盈八十八所合一十四州
悉數之且不能舉其目矣當日嘗於宫中冶烏金為瓦
繪梵夾故事塗之以金合以成塔鄱陽姜堯章得其一
版乃如來舍身相陽糓周晉仙賦長歌紀其事有云錢
王本自英雄人白蓮花見國主身蛇鄉虎落狗脚朕何
如錦袍玉帶稱功臣考羅平僭號王遺董昌書曰與其
閉門作天子九族塗炭不若開門作節度使終身富貴
無憂晉仙即演其辭使聞者足戒此詩人之善於取材
者已(曝書/亭集)
有言表忠觀碑在錢王祠者因過觀之考表忠觀在龍
山之麓觀毁遷其碑來祠然碑皆露立且有仆者及觀
畢欲憩祠右一廢寺不得入按地當湧金門外為錢王
故苑苑曽產靈芝因捨苑宅作靈芝寺南渡後建祠寺
傍新進士放榜訖每題名於寺而開宴焉眞勝地也今
祠止三楹坐錢氏三世五王而寺已頽然不可問矣詩
曰舊苑畱壞墻荒碑臥行路欲採雲母芝草長不知處
日落移舟晚春明啟宴遲誰憐臨水宅猶是曲江池(西/河)
(詩/話)
錢王祠在湧金門外舊名表忠觀祀呉越王錢鏐鏐子
文穆王元瓘瓘子忠獻王𢎞佐忠遜王𢎞倧忠懿王俶
宋時觀在龍山熙寧十年知杭州趙抃請於朝建蘇軾
作碑記元時燬明嘉靖三十九年以靈芝寺改建祠蓋
王故苑也陳子龍錢王祠詩草草羣雄事紛紛割據年
斗牛占王氣屠販出豪賢地屈孫劉勢形支江海邊爪
牙多健勇㕘佐集神仙本奉中州朔時分屬國天錦城
開邸第大朩擁旌旃受册三樓下歌風四馬前自從納
土後終見舉宗遷青蓋方朝洛丹書改賜田金輿何日
去玉椀不曾還守墓新恩重荒祠舊德傳冕旒皆壯麗
子姓特綿聯晚樹騰鼯鼠空簷響杜鵑崇功銘版碣遺
恨滿山川異代還祠廟當年入管絃竇融應貴寵張軌
共周旋錫禮何妨盛王侯豈易捐誰言脱屣便不見誓
書堅宋室諸陵在南枝更可憐(西湖/志)
　　　呉越王錢俶
王博覽經史手不釋巻平生好吟咏在國中編三百餘
篇目曰政本國相元德昭翰林學士陶穀皆撰序後文
僖公搜尋遺墜總集為十巻撰後序行於世(吳越/備史)
唐人崇尚文墨臺閣公卿未有不工此者風俗既成雖
藩帥節將如于頔髙駢之流皆以吟咏自喜如羅紹威
王智興則兼逞詞翰當時有李陵章句右軍書之佞頔
智興一字不傳無以騐工拙駢紹威所作存者信工予
讀絳帖有錢忠懿王使院律詩一首練句結字不在駢
紹威之下後於墨林方氏見忠懿與其子遺墨五幅草
聖奇古簡而不煩得鍾王意時忠懿方自杭朝京師每
書必云吾極無事又云不用憂心事已如此識天下之
有歸知王者之無敵脱屣去之無一毫失國之恨異乎
時窮勢迫然後面縛奉降牋揮淚對宫娥者矣忠懿書
語旣忠孝筆法又精妙恭惟熙陵評入神品前世帝王
多與臣下争長故有用拙筆書或為累句蕪辭以求免
禍者熙陵雲章奎畫前無古人而推重忠懿翰墨如此
始知王僧虔沈約薛道衡輩所遭之不幸也初天聖中
文僖公嘗刋忠懿十八帖與墨林此帖草法酷似碑本
已足貴况眞蹟乎(劉後/邨集)
錢思公謫居漢東日撰一曲曰城上風光鸎語亂城下
烟波春拍岸綠楊芳草幾時休淚眼愁腸先已斷情懷
漸變成衰晚鸞鑒朱顔驚暗換昔年多病厭芳樽今日
芳樽惟恐淺每歌之酒闌則垂涕時後閣尚有故國一
白髪姬乃鄧王俶歌鬟驚鴻者也曰吾憶先王將薨預
戒挽鐸中歌朩蘭花引紼為送今相公其將亡乎果薨
於隋鄧王舊曲亦有帝鄉烟雨鎖春愁故國山川空淚
眼之句頗相類(湘山/野錄)
宋邵伯溫曰南唐李煜以太平興國三年七月七日卒
吳越王錢俶以雍熙四年八月二十四日卒二君歸宋
奉朝請於京師其卒之日俱其始生之辰太宗於是日
遣中使賜以器幣與之燕飲皆飲畢卒蓋太宗殺之也
余按野史李後主以七夕誕辰命故妓於賜第作樂侑
飲聲聞於外太宗聞之太怒又傳其小詞有小樓昨夜
又東風故國不堪囘首夢魂中之句由是怒不可解是
李之禍詞語促之也因記錢鄧王有句云帝鄉烟雨鎖
春愁故國山川空淚眼其感時傷事不減於李然則其
誕辰之禍豈亦緣是耶(稗史/彚編)
太宗以王善於草𨽻遣中使取王草書筆迹王以風恙
手不能握筆命將往時所書絹圖草字遣世子惟濬同
中使以進下詔奬諭仍賜金匣玉硯一付龍鳯墨一百
挺紅綠筆一千管盈丈紙二百軸細白絹三百疋幕府
宰相洎朝中大臣文士撰恩賜漢南國王金匣玉硯詩
文進上觀覽命黄絹圖本遣賜王夏四月召王宴於後
苑帝曰春風暄和萬物暢茂四海安寧朕當以天下之
樂為樂宜令賞花賦詩(吳越/備史)
呉越後王來朝太祖為置宴出内伎彈琵琶王獻詞云
金鳯欲飛遭掣搦情脈脈看即玉樓雲雨隔太祖起拊
其背曰誓不殺錢王(后山/詩話)
侍郎鮑約頗從臾忠懿王納土及王歸宋約竄處海上
王以詩追之曰東遐追兮西遐追鮑約何如罷釣歸迄
今有遐追廟焉(十國/春秋)
錢氏之後自中原奉三世柩窆於越土諸公皆為哀挽
茶山獨云摸金千騎去埋玉幾人歸可謂妙於用事(後/邨)
(詩/話)
　　　楚王馬殷
唐末劉建峰定長沙遣馬殷領衆浚城濠得石碣有古
篆十八其文曰龍舉頭豭掉尾羊為兄猴作弟羊歸穴
猴離次解者以殷乾寧三年甲辰歲代立乃龍舉頭也
至乾祐辛亥歲國亡乃豭掉尾也殷子希範以已未歲
生又以開運丁未歲薨乃羊歸穴也又子希崇壬申歲
生後為江南所俘乃猴離次也馬希振亦殷之子清泰
中卒葬長沙之陶浦掘得石碣其文曰亂石之壤絶世
之岡谷變庚戌馬氏無王蓋馬氏諸王雄於周廣順辛
亥歲遷於江南然其國之變實在庚戌歲故也(青箱/雜記)
劉言世為馬氏宿將節度朗州號劉齩牙及馬氏將亂
民間謡曰馬去也不用鞭齩牙過今年其後邊鎬入長
沙盡俘諸馬歸於金陵而鎬亦為王逵所逐言是歲亦
為潘叔嗣所殺皆其應也(青箱/雜記)
　　　閩主王審知
光啟中陳巖為福建觀察使童謠曰潮水來山巖沒潮
水去矢口出其後王潮果代巖而審知襲位乃其應也
(青箱/雜記)
洪州上藍院和尚失其名精於術數所言輙驗王審知
齋供豫章問國休咎和尚以十字囘報云不怕羊入屋
只怕錢入腹時楊行宻方盛常有併吞東南之志審知
歎曰腹者福也得非福州之患不在行宻而在錢氏乎
至延羲之亂江南來伐兩浙乗之福州果為錢氏所有
又審知時有䜟云風吹楊菜鼓山下不得錢郎戈不罷
王氏末年錢忠獻王佐遣兵伐閩敗淮將楊業蔡遇等
盡取福建之地(全唐/詩話)
閩忠懿王及夫人任氏初葬於閩縣靈岫鄉鳯池上後
唐長興三年改葬永福山今蓮花峰是也宣德四年有
屯軍三十人盜發王塜壙門甚堅鑿上角一孔以巨繩
腰一人先下忽中絶呼之不應衆愕然乃以松脂燃火
照壙中用長梯魚貫而入見先入者死矣壙制廣如屋
前祀王像凡列五供罏瓶燭臺皆以金玉為之後寢紅
棺二王與夫人也隨將器物珍寶盜出死者之妻夢其
夫泣告發塜時先入被大蛇咬死欲分盜物一半其妻
以夢告羣盜不肯控於管屯百户王傑傑受賂不問又
控於懷安縣典史朱玉得其金鐲玉帶又不問復控於
憲司副使李素僉事鄒穆窮治其事捕盜繫獄典史大
怖以為匿帝王物欲自縊或教以自首乃以金鐲玉帶
呈官郡諸生王琨者稱王後裔當領所盜物有司未之
信閲其家譜壙中物悉載焉按譜追物物畢出堂上懸
王畫像方面大耳巨目弓鼻紫面修髯儼然可畏有水
碗瑩如金色不識為何寶召囘囘人辨之曰此玻瓈鏡
也壙中盜物藏庫以十之一併畫像與王琨領囘王墓
官為修治時庫役鄭浩督工為予言親見壙中懸棺推
之即動棺蓋為盜所開隨即封固墳前石人石獸製極
工巧嗟歎久之乃為詩曰蓮花之峰髙如雲巍峩下有
前王墳松圍翁仲如相語草暗麒麟似出羣當時卜築
嗟埋玉春色開殘紅躑躅曉雨初晴呌鷓鴣寒烟欲掩
遊麋鹿憶昔朱連兩搆凶層城如昨霸圖空故宫總付
蒼茫外羨道都歸寂寞中寢園祕器期千古宣德初年
發行伍金罏瓈椀落人間玉帶眞容歸御府吾聞發者
三十人一人墜死其妻嗔互相告首殞囹圄無人得脱
王憾伸所幸官司即修繕舊時塋域皆安奠富沙派出
來中州蘋藻時思致明薦惟王秀挺英雄姿保障東西
建鼓旗軍中王氣誠非偶五百年來德政碑古松老樹
多遺愛濯濯英靈宛如在後來勿學屯田軍踏破苔花
愼勿再(如齋/類藁)
　　　閩主王繼鵬
繼鵬元妃梁國夫人李氏同平章事敏之女繼鵬寵春
鷰欲廢夫人内宣徽使㕘政事葉翹諫曰夫人先帝之
甥聘之以禮奈何以新愛易乎繼鵬不聽翹復上書極
争繼鵬批其疏後曰春色曾看紫陌頭亂紅飛盡不禁
秋人情自厭芳華歇一葉隨風落御溝放翹歸永泰梁
國竟廢(金鳯/外傳)
　　　閩主王延羲
朱文進連重遇旣獲罪康宗時懼國人見討相與結婚
自固帝果於誅殺又常酒酣詠白居易詩以誚文進重
遇詩云惟有人心相對間咫尺之情不能料因舉酒屬
二人二人起流涕再拜曰臣子事君父安有他志帝不
應二人大懼(十國/春秋)
　　　南平王高從誨
晉學士王仁裕來聘王出十妓彈琴以樂之韻府羣玉
載從誨有句云紅粧齊抱紫檀槽一抹朱絃四十條(十/國)
(春秋/注)
　　　秦王從榮
秦王從榮之為元帥輕佻淺露狎近浮薄列坐將帥而
與判官論詩未躋大位而許人禍福上聞從榮伏誅悲
駭幾落御榻氣絶復甦者再自云我今日自作劉窟頭
也(北夢/瑣言)
　　　李景遂
晉王景遂先主第三子美容止性和厚讓皇殂於丹陽
遣送葬望柩哀慟雨淚觀者為之垂涕兄璟繼位立為
儲副固讓不從改字退夫以見志接人物得人歡心喜
與賔僚宴談投壺賦詩(玉壺/清話)
贊善大夫張易峭直喜盡言景遂常賦詩纎麗易面規
之景遂敬納又常怒碎玉杯於坐景遂亟推謝無忤色
(十國/春秋)
景遂赴潤州鎭謝餞詩云路指丹陽分虎節心存雙闕
戀龍顔(江表/志)
　　　李𢎞茂
李𢎞茂字子松元宗第二子早卒追封慶王有詠雪句
云甜於泉水茶須信狂似楊花蝶未知病中云半牕月
在猶煎藥幾夜燈閒不照書(江表/志)
　　　李從謙
吉王從謙元宗第九子風采峭整喜為詩動有規誨後
主常與侍臣奕從謙甫數歲侍側後主命賦觀棋詩曰
竹林二君子盡日意沈吟相對雖無語争先各有心恃
强知易失守分固難侵若算機籌處滄溟想未深(馬令/南唐)
(書/)
　　　王延彬
延彬圭之子忠懿之猶子也圭死襲其父封於泉州性
多藝而奢縱日服一巾櫛日易一汗衫能為詩亦好説
佛理詞人禪客謁見多為所沮宅中聲妓皆北人將求
妓必圖已形而書其歌詩於圖側題曰才如此貌如此
以是冀其見慕進士徐寅常為人生幾何賦後因修合
求藥於延彬延彬即書賦詞於札尾報之其風流多此
類也圭初領兵至泉州舍於佛寺始生延彬於寺之堂
旣生而有白雀一栖於堂中迄延彬之終方失其所在
凡三十年仍歲豐年每發蠻舶無失墜者人因謂之招
寶侍郎朝廷贈延彬雲州節度使及卒復葬雲臺山迄
今閩人謂之雲臺侍中其詩有尤者曰兩衙前後訟堂
清軟錦披袍擁鼻行雨後綠苔侵履迹春深紅杏鎖鸎
聲因攜久醖松醪酒自煑新抽竹笋羮也解為詩也為
政儂家何似謝宣城人多誦之(五國/故事)
徐寅興化軍莆田人以袐書正字歸老鄉里旣死節度
使王延彬以詩哭之曰延壽溪頭歎逝波古今人事半
消磨昔除正字今何在所謂人生能幾何(詩史/)
泉州𢎞則禪師林性簡素不求贏餘刺史王延彬贈句
有莫怪我來偏禮足蕭宫無箇似吾師之語(閩書/)
　　　馬希振
希振武穆王嫡長子也歴官至武順節度使加侍中工
詩句躭吟咏常延詩僧虚中於齋閣酬答不厭頗築别
墅憩息以為樂虚中常題其池亭云嘉魚在深處幽鳥
立多時蓋紀實也衡陽王故希振庶弟因母寵得立希
振遂棄官為道士清泰中卒葬長沙之陶浦掘得石碣
其文曰亂石之壤絶世之岡谷變庚戌馬氏無王蓋馬
氏諸子於辛亥歲遷江南而其國變實在庚戌也(十國/春秋)
希振為鼎州節度使與門下客何致雍僧貫休聯句希
振曰青蛇毎用腰為力貫休曰紅莧時將葉作花希振
又曰蟻子子銜蟲子子致雍曰猫兒兒捉雀兒兒(續歸/田錄)
　　　錢元懿
元懿武肅王第五子也累官賔睦二州刺史清海武勝
等軍節度使封金華郡王廣順元年薨於婺州年六十
有六元懿治郡三十年初涖新定時有卜士方氏者時
人號曰龜精常以卜數貽之曰太乙接天河金華寶貝
多郡侯六十六别處不經過至是其言果騐(十國/春秋)
　　　錢𢎞僔
世子𢎞僔文穆王第五子與忠遜王同出魯國夫人鄜
氏初梁沙門寶誌銅牌記云有眞人在冀州開口張弓
左右邊子子孫孫萬萬年自是南唐以𢎞冀名子文穆
王諸子皆連𢎞字以應之𢎞僔所由名也(十國/春秋)
　　　錢𢎞億
顯德中王命括民丁以益軍旅州縣長吏因之多所殘
刻𢎞億手疏其弊辭理切直王感悟乃罷王常與丞相
以下論民之勞逸都由人君奢儉裁詩二章以寓志𢎞
億亦謂北方侯伯多貢滛巧蠱君心因獻詩諷刺王嘉
歎久之仍賜詩褒美(十國/春秋)
　　　錢仁侃
仁侃尚父之孫也為元帥府中書檢校司徒與中軍都
虞侯金沼鄰居沼所居堂東植牡丹花一本著花三百
朶其色如血如金含稜頂上有碎金絲如自然蛺蝶之
狀一城以為殊異每歲花開張宴仁侃與焉開寶七年
春三月花纔一兩朶開仁侃一夕洪飲擊劍程服中單
背負大籃左手攜鋤腰藏六匕首踰牆而過沼中外無
知者鋤取牡丹置籃中乃平其地空中聞有吁歎之聲
細微若遊蜂音辭曰一花三百朶含笑向春風明年三
月裏朶朶斷腸紅仁侃異之移植於庭後明日沼覺失
花為非人力所及來年花盛開乃宴召沼沼一見無語
得疾以歸至夜憤悶不已以刀决腸而卒腸皆寸寸斷
果符空中之語(洞微/志)
　　　錢昱
昱與從父儼皆以文章知名中朝比之二陸又雅善琴
畫聰明能覆棋飲酒至斗餘不亂尤好學喜聚書多所
吟詠恆與中朝卿大夫唱酬一日對沙門贊寜𨽻竹事
迭錄所記昱得百餘條因集為竹譜三巻(十國/春秋)
　　　錢昆
淮陰侯廟題者甚多惟諫議錢公昆最為絶唱詩曰築
壇拜日恩雖厚躡足封時慮已深隆準早知同鳥喙將
軍應起五湖心(青箱/雜記)
小説記事亦多舛誤豈復可信雖事之小者如一詩一
詞亦謬耳淮陰侯廟詩築壇拜日恩雖重之句青箱雜
記謂是錢昆作桐江詩話謂是黄好謙作是一詩而有
二説也小詞春光好待得鸞膠續斷絃是何年之句江
南野錄謂是曹翰使江南贈妓詞本事詞謂是陶糓使
錢塘贈驛女詞冷齋夜話謂是陶糓使江南贈韓熙載
歌姬詞是一詞而有三説也其他類此者甚衆殆不可
遍舉(漁隱/叢話)
宋初置通判分知州之權謂之監州有錢昆者性嗜蟹
常求外補曰但得有蟹無監州處則可此語風味似晉
人歸田錄及捫蝨新話皆載其事東坡詩云欲問君王
乞符竹但憂無蟹有監州昆去東坡未遠即用其事為
詩良愛其語也(稗史/彚編)
　　　錢易
薛九江南富家子得侍宫中善歌嵇康嵇康江南曲名
也學舞於鍾離氏建業破零落於江北余遇於洛陽福
善坊趙春含飲酣於是歌嵇康其詞即後主所製焉嘗
感激坐人皆泣春舉酒請舞謝曰老矣腰腕衰硬無復
舊態乃强起小舞終曲而罷座有王生者請余為嵇康
小舞詞曰薛九三十侍中郎蘭香花態生春堂龍盤王
氣變秋霧淮聲哭月浮秋霜宜城酒烟濕羈腹與君强
舞當時曲玉樹遺辭莫重聽黄塵染鬢無前綠我聞襄
陽白銅鞮荒情古艷傳幽悲凄涼不抵亡國恨座中苦
淚飛柔絲洛陽公子擎銀觴跪奴和曲生𤣥光茂陵旅
夢無春蚤彤管含羞裁短章(侍兒小/名錄)
杜子美居蜀累年吟詠殆徧海棠奇艷而詩章獨不及
何耶鄭谷詩云浣花溪上空惆悵子美無心為發揚是
已本朝名士賦海棠甚多往往皆用此為實事如錢易
詩云子美無情甚都官著意頻李定詩云不霑工部風
騷力猶占勾芒造化權獨王荆公用此作梅花詩最為
有意所謂少陵為爾牽詩興可是無心賦海棠也(韻語/陽秋)
紹興二十四年甲戌先銀青部綱過儀眞時七伯父方
以漕使兼揚州出示書畫巻有草書一軸末云居家世
世為好官後書錢希白蓋三經堂帖歌也希白名易呉
越國王俶之子與其兄昆隨俶歸朝願從科舉年十七
舉進士御試三題日中而就太宗嘗語蘇易簡曰朕恨
不與李白同時易簡對曰有錢易者李白才也太宗喜
曰若然當如唐故事召入禁林㑹盜起劍南不果官翰
林學士為文數千言頃刻而就又善行草有文集在祕
閣觀此巻可知其人也宋諫議敏求著東京記載崇慶
坊司空李昉有孝經道德經為三經堂家有東京圖崇
慶坊在城之東北有司空李昉宅則詩所謂夾城盡北
十里衡者也黒幡蓋用漢舊儀丞相兩黒幡故事司空
子宗諤為翰林學士宗諤子昭廷為侍讀學士從子昭
道為天章閣待制世世為好官非虚語也(樓攻/愧集)
祥符中日本國忽梯航稱貢非常貢也蓋因本國之東
有祥光現其國素傳中原天子聖明則此光現眞宗喜
勅本國建一佛祠以鎭之賜額曰神光朝辭日上親臨
遣夷使囘乞令詞臣撰一寺記時當直者雖偶中魁選
詞學不甚優贍居常止以張學士君房代之蓋假其稽
古才雅也既傳宣令急撰寺記時張尚為小官醉飲於
樊樓遣人徧京城尋之不得而夷人在閤門翹足而待
又中人三促之紫微大窘後錢楊二公玉堂暇日改閒
忙令大年曰世上何人最得閒司諫拂衣歸華山蓋种
放得告還山養藥之時也錢希白曰世上何人最得忙
紫微失却張君房時傳此事為雅笑(湘山/野錄)
錢内翰希白晝景詩云雙蜂上簾額獨鵲裊庭柯裊字
最其所用意處然韋蘇州聽鶯曲有時斷續聽不了飛
去花枝猶裊裊已落第二義矣(復齋/漫錄)
錢希白作擬唐詩百篇備諸家之體自序曰今之所擬
不獨其詞至於題目豈欲抛離本集或有事疏斯亦見
之本傳故其擬張籍上裴晉公詩曰午橋莊上千竿竹
綠野堂中白日春富貴極來惟歎老功名髙後轉輕身
嚴更未報皇城裏勝賞時遊洛水濵昨日庭趨三節度
淮西曾是執戈人又作擬盧㒰詩云門前飛楊花屋後
惡水鳴青蛙案上兩巻書堯典與舜典畱與添丁作生
涯擬古當如此相似方可傳(許彦周/詩話)
　　　錢惟治
惟治好學家聚法帖圖書萬餘巻多異本生平慕皮陸
為詩有集十巻又有寶子垂綬連環詩迴文體也世多
稱之(十國/春秋)
錢鎭州詩雖未脱五季餘韻然囘旋讀之固自娓娓可
觀題者多云寶子弗知何物以余考之乃迦葉之香爐
上有金華華内乃有金臺即臺為寶子則知寶子乃香
爐耳亦可為此詩證但圜若重規然豈漢丁緩被中之
製乎(東觀/餘論)
吳越迴文綬帶連環詩碑在法華寺節度使錢惟治作
九十首其一首云聖主欽崇教千光顯紺容映雲窗綺
暖籠月箔花重淨刹香風遠危䦨碧霧濃勝因良以詠
華國一斯逢又一首云碧天臨迥閣晴雪㸃山屏夕烟
侵冷箔明月斂閒亭(湖州/府志)
　　　錢惟演
惟演字希聖幼有俊才俶嘗使賦遠山詩有髙為天一
柱秀作海三峰之句俶深器之(東都/事畧)
咸平景德中錢惟演劉筠首變詩格而楊文公與之鼎
立號江東三虎詩格與錢劉亦絶相類謂之西崑體大
率傚李義山之為豐富藻麗不作枯寂語故楊文公在
至道中得義山詩百餘篇至於愛慕而不能釋手公嘗
論義山詩以為包藴宻緻演繹平暢味無窮而炙愈出
鑽彌堅而酌不竭使學者少窺其一斑若滌腸而浣胃
是知文公之詩得於義山者為多矣又嘗以錢惟演詩
二十七聯如雪意未成雲著地秋聲不斷雁連天劉筠
詩四十八聯如溪牋未破冰生硯爐酒新燒雪滿天之
類皆表而出之(丹陽/集)
錢劉首變詩格錢詠漢武云立堠東溟邀鶴駕窮兵西
極待龍媒劉詠明皇云棃園法部兼胡部玉輦長亭復
短亭工則工矣余按首變詩格者文公也文公亦詠漢
武云力通青海求龍種死諱文成食馬肝詠明皇云河
朔叛臣驚舞馬渭橋遺老識眞龍比之錢劉尤老健(後/邨)
(詩/話)
楊文公云錢惟演劉筠首變詩格學者慕之得其格者
蔚為佳句集中麗語頗多如惟演奉使塗中云雪意未
成雲著地秋聲不斷雁連天又云客亭厭見名長短村
酒那能辯聖賢送僧遊楚云宿舍孤烟起行衣夢雨凉
張并州詩云戈矛巡霧夕鐃皷宴蕭晨章衢雨詩云平
檻曉波吳榜渡遶城春樹越禽飛章南安云離人南浦
多春草越鳥棲枝有蚤梅劉潭州云坐激鮮颷湘竹曉
樹含涼雨越禽歸李太僕北使云漢幟隨移帳燕鴻半
解鞍何袁州云疎鐘靜起軍城晚華表雙髙水國秋陳
江陵云深沈蛛網通歸夢紫翠春山接去舟太乙宫云
神庭古柏啼烏起齋室虚簾宿霧通送人云思滿離亭
酒魂驚客舍烏髙泉州云東南地迥宵烽息西北樓髙
晚望迷章分寧云小雨郊原連苦霧夕陽樓閣照丹楓
東封應制云羽毛襄野駕宴喜魯郊民送予知處州云
輕颷使車遠明月直廬空張僕射判河陽云綠野桑麻
連四水黄堂歌吹擁千兵孫永興云魚尾故宫迷草樹
龍鱗平隰自風烟漢武云立堠東溟邀鶴駕窮兵西極
待龍媒公子云歌番南國桃根曲馬過章臺杏葉韀槿
花云欲作飛烟散猶憐反照遲荷花云泪有鮫人見魂
須宋玉招禁中鶴云天淵風雨多秋思遼海烟波阻舊
期畱題云有時盤馬看尤懶盡日投壺笑未迴又云春
痩已寛連理帶夜長誰有辟寒金元夜云九枝火樹連
金狄萬里霜輪上璧璫馬延州云沃野桑麻涵細雨嚴
城皷角送斜陽(詩話/總龜)
祥符天禧中楊大年錢文僖晏元獻劉子儀以文章立
朝為詩皆宗尚李義山號西崑體後進多竊義山語句
賜宴優人有為義山者衣服敗敝告人曰吾為諸館職
撏撦至此聞者歡笑(中山/詩話)
錢思公漢武詩立堠東溟邀鶴駕窮兵西極待龍媒甘
泉祭罷神光㓕更遣人間識玉杯夫東求蓬島西求宛
馬亦志大心勞矣葬地玉杯遄出人間悲之也亦理之
所不能免也人君而鑒此則修德人臣而感此則盡心
以事主聽其運於天也(瀛奎/律髓)
錢思公秦皇詩天極周環百二都六王鍾鐻接流蘇金
椎謾築甘泉道匕首還隨督亢圖已覺副車驚博浪更
攜連弩望蓬壺不將寸土封諸子劉項由來是匹夫督
亢之亢作平聲作仄聲用亦可末句尤妙天下事毎出
於智之所不能料有天下者修德而已人主往往知懲
前代之失至於矯枉過正則其禍必伏於人之所不能
見者劉項匹夫而亡秦又豈必封建地大者足為患耶
此崑體詩一變亦足以革當時風花雪月小巧呻吟之
病非才髙學博未易到此久而雕篆太甚則又有能言
之士變為别體以平淡勝深刻時勢相因亦不可一律
立論也(瀛奎/律髓)
錢文僖公畱守西洛嘗對竹思鶴寄李和文公詩云瘦
玉蕭蕭伊水頭風宜清夜露宜秋更教仙驥旁邊立盡
是人間第一流其風致如此淮寧府城上莎猶是公所
植公在鎭每宴客命㕔行分行剗襪步於莎上傳唱踏
莎行一時勝事至今稱之(能改齋/漫錄)
元獻晏公為丞相時作新第於城南時錢思公鎭西洛
晏求牡丹於思公公以絶句并花寄晏云名花封植在
秋期翠石丹萱幸可依華館落成和氣動便隨桃李共
芳菲(能改齋/漫錄)
錢思公雖生長富貴而少所嗜好在西洛時嘗語僚屬
平生惟好讀書坐則讀經史臥則讀小説上厠則閲小
詞蓋未嘗頃刻釋巻也(歸田/錄)
謝希深歐陽永叔官洛陽時同遊嵩山自潁陽歸暮抵
龍門香山雪作登石樓望都城忽於烟靄中有䇿馬渡
伊水來者既至乃錢相遣厨傳歌妓至吏傳公言曰山
行良苦當少畱龍門賞雪府事簡無遽歸也錢相遇諸
公之厚如此後錢相謫漢東諸公送别至彭婆鎭錢相
置酒作長短句俾妓歌之甚悲錢相泣下諸公皆泣下
(聞見/前錄)
花品序云余居府中時嘗謁思公見一小屏立坐後細
書字滿其上思公指之曰欲作花品此是牡丹名凡九
十餘種然余所見而今人熟稱者纔三十許不知思公
何從得之多也思公即錢惟演東坡云惟演為西都畱
守始置驛貢洛花識者鄙之此宫妾愛君之意也故於
荔支歎云洛陽相君忠孝家可憐亦進姚黄花蓋為思
公惜之也(漁隱/叢話)
　　　錢昭度
錢昭度能詩嘗作吕申公夷簡生日詩云磻溪重得吕
維嶽再生申當時詩格律止此然可謂著題也已(彦周/詩話)
郭平振武舊將分配錢塘給官屋居之屋在修文坊舊
為白校書尤賃燒丹藥未欲往而官吏丁疎因逐之乃
破爐而去白因召丁疎同飲謂疎曰大藥為吾子所破
有小戲術醒酒乃取盤一面置於膝上以指敲腕出五
色彈子兩枚化為雙燕而飛白曰僕射髭甚繁可減些
言未畢二燕化為二小劒長五寸餘鋒刃如雨交舞於
疎之頤頷間髭落如雪疎懼甚白呼劒下盤中依前成
二丸納於左右腕而去錢昭度贈白詩云袖裏青鋒秋
水寒誰疑雙燕是金丸出門風雨知何去空有霜髭在
玉盤(洞㣲/志)
北方有焉支山上多紅藍北人採其花染緋取其英鮮
者作胭脂婦人妝時用此顔色殊鮮明可愛匈奴名妻
閼氏言可愛如胭脂也錢昭度作王昭君詩云閼氏纔
聞易妾名歸期長似俟河清則誤讀氏字為姓氏之氏
矣(稗史/彚編)
錢昭度有食棃詩云西南片月充腸冷二八飛泉繞齒
寒余讀樂府解題井謎云二八三八飛泉仰流蓋二八
三八為五八五八四十也四十為井字(聞見/後錄)
王安國作詩好用酒樓字嘗謂吳處厚曰子詩有幾酒
樓吳曰有二其一夜泊潯陽宿酒樓二後夜錢塘酒樓
上云云安國曰足矣然不如錢昭度長憶錢塘江上望
酒樓人散雨絲絲(六硯齋/筆記)
宋初人佳句如楊徽之春望云杳杳香蕪何處盡搖搖
風栁不勝垂江行云新霜染楓葉皓月借蘆花嘉陽川
云青帝已教春不老素娥何惜月長圓元夜云雪歸萬
年樹月滿九重城徐鉉病中云向空咄咄頻書字舉世
滔滔莫問津梁周翰山居云宿雨一番蔬甲拆春山幾
處茗旗香鄭文寶春郊云百草千花路斜風細雨天送
别云杜曲花光濃似酒灞陵春色老於人送人去云滿
帆西日催行客一夜東風落楚梅劉師道寄别云南浦
未傷春草碧北山仍愧曉猿驚歎世云野馬窗邊日醯
鷄甕裏天李宗鄂春郊云一溪晚綠浮鸂鶒萬樹春紅
呌杜鵑李維渚宫亭云故宫荒草在往事暮江流送人
越州云風樵若邪路霜釣洞庭秋丁謂送章南云梅花
過嶺路桃葉渡江船芭蕉云綠章封事緘初啟青鳯求
凰尾乍開晏殊云東陽詩骨痩南浦别魂銷錢昭度村
居云黄蜂衙退海潮上白蟻戰酣山雨來自詠云剛腸
欺竹葉衰鬢怯菱花春晝云人歸漢后黄金屋燕在盧
家白玉堂登樓云遠水淨林色微雲生夕陽皆可誦也
(稗史/彚編)
錢昭度村居云黄蜂衙退海潮上白蟻戰酣山雨來大
寒云雨被北風吹作雪水愁東海亦成冰金陵云西北
髙樓在東南王氣銷梅花云東北風吹大庾嶺西南日
映小寒天鴈云三年别館風吹入萬里長沙月照來秋
遊華山云人間路到三峰盡天下秋隨一葉來(詩話/總龜)
錢昭度燈詩云繡帔夢驚中酒處朱門人語上朝時未
若船中聞鴈洞庭夜牀下有蛩長信秋意格清遠(詩話/總龜)
昭度又有聞角詩云風欲抛髙雨壓沈黄昏前後五更
深議者云此亦句之優者(詩話/總龜)
蔡絛西清詩話記荆公有殘菊飄零滿地金之句而文
忠非之荆公以文忠不讀楚辭之過也以予觀之夕餐
秋菊之落英非零落之落落者始也如築室始成謂之
落成爾雅曰俶落權輿始也至若錢昭度詩云蕎麥花
殘小雪飛乃為詩病(能改齋/漫錄)
張平子四愁詩云美人贈我金錯刀何以報之英瓊瑤
錢昭度詩云荷揮萬朶玉如意蟬弄一聲金錯刀即王
莽所鑄錢名莽居攝變漢制以周錢有子母相權於是
更造大錢徑寸二分重十二銖文曰大錢五十又造契
刀其環如大錢身形如刀長二寸文曰契刀五百錯刀
以黄金錯其文曰一刀直五千與五銖錢凡四品並行
杜子美對雪詩金錯囊徒罄銀壺酒易賒韓退之潭州
泊船詩聞道松醪賤何須怯錯刀此謂是也或注四愁
詩引續漢書佩刀諸侯王以黄金錯環恐與王莽所鑄
錯刀又别(藝苑/雌黄)
　　　錢熈
錢熙字大雅南安人登甲科獻四夷來王賦萬餘言太
宗奇之直史館熙好學善談精筆札苐負氣猿躁後以
事罷職憤恚卒嘗撰三酌酸文世稱精絶畧曰渭川凝
碧蚤抛釣月之流髙嶺排青不逐眠雲之客又曰年年
落第春風徒泣於遷鶯處處羈游夜雨空悲於斷鴈其
卒也鄉人李慶孫哭之曰四夷妙賦無人誦三酌酸文
舉世傳(閩書/)
錢熙送人金陵拜掃有云鶴歸已改新城郭牛臥重尋
舊墓田(詩話/總龜)
　　　李賛華
契丹安巴堅死長子東丹王托雲不得立自登州泛海
歸唐於海岸刋朩立碑大書二十字詩曰小山壓大山
大山全無力羞見故鄉人自此投外國(契丹/國志)
　
　
　
　
　
　
　
　
　
　五代詩話巻一
欽定四庫全書
　五代詩話巻二
　　　　　　　　　　兖州府知府鄭方坤撰
　　中朝
　　　司空圖
司空圖與李生論詩云文之難而詩之難尤難古今之
喻多矣而愚以辨於味而後可以言詩也江嶺之南凡
是資於適口者若醯非不酸也止於酸而已若醝非丕
鹹也止於鹹而已華之人所以充饑而遽輟者知其鹹
酸之外醇羙者有所乏耳彼江嶺之人習之而不辨者
宜哉詩貫六義則諷諭抑揚渟蓄淵雅皆在其間矣然
直致所得以格自竒前輩諸集亦不専工於此矧其下
者耶王右丞韋蘇州澄澹精緻格在其中豈妨於遒舉
哉賈閬仙誠有警句視其全篇意思殊餒大抵附寒澁
方可置才亦為體之不備也矧其下者哉噫近而不浮
逺而不盡然後可以言韻外之致耳愚幼嘗自負既乆
而愈覺缺然得於春早則有草嫩侵沙長氷輕著雨消
又人家寒食月花影午時天又雨㣲吟思足花落夢無
聊得於山中則有坡暖冬生筍松涼夏健人又川明虹
照雨樹宻鳥衝人得於江南則有戍鼓和潮暗船燈照
島幽又曲塘春盡雨方響夜深船又夜短猿悲减風和
鵲喜靈得於塞下則有馬色經寒慘鵰聲帶晩饑得於
䘮亂則有驊騮思故第鸚鵡失佳人又鯨鯢人海涸魑
魅棘林幽得於道宫則有棋聲花院閉幡影石壇髙得
於夏景則有地涼清鶴夢林靜肅僧儀得於佛寺則有
松日明金像苔龕響朩魚又解吟僧亦俗愛舞鶴終卑
得於郊園則有逺坡春旱慘猶有水禽飛得於樂府則
有晩粧留拜月春睡更生香得於寂寥則有孤螢出荒
池落葉穿破屋得於愜適則有客來當意愜花發遇歌
成雖庶幾不濱於淺涸亦未廢作者之譏訶也七言云
逃難人多分隙地放生鹿大出寒林又得劍乍如添健
僕亡書乆似憶良朋又孤嶼池㾗春漲滿小䦨花韻午
晴初又故國春歸未有涯小欄髙檻别人家五更惆悵
迴孤枕猶自殘燈照落花又甲子今重數生涯只自憐
殷勤元昨日旁午又明年皆不拘一槩也蓋絶句之作
本於詣極此外千變萬狀不知所以神而自神也豈容
易哉今足下之詩時輩固有難及儻復以全羙為上即
知味外㫖矣(唐詩/紀事)
與王駕評詩云末伎之工雖蒙譽於賢哲未足自信必
俟推於其類而後神躍而色揚今之贄藝者反是若卽
醫而靳其病也唯恐彼之善察藥之我攻耳以為率人
以謾莫能自振痛哉且工之尤者莫若伎於文章其能
不死於詩者比他伎猶寡豈可容易校量哉國初主上
好文雅風流特盛沈宋始興之後傑出於江寕宏肆於
李杜極矣右丞蘇州趣味澄夐若清沇之貫逵大厯十
數公抑又其次焉元白力勍而氣孱乃都市豪估耳劉
公夢得楊巨源亦各有勝㑹閬仙無可劉得仁輩時得
佳致亦足滌煩厥後所聞愈褊淺矣然河汾蟠鬱之氣
宜繼有人今王生者寓居其間沈漬益乆五言所得長
於思與境偕乃詩家之所尚者則前所謂必推於其類
豈止神躍色揚哉經亂索居得其所録尚累百篇其勤
亦至矣吾適又自編一鳴集且云撐霆裂月劼作者之
肝脾亦當吾言之無怍也(唐詩/紀事)
唐司空圖一鳴集十巻雜著八巻碑版二巻前有自序
云所撰蜜史别編又有絶麟集述亦其自著也其與王
駕論詩曰國初雅風特盛沈宋始興之後傑出於江寜
宏肆於李杜右丞蘇州趣味澄夐如清沇之貫逵大厯
十數公抑又其次元白力勍而氣孱乃都市豪估耳又
與李生論詩曰江嶺之南凡是資於適口者若醯非不
酸也止於酸而已若鹺非不鹹也止於鹹而已酸鹹之
外醇美者有所乏耳王右丞韋蘇州澄澹精緻格在其
中豈妨於遒舉哉晩唐詩以表聖為冠觀此二書持論
可見其所詣矣(池北/偶談)
王禹偁五代史缺文云圖字表聖自言泗州人有俊才
咸通中登進士第雅好為文躁於進取頗自矜伐端士
鄙之從事使府洎登朝驟厯清顯巢賊之亂車駕播遷
圖有先人舊業在中條山極林泉之美圖自禮部員外
郎避地焉日以詩酒自娛屬天下板蕩士人多徃依之
互相推奬由是聲名藉甚昭宗反正以戸部侍郎召至
京師圖既負才慢世謂已當為宰輔時人惡之稍抑其
鋭圖憤憤謝病復歸中條與人書疏不名官位但稱知
非子又稱奈辱居士其所居在禎貽谿之上結茅屋命
曰休休亭嘗自為亭記云云謹按圖河中虞鄉人少有
文采未為鄉里所稱㑹王凝自尚書郎出為絳州刺史
以文謁之大為凝知入知制誥遷中書舍人知貢舉擢
圖上第頃之凝出為宣州觀察使辟圖為從事既渡江
御史府奏圖監察下詔追之圖感凝知已之恩不忍輕
離幕府滿百日不赴闕為臺司所劾遂以本官分司乆
之召拜禮部員外郎俄知制誥故集中有文曰戀恩稽
命黜繫洛師於今十年方忝綸閣此豈躁於進取者耶
舊史不詳一至於是圖見唐政多僻中官用事知天下
必亂即棄官歸中條山㝷以中書舍人召拜禮部戸部
侍郎皆不起及昭宗播遷華下圖以宻邇乘輿即時奔
問復歸還山故其詩曰多病形容五十三誰憐借笏趂
朝叅此豈有意干相位耶河中節度使王重榮請圖撰
碑得絹數千匹圖致於虞鄉市中恣鄉人所取一日而
盡是時盗賊充斥獨不入王官谷河中士人依圖避難
獲免者甚衆昭宗東遷又以兵部侍郎召至洛下為桞
璨所沮一謝而退梁祖受禪以禮部尚書召辭以老病
卒時年八十餘又案梁室大臣如敬翔李振杜曉楊涉
等皆唐朝舊族本以忠義立身重侯累將三百餘年一
旦委質朱梁其甚者贊成弑逆唯圖以清直避世終身
不仕梁祖故梁史拾圖小瑕以泯大節者良有以也裴
晉公赴敵淮西題名華嶽之闕門大順中圖以一絶紀
之云岳前大隊赴淮西從此中原息戰鼙石闕莫敎苔
蘚上分明認取晉公題題休休亭之楹曰咄諾休休休
莫莫莫伎倆雖多性靈惡賴是長敎閒處著休休休莫
莫莫一局棊一爐藥天意時情且料度白日偏催人快
活黄金難買堪騎鶴若曰爾何能答云耐苦莫桞璨為
相臣僚多被放逐圖為監察御史猶加畏慎昭宗郊禮
畢上章懇乞致仕曰察臣本意非為官榮可驗衰羸庶
全名節上特賜歸山其詔畧曰既養髙以傲世類移山
以釣名心惟樂於潄流仕非顓於食禄匪夷匪惠特忘
反正之朝載省載思當狥遯棲之志宜放歸中條山詔
辭乃璨之文也時多以四皓二疏譽之惟僧虚中云道
裝汀鶴識春醉野人扶言其操履檢身非傲世者也又
云有時㸔御札特地掛朝衣言其尊戴存誠非邀君也
(唐詩/紀事)
劉貢父以司空圖詩中咄喏二字辯晉書所載石崇豆
粥咄嗟而辦為誤以喏為嗟非也孫楚詩自有三命皆
有極咄嗟不可保之語此亦豈是以喏為嗟古今語言
固有各於一時本不與後世相通者咄嗟皆聲也自晉
以前未見有言咄殷浩所謂咄咄逼人蓋拒物之聲嗟
乃嘆聲咄嗟猶言呼吸疑是晉人一時語故孫楚亦云
爾(石林/詩話)
表聖論詩有二十四品予最喜不著一字盡得風流八
字又云采采流水蓬蓬逺春二語形容詩境亦絶妙正
與戴容州藍田日暖良玉生烟八字同㫖(香祖/筆記)
張道濟手題王灣海日生殘夜江春入舊年一聨於政
事堂王元長賞桞文暢亭臯朩葉下隴首秋雲飛書之
齋壁皇甫子安子循兄弟論五言推馬戴猿啼洞庭樹
人在朩蘭舟以為極則又若王籍蟬噪林逾靜鳥鳴山
更幽當時稱為文外獨絶孟浩然㣲雲澹河漢疎雨滴
梧桐羣公咸閣筆不復為繼司空表聖自標舉其詩曰
囘塘春盡雨方響夜深船玩此數條可悟五言三昧(香/祖)
(筆/記)
唐司空圖詩云昨日流鶯今日蟬起來又是夕陽天六
龍飛轡長相窘更忍乘危自著鞭戒色自戕者也楊誠
齋善謔嘗謂好色者曰閻羅王未曽相喚子乃自求押
到何也即此詩之意(鶴林/玉露)
司空表聖自論其詩以為得味外味緑樹連村暗黄花
入麥稀此句最善又云棋聲花院閉幡影石壇髙吾嘗
獨遊五老峰入白鶴觀松隂滿地不見一人惟聞棋聲
然後知此句之工也但恨其寒儉有僧態若杜子美云
暗飛螢自照水宿鳥相呼四更山吐月殘夜水明樓則
才力富健去表聖之流逺矣(東坡/志林)
司空圖唐末竟能全節自守其詩有緑樹連村暗黄花
入麥稀誠可貴重又云四座賓朋兵亂後一川風月笛
聲中句法雖可及而意甚委曲(彦周/詩話)
唐詩自咸通而下不足觀矣亂世之音怨以怒亡國之
音哀以思氣䘮而語偷聲煩而調急甚者忿目褊吻如
㦸手交罵大抵王化習俗上下俱䘮而心聲隨之不獨
士子之罪也其來有源矣司空圖輩傷時思古退已避
禍清音泠然如世外道人所謂變而不失正者也余故
盡取晩唐之作庶知律詩末技初若虚文可以知治之
盛衰(唐詩/紀事)
唐失河湟未久司空圖有詩記之燕山自石晉割棄至
本朝宣和歴年多矣議者猶以燕人思漢藉口卒召狄
難(後邨/詩話)
忍事事堪喜杜牧之遣興詩也吕居仁官箴引此誤以
為少陵俗言忍事敵災星司空表聖詩也(困學/紀聞)
釋䛒光江南人也潛心草字名重一時吳融贈其歌曰
忽時飛動更驚人一聲霹靂龍馳活司空圖亦為之歌
曰㸔師逸跡兩師宜髙適歌行李白詩當時稱美著於
篇籍者不可勝數茍非研精覃思詎能至是耶(宣和/書譜)
余少嗜書苦家貧不能多致時從人借本諷之顧性顓
愚隨諷隨忘有未盡忘者往來胷臆又不能舉其全為
恨表聖之詩不云乎亡書乆似憶良朋真余意中事也
庚辰讀書有感葛稚川語遇㑹心處輒以片紙記之甫
二嵗計偕北上因罷去殘藁委於篋笥塵埃漫滅不復
省視乆矣李君士龍見之謂其可以資文字之引用備
遺忘之萬一也乃手自整理取世説篇目括之其不盡
者括以他目譬之溝中之㫁文以青黄則士龍之為也
(焦氏/類林)
司空圖菩薩蠻謂棃花為瀛洲玉雨(清異/録)
鄭谷幼負名譽司空圖見而竒之問之答曰大夫曲江
晩望㫁萹云村南斜日閒迴首一對鴛鴦落渡頭意深
矣司空撫背曰當為一代風騷主(郡閣/雅談)
　　　吳淑
吳淑冬日招客詩云曉羮沉玉杵寒鮓叠金綿杵謂小
截山蕷綿乃黄雀脂膏(清異/録)
　　　殷文圭
文圭應舉嘗經大澤中驟雨震電衆駭躓獨安詳如不
聞雨定傍人見其兩耳中鬼神以泥封之後為内翰草
司空李徳誠麻潤毫乆不至為詩督之云紫殿西頭月
欲斜曽草臨淮上相麻潤筆已曾經奏謝更將章句問
張華時論少之(唐詩/紀事)
瑟瑟殷紅也碧也殷文圭云水靣風吹瑟瑟羅白樂天
云半江瑟瑟半江紅又文圭詩一篷秋雨睡初起半硯
冷雲吟未成儘有思致(㽜青/日札)
　　　杜荀鶴
荀鶴字彦之遇知於朱温送名春官於裴贄侍郎下第
八人登科大順三年正月十日荀鶴生日也九華王希
羽以詩獻曰金榜曉懸生世日玉書潛記上生時九華
山色髙千尺未必髙於第八枝(洞㣲/志)
梁祖之初兼四鎮也英烈剛狠視之若乳虎左右小忤
其㫖立殺之梁之軄史每日先與家人辭訣而入歸必
相賀賔客對之不寒而慄進士杜荀鶴以所業投之且
乞一見掌客以事聞於梁祖黙無所報荀鶴住大梁數
月先是凡有求謁梁祖如已通姓名而不得見者雖踰
年困躓於逆旅中寒餓殊甚主者留之不令私去不爾
即公人輩及禍矣荀鶴逐日詣客次一日梁祖在便㕔
謂左右曰杜荀鶴何在左右以見在客次為對未見間
有馳騎者至梁祖見之至巳午間方退梁祖遽起歸宅
荀鶴謂掌客曰某饑甚告欲歸公人輩為設食且曰乞
命若大王出要見秀才言已歸館舍即某等求死不暇
至未申間梁祖果出復坐於便㕔令取盆骰子來既至
梁祖擲數十擲意似有所卜擲且乆終不愜㫖怒甚屢
顧左右怖懼縮頸重足若蹈湯火湏臾梁祖取骰子在
手大呼曰杜荀鶴遂擲之視之六隻俱赤乃連聲命屈
秀才荀鶴為主客者引入令趨驟至階陛下梁祖言曰
秀才不合趨階荀鶴聲喏恐懼流汗在背叙謝訖命坐
荀鶴慘悴戰慄神不主體梁祖徐曰知秀才乆矣荀鶴
欲降階拜謝梁祖曰不可於是再拜復坐梁祖顧視階
下謂左右曰似有雨㸃下令視之實雨也然仰首視之
天無片雲雨㸃甚大霑階簷有聲梁祖自起熟視之復
坐謂杜曰秀才曽見無雲而雨否荀鶴答言未曾見梁
祖笑曰昔所謂無雲而雨謂之天泣不知是何祥也又
大笑命左右將紙筆來請秀才題一篇無雲雨詩杜始
對梁祖坐身如在燃炭之上憂悸殊甚復令賦詩不敢
辭立成一絶獻之梁祖覽之大喜立召賔席共飲極歡
而㪚且曰來日特為秀才開一筵復拜謝而退杜絶句
云同是乾坤事不同雨絲飛灑日輪中若敎隂朗都相
似爭表梁王造化功由是大獲見賞杜既歸驚惶成疾
水㵼數十度氣貌羸絶幾不能起客司守之供侍湯藥
若事慈父母明晨再有主客者督之且曰大王欲見秀
才請速上馬不獲已巾櫛上馬比至凡促召者五七輩
杜困頓無力趨進遲緩梁祖自起大聲曰杜秀才爭表
梁王造化功杜頓忘其病趨走如飛連拜叙謝數四自
是梁祖特設帳賔舘賜之衣服錢物待之甚厚(洛陽/舊聞)
唐杜荀鶴嘗游梁獻太祖詩三十章皆易曉也因厚遇
之洎受禪拜翰林學士五日而卒朱崖李太尉奬㧞寒
俊至於掌誥率用子弟乃曰以其諳練故事以濟緩急
也如京兆尹者一篇一詠而已經國大手非其所能幸
而殂逝免貽伊耻也制貶平曾賈島以其僻澁之才無
所採用皆此類也(北夢/瑣言)
張曙崔昭緯中和初同舉相與詣日者問命曙時自負
才名籍甚以為將來狀元崔亦分居其下日者殊不顧
曙苐目崔曰將來萬全高第曙有愠色日者曰郎君亦
及第然湏待崔拜相當此時過堂既而曙果不終場昭
緯首冠曙以篇什刺之云千里江山陪驥尾五更風水
失龍鱗昨夜浣花溪上雨緑楊芳草為何人後七年昭
緯為相曙方登第果於昭緯下過堂杜荀鶴同年生也
酬曙詩云天上書名天下傳引來齊到玉皇前大僊録
後頭無雪至藥成來竈絶烟笑躡紫雲金作闕夢抛塵
世鐡為船九華山叟驚凡骨同到蓬萊豈偶然(全唐/詩話)
六一居士詩話云唐之晩年詩人無復李杜豪放之格
然亦務以精意相髙加周朴者抒思尤難每有所得必
極雕琢故詩人稱朴詩月鍜季煉未及成篇已播人口
其名重當時如此而今不復傳矣余少時猶見其集中
有句云風煖鳥聲碎日髙花影重又云曉來山鳥閙雨
過杏花稀誠佳句也苕溪漁隱曰余讀隱居詩話云此
一聨非朴詩也乃杜荀鶴之句然猶未敢以六一詩話
為誤後又㸔幕府燕閒録云杜荀鶴詩鄙俚近俗惟宫
詞為唐第一云早被嬋娟誤欲粧臨鏡慵承恩不在貌
教妾若為容風暖鳥聲碎日髙花影重年年越溪女相
憶采芙蓉故諺云杜詩三百首惟在一聨中風煖鳥聲
碎日髙花影重是也(漁隱/叢話)
風煖鳥聲碎日髙花影重杜荀鶴詩為人膾炙其全篇
諸家相傳今具在也而六一翁以為周朴之句朴集翁
自謂少時及見則當日已無存者豈編録之誤耶(餘冬/序録)
杜荀鶴春宫怨詩早被嬋娟誤欲粧臨鏡慵承恩不在
貎敎妾若為容風煖鳥聲碎日髙花影重年年越溪女
相憶采芙蓉譬之事君而不遇者初亦恃才而卒為才
所誤愈欲自衒而愈不見知蓋寵不在貎則難乎其容
矣女為悦已者容是也風景如此不思從平生貧賤之
交可乎(瀛奎/律髓)
陳了翁喜左經臣一别又經無數日百年能得幾多時
句以為非特辭意清逺可玩味也老於世幻逝景迅速
讀之能無警乎然此乃古人已道之句戴叔倫寄朱山
人云此别又萬里少年能幾時杜荀鶴送人逰江南云
能禁幾度别即到白頭時但經臣語猶婉而不廹爾(林/中)
(偶/談)
唐人有以俗字入詩中用者如張祜詩銀注紫衣擎許
渾詩橘邊沽酒半壜空元㣲之詩櫓窡動揺妨客夢杜
子美詩遮莫隣雞下五更權徳輿詩遮莫雪霜撩亂下
杜荀鶴詩子細㝷思底模様曰帝鄉吾土一般般曰萬
般無染耳邊風張祜詩歸來不把一文錢曰酒引嬌娃
活牡丹戴叔倫詩秋風裏許杏花開杏樹旁邊醉客來
王建詩楊桞宫前忽地春曰萬事風吹過耳輪曰朝囘
不向諸餘處曰若敎更解諸餘語曰新晴草色暖温暾
白樂天詩池水暖温暾此類甚多旁邊二字見徐陵雜
曲(埜客/叢書)
俗有耳邊風之語杜荀鶴詩云百嵗有涯頭上雪萬般
無染耳邊風(群碎/録)
杜荀鶴池州人官至翰林學士善作詩辭句切理有舉
鞭揮桞色隨手失蟬聲之句為時所稱然尤工草字而
無末俗之氣且書學之廢莫甚於五代篆籀之輩不可
得見矣得見兩漢之典刑斯可矣兩漢之法又不可得
見矣得見晉唐之遺風斯可矣觀荀鶴之書雖未能跨
越前古筆力遒健猶有晉唐之遺風(宣和/書譜)
荀鶴嘗有舊衣灰絮絮新酒竹篘篘或稱於相國韋說
曰我道印將金鎖鎻簾用玉鈎鈎(古今/詩話)
荀鶴朱梁時作時世吟十首録其二云夫因兵亂守蓬
茆麻苧裙衫髩髪焦桑柘廢來猶納税田園荒盡尚征
苖時挑野菜和根煮旋斫生柴帶葉燒任是深山更深
處也應無計避征徭八十衰翁住破村村中牢落不堪
論因供寨朩無桑柘為㸃鄉兵絶子孫還似昇平催賦
税未曽州縣畧安存至今雞犬皆星㪚日落西山哭倚
門(䂬溪/詩話)
嘗讀杜荀鶴詩其亂後逄村叟曰經亂衰翁居破村村
中何事不傷魂因供寨朩無桑柘為著鄉兵絶子孫還
似平寜徴賦税未嘗州縣畧安存至於雞犬皆星㪚日
落前山獨倚門山中寡婦曰夫因兵死守蓬茆麻苧衣
衫鬢髪焦桑柘廢來猶納税田園荒後尚徴苖時挑野
菜和根煑旋斫生柴帶葉燒任爾深山更深處也應無
計避征徭旅泊遇郡中亂曰握手相㸔誰敢言軍家刀
劒在腰邊徧搜寳貨無藏處亂殺平人不怕天古寺拆
為修寨朩荒墳掘作甃城磚郡侯逐去渾閒事正是鑾
輿幸蜀年然方之今日始信其非寓言也(輟耕/録)
經生多有不省文章嘗一邑有兩人同官其一或舉杜
荀鶴詩贊也應無計避征徭之句其一難之曰此詩誤
矣野鷹何嘗有征徭乎舉詩者解曰必是當年科取翎
毛耳(續耳/談)
紫菊之名見於孫真人種花法又見於諸譜中此品傳
植已久故唐宋詩人稱述亦多蕭穎士菊榮篇紫英黄
蕚照耀丹墀杜荀鶴詩雨勻紫菊叢叢色趙嘏詩紫艷
半開籬菊靜夏英公詩落盡西風紫菊花韓忠獻公詩
紫菊披香碎曉霞則紫花定是佳品(花/史)
張碧農父詩云運鋤耕斸侵晨起隴畔豐盈滿家喜到
頭禾黍屬他人不知何處抛妻子杜荀鶴田翁詩云白
髮星星筋骨衰種田猶自伴孫兒官苖若不平平納任
是豐年也受饑讀之使人愴然以今觀之何啻倍蓰也
(容齋/五筆)
高齋詩話曰山谷嘗云杜荀鶴詩舉世盡從愁裡老正
好對韓退之詩誰人肯向死前休僕考荀鶴詩元有是
對其詩曰南來北去二三年年去年來兩髩斑舉世盡
從愁裡老誰人肯向死前閒退之易閒字為休字耳退
之在前荀用其語僕謂誰人肯向死前休與誰人肯向
死前閒二句皆當理然豈可誣舉世之人盡從愁裡老
邪葢有春風和氣中過一生者但不多耳不若曰浮世
多從忙裏老(埜客/叢書)
今世所道俗語多唐以來人詩何人更向死前休韓退
之詩也林下何曾見一人靈徹詩也長安有貧者為瑞
不宜多羅隠詩也世亂奴欺主年衰鬼弄人海枯終見
底人死不知心杜荀鶴詩也事向無心得章碣詩也但
有路可上更高人也行龔霖詩也忍事敵災星司空圖
詩也一朝權入手看取令行時朱灣詩也自已情雖切
他人未肯忙裴說詩也但知行好事莫要問前程馮道
詩也在家貧亦好戎昱詩也(老學庵/筆記)
唐人詩句中用俗語者惟杜荀鶴羅隠為多杜荀鶴詩
如曰秪恐為僧僧不了為僧得了盡輸僧曰乍可百年
無稱意難教一日不吟詩曰啼得血流無用處不如緘
口過殘春曰舉世盡從愁裏老誰人肯向死前閒曰世
間多少能言客誰是無愁行睡人曰逢人不說人間事
便是人間無事人曰莫道無金空有壽有金無壽欲何
如羅隠詩如曰西施若解亡人國越國亡來又是誰曰
今宵有酒今宵醉明日愁來明日愁曰能消造化幾多
力不受陽和一㸃塵曰只知事逐眼前去不覺老從頭
上來曰時來天地皆同力運去英雄不自由曰採得百
花成蜜後不知辛苦為誰甜曰明年更有新條在繞亂
春風卒未休今人多引此語往往不知誰作(野客/叢書)
杜荀鶴贈僧詩云安禪不必須山水滅得心頭火自清
又云利門多路兩何憑百嵗風前短焰燈只恐為僧心
不了為僧心了又輸僧(鑑戒/録)
荀鶴題八駿圖云丹雘傳真未必真那知筋骨與精神
祇今市駿憑毛色騄駬驊騮賺殺人(聲畫/集)
今日鄉塾教子弟未讀之書謂之生書已讀之書謂之
熟書生熟二字本用在飲食上今用在子弟書上亦竒
杜荀鶴詩云出為覊孤營糲食歸同弟姪讀生書則此
二字唐時已然(知新/録)
放翁云膽薄沽官釀瞳昏讀監書杜荀鶴云欺春祇愛
和醅酒諱老猶看夾注書二聯皆佳(後邨/詩話)
荆公晩年詩精巧如云水落山林成自獻潮囘洲渚得
横陳一水䕶田將綠遶兩山排闥送青來之類皆琢句
工夫然論者猶恨其雕刻太過公嘗讀杜荀鶴詩云江
湖不見飛禽影岩谷惟聞折竹聲改云宜作禽飛影竹
折聲(捫蝨/新話)
世人作詩以敏捷為竒以連篇累冊為富非知詩者也
老杜云語不驚人死不休葢詩須苦吟則語方妙不特
杜為然也賈閬仙云兩句三年得一吟雙淚流孟東野
云夜吟曉不休苦吟鬼神愁盧延遜云險覓天應悶狂
搜海亦枯杜荀鶴云生應無輟日死是不吟時余由是
知詩之不工以不用心之故葢未有苦吟而無好詩者
唐山人題詩瓢云作者方知吾苦心亦此意也(南濠/詩話)
池陽集載杜牧之守郡時有妾懷姙而出之以嫁州人
杜筠後生子即荀鶴也此事人罕知余過池嘗有詩云
千古風流杜牧之詩材猶及杜筠兒向來稍喜唐風集
今悟樊川是父師(二老堂/詩話)
有不調子恒以滑稽為事輩流間有慧黠過人性識機
警者皆被誘而翫之嘗與一秀士同舟泛江湖中將欲
登路同船客有驢瘦劣尾仍偏不調子堅勸秀士市之
秀士鄙其瘦劣勉之曰此驢有異相不同常等不得已
高價市之旣捨檝登途果尫弱不堪乘跨而苦尤之不
調曰勿悔此不同他等其夕忽值雪不調曰得之矣請
貰酒三五盃然後奉為話其故事秀士又僶俛貰而飲
之及舉爵言之曰君不聞杜荀鶴詩云就船買得驢偏
羙踏雪沽來酒倍香乎請君買驢沽酒者葢為杜詩言
之非無證據秀士被買而翫之殊不知覺至是方悟(玉/堂)
(閒/話)
顧雲序其詩曰大順初皇帝命小宗伯河東裴公掌邦
貢次二年逺者來隠者出異人雋士大集都下於羣進
士中得九華山人杜荀鶴拔居上第諸生謝恩日列坐
旣定公揖生謂曰聖上歉文教未張思得如高宗朝射
洪拾遺陳公作詩出沒二雅馳驟建安削苦澁僻碎畧
淫靡淺切破豔冶之堅陣擒雕巧之酋帥皆摧犝折角
崩潰解散埽蕩詞場豁清文䘲然後有戴容州劉隨州
王江寧率其徒揚鞭按轡相與呵樂來朝於正道矣以
生詩有陳體可以潤國風廣王澤故擢以塞詔竟勉為
中興詩宗生謝而退明年寧親江表以僕故山借隠者
出詩三百篇見其雅麗激越之句能使貪吏廉邪臣正
父慈子孝兄友弟悌人倫之紀備矣其壯語大言則决
起逸發可以左攬工部袂右拍翰林肩吞賈喻八九於
胸中曾不蠆介情動於中則極思㝠搜神遊希夷形兀
枯朩五聲勞於呼吸萬象貧於抉剔信詩之雄傑者也
美哉裴公之知人為不誣矣於戲旌別淑慝史臣之職
僕幸得為之叙錄視其人齒尚壯才力未盡謳吟之興
方酣俟其繼作得如周頌者目之為唐風集(唐詩/紀事)
文闈有挾書傳義之禁舊矣竊怪李揆為考官大陳經
史於庭令學者縱觀和凝為考官開門徹棘令學者自
便如此則真賢實能孰辨耶余知其故矣葢自唐以來
主司重素望故文塲一啟而投巻紛然舉子之升黜固
自有定議矣雖禁挾書傳義奚為哉朝向公卿說暮向
公卿說誰謂黄鍾宫化為君子舌此孟郊有祈於知已
也而吕渭取之擬動如浮海凡言似課詩終身事知已
此後復何為此杜荀鶴有祈於知已也而裴贄取之砌
下芝蘭新滿徑門前桃李舊埀陰却應囘念江邊草放
出春烟一寸心此鄭谷有祈於知已也而柳玭取之舉
子祈之於前主司錄之於後公論何在乎(韻語/陽秋)
項斯云因詩壁重泥葢言因壁上題詩故珍重而不忍
泥也重讀作去聲若今之題歪詩者泥之重題又重泥
之當作平聲讀可也可發一笑梁園有富家子杜四郎
號杜荀鴨比杜荀鶴有詩即題壁親賔或汙墁之即云
三十年來塵拂面如今始得一杴泥(留青/日扎)
杭州華麗雖盛於唐時然其題詠自白舍人張處士之
外亦不多見獨杜荀鶴方元英温飛卿諸詩頗得風物之
勝杜荀鶴錢塘寄姚中丞詩豈謂無心求上第難居帝里
為家貧江南江北閒為客潮去潮來老却人兩岸雨収鶯
語柳一樓風滿角吹春花前不獨垂鄉淚曽是朱門寄食
身方元英旅次錢塘詩此處是鄉國堪為朝夕吟雲藏吳
相廟樹隠越山禽潮落海人散鐘遲秋寺深我來無舊識
誰見寂寥心詩中四句即不書題日一吟可知其為錢塘
也温飛卿錢塘詩錢塘岸上春如織淼淼寒湖帶晴色淮
南遊客馬連嘶碧草迷人歸不得風飄客意如吹烟纖指
殷勤傷鴈絃一曲堂堂紅燭筵金鯨瀉酒如飛泉(西湖/志餘)
杜荀鶴鸕鷀詩云深水有魚銜得出看來却是鸕鶿饑(零/陵)
(總/記)
水滸傳有一歌赤日炎炎似火燒野田禾稻半枯焦農
夫心内如湯煑公子王孫把扇揺與杜荀鶴雪詩擁袍
公子休言冷中有樵夫跣足行同意(堅瓠/集)
杜荀鶴贈秋浦張明府詩人事旋生當路縣吏才難展
用兵時農夫背上題軍號賈客船頭揷戰旗語俗而事
或切唐末之亂如此縣令之難可知也(瀛奎/律髓)
阮籍千秋萬嵗後榮名安所之老杜客愁全為減捨此
欲何之萬方聲一概吾道竟何之干戈猶未已弟妹各
何之稍弱又出門轉盼已陳蹟藥餌扶吾隨所之差可
至杜荀鶴干人不得已非我欲為之白髮多生矣青山
可住乎五言律長城壞矣(蠖齋/詩話)
吳埜人曰杜荀鶴四海十年人殺盡似君埋少不埋多
漑堂輓胡彦逺結句殺戮眼中半名士君今安穩到黄
泉遂與同慘(漑堂/集)
　　　韓敞
書空匠者乾祐中冷金亭賞菊分賦秋鴈族子秘書丞
敞先就詩曰天掃閒雲秋淨時書空匠者最相宜云云
(清異/錄)
　　　高蟾
高蟾詩思雖清務為奇險意疎理寡實風雅之罪人薛
能謂人曰倘見此公欲贈以掌然而落第詩不向東風
怨未開守寒素之分無躁競之心公卿間許之終以榮
名(北夢/瑣言)
鄭谷嘗贈蟾詩云張生故國三千里知者惟應杜紫微
君有君恩秋後葉可能更羡謝元暉葢蟾有宫詞云君
恩秋後葉日日向人疎今全什亡(全唐/詩録)
　　　李山甫
李山甫數舉進士被黜依魏博幕府嘗有詩云勸君莫
用誇頭角夢裏輸贏總未真譏執政也巢冦之亂翰林
待詔王敬遨者游鄴遇於道觀山甫謂曰幽蘭綠水可
得聞乎遨應命奏之曲終澘然曰憶在咸通玉亭秋夜
供奉至尊不意流離至此也山甫賦詩曰幽蘭緑水耿
清音歎息先生枉用心世上幾時曽好古人前何必獨
霑襟句未成亦自黯然悲其不遇也(全唐/詩録)
項王廟有李山甫題詩云為虜為王盡偶然有何羞見
渡江船平分天下猶嫌少可要行人贈紙錢俗傳有云
仗劒為何懷舊恨漢家今已屬他人平分天下猶嫌少
一紙金錢值幾文雖非韻亦自好嘗謂項王之死正在
不渡江方有些氣槪一下船便索然生為擒虜死為怯
鬼矣何者初起兵時氣盛決死席巻而前自然成功今
一番英雄業已做過業為逃虜氣竭情盡勿論自家羞
見人江東子弟亦決不來助杜牧之詩真是可笑惟王
介甫獨窺其深(湧幢/小品)
一菊詩也陳叔達云但令逢採摘寧辭獨晚榮婉厚乃
爾朱灣云受氣何曽異開花獨自遲費較量矣李山甫
云栽處不容依玉砌要時還許上金樽更似毒口罵將
來豈非時代為之(唐詩/統籤)
世豈有國號國姓可入詩者哉然如盧照鄰人歌小嵗
酒花舞大唐春李山甫但經春色還秋色不覺楊家是
李家非佳句乎觀此事無不可使只巧匠少耳(唐詩/統籤)
廣川書跋云初僕固懷恩之叛其女没入宫大厯四年
囘紇請婚因封為崇徽公主降可汗道汾州以手掌托
石壁遂有手痕今靈石有崇徽公主手痕碑李山甫詩
云一拓纖痕更不収翠微蒼蘚幾經秋誰陳帝子和番
䇿我是男兒為國羞寒雨洗來香已盡澹烟籠著恨長
留可憐汾水知人意旁與吞聲未忍休(全唐/詩錄)
李山甫牡丹詩云邀勒春風不蚤開衆芳飄後上樓臺
數苞仙艷火中出一片異香天上來曉露精神妖欲動
暮烟情態恨成堆知君也解相輕薄斜凭䦨干首重迴
司空表聖有絶句云芙蓉騷客空留怨芍藥詩家只寄
情誰似天才李山甫牡丹屬思亦縱横葢指此詩也(全/唐)
(詩/錄)
　　　于兢
于兢梁相國善畫牡丹幼年從學因覩學舍前檻中牡
丹盛開命筆倣之不浹旬奪真矣後遂酷思無倦動必
増竒貴達之後非尊親旨命不復含毫有人贈詩曰看
時人步澀展處蝶爭來有寫生全本折枝傳世(圖畫見/聞志)
　　　姚垍
梁太祖受禪姚垍為翰林學士上問及裴延裕行止曰
頗知其人文思甚捷垍曰向在翰林號為下水船太祖
應聲曰卿便是上水船魯直詩曰花氣薰人欲破禪心
情其實過中年春來詩思何所似八節灘頭上水船山
谷㸃化前人語而其妙如此詩中三昧手也(竹坡/詩話)
　　　羅紹威
鄴王羅紹威喜文學好儒士每命幕客作四方書檄小
不稱旨壞裂抵棄自劈牋起草下筆成文又癖於七言
詩江東有羅隠為錢鏐客紹威申南阮之敬隠以所著
文章詩賦酬寄紹威大傾慕之乃目其所為詩集曰偷
江東今鄴中人士多有諷誦(北夢/𤨏言)
羅紹威唐末襲父洪信為魏博節度使喜為詩江東羅
隠有詩名紹威厚禮之與通屬籍目已所為詩號偷江
東集如樓前淡淡雲頭日簾外蕭蕭雨脚風無愧隠矣
紹威形貌魁偉有英傑氣好招延文學士開舘聚書萬
巻每歌酒宴㑹與賔佐賦詩頗有情致羅隠贈紹威詩
云寒門雖得在諸宗棲北巢南恨不同馬上固慙銷髀
肉幄中猶美愈頭風蹉跎嵗月心仍切迢遞江山夢未
通深荷吾人有知已好將筆力當英雄(唐詩/紀事)
　　　韓定辭
定辭為鎮州王鎔書記聘燕帥劉仁恭舍於賔舘命幕
客馬彧延接馬有詩贈韓云燧林芳草綿綿思盡日相
攜陟麗譙別後巏嵍山上望羨君時復見王喬彧詩清
秀然意在試其學問韓於座酬之曰崇霞臺上神仙客
學辨癡龍藝最多盛德好將銀筆述麗詞堪與雪兒歌
座賔靡不欽訝然亦疑銀筆之僻也他日彧持燕帥之
命答聘常山亦命定辭接於宫舘彧從容問韓以雪兒
銀筆之事韓曰昔梁元帝為湘東王時好學著書常紀
忠臣義士及文章之美者筆有三品或以金銀雕飾或
以斑竹為管忠孝全者用金管書之德行清粹者用銀
筆書之文章贍麗者以斑竹書之故湘東之譽振於江
表雪兒者李密之愛姬能歌舞每見賓僚文章有竒麗
入意者即付雪兒叶音律以歌之又問癡龍出自何處
定辭曰洛下有洞穴曽有人誤墮於穴中因行數里漸
見明曠見有宫殿人物凡九處又見有大羊羊髯有珠
人取而食之不知何所後出以問張華華曰此地仙九
舘也大羊者名曰癡龍耳定辭復問彧巏嵍山當在何
處彧曰此隨郡之故事何謙光而下問由是兩相悅服
結交而去(全唐/詩話)
唐末詩人韓定辭仕為鎮冀深趙等州觀察判官尚書
祠部郎中兼侍御史為王鎔聘劉仁恭與馬彧倡和所
謂崇霞臺上神仙客學辨癡龍藝最多者事載全唐詩
話按安陽集重修五代祖塋域記定辭乃忠獻王琦四
世伯祖忠獻五代祖又賔稱庶子府君歴仕鎮帥王紹
鼎景崇鎔三世有子二人長定辭次昌辭昌辭仕為鼓
城令即忠獻王高祖也東坡嘗書前詩而云定辭不知
何許人豈未考其家世耶(池北/偶談)
　　　馬彧
全唐詩話唐詩紀事并載馬彧贈韓定辭詩云燧林芳
草綿綿思盡日相攜陟麗譙別後巏􁰻山上望羡君時
復見王喬按字書􁰻音務顏氏家訓云栢人城東北有
孤山闞駰九州志以為舜納於大麓即此山世俗或呼
為宣務山余嘗為趙州佐共太原王邵讀栢人城西門
内碑碑是漢桓帝時縣人為令徐整所立銘云上有巏
務山王喬所仙方知此巏務山也巏字遂無所出務字
依諸字書即旄丘之旄也旄字字林一音忘付反今依
附俗名當音權務耳入鄴為魏収道之収大嘉歎其作
趙州莊嚴寺碑銘云權務之精即謂此也余按此則馬
詩當作莫毫反耳定辭即忠獻曽祖行東坡書此詩乃
云不知何許人豈一時失於考據耶(池北/偶錄)
五代馬彧贈韓定辭詩巏􁰻山見顏氏家訓余池北偶
談已詳之其首句云燧林芳草綿綿思盡日相攜陟麗
譙燧林未詳出處考拾遺記云燕昭王遊於西王母燧
林之下說燧皇鑽火之事在申彌國近燧明國去都萬
里則非燕地明矣王子年著書皆杜撰韓馬特引此以
矜竒炫博非事實也(居易/錄)
裴秀冀州記云王喬犍為武陽人為栢人令於緱氏山
登仙按今唐山縣即漢之栢人巏􁰻山在其城北故馬
彧贈韓定辭詩云別後巏􁰻山上望羡君時復見王喬
後漢書王喬河東人顯宗時為葉令或云即古仙人王
子喬(居易/錄)
　　　張䇿
梁相張䇿嘗為僧返俗應舉亞台鄙之或曰劉軻蔡京
得非僧乎亞台曰劉蔡輩雖作僧未為人知翻然貢藝
有何不可張䇿衣冠子弟無故出家不能叅禪訪道抗
跡塵外乃於御簾前進詩希望恩澤如此行止豈掩人
口某十度知舉十度斥之清河公乃東依梁主而求際
㑹葢為天水拒棄竟為梁相也(北夢/𤨏言)
　　　孫偓
閣皂山舘有天復四年孫偓李洞宋齊丘沈彬孟賔于
徐鉉陶淵詩牌得道之士伊夢昌有詩常平周彥質二
詩亦好(三山老/人語錄)
唐相國孫公偓寛裕通簡不事矯異常話於親友曰凡
人許已務在得中但士行無虧不必太苦以我之長彰
彼之短以我之清彰彼之濁幸勿為之後謫居衡山情
抱坦然不以放逐而懷戚戚毎對客座而厮僕輩紛詬
毆拽仆於面前相國凝然似無所睹謂客曰若以怒心
逢彼即方寸自撓矣其偉度皆此類也相國曽乘軺至
蜀詣杜光庭先生受籙乃曰嘗遇至人話及時事每有
高樓之約爾後雖登宰輔竟出官於南岳有詩寄杜先
生其要句云蜀國信難遇楚鄉心更愁我行同范蠡師
舉效浮丘他日相逢處多應在十洲唐末朝達罹榖水
白馬驛之禍唯相國獲免焉(北夢/𤨏言)
　　　張喬
張喬九華人也詩句清雅夐無與倫咸通末京兆府解
李建州時為京兆叅軍主試同試有許棠與喬及俞坦
之劇燕任濟吳罕張蠙周繇鄭谷李栖逺温憲李昌符
謂之十哲其年府試月中桂詩喬擅塲詩曰與月長洪
濛扶疎萬古同根非生下土葉不墜秋風每以圓時足
還隨缺處空影高羣朩外香滿一輪中未種青霄日應
虛白兎宫何當因羽化細得問神功其年頻以許棠在
塲席多年以為首薦喬與俞坦之復受許下薛能尚書
深知因以詩唁二子曰何事盡參差惜哉吾子詩日令
銷此道天亦負明時有路當重振無門即不知何曽見
堯日相與啜澆漓(摭/言)
張喬送人遊蜀云劍閣緣空去西過第幾州丹霄行客
語明月杜鵑愁露帶山花落雲隨野水流相如曽醉地
莫戀少年遊(全蜀藝/文志)
喬遊終南白鶴觀詩云上徹鍊丹峰求𤣥意未窮古壇
青草合往事白雲空仙境日月外帝鄉烟霧中人間足
煩暑欲去戀清風(唐詩/紀事)
唐張喬詩逺公窻下蓮花漏猶向山中禮六時按佛藏
逺公弟子惠要患山中無刻漏乃於水上製十二銅葉
芙蓉因波隨轉分別旦夕以為行道之節名蓮花漏何
兆詩芙蓉十二池心漏薝蔔三千灌頂香是也六時僧
規以六時經行六時燕坐經行六時曰幽谷時寅也高
山時卯也日照高山平地時辰也可中時巳也正中時
午也鹿苑時未也至申則旦過而退劉長卿詩亦云六
時行徑空秋草(焦氏/筆乗)
張喬云已老金山頂無心上石橋講移三楚遍梵譯五
天遥板閣懸秋月銅瓶汲夜潮自慙塵世客來坐亦通
宵世稱汲夜潮句最工謂中冷泉在江心故也今寺僧
以井代操舟犯險之勢失其舊矣愚謂清而有味江心
之水若云夜潮是海水也海水鹹澁豈堪烹茗余自𤓰
歩乗潮漲而渡江久慕江心之水而不知其為潮也亟
命舟人汲一瓶俟到岸取茶煑之則刺舌而不可飲乃
始知向者所汲是潮也非江水也因記張喬之詩索讀
而改之曰板閣懸流月銅瓶汲退潮夫月印江中與水
俱流謂之流月正切金山徒云秋月凡山寺不在江中
者皆可通用矣海潮已退江流始復汲而飲之味始可
口故改一流字退字便使此詩生色末聯云自慙塵世
客來坐亦通宵語俗而意淺愚亦為改云渾忘塵世味
閒坐忽通宵(敬君/詩話)
　　　鄭在華
鄭徵君為詩皆袪淫靡逈絶囂塵如富貴曲云美人梳
洗時滿頭間珠翠豈知兩片雲戴却數鄉税又詠西施
云素面已云妖更著花鈿飾臉横一寸波浸破吳王國
又七言傷時云㠶力劈開滄海浪馬蹄踏破亂山青浮
名浮利過於酒醉得人心死不醒又題霍山秦尊師云
老鶴𤣥猿伴採芝有時長嘯獨移時翠蛾紅粉嬋娟劍
殺盡世人人不知又偶題似鶴如雲一箇身不憂家國
不憂貧擬將枕上日高睡賣與世間富貴人又思山詠
因賣丹砂下白雲鹿裘怕惹九衢塵不如將爾入山去
萬是千非愁殺人又景福中作云悶見戈鋋匝四溟恨
無竒䇿救生靈如何飲酒得長醉直到太平時節醒又
招友遊春云難把長繩繫日烏芳時偷取醉工夫任堆
金璧磨星斗買得花枝不老無又山居云閒見有人尋
移庵更入深落花流澗水明月照松林醉勸頭陀酒閒
教孺子吟身同雲外鶴斷得世塵侵又詩云㝠心棲木
室散髮浸流泉採栢時逢麝㸔雲忽見山夏狂衝雨戲
春醉戴花眠絶頂登雲望東都一㸃烟又詩不求朝野
知臥見嵗華移採藥歸侵夜聽松飯過時荷竿尋水釣
背局上嵓棊祭廟人來說中原正亂離(全唐/詩話)
五代之亂干戈日㝷而鄭雲叟隠於華山與羅隠終日
怡然對飲有酒詩二十章好事者繪為圖以相餽遺(稗/史)
(彚/編)
雲叟僖宗時應百篇舉不利遂隠華山月到君山酒半
醒朗吟疑有水仙聽無人識我真閒事贏得高秋㸔洞
庭雲叟宿洞庭詩也(唐詩/紀事)
　　　任濤
任濤豫章人詩名早著有露漙沙鶴起人臥釣船流他
皆倣此李隲廉問江西與放鄉里之役民俗互有論列
隲判江西界内凡有詩得似濤者即予免役(摭/言)
唐筠州任濤咸通進士常侍李隲見其詩有露漙沙鶴
起人臥釣船流之句特與免役鄉民訟之隲判云江西
界内有詩似濤者並與免役又辛元龍字慶甫號松垣
先生有氣節以詩援任濤例求免稅丁太守判云松垣
筆力破滄溟欲援任濤免稅丁一段風流好公案錦江
重寫入圍屛(堅瓠/集)
　　　王易簡
易簡唐末進士梁乾化中及第名居榜尾不看榜却歸
華山尋就山釋褐授華州幕職後召入拜左拾遺及辭
官歸隠留詩一絶曰汨没朝班愧不才誰能低折向塵
埃青山得去且歸去官職有來還自來及再召為郎遷
諫垣臺閣三十年歸華山十年而終(全唐/詩話)
　　　路德延
路德延儋州巖相之猶子數嵗賦芭蕉詩曰一種靈苖
異天然體性虛葉如斜界紙心似倒抽書詩成翌日傳
於都下㑹儋州坐事誅故德延久不能振光化初方就
舉擢第又為感舊詩曰初騎竹馬詠芭蕉嘗忝名卿誦
滿朝五字便容趨絳帳一枝尋許折丹霄豈知流落萍
蓬逺不覺推遷嵗月遥國境未安身未立至今顏巷守
簞瓢天祐中授拾遺㑹河中節度使朱友謙領鎮辟掌
書記友謙甚禮之然德延浮薄動多忤物友謙解體德
延乃作小兒詩五十韻以刺友謙聞而大怒乃因醉沈
之黄河詩曰情態任天然桃紅兩頰鮮乍行人共看初
語客多憐臂膞肥如瓠肌膚軟勝綿長頭纔覆額分角
漸埀肩散誕無塵慮逍遥占地仙排衙朱閣上喝道畫
堂前合調歌楊柳齊聲踏採蓮沿堤行細雨奔巷趂輕
烟嫩竹乘為馬新蒲折作鞭鸚雛金鏇繫猫子綵絲牽
擁鶴歸晴島驅鵞入暖泉楊花争弄雪榆葉共収錢錫
鏡當胸掛銀珠對耳懸頭依蒼鶻裹袖學柘枝揎酒殢
丹砂暖茶催小玉煎頻邀籌箸掙時乞繡針穿寳篋拏
紅豆妝奩拾翠鈿戲袍披按褥尖㡌戴靴氊展畫趨三
聖開屛笑七賢貯懷青杏小垂額綠荷圓驚滴沾羅淚
嬌流汚錦涎倦書饒婭姹憎藥巧遷延弄帳燕綃暎藏
衾鳳綺纒指敲迎使鼓筯撥賽神絃簾拂魚鈎動筝推
鴈柱偏棊圖添路畫笛管欠吹鑴惱客初酣睡驚僧半
入禪尋蛛窮屋瓦採雀遍樓椽抛果忙開口藏鈎亂出
拳夜分圍榾柮朝聚打鞦韆折竹裝泥燕添絲放紙鳶
互誇輪水碓相教放風旋旗小裁紅絹書幽載碧牋逺
鋪張鴿網低控射蠅弦詀語時時道謳歌處處傳匿窻
睂乍曲遮路臂相連鬬草當春逕爭毬出晩田柳旁慵
獨坐花底困横眠等鵲前籬畔聽蛩伏砌邊旁枝粘舞
蝶隈樹捉鳴蟬平島誇趫上層崖逞捷緣嫩苔車跡小
深雪履痕全競指雲生岫齊呼月上天蟻窠尋逕劚蜂
穴遶堦填樵唱迴深嶺牛歌下逺川壘柴為屋朩和土
作盤筵險砌高臺石危跳峻塔塼忽陞隣舍樹偷上後
池船項橐稱師日甘羅作相年明時方任德勸爾減狂
顛(唐詩/紀事)
　　　裴說
裴説裴諧俱有詩名說官至補闕諧終於桂頗假官宰
自作湘江吟說詩云吟餘潮入浦坐久燒移山諧詩云
風囘山火斷潮落岸氷高經杜甫墳說云擬掘孤墳破
重教大雅生諧曰名終埋不得骨且朽何妨景同而語
意俱别(詩話/總龜)
廖凝目裴說為刼墓賊裴弔杜陵墓擬鑿孤墳破重教
大雅生裴非真賊也唯渠自向沈約集中作賊乃真賊
耳然古今猾賊不可數計南華老仙云儒以詩禮發冡
楞嚴亦云云何賊人假我衣服禆販如來舉世盡賊誅
容勝誅乎(蓉槎/蠡說)
唐舉子先投所業於公卿之門謂之行巻說只行五言
十九首至來年秋賦復行舊巻人有譏之者說曰只此
十九首苦吟尚未有人見知何假別行巻哉識者以為
知言天復六年登甲第其詩以苦吟難得為工且拘格
律嘗有詩曰苦吟僧入定得句將成功又贈僧貫休云
總無方是法難得始為詩又云是事精皆易唯詩㑹却
難遭亂故官不達(全唐/詩話)
　　　周知微
有周知微者字明老為晉州縣尉到官不數月不告於
州而徑來京師人問其故云我欲求教授至京求知已
不得大醉一夕而卒然為詩有可喜者如觀臨淮雙頭
白蓮圖云旣不學叔隗季隗南歸晉又不學大喬小喬
東入呉一種桃根與桃葉若為化作雙芙蕖臨淮政成
有餘暇坐令華屋生瀟灑鵞溪一幅萬里寛移得斷江
入圖畫天空水濶江茫茫相見女英與娥皇九嶷雲深
蒼梧逺氷姿泣露不成粧苦心抱恨何年了香骨應甘
没秋草不如囘首謝秋風分作尹邢來漢宫又作上巳
日寒食云疾風暮雨悲遊子峻嶺崇山非故鄉亦可賞
而其狂未見其比(古今/詩話)
　　　吳靄
唐吳靄字廷俊連山人母浣帛於江觸沈鯉而孕旣生
膞上有肉鱗隠起七嵗能詩嘗詠野燒云烟隨紅燄斷
化作白雲飛識者器之登光化二年進士後歸朱全忠
(小草齋/詩話)
　　　陳用拙
唐陳用拙高良人天祐二年進士未官而卒用拙有詩
名嘗賦登臨湟樓云浮世自無閒日月高樓長有好山
川送長沙史君云人說洞庭波浪險使君自有濟川舟
有集八巻不傳(小草齋/詩話)
　　　范攄子
吳人范攄處士之子七嵗能詩贈隠者云埽葉隨風便
澆花趂日陰方干曰此子他年必成名又吟夏日云閒
雲生不雨病葉落非秋干曰惜哉必不享壽果十嵗卒
(全唐/詩話)
　　　劉山甫
唐彭城劉山甫中朝仕族也其先官於嶺外侍從北歸
泊船於青草湖登岸見有北方毘沙門天王因詣之見
廟宇摧頽香燈不續山甫少年而有才思乃題詩曰壞
墻風雨幾經春草色盈庭一座塵自是神明無感應盛
衰何得却由人是夜夢神見責云我非天王故南嶽也
主張此地汝何相侮俄而驚覺風濤陡起倒檣絶纜沉
溺在即遽起悔過令撤詩牌然後已山甫自序(北夢/𤨏言)
　　　王貞白
貞白唐末大播詩名御溝為巻首云一派御溝水緑槐
相蔭清此波涵帝澤無處濯塵纓鳥道來雖險龍池到
自平朝宗心本切願向急流傾自謂冠絶無瑕呈僧貫
休休曰甚好只是剩一字貞白揚袂而去休曰此公思
敏書一字於掌中逡巡貞白迴忻然曰已得一字云此
中涵帝澤休將掌中字示之一同天祐年中内試貞白
扎翰狼籍帝覽拂下玉案有黄門奏此舉人有詩名御
批曰麤通放(唐詩/紀事)
王貞白御溝一律吟家喜談其事亦繇微含比興故佳
咏葦排句輕趣可追姚監餘概少快心(唐音/癸籤)
元薩天錫地濕厭聞天竺雨月明來聽景陽鐘山東一
老易聞為看薩詰所出對唐句林下老僧來看雨齊已
改張逈虬須白也無以在易也蕭楚材易乖崖獨恨大
平無一事之恨為幸昌黎更閬仙僧推月下門為敵鄭
谷更齊已早梅昨夜數枝開之數為一貫休更王貞白
此波涵帝澤之波為中皆一字師按南枝纔放兩三花
安在必一與也波二字可不改受三字師者為之赧顏
(蓉槎/蠡說)
唐有一種色謂之退紅王建牡丹詩云粉光深紫膩肉
色退紅嬌王貞白娼樓行云龍腦香調水教人染退紅
花間集牀上小薰籠昭州新退紅葢退紅若今之粉紅
髹器亦有作此色者今無之矣紹興末縑帛有一等似
皂而淡者謂之不肯紅亦退紅之類也(老學庵/續筆記)
建帥陳誨之子德誠罷管沼江水軍入掌禁衛頗患拘
束方晏客貞白在坐食蟹德誠請咏之貞白云蟬眼龜
形脚似蛛未曾正面向人趨如今飣在盤筵上得似江
湖亂走無衆客皆笑(五代/詩話)
貞白寄鄭谷曰五百首新詩緘封寄與誰祇憑夫子鑒
不要俗人知火鼠重収布氷蠶乍吐絲直須天上手裁
作領巾披(唐詩/紀事)
　　　戴司顏
景福中江西節度使鍾傳遣僧從約進法華經一千部
上待之恩渥有加宣從約入内賜齋面錫紫衣一副將
行太常博士戴司顏以詩贈行畧曰逺來朝鳳闕歸去
戀元侯時吳子華任中諫司顏仰公之名志在屬和以
為從約之資融覽之拊掌大笑曰遮阿師更不要見便
把拽出得其承奉如此矣(摭/言)
　　　李濤
李濤長沙人也篇詠甚著如水聲長在耳山色不離門
又掃地樹留影拂床琴有聲又落日長安道秋槐滿地
花膾炙人口温飛卿任太學博士主秋試濤與衞丹張
郤等詩賦皆榜於都堂(全唐/詩話)
世言社日飲酒治聾不知其何據五代李濤有春社從
李昉求酒詩云社公今日没心情乞為治聾酒一瓶惱
亂王堂將欲徧依稀巡到第三㕔昉時為翰林學士有
日給内庫酒故濤從乞之則其傳亦已久矣社公濤小
字也唐人在慶侍下雖官高年長皆稱小字濤性疎達
不覊善諧謔與朝士言亦多以社翁自名聞者無不以
為笑然亮直敢言後官亦至宰相(石林/詩話)
李濤相國性滑稽為布衣時往來京洛間泥水闕有僧
舍曰不動尊院中有僧不出院十餘載濤毎過嘗謁其
院必省其僧未幾寺焚僧散濤再過之但有門扇而已
因題詩曰走却坐禪客移將不動尊世間顛倒事八萬
四千門(談/苑)
　　　楊凝式
黄秘書長睿父之子詔紀其尊人建炎庚戌在平江圍
城中失去楊凝式書一册並其先人手書楊傳以無別
本念念不忘是嵗四月復寓饒之德興太寧資福寺偶
錄遺文遂見之喜甚予偶得其本恐終失墜今紀其年
譜家譜傳贊於此唐咸通十四年癸巳凝式是年生故
題識多自稱癸巳人唐天祐四年丁卯是年夏朱全忠
簒唐凝式諫其父唐相涉宜辭押寶使涉懼事泄凝式
自此遂佯狂時年三十五代史補言時年方弱冠誤也
晉天福四年已亥三月有洛陽風景四絶句時年六十
七據詩云到此念經三紀春葢自丁卯至已亥實三十
年則自全忠之簒凝式即居洛矣真蹟今在西都唐故
大聖善寺勝果院東壁字畫尚完亦有石刻書側有畫
像亦當時畫又廣愛寺西律院有壁題云後嵗六十九
亦當是此年所題此書凡兩壁行草大小甚多真蹟今
存但多漫暗故無石刻天福六年辛丑是年六月有天
宫寺題名稱太子賓客時年六十九真蹟今在此寺東
序題維摩詰後又吏部郎榮輯家有石刻一帖無年但
云太子賔客楊凝式暮春奉板輿至自真原等語其末
云清和之月復至當是此年前後也天福七年壬寅是
年有真定智大師詩二首時年七十真蹟在文潞公家
刻石在從事郎蘇太寧家晉開運元年甲辰是年嵗在
甲辰四月十五日有看花八韻時年七十二題於洛陽
一僧舍書勝上後云維晉九載今刻石在湖州前殿中
侍御史劉燾家開運二年乙巳是年五月於天宫寺題
壁論維摩經等語八月再題太子少保時年七十三真
蹟今在此寺東序並辛丑題同刻石開運四年丁未是
年二月前七月有寄惠才大師左郎中詩三首稱㑹同
丁未嵗㑹同即契丹入晉改元之號也時年七十五稱
太子少傅真蹟在文潞公家刻石在蘇太寧家周廣順
三年癸丑是年於長壽寺華嚴東壁題名時年八十一
後又題院似禪心靜等二詩稱太子少師亦應是此年
真蹟今為人移去石刻亦不存人或得舊本耳(游宦/紀聞)
凝式詩什亦多雜以詼諧少從張全義辟故作詩紀全
義之德云洛陽風景實堪哀昔日曽為瓦子堆不是我
公重葺理至今猶自一堆灰他類若此石晉時張從恩
尹洛凝式自汴還時飛蝗蔽日偶與之俱凝式先以詩
寄從恩曰押引蝗蟲到洛京合消郡守逺相迎從恩弗
恠也然凝式詩句自佳其題壁有院似禪心靜花如覺
性圓自然知了義争肯學神仙清麗可喜也(游宦/紀聞)
凝式仕後周晉漢間落魄不自檢束自號楊風子終能
以智自脫書法高妙傑出五代今洛中僧寺尚多有其
遺跡題華嚴院一詩云院似禪心靜花如覺性圓自然
知了義争肯學神仙用筆尤奔放竒逸李西臺建中平
生師凝式書題詩於旁曰枯杉倒檜霜天老松烟麝煤
陰雨寒我亦生來有書癖一囘入寺一囘看(蔡寛夫/詩話)
楊少卿凝式旣不大用佯狂自穢游寺觀遇水竹幽勝
之地吟咏忘歸墻壁之上筆迹殆遍馮吉題云少卿真
迹滿僧居祇恐鍾王也不如為報逺公須愛惜此書書
後更無書安鴻漸題云端溪石研宣城管王屋松烟紫
兎毫更得孤卿老筆札人間無此五般高(洛陽/舊聞)
右楊景度行書山谷有云俗書衹識蘭亭面欲換凡骨
無金丹誰知洛陽楊風子下筆便到烏絲䦨為前輩推
重如此王欽若在祥符天祝節尚有暇及此邪此帖絶
無發風動氣處尤可寶也鮮于樞獲觀信筆書(珊瑚/網)
　　　和凝
和魯公有艷詞一編名香奩集凝後貴乃嫁其名為韓
偓今世傳韓偓香奩集乃凝所為也凝生平著述分為
演綸游藝孝悌疑獄香奩籯金六集自為游藝集序云
余有香奩籯金二集不行於世凝在政府避議論諱其
名又欲後人知故於游藝集序述之此凝之意也予在
秀州其曽孫和惇家藏諸書皆魯公舊物末有印記甚
完(夢溪/筆談)
晉相和凝少年時好為曲子詞布於汴洛洎入相專託
人焚毁不暇然相國厚重有德終為艷詞玷之契丹入
夷門號為曲子相公所謂好事不出門惡事行千里士
君子得不戒之乎(北夢/𤨏言)
楊柳枝即古折楊柳義也本歌亡隋之曲故陳子昻有
詩云萬里長江一帶開岸邊楊柳幾千栽錦㠶未落干
戈起惆悵龍舟去不囘劉禹錫曰楊子江頭烟景迷隋
家宫樹拂金隄嵯峨猶有當時色半蘸波中水鳥栖又
韓琮云昌樂隋堤事已空萬條猶舞舊東風晉和凝云
萬枝枯槁怨亡隋似弔吳臺各自埀是也(稗史/彚編)
朱檢討竹垞貽所刻十家宫詞為倪檢討鴈園家宋刻
本唐陜州司馬王建蜀花蕊夫人石晉丞相和凝宋宣
和御製丞相王珪珪子仲修學士宋白中大夫張公庠
直秘閣周彥質又胡偉集句凡十家(居易/錄)
　　　馮道
世譏馮瀛王道依阿詭隨不能死節王荆公雅愛道謂
其能屈身以安人如諸佛菩薩行其所作詩雖淺近而
多理語詩云窮達皆有命何須發歎聲但知行好事莫
要問前程冬去冰須泮春來草自生請君觀此理天道
甚分明又偶作云莫為危時便愴神前程往往有期因
須知海嶽歸明主未省乾坤䧟吉人道德幾時曽去世
舟車何處不通津但教方寸無諸惡豺虎叢中也立身
(宋類/苑)
惡詩相傳流為里諺此真風雅之厄也如世亂奴欺主
時衰鬼弄人唐杜荀鶴詩也今朝有酒今朝醉明日愁
來明日當羅隠詩也但知行好事莫要問前程五代馮
道詩也閉門不管庭前月分付梅花自主張南宋陳隨
隠自述其先人藏一警句為真西山劉漫塘所賞擊者
也(香祖/筆記)
晉天福三年與戎和當遣輔相為使趙璟桑維翰同堂
皆未言以戎反覆難測咸懼於將命馮道與諸公中書
食訖堂吏前白北使事色變手顫道索一幅書云道去
即遣寫勅道舍都亭驛不復歸家彼以道有重名命與
其國相同列戎賜臣下牙笏及臈月賜牛頭皆為殊禮
道皆得之以詩謝云牛頭偏得賜象笏更容持北地大
寒賜錦襖貂襖羊狐貂衾各一每入謁悉服四襖宿舘
中併覆三衾有詩曰朝披四襖專藏手夜葢三衾怕露
頭及還京師作詩五章述北使之意首章云去年今日
奉皇華只為朝廷不為家殿上一杯天子泣門前雙節
國人嗟龍荒冬往時時雪兎苑春歸處處花上下一行
如骨肉幾人身死掩黄沙(叢/苑)
契丹主達魯河釣牛魚以其得否占嵗好惡近世周茂
振使金金主賜之魚曰手所親釣者金亦用遼制也王
易燕北錄云牛魚嘴長鱗硬頭有脆骨重百斤即南方
鱏魚也鱏鱘同然本草既有鱘魚又別有牛魚云生東
海頭如牛則牛魚別是一種非鱘也馮道使契丹詩曰
曽叨臈月牛頭賜史謂契丹真以牛頭賜之非也契丹
主率以臈月打圍因敲氷釣魚則臘月牛頭者正本草
所著東海之魚其頭如牛者也非真牛頭也(演繁/露)
馮瀛王鎮南陽郡中宣聖廟壞有酒户十餘輩投狀乞
修瀛王未及判有幕客題狀後云槐影參差覆杏壇儒
門弟子盡高官若教酒户重修廟覺我慙惶也大難瀛
王遽罷其請出已俸重修(古今/詩話)
馮瀛王性仁厚家有一池每得魚放池中其子監丞每
竊釣之瀛王聞之不悅於是高其墻垣鑰其門户作詩
書其門曰高却墻垣鑰却門監丞從此罷埀綸池中魚
鼈應相賀從此方知有主人(詩話/總龜)
唐主與馮道從容語及年榖屢登四方無事道曰臣昔
在先皇幕府奉使中山歴井陘之險臣憂馬蹶執轡甚
謹幸而無失逮至平路放轡自逸俄至顛隕凡為天下
者亦猶是也唐主深以為然又問道今嵗雖豐百姓贍
足否道曰農家嵗凶則死於流殍嵗豐則傷於榖賤豐
凶皆病者惟農家為然臣記進士聶夷中詩云二月賣
新絲五月糶新榖醫得眼前瘡剜却心頭肉語雖鄙俚
曲盡田家之情狀農於四民之中最為勤苦人主不可
不知也唐主悅命左右録其詩常諷誦之(通鑑/綱目)
樞密邵公堯嘗謂余詩淺切似白樂天一日閲相藍書
肆得馮瀛王詩一帙而歸以語公公戲語余曰子詩格
似樂天今又愛馮瀛王將來拈取個豁達李老慶厯中
京師有人號豁達李老好吟詩而詩多鄙俚以此戲之
遂皆大笑然余賦才鄙拙不能强為豪爽今齒已老而
詩格定時時遣興實有李老之風足見公之知言也(青/箱)
(雜/記)
　　　馮吉
馮瀛王道德度凝厚事累朝體貌山立其子吉特浮俊
無檢為少卿善琵琶妙音律樂府世無及者父酷戒之
畧不少悛一日家宴因欲辱之處賤伶之列衆執器立
於庭奏數曲罷例以纒頭縑鏹隨衆伶給之吉置縑鏹
於左肩抱琴瑟按膝長跪厲聲呼謝而退家人大笑於
薄囘首謂父曰能為吉進此技於天子否凡賔僚飲聚
長為不速酒酣即彈彈罷起舞舞罷作詩昻然而去自
謂曰馮三絶及撰昭憲太后諡議舉朝嘆服乾德四年
郊禮容樂奏節刋正漸備有司奏其缺典但少宗廟殿
庭宫懸三十六架加鼓吹熊羆十二按禮樂朝㑹登歌
用五端郊廟奠獻用四端迴伏至樓前奏採茨之曲御
樓奏隆安之曲各用樂章又八佾之舞以象文德武功
請用𤣥德升聞天下大定之舞率從其請(玉壺/清話)
　　　李翰
李翰及第於和凝榜下後與座主同任學士㑹凝作相
翰為承旨適當批詔次日於玉堂輙開和相舊閣悉取
圖書器玩留一詩於榻攜之盡去詩曰座主登庸歸鳳
閣門生批詔立鰲頭玉堂舊閣多珍玩可作西齋潤筆
不(玉壺/清話)
　　　裴皞
皞以文學在朝廷久宰相馬𦙍孫桑維翰皆皞禮部所
放進士也後𦙍孫知舉放榜引新進士詣皞皞喜作詩
曰門生門下見門生世傳以為榮(五代/史)
後唐裴尚書年老致政清泰初其門生馬裔孫知舉放
榜後引新進士謁謝於裴裴歡宴永日書一絶云官途
最重是文衡天與愚夫作盛名三主禮闈今八十門生
門下見門生時人榮之事見蘇耆開譚錄余以五代登
科記攷之裴在同光中三知舉四年放進士八人裔孫
預焉後十年裔孫為翰林學士以清泰三年放進士十
三人兹所書是已裔孫尋拜相新史亦載此一句云(容/齋)
(五/筆)
後唐裴尚書年老致政其門生馬裔孫知舉放榜後引
諸進士謁謝裴賦詩云三主禮闈今八十門生門下見
門生按此即今榜下引見之禮然門生門下見門生今
詞林相隔僅兩科即已有之不足異也(居易/録)
　　　王仁裕
仁裕喜為詩其少也嘗夢剖其腸胃以西江水滌之顧
見江中沙石皆成篆籀之文由是文思日進生平作詩
滿萬首蜀人呼曰詩窖子(十國/春秋)
荆南高從誨季興嫡子也季興先時建渚宫於府庭西
北隅延袤十餘里亭榭鱗次從誨紹立尤加完葺從誨
明音律好彈胡琴女樂數十皆擅其技王仁裕使荆渚
從誨出十輩彈胡琴仁裕詩曰紅粧齊抱紫檀槽一抹
朱絃四十條湘水凌波慙鼓瑟秦樓明月罷吹簫寒敲
白玉聲偏晩暖逼黄鶯語自嬌丹禁舊臣來側耳骨清
神爽似聞韶又曰玉纎挑落折氷聲散入秋空韻轉清
二五指中過塞鴈十三絃上囀春鶯譜從陶室偷將妙
曲向秦樓寫得成無限細腰宫裏女就中偏愜楚王情
(天下大/定録)
王仁裕嘗從事於漢中家於公署巴山有採捕者獻猿
兒焉憐其小而慧黠使人養之名曰野賔呼之則聲聲
應對經年則充博壯盛縻縶稍解逢人必齧之頗亦為
患仁裕叱之則弭伏而不動餘人縱鞭箠亦不畏其公
衙子城繚繞並是榆槐雜樹漢高廟有長松古栢上鳥
巢不知其數時仲春日野賔解逸躍入叢林飛趠於樹
梢之間遂入漢高廟破鳥巢擲其雛卵於地是州衙門
有鈴架羣鳥遂集架引鈴主使令尋鳥所來見野賔在
林間即使人投瓦礫彈射皆莫能中薄暮腹枵方餒而
就縶乃遣人送入巴山百餘里溪洞中人方囘詢問未
畢野賔已在厨内謀餐矣又復縶之忽一日解逸入主
帥厨中應動用食器之屬並遭掀撲穢汙而後登屋擲
瓦拆磚主帥大怒使衆箭射之野賔騎屋脊而毁拆磚
瓦箭發如雨野賔目不妨視口不妨呼手拈足擲左右
避箭竟不能損其一毫有使院老將馬元章曰市上有
一人善弄胡猻乃使召至指示之曰速擒來於是大胡
猻躍上衙屋趕之踰垣驀巷擒得至前野賔流汗沾體
而伏罪主帥亦不甚詬怒衆皆看而笑之於是頸上係
紅綃一縷題詩送之曰放爾丁寧復故林舊來行處好
追尋月明巫峽堪憐靜路隔巴山莫厭深栖宿免勞青
嶂夢躋攀應愜碧雲心三秋果熟松梢健任抱高枝徹
曉吟又使人送入孤雲兩角山且使縶在山家旬日後
方解而縱之不復再來矣後罷職入蜀行次嶓􁆠廟前
漢江之壖有羣猿自峭巖中連臂而下飲於清流有巨
猿捨羣而前於道畔古朩之間埀身下顧紅綃彷彿尚
在從者指之曰此野賔也呼之聲聲相應立馬移時不
覺惻然及聳轡之際哀呌數聲而去及陟山路轉壑囘
溪之際尚聞嗚咽之音疑其腸斷矣遂繼之一篇曰嶓
􁆠祠邊漢水濵飲猿連臂下嶙峋漸來仔細窺行客認
得依稀是野賔月宿縱勞羈絏夢松餐非復稻梁身數
聲腸斷和雲呌識是前年舊主人(王氏見/聞録)
興元南有路通巴州深谿峭巖捫蘿摸石三日始達於
山頂復登措大嶺葢稍平處也其絶頂謂之孤雲兩角
彼中諺云孤雲兩角去天一握淮陰侯廟在焉昔韓信
亡去蕭何追及於兹山王仁裕題詩云孤雲不掩興亡
䇿兩角曽懸去住心(玉堂/閒話)
五代王仁裕知貢舉王丞相溥為狀元時年二十六後
六年遂相周世宗猶及本朝以太子太保罷歸班年纔
四十二前此所未有也溥初拜相仁裕猶致仕無恙嘗
以詩賀溥云一戰文塲援趙旗便調金鼎佐無為白麻
驟降恩何極黄髮初聞喜可知跋勅按前人到少築沙
堤上馬歸遲立班始得遥相見親洽争如未貴時溥在
位毎休沭必詣仁裕從容終日葢唐以來座主門生之
禮尤厚今王丞相將明霍侍郎端友榜南省奏名時知
舉四人安樞密處厚劉尚書彥修與今鄧樞密子常范
右丞謙叔吾亦忝㸃檢試巻官鄧范不唯及見其登庸
可以繼仁裕且同在政府則仁裕所不及也(石林/詩話)
乾祐元年户部侍郎王仁裕放王溥狀元及第溥不數
年拜相仁裕時為太子少保有詩賀曰一戰文塲援趙
旗便攜金鼎贊無為白麻驟降恩何厚黄閣初聞喜可
知跋勅案前人到少築沙堤上馬行遲押班長幸遥相
見親狎争如未貴時溥和曰揮毫文戰偶搴旗待詔金
華亦偶為白社遽當宗伯選赤心旋遇聖人知九霄得
路榮雖極三接承恩出每遲職在臺司多少暇親師不
及舞雩時(廣卓/異記)
先生嘗言恩門王公終於太子太保七十後精力不衰
每天氣和暖必乗小駟從三四老蒼頭攜照袋以皮為
之四方有葢其中可容一斗以來中貯筆硯韻畧刀子
礪石箋紙數十幅並小樂器之屬備酒炙三四人之具
門生侍行出郊野遇園亭有竹樹之處燕賞終日賦詩
品小管盡醉而歸吾忝左拾遺日適暮春與同門生五
六人從公登繁臺即梁孝王吹臺也公飲酒賦詩甚歡
抵夜方散公詩曰柳陰如霧絮成堆其天才縱逸風韻
閒適皆此類也(宋類/苑)
公燕合樂每酒行一終伶人必唱催酒然後樂作此唐
人送酒之辭本作碎音今多為平聲文士亦或用之王
仁裕詩淑景易從風雨去芳樽須用管絃催(石林/燕語)
李文正公言少保王仁裕與諸門生飲出一詩板樹於
坐次云二百一十四門生春風初長羽毛成擲金換得
天邊桂鑿壁偷將榜上名何幸不才逢聖世偶將疎網
罩羣英衰翁漸老兒孫小異日知誰畧有情又與諸門
生飲於繁臺賦詩云柳陰如霧絮成堆又引門生飲吹
臺好景即隨風雨去芳樽宜命管絃來漫誇列鼎鳴鐘
貴寧免朝烏夜兎催爛醉也須詩一首不能空放馬頭
囘(摭/遺)
嗺酒一作􁡸酒即催酒也元有喝盞之儀李涪刋誤言
􁡸酒三十拍促曲名三臺􁡸合作啐葢送酒也資暇録
言與涪同程大昌言内燕抗聲索樂但云􁡸酒字書􁡸
屈破也當是啐酒之轉名賢詩話王仁裕詩芳尊毎命
管絃嗺又趙勰交趾事跡言嗺酒逐歌可知嗺酒乃唐
人熟語宋相沿不改也義當用催而別作􁡸嗺何必强
引啐字三臺者作樂時部首拍版三聲然後管色振作
李濟翁以為鄴中三臺劉公嘉話言高洋築三臺愚謂
乃曲名耳(通/雅)
　　　鄭遨
五代時鄭遨茶詩云嫩芽香且靈吾謂草中英夜臼和
烟搗寒壚對雪烹惟憂碧粉散常見緑花生最是堪珍
重能令睡思清范文正公詩云黄金碾畔緑塵飛碧玉
甌中翠濤起茶色以白為貴二公皆以碧緑言之何耶
(三山老/人語録)
　　　劉郇伯
唐求劉郇伯有詩名唐求臨池洗硯詩云恰似有龍深
處臥被人驚起黒雲生又漸寒沙上路欲暝水邊村早
行云沙上鳥猶睡渡頭人已行詩思不出二百里間劉
郇伯為范鄭郎中詩友范得句云嵗盡天涯雨久而難
對劉郇伯曰人生分外愁范賞之然老於新津之東渡
非隠非吏二子亦可凌厲名塲而死丘樊所謂蜀人無
志懷土正此也(北夢/𤨏言)
　　　王溥
王溥自周太祖之末為相至國朝乾德二年罷嘗作自
問詩述其踐歴其序云余年二十有五舉進士甲科從
周祖征河中改太常丞登朝時同年生尚未釋褐不日
作相在廊廟凡十有一年歴事四朝去春恩制改太子
太保毎思菲陋當此榮遇十五年間遂躋極品儒者之
幸殆無以過今行年四十三嵗自朝請之暇但宴居讀
佛書歌詠承平因作自問詩十五章以志本末此序見
三朝史本傳而詩不傳頗與長樂叙相類亦可議也(容/齋)
(三/筆)
張翼善詩常投詩王相溥王謝以詩曰清河詩客本賢
良惠我清吟六十章詩格渾同羅給諫工夫深似賈司
倉登山始覺天高廣到海方知浪淼茫好去蟾宫是歸
路明年應折桂枝香(雅言/系述)
　　　竇儀
龍鐲字琢成乾德初任邠州守有仁政一日羣鶴翔於
公庭州民繪來鶴圖以頌其德時學士竇儀以使過邠
留題云多少樊籠不敢開强拘物性要相陪何時得似
邠州守德政臨民鶴自來(萬姓/統譜)
　　　竇儼
竇禹鈞生五子儀儼偁偘等相繼登科馮瀛王贈禹鈞詩
有靈椿一樹老丹桂五枝芳時號竇氏五龍昆仲才業儀
儼尤著儼素藴大學為周世宗所重判太常寺校管籥鐘
磬辨清濁上下之數分律吕還相之法去京房清宫一管
調之二年方合大律又喜樂章凡三絃之通七絃之琴十
二絃之筝二十五絃之瑟三漏之籥七漏之笛八漏之箎十
七管之笙二十三管之簫皆立譜調接通而合之器雖異而
均和不差編於歴代樂章之後目曰大周正樂譜(玉壺/清話)
　　　張昭
夜吟竇鞏集追思夷門題處已三稔矣悽然感興書之
往嵗記時梁苑夜今宵題處洛城秋浮生瞥電人何在
懷舊傷心淚迸流三徑竹風鄰笛怨一庭霜月井梧愁
妻兒未㑹予惆悵只恠燈前不舉頭北海王崧跋云余
家藏和峴所校五竇詩世少其本和所跋甲子嵗乾德
二年也祕監尹公者尹拙也致政大夫者吏部尚書致
仕張昭也昭字潛夫題鞏詩一篇稱潛夫者即昭也刑
部員外郎兼太常和者即峴也(宋詩/紀事)
　　　符彥卿
大丞相李公昉嘗言當日目外鎮為麤官符彥卿知汴
州有詩云全軍十萬擁雄師正是酬恩報國時汴水波
濤喧鼓角隋隄楊柳拂旌旗前驅紅斾關西將環坐青
蛾趙國姬為報長安冠葢道麤官到底是男兒公之詩
意葢有憾之詞爾(青𤨏/高議)
　　　熊皦
劉夢得言八音與政通文章與時高下昔人是之五季
道衰文喪當時操筆牘士率皆哇俚淺下亂雜無章其
間能逺不忘君志在憂國文雖膚近而忠誠可取若皦
者葢鮮儷也余讀其上國音書絶二十篇及晉末感興
諸詩而悲之蘇君又出當時集藁示余雖不脫爾日風
範亦時有佳語自可傳後無疑(東觀/餘論)
　　　李成
李成字咸熙唐之後裔五代時避地徙家營丘嗜酒善
琴弈妙畫山水好為歌詩周世宗時樞密使王朴與之
友善此宋白所撰志文大畧云云王著書徐鉉篆子覺
字仲明仕太宗至國子博士列三朝國史儒學傳覺子
宥仕至諫議大夫知制誥有傳載兩朝史云祖成五代
末以詩酒遊公卿間善摸寫山水至得意處殆非筆墨
所成歐公歸田録乃云李成仕本朝官尚書郎誤矣(揮/麈)
(前/錄)
　　　郭恕先
建隆初詔五代時命官投狀叙理復命之郭恕先詩云
為逢末刼歸依佛不就新恩叙理官飛龍在天利見大
人而猶不屈其志如此(困學/紀聞)
郭忠恕戲嘲聶崇義云近貴全為聵攀龍即是聾雖然
三箇耳其奈不成聰崇義應聲反以忠恕二字解嘲云
勿笑有三耳全勝畜二心(漁隠/叢話)
　　　胡嵪
胡嵪詩缾裏數枝婪尾春時人罔喻其意桑維翰曰唐
末文人有謂芍藥為婪尾春者婪尾酒乃最後之杯芍
藥殿春亦得是名(清異/録)
芭蕉詩最難作胡邰陽嵪一篇云野人無帳幄愛此緑
參差云云(清異/録)
　　　王仲舉
王仲舉營道人母嘗夢挾兩子入月仲舉修進士業長
興二年赴舉謁秦王登第後有詩謝秦王曰三千里外
抛漁艇二十人前折桂枝太平興國中仲舉有子曰嗣
全亦中進士第乃挾兩子入月之祥(青𤨏/集)
　　　李度
李度顯德中舉進士工詩有醉輕浮世事老憶故鄉人
之句人多誦之王朴為樞密止以此一聯稱於申文炳
知舉遂擢為第三人嘲曰主司只誦一聯詩(玉壺/清話)
王師下蜀時䕶送孟㫤血屬輕重之衆百里不絶至京
猶然詩人李度作平蜀詩畧曰全家離錦里五月下瞿
塘繡服青娥女雕鞍白面郎纍纍輕重富杳杳路岐長
是也(能改齋/漫錄)
　　　孟貫
周世宗幸廣陵孟貫以詩獻之云不伐有巢樹多移無
主花謂貫曰弔民伐罪何有巢無主之有遂釋褐授官
(江南/野録)
孟浩然詩不才明主棄多病故人疎唐𤣥宗聞之曰卿
自棄朕朕何嘗棄卿孟貫詩不伐有巢樹多移無主花
周世宗聞之曰朕伐叛弔民何謂有巢無主二子正坐
詩窮所謂轉喉觸諱(漫叟/詩話)
閩嶺孟貫性疎野喜篇章不以名宦為意大諌楊徽之
稱之如寄張山人草堂云掃葉林風後拾薪山雨前(詩/史)
　　　李昉
李文正公昉深州饒陽人太祖在周朝已知其名及即
位用以為相常語昉曰卿在先朝未嘗傾䧟一人可謂
善人君子故太宗遇昉亦厚年老罷相每曲宴必宣赴
賜坐昉嘗獻詩曰微臣自愧頭如雪也向鈞天侍玉皇
昉詩務淺切效白樂天體晩年與叅政李公至為唱和
友而李公詩格亦相類今世傳二李唱和集是也(青箱/雜記)
宰相李昉罷政家居每宴必宣赴坐昉獻詩曰微臣自
媿頭如雪也向鈞天侍玉皇上俯和云珍重老臣純不
已我慙寡昧繼三皇時皆榮之(庚溪/詩話)
孟賔于歸南唐為塗陽令黷貨當死時李昉事皇朝為
翰林學士乃賔于同年進士聞賔于縲紲以詩遺之曰
幼攜書劒別湘潭金榜標名第十三昔日聲塵喧洛下
近年詩價滿江南長為邑令情終屈縱處曹郎志未甘
莫學馮唐便休去明君晩事未為慚後主見詩貸之復
其官(馬令南/唐書)
昉所畜五禽名五客仙客鶴雪客鷺閒客白鷴南
客孔雀西客鸚鵡仙客詩云胎化仙禽性本殊何人攜
爾到京都因加美號為仙客稱向閒庭伴野夫警露秋
聲雲外遠翹沙晴影月中孤青田萬里終歸去暫處雞
羣莫歎吁(青箱/雜記)
御書飛白玉堂之署四字頒賜禁苑今懸挂巳畢輙述
惡詩一章用歌盛事玉堂四字重千金宸翰親揮賜禁
林地望轉從今日貴君恩無似此時深宴囘上苑花初
發麻就中宵月未沈衣惹御香拖瑞錦筆宣皇澤灑春
霖院門不許閒人入仙境寧教外事侵我直承明踰二
紀臨川實動羡魚心昉頃在禁林前後出處凡二十有
五載不逢今日之盛事者有七新學士謝恩日賜襲衣
金帶寶鞍名馬一也十月朔改賜新様錦袍二也特定
草麻例物三也改賜内庫法酒四也月俸並給見錢五
也特給親事官隨從六也新學士謝恩後就院賜宴設
雖為舊事而無此時供帳之盛七也凡此七事並前例
特出異恩以見聖君待文臣之優厚也臨川之羡其在
兹乎(翰苑/羣書)
李昉吕端同踐文館後各登臺輔吕公贈李公詩曰憶
昔僦居明德坊官資俱是校書郎青衫共直昭文舘白
首同登政事堂佐國廟謨君巳展避賢榮路我猶妨主
恩至重何時報老眼相看涙兩行(青箱/雜記)
李文正公昉少時常以詩呈叔侍中覽而喜贈之詩曰
及觀西里盛世世秉鈞衡李氏自五代至本朝世居將
相(翰林/名贊)
李文正進永昌陵挽詞云奠玉五囘朝上帝御樓三度
納降王當時諸臣皆進惟文正詞最為首出所謂三降
王者廣南劉鋹西蜀孟昶江南李煜也(詩話/總龜)
太祖嘗顧近侍曰五代干戈之際猶有詩人今太平日
久豈無之也中官宋永圗于僧寺園亭中得詩百篇以
進有丞相李文正公昉宰相僧閣閒望一聨云水光先
見月露氣早知秋(詩話/總龜)
李昉禁林春直詩一院有花春晝永八方無事詔書稀
合是宋朝善言太平第一人故不以入朝省類而置之
昇平選中(瀛奎/律髓)
　　扈戴
扈戴畏内特甚未仕時欲出則謁假於細君細君滴水
於地指曰不乾須前歸若去逺則燃香印搯至某所以
為還家之驗因筵聚方三行酒戴色欲逃遁朋友黙曉
譁曰扈君恐砌水隠形香印過界耳是當罰也吾徒人
撰新句一聨勸請酒一盞衆以為善乃俱起一人捧甌
吟曰解禀香三令能遵水五申逼戴飲盡别云細彈防
事水短爇戒時香别云戰兢思水約匍匐赴香期别云
出佩香三尺歸防水九章别云命繫逡巡水時牽决定
香戴連沃六七巨觥吐嘔淋漓旣上馬羣譟曰若夫人
恠遲但道被水香勸盞留住(清異/錄)
　　　劉兼
雲間朱氏得宋刻唐百家詩劉兼集中有長春節詩長
春為宋太祖誕節葢五代人而入宋者詩曰聖朝佳節
遇長春跪奉金爐祝又焚寶藏發來天地秀兵戈銷後
帝皇尊太平基址千年永混一車書萬古存更有馨香
滿芳檻和風遲日在蘭蓀(唐音/統籖)
　　　潘慎修
太宗棊品第一待詔有賈元者臻於絶格時人以為王積
薪之比元嗜酒病死楊希粲蔣元吉李應昌朱懷辟皆國
手然非元之敵晚有李仲元棊絶勝可侔于元歲餘亦卒
朝士有蔣居中潘慎修亦善棊至三品内士陳好元四品
多得侍棊自元而下皆受三道慎修受四道好元受五道
慎修獻詩云如今縱得仙翁術也怯君王四路饒(談/苑)
　　　陶榖
陶榖自五代至國初文翰為一時之冠然其為人傾險
狠媚太祖雖不喜藉其詞華足用尚置翰苑榖自以久
次舊人意希大用仍俾其黨與因事薦引以為久在詞
禁宣力實多亦以微伺上㫖太祖笑曰頗聞翰林草制
皆檢前人舊本改換詞語此乃俗所謂依様畫葫蘆耳
何宣力之有榖聞之乃作詩書於玉堂之壁曰官職須
由生處有才能不管用時無堪笑翰林陶學士年年依
様畫葫蘆太祖益薄其怨望遂决意不用矣(東軒/筆錄)
玉堂嘉話載陶榖草范質拜相制有云十年居調燮之
司一旦得變通之術質得之泣訴藝祖由是薄之然袖
中禪文亦變通之尤者榖可謂明於責人而不知自責
矣瞿宗吉香臺集有詩云受禪文成識變遷閒情猶到
煮茶邊可憐畫盡葫蘆様不與鸞膠續斷絃(堅瓠/集)
陶榖來使忠懿王宴之因食蝤蛑詢其族類王命自蝤
蛑至蟚􁡡凡十餘種以進榖曰真所謂一蟹不如一蟹
葢以譏王也王因命進葫蘆羮曰此先王時有此品味
庖人依様造者榖在中朝或作詩嘲之曰堪笑翰林陶
學士年年依様畫葫蘆故王以此戲焉(順存/錄)
陶榖嘗奉使兩浙獻詩二十韻於錢俶其末云此生頭
巳白無路掃王門時榖官是丞郎職為學士奉命小邦
獻詩巳是失體復有掃門之句何辱命之甚也(國老/談苑)
又浙帥開宴置金鍾以為罰爵榖後因臥病浙帥使人問
其所欲榖以金鍾為請浙帥以十副贈之乃以詩謝云乞
與金鍾病眼明其茍得無恥之情如此及復命将出其境
即賦詩於郵亭云井蛙休恃重溟險澤馬曽嘶九曲濵請
令人傳誦冀掩前詩之失榖之狡譎多此類也(國老/談苑)
陶榖使呉越錢王因舉酒令曰白玉石碧波亭上迎仙
客榖對曰口耳王聖明天子客錢塘(雲麓/漫抄)
今人不用厮字唐人作平音五代時作入聲陶榖詩云
尖簷㡌子卑凡厮是也歐陽公記陶榖詩末厥兵不曉
其義余謂今人呼秃尾犬為厥尾衣之短者亦呼為厥
然則此兵正謂其末賤耳今人不以末厥相連言之其
義則是也不然則不可對卑凡厮(中山/詩話)
朝廷使陶榖使江南以假書為名既至崖岸高峻讌席
談笑未嘗啟齒韓熙載謂所親曰觀秀實公妄也非端
人介士其守可隳夜遣歌妓秦弱蘭詐為驛卒之女敝
衣持帚灑掃驛庭五栁乘隙因詢其迹翌日以詞贈之
曰好姻緣惡姻緣只得郵亭一夜眠别神仙琵琶撥盡
相思調知音少安得鸞膠續斷絃是何年後數日讌於
澄心堂李主命玻璃巨鍾滿酌之榖毅然不顧乃出蘭
於席歌前闋以侑之榖慚笑不敢不釂釂罷復灌倒載
吐茵尚未許罷後大為主所薄還朝日止遣數小吏餞
於郊亭逮歸京卒不大用(玉壺/清話)
世傳陶學士風光好詞是奉使江南日作近見沈叡達集
有任秋娘傳書其事甚詳始知陶使吳越非江南也(研北/雜志)
陶榖尚書使江南遇秦弱蘭作風光好詞見宋人小説
或有以為曹翰者翰能作老將詩其才固有之終非武
人本色沈叡達雲巢編謂陶使吳越惑娼女任秋娘因
作此詞任大得陶貲後用以創仁王院落髪為尼李唐
吳越未審孰是要之近陶所為耳(藝苑/巵言)
明初唐肅題陶榖郵亭圗云紫鳯檀曹綠髪娼玉堂見慣
可尋常作歌未必腸能斷明日聽歌更斷腸徐惟和有題秦
弱蘭一首云莫笑郵亭一夜春此身原巳落風塵韓家亦有
如花女枕畔衣裳著向人此詩足為陶學士解嘲(堅瓠/集)
　　　陶彛
猶子彛年十二歲余讀胡嶠茶詩愛其造語新竒因令
效法之近晩成篇有云生凉好喚雞蘇佛囘味宜稱橄
欖仙對佛而言則雞蘇為凡夫對仙而言則橄欖為俗
士非茗荈之竒安可當此(清異/錄)
　　　符昭逺
余嘗以鴨卵及蓮枝一稔紅餉符昭逺介還送一詩云
聖胎初出赤誌翁醜杖旁扶赤誌翁(清異/錄)
　　　范質
和魯公凝梁貞明三年薛庭珪下第十三人及第後唐
長興四年知貢舉獨愛范魯公質程文語范曰君文合
在第一輙居第十三人用傳老夫衣鉢時以為榮其後
相繼為相當時有贈詩者曰從此廟堂添故事登庸衣
鉢盡相傳(澠水燕/談錄)
衣鉢二字始自佛氏五祖傳心印於盧行者謂之傳衣
鉢五代和凝應舉自以榜首期待後乃第五及知選舉
見范質之文尤為驚賞即以第五處之語范曰欲君傳
老夫衣鉢爾後范歴官皆與和同因而塲屋間謂之傳
衣鉢時有詩曰從此廟堂添故事登庸衣鉢亦相傳及
後馮當世知貢舉特擢彭器資為首而彭官後不如馮
有詩云當時已自傳衣鉢羞愧猶為食肉僧乃為科第
云然今人動以衣鉢傳言錯矣(稗史/彚編)
周祖自鄴舉兵向闕京師亂魯公隠於民間一日坐封
丘巷茶肆中有人貌恠陋前揖曰相公無慮時暑中公
所執扇偶書大暑去酷吏清風來故人詩二句其人曰
世之酷吏寃獄何止如大暑也公他日當深究此弊因
攜其扇去公惘然久之後至祅廟後門見一土偶短鬼其貌
肖茶肆中見者扇亦在其手中公心異焉亂定周祖物
色得公遂至大用公見周祖首建議律條繁廣輕重無
據吏得以因緣為姦周祖特詔詳定是為刑統(聞見/前錄)
范魯公戒子孫詩其畧曰戒爾學立身莫若先孝悌怡
怡奉親長不敢生驕易戰戰復兢兢造次必於是戒爾
學干祿莫若勤道藝嘗聞諸格言學而優則仕不患人
不知惟患學不至戒爾逺恥辱恭則近乎禮自卑而尊
人先彼而後已相鼠與茅鴟宜鑒詩人刺戒爾勿曠放
曠放非端士周孔垂名教齊梁尚清議南朝稱八達千
載穢青史戒爾勿嗜酒狂藥非佳味能移謹厚性化為
兇險類古今傾敗者歴歴皆可記戒爾勿多言多言衆
所忌茍不慎樞機災戹從此始是非毁譽間適足為身
累舉世重交游擬結金蘭契忿怨從是生風波當時起
所以君子性汪汪淡如水舉世好奉承昻昻増意氣不
知奉承者以爾為玩戲所以古人疾籧篨與戚施舉世
重任俠俗呼為氣義為人赴急難往往䧟刑制所以馬
援書勤勤告諸子舉世賤清素奉身好華侈肥馬衣輕
裘揚揚過閭里雖得市童憐還為識者鄙恭惟祖宗所
用宰輔皆忠厚篤實之士獨魯公為之稱首余讀國史
得其詩録以為子孫之戒(聞見/前録)
　　　楊徽之
徽之少通羣經尤刻意於詩與邑人江文蔚江為齊名
嘗肄業廬山白鹿洞時李氏據有江表徽之恥官偽廷
乃潛服至汴洛以文投竇儀王朴深賞遇之周顯德中
舉進士(閩/書)
楊侍讀徽之以能詩聞太宗知其名索其所著以百篇
獻上卒章曰少年牢落今何幸叨遇君王問姓名太宗
和賜且語近臣曰徽之文雅可尚操履端正拜禮部侍
郎選十聯冩於御屏梁周翰詩曰誰似金華楊學士十
聯詩在御屏風者是也其江行云犬吠竹籬沽酒客鶴
隨苔岸洗衣僧寒食云天寒酒薄難成醉地逈樓高易
斷魂塞上云戌樓烟自直戰地雨長腥嘉陽川云青帝
已教春不老素娥何惜月長圓又云浮花水入瞿塘峽
帶雨雲歸越巂州哭江為云廢宅寒塘水荒墳宿草烟
花夜云春歸萬年樹月滿九重城僧舍云偶題巖石雲
生筆閒繞松庭露濕衣湘江舟行云新霜染楓葉皓月
借蘆花宿東林云開盡菊花秋色老落遲桐葉雨聲寒
(宋稗/類鈔)
楊徽之侍讀奏御獻詩太宗選十聯書於御屏間僧文
瑩嘗謂楊公必以天池浩𣺌滌筆於氷甌雪椀中則方
與公詩神骨相副(稗史/彚編)
廖融隠於衡山湘守楊徽之代歸闕枉道南嶽宿融山
齋贈詩云清和春尚在歡醉日何長谷鳥隨柯轉庭花
奪酒香初晴巖翠滴向晩樹陰涼別有堪吟處相留宿
草堂(郡閣/雅談)
　　　韋重過
施璘字仲寶京兆藍田人善畫生竹為當時絶技余嘗
觀璘畫十幅竹圖凡老根薄石笋枝附籜扶疎交映青
翠滿庭宛得三湘高秋之野色後周起居郎韋重過留
題曰枯籜危根繳石頭千竿交映近清流堪珍仲寶窮
幽筆留得荆湘一片秋(五代名/畫補遺)
　　　范杲
范杲魯公質之姪好學有文宋藝祖収河東杲叩馬進
詩曰千里版圖來浙右一聲金鼓下河東上愛慕不已
増秩贈章服(宋類/苑)
范杲閥閱之家能刻志於學以文名而不善治生再入
史館家益貧端坐終日不知計所出史稱人皆笑之母
兄晞性嗇居京兆殖貨鉅萬不肯恤杲然則時人何為
不笑其兄杲可憫不可笑晞不足笑者也魯公質在時
杲求奏遷秩質作詩曉之時人傳誦以為勸戒李昉作
相杲乃自言先公嘗授制誥一編許其才堪此職太宗
書玉堂額賜翰林杲又上記因請備職竟用躁競改官
不得意而卒杲若誦其先公所授之詩安有是事是則
其深可笑者也(餘冬/序録)
　　　方為
武昌節度掌書記周彬公余同僚一硯四圍有少金紋
如䧟製者處士方為獻詩曰金稜玉海比連城假借文
章取盛名(清異/録)
　　　權審
今朝有酒今朝醉明日愁來明日愁余嘗以俚俗所作
偶閲抒情集乃知權常侍審詩也上兩句得則高歌失
則休何須多恨太悠悠權又題山院云萬樹風聲厲一
山秋氣寒曉霜浮碧瓦薄日度朱欄(能改齋/漫録)
　　　曽庶幾
吉水與敝邑接境有曽庶幾者隠士也五代時中朝累
有聘召不起故老有能記其放猿絶句云孤猿鎻檻嵗
年深放出城南百丈林緑水任君連臂飲青山不用斷
腸吟(能改齋/漫録)
　　　李花開
陶岳五代史補載馮道鎮同州有酒務吏乞以家財修
夫子廟道以付判官判官素滑稽書一絶句於判後云
荆棘森森遶杏壇儒官高貴盡偷安若教酒務修夫子
覺我慚惶也大難道有愧色因出俸修之又李榖為陳
州防禦使三日謁夫子廟惟破屋三間中有聖像有伶
人李花開進口號曰破落三間屋蕭條一旅人不知負
何事生死厄於陳榖驚嘆遽出俸以修之五代學校廢
壞如此頼滑稽之言始得復故可為浩歎(香祖/筆記)
　　　周朝士某
曹翰性貪侈為周世宗樞密承旨常著錦襪金線絲履
有朝士某者托無名子作詩嘲之云不作錦衣裳裁為
十指倉千金包汗脚慚媿絡絲娘(少室山/房筆叢)
　　　周季年大雪謡
周季年東漢國大雪盛唱曰生怕赤真人都來一夜春
後大宋受命(清異/錄)
　
　
　
　
　
　
　
　
　
　
　
　
　五代詩話巻二
欽定四庫全書
　五代詩話巻三
　　　　　　　　　　兖州府知府鄭方坤撰
　　南唐
　　　宋齊丘
宋齊丘相江南李先主昪及事中主璟二世皆為右僕
射璟愛其才而知其不正一日選景於華林廣席獻羯
鼓詩曰巧斵牙牀鏤紫金最宜平稳玉槽深因逢淑景
開佳宴為出花奴奏雅音掌底輕憁孤鵲噪杖頭乾快
亂蟬吟開元天子曾如此今日將軍好用心又嘗獻鳯
凰臺詩中有我欲烹長鯨四海為鼎鑊我欲羅鳯凰天
地為矰繳之句皆欲諷其跋扈也而主終不聴不得意
上表乞歸九華其略云千秋載籍願為知足之人九朶
峰巒永作乞骸之客主知其詐也一表許之賜號九華
先生以青陽一縣輿賦給之怨毁萬狀後放歸田里鎖
之穴其牆以給膳遂自經年七十三(湘山/野録)
紹興壬子夏隨侍先公應副都督駐軍建康寓寳寧寺
登鳯凰臺有小碑在亭上云五言三十韻詩一首題鳯
凰山亭子陳獻司空鄉貢進士宋齊丘上嵯峨壓洪泉
岝峉生碧落宜哉秦始皇不驅亦不鑿上有布政臺八
顧皆城郭山蹙龍虎健水黒螭蜃作白虹欲吞人赤驥
相摶㩧畫棟泥金碧石路盤墝埆倒挂哭月猿危立思
天鶴鑿池養蛟龍栽桐棲鷟鸑梁間燕教雛石罅蛇懸
殻養花如養賢去草如去惡日晚嚴城鼓風來蕭寺鐸
埽地驅塵埃剪蒿除鳥雀金桃帯葉摘緑李和皮嚼貞
竹無盛衰媚柳先搖落塵飛景陽井草合臨春閣芙蓉
如佳人回首似調謔當軒有直道無人肯駐脚夜半鼠
窸窣天隂鬼􁥽椓松枯不易立石醜難安著自憐啄木
鳥去蠧終不錯晚風吹梧桐樹頭鳴嚗嚗峩峩江令石
青苔何淡薄不話興亡事舉首思𣺌邈吁哉未到此褊
劣同尺蠖籠鶴羨鳬毛猛虎愛蝸角一日賢太守無我
觀橐籥往往獨自語天帝相唯諾風雲偶不來寰宇銷
一畧我欲烹長鯨四海為鼎鑊我欲取大鵬天地為矰
繳安得長羽翰雄飛上寥廓後題云前朝天祐八年二
月二十一日題後唐昇元三年二月八日奉勑勒石崇
英殿副使知院事檢校工部尚書兼御史大夫上柱國
王紹顔奉勅書銀青光禄大夫兼監察御史王仁壽鐫
大宋治平四年九月望日重摹上石後月一夕風雨亭
頽倒石斷裂(西溪/叢話)
齊丘好學工屬文尤喜縱横長短之說烈祖為昇州刺
史齊丘因騎將姚克瞻得見暇日陪燕游賦詩以獻曰
養花如養賢去草如去惡松竹無時衰蒲栁先秋落烈
祖竒其志待以國士(陸游南/唐書)
江南宋齊丘智謀之士也自以謂江南有精兵三十萬
士卒十萬大江當十萬而已當十萬江南初主本徐温
養子及僭號遷徐氏於海陵中主繼統用齊丘謀徐氏
無男女少長皆殺之其後齊丘嘗有一小兒病閉閣謝
客中主置宴召之亦不出有老樂工且雙瞽作一詩書
紙鳶上放入齊丘第中詩曰化家為國實良圖總是先
生畫計謨一箇小兒抛不得上皇當日合何如海陵州
宅之東至今有小兒墳數十皆當日所殺徐氏之族也
(夢溪/筆談)
　　　嚴球
球夜宿金山嘗有詩云淮船分螘㸃江市聚蠅聲烈祖
性多嚴忌宋齊丘因而興譖以竹籠盛之沈於江口(江/表)
(志/)
　　　李建勲
李建勲字致光元宗即位拜司空以司徒致仕賜號鍾
山公先是宋齊丘退居青陽號九華先生未幾一徴而
起時論薄之或謂曰公未及老遽有是命欲復為九華
先生耶建勲因為詩以見志曰桃花流水須相信不學
劉郎去又來建勲博覽經史其為詩清淡平易見稱於
時(馬令南/唐書)
李建勲送八分書與友人詩云跁跒為詩跁跒書不封
將去寄仙都仙翁拍手應相笑得似秦朝次仲無(書苑/菁華)
元宗嗣位李建勲出師臨川將行謂所親曰今主上寛
仁大度比於先帝逺矣但性習未定左右獻替必得方
正之士若如目前所圖終恐不守舊業及馮延魯陳覺
出師閩中徴督軍糧急於星火建勲以詩寄延魯曰粟
多未必為全計師老須防有援兵既而福州之軍果為
越人所敗歸遷司空累表致政自稱鍾山公詔授司徒
不起學士湯悅致狀賀之建勲以詩答曰司空猶不作
那敢作司徒幸有山公號如何不見呼捐館之夕告門
人曰時事如此吾得保全為幸已甚吾死不須封樹立
碑塜土任民耕鑿無致他日毁斵其後甲戌之難公卿
塋域為兵發遍獨建勲莫知葬所訖不及禍(江表/志)
八庚之清與九青不分故清部中偏傍多從青從令而
令屏熒聲諸字則清青二部均有之宋韻以刪重之令
刪青部聲字而唐詩往往多見此斷宜増入者今但舉
唐詩聲韻如李白短律胡人吹玉笛一半是秦聲五月
南風起梅花落敬亭杜甫客舊館五律重來棃葉赤依
舊竹林青風幔何時巻寒砧昨夜聲李建勲留題愛敬
寺五律空為百官首但愛千峰青斜陽惜歸去萬壑鳥
啼聲喻鳬酬王擅見寄五律夜月照巫峽秋風吹洞庭
竟晚蒼山詠喬枝有鶴聲裴硎題石室七律文翁石室
有儀刑庠序千秋播德聲古柏尚留今日翠高山猶靄
舊時青類可驗(韻學/要指)
韓垂唐之詩人也題金山云靈山一峰秀岌然殊衆山
盤根大江底揷影浮雲間雷霆常間作風雨時往還象
外懸清景千載長躋攀其時偶為庸僧所毁江南時李
鍾山留一絶云不嗟白髮曽遊此不歎征帆無了期盡
日憑欄誰㑹我只悲不見韓垂詩鍾山公建勲也(唐詩/紀事)
李建勲鎮臨川方與僚屬㑹飲郡齋有送九江帥周宗
書至者訴以赴鎮日近器用儀注或闕求掇於臨川李
無復報簡但乘醉大批一絶云偶罷阿衡來此郡固無
閒物可應官憑君為報羣胥道莫作循州刺史看(南唐/近事)
賈島有落葉滿長安之句蘇拯云落葉滿長道李建勲
云落葉滿長川皎然云秋風落葉滿空山皆好(留青/日札)
進士李冠子善吹中管妙絶當代上饒郡公常聞於元
宗元宗甚欲召對屬淮甸多故盤桓期月戎務日繁竟
不獲見出闗日李建勲贈一絶云韻如古澗長流水怨
似秋枝欲斷蟬可惜人間容易聴新聲不到御樓前(十/國)
(春/秋)
李建勲雖居極品然惜花憐酒解吐婉媚辭如預愁多
日謝翻怕十分開空庭悄悄月如霜獨倚䦨干伴花立
如肺傷徒問藥髮落不盈梳攜酒復攜觴朝朝一似忙
足見得花酒風味(留青/日札)
李司徒建勲蔣山寺詩樓臺雖少景何深滿地青苔勝
布金松影晚留僧共坐水聲閒與客同尋清凉㑹擬歸
蓮社沈湎終須棄竹林長愛寄吟經案上石林秋霽向
千岑又題道林詩雖向鐘峰數寺連就中竒勝出其間
不教幽樹妨閒地别著高牕向逺山蓮沼水從雙澗入
客堂僧自九華還無因得結香燈社空倚王門玷玉班
(金陵/舊事)
李建勲年八十謁宋齊丘於洪州題信果觀壁云春來
流水漲而活曉起西山勢似行玉洞主人經刼在攜竿
步步就長生歸高安無病而卒(青瑣/集)
李建勲梅花詩雲鬢自黏飄處粉玉鞭誰指出牆枝對
句有風味别有一詩次聯云北客見皆驚節氣郡寮癡
欲望杯盤不佳(瀛奎/律髓)
余每中酒欲尋佳句不可得偶見隴西公春雨詩云惟
稱乖慵多睡者掩門中酒覽閒書若為余言者(留青/日札)
小雅正月本音政周正履端舉正之義也自避秦始皇
諱乃音征詩人多不能改正如嚴維海上新正逢故人
皇甫冉客裏新正阻舊歡岑參正月今欲半李建勲更
堪正月過孟浩然新正柏酒傳杜審言欲向正元歌萬
壽韓退之共驚爛漫開正月薛逢相逢但祝新正壽又
王十朋答賀正啓賦椒花之頌獻雖後於元正占茅茹
之爻亨必同於他日是也獨晉王沈正㑹賦伊月正之
元吉兮應三統之中靈高常侍十月朝宴詩歳時當正
月甲子入初寒則撥亂反正矣今之人孰能改之(留青/日札)
章孝標飲酣杯有浪李建勲新酒欲生波(留青/日札)
今人止知錢塘江風濤甚險故名為羅刹江不知其江
之中舊有數石横截江濤舟楫經此多為所壊因呼為
羅刹石故江亦名之唐李建勲詩云何年遺禹鑿半里
大江中正謂此也咸淳志曰五代開平中為潮沙漲沒
今不知所在(七修/類藁)
　　　陳陶
劍浦陳陶唐末隱西山步虛引云小隠山人十洲客莓
苔為衣雙耳白青編為我忽降書暮雨虹蜺一千尺赤
城門閉六丁直曉日已燒東海色朝天半夜聞玉雞星
斗離離礙龍翼竒峭不減李賀(筆精/)
扶桑山有玉雞鳴則金雞鳴而後石雞鳴天下雞皆鳴
所謂天雞也李詩半壁見海日空中聞天雞温庭筠詩
漏轉霞高滄海低玻璃枕上聞天雞俱用天雞耳陳陶
詩朝天半夜聞玉雞星斗離離礙龍翼蓋用玉雞矣詩
人獨無用石雞者毋乃貴玉賤石歟(稗史/彚編)
陶劍浦人居南昌之西山宋齊丘守南昌因有蒲安之
覲乃自詠云中原莫道無麟鳯自是皇家結網疎與水
曹任畹郎中友善寄畹詩云好向明時薦遺逸莫教千
里又靈均江南後主即位知其運祚衰替以修養為事
故詩云乾坤見了文章懶龍虎成來印綬疎嚴尚書宇
鎮豫章遣小妓蓮花者往西山侍陶陶殊不顧妓為詩
曰蓮花為號玉為腮珍重尚書遣妾來處士不生巫峽
夢虚勞神女下陽臺陶答之曰近來詩思清如月老大
心情薄似雲已向昇天得門户錦衾深媿卓文君(唐詩/紀事)
陶少與水曹任畹相善寄之詩云好向明時薦遺逸莫
教千古弔靈均又自詠云近來世上無徐庶誰向桑麻
識卧龍(十國/春秋)
處士陳陶者有逸才歌詩中似負神仙之術或露王霸
之說雖文章之士亦未足憑而以詩見志乃宣父之遺
訓也其詩句云江湖水深淺不足掉鯨尾又云飲氷狼
子痩思日鷓鴣寒又云中原不是無麟鳯自是皇家結
網疎又云一鼎雄雌金液火十年寒暑鹿麑衣寄與東
流任斑鬢向隅終守鐵梭飛諸如此例不可殫記著癖
書十巻聞其名而未嘗見之(北夢/瑣言)
陶唐末自稱布衣開寳中人或見之或云已得仙矣蟬
聲將月短草色與秋長比屋歌黄竹何人撼白榆右張
為取作主客圖(唐詩/紀事)
漢賈捐之議罷珠厓疏云父戰死於前子鬬傷於後女
子乘亭障孤兒號於道老母寡婦飲泣巷哭遥設虚祭
想魂乎萬里之外後漢南匈奴傳唐李華弔古戰塲文
全用其語意總不若陳陶詩云誓掃匈奴不顧身五千
貂錦喪胡塵可憐無定河邊骨猶是春閨夢裡人一變
而妙真奪胎換骨矣(丹鉛/録)
陳陶詩可憐無定河邊骨猶是春閨夢裡人按無定河
在今青澗縣東六十里南入黄河一名奢延水又名銀
水輿地記唐立銀州東北有無定河即圁水也後人因
潰沙急流深淺無定故更今名又唐陳祐詩無定河邊
暮笛聲赫連臺畔旅人情函闗歸路千餘里一夕秋風
白髮生(丹鉛/録)
南唐書陳陶傳陶所遯西山先産藥物數十種陶採而
餌之開寳中常見一叟角髮被褐與一老媪貨藥於市
獲錢則市鮓對飲旁若無人既醉行舞而歌曰籃采禾
籃采禾塵世紛紛事更多爭如賣藥沽酒飲歸去深厓
拍手歌或疑為陶夫婦云按此即晚唐詩人陳陶賦一
將功成萬骨枯者觀本傳則知俗繪八仙中之藍采和
豈人名哉以禾為和以籃為藍謬矣(因樹屋/書影)
陳陶詠竹詩青嵐帚亞思君祖緑潤編多憶蔡邕陳張
君祖竹賦青嵐運帚碧空掃烟蔡邕竹賛云緑潤碧鮮
紺文紫錢(丹鉛/録)
西山産靈藥陶與妻日劚而餌之而二子小字柤棃或
問其優劣答曰味雖不同皆可於口陶有詩云磻溪老
叟無人問閒列柤棃教六韜葢指二子也(十國/春秋)
世傳陳陶詩數百篇間有佳語如中原不是無麟鳯自
是王家結網疎可憐無定河邊骨猶是春閨夢裡人之
類人多傳誦之龍衮江南野録為陶傳稱其得道不死
開寳間猶無恙然唐末人曹松方干之徒皆有哭陶詩
則陶之死久矣不知衮何據乎陶見於唐末而集中乃
有贈高閒歌若爾亦自當年百餘歳唐詩人劉商亦傳
為仙去固不可知但既有哭之人則知其死不誣耳(蔡/寛)
(夫詩/話)
　　　沈彬
沈彬字子文高安人也天性狂逸好神仙之事少孤西
遊以三舉為約常夢著錦衣貼月而飛識者言雖有虚
名不入月矣洪州解至長安初舉納省巻夢仙謠云玉
殿大開從容入金桃爛熟沒人偷鳯驚寳扇頻翻翅龍
悟金鞭忽轉頭第二舉憶仙謡云白榆風颯九天秋王
母朝廻宴玉樓日月漸長雙鳯睡桑田欲變六鼇愁雲
翻簫管相隨去星觸旌幢各自流詩酒近來狂不得騎
龍却憶上清遊第三舉納省巻贈劉象為首云曾應大
中天子舉四朝風月鬢蕭踈不隨世祖重攜劍却為文
皇再讀書十載戰塵銷舊業滿城春雨壞貧居一枝向
事於君惜仙桂年年幸有餘時劉象孤寒三十舉無成
主司覽彬詩其年特放象及第彬乾符中值駕遷三峰
四方多事南遊嶺表二十餘年回呉中江南偽命吏部
郎中致仕彬詩有九衢冠蓋暗爭路四海干戈多異心
之句(全唐/詩話)
桂林山皆平地拔起千百尺石如染黛陽朔縣尤佳沈
彬有詩曰陶潜彭澤五株栁潘岳河陽一縣花兩處爭
如陽朔好碧蓮峰裏住人家(詩史/)
郴州城東有山高秀神仙蘇躭修真之所唐封為蘇仙
山沈彬詩眼穿林罅見郴州井里相逢側局楸味道不
來閒處坐勞生更欲幾時休蘇仙宅古烟霞老義帝墳
荒草朩愁千古是非無處問夕陽西去水東流(摭遺/)
法華寺在永州東南一里城郭林巒互相掩映名士多
題咏之沈彬云地偎一水巡城轉天約羣山負郭來孟
寳于云匝地人家凭檻見逺山秋色巻簾㸔可謂得其
狀(零陵/總記)
潘天錫員外與沈彬郎中同遊古觀分題潘云風便磬
聲逺日斜樓影長沈云松歌晚影離壇草鐘撼秋聲入
殿風(郡閣/閒談)
江南野史云彬知先主欲取楊氏因獻觀畫山水圖詩
須知手筆安排定不怕山河整頓難先主夙聞其名覽
之而喜遂授秘書郎(十國春/秋注)
廬山康王觀道士李谷神言沈彬郎中袁州宜陽山即
谷神鄉里之隣伍也趨尚高邈嘗謂簮組為梏身具狀
卒年自卜葬地子孫不敢違既兆穴開之下至七尺間
得大石數片既啓之下有隧道漸次闢之乃造成石墓
一所其中高九尺前後一丈二尺濶與高等靈座前有
青石蓮花臺三樹上有石青蓮花燈碗三枝皆覆之後
列數樹如前者其鐫鑱之工妙絶於世靈席中又得青
石銘記一片朱字篆若方填云開成二年間雖開不葬
埋漆燈猶未爇留待沈彬來乃就葬之(采異/記)
王定保唐光化三年及第呉子華侍郎臠為婿子華即
世定保南遊湖湘無北歸意吳假緇服自長安來訪其
良人白於馬武穆王令引見定保吳隔簾誚之曰先侍
郎重先輩以名行俾妾侍箕帚侍郎歿慮先輩以妾改
適是以不逺千里來明侍郎之志定保不勝慙赧致書
武穆乞為偦吳確乎不拔定保為盟亦畢世不婚矣吳
歸吳中外家沈彬有詩贈王云仙桂曾攀第一枝薄游
湘水阻佳期臯橋已失齊眉願蕭寺行逢落髪師廢苑
露寒蘭寂寞丹山雲斷鳯參差聞公已有平生約謝絶
女蘿依兔絲定保後為馬不禮奔五羊依劉氏官至卿
(郡閣/雅談)
沈彬游長沙㑹武穆方霸彬獻頌德詩云金翅動身摩
日月銀河轉捩洗乾坤覽而喜之(五代/史補)
沈彬工詩而未嘗喜名如再過金陵詩云玉樹歌終王
氣收鴈行高送石城秋江山不管興亡事一任斜陽伴
客愁又都門送客詩云岸栁蕭蕭野荻秋都門行客莫
回頭一條灞水清如劍不為離人割斷愁皆盛稱於士
大夫(馬書/本傳)
荆公詩云一水䕶田將緑遶兩山排闥送青來蓋本五
代沈彬詩地偎一水巡城轉天約羣山附郭來彬又本
唐許渾山形朝闕去河勢抱闗來之句(能改齋/漫録)
　　　陳黯
陳黯東甌人才思敏速年十三袖巻謁本部牧時面上
有斑瘡新愈其痕炳然郡牧戲之曰藻才而花貌何不
詠歌黯應聲曰玳瑁寧堪比斑犀詎可加天嫌未端正
敷面與裝花(五代/史補)
　　　何昌齡
何宰廬陵郡有衙將楊克儉能媚州牧而移其權昌齡
以兄事之嘗游其池館貽之詩曰經旬因雨不重來門
有蛛絲徑有苔再向白蓮亭上望不知草木為誰開未
幾克儉連延範貸死而刑其家破焉識者以為其詩之
䜟也(詩話/總龜)
　　　丁咸序
丁咸序未第時嘗夢乘龍而起回顧又有一駱駝在其
後後二十年方捷科舉作詩曰嘗憶金陵應舉時壯心
頻望折丹枝蹉跎二十年中夢一度思量一淚垂殿試
榜出亞咸序之名者乃龍起又亞之者乃駱起方悟其
夢(詩話/總龜)
　　　孫魴
遯齋閒覽謂金山寺佳句絶少張祜樹影中流見鐘聲
兩岸聞孫魴天多剩得月地少不生塵亦未為工熈寧
中荆公有天末海雲横北固烟中沙㟁似西興之句始
為中的余謂孫魴詩過櫓妨僧定驚濤濺佛身下一句
金山何其卑也前輩已能議之今不以入選張祜詩無
可議矣荆公此詩恐亦未能壓倒張處士也(瀛奎/律髓)
李益云馬汗凍成霜孫魴云驚濤濺佛身人謂冬月豈
有汗馬驚濤不入佛寺然竒妙處正在此以理論詩失
之逺矣(筆精/)
潤州金山寺張祜孫魴留詩為第一篇山居大江中逈
然孤秀詩意難盡羅隠云老僧齋罷闗門睡不管波濤
四面生孫生句云結宇孤峰上安禪巨浪間又曰萬古
波心寺金山名日新天多剩得月地少不生塵過櫓妨
僧定驚濤濺佛身誰言張處士題後更無人魴夜坐句
云劃多灰漸冷坐久席成痕沈彬曰此田舎翁火爐頭
之作爾魴南昌人唐末鄭谷避亂歸宜春魴往依之頗
為誘掖後有能詩聲終於南唐魴父畫工也王徹為中
書舎人草魴誥詞云李陵橋上不吟取次之詩顧凱筆
頭豈畫尋常之物魴終身恨之(全唐/詩話)
金山寺號為勝景張祜吟詩有僧歸夜船月龍出曉堂
雲之句自後詩人閣筆孫魴復吟一詩云山載江心寺
魚龍是四鄰天多剩得月地少不生塵過櫓妨僧定驚
濤濺佛身誰言張處士詩後更無人時號絶唱(陸游南/唐書)
張祜詩云一宿金山頂微茫水國分僧歸夜船月龍出
曉堂雲樹影中流見鐘聲兩岸聞因悲在朝市終日醉
醺醺祜詩全篇皆好魴詩不及之有疵病如驚濤濺佛
身之句則金山寺何其低而且小哉誰言張處士二句
仍自矜衒如此尤可嗤鄙也(漁隠/叢話)
孫魴字伯魚性聰敏好學故唐末都官員外郎鄭谷避
亂江淮魴從之遊盡得其詩歌體法呉時文雅之士駢
集魴遂與沈彬李建勲為詩社彬好評詩建勲常與彬
議詩魴不在席以魴詩詰之彬曰此非有風雅製度但
得人間烟火氣多爾魴遽出讓彬曰非有風雅固然而
謂得人間烟火氣何邪彬笑曰子夜坐句云劃多灰雜
蒼虬跡坐久煙消寳鴨香非爐上作而何一坐大笑(十/國)
(春/秋)
　　　夏寳松
南唐書云夏寳松與詩人劉洞俱顯名節度使陳徳誠
以詩美之曰建水舊傳劉夜坐螺川新有夏江城蓋劉
洞嘗有夜坐詩最為警策而寳松有江城詩云鴈飛南
浦砧初斷月滿西樓酒半醒又云晚來羸駟依前去雨
後遥山數㸃青皆佳句見警戒録(漁隠/叢話)
寳松吉陽人少學詩江為為羇旅卧病寳松躬嘗藥餌
夜不解帶為德之與處數年盡發其祕寳松雖善詩而
性黷貨每授弟子未嘗㑹講唯貲帛厚者私為指授且
紿曰詩之旨訣我有一葫蘆兒將以待賈由是多私賂
焉(十國/春秋)
　　　劉洞
劉洞廬陵人少遊廬山學詩於陳貺精思不懈或至浹
日不盥居廬山二十年長於五字唐律自競五言金城
得賈島遺法後主嗣位尤屬意詩人或以洞言者洞遂
獻詩百篇巻以石城篇為首其詞石城古渡頭一望思
悠悠幾許六朝事不禁江水流後主讀之感愴不怡者
久之因棄去洞亦不復見省金陵受圍洞猶在城中署
於道旁云千里長江皆渡馬十年養士得何人國亡洞
過故宫闕徘徊賦詩多感慨悲傷不以不遇故作怨懟
語開寳八年卒有遺集行世(十國/春秋)
劉洞嘗以詩獻李煜首篇名石城懐古云石城古㟁頭
一望思悠悠幾許六朝事不禁江水流後主覽之掩巻
改容金陵將危為七言詩大榜於路旁曰千里長江皆
渡馬十年養士得何人又云翻憶潘郎章奏内愔愔日
暮好沾巾蓋潘佑表云家國愔愔如日將暮也(江南/野録)
　　　史虛白
史虚白與韓熙載歸江南宋齊丘方柄用虚白曰彼可
取而代也齊丘不平欲窮其技能召與宴飲設倡樂奕
棋博戲酒數行雜出書檄詩賦碑頌使製之虚白方半
醉命數人執紙口占筆不停綴俄而衆篇悉就詞采磊
落坐客驚服(焦氏/筆乘)
保大初熈載為史館修撰薦虚白可用元宗召見訪以
國事對曰草野之人漁釣而已安知國家大計賜宴便
殿醉溺於殿陛元宗曰真隠者也賜田百頃放還山及
淮甸不寧元宗獻江北地求成虛白乃為割江賦以諷
曰舟車有限沿汀島以俱閒魚鼈無知尚交遊而不止
已而遷都南昌元宗舟次蠡澤虚白鶴裘藜杖迎謁道
旁元宗駐蹕勞問曰處士居山亦曾有所賦乎曰近得
谿居詩一聯使誦之曰風雨揭却屋渾家醉不知元宗
變色厚頒粟帛又知其嗜酒别賜御醖數壺徐鉉高越
謂之曰先生高不可屈可使二子仕乎虚白曰野人有
子賢則立功業以道事明主愚則負薪捕麋以養其母
僕未嘗介意也不敢以累公鉉越媿歎卒年六十八(十/國)
(春/秋)
　　　李匡堯
宋齊丘鎮鍾陵有布衣李匡堯累贄謁於宋知其忤物
托以它故終不與之見一日宋公喪子匡堯隨弔客造
謁賓司復却之乃就賓次大署二十八字云安排唐祚
挫强吳盡見先生設廟謨今日喪雛猶自哭讓皇宫眷
合何如(江表/志)
　　　宋勰
宋勰仕江南為縣令甚疎逸有詩云好是晚來香雨裏
擔簦親送綺羅人李璟聞之處以閒曹又有僧庭實獻
詩云吟中雙鬢白笑裏一生貧璟曰詩以言志終是寒
薄束帛遣之(詩史/)
　　　左偃
江南韓熙載稱左偃能詩有集千餘首偃不仕居金陵
寄廬山白上人云潦倒門前客閒眠歳又殘連天數峰
雪終日與誰㸔萬丈高松古千尋落水寒仍聞有新作
懶寄入長安又昭君怨云胡笳聞欲死漢月望還生寄
韓侍郎云謀身謀隱兩無成拙計深慙負耦耕漸老可
堪懐故國獨愁翻覺厭浮生言詩幸偶名公許守拙甘
遭俗者輕今日况聞搜草澤獨悲憔悴卧昇平韓得詩
感歎不逾月果病卒年二十四王􁎾有詩哭之曰高堂
垂白日稚子欲行時(雅言/雜錄)
　　　高越
高越燕人也將舉進士文價藹然器宇森挺時人無出
其右者鄂帥李公賢之待以殊禮將妻以愛女越竊諭
其意因題鷹一絶書於屋壁云雪爪星哞衆鳥歸摩天
專待振毛衣虞人莫謾張羅網未肯平原淺草飛遂不
告而去後過范陽王盧文納之為壻與王南歸烈祖累
居清顯終禮部侍郎與江文蔚俱以詞賦著名故江南
士人言體物者以江高為稱首焉(南唐/近事)
　　　朱匡業
朱匡業劉存忠雖無勲略然以宿舊嚴整皆處環衛之
長劉彦貞壽陽既敗我師屢北京師危之元宗臨軒旰
食問其守禦之方匡業對曰時來天地皆同力運去英
雄不自由遂忤旨流撫州存忠在側贊美匡業之言不
已流饒州(南唐/近事)
　　　唐仁傑
唐仁傑全州人好苦吟陳德誠出守池陽仁傑貽詩云
紅斾渡江霞蘸水青萍出匣雪侵衣德誠善之勉之入
金陵㑹休沐朝達集昇元寺酒行請仁傑賦登閣詩有
句云雲散便宜千里望日長斜占半城隂嘗贈嘉禾寺
僧云只住此山能有意向來求佛本無心時論與之(鑑/戒)
(録/)
　　　孟賓于
孟賓于磻溪懷古云良哉呂尚父深隠始歸周釣石千
年在春風一水流松根蟠蘚石花影卧沙鷗誰更憐韜
術追思古渡頭又懐連上舊居云閒思連上景難齊樹
遶仙鄉路遶溪明月夜舟漁父唱春風平野鷓鴣啼城
邊寄信歸雲外花下傾盆到日西更憶海陽垂釣侶昔
年相遇草萋萋(雅言/系述)
賓于字國儀連州人天福中自湖湘越京洛應舉逺人
無援遂卜命於華山神珓一年乞一珓凡六擲乃得上
上大吉第一年云蟾宮空手下澤國更誰來二年云水
國二親應探榜龍門三月又傷春三年云仙島却回空
說夢清朝未達自嫌身四年云失意從他桃李春嵩陽
經過歇行塵雲僧不見塵中事問是今年第幾人五年
云因逢日者教重應忍被雲僧勸即歸天福九年禮部
侍郎符蒙下及第果六舉後徃江南官至水部郎中(郡/閣)
(雅/談)
孟賓于湖湘連上人有詩百篇號金鼇集獻於李若虚
侍郎使賓于馳詣洛陽獻於朝其譽藹然明年與李昉
同舉進士第後事李後主為滏陽令抵法當死㑹昉遷
翰林學士以詩寄賓于曰初攜書劍别湘潭金榜標名
第十三昔日聲塵喧洛下近來詩價滿江南長為邑令
情終屈縱處郎曹志未甘莫學馮唐便休去明君晚事
未為慙主見昉詩宥之復官(江南/野録)
馬令南唐書云李若虛侍郎㢘察沅湘賓于以詩數百
篇獻之若虛採警策數聮譽諸朝廷由是詩名益振王
禹偁嘗云古詩人有三水部謂何遜張籍及賓于也(全/唐)
(詩/錄)
五代孟賓于少遊鄉校力學不怠父以家貧且鮮兄弟
題詩壁上云他家養兒三四五我家養兒獨且苦賓于
歸見之續曰衆星不如孤月明牛羊滿山獨畏虎父竒
之晉天福二年登進士厯官水部郎嘗作公子行云錦
衣紅奪彩霞明侵曉春遊向野亭不識農夫心力苦驕
驄馳處麥青青有詩數百篇號金鼇集與李昉同年相
友善昉入宋官翰林而孟仕南唐為郎昉寄詩曰幼攜
書劍别湘潭金榜標名第十三昔日聲名喧洛下只今
詩價滿江南後隠玉笥山中號羣玉峰叟(小草齋/詩話)
詡謝魯公之後所居有泉石松竹剏亭延客孟賓于留
題云園林瀟灑聞來久欲往因循二十秋今日開襟吟
不盡碧山重疊水長流(江南/野録)
孟賓于獻主司詩云那堪雨後更聞蟬溪隔重湖路七
千憶昔故園楊柳岸全家送上渡頭船當年中第興國
中致仕歸過廬陵吉守贈以詩云曾聞洛浦綴神仙火
樹南樓幾十年白首自忻丹桂在詩名已得四方傳行
隨秋渚將歸鴈吟傍梅花欲雪天今日還家莫惆悵不
同初上渡頭船(雅言/系述)
　　　王轂
王轂宜春人南唐初登第長於樂府有玉樹曲云内宴
明朝日玉樹新妝逞嬌逸三閣霞明天上開靈鼉鼓罷
神仙出天花數朶風吹綻對舞輕盈瑞香散金管紅絃
旖旎隨霓裳玉珮參差轉璧月夜瓊樓春蓮舌泠泠詞
調新當時狎客盡尸禄直諫犯顔無一人歌未闋晉王
殿上黏腥血君臣猶在醉鄉中一曲已無陳日月聖唐
馭宇三百祀濮上桑間宜禁止請停此曲歸正聲願將
雅樂調正氣為一時所膾炙轂未第時常負氣忤人人
欲毆之轂揚聲曰莫無禮我便是吟君臣猶在醉鄉中
一曲已無陳日月者其人慙謝而退(小草齋/詩話)
　　　江為
緗素雜記載江南野録云江為者宋世淹之後先祖仕
於建陽因家焉余觀南史江淹傳淹濟陽考城人宋少
帝時黜為建安吳興令終於梁天監中左衛將軍又呉
均傳云濟陽江洪工屬文為建陽令坐事死竟陵王子
良開西邸招文學洪以美詞藻游焉淹與洪俱出考城
又俱仕齊梁間淹為建安吳興令而後他遷洪為建陽
令而死於建陽疑為之乘出於洪非出於淹為工詩如
天形圍澤國秋氣露人家之句極膾炙人口少遊江南
有詩云吟登蕭寺栴檀閣醉倚王家玳瑁筵後主見之
曰此人大是富貴家而劉夜坐夏江城等並就傳句法
後以讒死今建陽縣之西七里有靖安寺即為之故居
留題者甚衆惟陳師道洙一篇最佳云處士亡來幾百
年舊居牢落變祗園詩名長伴江山秀寃氣上摩星斗
昏臺榭幾人留雅句漁樵何處問曾孫當時泉石生涯
地日暮寒雲古寺門(藝苑/雌黄)
南唐書云江為其先宋人避亂建陽遂為建陽人為有
題白鹿寺詩云吟登蕭寺栴檀閣醉倚王家玳瑁筵元
宗南遷駐於寺見其詩稱美久之為由是放肆自謂俯
拾青紫乃詣金陵求舉屢黜於有司為怏怏不能自已
欲東亡吳越㑹同謀者上變按得其狀伏罪余以二書
考之藝苑謂後主見為詩有富貴家之語及為後以讒
死其言悉非是當以南唐書為正也(漁隠/叢話)
江為山水障歌云適來一觀山水障萬里江山在其上
逺近猶如二月春咫尺分成百般象一巖嵯峨在雲際
七賢鎮在青松裏潭水澄泓不見波孤帆晃漾張風勢
釣魚老翁無伴侶孑然此地經寒暑灘頭坐久鬢絲垂
手把漁竿不曾舉樹婀娜山崔嵬片雲似去又不去雙
鶴如飛又不飛良工巧匠多分布筆頭寫出江山路垂
栁風吹不動條樵夫負重難移歩(聲畫/集)
江為岳陽樓詩云倚樓高望極展轉念前途晚葉紅殘
楚秋江碧入吳雲中來鴈急天末去帆孤明月誰同我
悠悠上帝都(唐詩/紀事)
江為有詩吟登蕭寺栴檀閣醉倚王家玳瑁筵或謂作
此詩者决非貴族或又評軸裝曲譜金書字樹記花名
玉篆牌乃乞兒口中語(漫叟/詩話)
江為詩竹影横斜水清淺桂香浮動月黄昏林君復只
改二字為疎影暗香以詠梅遂成千古絶調詩字㸃化
之妙如丹頭在手瓦礫皆金(紫桃軒/雜綴)
殘雪未消雙鳯闕新春先入五侯家晩唐張蠙詩也劉
孟熙易殘以霽易新春以春風攘為已作遂以此得名
人或少之然竹影横斜水清淺桂香浮動月黄昏非江
為詩乎林君復易疎暗二字竟成千古名句所云一字
之師與活剥生吞者有别也(靜志居/詩話)
楊徽之哭江為詩云廢宅寒塘水荒墳宿草烟(宋稗/類鈔)
　　　劉素
劉素字仲華不事科舉通遷固壽曄之書嘗有人貽之
詩曰不甘五等諸侯薦直肯九重天子知然卒不及仕
(江南/野録)
　　　周顓
周顓處士鴻儒奥學偶不中第旅浙西與從事歡飲而
昧於章程座中皆戲之有賓從贈詩曰龍津掉尾十年
勞聲價當時鬬月高惟有紅粧回舞手似持雙刃向猿
猱周和曰十載文場敢憚勞宋都回鷁為風高今朝甘
伏花枝笑任道尊前愛縛猱(抒情/詩)
　　　魏明
南唐魏明好吟詩動即數百言而氣格卑下嘗袖以謁
韓熈載熙載辭以目暗且置几上明曰然則某自誦之
可乎曰適耳忽瞶明慙而去(善謔/集)
　　　陳貺
陳貺閩人性澹漠孤貧力學積書至數千巻隠廬山幾
四十年慶弔人事都未暫往衣食乏絶不以動心有季
父為桑門時時賴其資給苦思於詩得句未成章已播
逺近學者多師事之元宗聞其名以幣帛徃徴貺入見
襆巾絛帶布裘鹿鞟進止閒雅有度時方祁寒元宗見
其衣單薄降手札曰欲以綾綺衣賜卿卿必不受今賜
朕自服紬縑衣三十事卿其領之貺獻景陽宫懐古詩
元宗稱善賜粟帛遣還山卒(十國/春秋)
陳貺南閩人性沈澹志操古樸而不茍於仕進一卧廬
山三十年學者多師事焉元宗以幣致之布裘鹿鞟進
止閒肆因獻景陽臺懐古詩云景陽六朝地運極自依
依一㑹皆同是到頭誰論非酒濃沈逺慮花好失前機
見此尤宜戒正當家國肥元宗稱善欲授以官貺固不
受賜粟帛遣還舊隠卒年七十(南唐/書)
貺有詩數百首骨格強梗出於常態(江南/野史)
陳貺咏蟬云年年聞爾者未有不傷情畫虎云入夜雖
無傷物意向明還有動人心又有句云出得風塵者合
知岐路人又云拂榻燈未來開門月先入又云忽生雲
是匣高以月為臺(吟牕/雜錄)
葛敏修南華竹軒絶句獨拳一手支頥卧偷眼看雲生
未生蓋用五代時陳貺詩醒眼看諸峰白雲開又集然
唐呉融亦有深感卞峰顔色好晚雲才散又當門之句
(能改齋/漫錄)
　　　鍾蒨
鍾蒨字德林仕為勤政殿學士死國難按徐鉉有保大
五年送德林員外赴東府亞尹詩序鉉等餞於石頭城
分題為詩蒨有賦山别諸知已詩云暮景江亭上雲山
日望多只愁辭輦轂長恨隔嵯峨有意圖功業無心憶
薜蘿親朋將逺别且共醉笙歌又有得新鴻别諸同志
詩云隨陽來萬里㸃㸃度遥空影落長江水聲悲半夜
風殘秋辭絶漠無定似驚蓬我有離羣恨飄飄類此鴻
蒨之才譽亦可見矣(陸書/音注)
　　　李詢
翰府名談載寇萊公妾蒨桃贈歌者詩云一曲清歌一
束綾美人猶似意嫌輕不知織女寒窓下幾度抛梭織
得成余嘗記南唐李詢贈織錦詩云扎扎機聲曉復晡
眼穿力盡意如何美人一曲成千賜心裏猶嫌花様疎
蒨桃詩意本此而不及也(能改齋/漫録)
　　　江文蔚
江文蔚建陽人長於詞賦仕南唐拜御史中丞坐劾宰
相貶江州治柴車奉母欣然就道嘗作詩曰屈原若幸
高堂在終不懐沙葬汨羅(尚友/錄)
　　　徐延休
徐鉉父延休博物多學嘗事徐温為義興縣令縣有後
漢太尉許馘廟廟碑即許劭記歳久字多磨滅至開元
中許氏諸孫重刻之碑隂有八字云談馬礪畢王田數
七時人不能曉延休一見為解之曰談馬言午言午許
字礪畢石卑石卑碑字王田乃千里千里重字數七是
六一六一立字此亦楊修辨虀臼之比也詩以言志言
以知物信不誣矣(青箱/雜記)
　　　劉仁瞻
王旐遊金陵昇元寺見僧房壁上有繪金紫大夫題詩
云陣前仙琕生無媿鼓下蠻奴死合羞三尺呉縑暗塵
土凛然蒼鶻欲横秋不能解巻畫歸示其父平甫曰此
劉仁瞻像袁世弼詩也此詩俊拔可喜琕實呼璸袁誤
呼也(漁隠/叢話)
　　　羅頴
羅頴開寳中詣金陵舉進士第例以黄衣守選及王師
問罪後主銜璧頴再應鄉舉下第道經漢高祖廟題詩
落句云嫚侮羣豪誇大度可憐容得辟陽侯少頃輒自
免冠鞠伏廟廷口陳自咎之言掖去數日卒(馬令南/唐書)
　　　陳喬
陳喬張俄重陽日登高北山湖亭不奏聲樂因吟杜工
部九日宴藍田崔氏莊詩云明年此㑹知誰健醉把茱
茰仔細看員外郎趙宣父時亦在集感慨流涕者數四
舉坐異之未幾趙卒(南唐/近事)
　　　刁彦能
刁彦能上蔡人徙宣城元宗即位出為饒信二州刺史
彦能喜讀書亦好篇詠嘗與李建勲贈答建勲奏之元
宗笑曰吾不知彦能乃西班學士也(馬令南/唐書)
　　　陳沅
陳沅廬山人立性僻野不接俗士黄損熊􁵹虚中師事
之寒食後云罷却兒女戲放他花朩生閒居云掃地雪
枯帚耕山鳥怕牛題水云㸃入旱雲千古仰力浮塵世
一毫輕齊已贈沅云四海方磨劍深山自讀書(雅言/雜載)
廬山九天使者廟有道士忘其姓名體貌魁偉飲啖酒
肉有兼人之量晚節服餌丹砂躁於冲舉魏王之鎮潯
陽也郡齋有雙鶴因風所飄憩於道館迴翔嘹唳若自
天降道士且驚且喜焚香端簡前瞻雲霓自謂當赴上
天之召命仙童控而乘之羽儀清弱莫勝其載毛傷背
折血灑庭除抑按久之是夕皆斃翌日馴養者詰知其
狀訴於公府王不之罪處士陳沆聞之為絶句以諷云
啗肉先生欲上昇黄雲踏破紫雲崩龍腰鶴背無多力
傳語麻姑借大鵬(南唐/近事)
　　　李羽
李羽能詩五十方擢第嘗獻江淮郡守詩云塞詔東來
淝水濱時情惟望秉陶鈞將軍一陣為功業忍見沙場
百戰人(南唐/近事)
　　　馮延已
余徃在中都見一士大夫家收南唐李後主一詞下有
馮延巳三字詩中復云聖壽南山永同恐延已作也詞
云銅壺漏滴初盡高閣雞鳴半空催啓五門金鎻猶垂
三殿珠櫳階前御栁搖綠仗下宮花散紅鴛瓦數行曉
日鸞旗百尺春風侍臣蹈舞垂拜聖壽南山永同(侯鯖/錄)
南唐元宗優待藩邸舊僚馮延已自元帥府書記至中
書侍郎遂相時論以為非才江文蔚因其弟延魯福州
敗亡請從退削乃出撫州秩滿還因赴内宴進詩曰青
樓阿監應相笑書記登壇又却回(詩史/)
馮延已著樂章百餘闋其鶴冲天詞云曉月墜宿雲披
銀燭錦屏圍建章鐘動玉繩低宫漏出花遲又歸國謡
云江水碧江上何人吹玉笛扁舟逺送瀟湘客蘆花千
里霜月白傷行色明朝便是闗山隔見稱於世元宗樂
府詞云小樓吹徹玉笙寒延巳有風乍起吹皺一池春
水之句皆為警策元宗嘗戲延巳吹皺一池春水干卿
何事延己曰未如陛下小樓吹徹玉笙寒元宗恱(馬書/本傳)
杜子美黑白二鷹詩干人何事網羅求南唐元宗謂馮
延己云吹皺一池春水干卿何事舊唐書明皇謂楚王
叱金吾將軍武懿宗曰吾家朝堂干汝何事敢廹吾騎
從此語在前見本紀(香祖/筆記)
丹浦欵言云杜詩於人何事網羅求當作干人杜牧之
詩自摘階前大梧葉干君何事動哀吟按此說則南唐
元宗戲馮延已云吹皺一池春水干卿何事語固有本
然千家注劉㑹孟本只作千字錢本注云晉作干或作
于于字恐無義干字對上句在字亦未切子田之說是
也(池北/偶談)
古今詩話云江南成文幼為大理卿詞曲妙絶嘗作謁
金門云風乍起吹皺一池春水中主聞之因按獄稽滯
召詰之且謂曰卿職在典刑一池春水又何干於卿文
幼頓首又本事曲云南唐李國主嘗責其臣曰吹皺一
池春水干卿何事葢趙公所撰謁金門詞有此一句最
為警策其臣即對曰未如陛下小樓吹徹玉笙寒若本
事曲所記但云趙公初無其名所傳必誤惟南唐書古
今詩話二說不同未詳孰是(漁隠/叢話)
梅用南枝事共知青瑣云云李嶠云云南唐馮延巳詞
云北枝梅蕊犯霜開則南北枝事其來逺矣(猗覺寮/雜記)
南唐馮延巳詞有鬬鴨闌干獨倚之句人疑鴨未嘗鬬
余按三國志孫權傳注引江表傳魏文帝遣使求鬬鴨
羣臣奏宜無與權曰彼居諒隂中所求若此豈可與言
禮哉具以與之陸遜傳建昌侯盧作鬬鴨闌遜曰君侯
宜勤覽經典用此何為南史王僧達傳僧達為太子舎
人坐屬疾而往揚州橋觀鬬鴨為有司所劾新唐書齊
王祐善養鬬鴨方未反時狸咋鴨四十餘絶其頭去及
敗牽連誅死者四十餘人則古葢有之唐田令孜傳僖
宗好鬬鵞數往六王宅興慶池與諸王鬬鵞直五千萬
則鵞亦能鬬也(說郛/)
南唐宰相馮延已有樂府一章名長命女云春日宴緑
酒一杯歌一遍再拜陳三願一願郎君千嵗二願妾身
長健三願如同梁上燕歳歳長相見其後有以其詞改
為雨中花云我有五重深深願第一願且圖久逺二願
恰如雕梁雙燕嵗歳後長相見三願薄情相顧戀第四
願永不分散五願奴收園結果做箇人宅院味馮公之
詞典雅豐容雖置在古樂府可以無愧一遭俗子竄易
不惟句意重複而鄙惡甚矣(詞苑/叢談)
　　　胡元龜
胡元龜世為廬陵人居永新少有俊才常謁本邑令見
其風貌瓌傑因障間繪戲珠龍屬元龜詠之時邑令多
所受貽元龜題句云翻身騰白浪探爪攫𤣥珠葢諷之
也令為設飲食盡歡而罷㑹有發其意者令大怒追捕
之元龜亡入金陵館吏曹郎徐某家為其子作催粧詩
立就而徐有同舎郎雅自用欲以詞賦窘元龜元龜裂
牋㨿案為迴文體嘲之郎一辭莫措謝去由是知名(十/國)
(春/秋)
　　　李中
孟賓于作碧雲集序云昔者仲尼刪三百篇梁太子選
十九首厥後沿朝垂名者不少苦志者彌多入室升堂
有其數矣然六藝之旨二南之風後來未甚窮目沈淪
者怨刺傷多取事者雅頌一貫亂後江南鄭都官王貞
白用情創志不共轍不同塗俱不及矣今觀淦陽宰隴
西李中字有中縁情入妙麗則可知出示全編備多竒
句祗如乾坤一夕雨草木萬方春此乃王澤所均春風
廣扇姑蘇懐古云歌舞一塲夢烟波千古愁因想繁華
之日引成興歎之詞書王秀才壁句貧來賣書劍病起
憶江湖詩人興歎時政如何聽鄭道士琴秋月空山寂
淳風一夜生乃景清虚真風迴返徐司徒池亭句扶疎
皆竹樹冷澹似瀟湘心匠所到景致尤疎落花句酷恨
西園雨生憎南陌風阻公子歡動旅人感寒江莫泊寄
左偃云烟火人家逺汀洲莫雨寒詩人之作客况凄然
秋雨句秋聲在梧葉潤氣逼書幃廬山句谷春攢錦繡
石潤疊瓊林比興之言搜羅尤異江行夜泊句半夜風
雷過一天星斗寒恐怖一塲虚明徹曉寄劉鈞云閒花
半落處幽客未來時得故人消息句夢歸殘月曉信到
落花時肺腸難述懐想可知訪龍光謙上人云相留看
山雪竟日論風騷見請道之相於望寒山之不舎又七
言宿廬山白雲峰重道者院句雲開碧落星河近月出
滄溟世界秋又海上從事秋日書懐句千里夢隨殘月
斷一聲蟬送早秋來又夜泊寄詩友魚龍不動澄江逺
烟霧皆收皎月高東林寺逺大師句杉檜已依靈墖老
烟霞空鏁影堂深登毗陵青山樓有感句千里呉山青
不斷一邊遼海浸無窮訪洞仙宮不遇邵道者句羽客
不知何處去洞前花落立多時憶溪居句杜若菰蒲烟
雨歇一溪春色屬何人又六言句半落銅臺月曉亂飄
金谷風多客中春思云又聴黄鳥綿蠻月斷家鄉未還
春水引將客夢悠悠繞遍闗山賦泉句誰當秋霽後獨
聴月明中柴司徒亭前假山句螢影夜潛疑曉起茶烟
朝出認雲歸衆目所觀他心不到春莫懐故人句池館
寂寥三月莫落花重疊葢莓苔惜春眷戀不忍掃感物
心情無計開贈王道士云槎流海上波濤濶酒滿壺中
天地春論𤣥酒太羮常徒肯愛述神龍真虎賢者則知
負勤苦值干戈從軍之後受命已來上表中朝乞歸故
國以同氣沒世二親在堂棄一宰於淮西獲安家於都
邑公之忠孝彰矣賢彦稱之載被朱衣猶思丹桂乃為
言曰且名隨牓上者衆藝逐雲高者稀今之人祗儔方
干處士賈島長江何須第一者哉公理淦民飲淦水清
白著矣歌詠興焉况今賢為寳以禮示人必當閨籍將
書清庭即踐愚生於邂逅得遂披承時也素月流天澄
江如練對滄洲而援筆乏麗藻以當仁以公五七言兼
六言二百篇目曰碧雲集癸酉年八月五日序(五代/文鈔)
　　　鍾謨
鍾謨建安人為李璟奉表於周孫晟遇害獨赦謨為輝
州司馬有詩與州將云翩翩歸盡塞垣鴻隠隠初聞蟄
戸蟲渭北離愁春色裏江南家事戰塵中還同逐客紉
蘭佩誰聴縲囚奏土風多謝賢侯振古道免令搔首泣
途窮後畫江為界世宗召為衛尉卿放還因作詩以獻
畧云三年耀武羣雄伏一日回鸞萬國春南北通歡永
無事謝恩歸去老陪臣世宗恱(談苑/)
　　　孫晟
孫晟初名鳯又名忌好學尤長於詩為道士居廬山簡
寂宫嘗畫賈島像置屋壁晨夕事之人以為妖(資暇/錄)
　　　伍喬
伍喬張洎少相友善張為翰林學士寵優異伍為歙州
通判作詩以寄張戒僕曰張游宴時投之一日張近郊
㑹讌歡甚僕投詩張得詩動容為言於上召還為考功
員外郎詩曰不知何處好消憂公退攜壺即上樓職事
久㕘侯伯幕夢魂長遶帝王州黄山向晚盈軒翠黝水
含春繞郡流遥想玉堂多暇日花時誰伴出城遊(詩史/)
　　　韓熙載
南唐書韓熈載自江南奉使中原為感懐詩題於館壁
云僕本江北人今作江南客再來江北遊舉目無相識
秋風吹我寒秋月為誰白不如歸去來江南有人憶余
家有韓熈載家宴圖圖中題此詩後四句嘗以問相識
云是古樂府今覽此書方知其悞也(漁隠/叢話)
韓熙載高密人顯仕江南奉貢入都都絶知舊題詩館
壁云未到故鄉時將謂故鄉好及至親得歸爭如身不
到目前相識無一人出入空傷我懐抱風雨瀟瀟旅館
秋歸來窓下和衣倒夢中忽到江南路尋得花中舊居
處桃臉蛾眉笑出門爭向前頭擁將去(江南/埜録)
韓熙載字叔言事江南三主時謂之神仙中人風彩照
物每縱轡春城秋苑人皆隨觀談笑則聴者忘倦審音
能舞善八分及畫筆皆冠絶簡介不屈舉朝未嘗拜一
人每獻替多嘉納吉凶儀制不如式者隨事稽正制誥
典雅有元和之風屢欲相之為宋齊丘深忌終不進用
陳覺以福州之敗齊丘庇之特赦不誅熈載上疏廷爭
必請寘法齊丘益怒誣以縱酒少檢貶和州司馬其實
平生不飲璟覺其譖非久召還年六十九拜中書侍郎
卒煜嘗恨不得熈載為相贈平章事諡文靖嚴僕射續
以位高寡學為時所鄙又江文蔚嘗作蟹賦譏續略曰
外視多足中無寸腸又有口裏雌黄每失途於相沫胸
中戈甲嘗聚衆以横行之句續深赧之強自激昂以熙
載有才名固請撰其父神道碑欲茍稱譽取信於人以
珍貨幾萬緡仍輟未勝衣一歌鬟質冠洞房者為濡毫
之贈意其獲盼必可深諷熈載納贈愛姬遂納其請文
既成但敘譜裔品秩及薨葬褒贈之典而已無㸃墨道
及續之事業者續嫌之封還尚冀其改竄熈載亟以向
所贈及歌姬悉還之臨登車止寫一闋於泥金雙帶曰
風栁搖搖無定枝陽臺雲雨夢中歸他年蓬島音塵斷
留取樽前舊舞衣(湘山/埜錄)
裴䖍詩曰滿額鵞黄金縷衣翠翹浮動玉釵垂從教水
濺羅襦濕疑是巫山雲雨歸廣韻集韻韻略垂與歸皆
不同韻此詩為落韻矣韓熈載云風栁搖搖無定枝陽
臺雲雨夢中歸他年蓬島音塵絶留取樽前舊舞衣此
詩既言陽臺又言蓬島何用事重叠如此二詩並載小
說稱為佳句余謂疵病如此殆非佳句也(漁隠/叢話)
韓熙載初知貢舉人皆以為巨題熙載是夕自賦五首
旦視諸生皆有可觀及著格言五十餘篇時輩罕及誘
掖後進號韓夫子性好謔浪有投贄荒惡者使妓炷艾
薫之侯來嗅曰子之巻軸何多艾氣也(江南/埜録)
韓熈載本高密人後主即位頗疑北人鴆死者多而熙
載且懼愈肆情坦率不遵禮法破其財貨售集妓樂迨
數百人日與荒樂蔑家人之法所受月俸至即散為妓
女所有而熈載不能制之以為喜而日不能給遂敝衣
屨作瞽者持獨絃琴俾舒雅執板挽之隨房歌鼓求丐
以足日膳旦暮亦不禁其出入或竊與諸生糅雜而淫
熈載見之趨過而笑曰不敢阻興而已及夜奔客寢者
其客詩云苦是五更留不住向人頭畔著衣裳時人議
謂北齊徐之才豁達無以過之故東坡詩云欲教乞食
歌姬院故與雲山舊衲衣葢用熈載求丐事也(緗素/雜記)
大觀初有危氏葬於西塔山踰月雨過視墳側有痕掘
之得銀杯二銅水缶及鏡一又得埋銘石其文曰瑯琊
王氏女江南熈載妻丙申閏七月葬在石城西云按熙
載北海人南唐時為中書侍郎有才氣多藝能談笑風
流為當時冠然少年疎傲老忽細謹畜妓四十輩縱其
與客雜居曰以自汙避禍後主短其少檢貶右庶子分
司東都乃盡斥諸妓後主喜留為祕書監俄復故官欲
遂大用之而去妓悉還今未知熈載妻是姓王與否豈
在四十餘人之列者乎(夷堅/志)
　　　潘佑
潘佑有文而容陋其妻右僕射嚴續之女有絶態一日
晨妝佑潛窺於鏡臺面落鏡中妻怖遽倒佑怒其惡已
因棄之佑方冠未入學已能文命筆題壁曰朝遊滄海
東暮歸何太速祗因騎折玉龍腰謫向人間三十六果
當其歳誅死(湘山/埜録)
宋子京曰古人語有椎拙不可掩者樂府曰何以銷憂
惟有杜康僕觀束晳賦杜康咥其胃樂天詩杜康能解
悶潘佑詩直擬將心付杜康葢祖此意文士有因其人
名遂為事用者如東坡詩獨對紅蕖傾白墮按洛陽伽
藍記白墮春醪自是造酒者江東人姓劉名白墮或謂
因其能造酒遂為酒名又近時稱主簿為仇香似此之
類甚多其與湯燖右軍醋浸曹公之說何異(野客/叢書)
前輩謂深院無人杏花雨之句極佳此非四雨之數當
作去聲呼此句正祖南唐潘佑之意佑有詩曰誰家舊
宅春無主深院簾垂杏花雨佑兩句意此作一句言耳
然佑句作上聲非去聲也其下曰香飛緑鎖人未歸巢
燕承塵燕無語豈語字亦當作去聲耶唐花間集亦曰
紅窓寂無人語黯淡棃花雨(埜客/叢書)
余記太白有詩云野禽啼杜宇山蝶舞莊周後又見潘
佑有感懐詩幽禽喚杜宇宿蝶夢莊周席地一樽酒思
與元化浮但莫孤明月何必秉燭游余謂才思暗合古
今無殊不可怪也(法藏/碎金)
太白夜懐有句云宴坐寂不動大千入毫髪潘佑獨坐
有句云凝神入混茫萬象成空虚予愛二子吐詞精敏
之力入道深密之狀合而書之聊資已用(法藏/碎金)
南唐潘佑嘗應李後主令作辭云樓上春寒山四面桃
李不須誇爛漫已失了春風一半葢諷其地漸侵削也
李元膺詞到清明時候百紫千紅花正亂已失了春風
一半脫胎於此(詞綂/)
晏叔原詞今宵剰把銀釭照猶恐相逢是夢中葢出於
老杜夜闌更秉燭相對如夢寐之意謝無逸詞我共扁
舟江上兩萍葉出於樂天與君相遇知何處兩葉浮萍
大海中之意魯直詩趂此花開須一醉明朝化作玉塵
飛出於潘佑勸君此醉直須歡明朝又是花狼藉之意
此類極多(埜客/叢書)
　　　張泌
畫家有罨畫雜彩色畫也宜興有罨畫溪然其字當用
􁅉罨乃魚網非其訓也左思蜀都賦罨翡翠釣鰋鯉張
泌詩罨岸春濤打船尾謂魚網遮岸也此用字最得字
義(丹鉛/録)
張泌淮南人初官句容尉上書言治道後主徴為監察
御史官至内史舎人入宋後歸家毗陵詩一巻後主壬
申歳泌知貢舉試天雞弄和風泌但以文選中詩句為
題未嘗詳究有進士白云爾雅􁀙天雞䮧天雞未知孰
是泌大驚不能對亟取爾雅檢一在釋蟲一在釋鳥果
有二因自失放進士三人學士張洎言泌多遺復命洎
試放五人金陵破後主以藏金私遺近臣辦裝泌得金
二百詣曹彬陳首請奏其事彬薄之以金輸官而不以
聞(全唐/詩録)
張泌仕南唐為内史舎人初與隣女浣衣相善作江神
子詞云浣花溪上見卿卿眼波明黛眉輕高綰緑雲低
簇小蜻蜓好是問他知得麽和笑道莫多情後經年不
復相見張夜夢之寄絶句云别夢依依到謝家小廊回
合曲闌斜多情只有春庭月猶為離人照落花(詞苑/叢談)
　　　黄可
進士黄可字不可孤寒朴野深於雅道詩句中多用驢
字如獻高侍郎詩云天下傳將舞馬賦門前迎得跨驢
賓之類又嘗謁舎人潘佑潘教服槐子云豐肌却老明
旦潘公趨朝天階未曙見槐樹烟霧中有人若猿狙之
狀追而視之即可也怪問其故乃擁條而謝曰昨蒙明
公教服槐子法故今日齋戒而掇之潘大噱而去(南唐/近事)
　　　張洎
張洎文章清贍在江南日將命入貢還作詩以詆北言
京師風物有一堆灰之句蘇易簡得其親書洎歸朝為
學士與易簡同院爭寵不相下易簡語同列曰清河更
相矛盾即將一堆灰之句進呈矣洎聞為之屈(金坡/遺事)
張洎㕘知政事江南李後主時為大臣國亡受知太宗
復作輔臣時王元之禹偁為翰林學士洎手書古律詩
兩軸與之元之以啟謝云追縱季札辭賢盡變為國風
接武韓宣適魯獨明於易象謂其自他國入中朝也(四/六)
(話/)
寇萊公給事中知吏部選時張洎亦為給事中掌考功
官序雖齊視洎乃為屬曹寇少年進用才銳氣勇復為
首曹嫌洎不以本司長官奉洎以老儒宿德聞望自持
不屑委節事寇整巾對書終日危坐伺候於省門一揖
而退不交一談寇一日忽作庭雀詩示洎畧云少年挾
彈多狂逸不用金丸用蠟丸葢譏洎在江南重圍中為
李煜草詔於蠟丸中追上江救兵之事也洎不免強顔
附之後稍親暱(玉壺/清話)
張洎家居城外有一隠士名乃呂仙翁姓名洎倒屣見
之索紙筆八分書七言詩一章留與洎頗言將作鼎鼐
之意其末句云功成當在破瓜年俗以破瓜字為二八
洎六十四而卒乃其䜟也(談苑/)
樂府碧玉破瓜時而談苑載吕洞賓謁張洎贈詩云功
成應在破瓜年洎後以六十四卒破瓜者二八也老少
男女皆可稱破瓜亦竒(香祖/筆記)
　　　毛炳
豐城毛炳好學不能自給入廬山與諸生曲講獲鏹即
市酒盡醉時彭㑹好茶而炳好酒時人為之語曰彭生
作賦茶三片毛氏傳經酒半升(天禄/識餘)
炳常醉卧道旁里首張谷掖炳而起炳曰毛炳不干於
張谷張谷不學於毛炳醉者自醉醒者自醒後徙居南
臺山數年忽書齋壁曰先生不住此千載惟空山因大
醉一夕卒(十國/春秋)
　　　廖凝
廖凝字熙績隠居南嶽為彭澤令遷連州刺史與李建
勲為詩友相善集中中秋月聞蟬為絶唱中秋月云九
十日秋色今宵已半分孤光吞列宿四面絶微雲衆朩
排疎影寒流疊細紋遥遥望丹桂心緒正紛紛聞蟬云
一聲初應候萬木已西風偏感異鄉客先於離塞鴻日
斜金谷靜雨過石城空此處不堪聴蕭條千古同凝初
宰彭澤有句云風清竹閣留僧宿雨濕莎庭放吏衙解
印有句云五斗徒勞漫折腰三年兩鬢為誰焦今朝官
滿重歸去還挈來時舊酒瓢江左學詩者競造其門(郡/閣)
(雅/談)
史虚白嵩洛人廖凝寄之詩云飯僧春嶺蕨醒酒雪潭
魚(雅言/系述)
西頭供奉官錢昭度嘗作詠方池詩云東道主人心匠
巧鑿開方石貯漣漪夜深却被寒星照恰似山翁一局
棋有輕薄子見而笑曰此所謂一局黒全輸也葢唐廖
凝有詠棊詩云滿汀鷗不散一局黒全輸之句(遯齋/閒話)
黄琬代祖瓊對日食之餘如月之初慧絶古今僅七齡
也乃潮陽蘇福八歳咏初月却於無處分明有恰似先
天太極圖尤覺竒絶異哉洩隂陽之房此兩童子也又
廖凝十歳咏白滿汀鷗不散一局黒全輸(蓉槎/蠡說)
　　　鍾輻
江南鍾輻者金陵之才生氣豪體傲一老僧相之曰先
輩壽則有矣若及第則家亡記之生大誖曰吾方掇高
第以起家何亡之有時樊若水女才質雙盛愛輻之才
而妻之始燕爾科詔遂下時後周都洛輻入洛應書果
中選甲科第二得意不還攜一女僕曰青箱過華州之
蒲城其宰故人亦藴藉之士淹留久之一夕追凉縣樓
痛飲而卧青箱侍之是夕夢其妻出一詩為示怨頗深
詩曰楚水平如練雙雙白鳥飛金陵幾多地一去不言
歸夢中懐愧亦戲答一詩曰還呉東下過蒲城樓上清
風酒半醒想得到家春已暮海棠千樹欲凋零既寤頗
厭之因理歸裝將至采石青箱暴卒生感悼無奈匆匆
藳葬於一新墳之側急圖歸家則門巷空闃妻亦亡已
數月其亡日乃夢於縣樓之夕也後數日親友具舟攜
輻致奠於葬所即青箱藁葬之側新墳乃是惟海棠數
枝方葉凋蕚謝正合詩中之句因拊膺長慟曰信乎浮
屠師及第家亡之告因不仕隱鍾山著書守道壽八十
餘潘佑集有樊氏墓誌與此稍同(湘山/埜錄)
　　　劉吉
劉吉江左人事李主為傳詔承旨以忠於所事歸朝供
奉官有刺字自稱南人不忘本也有詩三百首目為釣
鰲集徐鉉為序其首篇隠者詩云一箭不中鵠五湖歸
釣魚人多誦之以塞河有方人目為劉跋河(叢苑/)
　　　楊鸞
宋宣和中進士永福吳元美作夏二子傳畧云天命商
以伐夏是以伊尹相湯伐桀而聲其刻剝之罪當是時
清商飈起義氣播揚勁風四掃宇宙清廓夏告終於鳴
條二子之族無大小長少皆望風殞滅殆無遺類天下
之民始得安食酣飲而鼓舞於清世矣夏二子謂蚊蠅
也其鄉人鄭瑋得之徃訴秦檜謂其譏毁大臣編管容
州尋謫死於南雄按韓昌黎雜詩曰朝蠅不可驅暮蚊
不可拍蠅蚊滿八區可盡與相格得時能幾時與汝恣
啖咋凉風九月到掃不見蹤跡意正如元美所云偶閲
鄭文寳江表志楊鸞詩曰白日蒼蠅滿飯盤夜間蚊子
又成團每到更深人靜後定來頭上咬楊鸞鸞即南唐
湯悅校文時舉子問欲用堯舜字不知是幾事者也適
友人棗陽王進士良璧琰至相與質之良璧謂曰子謂
元美本昌黎安知鸞不本昌黎邪二十八字真非茍作
者元美致禍而鸞則倖免耳余曰子可謂善為鸞解嘲
矣相與大笑因書之(雙槐/歳抄)
　　　孟歸唐
南唐孟歸唐能詩肄業廬山國學常得瀑布詩練色有
窮處寒聲無盡時隣房生亦得此聯遂交爭之助教不
能辨訟於江州各以全篇意格定之而歸唐為勝後歸
京師累遷大理丞江州羣吏徃京師猶指曰訟詩生也
(廬山/雜記)
　　　徐鉉
鉉嘗奉御札賦茱萸詩御札云新酒初熟偶與鄭王諸
公開嘗於清宴堂廡之間既覽秋物復矚霜牋因賦茱
萸一題以遣此時之興卿鴻才敏思不可獨醒宜應急
徴同賦前旨鉉因進詩云萬物慶西成茱萸獨擅名芳
排紅結小香透夾衣輕宿露霑猶重朝陽照更明長和
菊花酒高宴奉西清又和御製詩末云今朝聖藻偏流
詠黄菊無由更敢鄰(詩史/)
臨川郡圃舊名金柅今則沒其名徐鉉鼎臣送從兄赴
臨川幕詩云石頭城下春潮滿金柅亭邊緑栁繁謂此
也荆公集句送呉顯道詩亦云臨川樓上柅園中(能改/齋漫)
(録/)
徐鉉謫居舒州贈彭芮云賈生去國已三年裋褐閒吟
皖水邊終日野雲生砌下有時京信到門前無人與和
投湘賦愧子來浮訪戴船醉裏新詩好歸去莫隨騷客
住林泉(詩史/)
徐鉉事江南後主為文理院學士隨煜納圖卒於鄜晚
年詩愈工遊木蘭亭云蘭橈破浪城隂直玉勒穿花苑
樹深觀習水戰云千帆日助隂山勢萬里風馳下瀨聲
病中云向空咄咄頻書字與世滔滔莫問津謫居云野
日蒼茫悲鵩舎水風隂濕敝貂裘送陳祕監歸泉州云
三朝恩澤馮唐老萬里江山賀監歸宿山寺云落月依
樓閣歸雲擁殿廊(玉壺/清話)
徐鉉仕宦海州蒯亮為録事㕘軍多與徃還未幾亮受
代徐餞之詩曰昔年聞有蒯先生二十年來道不行抵
掌曾談天下事折腰尤忤俗人情老還上國風光薄貧
理歸裝結束輕遷客臨流重惆悵晚風黄葉滿孤城(詩/史)
太平興國中呉王李煜薨太宗詔侍臣撰吳王神道碑
時有與徐鉉爭名而欲中傷之者面奏曰知呉王事迹
莫若徐鉉為詳太宗未悟遂詔鉉撰碑鉉遽請對而泣
曰臣舊事李煜陛下容臣存故主之義乃敢奉詔太宗
始悟讓者之意許之故鉉之為碑但推言厯數有盡天
命有歸而已其警句云東隣遘禍南箕扇疑投杼致慈
親之惑乞火無里婦之談始勞因壘之師終復塗山之
㑹又有偃王仁義之比太宗覽讀稱歎異日復得鉉所
撰呉王挽詞三首尤加歎賞每對宰臣稱鉉之忠義吳
王挽詞今記者二首曰倐忽千齡盡𡨕茫萬事空青松
洛陽陌芳草建康宮道德遺文在興衰自古同受恩無
補報反袂泣塗窮土德承餘烈江南廣舊恩一朝人事
變千古信書存哀挽周原道銘旌鄭國門此生雖未死
寂寞已銷魂李主葬北邙江南錄乃鉉與湯悅奉詔撰
故有鄰國信書之句東隣謂錢俶也(東軒/筆録)
梅堯臣贈朝集院隣居詩云壁隙透燈光籬根分井口
徐鉉亦有喜李少保卜隣詩云井泉分地脉砧杵共秋
聲此句尤高逺矣(臨漢/詩話)
茅山玉晨觀許長史舊宅有井色白而甘徐鼎臣作銘
云長史含道棲神九天人非色改丹井存焉射兹谷鮒
冽彼寒泉分甘玉液流潤芝田我來自西尋真紫陽若
愛召樹如升魯堂敬刋翠琰永識銀牀噫嗟後學挹此
餘光(焦氏/筆乘)
詩中有字音平仄借讀者既經前人用過亦可據以諧
律今就所見拈出之杜牧詩南朝四百八十寺白居易
詩紅闌三百九十橋十讀平聲姚合詩每月請錢共客
分白居易詩請錢不早朝又紅樓許住請銀鑰又當時
綺季不請錢請讀平聲包佶詩曉潄瓊膏氷齒寒氷讀
去聲武元衡詩惟有白鬚張司馬不言名利尚相從白
居易詩四十著緋軍司馬男兒官職未蹉跎又一為軍
司馬三見歳重陽司讀去聲(容齋隨筆讀入聲野客/叢談據集韻作去聲)盧
綸詩人主人臣是親家親讀去聲陸龜蒙詩莫把榮枯
異但知上下包又得失任渠但取樂不曾生箇是非心
徐鉉詩莫折紅芳樹但知盡意㸔但讀平聲杜甫詩恰
似東風相欺得夜來吹折數枝花白居易詩為問長安
月誰教不相離相讀入聲王建詩綠窓紅燈酒初醒燈
讀去聲杜甫詩㑹須上番看成竹獨孤及詩舊日霜毛
一番新番讀去聲李商隠詩可惜前朝元菟郡菟讀去
聲白居易詩燭淚粘盤累蒲萄又燕姬酌蒲萄蒲讀入
聲李羣玉詩紅芳㸃袈裟袈讀去聲白居易詩金屑琵
琶槽又四絃不似琵琶聲張祜詩宫樓一曲琵琶聲方
干詩語慙不及琵琶槽琵讀入聲獨孤及詩徒言漢水
纔容刀纔讀去聲白居易詩况對東溪野枇杷張祜詩
生摘枇杷酸枇讀入聲白居易詩金盃翻汚麒麟袍李
賀詩銀韉刺麒麟李山甫詩誌公偏愛麒麟兒麒讀去
聲白居易詩三年隨例未量移量讀平聲蘓軾詩聞道
已許談其粗又寂寞閒窓易粗通粗讀上聲陶穀詩尖
簷㡌子卑凡厮短靿靴兒末厥兵厮讀入聲今北地親
家之親讀去聲吾吳蒲萄之蒲枇杷之枇讀入聲詩人
皆隨方言入律四聲遂無定位矣(叢殘/小語)
明皇雜錄云道士葉法善嘗引上至月宮聆天樂上自
曉音律黙記其音為霓裳羽衣曲此說雖怪然唐人大
抵如此言按唐有兩霓裳曲開成初尉遲璋嘗倣古作
霓裳羽衣曲以獻詔以曲名賜貢院為題此自一曲也
是歳榜首李肱所試詩即此題其詩始言開元太平時
萬國賀豐歳棃園獻舊曲玉座流新製末言蓬壺事已
空仙樂功尤替詎肯聴遺音聖功知善繼則亦是祖述
開元遺聲耳此曲世無譜好事者毎惜之江表志載周
后獨能按譜求之徐常侍鉉有聴霓裳羽衣曲紀以詩
云此是開元太平曲莫教編作别離聲則江南時猶在
也(漁隠/叢話)
江南馮延已曰凡人為文皆事竒語不爾則不足觀惟
徐公率意而成自造精極詩冶衍遒麗具元和風律而
無淟涊纎阿之習初嗣主以讒貶移饒州適周世宗兵
過淮鉉即榜小舟歸昇州賦詩有云一夜黄星照官渡
本初何面見田豐其伉直如此大梁以後氣稍衰薾矣
葢情鬱為聲悽楚宛折則難言之意多焉(宋詩鈔/小傳)
鄧王從益元宗第八子警敏有文開寳初出鎮宣州後
主率近臣餞於綺霞閣自為詩序以送之徐鉉詩云禁
裏花光似水清林烟池影共離情暫移黄閣只三載却
望紫垣都數程滿座清風天子送隨車甘雨郡人迎綺
霞閣上題詩在從此還應有頌聲(南唐馬/令書)
　　　徐鍇
徐鍇字楚金仕江左至中書舎人時吳淑為校理古樂
府中摻字多改為操字葢章草之變鍇曰非可一例言
若漢陽摻者三撾鼔也禰衡作漢洋摻古歌云城中宴
聞漢陽摻黄塵蕭蕭白日暗淑歎服(彦周/詩話)
徐鍇年十餘歳羣從宴集賦詩令為秋詞援筆立成其
畧曰井梧紛墮砌塞鴈逺横空雨久莓苔紫霜濃薜荔
紅(詩史/)
初鍇久次當遷中書舎人游簡言當國毎抑之鍇乃詣
簡言簡言從容曰以君才地何止一中書舎人然伯仲
竝居清要亦物忌太盛不若少違之鍇頗怏怏簡言徐
出妓佐酒所歌詞皆鍇所為鍇大喜乃起謝曰丞相所
言乃鍇意也歸以告鉉鉉歎息曰汝癡絶乃為數闋歌
換中書舎人乎(陸游南/唐書)
王師弔伐江左城未破時或夢緋衣女子行空中以巨
簁簁物散落如豆著地皆成人問之曰此當死於難者
後見一貴人盛冠服繼墮於地云徐舎人也既寤聞徐
鍇歿王文公兄弟在金陵和王微之登高齋詩押簁字
平甫曰當時徐氏擅筆墨夜圍夢墮空中簁此事竒譎
而語崛強可謂摶虎手也(金玉/詩話)
　　　邵拙
邵拙字拙之鴈門人好學博通經史水曹郎趙慶有詩
贈之曰邁古文章金鷟鸑出羣行止玉麒麟仕宦不達
而卒有詩傳於時其中有云萬國不得雨孤雲猶在山
此其驗歟(江南/野録)
　　　李古
李古少貧賤一舉成名不二十年自副樞除本州刺史
有登祝融峰云欲登祝融峰先登古石橋鑿開巇嶮處
取路到丹霄(南唐/近事)
　　　周延翰
江南太子校書周延翰性好道頗修服餌之事嘗夢神
人以一巻示之其文皆七字為句惟記末句云紫髯之
伴有丹砂延翰寤而自喜以為必得丹砂之效後從事
建業卒葬吳大帝陵側無妻子惟一婢名丹砂(稽神/錄)
　　　李平
李平闗右人讀武帝内傳云龍髯已斷嬪嬙老豹尾不
來岐路長閒書云至人無夢夢不到天意惡盈盈有餘
(雅言/系述)
　　　鄭文寳
鄭工部文寳謫監郢州京山縣稅過信陽軍白馬驛作
絶句郢州工部詩集無之詩云得罪前朝出粉闈五原
功業有誰知年餘放逐無人識白雪闗前一望時在京
山又有寒食紆秀上人禪房詩云花時懶看花來訪野
僧家勞師擊新火勸我雨前茶詩篆書刻石多寳寺中
(塵史/)
鄭文寳字仲賢南唐近事江表志二書其所作也律詩
多佳句惜其全集不傳郊居云百草千花路斜風細雨
天送枝江秦長官云官嫌容易達家愛等閒貧送曹緯
云小舟聞笛夜微雨養花天長安别友云杜曲花香濃
似酒灞陵春色老於人又綠埜堂云水暖鳬鷖行哺子
春深桃李卧開花歐陽公亟稱之謂不減王維杜甫(寒/夜)
(錄/)
鄭文寳郊居云百草千花路斜風細雨天重經貶所云
過闗已躍樗蒱馬悮喘尤驚顧兔奔洛城云星沈㑹節
歌鐘早天半上陽烟樹㣲贈張靈州云越絶曉殘蝴蝶
夢單于秋引畫龍聲長安送别云杜曲花光濃似酒灞
陵春色老於人送人歸湘中云滿帆西日催行客一夜
東風落楚梅南行云失意慣中遷客酒多年不見侍臣
花棲靈隠寺云舊井霜飄仙界橘雙溪時落海邊鷗送
人知韶州云碧落春風老朱陵古渡頭永熈陵云承露
氣寒駒送日觚稜人靜鳥呼風邊上云鬢間相似雪峰
外寂寥烟(詩話/總龜)
西洛故都荒臺廢沼遺迹依然見於詩者多矣惟錢文
僖公一聯最為警絶云日上故陵烟漠漠春歸空苑水
潺潺裴晉公綠野堂在午橋南徃時嘗屬張僕射齊賢
家僕射罷相歸洛日與賓客吟宴於其間惟鄭工部文
寳一聯最為警絶云水暖鳬鷖行哺子春深桃李卧開
花人謂不減王維杜甫也錢詩好句尤多而鄭句不惟
當時人莫及雖其集中自及此者亦少(六一/詩話)
亭亭畫舸繫寒潭直到行人酒半酣不管烟波與風雨
載將離恨過江南嘗有人客舎壁間見此詩莫知誰作
或云鄭兵部仲賢也然集中無有好事者或填入樂府
仲賢當前輩未貴杜詩時獨知愛尚徃徃造語警拔但
體小弱多一律可恨耳歐陽文忠公稱其張僕射園中
一聯以為集中少比恐公未嘗見其全編大抵仲賢情
致深婉比當時輩流能不專使事而尤長於絶句如一
夜西風旅鴈秋背身調鏃索征裘闗山落盡黄榆葉駐
馬誰家唱石州又江雲薄薄日斜暉江館蕭條獨掩扉
梁燕不知人事改雨中猶作一雙飛若此等類須在王
摩詰伯仲之間劉禹錫杜牧之不足多也(蔡寛夫/詩話)
余於叢話前集云鄭兵部仲賢鄭工部文寳不知其果
一人耶果二人耶今觀歐陽永叔詩話云鄭工部文寳
於張僕射園吟詩一聯最為警絶云水暖鳬鷖行哺子
春深桃李卧開花蔡寛夫詩話云鄭兵部仲賢歐陽文
忠公稱其張僕射園中一聮以為集中少比即前一聯
詩是也以此考之則文寳仲賢葢是一人名與字耳但
工部兵部之稱不同西清詩話云緱山王子晉祠詩是
鄭工部文寳題則工部之稱與歐公同但寛夫誤作兵
部耳(漁隠/叢話)
緱山王子晉昇仙之地有祠在焉鄭工部文寳常題一
絶云秋隂漠漠秋雲輕緱氏山頭月正明帝子西飛仙
馭逺不知何處夜吹笙後晏元獻守洛過見之取白樂
天語書其後云此詩在在處處有神物䕶持(西清/詩話)
余弟姚安太守未奄慥字用能酒邊誦一絶句云亭亭
畫舸繫春潭只待行人酒半酣不管烟波與風雨載將
離恨過江南兄以為何人詩余曰按宋文鑑是張文潛
詩也未奄取草堂詩餘周美成尉遲杯注云唐鄭仲賢
詩余因歎唐之詩人姓名隱而不傳者何限或文潛愛
而書之遂以為文潛作耳(藝林/伐山)
杜甫終於耒陽藁葬之至元和中其孫始改葬於鞏縣
元微之為誌而鄭刑部文寳謫官衡州有經耒陽子美
墓詩豈但為誌而不克遷或已遷而故塜尚存耶(溫公/詩話)
雷州及海外瓊崖多香木夷民以為槽飼雞犬鄭文寳
詩曰沈檀香植在天涯賤等荆衡水面槎何必為槽飼
雞犬不如煨燼向豪家(談苑/)
郢中寺壁有鄭文寳詩親筆寒食訪僧舎云客舎愁經
百五春雨餘溪寺綠無塵金花何處鞦韆鼓粉頰誰家
鬭草人水上碧桃流片叚梁間歸燕語逡巡高僧不飲
客攜酒來勸先朝放逐臣(詩話/總龜)
臨潼縣靈泉觀唐華清宫也自唐迄今題詠不可紀惟
張文定及進士楊正倫詩最佳文定詩云當時不是不
窮奢民樂昇平少歎嗟姚宋未亡妃子在塵埃那得到
中華正倫詩云休罪明皇與貴妃大都衰盛兩相隨唯
憐一派温泉水不逐人心冷暖移又鄭文寳詩云只見
開元無事久不知貞觀用功深皆為知音所賞(詩話/總龜)
　　　唐鎬
窅娘纎麗善舞後主作金蓮高六尺飾以寳物細帶纓
絡蓮中作品色瑞蓮命窅娘以帛繞足令纎小屈上作
新月狀素襪舞蓮花中回旋有凌波之態由是人皆效
之唐鎬詩云蓮中花更好雲裏月長新為窅娘作也(十/國)
(春/秋)
　　　金昌宗
鍾隠天台人少清悟不嬰俗事嘗卜居閒曠結茆室好
畫花竹禽鳥以自娯凡舉筆寫像必致精絶時無擬者
又善畫鷂子白頭翁鶡鳥斑鳩皆有生態兼長草棘樹
木升元中齊安張校尉得隠畫鶡鳥二幅張之賓次時
金昌宗題詩曰為厭翻翔下葦叢戢翰側腦思何窮侍
童莫便褰簾過只恐驚飛入碧空其為人珍賞多類此
(尚友/錄)
　　　李家明
南唐書云李家明詼諧敏給善為諷詞元宗賞花後苑
臨池垂釣臣下皆得魚唯元宗獨無所獲家明進詩曰
玉甃垂鈎興正濃碧池春暖水溶溶凡鱗不敢吞香餌
知是君王合釣龍元宗大喜賜宴極歡嘗見牛晩卧美
䕃元宗曰牛且熱矣家明乘詼諧曰曾遭甯戚鞭敲角
又被田單火燎身閒向斜陽嚼枯草近來問喘更無人
輔相皆慙宋齊丘無子晚年一子輒死逾月猶哭齊王
景達勸之不止家明云臣能止之乃作大紙鳶署其上
云欲興唐祚革強呉盡是先生起廟謨一箇孩兒拚不
得讓皇百口欲何如扈延範族呉氏齊丘為謀因以誚
焉乘風放之故墮齊丘中庭齊丘見之哭乃止後元宗
遷南都已失江北十四郡舟楫多行南岸至趙屯因輟
樂停觴北望皖公山謂家明曰好青峭數峰不知何名
也家明應聲對曰龍舟輕颭錦帆風正值宸遊望逺空
回首皖公山色翠影斜不到壽杯中元宗慙之俛首而
過緗素雜記云楊文公談苑以苑中詠牛詩及皖公山
詩為王感化作江南野錄以前二詩為李家明作談苑
以感化為建州人野録以家明為廬州人談苑為中主
野録為嗣主未詳孰是余以南唐書考之則談苑所記
皆誤也惟野錄與南唐書合家明廬江西昌人前二詩
皆其所作但不載感化為何處人江南建國傳三世而
滅中主即嗣主也諡號元宗緗素雜記不曾見南唐書
故未詳孰是今是正之(漁隠/叢話)
馬令南唐書元宗賞花後苑率近臣臨池垂釣臣下皆
登魚惟元宗獨無所獲優人李家明因進詩曰玉甃垂
鈎興正濃碧池春暖水溶溶凡鱗不敢吞香餌知是君
王合釣龍元宗大喜賜宴極歡歐陽公歸田錄真宗一
日集羣臣賞花釣魚臨池久之而御釣不食丁晉公應
制詩曰鶯驚鳯輦穿花去魚畏龍顔上釣遲真宗稱賞
羣臣皆自以為不及也按李家明者優人元子所謂諧
臣顐官怡愉天顔耳然其進詩有風道焉夫緡微餌明
大魚且不食之况龍乎若謂之詩則徒以捷給取寵解
人主顔面其用意厝辭且不及一優人羣臣皆自以為
不可及何耶歐公言過矣(金罍/子)
　　　王感化
緗素雜記云楊文公談苑載伶人王感化少聰敏未嘗
執巻而多識故實口諧捷給滑稽無窮㑹中主引李繼
勲嚴續二相游苑中適見繫牛於株枿上令感化賦詩
應聲曰曾遭甯戚鞭敲角幾被田單火燎身獨向斜陽
嚼枯草近來問喘更無人因以譏二相也又中主徙豫
章潯陽遇大風中主不悅命酒獨酌指北岸山問舟人
云皖公山愈不懌感化獨前獻詩曰龍舟萬里駕長風
漢武潯陽事正同珍重皖公山色好影斜不落壽杯中
中主大悅賜束帛(漁隠/叢話)
江南李氏樂人王感化建州人𨽻光州樂籍建州平入
金陵教坊善為詞時本鄉節帥更代餞别感化前獻詩
曰旌斾赴天臺溪山曉色開萬家悲更喜迎佛送如來
至金陵宴苑中有白野鵲李璟令賦詩應聲曰碧雲深
洞恣逰遨天與蘆花作羽毛要識此來棲息處上林瓊
樹一枝高又題怪石凡八句皆用故事但記其一聯云
草中誤認將軍虎山上曾為道士羊(談苑/)
　　　敬新磨
郭景純江賦龜有六眸宋太始二年八月六眼龜見於
東陽太守劉勰得之以獻唐睿宗先天三年江州獻靈
龜六眼腹下有𤣥文又嶺南欽州出六眼龜實止兩眼
餘四目乃斑紋與真目排比端正不偏唐莊宗時有進
六目龜者敬新磨獻口號曰不要閙不要閙聴取龜兒
口號六隻眼兒睡一覺抵别人三覺又說儲載常熟水
墩大士庵前曾出六目龜九十三翁繆道山得而畜之
又廣聞錄載嘉靖二十年興寧西河水漲有大龜長丈
餘六目金光射人泝河而上所過田陂皆壞(堅瓠/集)
　　　唐朝美
莊宗小酌進新橘命諸伶咏之唐朝美詩先成曰金香
大丞相兄弟八九人剝皮去滓子若箇是汝人帝大笑
賜所御軟金盃(清異/錄)
　　　李廷珪
李廷珪藏墨訣曰贈爾烏玉玦泉清硯須潔避暑懸葛
囊臨風度梅月(焦氏/類林)
晁叔用嘗作李廷珪墨詩君不見江南星官有諸奚老
超尚不如廷珪後來承晏頗秀出喧然父子名相齊百
年相傳紋破碎彷彿尚見蛟龍背電光燭天星斗昏雨
痕倒海風雷晦却憶當年清暑殿黄門侍立才人見銀
鈎灑落桃花牋牙牀磨拭紅絲硯同時書畫三萬軸二
徐小篆徐熈竹御題四絶海内傳祕府毫芒惜如玉君
不見建隆天子開國初曹公受詔行掃除王侯舊物人
今得更寫西天貝葉書(焦氏/類林)
　　　劉東叔
劉東叔賦臘月雨云且雨且凍山徑滑是誰作此琉璃
變(清異/録)
　　　李善寧子
臨川李善寧之子十歳能即席賦詩親友嘗以貧家壁
試之畧不搆思吟曰椒氣從何得燈光鑿處分拖涎來
藻飾惟有篆愁君拖涎指蝸牛也(清異/録)
　　　鍾傅客
鍾傅鎮西江日客有以覆射之法求謁傅以厯日包一
橘致袖中使射之客口占一歌以掲之云太歳當頭立
諸神莫敢當其中有一物常帶洞庭香(南唐/近事)
　　　南唐人
漢臯張君詩話謂鮑當吟孤鴈詩云更無聲接續空有
影相隨當時號為鮑孤鴈凡物有聲而孤者皆然何獨
鴈乎此人論詩正如王君卿以林和靖梅花詩亦可作
桃李杏花之類宜取東坡之笑也余觀司馬温公詩話
乃謂當為河南法曹常忤知府薛映因獻孤鴈詩所謂
天寒稻粱少萬里孤難進不惜充為庖為帶邊城信薛
大嗟賞時號鮑孤鴈張君所記不同而詞句亦非前句
可及余後因讀江南野録乃知張君所記是南唐人詩
(能改齋/漫録)
　　　唐智民
偽唐贓臣褚仁規竊禄泰州刺史惡政不可縷舉有智
民請吻儒為二詩為隠語凡寫數千幅詣金陵粘貼事
乃上聞詩曰多求囊白昧蒼蒼兼取人間第一黄云云
白黄隠金銀字(清異/録)
　　　南唐伶人
李先主以國用不足稅民間鵞卵出雙子者柳花為絮
者伶人獻詞云唯願普天多瑞慶栁條結絮鵞雙生(天/中)
(記/)
　　　江南樂人
金陵有樂官山相傳城下之日軍營開宴南唐樂人數
輩大慟奏不成曲怒而殺之聚埋此山詩云城破轅門
宴賞頻伶倫執樂淚沾巾駢頭就死縁家國愧殺南朝
結綬人(紫桃軒/雜綴)
　
　
　
　
　
　
　
　
　
　
　
　
　五代詩話巻三
欽定四庫全書
　五代詩話巻四
　　　　　　　　　　兖州府知府鄭方坤撰
　　前蜀　後蜀
　　　韋莊
詩之作也窮通之分可觀韋莊詩壯故至台輔何贊詩
愁未幾而卒莊感懐云長年方悟少年非人道新詩勝
舊詩十畝野塘留客釣一軒春雨對僧棋花間醉任黄
鸝語池上吟從白鷺窺大道不將爐冶去有心重立太
平基何贊書事云果决生涯向洛中西投知已話恩容
雲遮劍閣三千里水隔瞿塘十二峰濶步文翁坊底月
閒尋杜甫宅邊松到頭須卜林泉隠自愧無能繼卧龍
(鑑戒/錄)
感懐詩云長年方悟少年非人道新詩勝舊詩十畆野
塘留客釣一軒春雨對僧棋花間醉任黄鶯語池上吟
從白鷺窺大道不將爐冶去有心重築太平基或謂此
詩包括生成果為台輔(全唐/詩話)
先是李逺有詩云人事三盃酒流年一局棋唐宣宗以
其非牧人之才不與郡守宰相為言然始俞允蜀相韋
莊應舉時遇黄寇犯闕著秦婦吟一篇内一聯云内庫
燒為錦繡灰天街踏盡公卿骨爾後公卿亦多垂訝莊
乃諱之時人號秦婦吟秀才他日撰家戒内不許垂秦
婦吟障子以此止謗亦無及也(北夢/瑣言)
莊應舉時遇巢寇犯闕著秦婦吟云内庫燒為錦繡灰
天街踏盡公卿骨公卿多垂訝莊乃諱之時號秦婦吟
又有帝子夢魂烟水濶謝公詩思碧雲低最為警策至
若閒卧詩云誰知閒卧意非病亦非眠又手從彫扇落
頭任漉巾偏識者知其不祥後誦子美詩白沙翠竹江
村暮相送柴門月色新吟諷不輟是歳卒於花林坊葬
於白沙(唐詩/紀事)
韋端已讀書數米而炊秤薪而爨應舉時遇黄巢犯闕
著秦婦吟云内庫燒為錦繡灰天街踏盡公卿骨時號
秦婦吟秀才又有贈新進士詩新馬杏花色緑袍春草
香杜荀鶴曾得句云舊衣灰絮絮新酒竹篘篘韋曰我
道印將金𤨏𤨏簾用玉鈎鈎舉乾寧進士後以才名寓
蜀王建割據遂羈留之莊有寵姬姿質豔麗兼善詞翰
建托以教内人為詞強奪去莊作謁金門云空相憶無
計得傳消息天上嫦娥人不識寄書何處覔新睡覺來
無力不忍把伊書跡滿院落花春寂寂斷腸芳草碧情
意悽怨人相傳播姬後聞之遂不食而卒(詞統/)
韋又有荷葉杯詞云絶代佳人難得傾國花下見無期
一雙愁黛逺山眉不忍更思惟閒掩翠屏金鳯殘夢羅
幕畫堂空碧天無路信難通惆悵舊房櫳詞意凄婉亦
為姬作也(古今/詞話)
陸機文賦清麗千眠轉作芊綿韋莊可憐芳草更芊綿
(蓉槎/蠡說)
韋莊詩西園公子名無忌南國佳人字莫愁莫愁為南
國佳人此實語也選詩公子敬愛客終宴不知疲清夜
游西園飛葢相追隨則西園公子乃子建事謂名無忌
可乎此詩流利可喜獨以一語之疵終損連城之價(焦/氏)
(筆/乘)
韋莊窮時賴内外奴僕之用作詩慰之有曰努力且為
田舎客他年為爾覔金魚又曰他年待我門如市報爾
千金與萬金其言雖俚其事難期而其情則可悲後唐
亡入蜀為平章不知能報此二人否百韻詩亦起於莊
(湧幢/小品)
自漢以來官曹冗濫之極者如更始竈下養中郎將爛
羊頭闗内侯晉趙王倫貂不足狗尾續北史周世員外
常侍道士比肩唐武后補闕連車拾遺平斗之諺皆顯
顯著見者中葉以後尤為泛濫張巡在雍邱纔領一縣
千兵而大將六人官皆開府特進然則大將軍告身博
一醉誠有之矣德宗避難於奉天渾瑊之童奴曰黄苓
力戰即封渤海郡王至於僖昭之世遂有捉船郭使君
看馬李僕射周行逢據湖湘境内有漫天司空遍地太
保之譏李茂正在鳯翔内外持管籥者亦呼為司空太
保韋莊浣花集有贈僕者楊金詩云半年勤苦葺荒居
不獨單寒腹亦虚努力且為田舎客他年為爾覔金魚
是時人奴腰金曳紫者葢不難致也(容齋/三筆)
櫻桃有白者韋莊詩云王母階前種九株水晶簾外看
如無只應漢武金盤上瀉得珊瑚白露珠(湧幢/小品)
莊浣花集弟藹編録序略云家兄自庚子亂離前凡著
歌詩父章數十通屬兵火迭興簡編俱墜惟餘口誦者
所存無幾爾後流離漂泛寓目縁情迄於癸亥歳又綴
僅千餘首辛酉春應聘為蜀奏記明年浣花溪尋得杜
工部舊址結茆為室思其人欲成其處藹因録兄藁或
黙誦者次為十巻目之曰浣花集亦杜陵所居之義也
後所製用繼於右時癸亥六月九日(全唐/詩録)
莊又常取唐人麗句勒成又𤣥集其自序云謝元暉文
集盈編止誦澄江之句曹子建詩名冠古惟吟清夜之
篇是知美稼千箱兩岐奚少繁弦九變大濩殊稀入華
林而珠樹非多閲衆籟而紫簫唯一所以擷芳林下拾
翠巖邊沙之汰之始辨辟寒之寳載雕載琢方成瑚璉
之珍故知頷下採珠難求十斛管中窺豹但取一斑思
食馬留肝徒云染指豈烹魚去乙或至傷鱗自慙乎鼴
鼠易盈非嗜其熊蹯獨美然則律者既采繁者是除何
知黑白之鵞強識淄澠之水左太冲十年三賦未必無
瑕劉穆之一日百函焉能盡麗班張屈宋亦有蕪辭沈
謝應劉猶多累句雖遺妍可惜而備載斯難亦由執斧
伐山止求嘉木挈瓶赴海但汲井泉等同於風月烟花
各是其樝梨橘柚魚兔雖存筌蹄是弃金盤飲露惟挹
沆瀣之精花界食珍僅享醍醐之味(十國/春秋)
余邵武寒食詩有幕府健兒猶白打之句按王建詩寒
食内人常白打庫中先散與金錢韋莊詩内官初賜清
明火上相閒分白打錢揚用修曰打錢戲名未明指為
何事焦弱侯曰按齊雲論白打蹴踘戯也兩人對踢為
白打三人角踢為官場余謂白打即今之手搏名短打
者是也昔人目手不持寸鐵為白戰似即其意武藝十
八終以白打以白打為終明乎其不持寸鐵也以為蹴
踘者非(閩小/紀)
有步打有跌打有白打能懸空觔斗脚不及地者謂之
跌打不在馬上能與人角力謂之步打唐僖宗好蹴毬
鬬雞自以為能於步打謂俳優石野猪曰朕若作步打
進士亦合得一狀元野猪對曰若遇堯舜禹湯作禮部
侍郎陛下不免且落第帝笑而已王建宫詞云寒食内
人長白打庫家先散與金錢又唐詩云上相閒分白打
錢按武林舊事云宋理宗祗應人有女厮撲十人此即
唐時步打之遺意齊雲論曰白打蹴毬戲也兩人對踢
為白打三人角踢為官塲(知新/録)
余每客游寄息野店中得句云酒香人欲歇野店日初
斜因思店字可入詩料韋應物楚山明月滿淮店夜鐘
微岑參野店臨官路重城壓御堤温庭筠雞聲茅店月
人跡板橋霜陳羽都門雨歇愁分處山店燈殘夢到時
韋莊詩明日五更孤店裏醉醒何處各沾巾皆佳句也
如蘇子瞻黙數來時店真擔夫語耳(留青/日札)
唐韋莊金陵圖詩江雨霏霏江草齊六朝如夢鳥空啼
無情最是臺城栁依舊烟籠十里堤謝疊山云臺城梁
武餓死之地國亡身滅陵谷變遷惟草木無情只如前
日無情依舊四字最妙端平中北使王檝詩到處江山
是戰塲淮民依舊說耕桑梅花不識興亡恨猶向東風
笑夕陽譏本朝臣子不知邊事之危急景定間北將胡
諮議留江州詩寂寞武磯山上廟蕭條羅伏水中船垂
楊不管興亡事依舊青青兩岸邊亦譏本朝將相不知
國家將亡猶隨時取樂如平安無事時皆從前詩變化
來(堅瓠/集)
杜少陵詩雨脚但仍舊雨脚如麻未斷絶白玉蟾詩雨
脚初收起暮烟江公著詩雲葉紛紛雨脚匀汪信民詩
雨脚晨可歇蔡啟詩城響濤頭入江昏雨脚斜雨脚二
字本齊民要術少陵始用之少陵又有日脚下平地句
韋莊詩逺水斜牽日脚流石曼卿詩花影長隨日脚流
陳輔詩白下風輕日脚斜李賀詩露脚斜飛濕寒兔喻
鳬詩鴈天霞脚雨東坡詩月脚垂孤光日月霧露稱脚
俱新(堅瓠/集)
韋莊應天長詞云想得此時情切淚沾紅袖􁬁􁬁字義
與涴同而字則讀如涴字入聲始得其叶然說文玉篇
俱無􁬁字惟元詞中馬驟􁬁人語喧北音作平聲四轉
作入聲正叶(丹鉛/錄)
韋莊詩靜極却嫌流水閙閒多翻笑野雲忙本於老杜
之水流心不競雲在意俱遲但多著一嫌字笑字覺非
真閒真靜耳(唐詩/統籖)
記事曰許渾紀夢詩序云余嘗夢登山有宫室凌雲人
云此崑崙也既入見數人方欲招之至暮而罷詩云曉
入瑤臺露氣清坐中唯有許飛瓊塵心未盡俗縁在十
里山前空月明或云改第二句為天風飛下步虚聲韋
莊讀渾詩云江南才子許渾詩字字清新句句竒十斛
真珠量不盡惠休空作碧雲詞(全唐/詩録)
小詞以含蓄為佳亦有作决絶語而妙者如韋莊誰家
年少足風流妾擬將身嫁與一生休縱被無情棄不能
羞之類是也牛嶠須作一生拚盡君今日歡抑亦其次
栁耆卿衣帶漸寛終不悔為伊消得人憔悴亦即韋意
而氣加婉矣(詞筌/)
　　　盧延讓
盧延讓光化三年登第先是延讓師薛許下為詩詞意
入僻時人多笑之呉翰林融為侍御史出官峽下延讓
時薄遊荆渚貧無巻軸未遑贄謁㑹融表弟滕籍者偶
得延讓百篇融覽大竒之曰此無他貴不尋常耳於是
稱之於府主成汭時故相張公職大租於是邦常以延
讓為笑端及融言之咸所改觀延讓深所感激然猶因
循竟未相面後值融赴急徴入内廷孜孜於公卿間稱
譽不已光化戊午歳來自湘南融一見如舊相識延讓
嗚咽流涕於是攘臂成之矣(摭言/)
盧延讓業僻澁詩呉翰林雖以賦巻擢第然八面受敵
深知延讓之能延讓始投贄巻中有說詩一篇斷句云
因知文賦易為下得之乎子華笑曰上門惡罵來(摭言/)
按北夢瑣言盧有詩云不同文賦易為是者之乎復入
翰林閣筆而已同列戲之曰不同文賦易為是者之乎
竟以不稱職數日而罷是延讓曾官翰林矣附識此(十/國)
(春秋/注)
盧延讓苦吟詩云莫話詩中事詩中難更無吟安一箇
字撚斷數莖鬚險覔天應悶狂摉海亦枯不同文賦易
為著者之乎夫之乎也矣兮哉在古俱不為韻如左右
流之寤寐求之俟我於著乎而河水清且漣漪何其處
也必有以也顔之厚矣出自口矣其實七兮迨其吉兮
反是不思亦已焉哉是究是圖亶其然乎諺云之乎者
也矣焉哉用得成章好秀才後之文人則徃徃用之叶
韻矣劉琨詩芻狗之談其最得乎(留青/日札)
盧延讓有詩云不同文賦易為有者乎哉予以為不然
嘗見張右史記衢州人王介字仲甫以制舉登第作詩
多用助語足句有送人應舉詩落句云上林春色好攜
手去來兮又贈人落第詩云命也豈終否時乎不暫留
勉哉藏素業以待歳之秋且云此格古所未有予是以
知延讓之詩未盡(能改齋/漫錄)
古今詩人摹寫覔句景象有極工者如吟安五箇字撚
斷數莖鬚如險覔天應悶狂搜海亦枯如竟日覔不得
有時還自來如句向夜深得心從天外歸如是事精皆
易惟詩㑹却難如窮理多瞑目含毫靜倚松如終篇渾
不寐危坐到晨鐘如兩句三年得一吟雙淚流如夜吟
曉不休苦吟神鬼愁如生應無輟日死是不吟時如五
七字中苦百千年後清如宿客嫌吟苦乖童恨睡遲宋
林逋云只縁吟有味不覺坐勞神此非深於詩者不能
道也(筆精/)
盧延遜(漁洋詩話延遜當即/延讓宋避讓字故也)詩淺近人多笑之惟呉融
獨重之且云後必垂名延遜詩亦有佳處宿東林云兩
三條電欲為雨七八箇星猶在天旅舎言懐云名紙毛
生五門下家僮骨立六街中蜀路云雲間閙鐸騾䭾去
雪裏殘骸虎曳來寄人云吟成一箇字撚斷數莖髭又
樹上諮諏批頰鳥窓間壁剝叩頭蟲余在翰林常召對
上舉延遜詩云臂鷹健卒懸氊㡌騎馬佳人巻畫衫雖
淺近亦自成一體(談苑/)
延遜吟詩多著尋常容易語如送周大保赴浙西云臂
鷹健卒懸氊㡌騎馬佳人巻畫衫又寄友人云每過私
第邀看鶴長著公裳送上驢然於數篇見境尤妙有松
寺云山寺取凉當夏夜共僧蹲坐石階前兩三條電欲
為雨七八箇星猶在天衣汗稍停牀上扇茶香時潑澗
中泉通宵聴論蓮華義不藉松窓一覺眠又苦吟云莫
話詩中事詩中難更無吟安一箇字撚斷數莖鬚險覔
天應悶狂搜海亦枯不同文賦易為著者之乎又贈僧
云浮世浮華一斷空偶抛煩惱到蓮宫高僧解語牙無
水老鶴能飛骨有風野色吟餘生竹外山隂坐久入池
中禪師莫問求名苦滋味過於食蓼蟲(唐詩/紀事)
天下事有意為之輒不能盡妙而文章尤然文章之間
詩尤然世乃有日鍛月鍊之說此所以用功者雖多而
名家者終少也晚唐諸人議論雖淺俚然亦有暗合者
但不能守之耳所謂盡日覔不得有時還自來者使所
見果到此則采菊東籬下悠然見南山之句有何不可
為惟徒能言之此禪家所謂語到而實無見處也徃徃
有好句當面蹉過若吟成一箇字撚斷數莖鬚不知何
處合費許辛苦正恐雖撚盡鬚不過能作藥杵聲中搗
殘夢茶鐺影裏煮孤燈句耳人之相去固不逺哉(蔡寛/夫詩)
(話/)
唐崔國輔詩松雨時復滴寺門清且涼語最妙宋初潘
閬詩夜涼疑有雨院靜若無僧亦佳然不免作意五代
盧延遜山寺詩兩三條電欲為雨四五箇星猶在天延
遜好為俚語此一聯乃差有致余門人崔華有句云一
寺千松内飛泉屋上行又宿山寺云此中枕簟客初到
夜半梧桐風起時不減古人(居易/錄)
延遜一聯元文宗早行詩勦取之(居易/録)
何光逺鑒戒錄載王蜀盧侍郎延讓獻王建詩巻中有
栗爆燒氊破猫跳觸鼎翻之句後建與潘峭在内殿平
章邊事令宫人於爐中煨栗栗爆出燒損繡褥子建多
疑每於爐中燒金鼎子惟徐妃二姊妹侍茶湯而已是
夜宫猫誤觸鼎翻建曰栗爆燒氊破猫跳觸鼎翻憶延
讓詩有此一聯先輩裁詩信無虚境來日遂有六行之
拜以俚鄙之詞遂獲顯擢與孟公松月夜牕虚迥異如
此人生窮通豈非命乎或云是盧延遜獻宋太宗詩潘
峭作潘美(池北/偶談)
盧延遜五舉方登第嘗作詩云狐衝官道過犬刺客門
開租庸張相誦之又曰餓猫臨鼠穴饞犬䑛魚砧成中
令撃賞之又曰栗爆燒氊破猫跳觸鼎翻王忠懿愛之
盧嘗謂人曰平生投謁公卿不意得猫兒狗子力也(詩/話)
(總/龜)
盧延遜詩目為容易如每過私第邀看鶴長著公裳送
上驢高僧解語牙無水老鶴能飛骨有風其殆庶幾又
如栗爆猫跳而楊文公愛之不知何謂(詩史/)
學詩者動輒言唐詩便以為好不思唐人有極惡劣者
如薛逢戎昱乃盛唐之下者晩唐亦有數等如羅隠杜荀鶴
晚唐之下者李山甫盧延遜又其下下者望羅杜又不
及矣其詩如一箇禰衡容不得又一領青衫消不得之
句其他如我有心中事不向韋三說昨夜洛陽城明月
照張八又如餓猫窺鼠穴饑犬䑛魚砧又如莫將閒話
當閒話徃徃事從閒話生又如水牛浮鼻渡沙鳥㸃頭
行此類皆下賤優人口中語而宋人方採以為詩法入
全唐詩話使觀者曰是亦唐詩之一體也如今稱燕趙
多佳人其間有跛者眇者羝氲者疥且痔者乃專房寵
之曰是亦燕趙佳人之一種可乎(丹鉛/總録)
唐御膳以紅綾餅餤為重昭宗光化中放進士榜得裴
格等二十八人以為得人㑹燕曲江乃令大官特作二
十八餅餤賜之盧延讓在其間後入蜀為學士既老頗
為蜀人所易延讓詩素平易近俳乃作詩云莫欺零落
殘牙齒曾喫紅綾餅餤來王衍聞知遂命供膳亦以餅
餤為上品以紅羅裹之至今蜀人工為餅餤而紅羅裏
其外公厨大燕設為第一(避暑/錄話)
盧延讓哭邊將詩曰自是硇砂發非干礟石傷牒多身
上職盌大背邊瘡人謂此是打脊詩也世傳逸詩云牕
下有詩留客宿室中無事伴僧眠號曰自落便宜詩(北/夢)
(瑣/言)
　　　韓琮
太白詩天山三丈雪豈是逺行時又云水國秋風夜殊
非逺别時豈是殊非變幻二字愈出愈竒孟蜀韓琮詩
晚日低霞綺晴山逺畫眉青青河畔草不是望鄉時亦
祖太白句法(丹鉛/總録)
　　　張曙
唐張偉侍郎朝望甚高有愛姬早逝悼念不已因入朝
未迴其猶子右補闕曙才俊風流因增大阮之悲乃製
浣溪紗其詞曰枕障薫爐隔繡幃二年終日兩相思好
風明月始應知天上人間何處去舊歡新夢覺來時黄
昏微雨畫簾垂置於几上大阮朝退憑几無聊忽觀此
詩不覺哀慟乃曰必是阿灰所作阿灰即中諫小字也
然於風教似亦不可以其叔侄年顔相侣恕之可耳諺
曰小舅小叔相追相逐謔戲固不免也(北夢/瑣言)
詩人有沿襲而不失為佳者張曙途中聞蟬前四句云
每歳聴蟬處那將此際同孤村寒色裏野店夕陽中李
中正聞子規前四句云何處正當聞聲聲欲斷魂暖風
芳草㟁殘日落花村蔣鈞孤鴈後四句云葦㟁風吹雨
沙汀月照霜還同我兄弟零落不成行(能改齋/漫錄)
　　　張蠙
張蠙字象文清河人唐乾寧中進士厯任校書郎櫟陽
縣尉遷犀浦令高祖開國拜膳部員外郎已出為金堂
令後主踐阼奉太后遊大慈寺見壁間題句云牆頭細
雨垂纎草水面回風聚落花太后深加欣賞顧問寺僧
僧以蠙對乃賜霞光牋五百幅令寫所業詩以進蠙攟
篋中藏得詩二百章獻焉後主善之將召為知制誥内
侍宋光嗣以其輕傲沮之止賜白金奬勞而已蠙生而
頴秀性喜為詩咸通時與張喬許棠喻坦之劇燕任濤
呉宰周繇鄭谷李棲逺温憲李昌符謂之十哲童年有
白日地中出黄河天上來之句盛為當世所稱(十國/春秋)
沈君攸羽觴飛上苑云石徑斷絲闌蔓草山流細沫擁
浮花外史檮杌載張蠙詩牆頭細雨垂纎草水面回風
聚落花葢本於沈耳(能改齋/漫錄)
昭宗皇帝頗為寒進開路崔合州牓放但是子弟無問
文章厚薄鄰之金瓦其間屈人不少孤寒中惟程晏黄
滔擅塲之外其餘以呈試考之濫得亦不少矣然如王
貞白張蠙詩趙觀文古風之作皆臻前輩之閫閾者也
(摭言/)
蜀江三峽中水波圓折者名曰盤盤音漩杜詩盤渦鷺
浴底心性張蠙黄牛峽詩盤渦逆入嵌崆地斷壁高分
繚繞天(丹鉛/總錄)
張蠙共看今夜月獨作異鄉人善狀離别者塞深行客
少家逺識人稀善狀邊地者又宫詞云日透珠簾見冕
旒六宫爭逐百花毬回頭不覺君王去已聴笙歌在逺
樓甚工(後村/詩話)
徐獻忠曰蠙詩稍通格調力去補衲之弊遂不復用事
然天才本少英旨未竒至於寫物象情乃多肖似(全唐/詩録)
唐之詩人惟陳子昂張說(闕/)　集中間有幽州之作此
外游宦於諸土者寡宋則非奉使不至故題詠亦無多
王之渙九日送别詩云薊庭蕭瑟故人稀何處登高且
送歸今日暫同芳菊酒明朝應作斷蓬飛竇鞏薊門詩
云自從身屬富人侯蟬噪槐花已四秋今日一莖新白
髮懶騎官馬到幽州馬戴詩云荆卿西去不復返易水
東流無盡期日暮蕭條薊城北黄沙白草任風吹張耒
詩云十月北風燕草黄燕人馬飽風力强虎皮裁鞍雕
羽箭射殺隂山雙白狼四詩俱工其餘雜見於出塞送
行之作如屢戰橋恒斷長氷塹不流徐陵詩也塞禽惟
有鴈闗樹但生榆王褒詩也萬里寒光生積雪三邊曙
色動危旌祖詠詩也日生方見樹風定始無沙裴說詩
也沙河流不定春草凍難青王貞白詩也風折旗竿曲
沙埋樹杪平馬戴詩也黄雲戰後積白草暮來看釋皎
然詩也塞館皆無簟儒裝亦有弓已行難避雪何處合
逢花項斯詩也戍樓承落日沙塞礙征蓬張蠙詩也有
雪常經夏無花空到春下營雲外火驅馬月中塵于鵠
詩也野燒孤蓬旋沙風匹馬衝黄滔詩也兒童能走馬
婦女亦彎弓歐陽修詩也邊日照人如月色野風吹草
作泉聲范鎮詩也皆善狀燕中風景者(淥水亭/雜識)
　　　張道古
昭宗時拾遺張道古貢五危二亂表黜居於蜀後聞駕
走西岐又遷東洛皆契五危之事悉歸二亂之源因吟
一章上蜀王詩曰封章才達冕旒前黜詔俄離玉座端
二亂豈由明主用五危終被佞臣彈西巡鳯府非為固
東播鑾輿卒未安諫疏至今如尚在誰能更與讀來看
(全唐/詩話)
道古臨淄人景福中進士釋褐為著作郎遷右拾遺播
遷之後方鎮阻兵道古上危亂疏云只今劉備孫權已
生於世矣謫施州司戸㕘軍後入蜀王氏聞而憾之乃
變姓名賣卜導江青城市中建開國召為武部郎中至
玉壘闗謂所親曰吾唐室諫臣終不能拳跽與雞犬同
食雖召必再貶於死之日葬我於闗東不毛之地題曰
唐佐輔補闕張道古墓後遇害妻亦繼亡蜀主憫之俾
祔葬焉鄭雲叟在華聞之有詩哭之曰曾陳章疏忤昭
皇撲落西南事可傷豈使諫臣終屈辱直疑天道惡忠
良生前賣卜居三蜀死後馳名遍大唐誰使後來修史
者言君力死正頽綱(全唐/詩話)
　　　劉隠辭
劉隠辭仕高祖累官員外郎王宗憲鎮寧江日辟隠辭
為節度掌書記宗憲起家武人頗務誅求多為恣横隠
辭數數進諫宗憲頗不平無復賓客之禮對將吏咄責
之隠辭求退職又不許遂詠白鹽山灔澦堆詩刺之宗
憲聞而發怒忽一日於江干飲酣仰視白鹽斜睨灧澦
曰剛有破措大欲於此死遂令壯士拽隠辭離席縶手
足於砂石上暴之䕶軍賓幕多方救之不可得宗憲顧
左右曰待吾飲罷投入水中隠辭厲聲曰昔鸚鵡洲致
溺禰處士今灧澦堆欲害劉隠辭我雖不及禰衡足下
爭同黄祖豈有不存天子塗炭賢良但得留名死亦宜
矣宗憲怒漸解良久舎之明日軍府請宗憲召隠辭引
謝隠辭竟託疾遁歸白鹽山詩曰占斷瞿塘一峽烟危
峰逈出衆峯前都縁頑梗揎浮世這莫崢嶸倚半天有
樹只知因鳥雀無雲不易駐神仙假饒突兀高千丈爭
及平平數畝田灧澦堆詩曰灧澦崔嵬百萬秋年年出
沒幾時休未容寸玉生纎草能向當江覆巨舟無事便
騰千丈浪與人長作一堆愁都縁不似磻溪石難使漁
翁下釣鈎(十國/春秋)
　　　蔣貽恭
巴蜀三紀以來藝能之士精於詩話者衆矣沙門曇彧
學李陽氷篆道士張昭嗣學柳公權書工部元員外昭
嘏仿韓擇木八分皆杜光庭門人也僧曉巒攻張芝草
書黄少監荃學邊鸞花竹處士滕昌祐擬梁廣花草野
人張道隠學張璪松石相國李昊為著名李司議文才
繼閻立本寫真書畫常代野人平生讀莊老書好圖龍
之真形飄飄然雲隂雨氣有蜿蜒之勢撰龍證筆訣三
巻彭州倅鄭昭請畫龍於州西門泰山府君祠其夕三
更風雨大作蔣貽恭留題詩曰世人空解競丹青惟子
通𤣥得墨靈應有鬼神看下筆豈無風雨助成形咸疑
噴浪歸滄海勢欲拏雲上杳㝠靜閉綠堂深夜後曉來
簾幙似聞腥(野人/閒話)
蔣貽恭蠶詩云辛苦得繭不盈筐燈下繅絲恨更長著
處不知來處苦但貪衣上繡鴛鴦(古今/詩話)
　　　馮涓
馮涓初除京兆府㕘軍恩地杜相審權有江西之拜制
未出召涓密語延辟之命戒勿泄涓漏其言於友人鄭
寛寛尋捧刺詣賀杜遂鄙涓淺薄不預初選及亷車發
日涓候别於長樂杜長揖曰勉旃後分符眉州不得之
任在西川重圍中跼蹐於陳田之間羇愁六年徒步餬
口著懷秦賦有南冠龍吟等集皆傷蹭蹬也集有蜀䭾
引其要云昂藏大步蠶叢國曲頸微伸高九尺卓女窺
窓莫我知嚴仙據案何曾識又題支機石云不隨俗物
皆成土只待明時却補天惜知已之不遇也(唐詩/紀事)
涓性滑稽語多譏誚高祖嘗問擊掄之戲剙自何人涓
對曰丘八所製高祖為大笑又與司空王鍇等小酌鍇
舉令一字三呼兩物相似曰樂樂樂冷淘似餺飥涓曰
已已已驢糞似馬矢坐中大噱涓但長嘯而已(十國/春秋)
馮涓蜀䭾引云自古皆傳蜀道難爾何能過拔蛇山忽
驚登得雞翁磧又恐碍著鹿頭闗昂藏大步蠶叢國曲
頸微伸高幾尺卓女窺窓莫我知嚴仙據案何曾識題
支機石云不隨俗物皆成土祗待良時却補天苦雨行
云釡魚化為池中物禾履浮為天際船蜀城析體之際
幾至殍殕因投鬻米家活有詩云取水郎中何日了破
柴員外幾時休早知蜀地區娵與(乃訓如/此與也)悔不長安大
比丘(即收足大坐也/  北夢瑣言)
　　　閻選
閻選故布衣也酷善小詞有臨江仙詞云晝簾深殿香
霧冷風殘又云猿啼明月照空灘時人目為閻處士(十/國)
(春/秋)
　　　張立
張立雅善吟詠性樸直無忌諱後主常於羅城上徧植
芙蓉每至秋間四十里盡鋪錦繡高下相照立作詩以
豳風七月為刺詩曰四十里城花發時錦囊高下照坤
維雖粧蜀國三秋色難入豳風七月詩及廣政末朝政
已亂立又作詩規諷詩曰去年今日到成都城上芙蓉
錦繡舒今日重來舊遊處此花憔悴不如初國人稱為
詩諫(十國/春秋)
復齋漫錄云辨蜀論云自頃諸公議論頗以蜀人為疑
茍可以防閑沮遏無不為矣吾不知其說也以公孫述
嘗有蜀乎是時王郎據邯鄲盧芳據九原劉永據梁宋
隗囂據秦隴而秦豐李憲之屬不可勝數何獨蜀也以
劉氏嘗有蜀乎是時曹氏據河南袁紹據河朔袁術據
九江劉表據荆州孫氏據江表而公孫度呂布之屬不
可勝數何獨蜀也以王孟嘗有蜀乎是時劉隠稱南漢
李景稱南唐錢鏐稱吳越劉崇稱東漢而馬殷王審知
高季興之屬不可勝數何獨蜀也其大畧如此余後因
讀外史檮杌見五代時後唐魏王代蜀之後朝廷頗疑
蜀人凡有勢力貲産之族悉令遣入洛隱士張立為詩
以諷曰朝廷不用憂巴俗稱伯何曾是蜀人乃知子西
用其意凡子西數百言而立以十四字盡之可謂簡而
當矣(漁隠/叢話)
後唐張立嘗為詩曰朝廷不用憂巴蜀稱霸何曾是蜀
人人以為名言至本朝張次公序蜀檮杌天覺送凌戡
歸蜀大抵亦皆為蜀人辯數者也忠義固臣子之常分
知不知庸何恤而蜀人之大節表表在人亦豈狂圖者
之所能溷三子者之撰亦不洪矣故不若東溪辯蜀都
賦葢不專為蜀辯將以發左思抑蜀黜吳借魏諛晉之
罪真有功於名教也士之生蜀者其自今宜知所愛重
毋使後人辯今猶今辯昔焉(鶴山/題跋)
　　　楊玢
蜀楊玢仕至顯官隨王衍歸唐以老致仕歸長安舊居
多為隣里侵占子弟欲詣府訴玢自批狀尾云四隣侵
我我從伊畢竟須思未有時試上含元殿基望秋風秋
草正離離子弟不敢復言(天中/記)
　　　陳詠
唐前進士陳詠眉州青神人有詩名善奕棋昭宗刼遷
駐蹕陜郊是歳策名歸蜀韋書記莊以詩賀之又有鄉
人拓善者屬和為詩其略云讓德已聞多士伏沽名還
得世人聞譏其比滌器當壚也謬稱馮副使涓詩以涓
多諧戲故也或云蜀之拓善者作此詩假馮公之名也
潁川嘗以詩道自負謁荆幕鄭凖凖亦自負雄筆謂潁
川曰今日多故不暇操染有三數處回緘祈為假手潁
川自旦及暮起草不就葢欲以高之其詩巻首有一對
云隔岸水牛浮鼻渡傍溪沙鳥㸃頭行京兆杜光庭先
生謂曰先輩佳句甚多何必以此為巻首潁川曰曾為
朝貴見賞所以刻於巻首都是假譽求售使然也(北夢/瑣言)
　　　徐振
徐振雷塘詩云九重城闕悲凉盡一聚園林怨恨長花
憶所為猶自笑草知無道更應荒詩名占得風流在酒
興催教運祚亡若問皇天惆悵事只應斜日照雷塘古
意云擾擾都城曉又昏六街車馬五侯門箕山渭水空
明月可是巢由絶子孫右二詩韋莊取為又𤣥集(唐詩/紀事)
　　　裴鉶
乾符五年鉶以御史大夫為成都節度副使題石室詩
曰文翁石室有儀形庠序千秋播德聲古柏尚留今日
翠高岷猶藹舊時青人心未肯抛羶蟻弟子依前學聚
螢更歎沲江無限水爭流祗願到滄溟時高駢為使時
亂矣故鉶詩有願到滄溟之句有微旨也鉶作傳竒行
於世(唐詩/紀事)
　　　顧敻
顧敻醉草詞云高柳數聲蟬魂銷似去年陳聲伯愛之
擬作一絶句云擁被忽聴門外雨山中又作去年秋甚
脫化(花間/集)
顧太尉換我心為你心始知相憶深自是透骨情語徐
山民妾心移得在君心方知人恨深全襲此然已為桞
七一派濫觴(花草/蒙拾)
杜陵月夜詩明是公憶鄜州之閨中及小兒女却代閨
中憶已又分别之曰某解憶某不解憶明是公憶鄜州
閨中及小兒女遂於月下佇立不覺長久却云閨中看
月許久鬟必濕臂必寒也明是公憶閨中久立月下而
淚不乾却云何時偕閨中倚幌雙照淚痕身在長安神
游鄜州恍若身亦在鄜州神馳長安矣曩讀顧敻訴衷
情詞云換我心為你心始知相憶深是此一派神理(知/本)
(堂讀/杜)
詞中佳語多從詩出如顧太尉蟬吟人靜斜日傍小窓
明毛司徒夕陽低映小窓明皆本黄奴夕陽如有意偏
傍小窓明若蘇東坡之與客攜壺上翠微賀東山之秋
盡江南草木凋皆文人偶然游戲非向樊川集中作賊
(花草/蒙拾)
畫家七十二色有檀色淺赭所合古詩所謂檀畫荔枝
紅也而婦女暈眉色似之唐人詩詞多用之試舉其略
徐凝宫中曲云檀粧惟約數條霞花間詞云背人匀檀
注又鈿昏檀粉淚縱横又臂留檀印齒痕香又斜分八
字淺檀蛾是也又云卓女燒春醲美小檀霞則言酒色
似檀色伊孟昌黄蜀葵詩檀㸃佳人噴異香杜衍雨中
荷花詩檀粉不匀香汗濕則又指花色似檀色也(丹鉛/錄)
顧敻善小詞有醉公子曲為一時艷稱尤善詼諧常於
前蜀時見隸武秩者多拳勇之夫戲造武舉牒以譏之
人以為滑稽云(十國/春秋)
蜀光天元年太祖寢疾經旬文州進白鷹茂州貢白兔
羣臣議曰聖人本命是兔鷹兔至甚相刑貢二禽非以
為瑞退鷹留兔帝疾必痊敇命不從是歳晏駕又通正
年有大秃鶖鳥颺於摩訶池上顧太尉敻時為小臣直
於内庭遂潛吟二十八字咏之曰昔日曾看瑞應圖萬
般祥瑞不如無摩訶池上分明見仔細看來混兩矑至
光天元年帝崩乃秃鶖事之徴也(鑑戒/錄)
　　　陳裕
陳裕秀才下第遊蜀誓棄舉業唯事脣喙覩物便嘲其
中數篇亦堪采擇雖無教化於當代誠可取笑於一時
詠渾家樂云晨起梳頭午不休一窠精魅閙啾啾阿家
解舞清平樂新婦能抛白水毬著綠挑牌吹觱篥賜緋
盟器和梁州天晴任爾渾家樂雨下還須滿舎愁又北
郡南州處處過平生家業一驢䭾囊中錢物衣裝少袋
裏胭脂胡粉多滿子面聒窮措大蕭娘身痩鬼姮娥怪
來喚作渾家樂骨子猫兒盡唱歌過舊居云昔日顔回
宅今為果飯家不聞吟秀句只㑹􁀙胡麻豉汁鍋中沸
粕糕案上葩朝朝宜早起擔從自誰家有一秀才忽贖
酒家青衣為婦裕嘲之曰秀才何事太怱怱琴瑟無媒
便自通新婦旋裙纔離體外姑托布尚當胸菜闌箇箇
皆鉗項粳米頭頭盡剪鬃一自土和逃走後至今失却
親家翁又咏大慈寺齋頭鮮于闍黎云酒熟終朝沒缺
時高堂大舎養肥屍行婆滿院多為婦童子成行半是
兒半折掇齋窮措大笑迎搽粉阿尼師一朝若也無常
至劒樹刀山不放伊又大慈寺東地有放生池蜀人競
以三元日多將鵞鴨放在池中裕當門書絶句自此放
生者稍息矣鵞鴨同羣世所知蜀人競送放生池比來
養狗圖雞在不信闍黎是野狸裕後咏天王一絶因暴
疾而終亦由神折天年抑又神之靈也詩曰暏眉努目
張乾嗔便作閻浮有力神禍福豈由泥揑漢燒香供養
弄蛇人(鑑戒/録)
　　　歐陽炯
唐沙門貫休本婺州蘭溪人能詩善書妙畫王氏建國
時來居蜀中龍華之精舎因縱筆用水墨畫羅漢一十
六身並一大士巨石縈雲枯松帯蔓其諸古貌與他人
畫不同或曰夢中所覩覺後圖之謂之應夢羅漢門人
曇彧曇弗等甚祕重之蜀主曾宣入内歎其筆跡狂逸
供養經月翰林學士歐陽炯亦曾觀之贈以歌曰西嶽
高僧名貫休孤情峭拔凌清秋天教水墨畫羅漢魁岸
古容生筆頭時捐大絹泥高壁閉目焚香坐禪室或然
夢裏見真儀脫去袈裟㸃神筆高擡節腕當空擲窸窣
毫端任狂逸逡巡便是兩三軀不似畫工虚費日怪石
安排嵌復枯真僧列坐連跏趺形如痩鶴精神健頂似
伏犀頭骨麤斜倚松根傍巖縫曲錄腰身長欲動看經
弟子擬聞聲瞌睡山童疑有夢不知夏臘幾多年一手
搘頥偏袒肩口開或若共人語身定復疑初坐禪案前
卧象低垂鼻崖畔戲猿斜展臂芭蕉花裏刷輕紅苔蘚
文中暈深翠硬笻杖矮松牀雪色眉毛一寸長繩開梵
夾兩三片線補衲衣千萬行林間亂葉紛紛墮一印殘
香斷烟火皮穿木屐不曾拖笋織蒲團鎮長坐休公逸
藝無人加聲譽喧喧遍海涯五七字句一千首大小篆
書三十家唐朝厯厯多名士蕭子雲兼呉道子若將書
畫比休公只恐當時浪生死始自江南來入秦於今到
蜀無交親詩名畫手皆竒絶覷你凡人爭是人瓦棺寺
裏維摩相舎衛城中辟支佛若將此畫比量看總在人
間為第一(野人/閒話)
五代歐陽炯應天寺門左壁天王畫歌曰匡山處士名
稱樸頭骨高竒連五嶽曾持象簡累為官又有蛇珠常
在握昔年長老遇竒蹤今日門師識景公興來便請泥
高壁亂搶筆頭如疾風(野人/閒話)
蜀多紅豆樹堅綴紋如蠃土人不甚愛惜每於成都市
得之收紅豆樹底纎纎擡素手歐陽舎人詞也(邊州聞/見録)
孟蜀武德軍節度判官歐陽炯撰花間集序云鏤玉雕
瓊擬化工而迥巧裁花剪葉奪春艷以爭鮮是以唱雲
謡則金母詞清挹霞醴則穆王心醉名高白雪聲聲而
自合鸞歌響遏青雲字字而偏諧鳯律楊栁大堤之句
樂府相傳芙蓉曲渚之篇豪家自製莫不爭歌門下三
千瑇瑁之簪競富尊前數十珊瑚之樹則有綺筵公子
繡幌佳人遞葉葉之花牋文抽麗錦舉纎纎之玉指拍
按香檀不無清絶之詞用助嬌嬈之態自南唐之宮體
扇北里之倡風何止言之不文所謂秀而不實有唐已
降率土之濱家家之香徑春風寧尋越豔處處之紅樓
夜月自鎖嫦娥在明皇朝則有李太白應制清平樂詞
四首近代温飛卿復有金筌集邇來作者無愧前人今
衛尉少卿字𢎞基以拾翠洲邊自得羽毛之異織綃泉
底獨殊機杼之功廣㑹衆賓時延佳論因集近來詩客
曲子詞五百首分為十巻以炯麄預知音辱請命題仍
為序引昔郢人有歌陽春者號為絶唱乃命之為花間
集庶以陽春之曲將使西國英哲用資羽葢之歡南國
嬋娟休唱蓮舟之引時大蜀廣政三年四月日序(四川/通志)
　　　鹿䖍扆
鹿䖍扆不知何地人歴官至檢校太尉與歐陽炯韓琮
閻選毛文錫等俱以工小詞供奉後主時人忌之者號
曰五鬼䖍扆思越人詞有雙帶繡窠盤錦薦淚侵花暗
香消之句詞家推為絶唱(十國/春秋)
鹿䖍扆宮詞云金鎖重門荒院靜綺窓愁對秋空翠華
一去寂無蹤玉樓歌吹聲斷已隨風烟月不知人事改
夜闌還照深宫藕花相向野塘中暗傷亡國清露泣香
紅花有歎聲史識之矣(詞統/)
周美成西河詞云燕子不知何世向尋常巷陌人家相
對如說興亡斜陽裏瞿宗吉西湖十景詞云鈴音自語
也似說成敗許伯揚咏隋河栁詞云如將亡國恨說與
路人知哀感頑豔都與此詞末句一例(詞品/)
　　　毛文錫
復齋漫録云予讀唐楊巨源詩江邊楊栁麴塵絲之句
不知所本後讀劉夢得楊柳枝詞云鳯闕輕遮翡翠幃
龍池遥望麴塵絲御溝春水相暉映狂殺長安年少兒
乃知巨源取此今巨源集作緑烟絲非也苕溪漁隱曰
唐毛文錫詞云鴛鴦對浴銀塘暖水面蒲梢短垂楊低
拂鞠塵波然則鞠塵亦可於水言之也或云周禮鞠衣
注云黄桑服也色如鞠塵象桑葉始生鞠者草名花色
黄世遂以鞠塵為麴塵其說非是(漁隠/叢話)
　　　李珣
李珣字德潤梓州人昭儀李舜弦兄也珣以小詞為後
主所賞常製浣溪紗詞有早為不逢巫峽夜那堪虚度
錦江春詞家互相傳誦所著有瓊瑶集若干巻(十國/春秋)
李珣巫山一段雲詞古廟依青嶂行宫枕碧流水聲山
色鎻粧樓徃事思悠悠雲雨朝還暮烟花春復秋啼猿
何必近孤舟行客自多愁黄叔䁑云唐詞多縁題所賦
臨江仙則言仙事女冠子則述道情河瀆神則咏祠廟
大概不失本題之意爾後漸變去題逺矣如珣此作實
唐本來詞體如此(詞綜/)
　　　毛熙震
墨莊漫録考婦女弓足起於李後主按樂府雙行纒其
詞云新羅繡行纒足趺如春妍他人不言好獨我知可
憐以此知起於六朝然史記云臨淄女子彈弦纒足又
云揄修袖躡利屣意古已有之再考襄陽耆舊傳云盜
發楚王冡得宫人玉屣晉世履有鳯頭重臺分梢之制
陶南村謂唐人題詠畧不及之亦未博考杜牧詩鈿尺
裁量減四分碧琉璃滑裹春雲五陵年少欺他醉笑把
花前出畫裠段成式詩云醉袂幾侵魚子纈彯纓長戛
鳯凰釵知君欲作閒情賦應願將身作錦鞵花間集毛
熈震詞云慢移弓底繡羅鞋亦屢見於詩詠矣(天禄/識餘)
　　　薛昭藴
宋柳如京塞上詩鳴骹直上一千丈天靜無風聲正乾
碧眼健兒三百騎盡提金勒向雲看其詩宋人盛稱之
好事者多圖於屏幛今猶有其稿本唐人好畫蕃馬於
屏花間詞云細草平沙蕃馬小屏風是也又曲名伊州
梁州氐州其後卒有禄山吐蕃之變宋人愛圖鳴骹健
兒卒有金元之禍元人曲有入破急煞之名未幾而亂
(丹鉛/録)
　　　牛嶠
婦人匀面古惟施朱傅粉而已至六朝乃兼尚黄幽怪
録神女智瓊額黄梁簡文帝詩同安鬟裏撥異作額間
黄唐温庭筠詩額黄無限夕陽山又黄印額山輕為塵
又詞蘂黄無限當山額牛嶠詞額黄侵膩髪此額粧也
北周靜帝令宮人黄眉墨粧温詩栁風吹盡眉間黄張
佖詞依約殘眉理舊黄此眉粧也段氏酉陽雜俎所載
有黄星靨遼時燕俗婦人有顔色者目為細娘面塗黄
謂之佛粧温詞臉上金霞細又粉心黄蘂花靨宋彭汝
礪詩有女夭夭稱細娘真珠落髻面塗黄此則面粧也
(西神/脞説)
牛嶠有集三十巻歌詩三巻自言竊慕李賀長歌舉筆
輒效之尤善製小詞女冠子云繡帶芙蓉帳金釵芍藥
花菩薩蠻云山月照山花夢回燈影斜皆佳句也(十國/春秋)
古人詠栁必比美人詠美人必比栁不獨以其態相似
亦柔曼兩相宜也若松檜竹柏用之於美人則乏婉媚
耳唐牛嶠栁枝詞云吳王宫裏色偏深一簇纎條萬縷
金不憤錢塘蘇小小與郎松下結同心亦謂美人不宜
松下也譽栁貶松殊有深興(筆精/)
牛嶠楊栁枝詞吳王宮裏色偏深一簇烟條萬縷金不
分錢塘蘇小小引郎松下結同心按古樂府小小歌有
云妾乘油璧車郎乘青驄馬何處結同心西陵松柏下
牛詩用此意詠栁而貶松唐人所謂尊題格也後人改
松下作枝下語意索然矣(丹鉛/總録)
　　　牛希濟
牛希濟後主時累官翰林學士御史中丞國亡入洛唐
明宗宣宰相王鍇張格庾傳素及希濟各賜一韻試蜀
主降唐詩五十六字鍇等皆諷後主僭號荒淫失國獨
希濟得川字詩意但述數盡不謗君親明宗得詩嘆曰
如希濟才思敏妙不傷兩國逈存忠孝者罕矣即拜雍
州節度副使詩曰滿城文物欲朝天不覺隣師犯塞烟
唐主再懸新日月蜀王還却舊山川非干將相扶持拙
自是吾君數盡年古徃今來亦如此幾曾歡笑幾澘然
(十國/春秋)
希濟素以詩詞擅名所撰臨江仙二闋有云月斜江上
征棹動晨鐘又云風流皆道勝人間須知狂客拚死為
紅顔特為詞家之隽又次牛嶠女冠子四闋時輩嘖嘖
稱道女冠子故唐駱賓王代王靈妃贈李榮長篇因取
以為名(十國/春秋)
　　　張琳
張琳許州人唐末官眉州刺史修堰溉田民被其惠歌
曰前有章仇後張公疏決水利秔稻豐南陽杜詩不可
同何不用之代天工入蜀卒節度使(十國/春秋)
　　　李堯夫
梓潼山人李堯夫吟咏尚譏刺謁蜀相李昊昊戲曰何
名之背時耶堯夫厲色對曰甘作堯時夫不樂蜀中相
因是為昊所擯知蜀主國柄隳紊吟苦熱詩云炎暑鬱
蒸無處避凉風消息幾時來一云太祖采聴明逺邊事
纎悉必知有使者自蜀還上問劍外有何事對曰但聞
成都滿城誦朱山長苦熱詩曰煩暑鬱蒸無處避凉風
清冷幾時來上曰蜀民望王師也(古今/詩話)
歐陽公愛王君玉燕詞烟徑掠花飛逺逺曉窓驚夢語
匆匆梅聖俞以為不若李堯夫花前語澁春猶冷江上
飛高雨乍晴(遺珠/)
堯夫大内盆池詩云向外疑無地其中别有天又贈滕
郎中云方外共推為道友闗中獨自占詩家(古今/詩話)
　　　楊勛
楊勛不知其家世自號僕射能於空中請自然還丹其
丹立降又能召九天𤣥女后土夫人經宿而去後主以
其妖妄折其一足戮之西市畢命時咏詩言失國事不
數歳國果亡詩曰聖主何曾識仲都可憐社稷在須臾
市西便是神仙窟何必乘槎泛五湖(十國/春秋)
　　　蒲禹卿
安重霸等請後主東巡禹卿上表諫幾二千言韓昭得
禹卿表大怒叱之曰俟主上西歸當使獄吏字字問汝
未幾唐師大至從後主歸唐及後主被誅禹卿慟哭曰
蜀人自此重不幸也題詩於驛門而逃不知所終詩曰
我王銜璧遂稱臣何事全家併殺身漢捨子嬰名尚在
魏封劉禪事猶新非干大國渾無識自是中原未有人
獨向長安儘惆悵力微何路報君親(十國/春秋)
　　　勾龍逢
知祥入梓州舉子勾龍逢獻賀捷詩知祥嘉納之詩曰
脣齒論交歳月長豈其率意忽顛狂元戎統領三軍戰
巨業奔衝一陣亡莫訝潼江剛入寇都縁錦浦合興王
武功葢世光前後堪向青編萬古揚(十國/春秋)
　　　王廷珪
帝遊浣花溪御龍舟觀水嬉時百姓饒富夾江皆剙亭
榭都人士女傾城遊玩珠翠羅綺名花異卉馥郁十里
望者有若神仙之境帝謂左右曰曲江金殿鎖千門殆
未及此兵部尚書王廷珪賦詩曰十字水中分島嶼數
重花外見樓臺帝稱善久之(十國/春秋)
　　　劉義度
孟蜀工部侍郎劉義度判雲安日有押衙覃隲夢與友
人胡鍼同在一官署㕔前見有數人引入劉公則五木
備體孑然音旨說理分解似有三五人執對久而方退
於行廊下坐見進食者皆是鮮血覃因問旁人答曰公
為斷刑錯誤所致追來亦數日矣遂覺及早見胡鍼話
之鍼曰余昨夜所夢一與君叶豈非同夢乎因共秘之
劉公其日果吟感懐詩十韻其一首曰昨日方髽髻如
今滿頷髥紫閣無心戀青山有意潛今其詩皆刋於石
上人皆訝其詩意不數日而卒豈非斷刑之有錯誤乎
(太平/廣記)
　　　徐光溥
光溥有辨才遇事輒發㑹李昊等疾之後有議論光溥
熟睡而已時號睡相官學士時常與侍郎劉羲叟分直
賦庭中筍詩羲叟以光溥本蜀士語涉刺譏光溥遂切
齒由是終不相協世或病其隘云光溥詩曰迸出班墀
數十株更添幽景向蓬壺出來似有凌雲勢用作丹梯
得也無羲叟詩曰徐徐出土非人種枝葉難投日月壺
為是姻縁生此地從他長養譬如無(十國/春秋)
僧贊寧為筍譜掎摭古人詩咏自梁元帝至唐楊師道
皆詩中言及筍者惟孟蜀學士徐光溥等二人絶句亦
可謂勤篤然未盡也如退之和侯協律咏筍二十六韻
不收何耶(塵史/)
　　　李如實
李如實初事梁末帝於東宮素以清直著名及末帝嗣
位數數有所規諌貶汝州副使如實至汝州自製一卧
車常於車置酒一瓢琴一具書數巻命小僮十餘輩載
入衝衢四顧朗吟觀者多竊笑焉久之梁無内召意如
實心頗不平裁落韻詩以譏之梁亡後入成都高祖知
其賢拜户部侍郎卒落韻詩曰炎蒸不可度賴爾生凉
風在物成非器於人還有功殷勤九夏内寂寞三秋中
想君應有語弃我如秋扇(十國/春秋)
　　　何瓚
瓚常有蜀城書事詩云到頭須卜林泉隠自愧無能繼
卧龍題詩後十旬遂得篤疾(十國/春秋)
　　　卞震
卞震蜀人嘗吟即事云雨壁長秋菌風枝落病蟬又老
笻搘痩影寒木凭吟身春日偶題云詩債到春無處避
離愁當醉暫時無即事云茶香解睡磨鐺煮山色牽懐
著屐登(雅言/系述)
　　　掌聿修
掌聿修春秋魯黨氏之後也性豪縱不羈厯仕太子左
贊善大夫與同官家述雅相親愛兩人皆滑稽聿修一
日伺述酒罋將竭叩門求飲既而尊罍果罄聿修書壁
曰酒客乾喉去惟存呷大夫宋有掌禹錫者相傳即其
後(十國/春秋)
　　　韋縠
韋縠少有文藻夢中得軟羅纈巾由是才思益進仕蜀
累遷監察御史嘗輯唐人詩千首為才調集十巻其書
盛行當世自為序曰余少博羣言常取得志雖秋螢之
照不逺而雕蟲之見自佳古人云自聽之謂聰内視之
謂明也又安可受誚於愚鹵取譏於書厨者哉暇日因
閲李杜集元白詩其間大海混茫風流挺特遂採摭奥
妙並諸賢達章句不可備錄各有編次或閒窓展巻或
月榭行吟韻高而桂魄爭光詞麗而春色鬬美但貴自
樂所好豈敢垂諸後昆今纂諸家歌詩共一千首每一
百首成巻分之為十目曰才調集庶幾來者不謂多言
他代有人無嗤薄鑒云爾(十國/春秋)
　　　令狐嶠
令狐嶠仕高祖父子官至祕書監工吟咏兼擅敏才口
占詩句多所嘲謔好事者時傳其詩嶠一日遇明慶節
散後贈左右兩街命服僧𤣥詩曰却羨僧門與道門無
年今日紫衣新可憐州縣祁評事盡向荷衣老却身(十/國)
(春/秋)
　　　向瓚
向瓚初事高祖為行軍司馬後累加僕射亦以謔詞著
名常有詠乘烟觀蔣鍊師詩蔣狀貌甚偉不類婦人瓚
詩頗嘲之一時絶倒詩曰怪得盤跚不上昇白雲蹋綻
紫雲崩龍腰鳯背猶嫌軟須問麻姑借大鵬(十國/春秋)
　　　幸夤遜
幸夤遜仕偽蜀孟㫤為學士王師將致討之前歳除昶
令學士作詩兩句寫桃符上夤遜題曰新年納餘慶嘉
節號長春明年蜀亡呂餘慶以㕘知政事知益州長春
乃太祖誕聖節名也(說苑/)
幸夤遜䕫州人仕後蜀為翰林學士有梨詩云嚼處春
氷敲齒冷嚥時雪液沃心寒栁詩云纔聞暖律先偷眼
既待和風始展眉(事文/類聚)
又有岷山句云若教作鎮居中國爭得泥金在泰山(吟/窓)
(雜/錄)
　　　趙休
趙休幸夤遜同時人侍宴句云金莖來白露玉宇起秋
風(吟窓/雜錄)
　　　楊鼎夫
楊鼎夫成都人舉進士為安思謙幕吏嘗遊青城山過
皂江中流過暴風船抵巨石覆洪濤間同儕盡沒鼎夫
似有物扶助達岸有老人以枝接引鼎夫未及致謝旋
失所之因作詩以記之云青城山峭皂江寒欲渡當時
作等閒櫂逆狂風趨近岸舟逢怪石碎前灣手攜弱杖
倉皇處命出洪濤頃刻間今日深恩無以報令人羞記
雀銜環(吟窓/雜録)
　　　王著
王著字知微一字成象成都人偽蜀明經及第蜀平赴
闕太宗以字書訛舛辟士人刪定有以著薦者加著作
佐郎令摸閣帖著有研格書奩銘云爰有愚叟棲此陋
室風雨可蔽户庭不出知足為富娯老為逸貂冠蟬冕
虎皮羊質處之勿疑永爾終吉(宋稗/類鈔)
　　　楊義方
楊義方眉山人少舉進士第已而還蜀仕高祖為祕書
郎性強毅長於吟咏自謂才過羅隠常有春詩云海邊
紅日半離水天外暖風輕到花為時人所稱許後主時
九頭鳥見成都義方作詩有好惜羽毛還鬼窟莫留災
害與蒼生之句宋光嗣疑其刺已奏譴於沈黎(十國/春秋)
贈王樞密云兩聲鞭自禁門出一簇人從天上來(異聞/録)
　　　朱長文
藝祖聞蜀人詩云煩暑鬱蒸無處避洗天風雨幾時來
曰此蜀人思我之來也此乃蜀人朱長文詩然唐許昌
節度使薛能漢南春望詩已有自古浮雲蔽白日洗天
風雨幾時來之句(能改齋/漫録)
古今詩話云云太祖采聴明逺每邊事纎悉必知有間
者自蜀還上問劍外有何事間者曰但聞成都滿城誦
朱山長苦熱詩曰煩暑鬱蒸無處避凉風清冷幾時來
上曰此蜀民思吾伐也然予考睦台符岷山異事云梓
潼山人李堯夫吟咏尤尚譏刺謁蜀相李昊昊戲曰何
名之背時耶堯夫厲色對曰甘作堯時夫不樂蜀中相
因是為昊所擯知蜀主國柄隳紊生民肆擾吟苦熱詩
云炎暑鬱蒸無處避凉風消息幾時來以是知此兩句
乃李堯夫詩非朱山長也清冷兩字不逮消息甚逺(能/改)
(齋漫/録)
　　　王正已
櫟樹多生岡阜之上大則偃亞小則聳岐伐為薪鍛為
炭力倍常木王正已詩云未可輕樗櫟尤能濟雪霜(詩/史)
　　　王承旨
前蜀王衍降後唐王承旨作詩云蜀朝昏主出降時銜
璧牽羊倒繋旗二十萬人齊拱手㬰無一箇是男兒其
後花蘂夫人記孟㫤之亡作詩云君王城上豎降旗妾
在深宮那得知二十萬人齊解甲寧無一箇是男兒陳
無已詩話載之乃知沿襲前作(能改齋/漫録)
　　　趙節
蒲中趙節博贍剛直鄉人敬之嘗作爐火詩云近冬附
火為泰火透春擁爐成否爐用否隨時有輕重進身君
子合知無(清異/録)
　　　張振祖
沙門愛英住池陽村示人之語曰萬論千經不如無念
無營時郡娼滿瑩娘多姿而富情真妓女中麟鳯進士
張振祖以無念無營有情有色製一聮云門前草滿無
無老牀底錢多有有娘(清異/録)
　　　家樂
王衍伶官家樂侍燕小池水澄天見家樂應制云一段
聖琉璃(清異/錄)
　
　
　
　
　
　
　
　
　
　
　
　
　五代詩話巻四
欽定四庫全書
　五代詩話巻五
　　　　　　　　　　兖州府知府鄭方坤撰
　　吳越　南漢
　　　羅隐
隠字昭諌新登縣人本名横凡十上不中第遂更名始
謁武肅王不見用以所為夏口詩標於巻首云一箇禰
衡容不得思量黄祖漫英雄王覽之大笑因加殊遇復
命簡書辟之曰仲宣逺託劉荆州都縁亂世夫子辟為
魯司寇只為故鄉王初授鎮海節度命沈崧草謝表盛
言浙西繁富以示隠隠曰今浙西兵火之餘日不暇給
朝廷執政方切賄賂此表入奏豈無意要求耶乃請更
之略曰天寒而麋鹿常遊日暮而牛羊不下朝廷見之
曰此羅隠之詞也及為賀昭宗更名表曰左則虞舜之
全名右則姬昌之半字當時京師稱為第一(吳越/備史)
羅隠與桐廬章魯風齊名錢武肅崛起以魯風善書札
召為表奏孔目官魯風不就執之後以羅隠為錢塘令
因宴賦詩一箇禰衡云云自是始厚之(古今/詩話)
隠字昭諫餘杭人隠池之梅根浦自號江東生為唐相
鄭畋李蔚所知畋女覽隠詩諷誦不巳畋疑有慕才意
隠貌寢陋女一日簾窺之自此絶不詠其詩(全唐/詩話)
唐人尤重進士其末也如李振勸朱温一日殺司空裴
贄等百餘人於白馬驛蘇楷駁昭宗諡李山甫教樂從
訓害王鐸一家三百口皆不得志於塲屋者為之乃至
巢冦亦進士也科目之弊如此當時惟羅隠有詩名屢
擯於名塲然逢世亂離依錢氏以庇身未嘗失節五言
云四海霍光第六龍張奉營此必是諸鎮皆封王賜功
臣號及岐汴刼質天子之時又云陪臣無以報西望不
勝情又聞幸蜀七言云静憐貴族謀身易危惜文皇創
業難尤有惓惓本朝之意(後村/詩話)
羅昭諫咏松曰陵遷谷變須高節莫向人間作大夫其
志亦可悲矣唐六臣彼何人哉昭諫説錢鏐舉兵討梁
見通鑑其忠義可見視奴事朱温之杜荀鶴猶糞土也
(困學/紀聞)
曽庭聞曰羅隠京口見李侍郎有句云屈指不堪言甲
子披風常記是庚申未若溉堂夀晏夫人詩雖然眉夀
逢丁酉只是心傷憶甲申轉語之妙(溉堂/集)
吾杭附郭錢塘縣舊有吳越時羅江東隠手植海棠一
本王黄州元之嘗題詩云江東遺跡在錢塘手植庭花
滿縣香若使當年居顯位海棠今日是甘棠觀此則杭
州海棠亦香矣不特昌州然也但恐詩人重稱過實徒
誇其韻不能慰彭淵材之恨耳(蓉塘/詩話)
鄴都羅紹威學隠為詩自號其文為偷江東集青州王
師範遣使齎禮幣求一篇隠以詩寄之曰盛業傳家有
寳刀况聞餘力更揮毫腰間印綬黄金貴巻内文章白
雪高宴罷佳賓吟鳳藻獵回諸將問龍韜登壇甲子纔
三十猶擬回頭奪錦標王得詩大喜昭宗欲以甲科處
之有大臣奏曰隠雖有才然多輕易明皇聖德猶横遭
乎譏謗將相臣僚豈能免乎凌轢帝問譏謗之詞對曰
隠有華清詩曰樓殿層層佳氣多開元時節好笙歌也
知道德勝堯舜争奈楊妃解笑何其事遂寢(唐詩/紀事)
顧雲依淮南高駢隠譏之夏飲於海風亭雲曰青蠅被
扇扇離席隠遽曰白澤遭釘釘在門隠在浙幕沈崧得
新榜示隠隠題其末曰黄土原邊狡兎肥犬如流電馬
如飛灞陵老將無功業猶憶當時夜獵歸又昭宗欲以
甲科處隠有大臣舉隠華清宫詩云也知道德勝堯舜
争奈楊妃解笑何其事遂寢(詩話/總龜)
隠有江東集十巻其詩自光啓以後廣明以前海内亂
離乗輿播遷艱難險阻之事多見之賦詠時魏府節度
使王智興學隠詩自號詩巻為偷江東集(吳越/備史)
鍾陵妓雲英隠舊見之一日譏隠猶未第隠嘲之曰鍾
陵醉别十餘春重見雲英掌上身我未成名君未嫁可
能俱是不如人(全唐/詩話)
宣宗時相國令狐綯最受恩遇而怙權尤忌勝已曽以
故事訪於温岐對以其事出南華且曰非僻書也或冀
相公燮理之暇時宜覽古綯益怒之乃奏岐有才無行
不宜與第㑹宣宗私行為温岐所忤乃授方城尉所以
岐詩云因知此恨人多積悔讀南華第二篇又李商隠
綯父楚之故吏也殊不展分商隠憾之因題㕔閣落句
云郎君官重施行馬東閣無因許再窺亦怒之官止使
下員外江東羅隠亦受知於綯畢竟無成有詩哭相國
云深恩無以報底是事柴荆以三才子怨望即知綯之
遺賢矣(北夢/𤨏言)
令狐滈趙公綯之子也登進士隠以詩賀之趙公謂滈
曰吾不喜汝及第喜汝得羅公一篇耳(唐詩/紀事)
錢氏時西湖漁者日納魚數觔謂之使宅魚其捕不及
額者必市以供頗為民害一日羅隠侍坐壁間有磻溪
垂釣圗武肅索詩隠應聲曰吕望當年展廟謨直鈎釣
國更誰如若教生得西湖上也是須供使宅魚武肅大
笑遂蠲其役(閒談/錄)
江東集中有淚詩云自從魯國澘然後不是奸人即婦
人未詳其所出及觀孔叢子言子高遊趙平原君客有
鄒文李節者與子高相友善臨别文與節流涕交頤子
高徒抗手而已其徒疑之子高曰始吾謂二子丈夫乃
今知其婦人也曰二子之泣非耶曰二子良人也有不
忍之心其於敢斷必不足矣曰凡泣者一無取乎子高
曰有二焉大奸之人以此自信婦人懦夫以泣著愛觀
此始解其説(藝苑/雌黄)
藝苑雌黄云宋玉為高唐賦載巫山神女遇楚襄王盖
有所諷也而文士多效之者又為傳記以實之時而天
地百神舉無免者余謂欲界諸天當有配偶有無偶者
則無欲者也唐人記后土事以譏武后耳余謂武后何
足譏也而托之后土亦大䙝矣後之妄人又復填入樂
章而無知者遂以為誠是也小説載高駢事云駢末年
惑於神仙之説吕用之張守一諸葛殷等皆言能役使
鬼神變化黄白駢酷信之委以政事用之等援引朋黨
恣為不法嘗云后土夫人靈仇遣使就某借兵馬並李
筌所註太白陰經駢遽下兩縣率百姓具葦蓆千領畫
作甲馬之狀遣用之於廟庭燒之又以五彩箋寫太白
陰經十道置於神座之側又於神帳中塑一緑衣年少
謂之韋郎故羅隠詩有韋郎年少今何在端坐思量太
白經之語今勅令中亦嘗禁止淫媟之詞然蕃釐觀中
所謂韋生者猶在故伊川先生力欲去之豈非惡其瀆
神耶(漁隠/叢話)
羅隠梁開平中累徵夕郎不起羅衮以詩寄之曰平日
時風好涕流讒書雖盛一名休寰區歎屈瞻天問夷貊
聞詩過海求向夕便思青𤨏拜近年㝷伴赤松遊何當
世祖從人望早以公臺命卓侯隠答曰崑崙水色九般
流飲即神仙憩即休敢恨守株曽失意始知緣木更難
求鴒原謾欲均餘力鶴髮那堪問舊遊遥望北辰當上
國羡君歸棹五諸侯(摭/言)
隠下第詩曰名慙桂苑一枝緑鱠憶松江滿筯紅惟應
鮑叔深知我他日蒲帆百尺風(談賓/録)
潤州甘露寺有塊石狀如伏羊形製略具號恨石相傳
孫權常據其上與劉備論曹公壁間舊有羅隠詩板云
紫髯桑盖兩沉吟恨石空存事莫尋漢鼎未分聊把手
楚醪雖美肯同心英雄已往時難問苔蘚何知日漸深
還有市㕓沽酒客雀喧鳩聚話蹄涔時錢鏐高駢徐温
鼎立三方潤州介處其間隠此詩比平時所作亦差婉
而有味也(蔡寛夫/詩話)
羅隠詩雖是晩唐如霜壓楚蓮秋後折雨催蠻酒夜深
酤亦自婉暢可諷(稗史/彚編)
杜荀鶴錢塘别隠詩云故國看看逺前程寄在誰五更
吹角候一葉渡江時吾道天寧䘮人情日可疑西陵向
西望雙淚為君垂(唐詩/紀事)
許渾集中佳句甚多然多用水字故國初士人云許渾
千首濕是也謂如洛中懐古詩云水聲東去市朝變山
勢北來宫殿高若其他詩無水字則此句當無愧於作
者羅隠詩篇篇皆有喜怒哀樂心志去就之語而卒不
離乎一身故許渾千首濕人以羅隠一生身為對又云
杜甫一生愁似優於前矣(桐江/詩話)
隠老不遇有歸五湖詩云江東日暖花又開江東行客
思悠哉高陽酒徒半凋落終南山色空崔嵬聖代也知
無棄物侯門未必用非才一船明月一竿竹家住五湖
歸去來(唐詩/紀事)
進士劉贊贈隠詩云人皆言子屈我獨謂君非明主既
難謁青山何不歸年虛侵雪鬢塵枉汗麻衣自古迯名
者至今名豈微(唐詩/紀事)
藝苑雌黄云羅隠牡丹詩云自從韓令功成後辜負穠
華過一春余攷之唐元和中韓𢎞罷宣武節制始至長
安私第有花命斸去曰吾豈效兒女輩耶當時為牡丹
􁀁羞之不暇故隠有辜負穠華之語(漁隠/叢話)
唐羅隠與周繇分深謂隠曰閣下有女障子詩極好乃
為絶唱隠不喻何為也曰若教解語應傾國任是無情
也動人是隠題花詩隠撫掌大笑(抒情/詩)
洪州楊軒詠牡丹曰楊妃歌舞態西子巧讒魂利劍砍
不斷餘妖鍾此根光華日已盛欄檻豈長存寄語尋芳
者須知松栢尊羅隠曰若教解語應傾國任是無情也
動人二人用意不同如此軒詩雖撚風花而有警戒(虞/齋)
(廣/録)
前輩作花詩多用美女比其狀如曰若教解語應傾國
任是無情也動人塵俗哉山谷作酴醿詩曰露濕何郎
試湯餅日烘荀令炷爐香乃用美丈夫比之特出類也
而吾叔淵材作海棠詩又不然雨過温泉浴妃子露穠
湯餅試何郎意尤佳也(冷齋/夜話)
詩人詠物形容之妙近世為最如梅聖俞蝟毛蒼蒼磔
不死銅盤矗矗釘頭生吳雞鬭敗絳幘碎海蚌扶出真
珠明誦此則知其詠芡也東坡海山仙人絳羅襦紅紗
中單白玉膚不須更待妃子笑風骨自是傾城姝誦此
則知其詠荔支也張文潛平地碧玉秋波瑩緑雲擁扇
青揺柄水宫仙女鬭新粧輕步凌波踏明鏡誦此則知
其詠蓮花也如唐彦謙詠牡丹詩云為雲為雨徒虛語
傾國傾城不在人羅隠詠牡丹詩云若教解語應傾國
任是無情也動人非不形容但不能臻其妙處耳(漁隠/叢話)
羅隠中秋不見月詩云只恐異時開霽後玉輪依舊養
蟾蜍本於盧仝月蝕詩然尤簡明(後邨/詩話)
建德有金雞石羅隠題云金雞不向五更啼石遂破裂
有雞飛鳴而去(纂/要)
世傳隠出語成䜟閩中書筒灘玉髻峰皆留異迹而黄
滔贈隠詩亦云三徵不起時賢議九轉丹成道者言(十/國)
(春/秋)
羅隠題杜甫集云楚水悠悠浸耒亭楚南天地兩無情
忍教孫武重泉下不見詩人説用兵(南部/新書)
羅隠詩只知事逐眼前過不覺老從頭上來此語殊有
味(彦周/詩話)
題是封禪寺昭諫身居亂世故起句曰盛禮何由覩竒
哉句也三四周南太史淚蠻徼長卿書好豈可全不用
事善用事者不冗(瀛奎/律髓)
羅隠雪詩云曉窓呵筆尋詩句一片飛來紙上消格雖
不高亦小巧可喜(漁隠/叢話)
羅隠送竈詩云一盞清茶一縷烟竈君皇帝上青天玉
皇若問人間事為道文章不值錢當今之選非錢不行
自唐已然豈獨今日王季重有無不可買謡上好黄錢
童生買起到狀元絶大元寳童生買起到閣老即此可
以覘時矣(堅瓠/集)
羅隠詩極淺俗有江南曲云江煙濕雨鮫鮹軟漠漠逺
山眉黛淺水國多愁又有晴夜槽壓酒銀船滿綳絲採
怨凝曉空吳王臺榭春夢中鴛鴦鸂鶒喚不起平鋪緑
水眠東風西陵路邊月悄悄油壁輕車嫁蘇小竒麗可
比温李然亦不多得也(筆/精)
余舊見顔持約所畫淡墨杏花題小詩於後仍題持約
二字意謂必其所作因閱唐宋類詩方知是羅隠詩持
約竊之耳詩云暖氣潛吹次第春梅花巳謝杏花新半
開半落閒園裏何異榮枯世上人(漁隠/叢話)
五代十國詩家最著者多有唐遺士韋正巳體近雅正
惜出之太易義乏閎深杜彦之俚淺以衰調寫衰代事
情亦自真切黄文江力孱韻清呢呢如與人對語羅昭
諫酣情飽墨出之㡬不可了未少佳篇奈為浮渲所掩
然論筆才自在偽國諸吟流上餘即不乏片藻付之自
鄶(唐詩/統籖)
記云鸚鵡能言不離飛鳥猩猩能言不離禽獸羅隠詩
云猩猩鸚鵡無端㑹長向人間被網羅(五色/線)
白居易詠老栁樹但見半衰臨此路不知初種是何人
羅隠咏長明燈不知初㸃人何在祗見當年火至今語
似祖述而用法一順一倒不同(唐詩/統籖)
羅隠謝裴廷翰詩巻曰澤國佳人唯粧半面營邱辨士
或獻空籠(摭/言)
羅隠留金山云老僧齋罷闗門睡不管波濤四面生孫
山云結字孤峰上安禪巨浪間亦可亞張祐詩(詩話/總龜)
裴筠婚蕭楚公女問名未幾便擢進士第羅隠以一絶
刺之詩曰細看月輪還有意信知青桂近嫦娥(摭/言)
唐昭宗播遷隨駕伎藝人止有弄猴者猴頗馴能隨班
起居昭宗賜以緋袍號孫供奉故羅隠有詩云十二三
年就試期五湖煙月奈相違何如學取孫供奉一笑君
王便著緋後來梁簒位取此猴令殿下起居猴望殿陛
見全忠徑趨其所跳躍奮擊遂令殺之唐臣媿此猴多
矣(幕府燕/閒録)
羅隠詠紅梅詩云天賜臙脂一抹腮盤中風味笛中哀
雖然未得和羮用曽與將軍止渴來此却似軍官宿娼
謎也(丹鉛/録)
今人諺語多古人詩𤓰田不納履李下不整冠曹子建
詩晩飯少吃口活到九十九古樂府句待予心肯日是
汝命通時唐太宗詩何人更向死前休韓退之詩公道
世間惟白髮貴人頭上不曽饒杜牧之詩事向無心得
章碣詩世亂奴欺主年衰鬼弄人海枯終見底人死不
知心杜荀鶴詩一朝權入手看取令行時朱灣詩自已
情雖切他人未肯忙裴説詩日出事還生武元衡詩難
將一人手掩得天下目曹鄴咏李斯詩終日醉醺醺張
籍登金山寺詩林下何曽見一人靈徹詩忍事敵災星
司空圗詩但有路在上更高人也行龔霖詩長安有貧
者為瑞不宜多羅隠詩但知行好事莫要問前程馮道
詩在家貧亦好戎昱詩大樹大皮裹小樹小皮纒庭前
紫荆樹無皮也過年宋僧行持詩但存方寸地留與子
孫耕賀仙翁詩此去好憑三寸舌再來不值半文錢張
叔仁送謝疊山入燕詩(堅瓠/集)
士人於棋酒間好稱引戲語以助談笑大抵皆唐人詩
後生多不知所從出漫識所記憶者於此公道世間惟
白髮貴人頭上不曽饒杜牧送隠者詩也因過竹院逢
僧話又得浮生半日閒李涉詩也只恐為僧僧不了為
僧得了盡輸僧啼得血流無歇處不如緘口過殘春杜
荀鶴詩也數聲風笛離亭晩君向瀟湘我向秦鄭谷詩
也今朝有酒今朝醉明日愁來明日當勸君不用分明
語語得分明出轉難自憐飛絮猶無定争解垂絲絆路
人明年更有新條在撓亂春風卒未休采得百花成蜜
後不知辛苦為誰甜羅隠詩也高駢在西川築城禦蠻
朝廷疑之徙鎮荆南作風筝詩以見意曰昨夜筝聲響
碧空宫商信任往來風依稀似曲才堪聽又被吹將别
調中今人亦好引此句也(搜采異/聞録)
自唐末無賴男子以劄剌相高或鋪輞川圗一本或砌
白樂天羅隠二人詩百首至有以平生所厯郡縣飲酒
蒱博之事所交婦人姓名齒行第坊巷形貌之詳一一
標表者時人號為針史(清異/録)
余僑家後圃有一大井是武肅王外祖家舊物井上有
文曰於維此井渟育坎靈有莘有邰實此儲英時有長
虹上貫青㝠是惟王氣宅相先徵爰啓霸王奠妥蒼氓
沛膏慚澤配德東溟臣羅隠謹頌(楓窓/小牘)
羅隠𨽻書君平井碑在永昌縣嚴樂院後文曰水不可
以撓為清也神不可以俗慮寧也字大類岣嶁禹碑井
東南可五十步即君平墓碑曰蜀莊之壟惜破壊道士
翛然出舊搨云亦隠書又絶似孟德隠以詩名字工妙
又如此乃知古文人無不善書也(成都/集記)
隠寢疾武肅王親臨撫問題其壁云黄河信有澄清日
後世應難繼此才隠起續末句曰門外旌旗屯虎豹壁
間章句動風雷以紅紗覆其上其後果無文嗣所著江
南甲乙集(吳越/備史)
羅塞翁乃錢塘令隠之子為吳中從事善畫羊隠以詩
名於時而塞翁獨寓意於丹青亦詞人墨客之所致思
也(宣和/畫譜)
　　　杜建徽
杜建徽字延光新登縣人仕吳越為丞相春秋高尚能
騎射嘗從擊毬於廣塲興酣有宿中箭鏃自臂中飛出
人皆壯之徽為詩自叙曰中劍斫耳缺被箭射髀過為
將須有膽有膽即無價(吳越/備史)
　　　林無隠
林鼎字煥文閩人也父無隠鼎生於明州大隠村初刺
史黄晟頗好禮士無隠依之有詩名嘗為詩云雪消二
月江湖濶花發千山道路香知言者以無隠必生貴子
鼎仕吳越果至丞相(吳越/備史)
　　　劉魯風
劉魯風江西投所知為典謁所阻因得一絶曰萬巻書
生劉魯風煙波千里謁文公無錢乞與韓知客名紙生
毛不為通(詩話/總龜)
自貞元後唐文甚振以文學科第為一時之榮及其敝
也士子豪氣罵吻遊諸侯門諸侯望而畏之如劉魯風
姚巖傑栁棠胡曽之徒其文皆不足取余故載之者以
見當時諸侯争譽於文士此盖外重内輕之牙蘖如李
益者一時文宗猶曰感恩知有地不上望京樓其後如
李山甫輩以一名一第之失至挾方鎮刼宰輔則又有
甚焉者矣一篇一韻初若虛文而治亂之萌係焉余以
是知其不可忽也(全唐/詩話)
　　　屠瓌智
徐綰許再思之亂也刺史高彦遣子渭與瓌智入援渭
曰今日不利彦曰赴君父之難何以吉辰為瓌智排案
起曰違主命不忠畏縮不前無勇死忠死勇丈夫分也
偕渭直抵靈隠山賊壘敵勢方張甚合圍數匝二人自
朝至日晡轉戰數里身創百處時或奮力一呼手搏賊
魁數人即馬上刅之矢盡援絶以空弮拒敵伏發竟同
為所害時年五十有二武肅王閔其忠命以衣冠招魂
而葬瓌智嘗有咏志詩曰輕身都是義狥主始為忠至
是遂符其䜟(十國/春秋)
　　　元德昭
元德昭字名逺撫州南城縣人仕吳越忠獻王至丞相
理家以孝愛聞每時序置酒環列幾席者凡四從嘗為
詩云滿堂羅綺兼朱紫四代兒孫奉老翁(吳越/備史)
　　　高英秀
高英秀者吳越國人與贊寧為詩友口給好罵滑稽嘗
譏名人詩病云李山甫覽漢史云王莽弄來曽半破曹
公將去便平沈定是破船詩李羣玉咏鷓鴣云方穿詰
曲﨑嶇路又聴鈎輈格磔聲定是梵語詩羅隠云雲中
雞犬劉安過月裏笙歌煬帝歸定是見鬼詩杜荀鶴云
今日偶題題似著不知題後更誰題此衛子詩也不然
安有四蹄贊寧笑謝而已(西清/詩話)
　　　沈韜文
吳越司賓使沈韜文有遊西湖詩云(首句/闕)菰米蘋花似
故鄉不是不歸歸未得好風明月一思量武肅遂授以
湖州刺史(古今/詩話)
　　　皮光業
皮光葉最躭茗事一日中表請嘗新柑筵具殊豐簪紱
叢集纔至未顧尊罍而呼茶甚急徑進一巨甌題詩曰
未見甘心氏先迎苦口師衆噱曰此師固清高而難以
療饑也(清異/録)
吳越王時宰相皮光業每以詩為已任嘗得一聮云行
人折栁和輕絮飛燕銜泥帶落花自負警䇿以示同僚
衆争嘆譽裴光約曰二句偏枯不為工盖栁當有絮泥
或無花如此論真得詩之膏肓矣(漁隠/叢話)
　　　皮光禹
光禹業五七言詩賈閬仙之儔也有燒平樵路出潮弄
海山高之句作者多許之(葆光/集)
　　　黄夷簡
黄夷簡閒雅有詩名在錢忠懿王俶幙中陪尊俎二十
年開寳初太祖賜俶開吳鎮越崇文耀武功臣遣夷簡
謝於朝將歸上謂夷簡曰歸與元帥言朕已於薰風門
外建離宫規模華壯不减江浙兼賜名禮賢宅以待李
煜與元帥先朝者即賜之今煜崛強不朝吾將討之元
帥助我乎無為他謀所惑果然則將以精兵堅甲奉賜
向克常州元帥有大功俟江南平可暫來見保無他阻
一慰延想耳固不久留朕執圭幣三見於天帝豈敢自
誣即當遣還也夷簡受天語俛首而歸私自籌曰兹事
大難王或果以去就之計見决於我胡以為對逮歸見
俶因不匿盡以天訓授之遂稱疾於安溪别業保身潛
遁夷簡山居詩有宿雨一畨蔬甲嫩春山幾焙茗旗香
之句(玉壺/清話)
　　　扈蒙
杜詩嬋姢碧鮮静碧鮮出文選吳都賦玉潤碧鮮正謂
竹也五代扈蒙作碧鮮詩得名(猗覺寮/雜記)
　　　胡擢
胡擢不知何許人善狀花鳥風格甚高博學能詩氣韵
超邁飄飄然有方外之志嘗謂其弟曰吾詩思若在三
峽之間聞猿聲時又嘗吟曰甕中每醖逍遥藥筆下閒
偷造化功其高情逸興如此一遇難狀之景則寄之於
畫乃作草木禽鳥亦詩人感物之作也(圗畫見/聞志)
唐鄭綮云詩思在灞橋驢子背上胡擢云吾詩思若在
三峽聞猿聲時也余少在廣陵作論詩絶句其一云詩
情合在空舲峽冷鴈哀猿和竹枝用擢語也後壬子秋
典蜀試歸舟下三峽夜泊空舲月下聞猿聲忽悟前詩
乃知事皆前定爾(分甘/餘話)
　　　張瀛
張瀛碧之子也事廣南劉氏官至曹郎嘗為歌贈琴棋
僧同列見之曰非其父不生其子詩曰我嘗聴師法一
説波上蓮花水中月不垢不浄是色空無法無空亦無
滅我嘗聴師禪一觀浪溢鰲頭蟾魄滿河沙世界盡空
空一寸寒灰冷燈畔我又聴師琴一撫長松喚往秋山
雨絃中雅弄若鏗金指下寒泉流太古我又聴師棋一
著山頂坐沉紅日脚阿誰稱是國手人羅浮道士賭却
鶴輸却藥法懐斟下紅霞丹束手不敢争頭角(雅言/系述)
　　　黄損
黄損龍德二年登進士第喜作詩讀史云逐鹿走紅塵
炎炎火德新家肥生孝子國霸有謀臣帝道雲龍合民
心草木春須知烟閣上一半老儒真(雅言/系述)
損連州人作公子行云春草緑綿綿驕驂驟暖煙微風
飄樂韻半日醉花邊打鵲抛金盞招人舉玉鞭田翁與
蠶婦平地看神仙又出山吟云來書初出白雲扄乍躡
秋風馬足輕逺近流連分岳色别離嗚咽亂泉聲休將
巢許争喧雜自共伊臯論太平昨夜細書雲色裏進賢
星座甚分明(雅言/系述)
鷓鴣詩云而今世上多離别莫向相思樹下啼(零陵/雜記)
淡塘在永州北三十里其水有九十九源長興初黄損
為永州團練副使求為别業有詩云傍水野禽通體白
釘盤山果半邊紅(零陵/雜記)
䖍州布衣頼仙芝言連州有黄損僕射者五代時人僕
射盖事南漢未老退歸一日忽遁去莫知其存亡子孫
畫像事之凡三十二年復歸坐阼階呼家人其子適不
在孫出見之索筆書壁上云一别人間嵗月多歸來人
事巳消磨惟有門前鑑池水春風不改舊時波投筆竟
去不復留子歸問其狀貌孫云甚似影堂老人也(東坡/志林)
　　　謝諤
謝諤家南康舍前有溪兒時嘗夢浴溪中有人以珠一
器遺之曰郎吞此則明悟矣諤即吞細者六十餘顆及
長善為詩進士裴説選其善者六十餘篇行於世(稽神/録)
　
　
　
　
　
　
　
　
　
　
　五代詩話巻五
欽定四庫全書
　五代詩話巻六
　　　　　　　　　　兖州府知府鄭方坤撰
　　閩
　　　韓偓
韓偓天復初入翰林其年冬車駕出幸鳳翔偓有扈從
之功返正初上靣許偓為相奏云陛下運際中興當復
用重徳鎮風俗臣座主右僕射趙崇可以副陛下是選
乞廻臣之命授崇天下幸甚上嘉嘆翌日制用崇暨兵
部侍郎王贊為相時梁太祖在京素聞崇之輕佻贊復
有嫌釁馳入請見於上前具言二公長短上曰趙崇是
偓薦時偓在側梁主叱之偓奏曰臣不敢與大臣争上
曰韓偓出尋謫官入閩故偓有詩曰手風慵展八行書
眼暗休看九局圗窗裡日光飛野馬案前筠管長蒲盧
謀身拙為安蛇足報國危曽捋虎鬚滿世可能無默識
未知誰擬試齊竽(摭/言)
偓於昭宗朝召入院試學士試文五篇萬邦咸寧賦禹
拜昌言詩武臣授東川節度使制答佛辯國王進貢書
批三功臣讓圗形表(金鑾/宻記)
朱全忠忌偓貶濮州司馬昭宗執偓手流涕曰左右無
人矣再貶榮經尉徙鄧州司馬哀帝復召為學士還故
官偓不敢入朝挈族來依王審知僑居南安天祐三年
復有前命偓又辭為詩曰豈獨鴟夷解歸去五湖漁艇
且餔糟已而梁簒唐復召亦辭不往龍德三年卒於南
安龍興寺自貶後以甲子厯厯自記所在其詩皆手寫
成帙殁之日家無餘財惟燒殘龍鳳燭一器而已(十國/春秋)
偓十嵗能詩嘗即席為詩送父友李商隠一坐盡驚富
才情詞靡麗初喜為閨閤詩後遭故逺遁出語依於節
義得詩人之正焉(全唐/詩録)
山谷嘗為余言杜子美雖流離顛沛心未嘗一日不在
本朝故善陳時事句律精深超古作者盖忠義之氣奮
發而然韓偓貶逐後依王審知其集中所載手風慵展
八行書眼暗休看九局圗窗裏日光飛野馬案頭筠管
長蒲盧謀身拙為安蛇足報國危曽捋虎鬚滿世可能
無默識未知誰擬試齊竽其詞凄楚切而不迫不忘其
君也(潘子真/詩話)
偓與吳融同時為詞臣偓忠於唐為朱三而斥貶責不
悔如捋虎鬚之句人未嘗誦似為香奩所掩及朱三簒
弑偓羇旅於閩時王氏割據偓詩文止稱唐朝官職與
淵明稱晉甲子異世同符余讀其集壯其志録其警聮
於編内三數篇自述其玉堂遭遇唐季非復承平舊觀
而待詞臣之禮猶然存之以備金鑾記之闕(後村/詩話)
韓致光天復二年隨駕鳳翔冬至夜作不道惨舒無定
分却憂蚊響又成雷是時朱全忠圍岐甚急李茂貞有
連和之意偓之孤忠處此殆知其必一反一覆終無定
在歟此闗時事不但詠至節也(瀛奎/律髓)
吳融韓偓同時慨嘆兵戈之間詩律精切皆善用事(瀛/奎)
(律/髓)
唐史偓傳貶濮州後即不甚詳吾家所得偓詩皆以甲
子厯厯自記有天祐二年乙丑在袁州得人賀復除戎
曹依舊承㫖詩又有丁夘年聞再除戎曹依前充職詩
盖兩召皆辭不赴也終身不食梁禄大節與司空表聖
略相等惜乎唐史止書乙丑一召不為少發明之(石林/集)
韓偓流寓閩中所作詩僅傳南臺懐古一首云無那離
腸日九迴強舒懐抱立高臺中華地向天邊盡南國雲
從島上來四序有花長見雨一冬無雪却聞雷離宫紫
氣生冠冕却望扶桑病眼開偓卒於閩其子寅亮與鄭
文寳言偓捐舘日温陵帥聞其家藏箱笥頗多而緘鐍
甚固發觀得燒殘龍鳳燭金縷紅巾百餘條蠟淚尚新
巾香猶鬱乃偓為學士日視草金鑾夜還翰苑當時皆
宫人秉燭以送悉藏之又文寳少游於延平見一老尼
亦説斯事尼乃偓之妾耳第未攷偓葬於何所也(筆/精)
韓偓詩極清麗有手寫詩百餘篇在其四世孫奕處偓
天復中避地泉州之南安子孫遂家焉廣厯中余過南
安見奕出其手集字極淳古可愛後詣闕獻之以其忠
臣之裔得司士叅軍終於殿中丞余在京師見偓送䛒
光上人詩亦墨蹟也與此無異(夢溪/筆談)
偓自號玉山樵人所著歌詩頗多其間綺麗得意者數
百篇膾炙人口或樂工配入聲律粉墻椒壁竊詠者不
可勝計行書亦可喜題懐素草書詩云怪石㑹秋澗寒
藤挂古松若教臨水畔字字恐成龍非潛心字學作語
不能逮此(宣和/書譜)
釣龍臺上有盤石越王餘善釣白龍處也又名越王臺
韓偓流寓閩中題詩云無那離賜日九廻強舒懐抱立
高臺九華地向城邊盡外國雲從島上來四序有花常
見雨一冬無雪却聞雷離宫紫氣生冠冕試望扶桑病
眼開(竹忩/雜録)
韓偓昭宗時為翰林學士承㫖頗與國論為崔𦙍朱全
忠所不容謫濮州司馬其後復官不敢入朝挈其旋依
閩中王審知嘗道沙陽寓居天王院者嵗餘與老僧藴
明善以詩贈之至後唐時邑令張僚為之記叙偓始末
甚詳且述唐末亂離之事頗與唐史合余來沙陽聞之
竊欲一觀而其碑因寺中廢為有力者取去秘不示人
久之始得見其副本感而賦之且録偓詩巻中傳諸好
事者云偶訪明公大德贈長句四韻前翰林學士承㫖
户部侍郎知制誥韓偓上寸髮如霜袒右肩倚肩笻竹
貌怡然懸燈深屋夜分坐移榻向陽齋後眠刮膜且揚
三毒諭攝心徐指二宗禪清凉藥分能知否各自胸中
有醴泉詞臣謫去墮天南詩墨從來牓寺簷好事不須
收拾去世間遺集有香奩(李忠定/梁溪集)
韓致光吳子華皆唐末詞臣位望通顯雖國蹙主辱而
賦詠唱和不輟存於集者不過流連光景之語如感時
傷事之作絶未之見當時公卿大臣往往皆如此(後邨/詩話)
致光昭宗時以翰林承㫖謫嶺表道湖南謝人恵含桃
詩云金鑾嵗嵗長宣賜忍淚看天憶帝都自注云每嵗
初進之後先宣賜學士韓子蒼謝人恵茶云白髮前朝
舊史官風爐煮茗暮江寒蒼龍不復從天下拭淚看君
小鳳團意本致光而語益工(復齋/漫録)
余溺章句信有年矣誠知非丈夫所為不能忘情天所
賦也自庚辰辛巳之際迄辛丑庚子之間所著歌詩不
啻千首其間以綺麗得意者亦數百篇往往在士大夫
之口或樂工配入聲律粉墻椒壁斜行小字竊詠者不
可勝計大盜入闗緗帙都墜遷徙不常厥居求生草莽
之中豈復以吟諷為意或天涯逢舊識或避地遇故人
醉咏之暇時及拙唱自爾鳩輯復得百篇不忍棄捐隨
時編録遐思宫體未敢稱庾信攻文却誚玉臺何必倩
徐陵作叙粗得捧心之態幸無折齒之慚栁巷青樓未
嘗糠粃金閨繡户始預風流咀五色之靈芝香生九竅
咽三危之瑞露春動七情如有責其不經亦望以功掩
過翰林學士承㫖行尚書户部侍郎知制誥韓偓序(香/奩)
(集自/序)
余自辛酉嵗戲作無題十四韻故奉常王公相國首於
繼和故内翰吳侍郎融令狐舍人渙閣下劉舎人崇譽
吏部王員外渙相次屬和余因作第二首却寄諸公二
内翰及小天亦再和余復作第三首二内翰亦三和王
公一首王小天二首二學士各三首余又倒押舊韻成
第四首二學士笑謂余曰謹䜿降旗何妍如是也遂絶
筆是嵗十月末余在内直一旦兵起隨駕西狩文稿咸
棄更無孑遺丙寅年九月在福建寓止有前東都度支
院蘓暐端公挈余淪落詩稿見授中得無題一首因追
味舊作缺亡甚多惟第二第四首彷彿可記其第三首
才得數句而已今亦依次編之以俊他時偶獲全本餘
五人所和不復憶省矣(香奩集無/題詩序)
世傳香奩集江南韓熈載所為誤沈存中筆談又謂晉
相和凝所為後貴惡其側艷嫁名於偓亦非也余家有
唐吳融詩一集其中有和韓致堯無題三首與香奩集
中無題韻正同而偓序中亦具載其事又余曽在温陵
於偓裔孫駉處見偓親書所作詩一巻雖紙墨昏淡而
字畫宛然其裊娜多情春盡等詩多在巻中此可驗矣
偓富於才情詞致婉麗能道人意外事固非凝所及據
非夢瑣言云凝少年好為小詞令布於汴洛洎作相專
令人收拾焚毁契丹入冦號為曲子相公然則凝雖有
集名香奩與偓同乃浮艷小詞耳安得便以今世所行
香奩集為凝作耶(石林/集)
韓偓香奩集百篇皆艷體也沈存中筆談云乃和凝所
作凝後貴悔其少作故嫁名韓偓耳今香奩集有無題
詩序云余辛酉年戲作無題詩十四韻故奉常王公内
翰吳公舎人令狐渙相次屬和是嵗十月一旦兵起隨
駕西狩文稿咸棄丙寅嵗在福建有蘇暐以稿見授得
無題詩因追詠舊詩缺亡甚多余按唐書韓偓傳偓嘗
與崔嗣定䇿誅劉季述昭宗反正為功臣與令狐渙同
為中書舎人其後韓全誨等刼帝西幸偓夜追及鄠見
帝慟哭至鳳翔遷兵部侍郎天祐二年挈其族依王審
知而卒以紀運圗攷之辛酉乃昭宗天復元年丙寅乃
哀帝天祐二年其序所謂丙寅嵗在福建有蘇暐授其
稿則正依王審知之時也稽之於傳與序無一不合者
則此集韓偓所作無疑而筆談以為和凝嫁名於偓特
未攷其詳耳筆談云偓又有詩百篇在其四世孫奕處
見之豈非舊詩之缺亡者乎(韻語/陽秋)
致光筆端甚高唐之將亡與吳融詩律皆全不似晩唐
善用事極忠憤惟香奩之作詞工格卑豈非世事巳不
可救姑流連荒亡以紓其憂乎(瀛奎/律髓)
香奩之作為韓偓無疑也或以為和凝之作嫁名於韓
劉潛夫誤信之攷諸同時吳融集有依韻唱和者何可
掩哉誨淫之言不以為恥非唐之衰而然乎(瀛奎/律髓)
高秀實云元氏艷詩麗而有骨韓偓香奩集麗而無骨
時李端叔意喜韓偓詩誦其序云咀五色之靈芝香生
九竅咽三危之瑞露美動七情秀實云勸不得也勸不
得也(彦周/詩話)
韓偓詩牕裏日光飛野馬案頭筠管長蒲盧上句謂牕
隙日影中多見飛塵人猶易解至次句則案頭竹管豈
長蘆葦耶便相顧錯愕按中庸夫政也者蒲盧也舊注
蒲盧是蜾蠃名爾雅云即細腰蜂也蜾蠃取螟蛉納書
案筆管間以泥封之閲數日而化為蜾蠃其以之證政
舉者正以言民化之易也是以家語曰天道敏生人道
敏政地道敏樹夫政也者蒲盧也待化而成其著待化
而成四字明明解敏政之譬此夫子自言之且自註之
者自宋人作章句改盧為蘆以蒲葦當之則不惟中庸
家語爾雅毛詩俱不能解即韓冬郎一七字詩亦無解
處矣嗟夫讀經讀詩皆不可無學如此(西河/詩話)
香奩集云後魏時相州人作李波小妹歌疑其未備因
補之李波小妹字雍容窄衣短袖蠻錦紅未解有情夢
梁苑何曽自媚妬吳宫誰教牽引知酒味因令悵望成
春慵海棠花前鞦韆畔背人掩鬢道怱怱韓偓所補似
言閨房之意大非其實北史廣平人李波宗族強盛殘
掠不已百姓語云李波小妹字雍容褰裾逐馬如巻蓬
左射右射必疊雙婦女尚如此男子安可逢李安世設
方畧誘殺之州内肅然(西溪/叢話)
韓偓詩鵝兒唼啑梔黄觜鳳子輕盈膩粉腰不識鳳子
定是何物有問予姑以蝶應之問者依違而已退念藏
書萬數不能貯心亦病也徐悟乃崔豹古今注耳謂蛺
蝶大者為鳳子(金玉/詩話)
子規人但知其為催春歸去之鳥盖因其聲曰歸去了
故又名思歸鳥而不知亦為先春而鳴之鳥史記厯書
百草奮興姊規先嘷索隠曰子規春氣發動則先出野
澤而鳴是也韓致光春恨詩殘夢依依酒力餘城頭批
頰伴啼烏批頰鳥即鵯鵊也催明之鳥(留青/日札)
唐盧延遜詩樹上諮諏批頰鳥牕間壁剥叩頭蟲王半
山詩翳木窺摶黍藉草聴批頰元人送春詩批頰穿林
呌新緑韓致光春恨詩云殘夢依依酒力餘城頭批頰
伴啼烏平明乍捲西樓幙院静初聞放轆轤批頰盖鳥
名但不詳為何形狀耳或曰即鵯鵊也催明之鳥(丹鉛/總録)
韓偓詩云洞門深閉不曽開横卧烏龍作妒媒又云柏
風不動烏龍睡時有幽禽自喚名又云遥知小閣還斜
照羡殺烏龍卧錦茵祝鎰子權賢良窮探古詩無不貫
通一日問余曰韓致光詩用烏龍為何事余答曰樂天
和元微之夢春游詩云烏龍卧不驚青龍飛相逐當是
犬爾子權曰何所據余戲之曰豈不聞俚語云拜狗作
烏龍後閱沈汾續仙傳云韋善俊擕一犬號烏龍化為
龍乗之飛昇而去樂天致光詩未必不用此事(槁簡/贅筆)
北都使宅舊有過馬㕔按唐韓偓詩云外使進鷹初得
按中官過馬不教嘶注云乗馬必中官馭以進謂之過
馬既乗之然後蹀躞嘶鳴也盖唐方鎮亦傚之因而名
㕔事也(温公/詩話)
墨莊漫録云婦人之纒足起於近世南史齊東昏侯為
潘貴妃鑿金為蓮花以帖地令妃行其上曰此步步生
蓮花然亦不言其弓小也如古樂府玉臺新詠皆六朝
詞人纎艷之言類多體狀美人容色姝麗及言妝飾之
華眉目唇口要支手指之類無一言稱纒足者如唐杜
牧李白李商隠之輩作詩多言閨幃之事亦無及之者
韓偓香奩集咏屧子詩云六寸膚圓光緻緻唐尺短以
今較之亦自小也而不言其弓惟道山新聞云李後主
宫嬪窅娘纎麗善舞後主作金蓮高六尺飾以寳物細
帶纓絡蓮中作品色瑞蓮令窅娘以帛纒脚令纎小屈
上作新月狀素襪舞雲中回旋有凌雲之態唐鎬詩曰
蓮中花更好雲裏月長新因窅娘作也由是人皆效之
以纎弓為妙以此知扎脚自五代以來方為之(輟耕/録)
婦人纒足不知始自何時或云始於齊東昏然余向年
觀唐文皇長孫后繡履圗則與男子無異又見則天后
畫像其芳趺亦不下長孫可見唐初大抵俱然唯大厯
中夏侯審詠被中睡鞋云雲裏蟾鈎落鳳窩玉郎沉醉
也摩挲盖弓足始見此至杜牧詩云細尺纔量减四分
纎纎玉笋裹輕雲又韓偓詩云六寸膚圎光緻緻唐尺
只抵今製七寸則六寸當為今四寸二分亦弓足之尋
常者矣因思此法當始於唐之中葉今又傳南唐後主
為宫婢窅娘作新月様以為始此似亦未然也(野獲/編)
韓致光詩白玉堂東遥見後令人評泊畫楊妃李子田
云評泊者論貶人是非人也今作評駁者非近諸本或
作斗薄或轉訛徙薄殊無意義萬首絶句本作評泊當
猶近古(池非/偶談)
梅聖俞河豚詩云春㟁飛楊花永叔謂河豚食楊花則
肥韓偓詩栁絮覆溪魚正肥大抵魚食楊花則肥不必
河豚也(詩話/總龜)
韓致光湖南食櫻桃詩云苦笋恐難同象匕酩漿無復
瑩蠙珠自注云秦中謂三月為櫻笋時乃知李綽秦中
嵗時紀所謂四月十五日自堂厨至百司厨通謂之櫻
笋厨非妄也陳無已春懐詩云老形已具臂膝痛春事
無多櫻笋來(能改齋/漫録)
李賀桃花亂落如紅雨韓偓杏花飄雪小桃紅桃花紅
而長吉以雨比之杏花紅而致光以雪比之皆可為善
用不拘拘於故常者所以為竒不然則栁雪李月梨雪
桃霞誰不能道(留青/日札)
杜子美云魚吹細浪揺歌扇李洞云魚揺清影上簾櫳
韓偓云池靣魚吹栁絮行此三句皆言魚戲而韓為優
(捫蝨/新語)
五七言絶句最少而最難工雖作者亦難得四句全好
者晩唐人與王介甫最工於此如韓偓云昨夜三更雨
臨明一陣寒薔薇花在否側卧巻簾看四句皆好(誠齋/詩話)
農圃家風漁樵樂事唐人絶句摸寫精矣余摘十首題
壁間每菜羮豆飯後啜苦茗一杯偃卧松牕竹榻間令
兒童吟誦數過自謂勝如吹竹彈絲今記於此韓偓云
聞説經旬不啓闗藥牕誰伴醉開顔夜來雪壓前村竹
剰看溪南幾尺山又云萬里清江萬里天一村桑柘一
村煙漁翁醉著無人喚過午醒來雪滿船長孫佐輔云
獨訪山家歇還涉茅屋斜連隔松葉主人聞語未開門
繞籬野菜飛黄蝶薛能云邵平𤓰地接吾廬穀雨乾時
偶自耡昨夜春風欺不在就床吹落讀殘書韋莊云南
隣酒熟愛相招蘸甲傾來緑滿瓢一醉不知三日事任
他童穉作漁樵杜荀鶴云山雨溪風捲釣絲瓦甌篷底
獨斟時醉來睡著無人喚流下前灘也不知陸龜蒙云
雨後沙虛古㟁崩漁梁擕入亂雲層歸時月落汀洲暗
認得山家結網燈鄭谷云白頭波上白頭翁家逐船移
浦浦風一尺鱸魚新釣得兒孫吹火荻花中李商隠云
城郭休過識者稀哀猿啼處有柴扉滄江白石漁家路
薄暮歸來雨濕衣張演云鵝湖山下稻粱肥豚柵雞棲
對掩扉桑柘影斜春社散家家扶得醉人歸(鶴林/玉露)
松江詩話曰有松棚詩一聮採來猶帶煙霞氣月明滿
地金釵細以為佳句恨不見全篇僕謂月照松影但見
參差黑影耳安知其為金釵松葉比之金釵者謂架上
月照映則可不可謂地上之影也不如曰月明滿架金
釵細此語為得前輩謂退之聮句中竹影金𤨏碎之語
所謂金𤨏碎者非直謂竹影也謂竹間之日影耳以此
驗之益信僕之説為然韓偓詩曰長松夜落釵千股此
語無病李涉詩曰疎林透明月散亂金光滴此正退之
竹影金𤨏碎(野客/叢書)
詠浴詩初似洗花難抑按終憂沃雪不勝任豈知侍女
簾帷外賸取君王幾餅金按趙后外傳昭儀浴帝竊觀
之令侍女勿言投贈以金一浴賜百餅此詩尚有所諷
謂世之為君者亦惑乎此也(瀛奎/律髓)
意有餘而不及於䙝則風懐之作猶之可也書婦人之
言於雅什不已卑乎故香奩之作唯取七言律六首此
詩仙樹有花難問種御香聞氣不知名句佳尾句太猥
(瀛奎/律髓)
凡寫迷離之况者止須述景如小牕斜日到芭蕉半床
斜月疎鐘後不言愁而愁自見因思韓致光空樓鴈一
聲迷屏燈半滅已足色悲凉何必又贅眉山正愁絶耶
覺首篇時復見殘燈和煙墜金穂如此結句更自含情
無限(花草/蒙拾)
詩有銷魂者三香奩集其一也夫銷魂者即壊心田之
謂也其曰打叠紅箋書恨字與奴方便寄卿卿詩媒詞
逗也其曰但得暫從人繾綣何妨長任月朦朧踰墻鑽
穴也其曰最是斷腸禁不得殘燈影裏夢初回旦氣梏
亡也其曰欲把禪心銷此病破除纔盡又重生淫惡不
悛也聞之必増益淫邪之念故當以綺語為戒(堅瓠/集)
飛燕於太液池歌歸風送逺之曲酒酣風起揚袖曰仙
乎仙乎帝令馮無方持后裾帬為之縐唐人艷句餘煖
戀香韉讀之心妒况持湘江六幅耶然宫奴赤鳳早並
温柔鄉竊之(蓉槎/蠡説)
余嘗愛韓致光宫詞云繡裙斜立正銷魂宫女移燈掩
殿門燕子不歸花著雨春風應是怨黄昏(侯鯖/録)
致光醉著絶句云萬里清江萬里天一村花栁一村煙
漁翁醉著無人喚過午醒來雪滿船葛亞卿集句云萬
里清江萬里天一村桑柘一村煙漁翁醉睡眠未醒高
唱夕陽孤島邊前輩集句詩每一句取一家詩今亞卿
全用致光前兩句極為無味又後兩句不是好句不稱
前兩句豈若致光之渾成也杜荀鶴亦有溪興絶句曰
山雨溪風巻釣絲瓦甌篷底獨斟時醉來睡著無人喚
流下前溪也不知語句俱弱亦不若致光之雅健也(漁/隠)
(叢/話)
丙戍之冬余初病起深居簡出終日曝背晴簷萬事不
到自以荆公所選唐百家詩反復熟味之雖無豪放之
氣而有修整之功高為不及卑復有餘適中而已荆公
謂欲觀唐人詩觀此足矣詎不然乎集中佳句所以稱
道者不復録出唯余别所喜者命兒輩筆之以備遺忘
七言六聮韓偓殘春云樹頭蜂抱花鬚落池靣魚吹栁
絮行又云細水流花歸别澗斷雲含雨入孤村又訪王
同年村居云門庭野水䙰褷鷺鄰里斷墻咿喔雞吳融
閒望云三㸃五㸃映山雨一枝兩枝臨水花許渾山居
云龍歸曉洞雲猶濕麝過春山草自香崔櫓春日云杏
酪漸香隣舍粥榆煙欲變舊爐灰(漁隠/叢話)
閒之為義或曰月到門庭方是閒也古皆從日與間同
其音稍異耳閒亦人之所難得者杜牧之有云不是閒
人閒不得願為閒客此閒行吳興因建得閒亭余性極
愛閒而閒中不能静處尋詩問酒灌卉調禽實無閒時
因憶韓致光有詩云書墻暗記移花日洗瓮先知醖酒
期須信閒人有忙事早來衝雨覓漁師玉山樵人可謂
同調矣(留青/日札)
閩中壤狹田少山麓皆治為隴畝昔人所謂磳田也䘮
亂以來逃亡略盡磳田蕪穢盡矣余寒食登邵武詩話
樓詩有遺令不須仍禁火四郊茒舍久無煙之句及觀
唐韓偓過閩中有千村冷落如寒食不見人煙只見花
之句明張式之撫閩亦有除夜不須燒爆竹四山烽火
照人紅之句千古有同悲也(閩小/紀)
　　　徐寅
徐寅莆田人乾寧中進士海内多故依王審知嘆曰丈
尺之水安能容萬斛之舟隠居終身其妻字月君有贈
内詩中一聮神傳尊聖陀羅呪佛授金剛般若經即此
堪偕隠者矣寅有探龍釣磯二集作詩甚多中以東西
南北為題(湧幢/小品)
延夀溪唐徐正字寅隠此溪有延夀橋橋北有石微露
者寅釣磯也有潭名徐潭亦以寅故寅常作斬蛇及人
生幾何二賦渤海高元固入閩求識之言其國得其二
賦家家以泥金書幛及隠此自賦詩云賦就神都振大
名斬蛇工與樂天争歸來延夀溪頭住終日無人問一
聲劉克莊溪潭詩有門外青山皆我有從今不必喚徐
潭之句夜夢寅拊背云我昔勝君昔君今勝我今有隆
還有替何必苦相侵良一異也(閩/書)
余友貢士徐君端衡請跋其八世祖諱昶雍熈端拱二
誥余既著語於雍熈之後矣因問貢士家譜君曰本徐
彦伯之後彦伯見唐史與蘇味道李嶠崔融同時以文
章擅名彦伯生務天寳末避亂入閩居泉州莆田縣崇
仁里徐村務生在䝉始居延夀又五傳至先輩是為延
夀之徐先輩晩年有歸來延夀溪頭坐終日無人問一
聲之句今釣磯草堂猶存至曽孫以俸薄能亷官卑不
屈為詞臣王黄州所稱盖徐氏自彦伯後種詩書遺子
孫綿綿不絶貢士於先輩為十一世祖於曹州郡掾為
八世祖詞章似先輩操履似郡掾其淵源所漸逺矣復
書此於端拱誥之後(後村/題䟦)
黄巷山唐較書黄璞所居山也璞家在福州人名其居
巷曰黄巷後避黄巢冦徙是山下尚以黄巷名之徐寅
黄較書閒居詩取得驪龍第四珠退依僧寺卜貧居青
山入眼不干禄白髮盈頭猶著書(閩/書)
徐寅先輩詩如豐年甲子春無雨良夜庚申夏足眠身
閒不厭常來客年老偏憐最小兒又五言歲計懸僧債
以此知閩人苦貧貸僧而取其息自唐末已然矣(劉后/邨集)
　　　黄滔
黄滔字文江乾寧二年進士除四門博士朱梁移國因
歸閩不復西以監察御史裏行充威武軍節度推官王
審知據有全閩而終其身為節將者滔規正有力焉中
州名士避地於閩者若李絢韓偓王滌崔道融王標夏
侯淑王拯楊承休楊贊圗王倜歸傳懿輩悉主於滔有
泉山秀句集及文集行世洪邁序滔文贍蔚典則䇿扶
教化詩清淳豐潤若與人對語郁郁有貞元長慶風祭
陳林先輩諸文悲愴激越馬嵬舘娃景陽水殿諸賦雄
新雋永使人讀之如身生是時目攝其故楊萬里稱滔
詩如聞新鴈一聲初觸夢半白已侵頭餘燈依古壁片
月下滄洲游東林寺寒三伏雨松偃數朝枝上李補闕
諫草封山藥朝衣施衲僧退居詩青山寒帶雨古朩夜
啼猿與韓偓吳融輩並遊未知何人徐行後長者也(閩/書)
囊山形如懸囊僧湼槃隠其下曰囊山院廟階甚為宏
壯外有放生池唐黄滔詩山有重囊勢門開兩徑斜溪
聲寒走㟁海色月流沙庵外曾游虎堂中舊雨花不知
遺䜟地一一落誰家(閩/書)
天祐元年翁承贊以右拾遺授詔冊王審知為瑯琊王
賜金紫以行易其鄉名里號曰文秀光賢書錦黄滔贈
以詩有建水閩山無故事長卿嚴助是前身之語梁開
平四年復為閩王册禮副使滔復贈詩曰衣錦還鄉翻
是客廻車謁帝却為歸(閩/書)
俗傳羅隠出語成䜟著有異跡若羅裳山之畫馬石深
滬之石壁山書字及建安書筒灘所載余初尚未信其
果此羅隠與否及讀楊文敏書筒灘記已稍信之因閱
黄滔贈隠詩三徵不起時賢議九轉終成道者言方知
隠學道修真人也(閩/書)
茅鹿門先生晚喜作詩自稱半路修行語多率易次子
國縉登第喜而口占曰堂前正索千金賞門外高懸五
丈旗聞者皆笑然黄滔已先之矣滔放榜詩曰白馬嘶
風三十轡朱門秉燭一千家御試曰九華燈作三條燭
萬乗君懸四首題以古凖今如出一手然則先生未可
笑也(湧幢/小品)
黄滔省試内出白鹿宣示百官詩上瑞何曽乏毛羣表
色難推於五靈少宣示百寮觀形奪塲駒潔光交月兎
寒已馴瑶草列孤立雪花團戴豸慚端士抽毫躍史官
貴臣歌詠日皆作白麟看又省試奉詔漲曲江池地脉
寒來淺恩波注後新引將諸𣲖水别貯大都春幽咽疏
通處清泠迸入辰漸平連杏㟁旋濶映梅津沙沒迷行
徑洲寛恣躍鱗願當舟楫便一附濟川人此題一本無
省試字且云詔字當是試字之誤按唐制登進士後又
有試名奉試前崔曙荆冬倩皆有奉試題是也且此試
不用題韻似特試者况省試二字亦决有誤按此題注
乾符二年在僖宗朝而前内出白鹿題注乾寧二年在
昭宗朝則自乾符至乾寧約二十餘年未有乾符既中
省試而復赴乾寧省試者也此必有一試係制試或奉
試而題誤注作省字耳然不可考矣(唐人/試帖)
　　崔道融
崔道融荆州人以徵辟為永嘉令累官右補闕避地來
閩依太祖未㡬病卒道融素與黄滔善其卒也滔為文
祭之有云識通龜䇿耀握靈珠國風騷雅王佐謀訏袁
安之涕泣泫然劉氏之宗祧莫扶(十國/春秋)
楊誠齋愛唐人崔道融咏梅云香中别有韻清極不知
寒方虛谷云惜不見全篇余近見雜鈔唐詩册子此首
適全今載之數萼初含雪孤標畫本難香中别有韻清
極不知寒横笛和愁聴斜枝倚病看朔風如解意容易
莫摧殘因思古人詩文前代不傳或又出於後未可知
也如蒲城縣李邕書雲麾將軍碑已為人㨻斷正德中
劉東阜謫居蒲城乃用鐵􁁧束之復完饒州薦福寺碑
宋代為雷所轟近日商人取其三叚合為一尚可印摹
吁亦竒事矣(丹鉛/録)
唐崔道融題班婕妤曰寵極辭同輦恩深棄後宫自題
秋扇後不敢怨春風曹鄴題庭草曰庭草根自淺造化
無遺功低回一寸心不敢怨春風元陳自堂題春風曰
著栁成新緑吹桃作故紅衰顔與華髮不敢怨春風三
詩句意相似而工拙自異首詩婉轉含藴著題説到不
怨處第二詩婉轉亦工似無藴藉矣第三詩直致全無
唐人氣味若曰元詩巧而成唐晩風信乎哉(七修/類藁)
　　　陸希聲
古之善書鮮有得筆法者希聲得之凡五事擫押鈎格
抵用筆雙鈎則點畫遒勁而盡妙矣謂之撥鐙法希聲
自言昔二王皆傳此法至陽冰亦得之希聲以授沙門
䛒光䛒光入長安為翰林供奉得幸於昭宗希聲猶未
達以詩寄䛒光云筆下龍蛇似有神天池雷雨變逡巡
寄言昔日不龜手應念江湖洴澼人䛒光感其言引薦
遂得召後至相其力也(唐詩/紀事)
　　　陳誼
陳誼吉州人題螺江廟云廟裏杉松蕭颯風廟前江水
碧溶溶凭欄不見當時事落日逺山千萬重太平興國
中史舘學士張齊賢出為本道轉運使至其廟覽留題
詩牌甚多俱打去獨留誼詩方知名(郡閣/雅談)
　　　印粲
陳後山云歐陽公謂袖中諫草朝天去頭上宫花侍燕
歸誠為佳句但進諌必以章疏無直用藁草之理按此
詩乃太宗朝王操投贈李昉相國詩不若印粲與徐翰
林詩云諫章未上先焚草御筆曽傳立制麻粲五代人
然余見雅言系述載操詩乃詔草非諫字(能改齋/漫録)
　　　翁承贊
承贊字文饒福清人舉唐乾寧三年進士累官右拾遺
户部員外郎後失節為梁諌議大夫自號狎鷗公有詩
集一巻見唐書藝文志並晝錦集宏詞前後集共二十
巻俱軼不傳余家收得册封閩王時律詩三十餘首中
多佳句如牕含孤岫影牧卧斷霞陰早凉生户牖孤月
照闗河參差鴈陣天初碧寥落漁家蓼欲紅長淮月上
魚翻鬛荒渚人稀獺印蹄松都舊日門人種路是前朝
禪子開誠晩唐作手也(榕隂/新檢)
翁承贊唐末為諫議大夫使福州至劍浦見舊識僧亞
栖贈詩云蕭蕭風雨建陽溪溪畔維舟見亞栖一軸新
詩劍潭北十年舊識華山西吟魂惜向江村老空性原
知世路迷應笑乗軺青𤨏客此時無暇聴猿啼(鑑戒/録)
俗云槐花黄舉子忙翁承贊詩云雨中粧點望中黄勾
引蟬聲送夕陽憶得當年隨計吏馬蹄終日為君忙乃
知俗語亦有所自也(詩話/總龜)
出寧越門二里曰横山迤西南為惠澤山一名獨山為
南臺山崇阜屹立俯瞰巨潭臺上可坐百餘人舊記越
王餘善釣得白龍於此遂築臺表瑞臺高四丈週迴三
十六步名釣龍臺今市㕓矣有宋米芾書全閩第一江
山趙汝愚𨽻古南臺皆刻石上臺西有靈溝廟其地故
名洪溝有隄名新豐市堤唐翁承贊册封閩王審知還
朝於此餞别承贊詩有登雲樓上方停樂新市堤邊又
舉杯之句(閩/書)
　　　顔仁郁
顔仁郁泉州人仕閩為歸德塲長時土荒民散仁郁撫
之一年襁負至二年田萊闢閲三嵗而民用足有詩百
篇宛轉回曲厯道人情邑人途歌巷唱之號顔長官詩
其勸農詩曰夜半呼兒趂曉耕羸牛無力漸艱行時人
不識農家苦將謂田中糓自生(十國/春秋)
龍尋邑東有顔長官仁郁祠長官五代時能撫循其民
使不見兵革龍尋志所刻詩百篇皆道民疾苦皇皇不
給之狀余生三百年後奉天子命字兹邑首謁祠下因
次韻以寄甘棠之思且使來者知我愛桐鄉之意云(龍/尋)
(藁/)
　　　楊鳬
楊鳬字舄之閩人山中云背日流泉生凍早逆風歸鳥
入巢遲(雅言/系述)
　　　陳嵩
永福之澄潭山去城六十里五代時陳嵩居此嵩嘗出
游有辭父墓詩云高盖山頭日影微野風吹動紙錢飛
墳前滴酒空垂淚不見丁寧道早歸萬首唐人絶句又
作陳去疾詩按大明一統志載此詩於南安縣高盖山
下以為歐陽詹所作閲歐陽集無載乃知纂修當有攷
也(閩/書)
　　　詹敦仁
詹敦仁字君澤避亂隠仙遊植德峰下上閩主繼鵬書
累數百言繼鵬召之飲且欲留之命决叅軍事敦仁謝
以詩有周粟縱榮寧忍食草廬頻顧漫勞思句強以袍
笏不受已復杜門不出清源節度使留從效再辟之乃
求監小溪塲既至請升塲為縣未幾舉王直道自代隠
居佛耳山自號清隠(十國/春秋)
閩詹敦仁復留從效問劉儼改名龑字音義詩云伏羲
初畫卦蒼氏乃製字點畫有偏傍陰陽貴協比古者不
嫌名周人始稱諱始諱猶未酷後習轉多忌或援他代
易或變文廻避濫觴久滋蔓傷心日益熾孫休命子名
吳國尊王意􁥌莔□□僻壾昷􁫴㷏異梁復踵已非時
亦迹舊事䨲杰自其一􁢸闖是其二鄙哉仉䏿名陋矣
戮䵎義大唐有天下武后擁神器私制迄無取古音實
相類□□□囝○□□□□埊□圀及曌□作史難詳
備唐祚值傾危劉龑懐僣偽吁嗟毒蛟輩睥睨飛龍位
龑儼雖同音形體殊乖致廢學媿未𢎞來問辱不棄竒
字難雄博摛文伏韓智因誦鄙所聞敢布諸下吏從效
得詩大加嘆服(清源文/獻志)
　　　劉乙
鳳山安溪縣主山也五代劉乙隠其下乙字子真不知
何許人仕閩為鳳閣舍人後隠是山與周樸詹君澤友
所為詩有掃石雲隨帚耕山鳥傍人之句君澤嘗遣子
琲訪之贈以詩掃石耕山舊子真布衣草履自隨身石
崕壁立題詩處知是當年鳳閣人觀君澤所贈乙詩乙
盖高士也(閩/書)
南安九日山山麓有寺曰延福晉太康中所剏去山二
里許其移山麓則唐大厯三年寺額歐陽四門所書也
五代劉乙詩曽見畫圗勞健羡如今親見畫猶粗山之
勝故可見矣寺故五十有四宋元豐間合為延福禪寺
云(閩/書)
　　　黄子稜
世以考亭稱文公余癸已陪巡過建陽宿麻沙見晦翁
後人所藏家譜知考亭是黄氏之亭後從徐存永得見
黄詩按五季亂黄端公子稜隨父禮部尚書入閩見建
陽山水秀麗遂家焉子稜詩云青山朩笏尚初官未老
金魚是等閒世上幾多名將相門前無此好溪山市樓
晩日紅高下客艇春波緑往還人過小橋頻指點全家
都在畫圖間殁而葬於三桂里子稜乃築亭於半山以
望其考因名曰望考文公居近其地世因以考亭稱之
以地稱人可也以他人之考稱文公於理甚悖然公在
日實無以此稱之者後人誤謬急當改正(閩小/紀)
唐末侍御史黄子稜自洛陽寓居建陽東觀山築亭以
望其父之墓曰望考亭因以名里朱文公之父韋齋先
生愛建陽山水未及卜居公築考亭以承先志正取黄
侍御之意後人專以考亭屬文公侍御之名湮矣人過
小橋頻指點全家都在畫圗間侍御詩中句(敬業堂/詩注)
　　　韋添
偽閩中書吏韋添天字謎云露頭更一日真是艷陽根
(清異/録)
　　　劉昌言
劉昌言泉州人先仕陳洪進為幕客歸朝願補校官舉
進士三上始中第後判審官院未百日為樞宻副使時
有言其太驟者太宗不聴言者不已乃謂昌言閩人語
頗獠恐奏對間陛下難㑹太宗怒曰我自㑹得其眷如
此然昌言極有才思當下第作詩落句云唯有夜來蝴
蝶夢翩翩飛入刺桐花後為商州記室王禹偁贈詩曰
年來復覺事堪嗟載筆商州鬢欲華酒好未陪紅杏宴
詩狂多憶刺桐花盖為是也刺桐花深紅每一枝數十
蓓蕾而葉頗大類桐故謂之刺桐唯閩中有之(青箱/雜記)
世人嘗言一舉首登龍虎榜十年身到鳳凰池之句不
知此乃宋太宗朝泉州劉昌言上吕蒙正詩也重名清
望遍華夷恐是神仙不可知一舉首登龍虎榜十年身
到鳳凰池廟堂只似無言者門舘長如未貴時除却洛
京居守外聖朝賢相復書誰昌言仕至工部侍郎嘗獻
聖德詩五十韻得君之盛未有其比(閩小/紀)
　　　滑稽子
閩士赴科臨川人赴調㑹京師旗亭各舉鄉産閩士曰
我土荔子真壓枝天子飣坐真人天下安有並駕者撫
人不識荔枝之未腊者故盛主楊梅閩士不忿遂成喧
競旁有滑稽子徐為一絶云閩鄉玉女含香雪吳會星
郎駕火雲草朩無情争底事青明經對赤叅軍(清異/録)
　
　
　
　
　
　五代詩話巻六
欽定四庫全書
　五代詩話巻七
　　　　　　　　　　兖州府知府鄭方坤撰
　　楚　荆南
　　　廖圗
廖圗字贊禹䖍州人文學博贍為時輩所服湖南馬氏
辟幕下奏天䇿府學士與劉昭禹李𢎞臯徐仲雅蔡毘
韋鼎釋虛中齊已俱以文藻知名更唱迭和今有集行
於世贈上人云暫把枯藤倚壁根禪堂初剏楚江濆直
疑松小難留鶴未信山低住得雲草接寺橋牛笛近日
銜村樹鳥行分每來共憶曽遊處萬壑泉聲絶頂聞贈
沈彬云㝠鴻迹在煙霞上燕雀休誇大厦巢名利最為
浮世重古今能有幾人抛逼真但使心無著混俗何妨
手強抄深喜卜居連岳色水邊松下得論交齊已寓渚
宫與圗相去千里而每有書臨終寄圗兄弟云僧外閒
吟樂最清年登八十䘮南荆風騷作者為商㩁道去碧
雲争幾程(雅言/雜録)
廖圗在永州有江干感懐詩云正悲世上事無限細看
水中塵更多(北夢/𤨏言)
　　　劉昭禹
劉昭禹字休明婺州人少師林寛為詩刻苦不憚風雪
有詩云句向夜深得心從天外歸言不虛耳懐蕭山隠
者云先生入太華杳杳絶良音秋夢有時見孤雲無處
尋神清峰頂立衣冷瀑邊吟應笑干名者六街塵土深
(郡閣/雅談)
昭禹嘗與人論詩曰五言如四十箇賢人著一字如屠
沽不得覓句者若掘得玉合子底必有盖但精心求之
必獲其寳在湖南累為宰後署天䇿府學士嚴州刺史
卒於桂州幕中有詩三百首(全唐/詩話)
劉昭禹聞蟬云一雨一畨晴山林冷落青莫侵殘日噪
正在異鄉聴孤舘宿漳浦扁舟離洞庭年年當此際那
免鬢凋零(雅言/雜載)
昭禹有送休上人之衡岳經費冠卿舊居二章甚稱於
時昭禹善詩而好折節下賢一日見石文德詩於坐中
駭服曰君文苑之雄也力薦於文昭王同𨽻天䇿府其
虛懐多此類(十國/春秋)
　　　畢田
羅漢絛後洞有草蔓結如帶長丈餘附木而生相傳謂
之羅漢絛華田詩云五百移栖絶洞深空留轍跡杳難
尋緑絲絛帶何人施長到春來掛滿林(湖湘/故事)
香水湘中記云在縣郭内其水甚香湘鄉本名湘香以
此水而名畢田詩云坎上浮圗已拂天椒蘭餘馥尚依
然九重無復修常貢空有香名與邑傳神鼎山在湘隂
東北絶頂有丹井上有巨人跡畢田詩玉趾分明印絶
巔藥成仙去幾千年深藏寳鼎今方出合得丹經與世
傳大哀洲在湘隂縣四十里博物志云舜崩於蒼梧二
女以淚揮竹竹盡成斑畢田詩玉輦南巡去不還翠蛾
望斷楚雲間波寒剩寫湘弦怨露冷偏滋淚篠斑一水
盈盈傷逺目九峰􁪄􁪄慘愁顔荒洲千古凄凉地半掩
空祠向暮山石霜山在瀏陽南有崇勝禪寺昔普㑹禪
師居衆千餘名其堂曰枯朩亷使丞相裴公常留玉環
象笏於此畢田詩石上泉華噴猛霜境竒因此闢禪塲
使君環笏留何用枯木千餘滿一堂擲鉢峰湘中山記
云昔恵思禪師居般若臺常擲鉢乗之赴陳帝召畢田
詩應將鉢渡鬭神通擲去乗時赴帝宫争似嶺頭提不
起於今相續闡宗風凝碧在南岳石橋畢田詩四靣山
屏叠萬重古嵐濃翠鎻寒空清秋獨倚危闌立身在琉
璃世界中朱陵洞口有泉飛下千仭名水簾畢田詩洞
門千尺挂飛流玉碎珠聮冷噴秋今古不知誰捲得緑
羅為帶月為鈎鵝羊山在長沙北二十里上有仙壇丹
竈畢田詩羽客何年此煉丹尚留空竈鎮孱顔雲中鷄
犬仙應逺山下鵝羊石轉頑湘渚幾因滄海變遼城無
復令威還何年仙馭重來此盡遣飛騰上九闗醉鄉湘
中别記云後漢有鄉人忽醉經三晝夜言與天神共飲
後任陽羡令俄仙去畢田詩三宿酣神酎鄉名因此呼
山中千日者自合是仙都(零陵/總記)
　　　王鼎
王鼎湖湘人字則之有洪州西山詩云林泉空有東西
路風月難尋十二家議者謂必無名第後果然嘗作鸂
鶒詩云棲息應難止小池性靈閒雅衆禽希蒲洲日暖
依花立漁浦煙深貼浪飛遺羽參差沾水沫餘蹤稠叠
印苔衣晩來林徑微風起何處相呼著對歸(詩話/總龜)
　　　李𢎞臯
李𢎞臯唐末八座善夷之子善夷左遷武陵卒後𢎞臯
為馬氏擁入湖湘文昭王授學士毎牋奏至京詞臣降
歎少攻詩題桃源云山翠參差水𣺌茫秦人昔在楚封
疆當時避世乾坤窄此地安家日月長草色幾經壇杏
老巖花猶帶澗桃香他年倘遂平生志來著霞衣侍玉
皇(雅言/雜載)
一統志云銅柱在辰州府城西北一百一十里㑹溪城
對江五代晉時溪州刺史彭士愁納土求盟楚王馬希
範立銅柱為界學士李𢎞臯為銘有云五溪之險不足
恃我旅争登若平地五溪之衆不足平我師輕躡如春
冰溪人畏威仍感惠納質歸名求立誓(通鑑綱/目質實)
　　　廖融
廖融字元素隠於衡山與逸人任鵠王正已陸蟾王元
皆一時名士為詩相善湘守楊徽之代歸闕枉道南岳
宿融山齋留詩云清和春尚在歡醉日何長谷鳥隨柯
轉庭花奪酒香初晴巖翠滴向晩樹隂凉别有堪吟處
相留宿草堂融贈天臺逸人云移檜託禪子擕家上赤
城拂琴天籟寂欹枕海濤生雪白寒峰晩鳥歌春谷晴
又聞求桂檝載月十洲行又題寺中古檜云何人見植
初老對梵王居山鬼暗栖托樵夫難破除聲高秋漢逈
影倒月潭虛盡日無僧遶清風長有餘夢仙謡云琪樹
扶疎繫辟邪麻姑夜宴紫皇家銀河旌節揺波影珠閣
笙簫吸月華翠鳳引遊三島路赤龍齊到五雲車星稀
猶倚虹橋立擬就張騫搭漢槎退宫伎云神仙風格本
難儔曽從前皇翠輦遊紅躑躅繁春殿暖碧芙蓉笑水
宫秋寳車鈿剥隂塵覆錦帳香銷畫燭幽一旦色衰歸
故里月明猶夢按梁州左司諫張觀過衡山留詩云未
向漆園為傲吏定應明代作徵君傳家弈世無金玉樂
道經年有典墳帶雨小舟横别澗隔花幽犬吠深雲到
頭終為蒼生起休戀畊煙楚水濆融卒刺史何承矩葬
之進士鄭鉉表其墓(郡閣/雅談)
廖融處士衡山人有詩云雲穿𢷬藥屋雪壓釣魚船因
自解曰屋破而雲穿其中無人也船為雪壓無用也後
六十日果卒(詩話/總龜)
　　　潘若冲
潘若冲罷桂林經南岳留鶴一隻與廖融贈詩一章云
峭格數年同埜興一官才罷共船歸稻粱少飼敎長瘦
羽翼無傷任逺飛側耳聴吟侵静燭銜花作舞帶斜暉
朝天萬里不將去留伴高人向釣磯又有詩寄融云秋
來頻夢岳雲白别後應添鶴頂紅後至維揚聞融與鶴
相繼而亡感賦絶句云南岳僧來共歎吁風亭月榭巳
荒蕪先生去世無十日留伴高僧鶴亦徂(雅言/雜載)
　　　任鵠
任鵠字射已富有學問題君山云不礙揚帆路盤根壓
洞庭波濤四靣白雲霧一堆青魚躍晴波動龍歸石洞
腥終期托名畫為我簇為屏送王正已歸山云五峰青
拄天直下挂飛泉琴鶴同歸去煙霞到處眠鼯跳霜葉
徑虎嘯夕陽川獨酌應懐我排空樹影連(雅言/雜載)
　　　廖齊
廖齊父爽直嘗為永州刺史齊後遊零陵於民舍見父
題壁感而成詩曰下馬連聲叩竹門主人何事感遺恩
回頭泣向兒童道重見甘棠舊子孫(青𤨏/後集)
　　　王元
王元字文元桂林人貧病苦吟妻黄氏共持雅操毎遇
得句中夜必先起燃燭具紙筆元甚重之有聴琴詩云
拂琴開素匣何事獨顰眉古調俗不樂正聲公自知寒
泉出澗澁老檜倚風悲復有來聴者誰堪繼子期(郡閣/雅談)
登祝融峰詩云萬叠到孤頂身齊高鳥翔勢疑撞翼軫
翠欲滴瀟湘雲濕幽崖滑風梳古木香晴空聊縱目杳
杳極窮荒題鄧真人遺址云三千功滿輕昇去留得山
前舊隠基但見白雲常掩映不知人世幾興衰松梢風
觸霓旌動㯶葉霜沾鶴翅垂近代無人尋異事野泉噴
月瀉秋池贈廖融云伴行惟瘦鶴尋寺入深雲(雅言/系述)
元有弔賈島句云江城賣藥常將鶴古寺看碑不下驢
(唐宋/遺史)
　　　李韶
李韶郴州人苦吟固窮題司空山觀云梁代真人上紫
微水盤山脚五雲飛杉松老盡無消息猶得千年一度
歸識者謂韶必無名果如其言王元悼之云韶也命何
竒生前與世違貧棲古梵刹終著舊麻衣雅句僧抄遍
孤墳客弔稀故園今孰在應見夢中歸(雅言/系述)
　　　翁宏
翁宏字大舉桂嶺人寓居韶賢間不仕能詩宫詞云又
是春殘也如何出翠幃落花人獨立微雨燕雙飛寓目
魂將斷經年夢亦非那堪向秋夕蕭颯暮蟬輝秋風云
又是秋殘也無聊意若何客程江外逺歸思夜深多峴
首飛黄葉湘濱走白波仍聞漢都䕶今嵗合休戈塞上
曲云風高弓力大霜重角聲乾海山云客㠶來異域别
島落蟠桃中秋月云寒清萬國土冷鬭四維根曉月云
漏光殘井甃缺影背山椒送人下峽云萬木殘秋裏孤
舟半夜猿南越行云因尋賣珠客悞入射猿家細雨云
何處殘春夜和花落故宫途中逢故人云孤舟半夜雨
上國十年心衡山處士廖融南遊宏有詩云病卧瘴雲
間莓苔漬竹闗孤吟牛渚月老憶洞庭山壯志潛消盡
淳風竟未還今朝忽相遇執手一開顔宏以百篇示融
融謝云高竒一百篇見造化工全積思遊滄海㝠搜入
洞天神珠迷㒺象瑞玉失雕䥴休歎不得力離騷萬古
傳王元懐宏云獨夜思君切無人知此情滄洲歸未得
華髮别來生孤館木初落高空月正明逺書多隔嵗猶
念沒前程(雅言/系述)
　　　裴諧
桂州有裴諧者唐人裴説之弟武穆王時隠於桂嶺工
歌詠湘江吟云風回山火斷潮落水崖高佳句也(十國/春秋)
　　　石文德
石文德連州人形質寢陋短小酷好學博覽墳史經目
不忘常讀范􁰎後漢書摘其瑕璺數百條辨駁之識者
謂史通不能過也素不善草𨽻詩律一日得晉帖數紙
及閲殷璠詩選極力摹倣久之逈出儔輩遂工於詩遨
遊湘漢間無所知名文昭王時僦屋長沙累獻詩丐用
王以貌寢故不加禮文德用是頗窮悴㑹有南宅王子
者素重士延致門下王怒甚欲庭辱文德而逐之未幾
值端午宴集文德賦艾虎長篇學士劉昭禹見之大為
稱許力言於王王亦未之竒也秦國夫人薨天䇿學士
輩各撰挽詞以進文德亦獻十餘章其一云月沉湘浦
冷花謝漢宫秋王得詩大驚曰文德負此才吾但以貌
而忽之乃不如南宫小兒却能知人邪遂品為挽歌第
一承制授水部員外郎甚親重之名其鄉曰儒林它日
㑹燕長春堂王出玉杯賞賦詩者李𢎞臯詩先成得之
文德繼進加美焉王復賚以玉蟾滴由是諸學士多疾
其能尋中讒出為融州刺史(十國/春秋)
　　　何仲舉
何仲舉營道人也美姿容俊邁絶倫少時母常夢挾仲
舉入月年十三家貧輸税不及限李𢎞臯為營道令怒
之命荷校頌繫獄中或言仲舉雅能文且工敏𢎞臯遽
召問曰若能詩吾當貸汝仲舉援筆立就有似玉來投
獄抛家去就枷之句𢎞臯大驚異延之聴事與講鈞禮
仲舉由是鋭意力學天成中入洛㑹秦王從榮為河南
尹傾身下士仲舉與張抗江文蔚同遊其門踰年遂登
進士第時公舉數百人獨以仲舉為擅塲仲舉因獻秦
王詩曰碧雲章句裁離手紫府神仙盡㸃頭秦王大悦
稱賞不已故一舉上第賜所居鄉曰進賢里曰化龍未
幾歸事文昭王為桂管觀察推官㑹王承制建天䇿府
置十八學士而𢎞臯方柄用仲舉感私恩雖䇿名中朝
事𢎞臯益恭𢎞臯遂加引薦同與十八人之數久之出
為全州刺史巳又改衡州以夀終先是楚地多詩人最
著者有沈彬廖凝劉昭禹尚顔齊已虛中之徒而仲舉
實伯仲諸子間獨𢎞臯推轂仲舉為甚往往對衆吟秋
日晩望詩有云樹迎高鳥歸深野雲傍斜陽過逺山以
足頓地歎曰何仲舉故詩家之高逸者也其見重如此
(十國/春秋)
　　　路洵美
洵美唐相巖之元孫有夜坐詩云簾捲竹軒清四鄰無
語聲漏從吟裏轉月自坐來明草木露華濕衣裳寒
氣生難逢知鑒者空復此時情競傳於湖南(雅言/系述)
　　　伍彬
伍彬祁陽人初事馬氏題分水嶺云前賢功及物禹後
杳難儔不及古今色平分南北流寒衝山影㟁清遶荻
花洲盡是朝宗去潺湲早晚休夏日喜雨云穉子出看
莎徑没漁翁來報竹橋流辭官云蹤跡未辭鴛鷺客夢
魂先到鷓鴣村洎歸隠廖融書其屋云圎塘緑水清魚
躍紫蒪生要路貧無力深邨老退畊犢隨原草逺蛙傍
塹籬鳴撥棹茶川去初逢糓雨晴路振詩云考終秋髩
白歸隠舊峰前庭樹鳥頻啄山房人尚眠寒巖落桂子
野水過茶煙已絶勞生念䖍心向竺乾(雅言/系述)
　　　徐仲雅
湖南徐仲雅與李𢎞臯劉昭禹齊名所業百餘巻並行
於世畊夫謡一首云張緒逞風流王衍事輕薄出門逢
畊夫顔色必不樂肥膚如玉潔刀㘭絲不折半日無畊
夫此輩總餓殺(雅言/雜載)
徐仲雅題合歡牡丹云平分造化雙苞去拆破春風兩
靣開(湖湘/故事)
徐仲雅長沙人因馬希範夜晏迎四儀夫人賦云雲路
半開千里月洞天斜掩一天春又宫詞云内人曉起怯
春寒輕揭珠簾看牡丹一把栁絲收不得和風搭在玉
闌干曽獻家晏堂十首時稱冠絶(郡閣/雅談)
西清詩話云長沙徐仲雅宫詞曰内人曉起怯春寒輕
揭珠簾看牡丹一把栁絲收不盡和風搭在玉闌干其
富貴瀟灑可愛苕溪漁隠曰余嘗作春寒絶句云小院
春寒閉寂寥杏花枝上雨瀟瀟午牕歸夢無人喚銀菜
龍涎香漸銷聊效其體也(漁隠/叢話)
東華觀在邵州城下江㟁俗謂之水北觀有松偃亞數
枝凡八靣上有一枝中折搭在半樹間復生垂下遊人
以手撼之則千萬枝皆動伯國時天䇿府學士徐東野
謫居於郡賞玩無已題詩並為序云揺一枝則萬枝動
看一靣則八靣同白犬出其根青羊入其腹漢高帝琥
珀枕虛真君茯苓人疑其孕也詩云半已化為石有靈
通碧湘生逢堯雨露老值漢風霜月滴蟾心水龍遺蜕
骨香鹿於毫末後曽見幾興亡(零陵/總記)
湖南馬氏作㑹春園開宴徐東野作詩有數聮為時所
稱云珠璣影冷偏粘草蘭麝香濃却損花山色逺堆螺
黛雨草梢春戞麝香風衰蘭寂寞含愁緑小杏妖嬈弄
色紅旁搜水脉湘心滿遍謁靈根楚底通深浦送回芳
草日急灘牽斷緑楊風藕梢逆入銀塘裏蘋迹潛來玉
井中敗菊籬疎臨野渡落梅村冷隔江楓剪開浄澗分
苗稼劃破漣漪下釣筒(湖湘/故事)
西江詩話曰許昌西湖展江亭成宋元憲留題有鑿開
魚鳥忘情地展盡江湖極目天之句皆以為曠古未有
此詩然本於五代馬殷據潭州時建明月圃幕客徐仲
雅詩云鑿開青帝春風圃移下姮娥夜月樓僕謂又不
止此觀唐沈彬望廬山詩壓低吳楚殽涵水約破雲霞
獨倚天前此盖有是意皮日休潺谿洞詩亦曰敲碎一
輪月鎔銷半段天(野客/叢書)
文瑩至長沙首訪故國馬氏天䇿府諸學士所著文章
擅其名者惟徐東野李𢎞臯爾遂得東野詩浮脆輕艷
皆鉛華歌舞媚一時樽爼耳其句不過牡丹宿醉蘭蕙
春悲霞宫日城剪紅鋪翠而已獨貽汪居士一篇庶乎
可採曰門在松隂裏山僧幾度過藥靈園不大碁妙子
無多薄霧籠寒徑殘風戀緑蘿金烏兼玉兎年幾奈君
何又得𢎞臯雜文十巻皆胼枝章句雖齷齪亦能道信
乎文之難也(玉壺/清話)
廢王希廣之變仲雅閉門不出唐邊鎬入潭州益屏迹
荒遯不免凍餒周行逢為武安節度使非能真知仲雅
也而浮慕其名署為節度判官仲雅曰行逢昔趨事我
奈何以幕吏辱我辭以疾行逢固迫脅之靣受文牒仍
辭不往行逢怒放之邵州既而召還㑹行逢誕生日諸
道各遣使致賀行逢有矜色謂仲雅曰吾奄有湖湘兵
強俗阜四鄰其懼我乎仲雅曰公部内司空滿川太保
徧地孰敢不懼盖譏其署官冗濫也未幾行逢大宴僚
吏席間呼音多誤仲雅性滑稽戲曰不於五月五日剪
舌致使乖錯如此行逢大怒復放之邵州以仲雅故名
望未敢加誅仲雅結廬山寺暇日覩羣僧剥㯶樹咏以
見志曰葉似新蒲緑身如亂錦纒任君千度剥意氣自
衝天其負氣不屈皆此類也(十國/春秋)
　　　歐陽彬
歐陽彬衡山人世為縣吏至彬特好學工於詞賦馬氏
之有湖南也彬將希其用乃擕所著詣府求見之禮必
先通名紙有掌客吏衆謂樊知客好賄隂使人謂彬曰
足下之來非徒然也實欲顯族致身而不以一物為貺
其可乎彬耻以賄進竟不與既而樊氏怒擲名紙於地
曰吏人子欲干謁王侯耶彬深恨之因退而為詩曰無
錢將乞樊知客名紙生毛不為通因而落魄街市歌姬
酒徒無所不狎有歌人瑞卿者慕其才遂延於家瑞卿
能歌毎嵗武穆王生辰必歌於筵上時湖南自舊管七
郡外又加武陵岳陽共九州彬作九州歌以授瑞卿至
時使歌之實欲感動武穆既而竟不問彬歎曰天下分
裂之際厮徒負養皆能自奮我何負而至此耶計無所
出思欲竄入鄰道但未有所向居無何聞西蜀圗綱將
發彬遂謀入蜀私謂瑞卿曰吾以干謁不遂居於汝家
未嘗有倦色其忍汝棄乎然士以功名為不朽一失此
時恐貽後悔今將他適庶幾有成勿以為念瑞卿曰君
於妾不可謂之無情一旦割愛而去得非功名之將至
耶妾誠異之家財雖不豐願分其半以資路途彬亦不
讓因以瑞卿所贈盡賂綱吏求為駕船僕夫綱吏許之
既至蜀遂獻獨鯉朝天賦蜀王大悦擢居清要其後官
至尚書左丞相出為䕫州節度使既領䕫州武穆王已薨
其子希範繼立因致書於希範叙疇昔入蜀之由仍以
衡宗族為託希範得書大慚彬之親友悉免其賦役遂
與瑞卿偕老焉(情/史)
　　　劉章
劉章字克明江左人事湖南馬氏有蒲鞋詩云吳江浪
浸白蒲春越女初挑一様新纔自繡窓離玉指便隨羅
韈上香塵石榴裙下從容久玳瑁筵前整頓頻今日高
棲鴛瓦上不知抛擲是何人(雅言/系述)
　　　陸蟾
陸蟾寓居攸縣司空山好神仙辟糓累月題廬山瀑云
正源人莫測千尺掛雲端岳色染不得神功裁亦難夏
噴猿鳥浴秋射斗牛寒流到滄溟日翻濤更好看春莫
經石頭城云六朝多少事搘肘思悠悠落日空江上子
規啼渡頭蒹葭浸廢壘煙霧接滄洲今古分明在那堪
向九秋(雅言/雜載)
聞子規云後夜入清明遊人何處聴花殘斑竹廟雨歇
峴山亭樹罅月欲落窓間酒正醒衆禽方在夢誰念爾
勞形(雅言/系述)
　　　李觀象
五代李觀象為周行逢節度使因行逢嚴酷恐及禍乃
寢紙帳卧紙被紙帳詩云清懸四靣剡溪霜高卧梅花
月半床繭瓮有天春不老瑶臺無夜雪生香覺來虛白
神光發睡去清閒好夢長一枕總無塵土氣何妨留我
白雲鄉(堅瓠/集)
　　　張子明
張子明攸縣人居鳳巢山有詩名孤鴈一篇最佳云隻
影翩翩下碧湘傍他鴛鷺下銀塘雖逢夜雨迷深浦終
向晴天著舊行憶伴幾回思片月蜕翎多為繫繁霜江
南塞北俱闗念兩地歸飛似故鄉(雅言/系述)
　　　熊􁵹
九華山人熊􁵹能詩早行云山前猶見月陌上未逢人
山居云果熟秋先落禽寒夜未棲閒居云深逢野草皆
為藥静見樵人恐是仙又云厭聴啼鳥夢醒後慵埽落
花春盡時(雅言/雜載)
　　　高仁矩
高仁矩宣城人贈宣城宰云硯貯寒泉碧庭堆敗葉紅
贈徐學士云鶯掠琴絃穿静院吏收詩草下閒庭(雅言/系述)
　　　曹崧
曹菘衡陽人題衡山尋仙觀云千年松引東陵鶴三級
芝田草朩香贈陳先生云讀太𤣥經秋醮罷注叅同契
夜燈微羅大夫故居云鹿眠荒圃寒蕪日鴉噪殘陽敗
葉飛(雅言/系述)
　　　張逈
張逈少年苦吟夢五色雲自天而下取一團吞之遂精
雅道有寄逺詩云錦字憑誰達閒庭草又枯夜長燭影
滅天逺鴈聲孤蟬鬢凋將盡虬髯白也無幾回愁不語
因看朔方圗擕巻謁齊已點頭吟諷為改虬髯黑在無
逈拜為一字師(郡閣/雅談)
南唐野史載張逈寄逺詩蟬鬢凋將盡虬髭白也無齊
已改為虬髭黑在無逈拜為一字師陶岳五代史補齊
已擕詩詣鄭谷詠早梅云前村深雪裏昨夜數枝開谷
曰數枝非早也未若一枝齊已拜谷為一字師一謂張
逈禮齊巳一謂齊已禮鄭谷豈一事訛為兩人將齊已
以其師人者還為人師耶然改白也為黑在則是兩字
師也陳輔之詩話云蕭楚才知溧陽乖崕作牧有一絶
云獨恨太平無一事江南閒殺老尚書蕭改恨作幸一
字師也此却用前故事(賓退/録)
　　　狄煥
狄煥南嶽曉望云數點當秋霽不知何處峰嶽路松云
一嶂雨聲歸洞壑兩條翠色下瀟湘(雅言/系述)
煥字子炎梁公之裔寄於南嶽以林泉自適題栁云天
南與天北此處影婆娑翠色折不盡離情生更多雨餘
籠灞㟁煙暝夾漳河自有佳名在秦松繼得麽(雅言/系述)
孤鴈云更無聲接續空有影相隨聞此句者皆云必無
後果如其言(詩話/總龜)
送人遊邵云春江正𣺌𣺌送别兩依依煙裏棹將逺渡
頭人未歸漁家侵叠浪島樹掛殘暉况入湖湘路那堪
花亂飛(雅言/系述)
　　　曽弼
曽弼長沙人與逸人王元為詩友宿玉泉寺云山偷半
庭月池印一天星君山云翠壓魚龍窟寒堆波浪心(雅/言)
(系/述)
　　　蔣鈞
蔣鈞字不器營道人與劉洞陳甫為詩友寄栁宣云因
借夢書過竹寺學畊秋粟遶茅原戎昱詩有一夜不眠
孤客耳主人門外有芭蕉鈞代答云芭蕉葉上無愁雨
自是多情聴斷腸(雅言/系述)
　　　林楚才
林楚才賀州富川人贈黄損云身閒不恨辭官早詩好
常甘得句遲(雅言/系述)
　　　陳甫
陳甫字惟岳吉水人贈黄巖云清時不作登龍客緑鬢
閒梳傍草堂漳江感懐云一雨洗殘暑萬家生早凉村
居云暮鳥歸巢急寒牛下壠遲(雅言/系述)
　　　戴偃
戴偃金陵人少工吟詠不求仕宦自稱𤣥黄子人多號
曰處士唐末避亂湘隂㑹文昭王務窮侈靡國中不勝
其苦偃作漁父詩百篇諷之有云總把咽喉吞世界盡
因奢侈致危亡又曰若須抛却便抛却莫待風高更水
深王得詩大怒一日顧賓佐曰戴偃何如人時賓佐未
測王指遽曰偃故詩人深為流輩推許今方貧悴大王
置之叅軍主簿間足矣王曰日來獻吾詩大類魚釣者
流宜賜碧湘湖居之即日令遷居湖上(十國/春秋)
　　　鄧洵美
鄧洵美連山人乾祐二年中第與司空昉少保傅同年
謁劉氏不禮歸武陵時周氏有其地辟之幕府未幾司
空自禁林出使武陵與洵美相遇贈詩曰憶昔詞塲共
著鞭當時鶯谷喜同遷闗河契濶三千里音訊稀疎二
十年君已遇知依玉帳我無才藻繼花磚時情人事堪
惆悵天外相逢一泫然洵美和云詞塲㡬度讓先鞭又
向清朝賀九遷品秩雖然殊此日嵗寒終不改當年馳
名早已超三院侍直仍忻步八磚今日相逢翻自愧閒
吟對酒倍澘然相國歸邀偕載辭以疾不行相國語同
年少保公公又為詩寄云衡陽歸鴈别重湖銜到同人
一紙書忽見姓名雙淚落不知消息十年餘綵衣我巳
登黄閣白社君猶葺舊居南望荆門千里外暮雲重叠
滿晴虛周氏疑洵美洩其宻謀急追補易俗塲官而遇
害建隆初王師下湖湘相國復經衡陽弔之曰侯門寂
寞非知巳澤國悽惶似旅人今日向君墳畔過不勝懐
抱暗酸辛(雅言/系述)
　　　何涓
何涓襄陽人少為瀟湘賦為時所稱潘緯以古鑑詩得
名或曰潘緯十年吟古鑑何涓一夜賦瀟湘(詩話/總龜)
　　　張觀
張觀性沉静未嘗草書自詠云保心如止水為行見真
書以為著題(桂苑/雜録)
　　　蔣維東
蔣維東字孟陽零陵人旅中云未有一夜夢不歸千里
家落花云流水從將去春風解送來(零陵/雜記)
　　　蔣宻
李觀象為節度使以行逢嚴酷恐及禍乃寢紙帳卧紙
被行逢信用之凡軍府事無輕重皆取决焉而觀象性
多嫉忌好蔽人之善零陵儒士蔣宻能吟咏頗得風騷
之㫖嘗題桑云綺羅因片葉桃李謾同時為作者所許
觀象聞之佯驚曰此僕詩何蔣宻之能為士林鄙之(三/楚)
(新/録)
　　　成幹
映山紅高不過五七尺花繁而紅開時杜鵑始啼又名
杜鵑花成幹詩云杜鵑花與鳥怨艷兩河賒疑是口中
血滴成枝上花一聲寒食夜數朶野僧家謝豹出不出
日遲遲又斜(零陵/雜記)
　　　韋鼎
廖凝居南嶽韋鼎贈詩云君與白雲隣生涯久忍貧姓
名高雅道寰海許何人嶽氣秋來早亭寒果落新幾回
吟石畔孤鶴自相親(郡閣/雅談)
　　　梁震
梁震既知嗣王克勝厥任因請退居監利王為之築室
於土州上震披鶴氅逍遥若仙自稱荆臺隐士題院中
壁云桑田一變賦歸來爵禄焉能凂我哉黄犢依然花
竹外清風萬古凛荆臺毎詣府輒跨黄牛至㕔事以為
常王亦時過其家斗酒相勞歡叙平生四時賜予甚厚
遂以是終其天年(十國/春秋)
　　　高若拙
若拙善詩從誨辟於幕下嘗作中秋不見月云人間雖
不見天外自分明從誨覽之謂賓佐曰此詩雖好不利
於已將來但恐䘮明後果如其言(天定/録)
　　　王處厚
王處厚字元美益州華陽縣人嘗遇一老僧論浮世若
空事登第後出部徘徊古陌軫懐長吟曰誰言今古事
難窮大抵榮枯總是空算得生前隨夢蝶争如雲外指
㝠鴻暗添雪色眉根白旋落花光臉上紅惆悵荒原懶
回首暮林蕭索起悲風及暮還家心疾而卒(天定/録)
　　　孫光憲
王右丞詩楊花惹暮春李長吉詩古竹老梢惹碧雲温
庭筠暖香惹夢鴛鴦錦孫光憲六宫眉黛惹春愁用惹
字凡四皆絶妙(丹鉛/總録)
孫光憲蜀之資州人事荆南高氏為從事有文學名著
北夢𤨏言其詞見花間集一庭疎雨濕春愁秀句也李
後主之細雨濕流光本此(蜀中/詩話)
孫光憲竹枝詞云門前春水白蘋花岸上無人小艇斜
商女經過江欲暮閒抛殘食飼神鴉又亂繩寸結絆人
深越羅萬丈表長尋楊栁在身垂意緒藕花落盡見蓮
心(全蜀藝/文志)
光憲毎患兵戈之際書籍不備遇發使諸道未嘗不厚
與金帛購求焉於是三年間收書及數萬巻然自負文
學常怏怏不得志又常慕史氏之作自恨諸侯幕府不
足展其才力每謂交親曰安知獲麟之筆反為倚馬之
用因吟劉禹錫詩曰一生不得文章力百口空為飽煖
家(三楚/新録)
顧况著作披道服在茅山有一秀才行吟曰駐馬上山
阿久思不得顧云何不道風來屎氣多秀才云賢莫無
禮顧曰是况其人慚惕而退僕早嵗嘗和南越詩云曉
厨烹淡菜春杼織穜花牛翰林覽而絶倒莫諭其㫖牛
公曰吾子只知名安知淡菜非雅物也後方曉之學吟
者可不以斯為戒(北夢/𤨏言)
　
　
　
　
　
　
　五代詩話巻七
欽定四庫全書
　五代詩話巻八
　　　　　　　　　　兖州府知府鄭方坤撰
　　宫閨　女仙鬼　緇流
　　　南唐周后
昭恵國后周氏小字娥皇司徒宗之女後主嗣位册立
為后寵嬖專房創為高髻纎裳及首翹鬢朶之籹人皆
效之常雪夜酣燕舉杯請後主起舞後主曰汝能創為
新聲則可矣后即命牋綴譜喉無滯音筆無停思俄頃
譜成所謂邀醉舞破也又有恨來遲破亦后所製故唐
盛時霓裳羽衣最為大曲亂離之後絶不復傳后得牋
譜以琵琶奏之於是開元天寳之遺音復傳於世内史
舎人徐鉉聞之於國工曹生鉉亦知音問曰法曲終則
緩此聲乃反急何也曹生曰舊譜實緩宫中有人易之
非吉徵也(十國/春秋)
　　　南唐小周后
繼國后周氏昭恵后女弟也警敏有才思神彩端静昭
恵后殁后未勝禮服待年宫中明年後主居尊聖后䘮
故中宫久虛開寳元年始議立后為繼室命太常博士
陳致雍攷古今沿革草具昬禮又命學士徐鉉知制誥
潘佑參定鉉曰昬禮古不用樂佑以為今古不相沿襲
請用樂鉉曰按古房中樂無鐘鼔佑引詩窈窕淑女鐘
鼓樂之則房中樂宜有鐘鼓后初見君後魏書有先拜
後起帝後拜先起之文鉉舉此以為夫婦之禮人倫之
本請答拜佑以為王者昬禮不與庶人同請無答拜議
久不决後主令文安郡公徐遊評其異同遊多是佑議
遂施用之后少以戚里間入宫掖聖尊后絶憐哀之後
主製樂府艷其事有衩襪金縷鞵之句辭甚狎眤頗傳
於外至納后乃成禮而已翼日大燕羣臣韓熈載以下
皆作詩諷焉而後主不之譴也古今風謡載後主時江
南童謡曰索得娘來忘卻家後園桃李不生花猪兒狗
兒都死盡養得猫兒患赤瘕娘來謂再娶周后也猪狗
死謂盡戍亥年也赤瘕目病猫有目病則不能捕鼠謂
不見丙子之年也(十國/春秋)
　　　前蜀太后徐氏　太妃徐氏
左傳昭公二十八年叔向之母曰子靈之妻殺三夫一
君一子而亡一國兩卿矣可無懲乎吾聞之甚美者必
有甚惡此春秋為之深戒矣前蜀徐公有二女美而竒
艷初王太祖搜求國色亦不知徐公有美女徐以獻太
祖遂納之各有子焉長曰翊聖太后生彭王次曰順聖
太后生後主性多狂率不守宗祧頻嵗省方政歸國母
多行淫佚殺戮重臣乾德中姊妹以巡禮至境為名恣
風月煙花之樂惟駕輜軿於緑野擁金翠於青山倍役
生靈頗消經費凡經過之所宴寢之宫皆有篇章刋於
玉石自秦漢以來妃后省方未有富貴如斯之甚也順
聖太后題青城山丈人觀詩曰早與元妃慕至𤣥同躋
靈嶽訪真仙當時信有壺中景今日親來洞裏天儀仗
影交寥廓外金絲聲揭翠微巔惟慚未致華胥裏徒卜
昇平萬萬年翊聖太后繼曰獲陪翠輦喜殊常同涉仙
壇豈厭長不羡乗鸞入煙霧此中便是五雲鄉順聖太
后又題謁丈人觀先帝聖容云舜帝歸梧野躬來謁聖
顔旋登三徑路似步九疑山日照堆嵐迫雲横積翠間
期修封禪禮方俟再躋攀翊聖太后又曰共謁御容儀
還同在禁闈笙歌喧寳殿彩仗耀金徽清淚沾羅袂紅
霞拂繡衣九疑山水逺無路繼湘妃順聖又題謁丈人
觀先帝聖容云千尋緑嶂夾流溪登眺因知海嶽低瀑
布遥舂青石碎菌輪横剪翠峰齊步粘苔蘚龍門峭目
閃煙羅鳥徑迷莫道穹天無路到此山便是碧雲梯翊
聖太后繼曰登尋丹壑到𤣥都接日紅霞照座隅即向
周迴巖岫首似看曽近畫圗無順聖又題金華宫曰再
到金華頂𤣥都訪道回雲披分景象黛鎻並樓臺雨滌
前山浄風吹去路開翠屏夾流水何必羡蓬萊翊聖太
后繼曰碧雲紅霧撲人衣宿露蒼苔石徑危風巧解吹
松上笛蝶嬌頻采臉邊脂同尋僻境思攜手暗指遥山
學畫眉好把身心清浄處角冠霞帔事希夷順聖又題
丹景山至德寺云周迴雲水游丹景因與真妃眺上方
晴日曉昇金照耀寒泉夜落玉玎璫松梢月轉禽栖影
栢徑風牽麝食香䖍探六銖宜禱祝惟期聖祚保遐昌
翊聖繼曰丹景山頭宿梵宫玉軒金輅住遥空軍持無
水注寒碧蘭若有花開曉紅武士盡排青障下内人皆
在講筵中我家帝子傳王業積善終期四海同順聖又
題彭州歸平詩云尋真游聖境巡撫到歸平水逺波瀾
碧山高氣象清殿嚴孫氏貌碑暗祖師名夜月登壇醮
松風淼磬聲翊聖繼曰雲浮翠輦到陽平真似驂鸞至
上清風起半崖聞虎嘯雨來當靣見龍行曉尋水澗聴
松韵夜上星壇看月明常恐前身居此境玉皇敎向錦
城生順聖又題彭州三學山至夜看聖燈云䖍禱游靈
境元妃風致同玉香焚静夜銀燭炫遼空泉潄雲根月
鐘敲樹杪風印金標聖迹飛石顯神功滿望天涯極臨
西日脚紅猿來齋石上僧集講筵中頓覺超三界渾疑
證六通願成修短事社稷保延洪翊聖繼曰聖燈千萬
炬旋向碧雲生細雨濕不暗好風吹更明磬敲金地响
僧唱梵天聲若説無心法此光如太清順聖又題大迴
驛云因尋靈境散幽情千里江山暫得行即恨煙光看
未足却驅金輦入龜城翊聖繼曰翠驛紅亭近玉京夢
魂尤自在青城比來出看江山景儘被江山看出行議
者以為翰林之能非婦人女子之事所以謝女無長城
之志空振才名班姬有紈扇之辭亦彰淫志今徐氏逞
乎妖志餌自幸臣假以風騷庇其游幸取女史一時之
美為游人曠代之嗤及唐朝興弔伐之師遇蜀有荒淫
之主三軍不戰束手而降良由子母盤游君臣凌替之
所致也於是亡一君破一國殺九子誅十臣殄滅萬家
流移百郡其次六宫嬪御挫紅緑於征途十宅公主碎
金珠於逆旅子虛之室無以比方故興聖太子隋君仁
裕有咏後主出降詩曰蜀朝昏主出降時銜璧牽羊倒
搴旗二十萬軍高拱手更無一箇是男兒又僧逺公有
傷廢國詩云樂極悲來數有涯歌聲才歇便興嗟牽羊
廢主尋傾國指鹿奸臣盡破家中禁夜凉空鎻月後庭
春煖慢開花兩朝帝業空成夢陵樹蒼蒼噪暮鴉(鑑戒/録)
　　　李昭儀
昭儀李氏名舜弦梓州人酷有辭藻後主立為昭儀世
所稱李舜弦夫人也所著蜀宫應制詩隨駕詩釣魚不
得詩諸篇多為文人賞鑒(十國/春秋)
李珣蜀之梓州人事王衍詞名瓊瑶集其妹為昭儀亦
饒詞藻有鴛鴦枕上忽然聲一首誤入花蘂夫人集(詞/品)
　　　閩后陳金鳳
陳金鳳閩主王延鈞之后也端陽日造綵舫數十於西
湖延鈞御龍舟觀之金鳳作樂遊曲使宫女同聲歌之
曲曰龍舟揺曵東復東采蓮湖上紅更紅波澹澹水溶
溶奴隔荷花路不通又曰西湖南湖鬭綵舟青蒲紫蓼
滿中洲波𣺌𣺌水悠悠長奉君王萬嵗遊(金鳳/外傳)
小吏歸守明弱冠白晳如玉延鈞嬖之日侍禁中夤縁
與金鳳通百工院使李可殷因歸郎以通於金鳳造縷
金九龍帳於長春宫極其靡麗延鈞歡甚益昵歸郎日
留宿於内不出國人歌之曰誰謂九龍帳惟貯一歸郎
後李倣盛飾其妹春燕以進册為賢妃不復御九龍帳
矣元夕御大酺殿觀燈賜宴各賦大酺樂前翰林學士
承㫖韓偓感長春宫失寵賦詩曰淚滴珠難盡容殘玉
易消倘隨明月去莫道夢魂遥(金鳳/外傳)
　　　花蘂夫人
花蘂夫人蜀王建妾號小徐妃者也後隨王衍歸唐中
途遇害及孟氏再有蜀至昶又有一花蘂夫人費氏作
宫詞百首者是也後隨昶歸宋十日召花蘂入宫而昶
遂死昌陵後亦惑之晉邸數諌不聴一日從獵苑中花
蘂在側晉邸方調弓矢引滿擬獸忽回射花蘂一箭而
死(鐵圍山/叢談)
王平甫安國奉詔定蜀民楚民秦民三家所獻書可入
三館者令令史李希顔料理之其書多剥脱而中有弊
紙所書花蘂夫人詩筆書乃花蘂手寫而其辭甚竒與
王建宫詞無異建之辭自唐至今誦者不絶口而此獨
遺棄不見取受詔定三家書者又斥去之甚為可惜也
遂令令史郭祥繕寫入三館既歸口誦數篇與荆公荆
公明日在中書語及之而禹玉相公當世參政願傳其
本於是盛行於時文瑩親於平甫處得副本凡三十二
章因録於此其詞曰五雲樓閣鳳城間花木長新日月
閒三十六宫連内苑太平天子住崑山㑹真廣殿約宫
牆樓閣相扶倚太陽浄甃玉階横水㟁御爐香氣撲龍
牀龍池九曲逺相通楊栁絲牽兩㟁風長似江南好春
景畫船來往碧波中東内斜將紫禁通龍池鳳苑夾城
中曉鐘聲斷嚴妝罷院院紗窗海日紅殿名新立號重
光島上亭臺盡改張但是一人行幸處黄金閤子鎻牙
牀安排諸院接行廊水檻周迴十里強青錦地衣紅繡
毯盡鋪龍腦鬱金香夾城門與内門通朝罷巡遊到苑
中每日日高祗候處滿隄紅艷立春風厨船進食簇時
新侍宴無非列近臣日午殿頭宣索膾隔花催喚打魚
人立春日進内園花紅蘂輕輕嫩淺霞跪到玉階猶帶
露一時宣賜與宫娃三靣宫城盡夾牆苑中池水白茫
茫亦從獅子門前入旋見亭臺繞岸傍離宫别院繞宫
城金板輕敲合鳳笙夜夜月明花樹底傍池長有按歌
聲御製新翻曲子成六宫纔唱未知名盡將觱篥來抄
譜先按君玉玉笛聲旋移紅樹劚青苔宣賜龍池再鑿
開展得緑波寛似海水心宫殿勝蓬萊太虛高閣凌波
殿背倚城牆面枕池諸院各分娘子位羊車到處不教
知修儀承寵住龍池掃地焚香日午時等候大家來院
裏看教鸚鵡念宫詞才人出入毎參隨筆硯將行繞曲
池能向彩牋書大字忽防御製寫新詩六宫官職總新
除宫女安排入畫圖二十四司分六局御前頻見錯相
呼春風一面曉妝成偷折花枝傍水行却被内監遥覷
見故將紅豆打黄鶯梨園弟子簇池頭小樂攜來俟燕
游旋炙銀笙先按拍海棠花下合梁州殿前排晏賞花
開宫女侵晨探幾回斜望苑門遥舉䄂傳聲宣喚近臣
來小毬場近曲池頭宣喚勲臣試打毬先向畫樓排御
幄管絃聲動立浮油供奉頭籌不敢争上棚専喚近臣
名内人酌酒纔宣賜馬上齊呼萬嵗聲殿前宫女總纖
腰初學乘騎怯又嬌上得馬來纔欲走幾回抛鞚把鞍
鞽自教宫娥學打毬玉鞍初跨栁腰柔上棚知是官家
認遍遍長贏第一籌翔鸞閣外夕陽天樹影花光杳接
連望見内家來徃處水門斜過罨樓船内人追逐採蓮
時驚起沙鷗兩岸飛蘭漿棹來齊拍水並船相鬭濕羅
衣新秋女伴各相逢罨畫船飛别浦中旋折荷花伴歌
舞夕陽斜照滿衣紅月頭支給買花錢滿殿宫人近數
千遇著唱名多不語含羞走過御牀前少年相逐採蓮
回羅帽羅衫巧製裁每到岸頭齊拍水竟提纖手出船
來早春楊栁引長條倚岸縁堤一面髙稱與畫船牽錦
纜暖風搓出緑絲絛婕妤生長帝王家常近龍顔逐翠
華楊栁岸長春日暮傍池行困倚桃花寒食清明小殿
旁綵樓雙夾鬭雞坊内人對御分明看先賭紅羅十擔
牀(續湘山/野録)
余閲此詩如龍池九曲逺相通楊栁絲牽兩岸風長似
江南好風景畫船來往碧波中棃園弟子簇池頭小樂
擕來俟宴游試炙銀笙先按拍海棠花下合梁州月頭
支給買花錢滿殿宫人近數千遇著唱名多不語含羞
走過御牀前内人追逐採蓮時驚起沙鷗兩岸飛蘭棹
把來齊拍水並船相鬭濕羅衣厨船進食簇時新侍座
無非列近臣日午殿頭宣索膾隔花催喚打魚人皆清
婉可喜花蘂又别有逸詩六十六篇乃近世好事者旋
加搜索續之篇次無倫語意與前詩相類者極少誠為
亂真矣聊摘其一二云羅衫玉帶最風流斜揷銀笢慢
褁頭閒向殿前騎御馬掉鞭横過小紅樓春日龍池小
宴開岸邊亭子號流杯沉檀刻作神仙女對捧金杯水
上來(漁隠/叢話)
花蘂夫人宫詞云法雲寺裏中元節又是官家降誕辰
是七月十五為後主生辰矣五國故事言十一月誕日
號明慶節非七月也(十國/春秋)
今世女子之笄曰上頭花蘂夫人宫詞年初十五最風
流新賜雲鬟始上頭(輟耕/録)
世之曰乞求盖謂正欲若是也然唐時已有此言王建
宫詞只恐他時身到此乞求自在得還家又花蘂夫人
宫詞種得海柑纔結子乞求自過與君王(輟耕/録)
娘字俗書也當作孃今通為婦女之稱花蘂夫人宫詞
諸院各分娘子位(輟畊/録)
東坡牡丹詩云一朶妖紅翠欲流初不曉翠欲流為何
語及遊成都過木行街有大署市肆曰郭家鮮翠紅紫
舖問土人乃知蜀語鮮翠猶言鮮明也東坡盖用鄉語
云蜀人又謂樹牕曰泥牕花蘂夫人宫詞云紅錦泥牕
遶四廊非曽遊蜀亦所不解(老學菴/筆記)
王建宫詞云御厨不食索時新毎見花開即若春白日
卧多嬌似病隔簾教喚女醫人花蘂夫人宫詞云厨船
進食簇時新侍宴無非列近臣日午殿頭宣索鱠隔花
催喚打漁人二詞記事則異造語頗同苐花蘂之詞工
王建為不及也(漁隠/叢話)
杜工部闗山同一㸃岑嘉州嚴灘一㸃舟中月又赤驃
馬歌草頭一㸃疾如飛又西看一㸃是闗樓朱灣白鳥
翔翠微詩浄中雲一㸃花蘂夫人云冰肌玉骨清無汗
水殿風來暗香滿繡簾一㸃月窺人欹枕釵横雲鬢亂
起來庭户悄無聲時見疎星渡河漢屈指西風幾時來
不道流年暗中換宋張安國詞洞庭青草近中秋更無
一㸃風色玉界瓊田三萬頃著我扁舟一葉夫月雲風
也馬也樓也皆謂之一㸃甚竒(留青/日札)
後山詩話云費氏蜀之青城人以才色入蜀後主嬖之
號花蘂夫人效王建作宫詞百首國亡入備後宫太祖
聞之召使陳詩誦其國亡詩曰君王城上䜿降旗妾在
深宫那得知十四萬人齊解甲寧無一箇是男兒太祖
悦葢蜀兵十四萬而王師纔數萬耳(漁隠/叢話)
蜀王昶好衣紫挾彈所幸花蘂夫人善詩即世傳宫詞
也蜀既破其亡國詩云君王城上䜿降旗妾在深宫那
得知十四萬人齊解甲更無一箇是男兒亦憤而悲矣
夫人業入宋宫中藝祖一日臨之見壁上畫像不知是
昶問何神也夫人乃謬言此張仙耳婦人奉之者宜子
至今有張仙祠云夫人下比緑珠則不足上擬息媯則
有餘(稗史/彚編)
花蘂夫人宫詞之外尤工樂府蜀亡入汴道經葭萌題
驛壁云初離蜀道心將碎離恨綿綿春日如年馬上時
時聞杜鵑書未畢為軍騎催行後人續之云三千宫女
皆花貌妾最嬋娟此去朝天只恐君王寵愛偏花蘂見
宋祖時猶作四十萬人齊解甲更無一箇是男兒之詩
焉有隨昶行而書此敗節語乎續之者不惟虛空架橋
而詞之鄙亦狗尾續貂矣(蜀中/詩話)
君王城上䜿降旗妾在深宫那得知二十萬軍皆解甲
更無一箇是男兒世傳此詩乃花蘂夫人蜀亡輦入後
宫宋祖問而作者傳記雜編又載為前蜀王衍降唐時
興聖太子作詩曰蜀朝昏主出降時銜璧牽牛繫鼔旗
二十萬軍皆拱手更無一箇是男兒既皆蜀亡之作其
辭又類正史不載者也當存疑以俟(七修/類藁)
孟昶敗時精兵尚十四萬宋師止三萬耳太祖以蜀亡
問費答詩云云太祖更寵愛之尤工填詞入汴時題葭
萌驛壁云初離蜀道心將碎離恨綿綿春日如年馬上
時時聞杜鵑調醜奴兒令也書未畢軍騎催行遂止半
闋有人續之云三千宫女皆花貎妾最嬋娟此去朝天
只恐君王寵愛偏使費能抗節從昶母此詞不幾為輕
薄惡札哉然審徵奉表寅遜促装一女子與十四萬小
人又何責也世傳其宫詞百首清新艷麗足奪王建張
籍之席盖外間摹寫自多泛設終是看人富貴語固不
若内家本色天然流麗也王平甫攷王恭簡所集云止
二十八首然其餘别無可据且手筆一格故仍之(宋詩/小傳)
　　　耿先生
耿先生軍大校耿謙女好書善畫為詩往往有佳句雅
通黄白之術能拘制鬼魅竒瑰怳忽莫知其所由來為
女道士自稱天自在山人保大中因宋齊丘以入宫元
宗處之别院號曰先生嘗被碧霞帔手如鳥爪題詩牆
壁又自稱比大先生(耿先/生傳)
　　　童氏
童氏江南人莫詳其世系所學出王齊翰工道釋人物
當時縉紳家婦女往往求寫照焉有文士題童氏畫詩
曰林下才華雖可尚筆端人物更清妍如何不出深閨
裏能以丹青寫外邊後不知所終(宣和/畫譜)
　　　李芳儀
芳儀江南國主李景女也納土後在京師初嫁供奉官
孫某為武疆都監後為遼聖宗所獲封芳儀生公主一
人趙至忠虞部自北敵歸明嘗仕遼為翰林學士修國
史著敵庭雜記載其事時晁補之為北都教官覽其書
而悲之與顔復長道作芳儀曲云金陵宫殿春霏微江
南花發鷓鴣飛風流國主家千口十五吹簫粉黛稀滿
堂詩酒皆詞客奪錦揮毫在瑶席後庭一曲風景改收
淚臨江悲故國令公獻籍朝未央勅書築第優降王魏
俘曽不輸織室供奉一官奔武疆秦淮潮水鍾山樹塞
北江南易懐土雙燕清秋夢柏梁吹落天涯猶並羽相
隨未是斷腸悲黄河應有碧波時寧知翻手明朝事咫
尺山河不可期倉皇三鼔滹沱㟁良人白馬今誰見國
亡家破一身存薄命如雲信流轉芳儀加我名字新教
歌遣舞不由人採珠拾翠衣裳好深紅暗紫驚胡塵隂
山射虎邊風急嘈雜琵琶酒䦨泣無言數遍天河星知
有南箕近鄉邑當年千指渡江來千指不知身獨哀中
原骨肉盡零落黄鵠寄意何當回生男自有四方志女
子那知出門事君不見李陵椎髻泣窮邊丈夫漂泊尤
堪憐江州廬山真風觀李主有國日施財修之刋姓氏
於石有大寧公主永嘉公主皆李景女不知芳儀者孰
是也(稗史/彚編)
　　　任氏
蜀尚書侯繼圗本儒士一日秋風四起偶倚闌於大慈
寺樓有大桐葉飄然而墜上有詩云拭翠歛雙蛾為鬱
心中事搦管下庭除書作相思字此字不書石此字不
書紙書向秋葉上願逐秋風起天下有心人盡解相思
死天下負心人不識相思意有心與負心不知落何地
侯貯篋中凡五六年方卜任氏為婚嘗諷此詩任曰此
是妾書桐葉詩争得在君所侯曰向在大慈寺閣上倚
闌得之即知今日之聘非偶然也以今書較之與葉上
無異(五溪/論事)
　　　黄崇嘏
蜀王有偽相周庠者初在卭南幕中留司府事時臨卭
縣送失火人黄崇嘏纔下獄便貢詩一章曰偶離幽隠
住臨卭行止堅貞比澗松何事政清如水鏡絆他野鶴
向深籠周覽詩遂召見稱鄉貢進士年三十許祗對詳
敏即命釋放後數日獻歌周極竒之召於學院與諸生
姪相伴善棊琴妙書畫翌日薦攝府司户叅軍頗有三
語之稱胥吏畏伏案牘麗明周既重其英聰又美其風
彩在任將逾一載遂欲以女妻之崇嘏又袖封狀謝仍
貢詩一篇曰一辭拾翠碧江湄貧守蓬茒但賦詩自服
藍衫居郡掾永抛鸞鏡畫蛾眉立身卓爾青松操挺志
鏗然白璧姿幕府若容為坦腹願天速變作男兒周覽
詩驚駭不已遂召見詰問乃黄使君之女㓜失覆䕃唯
與老嫗同居元未從人周益仰貞潔郡内咸嘆異旋乞
罷歸臨卭之舊隠竟莫知存亡焉(玉溪/編事)
女侍中魏元義妻也女學士孔貴嬪也女校書唐薛濤
也女進士宋女郎林妙玉也女狀元孟蜀黄崇嘏也崇
嘏臨卭人作詩上蜀相周庠庠首薦之屢攝府縣吏事
精敏胥徒畏服庠欲妻以女嘏以詩辭之曰一辭拾翠
碧江湄貧守蓬茒但賦詩自服藍衫居郡掾永抛鸞鏡
畫蛾眉立身卓爾青松操挺志鏗然白璧姿幕府若容
為坦腹願天速變作男兒庠大驚具述本末乃嫁之傳
竒有女狀元春桃記盖黄事也(丹鉛/總録)
　　　南楚材妻
五代末濠梁人南楚材遊陳潁間潁州欲以女妻之而
楚材已娶薛氏以受潁守之恩似無還意薛氏善書畫
能屬文自對鑑圗其形並作詩題寄之曰欲下丹青筆
先拈玉鏡端已驚顔寂寞漸覺鬢凋殘泪眼描將易愁
腸寫出難恐君渾忘却時展畫圗看(唐宋/遺史)
　　　素娥
韋洵美先輩開平嵗及第受鄴都從事辟焉乃挈所寵
素娥行羅紹威聞其姝麗才達臨河令女使齎二百疋
及生餼而露意焉洵美無所容足遂令粧束更衣修緘
獻之素娥姓崔氏亦大梁良家子善諧謔筆札和淚作
詩曰妾閉閒房君路岐妾心君恨兩依依魂神儻遇巫
娥伴猶逐朝雲暮雨歸洵美乃不受辟夜渡河宿一寺
長吁而寢曰何處人能報不平寺有行者排闥而揖曰
先輩蓄何不平事洵美具語之歘然出門而去至三更
忽擲一皮囊入門乃貯素娥而至侵曉問寺僧言在寺
打鐘勤苦三十餘年已不知所之洵美即遁迹他所(燈/下)
(閒/笑)
　　　單氏
成都妓人單氏贈陳希夷詩云帝王師不得日月老應
難名士多稱之(唐宋/遺史)
　　　張太華
廣政初蜀後主與妃張太華同輦遊青城山九天丈人
觀月餘不返李廷珪諫不聴又數日雷雨大作太華震
殞以紅錦龍褥裹瘞觀前白楊樹下翌日趣回鑾悲痛
無已既數年鍊師李若冲晚霽閒步見樹下一美人翠
眉雪肌吟詩曰一别鑾輿今㡬年白楊風起不成眠常
思往日椒房寵淚滴衣襟損翠鈿若冲前問之斂袵答
曰我蜀王妃張太華也幽魂尚滯乞賜超㧞若冲為奠
長生金簡生神玉章度生人世夢太華來謝壁間堊書
一絶云符吏匆匆叩夜扄便隨金簡出幽㝠蒙師薦㧞
恩非淺領得生神九巻經蜀主聞之厚賜若冲是後惟
花蘂夫人寵冠後宫矣(全蜀藝/文志)
　　　蜀宫人
李西美帥成都士人陳甲舘於便齋月夜有危髻古衣
裳婦人數輩笑語花圃中有甚麗者誦詩云舊時衣服
盡雲霞不到迎仙不是家今日樓臺渾不識只餘古木
記宣華小雨亷纎梅子黄晩雲收盡月侵廊樹隂把酒
不成醉何處無情枉斷腸忽不見今府第故蜀宫豈當
時宫女猶有鬼耶按蜀檮杌宣華故苑名(聞見/後録)
　　　耿玉真
南唐盧絳病痁夢白衣美婦歌曰玉京人去秋蕭索畫
簷鵲起梧桐落欹枕悄無言月和清夢圎背燈惟暗泣
甚處砧聲急眉黛小山攢芭蕉生暮寒歌罷勸酒曰妾
耿玉真也他日富貴相見於固子坡後入宋臨刑有白
衣婦人同斬宛如所夢問其姓名曰耿玉真其地則固
子坡也一説盧病痁夢一白衣婦人令食蔗遂愈且曰
太尉當富貴可詣都下妾有一詩一緡以助行妾乃玉
真也他日孟家陂相見其詩云清風明月夜深時箕帚
盧郎恨已遲他日孟家陂上約再來相見是佳期絳後
於孟家陂賜死同刑婦人曰耿玉真宛然夢中所遇也
(詩話/總龜)
　　　莘七娘
莘七娘五代時人從夫征討夫殁於明溪鄉七娘𦵏焉
而即居於明溪七娘死合夫𦵏人莫之靈也明溪者延
汀接境要道是有巡簡司驛驛在七娘𦵏處一夕客假
舘驛中夜聞吟詩聲甚悲客驚異使反之再誦琅然其
詞曰妾身本是良家女㓜習女工及書史笄年父母常
愛憐遂使良人作鴛侣五季亂離多寇盜良人被命事
征討因隨奔逐道途間忽染山氣命䘮夭軍令嚴肅行
𦂳急良人命沒難收拾獨將骸骨葬明溪數尺孤墳空
寂寂屈指經今二百年四時絶祀長蕭然未能超脱紅
塵路妾心積恨生雲烟達旦客語隣並書其詞壁間去
自是鄉人構室墓前祀之禱祈響應每有草寇攻掠屢
獲神助宋嘉定中勅封恵利夫人復加福順夫人相傳
六月十一日為神誕自宋元迄今士庶䖍恭賽饗毋敢
少懈宋文天祥題廟詩曰百萬貔貅掃犬羊家山萬里
受封疆男兒若不平妖虜死愧明溪莘七娘(閩書/)
　　　石真妃
羅源紫霄巖有二女神號石真妃靈顯頗著二妃者羅
源徐公里石氏女也姊曰月華妹曰雪英皆有姿色涉
書史五季末處州青巾賊作亂二女被擄義不受辱相
繼投河死宋時林孝子戅孫入山採樵遇二女明粧儼
然肅入其家延茶久之吟咏閒雅月華有百尺潺湲探
禹穴寸心皎潔付陶泓雪英有肉芝勝比蓮花鮓甘露
何如竹葉醲之句謂戅孫曰吾石氏女遭難而死上帝
憫吾貞烈勅吾為火部曜靈真妃吾妹為水部風毒真
妃封此巖為紫霄巖命吾主之俗呼曰石八娘巖是也
君以孝聞今雖貧不久當貴已而相别送出戅孫回望
無復人宇矣(涉異/志)
　　　九龍妃
同州澄城縣有九龍廟然一妃耳土人云馮瀛王之女
也夏縣司馬才仲戲題詩云身既事十主女亦妃九龍
過客讀之無不一笑(懶真/了)
　　　南漢美人
素馨斜在廣州城西十里三角市南漢葬美人之所也
有美人喜簪素馨死後遂多種素馨於冡上故曰素馨
斜至今素馨酷烈勝於他處以彌望悉是此花又名曰
花田方信孺詩千年艷骨掩塵沙尚有餘香入野花何
似塜頭美人草風前猶作舞腰斜余詩花田舊是内人
斜南漢風流此一家千載香銷珠海上春魂猶作素馨
花(廣東/新語)
花田人以種素馨為業其神為南漢美人故采摘必以
婦女而彼中婦女多不簪戴有詠者曰花田女兒不愛
花縈絲結縷餉他家貧者穿花富者戴明珠十斛似泥
沙(廣羣/芳譜)
廣東劉王女素馨冡上生白花因其名亦名素馨宋傅
伯成詩昔日雲鬟鎻翠屏只今煙冡伴荒城香魂斷續
無人問空有幽花獨擅名(焦氏/類林)
　　　夢中女子
東南復州門街東有劉氏舊宅宇舎横斷敝壊鮮有人
居梁太保震有逺房弟伯升秀才請居之既憩居月餘
晨夕甚安一日晝寢夢魘久之方寤乃曰道夢一女子
泣而呼曰聴妾幽恨之句詩曰卜得上峽日秋江風浪
多巴陵一夜雨腸斷木蘭歌梁因稱嘆而覺竟無他説
(塍説/後集)
　　　十八娘
荔枝譜十八娘荔枝色深紅而細長時人以少女比之
俗傳閩王王氏有女第十八好噉此品因而得名周必
大詩白蓮近憶三千女丹荔遥招十八娘(韻府/)
　　　僧貫休
唐詩僧貫休字德隠姓姜氏婺州人號禪月大師徃投
詩於吳越王曰貴逼身來不自由龍驤鳳翥勢難收滿
堂花醉三千客一劔霜寒十四州萊子綵裳宫錦窄謝
公篇咏綺霞羞他時名上凌煙閣豈羡當年萬户侯王
語人曰美則美矣若能改作四十州當得相見休喟然
曰州不可増詩亦不可改孤雲野鶴何天不可飛耶遂
杖錫徑趨徃申屠山大雄寺南誅茅棲息後入蜀以詩
投王建曰河北河南處處災惟聞全蜀少塵埃一瓶一
鉢垂垂老萬水萬山得得來秦苑幽棲多勝景漢廷陳
貢愧非才自慙林藪龍鍾者亦得親登郭隗臺建遇之
甚厚終於蜀有西岳集十巻(稗史/彚編)
貫休投詩於武肅甚愜㫖遺贈亦豐王立功臣碑列平
越將校姓名遂刋貫休詩於碑隂見重如此(十國/春秋)
羅隠與桐廬章魯封齊名錢鏐初起以魯封為表奏孔
目官不就執之後以隠為錢塘令懼而受命因宴獻口
號曰一箇襧衡容不得思量黄祖謾英雄鏐自是厚禮
之僧貫休懐二子詩云二子依公子雞鳴狗盜徒青雲
千里逺白髮一莖無風􁥇潮聲惡天空角韻孤别離千
萬里何以慰榮枯(唐詩/紀事)
貫休思登南嶽遂擔簦遊荆南與吳融相遇往復酬答
心相得也㑹節度使成汭以誕生日得歌詩百餘章而
貫休詩與焉汭令幕僚鄭凖評高下凖害其能置貫休
詩第三貫休怒曰藻鑑如此其可久乎已而汭問筆法
於貫休答曰此事須登壇而授豈容草草汭不勝其忿
逓放黔中因為病鶴詩云見説氣清邪不入不知爾病
自何來久之再至荆南高季昌館之龍興寺感時政作
酷吏辭復被疎逺鬱悒中題硯子曰入匣始身安或以
為匣者蜀也相勸來蜀遂至成都上陳情頌云有叟有
叟居岳之室忽振金湯下彼巉崪聞蜀風景地寧得一
富人侯王旦奭摩詰龍角日角紫氣盤屈揭日月行符
湯武出天步孔艱横流犯蹕穆穆蜀俗整整師律髯髮
垂雪忠貞貫日四方蘇活萬里豐謐無雨不膏有露皆
滴有叟有叟無實行實一瓶一衲既樸且質幸蒙顧盼
詞緩思鬱軒鏡光中願如善吉高祖大悦留住東禪院
賜賚優渥署號禪月大師(十國/春秋)
王雖武人頗折節好賓客遊士緇流至者無不傾懐結
納詩僧貫休齊巳皆在所延攬而貫休以忤成汭故逓
放黔中後復來遊江陵王優禮之館於龍興寺㑹有謁
宿者言時政不治貫休乃作酷吏辭刺之辭云霰雨灂
灂風吼如劚有叟有叟暮投我宿吁歎自語云太竒酷
如何如何掠脂幹肉吳姬唱一曲等閒破紅束韓娥唱
一曲錦段鮮照屋寧知一曲兩曲歌曽使千人萬人哭
不惟哭亦白其頭饑其族所以祥風不來和風不復蝗
兮蠈兮東西南北王聞之雖被疎逺而亦不甚罪焉(十/國)
(春/秋)
王建遊龍華禪院召僧貫休坐賜茶藥綵段仍令口誦
近詩時諸王貴戚皆賜坐貫休欲諷之因誦公子行曰
錦衣鮮華手擎鶻閒行氣貌多輕忽艱難稼穡總不知
五帝三王是何物建稱善貴倖皆怨之貫休本蘭溪人
善詩與齊已齊名有西岳集十巻(蜀檮/杌)
釋貫休字德隠姜姓蘭溪人七嵗出家日誦書過千字
不復遺忘工為歌詩多警句膾炙人口以至丹青之屬
皆怪古不媚草書尤竒崛天復中入蜀賜號禪月有歌
詩千餘首號禪月集今御府所藏有夢遊仙詩(宣和/畫譜)
貫休婺州蘭溪人死於蜀為詩有極竒處亦有太粗處
盡日覓不得有時還自來為人嘲作失猫詩此類是也
然道價甚高年夀亦高蚤與李頻交而老依錢鏐不肯
改一劍霜寒十四州遂入蜀秋寄李頻使君詩云務簡
趣誰陪清吟共緑苔葉和秋蟻落僧帶野風來留客朝
嘗酒憂民夜畫灰終期冒風雪江上見宗雷第四第六
句好(瀛奎/律髓)
舉世只知嗟逝水何人微解悟空花此貫休禪師句温
日觀書之為後人䇿勵之端仍為寫龍鬚於後(益州/題䟦)
赤栴檀塔六七級白菡蓞花三四枝禪客相逢只彈指
此心能有㡬人知石霜問曰如何是此心休不能答石
霜云汝問我答休即問之霜云能有㡬人知(唐詩/紀事)
沈約宋書曰王者不藏金玉則紫玉見於深山貫休詩
欲贈之紫玉尺白銀鐺盖用此也(稗史/彚編)
參寥子曰林下人好言詩見誦貫休齊已詩便不必悶
(冷齋/夜話)
貫休云千人萬人中一人兩人知是詩之難知也久矣
或問詩如何則高曰必如貫休云真風含素髮秋色入
靈臺方可言詩(留青/日札)
包何云一官何幸得同時十載無媒獨見遺錢起送鄔
三落第云名宦無媒自古遲窮通此别不堪悲貫休逢
周樸云倘遇中興主還應不用媒夫自登第而居官未
有不用媒者世事可知矣又不得用於當時之君而反
思乎中興之主不亦可悲之甚乎(留青/日札)
貫休書西人陳陶處士隠居云有叟傲堯日髮白肌膚
紅妻子亦讀書種蘭清溪東白雲有竒色紫桂含天風
即應迎鶴書肯羡於洞洪又云高步前山前高歌北山
北數載賣柑橙山資近又足(全唐/詩録)
何燕泉謂杞殖字梁春秋齊人距趙及秦築長城時不
啻數百年而列女傳及樂府注所謂城崩乃杞都城非
長城也秦趙所築去杞不啻數千里唐僧貫休賦杞梁
妻云秦之無道兮四海枯築長城兮遮北胡築人築土
一萬里杞梁貞婦啼烏烏二事打合成調不知何據余
按貫休賦杞梁妻事正無據而誤亦有因秦築長城以
拒胡齊亦嘗築長城以備楚括地志云齊長城西北起
濟州平隂縣縁河厯太山北岡上經濟州淄州即西南
兖州博城縣北東至宻州瑯琊臺入海而齊記以為齊
宣王築竹書紀年曰齊閔王未知的自何時但既曰備
楚則楚之抗衡中國宜莫盛於春秋盖春秋齊既有之
其杞梁妻哭而崩者即齊之長城澒泂相傳世遂以為
秦之長城而詩家不考所出又未審杞梁何時何地人
死於何事遽以梁為死於秦築長城之役耳今遼東前
屯衛中所芝蔴灣有石人立海澨若世所謂望夫石者
而世又相傳以為杞梁妻孟姜者哭夫死因𦵏於此則
影響附㑹而形音逾逺逾失其本真者也(金罍/子)
唐人善形容人情物態杜公云已經十日竄荆棘困阸
極矣然腰下寳玦青珊瑚終不解去何也義山云不收
金彈抛林外却憶銀牀在井頭亦曲盡貴公子之憨態
若貫休輩自拳五色毬迸入它人宅却捉蒼頭奴玉鞭
打一百之句拙俚甚矣(後村/詩話)
王貞白御溝水詩此波涵帝澤貫休改作此中固好孫
逖上陽水窓賜宴云此中歌在藻沈佺期紅樓院應制
云誰謂此中難可到則先已有人道之矣(留青/日札)
魯直詩曰管城子無食肉相孔方兄有絶交書謂此體
魯直創見僕謂不然唐詩此體甚多張祐曰賀知章口
徒勞説孟浩然身更不顛李益曰栁吳興近無消息張
長公貧苦寂寥貫休曰郭尚父休誇塞北裴中郎莫説
淮西杜荀鶴曰巻一箔絲供釣線種千林竹作漁竿皆
此句法也(埜客/叢書)
李白廬山東林寺夜懐詩云天香生虛空天樂鳴不歇
又貫休山居詩自古浮華能㡬㡬逝波終日去滔滔漢
王廢苑生秋草吳主荒宫入夜濤滿屋黄金機不息一
頭白髮氣猶高豈如知足金仙子霞外天香滿毳袍余
因思勝境中當有自然清氣名曰天香自然清意名曰
天樂余故以所聞靈響目為天簧亦取天籟之義此盖
唯變所適不可致詰也(法藏/碎金)
白樂天為翰林學士時有詩名曰松齋自題其詩云非
老亦非少年過三紀餘非賤亦非貴朝登一命初才小
分易足心寛體長舒充腸皆美食容膝即安居况此松
齋下一琴數帙書書不求甚解琴聊以自娛夜直入君
門晩歸卧吾廬形骸委順動方寸付空虛持此將過日
自然多晏如昏昏復默默非智亦非愚又詩僧貫休有
山居詩云一巷瞑目在穹㝠菌枕松牀蘚陣青乳鹿暗
行檉徑雪瀑泉微濺石樓經閒行不覺過天井長嘯深
能動嶽靈應恐無人知此意非凡非聖獨惺惺予以致
政閒居居常逍遥因覽二公詩而知二公意是知道同
者無隠顯無古今遽自抽毫合而書之得趣欽味逌然
適悦(法藏/碎金)
晁公寄陳叔易云處士何人為作牙盡擕猿鶴到京華
牙即市井牙行也以仕宦而倚狙獪之人則又下於媒
妁一等矣烏在其為處士哉善乎于濆有云白玉若無
玷花顔須及時國色久在室良媒亦生疑鴉鬟未成髻
鸞鏡徒相知翻慙效顰者欲笑從人遲寓意最深良媒
亦疑况他人乎效顰亦笑况他人乎(留青/日札)
逺法師居廬山下持律精苦過中不受蜜湯而作詩換
酒飲陶彭澤送客無貴賤不過虎溪而與陸道士行過
虎溪數百步大笑而别故禪月作詩云留陶淵明把酒
椀送陸静修過虎溪胷次九流清似鏡人間萬事醉如
泥(山谷/題䟦)
因讀禪月有懐王慥使君詩云刳剥生靈為事業巧通
豪俊作槌媒令人歎息古已如此(侯鯖/録)
唐人作富貴詩多記其奉養器服之盛乃貧眼所驚耳
如貫休富貴詩云刻成筝柱鴈相挨此下里鬻彈者皆
有之何足道哉又韋楚老蚊詩云十幅紅綃圍夜玉十
幅紅綃為帳方不及四五尺不知如何伸脚所謂不曽
近富家兒(夢溪/筆談)
休毎得句云只堪供養佛故懐贈武昌棲一云風清江
上月霜灑月中砧得句先呈佛無人知此心(全唐/詩録)
杜甫詩云嘗果栗皺開或作雛字殊不可解集韻皺側
尤切革紋蹙也漢上題襟周繇詩云開栗弋之紫皺貫
休云新蟬避栗皺又云栗不和皺落即栗蓬也(西溪/叢話)
温州鴈蕩山天下竒秀然自古圗牒未嘗有言者祥符
中因造玉清宫伐山取材方有人見之此時尚未有名
按西域書阿羅漢諾矩羅居震旦東南大海際鴈蕩山
芙蓉峰龍湫唐僧貫休為諾矩羅贊有鴈蕩經行雲漠
漠龍湫宴坐雨濛濛之句此山南有芙蓉峰下芙蓉驛
前瞰大海然未知鴈蕩龍湫所在後因伐朩始見此山
山頂有大池相傳以為鴈蕩下有二潭水以為龍湫又
有經行峽宴坐峰皆後人以貫休詩名之也(夢溪/筆談)
霜月夜徘徊樓中𦍑管催晩風吹不盡江上落殘梅此
貫休絶句也休在晩唐有詩名然無可取獨此首有樂
府聲調雖非僧家本色亦猶恵休之碧雲也(丹鉛/總録)
作詩者陶冶物情體㑹光景必貴乎自得盖體格有高
下才有分限不可強力至也譬之秦武陽氣盖全燕見
秦王則戰慄失色淮南王安雖為神仙謁帝猶輕其舉
止此豈由自然哉余以謂少陵太白當險阻艱難流離
困躓意欲卑而語未嘗不高至於羅隠貫休得主於偏
霸争雄逞竒語欲高而意未嘗不卑乃知天禀自然有
一定而不能易者(西清/詩話)
　　　志嵩
江南野史云初先主有受禪意忽夜半寺僧撞鐘滿城
皆驚逮旦召問將斬之云夜來偶得月詩先主令白乃
曰徐徐東海出漸漸入天衢此夕一輪滿清光何處無
先主聞之私喜而釋之按釣磯立談賦月詩者為僧志
嵩(十國春/秋註)
　　　謙明
南唐僧謙明賦中秋月詩云此夜一輪滿至來秋方得
下句云清光何處無喜躍半夜起撞寺鐘城人盡驚李
後主擒而訊之具道其事得釋嘗見使燕録云惟中秋
天色隂晴與夷狄同苕溪漁隠曰東坡中秋月詩云嘗
聞此宵月萬里同隂晴注云故人史生為余言嘗見海
賈云中秋有月則是嵗珠多而圓常以此候之雖相去
萬里他日㑹合相問隂晴無不同者(漁隠/叢話)
　　　亞棲
五代文章衰盡詩有貫休亞棲村俗之氣大率相似如
蘇子美家收藏張長史書云隔簾歌已俊對靣貎彌精
詩既凡惡而字畫真亞棲之流近見曽子固編李太白
詩有懐素草書歌及笑矣乎數篇皆貫休已下詞格(東/坡)
(志/林)
　　　處默
吳越紀事越僧處默賦詩有竒句嘗云到江吳地盡隔
岸越山多羅隠見曰此吾句失之久矣乃為吾師丐得
識者鄙其獧薄太甚(西清/詩話)
楊蟠金山詩天末樓臺横北固夜深燈火見揚州王平
甫曰莊宅牙人語也解量四至吳僧錢塘白塔院詩到
江吳地盡隔㟁越山多陳后山謂分界堠子語也(潛邱/劄記)
寺在錢塘故有吳地越山之聮或以田莊牙人譏之似
不害寫物之妙后山縮為一句吳越到江分高矣譬之
共君一夜話勝讀十年書山谷縮為一句曰話勝十年
書是也因書諸此以見詩法之無窮(瀛奎/律髓)
　　　福全
饌茶而幻出物象於湯靣者茶匠神通之藝也沙門福
全生於金鄉長於茶海能注湯幻茶成詩一句共點四
甌共一絶句泛乎湯表小小物類唾手辦耳檀越日造
門求觀湯戲全自咏曰生成盞裏水丹青巧畫工夫學
不成却笑當時陸鴻漸煎茶贏得好名聲(清異/録)
　　　法常
河陽釋法常性英爽酷嗜酒無寒暑風雨常醉醉即熟
寢覺即朗吟曰優游麯世界爛漫枕神仙嘗謂同志云
酒天虛無酒地綿邈酒國安恬無君臣貴賤之拘無財
利之圖無刑罰之避陶陶焉蕩蕩焉其樂可得而量也
轉而入於飛蜨都則又蒙騰浩𣺌而不思覺也(清異/録)
　　　懐濬
姊歸郡僧懐濬不知何所人乾寧初知來識往皆有神
驗刺史于公以其惑衆繫而詰之乃以詩代通狀云家
在閩山西復西其中嵗嵗有鶯啼如今不在鶯啼處鶯
在舊時啼處啼又詰之復有詩云家在閩山東復東其
中嵗嵗有花紅而今不在花紅處花在舊時紅處紅守
異而釋之詳其詩意似在海中得非杯渡之流乎(北夢/𤨏言)
　　　可朋
可朋丹稜人少與盧延讓為風雅之交有詩千餘篇號
玉壘集㑹題洞庭詩曰水涵天影濶山㧞地形高贈友
人曰來多不似客坐久却垂簾歐陽炯以此比孟郊賈
島言其好飲酒貧無以償酒債故時賙之可朋自號醉
髠贈方干詩云月裏豈無攀桂分湖中空賞釣魚休杜
甫舊居云傷心盡日有啼鳥獨步殘春空落花寄齊已
云雖陪北楚三千客多話東林十八賢劉公詩話云有
詩僧讀洪州滕王閣詩謂守者詩總不佳何不除却守
曰僧能佳乎即吟曰洪州太白方積翠滿空蒼萬古遮
新月半江無夕陽守異之然南方浮屠能詩者多矣余
嘗見可朋詩云虹收千嶂雨潮落半江天又云詩因試
客分題僻棊為饒人下著低不減古人(全唐/詩話)
歐陽烱與同僚納凉净衆寺依林亭列樽爼衆方歡飲
自若寺外有畊者曝背烈日中耘田擊鼓罷敝不休可
朋在坐乃作耘田鼓詩獻烱曰農舍田頭鼓王孫筵上
鼓擊鼓兮皆為鼓一何樂兮一何苦上有烈日下有焦
土願我天公降之以雨令桑麻熟倉箱富不饑不寒上
下一般言雖淺近而極於理烱遽命衆賓撤飲可朋有
詩千餘篇號玉壘集(十國/春秋)
林廬暇日花蝶怡情宜有見於篇章者往往精睨始能
逼真而閒澹之氣易至偏失要在不相謀而兩得也詠
蝶如唐僧可朋乍當暖景飛仍慢欲就芳叢舞更高僧
懐古霧開離草逈風逆到花遲俱未若陌上斜飛去花
間倒翅回尤精(深雪/偶談)
　　　文喜
湘南僧文喜失鶴詩云一向亂雲尋不得㡬回臨水待
歸來上潭州劉相大稱許(青𤨏/集)
　　　棲巖
祝融峰留題甚多謝元云雲濕幽巖滑風梳古木香僧
棲巖云閒雲四邊盡浮世一齊低(青𤨏/集)
　　　乾康
僧乾康零陵人齊已居湘西道林寺康往謁之齊已使
謂曰我師門非詩人不遊大德來非詩人耶請為一詩
以代門刺康吟云隔㟁紅塵忙似火當軒青嶂冷如冰
烹茶童子休相問報道門前是衲僧已大喜及别送之
以詩康有經方干故居云鏡湖中有月處士後無人荻
筍抽高節鱸魚躍老鱗為齊已所稱乾德中左補闕王
伸知永州康持詩謁王覩其老醜試以詩時積雪初消
命咏之曰六出竒花已住開郡城相次見樓臺時人莫
把和泥看一片飛從天上來伸驚曰其㫖不淺因待以
殊禮(雅言/系述)
　　　義存
雪峰難提塔義存禪師所預造自序曰夫從縁得者始
終成壊非從縁得者厯刼常堅堅則在壊則損雖然離
散未至何妨預置者哉所以石室木函搬土為龕諸事
已備脚北頭南比至其時横山睡酣塔後黄滔為作銘
者也蘸月池旁有古杉乃閩王審知與義存手植皆數
十圍義存植者直而參天閩王植者樛而逮地水磨磨
下絶雀初義存題云菴前永日無狼子磨下終年絶雀
兒至今信然(閩書/)
唐懿宗咸通六年七月雪峰祖師登象骨山曰真吾居
也乃誅茅為菴學徒翕然其山屬侯官縣環控四邑峭
㧞萬仭先冬而雪盛夏而寒因以雪峰名焉師住山後
嘗作詩曰光隂迅速暫須臾浮世何能得久居出嶺年
登三十二入閩早是四旬餘他非不用頻頻舉已過還
須旋旋除報與滿朝朱紫道閻王不怕佩金魚(小草齋/詩話)
　　　契盈
僧契盈閩人通内外學常遇仙教以絶三彭之法三彭
者三尸也廣順中來居杭之龍華寺賜號廣辨周智禪
師契盈性尤敏速一日侍忠懿王遊碧波亭時潮水初
滿舟楫輻凑望之不見其首尾王喜曰吳越國去京師
三千里誰知一水之利如此邪契盈答曰可謂三千里
外一條水十二時中兩度潮時人稱為駢切時江南未
通兩浙貢賦率由海達青州故云(十國/春秋)
　　　行因
廬山佛手巖在絶頂李氏有國日行因禪師居焉李氏
詔居棲賢寺一夕大雪逃歸舊隠嘗煮茶延僧托巖扉
立化作偈曰前朝詔住棲賢寺雪夜逃居巖石間想見
煮茶延客處直緣生死不相闗(辟寒/録)
　　　齊已
僧齊已益陽人本佃户胡氏子也七嵗居大溈山寺與
諸童子牧牛天性頴悟嘗以竹枝畫牛背為詩詩句多
出人意表衆僧竒之勸令落髮為浮圗(十國/春秋)
居長沙道林寺湖南幕府號能詩者徐仲雅廖匡圗劉
昭禹輩靡不聲名藉甚而仲雅尤傲忽雖王公不避獨
見齊巳必悚然不敢以衆人相遇齊巳故贅疣至是愛
其詩者或戲呼之曰詩囊無何將遊蜀武信王習齊已
名遮留之龍德元年禮齊已於龍興寺署為僧正時降
手牘慰藉良厚然居恒多鬱鬱不樂僧虛中貽詩云老
負峨嵋月閒看雲水心盖傷其志也齊巳既托迹江陵
惟事筆墨自娛乃作渚宫莫問篇十五章以述懐頃之
唐秦王從榮召入侍中秋大宴齊巳窺從榮藏異志有
東林莫得漸高勢四海正看當路時之句幾以諷刺得
罪已而脱歸荆南賴武信王匿之獲免其不屈節侯王
類如此(十國/春秋)
湖南幕府多才而徐東野尤好輕忽雖王公不避也毎
見齊已必悚然不敢以衆人待之嘗謂同列曰我輩所
作皆拘於一途非所謂通方之士若齊已才高思逺無
所不通殆難及矣論者以徐東野為知言東野亦常贈
之詩曰我唐有僧號齊已未出家時宰相器爰見夢中
逢武丁毁形自學無生理骨瘦神清風一襟松老霜天
鶴病深一言悟得生死海芙蓉吐出琉璃心悶見唐風
雅容缺敲破冰天飛白雪清塞清江却有靈遺魂泣對
荒郊月格何古天工未生誰知主混沌鑿開雞子黄散
作純風如膽苦意何新織女星機挑白雲真宰夜來調
暖律聲聲吹出嫩青春調何雅澗底孤松秋雨灑嫦娥
月裏學步虛桂風吹落玉山下語何竒血潑乾坤龍
戰時祖龍跨海日方出一鞭風雨萬山飛已公已公道
如此浩浩寰中如獨自一簟松風冷如水長伴巢由伸
脚睡其為名士推重如此(五代/史補)
鄭谷與僧齊已黄損等共定今體詩格云凡詩用韻有
數格一曰葫蘆一曰轆轤一曰進退葫蘆韻者先二後
四轆轤韻者雙出雙入進退韻者一進一退失此則繆
矣余按倦游雜録載唐介為臺官廷疏宰相之失仁廟
怒謫英州别駕朝中士大夫以詩送行者頗衆獨李師
中待制一篇為人傳誦詩曰孤忠自許衆不與獨立敢
言人所難去國一身輕似葉高名千古重於山並游英
俊顔何厚未死姦諛骨已寒天為吾君扶社稷肯教夫
子不生還此正所謂進退韻格也按韻畧難字第二十
五山字第二十七寒字又在二十五而還又在二十七
一進一退誠合體格豈率爾為之哉近閱泠齋夜話載
當時唐李對答乃以此詩為落韻詩盖渠不見鄭谷所
定詩格有進退之説而妄為云云也(湘素/雜記)
僧齊巳白蓮集十巻光憲為荆南節度副使序之曰風
雅之道孔聖之删備矣美刺之説卜商之序明矣降自
屈宋逮乎齊梁窮詩源流權衡辭義曲盡商𣙜别成格
言其惟劉氏之文心乎後之品評不復過此有唐御宇
詩律尤精列姓字綴英秀不啻十數家丹陽殷璠優劣
升黜咸當其分世之深於詩者謂其不誣顧我何人敢
議臧否茍成美有闕得非交遊之罪耶禪祖齊已本胡
氏子實長沙人家邇溈山慕大禪伯悟入頓門落髮擁
毳遊方宴坐宿念未忘存乎篇詠師趣尚孤潔詞韵清
潤平澹而意逺冷峭而格高鄭谷郎中有與師云應是
逢新雪高吟得好詩格清無俗字思苦有蒼髭其為詩
家稱許如此晩嵗將之岷峨假途渚宫太師南平王築
浄室以居之捨浄財以供之雖入朱門而不移素履議
者以唐來詩僧惟貫休禪師骨氣渾成境意倬異殆難
儔敵至於皎然靈一將談禪者並驅於風騷之途不近
不逺也江之南漢之北緇流以儒業緣情者靡不希其
聲彩自非雅道昭著安得享兹大名鄙以旅官荆臺最
承欵洽較風人之情致賾文士之㫖歸周旋十年互見
閫域師平生詩槀未遑删汰俄驚遷化門人西文併以
所集見授因得編就八百一十篇勒成一十巻題曰白
蓮集盖以久棲東林不忘勝事余既繕寫歸於廬岳附
逺大師文帙之末逓為輝光其佳句全篇或對偶開巻
輒得無煩指摘濡豪梗概良深悲慕天福三年戊戌三
月一日序(白蓮/集)
東坡志林云唐末五代文章衰盡詩有貫休齊已書有
亞棲村俗之氣大略相似此論固然然齊已白蓮集至
今尚傳余嘗見海虞馮氏寫本有荆南孫光憲序篇帙
完好略無闕軼文章流傳信有命乎(香祖/筆記)
齊已有早梅詩中云昨夜數枝開鄭谷為點定曰數枝
非早不若一枝佳耳人以谷為齊已一字師(十國/春秋)
僧齊已往袁州謁鄭谷獻詩云高名喧省闥雅頌出吾
唐叠巘供秋望飛雲到夕陽自封修藥院别下著僧床
㡬許中朝事久離鴛鷺行谷覽之曰請改二字方得相
見經數日再見云已改得作别埽著僧床谷大嘉賞結
為詩友(郡閣/雅談)
東坡言僧詩要無蔬笋氣固詩人龜鑑便作世網中語
殊不知本分家風水邊林下氣象盖不可無若盡洗去
清㧞之韵便與俗同科又何足尚齊已云春深遊寺客
花落閉門僧僧惠崇有曉風飄磬逺暮雪入廊深之句
華實相副顧非佳句耶(西清/詩話)
今言中酒之中多以為平聲祖三國志中聖人中賢人
之語然齊巳栁詩曰穠低似中陶潛酒輭極如傷宋玉
風乃作仄聲或者謂平仄一意僕謂中酒之中從仄聲
自有出處按前漢樊噲傳軍士中酒注竹仲反齊已祖
此(野客/叢書)
瀟水在永州西三十步湘水在州北十里自零陵合流
謂之瀟湘齊已詩云二水逺難論從離到坎奔冷穿千
嶂陌清過㡬州門沈彬云數家漁網秋雲外一岸殘陽
細雨中何涓云鴈影數行秋半逢漁歌一聲夜深發皆
曲盡其妙(零陵/總記)
太白寧放棄而不作眷戀之態寧狂蕩而不作規矩之
語子美不能不讓此兩著元微之謂太白不能窺杜甫
之藩籬况堂奥乎此非公論退之云李杜文章在光焰
萬丈長不知羣兒愚那用故謗傷齊已云須知一一丈
夫氣不是綺羅兒女言此真知太白者(留青/日札)
僧齊已松詩云雷電不敢伐靈(闕/)蠧萬端麕依乾節死
虵入朽根蟠影浸僧禪濕風吹鶴夢寒尋常風雨夜疑
有鬼神看小松云發地才盈尺蟠根巳有靈嚴霜百花
死深院一株青後夜蕭騷動空階蟋蟀聴誰於千載外
吟倚老龍形(續本/事詩)
古人殿閣簷稜間有風琴風筝皆因風動成音自諧宫
商元微之詩鳥啄風筝碎珠玉高駢有夜聴風筝詩云
夜静絃聲響碧空宫商信任往來風依稀似曲纔堪聴
又被風吹别調中僧齊已有風琴引云按吳絲雕楚竹
高托天風拂為曲一一宫商在素空鸞鳴鳳語翹梧桐
夜深天碧松風多孤牕寒夢驚流波愁魂傍枕不肯去
翻疑住處鄰湘娥金風聲盡薫風發冷泛虛堂韻難歇
常恐聴多耳漸煩清音不絶知音絶王半山有風琴詩
云風鐵相敲固可鳴朔兵行夜響行營如何清世容高
枕翻作幽牕枕上聲此乃簷下鐵馬也今名紙鳶曰風
筝亦非也(丹鉛/總録)
逺法師在廬山初修浄土之社凡百有二十三人謝康
樂為鑿東西二池種白蓮求入浄社故號白蓮社然逺
公以靈運心雜止之世傳十八賢乃彭城劉遺民豫章
雷次宗雍門周續之南陽宗炳南陽張野南陽張銓西
林覺寂大師東林普濟大師恵持法師罽賓佛䭾耶舍
尊者蜀賓佛䭾䟦陀羅尊者慧睿法師曇順法師曇恒
法師道炳法師道敬法師曇詵法師道生法師李伯時
畫蓮社圗陶淵明乗籃輿謝康樂乗馬張曲笠二公雖
不入浄社常往來山中僧齊已逺公影堂詩云陶令醉
多招不得謝公心亂入無方是也(槁簡/贅筆)
洞庭湖闊數百里秋水歸壑惟一條湘川而巳僧齊已
欲吟一詩徘徊未就有蔡押衙者輒高吟曰可憐洞庭
湖恰到三冬無髭鬚人恠問之答曰以其不成湖也(五/雜)
(組/)
茶之佳品造在社前其次則火前謂寒食前也其下則
雨前謂榖雨前也佳品其色白若碧緑者乃常品也佳
品芽蘖細微不可多得若取數多者皆常品也齊巳茶
詩曰甘傳天下口貴占火前名又曰高人愛惜藏巖裏
白瓿封題寄火前丁謂詩曰開緘試新火須汲逺山泉
凡此皆言火前盖未知社前之品為佳也鄭谷詩曰入
坐半甌輕泛緑開緘數片淺含香鄭雲叟詩曰羅憂碧
粉散嘗見緑花生沈存中論茶謂黄金碾畔緑塵飛碧
玉甌中翠濤起宜改緑為玉翠為素此論可也而舉一
夜風吹一寸長之句以為茶之精美不必以雀舌鳥嘴
為貴今按茶至一寸則芽葉大矣非佳品也存中此論
曲矣盧仝茶詩曰開緘宛見諫議靣手閲月團三百片
薛能謝劉相公寄茶詩曰兩串春團敵夜光名題天柱
印維揚茶之佳品珍踰金玉未易多得而以三百片惠
盧仝以兩串寄薛能者皆下品可知也齊已詩角開香
滿室爐動緑凝鐺丁謂詩曰末細烹還好鐺新味更全
此皆煎啜之也煎啜之者非佳品也唐人於茶雖有陸
羽為之説而持論未精至本朝蔡君謨茶録既行則持
論精矣以茶録而覈前賢之詩皆未知佳味者也(學林/新編)
齊巳潭艸人與貫休並有聲同師石霜二僧詩唐之尤
晩者已詩如夜過秋竹寺醉打老僧門最佳(瀛奎/律髓)
僧齊巳聴琴詩云萬物都寂寂堪聞彈正聲人心盡如
此天下自和平同時徐東野有詩云我唐有僧號齊已
未出家時宰相器爰見夢中逢武丁毁形自學無生理
如聴琴絶句正宰相詩也(堅瓠/集)
沙泉帶草堂紙帳捲空牀静是真消息吟非俗肺腸園
林坐清影梅杏嚼紅香誰住原西寺鐘聲送夕陽此齊
已自賦草堂中事也洪覺範取此八句賦為八詩以其
句句有味故耶此詩為僧徒所重其來久矣實亦清麗
(瀛奎/律髓)
南中榮橘柚寧知鴻鴈飛許渾云地蒸川有毒天暖樹
無秋即諺所謂樹蠻不落葉也沈雲卿云南浮漲海人
何處北望衡陽少鴈飛韓翊云前臨漲海無人過却望
衡陽鴈幾羣齊巳云瘴國頻聞説邊鴻亦不遊又唐李
明逺為潘州司馬即今高州嘗有詩云北鳥飛不到南
人誰與游即諺所謂鴈飛不到處人被利名牽者也(留/青)
(日/札)
齊已早梅詩萬朩凍欲折孤根暖獨回前村深雪裏昨
夜一枝開風逓幽香去禽窺素艷來明年猶應律先發
映春臺尋常只將前四句作絶讀其實二十字絶妙五
六亦幽致王荆公選唐百家詩梅花僅有五首五言律
僅有韓致光一首五言絶句一首王適云忽見寒梅樹
開花漢水濱不知春色早疑是弄珠人亦佳句也七言
絶句二首戎昱云一樹寒梅白玉條逈臨邨落傍溪橋
應縁近水花先發疑是經春雪未消劉言史云竹與梅
花相並枝梅花正發竹枝垂風吹總向竹枝上真似王
家雪下時崔魯七言律一首見此巻後今以余所選五
言律増廣之(瀛奎/律髓)
齊已詩清潤平淡亦復高逺冷峭一經都官點化白蓮
一集駕出雲臺之上可謂智過其師(唐音/癸籖)
寄方干處士鑑湖舊居云賀監舊山川空來近百年聞
君與琴鶴終日在漁船鳥路深秋石湖燈半夜天雲門
幾回去題徧好林泉(唐詩/紀事)
戊辰嵗湖中寄鄭谷郎中云白髮久慵簪常聞病亦吟
瘦應成鶴骨閒想似禪心上國楊花亂滄洲荻笋深不
堪思翠巘西望獨沾襟(唐詩/紀事)
觀水云范蠡東浮濶靈均北泛長誰知逺煙浪别有好
思量故國門前急天峰照裏忙難收樓上興𣺌漫正斜
陽(唐詩/紀事)
聴李先生琴云仙子弄瑶琴仙山杉月深此聲含太古
誰聴到無心灑石霜千片噴空瀑萬尋何人傳指法擕
向海中岑(唐詩/紀事)
　　　師貴
福州師貴禪師問牛頭未見四祖時百鳥銜花供養見
後為甚不來師曰曙色未分人盡望及乎天曉也如常
(閩書/)
　　　如體
福州芙蓉山如體禪師僧問如何是古人曲調師示頌
曰古曲發聲雄今時韻亦同若教第一指祖佛盡迷蹤
(指月/録)
　　　體静
後唐同光三年體静禪師住郡城東山華嚴寺未幾莊
宗徵入輦下衆僧看經惟師與徒衆不看帝問師為甚
不看經師曰道泰不傳天子令時清休唱太平歌帝曰
衆徒為甚也不看師曰獅子窟中無異獸象王行處絶
狐踪帝曰衆僧為甚看經師曰水母元無眼求食須頼
蝦帝曰師是後生為甚却稱長老師曰三嵗國家龍鳳
種百年殿下老朝臣(閩中/考)
　　　法輝
泉州開元寺法輝禪師禪餘頗以詩自娛與吕縉叔石
聲叔陳原道釋居億居全為同社嘗題憲師壁曰逺浸
谿光碧寒生松檜隂漁舟驚暮雨高吹入秋林此境長
年在吾師静隠心(閩書/)
　　　雲門
雲門偃禪師嘗作北邙行曰前山後山高峨峨䘮車轔
轔日日過哀歌幽怨滿巖谷聞者潛悲薤露歌哀歌一
聲千載别孝子順孫徒泣血世間何物得堅牢大海須
彌竟磨滅人生還如露易晞從來有㑹終别離苦海哀
傷不暫輟况復百年驚夢馳去人悠悠不復至今人不
㑹古人意栽松起石駐墓門欲為死者長年計魂魄悠
揚形化土五趣茫茫井輪度今人還𦵏古人墳今墳古
墳無定主洛陽城裏千萬人終為北邙山下塵沉迷不
計歸時路為君孤坐長悲辛昔日送人哭長道今為孤
墳卧芳草妖狐穿穴藏子孫耕夫撥骨尋珠寳老木蕭
蕭生野風東西壊冡連晴空寒食已過誰享祀冡畔餘
花寂寞紅日月相催若流矢貧富賢愚盡如此安得同
遊常樂鄉縱經刼火無生死(焦氏/類林)
　　　虛中
虛中宜春人遊瀟湘山與齊已尚顔棲蟾為詩友住湘
江西宗成寺潭州馬氏子希振侍中好事毎延納於書
閣中好燒柴火煙皆彩翠題侍中池亭云嘉魚在深處
幽鳥立多時寄司空圖侍郎云門徑放莎垂往來投刺
稀有時開御札特地挂朝衣嶽信僧傳去天香鶴帶歸
他時周召作無復更衰微司空侍郎言懐云十年華嶽
峰前住只得虛中一首詩(郡閣/雅談)
司空圖歸山時多以四皓二疏譽之唯僧虛中云道裝
汀鶴識春醉野人扶言其操履檢身非傲世者也又云
有時看御札特地挂朝衣言其尊戴存誠非邀君者也
(全唐/詩話)
　　　爾鳥
蜀沙門僧爾鳥詩慕李白鄙賈島蹇澁乃自諷其詞云
鯨目光燒半海紅鰲頭浪蹙掀天白而云我不能措思
於藩籬蹄涔之間仍精於周易佛經為歌行所掩(詩話/總龜)
　　　法眼
太祖將問罪江南李後主用謀臣計欲拒王師法眼禪
師觀牡丹於大内作偈諷之云擁毳對芳叢由來趣不
同髮從今日白花是去年紅艷冶隨朝露馨香逐晩風
何須待零落然後始知空後主不悟而宋師渡江(冷齋/夜話)
　　　棲蟾
唐僧棲蟾題豫章邑中云楚樹七回彫茂葉江人三至
宿秋風蟾蜍竹老揺疎白菡蓞池乾滴碎紅山谷諸人
皆和此詩又一僧題豫章云古朩疑撐月危峰欲渡江
亦佳句也(雪浪齋/日記)
　　　可隆
僧可隆善詩高從誨閱其巻有觀棋句云萬般思後行
一失廢前功從誨謂曰吾師此詩必因事而得隆答曰
某本姓慕容與桑維翰同學少負志氣多忤維翰維翰
登第以至入相某猶在塲屋頻年敗衂皆維翰所挫也
因削髮為僧其句實感前事而露意焉從誨識鑒皆此
類也(大定/録)
　　　逺公
莊宗遣中使向延嗣齎勅害帝勅曰王衍一行並從殺
戮已印畫矣樞宻使張居翰覆視就殿柱揩去行字改
家字由是百官及王氏僕役獲免者千餘人延嗣至長
安殺帝及宗族於秦川驛因盡得蜀中珍寳帝時年二
十八也時有蜀僧逺公傷廢國詩云樂極悲來數有涯
歌聲才歇便興嗟牽羊廢主尋傾國指鹿姦臣盡䘮家
丹禁夜凉空鏁月後庭春老漫開花兩朝帝業都成夢
陵樹蒼蒼噪暮鴉(十國/春秋)
　　　贊寧
吳越時贊寧傳載浙江晝夜二潮甚信上人以詩括之
曰午未未未申申夘夘辰辰已已已午午朔望一般掄
此晝候也(輟耕/録)
僧贊寧寄題洞庭山水月禪院云參差峰岫晝雲昏入
望交蘿濁浪奔震澤湧山來北㟁華陽連洞到東門日
生樹挂紅霞脚風起波揺白石根門有上方僧住處橘
花林下采蘭蓀積翠湖心迤邐長洞臺蕭寺兩交光鳥
行黑點波濤白楓葉紅連橘柚黄人我絶時隈樹石是
非來處接帆檣如何遂得追遊性擺却營營不急忙(吳/郡)
(志/)
大師聲望日隆文學益茂時錢氏公族忠懿王俶宣德
節度使偡奉國節度使億越州刺史儀金州觀察使儼
故工部侍郎昱與大師以文義切磋時浙中士大夫衛
尉卿崔仁冀工部侍郎慎知禮内侍致仕楊惲與大師
以詩什倡和又得文格於光文大師彚征受詩訣於前
進士龔霖由是大為流輩所推時錢塘名僧契凝者通
名數一支謂之論虎常從義者文章俊健謂之文虎大
師多毘尼著述謂之律虎故時稱四虎焉(十國春/秋注)
　　　智亮
戴雲山有戴雲寺居山中麓上山下山各十五里南唐
時釋智亮者居之智亮不筆硯而能句有山中詩人間
漫説上天梯上萬千回總是迷争似老夫巖下坐清風
明月與心齊人駭服其天得云(閩書/)
　　　翠微禪師
王仁裕洛城漫録云張全義為西京留守識黄巢於衆
僧中陶糓五代亂紀云巢既遁免祝髮為浮屠有詩云
三十年前馬上飛鐵衣著盡著僧衣天津橋上無人識
獨倚危欄看落暉又僧史言巢有塔在西京龍門號翠
微禪師而世傳巢住雪竇所謂雪竇禪師即巢也明州
雪竇山有黄巢墓(揮麈/後録)
陶糓五代亂紀載黄巢遁免後祝髮為浮屠有詩云三
十年前草上飛鐵衣著盡換僧衣天津橋上無人問獨
倚危欄看落暉近世王仲言亦信筆書揮麈録殊不知
此乃元微之贈智度詩竄易磔裂合二為一原集可攷
也其一云四十年前馬上飛功名藏盡擁禪衣石榴園
下擒生處獨自閒行獨自歸其二云三陷思明三突圍
鐵衣抛盡衲禪衣天津橋上無人識閒凭䦨干望落暉
(稗史/彚編)
　　　張居士
張居士名蟜字平雲學釋氏法人謂之居士時有勾居
士問不拘生死者願師直指答曰非干日月照晝夜自
分明又問百億往來非指的光明終不礙山河時如何
答曰紅尾漫揺三尺浪真龍透石本無蹤嘗撰㕘𤣥録
𤣥珠集歌行句偈百餘篇云毳流來往我家風我道玲
瓏處處通頃刻萬邦皆徧到途中曾未見人逢其仙化
三日口吐香氣滿屋氤氲有弟子告曰居士嘗言宗門
祗以眼目為光不以睡相為事居士今日何以如此言
訖香氣乃絶(茅亭/客話)
　　　勾居士
勾居士名令𤣥蜀都人也宗嗣張平雲有學人問答隨
機應響著火蓮集無相寳山論法印傳况道雜言百餘
篇有敬禮瓦屋和尚塔偈曰大空無盡刼成塵𤣥步孤
髙物外人日本國來尋彼岸洞山林下過迷津流流法
乳誰無分了了教知我最親一百六十三嵗後方於此
塔葬全身瓦屋和尚名能光日本國人也嗣洞山悟本
禪師天復年初入蜀偽永泰軍節度使鹿䖍扆捨碧雞
坊宅為禪院居之至孟蜀長興年未遷化時齒一百六
十三故有是句(茅亭/客話)
　　　𤣥寂
僧𤣥寂姓髙氏故唐節度使駢族子也棄家祝髪博極羣書
善講説而脱畧跌宕無日不醉嘗自號為酒秃云後主召講
華嚴梵行一品賚金帛甚厚𤣥寂即日盡送酒家日夜劇飲
醉則從小兒數十浩歌道中歌曰酒秃酒秃何榮何辱但見
衣冠成古邱不見江河變陵谷一日醉死石子岡(十國/春秋)
　　　至聰
五代時有一僧號至聰禪師祝融峰修行十年自以為
戒行具足無所誘掖也夫何一日下山於道傍見一美
人號紅蓮一瞬而動遂與合歡至明僧起沐浴與婦人
俱化有頌曰有道山僧號至聰十年不下祝融峰腰間
所積菩提水瀉向紅蓮一葉中(侍兒小/名録)
　　　還鄉和尚
錢氏時杭州還鄉和尚每喝云還鄉寂寂杳無蹤不掛
征帆水陸通踏得故鄉田地穏更無南北與西東人問
云明年大家都去果為錢家納土還朝之兆(侯鯖/録)
　　　蜀村寺僧
王中令既平蜀捕逐餘冦與部隊相逺饑甚入一村寺
中主僧醉甚箕踞公怒欲斬之僧應對不懼公竒而赦
之問求蔬食僧曰有肉無蔬公更竒之餽以蒸猪頭食
之甚美公喜問僧止能飲酒食肉耶為有他枝也僧自
言能為詩公令賦食蒸豚詩操筆立成曰觜長足短淺
含臕久向山中食藥苗蒸處已將蕉葉裹熟時兼用杏
漿澆紅鮮雅稱金盤薦軟熟真堪玉筋挑共把羶根來
比並羶根只合喫藤條公大喜與紫衣(冷齋/夜話)
羶根羊肉也唐薛昭緯遭黄巢亂流離饑餓遇舊識銀
工延接飲饌甚豐昭緯以詩謝之曰一揲羶根數十皴
盤中猶更有鮮鱗早知文字多辛苦悔不當初學冶銀
而王中令令寺僧賦蒸豚詩亦有羶根自合喫藤條之
語(文海/披沙)
　　雙燈寺僧
梓潼雙燈寺僧書一頌曰撞來好箇寄生囊云云趺坐
而化(清異/録)
　
　
　五代詩話巻八
欽定四庫全書
　五代詩話巻九
　　　　　　　　　　兖州府知府鄭方坤撰
　　羽士　鬼怪
　　　吕巖
吕巖真人字洞賔京川人也唐末三舉不第偶於長安
酒肆遇鍾離權授以延命術自爾人莫之究嘗遊廬山
歸宗書鐘樓壁曰一日清閒自在身六神和合報平安
丹田有寳休尋道對境無心莫問禪未㡬道經黄龍山
覩紫雲成蓋疑有異人乃入謁值龍擊鼔陞堂龍見意
必吕公也欲誘而進厲聲曰座旁有竊法者吕毅然出
問一粒粟中藏世界半升鐺内煑山川且道此意如何
龍指曰這守屍鬼吕曰爭奈囊有長生不死藥龍曰饒
經八萬刼終是落空亡吕薄訝飛劍脅之劍不能入遂
再拜求指歸龍詰曰半升鐺内煑山川卽不問如何是
一粒粟中藏世界吕於言下頓契作偈曰棄却瓢嚢摵
碎琴如今不戀汞中金自從一見黄龍後始覺從前錯
用心龍囑令加䕶(指月/錄)
復齋漫錄云異聞集載沈旣濟作枕中記云開元中道
者吕翁經邯鄲道上邸舎中以囊中枕借盧生睡事此
之吕翁非洞賓也蓋洞賓嘗自叙以為吕渭之孫仕德
宗朝今云開元則吕翁非洞賔無可疑者苕溪漁隱曰
回仙嘗有詞云黄粱炊未熟夢驚殘尚用枕中記故事
可見其非吕翁也靈怪集載南柯太守傳與枕中記事
絶相類浮世榮枯固已如夢矣此二事又於夢中作夢
記可笑亦可嘆(漁隱/叢話)
呉虎臣辯唐異聞集所載開元中道者吕翁經邯鄲道
上邸舎中以囊中枕借盧生睡事謂此吕翁非洞賓自
序以為吕渭之孫渭仕徳宗朝今曰開元中則吕翁非
洞賓無可疑者而或者又以為開元恐是開成字亦非
也開成雖文宗時然洞賓此時未可稱翁本朝國史稱
闗中逸人吕洞賓年百餘歲而狀貌如嬰兒世傳有劔
術時至陳摶室若以國史證之止云百餘歲則非開元
人明矣雅言系述有吕洞賓傳云闗右人咸通中舉進
士不第值巢賊為梗攜家隱居終南學老子法以此知
洞賓乃唐末人此皆呉說蕭東夫吕公洞詩云復此經
過三十年唯應巖谷故依然城南老樹朽為土簷外稚
松青拂天枕上功名秪擾擾指端變化又𤣥𤣥刀圭乞
與起衰病稽首秋空一劔仙第五句誤用吕翁事(賓退/錄)
自王重陽全真教行而趙昌父選唐絶尤延之紀唐詩
皆取鍾吕作世遂亡弗以二子為唐人者以余攷之吕
蓋五代人而鍾顯宋世其不得為唐人一也何以明之
鍾吕傳道集稱施肩吾撰肩吾中唐後人於吕為前輩
不應為其弟子藉令受道之士齒非所拘則唐人之好
奇語誕什倍宋時如𤣥怪杜陽異聞甘􁌽之類往往假
稱神怪以自發其詞而吕之顯迹宋世婦人童子稔能
傳述胡唐之小說無片詞及之僅傳道一集耶此其不
得為唐人一也又太平廣記采摭累朝小說數百家至
唐人撰述宋初存者什九亡弗備收如神仙一類巻至
數十卽杜子春輩之無稽紀錄不遺乃鍾吕傳道集竟
不見采攷之總目亦無其名其書雖見於文獻通考而
劉昫舊唐書志中不列則其偽作而託名肩吾無可疑
者此其不得為唐人二也鍾之詩可見者惟二絶句吕
之詩可見者僅一絶一律然尤延之所采竟不知得之
何書趙昌父因延之計敏夫紀事又本之尤趙而元好
問鼓吹一律又不審得之何書者也然則三絶一律庸
知非鍾吕宋時之作諸公因其自稱唐人故從而彚之
於唐耶庸知非當時因二公顯迹而好奇者託附其名
好事者遂目為其作耶觀虞伯生旅店一詩滕玉霄訪
友一詩當時皆以為吕作則他可例見矣(少室山/房筆叢)
攷吕之顯迹五代見於雜說者其句有飲海龜兒人不
識燒山符子鬼難看見於詩話者其句有一粒粟中藏
世界半升鐺裡煮山川似是本詩而朝遊北海暮蒼梧
亦可信者然皆五代小說所載也鍾之詩句可徵者莫
厭追懽笑語頻一首然僅宣和書譜及之也自餘吕之
顯迹㡬遍天下率宋南渡以前鍾之顯迹惟王定國一
書及王老志為弟子耳其謂鍾為吕師止宣和書譜一
言餘雖吕自言未數數也賓退錄引宋朝國史載闗中
逸人吕洞賓年百餘歲狀如嬰兒時至陳摶室據國史
宋得天下距五代又數十年而吕才云百歲則洞賓之
為五代時人灼然可見而施肩吾傳道集之贋不加辯
而自明矣(少室山/房筆叢)
世傳神仙吕洞賓名巖洞賓其字也唐吕渭之後五代
間從鍾離權得道權漢人邇者自本朝以來與權更出
没人間權不甚多而洞賓蹤迹數見好道者每以為口
實余記童子時見大父魏公自湖外罷官還道岳州客
有言洞賓事者云近歲常過城南一古寺題二詩壁間
而去其一云朝遊岳鄂暮蒼梧袖有青蛇膽氣麤三入
岳陽人不識朗吟飛過洞庭湖其一云獨自行時獨自
坐無限時人不識我惟有城南老樹精分明知道神仙
過說者云寺有大古松吕始至時無能知者有老人自
松顛徐下致恭故詩云然先大父使余誦之後得李觀
所記洞賓事碑與少所聞正同青蛇世多言吕初由劔
俠入非是此正道家以氣鍊劔者自有成法神仙事渺
茫不可知疑信者蓋相半然是身本何物固自有主之
者區區百骸亦何足言棄之則為佛存之則為仙在去
留間爾洞賓雖非余所得見然世要必有此人也(䝉齋/筆談)
吕巖字洞賓幼名紹先京川人二十不從婚娶㑹昌咸
通時舉進士滯塲屋者二十三年五十道始成祖渭禮
部侍郎父讓海州刺史予嘗召箕洞賓降書云輕揮羽
扇平分湘水烟霞泉石為佳侣清風兩袖氣粗豪洞庭
飛過經千里飽嚼瑶華醉斟玉髓乾坤收拾葫蘆裡一
聲長嘯海天秋數著殘棋山月起末書曰踏莎行予請
作西湖賦卽運箕如飛筆不停輟有云攀碧落之兩峰
卧白雲於三竺六橋水流魚與俱四賢堂寂鹿獨宿真
佳句也(留青/日札)
世傳吕先生詩黄鶴樓前吹笛時白蘋紅蓼對江湄𠂻
情欲許誰能㑹惟有清風明月知吕先生非洞賓乃名
元圭者也其詩元題于石照亭牕上仍記歲月云乙丑
七月二十六日當元豐間喻涉為湖北提刑題詩其後
云黄鶴樓邊横笛吹石亭牕上更題詩世人不識還歸
去江水雲山共渺瀰或曰元圭乃先生之别字也(能改/齋漫)
(錄/)
世傳上中下八洞皆有仙人故俗動稱八仙云如所謂
鍾離鐵拐韓湘子張果老之屬皆列仙傳採拾而强合
之耳張果乃明皇時術士與羅公逺葉法善同在朝非
仙也獨吕洞賓者史傳所載靈異之蹟昭彰在人耳目
想不可謂之全誣今世所謂純陽詩字甚多如朝遊北
海暮蒼梧及石池清水是吾心者好事者裒為之集但
純陽唐人旣舉進士又列仙籍而其詩乃類宋人口吻
豈亦後人傅㑹所成耶不然旣遺世高舉而又屢降人
間若戀戀不忍舎者何也退之云我自屈曲住世間安
能從汝求神仙此視純陽去而復來者過之逺矣(五雜/組)
唐末馮翊城外酒家門額書云飛空却回顧謝此含春
王於王字末大書醉也字體散逸非世俗書人謂是吕
洞賓題(清異/錄)
後周末汴京民石氏開茶肆有丐者索飲其幼女敬而
與之如是月餘父怒笞女女供奉益謹丐謂女曰汝能
啜我殘茶否女頗嫌之少覆於地卽聞異香亟飲之便
覺神體清健丐者曰我吕仙也汝雖無縁盡飲我茶亦
可隨汝所願女只求長夀不乏財物吕仙遺詞曰子午
當餐日月精𤣥闗門戸啓還扄長似此過平生且把隂
陽仔細烹遂不復見宣和中又遺呉興倡女張珍奴詞
曰坎離坤兌分子午須認取自家宗祖地雷震動兩山
頭漸洗濯黄芽出土捉得金精牢閉固煉庚申要生龍
虎待他問汝甚人傳但只道先生姓吕葢步蟾宫詞也
(詞苑/叢談)
東坡云回仙過湖州東林沈氏飲醉石榴皮書其家東
老庵之壁云西鄰已富憂不足東老雖貧樂有餘白酒
醸來縁好客黄金散盡為收書東老沈氏之老自謂也
余次其韻云世俗何知貧是病神仙可學道之餘但知
白酒留佳客不問黄公覓素書符離道士晨興際華嶽
先生屍解餘忽見黄庭丹篆句猶傳青紙小朱書凄凉
雨露三年後髣髴塵埃數字餘至用榴皮緣底事中書
君豈不中書(漁隱/叢話)
山谷云秋風吹渭水落葉滿長安黄塵車馬道獨清閒
自然爐鼎虎繞與龍盤九轉丹砂就琴心三叠蘂珠看
舞胎仙便萬釘寳帶貂蟬富貴欲薰天黄粱炊未熟夢
驚殘是非海裡直道作人難袖手江南去白蘋紅蓼再
游湓浦廬山往三十年有人書此曲於州東茶圈酒肆
之柱間或愛其大指趣而不能歌也中間樂工或按而
歌之輙以徑語竄入有市井氣不類神仙中人語十年
前有醉道士歌此曲廣陵市上童兒和之乃合其故時
語此道士去後以物色迹逐之知其為吕洞賓也(漁隱/叢話)
鄱陽胡詠之朝散生平好道元符初嘗於信州弋陽縣
見一道人青巾葛衣神氣特異因揖而延之對飲道人
指取大白滿引無算曰君有從軍之行去否胡竦然曰
當去蓋是時欲就熙河帥姚雄之辟也道人曰西陲方
用師好去索紙書詩曰濟世應湏不世才調羮重見用
鹽梅種成白璧人何處熟了黄粱夢未回相府舊開延
士閤武夷新築望仙臺青雞唱徹函闗曉好巻游幃歸
去來授詠曰為我以此寄章相公且曰章相公好箇人
又錯了路徑也詠叩其説但云未可立談詠問其姓名
亦不肯言曰吾早晩亦遊邉可以復相見夜艾詠曰先
生可就此寢曰吾歸邸中只在河下乃拂衣去明日遣
人往諸邸尋問皆云未嘗有道人因告縣令徧邑物色
竟無曾見者詠至京師見王副車詵具告以此欲持詩
謁子厚詵曰慎不可上方以邊事倚辦相公丞相得此
必堅請去上必疑恠詰其所以然君且得罪詠以為然
徑趍姚幕從取青唐曁還闕則子厚已去矣他日子厚
北歸聞有此詩就詠求之其真本巳為駙車奄有乃錄
寄之子厚見詩歎曰使吾早得此詩去位久矣豈復有
今日之事乎方詠之在邉日嘗至秦州天慶觀聞説吕
先生在此月餘近日方去矣問何以知其為吕道士云
道人去時適道衆皆赴鄰郡醮道人顧小童曰吾且去
借筆書壁候師歸示之小童辭以觀新修師戒勿令題
涴乃曰煩貯火殿鑪吾欲禮三清而去旣而行殿後砌
下有石池水甚清泚乃以爪畫殿壁留詩云石池清水
是吾心漫被桃花倒影沉一到邽山空闕内消閒塵累
七絃琴後題回字衆驚嘆以為必吕翁也壁甚髙其字
非手可能及邽山卽秦山也詠思弋陽所遇有遊邉之
約豈非斯人歟此說予聞江元一太初云(墨莊/漫錄)
西湖諸寺所存無㡬唯南山靈石猶是舊屋寺僧言頃
時有數道人來丐食拒而不與乃題詩屋山而去至今
猶存字畫頗類李北海是唐人書也其詩云南塢數回
泉石西峰㡬疉煙雲登携孰以為佀顔寓李甲蕭耘後
好事者譯之前一句乃吕字第二句洞字第三句賓字
是洞賓與三人者來耳李甲近世人東坡以比郭恕先
善畫而有文餘不知其為何人當是神仙也(竹坡/詩話)
賈師雄郎中治平中通判邵武嘗收鐵鏡甚大非常物
也久欲淬磨未得其人左右言近有回處士自言善磨
鏡召至風骨軒昂非常人也飲酒畢推藥鏡上言藥少
當自取之旣去不回詢其宿在太平寺留詩一絶云手
内青蛇凌白日洞中仙果豔長春湏知物外烟霞客不
是尋常磨鏡人取鏡視之藥已化去堆藥處一㸃表裏
通明如寒玉秋水(青𤨏/高議)
鍾弱翁帥平原一方士通謁從牧童牽黄犢立於庭下
弱翁異之指牧童曰道人頗能賦此乎笑曰不煩吾語
是兒能之牧童乃操筆大書云草鋪横野六七里笛弄
晩風三四聲歸來飽飯黄昏後不脱簑衣卧月明旣去
郡人見方士担兩大甕長歌出郭迹之不見兩甕乃二
口豈洞賓耶(西清/詩話)
襄漢隱者躬耕數畝因古冡為亭往來題詩甚富一日
柱間得一絶相傳吕公作也冡上為亭鬼莫嗔冡頭人
卽冡中人憑欄莫起存亡意除却虛空總是塵(焦氏/類林)
破𤓰者謂二八也蓋以𤓰剖四界其形如兩八字故女
子初破體曰破𤓰年當二八也吕洞賓贈張洎詩云功
成當在破𤓰年蓋二八八八六十四也洎以六十四卒
(堅瓠/集)
大梁景徳寺峨眉院壁間有吕洞賓題字寺僧相傳以
為頃時有蜀僧號峨眉道者戒律甚嚴不下席者二十
年一日有布衣青裘昂然一偉人求與語良久期以明
年是日復相見於此願少見待也明年是日日方午道
者沐浴端坐而逝至暮偉人果來問道者安在曰亡矣
偉人嘆息良久忽復不見明日書數語於堂壁間絶髙
處其語云落日斜西風冷幽人今夜來不來教人立盡
梧桐影字畫飛動如翔鸞舞鳳非世間筆也宣和間余
遊京師猶及見之(竹坡/詩話)
潭州士人夏鈞罷官過永州謁何仙姑而問曰世人多
言吕先生今安在何笈曰今日在潭州興化寺設齋鈞
専記之到潭日首於興化寺取齋簿視之果其日有華
州回客設供頃年滕亮宗謫守巴陵郡有華州回道士
上謁風骨神秀眉宇清邁滕知其異口占一詩贈之曰
華州回道士來到岳陽城别我遊何處秋空一劍横回
聞之恍然大笑而别不知所之(東軒/筆錄)
宿州天慶觀有神仙題詩二絶於五星門扉之上俗傳
云吕先生神篆其詩曰秋景蕭條葉亂飛庭松影裏坐
移時雲迷鶴駕何方去仙洞朝元失我期又曰肘傳丹
篆千年術口誦黄庭兩巻經鶴觀古壇槐影裏悄無人
跡戸長扄後為人刮去墨迹猶存乃知非常人書也(焦/氏)
(筆/乘)
全州道士蔣暉志行高卓洞賓謁之適蔣他出帝君題
詩於壁曰醉舞高歌海上山天瓢承露浴金丹夜深鶴
透秋空壁萬里西風一劔寒後書無上宫主訪蔣暉作
遂去字徹壁暉歸大驚曰宫字無上此吕翁也追之不
復得矣(列仙/通紀)
三界廟一名青蛇廟廟有小蛇背緑腹赤穴神衣袖饗
神飲食或以手接翫之甚馴倘有虛誓愆祈家數百里
蛇輙至為其人索願其家為蛇掛紅刻日賽之呼曰青
蛇使云按三界姓許平南人采樵得一衣輕如一葉上
下無縫帶内有回字能召風雨知來物播術聚衆𢎞治
中制府逮至覆以洪鐘環以積薪晨夜煆之發之無有
也仙衣所披僅乃得免余先一日與袁元約趙平笥談
青蛇之異余謂青蛇必金精也昔先師純陽詩云朝游
北海暮蒼梧袖有青蛇膽氣粗三醉岳陽人不識朗吟
飛過洞庭湖此時三彭雖靖一氣未降及叅黄龍頓超
圓覺銖衣蛇劔棄若浮烟辱於非人有弗顧也夫君子
藏器於身待時而用慢藏誨禍亦何神之靈而青蛇有
知必不拳拳於兹廟也二客稱快次早入廟取酒酹蛇
羣若媿匿深穴於神座之下以火燭之得寳劔一函翠
色欲滴是夜二客夢一綠衣少年與余結佩後青蛇遂
無有見者(赤雅/)
吕真人一日游四明金鵞寺顧方丈蕭然有童子出吕
問此何寥寥童曰莫道寥寥虛空也不著吕嘉其言題
詩於壁云方丈有門出不鑰見箇山童露雙脚問伊方
丈何寂寥道是虛空也不著聞此語何欣欣主人豈是
尋常人我來謁此不得見渇心耿耿生埃塵歸去也波
浩渺路入蓬萊山杳杳相思一上石樓時雪晴海濶千
峰曉(堅瓠/集)
回仙於京師景徳寺僧房壁上題詩云明月斜秋風冷
今夜故人來不來教人立盡梧桐影相傳此詩自國初
時卽有之柳耆卿詞云愁緒終難整人立盡梧桐碎影
用回仙語也古今詞話乃云耆卿作傾盃樂秋景一闋
忽夢一婦人云妾非今世人曾作前詩數百年無人稱
道公能用之夢覺記其事世傳乃鬼謠也此語怪誕無
可攷據蓋不見回仙留題詩遂妄言耳(漁隱/叢話)
回仙有沁園春一闋明内丹之㫖語意深妙惜乎世人
但歌其詞不究其理吾故表顯之云九返還丹在人先
湏煉已待時正一陽初動中宵漏永温温鉛鼎光透簾
幃造化爭馳虎龍交合進火功夫尤鬬危曲江上看月
華瑩靜有箇烏飛當時自飲刀圭又誰信無中養就兒
辨水源清濁朩金間隔不因師指此事難知道要𤣥㣲
天機清逺下手𤣥修休太遲蓬萊路仗三千行滿獨步
雲歸(漁隱/叢話)
武昌瀕江有吕公磯上有黄鶴樓一日有題漢宫春於
其上云横吹聲沉倚危樓紅日江轉天斜黄塵邉火澒
洞何處吾家胎禽怨夜半乘風𤣥露丹霞先生笑飛空
一劍東風猶自天涯情知道山中好早翠囂含隱瑤草
新芽青溪故人信斷夢逐飈車乾坤星火歸來兮煑石
煎砂迴首處幅巾蒲帳雲邉獨笑桃花不知為何人作
或言洞賓語也後三十年已未元兵渡江(老學/叢談)
吕洞賓過錦屏山題詩云半空豁然雷雨收洗出一片
瀟湘秋長虹倒掛碧天外白雲走上青山頭誰家緑樹
正啼鳥何處夕陽斜倚樓道人醉卧巖下石不管人間
萬種愁又時當海晏河清日白鹿閒騎下翠臺本為君
平川裡去不妨却到錦屏來自有仙人丰度今世傳洞
賓詩只朗吟飛過洞庭湖一絶耳(堅瓠/集)
吕仙坐鳳停橋上有守橋道人煎佳茗供之仙索紙筆
書詞云落日數聲啼鳥香風滿路吹花道人邀我煑新
茶盪滌胸中瀟灑世事不堪回首夢魂猶遶天涯鳳停
橋畔卽吾家管甚月明今夜字畫飛舞可愛橋在安成
北三十里(稗史/彚編)
杭州𤣥玅觀中有蕉花一株以盛衰卜休咎元時有羽
客題葉云午夜君山玩月回西鄰小圃碧蓮開天風香
霧蒼華冷名籍因由問汝來白雪紅鉛立聖胎羙金花
要十分開好同子往瀛洲看雲在青霄鶴未來識者以
為吕洞賓云(西湖/志)
元末嘉興桐鄉縣後朱村徐通判素敬洞賓吕祖朝夕
禮拜一日疽發於背勢漸危篤然猶扶起禮拜如故忽
見淨水盂之下有白紙一幅視之有詩云紛紛墓上黄
金屑片片花飛白玉芝君王一觔臣八兩調和服下卽
平夸意是仙方而不知黄金白玉為何物問之乩仙判
曰大黄白芷也服之果驗後以之醫人亦無不效(𤨏言/)
養利州散花嶺在州治西三十里相傳土官趙文安時
設醮吕仙下降變作乞丐臨壇土官惡其不潔拉出吕
仙手拍門上成金字題詩云串字去中心同水將共侵
鬢邉無白髪匹馬去難尋後土官悟追至此嶺白馬騰
空天花散墜故名散花嶺越再歲土官被事改流(養利/州志)
世傳吕洞賓唐進士也詣京師應舉遇鍾離翁於岳陽
授以仙訣遂不復之京師今岳陽飛吟亭是其處也近
時有題絶句於亭上云覓官千里赴神京鍾老相傳蓋
便傾未必無心唐事業金丹一粒誤先生余酷愛其㫖
趣蓋夫子告沮溺之意也(鶴林/玉露)
　　　陸禹臣
陸禹臣河東人避黄巢之亂入南嶽遇道士軒轅彌明
授以仙術且謂曰子得道當在山窮水絶處乃隱宜之
北山嘗寓呉生家每謁輙與語塵外理贈生以詩曰世
俗風波險人情巧智長要知安分處修性本真常又贈
云露下瑤簪濕雲生石室寒星壇鸞鶴舞丹竈虎龍蟠
塵世人情窄壺中景界寛憑君高著眼物外試回觀遂
居大巖修煉不復出嘗手植異桃靈藥至今不凋山上
有井水色紺碧異常禹臣在時嘗聞仙樂一日仙昇宋
時有人遇之問其童子曰此紫府仙伯陸仙翁也(慶逺/府志)
　　　鍾離權
邢州開元寺僧院有五代時隱士鍾離權草書詩二絶
筆勢遒逸詩曰得道真僧不易逢㡬時歸去願相從自
言住處連滄海别是蓬萊第一重莫厭追歡笑語頻尋
思離亂可傷神閒來屈指從頭數得見昇平有㡬人後
從廣知邢州勒詩於石(宋事實/類苑)
神仙鍾離先生名權不知何時人而間出接物自謂生
於漢吕洞賓於先生執弟子禮有問答語及詩成集狀
其貌者作偉岸丈夫或峩冠紺衣或虬髯蓬鬢不冠巾
而頂雙髻文身跣足頎然而立睥睨物表真是眼高四
海而遊方之外者自稱天下都散漢又稱散人嘗草其
為詩云得道高僧不易逢㡬時歸去得相從其字畫飄
然有凌雲之氣非凡筆也元祐七年七月亦錄詩四章
贈王定國多論精勤志學長生金丹之事亹亹可讀終
自論其書以謂學龍虵之狀識者信其不誣今御府所
蔵草書一贈王定國詩(宣和/書譜)
風燈泡沬兩相悲未肯遺榮自保持頷下藏珠當猛鹿
身中有道更求誰才高雅稱神仙骨智照靈如大寳龜
一半青山無買處與君携手話希夷元祐七年九月九
日鍾離權書莊綽䟦云昔維揚有何仙姑者世以為謫
仙能與真靈接一日鍾離過之使治黄素乃書此詩吕
公亦䟦其後令俟王學士至授之後數日王古敏仲自
二卿出守㑹稽至維揚訪姑卽以與之王秘不以示人
(宋詩/紀事)
淳熙十一年溧陽倉斗子坐盗官米黥配而籍其家得
草書二軸題云庚申歲書其名權花押正如一劔之狀
蓋鍾離翁也其詞云露滴紅蘭玉滿畦閒拖象履到峰
西但令心似蓮花潔何必身將槁朩齊古塹細香紅樹
老半峰殘雪白猿啼雖然不是桃花洞春至桃花亦滿
溪李粹伯䟦之曰字畫放逸有翔龍舞鳳之勢脱去尋
常畦徑非得於心而應於手者不能爾飄然神仙風度
固有所本云真本藏於建康府治軍質庫絹素標飾處
皆斷裂獨字畫不動景裴嘗見之度申歲者豈非藝祖
創業建隆元年乎(夷堅/志)
　　　劉元英
劉元英號海蟾子初名操燕地廣陵人以明經擢第仕
燕王劉守光為相一旦忽有道人來謁自稱正陽子索
雞卵十枚金錢十枚以一文置几上累十卵於錢若浮
圖之狀海蟾驚歎曰危哉道人曰人居榮樂之塲履憂
患之地其危有甚於此者復盡以其錢擘為二擲之而
去海蟾由此大悟遂昜服從道宋仁宗天聖九年遊歴
名山所至多有遺蹟一日於潭州夀寜觀題古詩十韻
云醉走白雲來倒提銅尾秉引箇碧眼奴擔著獨壺癭
自言秦世事家住葛洪井不讀黄庭經豈燒龍虎鼎獨
立都市中不受俗人請欲携霹靂琴去上芙蓉頂呉牛
買十角溪田耕半頃種秫釀白醪總是仙家境醉眠松
隂下閒過白雲嶺要去卽便去直入秋霞影仍自寫真
其傍撮襟書龜鶴齊夀四字題云廣陵閒民劉某書丹
成尸解(宋詩/紀事)
碣石剩談載劉海蟾歌云余縁太歲生燕地憶昔三光
分秀氣丱貫圓明霜雪心十六早豋甲科第紆朱懷紫
金章貴箇箇羅衣輕掛體如今位極掌絲綸忽憶從前
春一寐昨宵家宴至五更兒女夫人併侍婢被吾佯醉
撥盃盤擊碎珊瑚真玉器兒女嫌夫人惡忘却從前衣
食樂來朝朝退怒猶存些兒小過無推托因此事方頓
悟前有輪迴誰救度辭官納印棄榮華慷慨身心求出
路按海蟾姓劉名嚞(與哲/同)渤海人十六登甲科仕燕五
十至相位朝退有二異人坐道傍延入談修真之術二
人黙然相索金錢一文雞卵十枚擲於案以雞卵累金
錢上嚞傍睨曰危哉二人曰君身尤危何啻此卵嚞遂
悟納印入終南山學道為仙其歌意甚明白今畫蓬頭
跣足嘻笑睨人手持三足蟾弄之曰此劉海戲蟾圖也
直以劉海為名舉世無有知其名者錄之以資博識(堅/瓠)
(集/)
　　　張逸人
五代時有張逸人嘗題崔氏酒壚云武陵城裏崔家酒
地上應無天上有雲游道士飲一斗醉臥白雲深洞口
自是酤者愈衆(堅瓠/集)
　　　李真
李真不知何許人唐末五代仙人有丈人山詩云春凍
曉韉露重夜寒幽枕雲生豈是與山無素丈人著帽相
迎(全唐/詩錄)
　　　杜光庭
道士杜光庭字賓聖道號東瀛子括蒼人也光庭初意
喜讀經史工詞章翰墨之學懿宗設萬言科選士光庭
試其藝不中乃棄儒衣冠入道游意澹漢著道家書頗
研極至理至條列科教自漢張道陵曁陸修靖撰集已
來始末備盡於今羽流咸宗之僖宗臨御光庭始充麟
徳殿文章應制一時流輩為之斂袵皆曰學海千尋辭
林萬葉扶宗立教海内一人而巳嘗撰混元圖紀聖賦
廣聖義歴帝紀曁歌詩雜文共百餘巻喜自錄所為詩
文而字皆楷書人爭得之故其書因詩文而有傳要是
得煙霞氣味雖不可以擬倫羲獻而邁往絶人亦非世
俗所能到也光庭嘗一日忽謂門人曰青城方創真宫
工未畢上帝命余作岷峨主司恐不久於人間世他日
因復謂真宫成矣遂披法服與門弟子别而卒異哉信
人材不特人間少天上亦少昔李賀以天上玉樓成召
作記而去其類是矣今御府所藏正書一送先輩詩(宣/和)
(書/譜)
杜光庭題仙居觀云往歳真人朝玉皇四真三代住繁
陽初開九鼎丹華熟繼躡五雲天路長烟鎻翠嵐迷舊
隱池凝寒鏡貯秋光時騎白鹿巖前去應許潛通不死
鄉鴻都觀云亡呉伯越已功全深隱雲林始學仙鸞鶴
自飄三蜀駕波濤猶憶五湖船雙溪夜月鳴寒玉衆籟
秋空歛翠烟也有扁舟歸去興故鄉東望思悠然慶都
觀云三仙一一駕紅鸞仙去雲閒逺古壇煉藥舊臺空
處所挂衣喬朩兩摧殘清風嶺接猿聲近白石溪㴠水
影寒二十四峰皆可隱振衣長往亦何難(全蜀藝/文志)
　　　李夢符
鍾傳鎮南昌有李夢符者放宕豪飲應口成詩桂州刺
史李瓊遣人謂傳曰夢符吾弟可遣歸傳令求於市邸
不知所之有回常學士詩云罷修儒業罷修真養拙藏
愚春復春到老不疎林裏鹿平生難見日邉人洞桃深
處千株錦巖雪鋪時萬草新深謝名賢逺相訪求聞難
禱鳳為鄰(詩史/)
李夢符不知何許人梁開平中鍾傅鎮洪州日與布衣
飲酒狂吟放逸嘗以釣竿懸一魚向市肆唱漁父引賣
其詞好事者爭買之得錢便入酒家其詞有千餘首傳
於江表畧記其一兩首云村寺鐘聲度逺灘半輪殘月
落前山徐徐撥棹却歸灣浪叠朝霞錦繡翻又曰漁弟
漁兄喜到來婆官賽了坐江隈椰榆杓子朩癭杯爛煑
鱸魚滿岸堆察攷取狀答曰揷花飲酒何妨事樵唱漁
歌不礙時遂不敢復問或把氷入水及出身上氣如蒸
鍾氏亡亦不知所在(郡閣/雅談)
　　　許鵲
許鵲真人唐末遊南岳招仙觀壁上題歌一首云洪爐
烹煆人性命器用不同分皆定妖精鬼魅鬬神通只自
干邪不干正黄口小兒初學行惟知日月東西生還為
萬靈威聖力移月在南日在北玉是玉兮石是石藴弃
深泥終不易鄧通餓死嚴陵貧帝王豈是無人力丈夫
未達莫相侵攀龍附鳳損精神題後數日上昇(雅言/雜載)
漳州之鶴鳴山有題詩石毁落莫辨可辨者九字曰保
大與許碏尋偃月子碏唐末許真人也自稱高陽人少
為進士累舉不第晩學道王屋山周遊五嶽名山洞府
後從峨眉山經兩京復自襄汴來抵江淮茅山遍歴天
台四明仙都委羽武夷霍董羅浮到處皆於石崖峭壁
題云許碏自峨眉山尋偃月子到此筆蹤神異竟莫詳
偃月子何人也後多遊廬江間常醉吟曰閬苑花前是
醉鄉拈翻王母九霞觴羣仙拍手嫌輕脫謫向人間作
酒狂一日當春和氣候揷花滿頭把花作舞上酒家樓
醉歌昇雲飛去(閩書/)
　　　盧道者
盧道者精於卜後唐同光二年有郡倅因内孕歲餘不
産求盧道者卜之書一醋字遂不踰月二十一日酉時
娩倅以為神建塔居之後坐化遺詩云三十年前賣卜
化得一間茅屋末云撒手永超三界一去定無反復(粤/西)
(通/志)
　　　石仲元
石仲元桂人號桂華子七星山道士也負能詩名世傳
其警句如石壓朩斜出岸懸花倒生之類甚多學詩者
不逺千里而來有南嶽處士廖融者亦至時楊徽之守
湘源融因誦仲元數篇徽之大稱賞目為玉方響然仲
元於詩自謂妙究精㣲雖權貴求索未嘗輕子或咎其
太執仲元曰詘道而信人吾不為也復請去集中巧麗
者則曰詩者假象而達意也象非綺靡可見言非迂疎
可傳象麗而意達不亦至乎天禧中將殁召門人潘著
謂昨夢得句云地連錦野東西去水接朱川次第來此
吾有生之患榮謝當然未喪之文子其嗣之盡出平生
所作詩三百餘篇授之使傳焉浹旬而殁有桂華集行
於世先是于羣玉與仲元為詩酒交至京以其詩示左
正言夏侯嘉正嘉正驚異為之序畧曰詩人之㫖屈而
不伸久矣今石君復以兹道振於楚國石君負不覊之
才松筠讓其節冰玉湛其懷每一聨一句未嘗不以正
得失厚人倫羙教化敦風俗為體也惜其詩今不傳(粤/西)
(通/志)
　　　許堅
許堅江左人性樸野似非今之人年高絶不知曉人事
少言人不問終日不啟口多居三茅山不知年歲形容
不變好飱魚能為詩多談神仙事題茅山觀曰常恨清
風千載鬱洞天今得恣遊遨松楸古色玉堂靜鸞鶴不
來青帝髙茅氏井寒丹巳化𤣥宗碑斷夢仍勞分明有
箇長生路休向紅塵嘆二毛早年堅以時事干江南李
氏人訝其狂戅以為風恙莫與之禮一絶上舍人徐鉉
云㡬宵烟日鎻樓臺欲寄侯門薦稱才滿靣塵埃人不
識漫隨流水出山來因拂衣歸隱今尚在隱迹江淮間
(雅言/雜載)
許堅失其家世或云晉長史穆之裔也形怪而陋嘗往
來雲泉寺所居地重巒喬朩人號小蔣山堅喜作詩夢
中多吟詠詩句旦則負一布嚢遊廬阜白鹿洞茅山九
華間性嗜魚輙炙之火上不去鱗而食毎和巾帶入溪
澗中浴出而暵之或問其故堅言天象昭布畫日亦常
參列其可裸程乎堅有異術太虛觀有池堅放所炙魚
於池中頃之化生魚遊去保大時以異人召堅恥其名
不起常題幽栖觀云仙翁上昇去丹井寄晴壑山色接
天臺湖光照寥廓玉洞絶無人老檜猶棲鶴我欲掣青
蛇他時冲碧落居數年至陽羨人不之識一日涉西津
凌波濶若平地然衆莫不神之素與樊若水友善若水
北渡後轉輓江南遇堅於簡寂觀勉之以仕堅黙然不
答後不知所在(十國/春秋)
許堅不知何許人遇酒筵不問尊卑逺近必到乘興止
三五杯便去性嗜魚將魚火上旋炙熟處卽喫生處復
炙殊不去其鱗腸每和巾帶入溪澗内浴度目浸身出
水卽於風日中坐候乾其衣服多有腥氣人惡之或有
人與物忻然而受將散於貧者多於夢中吟詩宿溧陽
縣靈泉精舎僧出白字韻請留詩堅對榻熟睡至晚起
出七言詩云近枕呉溪與越峰前朝恩錫雲泉額竹林
晴見鴈塔高石室曾棲㡬禪伯荒碑字没秋苔深古池
香泛荷花白客有經年别故林落日猿啼情脉脉太平
興國九年自茅山再遊廬山於方先生房内安下至夜
深常與數人談笑人疑聽堅已知之高聲云不得來不
得來今在洪州西山或吉州玉笥山(郡閣/雅談)
　　　呉仁璧
呉仁璧闗右人舉進士遊羅浮洞學老莊於張先生得
其大㫖辭歸謀入京取應先生曰觀子氣法可住此吾
授子長生之道仁璧辭以老母缺甘㫖俟名遂身退學
亦末晚先生曰此去必遂其志亦湏早來是年中第入
浙謁錢武肅殊禮之累辟入幕堅辭不就以詩謝云東
門上相好知音數盡臺前郭隗金累重雖然容食椹力
㣲無計報焚林敝貂不稱芙蓉幕衰朽仍慙玳瑁簪十
里溪光一山月可堪從此負歸心武肅復遣人詩撰羅
城記仁璧堅不從武肅怒沉於江吴人惜之仁璧有一
女有閒居詩云為惜苔錢妨換砌因憐山色旋開尊又
贈道士云五龍金角向星斗三洞玉音愁鬼神又題甖
粟云蒲草薄栽連蒂白臙脂濃染半葩紅又遊法華寺
云高閣烟霞禪客睡滿城塵土世人忙建隆初廣南劉
隱遣中人翁光溥同禮丞寗昱就羅浮山設醮醮畢昱
遊諸巖洞至山頂見一石門有老叟衣薜蘿據門而坐
昱問其由云羅浮先生宅再問誰氏叟促聲對曰呉先
生也名仁璧言訖户闔了無所見其後或有人於羅浮
勾曲諸山見仁璧復引一十許歲女子是其女也(雅言/雜載)
　　　譚峭
宋齊丘利其化書虐峭以酒醉而縫以革囊投諸深淵
有漁人剖之峭鼾睡正濃呼問曰我譚景昇也齊丘奪
我化書沉我於淵化書已行吾不復人世矣吾睡囊中
得大休歇又五色線載譚峭詩云線作長江扇作天靸
鞋抛向海東邉蓬莱信道無多地只在譚生拄杖前後
入青城山仙去(十國春/秋注)
　　　沈廷瑞
沈道士筠州高安人故吏部郎中彬第二子也性孤僻
形貌秀徹初名有鄰棄妻入道居玉笥山昜名廷瑞每
遇深山古洞數日不返嚴寒風雪常單衣危坐或絶食
經月或縱酒行歌縁峭壁升喬朩若猿猱之狀骨肉相
尋便却走避忘情混俗人莫測之往往為同道者困雍
熈二年正月内於玉笥山先不食七日至上元日甲辰
辭道侣歸所居院集賢亭念人生㡬何賦無病而終遺
言於弟子將畫者土宿一幀度人經一巻隨塟後二年
二月二十日有閣皂山僧昭瑩於山門數里相遇且閣
皂山相去玉笥山一百六十里僧昭瑩問所往云暫到
廬山尋知已留下土宿一幀度人經一巻五言詩一首
為别云南北東西路人生㑹不無早曾依閣皂又却上
𤣥都雲片隨天濶泉聲落石孤何斯早相遇樂共煑菖
蒲後昭瑩到玉笥山話及方知沈道士已亡具說途中
相遇並留土宿及經詩示於人衆皆駭異遂往墳上看
見土交横折裂濶及尺餘至今不敢發質其文驗其事
卽屍解而去(郡閭/雅談)
廷瑞寄食閣皂山舉作異俗輩盛夏向火嚴寒單衣問
其故終不答與袁州陳智周相善興國中無病卒於玉
笥觀數年有人於江筠路次見廷瑞共語久之令人將
詩寄智周智周得詩甚訝馳出門求送詩者已不知所
在詩曰名士相别後别後㑹難期金鼎銷紅日丹田老
紫芝訪君雖有路懐我豈無詩休羨繁華事百年能㡬
時智周於端拱二年登第授衡陽尉卒(郡閣/雅談)
江南野史載廷瑞常醉至縣治直造階上縣令戱之曰
沈道者何日道成廷瑞應聲奪筆就几而書曰何湏問
我道成時紫府清都自有期手握藥苖人不識體含仙
骨俗爭知云云令乃慚謝(十國春/秋注)
　　　宋自然
丁元和自幼好道不慕聲利疎傲無覊束或晴霽負琴
出郭飲酒杖策逍遥於田畝間間常言祖父長興元年
於遂州值孟先主與東川董太尉㑹兵攻圍州城先是
城中有一貧士曰宋自然常於街市乞丐里人不能辨
之至重圍中人皆餓殍宋亦餓殕於州市相識者以簟
褁埋城下俟時平焚之至明年有遂州驅使吏李彦者
先往潞州勾當至城破方歸說見宋自然在潞州告云
君若歸州事湏與我傳語相識五七家那時甚勞煩人
答以自然於重圍中已死因與發埋處只存空簟其間
有一紙文字云心是靈臺神之室口為玉池生玉液常
將玉液漑靈臺流利闗元溢百脉百脉潤柯葉青葉青
柯潤便長生世人不㑹長生藥煉石燒丹勞爾形元和
因是學道深得其用(茅亭/客話)
　　　賀水部
汪彥章云賀水部唐末五代人得道不死東坡以五詩
紀其事云生長兵間早脫身晚為元祐太平人不驚滄
海桑田變來看龜蒙漏澤春毘陵汪達道家有其書畫
畫為佛像而書則世傳有客來相問如何是治生蓋其
所作詩也達道求詩故東坡賦此其二云枕中鴻寳漫
紛如尺素題詩已有餘何物彌明兒女語剛云不解世
間書(聲畫/集)
王直方詩話云張嘉甫言余少見人誦一詩云但存方
寸地留與子孫耕不知何人作後過毘陵汪廸家出所
藏晉水部賀公手書乃知賀所作也(漁隱/叢話)
　　　呉崇岳
呉崇岳泉州人為龍興觀道士辟糓多年常登其宫松
梢禮拜處松枝可六七十尺福建漕使周謂因請隨行
抵於德化縣縣治之東有古松一株高八九十尺上有
鶴巢乃命崇岳登之輕若猿狖容易直上出鶴巢之外
端身飛步手無攀援就㩥枝拜如平地其松枝柔軟隨
步低昂畧無損處謂乃為詩贈曰楮為冠子布為裳吞
得丹霞夀最長混俗性靈常樂道出塵風格早休糧枕
中經妙誰傳與肘後方新自寫將百尺松梢㡬飛步鶴
棲枝上禮虛皇太平興國中詔見(郡閣/雅談)
　　　孟嘏
孟嘏連山人性落魄狂溺於歌酒賦咏後㨗名不欲止
江左士人頗奇之贈史虛白云詩酒獨遊寺琴書多寄
僧聖朝奄有金陵孟賓于先居連上嘏興國中亦自吉
水還故鄉逾年卒書生成務崇因在廬山與嘏有忘年
之分興國中見嘏且言自連上來遊江左時有詩送成
云因呼碧嶂前已是十餘年話别非容易相逢不偶然
多為詩酒役早免利名牽幸有歸真路何妨學上𤣥務
崇詢於連上知交皆言嘏卒已十餘年矣(雅言/雜載)
　　　陳省躬
陳省躬金陵人於偽朝頗歴政事顯徳中出為臨川宰
泛舟闕下道經章江泊女兒浦抵暮有書生不通姓名
登舟求見與省躬語論甚奇問今晉朝第㡬帝省躬具
以實對㣲笑而已坐間高吟云西去長沙東上船思量
此事已千年長春殿掩無人掃滿眼梨花哭杜鵑省躬
疑是神仙再拜告問無言而退出船不見所之(郡閣/雅談)
　　　石恪
石恪西蜀人善畫尤長於山水禽魚亦歌詩言論麤暴
多誚人短開寳中王師下西蜀遣名畫入京恪在其數
宣於相國寺畫壁工畢上狀乞歸奉勅任便出京卒於
道中雍熙元年殿直雷承昊奉命來衡陽忽遇恪為七
言詩送承昊至暮與恪宿於公舎達曉分携承昊行經
數里思恪卒已數年遽出所贈詩多言衡陽風物其詩
曰衡陽去此正三千一路程途甚坦然深䆳門墻三楚
外清風池館五峰前西邉市井來商客東岸汀洲簇釣
船公退只應無别事朱陵後洞看神仙及到任公宇一
如恪言詩章好事者競傳之(雅言/雜載)
　　　郭仁表
偽呉春坊吏郭仁表居冶城北甲寅歲因得疾沉痼忽
夢一道士衣金花紫帔從一小童自門入坐其堂上仁
表初不甚敬因問疾何時可愈道士厲色曰甚則有之
旣寤疾甚數夜復夢前道士至因叩頭遜謝久之道士
色解索紙筆仁表以為將疏方卽跪奉之道士書而授
之其辭曰飄風暴雨可思惟鶴望巢門歛翅飛吾道之
宗正可依萬物之先數在兹不能行此欲何為夢中不
曉其意將問之童子揺手曰不可因拜謝道士自西北
而去因而疾愈(稽神/錄)
　　　孫咸
孫咸不知何許人而長於預知災異又善為詩開寳初
客於九江因遊廬山有詩留題九天使者廟云獨入元
宫禮至真焚香不為賤貧身秦淮兩岸沙理骨湓浦千
家血染塵廬阜烟霞誰是主虎溪風月屬何人九江太
守勤王事好放天兵渡要津不踰數年金陵板蕩九江
重圍人受塗炭正應此詩咸後卒於南昌衆人棄屍於
江中泝流而上人咸異之(詩話/總龜)
　　　陳摶
陳摶譙郡真源人與老聃同鄉里嘗舉進士不第去隱
武當山九室巖辟糓鍊氣作詩八十一章號指元篇言
修養之事(談苑/)
華山隱士陳摶字圖南唐長興中進士游四方有大志
隱武當山詩云他年南靣去記得此山名本朝張鄧公
改南靣為南嶽題其後云蘚壁題詩志何大可憐今老
華圖南蓋唐末時詩也常乘白騾從惡少年數百欲入
汴州中途聞藝祖登極大笑墜騾曰天下於是定矣遂
入華山為道士葺唐雲臺觀居之(聞見/前錄)
陳摶負經綸才歴五季亂離志不遂入武當山後隱居
華山自晉漢以後每聞一朝革命嚬顣數日人有問者
瞪目不答一日方乘驢遊華隂市聞太祖登極驚喜大
笑墮驢人問其故又笑曰天下自此定矣太祖方潛龍
時搏嘗嘆天日之表知太平之有自矣遯迹之初有詩
云十年蹤跡走紅塵回首青山入夢頻紫陌縱榮爭及
睡朱門雖貴不如貧愁聞劔㦸扶危主悶見笙歌䀨醉
人携取舊書歸舊隱野花啼鳥一般春豈淺識哉(易學/辨惑)
先生生唐徳宗時至僖宗封清虛處士賜宫女三人先
生貯之别室以詩謝云雪為肌膚玉為腮深謝君王送
到來處士不生巫峽夢虛勞雲雨下陽臺章聖累召不
起有學士譏之曰袛是先生詔不出若還詔出一般人
先生答曰萬頃白雲獨自有一枝丹桂阿誰無後歸華
山華隂令王睦强起之於溪巖先生為詩曰華山高處
是吾宫出卽凌空跨晚風臺殿不將金鎻閉來時自有
白雲封睦得詩媿謝(青𤨏/集)
陳希夷居雲臺觀日多閉門獨卧累月不起周世宗召
入禁中扄户試之月餘始開搏熟睡如故對御歌云臣
愛睡臣愛睡不卧氊不蓋被片石枕頭簔衣鋪地震雷
掣電鬼神驚臣當其時正鼾睡閒思張良悶想范蠡說
甚孟徳休言劉備三四君子只是爭些閒氣怎如臣向
青山頂上白雲堆裏展開眉頭解放肚皮且一覺睡管
甚玉兔東升紅輪西墜(堅瓠/集)
陳摶周世宗常召見賜號白雲先生太平興國初召赴
闕太宗賜御詩云曾向前朝號白雲後來消息杳無聞
如今若肯隨徵召總把三峰乞與君先生服華陽巾草
屨垂縚以賓禮見恩禮特異賜號希夷久之辭歸進詩
以見志云草澤吾皇詔圖南搏姓陳三峰千載客四海
一閒人世態從來薄詩情自得真乞全麞鹿性何處不
稱臣上知不可留賜宴使宰相兩禁傳坐為詩以寵其
歸(澠水燕/談錄)
陳希夷先生每睡則半載近亦不下月餘贈金勵睡詩
曰常人無所重惟睡乃為重舉世皆為息魂離神不動
覺來無所知貪求心愈瞢堪笑塵中人不知夢是夢又
曰至人本無夢其夢本遊仙真人本無睡睡則浮雲烟
壚裏近為藥壺中别有天欲知睡裏夢人間第一𤣥又
嘗題石水澗曰銀河灑落翠光冷一𣲖回環湛晚暉㡬
恨却為頑石礙琉璃滑處玉花飛又冬日晚望云山鬼
暖或呼溪魚寒不跳晚景愈堪觀危峰露殘照又與毛
女遊云藥苖不滿笥又更上危巔回指歸去路相將入
翠烟又曰曾折松枝為寳櫛又編粟葉作羅襦有時問
著秦宫事笑撫仙花望太虛(翰府/名談)
華陽隠士李奇自言開元中郎官年數百歲吕洞賓有
劔術百餘歲貌如嬰兒皆常至摶齋中嘗以朱書青紙
詩令小童持寄搏搏與酬和(宋類/苑)
余遊卭州天慶觀有陳希夷詩石刻云因奉攀縣尹尚
書水南小酌回捨轡特扣松扄謁高公茶話移時偶書
二十八字道門弟子圖南上其詩云我謂浮榮真是幻
醉來捨轡謁高公因聆𤣥論㝠㝠理轉覺塵寰一夢中
末書太歲丁酉蓋蜀孟昶時當石晉天福中也天慶本
唐天師觀詩後有文與可䟦大略云高公者此觀都威
儀何昌一也希夷從之學鎻鼻術余是日廹赴太守宇
文衮臣約飯不能盡記後卒不暇再到至今以為恨(老/學)
(庵筆/記)
陳希夷題西峰云為愛西峰好吟頭盡日昂巖花紅作
陣溪水緑成行㡬夜礙新月半江無夕陽寄言嘉遯客
此處是仙鄉又題華山云半夜天香入巖谷西風吹落
嶺頭蓮空愛掌痕侵碧漢無人解嘆巨靈仙(翰府/名談)
圖南有詩云我見世人忙箇箇忙如火忙者不為身為
身忙却可(玉堂/嘉話)
經籍志載陳希夷詩二巻今佚弗存又古今書刻載陳
希夷集建寜府有鍥本今亦不存曹能始蒐刻宋詩希
夷缺焉余考華山志有西峰一首云為愛西峰好吟頭
盡日昻巖花紅作陣溪水緑成行㡬夜礙新月半山無
夕陽寄言嘉遯客此處是仙鄉又答使者辭不赴召九
重特降紫泥宣才拙深居樂靜縁山色深庭供畫障松
聲萬壑即琴絃無心享禄登台鼎有意求仙到洞門軒
冕浮雲絶塵念三峰長乞睡千年又赴召答葛守忠云
鶴氅翩翩即散仙蒲輪爭忍利名牽留連華岳傷心别
四顧雲亭望眼穿涉世風波真險惡忘機鷗鳥自悠然
三峰纔欲和衣臥又被天書下日邉又辭朝歸華山云
十年踪跡踏紅塵為憶青山入夢頻紫陌縱榮爭及睡
朱門雖貴不如貧愁聞劍㦸扶危主悶聽笙歌聒醉人
携取舊書歸舊隱野花啼鳥一般春又别麻衣道人云
華嶽峰前兩路分數間茆屋一溪雲師言耳重知師意
人是人非總不聞又咏華山云半夜天香入巖谷西風
吹落嶺頭蓮空愛掌痕侵碧漢無人曾嘆巨靈仙又於
朱秇圃集見題水石澗云銀河灑落睡光冷一派迴環
澹晚暉㡬恨却為頑石礙琉璃滑處玉花飛又冬日晚
望云山鬼暖或呼溪魚寒不跳晚景愈堪觀危峰露殘
照又與毛女遇云藥苖不滿笥又更上危巔回指歸去
路相將入翠烟余所見僅止此耳(因樹屋/書影)
　　　田吉
田徵君吉字象宜學詩於希夷希夷以詩評授之故詩
尤清麗得水樹於濟南之明水將隱居焉致書徐常侍
鉉决其去就鉉答之曰負鼎扣角顧廬築巖各因其時
不失其道在我而已何常之有發易筮之遇暌因自號
暌叟决髙蹈之計皇祐中濟南崔書躭伯裒其遺文得
四十八篇析為二巻又次其出處作暌叟别傳(宋類/苑)
　　　黄冠道人
黄冠道人無名氏自云鍾離人也楊隆演改元開國時
廣陵殷盛士庻駢闐道人狀如病狂手持一竿竿首懸
一朩刻為鯉魚形行歌於市曰盟津鯉魚肉為角濠梁
鯉魚金刻鱗盟津鯉魚死欲盡濠梁鯉魚始驚人又云
横排二十六條鱗箇箇圓如紫磨真為甚竿頭挑著走
世間難遇識魚人其類此意者凡數十章時人莫能曉
後徐知誥禪代復姓李氏其言始應(十國/春秋)
　　　淘沙子
偽蜀大東市有養病院凡乞丐貧病者皆得居之中有
携畚鍤日循街坊溝渠内淘泥沙時獲碎銅鐵及諸物
以給口食人呼為淘沙子焉辛酉歲有隠迹於淘沙者
不知所從來及名氏常戴故帽携鐵把竹畚多於寺觀
閴靜處坐卧進士文谷因下第往聖興寺訪相識僧見
淘沙子披褐於佛殿上坐谷見其狀貌古峭辭韻清越
以禮接之因念谷新吟者詩數首谷愕然又諷其自作
者數篇其詩或譏諷時態或警勵流俗或說神仙之事
谷莫之測因問谷今將何往谷曰謁此寺相識僧求少
紙筆之資别謀投獻其人於懷内探一布囊中有麻繩
貫數小鋌銀遂解一鋌遺谷戴帽將所携器長揖出寺
而去谷後得偽通奏使王昭逺禮於賓席因話及感遇
淘沙子之事念其詩曰九重城裏人中貴五等諸侯閫
外尊爭似布衣雲水客不將名字掛乾坤(茅亭/客話)
　　　白衫風子
五代敬翔當權時門前一風子白衫作舞歌唱曰執板
談歌乞箇錢塵中流浪酒中仙直饒到老常如此猶勝
危時弄化權(侯鯖/録)
　　　賣藥道人
長沙獄掾任福祖擁騶吏出行有賣藥道人行吟曰無
字歌呵呵亦呵呵哀哀亦呵呵不似荷葉參軍子人人
與箇拜(闕/)朩大作㕔上假閻羅福祖審思豈非異人急
遣訪求已出城矣(清異/録)
　　　齊州病狂人
顯德中齊州有人病狂每歌曰踏陽春人間二月雨和
塵陽春踏盡秋風起腸斷人間白髪人又歌曰五雲華
蓋曉玲瓏天府由來入腑中惆悵此情言不盡一丸蘿
蔔火吾宫後遇一道士作法治之云每見一紅衣小女
引入宫殿皆紅多召紫州小姑令歌道士曰此正犯大
麥毒女郎心神小姑脾神也按醫經蘿蔔治麫毒故曰
火吾宫即以藥兼蘿蔔食之其疾遂愈(洞徴/志)
　　　張嘏
王著洛陽人也七歲能屬文十四進士及第初依師宛
勾縣張嘏東京應舉久不知消息賃居相國寺東因出
通衢忽遇張嘏遂邀茶肆叙闊至乃賦蝴蝶詩云今夜
君棲芳草裏為傳消息到王孫著嘉嘆嘏無言忽然不
見但驚問鄉人云卒已半年(郡閣/雅談)
　　　王仲簡
王仲簡潭州人少修進士業未諧隨計性寛厚敦孝弟
周顯徳中攝長沙縣丞累任甚能為理與潭州通判耿
振相善太平興國二年忽染患而亡兄仲偉夜夢莊客
持書一封云評事差送來偉便開其書乃詩一章題云
贈耿郎中曰得接英賢喜可知人生能得㡬多時自從
别後容顔改恰似庭前雨淚碑仲偉夢覺而記分明衆
嘆訝振不十年而終(郡閣/閒談)
　　　紫相公
進士于則謁外親於􁱖陽未至十餘里飯於野店旁有
紫荆樹村民祠以為神呼曰紫相公則烹茶因以一盃
置相公前䇿馬徑去是夜夢峨冠紫衣人來見自陳余
則紫相公主一方菜蔬之屬𨽻有天平吏掌豐辣判官
主儉然皆嗜茶而奉祠者鮮以是品為供蚤䝉厚飲可
謂非常之惠因口占贈詩曰降酒先生風韻高攬銀公
子更清豪碎牙粉骨功成後小碾當衘馬脚槽蓋則是
日以小分鬚銀匙打茶故目為攬銀公子則家業蔬圃
中祠之年年獲收(清異/録)
　　　田達誠家鬼
廬陵有賈人田達誠富於財業頗以周給為務治第新
成有夜扣門者就視無人如是再三因呵問之為人耶
鬼耶良久答曰實非人也比居龍泉舎為暴水所漂求
寄君家治舎畢乃去耳達誠不許曰人豈可與鬼同居
耶對曰暫寄居耳無害於君且以君義氣故告耳不然
君又能禁之乎達誠許之因問當止我何所達誠曰唯
有㕔事耳辭謝而去數日復來曰吾家已至㕔耳亦無
妨君賓客然亦嚴整家中人慎火萬一不虞或當云吾
等所為也達誠亦虛其㕔以付之達誠嘗為詩鬼忽空
中言曰君乃能詩耶吾亦嘗好之可唱和耳達誠即具
酒具紙筆於前談論無所不至衆目視之酒與紙筆儼
然動試暫迴顧則酒已空字亦著紙矣前後數十篇皆
有意趣筆迹勁健作栁體或問其姓字曰吾倘言之將
不益於主人可詩以寄言也乃賦詩曰天然與我亦靈
通還與人間事不同要識吾家真姓字大字南頭一叚
紅衆不諭也一日復告曰吾有少子婚樟樹神女以某
日成禮欲復借君後堂三日以終君大恵可乎達誠亦
虛其堂以幙帷之三日復謝曰吾事訖矣還君此堂主
人之恩可謂至矣然君家老婢某可笞一百也達誠辭
謝即召婢笞數下鬼曰使之知過可止矣達誠徐問其
婢云曾穴幙竊視見賓客男女厨膳花燭與人間不殊
後歲餘乃辭謝而去達誠後以事至廣陵久之不歸其
家憂之鬼復至曰君家憂主人耶吾將省之翌日乃還
曰主人正在揚州甚無恙行當歸矣新納一妾與之同
寢吾燒其帳後幅以戱之耳大笑而去達誠歸問其事
皆同後至龍泉訪其居亦竟不獲(稽神/錄)
　　　富春鬼
呉越時有人夜泊于富春間月色淡然見一人於沙際
吟曰陊江三十年潮打形骸朽家人都不知何處奠杯
酒舟人問君是誰可示姓名否又吟曰莫問我姓名向
君言亦空潮生沙骨冷魂魄悲秋風(石斛/明珠)
　　　木客
徐鉉帖鄱陽山中有朩客秦時造阿房宫者食朩實得
不死時下山就民間取酒為詩云酒盡君莫沽壺傾我
當發城市多囂塵還山弄明月(學圃/萱蘓)
　
　
　
　
　
　
　
　
　
　五代詩話巻九
欽定四庫全書
　五代詩話巻十
　　　　　　　　　　兖州府知府鄭方坤撰
　　雜綴
　　　墨鴉詩
幽薊數州自石晉敗入戎後懐中華不已有使北者見
燕中傳舎壁畫墨鴉甚工旁題詩云星稀月明後皆欲
向南飛(古今/詩話)
　　　汾晉野語
汾晉村野間語曰欲作千箱主問取黄金母意謂多稼
厚畜由耕耘所致(清異/錄)
　　　江州墜紙
胡則守江州堅壁不下曹翰攻之危急忽有旋風吹文
學之紙墜於城中其詞曰由來秉節世無雙獨守孤城
死不降何似知機早回顧免教流血滿長江翰攻䧟江
州殺戮殆盡謂之洗城焉(江表/志)
　　　上邽山棺銘
王承檢乾徳時官秦州刺史築防蕃城至上邽山下獲
瓦棺内無屍惟存舌一片肉色紅潤堅如鐵石復有髑
髏一中藏古錢一枚有二蠅振然飛去下得石刻篆字
曰大隋開皇二年渭州刺史張崇妻夫人王氏年二十
五嫁於崇三年而娠惡其妊娠遂卒銘曰車道之北邽
山之陽深深𦵏玉鬱鬱埋香刻斯貞石煥乎遺芳地變
陵谷嶮列城隍乾徳丙年壞者合郎是歲為乾徳六年
丙子歲合郎故承檢小字也(十國/春秋)
　　　揚州塜銘
蘓洪進揚州版築發一塜不顯姓名刻石為銘曰日為
箭兮天為弓射四方兮無終窮但見天將明月在不覺
人隨流水空南山石兮高穹窿天人墓兮在其中猿啼
烏呌烟濛濛千年萬歲松栢風(江表/志)
　　　建陽塜銘
熊博為建州刺史寓治建陽嘗乘舟江上見山岸崩囓
處有棺將墜博使人往視之則有銘焉其詞曰筮卦吉
龜卦凶三十年後洪水衝欲䧟不䧟被藤縛欲落不落
被沙閣五百年後遇熊博博感嘆為移𦵏他里後仕至
工部尚書(湧幢/小品)
　　　伏龜山鐵銘
江南保大中秋八月伏龜山圯得一石亟長二丈闊八
寸中有鐵銘文云梁天監十四年秋八月𦵏寳於是銘
背有引曰寳公嘗為此偈大書於木版之上以白巾幕
之人或欲讀者必施錢方得一讀讀畢覆之當時名臣
自陸倕王筠姚容而下皆莫知其㫖或問其意答云事
在五百年後非今也至卒日乃書其偈同𦵏之以志其
事銘曰莫問江南事江南自有憑乘鷄登寳位跨犬出
金陵子建司南位安仁秉夜燈東鄰家道闕隨虎遇明
徵其字皆小篆體勢完具無缺落處當日二徐韓張之
徒亦不能解其意至李氏國亡好事者稍稍尋見其意
蓋應在江浙也後主丁酉生又以辛酉年卽偽位是乘
鷄登寳位之應至甲戌年國破是跨犬出金陵之應時
曹侯翰按甲於城南是子建司南位之應潘太師美統
兵於城北是安仁秉夜燈之應後二句亦未見其㫖至
戊寅年淮海王錢氏舉國入覲方驗其東鄰之句俗諺
云家道闕者是無錢也所云隨虎者蓋戊寅年矣又淮
海王小字虎子(采異/記)
　　　仙壇䜟
蕭梁有王覇者王氏逺祖也居福州怡山為道士常云
吾子孫當王於此方乃為䜟瘞壇下光啓中爛柯道士
徐𤣥景劚地獲其詞曰樹枯不用伐壇壊不湏結不滿
一千年自有系孫列又曰後來是三王潮水蕩禍殃巖
逢二乍間未免有銷亡子孫依吾道代代封閩疆解者
以潮水蕩禍殃謂潮除禍患開基業也巖逢二乍間謂
陳巖逢潮未㡬而亡也代代封閩疆謂潮與審知兩世
也(十國/春秋)
　　　寳誌銅牌
梁沙門寳誌銅牌多䜟未來事云有一真人在冀川開
口張弓在右邉子子孫孫萬萬年江南李璟名其子曰
𢎞冀呉越錢鏐諸子皆連𢎞字期以應之而真宗諱正
當之(詩話/總龜)
　　　漣水軍瓶字
周顯德歲漣水軍使秦晉崇修城獲一瓶黄甆黒文成
𨽻字云一雙青鳥子飛來五兩頭借問船輕重寄借到
揚州(稽神/錄)
　　　道宫石字
顯德中世宗嘗營一道宫於皇城之西工人發得石一
片上有字云瑞雲靈跡鎮梁東他日多應與古同歲月
遷移人事改再來閒處又興工後題道士任守真記帝
讀之歎異(十國/春秋)
　　　度世歌
後周至真觀小蠻橋下掘得石碑刻度世古𤣥歌云始
青之下月與日兩半同升合為一大如彈丸甘如蜜出
彼玉堂入金室子若得之愼勿失(全蜀藝/文志)
　　　楊栁枝
今黄鐘調有楊栁枝曲仍是七字四句詩與劉白及五
代諸子所製並同但每句下各増三字一句此乃唐時
和聲如竹枝漁父今皆有和聲也舊詞多側字起第三
句亦復側字起聲度穩耳(碧雞/漫志)
　　　喝䭾子
洞微志云屯田員外郎馮敢景德三年為開封府丞檢
澇戸田宿史胡店日落忽見三婦人過店前入西畔古
佛堂敢料其鬼也携童王侃詣之延坐飲酒稱二十六
舅母者請王侃歌送酒二女側聽十四姨者曰何名也
侃對曰喝䭾子十四姨曰非也此曲單州營妓教頭葛
大娘所撰新聲梁祖作四鎮時駐兵魚臺值十月二十
一日生日大娘獻之梁祖令李振填辭付後騎唱之以
押馬隊因號葛大娘及戰得勝日始流傳河北軍中競
唱以押馬隊故訛曰喝䭾子莊皇入洛有歌此曲者謂
左右曰此亦古曲葛氏但更五七聲耳李珣瓊瑶集有
鳳臺曲注云俗謂之喝䭾子不載何宫調今世羽調宫
有慢句讀與古不類耳(碧雞/漫志)
　　　錢氏琴銘
李㢲伯云先公得雷威琴錢氏物也中題云嶧陽孫枝
匠成雅器一聽秋堂三月忘味故號忘味云為當代第
一(西溪/叢話)
　　　南唐硯滴銘
李仲芳家有南唐金銅蟾蜍硯滴重厚奇古腹下有篆
銘云捨月窟(左足/心)伏棐几(右足/心)為我用(左後/足)貯清泚(右/後)
(足/)端溪石澄心紙(頷下左右/各三字)陳𤣥氏毛錐子(腹兩旁/各三字)同
列無譁聽驅使微吾潤澤烏用汝(腹下兩旁各七/字  研北雜志)
　　　汪少㣲硯銘
東坡云余家有歙硯底有欵識云呉順義元年處士汪
少㣲銘之松撡凝煙楮英鋪雪毫頴如飛人間五絶所
頌者三物耳蓋研與少微為五耶(漁隠/叢話)
　　　瘞筆銘
趙光逢薄游襄漢濯足溪上見一方磚類碑上題字云
秃友退鋒郎功成鬢髮傷冡頭封馬鬛不敢負恩光獨
孤貞節立甎後積土如盎㣲有苔蘚蓋好事者瘞筆所
在(清異/錄)
　　　硯山
寳晉齋硯山圖右此石是南唐寳石久為吾齋研山今
被道祖易去中美舊有詩云研山不易見移得小翠峯
潤色裛書几隱約烟朦朧巉巖自有古獨立高崧巃安
知無雲霞造化與天通立壁照春野當有千丈松崎嶇
浮波瀾偃仰蟠蛟龍蕭蕭生風雨儼若山林中塵夢忽
不到觸目萬慮空公家富奇石不許常人同研山出層
碧崢嶸實天工淋漓上山泉滴瀝助毫端揮成驚世文
主意皆逢原江南秋色起風逺洞庭寛往往入佳趣揮
掃出妙言願公珍此石羙與衆物肩何必嵩少隱可藏
為地仙今每誦此詩必懐此石近余亦有作云研山不
復見哦詩徒嘆息唯有玉蟾蜍向余頻淚滴此石一入
渠手不得再見每同交友往觀亦不出示紹彭公真忍
人也余今筆想成圖彷彿在目從此吾齋秀氣尤不復
冺矣崇寜元年八月望米芾書余二十年前嘉興呉仲
圭為畫圖錢塘呉孟思書文後携至呉興燬於兵偶因
清暇黙懷往事漫記於此(輟耕/錄)
米海嶽研山是南唐寳石其圖及得失始末具陶南村
輟耕録第六巻中初為寳晉齋物薛紹彭易之元章詩
云研山不復見哦詩徒嘆息唯有玉蟾蜍向余頻淚滴
因筆想為之圖元梅花道人呉仲圭又畫硯山圖癸辛
雜識云米氏研山後歸宣和御府流落台州戴氏家此
石今在朱竹垞太史所所謂華蓋峯月巖翠巒方壇玉
筍上洞下洞龍池諸勝宛然皆具上有寳晉齋三篆字
及襄陽米氏世珍印(居易/録)
南唐李主研山後歸米元章米與蘓仲恭學士家易北
固甘露寺海嶽菴地宣和入御府事詳避暑漫鈔後又
四百餘年不知更昜㡬姓而至新安許文穆家已而歸
嘉禾朱文恪余戊辰春從文恪曾孫檢討彛尊京邸見
之真竒物也檢討請余賦詩旣為作長句又題一絶句
云南唐寳石刼灰餘長與幽人伴著書青峭數峰無恙
在不湏淚滴玉蟾蜍後二年復入京師則研山又為崑
山徐司冦購去矣今又十五年不知尚藏徐氏否青峭
數峰蓋用南唐元宗語元章旣失研山賦詩云研山不
可見哦詩徒嘆息唯有玉蟾蜍向予頻淚滴皆用本事
也(香祖/筆記)
　　　澄心堂紙
建業澄心堂卽今内橋中兵馬司遺趾也李後主時製
紙極光潤滑膩往往書畫多藉之故劉貢父詩云後人
聞名寜復得就令得之當不識梅聖俞詩云靜几鋪冩
無塵埃又詩云堪入右軍跡慙無㓜婦辭劉原父云斷
氷折圭作宫紙王文正公云魚涸肯數荆州池余嘗獨
步月下至内橋上因誦諸詩想見此紙之妙(稗史/彚編)
澄心堂紙乃江南李後主所製國初亦不甚以為貴自
劉貢父始為題咏又邀諸公賦之然後世爭貴重貢父
詩云當時百金售一幅澄心堂中千萬軸後人聞名寜
復得就令得之當不識歐陽文忠公詩云君不見曼卿
子羙真奇才久矣零落埋黄埃君家雖有澄心紙有敢
下筆知誰哉梅聖俞云寒溪浸楮舂夜月敲氷舉簾勻
割脂焙乾堅滑若鋪玉一幅百金曾不疑東坡云詩老
囊空一不留一番曾作百金收又從宋肇求此紙云知
君也厭雕肝腎分我江南數斛愁(王直方/詩話)
　　　秘色窰器
陶器始舜時三代迄秦漢所謂甓器是也近世不貴金
玉而貴銅瓷遂有秘色窰器乃錢氏有國日越州燒進
臣庻不得用故云秘色然陸龜䝉詩云九秋風露越窰
開奪得千峯翠色來如向中宵承沆瀣共嵇中散闘遺
桮則越窰又非始錢氏(筆衡/)
　　　呉越杜詩
晁氏常於中壼緘線纊夾中得呉越時人寫本杜詩諱
流字之類乃盛文肅故書也如日出籬東水絶句六首
乃九首其一云漫道春來好云云(詩話/雋永)
　　　五代詩格
唐末五代俗流以詩自名者多好妄立格法取前人詩
句為例議論蜂出甚有師子跳擲毒龍顧尾等勢覽之
每使人拊掌不已大抵皆宗賈島輩謂之賈島格而於
李杜特不少假借李白女媧弄黄土搏作愚下人散在
六合間濛濛若埃塵目曰調笑格以為談笑之資杜子
羙冉冉谷中寺娟娟林外峰欄干更上處結構坐來重
目為病格以為言語突兀聲勢寒澁此韓退之所謂蚍
蜉撼大樹可笑不自量者耶(蔡寛夫/詩話)
　　　三鄉和詩
㑹昌時有題三鄉者曰余本若耶溪東與同志者二三
紉蘭佩蕙每貪幽閒之境翫花光於松月之亭竟晝綿
宵往往忘倦洎乎初䈂至於五換星霜矣自後不得已
從良人西入函闗寓居晉昌里第其居逈絶囂塵花朩
叢翠東西鄰二佛宫皆上國勝游之最伺其閒寂因遊
覽焉亦不辜一時之風月也不意良人已矣邈然無依
帝里方春光景東邁涉滻水歴渭川背終南陟太華經
虢略抵陜郊揖嘉祥之清流靣女几之蒼翠凡經過之
所皆曩昔讌笑之地衘寃加歎舉目魂銷雖殘骸尚存
而精爽都失假使潘岳復生無以悼其幽思也遂命筆
聊題終不能滌其懷抱絶筆慟哭而東時㑹昌壬戍歲
仲春十九日也詩曰昔逐良人西入闗良人身殁妾空
還謝娘衛女不相待為雨為雲歸舊山和者十人其二
失傳王祝和三鄉詩云女几山前嵐氣低佳人留恨此
中題不知雲雨歸何處空使王孫見卽迷劉谷三鄉詩
云蘭惠芬芳見玉姿路傍花笑景遲遲苧蘿山下無窮
意併在三鄉惜别時李昌鄴三鄉詩云紅粉蕭娘手自
題分明幽怨發雲閨不應更學文君去泣向殘花歸剡
溪王滌三鄉詩云浣紗游女出關東舊跡新詞一夢中
槐陌栁亭何限事年年迴首向東風李縞三鄉詩云當
時王謝兩風流王子沉淪謝子愁歸思若隨文字在路
傍空為感千秋高衢三鄉詩云南北千山與萬山軒車
誰不思鄉闗獨留芳翰悲前跡陌上恐傷桃李顔張綺
三鄉詩云洛川依舊好風光蓮帳無因見女郎雲雨散
來音信斷此生遺恨寄三鄉韋氷三鄉詩云來時歡喜
去時哀家國迢迢向越臺待寫百年幽思盡故宫流水
莫相催(唐詩/紀事)
　　　保俶塔
湧幢小品云杭州有保俶塔因錢忠懿王入朝恐其被
留作此以保之稱名者尊天子也後誤為保叔至有保
叔縁何不保夫叔情何厚丈夫疎縱饒决盡西湖水難
洗心頭一㸃汚之詩今古流傳誰為杭之婦人灑此奇
寃也郎仁寳云咸平中僧永保化縁築塔人以師叔稱
之故名塔曰保叔又霏雪録以為保所塔不知何據(堅/瓠)
(集/)
　　　别號
曲子相公晉和凝也判詩博士五代王仁裕也秦婦吟
秀才蜀相韋莊也五代周張昭逺好學積書萬巻號書
樓張家五代蔣維東好學能屬文隱居衡岳從而受業
者號山長五代唐帝謂史虛白曰真處士風月主人蜀
歐陽彬也皁江漁翁蜀張立也南漢劉龑才人蘇氏通
經史宫中呼為蘓大家蜀黄崇嘏號女狀元(賓退/録)
　
　
　
　
　
　
　
　
　五代詩話巻十
