#+TITLE: 梅山續藁-宋-姜特立
#+DATE: 2016-06-11 12:24:59
#+SOURCE: github.com/kanripo/KR4d0292 master 1105ed00                
欽定四庫全書　　　　　集部四
　梅山續藁　　　　　　　别集類三(宋/)
　　提要
　　　　(臣/)等謹案梅山續藁十八巻宋姜特立撰特
　　　　立字邦傑麗水人靖康中以父綬殉難蔭補
　　　　承信郎孝宗召為太子春坊累官浙東馬歩
　　　　軍副總管慶逺軍節度使事迹具宋史佞倖
　　　　傳陳振孫書録解題載梅山藁六巻續藁十
　　　　五巻列之詩集類中則兩集皆有詩無文此
　　　　本出休寧汪森家附以襍文及詩餘共為十
　　　　八巻不知何人所增輯森序稱其流傳絶少
　　　　故繕寫以傳則亦罕覯之本其正藁五巻蔵
　　　　書家皆不著録意其散佚已久矣特立在當
　　　　時恃光宗藩邸之舊頗攬權勢屢為廷臣所
　　　　糾其人殊不足道陳振孫稱其本亦士人塗
　　　　轍一異儼然􁂎御之態葢惜之也然論其詩
　　　　格則意境特為超曠往往自然流露不事雕
　　　　琢同時韓元吉陸游皆愛之亦有由矣其上
　　　　梁文引自述其生平最悉有云百首之清詩
　　　　夜上九重之丹詔晨頒今考此集所載皆官
　　　　春坊以後之作而所云百首者集中不載或
　　　　尚有佚篇非其全帙歟乾隆四十三年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
梅山續藳原序
余讀宋諸家詩而自始迄終各有其原本焉五季以還
家少陵而戸元白然分途攬轡超詣各殊即如梅宛陵
之精琢歐陽廬陵之雅鍊蘇眉山之開拓變化黄涪翁
之出没浩瀚范石湖之丰標陸劍南之逸足真可謂百
不為多一不為少其或以偏師制勝獨壘爭竒樹幟生
前標名身後雖辟支小果游戲神通亦未可以優此而
劣彼也夫山水在宇宙間莫崇於五岳莫大于四瀆然
匡廬竒秀雁宕奥區以至一邱一壑足以攬覉人之勝
致發幽士之高懷未始不登之載籍垂之今古何獨于
詩而疑之也哉麗水姜邦傑特立以恩廕補官淳熈中
甚䝉知遇觀其自題續藳深有味乎其言少陵詩云文
章千古事得失寸心知益可信矣詩凡十七巻外雜文
六篇長短句二十首流傳絶少故繕寫以儕於有宋諸
家不欲使作者之意隨世而湮淪也特立父忠翊郎綬
靖康時金人犯闕應募徃南京調兵赴援刲股藏蠟書
縋城南壁為邏騎所得罵賊死之亦奇士也
康熈丁卯仲春之下浣休陽汪森書于裘杼樓
欽定四庫全書
　梅山續藳巻一　　　　宋　姜特立　撰
　　特立既備數宫屬入則畨直出則應酬無復灞橋
　　風雪間思也時時作應用小詩雖有慚大雅譬如
　　鷄肋不忍棄也故錄之名曰續藳
　　　甲辰春䝉恩召試時年六十
霜滿頥間雪滿簪已甘蕭散卧山林如何六十公孫子
尚作當年舉子心
君王初未識相如誰與慇勤薦子虛莫笑麄官便無用
麄官也解試中書
　　　恭和御製玉津園詩
輦路雲開雨脚踈君王游樂萬幾餘滄波不盡烟中景
清唱忽來江上漁此日丹青須立本何人詞賦似相如
小臣賡載無他語但詠山河壯帝居
　　　松石歌壽皇太子殿下
萬生總總各殊稟中間變化通希夷大椿一萬八千歳
蟠桃結實千年期雖云閱世最久逺要自與物同推移
不如長松老為石仙家舊事尤瓌竒嘗聞道士馬自然
曾見天寳觀前屈鐡枝指云此木三千年去後合變堅
凝姿當時山上五里松龍拏虎蹲相與蛻化無餘遺六
丁夜半奉玉敇雷公䃸磹(上先念切/下徒念切)轟取之陽侯(海/神)河
伯亦好事洪濤巨浪移荒陂至今空山斷壑所遺者一
塊未許千金窺壺山柏木不足道(壺山有柏半化為/石餘猶是堅木)康
干節理由人為(回紇康干河有松人斫之投水/中三年化為石節理皆松也)何如此
石最耐久萬年千載無成虧上不為女媧補天闕下不
為顓皇搘地維直將送似廣成子日與西母對坐同盤
嬉蓬萊海水㑹清淺廣成之壽無窮時
　　　仰和令製臘中三白
六花紛委地隨物賦圓方未戒土牛候先呈玉馬祥月
孤難耀彩句妙與爭光不獨誇三白深宜熟五粱
　　　木犀
木芙蓉蘃未經霜籬畔黄花尚歛房正冷落中才吐艶
不思量處猛聞香釀成雲壑澄清氣滌盡炎鄉熱惱腸
便欲架巢枝上宿學他徐老愛花狂
　　　西湖素公愛余泊舟小詩畫為扇子
老子詩中那有畫阿師畫裏自兼詩我非今世王摩詰
子豈前身李伯時烟月正臨青嶂落灘聲惟許白鷗知
可憐半幅鵝溪絹寫此寒江一叚竒
　　　早朝
迷曉逆風飄漏逺驚秋堕葉響廊深五更又上籃輿去
忘却當年調笑吟(余少嘗為豔詞以/述歌酒閒散之樂)
　　　寄華亭黄用之
陸機不聽華亭鶴張翰還思吳郡鱸何似故人無一事
菊花時節獨携壺
　　　謝人惠詩二首
鑪鎚鍜鍊不遺力造化窮鎪無遁情每對時人思杜老
不知能事屬先生
九攻莫下墨子守一矢難摧飛衞鋒始悟從前最高着
向來未肯付渠儂
　　　偶題
莫恨盧姬嫁得遲尚能料理舊容儀班姑陳后承恩早
衰悴難堪似少時
　　　歳暮直舍感懷
歳暮坐公館永懷時序遷雪消殘臈外春到蚤梅邊夜
色侵烏鵲年光送管絃無人同晤語輸寫賴詩篇
　　　道堂以梅結屏
歳寒三友要君知不比凡花兒女姿頗愛槎枒却高古
正嫌糾結玷幽竒豪夸何用錦為障瀟洒須添露作帷
可是道人多事在横斜請看昔賢詩
　　　偶題
花事匆匆一餉空清和池館轉薫風綠陰似欲專清夏
不許林間見落紅
　　　借書戲作
無書閱市交何少有書覔羊趣何卑爭似北鄰兩公子
不嫌俗士笑渠癡
　　　借庵
吾師自有庵何必從人借聞道架虚空大千同一舍
天地即吾廬胡為號借居趙州無住着不用更還渠
　　　覔龍涎巧石
何年雲斧斸烟巒散在先生燕坐間袖裏吾將有東海
慿詩乞與小巑岏
甲蠡淺俗棗仍昏沉水龍涎氣最芬敢望凝香如燕寢
竹爐聊欲試氤氲
　　　和徐判院見惠詩篇
姚魏誰教混草萊今朝老眼為君開建安自有親衣鉢
知道詩翁不姓梅
細知詩律析秋毫况是天然筆力高便好鋪張清廟頌
不須追逐楚人騷
新詩贈我繞朝鞭敵手相逢一憮然迦葉見花吾未解
靈均此秘子能傳
弔徃文高古戰場麗天星斗射寒芒也知深奪曹劉氣
不用濃熏班馬香
　　　閏七夕
此夕從來天上少斜河休問夜何其不須更恨歡娛短
已是人間十日期(人間五日當/天上一日)
　　　同官直舍有木犀一株盛開與余脩竹惟隔屏
　　　墻爾暇日因共言清香綠陰不妨相過異時亦
　　　是一叚佳話遂成小詩
小山叢桂隔墻陰曲檻脩篁别作林芳意不孤符有徳
寒梢相近本無心春多得地生何幸歳晩為鄰分益深
賴有高人發佳致因成盛事寄微吟
　　　送陳寺丞得請補外歸鄉
京華正是熱官地公獨胡為起歸意家傳相業百未施
請佩左符聊一試相君道徳人中英逹識早保懸車榮
君王屢詔不肻起秪今父子俱芳馨小春十月壺山尾
橘柚垂黄風日羙青衫昔出紫袍歸拜壽雙親親色喜
　　　楊誠齋作日屋名小暘谷次其韻
旋規暘谷敵霜天掩映金烏上紫烟困睡不愁揮甕肘
坐吟無復聳詩肩
　　　和張時可
一榻蕭然文字林閉門十日卧春陰園林寒重鶯聲寂
風雨時長草色深坐念治聾違社酒遥知搜句攪春心
莫愁鴈鶩分行進簿領難埋曠士襟
　　　黄用之遷居奉寄
聞道秋來過别居秋風應已入琴書草𤣥正要一區宅
入蜀何須駟馬車(時以事匆/匆去國)
盡傾清俸買新居槖内無金只有書不用鄰人借輿馬
已知家具少於車
　　　賦汪先軰昆仲聽雨軒
堂堂兩蘓公秀峙自西蜀一朝入京師聲價喧寥廓聫
翩取膴仕鳴鳳在阿閣方干赤霄上忽向青雲落黒風
吹紫荆天涯兩飄泊始感韋郎詩對床尋舊約篇章屢
致意念此友于樂生死竟乖違歸來已非昨汪君胡為
此一官未渠縳兄弟自師友閉門方苦學便作聽雨謀
無乃計已錯早榮或有悔晩達亦不惡問學須淵源文
字要追琢歳久道自富時來功不薄但學蘓公賢嘲誚
且莫莫
　　　講官沈大監獻東宮米字囘賜筆墨因作小詩
　　　以求墨
聞道寶書天上去(元章有寶/晉齋帖)却携香墨袖中歸(東宫故/事皇太)
(子初拜賜/香墨四餅)安西紙背曾題識黟餅文房要發揮素篋想
藏元玉炯晴窻應試翠雲霏先生不作曹瞞吝分我東
齋發易機
　　　題共閒亭五首(取介甫溪鳥山花共我閒語/)
幾年玉殿領仙班霜滿烏靴塵滿冠寄語山花與溪鳥
今囘莫作故吾看
太行日暮車盤處灔澦波翻舟下時惟有亭中無一事
坐看忙殺利名兒
楊葉屢穿非是妙庖刀未缺更須藏何人識得閒三昧
袖手急流滋味長
花光摇曵猶多事鳥語軥輈徒自喧誰是如今愛閒者
請來此地說風幡
競前正作螘旋磨逐物方知鵲失真安得此身隨杖屨
却來堂上作閒人
　　　訪約齋三絶
滿城車馬隘如雲百萬人家暗市塵忽到南湖湖上看
始知物外有高人
雲鏡亭前水滿陂渚漚堤上翠成帷煩君為我買笭箵
去作南湖踏浪兒
城中不異在郊坰百畆園池夏木清若為借我三間屋
相伴哦詩過一生
　　　和張倅湖上十絶
曾訪高人舊隱居詩情平澹宦情踈緹屛今日雖泥軾
芸閣它時合校書
曠士同游興自濃那堪霽景上曈曨忽驚畫手開千嶂
不見愁眉蹙兩峯
湖邊柳色媚清漣湖上新荷疉綺錢料得高人初出郭
眼中風物一醒然
仙山那許世人來有底今朝洞戸開青鳥想傳佳客至
不須驚汝問莓苔(是日游/真珠園)
休日吟邊引興長豈容簿領更相妨怪君詩思如河决
曾夢西江水滌腸
寶叔祠前落照紅平湖萬頃碧涵空箇中有景君能道
添入三賢詩句中
群彦俱堪議相氈小詩聊爾出穠纎梅山老子何多幸
收得連珠歸玉奩
盡將邱壑捲胸中醉帽歸時御晩風明日府公催吏牘
可堪騎馬踏香紅
兩山勝處古墳多多少英賢發詠歌它日浮家釣清瀨
腰章吾欲換漁蓑
夕寒山水閟清暉歸到華堂月半扉傾倒錦囊無賸語
風光那得更相違
　　　直舍作小砌
直廬迫高墉隙土止尋丈杇人累殘甓園叟舁新壤方
成一簣積已覺寸心爽餘芳分禁掖疎翠眇林莽雖無
崑閬趣便有濠濮想繞吟消永日靜對延孤賞聊成兒
女劇終契山林往為語平泉公經營毋太廣
　　　續麗人行(即坡公賦周昉/畫欠伸内人)
畫師不作春風面豈是玉容容易見動人正在阿堵中
妙處猶須著歌扇沉香亭邊初睡起鬒髪瓏鬆薄梳理
欠伸背面故作妍半靨墻頭出桃李畫成衆目爭回顧
只欠孫娘折腰歩似見不見愁殺人始是人生腸斷處
愁腸易斷可奈何古徃今來此恨多君不見李夫人不
肻回身看漢君又不見楊太真擁行莫戀屬車塵自古
蛾眉多蠧國玉顔畫就還傷神
　　　中秋寓直東宫是夕當月蝕雲興不見
中秋令節每多陰况復清居鶴禁深幸免蝦蟆矜毒吻
不妨蟋蟀伴孤吟連旬病腹難容酒獨夜清眠不愧衾
二八孤光應未闕小樓猶得共登臨
　　　謝楊誠齋惠長句
平生久矣服時名况復親聞玉唾聲便擬近師黄太史
不須遠慕白先生巨編固已汗牛積長句尤能倚馬成
今日詩壇誰是主誠齋詩律正施行
　　　和答劉慶逺
夙昔何嘗卑小官已將富貴等閒看科名不上韓公榜
事業難登漢將壇念舊詎能忘里社避喧終欲掛朝冠
故人不為吟招隱更極吹嘘借羽翰
　　　人惠酴醿
少年着意玩時芳每愛風枝玉雪揚老去此心渾忘却
不堪猶作故時香
　　　使北二首
萬里持哀使北荒偶能成禮報君王中原舊事成新恨
添得歸來兩鬂霜
略無險阻蔽皇居底事當時醉寐如若使賈生參國論
便應咽死更無書
　　　又
持哀萬里敢辭難汴泗都歸指顧間車上去程依北斗
馬頭歸夢到南山頗驚魏國山河少尚覺周家境土慳
聖主若圖恢復計直須神武取榆關(五代史中原之險/正在榆關自石晉)
(失之故中國/無險可守)
　　　渡淮喜而有作
船過淮南岸心如已到家何常異風景正爾辨戎華病
體辭深轍征衣脫舊沙江南即仙國何必上星槎
　　　賦張舍人抱嘯堂五首
長身踽踽萬夫雄抵掌燕然立駿功韜畧故家傳圯上
行藏高志似隆中
自古英雄困里閭風雲相遇藉吹嘘何人得似徐元直
說與君王蚤顧廬
不擁吳姝與趙姬不箋爾雅作書癡只今抱膝緣何事
北望中原有所思
餘子紛紛見每卑鸞凰鷄鶩謾相隨當時一笑無人解
此意寧容俗士知
毛生脫頴請行日祖逖聞鷄起舞時何似草廬長歗罷
從容起立漢家基
　　　禁中聞杜鵑
飛呌入仙城千門夜未扃那知清禁裏却有野人聽
　　　苦熱二首
天地無情處青林不動時扇車熱爐鞴竹簟煖琉璃蟬
喘烟生樹蚊饕汗浹肌不知秋後鬢留得幾莖絲
寸炬已如灼積氷殊未凉禦寒終有具治熱更無方坐
溜午時汗狂尋子夜漿如何得鄒律吹下九秋霜
　
　
　梅山續藁巻一
欽定四庫全書
　梅山續藳巻二　　　　　宋　姜特立　撰
　　　潘徳久永嘉佳士也聞其能詩久矣而不我過
　　　僕一日以小詩挑之遂携古風見訪次韻奉答
聞名渴見面未合長相思紛紛數來人誰契此心期識
公恨不早委刺方嫌遲正欲我軰人共此一叚奇良賈
雖深藏有寶人得知被褐既懷玉脫囊可無錐聊將一
縷麻換此五色絲曲意相假借仁𠂻恕嘲嗤子懷諒已
伸我慚亦自貽此道久凋䘮相從當在兹
　　　陸嚴州惠劍南集
不躡江西籬下跡遠追李杜與翺翔流傳何止三千首
開闔無疑萬丈光句到桐江賸深穩氣含玉壘舊飄揚
未須料理林間計蚤晩明堂要雅章
　　　送宇文尚書歸蜀之官遂寧
吾聞峨眉秀絶幾千古下有人才紛可數長公少公兩
玉人一以為龍一為虎先生晩出躡其後萬里東來謁
明主青衫羸馬百官底一紀重經啟封土要將馮翊試
長材故向蓬溪開督府當時三鱣張講肆今日雙麾趍
郡所白頭老父來挽舟朱組門生爭負弩莫辭迢遞溯
䕫峽便見奔騰下牛渚西川東國一陶鈞盡灑沙堤丞
相雨
　　　送米與人
乞米未傷亷送米豈為辱且炊子美飯試慁伯夷腹雖
無乳烝豚便可蔬當肉料得賢孟光舉案懽自足
　　　和劉建昌除夕有欠我飲屠蘓之句
閒愁客底費驅除可復先生得自娛商陸火添人獨坐
沉檀香冷歳還徂(商陸沉檀/皆歳除事)望家年甲那堪數(歐陽詹/詩望家)
(思獻壽筭/甲又增年)祭酒詩神合少蘓(賈島嘗于歳除取一年所/作詩祭以酒曰勞吾精神)
(以是/補之)來歳黄堂當此夕不知能解寄詩無
　　　扈駕青城呈劉建昌
閶闔門開紫禁通金梔千炬蠟花紅胡為白水漁竿客
也在黄幡豹尾中三徑只今荒未了一尊何日屬相同
寒儒不恨遭逢晩猶勝書窻老蠧蟲
　　　和劉建昌都下立春
岧嶤天闕五雲飛日上觚稜曉影移合殿侍臣頒綵樹
(唐立春日侍/臣賜綵樹)誰家纎手送青絲寒禁粉蘃香猶淺煖入
陳根綠尚遲從此江山春意動使君拚費幾多詩
　　　賦桐廬陳守瑞粟圖
仲尼不瑞麟周公旅命未兩聖本一道胡為有殊差麟
固首四靈可賀亦可嗟或云一角獸莫能辨真訛鶡雀
奏天子朱鴈興樂歌文士頌連理野夫獻嘉𤓰羽毛草
木異皆物之精華於事竟無補徒然務矜誇食乃民之
天有一皆可嘉君不見豐年樂歳人鼓腹凶年死人如
亂麻以此較得失周孔道不頗桐廬陳使君理道蠲煩
苛蠱敝既振飭刑罰從寛科民生樂其業自足致時和
有農獻嘉粟累累來山阿數穗至八九紛然一何多圖
狀競傳玩誌牒爭編摩使君政將成為祥理則那促歸
不待滿合上金鑾坡嘉禾闕補亡精筆非君何
　　　早朝
欹眠側耳數寒更欲起未起心不平何似山間渾睡足
卧看紅日上窻明
　　　蛺蝶二首
水上蜻蜓木上蟬醯鷄飛舞甕中天如何爾獨多情思
結得千花百卉緣
園林五月綠漫漫雨後輕狂尚作團夏老不知花事退
猶疑春色在欄干
　　　原贈　　　　　　　　　　　陸　游
故人玉骨已生苔(謂南/澗公)晩與君游亦樂哉湖寺繫舟無
夢去京塵馳騎有詩來醉中不敢教兒誦看處常須盥
手開彈壓風光須徤筆相期力斡萬鈞囘
　　　和
遥知三径長荒苔解組東歸亦快哉津岸紛紛群吏去
船頭衮衮好山來平時佳客應相過勝日清尊想屢開
若許詩篇數還徃直須共挽古風囘
　　　得句
得句勝於得好官平生事業蠧魚間近來世味尤如蠟
唯有吟詩不奈閒
　　　偶成
盥面知新瘦看書覺近昏風霜不相貸老意與誰論
　　　聖駕幸東宫
仙仗天臨下五雲承華氣象一時新薫風澹蕩飄黄繖
瑞腦紛紜㸃翠裀綵服戱時天一笑寶巵捧處日重輪
從今家國同休慶且壽雙親一萬春
　　　海棠
絢麗繁霞綵熒煌瑞錦堆夜深疑睡去日暖怕慵來
　　　柳絮
隨風㺯日碎春雲撲戸穿帷惱殺人底事飄揚少拘束
愛將豪縱去酬春
　　　丁未九日青宫侍飲
重陽開燕侍清躬次第携壺到菊叢仙手撚花親泛酒
此時榮遇少人同
　　　次韻木犀
老火西馳燒鄧林此花孤絶更清深犀紋隱隱通肌骨
羽葆層層間彩金殘蘃尚堪然古鼎生香長得汎秋砧
形容盡入詩人筆不為唐賢歎陸沉
　　　石盆水窠
數葉玉簮敷翠一拳水石含秋何須坐我濠濮自覺心
清境幽
　　　賦海檜
孤根從何來遠自滄海植轉移失生意刔剔費人力攣
拳蛇蚓結沮䘮丈夫直餘妍撑孤翠枯理上微液僅供
盆盎玩竟閼參天色安得拉風雷一夜拔千尺
　　　偶成
僻習難施日用間老人抝事更相關愁來得句翻成樂
忙裏尋詩却是閒
　　　聞常伯韓公下世感賦
逸軌高標不可扳風流人物晉唐還胸襟磊落塵埃外
尊酒淋漓筆硯間英氣一朝歸碧落高文千古映青山
繐帷莫奠知音泪極目樓邊有愧顔
　　　又
六義湮淪吾道東敢將見處與人同後生不遇東坡老
前軰今無南澗翁四偈真能垂具眼瓣香端欲嗣宗風
遺編一見如生面悵望新阡恨不窮
　　　出使過嘉禾城外
江南清絶處此地數經過疎柳依秋浦歸船亂晩波王
侯幾蟻穴天地一漁簔安得𤣥真子同編唱和歌
　　　送徐撫幹二首
便便滿腹貯詩書狗監何人薦子虚半世一官供偃蹇
羣公極力藉吹嘘莫辭去佐芙蓉幕猶勝閒乘觳觫車
文雅風流府中望它時合在玉堂居
莫嗟骨相未封侯媺惡窮通本不侔文似陳琳須草檄
賦如王粲好登樓時平上幕宜多暇酒賤清歡亦易謀
荔子丹時簮末利可能無句寄中州
　　　人送雙鴈
卑栖籠檻尚成雙莫嘆凋零未著行猶勝孤飛千萬里
洞庭波上冷吳霜
　　　次韻秋日五首
四山秋色冷銀牀燕坐高齋興味長何物與公堪比徳
寒花晩節最馨香
冉冉寒雲滃曉扉涓涓墜露滴秋衣興來倚杖看蒼石
無限空山木葉飛
振衣雲岫一襟風送目霜天萬里鴻好賦遠遊揮八極
知公胸次小區中
木落山寒境更幽世間萬事入搔頭何人為廣秋聲賦
我欲歸田蚤晩休
不須樂府說無愁不用尊前著杜秋已把宦情同嚼蠟
更將世事等藏鈎
　　　次人韻思弟
二陸雙飛共一班士龍何事别長安故園花鳥應無恙
勝日樽罍且自寛春草夢回詩思好暮荆風急客衣寒
苕溪一水蒼茫外無限相思入倚欄
　　　喜陸少監入京
昔人思李杜長恨不相隨遥寄有劉白同吟惟陸皮物
睽終必合句妙却難追試問長安陌何如灞岸時
　　　范大參入覲頗愛鄙作以詩謝之
問句石湖老如將月指標枯中說滋潤高處戒虚憍頗
許唐音近寧論漢道遥正聲今在耳萬樂聽簫韶
　　　特立夜直讀荆公客至當飲酒篇感而有賦
客至當飲酒客去合如何人生無根蔕何必客經過有
客固當飲無客飲自歌有客與無客頽然同一科昔人
秉燭游正爾畏蹉跎粤余生多艱一官劇奔波讀書四
十年鐡硯空研磨糲食豈有肉菜羮或無鹺一衣遞單
夾摺製屢舛訛六十始小遇鬢毛已雙皤屈指從心年
光陰苦無多酒雖非所嗜不飲意不佳一醆助朝氣三
杯養天和放浪風月夕留連四時花以此畢吾生無愧
亦無嗟尋思百歳後有酒如傾河一滴不入唇誰見此
顔酡作詩廣前賢聞者且勿呵
　　　戊申除夕
禁宿遇除夕孤懷還自憐浮生俱畏老造物暗凋年性
斧何勞伐心灰自不然好將閒日月送老白鷗邊
　　　友人招飲適雲氣大作雨意甚凉
永日南薫入舜琴故人邀我共披襟歌姬可是能留客
故遏行雲作午陰
　　　出西湖至天竺
寶叔山前翠打圍湧金門外水漣漪出關便有漁謳起
底事公卿都不知
　　　跳珠軒
激溜跳珠盡日間却疑造物不曾閒何如收取連雲筧
水自水流山自山
　　　戲張時可
南湖堂上著彭宣結得襄王夢裏緣試問傍人鷗與鷺
何如隨歩小嬋娟
　　　奉送出關二首　　　　　　　陸　游
君似襄陽孟浩然蹇驢風帽一癯仙清秋客路知無恨
滿箸鱸魚不直錢
十年好句滿人間不欠詩名只欠閒剰欲賀君君領否
新衘兩字是梅山
　　　和
得失乘除誰使然兹行猶作赤城仙支風給雨元無禁
借竹判花不費錢
黄塵烏帽六年間心跡何嘗一日閒今日船頭忽東轉
始知有味是家山
　　　出關
宦路崎嶇閱歳華更無佳思發詩葩出關便有山林興
續藳從今漸有涯
　　　賦赤松金宣義十月牡丹
牡丹十月發春叢半倚微陽半怯風渾似若耶溪上女
嬌愁初入館娃宫
赤松元是神仙窟公獨能開韓令花若使雒陽耆舊見
定應擁褐過君家
　　　過釣臺
兩山夾青蒼月照江茫茫一杯酌老婦孤興發滄浪賢
哉羊裘公不肻仕漢光㝠鴻已高翔弋者應相忘
　　　乍還里舍
十載彈冠始一歸暗驚草露濕征衣自憐猶勝遼東鶴
故舊相逢未盡非
　　　和陸郎中
午庭風雨撼高槐一洗城頭十丈埃老子坐間尋句去
故人門外寄詩來勁鋒久服穿楊妙鈍思深慚擊鉢催
請佩左符君未可要聽吟思發春雷
　　　再和
合居𤨏闥蔭庭槐底事康衢走俗埃莫買漁舟便歸去
好提鴻筆記方來湖山剰有詩神助事業寧須官鬼催
(地理家有/催官之說)知道經綸未施用出屯行矣掃雲雷
　　　邸報改元得雪
天意陰晴凍未分忽驚璧璐散紛紜梅花露白難誇客
麥本藏青預䇿勲野水斷流魚入椮江雲垂地鴈迷羣
太平天子新鴻號感召端由叶氣薫
　　　八詠樓
　　　　舊八詠樓因子城為基其地隘甚初無樓觀
　　　　之實隱侯在郡當齊建武甲戍距今淳熈己
　　　　酉蓋六百九十五年矣參政李公始築其趾
　　　　而增新之於是華榱傑棟慿虚望逺縹緲烟
　　　　雲間矣
隱侯故事許誰傳領略江山付謫仙虹抱子城增面勢
翬飛傑棟跨風烟舊題壓倒三千首壯觀追還七百年
我老登臨無好語倚欄終日愧前賢
　　　送邦逹邦操弟同恪赴省
二陸平時譽望長近來小阮亦文章共排雲路升天府
穩坐仙舟入帝鄉去日漸驚梅萼破歸時同帶桂枝香
老夫已辦酒千斛細斫菖蒲作賀觴
　　　二月道傍梅花
臘底春前探物華一枝初發競相誇如今千樹離披後
却愛遲開三兩花
　
　
　
　
　
　
　
　
　
　梅山續藁巻二
欽定四庫全書
　梅山續藳巻三　　　　　宋　姜特立　撰
　　　恭和令製感秋
金虎肅秋氣屬兹摇落時淅瀝暮蟬澁嘹唳征鴻悲遥
巘雲冒絮平林露成帷黄凋菡萏盤紅墜芙蓉枝濕葉
填斷塹寒藤蔓荒籬東儲感物變西陸占星移清風已
預戒秋陽豈難知偶爾嘆憭慄卓然吐新奇想象酒方
酣浩蕩思無涯不學楚人賦載賡豳土詩
　　　雨霽立門外見萬山葱翠如染頗自喜得獨占
　　　山居之勝因得亂道一聯遂足成篇兼懷曲湖
　　　居士
吾廬何處是野色滿方壺一水長來繞千峰不用呼偶
然成擇勝幸爾慰歸愚問訊曲湖老何時訪老夫
　　　自和
喜報紆芳軫深期辦酒壺興來更唱和耳熱自歌呼正
可談風月何須較智愚吾今方息駕無復問征夫
　　　重午和鞏教授韻
屈子沈淵日年年舊俗忙佳人誇綵縷稚子競新裳鐃
皷喧漁歩杯盤列象床山翁獨無事燕坐只焚香
　　　醉後苦熱狂吟
休說唐裝與晉裝一絲不掛謾風狂登枝解衵不快意
脫帽露頂猶尋常我生憚暑老益甚束縳冠屨如以桎
梏置我旁安得天風吹上雪山頂憑陵大叫呼彼蒼下
臣塵世熱欲死願借三冬塞空之白雪十月隕物之繁
霜陰崖已凍裂復裂草木禽獸顛且僵此時天上天下
無暑氣姜子夜半獨立方清凉
　　　閒詠二首
手植山松二十年只今翠色已藏烟百年未盡終當見
霧鬛風髯上拂天
翠麓青秧帶小川無營門巷自蕭然中間至樂何人解
只在藤牀拄杖前
　　　寄鞏丈哭孫
情愛難纒曠士襟俗緣那似道緣深已知達識空諸幻
萬事從頭付醉吟
　　　雙桃寄鞏經略三首
只說𤓰蓮並蔕生幾曾仙實見雙成却疑西母猶多事
戲作人間兒女情
世間固有無情物天上寧無有慾仙想得武陵人去後
精神交感此因緣
忽見雙桃入眼新捧看驚動坐間賔老夫得此渾無為
持壽高堂兩玉人
　　　題陳朝榦山亭二首
高蹈烟霞逺世塵翠微深處一綸巾若非嚴瀨垂竿客
即是桃源避世人
　　　　右翠微
豐草茂林皆綠野不論韋弁與貂蟬但能真得箇中趣
何必功名如昔賢
　　　　右綠野
　　　次楊丈喜雨
銀竹森森度翠林惰龍不用血蹄涔倉箱且為農夫慶
敢說祠官俸有金
　　　謁塋
新晴衝曉謁先塋頗愛山行竹樹清日午未須囘俗駕
且留趺坐聽松聲
　　　呈楊方叔
老醜慵看鏡清狂愛作詩唱酬真得侣衰白亦相宜
　　　和方叔中秋
待月徘徊東澗濵一天風露淨無塵老人歡意年年減
佳節清光夜夜新悼往難傳雲外信舉杯那復眼中人
飄然遥想騎鯨興更覺高歌有鬼神
　　　賦鞏丈鸚鵡三首
隴汧歸路渺漫漫且向金籠刷羽翰院靜日長頻送語
時時圖得主翁看
紫燕黄鸝亦言語或依簾幕或穿花較量愛重無如汝
合在華堂富貴家
翠衿紅觜嬌唇舌羽族於中最性靈巧䕶狸狌莫驚嚇
好留相伴誦心經
　　　五日不出戸
五日不出戸門前楓葉丹清芬餘橘柚老色半林巒社
鷰知時去昏鵶取勢盤秋深多物色應接未能安
　　　次韻仲志荷珠
觀彼雨中荷跳珠自涓滴初集尚端停稍多還倚側虚
明是本體不受世鑽刻初疑鮫人泣淚向盤中擲又疑
石筍街抛灑天不惜但見漾玻瓈詎容登几格高低相
依映傾瀉才咫尺瀏灕丹砂汞晃蕩摩尼色照乗儻見
收價恐千金直日乾風勢定泯若無留迹固知造化巧
又似兒女劇
　　　寄題時氏小飛來三首
依約峯巒似竺乾崟崎岩洞老雲烟有時風雨無人夜
疑有猿聲到枕邊
曠士無時不愛山却嫌庭戸少巑岏何年刼火留遺斷
便作北高峯下看
須彌納芥不為誇曾向壺中貯九華靈隱寺前天竺後
好峯都落在君家
　　　和鞏教授訪别二首
君來别我還歸去君去重來定幾時此後相思無可寄
相思欲寄莫如詩
酒醨情惡不成醺况復匆匆欲語分留客恨輪無四角
供庖歎鼈少雙裠
　　　寄鞏大監
十里兼旬信不通每看金阜想髙風已知憚暑難迎客
不敢將詩更惱公
　　　謾興
烏藤黄葛一山癯萬事從人笑濶迂作計尚餘詩氣習
遣閒須著睡工夫
　　　和鞏教授趨朝
昨夢中宵拾夜光曉驚新句墮書旁英游只合陪青𤨏
偉論何須列皂囊溪上林巒新紫翠船頭橙橘半青黄
兹行好語須頻寄只恐空踈窘報章
　　　應令水墨素馨扇面二首
清似山梔馥似蘭何人淡墨試毫端若無密葉相遮映
全作江梅春曉看
玉質生從瘴海傍輕綃淡墨寫微茫疎花賸作江梅瘦
手底風頭只欠香
　　　閏七夕呈譙内知舍人
佳期有盡情無盡一再相逢意若何正使長年成會合
臨分依舊黯情多
　　　閒興
數㸃青峯照夕暉一灣寒碧帶踈籬興來倚杖閒臨眺
巾影欹風似阿誰
　　　偶題
露葉明朝彩雲峯吐夕嵐山中無限景詩力不相參
　　　臘中感春
小雨濕紅㽔輕颸動碧池東君送消息預作探春詩
　　　屋角丹楓
金行肅物欲功成一夜江楓㸃翠屛不是天公愛紅葉
要驅小隱入丹青
　　　辛亥夏余將廣舊廬偶讀欒城李方叔新宅詩
　　　篇是時子由方治第有余年七十無住著屋成
　　　可作十年客之句感而賦之
頴濵七十無住著我室初成四十七前賢蚤達尚如斯
我已多公五千日屋成作客可十年此老八十終斯言
我今追公尚一紀來日盈縮猶茫然製衣起屋俱犯戒
無屋無衣兩為大世間萬事且隨緣運海巢枝俱一快
　　　辛亥春夜雪忽積竹松欹折過半
夜來雪積不可料晨起壓盡庭前花道松俯僂若揖客
江竹離披如倒戈沙頭寒重鴈不起門外日高人未過
此時薪米不易得晨突有烟能幾家
　　　夏日奉天台祠祿
青衣揮箑卧藤牀翠袖携壺過酒漿蝟腹出波烹芡實
褭蹄和露擘蓮房相呼時入雞豚社獨坐曾無鴈鶩行
便是赤城真隱吏不須劉阮更相將
　　　青奴
正堪休手足好事降為奴具眼感君惠無心真我徒耐
寒曾得友䝉恥恐非夫却羡木居士盤鳩賜䇿扶
　　　秋園謾賦呈方叔
嫋嫋鮮飈動逺林亭亭暮靄占遥岑淵明松菊秋容澹
仲蔚蓬蒿露氣深莫笑四携亭未具且環十皷坐同斟
更須少待桂花發林下舂容把臂吟(余以四携名亭而/未具姑以瓦皷坐)
(客/)
　　　和答鞏提幹見賀浙東總戎
黜陟何嘗到耳邊旋栽花木學平泉二年竊食祠官冷
一日頒恩寶篆鮮閫寄暫居油幕副朋從遥憶竹林賢
詩筒從此長來往應有人編唱和篇
　　　送楊方叔還山二首
一語何嘗及世氛若非說劍即論文有時伴我松岡上
閒看南山萬塢雲
可人自是難招喚此去相從定幾時來歳春風暖行色
隱侯樓上要題詩
　　　和李崧卿九日
重陽無菊悶書空心似淵明興不同聊且携壺上東嶺
不妨欹帽對西風百年盡付無何外三逕誰如阿堵中
十月黄花方爛熳莫辭聯騎訪山翁
　　　送棗陽軍使劉似之兼棗陽令
四方男子志當在壯年時民社非輕畀才猷且小施附
庸今列邑大國古稱隨莫謂朝廷逺行看召驛馳
　　　又
去去檣烏逺何時到漢東官期應歳臘客路尚秋風大
楚風聲混三苖土壤通邊頭有新句莫惜寄飛鴻
　　　之官婺州
一夕霜風掃翠微宦情何似客情悲留連祖帳臨分日
徙倚家園欲去時三載奉祠心似水一畨挈累鬢成絲
高飛深泳慙魚鳥臨水看雲有所思
　　　送客
今日出郊送客明朝肩輿入州六十年前伎倆白頭也
合歸休
　　　六十七守歳
少時守歳喜蹁躚老境衰頽只益眠明日未應添白髪
怕人問處是增年
　　　除草篇
有客勸除草草去眼中淨梵志反著襪一國皆通病頰
上著三毛精神乃殊勝微雲㸃太虚不礙天宇瑩芳草
有佳色難與俗士訂曾著騷人經屢勤才子詠因依仲
蔚門繚繞淵明逕不入膏粱觀唯契山林性吾家北窻
下曠土勿畦町花草隨意生紅綠同一盛晨露共明蠲
夕烟相掩映既傍竹陰清又連苔色靜微薫入衣屨餘
潤侵筑磬終日坐其間心清神氣定詩酒頗相關世事
不足聽從渠笑吾癡此意未易竟
　　　賦婺州察推㕔悠然樓二首
着眼看山不見山徒勞終日對孱顔偶然境意相迎處
只在尋常俯仰間
為秫求官興頗深忽懷松菊便投簪先生萬事皆如此
何獨悠然見碧岑
　　　游葉丞相園有感
費盡心靈用盡功林間臺榭巧玲瓏可憐花木無愁思
不見主人依舊紅
　　　又
功成三徑欲歸休結束池亭處處幽花木成時春更好
如何不作百年留
　　　楊方叔過訪送行
遥傳軒蓋度西岡亟返柴車喜欲狂不憚除堂十夫費
且謀解榻半窓凉歸途送目雲千疊别夜尋詩月一方
何日重來慰牢落梅山花發待傳觴
　　　壬子歳送方叔
經年懷抱幾曾開面上康衢一寸埃已向西偏營小築
高懸一榻待公來
　　　滿公臨老種松志可尚也梅山老人為說小偈
滿公種松何太癡急景尚作千年期安得雷風一夜拔
千尺與汝同看龍蛇舞月時
　　　感事
昔人㕔下纔旋馬今代公卿甲第高大屋脩椽當日事
拾遺故宅轉蕭騷
　　　晩歩阡陌見水珠逡逡上沿苖葉月華露彩相
　　　映清發倘非真在田間孰知此趣因賦
水珠捲苖葉夕氣轉陰機浩露添璀璨明蟾坐發揮靜
窺關物理行拂上人衣除却長沮伴能知此意稀
　　　又
月璧上遥巘水珠生晩苖田家足清曠野歩自超摇有
叟談耕鑿無人說市朝却憐膏火地車馬客塵囂
　　　歸故園述懐呈唐伯憲
度柳依橋瞰淥波緩尋花徑上松坡莫嫌去國謀身拙
却是歸田得計多舉世眩名甘汨没幾人聞健得婆娑
便須和取歸來曲收拾餘年老薜蘿
　　　又
三徑元須近吾廬亦庶幾稍晴頻縱歩遇雨不愁歸夕
暗兒篝火晨飢婦餉炊棧羊還可炙櫪馬不須鞿引路
犬先到慣人禽嬾飛有時携曠士把酒更論詩松露滴
行帳山風吹舞衣吾生身外足此樂里中稀歎息游嵩
館前賢意重違(園池貴近不貴逺温公作獨樂園日宴/息其間及游嵩山又為游嵩别館每到)
(不過數日遂有暫來還/似客歸去不成家之句)
　　　晩晴
晩晴返照射高櫨不覺煩襟氣一蘇欲問明朝天色好
請看空際兩浮圖
　梅山續藁巻三
欽定四庫全書
　梅山續藳巻四　　　　　宋　姜特立　撰
　　　山園四詠
　　　　雅志堂
謝公有雅志頗愛東山游坡仙得其心妙語寄清謳蒼
生事未了已了還即休彭澤小邑宰其事固不侔等閒
一墨組未死誰肻投况此大功業聲名天壤流始末終
不渝盛事古鮮儔信知山林樂不貴公與侯岩壑有廊
廟搢紳或戈矛而况此老軀日月不少留汲汲尚不足
豈容復悠悠揭榜慕前賢駑馬睎驊騮死者如可作把
酒起相酬
　　　　風露亭
萬物冒春暉紅紫競芳節唯此玉井蓮逈與衆品别雅
受冷風吹復愛露華潔亭亭立波上晩意頗愁絶疑是
姑射仙半夜集瑶闕清虚不染塵瀟洒更宜月我慙窮
陋質對此冰與雪安得謫仙人超遥俯清澈把酒一高
吟玉色相映發
　　　　烟壑
蒼然者為烟呀然者成壑賴此十八公與之相領略中
間製小亭靣勢巧安著千山攢脩眉一水環青玉勃圖
(北人謂浮/圖為勃圖)映高標觚棱翼飛角夜深或沈沈月澹還漠
漠趺坐者誰子草衣復芒屫素髮照晴昊飄蕭如野鶴
儻非違世者何以有此樂向夕下坡陀清興寄寥廓此
境真可畫此意終難貌
　　　　醒心亭
昔人醒心處唯恐玉山頽我今醒心亭正與醉為媒醒
心非醒酒所醒遺形骸如病得大丹如夢忽驚囘如闇
秉巨燭如蟄發春雷有時酩酊中蘧蘧自形開下視名
利場昏曉走塵埃醒處元不醒醉時良可哀嗟哉我何
人顛倒有至懷不求醉中醒却醉醒中杯
　　　寄里中諸友賞菊二首
問訊故園今若何不堪歸計尚蹉跎祗應庭下千叢菊
今歳雨匀花更多
夢寐家園百里間秋來青蘂想班班但得諸公為臨賞
也如老子對南山
　　　老去
老去光陰日日慳更無大藥駐朱顏近來學得長生訣
十二時中總放閒
　　　佛桑花(一名朱槿/)
東方聞有扶桑木南土今開朱槿花想得分根自暘谷
至今猶帶日精華
　　　送潘叔昌主教清湘
　　　　瀟湘山水清絶甲天下昔人謂騷人墨客如
　　　　屈原宋玉賈誼軰皆嘗至焉此天所以厚秀
　　　　傑之士理或然也
醖藉金閨客風流粉署郎文嘗追屈賈身合到瀟湘經
術東萊學才名上國光遐方豈淹泊雲路看騰驤
　　　雙林益老養直之後入都見朝貴覔詩
正平有詩孫蘓氏代不乏來傳大士印去說宰官法霜
令方清高行色待明發蚤賦歸來篇莫負碧雲合
　　　寄方叔游法輪寺三首
山中境最靜靜極恐關情莫聽流鸎語應懷求友聲
一别三四日已懷千萬情醒心亭下水先作夜吟聲
境靜約心兵無由起妄情擬將笙笛耳同聽夜泉聲
　　　廢桑畦種花
課僕斸桑窠從頭盡種花莫教聶子見怪我不栽禾
種花真濩落曾不救號寒我自金芍藥從渠黒牡丹
　　　脩竹為王俊卿國正賦所居也
入門見脩竹兹士已可人不必問寒温便可飲清醇此
興諒不淺此意亦已真安得王子猷相與共卜鄰
　　　閒詠三首
莫笑歸耕計未然我今得計是歸田天公若也憐衰晩
更乞門身二十年
銅山鼓鑄成何用金谷榮華畢竟空老子百年無長物
只留明月與清風
醒心亭下㺯潺湲雅志堂前擁髻鬟除却華山陳處士
秪今誰似此翁閒
　　　寄陸郎中
整整平頭七十春兩翁可是太陳陳世間過眼無非故
唯有詩情老更新
　　　李仲永墨梅
寫竹如草書患俗不患清畫梅如相馬以骨不以形墨
君曩有文夫子蟬腹蛇跗具生意當時一𣲖屬蘓公雨
葉風枝畧相似花光道人執天機信手掃出孤山姿陳
𤣥幻却西子面此妙俗士那能知近時賞愛楊補之補
之嫵媚不足竒李生於梅却有得高處自與前人敵倒
暈踈花出古心瞑雲暗谷藏春色我一見之三歎息意
足不暇形模索君若欲求之㸃畫胡不去看江頭千樹
白
　　　和趙太中覔詩
每嘆學詩如學仙未能換骨謾成篇翰林萬丈光常在
著作三都賦蚤傳(詩賦嘗/魁宗子)半世無成負便腹終年有味
聳吟肩明珠何事輕彈雀多謝高情未棄捐
　　　說詩
作者固已難讀者亦未易有寶斯識寶至寶况難值三
家寠人子豈辨瑚璉器鼠璞將見珍周鼎或斡棄詩道
誠難言大要該六義其高出蒼天其深潛厚地枯中發
穠華淡處有餘味似拙乃藏巧借鈍以宣利開濶要波
瀾組織須經緯或險而莫親或平而足貴圓轉各隨形
悟入非力至不止事吟哦先須存興寄變態千萬端勝
處同一致以此而讀詩庶得古人意
　　　寄恪
忽得平安信新知進學功慮深心更苦趣靜句仍工所
貴身無玷何憂祿未豐望雲休作念正要爾移忠
　　　歸故園二首
坐叨厚廪傍吾家此去吾家百里賖聖主恩深難報處
四時得看故園花
一去丹墀六換春已將柴柵等簮紳雖無名節高當世
也是羊裘一故人
　　　退語
灔澦堆邊百丈絶宋都六鷁風逆折曹公燒船烟燄徹
苻秦百萬走流血未若姜子之退最勇决
　　　送邦直弟歸鄉
有弟自吾里相從兩月餘老來歸日少别去見時踈魚
隊猶前日鴒原尚故居不知風雨夕相憶更何如
　　　同官游赤松二首
今朝乘興出林坰商略天公未肻晴日色忽收梅氣潤
山光便挾麥風清
山輿翠蓋出華顛白㲲衣衫皁作緣我軰自應三洞主
傍人喚作五通仙(是日適有五/人或以為戲)
　　　呈方叔
聱牙落魄一閒官職事何嘗見一斑不是論松須說劍
若非尋壑即觀山閒看落葉隨風去冷笑奔雲送雨還
更有劉巖楊處士伴渠癡坐老花間
　　　歸故園二首
向來叨趂内朝班宮漏雞聲曉夢間今日身閒無一事
五年睡債一時還
桃李歸來已半空不堪春事去匆匆落紅猶自留連客
故向尊前舞晩風
　　　送雙林益老
老鶴精神不受羈今朝何事又孤飛不依大士雙林住
却向東峯小隱歸野色草堂開泱漭晨光日觀接熹微
此時四脚棋盤上坐斷人間第一機
　　　迓木詹事
出郭轉蕭瑟寒溪生素波茅簷迎日暖楓岫占秋多從
宦嗟吾嬾流年奈爾何念歸應不逺新菊已緣坡
　　　扃岫為張支使作二首
士衡招隱翠幄長統卜居露幃未若君家扃岫千峯盡
鎻雙扉
老去林泉屬我時來軒冕輸君正好南㝠運翼未用北
山移文
　　　次韻陸郎中
亟報門前寄好音炯然書札照家林興來自說宦情薄
詩到方知秋思深(時寄秋/思詩)臨老讀書因教子閉門捫蝨
為搜吟當今大筆如君少未用深藏嘆陸沈
　　　重題八詠樓
每到樓中憶沈郎碑間文字爛生光四時山色藏烟雨
兩𣲖波光下夕陽湛軰僅能登峴首召南元自愛甘棠
英游已逺空追想附驥猶堪託短章
　　　戲呈趙舜臣覔酒二首
畢君甕下幾成縳屈子江邊又獨醒賴有東陽賢府主
不嫌馳騎送寒㕔
兵厨釀乏吻生烟阮校如今作贅貟却怪淵明便歸去
酒材猶自有圭田
　　　感夢
前後升沈二十年向來孤冷偶同然夢中許我傳衣鉢
敢望功名却比肩
　　　游赤松小桃源
仙山千疊擁雲屛行到桃源境更清坐久令人思謝傅
欠渠低唱兩三聲
　　　和唐戸古律三首
世事每多違苦心終眷眷功名等摶沙歳月如奔電古
人竟何許厚祿良難戀冥鴻已高翔歸翼方知倦
我來雙溪上正值黄花秋方為逆旅計未辦佳賔留絶
憐北鄰阮不厭東家丘詩盟今幾人肻著老子不
雋譽早知畏佳篇今見䝉幺響去寂寂正聲日隆隆愛
君甘苦外與我嗜好同不妨時袖句共作聖賢中
　　　歳暮月下有懷
春事侵紅蘂年光入白髭暖雲籠月夜斜照放燈時羈
宦元無味清愁只有詩故山無百里夢寐數歸期
　　　和唐伯憲二首
倦翼投深樾驚鱗憶故川淵明松有逕揚惲豆宜田窮
達安微分行藏媿昔賢此心誰盡了達此固怡然
卜鄰初識面把臂便論詩摸索曹劉耦慿陵漢魏時新
章專雅㓗古𨽻更清奇若比江西𣲖無人說具茨
　　　唐伯憲赴括蒼戸掾
吾州刺史宅上冠靈鰲顛千嶂翠合㳫一水清潺湲北
指烟雨近西睇鸎花連(烟雨鸎花/亭館名)積李雪縞夜崇桃霞
覆川羣材聚仙境上幕開中天宜有唐景軰参與鄒枚
聯户掾吾故人學問自家傳𨽻法既奇古詩句仍清圓
想當吟哦時攬勝筆如椽坐使氷雪腸沉浸含芳鮮試
諗吾邦人世豈有此賢勿歎官尚卑行矣當騰騫
　
　
　
　梅山續藁巻四
欽定四庫全書
　梅山續藁巻五　　　　　宋　姜特立　撰
　　　再賦醒心亭
小橋枕滄灣一水繞清激横來莫知源委去無尋迹戱
魚時度淺好鳥忽鳴寂堂㘭隠空谾竹樹閟寒碧朝霏
溢朱栱倒影汎瑤席仰窺一逕上始覺藏深僻尚憶客
中行盤嶠倦登陟峯囘路忽下溪館曽休息髙低相掩
映景趣無終極朅來坐忘疲欲去或窮夕安得青霞人
共此白雲適
　　　送方叔二首
我走塵埃君入山湏知静躁不相闗何時賓主俱無事
雅志堂前一觧顔
海鸞天外絶虞羅偶爾來㳺澗谷阿世上稻粱留不得
翩然還戀玉山禾
　　　次韵巖桂
濃香透徹泥丸頂更惱詩腸卒未休安得此花長不老
盡囘四序作清秋
　　　和荆公二首
老去生涯華子岡年來得失一繩床是非堯桀何湏較
身世於今更兩忘
子房不願蕭曺位底事穰侯畏客來得一老兵皆可飲
何湏車馬便驚猜
　　　間詠
坐叨厚廩飲醇醪不挾文書不坐曺檢校園花為日課
裒尋詩草計年勞仍將書册供慵臥時喚杯盤佐老饕
感激大恩何以報唯祈聖夀等天髙
　　　呉煥章送行
素行躬韋布長材轢搢紳老成吾甚畏競爽爾誰鄰半
刺人稱屈全牛技未伸難兄曽託契薄宦偶同寅和韵
長愁險開樽屢飲醇髙談烘白晝妙舞艶青春方幸交
情宻還欣道義親到家才旦暮囘首遽參辰越榜驚行
速呉牋荷寄頻施松從此始折栁竟無因指日騰夷路
兹時記故人聊慿五字句千里話慇懃
　　　和鞏宰送牡丹三首
香泥筠籠逺擎來曽向河陽縣裏開堪笑杜陵何短拙
却憑蕭八覔桃栽
唐世花名寖顯時才如韓白尚無詩本朝盛賞唯西雒
萬幄千庖泣玉脂
品格髙低各自春大如玉斗滿如輪前賢曽譜花王說
唯有姚黄始是真
　　　田文
田文養士天下無撞鍾列鼎傾金珠入闗㡬作秦囚拘
當時貴客如橛株倉皇脱死託小夫嗟哉所養非所需
　　　劉致政夀藏歸庵
我愛青溪山峰巒秀如刻作庵賢主人只恐歸未得且
住三千秋㳺戱人間客遺蛻何足論西乾有真宅
　　　應致逺謁放翁
雙溪雪消水生波有客袖句來相過自言平生有詩僻
擺落世故工吟哦不願垂腰連六印不願爰田封萬户
唯於前輩識蘇黄却向古人窺李杜嗚呼斷絃誰續髄
風雅道喪騷人死三山先生真若人獨將詩壇壁孤壘
此翁筆力囘萬牛淡處有味枯中膏有時竒險不可廹
劒門石角錢塘濤源流不嗣江西祖自有正宗傳法乳
請君去直箭鋒機歸來聽我禾山皷
　　　野歩
江山客思滿雲水稻田空日塢懸秋實霜林墜晚紅
　　　王方叔䘮耦
人生大患身為累火宅啼號更累身聞道中郎唯有女
不妨半世作閒人
　　　余壯嵗甞假居塔山寺後三十年重到賦二絶
故山重到思依依不見霜眉雪頂師三十年間真一夢
夜檠猶記讀書時
一堕紅塵六載餘黄金不染白髭鬚向來猿鶴應相問
瑠合犀缾無恙無
　　　兩生
齊魯云何兩大臣初無名字掛朝紳若將出處評髙致
更是䕫龍以上人
　　　感懷效淵明體
人生百年中長為子孫憂人生百年後死生兩悠悠流
傳至曽𤣥恩愛竟何許孤墳千萬禩莫適誰為主嗟哉
世間人小黠而大癡惜衣仍忍寒省口仍忍飢一朝大
化盡未免世俗嗤存者且偷生逝者歸無期眼前一樽
酒勸君且重持
　　　客至
凍雲垂地寒峥嶸故人訪我邀晨烹旋燒姜子金絲酒
却試蘇公玉糝羮(俗以雞子和酒燒之謂之金/絲酒以山藥和者為銀絲)
　　　出處
士貴重其身出處各有道一為己私蔽䘮却千金寳我
非真勇者歸意良草草逵路方多岐幾人能辨早
　　　送盧漕
　　　　國華郎中與余同門同里又同甲子忽聞釋
　　　　省戸清班以七閩節歸過故鄉小詩送行併
　　　　寄老懷
昔忝二三子今俱七十翁西州十年别南部一尊同我
已三徑具君還雙鬢蓬便湏輕世事留䀼送飛鴻
　　　偶成
蜨因變化多膠網魚為飛升却曝鱗唯有冥鴻無羡慕
世間矰弋莫相親
　　　古風送鄭路鈐
故人訪我雙溪邊袖中明月五筰連一笑傾倒秋風前
復憶鷺序同聯翩君今半老我皤然功名富貴空中烟
南柯蟻穴醯雞天鶴長鳬短誰虧全我今日月箭脱弦
夜行不止真可憐不如歸釣清泠淵日髙未起醉即眠
心和氣定養夀年世間萬事姑随緣交情儻或未棄捐
不妨時寄相思篇
　　　公館
公館當清夜移樽近北墉秋聲連蟋蟀月色淡芙蓉
　　　次楊元㑹白蓮二首
月為精彩雪為膚翠盖迎風漾錄珠我欲褰裳賒一顧
能囘玉面向人無
不御鈆華似洛妃清虛全與道相宜月明何處囘仙駕
獨立沙頭爾許時
　　　郡中朔旦朝拜聖祖
巍像儼明庭衣冠盡夙興曙光摇斗極雲氣掣觚稜嘗
記朝天日君王玉座升璇霄烏萬㸃飛舞㝡髙層(上毎/冬御)
(殿有烏數千百自西興来噪舞其上/久之趨鳳山而去時謂之趂朝烏)
　　　方叔元振元老同令姪舍人見訪
聯翩三鳳接華裀小阮驅車復後塵嵇吕相思千古事
後來命駕更無人
　　　九日寄楊方叔
安穏楊夫子秋來闕寄音遥憐好兄弟相伴老山林菊
是故園色人無舊賞心雲萍兩漂泊西望一長吟
　　　右寄此詩後忽得簡云兒曺亦寄五言用韵皆
　　　同殆一段佳話遂再賦長句
天性固自同學問亦有源胡為兩章句韵韵皆蟬聯有
如五音作琴瑟隨宫懸排比不亂行又似貫珠然竊意
予父子與公有世緣精神所交感黙契難言詮書來亟
報我故事前無傳欲將此叚奇竟入佳話編况復恵新
句律吕遞相宣
　　　子陵
不為故人屈清名日月髙當時若相漢不過比元侯元
侯功易歇子陵名不滅所以想孤風猶如隔前日
　　　欲雪
嘯侣飢鳶愁古木啅羣凍雀聚踈籬一庭寒意沉沉静
正是江天欲雪時
　　　冬至
老來心緒怯年光又見春來報一陽未必暗添宫線永
只應先引(去/聲)鬢絲長
　　　鵬鷃問答
吾聞北冥鵬翼若垂天雲矯首扶桑汜投趾崐崙垠渴
飲黄河流飢食紫淵鱗長翮盈千車短羽重萬鈞去以
六月息棲止良苦辛黒風忽翻海未易容其身偶與斥
鷃遇問鷃有何樂鷃云我幺禽豈暇議寥廓為生誠甚
微為計亦易足吸以棘針露分以鷦鷯粟决起槍榆間
却向蓬蒿落不睎九萬程只願一枝託鵬聼鷃所云似
若生羡慕彼小乃有餘我大適為苦呼鷃問所安鷃笑
而不語
　　　送墨魚鞏大監
底事呼為海裏羊陀尼為背錦為裳慇懃送似曲湖老
要薦君家玳瑁觴
　　　脩謁
偶爾事脩謁籃輿經近村田夫不避客袖手立衡門
　　　野薔薇
擬花無品格在野有光輝香薄當初夏陰濃蔽夕暉籬
根堆素錦樹杪掛明璣萬物生天地時來無細微
　　　寄方叔黄草道服
非蕉非苧復非絺不是山人木葉衣寄與詩翁莫嫌陋
㸔山長袖白雲歸
　　　北檻
北檻近中堂緣堦物自芳晨清花拱露地僻蘚侵廊坐
久時開卷吟餘或炷香終朝無客至一枕到羲皇
　　　負暄
不是羲和德澤流寒鄉何處覔温柔絶憐天上黄綿襖
大勝人間紫綺裘旋挾胡麻隨景轉更携書巻與閒謀
天和妙處誰能㑹欲獻君王却自羞
　　　小孫納婦
慶事集朋親孫枝喜氣新歌雲停碧落舞雪眩青春暖
日花君子清樽酒聖人一春行樂地不負牡丹辰
　　　同方叔自郡城歸故園
吏隠豈無名東南一客星松闗今有主岫幌不湏扃無
夢妨清睡唯閒伴獨醒着鞭吾已晚先媿一鴻冥
　　　和　　　　　　　　　　　　李　廌
風流蚤得名兩鬢任星星花徑春長掃林扉夜不扃精
神老益壯風月醉還醒妙句難酬和窮搜入杳冥
　　　癸夘冬解官三山歸雙溪自南而北路傍梅花
　　　經月不絶久欲作數語未就乙巳仲春書於鳳
　　　山僧舍
路出南州向北來呉山梅冷粤山開陽和次第隨程到
一月吹香管客囘
　　　煩劉公達甃園中小池以詩謝之
感君巧思葺芳塘石甃無痕細著行更擬中間添小嶼
藕花深處著鴛鴦
　　　辛亥上塜
寒閨守節少年時志凜氷霜不可移追逺積成千古恨
報恩寛作十年期此生不愧先君死後世應傳寡婦碑
蘭若棲神安穏在遺言今日九原知(遺言欲葬蕭/寺依佛香火)
　　　詩送譙知閤
一去丹墀六換春追尋舊事晃如新屢煩携酒來青邸
相伴同班上紫宸自分此生成死别豈知今日更情親
飛騰已向風雲㑹得意應湏記故人
　　　余卜居偶得山水之勝喜而賦之
寒士把茒聊盖頭豈假山水尋清幽偶然駐足得勝地
造物所賦非人謀有山無水清暉减有水無山爽致卑
流水青山屋上下此妙唯許坡公知
　
　
　
　
　
　
　
　梅山續藁巻五
欽定四庫全書
　梅山續藁巻六　　　　　宋　姜特立　撰
　　　歸山間舟中寄黄正言
黒風吹雨亂雲奔一舸浮家過别邨便有新凉生竹樹
更添清興集槃樽打篷㸃㸃催詩思著靣蕭蕭冷醉魂
來日小溪山水活一波盡是使君恩
　　　黄正言為邑宰累罷郡送行
人生皆有别此别良不同不作兒女戀惨然見顏容郭
奕追叔子后山逐蘇公二賢間世士二客有古風不畏
簡書誚越境逺相從上下數百載凛然兩相望我亦何
為者偶在寮宷中荷公以禮遇詎敢忘敬恭公才自超
卓落落澗底松我老無所用颯然一衰蓬相送三十里
已復媿前蹤願言養宏博吾道終當通
　　　贈染髭宋道人
道人染髭鬚返老作年少雖得陸公憐却被吕公笑道
人爾休癡百年終漏逗
　　　司馬倅解組送行
雙溪梅水飛洪瀾風掣五兩争檣竿有羙人兮彼何官
東陽别駕司馬孫兩攝郡紱私不干二年解組知嵗寒
五規三戒投天闗經筵賜讀帝意懽此行定合陪清班
發揚祖德仍追攀勸君一杯勿留殘轉首咫尺過前灘
　　　王俊卿所居甚隘而㸔山亭依浮圖之址卓然
　　　孤起誠偉觀也
吾憐㕓市人偪仄烟火隘六月圍炎蒸引吭思大噫誰
知蜂螘聚却躡鯨鼇背近山羅前櫩逺岫落天外浮圖
卓孤標如大舶航海蓬萊與方丈便覺咫尺在酒酣揮
八極醉眼聊一快更須約安期萬里弄澎湃
　　　赤松三詠
仙山名字㡬千秋勇退曽聞漢故侯自笑功名無尺寸
歸來也作赤松㳺
　　　　右赤松山
四山古木老烟雲流水桃花㡬換春舉世但誇羊化石
那知不有武陵人
　　　　右小桃源
自從兄弟得神仙一去空山竟杳然唯有華隂舒道士
好詩長與此山傳
　　　　右二仙廟
　　　賦婺州之録參㕔明逺樓為李中甫董奇卿作
　　　也
脚蹴南樓咫尺間手摩八詠境全慳東西合抱兩溪水
逺近平分千里山但見孤鴻𣺌天際更無野馬隘人寰
一時從事先名實豈有能誣雀鼠姦
　　　偶題
霜降水自落春濃花欲迷道心因老進狂態逐時低
　　　永日
永日静無聊空庭散欝陶憩禽猜落果乳雀趂飛毛
　　　賞花醉吟
七十衰翁雙鬢槁每遇花時拚醉倒今年只是去年花
故吾何似今吾老空中日月籠中鳥萬古賢愚塵一窖
尋思世事縂浮雲斷送一生唯有酒
　　　和黄正言勸農
雙溪溪上緑初勻曉日曈曨霽景新五馬先聲才出郭
九農和氣已生春教條頒布人心悅父老醺酣德意親
從此惰民俱力穡㑹㸔優最上嚴宸
　　　失駿子
䑛犢情何限亡羊意易迷聊為暮景玩遽與小年齊漲
乳空宵哺深閨失曉啼已知真幻泡感至一悲悽
　　　乙夘春自郡歸賞牡丹適有故竟囘唯魏紫略
　　　放二頭
歸早開遲兩寂寥經年不見董妖嬈芳心未展緣何事
半是閒愁半是嬌
夢想㸔花歸意濃歸來底事别花忙魏家姊妹知人意
先試春風半面粧
　　　和司馬倅喜雪
寒意沉沉雲氣深老來病骨冷難禁巢禽一出不知下
籠鶴乍飛無處尋便欲騎驢洛陽市不妨放棹越山隂
天公已作豐年瑞更仗風威掃滯淫
　　　嵗在紹熙甲寅浙東西大旱旁連江淮至秋暴
　　　雨水發天目漂民廬浸禾稼而蘓常大歉小人
　　　趨利争運衢婺榖粟順流而下日夜不止又去
　　　冬嵗暮多雨連綿至春半未有晴意人情憂悶
　　　聊書數語以備采謡者至辭之工拙固所不計
　　　也乙夘仲春作
去年數州旱秋雨漂民廬今年復春霖赤子憂為魚不
見日月旋但見霰雪俱處者絶營為出者困泥塗近山
不可樵平地不得鉏有壤莫糞田有火莫燒畬花木淡
惨惨麥苗冷踈踈張王堦下苔寒酸井邊蔬上天胡不
仁蒼生一何辜傳聞常潤間流殍滿路衢鄞江禍尤酷
越山復何如米鄉已無積山郡豈有餘小人急眼前負
販日夜趨只知利一已豈暇䘏里閭屈指至秋成未可
保無虞堯湯備先具庶冀收桑榆
　　　喜楊方叔見訪(初以梅花為約/既而仲春方至)
憶别西風首重囘今朝相見笑顏開梅花臘底思君語
桃葉春前望客來足健尚堪淩􁖳􁢕詩工未許繼堆豗
山園近日新成趣正要相携把酒杯
　　　讀漢史
萬石躬行不讀書公孫張禹號名儒詩書何罪工發冢
自是諸生愛頷珠
　　　乙夘元宵多雨
臘前雨勢已翻盆臘後淋漓到上元燈火不張蟾彩暗
笙簫有禁霤聲喧(時遏宻/禁樂)麥田聞道水盈尺里巷想應
泥沒門悶坐孤吟無好况三杯冷落對黄昏
　　　又
連年旱氣民愁食及至春來又雨霖濕麥卧泥難辨草
寒蔬入市貴如金燈輝不到愁人眼節物空驚老者心
且喜今朝日光出更湏風力掃重陰
　　　種桃
種桃三百樹隨處有開花來年三二月便是武陵家
　　　聞衍孫恪得舉
慶事聯翩走四鄰吾家門戸一畨新明年雙上青雲去
為汝山園作主人
　　　陳德承致政一子中舍選次子中漕臺與余二
　　　息同牓賀之
皇朝網英材三嵗設科目四海一飛龍兩家雙中鵠得
非詩禮效且喜箕裘續二老亦牽連明年書小録
　　　陳德承致政病後得詩且以見賀
上恩鼎至愧叨逾退省何嘗有碩膚甘作一麾山吏部
不為三敗管夷吾相思夢想江湖隔熟誦篇章錦繡鋪
無妄疾來終易愈豈容毉砭值庸夫(一麾前輩/謂麾去也)
　　　烘被詩
烘被龜藏六焞焞梨棗春不唯勻踵息且以煖腰身捫
蝨閒尋句聽雞怕及晨是中有真味不羡北窓人
　　　夏月山中聞鸎
深山五六月猶自有鸎簧只滿幽人聽何如入建章
　　　鸎答
自是山禽侣徒因語得新不堪供貴玩却作李山人
　　　菜羮二首
擬續氷壺傳嘗賡玉糁詩蒸豚貴公子却莫遣渠知
一自入金門屢䝉分玉食今朝苜蓿盤猶疑照初日
　　　因見市人以瓦缶蒔花屋上有感
城中寸土如寸金屋上蒔花亦良苦因思離宫與别館
南至九嵕北鄠杜東西延袤八百里橋梁褭空七百柱
傷哉好大荒主心豈識世間蓬篳趣一邱一壑吾輩事
隨分園池何用許我今度地山一隅栽栁栽花已無數
大雖不足小有餘便可終身為老圃
　　　秋暑
吾性仍忍寒不受秋暑悶既抱相如渴復喘平叔汗疥
疾亦相乘爬搔擾軀幹平生懶揮箑况復蚊蚋亂忽聞
隠雷聲引頸若鵝鸛雨意竟蕭條依然坐深㸑安得天
公仁霜令從此換
　　　詠舞者　　　　　　　　　　李　廌
曾見簮花上舞裀囘旋殊不動纎塵昭陽殿裏無飛鷰
今代誰為第一人
　　　中秋追和
樂聲催遍上華裀囘雪光中不見塵今日山間易惆悵
當筵踏月更何人
　　　葉仲脩令其子携所作求詩
雅道去已久挽囘良獨難湏求正知見莫學小波瀾父
子專詩律風騷逼將壇(謂髙鄰有/詩翁也)如今寄佳句那復阿
䝉㸔
　　　秋霽
清秋初過雨濕葉閃晴暉數册文書静一庭人事稀
　　　送枕屏竹爐與劉公達致政道室
不畫椒房百子圖銷金帳下擁流蘓聊將鷗鷺滄州趣
伴送江西古竹爐
　　　出門
出門誰與㳺顧影惻我情賴有木居士作伴山中行
　　　吾家
吾家何處住一嶂獨成圍莫遣通樵斧應嫌减翠㣲
　　　畏途
畏途謝排斥造物遂初志彼雖快其私我獨佩嘉恵愛
憎有囘牙恩怨或倒置得馬豈君福鑿渠真我利向使
老班行兹事恐遂廢三逕幸足樂一瓢聊自寄興來或
歌呼客至任醺醉以此終百年何用一品貴猶勝白首
歸流光忽西墜
　　　趨郡囘
老去猶趨府往來添客愁丹楓漁舍晚花麥野田秋
　　　新居覔竹栽
闢疇事廬井物色費經營正擬一㕓足便懷三徑情吾
居恐全俗君圃有餘清急欲就佳趣哦詩乞翠莖
覔橙曽有句乞竹可無詩好輟東南榦同為風月期根
豐宜地力萌達趂春時他日如相過清隂滿酒巵
　　　子陵祠堂後兩崕對起可髙百丈或者指為釣
　　　臺
壁立雙臺百丈餘如何竿綫擲空虛時人不㑹先生意
只釣清名不釣魚
　　　閒賦
樓臺百萬装成花木四時羅列從渠眼底江山欠我詩
中風月
　　　側金盞
淺淺嬌黄向日開枝頭斜掛㡬金杯細詳名字并花意
不醉花間不得囘
　　　小橋
小橋横野澗物色自孤清終日相晤語松聲與水聲
　　　庭草
一簇墻陰緑正繁不依朱戸傍雕欄竹光苔色深相映
只許閒人静處㸔
　　　又
幽幽庭下草悟悅有禪味君㸔紅紫場紛紜亂人意
　
　
　
　
　
　
　
　
　
　
　
　
　梅山續藁巻六
欽定四庫全書
　梅山續藁巻七　　　　　宋　姜特立　撰
　　　繭庵(記附/)
　　　　乙夘之秋姜子得吉卜于寓居武川王澤山
　　　　之麓其岡曰壬闖然而止其向已丙屹然而
　　　　起其流囘環既北而南前遇峭峰折而西去
　　　　四山如圍氣聚勢合造化鍾粹别為一區於
　　　　是即其左方為屋二十楹榜曰繭庵夫倮蟲
　　　　三百而人為之長蠶特小而靈者也傳曰紅
　　　　蠶以繭為衣又曰飢蠶作室衣與室所以析
　　　　繭之義孰謂蠶能繭而人不繭乎雖然惰者
　　　　不預繭寠者不暇繭人而能繭亦足尚已繭
　　　　有三義善藏其身似智利被於物似仁生生
　　　　不窮似道一舉而三羙具以是名吾庵不亦
　　　　可乎
　　　初營
萬物有終始吾生如幻泡辛勤蠶作繭來往燕成巢不
作虆梩掩寧湏馬革包劉伶行帶鍤未免達人嘲
　　　落成
繭庵吾自名所喜以吾息一絲出巧心口眼費經畫無
畏亦無累豐儉隨人力時時携妻子杯酒縱酣適家人
獻歌舞賓友雜嘲劇此意少人解此庇無終極曹瞞西
陵前作伎竟何益劉伶墳上土誰與酒澆滴高堂豈不
好要自非吾宅王侯與氓𨽻萬古一枯腊自營自落之
詎敢當達識有酒更頻來寛作十年客
　　　和韻題繭菴　　　　　　　　許及之
　　　　判院程丈逓示所和梅山繭庵詩開發為多
　　　　予曩畢犯禾之役思同穴之義而預作夀藏
　　　　亦名其旁曰繭窩欣然敬和比兩得梅山書
　　　　而稽報判院丈或可轉達庶幾少贖逋慢之
　　　　過焉耳
榮枯翻覆手生死出入息那將有限身苦作無俚畫譬
彼三眠蠶已足三食力作繭聊自藏隨化各有適石槨
翁固癡鍤埋兒作劇憶昨辦同穴物理念終極斸地號
繭窩開徑延友益今聞梅山作真得曺溪滴袖手將詩
壇忘形規夀宅達觀接前脩羙意非毒腊智愚雖相較
今古歸一識何當訪此老同為逆旅客
　　　寄題繭庵　　　　　　　　　陸　游
君不見贅翁退隠真皇時繭室遺名星日垂雖無豪士
千車送不媿髙人一鍤隨又不見貞觀故人有王顯抵
老摧頽不作繭一時戲語今尚傳人生窮達誰能免繭
庵知君出游戲夀過期頥乃常事青松手種三千本㑹
㸔半空飜鼓吹人老則衰君不然快㵼玉船鯨吸川釣
璜逺祖應相似八十方為筮仕年
　　　　(附記國史王樵字肩望號贅世翁作繭室銘/兩朝)
　　　　(曰天生王樵薄命寡智才不濟時道號贅世/生而為室以備不虞死則藏形不虞乃備樵)
　　　　(真廟仁廟時人也太平廣記王顯唐太宗故/人太宗微時嘗戱之曰君抵老不作繭及帝)
　　　　(登極而顯謁因奏曰臣今日得作繭耶帝笑/云云放翁此詩用事精切足以發明吾意誠)
　　　　(可仰也以書來曰繭庵記及初營落成二詩/大手老筆超然絶俗明公富貴夀考皆未易)
　　　　(測於此可卜豈/戯我乎併記之)
　　　六言
康樂尋山伐木子猷愛竹叩門我已烟霞痼疾每逢佳
處開樽
　　　禍福
君子多短拙動或福隨之小人最狡獪往往觸禍機巧
者極人力拙者無所為巧拙不必問天道自平夷
　　　秋旱驟雨
滂沱一雨洗清秋千里郊原旱氣收急遣奚奴洗觥醆
醒心亭上㸔溪流
　　　買烏薪戲題
雨雪冬春無了時烏薪斷續惱衰羸偶然買得婆歡喜
且免山翁曉皺眉
　　　晨起出門
水繞芳堤雲繞山數椽茒屋住中間神仙更自足官府
世上誰如此老閒
　　　山堂鞏先生輓詩三首
源流簡公出名字魯山宗(韓庭芝/字徳秀)避地江之左驚人易
以東機雲千載裏歆向一門中敬止山堂老才名是至
公
風采儒林虎波瀾學海鯨公家五進士此地半諸生勾
漏丹俄就中牟政亦成如何賈太傅位不至公卿
綰章南北異轉首死生分手澤空遺墨書籖冷舊芸行
湏潘岳誄碑已蔡邕文身後無儋石𤣥成似子雲
　　　和元亨出示山扉詩
手自葺柴荆山扉亦自扃莫辭蓬篳陋要䕶艸堂靈忙
為幽人啟閒無俗士經不妨老赤脚譍戸代奴星
　　　寄方叔
落葉滿滄灣墜露濕踈栁幽人曉無事杖䇿經林阜忽
焉若有省懷此山中友便欲借風翰翩翩挿雙肘
　　　古風送行陳省元
梅山老人頭雪白摸索曹劉還認得平生鹿鹿視餘子
誰是詩中真巨擘踵門忽得天下士慕我虛聲逺相覔
袖中磊磈出奇語和璧隨珠暗相射對之坐久神氣定
言下分明箭鋒直傍觀如堵相駭愕頗復見我有此客
雄篇累日費酬答但怪筆端飛霹靂君才自是千里駒
鞭影不摇何待䇿古人妙處應自知悟觧多端難指畫
請君更去勘諸方莫道梅山得消息
　　　和潘倅新溪七首
山色湖光相接連千章古木老雲烟晚來曲港囘舟處
如在孤山栁嶼邊
平湖㶑灔帶垂楊緑暗長堤五月凉綵女移舟蓮浦去
棹歌聲裏水風香
濃淡燕脂千樹開崇光香霧襲人來如今不共梅花笑
歩繞行吟日㡬囘
釣月亭邊三兩家月明無處認蘆花忽聞鵯鵊相驚起
知有溪禽在淺沙
溪頭風月四時新機盡還欣烏鳥親沮溺相逢如借問
報言老子自知津
如君方此富春秋未可追尋三逕遊且放子真歸谷口
不應馬援困壺頭
我來久矣了窮通出處誰能與衆同此去便湏專一壑
人生何必作三公
　　　蝦蟇
周公灑灰垂典教為爾朋徒多取閙如今大索不相容
省口何如且泥淖
　　　有感
巍峩厦屋起千間更作朝廷第一官㡬箇得歸仍得老
可憐一世不曽閒
　　　歸老
歸老得閒渾可事㝡憐白傅更能詩舞餘歌罷賔朋去
八節灘頭醉臥時
　　　和虞守釣臺四首
龍衮羊裘孰重輕當時俱是一書生相㤀道術仍㤀勢
超出人間萬古情
七里灘頭嵗月増漢家川谷㡬丘陵祠堂只許𤣥英配
此後寥寥見未曽
天下清名屬至公當時四七謾英雄祠庭千古増輪奐
不見雲臺續畫工
先生蟬蛻出塵埃萬古聲名一草萊盡道髙風激貪懦
何人到此挽舟囘
　　　胡彦功輓章中間家事少貶遂謝賓客絶饋餉
　　　者三十年已而復振
祖風文采秀儒林父德幽遐玉有音廷尉何妨謝諸客
鴟夷還復致千金門前輿馬多英貴架上圖書浩古今
欲識遺芳傳不朽伯喈文字在球琳
　　　贈方叔
世間曠士如君少天下閒人似我稀一曠一閒無一事
只應鷗鳥共忘機
　　　誕日戱作亦可以瑞鷓鴣歌之
梅山誕日簇觥籌更挾娉婷共勝㳺此去只求閒富貴
人生湏是老風流
　　　拄杖
脚力未湏扶時時踏莎逕愛君如友生伴我山行興
　　　門外
門外青山列髻螺園中花木錦成窠慚無功業報明主
空占閒居樂事多
　　　道中小詩呈虞察院
歸路指城隅城樓出畫圖水光摇野艇雲影掠平蕪秪
合山林住胡為朝市趨丘丹不浪出五字訪姑蘇
　　　和　　　　　　　　　　　　虞　儔
城郭迎車騎溪山展畫圖歸鴉飜落照宿雁集寒蕪酒
裏傾肝膽吟邊識步趨佳人來底暮心傒碧雲蘇
　　　糟蟹呈虞察院
星分井鬼占髙躔𤨏細還書食饌編不作屈原醒到死
却同李白醉登仙濡涎唧唧生泉眼閟息陶陶樂甕天
口腹固知能累徳為渠風味一軒然
　　　和　　　　　　　　　　　　虞　儔
偪塞圎臍不計錢將糖彌躁賴蒲編舉盃聊試持螯手
下筯空餘蛻骨仙争向槃中誇得雋誰知酒裏獨全天
無腸不與人間事骨醉憐渠為惻然
　　　再賦
禍成篝火最堪憐蒯索寒蘆更與編細剔膏蘇付饞子
却吟醉骨屬詩仙沉冥併作南柯夢混沌誰開太極天
聞道將糖尤躁擾觧蒲投甑想騷然
　　　虞丈以傷物遂再賦
省口湏知亦省緣食經爾雅不勞編山中且縱無腸子
(抱朴子云山中稱/無腸公子者蟹也)海上長隨踞殻仙凡物身中皆有佛
何人性裏獨無天反騷正得詩人意讀罷新章為憮然
　　　又
古來儒墨本同源罪福區區不足編燕饗正湏依孔聖
慈悲何必異金仙静思有物叅元化俯視含生共一天
梁武漢明俱泥佛得言失㫖豈其然
　　　出郭
嵗暮偶出郭斜陽帶逺邨雪松含臘意沙水動春痕
　　　春曉
春來貪起早春思還繚繞一語破春愁黄鸝韵清曉
　　　有感
六年歸老掩柴扉今日天涯有所思山阻雪深無去路
凄凉只詠四愁詩
　　　菜羮
淺下薑鹽細㸃油小甘微苦嫩香浮是中自有天酥味
說與饞兒只掉頭
　　　極目亭有懷韓常伯
先生種栁已成圍栁外孤亭但夕暉如覺隐侯前日去
不知丁令㡬時歸雲帆夜夜沙頭落風葉年年城上飛
弔古登臨仰詞伯苦吟精思入幽微
　　　追送虞察院
夜半小溪飲酒深増别情客隨舟共逺詩與雪俱清嚴
瀨雲木冷富春烟水平故人相憶處應過鳯凰城
　　　和　　　　　　　　　　　　虞　儔
相知何必舊我輩正鍾情老去難為别詩來愈覺清虛
舟和雪載淺水過灘平一路皆佳境收歸五字城
　
　
　
　
　
　
　
　
　
　梅山續藁巻七
欽定四庫全書
　梅山續藁巻八　　　　　宋　姜特立　撰
　　　秋江栁
春暖和烟重冬寒帶雪稀何如秋浦畔含思獨依依
　　　方叔每嵗一相訪送行
耐久交情嵗月深今朝何事返家林北鴻西燕一年别
流水髙山千古心何日從公歌舊曲(偶同謳昔時舊曲/有感歲月之邁)
無人伴我賦清吟若為雲氣從東野應繞劉岩紫翠岑
　　　寄方叔
懶過醒心亭無人作伴行禽魚皆命侣松竹亦同聲只
作留時意那思别後情連宵懷晤語心惻未能平
　　　去燕
去燕忽若失斷蟬凄復連不唯觀物化且以感流年
　　　曵杖
曵杖度林樾晴光破衰顔好鳥忽相鳴覺我身世閒身
世誰自覺此妙吾獨觀正以静得之樂哉天地寛
　　　寄題楊先輩霧隐
猛虎樹摩痒更為蟲所蝕元熊擲崖木正坐勇與力爾
豹居其間而復有二德既不眩文采亦知身足惜衣錦
貴尚褧桐梓惡戕賊含章大臣體深居君子識室以霧
隐名兹士有典則韜養日以久何患不輝赫而况數鉅
公銘詩播金石只恐難久藏却為人所即
　　　對鏡
少年鑒止水自喜顔色好如今對明鏡但覺増老醜老
醜將奈何行當就枯朽古來聖與達閲世誰長久仙藥
不可求紅顔復何有嵇阮真可人沉冥一杯酒
　　　題許尚書石刻二首
烏絲玉軸陀尼表闘草搴花錦不如不是向來元祐脚
唐人文字晉人書
先生自是吾所敬况復曽䝉㸃化餘筆妙共推三昧手
尚書安得不中書
　　　閒吟
老去無心思世事静中有業愛閒吟有時㸔水㸔山處
舉世何人㑹此心
　　　紅蕉二首
一藂緑鳳尾含烟徑尺紅英曉更鮮曽見畫歸丹禁裏
太湖石後粉墻前
品格清虛壓衆芳何年分種自炎方直疑剪破紅羅軸
挿向緑綃深處藏
　　　感舊
忽見鸎鸎挾兩雛因人感舊易欷歔佳人例屬沙吒利
春去春來能囀無
　　　送方叔二首
管絃韵勝堪娯客山水音清好賦詩底事翩然欲歸去
尊前風月又相思
梅山近日風光好桃葉桃根縂可人自喜暮年多樂事
非君誰與共花茵
　　　旅懷
寄迹雙溪上秋聲動逺林斷雲流影薄過鳫去痕深舊
館生離思新愁闕寄音到頭俱夢事俛黙一長吟
　　　送虞察院
岳牧用詞人古今誠罕有君侯東南雋錦心仍繡口生
從謝朓城日對敬亭阜梅翁丈人行味古若𤣥酒君能
兼衆作活法參已久今兹守雙溪詩思如河剖前追東
陽侯近繼南澗叟璀璨珊瑚鈎盤屈蛟螭鈕往來互酬
贈覺我殊穢醜砂礫投公筐珠璣落吾手蘓李隔遥天
王劉同魏圃風騷難並世道義况有取髙篇許編綴㤗
華儕部婁不辭附冥鴻庶以圗不朽君王愛其才復易
呉門守韋郎五字句寂寞今其耦森㦸尚髙門凝香猶
故牖想當吟哦時妙思出齏臼只恐鳳詔催去作仙班
首載賡清廟頌千古換星斗得句勿相㤀時寄山中友
　　　乙夘中秋月色徹曉喜而有賦呈諸親舊
客來暮靄尚周遮客坐乾坤見物華萬里更無雲吐葉
一天唯有桂開花肅霜青女令先布專夜嫦娥意太誇
便欲從兹凌汗漫不知何處上仙槎
　　　乙夘種牡丹
課僕舁豐壤辛勤種牡丹不知從此去更得㡬春㸔
　　　山圃
山圃歸來花半空尊前一别五春風新松已自髙三箠
舊塹還湏廣十弓
　　　效樂天體
田宅不多終是有園池雖小勝如無三平二滿人間少
此樂唯應屬老夫
　　　山中
山中有至樂静者得其意所以入山人同來不同味
　　　詩輓樓少陽所生母夫人
繼室侯家古有聞熒煌還得配樞臣香嚴童子先成佛
(生子十嵗極聰/了一夕坐逝)瑣骨仙人後化身(夫人晚/入道)共喜伯仁今
有母何妨小德外無親向來已悟空乘法合作西方㑹
上人
　　　詩悼劉夫人
淑德生從積慶門父兄隠耀更全真共推蠟屐亭前女
雅稱𤣥都觀裏人鸞鏡菱花千葉冷蟾宫桂樹一枝新
人生百嵗今才半㑹有重封賁後身
　　　閒賦
人生浮脆若風烟障簏操籌亦可憐但得樽中長有酒
不湏身後更留錢
　　　賦謝恵醋
送酒古來多曠士乞醯今世少良鄰庾郎寒腹便鮭菜
助我儒酸不厭頻
　　　晚來
晚來山氣冷松下獨門行野鳥聼人語山靈警杖聲
　　　立春前有雪
春前一寸雪春後一犂金萬里烟瘴息九農和氣深
　　　余方悼亾適山圃牡丹芍藥盛開賦長句
白巾對紅艶哀樂自不同緬彼古之人㧞去禮法中親
䘮至嘔血悲涕固無從不哭即飲酒陶然醉為鄉吾愛
䝉莊子鼓盆歌慨慷吾笑潘河陽忍泪賦悼亾自古皆
有死生滅固其常生也根一氣死焉歸𣺌茫鍾情雖我
輩達節聖所臧且日飲無何久久永相㤀
　　　閒吟
富貴懸諸天禍福人所召但於平處行福輕禍亦少貪
夫只競前而不顧其後忽焉一失脚千佛不可捄
　　　寄方叔
二老論交日真成百嵗期同行雙野鶴得意一山雌病
起憐加飯書來渴寄詩已添新蠟屐此興報公知
　　　思微時寄食山寺
招提憶昔寄孤蹤曉甑猶塵午未舂地僻讀書無外事
家貧教子有全功
　　　出處
草木偃時龍入洞鳥烏噪處虎行岡大賢出處湏驚俗
伊尹如何五就湯
　　　賦潘叔玠皆山樓
環滁皆名山正以醉翁重翁時方在郡朱墨猶遮擁君
今建斯樓再食祠官俸雅契醉翁心而無醉翁冗㸔山
應更真物物皆浄供便尋廬霍期莫作京洛夢只恐難
久閒移文北山諷願堅仁者守用静以觀動
　　　次石魚
君不見隴州石魚生地下中有鰌鯽皆同化又不見衡
湘石魚生山中魚身鱗鬛俱如畫世間何獨此石為魚
形石蛇石蠏皆如生蝦蟇口吻酷肖似螬蠐蠕動㡬能
行悠悠荒怪不可考吾意造物初無情隂陽融結亦偶
爾俗智詎可窺杳㝠葉君得此不足惜君自川嶽儲英
靈來春禹浪忽變化頭角天上㸔峥嶸此時囘首視此
石棄置殆與砂礫并
　　　有感
少年如曉行志意多閒佚老如夜還家行李自迫怵向
來輕寸隂此去惜餘日已往不可追未來嗟莫失昔人
秉燭㳺不為杯中物
　　　縱目
縱目郊原亂絮飛好風嬌葉弄天機白灘半露溪新瘦
緑樹初圎山正肥
　　　和王粹中
昔年曽踏軟紅塵囘首修門七換春官職不多還不欠
交情無舊亦無新有花日日招嘉客問字時時接近鄰
且願梅山新秫熟許君長作醉歸人
　　　王君玉輓章其子遷其母同穴
昔與先夫子親如老弟兄君能敬父執我亦感交情放
意杯中物無心世上名佳城今夜月應伴酒旗明
伉儷存亾隔孤墳一驛西忽驚雙劍合無復隻鸞棲路
接先塋近雲藏塔岫低歸乎了無憾送騎滿山蹊
　　　鞏大監輓詩
列國名卿號衆多山堂族望最巍峩魏宫賔客推公幹(魏/王)
(記/室)交趾威名畏伏波(帥/廣)老去一麾供坎壈歸來三逕足
婆娑從今詩酒交朋少悵望新阡淚若何
　　　悼亾
安仁愁思怯春寒捫泪題詩睫未乾雙燕歸來如訪舊
不知吾已是孤鸞
　　　蟬
自下髙升木杪間風為呼吸露為餐雖云强聒人憎惡
也勝低頭推糞丸
　　　長句贈弟邦達主簿
有弟辭我去明日隔風烟茭青嶺頭雲憶別二十年上
有古峯巒下有深澗川我昔去家時過此涕淚漣汝今
復經行豈不念鴒原人生皆有别此别有何言我年
七十四去日箭脱弦汝雖後十年鬢髪已蒼然世味只
如此恩義以為先㑹少别良多杯酒且留連何以夀夘
君贈之新詩篇
　　　有客
有客訪山間愁襟一笑寛青燈親軟語薄酒緩清歡
　　　十月
十月氣候變園林霜葉黄餘糧栖下畝宿靄罩寒塘
　　　和虞守感秋二首
莫憶鱸魚羙呉天浪正浮只應歸夢到千頃荻花秋
家音何用寄郵置有沉浮旦夕天邊去書來一鳫秋
　　　送方叔
九日相携上翠微安仁悼内不勝悲琴中只弄無絃曲
歌裏聊陳鼓缶辭來嵗湏為湯䴵約今朝空過菊花時
君家兄弟如相問為報頥間已素絲
　　　亾婦小祥將至
老來遽有閨中戚嵗月飛騰奈爾何八十耄齡能有㡬
九三大耋可無歌祥琴合御吾非激朞樂如聽玷可磨
春到有花湏痛飲莫傷嵗暮更蹉跎
　　　題梅山詩巻二首　　　　　　楊萬里
松風澗水打牕聲玉珮瓊琚觸眼明當晝如何挂秋月
未春特地囀新鸎秪消一巻梅山集幻出千般景物情
老子平生有詩癖為君焚却老陶泓
承華寮寀集鴛鸞不減應徐讌魏園中有釣璜清渭叟
向來授鉞少陵壇錦心繡口搴花草雪椀氷甌㵼肺肝
身到梅山得梅魄老夫更借一枝㸔
　　　和
洋洋海内服詩聲手决雲章萬象明千仞覧輝丹穴鳳
三春刷羽上林鸎蕢桴土皷有遺韵牛鬼蛇神無遁情
才大𣺌瀰如碧海蹄涔那敢鬪澄泓
接武東朝集鳯鸞相如亦預賦梁園仆旗我合堅詩壁
授鉞君當坐將壇妙似春風薫草木深於元氣入脾肝
宫墻數仭難窺測一㸃曽容豹管㸔
　
　
　
　
　梅山續藁巻八
欽定四庫全書
　梅山續藁巻九　　　　　宋　姜特立　撰
　　　余年六十始入侍禁庭數月又直春宫
新年出小刼今日直儲宫天道周必復物情窮則通春
叢無寒榮秋畬得晚豐勿悲夕陽句猶勝吾家翁(時有/賀者)
(至余曰夕陽無限好爭奈近黄昏/客云夕陽如有意偏傍小牕明)
　　　讀杜子美集
巴蜀勞重往荆湘無定居宦情常造次行槖屢空虛宫
闕烟塵外江村盜賊餘弟兄蹤跡斷妻子信音疎生理
那堪説窮愁自掃除千篇比金玉萬巻是菑畬軒輊齊
梁後憑陵漢魏初嚴公俄旅襯岳土亦烟墟一世惟漂
泊平生可歎歔高名天所靳此理復何如
　　　懷故友楊方叔
㳺戲人間世清虛物外緣皇家雖結網空谷竟遺賢無
恨堪懸劍傷心有斷絃今年湯餅約為爾一凄然
　　　漁舎新成
旋規漁舎傍溪山山轉溪廻翠竹間閒看羽觴行詰曲
戲拈竿綫弄潺湲浮家不入分風浦歸棹休尋落照灣
謾説五湖烟浪好幾人險處得心間
　　　山中
籬畔黄花翠竹雨後青山白雲此是山中活計莫教俗
士知聞
　　　秋來喜雨
西風吹雨洗林廬夜深凉氣生庭除呼童為我掃籧篨
便欲拂拭紅氍毹冠巾三肅傅頭顱絺綌輕利體不濡
似覺禮法由吾徒寢甘食美増腹腴牀頭有酒不用沽
更煩黄菊催紅萸一秋辦取三百壺二三佳友不可無
　　　寄汪尚書
五十年間歎濶疎相㤀兩地復江湖書來筆底驚强健
詩去吟邊想步趨好對青山㸔歌舞莫嫌紅粉笑髭鬚
鳳毛已有哦松韻尚記金華舊範模
　　　和　　　　　　　　　　　　汪大猷
投分雖深迹却踈君居東婺我西湖兒曹方喜承毛檄
父執應容效鯉趨慨念舊㳺多宿草(舊同官六十餘人/今唯大猷獨在)
僅餘二老見霜鬚詩來喚起相思夢又向梅山得楷模
　　　甲辰歳以詩一編進孝宗聖語且許其清新驟
　　　䝉擢用暇日感孟襄陽事聊賦數語
襄陽孟浩然牀下謁至尊一語不合意放還歸里門我
詩雖不工騎馬入帝閽飽暖自兹始永懷明主恩
　　　劉公達覔酒
作詩覔酒真豪士况是今年富酒材豈有豪詩不豪酒
請君須飲及時盃
　　　初夏
松花金粉落荷葉翠鈿浮啼鵙千山暮一年春事休
　　　喜仲春有閏
仲春閏月天氣佳天豈有意遲羣葩天公正為老人設
剰添一月延韶華今春計日百二十不比嚴霜烈日空
增加良辰好景不易得此日詎可容易過漢家天子賜
甲子所見殆可兒童誇直須爛醉荅造物秉燭列炬驚
林鵶
　　　王思叔惠巨竹一竿
清晨剪送碧琅玕想見軒牕六月寒便欲持將釣東海
未知何處可投竿
　　　齒脱
髪白壯志凋齒豁生意少寒暑幾八旬咀噍嵗月久請
君視追蠡血氣豈長好吾祖仕進初兩齒僅能有此翁
不即人乃為人所取退之太崛强方誇膾鯨手畢竟將
何如人生不堪老
　　　雪後雙溪城外
雪消閒出郭騎馬踏山橋池響氷澌落泥融鴈齒消
　　　詠閒
一年閒有十年功十歳如將百歳同此去得閒猶未已
向前日月盡壺中
　　　病後負暄
陽和被四體覺我病骨輕血氣相貫輸浩浩梨棗生以
我身中離交㑹丙與丁隂盡命自長何必求丹經
　　　水仙
六出玉槃金屈巵青瑶叢裏出花枝清香自信髙羣品
故與江梅相並時
　　　移瑞香
少年無酒荅羣葩投老逢春鬢已華今日對花無意思
花應憐我我憐花
　　　飲酒
平生嗜酒不耽酒不愛深斟愛淺斟嵇阮詎能知此味
可憐一世只醺沈
　　　偶成
膩白夭紅漸滿枝倡條冶葉競紛披化工只解呈新巧
惱殺衰翁都不知
　　　澗上
晴蜻舞幽澗水鵲立枯槎予亦坐烟壑有生俱有涯
　　　春晩戲題
嵗月飛騰不可囘紅顔去盡老相催自憐皺靣無光彩
賴得春風為熨開
　　　尋春
選勝尋春莫預期風和日暖即佳時行庖草草何妨事
明日隂晴特未知
　　　庚申春再得奉祠
香火縁深宦意灰十年蕭散卧蒿萊龎公從此不入市
只與漁樵相往來
　　　老衰畏寒晨起婢輩熾炭紅熖滿室身心俱泰
　　　喜而有賦
嚴晨一爐火愛重如兼金既已暖我軀且復豫我心因
思孟東野曲身長苦吟何如貴公子得意椒房深
　　　香菌出括蒼山谷中其味香滑絶妙昔嘗欲獻
　　　之壽康終不敢也
薫蒸應地徳香滑異園蔬天花非爾倫金芝恐其餘雅
宜齋庖薦不受羊羮汚將欲獻天子誰為達區區
　　　夜飲
風高霜挾月酒暖夜生春一曲清歌罷華胥有醉人
　　　幽事
幽事春來早晨興即啟閽掃梁延燕子挿楥䕶龍孫數
日招賔友先期辦酒尊淋漓衣袖濕不管漬春痕
　　　諸葛孔明
臨發漢中時精誠見表辭此心誰盡了死後有天知
　　　二月有霜海棠頗瘁
青春淑景忽飛霜餘烈猶能到海棠中山靖王孺子妾
尚書門下主謳娘
　　　初夏
催成新夏荷浮翠送盡餘春栁褪綿正是清和好時節
嫰柯嬌葉媚晴天
　　　王思叔惠象牙筍
魚煮船頭筍煮園一時風味最甘鮮君家象齒先春發
為我携鉏斸翠烟
　　　晩春
品物趨時慰寂寥靜觀𤣥化自超遥鸚因求友偏饒舌
桞為含綿嬾折腰
　　　適齋先生續樂天達哉行因繼其後詩雖不工
　　　聊抒鄙意而已
樂天吾所敬掛冠方一年家事能幾何處置有後先始賣
南坊園次賣東郭田末乃貨其廬緡錢可三千不為子孫
計兾可了目前嗚呼古之人未易相比肩顔子附郭外
不聞鬻其阡淵明松菊逕仲蔚蓬萊間闕一尚不可而况
盡棄捐先生果何心達者未必然適齋賢主人歸卧甬水
邊家中無留貿饑食困即眠不可學其可已省區中縁
嗟哉我何人愛慕此二賢素貧乏常産晩有屋數椽
聖君不忍棄未許車髙懸月散官中粟不蓄俸餘錢性
復喜賔客日日羅槃筵萬事不掛眼尚為詩所纒山上
列花木山下疏清泉終日自逍遥濠上樂亦全起予者
誰歟三誦達哉篇
　　　雲岑
雲岑抱秋隂水木起夜色原野漸蕭條田禾捲阡陌
　　　閒吟
天公靳惜是虛名恠我吟詩筆不停莫把文章覷天巧
只將渾沌養餘齡
　　　偶賦
不織不耕日無憂無惱身曠哉天地徳養此最閒人
　　　野坐
野坐花飛片溪行水漲痕山中閒日月世上别乾坤
　　　不貪
人間五福少世事罕兼全將此不貪寳延予有限年
　　　偶至郡城
老矣息奔走胡為此登途行李雖草草客懷亦舒舒傾
我壺中釀閱我袖間書在家故云好愛此暫時娯
　　　無客
無客意不佳獨飲有何好雖非甕下豪亦匪澤中槁百
年㑹有極正要舒懷抱不賦獨酌謡相期醉鄉老
　　　冬夜不寐
宵柝迢迢警睡魔静思世分老林坡忍胞只有嵇康嬾
扣角曾無寗戚歌不起妄心思世事只將閒意養天和
時人休説長生術學著長生事轉多
　　　因赴郡㑹入城
十年林下自由身已放嚴光作外臣終日奔馳非我意
有時嚅囁失天真龎公不合來城府梅福如何走市塵
䇿蹇明朝且歸去故山猿鶴自相親
　　　賀王季發提舉掛冠
明主尚書識履聲君持閩節復儀形八年可仕不謀禄
七秩及時斯引經肯把清名誇薄俗只將厚徳養脩齡
新詩祖送三千首疏傅當時得寧馨
　　　次洪監簿惠詩韻五首
相逢可恨十年遲鍼芥相投更不疑從此詩筒數來往
不須千里寄相思
新詩三復用功深始信今人有古心鬬葉儷花兒輩事
唱高廟瑟有遺音
自古詩人失意多偶然歳晩慰蹉跎如今世味都如蠟
水際林間自日哦
三洪文字照乾坤小謝風流筆力存悟解向人難舉似
見花微笑自忘言
莫嗟官路昧通津舉世滔滔豈識真早晩青雲如直上
正須文字為藩身
　
　
　
　
　
　
　梅山續藁巻九
欽定四庫全書
　梅山續藁卷十　　　　　宋　姜特立　撰
　　　幽事
日日營幽事時時有好懷雨園殘竹粉風砌落松釵伴
蜨行花逕聽蛙傍水涯窮通了無謂不必更安排
　　　觀挿秧
挿秧如挿針𤨏細亦良苦分徒一夫積終畆衆力舉曾
不旬日間綠遍天涯土周家重開國幸勿輕農圃
　　　悼亡
平生起居處杳杳復冥冥人遠迹亦沈邈焉居者情以
此觀世間無物可留意有如空中雲東西適相值雲收
天宇開虛空了無事
　　　晨起信筆
姜子胸中有至樂青山白雲也不惡不求作佛不求仙
却笑時人用心錯樂天兠率墮𣺌茫徐福神山更遼邈
丈夫天地要同流俯仰隨化吾何求太虛為體隘九州
不須更述逍遥逰
　　　子陵瀨
不為故人出出則將如何交道古難終豈唯畏虞羅蕭
何豐沛舊未免投金科先生誠高哉無媿紫芝歌
　　　雅志小飲適寛仲送相州法醖并竹萌同至
相州晝錦堂厨醖衛國淇川岸竹萌二物煩君走分餉
時哉乗興倒瑶觥
　　　晚晴
草木肥梅雨江山快晩晴芳塘荷芰發香泛葛衣輕
　　　齒將脱齟齬牴牾時或隱痛戲成
摇齒不可仗反側如小人王陵雖少戇信越終難馴魯
衛固小弱秦晉依强鄰更託輔車勢庶以活吾身
　　　讀范文正公上執政書靖康之禍正以人不知
　　　兵
經籍盡焚秦室亂孫呉有禁本朝危聖賢文字初何罪
羣小盈庭事可悲
　　　白髭
檢校精神日向衰羲和促轡過如飛白髭可是長無賴
換我紅顔不放歸
　　　贈湯仲輝郊居
木橋横野水竹逕踏晴沙桑苧交陰處中藏隱士家
　　　東坡除夜三十九遂引樂天行年三十九歳暮
　　　日斜時之句賦詩余亦於生朝有感
昔人三十九已歎日斜時吾今七十六屈指一倍之豈
唯桑榆晩正自入崦嵫灰中炭暗盡豈不心自知且飲
生朝酒更賦梅山詩
　　　野步
倚杖立江干丹楓疉嶂寒何人三昧手畫我看秋山
　　　動植
動植凑東風天機各自濃花粘蜂股重絮戀栁腰慵
　　　雪晴
六出㺯陰機新晴閃夕暉餘寒隨鴈去殘雪帯春歸
　　　葉叔佐妻輓詩
元是毗耶女來嬪居士家一門函佛界三子摘天葩積
累千金富追迎百兩車合書賢婦傳遺像儼笄珈
　　　閒興
天氣正清和人情物意嘉綠樹蔭屋角微風起簷牙挾
書仲舒園種菊淵明家逍遥無一事遠志凌青霞
　　　再贈湯仲輝
肥遯元無悶躬耕亦自娯曲肱安陋巷愛爾亦顔徒
　　　詠蠶
㒩㒩屢神化宛宛始成室生從五泰初事至三起畢利
物先遭烹謀身自無術衣被遍四方丘山計端疋豈知
驕奢主結綺縱㳺逸剪綵滿園林光輝豔風日理宜得
敗亡此道天所疾禮經重親蠶一縷知自出大禹惡衣
服仁儉由聖質我本生田家蠶織嘗究悉初不恥緼袍
一煖志願訖
　　　葺圃
種樹書頻讀齊民術屢窺曾求竹醉日更問栁眠時盧
橘初非橘蒲葵不是葵因而辨名物甘作老樊遲
　　　韓子師朝路為小人無禮去國再來婺女
推敲乍可恕詩客攘臂豈容遭怒螗三尺何時尸鼠輩
九霄一日失鵷行君王擬聽尚書履使者行催相國裝
共喜日邊歸去近雙溪椎皷下舟航
庭下棠陰七換秋去思遺愛滿東州當年父老留大尹
今日兒童迎細侯久别雙溪勞夣想重來八詠識風流
故人再此相逢地曉出衡門失舊愁
　　　翫月
天風忽披拂覺我襟袂清雲片玉鱗薄月華金暈生曾
於滄海看浩蕩此時情髣髴見三山洶湧波浪驚
　　　晨起
東旭曉曈曨照我墻角紅衰意忽開豁衰顔亦丰茸便
欲理晨策去遶菊花叢惜無㑹心友一尊清興同
　　　古意
共綰同心結那知有别離對人争忍説不敢畫蛾眉
　　　霜後菊
嫰黄釅白媚秋暉正坐清霜一夜飛似怯曉來天氣冷
一時都換紫羅衣
　　　送邦佐弟歸鄉
昔時俱是一兒童今日相看兩秃翁舊約對牀心自喜
新詩入夣句仍工吾衰已覺身如幻汝老猶疑氣吐虹
南北相望才數舎何時更卜一尊同
　　　子陵
足加帝腹狂奴態自是君王禮數寛四海但知天子貴
先生只作故人看
　　　喜雪
陰宰弄精神空中舞玉塵入簷燈影亂折竹曉聲頻照
幌光侵曙欺梅氣壓春老夫貪快賞呵凍拂烏巾
　　　栁
長條攀折歎離披底事人間管别離何似龍津通御氣
建章宫裏鬬腰支
　　　懷方叔
憶昔尊前共賦詩如今仙去見無期吟䰟想只空山裏
嘲弄風光人不知
　　　有感
滴水添壺箭跳丸疊崦嵫只誇顔似玉不覺鬢成絲
　　　初夏
時節催農圃園林花事空栁蒼無故態苖長有新功
　　　因觀贊皇平泉草木記有感
平泉草木頻移主西雒園池幾換人但把風花觀世界
莫將金石認吾身
　　　悼邦節弟
皇考憐同出青山憶並廬前春曾訪我無月不來書易
感中年後難忘少長初倐然成夣幻歳晩重欷歔
　　　張致政輓章
上壽身仍健榮封歳屢終無因拜龎徳空幸識王戎含
玉亡遺恨懸車近古風燎黄應不遠光寵賁幽宫
　　　次韻黄司理
龍墀射䇿筆如神馬首哦詩句益新忽捧名篇端有意
欲求强對恐無人浸滛漢魏知追古摸索曹劉已識真
荀氏八龍誰最著慈明頭角在雲津
　　　悼何求卿内子王氏川人王丞相夫人母之妯
　　　娌
名父飛鳬席慶長良人傅粉舊傳芳籃輿曾帯陽臺雨
花院俄沉婺宿光表表門眉看列倩詵詵蘭玉有諸郎
不唯綵誥生前寵更有豐碑自玉堂
　　　漁舎感秋
小築瞰清流人閒境更幽蒹葭寒帯水蟋蟀静吟秋
　　　繭菴囘
歸路俯清川呼奴自刺船戲魚翻晩照宿鳥入寒煙
　　　暑退秋夜賞月
冠巾暑退纔如律詩酒交情不作踈今夕孤光清到骨
鏤氷裁玉滿林廬
　　　拒霜
楚天寂歴暮雲平何處江村落鴈聲正是西風掃黄葉
不知春色在朱榮
　　　罷劉巖酒庫
世事升沈侔蝶化吾生來往更蠅營歸心有愧陶元亮
家事當如尚子平豈是木雞猶有變故令漚鳥尚相驚
老夫本自無城府抱甕何妨過此生
　　　閩中得家書
家書隔歳至生死半一新新故無已時悲喜俱傷神人
生兹世間誰是出世者有如獨繭蠶終日自纒裹迢迢
碧海路青鳥長來去安得挾雙成吹笙入煙霧
　　　海上獲捷禱於廟神王公方交鬬間賊桅忽倒
　　　赴水死者太半後請于朝賜額靈惠
直駕樓船擣賊桅金槃一擲萬人開何當為奏褒封典
釃酒刲羊亦快哉
　　　出閩中四首
山行十日到吾家臘盡歸人惜歳華斗酒隻雞誰勞我
更須踏雪看梅花
千里携家一秃翁一尊倒盡百愁空野梅可是工迎客
排日開花到浙中
飄蓬不歸根而我還故里有食即可安何必土風美豈
非俗緣故墮此膠漆底艱闗一月程况復携老稚囊空
畏途遠蓐食常夜起人生貴適意奔走殊未已俟有三
逕資吾生恐無幾
晩出仙霞嶺平原豁故闗石窮千里逕雲失萬重山漸
喜鄉音似遥知兒輩歡不緣懷里社倦翼未須還
　
　
　
　
　梅山續藁巻十
欽定四庫全書
　梅山續藁巻十一　　　　宋　姜特立　撰
　　　湖光為劉慶遠作也
湖水浸坤軸湖光混太清風來縠紋起夜靜鏡奩平初
訝琉璃軟還疑組練横㣲茫連澤國㶑灩蹙寒汀破碎
翻千月泓澄印萬星雨來添㸃綴日射鬬晶熒橋影虹
垂澗杉陰幕覆亭魚跳全薦玉山臥半沈青小泛依呉
榜長謡任楚萍擠排李白醉勾引屈原醒暇日宜呼客
平時好濯纓吟哦萬景集未足稱詩情
　　　編猥作
老來事業無多子收拾新詩又滿編金玉那能潤身後
等閒猶作百年傳
　　　秋園
商氣入山園園花取次妍蓼叢迎露重菊本望秋圓
　　　再悼邦節弟
滿腹書何用謀身事竟非中堂親尚在私室子疇依人
去驚漚没秋來愁鴈飛它時風雨夕相憶淚霑衣
　　　月下
晩來暑退坐前墀嫋嫋南薫動翠微便欲乗風遊汗漫
白雲頂上翫清輝
　　　送謝叔光
青陽迫殘臘寒色滿江干我有採薪疾君方行路難來
無十日欵去作一程寛翌晚解鞍罷親庭足笑歡
　　　歸括蒼和楊嗣之吏部煙雨樓韻四首
誰發天慳得勝遊佳名收拾更無留鄭䖍祁岳今誰是
為掃陰沈萬壑秋
幾重綠樹暗羅紈多少空濛遠近山物色聨翩吟不斷
使君佳句玉連環
絶唱從前恨未多騷人墨客浪經過直須吏部楊夫子
始奈樓中煙雨何
宴坐簾旌捲翠微朝昏萬變發新姿錦囊莫怕嵐霏濕
帯取風光入鳯池
　　　噉筍
自從孤竹夷齊死清節何人萃一門惟有此君無俗韻
至今風味屬諸孫
　　　赴飲席家人供新衣
勸我著新衣深辭老不宜如今百事懶不比舞雩時
　　　桞
森森萬木勢崢嶸千尺孤標更上征惟有桞絲低拂路
腰支憔悴為多情
　　　曩備員宫屬令㫖畫箑覔詩字以金書
時頒便靣覔新詩巧畫花枝作好題多謝東皇不嫌棄
親將仙手冩金泥
　　　林欽之主簿輓章
敬讀銘鐫語遥知磊落胷義襟如郭震豪氣似元龍萬
里摧車軸三春折澗松天雖不可問餘慶後人鍾
　　　寄韓判院南澗常伯之子
每思南澗一凄然不見風騷二十年子厚猶能記先友
審言且喜有家傳蜩螗聲亂無遺響山水人亡有絶絃
海内可能無法眼直須叅取祖師禪
　　　庚申度夏自適
透脱逍遥逰外遠離煩惱濁中夜夜滿懷明月時時入
夢清風
　　　戲題
樂天妙語過雞林平處猶為治世音豁達如今唯李老
不妨風月自閒吟(慶歴中京師有民自號豁達李老好/吟詩詞多鄙俚一時貴人戲語多及)
(之/)
　　　閨怨
别恨迢迢千里餘天涯何處覔音書花間羞見雙雙蝶
水上愁尋六六魚
　　　暑退喜秋
頽齡厭濁暑瘦骨便清秋蓐收方囘鑣灝氣横九州老
鶴生精神孤松鬱颼飀如飲寒露漿貯以青瑶甌既蠲
膏肓疾復洗熱惱憂斟酌楚人賦併作商聲謳
　　　暑退
歸臥林間十二春心安日日是良辰家居佛界清凉國
人住仙宫自在身無事入山尋阮客有時擊壤助堯民
雖無高行追先隱畢究田園樂亦真
　　　歌豐年
稔歳非常歳時時霧雨并陂塘留夜月澗谷㵼秋聲臥
裌驚宵冷披紗怯曉清水泉俱自足阡陌更無爭荷鍤
疏餘浸腰鎌候小晴秫材寒眼富酒興老涎生便覺糟
床注還欣庾粟盈新君鍾瑞慶舊俗迓昇平賽社雞豚
具迎神笳皷鳴支離徒受粟一飽愧斯氓
　　　人送巖桂二首
七月濁暑氣氤氲天香忽墮明月輪一枝先入西風手
洗我三伏胷中塵
香馥清晨可療饑飽人勝食齋房芝便好架巢枝上宿
不愁無酒只愁詩
　　　漁舎
漁舎時時須一到水光山色淨相親玉肌花貎不須替
自有陽臺行雨人
　　　詠菊
菊禀金天精勁氣凌風霜水流山下潭飲者壽命長泛
我盃中物染我詩句香所以陶徴君愛之不忍忘
　　　秋來得雨
夜來一畨雨青我一席蔬洗甑炊香秔何必食有魚便
可釀新秫唧唧鳴齋厨且以樂殘年此外不願餘
　　　憶仲子
吟哦五字有規模妙處時時亦起予送老百年將付汝
豈知顔路請吾車
　　　報國如乖願歸耕寧買田此歐陽公酬杜正獻
　　　告老後詩也前輩名公亦有買田詩句蓋寓歸
　　　耕意爾豈真若今士夫為多田翁耶
出仕雖無補歸耕寧買田聊將報明主庶不媿前賢
　　　哭仲子
一日死生隔平生父子休暮齡逢逆境老淚濕清秋浪
急珠沉海天昏壑失舟煙霄落鵰鶚天廏䘮驊騮萬里
車軸折百年江漢流吾生今已矣世事付悠悠
　　　邸報京丞相薨背
丞相今朝薨相位衣冠贈典一畨新作場好夢歸鄉去
仰羡無非夢裏人
　　　暇日歎日月之逾邁念吾生之幾何感而成章
宻移不自覺猛省却堪驚紅顔去不返白髪來無情刼
秦氣何用袒漢力莫爭求勝竟無術陶然任此生
　　　致政張教授晚而買妾有女戲贈
隱君無婦幾經時暮景鰥居却未宜且喜中郎新有女
豈容白傅老無兒閨中不著玉川婢天下應傳京兆眉
無計去陪湯餅客花卿有子待歌詩
　　　賞海棠
海棠初破萼紅豔欲無春小挿依霜鬢花應恕老人
　　　諭亡子
死固汝可憐生亦我所愛生死兩相繆吾將解其㑹
　　　余有仲子之戚九日親故携酒訪我於梅山之
　　　上因詠昔人詩人情皆向菊天意欲摧蘭之句
　　　不覺凄然有感遂易一字足成篇
九日上梅山愁心卒未安人情皆向菊天意獨摧蘭管
女不及嫁萊衣空自寒牛山多感慨把酒淚闌干
　　　野意
謝安髙卧向東山白傅分司雒水灣賔朋歌舞歡娛處
只在山光水色間
　　　陳右司輓詩
麟經絶學冠名儒科甲巍峩壓雋途兩作星郎歸省户
五持玉節佩州符義倉睦族前賢少猶子推恩舉世無
忝竊親鄰違一奠不堪老涕落寒鬚
　　　書壽穴中石壽星背四言
彼石何人云是壽者作鎮斯宫孰分真假以幻對幻有
同兒嬉他日啓扄問爾是誰
　　　老饞
八十血氣衰交累身口故喜讀奉親書竊誦老饕賦烹
餁付家人甘㫖輙復具爛軟既適宜調芼亦合度兒女
各貢勤桮羮走童孺鄰里重交情時時分果茹興來一
舉觴直到醉鄉路此樂兾百年此腹恐相負
　　　晚起喜晴
老翁喜晴色屋角候晨曦圓影纔明隙方暉已鍳帷呼
童聊擁褐得火即舒眉盥櫛渾無事看山就小詩
　　　感物
今年葉底已藏花來歲還抽後歳芽代謝乗除無了日
須將定力看浮華
　　　甲辰歳進詩一編孝宗許其清新翌旦宣諭宰
　　　執召試再賦一首
午漏奏新詩昕朝召節飛若非梁武帝誰識謝𤣥暉
　　　罨菜
梅山罨菜勝羮藜恠見賔筵玉筯齊大似雪堂真一酒
絶勝金谷韭蓱齏(以罨菜喻酒此東/坡茘子比江瑶也)
　　　憂患中作
吉㓙既同域憂喜亦同途萬緣互起滅誰能久歡娯歡
娯既不久悲恨常與俱唯有嵇阮輩乃能脫囚拘一醉
了生死豈復念區區小兒玩造物造物亦戲渠舉世憂
其憂放浪樂有餘
　　　虞察院生日
新開絃管召天和喜氣悠揚際海涯向曉金蕉稱壽處
歡聲更滿使君家
　　　二
自輟清班素望崇凛然爭仰栢臺風大姦鉅猾宜深屏
且避當年御史騘
　　　三
向來施設跼苕川荒政方勞問計然今日雄藩得長袖
請君著眼看囘旋
　　　四
雨暘時若賴君侯萬室歡呼慶有秋不論高原并下隰
民間稌黍一時收
　　　五
今年旱火欲燒空盡是忱誠黙禱功尊酒豚蹄亦何用
使君心自與天通
　　　六
使君决遣烈秋霜不許烏衣立坐傍一吏持毫供㸃染
向來鴈鶩不成行
　　　七
鉏纇除荒政若神俗安民靖絶紛紜清宵不見犬吠盜
綠野更無羊敗羣
　　　八
下車好語敬書紳誠意區區只為民今歳年豐米狼戾
更須通變惠斯人
　　　九
天詔飛傳速置郵雙溪門外促行舟橙黄橘綠風光好
併看西湖十里秋
　　　十
文章近古追前輩政事方今絶後塵聊佩左符猶未稱
好歸黄閣試經綸
　
　
　
　
　
　
　
　
　
　
　
　梅山續藁巻十一
欽定四庫全書
　梅山續藁卷十二　　　　宋　姜特立　撰
　　　傷老
老翁足力弱踉蹡如小兒須杖乃能行動步憂欹危髪
秃生細毛正似出胎時忽復長兒齒輔車兩相依還童
既無術衰謝乃其宜載念天地間八十者幾希如我真
幸民何必暗傷悲且飲北海酒自吟東老詩
　　　喜敗篋中得舊詩
十首詩篇久棄遺偶翻故篋有光輝恰如建鼓求亡子
一日門前忽自歸
　　　風色
風色作呉霜山中草木黄冷烟籠碧瓦露葉徧寒塘
　　　對花戲作
八十衰翁歳月高可憐老氣尚觕豪春來縱被花相惱
半是無心半搭猱(出小/説)
　　　追感三朝遭遇今如一夢
本是蓬篳姿偶作帝王客日日上金門時時分玉食自
忘身世賤不覺仙凡隔幾多賢逹人饑寒臥空澤
　　　余垂老於居之西偏營小堂面對南山一峯卓
　　　然榜曰如山蓋取詩人意也
一峯高挿丙丁間南極星光伴我閒不向仙君乞如願
只從造物覔如山
　　　菘苣初冬稍茂喜而有作
紫苣生春荑助我作湯餅黄菘養土膏氷壺添雋永凡
物貴適口何必須九鼎况我藜藿腸萬錢慚食頃
　　　再賦如山
小堂草草屋三間暇日徜徉養壽閒掲榜如山還自笑
何人不老似青山
　　　肉􁷔萊菔(􁷔字/從俗)
玉食舊㳺寧作我藜羮故態未忘吾爛􁕥萊菔甜如蜜
細㸃猪臕滑似酥
　　　又賦如山
如山堂上好登臨羅列堂前紫翠岑萬古烟霞供坐嘯
四時風月伴閒吟海鷗心性滄洲遠野鹿精神草樹深
却笑井蛙并轍鮒只知缺甃與蹄涔
　　　懷古
古來一代文章事自有風騷翰墨臣今日蘇門四君子
異時鄴下七詩人
　　　月
萬古長空月虧盈不計年魄生蟾共没光滿蛤同圓
　　　春物
一春天富貴萬象物光華遥想西湖上風流賣酒家
　　　和王粹中
非農非吏本同塵胷次何時不是春戸外松筠隨意好
山中風景逐時新擇鄉幸喜仁為里省已深慚徳有鄰
事契姻聨非一日嚮來俱是異邦人
　　　長至後
遲遲晝景轉庭除似覺今朝化日舒印篆旋添香晷刻
繡牀暗積線工夫
　　　劉益之判院輓章
傾蓋如今五十春中間還得綴華姻單于萬里同哀使
馬援一鄉稱善人告老已能官及子頒恩更喜爵榮親
佳城一閉成千古無復傳觴酒入唇
　　　潘夫人輓章
登堂曾拜太夫人秀偉端方逈不羣為子求官因白屋
有孫擢第自青雲身兼富壽人應少眼見曾𤣥世罕聞
已被榮封猶未已更看褒贈賁新墳
　　拾遺詩
　　　過行在宿詹塘
三十年間倦路岐今朝猶自羡輕肥敝輿衝雨方行役
朴論干時未息機日暮腸枵聊命酒夜寒衾薄旋牽衣
一㕓三徑何時遂且待相如駟馬歸
　　　遇雪
艱難要經歴勿為居所移方兹冒雪行有愧在家時杯
酒全無力春寒易着肌誰能念此老團坐有癡兒
　　　留題雪峯
雪峯未到意先猜只恐氷崖凍不開多謝天公憐倦客
故將暖律入踈梅龍湫慘淡驚神物象緯崢嶸逼斗魁
顧我區區亦何者扶藤能為此山來
　　　代陳公實上通守王剛父四首
我識通川守人才世所稀金陵傳正印葉縣悟圓機國
論曾三接邊城且一麾從今雌甲子洗眼看雄飛
戍解淮山月波平瀚海秋主憂銷北顧賔宴接南樓自
愧成村叟無因接勝流鈴齋聽客鴈應念稻粱謀
淮上津程遠山陰信息稀有塵生曉甑無帛剪寒機稚
子莫垂泣故人今把麾歳闌歸意速目斷鴈南飛
洗甲通盟後同庚緩帶秋邊聲寒臥皷海色靜明樓冉
冉歳云莫栖栖詩者流不才同社櫟一飽愧身謀
　　　和雪詩
恠見司寒着意濃巧裁六出羡天工烏翻樹拂梨花月
鷺起沙平玉篆風勢合深連雲渚北光寒淡抹粉墻東
梁園賦就驚先手末至相如敢擅雄
　　　通守田太尉生辰二首
犀庭淵角凛英姿褒鄂凌烟想畫時建武堂深閒緩帶
籌邊樓逈靜哦詩曾乗神驥叅天仗還挿宫花賜寳巵
今日北門方借重九重久已結深知
呉頭楚尾幾名邦公以循良逹舜廊未把勲庸齊冦鄧
直將教化繼龔黄蠧蠲前政人云樂最上諸司議曰臧
只恐周廬賴彈壓芝泥趣召覲清光
　　　昭君
漢宫胡地真天壤一别長門隔塞雲莫謂琵琶慰行役
琴心不比卓文君
　　　賦孫宰知魚亭
萬物各有適所樂乃其天達人黙識之此意妙難傳賢
哉漆園吏知魚豈其然客問子非魚烏知魚樂全荅云
我所知知之濠梁間問者固已遠荅者不亦難要知知
魚樂當作夢蝶觀周與蝶非兩魚我寧相懸海門孫夫
子讀書必鈎𤣥結茅製小亭下瞰碧玉灣因魚掲佳名
理賾非言詮夫子固知魚魚亦知君賢我欲從之㳺褰
裳濯清泉魚乎可勿猜久矣忘機緣
　　　江口阻風寄琅山衷老
人間有淨境咫尺不易通今朝解塵縛始到天人宫疊
嶂擁崔嵬夏木鬱青葱白鳥巢半山掩映畫圖中高低
闢忩牖綠陰翳芳叢境寂意自佳坐久心彌空更兹主
人賢晤語禪味融歸途若有得便欲超樊籠奈此塵緣
深蹤跡如驚鴻驅車出蘭若俯首坐踈篷連日滯江干
風雨渺冥濛緬懷支道林此㑹何時逢
　　　贈孫宰雪中招飲
令尹宣和氣氷花兩度開徳星方此聚瑞應瞥然來玉
篆縈紅炬天酥落酒杯相持索新句慙愧謫仙才
　　　施元用醉謁邑大夫胡公公賢者也不以為凂
　　　已翌旦神刺見之元用以喜雨十詩為謝仙尉
　　　孫公贈詩白甕邊不識畢吏部筆下方知李翰
　　　林釋其嫌一時和者相繼其族兄徳茂復有詩
　　　箴之元用遂鋭然止酒事有曲折情存彼此然
　　　百里不失為通徳茂合於義元用勇於决皆是
　　　也括蒼姜子為長篇以合之簡元用兼呈諸公
　　　庶幾期於大同泯然無迹矣
肩吾有雲孫磊砢東州瑞一誦能萬言落筆忽千字才
抽獨繭緒態湧春雲思喜慕高陽徒時追習池醉笑被
僒囚拘跌宕每自肆心知令尹賢詭迹姑爾試誰知趙
藺卿復袖禰衡刺非意忽相得直到古人地施君激深
知十詩手自贄梅仙亦竒才睨此一時事新篇發佳話
氷釋兩公意賡載皆文豪璀璨明璣墜西鄰有伯氏規
切豈亡謂甘言古所戒矯枉未傷義昔人有火攻達士
胡足累施君真勇者念酒寧我祟指天誓止飲忽改開
羣視邴原恐廢業陶侃憂親恚獨醒向清湘自責當先
隧古來有若人於我適相類勿學劉伯倫詛婦儕兒戲
勿學陶元亮止酒詩非志自此真止矣惟當醉經笥湎
然啜醇醲抖擻糟粕棄沉酣日滋久富貴可立致視彼
九醖功未足易所嗜持將沃宸聦澄醍有遺味異時理
扁舟却載鴟夷器
　　　為通州守賦綠漪亭二首
亭占佳名淮海東六丁擁上水仙宫簷牙簾額烟霏裏
人語歌聲荷氣中酒醆吸殘千斛月釣竿擲下一絲風
使君清徳真如水潭影人心盡日空
景物天開四靣寛如披百幅畫圖看有時鷗鷺下蒼靄
無數菰蒲生碧瀾獨立晚凉秋思動醉呼小艇水雲寒
他年虎節重來訪唯有恩波不解乾
　　　題琅山大江
初出岷峨一線微波濤到此浩無涯坤隅横貫五千里
天塹雄當百萬師虎戰龍爭猶可記鷗閒鷺靜幾曾知
莫言天意限南北正是中興混一時
　　　明月歌
月在天兮何高我居世兮何卑高卑相去幾萬里年年
夜夜長相隨明月入我懷我攬明月輝妙明中間含萬
象此時此境誰能知
　　　閒退自適
老退保餘生不愧身與口大似劉真長東山亦何有
　　　對酒
老態日日增歡意時時改唯有對壺觴依然此心在
　　　春事
春事動勾芒閒行嗅嫰芳人無前日興花有舊時香
　　　寄虞大卿四首
韋郎昔日在蘇州唯許丘丹共唱酬今日故人天上去
誰將好句慰清愁
彩鳯鏘鳴瑞上都秋蛩春蚓謾吟哦寄言郊島休聫句
且聽臯䕫賡帝歌
聞道新詩日漸多珍藏未放落江湖抛甎此語真相戲
和璧如何肯抵烏
昔年寓郡獲親依句妙時時得解頥每過雙溪溪上路
邦人猶誦使君詩
　　　春到
春到天寒花未芳老人寸寸惜流光攀條先試東風手
蜂蝶如知合斷腸
　　　寄題須記亭
橙橘年年熟青黄滿故枝坡仙自有見妙語寄新詩好
處須令記欲記難為辭公意非我意我樂公不知體㑹
在何所請觀濠上時
　　　梅山
欲識梅山境囘環列萬峯朱門依綠水粉堵出青松
　
　
　
　
　梅山續藁巻十二
欽定四庫全書
　梅山續藁巻十三　　　　宋　姜特立　撰
　　　劉晁之家園六詠
　　　　梅澗
勝事人間少芳堤盡種梅横枝出踈影蠧枿長蒼苔瀟
灑依湍瀬飄零落酒杯戱魚時躍去凍蝶忽飛來宛似
孤山見還如庾嶺開只將松作友更與竹為媒逈出千
林表真成百卉魁羞争桃李豔自是棟梁材止渇將軍
智調羮上相才風光無着處吟思發春雷
　　　　紅雲
海棠亭上號紅雲晴日青天絳綵新疑是羣仙朝玉闕
一時都戴紫霞巾
　　　　竚棹
青溪一曲似清湘刳木臨流製小航莫怪時時來竚棹
一生心事水雲鄉
　　　　浸碧
澄潭喬木揷晴煙樹影溪光相接連我欲呼兒操小艇
醉時坐看水中天
　　　　露華
水氣澄鮮暑氣㣲一池菡蓞映漣漪精神妙處無人見
只在風清月冷時
　　　　翠螺
繞旋曽不費躋攀累土為基聳髻鬟恰似洞庭湖上望
爛銀槃裏對君山
　　　汪尚書輓章二首
昔年宦路意相傾四紀中間一寄聲賢嗣登門如對面
新詩緘興見輸情安輿方擬來巖邑急訃俄傳上玉京
歎息于今尠人物短章吟罷淚霑纓
文章事業蓋羣工盛世明良喜㑹同千首歌詩如白傅
百篇奏議似宣公貳師失道違中制元帥基謀喪後功
二十年間遂髙志鴟夷一舸鑑湖東
　　　足弱
足弱老態増顛仆人共駭無趾真吾師天刑烏可觧
　　　偶題
冷澹清虚未是貧吾家富貴自天真江山風月元無禁只
許閒人作主人
　　　壓酒
酒到劉伶墳斯人已枯槁不如營糟丘吾將此中老
　　　喜晴
晴日曬江臯人心散鬰陶天地忽開泰萬象分秋毫㵼
我竹葉青烹我翠雲濤勿與俗士對且讀楚人騷
　　　晴雲
晴雲行太虚浩蕩本無心随風忽變化倐忽成古今卓
爾起竒峯萬目競瞻仰本自無心髙莫作有心想
　　　重九
淵明頗愛重九名我亦愛飲重九酒已辦黄菊與紅茰
喚起陶公為四友
　　　林和叔山園九詠
　　　　安坻
䂓剏仙舟傍水涯捜名掲榜號安坻于今措足如平地
無復風波十二時
　　　　娛老
老來何事可娯嬉堂枕崔嵬瞰緑漪自有山光并水色
不須花貌與蛾眉
　　　　西望
江山静處逺紅塵出郭肩輿意自真西望市喧聲合處
中間幾箇是閒人
　　　　數花
横身障簏又何癡睡聽朝雞欲曉時唯有先生無一事
偶來閒坐數花枝
　　　　霞隠
流水桃花幾換春花溪溪上好棲真此中自有神仙伴
不是秦時避世人
　　　　秀野
坡仙獨樂賦新詩秀野於公兩得之山卉名花同一囿
調元妙手本無私
　　　　霜餘
龜殻浮㳺不問津壺中日月自長春向來橘隠商山樂
今日中間添一人
　　　　鷗渚
歸來林下乆忘機表裏虛明更不疑俯仰自知無愧怍
此心何止白鷗知
　　　　細香
翠莖緑䕃散髙岡老氣崢嶸耐雪霜不獨清虚符有徳
紫綳纔脫便馨香
　　　如山堂二首
飯餘行挟册醉後卧看山舉世皆忙者無人伴我閒
時時緩歩到如山松竹風過繞懦絃此是老人消日處
客來須飲去須眠
　　　老伴
老人須老伴舊事可重論今古不同調後生難與言
　　　得節二首
年登八秩少三春鼻祖功名事不倫紅斾碧油非本意
緑蓑青笠是前身
風雲際㑹少人同玉殿宣麻出禁中聖主念親催賜鉞
老臣捫淚痛遺弓
　　　山間曉望
老來活計不堪聞嘯月吟風自策勲不愛黄金三萬鎰
只求清曉一山雲
　　　此路
今古皆從此路行只有短長分早晚我比儕輩得已多
送老生涯唯酒盞
　　　余行年七十有七腰圍頓减殆不勝衣齒亦摇
　　　脱可念也
衰鬢已凋潘岳便腹頓减邉韶陋姝何必豐臉爛飯湏
要長腰
　　　平原郡王南園詩二十一首
　　　　南園
南園山水神仙窟上世源流忠獻家晝錦堂中詩句好
因詩名榜更光華
　　　　許閒
裴相功成歸緑野謝公人望起東山巨川欲濟須舟楫
只恐求閒未許閒
　　　　和容(射亭/)
君侯不與力科同能事都歸徳行中矍相圃間唯孔子
和容堂上獨韓公
　　　　寒碧
千層山色參空碧十里波光照眼寒六月火雲横障日
好來此處凭欄干
　　　　藏春(芍藥/)
牡丹過後㸔紅藥頼有藏春得少留恰似隋宫干綵女
錦颿一夜下揚州
　　　　凌風(闗/)
花木樓臺錦不如闗門下瞰更凌虚他時老子如相過
認取東來青犢車(李老君騎青/牛過函谷闗)
　　　　西湖洞天
洞天别是一蓬瀛桂館時時吹玉笙中有仙翁長不老
不知幾箇董雙成
　　　　歸耕(莊/)
歸耕此計未為遲畎畆艱難已素知伊尹佐商功業盛
却思前日有莘時
　　　　夾芳(兩邊花木/)
四時花木巧玲瓏夾路紛紛紫映紅歩障不須西蜀錦
相公行處裹春風
　　　　豁望(山亭/)
髙亭四望與天開乗興登臨亦快哉胷次如公無滯念
時時只合眺崔嵬
　　　　鮮霞(桃/)
蟠桃花發景爭新流水漂香幾換春洞口霞光長蔽日
湏知中有武陵人
　　　　矜春(梅/)
莫疑造物擅天工先借孤根暖氣通待得乾坤生意廣
一時散施與東風
　　　　歲寒(松/)
森森翠色宻藏煙霧鬛風髯上拂天應伴我公長不老
不知化石在何年(馬自然指/松化石)
　　　　忘機(水閣/)
機心已盡自虚明滓翳寜容㸃太清寄語堂前鷗與鷺
五湖煙水莫寒盟
　　　　照香(池亭四圍花木/)
華池島嶼屹中間花木毶毶水一環恰似諸姬梳洗罷
一時窺鏡弄嬌顔
　　　　堆錦(海棠/)
天機織處紛紅緑丹鳯銜梭自往來全似蜀江初濯罷
風和日暖錦千堆
　　　　清芬(桂/)
仙桂扶踈秋復春一天風露散氤氲常娥自有長生藥
相伴仙翁住月輪
　　　　紅香(杏/)
子因南岳仙人得花自蓬萊海上來每嵗枝頭春意閙
香風紅豔滿樓臺
　　　　逺塵(髙亭/)
髙亭逈出人寰表須信仙凢路已分世上俗塵那得到
如今歩歩是青雲
　　　　幽翠(竹/)
萬竿翠竹擁山隅時有風前一鳥呼公若來時罷簫皷
盡收幽意入蓬壺
　　　　多稼
富貴多為居養移田家作苦記農時亭名多稼非無意
後代兒孫却要知
　
　
　
　
　
　
　
　
　
　
　
　
　
　
　
　梅山續藁巻十三
欽定四庫全書
　梅山續藁巻十四　　　　宋　姜特立　撰
　　　賜節
潛藩伴讀六年餘賜鉞君王念老儒禄厚養成閒意思
日長添得睡工夫
　　　足弱二首
八十頽齡血氣㣲杖而後起固其宜堯夫有句君聽取
脚力衰時藥不醫
脚力雖云弱心靈尚宛然休輕刖孫臏猶觧殺龎㳙
　　　竹翠
竹翠凉虛寢爐薫養道情日長無一事燕坐有餘清
　　　劉景文
憶昔劉景文其父死西戰出身與我同詩文亦璀璨結
交蘇與黄秦張同一貫文武初不分西班不須換
　　　八咏樓詩　　　　　　　　　丁　逄
檻外溪山縹緲樓共看雨歇漲痕收天開圗畫無窮態
峽束盤渦自在流賦詠偶然休弔古登臨政爾可銷憂
卭郲九折經行遍又向東呉寄此遊
　　　後十日重遊　　　　　　　　丁　逢
層樓重到已經旬逺岫晴嵐發興新風送炎天堕氷雪
香清仙界引星辰茶𤓰暫喚林間客杖屨長輸物外人
便欲從逰赤松子君恩應許乞㣲身
　　　和二首
八詠詩成沈隠侯樓中風月盡兼收三千題裏無新語
七百年間有勝流領客登臨聊一快舉杯相屬更無憂
令威早晚冲天去華表歸時記舊游
使君政事妙如神更有新詩字字新方仰髙深如海嶽
豈知出沒尚參辰愛公自昔稱賢守喜我如今有主人
况是蘇州許酬唱丘丹應得寄閒身
　　　中夏
正此恢台夏園池緑䕃交髙荷擎羽蓋新笋出旗梢
　　　暇日家人饋酒食
王度清夷無忌諱私家甘㫖自充庖不湏乞食歌姬院
自有佳人送酒肴
　　　老醜戱題
目深顴起貌嶄然長臂厖眉聳兩肩宛似阿羅老尊者
不妨時説小乗禪
　　　喜雨
身居熖熖祝融堆一夜西風捲雨來酷吏手中逃得活
故人别後共銜盃
　　　山中
不到山中乆山寒景益竒凍泉零雪谷墜葉弄風絲
　　　原贈二首　　　　　　　　　丁　逢
人間誰得似留侯何但功名唾手收皮裏陽秋有公論
胷中涇渭不同流餐棃乆驗輕身訣辟榖長懐許國憂
儻匪暮年專一壑豈能真伴赤松遊
鷹揚家世尚精神授鉞宣麻命數新眷重先皇傳禪日
㤙隆今上繼承辰謀猷合去陪諸老眉宇重來看萬人
約我登樓共秋月少留不負百年身
　　　和二首
浙江茅土幾諸侯美譽唯公一日收馮翊望之新得郡
潁川黄覇舊承流西湖一火愁中禁東郡三霖慰客憂
早晚秋風吹紫桂百錢應伴使君游
杜老才髙筆有神却誇庾信句清新方慚醜女依西子
更覺常星望北辰眼底向來無作者世間此去有詩人
交情何似吟情好託契猶堪慰老身
　　　和叔豹詠家園
小園繚繞瞰滄灣捜抉天藏不放閒愧我筆端無錦繡
羡君胷次有江山規模未出經營外物象先歸賦詠間
何日攜笻來共醉每於勝處一開顔
　　　夏夜露坐
脱幘思悠哉崢嶸望斗魁好風蘋末起清興月邉來天
地供吟筆星河落酒杯神仙去不逺便欲跨蓬萊
　　　舟喻
樓船萬險出驚湍未到安坻未是安萬一暗逄羅刹石
破舟覆族有何難
　　　養雞抱犢摩詰語也戱廣其説
雲裏飬雞非是逹山頭抱犢未為真何如老奉閒香火
醉卧林間了此身
　　　苦樂
人生苦樂與俱生不問侯王及庶氓萬事随縁安樂法
莫求好處一邉行
　　　喜晴
日出天開眼雲收見物華不餐還自飽無酒却湏賖緑
遍千絲栁紅添幾樹花如何酬造物爛醉是生涯
　　　紀恩詩
　　　　甲辰夏獻詩百篇孝宗皇帝翼日宣諭宰執
　　　　召試中書今兹節鉞之賜皆三聖恩徳建堂
　　　　貯節有上梁文一聨云百首之清詩夜上九
　　　　重之温詔晨頒因足成篇以侈大賜
百首清詩夜上九重温詔晨頒自古封侯賜璧慷慨只
立談間
　　　驟寒擁爐
雪霰曉漫漫天公剰作寒林梢棲白鳯爐焰舞紅鸞
　　　足弱感劉賔客跛牛歎
劉子憐跛牛行將就庖宰云斯竟不免觳觫有何罪為
善無近名月刀用則匱莊氏其至言超然出形器
　　　余丞相薨長沙
一紀歸來老薜蘿須知飬夀是蹉跎幾人盡向忙中去
我比時賢日已多
　　　寄邦佐弟歸鄉
馮公嶺上翠摩空下視羣山千萬重想得行人歸意速
又穿雲樹過前峯
　　　旌節
君恩華我老旌節到柴門我本一書生乃忝侯伯尊憶
昔有鼻祖漁釣干周文既已成王業營丘垂後昆功徳
雖不同齒貌略可論相望數千載但愧非賢孫
　　　把酒
淺把㳙㳙酒風流杜少陵是中有真趣全勝醉瞢騰
　　　竹杖
竹杖㸃湘斑長随掌握間老來方得力伴我一生閒
　　　足弱再賦
四大假合成足弱非我病但作如是觀乃悟真實性當
時維摩詰聊示世間身凢欲問疾者正堕煩惱因我若
於爾時便當作禮去病既無從生自有歡喜處
　　　不寐
老人夜不瞑宿鳥未安棲送睡慿盃酒思晨聽曉雞
　　　秋後得雨
亢夏草木死旱火熾如焚秋深得雨凉萬物生精神庭
蕉抽緑書野草秀芳茵風露洗芙蓉豔質照商旻我亦
病體蘇楚楚整冠巾乗時一尊酒豈曰非良辰
　　　九月赴郡燕旄節適至
賢侯佳節初開燕誰是風流晉孟嘉已判百年唯白髮
不羞九日對黄花擁旄遥佩藩臣印把琖重來刺史家
希事此邦應未有一時千里借光華
　　　郡中九日賞菊及牡丹時樂禁未開
兩朶牡丹開國豔千叢黄菊散秋葩可憐賔主歡娯地
只向尊前不語花
　　　和丁大卿韻
乆囘俗駕向山中無復詩騷見古風方喜故人千里至
更容清夜一尊同賔筵談笑知無敵筆力追陪愧未工
自古詩人難並世歸期那敢話匆匆
　　　别大卿
我來菊始華我去菊方好主人逺招客懽意不草草投
轄陳孟公哦詩杜陵老不憂垂槖歸珠璣已盈抱天寵
忽鼎來擁旄行就道賢侯借輝光春風發枯槁
　　　潘提属拱翠樓
拱翠千峯列髻鬟危樓百尺破天慳九霄星斗朱欄外
萬井人家緑樹間水勢大江横北固地形小魯望東山
何當襆被從君住借我時時豁醉顔
　　　偶題
平生事業詩千首蓋世聲名黍一炊濩落中間偶成事
凉凉踽踽欲何為
　　　老饕
東坡嘗作老饕賦姜子年來老更饕血氣已衰肌肉瘦
正如槁木渇春膏伯仁若見求牛炙畢卓如逄覔蟹螯
頷􁂄酒鯖和海錯晚菘春韭雜溪毛搜尋竒味須兒軰
調芼精能付主庖君子固知居逺殺老人詎可食無肴
鄰翁時喜分甘脆侍妓偏能佐酒醪萬事灰心唯有此
婆娑牖下任陶陶
　　　偶題
自是繩樞子夤縁登宦途閒情入魚鳥嵗晚卧江湖
　　　沈約
懐情既不盡謚隠亦何疑截舌帝其怒在天靈可欺
　
　
　
　
　
　
　
　
　
　
　
　
　
　
　
　梅山續藁卷十四
欽定四庫全書
　梅山續藁巻十五　　　　宋　姜特立　撰
　　　地爐
穴處嘗聞太古時規爐鑿地亦幾希便成簡易真淳俗
坐唤児孫共打圍
　　　和葉叔豹
暮齡旌節寵旋歸感謝皇恩念細㣲已是丘園添盛事
更兼山水借清暉老來自合深韜晦語妙偏能相發揮
祝我青松君意厚尚嫌詩瘦損腰圍
　　　酒徒
酒徒狂態少威儀看碧成朱兀似癡何似花時風月夕
提携歡伯緩相随
　　　送丁大卿知廬州
寄迹雙溪喜盍簮剖符廬子遽分襟伏波威著羌夷界
叔子恩懐江漢心萬里烟塵入長筭二邉風月待清吟
促歸早晚飛丹詔新鴈囬時有好音
　　　賀兄得節寄詩二首　　　　　弟邦佐
千年華表插髙空歸日呼聲徹九重城郭人民儼如昨
不應忘却白雲峯
老氣崢嶸薄逺空才名一世許誰重已將功業酬身了
却把梅山作隠峯
　　　同賀二首　　　　　　　　　弟邦達
難兄位品亞司空腰下金章指日重晝錦榮歸何太晚
舉頭何啻仰髙峯
夜雨當年舊話空草廬應記亂山重歸來若上松楸望
前對南屏巾子峯
　　　和三首
初出鄉關歎屢空行人愁見暮雲重倦投山館憐吾足
踏徧千峯與萬峯
吾祖平生學苦空至今餘慶尚重重佳城氣象年來别
秀出南屏第一峯
平生畫虎半成空嵗晚歸來好事重屈指燎黄應不逺
金冠章紱看駝峯
　　　春來葺圃
園林索寞已飄梅且喜東皇勒駕回磨拭石臺需客至
支撑花架待春來
　　　夜永
夜永醉還醒隣雞已有聲衾寒霜令急木落睡䰟清
　　　吟詩
平生性僻愛吟詩驅使風光如使兒縱横妙用無凝滯
問著機緘自不知
　　　又
四始詩之至源流治世音後來無鄭衛蛙蚓謾呻吟
　　　王大卿輓詩
少年登鴈塔晚嵗列鵷行賈傅心憂漢宣公䟽奏唐細
氊親沃日白簡舊凝霜才大施猶狹清名玉雪揚
　　　報恩
報恩須烈士拂意是忠臣君㸔傾邪輩哨哨似婦人
　　　臘殘
臘殘梅破靨春近栁含滋指日驩娯地東風浩蕩時
　　　村翁
茅茨西日暖翁媪自相依不識鴛鴦意雙雙作伴飛
　　　夜半
夜半霜鋪瓦渾如水潑衾爐紅朝易起衣重老難任
　　　芡實
芡實徧芳塘明珠截錦囊風流熏麝氣包裹借荷香
　　　里中驅儺
大儺存古禮彩髪映雕冠如今身老大不似小時看
　　　余曩官都下有一鐵缾甚古貯湯宿火以供朝
　　　謁歸來置床下有年矣偶一日得之因磨洗以
　　　備飲酒不時之需
冶鑄求來不記年貯湯宿火早朝天如今冷落渾無用
且與鴟夷伴醉眠
　　　感歎
日月爭其所昏曉成古今桑榆能幾何可但惜分隂有
花須共賞有酒須頻斟追念舊交逰半卧青楓林
　　　偶題
平生不作守錢虜萬事随縁了即休收拾詩篇閒事業
追随歌酒老風流
　　　立春作時七十八
老覺冬衣重慵便春服輕衰翁脚力弱拄杖乃能行八
秩今時少何人福夀并仰惟文與吕盛徳兩耆英
　　　送升之南宫
銀袍金帶吾家有黄榜青衫未有人此去須君立門户
桂林先折一枝春
　　　思親
富貴來時不見親永懐恩徳倍酸辛如今有禄肥妻子
誰念孀孤泉下人
　　　呈府判兄
端憂傷逝者花事欲如何春色愁邉少悲悰酒後多溪
桃方著臉區木漸成窠擬作開眉計何當掃障魔
　　　元宵小飲遊人填塞殊可厭
一燈何似千燈千燈爭如一月雖云屋下熒煌不若空
中皎潔笙歌萬井喧譁車馬九衢填咽老子静對嬋娟
自是一般竒絶混沌燈意略同矯俗救奢良訣
　　　歸括蒼如山堂挈家出宅
今日如山堂擕家如逆旅為誰十日留南山看煙雨
　　　又
且唱還郷曲初非衣錦衣不須華表望丁令此時歸
　　　贈葉樞相
一别郷閭五十秋今朝作意省松楸山川良是人民改
故舊無多嵗月流不學錢侯誇駟馬聊同范子泛扁舟
風流二老今重㑹把酒慇懃説舊遊
　　　歸鄉二首
憶昔東坡老曽吟陌上花我今歸故里卉木正光華
五十餘年别故山今朝底事挈家還老來報本思宗祖
不為豪夸里巷閒
　　　小池觀魚
戱投餅餌方塘上無限魚兒翻翠浪向來瓠瑟聽遺音
今日梅山識清唱
　　　過馮公嶺
盤嶠中間十里灣遶山如躡翠連環兩岐盡處忽囬首
只在尋常一望間
　　　嘉泰二年得京祠
八十衰翁灰冷時君恩忽許奉京祠夜行不已非吾事
歸日磻溪理釣絲
　　　千葉海棠
二八女児初弄容妝成意態有纎穠㸃亂胭脂痕片片
潮生醉臉暈重重
　　　賦括蒼郡齋
括蒼雲水窟刺史神仙宅窈窕九折通髣髴三山隔千
峯鬰崔嵬一𣲖繞清激境淨不可唾崖傾誰敢廹崇桃
炫春紅積李縞夜白樵唱逓往來漁舠時出沒閒招鸞
鳯侶間訪煙霞客替玉肌花貌有水光山色使君玩世
士愛竒忘寢食不憂槖無金自喜足有力欲具航海舟
從公登山屐早晩歸去來飄然謝朝幘
　　　香風樓
太乙真人一葉蓮浮游萬頃思悠然我今不願瀛洲去
願作香風水上仙
　　　遊三巖
一見便非凢世界恍然兠率化成宫未分混沌天無巧
已鑿谽谺鬼有功百尺飛泉晴亦雨四時隂宂夜吹風
莫將俗駕汚仙境明日紅塵在眼中
　　　感興
八秩歸鄉井交逰一二存固知年及耄似覺老而尊
　　　葉樞相和
枌梓交遊盡靈光巋獨存聲名今綺皓公論自推尊
　　　送芍藥二首　　　　　　　　葉　翥
清和天氣屬良辰芳事枝頭迹已陳閒渉小園銷永晝
尚留紅藥殿餘春栽培元是根宜地幻化湏知花有神
約定明年身更徤詩篇又見一畨新
枌社光榮晝錦歸新移紅藥著花時慇懃折贈難虚擲
要向詩翁覔好詩
　　　和二首
平生出處半參辰胷臆今朝獲重陳二老白頭欣得侶
千枝紅豔欲無春已拚把酒同中聖况是司花别有神
來嵗如今好時節詩翁著句更芳新
暮齡擕挈特東歸紅藥飜堦正得時不是花容相嫵媚
風流要索兩翁詩
　　　和二首　　　　　　　　　　胡　澄
開遲依舊占芳辰不怕羣花笑後陳四月明朝纔是夏
千葩夭豔尚含春傳聞勝賞聨樞節揔有新詩泣鬼神
三十年前舊交友白頭誰復歎如新
鶗鴂一聲春已歸蝶蜂無計戀花時筆頭挽得春光住
却是先生芍藥詩
　　　門前栁
一桁門前栁亭亭翠挿空悲秋宋玉宅學舞楚王宫夜
映樓䑓月朝牽菱荇風多情二三月亂絮撲房櫳
　　　苦熱
老人氣血少日夜遭煎煑㸃檢槁形骸能禁幾寒暑
　　　聽箏
鶢鶋設鐘皷固已非所樂我今對秦箏聽之亦藐藐老
人難遣日藉此慰牢落此意只自知勿令兒軰覺
　
　
　
　
　
　
　梅山續藁巻十五
欽定四庫全書
　梅山續藁巻十六　　　　宋　姜特立　撰
　　　賦蓮城堂
此是吾邦别洞天樓臺髙下白雲邉鳥聲人語相酬答
山影溪光共接連便欲棄家來學道不須航海去求仙
媿無氷雪清新句且讀騷經㸃易編
　　　題謝清音道人扇面　　　　　葉　翥
歸休謝去世間忙看畫題詩引興長忽見逺山來几席
方知妙筆出閨房百杯歌徹行雲住萬象心營㸃墨香
珍重製成團月扇清風滿座自生凉
　　　和
紛紛朝市利名忙唯有山林興寄長樞相好竒聊玩物
道人弄筆欲專房方嫌小景鮫綃窄忽辱新詩繭紙香
潭府炎蒸無著處聊將三伏助清凉
　　　同逰南明　　　　　　　　　葉　翥
聨騎上南明清譚意自傾雲垂山掩翠風静雨飛聲幽
壑藏舒景清溪漾晚晴從容共樽酒欲别正關情
　　　和
出郭眼増明遐觀(亭/名)酒共傾好風吹暑氣快雨送雷聲
僧磬清敲寂鶯簧巧弄晴論交方繾綣奈此别時情
　　　原贈　　　　　　　　　　　趙釴夫
括蒼水秀更山明山水鍾情故一行黄巻本無閒事業
白頭却有懶聲名幸逄哲匠求詩範何用愁城戰酒兵
三嘆遺音今絶少先生還許預兹盟
　　　和
歸來揩眼望南明山水光中慰此行不把篇章供世好
肯將姓字占時名才踈我合回三舎語妙君能敵七兵
自此定交非造次許陪詩社莫寒盟
　　　别樞相
未冠雞牎友于今鶴髪翁功名各自致齒髪略相同欲
去情懐惡臨分禮意隆百年纔一瞬無惜寄詩筒
　　　和　　　　　　　　　　　　葉　翥
研席當時軰凋零只兩翁榮歸㑹靣喜話舊此心同景
物詩篇富交情古道隆明朝斟别酒問訊付郵筒
　　　巖泉别諸弟
乆矣忘鄉井歸人問故蹊無金随力散有柱把詩題初
見心増喜臨分意轉迷人生重恩意去住兩含悽
　　　居室
居室要須存野意不求輪奐炳丹青王侯第宅他崇貴
麋鹿山林我性靈
　　　度暑
度暑有餘樂虛堂閒炷香清風左右至翠竹兩三行既
無衣食憂更喜夀命長與物雖同流於世實相忘所以
陶徴君髙卧到羲皇
　　　贈曽少卿
我誦茶山詩不識茶山面今朝逄嫡孫論詩得關鍵李
杜不再傳蘇黄纔一見茶山子有孫夜光同一串故家
妙人物筆底波瀾健何當直兩鋒看取空中箭
　　　小蠻
小蠻方豔色老傅已華顛念彼當春花能得幾時妍勸
君莫留花花亦悲流年
　　　寄齋
君齋以寄名寄齋有何義豈非異邦人偶爾寓斯地静
觀浮世間何物不是寄天地即蘧廬吾身一郵置百年
聊託宿六鑿共逰戱一朝撒手行妻子却復棄寳貨不
随身主人若箇是不如飲無何日就醉鄉睡四海皆弟
兄何必桑與梓若問吾故家滕公是同里
　　　積日
積日乃成嵗積嵗不覺老始焉泉㳙㳙末乃海浩浩少
年玩時日事業良草草况復鈍滯資謀身苦不早只今
在桑榆風燭那可保譬如秋後花能得幾時好遇酒且
舒眉前程付蒼昊
　　　月俸至
禄厚君恩重才踈徳性迂入門随手散不作守錢愚
　　　潘徳乆舎人見惠
詩人擁節古來稀今見梅山際盛時傳世篇章紅錦爛
去天門户碧油垂風霜氣老同陳柏亭館花開對蜀葵
(謂之旌/節花)應記霸橋人寂寞依然風雪撚霜髭
　　　和(借用首句/)
詩人擁節古來稀郊島詩窮彼一時愛子篇章孤鶴唳
愧予門户兩狼垂遥知靖節閒栽菊不見儀休愠拔葵
别去脩門莫嗟惋時來如摘頷邊髭
　　　嘉泰壬戌歸省墳墓感仲叔舊所惠詩及延慶
　　　堂夢二首
吾叔非凢士從來眼目長相期在今日此意最難忘
延慶堂中夢人言積善家翠娥環繞句今日定如何(叔/氏)
(夢延慶堂詩有/翠娥環繞之句)
　　　感戚夫人事
女以色而死士以才而亡處才不才間此語最深長我
昔愚自信遭逐方悲傷投迹歸山林為樂特未央失馬
反為福始悟得不償向來尤其人今乃佩恩光忮心成
美意䧟穽為康莊寄語斯鞅軰善刀宜早藏
　　　喜雨寄曽少卿
畎畆欲龜坼好雨忽滂沱豪民不蓄糓一旱將如何早
晚炊香秔呼奴蒸瓠壺為我謳一曲便是擊壤歌皆由
使君恩盛徳致時和豈有六七月溪流揚素波爾民亦
何知飽食輸王租誦我喜雨詩百世永不磨
　　　漁舎
漁舎枕滄灣如游赤壁間(一名小/赤壁)羡魚雖迹似匪釣却
心閒松古龍千尺溪清玉一環無人相伴醉沙觜弄潺
湲
　　　得雨乍凉
老火忽西流凉飊應蓐收倦懐辭濁暑爽意入清秋得
句新逾潔炊秔香正浮身閒仍有酒此外更何求
　　　清閒
清閒自是神仙福不是神仙不得閒我雖凢骨居塵世
十有三年守故山
　　　魚燕
拍岸魚遺子排簷燕引雛有生俱有欲情愛豈其無
　　　暮年即事
八十衰翁如小兒愛餐梨栗作兒嬉有時淡飲三盃酒
無事閒吟兩首詩還丹却老吾不知頭童齒豁一聽之
但願造物相扶持夀考或可登期頥
　　　賀葉樞宻得孫
鸞鳯難為種尋常羽族繁共期公入相又見子生孫衣
鉢傳親手箕裘付後昆韋平今逺矣衮衮屬髙門
　　　秋晴得雨
片雲飛白雨萬壑變清秋瓮螘思新酒河魚失舊愁嫩
凉生枕簟爽氣入梧楸喜得平安報天如為我謀
　　　子美
倉卒朝行在間闗到蜀都維舟錦江上卜宅少城隅藥
市橋春過江村酒夜沽風騷天不靳故遣走荆吳
　　　感物
四時有代謝卉物互相踰紅者方蘂萼白者已芬敷人
生一氣中不出造化爐乗除無了時逝者如斯夫願作
澗松老莫作朝菌枯夀夭又在天顔跖歸一途為顔不
為跖趣向各異殊已矣勿復言有酒且驩娛
　　　送酒劉公達
詩翁詩膽如酒膽底事豪詩不豪酒麴生聊遣伴清尊
㑹有醉吟三百首
　　　送光孫崇元讀書
吾兒毛骨已森然㑹見排風上紫煙但把文章博科第
便成陸地作神仙胷中滔裕書多讀筆下縱横業要專
卜者相期非止此後生進學在丁年
　　　水窠贈王元聘
對此一拳石便有滄洲趣可笑祖龍癡轍環山海路贏
得鮑魚腥屬車無覔處何如蓬蓽人低頭簷下住
　　　看花
是花皆有態品格不須論方其得意時掀舞春風前正
如東西施彼此兩爭妍有萬吹不同各自矜其天
　　　喜嵗豐
六月禾將槁天公一雨蘇旱時苖化草稔後米如珠食
足安田里年饑死路衢豐凶才反手捫腹媿㣲軀
　　　詩人
自古詩人多坎壈早達唯有蘇長公流離嶺外七年謫
受盡人間半世窮我方六十遇明主前此獨卧空山中
豈唯食粥動經月門外往往羅蒿蓬嗚呼詩人天愛惜
不與富貴唯窮空彼蒼於我亦厚矣但畀明月和清風
　　　㸔詩巻
蘇黄自是今時友李杜還為異代豪八十衰翁無老伴
唯渠終日話風騷
　　　東坡
文章聲價有東坡嵗晚親逄春夢婆一聞千悟無餘事
背負大瓢還唱歌惜哉龍眠不好事不為寫作東坡海
外郊行圖
　　　野歩
晚來行野色晴意滿江山舊得貧中樂今於老後閒淵
明五栁下顔子一瓢間此道如能㑹孤標不可攀
　　　朝雲
東坡真天人萬事早超悟生死固了然刀鋸不足怖方
其謫嶺海負瓢歌道路此已遺形骸死埋随到處朝雲
爾何人從公不忍去萬里煙瘴深此豈有羡慕當時士
大夫反眼相背負孰料禍患中義行唯妾婦懿哉配坡
公清名照縑素惠州松樹林不是小蠻墓(謂小蠻/求去也)
　　　詩人有至樂
詩人有至樂俗士不知味可以安賤貧可以輕富貴可
以履憂患可以散淹滯如彼逐臭夫終日鮑魚肆方其
樂其樂蛭蛆甘所嗜天特私吾徒慎勿洩其秘
　　　雨中巖桂
社後十日雨壊却山桂花不見日車行但見雨脚斜悶
坐室何有辭眠情不佳安得萬里風浩蕩吹晴霞
　　　飯間戱作
平生無事業只是養此腹雖曰負將軍念爾相随逐一
朝我若行枵然入空木問爾將何之無功難受禄
　　　心迹
心迹清虚絶㸃塵更無俗慮得相親可憐一片浮雲性
付與逍遥自在人
　　　秋夜月
新月秀彎彎髙懸碧落間何當依玉户瀟灑㸔江山
　　　招客賞菊
今年月有閏菊花開較遲明年無贏縮花開當及時有
花與無花摘蘂泛酒巵况是好時節風日生光輝但願
身老健長與花為期猶勝陶徴君無酒空賦詩
　　　火閤剏壁厨
壁厨殊易成製度亦茍簡二邉各一柱四齒横兩板重
重疊書册造次可抽揀猶勝堆案頭兒女恣翻混鄴侯
懸牙籖况復余性嬾聊欲備闕遺時時遮老眼
　　　余有足疾因感栁子厚跂烏篇
跂烏肖翹叢薄間低頭塌翅人所憐既無三足相疑妬
恐可夤縁到日邉
　
　
　
　
　
　
　
　
　
　
　
　梅山續藁巻十六
欽定四庫全書
　梅山續藁巻十七　　　　宋　姜特立　撰
　　　拒霜盛開
拒霜秋後散紅葩賸有風光到我家堤上晩來相照耀
分明一片赤城霞
　　　王元聘惠石菖蒲
静坐對珍叢人疑道氣充軒裳路益逺巖壑意潜通石
自鎪鎸巧苖因灌溉功暮年無嗜好所向略相同
　　　初寒
露冷天寒欲隕霜夜眠輾轉怯更長衰翁枕上閒尋句
風入家林月到床
　　　移菊
旋移菊本對兹辰汲灑清泉浥細塵底事今猶這箇在
向來曽是惜花人
　　　大笑菊
玉瓣金心磊落花天姿髙灑出常葩標名大笑縁何事
開口相逢有幾家
　　　學道
學道不須竒無為勝有為氣平無間斷心静自清夷意
釣非關餌行歌不為詩随縁皆自在何患不期頥
　　　山居二首
山居少交逰在家仍嬾出忽得佳友生開懐可銷日盃
盤随所有新故皆如一客醉不肯留我懽終未畢
吾雖享厚禄自是一書生炙背随日車嘘酒依缾笙教
兒讀古書課僕蒔春榮野意自足樂澹然違世情
　　　偶題
平生踈散性萬事皆眞率唯於五字城如用蕭何律為
官既無稱治生亦無術濩落每如斯一長何足述
　　　晨起信筆
老翁夜不寐最愛晨起早既欣鄰雞鳴更喜林烏噪紅
日忽上牎亟呼具衣襖下床一爐火便覺春浩浩須臾
盥洗罷覺我神氣好鬚眉白如銀大似商山皓因思履
道賢六十未為老(九人共五百/八十四嵗)本朝六君子二張同一
趙陳杜與鄭公富貴俱夀考嗟我亦何人八十明年到
不敢儗前賢後來何足道糞丸誇隋珠但可付一笑耳
目幸聦明時時吟續藁金釵雖零落盃酒不草草
　　　　(附記張公士遜樞相張公昇少保趙公㮣皆/退傅)
　　　　(夀至八十六又三人次之曰陳文惠公堯佐/八十二嵗杜祁公衍八十一嵗富文忠公弼)
　　　　(八十嵗/)
　　　余無常産癸亥嵗方舎穡事
往嵗事耕稼正以飯不足今年不服田賸有代耕禄種
𤓰與蓺蔬未免課童僕四體不復勤有愧前脩躅
　　　樂天為張建封侍兒盼盼作詩四首今録其末
　　　章盖歎也仍繼五篇
黄金不惜買蛾眉揀得如花四五枝歌舞教成心力盡
可憐身去不相随
　　　和(借用兩句/)
黄金不惜買蛾眉揀得如花四五枝撒手行時無罣礙
更無一物可相随
黄金不惜買蛾眉揀得如花四五枝遇有酒時須飲酒
得吟詩處且吟詩
黄金不惜買蛾眉揀得如花四五枝日月其除嵗云暮
詩人此意報君知
黄金不惜買蛾眉揀得如花四五枝池塹臺傾何足怪
雍門彈處不須悲
黄金不惜買蛾眉揀得如花四五枝可笑曹瞞空狡獪
西陵作伎一何癡
　　　對芳樽廣韋蘇州詩作
對芳樽老來萬事不足論朱唇皓腕年少伴青山白雲
居士鄰對芳樽老來萬事不足論
　　　菜羮
凡物貴適口何必費橐金蓴羮與菰菜千里起歸心野
人美芹獻重意有所臨淡薄斯近道厚味腊毒深彼哉
膏粱徒藜藿非知音
　　　次韻湯寛仲惠四季木犀清烈妙甚
一嵗常随斗柄回四時各占一時開仙娥别有栽培術
長與山翁薦夀杯
　　　再賦漁舎
皆言漁者樂不知漁者憂方其未得魚蓑雨立寒流正
可入圗畫屋壁供王侯吕尚與子陵工釣漢與周初不
事鈎餌終日心優游我今築斯舎發興在滄洲范子既
伯越去泛湖海舟季鷹思呉中不為鱸魚秋所以數君
子聲名天壤侔我非真漁人一醉萬事休
　　　觀種麥
麥隴收寒煙曉鋤穿日影什伍每為朋坎種分畦町禀
氣該四時收成近炎景灌溉須春前明年足湯餅
　　　閒吟
千首詩輕萬户侯富如猗頓亦何求六義中間有至樂
不須苦作楚人騷
　　　雲山
茫茫幾雲山中有萬古人人間有生死出沒如浮雲山
雲有銷歇世人無斷絶所以西方尊不言生與滅
　　　喜雨
昨宵榾榾車聲喧人情嗷嗷不得眠今朝一雨忽大足
人聲車聲俱寂然吁嗟血汗滴焦土寸寸灌田亦良苦
天工作用瞬息間百頃平疇如翠羽湏知造物心至公
逺近髙下皆一同豈唯吾里俱有嵗一凉到骨恩無窮
昊天莫道髙難測試聽神龍驅霹靂爾農一飽不自知
為爾哦詩歌帝力
　　　大雷雨
驅逐風雷撼海潮迢迢已覺度山椒金虵照夜三千尺
銀竹傾雲百萬條起舞不辭巾角墊捲廊從聽藥囊漂
吾家雖乏千倉積一飯何妨共祝堯
　　　送胡守
括蒼都誌勒堅珉賢守推公第一人政似龔黄專愷悌
詩如李杜更清新諸司交薦動旒冕七邑争留號吏民
此去定須登省戸老成人物表朝紳
　　　中古
中古風俗醇田野多賢人沮溺識孔丘漁父辭伍員後
世多薄俗往往妖孽作小則為勝廣大則為莽卓物壊
蟲生之俗壊姦生之古道日已逺嗚呼其可悲
　　　樓安撫輓詩
花溪溪水出僊源正對樞臣舊㦸門聊把一麾随宦牒
只尋三徑樂丘園傳家逺繼東樓國好客長開北海尊
胸次魁竒無一物百年厚徳畀兒孫
　　　偶作
酒力欺人老花容笑客衰自憐花與酒終是不相宜
　　　曉晴
晴光弄曉色雲物共昭回豈唯山川豁覺我懐抱開便
欲御泠風飄颻跨蓬萊下視人世間往往隔囂埃
　　　嵗稔
今嵗稔熟收田禾籠雞擔榖主人家農人時節一醉飽
擨□起舞相喧譁
　　　雲岑
雲岑抱秋隂水木起夜色原野漸蕭條田禾捲阡陌
　　　買雞
野處買雞專報曉從今不問夜何其老夫輾轉苦無寐
恰似度關初聽時
　　　火宅
火宅煩惱窟塵世憂患海唯有顔氏子簞瓢無吝悔有
聖人依歸其樂故不改
　　　文潞公洛中㑹四同甲皆丙午七十八予乙已
　　　生與丙午相屬嵗數偶同戱作
洛中四老㑹同甲太嵗俱生丙午年我亦聨翩七十八
惜無一客伴華顛
　　　除夜書門牌
君恩華老境慶事接新春門户嚴呵禁神應䕶吉人
　　　洗竹
脩篁君子性枝蔓謾相妨一自刪除後侁侁弟子行
　　　㓜子娶婦
六十得㓜子薄者以為嗤新婦拜阿翁兹事在何時翁
今已八秩又見兒婦歸不逺年嵗間更作弄璋詩
　　　和曽少卿婺學建稽古閣三賢堂
君侯敏手鎮星城傑閣巍堂指日成經籍大恢新教化
英賢重振舊聲名勢雄三洞雙溪境義動千秋萬古情
一唯家傳人共仰盍將此道覺諸生
　　　題南明
木末禪扄小徑通杖藜春晚日冲融四圍山色參空逺
一帶溪光入座雄俯仰舊遊渾似夢琢磨新句愧難工
浩歌笑指城隅路和氣分明醉眼中
　　　偶題
富貴來時人已老光隂去後事如何有時無事閒思省
我獨人間嵗月多
　　　説神篇
天道若不神何以驚物而懼人君道若不神何以號令
鼓萬民故聖人以是而設教奄有四海為天下君
　　　晨起
晨興一爐火熖熖如鎔金大明忽東升陽暉散重隂家
人過平劑有酒向我斟此外更何求便可老山林
　　　野居
野居富薪炭一煖敵重裘雖無四方味魚鱉亦易求古
人愛山林豈為口腹謀簞瓢顔不臞樂道固無憂
　　　六十遇明主
六十遇明主家空無一㕓百年今共盡五福晩兼全
　　　劉元亨輓章
舉世無非逐臭夫卜鄰幸喜得文儒堵居原憲貧而樂
瓢飲顔回退若愚粗有田園供菽水更無酒肉混庖厨
古來隠士無過此歎息吾今徳已孤
　　　胡郎中輓章
雞窓同𨽻習鴈塔獨飛翔薦牘盈丹扆封章列皂囊錦
衣榮梓里符竹耀江鄉三逕方謀適琴尊忽破亡
　　拾遺二首
　　　劉巖居士再和去年中秋見貽次韻
蒼茫雲海𣺌無津玉户初圎絶㸃塵萬里共欣雲葉浄
一年爭㸔桂華新狂吟定約六七友低唱可無三兩人
今日公來賡舊曲梅山驚動主林神(後十四年復有雲/葉桂花之句爱之)
(不忍/去)
　　　偶賦
勇退知幾自古難人情宦路險於山勸君休唱眉間曲
放我山中自在閒
　
　
　
　
　
　梅山續藁巻十七
欽定四庫全書
　梅山續藁巻十八　　　　宋　姜特立　撰
　　　畵堂春(以下長短/)　(附/)
故園二月正芳菲紅紫團枝一畨草緑謝郎池人醉如
泥　　底事江鄉風物年年獨殿芳時無情燕子背人
飛似愧春遲
　　　浣溪沙
節序囘環已獻裘不堪風葉夜鳴秋寒螿吟露月堦幽
　　蝸角虚名真誤我蠅頭細字不禁愁班超何日定
封侯
　　　菩薩鬘(和友人二首/)
日長庭院無人到琅玕翠影摇寒甃困卧北忩凉好風
吹夢長　　璧月升東嶺冷浸扶踈影苗葉萬珠明露
華圓更清
蓬山學士文章伯尊前風味誰能敵新覓似花人添成
小院春　　玉纎呵翠袖滿勸金盃酒夀酒莫辭斟酒
深人意深
　　　又(中秋不見月/)
鏡天良月皆佳節休恨今宵妨皎潔玉鎻閟蟾宫姮娥
意自通　　終有開時節莫放笙歌歇來夕尚嬋姢何
妨把酒看
　　　霜天曉角(月夜逰湖作/)
驩娛電掣何况輕離别料得兩情無奈思量盡揔難説
　　酒酣狂興發共尋波底月長結西湖心願水有盡
情無歇
　　　阮郎歸(寄人/)
緑隂庭院記年時家人捧夀巵樂聲催拍送腰支香風
匝地衣　　清夢斷綵雲飛劉郎今鬢絲強將盃酒破
愁眉如今觸事非
　　　浪淘沙
春事有來期且喜春歸問春何似去年時報道今年春
意好随分開眉　　往事莫傷悲光景如飛十分潘鬢
已成絲幸是風流猶未减且醉芳菲
　　　朝中措(應令錦林禽/)
芳林曲徑錦玲瓏膩白借㣲紅元是海棠標格司花㸃
化東風　　端相渾似玉真未醉春思先慵留取淺顰
低笑夜深翠幄輕籠
　　　(又送人/)
十分天賦好精神宫様小腰身迷却陽城下蔡未饒宋
玉東鄰　　不堪回首髙唐去夢楚峽歸雲從此好尋
夫婿有書頻寄鴻鱗
　　　又(和歐陽公韻/)
如山堂上翠横空山影浪花中夜夜林間明月時時栁
外清風　　如今到此翛然萬事無處情鍾唯有尊前
一笑分明好箇山翁
　　　蝶戀花(送妓/)
飄粉吹香三月暮病酒情懐愁緒渾無數有箇人人來
又去歸期有恨難留駐　明日尊前無覔處伊軋籃
輿只向雙溪路我軰情鍾君謾與為雲為雨應難據
　　　聲聲慢(巖桂/)
雲迷越岫楓冷呉江天香忽到人寰滿額塗黄别更一
種施丹天教素秋獨歩笑同時霜菊秋蘭最好處向氷
堦月地把酒相看　　應有騷人雅士將膽瓶筠管簇
向屏山野店雲房争待結屋中間無奈猖狂老子架巢
卧風露清閒待早晩約姮娥同住廣寒
　　　卜筭子(用坡仙韻/)
丹桂一枝芳陡覺秋容静月裏人間緫一般共此扶踈
影　　枕畔忽聞香夜半還思省爭奈姮娥不嫁人寂
寞孤衾冷
　　　西江月(戊午生朝/)
富貴從來自有人生最羡長年駸駸八秩未華顛更喜
此身強健　　金印新來如斗絲綸御墨猶鮮棗如𤓰
大藕如舩莫惜尊前滿勸
　　　滿江紅(已未生朝/)
聽説梅山一丘内深藏曲折過醒心橋下水光清徹迤
邐躋攀登翠嶺沉沉煙壑千峯列更小亭風露逼華堂
荷香發　歌聲動雲横闕舞腰轉風回雪正良辰美
景衆賔歡悦老子中間聊笑傲酒行莫放觥籌歇願此
生長似釣璜公添華髪
　　　念奴嬌(庚申生朝/)
宦途巇險問急流勇退幾人聞早自别脩門今正是一
紀生朝還到緑野風光平泉草木争似梅山好園林如
畫芰荷香泛芳沼　　早晩玉節來臨君恩踵至金印
應如斗好是華堂開宴處歌舞管絃聲奏海上蟠桃山
中仙杏共勸長生酒莫辭沉醉年年此㑹依舊
　　　滿江紅(辛酉生朝/)
小小華堂朱欄外亂山如簇更雲中仙掌一峯髙矗南
極老人呈瑞處丙丁躔次光相燭又誰知堂上有閒人
無拘束　　賔朋至須歌曲風月好紛絲竹都不管世
間是非榮辱屈指如今儕軰少幾人老後能知足問此
身何地寄生涯唯松菊
　　　臨江仙
桃李飛花春漸老海棠次第芬芳庭前紅藥已成行酴
醿開未到猶更有花王　　從此便須排日醉莫將閒
事相妨老來不是太踈狂尊前君㸔取潘鬢已成霜
　　　感皇恩(壬戌生朝/)
兒女沸懽聲生朝來到簾幕中間噴香獸京祠新任好
事日邉還又清閒無箇事君恩厚　　贏得乞食歌姬
一笑舊衲雲山伴紅袖蓬萊弱水試問神仙何有近來
饒落托貪杯酒
　
　
　
　
　
　梅山續藁巻十八
