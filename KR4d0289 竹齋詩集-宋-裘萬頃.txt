#+TITLE: 竹齋詩集-宋-裘萬頃
#+DATE: 2016-06-11 12:24:58
#+SOURCE: github.com/kanripo/KR4d0289 master 6e930cc2                
欽定四庫全書　　　　集部四
　竹齋詩集　　　　　　别集類三(宋/)
　　提要
　　　　臣等謹案竹齋詩集三巻附錄一巻宋裘萬
　　　　頃撰萬頃字元量新建人淳熙十四年進士
　　　　厯官大理司直請外任添差江西撫幹楊簡
　　　　誌其墓以黙識稱之陳宏緒寒夜錄稱萬頃在
　　　　當時與胡桐原萬澹菴徐竹堂往來倡和號
　　　　為四傑今三人俱已湮沒惟萬頃集存劉克
　　　　莊後村集有裘元量司直詩跋稱其標致髙
　　　　勝有顔氏之臞龔生之潔又稱其猶子南昌
　　　　理椽應材擕竹齋遺墨古律詩三首其季元
　　　　齡又手錄四十二首其言若近而逺若淡而
　　　　深近而淡者可能逺而深者不可能為人自
　　　　貴重恥表襮惟詩亦然世知竹齋者多而見
　　　　其詩者絶少理椽盍鋟諸梓與同志共之云
　　　　云則元量之詩克莊時尚無専集此本為康
　　　　熙己丑其裔孫錦縣知縣奏所刋凡詩三巻
　　　　末一巻附錄誥勅誌銘不知何人所編近時
　　　　工部尚書裘曰修又重刋之曰修亦萬頃裔
　　　　也其詩雖風骨未髙而清婉有餘不染江湖
　　　　之濫派趙與虤娯書堂詩話嘗稱其歸興一
　　　　篇又稱其初官樂平印曹與洪邁詩篇往來
　　　　邁最推其雲歸青嶂雨初歇花卧碧苔春已
　　　　休之句云乾隆四十六年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　　校　　官(臣/)陸費墀
竹齋集序
宋自汴京南渡學詩者多以黄魯直為師吕居仁集二
十五人之作目曰江西詩派攷其官閥門世不盡學詩
魯直之門亦不盡江西人也楊廷秀於詩推尤蕭范陸
豫章居其一焉繼蕭東夫起者姜堯章其尤也餘子多
見録於江湖集蓋終宋之世詩集流傳於今惟江西最
盛云竹齋裘先生為真希元魏華父之友而仕宦不達
一官司直以終其詩不作硬語清疏韶亮異乎魯直流
派顧世未見其全裔孫奏始鏤板行之余因慨詩派諸
人之作當年布諸通邑大都今遺集存者惟陳无已韓
子蒼洪玉父饒徳操鼂以道謝幼槃及居仁七家而已
身後之名顯者或晦司直藏之名山者晦久而明雖顯
晦有時亦係乎子孫之賢能表其幽光濳徳也康熈己
丑蒲月南書房舊史官小長蘆朱彞尊序
江西詩𣲖自吕居仁倡論以黄山谷為標凖後人輙多
詆訶其實詩沠圖中人不必皆江西詩不必盡宗山谷
也先是嚴滄浪論詩有元祐體注云元祐體即江西沠
如蘓東坡劉後村戴石屏之詩皆是也豈惟山谷諸家
哉然則詩𣲖何足病病在不善學山谷諸家耳厥後有
同鄉能詩而未嘗附㑹山谷者為新建裘元量先生先
生起家淳熙進士授樂平簿遷大理司直父方家居力
請外任便禄飬添差江西撫幹時真西山官安撫雅相
傾倒迨其卒也揚慈湖為志其墓葢先生沉潜理學故
一時談理學者多稱之詩特其緒餘耳今所存竹齋詩
集三巻大抵羅羅清踈直攄胸臆不欲為山谷之峭刻
而别自成家惜其書晚出吾友吳子孟舉嘗選録宋詩
諸名家僅列其名而亦未見其集也著述之流傳何其
難與先生十六世孫奏方宰錦縣亟以表章先集為兢
兢奉其遺詩命子思芹姪思鉓至京師請予序往予填
撫江西訪求昔人遺佚者數年了不可得㑹兵燹頻仍
其故家子孫有莫知先世之能詩文者間有世守耕讀
抱殘書於荒江寂寞之濵亦苦表章之無力良可歎也
即如明季詩人徐巨源身既不得其死詩復漸就湮没
予遂選訂為一集行世使當日早見竹齋集與巨源詩
並行詎非新建後先兩快事哉予於是集之刻深幸前
哲之有後而又喜江西詩學駸駸有振興之勢政不必
祖禰山谷諸家而皆可續江西詩𣲖也則夫以山谷為
詩𣲖口實者尤可息喙矣夫康熙丁亥嵗杪商邱後學
宋犖題
自海内言詩之家多歸宋人宋名人之潜晦堙鬱者多
爬羅蒐剔競出以赴一時之盛予丙寅在京師得高九
萬先生菊磵集手鈔而讀之不四三年則海寜陳子言
揚巳刻而傳世以高與陳同所自出言揚其裔孫也戊
子予宰興國友人新建裘子羽若官教諭擕竹齋集示
予曰此吾先世宋大理寺丞元量先生之詩也刻於明
嘉靖中板巳燬今謀復梓以傳於世君為予序其意予
又亟手鈔焉讀之中有寄謝菊磵唱酬之作其詩之恬
澹峻潔邁往不屑亦與菊磵相上下非近世浮文弱植
模聲範勢者所得而竊附集中别録稱先生為西山真
文忠公帥屬以學行見重於公與楊寳謨慈湖友契特
深其没也慈湖志其墓端平中吳丞相許公表請為其
子補授文資其見重於當時若此予又考南昌耆舊志
入為朝士寜踈拙毋便習竹齋拜其言嗚呼世之恥拙
而求工忌疎而營宻者衆矣掌故内徴資序有幾脂韋
趨競常懼不得為人先而故以踈拙作贈言其於世態
鑿枘不相入乃聞而莫逆於心遵而行之月上三書丐
外以終老葢其介石之操卓然自信於中不樂於史鄭
權倖之途趦趄託足而文忠公之所以重之者毋亦以
其心跡一轍有同道邪今讀其詩恬淡峻潔亦有寜踈
毋宻寜拙毋工之意象焉視彼揣摩依附以為仕粉澤
盜竊以為詩者不啻奴𨽻命之與菊磵之營信天巢操
瓢酌泉風同趣舍宜其往來詩筒聲氣應和于烏石岡
葛嶺之旁而今日之堙鬱而競出也亦後先相望賢子
孫之表章夫遺藻者更不容稍緩矣吳江後學張尚瑗
謹序
宋興自慶厯彬彬多理學之士闚聖宗叙人紀沿源𣲖
而上下之遐哉盛矣其植表立則唯以聞道往往微情
逸興播於聲詩而音節與世代斯異天下後世有識傳
焉於乎其見大則其旨逺雋永之味終不可緩也南渡
後作者巋然慈湖楊先生洞究陸學名震南服紫陽夫
子韙其言議竹齋裘先生鏊鄉先哲也一見黙識慈湖
氏稱畏友焉鏊閲慈湖氏誌銘先生三致景仰又讀其
詩歎曰文其徴乎夫紀物以闡幽要之在明婉辭以道
志要之在實涵悟以抉真要在不渝雅樸先生之詩三
者備焉是故律而詠粹而貞可以傳己嘉靖戊子獻嵗
先生十一世孫汝中持遺槀得若干首請曰我祖竹齋
氏之言冨矣幸猶存什一於千百我裘氏世世奉以周
旋予小子不敏詎敢附麗唯霣墜是懼子其序之将屬
鍥工鏊惟風雅不作天下無詩教矣君子慎取後之作
者意爾也况宋非所趨尚者哉蘓黄二家卓犖一世今
或以文詞氣節槩其詩况本之先生道誼孝友逖配前
人是詩也殆出其餘矣乎固宜洋洋纚纚意在而有遺
音矣雖然詩以晋盛以唐工彭澤少陵今取之者言人
人殊善哉陸子曰詩如陶杜可謂知道予嘗因其言求
其詩質之己意是或一道矣先生出象山氏者也尚論
先生象山氏之意可少哉先生在當時真西山氏亟稱
之而詩不與焉此其意猶夫象山氏也於戲㣲是詩先
生自有不朽於天地矣又奚俟予言然則汝中曷為而
梓也示守也奚守也不聞鼎彛之銘乎裘氏視斯集鼎
彛也巳惡得弗慎禮云先祖無美而嗣人稱之誣也善
而弗知不明也知而弗傳不仁也仁也明也汝中其幾
矣作竹齋詩集序賜進士出身禮部儀制司主事前翰
林院庶吉士南昌後學張鏊書
欽定四庫全書
　竹齋詩集巻一
　　　　　　　　　　　宋　裘萬頃撰
　五言古詩
　　行役
宿霧鎖山椒落月挂林側﨑嶇歴岡巒髣髴辨阡陌秋
高風露寒道逺時序迫安得歸故園篝燈理書冊
　　武陽渡
一舟小如葉横在波濤中紛紛川上人欲渡愁北風有
帆天際來漸近葭葦叢寄聲與問訊恐是陶朱公
　　宿佛頭塔
孤村三四家籬下盡禾黍主人慣入市能作市中語開
牕對竹山揖客治尊俎白雲忽在眼客淚墮如雨
　　羅溪橋
我來從西昌日日困塵土誰知羅溪橋净若初過雨長
松列左右清風奏宫羽薄暮舍籃輿扁舟渡溪去
　　别友
清宵月滿梁相思幾搔首不圖塵土中得共一尊酒人
事好乖甚随復而分手惟有管鮑心明明若箕斗
　　次許秀才韻二首
癡兒欲了事事竟莫之了崇朝㺯朱墨校勘是與否徐
觀雁鶩行大半落渠手敗羣雖巳去考牧未有道
拙工不量力自謂中了了高談葢一座衆可巳獨否斯
須臨斧斤汗背血兩手旁觀信善斲莫肯告以道
　　病中聞伯量相訪寄之二首
我屋修竹根身閒境逾靜維摩本無心誰令示人病夕
陽耿踈林影落莓苔徑佇立有所懐髙人儻乘興
髙人在城郭應酬頗紛如憶我烟霞栖遺我一紙書雨
餘窻户凉蛩聲滿階除相過有成言何時命巾車
　　次范光伯泛江韻
夫君陶玩徒俗子所不快屹然頹其中特立葢甚介平
生江湖樂欲去不得邁何當從君逰漁釣寄吾觧
　　螘運
知戰不能損檀氏所以亡吾媿與敵槐將何固封疆及
此閒暇時相與積乃倉不須更他騖富國兵自强
　　次伯仁善利閣小室韻
山林吾所廬夜月但對影焉知江上人一日了萬境褰
裳步崇臺有室妍且靜徘徊不能去坐見四山暝
　　見雪
𤣥冥當語誰餉我一簷雪吾廬本來靜得此更清絶遥
憐北海上往往已盈尺齧氊人在否毋凌漢臣節
　　出門
出門復入門吾行竟安之擕書北牕下翻閲聊自怡有
懐千載人掩巻還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
粱謀鳬雁方齊飛青田寂無音嵗晚将疇依慎勿出門
去塵埃染人衣
　　菖蒲
康廬入吾懐十載馳夢魂踵門者何人遺予以芳蓀歡
然得其趣如對五老言幽姿出巖谷常帶氷雪痕塵容
為一洗兩目不復昏忽思三峽流褰衣涉潺湲因仍一
寸石浸潤九節根人言可扶老嵗月須其蕃兹理諒不
誣吾将從綺園
　　宿田家竹亭
我家西山巔四壁皆此君朅來事奔馳日與茅葦親方
思坡仙詩恐入俗士羣止我宿者誰此君滿其門頎然
千百夫一見若故人夜深清風來好音夢中聞呼童啓
北牕為渠炷爐芬
　　送詩僧如師西逰
鄉來詩壇上權可聲籍籍君雖後兩翁而巳分半席主
人龍門髙宜有如此客横行翰墨場往往一當百挾是
今西逰吐談取雙璧要須早歸來成就法王宅
　　從人覔墨梅
熏爐束詩魂茗盌驅睡思掩闗寂無營翰墨自娛戯山
寒溪正清月澹雪初霽横斜兩三枝見説可人意天機
如胸中出手特餘事何時翦氷紈來對病居士
　　睡起
疾去得安卧寒宵不知長鄰雞忽聞聲曙色侵我牀人
生孰無營晨興固其常奈何以一身投之百憂場吾方
休吾心與世長相忘適逢希夷翁授我枕中方意行到
華胥日吳猶徜徉回觀一世人擾擾良可傷誰能從我
逰要須留春皇
　　讀邸報(時楊慈湖/諸公得郡)
紛紛天下事翻覆良難期不知窈冥中主張者云誰工
拙判兩途人謀豈容施得非欲平治機緘遂潜移目前
三四公並用無一遺毋嫌滯一州民實邦之基鄉來畨
江頭親見國子師(謂慈/湖)徳行淵與騫千載如同時斯人
使臨民兒不頼母慈人言致泰和須索登臯䕫位崇澤
斯均否則失所宜天乎儻人從何時可臻兹
　　次伯量贈别詩韻
我生既駑下且復寡見聞時時警其愚姻黨頼有君自
慚将且疲不足張此軍君乃不我棄歡然與同羣願學
如之何此志亦巳勤正坐未知方所得不足云人生所
好雜其力用是分詞章末技耳安能嫓皇墳而况字書
學兀兀纂説文曷若鞭吾心或有汗馬勲請益恨未能
别君大江濆長吟昌黎詩安得身登雲
　　老農歎
霜耕氷在趾雨種泥没膝旱魃忽為虐畊種漫勞力去
年幸一稔今嵗免艱食細聼老農語令我三歎息但願
從此去龍骨長掛壁大田多黍稌髙廪若山積或云榖
大豐則恐錢轉嗇夏租星火急處此未有策細民一錢
税往往亦追索榖賤反傷農此語傳自昔語客且勿憂
新絲尚堪質
　　送范光伯北行
𤣥冥将歸休勾芒已促装江邉踈柳青江上寒梅香有
客當此時中流駕風檣欲學太史公窮汶泗沅湘吾聞
帝王州雄麗幾錢塘疇昔駐六龍至今繪未央鷺洲横
渺瀰鳳臺摩青蒼名山與大川往往遥相望是間或小
留不妨月徜徉平生學屠龍袖手五字章兹逢賢主人
定知奏宫商追李逐杜陵相與升其堂要令千萬篇金
薤埀琳琅秋風鴻雁來因之東南翔寫君磊磈胸慰我
離别腸
　　安樂窩示元徳弟二首
往時病僧寮今為安樂窩昔病而今安所得良巳多百
年直須臾一丘且婆娑倦翼棲茂林潜鱗渺重波方欣
随所願豈復知其他朝來啟南牕羣山鬱嵯峨上有無
心雲乘風逺相過却觀聲利塲紛紛正横戈到頭蠻與
觸勝負能幾何曷若休吾心考槃依澗阿孟夏草木繁
雨餘氣清和四壁環斷碑經史星宿羅幅巾據胡牀翛
然自吟哦因之成此詩要使兒童歌
清泉出石竇白雲卧山窩淋淫乍開霽原野歡聲多吾
廬近西峯其下林婆娑觧衣坐磐石持竿釣清波主人
忘機心鷗鳥亦無他東魯與南郭㤗山等峩峩周子何
人哉自許不啻過一朝離草堂山英遂横戈折轅不得
還如此俗駕何仰視前修翁鉛刀比太阿子弟山林人
心平氣自和懽然樂簞瓢笑彼葷羶羅好書不厭觀佳
句時一哦煩賡紫芝曲為我醉時歌
　　題余仲祥松齋
芳妍桃李塲紛趨歘成蹊長松坐偃蹇遂爾不見知平
生異時人不與俗轉移蕭然塵埃中擅此丘壑竒牕空
境逾清四壁風來吹抱琴揖蒼髯喜氣掀兩眉臭味既
與同相親不相違直期閱嵗寒可但忘朝饑斯正如乃
翁過處更過之直比千丈幹厯落不受羈只恐大厦成
梁棟各有施出處初何心山靈勿疑渠
　　題伯量春風堂
未登春風堂嘗讀春風詩春風不易得令人毎懐思一
堂誰獨無所至皆有之奈何堂中人此意多背馳聼雨
不對牀煮豆先燃萁寕賡粟布歌不肯吹塤篪和氣自
此傷怨怒無休時遂令君家堂獨立修江湄昔我嘗宦
遊兄弟輕别離自從失予季憂悶鬢成絲仲叔幸無他
相從日怡怡數榻松竹間頗與我輩宜濁醪無獨斟陳
編有同披從今當杜門共試春風詞燕谷恐尚寒暖律
冀一吹君能不靳否春風元不私
　　錢塘别吳長文司理
同心而異鄉既見復輕别豈終無㑹期南北渺難必郵
亭君與我强飯再三説此意非不領欲話聲巳咽肩輿
使前驅分手大江側升髙輙回首猶擬望顏色予家古
南州勝友固不乏如君相知深千百未見一君才十倍
我君徳更剛直贈行詩滿紙字字良有益誰與趣我去
胡不緩旬浹噬臍悵弗及寫心寄愁絶
　　咨咨草根蟲
咨咨草根蟲瑟瑟葉上雨休休退食人落落誰與語陳
編竟日披陋室随時處此心苟自樂貧賤亦得所夷齊
雖餓死清風冠千古顏子瓢屢空宣父極稱許但當守
吾仁晋楚何足數試㸔松與柏矯矯傲寒暑
　七言古詩
　　夜坐薦福寺次王成之韻
鞭鸞未暇相追逐且向祗園止君宿清談待得月華生
牕户明明耿殘燭誰令泉石堕吾前洗浄人間絲與竹
風帆明發君不留此樂只應吾所獨
　　厭(音/葉)原山中曉行
碧雞夜半聲啁哳喚起幽人歩林樾秋髙風露著羣木
無數寒花泣明月松篁一徑宛如畫石溜涓涓更清絶
山巔便好結茅廬莫待他年鬢成雪
　　秋試示諸兒
漠漠輕雲弄寒影霏霏小雨生秋興黄槐開盡舉子心
丹桂喜傳仙籍信竹齋雙手縮袖間坐㸔羣兒鏖一戰
春風躍馬不為難此去毋言日邉逺
　　十二月大雨
一冬都無五日寒赤日杲杲后土乾水官丐歸帝弗許
飯顆山頭誰著汝何如一尊隨意傾酒酣不問濁與清
明朝縱有三尺雪灞陵詩句無庸説
　　贈拂雲主人
十年作計須種木一日不可使無竹道人於此得三昧
綠霧中間著蒼玉拂雲誰為名其居我亦心同雲巻舒
相期直覓飛霞佩不用重拈種樹書
　　次余主簿仲庸梅韻
春醪欲氷木欲折急雨風吹不成雪玉妃夜墮廣寒宫
開作寒花賽清絶未須千樹插山巔且要幾枝横水邉
暗香踈影尚無恙憑誰喚起西湖仙不妨琢句(一作/白)更
馳送一洗十年塵土夢鐵心元不為渠回眼底珠璣聊
簸弄
　　再呈仲庸
芳枝莫遣風吹折要㸔枝頭千㸃雪孤山疇昔盛開時
十里香颸飛不絶蹇驢烏帽照霜顛長吟竟曰溪橋邊
自從和靖收聲後一時翰墨歸坡仙只今往事飛鴻送
寂寞西湖投老夢花開花落漫傷心明月清湍誰與弄
　　贈仙茅道士
茅齋髙卧日将午自起鈎簾試香縷門前剝喙誰叩門
杖履蕭然顏貎古亟呼兒童延入座餉以清風滌袢暑
論醫説相俱第一觸熱逺來尋我語嗟哉人生浪辛苦
到頭事事皆塵土萬錢鼎食吾無取君有仙茅幸分與
　　寄題胡穡齋盆池
穡齋主人嗜泉石一舸來家楚江側水光山色晴逼人
中有軒忩更清絶汲泉為池良不惡坐見漣漪照金碧
匳開寳鑑大如許月堕氷輪光欲溢何須泰華尋玉井
漫説仇池有仙穴箇中風露無處著長為昭華洗炎熱
嗟予踈嬾真成癖想像哦詩竟何益安得身為穡齋客
醉卧池邊聽錦瑟
　
　
　竹齋詩集巻一
欽定四庫全書
　竹齋詩集巻二
　　　　　　　　　　　　宋裘萬頃撰
　五言律詩
　　雨後
秋事雨巳畢秋容晴為妍新香浮䆉稏餘潤溢潺湲機
杼蛩聲裏犁鉏鷺影邉吾生一何幸田里又豐年
　　凉風
凉風幾時動日暮巳秋聲稍稍月華白紛紛林影清予
懐元不惡世事巧相攖所願西成後邊頭息戍兵
　　用鄭浮梁韻簡圜師二首
杖履山蹊窄鐘魚佛界深寒梅殘屋角春薺老牆隂一
水元無恙扁舟尚可尋煩師掬清溜為我洗塵心
古寺規模壮空山嵗月深春排千樹緑雲堕一溪隂地
僻人稀到官閒我得尋歸來詫清賞未覺負初心
　　次黄存之韻
客宦何時了官居又嵗餘歸心五湖夢病眼一牀書近
作君能富新功我略無不妨賦逰獵㑹有薦相如
　　暘谷偶成
愛日袪愁霧微和散積隂一牕塵外趣萬竹嵗寒心士
要崇清節吾将老故林抱琴聊一醉何用覔知音
　　書率更西林碑
冉冉老将至區區心巳疲文章非世用字畫漫兒嬉廬
阜多名刹隋人有斷碑驪黄雖易辯堂奥未容窺
　　晚嵗送館人歸省
不厭氷霜路衝寒辦一歸晨雞戒鞍馬春酒夀庭闈燈
火知辛苦雲霄㑹奮飛相期紆緑綬非但戲斑衣
　　别敬叔
筆硯君無間氷霜嵗又除諸生得模範六藝共耕鉏松
菊淵明宅蓬蒿仲蔚居相望儻相憶時寄數行書
　　贈畫工
綵筆三生夢春蓮萬葉花笑人為市道随分足生涯山
路渾如水溪流淺見沙能來良不惡看我傲烟霞
　　次胡伯仁韻
山長飛鳥急江濶去帆微唱晚幾漁笛慿髙一釣磯從
君濯氷雪滿袖得珠璣三歎不能巳歸來吟夕暉
　　書晁文元道院集
華屋金狨座雕鞍四馬車才堪誇世俗早巳落丘墟此
病乆沈痼無人解埽除千年子晁子道院有遺書
　　送范二丈入藍田書院二首
今代崔斯立才髙不負丞君方為重客人謂得良朋敏
捷朝千字辛勤夜一燈明年冠秋試萬里㸔飛騰
君在淳熙日嘗師陸監丞今為後死者樂有逺來朋此
道未墜地他時要續燈病夫力不足拱立看鶱騰
　　夜坐再用韻二首
洪井今真隠長沙昔漫丞餘生付巖壑拙宦愧交朋飯
菜渾忘肉囊螢足代燈詩成夜将半雲際月騰騰
家有輞川集人如王右丞琴書多暇日觴咏盡髙朋擬
脱雲山屐來分夜案燈新詩要傳冩病眼在瞢騰
　　送胡仲立入京
昔對延英日諸公歎弗如敢言天下事不負案頭書此
去朝雙闕懸知有異除榮途方著脚未用曵長裾
　　次施真人韻
素􁄊方多難丹砂儻一逢勿疑蕉覆鹿㑹見竹成龍澗
水逺仍㓗巖花幽更濃行行望仙宇知在最高峰
　　偶成
松徑煩風掃柴門為雨扄行擕道院集坐對敬齋銘好
事心常記閒談耳不聽觀空為時悞無異醉初醒
　　老屋
老屋久欹側随宜聊拄撐吾今且共住縁盡㑹須行雨
打從教壊風揺不用驚世間虚幻相聚散本無情
　　留淺沙
故山豈不好蕭寺亦堪居作意多成礙無心始自如鐘
魚飽香積枕簟熟華胥但惜詩成後旁無阿買書
　　寄題喻髙士澹軒
世事邯鄲枕生涯老子書能知澹中味雅稱竹閒居石
徑排雲入霜根帶月鉏紛華不到眼贏得玩清虚
　　晚歩
日落欲閉戸風清聊杖藜千山猶帶雨一徑巳無泥㶁
㶁水聲急悠悠雲影低催歸縁底事著意傍人啼
　　榮姪試周
汝生方滿嵗伯髪已星星桑苧甘投老蘭蓀喜向榮席
間無一印帷下有諸經莫學魚兒戯來年快聚螢
　七言律詩
　　題洪内翰爽榭
霧閣雲牕天外安懸知幽趣勝人間簾櫳夜月浮銀海
桃李春風醉玉山自笑紅塵無暇日浪慿清夢覔商顏
何如飛佩随君後細㸔匡廬紫翠鬟
　　次元徳弟示從龍入學
生兒雖小莫憐渠學問工夫在謹初今日從師良不惡
他年閉户反成踈雙親未老身無事諸父能大家有書
好與汝兄俱努力後生叢裏試羣居(一作少年叢/裹鬬龍瀦)
　　次洪内相菊亭
詩僊種菊未多時因菊名亭早有詩欲為寒花標晚節
故将新句寄東籬平生未省翻三峽髙處那能賛一辭
便得從容侍公側回頭已是十年遲
　　次洪内相梅亭
人間多是梅開後旋踵東籬事故常那得紅簾巻朱户
細㸔素質傲清霜一生寄興雲山外幾度搔頭江路傍
咫尺名園身未到夜忩羞對返魂香
　　夜坐
爐火篝燈孰與同此心吾欲付冥鴻茅簷巳作十旬雨
蕙帳不禁連夜風一段清愁詩句裏十分寒事酒杯中
溪雲未用安排雪且聽梅花試小紅
　　雪
天花一夜泄春機飛墜人間片片竒有色有光欺栁絮
無聲無臭㸃梅枝縱横萬舞風回處表裏雙清月霽時
此景惟詩可摹冩却憐老去不工詩
　　寄髙菊磵謝恵詩集
髙名如斗夜埀天無地追思毎自憐正欲為君尋五老
乃䝉因我到雙泉新詩妙絶閒方就稚子擕歸喜欲顛
此去湖邉不多逺秋風當覔釣魚船
　　寄元齡弟
夜牀風雨夢到處東湖西山如接連安信喜随烏鵲後
雅懐知寄白鷗邉軒牕春動花隂滿圖史香浮墨色鮮
箇裏詩書應有味不妨兼讀飬生篇
　　次元徳弟
寜逐春風上下狂懶從桃李借恩光只應朝市風波惡
不似山林氣味長莫惜舉杯邀太白要看騎馬似知章
南征他日如相憶詩句還須付革囊
　　玉山道中時赴掌故之命
麥苗堆綠菜花黄一簇人家古道旁酒熟不妨邀里巷
年豐贏得事農桑世情只説宦逰好客裏那知歸興長
我有平生蓑笠在釣絲何日理斜陽
　　端午上饒道中
一春留滯在京華午日依前未到家細葛香羅素無望
黄塵烏帽亦堪嗟爭舟野渡人如簇立馬郵亭日欲斜
遥想塤篪獻親夀綵衣羅拜酌流霞
　　臨安别余求之
長安車葢喜如雲邂逅惟君是故人風月滿懐情灑落
珠璣撒紙句清新擕來客裏一尊酒洗盡湖邉十里塵
富貴功名丈夫事别離無用淚沾巾
　　鄉人羅朝宗與兵部尚書京公有舊将往見之遇
　　予於樂平因餞别
四時成嵗秋云暮九月肅霜天漸寒有客褰裳涉鄱水
逢人劇口話長安懸知欲聽星辰履厭見從來苜蓿盤
姑舉一觴餞行色無魚長鋏切休彈
　　暘谷偶成
竹近頗欣衣袂爽苔深長恐履痕侵夜燈四壁圖書影
曉日一牀花木隂載酒只今誰好事絶絃從昔為知音
區區外物成何用慎勿縁渠愁此心
　　入京道中風雨因賦此遂退休
新築書堂壁未乾馬蹄催我上長安兒時只道為官好
老去方知行路難千里闗山千里夢(一作/念)一畨風雨一
畨寒何如静坐茅齋(一作歸/卧南牕)下翠竹蒼梧仔細㸔
　　閒居
閒居最與性相便勤即繙書嬾即眠終日閉門真省事
有時面壁似耽禪大椿嵗籥祈親夀斷簡生涯聼子傳
待問洪崖覓丹訣白雲深處引寒泉
　　松花開竹笋茂喜而詠之
繁花宻笋暮春時妆㸃園林一段竒金粉生香風細細
斑衣留潤露埀埀品髙宜入神仙藥節勁終全氷雪姿
笑彼杏桃兒女態漫爭豔冶媚山歧
　　睡起書懐時諸公相勉再出
北忩終日廢書眠一枕清風直萬錢雲度茅簷輕冉冉
泉生石砌凈涓涓不嫌雨脚花間注要聼秋聲屋外傳
三徑初成吾欲老幕中何用泛紅蓮
　　有感時與李宏齋有約
去年今日西歸客曝背茅簷又一冬嵗月催人雖迅速
簡編於我却從容知名焉用詩千首飬病聊須酒一鍾
早晚杖藜修水去故人有約許相從
　　用前韻謝伯量過訪山中
勝逰千里笑談中雪片梅花正仲冬肯向席門尋孺子
更能草具重茅容春風頓覺生寒谷夜榻惟愁聼曉鐘
半世坡梅門下客乃今何幸得過從
　　送胡仲衡穡齋
憶昔樵江一見君喜君吃吃善談文别來嵗月今如許
書裏工夫想得勤近世起家多白屋幾人馳志在青雲
穡齋已踏賢闗路更有諸孫策異勲
　　喜范光伯相過
章江東下幾灣洄誰伴臞仙夜探梅離别不禁詩社冷
遭逢莫放酒船回氷霜滿眼嵗将換花栁轉頭春又來
安得飛騰九霄外鞭鸞笞鳳日相陪
　　懐范光伯再用韻
梅邉流水碧洄洄都把相思付折梅十載不禁雙淚落
一樽期慰九腸回驚殘蝶夢鵲空喜望斷馬蹄人不來
咫尺雲山尚如此天涯那觧得追陪
　　次光伯韻
竹逕當年手自開只今無處著莓苔絶憐此地過從少
頼有髙人時復來籬下乆霜猶有菊水邉近臘正多梅
我云眷眷三年别君莫匆匆一夕回
　　錢塘次孫教南韻
簿領歸來得泮宫一時衮衮任諸公市朝競逐利名走
草木誰為臭味同霅水不妨披宿霧蓬山正要挹清風
塵埃不得從君後豈但他時媿兩翁
　　次朱震逺韻
芳池緑水自生肥(一作/漪)上有軒忩隐翠微花竹舊嘗開
小逕門闌今又啟重扉直須閶闔排雲去要看長安躍
馬歸詞賦合魁天下士春光端不負劉煇
　　次王成之咏梅
誰遣氷魂照夕陽揺揺一任北風凉眼前共有幾多蕊
鼻觀(一作/孔)胡為如此香佳實㑹須歸列鼎孤標已自壓羣
芳濡毫我欲從君賦未害平生鐵石腸
　　讀伯仁詩巻
憶昔從君漁釣時小舟行徧楚江湄僧房夜月琴三叠
客舍秋風酒一巵别後相思梅折盡書成欲寄雁來遲
蛩聲驚覺寒牕夢自起挑燈讀舊詩
　　不雨
農時閱月天不雨嘉榖叢中龜兆生雲勢只随風聚散
鳩聲空報客隂晴半生憂國髪欲白一飽無期心屡驚
尚願秋陽化甘澍稍甦枯槁望西成
　　乙亥六月鄉民祈雨夀春祠下嘉澍既降槁苗盡
　　興萬口一辭頌神之徳予喜聊成俚語以書祠壁
憂時曾上天庭疏憫物今為旱嵗霖一夕風霆百川水
四郊香火萬民心山巔定有烟霞宅夜半常聞鐘磬音
儻許塵蹤拜仙馭願營茅屋老雲岑
　　郊行即事
病來多日廢將迎試命巾車作此行稲實滿田秋事了
松隂堆徑午凉生數山見我争傾葢一水邀人請濯纓
却憶吾廬南浦外何時得與白鷗盟
　　兀坐有感
忘言編簡倦三復適意絲桐聊再行巳共白雲論久要
更尋青鳥問長生按行泉石苔侵屨披拂松篁露濕纓
此事洪崖知我舊歸與端合與同盟
　　有感
政爾雙泉(謂王/成之)憶舊游栁江(謂周/架闍)聞又有歸舟誰能不
作千年調夢斷真成萬事休傾葢向來情莫逆奠芻無
計淚空流重雲巳失鵾鵬影愁絶滄浪一白鷗
　　送張髙安入京
青衫十載蟾宫客黒綬三年鳳嶺頭循吏聲名武陽令
故家風味冨平侯江邉休歎雙鳬去天上行㸔一網収
八簉鵷班立仙仗莫忘回首顧沙鷗
　　用黄子益韻二首
青衫日日困塵沙安用浮名與世誇巳過半生真似夢
未荒三徑且還家恨無沈水紆香穂喜有寒泉㵸茗花
袖却西歸遮日手園林幽處看桑麻
睡起忻然思慮少病餘猶覺應酬艱招揺風月聊須竹
収拾雲烟幸有山但要世縁随手斷莫憂詩債幾時還
追奔冨貴非吾事且占林泉一味閒
　　寄劉擇之新居成
西風吹雁過吾廬特地傳君一紙書九載不須論舊事
萬金良喜得新居春回院落花侵座雨過池塘水遶除
我欲退之門下去却愁無處覔金魚
　　題懐秀堂
莫教滿地長莓苔杖履從今日日來曲徑要随松巷轉
柴門須對石橋開牆頭花木因時種案上圖書任意堆
幸有林泉可投老忍将雙脚踏塵埃
　　竹齋述事
夢魂驚斷渺難續卧聼竹裏風泠泠寒蛩争鳴遶四壁
缺月半堕横踈櫺平生細字髪欲白午夜短檠燈尚青
稻粱作計吾不願願學滄海鴻飛冥
　　大雪用前韻五首
雨師風伯妙天機幻出乾坤一段竒曉對青山渾似畫
夜㸔黄巻可忘饑金貂换酒非吾事鐡甲屯邉正此時
失國殘兵應凍死書生猶賦采薇詩
天孫雲裏散支機飛墜人間分外竒勾引芳尊留客醉
栽培玉粒療民饑幅巾籬落尋梅處一舸江湖釣月時
妙處惟詩可摹冩却憐老去不工詩
誰扶天女下氷機剪水成花片片竒影落池塘波不動
寒侵鷗鷺色皆饑縱横萬舞風回處表裏雙清月霽時
浪戰未能無寸鐡對人羞誦醉翁詩
伊人元不堕危機踏凍衝寒正自竒只怪飛花無處避
都忘炊玉有時饑月明剡水回舟夜嵗暮梁園作賦時
一段風流誰得似只今王謝却能詩
誰知天巧出𤣥機但怪飛璚過眼竒暝立風枝寒雀倦
愁吟氷谷曉猨饑蘆花洲渚月明夜栁絮池塘春暮時
此景人間不長有冩真傳影正須詩
　　題小桃源
半月池邉倚痩藤望仙臺上岸烏巾塵埃一㸃不到地
花木四時長是春載酒豈無好事者爛柯應有著棊人
請君更種桃千樹凖擬漁郎來問津
　　次伯仁善利閣
看經堂中鐘磬鳴㸔經堂外水雲清山連逺渚鳥飛急
風入輕帆舟去平烟樹不妨留夕照塵纓正欲濯寒泓
慿誰為我問造物乞與少陵常眼明
　　輓霞溪髙縣丞二首
少年挾策上金鑾三拜郎官鬢未斑不説知音在霄漢
但知投老向雲山柳絲隂裏陶潜樂花錦香中潘岳閒
逝者不堪人事異洪崖亭下水潺潺
公家原在洪崖宅自是洪崖向上人嗜酒一生真簡淡
風標八秩更精神紛紛偶厭人間事去去歸尋洞裏春
朱紱只今無覔處但餘佳句鎮長新
　
　
　
　
　
　
　
　
　
　竹齋詩集巻二
欽定四庫全書
　竹齋詩集巻三
　　　　　　　　　　　宋　裘萬頃　撰
　五言絶句
　　善利閣次伯仁所題趙子良畫四首
箜篌君鄉來分明記江樹想君詩成時夢作白鷗去
平生交㳺間吾幘葢屡岸區區稻粱謀君亦逐鴻雁
風簷手君詩心跡已清絶何當更長吟坐對澄江雪
扁舟兩漁翁清唱發日暮安得如鴟夷相與五湖去
　　餞吳長文司理用脩持賢業教無欠為韻
平生不量力妄意希前脩懵懵雖無見拳拳未敢休
狂瀾湧如此砥柱其誰為天意必有在吾身姑自持
考亭無恙時從㳺孰非賢嵗寒萬木彫松柏始傑然
聖賢去我逺何者名事業吾欲到彼岸須君借舟楫
過從資直諒夫豈勢利交謂朋黨者誰仁人姑聴教
人生天地間離别安能無莫作兒女態相期烈丈夫
君姿正而剛名節非所欠臨岐贈一言惟有學不厭
　　自警
俗塵易汚人胷次須自潔君看四明老冰壺浸秋月
　　題蘓希亮畫
石梁渡山澗上有秦人居嵗寒不種桃汲泉灌佳蔬
　六言絶句
　　兀坐
息綿綿而不絶心了了以常明静室我方燕坐傍人喚
作修行
　七言絶句
　　保福寺對橙菊有感
平生愛菊陶彭澤清夜移橙杜草堂千載詩魂招不得
獨留風味在僧房
　　兀坐有感
意行曾到楚江臯占得雙泉第一寮牕戸䆳深鐘磬逺
客塵都向静中消
　　癸亥夜夢
丙夜清眠正熟時夢魂飛去拜丹墀小臣乍得披肝膽
感慨分明涕淚埀
　　次洪内翰十月桃韻三首
千枝萬蕊彫零盡安得枝頭數㸃紅疑是神人冩春
色鎮長留影在屏風
舊日驪山宫殿中玉妃無數舞衫紅只因歸去蓬萊後
夢作寒花笑北風
不湏羯鼓促春工一樹霜邉取意紅寄語元冥為収拾
莫教人恨五更風
　　次洪内相雙竹韻三首
延平兩龍幾年卧歘爾化作寒枝雙春檜長松皆敵國
㑹須因壘一時降
嬋娟兩枝翠可掬絶勝白璧南金雙留與先生作椽筆
詩壇八面受人降
管鮑交情真耐乆夷齊義氣更無雙虚花滿眼風號怒
一節青青終不降
　　薦福寺次許師詠竹
浮雲蹤跡任西東翰墨塲中且用功時對此君哦七字
也勝癡坐辯幡風
　　次余仲庸松風閣韻十九首
飛花數㸃雨初歇啼鳥一聲春正長讀罷黄庭了無事
旋安銀葉試爐香
古木隂隂六月凉幽花藉藉四時香絲桐清夜作三弄
明月入簾風拂牀
爛漫花隂覆短牆花開時候日偏長道人不被春勾引
到處惟聞薝蔔香
不見詩仙何遜來春風幾度早梅開竹籬茅舍自清絶
未用移根東閣栽
恰則梅邉春意萌困人天氣又清明爐熏茗盌北牕下
卧聼綿蠻黄鳥聲
已著遺經洗此心更尋流水濯吾襟經旬不涉溪邉路
荇帯苔錢如許深
霧閣雲忩先自幽水聲那更繞源流春㴱紅雨落桃徑
晝永清風生茗甌
楊栁隂中啼杜鵑梧桐枝上噪𤣥蟬篇章滿眼無人㑹
贏得詩翁取意編
紛紛眼底正爭馳我獨冥心絶五綦説與傍人俱不信
故山惟有白雲知
爭春桃李太匆匆随手飄零逐曉風氷雪不侵塵不汚
可人惟有嵗寒松
顏楊翰墨今誰觧陶謝篇章古所無安得金丹換凡骨
白頭深恐媿吾夫
平池春去水溶溶人在笙歌一部中柳葉翻風羅帶緑
荷花著雨錦衣紅
簷間新燕幾時來簷外閒花往嵗栽丹杏碧桃渾落盡
綠隂低處結青梅
淡月籠花花映牕好風吹竹竹浮香夢回何處一聲笛
人静山幽天正凉
無所用心魚在沼居然生子燕成窠誰言春去花事歇
萱草石榴情更多
為憐風雨趣春回故著秋花到處栽蘭菊從來盛風味
不妨環繞讀書齋
白雲殊不作俗態流水更似知人心溪邉濯足溪上坐
樵唱一聲秋滿林
坡谷遺書那復有向來一紙抵千金誰知懸腕與卧筆
如用大都留此心
俗書本作于湖様野鶩家雞强自分王氏無人魯公死
只今何處覔雲仍
　　松齋秋吟
驕陽赫赫轉秋隂便覺蕭然鬢影侵世事炎凉俄忽爾
閒來物理静推尋
　　宿翠巖寺呈李𢎞齋簽判
匡廬勝處君曾到誰是淵明與逺公幸有和陶詩巻在
好依蓮社此山中
　　同李簽判山行午飯野店簷外羣蜂翂翂因成絶
　　句
脱畧人間勢利塲來尋泉石共徜徉飯餘小立茅簷外
試問羣蜂有底忙
　　寄宋居士脩叔求庵記
翠琰新刋照眼明流傳何日到柴荆從今不恨論交晚
我亦碑中有姓名
　　睆山紙帳送宋居士
翦裁不惜褚先生要䕶髙人雪屋眠只恐鶴書催起去
長留空帳北山巔
　　題書院壁間碑
天上真龍去不回世間凡馬漫争馳少年氣習今猶在
袖手時來省斷碑
　　日出
日出柴門尚嬾開綠隂多處且徘徊槐花滿地無人掃
半在牆根印紫苔
　　早作四首
雨過長江浪拍天迢迢羲馭水中行舟人指㸃雲開處
喜見青山一抹横
井梧飛葉送秋聲籬菊緘香待晚晴斗柄横斜河欲没
數山青處亂鴉鳴
北牕清冷不成眠風遞蛩聲到枕邉試喚兒童巻踈箔
一簷花影月娟娟
爐香清曉坐書帷竹擁藤牀日到遲自賦短章還自笑
不知顏閔有何詩
　　冬日早作
黄昏月姊翦雲開夜半雷車送雨來晨起鈎簾望霄漢
風花吹堕萬璚瑰
　　午睡
午牕春日影悠悠一覺清眠萬事休堪笑邯鄲槐里夢
癡兒到老不回頭
　　入京道中曝背
露濕芳桃午未乾花時全似麥秋寒征衫不敵東風力
試上郵亭曝背看
　　即事二首
門前溪水欲平堤漫著漁竿淺處埀晴雨毎闗憂國念
豐凶端欲問人知
春時耕種夏時耘七月農夫始食新此去田家常要雨
雨多元自不妨人
　　次伯仁過道傍田家韻
桃源千載鎖烟雲若輩安知古有秦恐是吳興沈東老
一尊聊復醉詩人
　　絶句
數聲牧笛日将晚一曲樵歌山更幽觧帶盤桓小溪上
坐㸔紅葉汎清流
　　久雨
園林清樾净無塵池沼黄流去有聲不用飛花來㸃綴
但須霽日為澄清
　　上元憶大梵明燈二首
經年不到豫章城燈火遥聞鼓吹聲却憶秋屏臺上寺
絳紗青玉幾長明
突兀招提枕古城夜深鐘磬寂無聲坐馳燈火笙歌地
知有何人一㸃明
　　秋日即事
斷雁聲邉小雨來菊花强半卧蒼苔乍寒天氣雖宜酒
冷淡無心把酒杯
　　九日
籬落黄花尚自無白衣况未到吾廬莫令此日負佳節
為展淵明采菊圖
　　松齋秋詠次黄存之韻七首
少年有策志平戎心事今成一老翁蜀客欵門茶未了
防秋又説棗兒紅
西風黄葉埽空庭舞鶴翩翩堕雪翎一陣清風通鼻觀
木犀亭下讀騷經
牽牛引蔓上東籬氣肅清商雨過時人意若隨天意好
秋光又到菊花枝
閉門思古或傷今每有詩来黙契心紙上不須評巧拙
堯夫只是静中吟
閒中無辱亦無榮案上圖書有課程静對秋花香黙黙
晩風休送亂蟬鳴
㨿梧枝䇿事紛紜樓上看山對晩曛縱是樓無山色逺
只如小米畫煙雲
無事縈心晝掩扉松風度曲入琴徽登髙老矣興猶在
塞上秋風戰馬肥
　　次仲庸初冬即事二首
常歲霜天分外晴一溪如練浸冰輪今年風雨寧無夜
誰與溪梅作小春
君家秋實洞庭種小子持來獨未黃莫作蘓州書後夢
只今正欠滿林霜
　　雪中戲元徳元齡二弟二首
在昔梅花猶有賦如今冰柱亦無詩吾衰不作池塘夢
春草生時子合知
袖間出手不應遲栁絮漁蓑總是詩二妙得君眞所喜
一寒如我有誰知
　　再韻寄元齡弟二首
季也東歸何太遲伯兮西望屢吟詩茅簷昨夜雪深尺
人在寒牕知不知
小舟閒已􁂳江湄滿眼璚瑤定有詩詩似其人人似雪
只應清處恐人知
　　雪中再示徳齡二弟三首
只道園林春未歸風前一夜桞花飛東皇自是繁華主
不用𤣥冥薦玉妃
平生蓑笠慣衝寒長憶江湖把釣竿昨夜北牎聞雪作
夢魂飛到子陵灘
青青牎外幾修篁也學宫梅巧様粧説與恵連須著句
雪邊春色到池塘
　　再用韻三首
亂飄牎户重重積巧入簾櫳細細飛想見鈞天張樂處
瓊琚玉珮列千妃
蕙帳一冬無苦寒夢囬長是日三竿那知今夜剡溪路
月淡扁舟水滿灘
鳳臺仙姊巻銀篁歸去瑶池試曉妝剰粉殘脂無處著
化為風絮滿池塘
　　再用韻三首
無人低唱兩三巵一任璚瑶滿眼飛羅韈暗塵應洗盡
月明吾欲看江妃
憶昔騎驢犯曉寒酒旗隨處認長竿灞陵物物皆詩句
不用牽船八節灘
眼前修潔獨修篁屢倩東風洗曉妝學舞腰肢困珠玉
可憐官桞在寒塘
　　再用韻三首
棃花月淡珠簾巻桞絮風輕粉蝶飛宫漏無聲牎欲曙
霓裳催舞廣寒妃
雪裏鷗盟元未寒小舟南浦著漁竿眼明似共月千里
衣冷欲迷雲一灘
疎梅元自映疎篁誰把璚瑶特地妝雪後園林應更好
却輸和靖在錢塘
　　次元徳弟韻
跋扈飛揚使我驚鐡中雙鏃日錚錚陳橋舊將今無用
一任於菟繞屋行
　　予從元徳弟借到西廊書齋朝夕其間今二年矣
　　戲題作病僧寮且賦三絶
雖有圗書伴寂寥不妨題作病僧寮蒲團竹椅南牎下
一炷爐香百念消
華髮蒼顏一病僧向來文史頗闗情只縁世網無由脫
遂學枯禪度此生
朝来寮外望西山正在雲煙縹緲間既欲與山為保社
不妨身世似雲閒
　　再用韻三首
病僧行脚歸來後萬事無心每閉寮日射竹牎風葉亂
煙凝香鼎篆紋消
厭趨朝市元無夢慣處山林似有情圓覺楞嚴俱不觧
維摩㑹下一書生
無心對客煨黄獨有意看雲傍白間終日區區弄文墨
笑他齊已與髙閒
　　寄元齡弟五首
餘生端合老吾廬心地全然與世疎安得數椽西嶺下
自行溪水灌園蔬
莫怪窮年不入州載書前已㑹盟鷗市朝畢竟多塵事
且傍溪山靜處留
俯仰之間又一年即看科詔下天邉功名萬一来相逼
試向榮途小著鞭
少年妄作㓛名想説著長安喜欲狂多病年來怕奔走
却思雲壑置藤牀
一室蕭然百事無崇朝趺坐對熏爐岫雲舒巻元無礙
贏得從容飬病軀
　　元齡弟寄悲秋四詩因次
不到青雲志未休近來何事却悲秋短檠䨇目元無恙
快讀詩書莫浪愁
圗書繞屋未為貧想見長吟日閉門西社諸公久寥落
不知招得幾人魂
幸有平生古戰場不妨髙卧到羲皇一朝冀北空凡馬
須信驊騮道路長
支離病骨怯初寒眼底清愁更萬端勉和新詩寄鴻雁
江城夜月覓君㸔
　　予旣得烏石崗西望葛壇在雲霄中相去雖逺山
　　勢不斷林木歴歴可數異時乞靈仙翁不難矣喜
　　而成詩寄葛壇主人
東西知隔幾牛鳴山勢緜緜若引繩待向岡邊結茅屋
幅巾遥禮夜壇燈
　　寄張仲符時得烏石岡地二首
今人那似古人賢一鍤隨身日醉眠此老有靈應笑我
區區常費買山錢
寸田尺地可長久此訣劉郎却未傳他日馭風蓬島去
漫留陳迹在山巔
　　次敬叔韻二首
玉鑑氷壺一段清鐡中誰與鬬錚錚眼㸔萬里雲霄路
不信驊騮地上行
别我新詩有許清玉聲金韻两琮琤筆端定自翻三峡
乞與餘波贈此行
　　次李司直韻二首(字敬子/號𢎞齋)
老來方欲卧林泉一躡紅塵只自憐己與山靈有成說
秋風歸騎急加鞭
清虚絶跡竟何為自笑平生頗好之正路儻非君得似
冥行未免用多岐
　　别胡仲立次敬子伯量二丈韻二首
脩水相望無百里從來人物勝西昌𢎞齋自是朝陽鳳
伯仲行看接翼翔
乾枯如我眞何用漫結蒲團竹椅縁緘口向人無一語
此燈他日遣誰傳
　　次余求之坐間所賦
地僻不聞車馬鬧官閒但覺屋廬深擺除詩債寂無事
一炷爐香觀此心
　　酬余求之二首
枕中久已黃粱熟鏡裏從教白髮垂但得漁樵分半席
此生何必要人知
雨後軒牎無一塵牎前松竹更清新不妨踏遍莓苔地
遺我青鞋有故人
　　錢仲庸主簿入京三首
風帆轉眼即長安好在交遊半逹官旣有王陽知貢禹
不妨乗興一弹冠
孤山梅蕊正開時杕履還須訪水湄莫遣冰魂歎牢落
只今和靖自能詩
野梅官桞自供愁空倚鄱江百尺樓待倩天邊幾鴻鴈
為傳消息到皇州
　　别曹敎授三首
一歳與君三别離盍簮此去定何時梅花未必堪相寄
待倩郵筒寄小詩
從渠桞色自青青莫為行人賦渭城只恐南牆舊時竹
誤隨風雨作離聲
江花岸桞太多情長逐春風管送迎我亦思歸歸未得
夜牎愁聼杜鵑聲
　　次吳長文見寄時有衡山之役
夜半詩成欲寄君夢魂飛渡楚江津怡怡前日如兄弟
今作東西南北人
　　次吳司理見貽二絶韵
朱金得喪日悲懽内樂知誰夢見顏君有上池無限水
不將涓滴到人間
湛然胷次幸清明忍看人間勢利輕我輩相知端有道
未應膠漆付雷陳
　　寄題眞愛堂三首
終南佳處暫棲遲堪笑唐朝左拾遺渠但借山為捷徑
山中滋味豈曽知
眞實愛山今有誰此心猨鶴亦難欺看來却是朱居士
不媿昌黎五字詩
築堂誰不要看山往往襟期了不關欲識此翁髙絶處
一心長在白雲間
　　安樂窩三首
天闕飛來三大字雲山留住一閒身老仙駕鶴蓬莱去
丹竈而今屬後人
孤山嘗試一登臨歸夢紛然繞故林箇是平生安樂處
清泉白石緫關心
生來嵗晚寄南牎燕坐常聞御墨香却笑到天亭上客
日將茗粥攪枯腸
　　有感二首
絶憐修竹知人意更愛雙泉不世情囬首舊遊渾似夢
却因多難悟無生
三四知音緫道山荷鉏吾獨在田間人言病驥猶堪秣
伏櫪何心十二閒
　　髙安别蘇野塘三首
獨立每憐陶靖節北牎終日傲羲皇如今我亦無儕輩
逺把心期付野塘
胷中泉石眞成癖紙上雲烟緫是詩分我漁舟三四箇
故山歸去弄漣漪
交盖纔傾便語離絶憐立馬送君時梅花未必堪相寄
待倩郵筒寄小詩
　　題希亮畫
晩牧歸來月在山夜深茅舍不勝寒棲烏欲動催翁起
快傍烟汀把釣竿
　　題昭君圖
紛紛争賂毛延壽今日丹青竟不傳萬事無過眞實處
後人贏得寫嬋娟
　　題老悟畫巻四首
中興以前作山水只說李成與郭熙誰知淳熙有此老
健筆不減巨然師
吏隐三年楚水頭每隨鳬鴈􁂳扁舟歸來喜色驚鄰里
分得瀟湘一片秋
何處移來一川竹空濛烟霧染人衣其間應有葛陂杖
時出林梢帯雨飛
謖謖風前荷葉枯揺揺霜後蓼花疎春鉏舊有江湖約
數輩相依正要渠
　　牎前古槐二首
密葉繁陰畫不成捲簾雙眼爲渠眀人間炎熱無來處
贏得軒牎分外清
去歲西湖避暑來藕花無數眼慵開而今歸卧洪崖側
看盡飛泉看古槐
　　題針出羹字韵
一寸堅剛鐵琢成綺羅叢裏度平生有時稚子敲成釣
釣得魚兒便作羹
　　題箋
六七葉蘆秋雨裏兩三箇鴈夕陽邊青天萬里渾無礙
衝(一作/埽)破寒潭一抹煙
　　簡瑄上人
千里歸來覓故林朱弦雖在少知音春風玉几山前路
忍負平生一片心
　　簡瑄上人借楞嚴經
石室雲山鎭日扃午雞啼處醉初醒案頭尚有爐熏在
試讀楞嚴一巻經
　　題隐室
閩浙相望兩道場上人曽炷室中香直須了却舊公案
莫向空山便隱藏
　　題破塵讀經所
試爲衆生破一塵出經為筏渡滄溟待渠到岸無驚畏
復破微塵納此經
　右隱室破塵二詩爲新陂瑄上人作也瑄師隨孤雲
　自西禪過育王凡三閲歲孤雲待之甚厚旣歸故山
　榜其讀經之室曰破塵蓋取華嚴破塵出經巻普饒
　益衆生之語題其燕坐之室則曰隐室將自是隐藏
　也予謂育王一段公案尚未結絶世須再出不應便
　爲隠藏計故首章及之瑄師儻以予言爲然則一笠
　支笻可以東矣嘉定戊寅二月甲子竹齋翁書
　贊(附/)
　　十八公贊(并序/)
　世號松為十八公以其字言也予所居四旁皆松而
　森列于前者十有八本因緫名之曰十八公魯論曰
　歲寒然後知松柏之後彫也公之髙節見稱於洙泗
　億世而不朽秦時公嘗爲大夫喪失所守反不若桃
　源之花因避秦得名傳之至今是不知公者所謂大
　夫特強名耳公何心哉且以祖龍之威靈氣燄而倉
　卒之際非公無以蔽其身公素所蓄積求之當世雖
　榖城老翁爲留侯師視之猶褊彼區區以顏色媚人
　纔比於兒女子之態者為公役且不足而謂其得名
　過於公何其謬論歟公自春秋以來歴年悠久殆若
　華表之鶴而尚能傲睨霜雪無所回畏盖其天姿若
　是予幸與諸公周旋不知有古今先後之異懼公一
　旦捨予而去柱眀堂棟清廟則予將無以自託於公
　也遂為之贊曰
矯矯乎雲霄之外挺挺乎霜雪之中語操則林下之傑
語形則洞口之龍噫大材終大用烏不逢逢則必曰公
等何出之晚斯民久望於帡幪惟如是其孰與同
　
　
　竹齋詩集卷三
欽定四庫全書
　竹齋詩集附録
　　宋寧宗賜秘書監丞裘萬頃勅
勅秘書監丞裘萬頃帝王之治必有典籍之藏又擇當
世聰明拔出之士聚於其間使得漸摩文學之益奬成
其材以待國家之用故書省之設不計近功而要於廣
蓄徳所以厚其禮秩而難於用人庶以眀朕好古樂善
之勤而勵學士大夫之行也爾萬頃博識多聞操行篤
實諸儒所尚令聞惟舊延處兹位蔽自朕知夫尊其所
聞而行之不倦使輔於世教而其效可言非獨優游冊
府而已在爾自強以承朕志可依前件
　　宋大理司直裘竹齋墓誌銘
　　　朝請大夫寶謨閣待制提舉南京鴻慶宮楊簡
　　　譔
古未有道之名堯曰疇咨若時登庸時是音之輕清者
時謂順是道者我將登庸之時者以道無得而名故曰
時舜曰人心惟危道心惟微始有道之名孔子語子思
曰心之精神是謂聖又曰哀樂相生正明目而視之不
可得而見傾耳而聼之不可得而聞孟子曰氣配義道
列而為三簡之行年二十有八首秋居太學循理齋之
東序以我先大夫嘗有訓俾時復反觀簡方反觀忽見
天地内外空同一體範圍天地發育萬物果然焯然心
之精神無形體無際畔無異同孟子推測而未覺屢有
囂囂之言此何等態度而出諸口言仁人心也而曰不
下帯直可笑曰說大人則藐之直可鄙簡舊同寅裘元
量日者因問答從容元量忽覺覺非心思言語所及即
伊川之覺孔子謂智及之顏淵庶幾餘子日月至焉而
已元量後為大理司直府君諱繼祖字慶源號無諍居
士有不逞登門慢罵居士飲之酒罵者慚而退自是過
其門者咸曰長者家也府君中年謝家事攝衣危坐終
日泊然二三世無一字入公門有以語見侵略不動曰
吾祖固如是吾家法則然乾道七年飢質田得粟療飢
者不輟里中癃老今猶感泣以爲卯辰之嵗微此翁與
某而人皆為溝中瘠矣元量諱萬頃嘉定癸酉六年除
吏部架閣明年遷大理司直力丐外任月三上章有旨
添差江西撫幹以便禄飬卒於官銘曰
慶源厚德元量黙識慈湖楊簡哀敬老筆
　　乞裘萬頃幸元龍遺澤表
臣聞居賢德以善俗者君子之澤也善善而及子孫者
春秋之義也盖儀型一方必有善士上之人固當超越
故常不間存沒庶足以昭勸懲而敦禮教臣備員江南
西路延見父老詢問人物皆言江右夙號多士率為顯
人獨豫章裘萬頃髙安幸元龍皆鄉之師友不幸以厄
窮終其身莫有為之言者恭惟皇帝陛下勵精改紀正
氣日伸當世老成博雅之彥收召無遺而此二人者存
不及見天日之清明歿不獲沾雨露之膏澤為善而不
報識者懼之臣旣忝外臺耳目敢不以聞伏見贈通直
郎裘萬頃清名厚德矜式士林博學髙文源流賢派方
嘉定時大臣徳政萬頃雖䝉收召遇除官則辭之旣辭
掌故又辭司直乃乞添差帥屬而去不知者謂為親老
也乃其自度枘鑿又不欲近名耳秩滿不調退歸西山
衡茅之下旣老且病猶日孜孜以治心飬氣為躬行綱
要以忠信孝悌教其鄉黨子弟諸司曹彥約等繼為乞
差遣於朝僅還幕府一月而歿盖近世以老選調如萬
頃者極少而萬頃不悔也故朝章郎幸元龍英辭偉論
萬字立成直氣雄才一毫不屈分教隨州先臣喜其剛
正奏舉改秩自是宰邑倅州聲滿江漢輕財急義以儒
知兵屢奏書天闕指陳時政忠義激發皆所難言當路
惡其論髙志廣亟聞於朝遂令致仕時年方五十有八
襆被而歸日與其徒窮經講學㸃墨不入帝城大臣諷
令陳乞屹不為動盖元龍去纔九閲月而路門親政賢
路彚征矣照得萬頃嘗綴朝列有子四上禮部尚為布
衣元龍既為員外郎有子亦與漕薦然以義方所漸不
肯自行陳理一則無澤而厄於天一則澤可及而困於
人此江右有識之士尚友論世而每為之慨歎也豈所
以扶頺風而起人心哉臣愚欲望聖慈深考春秋之義
追懷君子之澤除萬頃己䝉贈官外特與其子從龍補
受文資將元龍改正致仕放行合得恩澤俾其子應鑑
承受仍與元龍追理生前磨勘酬賞慶典恩例優加贈
恤庶使賢者之後不絶于禄仕公議之屈獲伸于明時
其於治化實非小補須至奏聞者右謹録奏聞伏候勅
旨端平二年七月日朝散大夫秘閣修撰江南西路計
度轉運副使兼權知隆興府新除太常少卿臣吳潛狀
奏
　　林庭㭿嘉靖江西通志人物志
裘萬頃字元量新建人淳熙十四年進士有孝行節操
其學惟以存心為主嘉定初除吏部架閣遷大理司直
力丐外任添差江西撫幹以便禄飬卒於帥屬贈通直
郎慈湖楊簡志其墓刻云
　　盧廷選萬厯南昌府志儒林傳
裘萬頃字元量新建縣人淳熙進士有孝行節操其學
專以存心為主粹然一出乎正遷樂平簿清譽播聞轉
大理司直力求補外以便禄飬添差江西撫幹時真徳
秀為安撫深器重焉著竹齋詩集卒贈通直郎慈湖楊
簡志其墓以黙識稱之端平間知隆興府吳潛疏言萬
頃清名厚徳矜式士林博學髙文源流前輩其生平出
處與故李燔相似乃録其子鄉貢士從龍為㤗和尉從
龍仕至兵部侍郎
　　答竹齋劄
某切以新陽旣復物有生意伏惟撫幹司直契丈羽儀
幕府天相徳人台候萬福某甲戌都門之别轉首六寒
燠矣欽仰道義未之或忘敢圖比來叨恩分閫而執事
者實居温石之任殆天意也前過莆中見一二士友始
知司直已再入幕不勝喜慰旣抵鄉闗迓吏出示函翰
益用感懌某駑鈍之資初無可用公朝過聼躐付十連
拜命以來日夕危懼未知所濟所賴賢者為僚且於鄭
鄉利病請求素熟繼自今切望推誠傾助俾免於戾實
千萬大幸短啟不工他俟續續遣狀伏乞台照右謹具
呈嘉定十二年己卯十一月十又八日朝散大夫新除
集英殿修撰權知隆興府江西安撫眞德秀劄子
　　荅竹齋啟
某啟伏以分顧憂於閫外自視闕然賛籌畫於幕中賴
有賢者頗曽見否何喜如之伏惟撫幹司直學問配于
古人孝友聞於天下陽亢宗之居晉鄙聞者皆善良之
歸崔祐甫之佐江西偉然多謀議之益往者朝行之獲
綴今焉王事之偶同豈非天憫其疎慵故俾日親於鴻
碩議論至於十反竊有望焉功徳被于八州庶幾昔者
謹奉啟候起居兼謝伏惟台察眞德秀再拜
　　跋竹齋漫存遺藁
西山外夷而中秀故多逸士與貴人盖貴則有大顯榮
于時而不與生俱盡則竹齋翁其人也堅苦好修發
之聲畫其清徹骨歿後數年孤從龍料檢手澤得詩文
數百篇示予予把玩起悲起敬遂書巻首而歸之時嘉
定癸未夏五月之吉修江桐原胡泳伯量敬書
　　跋竹齋指南
竹齋翁清德照映一世發於聲畫超逸遒勁亦可寶玩
予少翁八歲行輩與之交者半世今亡矣欲搜檢故書
㑹聚所藏書翰表而出之未暇也一日新陂瑄上人出
翁遺墨一軸示予詩四帖七且題其端曰竹齋指南把
玩久之如見其人因思吾徒碌碌不如林下人愛慕之
専也願志其巻末為之内媿云寶慶丙戍仲夏朔吉修
江小㙰病叟胡泳書
　　跋竹齋手帖
裘元量孝友著於家節概聞於時遺珠賸馥散落人間
者未能盡見即此二帖可以觀其表裏如一矣無所怨
於天而年不稱其徳無所求於人而仕不優于學乃其
所也寳慶丙戌季夏昌谷曹彥約書於吳山寓舍
　　跋竹齋墓碑
嘉定丙子孟冬十有二日惟孝省拜慈湖先生於浚眀
嘗從容問四方從遊之士有悟道者得二十六人裘君
元量司直其一也惟孝識而藏之㒺敢失墜而于司直
無一面之雅後六年聞司直亡矣未嘗不往來予懷也
又四年為寳慶二年仲春天子命試進士於南宫惟孝
備員考校得三䇿甚偉觀者莫不擊節拆號視之裘其
姓由庚其名盖自是士大夫間往往言司直之有子也
一日訪予示司直墓碑即乃慈湖老筆讀之肅然起敬
又得披挹言議風度於一序一詩之間信乎學有淵源
而由庚之振其家聲也九原不作由庚其勉之秋孟四
明林惟孝敬書於寅清堂
　　跋竹齋遺藁
可憐堂堂十八公老死不入明光宫東坡和張文潜髙
麗松扇詩也竹齋翁堅剛之操不䆒於用盖甚似之急
雪鶺鴒相並影驚風鴻雁不成行山谷和元明贈别詩
也竹齋翁友悌之愛情見乎詞亦黙契之至於文章典
雅字畫妍秀足以自成一家而九原不作矣斂袵太息
附名於後寳慶丙戌季冬朔霅川倪祖義謹書
　　題竹齋指南詩　　　　　　　李　燔
元量清標酷似僧詩情書意兩相承於今自有髙人處
不尚空牎尚㢲升
　　送裘司直得請西歸詩　　　　眞徳秀
輕舸龍山頭木蘭作雙櫓飄然(一作/飄飄)裘司直乗向南昌
去問君鵷鸞中脫身遽如許棲遲三十年始得官掌故
小須上上考豈不登省户自言野心性眯目九衢霧修
竹歲云晚萱草秋亦暮嗷嗷投林烏猶得反其哺江西
父母邦非復舊饒裕蠻烟一腥穢樂歲且狼顧遺黎空
杼軸行旅窘刀布天門窅萬里可望不可籲君今佐元
戎安危(一作/精采)繫一路瘡痍俟滌濯畫諾歸佽助先聲姦
人惴(一作路/人喜)髙節懦夫慕遄當在前席一正天子度白
鷗沒浩蕩蒼鶻任指呼我亦南陔人扁舟從此具
　　挽竹齋詩
憶昔摳衣造竹齋竹聲琴韻兩相諧重來琴鎖紅塵滿
寒雨蕭蕭滴蘚苔
無奈斯文墜不興㷀㷀吾黨又凋零白雲寒鎖洪厓頂
一度翹瞻一愴情
　　挽竹齋詩　　　　　　　　　劉克莊
築室西山下孤標未易親長閒如野鶴偶出似祥麟屬
者陪髦士嗟乎瘞玉人北風吹老涙空灑暮江濵
　　贈雲卿詩(并序/)　　　　　　　趙蕃
　　　裘司直之子元龍訪予於章泉山中示以司直
　　　手澤一冊呼燈閲之廹寐而止待旦始卒編司
　　　直詩既工字亦圓熟可玩元龍即欲攜之以東
　　　兹來又怱怱無自可借留子州有詞人可以呈
　　　似儻能摹刻十數紙與放翁臨川所刋陵陽詩
　　　稾並行正自佳耳屬病目不暇為寫洪公書納
　　　謁之際道我此意
迺翁里居時曽上廬山牘(曹公/待制)懐賢訪其孤今值詞人
牧我嘗愛臨川韓草刋於陸爾侯古雅趣與陸並堪躅
而翁詞翰佳世亦思在目爾其持此詩勿憚拜僕僕侯
寧謂我易未遂嗔爾瀆峩峩兮西山光燄那乆伏
　　題竹齋遺像　　　　　　　　魏了翁
箕裘克紹瀟灑出塵身能致主澤足及民厥裔象賢令
範嘗新
竹齋詩集跋
宋大理司直先竹齋詩集三巻明嘉靖間工部郎中先
魯江公鋟版行世兵燹後版散失先府君將重授諸梓
其心未嘗一日㤀也府君知四川之榮經縣奏侍榮經
署承府君命迄今十有六年又未敢一日忘也奏今待
罪錦縣縣為興京地土厚民淳無訟獄簿書之擾歴三
考得積俸以剞劂是集集成奉而歎息奏父子兩世各
六十餘年而此志始克成可不謂難乎不寧惟是魯江
公之初刻也自宋淳熈至嘉靖中間三百有六十年今
之重刻也自魯江公以来又二百四十年歴歲月何其
多也而是集經世代興亡兵火變遷猶能巻帙依然壽
之棃棗以傳于世後之人可不知所重乎先君之屬子
姓也豈徒刻是集而諄諄己也後之人不好學則是集
置于庋閣飽于蟫魚雖重刻與未刻等非先君所期望
之意也願後之人善承之歴億萬年毋墜厥緒可也十
六世孫奏謹跋
