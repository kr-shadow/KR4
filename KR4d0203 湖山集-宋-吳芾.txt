#+TITLE: 湖山集-宋-吳芾
#+DATE: 2018-05-12 10:19:26
#+SOURCE: github.com/kanripo/KR4d0203 master 98d6ef8e                
欽定四庫全書　　　　　集部四
　提要
　　湖山集十巻　　　　　别集類三(宋/)
　　　　(臣/)等謹案湖山集十巻宋吳芾撰芾字明可
　　　　自號湖山居士台州仙居人紹興二年進士
　　　　官至禮部侍郎歴知数郡以龍圖閣直學士
　　　　致仕亊蹟具宋史本傳芾為祕書正字時以
　　　　不附秦檜劾罷後金師臨江芾建言有進無
　　　　退請髙宗駐蹕建康以繫中原之望其領郡
　　　　亦多恵政盖非徒以文藝擅長者然其詩才
　　　　甚富徃徃瀾翻泉湧出竒無窮雖間或失之
　　　　流易要異乎麤率頹唐如輓元師宗澤諸篇
　　　　尤排奡縱横自成一格據集中自述芾生甲
　　　　申嵗當崇寜三年建炎初尚未及三十而筆
　　　　力已挺健如此其後退閒者十有餘年年㡬
　　　　八十乃漸趨平淡和陶諸詩當作於其時亦
　　　　　殊見閒適清曠之致集中有寄朱元晦一詩
　　　　　曰夫子於此道妙處固已臻尚欲傳後學使
　　　　　聞所不聞顧我景慕乆願見亦良勤是其末
　　　　　年亦頗欲附託於講學然其詩吐屬髙雅䆒
　　　　　非有韻語錄之比也周必大集有芾湖山集
　　　　　序稱集二十五巻長短句三巻别集一巻奏
　　　　　議八巻和陶詩三巻附錄三巻當塗小集八
　　　　　巻本傳又稱表奏五巻詩文三十巻所載巻
　　　　　目殊牴牾不合原本亡佚無從核定今據永
　　　　　樂大典散見各韻者采輯編訂釐為十巻以
　　　　　和陶詩并入而仍取必大原序冠之史稱芾
　　　　　為文豪健峻整是其雜著亦必可觀惜永樂
　　　　　大典中已經闕佚僅得表一首序一首附之
　　　　　　末巻以畧存其概云乾隆四十六年九月
　　　　　恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官(臣/)陸　費　墀
原序
才氣可以任事而以學術本之未有不為名臣者也龍
圖閣直學士天台吴康肅公以進士起家受知髙廟爰
及孝宗在内為御史歴吏戸禮刑少常伯給事中又嘗
典治内史在外則五為帥守處劇繁以平易其才氣何
待言至于履正奉公仁民愛物如嗜飲食發為詩文身
簮紱而心丘壑此則學術之力也其子嘉興太守洪裒
公遺文號湖山集二十五巻長短句三巻别集一巻奏
議八巻逺來謁序予與公同朝久知公熟公雖志在功
名而議論専以恤民為主復躬行之自非才氣學術兩
皆有餘何以臻此當乾道庚寅公帥豫章胡忠簡公邦
衡以泉守予以閩憲俱入奏事過焉燕集欵甚將别各
為二詞以送備載集中自是力請奉祠繼以掛冠享林
下之樂者十有六年其詩詞益多意逺而辭達使人讀
之蕭然有出塵之想予嘗評公侍從如嚴徐弹壓如趙
張循良如龔黄止足如廣受凡西漢名臣殆可兼之然
尚有一説始紹興甲子六月公以祕書省正字輪對奏
江浙昔號粒米狼戾雖歉嵗斗直二百今嵗豐反倍之
葢由州縣重征稅監官覬羡賞巡欄利掊取若蠲其筭
價自平矣髙宗大喜七月有旨從之仁言之利其溥如
此當路忌其直諒是月出倅括蒼予為祕書少監得此
事于日厯厥後上用公執法主計豈徒然哉勑局編類
紹興寛䘏詔令載之七十一巻之首例曰臣僚奏請當
時士大夫固未知出于公今奏議復不載予故特書之
以彰髙宗愛民用人之美意且明儒術可富天下之大
端云嘉泰三年五月日具位周必大序
欽定四庫全書
　湖山集巻一　　　　　　　宋　吳芾　撰
　　和陶詩
　　　和陶停雲
淵明抱節不渝風雨為米折腰頗厭艱阻歸卧柴桑孤
松獨撫希蹤前賢寤寐傾佇
眷兹衡宇草樹溟濛坐對五栁遥望九江亦足寄傲東
軒南窻獨恨無人載酒相從
我頃雖達不足為榮擬攀逸軌少適真情遐賞風味魂
夢宵征葛巾藜杖髣髴如生
吁嗟人世如彼南柯正宜閒處養此太和縱使得意位
髙金多老不知止寧逃譴呵
　　　和陶勸農韻勉吾鄉之學者
士農工商古有四民惟儒最貴但患非真誠能力學進
必有因儻或中輟豈能為人
譬如田家所仰黍稷要當早夜勤于種植惰而自安不
稼不穡嵗云暮矣何由足食
吾鄉人物散處川陸豈無秀民生而清穆亦既從師歩
趨隨逐亦既窮經訪尋歸宿
奈何人性易流難久纔及長成即求配耦稍得其資復
營南畝自暴自棄有同㳺手
大扺名儒豈患窮匱大扺外物豈在僥冀學成道尊富
貴自至不學空虚非惟自愧
縱得美官人亦見鄙若博羣書更兼素履雖處常流亦
超塵軌一旦進為必兼衆美
　　　和陶命子韻示津調官
我愛二龔絶勝二唐克著清節終始有光夫豈不知伊
傅在商相湯洎髙俱致明昌
又豈不知道否晚周天縱將聖獨有孔丘卒老于行靡
憚周流胡為潔己耻事王侯
曰豈不欲効彼羣龍潤澤萬物助成嵗功潛而不用夫
豈自封懼將有悔不顯其蹤
喬木千尋竟困斧柯屈原特立終隕汩羅水行地中尚
值坳窊縱如賈誼猶滯長沙
勿謂吾身有才有徳可以安世可以益國不善用之鮮
不為忒所以古人戒之在得
我幸此生不忘本始身雖朝廷心實田里所以暮年知
足知止以進為憂以退為喜
汝能傳家一第已及使進而為不患無立奈何親老奉
親為急莫待異時徒然涕泣
我不望汝勲業濟時縱得入侍朝夕論思欲供子職何
如在兹人能盡孝忠豈逺而
既有餘力且親燈火讀破萬巻百倍于我我恨書少意
不自可汝能雪耻天亦見假
我本白丁恩及童孩雖由先徳亦自書來汝誠博古為
世實才時或未遇又何慊哉
　　　和陶歸鳥
翩翩歸鳥投宿深林豈無所擇相彼遥岑厥有嘉樹可
以託心雖逢赫日終貯清陰
翩翩歸鳥亦已倦飛平林在望非此曷依是用歛翮一
意來歸世網雖宻容或我遺
翩翩歸鳥慮患徘徊四顧萬里獨有故棲故棲來反所
願已諧毋思寥廓擾擾此懐
翩翩歸鳥顧影蕭條亦既休息斂此風標仍遇儔匹其
鳴交交營巢雖苦亦復亡勞
　　　和陶形贈影
吁嗟汝依我自有此身時跬步不相捨皆隨我所之使
汝動必正端本皆在兹念我已衰老自知死有期行且
與汝别此心寧不思但我不畏死亦耻涕漣洏且把一
尊酒話别汝莫疑淵明甫中夀已作挽歌辭
　　　和陶神釋
人生禀一氣自微而至著不問富與貧不論新與故自
有形影初我便相親附二子既有言我寧無一語汝形
未生時影復在何處偶與我有縁同生復同住幸我所
依人造理仍知數身雖未溘然已辦周身具得酒即忘
懐寧復顧毁譽醒即看雲眠目送孤鴻去我亦得安閒
不憂還不懼説與二子知莫為身外慮
　　　和陶示周續之祖企謝景夷韻寄朱元晦
我愛朱夫子處世無戚欣淵明不可見幸哉有斯人奈
何不茍合進用苦無因夫子于此道妙處固已臻尚欲
傳後學使聞所不聞顧我景慕久願見亦良勤第恨隔
千里無由徃卜隣安得縮地杖一到建溪濵
　　　和陶與殷晉安别韻送陳順之赴官
子徃治畿邑趣裝亦良勤恵然來過我話别更情親顧
我老且病已與死為隣獨思陪勝侣倍覺惜清晨忍唱
陽闗徹與子從此分願子且少駐醉我甕頭春子雖未
宦達意氣已凌雲今去天尺五騰上豈無因要無求速
化切莫慮長貧抱才能自重何患不如人
　　　乍晴與客登眺和陶和胡西曹韻
方欣秋氣爽庭戸生凉颸俄然毛骨冷霜露侵人衣乍
霽還可喜領客登翠微猶有籬下菊不見園中葵徘徊
視景物似與人俱衰幸有杯中物何妨時一揮人生得
行樂老去未為遲宋玉猶未老何事苦多悲
　　　和陶悲從弟仲徳韻哭陳澤民
年來朋舊少大半已彫零人物如吾子共謂上青冥行
年纔五十歎惜負平生憶子初見我我意已先傾愛子
器識逺佇子功業成縱不登要路亦必享遐齡貳邑曽
未久早已聞政聲方將脱選調榮養娱親庭天公亦何
事于此獨無情一旦棄我去不復見儀形痛傷風月夜
空對酒尊盈
　　　和陶始作鎮軍㕘軍經曲阿韻哭陳能之
陳公行古道出處盡堪書俯仰端無負初終總一如粤
從為劇邑平步上亭衢正色主風憲彈劾靡親踈故雖
頻補外直性不可紆召還方進用謂當推緒餘一朝忽
攖疾力請歸舊居竟化遼東鶴不作北溟魚哀哉名世
士天胡賦分拘有子傳衣鉢無錢治室廬
　　　和陶阻風于規林韻寄陳時中二首
退處固云樂未免歎索居頼有陳使君情親如友于自
應長相見豈謂各一隅我雖事跧伏閉門懶問塗無日
不看山無時不面湖君尤我所愛良㑹安得踈縱不思
風度亦欲聞緒餘㑹須成二老君意定何如
人皆有還徃我獨無所之若不見君子誰與同襟期嗟
我已衰老無復少壯時縱使善衛養豈能長在兹願言
時命駕容我親色辭我已不强酒從今君莫疑
　　　和陶赴假還江陵夜行途口韻寄江朝宗
居閒嵗月久萬事心已㝠獨于同調人猶未能忘情憶
昔桂花發君來訪柴荆把酒坐花下歡然話平生今年秋
更好花還照眼明無由共清賞幽恨已難平那聞遭横
議意頗悔西征既不樂朝市却思巖石耕古來未遇者
寧免寸禄榮要當且隠忍勉强就功名
　　　和陶己酉嵗九月九日
天地氣將肅秋冬候欲交眷兹萬木落感我雙鬢彫悠
然清興動與客共登髙有巖號景星萬仞連雲霄一覧
快心目寧辭杖履勞但恨無酒量一舉如沃焦仍恨無
坐客可繼五栁陶且拚風㡌落聊醉菊花朝
　　　和陶庚戌嵗九月中于西田穫早稻
東風纔觧凍農事已開端田夫競力作不獲須臾安淵
明于是時亦豈容坐觀日出負耒去入夜乗牛還寧不
憚勞苦要得逃饑寒顧我獨何幸雖知稼穡難逢秋但
一飽此外了不干囘首視淵明已是増汗顔那堪萬事
拙只得長掩闗誦公穫稻句倍為公興歎
　　　和陶丙辰嵗八月中于下潠田舎穫
淵明事南畝躬自穫巖隈雖復竭吾力却得舒我懐所
收既不薄卒嵗事可諧隣家相慰勞競持酒與雞留連
相酬酢入夜未能廽囘思徃嵗歉舉目俱堪哀憂心今
幸釋笑口何妨開須傾瓦盆盡須放玉山頺已是從吾
好寧憂與世乖任他田父哂未足為髙棲(淵明飲酒詩/載田父見疑)
(之語有曰繿縷茅/簷下未足為髙棲)
　　　和陶詠貧士七首
士貧亦常事但視其所依茍能依于道暮景亦有輝淵
明生亂世初不求奮飛為貧聊一出違已即言歸歸來
坐衡宇無粟可療饑作詩詠貧士泰然曽不悲
淵明抱歸興未老辭華軒應謂役于人豈如歸田園在
家貧亦好滿眼是風煙親戚可晤語書史可精研妻子
識此意相對無間言時取新酒漉一笑中聖賢
我家未為貧尚有緑綺琴手雖不能弹頗喜聞遺音時
時命女奴强於弦上尋聴罷方寸適取酒時一斟顔囘
與原憲平日我所欽儻得從之㳺雖貧亦甘心
新春來未幾已見日在婁㳺人怕春去把酒急獻酬折
花各盈把行歌滿道周貧者壁四立若不堪其憂亦復
典春衣買酒呼朋儔一醉人所嗜此外非所求
我愛徐孺子髙名滿江干衆人皆欲仕乃獨耻為官曽
不憚辛苦負耒營一飡清節映千古至今聞者寒洪井
有祠宇我嘗瞻其顔不覺愧汗下竟歸長掩關
光景如春花身世似秋蓬淵明洞此理養拙不求工上
獨思四皓下獨友兩龔出處雖或異心跡亦畧同安貧
抱全節雖窮亦如通九原儻可作我欲以身從
入仕已四紀把麾還六州曽未見縣令有若淵明儔稍
屈便引去髙致更風流醉卧衡門下曽無寒餓憂獨抱
千金璧未許人輕酬聲名傳不朽千古仰前修
　　　和陶詠二疏韻
世人躭寵榮徃徃麾不去日已迫桑榆馳騖方成趣誰
肯急流中便作㝠鴻舉屈指數哲人在昔獨疏傅萬口
共稱賢餞送塞歸路天子亦嘉之賜金示優顧淵明作
此詩端欲迷者悟我觀二䟽髙豈無子孫慮揮金以自
娱益表清節著
　　　和陶讀山海經十三首韻送機簡堂自景星巖
　　　再住隠静
我自歸林下亦復與世踈頼有善知識時能過吾廬伴
我説道話我愛讀佛書師為巖上去我亦為膏車便欲
展我鉢隨師同飯蔬脱此塵俗累長與巖石俱此巖固
髙矣卓出山海圖但比吾師髙還恐巖不如
我生山窟裏終朝面孱顔獨此巖未到抱恨知幾年兹
逰信竒絶一覧小衆山更得師為主二妙為易言
幽棲非不勝觸目是林丘若比兹巖秀培塿固難儔雲
山千里見石泉四時流登臨有如此何必更他逰
我年七十五木末掛殘陽縱使身未逝亦豈能久長尚
冀林間住與師共末光孤雲俄暫出道俗紛蒼黄
愛山端有素拘俗亦可憐昨守當塗郡不識隠静山羨
師來又去愧我復何言尚期無乆住歸送我殘年
師心如死灰形亦如槁木胡為衲子歸以響答空谷顧
我塵垢身擬向禪河浴更願張佛燈為我代明燭
扶踈巖下樹入夏總成陰幾年荆棘地一旦為叢林我
方與衲子共聴海潮音人生多聚散離别忽驚心
我與師來徃嵗月雖未長相看成二老風流亦異常既
宴坐巖上我方為聚糧倘師能早歸此樂猶未央
紛紛學禪者腰包競奔走才能脱葛藤癡意便自負求
其道徳尊如師蓋希有願傅上乗人永光臨濟後
吾邑多緇徒浩浩若雲海大機久已亡頼有小機在乃
更與一岑純全兩無悔堂堂二老禪海内共期待
古無住持事但只傳法旨有能悟色空便可超生死庸
僧昧本原豈識西歸履買帖坐禪牀佛法將何恃
僧中有髙僧士亦有髙士我雖不為髙心粗能知止師
是箇中人特患不為爾何幸我與師俱是鄰家子
師本窮和尚我亦窮秀才忍窮俱已徹老肯不歸來今
師雖暫别泉石莫相猜應縁聊復耳師豈有心哉
　　　和陶挽歌詞三首
吾年七十五夀命不為促仕僅五十年出處粗可録人
生㑹有盡自應身就木寄語親舊輩不必為我哭百
年如一夢吾夢今始覺亦既了萬縁無殆亦無辱所欠
惟一死得死今已足
嗟我在生日一飲數十觴有時無酒飲亦復潑醅嘗今
日雖有酒羅列在我傍對之徒自歎與世隔風光所幸
埋骨地不離雲外鄉魂魄時一逰此樂猶未央
老眼日昏昏華髪日蕭蕭不死竟何待理合𦵏荒郊荒
郊何所有四靣俱岧嶤榮木望秋落亦已成枯條青松
為我夕白石為我朝仍幸二親墓相去無幾何今得從
之㳺歡喜如還家我心既歡喜安用挽者歌有人來奠
我但問山之阿
　　　和陶桃花源
我聞桃花源其先自秦世當時避地人嵗久俱已逝其
後長子孫生理還不廢種桃以自營結茅以自憩有兒
但發蒙初不工六藝有田但收禾了不輸二稅有雞只
晨號有犬不夜吠淵明愛其真為此成新製我久聞其
風褰裳思一詣所慮路難通仍恐水難厲夢寐不能忘
抱恨知幾嵗所恨天見私于此施嘉惠貽我萬株桃漫
山迷眼界却勝武陵溪草樹相䝉蔽相去復不逺只在
吾廬外人號小桃源景物適相契
欽定四庫全書
　湖山集巻二　　　　　　　宋　呉芾　撰
　　五言古詩
　　　春雨不止魯漕有二詩因次韻
青春能㡬何况已過寒食此時對東風一日亦可惜正
好倒清尊呼婦戞鳴瑟胡不少自寛兀坐有憂色一春
雨已多連日風更力安得補天漏坐待江月白
春日固喜雨雨多亦可已若為尚霶𩃱連月煙浪裏江
湖更瀰漫不見蒲與葦有時漏日光烘雲薄如紙欲晴
又復隂何以慰田里鬱鬱不能舒一坐四五起
　　　和陳平仲中秋懐舊逰
天末逢秋半臨流翫佳月置酒延孤光夜久凉風發感
時歌慨慷醉來翻不恱念人有聚散念月有圎缺萬事
轉頭空百年飛鳥瞥粤從罹亂離頭角嗟埀折兀坐山
谷間何人定交結素琴已塵埃孤劍尚清刮故人不可
見幽懐欲誰說明明自團團憂憂空烈烈忽得陳子詩
辭㫖兩竒絶歴歴叙舊逰筆端如有舌何處復相從酒
壺行自掲遥想鮑與劉應亦歎胡越要當按酒兵無令
冐斧鉞吾儕豈長貧廟堂方簡㧞
　　　符倅同逰鴈蕩賡其所和范相逰山韻
晚學愧淹博㣲官妨隠盤攀龍榮請事斂板喜承顔懦
庸資盼睞簿領洗塵煩南豐茂人傑才望藹江關題輿
禆德政鎮俗念時艱仙山尋勝外妙句落人間氣連天
柱壯清奪霜空寒一讀三歎息髮立誰敢謾但嗟俊逸
才尚滯海之灣中興急賢哲日日聞賜環况復有如公
驥足寜久閒㑹須早命駕即日當召還發硎觀利器斷
鼇新海寰宣室佇前席顧問應夜䦨
　　　寄季元集
劔池有逸人過我談名理自謂出囂塵知足更知止髙
標拂煙雲雅志在山水既作陶淵明且慕赤松子我方
聞緒餘固已生歡喜正欲叩淵源獨恨未暇耳忽云桐
柏山此去甚宻邇擬一徃其間尋真訪遺址不久便可
還畢此𤣥妙㫖一去寂無音逢人問行李人言不復來
征車已西指反把逰山屐去踏長安市似聞稍留連尚
稽歸故里未免傍人門乞憐應忍耻縱使得美官所喪
亦多矣嗟哉人學仙如君能有幾𡨕鴻合髙翔不謂
事乃爾徒有懶窩名却入旋窩裏始知聽空言未
若觀素履意者天愛君要君行處是慮或成沉迷
敗道自此始聊復小撓之欲其全暮齒庶發堅固
心永無塵念起
　　　江行阻風
我生走四方足迹亦㡬徧初未識江行每起浮家羡一
從登此舟舉室盡欣抃既得捨車徒且免入郵傳髙枕
卧短篷頓忘行役倦始謂旬日間便可朝行殿縱未許
歸田行止亦可判那知事好乖一夜狂風轉怒號動
地來波濤立江面如屋復如山拍天仍拍岸三日不
能休雲容更千變始疑江神驕出與風伯戰擁起千
里潮散作雪飛濺跬步莫能前有䌫莫能牽又疑慢
爾神至此獲深譴亦自料平生忠信粗表見神既依人
行豈不畧為援若謂神無私應物當普現胡為泝流船
却乃去如箭而我獨滯留艤棹長江畔終日困飄颻使
我頭目眩試取蘋藻羞更効潢汙薦再拜祝天公冀
為開方便莫問徃與來莫問貴與賤風靜波亦平一
一如所願庻㡬舟中人彼此兩無怨
　　　阻風又成數語呈江朝宗
平生航浙河不知㡬徃返豈不或滯留有時容幸免未
若此畨來所向輙相反順水即値風便風還阻淺夜來
至奔牛一雨成瓴建妻孥笑相㸔陡覺雙眉展謂可便
及城假舘少休偃平明風横生吹我船頭轉咫尺不可
前安能逹京輦客路固多艱我行亦太蹇何當歸去
來髙卧青山逺一任雨兼風杜門都不管
　　　和何倅逰鴈蕩
何侯富詞藻能賦兼能詩百篇軰李白十稔嗤左思搜
竒抉靈怪造化不能私每為山水遊錦囊随所之鴈蕩閟神
秀鬼物潜司巇開林發幽隠肇自興國時髙巖聳崷崒
列岫森瑰竒龍湫神光異龍鼻靈液滋天柱萬仭立氷
簾千丈埀羡君沿檄來暇日遂遍窺興随佳處發景與
髙情宜留步欣有得過眼光如遺乗寒躡危磴躋險攀
樛枝雅有許詢興心形不知疲我漸動拘俗薄宦方棲
遲恨君為此行不獲相追随平生愛山心自視如調飢
尋幽儻有路初不問險夷幾欲老山間便將雲衲披頃
幸官是邑柴車日載馳列賢不暫捨游燕必扵斯每欲
狀竒怪苦乏㓜婦詞千巖與萬壑胷中徒自知别來嵗
月久况復逢艱危兹雖値平時老大無所施今觀君所
賦妙境俱在兹慨然想雲壑應不謂我欺㑹當尋舊逰
重與同襟期
　　　丁亥守當塗中夏有獻瑞麥者今日池中復得
　　　雙頭蓮因成小詩以記之
嗟我百無能此身仍老矣濫此把一麾何以慰千里隴
麥秀兩岐池蓮綻雙蘂斯事雖偶然亦為邦人喜
　　　和許守巖桂
桂華燦秋杪造物氣所鍾清香遍十里不與凡卉同使
君雅好客携酒臨芳叢被花惱不徹一笑髙堂烘花本
生月窟何事來樊籠疑是姮娥懶睡起鬢蓬鬆一枝欲
斜插誤落秋山中要須排日賞拚取百尊空莫待花
零落惆悵随西風
　　　和任司理賞梅
平生愛梅花嘗有花前諾花亦知我心臭味頗相若對
花輙痛飲席天地為幕常恐風雨摧有負東君託一從
随宦牒但知䆒民瘼動為官拘守進退非綽綽倒指三
十年無復有此樂每逢春信回長憶花下酌老來把一
麾亦欲強有作牒訟日裝懐朱墨苦紛錯忽聞花已開
枝頭閙寒爵喜即領賔僚對花話離索邂逅却成歡清
談間諧謔勝賞雖未窮亦足慰寥落後夜霜月明尚可
理前約
　　　和許守水晶蒲萄
珍果孰稱最靜中試旁搜白柰非時至赤梨經嵗留廬
山杏萬株武陵橘千頭未若蒲萄美甘滑仍脆柔正當
三伏暑滿架走青虬繁子何磊落一一如綴旒我家得
異種潔白映林丘每笑棗與栗濫比千户侯邇來事奔
走頗恨抛鉏耰持此贈夫子因復獻鄙謀他年堆馬乳
豈但供薦羞願以釀千斛永言資燕遊客來彌日醉應
不數青州
　　　門外池内荷生雙葉
今朝池内荷一柄生雙葉傍人為我言喜事尚重疊我
老皆無用榮望久已絶偶有二婦姙行將臨誕月所願
生二孫綿綿傳世業
　　　寄題楊宰清畏軒
古人貴慎獨舉世知者希末俗事誇耀常患不我知楊
子有雅尚傳家守清規折腰三十載不辭州縣卑猶慮
與衆異憂䜛還畏譏開軒掲華榜却恐非其宜要當且
用晦處靜藏天機昔賢忌獨清此語非吾欺
　　　題碧雲亭
累土創新亭本擬還舊觀或言舊亭庳視此纔及半我
方安樸拙豈敢事輪奐言念夢幻身終日困几案既未
許自如超然脱羈絆亦欲對江山時發一笑粲自從得
新亭頓覺百憂散亭前栁色新亭下荷花亂明月可坐
邀積雪堪俯翫凭欄送飛鴻千里歸一盼詩成似有神
酒行欲無算取次亦足樂胡為尚興嘆恨吾年已衰志
在不逰宦何當歸去來終老湖山畔
　　　次韻沈漕使寄和碧雲亭之作
衰年厭塵勞久念作凈觀奉祠還故山閱嵗更過半草
草結茅廬雖無輪與奐水作綠羅衣山為青玉案自足
了餘生豈謂浮名絆牽從江上來去國同王粲既與猿
鶴踈還驚鷗鷺散公餘坐危亭四顧雲影亂新詩忽鼎
來累日飽吟翫洗我胷中塵宛如覩清盼信知隠侯家
句法有成算方今苦乏材當饋屢興嘆如公人物英寜
久從逺宦㑹見御追風起自長淮畔
　　　寄題鮑昌朝足軒
江南有散人幾年卧草野破甑餘塵埃衡門絶車馬倘
非義所安一介不取捨闢軒窮巷間此意非滿假雖云
外不足中有至足者道義軰古人文章播天下一㸃浩
然氣萬象資陶冶持此復何求酣歌對醆斚吁哉簞瓢
樂千古一回也先生扵此時卓然秉大雅顧我愧髙風
亦忝詩酒社何當登此軒抵掌共披冩
　　　題生春亭
府治何偪仄幾不容欠伸我來撤敗屋池館為一新便
有鳥喚客更多花惱人誰知牢落地一旦遽生春
　　　題涵碧亭
幾年涵碧亭吾亦屢來往當暑既難逃斯亭尤可賞清
照心膽寒凉侵毛骨爽我方困長塗且此休塵鞅
　　　登遐觀亭
城上闢新亭似若規模小誰知此亭中景勝冠江表湖
山既回旋煙雲仍縹緲萬象森目前不數花與草公餘
乗興來聊以散懐抱四時風物新一一發天巧芳春桞
色連長夏荷花繞月明固已佳雪積還更好凭欄認歸
舟䇿杖送飛鳥適意豈在大容膝自足了苐我思故山上
章方告老指日是行人頗恨來不早
　　　寄隠者
守道宋髙士築室齊東鄙植竹㸔嵗寒種田助形委
束書捐古今抱易究生死不以外移内不以行責止
九十留童顔湖山飽清視或顧先生云時平可以起
先生本無求棄置如敝屣俄聞與物化精一未嘗毁汗
簡書逸民義風洗貪士東望呈肺肝遥㵼一巵水
　　　和陳國佐亦愛堂韻
紛紛當世士盡道休官去有墮塵網中誰能復回顧重
為軒冕惑一念遂差互要當發深省悟此形皆寓奔馳
徒擾擾靜中有竒趣夫子廊廟材華途昔榮遇富貴方
廹逐脫身一何遽蓋恐負初心或為名所悞獨尋陶淵
明三徑歸來處親朋續舊逰寢食安故步詩成月滿
窓坐久塵生屨箇中有真樂自足慰遲暮我方困長途
因公識歸路讀公寄傲篇更覺忘世慮有如逃空虚傾
耳聽韶頀念此有限身嵗月空復度他如願卜築結茅
相近住如公邁徃姿平生已心慕我雖負俗累胷中無
好句儻獲從後塵登髙亦能賦
　　　夏日同官㑹飲白鶴寺雙瀑亭李道濟作詩紀
　　　事因次其韻
嗟予好泉石所至窮幽勝年來墮塵埃復苦炎熱盛頼
有古招提相去不步仭何時供燕逰庻以息喧競山僧
結虚亭瀟洒凈如鏡雙瀑從天來景物更幽逈欄楯溢
波光清凉殊可凭復幸僚友賢雅與山川稱得暇傾尊
罍相從盡豪俊令尹如子文去就亡喜愠貳邑不負丞
所蓄金玉潤耿侯固坦夷趙子亦純正盍簮已足樂况
復有名醖酒酣人意適坐久天宇靜踏月各言歸清風
逺相趂君詩繼踵來敏㨗過扵瞬中復含妙理不獨冩
幽興讀罷愈驚人癡坐不知瞑援筆強續貂安能繼髙詠
　　　和王夷仲詠施粥
伊昔豈無旱赫日流金石伊昔豈無水巨浸連天白未
若去嵗風飄忽幾終夕時方屬新秋稻子半黄赤倐然
巻地來一掃不遺力但覺田畆空不見倉箱積餘禍及
吾民來春有飢色廵門粥妻子不足充貴糴徃徃成流
離有家歸不得我方還里閭正値此艱厄有心懐拯救
不寐欲通昔念無捐廪人此意空憤激民饑猶已饑吾
寜忍獨食作糜倒瓶粟恨不及九百紏合族與隣樂從
有吾叔豈但一時利永作他年額要令里中人自此長
飽徳雖或有㓙年不復更他適鄭罕與宋樂未足為匹
敵施厚報必豐㑹須㸔他日
　　　再和
嗟我性拙踈平生好泉石好景與良辰風清并月白必
對佳友朋一尊陶永夕雅志在輕肥每笑公西赤嵗晚
効一官粗竭區區力所得僅牛毛罪戾如山積與其鎮
營營終朝有憂色孰若歸去來日作太倉糴雖然食不
充野性還自得况復二老人年來多病厄杜門奉㫖甘
此意自平昔端欲務寛閒初非為矯激他日㑹稽歸斯
言終不食人誰諒此心交逰謾千百獨幸王夫子相知
如鮑叔憐我氣早衰短髪僅覆額信我非作偽有意在
作徳餘生能幾何捨此將安適世路多風波談間起讐
敵且復倒壺觴樂此承平日
　　　有感
隂陽失調爕嵗事成大饑我聞江湖間細民競流離療
饑已無食卒嵗還無衣民窮聚為盗自古誠有之不謂
嚴冬日宛如暮春時里閭疫癘起災迍逮嬰児今已嵗
殘臘不見雪片飛中夜不能寐念此方涕洟上天復赫
怒雷聲震四維驟雨相繼作奔電仍交馳連夕不能止
逺近俱憂疑我心更驚愕倍畏天之威炷香拜庭下再
三為民祈願天正時令順行無逆施反雷變作雪盈尺
以為期庻幾宇宙内物物各得宜
　　　和王澧州喜雨
田父苦亢旱傷心涕泗沱使君憫斯民雩禜亦何多古
廟舞羣巫袂屬肩相摩宻雲自西郊奈汝旱魃何天官
感精誠霹靂加譴訶遂恊畢星好一洗吾民疴頓覺田
畆間歡然聲氣和人生一飽足寜復憂其他要當及豐
年對酒仍髙歌秖愁偃䑕腹未醉顔已酡
　　　和林大任上許守喜雨
退之訟風伯風伯罪固彰未若旱魃甚千里塵沙黄我
欲持斧鉞尸諸古道傍此志竟未就展轉成悲凉使君
有妙術在徳非馨香神龍不敢卧感㑹趍靈場霈然下
甘雨天地森開張旱魃不待誅一旦自摧藏
　　　機簡堂余里人也在方外三十年未識其面乾
　　　道己丑余帥豫章乃自圎通來謁與之欵語連
　　　日忘疲不謂末法中有此龍象且喜余里之有
　　　人因其歸作詩以送之
我家石井旁山水非不竒所恨過從少無與同襟期獨
幸里巷間髙僧有二機大機傳祖印海内聲名馳晚歸
結草庵杜門人莫窺嗟哉已物化不見三十朞我為銘
其塔世猶仰清規小機真龍象方為人天師宴坐一禪
榻天花零亂飛聞名亦二紀頗愧㑹面稀忽自廬阜來
訪我江之湄共説無生話不覺日晷移顧我麋鹿姿久
欲脫馽羈來日寜有幾擾擾將何為一㸃退閒心不謂
師已知秖俟及新嵗上章力丐歸師儻還故里願言欵
柴扉我雖無長物亦有笻一枝正欲穿林壑相與窮幽
微庻幾進此道盡洗平生非
　　　白石道者棲扵洪巖以石為糧先朝敬愛之賜
　　　予之物甚盛一日主僧持來郡齋因獲恭覽嘆
　　　仰之餘偶成拙句二首
髙僧隠青山宴坐咀白石不知幾何年人猶訪遺迹顧
我頑鈍姿但知能肉食囘首仰髙風捫心有慚色
道人厭塵紛萬乗挽不住愧我未得歸見之愈增慕奎
畵儼若新真容宛如故舊隠雖寂寥山靈尚可䕶
　　　和黄作霖白髪
白髪有公道古來人盡然我初未四十霜雪已滿顚黄
子我同嵗比我還更賢時命未遇合退藏非自捐不須
悲晚景不須怨蒼天如君豈長貧時主方御乾
　　　病中有感
大暑苦河魚久乃變成痢輾轉枕席間百藥幾盡試神
氣頓索然不止形容悴自謂與鬼隣偶然有生意方欲
少開眉赤目又為祟餘年能幾何十日不知味今雖強
支持下筯猶畏忌去嵗夏到官今年又秋至黙數一年
中安好無一二顧此衰病軀豈堪長代匱回首望故山
幸有寛閒地不如歸去來笑歌聊自慰
欽定四庫全書
　湖山集巻三　　　　　　　宋　吴芾　撰
　　五言古詩
　　　和胡經仲中秋
平生惡晻昧虚空光陸離心與此月同不容一毫疵恨
月有圓缺不得常清竒每欲語天公仍斫此桂枝青冥
去無路思慮空勞疲明知此意苦慇懃長我隨去年西
湖上爛醉吟悲辭今年巧相覔似欲叙離思西風為披
拂浮雲無蔽虧坐開百壺酒與月論襟期永結無情歡
謝此世上兒吾友胡夫子豪蕩笑墨釐擬借月顔色為
君鑒薄帷告之且痛飲行樂當及時
　　　和閭丘莘叟中秋翫月
平生愛明月夜坐長忘眠每見氷輪上兩足先跰躚清
賞意未足常恐雲油然老來有餘興猶不減少年今嵗
值秋半一醉擬留連無何山雨來不見觚稜圓尚意閏
餘夕百分棹觥船居然遂此願使我喜欲顛引滿對清
影席地仍幕天豈知賢伯仲亦愛此嬋娟與我嗜好同
清夜聳詩肩此景已買㫁初不用一錢况復有佳句還
與月争妍愧我無好語濫繼聨珠篇
　　　酒為偷兒所竊
我性苦拙疎與世不相偶平生不如意徃徃十八九何
以遣此懐賴有樽中酒去冬釀碧香頗不計升斗凖擬
與親朋興來一聚首庶幾牢落中時時開笑口偷兒何
好事一夕負之走可惜數十壺化為一烏有昔聞韋秀
才有酒盜不取今我乃致冦退省良可醜無乃造物者
知我疎慵乆恐我醉時狂未免自遺咎用此警昏迷意
在鞭其後顧我雖無知自愛豈不厚從今誓改圖停此
傳盃手炷香捧茶甌閉門清自守坐對古聖賢永作忘
年友
　　　和董伯玉不向東山乆韻
讀書想前人徃徃得師友毎愛釣渭濵頗喜耕谷口夫
豈與世違甘心卧巖藪升沉自有時此意君知不
野外小過從出門欲何向所幸得夫君相與樂閑曠年
來既倦㳺老去那病忘且復對酒樽尚須時一訪
我暫出山去常憂蕙帳空聞君東山樂愛君古人風日
暮君不來碧雲蔽髙穹凌晨戒僮僕駕言将徂東
塵縁嗟未㫁俗事頗相闗雖懐林下趣坐失山中閒時
令清夜裏夢繞雲水灣寄語猿鶴伴明朝歸故山
雲氣滿户庭嵐光入窓牖是中有佳處不出吾座右邇
來獨何事未免踆踆走三讀寄佳篇臨風嗟嘆乆
　　　和王朝議韻
晩日轉雲頭長空收雨脚稍覺暑氣清獨坐傾桑落興
來或醉吟接䍦還倒着胷中了無憂事事俱脫略緬懐
我友朋蹤蹟東西各㡬欲徃從之恨被微官縳此來得
夫子臭味頗相若傾盖便論心開懐不我却新詩一何
工清思渺寥廓才如李杜雄句壓曹劉弱顧我志意衰
筆力不如昨明時百無用正恐填溝壑公餘幸少閒對
酒且深酌拭目㸔諸公衮衮登臺閣
　　　和樓大防韻
嗟余本何人纍然居海嶠家世業為農有田在巖窔春
到耦妻耕寒來從母漂屋角日誅茆杖頭時荷蓧迨冠
知讀書聊為起家兆有琴既無絃有劍亦無鞘僥倖厠
末科安敢綴天彯但期竊斗升活此老與少豈謂暮年
中亦誤䝉收召曽未著微勞遽使登華要自度老無能
共知愚不肖縱未遭人非難逃天日照儻不速休官寧
免淵明笑矯矯淵明賢千載誰能紹瓶粟雖無儲風標
松比峭詩篇雖不多筆力天與妙顧余豈能詩微吟蚯
蚓竅可笑不自量輒欲賡髙調貳車真豪英逸如千里
驃又如禮樂器肅然在宗廟有美頎而長視容清且瞭
自應轉明時與國増光耀胡為佐一州從容陪坐嘯乗
興來湖山欲㸔余把釣濯足翫水雲縱目觀野燒喜余
和陶作舉杯為余釂草具雖蕭疎亦復為余嚼余已學
淵明公方跂周召出處既不侔無由逺相呌願公保令
名求賢行有詔
　　　二月晦日惜春有感
春半年已除舊聞詩人語老夫始信之倍覺傷時序方
春未來時屈指朝朝數十分擬春來欲與春為主那知
事已乖十日九風雨縱得暫時晴應酬紛萬緒舉眼㸔
枝頭春事已如許還憶故園花連年成間阻南園亦可
人雖美非吾土願天早放歸容我老農圃月下與風前
對花歌且舞日日是青春何必唱金縷(春半年已除其/餘強為有杜牧)
(之詩/也)
　　　送春有感
物物俱有情情尤鍾我輩况復病且衰白髪不相貸今
日送殘春倍覺生感慨正恐明年春此身不復在憶昔
少小時逢春便傾盖五十六年中相親復相愛春雖自
天來秖在花叢内常憂地不寛栽花容有礙買山敢論
錢惟恐力不逮花開即欲㸔花好還須戴詩必為花吟
酒必與花對醉則卧花間豈事形骸外醒復繞花行視
之過粉黛從人笑我狂我作童兒態自云盡此生與春
長相㑹人事苦相争花謝春亦退我欲苦留春春去不
少待為春攪離腸寢食俱忘廢悲來不可禁未免歌慷
慨我當保餘齡相見猶可再若或徑溘然遂成永分背
願春略躊躇一樽容我酹
　　　憂居杜門乆廢筆硯兹因卜築輙有所感不免
　　　破戒作數語呈諸親友
平生事幽討性與山水便晩嵗闢三徑頗喜得地偏逺
不去桑梓近與松楸連青山枕其後流水繞其前羣山
更簇簇左右相周旋棟宇雖未立氣象已足觀旁人笑
我拙空囊無一錢何苦欲架屋作此煩惱縁我豈不自
知老去将終焉游居與寢卧安可無數椽人生七十稀
自古嘗有言我今五十七髭鬢已皤然縱使此身健前
去能㡬年仕宦雖齟齬亦復忝蕃宣向來為親養猶或
強着鞭今既成永感前事都棄捐儻或未死滅誓将老
林泉遂此卜築志閉門日髙眠栽花滿我屋種竹環我
園山上創一堂湖中具一船從容與親舊取次中聖賢
雖無萬鍾禄雖無二頃田胷中富丘壑眼界飽風烟自
足了一世此外休問天
　　　再和
嗟我椎鈍姿處世百不便性獨愛山水固非嗜好偏本
來中山人家與青山連仕宦三十載塵事雖滿前登臨
興不減佳處輙盤旋搜竒更探勝徃徃窮游觀所恨坐
艱窘苦乏買山錢年來足憂患杜門絶世縁百念俱不
起此心已休焉尚欲對山水茆茨架短椽非為求安計
盖守知足言如我百無似自視仍闕然餘生亦何幸獲
覩中興年賢能隨任使熈運逢周宣退量駑鈍姿老去
難加鞭有如不才木偶未溝中捐寧復㡬寒暑白骨埋
黄泉且趂此身健飽食仍醉眠衣葛謝軒冕杖藜守丘
園朝躡登山屐暮上泛湖船保真師古語樂聖繼前賢
有妻能執爨有兒能力田萬事不介意過眼如雲烟無
榮亦無辱庶以全吾天
　　　乆雨
嵗旦值庚午已有旱暵憂甲申與丙子仍更雨不休豈
惟主夏旱還慮麥不收農占吁可畏使我生春愁我今
安静退身外百無求止願年榖熟髙枕卧林丘時時與
親友尊酒相獻酬天意今乃爾一飽未易謀衆人憂餓
死我能獨樂不念此不成寐中夜涕泗流無所用吾力
止望天賜休天不絶民命㑹見大有秋
　　　送董伯玉造朝改秩
之子乆言别今秋忽此來訪我湖山上連月相追陪和
詩動盈軸舉酒必盡罍使我増眼明頓覺忘衰頽方将
走山谷乘興共尋梅一笑坐花下覆此黄金杯俄然告
我去遮路挽不囘匆匆陳祖席再豁懐抱開自古論治
道常患無人才如子雖寒素萬古稱賢哉時運偶未至
半在困塵埃從今脫選調寧復嗟淹囘㑹見日千里騰
躍如龍媒願言更努力聖主方築臺
　　　丙戌送春有作
三月三十日春去人盡惜我獨惜春多欲留春不得憶
昨仕行都亦屢逢春色王事多鞅掌常苦無暇隙擔上
㸔桃李負春長歎息毎欲早歸田恨不生羽翼及至今
得歸亦復少歡適平生無室廬方且事工役老妻病累
年年來覺轉劇百事總闗心十日九不懌把酒對東風
一春能㡬夕因念夢幻軀處世不滿百今日六十三已
是桑榆迫縱使到七十能得㡬年客幸春有舊好一笑
常莫逆今既舍我歸動是經年隔聊復倒離樽與春話
胷臆我方葺園亭隨分足泉石準擬共東君着此㡬兩
屐丁寧春早囘莫使長相憶今宵已拚醉坐待東方白
明旦各分飛斷腸芳草碧
　　　和送春詩送陳澤民
少年買青春千金初不惜常恐春不留韶華難再得種
杏更栽桃為春添景色對酒復當歌與春亡間隙春去
或未來日探春消息及至春又歸送春恨無翼追隨九
十日無日不自適胡為把一麾千里從吏役當塗古道
院事簡非繁劇宴坐對江山亦足自怡懌所歎乏㳺從
無與共良夕陳侯有髙標鷙鳥空累百落筆動成篇端
不在促迫不意牢落中乃得此佳客人事苦參商天意
有順逆笑言猶未竟遽爾成乖隔雖未唱陽闗别恨已
填臆此邦固寂寥頗亦富水石方擬出郊坰共試登山
屐何事逐春歸不念人相憶春事雖已闌殘花尚紅白
且復引離尊倒此香醪碧
　　　答客難
我治湖上園占㫁山水窟幽事日相闗頗覺無暇逸有
客來相過云欲救我失謂我雖愛閒未得居閒術衆人
役利名公獨役景物固與衆人殊未免俱汩沒孰若淡
無營燕坐一虛室百念盡消除百事付真率物來則應
之豈可自攖拂客言非不忠我意客未悉萬法仗境生
百果因花實我聞洛陽城名園渾比迹至如司馬公樸
素世莫及有園號獨樂晚嵗亦加葺人心固不同豈能
盡如一顧我病且衰行年将七十光景去不留餘齡那
可必要當且逍遥樂此桑榆日寧如土木偶終朝長兀
兀况有佳山水兹焉乆蟠鬱地靈盡發露一旦為我出
若不一領畧無乃太拘執何妨几席間時與相顧揖擇
勝把酒杯搜竒入詩筆猶恨景物多未能盡收拾他人
視若忙我心常自佚人無所用心先聖每忿疾既不學羣
兒詫仙仍佞佛不有愽奕乎為之猶勝弗客既聞斯言
語塞㡬若訥因為客書之聊以誌髣髴㑹須畫成圖繼
取王摩詰
　　　聞同庚不幸有感
我生甲申嵗同嵗有㡬人十中無一在使我涕隕巾甞
試屈指數誰登要路津不過五六輩蹤跡半已陳其一
最先達進為國大臣寵榮無與比近亦以訃聞顧我何
為者本是隴畆民持橐已過分夀更近七旬獨恨苦拘
縳歸志不得申天復放我歸遂此自由身湖山堪寓目
風月足怡神有花我共醉有鳥助我吟若不自娱樂開
口對芳辰却恐泉下客笑我浪苦辛雖生亦何益徒負
百年春
　　　和陳天予卜居二首
夫子有直氣聲名重於山上書遭放逐去國知㡬年傷
弓念投林失水思潜淵但期歸里社問舍仍求田迨兹
是卜築占勝郊野間梅竹映左右溪山繞後前且欣輪
奐美碧瓦生青烟莫嘆經營苦緑鬢成華顛君雖欲退
處天豈容乆閒㑹起佐明主四海俱晏然
我亦初卜築止有湖與山一區未易就首尾八九年種
竹已成林積水已成淵我始得棲息守此桑麻田羨君
治第敏不出數月間落成寫胷臆遥寄到我前佳句粲
珠玉妙畫梯雲烟我見為君動喜甚殆欲顛苐恨隔山
嶽無由相伴閒何時一㑹面尊酒共陶然
　　　湖山遣興
我在小西湖浩𣺌仍清曠大旱未嘗枯乆雨亦不漲灌
溉數千頃無欠亦無長中有十里荷花開宻相傍疑若
水仙遊波間張供帳既列萬紅粧復陳千彩仗風細月
明時天香互飄蕩縱有老畫師丹青難髣像我心如死
灰萬事俱廢忘獨於此留情曽不忘一餉日日繞岸行
踏破屐㡬緉無以寄幽懐誅茆聊小創開牕面湖光納
此無盡藏冀得日臨賦少效陶元亮用以償素心庶不
孤雅尚每自謂生前足可供酬唱偶未脫世縁一出成
牽強紅塵四十年白髪三千丈勞力復勞心時時嬰拙
恙夢寢到湖邊恨無縮地杖迨今始歸休掛冠老湖上
坐㸔水中天依然涵萬象近樹與逺山倒引還彌望驚
湍㵼兩閘飛瀑來千嶂沙頭鷗鷺集水面龜魚漾似認
舊主人有意來相向時方夏初臨雨霽天風颺日影烘
微雲水紋生細浪徘徊至夕陽迤邐扁舟放恍覺此身
輕有如在崑閬我病雖不飲亦為傾家釀酒酣逸興來
懐抱益舒暢嗟我本寒儒百種無一樣晚有田與園所
得已過當今更享此湖重慚踰分量是豈人之力無乃
天所貺惟是頑鈍姿年衰多俗状塵痕滿衣襟攬鏡空
感愴要當盡洗濯見我本來相心跡喜雙清從人詫官
况
　　　紀夢
平生好山水至老心不移每聞有佳處欲見唯恐遲相
去雖云逺不憚脚力疲縱不能得到夜夢必見之晚嵗
卜築地一半在翠微山水既俱勝景物還相宜旁人來
覩此已自心目怡若乃夢中見則又逺過斯髙山與流
水到處皆崛竒其間有樓觀金碧仍相輝幽深極險怪
皆世所未窺謂必神仙窟非世所得知不謂我凡骨乃
獲來遊嬉恍然若驚覺有如天上歸是豈造物者不與
人相違知我有雅好特以此見貽嗟我今老矣萬事都
棄遺猶有山水債未能忘夢思他日或蟬蛻百態不願
為只願海山去赴我赤松期
　　　機簡堂自隠静歸為萬年主人訪余林下相與
　　　道舊因以述懐
吾鄉本仙窟石井尤竒特民物生其間古來盖千億惟
師與我家所居共阡陌少小初無殊長乃分儒釋術業
雖不同於道俱有得師為方外遊聲價已籍籍象教乆
衰㣲賴師振業席􁀙鞴與鉗鎚信有彌天力果續佛慧
命作大善知識我雖登禁涂無功亦無徳但有憂國心
徒勞竟何益掛冠歸林下面亦無慚色知心獨有師相
視笑莫逆每思共談𤣥傾倒此胷臆江浙遥相望恨不
生羽翼昨朝忽惠然得得訪泉石一見雙眼明歡喜㡬
折屐第念我與師彼此頭顱白世路方艱難老去合休
息師既歸故鄉不應復他適願言却世縁來伴我幽寂
相㸔成二老永為閭里式(杜子美寄賛公詩云相看成/二老來徃亦風流)
　　　葉性之有詩紀十五夜之集因用來韻
人生重行樂樂事古難全有如天邊月多闕還少圓又
如牛女星㑹合動經年今夕羣賢集定知非偶然顧我
老多病要路懶着鞭年年上章疏只丐早歸田賴天憐
此意得遂性所便歸來小西湖湖水清且漣吾廬在其
上可濯仍可㳂一望興無盡十里開紅蓮風前波渺渺
雨後竹姢姢到此百念滅已是卜終焉但恨乏勝侣使
我心懸懸今得與公輩共上泛湖船載月娯清夜同醉
壺中天雖無管絃奏雖無羅綺筵看此水與月自足中
聖賢况復座上客盡如珠玉聨其間有老匠自舊稱詩
仙飲散出佳句為我寫由拳紀此一時勝付與山水傳
合當風月夕更結一笑縁
　　　家人生朝
相從四十年於今成二老向來苦宦遊頗恨歸不早我
家枕湖山髣髴如蓬島今始得歸來方喜開懐抱復值
君誕辰滿目春光好幸有酒千鍾足可共傾倒要須且
沉酣莫被閒愁惱我方務清虛志不在金寳亦復戒浮
華意豈在花草但願享遐齡白首長相保
　　　生朝偶成
今晨是生朝今夕是除夜年年聚親朋徃徃羅酒炙而
我忽抱痾見酒輙避舍一滴不沾唇何以相慰藉人生
能㡬許今已迫衰謝病軀復如斯令人發悲咤展轉竟
無眠作詩訴同社
　　　送津兒之官麗水
憶我初仕時不敢望髙位但得宰一同便可行已志實
惠儻及民死亦有生氣况復著隂功子孫将不墜胡為
人憚之百計欲求避我聞事無難辭難豈為義世路雖
多艱官塗須歴試是用俾吾兒往當民社寄眷言古括
州山水有佳致我尚記昔年嘗為郡守貳雖無徳在人
人亦安平易百里聞汝來想見多忻慰要當盡此心有
以塞其意誠能使吏民自此知懐畏家家各安居人人
共稱治縱或罹謗傷固自有公議有如汝所存俯仰似
無愧功名餘事耳何必成與遂年來我掛冠方得閒中
味無奈逼桑梓七十仍有二知復幾何時得見汝娱侍
雖幸枕湖山已闢幽棲地有詩誰伴吟有酒誰同醉正
欲汝相隨俄然又相離㑹須早歸來日作斑衣戯箇中
有真樂豈必三旌賁
　　　予與王瞻叔韓通一林梅卿余知黙徐彦才六人
　　　皆同庚也一登政路五上禁塗其四乆已物故
　　　所存者獨知黙與予耳今日得報知黙又已云
　　　亡念年齒至此予亦豈乆於世者乎悵然有感
　　　於懐因成數語以自解
同庚非不多達者能有㡬七十二年間六人而已矣其
四迹已陳止予二人爾今朝聞訃音其一又不起嗟予
獨何人偶爾未見鬼自度如許衰寧乆紅塵裏念此夢
幻身誰能保終始失者雖或非得亦未為是死者固可
悲生亦不足喜幸然已掛冠萬事不到耳何妨日凭欄
樂此佳山水仍更日開尊賞此新桃李時時命歌童唱
箇陶真理倘或未溘然亦足娱暮齒
　　　病中有作
吾年七十五一朝忽患瘧仍害及老妻對床更撼鐸寒
時寒如氷熱後熱如灼既去還復來如與我有約連日
莫能休盡室皆驚愕飲啖一不忺形骸頓如削細思豈
無因良由賦分薄本是農家子只合事耕作既已得美
官復有歸田樂已是無福當又不知慚怍遂至瘧鬼憎
故意來相虐作詩告天公縱我有過惡願天少埀憐疾
痛且濶略但速賜之死莫令我知覺一生纒世網正欲
解其縛假使夀百年寧免此一着不如早歸藏且免論
強弱我非畏死人乆已辦棺槨
　　　述懐
我愛白樂天千載共稱賢行年七十五奄忽遂溘先我愛
范忠宣一代名徳全年齡甫至此亦復成棄捐二公雖
已逝四海至今傳顧我百無事幸及二公年今夏疾疢
作已分歸黄泉偶然得無事固荷天見憐但我有一語
恰欲與天言有生則有死如行者言旋我是乆行客亦
自應息肩念人處一世動為世網纒開口罕歡笑觸緒
多憂煎縱使至百嵗終困塵俗縁不如早㝠目庶以全
吾天是非與寵辱摠不到我前一心亦安静却得返自
然况我辦歸計乆已卜新阡
欽定四庫全書
　湖山集巻四　　　　　　　宋　吳芾　撰
　　七言古詩
　　　里有蔣生者頗志於學迫於貧困吾叔徳先見
　　　而憐之贍其有無使從胡經仲學作詩勉之
君不見昔日泰山孫先生蹭蹬窮途道未行讀書有志
破萬巻置錐無地可躬耕髙堂親老仰甘㫖未免道路
長營營睢陽客舎一再過牢落誰人知姓名文正范公
真好士一見賔階喜氣形深知先生非乞客金在泥沙
玉在荆底事窮年事奔走厄貧廢學誠可矜因留鄉校
周所急奉親為學使有成先生果不負公望行益修兮
經益明十年聲名動廊廟天下望之如日星一代儒宗
君試數誰不首以先生稱向使不遇文正公亦將因循
埋沒如腐螢吁嗟此風寂寞久豈是畎畝無如先生之
才能世人俗眼棄貧賤胷中壯氣空峥嶸吾家叔父特
逹士汪汪偉量如滄溟比隣有蔣生所志在窮經迫於
飢寒故無以贍親庭不問師道已未足聚訓青衿已十
齡銳志日已䘮塵事日已嬰顧雖僅能供子職而此術
業何由精吾叔念之為慨然一見自待如父兄恐子坐
窮竟廢棄亟使就學趨凖繩况有括蒼胡夫子傳道吾
里作世程執經座下子無忽子之所須吾其應傾囷倒
廩略無靳濶視世俗親疎情我聞此事猶歎息俗士聞
之應駭驚近來世道太澆薄骨肉猶作錙銖争故雖有
子尚不教但欲黄金自滿籯安能推其餘以及異姓忘
愛憎偉哉吾叔賢逺繼文正公之英聲蔣生其勉之無
使後人獨羡孫先生
　　　續潘仲嚴秋夜歎
秋夜凉秋夜凉碧天如水涵月光空堂耿耿不成寐起
坐㧞劍歌慨慷歌罷金樽還獨酌試一停杯問寥廓此
身此世竟如何揺揺驚燕巢風幕伊昔我生適太平豈
信中原有甲兵揚鞭走馬長安市美人如玉酒如澠可
惜太平留不住一旦風塵杳回互誰知年少樂游場翻
作敵人争戰處烽火照天光奪日殺氣騰空暗如霧皇
家骨肉幾千人盡逐鑾輿沙漠去回頭宫闕成一空惟
有山河在如故咄咄姦諛何誤國二十年來啟邊隙邊
隙已成猶自如忍使吾民罹此極哀哉吾民亦何辜父
子連年死鋒鏑興言及此心膽寒空對秋風淚横臆淚
横臆宇宙回旋雲失色我聞古亦有亂離人道亂離今過昔一
人厭奔走四海念休息如何廊廟土木人安坐恬然有
肉食我今願得上方斬馬劍盡取兇徒肆誅殛却總堂
堂百萬師净掃邊塵空塞北莫言草芥無竒策願蒙天
子一前席
　　　和林大任勸耕
壯哉溢目還盈耳千騎出城歌吹起野人一覩快争先
奔走歡呼幾折趾往年戎馬偶出郊田間彌望皆荒茅使
君篤意勸農課盡使惰游如所教麥欲連雲桑蔽野此
心猶恐孤民社要將治績邁龔黄不但文辭超賈馬編
民擊壤自欣歡盡道年來百慮寛承流宣化得賢帥湛恩
霑溉何漫漫不愧剖符仍受玉善政已為千里福年豐
榖賤復何憂向也窮民今亦足固知博施非屯膏况能
好善如干旄賔僚倘有公輔器寧辭解贈腰間刀有客
有客歌賢業詞爛春葩光煒燁一時酬唱已清新四坐
朋從更和叶酒酣諧笑應云云元白李杜疑前身想當
揮毫落紙時筆端往往俱有神我來觸緒未暇給首覩
明珠千百粒豁然兩眼頓增明更覺慢心無自入已幸
從今日往還况復賦詩賔客間只恐使君丹詔下擢歸
青𤨏㸃朝班
　　　又勸耕
浙東十載歌豐登去年水旱俄相乘吾州何幸得一熟
四野絶聞愁歎聲田疇二月土膏動樹頭布榖争飛鳴
田家飽食苦無事雨後一犂方對耕敢意使君親勸率
千騎曉作田間行老農感激前致語使君不用憂西成
臘中昨已見三白今日還逢甲子晴年豐榖賤定可卜
倉箱㑹見如坻京但願使君對春色莫負花前雙玉瓶
人生適意未易得况復時節遭昇平要須拚與賔客醉
無使旁人笑獨醒
　　　喜晴
我家世業本農夫力作耕田供百需食無魚兮出無車
但守桑梓依枌榆中更兵火田園蕪骨肉奔迸幾為奴
飢腸雷轉寒侵膚中夜窮鬼常揶揄自笑為生亦良劬
此身何由出泥塗始棄耒耜親詩書一以經訓為菑畬
兄弟相繼躡雲衢吾鄉往往推諸吳我雖有志徒區區
顧慚小技非大巫向來聊出應時須亦復接武丹陛趨
退視才慳思且枯敢意濫吹東郭竽自從得請歸田廬
萬事閉眼不問渠豈謂割分姑熟符一時乏使偶見除
此邦自昔稱膏腴千里舊富稻與魚十年九潦田無租
今嵗䆉稏方滿圩邦人舉首争歡呼謂此豐登亘古無
驟然一雨驚里閭直疑平地浮江湖靈祠致禱纔登輿
已見皎日升東隅一方今既奠厥居太守寧不欲自娛
便可投紱歌歸歟
　　　癸巳嵗邑中大歉三七姪捐金散榖以濟艱食
　　　因成三十韻以紀之
吾家謂姪非常兒自㓜讀書常下帷平居事母盡孝道
力供子職曽無違辛勤農畝三十載頓立門户成家肥
耻同流俗事驕吝好賢樂業常怡怡聞人急難如在已
見義踴躍無不為造橋砌路未為徳折劵釋逋未足竒
究其存心用意處尤在邑人艱食時此邑山多土田少
民貧自昔難支持其間嵗收數百斛已為富室他可知
况復今年苦亢旱州里逺近咸告饑田疇彌望總如燎
細民未免俱流移縱使人能保常産亦復有甑無米炊
雖幸朝家行賑濟正恐未能徧羣黎往往傾村走山谷
荷鋤掘地尋蕨萁取根為粉雖可飽食之既久人亦羸
春來必至生疫癘死填溝壑夫何疑吾姪見之軫憂惻
首議倡率輸家貲既捐青蚨二百萬猶恨糴貴難療飢
庾中僅存二千石一旦傾倒盡散之此心但欲濟隣里
身外浮名非所希吁嗟薄俗務貪鄙計較升斗争刀錐
徒知富有可潤屋豈慮人怨親戚離有如吾姪為此舉
吾鄉自古應亦稀小惠所施固未博風義自足洗澆漓
儻使人人皆若爾千里豈復憂餒時第願吾姪廣此意
所為盡從今日推隂功在人天心報㑹俾爾壽膺繁禧
梓里遺芳傳未艾世有子孫攀桂枝豈惟同里共歆艷
亦使吾姪増光輝老夫無以示旌勸聊為吾姪題此詩
　　　和向巨源冷語
長空一夜飛瑞葉正是人間苦寒月静坐遥聞修竹折
天慘雲愁風更冽喜君試水烹春雪却笑酒酣長耳熱
　　　又
風掃千林無一葉獨有疎梅浸霜月欲御瑶琴愁指折
試酌寒泉驚齒冽最愛閉門人卧雪不作羣兒附炎熱
　　　釋奠于學和劉判官韻
憶昔未冠隨親庭采芹曽挹泮水清仰髙先聖空有志
逮壯纔能脫白丁三釡及親雖可喜抗塵不復論書史
舊遊恍若一夢中十載何期兩來此慚無善政及邦人
况負平生道徳心再瞻廟像直汗下正恐不為神所歆
朝來爼豆敬通靈幸賴賢僚贊禮成更勤佳句愧盛意
敢與前賢齊令名詞場自顧非元帥白髪星星徒滿戴
尚期君與振斯文休嗟蓮幕淹三載
　　　朱世同喜雪中得酒出佳篇相謝用韻奉酬
吾子一布衣抱道仍懐徳人雖仰其髙耐寒如松栢亦
復誚其介忍窮如鐵石欲耕且無田欲住且無宅借人
茆舎居破漏無遮羃兀坐懶掃除凝塵常滿席文章老
更成初不事雕刻間為場屋遊往往遭棄擲進取既不
諧資身又無策斆學三十年嘗作離鄉客亦豈無六親
為親成間隔亦欲求知音無奈俗眼白不知何所負半
生罹此厄空讀萬巻書不得稽古力昨朝起開門雪深
平地尺極目望四郊萬里如一色窮人盡皺眉共畏寒
威逼亦大不能堪君獨無戚戚危然書牕下哦詩度朝
夕我送一壺酒酒面蛆浮碧但可澆愁腸豈足資歡適
君乃走長篇再三叙感激筆下有如君足為人楷式勿
謂道難行自古有通塞時來㑹見上通津莫憂計拙無
衣食
　　　和劉判官喜雪
濫把州麾奉北堂自慚政術非龔黄年豐物阜天所賜
容我養拙山水鄉今朝瑞氣俄融結散作飛花應時節
萬家疫癘一掃除盡道年時無此雪幕中佳士欣得公
筆端能與造化通乃知氷柱有家法寡和未饒歌郢中
一望瓊瑶迷四境我復白頭臨絶頂要須相與作春溫
共向尊前拚酩酊
　　　詠海棠
古人花譜名浮實獨有海棠真第一我家千樹足竒花
晚得此花尤傑出毎逢春色鼎來時争逞新粧媚晴日
渾如酒暈入香腮宛似臙脂施玉質雨後妖嬈倍有情
天然富貴曽無匹夜深燭下更端相睡起還疑春思鬱
老來百事盡疎慵頗喜與花時欵宻豈知牢落向江城
驟爾乖離心若失試從僻陋强搜尋偶得一株天所乞
纎枝雖瘦不禁春亦有花光相照拂一時遊子覩爭先
共歎凡花難跂及愈令倦客憶故園不覺淚沾衫袖濕
　　　對海棠懐江朝宗
我住湖山嵗月賖年年長醉海棠花憶昨君來花未放
却言花放定相過亦欲花間同一醉肯教埀老負陽和
東風始動花始蘂君已翩然到我家意君為花必少駐
那知事復成參差眼底埀絲先弄影一時浮艷亦堪誇
豈若神仙真態度紅粧翠袖肩相摩躊躇花下不忍别
回頭彼此奈愁何匆匆直向剡溪去急為飢民救札瘥
萬人既欲全性命賞心樂事自應那待得明春來修好
因循又恐成蹉跎世間萬事無不爾不用逢春苦歎嗟
如君年年走塵俗深疑天不付芳華何似相隨林下住
共將爛醉為生涯不但有花供笑語還應有句助吟哦
　　　王若夫謂水晶蒲萄本出其家求詩
君家蒲萄天下竒奴視百果何其卑種成滿架日蕃衍
清似水晶甘若飴八月江南風日美正是人家酒熟時
盤中珍果有如此誰數閩中生荔枝鄉人歆艷競分種
不過數年條已萎胡為君家植此樹閲嵗數十如新移
我聞尤物天所靳盛衰頗與人相隨君家令祖有賢行
一邑逺近人争推少雖失身事刀筆吏之操術皆耻為
處心積慮人莫及奉法循理古亦稀人與黄金目不視
身居暗室心不欺退處郊坰忍窮困只教子孫為布衣
天公無以表純懿特以此果先見貽其孫努力効儒葉
表表頴出非常兒未壯果能立門户直上蟾宫攀桂枝
自餘雖未登上第亦已飛鳴到禮闈俱傳清白守家訓
端若此果光陸離今君既取以餉我又復琢句形聲詩
願君採折多醞醸積千萬石為酒池客來自此酌不竭
永永百年供壽巵
　　　和陳天予巖桂
乞身未遂歸巖谷滿面塵埃慵靧沐鈴齋獨坐更悲秋
喜見吾人駐車轂吾人别久正懐思一旦渇心還慰沃
天公助我作清歡特遣仙花薦芬馥萬枝𤨏碎屑黄金
幾樹隂森攢碧玉天然風韻月中來頗鄙人間桃李俗
秋髙氣爽人意佳衰病無悰惟我獨胡為却被此花惱
盡日簷前看不足况是欣逢磊落人逺追渭釣并巖築
須知天欲長吟哦使向筠陽㸔修竹見花落筆作長謡
燦若珠璣千百斛我方觸緒不自聊得此細看還熟讀
明朝人去花亦殘只把新詩時反覆
　　　得家書報敝居紫丁香盛開悵然有感
我家丁香大盈丈天公靳惜非凡材去年花開香滿屋
我方局促纒悲哀凖擬今年必無事儘可花下相追陪
何期頓與花隔絶斗粟牽從江上來前日我家寄書至
為報堂前花正開熏人已如蘭麝噴照眼還若錦繡堆
狂蜂游蝶自來往舊成蹊處今生苔主人有花不解賞
向來何以事栽培置書不覺雙涙墮人事好乖如此哉
嗟我行年近六十鬢髪星星心已灰縱使從今得自便
此生看花能幾回况復奔馳未能已斷蓬正滚風中埃
欲往一見尚不可敢望近前持酒杯須知軒冕儻來耳
不如歸去山之隈
　　　病中秋香開因成拙句呈諸親友
仙姿元自廣寒來分得天香長馥郁千古風流獨占秋
一枝曽比崑山玉伊余老去百念灰已是形骸如土木
年年尚為此花狂有似淵明偏愛菊坐中不可一日無
又似子猷真愛竹一從秋到天宇清頗費夢思眠不熟
凌晨便起探花枝走遍荒園常僕僕可怪司秋失故常
時節已深花尚伏迨余抱病卧匡床始報枝頭綴金粟
折來三嗅忽悽然不覺淚珠懸兩目天胡秖賦惜花心
不容享此看花福今年疾疢已如斯來嵗衰頹還可卜
縱令牽强到花間空使此心生不足不如等是趁西風
把花一掃還空谷
　　　陳正卿示蛤蜊解嘲之作因次來韻
夫君雅志知誰㑹身在寰中心物外平生初不入州縣
一任傍人驚且怪日來杖屨忽相過為我踏破松隂碎
亹亹清談頗逼人秖將萬巻窺千載得酒歡然竟不辭
右手持杯左手蟹夫君真是人中豪寧比尋常庸俗輩
不食蛤蜊何足羞但能適口斯為快山肴野䔩亦自佳
豈必蓴羮與鱸膾
　　　復次韻
老來絶意風雲㑹久欲脫身塵垢外有時偶被世縁牽
咄咄書空常作怪一麾何事到江城却犯喧囂親瑣碎
簿書叢裏度光隂倐忽已驚踰一載所幸連年值有秋
頗足稻粱富魚蟹正愁客少無與娛忽得詩流真我輩
劇談終日坐生風洗濯煩襟一何快酒行到手君莫辭
有鼈可炰魚可膾
　　　中秋㑹於照水堂竟不見月和劉判官
又是人間八月秋西風萬里殘暑收簿書汩沒日復日
忽逢佳節聊舉頭開樽喜有賔僚共凖擬延月歸城樓
姮娥何事苦相惱使我珠簾空上鈎百年樂事能有幾
興來不憚秉燭遊雖無月華助吟賞須知節物不可留
尊前莫問漏聲促且對溪山倒玉舟
　　　九日感懐
淡雲籠日秋容薄淅淅西風度簾幕籬邊黄菊自重陽
天外幽人正離索登髙那可望長安記得當年醉豐樂
十千美酒一百分脫㡌狂歌恣歡謔風流坐上盡英豪
醉倒不知紅日落誰知陳迹轉頭空漠漠烟塵暗京洛
又是秋髙塞馬肥萬國城頭悲戰角對花强飲欲忘懐
萬感並生還作惡河水之濁有日清世亂當復見太平
只應人老鬢毛疎愧他年少挿茱萸
　　　臻公釋氏之秀者浮游徜徉跡接天下乃者歸
　　　卧雲山閉門不出遂命齋名曰戲鯨真得古惠
　　　師之遺趣也予喜其志因留二十韻以贈之
吸盡百川還見底頭角驚殺鱣與鮪有時大瞋明月珠
照耀六合光不死滄溟浩蕩極遊巡鈎深匪憚窮涯涘
今者修鱗何側倚豈是吞舟厭遷徙秖應噴浪雲日翳
故此盤桓良有以朝發夕至固無難在在處處期一視
茍容肯向尋常溝要養此身數千里圉圉洋洋信自如
涵泳嚅嚌真得理從容詎止濠梁游枯槁寧同車轍裏
至樂元非惠子知入舟肯作周王美謫仙跨背應無由
昌黎鱠鮑誠虚擬終日相望誰得似井蛙安足為跨跱
得所一任笑獱獺旋體寧容咂螻蟻清波孤虚有餘澤
何必龍津誇鋸齒蕞爾鰥鮞徒唯唯春來秋化無暫已
隨陽上下一何勞風波蕩薄不自止謷乎大哉天獨委
居然不與衆鱗比髙摩無為還已矣肯向人求升斗水
古來大魚不池活㑹須終作風雷起殷勤寄語任公子
收拾巨鈎毋進跬
　　　忠侍者自隠静來既歸覔詩因述其意以贈之
　　　自可呈似簡堂老師也
上人手持隠静書示我刋成送行句飄忽如雲不可留
又歸隠静山中去自謂為僧亦有縁獲事老師非易遇
第念學道須徧參要證此心歸宿處退量天分不如人
亦復性資非頴悟那能終日坐蒲團只看水上浮杯渡
挑囊亦欲走諸方趁此年齡猶未暮他時參竟却歸來
伴我老師巖上住上人此意似可嘉止是出家兒調度
老師若也可其言不應忘却來時路
　　　寄江朝宗
藕花爽約約寒梅開遍南枝尚未來今日有人傳尺素
却云直待海棠開若賞海棠猶未晚回頭便見春風轉
只恐君無必信言守到此時還更展
　　　呂丞相生日
日躔析木當良月辰象煌煌森羅列忽驚昴宿下天來
果向明時作人傑巍巍徳望冠簮纓魯國真儒獨擅名
五百年來世希有端為社稷萬人生胷中素抱經綸術
致身便欲扶王室不學磻溪坐釣磯洗光直取虞淵日
艱難將相罕全才天使我公居上台公能以道佐人主
四海俱知天意回蒼生政爾資霖雨未許超然成獨處
佇看丹詔下嚴宸㑹見叔敖三相楚向來忠烈已無前
此去勲庸非偶然便使呼韓朝魏闕直須光復舊山川
富貴功名人所欲世間萬事今合足龍門客至亦何言
獨有長年為公祝但願我公如汾陽二十四考中書堂
他年更伴赤松遊永作漢家張子房
　　　寄劉與權與幾
君在桃源山下居我家相距百里餘神仙襟韻固異禀
草木臭味曽不殊一日京華定交契十年太學論詩書
斷金髙義薄雲漢濶視往往輕俗徒一時儕輩稍推許
二劉之外稱三吳風雲際㑹有早晚一吳近已聨朝裾
四子徒懐經濟術蹭蹬今猶卧海隅蒼生顒顒未蘇息
天意其肯終捨諸丈夫遇則行所學未遇不應為腐儒
共約天台最深處考定古今相與俱所冀激昂平日志
力取功名攄壯圖誰知人事竟好乖合并欲進還趦趄
空堂獨坐弔形影仰天不覺興長吁却憶長安日相親如
友于一朝不㑹面猶且嫌跡疎何况久暌隔動見嵗月
除竟負雞黍約中心當何如牕間琴數弄花下酒一壺
自歌還自酌此意君知無聞君南塘富山水清虛曠絶
如西湖好藏頭角俟雷雨他年同躍天之衢
　　　三老圖既成久欲作詩未果因次任漕韻
我久欲作三老詩苦無佳句能解頤抽軋鄙思成無期
有語欲吐還茹之忽得新篇向此詩恍如春草生謝池
明珠萬斛光陸離璀璨不減珊瑚枝壓倒元白頭欲埀
直與李杜肩相差使我手把不停披憶昨梅花吐瓊㽔
枝頭愛日仍舒遲雖恨捧觴無翠眉吾人臭味自相宜
花下清歡聊共追嗟我老來意氣衰歸心已决不復疑
雖來江右把一麾但知痛飲真吾師尊前况逢氷雪姿
豈容不醉負屈巵二老攬轡方並馳一氣相和如壎箎
百城感化熏蘭芝不事威怒轟雷椎後園探春容我隨
開懐笑語何熙熙丹青寫此一叚奇未羡九老洛水湄
何日歸去山之厓時命柴車載䲭夷相逢徑醉莫問誰
飲盡不妨尋酒旗
　　　耿曼老將命鄉邦見過匆遽言别復作詩送之
我方退老湖山上混跡漁樵甘放浪親舊彫零㑹面稀
與君亦復成疎曠何期擁節到鄉邦得得驅車肯迂訪
開門倒屣笑相迎盡室歡忻無此况湖光山色似争輝
兩眼韶華更駘蕩伸眉抵掌話中腸正好花前倒春醸
胡為欲去挽不留忍把陽關容易唱嗟乎來日苦無多
况是頻年嬰拙恙興來亦欲强登臨龍鍾未免扶藜杖
目前衰䬃已如斯寧保明年見花放而今花下幸逢君
豈容不盡長鯨量如君志尚逈不羣治行既髙心且壯
方當聖主急搜揚為斵豈應遺巧匠㑹看唾手取功名
盡展才猷結旒纊出處從今不復齊尊酒何由更相向
臨期一醉尚何辭後夜月明空悵望
　　　符倅同遊鴈蕩賡其所和范相遊山韻
髙才獨立萬夫却險語磨崖山鬼愕翕然萬口競流傳
一字誰能加筆削自憐庸鈍百不聰晚來喜見人中龍
更看揮翰光奪目恍如海蜃浮青紅一時聞望已難攀
相見平居養浩然慷慨胷襟包海岳軒昻髙義薄雲天
散材不謂䝉知遇孤迹何期遂保全碌碌未能酬國士
正慚他日尉通泉
　　　夜來同諸公泛舟湖中樂甚因更潭名作北湖
　　　乃作拙句呈諸親友以紀一時之勝云
北山萬仞羅翠屏下有湖水鏡面平山影静倒千丈碧
波光冷浸一天星自有此湖知幾嵗居人日日常經行
但知湖水鴨頭緑誰人向此含幽情我來正值秋容媚
野曠天空風物清烟横木末斜陽晚雲散溪頭明月升
放舟直入波深處水鳥窺人元不驚天晴水暖魚亦樂
時見撥刺波間鳴持竿舉網忽有得滿座歡呼山嶽傾
水面黄花更堪愛盈盈佇立如娉婷栗玉簮頭紅一㸃
隨風翠帶還相縈興來不覺千鍾盡衆賔皆醉無一醒
漁榔敲罷棹歌起十里猶聞笑語聲謫仙死後無此樂
我今此樂真難并人生適意未易得此湖從此宜知名
要配北山長不朽酹酒更告山之靈我欲結茅湖上住
盡使湖光入户庭枕流潄石過一世不妨清處時濯纓
更醸北湖作春酒招我四海良友朋夜夜扁舟同載月
尊前吹笛到天明
　　　又和謝良輔惠箭筍
卜得幽居山繞屋四圍景物何紛郁門前掩映百埀楊
墻裏回環萬修竹風來花氣競薰人日出鳥聲渾滿谷
簷前花樹盡堪攀砌下清泉常可掬暮年得此復何求
但閉柴荆理松菊客至草草具杯盤隨分烹炮薦魚肉
野人頗厭近腥羶長苦春蔬餐不足固知竹箭已抽萌
玉筯瓊簮破苔緑非君好事逺寄將安得今朝充我腹
禮勤意厚已難當仍出長篇相付囑嗟予朴拙豈知詩
秖覺珠璣照雙目朝吟夕詠自忘疲雖欲安眠眠不熟
起來爛煮飽枯腸盡却韭葅并豆粥人生嗜好固不同
此味定知人共欲苐慚作報乏瓊瑶惡語雖多謾盈牘
　　　哭元帥宗公澤
嗚呼哀哉元帥公百世一人不易逢堂堂天下想風采
心如鐵石氣如虹正色立朝不顧死半生長在謫籍中
真金百鍊愈不變流水萬折歸必東落落竒才世莫識
欲知勁草須疾風維時中原丁禍亂塵氛漲天天濛濛
衆人畏縮公獨奮毅然來建中興功雄圖一定百廢舉
復見南陽起卧龍嗚呼哀哉元帥公翩然遺世何怱怱
無乃天上亦乏才故促我公還帝宮公還帝宮應有用
何忍坐視四海窮吁哉四海正困窮興仆植僵賴有公
公雖居東都天下日望公登庸公今既云亡天下不知
何時康正如濟巨川中流失舟航當今士夫豈無人請
問誰有公器業誰如公忠良公雖不為相徳望震要荒
公雖非世將威稜讋豺狼偉哉竒節冠今古我試一二
聊鋪張靖康元年冬敵人正披猖廟堂驚失色愁覩赤
白囊公首慨然乞奉使欲以口伐定擾攘朝廷是時未
知公公之蚤志不獲償憂國耿耿思自效再乞守土河之
旁命下得磁州翌日徑束装下車未三日邊騎已及疆
敵人聞之亟退舎疋馬不敢臨城隍頃之得兵數十萬
康邸賴公王業昌及公領留守北顧寛吾王恩威兩得
所春雨兮秋霜餘刃曽不勞危弱成安强姦雄悉膽落
誰敢亂紀綱嗚呼哀哉公死矣民今有粟安得嘗徂詐
乘我虚近復陷洛陽洛陽去東都雉堞遥相望不聞敢
侵犯豈是軍無糧秖畏我公霹靂手氣懾不復思南翔
嗚呼哀哉公死矣秋髙馬肥誰與防天子久東狩去冬
幸維揚都人心戀主謂言何相忘朝夕望回輦斷腸還
斷腸公獨以死請再請意愈剛嗚呼哀哉公死矣萬乘
何當歸大梁咄咄食肉人尚踵蔡與王姦諛蔽人主痛
毒流萬邦人怨天且怒意氣猶洋洋所冀我公當軸日
盡死此曹膏劍鋩嗚呼哀哉公死矣始知國病在膏肓
我公我公經濟才設施曽未竟所長但留英聲與後世
永與日月爭輝光此死於公亦何憾顧我但為天下傷我
聞天下哭公者哀痛不翅父母䘮父母生我而已耳豈
能保我身無殃邦人此時失所依波迸東下紛蒼黄我
公我公不復見秋風在處生凄凉百身儻可贖我願先
以微軀當靈丹儻可活我願萬金購其方彷徨愧無起
公計安得長喙號穹蒼嗚呼哀哉元帥公太平時節君
不容及至艱難君始用民之無禄天不容嗚呼哀哉元
帥公古來有生皆有終唯公存亡係休戚千年萬口長
怨恫嗟我草茅一賤士念此抑鬱氣拂胷銜哀揮涕何
有極願以此詩銘鼎鐘
欽定四庫全書
　湖山集巻五　　　　　　　宋　吳芾　撰
　　五言律詩
　　　釋奠禮畢偶得數語呈廣文兼簡諸生
黌舍修方畢還欣祭服成豆籩羅庶品環珮出新聲已
見威儀肅更須經術明願言俱努力看即奮鵬程
　　　學中諸士子惠和篇復次韻為謝
欲為多士勸聊綴五言成乃得瓊瑶報仍聞韶濩聲塵
襟因頓豁老眼為增明有句能如此何憂萬里程
　　　二月晦日勸耕石城三首
春曉喜新晴聊為野外行殘花紅雨亂埀柳綠絲輕路
入藏雲寺山圍走馬城空餘懐古意往事與誰評
經年縈吏役今日作春遊梅雪隨風去桃花逐水流已
驚時節晚還歎物華休擾擾終何補歸與老一丘
兀坐無聊賴所期懐抱開偶驅千騎出還得十朋來(時/有)
(十/客)遣興非無句消愁亦有杯此心終不樂祇是憶天台
　　　和左達功春日即事二首
世途雖反側春草自萋迷獨樹花仍發何枝鵲可棲旌
斿終逐北貔虎未征西囘首長安路茫茫日欲低
春色還如舊吾生媿此心功名嗟晼晚時序憶追尋萬
國豺狼滿重城草木深西湖真賞處空想舊登臨
　　　和李子儀韻四首
甚矣吾兒病求安欲籲天憂心千里切喜信一朝傳逺
勝開金穴渾如得寳鞭若非天相我今日豈能然
我已成衰謝傳家在此兒俄然聞感疾至欲别呼醫愁
緒渾無奈憂心秖自知如今安樂也有酒任盈巵
吾自吾兒病怱怱去若逃天寒霜似雪山險石如刀已
得平安信寧辭往復勞故園歸去也醉裏任遊遨
夜向茆茨宿晨興矯首看逺山俱有雪小店更多寒客
路雖云惡兒曹幸已安不妨頻小憩時引一杯乾
　　　和張君美韻二首
志大空憂國途窮欲問天功名羞短褐蹭蹬惜流年死
友留天末生涯寄海邊相逢是何日囘首重依然
風塵環四海煙水遶孤村涉世曽無味思君更斷魂區
區何面目苒苒且朝昏此意憑誰語悠然付酒尊
　　　和尹少稷席上韻
每恨千山隔俄欣一日同交遊非比衆人物少如公正
欲扶公道端期振此風不須深退避風雨要帡幪
　　　和王夷仲韻
故人聲氣合交契久彌深不棄荒村陋來分古木隂意
傾陳篤論興發出髙吟豈料逃空谷猶聞正始音
　　　和鮑昌朝韻
參軍長俊逸醉裏度流年客路三千里狂吟幾百篇貧
寧貽俗笑死不受人憐别後知何處相思夜不眠
　　　洪景伯行縣以不得相見寄詩道意因和其韻
凖擬君行縣相隨入醉郷何知旋斾速空負倚樓望室
邇嗟人逺愁多覺夜長後亭梅正發誰共賞寒香
　　　和范遷善見寄三首
蒼生未蘇息誰與任安危騰蹋思千里棲遲尚一枝漫
勞男子志空憶太平時讀罷君詩句愁端愈上眉
平生誇志氣妄意語功名自顧心無歉誰知道不行霜
蹄從暫蹶嘉木㑹重榮願守焚舟志他年學孟明
新詩勞逺寄深識子憐余句法追元白交情笑耳餘飄
零疎酒盞離亂足兵車何日相從去白雲深處居
　　　再和三首
不才當退縮何况國阽危猶事毛錐子欲攀丹桂枝人
憐無好命自笑不知時且盡一尊酒髙歌展兩眉
范侯心貌古懶與世争名此去窮彌壯逢時用則行琴
尊無限好道義有餘榮末俗方奔競思君坐到明
憶昔干戈裏勞君逺訪余再為千里别又是一年餘天
末空尊酒人生念輔車西湖從處好畢竟若為居
　　　和左達功春日見寄二首
良覿彌年阻相思入夢迷性疎仍寡合世亂且幽棲極
目蒼山北傷心白水西書空愁坐處還是暮雲低
萬方多難日千里故人心酒社知誰在詩盟阻重尋鶯
啼空日暮花落又春深我去慚無計何年許見臨
　　　和何倅與林大任韻二首
遲日郊原好杖藜春色隨此行端不惡對酒醉何辭竹
外名花發簷間野鳥窺晚來登閣望山水更幽竒
久欲尋髙隠今朝信馬行閒看花上蝶静聴柳間鶯披
豁塵襟盡從容樂事并醉來猶有恨未許見傾城
　　　和黄作霖董伯玉東山嶺上及崇相沙頭㑹飲
　　　二首
寒食傳佳節聨鑣出近坰預憂賓騎散欲駐日車停座
上人頽玉燈前酒盡瓶但知修故事三日不能醒
杖藜尋古寺把酒俯長流節物尚三月風流似十洲且
看花滿眼休説錦纒頭但得陶陶醉何妨守舊丘
　　　和良老寄别韻
紫籜從師住山幽水亦深方將償素約一到洗塵心别
去遽如許愁來且至今何時能見過容我聴潮音
　　　贈恪上人
上人來訪我袖裏出佳篇窮理通三命知音妙七絃不
妨時對榻聊與共談禪一飯雖麤糲閒中且結緣
　　　題湯宰山居
住在青山下風流踵謝家屋頭千箇竹園裏萬株花亂
石危通徑清泉淺見沙幽居誰得此倦客倍興嗟
　　　和魯漕喜雨韻
下車逢好雨清興一何長暑退郊原爽風生院落凉登
樓延夜月遶樹探秋香况得陪詩社從容樂嵗穰
　　　和胡經仲即事二首
世事憑誰論羇懐只自諳風烟悲蜀魄桑柘老吳蠶晚
步惜殘照春山怯曉嵐日來鼙鼓近牢落愈無堪
雨脚轉前灣烟蓑帶雨還清詩陶野色薄酒㪚愁顔簷
鳥下苔逕溪雲媚屋山世途方擾擾誰得似君閒
　　　和陳宗師
昨幸朋簮盍還驚客袂分相望千里月獨占一溪雲髙
論無由欵新詩忽得聞羡君巖穴下清坐絶埃氛
　　　和任漕韻
耆英持漕節一稔百無憂心計唯豐國文移罕到州澤
流千嶂雨效見萬家秋早晚趨嚴召雍容侍冕旒
　　　病中再繼前韻書懐
暌違行十日日抱負薪憂已疾無良藥呼醫到别州不
堪當劇暑漸喜近新秋痛定因追念從生若綴旒
　　　和任漕羅溪道中韻
攬轡馳原隰行行四牡驕風煙方入眼雷雨忽連宵官
事終期了征途豈憚遥經旬懐笑語嗟我亦何聊
　　　和許守小閣
依山開户牖每到眼増明爽塏偏宜性清虛更醒酲地
髙朝納日江近夜聞聲黙坐觀身世還應百念輕
　　　寄江朝宗
自遣迎君騎期君指日來胡為多坎坷欲動却遲囘望
眼凝還斷愁懐鬱不開相顧須及早莫待折寒梅
　　　再和前韻贈江朝宗
方欣嘉客至已寄好詩來玩味徒三嘆披尋欲百囘相
思愁夢斷一見笑顔開便欲扶藜杖江頭共探梅
　　　寄李彦平
日佇髙軒過從容慰别離已乖桂子約還失菊花期正
爾思一面忽然掀兩眉聞君有召節平步上丹墀
　　　寄江朝宗
相聚纔經嵗分攜又許時遣懐還有酒排悶豈無詩飲
罷憑誰語吟成祇自知願君憐此意命駕莫遲遲
　　　任漕魯漕同謁史發運為廬阜之遊恨不得偕
　　　行因成小詩二首
不向廬山久囘頭五十秋羡君聯騎去顧我幾時遊五
老想如故二林應更幽無因陪後乗神往但形留
嵗事行將半今年又有秋喜君將漕計容我厠英遊湓
浦古來勝廬山天下幽此行殊不惡莫惜少遲留
　　　遊金山二首
造物分南北長江欲盡頭有山浮碧玉亘古屹中流萬
頃涵空月千帆破浪舟羡他雲水客長此占清幽
欲向南昌去先為北固行泛舟遊寺古倚檻看江清久
作市朝客喜聞鐘磬聲登臨曽未竟已足快平生
　　　遊荆山寺
道左逢幽寺巍然氣象新泉聲長繞舎山色欲侵人疎
牖時穿竹虚堂不染塵老僧仍好事不厭客來頻
　　　用王龜齡韻題五柳堂
久矣斯堂廢重興賴有公雙溪修故事五柳振遺風頓
覺烟光好端由氣味同莫言官獨冷長在綠隂中
　　　題鑒止堂
道人本無俗肯與世浮沉坐對一池水浄觀千古心月
髙天宇豁風静夜堂深此意知誰㑹泠然撫素琴
　　　題先春亭
洪鈞轉一氣萬彚俱争妍我不與春競春胡推我先清
寒徒自苦幽獨有誰憐且與江南客共結詩酒緣
　　　和錢倅秋晚登帢幘亭
滿目悲涼意憑誰㫁送秋尋僧求竹舍俯檻得江流天
末髙低鴈波間出没鷗時危身局促却羨汝無愁
　　　聫句題吉祥寺
繫舟枯栁岸窮勝古城隂松徑雲生屧竹牕風滿襟不
妨情話好且放酒盃深杖履尋歸路西山日未沈
　　　聞鹿生子
再上歸田疏從違未可知方憂鶴怨我忽喜鹿生兒六
月事已騐千年夀可期我歸須汝健正要汝相隨
　　　生朝有感
姑溪來幾日兩度見生朝親舊三年隔鄉闗千里遥梅
還開舊樹栁更長新條只有雙蓬鬢天公不見饒
　　　得三七姪書説湖山佳趣因以書中語成四韻
今日家書到從頭説故丘園林増茂宻池館愈清幽嫩
竹已千箇新蓮僅萬頭欲歸歸未得長是夢中遊
　　　寄四二姪(用其書中竹樹茂宻/已是紅塵不入之語)
書來言舊隠湖上足煙光樹密交青䕃花繁溢暗香紅
塵飛不入綠水去何長囘首千山隔歸心欲發狂
　　　泛舟歸自郡中舟中偶成
寒流清更淺短棹去仍來山色侵書帙波光映酒盃龜
魚應舊識鷗鷺莫相猜全勝山隂路空船載月囘
薄日烘雲影輕風濺浪花數峯排絶岸一鴈落平沙冉
冉寒生袖悠悠夢到家前村誰有酒試遣小童賖
　　　暮春感懐
寰區殊未定懐抱幾時寛倦馬驅馳苦窮猿叫嘯酸煙
深春草碧日薄暮雲寒豈料滄波上經年駐玉鑾
是處兵戈滿誰言宇宙寛戰聲驚膽破春色入心酸北
狩江天逺東巡海氣寒野人元任運愁夢亦隨鑾
途窮朝絶爨世亂夜忘眠遁跡幾無地全生賴有天江
山春滿眼豺虎日駢肩萬事愁歌裏看花淚迸泉
憶昔平居日春來足醉眠黄鸝鳴綠樹白鳥印青天片
片花經眼埀埀柳拂肩誰知遭䘮亂空負酒如泉
　　　憶昔
憶昔從吾友兹焉事筆耕螢窻秋夜短蓮社晚風清亂
後成陳迹重來愴故情惟餘雲水客依舊戱長鯨
　　　與江朝宗丁彦功飲酒梅花下二首
挈榼西園去花光照月華共看花上月肯負月中花酒
與花俱白人如月不瑕且陪花月醉何用苦思家
一笑未易得今朝豈偶然故園方自適我輩更相便好
月好花夜不寒不暖天莫辭拚一醉為我棹􁱗船
　　　六鶴中偶一鶴折翅
皓鶴相從久衰顔每為開忽聞渠翅折頻使我心摧本
意俱仙去那知偶禍來縱令醫得活無復見毰毸
　　　挽范丞相五首
蚤嵗登三事皇朝第一人聲名塞寰宇功業在生民千
載風雲㑹三朝柱石臣堂堂無復見空憶吐車茵
伊昔宣和際公來射策初獨陳天下事不負古人書宣
室方前席蒼生欲奠居黑頭成奄忽天意果何如
貴處人臣極居忘相位尊朝廷名徳重前輩典刑存方
喜生同世俄驚弔在門百年知已恨寂寞向誰論
七十方强半天胡不慭遺致身雖宰輔遭世已艱危計
策安宗社勲庸載鼎彞國讐猶未滅豈料哲人萎
長計公生日年年獻壽詩秖今良月近遽作九泉悲世
事真難料人生信有涯西風吹畫翣心折淚空垂
　　　挽湯丞相三首
平步青雲上逢辰亦盛哉十年登兩地四見入中台獨
擅調元手咸推濟世才如何天不慭一夕泰山頺
游刃有餘地孤忠不媿天兩朝資弼亮四海賴陶甄身
後浮言洶生前素履全他時公論定史筆看流傳
吳郡為僚日如公最妙齡衆尋歸鬼錄獨出佐王庭道
䘮思人物公存尚典刑傷哉今亦逝唯我老零丁
　　　挽鹿國强二首
籍甚鳴塲屋居然好弟兄桂林同擢秀梓里頓增榮泮
水清䂓在家山雅趣成投簮方自適何處掩佳城
仕宦吾郷少咸尊魯一儒名雖登上第身不到亨衢耆
舊今垂盡游從孰與俱百年如夢幻囘首但驚呼
　　　挽謝次安二首
耆舊今無幾郷閭素所依官登五馬貴年及七旬稀一
旦成長往九原誰與歸寒風吹畫翣囘首淚空揮
塲屋聲名久簪紳譽望優心雖馳北闕化止被南州緬
想生無憾猶憐志未酬庭堦有蘭玉身後復何憂
　　　挽林紹伊二首
早負經綸志居然欲起家持身惟孝友告后盡忠嘉位
望隆青瑣文章在白麻忍聞埋玉樹四海共驚嗟
三朝褒舊徳一代仰名儒晚嵗持荷槖頻年剖竹符共
期調鼎鼐豈謂老江湖身後知無憾傳家有鳳雛
　　　挽周希舜二首
末俗事浮競夫君志不移至誠閭里化純孝冕旒知恬
養方安命騫騰未濟時一朝埋玉樹空使萬人悲
傾蓋如前日分攜忽累年我方來舊治公已闢新阡宿
草荒三徑寒雲慘一川善人無復見囘首已茫然
　　　挽梁尚書二首
早嵗膺宸眷囬翔老禁塗三持周版籍九佩漢銅符度
量包千頃聲名滿八區誰知成奄忽陳迹付龜趺
身在名卿數人懐長者風愛民餘善政富國著休功敡
厯周中外哀榮極始終芝蘭方競秀流慶看無窮
　　　挽吳尚書三首
竒才從古少厚徳獨公全克己强為善虛心樂薦賢立
朝忠貫日謀國力囘天閲世雖多故胷中固湛然
晚嵗登臺省頻年侍殿墀從容如素宦卓犖冠明時人
冀終圖任天胡不慭遺流芳知未艾家有寧馨兒
公守東陽郡于今已十年人猶誦遺愛政不愧前賢清
議當時重休聲後代傳我來叨郡佐悵望隔重泉
　　　挽樓樞密二首
耆舊凋零久惟公作世程險夷全一節終始保榮名二
府勲庸著三州政績成十連方倚重何遽掩佳城
憶昔登龍日從容接勝遊軒窻臨綠野尊俎俯清流尚
欲榮花塢那知負釣舟新阡何處是極目暮雲愁
　　　挽周季卿
一時推曠達末俗少如公自得髙人趣居多長者風生
涯書巻裏世事酒盃中瞑目應無憾傳家有阿戎
　　　挽陳兗仲
慷慨平羣盜能為衆所難身雖淹武弁志不負儒冠義
槩千鈞重心田萬頃寛故山方適意清夢忽驚殘
　　　挽朱樞言
持心常近厚遇事不辭難早嵗曽攀桂中年更握蘭盛
名馳海内素望聳朝端尚有清芬在流光永後觀
　　　挽姚君二首
處世心無愧持身徳有常施恩周里閈植福遍僧坊入
戸書盈室開尊客滿堂清芬傳後葉看取桂枝芳
晚得田園趣平居樂有餘好賢聞善道奉佛契真如往
事歌謡在浮生夢幻虚我慚居堊室無路挽靈車
　　　挽胡經仲二首
千載微言絶夫君妙獨傳鈎深探閫奥養浩塞天淵憂
世心雖切歸田志頗堅斯文今已矣空復誦遺編
相距一百里相從四十年話言窮理窟酬唱足詩篇我
始歸三徑公胡掩九泉無由論舊事尚擬誌新阡
　　　初冬山居即事十首
我愛山居好冬來惬野情簷前朝日暖谷口暮雲横栢
子當軒墮蕉花傍檻生自堪安樸拙何苦慕塵纓
屋角營書室新成八九椽開林延愛日甃石截流泉山
近嵐光逼窻疎月色穿寒梅何日吐我欲醉花前
歸來非計失事少得心寛村落年方稔庭闈病復安詩
當隨景賦酒莫放杯乾揷架書還在仍容子細看
自笑謀生拙空驚嵗月除年衰惟藉藥髮少不禁梳盡
日扄蓬户無人過草廬晚來閒策杖緩步當柴車
節物隨時變斜陽一望中暮雲重疊碧逺樹淺深紅菊
色滋寒露蘆花蕩晚風一樽誰與共獨立意無窮
本是山中客胡為作逺游風波驚脱險巖谷喜尋幽紙
帳寒來暖僧蔬飽即休百年如一夢此外復何求
久出畏人事端來避世紛山光閒裏見樵唱靜中聞茗
椀晴翻雪香爐曉吐雲已應空百念勿復嘆離羣
年去驚人老坐來忘夜深未能成一事何敢廢分隂燈
盡添殘燭山寒擁敗衾幸無塵俗慮聊遂讀書心
搔首寒窻下荒山草樹迷鳥聲喧晝寂鴈陣接天低更
欲開三徑終當把一犁此心非傲世揣分合幽棲
田宅雖無幾琴書幸有餘不妨臨水賦况是背山居適
意真為樂浮名總是虚前賢猶若此我輩欲何如
　　五言長律
　　　范丞相生日
天啓中興運時生間世人峴山鍾氣象漢水賦精神文
采傾塲屋聲猷聳縉紳千言醫國䇿一日致君身平步
登黄閣孤忠結紫宸聖心資啓沃帝業賴經綸嶷嶷文
章伯堂堂社稷臣威名騰異域徳澤徧斯民相越風流
在歸秦意氣伸有才俱擢用靡事不咨詢十載空天路
三年澤國濱宵衣方念逺皂蓋且行春令下人咸喜風
行俗自淳一方新沐惠四海舊依仁佇見飛還詔重煩
秉國鈞從容扶日轂慷慨掃邊塵為相賢如此當朝信
絶倫邦人逢誕日和氣滿城闉貴極纔三紀冬來始浹
辰願隨靈壽杖千嵗閱莊椿
　　　和許守喜雪
一夜飄瓊屑雕鐫竟孰施主張歸白帝勾引自雲師飛
灑斜穿牖連翩亂入池漫空疑柳絮著樹混梅枝月射
光偏瑩風迴勢轉危聯華憐鶴髮耐冷羨冰肌萬壑填
將合千林壓欲埀拂簷輕似粉繞砌白於脂公已齊髙
潔吾方守鈍遲共欣占嗣嵗仍喜沒多岐政已騰民頌
忠宜結主知㑹看頒紫詔早晚下丹墀
欽定四庫全書
　湖山集巻六　　　　　　　宋　吳芾　撰
　　七言律詩
　　　二十八日出郊勸農陳澤民見示佳作因次來
　　　韻
雨多晴少恐妨農相勸欣逢日出東烟藹已收霄漢外
江山如在畫圖中相看且喜頭俱白一醉休辭頰暫紅
萬事要從勤苦得莫言豐歉在天公
　　　同日和黄繁昌韻
乘閒聊復出城遊所喜相從盡勝流已對江山銷客恨
更添花卉解人愁須知世事渾如夢還念人生盡若浮
君若更辭花下醉問君能有幾春秋
　　　同日登青山偶作
公餘不憚陟崔嵬三到謝公池上來下視衆山俱培塿
俯窺塵世盡氛埃松生清籟醒人耳花褪殘紅墮酒杯
喜與諸君同勝賞莫辭一醉少徘徊
　　　和李相之勸農
憂民無語對東君一雨霶𩃱慰望雲宣化但期施實惠
勸耕寧復事虛文已看野老扶藜去應有幽人植杖耘
千里農桑知帝力自慙濫把竹符分
　　　送任漕
聖主方將大有為有如二老盍來歸不應飛輓留江表
且使澄清向日畿四海英豪從古少一時耆舊似君稀
相將穏入修門去直上雲霄拱太微
　　　送魯漕四首
髙人本愛水雲鄉攬轡登車未免忙連嵗已陪徐孺子
今年更訪賀知章近家上塚情何限尋壑經丘興更長
秖恐便歸清禁去稽山未必得徜徉
聚散無期自古來偶然相值且徘徊百年能得幾回醉
三世肯辭平等杯晚嵗誰如君激烈髙情應念我衰頹
亦知分袂無多日懐抱何妨更盡開
自别頻驚嵗月遷又來此地奉周旋雖欣同㑹成三老
却恨相從未一年君已促装行詣闕我方投紱欲歸田
須知出處從今異一醉休辭拍酒船
不貪燕寢日凝香秖要歸休深處藏大火已流秋尚暑
商飈微動夜初凉身縻官事老不止心著家山夢更長
頗羡浙東新使者如今衣錦更還鄉
　　　送黄仲秉舎人赴湖南漕
巧偽由來苦亂真獨持正論竦簪紳身心贏得為君子
學術寧將殺世人已向廷中伸此道更來湖外濟斯民
愿言恢作經綸業㑹有功名遇合辰(人字一聨用席上/談溫公及劉髙尚)
(之/語)
　　　魯漕按行諸郡以所得江山之秀形之篇章燦
　　　然成軸出以相示卒卒未能盡和且作數語以
　　　報來辱
十分秋色滿江天凖擬遊觀快目前愧我把麾成束縛
羡君攬轡得盤旋平時已富瓊瑶什行處還多錦繡篇
何計獲陪軺傳去肯將吟筆寫山川
　　　前日小詩併呈魯漕
華髪蕭蕭我與君未能免俗尚馳奔相看已是成三老
得暇何妨共一樽我欲丐閒歸故里君行趣召入修門
亦知聚首無多日且把交情更細論
　　　和魯漕節中見示
天時又是一畨新顧我猶為逆旅人詩酒情懐聊自遣
山林志愿幾時伸羡君職事有餘暇贈我篇章不厭頻
一讀灑然忘鄙吝渾勝笑語得相親
　　　陳時中法臺得郡而歸喜而成詩
去嵗秋風話别離今秋俄報有歸期自應冠象登三院
何遽慿熊把一麾治行佇為千里最才猷已是九重知
莫辭小憇留仙隠伴我花前倒玉巵
　　　龔漕見示遊山唱和詩巻用其首章和二篇
說着登臨喜欲顛正慚拘俗未能前羡君領客同遊去
使我聞風亦豁然已歎髙懐能放曠還欣佳句更清圓
如今便蠟尋山屐夙駕何須吉日涓
塵埃終日滿華顛忽見新詩墮我前溢目衆篇雖傑出
驚人逸思獨飄然秀如松檜枝枝老好似珠璣顆顆圓
自此得聞清廟瑟懶從灘上聽師涓
　　　和任漕開宴值雨
正是千花萬卉開一時景物亦佳哉良辰已幸陪龍節
盛宴仍容飫豹胎雖喜風光環几席其如烟雨暗池臺
明朝天宇應澄霽尚擬尋芳一再來
　　　加恩進秩有作
慶典施恩及萬方老臣遭遇亦非常頓加多邑慙非稱
倍進崇階懼莫當自念生來無此望却憂福過有餘殃
病軀莫效循墻避且上天庭控免章
　　　寄魯漕
四海耆英世共知七旬强健似公稀使星姑暫淹黄髪
卿月還須近紫微門外塤箎方合奏庭前蘭玉更相輝
人生樂事誰能及莫惜通宵夀斚飛
　　　送魏簽
平分冬氣恰經旬天應新陽産異人家世舊來推碩學
胷襟自許作良臣不應蓮幕淹留久㑹見楓宸㧞擢新
但願朱顔長不老穏看他日畫麒麟
　　　贈蕭守
一代簪紳仰老成天生賢徳佐昇平慶傳八葉源流逺
氣禀三秋表裏清蚤戴豸冠居憲府旋持荷槖直承明
秖今名徳如公少寧久淹留海上城
天界仁賢鎮一方坐令歉嵗作豐穰盡鋤海上鯨鯢跡
頓肅庭中鴈鶩行萬室共知歌邵杜千年重喜見龔黄
修齡已逐隂功長不待邦人獻夀觴
　　　贈許守
天賦竒才屬意深一時人望冠儒林文章世有中和氣
政術家傳清白箴屏翰豈能淹大手江山聊助發髙吟
寒梅已有調羮意夀斚何妨且滿斟
　　　送謝子肅之官
吾鄉人物苦彫零賴子傳家有典刑仕宦方期行古道
姓名早已達天庭致君事業須先辦渉世風霜要飽經
終不負丞寧久屈㑹看感遇際千齡
　　　送江朝宗之官
芳草連天柳拂堤憐君俛首去勾稽賦成梁苑方同樂
唱徹陽關遽解携指日鵾鵬當直上待時鸞鳯且卑棲
若逢訪戴人乘興莫惜相隨泛剡溪
　　　送王若夫造朝
要路如公今著鞭况逢聖主正需賢長貧豈謂連三世
不調那知又十年道在未應終困躓時來看取即騰騫
此行㑹有知音者送上通津嵗九遷
　　　送孟世功
男兒三十未成名肯但區區事筆耕王粲平時希負鼎
賈生今日請長纓漫漫海内妖氛暗策策腰間老劍鳴
㑹使蒼生重奠枕北山休顧小猿驚
　　　潘公舎人義榮當世第一流人也僕頃得金華
　　　私竊自喜將獲從公之遊洎至而公已云亡至
　　　今以為恨金元鼎出公往還詩帖因即公韻和
　　　數句于後姑以少見平生慕用之意云
一代名流世許誰獨公皎皎著明暉少攄妙藴聊持橐
欲振孤風便拂衣愧我仰髙乖晤對羡君請益探𤣥微
今朝刮眼看遺墨更覺平生萬事非
　　　送張甥歸上饒
悲惱情懐未易除相逢猶未免嗟呼暫停絲竹雖云冷
只對江山亦足娛我得退閒為上策汝能勤苦是亨衢
欲行千里非難事須作人間汗血駒
　　　與鹿郎中
思到髙人見一堂經年魂夢鎮飛揚抱痾已恨身無力
抝俗還疑路有妨聊寄一樽牽酒興更慿五字惱詩腸
巡簷應索梅花笑無計從君醉幾塲
　　　王百洪遭旱經火之後赴官荆南作詩勉之
莫將外物撓胷中旱魃從他更祝融道業不應緣火盡
生涯㑹復值年豐事經盤錯才方見詩到羇窮句始工
休歎徒勞淹幕府要君努力振家風
　　　李倉子長按行偶成四韻奉呈
强把州麾楚水東星軺臨按偶相逢平居已是同閭里
嵗晚還來託部封千里江山多契濶一樽風月且從容
我將投紱林泉去拭目公歸侍九重
長年蹤迹歎西東此地那知得㑹逢老去我將歸梓里
時來君合拜芝封故交零落添新塚晚景衰頽减舊容
今夕尊前休惜醉回頭千里暮山重
　　　逺眺
萬壑千巖百尺樓地形髙壓浙東州旁窺照水烟波濶
四顧滄溟雪浪浮逺望尚賖秦轍迹懐人還想晉風流
凭欄已足消塵慮何必三山汗漫遊
　　　和王龜齡待制貢院落成二首
扁舟猶記拂洲蘋轉眼年華幾度新愧我今成雙白鬢
喜君來駕兩朱輪一時令下從如水千里威行敬若神
擬訪舊遊觀盛事一官何苦絆吾身
主盟湖學屬何人賴有公來為作新士俗似聞衰也久
文塲今見美哉輪挈還舊觀人爭覩賦就新詩筆有神
苕霅儒風從此振文翁端恐是前身
　　　貢院落成郡庠諸生畢集因作詩以勉之
多士如林古豫章不應較藝寓僧房一朝盡闢荆榛地
萬礎俄新翰墨塲文筆要同孤塔聳詞源宜與兩湖長
㑹看從此飛鳴去九萬鵬程未易量
　　　和池州陳教授韻二首
人物今誰似此郎合居嚴近贊埀裳未將事業先諸老
且把文章變一方今日杏壇風似魯向來鐡硯志如桑
㑹看奮迅為時用展盡胸中計策長
平時野性愛吟詩一字長慙未得師妙句既容窺格律
良辰更喜覿光儀絳帷暫且留三楚丹陛行將命一䕫
莫為浮榮求速化功名到底屬男兒
　　　和郭教授立春除夜之作二首
兒童爭喜嵗時新老去方知感此辰始具杯盤來送臘
又簪幡勝去鞭春滿斟蕉葉休辭醉且對桃花痛飲醇
况有故人能過我相看嵗晚更情親
意廣才髙困謗傷又還客裏換年光驅馳道路風霜苦
放蕩江湖日月長縱未致身豋鳳閣也應平歩入鵷行
胡為尚鬱騫騰志無地棲遲寄寺廊
　　　和許守韻
臺閣如公盍見收尚淹外補為民憂身為郡國三年計
心在江湖萬里秋乘興舉杯還對月得閒搜句或臨流
平生恨不逢名士豈謂年來遂此謀
　　　和詹守二首
一日相逢喜有餘對談勝讀十年書歡聲已溢枌榆社
和氣還蒸蓬蓽居敢道髙標攀靖節或疑勝致到華胥
願言莫惜留連醉看我東臯帶雨鋤
特迂千騎訪柴門多謝清朝皂盖臣肯為衰翁留竟日
頓令寒谷暖生春論心便覺塵襟豁刮目仍觀妙句新
轉盻又還成逺别相思後夜定傷神
　　　和許守野亭登眺
夫君自合代王言暫寓空齋八九椽盡日清談揮麈尾
閉門危坐爇龍涎詩囊遣興隨時賦茗椀祛魔對客煎
看即除書催入覲得閒登眺且欣然
　　　送許守
慣分符竹理疲民來住賢星又兩春語到江山端有助
化行風俗自還淳我知既去思何武人歎無從借冦恂
别酒徑須拚一醉他時良㑹恐無因
千里歡謡處處同使君遺愛信無窮不容昬墊為民患
解轉凶荒作嵗豐治行好書循吏傳清聲無愧古人風
九重想已知名久看即黄麻出禁中
　　　和梁次張得酒之作
在處人爭饋五漿風標端是紫微郎已能遣興追工部
更欲消憂對杜康闡教暫煩臨泮水趨朝行見裛天香
老夫素乏驚人句徒歎辭鋒未易當(次張近見示盛著/其間制詞甚多故)
(有紫微/郎之句)
　　　十五夜與朝宗對月把酒朝宗屢懐歸因賦二
　　　首
人閒無處避炎光賴有湖山六月凉清夜已欣天似水
長空還愛月如霜我將乘興拚沉醉君苦懐歸有底忙
試問今宵能飲否更來月下對胡床
霧捲雲收月迸光一時煩濁變清凉怪來座上深無暑
疑是山間已有霜老去豈期身尚健閒中且以酒為忙
故人若也堅辭醉忍負良宵月滿床
　　　登南樓二首
人身安用惹閒愁得暇何妨且少休睡起徑須烹北苑
興來聊復上南樓公庭漸覺日無事田里仍逢嵗有秋
滿目江山還可樂歸心已動不容留
新敞南樓百尺雄一溪遥跨兩長虹青山疊疊登臨外
碧瓦鱗鱗指顧中倦客自憐如倦翼歸心長是逐歸鴻
凭髙幸與賔僚共酒盞何妨為我空
　　　凌歊臺六首
莫辭千騎小徘徊共上凌歊百尺臺過雨江山新似洗
連天草樹翠成堆搜羅好景歸詩句斷送閒愁付酒杯
對此願公拚一醉相逢能得幾回來
萬里清光絶㸃塵别來經嵗鎮如新恨居平地去天逺
喜上髙臺與月親正好賞心拚酩酊不堪懐古倍酸辛
向來登此知何限傳到如今有幾人
簿書終日困拘攣每到凌歊意豁然千里日光斜照水
一川草色逺連天青山頂上元暉宅采石江頭太白船
俱在目中渾可樂何妨時復一揚鞭
黄山髙處敞層臺伊昔規模想壯哉江上依然雙闕在
日邊不見六龍來落花啼鳥空遺恨翠竹青松且謾栽
先是老懐多感慨毎來弔古一興哀
百尺臺前萬頃寛風烟縹緲隔塵寰天浮江水兼湖水
雲抹淮山與楚山景物宛如圖畫裏星河秖在户庭間
登臨莫作悲秋意且對黄花一解顔
宋武當年迹已陳荒臺寂寞幾經春一畨棟宇從頭葺
四面軒窓入眼新陡覺江山増氣象更添風月愈精神
老夫無處逃炎暑領客時來一㟁巾
　　　江月臺
秋來江月十分明臺上凉生氣倍清正好醉吟時自適
若為衰病日相縈苦無佳况人空老數盡殘更夢不成
料想賔僚應笑我鬢絲如此尚含情
　　　陪梁大諫察院同登蔣山
山如屏嶂阜如鐘中有巍巍古梵宮六代興王俱掃跡
一僧遺塔尚摩空萬松雪類長波掛八水源從異域通
家在天台最深處見山還憶故山中
　　　過吳江題臞庵
壯嵗經行今白頭未容歸老復來遊人如化鶴雲間去
橋似埀虹天際浮風月一川無限興烟波萬頃不勝愁
三賢髙躅何難繼猶抗塵容秖自羞
　　　遊臞庵
松江橋畔闞名園一别重遊二十年種徳堂前松菊茂
浮天閣下水雲連同來朋舊今誰在獨去情懐秖自憐
若許拂衣從此逝不妨長泛釣魚船
　　　過吳門登簡孚堂有感
三十年前此宦遊經從偶得駐扁舟回頭嵗月如駒隙
到眼風烟獨虎丘無復故人論舊事却因陳迹惹新愁
此生未必能重到且為斯堂更少留
　　　遊朱氏園
萋萋芳草遍池塘歎惜韶華一半强聞道名園千畝勝
來看浪蘂萬枝芳渾疑席上紅裙擁未讓階前綺帳張
坐客徑須拚痛飲要將一醉答春光
　　　自湖上歸遊朱園和李相之韻二首
萬頃湖光一鏡開幾人湖上散輪蹄水眀盡倒千巗影
沙軟新成百里堤草際已横烟雨艇眼前無復稻粱畦
馬侯遺迹依然在顧我無功敢與齊
聞道城東有故家海棠初試萬枝花偶來花下燒銀燭
還似空中散綺霞園裹髙人全曠達坐中騷客富文華
新詩已就驚人句醉墨縱横似亂鴉
　　　遊鹿田三洞
野性平生酷愛山好山不厭絶躋攀感時又見三春暮
乘興聊同一日閒雲出岫時迷古洞鹿耕田處認禪關
自憐擾擾塵埃裏眼底欣逢水石環
　　　次韻沈漕寄和題碧雲亭之作
昔日危亭迹已陳我來聊試運風斤斷垣無復生青草
舊觀依然聳碧雲千里江山簷下見一天星斗坐中分
他時有客來登覽應記當年老使君
　　　和王致君見寄望海亭詩
領客閒登木杪亭坐來四面對峥嶸野田散漫髙低緑
湖水瀰茫逺近清覽勝喜窮千里目放懐笑引百壺傾
酒闌未用忙歸去更看亭前海月明
　　　題陳彦山草堂
矯首江天正奉懐一緘遥寄百篇來頗聞新築草堂就
仍對舊穿花徑開坐上好山長作伴窻前修竹鎮相陪
嘉君深得閒中趣千里何時共一杯
　　　題養浩軒
丈夫窮餓亦陶陶肯使胷襟掛一毫千古功名輸慷慨
百年榮辱付酕醄斗間古劍光芒直雪後青松意氣髙
安得泊船沽美酒月明相對讀離騷
　　　姑溪樓
四面樓成已壯觀兹樓仍更出雲間一條溪引五湖水
千里江分兩岸山是處風烟俱秀發舊家氣象頓追還
公餘幸此同登覽一醉休辭酒量慳
　　　和天予孺子亭三首
南州髙士務躬行不事王侯秖力耕西嶺已如剛節峻
東湖還似古心清正慙老拙非良牧安有仁恩及庶氓
若也當年能逐跡他時容或可齊名
東漢諸公孰最賢南州髙士獨推先蒲輪徒枉當年聘
塵榻從教盡日懸吾道固應天未喪此時爭奈木將顛
栖栖爾輩成何事那似清風萬古傳
我來湖上訪前賢正值清秋欲暮天十頃敗荷欹淺水
千章古木鎻寒烟遍尋陳迹俱亡矣獨立幽亭秖黯然
清徳照人増我愧暮年獨未返林泉
　　　黄超然參議和拙者去郡十五絶又以詩見寄
　　　屬痰眩未能一一次韻且和二篇以謝
三復詩翁白雪篇渇塵俄得醉心泉髙人固已追摩詰
好句還應壓玉川快似凉風來木末清如皓月出雲邊
呼兒好為藏巾笥莫許閒人取次傳
向來從宦鄭公鄉每遇清遊坐有光江上凭欄天一色
湖邊艤棹木千章眼前景物俱堪賦心著家山獨未忘
歸到小西湖更好觀魚何必逺如棠
　　　陪任漕胡倉登滕王閣秋屏列岫
滕閣秋屛已快哉更登列岫少徘徊溶溶一水簷前去
隠隠千帆坐上來每恨長年成契濶頗欣今日得追陪
能并四樂由來少且對江山舉一杯
　　　登列岫
此邦已是富烟光那更斯亭冠此邦正向坐中窺列岫
恰從簷下瞰長江閒穿松徑雲生屧宴坐蒲團月滿窻
想得山人應笑我老來强擁碧油幢
　　　滕王閣三首
昔日驕王鎮此州特營髙閣瞰清流一時傑出稱雄觀
千古爭傳作勝遊徧覧遺蹤容可想回思徃事却堪羞
時人漫說朱簾雨空惹騷人拄笏愁
髙閣秋登第一回頓令心目豁然開山騰翠靄浮空去
水引清風入座來九夏炎光今已矣一時佳興更悠哉
和君妙句如氷雪想見胷中絶㸃埃
向來髙閣久成空今日雕欄勢尚雄觸影自憐人已老
題詩還愧我非工江山滿目長悲古尊俎開懐幸對公
莫惜躊躇連日醉此回别後幾時同
　　　賀梁氏書樓初成
于門髙處許誰同傑閣新成氣象雄輝映萬家増壯觀
崢嶸百尺聳層空一天風月登臨後千里溪山指顧中
此地舊多仙窟宅對君疑是老仙翁
　　　城上初作新亭猶未名也邦人鬨然稱為三槐
　　　殊不知所從來揣其意必以亭下有槐一根三
　　　幹挺然秀出故有是號然非所宜言也余恐不
　　　知者謂出自我作數語以解之
我心秖是憶天台欲去無從首重回若得此時追五柳
絶勝他日面三槐年年白髪催人老夜夜青山入夢來
縱有萬鍾非我事何如且覆掌中杯(一作慙愧邦人言過/矣衰翁百念久如灰)
　　　再題周處士山居
山鏁烟蘿自古青更臨絶頂敞簷楹前瞻江氣連雲起
回顧湖光照日明坐久已驚毛骨爽歸來猶覺夢魂清
從今便擬休官去夢伴幽人度此生
閒驅小隊出城闉春色三分已二分到處有花渾灼灼
望中無木不欣欣故池尚想元暉宅荒草空悲太白墳
滿目青山誰是主獨輸髙士卧烟雲
　　　和李子儀到山居
接得新詩喜有餘詩中字字說山居固知還舎方為樂
亦悟浮名總是虚無計林間閒放鶴何時湖上靜觀魚
我心萬事都無累秖欠歸來得自如
　　　和董伯玉讀當塗小集
昔時乘障楚江邊信筆題詩度嵗年豈敢嘲風仍詠月
秖思問舎與求田歸心雖似陶元亮句法寜窺孟浩然
多謝君詩過褒拂愈令慙汗出如泉
　　　和方叔載讀小集
江城留滯兩經年强把詩篇擬昔賢豈有髙歌翻白雪
秖慿短句問青天優人獻伎徒供笑醜婦添装豈解妍
君欲學詩須學古不應讀此向窻前
　　　前日小集梅花猶在乘興移其下杯行樂甚是
　　　夕風微月朗花飛入座者紛紛如雪待制曽丈
　　　有四并之歎謂不可無作屢屬唱之因成拙句
老去逢春倍感時興來聊復對芳菲月明更覺花枝好
風動還驚雪片飛一笑休辭今夕醉四并須信古來稀
乘閒莫惜頻相遇要共擕壺上翠微
　　　五月五日領客泛舟
要同佳客濯清泉却下危樓上畫船拭目已看雲際月
洗心還愛水中天更無暑氣侵尊爼但有薰風入管絃
我欲就閒行作别且拚一醉共陶然
　　　待史志道不至
欲覿英標慰此懐既推印綬尚裴回心馳巖壑吾將老
目斷雲霄君不來清夜漫勞蝴蝶夢重陽已負菊花杯
儻能諒此拳拳意勝似心顔相對開
　　　王瞻叔參政寄惠雲笈經因成四韻奉酬
老來猶未返林泉終日區區亦可憐擬扣𤣥關求至道
喜披雲笈探真筌他時使我離塵境今日由君結妙縁
莫謂骨凡難變化丹成雞犬尚升僊
　　　懐梁丈陳丈
不見髙標動浹旬寸心如渇欲生塵春深漸覺梅花老
風暖還驚栁色新對景想題詩句滿開懐應把酒杯頻
扁舟前後空相望安得從容笑語親
　　　㑹使帥郭侯燕扵采石
髙牙大纛拂層雲樽酒相逢楚水濵千里江山俱入眼
一天風月解留人横吹玉笛漁船晚醉擁金釵綺席春
此地謫仙歸去後誰知今日興尤新
　　　再用前韻堅使帥凌歊之約
喜對東風翫朶雲按行知已遍淮濵論心我正懐良晤
乘興公應繼昔人采石江頭天欲霽凌歊臺上物長春
從容儻許留牙纛看取姑溪嵗事新
　　　送黄作霖
有志男兒走四方憐君羇旅嵗時長數千里外干微禄
三十年餘返故鄉老著青衫唯可恨光生白屋亦非常
時來㑹有摶風便莫道途窮便感傷
　　　耿曼老自去秋起歸興以被㫖捄荒方有行色
　　　來告别傷成數語送之
去秋已作送君詩豈意淹留復許時端為九重憂嵗歉
故令六轡緩歸期萬人全活俱安業二麥收成足療飢
此事一歸君妙畫隂功當自有天知
　　　送陳澤民赴銅陵簿
鄉閭人物久凋零輩行如君却老成自合懐鉛居册府
若為棲棘向江城簿書且作三年計事業當為萬里程
林下閒人如未冺尚期拭目看飛鳴
　　　送江簿歸括蒼
羇懐索寞苦難禁賴有良朋與盍簮同志自憐今日少
知心誰復似君深哦詩喜得江天句把酒愁分嵗暮襟
莫戀故山乖素約春來凖擬共登臨
　　　和髙簿
不憚馳驅半驛間勸耕聊復到禪關耳根暗㵼潺潺水
眼界横陳疊疊山已喜新來春事好還嗟老去世塗艱
洪崖幸爾心相契此後何妨數往還
家家門外與墻頭疊足排肩看我遊出郭不應秖獨樂
勞農端欲與同憂偶逢佳處寧空過縱迫歸時亦暫留
慚愧髙軒逺相過聊持杯酒當茶甌
　　　送汪樞帥福唐
試數中興社稷臣獨公名徳冠簪紳合依衮繡歸雙闕
却擁旌幢帥七閩帝欲十連均雨露人思四海静風塵
㑹須展盡經綸手總把安危佩一身
　　　送王舎人彦正奉祠東歸
去年趨召偶同時每喜蒹葭玉樹依偉論崢嶸從古少
髙懐恬退似君稀身遊紫禁方持橐心著青山便拂衣
顧我滯留徒有愧扁舟何日送東歸
　　　送方務徳侍郎得請東歸
三抗封章未得歸故山歸夢每飛馳羡君却向林泉去
愧我猶為印綬縻忙裏光隂能自惜静中氣味許誰知
秖疑天靳清閒福丹詔還催上赤墀
　　　送人出使
天心軫念國西陲妙選廷臣下赤墀要布寛仁慰彫瘵
用資根本濟艱危九重眷遇風雲㑹萬里威名草木知
此去願羅天下士歸來共立太平基
驛騎駸駸犯露霜定知遐俗喜生光千官弩矢迎郊外
百姓壺漿夾道旁要使逺謀安井邑盡令諸將守封疆
更將餘力籌邊策歸日收功坐廟堂
　　　和閭丘莘叟
此時狂敵合灰飛致我天王下紫微士馬生風増銳氣
旌旗蔽日耀皇威愧無一策禆黄屋濫逐千官扈赭衣
智畧如君宜有用周行指日看來歸
　　　送王仲矜赴興元倅
有志男兒自不同出門慷慨氣如虹逺謀尚欲安天下
小試何妨佐漢中此地從來為重鎮乃翁還更有遺風
一行莫起徒勞歎看即人歌别駕功
　　　和嚴倅覔碧香
不勞齋戒絶羶葷聞已濳通妙衆門此道能明從古少
今朝正要與君論十年未免憂茅塞一詣終期破棗昏
縱有香醪堪寄逺何如相對倒清樽
　　　和鮑倅
彯纓誰不是王臣抗志如今有幾人墜典固嘗深探討
頺綱猶未許彌綸擬歸舊隠消殘臘旋買新田作好春
聖主搜揚方側席不應無術濟生民
參軍已去作飛仙俊逸聲名久不傳千古家風期爾振
一時句法許誰先心惟酷好佳山水手不停披舊簡編
想得錦囊應是富來年知有幾千篇
人生出處苦難全老矣安能了世緣聊向此時看捉月
敢希他日上凌烟行吟雖愧無新語坐食猶欣有故㕓
若得放歸多種秫不憂長欠酒家錢
　　　勸農題巖寺
西山千仞鬱崔嵬寺在山椒勝處開暇日久思乘興去
中春始為勸耕來屋頭水色青如染簷外嵐光翠作堆
幽賞未窮天已暮驅車欲去更徘徊
　　　開河畢功喜而有作
汚河積水困薰蒸開鑿那知不日成野水盡從簷下過
客舟還傍市中行江山自昔天然秀人物從今分外清
本為此邦開眼目老夫雙目亦增明
　　　和十五姪見寄
草廬髙卧幾經春被褐深藏席上珍已自閉門甘澹泊
不妨琢句自清新我慙老去同流俗日念歸來作野人
此後塤箎酬唱罷因風見寄莫辭頻
　　　和十五姪韻
無補公家秖主臣但思髙卧故山雲宦遊耻蠧太倉粟
歸去貪羮碧澗芹喜得醇醪堪飲客還驚妙句更超羣
速來共為梅花醉趂取枝頭香正芬
　　　和四二姪用林道叟見寄字韻
華髪蕭蕭日夜踈奔馳不止欲何如得抛印綬心方適
歸見湖山氣始舒世事轉頭如蝶夢人生到此似蘧廬
我今已作終焉計却悔當年赴鶴書
　　　元夕有感
當塗連嵗看燒燈又見洪都爛滿城紫陌人疑春欲曉
清宵天放月争明老逢好景知能幾暗數流年秖自驚
亦擬尊前成一笑吾衰無復舊心情
　　　元夕用胡經仲所寄韻呈辛倅及諸僚友
星斗濳移下九天滿城如畫酒如泉當時行樂陪千騎
今日重來恰十年燈燭光中春更好綺羅叢裏月争妍
諸君莫惜長鯨量要向尊前中聖賢
　　　和澤民送春
我家隨分有園池正願春遲春又歸風掃花枝猶隱約
日烘雲影漸熹微客來但欲拚同醉事往何須歎昨非
自念生平魚鳥性又思川泳與雲飛
不堪嵗嵗送青春消黯渾如失所親短句吟成猶恨别
青罇買盡不辭貧興來直欲遊三島老去何由駐二輪
賴有君能知我意肯來同作送春人
　　　又和金克家送春
春來縱使日銜杯老去逢春能幾回幸有良朋同雅集
不妨爛醉罄餘罍羞看落絮愁盈抱强把殘花淚滿腮
惆悵又為經嵗别莫辭花下少徘徊
欽定四庫全書
　湖山集巻七　　　　　　　宋　吳芾　撰
　　七言律詩
　　　和經仲春日即事
淡煙籠水一溪虚别有風光在野廬幽哢喚人回逺夢
落紅鋪水失清渠此生得酒休辭醉今日何人是奠居
正向東山念蕭索筠筒煩寄指南車
䇿杖郊原信步行沙邊春水半涵清花開舊樹香仍在
燕葺破巢功未成世路十年塵土面春風萬里皷􁃜聲
從今凖擬開懐去到手荷杯莫厭傾
　　　喜雨
聞道他邦盡禱祈沛然膏澤上遲遲有年已是天私我
連日那堪雨及時聲入萬家添喜氣涼生千里解炎曦
也知造物恩難報且採歡謡綴小詩
　　　和許守喜雨韻
使君盛德格皇天奔走羣龍雨霈然坐使稿苗成茂實
潜將豐歲換凶年荷鋤野老欣嘉應抱甕田夫得晏眠
擬倩樂工絃盛事山城那得有師涓
千里焦枯頓鬱蒼邦人寧復慮年荒大田一雨渾霑足
鄰壤羣偷更伏藏治郡羨君端有術救民愧我獨無方
夜來復誦新詩句嘆賞徘徊月轉廊
　　　和閭丘省幹喜雨韻
良田方苦莠驕驕甘雨如何閟九霄賢守治聲喧道路
聖君德澤播黎苗寧容赤地炎威熾果見青天旱氣消
昨夜東臯已霑足康衢滿耳沸歌謡
鈴齋坐嘯不為頗愁嘆翻然變詠歌千里正憂無舊穀
一朝俄喜浹新禾雲師蔽日如張幟雨陣横空似擁戈
我忝郡丞何所補但將新句對松哦
　　　和趙觀使喜雨
膏澤愆時愧已深敢期誠意達天垠片雲忽送千峯雨
一氣潜回萬壑春頓覺老農生喜色坐令凶歲變佳辰
憂民雖切功何有坱圠無私荷大鈞
　　　喜雨偶成
麥熟蠶登處處同萬家舉首謝天公尚憂六月旱為虐
却喜連宵雨已通萬事自知成老懶一心祇是願年豐
從今凖擬添新釀要使樽中酒不空
　　　和澤民喜雨
陰長陽消帝怒深盡驅赫日掃羣隂却疑枉致一秋旱
聊復霈為三日霖隴畝共知成樂歲里閭誰不起歡心
朝來幽鳥知予意亦向簷前作好音
　　　和葉性之喜雨
去歲饑荒特異常那知今日便豐穰田疇雨足經時潤
院宇風生着處凉老去我方辭五斗秋來誰解積千倉
從今閭里無艱食㑹見家家酒熟香
　　　癸巳夏秋旱七月十日得雨喜雨有作
旱魃為災害有秋焦枯滿目使人憂片雲忽向天邊合
一雨俄驚地上流盡道稿苗須半活如云晚稻可全收
老農兩手齊加額且免流離過外州
　　　喜入冬初七八得雨
夏旱連秋又及冬大田髙下總成空千倉已失三農望
一雨欣聞百里同青入平疇看麥秀緑回枯沼喜泉通
從今得免填溝壑皆謝天公惠困窮
　　　和魯漕喜雨二首
冬暖曽無欲雪天正憂饑饉在新年忽聞夜滴簷前雨
便覺春歸郭外田千里已知俱樂只一尊亦擬其陶然
其如使者拘臺制不肯花間聽管絃
秋來日日困驕陽正欲齋心問彼蒼倐爾四郊雲氣合
霈然一夜雨聲長三農已有倉箱慶萬室還欣枕簟凉
幸值故人來過我尊前莫惜醉淋浪
　　　和魯漕春雨有感三首
自憐齒豁與頭童心事都非少壯同那更閉門聽夜雨
不容歩屧趂東風勝遊尚喜朋簮盍痛飲寧辭酒盞空
只恐酒醒歸興動愈令倦客憶山中
自嘆蒼顔不復童幸然三老此時同登髙能賦多佳詠
把酒論文有古風可恨雨師頻作惡直疑春事遂成空
愁來不用慇懃勸已判花前為一中
我心雖老尚如童春到惟思笑語同正欲對花歌且舞
那知通夕雨兼風千疇固喜俱霑足百卉還愁一掃空
安得晴天開萬里緩行花下豁胷中
　　　雨後
朝來一雨灑炎光陡覺園林處處凉煙栁數行縈翠帶
風荷十里擁紅粧莫憂鏡裏朱顔改且喜壺中白晝長
只恐吾衰無此福不容終老水雲鄉
　　　喜晴
積陰初散雨初收一解霖霪十日憂已見郡條平似水
不妨官舍冷如秋年來觸緒無佳思老去同僚得勝流
更喜豐年消息好從今還遂稻粱謀
乆雨無聊喜乍晴尚餘春色到簷楹楊花飛去今無力
燕子歸來似有情静㸔遊魚波面躍閒隨野鶴竹間行
世縁到此消磨盡只欲徜徉度此生
　　　未臘已見四白偶得數語呈子壽且述挽留之
　　　意
人言三白兆豐年四白欣逢向臘前細糝蘆花初着地
亂飄柳絮忽漫天雅宜領客登臺上正欲開尊向酒邊
樂歲幸君同賦詠若為歸棹遽翩然
　　　和蔣無退詠雪
臘中三白幾年無今歲呈祥事可書披得一蓑方入畫
翻成雙帶又隨車共驚飛絮迷清晝更覺同雲滿太虛
憶昔讀書燈火少喜穿窻牖映吾廬
　　　和魏簽雪詩上趙守
臘盡東君已報春雪花猶未歛輕塵二天黙禱渾如響
一夜呈祥覺有神千里妖氛應洗滌萬家喜氣欲輪囷
試詢治行今誰最屈指公為第一人
透户穿簾到眼邊陡驚滕六逞威權禦寒戒獨憂無褐
得飽人皆喜有年已見歡聲騰比屋好將盛事被丹絃
此時且莫孤清賞早晚除書下九天
　　　和朱文卿春雪韻
春來何事尚凝嚴一夜空庭霰雪兼坐乆羅衣驚頓薄
更闌杯酒覺頻添旋消疎滴簷間雨更看平堆地上鹽
誰道東風回暖律韜霞掩日不容覘
　　　喜雪
糝遍山巔與水涯天公着意做年華要令臘裏呈三白
時向空中散六花勒住玉梅還可恨粧成瓊樹却堪誇
須知造物憂民切預把豐穰報萬家
雪意初疑作不成纔飛數片又還晴正思潤澤霑千里
忽見繽紛滿一城凋郡共欣消沴氣老農相慶沸歡聲
我將盡把姑溪釀要與邦人樂太平
凍雲黯淡浩無涯雪陣横空勢欲斜入户有人疑栁絮
遶園無處認梅花舉頭頓覺青山老撲面還驚緑鬢華
我醉未眠愁酒盡挈瓶來問爾東家
　　　和魯漕途中喜雪
陡覺同雲翳四山捲簾聊復望江干舉頭喜見迎春雪
抱膝從教徹地寒預卜豐穰知歲樂潜消瘴癘想民安
一樽正欲同清賞咫尺胡為㑹合難
　　　和津喜雪二首
六花一夜降中天飛繞吾廬頓滿前幻出仙家新窟宅
疑非塵世舊山川但驚巖上青松老不見天邊白鴈連
賴有甕頭新釀熟何妨沉醉度殘年
我愛平湖繞碧山山光倒碧到尊前同雲何事迷千嶂
飛雪俄然蔽一川縱使玉樓從地湧便教銀闕與天連
到頭幻化非真實争似湖山耐歲年
　　　和許守喜雪韻
凍雲埀地木停號六出飛花遍九臯已見隨車翻縞帶
還疑縱獵散風毛幽人乗興空回棹公子無言獨擁袍
顧我年來詩思澀强吟冰柱愧才髙
　　　元宵雪作因成短句
天公着意做元宵陡使新春樂事饒已放金蓮開陸地
更移銀闕下雲霄坐中星斗渾相照庭下瓊瑰更亂飄
佳客莫辭通夕醉要令來歲記今朝
　　　是日大雪際晚復晴月色輝映尤為可喜偶成
　　　數句
滿城着地折紅蓮天使今宵樂事全已是雪中千里白
更兼月色十分圓胡為佳客猶辭醉正恐明年未必然
我欲乞身歸去也懸知此酒是離筵
　　　和王夷仲雪中見貽
歲晚端居寂寞濵雪花零亂更愁人捲簾已覺青山老
入座仍添白髮新寫景自憐佳句少論交還喜宿心親
來詩況復清如雪想見吟成泣鬼神
　　　待雪不至呈子儀
冬暖方憂雪意慳俄然飄灑到人間夜聞便謂迷三徑
曉看依然在半山明日既容殘臘去今朝已是廹春還
如何滕六渾無意不上雲霄叩九闗
　　　三月十一日風雹
向晚欣逢霽色開方思花下共䘖杯一時雨雹排簷急
萬里風雲捲地來掃蕩千花真可恨摧殘二麥亦堪哀
賞心樂事俱休矣惆悵青春去不回
　　　初夏登城上有感
來守孤城忽兩朞可堪登眺又斜暉經春不見流鶯語
終日唯看乳燕飛風舞新荷青裊裊烟籠細栁緑依依
此邦縱美非吾土莫怪山翁只念歸
　　　和朱世同夜坐待月
新凉初入我庭中滿坐清風孰與同已喜故人來聚首
那堪明月更當空滿傾濁酒休辭醉賸作新詩莫諱窮
屈指如今詩酒社有誰胷次得如公
　　　十六夜再登月臺
虛度中秋頗動懷今宵却再上髙臺强延風月雖聊爾
一對江山亦快哉小子仍攜竹葉至同僚還折桂枝來
老夫為爾牽詩興笑向花前覆一杯
　　　中秋後一夕煙雨樓翫月
危樓百尺俯層城煙歛雲收眼更明四面月華千頃白
一天秋氣十分清昨宵欲見渾無計今夕相看似有情
又值病夫慵對酒賞心樂事信難并
　　　和陳澤民韻
雨歇雲收天意回放教明月下天來為憐病守懷三徑
故遣姮娥薦一杯坐上賔僚方共集城頭更漏莫相催
來年此夕知誰在對月何妨笑口開
　　　寄題魯郎中遂隠堂
老向江頭强剖符夢魂長是繞吾廬正慚我未成歸計
却羨君先遂隠居湖上煙雲常縹緲園中花木總扶踈
他時尚冀相從醉剰把鴟夷載後車
　　　送王龜齡得請還鄉(一用龜齡/貢院詩韻)
兩馳章奏叩天闗只願歸來老故山愧我尚留牽吏役
羨君先去得身閒冥鴻已逐髙風舉倦鳥終隨落照還
尚擬杖藜尋舊約鴈峯深處共躋攀
和氣融融動白蘋讙傳千里政方新若為擺落遊珍館
不顧悲啼擁畫輪鯨海無津堪縱目鴈山如舊足怡神
願言分我閒中趣已問君王乞此身
　　　又送江朝宗還鄉
欲留車騎少徘徊歸興那知苦見催只許霜前同把菊
不容雪裏共觀梅今朝對酒休辭醉明日有懷誰與開
别後愿言無爽約菊花開日又重來
　　　和章德文侍郎題晞浣堂韻寄張法師
丹成人去幾經年怪石崚嶒樹曲拳超脫每思攀逸駕
沉迷無奈縛塵縁勝逰徒有騷人詠絶景難憑妙筆傳
投紱歸來應未晚尚期一訪洞中仙
　　　余以前年五月八日到官今年又於此日去郡
　　　同僚作饑即席援筆言别
來守江城恰二年同僚何幸得諸賢屢邀風月供吟筆
幾度江山棹酒船自分衰頹今老矣可堪離索更凄然
青雲有路平如砥公等應須早着鞭
　　　去郡日寄居諸公作饑即席奉呈
三年江上守孤城日日思歸去未能雖愧憇棠無惠政
却欣伐木有良朋花開後圃春同醉月滿髙樓夜共燈
别後要須俱自愛從今拭目看飛騰
　　　用天予貢院韻以饑行色
直氣如君世莫雙笑人老死利名塲一言齟齬身雖去
萬口咨嗟道愈光舌在何方居澤國時來㑹見佐巖廊
人間榮辱渾休問日飲醇醪計亦長
　　　和曽吉甫九日
龍山陳迹已成灰尚憶當年戲馬臺我幸偶陪黄菊醉
君應亦向白衣來風髙日朗三秋霽野曠天清萬象開
好對良辰成樂事若為不飲竟空回
　　　再辱九日和章連日公冗失於奉賡今日大閲
　　　偶於馬上得之兼簡是日座客
老子年來百念灰尚懷月觀與風臺良辰祇恐轉頭過
好景還欣入眼來几席坐窮千里勝軒窻髙揖四山開
公餘不厭頻登眺要伴諸君醉百回
　　　重陽有作呈朝宗
殘年脚力已摧頹不謂登髙尚可來每恨故人多爽約
那知今日共銜杯挪挲黄菊香仍在悵恨朱顔挽不回
君若此時猶惜醉酒懷更待幾時開
　　　用前韻示三七姪
吾家小阮亦賢哉又得攜壺為我來應念難逢重九節
要陪痛飲十分杯頭添白髪那能乆眼看黄花有幾回
頗恨病衰鯨量减只將笑口為君開
　　　重陽用昔年所作韻
行盡天涯鬢欲霜又來姑熟過重陽試登翠巘邀珠履
更喚紅裙侑玉觴野菊有花供客眼公庭無事惱人腸
諸君莫惜長鯨量且伴衰翁入醉鄉
　　　和許守重陽出城韻
曉從千騎越重闉軋軋籃輿渡古津萬叠青山煙漠漠
一溪寒水石粼粼笑攜紅袖尋蓮社醉折黄花上葛巾
此㑹從今成故事他年應記座中人
　　　江朝宗許重陽見過候終日竟不聞車音使人
　　　悵然因成拙句以誚之
故人平日號推誠然諾應當作世程已是賞花頻爽約
若為把菊又渝盟詩成本擬君相和酒熟當憐我獨傾
惆悵死生猶未隔如今先已見交情
　　　拙者有重陽詩以陽字韻歲和一篇復繼前作
登臨端欲賞秋光病眼昬花怯太陽老去不堪逢節物
愁來聊復近壺觴沉迷有靦塵埃面感慨空存鐵石腸
已是思歸無可奈更來髙處望家鄉
　　　重陽有感呈諸丈
九日長年客異鄉今年又復到南昌眼看黄菊依然好
心着青山祇自傷已是歲華成晼晚可堪秋色更凄涼
諸公不用羞吹㡌且試登髙共一觴
　　　春閱偶成三首
曉驅千騎出郊坰極目江天萬里晴風入皷􁃜聲益壯
日烘旗幟色増明安邊雖是難忘戰和衆由來在戢兵
但願從今烽燧息早歸林下㸔昇平
大閲歸來日未西柳絲揺曳草萋迷桑開蟬翼枝方緑
麥露鰕鬚穗半齊池面新荷争出水道傍飛燕競銜泥
風光撩我歸心動猶喜初無杜宇啼
肩摩袂屬擁如山夾道争看大閲還無限兒童齊拍手
幾多父老盡酡顔人方共樂青春好我亦常欣白晝閒
無奈老來歸念重夢魂夜夜遶鄉闗
　　　大閲即事書懷
東郊雨後好風煙大閲歸來意豁然十里旌旗明照日
九衢鼔吹閙喧天酴醿開也渾如雪楊柳飛來總是綿
景物眼前雖不惡老來無奈憶林泉
懶散無堪合杜門十連帥閫若為分仁風尚可揚千里
勇氣安能作六軍戈甲紛紛徒曜日旌旗獵獵漫連雲
歸來夾道人争看應笑蒼顔老使君
　　　和陳澤民詠巖桂
我家千樹正芬芳不見羇懷已倍傷豈謂幽姿憐索寞
亦來孤館伴凄涼追尋尚想年時侣披拂還同故里香
花下光陰能有幾若為飄泊向江鄉
　　　巖桂盛開感而有作
抱痾三月未能瘳樂事都無祇有愁忽覺天香參鼻觀
頓令病客展眉頭擬招賔佐同歡賞奈怯壺觴且罷休
却憶向來無事日年年花下醉千秋
　　　和天子即席詠巖桂
衰病無悰日日加喜君來自帝王家素娥正駕一輪玉
老桂方開雙樹花置酒雖欣陪重客侑尊還愧乏名娃
莫辭今夕如泥醉須念明朝各一涯
　　　和子儀同賞荷花
晚凉領客泛漣漪境勝形容頗費詩人自紅蓮叢裏過
舟從緑柳岸邊移興來滯思俄然豁坐久煩襟頓覺披
佳客要須拚一醉莫辜風細月明時
　　　得三七舍姪書云二月二十五日同族人至湖
　　　山賞海棠花枝繁麗宛如神仙窟宅感而有作
報言宗族競尋芳共到吾廬賞海棠亭下定知春爛漫
花間想見醉淋浪長年心着神仙窟此日身縻雲水鄉
苦恨欲歸無羽翼夜深魂夢只悠颺
　　　見市上有賣海棠者悵然有感
連年蹤跡滯江鄉長憶吾廬萬海棠想得春來増艷麗
無因歸去賞芬芳偶然擔上逢人賣猶記尊前為爾狂
何日故園修舊約賸燒銀燭照紅粧
　　　和昝通彦早梅韻
歲歲梅花破臘開賞花嘗記坐蒼苔今年似覺寒猶未
昨夜不知春已回喜有暗香供雅客可無佳句助深杯
須知不比閒桃李莫把金刀取次裁
　　　觀梅偶成二首
化工一夜報春回雪裏南枝已漸開不與凡條鬭紅紫
獨將孤艷照池臺勝逰濫綴蓬山侣髙唱寧追郢客才
多病自憐心尚在不辭歲歲為君來
經年不見夢魂飛依舊仙裝淡薄衣玉骨已無塵俗氣
氷姿還耐雪霜威攜壺正欲酬清賞策杖何妨厯翠㣲
莫惜對花拚劇飲看看風雨捲春歸
　　　逺老惠雪中觀梅詩次韻以謝
山頭飛雪已漫漫雲散須㬰復見山踏雪不辭來野外
愛梅須遍走林間為憐孤艷思經目擬索踈枝笑解顔
師肯相過宜及早預愁花㸃緑苔斑
　　　逺老自和前詩再寄復次韻
雪到梅開恰欲漫扶藜得得繞湖山折將冷蘂疎枝去
浸在明窻凈几間一見已堪資琢句細看還足助怡顔
只愁冰艷相侵逼映得衰翁鬢愈斑
　　　和紫巖老雪中觀梅
清寒池館静沉沉慘淡江梅弄晚陰雪裏有誰能載酒
花前無語自傷心低枝似欲迎人笑清賞何妨倚樹吟
況有争妍佳句在愈撩詩思不能禁
　　　賞梅偶成
一冬凖擬賞江梅直至如今始見開已怪輕寒勒春住
更憂横雨把花摧相攜且看枝頭雪共坐聊傾樹下杯
況是公庭無箇事何妨一醉習池回
　　　愛梅
經年不得見江梅繞樹行行日幾回已擬開時拚徑醉
其如病後怯銜杯傷心不覺成三歎忍淚猶能强一來
顧我已衰無酒分從今花更不須開
　　　和隠老詠梅韻
不憚行行雪滿巔要看與雪鬬清妍開花雖在三冬杪
結子還居萬木先水淺横斜聊自見夜寒幽獨有誰憐
君詩況與梅相亞傳寫慚無十様牋
　　　自京口至建康一路不見梅花慨然有作
盡日經行不見梅竹籬茅舍漫徘徊無時得遣愁懐去
有底能教詩思來遥想故園應好在不知今嵗為誰開
何時花下還如舊一笑相㸔把酒杯
　　　自建康路中見梅次前韻
行盡山崗喜見梅停驂深欲少徘徊那知急雨連天暗
更有狂風捲地來無計略臨花下坐却嗟空向眼前開
行人賴有尊中緑遥想孤芳寄一杯
　　　北山席上見梅偶成
聞道前村梅已開有心踏月共徘徊誰知白日怱怱過
竟阻青鞋得得來席上相逢如有舊尊前佇立恨無媒
樓頭且莫横孤管我欲今宵醉百杯
　　　再和二首
一枝昨夜雪中開報道江南春信回自與東君私有約
不須驛使寄將來風姿端是飛瓊侣標格宜為㺯玉媒
莫惜移尊來月下要看疎影落金杯
平生相見即眉開幾遣車停馬首回窻外每憐隨月到
竹邊還喜過牆來寒香入座如相覔幽艷迎人欲自媒
不負此花惟有醉慇懃且覆掌中杯
　　　用金克家韻賦梅花
我賦梅花逼古人人疑和靖是前身祇思長向花前醉
不厭閒來樹下頻俗眼但知誇潔白老懐端是愛清真
大家管領須宜早莫待飄零作地茵
　　　詩勉及門赴海棠之約
君與吾遊積有年未曾同醉海棠前如今君乃先春到
似赴花朝豈偶然已是詩中參造化何妨花裏見神仙
暫歸莫負重來約未及春風便着鞭
　　　四月六日同江朝宗花下飲
十分擬共醉花枝底事君來苦後期芍藥堦前猶爛熳
酴醿架上已離披春歸又是辜杯酒老去還應惜嵗時
今日要須拚酩酊從教人笑賞花遲
　　　和管大老瑞麥
别來長恨見無時不謂相逢總泣岐愧我滯留身已老
憐君偃蹇宦猶卑思歸正續孤松賦溢美空傳瑞麥詩
萬事從今休更問祇知痛飲是吾師
　　　憶鹿鶴
山中鹿鶴乆相疎恨不歸來與汝俱飛舞尚如前日否
奔騰還上後山無不聞警露來庭下猶想銜花近座隅
歎我素鍾山野性從來與汝本無殊
　　　偶得數瑠璃瓶置窻几間因取小魚漾其中乃
　　　見其浮㳺自適感而有作
方安林下樂樵漁底事牽來剖竹符道院固知人少訟
豐年何幸俗多娛閒隨野鶴穿花徑静看㳺魚戱玉壺
却愧此身猶束縛未能歸去老江湖
　　　和陳義卿
自顧迂疎不入時朅來此地亦何為㳺從斷絶憑誰語
蹤迹飄零祇自知方喜朋簮今復合却慚酒盞但空持
何時得遂歸休去把手臨流共賦詩(義卿以病不飲故/有酒盞空持之句)
　　　和蔣宣卿韻
丐閒章上早知還卓犖髙風豈易攀闊步未歸龍尾道
勝遊先到虎丘山千尋古木軒窻外一縷沉煙几席間
況是登臨有佳客何妨終日對孱顔
不將有限遂無涯聊為尋幽駐使華千古山川埋劔氣
半空臺閣雨天花終期香火參同社且賦新詩寄作家
歸晩不須添列炬預愁驚散暮林鵶
　　　和沈子壽見寄
心地荒蕪曠幾春朅來邂逅共耕耘交情正喜清如水
歸興那知去似雲百首漫勞頻寄逺一尊終擬再論文
胡為竟爾乖前約寂寞車音杳不聞
　　　和梁次張韻
妙齡才藻擢文犀聲價何須待品題獨抱孤衷長拱北
擬攄妙畫欲平西五年不見心如渇一笑相逢醉似泥
我老已為林下計看君平歩上雲梯
　　　和王夷仲韻
灑落胷襟有古風日臨清泚面巃嵸不堪世路千重險
直與溪流萬折東刮眼相看言有味傾懷一笑興無窮
何時同訪連檣老快意觥船一棹空
　　　和韓子雲見寄四首
鬱鬱愁懷不自傾時時倒指勘歸程情知歲月來無幾
心着湖山去未成惡語豈能賡絶唱故人聊欲話平生
頗思共索梅花笑㸃檢枝頭半吐英
日在桑榆勢欲傾此時那可更貪程屢憑熊軾慚無補
新葺燕巢欣有成便好棄官還故里不妨把酒樂餘生
經綸事業須公等看即持荷侍邇英
有花須折酒須傾少日追歡不計程老去自憐心易懶
時過還恐道難成城頭又是暮雲合江上何時春水生
早理扁舟歸去好故園猶有萬紅英
當時邂逅已心傾别後逢人問去程顧我拙疎非世用
喜君明悟自天成十年不見懷芝宇一笑相逢付麯生
暫爾就閒宜自愛上方着意擢豪英
　　　僕平日聞有此生待足何時足未老得閒方是
　　　閒之句每嘆服之恨不知作者姓名一日與魯
　　　漕話次方聞此詩乃福唐余倅所作魯繼錄全
　　　詩及余君所夢始末見示讀之使人益起懷歸
　　　之興因成小詩以記其事
寒士叨塵分已踰不為歸計待何如暮年光景那能久
浮世榮華總是虛此去直須甘澹泊箇中元自有乘除
因公拈起余君話愈使衰翁憶故廬(誠能積行累功自/有乘除乃余君夢)
(中所得司命/真君語也)
　　　挈累來當塗聞已入境感懷有作二首
鷗鷺相疎鴈鶩親簿書叢裏度光陰塵埃已覺胷中滿
霜雪還從鬢上侵盡室脩途方在念連宵苦雨若為心
明朝儻得成團聚有酒從教取次斟
方與晴窻愛日親若為天又作重陰年來已是憂思過
老去那堪疾病侵黙數七旬寧幾日更添一歲愈驚心
喜聞已辦周身具對酒何妨且滿樽(累年欲辦周身之/具未獲昨日家問)
(來云新買數百斤杉木一根身/後之事遂可取辦喜可知也)
　　　和志道送行韻
聖君圖治事如何但見風雲氣象和公似一䕫奚翅足
我如乗鴈豈加多西郊索索飄黄葉南浦鱗鱗起緑波
今日郵亭休恨别行看麻制草鑾坡
　　　夀元伯母太夫人八秩
七十康强自古稀年登八秩有誰宜壽鍾賢母人難及
慶襲佳兒世共知榮養已為人子範清規還作女流師
綵衣更戲蘭堦下遥想慈顔笑解頥
　　　送朱彦聰和韻
傷時已老壯夫顔可使分攜一日間細細梅花薰别酒
依依寒日淡前山由來世上知音少況是人生㑹面難
他日詩成能念我寄來莫放驛筒閒
　　　送丘尉赴試南宫
儒冠鼎盛縉紳多海内如今數永嘉士習藝文争擢第
君明經術合傳家莫言黄綬官猶小須信青雲路不賖
好上漢廷晁董對要令吾道益光華
　　　送諸鄉人赴試南宫
聞道諸君上玉京一杯聊復話離情青錢既中三年選
黄鵠須看萬里程欲向他時成逺器要從今日立脩名
吾君鋭意圖興復好把嘉言對集英
　　　送二十七弟五三姪赴試南宫
家世登科能幾人兩人今歲奄沉淪不應天遽衰吾族
㑹見時當發汝身聨轡莫辭金鐙冷奪標争鬭錦袍新
還須益勵青雲志門户何憂不再振
　　　送姪赴廷試
經術傳家幾縉紳孫吴決䇿舊無人上將用武方留意
汝始程能遂發身佇展六韜登上第更資三釡及偏親
兩科自此増雙美何患衰宗不再振
昔年三榜偶聨榮人道吾家好弟兄更喜鴒原俱有子
還來雁塔再題名衰宗正恐儒風墜晚景那知好事并
老子已為歸去計從今看汝奮鵬程
　　　和曽吉甫四明見寄二首
老矣何堪剖竹符頻年强出應時須腰間謾佩買臣印
月下同遊賀老湖白雪已知人寡和清風還憶醉相扶
十洲三島登臨處能記稽山病守無
風煙浩蕩甬柬州方羨公為爛漫遊豈料連宵埀雨脚
未容杲日出雲頭扶藜登眺心應在隱几吟哦趣更幽
遥想乍晴須痛賞詩成還肯寄來不
　　　和梁大諫望亭述懷
屢試乗軺與把麾笑談自可解重圍暮年强健人争羨
平日剛方世所稀國歩尚艱端有賴君恩方渥未須歸
時清益展經綸手直上巖廊秉政機
　　　又和陳天予
邊敵臨江强指麾狂圖欲效白登圍一朝殄滅妖氛淨
萬里歡傳盛事稀故國山河看克復中原父老徯來歸
六飛便好乗時進順取天心莫失機
　　　月下獨酌有懷梁丈因和前韻以寄且約為明
　　　夜之集
晚來清蹕駐旌麾月色分明徹四圍對景已欣羣動息
仰天還覺衆星稀如今路入中原去看即春從上苑歸
況是昇平時節近一尊相屬且忘機
　　　和朱文卿見贈
簿書終日嘆徒勞俄喜相看有故交抱道尚稽懷印綬
安貧還不厭衡茒草廬誰識真龍卧阿閣行看彩鳯巢
歸去不妨深閉户静聽脩竹晚風敲
　　　和林徽之見寄
渉世無堪足亂離蕭蕭風雨一聲雞故人别後乾坤窄
三徑歸來草木迷黄鳥翩翻思出谷老龍頭角尚蟠泥
一尊濁酒無人共又是悲吟到日西
　　　和韓子雲韻留沈子壽
一雨連宵繼日傾豈容吾子語歸程我為千里政方暇
子寓三年學已成要把老懷傾倒盡忍令别恨等閒生
江城先自傷牢落況失一時人物英
　　　和陳澤民見寄三首
平生懶病苦難醫長為家山詠式微投老但思抛世網
非才安敢近天威不堪人事來如織況復年華去若飛
胷次萬端誰與語何時玉麈對君揮
青衫晚得自蟾宫簿領雖卑道自隆不為小官忘大計
要從舊學著新功忽來書劄情何厚細讀詩篇句更雄
還憶去年相聚日風前月下酒頻中
不學羣兒事詭隨世途雖險此心夷人生富貴誰無分
男子功名自有時好稱良辰聊適意莫因末路輒興悲
山寒已有梅花放想見尋梅日有詩
　　　和王夷仲至日有感
葭灰管裏氣初浮陽長陰消不自謀吾道窮耶當復泰
此身老矣不禁愁得閒正好尋詩社乗興何妨上釣舟
擬待梅開同勝賞且寛歸興少遲留
　　　和曾吉甫寄韻呈李相之二首
千齡景運適相符況復才華世所須騰蹋自應登館殿
滯留誰謂尚江湖從來太瘦縁詩苦想見閒行信杖扶
聞道朝來病良愈髙軒還解出門無
早已相從海上州朅來鑑水又同遊驅馳官路俱華髮
繾綣交情異白頭公即横翔層漢去我將歸卧故山幽
連宵月色如明晝乗興還能過我不
　　　和楊元明雪中見贈
為别多年不記旬雪中聞到喜難陳尚稽良㑹心如渇
頻展新詩手欲皴和寡莫追歌郢客興來還媿泛溪人
要須早了官中事趂取元宵作好春
　　　再和
老去光陰有幾旬到官俄見歲華新陡驚懶慢隨年長
更覺衰殘畏客頻愧我方為牽俗士羨君欲作獨醒人
相逢未用辭歸去且向雙溪醉早春
　　　和陳天予冠字韻
已是頭童懶整冠尊前猶欲强追歡浮生得滿七旬少
樂事能并四者難閒去稍知心地適興來殊覺醉鄉寛
入朝更誦公詩句兩腋風生盛暑寒
　　　和孟世功秋日吳江見寄
扁舟西去氣凌雲坐看魚龍躍浪紋風起白蘋初日晚
霜彫紅葉欲秋分忘機鷗鷺情相狎入筆江山句不羣
正恐功名來追逐煙波深處未留君
　　　和魯憲見寄
一笑同登巻雨樓相歡曽記昔年不幾憑詩句論心曲
屢折花枝作酒籌醉裏忘形俱可樂别來握手兩無由
何如傾倒還如舊月下花前恣獻酬
　　　和方叔載留别
臨别慇懃贈我詩一披何喜得如之怪來筆下能髙妙
元是胷中自崛竒長恨頃時纔一面方欣今歲展雙眉
明年莫負論文約要向新元副所期
　　　和朱世同詠梅
竹籬茒舎舊同居不見冰姿恰嵗餘别後有誰親几席
朝來忽喜映堦除雪中有酒宜相就月下無人肯自疎
端與嵗寒長有約不須青帝更吹噓
　　　和朱世同夜聞竹聲
醉卧空齋静絶人夜闌霜月白紛紛寒生枕上渾無夢
聲到窻前疑是君玉軫誰家調古曲鐵衣何處角孤軍
羨君寫入新詩裏清壯還應過所聞
　　　和劉與幾悟昔
先生豈是傲當時知向名塲早識機擾擾半生蝴蝶夢
休休今日緑蓑衣筆端信有江山助醉裏從教日月飛
應笑蘧生回首晚纔知四十九年非
　　　感舊
達宦吾鄉舊罕聞躋榮兩禁止三人二公嗟已歸長夜
一老知能得幾春軒冕但堪遮俗眼湖山正好樂天真
不妨日日花前醉已是行年及七旬
　　　范丞相生日
鬱鬱葱葱瑞氣新中興周室復生申半千休運逢良月
十二祥蓂表慶辰自有元勲書史册漫留遺愛及邦人
願同四海躋仁壽賸賞蟠桃幾萬春
　　　老妻生朝為壽
人生七十古來稀我幸君今及見之教得子能傳素業
養成孫亦守清規稟生坎坷今當泰積善初終志不移
白首喜為林下伴願從今日到期頥
　　　余年七十輒和樂天詩以自廣
已是年齡及七旬田園稍給未全貧兒孫初識傳儒業
世俗還稱作貴人門外湖山渾可樂沙頭鷗鷺更相親
莫將塵事干吾慮已向君王乞此身
　　　曽元伯以余七十用韻見慶復和之
迂踈如我世間稀自笑於時百不宜但欲平生無鬼責
豈期長命有天知七旬雖慰白司馬三黜空慚栁士師
多謝君詩逺相慶一披頓解老人頥
　　　余既和樂天詩而喜於年及之心猶不能自已
　　　又復再和八首
坐閲流年已七旬從前憂道不憂貧肯教世指為癡漢
只願鄉稱作善人老去固應忘物我歸來豈是負君親
嘗聞知進須知退庶得終全不辱身
乞得行年到七旬歸田不問富和貧初非潔已為髙士
但欲頥心如古人每對青山常意適纔逢白叟便情親
静中百念俱灰減識破浮生夢幻身
封章上達已經旬所乞原非為賤貧七秩自知非久客
一心只欲作閒人雖慚緑鬢朱顔改却喜清泉白石親
榮辱是非都不問尊前且樂自由身
先子春秋僅八旬一生多難只安貧豈期有子登清禁
亦復如今作老人共羨浮榮光故里自慚實德忝吾親
從前萬事皆踰分只合歸休保此身
新歲妻孥慶七旬徧賙鄰里及孤貧髙年滿坐有醉客
丐者塞涂無餒人平日要同人喜樂此時寧間物踈親
餘生自度渾能幾詎可徒勞負此身
故園春到已三旬滿目繁華未覺貧年老得逢無事日
心閒不類有官人戴花休管頭無那酌酒何妨手自親
七十人生從古少安知來歲有吾身
憶在霜臺未六旬嘗陳仕宦縱家貧豈容七十不納禄
却為斗升猶牧人年齒幸吾今已及官曹從此不應親
願天許遂終焉志養此疎慵老大身
一年三百有餘旬舉世栖栖苦迫貧得享安寧七十歲
已勝衰謝萬千人好官縱使登三事榮養何由及二親
争似山間林下坐無憂無毁足全身
　　　乞身不獲再和
老合休官況七旬我非辭富欲居貧也知光景無多日
更覺筋骸不逮人豈謂九重恩未替復頒一札意猶親
囊封再上終期允已對蒼穹誓此身
　　　懷歸有作
一病兼旬百不禁愈牽歸夢繞家林向來豈有功名念
此去斷無人我心但願天憐將就木許從人欲便投簮
若䝉不靳清閒福尚惜餘年盡寸陰
　　　和四哥錢塘思歸韻
鬱鬱羇懷久欲東故園何日割蒿蓬可堪世路塵纓縳
却使雲山蕙帳空待價深藏非左計汗顔為斵豈良工
須知吕望嚴陵輩亦是滄浪一釣翁
　　　讀丐辭不允詔書感而有作
朅來江上再經年衰病無時强自憐屢控危衷甘屛縮
豈期優詔更留連政平訟理曽何補職稱民安亦偶然
雖感上恩容卧治何如便許老林泉(政平訟理職稱民/安卧而治之皆詔)
(語/也)
齒豁頭童已暮年未容歸去亦堪憐只思舊隠如元亮
寧有新詩似惠連萬事此生渾已矣一尊今日且陶然
宦情況復清如水何必移封向酒泉
　　　復和憐字韻二首
擬歸林下度餘年底事天公不見憐新歲已驚青鬢換
故園還想緑陰連敢萌癡意貪非據但欲㝠心任自然
今日有誰聞此語祇應白石與清泉
春色撩人勝去年鶯啼燕語若相憐一川煙水清還淺
萬疊雲山斷復連好景㑹心宜樂矣故園回首却悽然
同僚賴有清新句似聽松風潄玉泉
　　　二兒納婦有感
老乗一障楚江濵無奈星星鬢影新客裏情懷那似舊
忙中日月不知春若為經歲抛泉石猶把非才玷搢紳
還盡此生兒女債盍歸林下作閒人
　　　重陽用去年韻
不堪秋色已悲涼那更重陽對夕陽白髪蒼顔羞覽鏡
紫茰黄菊喜浮觴且來髙處開心目莫引愁端撓肺腸
未信天教長作客會須有日放還鄉
此生几度換炎涼過了重陽又一陽無奈流年如轉轂
得逢佳節且飛觴風前落㡌從吹鬢江上登臺任斷腸
老去已忘榮與辱只思歸卧水雲鄉
　　　池上近作假山引水穿石撒珠其上亦有可觀
　　　因成拙句
終日塵勞困簿書無因歸泛小西湖(余家西湖湖上有/園數十畝目為小)
(西/湖)且來池上看堆翠更向峯前認撒珠觸石有雲時㸃
綴隨風無雨自沾濡老夫行矣休官去留與邦人作畫
圖
　　　假山
我愛青山欲細看如何不在户庭間聊移野外玲瓏石
來作窻前重疊山拄笏已堪供嘯詠杖藜還更得躋攀
莫言道院過從少亦有修眉相伴閒
　　　生日
藜杖綸巾度幾春紫袍赬帶一畨新恩榮可但將延世
渥澤還欣再及親已見里中誇盛事何妨林下作閒人
年踰七十仍希有壽酒須拚飲百巡
　　　謝錢參惠驢
白髪衰翁七十餘尚勞軫記特馳書知無仙骨能騎鶴
喜有殘骸可跨驢廐下分來齊駿駟林間乗去勝巾車
更煩拈出荆申事遐想風流愧莫如(來書有荆公/申公跨驢事)
　　　聞故舊二三公或不幸於官或以疾病而去或
　　　以口語而罷悵然有感
平日衰遲衆所憐偶逢亨運亦騰騫七旬已過宜休矣
一出不歸終溘然幸免煩言全晚節且無多病惱殘年
直須更作投簮計莫待將身到九泉
　　　寄周表卿
别來星紀兩周天夢想風標每慨然靖退喜公今就第
奔馳愧我未歸田得閒正好哦詩句乗興何妨棹酒船
頗恨路長還病暑無由一見話當年
　　　再和
舉世争披樂廣天得聨契好豈徒然少留接武遊麟閣
晚更先期到鹿田此日莫登揚子宅何時能泛剡溪船
儻容一夜陪清話勝把陳編讀十年
　　　和劉正夫見寄
攬轡澄清慕古人觀風問俗按行頻振荒已視饑由已
蓄水猶思利及民美意共推君體國髙懷還喜我抽身
名章下逮情何厚和氣薫然暖似春
已是龍鍾七十人故應告老上章頻九重埀念如慈父
一旦容歸作幸民今我可憐非故我此身纔喜是吾身
花前幸有尊中醁且醉湖山幾度春
　　　和澤民二首
歸心已動不容留多謝君恩許退休雖喜溪山歸似舊
却驚歲月去如流門前已是開三徑湖上何妨具一舟
莫道此時無伴侣得公足可共遨遊
欲紹家聲每自鞭肯同流俗飲貪泉已將止足安心地
更把吟哦樂性天笑日桃花將獻媚先春梅蘂欲争妍
人生㑹合真難遇幸有杯觴且共傳
　　　和蔣無退懐湖山
多謝君恩許引年容親白石與清泉不來山下尋詩社
即向湖中棹酒船意適更穿花塢去興闌還傍竹林眠
那聞髙士飄然句陡覺身輕似得仙
欽定四庫全書
　湖山集巻八　　　　　　　宋　吳芾　撰
　　七言律詩
　　　志道相見和前韻
毎憶湖山動老懐今朝始作故鄉囬正慚行李怱怱去
忽報軺車得得來幸對清談揮玉麈肯辭痛飲倒金杯
我歸已遂終焉計何日重逢笑口開
　　　李子儀喜津改秩作詩相慶因次韻
懶復從人問里評縱今得譽亦虚聲有兒第使傳儒業
改秩何期冐寵榮敢望芝蘭如謝氏但親松菊學淵明
煩君慰藉來佳句讀罷欣然酒一傾
有屋依山復面湖幽棲試問有誰如門前更種千竿竹
堂上還堆萬巻書毎恨暮年方卜築豈知今日得安居
鯉庭况有新桃李莫惜時來長者車
　　　歸來到紅梅下有感
惜花端擬醉花時不謂花開失素期去日横枝纔蓓蕾
歸來滿樹已離披雖知勝賞輸同舍尚愛餘芳繞曲池
花亦念予情不淺更留殘萼索題詩
　　　二月望日三七姪移庖於休休堂約四老人為
　　　送春之集拙者預一老之數因成八句
光隂過眼似奔輪誰保生前夣幻身四老共成三百歳
一時已勝萬千人得閒對酒須拚醉乗健看花莫厭頻
勿謂病多衰已甚尚堪開口送殘春
　　　偶苦耳聾
衰年已是病雙瞳那更新添兩耳聾山外鐘聲元不到
窻前雞唱亦難通便遭謗罵安能累縱有笙歌也是空
毎恨肚皮從舊窄而今却做得家翁
　　　巢内鷰園中鹿俱生子喜而有作
倦似淵明懶似嵇歸來聊向此中棲湖山圍繞吾廬静
草樹髙低野望迷鷰葺新巢方乳子鹿逰故苑又生麛
眼前景物俱堪賦落日何妨一杖藜
　　　有感
自度吾生不久長老懐猶自愛風光春來扶杖觀花急
夏到穿林看筍忙無限故人成鬼録幾多逐客寓他鄉
我今幸得身無事剰向湖邊醉幾塲
　　　和江朝宗韻奉寄
休言簿領尚沉迷器業如公豈久稽不見自憐心若失
相從還記手同携飛黄正欲馳長坂倦翼方欣返故棲
出處不同空悵望何時來過武陵溪
　　　陳天予喜拙者得謝作詩相慶次韻以報來辱
一自同簮獬豸冠㡬經離合㡬悲歡荷君終始於人厚
知我疎慵涉世難聞道休官能自適恵然貽問更相寛
交逰耐久如君少松柏方能保歳寒
　　　再用前韻奉寄
向來雖著侍臣冠憂國曽無一日歡正色立朝從古少
犯顔論事似君難思賢㑹見重相得樂聖何妨且自寛
回首髙風誰復繼凜然名節照人寒
　　　趙黙卿用拙者所和樂天七旬詩賦二篇見寄
　　　因狀山中之景復成一首以報之
買山將近一由旬若比淵明未是貧萬疊峰巒俱入眼
四時景物總宜人花開自足供心賞酒熟何妨與客親
何日杖藜能過我竹林深處共藏身
　　　龔帥以久别寄詩逺惠因次其韻
性便野服厭朝裾一意歸休學二疏門外渾無俗士駕
案頭惟有道家書勝逰但欲尋蓬島(湖中近築一亭/目為小瀛洲)舊
事那能記石渠亦擬冥搜酬絶唱慚將瓦礫報瓊琚
天與疎慵一味閒許辭畫㦸老柴闗㡬年欲作冥鴻舉
今日方隨倦鳥還有水不妨時載月無人誰與共登山
相望千里空相憶樽酒何時一破顔
　　　再和龔帥所寄
契濶經年阻曳裾滿簮華髮愈蕭疎五禽聊作林間戱
雙鯉忽傳江上書詩句方慚成間斷交情豈謂益勤渠
開緘更誦驚人語恍若相從聽珮琚
聞道公庭白晝閒更無夜犬吠江闗一時戾氣俱銷盡
千載淳風頓使還但恐賜環來北闕不容拄笏看西山
秖今汲直如公少正頼忠言一犯顔
　　　和朱文卿落解後書懐
先生英氣欲横秋唾手功名豈待求共指層霄看展翼
誰知平地亦沉舟簀中宰相寜嫌辱胯下將軍未足羞
有志㑹須騰踏去莫將富貴羡王侯
　　　清明登白紵山
偷得鈴齋半日閒喜逢佳節漫追攀扶衰強䇿青藜杖
尋勝聊登白紵山逺岫千重雲出沒清溪一帶水回環
我來恨未窮㳺覽回首孤城落照間
　　　謝子肅任崑山丞和余留題舊游詩復次韻謝
　　　之
故鄉春好阻同游誰與花前倒玉舟陳跡未能忘茂苑
新詩俄喜寄丹丘開緘已慰三年别展誦還消萬斛愁
文行如君今日少藍田寜許久淹留
　　　臨湖閣為向巨源郎中題
胷襟灑落一塵無晚歳歸來足自娛去國何須懐北地
卜居且喜面東湖夕陽影裏山相映古木隂中鳥自呼
正好凭欄吟復醉胡為止酒太拘拘
　　　拙者得歸子儀喜而作詩見寄因次韻
奉祠命下大明宫盡室歡呼笑語同但欲從容全晚節
敢言髙尚激貪風醉鄉有約誰陪我詩社無人頼有公
從此故山添勝事未饒𢎞景相山中
　　　和道叟韻
自憐涉世太迂疎豈料今朝得自如老去不知官况好
歸來頓覺道心舒湖山深處非凡景松竹隂中有舊廬
静坐忽聞烏鵲喜開門還得故人書
　　　澤民因誦樂天欲留年少待富貴富貴不來年
　　　少去之句慨然有感遂廣此意作詩相示余以
　　　謂人之㑹遇各自有時年少固不可留而時亦
　　　何可待樂天自不應出此語而澤民亦不應為
　　　此詩因反其意以和之
老去疎慵厭仕途歸來林下學真如不思身外千般事
只占人間一味愚但得清尊長對客縱添白髮亦從渠
世間達宦多憂畏胷次還能似我無
勸君且醉甕頭春休把升沉累此身自古功名須遇主
到頭富貴不由人蟠胷器業元髙世落筆詞章更出塵
道在何憂年少去九重前席㑹相親
　　　和李光祖
英才端合在星躔不謂淹回閱歳年却向山中親白石
更來澗下濯清泉髙情雖似秋雲淡麗句還如蜀錦鮮
怪得了無塵俗氣家風元是謫來仙
老去深悲寵辱驚歸來胷次渺寰瀛登山臨水隨宜坐
問栁尋花信意行境勝已勾詩興動身閒還引道心生
親知滿眼如君少何不時來共一觥
男子升沉自有時莫輕感慨嘆稽遲古來常患才難得
道在寜憂世不知㑹際亨嘉膺晝接且將粗糲療朝飢
他年富貴君何慮造物於人豈有私
　　　和田伯清見寄
可嘆人生有限身終朝長是困囂塵向來毎愧為人役
今日方能保我真幸有一丘堪避俗何妨百歳作閒人
更煩妙句相褒借頓覺柴門暖似春
落筆摛辭爛有章故應往歳擅文塲身登霄漢聲猷著
興寄湖山氣味長無計盍簮同把酒尚懐掃地對焚香
依然日暮碧雲合相望回頭各一方
　　　和楊季恪景疏希白二首
二疏髙躅聳簮紳寂寞無人繼後塵一代風流雖已逺
千年名徳鎮如新幸抛印綬歸空谷得與湖山作好春
若較前賢那可並却慚温詔下嚴宸
人譏居士老來迂與世依違總不符雖似子牟懐魏闕
却同居易學浮屠鋤荒只欲開三徑適意寜論泛五湖
胷次更無塵一㸃且同髙士詁虚無
　　　和胡宗澤見寄
湖邊䇿杖步新晴陡覺胷襟萬慮平老去不須防意馬
静中已是息心兵閒來緑樹隂中坐懶去紅塵閙裏行
頼與故人供一醉不辜今夜月華明
故人皮裏貯陽秋愛我身如不繫舟羞向人間為諂首
喜來林下作遨頭雖無仙骨能騎鶴尚有聞心可狎鷗
乘興惠然時過我一尊相對笑言稠
　　　和李光祖二首
漏殘休更問銅壺自視平生分已踰毎嘆奔馳非得計
只知静退是良圗耽詩况味今雖在愛酒情懐近已無
詔比二疏吾豈敢或言出處亦相符
天資灑落更瑰竒何患諸公不已知運蹇尚須資汲引
時來寜復藉維持家聲况是鈞公裔文采還髙㓜婦碑
大器成時須在晚如君方壯未為遲
　　　和孟世功二首
老大疎慵一腐儒長年離索與誰俱杜門有意修黄老
開巻無心誦典謨不是穿林尋鶴鹿即來臨水伴龜魚
故人今日如君少乘興還能過我無
不見風標六歳餘閒中應是樂琴書逢辰自合應殊選
遯世何妨且隠居已愛新詩如沈謝更聽髙論似嚴徐
時來㑹有騰驤日未許傍人笑問疎
　　　和若夫韻二首
此身雖縛此心飛脫得東還似解圍鹿鶴向人如贊善
林泉見我欲生輝食珍他日終難飽飲水從今亦可肥
况與親朋時一醉益知真樂是來歸
老夫吟詠本非長僻性年來忽異常唯是平生愛風月
致令清夜夢池塘正慚遣興非工部却喜言詩有卜商
佳句偶從閒裏得片心如到白雲鄉
　　　和魯憲見寄二首
厭直承明老從臣不將人事撓天真㡬年欲作山中相
今日得為林下人竹裏醉吟聊遣興水邊宴坐足怡神
回思當日遊從地過眼渾如陌上塵
向來三老楚江濱一笑相歡氣味真君向越溪持使節
我歸台嶺作閒人頗思花下酒無算尚記詩成筆有神
何日軺車能過我開懐一洗渇心塵
　　　和葉先生韻
三分春色一分强風雨憂愁莫見妨何幸山城官事少
且看溪路野花香絲絲嫰緑埀流水片片飛紅逐去檣
一日要須拚一醉百年能醉㡬千場
杯酒忘懐不計廵少年行樂肯輸人年來性復便疎懶
老去誰能浪苦辛春暖園林花放早月長庭院鷰來頻
物華正爾撩詩思况得詩翁好句新
　　　和董伯玉韻
野性耽閒晝掩扉坐看斜日上書帷不妨挾册從吾好
亦學吹竽笑昨癡鬢髮星星行且老胷襟碌碌苦亡竒
與君正欲論心事又恐分攜各一涯
　　　和人見寄
髙義如君舉世無賢闗十載㑹琴書匆匆邊馬來時别
鬱鬱亂山深處居天外風塵仍斷絶人間豪傑正蕭疎
何時尊酒論文去千里相思寄望舒
　　　和金克孝韻
天公放我作閒人寵辱無縁到我身濁酒興來寜惜醉
小園日涉不嫌頻秖知丘壑追元亮敢望京師說子真
漸近青春尤可樂有花如錦草如茵
　　　和韓子雲見寄二首
投紱歸來意適然從今免詠式微篇但令晚歳胷中適
安用虚名身後傳顧我只宜乘載月如君端合上凌煙
功成或欲尋真去莫惜馭風來揖仙
世態無常似暮霞人生難久類春花已堪入谷攜樵斧
還好臨湖把釣車對酒未能忘酒伴哦詩尤更憶詩家
何由㑹面論心曲兩地相望天一涯
　　　和陳澤民見寄
長年擾擾走紅塵今日方還自在身行處湖光侵杖屨
坐來山色照衣巾敢希寄傲陶元亮且學躬耕鄭子真
猶恐風煙勞顧揖未能終日作閒人
應喜衰翁得掛冠裁成妙語鼎來頒清如水上看修竹
秀似雲中見逺山已播政聲來闕下更傳詩句滿人間
秖疑自此飛騰去未許歸來伴我閒
　　　和朱世同韻
聊向空山避世喧數椽茒屋鎻苔錢怕逢俗客慵開户
欣慕前賢願執鞭已見二毛真老矣幸存三徑盍終焉
細思萬計唯閒好敢為浮名誤百年
幽棲終日斷經過坐閱殘編眼欲花道在固應甘淡薄
心閒尤覺厭紛華正慚我老無佳思頗羡君詩似作家
拙惡豈能賡妙句臨風吟詠秖咨嗟
道義誰人似乃翁有兒如子豈憂窮自應便享千鍾養
不謂今猶四壁空好遣江山歸筆下莫將荆棘置胷中
詩書儻不辭勤苦衣繡何難繼祖風
　　　和葉先生見寄
春到山城花木深興來誰與共登臨空驚節物催人老
強對芳菲索酒斟已喜筠筒先見寄更聞藜杖欲相尋
勸君未用忙歸去要向尊前話寸心
　　　和范希孟韻
急隠歸來趣轉深静中不放一塵侵日長宴坐風敲竹
夜久澄心月滿林詩句毎從佳境得酒杯長為故人斟
時危莫用計然䇿身在五湖空鑄金
　　　和范遷善見寄
溪山深處養清髙名位雖窮節行饒舉世何人堪寂寞
杜門終日自逍遥交情已作千金重別恨空驚一葉飄
莫向五湖成獨往他年相與到雲霄
　　　和金克孝韻
長嗟軒冕累吾身幸得歸來見此君晚出漁樵呼作伴
行隨鹿鶴與同羣浮光喜踏山前月弄影貪看水底雲
還有江梅通信息一枝暗裏遞清芬
　　　和世同見懐
君去經春未得還老夫幽恨滿春山海棠花過乖同賞
楊柳隂成阻共攀對月有誰陪笑傲臨流惟影伴清閒
何時䇿杖來過我把酒論文一解顔
　　　立春
老夫近日苦多屯且喜來朝已立春但得餘殃隨臘去
敢圗好事逐年新湖山入眼風光好親舊論心氣味真
更若此身無疾疚快哉天地一閒人
　　　和王瞻叔泉字韻
暮年亦復侍甘泉毎對青銅只自憐寜忍憂疑探虎穴
且將得失付魚筌歸來但欲無身累老去那能徇世縁
若得優游全晚節從人喚作地行仙
　　　和陳天予見寄真字韻
前賢惟有太丘真豈謂於今見後身雖是一時為逐客
不妨千古作全人自從别後心如渇却喜詩來句絶塵
無計復陪花下醉對花只覺倍傷春
　　　和鮑昌朝湖上二首
青山疊疊起汀沙幽鳥驚人噪古槎竹葉受風樅甲刃
松膏流地蟄龜虵愛閒正喜逢僧話乘興何妨到酒家
飲罷相攜磨石壁淋漓醉墨半欹斜
一片湖光净見沙晚來閒上釣鯿槎山横平野堆寒玉
水繞孤城綰卧虵遥認茶煙知禁苑忽聞機杼得人家
夕陽歸路西風急笑倩傍人整㡌斜
　　　湖上遣興
閒來湖上覔清凉竹杖芒鞋野興長青嶂回環如洞府
緑波澄澈似滄浪枝頭落絮隨風急水面浮魚逐餌忙
自笑衰翁無箇事悠然身世兩相忘
　　　大雨後湖上有感
擬為紅蕖棹緑波那知一夜作霶𩃱風狂俄失雲中樹
雨漲全無水面荷尋壑勝遊先自減泛湖樂事又多磨
老懐自度無閒處且向尊前強笑歌
　　　九日和向巨源送行韻
世事無窮生有涯羞將白髮對黄花一江秋水涵初鴈
萬里暮天飛落霞昔日自憐長作客今朝方喜得還家
尊前話别寜辭醉後夜相思月滿沙
　　　和逐年九日陽字韻
天上恩來解郡章人間那復是重陽老身已許歸三徑
佳節何妨醉百觴但有笑容生面目更無閒事撓心腸
旁人不信吾歸去今日真成返故鄉
　　　余有重陽詩歳和一篇今日偶和成二首
此㑹從來有故常湖山歳歳做重陽黄花已是鋪三徑
緑酒何妨舉百觴小圃晚來堪散步薄田秋入足充腸
登臨莫起淒涼嘆且喜成歸老故鄉
去歳重陽解郡章歸來又復見重陽此身已作林泉客
今日更持萸菊觴正要登髙窮逺目不妨拚醉浣愁腸
佳辰若得長無事何必乘雲至帝鄉
　　　重陽即席呈諸兄叔
淅淅西風作晚涼驚人節物又重陽頻年此會成千里
環坐如今共一觴且把黄花開笑口莫因白髮攪愁腸
人生聚散渾無定來歳那知在故鄉
　　　重陽再和乙丑歳韻
老去逢秋倍感傷此生能見㡬重陽喜君緑蟻初浮甕
容我黄花滿泛觴幸返丘園如素志况陪親舊話中腸
已拚今日如泥醉苦恨頻年客異鄉
　　　和吳致政韻
晚學知誰繼後塵鄉閭舊仰老成人門無車馬何妨静
室有詩書不厭貧閙裏抽身甘寂寞閒中覔句鬬清新
杖藜莫惜頻過我共醉床頭滿榼春
　　　和沈先覺韻
枉度浮生八十春休談天數與人倫長貧已是難餬口
久病那堪更累身獨把新詩娛晚景誰將靈劑起痿人
若教得酒時時醉醉裏髙吟尚絶塵
　　　和朱世同韻二首
立朝初不愧廷臣晚節胡為苦乞身自度濟時無逺畧
不如辭禄作閒人林間幸已安禪榻湖上何妨擲釣綸
若也故人能過我尚堪共醉甕頭春
已歸林下得從容還喜時和與歳豐好景盡歸詩句裏
閒愁俱付酒杯中臘殘惟願呈三白春去從教落萬紅
親舊自今休問位只須喚我作吳公
　　　和朱世同見寄
門外青山玉作堆山前一水更縈回歸來雖喜風煙好
老去還驚歳月催不見故人増寂寞尚懐往日共徘徊
何時軒葢重相過伴我花前醉百杯
　　　到雙勝怱怱不及欵舟中成小詩寄良器兼簡
　　　楊宰
海濱何處足春風盡在王孫小圃中雨洗山光供几席
日移花影上簾櫳扁舟回首煙波隔尊酒何時笑語同
若對揚雄賞幽勝杯行應亦話衰翁
　　　寄江朝宗
君來已是後花期不見春風爛熳時檻外止餘新芍藥
簷前祇有舊酴醿尚堪共泛忘憂酒亦可同吟遣興詩
倒指春歸能㡬日速來相就賞殘枝
　　　寄周子及
回頭一别兩經秋喜奉安輿反故丘自謂此時須見過
誰知官事不容留君遊幕府聲猷著我住湖山景趣幽
出處雖殊心不異迂程能為一來不
　　　寄江朝宗
碧雲暮合首重回正擬前村共探梅耐久直須看歳晚
追歡何必待春來山中縱有詩千首花下誰同酒一杯
顧我與君非面友願言命駕莫徘徊
　　　寄陳能之
烏府延登謇諤臣共知吾道一時伸方陳讜論來禆國
還守清規去潔身峩豸豈能忘去佞憑熊聊復試臨民
頗思一見論心曲同醉梅花爛漫春
　　　寄陳叔進
鄉里衣冠久不振後來猶喜有斯人曽為蓬島神仙主
端是儲闈羽翼臣大節已觀能直已小淹何惜且臨民
君家幸有佳山水莫向他鄉別卜隣
　　　寄楊次雲岸長老
髙僧良士總貪閒雖我同庚不往還詩罷誰知勤治圃
齋餘無事只潛山亦聞相約來傾盖久待如何未扣闗
湖上藕花今正發不妨共戯水雲間
　　　寄趙徳莊
故人分袂㡬何年不謂乘軺到海邉我守丘園甘已矣
君馳原隰尚依然有懐風月空相憶無計杯觴可共傳
出處不齊徒悵望夕陽衰草自連天
　　　又陳伯明知郡逺寄詩篇因次韻二首
信筆題詩不記篇聊憑賦詠寫林泉閒來倚杖雲千嶂
睡起凭欄月一川野性已安三徑裏吟䰟猶繞兩湖邉
何時更許陪清話復把深杯手自傳
喜到舊家山水鄉依然山色與湖光此身宛在真仙窟
回首空懐太守章豈意新詩猶見及尚言故郡不相忘
自憐粃政無遺愛安得人思蔽芾棠
　　　寄陳彦邦二首
自古中興用實才正資賢哲共圗回若為清禁挽不住
亦效衰翁歸去來幸有江水供笑傲更邀風月與徘徊
得閒莫惜頻相過伴我尊前笑口開
不須細細說行藏四十年來夢一塲我得放歸心已足
君能勇退道尤光閒中倍覺林泉好閙裏誰知日月長
我已與君成二老更將一節起吾鄉
　　　和采石詩韻寄韓無咎
野性從來愛水雲合耕巖下釣溪濱宦游愧負平生志
臨按欣逢我軰人奎閣雄文光照日錦囊麗句豔争春
外臺况上三年計一節行看詔墨新
　　　寄劉汝一陳天予
昔年言路記同遊回首那知歳月流已嘆數公隨物化
却欣二老與余留去天不謂踰三歳補外那知尚一州
想得賜環俱在即不應似我老林丘
　　　二公見和又成一首寄之
憶昔同臺接勝遊相期端不媿清流一時人物存無㡬
百歳光隂挽不留老去只思陶靖節向來尤嘆薛居州
亦聞聚首時傾倒應笑衰翁守故丘
　　　和陳澤民即事二首
鷄聲催曉夢驚殘喜得歸來卧碧巒已是人間三月暮
尚餘枕上五更寒心安靖退雖無事身覺衰頹亦鮮歡
頼有故人時㑹面開顔一笑酒杯亁
蕭條古寺野僧殘聊與僧俱住翠巒樹影繞簾春晝静
水晶摇屋暮天寒固知書劍不嫌冷却恨杯盤未盡歡
當念老人衰已久外雖強健實中亁
　　　和逺老韻
野性平時酷愛山年來何幸得休官情知軒冕生無益
身在林泉死亦安已免出門頻應接尚貪散䇿縦遊觀
得師妙語相開發始覺浮華不足看
　　　和逺老見懐
老去光隂能㡬何秖求適意不求多消除舊恨憑三盞
斷送餘生付一蓑風月情懐雖已滅漁樵伴侣尚相過
師來好趂荷花盛我欲同遊繫棹歌
　　　和朱守有待亭
使君歛恵撫吾鄉物阜年豐特異常已向湖中同衆樂
更來山上發天藏登臨緬想髙懐適賦詠懸知雅興長
獨恨杜門方屛縮莫窺佳致望餘光
　　　和魯季欽别後寄
盍簮經歳遽分襟夜夜相思夢裏尋寄逺正慙無好語
開緘忽喜得髙吟感君不替綢繆意使我還銷鄙吝心
他日相逢重把酒莫辭蘸甲十分深
　　　病起泛舟呈請親友
屛跡山間歳月深四圍緑樹總成隂已欣叢竹生湖岸
更愛雙蓮出水心倚杖頓驚明老眼艤舟還喜豁煩襟
病餘雖是無佳思乘興何妨試一吟
　　　山居歸來恰一年有感
去歳兹辰始息肩俄然日月已周天經營小隠雖云畢
栽種清隂苦未圎湖畔百年多古木山前一望足平川
從嗟白髮催吾老能享林泉得㡬年
　　　再和四首
花枝拂眼栁埀肩幸得身閒且樂天木杪夕陽當反照
草頭朝露豈長圎興來䇿杖雲迷徑睡起凭欄月滿川
老矣不堪供世用只將蕭散度殘年
歸來深欲斷塵縁常拜青詞宻籲天既幸此身無玷辱
更欣盡室得團圎捫心只合安三徑度力那能障百川
若也天公終見念從今便是再生年
卜得幽居野性便山中風月水中天新栽翠竹隂雖薄
舊植青松蓋已圎髙致固難追緑野勝遊那復繼斜川
我今已得安心法早掛衣冠不待年
新買湖頭十畝園緑隂罅裏見青天金櫻相亞枝枝裊
銀杏低埀顆顆圎仰看烏鳶翔古木俯窺鷗鷺戯晴川
便須臨水營臺榭要與漁樵樂暮年
　　　澤民見示遊洞宫護聖二詩次來韻
洞府藏真鎻碧巒我來頓覺百憂寛真人已去留遺像
古木猶存翳舊壇清入杖藜襟抱豁冷侵衣袂骨毛寒
何妨便作誅茒計幸我年來已掛冠
山間安有此池塘疑是天分一𣲖江萬仞方如青玉案
千章森似碧油幢簷前山色日侵座屋角松聲夜撼窻
遊罷擁衾渾不寐心清都把睡魔降
　　　和薛丞
歸來林下恰年餘喜對青山更面湖野興自來知不淺
宦情今日覺全無任從俗目嗤吾老未許山靈誚客逋
多謝新詩相慰藉頭風一讀頓然蘇
　　　再和
少年勤苦惜三餘老去惟思泛五湖已向林間甘淡泊
更從塵外學虚無酒徒漸覺隨年減詩債還應隔歳逋
強欲冥搜賡絶唱苦無筆力似三蘇
　　　送朝京赴福清宰
來往看看二十春開懐情話日相親懸車我已安三徑
捧檄君俄向七閩肯為浮名隨薄俗但施善政撫疲民
他時奏最歸來處好訪湖山莫厭頻
　　　生朝有感
每恨生朝天一涯今年却喜得還家漸㸔寒谷囬春律
愈使衰翁感嵗華客至寜辭傾竹葉老來能醉幾梅花
餘生秖願長如此浮利榮名未足誇
　　　遣興
天憐衰病放還鄉猶恐多情易感傷已遣蛙聲喧鼔吹
更令燕語奏絲簧固知老去心情減頗愛閒中氣味長
終日杜門無一事不妨隠几净焚香
　　　余以庚寅十月十日抵敝廬今恰三年感而有
　　　作偶成三律
遡自洪都返故園今朝倒指恰三年舉頭但見松筠長
轉盼那知歳月遷幸有青山長在眼休嗟白髮已埀顛
此身儻未歸黄壤花下猶堪醉聖賢
何處風煙似我園且將蕭散樂餘年向來已不憂三黜
老去誰能羨九遷門外往還惟白足里中遊舊盡華顛
竹林已是幽棲地只恐風流愧七賢
幸有湖邊數畝園尚堪行樂度殘年驚魚自合潛淵去
倦翼寜思出谷遷既乏仙方能却老又無竒䇿可扶顛
但知藏拙安吾分一任人稱賢不賢
　　　送沈子夀
孤城度日宛如年頼有吾人慰眼前把酒論文方累月
揚鞭别我遽朝天長才合赴風雲㑹新渥行沾雨露邊
帝里故人如見問為言衰悴愈皤然
　　　挽袁正言
言路同遊記昔年英風凛凛共推賢從容峩豸霜臺上
感慨嬰鱗黼扆前持槖自應登禁闥乘軺聊復向江瓀
一朝豈料成千古空有清規後代傳
　　　挽鄭武子
中原耆舊久彫零頼有夫君尚典刑持節有心吞朔騎
請纓無路報朝廷壯圗落落嗟難合末俗紛紛笑獨醒
坐脫已超塵世去空餘遺像在丹青
　　　挽李季文二首
世趨捷徑蹈危機公獨安恬度歳時但見謙謙卑自牧
不為赫赫急人知政成名已聞丹扆官滿身將上赤墀
豈料一朝成奄忽空傳南國去思碑
吳郡為僚記少時别來光景迅如飛江頭我始懐章去
嶺外君纔解組歸正望故人時見過迴思往事遽成非
死生契闊無窮恨極目髙原淚滿衣
　　　挽翟伯壽二首
髙情爽氣薄雲天灑落真如晉七賢筆下蟲魚元自得
胷中丘壑更依然風流已足追千載壽考胡為不百年
人物此時誰得似秖應餘慶尚流傳
少日為僚古樂成一時共喜得豪英盍簮便有功名志
傾蓋曽無世俗情回想舊遊如昨夢頓成塵跡負平生
故人倒指彫零盡矯首佳城淚欲傾
　　　挽徐子固
相逢一笑記臨安倒指今逾二十年别後毎思論舊事
朝來忽報啟新阡莅官凛凛風猶在居里恂恂譽更傳
遥想武陵溪上路送車千兩一潸然
　　　挽季行可
當年闕下久棲遲故里歸來萬事非訪舊㡬人成鬼録
傷君未老棄親闈開尊尚想延賓醉發廪猶思賑歳饑
積慶流芳知未艾㑹看門户日光輝
　　　挽五兄知府二首
平生臭味最相投方喜同時得退休正欲從容陪杖屨
從兹蕭散老林丘髙標豈料成千古遺愛空嗟滿一州
兄弟凋零無復繼故山誰與我同遊
三吳意氣各翩翩尚憶俱遊太學年伯氏久驚歸厚夜
吾兄逺復掩新阡自憐門户今衰矣回想音容秖泫然
猶幸諸兒渾競爽他時當不負家傳
　　　挽何内翰二首
塲屋聲名四海知十年平步上丹墀伏蒲議論髙千古
視草文章妙一時雅望自應登輔弼壯圗仍欲濟艱危
誰知竟負經綸志空使人懐殄瘁悲
老去交遊半淺深髙山流水獨知音分攜苦未經寒暑
轉盼那知隔古今聨事尚懐時把酒同朝猶記共論心
無因執紼西山路空對東風淚滿襟
　　　挽錢省幹
髙義由來擅月評壯年銳志立功名助平逆黨謀先定
慢罵兇酋色不驚赤幘蹉跎憐晚景青雲騰蹋負平生
秖應餘慶鍾蘭玉桂籍傳芳弈世榮
　　　挽陳廵檢
夫君端是一時豪排難捐軀不憚勞忠義自能全里社
姓名那肯辱銓曹一生倜儻心常逸五世團欒壽更髙
暝目定知無可憾九原風樹漫悲號
　　　挽王之先
壯志凌雲氣吐虹才華髙出輩流中讀書不負建樓意
好客尚賒投轄風鶚薦共期登虎榜鷁飛無復到蟾宫
春來池舘渾如舊夢覺黄粱事已空
　　　挽應偉節尊人
歸來閭里問髙年此日惟公五福全三世儒科身及見
四經鄉飲衆推先安時不恨青衫晚適意還欣綵服鮮
終始哀榮無可憾想應含笑入黄泉
　　　挽孟仲安二首
琴劒縱横迹已陳凛然英氣尚如存向來忠義全鄉社
老去詩書付子孫正好林泉窮勝事那知風月負清尊
他年隂徳留餘慶㑹見簮紳萃一門
義薄雲天氣吐虹平生心事許誰同從容破賊無遺䇿
清白傳家有祖風共意騫騰千里外誰知蕭瑟九原中
百年已矣餘芳在庭下行看發桂叢
　　　挽程朝議二首
兵革連年苦亂離江東耆舊日衰㣲身兼五福如公少
眼見重孫自古希未厭案頭翻貝葉方榮堂上戯斑衣
東風忽破南柯夢回首音容涕淚揮
憶昔安輿到郡時使君歡迓鎮江湄萬人踴躍瞻耆艾
千里歌謡美孝慈盛徳所鍾門閥在平生無愧鬼神知
佳城一閉成千古徒有隂風拂繐幃
　　　挽席夫人二首
持身禮法動無違四徳如君古亦稀大國増封光典册
長年獻壽擁庭闈俄驚蒿里飛丹旐尚想萱堂玩綵衣
竊意生前猶有恨沙堤不及見公歸
猗歟陶母世稱賢生子還持輔佐權政府舊曽迎象服
成都重見擁戎旃佳城閉處千車集華屋生來五福全
終始衰榮今已矣空餘陳迹載青編
欽定四庫全書
　湖山集巻九　　　　　　　宋　吴芾　撰
　　五言絶句
　　　題商樂菴
遊戯一橘中自謂有足樂何如在商山笑傲視寥廓
　　　芳洲
秋風彫蘭芷芳洲久寂寞痛飲讀離騷此興亦不惡
　　　詠松
幸不生澗底傑出蒼蒼崖歲寒只孤秀萬木非吾儕
　　　送白酒白蓮與鍾統制錢廣文因成二絶
甕頭白酒熟池上白蓮開我愛君純白聊持薦一盃
白酒方浮玉白蓮仍可人贈君飛大白聊作冷官春
　　　六月末間拒霜已開
暑氣猶未退寒花早已開哀年寧有幾寒暑若相催
　　　香叢
緩步繞芳叢時時鼻觀通不須薫百和滿院是香風
　　　生朝有感
每嵗逢生日予心喜復悲新年六十六能得幾多時
　　　小有洞
世人競蝸角終日汩塵縁誰謂名園内深蔵小洞天
　　　虞兵張宥康永年未六十一日相繼力求歸農
　　　余因嘉其志作小絶以紀之
仕宦老不休虞兵乃知止低頭媿斯人三嘆不能已
　　　芙蓉
誰向澄波上盡將雲錦鋪無因一寓目却憶小西湖
　　　前太守仲求石問留題因和三首
不觧追時好尤非治郡才故山猿鶴怨應怪未歸来
度力難堪亊甘心作棄才欲歸歸未得却悔出山来
此日老法從當年窮秀才從今歸去好非不遇時来
　　　題日渉園
幽園足佳趣散䇿日經行嵗乆禽魚熟人来自不驚
　　　題閲嵗亭
歲月催人老少年安在哉羡君杯酒裏日日見花開
　　　題望雲亭
白雲来何時英英冠山椒西風莫吹去使我心揺揺
　　　䝉恩易鎮豫章丐假還鄉途中偶成十七首
處處是紅蕖分明似畵圗怱怱看不盡歸對小西湖
官舎似郵傳宦游如路岐吾年行七十安用苦奔馳
觸目盡陂塘山光接水光近来仍雨足莫道是山鄉
方困長涂滑俄逢赫日明只憂開太早却恐雨還生
沙虚防敗岸舟小怯驚湍行路難如此爭如野處安
劇暑當三伏新凉似九秋日光還欲吐雲影未全收
中夜不能眠頗疑天有雨寒燠自古然不應冷如許
自江至吾廬七日喜及半却恐席未温又過江南岸
村逕迷南北晨興乃錯行悟来還已逺却悔早貪程
崇閣瞰方池池邉緑樹圍披襟臨水坐寧復畏炎威
雨餘江色浄風過稻花香客裏逢清曠何妨且納凉
逰魚跳水面幽鳥囀山腰各随飛潜性人猶戀市朝
睡裡聞風雨吾行擬暫停起来搔首坐喜見一天星
蒼崕崛地聳飛瀑從天下一嶺跨兩州千年無九夏
兹嶺别二年今朝又重過過了還復来哀哉蟻旋磨
兩山夹蒼煙雙瀑掛峭壁洶湧非一朝傾瀉幾千尺
千尺石屛雄屏邉列數峰巍然不可犯真是鎮疆封
　　　和任宰元紹見寄十首以歸来問信湖山撫摩
　　　松菊為韻
出仕慚無補長年詠式微天公憐我意一旦許来歸
綠鬢乆埀雪壯心今已灰翩然歸舊隠端似再生来
身既逺市朝足不到州郡但知食與眠此外不暇問
秋来宇宙清雨後山澤潤老農喜我歸時報豐年信
四圍山繞舎一帶水平湖逺近俱堪畫登臨自足娱
開門無一事終日飽看山石罅鳴流水翻驚響珮環
閒穿脩竹行時把孤松撫身世兩相忘恍如居洞府
人心生劔㦸世路足風波秖有歸田好誰能自揣摩
為邑赤城下豈欲尋赤松我家幸不逺杖屨㑹相從
新詩逺寄將字字脱塵俗時莭近重陽何由同把菊
　　六言絶句
　　　春盡同諸公逰紫巖各賦六言
一徑草深迷路萬㸃花飛到天明日定知春去秖今便
是殘年
　　　和劉與仁見寄
雞黍經年契闊池臺落日登臨千里空勞回首一尊誰
與論心
　　七言絶句
　　　和左達功
英豪何事亦顛隮命兮多應與我齊尚有他年功業在
未應歸去把鋤犁
　　　和林大任三首
融融春色滿花源楊栁隂中繫畫船笑逐鼇頭花下去
旌旗夹道鼔淵淵
蘭舟泛泛漾輕風十里桃花一望中疑是餘霞天外落
不應花觧滿山紅
花遶禪房水更深静中啼鳥有嘉音我来已覺心如水
不用臨流更洗心
　　　和隱老見懐二首
獨立溪頭悵望時髙人遺我送春詩不知春色歸何處
月落空庭費夢思
咫尺經時阻笑言春歸空想給孤園一聲啼鳥山深處
宴坐蒲圑未覺喧
　　　和天予二首
自昔常難四者并一杯相屬意非輕秖今欲破愁城去
賴子時来舉酒兵
吾子才如千里駒肯同泛泛水中鳬乗時早取封侯印
莫憚郊原骨已枯
　　　和金功叟二首
兩家誕日俱延客長恨無縁笑語同輙奉朋尊聊介夀
願言百嵗亦如翁
君家今嵗受恩封共慶夫夫婦婦同况遇誕彌尤可樂
願拚沉醉似仙翁
　　　再和天予二首
行軒未用苦相催花下清尊正欲開君若此時留不住
何如當日罷休来
中秋花月共徘徊正喜相逢笑口開君既不留吾亦去
何時又向此間来
　　　和梁次張謝得酒見寄四首
傳得仙家不老方釀成春色甕頭香一樽聊爾資杯酌
爭似相携入醉鄉
春入横塘緑勝醅更將清淺照寒梅試吟秀句臨流坐
引得疎枝一晌開
妙齡才氣壓同升談笑端能却五兵况復錦囊新且麗
粲如春樹萬枝榮
平生性僻有詩耽每恨才慳不得兼獨嗜君詩無厭斁
從教人笑我多饞
　　　有感十首
當年舊跡已塵埃曉日猶疑講殿開涕淚不知黄屋處
傷心時有北人囬
延福池臺荆棘深上皇無復更登臨寂寥崇觀當年事
愁絶闗河萬里心
洛邑塵氛暗不開百年宫殿總成灰栢城晝日風蕭瑟
不見朝陵勅使来
塞曲咿嗚催斷腸氊車轣轆載啼粧漢家近屬三千客
性命如絲寄虎狼
革芥蕭然十閣珍車中粧具不時新留犁服匿誰供給
臺閣悠悠食肉人
蜀錦機中瑞鶻盤宫袍嵗嵗給千官朱門次苐皆輕暖
御所空悲易水寒
雪壓穹廬風怒號紛然羊馬雜腥臊遥知玉座無餘地
嘆息功臣甲第髙
河山闗塞一萬里文武衣冠二百年四海蕭條宫殿去
無人觧道取幽燕
漠漠黄雲塞草低南人空説翠輿歸孤臣淚盡仍甞膽
白首江湖鴈北飛
宫院深深今是非可無三户報秦期直應更作包胥泣
未抵含寃屈宋詞
　　　寄韓子雲總領
與君有約看梅花凖擬尊前共笑歌花已飄零君不至
夕陽芳草奈愁何
　　　再和絶句寄韓子雲
開盡千花到藕花相将又聴採蓮歌無人共酌尊中醁
奈此花前風月何
　　　寄韓子雲二首
去嵗花時許我来花前竟阻共銜杯如今又是花開也
忍使衰翁獨看梅
㸃檢枝頭春已来不應辜負掌中杯與君索笑須宜早
莫待城頭吹落梅
　　　得子雲和篇約元宵見訪再用前韻以速之二
　　　首
聞道元宵始肯来見梅説與且停杯行将有客同清賞
雅致髙標一似梅
花開本是待春来天遣春先薦我杯君莫疑花開太早
相思一夜發寒梅(相思一夜寒梅發忽到/牕前疑是君盧仝詩也)
　　　錢丈處和和所寄韓子雲約賞梅絶句復用前
　　　韻謝之三首
錦囊新句忽傳来字字清如竹葉杯要須莫放傳杯手
看即歸調傅説梅
麯生為我恵然来陡覺春浮㶑灩杯飲罷㝠捜無好語
但將風味屬江梅
竹符驅我出山来萬事無心付酒杯又見江城春到也
傷情却憶故園梅
　　　寄朝宗二首
湖水春来拍岸平山光幻出小蓬瀛幽深未許凡人到
只待君来共落成
海棠已試十分粧細看妖嬈更異常不得與君同勝賞
空燒銀燭照花光
　　　贈張發
日給都来能㡬何汝能受少却辭多試詢世上無厭者
還有何人肯恁麽
　　　代張發答
天作凶荒可奈何飽人漸少餓人多小人已免飢寒廹
縱得錢多待恁麽
　　　括蒼陳與叟携所撰春秋義例見過書于巻後
獨抱麟經三十年發揮褒貶勒成編休嗟當世知音少
自有遺書後代傳
　　　元夕即席呈郭次張
過了元宵到曉鐘一年樂事又成空杯行不用深辭醉
明日君西我亦東
　　　七夕戱成二絶
時入三秋氣已清莭臨七夕露初零如何老子臨風坐
也望天河牛女星
寄語天河牛女星人人乞巧望聰明老夫養拙生憎巧
只要冥心度此生
　　　送酒與諸葛宰
由来康濟屬仁人公更慈仁酷愛民聞道憂勞添瘦悴
遣愁聊送甕頭春
　　　送朝宗兼簡閩帥
年来知我不如公日日相思恨不逢君若見時須問我
為言老子已龍鍾
　　　今日春色可佳乗興謁許倅因成小詩
春入風流别乗家滿園桃李掞春華殷勤為我傾醇酎
要看庭前百樹花
　　　許倅索和萹復次前韻
十分春色在隣家我獨傷心感物華君若此時辭痛飲
也應辜負後園花
　　　安仁絶覽亭
簷前列岫連雲聳亭下雙溪徹底清可但坐来無暑氣
老夫病眼頓増明
　　　滕王閣
盡道滕王閣太卑合新舊觀復雄規我来興葺非難亊
却恐俱為識者嗤
　　　題臞菴
輕視浮名若一毛名園百畆占江皐三賢祠宇誰重葺
何不添公作四髙
　　　遊仙都觀五首
来訪仙人古玉虚山前有客指迷塗煙雲渺渺孤峯絶
松竹森森一徑迂
策杖行行入翠微歩虚山下乆忘歸幽棲宜有中林士
何事斯人近世稀
聞道山顛有鼎湖蓮花還似舊時無軒轅去後空車轍
疑此山川即舊都
人已乗龍去不還尚餘雙鶴不知年坐来頓覺塵寰隔
始信壺中别有天
登攬兹山古到今流傳今有㡬何人如君勝踐懸知少
况有新詩為冩真
　　　題蛾眉亭用内翰沈公韻
幾多去棹與来帆競利奔名一水間應怪行人渾不悟
臨流長是蹙眉山
　　　權郡許丈餞别於蛾眉亭悵然有作
此邦是處見蛾眉獨有斯亭見處竒對此已添離别恨
可堪更值夕陽時
　　　醉中偶有所感再成一絶
倒著山公白接籬尚懐前日醉蛾眉江山風物還如舊
秖欠波問玉笛吹(去年㑹客斯亭酒半命漁人吹玉笛/江中月墮醉歸夢中縹緲猶有餘韻)
(緬懐舊游/故有是句)
　　　酒酣再賦一絶
二年兩度到蛾眉今日還来話别離所恨行人難乆住
酒䦨不見月明時
　　　題枕流亭
山涵倒影新晴後水漾圓花乍雨時每到凭欄心似鏡
細看無一不相宜
　　　題戴雄飛腴軒詩
四壁蕭然萬巻書時人莫認作癯儒他年得志英華發
始信胸中味道腴
　　　過姑蘇
游宦重来二十年江山風物總依然道傍民吏猶相記
獨怪吾衰雪滿顛
　　　新創太平樓未及落成而去漫留一絶
登臨秖待此樓成要與邦人樂太平甫及樓成余已去
怱怱一眺但凝情
　　　早行五首
畏暑凌晨更疾驅疎星影裏度籃輿忽驚道上人如堵
知是田家出趂墟
此地惟多古樹林路傍處處足清隂行人九夏熱如火
到此清風忽滿襟
長涂終日困炎蒸破曉扶衰強趂程好是籃輿橋上過
一鈎斜月水中明
跋渉州涂僅八旬今朝纔得次安仁更須五日為行客
方得開藩見吏民
我無政術強為官所至将迎每厚顔何事深村赤脚婦
亦聞鉦皷出籬間
　　　睡仙樓
此壚當日飲神仙醉倒和衣壁上眠酒醒興䦨人不見
但留佳話古今傳
　　　題恵照齋宫僧房
古木修篁翠欲堆小窻那更面山開誰知局促塵埃裏
猶有山光入眼来
　　　題許倅浮香亭二絶
一新欄檻水中央更植踈梅向水傍只恐花繁亭太小
黄昏無處著清香
為愛梅花不自禁擬分風月到花隂水深草滿都迷路
秖向暗浮香處尋
　　　言老自雲堂携十六大士畫像見過與世間傳
　　　寫者不同驚喜賛嘆因成二偈
禪月定中觀妙相神竒古怪乃如斯起来援筆一揮掃
驚殺人間老畫師
水旱無憂不用祈秖祈心事莫相違我今衰老渾如許
惟仗神通放取歸
　　　題鍾路分見一軒二首
名利塲中車馬塵區區有愧百年身如君未老甘閒退
眼底今方見一人
懶將功業勒燕然閉户深居二十年嗟尚強顔紆郡紱
老来猶未得歸田
　　　夜與作霖避暑南園登江月臺二首
坐遍遐觀渌照亭凉飈了不到簷楹更登江月還蒸鬱
誰道人間夜氣清
俯瞰江流萬尺臺暑天長引好風来若為今夕如相避
懐抱何由一快哉
　　　捉月臺
謫仙捉月古今傳我訪遺蹤似未然山下濁流長混混
夜深安得水中天
　　　月巖
半輪斜月掛巖邊見者多應嘆未圓圓極㑹如鈎樣曲
何如此月鎮嬋娟
　　　遊月巖
仙人蜕骨幾何年姓氏于今祕不傳石壁蒼崖無處問
空餘洞府尚依然
平生性僻喜巖居亊不如人只守株擬欲結茅依石罅
仙人還許我来無
　　　月沼
大道從来惡滿盈脱身便欲老巖扄杜門漸觧埋光意
積水姑為半月形
　　　予赴官當塗絶江而西夜宿慈嚴秉燭游三洞
　　　時主僧出示諸公留題因用樂天韻成一絶
洞中風水鏁松筠一見都忘老病身安得結茅長此住
臨風臨水作閒人
　　　再和
諸公得得走車輪要向忙中樂此身我昔不来今日到
始知枉作把麾人(昔白公蘇公祖公在郡之日皆領客/㳺是刹留詩而去余甲申之冬雖自)
(天官出守是郡竟無/此暇日故有感而賦)
　　　夏日遊靈隠東園贈東方道人
松竹囬環十里隂一聲啼鳥覺山深道人睡足北窻下
一榻清風直萬金
　　　十五夜南園納凉
兀坐鈴齋困鬱蒸舉頭忽見月華明興来䇿杖園中去
聊復尋山聴水聲
　　　初至豫章二首
邦人喜見我之官疊足駢肩隴畆間莫道使君来已暮
使君知是愛求閒
邦人知我入城闉夹道焚香喜色新愧我倦游灰百念
顧將何以慰斯人
　　　過許氏居
小崖水畔得幽居一見令人憶故廬幸有山圍并水遶
天胡不放我歸歟
　　　陪梁大諫陳察院同登蔣山
盡室齋心謁梵宫願求一語卜窮通老夫祇欲歸田去
懶把前程問志公
　　　憇慈雲寺
幽人不見許𤣥度千載徒存舊梵宫水竹回環猶可愛
徘徊山下想遺風
　　　登進賢縣治後山望雲亭
古木干章翠欲交白雲疑只在松梢公餘莫惜頻登眺
無限風煙滿四郊
　　　登望雲亭
記得来時上此亭亭荒有景亦徒清如今亭與景俱勝
水倍秀兮山倍明
　　　倚樓
獨倚危樓一望長惱人情處是斜陽神州更在斜陽外
縱使無情也斷膓
　　　東樓落成二絶
荒郡城樓乆已傾我来聊復為經營南樓已是増雄觀
今日東樓又落成
人道樓前礙甕城無多山色到簷楹那知皂盖行春日
却與春風最有情
　　　北樓二首
不分羣兒敢跳梁向来走馬飲長江兹樓不是為觀美
要向樓前受敵降
折衝自古在精神從亊兵車亦苦辛羽扇綸巾前日亊
尚能談笑靜風塵
　　　題總持寺龍井
洞庭歸去幾何年旱嵗猶来澤我田我訪遺蹤雖已冺
靈泉百尺尚依然
　　　過金陵
當時䕶蹕此盤旋倒指重来僅十年决策遷都言漫切
自憐微力莫回天
　　　題金山四首
江上經行四十秋今朝始得駐扁舟老夫寧復重来日
欲去殷勤更少留
老大疎慵百不堪倦遊猶未脱征衫君王若許投簮去
擬與頭陀共此巖
北望𤓰洲咫尺間向来白骨積如山欲論舊事慵開口
且對髙僧共説閒
人言海上有三山弱水瀰茫去路難若欲目前尋髣髴
只須来此凭欄干
　　　寄題隠靜三首
五峯雙澗舊標名我恨當年去不成却羡箇中人自在
飽看山色聴泉聲
向来連嵗守江城到處題詩滿户庭獨欠兹山一轉語
倩師與我謝山靈
我師一出幾何年聞欲東歸未有緣何日扶藜能過我
湖山深處共談禪
　　　玉山道中
路遶孤村一徑微上連碧嶂下清溪水光山色渾如畫
引得行人憶故棲
　　　西安道中二首
平林環翠如山立野水涵空似鏡開道上人家多美竹
欲行未去更徘徊
水浸野苗森碧玉風翻早稻卧黄雲有年如許誠希見
農父猶言未十分
　　　洪崖
張老升僊不記年石崖遺跡尚流傳心期黙契真如見
何必追隨與拍肩
　　　過嘉禾呈方懋徳
昔嘗此地奉周旋倒指于今三十年今日相逢成二老
那知又復到尊前
　　　和許守松棚
插天修幹已鱗皴誰挽青枝架水濵却退炎威凉滿座
都縁清䕃布如雲
　　　真止堂
我有虚堂號真止坐来萬慮清如水君今更以止名堂
想見了無塵念起
　　　待雪呈子儀二首
曉見紛紛滿四山胡為未肯到人間化工若觧呈新巧
連剪冰花破我顔
不須坐客苦言歸看取天花滿院飛已是雪床先到了
夜深應與月交輝
　　　過上饒有感
少日隨親官此州如今老矣復来遊此身縱健那能乆
何苦奔馳不自休
　　　讀劉與權壯士歌
滿眼煙塵未息戈禦戎無䇿奈愁何一尊濁酒空庭晚
獨自歌君壯士歌
　　　置酒與五客餞行因成一絶
送盡行人我獨留老夫無計觧離憂勸君今夜休辭醉
明日江山總是愁
　　　留長河堰
湖山堂下水聲寒夜半琮琤響珮環夢寐欲歸歸未得
却来此處聴潺潺
　　　和龔漕二首
我老强来分外閫君才端合在中臺語離正欲連宵醉
應笑清齋不舉杯
人生笑口苦難開故事當修戯馬臺已許為君拚一醉
何妨今日且銜杯
　　　和劉與仁見寄
莫為窮愁賦七謌㑹須終日飲無何人間佳士由来少
世上浮名未足多
　　　安仁挹僊亭
區區終日困塵勞長恨僊山去路遥豈謂一朝供顧挹
坐令逸氣出層霄
　　　戊子孟夏二十二日登碧雲亭有感二首
去年昨日我離家轉眼俄驚閲歲華春草池塘長入夢
不堪兩度見荷花
来時荷盖翠相扶不謂經年尚守株縱使香風来不斷
爭如歸去小西湖
　　　五月七日晚登碧雲亭有感
連嵗芙蕖照眼明今年荷葉又青青老夫去此無他戀
秖憶看花水上亭
　　　又登碧雲亭感懐三十首
晚上危亭暑氣清薰風微動入疎櫺重重草樹髙低緑
疊疊峰巒逺近青
晚上危亭眼暫明風煙濃淡媚郊坰箇中妙處吟難盡
分付人間作畫屏
晚上危亭喜作晴亦思郊外一閒行無端騎從相遮䕶
不放山翁適野情
晚上危亭瞰野塘藕花無數散清香若為荷葉分青緑
一半紅粧半淡粧(池中之蓮分兩色淺深/各半故葉亦分青緑)
晚上危亭看緑荷風翻荷葉欲蔵花使君要見紅粧靣
莫放碧雲重疊遮
晚上危亭逸興多却尋小艇下煙波酒狂聊作碧筩飲
折盡花間幾柄荷
晚上危亭側耳聴新蟬噪罷亂蛙鳴老来只是便幽静
頗厭人間强聒聲
晚上危亭興未窮仰看星斗已懸空可憐熠燿飛撩亂
也欲争光逈野中
晚上危亭一觧顔公餘偷得半時閒未能投紱尋歸路
聊復銜盃對好山
晚上危亭指顧間羊牛来下鳥飛還細思物理須知止
何用區區秖强顔
晚上危亭顧四隅小松環繞幾千株他年黛色侵天去
應記栽時是老夫
晚上危亭望彼蒼時時飛電迸流光嗟人生世須臾裏
未必能如電乆長
晚上危亭詠式㣲封章再上未容歸羡他白鷺凌風去
却向山前自在飛
晚上危亭望逺山望中有水亦回環終然不似吾廬好
上下山光水色間
晚上危亭覽物華斜陽影裏度歸鴉暮山隔斷鄉闗路
矯首臨風眼欲花
晚上危亭遮鬱蒸風生兩腋覺身輕更籌只是催歸去
不到城頭月未生
晚上危亭待月生雲頭俄湧一輪明終朝汩沒塵埃裏
對此身心覺頓清
晚上危亭為少留亭前暝色已供愁更聴畫角聲悲壯
愈使愁人厭逺遊
晚上危亭力已疲胡為歸計尚遲遲如今若便休官去
也勝當初未有時
晚上危亭與客同話頭只是説山中老来百念消磨盡
只有歸心羡暮鴻
晚上危亭望大江天教千古作金湯中流擊楫人何在
徒感興亡對夕陽
晚上危亭景色饒眼中突兀是凌歊三千粉黛知何許
秖有江山鎖寂寥
晚上危亭一凭欄青青最愛謝家山謝公陳迹雖磨滅
餘韻遺風尚可攀
晚上危亭想謫仙孤墳寂寂鏁寒煙髙風直節誰能繼
只有詩萹後代傳
晚上危亭望石城楚君曽向此間興城池蕪沒人何在
只有空山幾箇僧
晚上危亭憶孟君龍山一醉見天真堪嗟東道空遺臭
爭似尊前落㡌人
晚上危亭憶令威凌虚山上悟𤣥機丹成不見升騰迹
徒想當年化鶴飛
晚上危亭憶隠居髙情逸氣古人無横山秖有精廬在
無復書堂舊藥爐
晚上危亭懶舉頭竹椽蘆屋亦堪羞我將一變成雄觀
長與邦人作宴游
晚上危亭喜有秋民安物阜本無憂鈴齋坐嘯雖多暇
争似歸田得自由
　　　寄龔漕六首
自古知心不易逢君心還與我心同縱令自擇交成契
更有何人得似公
幾年湮塞豫章溝嵗嵗民間有水憂我意若非公善後
不應城裏觧通舟
貢院門前並北湖有田百畆却荒蕪愿君種取花千樹
付與邦人作畫圖
葺得南園過一春無從再見物華新怱怱相别休相憶
已有風流賢主人
天朝未許投簮去我幸已成全璧歸全璧歸来何所憾
暮年只是惜分違
聞公新有帥垣除一路逢人盡賀予𤓰代得賢人尚喜
予心歡喜更何如
　　　埀虹聞笛
三十年前此凭欄醉聴漁笛暮江寒重来雖復聞三㺯
老去終無舊日歡
　　　和王知府恵瓦硯
文房四子舊周旋老去情踈秖自憐不謂陶泓猶見念
逺来相顧不相捐
　　　得家書喜津病愈
老懐鬱鬱苦難舒忽報吾兒病已除便覺身心無箇事
萬錢不抵一封書
　　　得鄉書
聞道交親知我還歡迎競欲越鄉闗我於鄉里初無補
又復勞人秖汗顔
　　　戊子春術者劉五星謂予夀有八十一感而有
　　　作二首
縱使誠如日者言此身只合在林泉從今便得休官去
止有閒居十五年
多少同年盡溘然我今獨喜尚安全儻延朝夕誠為幸
敢謂猶能十五年
　　　周相士謂予夀至九十三又成一絶
年登九九已云多相士猶添十載過萬事都捐無復念
老而不死待如何
　　　覽洛中名園記有感
厯官冉冉踰三紀閲世看看近七旬更覽名園興廢記
愈令人憶故園春
欽定四庫全書
　湖山集巻十　　　　　　　宋　吴芾　撰
　　七言絶句
　　　領客賞梅
經年相别阻傳杯忽見梅枝入眼來今夕勸君休惜醉
不應辜負臘前梅
只擬花開把酒杯南枝忽遞暗香來徑須領客同清賞
莫待城頭吹落梅
　　　移梅北隩和黄清表韻
自慚面目久塵埃擬對氷姿一笑開聞道前村連夜發
豈辭健步逺移來
　　　和董伯玉探梅
寄語南枝及早開莫遲春信待人催我今已辦千鍾酒
凖擬花前醉百回
　　　梅莊主人袖詩見過累日欲得次韻以汩汩無
　　　暇且和一絶
偶驅小隊踏蒼苔無數梅花照眼開更有髙人同勝賞
此行端是不虚來
　　　何彦清梅詩二絶用韻頗嚴諸公相率同和
清愁幽恨不禁春寂寞池塘雪意昏寄語髙樓莫吹笛
夜寒留取伴龍孫
只把南枝作雪看一般風韻照人寒當年兒女還知此
定借君來答謝安
　　　和十二弟梅花
春到衡門苦恨遲遍尋竹外賞南枝夜來已報春消息
試問主人知不知
　　　和李民載梅花二首
褐衣懷玉未全貧况有梅花作好春麗句與花相映發
總輸天上謫仙人
獨坐無聊感歲華騷人忽寄一枝花雖無素手簮羅髻
已覺春生野老家
　　　後圃初見梅花一萼二首
杖藜閒歩小園來喜見寒梅一萼開若無春意猶羞澀
應待詩翁著句催
枝頭已是送春來懐抱何妨試割開滿園若欲俱開遍
須倩杯觴日日催
　　　梅亭葢舊太守徐公禋所作傳者謂公得庾嶺
　　　梅移種于此故創斯亭余來相距未六十年曩
　　　日之梅已無復有感時追徃因取野梅環植之
　　　仍賦二絶
已無庾嶺舊時梅但見梅亭向水開遐想風流猶髣髴
更將梅遶四簷栽
種梅我始效徐公已覺幽香鼻觀通寄語後人無剪伐
要令凋郡識春風
　　　坐間見裝成早梅數枝
正欲攀條折蘂看忽驚枝上雪斑斑不知妙手新裝綴
誤使衰翁爲觧顔
　　　又和黄清表惠早梅
姑射風姿絶㸃埃年年長是臘前開方疑今歲無消息
多謝君能折取來
　　　梅怨
幾年不見主人歸及見開時又别離若也有花無分賞
何如休種滿園池
我與梅花素有期故應花怨我輕離廵簷索笑寧無日
少待歸來酒作池
　　　雪後觀梅
雨聲纔歇雪漫漫深恐梅花不耐寒破曉踏泥來問訊
細看枝上喜平安
春色三分已一分江梅猶自占青春有花堪折須拚醉
莫待東風吹作塵
　　　折梅
不傍茅簷便竹籬初聞猶未許人知一枝到手春雖淺
肯負花前金屈巵
　　　寒梅
冰玉精神絶㸃埃人間無物似寒梅凌霜傲雪渾閒事
最是欺春不逐來
　　　蠟梅二首
誰將栗玉刻蜂房巧向梢頭取次粧羞得江梅都避舍
滿園不見一枝芳
園林揺落獨芬芳未讓江梅雪裏香還恐人嫌梅太白
故來枝上盡塗黄
　　　謝陳詹山惠蠟梅
歲晩相逢眼已明一枝還復見髙情幽香不與江梅共
要與夫君鬬獨清
　　　藏雲寺有海棠一樹在僧舍後竹籬荆棘之間
　　　余因勸耕偶見之遣兵移植於堂下仍賦一絶
　　　以紀之
海棠一樹竹籬根宻掩深藏若避人移向亭前端有意
要令山下盡知春
　　　詠海棠呈子肅
海棠元自有天香底事時人故謗傷不信請來花下坐
惱人鼻觀不尋常
　　　子肅見示和篇復次韻
花到濃時自有香未逢真賞亦堪傷今朝滲鼻渾如許
豈是兹花返故常
　　　和陳子良海棠四首
春來人物盡熙熙紅紫無情亦滿枝正引衰翁詩思動
舉頭那更得君詩
花間春色麗晴空惱我狂來只遶叢試問妖嬈誰與比
一株勝却萬株紅
雨後花頭頓覺肥細看還是舊風姿坐餘自有香芬馥
不許凡人取次知
十年栽種滿園花無似茲花艷麗多已是譜中推第一
不須還更問如何
　　　領客賞海棠雪作
絶艷妖嬈壓衆芳况來燭下逞新粧引將姑射神人到
亦逐春風上下狂
撩撥遊人思不禁也縁尤物蕩人心今宵雪向花間作
應妬此花紅太深
　　　去春勸耕雲際移植海棠曽留小詩今歲困于
　　　多事欲徃不果悵然有懐復和前韻以示主僧
去年勸相到雲根滿樹花光欲照人料得今年花更好
無端風雨阻行春
　　　寄朝宗海棠
海棠已賦十分粧細㸔妖嬈更異常不得與君同勝賞
空燒銀燭照花光
　　　和潘大卿芍藥二首
落盡羣花春已殘忽驚庭下錦新翻衣深領客窮清賞
一笑開懷倒數尊
拂拂輕黄染御衣出羣標韻異繁枝此身已分京華隔
不謂天香尚許披
　　　邦人獻芍藥四種曰御愛紅曰霓裳紅曰綴珠
　　　冠子曰紅都勝因同朝宗夜飲賞之遂成二絶
　　　以記一時之勝
冠子綴珠初泣露霓裳舞袖更縈風就中縱有紅都勝
淡佇爭如御愛紅
芍藥移來傍玉欄淺深濃淡一般般夜深促席來相就
要把春容子細看
　　　東湖觀荷有感
自有東湖知幾年荷花今日尚依然堪嗟世事時時改
祇有荷花歲歲妍
雙頭並蒂出天然呈瑞懸知好事連果得故人來對飲
何妨一笑到金蓮
　　　再見雙頭蓮
我來纔見月初圓兩度池開並蒂蓮嘉瑞還來非偶爾
懸知連歲有豐年
　　　謝王祕書送桂花
病中恨不見花開頼有仙郎折送來一笑相看如有得
呼兒草草具樽罍
　　　桃花菊
秋來不謂見春華疑與春風是一家已向枝頭開菊蘂
更來菊上作桃花
名園看盡好花枝黄菊施朱獨未窺應是天憐秋寂寞
故分春色到東籬
　　　賞山茶
向晚佳人逞艷粧偶隨月姊到山房自憐老去無佳句
亦復冥搜爲發揚
　　　和子儀送箭筍二首
與君林下久相從蔬筍由來嗜好同不餉腥羶惟餉此
想應知我舊家風
滿合圓如玉筯勻一開喜氣頓生春非君與我誰知味
俗客惟誇嗜八珍
　　　和陳義卿秋香
小園無處著清香誰剖枝頭栗玉黄可恨楚人元未識
只知蘭芷是孤芳
　　　和周明瞻秋香五首
落葉初辭萬木林誰將翡翠屑寒金朝來散入亭前樹
着處幽香欲滿襟
月窟仙人冷淡粧鵞黄衫子翠羅裳雖無妖艷誇塵俗
别是人家一種香
惱人風味冠江南浪蘂浮花總覺凡對此自宜文字飲
不須更倩玉纎摻
山腰水際有餘青造物多應特稟靈桃李無言甘避舍
可憐黄菊强儀刑
已愛清秋霽景鮮山明水秀竹娟娟更來花下成真賞
頓覺飄飄意欲仙
　　　夜飲觀風堂龔漕折芙蓉侑酒
燈下看花已可人此花那更有精神不辭今日尊前醉
只恐紅粧不是真
　　　再和
坐上花光欲照人深疑花是洛中神已拚今日如泥醉
何必須分妄與真
　　　和王知府惠雙井茶
摘從雙井尚餘香逺寄山翁見未嘗咀嚼新芽味新句
陡驚氷雪沃枯腸
　　　梅花下飲茶又成二絶
昨日花前酒太過今朝怕見近流霞不應辜負花枝去
且嗅清香倍飲茶
强拈茶椀對梅花應是花神笑我多更取香醪拚一醉
不禁風味惱人何
　　　桂堂
長恨年年月窟秋無人共拍酒船浮君家雙桂開時節
我欲從君載酒遊
　　　和戴解元雄飛瑞香二首
芳心似與春風約絶豔還宜曉日籠雖謝幽人持贈我
對花無奈憶山中
碧玉扶踈自可觀花頭纒錦更團圞坐來已覺明人眼
况有幽香馥鼻端
　　　感花
　　　　春雨不止花已離披終日感傷因成八首
正欲持盃賞萬紅却遭連日雨兼風種花欲看難如此
可是衰翁賦分窮
年來老病苦相侵已是傷春不自禁那更雨聲長在耳
連朝滴碎惜花心
雨脚才收擬杖藜簷前依舊又埀埀倘余有分花間醉
㑹有風和日暖時
縱令日日醉春風已恨花無十日紅何事東君長作惡
不容春色麗晴空
千花到底不如梅勝賞猶宜踏雪來今日滿天長是雨
如何花下得徘徊
春來日日欲尋春樂此踈慵老大身豈料青春今過半
蕭蕭風雨却愁人
嗟我明年是七旬此生能見幾畨春憑誰爲補青天漏
放出春光處處新
一雨綿綿不暫停天公於此底無情不應直待花飄盡
始放陽和作好晴
　　　飯客㸔鶴賞梅遇雨有作
鶴舞梅開總有情小園方喜得雙清無端風雨妨遊覽
不使衰翁眼暫明
　　　魯漕惠鹿鶴花果
鏤果團繒宛似真尊前一見喜生春感公持此爲余夀
益悟浮生是幻身
　　　和梅花前見鶴
雙鶴翩翩到我前與花鬬白更爭妍低頭自覺形儀穢
安得飄然跨上天
　　　松嶺
君愛山間十八公儼然風操出樊籠四時已占青青色
更有松黄勝萬紅
　　　三三徑
種成松竹與江梅杖履相過日幾回莫謂箇中三友足
也須更許老夫來
　　　進賢道上老松竒古可喜去秋經從因命於空
　　　處補種今漸有生意
來時惟愛古松青去日新松種已成令尹若能終此意
清風着處㑹知名
　　　昔杯渡禪師自西域開山隠靜止携五葉松來
　　　歲月既逺余求此山中之松已化爲烏有矣䕶
　　　國逺老知余此意偏搜之天台山中得於玉霄
　　　峰下移以見餉遂爲林下之光因詩以謝之
杯渡移從西域來一枝五葉翠成堆謝師致此爲吾夀
使向湖山深處栽
　　　詠松
古人長抱濟人心道上栽松直到今今日若能増種植
㑹看百世長青隂
古邑荒凉但有松濃隂夾道勢騰空行人破暑忙歸去
未必茅簷有此風
　　　濠水累年不泄魚既充牣每觸熱輙死余既濬
　　　治市河因開水門導之入江遂作放魚二絶
局促洿池幾歲魚想應日日念江湖如今放汝非無意
亦欲天公放老夫
我今縱汝入江中好趂風雷早化龍只恐爲龍行雨苦
碧波深處且從容
　　　贈方山人二首
日者俱云我未歸獨君算我有歸期仍言不出三秋裏
東望家山喜可知
故山久已辦莵裘得去欣聞止在秋涉世安能長戚戚
收心只欲罷休休
　　　再用示方山人韻二首
暮年不是苦思歸已約湖山恐失期此意有誰能㑹得
秖應猿鶴是相知
不羡千金狐腋裘只知飽暖度春秋如今萬事皆踰分
此外何求更不休
　　　送朱彦先歸鄉
西風一夜掃殘枝處處寒砧搗客衣我正思歸歸未得
却于江上送君歸
　　　客有善畫者取予所和歸去來辭圖之成軸仍
　　　爲老者冩照於其間感而有作
勞苦形骸不自知朝來始向畫圖披可憐憔悴今如許
更不歸休待幾時
　　　到儀真沙河阻風三首
快意由來未易逢順流却值打頭風篙師知是江神怒
引棹重回小浦中
求退那知却冐遷天心人意古難全今朝行役還堪笑
下水船爲上水船
連日狂風已作難今朝濁浪更如山江神堅我歸田志
故示危機一水間
　　　㑹賈守邀許倅有感
當年婺女三人别今日姑溪一席同老去光隂能有幾
相逢莫放酒盃空
宿霧濃雲撥不開更傾驟雨下天來天公也喜人歡聚
故遣斜陽送一盃
　　　贈余居士二首
君知我意欲休官却道如今未得閒萬事無求惟一退
天公于此不應慳
我老祗思還舊隠君今更爲卜新阡餘生得此夫何欠
所欠歸來一溘然
　　　余壬戌春校試進士同事者五十五人至戊子
　　　歲因閱小録所存者止四人感而有作二首
校試羣才一日中當時五十五人同二十七年零落盡
只存我與二三公
只存我與二三公可歎人生瞬息中縱使老來身未死
知能幾度見春風
　　　久擬重陽一登龍山以荒榛峭壁無容足之地
　　　欲訪昔人風㡌遺址竟不可得遂領客之凌歊
　　　偶成四絶
登髙自古説龍山擬訪遺蹤去路難頼有凌歊臺尚在
不妨懷古凭欄千
當年宋武築凌歊人去臺空氣尚豪欲弔興亡無處問
且憑茱菊薦芳醪
下車日日欲登臺直到重陽始一來好對江山拚酩酊
此懷能得幾時開
宦情一似秋容薄歸興渾如酒味濃臺上望鄉何處是
夕陽影裏暮山重
　　　伯洪以鐵拄杖見寄二絶謝之
應念衰翁老且疲年來跬步要扶持鐵為拄杖勞相寄
全勝花前只杖藜
鐵杖君家收幾年更原古意賦成篇寄來豈為資扶策
應見予心老益堅
　　　和任路分喜雨
一雨驩聲已沸傳更觀佳句倍欣然一時果遂為霖望
㑹見重書大有年
　　　喜雨三首
鑠石流金苦異常行人誰不困秋陽狂風忽送排簷雨
滌盡炎威作晚凉
昨朝偶得碧琳腴不敢濡唇畏暑涂雨過凉生襟袂爽
不妨傾倒且踟蹰
畏暑停驂憇驛亭不知郭外雨如傾晚行但覺通衢濕
凉入郊墟分外清
　　　喜雨
正憂麥槁井泉乾一雨中宵忽沛然莫恨梅花憔悴去
且欣新緑盡歸田
　　　雨後
破雨衝風萬騎趨人人輕㨗過飛鳬要須直𢷬天山去
趂取河氷塞槁枯
　　　喜晴
始喜晴天照眼明忽驚風雨報秋聲天公也念悲秋客
還掃羣隂作晩晴
　　　晩晴三首
洗盡妖氛喜乍晴風生萬馬四蹄輕天時人事俱相契
敢有纎兒更弄兵
時廵中外已歡呼那值天晴喜浴鳬路上㨗音良可慶
王師所至若摧枯
三分春色二分過那更連宵風雨多試向園中問消息
不知還尚有花麽
　　　和許守遊春
玉蘂瓊葩壓衆芳一時縱賞擁如墻花邊笑索銀瓶酒
知是誰家白面郎
結客行行入翠微桃源深處醉芳菲狂歌不減劉公幹
盡日花間坐不歸
尊前莫惜千金費醉裏能令萬事輕須信人生行樂耳
此身何用絆浮名
　　　括蒼胡經仲以經術授吾鄉子弟僕頃過錢塘
　　　得吾兄永言多益及友人孟世功書未嘗不以
　　　得交經仲爲言且以其徃還詩什相示已决知
　　　經仲非塵埃中人矣春初歸自錢塘遂獲識經
　　　仲於齋館信數公之知人交道之不朽一年之
　　　間凡三相㑹從容談笑者葢十許日而詩筒之
　　　循環來徃曽未嘗輟而僕之心猶以不得朝夕
　　　見經仲爲恨也一日經仲來訪席未定乃謂僕
　　　曰吾將歸鄉明年不復來此矣僕念經仲之賢
　　　交遊中所未有顧世方擾攘㑹合無期臨風語
　　　離殆不勝依黯因誦老杜人生足别離之句作
　　　五絶以送之
風期久已暗相親尊酒論文未厭頻底事天公苦乖隔
動將離索付騷人
明日離尊難重傾且停征馭話交情知心自古不易得
况是途窮頼友生
君詩字字凌珠玉入手巻舒看不足别後襟期儻未忘
㑹寄筠筒入空谷
窮冬萬木凍欲折獨有松篁抱髙節貧交無可效慇懃
持此與君聊贈别
吾儕生長太平時不謂年來逢亂離此别要煩君自重
相期重築太平基
　　　二十七日泛舟偶成
小舟游漾小池中偶與吾人笑語同好把釣竿煙雨裏
一蓑放我作漁翁
　　　登舟
天憐行客困陽秋許捨車徒上小舟十里好風祛滯思
一溪寒水助清遊
　　　去郡登舟偶成一絶
脱得身來上短篷飄然初試一帆風孤城回首知何處
秖有凌歊在眼中
　　　四月二十一日同妻孥泛舟登吕氏濟川亭二
　　　首
不到茲山二十秋重來山水更清幽無因得向巖前住
日日持竿上釣舟
吕公清徳著吾鄉生愛茲山死便藏顧我來遊雖恨晩
尚思杖屨共徜徉
　　　渡錢塘江
萬頃煙波一葉輕風來枕上覺凉生我行觸熱渾無奈
却喜身心得頓清
　　　寄龔帥
今朝駛步忽來前報道除書下日邊閫寄復歸賢使者
百城聞命想欣然
雖喜英賢帥十連却慚糠粃濫居前自知未免人揚簸
願使衰翁晚節全
行李看看近故廬夢魂猶自遶洪都帥垣暇日登臨處
把酒還能話我無
　　　歸自郡中道上口占
禾黍離離壓道旁蹇驢歸去晚風凉揚鞭西指吾廬近
想見新醅已可嘗
　　　六月二十一日早行十六首
四更山月吐微明起促籃輿趂早行忽聽疾雷催雨急
風生襟袖不勝清
稻苖初穗出紛紛半是青雲半白雲坐看黄雲呈上瑞
田家無處不忻忻
病軀終日困驕陽正慮行行去路長多謝天公憐此意
時飛踈雨作清凉
爲憶湖山且暫歸此心不是要追時君恩留我非由已
寄語山靈莫勒移
欲掛衣冠已上章更令衝冐去南昌南昌縱有佳山水
爭似安閒在故鄉
雨後西山氣象新野田髙下水津津晚來弛檐臨風坐
聒耳蛙聲更可人
古寺經行知幾回山僧又見我重來暮年欲作終焉計
不得歸休只自哀
籃輿亟欲到柴門終日驅馳亦苦辛野外莫嫌車騎少
笙歌兩部自隨人
蟬噪園林處處同此蟬鳴處顫春風秖應寒餓全無力
吟不成聲喙已窮
東望吾廬百里間二年别去一朝還雖然未遂歸休意
且對湖山一解顔
出入鄉闗四十朞勞人迎送每慚之今朝單騎歸來速
且喜鄉人都不知
不見湖山兩閲冬相思千里夢魂通今宵燭下怱怱看
猶恐歸來似夢中
竹間幽徑喜相通花下清隂苦未濃説與園丁勤灌溉
我歸要此養踈慵
漫來水上結危亭更凭欄干聽水聲洗得肺肝清似水
莫言亭下水無情
只愛湖光似鏡平那知洶涌作潮鳴直疑身在江舡上
夜半更聞風雨聲
暫歸祇欲見湖山多謝親朋日徃還但愧年衰筋力憊
將迎容我片時閒
　　　久欲乞歸未得一日䝉恩放歸不勝欣喜塗中
　　　得十五首
今日方行第一程看來已覺此身輕若還歸到湖山裏
何啻乗雲上玉清
我病只宜投紱去君恩却許奉祠歸小人報國非無志
正恐叨逾觸禍機
東去怱怱不暫停我於此地豈無情秖縁衰病歸心切
不憚﨑嶇趂曉程
來時似覺秋猶熱去日忽驚秋已深一去一來何所益
不如歸去舊園林
老夫非是厭洪都正恐沉迷失故吾縱使東湖花似錦
不如歸對小西湖
邦人送我説殷勤自愧初無徳及民若更躊躇不歸去
猿驚鶴怨亦愁人
去年來見荷初敗今歲歸逢菊已殘殘菊敗荷渾似我
縱餘芬馥豈堪觀
記得年時入境來老分閫寄懼非才今朝遂出洪都去
笑指故山真快哉
夾道喬松幾度春青青黛色四時新當時若盡荒郊種
萬頃清隂更可人
欲寒還暖雨還晴極目秋郊景色明應是此歸天亦喜
故將風日作人情
無日無時不念歸此心宜有鬼神知如今已作終焉計
寄語山靈莫勒移
荒墟忽見翠成堆錯認青山入眼來元是松林如此好
不妨歸去更勤栽
路傍遥見一山居歡喜猶如見故廬見似故廬猶自喜
如今到後喜何如
兀兀籃輿足欲拳聊扶藜杖步山邊招提此去無多地
且就僧房借榻眠
淡煙斜日媚郊原中有人家似輞川地側忽驚車馬過
三三兩兩竹籬邊
　　　九月二十六日同朝宗澤民遊洞宫用劉使君
　　　韻二首
雲藏仙窟幾何年一旦來遊豈偶然造物應憐林下客
故令一覩洞中天
愛遊此地已多年今日身心始豁然洞裏真人雖羽化
蒼蒼喬木自參天
　　　如老堂
少年有志覔封侯老去知非萬事休薄有田園能自適
不妨賣劔買黄牛
一堂風月一床書隨分琴樽樂有餘試問乗軒遮道客
何如歸去狎樵漁
　　　種徳堂
我本農家世賤貧一門相繼亦簮紳當知來處非今日
莫學詩人只爲身
　　　觀十二弟種徳堂詩和其韻
萬事忘懷付酒尊長閒不厭客登門但存心地平如砥
勝買黄牛教子孫
　　　竹塢
此君生長此山中直節從來自不同今日髙標還卓出
萬人誰不仰清風
　　　雲龕
君將富貴等浮雲却許白雲來就宿静處何妨共一龕
免教隨手翻還復
　　　入界
日炙風吹人倦乏山重水複路縈廻一畨行病思休息
且喜今朝入界來
　　　送津還任
汝到庭闈話未終若爲行色又匆匆要知只有歸來好
便做三公亦是空
　　　三七姪入新屋
華屋新成集賀賔門闌盛事一畨新願言積徳髙於屋
屋下長存百歲人
我昔行年近六旬辛勤纔有屋容身汝成廣厦年方壯
端是吾家有福人
　　　送姪赴廷試
我是田家本業農偶然兩世到蟾宫書生天幸有如此
豈復更憂吾道窮
一第男兒未足誇喜傳衣鉢振吾家大廷好上千言對
要使聲名播邇遐
上林躍馬看騰驤父老猶言昔日張顧我兒曹殊未學
敢將蹤跡繼前芳(邦人言昔張侍讀之子寺丞登科東/坡曾寄詩以相慶詩中有洗眼上林)
(看之/句)
　　　和康伯可重陽
過了重陽又一陽梅開亦擬共壺觴病中無復成狂飲
且作前賢醒裏狂
　　　掃墳東山感舊示十五姪
四十年前此讀書與君俱欲上亨衢君雖未達心猶壯
我已衰頺作老夫
　　　梅花下聞角聲
兀坐江城厭寂寥喜逢春色上梅梢寄言畫角休吹遍
留與鈴齋作淡交
　　　睡中聞鶯
觧鞍蕭寺憇清幽睡裏忽聞黄栗留驚破夢魂何可恨
得知身在浙江頭
　　　敗屋有感
甲第巍然數百間一朝人去頓摧殘寄言行客休興歎
但積隂功後代看
　　　悼王習之
兩州佳政萬人傳一旦那知遂溘然到底久生從古少
要須乗健早歸田
　　　嘲欽師
師與予心總愛山從來已許伴予閒若爲一出俄經月
却戀塵凡未肯還
　　　贈逺老
一瓶一鉢自由身聊向江南翫水雲踏徧千山并萬壑
却歸林下炷爐薰
　　　送安老
師走叢林不計年若爲猶未了因縁萬年有路何妨去
透取無生不二禪
　　　和逺老韻二首
平生痼疾在煙霞到處林泉是我家若也逺公容入社
直須酤酒不須茶
欲訪天台帛道猷夢魂先到石橋頭箇巾直待桃花放
始得從師爛漫遊
　　　送明老遊鴈蕩五首
昔年曽作鴈山遊倒指今踰四十秋嘆我豈勞蝴蝶夢
羡師重到大龍湫
師到龍湫謁矩羅爲言别久渇心多當年見處祥光滿
試問今還記得麽
吾兒此地偶鍾英紹我家風尚典刑所幸吾師知此意
殷勤爲我謝山靈
方欣林下共談禪底事深公挽出山千里同風無道俗
何妨一笑便言還
遍參尊宿走諸方老去纔能返故鄉漲水飛雲前輩語
他鄉莫更久徜徉
　　　和逺老四首
事好休時便好休不應人盡覔封侯歸來已快平生志
况有髙人來聚頭
身居仕路夢家山一日君恩放我還從此便爲終老計
秖愁造物靳清閒
世人老去不知休秖羡三公與五侯爭似山僧都不㑹
困來衲被便蒙頭
相逢正好共看山底事怱怱便欲還今日乍晴山更好
可能伴我片時閒
　　　上七齋素不飲
人日晴天萬里開自應一笑上春臺清齋偶阻花前醉
且把茶甌當酒盃
　　　送津赴紹興倅八首
讀書已負少年時老大空踈愧我知汝肯爲余償此志
雖窮亦是起家兒
山色湖光足自怡幽棲無一不相宜只嫌野外遊從少
汝早歸來共樂之
汝辭秦邸佐名藩端爲親庭數舍間數舍相望雖不逺
爭如在側日承顔
當年我鎮卧龍山曽種千花與萬竿歲久不知無恙否
因來且爲報平安
我曽開鑿鑑湖田功竟難成愧昔賢汝謁馬祠須問訊
此湖興復是何年
出仕曽塵侍從班退休還得老湖山已慚過分無他望
只願吾兒相對閒
我辭官路已多時魂夢今猶畏險巇汝既飽諳游宦味
㑹須早作箇歸期
人生萬事不如歸只恐歸來不及時汝若能爲陶靖節
我身勝到鳯凰池
　　　山居上元
未能免俗强隨縁聊掛燈毬記上元席上雖無羅綺繞
遊人來徃亦喧喧
　　　十六夜見月
連宵待月屢登城特地遮藏不肯明過了佳辰方皎潔
嫦娥何事太無情
　　　代答
人生何用苦多憂無日無時可宴遊但使此心忘係累
凉天佳月即中秋
　　　甲子日無雨偶成
連歲人懷水潦憂年登猶歎不全收夏逢甲子天無雨
預喜今年又有秋
　　　和許守松隂
喬松轉日影斜斜穿入踈櫺細作花怪得清隂長不改
原來松下蟄龜蛇
　　　題心逺軒二首
山居我欲避囂塵尚覺門庭俗客頻羡爾結茅當道左
一軒風月作閒人
扁榜當年我命名喜君心與迹雙清眼前風物渾如舊
但覺庭前春草生
　　　和劉與權韻三首
平生嗜好唯愛山前身疑是山中相歸來深處得幽棲
柴門正與山相向
去年君過我山中尊酒相歡十日同别後相思腸欲斷
暮雲空復指江東
異縣相望兩驛間何時復此共看山向來同社今無幾
莫惜籃輿數徃還
　　　陳子厚送韶鴨將以七絶因次其韻
久聞韶鴨有靈蹤首尾俱輕快御風公獨惠然持見贈
應知野性與余同
興在江湖萬里間洿池一曲豈能安今朝來我西湖上
眼底陡驚天地寛
湖光深處恣沉浮未讓波間鷺與鷗舊侣此時應羡汝
欲來相就苦無由
朝朝兩兩下平沙添得湖中景趣嘉碧卵從今生育去
便堪裝㸃作漁家
投迹山林不厭深老來寧復計升沉水禽得得來相伴
應識幽人一片心
初來便自與人宜相近相親自在飛底事悠然無畏忌
也知老子久忘機
雖是微禽亦美觀豈無繒弋欲相干不須更起髙飛念
且向湖中戢羽翰
　　　題珪師松雲庵
一瓶一鉢一枝笻皓首歸來萬事慵應笑白雲猶世態
却來庵外媚孤松
　　附録文二首
　　　代廬州守進秩謝表
帝綸中下天澤外同加瑣闥之清聨守肥陵之舊壌承
恩優厚無已戰兢中謝伏念臣才能無它仕宦素拙久
塵汚於侍從無補益於絲毫復此拜嘉惶焉増愧念恩
非所宜當則皆為無功之食惟命出而不反則又將無
説以辭此葢伏遇皇帝陛下龍德興潛離明照隱上眷
以承天心之重下安以慰物望之深顧雖無庸例亦有
命簿書斷斷未瞻天日之姿恩渥洋洋恭被雷霆之澤
禄隨寵至榮與愧兼惟懷忠赤之一心以謝生成之大
德臣無任
　　　姑溪集序
李公端叔以詞翰著名元祐間余始得其尺牘頗愛其
言思清婉有晉宋人風味恨未覩他製也乾道丁亥假
守當塗因訪古來文士居此邦而卓然有聲于世者惟
李太白郭功父與端叔三人郡舊有太白功父集而端
叔獨缺然求于其家而子孫徃徃散落無復遺藁間得
之邦人類而聚之命郡士戴翬訂正釐爲五十巻鋟板
於學昔二蘇於文章少許可尤稱重端叔殆與黄魯直
晁無咎張文潜秦少游輩頡頏於時今觀其文信可知
已或謂端叔晩節鋭於進取有所附麗雖若可疑然范
忠宣公遺奏極於鯁切詆斥不顧一時用事者欲寘忠
宣之子於理端叔慨然自列謂實出其手既而公所爲
忠宣行狀復出由是得辠南遷廢錮終身曽不少悔其
勇於義若此詎可以微瑕掩之哉余固愛其文又表其
行誼之可嘉者并以詔於後云端叔名之儀其先景城
人既謫而南始居姑溪自號姑溪居士今以名其集天
台呉芾序
