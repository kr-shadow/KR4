#+TITLE: 石田文集-元-馬祖常
#+DATE: 2018-05-12 10:19:48
#+SOURCE: github.com/kanripo/KR4d0491 master e2edac44                
欽定四庫全書　　　　　集部五
　　石田集　　　　　　　别集類四(元/)
　　提要
　　　　(臣/)等謹案石田集十五卷元馬祖常撰祖常
　　　　字伯庸世為雍古部人居靖州之天山髙祖
　　　　錫里濟蘇(原作錫里吉/思今改正)金末為鳯翔兵馬判
　　　　官子孫用以官為氏之例遂稱馬氏曾祖雅
　　　　哈(原作月合/今改正)從元世祖南征因家于汴後徙
　　　　光州延祐中初復科舉祖常鄉貢㑹試皆第
　　　　一廷試第二授應奉翰林文字擢鹽察御史
　　　　劾罷丞相特們徳爾(原作鐵本迭/兒今改正)既而特們
　　　　徳爾復相修怨黜為開平縣尹因避禍告居
　　　　特們徳爾死乃除翰林待制累遷禮部尚書
　　　　尋叅議中書省事元統初拜御史中丞轉樞
　　　　宻副使乞歸至正四年卒謚文貞事迹具元
　　　　史本傳是集凡詩賦五卷文十卷名石田者
　　　　以所居有石田山房也其文精贍鴻麗一洗
　　　　柔曼卑冗之習其詩才力冨健如都門壯逰
　　　　諸作長篇巨製迥薄奔騰具有不受羈勒之
　　　　氣至元間蘇天爵撰文類錄其詩二十首文
　　　　二十首視他家所收為夥又請于朝刋行其
　　　　集而自為之序稱其接武隋唐上追漢魏後
　　　　生争效慕之文章為之一變與㑹稽袁桷蜀
　　　　郡虞集東平王搆更迭倡和如金石相宣而
　　　　文益竒葢大徳延祐以後為元文之極盛而
　　　　主持風氣則祖常等數人為之巨擘云乾隆
　　　　四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)陸費墀
欽定四庫全書　　　　　集部五
　石田文集目錄　　　　　别集類四(元/)
　　卷一
　　　五言古詩
　　卷二
　　　七言古詩
　　　五言律詩
　　卷三
　　　七言律詩
　　卷四
　　　五言絶句
　　　七言絶句
　　卷五
　　　樂府歌行
　　　雜言
　　　聨句
　　　騷
　　　賦
　　卷六
　　　制詔
　　　表牋
　　　青詞祝文
　　卷七
　　　章疏
　　卷八
　　　銘
　　　箴
　　　贊
　　　雜文
　　　䇿問
　　　題跋
　　　記
　　卷九
　　　序
　　卷十
　　　碑誌
　　卷十一
　　　碑誌
　　卷十二
　　　碑誌
　　卷十三
　　　碑誌
　　卷十四
　　　碑誌
　　卷十五
　　　行狀
　　　傳
　　　附錄
石田文集序
故御史中丞馬公諱祖常字伯庸系出西裔延祐初設
科舉以兩榜取士公應河南郷貢及㑹試俱冠右榜時
已稱公有文學初非以高科致儒名公志氣脩潔而筆
力尤精詣務刮除近代南北文士習氣追慕古作者與
姚文公燧元文敏公明善實相繼後先故其文詞簡而
有法麗而有章卓然成家其在禮部為尚書在中書為
㕘議在御史臺為治書侍御史中丞在樞宻為副使累
階要官自奉清約讀書刻厲如始學者雖一話言不茍
及以病歸終于家大夫士之聞者無不悼惜嗚呼篆鐘
編磬淡乎其韻璊璏璗琫栗然其光質古而文益竒以
之考律吕之和資佩服之華皆用於宗廟朝廷之上者
也詩曰惟其有之是以似之公實有而似焉公之家世
勛閥具國史及墓碑太原王守誠與趙郡蘇天爵在㳺
從中感知尤多故為序其文集至元五年已夘九月丁
已中議大夫御史臺都事王守誠序
昔者仁宗皇帝臨御天下慨然憫習俗之於文法思得
儒臣以圖治功詔興貢舉網羅英彦故御史中丞馬公
首應是選入翰林為應奉文字與㑹稽袁公蜀郡虞公
東平王公以學問相淬礪更唱迭和金石相宣而文日益
竒矣未幾擢拜御史劾權貴人擅弄威福遂罷相位乆
之其人再竊政柄左遷公尹縣開平實欲深中傷之公
退耕浮光之野泊然不以介意權貴人死復入翰林為
待制遷直學士訓誥誓命温厚典則有西漢風在禮部
為尚書兩司貢舉選士専求碩學崇雅黜浮至順天子
親見郊廟祼獻禮文多公裁定及為臺臣端重正大百
辟震肅議論廊廟有闗於治體一時薦拔皆重厚清慎
之士公少嗜學非三代兩漢之書不讀文則富麗而有
法新竒而不鑿詩則接武隋唐上追漢魏後生争慕效
之文章為之一變公之先出永古特部世居天山迨入
中國數世宦學不絶至公位益光顯嗚呼我國家龍奮
朔上四方豪傑咸起而為之用百戰始一函夏干戈既
輯治化斯興而勛臣世族之裔皆知學乎詩書六藝之
文以求盡夫修身事親致君澤民之術是以列聖立極屢降
徳音興崇庠序敦延師儒非徒為美觀也至于仁皇始
欲丕變其俗以文化成天下猗歟盛哉觀公治行卓偉
若此則祖宗取材作人之效豈第文辭之工而已雖然
非此無以表公之藴公既没其從弟察院掾易朔出公
詩文若干篇合天爵所藏共若干卷請于中臺刋諸維
揚郡學嗚呼覽者尚能考公之行也夫至元五年己卯
冬十一月朔嘉議大夫江北淮東道肅政廉訪使趙郡
蘇天爵謹序
文章何與乎天地之運哉元化之斡流神氣之推盪凡
以之而生者則亦以之而盛衰焉吾嘗觀於禮與樂矣
升降揖讓周旋裼襲之容屈伸俯仰綴兆繁瘠亷肉之
節文之著也而樂由天作禮以地制禮樂不曰天地之
文乎昔者聖人之以禮樂為天下也治與運㑹文從而
生焉世之為文章者葢亦有出於此而已矣漢唐之治
不及三代逺甚而其人之述作乃或有治古之風者亦
幸而際夫天地之運之盛也趙宋鉅儒載道之書與歐
曽王蘇數子之文君子於是有所徴矣而其運往治弛
則凡以文嗚者皆靡然若緒風之泛弱卉也我國家龍
起朔漠運符羲軒淳龎雅大之風於變四海士大夫争
自奮厲洗濯舊習至仁宗時遂以科目取天下之士而
用之浚儀馬公伯庸褎然以古文擢上第聲光煜如清
河元文敏公謂其所作可以被筦絃薦郊廟天馬寳鼎
諸作殆未之能優也公早嵗吐辭即不類近世人語言
古詩似漢魏律句入盛唐散語得西漢之體嘗謂人學
詩文固貴有師授至於高古竒妙要必有得於天吾未
嘗有所授而為之訃所嘗師者往往為近世人語言吾
故自知吾之所為者非繇有所授而然也葢公以英特
之資而涵毓於熙洽之世自決科以來踐敭清華至為
御史中丞其所際者盛矣則其文章又豈繇有所授而
然哉國家且益崇禮樂以對天地之景運能言之士幸
而際乎斯時則其所著當益有可觀者而美盛徳之形
容以昭天地之至文則亦有頼於若人之為者而公不
可作矣淮東憲使趙郡蘇伯修甫彚公文藁若干卷将
鋟梓以行於世適旅至廣陵乃使綴一言於編端伯脩
在成均時公以監察御史試國子生得其所試碣石賦
嗟賞不置伯脩以學行政事致位通顯非徒以文知名
獨不能忘昔之嘗知已者風誼之篤可以愧澆俗矣旅
光州人而生于甌粤延祐中公以䌖事入閩歸而告諸
朝之公卿大夫士曰閩中有陳旅者可與言文事也則
公亦旅之知已者矣追念曩日與公晤言至夜分不休
約他日還浮光為我結屋並石田山房暮年數往來相
歡今則不然乃執筆序公遺文於空江落木之間俯仰
人世不知涕泗之横流也應奉翰林文字從仕郎同知
制誥兼國史院編脩官陳旅序
欽定四庫全書
　石田文集卷一
　　　　　　　　　　　　元　馬祖常　撰
　　五言古詩
　　　都門一百韻用韓文公㑹合聫句詩韵
　　　　(詩中有三字非元韻盖祖常荒學不/能用古韻故也延祐五年八月作)
返躬操耒耜奉身寡帷幙田居水舂磑城宿霜鳴柝凝
塵尚沉㝠幽賞任飄泊行歌鮮同歡起舞真獨作嘯詠
氣頗雄攀躋力或弱樛木植幢䕃醜石掀獸惡心恥婦
女仁志薄游俠諾校書揚雄官入粟卜式爵娛情愜禽
弄失意被蜂蠚佩履侍殿陛觚牘宴館閣傭童飼棧駒
賤婢占屋鵲上書願封禪監祠議嘗礿紅瓔綴花房碧
刺罥藂薄春旗天仗浮秋駕星河涸補衮子何能懐祿
我所怍英名襲蓮炬貴籍謝魚鑰造謁每赧然循黙譬
沃若壁蝸涎篆攲穴蟻戰壘却組繡紅縷連罨畫翠色
著卿雲羃邑屋瑞雪塗郛郭羣儒修麟經諸將宣豹畧
請劔斬樓蘭傳檄喻邛筰賈區紫貝粲酒壚銀甕鑠潑
刺鱠翻砧郭索蠏就縛水戲鬭魚龍山蒐獻熊玃奇服
燕姬姹獠語滇童愕東郊買鬭鷄西市賣馴鶴宛宛緑
項鳳濯濯紅頭雀豪僧佛宗開大巫鬼物託迎祥有時
和驅厲無旱虐漕粟大庾盈賦秸崇廥錯圈虎割肉喂
鞲鷹搏禽嚼荔丹貢甌閩橘顆包沔鄂能賦皆鄒枚飛
翰盡盧駱未央曲罘罳長楊帀羽繳閑棋笑遇仙雜劇
坐忘瘧佽飛頭虎毛刑官面瓜削朝儀徵魯生廟獻賔
商恪天池漾文波海島通潛壑婦功春蠶溢穡事秋田
穫器美鏤桐梓冶良鑄錢鎛街樾布虚隂觀闕翔寥廓
治廷播訓敕清邉禁摽掠窮髮炙駞蹄勾麗醢熊脚詰
奸鉏大猾恤隠發深瘼靈圃白獸游禁籞黄鵠落時方
追治古事乃繼疇昨巢橧尚羊裘蓽門仍葦箔周封表
鎮望禹畫首河洛聲名惜馬纓音律辨牛鐸郎署紆銀
艾王邸施丹雘轍浚千車馳塵坌萬馬躍碣石入渤澥
太行分嶺崿士女工鞶絲王孫帶河槖清明日月懸統
正宇宙拓分行下觀風立聽上宣噩服官綺纚屬虞衡
鞹旁魄腒䐹販澤國乳湩給沙漠木禾神所食石蜜刀
乃斫天樞夾杓垣日畿絡雄莫鼎豈以金鑄山豈以銅
鑿戴憑席重重周舍言諤諤錫宴屬在鎬咸秋亟祠霍
造邦象邰室立法簡漢約吾生類鳬鷖賤跡雜兎狢囊
書爛星芒匣劍瑩霜鍔雨耕稗頻耨月斸石或搏尋真
養三芝求方問五藥傳奇存山經輿地指井絡悠悠秋
剪菘晏晏春食藿親歡戲假面客至樂吹籥恃才頗優
游使酒漸諧謔山深木敷榮野迥鶴寂寞擔簦踏槐黄
疊袂聫棣萼移官居旂常職領専錞鑮遮塵帽頂席隨
俗屋盖篛俸錢具菹醢飲餕甞膋臄孤危衆易傾獨立
古難卓徒跣防毒蛇空拳困狂㹱出敝季子裘入舍居
士屩海運知化鵾泥蟠見屈蠖門髙譽荀龍才逸薦禰
鶚逍遥投壺歌慷慨擲骰噱有興即騎行無疑豈龜灼
俎豆觀揖讓賔介講獻酢風櫺李涵冰日幌櫻裛酪鄰
饑馬通㸑市醉羊屠醵耘徳釤礪刃稱藝弩引彍任情
受世疵肆志探古博奏賦始中程諫獵終失度不念嫠
恤緯已謂童舞勺寢興避彈射周折凖䂓彠襆被丘中
琴揚舲池上酌桐孫迸空枝竹穉穿石籜南翁日種漆
北地日産柞蓄厚用不躓材衆工豈格甘泉祠猶清西
河居乃索菁莪採衢謡湛露興徒咢帝仁載大輿臣詩
埒微爝史官詳纂記儲以􁀙甕粕
　　　壯遊八十韻
十五讀古文二十舞劒器馳獵溱洧間已有丈夫氣裹
糧上嵩髙靈奇發天秘曄曄三秀芝為我擢粲翠空青
丹銀品伏龜鏤文貝駢羅星辰精附麗日月㑹紫鳳友
朱鷺翩翩劇翔戲飛閤舒鳥翼懸泉瀉珠琲磨崖見古
刻應是列仙記捫蘿欲登觀苔滑阻凌厲烟霞薈蔚隮
霧雨蕭颯至余時戴籜冠緑壁照縞袂檀欒有磐石真
人每同憩北臨黄河水濁流觸天沸蛟龍逐黿鼉鱗介
滿水裔衝波崩金堤萬夫廢穡事官家憂其勞玉馬嵗
沉祭江淮畫鷁船夜上謌嘒嘒魚鹽不直錢寡婦豈拾
穂釀酒相呼飲顛倒再拜跪中心忘嗔訶縱談詆漢魏
三十能歌詩鄙薄雕蟲技不肯學仕宦慷慨負髙義持
錢送酒家觴至即一醉羮芼嶰谷筍飯煮山陽穄峨冠
擬魯儒短衣真楚製逺行探禹穴六月剖丹荔巫峽與
洞庭彷彿蒼梧帝三吳震澤區幼婦蛾眉細唱歌攪人
心不可久留滯㳂淮達汶泗摩挲泰山礪聖鄉有亡書
求道亦容易童子操觚牘價重麒麟罽京國天下雄豪
英盡一世舞羽肅文教櫜甲飾武備馬跡見騰塵車轍
聞戞轊翬鶱天觀起鱗雜井屋綴千畝開靈潢馴象浴
其汭我皇拓文塲羣髦咸戰藝洎予黔婁生言辭罔飾
繪但幸晁董死收拾在等第臚傳下閶闔恩澤承滂沛
春雲覆林塘雜花懸火齊詞垣正舒華吹竽獨無喙執
筆御史府羞縮如牡蠣彈評則春秋齟齬失剞劂問俗
西夏國馹過流沙地馬囓苜蓿根人衣駱駞毳鷄鳴麥
酒熟木柈薦乾薺浮圖天竺學焚尸取舍利安定昆戎
居貪鄙何足貴返途歴邠岐原田表古畷宛宛陶穴民
艱難謀樹藝驪山𦵏秦魄茂陵迷漢竁黍離悲故宫修
竹編清渭日入狐狸驕天隂螮蝀翳温泉山津陽古瓦
識唐字闗河隔山東華岳秋更霽首陽餓夫薇霜露已
憔悴鑄牛挽浮梁恍惚水所噬晉俗棗齒黄冀馬電蛇
駛井陘阨坤維太行逼象緯煌煌日圍近赫赫天人瑞
田舍植汶篁郵亭擷吳桂優游逢化國俯仰詠樂嵗豈
用百二險自乃十一稅北都上時巡扈蹕浮雲騎宴鎬
帳殿移拜洛周廬衞嵓空山櫻繁川曲紅藥膩列障敕
勒塞萬里静烽燧九節菖蒲良貢篚充藥餌疇昔閉户
居耽讀未見試三年不窺園自謂五經笥四十得俸禄
僅可給美饎誰能薄淮陽不作鴻臚寺簡書畏懐歸弧
矢示初志振鷺方擢質㝠鴻忽垂翅感嘆對囊螢興言
友荷蕢諒非廊廟具頗異市井軰當曳鄒陽裾願擁文
侯篲
　　　贈客
疊巘擢薈蔚繁英粲紛葩銀繭霞已積翠幢栢方遮劇
飲肆豪縱清談宴賔嘉叫嘯虎當嵓趨蹌鶴行沙聫娥
聘趙女貫珠唱吳娃露庭汎蘭藂風閨透窻紗魚泳文
波圓禽翔矞雲斜逸樂諧金石清真况烟霞洗藥秋汲
澗種秫春燒畬寓言託莊列潛心著羲媧所貴丘園賁
終然心匪遐
　　　挽林彦栗秀才
女蘿附髙松榮華凌衆草猗蘭困蕭艾顔色亦自好歎
彼谷中人絲絇被纎縞生世固不諧埋銘宜有攷
　　　舟中望鄒嶧山
魯雲偃車盖汶水流魚鱗操舟返任濟川梁號通津東
望鄒嶧山六丁鑿嶙峋靈嵓溜泉乳仙遊道霞軿石髓
若可食吾將託兹身
　　　西方濼
魯郊秋已深西濼多蒲魚日暮積靄重維舟月生初露
凉水禽宿雨晴艷芙蕖擷花結楚佩宛若湘南居
　　　又
東平西郭外船尾到籬根共歎原田沒兼愁邑屋翻秋
寒雲亦雨天晚日初暄野市飢無米流離惜子孫
　　　讀陶潛詩
伯夷恥粟餓屈原避讒死獨有柴桑翁一不失張弛所
以百世下風流激頽靡遐觀八極表浮榮何足數
　　　送袁伯長歸淛東(三/首)
龍角不如犀常不生馬廐麟趾不如牛終當在君囿我
行泰山阿日觀望朝候見子被雲服家居夾靈鷲揖之
不得近跂慕塵光後
𤣥圗詳鳥官丹經譜黄銀羲媧鑿崆峒羅列大法陳蔚
矣夫子胸如天懸星辰英聲發為辭商盤襲周豳王官
豈不衆虚席需儒臣安車行有召無弄越水春
雞鳴戒僕御具食起就塗僅取資給周豈謂車騎都行
過青齊野忍見人逃逋翁姑纍帶索跟脛無完膚即欲
與盤飱但可飽一夫遲遲去國旌能得不疾驅
　　　貢待制文修撰王都司同賦牡丹分得色字
名都擅穠華竒葩紛翕赩頰暈紅粉艷囊垂桂蠧蝕初
凝沆瀣氷漸展蒲萄織仙綬曳雙環么鳯盤六翼粲粲
春奩瑩皛皛風燈直可憐昭容袖縹緲見顔色
　　　齋宿太社署(五/首)
朱門屹南起金水經北流繚垣外旁達周屋内廣修圭
玉承繅藉碧鏤飾衣篝中壇土五色夏松露浮浮改容
事明神豈謂茲淹留
明世容謭薄依光秩散署束帶揖上官攝衣奉神御泉
冽器每滌芻香牲亦茹循壇習登降趨位就表著翼翼
清祀修濟濟百辟助願神錫茂祉農功相蕃庻賤臣捐
俸稍牽犢耕雞曙
元宰職天工太史繹帝載庻官服攸司同寅承聖代赫
奕旂常華議禮出藻繪齋宫熏沐居衣裳步鳴珮鞭榜
吏牘急投足有彈劾乃知容䑓貴終日俎豆内
齋宫蔚清華前榮畫方壺古礎石芙蓉日景射銅鋪嘉
木䕃長夏階草宜露濡兵衞限囂雜簷網懸蜘蛛署書
督粢盛設吏視茅苴端居見博士希武循庭除
樂工奏宫懸登歌布濩功祠官侍奠瘞靈軿下𤣥穹祝
辭求善嵗侑我稑與穜稑穜及人饑報祀百禮隆瑣瑣
大社令樂職朝上公
　　　古意
秋羅畫雙蝶凉綀透紅綃攀紆翠襞積騰拏鳯盤翹公
子髙宴集水閣芙蓉摇来禽丹砂紅石蜜春氷消歡情
光景洽壮意風雲飄所期國士知豈謂虞人招
　　　苦寒(五/首)
肅肅嵗已宴冽冽氷霰集寒雲光不流槁木鳴日夕挟
纊處南户嚴稜坐相襲端然成離居企念稺陽復
褰裳居重户驚飈蹈書帷穴地篝石火持酒得氷澌杲
杲日出光萬物待被施豈無陽和節嵗序非爾私
納履非遄征墐户豈寡交今茲祁寒候火井凝氷泡離
人歎無衣原獸淫弓弰憂端坐耿耿雞鳴動嘐嘐
南户日頗暄居獨意亦適觀物契妙道含情想真識静
囂理雖殊造定趣乃一古人不可求茲焉寄㳺息
日精赫重光午景延冬暄真見煦物功始覺陽道尊𤣥
㝠斂時肅衣被元氣温鼻端有消息守此觀化原
　　　報春堂
青陽布仁徳萬品含景滋人道貴有報天施終匪私遲
遲春暉和寸草為生資聊觀孟氏咏載考生民詩
　　　古詩(三/首)
繾綣憂腸興觴至不能釂髙飈揚塵沙倏倐滿户竅冠
履對孔經蠅亦集堂窔淹留藉君子相與一晤嘯
弱馬不可御復爾路阻修石子頭犖确馬足無所投馬
足無所投顛隮臨道周何能乘黄鵠四海一日逰
凌晨視園蔬緑色承露英命婦自採摘終朝掬不盈持
以充庖厨豈療飢腸鳴婆娑秋菘葉不受魚肉腥朝暾
煦寒畦中心含素馨
　　　淵明始末圗
畵史謝文字託意有粉繪髙人蹈古道終造𤣥澹㑹涉
世情豈真採菊心若寄持酒每自慰翁也得奇計載觀
始末圖悠悠似相契
　　　録囚太興府公㕔書事
寒泉汲露井氷盤薦丹果晝永榴火繁風微筠粉墮雖
欣景清麗復厭事藂瑣堦庭列羣吏敲扑狴犴夥折獄
乏才辯傷民困袒裸初余居田畝銚鎛每親荷幽賞偕
夙昔文字當宴坐諷詠弄毫素射獵削箭笴江介觀海
濤河外陟嵩嶞訪隠同壷觴問道辨介臝今也行作吏
冠帶苦包裹翹首望南雲歸心逐東舸
　　　擬古
崇臺拂繁雲阿閣䕃廣路上有彈琴女文采被烟霧玉
食薦翠盤渴飲瑤草露鄙薄貧士妻終嵗弄機杼
　　　春寒(二/首)
叶風應青陽羲御南其輈生榮兆植物民氣趨和柔三
農興嵗功銚鎛日以修云胡司寒神正月行斂收獵獵
驚飈來壯士晝索裘氷梁阻沃溉龜拆横大疇穡事忽
愆時誰與飢餓謀得見吹律衍吾将迎道周
嵗律啟璇室天家授人時嘉生達勾萌厚徳宣靈祇𤣥
功既旁被吾人亦咸宜曩在閉闗日商旅車不脂瑟縮
謹盖藏宛宛如蚌龜茲遇孟陬月遲日載景熹眷酒續
古意㳺子求履綦豈恱草木華所貴陽道施陽道一以
施衆美俱無疵
　　　春雲
髙雲起城闕流離度庭樹依風拂迴塘波纈光影注荒
林帶疎烟照日亂縈縷婉孌連浮陽空眀映凄霧嵐翠
含玉暉景采滿嵓嶼逍遥幽賞諧緬邈世娛阻
　　　送衞大隠卜者
飲馬蘆溝河水寒傷馬骨牧羊居庸闗草短餓羊腹君
行苦匆匆我且無握粟陟岡望髙雲東南有黄鵠
　　　送幼度御史南游
辭官亦有道諧世亦有窮君子尚髙義賤物不賤躬含
情適夷曠潛心入𤣥中弓旌或南出求子江水東
　　　田間
中田蒔柔桒周垣列菀栁居然成農耕林廬頗完好朋
從時往過林頭出尊酒意氣每酣適仰視北有斗豈知
念湘纍那復嘆嗟(一作/尼)叟丈夫貴立志文字託永久
　　　賦海月送彭君教授九江
江月照人近海月涵太清大地積微塵何能翳其眀遡
光儷陽耀隂魄獨含精况爾朝夕馳呼吸成虚盈持兹
燭𤣥造萬類無遁情彭君忽起揖子以知言名
　　　王維輞川别業詩圖
野水已不流野田已無塍日夕華子岡狐狸上丘陵髙
人兹為土畫墨飛塵凝空餘古韻語彷彿金石興
　　　新嵗丁卯(二/首)
宣髮日已皓行年屬知非持身仕眀時出入謹細微瑣
屑文墨賤藻飾供脂韋秩秩叙天經哺此萬齒飢枉已
未敢進斯願豈終違
獻嵗時序改真宰布陽和黙黙𤣥運交生物有駢羅天
塗日宣光泮水渙文波豈樂具春服農祥願無訛
　　　飲酒(六/首)
進士當盛明自謂非時才狂斐學文字無聖為我裁二
者俱寡合終令智士咍斯旦已陽春對我聊持杯祖母
在堂上小孫方稚孩俯仰見五世居生豈悠哉
簡編有重訛折衷無權衡黎庻有重困救藥無持平昔
者賢聖出屯蹇躓其身躓身不躓道龍蛇果能伸棄置
姑飲酒陶然㑹天真萬物各遂性雜沓向我陳
祖母九十七堂上受封恩小孫初一月哇哇弧矢門吾
生豈不遂知足心不煩在昔田里中學書不窺園鄰舍
或招飲怒不與之言矜持稱亷隅過往太守軒今茲遇
明聖經幄寄討論啟沃資皇明古道因以存時日得賜
酒獨酌還厭喧
考妣早棄我得禄不逮親幸茲有祖母九十康彊身我
情終不樂日思我親仁襁抱免水火少長俾知倫出入
鄒魯俗用變宿習因植松在淮山稼田為齊民興念輒
涕泣有酒亦逡巡
昔我七世上飬馬洮河西六世徙天山日月聞鼓鼙金
室狩河表我祖先羣黎詩書百年澤濡翼豈梁鵜甞觀
漢建國再世有日磾後来興唐臣𦙍裔多羌氐春秋聖
人法諸侯亂冠筓榖鄧不書名毫髮各有稽吾生賴陶
化孔階力攀躋敷文佐時運爛爛應璧奎
嗟哉寡諧合蒼髮秃不齊觴至即飲嚼猶恐逢訶詆衆
人以儒進我不限吏資入官飬交譽惟恐不合時含笑
作雅咏遭罵亦詭隨出入踐華要諈諉成其私積階漸
崇貴剽獵章句辭鼓頬說古今證據稱云為斯世豈可
誣小夫甘自欺興言發喟歎飲者終不知
　　　留别沂州張君仲
揚舲下彭城分颿上沂水與子作别離眷言重徙倚曩
在京華居連室同井里出則馬轡聨入則衣袂比今也
各散去相顧意未已我操田器歸子執州符仕慎勿輕
此身期以善自止
　　　觀耕者有言
庶矣新田殖疲民得無飢先輸公家賦又足食其私老
父揖我語嵗功實由兹勸農古有官助給牛種施今官
亦勸農行田吏奔馳爾去吿爾長我自安無為
　　　禮部合化堂前後栽小松(三/首)
買松栽兩階緑髮已可梳恐是女元君截鬚生地腴遲
爾千尺長下産黄琥珀服以安心神飛身作仙客
樹色緑透户晝景如嵗長㣲風吹几帷硯池麝墨香分
曹寡職業糜廪充䑕腸多因文史閒陶然肆其狂
有屋山之陘有田水之漘如何又茍禄屈伸隨世人納
履斯遄征騁心斯失真興言每自悔願為耕鑿民
　　　蔓草不除
大夏萬物長蔓草多華滋勾芒發苕頴苞實各及時賴
爾有野意使我情恱怡誰云田中殖嘉穀亦如兹
　　　六月七日至昌平賦養馬户
馬足與石鬭石齒囓馬足足跛背生瘡突兀瘦見骨官
家日有事陸續使者出使者貴臣子騎馳日逐轂驛吏
報馬斃鞭撻寡婦哭寡婦養馬户前年夫死役占籍廣
川郡有田種菽粟翁姑昔時在城邑復有屋連嵗水兼
旱洊饑罹不淑夫死翁姑亡田屋盡質鬻寡婦自養馬
逺適鵰窩谷績紡無麻絲頭葆脛膚黒塞下藜莧小空
釡煮水泣驛吏鞭買馬磨笄向山石安得天雨金馬壯
口有食
　　　寄六弟元徳宰束鹿
我有六兄弟我長汝最幼我長守田廬汝幼侍親右跋
涉萬里途隨牒越閩岫親復當官清晝坐寘宴豆教汝
讀詩書夙夜獵文囿不幸親棄予萬里汝扶柩汝兄元
禮賢斬服携汝走我自河淮南迎喪匍匐救號哭天不
譍崩裂屢顛踣歸安桐鄉阡銘文手自鏤買石礱石儀
(一作/古儀)樹栢夾漢獸俯仰嘆存沒今茲霜露又汝今出作
縣我偶尚書簉戒汝憶親教公田代耕褥汝素謹禮法
口未見嗔詬更宜歌我詩無視我老謬憔悴傷民恫恚
忿兩莫鬭縣政書考功同去聽山溜
　　　葆真觀納凉(二/首)
虐旱熾初暑煩囂不可滌城隅有琳館松竹䕃午日呼
我良朋來嘯咏各岸幘蕭然忘世慮相對坐盤石
瀹茗滌塵襟煩暑亦可㤀團團篋中扇復開明月光况
此太清居林樾天風凉誰鑿河漢氷為我雨八方
　　　端午效六朝體
修篁發秀林新荷疊芳池采絲擷霧縷紗縠含風漪蕤
賔應樂律端陽正嵗時馥馥蘭湯浴灧灧蒲酒持漢宫
鬭草戲楚船張水嬉江心鑄龍鏡好用照湘纍
　　　移梅(四/首)
幽屏逐魚鳥沈跡儔隱淪所欣在林藪嘉植日以親眷
言江介品紛葩號南珍遇我好竒服移根得良因井井
十畝園菁茒䕃澗濵縞裳擢玉質宜此空山春
始逃爨下厄復脫燎原焚結根園畝間炯炯臨水濆疏
華照嵗暮緑萼栖寶熏春陽桃杏繁鼎實獨已先遐情
惬真賞来置我石田北枝散餘霞苔光生碧鮮
𤣥冬陽已復仙葩綴踈星隔浦映碧竹隨風墮寒燈我
来刈薪蒸弛擔南山陘攀莖嗅清馥擷英嚼芳馨樛結
灌木藂顔色無光熒彷徨未忍棄洗濯歸林亭
植爾當庭隅豈復資鼎味遷爾自谷中豈復相嫵媚冽
冽𤣥㝠候衆植各浮脆髙標自凌寒孤尚獨冠嵗么禽
何處来飛下雙羽翠
　　　田居二詩寄元㕘議
積潦被原田瀦水滿陂塘具我錢鎛器剉稭飼牛腸周
垣無不完南東植柔桑欣欣條枝發向日欲奮張衆草
還芊芊朝雉鳴陽岡始旦荷畚去取糞城邑傍敢辭作
勞苦但願筋力彊
上馬作將軍下馬作博士服賈真無良蓐食勤穡事王
朝列公卿田稅豈十二同里相勞勉牛種更貸貰雖無
凍餒憂未可恱親志親志在榮光禄飬乃始貴為詩獻
儒宗秋穫見稔嵗
　　　初日(八/首)
初日照我樹我樹日華滋檀欒緑隂合四顧無曲枝盛
暑熾煩歊其中有凉颸成林䕃千畝棲息任所宜
初日照我墻我墻無文圬周遮限奔逸環堵存屋隅聖
譏糞土惡塗塈飾穢洳畚鍤戒勞歌樂此生其樞
初日照我屋我屋受陽光寒暖順時令風雨謹盖藏榱
桷無文雕析(一作/桁)棟取材良聖亦善居室茍完斯為臧
初日照我書我書在東牖赫矣先聖言天地相永久秦
火雖燎原其灰為世夀人文待茲成老死學敢後
初日照我田陂水方滿塍既欣穉禾發復愛嘉木榮伏
臘獻酒食報賽嵗事成告僕緩爾私先可輸王征
初日照我車我車不濡輪泥潦即不出旱復避埃塵當
轅駕一馬宜彼原隰平下澤非所慕朱丹亦非情
初日照我池我池水波生芙蕖罥紅影黄盤䕃緑英龜
魚相浮㳺鳴雛㺯新聲雖無䑓與榭足自娱幽情
初日照我衣我衣多賜服霈哉富筐篚圗報命莫贖飬
痾得退歸持此侈君禄茫茫宇宙内被體㡬完足
　　　飲田家留題
田家酒初熟邀予坐籬根我復不辭飲喧譁輒傾樽耳
熱歌擊缶雜坐忘卑尊論古似嘲謔顛倒羲與軒禮容
或稍稍愛此情義敦邱原正春意歸路花栁繁飜飜鳥
飛去悠悠寄情言
　　　史館閒題(二/首)
騎馬到畵省冠佩趨几筵豈但文字美所樂長官賢京
國足府寺金穀相百千飛書日雜遝奔命懼不先肅肅
館閣嚴操觚績簡編上有日月光下有草木妍森羅大
象列俟此言語宣蹇予昧儒學羣髦辱官聫遭逢賴眀
世益喜身悠然
畫省真仙居華屋映丹樹青石倚闌干松髮沐雲霧綺
疏刻連錢承塵畫翔鷺中有河漢文夜深室光聚玉函
黄金鑰太史自侍御河上一豎儒伊吾誦章句偶趨彤
廷詔詞林邇天路雖樂文雅懿終慙紬繹誤
　　　祖生求母
風塵知無歸海波知無還所以求母人見似涕已湲涕
湲何時止得母始歡喜不見畎畝謡常言樂平世
　　　題米孝廉詩卷
仲子或乃廉匡章或乃孝是非相失真百世每一道若
人古君子二徳夙所樂風聲茍不樹何以達民教記實
有遷固雄辭蔚文豹坐可卜傳信髙旻麗星皓
　　　擬古(二/首)
長安青雲士任俠日娛游千金為人夀萬金買名謳小
舅拜郎官女婿恩澤侯出入意氣盛歡樂不知憂銀柈
薦海品羊酪乞蒼頭生逢承平世死𦵏崑崙丘
早嫁金閨彦翡翠冠步摇纒臂七寳鈿繡袿襲鮫綃江
南茉莉粉塗頬發天嬌専房妬夫婿奩錢媚神祆最恨
蠶繅賤却恐鎖香銷
　　　奉和王儀伯叅議龍門
衆鎮列方國兹山入叢霄隠雷鬱夜壑奔潨劇春潮跛
鼈不可升負鼇詎能超媧錬役萬神禹鑿勞百僚我行
當晨興鷄鳴馬蕭蕭巋焉見閶闔烟雲限紛囂所樂鎬
京從敢賦淮南招摛辭造鵷行藻思芳年彫飲酒輒亦
醉汎汎風鷗飄日畿芙蓉衢玉輈九天遥髙詠青雲篇
翹首扶桑朝
　　　問燕
紫燕尾涎涎巢成引雛去秋風巢泥落燕去不知處眀
年春社時又來哺雛兒不問主人誰還可巢門楣
　　　擬古(二/首)
日轂麗中天重隂受大光甫田溉以泉嘉穀岐穟芒美
質膺教益釋然達其良區區事文法河決抔土防
驅車上疾坡六馬汗滿溝解航下急瀧百夫不能留微
機有逆順無用卜筮謀車遲或可安航速或覆流
　　　送别李彦方憲副之官
昔在翰林日與子同官聫出入文史間篇章雜朱𤣥飲
酒學士家走馬大道邊各不識時貴浩氣超八埏今兹
兩秃翁短髮咸被肩睽違諒不樂國憲屬持宣八州多
疲氓豪吏争控拳擊搏并煦嫗所施務兼全期子上報
政慰我心惓惓
　　　登都北神山醉中題壁
過溪踏瑶瓊入山採蒼翠仙宫名神山下負六鰲背我
來訪丹藥羽人已千嵗清嘯響山谷幽姿媚松檜白水
從北來南與衆川㑹開窻目沃野千峯儼相對自是山
林樂何但官爵貴買田釀清泉里社日相慰詩成悵如
失天風逼衣袂東望鄒衍廟盃酒可逺酹談天劇當時
古屋尚粉繪騎驢獨歸去人世空一喟
　　　種桃
種桃南山麓三嵗不得實種𤓰東郊園擷之在百日豈
不思遲暮終焉有常食如何種瑶草千嵗始一獲
　　　王繼學同張學士夀寧宫祠宿奉寄
永日坐虚館晏然有餘清迤邐違世囂冲融叶道情修
管文賦成歌詩藻思生凉颸入書幌逍遥命觴酒披拂
有庭花山石可擊拊下階就步武布席思我友我友不
可思方與神仙期峩峩華陽巾左右委佩垂夜半登𤣥
壇象緯光陸離天門倘有遇為我含景滋
　　　送郭用可教授雲南郡
馹騎道邛筰拖舟絶牂牁西南古朱天謡俗雜奇譌軵
餉仍烓㸑毛裳啗鱻蠃良金飾長鍛翁季輒交劘官家
善覊縻獷獰受捫摩君往教其人為國揚餘波同文實
同化萬里歸謳謌
　　　潁郡
孤城介汝潁四野盡衍沃梁楚異風氣沉頓封域錯畇
畇墳壤美宜我稼稻粟居民尚朴儉遺邦頗文物邈哉
宋兩公當年擅髙躅至今風月夜西湖有鳴玉朅來載
淮舟登髙恣遊矚故老不可聞聲華竟誰續
　　　昌平道中次繼學韻
清朝富文物冠盖塞兩京角藝百技並論經千儒幷下
才忝供奉肅肅齋館清朝出都門道羣山愜幽情聫鑣
有髦士海内馳英聲白馬嘶南風羅袍映田塍笑我如
培塿自比山崢嶸
　　　度居庸闗次繼學韻
飛鞚陟雲巘決眥盡圖畫天氣吹髙寒山雨洒長夏㝠
㝠白鳥去寂寂松子下陸行石當塗水舂泉繞舍髙與
蜀道齊深乃盤谷亞筍輿約重來羸馬苦常跨朋從詠
連疊酬應給閒暇得見王子喬吾將驂鶴駕
　
　
　
　
　
　
　
　
　石田文集卷一
欽定四庫全書
　石田文集卷二
　　　　　　　　　　　　元　馬祖常　撰
　　七言古詩
　　　題恵崇畫
龍門千尺梧桐樹多在石崖懸絶處上有古巢生鳳凰
鳳凰臺髙山水長吳蠶八繭白雲絲畫史落筆光陸離
江天萬里莫射鴈春草年年出湖岸
　　　所過
張良廟前流水聲歌風臺下曉鷄鳴行人舟中寐復起
此生亦欲成功名白髮可憐升斗禄持歸不足求田屋
揮杯看劍獨長嘯萬里朝雲見晴木
　　　題商徳符山水圖
曺南山君畫山水幅絹咫尺千萬里古木樛枝障霧雨
蒼石斷裂蹲虎兕路幽應有仙人室樓閣恍惚雲氣入
翰墨黯黯絶丹碧芙蓉峯髙觀海日
　　　淮安路池山
淮浦蒲花秋渺𣺌淮岸楊花春裊裊白魚初下酒舡來
十里風烟隔飛鳥吾生欲向淮安居更聞池山好田廬
濯足滄浪箕踞坐不問朝家求聘車
　　　湖北驛中偶成
江田稻花露始零浦中蓮子青復青楚船祠龍來買酒
十幅蒲帆上洞庭羅衣熏香錢滿篋身是揚州販鹽客
眀年載米入長安妻封縣君身有官
　　　李後主圖
澤國中寒嵗年晏沙嶼潮痕眀石棧風吹半樹野梅發
天上書來問春鴈江南後主丹鉛手畫盡氷絲世無有
宫中長晝諌囊稀媚嫵吳娃雙進酒
　　　寄鄉友
河邊老父念我出逺寄京華書一行謂言白髮今多少
又報南園竹樹荒門前石田秔秫熟犢子新生走如鹿
莫戀官家有俸錢長年作客身如束
　　　送周南翁之官池陽
霏微桂藂緑霧深集仙書殿秋沉沉九華山影墮酒醆
便欲起拖青楓林青楓林髙霜葉赤遥遥連雲鴈行急
蜀麻呉鹽來往時閒坐城樓聽江笛
　　　畫樹
寒槎偃蹇風雨攻蟄龍囓雲磻石根戰壘防秋鹿角柵
長筏浮江下蜀門憶昔馳射古楚原夜觀野火燒楓林
髙堂醉酒看畫幅樛枝薜蘿牽我心
　　　何仲博家棣韡堂
我有破屋近鳥巢水波春雲拂塘坳弟兄三年不得見
屋前石田添竹梢眼前有此紫荆樹何時重過西州路
欲瀉銀河下墨池盡寫狂歌滿華柱
　　　宿興化縣界
去年七月淮水發獨乘扁舟觀禹跡今年七月天又雨
躍馬南上閩嶺石蹉跎嵗時身老大瑣瑣茍禄慚莫述
白髮山中抱孔經㑹見青藜下太乙
　　　再賡前韻
莆田颶風秋更發山寒天暮見虎跡夜起繞床聽簷溜
又愁雲中龍出石我行閩南王事急文字豈為年位述
每嗟莫救黔婁飢誓從方士祠太乙
　　　題眀皇端箭圖
寧王玉笛吹鳳凰桐花秋露宫晝長開元天子忽思武
手中金箭照眼光何物羣婢出後房羽林孤兒射殺將
坐中凛凛無漁陽
　　　題趙承㫖枯木竹石圖
猗歟太史諸王孫生絹畫出崑崙根枯槎菌蠢厄野火
淇園秋雨琅玕繁天寒嵗暮碣石館囊書日見𤣥雲翻
持向故山茅屋底倚看屈曲大江奔
　　　閒題
客來散我床上書客去風吹忽成帙平生情思苦愛詩
更喜坐嘯銷永日京都王門可曳裾鼇峰翠石相揶揄
睡醒茶甌緑香滿誰能走馬汗揮珠
　　　上京書懐
燕子泥融蘭葉短疊疊荷錢水初滿人家時節近端陽
繡袂羅衫雙佩光共笑江南五雜組畫鷁浮波供角黍
沙苑射柳追風駒古來北地為名區
　　　室婦嘆
南陌日長春已半天風猶寒室婦嘆咄哉室婦爾何為
卉衣廩粟充凍饑飽暖無憂樂以嬉乃此屢嘆將有私
室婦涕泗言復咽食鮮袂良焉足說近聞官家賑貧民
雄保諸州已損(一作/捐)瘠翁姑帶索行纍纍弱兒失爺夫
失妻哀號村空野樹槁蔀屋見斗餓䑕啼縣令具名報
大府星火符來應期聚索錢買餅飼公卒書券質田問
鄰主艱難憔悴不易狀誰實為之俾無養嗚呼吾人痛
切膚忍死莫作盗賊徒君不見蒼鷹乳虎有司靡何但
嵗凶人化鬼
　　　息齋風竹圖道士華山隠得之命予賦之
往年家住篔簹谷丹鸞之實美如粟𤣥雲翻空下深靚
昆吾寶刀削秋玉石衣漬錦侵書光風微粉墮生細香
琳館瑶臺九天近夜寒笙磬聲鏘鏘萬斛蒼烟鬱江雨
二妃彈瑟瀟湘浦郫筒蜀酒亦堪沽蟠石雙杖令誰取
河朔嵗晏氷為梁羣木鱗皴臨雪霜遲汝狂飈莫吹裂
截管他年侑帝觴
　　　上京效李長吉
龍沙秋淺雲光薄畫羅宫衣侵曉着呉娃楚娘侍團扇
象輿鳳輦眀珠絡椒花染紫風雨香三十六盤天路長
南都北都望行幸千秋萬嵗迎君王
　　　李夫人
未央天子香醺骨夫人不貯黄金屋氷銅無光澁秋月
留得當年舊蛾緑瑶臺夜佩聲闌珊沉雲叫鴈沙泉寒
二十五弦彈鳳凰玉釵小燕飛春山
　　　祝丹陽祠武當
東窺禹穴西龍門搏虎豹兮觀魚龍中有武當神所宫
捫摩光景憑雲風旁礴頫入厚地裂環視百鎮真叢叢
丹陽道人紺髮古走馬北來致天語延祐天子聖眀主
萬嵗千秋作風雨
　　　蔡州妓趙氏墜崖以死自誓作詩諷俗
鱗鱗汝水氷碧光汝之左右百草芳紅蘭紫桂媚長晝
鉤輈鳥子回銀塘茭蒲無數菱葉小西家鞦韆屬年少
燕泥霽雨風景酣簾箔依稀有歌笑趙氏女子邯鄲娼
綵絲繡履踏春陽心思宛轉縈雲縷羞對兒郎唱鳳凰
樂山嵯峨石生雨鄉人迎神奏歌舞婆娑起向神祠前
祝願生身事針組野風吹目雙淚零泉聲松韻相泠泠
誰言女子情愛癖誓死命輕如鳥翎鳥翎飛上合歡樹
開花夜夜無愁苦秋香不斷相思浦玉釵斷股埋黄土
　　　題織錦回文圖
桃葉渡江不用楫織女烏鵲填河白合歡樹下宜男草
草色不及羅裙好織錦度曲聲亦柔黄龍塞是契丹州
夫君戍歸定何日樂府陳娘歌第一
　　　題簡天碧畫山水
西江隠君簡天碧醉來畫水復畫石春山秋樹緑更紅
木橋野屋横且直烟雲蓊鬰風雨交元氣淋漓障猶濕
雪篷夜宿魚尾舠晴蓑曉掛牛角帙岷闗巫峽冬氣清
猿啼鳥嘯天一尺老來看畫眼苦澀便擬買田溪水側
脫去賜帶繫芒履著書五車刻苔壁
　　　秋意
銀床墜露下髙桐竹練含冰留麝籠蒲萄酒作碼碯紅
湘娥江邊採芙蓉月華流影天漢東素商凄清颺微風
草根知秋有鳴蛩
　　　寄家書
春雲閣雨花泥少池上波平飛白鳥薊中河外盡天涯
蓮葉圓時身到家
　　五言律詩
　　　春行南郊
緑樹連城合蒼藤入澗懸作橋分野路取竹縛溪船載
酒誰留客看花我欲顛歌詩諧故老笑語屬神仙自鑿
蒲萄井人開苜蓿田銜櫻黄鳥哢窺藻白鷗翩狎坐欣
時俊隨行喜妙年山隂知寂寞春服且雲烟
　　　固始縣南岳行祠
往嵗曾登眺今朝又漫來山禽鳴獨樹石壁漬荒苔水
淺沙痕亂天低鴈影迴春風吹白髮有酒且銜杯
　　　應制夀王少傅
皇極敷多福臣工保夀耆禔身名愈茂佚老眷殊彌疏
廣金無㡬祁奚子更奇堯樽沾露醴齊服剪氷絲几杖
隨身到冠巾與野宜珊瑚生海石琥珀出松脂西掖清
光徧東朝寵渥私仁風初煦煦化日自遲遲宸詔徴歌
曲仙音被樂詞乞言方有待莫去採靈芝
　　　過文著作家
誰住街西屋文昌著作臣茶甌宜客静書帙覺予親栽
竹應棲鳳操觚定獲麟青藜眀夜半北極動星辰
　　　贈王待制
雪樹眀街樾氷澌合御溝物華迎節換淑景拂天浮長
日書封事經年問酒籌已知花塢好借汝獨重游
　　　翰林書佐杜元美戲綵堂
聖代文眀日時賢事業初雍雍封邑屋秩秩表田廬孝
友歸今杜風流藉後予無詩歌陟岵有賦叙閒居夏閤
摇紈扇春船捕錦魚又尋倉氏米還寫翰林書追陸重
懐橘非温笑絶裾五雲誇地近三釡喜身如我亦陳情
者誰云捧檄歟强來親筆硯不去荷犂鉏大母頭疏白
諸嬰口聚鸒薊中塋入路河外野沉旟(一作車/又作辜)藝圃思
傳業天門聽唱臚終慚老萊子欲語復籧篨
　　　送文著作往鄂州諭南使
大化均天施皇圖象岳寧宣風依日月發號布雷霆貔
虎嚴分鎮鵷鸞蔚在廷芝莖聫孔廟蓂葉茂堯庭珠米
圓圓白樓桑箇箇青謳吟興隴畝游衍及郊坰楚俗那
三户滇童信六經已知含煦育復此仰儀刑使得皇華
美歌應湛露聽賜衣裁錦段官醖應瑤缾上國崇懐服
熙朝尚徳馨魚書閒粉蠧鷄卜枉軺星鄂渚翔鸚鵡燕
臺念脊鴒歸途回四牡楓樹失江汀
　　　送王眉叟真人
秋暉上寒竹白鶴立蒼苔石洞松花落雲房澗水來彈
琴翻道曲搗藥應猿哀别浦迴船急孤山看早梅
　　　送人之陜省幕和韻
綬帶驚沙鶴紗巾逐海鷗驪山泉未冷華岳樹先秋路
出汾陽里衣仍晏子裘風流蓮幕羡君豈歎淹留
　　　伯長内翰與繼學内翰聫句賦畫松詩清壯偉
　　　麗備體諸家祖常實不能及後塵也仍作詩美
　　　之焉
呉絹氷絲白秦封石髮青沐華浮鶴露戢景蔽鶉星刻
畫風雲狀雕鑱鳥獸形哦詩鏗玉署集句燦珠經曄曄
舒光氣沉沉逐杳㝠離歌三疊唱凱奏萬鐃聽肅穆官
師位雍容樂舞庭江花春艷艷山竹雪亭亭自笑如塵
俗懐慚似酒醒無因題琥珀有去對鵁鶄
　　　都城粟氏玩芳亭
嵗序催人老韶華逐酒濃開尊應數數閉户豈重重花
朶山猿折齋廚竹笋供京塵衣不染猶得媚春容
　　　春寒
春寒犢子瘦誰與念農耕地底多生煖天邊正要晴落
梅栖雪暈裂竹見風聲為問催花鳥如何得使名
　　　送蘇子寧赴嶺北省幕
鷄塞鳴秋柝龍沙列夜營賜衣俱魯縞給餉盡吳粇野
井氷生夏寒天雪沒晴藩垣資贊畫幕府正知名
　　　送劉侍儀祠祭北鎮醫無閭
名鎮坤維左雄藩碣石邊宵眀觀海日春媚禊河川塞
道迷沙磧郵亭過玉田驌驦憐馹騎襏襫費羊毡亦有
鮫人室應無䱇户船山椒雲物異天角斗樞偏望美祠
官貴時清祀事専祝禧孚感格錫福待敷宣
　　　謁吿書懐
先子桐鄉地年來憶舊游山春花競發沙晚水閒流石
屋青霞夜藤床碧樹秋防身龍具在强欲問呉鈎
　　　贈彈琴道士
苦竹到階深雲房豈易尋倚松聞磬韵對石振塵襟芒
屩𤣥壇曲瓊冠紫殿隂仙翁嫌我俗不肯坐彈琴
　　　用韵贈王繼學時祠禱天寶宫
𤣥闗松桂深長晝客來尋撫石雲生手㺯泉風滿襟鶴
巢連屋角蝸迹上碑隂須信祠官美烹茶更鼓琴
　　　送董仁甫之西臺幕
西南萬里地詔屬大行臺秦樹浮天去巴江帶雪來山
河無用險邦國正須才臺幕風流美書籖想盡(一作/畫)開
　　　送周南翁待制
鷄曙辭宫漏鷗天趁客船帝書鸞紙瑩母侍板輿鮮林
壑烟霞古(一作/舊)松楸雨露偏儒臣文藻劇隴表勒髙阡
　　　華清宫故基
開元人物盡茲地尚華清古道風塵急温泉日夜生碑
詞惟石蘚宫樹有春鶯過客知王建題詩不記名
　　　靈州
乍入西河地歸心見夣餘蒲萄憐酒美苜蓿趁田居少
婦能騎馬髙年未識書清朝重農穀稍稍把犂鋤
　　　宿遷縣
河伯朝宗日黄昏(一作/塵)出岸髙蛟龍分窟穴舟楫用波
濤使者修隄急田甿棄屋逃無錢誰貰汝嵗晚更嗷嗷
　　　吕梁
天府河流北徐方禹跡難青山開石硤白日看風湍星
宿光芒合坤維脉絡蟠吳船牽百丈釃酒酹隂官
　　　泗州塔
梵塔層層出雲間見象輪金光動淮水鐸語召川神負
載坤多力莊嚴佛有因埏陶千萬億穹石刻銘新
　　　舟中
藂薄縈雲曲岡巒引霧深舟輕風燕疾衣薄水螢侵夜
久江喧瀨秋清竹滿林閒情任飄泊到處欲登臨
　　　徐州弔蘇眉山
城角黄樓壯蘇公骨已仙亂流無囓石宅土有居廛才
大為時忌名髙得世傳舟中卧讀賦臨水一琅然
　　　挽饒國呉公
泣雨纒丹旐靈風攪素帷畨君歸廟日饒國表阡時穹
石鑱仙籙華編綴誄辭山原松漏月墓道櫟生芝諧世
資清福全天樂夀耆孫聫書殿列兒侍竹宫祠執紼嗟
何及居廬願莫私眀王崇秩祀斂錫待敷施
　　　送郭巨卿之南臺
臺府濤江外官清吏報稀印朱塗野靄研瀋滴山霏列
鎮幽眀入方州殿㝡歸羡君髙步穏悔我棄荷衣
　　　送王伯𢎞平章
衮職華蟲粲台堦象緯眀世須先穀帛治理後章程所
貴求儒效何勞得論衡退公無候吏飲介有諸生楓陛
都俞宻槐庭屬望清助耕千畝藉謝絶五侯鯖疏傳専
髙節韋賢擅令名臣工商相重鄉國魯公榮汶水春疏
(疏一/作流)鮪徂松夏囀鶯來宜思舜慕去合體堯情尚醖隨
飛騎宫衣滿賜籯曹裝應再趣莫擬種黄精
　　　送侯廣彦秀才
淮水清無石君行去路賒分金知鮑叔問字見侯芭雲
滿山遮路天髙雨送霞士貧方傲世白髮豈多嗟
　　　秦元卿家慶圖
天爵榮良貴皇家錫顯封恩光依上國寵渥䕃華宗椿
恱荆交艷萱妍桂競穠園亭春掩映桑野畝横縱令子
官薇省諸孤胄辟雍儒功誰表率善俗此儀容
　　　辛良史披沙集詩
未可披沙揀黄金抵自多悠悠今古意落落短長歌秋
塞鳴霜鎧春房剪畫羅吟邊變餘髮蕭颯是隂何
　　　海子橋(二/首)
朝馬秋塵急天潢晚鏡舒影圓雲度鳥波静藻依魚石
棧通星漢銀河落水渠無人洗寒露為我媚芙蕖
南望蓬萊觀行人隔苑墻有時馴象浴不見狎鷗翔宫
樹飄秋葉江船認石梁辟雍真可作擬賦獻文王
　　　秋谷平章生日
上宰儒宗重中台位望隆承天施坱圠捧日照曈曨汾
洛精靈合文章運會通酇侯初亦(一作/生兆)昴周翰降維嵩
姬正逢陽復羲車舍斗中眉毫齊紺髮仙骨炯方瞳鸞
鳳翔千仭貂蟬侍兩宫天池浮畫鷁公衮煥華蟲造命
毗元化書思沃帝聰山河尊社稷禮樂賴臣工韓國蕃
宣永髙皇報施崇從來黄閤貴只屬紫芝翁檻竹沉沉
翠庭花灼灼紅道山藏畫象詞館轉詩筒洛下耆英盛
人間夀域同君王自養老何羡菊潭東
　　　送李元章之陜縣(元章舊/官太常)
周漢風流地郎官出宰年憂民思磬折去國想官(疑作/宫)
懸種樹連闗右栽花近洛川莫嫌齋馬瘦春雨便行田
　　　送符鎮撫之官
金符傳拜將白羽看麾軍吹角弓横月開旗馬望雲舅
家書盡讀新府令初聞油幕風流盛吾歸詫隠君
　　　題仇公度所蔵先世家訓手澤
斗南人物論仇氏爾為先曄曄文華在綿綿世美傳庭
趨元獵較禄養有圭田感慕吾親志臨書淚迸泉
　　　泉南孫氏園亭
鑿石通歸汐浮梁看浴暾鴨闌萍上甃鹿柵蘚生垣薝
蔔乘梔子篔簹長竹孫書香芸辟蠧席煖錦裁鵷交客
登仙籍承家荷帝恩氷甌蜂蜜溜酒榼荔漿翻吹籥花
圍屋彈琴鶴舞園海雲春有態閩雪夜無痕誰謂衣裳
懶予今杖屨煩捋鬚歌月地翹首望天門
　　　贈里人别因寄祖義祖烈
萬里天南地逢君似到鄉欲同觀海嶼忽别上河梁楚
樹思題葉淮僧憶借航歸時報兄弟莫遣石田荒
　　　再從浙入閩(二/首)
江外淹留久那堪去復回水生客星瀨日出偃王䑓烓
竈茶甌至筠籠橘顆來春雲又成雨着意落寒梅
積雨闗河濕今朝日始晴浮船下夜瀨覔酒近春城鵝
鴨將雛出牛羊傍母行獨憐無侣客萬里又南征
　　　送光州陳仲禮知州任滿北上
太守官仍貴王畿路豈賖歌驪君獨喜縶馬我興嗟髦
士應朝請羣公論汝嘉送行無酒榼歸去有書車魯望
雲浮樹淮空雨斷霞鴈來猶為稻鷺下獨憐沙宗器知
瑚璉祥金未鏌鎁漢庭須賈誼揚宅失侯芭涉歴川塗
異游觀景物華秋風河漢側被髮泛靈槎
　　　次元禮弟韻
白鶴愛苦竹婆娑正爾嘉田居門近水野飯甑炊霞自
種千章木誰乘萬里槎小亭燒藥處依約是仙家
　　　送人自淮南賣田還江陵
楚國方城外江陵漢水邊俊才多顯達髙士亦留連濟
濟夫君美栖栖獨爾憐如何無紫槖尚此有紅蓮歸覔
千頭橘行荒二頃田相逢還又别春水看浮船
　　　謝紙
長夏身無事煎茶被竹綀官清還食祿俸厚欲收書揖
客談𤣥理逢人問故居不因舒道士無紙寫栟櫚
　　　遊華嚴寺
化國日遲遲招提獨往時鶴馴看梵磬猫定䕶齋糜貝
葉翻經譯沙墻應制詩庭前雙樹好長夏得風吹
　　　次韻繼學(三/首)
金爵層霄外銀猊曲檻邊合香俱國士持槖半神仙豈
有遮塵手應無見麯涎地清天似水席煖罽如綿客送
蒲萄酒人分苜蓿田書思趨豹省掞藻賦龍船(時上京/自大都)
(移舟/至)誰念馮唐老為郎白首年
雞塞西寧外龍沙北極邊有天皆入貢無地不生仙鵲
玉光含水驪珠濕帶涎香清堪閉閣衣薄豈勝綿珥筆
逰鰲禁扶犂占鶴田酒来揚子宅人上剡溪船自信篇
章貴能歌撃壌年
丞相晨趨漏元戎夜拓邊碧雞崇漢畤丹藥監秦仙敢
謂鼇頭選初逃虎口涎栁詞方濯錦雪賦已抽綿艷艷
金為屋輝輝玉滿田客衣隨楚製鄉夢逐吴船所賴三
階正螭坳記有年
　　　陪可用中議祠星於天寶宫
教命司諸席元辰集醮筵星君符介夀嵗紀輯安躔炬
焰天無夜熏焚樹有烟音如緱嶺上拜似竹宫前蘂笈
祥延世飈輪儼御仙日餘青煒接宿耀罽壇連象緯昭
重潤齋眀祝大年步虚垂珮響奠幣織文鮮誠感將馨
祀神娛樂鼓淵蕃釐歸帝胄孚祐播農田
　　　崇真宫西梨花
春日梨花下相逢把臂行香痕憐粉白酒暈惜紅輕影
動簾穿燕聲來樹度鸎共當拚一醉莫待鬢華生
　　　眀日在羅中官園池次韻
帝里春光媚花前可獨行額黄團帶小眉緑畫痕輕蕩
槳波浮鷁裁衣粉妬鶯却愁風信惡眀日樹生隂
　　　送可升法師祠武當山
華芝三曲盖靈馭九龍車人喜仙官至誰云帝闕賖山
神驅黒虎真侣耀朱蛇石髮松膏霧天衣雨織霞澗青
春舞藻岩紫晝垂花醮席羅星斗賔筵競鼔笳乘槎過
博望噀酒問欒巴竭澤無魚罟施逵有兎罝熙熙歸化
域遲汝報重華
　　　送楊仲禮江淛提舉儒學
江海雄南服衣冠重北門仗雲移振鷺船霧送翔鵷酒
屢招人飲文多與客論名髙依日月道大信乾坤官拜
儒臺貴班聫會府尊齋㕑還筍蕨賔所盡蘭蓀佐吏言
猶雅公庭禮不煩過家懽上塚去國戀承恩田埭觀魚
子隣墻撫竹孫光榮休負弩歌鼓樂鄉村
　　　武當山道士贈行
幽居鑿石楹仙路接青城印字苔行鶴梭金樹度鶯飛
光無短景上夀有長生星斗何曾闇𤣥壇夜夜眀
　　　瞻得之慶母夀十韻
夀域資皇極天樞夾泰階樂生黄髮並錫福白眉皆有
母褘裁副因兒綬結緺髙年方宴賜偕老屢興懐承祀
言供食延賔使賣釵鞶絲猶故物彤管賴吾儕蘭茁矜
熊枕花眀藉鹿柴學書圖史備贄禮束脩差予欲登堂
拜誰令出斾諧歌詩陳善慶勒字擬磨崖
　　　盧師山下過郝景文叅政墓
故相聲名逺荒阡松栢長地能終不夜天莫借飛光舊
客驅車過新詩洒淚傷千年此山下樵牧禁牛羊
　　　送史正翁經歴之嘉興
京華春滿眼楚客榜船歸花送行衣舞鶯從上苑飛蓴
鱸隨俸入桑苧接田肥鈴閣文書少還知小吏稀
　　　姚左司墨竹為賈仲章尚書賦十韵
江渚春生雨山楹夜宿雲籜鱗穿石錦節粉帶書芸𤣥
玉昆刀削素絲并剪分魚竿方問野鳳管已相(一作/招)君
莫作宣房楗還歌華澤文露零忻鶴警星度恐螢焚影
似風欞見聲如雪幌聞裁冠終有製作屋更無氛移植
驚燕叟盤根識楚妘中郎揮墨汁宗伯侑鑪熏
　　　許右丞蘸道士祈感應
榮門先赤幘索室借黄冠箋奏冷風至符飛苦雨乾市
船難繫買禾耳可芟刓朝薦祈年觀昏祠太乙壇嘉生
資五福哀籲劇三盤魚鼈還隂宅蛟龍謝夏官金穰夸
浩浩粒食且摶摶神享希羞蕙靈歸藉用蘭車輪非有
角馬足忽生翰帝念愚甿病民歌法網寛祝祠期不繆
相國寸心丹
　　　送許誠夫大監祠海上諸神
上聖崇眀祀元臣屬有文内香開寶炷制幣出𤣥纁授
節臨前殿傳臚聽後軍酒清黄木廟魚祭武夷君颶母
應回雨天妃却下雲不勞風有隧猶願楚無氛漕粟瑯
琊見還珠合浦聞穹蒼天坱漭溟渤氣絪緼龍户編魚
賦鮫人織霧紋畤祠光炯炯宣室語欣欣鵬運連畨舶
軺歸願冀羣觀書曽拜洛歌賦不横汾越水琉璃静閩
花茉莉熏伏波封莫請宵旰念華勛
　　　次韻阿榮(目録/作崇)叅政
輦路青雲上居人杳靄間寺鐘聞下界車轍在髙山倚
馬才名世鳴鷄客過闗黄陂隔淮浦嵗晚約同閒
　　　元禮弟寄和韻
野雲不肯出作雨漲山溪頗謂談捫蝨何如學祝鷄鑿
池通竹逺揷架庋書低秫熟秋田後應知酒自攜
　　　適意
夣想蒼龍闕盤桓汝水濵郡侯偏愛客秋雨更留人饌
盛甞鱸鱠樽空倒角巾覉愁不能遣争奈二毛新
　　　贊御書雪林二字為趙伯寧中丞作
聖主敷文化臺臣得寶書方圓河洛出次舍日星居禹
畫州圻古羲文物象初克勤資負扆躋敬賴儲胥王錫
非鞶帶天光豈器車傳家恩有渥訓徳義無餘浩浩氷
華潔亭亭木本疎山輝因玉潤雲氣是龍嘘瑩爽才尤
峻栽培力不虚眀良須慶㑹動植樂舒徐眷遇榮金匱
謳歌媿石渠賤微叨下列瞻拜舞階除
　　　張元傑祠龍虎武當
岌嶪芙蓉闕葳蕤翡翠幢祠官天北下仙屬日南降香
雨沾春隴靈風鼓夜江神來乘馬四使至戴旗雙宣室
還因鬼箕疇却為邦𤣥君眀月珮玉女白雲窻淑氣非
烟縷祥光豈燭缸兩山通地脉萬竇響泉淙有樹皆生
酒無苗不(闕/)　龜蛇龍虎地螮蝀好為矼
　　　求趙伯顯畫家山圖用唐李中韻
春鴈南來後家書一紙無山花應向日陂水計通湖羸
㹀衣資絮生蠶薄藉蘆久宜拂白石强此伏青蒲琴客
分抄譜仙翁許借壺園紅榴火煉沼緑芡盤鋪嵐氣飄
簷隙烟光鬱座隅呼雲横螮蝀問月看蟾蜍倚杖心何
逸觀魚興不辜新開竹林逕併乞寫成圖
　　　猗緑園
殖産吾何取開林我獨能縛船嘗取竹擣紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無氷香灺留文
篆書囊剰繚綾清晨飡玉罷東坐日初升
　　　贈蘆州黄孝子
我家淮水上孝義夙多聞邑屋封華表丘園聘束纁久
嗟毛義檄更嘆董生文白石山中去吾將問隠君
　　　雲巢道士
弱水不容舠仙山本負鰲坊偏朝斗柄材或伐蟠桃網
户春絲宻梁河夕蝀髙㸃金應有藥切玉豈無刀雨裏
攀龍鬛風中拾鳳毛露珠凝藥臼霞纈暈綃袍箕尾人
能遇靈槎客每遭隔塵勞夣想斥鷃在蓬蒿
　　　出都
長城懐古處身在日華東水出盧龍塞山連碣石宫沙
鷗終自白霜樹忽然紅雲海鴻濛氣歸颿杳靄中
　　　項子虚鍊師歸舊隠
黄石書難遇青精飯易逢山中霞盡碧海上日偏紅舊
種三珠樹新裁五粒松大年能駐景上藥可還童塵隔
悲浮世仙成劇化工龍來寧有穴鶴放更無籠衣製波
紋縠琴修火爆桐緑章飛洞府蘂笈奏神宫黙黙龜潛
息憧憧蟻鬭聰鍊形吾體惡因爾問崆峒
　　　題恵崇畫樹林
下瀨生秋響平林漏曙光蜀榿隂十畝閩荔熟千房不
聽樵夫伐無勞匠石傷靈槎上天漢全棟架眀堂黯黯
雲垂幔霖霖雨濕墻鴈奴呼伴審鳩婦擇棲詳路逺逢
仙宅天低近帝鄉春行苔履滑夕坐筍書香東絹刀誰
剪西園價爾償懸車清渭後白髮洒蒼凉
　　　虞伯生學士畫像
韋相傳經業楊門世講官箕裘君自得文字我知難汲
冢朱塗誤秦灰墨補殘黄流凝玉瓚僊露滴金盤不肯
投漫刺偏宜戴小冠近林聽竹雨臨澗看風湍詔入蒲
輪軟訶歸釣石團青山連石國白日照長安擬卜龜呈
兆將書鶴借翰風流圖畫裏方自見神完
　　　登雨花臺
積翠生層巘凝光浴巨濤呉城花覆井楚舸竹栽篙地
近魚龍逼天空鶴鸛髙野橋皆螮蝀溪水盡蒲萄雨石
逢芝箭風林得鳳毛臙脂兒女小罨畫鬼神饕六代都
銜璧三山尚戴鼇故宫猶荏苒古樹漫周遭仙洞歌瑶
草人家宴碧桃飯香非接淅酒好不篘糟緑霧春連閣
丹霞曉映袍攀躋忻境勝跋涉憚人勞老我才還劣清
資媿重叨採詩今有使問俗似無曺佳麗千年㝡聲名
一世豪嵗時休澣日攜手可遊遨
　　　南野
南野新亭好城坳築小丘飄花如(一作/迷)虎落(一作/穴)遇水
識龍舟朝士尋山到隣翁載酒游五雲天坱􁀙書帙瑞
光浮
　　　紫芝不用事
霞纈盤華盖天葩擢矞雲孕靈非有種掞藻忽成文冠
矗仙裁羽纓垂女製裙原田多衆草獨爾擅絪緼
　　　贈楊洞天道人
我自不入俗君今乂欲仙鳥啼百花裏屋住萬山邊宻
樹雲難過空潭月易圓題詩秋卷了為說小行年
　　　五言(九/首)
太行東北去形勢自天分一葦航吳越千車輓朔雲衣
冠今復盛豪傑古猶聞欲獻三都賦茫然愧不聞
不作還山夢因吟李杜詩平生無飽飯抵死只憂時事
實兼唐史風流揖楚辭山川舊逰處千載有餘悲
王子不耐俗還山應恐遲挑燈同此夜把臂憶當時愛
我常懸榻逢人只語詩買田今已決莫負耦耕期
好去春山路騎驢罨畫中徜徉紫芝客憔悴鹿皮翁得
酒寧辭醉逢人莫話窮乾坤皆古意人自不相同
御史青驄馬詞臣白玉堂有才皆展驥此老尚亡羊雲
海迷舟路天風失鴈行不須愁白髮正欲媚幽光
古意在眉宇新詩應口哦無錢賒酒得有屋喜人過宇
宙千年事功名一曲歌執鞭吾亦可稅駕欲如何
聞道光山縣城南十里賒人家依翠竹野水亂梅花應
有仙燒藥寧無客艤槎行當問田畝結屋貯烟霞
栽竹復栽花居然處士家有田供白飯無句咏青霞春
雨浮隣甕秋船繫樹槎漁樵相見熟来聼讀南華
又是蒺藜秋浮槎繫旅輈古城空石堞平野半沙丘自
笑滄洲客還期汗漫逰明朝入衛國淇上買扁舟
　　　題張良卿御史乃翁萬户死邊詩卷
莫恨將軍死將軍死是身子今簮獬豸國擬畫麒麟銅
柱聲名舊燕然記刻新叢祠寄江右百世衞邦人
　　　春思調王修撰袁待制(二/首)
翰林王學士宅裏好花開白紵裁春服青錢喚酒杯終
知老子興嘗望美人來笑我如椎鈍敲門一百迴
京國春風軟名園花信来只愁添酒價還恐負詩才繡
袂鞦韆下銀鞍騕褭囬詞臣應自貴深院閉莓苔
　　　再用韻奉繼學(二/首)
修撰官清切髙齋不易開青鳬憎緑幘黒瀋覆瓊杯日
日裁書出年年賜錦來最憐山簡拙惟有習池迴
山東豪侠客走馬兩京来芹藻流清譽絲綸藉美才但
能鈴索静還使酒船囬夢想庭前鶴竒踪篆紫苔
　　　次韻咏石
老石何年有依稀滿路旁無人愁飲羽有客坐亡羊戒
世能言晋傳書豈姓黄補天成五色何獨柱眀堂
　　　北行
山轉疑無路溪深似有雲衣裳沾沆瀣鞍馬入氲氤岩
樹花凝晝崖藤蔓駐曛佛宫金匝匝帳屋錦文文塵坌
車争出霞舒騎亂分烟中聽犬吠天畔見人耘草檄期
誅泚歌詩擬弔蕡家家收棗栗處處種榆枌枕有仙人
記琴無山鬼聞時巡勞聖主靈會召神君泉脉流釵股
松身鏤纈紋團團㽞象跡矗矗立駞羣龍虎盤南石貔
貅鎮北軍井鹽仍皛皛馬酒亦醺醺越貢珠璣錯夷琛
翠羽紛弓旌徵隠逸斧鉞賜功勲俗已多羊酪民還賤
豕豶雨餘雷菌長秋入地椒芬井邑聫山海倉箱溢隴
汾白鷹隨雪鴈黄䑕掘田鼢太祖初飛御中原正溺焚
劍光眀塞道箭影落窨氛聖嗣開元極天聲震大􁣟轅
門方納禹國鏡又收員降主來銜璧奔君自束緼只今
修栒簴何但去䡝轒公子衣縫掖王妃曳練裙期綿堯
厯祚物阜舜風薰學士工謨訓成均載典墳小臣難頌
徳祗合採書芸
　　　送同年趙繼清尹安陸
席帽文塲裏于今十七年白鬚俱滿鏡墨綬獨行田鵜
翼知吾刺鸞棲覺汝賢髙才多晚達未可嘆迍邅
　　　寄舒真人
金闕來華盖琳壇集羽衣石因鐘乳膩松為茯苓肥劑
墨香翻杵修琴玉布徽天低臨象緯日近逼光輝竹裏
開長逕池邊蔽小扉紅迷霞綺錯緑漲水環圍仙杏葩
凝赤蟠桃萼剪緋龍來還獨宿鶴去更知歸割蜜蜂先
避銜書鳳自飛祠雷陳古磬符鬼掣靈旂丹井泉偏冽
銅盤露未晞俗人那得識詩客盡相依伊我逢休澣從
兹詠浴沂憑師消鄙吝猶可採山薇
　　　送華山隠之宗陽宫
江閣魚龍近山房霧雨多地清天不暑池曲水無波筍
籜迎書帶櫻桃送錦窠呦呦呼伴鹿唼唼換經鵝養素
行編屨乘閒坐織蓑㡬篇飡玉法一帙醮星科香灺沉
銀葉衣裾佩紫荷丹光留海月絳景出松蘿醉憶泉浮
乳幽憐石爛柯神君攀緑桂天女踏青莎邀客登山頂
尋真入澗阿洞簫吹道曲雲紙寫魚歌予髮今如此君
心可奈何髙壇見明月為我問娑羅
　　　石田山居(八/首)
甲子人愁雨河田麥已丹嵗凶捐瘠衆天逺禱祠難賈
客還沽酒王孫自飽餐更憐黧面黒征戍出桑乾
積雨衣裳濕愁人是麥田泥將深沒馬霧欲墮飛鳶爨
火勞薪盡家居老屋穿墻根雜蛙蚓擬買繫籬船
光山楓製錦潢浦荻飛綿秫熟何論酒魚来不計錢卜
鄰多野老求藥有神仙為客留羮筍清晨步石田
四月淮天雨清林䕃碧池筍香鄰瓮酒禽響(一作/聴)客窗
棋田鼓春迎社鄉巫夜賽祠漸知飄泊久自覺是農師
無麥夫何極吾憂隴畝空豈能驅盗賊得忍鬻兒童荼
蓼充腸熟樵蘓救口窮無端縣小吏召役到疲癃
作客何多意淮南即是家自牽蘿屋小不正葛巾斜書
懶眠尤熟詩来酒更賒春天雲嫵媚相對坐鷗沙
竟日無賔主山房一老翁竹光浮晝碧花蘂颺春紅田
父分雞桀(一作/柵)鄰僧乞鶴籠時行親杖屨未覺坐書空
淮南窮僻地先世有林廬花曙鳴山鳥芹春躍岸魚鼓
琴仙度曲種杏客傳書朋舊如相覔休嗔禮法疎
　　　郎中蘇公哀挽
墓門翁仲泣秋草九原深身世書盈屋鄉園樹滿林故
人多執紼令子早冠簮曽作陽闗曲今成薤露吟
　　　古城熊翁夀考
髙年開八袠治世遇千祺馥郁蘭當砌葳蕤菊滿籬子
能知負米孫更喜含飴但願雍熙内吾民盡耄朞(一作/期)
　
　
　
　
　
　石田文集卷二
欽定四庫全書
　石田文集卷三
　　　　　　　　　　　　元　馬祖常　撰
　　七言律詩
　　　用樂天韻因效其題詠閒意
繅絲車響雨來稀罨畫圖中住翠微村北村南桑扈呌
家前家後竹鷄飛青憐藤蔓春牽屋綠愛荷盤夏剪衣
更憶江天家萬里行逢僧子借船歸
　　　寄王繼學待制
奎文爛爛繞樞旁一代詞臣屬馬楊天碧綾浮鸞誥濕
水蒼玉動鵠袍光侍祠竹殿辭靈幣奏對楓宸拜帝觴
藉甚聲華才更逸如何三十不為郎
　　　夀郝大參
退傅歸來髮尚青角巾閒對老人星鳯凰池上辭松閤
鸚鵡洲邊買竹亭留客只談三里霧見人不問五侯鯖
慚無剛夘為公夀他日淮南種茯苓
　　　和張彦清司農喜雪(二/首)
剡船乗興便閒來不問樽罍幾日開春水起時寒欲盡
梅花多處氣先催天街綽約清光遍雲幌依稀舞影廽
已是豐年調玉燭京華倦客豈悠哉
萬木鱗皴凍欲黧曉雲一色望中迷紛披紈素拈花樹
㸃綴珠璣布稻畦沙嶼有聲鳴夜鶴氷溪無影照山鷄
蓬山仙客多清興間日題詩對紫泥
　　　寄隠士
林下蕭然一病身可憐家計若為親葛花藤蔓供山貢
菰米蓮房給水珍鶴子見貧能代僕犬兒知主㑹憎人
清朝日日弓旌出誰説巢由不肯臣
　　　送趙敬甫侍御赴江西鎮
南昌㑹府盛才猷􁶎馬辭天又此遊二十八州當左轄
幾千百里望前旒江明旌節文魚躍秋入衣裳畫鷁浮
若見昔年徐孺子急須下榻問名流
　　　寄吴真人(二/首)
彈琴峽北翠華遊仙子翩翩夾御輈日觀占雲乗顥氣
星壇回斗酌河流菊花香晚思三楚桂子秋高下十洲
應憶南都舊狂客青田歸鶴作書郵
竹宫日近鳯凰遊龍輅秋清白玉輈羽服侍嚴天帝子
鶡冠書讀道家流雲高塞嶺松生石霜入江鄉橘滿洲
仙客通靈塵慮盡南風日日作詩郵
　　　寄王繼學
天北剛風去馬輕葛巾清景駐瑶京裁書綵筆卿雲爛
照字青藜子夜明簷鵲聲乾人問訊舄鳬飛慣客驚迎
靈槎八月應南下夜聽銀河有浪聲
　　　奉和鄂通都事秋懷
靈河七夕巧雲稠墜露聲清夜得秋月冷桂花飄左界
山寒(一作空/又作深)荔子落東甌人憐紈縞裁衣袂誰借蒲葵
剪扇頭竹影近忩砧杵急夣隨南客問行舟
　　　九日在告
青山到屋三十里瘦馬不能閒一過欲趂重陽浮菊蘂
轉愁落葉下岩阿南鴻帶雨秋飛急北谷來霜夜杵多
病裏題詩遣野興何人携酒與高歌
　　　送侍御之南臺
雲蕊天然拂曙橋鍾陵松檜識南朝臨書應憶晨趨漏
把酒何妨夜聽潮官美當年裁錦繡時清今日奏簫韶
佇觀召對通明殿别擬題詩寄使軺
　　　送王眉叟真人還錢塘
濤江秋半潮頭起來鶴亭高瞰雪堆白㲲仙衣分鷺羽
綠華洞府乞松栽閒留長日人間住獨伴飛雲海上廽
何事而今東去疾孤山十月早梅開
　　　題若容
擊劍酣歌白日迷高情邈邈見天倪石潭藻舞魚深泳
花嶼春明鳥自啼架上道書研宇宙篋中衣帶剪虹霓
洞房清晝奩香轉坐聽東街馬過泥
　　　雙頭菊
金屈巵邊醉袖垂秋雲如幄貯仙姿寒生小靨廽鸞動
香入流蘇睡鴨移結綬巧承西顥曲落鈿羞帶月支眉
青霜為我催憔悴銀屋何人怨别離
　　　夀故相秋谷
鄴侯書帙滿高堂韓國封圻啟故鄉鳩杖倚雲吟雪岫
鳯笙吹玉薦霞觴人問宰相青霄近天上神仙白髮長
豈獨夀星明子夜春風岑嶎長琳琅
　　　夀閒閒真人和吳養浩博士韻
太乙壇高夜氣寒三芝八桂影闌干寳雲蠧獸青金鼎
素靄凝氷白玉冠竹雪珊珊承步響松花拂拂落衣乾
高真御氣仙官應南極星騎五色鸞
　　　壽中丞公
石室巾箱爛卿雲芝庭旌節照秦軍三珠樹茂仙官應
二葉蓂生夀厯聞皎皎素心凝北雪垂垂白髮濯南薰
太微光氣明如水坐見臺烏集夜分
　　　送道士趙虚一祠海岳
三珠樹影滿雲間萬里南天去鶴閒弱水浮舟求玉磬
𤣥都結襪繫瑶環吹簫谷口雲遮路貰酒江邊月動山
仙子無心問塵俗手中空握五芝還
　　　送呼圖克岱爾著作祠岳瀆(戊午/狀元)
日長東觀著書清絳薦龍香為帝擎山岳發靈銀甕出
河宫迎節馬圖明行觀謡俗期星使歸奏蕃釐拜月卿
千里楚鄉乗傳去關人應識棄繻生
　　　和張蓬山司農韻
蓬山高對石淙荘水磑飛輪日濺霜后稷官清芝檢濕
杜陵天近竹綀凉題詩獨喜輕紈素書笏重須奉赭黄
下客揚雄貧嗜酒只今先有碧筩觴
　　　和繼學郎中送友歸越中
薊門東望海無波誰許山人問薜蘿雀舫春聲留水鷰
鵠袍秋影動天鵞鑑湖草滿芙蓉少鄞縣(一作/水)潮來牡
蠣多羞見京塵遮帽頂羊裘亦欲換漁蓑
　　　贈劉時中
江海歸來氣尚豪立談便合擁旌旄青衿令子箕裘美
白髮賢妻井臼勞才大豈能期世用數竒還不救名高
公卿知已吹噓易笑我官曹似馬曹
　　　挽何得之先生
手織烏紗日賣錢全家閒住五雲邊伏生有女書空在
伯道無兒世共憐北市行歌花爛漫西亭坐嘯月嬋娟
少微光氣今年闇知是詩隨過海船
　　　應制夀趙國公
聖徳如天念老臣詞林奉詔製詩新龜齡何藉依潭菊
鶴髪偏宜對雪筠八蜡節迎千室飲三公官貴一身貧
角巾野服林亭下正是耆英社裏人
　　　過錢塘
老翁八十能鉏豆記得江南亡國時驕將臨邊方棄甲
孱王入海却張旗過秦才子方頭白辭漢仙人豈淚垂
東觀史臣班馬行乞書今古作元龜
　　　錢塘潮
石橋西畔竹棚斜閒日浮舟閱嵗華金鑿懸崖開佛國
玉分飛瀑過人家風杉鶴下春鳴垤雨樹猿啼暝蹋花
欲賃茭田來此住東南更望赤城霞
　　　追和許渾游溪夜囬韻
溪水連雲過竹間溪聲雲影半潺潺鶴來近屋童看熟
鷺下長松客對閒直待月痕侵石塢還期烟色認柴關
人生豈獨官為貴好向君王乞越山
　　　書事
伏蒲論事屢逢訶白髮而今更奈何好去仙山尋種杏
敢期帝里要鳴珂囊中舊笏書青竹篋裡新袍稱紫荷
百畝湖田三畝宅南天春雨白鷗多
　　　盖善長御史泗濱堂
泗水千年碧似藍泗濱華屋締楩柟人從路北耕春雨
山自徂徠供夕嵐方印只今垂組紐長檠猶獨近書龕
天邊倦客滄洲逺卷裏題詩興未堪
　　　奉和新除袁侍講見寄
周京宴鎬漢汾河蓬鱠何須丙穴槎東觀横經環壁水
承眀寓直賦卷阿人間玉價連城少天上文奎左界多
長日相思南望切羲車休怕魯陽戈
　　　賦王叔能宅芍藥
鶯粉分奩艶有光天工巧製殿春陽霞繒襞積雲千疊
寳盝脂凝蜜半香並蔕當階盤綬帶金苞向日剖珠囊
詩人莫詠揚州紫便與花王可頡頏
　　　用繼學郎中韻再賦
花入簾櫳草映裙春雕紅玉百旉分重重艶暈寒浮露
拂拂穠芳暖撲雲秉燭客來追貴主結褵人去嫁夫君
韶華未逐東風老薇省題詩酒半醺
　　　上京翰苑書懷(三/首)
沙草山低呌白翎松林春雨樹青青土房通火為長炕
氊屋疏凉啟小櫺六月椒香駝貢乳九秋雷隠菌収釘
誰知重見鰲峯客颯颯臨風鬢已星
門外春橋漾綠波因尋紅藥過南坡已知積水皆為海
不信疏星又隔河酒市杯陳金錯落人家冠簇翠盤陀
薰風到面無蒸暑去鳥長雲奈客何
萬里雲沙碣石西高樓一望夕陽低谷量(一作/深)牛馬烟
霞錯天險山河海岱齊貢篚銀貂金作藉官窑磁盞玉
為泥未央殿下長生樹還許尋巢彩鳯栖
　　　自和星字韻
天路扶摇上鳯翎龍岡初雨佛螺青不須李實沉氷井
却愛花隂轉月櫺蠻府納琛珠度網精藍浮屋木攅釘
要知聖世求賢急夜夜官占處士星
　　　九十三嵗老人康寜居宣徳府
我無麯糵為春酒翁得期頥作夀棚鳩杖賜來堪佚老
鵜梁辭去不同升五原白磧秋迷樹一曲黄河夜合氷
古有乞言今可待逍遥全福見𤣥曽
　　　送胡長史之淛憲
淛水秋濤溢尾閭外臺清政自涵虗七州課㝡求儒效
一府分曹責吏書氷蘗乆知諧素履風霜兹復見㢘車
春坊記我曽聮屬懸喜迎親侍板輿
　　　送史顯甫之南臺
江東宛在國門南臺府治書即坐談十道㢘車彈鬼蜮
百城公櫝問楩柟高名不倩官為貴雅士方知俗可慙
使節賜環君莫厭侍臣催入待傳柑
　　　次韻王參議寄上京胡安常諸公(四/首)
氷盤珍果進紅消九部新聲擬奏韶洛宅土中諸國㑹
甘泉天近從臣朝仙官鳬至應飛舄㢘吏珠還豈織綃
早晚秋河烏鵲度彩霓千丈不須橋
石甃氷澌古不消廣寒張樂喜聞韶五坊戲馬春旗合
百隊囬龍曉仗朝閶闔門高承藻井畨禺縣逺貢鮫綃
年年載筆陪京道題柱相如又過橋
步輦晨移紫殿隂龍光天表影浮沉講臣白首求儒效
宰屬丹衷體聖心池上鳯凰當閤早洲邊鸚鵡浴江深
太平化日長如嵗賜酒頻來豈抱琴
省中温樹晝隂隂郎署熏衣盡麝沉星近紫垣明上界
日行黄道對天心和鸞秋駕車塵靜佩玉朝鳴漏水深
好乞龍門灘上石種桐千尺斷為琴
　　　次韻宋顯夫
東觀著書閒日少還能信馬御溝行翠華閣迥天雲近
海子橋長日棧平氷泮水深船對屋日遲春早樹迷城
芳年似酒何人問盡屬而今坦率生
　　　次韻王編修送彭道士南歸
故山松老鶴知年歸寫丹經帶槧鈆鍊杏春林求水碧
步虚秋館佩山𤣥石鞭海上無精衛花發江南有杜鵑
一曲鑑湖何處覔我今騎馬似乗船
　　　送杜時可提舉儒學
成都萬里不可到見君西去動我情百鵑夜啼巴樹逺
雙鳬秋浴滄江清學官米廩出邑屋弟子書笈過金籯
三十儒冠桑梓國猶記太常韶濩聲
　　　贈陳玉林道士
學士書名御榻前先生歸卧大江邊飛龍亭在山還好
伏虎丹成鼎不穿萬頃玉林烟滿地九重金闕日升天
聖君若許秦淮去擬借雲房宿一年
　　　貢院憶繼學治書
棘闈粉署隔重墻校藝分官屬正郎五夜風簾燒蠟燭
九天氷樹劑龍香周旋接武尚書履供帳留筃御史床
臚唱閤門春色曙侍臣應奏慶雲章
　　　治書寵和誤用光字仍再次韻(二/首)
金吾魚鑰限南墻襆被淹旬借直郎燈轉九枝囬晝景
筆題雙榜奪春光畨禺珠琲寧無樹勾漏丹砂信有床
明日大廷親策試昭囬雲漢見天章
春巷門深薜荔墻月輪修桂倩吳郎入簾縹纈浮簷影
出院紅筵映酒光駿馬百金還買骨靈龜五總不支床
治書臺上風霜劇囬首文塲賦和章
　　　治書再和復次韻
西南春巷杏花墻索米長安漢㦸郎市裏忽聞鷄吐綬
海邊還報鳥含香月移桂樹通階石芝發銅池謝井床
儤直閤門休沐夕新詩刻燭賦千章
　　　貢仲章待制寵和次韻
宫雲光影度椒墻待制官高不是郎夕拜日升龍尾道
朝回天賜馬人(一作/牙)香戴慿乆負談經席阮籍唯知近
酒床春巷杏花開未遍門前欣得碧霞章
　　　高彦敬黄州雲山圖
雲山萬疊江南岸江北高樓眺望時晴靄蔽戲橋過市
夕霏薈蔚樹連枝行人不帶遮塵帽遊客嘗擕注酒巵
我有故園淮水上竹岡相接到黄陂
　　　濟南張老人
張翁八十髮青青閒愛湖光瀉醁醽不賣道邊居士履
還隨天上老人星花濃蜜露鶯調舌石戴車雲鶴養翎
我欲東遊華表柱古書重向伏生聽
　　　畫古木
桑空河上生賢相楓老山中化羽人未借九闗當地軸
還曽八月上天津雷燒桐尾琴材古玉刻龍形劒具新
雨蝕蒼皮苔䕶石泉舂玉乳月飜輪東堤楊栁春烟暖
西浦芙蓉曉露勻偃蹇孤根岩壑氣我知棫樸不為薪
　　　繆郎中雪谷早行圖
十里寒林葉盡凋谷中深雪客行遥留連獻賦游梁苑
辛苦哦詩過㶚橋竹裂若聞金石奏山空不聽斧斤樵
未央殿上氷花滿郎吏催班已趂朝
　　　東平慈母
高堂慈母晝垂簾花蕊青春不拂簷雨濕堦蘭紅爍爍
烟浮墳草碧纎纎兒翻舊繡装書帙女染新絲刺鏡奩
過客莫題華表柱聖鄉仁俗溢閭閻
　　　鄢陵别南客
稜層林表白浮圖古鄢城高客望孤秋雨喜沾梁土麥
暝烟愁合楚田蕪行人北上隨沙鴈歸客南還對渚鳬
溱洧波清多草樹百年生聚尚繩樞
　　　坐曹
太平文物屬儀曹長日垂簾手板操望裏鸞栖知首樹
坐中鯨掣得宫袍舍人草制春朝急郎吏分祠夜拜勞
禮樂南宫官獨美尚書詩句詠蒲萄
　　　盤居李氏
京塵敝盡洛生貂高隠盤居獨寂寥李愿固知周士貴
黄公還受漢家招山中白石饑來煮鑪裏丹砂靜後燒
夜讀五經同異處更嫌秋樹響風飄(一作/飈)
　　　寄𢎞長老雲山
曙雨初生螮蝀橋梵山吟唄不移朝曽分禪榻春盤礴
更想雲山夜寂寥繭紙題詩尋伴少郫筒沽酒入城遥
佛龕千丈金銀界照世酥燈弟子燒
　　　贈醫士簡秋碧
華陽茅主送黄精太岳秦松與茯苓上藥相時登夀域
良醫名世即仙靈教人攝氣如龜息笑我胖身豈鶴形
昔(一作/若)借刀圭明月合浮生都可享遐齡
　　　送西臺治書張孝錫
關符先過漢祠州鄉國淹遲父老留黄竹有歌天子聖
青蒲無伏諫臣憂黄河夜落魚龍上華岳天低草樹浮
萬里西南觀黜陟㕔前涇渭已分流
　　　送吏秉文祠岳瀆還家
驛吏候官江漢晚皇華星使賜袍光金明繅藉得神玉
鈿合文奩出内香井絡坤維山國壮朝宗南紀海天長
過家下馬歌桑梓却笑相如負弩鄉
　　　龍虎臺應制
龍虎臺高秋意多翠華來日似鸞坡天將山海為城塹
人倚雲霞作綺羅周穆故慚黄竹賦漢高空奏大風歌
兩京巡省非行幸要使蒼生樂至和
　　　徽政院公退
早春天氣半晴隂坐隔宫墻望上林御水有波皆浴鳯
官橋無栁不拖金相風竿直青雲近井幹樓高綠霧深
朝路暮歸塵更合五方調馬出駸駸
　　　贈壺洲道士
青田山中養仙鶴不去人間作小官夜拜竹宫穿紫氅
晨飛鳬舄上𤣥壇蕊珠舊結桫欏子金粟新生沆瀣盤
我有滄洲仍不逺小山桂樹正團團
　　　送安慶路教王中夫
南國烟花一萬重船浮春水正溶溶舒州城壮山偏䕶
博士官清印自封夜誦挑燈吟蟋蟀秋行携酒採芙蓉
仙人李白今應在問訊時時過宿松
　　　送蘇州卜者
㡬嵗京華賃屋居得官猶苦食無魚成都誰問君平卜
江左人知郭璞書春水浮空波緩緩秋機織字錦舒舒
虎丘剰飲千鍾酒醉裏高歌唱闔閭
　　　送胡古愚歸東陽(二/首)
藉藉詩中一世豪瑶池三度食蟠桃小移夜雨紅蘭槳
旋剪春風白紵袍供奉氷銜從古貴東陽酒價近來高
行臺若見王公子道我官曹似馬曹(江東㢘使/王繼學也)
沈約才清不耐秋歸艎南去漫夷猶還家少拂雙鴛被
到闕重修五鳯樓袍色映江榮錦里詩聲傳紙快書郵
蘭溪盡燭非蓮炬春早來從十二旒
　　　奉陪薦食英宗神御殿用繼學韻
乗石松隂偃翠虬先皇曽此駐龍輈茂陵弓劒隨天御
原廟衣冠奉月游藉玉已行周制度酎金不罰漢諸侯
百馨水陸修葅醢望拜孤臣涕莫収
　　　題道士山水畫
江翻墨瀋漬氷絲白日沉沉暝藹姿鶴影照雲星度竹
猿聲裂石澗流澌千林雨暗歸人急萬里天長去鳥遲
咫尺東南山水國仙翁曽約種靈芝
　　　送客歸揚州
揚子江頭水拍天人家種栁住江邊吳娃蕩槳朝生浦
楚客吹簫月滿船錦䌫憶曽遊此地瓊花開不似當年
竹西池館多紅藥日日題詩舞袖前
　　　挽黄平山次掲曼碩韻
半生書劒未淹遲奏賦明光紫槖垂西漢滿朝傷賈誼
南陽合郡愛宗資名書丹旐懸棺日餅啗紅綾賜食時
曽得杏園陪末席淚流紅浦月初離
　　　送王參政上京奏選(二/首)
滇池細馬踏龍沙宰相朝天路不賖峽裏琴香春作乳
月中珠樹夜成花三千禮樂尊儒術百二山河壮帝家
魚上禹門無㸃額直郎宣奏日當衙
千官吉日聽宣麻白髮文(體要/作詞)臣帝汝嘉池鳯有毛皆
五色蕊珠無樹不三花綠綈詔底書分雨紅錦囊中字
剪霞天路北盤三十六歸時秋月滿京華
　　　贈内
幾年不到鹿門山妻子相看亦強顔桂樹有枝曽獨折
女蘿無蔓不同攀仙人樓上騎黄鶴野客籠中放白鷴
莫恨五湖波浪闊鬢毛歸去未全斑
　　　陵州留别續總管
賃車同出鳯凰城十日還同問水程烟浦買魚寛客意
河梁分袂念交情頌聲擬刻山陽石召節重馳使者旌
我去淮南茅屋底著書先記續矦名
　　　王道士慶夀堂
生男不必皆富貴學道亦足傳其家堂上日進青精飯
忩中曉發蟠桃花放船過江槳蕩月起屋對山門掩霞
陶潜有子覔梨棗小官折腰酒自賖
　　　畫海棠圖
石家五尺珊瑚樹海國千房火齊珠風雨春寒圍錦䕶
艶陽天暖倚闌扶浣時應貯芙蓉水香處重熏翡翠爐
紅膩不隨蜂觜蝕粉勻終為蝶身敷葳㽔綵纈盤仙綬
襞積雲羅絡舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曽見赤城花亞蕊
丹鉛此去不須圖
　　　送貢秀才還江東别業上壽
雅歌謄冩碧雲箋共詫靈椿壽八千天上飛光無短景
人間上壽有長年看花曉塢扶鳩杖漲水春池上鷁船
秀髮疎疎松並綠方瞳炯炯漆爭𤣥諸郎玉雪庭前滿
仲氏文章海内傳養老㑹逢親執爵逸書重喜誦亡篇
琴囊紅蹙天吳錦宿榻青裁海艾毡太史占祥南極下
宰官造命泰階前雲林舊業青山近白首江東願一㕓
　　　送胡震亨巡檢
獵獵雙弓騎氣張古來逢掖試穿楊清江鏡鑄芙蓉月
綠酒筵開玳瑁堂稻熟萬塍初下水橘垂千樹已經霜
藍袍包裏迎丞簿莫負尚書薦鶚章
　　　送毛真人還山
朱提仙印碧霞裳賜履承恩自尚方雨洒石壇苔錦滑
日穿油幌竹書光葉鳬此日還滄海漢鵠當年下建章
琪樹萬叢枝萬本江南歸路水雲香
　　　奏對興聖殿後
萬花簇錦寳簾垂化日舒舒漏下遲馬酒金盤流沆瀣
凌人玉井出琉璃侍臣槖筆皆鶴鳯御士櫜弓盡虎羆
他日滄州應夣想紫宸端御放朝時
　　　贈都省掾金世用
丞相東曹漢省郎青雲布(一作/步)武近含光龍門千丈魚
先上遼水三秋鴈作行伯仲塤箎今又合季昆金玉古
猶光脊鴒原畔多春草親令兒童禁牧羊
　　　雜詠(三/首)
百丈牽船泝上流清淮從古有三洲浮山堰逐降王去
淝水波因小謝収紅樹有霜還可騎白蘋無雨更宜舟
平生自是多行役莫信吾家馬少游
濠梁無客更觀魚游子行過莫問書潮落沙痕鷗泛少
風囬雲影鴈行疎歸㠶夜宿山前寺從槖秋辭仗外車
俯仰此身天地内滄洲重去帶經鋤
步出汀洲拾翠翎仙家幢節樹亭亭山隮薈蔚籠沙縠
波㵼漣漪漾醁醽黄鶴來時天有日𤣥猿啼處夜無星
舟行又過淮南國招隠詞高世莫聽
　　　挽劉自謙
鯨海曽觀萬里塘青衫歸路髮蒼蒼江淹筆去文都盡
庾信名高宅已荒升斗鶚書何足論古今鵬(一作/鵬)賦更
須傷都門酹酒皆兄弟目斷天南鴈數行
　　　送貢仲章學士
名山星使漢官儀原隰光華四牡馳光武不矜銅馬式
王褒先頌碧鷄祠江雲浮樹春船稳野雨鳴簷夜枕移
白髮故人相憶苦可能千里寄梅枝
　　　題李仲賓墨竹
石田犖确萬琅玕天乞幽人寫素紈帝里未求吹鳯管
溪翁先覓釣魚竿玉烟乍合春還煖書粉初飄露已漙
聞道潞河單舸賤截篙樂去看江湍
　　　西山
鳯城西去玉泉頭楊栁堤長馬上遊六月薰風吹别殿
半天飛雨洒重樓山浮樹盖連雲動露滴荷盤並水流
艤岸龍舟能北望翠華來日正清秋
　　　𤣥真觀借居
山光朝暮鳯池西襆被仙家共鶴栖且向竹林移坐具
都將柿葉寫詩題宅門好傍神清洞書燭終燃太乙藜
昨夜𤣥壇星斗近步虚聲外望文奎
　　　和閒閒宋宗師牽字韻
牡丹芍藥殿春後落花游絲非有牽南城道士多芝秀
東郭先生雙履穿飲酒不醉客來惡看劍長吟我豈仙
空山松桂石齒齒芒鞋襏襫行雨天
　　　試院雜題(十/首)
小雨霏微不作泥棘闈魚鑰待晨鷄銀袍影近花燈立
綵户光連粉署題霡霂已霑文運慶絪緼猶覺化鈞齊
端門三月黄金榜應有商霖應上奎
蓮炬銀臺堕䗶泥氍毺重席織文鷄計偕萬里人交趾
骨買千金馬月題省樹春囬珠蕊亞御溝氷泮纈波齊
臚傳名上多龍虎昨夕官占已報奎
詔鸞封濕武都泥賜食沙羊雜樹鷄黄道日中依觀闕
紫㣲天近隔榱題麒麟纔出千人賀鸑鷟初生五色齊
聖主文明天下治澄澄雲漢夾宸奎
一石黄涯半斛泥披沙新詔下金鷄校文眼澁尋詩句
體國心勞選賦題須信楚材生六晉還知漢服出三齊
太平有象文明盛帝主星垣望畫奎
春闈新雨透花泥學士聮詩擬鬬鷄騕褭龍媒來大宛
狻猊獅子出雕題宫花壓帽牌金小官錦裁袍綬綵齊
奏牘三千方朔健天章爛漫象西奎
歌詩且莫到青泥好倩王褒頌碧鷄人去淮南愁米價
鴈來江北問書題催花曉樹飄簾宻滋麥春膏覆壠齊
最喜泰階平在位衆星分次繞明奎
切玉昆刀似切泥還憐石鏡舞山鷄殿前將奏長楊賦
橋上應留駟馬題合浦珠光秋月並豐城劍氣夜雲齊
校文學士清華職喉舌尚書亦近奎
官曹連舍隔雲泥日下簷牙聽午鷄華表流蘇垂綬結
承塵斗帳鏤銀題艶陽明處花開早社日來時燕到齊
誰占少微江海上都將文氣應天奎
關門不用一丸泥席帽慚聞客舍鷄心校五經無篋笥
手書千牘有籖題馬來楊栁長橋曲船去芙蓉斷岸齊
明日杏園袍笏㑹紫薇垣外見重奎
遊客春來醉若泥攝官一月伏䳄鷄連筃夜聽同年語
寫紙朝分舉子題畫閣薰香金篆鬱銀臺燒燭玉蟲齊
大官已具恩榮宴列宿重輝想次奎
　　　貢院再用鷄字韻
五雲畫省擣紅泥孔雀屏開吐綬鷄射䇿第高天上奏
抒情詩好竹間題珍珠箔裏新名滿鸚鵡班前外仗齊
禮樂縱横千卷字人間白日降靈奎
　　　石城縣尉
石城縣尉坐寒㕔日有新詩寫後屏官小不騎沙苑馬
書多空識楚江萍老兵束矢除階草佐吏休衙罷閤鈴
兄弟幾年為我友何時同舍究殘經
　　　陋巷
入巷無溝水不流庭坳積潦拍堦浮塵埃乆隔陂塘凈
雲霧新和竹樹幽汛汛坐知雙鵲喜滔滔行想萬人憂
今年吳㑹多秔稻廊廟應須念有秋
　　　張居士
手種梧桐斵素琴新開墨沼寫來禽人間日日朱門别
江上年年碧草深勾漏丹砂慚自乞鹿門夫子願同尋
我今五十身多病翹首南雲望故林
　　　送揚州方教授
煬帝宫前錦纜舟江都不是古揚州船中鏡鑄芙蓉月
橋上簫吹楊栁秋芹藻有歌來士子魚鹽無賦到田疇
戴憑重席男兒事莫向淮南怨白頭
　　　送四弟元學南歸
吳松江水是蓴羮汝獨南歸不憶兄問訊泥塵騎馬出
曽如簫鼓擢船行潮通海浦鱸先到雨濕書芸蠧未生
好葺鴨欄當宅後吾來同汝醉春城
　　　寄王繼學亷使
班超生入玉門關聖徳如天逺賜還已有聲華通北斗
又將詞賦動南山薇垣春滿雲猶溼荔浦秋生月更彎
京國故人星散去病來題字不能刪
　　　寄簡西碧縣尹
桃源縣令無齋馬秋日吟詩江水頭錢少陸機猶賃屋
才多王粲更登樓之官便是民如子趨府還知郡有矦
襦袴歌謡今在路軺車徵聘侍宸旒
　　　送薩天錫南歸
千里鍾陵路不遥銀河可惜未通潮龍江擬去浮三翼
鴈嶺翻來給一軺愧有簡書煩逺使恨無詩句詠前朝
清溪水漲荷花滿留水(一作/日永)南牀再見招
　　　題京師山堂
夫君家住五雲邉却愛青山近几筵養得池魚通鳯沼
飛來宫鳥認鷗天風篁戞玉香飄粉雨石生苔錦作錢
我亦江東借官舍烟霞堆裏屋三椽
　　　送湖廣御史楚徳爾
江漢清秋萬里天繡衣持斧正當年瀧溪船上芙蓉水
合浦珠還牡蠣田臺樹霜寒飛白簡庭蘭日暖䕶青毡
百城官屬勞重問自古難知即墨賢
　　　喜小孫誦書
弋釣為生不負丞江關詞賦屬徐陵舊傳仙訣能飡玉
新試官箴合飲氷坐上看雲秋渺渺夣中聽雨夜澄澄
淮天七月猶多暑喜見兒孫學聚螢
　　　光山縣尹孔凝道作縣有聲鄉人為圖
光山近在故山西樹滿江頭稻滿畦隣屋讀書相教授
社祠醉酒共提携水牛礪角嫌耕少野繭抽絲喜價低
春雨行田無從吏獨騎齋馬畏青泥
　　　無題(四/首)
瓦溝銀竹曙翻江閬苑凉風滿石幢葛令寄來丹臼一
陶公歸去酒瓢雙梧桐寂寞陳公井薜荔扶疎玉女忩
天畔帝車呼小鳯桂花流水夜淙淙
鶴城十二疊瑶光琪樹懸秋四面香蛺蝶染花生粉白
玻璃著酒煖金黄熏爐舊夣憑荀令燭釦閒吟屬沈郎
南國鴈來書不至江樓誰為製荷裳
三湘瀟洒恨無潮烏鵲填河願有橋丹穴鳯來龍樹逺
海門魚去蜃樓遥已知京兆誇高髻不信章華鬭細腰
船尾横江春水急長年無事醉吹簫
愛酒書生白髮垂鸞膠獺髄豈能醫漢宫鬭草端陽節
唐殿穿針七夕時竹上蠣房真可買石間芝箭似難移
揚雄擬奏河東賦但乞君王酒一巵
　　　次前韻
岷峨山下錦城江好買𤣥都翡翠幢竹種篔簹千萬个
鳥飛鸂鶒兩三雙銅龍漏下春生水金馬神來霧入忩
花落天台招小隠胡麻飯熟石淙淙
切玉龍刀寳氣光袷羅半臂麝臍香荔枝嚢宻嫣嫣紫
盧橘圑金顆顆黄秦氏故矦更漢主石家小婦嫁孫郎
江心誰鑄芙蓉鏡照見嫦娥織翠裳
錢塘八月水生潮邛筰千年竹架橋簟織龍鬚天路近
衣裁蟬翼渚宫遥府中丞相魚垂帯閫外將軍箭揷腰
無奈黄金閒買賦雲間學得鳯凰簫
樂部韋娘舞小垂病來能召翰林醫嗔人書奏三千牘
勸客歌詩十二時金谷花枝隨雨盡石城江水逐潮移
世間若有神仙術西去瑶池醉酒巵
　　　大明殿進講畢侍宴得詩(二/首)
勸講京闈咫尺天聖恩留侍大明筵東風律應軒轅樂
左个陽開月令篇春動仗旗囬綵暈日浮忩鎖炫華錢
百珍水陸難名品因笑傳柑詫昔年
漢殿千門飾寳瑶直郎先奏進經朝諸儒泥古言雖固
明主思賢道已昭飲酒敢同魚藻賦制詩真過栢梁朝
小臣槖筆詞垣側白日無翰遡赤霄
　　　龍門
萬壑奔流一峽開君王嵗嵗御龍來人間塵土常相隔
天上星辰到此逥草木四時承午日風雲半夜束春雷
自慚曽奏長門賦跋馬徬徨念暴鰓
　　　還過龍門
紫塞秋高鳯輦廻龍門有客去還來蕩摩日月崑崙坼
吐納風雲混沌開天帝有神司主宰地靈無力戴崔嵬
誰知石瀨成飛雨不使時人汚酒杯
　　　次韻繼學桑乾嶺
雲間酒斾掲高竿蒼翠烟霞屋下看一逕似腸縈鳥道
幾人如艇泛松瀾龍門有路天津濕劒閣無銘石骨寒
便欲乗風凌倒景八公先到我劉安
　　　次韵送上官伯圭(二/首)
閶闔風吹雨(一作/向)别州才華生世重前旒終軍關右須
乗傳王粲荆南不上樓黄鶴白雲鸚鵡夢金陵江水鳯
凰遊東船載雨瀟湘北柿葉題詩寄十洲
笛聲吹徹古梁州人自天南望扆流絲雨縈空黄篾舫
瀏風清署(一作/暑)錦江樓武昌魚美三年别司馬文髙萬
里遊急買秫田多釀酒重來袍色映滄洲
　　　次韻李行齋集賢(二/首)
仙掌髙承玉露和夜凉如水曉生波鴈門鉄騎横秋出
象郡金輿映日多月落無烏啼石樹天低有客泛星河
玉京斗酒錢三百醉倚鰲峰一曲歌
英聲藉甚著天門詩句年來與我論沙磧翳雲歌北塞
稻畦分水夣東屯秋風八月欺茅屋夜雨三更注酒盆
明日桑乾須繫馬翠華過處看承恩
　　　寄姚叅政上都
南薰清暑上京居六月凉亭正好魚雨嶺火明山芍藥
風田金動草(一作早/又作水)芙蕖甘泉曉仗臨前殿京兆秋塵
待屬車侍從文臣行不送舊寮偃蹇意何如
　　　弔王儀伯左丞
生平不肯學時人死後如今毁譽真下惠獨全周士貴
董生猶比漢儒醇中山舊宅詩書滿庚水荒阡草樹新
身達位通心未遂傷哉誰識魯西麟
　　　偶成(二/首)
自愛屋南芳樹林十朝暑雨翠沉沉地清詎知無棲鳯
烟合時復有鳴禽讀書草堂生曙彩望野古城留夕隂
莫道楚鄉風物陋文章屈宋到如今
出京不寄入京書淮水南邊有舊居官比馬曹過騎省
文因狗監愧相如西岩仙杏終來鳯東谷湯泉亦戲魚
豈是髙情能放逸山中蘿桂正扶疎
　　　送宋顯夫南歸
琵琶溝北識君初藉甚才華二十餘欲賦兎園干孝邸
不因狗監進相如瀟湘路熟逢知已韋杜天低望故居
携㓜歸來拜丘壟南遊莫戀武昌魚
　　　駕發上京
蒼龍對闕夾天閽秋駕凌晨出國門十里貔貅騎騕褭
一雙日月繡旗旛講蒐獵較黄羊圈賜宴恩沾白獸尊
赫奕漢家人物盛馬卿有賦在文園
　　　和袁伯長待制送虞伯生博士祠祭嶽鎮江河
　　　后土(二/首)
芙蓉仙掌坐中低后土霄光(闕/)可齊棧路繞雲山有閣
蜀天常漏石無泥岐陽過馬應聞鳯陳寳停輈莫信鷄
使者才華似楊馬題詩應近草堂西
房闥歌兒翠黛摧不禁夫婿陟崔嵬一春花好人相别
四月梅黄雨又來酒酌玉缸酣臉暈香消銀葉蠧爐灰
祠官好致君王意蚤奉神休馬首囬
　　　賀王淡齋韻就為壽
雕鑱萬物巧無餘嵗晚天教閉户居鉅鹿無人問難字
濟南有子授亡書且隨野老籠沙帽莫遣山童借筍輿
淮北風流似西洛耆英今見此邦初
　　　次吳真人梅花韻
羅浮庾嶺大荒濱燕薊氷姿好寄身地勝不招金谷客
賦成重寫洛川神碧忩逗日留私煦丹井呼泉漬古春
草木有知應自喜白衣如我是山人
　　　次𤣥徳真人韻
岡巒四合偃長虹寳閤鶱然上御風萬里山河開日月
九州茅土錫王公麒麟織罽年年出騕褭䭾金嵗嵗同
京國光隂清似水茶甌醒睡笑書空
　　　寄贈揚州王鍊師
仙客吹笙踏月輪因遊淮海悞尋真松花擣月分貧士
柿葉題詩寄逺人清水有潮留載酒春雲不雨取裁巾
江都千樹隋宫栁曽見先生綠髮新
　　　菊枕
東籬采采數枝霜包裹西風入夣凉半夜歸心三徑路
(一作/月)一囊秋色四屏香牀頭未覺黄金盡鏡裏難教白
髮長幾度醉來消不得卧収清氣入詩腸
　　　琉璃簾
吳儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華逺射離離白燈影斜穿細細紅
相隔神仙纔咫尺靈犀一㸃若為通
　　　野興
滄洲梅發月生波屋角寒藤半掛蘿孤石隠林真似馬
亂雲渡水却如鵞步隨野老逢人少閒過隣家有酒多
轉憶淮南粳稻熟夜歸衝雨借田蓑
　
　
　
　石田文集卷三
欽定四庫全書
　石田文集卷四
　　　　　　　　　　　　元　馬祖常　撰
　　五言絶句
　　　雪中登郡城西亭十首
躡雲上層臺娟娟撫修林雜佩遺江妃逺響聽幽禽
澗谷垂寒藤氷光見魚影嵗暮風雪交敲瓶煮茶茗
梅蕋發寒樹孤芳寄江沙忽得雲母屏光色陵嵗華
燎桂熏我衣出逢嵗寒友澗壑多幽隂觴酒且擊缶
飛花堕横塘鏡影照宫額天路韶華管吹香慰幽客
石路屐齒滑天風吹高寒花明喜珠綴竹瘦愁露漙
日讀種樹書自喜豐年瑞籃輿行田間相勞興嗣嵗
兎跡行可尋馬力寒亦勁馳獵意已銷獨坐有嘯咏
楚甸無層氷霡霂土膏濕更憐三角湖澄澈瑩寒碧
濛濛翳江嶼艤船夜問酒路逢白髪翁憔悴看魚笱
　　　聞笛
昔在楚江上笛聲來夜舡江深魚龍動明月下髙天
　　　題嵓屏隠士
採藥緣山去彈琴傍澗居隠君多道意曽得茂陵書
　　　弔節婦
白日松臺閟青山石槨沉空餘哭夫淚下入九泉深
　　　題四皓圖(二/首)
不聽高皇召還來太子宫阿㜷人彘禍吾恨紫芝翁
鴻鵠歌雖壯長門事可憂高名紫芝客終不似巢由
　　　蜀葵
風簾晝浮艷露庭曙含滋不見牧羝翁漢節空葳蕤
　　　崞州判官王善父家望岳亭
眉目凛松桂肘腋凌烟霞終慚隠君子歸去西移家
　　　僧院蜀葵
紫暈成丹景黄旉綴綠幢何因女冠子却近老僧忩
　　　間題樹葉上
秋意鳯城多凉飈奈夜何題詩滿霜葉不見洞庭波
　　　題子昻承㫖墨竹
汲澗思連筒發船思長篙春雨篔簹孫㑹長拂雲梢
　　　李夫人畵竹
夫人閨房秀手洒千畝雨不見蒼梧妃彈瑟瀟湘浦
　　　馬户
日午吹烟起人家半是農賣田當保馬無褐過三冬
　　　桐江
青山圍縣郭碧樹出旗亭千里桐江水分明是醁醽
　　　朝歌
霧黯山沉樹風號路起塵朝歌醉王死周室又歸秦
　　　墨竹扇頭
氷紈已却暑况此碧琳琅好伴玉麈尾凉颸滿高堂
　　　山水圖
石壁雲生樹濤江雨闇船居人屬仙籍長負免丁錢
　　　謝杏子
杏子黄金色筠籠出薊丘味甘醒午寢可是督詩郵
　　　乞扇(二/首)
端午蒲葵扇郎官冩贈人如何老供奉不得障清塵
紈扇裁團月當知織素人撲螢還有妬障面却無塵
　　　李陵臺(二/首)
故國關河逺高臺日月荒頗聞蘇屬國海上牧羝羊
蹛林聞野祭漢室議門誅辛苦樓蘭將凄凉太史書
　　　歐陽原功銘馮少府墓
古鼎刻龍文新銘少府君欲聞蒿里挽零露濕秋墳
　　　畵鷹
側視窺霄漢低飛近草萊金韝時一脱肉飽更須囬
　　　題猿圃
江渚無來鴈山樊有宿猿秋高盧橘熟巴月樹連村
　　　送客西歸
陸機初入洛王粲却歸秦春草無愁思楊花送逺人
　　　偶成
山中木葉落江上水波生自是年年事漁樵不必驚
　　　黄河
塵海東南下雲山西北高黄流蕩中潏萬里費波濤
　　　舟泊徐州
河發崑崙水天吹廣莫風徐州城下宿一日過淮東
　　　真節馬氏
天上圓月虧人間歡喜離千年哭夫處即是結褵時
　　　節婦張氏
磨笄山月寒織素機石冷閨深鏡塵奩泉咽水結井
　　　龍眠十六賢圖
林下石床方溪邊竹影凉高人千載意山水寄餘光
　　　送邵從聖官臨淮(四/首)
白髮滄洲叟今為漢㦸郎逢君淮上去竚立看歸艎
素月生淮浦青山對縣門勸農明府在種樹長兒孫
春水淮魚美秋田楚稻香翰林多故事君莫棄書囊
少小淮邊住蠙珠不易求因知新縣令齋馬問春疇
　　　四愛圖(蘭蓮/菊梅)
湘纍能楚辭猗蘭為之佩千載得涪翁幽姿未憔悴
瑩膚中含滋鮮彩外發藻晚紅詠池酣晝鉛敧岸裊
的歴黄金華秋日媚堦徑南山種秫翁飲酒不得盡
鐡色僵萬木江南梅有花枯蘚纈古錦明英冠春葩
　　　獨石
秋瀨喧石梁臨流不肯渡與客坐忘歸山寒日將暮
　　　題王氏樓(二/首)
岑樓臨曲水小檻背重城懶慢淮南客終須掉臂行
乳燕穿花去倉鸎拂樹來淮天春又夏獨立意徘徊
　七言絶句
　　　節婦馬氏(二/首)
織素鳴機曙未分寒風吹裂嫁時裙官家莫去催租賦
孀女無心刺綉文
老姑白髮垂肩短新婦青眉照鏡長四十年來門户好
風流今見兩兒郎
　　　楊妃墓
漢廟衣冠照碧燐唐陵翁仲作黄塵馬嵬坡上棠梨樹
猶占秦原㡬日春
　　　帥臣子劉宗道藏其父之詩請跋
將家子弟讀兵書欲斬樓蘭換印魚獨有劉郎偏醖藉
阿翁詩句作儲胥
　　　鎖院獨坐書事口號(七/首)
松門行屋無人到恰似篷船泊浪中午夜風聲敲雨㸃
夣囬錯認是漁翁
玉署之西松㡬樹那知當日是誰裁若在山中濯雨霧
更有鶴巢無數來
蜀相功業少陵知萬古千秋更有誰瀘水東流奏嗚咽
褒中春草亦離離
東山百尺瀑布泉跳珠濺玉鳴夜弦綠樹㝠㝠野花落
鶯啼春曙雨晴天
門前栁枝垂碧絲閨中怨女惜春時剪衣自縫寄征鴈
不對粧奩畵黛眉
洛陽酒債斗十千高樓青旗真可憐牡丹芍藥趂時節
王孫買笑擲金錢
吳娃梳粧趙女妬楚王置酒章華臺走馬還宫張夜樂
誰知樂極却生哀
　　　南城(二/首)
城南牡丹一百本翰林學士走馬來渡水楊花逐飛燕
薊中芳草送春逥
粟侯亭前花一園客來日日費金錢明朝碧樹春城合
恨不江東問酒船
　　　與庫庫子山郎中(時祈雨/長春宫)
中郎齋沐醮星官風馬雲車下石壇深夜步虗詞更響
要將靈雨溼春乾
　　　題劉伯宣挽詩
楊子橋邊水正波蘼蕪秋草徧陂陀江潮日日風波急
似為孤臣賦九歌
　　　送文璋甫入蜀省幕
蜀國海棠紅似錦况在濯錦江水邊見君西去飲君酒
恨無成都賣卜錢
　　　慶陽
苜蓿春原塞馬肥慶陽三月栁依依行人來上臨川閤
讀盡碑詞野鳥飛
　　　鱺山(三/首)
繡嶺春來緑樹圓東風吹影入溫泉華清夣斷飛塵起
玉鴈銜香堕野田
玉女泉邊翠藻多石池涵影媚宫娥可憐繡嶺啼春鳥
猶似梨園弟子歌
華隂道士長松下留我煎茶看古碑衣上征塵都莫洗
天風一夜為君吹
　　　洛中(二/首)
龍門三月洛波清正是花時過故京樽酒不來芳樹逺
碧雲初合暮山横
東望梁園是故鄉懷歸夜夜夢池塘春城碧樹淮南路
飲酒當年似漫郎
　　　河湟書事(二/首)
隂山鐵騎角弓長間日原頭射白狼青海無波春鴈下
草生磧裏見牛羊
波斯老賈度流沙夜聽駞鈴識路賖採玉河邊青石子
収來東國易桑麻
　　　七夕舟中苦熱
嘗憶銀床桐泣露更思玉椀蔗流漿天孫初嫁龍綃薄
却恐秋河入夜凉
　　　戲馬臺
將軍一叱靡(一作/廢)千人未可掀髯便笑秦枉築高臺閒
戲馬漢王將地擬功臣
　　　春日即事
梨花白罷海棠紅誰為韶光次第工小閤捲簾春事晚
竚看蝴蝶過庭東
　　　題擕壺圖
席㡌遮頭過野橋詩筒酒榼亦蕭蕭黔婁吟罷還清渴
欲問先生借一瓢
　　　歌風臺
祖龍無廟托孤䰟羽泣妖姬死更奔獨有沛中隆凖客
歌風臺上望鄉村
　　　集袁王二學士詩為首二句祖常足成之
石城月落鴉西堞秋浦天清鴈拂簷春送亂紅浮酒面
山飄空翠溼書籖
　　　送鄂通蘇蘇副河南憲(二/首)
絳闕雲低白晝遲芙蓉露下倚秋池船逢打雨淇門岸
却憶京華把酒巵
河下渾黄積石來大梁城下怒如雷今年宿麥深何許
使者行田看㡬囬
　　　送胡古愚還越(四/首)
越江秋水得霜清夜夜天南婺女明客子布衣風又急
世間無用是才名
壮風吹鴈不成行客子江邊上夜航剡紙題詩三百首
人來為我説錢塘
秋樹紅時客欲歸江寒潮小鷺空飛東陽有酒賖來飲
莫問桐廬借釣磯
送客歸山天正霜吳江蠏美橘初黄上林千樹櫻桃熟
莫戀金華是故鄉
　　　過故相宅(二/首)
故相門閒草自春宅基一半屬他人可憐掉臂當時客
盡是風吹路上塵
瓦墜當簷燕不來白頭老妾買花栽舊時小吏今身貴
羞近門西上馬臺
　　　題賈氏卷
風樹纒悲墟墓哀野人一日赦蒿萊雍門不用空彈淚
曽見漢家翁仲來
　　　題水仙花圖
帝子湘南住白瑶苔生釵股織龍綃蕊香金粟誰分劑
閒鬭蘭苕上翠翹
　　　龍眠畫馬
海國秋生漢使槎麝煤誰畫濯龍騧只今聖主如文帝
留待時巡駕鼔車
　　　孝子徐生卷
署表誰封孝子門徐生刲股兩親存翁㜷白髪他年去
相對含飴喜弄孫
　　　閩浙之交(五/首)
月出山頭犬吠雲隔林鍾磬鶴應聞老僧見客閒㽞坐
風落松花滿寺門
閩嶠人居罨畫圖客行只欲望京都筍輿軋軋相思嶺
秋雨空濛呌鷓鴣
九曲清溪下見魚雲林濯濯對高居南朝文物今都盡
惟有先生㡬卷書
路入閩中盡翠㣲家家蕉葛作秋衣石墻遮竹松圍屋
時有丹禽哺子歸
山溪秋瀨急飛淙萬斛跳珠濺石矼閩女唱歌來漂苧
素馨花揷髻丫雙
　　　桐廬縣
江上船歸暮雨疎山中木落草秋初天寒沽酒桐廬縣
醉擬嚴光絶漢書
　　　跋扇頭郝隆晒書圖
腹笥便便貯五經天過夜半失文星蠧魚不覺芸香苦
肯信膓中有汗青
　　　出都(至治元年春/夏交二首)
京塵冉冉嵗華新重向都門問去津西日銜山沙水晚
通州城下雨沾巾
潞水年年沙際流都人車馬到沙頭獨憎楊栁無情思
送盡行人天未秋
　　　雲坳亭
八月淮南鴈又來雲坳亭畔菊初開莫言野客渾無事
臨水閒行日㡬囬
　　　趙氏宗室畫水石
生平已識趙王孫竹素何年畵石根萬里南雲秋似水
直容艇子到柴門
　　　和王左司韵(三/首)
仙官紫府醉霞觴不信人間白髮長走筆題詩三百首
敲門先送大中郎
紫槖詞臣詠羽觴巴牋十幅筆花長却嫌嗜酒揚雄惡
苦向當年作㦸郎
松醪灔灧泛瑶觴玉署承恩化日長阮籍一生都為酒
步兵當與晒褌郎
　　　贈王左司(二/首)
崇真仙酒初相送明日禪僧又見招那似中郎深閉閣
終朝對雨寫甘焦
觥船送酒溼宫袍供奉新詞白雪高却念故人天近處
奏書千牘坐東曹
　　　上都翰林院兩壁圖(寒江釣雪/秋谷耕雲)
欲賣韓家舊石淙釣魚竿底是寒江淮南十月蒹葭岸
曾見氷花到小忩
突兀秋雲不可耕槎牙老樹半枯榮上京玉暑清凉境
閒伴鰲峯作弟兄
　　　調繼學左司
七字詩高畫不如直從龍頷摘明珠朝行自避郎官貴
豈是今朝見大巫
　　　題左司帖郎中扇頭
縹禽閒上海棠枝彷彿江南二月時蘭署名郎心似水
氷紈底事送凉颸
　　　獨立
玉署凉生試裌羅堦庭新兩長青莎睡醒獨擬三都賦
不換人間瑞錦窠
　　　題華嚴僧筠軒
李渉閒時過竹院虞郎行處賦筠軒山中兩閣晝含碧
𤣥鶴飛來印石痕
　　　誚燕(二/首)
萬户千門取意過銜泥葺補舊時窠飛鳴上下渾無事
只為新雛避雀羅
風雨池塘鬭頡頏春來秋去一生忙世間多少寛閒境
辛苦營巢傍屋梁
　　　送焦徳元先還大都監金經及首問家事(二/首)
塞嶺松濤撼鳥窠歸人天際裊鳴珂氷盤丹果維摩室
百斛金泥寫貝多
到家紗縠已熏香浴罷披襟對晚凉千樹碧梧隂滿地
不思仙館日偏長
　　　送廬山周道士
崆峒移得三珠樹獨向江邊種未成南國祗應仙露少
却來天上瀉金莖
　　　送侯嵓亮
西南萬里青山路君在峩眉第㡬重莫愛平羌江上水
明年京國約相逢
　　　贈道士謝草池
昨日西宫謝道士獨抱古琴歸洞房半晴半雨天氣潤
不出山門秋晝長
　　　五月芍藥
紅芍花開端午時江南遊客苦相疑上京不是春光晚
自是天家日景遲
　　　潘居士施飯
飯飽千僧洗鉢歸生臺飢鳥拂簷飛山中丈室維摩病
獨向長松掛衲衣
　　　𢎞州孫同知禱雨
神龍分雨掣靈旗一夕銀河注野陂山下龜田禾黍滿
州人歌舞太平時
　　　駿馬圖
天馬西來入帝閑風騣霧鬛駁文班房星一夜光如水
却怨龍媒萬里還
　　　李伯時陽關圖
自古人生苦别離邊頭征戍更堪悲渭城客舍無楊栁
閒怨當年李伯時
　　　瑪魯侍郎父監宣城禱雨應
名郎文采動儀曹却是宣城有鳯毛聞説當年靈雨應
山田六月水連糟(一作/槽)
　　　驪山圖
萬户千門春殿開温泉花發翠華來可憐十月無陽節
獨見浮波玉鴈囬
　　　赤壁圖
三國周郎赤壁西江山雖好夕陽低他年銅雀分香妓
猶恨囬船戰炬迷
　　　貢院次曹子真尚書韻(四/首)
漢家束帛聘諸儒狗監何須奏子虛大比南宫誰第一
白袍當殿賜銀魚
龍門雷鼔響豐隆百箭穿楊技不同大上河魚還繫水
退飛宋鷁豈摶風
杏園三月換銀袍燕子西飛背伯勞賦罷長楊傳唱急
天門金榜日華高
紅綾餅啖出宫闈賜宴恩榮玉殿西白髮詞臣曽射策
榜名欣見武都泥
　　　第一塲觀進士入院
畫省春風滿禮闈綵繒雙表日暉暉文章筆槖三千士
爛爛奎星近太微
　　　和史參政韻(目錄作殿試/和李參政韻)
五雲天近晝香殘紅白花枝滿藥闌一夜東風吹小雨
殿頭持卷隔簾看
　　　題道友舒貴和扇
吳蚕八繭素絲多乞與天孫織扇羅氷雪地清天不暑
月中仙子種桫欏
　　　宋高宗書光武度田圖
漢家自有雲臺像誰取丹青晝度田宋主欲興江左業
却將書字送長年
　　　流鶯
喬木繁隂晝景舒檀欒綠色滿堦除京都三月花飛盡
纔聽流鶯一囀初
　　　暑雨
凉生紗縠玉秋清雨氣霏霏滿鳯城湖上荷花雲錦爛
不能臨水一閒行
　　　沛縣水村
霜氣漸寒河未氷野雲抺空起層層略彴橋邊沽酒市
夜深篝火看魚罾
　　　淮上初見吳牛(二/首)
五年衣上屬車塵自向澄江一洗新長角吳牛尾黒色
仰鳴知我是耕人
獨愛江邊黒牡丹新編龍具不知寒春來高價如金貴
背上童兒爾好看
　　　雨霽
五月天氣雨霽時千門楊栁綠參差日斜暑氣清如水
手拂雲光下鳯池
　　　官曹供氷
方氷一尺石盤光氷玉流澌每(一作/出)上方何但竹林堪
避暑京華白日似年長
　　　蜀道士歸儒
青城羽客燒丹罷要近東家問六經却笑山隂痴道士
白鵞閒覔寫黄庭
　　　題柯敬仲乃父手澤
三十昻藏一丈夫阿翁手澤宛如初梁園奏賦雙枚健
趙括空能讀父書
　　　功徳使薩木丹巴勒藏英宗皇帝所賜御書中
　　　有御制詩云月色清吾心日光照吾民十字大
　　　哉君人之言也又云明仁殿書賜旦謹賛詩四
　　　句于後
英宗朝坐明仁殿賜旦新書日月中河漢昭囬光氣在
凄凉空抱小臣弓
　　　畫牛(二/首)
龍具春來掛屋厫清泥過腹雨耕勞田間獨仰聽風鼻
不信空山野兕號
江岸騎牛襏襫翁夕歸對婦詫田功世間無客曽相識
惟見驚飛㡬鴈鴻
　　　丁夘上京(四/絶)
山雨晴時已是秋苑中行殿日華浮長楊十萬旌旗宿
不使飛霜入畫樓
離宫秋草仗頻移天子長楊羽獵時白鴈水寒霜露滿
騎奴猶唱蹋歌詞
海國名鷹豈鶻胎渥洼天馬是龍媒明時不惜黄金賜
只欲畨王萬里來
持槖詞垣已賜金對衣侍拜更恩深何如坐索長安米
只有詩歌滿翰林
　　　贈故人
短檠曽共雪忩書誰謂西河乆索居青眼忽逢人更好
白頭相見意何如
　　　參議府坐贈左右司郎官
西曹東(一作/清)峻東曹劇綠水紅蓮兩幕開獨有議郎官
似我手持書字近三台
　　　寄王師魯
乆憶辟雍王博士新詩不寄一篇來忽逢驛使天邊去
欲折梅花恨未開
　　　春風御馬圖(二/首)
龍種權竒十二閑進來新自玉門闗連錢赭白生珠汗
天子長楊羽獵還
春風楊栁華山陽肥澤都能照地光天下太平無汗血
還堪立仗事君王
　　　樞府書事
官氷一尺石盤光丹果秋來雨後香幸喜太平書檄少
坐聞清露滴清商
　　　蔡琰圖(二/首)
邉月還如漢月圓龍堆沙水咽哀弦文姬此夕穹廬夣
應到春閨舊鏡前
蹋歌誰唱木腸兒頗念中郎哭女時衛霍不生陵不死
望鄉臺畔盡相思
　　　贈温徳亨平章致仕(二/首)
射虎原頭白草秋將軍年少已封矦老來髀肉都消盡
無奈黄狐上野丘
玉帶金魚舊相臣集仙殿裏寄閒身長安三月花如錦
對酒休愁白髪新
　　　昭君
旃車百輛入單于不恨千金買畫圖争似山中揷花女
傍家只嫁一田夫
　　　御溝春日偶成(四/首)
御溝流水曉潺潺直似長虹曲似環流入宫墻才一尺
便分天上與人間
拍拍春波滿玉溝酒濃花艶栁枝柔江淹空有文如錦
不得千金買莫愁
春波十頃碧琉璃白日樓臺照影時好為畫船都載酒
半酣西望碧參差
水南沙路雨清塵桃李花開蛺蝶春三月京華寒食近
東風十里酒旗新
　　　題墨竹
山雨瀟瀟溼翠旌雲中仙度鳯吹笙苔衣坐滿空林石
放鶴歸來獨自行
　　　題徽政院畫壁
脉脉晴光夜硯池午忩冬暖日光移畫屏十幅丹青古
山水亭臺是處宜
　　　寒林積雪圖
畫角樓前初一疊隴山寒色已飛雪樹槎鱗皴老籠立
青林何年烟雨溼
　　　送天錫秀才
月宫丹桂三千樹都是嫦娥手自栽誰折一枝江上種
秋風不到也花開
　　　道士堦下生竹
渭川淇園有閒地如何曲屈在丹房應是葛陂化龍種
空教詩客詠篔簹
　　　道士山房
高梧疎竹清秋裏過鴈流雲細雨中石蘚漫堦連碧綉
肉芝緣壁長丹紅
　　　鶴索詩引頸長鳴戲以荅之
一聲清唳九臯秋竹裂松摇不自由老衲彈琴來度曲
粼粼沙水枕門流
　　　趙中丞折枝圖(牡丹/芙蓉)　(石榴/山茶)
洛陽春雨溼芳菲萬斛胭脂染舞衣帳底金盤承蜜露
東家蝴蝶不須飛
乗槎使者海西來移得珊瑚漢苑栽只待綠隂芳樹合
蕊珠如火一時開
館娃宫裏醉西施不覺秋生水殿時酒病却嫌丹粉惡
洗粧天上影蛾池
火齊珠紅拂翠翹石家步障曉寒消千枝臈炬燒春夜
羯鼓催花打六幺
　　　代悼亡為陳云嶠作
燕子樓空花不開綉簾天晚月初來手痕㽞在紅牙板
猶有餘香妬落梅
　　　調虞伯生
聞君儤直奎章閣朝馬偏從小海過衣上落花紅雨滿
馬鞍桞絮更如何
　　　次王叅政延福宫韻(八/首)
五粒松脂下石扉山花春鳥拂簷飛道人自煮青精飯
學得仙方上馬歸
仙子新開白鶴亭畫雲十二列山屏簾光香轉凉颸細
坐對南華問大庭
蕊珠宫闕畫雲扉幺鳯桐花白日飛氷水藕絲清暑宴
偷桃方朔醉忘歸
唐家漲水望雲亭三月千花隔障屏不似仙人華綠洞
雙笙吹鳯五芝庭
太乙神來月轉扉石壇秋冷葉初飛丹方可是無消息
遼鶴千年始一歸
道士南來説敬亭雲林千疊翠光屏寫書更問瀛洲叟
㡬日丹牀滿後庭
翠瓦金鋪白玉扉松堦五色鳯凰飛夣中不覺神仙境
却是彤庭得奏歸
草𤣥誰到子雲亭莫笑童烏短似屏學士横經趨虎觀
將軍躍馬出龍庭
　　　宿相府閒題(二/首)
宫垣北對大長秋官醒瑶缾㶑灔浮王府白頭老中尉
興來求酒不須謀
楊花宛轉燕初飛江上春歸客未歸宫府晝長官事少
鳯池人逺見還稀
　　　題吳娃圖(二/首)
金蓮燭下看蛾眉應是吳王半醉時一自館娃宫壞後
仙䰟都上落花枝
千兩金盤浴小兒玉釵雙堕燕差池綉忩白日無針線
却笑羅敷不畫眉
　　　秋鴈送客
千里清淮秋鴈飛山人歸去芰荷衣明時莫怨身無用
獨向天南占少微
　　　雜賦(四/首)
水村山店屋横斜行盡長淮恰到家雨雨風風六十日
年光多少在天涯
空江木落月輪高千里清光見羽毛喚起長年夜吹笛
右持杯酒左持螯
古城猶説漢期思土蝕苔堦楚相祠乞得寢丘人不奪
千里(一作/年)渒水入荒陂
寒雲漠漠暝烟深溪上檀欒有樹林艇子囬時雙打槳
却如賀老在山隂
　　　到家
山房百本梅花發盡是先生手自栽不似旗亭楊栁樹
迎人未了送人囬
　　　鴛鴦
比翼鴛鴦金縷衣沙頭雙立對晴暉情知愛此清江水
不向南湖北澗飛
　　　宋徽宗畫蠏
秋橙黄後洞庭霜郭索横行自有匡十里女真鳴鐵騎
宫中長晝畫無膓
　　　道士彈琴圖
龍門千尺高桐樹天上移來石上栽斵得春雷鳴玉澗
青鸞黄鵠一時囬
　　　送王秀才南歸
梁園賦雪漢枚臯不去江南左把螯聽得吳船溪上發
恨無青竹截長篙
　　　贈盧應奉
五更風雨送春歸人向天涯念别離忽得參差楊栁句
還如張緒少年時
　　　吳宗師送牡丹(二/首)
仙家分得上林春淺白深紅間色勻走送隣翁還有意
恐隨風雨落風塵
十五年前花發時仙翁邀賞醉瑶池如今頭白無情思
只見瑶池花滿枝
　　　寄王繼學
八詠樓高風月清故人持節駐江城老來不覺俱多病
藥裹隨身處處行
　　　題墨梅
花開不占洛陽春野店山橋雪月新豈是嵗寒偏偃蹇
還愁金谷墜樓人
　　　題舒真人鶴峯
山中道士索題詩柿葉千層寫好詞不見籠鵞空揖去
此生雖老可臨池
　　　楊村
霜明野水曉鄰鄰蘆葉黄時少白蘋船上忽逢吳客子
牽衣雙手拂征塵
　　　絶句(三/首)
春雲五色建章西流水平橋兩岸低客子年光偏易失
御溝楊栁又鸎啼
一春不得見花開何况飛紅堕酒杯今日城南花萬樹
看花不肯放春囬
九陌初晴拂紫埃春衣花滿趂春囬丫丫小女相傳語
昨日堂前燕子來
　　　雜詠
林石蒼蒼嵗暮天花禽竹鹤占苔錢欲知丞相園亭好
自斫溪藤付釣船
　　　畵竹
海霧溟濛暗珠浦宫雲杳靄連玉田借力重截十二管
吹引鸞鳯都下天
　　　姚子中墨竹
高堂秋聲星滿河𤣥雲洒雨參差多江中頭角蛟龍子
夜風裂石將如何
　　　舟中送干同知朱縣丞南歸(二/首)
青天鶴子秋風骨飛來鳷鵲觀上鳴留得商聲滿京國
又將雲影過江城
青山白鳥坐中没渭樹江雲别後思四海同年㡬兄弟
知君日有寄來詩
　　　絶句(十六/首)
儂家姑蘇閶門外能唱春風白紵詞為君艶歌三五曲
只愁别後苦相思
吳王蓮宫夜張樂急管哀絲翠簾幙可憐西子眉少顰
坐使長洲百花落
西江畵舸販鹽郎白紵輕衫兩袖長不肯一錢遺貧士
却拚雙玉買歌娼
維舟夜泊青泥渚楊栁千行八九家長年三老作吳語
笑我烏紗角半斜
十嵗馳騎北地子八嵗善泅越人孫魯國家家學絃誦
西方在在講沙門
天上氷蠶白雪絲裁成紈扇好題詩南風恰住西風起
莫道班娘有怨詞
閉門靜聽山鳥(闕/)蒙籠草樹弄晴光汨汨野塘流細水
娟娟菡萏浴斜陽
初嫁郎時正盛年畵眉塗頰鬭嬋娟只知百嵗專房寵
誰料君恩不似前
丹竈茶牀䑕飜倒香爐經卷鶴為看一片孤雲無侣伴
此君得得下仙壇
綠樹交隂亂鳥啼花工次第入紅葵日長棋局誰相稱
睡起茶甌我亦宜
南溪荷花漲雲錦北堤楊栁絆晴烟留連禪客與詩客
飄泊魚船與酒船
江南女兒年十五兩䯻丫丫面粉光小紅船上採蓮葉
北客初來應斷膓
盈盈小客抱琵琶歌舞王孫帝子家彈得開元教坊曲
金錢還只當泥沙
道人何愛青山住為愛青山有雲樹一聲樵斧白雲中
幾箇山禽自飛去
翡翠明珠載畵船黄金腰帶耳環穿自言家住波斯國
只種珊瑚不種田
甬東賈客錦花袍海上新収翡翠毛買得吳船載吳女
都門日日醉東醪
　　　戲荅王繼學
金錢賭酒夜走馬玉帶贈客春看花山中少年貴公子
年年塞北慣風沙
　　　閒題(二/首)
視草堂(闕/)白晝遲瀛洲仙子到來時閣鈴不響文書靜
相對鼇峯日賦詩
上京七月燕雛飛紫菊花開露入衣雨霽關河秋意滿
南都應望翠華歸
　　　薛𤣥卿華山隐二高道士過訪不及見
南城道士供朝飯借馬凌塵去趂鍾北館羽衣還覔我
歸來自掃雪行蹤
　　　再荅薛𤣥卿并謝墨(二/首)
京塵冉冉朝天馬辟糓仙人竹滿齋自冩烏絲吟白紵
好風吹我到無懷
崇真宫裏秋風起海上人來見隐君㽞得麝煤三百劑
天邊呼伴散𤣥雲
　　　李老峪
李老峪中山繞屋半空嵐翠撲人衣倚忩不睡夜將靜
欲倩松風送我歸
　　　鵰窩
山中騎馬又連朝秋雨初収暑尚驕誰借星橋横兩頂
天風吹動髮蕭蕭
　　　孟陽逸士
洛陽季子一裘敝東郭先生兩履穿秋雨清泥過馬腹
長鑱白柄斸山田
　　　憶江南
江上鱸魚三尺長蓴羮千里入船香人家石岸都平水
媚嫵吳娃出後堂
　　　載酒堂
春來海國荔枝紅都屬儋州秃鬢翁載酒堂高天地小
風流豈在百年中
　　　寄示男武子
爛漫天孫織錦機春風吹雨洗芳菲香泥滿地臙脂溼
只許新來燕子飛
　　　訪伯堂宗師不遇
修竹庭深犬吠門蕭蕭蘭若似山村主人賣藥城中去
落葉聲乾鶴夣喧
　　　寄栢堂
金水橋西天竺寺一來一度石苔新劉郎莫怨𤣥都觀
去後桃花見主人
　　　寄吳宗師謝古篆
黄帝外臣仙籍史名香逺寄白雲峯山人焚罷談𤣥理
散作仙霞一萬重
　　　題栁道傳詩卷
九曲珠穿蟻度絲雙環鏡透月輪虧人間自有鵷鸞侣
早奏簫韶見鳯儀
　　　次韻王繼學(二首繼學前/身乃楚州僧)
淮地瞿曇悞夙姿今生記得未生時轉羞薜荔無真説
却訝芙蓉似近時
三伏灤京酒醆同分飛鴻鴈怨秋風誰知上店前宵月
只在盧仝草屋東
　　　題扇面
兩汀對出寒蘆折一鳥高飛古木疎無影無聲何處鴈
莫因菰米寄人書
　　　明月亭
霜寒江渚生秋影星繞天河下露聲歸鴈夕陽佳句好
題詩應自愧平生
　　　挽道士危公逺(二/首)
紫皇朝坐靈芝宫羽人往奏新宫銘笙簫不下鶴一去
蓬萊洲上種黄精
海風吹折三珠樹蜕骨胎仙上赤霄石室丹經塵不隔
道人他(一作臨/又作傳)寫寫甘蕉
　　　送牟景陽(三/首)
江東船去載丹橘天北人來問碧雲知是故家書滿室
苕溪他日約平分
清袍儒士漢淹留詞賦相如亦倦遊桂樹山中生滿石
借船同去覔滄洲
龍虎山邊是上饒山中羽服盡逍遥春來筍蕨應無數
况有仙家送酒瓢
　　　和李彦方(七/首)
海碣盤盤楫(一作/接)帝鄉東華日近見龍光太常馬惡愁
齋酒曹務休分騎省郎
寄書日日問滄洲莫打江鷗與海鷗春水滿溪畦稻發
洛陽花好不須遊
乞得閒官出謁遲讀書更不讀韓非京華楊栁千門日
何處鳴蟬飲露肥
龍門八節奏雲和竹管新聲怨恨多好向都城傳滿紙
聮翩雕繢過隂何
梁鴻杵臼北邙思百里令人賦扊扅王謝堂前雙燕好
營巢了後更無為
百花落地蜂翅閒萬樹生隂鶯語闌海舶水邊求玳瑁
玉田石上長琅玕
李白新裁杮葉書都人傳寫到天餘題詩崔顥今重見
老蚌含珠對望舒
　　　桃花馬
白毛紅㸃巧安排勾引春風上背來莫解雕鞍橋下浴
恐隨流水泛天台
　
　
　
　
　
　
　
　
　
　
　
　
　
　
　
　石田文集卷四
欽定四庫全書
　石田文集卷五
　　　　　　　　　　　　元　馬祖常　撰
　　樂府歌行
　　　元日應制萬年歡
瑞氣祥雲擁龍光五色絳闕春迴析木天街秀潤日月
重輝聖主垂衣坐治萬國盡衣冠朝㑹鵷行底濟濟鏘
鏘喜瞻仙仗旌旗和風動洽九垓聽椒花獻頌白獸尊
開采勝辛盤民物一時康泰樂府新裁曲譜鳯笙起彤
庭雲靉青霄外隠隠嵩呼延祐與天同大
　　　南方賈客詞
江岸琅玕悲帝婦雲光漏日波含霧瀧船春下鷓鴣林
青幘蠻郎占龍户千尋髙杉生翠㣲北人去買椒葛衣
鷄骨卜神銅鑄鼓却憶氷紈将北歸
　　　踏水車行
松槽長長櫟木軸龍骨翻翻聲陸續老父踏車足生繭
日中無飯倚車哭乾田犖确穉禾槁高天有雨不肯下
富家操金射民田但喜市頭添米價人生莫作耕田夫
好去公門為小胥日日得錢歌飲酒朝朝買絹與豪奴
識字農夫年四十欲踏車脚脚失力宛轉長謡隴卧(一/作)
(畝/)間誰能聽此無悽惻
　　　繅絲行
繅車軋伊繭抽絲桑薪煮水急莫遲黄絲白絲光縰縰
老蠶成蛹啖兒飢田家婦姑喜滿眉賣絲得錢買羃䍦
翁叟慣事罵婦姑只今長男戍葭蘆秋寒無衣霜冽膚
鳴機織素將何須翁叟喃喃罵未竟當門呌呼迎縣令
騶奴横索馬鞭絲婦姑房中拆纑經
　　　拾麥女歌
壠雉飛桑扈鳴老蠶入簇繭欲成原頭腰鎌者誰子刈
麥歸家作餅餌心知棲畝有滯穗惻惻忍収寡婦利寡
婦持筐衣藍縷終朝拾麥滿筐筥兒啼婦悲竈無火寒
漿麥飯晡時取豈不見貴家妾豈不知娼家婦繡絲繫
襦蓮曳步銀刀繪魚佐酒杯狎坐酣歌愁日暮拾麥女
拾麥女爾莫嗟爾莫憂人生賦命各有由前年貴家妾
籍入為官婢今日娼家婦年老為人棄貧賤艱難且莫
辭畢竟榮華成底事
　　　古樂府
天上雲片誰剪裁空中雨絲誰織來蒺藜秋沙田䑕肥
貧家女婦寒無衣女婦無衣何足道征夫戍邊更枯槁
朔雪埋山銕甲澁頭髮離離短如草
　　　河西歌效長吉體
賀蘭山下河西地女郎十八梳高髻茜根染衣光如霞
却召瞿曇作夫婿紫駞載錦凉州西換得黄金鑄馬蹄
沙羊氷脂蜜脾白箇中飲酒聲澌澌
　　　垂綸亭歌為宋誠夫作
江水東駛漢水清雙流合出蜀門陘春蛟鼓濤崩石棧
風寒土窟隂鼉腥八月秋雨作沮洳長年操舟憂性命
薊丘文篁君家有早晚梢雲得栖鳯何為垂綸楚傖傍
豈其食魚必河魴截波宻綱小鱻爛寡婦之笱敝其梁
嗚呼我歌君試聽彈鋏歸來讀古文日高鑚火飢煮字
一釣六鰲何足云
　　　老将行送宗道總管
南山日暮田間歸酒酣眼纈見大旗囊中兵書白魚蠧
秃袖戰袍寄蘭錡老來數竒不封矦騎馬閒逐里中兒
聞説西南有滇僰千里宿莽翳畬菑將須喜上充國策
詔許将軍知尺籍明發北辭龍尾道馳入朱天紅帕額
盡呼成卒脱兜鍪却使征夫携襏襫自古壮士多行役
嗟哉兵農爾畊射
　　　淮南田歌(十/首)
東塘水初滿西塘泉又生春風兩塘側多少路人行
老翁白髮短放牛田間卧記得南朝事怕臨淮水過
西荘竹笋長生過東家墻東家吃竹笋日日笑西荘
魚兒隨水上到我屋前溪更怨溪水小隨雨過南堤
蒲生亦有筍菰生亦有米可憐芙蓉花照影秋塘裏
鷺鶿白如雪鸕鷀觜復長雙立田塍間知是魚滿膓
牛飽早耕田田中水湔湔春晚蘋草生牛刀更可憐
借錢買鹽茶倩人蒔早秧日望秋田熟仍防野鴨傷
江東木綿樹移向淮南去秋生紫萼花結綿煖如絮
鉏田莫用懶夏日背上炎秋税入官倉雀䑕觜尖尖
　　　淮南魚歌(十/首)
棹船淮水上晒網赤岸南船中捕來魚賣錢買魚藍
小艇如鳬鷖湘東柴杉木載家復捕魚夜夜繫江竹
市中買蠶絲新結横江網江中魚已盡又結網十丈
白雲渡深竹野水過斜橋鳴榔下淮浦笭箵帶朝朝
船過蒹葭浦人家喚買魚囬船泊栁岸却問種樹書
長年為魚郎税魚與鹽官誰云無鄉縣兵籍在邯鄲
渡江問魚價人來索酒錢婦姑亦不惡便煮縮項鯿
桃花水初漲磯頭好下罾取得金鯉魚去換縛船藤
賣魚向城市陌上遇王孫爭買雙銀鯽持去贈紅裙
烏鬼項細細吞魚不下咽海鷗觜亦短銜魚入野烟
　　　兩頭纎纎(五/首)
兩頭纎纎桫欏子半白半黒遼東豕腷腷剥剥琢玉几
磊磊落落舞劒士
兩頭纎纎小兒綳半白半黒目中睛腷腷剥剥海岳兒
磊磊落落将軍營
兩頭纎纎千畝梔半白半黒大纛旗腷腷剥剥觧角麋
磊磊落落磨崖碑
兩頭纎纎北斗杓半白半黒千金貂腷腷剥剥山中樵
磊磊落落雲間鵰
兩頭纎纎蝟上毛半白半黒筆中毫腷腷剥剥擊雲璈
磊磊落落斬馬刀
　　　四色詠
赤如扶桑日青如華岳松黒如古琴漆白如天女胷
　　　和王左司栁枝詞(十/首)
郎君巧謌楊栁枝栁眉初出學月支隋堤千樹烟光莫
不如栁眉初出時
春日烟雨秋日霜麯塵絲織衫袖長誰言折栁獨送客
章臺還堪繫馬韁
鳯城三月草色青池塘飛絮桐飄零風吹宛轉低撲人
長空(一作/天)白日流榆(一作/疎)星
都門輦路花萬株塞垣苦寒多白榆獨憐栁枝弱嫋嫋
春情好寫閨中書
馬蹄車輪送客去兩京遊客還未稀誰因一斗蒲萄酒
便得梁州刺史歸
槖駞馴象奴子騎女郎能舞大小垂蹛林獵罷各獻㨗
卷唇蘆葉逐手吹
楊枝桃葉江水逢喜云女蘿附高松白髮滿頭不相見
却嫌吳音呼我儂
渭城别謌凄復凄江都髙樓醉眼迷人生悲樂自古有
莫笑棄妻當鏡啼
北客到吳亦懊儂苧衫蘭槳膏飾容日食海錯一百品
不敢上京來住冬
鎗竿嶺頭紅白花客行日日不思家尚食聯疊給桂蠧
仙佩屈曲紉蘭芽
　　　和王左司竹枝詞(十/首)
翠華宴鎬承恩多羽林似飛盡沙陀從臣乞賜官法酒
千石銀甕來灤河
綠繡簷頞翠流蘇屬櫜舍人金僕姑宫中雲門教坊奏
歌徧竹枝并鷓鴣
玉繩雙闕囬蒼龍御溝石甃金水舂螭坳詞臣紫槖在
千年河清今日逢
竹枝宛轉貫珠勻襪羅凌波那有塵書生好酒恨不醉
丞相莫惜車馬茵
日邊寳書開紫泥内臣珠帽輦步齊君王視朝天未旦
銅龍漏轉鷄人啼
金爐寳薰留篆雲花間百舌鳴早春五方戲馬賽爭道
傳聲催賜十流銀
紅藍染裙似榴花盤蔬飣餖芍藥芽大官湯羊厭肥膩
玉甌初進江南茶
天孫支機織流黄雜花浮簷宫晝長忽見琅玕種石上
却憶羊車來尚方
太㣲前陳中天居萬年樹影高扶疎漢家諸臣經術士
殿中勸講三王書
流杯池邊是鎬宫金輿翠幰逗㣲風媯川玉液清如水
湛露承恩樂大同
　　　鰲峯歌
太和絪緼元氣旁礴兩間駢羅品物錯上為列星精又
為孤月魄天帝司大化月魄浮晴雲星精隕為山之骨
龜穹獸蹲百状出剜鏤費力鬼工哭不角(一作/覺)五岳形
而注百川竇禹鼎魑魅禦周鼓時王狩西北龍沙域日
浴灤波紅侍臣簮紱光射目周廬靜夜懸櫜弓乃有珥
筆稱史氏絲綸出言待兹記神鰲施贔負首載三山至
一寘軒轅臺一沉崑崙河一寘朔南金巒坡金巒坡風
日清美芝箭多前嵓刻丹經後嵓琢商那當户圪圪古
色碧紫苔蝸涎字痕濕春秋法書心匪石心匪石太史
職
　　　北歌行
君不見李陵臺白龍堆自古戰士不敢來黄雲千里鴈
影暗北風裂旗馬首囬漢家衛霍今何用見説軍還如
裹痛不思百口仰食恩豈念一身推轂送如今天子皇
威逺大磧金山烽燧鮮却將此地建陪京灤山囬環抱
山轉萬井喧闐車戞輪翠華嵗嵗脩時廵親王覲圭荆
玉盡侍臣朝紱蠙珠新高昌勾麗子入學交趾蠻官貢
麟角斗米三錢金如土國人謳歌將軍樂將軍樂四海
清吾皇省方豈田獵觀風察俗知太平
　　　擬白頭吟
君家四壁立妾家萬黄金憶初未相知良媒賴鳴琴遂
以身許君偕老畢所願如何忍相忘恩情忽中斷昨朝
雙鴛鴦今夕守空床茂陵展嬿婉還彈鳯求凰凉月凝
玉露秋聲在庭樹歌我白頭吟相子長門賦紅淚濕芙
蓉綠苔鬰䓤蘢羞看舊粧鏡不敢歸臨邛
　　　西施怨(三/首)
吳王水殿看芙蓉十二簾櫳罨畫重新重(一作/得)西施顔
似玉不教宫漏滴銅龍
妾家本在苧羅山一入吳宫便不還自是夫差心未醒
枉將亡國怨朱顔
為妾輕身作館娃妾心刺血報夫差范生事主還無策
教妾傾身亦可嗟
　　　車簇簇行
李陵臺西車簇簇行人夜向灤河宿灤河美酒斗十千
下馬飲者不計錢青旗遥遥出華表滿堂醉客俱年少
侑杯小女歌竹枝衣上翠金光陸離細肋沙羊成體薦
共訝高門食三縣白髮從官珥筆行毳袍衝雨桓州城
　　　次韻端午行
羅襦垂垂扇奩歇守宫持紅不數蝎桐官馬酒銀流澌
内饔餅啖酥凝雪欒水之陽漢陪京拂天翠華風日清
繡絲鞋墻擅南陌玉環鏡鼻專東城射栁王孫五花馬
醉來見客不肯下擷藍攬綠鬭草嬉靈運無須更誰詫
香爐薫衣今幾人蘭階晝永簾光勻圍坐屏風罨畫劇
杯中菖蒲笑囬春
　　　翰林故事莫盛於唐宋聊述舊擬宫詞(十/首)
禁鍾初動趣傳宣衣袖薫香到御前漸近宫門扶下馬
内官分引導金蓮
御筆圓封草相麻龍箋香透擁金花儀鸞勑設庭前候
賜酒方終更賜茶
制草塗鴉未敢删内璫宣引侍龍顔已分筆格金蟾滴
更賜端溪紫硯山
春帖分裁閣分多宫娥爭餽纈綃羅春絲菜餅銀盤送
幡勝新題墨旋磨
文思如泉涌墨林屏風院史不須尋舊時内相諸孫在
猶有當年掃閤金
入院聽宣席未温賜金已向按頭存清晨上馬還家去
内出黄麻付閤門(故事入院傳㫖畢賜/黄金十兩始草制)
清馥香温酒玉脂祝文已撰報都知夜來奉旨傳丞相
五朶雲濃押省咨
天孫夜度玉潢清内托銀盤湧化生秋思未多團扇在
擬題宫怨月分明
盤鵰暈錦是冬衣鴿炭初生酒力微聞到邊臣風雪苦
口宣臈藥布皇威
賛書謄副節樓前筐篚盈庭邸吏傳深恨胡蘆陶學士
受渠犀玉索金錢
　　　前宛轉曲
紫檀出海南削成琵琶槽上有鴛鴦弦彈曲聲嘈嘈客
問此何聲新聲名絳桃一奏桃始華再奏花枝斜笑靨
頰暈粉仙源飯蒸霞度作新聲曲春樹雙鶯逐雙鶯擲
金梭魚藻蕩圓波陌上行車帶結羅絳桃年少光隂多
　　　商學士畫山水歌
商侯畫山并畫水當今天下無雙比昔者累蒙天子知
晝日三接賜筐篚墨滓翻流雪壁滑閩嶠蜀門生寸晷
五年送絹或不得岸幘飲酒辱畫史江波沉沉樹含霧
疊嶂千層問歸路𤣥雲夜合風雨交漁師不畏蛟龍怒
倚雲茨屋如穹龜樛枝應有猿峱悲暝靄依稀蜃樓出
暗霏彷彿鰲峯移君不見剡藤一丈光陸離嗚嗚野父
秋行迷
　　　磨劒詞
黄金陶冶子為報鑄劒恩將軍未使時佩劒立軍門初
斬樓蘭王衣無㸃血痕再斬無義子馬走不及奔白髮
滿兩耳將軍不能軍病臂尚磨劒天子已脩文
　　　蕭性淵善鼓琴予嘗為之作我思操今自和林
　　　歸再任巡徼之職于江南比行又求予詩遂為
　　　賦漢銅馬式歌以送之
漢家金銅鑄馬式求馬相此不失一塞上將軍得一疋
驌驦如龍高八尺日斜騎出隂山道獵獵霜風鳴淺草
鞍後並懸雙白狼歸來穹廬月弓好江南綠蕪春接天
只須一抹蹴雲烟摩訶舊是將軍種酒涴青衫學控弦
　　　反銅馬式歌送熊太古
古來相馬不相皮驥服鹽車雙耳垂轅下局促上九坂
躡雲駿足何由馳奈何漢家鑄馬式求馬求中工人規
厚蹄長鬛尻肉滿毛理光澤為權竒縣官芻豆給飼品
氣僨牽出當路嘶伯樂死後驥空出千金何人買駿骨
　　　楊花宛轉曲
空中游絲已無賴宛轉楊花猶百態隨風撲帳拂香奩
渡水㸃衣榮錦帶輕薄顛狂風上下燕子鶯兒各新嫁
釵頭燼墜玉蟲初盆裏絲繅銀繭乍欲落不落春沼平
無根無蔕作浮萍纈波綉苔緫成媚人間最好是清明
清明艶陽三月天帝里烟花匝酒船石橋横直人家好
小海白魚跳碧藻榆莢荷錢怨别離不似楊花宛轉飛
楊花飛盡綠隂合更看明年春雨時
　　　擬剡亭棹歌(六/首)
棹船雲錦溪頭過自唱江東新櫂歌照眼水明霞霽雨
侵衣好風日酣荷
擬剡亭前山水好如雲如錦靜嬋娟主人天上吹笙去
屋角青蘿掛紫烟
斗北天南春滿地香爐丹竈過年年君王不許還山去
莫言騎馬似乗船
季真瀟洒風塵外乞得山隂一曲湖頭帶黄冠披鶴氅
秋田歸去别蘼蕪
仙子秋風紫綺裘舊家雲錦溪水頭我今愛酒似李白
便擬饒州似越州
稽山酒船且莫囬賀老辭朝早晚來瑶草瓊花滿人世
君王方許下蓬萊
　　　公子行
緣香繡帳乗流蘇床頭三尺紅珊瑚十八窈窕秦羅敷
曲房小步璫鳴襦高堂公子吹笙竽百斛明珠買氍毹
蘭燈桂漿炙文魚但苦不駐羲和車
　　　擬唐宫詞(十/首)
華清水殿綉芙蓉金鴨香消寳帳重竹葉羊車來别院
何人空聽景陽鐘
銀床井冷露漙漙半臂薫衣釧辟寒不恨長門冬夜永
水奴休報襪羅單
長門月轉漏聲催自熨寒衣减帶圍休怕官家嫌體弱
細腰曾是楚王妃
合宫舟泛躍龍池端午爭懸百綵絲新賜承恩脂粉磑
上陽不敢妬娥眉
繭館繅絲濕翠翹夫人纎指織龍綃羅襦雙佩清晨響
只恐君王有宴朝
八姨粉翠錫千緡脂盝新粧百寳勻白髮上陽宫女老
補衣重拆繡麒麟
夘酒㣲㣲醉宿酲催花羯鼓變新聲君王好賜承恩宴
辛苦邊頭百將營
露蘭研粉壽陽粧奩内新燒百刻香圓舌教成鸚鵡語
偷將玉笛送寧王
銀河七夕度雙星桐樹逢秋葉未零萬嵗君王當宁立
妾身不怨命如萍
花氣蒸霞淑景明望仙樓上看彈鸎李謩吹笛宫墻外
學得梨園第幾聲
　　　贈陳衆仲纈雲辭
纈雲織波射金水郎君水西着皮履南陌紫塵十丈高
捋鬚買酒意氣豪萬里將書慿水鳥荔枝千顆團團小
天津不隔少㣲星閶闔門開夜光曉
　　雜言
　　　秋江釣月
秋天月落秋江底狂客持竿釣不起我知月魄在天上
天地山河終不昧収君釣絲解君餌還我光明照千里
君不見古來亦有謫仙子被髮長歌弄江水
　　　霞川
越國山明罨畫剡溪陂瀉雲藍袍發故鄉晴炫船迷歸
路春酣
　　　題太白晴碧圖
我聞天星之精化為石况爾柱地名太白又聞崑崙崆
峒天壇禹穴雲為衣何如錦樹翠蘚錯落昭晴碧山寒
日暮虎豹(缺/)彷彿巉嵓霧雨澀淮南筍鞋今不至令人
(缺/)笠歌青壁
　　　李仲淵御史萬竹亭
君不見江有蛟龍宫又不見竹有鳯凰實江波沉沉竹
林合中含絪緼太古色君侯亭子書帙光依微靜綠棲
墨香東家絲桐間高堂我方與客歌篔簹狎蛟龍兮騎
鳯凰渭川淇園在何方
　　　送艾伯蒼歸江西
豫章艾生衣逢掖京國行歌髮半白石渠諸儒論秦灰
官高不肯虗左席暮春南行上鄒嶧更觀古刻封禪石
慘淡野隂生布袖壮士長年饑餓厄
　　　巢溪
巢溪之水清且美亦有蛟與龍亦有魴與鯉無使魴鯉
亂無使蛟龍(缺/)
　　　喜知經筵蔡國張公至
行夷猶憺容與載兩旗駕四牡喻曽(一作/逾高)山遵大路日
在天雲作雨將至止徳容度晨脩觀適帝所
　　　書石辭
清漳木落霜曉騎馬獨吟北山誚竊禄而無恥徒三往
而三還
　　　兎窺蝶圖
兎斯首神注目天為辰神不畜封中書賦梁王奔蟾宫
走兎場生無雄居有穴爾形肖我書掲
　　　六言(五/首)
借馬出城移竹取錢與客収書洞口蜂房割蜜(缺/)
　
南塘雨晴草滿西林春早花疎道士燒丹借竈山翁種
樹求書
白鳥飛來何許青山閒對誰家日暮一尊濁酒不知風
帽攲斜
絶澗花迎暮竹囬塘水媚春雲欲賦淮南招隠山中桂
樹留人
竹下茶甌晚步花間酒榼春行誰訪青山白髮道人留
我題名
　　　楊孝亷義烏
宻雲縣裏日欲西楊家樹上烏來棲啞啞鳴聲似兒啼
日出捉蟲哺母飢君不見延秋門姑蘇臺詩人歌曲至
今哀鳥兮烏兮去復來孝子有念烏無猜
　　　商學士萬里圖
曹南商君儒家子身登集賢非畫史酒酣氣豪不敢使
揮洒山水在一紙咫尺萬里乾坤意人言造物真兒戲
盤䊹流動各有象變化歘忽風雲至吾觀崑崙四月出
更觀扶桑東日生形勢開合限内外分野上合星辰精
大禹鑄九鼎鄒衍外九州豈但草木異乃有鬼魅憂噫
嘻奉常官禄薄百錢縫嚢貯丘壑為爾作歌還一噱何
年淮南戴青箬
　　聮句
　　　秋雪聮句同袁伯長賦
白帝欲返馭𤣥神已先驅南山黯遐睇西顥阻清歈刻
雲環珮雜剪水瓊瑰敷金英受剛潔丹桂遭模塗高標
變鬚髮爽氣通微軀羣隂孤陽僨積素五采腴路修天
鵞疑穴覆野兎呼蟬翅抱殘槐鴈影驚拆蘆滉瀁露莖
溜空清氷柱酥或云勢已盛又言理非殊先時明堂嚴
薄刑辱収誅浮華敵春澌斂實侔冬輸對立各動色沉
思儼徐趨鴻鈞轉槖籥緹室潜葭莩觀物昧休徵永歌
啓貞符
　　　鸚鵡聮句同王繼學賦
雕籠居啄桃袨服儀采綠南荒孕靈質西顥發麗曲頸
綬紅縈絲喙棘頳屈玉蓄慧婉含章襮彩粲成縟能言
貫珠舌善舞凌雲躅金眸肖韝隼珍畜異巢鵠層塔寳
舍利深杯注醽醁流丹曙林度隨翠春洲浴石鏡影毰
毸銅梁步陸續題賦吾豈能入貢爾應錄
　　　都城南有道者居名松鶴堂暇日同東平王繼
　　　學為避暑之遊因作松鶴聮句
偃雲聳層霄驚露落古雪虬枝憙乗澗鷺羽陋鳴垤蟠
石千嵗苓頂朱百齡血胎禽哺春巢乳脂凝沍節舞盖
竽籟喧啄粒苔蘚囓𤣥玉薫麝煤碧脛溢鷄􁀙陟岳秦
爵崇授甲衛軒劣沐髮豹霧深引吭鳯竹裂風馭八極
小河舟三翼拙魯縞曳褵褷夏社挺嶻嶭任重明堂材
言歸華表别拳縮包胥立堅剛伯夷烈延世餌芳液顧
步炫高潔作室擅兹美觀物入獨閲誓將束嚢書從爾
解珮玦
　　　天慶寺納凉聮句
槐屋夏隂繁石池暑氣清高堂暾(一作/噉)福田邃宇依王
城午磬梵唄集夜廊酥燈明龕經鬱金字壁礎承丹楹
寂寂鴿棲罘宛宛燕穿榮露葵炫畫艶霞藥敷陽英境
閴便靜室心古樂髙情逍遥祗園賞迤邐廬社盟山枕
藉雲潤水簟凝氷輕飯盂給香積架衲褫華纓海圖岩
壑折天樂音聲鏗荔墻䕶筠粉桐甃沉榴瓔共忻朋簮
合敢謂詞鋒并睥睨荒草棘横縱按林坰幽尋振塵鞅
雅淡心(一作/忘)飛觥鄙哉河朔飲投幘得世名
　　　聮句
鏡檻芙蓉入香臺翡翠過撥絃驚大鳯交扇拂天鵞隠
忍陽城笑喧傳郢市過仙眉瓊作葉佛髻鈿為螺五里
為隂霧秋天只見河(此句/疑誤)月中脩藥剰海上得綃多玉
集胡沙割犀㽞聖水磨斜廊穿戲蝶小閣鎖飛蛾騎襜
侵韀卷車帷約幰鈋(五戈/切)傳書兩行鴈取酒一封(一作/峯)
駞橋迥凉風壓樓横夕照和待烏燕太子駐馬魏東河
想象鋪芳褥依稀解醉羅散時簾隔霧卧後幙生波梯
稳從攀桂弓調任射莎豈能抛斷夢聽鼓事朝珂
　　　至治癸亥八月望同袁伯長虞伯生過槍竿嶺
　　　馬上聮句
有嶺名槍竿其上若棧閣白雲亂石齒青峰轉帘脚積
氷太古隂出礦無底壑馬飲沆瀣泉鷹盪扶摇幙轍蹟
委垂紳人聲發虗槖舄飛接鳥背羽没疑虎膊霧松秋
髮長霜果紅頰薄斤樵不知疲獨往端有愕兢兢矛頭
淅杌杌井口索凝睇見日觀引手探月窟南下渺塵海
北廣絡沙漠金橋羣仙遊寳塔百神鑿禽鳴蜀帝魂鐵
鑄石郎錯闌干挂鈎衡欃槍斂鋒鍔屬車建前矛馳道
拘嚴拆載筆三人行弭節半途却
　　騷
　　　國陽
出國陽以行野馬驤首兮在路望春樹兮不歸欲臨流
而先渡
　　　發淮浦
發淮浦兮遡黄流鼓船舷兮極浮遊雲漠漠兮天已秋
攬芙蓉兮艤芳洲酌吾酒兮樂無憂懷佳人兮結綢繆
　　　天碧辭贈姚道士
仰日月之所麗知下土之為卑充積氣於兩間其映(一/作)
(坱/)然而在兹日蒼蒼以圓形因嗟世之多迷若夫人之
有道將大觀而弗私
　　　閩中山水
有樛兮灌木有穹兮崇屋石礦兮洑漁師樂兮榜連(下/疑)
(有屬/字)
　　　九成宫圖
泉濺濺而響谷風瑟瑟以動林夾兩山以為趾絡下塹
與上岑宫纎麗以媚女觀騫翥以凌塵矢池魚而泳泳
飼有麟而馴馴帝奈何兮不樂將弭乎江津
　　　華清宫圖
帝出車以嗚鸞儼六龍之驤首循長陸而東騖謂泉源
之在右穹閶闔之天門封百二而為垣朋猘羯而不醜
嗟神堯之文孫
　　　我思操贈琴生蕭性淵
八風兮渢渢遍宣兮音通律節兮應同臣商兮君宫龜
之山兮松有枝羑之里兮田有莱天不喪兮何悲顧欲
顧兮令我思
　　賦
　　　傷已賦
嗟余生之多憂兮幾顛踣而數窮誓纉言以自見兮力
追古之高風呼䒶龍以駕我兮伻䒶使使為期何九稼
之不一獲兮尚偃蹇而如兹豈剞劂之有不善兮將世
徳之下賢薦芻茭于宗噐兮綴履綦以璣璿封敦旄以
塊泰岱兮謂汎濫其莫涯冠髫童以弁冕兮問禮意而
莫知决大疑於滛鬼兮慿巫傳以度撥顧聖言之鞿靷
兮指綱維為械意憫相通之無朋兮去一髮之幾希扼
吾車之莫聘兮膠吾口而難辭懲前悔之不憚兮配古
道其或可思一旦捨此而改圖兮念後余之病我日浚
惡以啓湮兮患世之屏經而好權邅岐蹊之多迷兮世
或謂其固然抱昌辭以適與我兮俟來學以偕行辨百
家之糺紛兮孰察余之衷情亂曰我涉大波孰為航兮
我載大塗孰為箱兮古聲喤喤金石之揚兮世無悵兮
　　　適忘賦
適機子遇忘機子於大都適機子曰若知吾適機乎凡
羣動萬彚叢生沓來肯綮轇轕泉滲穴開揣摩捭闔迎
合附㑹孕奸媒孽逆承人意子不吾信請衍斯義惟是
都也子欲浮閩越吳蜀則登舟子欲奔并冀朔漠則升
車若東若西或南或北扶耄挈稚囊金槖榖發軔則達
不俟龜卜顧兹弗覺而踽踽齪齪木偶弗若譬驥之童
鬛牛之食角子何不智甚耶忘機子曰子庸知我之藴
底耶今子説我以私智啗我以功利隂塈厥醜陽塗其
麗固妾妻之所羞而輿臺之是貴我游神八紘而身寓
一室心翫千古而親不離席幽晦莫耀韜閟莫測明是
非於後世公得失于方策邈邈綿綿似消似息鑑空淵
渟罔有形迹子令我登航浮流則航有覆令我升車涉
途則車有軼何發軔之遽達而謬以不知目我哉適機
子啞而愕噱而笑曰八紘寥廓子將奚托千古㝠㝠子
庸用學曄煌煌之輿馬烜赫赫之官爵彼幽晦與韜閟
實狴犴與鈴鐲後世孰親於妻奴方冊孰快於女樂同
生同死臯䕫羿浞世方溟渤奚翅瀺灂喔咿粟斯無害
於儀䲭夷脂韋無損於皮若夫航之覆車之軼寧盡廢
車航也哉不智之機子復何辭忘機子拊脾鼓膺咍且
吁曰初聞若之辨可駭可慕旋而籌之惟蟊惟蠧慨戰
國之口頰俾宗廟其墟墓墨焉朱焉悲絲泣路繄二賢
雖詭迹於孔孟庶憚天於朝穆順于骩骳改我軌步或
嘘或煦或濡或呴雜肖翹於一喘羣黄卉於一澍㰅埴
索塗螟𦙍羸負吾恐禍天下之英才子且吞言而勿吐
適機子曰有是哉姑置之子自礱爾璞我固淬我矟孰
利孰鈍厥效卓卓忘機子曰大璞不礱大金不淬蔑爾
利鈍奚傷至噐二子方藻吻簧舌矛盾辨詰有馬子者
魯仲連之流也以書連矢射其所曰夫天地精明人實
肖形倥侗顓蒙教學陶鈞盖金玉之合應匪忘適之異
情子盍聽鈞天於廣野覿萬舞於天庭然後範聖度揆
時中蹈龍蛇占鳯麟兹豈非莊周氏所謂天民者乎二
子解圍合盟而去
　　　悠然閣賦為周南翁作
舒吾眺之落落兮覿寥廓之無跡㑹㝠㝠之遐思兮契
萬品之攸職擬大化而罔象兮悼世徳之囿形聿逍遥
而容與兮泊乎游乎太清是有當於吾衷兮表吾廬以
自肆騁余馬於析津兮崇吾屋乎江汜揭高躅于古道
兮追前脩其或然偉一世君子兮又贈之以蘭荃曰予
未有知兮何私意之彷彿懿夫子之悠然兮殆及予乎
空谷
　　　草亭賦
長清先生被召供奉翰林之明年搆亭於所居之前扁
名曰草亭謂其友夷門之客曰古者能賦可謂大夫客
盍賦斯亭以見志哉且無盈辭以夸無曲辭以競無刳
辭以飾而亦無寓辭以病也遂為賦曰都邑雄雄有亭
厥中廣可函丈而高如廣縱赤垣外塗而白茅上崇者
非先生之草亭耶予盖得觴酒賦詩于其下矣弱篠小
草䓗菁乎其左茁也丹蘤碧旉窈窕乎其右擷也壺箭
博局琴几畫圖庋而設也筆簡研石書帙劒器布且别
也秩然其有截也憺乎其能㓗也冠屨肅肅佩玉在躬
籩豆晏晏言笑有容朋合悦也登降步趨衣帶委如姬
孔輿輿諷言徐徐自整攝也是則游息之植學燕閒之
修業者固可徵於前哲也夫至乃葺屋作室黝堊丹漆
華目鑠心文綵差參囬廊曲房翺翔步璫飛閣虗堂撃
鼓吹笙此固侯王之所當而非下士之所可常俄有一人
歌於坐旁其歌曰衡門之下可以棲遲有美君子不恤
其私曄也古辭作亭叢叢蝸􁀙龜穹于室之東繄古之
宗兮又歌曰爰有人兮好儒視藐藐兮獨趨不齷齪兮
以濡疇道之依兮而孰與居
　　　感栢樹賦
光州孔子廟庭及宋司馬光祠前栢樹皆先子集賢府
君治光日携祖常手植者也今二十六年矣蒼虬翠蛟
森列左右祖常蒙詩書之澤忝官禮部尚書兼經筵官
天厯己巳正月以謀塟得請還光又蒙聖天子不棄敝
物馳使再召以疾未行輿疾瞻仰孔子廟庭撫摩羣栢
潸然感思作賦以見意焉
涉淮湍而返有寢丘之遺封届州圻而近古壤寡殖而
不豐曰瘠土之民勞庶善心之易孳慨先哲之豈弟興
黌宇而納之哀刳兵之纍俘緣其裳而來游又於田以
謀食廪饙錙其浮浮間擕我以觀學命畚鍤以執事揖
豆籩以下堂列穉植於兩戺䕃喬木於今兹慕予親於
曩昔嵗邈邈以云徂涕潸然而洒臆顧瞻戀而移晷拭
手澤之或存巋祠位之蔽虧恍神軿之繽繙當予親之
在官盡厥諝於民庸暑無葛以代澣珮無玉以為容終
下陳而弗忮榮天爵以俟天禪未艾於子孫永文壽於
大年矧兹樹之後彫匪庶草之競華覩斯道之昌期徵
於神而不遐
　
　石田文集卷五
欽定四庫全書
　石田文集卷六
　　　　　　　　　　　　元　馬祖常　撰
　　制誥
　　　遣奉使巡行詔
朕祇承洪業夙夜惟寅凡所以圗治者悉遵祖宗成憲
曩者屢詔中外有司宣布徳澤蠲賦省刑賑恤貧乏思
與黎元共享有生之樂尚慮有司未體朕意庶政或闕
惠澤未洽承宣者失於撫治司憲者怠於糾察俾吾民
重困朕甚憫焉今遣奉使宣撫分行諸道案問官吏不
法詢民疾苦審理寃滯凡可以興利除害速宜舉行有
罪者四品以上停職申請五品以下者就便處決其有
政績尤異暨晦跡於丘園才堪輔治者具姓名聞咨爾
臣庶體於至懐
　　　追封河南王夫人制
古者婦人之義名字不出閨門迺所以别男女嚴内外
也故河南行中書省左丞相布拉吉達妻胡氏徽柔恵
淑蚤嬪髙門相其夫子顯聞于時予方推恩四海矧我
股肱之舊而有爾伉儷之良乎故追封爾為王夫人仍
啟河南故圻以従封夫爵噫婦官一品褕翟有光其尚
隂隲爾家服我寵休之無替
　　　思州軍民宣撫使田冕晃和爾布哈封贈二代
　　　制
國家外建藩屏以靖逺人責其宣布懐仁之惠能使恩
威並流而一方清謐者稽于國典可不賞勞乎具官某
父某官某向膺朝寵勤庸服官勠力小心不聞有過乃
教忠於嗣子得寵慶於世家兹朕所不忘者也故命追
褒異數階秩一品有靈在幽尚迪爾後
比属有司考禮於䘏典矣而婦人之貴嘗視其夫子焉
况有鵲巢汝墳之懿能行於其閨門衽席之間者乎具
官某母某氏女儀柔婉来嬪辨族相其宗事珩璜有節
又能篤生令子服柔疆塲撫綏之勞湯沐衍封胙以列
國其尚歆承休寵利爾後昆以延饋祀之無已哉
朕以孝治天下凡人臣之親悉命因其班列之次功庸
之等以為寵數之異焉具官祖父某官某昔備官使輯
綏邊氓頗著惠懐有譽南服夫天之施仁於物無間朕
敢不法天而已哉宥密之司階品為貴啟爾後人保兹
終吉
先王制禮婦人之義飲食衣服祭祀而已非有與於外
事也然或婦道母徳可以表率宗族而成其夫子者頋
宜有以顯賁之也具官祖母某氏早躬組紃克遵女戒
作配令族柔閒有儀惟時聞孫扞我邊圉膺被爵禄光
寵於時而爾可不疏封鄉國以廣彤管之訓乎賛書在
門其告泉壤
　　　太師右丞相封贈三代制
定策元臣肇啟中興之運推思彛典聿申先正之褒揆
禮是宜勸善惟允具官某質實無競沈鷙有謀服勞王
家乆著属櫜之績薄違圻父夙專乗(一作/秉)障之功嘉爾
曾孫為予冢宰於戲漂陽開國儀崇斧鉞之光册府書
勲銘載旂常之顯英靈如在寵數是歆
曾孫有慶衍三世之恩榮大賚匪私勸百辟之忠藎有
嘉淑女作配先臣具官某妻某孝養姑嫜教遵姆傅居
謹珩璜之節躬親絲枲之勤宜厥家人相其宗事魚軒
翟茀往膺江左之封鳳誥龍章用播召南之徳歆予時
命迪爾後昆
開國承家禮重胙勲之典析圭儋爵恩先予善之仁報
施匪私褒崇惟稱具官某英標俶儻偉器沉深蚤奮厲
於師中爰馳驅於戎右股肱心膂桓桓挺萬夫之雄弓
矢干戈井井飭九伐之法世稱良將胄衍名孫定大策
於樞機奠皇圗於寰宇於戲石城鍾阜肇開赤壤之封
礪山帶河允著丹書之誓賁爾窀穸歆我絲綸
朕茂膺景運大賚元勛恩推再世之封禮及重闈之慶
具官某妻某氏柔嘉維則婉孌有容事夫盡舉案之恭
職脩中饋弄孫致含飴之樂福裕後昆凡我邦國之光
繄爾室家之助鳳臺胙土聿開脂澤之田鸞誥封泥永
賁泉扃之兆尚歆寵數益衍休祥
朕以崇徳報功實先王之令典建邦啟土昭奕世之殊
勛睠我舊臣錫兹新命具官某魁竒天挺卓犖人雄韜
略邃於孫吴志勇邁乎賁育昔武皇撫軍於龍漠躬櫛
風沐雨之勞而大將出陣於魚麗懋掃穴犂庭之績威
行萬里恩浹六師訖振旅以裹戈底来賔而包匭每御
衣裳之㑹聿深鐘鼓之思生子象賢由教忠而尚義為
國敵愾遂翊運以中興永惟閥閱之隆端繫社稷之重
不有異數曷稱至懐於戲玈矢彤弓嘗旌勤於征伐丹
書鐵契尚迪慶於承傳淮甸分茅泉臺告第
朕眷元臣之勛幼被慈母之訓属有司之考禮宜大國
之疏封具官某妻某毓秀名門作配君子珩璜琚瑀修
婉娩於婦容蕰藻蘋蘩致齋莊於宗事篤生令器實賛
丕謨底海宇之謐寧承邦家之休慶緑綈方底鸞翔芝
檢之書霞帔襲衣雉纈茀車之采江都錫壤泉室増華
　　　太保左丞相封贈三代制
匡時靖難資大策於元臣崇徳報功覃湛恩於累葉奉
常議禮奥壤定封具官某故曾祖父服勤侍衛秉信功
臣太傅銀青榮禄大夫上柱國梁國公諡敬簡塔瑪噶
爾秉質無華詒謀有永蚤備勾陳之列式昭析木之祥
衍善慶於曾孫篤忠貞於熈代使宅百揆光於前人於
戲開國浚郊具儀文於鐵鉞承家新鄭紹世美於衣冠
録我絲綸告爾窀穸可追封陽翟王
朕論功定賞念扞衛之多難推慶行封俾覃延於三世
懿彼静女配予先臣具官某故曾祖母梁國夫人呼圖
克章蚤飭壼儀克承宗事不假詩書圗史之戒素閑織
絍組紃之功迪美萃於曾孫發祥殷於令族新廟奕奕
斵松栢於析津原田每每畫封圻於梁土龍章有赫象
服来歆可追封陽翟王夫人
朕奬元勛恩推舊徳濟其世美詒厥孫謀属大業之中
興賴名藩之外援追封奕業實著彛章具官某故祖父
守忠翊正效節宣力功臣太師金紫光禄大夫上柱國
梁國公諡莊順青哈質禀淳龎躬行愷悌櫜鞬宿衛乆
服勞於王家弓冶承傳遂開先於相閥方乾坤之清謐
俾綸綍之渙頒用禮勸忠書功旌善於戲伊洛瀍澗樂
哉魂魄之遊山川土田衍爾蒸嘗之奉昭兹来裔祜我
丕基可追封河南王
命婦朝后彤管著於女箴令妻相夫鞶絲陳於内則亶
惟淑徳嬪於名門具官某故祖母梁國夫人呼喇濟毓
質柔嘉修容婉娩乆襲祥於世業當擢秀於孫枝為國
懐材賛予茂烈雲翔鸞誥俾澤漏於泉臺飈轉魚軒想
神遊於梁苑尚詒多祜福爾後人可追封河南王夫人
惟王建國必崇徳以報功自天降康乃生賢而靖難兹
眷元臣之懿宜推先正之褒具官某故父懐忠濟美積
徳崇慶功臣太師開府儀同三司上柱國特進河南王
諡忠懿錦濟勒藴善弗彰紹謀斯永為郎執㦸夙多宣
力之勤有子克家益勵敬忠之訓定中興之大策立不
世之殊勛匪衍王封曷稱朕意於戲河山帶礪式藏盟
府之書乾坤珍符期篤熈朝之祜格思英爽歆此寵光
可追封鄭王
朕惟元臣克相中興之業母有令子宜膺崇秩之封稽
諸彛章廣我孝治具官某故母河南王夫人揚珠竒納
夙閑姆訓綽著婦儀薦蘋藻於蒸嘗節珩璜於夙夜内
政素勤於中饋慈訓尤切於㫁機徳啟閨門光資邦國
倬兹鄭圃乗翟茀以来遊嘉彼召南賦鵲巢以行化俾
頒綸誥用賁泉扃可追封鄭王夫人
　　　平章伊蘇岱爾封贈三代制
夫用之紓者積必厚行之徐者力弗殆斯道之常匪曰
責報也平章伊蘇岱爾曾祖父贈定威佐運功臣榮禄
大夫司徒柱國追封曹國公諡忠定布色出於華族夙
奮材武従我太祖皇帝親属櫜鞬崛起戎列威行方國
戰功良多及定隴陜斬將搴旗臨敵致死大節赫然傳
不云乎活千人者有後兹爾數世之逺傳家孫曾愈碩
大光顯又得議封於禮官博士非用兵有活人之徳而
然乎命頒異數開國曹南中土奥壤襲慶濟美可示為
將者之勸可贈定威佐運功臣光禄大夫司徒上柱國
追封曹南王諡忠定
古禮命婦朝后是則婦官尚矣平章伊蘇岱爾曾祖母
追封曹國夫人塔本劬勞慈育生子克家戰勝攻取丕
佐興運議禮制度於爾有封従夫之爵曹國小君象服
翟茀歆兹追寵可追封曹南王夫人
朕稽古為治立國以禮故臨御四海永慕祖宗創業之
艱難美其興運佐命之臣厚厥世賞以訓臣鄰矧其𦙍
裔又有能全其終始者乎平章伊蘇岱爾祖父贈宣忠
靖逺功臣光禄大夫中書右丞相柱國追封曹國公諡
桓毅額里根蚤備宿衛分従賢王前驅先登戡定河外
俾金國為墟而宗社遂以屋者盖爾戰多之力焉異姓
封王於爾為寵矣英爽不亡尚保爾世哉可追贈宣忠
靖逺佐運功臣金紫光禄大夫中書右丞相上柱國追
封曹南王諡桓毅
夫恩禮覃於百官則先近臣漏澤施於九原則觀来者
平章伊蘇岱爾祖母追封曹國夫人穆嚕蚤嬪髙門無
違宫事克相君子為王虎臣又有聞孫賛予景運俾有
司議封乃追命爾為王夫人以曹南之田為脂澤之賦
尚歆寵渥益衍廟食可追贈曹南王夫人
先王有崇徳報功之制豈曰觀美盖以旌善而勸忠也
平章伊蘇岱爾父光禄大夫中書左丞相先贈協謀定
逺佐理功臣太師開府儀同三司上柱國曹國公諡武
宣阿勒哈生長富貴宴安而氣無紈綺子弟之習勝衣
荷戈奮身前驅維時世廟觀兵江滸貔虎百萬之衆謀
臣如雲乃能立功名於其間北征叛王轉戰千里南殄
奔君樹旗海嶼勛勞顯著寵賚便蕃我國家於君臣之
道可謂至矣朕不聞鼓鼙猶思將帥况爾有後為予藎
臣中興之初率兩河將士勠力介胄之間大臣以聞乃
隆推恩之禮上及於爾三世焉曹南之郊桑谷沃壤開
國稱王人臣極位爾克有靈歆我綸命可贈推誠宣力
定逺佐運功臣太師開府儀同三司上柱國追贈曹南
王諡忠宣
我國家經營南國之初尚賴膂力之士材武之臣克成
大業勛勞之蹟皆以銘於太常矣又且尊顯其身以至
於室家之有慶者兹非典禮之懿乎平章伊蘇岱爾母
曹國夫人托多淑慎端惠夙配君子遵召南之化而象
服是稱施孟母之教而訓忠有言卓兹令器為朕虎臣
臨御之際褒錫宜先開國曹南以衍脂澤之賦煒其榮
哉賁爾窀穸可追封曹南王夫人
君子不昵於宴安之私以能成其功名者亦嘗資於内
助焉平章伊蘇岱爾母曹國夫人庫庫楞幽閒端懿鷄
鳴而起相其宗事婦徳有稱沒従夫爵啟封曹王魚軒
象服裕爾後昆可追封曹南王夫人
　　　太傅圗嚕封諡制
帝垣台位象已著於上𤣥太傅師臣官尤崇於常秩有
懐舊徳追錫真王太傅圗嚕蚤陟華階懋修素履小心
翼翼文昭持槖之班終日乾乾勞著属櫜之績宗親入
覲儐相是資酎金不罰於諸侯英蕩悉同於元㑹樞機
宥府奠軍國於乂寜鼎鼐台司賛隂陽於化育踐敭禁
近閱歴嵗年持風紀於臺端肅官箴於朝著天不憖遺
朕用衋傷思荅茂勛爰申䘏典於戲胙爾茅土俾開國
於廣陽播予絲綸尚流澤於幽壤諒兹靈爽服此寵章
可贈懐忠秉義昭宣弼亮功臣太師開府儀同三司上
柱國追封廣陽王諡清獻
男位正家恒有資於内助女師結帨庸作配於上公奬
我舊勛迨於佳儷太傅圗嚕妻輝和爾氏幽閒毓徳婉
孌賦姿象服是宜奉蘋蘩於祭祀彤管有煒謹珩瑀於
箴規懋著婦功克相宫事痛所天之先殞誨厥嗣以益
嚴石窌啟封賜廣陽之大國容臺議禮賛召南之夫人
享爾髙年欽此異數可封廣陽王太夫人
　　　右丞阿勒坦封諡制
朕以崇徳報功之制聖王建國之皇圗論名立諡之稱
昭代褒賢之鉅典用光綏寵俾洽臣鄰右丞阿勒坦少
禀粹姿蚤登膴仕周廬星列入陳扈蹕之勞專馹飈馳
来上屯田之奏恩威襲蠻夷於冠帶忠孝擴詩禮於箕
裘錫類著乎家邦浚明勤乎夙夜貂蟬七葉飾躬不瀆
於華鮮弧矢四方迪徳彌彰於懿美篤生令器丕佐明
時聿殫嘉猷晉參大政横經内殿矢兹密勿之言熈載
外朝體朕都俞之意有司考禮於汝推恩爰頒渙號之
辭式副哀榮之志於戲丞相一品英靈尚克以歆承泰
階六符善慶益延於似續録諸告第欽我賛書可贈秉
義效忠著節佐治功臣太保開府儀同三司上柱國追
封特進趙國公中書左丞相諡貞孝
周南正始教化被於閨門趙國疏封寵榮光於泉壤爰
稽彛典用奬有官右丞阿勒坦妻唐古氏毓質柔嘉脩
儀婉娩来嬪閥閱蚤乗翟茀之車克相夫君益著鵲巢
之徳篤生令器褒作名臣服慈訓之不忘迪嘉謀之入
告推恩追錫體人子報本之心考禮飾終示我朝廣孝
之治尚昭懿範歆此告詞可封趙國夫人
　　　尚書左丞相某封諡制
朕纂承天序入正大統思予皇考繼志述事眷惟至大
之間更張庶政務適人宜褒贈以勸百官鼓鑄以利兆
姓時弗僉諧事或中輟興言追悼斯念舊臣故尚書省
丞相某早列環衛給事禁闥升諸台席浚明夙夜佐予
皇考一徳一心顧遇寵賚廷臣莫及予方以孝治天下
躬祼武廟如見羮牆况予先臣有子在列兹命禮官公
議於廟謂爾宜封郢城王位貴專楚都旌旗斧鉞開國
西南精忠不昩尚従先皇於遐狩哉可贈竭忠宣力守
義佐治功臣太傅開府儀同三司柱國郢城王諡榮敏
　　表牋
　　　賀元旦表
皇極建中賁嘉生於世運乾元資始衍嗣嵗於人時叶
氣開先純陽肇徳欽惟道全居正功洽體仁坐宣室以
受釐百神奉職御明堂而布政萬國咸寧勾陳環列於
端門庭實駢羅於文陛臣某等塵聨烏府迹簉鵷行進
封事於銀臺慚稽衮補紀卜年於寳厯欣對嵩呼
　　　正旦賀興聖宫表
帝厯開天祥發貞元之㑹母儀法地源疏河海之涵百
物順嘉四時叶序欽惟隂功庀世懿徳承乾肇聖緒於
姜原彌䖍祖武嗣徽音於太姒益衍孫謀茂綏獻嵗之
祥膺保履端之吉臣某等遭逢世泰綴列朝行官備中
臺王朔願敷於錫福慶隆長信民功仰荷於資成
　　　賀正旦箋
夏正授時謹民功於肇始皇儲主器履帝武於開先慶
集三朝福覃萬姓恭惟秉文純粹叶徳光華青煒(一作/緯)
迎陽爰啟前星之重黄離繼照式昭太極之尊宅元祀
以承天布王春而獻嵗臣某等叨塵官序忝列諫垣齒
胄虞庠茂對奎明於午御賡歌魯頌仰觀日麗於寅賔
　　　賀建儲表
伏以天潢毓徳聿開聖嗣之隆廟祐承祧爰啟儲闈之
慶祥臻泰道福集昌朝欽惟迪徳堯仁躬親舜孝日麗
乎天而明兩益紹重華帝出乎震而洊雷彌嚴繼體乃
眷元良之懿式膺監撫之崇臣等備位烏臺趨朝鷄曙
前星奏瑞載瞻青輅之旂太極含元第衍黄圗之籍
　　　賀春宫箋
甲觀儲祥肇泰始含章之慶春宫正位受少陽體徳之
尊神器有歸宗祧是賴恭惟生知忠孝夙稟温文躬問
侍之勤徳已昭於帝胄膺監撫之重道允叶於皇猷承
華克紹於丕基建本方隆於大寳臣某等忝居侍従喜
際文明鶴禁景遲願早親於四學雲門樂奏期介祉於
三官
　　　賀建儲表
聖嫡承祧大慶方延於國祚神孫主器鴻休實肇於天
源龜筮叶従臣鄰效順欽惟慈仁坤育静徳乾儀益恢
皇極之尊繩其祖武俾正少陽之位貽厥孫謀建儲允
属於元良繼體式昭於岐薿臣某等叨塵憲府欣遇熙
朝瞻鶴駕於春宫三靈奉翊陪鵷行於長信萬福時臻
　　　監修國史賀正表
瑤圗撫運紹開致福之祥寳厯乗時肇序體元之始大
鈞播物淑氣迎和欽惟道洽古今性資文武潛心帝王
之學聖敬日躋合徳天地之仁皇猷允塞嵗事啟成於
農扈治功端本於王正臣某等辱備台司監綜史氏觴
稱萬嵗樂快覩於龍光書載三墳期永垂於狐筆
　　　監修國史賀正表
天明即命紹開帝厯之隆王朔體元序正人時之始大
鈞坱圠和氣沖融欽惟叶徳重華備道全美御端門而
肆赦萬㝢熙春坐宣室以受釐五辰順軌方九賔之在
列萃諸福以来臻臣某忝列師垣兼塵史觀獸尊奉勸
庸申效於嵩呼鴻筆紀謨願同符於龜畫
　　　賀建儲表
禮謹承祧首正元良之位徳符主器丕昭大統之歸宗
社乂安臣鄰慶抃(中賀/)道侔乾始祥發震亨受命建中
邦家之基鞏固詒謀思永蓍龜之吉叶従重暉煥於前
星鏤册光於上嗣監撫有托似續無疆臣等獲覩青宫
幸趨絳闕聖神永錫頒夀考之萬年忠孝彌彰衍本支
之百世
　　　賀建儲箋
徳配前星肇正青宫之位禮嚴言日丕昭寳册之尊任
重承祧職勤問寢(中賀/)温恭夙著英叡日新受震建中
式際上元之運明離繼照永開太平之基啟鶴禁以肅
清奉龜圗以祇敬國本斯立宗支以昌某等職厠虞庠
班聨魏闕終始於學願廣緝熙之功追琢其章庸賛泰
和之治
　　　賀立后建儲表
册建中宫體黄裳之居正祧承長器仰蒼震之儲祥國
本以寧壼儀攸敘(中敘/)聖資神武𤣥徳欽明美教化厚
人倫允叶相成之義奉宗廟承祭祀丕昭繼照之明慶
洽三宫懽騰八表臣某職塵仙館班筵帝廷運值上元
盛典並行於吉日天開大定顯謨已著於初年
　　青詞祝文
　　　夀寧宫設醮青詞
伏以道妙無言神功不宰既仰成於乾造實黙相於皇
家祇即琳宫肅延羽服誦瓊文之累笈格絳景於叢霄
伏願有感必通俾昌而熾五風十雨爰祈玉燭之調億
載萬年益衍瑤圗之永
　　　祭星祝文　(太嵗/迎神)　(白虎/送神)　(病符/喪門)
於穆元造孕靈載物神御所棲曰嵗斯福順成導祉備
我牲玉叶徳坤儀受天百禄
神(一作/坤)輿載靈司彼金方宣義揚威以戒時康后儀象
坤静徳是將以籲以祈神其降祥
運化流行元氣大和轇轕上下或爽以瘥瘥兹明誠儀
物孔多期底善寧如山如河
維靈在幽輔兹嵗君或侈隂威疵癘我人啟迪佳美恵
布善人鑒兹蠲潔以求報禋
明明在上不顯亦臨牲幣孔碩聿將厥心神之格思有
肅其歆
我俎既馨我祝維修辰舎順軌神旟安游相我坤寧叶
于皇猷
　
　
　
　
　
　
　
　
　
　
　石田文集卷六
欽定四庫全書
　石田文集卷七
　　　　　　　　　　　　元　馬祖常　撰
　　章疏
　　　請慎簡宫寮疏
伏覩延祐三年十二月十九日皇太子正位春宫百司
上箋稱賀禮畢欽惟列聖繼統治功大洽文恬武熙百
年于兹矣聖天子髙覽古今軍國之機蚤建天下之本
日月之明無以比徳皇太子殿下温文仁孝天賦美資
急宜招延天下碩徳雅望文采博通之士朝夕起居以
侍左右輔養懿美薫陶沖和三代紹述厥要惟兹傳云
成王始為太子也太公為師周公為傅召公為保伯禽
唐叔與遊目不閱淫艷耳不聞優笑居不近庸邪及為
君也血氣既定游習已成雖有放心不能奪已成之性
今皇太子殿下春秋鼎盛神明日彊道徳之言禮樂之
事當豫講而速親其方不過求賢而已伏乞今後議行
建立宫寮之時公集大臣覈求名實相副端能調䕶羽
翼儲闈之才以係四海之望所謂下官臣僕亦宜精擇
而不可雜以商賈冗瑣之流天下休戚之源實在於此
卑職草萊賤士誤被拔擢敢不盡言少紓重責
　　　建白一十五事
竊惟古者建立言事之官非徒擿拾百官短長照刷諸
司文案盖亦拾遺補闕振舉綱維上有闗於社稷下有
係乎民人禮文風俗治體所存名爵諡贈政理斯在教
化有方則善惡自别設施有法則緩急自明重穀則農
自勤定制則官自守修武則先恤兵嚴事則可勸吏事
欲究其本末言似涉於繁蕪統論難悉條析易陳所有
建白事一十五件逐一開具如左合行具呈憲臺照詳
伏請聞奏施行
一夫惟天子者上承天地下紹祖宗社稷是寄黎庶是
戴嵩髙尊大無與比隆奉養當極其精美保愛當極其
嚴密大而一飲一食小而一嚬一笑若調攝聖體凝順
中和則清明在躬淑善咸應欽覩皇上仁心如堯儉徳
如禹伏願重以承天地祖宗之鴻業於進御之間當以
玉食宜乎榮衛者為先至於酒醴固是榖麥所釀然更
乞於進御之際命近侍臣鄰思一獻百拜之義則天下
生靈不勝幸甚
一郊祀者國之大禮在古所隆欽惟聖上仁慈孝敬度
越百王伏願今後郊祀之日大駕親有事於南郊親祼
於太室則天地答貺神明降禧薄海内外咸仰聖徳太
平之福羣生幸甚
一大内正衙古之帝王朝百官之地今大明殿是也觀
闕盤鬱城雉繚環祖宗之所御黎庶之所瞻今聖上謙
徳彌恭尚居東宫之舊竊慮民物觀聴有所未喻伏願
賜御大明正衙鎮服華夏統體天地何以言之譬日月
星辰順居次舎則萬物被光羣生仰明也
一百官朝見奏事古有朝儀今國家有天下百年典章
文物悉宜粲然光於前代况欽遇聖上文明之主如科
舉取士吏員降等之類屢復古制惟朝儀之典不講而
行使後世無所監觀則於國家太平禮樂之盛實為闕
遺且夫羣臣奏對之際御史執簡史官執筆縉紳珮玉
儼然左右則雖有懐姦利乞官賞者亦不敢公出諸口
如蒙聞奏命中書省㑹集文翰衙門官員究講參酌古
今之宜或三日二日一常朝則治道昭明生民之福也
一古之為治盖有禮樂非徒事刑法之末也夫有道之
世措置施設悉存禮樂之義欽惟聖上君徳昭然孝慈
純備嚮居潛邸招致天下儒學之臣延納海内知名之
士禮樂文物洽乎聖性(一作/情)故踐位以来進儒術而抑
吏道却珍禽而絶遊畋清心寡欲民物豐阜其用儒之
效固已驗矣獨未聞今皇圗左右天下儒學之臣有㡬
海内知名之士有㡬伏願憲臺聞奏乞賜依准治古之
法命朝臣集議典制請行皇太子視學齒胄之禮明示
天下教化之本雖道徳之躬仁孝温文固已篤至然聞
見習熟又在薫陶此實係國家萬世之福卑職先上章
疏特請選擇師傅左右之人至今未蒙施行然區區之
情實念及此不勝切至之甚
一中書省樞密院御史臺三府掾史雖職掌文書亦日
佐大臣決理政務伏請聞奏設立律學算學博士命隨
朝二品三品正流衙門吏人欲求轉補三府掾史者就
其所業於律學算學博士之前應試依科舉差監察御
史監試吏禮部官知舉每一周嵗試舉一次則三府有
得人之實下無躁進營求之私試中之人不必限以出
身之髙下不中者發下本役考滿不得過従七品仍預
照㑹施行則立賢無方公道不偏
一諸道宣慰司除吐蕃南詔兩廣福建外如淮東浙東
荆南山東四道並為無用徒月費俸廩坐養官吏而已
如依准前代之制就令一道重鎮路分總管達嚕噶齊
帶受本道宣慰使等職名鈐轄數路上不煩朝廷虛設
職官人吏下不使數路官府牽制煩複無益於事
一諸翼軍官自萬户下至百户子弟承襲父兄之職者
合參酌古今之宜設立武舉並須習學兵法武藝如䝉
古色目人只試以武藝如願試兵法中者陞階漢人兼
試兵法武藝中式者方許承襲如布衣之士願試及中
者於各翼或不敘或户絶等歇空相因名闕内擢用如
此庶使武備不弛軍政稍嚴保大定功之事為體不輕
必若今日難於更張則四方宣力老將既已病死承襲
驕脆子弟但知酒色裘馬為華好一旦真欲冒矢石執
干戈以犯勍敵不惟本人自取肝腦塗地従軍將吏死
復何辜卑職歴觀前古之迹其禍患弊病未有不生於
太平之世竊慮及此伏乞施行
一司徒司空皆古三公之流人臣名爵無與此位比者
聖上踐祚之初沙汰冗濫尤慎此官近嵗屢有雜人等
如沈宗攝汪元昌輩亦受司空司徒竊慮天下後世傳
為口實非便
一親民之官守令為急然守令者縁係朝廷遷除之人
才或不良心亦知懼而行省所差府州司縣提控案牘
都吏吏目典史之徒往往恃其名役之細㣲縦其姦猾
舞文弄法操制官長傾詐庶民盖此徒出自貼書小吏
數十年間轉充是役卑職頃居田畆嘗聞此等言曰我
等身無品級子無䕃敘原此初心謂之無賴而令竊弄
府州司縣之權剥刻單弱以肥其妻孥良可憫歎如蒙聞
奏命中書省除各路存留流官經歴知事照磨外其餘
革去請參酌古制令各州判官僉書州事各縣主簿勾
稽本縣文簿實為官制不紊體統稍均人既有名事自
不茍為係於民不細伏乞施行
一命將守邊國之司命然御將之方當盡其道毫銖一
失利害懸絶要先知其艱難勞苦之情平居使之順其
逸樂畧其深文密法而不責其小亷曲謹然後效死也
易是為御將之道夫將不可不擇也擇而用之勿疑不
疑則專專則重重則可倚倚之而不效則召而殺之無
輕召之理今近嵗連召北邊大將似渉輕易古語云臨
敵易將非策也竊慮及此伏乞聞奏施行
一漢軍征戍嶺海之南嵗病而死者十率七八其所属
軍官利在危殆之際必用資財擬指軍人北方本家所
有孳畜田産厚息借貸准折還納終致破産不敢有詞
夫以世襲軍官蠶食部下行伍深可哀痛今後如蒙將
在嶺海及漳汀等數處征戍軍人果有病患除官為看
醫外其貧苦闕用之人比及取發封裝以来宜令本處
有司約量借放封裝到日撥除還官並不收息或應借
貸而不借貸不應借貸而借貸者従本道亷訪司體察
究治如此庶不致中原軍户日蹙軍官日富
一侍衛親軍根本所係宜令各衛指揮使立時教閱練
習武藝膂力訓養精銳則萬一倉卒得用仍除鎮衛守
把外一令與官員作工盖造役使勞苦幸甚
一太常定諡古今美制欲使姦人知懼於死後善人有
勸於生前近嵗諡號之稱不公殊甚如今後太常定諡
不公宜令監察御史糾彈庶使輿情稍伸國典不曠
一農榖天下之本也四民則以農為次百貨則以榖為
首操帛布之重輕闗生民之休戚者榖為急焉而近年
工商淫侈游手衆多驅壠畆之業就市井之末盖為政
者失勸農之道焉今後乞將各路府州縣達嚕噶齊專
管諸軍鄂勒總管知府知州縣尹專勸農事事既歸一
功仍可就更講究重榖勸農之方畫一開出行下有司
遵守如民有馬牛騾畜遞相食踐田苗并此彼爭告田
土疆界不實等罪名及民間婚姻債負拖欠金銀資財
許得以榖贖罪准折輕齎之類果有力田之人縣州勸
農官等就於見在錢糧内撥賞束帛豚酒然後開申不
實者許亷訪司體察如此旌異慰勞行之數年必有成
效
　　　請量移流罪
禮樂刑政治國之具有一不修則弛法度欽惟國朝有
天下以来不嗜殺人仁覆生齒涵濡煦育洽然太和而
於用刑尤切慎重然伏見近年頒降徳音中間屢無量
移流徙之文竊慮聖人愛物之仁推恩未悉有傷至化
夫大辟死罪或被赦原釋然歸保妻子而減死流罪竟
無寛宥不得生還里閭此豈法之平允哉乞今後如有
例合長流罪惡别請定擬長流條例其不應長流者亦
請驗情輕重度地善惡每遇恩澤輒行量移如蒙檢舉
典故施行則天下生靈幸甚
　　　辨王左丞等
竊聞傳云王臣蹇蹇匪躬之故國家實賴焉夫便佞辨
給徒利一已視國與民漠然如無情者國家何補哉伏
見中書左丞王伯𢎞前中書平章政事拜珠曩在政府
常以直言正色力持公平與權臣特們德爾抗論可否
若此二人其於國家緩急之際剛毅不屈信可倚仗宜
従憲臺聞奏將二人擢寘機要不令外補實社稷之計
　　　彈大都路總管范完澤
伏惟京尹之職民實具瞻漢唐以来尤慎兹選至如我
朝掄才審官嘗難其人不以輕授初如嚴游張郭近如
姚冀二王等俱負才幹悉有名稱縁飾文雅練達事務
中外厭服士論美之茍非其人曷以尸職今某非儒非
吏素無寸長才名不著於當時禄位茍同於先輩復若
近日私家被盜一事自至所属兵馬司公廨迫勒訊問
賊徒侵官失體廢法任情即此而觀他可槩見理宜奏
代别選才能相應
　　　彈中書㕘議博囉等官
近為太師右丞相特們德爾濫用人員窒塞常選已嘗
論列今察知中書㕘議博囉劉吉等四人俱係特們德
爾腹心之人依憑請託假借權勢博囉乃前尚書省得
罪之人劉吉乃宣政院起身之冗吏左司都事馮翼霄
在宣政院僥倖驟進右司都事劉允忠乃胥吏㣲品朦
朧奏准起復喪次以圗躁進如此四人列居顯要賛畫
政事豈惟玷辱名爵實廢清議宜従憲臺奏罷
　　　論執弓矢禁例
近承奉照㑹該欽奉奏准禁約漢人百人以上執弓箭
打圍處重刑百人以下流逺方微及一兔之獲罪各有
差竊謂作法有名垂訓無弊且今日見行條例已有禁
漢人弓矢之科又有禁諸人聚衆之制若復以上項打
圍處重刑等例錯綜而網羅之誠恐愚氓舉足陷罪難
避易犯實為可憐而朝廷受禁人捕獸兔之名尤為非
美宜従合干部分檢舉禁籞囿地舊規遵守施行不勝
幸甚
　　　論秦州成紀縣等處山移事
伏見議遣大臣馳馹陜西賑恤災異祈謝岳鎮卑職叨
冒言路敢有愚昧謹用敷請夫山移大變實維天譴是
為不動之物而動大臣以下各宜辭避官位推讓賢能
畏懼修省表奏待罪庶乎對越上帝而為國綿延丕基
非但遣使祈謝賑恤一方一隅而可彌災也竊又聞之
應天以實不以文昔師曠對晉平公石言之語載在方
册世世為監今山移之譴理無虛示豈非在野有當用
不用之賢在官有當言不言之佞所以感召不動之物
而動毒延庶民甚可哀痛且端本首善在乎㡬㣲萬物
咸遂百職共宜然後髙下奠位山川宅寜伏乞憲臺早
為敷奏任用賢才相應
　　　論百官請賞
比見隨朝見任請奉官員不思亷慎奉揚迺職或求婦
嫁女或市宅營私往往交為懇奏財物私相賣恩實蠧
公帑夫寵賞賜賚下及臣庶國之所以鼓舞激厲天下
之具而為人臣者蒙受恩澤之時又當戒盈畏溢固讓
力辭必不允請然後敢受豈容敢瀆䙝天聴乞請財物
者哉况見任官員自有俸給禄廩之厚品職封䕃之榮
至如一錢一米擬合為官惜費而乃上虚府庫自肥其
家其於忠孝亷恥胥失之矣今後如蒙憲臺明白聞奏
禁約見任請俸官員不得交相懇奏財物仍令監察御
史糾彈庶㡬賞及有功貪人知懼卑職愚誠不避謗怨
惟圗報稱少裨治明
　　　論加恩典
故大中大夫浙東宣慰使陳祜執徳不回夷險一致始
由才選擢任專城敭歴清資榮居方面當其蹈節而遇
害豈知徇禄以偷生况忠讜之言素著於時而患難之
際益明其志可謂不辱其身者矣稽諸䘏典爰有加封
施及舊臣庶乎無媿竊聞禮及賢臣國無不治之政恩
推耆舊士有先死之心故蔡國公張柔拔起編伍歸身
我朝擐甲荷戈開拓土宇卒為名將有稱於時偉績碩
功載在史册如比史忠武公例進封為王可為無慊前
翰林學士承㫖劉敏中文采振發學淳行美精力未衰
斂身求退髙蹈之節近世所無理宜半俸養老於家激
厲亷恥有闗治化
　　　舉翰林侍制袁桷等
上件官學問究極乎羣經文章粲著乎當世修國史則
足以宣揚聖業代王言則足以潤色皇猷乆次翰林属
官誠為淹抑翰林修撰陳觀性稟端方操履嚴慎使之
居糾察之地必能振舉職業不茍於事前國子司業吴
澄知經(一作/今)博古學術淳深求之海内可謂名儒如蒙
擢置兩院以備訪問相應
　　　彈右丞相特們德爾
伏見中書右丞相特們德爾貪縦不正擅弄威福國之
姦邪民之蟊蠧已甞上章論列今復體察到不公不法
等事一十一件(云云當時/不曽存稿)如蒙憲䑓早為聞奏追問則
天下生靈不勝幸甚
　　　進千秋記略劄子二
伏以賔賛之官專以輔導為職輔導之方又以毓徳為
急古先聖王嘉言善行日陳於前所以薫陶漸染養成
至性者實在乎此卑職忝居是任惟懼弗稱今纂集先
代儲貳故實及為臣子之道逐一繕寫成書名曰千秋
記略謹用黄綾装背隨咨前去早為擇日一同進呈乞
依准經筵例進講施行
當職近纂集到千秋記略一書用黄綾装背已嘗隨咨
發去貴院乞擇日進講去訖至今四月未蒙施行又照
得詹事賔賛等官俱以輔道為職理宜協恭調䕶事大
體重責望非輕除外更乞早為擇日進講施行須至咨
呈者
　
　
　
　
　
　
　
　
　
　
　
　
　
　石田文集卷七
欽定四庫全書
　石田文集卷八
　　　　　　　　　　　　元　馬祖常　撰
　　銘
　　　致樂堂銘
有母鞠我聿丱而弁于何申之翼翼其燕其燕其寧籩
豆載馨于何將之承其氣聲嗟嗟婦子(闕/)克相肖匪惟
母宫汜布禰廟惟夫人受祉惟孝子錫類惟天可忱遲
斯百厥世
　　　梁彦中家塋中致慤亭銘
肅肅祖禰於昭厥靈曰既降止于牆于羮不顯孝思鑑
我蠲饎昌爾孫子賔興于世
　　　書櫝銘
農善銚鎛匠利斧斤其器既精其績惟勤以食以居可
必於懵士不農匠崇文著書濟濟閒燕明世所須秘册
於櫝經史百家内沐其澤外芬其華漆梓勒銘以告弟
子我承庭訓敢不礪爾惟天精明不嗇于人惟物淫昏
乃迷厥貞匪聖匪賢曷先我覺匪訓匪辭我孰従學曰
我祖考奕葉顯揚革我世俗維文是將迨兹百年士而
不民我辭諄諄庶大爾身
　　　書几銘
木也材漆也堅工之良其成器也完吾克有之利於燕
閒之觀
　　　居室銘
苟居室也敬則疇之可訂苟學古也專則疇之不傳有
幽者神有窮(一作/穹)者天將寵綏之爾益勉旃
　　　止善堂銘
維昔邃古厥民顓䝉弗跂于福弗鄰于凶鳥居獸食其
行充充繄文字肇啟相我民止明靈宣昭曰人曰已以
破其昏以迪其内衷以燭于盲以震于聾洽于大同止
善之功
　　　遵誨堂銘
其誨諄諄其遵訢訢以績以勤以資以殷
　　　王仁輔左丞徳符堂銘
耕之澤澤穫之秷秷植之芸芸木之蕡蕡是謂徳符維
善之趨有以考室矢銘以質之
　　　辴然亭銘
維兹世人時化物還雜沓紛至攻于吾前吾乃應之而
一辴然其辴者何不吴不敖不震不譁順受維嘉豈嘻
笑之(缺/)者耶
　　　李氏種徳堂銘
錢鎛具農服田財貨集商懋遷維士進徳徳維賢種之
于世世有年農商外求我乃天臯陶之道子勉旃
　　　龔友輔纉古齋銘
古有道載諸辭我纉之徵於斯維友輔篤古學予為銘
聴母藐
　　　允懐齋銘
疇沃沃天是資稼以穫力之施道豈逺惟兹思佩我銘
世乃師
　　箴
　　　舟箴
伐木于山既斧既鑚于綴以穎金于屋以編菅杵堊縷
枲研桐之脂塗于木間以禦外波不觚而刳不趾而趨
南國利之以載以居不車不廬越紀彌章矢溺溷濁汙
海若之宫馮夷垂顛軒輕上下萬縆千纒不施其功卒
不思改圗由是言之水豈不仁哉
　　　酒箴
瓶曰何䲭夷脂韋敢侮予為清冽以實我纆徽以縆我
手我肩我燥熇須我不我世須世將焚如彼殄天物而
糜民食莫而之急世迷厥明不而之辟日甘其喙而毒
其膓俾其尰瘍俾其呌狂古宗廟之事錫嘏受祉以洽
神人罔淫之以詎出入兩宫經營公家以脂以韋不予
之塗泥而蹈其近利而安其後譏何䲭夷之智為
　　賛
　　　恭賛御書奎章閣記
至順二年十一月七日上遣内侍至臣祖常門賜臣祖
常御書奎章閣記碑本一幅者臣祖常冗瑣下品才識
淺薄叨被光榮待罪風紀夙夜恐懼無涓埃補報於聰
明之萬一不得斥逐則為大幸顧乃曲加天寵猥賜宸
翰煥乎日月之光華郁乎雲漢之昭回羲畫八卦禹敘
九疇雖有義有文亦不是過也何則羲有義而無文禹
有文而無義必待周文箕子者出然後文義大備垂之
無窮今皇帝陛下即位之明年開奎章閣布政四方大
臣公卿以次進對少間則覽古文圗書綜覈古今求其
治亂之原以施於天下以戒於羣成迺製奎章閣記俾
工官鑱諸樂石兹皆萬萬世無疆之慮也猗歟盛哉臣
祖常受賜不勝感戴聖徳北向百拜齋沐謹為四言詩
以賛於後云
皇帝明聖受天之命撫御四海民物遂性物性既遂太
和雍熙雨暘咸宜于于施施清燕暇逸不遊不田刻文
垂訓萬世是傳賤臣荷寵天光臨門寳藏私家以遺子
孫臣拜稽首維聖作憲羲畫禹疇法天行健有義有文
於昭日星豈惟修辭大同於經嗟臣螻蟻待罪風紀瘝
官追罰幸不訶鄙乃重受錫天徳何報麋軀銜忠罔極
覆燾
　　　吴宗師畫賛
有毣毣之思而弗施有肅肅之容而自儀冠裳孔都登
降拜移載以徳輿豐其道樞俾同我尚世之儒相實民
之望豈囿於象者耶
　　　賛雙兔
兔爰爰相伏蹲囿田塗宅丘原嗒彼罝儲頴功夀斯文
圗爾形
　　　賛吳牛
予觀牛之顛趾飲囓同於羔羊其為功也不類逺矣今
目擊此卷不覺興嗟
　　雜文
　　　丁君誄
至順元年六月二十三日山北道亷訪丁君文苑卒嗚
呼文苑學足以利人而不得大施而又夀不享年兹縉
紳大夫所為痛也乃作誄曰
有樹其柏孰培而斧有良其器孰陶而窳昔也聨裳荷
天之光靡行匪短靡言匪章試官民庸摶其頑兇以煦
其疲癃持斧冠豸而蛇虺弗嘬何辜于天而不遐年誰
謂為之終其罔全服食之就耶藥石之不耶惟臧受祉
果何修也飛羽天湄君柩之旗崇璞山碕君墓之碑酹
莫余奠誌莫余辭爰封兹誄敢識余悲
　　　仁本堂解
粤古先民孕善于中而契乎天倥侗不鑿質良而全潔
然以名而不之貴靡然以利而弗之嗜憧憧往来不求
不忮聖哲彌綸弼以仁義鰥虞在下瞽頑弗慈乃以孝
烝之庳君弗弟而友道日至孝弟辨矣仁義治矣魯東
家素王有子其徒揭示仁本範世立謨彼婦姑勃磎誶
語帚箕而獨何居煦濡以愛飲食弗敬是又孝耶生先
乎吾宗法是系敢不悌耶儒服者云行仁之本孝弟實
始將由兹以達夫博施故又曰堯舜之道孝弟而已矣
翕和雍熙陶陶怡怡比屋可封而刑措不用者顧不由
世咸孝悌而仁哉我解仁本以斯義準吴氏之子尚佩
惟允
　　　記河外事
有計吏河外来稱河外斗菽三十千弱民持錢告糴大
家大家亦無有菽日益貴民日益病而有司賦之日益
亟也余方食投箸記其說且曰菽之比粟也奚急而病
若是是履賤踊貴也有司賦之亟其謂何請子悉之吏
曰子儒服者所謂治天下之事子盖懵懵也故事國馬
食嵗徵諸内地而不給則漕河間鹽錯置郡邑算民之
口而廩食之估當其直而以藁秸入之官又不給則差
河北郡縣凡民數㡬可秣馬㡬俾馬就食於外今中山
河間趙地百姓無糠籺救旦夕命人挈男女之里中不
得易斗米其均賦於河外有以也子泥於古而昧於今
而不知通變之道子不仕則已子而仕將見瘝官之罰
集子之躬矣余言盡不可信耶
　　　夏乾禱雨文
惟神靈馭雲氣呼吸雷雨變化罔測出入八極今本鄉
神之祠宇在焉是神之所依歸也而祖常等耕鑿給食
事神弗謹神其降咎以病吾人歟且沛澤不時稻苗將
槁嵗或不登則何以供王賦而為神之粢盛乎神其鑒
此也
　　策
　　　㑹試策問
聖王之設官也俾在位之臣咸稱厥職以亮天工者其
法不越乎選舉而已皇元稽古立制用賢使能敘進差
等成法具在夫事久將弊亦可變通者乎入官者日滋
月積循名責實有不勝其煩然選舉乖方則瘝官病民
曷術得以無二者之失乎命風紀擇可為守令者善矣
然必求於資歴相當足以盡撫字之才乎漢世公卿二
千石皆得辟舉可施於今乎課績良法也今以五事備
責守令往往虚文考功可復乎州郡牧守限於品秩缺
員者衆唐以来權行守誠激厲奬借之道獨不宜於今
乎諸君子褎然舉首各悉其說
　　　擬廷試進士策問(二/首)
文武之道有國家者不可偏廢也文藝對策取學問之
士我朝已行之矣獨武舉未講非所以備文武之道也
方今四海億兆之衆藴畜才能者豈無其人乎夫武職
子弟襲受世賞衣食為事游媚富貴使之將萬人率千
夫其余(一作/於)功勛之裔則至厚矣國家何賴焉兹將議
立武舉以求草澤弓馬膂力之夫謀畧技能之士以應
武選其策何先乎必功勛世臣之裔草澤有能之人兼
用並置仍不戾於時宜何者為便益之道乎子大夫學
通今古之制褎然来廷其悉以對朕將親覽焉
朕纂承大業祇遹先猷畏天愛人罔敢不敬故屢詔有
司各揚迺職使恩澤下流而吾民得以遂生而樂業斯
朕之志也而聞有司瘝官者不一或貪墨不法以抵冒
條禁或優游不事以苟年勞或保禄自營或矯情取譽
亷恥之風㡬於不興且有官之士在民之上所以師表
百姓而百姓賴以安者也而乃自治不嚴如是何以居
人之上哉又古者刑不上大夫而官序有常庶績咸熈
而今也風紀之司糾劾論治偷墮因循之俗日盛未見
其振起者何歟豈公家審官之術未得其要歟抑毁譽
交養不覈實歟將求激厲亷恥之道而期官士自治王
澤下流而百姓安其策何自子大夫明古今之義其於
事宜之體講之詳矣悉心以對母隠
　　題跋
　　　書翟太素彈琴詩序後
古堂上樂皆亡獨琴在今之琴雖盡非古意然猶愈於
亡也省菴周先生謂余言汴士翟太素雅善鼔琴羣髦
方聲其工被謌詩間子盍賦之予悼道不傳纉綴事方
殷不能為韻語俾太素絃之省菴周先生其無庸病哉
　　　跋夫子擊磬圗
天地日月不容繪畫而松雪翁寓意於翰墨之中吾固
知其笑荷蕢之非真知聖者也
　　　恭題御書雪月二字
上日御奎章閣聴天下之政盖所謂未明求衣日旰忘
食者也恭已南面不邇聲色清燕之頃留神翰墨於昭
回雲漢之章尤見天縦之聖也兹雪月二字詔賜中奉
大夫侍御史臣嘉木巴事天子官侍御史持平綱紀憲
法是賴非有清明之徳配彼雪月者則天子不以此官
官之矣聖人在上量包天地么麽小臣智識狹陋曷足
以窺之意者或萬一歟臣祖常又得陪侍御史下列乃
属臣為賛遂告之以是俾其子孫寳承之以世其家焉
　　　記御史臺題名後
天厯初有制命御史臺具石題名聖言渾灝有訓有戒
天聴洞達照知物情而文字簡易盖堯舜都俞之㫖也
天地之大日月之明何徳以象之臣趙世延既承詔為
文至順三年某月日臺臣等謹敷宣徳意列載如上維
時長貳曹属之次乃列於下後之来者尚徵於始而繼
之也且人之善惡咸在是亦懲勸之義而不可廢也嗚
呼慎之哉
　　　題松廰事藁畧後
昔祖常承乏察院初官未熟時事往往篤信古道動輒
得咎言秦州山移之變則得奉祠大社論特公丞相廢
法擅權則謫官開平嬰虎口之毒擯斥五年幸遭逢天
日清明更化張絃凡是同惡姦狀顯露善類彚進衆賢
登朝而祖常忝備召用待罪詞垣暇日偶繙閱書簏見
有章疏舊稿數十紙因繕寫成一編祖常詎敢賣直要
譽庶亦存愛君憂時之萬一云耳名之曰松廰事稿畧
者明其與同官論列者皆不記也至治三年端陽日浚
儀馬祖常識
　　　題簡母墓銘
金石之文銘壙尤難宋王安石最善銘(下疑有/脫誤)可知其
難也此簡氏銘郭貫所撰貫以篆名文亦簡不煩序人
子之孝天之至性難哉
　　　跋姚照磨攷墓銘後
御史臺属姚紱持其先世墓銘求予跋文予讀再過乃
識于後始予考京邑鄉貢第二塲課包茅賦一篇紱實
冠數百人又以才諝佐予禮部今又掾臺府祖常適官
侍御史而紱陞充臺掌故則於其家世之傳文字之列
宜知也且彭澤活人之衆如此紱之碩大顯達寧有既
邪
　　　跋誠求堂詩
得龍之嗜龍可以豢知馬之畏馬可以舞彼含氣之不
靈而我得其情實用乎誠况靈於彼者可不以兹求邪
　　記
　　　固始縣重建縣治記
皇帝踐祚詔内外大小臣母曠厥官縣大夫同稽首曰
予一二小臣才學不力罔有聞知奉天子明命辱守兹
土夙夜寅畏如齋如疾恐不能上宣王風下成民功以
遺邦之羞顧兹公署既庳且陋不克以居何以館王人
何以聴臣事予一二人母循故常母爽等殺不刻不畫
再營再搆寧不偉歟越明年改元落成凡為屋大小若
干間為工始末若干日秋八月縣大夫走吏于光請記
厥績將勒諸珉以耀後之人祖常曰作器必銘作事必
記于以考古于以垂訓俾繼我者従事有稽也今賢大
夫承流宣化之餘力不謀其私不肥其孥闢兹新堂照
臨百里可無辭也哉惟固始為縣或國于周或侯于漢
暨三國晉隋唐名制𨽻属山川職貢有圗經在皆不書
記其邇於世者昔趙氏失徳江淮之交風燐宵明戍鬼
晝悲乃若斯邑南窮山北盡淮陸可騎水可航田畝之
甿躪磔者無慮十八九虎豹之所宫狐狸之所號故老
遺人談之者尚蹙額而可(可疑/衍)掩袂也迨我朝天昌景
運奄有二國建制縣邑立官立師撫摩瘡痏寵綏俘遺
不四十年陳蔡曹㲾吴楚甌越之民雜耕于野交居于
郛于今稱沃壤然其人失鄉遂教習夷獠之俗動以利
害相磨戞以舌吻相撼搖持短長日叢于官重不幸饒
茗漆竹箭材木之利秔秫之精鑿鳥獸之毛革所以塞
聦障明者靡不悉焉居官之位者難矣哉某年某月日
某官等偕治是邑邑人宜之不敷不譁如子安父居無
何奔走羣執事作兹役翬翬之堂翼翼之廡賔客有位
庖厨有次豐而不奢華而不忒譬天造地設人未告勞
又何變難為易如斯也非大夫之賢疇克爾哉盖嘗讀
春秋魯莊公二十三年秋書丹桓宫楹明年春書刻桓
宫桷禮曰諸侯黝堊又曰諸侯之桷斵之礱之于春秋
于禮立教者三致意焉何則重禮制之或爽也今邑人
宜大夫大夫有人民有社稷文有吏武有兵諧其神人
罔有圯傾尚何以二魯諈諉為哉
　　　小石山記
岳鎮之列居四方其間出雲氣神物變化靈異以之順
成年榖滋益品類者大矣至於巒壑之美岩穴之秀木
榮泉清珍禽竒獸之所託依往来仙真髙人之所棲宿
是皆有以寓游觀樂放逸在君子之所不可廢者也淮
以南諸山石礦而不瑩予得小如盎者一鑿噐實水植
之其中亦磊落峻拔含蓄雄偉可喜也彼雖不能如岳
鎮之大出雲氣光景神物變化要受封祭然世或欲楗
淇竹以塞河決鍊五色以補天漏則予斯石也其能無
尺寸之功歟
　　　留侯廟記
國家著令凡先民之有功有徳於世者所在得祀焉彭
城之留城有廟曰留侯之廟壊而不治神將無依其守
趙君克明節制日之稍入勸民合力㑹財以集工徒盖
茨完好垣墉旁周階庭室屋有翼有承丹漆黝堊弗麗
於淫經用量制咸稱厥宜神棲孔良象設惟肅吉蠲従
事牲醴碩鮮鄉之人祝禱即孚嵗無疵癘嘉生繁興民
庶翕恱遂来求文刻石廟中圗以侈大神惠茂封邑於
無極也嗚呼古者作事有記為教之意深矣大矣彼有
務勦民以事鬼儌福以媚神者搢紳文儒之士固不欲
書於册而告於衆矣兹能以禮祠其鄉之賢士大夫講
俎豆之容者則是敬君之命而納民於道也則是非文
法奔走之吏所能識也又可不載諸言辭以傳於世列
其懿行美蹟宣著顯揚俾人有所徵而為善焉可乎否
耶矧若侯之功徳卓偉郡國固宜通祀之乆矣余典禮
之官也故為志以表之
　　　小圃記
余環堵中治方一畛地横縦為小畦者二十一塍崑崙
奴頗善汲晝日縆水十餘石井新浚土厚泉美灌注四
通陽春土脈亦墳起古所謂滋液㵕漉何生不育者信
矣哉雜蘆菔蔓菁葱薤諸種布分其間柵以稭薪限狗
馬越入蹂躪圃在前時為故主馬廏土有糞合水之膏
澤併漬之後菜熟芼羮以侑廩米之饋餉吾於世資盖
寡取也如是足日計矣學子汪琯曰鑄鐵作齒綴於横
木使土平細尤宜菜余謂不然土之力完則殖繁若力
盡則亦不殖矣因為小圃記
　　　上都翰林分院記
天子嵗省方留都丞相侍省中率百官咸以事従或分
曹釐務辨位考工或陪扈出入起居供張設具或執櫜
鞬備宿衛或視符璽金帛尚衣諸御物惟謹其為小心
寅畏趨走奉命罔敢少怠而必至給沐更上之日迺得
一休也惟詞臣獨無它為従容載筆給軺傳道路續食
持書數囊吏空牘旬日不一署文書夙夜雖欲求細勞
㣲勤以自効而亦無有然後知上之人不欲役其心使
之精研於思慮而專以文字為職業非如衆有司務以
集事為賢者也至治三年汶陽曹公子貞分直學士院
實應従行祖常攝官待制聮属以階上日懼謭薄無以
稱其官幸遭逢國家治康内外清謐臣鄰亷恥不煩訓
誨蠻夷懐柔不待約束所以敷宣播告之辭猶慎且簡
間為民為嵗而祠其詞之祝亦不誣神而夸故其意質
而文又寡是以益積其藴蓄而不得肆發而為歌詩以
形容國家太平之功乃更相與樂其秩之美而喜其被
光寵於明世也吾徒之服是選者良亦榮矣夫良亦貴
矣夫可不研精於思慮以俟上之召必蹈渾噩之實而
列陳之則庶乎不戾於躬也不戾於躬則於古也近矣
志諸壁因以存故實云
　　　聖清廟記
大元建國全燕以御華夏永平為甸服股肱之郡至元
十有八年世祖皇帝甫平江南五嵗矣即裹干戈放馬
牛而不用大召名儒修禮樂之事敕有司咸秩無文于
是永平郡臣以其邦為孤竹舊壤伯夷叔齊兄弟讓國
之所逃者也列文以請大臣以聞上曰其命代言為書
命以褒之諡曰清惠仁惠于今又五十年矣郡臣前後
凡不計㡬人漫不兹省某年某官等乃狀上尚書曰郡
境廟象清惠仁惠之神嵗無牲牢祭品不備領祠無官
尚書秩宗伯禮有儀謹以告其曰㑹太常議制白丞相
府符下永平曰夷齊求仁得仁廟食固宜嵗春秋蠲吉
具儀有司行事符且署矣乃重白丞相府以孟軻稱伯
夷聖之清者也孤竹其宗國也今既象設而廟食之宜
以聖清名廟丞相府僉曰允哉嗚呼大道之鬱也則民
烏得而知古豈獨民烏得而知古焉士盖有一二世不
知其傳者大道之彰也則民不識金革戰鬭之暴内則
有父子夫婦相與飾於禮節外則有官師之教朋友之
交相與講於古豈獨知已之所傳又知當時之名世者
而傳之是則永平之人遭逢國家之隆而沐浴大道之
彰也吾將見行者讓途耕者讓畔學士相讓於俎豆工
商相貸以噐貨而價不貳矣推本我世祖皇帝教化之
意顧不由此歟邦之人尚礪其志而施於行哉母徒神
之而已也
　　　願學齋記
古之民生有世教迨成人而四民之業定矣於是有士
者出而上得之以備公卿大夫之位其所施設於治政
之具則推其身之所修而已後世庠序爼豆禮樂詩書
先王之道一切不行民之生於時者率蔽於耳目見聞
之習駛然各騖於資之所近情之所便而安之家殊人
異而民志始苟矣上之人又無以一之嗟乎四民之業
不分囂雜竒衺踰制不教之俗交拏其前士之有特立
不遷於彼者真豪傑也哉盧龍王敬従義甫士而起家
積官為禮部郎中矣迺表其讀書之室曰願學且曰古
有云非曰能之願學焉非敢謂乃所願則學孔子也属
同官馬祖常記之祖常讀職方乗按盧龍稱塞下地國
家建國全燕盧龍畿甸之服聲名文物之所被王澤之
所先非古盧龍矣矧舜州之壤孤竹之墟朝鮮之封其
民固已熈洽於聖賢之域矣漢唐之君其徳不能逺故
稱之為塞以塗墁其疆理之隘爾三光五岳醫無閭北
鎮又東千里天地絪緼磅礴龎厚博大之氣鍾於其間
區區以丈尺地量人物者小夫之智也今従義甫有士
之行而有位於朝當世教化方興特立於聖賢之鄉而
為天子之郎官有名於朝矣而朝之時曰書夕之時曰
書猶名室曰願學鄉之人日迪従義甫之誨不遷於囂
雜竒衺踰制不教之俗而皆願學焉將不煩乎官師之
政而人悉為士矣若然則願學之功豈王氏所得私哉
　　　禮部合化堂題名記
凡職事官悉有司也惟六官𨽻丞相府分領庶務頒降
文書春官典禮古秩宗之職或謂之南省或謂之儀曹
其視五官非獨有司之事焉天子祠郊廟則賛相中書
論制度則與議朝覲㑹同之班簿聲名文物之品節咨
辨位之名數稽載籍之推本莫不於是詳定焉褒崇旌
異勸善成俗報徳尚賢尊右儒學之義咸敦大而涵煦
之優柔而裕養之生而不殺之道存焉與夫饔膳醴齊
之薦于上餼牽牲牢之饋于下以仁睦親以徳體物分
吏以上四方之職貢專官以比四方之賔興嘉榖靈獸
獻禎奏祥皆附以達彬彬乎華要之地而大夫士之髙
選矣天厯已已皇帝御極之明年飭百官修職禮部奉
命惟謹乃相告戒不敢怠於事登公堂而更相命曰傳
所謂禮樂合天地之化者豈不謂兹類耶請用合化為
禮部公堂之名記堂之始末遂署官員之名聨属之次
於左方云令甲尚書三員侍郎二員員外二員主事二
員令史十九人通事一人國字譯史二人西域譯史二
人知印二人奏差十二人官並載其姓氏序遷之由令
史以下因制以具名俾後之人有徵焉
　　　察院題名記
審官之法既壊仕者雜出而天下始不治矣或因縁時
貴以取進或多貲以交結變易詭詐佞媚側辟一朝居
位而臨民民烏能償其積貪乎世祖皇帝至元五年立
御史臺設監察御史振肅庶官糾劾貪邪以繩吏牘以
除民瘼當是時宋尚未納土餽饟供給羽書四馳中原
數十百州日以飛輓為事自漢唐之主觀之當以軍府
為急而我世祖皇帝憂民方深不俾瘝官毒我黎庶則
雖堯舜之明四目達四聰者豈過是哉列聖相承成法
具在天厯皇帝登極顧御史大夫特穆爾布哈若曰内
外非臺察則官以墨敗者無由而知貪何以懼姦何以
發乎汝可於臺院殿院察院刻石以題名焉嗚呼天厯
皇帝丕承世祖之謨烈詔臺臣三院題名者臣祖常才
雖謭薄不識帝王之度要非夸以示人必勸之以善而
懲之以不善也名既刻矣後来者有目為材御史者有
否者則為御史者可不慎哉臣祖常於是而知天厯皇
帝帝王之度也守院御史托克托王徳新請曰石既具
矣請以爾言為察院題名記起自至元五年至至順三
年監察御史姓名咸列于左云
　　　州判張君去思記
在唐河東薛存義拜零陵令且行栁宗元贈以言曰凡
吏於土者若知其職乎民之役非以役民而已也民之
食於土者出其什一傭乎吏使司平於我也今受其直
怠其事者天下皆然余每讀文至斯未嘗不掩卷太息
也嗟乎三代而上長民者皆學士大夫知義禮有誠心
愛民自能先之勞之而無倦隠然民之役也三代而下
吏寡問學無惻隠之實罷軟者不勝任强幹者依勢作
威公然役民而已矣惟元統至元間吾光州判官張將
仕獨不然將仕質美性恬勇於行善先是淮兩􁗷民荐
阻饑無良者相扇就剽掠及是嵗稔猶狃前非所在竊
發教柅化梗公私病之將仕以逐捕為已任盜不弭為
牧民者責選良騎挽强弓挾勁箭率武夫即其巢穴逮
之無遺由是惡少屏迹閭里以寧或訝判州不畏强禦
能得盜必超擢將仕蹙然曰此吾職分内事耳何敢有
功且不能令民不為盜致墮憲網今得其情徒切哀矜
何敢有功其不伐如此暇日適泮宫遍觀黌宇見庖廩
無次講堂不治司馬丞相祠圮毁謂士民曰廟以祀先
聖先賢堂以厚有徳學校以育人材昔馬監州勸導州
民闢草萊剪荆棘經營創始三十年于兹矣我後人乃
不能繼其萬一殊可愧歎即日命匠鳩材完繕因司馬
丞相之祠遂立三賢堂以楚孫叔敖齊相楊愔配食焉
三賢者或生或封或隠於是將仕又以道礪其州人也
已乃葺司夜之鼓已乃葺邏徼之司乃葺驛郵盖以儒
道不崇人心不正縦擊鼓警姦何益於治姦知警矣然
後嚴捕盜以警其未警者焉修驛郵以傳達文書焉四
者所施有序以故州民徳之於其去也思之不置具狀
跽余門丐文記實於珉余方闔門城西取篋中敗書冊
㸃校存家學辭以未暇至于再三請益堅義不可辭乃
曰張將仕由汴省宣使判吾光能使州民懐既去之思
是可嘉也較諸受直怠事役民而已者邈乎其燕越矣
後之来者考余文不誣尚踵之哉至元三年二月吉日
資徳大夫前江南諸道行御史臺御史中丞馬祖常記
　　　殿中司題名記
國朝官制御史臺立殿中侍御史雖三府大臣奏事殿
中先相闗白大朝㑹則知百官序班於庭在臺則百官
有故三日各令曹属報狀謂之曹狀云官獨簡貴平居
無文書出則秉憲節為使一道故職是者必國人世臣
之胄必由監察御史以次進它人不與也天厯皇帝在
位顧臺臣若曰殿中侍御史題名無刻不宜爾可令自
今以上至制官之始咸刻之於其署殿中侍御史索諾
木博囉詣侍御史馬祖常言曰爾為侍御史時且以爾
嘗學古文是記爾宜為之是為記攷之掌故殿中侍御
史得凡若干人具載於後
　
　
　
　
　
　
　
　
　
　石田文集卷八
欽定四庫全書
　石田文集卷九
　　　　　　　　　　　　元　馬祖常　撰
　　序
　　　送劉文可之官汝州序
曩余在潁汝間識泰山劉君文可時文可尉新蔡縣甞
騎駵駒戴武冠手大鳴鏑腰長刀驍勇勁悍闔縣狗䑕
不敢竊發余方疑文可直一武士爾於文吏事盖廓如
也又七八年余策試京師每與搢紳學士論才噐人即
先以泰山劉君為稱首無一人或短之余又疑斯人者
特鄉里姓字之同者也非余向之汝潁間所識者也以
是乏造請之禮焉一日闖門而謂余舎人曰前新蔡尉
劉君来余起走階戺下進諸賔位拜既歴敘往時余先
大夫官淮南行事暨尊俎歌詩風流講射御田原教種
樹農桑諸論著文字數真如詘五指而信之也余於是
尤賢之重諗之曰昔君尉縣河外不過如幽并豪侯等
而今也蜚聲稱文儒雖學術之力而何功之亟也劉君
曰不然丈夫子一蹴而當女子百躍我視之尚為不力
何亟也且我前年尉一縣今貳一郡子知其道乎令甲
嵗造楮幣若干置工官秩視外縣令丞上凡工官嵗造
楮幣患不給至大中天官氏以我是司我倍其嵗之入
而不勦民以自衒属考官最乃吏我為二千石亞今將
之官子其序以表我遂序之曰昔也武而今也文昔也
縣而今也郡河南成周之墟周南汝墳之化不泯我聖
天子文教隆盛似周成王要必刑措而後制禮作樂君
官河南日當喋喋問文獻衣冠家掇拾周之逸書以須
上之徵則余也又將操觚牘以俟
　　　送牛國寳罷政光學北歸序
余嘗覿乎山之木有所發蒙焉隠於中曾未啟也頃之
友人國寳牛君告余曰我將去潁州願子有言以贈余
應之曰趙夫子唱古學於君之邦君之行殆欲大肆其
所學而充其志耶敢以山木之說辱行李夫大山之産
羣木也其當嶧負麓廣坂長谷風日所煦清淑所㑹是
木也必挺聳條暢繁蔚充盛入雲刺天百仞千尺本可
柱(一作/棟)宇末可几豆其或窮崖絶壑隂寒是集槄栲雜
植叢淮(一作/蘿)互樛是木也必盤錯擁腫離竒符婁(一作/俯僂)
不克茂達不中規矩寧元氣滋液之不均即將厚地孕
育之不類耶抑亦所樹立有利否也何同是木而材不
材如是哉今君之潁川當漢魏時為名郡天下髙節之
士率十五六出潁川彬彬如鄒魯間其流風餘韻尚未
艾也今趙夫子豈其人耶君所謂風日所煦清淑所㑹
者也將見上徵明堂之材於潁水之上矣余方離竒符
婁(一作/俯僂)以待爨事
　　　送崔少中序
談者謂近世治賦之臣率多弄刀筆畫籌䇿日夜屑屑
析毫毛利害飛文舞書陽與隂掇一有豪傑魁偉之士
學古之人以仁義為說者則羣笑目譏指號狂惑斥去
恐後太師長史燕國崔君以今年春提舉山東鐵冶將
行天山馬祖常曰子好仁義說久矣持仁義說往山東
冶賦是舞干羽而戰也是擊鍾磬而田也或曰不然夫
操戈以入人之室雖三尺童子亦將召徒而拒之使之
端委執綏揖讓下車而問館焉則盜跖有所不敢辭道
之於天下如是哉道之於天下如是哉遂系以詩曰
衣之華兮雖絅而章道之華兮雖闇而光有美一人兮
佩玉鏘鏘捨我而他其何可忘
　　　國語類記序
結繩不施書契有作科斗鳥獸之迹籕篆𨽻兮及今之
書雜然並傳觀乎黄帝帝嚳而下迨晉楚列國其間貨
錢刀布鼎彛敦簠誌記銘刻文字形畫之殊極六書制
作之變曾不少相襲而其聲音文義相生相成百世一
道我國家造蒙古書因天地自然之數以成一代之書
求合乎先王之意而不柅於人宜乃列之學官置博士
弟子員教授不廢是以近世之士鼔篋而游學宫者嘗
比於孔氏之徒焉太僕經歴持廣平張大卿所著國語
類記若干卷来請曰是書實古轉注之義為多切講此
有年矣大卿乃能綴緝本末成一家言凡國語之引物
連類假借旁通者班班具焉子盍為我序之祖常曩讀
曲臺所記及漢急就章諸篇等知世之古今文字論列
辨博纎悉畢載何則其資寡者其中窳其籍厚者其内
充則大卿之為是書後世稽古者尚有考焉
　　　送人南歸序
下邳翟君志道解易𤣥既成書進之闕下天子喜其勤
詔丞相府特與提舉儒學官凡儒服者咸推為榮仍悔
其已由雜道進而崇君之進以正也率恧於君而因求
君之學不已遂謂𤣥義出老子孔子徒所不道揚雄遭
漢厄運訑訑諸儒間著太𤣥深諉於易其名義悉與易
不類宋周邵程朱四家論道理傳天下後世者往往常
以二書不並稱今翟君挈四聖一賢之要歸而比之其
有以越乎人矣以余為識翟君請問之余謝不能乃自
為書遺之曰夫士之博於文久矣彼百氏肆曼衍雄深
荒忽鬼怪之辭髙說天人下援俚諺鈎貫旁出漁獵小
道蔚乎其相稽也曄乎其相徵也駸駸乎其外襮而中
窽也訾訾乎其出侈而入嗇也為士者靡不掇拾其精
華而芟剔其蔓稉也辟則津焉民有趨父難病川之不
可徒涉也而曰必求杠梁而不乗桴則可乎否耶其利
害炳炳明矣且復諗翟君曰君將再(一作/往)東南游東南
有勝國故都去今世尚邇其遺老猶在中必有如箕子
者且為我訊之洪範之與易易之與揚雄太𤣥果何如
也遂抗手而别
　　　游經歴字序
游氏為河南望族河南祖常父母邦也宜知游氏為甚
悉始辨章公起家以清徳素業教諸子皆恭儉守家法
傳數十年不殄而愈熾以及其孫僎僎年弱冠即筮仕
為監修國史㕘軍宣政院經歴僎曰子知吾家世吾且
有請先是翰林姚公名余曰僎矣而字則未有也願有
以字我祖常曰惟古之道冠而字於阼階禮之意以責
成人也今子官於朝有年矣庸藉乎字為也雖然子有
命所不敢辭請字曰嘉賔夫僎主人之二(一作/貳)也古之
人相見而禮飲也主有僎而賔有介焉僎能修主人之
辭以致乎賔賔以授介介亦有以復焉於是乎宣禮節
合文章觀辭命整容體油油然大順生人道成矣嗚呼
其義顧不深哉是則曰嘉賔如之何不可尚思有以實
之
　　　李氏夀桂堂詩序
燕趙古稱多彈絲趾躧慷慨悲歌之士風聲氣俗表裡
并代田獵騎射以為生常報死感激以為壯偉居秦之
世趙及韓魏東方諸國糜爛蹈藉人㡬於無而燕獨存
其筋角棗栗之富督元之饒傳數十世而不衰豈亦召
公始封之國邑人人愛之而不肯去譬如甘棠而勿翦
勿伐者也我國家都全燕之地以恒碣為城以瀚海為
隍生聚教養十百於古萬方之珍怪貨寳璆琳琅玕珊
瑚珠璣翡翠玳瑁象犀之品江南吴越之髹漆刻鏤荆
楚之金錫齊魯之柔纊纎縞崑崙波斯之童奴冀之名
馬皆焜煌可喜馳人心神則得為民而居其地者天下
㡬何人哉得為民而又居其地且又不為彼物俱化者
盖真鮮矣或曰王畿之民匪華車服美室屋則不足以
樂承平而崇理治矣矧有恱親心而婉順其好者乎詎
可亟病某奢而深詬之也析津李氏正卿有母年八十
矣以絍繡為工不廢有弟四人悉相孝友正卿甫昆季
葺屋都邑之中以奉其母氏翰林待制趙君穆為書某
(某一/作其)室之名曰夀桂嗚呼若斯人者亦庶㡬能恱親者
也亦庶㡬不為物化者也雖然非得載諸太史氏文字
之末詩賦之間則其亦孰信之哉
　　　送李公敏之官序
天子有意乎禮樂之事則人皆慕義向化矣延祐初詔
舉進士三百人㑹試春官五十人或朔方于闐大食康
居諸土之士咸囊書槖筆聨裳造庭而待問於有司於
時可謂盛矣然其進之道雖則曰應詔對策皆不過文
藝細碎矯誣情實求合乎有司而蘄得一官於天子也
未聞其不為利禄而不干世用特立而獨行違今而趨
古孟軻所謂雖無文王猶興者也余在河南即聞于闐
人李君公敏能尊孔子之教而變其俗其學日肆以衍
浸漬乎六經汪濊乎百家蔚然而為儒者流離困苦益
自刻厲教授於青齊之間賴公卿大夫知其賢名薦牘
交上用是乃起家而入官焉且公敏始有志乎古道也
豈必欲公卿大夫之知哉公卿大夫之知而不可必也
又豈為利禄世資舎其所有而要其所無者哉如此則
孟軻謂雖無文王猶興者吾公敏是已余今盖知愧焉
於其行故為序以别
　　　王夫人貞節序
集賢待制兵部郎中喀喇庫庫之外祖姑王氏故贈上
䕶軍瑯琊郡公之女故御史中丞薊國文正公女弟陜
西行省郎中劉天瑞之夫人也夫人十四嵗嫁劉天瑞
又十六年而夫死又二十六年所在有司上其事於丞
相府旌其門焉嗚呼甚矣禮之可以善俗也古者婦人
夫死已稱曰未亡人則是欲従而死也今王夫人始為
顯官女與婦也則夙夜敬事修飾工容及其夫之沒也
則疏布被體號泣若將終身嗚呼婦人之行盡如王夫
人則俗豈有不善者乎然善俗之道視其上之禮如何
耳上之禮既已敷錫道揚表異褒美書在官府名在州
里凡所以為善俗之道者亦云至矣而搢紳學士讀古
詩周禮先王善俗之意相属而為之詩以宣昭天子人
倫之化且使民有所歌詠而觀感焉是亦搢紳學士之
懿徳也為義固不偉歟
　　　送髙富卿學正歸滑州序
諈諉以為辭骩骳以為學利於時而躓於道賤已而貴
物夫豈謂儒者之要哉寡黙以為亷齪齪以為恭兹又
豈謂儒者之要哉前年魏郡髙君富卿被省檄主光州
學州人之子弟従而嚮道者數十人方駢進不已且將
有来游来歌之士而髙君受代去學官故服孔氏之言
者咸重不忍其舎吾黨而他適也咸重賢其操儒者之
要而無彼二者之失也作為文章書諸幕帟以張於祖
道之右祖常竊聞而私慕焉於其行贈以言曰君不躓
於道不賤乎已使其在孔子之世則有顔淵閔子者為
之依歸而取正焉斯能入善人之域矣不寡黙以為亷
不齪齪以為恭使其在孟軻之世則亷必不如仲子之
亷恭必不如栁下惠之不恭矣若然則髙君可不謂之
儒者乎
　　　送聶道元詩序
少之時隨親提攜往来宦游江淮之交纉古績文視世
之進取不屑也及官浮光祖常年已二十矣旦夕侍出
入吏来白事嘗従廰事後竊聴吏多以名呼私甚薄之
獨聶君道元先子每特稱其字焉私又疑之請曰聶君
特筐篋曹属獨字之何先子顧祖常而教之曰兒来前
立吾誨汝盖聶君異他吏當休沐下直跡他吏皆縦酒
呌號市中道元服澣衣而講律義於家不出也斯可敬
矣汝無忘吾言後其名日大彰灼淮西山南部使者並
檄聘之貢地官掾轉登臺郎奮迅騰拔出賛淮東憲府
而祖常承大宗伯之職于朝道元喜且命曰先大夫知
我我之行子豈無言乎搢紳之士咸已賦詩為贈矣子
宜為序若夫壯詩人之情性惜執手之别離則詩序之
製也因情性之所由以達乎人之親慨别離之相慕推
今日以至于當時則兹序之所起也敢以是為道元送
别詩序
　　　風憲宏綱序
世祖肇建官制興起文物属命御史臺昭布體統振肅
綱維正儀崇化靡不緝綏迨及列聖繼明屢揚寳訓亦
靡不顯示常憲儆爾百官欽惟皇上日月中天燭見幽
隠紹述祖宗成法申命臺端嚴兹糾劾不俾瘝官貽憂
惸獨于是臺臣協恭奉職上體淵衷下宣風紀謂古象
魏有法道路有徇今國家肅清憲綱汲引言路其見諸
訓辭者光大深厚粲然有章宜編綴成書載在簡冊垂
告内外俾當察視司持平者有所徵焉既奏上制曰可
嗚呼盛哉凡我耳目之官尚知佩服之母怠
　　　卧雪齋文集序
夫人之有文猶世之有樂焉樂之有髙下節奏清濁音
聲及和平舒緩焦殺促短之不同因以卜其世之休咎
象其徳之小大人之於文亦然然不能强為也賦天地
中和之氣而又充之以聖賢之學大順至仁浹洽而化
然後英華之著見於外者無乖戾邪僻忿懥淫哇之辭
此皆理之自然者也非惟人之於文也雖物亦然華之
大艷者必不實噐之過實者必不良必也稱乎求乎稱
也則舎詩書六藝之文吾不敢它求焉袁君徳平之文
可謂美矣優柔而不華典則而不質可以施之宗廟告
之朝廷而今已死無及也其子杲游於國學以余嘗従
其兄伯長甫官史館而伯長甫又好余甚者也請重序
其父之文焉噫徳平之文世雖無知者抑何傷乎子杲
兹行又槖而歸於越山之下一日太史占候言南方有
光氣上達於天者其必徳平之文在其下也夫
　　　周剛善文集序
六經之文尚矣先秦古文雖淳駁龎雜時戾於聖人然
亦渾噩弗雕無後世誕詭骩骳不經之辭司馬遷耕牧
河山之陽得中州布帛菽粟之常者而為史其言雄深
唐韓愈挈其精㣲而振發於不羈嘻文亦豈易言哉栁
宗元駕其說忿懥恚怨失於和平淮西雅謌晉問諸篇
馳騁出入古今天人之間蔚乎一代之製而學士大夫
皆宗師之宋以文名世歐王曾三氏降而下天下將分
裂道不得全業文之士咸澆漓浮薄不足以經世而載
道焉皇元隆平宣布文化姚燧元明善褎然在廷以文
致位光顯而於今傳之周剛善彚其文數十篇俾予觀
之質實而不窳藻麗而不華彈其思以志於文而未已
者也兹將官南方故書以為文序而畧告之
　　　楊𤣥翁文臺序
讀楊𤣥翁文臺再過得其辭之意義氣之音節盖隠君
子之言也延祐初予售於有司是時以古文名者清河
元公復初假予以言曰子之修辭㡬於古矣然於質實
則過之於藻麗則乏矣予起應之曰祖常初無志於斯
世功名之業聞古有所謂立言之士粗願學焉而弗舎
之也今國家以文取四方士其進也不雜是以致此幸
先生教之然稱以質實則祖常有未敢能兹十年餘矣
藴而未發也力小勢在下信者寡而傳者或疑之間與
東平曹子貞甫王繼學甫中山王儀伯甫蜀郡虞伯生
甫相下許可用甫宣城貢仲章甫講求其說而猶以質
實為難而不得一變斯文為歎也而今也𤣥翁之文隠
君子之言也蔚然而充鏘然而和而怦然而有激也質
實之域㡬其造矣乎乏於藻麗者不飾之耳君試以諗
同志者何如也
　　　梁氏夀慶堂詩序
監察御史梁克中請於馬祖常曰吾世家宛丘國家平
宋吾父君用甫以應募戰有功進領(闕/)户軍居閒嘗教
克中昆季曰吾年幼氣實時􁞞於(􁞞於/疑誤)弓刃出廣海瘴
地與盜賊羣結艦連屐轉鬭相薄毒霧之塞也如盖帷
猿狖交啼之悲如號(一作/鬼)魅諸少年皆樂搆難俘殺為
快計而吾獨被甲執盾以赴敵未嘗妄戮一人亦未嘗
以所欲貴富者載諸心以殘人之子女貨賄辛勤来歸
吾弟又奄先人之業以自殖而吾亦未嘗介於懐以求
已私也若曹生泰平盛世慎自問學事親孝謹人人言
天之報予善人恒有餘慶或者其有然乎克中佩父訓
學未成而仕由御史大夫掾得官承務為江東亷訪司
經歴進南臺御史遷西臺御史入為監察御史累階五
品請於朝封吾父曰奉訓大夫禮部郎中飛騎尉宛丘
縣男母閻氏宛丘縣君今夀皆八十丹頥素頷虞(一作/危)
坐堂上不穀之子三人孫男六人曾孫男女又六人侍
膝旁怡愉甘㫖殆知喜而忘懼也元統元年冬十一月
殿中侍御史呼喇台等以聞天子初(一作/賜)尚尊酒偕所
封制即賤臣之家以寵異之夫名與禄豈必賢者待之
為榮哉雖不賢者亦待以為榮也韓詩曰曽子仕為吏
以樂得養親雖禄不過鍾釜猶忻忻喜也曽子可謂不
賢乎以彼其賢猶曰喜及禄養不賢者能勿喜乎克中
又將求薦紳先生作為文章以繩天子之賜而助吾喜
為母夀也干一言序吾意何如予曰子孝矣夫子孝矣
夫天之報于子固有不得而知者惟明天子所以望于
子者豈不曰孝子之於親也愛之以心敬之以義事之
以道仁人之於民也必體父母以子之故器子為御史
成子為孝人者政有望於子也子異時為名宰士為良
公卿為民之賢父母一是心而已明天子之望子者如
此子姑持予言為子父母夀其必亦喜無量惟賢者而
後知此意也子謂何如克中曰然即書而為之序
　　　送雅勒呼㕘書之官静江詩序
奎章閣㕘書雅勒呼字正卿取髙科登朝廷以文學才
諝遇知於天子出貳郡治以宣上徳而修百姓之務亦
可謂榮矣然而有為不懌者謂正卿宜在館閣華要與
諏訪獻納發謀議佐政事而自効於静江荒逺僻隅山
側洑海之地孰失之歟余為之言曰中州大夫士吏南
越者往往不樂其土其仕皆有苟且而無憂勤之心以
故其政事解㢮莫致其治教之意而蠻民與猺合盜廣
西數郡罹其暴害天子宰相以静江重鎮守臣未易稱
任又知正卿嘗家衡鄂壁於其壤識其山川巇坎之勢
市里田土風謠習尚話言之變害利詭冒憸良之形制
其傾搖蹂躙而導其善心必有素計也他日正卿以親
老乞髙郵便養而天子宰相特有是命焉夫以嘗仕於
朝出入禁籞為文學之臣而治其所居已安所有事之
宜否皆已習熟之士專思一慮以勞其職以宣布上徳
而無苟且以憂勤百姓之務余知其必能成在官之政
為後来可守之法矣此正卿所當自致其治教之意而
天子宰相之所以命正卿者也又孰失之歟然余聞往
時廣西憲臣帥守嘗併力以勝盜勝則削骸戮孥矯䖍
毒民使荆湘衡鄂兵以萬數卒殱焉正卿其特將除是
而已耶抑用之為小異也豈亦制而導之亡素計猶不
免為是也天子宰相任之之意其然耶孔子曰天下有
道盜其先變乎亦嘗思於其言否耶繇鄂泝湘過衡抵
静江吏者多中州大夫士正卿為余諗其賢者曰受命
為吏大者專方鎮小者一郡一州起居靡有所失飲食
不侈以妄雖越南與中州不大異也豈當以不樂而置
官以不事利進襮耶倘曰余之言可豈得蠻猺之為盜
哉噫亦其民之幸也已於是不懌者與館閣僚友及京
師聲明之士各忻然為文章以美其行而勸其無久於
外以致其去處之情而請余為之序正卿固喜任事者
故次第其言以送之
　　　送簡管勾序
中書以簡君實理管勾曲阜廟學將行請吾為送别詩
序諾之二年弗即與之也及来京師告闕里孔子廟荒
圮不治又請吾曰今而為之矣始簡君布衣褎然游公
卿間公卿皆禮之雖小丈夫有所挾持不禮人者簡君
亦能使之忘其挾持而禮之其交於人非有鉤連濡沬
之巧也非有排難解紛之俠也平易以坦夷和樂而静
專年彌久而情益真也時益躓而義愈篤也如斯而已
矣彚類而觀之古之君子入道之域者爾由於是矣簡
君讓曰不敢有是願先生終序之夫闕里廟不治公卿
大夫士之事也子無憂其不治也彼佛老之人室廬觀
闕丹雘塗飾圗所以事其師者欿焉若不終日公卿大
夫士咸以文名而官榮庸有不治其師之廟而自豐其
屋者哉子當求如奚斯者作詩以俟之
　　　送吳養元管勾還家省親序
番昜吴生養元年弱冠循循務進理自將無世俗子弟
華美之習吾嘗愛之今年中書署為曲阜先聖林廟管
勾捧檄而喜告予祖常曰小人有親方夀而康寧今兹
被檄非敢以尺寸之進為喜喜得升斗之禄逮親榮養
也祖常聞之遽然色變而歎曰昔吾起草野戰藝於京
師得一官則皆失怙恃矣後月給俸入及間拜錫賚嵗
時市鮮新物品饋食堂上則追恨罔及自罪不孝以為
不得奉一歡於膝下雖叨冒光寵適増愧赧而獲戾於
清議迄今觀大夫士之家有侍其親之在官者憧憧於
心也嚮者吾年未老大時聞生若言尚易今也吾年老
大矣聞生若言得重無判於心乎子歸矣持吾言以諗
其親則生之親將恱生之孝而喜吾之言可以為歡也
同朝君子有能賦者請以此為序
　
　
　
　
　
　
　
　
　石田文集卷九
欽定四庫全書
　石田文集卷十
　　　　　　　　　　　　元　馬祖常　撰
　　碑誌
　　　大興府學孔子廟碑
昔我太祖皇帝受命興邦金人孫于汴太祖即以全燕
開大藩府制臨中夏維時已有定都之志矣故太宗皇
帝首詔國子通華言迺俾貴臣子弟十八人先入就學
時城新刳於兵學官攝於老氏之徒世祖皇帝教命下
始正儒師復官學廟事孔子歸壖垣四侵地勒石具文
作新士子至元二十四年既成今都立國子學位於國
左又因故廟為京學京師雜五方俗尹治日不給廟之
牆屋弊壊將壓以毁講席之堂粗完泰定三年今大尹
曹侯上視廟貌祠位皆不如制割稍入為寮寀倡然後
大家富室合貲以聚財者有焉釋子方士分食以它徙
者有焉施施于于咸樂於成延兩廡五十有二楹締搆
塗飾工良物辦象従祀諸賢百有五人妥靈惟肖威儀
有容又懇請於朝得廩餼弟子員百人受學於師復其
身不勞以事於是天下首善之教興焉廟肇自唐咸通
中遇遼金燕為都邑故嘗用天子學制選舉升造與南
國角立亦一時之盛也而太宗皇帝當雲雷經綸之世
聖訓諄切以徳賞喻父師以夏楚懲子弟飢焉粟肉渴
焉酒醴力焉僕使恩義甚備其養賢勸善之誠固已髙
出百王之上矣世祖皇帝立極作則人文宣明登用儒
臣躬親講學故當時勲賢之裔以及宿衛之臣固不以
揖讓俎豆之為懿顓蒙昏庸之為恥也而三代國學黨
序遂庠家塾之等秩然羅列於上下才學經術用世之
士踵武而出暨仁宗皇帝賔興大比四方舉進士凡登
賢書䇿名禮部者京師屢倍於外郡非列聖仁涵義揉
百年之禮樂文物推而致之歟燕自虞夏為武衛之服
召公之化尚矣昭王築臺以徠賢士鄒衍樂毅劇辛至
有稱於世韓嬰以詩易為一家師孔穎達博綜五經卓
然庶㡬醇儒今多士游歌在庭樞衣在廟將見魯鄒之
美矣若嬰穎達宜所不道矧衍毅辛之徒哉夫儒者之
學詩書六藝之文以至施之天下之道無有二也後世
教不明家異人殊各溺於所習以相詆訾由上之教無
以一之也嗟夫古者小學大學之師弟子之傳皆本於
道徳仁義之實著於詩書六藝之文非有教有授則不
敢以傳也傳焉而龎雜不經則上有刑也是故風淳而
氣同由上文教有以一之也而王國多士逢文明之㑹
肄業有學學有師春秋禮其先聖先師者又有廟有位
入有食以處出有貴於衆所以報稱列聖教化之徳而
應賢侯承宣之志者必冠(上或有/彈字)而起矣提舉學事崔
居中教授賈良弼正張禎録司視以狀請曰廟之成前
尹瑪蘇庫實能始之今尹曹偉實能終之經歴王孝祖
薛讓警巡按院烏徳美使李權且能考工於下也余既
為言正兖郕沂鄹四公配食東鄉位其来請遂為銘詩
不辭詩曰
皇元有赫奄受大國于月之􁀙于日之域京邑翼翼莫
不来極予誕敷文徳新都有嗟辟雍峩峩􁈞弁之瑳濟
爾象犧鍧爾絃歌新宫則那舊廟如之何皇帝在御百
度咸若海輸維柟河浮厥柏是尋是斵虞庠嶽嶽式光
我上國云(一作/至)聖儀儀𤣥紘襲衣衎我先師既右享之
采茒于地薦此明犧用介我蕃釐蕃釐伊何彼美多士
克明克類克諒厥事以登膴仕以媚于天子有鏗華鐘
路鼔逢逢言燕于公有翼有顒多士既同天府是庸維
曹侯之功曹侯誾誾迺承迺宣御劇迺專虞庠連連王
士安安祇國維賢天子萬年
　　　安豐路孔子廟碑
泰定元年東平岳侯經歴安豐路事相路學孔子廟皆
不稱謀所以大而新之告其長属一府盡傾意樂成大
者割財小者奏力咸出名姓以来就功二年總管拜珠
君上謁廟又先發稍入㑹錢遣學正及生二人作雅樂
諸器於吴中於是安豐路學祠事先聖先師廟位樂器
秩有序列矣四年教授官許士淵以狀走京師請曰安
豐全楚東境州来之郊其土廣衍其物阜大其民質實
力穡而勤宋失國南播江表嘗恃其人以扼兵衝故百
年間人俗獷悍當是時雖有聰明秀俊之資生於其鄉
無師以傳業無友以講學士因亦不得稱於世斯豈吾
民之罪哉國家覆被蒸庶涵育生遂重熈累洽薰為泰
和薄海外内詩書禮樂之教興父兄子弟老老幼幼日
趨於化矣而安豐為郡在今綏服之内密邇天子聲名
文物之盛民生衣食仰於田桑無靡習雜好以遷其耳
目視聴其志專一而易教而吾經歴君總管君協恭在
官勸民以學子備纂注之職可不記以示人乎祖常拜
而為書曰孔子道大天地日月不可象也然古之學者
入學必祀其先聖先師後世廟孔子於學春秋天下通
祀之所謂推本其始而喻之以義也今二君守官知教
民不在笞辱奔走而在於爼豆揖讓不以小法苛急而
以大道磨厲先使之入學矣而又使之習禮器且有所
尊敬焉嗚呼有官者皆視其民如二君則天下有不治
乎飾屋製器用錢中統鈔㑹之凡七百一十四定一十
五貫用食工米麥凡二百一十石髹漆黝堊陶瓦材木
磚石篾枲之具輪山航流無脛各致二君才諝之施於
民者它可卜矣祖常旁州之民也聞鄰州之士鼔篋而
游歌于廟于學章甫而逢掖于鄉樂其州有愷悌之政
而為鄒魯之俗也詎得已於言乎遂為詩曰
桐柏囓囓淮水中潏左峙楚都安豐之揭殖我禾麥有
顒者民田田宅宅奠居飽嬉弗大厥知官師維良開黌
納之嗟我士民天徳元善昔逢不辰胄而不弁今天子
聖俊乂咸事嘉生靈應駢入遝至泰和至順庠序聿興
詩書禮樂喤焉古聲古聲喤喤簴敔瑟琴侑薦豆籩求
神陽隂我神降嘏多士在學賔興於鄉其光嶽嶽二良
民庸作民維同鐫辭伐石上於考功
　　　光州達嚕噶齊烏瑪喇公去思碣
初内侍臣烏公繇杭州司稅長以承務郎監守陳州於
今為民吏稱誦時余弟祖孝以進士倅是邦故知公為
詳至治癸亥復階前資来治光光甸淮右民物頗阜壤
土袤沃未易理也公至之日一以誠恪姦宄絀信索民
所宜為則易置之躬率以勤制亷直急官事猶理家凡
執意論列曹吏俯首將命寮亞允協執筆署紙尾唯謹
威徳濟洽惠利遂行初政甫期年而治行卓然為淮蔡
稱首淮南北聞公名靡不爭為鼔譽以故農職畎畝民
就禮俗健骨(一作/兒皆)竊伏田里以事其業比屋充庶弦誦
之聲相聞氓負襁子来者袂如雨及至則如歸州東南
境百里而逺属縣曰固始先時有羣無賴疇相詆訐者
以産白金盜執民地誣上官儌譽毒民左狙右掠不得
則死繼之民縁是往往破業甚則決身虵虎之吻訟連
蔓數嵗公惻然為建言白政府罷之居民至撫手道慰
雖前日之跳踉倖望者亦莫不奔走来同焉兹非所謂
因民之所利而利之者歟大定丁夘冬公為州之五年
也余自京師歸淮南展先子墟墓而公始以終更罷光
人之賢有言者持狀来取文以表公恵嗚呼世之吏以
能稱者殆不多見而矯䖍者往来相属視先王禮樂教
化為腐樞則姑汲汲乎告聴論訴之政曰施化易也失
在於政則曰民不變也為國者求人如弗及而彼將訖
無成功余所以重有感於烏公也然則公視彼非有素
飭之材而操一切按致之法者盖異等矣述其理道㕘
之古能吏其庶㡬乎後来讀此文者尚亦有百年文獻
之思也耶
　　　光州孔子新廟碑
光州既新作孔子廟乃以圗来徵文於州人馬祖常曰
爾先子為政於此州州有學以教人有田以養士有廟
以事先聖先師矣今又圮不治廟四出無垣登降無階
肖象之設五采之服不彰妥靈之位不嚴配侑之序不
飾室屋欂櫨周廡重門及籩豆禮器之類一切敝舊取
具假借嵗春秋釋奠官及属師及弟子致齊無次某等
一二人辱守兹土割其稍入入民之錢粟筏木陶瓦木
材陶良以錢鳩工以粟傭力丹漆黝堊金銅施色之物
皆集作於天厯二年七月九日成於至順元年八月十
有八日凡廟位象設稱乎南面而為王者之居昔之不
治者今皆治矣昔之無有者今皆有矣爾先子為政于
此州爾又以文名于時爾宜為文告来者庶謹之而毋
毁也祖常三為典禮之官習於先王之禮而學于聖人
之徒陳跡往轍不敢煩州人之聴獨以我朝有道之世
告我州人始憲宗皇帝都和寧遣國子二十人就學今
都之南城孔子廟旁㫖意訓誨刻載廟中世祖皇帝潛
王邸召學士王鶚因幄中設主陳爼豆觀祭孔子儀武
宗皇帝詔天下若曰世嘗知尊孔子矣而皆未至也其
進封至聖文宣王孔子為大成至聖文宣王今上皇帝
正位制若曰孔子大聖推本父母未極褒崇父叔梁紇
可封啟聖王母顔氏可封啟聖王夫人命以璽書告闕
里廟庭猗歟盛哉夫天下既富而教興焉興教必於學
學必有所師師莫若聖聖莫若孔子則廟而事之者學
者宜莫先焉且既富而教雖三王之治未有不富而能
教者吾州介江淮之交生殖甚寡然少長安於朴俗衣
服飲食給於田蠶弋釣之力工商給於粗完男女婚嫁
養生送死質而有節其人已㡬於淳厚故易富而易教
弗如他州之必待厚藏而後富近刑而後教也是以見
其大夫賢欲有所興起於善而又應之之速也如此誣
天下以難治者豈君子哉國家以文化成四海考郡縣
之績當以吾州為首焉兹敘其實而又繫之以詩俾州
人歌新廟之成而不忘州大夫之徳也詩曰
於穆聖師降我新廟几筵維飾象設維肖四瞻周廟載
基載築雅雅鱗鱗靈御之肅靈御之肅衣裳我人俾不
為羣而即於倫埏埴萬類同仁于天匪言莫宣匪文莫
傳六藝百家咸質于經我維受之日化于成大帝在位
翕以敷施考妣啟聖而追王之四海作則文明式昭我
州易教作廟維喬楩柟梓柏弗雕而斵陶瓦髹漆施色
丹渥麗牲在門春秋蠲吉官属師徒端弁以入其容鏘
鏘其神洋洋牖兹顓蒙闇而日章維巘諸谷㑹流為潢
南薄其郛州名為光光在北城瘠土寡殖維人易教衣
食耕織則既衣食又學為士學士有師先聖是祠州俟
(一作/侯)徳勸我民豈忘之
　　　光州固始縣南岳廟碑
五岳奠五方之地而名神於其人(於其人三字上/下疑有脫誤)風雨
日月之交有年榖之順成民物之疵癘焉南岳祝融之
墟距固始計里二千然皆古楚封域是其神必靈於一
方無疑也神而靈能變化佐天地主宰萬物流行蕩摩
又豈闗於一隅哉傳有曰山澤通氣氣坱圠旁礴扶輿
充兩間者大而不可以擬言衆人狹中而咸私其鄉神
則罔不通也神而通則雖廟祀於他邦亦宜哉予嘗被
命代祠衡岳且辱祖白(一作/祝宗)之職矣知典禮咸秩無文
岳瀆上之所蠲吉有事者也僣有厲禁非民之所得禮
也國家以治天下示民大同斥雕譁而不用凡山林丘
陵墳衍之神能福於人鄉人得祠之俾或禱而得年榖
焉得無疵癘焉兹亦上之所願推施於天下者不禁也
地又匪天子嵗時遣使之位禱又不大爽於禮禁廟無
煩官司而民樂相之居民上者又忍不因其俗而順恱
之乎是三者皆應記也廟事有成悉汝南民李聚之力
鳩材庀徒百工並興富者入貲窶者奏技盖聚當病若
有物憑之者自言爾作廟則愈今聚年七十矣衣結躡
屨北走京師繪廟之圗介昭公萬戸總使府副使劉文
秉御史臺管勾王珪拜馬祖常丐文歸而刻諸廟中載
考廟屋為閣者五間為廡者二十間為後殿者三間為
門者為列室者大小凡若干間皆象神儀于其中外鑿
二池瀦水植蓮客来游者憩息有亭東為石矼周為繚
垣對樹嘉木合隂成列已蔚然而稱神棲矣固始吾州
之属邑也父老子弟吾之所愛敬者也既来請文夫何
讓焉乃為詩以侑邑人迎送神之詞信民生太平之樂
愷也詩曰
南山隮兮興雲雨我田兮賴我神君神君降兮水渚幢
駢羅兮夾以斧威不祥兮無疵癘順年榖兮吾食汝吾
食汝兮何報鼔以(一作/獻夕)牲兮蘋芼来連舞兮樂予廟翼
翼兮邑(一作/揖)予趨載擊鼓兮問年秔盈疇兮秫盈田富
夀愷兮衆咸熙自今始兮樂民時維兹邑兮孔休神福
汝兮多来牟記布濩兮霈四海充無垠兮
　　　勑賜𢎞濟大行禪師創造福州南臺石橋碑銘
至治三年今天子嗣大厯服慈仁儉勤思與元元共迪
天休惟浮屠意義廣大迺嘗詔詞官咸秩厥祀凡其徒
功行峻潔者特褒寵之踰年改元大定宣政使臣伊埓
特穆爾以福建平海頭陀禪録行業修著宜錫恩渥謹
上言曰師王姓法助名也世為泉南農家母感異夢而
生生十二年而為沙門又一年而受沙彌戒又七十五
年而殁殁三年而葬葬又九年倘無以表異之非天子
廣愛推恩褒寵功行之㫖也師天性圓悟善心自然始
執(下有/禮字)於靈應師再㕘諸毗尼師不業泥不拘無有障
礙惟以發明已事為究竟故研窮内典洞了佛乗日發
猛勇以畢至願嘗見舟濟西汪(一作/洋)者即惻然曰是必
及於難報止之弗聴卒之暴颶母溺又嘗為埭於海濵
水嚙蝕埭且崩師麾以翣潮為縮云身以百結木食澗
飲更嵗時寒燠不懈盖道益勤而心無怠年益邁而志
彌篤此其行甚髙福唐(一作/當)粤閩之㑹城三面距江其
水皆自髙而下石錯出其間若騎布獸伏迅湍回洑旁
折千里匯而為南臺江昔以舟櫛比連大縆為浮梁以
濟每潦漲卒至則縆絶舟裂於兩碕民多溺焉師將橋
江以利涉者先命弟子吴道可走京師因圓通𤣥悟大
闡師李公聞於上天子嘉其意詔師卒成之既被命矣
衆愈弗疑於是大姓割其財小夫奏其力閩鹽轉運使
王某且率其属合治之不一年得錢為貫者數百萬迺
為墩二十八植材木礱密石納木腹而基之工未告具
而師化矣後二年其徒曰嗣土法喜法秀徳遇嗣永實
終成之長一百七十丈有竒仍積其贏資及故端明殿
學士王君某田之嵗入岸南北為亭北岸之東為寺御
史中丞曹公扁曰萬夀橋寺如橋之扁師所至人爭趨
之故居泉則有毗藍庵彌勒庵居興化則有嵩山院寳
塔院居南安則有星聚堂崑崙堂凡為庵為堂為院為
亭為塔為陂為埭為杠為大橋為三門佛殿總一百八
十有六狀皆瑰詭殊絶而南臺萬夀橋其尤鉅者也此
其功甚大先是師未殁之二年仁宗皇帝賜璽書加號
引濟大行禪師帝師亦授衣一襲為傳法本其所以寵
賚光大之者匪自今矣嗚呼一真如界復何假於人天
小果也夫然相以表性非象不彰故彌勒之華嚴阿育
之寳塔遍於十方豈真為偉卓觀美而已今之學佛者
昩於此或離乎真或蔽乎物倀倀焉㡬無以存其身而
大戾厥教視師為可愧矣是其功行皆可褒崇奏聞有
制曰可其命史臣為文以刻諸石銘曰
菩提大士諦真如假象現法表道樞𢎞濟禪師迺其徒
心如摩尼形槁枯洞開五藴觀空虛究竟三乗超有無
食糲衣卉損豐腴精勤好用行不踰閩人歡喜歌以趨
鉢錫隨地成屋廬作杠截流載大塗車跡步武乾無濡
萬猊蹲蹲䕶浮圗長􁂳下入龍蛟區磅礴山骨積重跗
中鑿水空通尾閭居者行者若賜酺坎其擊鼓吹笙竽
師歸冥冥衆為吁百神導引幡幢紆海國田良陂有員
(一作/租)稚齒生長耋耄娱史臣為銘承帝俞世世無圮視
其郛
　
　
　
　
　
　
　
　
　
　石田文集卷十
欽定四庫全書
　石田文集巻十一
　　　　　　　　　　　　元　馬祖常　撰
　　碑誌
　　　皇元勅贈翰林學士杜文獻公神道碑
相之安陽縣王裕里有處士杜緱山之墓既𦵏之六十
六年當天厯己巳皇贈處士官翰林學士階資德大夫
勛上䕶軍爵魏國公諡文獻越六年元統甲戌皇又詔
臣祖常製其墓之碑臣彛書其碑之字以賜其曽孫臣
秉彛使刻臣受詔按監察御史臣蘇天爵序公言行之
狀為文曰公諱瑛字文玉其先霸州人金將亡士少識
時變猶以業文辭規進取而公獨自霸州之信安辟地
河南緱氏山中於天下書靡不讀讀靡不記亦靡不見
其㫖趣上下今古於得失否臧之悉靡有不究其心皆
無(一作/兼)衆人之存而若有待於世金亡𩕄額暴壠畝仕
者鹿兔走血氣不得寧而公獨間闗轉徙以詩書從容
授徒汾晉間故中書鈕祜禄珪開府于相以書幣聘公
至獨教以緩刑薄斂廣學内士興利補弊以脩扞其民
而卒以基平宋之業㑹國朝嵗己未世祖觀政江南至
相名公問計公對以謂漢唐以還天下之趨舍安危顧
法與食與兵三者而已國無法不紀人無食不命亂無
兵不守三者君之恃也今宋蔑之殆將亡矣以宋之將
亡而興之在聖主天命必得今若控襄樊之師委戈下㳺
以擣其背而無縮於鋭是縣車束馬而大業定矣更勸
上數事以為事不爾後當如此上内之心賢公謂可屬
以大用既皆如所云江南平即使使至相徴公聞王文
統當國輒引避使索不見近臣奏起公為大名彰德懷
孟等路提舉學校官辭不就或諭使仕則曰後之世雖
去古之世逺而先王之所以設施制度其本未先後未
嘗有異也今不能因天下之哀苦以變更後世之弊政
以趨合先王之意棼焉而已其勢豈易易(下易一/作為)復古
哉吾又不能窺時俯仰以赴機綮之㑹仕奚從益於是
杜門謝客著書窮學於世之貴富賤貧一無所動其心
以優㳺厭飫於道藝以終其身以殁嗚呼公之言若此
其尤可以窺公之志也其所著有春秋地里原委十巻
語孟旁通八巻皇極引用八巻皇極疑事四卷極學十
巻律吕禮樂雜説三十巻其大畧不以一身之窮而忘
天下之憂以為不見其志於行事則將文以發其意文
不克用於時則將以垂諸後後之人用吾言焉吾固不
窮也公所為作之意若此公之志可知矣始公之學也
有所待而迄不得一施以止盖亦遯世而不悔者歟其
志若此其仕不至于躭禄而弊時審矣惜公之去而不
試于事也公氣貌魁偉美鬚儀望之儼然爵禄器也既
家於相中書畀以相之良田千畝不受術者言公居屋
下當有黄金家人欲發視公斥止之公去居者果得金
百斤觀公之存於二事之亷若不足數然公之殁也既
乆其大者漸以無傳則其小者亦不得而畧也公以至
元十年九月十六日終於家壽七十終之日命諸子曰
既死當題我曰處士杜緱山墓今首之碑從公志也公
曽王父信王父植父時升母某氏配孫氏後公九年卒
祔公墓子男三人處思甫冠卒處立郡文學處愿終東
昌路推官有惠政女適李某孫男又三人曰愚以子秉
彛貴封奉議大夫樞密院判官驍騎尉安陽縣子曰堅
曰欽皆為士曽孫七人秉彛秉鈞秉直秉讓秉容秉一
秉德曽孫女二人洹漳嗚呼公之事逺矣故雖詳公之
言而所次止此然即此而公之為人可見則亦豈得為
畧哉秉彛由丞相掾為奎章閣典籖時與脩大典嘗録
公之事以送太史今拜陜西行臺御史而天子又賜公
之碑以徃焉相人見秉彛之來必曰是魏公厚積之貤
(一作/施)有曽孫賢其將大未艾則不寧公有榮也秉彛亦
賢後嗣哉我國家褒䘏寵嘉之意盖亦有徴矣故臣取
其尤可以傳後世者序之而為銘銘曰
明明世后皇聞于天我征徂南㨗㨗其陳建我干旄于洹
之濵遑脂我車軌蒲殷殷魏公在野誰適與謀學以待
世靡恫靡罹維世后聖聘公于遺后曰公賢庶幾其來
南國之痛我恭天紀鳯鳴在雲魚泳于汜億億臣同盡
瘁以仕矧是藝哲寧不我有公拜稽首匪臣有辭降極
瘼矣民殫胥疲誰唁臣者而出位思大德受命昭假靡
遲在昔帝者監觀萬國法與食兵燕民孔極宋嘻蔑矣
孰其可逭帝御六師以匡不獲同我髦士簡我戎行鉤
援㦸鎩以臨樊襄勿進而持勿惡于揚鑱其餒俘涉自
漢陽纛行騎翼咸與之位(一作/立)后納公言試靡有忒大
命甫集偃我干革束帛詣公謂公來即彼何人斯公胡
罔懌皎皎白駒在彼空谷考槃朝謳願言韞匱雖則韞
匱懋勲有俶完歸壽考以綏後禄公在亂離人知書詩
公發偉畫乃合天時有炳其云有鬱其聞機緘辟露後
公之文公生靡崇殁有多祉兆相之交從以孫子既六
十年樹石墓趾天子之賜曽孫之美曽孫之美追榮孔
多有列羣獻公延爾那哀如之何矢詩不磨
　　　翰林學士元文敏公神道碑
有元古文之宗曰翰林學士清河元公以至治二年壬
戌二月七日薨于位𦵏而墓碑未刻其長子奉議大夫
同知峽州路事晦又死次子暠七嵗一女病而不嫁一
孫尚乳也夫人清河郡大族李氏纍然抱其孫僦船歸
清河織絍以居賔客僚𨽻皆四散無一人顧之者獨其
友𤣥教太宗師呉全節謂馬祖常曰清河公以文起家
可謂貴顯光榮矣而其𦵏之後無碑以載其官閥世次
行事之實爾宜為文我求善楷書者礱石以刻馬祖常
曰嗟乎世之士一得志則攘袂於所親一不得志褫魄
若不能生者比比也今子託跡老氏而以禮義之事振
吾徒何能哆言以飾媿哉謹按公諱明善字復初資頴
悟絶出讀書目所過即記諸經皆有師法尤深于春秋
弱冠逰吳中奮(一作/忿)宋金季世之習已名能古文流傳
江淮間浙東路部使者薦之行省辟正安豐學再正建
康路學居嵗餘行樞密院辟充令史故辦章董公士選
實僉院事敬之如賔不以曹屬御之也董公遷江西行
省左丞復羅致之省中㑹贛賊劉貴反從左丞將兵討
之擒賊三百人議緩詿誤得全活者百三十人又將斬
一賊命公臨斬左丞曰掾儒生能臨斬乎當震怖矣終
刑已色不變將佐白宜多戮人及尸一切死者用張軍
聲公固争以為王者之師恭行天罰若等小賊跳梁殺
其渠魁耳餘何辜焉賊貴盗書民丁十萬於籍有司喜
欲發之公夜置火籍藁中焚之以㓕跡贛吉遂安南行
臺聞之亦辟為掾未幾進登仕佐郎樞密院照磨轉中
書省左曹掾曹無留事坐誣免不辨僑寓淮南文學益
肆頃之坐誣事明復掾省曹至大戊申我仁宗皇帝養
德東宫左右文化選天下髦俊之士列在宫臣公首被
簡拔授承直郎太子文學仁宗即皇帝位遷翰林待制
承直郎兼國史院編修官與修成廟實録加奉議大夫
是年陞翰林直學士朝列大夫知制誥同修國史有詔
命節書文譯其闗政要者以進公請與宋忠臣子集賢
直學士文陞同譯潤(潤一/本無)書成每奏讀一篇上必善之
曰二帝三王之道非卿莫聞也太皇太后既受尊號朝
堂集議宜赦公曰數赦非善人福宥過可也秉傳出賑
山東河南饑彭城下邳諸州連數十驛保馬民饑官無
文書公專以鈔萬二千錠分給之民免死徙皇慶壬子
脩武宗皇帝實録明年遷翰林侍讀學士中奉大夫預
議科舉服色延祐乙卯國家始䇿試士子選充考官廷
對又充讀巻官迅筆詳定試卷數語辭義咸委曲精盡
他人抒思者不及也改禮部尚書正孔氏宗法以五十
四世孫思晦襲封衍聖公事上制可之叅議中書省事
毗贊良多知戊午貢舉復入翰林為侍讀學士通奉大
夫嵗終拜湖廣行省叅知政事便道過家上冢鄉之父
老子弟迎謁勞問禮意周洽庚申英宗踐祚徴入為集
賢侍讀學士召至上都議廣廟制授翰林學士資善大
夫修仁廟實録百官迎仁廟聖容云有卿雲見承詔為
文以紀之賜酒加賞英宗親祼太室禮官進祝冊奏請
署御名上命代書者三眷遇褒優近世無有也既薨之
三月歸𦵏于清河王家原之先塋西三里泰定間得請
于朝贈資善大夫河南江北等處行中書省左丞追封
清河郡公諡文敏曽祖諱興不仕曽祖妣楊氏二世以
下皆以公貴祖諱海贈嘉議大夫秘書卿上輕車都尉
追封清河郡侯諡貞惠祖妣髙氏追封清河郡夫人考
諱貢將仕佐郎同管勾蘆瀝鹽場贈中奉大夫吏部尚
書䕶軍追封清河郡公諡考靖妣弭氏追封清河郡夫
人元氏盖拓拔魏之苖裔南北轉徙不知所系家清河
者至公四世矣享年五十有四其文有賦五詩凡一百
六十三銘贊傳記五十九序三十雜著十五碑誌一百
三十出入秦漢之間本之于六經以涵泳以膏澤叅之
于諸子百家以騁其辨刻而不見其迹新而必自己出
蔚乎其華敷鐄乎其古聲倡古學于當世為一代之文
宗者柳城姚燧暨公而已信乎其必傳也雖然才用而
未盡積厚而施寡徴之于天其善後也無疑祖常曩從
公㳺及公考士又辱第下列義當銘銘曰
於維公文並古立大沛厥辭世莫躓震讋瞽瞶力不克
蜚聲天衢名薿薿位臻公卿發軔跡藴而不施用弗極
神柅其馳學迺碩天藻掞縟琢圭璧五十四年反𤣥宅
　　　集賢直學士貢公文靖公神道碑銘
天厯二年十月朔旦集賢直學士貢公殁于家越五年
為元統甲戌其子師謙來官京師以公之行治泣請于
朝天子贈公翰林直學士太中大夫輕車都尉追封廣
陵郡侯諡曰文靖集賢臣顥又奉詔令臣考公族世里
居官次蹟業之實賜師謙以刻于石以寵賚貢氏之家
以勸朝著師謙知臣于其父宿有好也迺録翰林脩撰
臣李黼編緝之狀授臣曰先臣之生其有所自立其流
聲美於人其可以傳世而善後者孤不敢贊已維墓有
碑實後嗣所以紀先人之徳而飾其千百世子孫于無
窮者今幸得以承聖天子明詔以請焉其足以稱碑辭
而無恧者公幸張之臣叙曰公姓貢氏諱奎字仲章其
先大名蒲城縣人七世祖祖文以武徳大夫扈宋渡江
繇鍾陵徙居宣城之南湖因家焉曽王父大用王父應
霆宋承節郎以公貴贈中順大夫禮部侍郎上騎都尉
追封廣陵郡伯妣黄氏廣陵郡君父士濬累贈亞中大
夫秘書太監輕車都尉追封廣陵郡侯甫冠以詞賦試
漕司中程明年黜於儀曹即自訟曰學之時其道未足
以為已志已在於為人亦可謂謬用其心矣謬用其心
雖有志於為人其能乎哉乃力自學行詠歌息偃以忘
其年視世俗之好無足累心者獨愛公甚於他子曰三
郎和易端厚頴悟若過人者吾世有藴德發必在是兒
也公年十嵗輒能屬文已有聞於人及壯讀書并日夜
忘寢食於經子史傳無所不治於其章義辭句類數名
制委曲纎妙無不究詣於文章辨議閎放儁偉不狃卑
近必以古為歸故出而名振江之南初被淛省檄為池
州齊山書院山長於更謁選吏部時天下乆平大臣常
欲引海内儒學之士聚之館閣所以長養其才而待上
之用公亦欲以功名自顯果於自立故不為非常茍易
之節而清約才(一作/宏)博之譽大夫士翕稱之大德六年
中書奏授公太常奉禮郎兼檢討上書言先王之制禮
雖節文有經而本誠貴質惟不蔽於禮之文而得禮之
意則可以對越而無慊不然煩為之節無益也朝廷多
採其議九年遷翰林國史院編修官至大元年轉應奉
翰林文字階將仕郎預修成廟實録丁秘書府君艱比
京師至家毁瘠枵然言不能聲太夫人見之曰爾嗣業
於祖從事於朝少而學壯而仕父母曰是將大吾家隣
曲曰是能華吾鄉宗人朋友之望亦猶是也爾父不幸
死喪不有中制耶脱有不諱非孝也始勉之粥食以自
強嗇延祐元年服闋起除承事郎江西等處儒學提舉
明年就官見刑械署庭胥旁午走繫數人立吏持牘詣
公署曰是學校吏報事愆期者公斥之曰金榖勾稽犴
狴木索職有司事耳吾以天子命提舉儒學教吾職也
刑奚以為悉命釋繫以械屬縣官大書其坐之屏曰讀
書之中日有其益飲水之外他無所求與諸生講説文
義為師弟子揖讓周旋日匡坐堂上人見其色和其容
謹其言繹繹有理輒退而燕處聞其哦咏之音若程工
督計者故士之屨恒滿户外其及門者亦進不怠以止
五年遷翰林待制預修仁廟實録書成特賜金帛有差
至治元年謁告歸里第與兄仲堅甫奉太夫人以居斂
氣下聲昆弟相顧白首怡然鄉人皆樂與從之㳺至於
覊旅游客其歸之者無不厭其意公於接之雖勤未嘗
見懈色於資之衣食給物雖頻未嘗有所吝惜太夫人
病竟夕立床笫前聞太夫人咳息之出輒倚氣喘戚若
以身代然者泰定元年太夫人卒三年復起公為翰林
待制進承直郎四年秋七月拜集賢直學士奉訓大夫
秩從三品天厯元年文宗即皇帝位冬十月上親祝香
幣命公往祠北岳淮濟南鎮二年春還自㑹稽涉呉中
以疾歸卧於家至十月朔謂其姪師文曰吾夣夜賦詩
有云竹樹蕭蕭夾泉石又云九轉丹成生羽翼不祥奈
何語竟溘然以殁公有智識度量人不見其崖涘凡再
與鄉試文衡一為廷對讀巻官所取士多知名于時其
所第甲乙人咸服其平允其為天子代祠之使者再其
攝大禮使侍天子祼太室者一皆肅恭靈神䖍致上意
為使而不疚於貨賄不煩於有司攝官而竣事無違禮
是皆公行之微而世亦不能及也然公負有為之志不
得盡見於事於勢利之㑹又不求機以投合取顯以其
故終於館閣文藝之職而人之被其澤者盖尠嗚呼此
人之所以為公惜公之所以為公者如此而臣以此悼
公者也公一時之與交者若清河元明善東平王士熈
四明袁桷巴西鄧文原長沙文矩悉當世豪傑聲名之
士若臣者亦公之所厚故於公之碑得以盡臣之言焉
而非私也公以殁之明年正月八日庚申塟宣城縣射
亭鄉生田里之原享年六十有一母夫人李氏追封廣
陵郡夫人配張氏封寧國郡夫人追贈廣陵郡太夫人
子男二人師謙從仕郎集賢院照磨師泰由胄子試中
程授從仕郎太和州判官辟署江淛省椽曹女一人適
阮垕孫男三人高山奴吳山奴萊山奴孫女六人其所
著曰雲林小藁曰聴雪齋曰青山漫吟曰倦游集曰豫
章藁曰上元新録曰南州紀行凡百有廿卷晚年粹擷
諸禮書為一家言未就而卒今師謙師泰皆孝弟純篤
緝學以世其家加之以磨礱灌養之功而不止其所至
方未艾也論次終始作為銘章豈特以榮貢氏以慰其
子孫以勸以侈以貽其鄉里哉將以昭聖天子褒優儒
臣之意以垂盛世之鴻懿也謹再拜稽首為銘以獻曰
貢氏來北肇自武德藎其終威(一作徙自鍾陵又作/𦙍其終蔵未詳孰是)光
被南國有善自身乃開承節繼述綿綿其承有變祕
書有子以文起仕奮跡太常旋書帝制有嶷其容志眠
萬里大騁瑰辭綜緯經史始來玉壺騰聲其駕惟長左
右惟同在亞在側惟僚相頌歎訝公夷坦坦弗矜愈下
銓覈再試士曰予歸讀巻廷中帝曰予依淮濟吳越四
周所覆公馬騑騑持幣奔走神欽公䖍蕃祉以茂式乆
在序侍從之班告疾歸止㡬佚于閒竹木以居南湖之
山公出公休鄉人㘖㘖廪餘者粟與黨及隣屋蔵有書
遺其後人素領丹頥隤焉以怡言咲在耳乃哭于帷維
公德善殁不見其窮維公所著傳不見其終有嘉二子
且用未極其從維儉于厥躬永也其鴻刻銘墓宫豎江
之東有萬子孫紹美于公
　　　大元贈中奉大夫行中書省叅知政事張公神
　　　道碑
公諱昻霄字雲卿姓張氏其先世居定州五代時晉髙
祖割燕薊諸州賂契丹又徙真定民以實平營故今為
平州人金末擾亂世牒無所稽祖伯韜有文學不仕讀
書授徒為鄉人爼豆師生鑑鑑為海山縣丞有惠政娶
開士程虞卿女有子三人長即公次冲霄仕平州酒税
醋使以卒次平霄副鎮江丹陽酒醋税務殁贈官從仕
郎保定路易州判官公力孝悌尚學術敦慎以睦宗族
子姓稱賴(一作/頌)無有間言國初檄文臣詣都邑試士人
學中程者復其家公首以詞賦備選至元七年辟署平
灤路轉運司知事十年階前資提舉北京平凖行用庫
克勤厲守咸(一作/職)較(一作/秩)然有聲終更序績遷管勾濟
民鹽場顧子弟曰曲直有施而莫盡材予豈能僶仰中
哲匠繩度者而或予強也惠㓜禮長葺力食生知天德
自貴於物而行茍不怍人道殆其盡於兹已奚必仕而
為榮為得禄哉于是居閒益講詩書六藝之學置諸生
左右摭掇前聞分釐辨對俾逹所趣内熈外易慥慥肫
肫對客燕坐語及古今人物賢否事後成敗利鈍若氷
斷縷續悉有左契毎臨筆為文辭必縁情稽類不峭澀
艱逺而夷然有古作者風意嵗時從容課僮僕治生業
往來里閈十有餘載無忿氣無慢容殆依依乎厚德君
子也以至元廿五年秋七月二十有四日考終于家享
年七十其年十月某日塟平州西苑家庄之原子男九
人長諱杲卒海山縣酒税醋使次諱某早世次諱昱同
監昌黎縣酒税卒次名昇今奎章閣大學士資善大夫
為時名臣次名昆承務郎陜西等處儒學提舉次諱曇
少知好禮讀書日記數千百言弱冠為兵曹掾聞其師
滕司業卒中山謀請臨哭其喪例不許因棄掾得就哭
還金敖務自多學記覽以博其用而不幸亦卒次名晸
承直郎真定路藁城縣尹次諱晟既冠而逝次曰旦承
事郎遼陽行省照磨官女一人適士人劉源男孫凡十
有三人曰璲監安豐路霍丘縣酒税曰琳學而未仕曰
山童夭曰璵將仕郎章佩監知事曰琦從事郎隆鎮衛
千户所知事曰琪甫冠卒曰仁童曰居安曰鯨川皆夭
曰瓚國子生曰琥未冠卒曰珪曰琢㓜而學曽孫男三
人曰紹安憨兒范陽𤣥孫男三人曰𤣥孫聞孫定孫皆
㓜女五人長適同監馬城縣務趙簡先卒次又適簡次
適遷安趙璧次適大寧楊誠次名賽未笄卒曽孫女二
人曰高曰順𤣥孫女一人㓜未名泰定二年以公子昇
時官階二品例推恩二代鑑皇贈嘉議大夫禮部尚書
上輕車都尉追封北平郡公妻程氏追封北平郡夫人
公皇贈中奉大夫河南江北行中書省叅知政事護軍
追封北平郡公初娶白氏卒繼室故元帥龍德讓女宜
家訓子成其内助而先公十九年卒追封北平郡夫人
再娶夫人妹後公二十年卒國制諸夫人當封者格止
一人昇以妻封讓後夫人龍氏得請亦追封北平郡夫
人咸祔𦵏公塋禮也至順四年春集賢侍講學士昇以
狀屬其門生馬祖常祖常雖不獲拜公而辱公子昇知
最乆跡其尹汝南焚禁書以全逮繫治越州忤權臣以
逭民賦及敭歴臺省則又有猷有為而公之流聲遺澤
可攷而知矣嗚呼燕營間山川磅礴鬱積之交鍾而為
人者發舒凝蓄固有晦有明而豪傑瑰瑋之器世恒見
之豈不以其禀之厚歟公生當草昧之初能知讀書業
儒而躬不食其報殆所謂禀之厚而未顯者也不然胡
寧公卒甫三十年而張氏之門躋膴仕紆章紱者充然
滿廷耶是豈特因公之緒以知公又將驗夫燕營間靈
明之所鍾也迺為之銘曰
有燕營陬有鬱平州藹其烰烰孰涵以收張氏德門實
㑹其休王父伯韜肇兹善慶間闗以生乃起厥聞積厚
而微勃焉其奮實生縣丞撢于惠政世濟其美伊自公
始既榖既官而屹其止曰熈曰勤以淑有子維德之徴
爰受多祉後五十年曄其有㶴于公于侯籩豆承祀紱
冕車服馮奕委委昇也履之公實啟之有封馬鬛神安
居之本哉沄沄迪爾後昆矢詩貞石式昭覃恩
　
　
　
　
　
　
　
　
　
　石田文集巻十一
欽定四庫全書
　石田文集巻十二
　　　　　　　　　　　　元　馬祖常　撰
　　碑誌
　　　致仕禮部尚書邢公神道碑銘
泰定二年四月十四日致事禮部尚書邢公卒六月朔
𦵏于安陽度置之原越二年致和元年戊辰二月嗣子
温毁瘠纍然喪服持工部侍郎胡彛行狀告其友浚儀
馬祖常曰先考衣衾棺槨飾終之禮庶幾無悔温不孝
惟是墓道之碑無文以昭之敢以是托於子焉按狀公
諱秉仁字守仁父姫姓邢氏世居安陽契丹女真擾中
夏士族譜牒存者盖寡故安陽邢氏始顯交口里大父
諱植不仕有隂德贈亞中大夫彰德路總管輕車都尉
追封河間郡侯大母李氏追封河間郡夫人父諱德裕
有政事材志不得奮發卒小官贈嘉議大夫上輕車都
尉追封河間郡侯母王氏追封河間郡夫人繼母郭氏
封河間郡太夫人弟四人曰秉義秉禮秉智秉信四人
皆後夫人郭氏出前夫人王氏獨生公一人兩世用是
貴得加封光華甚榮公起家辟署河南㢘訪司曹屬進
御史府史又進丞相東曹掾滿攷授承務郎平江路推
官未上改承直郎濟南萊蕪等處鐵冶等提舉俄遷承
德郎江西行中書省左右司都事陞朝列大夫為太醫
院都事選充廣平彰德等處鐵冶都提舉官中議大夫
外臺各以名薦尋為撫州路總管加亞中大夫廣平路
總管凡十選以禮部尚書致事階承務郎至嘉議大夫
凡六轉出入中外率稱官守初提舉濟南諸冶賦民不
急逋逃復業都事江西行省婉書直辭贊協上下議遣
官出廪米五十萬石賑貸屬州飢衆難之公請異日有
擅發罪秉仁願獨坐萬齒斷斷(斷斷/疑誤)待餔以活者不可
指數也都提舉廣平彰德等諸冶差户程功礦火悉給
縮賈值俱以利於農治辦為最總管撫州専使臨門賜
馹之官撫境地税户部賦木綿織布民病非所産即令
輸直吏不得舞手取賄公私俱便之小旱禱輒兩嵗連
大穰俗頗譁訏未幾民恥健訟移廣平路教學者以雅
樂祠事先聖孔子立鄉校七百各有弟子師課樹桑億
萬計絲纊用饒民有婦妬妾姙而以妾妻奴者夫死而
族人欲有其家訟不决迺以子生月逆計母妻奴之時
得實其民遂有後闔郡號神明盗偽以小鈔貫文作大
鈔貫文加錢取鋊(一作/賂)然詿誤七十人止以首坐勸醫
講皇帝越人書躬視惠民藥餌比去官民鮮夭死者賦
有寸帛之羡立歸之主為政具有方畧要以惠恤元元
為本既致仕益礪志讀書強記不怠字書多楷法尤工
古𨽻有子二人長子温由中書檢校官拜監察御史吏
部中書左司二郎中總管大名河間都轉運使丁公艱
家居次子簡門䕃補承事郎監大名路商税夫人蕭氏
于氏祔塟並追封河間郡夫人享年七十有六嗚呼行
聞于鄉政聞于時為子而上賁其親為父而垂裕于後
可謂完也己為善人者可不以邢氏為徵耶是宜銘銘曰
爾車薄薄爾馬蹻蹻勿驅我隧域時君子宅有繹爾
蘇有樵爾芻毋犯我松與蔞時君子居若廣漢之明弗
鈎距以傾若黄霸之惠弗飾異以詭時予有元之循吏
孫子奕奕時昌時赫時善維吉時視子貞刻
　　　僉燕南河北道肅政㢘訪司事趙公神道碑
相州安陽縣之趙氏有起郡掾為僉燕河南北道肅政
㢘訪司事以殁者諱思恭以吏治見於世其𦵏在安陽
之吳村原𦵏之三十九年有子天綱亦起憲府掾為監
察御史乃始請刑部郎中蘇天爵狀其行拜而乞銘于
浚儀馬祖常其序曰趙氏世家安陽金有徙磁之滏陽
者諱秉文仕至禮部尚書别為滏陽趙氏其留安陽者
族世逺不能譜公曽祖諱德德生温温生仁仁起家同
知鈞州公鈞州之子尚書之從孫也少讀書通其理亂
得失之大㫖尤愛治刑名書律欲以其所為思一有所
奮成名蹟于世當是時天下甫定權貴人多出功戰為
士者寡公獨於問學辨説法制數度上下委折之微有
足徴者年十九聲聞于鄉郡侯髙鳴辟掾郡中稱其㢘
平乆之貢中書刑部曹轉大司農掾其立志施事詳於
利人而畧於便已以故一時名公卿咸禮譽焉至元十
六年始官從事郎宣徽照磨管勾架閤未幾為主事尋
陞經歴宣徽掌凡内饔外饔天子儲后侯王卿士食飲
膳羞酒醴酺脩醢醬之共事素叢劇公在職十年所為
問義理何如不毫髪顧計絲考粒㓗以叅核出内姦弊
無所逞臺臣上公之材擢拜燕南河北提刑按察司判
官階承德郎居官號為辦治入拜監察御史時山北嵗
㓙公請亟發粟賑貸廷議檄公就行至則施民所宜便
曲賙繼之賴以活者至萬數人其所論於上多同列所
不敢言者其已嘗言則不綴以言曰無撓法害治足矣
然排幸貴黨佞為獨切所言有以儆世者嵗二月八日
京師迎佛解祠于城西流外諸司集與其役織染局使
儲普華倚時相受賕公紏以法時相怒召公政事堂詰
曰國家嵗祠佛以儌善利若獨沮不䖍邪公具事質從
容論其罪時相為歎息許之俾治如律先是宰相以户
曹金榖工曹興役簿書浸溢吏滋多不法請御史雜治
之公分治工曹盖累月而後理或曰君敢為而能敏今
若此何滯緩也公咲曰是固人之所易能也而我則不
能且是舉也朝廷豈以為他亦曰慎財用黜冗節浮而
己今不深察其源委而茍簡以為之人雖以我能敏後
有不勝其弊者已而果用文吏覆覈無錙銖舛衆始服
公識慮之周密也除大司農司經歴轉奉政大夫嘗與
其長議務農重本十事入陳上前上獨顧公令即施行
之廿八年詔改提刑按察為肅政㢘訪司擢公僉河北
河南道肅政㢘訪司事頃之移燕南河北至元元貞之
間四海久平繩吏法寛縱吏相習為沉浮幸終更去或
按一吏則羣詆以刻暴職是事積不治而弊日以及民
矣公僉事兩道約其民以聴古靈陳氏之訓按其吏獨
嚴法無所假恕聴其訟必詰折得其情所為者使自服
訟以故少人以故無所寃其巡察都邑必躬率博士弟
子員謁孔子庭升堂誦説導以禮治以故其所至不獨
吏有所畏而民亦樂有勸焉其事親能得其歡其遇人
和易質厚不為畦穽其處宗戚疏近有恩於其先世
田廬獨取其磽敝而完饒者推以與諸弟姪於拯人
之窮汲汲若有不獲自奉衣服飲食尤儉以約既老讀
書不去手尤喜陸宣公奏議真文忠公大學衍義曰
是真臨官治民事君曰益者故其發為論議措之事為
多為世所稱其嘗所慕好若魯齋許公静脩劉公悉當
世豪傑拔特之士其嘗所薦引若保定郭貫張仲實滏
陽安祐洺水劉賡者後尤有聞于時其字仲敬其壽五
十有八其殁以元貞二年十一月望日在大名之官舍
其𦵏以是年十二月八日其妣張氏其配焦氏焦金世
大家代有聞人後公廿五年殁壽八十合塟公墓其子
男三人侃早卒天綱由御史大夫掾為淛東㢘訪司經
歴拜江南行臺監察御史入拜監察御史清慎端慤為
世名人天經補公廕主獲嘉縣簿調兾寧録事卒女二
人適主簿王尉淛西㢘訪僉事傅汝礪其孫男三人曰
植天曰構為江淛行省掾史曰楷讀書未仕孫女一人
適士子昝某嗚呼三代瞽宗米廪教養之制既壞人人
不得成其材乆矣漢以來時有赴功立事之㑹則材臣
辨士技謀知譓之人比蹟同世若恒有餘時或至用無
其㑹則往往瑰偉雄竒之人亦且無見於世盖其窮阨
委逸於草澤市里之中者豈少哉若公之材識器術及
其德善如此且當赴功立事之㑹嘗有位于朝而不得
極其志以駿暴於世抑豈非其命也夫然公殁而有子
為名御史嚮時用豈其碩大光顯又將在兹歟若公者
亦可謂特見自立之士矣銘諸石使知公之不大顯以
極其志也銘曰
時需厥人用或乖應適其㑹否能諧公躬智藝稱世材
發聞秋官耀中臺驅磔虺蜮勍􁀙豺蟠信瘦甦培厥栽
謂極其志迺中摧其生可嘉死足哀有懿孫子瑶與瑰
殖是福禄公所開忠名孝績宜無涯噫乎公乎鬱余懷
山朝于躋下維隈刻碑高原貽後來
　　　勅賜贈叅知政事胡魏公神道碑
皇帝御咸寧殿御史大夫臣某侍御史臣布哈奏言侍
御史臣彛服勞官常夙夜殫忠力以稱所使䝉陛下器
選為臺臣秩第二品得贈其父官中奉大夫職江淛等
處行中書省叅知政事勛護軍爵魏郡公盖所以慰寵
胡氏以昭其先人之善者既鴻奕已臣彛將叙緝其家
之望郡系世及其父祖妣之休聞實澤刻書于碑圖乆
不泯以侈陛下之賜以賁其鄉里以勸其後孫子於亡
極彛惶懼未敢以聞惟陛下哀憐之制曰可乃勅臣祖
常為製其辭臣昧死叙列以進曰胡氏逺出于舜周武
王時有封於陳為舜後者曰胡公至春秋之世楚㓕陳
子孫轉徙因氏胡為肇姓其後仕於漢曰建曰廣者以
勛名著歴魏迄唐代有聞人金之末鄢陵之胡氏徙相
州之安陽縣公諱景先字彦眀相州安陽人也少端黙
有逺操内自脩飾不求當世之譽樂其所守謂窽(一作/竊又)
(作/衒)術求榮不多於竭力以供子職枉已逐物不賢於隱
居以遂吾志故事親為學力田業生以終其世於富貴
寵炎未嘗動于意兄殁侍寡嫂岳尤盡禮畜其孤某如
己子里人有貸錢為本業子本相將至萬千數貧莫能
償主責之棘户自經公捐貲與償之里人謝為券質公
所公火其券嵗大祲出廪實以賑其鄉既匱又賣田繼
之至熟人將酬之不受隣有喪子弱貧無所有公為具
飯含衣被棺木以斂蔵之恤其孥既長俾有家願傭以
報不許盗有竊其牛羊者又竊所乘馬公知賊處一不
問人嘗具饌奉公公肉(一作/食)而甘召庖人問之曰燔能
澤濡能燋味奚是適庖對以法上下釜皆新鑄合肉其
中密其欵頂跡加火焉公曰得毋釜損乎味于適而器
于敝吾弗忍其平居恂恂恭謹遇人無戚疏豁然無機
疃或欺罔之不以變春秋髙矣出入閭里嘗却車馬不
御與故人父老游或具几杖亦不扶以故鄉人皆德其
善而嚮其莊不忍以字稱之尊之謂翁其長者語其子
弟必教以公為法曰為人若胡翁足矣其殁也惸寡饑
饉難亟患阨之人相值必曰胡公之亡俾吾無所控恃
政和元年二月六日方與親戚高㑹言笑如平時忽舉
手謝客匡坐而殁得壽八十以其年五月十日𦵏安陽
縣孝明村之原初封奉訓大夫載封朝請大夫同僉大
常禮儀院事騎都尉安定郡伯進封翰林直學士亞中
大夫輕車都尉安定郡侯累贈魏郡公夫人王氏亦鄢
陵望族慈孝貞静處親戚逺近長㓜間盡其宜嚴饋祀
親紉縫澣濯至老而無懈容事夫能成其志教子能成
其材彛官于朝閭里以為夫人榮而卒不見其喜彛官
歸以貧匱不足於養為憂輒喜曰此吾所以教子也彛
居魏公艱服起除拜陜西行臺治書御史辭就養夫人
止之曰侍西臺臨四省四憲朝廷以為重地且秦中嵗
饑是辭豈義之急病讓夷者而忘而父之訓耶後公三
年六月六日卒祔公墓累贈魏郡夫人臣嘗銘其壙子
一人曰彛由丞相掾起家為工部主事官十轉為中奉
大夫職十有二遷為侍御史曰規兵部曹女三人適鄭
某王某李某皆士族孫二人敬伯侍儀舍人柏壽尚㓜
孫女二人適大司農侯公孫某樊某臣嘗聞彛為河南
行省左右司員外郎時河南大饑使告發廪者如繹省
臣以格未即許彛時代判省牘迺專發米三十二萬石
所活五十餘萬人其為河西隴右僉憲隴右地極邊吏
往往闊畧乾没無所頋彛按摘繩姦賕墨坐者十有一
人釋濫繫者八人没贜四百五十萬緡其為右司都事
有以西域僧卜兆言釋重囚以解除者中貴人傳㫖引
富人子當死者至内廷將脱械彛白宰相置之獄其為
御史為員外郎左司所言於上悉同寀所不能且不敢
言者臨事裁决引大體畧細故矯矯無所屈又聞其為
尚書户部也天子入正大統故典親王宗臣庶官衛士
錫予之數為金幣榖幣以萬萬計時浹月間舉故典者
再執事者請括金民間以充用時廷臣多是其議彛獨
以為不便乃稽諸内府之隠覈郡縣上供之實與内帑
嵗積之羡不給則令鹽商入銀以准幣大朝㑹遂無闕
事臣攝官御史中丞知經筵事實與彛同署又見其闡
翼憲紀紏繩官衺入侍講幄考質經義究觀前世之變
而至夫理亂興壞之際必委悉焉此彛之事臣得之于
目覩者士論咸以誦彛而彛之語臣必曰魏公之教不
敢忘嘻觀彛之事而質以其言盖可以知公矣考諱用
璋疎逹明信不肯為自欺以德行化其鄉曲隣有棗樹
秋嵗實積墜舍傍地命左右拾以歸其主與人交不矯
矯以異亦不翕翕以同以故人莫能親疎之居嘗自號
曰陶然翁嘗語公謂胡氏之先世大業有藴德未發當
後有食其報者至彛果顯用為賢臣妣祝氏脩身理家
有懿則其智識德量過人逺甚畜馬有夜亡者僮擅面
謾市人取直以媚夫人遽還其直且謝曰僮不以實言
而輒汝紿吾不忍也以彛貴皇贈嘉議大夫吏部尚書
上輕車都尉魏郡侯祝氏魏郡夫人嘻觀公考妣之事
而徴以公之善尤足以知公世德之逺哉初吏部與其
晜弟起鄢陵提家北絶河來相晜弟皆還鄢陵而吏部
獨考室於相焉其先嘗繼為宋金顯官而天興剽薙之
餘雖鄢陵𦵏有塋塋有碑石剥泐文不可識故其世莫
得而詳然胡氏陳胡公之後於陳氏國分姓也昔漢陳
太丘之仁鬱抑于當世而紀諶羣貴顯者數世豈秦魏
公之先既有榮名而子孫逢時不祥又有翳善晦德如
太丘者乎不者何後世之碩大蕃興若是臣又知彛之
孫子貴顯尚未艾也臣奉詔以國子博士臣沂原大敷
懿之狀考公子之所履以求公之世而得公之言行如
此于是謹為之銘曰
周有胡公賔王纘聖陳墟姓别昉氏安定曰建曰廣漢
樹顯聞亦有威奮蜚聲魏晉彌宋渉唐代奕其敭子孫
世食占徙靡常既又益振(一作/抑阨)載遷安陽維安陽里其
承有煒吏部之孫魏公之子讜儀侃侃稱天子使天子
曰嗟彛侍御史王協于極邦肅于紀咨予爾嘉懋正厥
事彛拜稽首臣昔筮仕左右致養以官就侍天子之仁
既多受祉臣罪不榖失我怙恃帝閔臣孤賚之慶貤有
爵有官秩躋第二生則孔榮殁顯亦熾維昔魏公殖善
弗匱備樂孝養亦又多譽發祥在彛實興佐時維皇好
德是緝公熈肆厚厥有乃永其貽繩繩𦙍似勿替承之
鄢陵之野既封既樹相城北西亦有新墓帝錫之碑昌
此文壽百世其延庸朂爾胄
　　　安定夫人王氏墓誌銘
夫人王氏故贈翰林直學士安定郡侯胡公諱某之夫
人陜西諸道御史行臺治書侍御史彛之母也世為浚
都鄢陵人父諱貞伯始宅安陽兄諱榖由地官屬出主
襄陽榖城二縣簿夫人在父母家時雖鍾愛于其親而
食與衣常後於兄嫂及歸胡氏事安定公持婦道終其
身無懈容親紡績組紃之工弗好世之侈靡華飾以儉
以勤相安定公家政卒能有成慈睦仁祥族姻芘之夫
人有子二人長即治書次規業儒山東憲府辟署書吏
補典寳監令史治書甫丱夫人謂安定公曰是兒資頴
悟可令早就學也遂求經師講先王禮樂詩書之義善
屬文未冠令譽日著起家為大都路儒學録大都四方
髦俊輻輳於是治書學益碩大名益光顯矣省臺交薦
于上歴監察御史右司都事左司員外郎工部侍郎丁
安定公艱吉服浹月即拜今官使者及門致禮意敦請
治書以侍夫人榮養為辭夫人曰兒來前吾有訓汝承
吾志吾逮事舅姑汝先考及我教汝胡氏之宗事其在
汝乎今國家命汝為臺臣西南四省四憲府之評議屬
之汝其速行毋以我養為辭焉治書上事半月夫人訃
至徒御不戒號泣東出及安陽喪次銜哀具書告其友
馬祖常曰彛不孝先妣安定郡夫人以至順元年六月
六日卒將以七月三日祔𦵏於先考安定郡侯之墓里
人杜愚為之狀矣請吾友為埋銘以刻之嗚呼人之生
有男女焉幸而為男子或有所樹立於世則不與百物
俱盡幸而為男子矣無所樹立使人惡之惟恐其乆生
而何死之恤也夫人女子也為女而能賢為婦而能孝
為母而能慈從其夫子有官有封其所樹立殆過男子
矣宜乎富貴壽攷享厚生之福也歟祖常與治書同學
古文使為銘義不讓迺銘而授諸來者銘曰
在相安陽有貞慈母啟封湯沐賦安定畝煒其輝光夫
人象服柔嘉有儀百麗于福少也稚弱玉節閨房歸於
夫家組紃含章教子爼豆不繫于迂弗雕其全而人成
夫詩書禮樂六藝之師起其施施居其孜孜迺成治書
懋官臺臣又成典寳克昌克寅克昌克寅亦既多淑善
後無疑譬彼種稑我稼則穫且痔錢鎛洹泉出山紆流
相西鬱鬱柏松薈蔚之隮允矣安定幽宫是域夫人祔
之協其龜食孫子爰殖我銘不泐
　　　故榮禄大夫大司農卿郝公墓誌銘
公諱某字景文霸州信安人也弱冠起家給事裕皇邸
以才知名至元二十年擢揚州路治中二十二年遷同
知淮西道宣尉司事又遷江淮等處財賦總管江淮使
牘有令察司不按劾公受命陛辭懇請許察司按劾財
賦吏牘然後臣敢行詔奬喻而從之未幾丁太夫人艱
扶柩歸塟斬衰哭泣居墓廬哀毁過常制近臣以聞成
廟遣使賜品食憫勞焉縉紳大夫咸榮美之服除㑹兩
淮鹽法壞吏因縁大賈相為奸田畝單弱操錢售不得
食鹽益翔貴州縣上狀詔公行户部尚書乘傳往治既
至督淮南轉運司漕輓廪鹽之在官者輸倉氏主之閲
其書之次以為先後販者不得賄吏破其囊橐均利于
衆大德八年正授工部尚書改户部尚書至大元年拜
中書叅知政事二年遷尚書叅知政事階榮禄大夫公
固辭不允乃就職嵗餘以疾力辭杜門家居後中書省
臣果有罪伏辜公愈以能退自喜獨雍容灌園種樹無
資則持器物鬻之八年履跡不過中門㳺從之士已知
其無志於一世矣屬延祐天子思用有經術之臣命中
書即家起公為大司農卿間又病免上以侍醫視藥存
問公雖病猶以國憂而其言語未嘗及其私也延祐七
年三月十一日終于所居之正寢享年六十有二公祖
某贈資德大夫尚書右丞諡康靖考某贈榮禄大夫司
徒諡孝懿並追贈薊國公祖妣賈氏妣弭氏並追封薊
國夫人夫人李氏先公十年卒男子二人長曰升次曰
謙早世女子二人皆㓜按郝氏出太原郝鄉所謂以鄉
為氏者也其世之或仕或學列于史官者尚矣然以才
諝選進而為股肱之臣者幾何人哉進而為股肱施替
(一作/克贊)襄其謀畫者又幾何人哉則郝氏之世自公尤顯
矣公少俊偉慷慨能國語長博通古今經世之學發用
之應驗如占筮稽攷先王宗廟朝廷鍾鼎欵識旁及百
家之書而親愛族黨撫摩其孤者又純篤無偽嗚呼書
傳所傳愷悌大雅之君子舍公其誰歟今亡矣悲夫其
子升將以是月二十一日𦵏公於都城西山之麓之原
祖常知公實深敢不哭而為銘曰
雲為雨星為石星石何由名不斁嗚呼善人保窀穸
　
　石田文集巻十二
欽定四庫全書
　石田文集巻十三
　　　　　　　　　　　　元　馬祖常　撰
　　碑誌
　　　濟南安氏先塋碑
濟南安氏有諱圭字伯玉者明法律起家始試補行省
邢部令史尋遷安樂鹽司判官濟南府經歴官未幾又
補行尚書省令史權行省刑部員外郎仍正授員外郎
進至濟南行省左司郎中是時君年甫踰六十矣即謝
職家居不起以至元甲子五月初七日終於正寢享年
七十有一其子某以是月十三日𦵏君於某鄉某原先
塋之東夫人成氏祔焉君先娶成氏再娶張氏成氏宣
武將軍章丘簿昌之女先於君二十年卒有子四人長
曰伸次曰僖曰倪曰侃女一人適濟南張鐸伸為登寧
長鹽司管勾配成氏有子五人長曰惟湛次曰惟潜曰
惟澄曰惟溥曰惟沁僖鹽泰安州酒醋税配段氏有子
二人長曰惟洪中議大夫江西湖東道㢘訪副使次曰
惟洋倪為濟南府孔目官早卒無子侃朝列大夫知安
東州配李氏有子三人長曰惟演從仕郎冠州判官次
曰惟淑監濟州税曰惟漢早卒曽孫一十二人長曰景
范惟湛子也承務郎彰德廣平臨水等處鐵冶副提舉
曰景元惟演子也進義副尉監杭州富陽税曰景時早
卒曰景良曰景嘉惟溥子也後衛典史曰景益惟洋子
也曰景璘惟洪子也曰景肅景周景魯景開景略皆有
學未官按安氏上世家棣郡改遷濟水南郡中君獨能
以吏文崛起致身髙顯而其子孫迪蹈世美或仕或學
悉有名稱原(原一/作豈)非郎中君生平有淑德懿行嗇用世
資不赫赫發於其躬而彌致其來者踵踵也是宜植石
鑱辭以昭示無極銘曰
惟鼎鍾以受也惟穀帛以售也徳克肖之永有紹也
　　　朝請大夫大明路治中致仕馮君先塋碑銘
君名仲德趙州柏郷人系出漢馮君之裔髙祖諱彬曽
祖諱郁祖諱忠皆隠髙祖妣李氏曽祖妣王氏祖妣緱
氏考諱安少有勇力能馳射不肯服穡事㑹國朝定中
原兵南下遂起家為材士𨽻萬户史侯戲下從戰兩河
間屢有功時史侯節制諸鎮以便宜辟君為鴻章京提
控官階至宣武將軍辛卯我師濟大河進萬户府行軍
鎮撫都彈壓官凱還主臨城縣簿尋遷髙邑縣丞丁酉
加栢鄉縣尹凡為栢鄉縣尹者二十有九年而卒于官
妣路氏迨中統四年君始襲父職栢鄉縣尹至元二年
改涉縣尹六年真受勅黄進敦武校尉井陘縣尹九年
依前官真定縣尹十七年遷忠顯校尉同知晉州二十
一年改信都縣尹兼管諸軍鄂囉勸農事二十八年進
忠武校尉池州路判官大德元年改安慶路判官八年
進階奉訓大夫知益都路膠州事凡自栢鄉縣尹八遷
而至知膠州自敦武校尉四轉而至奉訓大夫至大四
年始以朝請大夫大明路治中致仕于朝夫人江氏再
娶夫人蘇氏又再娶夫人田氏子五人杞桂檜楷梓杞
江氏出餘皆蘇氏出也杞承門廕將仕佐郎主臨城縣
簿桂監安慶府河泊魚課檜監池州税楷監太湖縣税
梓湖廣行省宣使從子三人正栢鄉縣鄂囉次某官進
武德將軍管軍千户椿屯田百户再從子一人良弼佩
白金符衛卒府百户嗚呼夫朝請君以門地少小即有
官長益力有為豈不賢於人哉方之以進取為賢而不
知用之極而將自蹶者逺矣今觀君之歴官嵗月又且
循序守道理不躁是能蕃衍碩大終致貴顯而無㣲咎
也其於政績從可知也已其世德又從可知也已用宜
銘諸樂石以勸銘曰
振振馮氏唐顯漢世厥後或疑不載傳記有煒胃出皇元朝請
章甫以居賁其閈井亦有秀才宋支蟬聫金節象笏式華以宣
爰考徳徴允迪之承疇之畇畇禾之芸芸維天顯仁隂騭我人
原念美實降相善純栢鄉之原豐碑植焉刻此銘詩尚茲鑒旃
　　　朝請大夫禮部郎中王君神道碑
朝請大夫禮部王君以泰定元年七月十有八日卒於
北都留守之官舍有司給轝䕶柩扶還南都朝之卿士
咸嘆惋曰善人亡矣其弔賻之者異常禮焉君諱祖興
字景先甫衛州胙城人髙祖諱魏金真祐間及進士第
官至寳豐令曾大父諱克温金從仕郎輝州佐以節死
大父諱文昱以父死國難誓不仕父諱樹後以君貴贈
朝列大夫騎都尉追封太原郡伯母張氏追封太原郡
君君甫官以文稱起家為汝寧府學正官諸生翕悦率
教因新孔子廟而使之知所尊敬焉入補兵曹吏從竇
尚書往賑湖廣之饑竇尚書用法須報下然後發廩君
曉之曰人三日不食即死也奈何欲傅吏牘以殺人乎
獨不見汲長孺耶竇尚書是之乃大發廩料口給食全
活甚衆再以吏遷樞密院及丞相府東曹掾故事兩府
掾屬得遇儲貳入府就中書令樞密使位者加恩起壹
資君嘗持文書侍仁宗皇帝入西樞一署字考誠(誠一/作試)
特授奉訓大夫中書禮部主事奉訓官第五品制應封
一代君請于朝興祖五嵗失父祖母丁夫人補紉紡織
保哺喣育使興祖負笈就師而令粗有樹立者皆祖母
之慈焉盖母孫相依為命者也願以妻封讓封祖母丁夫
人于時丁夫人壽考在養詔以為汲縣太君搢紳榮之而
當代之有讓封實自君始延祐七年遷奉議大夫宗正
府員外郎准勅宗正府主北方刑獄凡罪無讞專論决
之君言宗正司天子屬籍議獄非職也不聽㑹中書省
檄命騎至湖廣江西兩省講畫嵗賦便宜經總之者不
使人煩(此句上下/疑有脱誤)至治元年拜監察御史上疏請開經
筵選胄子救荒節用等事出按諸道至河南省劾行省
叅知政事伊實巴勒丹黨惡賊善毒流吏民臺臣以聞裭
其官仍逮繫責對内外快之以中書吏部員外郎召還
二年復以朝列大夫僉燕南河北道肅政㢘訪司事論
列十事卒以敦本尊化隆儒術為務且纂萃漢唐諫臣
偉績名曰憲覽數百條並上之録大名廣平囚禁民有
榜箠成盗者凡五人獄詞具矣州吏抱爰書引囚伏庭
下請曰某囚有罪律當某刑君徐曰囚實非盗使囚果
盗則口語與吏牘無異兹視吏牘皆牽合文深之辭囚
何知此即脱囚械而出之浹日它州牒得真盗立致長
吏于理滿二嵗召為中書禮部郎中以職分曹從扈北
上國制乘輿嵗巡都其陪還侍儀衛文物聲名國容愈
盛宗室諸貴必加宴豆鬼神祭祀必加數等故禮部分
曹而北者尤叢沓難治君優游不急區别刄解名譽藉
甚詔賜白金伍拾兩以褒賞之未幾遂卒于位得年五
十有二夫人呼延氏子一人毅國子典籍始君出曲周
輝州府君官衛地因留為胙城人旁古河渠水去故道
及淤成沙日漫没人廬舍塚墓其嗣子毅承治命改卜
新阡於衛之西南三十里小店之原君自仕多歴顯要
視聲利為障蔽聰明之物中弗好之也然每悼士逐世
化而亡其所學奮然欲有以激勵之不果也可謂有志
者矣方予對策南宫時君再省曹手閲著令以試法已
期其為令器而辱與游從同官京師交道益篤而比君
死五日予以祀事出使悔不得執紼塟道而其孤毅泣
涕襄京(襄京一/作衰麻)拜而起曰先子之卒太常博士桞貫已
誌其壙矣惟是墓道之碑願有以揭之遂為銘曰
維景先甫早用儒顯績學之勤乃應時選充充惠和襮于
裳冕羇孤養親行以不忝端矢射侯飲讓而升實羮大
鉶陳諸廟庭才以備官政服孔宜問俗在途召節屢馳
訏訏詒詒不亟不遲議禮考功有秩有儀從扈陪都卒
為鬼徒反𦵏衛墟里人紼舁有膴者原沙泉在北刻諸
樂石終古不泐
　　　征行百户劉君墓碣銘
趙郡蘇天爵述其外大父劉君行實乞銘於馬祖常曰
先妣武功郡君昔安樂時念其父不忘懼其善不傳而
名遂泯泯也嘗以語天爵迨先妣棄世外大父終不得
銘天爵蒙慈母之教誨粗有樹立於時圖所以繼親之
志者天爵其可不勉祖常曰孰無親乎孝於親之身者
尚矣矧又能思廣其親之志乎乃為之序而銘之序曰
劉君諱成字立甫貌魁岸竒偉讀書涉大義不事章句
嵗壬子國家初籍民屯田襄鄧間君與其兄俱在行中
服勤穡事每代兄作勞田官稱之乆之從伐襄陽先登
授百夫長常率數十騎畧武當宋邏兵四合屢突圍出
皆不勝或欲降君殺馬為食居數日不降宋人疑其有
誘各引去衆服其勇丞相巴延將大軍都鄂州江命别
將阿爾哈雅率萬户張興祖軍分循湖廣地君復與其
兄從破羅飛文才喻周隆黄必逹張虎諸軍薄静江兄
中瘴毒死君扶其柩而北𦵏既襄事輒屏跡田野課僮
種樹畜牧耕桑衣食以自給於湖南遇兵俘一儒生黎
姓用金購之曰此儒生不善力役歸我我將俾為弟子
師果同歸教諸子於鄉餘所全活者衆此儒生其一也
享年八十有四以延祐三年正月十有二日卒𦵏真定
縣平樂原先考萬户府君之兆考諱議起行伍元帥史
天倪辟署權黑君萬户㑹賊將武仙殺元帥叛即從元
帥弟丞相天澤擊走仙轉戰兩河平金有功妣夫人孟
氏夫人董氏前君二十六年卒子二人曰寓曰海孫二人
曰允中曰𢎞中女一人故中憲大夫領北行中書省左右
司郎中蘇志道之夫人追封武功郡君今圭(圭一/作奎)章閤
授經郎天爵之母也女孫四人一適奉訓大夫萬盈倉
使李恕一適張林一適侯誾其一㓜也世本歴城人金
季山東河朔兵賊雜揉菹醢其民獨真定城完君之考
因占籍焉而今為真定人者自其考始郎中蘇志道年
少日君識其為令器以女歸之後其生天爵又以文學
進其官于朝孝而能成母之志俾其外氏之官閥世次
刻於金石者竟賴其力焉銘也無媿銘曰
振振劉姓考室真定挺身兜鍪而官弗崇雖則弗崇勇
也匪躬斬馬啖卒出金購士其謀則懿其恵則侈其迪
其啟以多孫子女室命婦副筓封君出甥維彦日肆於
文克表外氏纘茲勞功刻詩墓門維以亢宗
　　　監黄池稅務王君墓碣銘
王君元父既没之十一年其子國史院編脩官沂茹哀
請於馬視常曰子與予同登進士第又同官于朝先人
生世以迄于卒其行誼無媿而生終齟齬以不合於時
者子能知之其宜揭以傳後者子宜為文沂之述諸狀
者子宜加詳焉按王氏出姫姓周畢公髙裔孫萬事晉
更十世得列為諸侯滅於秦子孫徙雲中地今之𢎞州
六世祖遼户部侍郎山甫始著於家牒子三人曰元郎
宻州觀察判官生詡金左司員外郎以文學稱盖世閥
逺矣曽祖諱鋭金尚書户部員外郎祖諱國綱金監察
御史使河中總帥完顔仲德戰敗死節考諱振間闗轉
徙占籍真定力學砥行起家至江南浙西道提刑按察
司經歴配某氏有子三人長諱宗禮季諱宗議皆早世
仲即君諱某㓜自知問學侍經歴君居浚都為士子經
師尤長於詩謌試浚都文學掾辟江東道宣慰司令史
㑹使專恣他吏恐諛弗敢仰視君每以義言之屬嵗潦
饑羣無賴起繢溪盗欲相蔓民不輯寧宣慰司遣君覆
視還請蠲徭役發廪以賙甿𨽻盗遂息進將仕郎宣城
縣簿縣比嵗供玉面貍四十畢罘不獲則轉購他邑糜
貲毒民君至請悉罷貢姦民有詭飛田賦者嵗取償里
胥吏循格不究君一正其籍乃建孔子廟築壇崇社春
秋飭其牲器以與邑人行事川有梁田有溝道有寓館
吏徒有畏而弗肆民知有政而趨功監司郡守争為鼓
譽江淛行省屬録寧國太平二郡囚又屬覈考江隂錢
榖他州縣訟累嵗不决者多以屬君所至悉以(以一/作著)能
聲江隂盗有枉為脅訹者吏黨按之既誣服已君反覆
得其情為具獄白行省事上中書移刑部刑部允君議
遭脅訹者得免死南陵縣僧以貲雄持縣短長堰溪水
溉私田霖潦水溢則漂沒崩蕩邑人訴於縣吏懼莫能
施行君詣視毁之老㓜至撫手慰且曰君出一鄉免於
魚鱉矣未幾擢拜江淛行中書省掾曹無留事適淛西
㢘問官與君素同里少持氣不相下頗嫉君君又不自
詘以希合乃風㫖豪梗羅織君以是坐誣免不辨起除
瑞州平凖庫使不就改仁和鹽場司丞又不就家居數
歲又改平江行用庫使州縣趣曰君所與游盡一時知
名大夫士咸燭君寃而君終不自訟就使終不赴孰與
君直乎忍是一往而毋變君素守以流於物將推歴君
之迹當不誣矣寧無為君採於有司也君不獲已就官
乆之自免歸階前資遷承事郎監黄池務税以至治三
年五月十三日終于家享年六十有七以某年月日𦵏
于某州某里之原娶把氏𨽻州判官時之女男三人登
沂洙女一人適淛東㢘訪使侍其同朝之子通孫男二
遷善崇善孫女二人皆㓜君甫冠即自立勤苦為文章
履其身以莊儉亦未嘗過為機械其官業行已之略一
皆自信不妄計進取少顧時人之所為而人亦以此稱
之然亦以此嫉之至大間嘗為書言任人别邪正養民
重守令法不可輕出期少施於朝廷而書不果上執政
聞君名私使人致欵欲官之錢監君知不足以共事卒
謝去後果敗而君益畜其學以老不克用鉅公聞人累
薦君才宜理劇文學宜館職皆不報屏居錢唐詩書尊
爼詠謌息偃泊然亡豪髮世俗慮撫育諸孤子姪誠愛
天至而急人之窮奬人之善汲汲焉猶負宿諾而抱隠
痛皆他人所難為而君為之不知為有德尤人之所難
也其所著有政要書十二篇陶詩註三卷詩一卷嗚呼
天興之變國土痝裂焚剽剪薙不百年而金之名家善
士之子孫遺孑不數户矣初御史君以直節死人惜其
未能大用於時夫固知經歴君之起王氏也經歴君位
不配其德以殁於今凡幾年而承事君又斥不用君子
悼曰不幸然孰知後世之將昌且乆與今沂以進士入官
有古學方嚮於用而克濟其美於未艾豈其碩大光顯又將
在茲歟是宜為銘銘所以勸後世之為善者不怠也銘曰
冕勿媟也玉有玦也一擯不用有子晳也彪炳而文立
其嵲也載善於銘行安轍也
　　　故禮部尚書馬公神道碑銘
公諱烏呼訥世本屬永古特部居静州之天山天山古
居延海也曽祖諱特穆爾伊克祖諱博索瑪伊埒蘇海
以財雄邊父諱錫喇濟蘇當金遷浚都尚書省辟為譯
字掾曹試開封判官改鳯翔兵馬判官死節贈鎮國上
將軍桓州刺史官名有馬因以立氏父死節時公年甫
十七壯其父之忠義奮而投冠于地誓曰吾父死於國
難吾紓家難可也遂侍太夫人王氏間闗鋒鏑跋涉星
夜出汴絶河而北見憲宗皇帝於和寧年少辭容端敬
憲宗嘉賞之命贊布濟克斷事官事國朝天造之始總
裁庶政悉由斷事官燕故城為斷事官治所中原乆刳
兵燹民謳吟思見太平之日公力籌畫規度政脩事舉
士悦民附胥為太和世祖皇帝以親王南伐公從行留
汴餽饟六師悉發軵(音/兄)人賦一石取濟南鹽自堰頭舟
行陸輓數百萬斤散布軍所過州郡汴蔡河南之地農
在野而商在途不恐不驚而軍政脩焉世祖皇帝即位
降詔褒奬其詞有曰有此勤瘁深有可嘉尚云者阿勒
坦據魚兒泊叛倉卒之際公罄家貲市馬五百匹進世
祖皇帝嘗給券賜其家曰後當償汝也版户遂試學子
通一經即不同編民今令甲儒免丁者公始之也中統
建元既肇建諸部明年拜禮部尚書佩金虎符四年八
月二十一日薨于上都之邸第訃聞内外文武之屬縉
紳之士咸嗟悼䀌傷形諸文字之間迄今傳而不泯也
嗚呼公之薨年甫四十有八即以某年某月日𦵏于大
都宛平縣清水河之隂之原太夫人王氏墓後梁郡夫
人白氏祔後六十四年為至順元年曽孫祖常辱官禮
部尚書請于朝追號推忠宣力翊運功臣勲事輕車都
尉階正議大夫爵梁郡侯官僉樞密院事諡忠懿于十
有一人長諱世忠常平倉都轉運使次諱世昌行尚書
省左右司郎中孫祖常官忝第二品推恩二代贈嘉議
大夫吏部尚書上輕車都尉梁郡侯次諱世顯知通州事
次世榮早卒無子次世靖不仕次世禄中山府織染提舉
次世吉承公廕絳州判官次審温嘉議大夫歴台州淮
安瑞州路總管餘三人早卒不仕女四人三蚤卒一嫁
廣東道副都元帥克哷濟蘇孫二十人長諱潤朝列大
夫同知漳州路以子祖常備侍御史贈中奉大夫河南
江北等處行中書省叅知政事䕶軍梁郡公次節入王
屋山為道士次禮下沙鹽司丞次淵不仕次開監在京
倉次遺道皆蚤卒次遵通迪次保六賜提舉都成所次
未名卒次岳難武備將軍蘭溪州逹嚕噶齊次雅克處
士以孝聞次必齊勒奉訓大夫同知興國路事次扎實巴勒
監富池茶場餘四人未仕曽孫三十一人長祖常由進
士轉官侍御史次祖義郊祀法物庫使次祖烈汴梁等
路管民總管府案牘官次天合監杭州鹽倉次祖孝管
勾河垜鹽場次易朔南察院書吏次祖謙昭功萬户都
總使府知事次祖元信州路教授次鹵合知行唐縣仕
者九人餘者學而未官也𤣥孫若干人長武子中書省
掾次文子國子生次獻子惠子並國子生餘皆㓜諸女
孫以多載於家傳兹不重出嗚呼我曽祖尚書德足以
利人而位不稱德才足以經邦而壽不享年世非出於
中國而學問文獻過於鄒魯之士時方遇於草昧而贊
襄制度則幾於承平俾其子孫百年之間革其舊俗而
衣冠之傳實肇於我曽祖也嗚呼祖常生三十三嵗父
潤南官漳州教祖常曰吾祖有德未盡發吾官州郡不
得施今汝頗樹立其大將在汝也後祖常佩父訓不㤀
忝官翰林直學士太子右贊善大夫禮部尚書叅議中
書省事入臺進侍御史叨冒寵榮夙夜憂懼惟恐違父
之教而墜我曽祖之業蒙不孝之罪死不瞑目於地下
𦵏儀不具塋域不廣欲改而卜遷之宗盟曰封樹八十
年矣神殆安兹未易改卜嗚呼祖常既摭我曽祖行實
萬一而畧論次之矣忍不泣而終銘之銘曰
有崛而起之孰趨而掎之將濟世美必承而履之懿矣
我祖百年于茲衣冠之傳實維啟之世多王公亦多華
靡惟不革俗而忽其圮繩繩孫子思馬有氏咸宜習禮
以續廟祀
　　　勅賜御史中丞趙公先徳碑銘
皇帝御史(史一/作奎)章閣詔大學士臣阿榮魯干曰御史中丞
臣世安事朕日乆克庸祗畏相彼世傳諒有啓迪之者
其令臣祖常為文以刻於碑臣祖常北面受詔迺屬辭
為碑之文以應詔曰皇帝將勸忠於天下俾人臣知善
後之道兹千萬世慮匪私於臣世安也謹按中丞臣世
安姓趙氏始居奉聖州之􁦝山四世祖柔當金季朔南
淪胥為丘墟矣柔團結義民栅險以阨其兵衝使不得
犯為便道以給薪水如平時鄉之人頼以全活者億萬
計㑹天兵下紫荆口柔率義民歸行省巴札且以單騎入
各堡砦諭逆順各堡砦豪長皆持兵來歸我行省行省
以潤制授龍虎衛上將軍真定涿易等路兵馬都元帥
佩金虎符兼總管銀冶再進總管諸處打捕鷹坊加金
紫光禄大夫有子六人長守贇佩金符僉山北遼東道
提刑按察司事仍總管大都保定打捕鷹坊次守忠信
翊校尉廣宗縣尹人戴之如父母焉次守仁早卒不仕
次守純官百夫長次守政權打捕鷹坊次治一學老子
法有道提㸃汴之朝元宫以方外故不仕守贇二子長
謙襲總管管打捕鷹坊次晟善治民作縣安喜鋤其武
斷鄉曲者縣在畿甸上下稱之選為行監察御史再遷
監察御史山東道亷訪副使燕南道亷訪使次年改翰
林直學士遇公卿輒指言時事利病不休也守信二子
長貫早卒次簡今洺水縣尹貫子世安迺今中丞君守
純三子長鴻和官百夫長次齊哩克提領打捕鷹坊次
舍哩而早卒守政二子長允昭信校尉保定路總管府判官
次宻總管大都等處打捕鷹坊維趙氏以國姓世系綿
逺譜牒無考北士尚質復不肯以姓之顯者為所出故
奉聖趙氏自元帥以下遷于布瓊山之陽已而又宅於
龍安今遂為易州淶水人淶水趙氏雖四世為郎官大
夫然自中丞起家給事禁闥侍武宗皇帝冕服即蹈規
矩言行有常事今上皇帝於潜邸勤勞夙夜夷險一心
天厯之元皇帝入正大位徴拜叅議中書省事旋入中
書叅知政事上讓位居東宫改詹事丞領典用監卿復
入中書叅知政事領經筵事陞拜中書左丞入臺為御
史中丞官資德大夫立侍正府以中丞兼侍正光顯榮
遇在廷鮮倫而其折節下士盖有人所不能跂及者令
典官第二品得封二代異恩特封三代焉曽祖柔追封
天水郡公諡莊靖曾祖妣南氏追封天水郡夫人祖守
信贈資徳大夫中書右丞上䕶軍追封天水郡君諡康
惠祖妣李氏追封天水郡夫人父貫贈榮禄大夫大司
徒柱國追封魏國公諡貞憲母劉氏追封魏國夫人臣
嘗讀古書歴徴紀載年表列傳臣之事君多矣其際㑹
者不一或以戰勲或以民庸或以文章或以勤勞或奮
於功名以垂於簡牘夸者謂國以身致亦無有不奕世
載徳爵位不大以藴蓄芘䕃於後昆者也古則逺矣臣
又幸得備從官聞世祖養徳王藩時則有若姚樞趙璧
仁廟則有若李孟斯亦雲從龍而風從虎矣其濬源豈
無自哉要知必本於仁而其傳自逺矣傳曰活千人者
有後元帥生逢末世手搏鬭諸盗以完黔首者衆矣奚
啻千人哉則其後碩大昌熾遭遇聖明以成其名以顯
其親者揆之于天道何疑焉中丞今一子曰享提㸃大
府監内蔵庫臣祖常辱列侍御史每從中丞在官日中
丞論議持平臧否於疾言遽色弗之有也詔既命臣為
文臣敢舞蹈百拜而獻銘曰
有趙之裔北遷於南涞水永宗元帥多勇赫赫元帥叱咤風
霆栅木疊石保有萬丁鬭賊于原完我耄倪自頂及踵膚無
一疵豈惟無疵又無凍飢便其薪蒸食飲以時活人萬億歸
我行省天子曰嘻予大肆眚凡厥逋逃悉来奠居申命元帥
金紫懸魚有善有慶其美于𦙍分憲尹民咸樹官政廣宗
之郊土瘠而磽膏以糞饒衆桑咸苞民樂趨事戴以父
母迄今有歌興於田畆安喜繼武實為弟昆鑠其頑礦
使民不寃司徒魏公隠徳于躬鍾善集厚全天而終發
祥中丞事我皇帝兢兢翼翼夷險不二皇帝曰咨咨爾
臣同我篤爾先維以勸忠移孝于忠培植基本爾臣銘
之告于公衮
　　　勅賜大司徒蘓國忠簡公神道碑
公世出朔北屬輝和爾部小字孟古徳濟初公父多喇珠
從髙昌國王内附當我定宗憲宗之時以未用中夏之
字多喇珠始用其國記畫言語為札書習諸部人世皇
在潜邸亦頗講於其學多喇珠既卒迺勅使者召公朔
北公至上手公入便殿謂昭睿順聖皇后曰是兒㓜貌
偉絶肖其父宜出入屬侍間朕不忘多喇珠也乆之以
能世父業命以其書職教内諸御出宫人呼圗克華妻
之至元十年特命公提㸃資成庫階奉訓大夫主尚方幄
殿伏宿屋令十五年詔改資成庫為尚用監拜公太監
階中順大夫十九年遷太府太監二十五年又改尚用
曰中尚仍拜公太監進大中大夫未幾遷中尚卿階嘉
議大夫尋命兼知太府監事階通議大夫成宗在位恩
顧舊臣以公乆勤事特授正奉大夫進秩二品時上省
方陪都嘗清暑西華門見公第庳隘屏飾不稱遣近侍
諭公曰朕固知爾能守貧然家茍不給當朕言毋諱公
謝曰臣材亡可録者被先朝恩冒有俸稍廪既以給衣
食乗堅䇿肥若疇人子姪非不有所欲顧以無能不能
浮竊厚貤爾上聞益賢之武宗至大元年詔陞中尚監
為中尚院就拜公中尚院使三月拜大司徒進階榮禄
大夫從一品秩公以位大固辭不許仁宗奉昭憲元聖
太后入平難召公計宜隆福宫公從容傳曰(傳曰一/作籌對)多
援祖宗訓實及制事統御之變其語罕泄不傳皇慶元
年仁宗即位復拜公中尚卿每給事直宫對上必懇陳
治要與國政在顯位無益於民者指切言之上亦以公
宿貴有徳者多味公言勅中書賜以楮幣萬緡公又謝
曰臣自以為置肝腦不足酧上徳日兢兢不敢有墜言
汙履以孤累聖之眷故常有狗馬之心今病力不能任
服事寧幸財於無功耶上固勉之終不受其年十一月
二十六日一疾薨於昭回坊之賜第壽七十有六初𦵏
順州第四鄉發信村之原元統元年四月公第五子監
察御史塔納始買地於大興縣燕臺鄉艾村原作為塋
垣樹列翁仲石儀舉公及夫人之柩𦵏焉於是臺臣以
聞有詔贈公銀青榮禄大夫太保上柱國追封薊國公
諡忠簡夫人呼圖克華贈薊國夫人仍命具公行壽(壽一/作治)
善勞世族官治(治一/作階)樹文於碑刻之神道以假寵公之
五子塔納以監察御史某之狀以請臣論次其言曰我
國家肇奮朔土車輿廬帳冠帶䘮(䘮一/作裘)服以旦暮從事
於四方有攻伐之具有守禦之備軛牛軺馬必物其足
力毳革筋木束輳之器必權其功砦(功砦一/作工窳)櫛比協材
必皆良而後用故國初即設官以典馬盖一代之制不
比於衛尉太僕乘黄守宫令供億於祭享㑹朝幸畋而
已公以朔北聞族受知世祖自少以至於老曰資成曰
尚用曰中尚未嘗一歳去他官而尤悉力以勤其事不
以乆而不足狃也其知者此乎夫在位者數徙則不得
乆其官官非乆則無以習而知其事故下無所馴以安
其治其弊賢者不能以及於功不肖者罪不積於著而
天下之不底於理其不由是歟臣觀公之乆於其任任
之之專而得世祖任官之意焉雖然在位者非其人而
恃乆以為治亦小有能治者也又觀公之善於其職與
其亷取辭榮而得公之為人焉信公之言以質公之行
則其賢逺哉是不可使無銘也已公有子十人曰莽賚
忠翊校尉監重慶路瀘州曰巴扎布哈亞中大夫監安
豐路致仕曰托和齊奉議大夫監南陽府裕州曰逹勒
達武徳將軍監汝寧府光州曰塔納奉直大夫監察御史
曰圖烈布哈曰太平曰竒凌布哈未仕曰圖卜布哈曰齊
逹勒布哈曰竒爾薩皆夭女一人為監薊州名上都之妻
孫男十四人曰托果斯中奉火夫湖南道宣慰使曰托克托忠
翊校尉同知宿州事曰和托曰呼圖克布哈曰多喇布
哈曰布爾罕和琳曰萬僧努曰華善曰竒徹格曰雅克特
穆爾曰圖卜沁曰博索瑪曰班珠爾曰孟克特穆爾俱未仕曽
孫七人班第承事郎昭蘇營繕司大使曰華善曰僧格
曰繅察曰克斯曰觀音努曰富森俱㓜嗚呼公既顯榮
壽考以終其身距今甫二十四年而後嗣之蕃衍盛昌
若此塔納又能修敏質勤以名其官方嚮用未極非其
力勞而報約之徴耶古所謂淑人君子者公於是可以
當之矣臣攝官御史中丞塔納在察院故於其請奉詔
不敢辭乃再拜稽首為系之銘曰
位囏而勩世不必久也公不以久而績益懋也寵貤而
豐人窶斯受也公不以窶而亷自厚也夫惟其賢宜有
夀也既碩既延公多後也燕臺北鄉墓焉公藏奚改于
卜龜食惟祥曰貴與財孰顧靡懐貴驕財悖式貽身哀
維公則否維志之求敢告𦙍續諟公之休
　　　霸州長和實拉賽音遺愛碑
霸州逹嚕噶齊于闐和實拉賽音去官之明年州人列其
事狀將勒諸石太史氏按事狀而為論次之曰始州有
惡子房黑厮籍屬縣益津諸田五百頃上於㑹福院者
㑹福以禱祠為官不急民事即遣屬人按圗制民田前
官悉不敢向問而君迺告於太府請于禮部竟歸其田
於民十七户武斷里閈冐占征戍軍士名籍不應役前
有司莫之省也君詗得之咸各俯首不出一語以服事
編伍州在甸服百里藁秸之入官嵗以鹺償之比官鹺
至集民於州而口給之君均以法人皆便之州雜五方
之俗庠序之教不興君帥子弟以學而民知愧耻而逺
罪凡若此者不一至於税(税一/作捐)稍廪而食餓者禦田獵
以勸耕者梁津表道封植遂宜合社祀神雨暘時若是
以知古之循吏之跡傳於載記者尤盡可信也夫古之
循吏視今為無難者盖嘗指以語諸人矣國家官制率
以國人居班簿首州縣則又仍國初官各置建逹嚕噶
齊員並守令丞佐連位坐署閧然言語氣俗不相通大
或恣睚壓僚吏小或囓螯(螯一/作螫)單弱使者劾治則稱謂
氏族貴重人人皆假貸不繩細㣲㢘慎之節彼亦往往
甘心焉而欲效古之循吏能専志於治者寡矣君能不
牽於時俗而且有所振起可謂賢也矣如此則國之職
纂録者可不為之書以訓於當世焉
　　　故顯妣梁郡夫人楊氏墓誌銘
故曽祖皇贈推忠宣力翊運功臣禮部尚書諱烏呼訥
以中統四年薨薨之曰有子十一人自第五子以上皆
冠而婚餘六子㓜稚曽祖妣梁郡夫人白氏又先卒諸
子以家素貴長者履跡未嘗一至田野㓜者弱而母庶
不能悉産業財畜之數豪奴婢因舞弄欺詐百物一空
里第為奸臣阿哈瑪特横奪家遂陵替祖皇贈吏部尚書
諱世昌實禮部府君第二子生子三人長諱潤皇贈中
奉大夫行中書省叅知政事甫十嵗遭家難寄食東西
少長自知學問試吏大都路喜得廪稍逮養不耻也時
吏部府君屬寢疾祖妣梁郡張夫人曰脱不諱則家無
冢婦孰與治賔祭迺以禮迎夫人歸我先公叅政府君
焉夫人既歸吏部府君疾日益愈先公且置補荆湖宣
慰司令史佐畫夔府之師名聲騰揚轉吉州路經歴滿
嵗丁吏部憂先公發廬陵遵陸北上夫人携其嬰孩舟
行至廣陵僦居以俟先公之後命先公留京師𦵏吏部
而侍太夫人親黨就食廣陵者衆祖常兄弟方求哺未
知事夫人始則賣粧具簮環衣袂不繼則晝夜紡績刺
綉給養不匱服除先公調兩淮轉運鹽使司經歴再調
監太平州當塗縣而夫人以至元二十四年六月三十
日卒享年三十二故中書后司郎中楊琰之女琰母馬
氏與我曽祖尚書為女兄世實姻家有子三人長未名
卒次祖常始九嵗次祖義四嵗一女五嵗先公官未受
代權窆於當塗之文昌宫東南六十步後四十七年為
至順四年子祖常始克遷祔於光州平原鄉先公桐鄉
阡之兆嗚呼祖常不孝罪戾無贖天降鞠㓙夙集于身
致吾慈母年不登壽而罹罪不淑祖常方在齠齓哭又
不能盡哀迄今言之若利刄之刺心也追痛罔極殁身
而後已雖身殁而又何及耶祖常延祐泰定至順三請
于朝初封開封郡君進封開封郡夫人再進封梁郡夫
人孫十人長武子中書省掾次文子獻子並國子生餘
未名曽孫男一人古爾古曽孫女四人維顯妣夫人德
配先考孝事舅姑睦親姻而撫庶孽慈仁貞懿婦道純
全使世有職彤管脩女史者吾顯妣當昭章居篇首焉
憶夫人病將棘時祖常孑然立床第前忽涕唾夫人已
不能言頋指祖常唾迹泣下而逝嗚呼祖常尚忍書之
耶尚忍而不書耶忍而書其又能文耶迺泣血為銘銘
曰
璧有時而燬土有時而為坎為壝嗚呼我妣天徳純美
宜受多祉而不期頥使我孤子禄弗逮餋哀於身殁而
後已耶
　
　
　
　
　
　
　
　
　
　石田文集卷十三
欽定四庫全書
　石田文集卷十四
　　　　　　　　　　　　元　馬祖常　撰
　　碑誌
　　　勑賜太師秦王佐命元勲之碑
元有佐命元勲之臣曰太師秦王中書右丞相巴延𢎞
乂帝室有猷有烈輔理旬宣弼諧寅亮小心夙夜幾三
十年人用榆誦延兹休聲葢古所謂社稷之臣也上即
位之明年制詔御史中丞馬祖常若曰臣巴延有勲徳
于世宜文諸石以勸有位爾言不誣其令有司具其翊
我文宗中興之賢勞及其世閥行治序次之臣祖常受
詔百拜退為文以進曰初文皇帝以武廟之子出居南
服民臣咸思依歸焉王時以平章政事佩虎符節制江
淮諸軍鎮汴故太師太平王右丞相臣雅克特穆爾建
義迎文皇帝于邸使以告王王即檄下諸郡縣便宜發
民丁給衛士聚芻糗金帛驛輸之用不足則貸商人貨
約償倍息又許民折來嵗賦充上供殺諸不用命者奪
之官日櫛盥介胄坐省中指笇釐劃節警近廣儲峙浚
湟壘堞剥缺完治使堅夜臨按盡五鼓下不遑寐雖葦
礫械鑰之微服饍饌享之具必曲磾其心力别募虓勇
五十人徃扈蹕于道始扎拉爾者有二子上屬乗傳來
京師遣部人蒙古布哈伊埒台羅壘蘇克殺之尉氏館
平章竒爾右丞伯竒特穆爾以私持時鋭鈍疑沮王王
手刺死之榜于衆以舉義事戒有司奉行毋忽民翕然
引領幸上之來朝夕急而參政圖卜台萬户明安岱爾
欲連兵圖不利圖卜台手刃坐王下數數晲幾刃王王
起拔劒擊之走追砍其右臂殺之以徇取所佩符節整
齊其部兵得驛馬千二百騎下明安岱爾獄使聞上悦
甚遣薩里布哈拜王河南行省左丞相是年秋八月卄
日大駕臨御汴王擐(擐貫也/一作挽)强橐鋒率汴父老子弟導
上至汴邸參階下諸陪從官率卒吏賞予各有差百給
物罔有纎鉅畢取如寄而汴人且謳吟市不易殆不知
載體之大而勞也明日上解所被鎧御服寳刀及海東
白鶻文鶻為賜王趣勸上曰神器虚乆請亟北轅以主
宗社迺毖車徒嚴約令麾罼羅絡扈上渡河度道計日
以息至則頓遞供張靡一不具士無敢譁以怠而民扶
携望拜歡呼如恐後越七日駕還宫以九月十三日正
皇帝位詔天下改年天厯大業遂定加王銀青榮禄大
夫河南行省左丞相尋拜太尉賜黄金二百五十兩白
金一千兩楮幣二萬五千緡加開封儀同三司録軍國
重事御史大夫中政使明年正月拜太保加儲慶使尋
又賜白鶻文豹降虎符加忠翊侍衞親軍都指揮使時
上以天下讓明皇帝居東宫拜太子詹事太保官階勲
職悉仍故八月拜中書左丞相九月加儲政事三年正
月拜知樞宻院事至順元年特命王有大勲勞於天下
凡飲宴賜以鄂宻竒之禮以示尊寵也王定大難誅戮
既多宜防不測賜集賽台百人摩哩齊百人阿斯罕百
人俾朝夕宿衛王左右以備非常仍賜黄金兩龍符其
文曰廣忠宣義正節振武佐運功臣繫以寳帶令世為
明券又命庫庫楚王之孫女二年八月進封浚寧王加
侍正府侍正十月加昭公萬户都緫使十二月加宣毅
萬戸府萬戸忠翊侍衛親軍都指揮使佩故金符三年
十月加徽政使元統元年六月今上踐祚以翼戴定䇿
之勲越二日拜太師中書右丞相上柱國監脩國史兼
奎章閣大學士領學士院太史院總囘紇漢人司天監
事八月加領經筵事十一月改封秦王二年正月加威
武衞親軍都指揮使太師緫餘職佩符領軍如故王昔
十有五嵗成宣宗命侍武宗于藩飭躬盡瘁不自暇逸
勞任愾使必先諸御人仁宗王明宗于周命王為周王
常侍四年拜江南行䑓御史中丞五年拜御史大夫六
年拜江淛行省平章政事三年拜河南行省平章政事
在汴所至索政所宜施利害與民舉除之而宿奸碩豪
異時常矯䖍以毒民者徃徃裭魄去懼罪之將及已故
四海之人靡不相為鼓頌而被惠之邦尤嗟其來之暮
而以不久留為嘆且望也父曰(闕/)武宗加愛焉大徳五年
從武宗北征與海都軍戰特濟庫地戰哈喇台哈逹地
斬虜最諸將十年部將烏魯斯實巴爾䓁遁王追擊之實
巴爾格鬭不下王數戰力至錫喇布拉克地實巴爾降即不
殺十一年武宗自和林入纘大統錫名曰巴圖爾拜吏
部尚書巴圖爾國語雄武也至大元年改尚服使其年
十一月拜御史中丞二年十一月拜尚書平章政事特
賜龍虎符領右衞親軍都指揮使三年正月加官特進
延祐三年錦濟勒緫宿衞興聖太后宫皇贈懐忠秉義
毓徳衍慶惠迪功臣太師開府儀同三司上柱國追封
鄭王諡忠懿妣楊珠竒納鄭王夫人大父曰青哈故領
軍百户從憲宗平宋攻合州釣魚山戮力王事以殁皇
贈守忠翊正効節宣力功臣太師開府儀同三司上柱
國追封河南王諡莊順妣呼喇濟河南王夫人曾大父
曰塔瑪噶舊給事宿衞皇贈服勤翊衞秉信基徳功臣
太傅銀青榮禄大夫上柱國追封陽翟王諡敬簡妣呼
圖克章陽翟王夫人元統二年上猶以恩禮為未稱也
令有司更議進封曽大父曰服勤翊衛履信基徳功臣
太師開府儀同三司上柱國追封淮陽王諡忠靖妣淮
陽王夫人大父曰推忠宣力同仁効節勤逺功臣追封
淮王諡忠襄職階勛如故妣淮王夫人父曰推誠秉義
協恭保徳翊運功臣階勲爵諡悉如故咸有褒辭以示
殊禮正室夫人哈塔錦氏加封秦王夫人故丞相額森
布哈女故太傅右丞相圖古勒之女弟兄四人長伊蘇
都爾平章政事留守次蘇尼台次雅克特穆爾中政使次
嘉琿達尚服使皆世弟二人巴延台蚤卒次瑪札爾台
今御史大夫子男二人長巴拉錫哩次沙克嘉錫哩咸
備宿衛世黙爾吉濟特氏夫以王之忠清粹徳輔翊累朝
孝友於家嘉靖于國禮以自持義以立功董萬事之紀
成熈洽之治為一代之臣宗而又有捍王定䇿之大勲
著在我國家信史有載鼎銘是刋宜也矧又秉國鈞覃
化澤佐我天子於未艾則夫爵有王土極此光耀寵榮
以爍休美於後世不其尤宜哉古稱有社稷臣者王之
謂矣國家平康百有餘年君臣之際於斯為盛天子名
碑首曰佐命元勲臣祖常文其敢辭謹齋沐而獻銘曰
赫矣文帝龍奮于南雲雷經綸家難用戡梁奠中夏
八方之樞一有梟獍則柅我徒豈柅我徒民胥于痛匪
直民痛將斁我大謨有嶷秦王殿師于梁襲甲于裳斬
其無良合兵在郛秣馬在廐以迓我元后則罔不奔走
元后戾止耄倪郊迎弓矢鈇鉞象箙鸞弸大勞兵士牛
酒金帛賈謌于區農嬉于陌艤舟河滸謹帝之來神工
授能瞬兹濟而帝曰王賢汝久服事相與有家式殫勤
瘁予聖考武皇惟王之嘉大毒收指氣無留遮外官蕃
垣焱其鷹揚奉予一人征徒皇皇虎旗龍章日月之光
帝車載安言留上國廟見告主配天建極迺肆大眚乃
旌有徳王實左右以毗以翼皇帝曰嘻晝日三接鎧服
寳刀金篆符節徃緫予揆施我民禔獰者以恬呻者以
恞孰降割于下鼎湖攀號時定大䇿王實焦勞肆聖天
子文皇帝是似乃圖王封繹彼世祀山川土田南國之
涘曰佐命元勲惟王實有天子詔臣臣揭碑首臣辭不
誣庻以永後作秦王考以續周卣
　　　太師太平王定策元勲之碑
皇帝御興聖殿制詔中書省臣曰惟太師太平王中書
右丞相臣雅克特穆爾以忠孝世臣載于中興功在社
稷其令臣祖常文於碑以昭于無極焉臣聞帝王受命
天必儲瓌偉絶世之資將相之才與之㑹遇以成大業
如我太祖世祖英傑智謀之士聨裳充庭以為一世之
用者豈非天哉天厯九年戊辰皇帝將正大位天人合
應丞相臣雅克特穆爾以八月四日甲午率勇士十七
人兵皆露刃建大義於禁中乃誓於衆曰武宗皇帝有
聖子二人孝恭仁文天下大統當歸之今爾一二臣敢
紊邦紀有不順者斬手捽平章額卜徳埒勒巴延徹爾
縛之分命勇士執諸疑貳者咸下獄待罪籍府庫錄印
符空百司皆入内以聽命其日屬學士臣明埒克棟阿䓁
乗遽迎皇帝于中興路宻以意諭河南省臣而稱臣勸
進者接踵於道左矣癸夘弟薩敦子騰吉斯皆棄其妻
孥來皇帝以是月之甲辰發中興以丁巳至京師比至
浹旬之間兩以左右矯稱使者南來者云駕已次近郊
諸王及河南省臣萬户各以兵從民勿譁驚北來者云
皇帝大兄且至於是中外翕悦而衆志定矣九月庚申
諸侯王王禪將北軍軍榆林西丞相出師彼未及陣趣
薩敦馳入營壁衆潰退之懐來戊辰敵入千門鎮闗薩
敦赴之戰東薊敗之十有三日壬申上即皇帝位于大
明殿受百官朝甲戌進開府儀同三司上柱國録軍國
重事中書右丞相監脩國史知樞宻院事賜黄金五百
兩白金二千五百兩中統楮幣一萬錠金織雜采二千
疋白鶻一青鶻一文豹二承詔將大軍東出薊討圖們
特穆爾平章即日就道乙亥宿三河夜二鼓偵者報王
禪兵奪居庸闗畧六口丙子裹糧趨榆河未戰聞大駕
出宫親督將士亟請見上奏事曰凡軍事一以付臣願
陛下班師撫安黎庶上旋宫明日丁丑指揮使呼圖克
布哈塔海特穆爾同知台哈布哈隂搆變未發事覺械
三人送闕下斬之己夘與王禪前軍戰榆河勦之追殘
兵于紅橋北阿拉克特穆爾鎗刺馬前盤馬斬之刀中左
臂部曲華善斫呼都克特穆爾亦中臂二人皆驍健將也
㑹日脯就宿戰所庚辰上聞之遣使賜御衣一襲慰勞
甚渥兩軍隔紅橋木為營辛巳合兵鏖戰白浮之野大
敗之手刃七人夜二鼓盡呼裨將阿拉克特穆爾博囉齊
伊勒吉使將百騎風上大譟亂以鉦鼓箭射營中敵自
蹂躪至旦始悟壬午天霧王禪等得棄甲北走癸未兵
復集我軍列白河行伍立如植木敵不敢犯其夜又命
薩敦出其後南向巴圖爾托克托穆爾出其前北向鼔
譟大呼吹銅角雜人馬聲彼營軍不知計又皆夜相射
旦乃西走巴圖爾者華言猛士也甲申襲王禪兵于昌
平北上遣賜上尊酒諭㫖曰丞相毎與敵戰親冒矢石
脱不虞奈宗社何以大將旗鼓督戰可也丞相曰凡戰
臣先之敢後者臣論以軍法是日斬首數千級降者萬
餘人乙酉去衣履徒跣求生者又萬餘人王禪遂單騎
亡入北山發伊蘇岱爾額伯埒薩敦追之是日還至昌
平南敵将凖台庫庫攻破虎北口掠石槽民丙戌先令
薩敦進以大兵㑹諸侯王兵轉戰四十里至牛頭山獲
博囉特穆爾蒙古達實伊實特穆爾薩里台四大將縛
兩手載于馬鞍獻上天子斬之降者萬人餘兵四散夜
遣薩敦托克托穆爾遮虎北口要其歸途丁亥諸侯王
額森特穆爾及圖們岱爾驅萬人薄我畿甸跳梁通州
城下十月己丑朔日晡彼方憩馬我軍直擣之不及抽
一矢東渡潞水而逃庚寅各面水陳兵不戰辛夘宵遁
我軍渡潞水襲之癸巳再與諸侯王太平額森特穆爾
多羅岱及圖們岱爾塔海血戰擅子山棗林騰吉斯從
殺太平於陣中餘夜遁甲午薩敦托克托穆爾將兵追
捕乚未諸侯王呼喇岱指揮使阿拉克特穆爾安圖自紫
荆闗口犯良鄉丙申我軍循北山而西士皆馬上食馬
以囊盛草粟繫馬口且行且食至盧溝呼喇岱兵潰凱
還都人觀者拜者填道入見天子無矜容焉上大悦己
亥進封達爾罕太平王以其地為食邑降製褒美功名
烜耀刻黄金為印章以寵賚之珠對衣寳帶一具達爾
罕華言貸之也圗們岱爾復入虎北口戰檀州南殱之萬户
路喇諾海以戱下兵降殺圗們岱爾函首京師誅呼喇岱阿
拉克特穆爾安圗圖嚕岱塔海於國門之外齊王伊埒特穆爾
元帥布哈特穆爾乃起兵嚮開平曰皇帝正大統於大都
矣汝等知乎姦臣道拉實囚首請死十月卄有二日庚
戌奉皇帝璽來上大業遂定明年己巳上固讓位於大
兄明宗皇帝命侍御史臣薩題致讓奉迎三月戊辰丞
相䕶皇帝璽於北土明宗皇帝嘉之拜太師官階如前
迨明廟上賔皇帝洊昇大位一嵗之間為天子佐命兼
揖讓征伐之事而使中外清謐華夏乂寧者兹非天儲
其才使與授命之君㑹遇以成大業者歟文來奏上詔
贈定䇿元勲名碑嗚呼盛哉臣祖常拜手稽首而獻銘曰
皇帝應天赫矣龍奮風庭不驚受命啟運曰皇帝武
皇御極惟昌靈在天惟祥神在廟惟享祐厥聖子弗
畋以克(克一/作荒)弗燕于室海上浴日車還周逵隂隲我民
上帝監觀儲兹師臣維兹師臣出將入相戴我天子征
伐揖讓桓桓于于有亟有徐露刃袒呼虎旅疾趨建義
禁中羣疑未同縛二三臣誓言於公君(君一/作曰)大統之傳
武皇帝有子天序秩秩孰敢干紀聖祖明訓封建伯叔
分地車旗屏翰列服孶臣萌芽交搆我家神怒而憤民
恫而嗟于徒于旅闞其如虎仗忠履順有弗義者斧地
官金帛司馬介胄于時廷臣先事恐後大車出之軍容
大施扼其重闗使不得突馳羅絡森峙戰守攻具潢池
弄兵悉衆來赴載同我馬東北之野斬鯢戮鯨血衊地
赭裭衣跣徒日降萬夫號泣草間丐其完膚皇帝曰嘻
丞相汝勞晝日三錫寳帶珠袍丞相稽首是皆帝祉驍
將賈勇及我弟與子十月日吉來上玉璽姦臣蹙顛泥
首就死奠兹海㝢登世萬千矢辭貞石元勲之宣元勛
之宣開國江堧子孫保之維善慶弗衍
　　　故貞節贈容國夫人賛布凌氏碑銘
夫人贊布凌故大㫁事官伊囉斡齊之女孫故江淮等
處行中書省平章政事阿爾彬之女故贈榮禄大夫大
司徒上柱國容國公特穆爾布哈之妻今朝列大夫治
書御史阿嚕呼圖克之母也夫人生有淑徳懿行未大
顯著詔令臣祖常製其碑辭始夫人歸故樞宻追封昇
王圖圖爾哈家時王方躬荷干戈宣威萬里拓土開疆
為國虎臣貴盛光寵旌節焜耀夫人若常人女婦上堂
執婦道親進盥櫛無失容也已而特穆爾布哈出領建
康廬州饒州等處食封户達嚕噶齊夫人隨之江南知
民間衣食生業愈自抑損貴習大徳丙午特穆爾布哈
卒夫人年甫卄有九也哭泣䘮服葬具有法既有䘮亦
不事塗澤面髪殆如槁者以儉率下其家能完居卄有
六年夫人將六十矣建康府上事行御史䑓行中書省
公牘交上中書下尚書准律可旌其門曰貞節又十年
為至順辛未夫人既卒矣子阿嚕呼圖克請于朝追封
容國夫人子四人曰圖嚕曰華善曰額琳沁並不仕而
殁一今治書侍御史也痛其母之早寡能以禮衞其身
又教我使知讀書有所樹立於時銜哀具儀告其寮友
馬祖常曰吾母真節方諸古烈婦無以尚也今幸有詔
命汝為文以揭於碑祖常曰諾義宜為文矧我明天子
有詔乎臣聞有道之世比屋可封葢民化矣焉用所謂
刑哉國家列聖治平重熈累洽其男子多公卿將相之
才其女子徃徃天資之以專靜貞順之徳然不為世所
知者衆矣夫人子賢乃得暴白之也謹按夫人于闐人
祖伊囉斡齊充大斷事官者國初官制未遑立凡軍國
機務悉决于斷事官斷事官行治在燕鸞輿尚駐和寧
中原數十百州之命脉繫焉非今日𨽻于省院者也父
阿爾彬以不附權臣而坐法故書夫人之行而并著其
祖考之實所以表其積善之徴亦孝子慈孫之志也傳
稱周南召南刑家以及國則婦人之相其夫子者多矣
天子屬臣載於文者詎非廣教化之意歟臣祖常乃奉
詔百拜稽首而獻銘曰
有貞節淑女早嬪大家節其珩璜不服於奢上堂問姑
下堂事夫進與(與一/作饌)主饋婉婉愉愉夫官江南實臨食
封夫人喪髽哀戚靡容積年彌堅弗隨弗遷有司騰書
表於里廛豈惟女師以義迪子秉憲内外震讋逺邇始
即泉丘夫人開國藋茀光華令善惟飾舅尊為王夫榮
為公子為䑓臣何憾於終溧水之陽大江北紆栢松亭
亭有碑龜趺命勒銘詩天子所施今曰宜之世之女師
　
　
　
　
　
　
　石田文集卷十四
欽定四庫全書
　石田文集卷十五
　　　　　　　　　　　　元　馬祖常　撰
　　行状
　　　贈亞中大夫順徳路總管董君行状
君諱元姓董氏趙州栢鄉縣進徳里人也考世増世服
農畆喜文字孝事父母鄉井以善稱妣夏氏生三子長
曰貞次曰成君其季子也君剛毅體幹魁岸迨金室之
亂兄貞等各逃難避徙君獨留養親不去雖蹂于兵戈
之衝而奉親之衣衾酒食必以時進或有暴于鄉者則
率衆以禦之以是寇懼不敢相犯而鄉境帖然作業無
虞迨聖元戡定華夏寵綏流亡民日漸離愁苦思土著
而在所豪猾乗時刼奪单弱以自利君尤憫之族黨有
逃亡而復歸者君即以完産而分給之微至井臼不棄
毁也由是人益髙其義其年調民赴雲州冶銀坑有司
持民急甚君亦在行中又被檄督役其年故丞相淮安
王使者入見上因命護工悉君執事恪謹及報政乃以
其衆别著籍焉皇后位為綿戸仍署君為户長益優之
也居無幾棄之還里中家居課子孫讀書為儒生俾將
有用於世也君平日務質朴不事靡習不與人角利常
以理諭人不使之有爭鬬獄訟割財以周人之急毎語
人曰吾始以孤童遭世運屯難出萬死之厄而長逢天
下治康而諸稚頗慧若將有成人之望噫天其所以相
我耶至元卄九年病卒于家享年七十有五葬于先塋
北葬之日執紼泣送者二千餘人後以孫訥貴贈亞中
大夫順徳路總管輕車都尉趙郡侯夫人夏氏追封趙
郡夫人遂考於禮之意而合葬焉有男子四人長曰進
以子訥貴贈嘉議大夫禮部尚書配文安趙氏封趙郡
太夫人次和次福次祐女子六人長適郭讓次適薛寛
次適番禺縣主簿孟瑛禮部有子二人長曰訥以儒起
家辟為燕南道亷訪書吏嘗以大節自任轉拜監察御
史力擊太師右丞相特們徳爾在廷不敬震動一時由
是敭歴顯要政譽日隆今官登大中大夫吏部尚書次
早卒女四人長適耿氏次適孟氏次適尹鐸次適趙徳
和有子一人曰世傑提領順徳等處雜户女二人長適
楊祥道次適霍祿福有子一人曰誼女三人長適郭明
次適王隆次適猾端祐有子二人曰諒曰誠吏部子二
人曰衍資夙悟績文有緒已而不年曰維盤女二人皆
㓜按董氏世出逺古而至廣川漢江都仲舒名最顯廣
川為今河間地於栢鄉圻壤犬牙郡侯豈其苗裔耶不
然名徳之盛又何以異於自斬艾者哉初郡侯純篤力
慕善道殊不知責報於天而必其子孫昌熾於後也但
徳鉅器大者福禄之所歸爾予毎觀世之大人長者多
不能偽兹豈非人所積歟若郡侯可謂求福不囘者也
予與吏部同官于朝而又同志于古也吏部屬状其先
世之行予奚辭焉願立言之君子重有以著於文俾孝
子慈孫之志得昭其祖考之光美於罔極者是亦善善
之道而春秋之教也謹状
　　傳
　　　息甿傳
淮北堧有州曰息先息國也居申蔡沈頓胡黄之間自
古國有南北分則受𠞰焉以是地大壤曠蓬茅聿興天
元視四海為堂陛力田之甿多就墾焉有甿媯姓於凡
甿中最稱善播種事致殷厥家然大都世之靡麗竒瓌
淫冶纎艷可酣可嗜者一切無所好俄為子求婦甿翁
謀於其媪曰今兹東家女清婉靜淑姿美甚年且盛可
當吾兒須召媒氏通慇懃頃之果召媒氏徃問媒氏乃
過女父母家匿所過事隂覘女子病癭腫至不辨頸頷
背如負箕腹下垂如斗目黒白不分色漆墨蓋自項及
踵無一善相媒氏竟去報聘子婦者曰所問女不足當
郎君萬一具言状其翁媪反訾媒氏謂間諜兩好且稱
女子有柔徳能女工不論色也仍召他媒氏徃他媒氏
性駔儈善佞承戒過女家既見女父母詫陳國媯氏聖
舜苗裔今家同姓之國淮西堧有畆粟千鍾地百頃資
巨萬其子復丰姿容多才藝門下女妾熟知儻毋靳賄
我俾二姓合好則門下女専有其家父母如所請期受
聘金日半相餽他媒氏還報曰女子玉色豐頰巧笑美
目騰光古毛嬙西子不敢近又刺綉剪縷􁂄臇芼腊極
天下之工味願亟聘無怠否則為王侯夫人翁媪喜不
任比聘女先出束帛勞他媒氏乃别奉白玉二㲄黄金
十鎰純繡采稱是請日納聘凡翁媪内外族暨里閈所
善聞之皆竊笑相與圖告翁媪云他媒氏言貌于情先
媒氏乃摘實耳翁媪俱不聽命其子遂婚迎成禮女子
既歸夫家諗舅姑不我陋偵夫之覿我之不灼也讐族
里之宿毁囓我也大肆專妬日陵其夫凡夫黨之登其
門者壺漿亦不饋焉惡聲彰著醜状百出雖夫之女兄
弟佩履聲過戸外亦罣恨不解居半嵗舅姑怒於堂夫
惡於室諸所與無不欲速其夫之出之也久之沉憂積
無所寄托於天地之間屬淮濵大水因自溺死世之女
子至今羞道焉太史公曰傳稱西子蒙不潔則人皆掩
鼻而過之雖有惡人齋戒沐浴則可以祀上帝吾徴諸
古君子可信使此女幽閒貞懿以組紃為事不害其為
賢也庶幾尚徳之君子亦娶之矣何乃用媚道賄媒進
於夫夫初不灼見厥醜乆鮮不敗彼舅姑者擯良媒不
聽信聾於他媒氏納陋婦終致貌行不可掩積怨交惡
稔禍室家宜乎世之出婦也多矣
　　　王氏傳
唐縣董堅妻王氏同縣人王瑄之女僉江南淛西道亷
訪司事世安之女弟初王氏嫁堅時年十五堅父母在
王氏居於室執婦道非饋食堂上履不過寢門委委諸
弟姒間衣弊舊不補綴十百空不棄或蠶得紈素即問
舅姑孰與舅姑不與人乃縫夫衣久之堅襲父職為均
州翼管軍百户戍兩淛王氏留侍舅姑所至元丙子堅
將麾下兵從戍交趾與黎蠻戰死瓊州海上王氏年甫
二十七聞夫死䘮哭三年堅父母不忍婦哀甚恐且死
常慰唁之王氏悉脱簮珥不塗澤面髪脩婦女容日手
緝麻枲作纑布間剪刻采繪象四時草木敷蘤俾人持
入里巷區舎易有滋味物食事舅姑益恭舅姑死王氏
葬之棺衾服布不貰貸於人且有二子鞠保盡慈稍長
使從鄉先生學古義二子後果有樹立為文吏知名今
王氏年六十七矣縣令丞上其事丞相府丞相府下郡
國曰有令旌其門可延祐甲寅三月翰林侍讀學士清
河元公為表曰貞節王氏之門嗚呼真丈夫女也賛曰
劉向叙列女傳曺大家注不失義世傳此書又列之漢
藝文志女道於君子不翅十百倍何文學論著不已也
今唐縣王瑄女方諸古烈女何嗛其傳信無疑
　　　節婦髙氏傳
畿内屬縣永清為夥南直村違永清之治所積以里者
若干土衍而民樸其男子率能力田慕義不敢弛教而
近刑故永清一縣居畿甸五方雜俗之中獨稱為鄉多
善士然在男子之勸學迪徳固其所宜而何足尚也若
夫婦人女子之行有能卓然不為時俗之所移嶷然禔
身以節孝之美而無始終之異此雖縉紳君子猶或難
之况婦女乎哉况婦女乎哉髙氏者永清南鄉漆里村
髙澤之女也笄而嫁同縣南直村里之王用嫁九年而
用死有二嬰女哇哇以泣兩舅姑衣履日穿漏視髙氏
抱持二嬰心怦怦内悲我子已死婦有女子無丈夫子
婦一旦必棄王氏去後髙氏紡績給養兩舅姑益謹比
及老髙氏事之過其夫用初死時比其終髙氏謀棺衾
葬且一如大家身自表率二女習女工閨門之中出入
有限今長適某次適某自是闔永清之人悉以髙氏為
女師而尊敬之如此者四十年矣縣書其状列上於大
府請褒奬厥徳藉用為勸府牒御史覆實禮部考制吏
牘相徴無害於文然後命有司署表里門不役以事嗚
呼俗之不善有司之過也兹永清之縣大夫知以善俗
之意為政得請於上可謂有治民之術者矣故因髙氏
之行而并及其官焉
　石田文集卷十五
　附録
　　　桐鄉阡碑　　　　　　　　　虞　集
故贈某官封馬公某以大徳五年守光州有惠政後官
閩中以皇慶二年卒囑家人曰光吾桐鄉也我死必塟
諸其子祖常奉䘮北歸至于光葬焉表之曰桐鄉阡云
某與祖常嘗在太史故屬某識之按公家世歴官行事
月日已具神道碑此獨著其係光者以示光之人焉初
金人侵宋江南宋踰淮設闗塞列保障而金之窺光者
自陳州出宛丘新息坦途千里無天險可恃故光之不
得寧居者垂二百年毎兵至郡豪輒率其衆走保金剛
山須事定然後敢出是以國家既盡有宋地且七八年
始知出降而光得以成州然畊者不足周其土來占田
籍者皆四方之人也仁人君子固亦䀌然重有感于斯
已夫方是時公以有為之才撫新集之衆甫及三年而
自信夫千古之託豈偶然哉惜乎舉措之徴有不獲盡
知者矣獨聞在郡時有請嵗税光畝出粟十萬者公力
持之卒不征光人掇茶山中以為次(一作/資)運司行茶法
江南嵗有吏索光人脅重賄山谷之民尤病公卒懲之
使不敢復至乃立學官而躬教之謂司馬公實生是邦
象而奉祠示之徳行規以革其頑鄙若此者光人之所
以思公而公亦以自信者與昔人之所謂桐鄉者良由
是噫計公之去光而歸葬至于今乆矣昔為公明者少
者壮而壮者老矣父兄長者亦有以詔其昆弟子孫已
乎今天下日已治平光為内地取賦有恒制民生無與
乎外事地力完而生物敏資用給足然道非賔旅所通
出無車馬貨財之交無所耗乎華靡民之易治益愈於
昔國家法令脩明擇吏謹審代公而治者其蹟可𢾗也
鬱乎兹阡豈直係光人之思哉理吾光者可以有所覽
觀矣馬氏本西北貴族由兵馬死事號曰馬氏而光之
有馬氏自公始祖常進士髙第為代聞人諸弟若子相
繼以文學入官來者未可量也故特著之以俟夫考世
徴徳者是亦光人之志也
　　　故資徳大夫御史中丞贈攄忠宣憲協正功臣
　　　河南行省右丞上䕶軍魏郡馬文貞公神道碑
　　　銘并序
至正七年七月丁丑集賢侍講學士通奉大夫兼國子
祭酒臣天爵言故資徳大夫御史中丞贈攄忠宣憲協
正功臣河南行省右丞上䕶軍追封魏郡公諡文貞馬
祖常早擢髙弟歴踐要途始終五朝有文有政宜賜碑
記徳庸示報功集賢院以聞制可命臣有壬為文臣𤣥
為書臣起巖篆其額三人皆文貞公同年進士而有壬
託知尤厚始以學士被命繼冒承㫖皆職紀述其敢辭公
字伯庸世永古特部居靜州天山有竒爾濟蘇者髙祖
也金季為鳯翔兵馬判官死節贈桓州刺史廟賜褒忠
子孫因官以馬為氏曽祖烏呼訥從世皇征宋留汴掌
饋饟累官禮部尚書贈推忠宣力翊運功臣僉樞宻院
事諡忠懿祖世昌行尚書省左右司郎中贈加議大夫
吏部尚書父潤朝列大夫同知漳洲路緫管府事贈中
奉大夫河南行省參知政事追封梁郡公妣楊氏追封
梁郡夫人梁公官浮光因家焉公七嵗知學得錢即以
市書十嵗見燭攲燒屋解衣沃水滅之人嘆其異蜀儒
張公􁅩講經儀真公未冠質以疑義數十張公竒之科
舉詔下鄉㑹試皆第一廷試第二葢以國人冠也授應
奉翰林文字承事郎同知制誥兼國史院編脩官拜監
察御史仁皇久正宸極猶居東宫近侍利燕飲得請公
抗言當御正衙立朝儀御史執簡太史執筆雖有懐姦
利已乞官賞者亦不敢出諸口承天地祖宗之重當極
調攝至於酒醴近侍進御當思一獻百拜之義英宗為
皇太子請慎簡師傅下至臣僕亦宜精擇時大姦當國
公首知其盗觀國史洎同列疏其十罪仁廟震怒罷之
黨與之布要地者皆論列出之端人昔與牴牾而擯斥
者請拔用之泰州山移公言山不動之物而今動之豈
在野有當用不用之賢在官有當言不言之佞大臣皆
家居待罪薦賢拔滯知無不言改宣政院經歴月餘辭
歸起為社稷署令罷雜事于泉南大姦復相左遷開平
縣尹欲中傷之退居浮光大姦死除翰林待制泰定建
儲擢典寳少監太子左賛善尋兼翰林直學士成均釋
奠陳太子視學之禮内出禮幣命公助祭除禮部尚書
祖母張夫人卒䕶䘮歸起為右賛善復禮部尋辭歸天
厯初再使召為燕王内尉仍入禮部兩知貢舉一為讀
卷官時號得人參議中書省事參定親郊典儀充讀祝
冊官禮成賚金幣拜治書侍御史賜犀帶及御書奎章
閣記内庭宴服七襲金玉腰帶各一改徽政副使拜南
臺中丞今上即位召議新政賚白金為兩二百楮幣為
貫萬金織綺為端四改同知徽政院事拜御史中丞以
公疾特免朝禮命光禄日給上尊知經筵進説必陳經
史大義叅以祖宗故實持憲務存大體西臺御史劾其
僚禁酤時面有酒色以苛細黜之山東憲以孔氏訟聞
以事闗名教不行按者亦引去司憲有以貪墨敗沒入
其田廬請歸曲阜林廟從之拜樞宻副使居無幾辭歸
復南臺中丞遷西臺疾不赴積階自承事郎至資徳大
夫至元四年三月丙午薨于光州之第得年六十是年
四月壬申葬州北平原鄉西樊里有司以聞有令贈諡
配索氏封梁郡夫人子男二武子承事郎湖廣行省檢
校官文子徴事郎秘書監著作郎孫男三女二公言事
剴切嘗建國人暨諸部既誦周孔書當尊諸母以厚彛
倫兵家子驕脆有孤任使庶人挽强蹶張老死草野當
建武學武舉儲材以備非常時雖不用識者韙之至於
論刑一本哀矜嘗言死罪遇赦且原減死流徙未蒙殊
渥當驗情遇恩内徙漢人滿百執弓矢獵者不及百者
流條格已有禁弓矢聚衆之條又復為此是錯綜綱羅
之誠恐愚民舉足蹈罪至論建徳民妻之不首夫死者
則當以必死其得用法之意乎國家涵濡百年譽髦斯
士公先世已事華學至公始大以肆為文精核務去陳
言師先秦兩漢尤致力於詩凌礫古作大篇短章無不
可傳者與修英廟實錄譯潤皇圖大訓承華事畧編集
列后金鎰千秋記若干卷至順間龍虎臺應制賦詩有
玉食之賜甞進擬稿為之嘆曰孰謂中原無碩儒乎文集
若干卷臺檄刻之揚州郡庠仁皇始行貢舉國人而下
列為四色國人洎諸部為右榜試目視左榜差優公雖
右榜左列及之者指未易屈焉且其為學初不為貢舉
也以挺特之資丁大明之㑹褎為舉首馴至達官威重
足以鎮薄俗文章足以追古作議論足以正風教設科
得士不得不以延祐之初為盛也不幸壽僅六十未究
其用悲夫銘曰
元大一統六合同風南臺北萊芃生其中部族有儒文
貞伊始文貞之世翼翼廟祀後承聿修講學諸夏延并
至公有大無摦嶄然異禀㓜不事弄濡衣撲燎智劇碎
甕益習以進益混以澣不溺于流而登于岸先秦兩漢
華咀實擷天籟泠厲石湍激洌天子有詔乃興乃賔實
三其魁一推國人甫試館職倐峩豸冠以爾枘鑿安我
考槃遐心浮雲束帛空谷春坊翊賛經筵啟沃皇格于
天公司其度俊造鑑衡風紀砥柱龎恩異數川委充溢
云胡修途六十而抳既易其名亦大其封于光之原賜
碑崇崇賜碑崇崇於赫厥銘同年之紀考信匪譝惟爾
部族文貞有躅叙倫敦典益介戬榖
　　　石田山房記
桐栢之水發為淮東行五百里合溮潢山谷諸流左盤
右紆環繞山麓其南有州曰光平衍而萆茂民勤而俗
樸故贈都尉開封郡伯浚儀馬公實嘗監焉公之子祖
常少賤而服田於野以給饘粥鄉之人思慕郡伯之政
念其子之能勞而將去也乃為之卜里中地亟其乗屋
而俾就家屋之側有崇丘可六七丈溪水旁折而出岸
碕之上嘉樹苞竹薈蔚蔽虧前為木梁縁溪而行周垣
悉編菅葦門屋覆之以茨嵗時里隣酒食徃來牛種田
器更相貰貸寒冬不耕其父老各率子若孫持書笈來
問孝經論語孔子之説其耕之土雖磽瘠寡殖不如江
湖之沃饒然猶愈于無業也祖常者因樂而居焉于是
名其屋曰石田山房且自為記與圖以屬當世能言之
士請為賦詩異日使淮南人歌之
　
　
　
　
　
　
　
　
　
　
　
　
　
　石田文集附録
