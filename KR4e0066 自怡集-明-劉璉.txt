#+TITLE: 自怡集-明-劉璉
#+DATE: 2016-06-11 12:25:22
#+SOURCE: github.com/kanripo/KR4e0066 master 6652e93a                
欽定四庫全書　　　　　集部六
　自怡集　　　　　　　　别集類五(明/)
　　提要
　　　　(臣/)等謹按自怡集一巻明劉璉撰璉字孟藻
　　　　青田人誠意伯基長子洪武十年為考功監
　　　　丞兼試監察御史出為江西布政司右㕘政
　　　　卒年三十二是集為其子廌所編末附洪武
　　　　十三年國史院編修官呉從善所作哀辭備
　　　　述基從太祖起兵璉在南山日制馭諸草竊
　　　　請設談洋巡檢以靖逃盜之源及沮沈立本
　　　　媚附權臣事惟以材畧氣節稱之不及其文
　　　　章巻首載秦府紀善黄伯生序稱嘗見其遇
　　　　事剛果坐折姦佞不撓不阿宜其少年鋭氣
　　　　盛滿于中今讀其詩顧乃溫柔沖淡怛然有
　　　　愛君憂國之至情而自視欿然如有不足以
　　　　為庶幾於聞道今觀此集惟七言律詩頗渉
　　　　流利圓美不出元末之格然僅四首蓋非所
　　　　喜作至於五言古體居集中之大半皆詞㫖
　　　　髙雅而運思深摯殆于駕兩宋而上之以繼
　　　　犁眉公諸集可謂不愧其父而明人罕稱道
　　　　之者殆轉以勲閥掩歟乾隆四十三年三月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
自怡集序
自怡集者中奉大夫江西等處承宣布政使司㕘政劉
君孟藻所著詩也詩凡九十四首蓋孟藻少臨事而又
年三十二以卒其所著述亦多散亡故其所見止此嗚
呼為士者修之于身施之于事業固不假是以傳然使
後之人頌其詩讀其書而尚論其世將不有賴于此乎
夫在心為志發言為詩詩者言之華者也古人謂有有
道之言有有徳之言予亦謂有有才者之言有道者心無
所累故其言和平而不迫有徳者心有所守故其言典
雅而不肆若夫言之美者麗如毛嬙壯如荆卿竒如孫
吳之兵富如陶朱猗頓隨取而有長篇短韻各自名家
然語其才則有餘求其本諸道徳則槩乎未有也是以
或失之淫或失之險怪或失之靡志得則矜以驕一不
得志則怨以誹而詩病矣孟藻先中丞以宏才大畧佐
上定天下策勛受封而且以文章擅一代之盛孟藻侍
㳺輦下所與交者皆鴻師碩儒既而入賛考功試御史
出佐大藩余嘗見其奏對詳明遇事剛果坐折奸佞不
撓不阿宜其少年鋭氣盛滿于中今讀其詩顧乃温柔
冲淡怛然有愛君憂國之至情而自視欿然如有不足
噫若孟藻非所謂有徳而庶幾乎聞道者耶予在鄉里
辱逰孟藻兄弟間及竊禄京師與孟藻待詔闕下未嘗
一日不相親也孟藻尋有江西之命而余亦侍王之國
關中别去二年而孟藻不可作矣其子廌以是編將刻
諸梓屬予序之予義不得辭若夫孟藻平生大節作者
述之已備兹不著洪武十三年二月望日將仕郎秦府
紀善同郡黄伯生序
欽定四庫全書
　自怡集
　　　　　　　　　　　　明　劉璉　撰
　　瑞粟歌(并序/)
臣聞洪濛判而三才之道立聖人出而天地之功成此
古今不易之理也欽惟皇上奮興農畝君臨天下由武
功而致文治自有載籍以來不能多見也至於躬覽庶
務纎微必求其要領教誨臣下必本乎道徳仁義雖勞
弗倦是以皇天上帝欣得聖人克受明命以昭宣其徳
毎于政事得失之際必顯示其情而告誡焉去年秋九
月星象示異皇上惕若恐懼乾乾靡寧日新厥徳以格
天心故兩浙雖被水潦而其民不敢為奸京師土木並
興而衆庶樂趨其事海内清寧雨暘時若和氣凝結毓
為嘉祥乃洪武十年七月有瑞粟生圜丘署近臣拔取
以進一莖兩穗者十有餘本一穗兩岐者數本臣謹按
緯書曰王者徳浹于地則嘉禾生又曰璇星得則嘉禾
液兹非皇上敬天之至上帝降鑒之隆人事理而天道
應之騐歟臣璉目覩盛事喜不能已謹獻歌一首以寓
螻蟻之忱云歌曰
秋氣佳節兮萬寶告成和風揚颷兮甘雨夜零風不鳴
條兮雨不破塊皇天降福兮嘉祥以生維兹粟之茂實
兮秀彼圓丘異穎同莖兮瓊粰翠英被沆瀣之華滋兮
承日月之光精猗豐年之兆兮此其有徵昭聖皇之神
徳兮溥恩澤于遐荒握乾符而馭坤靈兮統百職之明
良聖子神孫兮聿遵厥緒於千萬年兮福夀無疆
　　松竹友人辭(并序/)
松竹友人者括蒼任惟信氏所以自號也夫友所以輔
仁資其嵗寒不渝可以振貪懦之風者舍是奚取焉然
不于人而于物遺世之情深哉且天之生材必不徒已
以惟信之抱負晦其迹而彰其徳又豈能終隱者耶因
為之辭以遺之其辭曰
維山有松兮維隰有竹樛枝櫹槮兮密葉如沃遯世遺
榮兮情深行獨求長友兮爰得貞卜松有苓兮竹有實
招鳴鳳兮又已疾投瓊芳兮(缺/)清泠聊逍遥兮永終日
觀飛瀑兮㵼雲玩林臯兮夕曛山可廬兮秫可酒吁其
去此兮伊誰與羣雨瑟瑟兮風蕭蕭猿鶴逝兮空林幽
懷質抱材兮將須世用猗若人兮胡寧久留
　　秋日辭
秋暑退兮涼風生日皜皜兮雲冥冥去鄉離家兮逺徂
征鬱結紆軫兮難為情登髙四望兮渺茫茫天低埀兮
湖水明蒲栁衰兮蕭瑟芰荷彫兮凄涼思丘壠兮天一
涯中心悲兮莫我知莎鷄啼兮夜蟬語星河粲兮螢火
飛援雅琴兮不成音拊余玦兮當此時徙倚徬徨兮夜
未央奮飛不能兮道路長想故山兮秔稻熟栗開苞兮
桂飄香白雲英英兮在山岡徳容孔昭兮懷哉勿忘
　　望後舟
望後舟望不見兮生離憂滄江濶兮路遐永木葉脱兮
知嵗秋慨幽懷兮莫共冩歎芳華兮不我留卾君骨朽
越歌杳何人鼓栧乘中流望後舟望不見兮心悠悠
　　秋日旅懷七首
金風正秋令開此肅殺原凝霜結嚴威草木同摧殘芳
華日彫落光潤歸本根豈不懷慘凄中有生意存收藏
理應爾貞脆焉足論曠哉白雲谷松風聴夜猿
　　其二
園菊冐秋色湛露滋幽香採掇盈懷袖餌服心清涼所
思久暌違欲寄阻河梁芳英豈不美人意豈不良坐恐
光景暮於邑隨飛霜
　　其三
草枯邊塞寒賔鴻逺于飛鴻鳴在中野風霜爍毛衣客
子别故君飄揺天之涯覩此増感愴況乃秋風時耕鑿
本吾心良農恒苦飢諒無摩天羽雲路非所宜鵬鷃各
有志豈為小大移山林仰暘景棲息唯一枝
　　其四
秋風生白虹秋聲入髙樹離離星漢明杳杳孤鳥度夜
坐不覺久逍遥散余歩鬂毛動凄風羅裳怯零露寒隂
日已侵芳嵗聿云暮睠言思我鄉誰與將尺素
　　其五
繁林著秋霜萬樹張錦纈斜暘照郊坰霞光粲凝結雖
非三春暉明媚亦可悦薄暮涼風吹落葉飛不歇寂寞
為誰容寒鴉噪明月
　　其六
夜靜天一色江水疑不流素月懸青㝠翠色生髙秋駕
言理舟楫足以散我憂虚明映空碧如在天上遊西溟
忽震蕩寒風颭颼飀清暉蔽層隂恍惚不可求唯聴城
頭角咿嗚在髙樓
　　其七
止水能燭物不流豈澄清行役雖云勞要識靜者情大
道順自然奈何苦營營倐忽竅混沌淪敗由聰明支離
頤隱臍乃能全其形長歌歸去來息心守吾庭
　　種荳
結屋南山隈愛此園田幽豈不念朝市居閒得優游春
耕既舉趾夏苗已盈疇農人復何營藝菽在髙丘膏沐
仰時雨地氣生芒勾芟夷去異種旦旦躬追搜藩籬曠
且完挿棘羅戈矛佇看芽茁長密葉蓊雲稠勞生愧明
時暇逸敢自休夙昔思嘉言人與天地侔隨力任造化
叨養固有由甘澤天所降物産地所羞克勤匪伊始何
以望有秋胡為厭卑近髙逺肆厥謀瘠人以自肥反貽
天地憂嘐嘐竟何補適足罹愆尤書此遺同志聊似擊
壤謳
　　遣興五首
緑鳬水中遊白鶴雲間飛霄漢有修程烏能顧卑微浩
蕩展羽翰崑丘以為期鵰鶚趨下風罻羅絶張施倐忽
萬里餘摧頺不知歸空林有故巢繁霜日霏霏孤雌哺
黄口啁哳將疇依豈如戱蘋荇雙棲在漣漪
　　其二
豆實生喬松成長亦匪易枝饒風颷摧葉飽霜露悴賴
此剛勁姿挺立世所異壯哉十抱圍根据依厚地秀色
凌烟霞清隂却炎熾鳥雀有宿棲螻蛄亦䝉芘奈何處
其下戕賊隨已意直榦為㩻傾能不為身累
　　其三
山中有一鬼跳蹺唯短足薜蘿充衣裳橡栗代饘粥巖
崖結重隂暘光不能燭春花晝掩靄澗水秋濆薄矧兹
入林墟慕此雞與鶩嘯梁兒童驚發藏婦嫗哭上天赫
有威民怒曷可拗胡不安厥愛藏形以自玉
　　其四
希仙屏紛雜遺榮處幽閒靈元固重扃鼎爐合神丹灝
露以為漿青松以為餐道積時亦久丰姿變蒼顔元功
一朝成飄然出塵寰螭龍將軺車鸞鶴承佩環傲睨天
霞表望望不可攀仙山有真樂何用思人間
　　其五
食肉有不甘茹荼乃如薺駟馬懷隱憂韋布顔無泚寸
丹既融通萬理諒昭洗衰榮各有定何必勞爾爾挑燈
讀我書文字浩無涘白首窮一經得禄未足喜捨已以
從人園廬任荆杞憂思不能眠嘆息増徙倚
　　送章藴徳指揮還平陽衞
微雨潤蒸溽薫風變寒颸客從逺方來慰我久别離髙
談竟終夕感舊心傷悲别來渝四載世事紛若糜公私
兩轇輵足疲目就眵相思不可見寤寐增嘆咨憶昔出
海門萬艘總雄師平陽古堯都下車撫惸嫠堅城屹如
山謀謨出幽思吾州舊部曲字養恩如兒此行復千里
后㑹知何期長川去悠悠白日正南馳驪駒已載歌别
意方凄其恨無羽翼翔中心誰當知英賢志功業名與
竹帛埀勗哉樹竒勲古昔猶今時深情浩難既聊寄征
行詩
　　舟中即事
天風吹白雲日落山更碧理棹泛清流濯纓俯幽石悠
悠潛淵魚矯矯冲霄翮物性各有安人生嘆為客
　　錢唐别友人
辭家適京國汎舟浙江湄吳山一何髙湖水清漣漪浮
雲從南來感我懷鄉思于時春向深草木好容姿幽禽
樹間鳴間關雜兠離臨岐别良友中心能不悲悽惻未
忍分慷慨終當辭君家住金華我居栝蒼埀同舟展良
晤浩瀚陳歌詩人生無定踪㑹合誠稀竒君慕渥洼馬
騰達康與逵我羨青田鶴山林自棲遲操尚雖不同意
氣深相知所貴徳業隆守道識盈虧相期各勉力勿為
俗子嗤
　　秋霽
積雨霽郊甸涼風來早秋蒲栁變冶色寒螿生暮愁明
河凝素光青山淡如浮游目睇行雲感此身世憂故鄉
不可見悵望心悠悠
　　馮公嶺
鷄鳴出北郭戒徒飭裝仗早發神頗疲亭午心始暢行
行陟危巔路出林木上兹嶺號馮公何年得名狀想當
開鑿初斯人通塞障根從西北來氣是東南壯萬里生
長風煙雲中浩蕩登髙望我鄉心情増愴悵役役征途
間黙黙幾得喪何當息塵鞅終年遂疎放
　　春日道中
雨收春日融衆草豐且碧和風拂輕衣飛花撲行客晴
空揺翠烟莽蒼見山色青年豈長駐感念思夙昔
　　隘頭山
杖策躋絶壁徒歩穿逺林木葉泫清露曉氣光沈沈白
雲擁澗谷浩若滄溟深數峯出青翠秀色倩人心間關
林中鳥和音奏鳴琴芬菲道傍花芳香襲幽襟適意豈
不樂但恐嵗月侵越此即他鄉矯首空長吟
　　過湖樂站
晨䇿登逺林初日雲外赤川明寒波生野曠嵐霧白傾
耳聆哀猿捫蘿隨鳥跡昔年花栁塲今作荒草陌泠泠
松上露冉冉如淚滴
　　緑隂亭詩送人之臨江府尹分韻得朱字
虞廷奏湘絃皇風被寰區萬物遂長養人情亦怡愉嘉
樹藹新緑修篁時雨餘秀色明軒窻清隂散琴書臨江
繁劇地郡治崇華居煌煌京府丞出佩太守符宣恩自
畿甸皂蓋雙輪朱盤根表利器長材應時須民俗既云
清丈教行將敷自公日多暇鳥雀鳴階除旋歸儀廟堂
令器登璠璵嘉名繼前烈以貽來者模
　　發清江
暮過樟樹鎮曉發清江汭遥觀閤皂山山際半積雪宿
雲散輕風晴旭露初晰霏霏林烟蒼炯炯疎星没春陽
亦昭曠江水亦澄澈嵗序自推遷悵焉感時節即事多
所懷豈伊念離别引領望帝京丹心漫飛越
　　次新淦
栁條日以青雪消春水煖遡流何儃佪又見白日晚山
光與水色取適興不淺開户靣大江凭軒見孤巘雲端
野燒明天際歸舟逺憂來覺時遥歡去知星短安行復
飽食使我顔色靦進徳思乾乾匪躬懷蹇蹇持此慰吾
心庶以善自勉
　　泊廬陵
彤霞炫餘暉日落川上明漾舟循水岸凝矚瞰連城樓
閣相映帶雉堞互逥縈春樹鬱蒼蒼色與暮雲平陟逕
坐孤驛華燭熒如星端居有餘閒庭館凄以清稍喜人
語靜又聞翔雁鳴依依越鄉感戚戚懷禄情覽詩不成
章欲語誰與聆
　　入萬安
崇山抱迴溪川路漸窈深竹樹縁髙阜洞壑隱層林近
眺發新興逺望暢幽心東風若有情雲日乍晴隂出潛
有游鱗遷喬多好音芳春若堪折請折丘中琴
　　晚眺西山
山色十二時江流數千里亭亭青芙蓉揺艷映江水落
日片㠶飛遥見白雲起逸駕邈難攀汀洲老芳芷
　　自君之出矣八首
自君之出矣金爐烟不裊思君如露桃紅淚墮春曉
　　其二
自君之出矣歡娛共誰伍思君如梅子青青含酸苦
　　其三
自君之出矣空䦨愁獨守思君如池荷見蓮不見藕
　　其四
自君之出矣中心劇含梗思君如纎絺蕭索不禁冷
　　其五
自君之出矣昧壁虫自語思君如羇烏夜夜啼達曙
　　其六
自君之出矣蟬鬂枯可燎思君如流螢持明徒自照
　　其七
自君之出矣瑶瑟塵滿柱思君如迴風旋轉無定處
　　其八
自君之出矣芳香銷玉體思君如河氷堅凝直到底
　　題雲林圖贈伯琛
我家昔住蒼山巔竹樹杳藹當庭軒有山竟日情不厭
時與白雲相往還邇來别家又三載引領長望心悁悁
豫章曹君江海客濟時久習軒岐術深情迥若彭蠡寛
逸氣逺與匡廬適偶然贈此雲林幽黛色烟光逺相逼
採芝却憶商山翁種杏自喜多隂功良醫良相各有志
豈與流俗論卑隆伊余蹇拙無所似好古毎欲尋髙踪
山中黄精倘或煮幅巾裋褐期相從
　　春江行分韻得春字
濃濃楊栁含嬌春落花細逐錦色鱗蘆芽出水碧玉短
沙嘴激浪跳珠勻髙檣大舸江之濱花驄驕嘶踏翠茵
何人解歌滄浪曲願將此水霑纓塵
　　將曉
東方未明星粲粲霜華蔽野銀色爛篙工敲火起行舟
驚雁相呼入雲漢岸迴水碧知去程荒郊似有晨鷄鳴
曈曈旭日應可覩寒威不用來相仍
　　烈風
寒風烈烈西北起峭㠶逕入長河水浪濤喧擊勢排空
雷音殷轔恒在耳青天倐忽日西入氷懸岸石頭􁣙􁣙
泊舟沽酒澆愁腸仰面看雲空佇立
　　遣悶三首
天光沈隂嵗將暮客子驅車逐歸路塞鴻呌入吳江雲
野鳥對立枯桑樹茫茫四顧少行人括蒼之山渺何處
愁心如水水復凍焉得滔滔向東注
東風吹雲不作雪瀟瀟雨聲中夜發孤舟泊在荒江濱
破蘆為篷漏不歇衾裯霑濕寒如氷骨縮筋攣哽嗚咽
天將憂戚玉汝成杜叟之歌漫愁絶
隂陽運轉無停機平分四氣天何私春宵苦短冬苦永
韶華樂事恒參差非關時序故乖異人生離合不可期
髙堂晏寢有餘暇奔波道路應爾為
　　自武林至丁郭舟中雜興八首
舟行淹宿雨稍霽汎通川深霧羣山沒長天曠野連桃
開榆葉小麥秀菜花鮮漸喜昇平象髙飛見紙鳶
　　其二
澤國何迢遞春深興轉幽田疇低水岸村舍傍河流纜
拂花枝裊㠶將樹影稠何年來此地長日駕扁舟
　　其三
晚來風勢歇又見日臨曛逺岫留赮彩踈星耿薄雲波
流碧月動舟過鏡天分何處危樓上歌聲靜夜聞
　　其四
寂寞空江上漁舟起暮烟明湖天際濶落日霧中圎宿
鷺毛衣潔歸鴉羽翼聨故山千里隔悵望一悽然
　　其五
天風收宿霧霽景曉澄明青喜晴空出紅看旭日生遊
魚翻浪短乳燕掠泥輕衮衮春還半應慚隱遁名
　　其六
今宵天上月應照故鄉春桂影生圓魄蟾光隱半輪盈
虧知有定離别最相親萬里清輝遍偏驚旅泊人
　　其七
重到昔遊地茫然惑去途髙原深蔓草沃野浸平湖水
濶蛟虬横山空鳥雀呼淒涼今古意落日片㠶孤
　　其八
京華行漸近喜色上愁顔風定舟初穩天清水自閒披
衣當暖日散髪對青山去去知何日遊人重此還
　　舟中遇雨分韻得舟字
逆浪隨風白隂雲覆客舟雨聲生滴瀝波靣㸃浮漚昏
黒山藏樹蒼茫蜃結樓髙吟見真趣何必問離憂
　　錢唐遣懷
江風吹浪雨㝠㝠雲暗春山霧壓城箭鏃不隨錢氏沒
黍苗還向宋陵生海門潮擊千年恨漁浦㠶開萬古情
昔日繁華總徂謝蒼茫流水亂蛙鳴
　　回至徽州寄吳則敬
滿地風塵又暮秋昔遊唯見水東流蕭蕭木葉迷行跡
濯濯江花帶别愁元亮歸山非愛酒仲宣懷土莫登樓
别來空有思親夢飛過三山白鷺洲
　　次韻瓶中紅梅
氷肌天賦玉團團誰染丹英比木難不共小桃争艷冶
自陪修竹報平安瑶池隊裏春風細紫塞聲中夜月寒
折向胆瓶看未足一枝還挿竹皮冠
　　再題虎丘
虎丘山倚闔廬城壯觀東南久擅名聳壑烟霞連海氣
凌風樓閣下經聲劍池石冷秋涵月塔刼年深地集靈
尚想延陵吳季子寥寥千載不勝情
　　草軒
春來草自青鵙鳴芳復歇長嘯山中人披襟弄明月
　　其二
池塘清夢覺詩思一何濃欲識東君意閒庭烟雨中
　　漫成二首
暖日融風管發生栁條爆眼麥青青化工辛苦先施設
臘底春前見此情
落梅過雨委滿地辛夷數株花已齊不須爛漫競春色
桃樹李樹根成蹊
　　寓錢唐送友還鄉二首
一雨生涼渾似秋羈人已起望鄉愁君歸我住情何限
后夜相思月滿樓
扁舟此日信歸風海上潮生夕照紅送别何須重囬首
括山遥在碧雲中
　　扇靣小景
逺岫凝風翠欲流緑隂深樹晚悠悠抱琴坐石忘歸路
流水髙山興最幽
　　登白塔寺有感二首
廢圃頽垣曲徑微亭臺舊跡尚依依唯餘野雉憐岑寂
荒草叢中作隊飛
昔人臺館此山隅鳳舞龍飛列帝居二百年來幾惆悵
人間何地覓華胥
　　松溪放舟圖
蒼松數株葉如幄影落滄波紫翠間想得遊人清賞後
扁舟載月夜深還
　　送僧遊方二首
天下車書已混同任渠南北與西東休教暮雨孤村夜
却使家山入夢中
匡廬華頂一躋攀心地開明眼界寛記取當時好山色
還家冩作畫圖看
　　舟中漫興六首
兩岸青山挿劍鋩一灣碧水引流長盪槳却過深蔚處
棲禽飛起一雙雙
溪上茆廬山上田蒼松翠竹復森然老農自得生涯樂
閒共行人説往年
漠漠平林漫漫沙數聲雞犬有人家停舟最愛山頭月
照見寒梅一樹花
好溪溪水鏡般清流盡人間無限情幾日望家今已近
潺湲不是隴頭聲
白露濛濛不見山輕舟一葉下危灘亂石堆中尋故道
不獨﨑嶇行路難
少微山上王髙士結屋號作神仙居山空夜寂何所事
皓月一天歌歩虚
　　登白雲山
白雲山上樹層層萬里秋空入眼明我著芒鞋看畫壁
山僧相見不知名
　　寧國道中
緑樹隂隂生夏涼翠筠解籜凈如霜羈魂漫遂愁雲去
逺水他山更斷腸
　　過丹陽湖二首
數朶青山迷逺黛一行白鷺下汀洲孤㠶影落長天外
蘆葉蕭蕭滿地愁
碧樹彤霞錦繡中扁舟揺颺芰荷風多情惟有如弓月
照見離人兩鬢蓬
　　登西巖寺柬益上人
雲抱青山深復深日融清露滴幽林鳥啼樹發春如許
試問髙人身内心
　　白團扇
團團明月比容輝淅淅秋風想翠微莫遣塵埃悲篋笥
可人還憶暑涼時
　　雙溪八景八首
溪流逺抱滄波合山勢中分碧樹深雨後晴初最堪賞
風光役盡百年心
　　　右雙溪清漲
山枕清溪寺隱山暮雲深鎻羃林烟近來渾忘登臨興
閒聼鐘聲落枕邊
　　　右古寺鳴鐘
春日逍遥湖上行東風駘蕩若為情却憐栁絮隨風舞
又見荷錢貼水生
　　　右湖邊杖屨
網得鱸魚上釣舟篘來濁酒滿甆甌晚涼倚杖觀流水
更有新詩樂倡酬
　　　右溪畔行吟
膏雨溟濛滌凍塗杏花深處鳥相呼東郊蓑笠勤農事
好遣良工繢作圖
　　　右春郊耕雨
苧蘿山下女兒嬌回首吳宫恨未消獨立西風縁底事
效顰空自逞妖嬈
　　　右秋浦浣紗
堤樹無風䕃緑波游魚隊隊鏡中過惟應赤鯉乘桃浪
夜半飛騰奈爾何
　　　右魚遊潭樹
蒼嶺雲深欲度遲蕩山秋暮亦堪悲近時禾黍蕭疎盡
莫向溝塍圖飽饑
　　　右雁聚平沙
　
　
　
　
　自怡集
附録
　　故㕘政劉君孟藻哀辭(有序/)
孟藻姓劉氏諱璉世為處州青田人皇贈永嘉郡公諱
爚之孫故御史中丞䕶軍誠意伯之冡子也由考功監
丞歴試監察御史為江西等處承宣布政使司右㕘政
積階至中奉大夫年三十有二以疾薨于位孟藻為人
敏慧警頴讀書二三過輒成誦終其身不忘髫齡中即
嶷然狀成人習詩文操觚立就屬元之季所在盜起中
丞仰觀俯察奮從真帝于大江之東為之發蹤指示謀
不出幄而制勝千里筭無遺䇿用能剗平羣雄混一四
海定功受封為開國之佐當是時也孟藻獨將家屬處
南田山中南田左右故草竊根據嘯聚不以時忌中丞
任事將禽獮之乃偽為服屬而圖肆毒螫于隂孟藻潛
覺焉撫其豪酋結以忠義或委以利或惕以威或却制
其要害咸就規束莫敢蠢中丞之舊故姻戚與凢侍下
之衆孟藻罔不人得其歡心侍中丞若嚴父夏日屏氣
息慄戰于股退見孟藻煦如陽春由是山谷無間逺邇
賢不肖惟孟藻是附孟藻亦各有以處之不紊毫與髪
及中丞之請老而歸也天子念其勲伐欲數得問勞孟
藻以一介行李往來于京者不憚六七至則燕見于上
類家人父子俯伏陳對詳簡中宜上嘗字中丞言曰伯
温有子足以翊賛春宮矣于是廷臣自宰輔而下鮮不
器孟藻者初甌括之間有地曰談洋負隂而逺又界于
閩無賴倚為窟以私販負軍戍徒役逋逃不啻淵藪中
丞病之入朝以為言請置廵檢于其地上從之執政權
臣以出不由己為愧㑹中丞歸遣孟藻達封事言郡縣
不法者上輒私行焉而孟藻又不先以關白執政執政
滋怒因乗以隙欲搆入其罪賴天子明聖孟藻得無隨
坐時洪武六年也七年中丞復朝京師孟藻實從上數欲
官孟藻中丞辭遣之中丞既薨九年冬十月皇帝上緬
元象慨欽天之失職命御史賫詔謂孟藻令上其父所
著觀象玩占等書及天文諸家言孟藻已縢藏石室悉
取送官仍走謁于帝奏曰臣先臣基當屬纊時畀臣抱
書入獻無失其業臣遵治命謹已緘閉無泄俟服闋上
今已送官敢昧死以聞上嗟嘆良久乃曰卿忠孝具著
宜留事朕孟藻叩頭嗚咽以未禫為請詔許歸終制賜
鈔三十貫皇太子召賜食更贈五十貫勉諭彌厚十年
夏六月既釋服遂拜考功之命考覈當其可稱厥職以
謹勑見褒于上故不越年而超佐藩閫將有大任焉十
二年出刑部尚書沈立本為布政使立本素諂附權臣
至官即求所以媚之之事孟藻牢持不可立本屢動以
危言欲脅制孟藻孟藻怒曰吾廷受帝命㕘政江右知
報國而已他所不䘏何有于使哉發憤得疾六月某日
終于公署訃聞天子為之震悼輟視朝遣使弔問親御
宸翰為文祀以中牢嗚呼孟藻與余為通家有兄弟之
好余齒差長毎班孟藻上暨余忝京官孟藻之來實主
于余可否必籌飲食必耦寢必同席余汨于公事若沐
漆孟藻多憐余之色余後歸田里得與孟藻㑹者僅四
五而孟藻逝矣孟藻性和易見幾明决雖待人無忤而
内懷剛正動率循律于非義際毅然有不可奪之節余
意其當桂石斯世康濟兆民異日弼守文之君為股肱
心膂以享有太平孰謂遽止于斯乎人之生患于無才
有才患不見用既用患不能顯而得君以行其志今孟
藻才已用于時尊且顯矣忠知于君而澤加于人矣家
為賢子國有良臣保有名爵正而斃焉生榮死哀尚何
道哉雖然余于孟藻其能忘情否也孟藻之子廌以喪
歸余適在温郡不能撫其櫬哭諸野比塟又弗克執紼
以窆悲可勝既耶追憶曩時作辭以哀孟藻且書遺其
弟仲景俾廌刻諸冢上其辭曰
南田莓莓兮武陽崔崔孰儲其精兮生賢孔才猗彼永
嘉兮乃先厥開奮興翊運兮龍乘于雷良平其勲兮文
驅鄒枚克裕而後兮有植必培嗟嗟孟藻兮棟梁之材
辭華蔚充兮如瓊如瑰又多藝徳兮既美且偲無纎無
洪兮衆善畢該結知主君兮厥轂乃推朝登金門兮莫
躋金臺啓沃既良兮䕫龍我陪帝瞻豫章兮西江之隈
曰兹庶務兮汝佐其裁繩愆疏滯兮澤彼一垓方期顯
庸兮陟子司台若和鼎羮兮以鹽以梅曷尸大塊兮亟
畀之災民之無依兮西山云頽其志則誼兮壽齊于回
有子輿櫬兮載號而哀鬛如其封兮松栢是栽攄情託
辭兮以泄予哀琢之貞珉兮示于方來嗟嗟孟藻兮嗚
呼洪武十有三年嵗在上章涒灘冬十月戊午朔前翰
林國史院編修官同郡吳從善製文
　
　
　
　
　
　
　
　自怡集附録
