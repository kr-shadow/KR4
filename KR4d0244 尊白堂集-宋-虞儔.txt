#+TITLE: 尊白堂集-宋-虞儔
#+DATE: 2016-06-11 12:24:54
#+SOURCE: github.com/kanripo/KR4d0244 master 8bbf6560                
欽定四庫全書　　　　　集部四
　提要
　　尊白堂集六卷　　　　别集類三(宋/)
　　　　臣等謹案尊白堂集六卷宋虞儔撰儔字夀
　　　　老寜國人隆興初入太學舉進士累官兵部
　　　　侍郎奉祠卒其行事不見於宋史而志乗所
　　　　載頗詳始為績溪令即以治行被薦遷監察
　　　　御史搏擊權貴朝廷肅然為浙東提刑徙知
　　　　湖州值嵗祲推行荒政所全活甚衆盖亦不
　　　　徒以文學見長者集中有使北回上殿劄子
　　　　是又嘗銜命使金考金史交聘表泰和元年
　　　　三月乙亥宋試刑部尚書虞儔泉州觀察使
　　　　張仲舒等來報謝即其事也儔慕白居易之
　　　　為人以尊白名堂并以名集其讀白樂天詩
　　　　云大節更思公出處寥寥千載是吾師生平
　　　　志趣可以想見故所作韻語類皆明白顯暢
　　　　不事藻飾其真樸之處頗近居易而粗率流
　　　　易之處亦頗近居易盖心摹手追與之俱化
　　　　長與短均似之也然如除日獄空春蠶行及
　　　　勸農禱雨喜雨諸篇愷切慈祥詞意懇到足
　　　　以驗其心勞撫字固不當僅求之吟咏間矣
　　　　集中古文僅存制誥劄子二體已不免多所
　　　　散佚而辭命温雅議論詳明於當時廢弛積
　　　　弊言之尤切其意亦頗有所取者據陳貴誼
　　　　原序集本二十四卷今従永樂大典中採掇
　　　　裒次釐為詩四卷文二卷錄而存之亦所謂
　　　　布帛菽粟之文雖常而不可厭者歟乾隆四
　　　　十六年三月恭校上
　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)陸　費　墀
原序
紹定己丑秋八月武岡守朝請郎虞君衡遣介奉一編
書謁余序其首啟而視之曰尊白堂集乃其先人兵部
侍郎諱儔字夀老所作也卷二十有二詞制奏議之卷
七詩之卷十五衍裕雅重根柢經術緒宻思清非苟作
者獨未諭尊白之意何謂也侍郎平日常曰韓魏公有
醉白堂坡公有我似樂天之句此吾所不敢惟知尊之
敬之故扁以為堂吁安得此長者之言哉宜其詞章粹
厚不迂有樂天之遺風也唐史臣賛樂天謂其最於詩
今侍郎詩亦獨到讀之者知其為莊士雅人所謂畧無
杜牧之所譏者顧乃扁而尊之可謂亷於取名矣歴事
三朝出藩入從始終全徳使獲盡展所藴功業克就則
賡醉白之歌又將與魏同志而惜其不盡著也武岡守
繼家學政和惠知其親之善顯而傳之有足嘉者抑嘗
因是以觀白公之為人位不登乎丞弼功不著乎鼎彛
而百世之下殊勛偉業名徳文學之彦率願尚友慨慕
而不可得是其可尊者必有出於文章事業之外覧者
遡其原焉可也朝請大夫權刑部尚書兼直學士院兼
修玉牒官兼侍讀長樂陳貴誼序
欽定四庫全書
　尊白堂集卷一　　　　　　宋　虞儔撰
　　五言古詩
　　　暇日邀王天任諸公遊南坡天任有詩因次韻
梅黄收宿雨山緑呈層巔髙軒䕃修竹朱檻俯流泉雅
致軼天外俗物無眼前笑人聲利場蛾眉競争妍半生
政坐拙州縣空逥旋自視甘寂寞何心慕華鮮南坡吾
莵裘杖履有厚縁暇日領佳客頗辦沽酒錢愧無絲與
竹後堂欠彭宣何以侑談笑頼有兹山川送鴻煩逺目
落鴈驚虛弦門徑逥俗駕山澤非臞仙劇談交玉麈醉
吟飛彩牋榴花媚紅皺李實薦翠圓相㤀恣諧謔小謹
畧跽拳兹逰無可紀須君賦長篇
　　　再和
我詩苦艱澁蹇歩太行巔筆乾硯欲裂何地覔湧泉巧
匠愧傍觀袖手不能前敝帚徒自珍捧心豈成妍辟舍
不獲命屬鞬試周旋君詩巧層出浥露晨花鮮前軰借
波瀾後生敢並縁平生程不識毁不直一錢五色爛摩
尼八音和相宣挹袂庾開府拍肩揚盈川毎發必中的
矢脱無空弦我盖三復之飄飄意欲仙此計太冷淡浪
費五彩牋不如醉紅裙且聴歌喉圓况當荷傾盖莫待
栗過拳徐㸔騎鯨伯一斗揮百篇
　　　再和
雨驟頻垂脚山髙故隠巔南坡疑斷路平地怪流泉猿
鶴誰為伴鳬鴻亦墮前梅黄雖借潤榴火漫呈妍人世
隙駒過天形磨蟻旋雲容愁暮合霞彩望朝鮮已負杖
藜約宜修香火縁江山如得助風月敢論錢今日苦不
樂此情誰與宣髙歌懐杜曲晚賦擬樊川屋破時懸溜
弓驚不受絃好邀沽酒伴却羡泛舟仙竹色杯中緑花
光筆下牋左持還有蟹右畫更成圓自笑牛刀割難安
鷄肋拳補天非我事聊爾繼新篇
　　　再和
君家有西園望我南山巔觴詠繼曲水花石希平泉長
溝流砌下逺岫列楹前春風一披拂百卉為渠妍迨兹
夏日永杖履宜盤旋梅黄已過雨清潤霽景鮮主人雖
好事欲往無由縁似聞三徑深日夜長苔錢行當載酒
過髙情與君宣飛鴻渺天末浴鷺來平川良辰恐易失
勿待月下弦前者坐中㸔俱是桂堂仙酒豪倒金壺詩
健輕華牋琴㺯朱弦古碁枰寒玉圓君才尤中的霜鶻
無空拳諄復記幽㑹舂容㸔大篇
　　　和姜總管喜民間種麥
腰䥥刈晚禾荷鋤種新麥田家競作苦羔豚勞嵗夕翠
浪惬初懐黄雲期後穫晴暖得天時肥瘠隨地力賸欲
觀風謡未暇履阡陌寜唯餅餌香庶免鞭笞責擬踏青
州麴釀酒邀佳客
　　　病起據案無緒輒書二十五韻呈簿尉
祗役來異郷瘧鬼巧伺便寒熱四五行大小六七戰初
如蹈隂壑赤身卧氷霰繼若煽紅爐虐熖工煆鍊先生
但堅壁髙卧觀物變謂我則忘吾曰舍其猶傳童子更
進藥先生强起嚥羣鬼競揶揄醫工何瞑眩忽然汗四
出心愧顔有靦湏臾返清凉輕健欲舞抃寜唯䟽枕簟
便覺美餚饍氣和疾自去福至禍亦轉我生多蹇剥縣
尹劇卑賤王事有期程私室敢安宴日出事還生孤㳺
無一援訟牒猶山積愚拙費裁剸催科正火急日夕竢
訶譴督郵顧小忍斗米那可戀彈琴不復夢據案敢告
倦仇梅二友生灑落邦之彦頗復相料理何嘗語逰衍
城南萬荷花浣溪錦一片凉生雨初過香度風㣲扇碧
筩亦易辦白墮儻可薦詩以代折簡辭兮非黄絹
　　　除日獄空唯欠租監繫頗衆因悉縱遣之期以
　　　開嵗五日畢來因記東坡先生倅杭除夜直都
　　　㕔囚繫皆滿題詩壁間輙用其韻
訟牒日已稀私幸庭無留胡不了租稅顧為此拘囚催
科迫星火對案亦包羞作苦念田家嵗莫得少休羔酒
㑹鄰里盍歸與婦謀刻期亦人耳吾其反自修
　　　病後有感作
今旦病思清把書坐晴簷體舒百息匀心逺萬慮恬收
視等庖郢妙觀到羲炎頓忘饑寒苦但覺中邉甜習氣
尚稍稍自喜良沾沾故家東堂書髙架紛懸籖我時且
兒子氣欲俱并兼澆着胷次間政爾意不亷此意竟蹉
跎衰遲侵㦸髯邇來又留滯鬱鬱三年淹是秋莭物髙
露白原草霑斜河轉空濶夜氣方森嚴此日足可惜黄
塵滿征襜明年㑹當歸赤米薦白鹽繙經慰老眼甘作
書蠧潜共嘲𤣥尚白指笑突不黔亦知屠沽兒羔豚方
屬饜
　　　和張伯子韻
士流競彈冠州牧紛勸駕器識在所先文藝乃其亞朅
來同抱闗因得奉餘暇軟語雜嘲謔小酌見藴藉官禁
不通風門鍵那容罅豹斑縱未窺鯨背幾思跨君來怪
已三我到嗟方乍前頭萬木春當户三星夜棄甲勿復
來背城寜一借新詩扺驪珠歸橐何妨詫
　　　詠麥
平生笑盜儒口誦青青麥刻燭和新詩此夕知何夕六
花來未晚三白㑹有獲雨暘亦天事勤惰繄人力何妨
縱牛羊况已遍隴陌青黄未交時補助豈無責我亦念
歸田聊作數旬客
　　　和姜總管送别
富貴如浮雲于我初何有轉徙浙東西僅足餬其口去
年在吴興民物猶未阜賑荒事方殷奚暇詩與酒今年
到東陽政成不待乆邂逅遇詩仙襟抱得細剖切磋愧
子貢起予幸魯叟琮琤蒼玉佩闗鍵黄金鈕擬學西子
顰益愧鄰女醜賡酬强追逐要是非敵手目短曹劉墻
氣轢鮑謝囿我如武成䇿苐可二三取山澤多蛇龍松
栢無培塿緬懐南澗老斯人骨已朽人事真好乖又假
蘇臺守遽辭山水邦暫缺雲龍耦酒罷雨沾裾船開山
入牖似鶴出樊籠如魚脫窠臼分袂却闗情鼓棹猶囬
首長篇肯贈我字字炳星斗願保嵗寒心莫愧金石友
　　　和寜國守沈察院九月嚴霜十五韻
九月十月交卦應西北乾少昊猶執矩𤣥冥遽行權慶
元敦牂嵗夏無雨暘愆早禾既有秋人斯望有年晚稻
亦懐新頴實相接連不間東南畆寜分左右肩嚴霜忽
早降節候無餘暄黄熟乃無日青乾空在田殆不如稊
稗那敢詠好堅造物豈棄遺繄時失後先農夫亟欲訴
有司不謂然課無責之有何異扼其咽使君惻興念官
租為渠蠲作詩寛彼憂至哉仁人言幸甚宣城民信乎
有二天
　　　冬至念母
兒行十里程母心千里逐昔者子曽子不忍離一宿今
我獨何為旅食乆輦轂來時月中秋坐待陽初復薄命
難推挽闊歩窘邉幅慰藉煩友朋栖遲愧僮僕畫餅唐
生相説河嚴子卜世態方奔競人情慮反覆夫豈不懐
歸所惡在欲速眉夀翠濤春洞庭霜橘熟亦足盡親歡
何必此㣲禄
　　　秋日同官逰聖感寺晚飲范公亭分韻得須對
　　　二字
招提城東隅勝集僚友俱腐儒元自臞午飯厄齋盂不
如計一醉况有髙陽徒小秋頗解事鷄鶩營庖厨我歸
與婦謀但問酒有無婦言有斗酒待子不時須
木末好風來山頭凉月胐快哉城上亭登臨吾亦再堂
堂文正公精神凛猶在盃行且停飲四座俱起酹義氣
激余衷豁若挹沆瀣此夕飲也清且無俗子對
　　　次早再出
晨起侯鷄鳴我車催發軔列炬犯星㣲衣襟䝉霧潤將
迎恐後期奔走追前進拭面愧緇塵墊巾憐雪鬢吾年
已如此世態何當徇曷不歸去來榮枯才一瞬
　　　秋雨歎
少昊欲行秋驕陽猶䟦扈炎蒸不易滌頗費天公雨浸
淫三日霖雲氣政旁午所慮早禾傷佳實卧場圃翻思
向來旱南畆生塵土矯首望雲霓一滴如膏乳及兹收
斂際反以多為苦蒼蒼匪天歟惻怛羣物祖怨咨尚未
免是非何所付㑹當返秋陽新晴照區宇禾實趂登塲
不特盈我庾荷擔赬肩歸亦足慰田父黄鷄能漸肥紅
酒幸可酤持用答豐年造物儻復許
　　　和張文潜有所嘆韻
老驥困鹽車四足若有絆鷽鳩搶榆枋控地不能逺我
本田家子釋耒事㳺宦少壯耻干請老大誰推挽撫字
亦徒勞催科寜趣辦扵心儻無愧此首何妨俛財由政
事足軻也豈好辯苟得而富貴孰若甘貧賤
　　　和陳倅留題奉聖
飛鴻渺天末目送類中散謫仙負詩狂直欲摘星漢白
雲千丈峯金碧美且煥忘言老瞿曇祗作空花觀軒冕
儻來耳世事亦其漫鸞鳳在赤霄寜肯就紲絆惟餘憂國
心撫事輙悲怨飢饉有流離十室九不㸑上動黄屋念
毎日不遑旰公豈愛登覽㣲意寓篇翰山僧遽傳似字
字如珠貫勸分豈無術未必愧鞭筭升斗倘均恵溝壑
庶少逭福星公恐是疇復虞嵗旱王事敢告勞行役春
過半鬢絲禪榻畔綸巾時一岸溪山得勝賞歌舞廢屢
按請頌海沂康民謡兹可翫
　　　和陳倅逰石門弔瞿硎先生
我坐南坡上髙鴻忽飛去指㸃夕陽外文脊盖其處(原/註)
(僕家南坡之西/政見文脊山)下有竒洞府有道乃宜據鹿裘坐石室
先生豈真踞儻是我輩人傲視非所慮桓温汝何為乃
欲效三顧姦心妄窺鼎未見神合沮猿鶴亦汝羞未易
飲食舉伏滔不自重且為温所遇賛詞縱云美所耻非
所慕邇來賢别駕物外欲軒翥功名恐未免溪山亦已
飫五字識巖石千載想風馭神交付冥漠心契自平素
蒼苔留履跡飛花約歸路先生還一笑晴雲為披絮
　　　林子長見示悼鶴之詩若不能釋然者因次韻
　　　以廣其意且於鶴不能無責焉耳
君家青田姿見之毛骨寒方當秋露警遽迫夏景殘年
來縱飲啄意外失防閑誰歟不具眼斃之于汝安竹林
有餘䕃荷塘豈不寛正坐出門誤寜虞行路難因思出
處理士君子惟艱方其窮居時孤進無還丹山林欲長
往鐘鼎夫豈慳一朝隴書至倐若登天翰肉食無逺謀
伐檀譏素餐失身墜戮辱無乃佞與姦逐兎牽黄犬東
門那得還竟死咸陽市慟哭何辛酸丹塗布衣願恨不
蒯與菅富貴履危機悵望扶摇摶世事亦墮甑天理真
循環向來京口銘俯仰成悲歡世無薛公筆想像付永
歎
　　　和萬元亨舍人送芡實
吳興魚稻鄉來視刺史印適丁饑饉後倉廪無餘藴當
饋不下嚥寜望饌中雋年來稻如雲便覺摇其吻豐年
百物熟天意毋寜靳君侯有佳恵芡實粲光潤東山願
不違南蕩居其近此物舊知名(原註南蕩/鷄頭有名)採擷手自引
剖蚌訝珠還泣蛟疑淚迸軟温新剥肉飣餖初嘗醖遺
我水之濱此意君其問
　　七言古詩
　　　和王天任喜雪
姑射之山果何如徃者吾言聞接輿肌膚氷雪能綽約
是中知有神人居神凝自使年榖熟况有疵癘煩驅除
乗雲四海聊戲劇磅礴萬物同慘舒至哉河漢已無極
俗士區區窮尾閭
我家四壁真相如晨興欲出無車輿獨騎瘦馬南坡下
閬風十二仙人居書生一朝忽富貴瑶林瓊樹環玉除
梅花失喜為三白一枝放我眉頭舒春風醉眼紅緑亂
爾時獨醒如三閭
　　　送隠静恭老
妙喜老人骨應槁明月堂空迹如掃叢林耆舊半消磨
砥柱頽波餘此老五峯深處開道場道價重於連城寳
我盖知名二十年長恨識師之不早朅來陵陽第二峯
一笑相從即傾倒午牕對坐語笑清夜榻歸來魂夢好
大顛理勢恐是渠澄觀公才何足道青衫我亦行作吏
未盡俗縁多病惱相期巢父早掉頭共住山中拾瑶草
　　　和中本留題照石詩
故人别來知幾年怪我相逢鬚鬢白看鏡功名不用頻
蒼苔徧教留行跡蚤知宇定發天光未聞終日介如石
此理昭然何足疑來詩併遣鐫崖壁
　　　贈孫尉姑蘇紫石銚孫有詩次韻
吳儂生長水與雲不採蓮花㧞蒲根窮山鑿石出竒怪
顛坑仆谷無寒温宣和倖臣以佞進横江花石如雲屯
造化有此誠瘡痏奈何浮靡誇朴敦守令誅求星火迫
州縣驚擾河濤飜舉觴誰酹栟櫚子我欲從之以為昆
爾來刳作短尾銚形模簡古得全渾遺君日以烹龍鳯
要和松風㵼潺湲彌明譏評二子媿盧仝風味千載存
搜攪胷中萬卷富傾動筆下三峽源可憐長安貴公子
飽餐荔支饜河豚豈知是中有佳趣目方忤視手不捫
武夫丁字且不識一礮擬落天驕魂平生攘臂咤飛石
唾取青衫明主恩書生調度清且苦臭味不同誰與論
祝君勿遣羊羮汚以友石供古銅盆
　　　食後過竹堂風雨遽作賦所見
雲氣四蒸雷蓄怒山雨一來風借助抱頭乳燕竄低簷
噤口黄鸝在深樹竹圍萬槊齊驚呼老松不動如亞夫
何人筆端帶三昧畫作竹堂風雨圖
　　　監學同舍餞南康新使君黄雍文分韻
人生五馬古云樂今君此行殊不惡君才自是瑚璉器
十載聲華滿臺閣胡為忽厭東華塵一麾要把江之濱
聞道豐登少公事姑與匡廬作主人到郡莫辭譏屢費
政恐朝來多爽氣山中向有讀書人為問歸來頭白未
　　　成均同舍餞别新安使君徐子宜太丞分韻
我昔絃歌乳溪側嗟哉所割真鷄肋斯民疾苦得飽諳
離彼三年能記憶丁男箇箇事播殖紅女家家勤紡織
可憐卒嵗無完褐縱使豐年有菜色夏税未畢秋税來
縣家小緩州家逼拆東補西恐不免剜肉醫瘡寜有極
小儒安敢私其民上官貽怒幾遭劾痛定還思當痛時
至今夢裏猶心惻歙為富州傳自舊誰以留州事苛刻
徐侯固是清廟器撫摩暫遣凴熊軾朝廷選用盖不輕
祖帳衣冠傾上國徳星往矣勿復道田里從兹無嘆息
　　　同舍餞新滁陽使君范子由寺丞于成均芳潤
　　　軒分韻
憶昔飛鳬來上國作縣聲名動宸極今朝頗怪空馬羣
十年所得真鷄肋笑指滁陽有佳處手把一麾留不得
醉翁相望百年間瑯琊自此添顔色
　　　食墨魚有感
誑人吐盡胸中墨不料反為人所得禍變之來非所慮
僅與詩人供一筯韓非竟以説難死楊惲詩成汙刀机
子雲嗜學甘寂寞晚年竒字終投閣撑腸文字五千卷
不救顔囬忍飢面三年博士冗不治半生鉛槧寜非癡
老兵兩眼不識書飽食髙眠我不如
　　　次韻漢老弟假山
庭空吏散無公事一枕清風供午睡列仙之陬渺何許
化蝶翩翩可坐致夢中意行不識路神前那有車乗墜
立壁延縁蘿蔓緑滑徑行視莓苔翠南逰忽到九疑峯
竹㾗斑斑湘娥淚簫韶聲斷蒼梧雲石上虗餘千古意
囬鑣斜經少昊墟閬風縣圃窮幽邃崑崙銅柱髙隠天
河流九曲東南被髙掌逺蹠得我驚二華巨靈留贔屭
三丘却轉問勾芒首冠連鼇誰所置蓬萊浪自弱水隔
俛仰之間興已寄傳聞有棗大如𤓰一笑安期方指示
惡風驟起吹船囬未悟此身在平地鼕鼕衙鼓忽驚覺
起來恰見羣兒􁩩疊石亭前作假山列嶂層峯生詭異
有如中怒互拏攫或似畫眉相嫵媚神獒獅子豈其朋
伏虎卧駞非若類珠屏九摺地不惜西柱一峯天所棄
眼中乍見已堪賞夢裏曽逰俱可誌連筒灌水瀑泉飛
薄岸臨坻盤石巋瓦盤拳石養菖蒲小有仇池今見二
乃知仙境只人間跬歩不移千里至向來封國在槐枝
我今此夢真相似要知萬事孰非夢何物世間能乆嗜
有人夜半欲移舟讀我此詩寜不愧
　　　偶食鷄頭有懐萬元亨沈徳逺林子長横塘三
　　　主人
秋風一熟平湖芡滿市明珠如土賤昔也兼名鴻鴈頭
今兹始識胡孫面(原註主人謂鷄頭/作胡孫面者佳)應須我軰賸著語
㑹有後人來作傳横塘地主總好事凌波不過空山嚥
　　　再和
年豐豈特菱蓮芡米價新來如許賤不孤后稷由已思
誰作顔囬忍飢面清朝已拜富民侯太史莫書循吏傳
我今何事不歸田豆飯芋魁甘得嚥
　　　和張簿南坡
春風吹水生碧鱗南坡花事日日新水流花出人間去
應有桃源迷路人四圍山色染黛緑夾道栁絲摇麹塵
碧桃和露真含笑海棠過雨猶横陳蜜脾未滿蜂子閙
麥穂欲齊媒雉馴滿堂金玉空為爾不博斑衣膝下春
我今家居奉慈母長年直欲齊大椿毎當淑景恣逰覽
白藤肩輿敷錦茵華髪映花更蕭爽朱顔得酒能精神
授柑政類潘騎省舉觴敢望周伯仁仙家日月雖不老
人生行樂湏及辰張侯故是名家子萬里碧雲看致身
朅來吾縣鸞栖棘少年得祿説及親洛濱侍從追前躅
喜君有此與我均花間不用錦歩障鶯蝶近前君勿嗔
雙缾姑餉千日夀待戒園夫休厭頻
　　　和郁簿述懐古風
莫笑當年韓與侯釣魚温水垂纎鈎鳶肩自是騰上速
安用常何薦馬周先生直氣摩星斗肯來州縣甘低頭
莅官姑欲行所學一猿未足勝衆猴平生一介重取與
邈視不義如雲浮同舍償金初何有從者竊屨還言否
古井新來亦波浪夷途强指如山丘毁言中人以疑似
心苟無瑕何足尤雖然鑠金忌衆口此語不妄聞諸鄒
誰知三月未得祿長飢日典鷫鸘裘不作顔公乞米帖
吟詩肝腎愁鐫鎪詩成險語破鬼膽我慚屬和真蠻謳
願須暇日薦所有君方有行寜少留何妨暫駕揚州鶴
猶勝他人萬斛舟
　　　昨日於竹堂後開一逕通南坡甚近從此便於
　　　往還遂成日渉之趣矣
先生一室如懸罄彈鋏浩歌誰復聽籃輿毎出欠僕夫
蹇驢試跨愁泥濘南坡日渉恐負渠寸歩躋攀如折脛
偶向田頭問小溪何妨竹裏通幽徑杖藜從此便還往
出趂晨光歸及暝更遣蒼頭佩一壺醉中却愛風吹醒
　　　春蠶行
今年桑葉賤如土呉蠶戢戢多於魯葉底時聞健食聲
樹頭颯颯初来雨辛勤出火倐三眠凖擬收功千萬縷
縣官何忍為繭絲女紅切勿事纂組愚儒請遺天下衣
各使蒼生有環堵天寒嵗暮田舍翁白髪霜風吹兩股
　　　林正甫舉似所和雙了巖詩且索同賦
君不見羅敷採桑城南路不肯輕為使君婦又不見銀
釵垂頸負薪歸四十未嫁夔州女雙了何自老山中當
年豈羡西鄰富花前啼鳥春不知月裏姮娥夜相顧寧
為山頭望夫石儻有飛鴻傳尺素莫學巫山十二峯為
雲為雨朝還暮老奴玉鏡誰自料阿嬌金屋知何所眀
珠節婦浪悲吟羅韈洛神空有賦蛾眉入宫須見妬
　　五言律詩
　　　觀園夫種菜
町畦紛接壤灌溉細穿渠坐待佳蔬長應須惡草除向
來師老圃此去遂閒居遶屋扶踈處兼尋種樹書
　　　和林子長分贈丹桂韻
月桂天應惜溪堂人與清五枝䝉折贈雙目喜増明紅
藥羞丹禁彤霞避赤城賸聞燒燭賞有底置公榮(原註/末句)
(紀實/也)
　　　雨中偶成呈天任
乆雨苦不樂吾廬亦未貧十旬兼美醖千畆長脩筠睡
蝶頻來夢歌鶯皆惱人得君新唱和懶病起精神
　　　秋晚矣菊猶未開小詩速之
問訊東籬菊如今開未開不應辜酒伴寜是欠詩催屈
指秋將盡闗心日幾囬霜風不相借何意尚徘徊
酒為多多辦花須早早開已愆重九約猶待兩畨催明
日還何益西風定肯囬㳺言空自解蜂蝶笑徘徊
　　　再促花
珍重栽培意商量仔細開花心終有待詩句漫勞催莫
恨三秋去湏教一笑囬但儲千斛酒端的奉徘徊
　　　數詩煎迫太甚再為花下一轉語
蝶自無心懶花應有意開含香特珍寵顧影尚低囬畢
竟風流在從渠火急催浮華不相待莊重政徘徊
　　　喜花開
落木驚秋晚黄花徹夜開便教雙蝶舞寜是萬牛囬有
酒湏頻舉將詩莫浪催淵明千古意為汝轉徘徊
　　　諸公和詩而菊開主簿沃同年乃有褒拂之語
　　　用韻謝之
怪底花心轉知從筆力囬不嫌嘲我瘦良是為君開白
雪詞何有黄鷄曲漫催待牽重九興籬下醉徘徊(原註/九日)
(沃丈諸/公同集)
　　　比收張伯子尚書書報諸公有相招意因賦拙
　　　句
入臺羞結舌去國坐嬰鱗東道今行李南宫乃故人寒
温煩見問書劄不辭頻向日區區意還曽扣大鈞
與物初無競何人若見銜馮唐雖白首商皓豈空函烏
鵲新傳喜青蠅漸息讒鴛鴻滿臺閣秪合理歸帆
天上張公子殷勤忽枉書幾年憐潦倒今日遂吹嘘貢
喜慚何暮馮招恐不虗吾生真有命造物合何如
　　　韓知府挽詩二首
宦路雲霄近鄉評月旦賢不惟同里巷曽是接官聫西
浙勞禆賛東淮適後先向來吹送意豈料隔重泉(原註/余昨)
(守平江公為倅及為浙西憲嘗剡/薦之後自淮漕召歸公方守泰州)
方羡朱輪貴俄驚丹旐新鳯毛看二子鶴髪慰偏親甲
第歸無日名園跡已陳風流山下路楚挽倍傷神
　　　林子中知府挽詩
彩棒初行志華途蚤䇿勲旋聞鳬舄召徑有虎符分歎
息誰為黨推求誤到君天公還憒憒玉石竟俱焚(原註/君權)
(金州有囬/禄之事)
疇昔因難弟夤縁幸識君宦途俱别日苕水再披雲勞
苦驚多病悲凉惜離羣斗金峯下路鐸挽不堪聞
　　　李叅政挽詩
望重三朝舊年過八秩希股肱康帝室羽翼傅儲闈北
闕恩雖厚東山願豈違蒼生猶有恨不見衮衣歸
廊廟推良弼屏藩紀吏師三孤崇䘏典公座有佳兒風
節蕭長倩詩篇杜拾遺倐騎箕尾去名共列星垂
末路懐前軰分符記舊臨吳興慚薤本寳婺仰棠隂驥
子嘗傾盖龍門亦整襟無繇陪執紼楚挽寄哀音
　　　叅議余公挽詩
慘澹門闌色凄凉月旦評居官皆可紀當路競知名香
火祠庭老錙銖郡紱輕彈冠公自懶相國詎忘情
假䕃非公志書生若命何髙才寜汨沒榮路故蹉跎仲
子能傳業詞場遂决科暮年方慰意樂極又悲歌
　　　和姜總管歸途
城郭迎車騎溪山展畫圖歸鴉翻落葉宿雁集寒蕪酒
裏傾肝膽吟邉識歩趨佳人來底暮心傒碧雲蘇
　　　元日小室獨坐情思不怡
坐乆無人問愁多莫我娱頗知新嵗好却訝五行孤書
亂塵凝案灰寒雪擁爐可能無斗酒墻外雜歌呼
　　　故奚公學長挽詩
詩酒平生興人琴畢竟空儒冠成晚嵗尺牘到諸公忽
嘆羣無鶴誰留目送鴻竹林家世事清節見君同
　　　中書黄舍人父總幹挽詩
孝子推慈父明君有直臣豈惟成羽翼况復掌絲綸想
像成齋舊昭囬宸翰新固應方寸地種徳玉堂人
有子能傳業黄金笑滿籯去華雖不第谷口豈其卿四
海知名姓諸儒仗老成平生郭有道真不媿碑銘
　　　挽余丞相
淑氣含公鼎明時預政機仲山維補衮文子不勝衣南
國恩偏厚東山志偶違一為天下慟無以我公歸
暑路驅紅斾天書趣紫泥長沙元忌鵩太嵗又逢鷄挽
鐸春風咽銘旌夕照低冠車紛㑹𦵏桃李自成蹊
　　　寳閣尚書凌公挽詩
新學輕餘子忠懐䇿萬言治安猶涕泣師友故淵源日
曵尚書履風生刺史轓漢庭誰第一殊未遜公孫
未識嵇中散今無元魯山宦㳺真恨晚逸駕竟難攀閲
月推評旦聞風尚起頑九原那可作蒼弁亦推顔
　　　繆夫人挽詩
黯淡金花誥凄凉栢葉觴(原註夫人以正/月二日捐舘)開屏慘佳壻
扇枕念諸郎家事千奴橘僊遊一夢粱了知元不朽千
載有銘章
　　　萬侍郎母夫人挽詩
閨壼髙風在鄉閭美事傳寜湏伯仁長更覺夀昌賢禄
養酬初志恩封慰暮年侍郎官已貴遽返閬崑僊
　　　漢老弟去秋留别有明年桃李月春入馬蹄輕
　　　之句今其時也因次韻招之
晤言堪慰意别語最闗情老我春還暮思君月共明丁
寜期後㑹容易即前程命駕何妨再聞知四體輕(原註/聞知)
(今年輕健/大勝去年)
　　　奚通直挽詩
自昔髙陽里甞推月旦評華簮先徳齒朱紱羡恩榮奴
豈謀千樹金方笑滿籯有孫㸔鼎貴鍾慶驗佳城
　　　元衍曹居士挽詩
與物初無競安居不用名平生惟下澤月旦有南評嵗
月驚飄忽鄉閭失老成聫翩先友記百代許同聲
先君無恙日居士得㳺從酒醆花前月茶甌石上松有
時連欵叚勝槩毎從容指㸃佳城處相聞道院鐘(原註/公𦵏)
(地近西山道院先/君甞指示其處云)
　　　故安國夫人挽詩
雅趣工書畫髙懐陋鼎鐘家聲推兩大壼範見三從賢
得魯侯配榮開安國封平生耽静勝宸翰煥鸞龍
閥閲聫蟬冕臺郎有鳯毛美形彤管舊節視栢舟髙南
澗夫人藻西池阿母桃哀榮生死是詔墨㸔重褒
　　　堂前東偏松棚清䕃可愛為賦五言八句
問訊蒼官舊掀髯肯見臨笑談驅酷暑朝夕托清隂便
引夷風至寜容盾日侵北牕髙卧處靖節是知音
　　　再寄廣文俞同年
有客傳新句呼兒整舊書勞生徒擾擾不動只如如病
瘧猶憐我流行也到渠平生真莫逆裏飯肯躊蹰
　　　無眠
丙夜不成寐可知心念家人情風上草身世眼中沙宿
鳥司更漏黄蜂集晚衙了忘官府事髙枕是生涯
　　　脚婆子
百沸催湯沃孤燈迫睡昏腹皤餘豕漲足蹜但鴟蹲一
衲包纒宻重衾底裏温窮冬為老伴永夜得深論
着瓦霜威重侵牕月色昏相依紙帳夢猶勝火爐蹲伸
脚三更穏囬頭一笑温温柔非老事付與少年論
　　　官况
　漢老弟寄示詩軸想見春時南坡佳興因以二詩奉
　寄亦可想官居况味也
流落經年别平安只信通宦情元自薄春色為誰濃撫
字愁眉上青紅醉眼中著詩無好語還徃負筠筒
觸手逢人怒低頭與俗同一慚那可忍百巧固應窮酒
有兼旬綠花無百日紅悲歡真破甑墮地併成空
　　　早上過溪報謁林子長承約客回途作
臭味還吾輩炎凉笑若曹相逢傾葢舊可但泛舟勞夜
雨湖山好西風鼔角豪主人寜避客秪覺杜門髙
　　　再和
畫諾何如瑨歌呼敢效曹一飢才免死千慮亦忘勞酒
裏愁先醉吟邉句未豪莵裘吾欲老不是故為髙
　　　再和
伏日當休沐頑軀困坐曹驟然秋雨至一洗夏畦勞懐
祖何須怒劉伶亦未豪北牕陶靖節千載只渠髙
　　　乆不得廣文俞同年書頗聞病瘧小詩往問訊
問訊俞夫子兼旬不寄書官居還獨冷體力復何如藥
石寜湏爾炎凉一任渠詩能驅瘧鬼下筆莫躊蹰
　　　六月請俸張簿攝邑止支其半因却還之
閒居湏薄俸未足保妻孥州縣真徒爾兒曹敢料吾揮
金憐槖在儲粟笑缾無敝褐猶堪典新凉要一壺
　　　十月到南坡
觸眼嗟黄落慿髙接翠㣲幽禽私自語寒蝶晚相依醉
熟風吹㡌愁生帶减圍功名竟何許尊酒莫相違
　　　將至天目登髙嶺
天近初凝目雲横便躡梯前瞻千嶂列囬首一川低雨
過黄梅盡風來翠剡齊靈源窮不到晴晝掛虹霓
　　　將至富陽
宦路初無定吾行有底忙江清魚不聚天逺鴈南翔整
棹須平進囬瀾亦太狂平生湖海意何夢到凝香
　　　和潘簿旅懐
朔風動闗塞羈人先自知忘情須我軰了事豈兒癡鴈
信慿誰寄蛩吟暗自悲遣排消底物不飲復何為
　　　韓知閤挽詩
一品真王裔先朝長主孫華途聲烈在上閤典刑存閭
里羣知敬朝廷愈覺尊天胡嗇之夀莫返九原魂
容色雖嚴重襟懐實坦夷功名期自奮趨向肯隨時飜
念懸車樂俄成易簀悲扁舟苕霅上此意幾人知
　　　程待制挽詩
科第聫三世聲名動九垓激昻存壯志盤錯見竒才往
者分邉閫胡然避憲臺教忠知有待餘慶接三台
有子巖廊貴知公衣鉢傳内祠初趣召次對暫逥旋偕
老萊衣喜虛懐帝廣前恩榮方沓至遽返九華僊
　　　挽吳公祥承事詩
故國衣冠後傳家禮法尊擊鮮更下舍容駟閌髙門河
潤金揮槖風流酒滿罇平生隂徳事五世眼中孫
昔過髙陽里嘗登通徳門敢違郷黨敬尚想典刑存喬
木縈心曲空花浥淚痕定應歸净土何必賦招魂
　　　挽承事湯公詩
屋底千金潤尊前一笑真名藍尋入社家事豈闗身丈
室空天女凌波悼洛神(原註孺/人繼逝)鹿門擕手後還有姓龎
人
　　　挽范承事詩
貝葉神怡處南柯夢覺時月評依舊好露挽不堪悲分
米誰懐恵兼金肯拾遺紺蓮華發後見佛想舒眉
　　　挽奚公彦章承奉詩
上國曽傾盖文闈昔盍簮(原註予與公同赴/甲戊太學補試)科名終在
子章服果何心朝露悲蒿里遺風上竹林人琴俱不見
哀挽為沾襟
已識嵇中散誰慚王濬冲鴻飛嗟目斷鶴化駭羣空懶
作金門客寜為鐵面翁後園花木在囬首又春風
　　　挽都運徽猷陳君詩
煮海攄忠論潢池讋武威分符留恵愛持節借光輝閥
閲伊誰似功名與願違未前宣室問遽作九原歸
玉節稽嚴召琳宫暫列僊月華方喜見薤露忽悲纒囬
首長安日傷心蜀道天初無封禪議遺藁總堪𫝊
　　　途中得姜總管詩因和韻
相知何必舊我輩正鍾情老去難為别詩來愈覺清舟
虗和雪載水淺過灘平一路俱佳境收歸五字城
　　　宋宰不赴王倅招有詩次韻
冷宦門羅雀髙軒間不過似聞諠棰楚莫恨笑弦歌㑹
意庭前栢輸香水面荷道人觀物妙宴坐養天和
風號天籟怒雷引雨聲長但喜書帷潤那知酒斚凉夜
光宜月露霽色醒松篁通介從流俗徐公自有常
　　　觸事
製錦無工拙迷途有是非承符何所恃投檄㑹須歸未
飽豺狼欲寜論鴈鶩肥歸來羞碌碌老去與心違
緑匣何煩至黄衣尚有云催科寜是拙稼穡亦良勤當
念溝中瘠難專柱後文誰令公喜怒鴈鶩政紛紛
　　　歐公詩有云俸優食飽力不用官閒日永睡莫
　　　興因廣之
日長官事少食飽俸錢優宴坐香凝篆欲眠書枕頭莫
知斯我貴此外更何求畢竟歸田是他鄉莫乆留
　　　偶成二詩
閒處田園好愁邉嵗月催事多違壯志吾亦愧無材有
底金千鋝無何酒一盃漫慿詩遣興情至却生哀
今夕知何夕吾年且暮年勞生斫桂斧㳺宦逆風船幸
不愁婚嫁何須問計然男兒有門户温飽故隨縁
　　　偶和萬舍人中秋有月無客有酒無殽韻
積隂成乆雨浹日掩三辰吏已疲祈禱天方殺(去/聲)怒嗔
但愁雲似墨那顧月如銀辜負中秋約姮娥莫妬人
　　　即事
天末孤鴻逺園荒一徑深畦蔬供小摘家釀慰孤斟齋
日渾無事春天故作隂濬池兼插栁取次見吾心
問訊鶯猶懶尋芳花較遲忽驚雷送雨漸喜水平池竊
禄慙無補歸耕未有期春工誰道巧不染鬢成絲
已是春光晚那堪雨氣昏數莖驚白髪萬感集清樽才
力湏時展功名有命存眼前何足校一笑任乾坤
酷吏人同疾流民天亦憐麥登收兩倍蠶好得三眠况
是寛征賦那憂有俗縁眼前百事好買酒答豐年
　　　舟中
寒日移隂短清溪放溜遲歸田真晚矣泛宅欲何之鴻
送天邉目山横雪後眉詩中無限興一一報公知
　　　舟中睡起
望外星占婺年餘水記苕去思誰結戀來暮豈聞謡季
布從渠毁馮唐莫我招舟中無一事睡足有今朝
　　　和陳徳章春日送客
年華㸔鬢上春事轉頭中羯鼓催花雨虹橋送客風未
湏愁酒債政復坐詩窮誰識揮絃意寥寥寄逺鴻
花栁無多事隂晴不必天急舂村外雨並舍晚來烟白
墮先春手紅粧最妙年龎翁雖不出門巷得相連
　　　再和
勝事壺觴裏韶華杖履中歌情千里月花信幾畨風取
友湏三益論文笑五窮含含歌麥秀廡下老梁鴻
嵗月斜川路風流杜曲天過墻紅杏雨低户綠楊煙鴻
鵠今千里鶯花又一年陽春慙屬和五字得珠連
　　　舟中冬至
隂陽消長際新舊送迎中異縣他鄉泊天時人事同世
方期道泰我豈坐途窮兒女畨為夀衰顔借酒紅
　　　和林卿盤隠詩
溪山千里勝花木四時春家釀新來熟園收舊不貧上
都無闕事空谷有佳人天下滔滔者誰能此問津
盤礴五千卷辛勤四十春向來憂國意肯顧在家貧丘
壑寜違性功名恐悮人似聞歸賦後喜氣日津津
倘徉三徑裏陶冶一家春筆下文為富胷中道不貧窮
通知有命行止信非人第恐歸田計飜成要路津
　　　和沈祭酒韻
詩思花前發春光眼底來一區聊自適三徑為誰開聖
主方求舊清時况急才鳯池波自暖鷗鷺勿多猜
　　　和勸農詩
世故偶夷險吾行無介通誰為青眼舊人想翠眉濃(原/註)
(翠眉亭有蘇/少公祠堂)風雨花時過溪山酒聖中何時蓮蕩裏共
把碧彎筒
節物常流轉人情作異同頗期千載後寜忍一朝窮隔
葉饒晴哢逰絲罥墮紅老春何足恨結習本來空
　　　罷郡逰何山
尋山多勝概輟棹偶留連南浦渾無緒東風忽放顛蹊
成桃李退人去蝶蜂喧氣味餘禪榻煎茶竹裏煙
　　　賦芍藥
紛紛時世粧争欲媚韶光正值三春暮能教一國狂妖
嬈欺酒聖豪麗僣花王不料東風惡飄零亦太忙
　　　晚花
花開春已去春在此中藏可恨芳菲晚翻令氣味長繁
隂供翠幄輕暑絢紅粧莫起後時嘆時來未遽央
　　　往𤓰洲䕶使客囬程
北使朝京闕東淮領計臺舟師雖夙戒頓食更頻催州
縣愁勞費風霜困往來和盟終不賛舊好政無猜
　　　新晴
凹沼幾平岸晴雲故出溪已添新緑潤尚有暗芳栖風
雨將春去罇罍欠日攜歸田吾未果愧爾杜鵑啼
　　　秋雨
隂風攪林壑驟雨倒江湖白日不覺沒繁雲何處無樓
吟凉筆硯溪夢亂菰蒲聞説京華甚汚泥入敝廬
　　　喜雨
雲釀南山雨風勾北牖凉緑蒲澄水石丹藕浄池塘冷
客頻牽興炎官罷鬬强無波真古井此味淡中長
　　　和鮑倅首夏聞鶯
芳草池塘晚垂楊院宇清夢囬初恨蝶春去懶聞鶯翠
幄何須戀金丸恐見驚一枝棲更穏好去鳯凰城
　　　道塲山勸農
粤在千峯頂重來二月天雨紅晴尚濕波碧逺相連旌
斾行雲裏樓臺落照邉一犂農事起胡不早歸田
　　　勸農
郊原春已半溝洫水先通勸相寜文具歸耕亦興濃一
犂新雨後小隊亂山中粗識斯民意何須教缿筒
慚愧荒三徑羇棲漫一同青春非老事白眼有途窮栁
暗鵶藏緑花飄燕蹴紅平生孔北海未放酒罇空
　　　喜雨
雲氣飜車盖天河注瓦溝滂沱三日雨登濟一年秋旱
火掃無迹狂雷怒不收腐儒營一飽卒嵗恐優㳺
　　　初夏凹沼獨坐
芳草沿堤長圓荷出水遲倚欄風醒酒岸幘雨催詩鸂
鶒巢安在仙鳬舄詎期逰魚知我意吹沬弄清漪
　　　縣中迎石金山甘靈大士就放生池祈雨早上
　　　偕簿尉往炷香
甘雨祈三日香雲捧一龕依歸甘露滅珍重蔚頭藍官
事何當了枯禪且罷參蓮花初出水朝日借紅酣
　　　再和
夜起占星畢朝趨禮佛龕擁橋蓮墜粉縈沼水揉藍屏
翳何須靳登伽不受參懸知天欲雨蟻戰已酣酣
　　　再用韻謝王簿來詩褒借過當之意
黄嬭朝千卷書燈夜一龕𤣥文今尚白袍色故應藍簿
領聊爾耳朝班行矣參驚雷雖破柱午寢不妨酣
　　　再和
旱魃争攘袂羣龍僅守龕雲峯疑燎火天色轉澄藍甘
露元同注叢林莫遍參新来焦渇甚無夢到沉酣
　　　過登源英濟廟祈雨
古廟出靈響吾儕非過求山田雖欠雨陂水尚通溝出
郭漸無日祈年望有秋豚蹄真狹甚明信或堪羞
　　　青山買舟
落日千烏外青山一望中買舟羣僕喜兀坐與誰同旅
店孤烟起田家曲港通鷗盟暫時乞又踏軟塵紅
　　　喜雨
雨脚初鳴屋風頭忽轉廊餘凉生簟枕好夢到池塘黄
嬭真三窟青奴得兩忘功名休恨晚身世一藤床
　　　七月初得雨後大有秋意
好雨真無價炎天不易求十全成稔嵗一上作(音/佐)凉秋
吏逭陂塘責(原註近嵗上/司督責甚峻)民寛溝壑憂催科無奈拙此
去恐優㳺
　　　除夜書懐
吳楚鄉風異悲歡物態多嵗華驚晚暮吾道恐蹉跎莫
唱黄鷄曲寜為白石歌明年六十一不醉待如何
　　　葉大猷挽詩
月旦評猶在題輿事已非田園寜作計鷗鷺本忘機此
地期相欵終天願忽違西風送丹旐老淚不禁揮
非意俱飄瓦髙懐只杜門誰云九地底猶抱十年寃未
盡滄浪興難招楚些魂傷心追往事愁極却無言
　　　淮西趙漕子固挽詩
疏抗廷臣右經傳弟子行江淮歸徳政蠻貊誦文章世
路風波惡仙家日月長西林曽有約楚挽莫凄凉
西帥予曽忝無何馬首東計臺初不逺交篆竟成空夜
壑移舟半淮山落木中堂堂寜復見丹旐獵霜風(原註/予合)
(肥赴罷前後皆公攝/事然竟失於一見)
　　　楊伯賢挽詩
月記鄉評好年推軰行尊巨山曽入夢楚些莫招魂太
息馳駒隙渾疑隐鹿門他時耆舊傳知有姓名存
　　　王彦謨挽詩
蚤嵗㳺三舍明經束九師聲名雖烜赫科第竟差池之
子能傳業興宗㑹有時只今官冢地㸔出印纍纍
潤屋金千鋝浮生黍一炊里閭思長者門户托佳兒華
表終來鶴支牀尚有龜洗心元悟易杯水漫勞持
　　　章觧元挽詩
詩禮傳家舊田園晚嵗豐月評猶未改露挽遽成空曲
巷連桑䕃幽巖長桂叢南坡吾獨往無復訪鄰翁
　　　楊仲才挽詩
孝友懐宗族謙恭接里閭克家千樹橘教子萬籖書釀
酒偏延客能詩亦起予天胡中不夀埋玉恨何如
别意經時序音書缺置郵子來方問疾傲吏已移舟華
屋生存處佳城身後謀望風懐執紼老淚為君流
　　　和太守
豈弟循良守功成意益謙尋求七字律想見一生亷活
火烹茶蘂消愁媚酒帘南樓月華好吹笛指湏纎
　　　寒食風雨呈林正甫
不住風和雨思歸日似年他鄉寒食涙深院落花天午
枕飛蝴蝶春山呌杜鵑有誰憐趙壹骯髒倚門邉
　　　春大閲望郡圃齊雲樓悼亡
官事誰能了浮生迹易陳齊雲連緑䕃和淚送青春緩
帶空凝月慿欄不見人只應曽到處愁極倍精神
　　　三月初一日晴色甚快人意晚宿撮石嶺陳氏
　　　書院
昨晚雨不止今朝天假晴路乾里堠縮人健板輿輕父
老驚相顧親朋漸出迎端知華表鶴珍重故鄉情
　　　喜雨
梅雨知時節農家喜若何積薪蠶下箔鋤水稻分窠緑
有笋成竹黄無麥作蛾一春甞苦旱三日未云多
　　　次韻漢老弟對月滿飲
鶴髪金桃母蛾眉萼緑華月圓香度桂飲罷燭生花何
惜尊空酒能令春滿家更邀重九菊醉裏墮烏紗
欽定四庫全書
　尊白堂集卷二　　　　　　宋　虞儔　撰
　　七言律詩
　　　和孫尉登空翠堂鼓琴酌茗有懐冷令二首
樓畔晴嵐翠拂空天教我輩一尊同只愁楊柳歸來緑
却嘆桃花去後紅春事又還觴詠裏人生正墮别離中
不堪搔首東南望獨立驚風嘆斷鴻
花滿芳洲月滿樓留連從事到青州巧分茗椀消磨睡
静拂琴徽斷送愁寒食烟花知有幾上元燈火恰纔収
冷官已辦江頭費爛醉春風典破裘
　　　絶市無糯旋挼青穂日熬以釀戯成
種秫無多望嵗穰無功何日果還鄉尚無彭澤五十畝
安得謫仙三萬場挼穂昔聞今始見撥醅未熟且先嘗
今年太嵗還非酉慚愧隣家僅得漿
　　　十一月二十八日用後山詩韻
日暮江東天一涯孤雲飛處路何賖雪將入臘未破白
梅過先春競着花過眼光隂渾是客滿懐風雨政思家
何如醉裏都忘却擬向窮途問麴車
　　　石芥
杯酒流行四座傾此君風味始峥嶸搗殘薑桂嫌無韻
掃盡茅柴不到酲崖谷野人羞自薦膏粱公子莫知名
攀蘿採擷天寒甚誰念終朝掬不盈
　　　林正甫與予中春並命為御史正甫按刑浙東
　　　道别去兼旬而予銜命按視宫陵經越上獲一
　　　再欵語臨行有詩因次其韻
烏臺當日選名流僉謂君才與我優公議略伸君便去
上恩未報我寧留自憐秦緩難為疾豈意良霄尚有蕕
况是親年當喜懼欲將歸計問扁舟
銜命宫陵偶一回山隂道上得徘徊溟鵬好在思摶擊
乗鴈何嘗計去來萬壑千巗况秋色明珠白壁更塵埃
相逢未穏還為别一段詩愁費剪裁
　　　秋釋奠于學萬舍人示詩次韻以酬
昔年泮水忽專城文㑹何妨一再盟已媿簿書成俗吏
却陳俎豆見諸生一時同隊魚猶在千載重來鶴更清
况有卞峯青眼舊試登傑閣快雙明
　　　脚婆子
此姥原無妬與嗔平生氣類竹夫人蛾眉漸遣温柔夢
鴟腹猶疑見在身包裹形模才一衲薫蒸湯沸穏相親
承恩脚底非由貎啓沃憐儂夜夜新
　　　三十日乃耘老弟生朝余䕶客舟行髙郵道中
　　　不勝戀戀之情因賦鄙句以寄之
愛日初㸔一線遲(原註二十/六日冬至)門弧喜氣又相隨遥知綺
席團欒處正是篷窻寂寞時節愛堂中先遣信富陽驛
裏舊吟詩生涯已是千奴辦且泛新陽入夀巵
　　　仲本别去才半月爾瞻戀不啻如隔嵗奉此寄
　　　懐
紛紛覆雨與翻雲只有吳人不世情窮迫每憐長袖舞
别離愁聴短歌行春波碧草連南浦朝雨垂楊拂渭城
絲竹未應陶寫得向來肝胆為渠傾
　　　仲本索歸甚遽前詩送行言之不足見示和
　　　篇覽之益用慨然再用前韻
幸有綈袍戀故人不應回棹遽忘情相逢且話十年事
此别又成千里行歸去我猶慚靖節催科誰解恕陽城
(原註來詩有丁寕莫/被催科擾之句故云)黄堂今有仁人在璧水當年葢已
傾
　　　别後寄主簿
塵埃襞積顔如甲丹墨紛綸眼有花君去何人堪共語
秋來無夢不還家飄零酒醆今真止泠淡詩筒不復誇
莫使音書成斷絶風前鴈字政横斜
　　　余假守是邦所幸今夏雨澤適中髙下咸宜客
　　　有謂今秋一稔前此數嵗未之有也果爾則幸
　　　矣因喜而賦豐年之詩
騷人墨客可無詩正值秋郊刈穫時此日三登殊可樂
向來半菽亦堪悲家家芋栗兒童喜處處鷄豚父老期
負郭有田歸去晚婆娑拙守不勞麾
　　　除兵部侍郎賜帶趂朝參
幸叨持槖侍甘泉敢意恩榮慰暮年紫綬金章光照地
絲鞭玉勒喜朝天兒曹莫起無魚嘆人世難為跨鶴仙
報國無功還自愧直須及早决歸田
　　　王誠之分恵卧龍新茶數語為謝
卧龍驤首奮輕雷一一槍旗次第開遽凂春風歸七椀
寧容夘酒困三盃森嚴莫訝先嘗苦雋永方知後味回
不羡金釵候湯眼可能蕭寺略追陪
　　　謝周睎顔寄恵新芽
摘鮮分送細茸茸知在春山第幾重包裹雅宜青箬篰
寵珍寧羡赤囊封䃺驚雪落巖前石烹訝風生澗底松
堆案文書吾欲睡頼渠喚醒小從容
　　　以蓮心茶送鞏使君小詩將之
未雨餘寒力尚嚴巖前蚤見摘纎纎初嘗似帶蓮心苦
迴味寧輸崖蜜甜渇想清香凝燕寢更餘黄卷亂牙籖
一甌幸入春風手㣲草從今價亦添
　　　再和
採得蓮心苦更嚴青裙白靣退尖纎竹軒旋碾香塵散
槐夢初回齒頰甜况是澄泉元帶錫自應佳句合編籖
直須陪侍揮談塵習習清風兩腋添
　　　以酥煎小龍茶因成
水分石鼎暮江寒灰撥磚爐白雪乾蠏眼已収魚眼出
酥花翻作乳花團撑腸尚有書千卷枵腹無憂食一簞
只欠緑珠煎㸃在詩情寧使愧麤官
　　　有懐漢老弟
先自無聊懶出門南坡一到一思君松筠俱是栽培力
亭榭無非卜築勤本約暮年栖息共豈期中道死生分
風前試數當時鴈一鴈今歸何處雲
缺落槿籬須補綴稀疎菜甲欠鋤耘芙蓉泣露坡頭見
桂子飄香月下聞策杖却愁成獨往舉杯誰與醉濃芬
歡悰莫訝年來減觸目無非是憶君
村童先遣掃柴門檢校園芳待置尊叢菊稍斑漙露㸃
芙蓉已帶着霜痕詩篇縱好成孤諷心事憑誰與共論
已是西風悲落木那堪幽獨更銷魂
　　　有懐廣文俞同年
宦逰霜宿與風餐環郭青山豈曰盤餘暇每思親丈席
新涼政喜入中單交情老去才方見世事年來亦飽㸔
顔色想君如李白却疑明月滿重欒
客來愧乏牛心炙茶罷空堆馬乳盤縱有詩篇慚和寡
了無心印可傳單平生黄卷能忘味晚嵗青山未厭㸔
歸去吾廬吾亦愛更須華屋羡雕欒
祝君努力且加餐世路羊腸政屈盤烹鯉何由問消息
割鷄政自困平單書生說食真成癖俗子疑人莫與㸔
搜攪枯腸有文字玉州猶愛月團欒
萬山深處秪空餐報贈慚無雙玉盤日晏僅餘晨粥半
夜涼更覺夏衾單憐渠許國丹心在付與窮途白眼㸔
它日鷄豚燕同社不煩父老見思欒
　　　旅懐上石似之郎中
妄意彈冠不作疎向來曽是曵長裾倚門慈母須㣲禄
當路羣公亦薦書杜曲詩成還蹭蹬河東賦在有吹嘘
上林不敢棲髙樹斗水何妨置腐魚
騷人先自不禁秋風雨相將作許愁尚有壯懐因酒到
苦無佳思慕詩休故鄉音信新來鴈盡日笙歌誰氏樓
滿目黄花笑憔悴未應回首没江鷗
暮鵲投林意自深向來一諾抵千金面㸔逆斾有歸色
足望窮途無好音嵗晚更憐霜㸃鬢夜寒除是月知心
政應老死何須惜或有遺書備訪尋
　　　余秋初離庭闈冬至猶未得歸夜讀宛丘先生
　　　秋日憶家詩輙次韻以述旅懐
屈指西風閱嵗華半年行役苦思家綵衣歸去親闈好
畫角吹殘客夢賖病裏中秋慵見月醉中九日强簮花
朅來又過書雲候節物催人一可嗟
　　　初八日早出洪澤閘泛淮
乾道年中再講和當時議者厭干戈長淮不管蛟龍怒
巨艦寧容鵝鸛過嵗晚民方愁道路天寒我亦困風波
中流擊楫非無志時運相違奈若何
　　　和俞孚仲遊南坡
列岫崢嶸棟宇連平欄曲砌俯氓㕓坐談風月三千里
直傍雲煙咫尺天栗里尚懐陶靖節竹林還想杜樊川
冷官幸有田園樂笑謝蘓公乞酒錢
平昔相期汗漫逰杖藜還肯訪林丘君來便覺客不惡
我醉無言山自幽栢子乍燃香拂袖酪奴初試雪浮甌
慈親眉夀閒居好誰道周南嘆滯留
　　　秋懐
登樓何處不陳詩况是秋髙木落時極目但隨歸鴈逺
老懐猶作故鄉悲母寧觴詠須前輩有底功名亦後期
試問沈郎那得瘦此心元不慕州麾
結髪從來數亦竒人言猿臂不遭時詩成杜曲何多興
賦舊蘭臺只浪悲松菊不闗年少事氷霜曽與嵗寒期
君㸔昨日涼風起𤓰上青蠅豈待麾
　　　余䕶客至盱眙忽有召命應廣文有詩相慶因
　　　用韻以謝
尺一西來喚我歸扁舟正是泛淮時功名不復平生夢
物色能銷幾首詩去國九年嗟已老暮途雙節偶然持
一丘一壑真吾事慚愧夔龍集鳯池
　　　九日南坡兄弟同集
曵杖擕壺意頗長了無風雨破重陽團欒飣座橙方緑
蓓蕾扶籬菊未黄醉裏茱萸須遍揷尊前鴻鴈政成行
持盃快嚼誇强健只恨雙螯未著霜
　　　和九日南坡小集
風雨年時政不佳山翁無酒向誰賖又還九日㸔黄菊
却喜晴天映碧紗有底尊前悲節物只應醉裏送生涯
明年徧插茱萸處目斷西飛㕍影斜
　　　九日雨
滿城風雨不禁秋寧是先生懶出逰採菊未成三徑約
㸔囊尚有一錢留催租有底闗詩思落帽何妨付酒舟
今嵗重陽還是客湖山信美豈吾州
　　　和安撫王誠之給事重九日登髙詩韻
登臨興引越山髙醉眼何曽識二豪戯馬向來誇勝餞
卧龍此去記吾曹風前短髪還羞杜筆底新詩欲和陶
頼有蛤蜊風味在固應居士笑盧遨
　　　再和
秋鴈初飛幾㸃髙卧龍送目十分豪且容司馬吹紗帽
莫向參軍問騎曹飲吸百川從酩酊詩驅萬象入甄陶
菊花開日重陽是有暇何妨更一遨
　　　再和
眼横秦望接雲髙不獨詩豪酒亦豪豈是過呼韓吏部
未應輕比漢功曹尊空北海懐文舉菊繞東籬念老陶
只恐詔歸天尺五直須秉燭與公遨
　　　吳守相邀壯觀登髙坐中出示佳篇因繼韻以
　　　酬
壯觀登臨引興長黄花亭下未經霜江平鴈到涵秋影
野曠鵶歸帶夕陽佳節欲酬須酩酊今年在處說豐穰
楚雲不動淮山碧且緩笙歌釂羽觴
　　　吳守置酒壯觀為登髙之集因賦數語
九日登髙作勝逰使君擕客此遲留天連楚觀風吹帽
木落淮山菊滿頭何處臺前猶戯馬幾人江上不驚鷗
年來只有身窮健莫把茱萸浪自愁
　　　有懐南坡葢雪阻旬日不到
催年節物太頻頻不涉南坡又一旬蒼檜風前應强項
玉梅雪裏想精神後車同載有名酒折簡欲呼無可人
說似阿連須早計鶯花休擬負青春
　　　使北宿留盱眙
浩蕩春風吹客愁誰教楊栁繫行舟燕然有約終須到
淮水無情只漫流蝶弄風光還草草鴈傳消息底悠悠
梨花寒食無多日且傍南山作勝逰
　　　林正甫寺簿舉似所和判院徐同年詠所居詩
　　　且俾同賦
二妙詩情僕命騷戯驅萬象入甄陶三休亭上頻回首
八節灘中穏着篙巢幕秪應憐乳燕戴山誰復笑靈鼇
也知廊廟須公等寧羡華堂數仞髙
　　　謝廣文俞同年恵䱥魚
朝朝麤糲腐儒餐清坐焚香篆印盤早計何嘗為温飽
倦逰誰復念羈單甕頭社酒欣方熟籬下秋英漸可㸔
更寄拈魚君有味鼎烹曽覆晉之欒
　　　杜門絶俸呈陳倅
家食年來嘆不充支離受粟信無功白頭慈母須㣲禄
青眼何人到寓公未辦殺鷄留郭泰更能給俸助盧仝
半生畫餅真堪笑已戒奴星好送窮
　　　學録李詩翁以詩訪予于乳溪之上且求縣學
　　　積俸偶值窘匱恨不能滿其意漫以數語送之
　　　苐飢來不堪煮耳
二月江南花氣昏錦囊詩話喜重温百篇換去東湖骨
一醉招來北海魂投老黄塵真左計半生青眼向誰論
學宫乞俸能多少驥子憐渠蚤候門
　　　勸漢老弟飲酒
尊前一醉莫辭頻三萬場當嵗十旬况有好詩能泣鬼
寧無妙畫可通神快呼左手持螯客莫著傾身障鹿人
緑漲大江渾是酒蒲萄波靣已生春
　　　送林子長赴姑孰泮宫
緑波風駛引征㠶九萬扶摇入羽翰詩句最憐雲不定
宦情况與月同寒襟期莫作别時惡出處須留晚嵗㸔
漫道江東懐李白清才應合在金鑾
　　　和鮑倅暴雨大水之作
坳堂方笑芥為舟驟雨俄驚滙衆流天漏不知何處補
地卑轉覺此生浮㑹須擊水扶摇上政想乗風汗漫逰
宦海陸沉聊爾耳詩人休詠白蘋洲
　　　以新米作撈飯有感
老矣何妨受一㕓笑渠楊惲强歌田驚心赤地三年旱
慰眼黄雲八月天他日江船來白粲暫時水碓搗紅鮮
軟炊香飯憐脾病從此長齋繡佛前
　　　自嘆
落落髙才豈晚收枉將嵗月送莵裘未能鵬擊三千里
空費龍驤萬斛舟明月有珠誰按劔珊瑚作網漫沉鈎
求田問舍非吾事豪氣元龍死不休
明經青史不難收怪底依然處士裘誰謂封侯安事筆
我聞定覇必焚舟驥騰夷路須聮轡鼇負三山好擲鈎
對䇿清時㸔第一未應藴藉愧裴休
　　　冬至後五日夜雪復作再用韻
燈火黄昏漸漸收烏薪已盡典輕裘自篘浮螘床頭甕
誰鱠新鱸江上舟卧聴玉霙驚淅瀝起㸔瓊樹怪聮鈎
多應武仲添詩興下筆翩翩更不休
緑野功名一戰收何如危坐擁狐裘歌兒解咤銷金帳
酒子能添藥玉舟莫為温柔尋伐斧免勞服餌到懸鈎
誰言栁絮渾相似惱亂春風恐未休
銀燭生花香霧收中堂宻坐促貂裘羊羔兒酒浮瓊斚
牛尾狸酥映玉舟扶醉緩歌金縷曲怕寒催下畫簾鈎
紛紛擾擾成何事且鬭尊前一笑休
　　　移守吳門酌别姜總管
宦逰踪跡一浮萍末路從公葢已傾方喜溪山來入社
忽驚絃管作離聲河梁戀戀㸔雲别剡棹㸔㸔載雪行
從此江東還渭北莫因契闊負詩盟
　　　黄仲本自浙西漕幕得倅臨安暫往寓居徳清
　　　遽然話别詩以送之
外臺賔幕始知名見說君王念老成此去監州真有命
向來相國詎忘情吾儕老矣難為别世路悠然莫計程
强說從來還信否一篙春水片㠶輕
　　　得㫖與郡歸自浙東余成卿王貫之葉徳逺追
　　　送至于震澤舟中欵語數日而後别
懐抱連宵得好開莫愁波浪與塵埃中年已是難離别
此地何妨數往來送我扁舟寧作逺喚人歸鳥苦相催
邈然後㑹知何處更欲臨分把一杯
　　　和湯倅留别
官冷門前可設羅髙軒多謝肯相過别離漸近那堪說
觴詠從今莫厭多風月平分聊爾耳雲霄咫尺奈君何
漢庭行且迎枚乗南浦從教恨緑波
　　　端午日用韻
今朝端午懶吟詩此意兒曹莫遣知萱草著花空有恨
菖蒲稱夀永無時逺途日暮休回首近事風傳只皺眉
角黍堆盤何處奠沉湘千古使人悲
　　　無眠
蛩吟砌下豈知時我亦無眠有所思夜永只憐燈作伴
秋涼最許簟先知十年擾擾夢中事一笑悠悠世上兒
數盡更籌窻送曙起來贏得鬢成絲
　　　拒霜
纎枝緑葉競成叢誰障西來落木風霞散纒頭千丈綺
春囬醉面一畨紅伶俜欲嫁還羞晚梳洗隨宜不愛工
况是秋髙花已少對花莫放酒杯空
　　　聖龍長老資公求修佛殿疏余不暇作也昔丹
　　　霞燒木佛院主墮落鬚眉普賢勸修古佛末後
　　　童子證果居士舉此公案二段以問聖龍若下
　　　得一轉語則佛殿一時修了其或未然定又去
　　　䀨擾檀施矣因作山偈奉送只此大勝作疏頭
　　　勸縁也
風雨飄摇紺宇摧百身古佛盡莓苔政須豪士修檀施
定自諸天打供來向晚鐘魚猶短氣只今龍象亦生哀
道人莫憚朱門去㑹有清蓮一朶開
　　　烏程宰十三日往龍洞禱晴歸言見田家兩岸
　　　車水其聲如雷兼刈穫甚忙若得旬日晴則農
　　　事濟矣因作田家歎一首
慚愧田家趂好晴鵶鵶兩岸水車鳴畦丁露宿腰䥥健
饁婦泥行脚板輕作苦僅能供伏臘有年何處不昇平
只愁官裏催租動里正敲門沸似羮
　　　千秋嶺
輕隂漠漠雨班班嶺上風來一解顔已是去天才尺五
却令緩步有躋攀飛泉百道縈羅帶列岫千峰擁翠鬟
應是北堂春正滿幾回回首望家山
　　　用韻賦嵗暮田家歎聞之者足以戒也
催科里正莫頻頻望麥登場更浹旬紈袴向來無餓死
黄冠此去罷迎神田間作苦誰憐汝天上調元合有人
自歎農家消底物百金斗米便回春
　　　枕上偶得數語呈林子長
碧梧翠竹日相髙懐想家山魂夢勞鐘鼎故知非我事
箕裘猶可冀兒曹眼中誰是真犀角池上君今有鳯毛
(原註令/嗣登科)直探牛心屠獪耳能安貧賤乃英豪
　　　再用韻呈林子長
癡兒誰識坐談髙撫字年來亦漫勞簿領何妨聊爾耳
湖山正是屬吾曹百年心事空三歎五馬人生却二毛
欲作報章還自笑郊寒寧解敵韓豪
　　　據案偶得數語録呈簿尉
昔年官冷欲無氊製錦如今又不然老去幾遭官長罵
書來却有故人憐敢期翠羽還池上漸喜黄衣減目前
欲學催科無奈拙直須天假一豐年
　　　呈吳守
風流正始孰追回沈謝曹劉豈乏才詩律恢長憐我老
吟編端的頼君開秋懐拍拍須千首世事悠悠付一杯
已是醉吟輸白傅雪霜頭上更相催
　　　贈潘接伴
淮海相逢便說詩新來匡鼎解人頤句中有眼人誰識
絃上無聲我獨知每見朋逰談警策偶因王事得追隨
西湖近報梅花約歸趂東風第一枝
　　　再用難字韻簡潘接伴
當年名下無虚士此日詩中有二難方駕飯山何太瘦
拍肩東野不言寒來章只好先呈佛屬和何當勝得官
珍重牛腰成巨軸丁寧莫與俗人㸔
　　　和潘接伴韻
久矣聞名忻識面哦詩一字果何難筆端風月窺天巧
句裏氷霜飽嵗寒自昔登壇須老將秪今握節愧麤官
相逢忽有新篇贈病眼摩挲得細㸔
　　　和探菊南坡
春來自分菊成坡秋晚何妨日一過喜色忽㸔眉上見
霜華應向掌中多一枝須索蟻浮甕三徑從教雀可羅
坡下有泉唯可飲西風吹鬢未應皤
　　　出郊迓倅車暮歸二首
簿書叢裏得抽身豈是將迎不厭頻何處鷄豚燕同社
有時鷗鷺喜相親山頭落日催歸騎陌上豐年見醉人
更羡柴門無限好今宵相對月華新
軋軋籃輿迫暮歸前村燈火漸依稀溪邊黙數黄牛過
煙際遥㸔白鳥飛把酒無人風落帽(原註是/日重九)荷鋤有客
露沾衣闗門山寺知何許忽聴鐘聲度翠㣲
　　　和陶學長雪詩
寒侵病骨笑支離爐撥通紅小放圍風運六花侵几席
雲移萬杵碎瓊璣從渠窮巷囬車徹休羡朱門㸃舞衣
造物想憐為學苦分光先許到書帷
　　　賦雪
風𦂳靈犀怯鎮帷曉來白盡逺山眉石蹲錯認鹽形虎
地煖應知穴處狸色混江梅無眼目潤添隴麥有膏脂
朱門酒肉嗟遺臭藍縷樵夫不掩肌
　　　再和
風回雪急巧穿帷黄竹歌殘更斂眉燕集幾家尋鵠鷺
獵圍何處問狐狸長飢政自愁黄獨髙卧誰能管竊脂
頼有寒梅為老伴也應凍减一分肌
　　　立春日雪
占候農祥恰正晨一天遽有散花人飄揚栁絮猶疑早
㸃綴梅花欲亂真但愛千峰如立鵠誰憐百結有懸鶉
𤣥㝠珍重豐年意分付東皇作好春
　　　和漢老弟雪詩
大皥行春未有聞六花連夜舞繽紛落梅未曉驚三弄
宿麥先秋定十分飛上綵幡憐我老映來書幌慰兒勤
四時代謝從來事造物何心更策勲
　　　漢老弟寄示雪詩倡和已成軸矣因次韻
臘盡氷花墮渺茫詩來爽氣想清揚潤添隴麥知年熟
影浸溪梅見月將閉户誰能呼白墮迴風却笑舞紅粧
小橋夢入南坡路並轡騎驢賦短章
衡門雖設晝常闗人在瓊樓玉宇間一笑眼青餘老檜
相㸔頭白秪髙山擕壺索共梅花醉著屐扶行竹杖斑
此興此時吾不忘倦飛深羡鳥知還
飛灑羞明不肯朝徘徊待伴未全消將花著袂元無跡
認栁吹綿别有條璧月半規開水面玉龍千丈轉山腰
𤣥㝠已自呈三白青帝何須又一飄
　　　一冬無雪立春後九日始有之次湯倅韻
氷花何事太遲開肯傍春風脚底來飛絮漫天輕認栁
落英滿地錯憐梅𤣥㝠莫恨空歸去青帝從教倒載迴
官冷無氊須一醉可能來共即時杯
　　　和子長縣尉林同年立春後十日風雪大作訪
　　　客不值
一束烏薪抵百金外間風雪政愁隂履穿東郭先生病
梅老西湖處士吟青帝未教春滿目𤣥㝠還有嵗寒心
蹇驢不踏長安道恐落泥塗跡愈深
　　　和湯倅春雪
雪瑞元來竟不空豐年消息喜潛通故憐梅老扶衰白
未放桃夭嫁小紅夜動簷花猶帶雨晴㸔隴麥待摇風
强顔追逐新年事倍費天人剪水工
　　　十二月二十六日早起雪已三寸許夜來初不
　　　覺也
曉來眼界忽然新一色瓊瑶與爛銀人事乖時空請禱
天心迴後只逡巡不教三白孤殘臘要與千家作好春
宿麥連雲雖入望路傍猶有翳桑人
　　　和耘老弟慶太安人恩封
天上恩榮逮我親日邊消息趂㽔賔(原註誥封以/五月一日下)光生
花誥宜多夀喜動萊衣别有春須信慶源能衮衮故教
樂事愈頻頻明年不但郊封止八秩重㸔寵渥新
　　　和耘老弟喜雪
天憐好景付君收一笑春生紫綺裘賦就兎園争授簡
酒酣鯨海快吞舟怪來栁絮穿簾額舞上花裀襯襪鈎
畫餅豐年賖一醉臘前三白詎應休
　　　和漢老弟雪下不聚
剪水飛花散又收天人袖手翠雲裘待滋宿麥須連隴
政慮流民醉覆舟村店浪誇沽酒斾寒窻誰上釣詩鈎
𤣥㝠豈是癡兒子且與天工了事休
　　　雪晴後書懐
爛銀白璧遣誰収米盡家家典破裘應為溪橋添曉溜
豈憐野渡有横舟侵凌蓬鬢霜千丈浮動梅梢月一鈎
嵗晚風光天必相未甘亭上話三休
明堂杞梓必兼収未信英雄老一裘彭澤不妨聊束帶
巴東何事嘆孤舟㑹須取印大如斗寧羡封侯曲似鈎
咄咄那庸如許事尊前且食蛤蜊休
　　　因次郊行韻眷然懐歸
杖藜何日返林坰夢想西山幾草亭叢菊暫為三徑别
垂楊又見兩畨青宦逰知已雲中月市道交情水上萍
多事不煩漁父問餔糟乆矣忘偏醒
　　　連日大雪獨坐有感
低唱誰家帳縷金何如短掉泛山隂天邊鴈斷無留影
泓下龍寒亦懶吟着栁便隨風作態欺梅除有月知心
晴光却喜前村動春事從今日日深
呼得蒼頭數槖金旋沽村酒過墻隂焦琴不鼓知音斷
凍筆頻呵作意吟擾擾漫天空眩目㸔㸔出日為寒心
憑君試向江邊問又漲晴波幾尺深
　　　吳使君置酒見邀坐間雪作有詩即席和韻
漁蓑江上晚垂鈎艇子何如喚莫愁相伴梅花開庾嶺
寧將斗酒博梁州夜歸深巷聞驚犬嵗稔無人見佩牛
明日樓前増偉觀試㸔銀海戯羣鷗
　　　被㫖暫攝四明已具舟而雪作王誠之有詩相
　　　餞次韻
剡溪風雪正紛紛暗想清逰已目存頗怪扁舟遽乗興
應縁坐席不容温海圻聊爾誇千騎帳底何如具一尊
回首兎園吟賞地從今授簡致頻煩
　　　和漢老弟喜雪
為瑞雖多却不宜誰憐孤坐撥灰時興添竹葉蛆浮甕
瘦損梅花雀抱枝閉户從教行跡斷裹裘猶怯暮寒欺
天工似欲還三白冷淡家風合有詩
　　　劇暑出局徑歸打睡踰月不奉正甫談緖且頓
　　　寒詩盟有詩見問輒次韻謝不敏
早歸伏日莫躊躇晝寢從教笑宰予奠枕清風招我老
攬衣閱月向人疎寧無酒共公榮飲亦有詩成阿買書
須待雨涼尋舊約只今旱火况焚如
　　　太學秋試封彌夜深獨坐懐考試諸友
衡鑒髙懸已自公修嚴官禁不通風樊墻便有河山隔
夢寐猶疑笑語同離索暫應疎酒醆往來争敢逓詩筒
燈花預報楊園約端的釵頭綴玉蟲
　　　西歸有期喜而復作
懶于塵土踏京華張翰西風乆憶家江上魚肥應可鱠
田家酒熟未容賒狂踪泛泛渾猶梗病眼昏昏秖欲花
為報王孫早歸矣莫憑芳草浪咨嗟
　　　十二月初六日抵儀真廨舍次日即出䕶使客
　　　天氣嚴寒裏河氷合有厚一二尺者打凍峻急
　　　不免取山路徑走都梁
王式當年本不來那堪嵗晚犯塵埃淮分南北誰為梗
路適東西意自哀錦纜千艘分玉帛氷河萬處碎瓊瑰
只消一夜東風力一一船頭盡撥開
　　　和耘老弟得銅龜韻
神龜又復化頑銅塊處潭心智莫窮豈悔刳腸逰夢裏
還羞曵尾向塗中波摇金色連山赤星動瑶光徹夜紅
網送吾家占瑞應向來左顧與今同
　　　冬至之二日兄弟兒姪偕過西山道院歸而㣲
　　　雪
忽然薄暮暗江天衝面涼風馬不前五色書雲占昨日
六花瑞雪應明年向來水旱民何罪此去流移天盍憐
逗曉陽烏升若木摧頽病鶴亦蹁躚
　　　雪後過南坡
南坡千樹總瓊瑶走馬來㸔及未消短鬢風前愁素領
衰顔酒後借紅潮松饒蒼鬛猶能奮梅耿香魔苦費招
此景此時無我共新詩吟罷獨長謡
扶桑暖翅接金烏韝上飢鷹待一呼懸滴梅梢珠璀璨
墮花檜頂粉糢糊明年翠浪麥須好何處青帘酒可酤
萬里江山誰畫得天開新様雪晴圖
　　　回程泗州道中
淮北燕南昔混同相望却恨馬牛風往來未省誰為伴
(原註接送/皆女真人)言語從來自不通百嵗遺民愁緒外數聲羌
笛夢魂中(原註接送伴先/乗馬以笛自隨)徑須急渡長淮去三月烟塵
一洗空
　　　挽新安恭榮王詩
安僖折派慶源長憲靖猗蘭奕葉芳可但詞章誇華白
更餘政事說龔黄兩宫宻侍清閒燕三事榮分衮繡光
生死哀榮難得似宸綸一品贈真王
弁峯苕水挽將歸北第南園自一時過眼浮名真是夢
回頭樂事總成悲荆蘭膝下同黄壤鴻鴈行中失白眉
曽是汝陽門下客凄涼空咏八哀詩
　　　挽崇憲靖王詩
襲慶安僖八十春綿綿僊李更蟠根王封一品身尤貴
位冠三師徳愈尊華萼樓邊空墮淚白蘋洲上重銷魂
哀榮終始公何憾節鉞貂蟬萃一門
詔書催喚衮衣歸富貴誰知已息機北闕恩榮寧久戀
東山雅志肯相違傷心水月人安在回首湖山事亦非
他日蘇公堤畔路秖愁老淚不勝揮
　　　余居太夫人憂三年淚枯老眼既除喪頗理故
　　　書似覺有味矣數日眼疾作此事又廢殊無聊
　　　頼唯有思索詩句可以度日耳
三年涕淚劇懸河斷簡殘編奈若何縱使相㸔青眼在
故應添得黒花多衰遲把酒元無分冷淡觀書亦有魔
掩卷相吁心自了莫將文字問維摩
　　　前詩謂思索詩句可以度日苐恐終無益再賦
　　　一首以廣之
年來世味一毫輕宿契詩書尚有情魔事從教雙眼赤
内觀還覺寸心明思量詩句嗟無補檢校醫方恐未精
俗學可憐誇口耳何如黙坐息營營
　　　挽吏部石似之
四海聲名桂一枝流年僅及手中蓍康成未免龍蛇厄
翁子寧酬富貴期(原註公享年/止四十九)天上玉樓須好記人間
金谷漫遺詩宦途落寞知音絶三撫朱絃只自悲
憂國囊封豈是疎有才無命信何如風迴冊府三山逺
星殞郎墻一位虚賈誼自傷終太傅薛収若在必中書
哀哉埋玉今何地却返當年處士廬
期公簮槖侍甘泉底是上天不假年才大難為當世用
文髙猶有後人傳魂銷閩檄千山路淚挽銀河七月天
㑹葬誰歟銘郭泰固應無愧翠珉鐫
　　　和紹興錢參政貢院落成
能為君王獵雋英區區循吏笑西京忽㸔廣厦千間闢
蚤覺先春萬木榮有客囊中來露穎(原註預薦/者十九人)何人壟
上去傭耕知公造化無遺物咫尺龍門雷電生
　　　挽水東吳主簿詩
當年投筆過淮山油幕談兵故不凡老去功名空白髪
向來簿領愧青衫龍龕内典超金界鴻寶遺編付玉函
况有諸孫振門户不須留恨黯松杉
　　　挽主簿楊仲逺詩
居士胷懐壑與丘琴山懐抱枕清流一區宅好真揚子
萬卷書多似鄴侯好客亦嘗陪俎豆諸郎殊不廢箕裘
人間俯仰成千古痛念吾鄉馬少㳺
　　　挽僊尉黄公詩
平生懐抱欲凌雲元祐名家葢有君况是生兒勝武子
何須不第歎劉蕡傷哉未作河西尉已矣還空冀北羣
從此太湖風月夜一聲漁笛不堪聞
　　　除日失步詩以自解
䨇脚平生不踏空誰教仰靣㸔飛鴻娛親正要同萊子
爛醉何曽過阿戎已分折腰營五斗恐因拆臂作三公
妻孥不用閒惆悵得失從來塞上翁
　　　丁未禮部貢院監門次張伯子判院韻兼簡正
　　　甫判院三詩
金門誤喜綴朝班猶自塵勞債未還曉漏驚催門外鵠
春蠶空想管中斑羣公神遇無全目老我旁觀只汗顔
安得僊人修月斧與君擕手到中間
禹鑿門髙競化龍桃花浪暖百川通圖南俱運雲鵬翼
逐北誰収汗馬功鎻鑰僅能防宿弊權衡正好變文風
抱闗碌碌真吾事竊喜清朝取士公
槐市同登弟子員虀鹽燈火記初年尋春紫陌風流在
通籍金閨步武聫眼底要觀新事業筆端猶着舊山川
夜窻細話行藏處始信于君有厚縁
　　　林正甫察院出示送劉徳修都運殿院詩并徳
　　　修和章人事好乖置之勿復道也苐一見傾葢
　　　如平昔而萬里逺别又不能一面得非皆有不
　　　偶然者存乎勉强繼韻一冩胷中磊塊而結戀
　　　之懐又有詩所不能盡者
吾道艱難孰使然憂來真欲問諸天方㸔驄馬避桓典
遽為蝦蟆賦玉川去國身輕寧絜絜愛君意在故卷卷
瞿塘灧澦風波惡百丈孤騫上瀬船
彈劾生風筆有神天教末路得相親從來名下無虚士
今見朝端第一人銷印不知誰發難投珠那得謂無因
何妨弭節潼江上我亦歸歟伴隠淪
　　　思歸
風雨連朝作伴牢只堪痛飲讀離騷誰知老境侵腰脚
早是多情惜鬢毛杖屨出門還有碍簿書堆案敢辭勞
年來俯仰終無補尚欠歸田一著髙
　　　中書邵舍人挽詩
璧池鼓篋嵗庚辰蟾窟分枝癸未春夾侍螭坳司記注
同升鳯掖演絲綸靖言交契從來厚追想音塵不復親
拘綴無由陪執拂招魂楚些為沾襟
　　　春大閱呈郡僚
青油談笑坐生風便覺湖山氣象雄霽色喜浮旌斾上
歡聲争入鼔􁎅中中軍合用詩書帥上馬空慙矍鑠翁
横槊賦詩君等事何妨寓目此時同
　　　秋大閱呈郡僚
横槊何人解賦詩東方千騎出郊時天髙霽色旌旗上
(原註是/日雨霽)地逈秋聲鼓角悲漫授一編黄石老相從千載
赤松期(原註出/赤松門)據鞍矍鑠非吾事慙愧江湖把一麾
　　　和使君鞏大監秋閱
金鉦鼙鼔肅秋聲畫㦸油幢照座明千騎夾營横槊氣
六花簇隊煥新晴雍容壇上㸔儒將潦倒尊前愧老兵
横槊賦詩豪傑事澄江休數謝宣城
　　　和吳守賦秋閱之什
秋郊小隊暫徘徊誰信儒門出將才千騎控弦吳月滿
一聲鳴角楚天開賦詩已是誇横槊㸔劔何妨更引杯
収取中原報明主凌煙事業正相催
　　　送鄧舍人將漕西淮用舍人坐上詩韻
西湖煙栁勝陽闗遮斷淮南大小山詩好固應傾座上
酒行猶喜到花間君王納諌寧容去風雨愁予豈坐慳
未用疾驅催上道鋒車有詔徑須還
醉裏誰分主與賔離觴到手莫辭頻感懐今日知何日
屈指三春破二春北郭忍教風送客江湖猶頼雨留人
晚晴依舊山光好穏穏移舟傍玉津
　　　送别王誠之給事
嫋嫋酸風吹客衣㝠㝠芳樹攪愁思誰教宦路分南北
自是人生足别離送岸飛花何太急畱人夜雨故來遲
眼前他日鳬鴻墮莫作情疎不寄詩
　　　挽俞君任通判詩
鄉評月旦尚依然旁郡人稱别駕賢邂逅宦途同晚嵗
㳺從太學記當年誰憐冷落堪為地我欲吹嘘送上天
薦墨未乾君已矣漫憑楚挽慰重泉
　　　日來歡意頓减幸秋雨既足中秋定晴預約南
　　　坡小集觀月且屬耘老弟董其事
酒熟床頭已聖清吟詩窻下莫悲鳴故人明月從來共
今嵗中秋定好晴雨脚已隨荷葢盡風頭還逐桂花生
試謀一笑君須㑹誰道尊前笑不成
　　　十一月一日早起
悵望淮山落木風楚天雲霧更重重粤從西路來東路
倐見三冬過一冬貂敝人誰憐季子樓髙吾豈下元龍
求田問舍今良䇿自覺歸歟興頗濃
　　　離都下
經年不踏軟紅塵偶入修門事事新本為湖山㝷舊約
却愁風雨送行人多情黄菊空搔首無伴芳醪可入唇
今嵗重陽殊草草南坡歸夢夜來頻
　　　十七夜待月
青天遥望片雲無坐待氷輪出海隅沆瀣已垂梧葉重
嬋娟猶惜桂華孤夜闌紅燭休更秉春滿香醪不用沽
且放虚簷歌緩轉恐驚三匝未棲烏
　　　是夜三鼓後睡起月色滿庭
幽人睡起已三更始信今宵不浪晴天宇元來如許淨
月華别是一般明風前鴈斷應無信露下蛩吟豈不平
無頼姮娥肯留照疾驅蟾魄度前榮
　　　九月八日逰報本寺
詩翁懐抱十分秋探借重陽作勝逰蓮社政須陶靖節
竹林未羡阮陳留逢僧應說無生話顧我何如不繫舟
明日黄花須斗酒莫將容易換涼州
　　　連日禱雨猶未應也數語漫述皇恐之意呈簿
　　　尉
誰令旱魃逞神姦悵望西疇一雨慳日永六龍方緩轡
天髙九虎政當闗不論賦入今難辦見說流移昔未還
地上小臣真蟣蝨禱祈無效秖慚顔
小兒曼倩儘狂姦試掉雷車與破慳慰我農民須早計
憐渠嵗事頗相闗齋盂并日渾忘味詩債如山只欠還
謝令㝠頑推不去毫絲無補亦胡顔
　　　政在簿書叢中王簿示二詩推案漫述數語
文書堆案汗如洗鴈鶩滿庭聲甚喧縱有可人來眼底
了無佳思到吟邊翠眉對我何曽展白眼逢渠不受憐
上䇿從來三十六就中除有一歸田
　　　新糊小室明簾戯書
先生丈室淨無塵白紙糊簾莫笑貧夜静風嚴褰不動
朝來雪積欲爭新圍爐只用深藏火隠几還應煖似春
紙帳一床餘紙被不妨更作獨眠人
　　　宿巢縣地藏寺枕上偶成
年來蹤跡漫奔波其奈功名有命何畫虎向人無好手
飯牛憐我有悲歌丹心永夜燈前苦白髪明朝鏡裏多
却謝前村鷄唱好呼兒起舞肯蹉跎
　　　家書送白額因賦
虎踞南山孰敢樵盜渠名字却深逃誰能雪裏窮三窟
縳送尊前慰老饕試喚玉纎揎碧袖笑㸔霜片落金刀
族庖堪恨無風味紅暈蒸花更藉糟
　　　丙辰二月上丁釋奠致齋于經史閣呈郡僚
泮水分明記舊逰上丁祠事得重修音遺金石疑猶在
菜有蘋蘩信可羞老我今慚郡文學諸生試覔汜鄉侯
緬懐安定規模逺傑閣城西最上頭
　　　和鞏使君釋奠韻
疇昔東家一畝宫推尊昭代比天崇絃歌未輟文斯在
俎豆親陪獻有終(原註某忝/與終獻)采藻載歌思泮水浴沂行
詠舞雩風(原註湖學故事上/巳日拜安定墓)自慚謬玷詩書走未羡諸
儒舍葢公
　　　宿臨安童縣尉庵童尉送酒(原註重/陽日)
深深松竹隠禪房更渡溪橋暫觧裝但喜還家無數日
不知行路過重陽白衣送酒勞相問黄菊依人未肯芳
珍重山僧能㑹意殷勤掃榻為燒香
　　　次林正甫韻
湖山夢想阻登臨栁色門前綠未深老去青衫誰著眼
向來白戰尚寒心澆愁可欠杯中物遣興聊為洛下吟
倒指啟闗春已暮直須修禊繼山隂
　　　䕶客髙郵道中舟中讀簡齋十月詩因和其韻
莫莫休休興已闌滿頭塵土更彈冠鴈從北到傳書易
淮界中流遣恨難篷底吟哦詩有味胸中磊磈酒無歡
故人莫枉綈袍意范叔猶能忍一寒
　　　王貫之有詩留别因次其韻
檣頭語燕底匆匆滿幅蒲㠶送客風命與仇謀從此逝
病兼貧至向來同紛紛時事愁眉上咄咄人情醉眼中
頗覺田園歸去好固應馬首未渠東
　　　林子長見訪泊舟姑蘓臺下有詩因次其韻
懐人玉樹向風前明月中秋動隔年(原註予三年間轉/徙湖婺吴門三郡)
(凡兩度中秋/與子長相㑹)勝處盃中忘爾汝幾囬紙上落雲煙已能
命駕來吳苑未許回舟指霅川顧我從來無此客漁蓑
那得戀江邊
　　　朱天永示僕二詩葢有激而云者因用其韻以
　　　廣之
是非得喪一毫輕蠻觸何勞角上争未可輕量天下士
渠知不是彀中英平生我亦輕餘子到處君安得此名
勿對秋花歎憔悴春風回首又欣榮
彈鋏悲歌莫浪嗟筆耕心織是生涯區區子豈癡摹虎
事事吾猶錯畫蛇不分縮頭幾類鼈苦嫌怒目幾遭蛙
憑君試讀山君傳鶴豈能言為嫉邪
　　　漢老弟近書云欲㸔文字無暇作詩再用韻
脫粟羮藜未厭餐何心華屋薦金盤風前覔句巾常岸
月下揮觴影亦單懶拙不堪當世用行藏留與後人㸔
也知妍醜初無定馬面相憐亦突欒(原註諺/語有云)
　　　太守送酒詩
拜捧雙壺急破封蓬廬驚怪閙兒童歡生和氣薫蒸外
春在先生醖釀中枯涸詩腸偏借潤飄零酒醆不憂空
更㸔小隊㝷花栁太守風流似醉翁
黄堂還復念酸寒餘瀝分來玉斚寛遽遣茅柴羞避席
快呼苜蓿彊登盤步兵勝處輕劉子北海狂言迕阿瞞
何似老䖍春夜酌簷花細雨洗愁端
　　　以郡醖十斗送林子長
我友溪堂愛說詩兵厨况有酒如池留髠一石從來慣
訪戴扁舟莫太遲已辦鴟夷陪後乗姑令從事作先馳
憑君試向松江望綠漲蒲萄正渺瀰
　　　郁簿行年四十有九讀李太白潯陽感秋詩慨
　　　懐有作次韻勉之
清徳如公畏四知流光底事感圓蓍日邊丹鳯聊棲棘
月下驚鴻尚揀技(原註君不妄/求當路薦)五十知非慚漏盡百年
彊半怪駒馳買臣富貴猶堪待莫誦潯陽落魄詩
　　　用山門記逰韻賦酴醿簡林子長不蒙寵和豈
　　　不復作書生調度耶因以詩督之
嬝娜柔條不自持鎻窻深處最相宜試教纎手簮雙鬢
莫遣新愁上兩眉子建洛神空有賦樂天楊栁可無詩
為君喚起温柔夢春草池塘日正遲
　　　戯簡林子長
溪上園亭處處新想君屢費槖中銀鶯窺繡户煩三請
蝶遶花梢知幾巡恨不即時謀載酒恐因暇日得㝷春
只愁又隔同年面却欠尊前似主人(原註聞子長餞萬/元亨飲梅花下命)
(侍児歌以侑酒萬亦/賦詞僕則未之見也)
　　　再和
崇桃積李巧争新紅勝臙脂白勝銀車騎毎勞鶯命喚
藥欄聊伴蝶逰巡何須歌舞留連夜漫與詩篇慰藉春
珍重海棠煩問訊肯教空谷老佳人
　　　簡蕭東夫
向來一瓣為南豐縱使能詩也坐窮千里望中同夜月
五言城裏帶春風人言止酒今直止君自中書豈不中
莫道天工全憒憒滿頭白髪亦何公
　　　逰虎丘再用韻
虎丘欲到幾年華靈運何妨不在家風艇也遭新壩阨
芒鞋可憚去途賖禪心黙㑹㸃頭石幻化應羞解語花
憶昔吳王舊池館一堪行樂一堪嗟
　　　揚州司理章公挽詩
宦逰曽記舊桐川泮水淒涼愧鄭䖍怪得儒流有師法
知從鄉老得心傳未酬龍伯連鼇手遽作維揚跨鶴仙
太息孔門空用賦不教一柱果擎天(原註公首鄉薦賦/有一柱擎天之句)
(故/云)
　　　章樞宻挽詩
當年抗疏動宸旒騎省烏臺許遍逰穏穏樞庭方緩步
駸駸揆路却回頭空餘榮錦開三徑猶有甘棠蔽兩州
浮世功名俱一夢不須夜壑怪移舟
引年歸老十星霜養素遺榮道愈光可但蒼生思謝傅
未應白首愧馮唐龍光方慶千齡遇鳯誥俄嗟一鑑亡
前輩風流磨滅盡後生無復見堂堂
　　　正卿不見累日聞十二日與鄭丈舍人㳺何山
　　　書此為寄
剰欲從公朝暮閒一溪留我未容還極思談笑三秋隔
相望林泉數里間詩絶一時同鄭老書堂終日憩河山
報來定有吳門信快矣黄嘉明月灣
　　　次張安國舍人讀王侍郎詩有懐其人韻
葢世聲名紫府仙平生襟袖著山川一麾管領秋江月
千首慿陵杜曲天疇昔風雲餘感慨歸來文字帶芳鮮
和韓何限驚人句應有門人李漢編
　　　書懐
丘山何必萬牛囬櫟杜從來貴不才無事飲多惟日醉
有聲畫好亦天開欲謀松菊園三徑翻訝文章水一杯
未免無衣憂卒嵗籬根慚愧候蟲催
宦路侵㝷已倦逰功名何敢望前修謬紆州組三宜去
回視儒冠一忍羞疇昔嘗窺循吏傳只今誰是富民侯
夜來好雨催歸棹春水茫茫漲鴨頭
　　　夜坐書懐
㸔鏡功名不用頻醉鄉境界幾由旬何妨走馬來為問
縱未成龍亦有神生計一絲寧掛眼閒居百事不如人
驚鴻亦有髙飛意姑傍花前過却春
夢覺誰呼小玉頻分燈魔女笑波旬暮年禪恱渾知味
少日文章豈有神赤脚玉川容老婢緑珠金谷漫佳人
𤣥冥不是梅花主開盡南枝付與春
　　　春日書懐
吳興太守也堪憐十日齋厨九不煙索漠清懐寒食夜
顛狂風雨落花天流鶯百囀還求友化鶴重來不是僊
待得麥秋民足食君恩萬一許歸田
　　　　用韻約宋宰諸公為㝷梅之行
澹煙寒雨洗輕埃千樹江頭探借開莫倚風流貪畫栁
直須火急去㝷梅可能夘酒三盃罷索取氷姿一笑回
好手河陽教落後紛紛桃李滿輿臺
　　　　玉溪梅株柯殊絶宣和間用事者嘗圖以進
　　　　竟不報今迺棄置蔬畦摧折憔悴有可憐之
　　　　態昨陪諸公往觀共歎其不遇且約盛開時
　　　　擕壺酒為醉賞之適因循又不果因用韻弔
　　　　之
玉溪得得探芳期孤負詩人盡醉歸消息向來空驛使
畫圖老去惜明妃香魂月墮驚春夢翠袖天寒怯暮暉
蜂蝶卑凡渾省識良迷桃李趂狂飛
欽定四庫全書
　尊白堂集卷三　　　　　　　宋　虞儔　撰
　　七言律詩
　　　嵗除
除日催人不奈頻那堪月小不圓旬誰能椒頌花如錦
自寫桃符筆有神通夕留連分嵗客明朝多少賀年人
壽觴舉處慈顔喜却是萱堂䞉得春
　　　述情
　與蕭東夫相别幾二十年矣此來假守吴興而東夫
　令嗣監酒赴官池陽迎侍以行舟次城下遂得一見
　小詩述情
間濶忻逢諸葛豐不應阮籍哭途窮擬留重客傾家釀
更喜賢郎有父風詩思慿陵煙雨上宦情抖擻簿書中
擊鮮下舍聊乗興未許黄堂舍蓋公
　　　真情
　比以詩送仲夲行使君謝用光復用韻曲留之親親
　之義厚於故人此人之真情理之正也再賦以廣使君
　之意
魏紫姚黄次第榮政須親戚話真情樓臺是處増詩興
羅綺叢中放酒行下榻能留黄叔度髙齋端有謝宣城
却憐老令卑栖甚目送歸鴻意自傾
　　　春晴
萬里隂雲一戰收怪生和氣襲兼裘崑山龍過初銜燭
暘谷烏飛不傍舟曝背爬搔疑挾纊凍軀傴僂快伸鈎
老農扶杖閒相過一味豐年説不休
結習已空摩詰袂苦寒聊解拾遺裘梅花已負先驅弩
竹葉隨牽下瀬舟門外有誰驚剝啄林間何處呌鈎輈
詩人莫費雕肝腎付與晴忩茗椀休
　　　祈晴
何許龍蟠雨應求參天老木古靈湫投誠已自刲鵝頸
激怒寧煩擲虎頭南畆有人朝負耒絶潢無客夜行舟
寄言神物須終惠為挽天河使倒流
　　　過西山遇雨晚晴乗凉以歸
巖前垂溜忽涓涓疑是池龍肯着鞭千嶂黑雲纔過雨
一畨白水又平田潤添秔稻飜涼葉喜入樵蘇㸑晚煙
馬上歸來聞好語荷鋤相對説豐年
　　　休日欲報謁林子長值雨不能前用小詩以謝
　　　不敏正月三十日
朝雨城南柳色新溪光溶漾宛如銀地偏心逺開三徑
風引船囘欠一巡二月欲來正月盡三分已過一分春
鶯啼燕舞非吾事管領韶華自有人
　　　賀御帶欲載糯米入城先以詩叙情因次韻只
　　　此便當執狀也
種秫詩人也未窮百篇欲就醉顔紅却思白墮相逢晚
不分青銅一笑空卧甕更須防吏部抱琴應不問新豐
何當乞與青田核聖處時時任一中
　　　伯兄挽詩
鄰雞催曉破秋天一枕邯鄲便脱蟬應了世間如夢幻
況於酒裏得天全鴻陂曩昔聞謡鵠下舍凄凉念擊鮮
誰遣驚風吹鴈序不堪雪涕望新阡
　　　曉晴
屋角勃姑時自喚籬根絡緯競先鳴刈禾政想頳肩重
揚粃那愁眯目輕考滿我應書下下賑荒人謂䇿平平
回思舊嵗民情惡不但中山有啜羮
　　　丁欽夫來宰吾縣幾三年清德美政兹不復道
　　　二詩送行意之所寓欽夫固已黙喻他日見東
　　　夫告出似之發數百里一笑
明月從來忌暗投汚渠尤忌映清溝上書未辦誅屠伯
束帶何曽問督郵袒裼直前當暴虎善刀那見有全牛
區區三仕并三已喜愠眉間了不留
緑漲春波到白蘋髙懷寧便憶鱸蓴縁誰一笑理歸棹
為我千巖訪古人已狎風波浮宦海可能霄漢隔通津
割鷄却嘆非吾事况是旁觀亦損神
　　　送朱宰
疇昔嗚琴子賤堂至今絃誦尚悠揚農桑樂嵗千家足
桃李春風幾度芳疾惡政縁同伯厚愛民何止一桐鄉
烏臺此去真朝夕劒履還須去尚方
一識荆州已是榮二年尤足慰平生從來東粤輕公子
只有臨卭貴長卿慘别飜令詩句鈍臨行重把酒壺傾
故人聞道開東閣拭目雲霄九萬程
　　　和汪倅
城頭杖屦恣延縁終日看山也自賢浮蟻釀來堪把醆
飛鴻送盡且揮絃捲殘簾幕千家雨倚遍闌干四角天
渭北江東何處是謫仙詩興政飄然
　　　寄同年林子長郎中
功名雖結少年場看鏡空驚兩鬢蒼我已青㝠甘蹭蹬
君今列宿倍輝光寸心秖自懐三徑尺素何妨枉一行
多謝南宫故人報日邊消息想能詳
　　　苦雨
經時梅熟雨飜盆老我無聊正杜門日焙衣巾留白醭
年侵腰脚倦黄昏掃除雲霧風無力㸃滴軒楹漏有痕
入市乗船雖未騐溪流已漲幾畨渾
　　　漢老弟生朝
風流曼倩碧雲仙慣見兒嬉壽母前莫訝科名後餘子
要教富貴出長年鵝黄新釀香浮甕鴈翅横秋影接天
端的姮娥消息近南坡丹桂已開先
　　　元宵不出
東風摇蕩玉奩氷車馬從人喚不譍賴有麴生來入座
了無魔女與分燈夜深月色明如洗寒在梅梢瘦不勝
却笑少年行樂地華胥枕上太瞢騰
　　　出郊勸耕因遊吳山清隱
第一林泉得縱觀春風隨步着欄干山園梅雪千株在
門納湖光十里寛水上濕紅雲片段亭前鮮碧玉檀欒
主人才調渾相稱題柱詩篇一一栞
　　　中秋不見月寄耘老弟
舉盃邀月且留殘覆雨翻雲意未闌自是隂晴難凖擬
莫將懐抱逐悲歡燈前白髮驚秋半鏡裏清光有嵗寒
玉斧秪應修未就素娥寧許等閒看
　　　和郡人湯倅中秋月
怪底今宵眼界寛銀潢不動蘸金盤未應天上追時好
無奈人間别様看酒醆飄零驚鶴唳笛聲哀怨起龍蟠
經年不復南樓夢且作三人取次懽
　　　和鮑倅同湯歐二倅春日郊行
别駕聨鑣喜在坰不妨修禊繼蘭亭雅知社結池蓮白
况復詩成水荇青問訊梅花才半樹漸看柳絮又浮萍
風光流轉須時賞爛醉從今莫放醒
　　　閏二月二十九日早離廣德大雨日午晚晴又
　　　雨宿黄蘖坊
家山入望更貪程造物無心雨與晴今日莫愁明日近
一程但作兩程行生須快意何嘗夢久不還鄉亦自驚
親戚固應情話在爭先僮僕已歡迎
　　　赴吳興初入境是日立春
詔書催發太頻頻(原註十一月二十一日除書下/凡七次被受省劄催趣之任)千騎
東來喜望塵不為尋芳寧較晚固應入境便頒春風和
漸覺旌旗轉野曠遥聞鉦鼓新千里嗷嗷方待哺自慙
何以慰斯民
　　　耘老弟五月十三日親往新亭種竹喜而賦
　　　詩
移竹應須竹醉時不妨帶笋一時移清隂且障東西日
碧色還分上下池嵗晚雪霜成老伴夜凉風月得新知
朅來便有親親意玉立無言似索詩
　　　曽守譙樓旣成邀賓從同登議闢雙門以復舊
　　　觀從士子請也
樓下遺蹤宛可尋尚須賓從一來臨三峯嵂崒渾依舊
雙闕岧嶤復見今麻麥向來迷緑野簪纓久矣負儒林
使君不惜褰帷問慰我邦人望望心
　　　再和
傑閣危欄不許尋境環千里望中臨古桃風物寧非舊
甲子規模廼到今堪笑折腰趨府事何如長嘯入山林
故園猿鶴休驚怨出岫孤雲豈有心
　　　和聞鶯
度柳穿花故故遲黄金新刷羽毛竒驚回午夢花梢日
啼破春愁柳絮時老去上林空好語向來幽谷有誰知
紛紛雲雨成翻覆求友唯君慰我思
　　　清平閣
律身端合勵氷清莅政尤須稱物平知是夫君深寓意
雅宜斯閣遂安名池幽自足龜魚樂林靜休教蟲鳥鳴
况復官閒州似斗不妨時此濯塵纓
　　　用韻和仲兄
鼯鼠相將五技窮東來嵗月太匆匆冷官敢恨知音少
直道難教與俗同翻憶對床聽夜雨不堪舉扇障西風
詩來喚起還家夢目斷成行天際鴻
　　　遊宦十年于外歸自浙東覩西山先塋周圍林
　　　木氣象大非昔比盖縁藩籬旣徹本家樵採不
　　　以時外人侵盜復無禁理勢固應爾也今春憂
　　　居遂協謀兄弟傚先君舊來規橅創夾籬界庶
　　　外人知吾輩用意所在有所忌憚不肆侵盜而
　　　本家樵採亦有時云耳因以詩識嵗月
萬畆墳山遍野隂幾年樵採到如今藩籬有限重加護
斤斧無端免見侵缺處更須頻檢校暇時何惜一登臨
先君暗裏應傾倒方信流長源更深
　　　讀白樂天詩集
詳觀白傅一篇詩長日何須一局碁字細縱然勞眼力
理長尤是契心期誇張歌酒渾相似消遣窮愁亦自知
大節更思公出處寥寥千載是吾師
　　　喜晴
黄堂通夕聽簷聲去謁靈湫及未明畫鷁破寒收宿靄
老龍擎日獻新晴何須厭勝驅黄㡌况復精誠却衛兵
盡道使君能撫字歸途爭看古陽城
洞中龍亦讋先聲韜斂雲隂放日明久雨也知田父苦
十分端為使君晴但令渤海捐刀劔不用天河洗甲兵
昨夜鈴齋詩欲就鬼神聞已泣蒲城
雨占甲子向來頻誰道開晴必換旬雲過陽臺空有夢
雪消姑射漫凝神林間却喜鳩呼婦簷外何妨鵲噪人
可怕西郊泥一尺徑須躍馬去尋春
連宵驟雨喜初晴何處殘蟬不亂鳴晚熟豈妨秔秫好
秋聲先傍竹梧輕紛紛雲散心安在隱隱雷收氣未平
半蔌驚魂猶未定老農那得不懲羮
雨餘天宇十分清到處官蛙噤不鳴殘㸃喜聞簷溜斷
新凉更覺葛衣輕飛揚楚觀人無夢畜縮胥濤怒已平
滿眼秋風歸未得却慚千里話蓴羮(原註中/秋漸近)
西風有意作新晴不遣中宵鶴鸛鳴紅袂行雲仙夢斷
青燈對酒客愁輕起看壠首禾無害見説溪頭水已平
蓴菜鱸魚秋正美誰能分我一杯羮
　　　諸公妓飲問政堂有誚予不來者借韻呈司户
　　　同志
廣文官舍自蕭然好事何人與酒錢慣伴諸生甘寂寞
倦從獧子醉妖妍靜揮緑綺心逾適渴飲門冬手自煎
疇昔東山懷雅尚未須輕鄙笑臞仙
　　　再和
生涯冷淡我胡然客裏空囊愧一錢已負酒杯同笑語
彊排詩句鬬清妍官閒秖起樊籠嘆内熱真猶膏火煎
試問聚蚊成一餉何如髙枕夢逰仙
　　　再和
幾日齋厨愧索然信君髙㑹拚金錢邇來此樂城中少
况有今宵座上妍連放酒杯浮瀲灔須防更漏解催煎
閉門獨坐何由羡漫攪枯腸賦八仙
　　　再和
孤逰冷宦嘆徒然安得通神十萬錢南北阮家何似富
東西施子廼爭妍歌筵憐我應無分詩債憂君苦太煎
却憶金明年少事春風得意醉羣仙
　　　再和
東家誰念我纍然慚愧何曽十萬錢病骨那禁三伏熱
長眉空負十分妍睡凉喜有青奴伴藥暝頻呼赤脚煎
閣束簞瓢縁少味非關辟穀要求仙
　　　鞏使君一新社稷壇宇次汪倅韻
巋然壇宇俯清流須信䂓摹跨别州端為苴茅崇屏翰
要知束楚貴綢繆治聾有酒煩分饋宰肉何人歎滯留
天欲吾公安社稷未宜小試羡三休
　　　食洞庭橘有感
洞庭霜橘偶明珠磊落堆盤照坐隅九頌固應原取友
千頭寧與李為奴佳名自昔南邦貴丹實由來北地無
此日滿懷三嘆息惸然天地一身孤
　　　詠打扇
腕脱何須問小童汗流聊復慰衰農聯翩天下一輪月
簸蕩人間萬竅風螢火招來還自照蚊雷揮去覺羣空
散仙未辦朝閶闔乞與羲皇笑傲中
　　　春晚漢老弟不來有懷南坡
如麻宻雨不收脚妬花惡風常打頭那無一日好天氣
只有千山供客愁垂楊未繫金嬝娜隔葉倦聽黄栗留
南坡是處堪欣賞把酒還曽酹我不
　　　和耘老弟南坡芙蓉
簇簇坡頭錦繡叢幾畨消息問來鴻素商未遣先驚緑
青女何妨更染紅向日壅培曽覆簣有時灌漑亦連筒
年來羇宦成離索却欠看花一醉同
　　　夏芙蓉
四月池邊見拒霜園丁驚問此何祥花如雲錦翻新様
葉似宫袍染御香病不能陪花酒伴詩猶堪譟鼓旗傍
諸君筆力迴元化努力先春壓衆芳
老子而今兩鬢霜未應癡絶泥禨祥不能木末搴朝露
爭免籬邊嗅晚香便合折來書卷畔詎宜簪向寶釵傍
漫山千樹方芽甲肯信人間有早芳
　　　勸農
平生憂國願年豐荒政那知技已窮千里農桑千里雨
(原註是日/天㣲雨)一畨桃李一畨風宦遊老去春强半勸相歸
來日過中自媿活人無好手只將水旱禱天公
　　　石照勸農晚歸有雨
疎林拂拂見旌旗短鐙翩翩度翠㣲十里好山供客醉
一犂春雨勸農歸水流花出紅成隊麥雨天連緑打圍
投老田園今晚矣不須五十始知非
　　　虎丘勸農
春事三分破二分山郊勸相豈虚文通宵已過臺前雨
(原註寺有/雨花臺)破曉誰耕隴上雲士女擕壺方雜遝老癃扶
杖亦歡欣迂疎為郡渾無補只把豐年答聖君
　　　再和
風月聨翩别駕分雙鳬飛舄總能文苔痕㸃綠山頭石
花影浮紅水面雲一舸鴟夷聊爾爾千巖啼鳥自欣欣
徘徊斗粟歸田緩堪笑癡頑老使君
　　　五月四日過西山道院田間記老農語
偶從野叟問耕桑説到春來日日忙老盡吾蠶桑自緑
化殘胡蝶麥猶黄迎梅已過三旬雨秧稻初齊五月凉
天上何人調玉燭但知擊壤樂時康
　　　次韻古梅
怪底昌園一種梅老枝强項獨遲開伶俜鶴膝翻嫌瘦
皴皵龍鱗不受摧羞把氷肌混桃李故將粉面映莓苔
廣平鐵石心猶在寧有詩情似玉臺
　　　二十三日被㫖再徃天目謝雨留數語壁間
萬山深處得重來天目晴雲未放開盡喜山田秧䆉稏
那愁石徑濕莓苔鐵冠道士今安在玉局仙翁去不回
唯有洞中龍應禱果能因旱起風雷
　　　和耘老弟冬夜聞雨有懷
蒲團睡思欲濛濛珍重賢人酒一中夜靜喜聽懸霤雨
寒多更怯戰窻風簷花細落渾疑夢詩句頻催政未工
雪擁紅爐愁不寐此時懷抱想君同
　　　夜來四鼓枕上聞雨聲喜而不寐
雨聲天外倒銀潢枕上才聞喜欲狂鼓吹不須教兩部
稻粱行慶有千倉青缸照影花無睡紅袂行雲夢有香
最好空堦瀉簷溜却疑並舍壓糟床
　　　和七月初五日夜得雨
一尊情話向南榮好雨知時盆樣傾且喜黍苗饒嵗事
莫愁梧竹作(去/聲)秋聲簷花夜永燈前落池草詩成夢裏
驚端的對床尋舊約韋郎曽賦五言城
　　　道中雨
晨光欲動尚熹㣲漠漠春隂未解圍霧掩前村迷酒斾
風吹寒色着征衣功名底許妨行樂出處年來果是非
一笑南坡歸夢裏滿山桃李政芳菲
　　　龍池禱雨
御府金奩出寶薰爇來池上定知聞龍應覆手能為雨
岫豈無心漫出雲秧插髙田猶未遍泉流幽澗恐難分
奉常典禮吾方與毋作神羞視秩文
　　　過登源英濟廟祈雨
連年因旱禱叢祠未免斯民有怨咨擬學催科今晚矣
不能引去更何之下田敢有百車望好雨猶寛三日期
慚愧農家私水利桔橰雖巧不容施
　　　和湯倅梅花韻
玉奴端不負花期乞得東皇一笑歸淡掃娥眉憐虢國
半勻粧面妬徐妃有情立馬留新恨無頼啼禽送落暉
金鉉政須和鼎實莫嫌笛裏浪驚飛
　　　蠟梅
龍麝濃薰總不宜幽香細細忽聞時蜜脾懸磬無餘味
鶴膝横陳有老枝玉蘂檀心還得似蠟顔脂貌有誰欺
却疑不是人間物三嗅慇懃與賦詩
　　　再和
氷霜元不與花宜頗怪梅花亦後時庾嶺别來無驛使
少林忽見有横枝化工真幻知誰辨詩老題評豈我欺
世味飽諳渾似蠟對花不飲漫賡詩
　　　和萬舍人折贈蠟梅韻
問訊江梅意未回少林横出不知裁爭先頼有園夫報
折贈空驚驛使來疎影暗香寧是伴蠟顔脂貌未須媒
主人閒説歸朝近且趂眉間喜色開(原註今日小報/舍人落致仕云)
　　　再和
蠟綴枝頭春未回緗羅休用剪刀裁直須浮蟻相擕去
應有遊蜂錯認來暈紫檀心真似假嬌黄粧額自能媒
年來世味渾如此嚼蘂吹香一笑開
　　　再和
步遶名園日幾回司花着意巧能裁影疎雅稱燈籠映
(原註束坡詩/有蠟紙燈籠)香細疑從酒面來(原註酒/有蠟面)破白江梅羞月妬
黏紅僊杏待春媒何如新樣龍山種却在京都占早開
　　　夜讀邵堯夫詩戲效其體再賦蠟梅
紛紛蜂子競生涯每到花時輒放衙懸室盡將花作(去/聲)
蠟何人飜以蠟為花姑從凡卉論先後若比江梅有等
差弄假像真真像假小兒造物未須誇
　　　中秋夜㣲雨
醉張白眼望層空作意中秋一笑同忽訝㣲雲得急雨
縱妨明月有清風連宵桂近姮娥惜盡日槐忙舉子工
(原註今/嵗科舉)勿指涼天云即是且須傾盡玉西東
　　　十六日雲氣薄隂晚有雨㣲甚夜間頗凉恐明
　　　日未必有雨也
誰與天公沃亢陽灑塵㣲雨僅毫芒只憂南畆頻年旱
敢愛北窻通夕凉何物興雲須蜴蜥幾時舞野定商羊
㑹當直入雷霆室戲掉狂車下大荒
　　　蚊
床前蠟紙一燈明殷殷聞雷數震驚忽去青天無鳥跡
驟來紅樹有鶯聲噆膚噬血寧甘死投隙穿帷太巧生
為爾通宵愁不寐幾回枕上又詩成
青奴良夜偶相依斑扇團團亦倦揮我自蒙頭還引睡
渠應皤腹不能飛多愁白髮三千丈無分紅綃十幅圍
安得西風來一掃固知么麽未勝威
　　　王簿不憚暑途親扣石金祈雨盖有志乎民者
　　　也以小詩簡之
饑饉憂渠欲洊臻大田不雨已生塵何人有力能鞭石
老令無能漫積薪諸佛未嘗違衆願上蒼寜不憫斯民
誠煩仇覽登山履為扣巖前彼上人
　　　委長洲趙丞禱雨陽山龍祠有應
不向龍祠小乞靈連宵那得雨㝠㝠勢方聚處中心喜
聲漸㣲時側耳聽便覺田頭秧稻緑更誇隴首麥苗青
豐登自此無公事只有棠隂蔽廣庭
　　　再委趙丞陽山送龍禱雨
傳聞神姥産英靈雷電當時亦晦㝠好雨固宜隨禱應
夜窻曽誤幾畨聽關心病守頭空白失喜農夫眼倍青
水溢旱乾寧有數人間無路叩天庭
老龍髙卧復何求韜斂風雷自一湫不恨如麻無雨脚
却愁生耳有禾頭向來河内慚移粟此去江邊欲其舟
龍若有靈須早計霖霪莫待火西流(原註夏旱則秋/潦理之常也)
　　　昨夜雨又作方此祈禱輒得數語述懷
淫雨天公不肯晴區區香火屢哀鳴兩年苦潦民何罪
千里分憂責匪輕已幸早禾方露積正憐秋稼與雲平
蓱號莫敗西成好捩手從來易覆羮
　　　七月十四日夜大雨徹曉方止田家云早晚禾
　　　自此不憂矣喜而為詩
夜雨傾盆擣瓦溝簷聲洶湧碎江流安眠一枕西窻曉
飽飯十分南畆秋老火熏天已無跡頻年赤地更誰憂
起來喜撥床頭甕却待今宵月滿樓
　　　五月二十七日夜大雨前三日熱甚
雷車誰喚阿香推釀雨雲頭簇不開猛熱急掀江漢立
先聲偏上竹梧來髙唐賦就何曽夢杜曲詩成不費催
頗欲燈前同夜酌却愁牢落餽無臺
　　　七月三十日大雨連宵
徹夜盆翻天井潢(原註魯直詩云/潢流漲天井)迴瀾誰障百川狂鯤
方怒翼思溟海鼠已摇牙伺太倉秋着屏山驚客枕潤
添衣籠費鑪香惠連應記池塘夢近有書來説對床(原/註)
(近得家書云深秋/來此尋對床之約)
　　　再和
乗槎有客泛僊潢咋指泥塗悔我狂此去不煩推謝令
向來寧是尼臧倉愁驚過鴈鄉心碎喜溢浮蛆甕面香
金井老梧秋色重時飜危葉墮銀床
　　　十七日乗馬過草堂已而驟雨
此邦旱暵已連年民亦何辜欲籲天鳩拙林間時自喚
龍慵潭底敢安眠忽看注雨如車軸便覺流泉滿稻田
我亦駕言隨霹靂一瓢傾倒馬鞍前
　　　下山雨驟
下山雖幸免顛躋驟雨㝠㝠步轉迷白馬已翻青嶂去
黄鸝猶戀緑林啼人皆有路通霄漢我獨無橋渡澗溪
且傍田塍欹側過從教甲子混塗泥
連宵風雨太飄颻頗訝龍吟意氣豪三座危橋過不易
一溪湍水漲能髙棲遲王事嗟何及咫尺威顔敢告勞
袖取豐年天上去洗泥凖擬醉香醪
寶熏降自九重天再欵龍祠禮亦專謝雨歸來還得雨
今年必定作(去/聲)豐年彌天膏潤人皆喜連日奔馳我獨
賢回首家山今不逺固應慚恨不歸田
　　　久雨
秋到天公日日隂林間厭聽鵓鳩鳴向來南畆頻憂旱
此去西成只欠晴簷有漏痕看􁑚出徑無行跡認苔生
夜窻細誦秋陽賦才謝坡仙和不成
　　　和漢老弟久雨
簷聲㸃滴送愁頻夢雨連江遽一旬杜老多情還動酌
坡公何事却傷神渭城官柳難留客巫峽行雲不見人
可是蓱號工灑道東郊凖備要迎春
　　　喜雨呈太守
精禱能令天意回猖狂旱魃敢為災龍眠熟處雷呼覺
蟻戰酣時雨趂來耕父荷鋤歌召杜腐儒秉筆愧鄒枚
太平知有三登象從此官租不費催
　　　和廣德宋宰喜雨
一雨豐年兆可探全勝雪瑞白成三偏憐令尹關心切
喜對農夫洗汗慚秔稻秀畦欣綠潤芙蓉依水媚紅酣
詞源頓遣如泉湧酒量懸知似海涵
　　　和主簿喜雨二首
龍眠熟處雷呼醒蟻戰酣時雨趂來凉入稻雲青漠漠
潤添田水白皚皚但期家給皆紅腐莫管庭空長緑苔
老令催科知自拙推擠不法謂何哉
年來事事與心違墨綬塵勞莫我知慷慨歸田雖有賦
殷勤喜雨漫賡詩誰憐飯顆山頭瘦却想松江水面肥
一笑桑榆收已暮向來膏潤太踰時
　　　卧病枕上再用韻
文書堆案眼慵開客有可人今雨來説劔丹心空耿耿
岸巾雪鬢欲皚皚山田漸喜滋香稻客位從教長紫苔
涸轍窮鱗賴濡沫未宜曷月詠歸哉
領邑西來物物違只應松竹舊相知寛心雨意濃如酒
滿眼秋懷總是詩慚愧不才勞撫字平生何意羡輕肥
飄然儻遂歸田賦食蘖毋忘在莒時
　　　再用韻簡王簿一章言其喜雨也二章欲其少
　　　留也
山雲潑墨度牆隈信道鳴鳩喚雨來驟㵼竹梢青羃羃
亂翻荷盖白皚皚尊前花落愁賖酒地上錢流錯認苔
更願公家寛賦斂斯民卒嵗亦悠哉
當面論交背面違此心叔向幾人知喜君一見便傾盖
過我相從唯説詩别後梅花看太瘦向來瓠白不應肥
何如且緩東歸策共醉橙黄橘緑時
　　　徽州績溪縣六月二十五日迎汪王於縣㕔祈
　　　雨未之應也七月三日率同官再禱焉酌獻方
　　　畢隂雲四合甘霔大霈因以小詩紀實
何須禱旱必桑林試扣叢祠丐一臨再拜爐煙方裛裛
四周雲氣已駸駸田龜向去亡凶兆垤鸛新來有好音
多謝神靈憐老令肯傾膏澤慰民心
　　　和主簿王伯倫喜雨
電幟摇摇眩目光雷車殷殷訝空腸咄嗟有底千峯雨
珍重無多一瓣香秔稻氣蘇南畆喜芭蕉聲到北窻凉
恭惟英濟綱維是併遣炎官理去艎
　　　喜雨
鼎來雨喜動吟牋頓遣醯雞舞甕天傅野要觀新事業
巫山莫學短因緣(原註前晚/一雨甚㣲)碧筩便好浮家釀紅粉還
羞着老年此意自佳君自㑹將詩不必衆人傳
　　　憶友人
紫鸞栖棘乳溪邊不羡羣飛漫刺天一見交情真我輩
更將詩句洗塵縁寧唯刮目須三日恨不從公蚤十年
只恐秋風趣分袂尺書儻有鴈能傳
　　　主簿昨示喜雨之作末章用李文饒故事非所
　　　敢聞用韻回納
朝來一穗着爐煙遽挽銀河下九天東海不寃私自幸
南陽髙卧且隨縁佳名德雨聞前代尺字商霖證昔年
老子婆婆那辨此兩翁心印有人傳
　　　初夏凹沼獨坐
牆隈緑裊風前竹池上青横雨後峯森然便有濠濮想
若者曽吞雲夢胷杳無碧澗來鸂鶒安得舊水藏蛟龍
我今齒髮亦自料囘首家山歸興濃
　　　俯江樓
異鄉王粲懶登樓腸斷淮山落木秋塞上隂雲空漠漠
江邊艇子故悠悠悲凉只怕聞孤鴈浩蕩那堪没白鷗
莫怪楚囚頻下淚何人談話到神州
　　　十一月三十日乃耘老弟生朝余是日也宿留
　　　富陽驛中念之殊不勝情因賦一詩俟到吳門
　　　有便寄去
玉琯新陽七日來天將風月賦詩才别來又喜逢初度
相望何由把一杯霜後不凋門外柳春前已折隴頭梅
團欒今夜華堂燕應念三州數徃回
　　　和湯倅七夕
目斷銀河婉孌期綵雲香霧轉馡馡天孫無賴能專巧
世俗由來亦妄祈穉子喚人占蟢網老妻憐我泣牛衣
客星若就君平卜更問金穰與木饑
　　　和總管姜知閣
下筆梅山漫不休詩筒倐寄置書郵分符我亦慙銅虎
問俗人誰忍佩牛已洗圓屝亡久繫更教彩棒息羣偷
(原註承來教及/巡尉警盜事)年來况是催科拙聚斂平生笑冉求
　　　和楊仲才歸途秋郊即事
馬上西風着面凉翩翩烏㡌更低昻晚晴是處鵶聲喜
秋熟連阡禾穗香(原註一作田疇刈熟禾/肩重畦町鋤稀菜甲香)穉子候門應
自語征夫指路未渠忙歇鞍野店誰為伴自買村醪一
舉觴
　　　頃嘗將漕淮東林子長今膺是選因以小詩述
　　　懷庶幾古人贈言之意云
德星天遣出淮濆玉節光華委十分可但籌邊專餽餉
直須曠土盡耕耘向來我已慚無效此去君當勉䇿勲
尚有龜山風浪惡得無遺恨雁離羣
淮邊陳迹試重論走遍西途落木村依舊江山連北固
承平池館羡東園中原入望堪垂涕古汴無情尚有痕
嵗漕東南六百萬云何異域得遊魂
　　　送萬舍人將漕江東
左螭玉立聳朝端底事飄然便掛冠簡記起家千載遇
光華持節萬人看溪山好處寧終戀鷗鷺盟前莫遽寒
已是詔書催上道却煩尺鯉問平安
　　　余壬子秋丁太夫人憂因取藏經看閲至甲寅
　　　春以病眼且止然將及一半矣尚期晚嵗畢此
　　　志願但兩年來有煩主藏上人昕公取送良勞
　　　因以一偈謝之
五千經卷乃吾心眼力年來却不勝且學趙州看半藏
從教舍利説三乗循行數字難成佛兀坐焚香也似僧
此法本來無所得多生受記有燃燈
　　　耘老弟於新㕔之後起樓名之曰疊翠有詩因
　　　次韻
樓成疊翠相竒竒不羡圍屛錦繡機卜築又新王粲宅
登臨莫下董生帷髙吟得助添新卷清賞何須貯舞衣
問舍却憐吾未就歸心長與落霞飛
　　　求楊仲才芍藥
見説江都一騎來筠籃坏土帶春回不堪羇宦思金谷
寧有詩情似玉臺綸閣翻階無復夢乳溪臨檻想傳杯
(原註蘇黄門賦績溪芍藥/有想見清樽檻邊飲之句)殷勤分贈須聞早社後重陽
政好培
　　　收漢老弟近書知十全遂勿藥之喜慰可知也
　　　但未卜來期詩以見意
一日思君一度年家山好在落霞邊飛鴻日去情何限
黄耳書來病已痊欹枕池塘春草夢閉門風雨落梅天
南坡政恐春留住過我何時果着鞭
　　　和聞杜鵑
萬里歸飛怪底遲豈縁鳥道嶮而竒尚懷舊國初來日
偏恨羣芳欲盡時回首暮山寧久住論心殘月漫相知
何人逺道長為客為爾聲聲勞夢思
　　　宿祠山報恩寺枕上聞杜鵑有感
此去家山僅兩程不煩鳥語苦丁寧煙花三月忙中過
風雨連宵夢裏聽問鴈呼卿情大薄聞鷄起舞意還醒
年來縱跡渾無定渠亦相憐水上萍
　　　次韻曽使君和刪定鮑倅喜譙樓雙門復舊觀
　　　之作
公家文字足搜尋間覽容陪夏日臨句裏江山元自舊
筆端造化速宜今朱扉對啟雄潭府秀氣平分入泮林
青佩龍門行在望躍鞭莫負使君心
　　　和王誠之羣圃勝集
何人浪説四難并此地追隨眼更清飛盖數移紅步幛
肩輿穩度翠圍屛春回觴詠頻頻舉風度笙歌處處聽
晝短夜長公莫恨當家故事有蘭亭
　　　元日小集耘老弟有詩和韻
弟妷團欒豈偶然華堂綺席間嬋娟試看今夕知何夕
頗覺新年勝舊年黄紙除書須有命青春作伴且隨緣
從今屢費何須惜日辦盃觴趂和篇
　　　簡友人
按劔何由駭夜光險心真復易羊腸未能種橘千奴足
且欲滋蘭九畹香俗物滿前多汨没玉人在側獨清凉
夜來忽有家山夢便向清溪欲􁑾艎
　　　途中述懷
悠然旅酌夜沉沉漫想歌眉帶淺顰興寄鱗鴻寧有限
詩成珠玉未羞貧尚煩瀟灑登山屐聊慰﨑嶇窮谷民
已笑割鷄非我事頗嘗栖棘有斯人
　　　和郁簿
先生雅意在垂虹底事鸞栖枳棘中幾欲上書排北闕
却應舉扇障西風官清髙枕夢魂好興動長吟詩句工
瑣瑣升沉何足道只慿心地與天通
　　　清明
江南三月暮春天上已清明五日前紅杏園林初過雨
綠楊庭院欲生煙無花無酒傷今日宜麥宜蠶勝去年
却怪山中時候早樹林深處有鳴蟬
　　　讀漢老弟中秋前一夕之詩似太凄切輒次韻
　　　勉釋之
秋與詩人着意清不平寧作候蟲鳴閒愁有底能千斛
久雨終當快一晴富貴時來何足道英雄天亦不徒生
來宵徑就姮娥約丹桂當年種已成
　　　自中秋月圓木犀開後倡酬絡繹今可以止矣
　　　再書數句殿其後
秋月秋花自一回錦囊收拾靡遺才吟餘顧兎毫端滿
賦罷文犀紙面開十里清香供隱几三人對影稱揮杯
笑渠冷淡為生活何似笙歌鼎沸催
　　　酬常丞見和
周南留滯玉堂仙千騎那教下蜀川梁上幾看明月夜
江東空想暮雲天五年契濶音書斷萬里歸來語笑鮮
喜有常郎天下士肯來相對語殘編
　　　用韻酬翟曾二倅和章
那得朝朝瓊樹新擁爐添炭費烏銀試呵凍筆還搜句
淺酌香醪未計巡過眼年華休恨晚轉頭天令即行春
紛紛桃李誰知問秪有寒梅是故人
　　　再和
詩成開府讓清新紙掃溪藤筆弄銀斗轉蒼龍歸北望
日行黄道傒東巡人情自是隨時變天意何私與物春
官裏簿書殊未了不知花事屬何人
　　　兩日絶市無肉舉家不免蔬食因書數語
市無晨飲勸加餐空愧先生苜宿盤尚有園人供菜把
漫勞穉子寫牌單俸錢先自無多了賓客從來不慣看
已誓長齋依繡佛妻孥休怪瘦欒欒
　　　又
山圍秀色故堪餐明月批來白玉盤小縣經年常乏俸
頽牆過午尚懸單婦興舉案齊眉歎婢媿添薪墨腕看
無肉縱令人解瘦却宜相對碧檀欒
　　　又
怪生食指動晨餐拗項蒸毛忽滿盤總為飢驅嗟我老
未能飽死笑人單不除豪氣杯中興空有功名鏡裏看
菽水雖貧歸去好白頭慈母要團欒
　　　再用韻述懷
少年發憤欲忘餐信木能鑽透石盤燈火半生徒自苦
虀鹽併日不嫌單(原註今州學有單供尒/嘗掌教廣德吳興兩郡)嗟來未肯低
頭拜臭腐那須着眼看何物馬肝猶不悟憐渠五利竟
誅欒
　　　送顔尚書知泉州
聽履星辰最上頭一麾得請暫南州髙風凜凜推前輩
政路駸駸却倦游地近枌榆同衣錦天低雨露宻承流
只今廊廟須公等燕寢凝香莫久留
　　　臨安泛舟
兩送行人上短篷東君更借一帆風桃源春水半篙穩
錦谷清溪幾曲通逺岫天邊凝晚碧夕陽波面泛㣲紅
舟行又勝山行好兩岸芳菲一顧中
　　　徃𤓰州䕶使客囘程
寒天短日少晶輝薄暮邊城鼓角悲外使方將接踵至
淮民未有息肩期吁嗟道路頻牽挽表裏河山幾合離
聞道遺黎尚思漢中原恢復定何時
　　　夜舟過龜山
長淮東下月西流起視龜山勢若浮砢岸﨑嶇須列炬
波濤洶湧更行舟今秋暴漲尤堪畏去嵗堅氷亦合憂
有底徃來能屑屑癡兒了事幾時休
　　　上已恐可囘舟略訪子長園亭然未敢為宿諾
名園天氣更須新况有彈箏甲用銀舟欲暫囘成邂逅
酒因同載作(去/聲)逡巡飛花一片休嗟晚啼鳥千巖莫怨
春未暇湖亭修故事水嬉遍閲水邊人
　　　和漢老弟立春
吹葭六管候頻頻眉壽先儲酒十旬鞭到土牛休袖手
斗迴天駟已馳神花梢綵勝飜新樣鏡裏朱顔只故人
生菜玉纎能細縷大家醉賞滿盤春
　　　正月二日大雪是夜戌三刻立春
東風欲動管灰飛剪綵工夫莫恨遲殘臘竟呈三白瑞
新春元與六花期羊羔酒好浮瓊液牛尾狸堪削玉肌
欲就江梅賖一笑前村容有未開枝
　　　和宋宰立春雨
怪生淑氣靜氛埃知是東君一笑開膏雨任能滋宿麥
香風先已上寒梅交情太薄鶯猶懶逺信難慿鴈却迴
聞道君家春最勝十分眉嫵畫章臺
鏡裏朱顔一寸埃感時懷抱向誰開典衣餖飣盤心菜
貰酒留連眼底梅三月鶯花勞問訊幾家幡勝帶能迴
新來不作温柔夢有底詩情似玉臺
　　　和漢老弟迎春
青旂小隊喚渠頻新厯先看早二旬(原註舊嵗正月/十二日迎春)羯
鼓催花誇敏㨗舞腰迴雪鬬精神燕飛欲傍釵頭月鴈
過纔歸陌上人誰道土牛鞭不動也能脚底散陽春
　　　社日邀温卿溪王天仕吳欽孺遊草堂欽孺有
　　　詩因次其韻
烟霞痼疾自年齡冷落江城處士星松下茶烟青羃羃
竹間碁韻子丁丁林泉雅許幽人徃猿鶴應羞俗駕經
沽酒抱琴還有約要看桂子月中零(原註諸公約木/犀開日再遊)
　　　冬至日泊舟嚴陵灘下
書雲瑞應協黄鐘人事天時訝許同葭管隂陽消長際
朱幡新舊送迎中嚴陵灘昔懷髙節茂苑城今愧下風
醉裏不知鄉國異團圞相映酒顔紅
　　　和漢老弟牛尾貍韻
堂饋流涎玉面貍也知臭腐出神竒分無竹葉浮酥面
尚想梅花映雪肌渠幸臘前能漏網人言春後亦非時
吾儕口腹真餘事莫倚雄豪浪賦詩
　　　戲和東坡先生牛尾貍詩韻且效其體
夜寒那得到簾帷前擁紅爐後翠眉未致馬蹄沙水鼈
且嘗牛尾雪天貍(原註二句皆是梅聖俞詩/今顛倒用之取其句順)葅寒石芥
愁辛鼻鮓熟雛鵝怯帶脂端的為渠添酒興紅顔相映
玉膚肌(原註夜與兄弟用牛尾/貍薦翠濤酒醉中和成)
　　　觀鶴
仙格孤髙老始成臨池愛刷羽毛輕未看月下婆娑舞
且聽風前嘹唳聲向人自在有真態伴我官閒無俗情
少待相將林下去擕笻更引鹿同行
　　　疊蒙林子長和章愈索愈竒未敢遽竪降旗猶
　　　能背城借一也
詩情引上碧天髙侍史毋辭走送勞栗里正思陶靖節
愚溪不數柳儀曹只慙同隊疎頭角莫戀樊籠損羽毛
取友如君千載士陸機作賦豈其豪
　　　甲寅十一月朔旦冬至適值先妣太夫人服闋
　　　從吉感而賦詩二首
黄鷄催曉破霜天起整冠裳拜影前又見刺文添一線
誰知泣血已三年蟠桃海上今應熟雙橘懷中秪自憐
未必兒童知此恨綵衣依舊戲蹁躚
維摩應待散花天無復稱觴壽母前從隔蓬壺三萬里
尚期華表一千年弟兄黄髪三人在故舊青雲衆目憐
自愧阿奴真碌碌不妨鑒井又蹁躚
　　　再和
天時人事日相煎否泰俄驚在眼前積閏盡歸冬十月
紀元一似太初年聨珠合璧猶重見(原註丙子朔旦冬/至及今三十八年)
華髪蒼顔益可憐三撫祥琴無意緒當筵那忍舞蹁躚
　　　讀樂天詩戲效其體
杖屨南坡路不賖就中景物四時佳春林競秀烘遲日
雪岫初晴眩曉霞炎夏清風横一榻澄秋明月滿千家
人生適意須行樂况是樽前鬢未華
　　　同主簿過翠眉亭
墨綬低回歎陸沉好山渾作翠眉顰我聊爾耳寧違俗
仕有時乎亦為貧老去催科非所學向來凋瘵愧斯民
整襟再拜欒城像幸賸殘膏丐後人
　　　再和
宦情元薄且浮沉撫字勞心秪效顰白首論交嗟已晚
青衫捧檄秪縁貧簡書豈不懷朋友德意安能及吏民
誤矣折腰成底事誰歟髙枕有閒人
　　　木犀晚來盛開寄呉守
繚枝偃蹇傍巖隈宻葉稜層不露才一色渾疑新釀熟
十分端為好詩開佳人宜與簪雲髻上客須邀釂玉杯
只恐王孫歸未得小山招隱故應催
　　　木犀花開折贈縣宰代簡
緗黄襞積間琉璃病眼看花喜欲迷半樹斕斑藏霧豹
一秋清絶辟塵犀誰分仙種來蟾窟知有生香洗麝臍
天女維摩應大笑一枝扶上髻鬟低
　　　木犀初開悉離披於雨今再著花特盛因折送
　　　常丞代簡以詩兼簡孫尉
萬壑千巖秋欲闌金商㸃綴破天慳未須狂雨相將去
且索西風一笑還香列􁣆醿薝蔔右清宜茅舍竹籬間
聞君畫柳為眉嫵可復扶花上髻鬟
　　　和人木犀
月娥一笑扺千金玊粟枝頭㸃綴深莫怪謫仙猶未賞
却因犬子喜相尋(原註相如/一名犬子)漙漙白露新秋色楚楚黄裳
翠雨襟髙興已辜紅袖飲何心相伴白頭吟
　　　問訊木犀
兩行叢桂手親栽移自深巖逺壑來今夏蒙葺看葉長
來秋端的見花開早時切記頻澆灌瘦地仍須苦壅培
待得東堂枝可折滿山桃李盡輿臺
　　　和木犀
巖桂無人也自芳月宫仙子道家粧露溥僊掌三秋色
風動枝頭十里香先世栽培雖地僻近年卜築發天藏
後堂元有文犀貴可但腰金照地光(原註木犀兩株乃/先君手種五十六)
(年矣今在新屋後/堂之前殊可愛也)
　　　和耘老弟木犀詩韻且督漢老弟同賦
團餅秋光入好枝一天風露最清時管窺豹霧巖前隱
杯泛鵝黄月下宜子落誰𢋫滄海詠叢生應有小山知
惠連更喜姮娥近底事觀書却廢詩
　　　和木犀再開
東堂留得最髙枝向道重開果有時仙掌露溥秋氣重
山頭月照晚粧宜層層黄色眉間見拂拂清香鼻觀知
更約菊花為老伴四難并處可無詩
　　　即事
奪得饑民鬼手中誤恩増秩敢言功頗聞有意徴黄霸
却坐無書遺子公莫我愁眉勞撫字從渠醉眼亂青紅
床頭况有韋編在消長何妨以數窮
光隂老去漫匆匆千騎南來嵗又窮竹瘦固應留晚節
梅開寧亦待春風青㝠蹭蹬何關我白髮飄蕭恐未翁
畢竟田園歸去好暮雲囘首自江東
歸來世事任浮沉車馬蕭條門巷深一榻容身無妄想
兩餐度日少關心園收佳實隨時薦甕有新篘待月斟
老覺閒居渾有味不須榮宦説駸駸
春工投老日駸駸閲遍芳菲又緑隂不復椅梧傾宿鳳
幾畨淮海變鳴禽太阿自撫為知己焦尾誰彈莫賞音
髙下風花何足問向來出處固無心
　　　和吳守韻送木犀
珍重黄堂遺送來淮南未數小山才分從月裏雙株在
趂得風前一笑開秋著屏幃蟾弄影春生酒面蟻浮杯
姮娥自與花為約不愛人間羯鼓催
　　　枕上再賦
折桂東堂又一囘秋花此外秪凡才千巖萬壑幽深處
玉露金風爛漫開有客揮犀紛入坐幾時清燕小持盃
作詩且與留花住青女繁霜未要催
　　　再用韻賦木犀
髙枝曽折記前囘晚路重逢歎滯才天上移來和月種
人間占得及秋開香浮翠葆花藏葉影動燃犀酒映杯
猶有黄花堪殿後為渠留戀為渠催
　　　送張伯子尚書帥隆興
舂容聽履上星辰玉笋班中第一人暫藉威名分閫寄
䞉留風采照廷紳何人重記西山雨老我空傷南浦春
此去莫思為郡樂紫樞黄閣待經綸
十年沉落困推擠出處於公恨不齊本謂重來酬契濶
豈期一見又分擕風吹渭水波聲小春壓陽關柳色低
老矣銷魂難語别且須倒盡玉東西
　　　鞏使君勸耕汪倅有詩次韻
小隊行春簇使旌黄童白叟遞逢迎勸耕試向何山麓
競渡還傾極樂城(原註聞吳興/為極樂城)畫舫驍騰喧鼓吹紅粧
凝佇傍軒楹山公歸路人爭看已有豐年笑語聲
　　　戲書
去年今日到湖州救得饑民嵗又周閲遍炎凉還自笑
坐糜廪餼更何求淵明栗里終歸去太史周南枉滯留
咄咄大鈞何必問固知薄命與仇謀
　　　子長來詩乃有杜口毗那之語但天女天花未
　　　嘗見也詩以先之
屬和何須蚌鷸持笙歌鼎沸政相宜勸君莫惜松醪酒
容我來看柳葉眉春去自憐鸎命友夜來空費雨催詩
海棠還有風流伴留得芳菲不恨遲
　　　送湯倅二首
青衫試吏古桐川識面池陽别駕賢但喜論交時一笑
不知為客度三年新來懷抱愁分袂此去功名好着鞭
未必九華清絶地更能留滯玉堂仙
别乗詞鋒不費磨江山得助想經過離情柳色長亭暮
愁緒梅腮細雨多渭北論文須細與洛南問業念如何
有時尺素頻相寄莫負東來錦鯉波
　　　立秋四十日矣天氣甚凉南坡杖屨之興猶懶
　　　何也不應今年歡意頓減如此因以詩挑之
灝氣南坡日夕清杖藜緣底邈無情讀書乃爾妨行樂
覔句從來怪瘦生况有鷄豚燕同社政須鐘鼓報新晴
似聞巖桂花開遍早晚擕壺一就傾
　　　出郊
萬山深處長官貧不慣將迎懶是真誰解移文迴俗駕
漫勞舉扇障風塵碧雲日暮還無信白眼途窮易見嗔
歸去荒村望燈火是何雞狗亦驚人
　　　姚黄牡丹
紅紫爭先有底忙姚黄晚出最芬芳玉非蒸栗難同色
露是薔薇更染香翠幄宻遮春去路黄雲低映曉來粧
十分喜氣眉間見快㵼鵝兒醉洛陽
　　　種牡丹
新向坡頭種牡丹更開小徑傍層壇先生倍費栽培力
俗子那容取次看應有司花來守護更須插槿與遮欄
何時一醉酬心賞屈指春風半嵗寛
　　　和漢老弟雙蓮詩韻
青桂留連最上枝待君奮翼到天池秋蓮又喜呈嘉兆
春草何勞費夢思雅想分香風靜處更憐並影月明時
姮娥似辦雙荷製故遣馮夷預報知
　　　又主簿和雙蓮詩所以期待甚厚再韻為謝
君家雙桂有髙枝便令齊飛集鳳池底事乳溪迷簿領
相望泮水費懷思(原註主簿令弟/今為郡博士)四明人物誰能儷萬
里功名自有時為我雙蓮出佳句箇中氣味許君知
　　　和松老弟同上伯兄塜
鶺鴒原上思何窮排遣新愁酒有功不見老松孤晚嵗
忍看宿草又春風危亭徙倚前峯碧歸路遲迴夕照紅
誰謂死生真永訣㑹應相對夢魂中
　　　再用韻謝沈德逺少卿和詩
倒指西城我廪髙天公自欲慰民勞聲名敢望黄丞相
詩律間追何水曹三徑就荒身似贅一行作吏事如毛
只須多釀兵厨酒聊伴先生醉後豪
　　　郁簿以侍御李公頃宰中山清賞圖詩軸相示
　　　因賦
中山清賞好家風父母猶能説此翁誰與畫圖傳浙右
更餘詩句滿江東日邊縱識雙鳬舄天上難留一馬驄
投紱歸來名愈重槖金雖盡樂何窮
　　　本縣折納州粳零殘盖從民便又且可以趣應
　　　州府期限張倅反以為罪
平生學道未純全游宦何須苦着鞭作縣又將書下考
離鄉今已跨三年性多忤物無非罪命與仇謀孰使然
撫字催科俱大謬不如投檄早歸田
　　　七月一日知丞徃衆潯潭命道士投鐵簡是日
　　　有雨二日知丞過訪共道靈驗相與感歎因以
　　　數語記之
老龍髙卧古靈湫喚醒須煩尺簡投澒洞溪雲隨起雨
渺瀰陂水急通溝定看田里還豐嵗且豢雞豚作好秋
可是藍田修故事為民精禱益同憂
　　　和廣德鮑宫使寄詩
當年書劔走風塵傾葢桃花一笑春别去交情渾似舊
向來時事幾番新詩壇雄健看前輩官路低回愧此身
珍重煩公問消息雙溪煙雨政垂綸
　　　和林子長别後寄詩
尺素西來字字真詩成膠漆重雷陳連城喜子重増價
敝箒憐吾亦自珍窮達舊聞俱有命功命底事要知津
一罇别後開懷抱只有湖山似可人
　　　和吳守拜上方厯日之賜已而雪作約同僚登
　　　俯江樓見懷之作
六花飛舞到江頭清賞朝來破客愁便遣郢人傳白雪
(原註謂/來詩也)快呼從事到青州寵珍厯象占星鳥混一疆封
驗斗牛遥想倚欄看未足寒江浩蕩没輕鷗
　　　再和
天教三白瑞來麰黄竹歌聲浪自愁未問騎驢遊霸上
行將跨鶴上揚州(原註余在髙郵道中/得來詩次日至揚州)橋横忽度行天
馬簾捲何須壓海牛鼓吹從來殺風景丁寧江上莫驚
鷗
　　　和林正父見寄
一别十年難再逢君今浙左我淮東功名老去終安在
出處年來恨不同已是死灰何足溺秪應怪事更書空
雞蟲得失無期了莫為元規扇障風
　　　和漢老弟
寸進鮎魚上竹竿磨驢終日困團團諸公有意故推挽
議者獻言防誕謾胡不罷休嗟已晚只堪付與一長嘆
杜陵有語君知否才士從來汲引難
　　　得黄仲本詩再和二首以寄之
相得詩人我與兄平生無一不真情河梁莫恨看雲别
剡棹曾經載雪行近喜雙魚傳尺素逺勝孤鴈帶邊城
江湖老去知何用空把葵心向日傾(原註來詩有好把/丹衷為上傾之句)
(故/云)
檣燕呢喃浪語人岸花飛舞苦傷情䞉窮詩眼三千界
漫鼓琴心一再行他日湖山還帝里别時風雨滿江城
思君直欲令人老流水沄沄日夜傾
　　　和耘老弟韻
緩步詩成不用催松門開徑破莓苔池塘夢草人何在
風雨連山子獨來望斷驚鴻憐片影愁生雊雉應遊媒
僕夫忽報天將暮又是籃輿寂寞迴
　　　和韻
麤衣糲飯不難供有底令人芥蔕胷但得千奴足吾事
不須萬里建侯封繰絲何許逢園客學稼誰能問老農
粗喜近來薪水給免教雨外急村舂
　　　出郊誌喜
香霧崇朝一炷薰雷聲便得晚來聞今年雖欠梅黄雨
仲夏猶敷稻緑雲審象已能蘇大旱卧龍何用説三分
腐儒竊有區區見例奏囊封愧不文
　　　和吳守修盖禁兵營屋之韻
使君事業此權輿軍政留心盡返初尺籍伍符須補闕
連營列戍且羣居更觀堅利修兵甲可但帡幪有屋廬
我亦向來飛薦墨况聞佳頌起閻閭
　　　和漢老弟見寄二首
平安一鴈帶書來頓解愁腸日九囘珍重梅花還庾嶺
别離楊柳自章臺宦情落落思三徑世事悠悠付一杯
桃李河陽無好手南坡隨處䞉栽培
王式當年本不來送塗未逺徑須回自憐白璧頻遭劔
何許黄金更築臺夜榻對眠空撫枕寒爐孤坐懶持盃
權門氣燄堪薰炙况是無資與甕醅
　　　和耘老弟韻
雪意垂垂漫不收預愁嚴凛壓貂裘十分果是滋農穀
一片何妨上酒舟天逺鴈飛難寄字江寒魚懶不吞鈎
欲酬妙唱無佳思嵗惡詩人且罷休
嵗旱十分無一收苦寒何許索重裘流民豈是無常産
觸處渾如不繋舟但願天心憐凍餒莫教雪意大牽鈎
秪今宿麥無人種誰問王師休未休(原註時衢婺嚴/三州流民滿道)
　　　和王天任韻
槐影侵堦晝未移筠筒忽見破愁眉新篇誰出諸公右
此事終成一段竒我欲潑醅浮太白君當枉駕授前綏
相從日日南坡上流落人間總是詩
　　　和姜總管有懷南澗老人
一杯相屬豈非天目送歸鴻付五絃霜後黄花秋漠漠
風前丹葉暮翩翩慿欄把酒青山共即席賡詩紅袖傳
我亦從來無此客敢將觴詠斷前賢
　　　和漢老弟秋夜有感
一翻梧葉又驚秋鬢上侵尋嵗月流夜永只憐燈作伴
詩成却欠酒澆愁多情行雨空揚袂何物非煙解擊甌
室有天遊魂夢好屏山不遣汚油頭
　　　再和
西窻風露不禁秋時數㣲螢幾㸃流識字故應甘寂寞
著書初不為窮愁倦横如意方三鼓渴飲門冬自一甌
喜報燈花知底事玉蟲連夜綴釵頭
欽定四庫全書
　尊白堂集卷四　　　　　　宋　虞儔　撰
　　五言排律
　　　贈總領韓郎中四十韻
玉帛修和好邊隅久晏寧狼貪素谿壑鯨浪忽滄溟江
漢危航葦關河失固扄兩淮先齮齕四海漸凋零稍喜
呻吟地重霑廟社靈帝方恢祚運公合在朝廷故國非
喬木聞詩飽過庭經綸一門事風采四夷聽共喜難兄
弟于今尚典刑陵雲臨北固雪涕陋新亭清切郎官宿
光輝使者星深源觀出處李泌盛年齡人傑今為用天
驕盍暫停大弨弦白羽雄劍發新硎貔虎三千士芻糧
十萬舲少須姿宿飽作氣上青㝠傳檄收天府偏師下
井陘孑遺新雨露幽蟄待雷霆命服期三錫腰鐶擁萬
釘歸來覲旒冕早晚煥丹青伊昔蒙傾葢隨羣預掣鈴
初筵叨禮數接武奉儀型載酒桃花浪尋詩杜若汀一
斑窺豹管什襲換鵞經深汲無長綆洪撞僅寸筳違離
念芝宇開落幾堯蓂生計春氷薄先疇露葉暝抱經羞
畫虎娛老託原鴒忝竊空黄甲衰殘類白丁塵生悲破
甑晨起問儲缾孤宦徒為爾長饑未遽醒地寒誰援接
途逺更伶俜咽絕空堦蚓㣲茫腐草螢逮今施刻畫猶
得振毛翎幕府今多士峩冠總寧馨暴鱗呼斗水病顙
憶林坰薄用收雞肋㣲功蓄豨苓真成能肉骨坐待脫
拘囹自是權輿地宜深肺腑銘寧聞量如海不受一浮
萍
　　　代鞏使君上東宫生日
儲極天開秀皇圖日又新夢熊初卜夜禖燕蚤祠春瑞
靄蓬萊殿祥標析木津凖龍真帝子眉宇只天人少海
涵輿地前星耀紫宸英姿生不世雄畧動如神仁孝蘭
同毓温恭玉比純雲章輝步障月御契重輪堯厯占蓂
莢莊年數大椿千齡符㑹慶五福自天申鶴禁移舟夕
龍樓問寢晨慈顔俱有喜習俗盡還淳湛露漙金菊涼
風動白蘋好秋澄似洗函夏肅無塵羽翼商山老簪纓
望苑賔歡呼稱壽斚諧讌接芳裀景色曾開幕郎垣偶
濫巾不才蒙眄睞何力贊彌綸符竹分苕水才華想洛
濵歌詩形善祝秉筆愧徐陳
　　　往天目祈雨
伏謁三池上難窮一壑幽萬山從此起衆水盡分流暑
雨雖愆夏陰風鎮若秋天高還有目地險好囘頭御府
金奩賜仙壇鐵板投不須憂旱魃直是起潛虯聖主思
霖切㣲臣盡日留精誠三禱罷神聽一聞不霶霈斯為
澤遲囘恐作羞奉常司典禮秋報敢忘優
　　　自雲門還泛若耶溪入鏡湖寄院中諸公
山中秋賞罷溪上晚歸時(謝良/弼)出谷秦人望經湖謝客
期(吕/□)日斜愁路逺風横畏舟遲(鄭/槩)章句懷文友途程問
檝師(嚴/維)淺沙游蚌蛤危石起鸕鷀(裴/晃)落葉飛孤戍横塘
向古祠(允/初)行行多逸興無處不相思(蕭幼/和)
　　　和漢老弟南坡三十韻
北闕書休上東山妓不携宦情元夢鹿交道只黄鸝𤓰
戍懷桐汭星囘直攝提(原註庚寅罷廣徳校官/歸方得此坡邑人奚氏)雙鳬方
欲下隻履又還西塵土慙書劍江山識杖藜青冥甘蹭
蹬素手孰提撕笑幕空巢燕憐藩幾觸羝兹坡何爽塏
造物復推擠蕭寺鐘聲逺坊門酒斾低目行無逺近脚
力免攀躋更喜經前圃何妨過小溪煙林輕曳練雲岫
近横梯井邑千家麗川原四望迷披榛通曲逕鋤麥亂
疏畦梅杏增奇觀牛羊失舊蹊道傍知苦李霜後認紅
梨植竹行抽笋栽楊蚤秀稊霞蒸桃處處露怨草凄凄
紅白宜相間高卑未得齊壺漿旁舎乞飯裹小童齎著
屐應同謝登仙不羨倪芳菲催羯鼓早晚暎榱題葵綠
新含露芹香舊煮泥鴻賔天外去鳩婦雨中啼宻蔭真
堪託安枝可以栖應須囘俗駕未肯厭家雞蜂識花前
酒鴉隨隴上犁角看童子丱齒見老人齯靖節蓮為社
梁侯稊覔禆問渠何所見公子豈知嵇
　　　林子長錄舊詩來覔酒因送似之
酒者忘憂物難教與願違未能聊爾耳時復一中之全
醉無乘墜偏醒有是非兵厨那可戀州紱屢交馳莫訝
臺無餽相逢葢有時留髠從昔慣舎葢有誰知短棹能
來往經年慰别離何嘗有此客了事笑癡兒
　　　代黄仲本賀趙漕
嶽鎮凝華久天潢析派初長庚秋入夢佳氣夜充閭奕
葉蘭同茂懷珠玉不如詞章賀白右經術向歆餘已近
長安日聊登使者車著鞭先禁路儲寶鎮皇居家世曾
重席王門昔曳裾彈冠慚似續入幕借吹嘘願獻長生
籙何須鴻寶書黑頭須兩地玉帶擁金魚
　　七言排律
　　　和潘簿食筍詩
平生愛竹幾成癖到處成陰已足嘉瀟灑未輸彭澤栁
檀欒偏映杜林花園林日日饒春事紅紫紛紛盡嵗華
清節抱萌初入眼金盤當饋莫搖牙從渠燕頷誇千尺
還我鼇竿是一家須信直鈎終有用渭川元不釣煙霞
　　五言絶句
　　　新闢東軒夜間月色滿牀可愛簡耘老弟
偃息飛簷下開軒適向東滿床今夜月只欠與君同
　　　和姜總管感秋七首
年華紛代謝時態幾沉浮天末涼風起何人不感秋
已是詩成集(原註郡齋今/有梅山詩集)何妨酒拍浮人生不行樂空
惜鬢驚秋
向道鱸魚美須渠太白浮季鷹歸未得空憶五湖秋
柏寺官聨謬萍蹤宦海浮向來苕霅夢罪我亦春秋
故里經年别虛舟盡日浮有書誰與寄目送鴈横秋
窓暗燈花結簾疎露氣浮晚來城上角吹斷一天秋(原/註)
(是日十/月旦)
詩到齊梁後名多李杜浮誰能追正始蟪小豈知秋
　　　雨過
處處村舂急家家晚㸑煙青山映丹杏過雨轉嫣然
　　　南坡雜興
寒食無多日梨花又一春鹿門山下路真有姓龎人
　　七言絶句
　　　轎中疲甚作絶句
謝雨還如禱雨時籃輿頓撼不勝疲兩囘往返千餘里
祿馬交馳恐應之(原註術者謂余今年/禄馬馳恐有逺役)
　　　歸途轎上口占
三尺蒼頭佩酒壺籃輿穏度白氊鋪憑誰為把無塵筆
畫取先生看雪圖
　　　和主簿郁同年
紫鸞合在煙霄上斂翅聊棲枳棘間若向兩途分上下
可能句裏有江山
　　　登舟往𤓰州䕶使客囘程
冬來長夜數更籌耿耿青燈照客愁底事舟中能好睡
覺來身已抵𤓰州
　　　中秋前一日風雨大作林子長輒動歸興賦二
　　　絶因次其韻
桂華天上正扶疎萬里清光散有餘厚約本期今夕共
飜雲覆雨獨何歟
故人别來不作疎扁舟訪我得三餘一杯相屬豈易得
興盡而返其然歟
　　　藂陵仲秋薦獻畢囘舟過鑑湖遇雨
藂陵蕆事謹秋嘗歸路扁舟泛渺茫剡雪無由訪安道
鑑湖空復憶知章
早禾割盡晚禾青地下知章果有靈豈憶鑑湖曽勅賜
連山雲霧雨㝠㝠
　　　立春
土牛遲重小加鞭無限春風入管絃好事東君真敏㨗
也能雪裏散紅蓮
綵勝華燈共一囘新年樂事併相催天公預借今宵景
更放團圓好月來
花栁爭春嵗嵗同美人剪綵莫言功誰知造物初無物
只在洪鈞一轉中
臘雪初消栁眼寒春風纔入酒盃寛一年佳節知多少
屈指從今是履端
　　　瓶中梅二絶
銅瓶沁水泫㣲溫便許爭春雪裏村應為詩人太幽獨
西窓和月伴黄昏
舊樣宫黄羞半額新畨絳領襯陪腮待簪寶髻連雲重
且挿銅壺借水開
　　　小軒四圍織短籬因成絶句
自挿笆籬當藥欄旋移花木向中間東偏只要疎疎竹
開牖莫教遮却山
　　　歸途庖人先去逺甚飢甚戲書二絶句
庖人先去幾多時賴是先生慣忍飢捫腹只堪供一笑
窮途何事不差池
旌旗小隊引朝官白叟黄童也聚觀我似仙人正騎虎
飢腸過午未朝餐
　　　林子長恵芡實走筆為謝
珠璣璀璨忽堆盤浴罷追涼得飽餐不似來禽空有帖
直須同竹問平安
　　　往年分教是邦當芡實初出時每承沈君得逺
　　　少卿旋採以相餉其味芳鮮與市中所買者大
　　　不相侔至今尚能記憶近因與林子長語及之
　　　後乃蒙其分恵亟以絶句謝之今又承少卿賜
　　　和章但舊目錄不講恐亦似未安也
溪毛秋後亟登盤山色朝來併可餐但得長為南蕩客
何須索米向長安
　　　昨晚目錄之句葢聊以為戲耳何分恵之甚速
　　　耶得非乞諸其鄰乎
纍纍火齊忽堆盤水裏硫黄得飫餐(原註俗語謂芡/實又為水硫黄)憶
得舊時風味在故人唯有一任安
　　　和林子長送芡實詩韻
芡實嘗新又一年溪堂風物想依然軟溫初剥渾如舊
只欠高談驚四筵
裏送頭顱慰隔年(原註去年在寶/婺不曽拜賜)書傳鴻雁正翩然詩
成更想揮毫處無數珠璣落滿筵
百琲明珠富有年不須鮫客更澘然斛量自是君家事
買取雙鬟當舞筵
　　　再和
目送歸鴻不記年書來繋帛正茫然也知函首初無罪
應為懷珠供四筵
華池同嚥足延年枵腹新來忽果然再遣金罌來入社
不妨朱袖鎮當筵(原註醫家以芡實/金罌子同入藥)
皓齒君家二八年歌珠曽許聽纍然雙眉松子元同味
更唾餘花傍綺筵(原註芡實與松/子同食甚美)
　　　謝友人寄芡實
芡盤新采辱分珍逺勝溪毛詠采蘋老去何心温軟味
漫將空想調詩人
鴻頭􁣙􁣙競懐珍南蕩風光勝白蘋試擣明珠三萬斛
與君換取墜樓人
　　　過半山亭
躍馬青羅步幛間松林盡處是前山玉梅剛障春風面
殘雪融時見一斑
　　　憩東山驛
征車又抵東山驛屈指前囘僅兩旬多少路人相借問
不知何事往來頻
　　　蘄守李智仲恵簟
黄琉璃色縠波紋持贈多慙李使君一枕涼風吹夢去
楚山脩竹正如雲
　　　聞六月十五日㕔屋以二絶句寄衢
履道宅圖還似否樂天歸計但茫然人生閒適須聞早
屈指今過本命年
想見榱題高數尺莫愁囊裏費千金明年便合多裁栁
遶屋連墻易得陰(原註樂天/有種栁詩)
　　　枕畔木犀
屏裏一斑窺豹管釵頭千粟綴鵞黄角巾墮曉花同夢
月帳含秋影亦香
　　　目痛廢看蔵經
毗盧華蔵浩無涯菩薩何妨且在家近日不應魔事起
看經頓覺眼昏花
　　　吳文炳報載蔵經船壞已為曝曬畢二首
石瀨沈舟事可吁萬籖出水已霑濡本來一卷無成壞
為問馮夷浸得無
貝葉琅函免浸淫賢侯料理意何深慨然憂物如憂己
已得他時援溺心
　　　以蘄簟石枕送耘老弟有詩因和來韻併分送
　　　蒸沈以助其雅趣
北忩枕簟稱高眠沉水還須起篆烟老子平生無長物
殷勤分送敢論錢
　　　廨舎堂前僅有木犀一株今亦開矣為賦二絶
　　　句
淮山叢桂知名久金粟離離玉露團老子婆娑寧辦此
秋來僅得一枝看
維摩丈室無人到散盡天花結習空猶有一枝秋色在
明窓淨几膽瓶中
　　　法妙觀
鍾山疇昔愧移文俗駕寧容更浹辰忽有片雲池上起
元來却是雨留人(原註以雨留/觀中一宿)
　　　戲書
淮南豬肉不論錢下舎應須數撃鮮過午食單毋溷我
飯來開口亦欣然
軟炊香飯杜陵老爛煮葵羮玉局仙飽喜饑嗔吾未免
何當辟穀去求𤣥
　　　余家舊養二鶴今不復存因和林子長悼鶴長
　　　篇遂惻然有感口占二十八字
倐然尸解去何之𤣥圃崑崙定不疑華表重來千載後
誰人不是塚纍纍
　　　偶成二首
一為飢驅三十年近收朝牘賦歸田尚賖瓶粟開三徑
敢羡庖珍食萬錢
春菊秋花毋乆溷麤茶淡飯且隨緣除須甘㫖供慈母
自合長齋繡佛前
　　　郁簿以職事出城且有登臨之勝小詩戲之
想見先生喜見顔登臨今在翠㣲間兹遊便是揚州鶴
不用持錢更買山
　　　和耘老弟玉簪花韻
香在幽蘭伯仲間出塵標格自清閒黄冠野服真相稱
掠我招詞賦小山
　　　南坡做牡丹壇二絶
卵石周圍砌作壇更須面面作欄杆𤓰期未用相催迫
准擬來年看牡丹
向陽姚魏動芳馨傍砌尤宜架小亭圍坐俯窺羣品秀
入簷平視逺山青
　　　和姜總管送牡丹
東君探借小春天珍重霜餘曉更姸豈是陽和私拙守
也應春色屬詩仙
　　　和姜總管食菜羮
筠筒吹火鼎烹油小摘朝來露已浮爛煮香粳供玉糝
更須春味薦猫頭
未必烝壺輸鴨味誰云湩酪敵蓴羮先春已擬嘗新韭
最愛蕭蕭夜雨聲
膏粱餘習言無味藜莧枯腸語轉工染鼎不應孤指動
來詩却得愈頭風(原註余方/病指故云)
　　　讀某人江行詩軸
介叟從來僕命騷吟魂招得楚江濤也知筆力千鈞重
莫怪山城紙價高
　　　過石湖關
北關險處絶攀躋牧馬休教識玉溪他日君王如有問
固應曾說到淮西
　　　答吳欽孺
桃李向人何許懶春風用事不教閒羇愁先自深如海
詩債那堪積似山
　　　和人六絕
天香國艶膽瓶中眼界増明鼻觀通多謝高軒肯相顧
家貧不辨一罇同
江南二十四畨風浪蘂浮花一洗空斷送春歸可無恨
酒壚誰復過黄公
未數騷人賦落英新詩貽我底能清筆端挽得東風住
佞喜真慚浪得名
滄浪未濯軟紅塵捧檄東來秪為親天女不知摩詰病
云何却現宰官身
杜宇聲聲苦喚人應憐書劍走風塵家山有約蚤歸去
莫待來呼祈孔賔
排悶渾無酒十旬(原註酒/名也)落紅鋪繡未嫌貧一壺餉我
勾詩興大勝雲安麴米春
　　　和郁簿問訊梅花
三徑蕭蕭一冷官菊殘荷盡擾愁端思君一夜梅花瘦
旋覺新來帶眼寛
　　　和郁簿出郭
青衫莫厭縳㣲官過眼榮枯幾萬端得意邯鄲歸一枕
從今須放酒腸寛
　　　和郁簿
長笑劉郎賦大鈞强將神理質諸人泛觀萬物皆芻狗
天地誰知本不仁
　　　姜邦傑以四絕見寄因和之
當年寶婺我為州錦里先生得唱酬一自江頭分袂後
至今空想暮雲愁
州縣豐登公事少凝香燕寢只吟哦樂天長短三千首
爭似斯民撃壤歌
梅山詩集到中都囊括三江帶五湖却許嚴詩編杜集
傍觀應作丈人烏(原註近承以梅山集見/寄惡語亦有一二編入)
少日清文結主知齋壇授鉞及耆頤人生得意今如許
須信窮人不是詩
　　　和王宰見戲二絶
南浦晴來漲綠波他鄉春事已無多禪心總作空花觀
孤負尊前一曲歌
風來瑟瑟暮生波雨後堦前榆莢多隔葉黄鸝漫愁思
定應春晚不能歌
　　　和林正甫韻
門外東風自在狂雨晴深院日偏長鳴鳩喚婦聲聲切
頼是年來已沐腸
間關得侣情尤重冷淡論交味更長縱使出門還有礙
幾多世路險羊腸
　　　和遇太學三友
師門泰華一高峯天遣雲龍處處逢肯贈明珠須及早
蛾眉端不浪為容
　　　和漢老弟留衢
眼中犀角無餘子膝下荆蘭總一般縱有家聲報消息
未如一見始心安
　　　贈耘老弟韻
夜永青缸一㸃明雨聲著瓦似荷聲何人高臥西窓下
先覺涼從枕簟生
　　　漢老弟寄和花發多風雨人生足别離韻十絶
　　　因和之
自笑為容非白璧從渠入耳有黄華一行作吏渾無况
兩眼新來病有花
風前無賴花飛急少待須臾莫倉卒不堪姚魏遽飄零
尚有酴醿能秀發
春盡園林鶯懶喚日長官舎雀堪羅二毛老去渾無用
一掬愁來不奈多
幾多白白與紅紅爭似淮山小桂叢簿領沈迷春又過
枉教二十四番風
有酒不澆墳上土浮花浪蘂何須數營巢燕子恰迎風
逐婦鵓鴣還喚雨
割雞自嘆非初意有底徘徊絆此身官事未知何日了
溪邊誰識望雲人
三春已過二春了十日那無一日晴已是飄零成老醜
更憐行樂負平生
照坐彫盤花一簇滿甕葡萄酒新綠那知身後更浮名
若論眼前不翅足
莫將楊栁輕攀折人生㑹少多離别芍葯留殘十日春
杜鵑啼破千山月
十首新詩逼黄絹數行妙墨寫烏絲摩挲老眼還驚顧
文采珊瑚鬬陸離
　　　和人二絶
眼底羣山入望來攙天蒼弁獨崔嵬年來懷抱誰闗鎖
秪傍登臨醉裏開
廣文官冷復誰堪心事無人可共談好雨忽來詩興動
苦無才調却懷慚
　　　蚊蟲
嗟予意廣與才疎天下何當貯一㡡(原註孟郊蚊詩有/安得天下㡡之句)
盡把飢蚊羈海外却驅一世入華胥
賦形㣲細在汙渠終日營營為腹虛貪吏貪民膏血盡
不知何計與驅除
　　　過南京
三蘇當日振英華下榻相看意已佳太息樂全無復見
舊廬聞屬小民家
　　　迴至南京聞杜䳌
夏木陰陰四月天傷心滿目舊山川還轅已落春歸後
始到南京聞杜䳌
　　　將至泗州聞杜鵑聲甚急
長淮准擬濯塵埃漢節何妨一往囘杜宇不知歸路近
樹頭聲急更相催
　　　謝楊仲才恵芍藥
何人金印漫垂腰赤脚憐濃不解嬌老去不因花妄想
沾泥栁絮似參寥(原註花有名金/繋腰倚欄嬌者)
白玉盤盂自一家春工雕琢蚤萌芽品題况有坡翁句
除却姚黄說此花
囘首龍山憶孟嘉詩成醉墨帶烟霞風流多謝佳公子
遣贈揚州幾度花
　　　南坡種芍葯
錯盤根墢似苞桑細細分來巧作行且趂秋灰浮季琯
更教冬線受㣲陽
卵石周圍也自佳茒亭穩著不須奢何心更作揚州夢
十里春風萬本花
南坡地脉生來瘦根墢移栽却要肥說與園翁須早計
莫教春事與心違
　　　圖南學長有詠梅十五詩各指名其處所且書
　　　以見寄因賦二絶句謝之
詠梅誰復擅詩名梅與詩人自有情說盡梅花隨處好
喜君詩句似梅清
梅格孤高不待誇暗香浮動影横斜箇中風味誰相稱
只有西湖處士家
　　　和廣文俞同年賀太守
休詠詩人大小東豐年雨意十分濃使君自是為霖手
不遣昌黎苦訟風
三登從此數淳熙一雨炎官遂霽威綠潤田疇今已遍
涼生殿閣故應㣲
人言嵗稔催科易我念民貧積欠多政拙不歸嗟已老
空餘一飯愧亷頗
絳帳才華溢彩牋誰嘲晝寢腹便便側聞已上中和頌
試請重歌相府蓮
　　　余帥淮西下車纔十日移東漕二絶
安得絲毫補吏民下車纔度十朝曛却慚父老相留戀
巵酒爭持壽使君
多少邦人意慘悽出郊雲淡楚天低馬頭漸指淮東去
囘望孤城落照西
　　　和萬舎人分恵鱟魚
昌黎集裏知名久山海經中取喻何柱後恵文渠勿恃
只今散地亦投戈
怪形未免遭支解香甲還應即鼎烹便與庚桑登俎豆
何如郭索自泥行
　　　舒州清明二首
架竹編茅數百家柴門隨分映桃花春風不辦舒州杓
習慣淮鄉木杵茶
試著輕衫問曉晴野棠花下有清明不如獨上江樓去
坐聽春潮送艣聲
　　　以雙梅二枝送郁簿小詩見意
連枝並蒂更同根結實雙雙向小園調鼎異時知有伴
相期携手上天門
　　　六月二十一日戊寅率同寮詣登源祖廟中迎
　　　英濟禱雨是日也雨隨車至越翼日已夘繼之
　　　至中宵方霽自辛巳至于乙酉遂沛然霑足丙
　　　戌敬送神因書二小詩以紀靈異
蓱號起雨風頭好禾稼如雲水面肥從此豐年無一事
前歌後舞送神歸
催科太拙愧無功撫字徒勞技已窮正直却應神誤聽
秪憑香火報年豐
　　　端午日被㫖禱雨天目山次日至臨安縣道中
伊軋籃輿度翠㣲蕭疎甲隊小紅旂杜䳌强欲知人事
苦苦聲聲勸我歸
綠林深處囀黄鸝光景渾如初夏時尚覺風頭能瑟瑟
却憂雨脚反遲遲
　　　偕簿尉過石照山禱雨
紫金岩電間閃爍寶網香雲時吐吞况有降魔大圓鏡
豈因旱魃更遊魂
怪生斗水蓄風雷喚取龍神睡覺來火急共為詩凖備
却愁頭上雨相催
野火燒渠經幾秋却將光彩閟深幽塵中縱有人磨鏡
俗狀年來我亦羞
　　　再和
向來赤地増愁嘆更遣蜚蝗恣噬吞稽首願天憐一雨
只今未定有驚魂
一聲破柱走驚雷割得乖龍左耳來海水蕩雲疑欲立
電光搖幟更煩催
石應皮裏有陽秋千載潛光待發幽說與山靈呈伎倆
試令囘顧合包羞
　　　再和
白虹貫日憐精爽黒蜧挐雲怪吐吞急雨飜盆天借潤
摩娑秔稻與招魂
墨雲沃日度輕雷滿載隨車白雨來更好夜涼工杼軸
籬根蚤有候蟲催
百箔蠶絲麥有秋田家此樂最間幽蓱號莫敗西成好
里社溪毛或可羞
　　　二絶句
問龍乞水龍何惜縱令一雨纔涓滴但願羣公坐廟堂
且與慶元調玉厯
山石崎嶇路覺遙望中天目得能高洞霄雙徑無緣到
從事何妨我獨勞(原註時被㫖者三人/余被㫖往天目最逺)
　　　十五日看梅花上雪銷已盡
問訊春風笑語溫軒眉花栁自村村月娥不肯空歸去
先為梅花洗睡昏
素面青娥月裏囘舞闌香汗粉融腮洗粧懶趂霜鐘早
直待扶桑金鏡開
　　　和人紫笑花
紺苞紫暈别家春不屬東君自寵珍丈室維摩元不病
何妨時有散花人
　　　和漢老弟夜雨詩
蠟紙燈籠雲母輕近來勾我睡魂生醒來驟聽空堦雨
疑是糟床壓酒聲
　　　再和
眼看世事一毫輕莫把浮名絆此身却笑彭城風雨夜
枉教松竹作離聲
　　　再和
掩卷支頤萬慮輕家風元是魯儒生短藥已入秋堂露
對榻猶便夜雨聲
　　　再和
雨催詩興筆頭輕飯顆休嘲太瘦生華動淋漓清夜酌
竹分瀟灑暮簷聲
　　　再和
紛紛萬事醉中輕金石論交仗麴生鼓吹縱無蛙兩部
歡呼時和隔墻聲
　　　次日出山又雨
一夜龍池霹靂飛萬山連雨出重圍莫愁隨步衝泥滑
且得餘涼送我歸
　　　和漢老弟雪中對梅
雪様清虚玉様溫桃花麤醜杏花村可能臘月頭開盡
却恐春風眼見昏
雀抱寒柯窓弄影鸞窺清沼粉匀腮年來懷抱渾關鎖
為爾眉頭得好開
　　　再和
青女催裝試手溫雲移步障到江村盈盈欲露含羞態
便面還教月斂昏
舞飜綠羽雙垂帶酒引紅鱗半暈腮却是月娥憎獨步
故教瑞葉一時開
巧為詩翁一笑温白沙翠竹暮江村天憐孤秀教松伴
一愛清香洗棗昏
先春破白風囘面半夏傳黄雨著腮俯仰年華共流轉
不愁無酒且顔開
　　　仲南直學太夫人尊壽八十一適與余老人同
　　　庚至夀日以綠橘眉壽春為壽小詩代簡
洞庭霜橘遣分珍以侑西山眉壽春(原註/酒名)此日吾親應
念我請君歸遺太夫人
　　　魚袋山
山名魚袋不㝷常正在西塋水口傍往日先君親指似
果然紫綬印金章
　　　近以續筋丹并𤓰瓠送珣禪師師有偈因和
此身非我何由病識破還渠大丈夫毒藥故應無用處
不須錯認作醍醐
塗毒鼓中初未有維摩室内本來虚腦門一服須教裂
試問禪師嚥得無
欲將何物供齋盂慚愧初無乳與酥滅盡世間顛倒想
元來烝鴨是烝壺
　　　崇上人携育王書歸行化因以山偈勉之
問訊維摩遣化來上方香積甑生埃何妨試向朱門去
㑹有青蓮一朶開
　　　南坡牡丹今春大為風雨所厄遂稽勝賞世事
　　　至於不如人意十常八九因記得古詩有花發
　　　多風雨人生足别離之句惻然有感廣為十詩
　　　云
桃李用事能幾日東風笑人雙鬢華不須安石愁屢費
趂晴快賞洛城花
惜花常恨日不足無奈春歸太倉卒窓前喚起不關渠
欹枕無眠待明發
安得萬斛蒲萄波一時快瀉金叵羅眼底春光看有數
花前樂事苦無多
千朶姚黄并魏紅簇簇坡頭羅綺叢更須殷勤油幕䕶
旁邊恐有妬花風
空花過眼隨塵土不如意處何須數一春數到牡丹時
坡頭日日風和雨
讀書不知頭白早却是儒冠多誤身陸沈黄綬非吾意
慚愧東西南北人
未知今日定何日道是好晴難得晴來怕春風花底散
歸愁暮雨樹頭生
花藤肩輿繡簾簇壽母顔紅雙鬢綠桃李陰中五弟兄
起舞團欒歡意足
有花堪折且須折正愁春盡難為别官期促我不少緩
强道千里共明月
我輩不比少年時陶寫政賴竹與絲勸君莫種南塘栁
只為行人管别離
　　　和鞏使君謝開府送牡丹絶句
東君屬意鶴翎紅喜入先生盼睞中蝴蝶亦知春事短
向人栩栩戀芳叢
　　　和陳倅寄南坡牡丹詩
功名悔不知津早自理菟裘吾欲老不論花木四時春
坐對溪山終日好
問人執㦸明光宫何似醉鄉時一中春來百物不入眼
賴有姚黄并魏紅
花間待公來亦久公歸花亦隨烏有鳬鴻忽墮寄新詩
尚憶花前同舉酒
　　　剪牡丹有感二絶
青帝工夫在牡丹花開時節奈春殘坡頭况有狂風雨
莫惜金刀剪取看
剪却牡丹春事休鸎應惆悵蝶應羞綠隂滿地無人見
倚遍欄干獨自愁
　　　謝昕公取送蔵經
足躡經樓步歩高知公取送不辭勞他山佛㑹同携手
看放光明禮白毫
　　　慈氏院僧了通欲以常庵所書嵩明教尊僧篇
　　　付諸剞劂以永其傳以廣其流布居士歡喜因
　　　為說偈言
明教宗風留紙上常庵心法見毫端若人於此能三省
成佛元來總一般
　　　自餘杭至都下終日雨隨轎來但㣲細不能滂
　　　沱耳
小臣安得雨隨車聖主仁心天地如一念九重先感格
百神效職敢躊躇
　　　連日雨遂阻到草堂用前韻寄意
草堂松竹著寒輕晚嵗相看益友生今雨不來増悵望
却煩鐘鼓報晴聲
　　　傷春
一見花開一淚垂花飛有底急風吹自從臘後梅花發
愁到牡丹開盡時
　　　芙蓉盛開
溪山明處開三徑松桂叢中擅一柯天借纒頭三丈許
紅雲不盡綠雲多
　　　憶南坡芙蓉
宦遊木末搴芙蓉秪有埋頭簿領叢悵望家山天様逺
萬枝相映落霞紅
　　　柿熟園夫不採可嘉
飛鳴爭啄赬虬卵木杪斜陽幾㸃鵶紅葉堪書收拾取
不妨分付鄭䖍家
　　　同兄弟小飲
寒擁紅鑪酒味醇杯盤羅列鬬時新却思三十年前味
只有鹽虀是故人(原註是夜亦/以鹽虀荐酒)
　　　以長慶集送潘接伴
樂天長短三千首唐室聲名四百年大字正堪遮老眼
向來刻畫恐無傳
　　　余在吳門再刊此集
妙處由來識者難詩盟千載不應寒牙籖縹帙重拈出
付與詩人仔細看
　　　試筆
將軍萬里託封侯太史何須嘆滯留骨相生來無燕頷
毛錐且復事蠅頭
　　　聞爆竹
慣憑詩酒弄光陰秋月春花伴醉吟不覺年華成晚暮
一聲爆竹忽驚心
　　　郡驛阻雨
狂瀾公獨障東川忠力能囘尺五天千騎出遊應雨止
尚須燈下理殘編
　　　數日官兵來揀軍轎直拘還殆盡一出不可欲
　　　徃見鮑倅湯倅如隔千里因以四絶叙情
官揀羸兵教控弦出門寸步即拘纒蚤知行路難如此
遊宦當初不著鞭
天寒東郭猶穿履路澀西家不借驢近日外間風色惡
不如閉户且觀書
在陳晚矣嘆歸歟似覺年來氣味疎有飯不嫌長脫粟
無車那說更求魚
不惜頑軀走路塵秖愁徒步長官嗔何時竹杖芒鞋去
還我江山自在身
　　　再和
不到蘭扉月又弦思君無奈寸心纒今時迺有晏平仲
甘願親身為執鞭
宦路半生真跛鼈詞場末技止蹄驢南山縱自能招隠
北闕如何不上書
春末牆頭梅偃蹇嵗寒窓外竹蕭踈廣文一味清貧耳
甑有懸塵釜長魚
滿城數日庾公塵性惡藍田易得嗔莫怪向人多白眼
秪緣錯見宰官身
　　　春大閱望郡圃齊雲樓悼亡
簾捲齊雲春暮天綠陰都放淚痕邊去年此日憑欄處
不見驂鸞駕鶴仙
　　　中秋夕約二臺待月於齊雲樓夜深月方漸出
　　　亦未免有㣲雲掩映也
月娥不管夜深寒碾盡樓頭白玉盤却要浮雲作帷㡌
風搴時得一斑看
　　　雪後園中探梅得數枝
天人戲剪六花飛却訝江梅開較遲自是東皇私有約
故教林主緩為期
　　　偶見梅一株開花特大標格莊重尤可愛可賞
　　　世人譽梅必以清瘦斯豈不易之論耶
玉環天與十分肥弱骨豐肌不自持一曲霓裳何足道
承恩應不任風吹
無賴風前萬玉妃為誰春瘦不勝衣信傳隴首香猶在
雨暗江南子始肥
　　　送藕
白藕分甘來玉井碧筒薦酒吸鯨川雪霜笑逐金刀落
便覺横塘在眼前
　　　和林子長送藕詩韻
玉井蓮花十丈長如船藕實得分嘗碧筩象鼻誰相稱
玉骨氷肌分外涼
冷澹論交味正長芡盤嘉藕欲同嘗扁舟訪我須聞早
莫待西風八月涼
　　　和僉判建平書懷
堪笑夔蚿不自憐漫勞胷次險山川仕途醉眼青紅亂
何地强分愚與賢
箕斂陳逋不問年里胥促迫政騷然關譏在野重為穽
敢望公家不稅㕓
只欲昏昏睡晚晴驚飛蝴蝶夢難成憑誰彈取山禽去
厭聽窓前聒聒聲
冷矣㣲官已倦遊末哉斗食尚遲留長裾懶向侯門曳
任爾兒童笑拙鳩
新來花鴨已能言蒼狗誰知又變遷不覺書空成怪事
未應嗔甚笑籃田
　　　郁簿詩來記向來訪逮小酌家釀一兩日又將
　　　全熟矣用韻為約
酒紅拂拂借蒼顔一笑忘形爾汝間早晚小槽新釀熟
能來把酒對南山
　　　家釀新熟分送小壺
酒熟黄花亦解顔糟床聲落夢魂間一壺往助齊眉餉
莫遣新愁上逺山
　　　再和
簿書朱墨祗愁顔毋溷維摩丈室間俗子樵人須料理
為言爽氣在西山
　　　再和
病起梅花未破顔無言空伴小軒間(原註軒/名早梅)也知不是
緣詩瘦却笑相逢飯顆山
　　　漢老弟寄詩三絶情見乎辭使人愈増離索之
　　　感依韻和其詩
坐畫寒灰一豆紅梅花窓下膽瓶中只應相伴黄昏月
情緒憐君與我同
送盡飛鴻眼欲穿家山政在落霞邊快來幸有梅堪折
莫待相將栁欲眠
屋頭鵲喜報佳音雁足書來抵萬金一筯庖珍真念我
朝來食炙有牛心
　　　和韻
萬髪相㸔萬事休却愁縱跡又萍浮不須屢費譏安石
有客還曽似此不
　　　再和
四時甘味著邊頭百斛船中酒拍浮但得有錢能辦此
何須左顧羨餘不
　　　乘興過道院竹輿上再和
莫為彈冠忍一羞人生富貴等雲浮遙憐城郭重來處
得似山林獨往不
　　　和林正甫遐思湖上麗人絶句
風前栁逞腰肢活雨後山横眉黛長欲把西湖比西子
却成畫餅拄空腸
　　　再和
漢苑梅花粧額半章臺栁葉畫眉長恐因巫峽能來夢
莫學蘇州枉斷腸
　　　灑掃無礙室
太息仙翁了俗緣竹軒初日似當年不禁路凍新霜滑
一誦遺詩一黯然
　　　釣臺
横足論交萬乘輕富春山水足平生從教太史占星變
自是難忘故舊情
故人昔有劉文叔此地今餘嚴子陵行客漫懷千古意
相逢林下一何曽
四海斯文一范公雲山江水兩爭雄舊碑可惜隨煙燼
新刻摩挲恐未工
　　　過永城
河南名縣固多矣有底永城天下聞大抵地因人後重
固知千載有知音
　　　和漢老弟病起
床頭讀易編常絶紙背題詩字半斜示病維摩元不病
不妨丈室散天花
　　　十六日舟中送何同叔
乍抛玉節去朝天分袂江頭却黯然只恐垂虹亭上月
今宵不忍十分圓
　　　得集賢囘字
奔走年來已厭頻那堪萬里抗邉塵集賢說道虛傳耳
慚愧中朝第一人
　　　廣東漕王僑卿寄薔薇露因用韻
薫鑪斗帳自温溫露挹薔薇嶺外村氣韻更如沉水潤
風流不帶海嵐昏
美人曉鏡玉粧臺仙掌承來傅粉腮瑩徹琉璃瓶外影
聞香不待蠟封開
　　　田家歎
麥已化蛾猶未打蠶雖作繭不堪繰一年活計今如許
只望西成我廩高
山前雨脚如麻下田裏水頭猶屋高祗恐無秧可重挿
農夫相視敢辭勞
　　　春暮
紅紫摧殘春又歸獨憐楊栁綠依依無端亂絮因風起
漠漠晴天有雪飛
　　　二子往赴漕試意頗念之二首
應為槐黄蚤著鞭擬隨鵰鶚上秋天老懷已覺功名誤
只欲兒曺慰眼前
三年大比搏鵬志五日修途䑛犢心齊奪錦標非分外
龜泉從昔慶源深
　　　往雞山視曹甥營母坟夜歸
軋軋籃輿出暝途鑄錢塢裏騐青烏忽然月在千松頂
影落瓊瑤滿地鋪(原註坟地/在鑄錢塢)
　　　仲本寄示詩軸中有臘前觀雪見懷之章具感
　　　真情也繼韻以謝
誰戰玉龍看逐北尚驅鹽虎欲征西有人獨立城頭望
一派寒光在乳溪
　　　飯後過南坡觀雪二絶
晨觀已落園翁後飯已來時計一疎太息若曹誰領㑹
更教能賦總輸渠
扶笻行雪又㝷梅花下衝寒要一杯好事有誰能問字
可須能載麴生來
　　　㣲雪
霏㣲小雨灑通宵慘淡寒雲覆麗譙盈尺未成平地積
六花應在半空銷
　　　七月三日到鎮江欲過金山始登舟暴風雷雨
　　　忽大作泊抵寺㟁則少霽矣囘舟晚晴却遇便
　　　風
忽然天外片雲飛風雨連江浪濺衣一笑江神真戲劇
晚晴依舊送將歸
　　　十四日雪復作
行令𤣥㝠不敢温一天雪重壓江村我慚白雪飜巴曲
天為黄茒洗瘴昏
寧是因風搖栁絮又還扶雨著梅腮先生擁褐方高卧
惡客敲門勿與開
　　　連日將行泥塗風雪因作二詩一以自嘲一以
　　　自觧
薄宦才堪雞肋比泥塗風雪不償勞折腰始悟青衫左
到底山林一著高
天公憐我太徒勞為散氷花洗鬱陶飜覺籃輿清興動
風流不減剡溪高
　　　二十日南坡再賞菊
扶杖坡頭日幾囘半醒半醉為花來只愁秋老風吹盡
更向風前把一杯
　　　移官舎菊種歸園中
殷勤分去幾枝菊官滿聊為三徑資不是園葵何用拔
且無薏苡莫相疑
　　　南坡丹桂五株齊開
秋風丹桂共徘徊應是姮娥著意來端為五人俱赴試
五株更遣一時開(原註今秋主簿兄/以下五人赴秋舉)
　　　南坡丹桂六株一時放花真佳兆也中秋節當
　　　率諸生同賞
六株丹桂一時華此去蟾宫路不賖莫惜中秋同一賞
明年好事總吾家
　　　菊少花
菊不能言意自嗟淵明底事不還家東籬不負他時約
看取樽前賸著花
　　　和吳升之巖桂
一笑姮娥不問金詩人未見已披襟秋來想動蟾宫興
敢向風前徹夜吟
　　　夜夢有人恵絲鞋一雙次日報除左史
官職元來莫浪求絲絇夢裏有誰投帝庭入侍應須此
果應恩除在仲秋
　　　夢中作虀鱠詩
香虀擣就有餘辛細縷初飛白玉鱗莫遣佳人頻下筯
翠娥深處要人顰
　　　詠古詩
栁子脂韋不佩弦癡心附麗老羈纏亷商浪說能為市
吏賈由來却悟鞭
杜曲詩翁霜鬢鬚誰憐三十載騎驢五陵車馬輸年少
枉讀平生萬卷書
韓子其人掘强歟羣兒頭角乆相疎也知自是屠龍手
温水難教戀小魚
斗酒金鑾筆下春脫靴力士幾曽嗔後生不謂㝷常事
驚怪先生膽是身
　　　前和拒霜詩似亦少貶再以一絶慰之
巖桂攙先還寂寞菊花殿後尚斕斑却應獨占西風好
乞與佳名秋牡丹
　　　姜總管相送至掃溪三十里夜雪中留别
相得詩人我與公浙江從此隔西東年來已是難為别
更在山中風雪中
杯酒淋漓意氣傾離筵唱徹短歌行飜然解䌫人歸後
獨自篷窓聽雨聲
一麾又指浙西州千騎東方且上頭已約好山供望眼
更煩飛雪送行舟
　　　文籍遭水
巍冠廣厦誦虞唐(原註先生/頃在經筵)冷笑諸儒屋壁蔵卷軸隨
車雖土苴末流清潤尚隄防
　　　槿花詩
西殿涼風合斷魂玉奴終不負東昏縱然榮落纔朝暮
也是曽承雨露恩
翠袖紅裳細錦袍紛紛兒女鬬妖嬈千枝萬朶遮人眼
誰覺榮枯在一朝
光陰占取入秋來料想西風費剪裁朝暮相催君莫問
一邊零落一邊開
草中漫說千年潤花裏休誇百日紅畢竟有生俱有盡
大椿朝菌得無同
　　　飯有沙二絶
東西斷渡欲浮槎朝來絶市無魚蝦我倉濕榖舂不得
客米炊來飯有沙
厨人淘米不淘沙豈為先生惜齒牙烘穀旋舂供晚㸑
瓶儲未可笑陶家
　　　舟中重午絶句
筠筒角黍楚人悲節物驚心此一時不作板輿迎侍計
被讒真欲弔湘纍
　　　乆不到南坡
何許瀛洲更望登田園日涉與吾曽怪來松菊荒三徑
底事歸兮却未能
　　　南坡雜詩
三徑應緣二仲開定交笑指嵗寒梅却嫌桃李無區别
下有成蹊俗客來(原註夾/徑植梅)
澗下初驚鬱鬱時十年春雨舊相知君看稚齒昻蔵處
已有蒼髯老大姿(原註澗/下移松)
先生壠上帶經鋤一雨朝來土脉蘇盈尺槿籬須補綴
鄰翁殊未識龍雛(原註補/籬䕶笋)
太華峯頭開玉井若耶溪上識紅粧要遣秋風開菡萏
急須春雨漲池塘(原註鑿/池種蓮)
靖節門前盡日垂清風千載意誰知折腰五斗非吾事
慙愧輕儇一小兒(原註亭/前栽栁)
　　　南坡雜興
咫尺南坡早得春杖藜朝夕往來頻迨今著意栽桃李
凖擬他年作主人
東風已放二分春小小犂鋤手自親多少軟紅塵裏客
豈知林下有閒人
　　　道院周圍果實皆先居士手植因長老令摘送
　　　不勝追感再成山偈
仙翁久矣騎鯨去華表終朝化鶴來更待蟠桃千嵗熟
慈顔應認手親培
　　　和林正甫碾茶
森嚴風味變腴甘未必能袪睡思酣姑為先生寛水厄
却容歸夢到江南
肝膽由來自一家人間何許是真茶不妨更著薑鹽伴
可但丘中詠有麻
　　　以蓮心茶送江倅報以剝蝦佳句
十指纎纎笋透芽滿盤紅玉剝鬚蝦慇懃念我須分餉
更問鄰家酒得賖
　　　佳句妙醖鼎至再和以謝
不為河㹠賦荻芽一壺且復薦枯蝦燈花也似知人喜
來報歸期的不賖
荷葉浮錢蒲茁芽鏡潭寧是照魚蝦只今風月平分了
便趂鵬程萬里賖
　　　别後寄林子長
幸然頭角未相疎交道從來笑耳餘短棹忽來還又去
得非蝴蝶夢周歟
　　　安奉觀音
優缽曇花果有花不縁詩酒到君家聞思大士應嫌汝
枉費精神詠綺霞
　　　和耘老弟喜衢得第三男
天教英物照階除又勝徐卿第二雛會見五男并二女
宛如合璧與連珠
　　　覽鏡有白髪詩
拂拭青銅照病顔勲名正墮渺茫間緣愁白髪三千丈
蚤已朝來見一斑
割雞何惜用牛刀老大無心賦畔牢多少少年騰上速
幾人曽得見霜毛
　　　和林子長恵黄芥
小摘情親自履畦負霜含露末秋時綠葵白薤何須說
潘岳當時恐未知
自鋤稀甲細分畦憶在西山獨往時便把須彌蔵芥子
箇中境界有誰知
　　　謁先祖墓
欲知吾祖慶源深山下龜泉色更澄况有西樞銘誌在
吾詩正好刻碑陰(原註章樞作先祖墓誌有云龜貯寒/冽源深流長允矣虞公子孫其昌)
欽定四庫全書
　尊白堂集卷五　　　　　　宋　虞儔　撰
　　制
　　　徽州績溪縣英濟王第九男封侯制
朕惟有道之世百神受職眷惟乃父有子九人何八龍
之俱侯而一虵之失所既旱乾水溢禱而必應宜威靈
氣燄久而愈彰爰錫褒封以慰民望亶爲異數尚克欽
承
　　　王補之除大理少卿制
朕惟王制有云刑者侀也一成而不可變故君子盡心
焉天下之獄至于大理極矣苟五聽之不審三刺之不
中則是使斯民終于無告而已朕甚憫焉以爾持心近
厚議法不私典州則人懷恵愛持節則吏畏精明故擢
從樞屬之聮俾貳棘卿之列往哉惟欽以究所長朕于
用人惟才是擇歴階而升自有近比爾尚勉之
　　　韓霖叙復成州團練使制
朕惟賞罰所以示天下之公一予一奪初何心哉爾昔
任總戎不能撫士郡将以聞既麗于罰閲時之久實應
叙法還其兵團匪朕之私往服新命益思省循
　　　時汝翼大理評事制
朕惟廷尉有評實司議讞凡四方之訟牘紛至必躬閲
之獄之當否罪之輕重盖關决于此惟明惟敏乃克勝
任爾尚勉之
　　　葉簨兩浙運副制
朕惟國家駐蹕呉㑹凡兵儲民食與夫吏廪所以仰給
於漕運者何可勝計豈他道比哉爾人門之羙見推搢
紳持節把麾輒上課最郎闈省户俱著休稱肆疇已試
之長首在選掄之數質諸僉論謂汝爲冝載陞延閣之
華庸示建臺之寵其往盡乃心舉乃職毋乏吾事有以
風厲諸道俾朕無愧於知人之明則惟汝嘉
　　　胡大成都大茶馬使制
朕惟朝廷立互市之規而川陜乃置司之地孰将隆指
厥有周材爾心計疏通吏能强敏分符列郡夙推共理
之良持節外臺益振祥刑之譽爰陞華於内閣庸筦𣙜
於西州惟懋遷貨居斯盡摘山之利而協和種落乃能
空馬之羣宜體眷知勉臻來效
　　　李景和将作監制
朕惟自即位以來宫室苑囿車騎服御無所增益盖欲
躬行節儉以移風俗與漢之文帝匹休故匠監之設於
事為簡昔號煩劇今為清選爾視時流乃有用之材謂
天下無難為之事剖竹近藩其㳺刃恢乎餘地握蘭郎
省若佩玉動則有聲比者将命出使無㡬微見於言面
抗旜萬里形勢在目後日恢復中原掃清上都左宗廟
右社稷面朝後市營繕之制固已洋洋然動其心矣往
祇新命以規來効
　　　郭倪殿前都虞侯制
朕惟周廬千列爰肅宸居禁旅萬屯載謀總帥孰堪是
任今得其人爾三世将才屢朝勲閥激昂自奮豈惟能
讀父之書持重有謀盖深識事君之義推轂膺閫外之
寄運籌收堂上之竒大江以東壮金湯之設險長淮以
北洎草木以知名備殫夙夜之勤期赴功名之㑹輟從
騎率晉陟巖除太微左垣厥有爪牙之士文昌上将是
謂腹心之臣豈曰叙遷實以勞選惟律身乃可申軍法
惟㓗已斯能服人心勉紹家聲毋廢朕命
　　　朱子羙閤門舎人制
朕惟彤闈華閣以肅朝儀其間列屬亦必遴選爾奮自
右科被服儒雅甞在選中兹庸申命惟有禮以導人之
恭有法以繩人之慢守斯二者則為稱職
　　　林伯成閤門舎人制
朕惟比年以來凡筮仕于彤閣者必試而後授遂與館
職齊驅其選益重爾甞得雋右科比召試于西掖落筆
風生既徹朕覧有可採者其祇成渙以踐厥官
　　　林管閤門舎人制
朕惟上閣之華日侍清光聮事其間可謂榮矣爾奮自
武科蔚為選首官于右學亶有休稱不試而授人孰謂
爾為不宜哉
　　　曾炎林桷並右司制
朕惟文昌乃政事之本有一日萬㡬之繁中臺分左右
之聮掌二十四司之事猶振領而挈裘殆舉綱而張目
必得其人乃勝厥任爾炎有當世之志遇錯節盤根始
見其長爾桷推古人所為真璞玉渾金莫名其器俱懋
經綸之業備殫中外之勞而用之未盡其才惟恢乎必
有餘地久囬翔於省户宜序進於都公寜惟稽厥從違
毋俾庶官之曠要使熟於聞見以為待用之資既簡深
知何庸多訓
　　　信王孫換南班授太子右内率府副率制
朕惟歸内朝供奉之班職東宫羽翼之備庸親近屬盖
廣殊恩爾信王之孫成國之子既制之終而年之及宜
祿之厚而秩之優然得之易者必驕維守以謙而可久
其欽承於朕訓以徼福于宗祊
　　　權工部侍郎萬鍾中書舎人制
朕惟中書命令之地舎人詞翰之官極一時儒者之榮
聮兩禁侍臣之選不試而用今得其人具官某蚤負才
名老于文學通夫國體是宜政事之與聞一哉王心不
但語言之獨妙自登禁路深簡淵衷朕惟欽播告之修
要在謹樞機之發問崔琳以今事罔或不知追仲舒之
古風斯為稱職有如卿者何媿昔人豈應袖手于鳩工
亟用演綸于鳳掖當使山東癃老扶杖願觀庶㡬河北
武夫聞風雪涕修而書命賛我規恢
　　　張濤中書舎人制
朕惟中書政事之地舎人翰墨之官厥選甚艱莫如已
試具官某學如游夏才似常楊曩聮禁路之華甞掌掖
垣之制藉爾討論潤色自成一家維時號令文章同風
三代自出領藩宣之寄豈厭直承明之廬其代予言孰
稱朕意肆朌嚴召趣使來歸有如前席之思久不見賈
矧兹弄印之久無以易堯正資播告之修更賴論思之
益官雖仍舊命則維新亶于老成奚煩多訓
　　　同知程松父九萬特除集英殿修撰制
朕惟明有國善善之風謹古訓親親之義得人而用灼
知移孝之因推本而言益見教忠之效兹有成命形于
賛書某官父某藴當今平治之才負邁徃不羣之器頡
頏仕路先豪俊以著鞭際遇清朝視功名猶唾手分符
典州則最課輒上杖鉞分閫則威名逺聞聿觀賢嗣之
飛騰力以親嫌而引避九華勝踐暫韜斂於風雲萬里
宏程自優游於嵗月琳宫均逸錦里推尊眷家學之有
傳簡朕心而大用是為有子方正位於樞廷豈不懷卿
爰陞華於秘殿亶為異數孰謂彞章念本朝曾不數人
良深嘉歎在一門實云盛事宜有光華其亟欽承以永
終譽
　　　王容起居郎章良能起居舎人制
朕惟左右史之並建所以記人君之言動垂之萬世以
為信書其責顧不重哉爾容萬言之策甞冠倫魁粤自
典州晉登郎省爾良能華國之文見推士類紬書東觀
兼直北扉即其識技之優庸在選掄之數爾其務存直
筆君舉必書庶㡬朕每臨朝有以自警
　　　龍井惠澤廟加封制
朕憫今嵗之旱靡神不宗惟南山之南井有龍焉韜斂
風雷貯儲雲雨亟命黄冠往投符簡如響斯荅曾不旋
踵膚寸之澤彌天之潤何其神耶朕甚異之肆加顯號
用侈侯封其欽承厥命以永佑我農人
　　　某神父母加封制
朕惟某神之廟掲䖍妥靈司境内水旱之柄凡有禱輒
應封爵所朌不敢違其父母盖終慶羡祥有自來也
　　　某神加封制
朕惟今嵗之旱嘗詔郡國各禱于境内之神厥既應答
如響嵗事以之不害於成有司以告封爵所宜加也朕
不敢靳
　　　劉述陞郎中制
朕惟郎官上應列宿士大夫之髙選然必稽其資歴而
後正其位序盖吝之也否則員外置耳爾器質醇茂才
猷膚敏踐揚滋久閥閲尤髙既列屬於秋官宜陞華於
六品國有彛典匪朕爾私其思所以報稱者勉之
　　　任清叟陞郎中制
朕惟郎員有中外之間盖官簿有深淺之殊其在公朝
具存彛制爾人門兼羙閥閲素髙出膺剖竹之榮入振
握蘭之譽参稽銓部無非累日之勞協贊地官其正列
星之位宜思報效稱我褒陞
　　　俞豊除待制宫觀制
朕惟眷吾法從遽騰告老之章錫以賛書庸示貪賢之
意具官某才猷膚敏學術深醇備殫中外之勤綽有老
成之望粤繇睿簡亟上禁途西掖演綸咸識王言之大
右銓典選果聞流品之清乃勇退之深堅嘗勉留而莫
肯爰陟西清之候對姑陪列宇之真祠豈特都人又起
賢哉之歎當令朝士共談知止之榮
　　　邵文炳待制宫觀制
朕惟均秩祠庭亶謂優賢之寵陞華延閣有嚴次對之
除眷吾侍從之臣爰渙絲綸之渥具官某蚤安靜退晚
躐清華多識博聞洞貫九流之邃髙文大冊蔚為一代
之雄視草北扉代言西掖晉勸金華之講載抽石室之
書備簡深知盖将大用乃以晦明之疾力祈香火之歸
顧當饋之歎方興豈容輕去而長者之言不妄姑徇雅
懷
　　　右文殿修撰蔡戡除集英殿修撰知靜江府制
朕惟士大夫出處亦何常之有哉爾杜門有年矣今朝
廷謀帥一旦飜然乃為朕行得非有所抱負未究設施
思欲有以自見乎惟桂林南越一都㑹外接西廣六畨
南連交趾九道其責任也甚重升華秘殿姑為爾寵若
控馭之略綏撫之方爾盖優為之矣惟毋曰廹而後動
不得已而後起欽哉往盡乃心舉乃職以無負予委寄
之意則惟汝嘉
　　　楊文昌将作監丞張琯将作監簿制
朕惟躬行節儉以移風俗凡宫室苑囿未嘗有所增益
然而匠監設屬有不敢廢者亦以蓄儲人材待用焉耳
爾文昌出於紹興勲閥而能佩服儒雅爾琯見謂元祐
故家而能有志事功若丞若簿其往莅厥職爾毋曰事
有若緩而不切狃於苟蕳之習必也俾工巧器械咸精
其能以副朕儲材之意則惟汝嘉
　　　同知程松曾祖任承信郎淳贈太子少保制
朕惟人之哀榮自本根而茂枝葉天之報施若影響之
應形聲朕登庸二府之大臣俾追榮三世之曽廟盖亦
本之以人情參之以天理某官曾祖某徳之所積者厚
澤之所施者長啟佑後人為吾近輔已陟樞庭之峻宜
申宫保之褒尚克有知以對殊渥
　　　曾祖母徐氏齊安郡夫人制
朕惟天之報施善人固自不差君之待遇大臣盖亦有
禮某官曾祖母某氏系出華族來嬪徳門於法度以能
循亦慈祥而可紀今吾近輔時乃曾孫登用云初追榮
可後爰疏封於大郡且正號於小君寧唯修舉於朝彞
是亦尊嚴于國體
　　　祖贈奉直大夫攄贈太子少傅制
朕以基命宥宻之寄屬之當世經濟之賢渙號于庭既
増重於國體納書於廟昭克紹於家聲某官祖某擅一
鄉之評鍾九華之秀樂天知命豈其生不逢辰鏟彩埋
光盖亦才難大用曰予近輔時乃慈孫兹當圖任之初
爰舉追榮之典俾就東宫之列庸加次傅之名念考父
之滋恭豈無達者喜臧孫之有後今見其人
　　　祖母宜人江氏贈信安郡夫人制
朕惟啟列郡之封正小君之號以私室追榮之典為公
朝錫命之崇某官祖母某氏系出髙華歸嬪名勝乃眷
樞臣之佐有懷王妣之慈盖已疏真食之多寧不動含
飴之感魚軒象服雖不洎於前生石􁎜封丘尚有光於
身後兹為異數用告幽扄
　　　妻令人畢氏贈宜春郡夫人制
朕惟夫榮於朝妻榮於室古之道也若隱約之與居而
富貴不及與之共人情将安忍哉某官妻某氏生徳業
之門有柔嘉之則能執婦道以相君子何意天嗇之年
不俾偕老今吾登用帷幄之臣付之重任宜有追榮之
典以慰其琴瑟之思開大郡之封正小君之號烏可已
乎
　　　趙師睪贈父制
朕惟舉明堂之祀均四海之驩眷惟侍從之臣方切劬
勞之念爰攽愍典用賁壙宵某官父某徳著温恭行成
信厚天潢析𣲖惟源之深者其流長僊李傳芳惟根之
茂者其實遂每篤義方之教克開似續之賢緬想生平
僅止兵防之任固宜身後晉聮帝傅之班盖積慶之有
餘視追榮而無愧亟其告廟歆此納書
　　　贈母制
朕惟宗祀明堂大賚四海矧予法從嘗聮持橐之班念
彼母慈宜厚追榮之典某官母某氏芳猷未泯懿範深
彰以宜其家供召南之祭祀克成厥子喜京兆之平反
爰疏大國之封益正小君之號顧生死哀榮之際孰擬
其倫想山河象服之儀儼然如在
　　　中書舎人萬鍾贈父制
朕惟舉三嵗之祀均萬國之歡眷惟侍從之臣每篤劬
勞之念爰推寵渥用賁幽扄某官父某積善在身隂功
及物謹石氏義方之訓有味其言富孔庭詩禮之傳克
開厥後是宜有子為時顯人自葉流根或廣九重之澤
納書告廟庸陞四品之階
　　　贈母制
朕惟舉三嵗之祀均萬國之歡眷惟侍從之臣每篤劬
勞之念爰推寵渥用賁幽扄某官母某氏婦道夙嫻母
儀甚著卜妻敬仲灼知五世之昌居擇孟鄰每謹三遷
之教是宜有子為時顯人自葉流根沭霈恩而罔間納
書告廟視夫爵以斯從
　　　贈所生母制
朕惟舉三嵗之祀均萬國之歡眷惟侍臣每篤劬勞之
念爰推寵渥用賁幽扄某官母某氏夙有令儀來歸望
族挺出芝庭之秀晉持荷橐之華生也甚榮已侈恩封
之盛死而不泯尚歆褒典之行
　　　楊貴妃曽祖贈太子少保舜元贈太子太保制
朕惟涓路寝之室制總章之筵既舉縟儀爰推霈澤矧
有女孫之貴宜追本祖之榮具官某積善在躬含章有
慶雖不逮王官之顯盖自推天爵之髙啟佑後人遂冠
六宫之寵肆朌褒典宜增三世之封爰升宫保之崇階
用侈壙宵之愍册
　　　曾祖母齊安郡夫人王氏贈大寧郡夫人制
朕惟宗祀明堂受釐宣室爰敷霈澤式将四海之歡乃
眷列妃宜崇三世之廟某氏族推甲冠徳備柔嘉委蛇
山河之容和樂室家之慶鞠衣闕狄方啟佑於後人象
服魚軒宜晉封於大郡
　　　祖太子少傅全贈太子太傅制
朕奉承祖考升配上天既均四海之歡不專其饗況冠
六宫之列盍厚其先某官某蹈道有常溍光不耀惟種
徳懋百年之計是以流長肆治朝舉三嵗之詞宜其報
厚爰錫壤宵之澤晉陞宫傅之榮尚克有知庶㡬不朽
　　　祖母順政郡夫人解氏贈文安郡夫人制
朕惟裒兩儀之臨陟三后之配乃眷帝妃之貴有懷王
妣之慈肆舉彞章用頒愍册某氏系出慶閥歸嬪徳門
以宜其家應國風二南之化克開厥後啟太極四星之
祥適熈事之順成豈褒恩之可靳爰正小君之位載加
大郡之封未泯淑靈益昭寵數
　　　父任保義郎贈太子少師漸贈太子太師制
朕惟躬事天之禮極嚴父之思嘉與羣生同霑大賚矧
冠後宫之貴宜申禰廟之褒具官某迪徳有常抱材不
試世積隂功之厚鄉推月旦之評雖云鏟彩以埋光兹
實發祥而儲祉篤生淑女豈特為門户之華亞位中闈
抑又衍邦家之慶其進宫師之秩以追泉壤之榮惟爾
有知歆予茂渥
　　　前母通義郡夫人趙氏贈永寧郡夫人前母蘄
　　　春郡夫人孫氏贈潯陽郡夫人母和政郡夫人
　　　張氏贈安康郡夫人制
朕惟宗祀明堂大賚四海展如邦媛宜推錫類之仁慰
其母心肆舉追榮之典某氏出髙華之族歸名勝之門
居循圖史之言動中珩璜之節傳芳襲慶克開女子之
祥自葉流根益廣寒泉之澤疏封大郡加賁小君翟茀
以朝雖生前之不逮彤管有煒尚身後之有光
　　　參政張巖曾祖任内殿承制吉贈太子少保制
朕惟得詩雅維石之瞻晉階二府之列稽春秋尊祖之
誼庸疏三世之封某官曾祖某昔在前朝嘗躋膴仕蚤
負有為之志晚全知止之風伊爾曾孫乃吾近弼政塗
直上既發册於公朝宫保崇資爰納書於私廟慶餘所
暨歆告其承
　　　曾祖母薛氏贈信安郡夫人制
朕惟並建英豪置諸左右奮庸熈載方圖任於政塗儲
祉流光爰追榮於曾廟某官曾祖母某氏徳儀閑雅族
望華腴躬鵲巢以起家克配君子職采蘩而承祀垂裕
後昆時惟三世之孫賛我萬㡬之務脂田是胙雖恩禮
之惟優翟茀以朝悼音容之已逺庶㡬營魄尚識寵光
　　　祖不仕懷贈太子少傅制
朕惟以賢臣而遇聖君方參大政念爾祖之修厥徳可
錫褒章某官祖某積善在躬克昌厥後清徳傳家之逺
隂功及物之深非及其身在其孫推原有自然本乎天
尊乎祖欲報伊何爰加宫傅之名用作壙宵之慶尚惟
精爽歆此納書
　　　祖母楊氏贈宜春郡夫人制
朕惟降大任於是人方茲共政受介福于王母宜有追
榮某官祖母某氏作配名門交修善道燕翼詩書之訓
蟬聮閥閲之華時乃文孫參吾中鉉圭腴陪賦既疏真
食之多象服副笄應慰含飴之感正以小君之號開其
大郡之封是謂殊恩孰云常典
　　　父贈朝散大夫範贈太子少師制
朕惟源之深者委斯逺施之厚者報乃豐眷吾執政之
臣方秪厥命爰舉追榮之典以厚其先某官父某允蹈
古人見推流輩石氏義方之訓睠睠不忘孔庭詩禮之
傳孜孜在是爾之有子朕以為賢念簡注之素隆而登
庸之伊始參華機政既躋二府之崇班視秩宫師用侈
一門之餘慶
　　　母太令人鄭氏贈永嘉郡夫人制
朕惟以孝事君則忠事君不忠非孝偉然人傑晉參鼎
鉉之司念彼母慈深切桮棬之感某官母某氏克配君
子篤生鉅賢益廣二南之風每謹三遷之教非此母不
生此子咸推命世之材有是君斯有是臣式際興王之
運推原所自欲報伊何追誦蓼莪之篇為之永歎加賁
采蘋之職庸慰爾思
　　妻令人髙氏封齊安郡夫人制
朕惟言惟作命方登廊廟之賢爵則從夫庸侈室家之
慶品章具在恩禮宜優某官妻某氏族望髙華風儀閑
逺雅佩珩璜之節動遵圖史之言作配宗工盖多中閫
之助進參大政斯穆外朝之言亶有淑聲爰加休渥正
爾小君之號開夫名郡之封因以起家既應鵲巢之化
與之偕老益彰象服之宜往哉欽承以保燕譽
　　　知院陳自强曾祖少保制
朕惟孝子慈孫孰不欲顯榮其親等而上之以及於三
世之廟然非二府大臣曽不得與於斯寵盖國家之舊
典禮經也某官曾祖某蹈道有常含章弗耀發祥垂祉
施其孫子晉參機政兼長事樞則其淵源盖有所自來
矣追榮之澤其可已乎升自宫保亞秩三事非特侈其
家庭之慶亦所以慰其饋祀之思
　　　曾祖母贈祁國夫人制
朕惟春秋之世有媯之後並于正卿推原所自盖育于
姜考古驗今益信而有證某官曾祖母某氏淑謹柔嘉
宜於族黨蕃衍盛大燕及後昆厥有文武兼資之臣克
任東西二府之寄始終一徳光輔朕躬可無流根之澤
以爲積善之報乎肇開大國之封益顯小君之號茲爲
異數用告幽扄
　　　祖贈少保制
朕惟衛詩有云樹之榛栗椅桐梓漆爰伐琴瑟此言種
徳亦由是也某官祖某隱居求志鄉黨稱賢太丘之徳
可師不充於位敬仲之占有驗今在其孫乃登廟堂參
予鼎鉉册拜云始追榮可後爰自東宫之二品晉階天
子之三孤用詔祖庭歆茲愍册夫根本深而枝葉茂慶
之所鍾則厥後必昌理之自然無足疑者
　　　祖母贈申國夫人制
朕惟義所當先爰有追榮之典徳無不報可忘反始之
思矧真儒既亞於上台宜愍册亟加於祖廟某官祖母
某氏資稟淑茂族望華腴家傳勤儉之風人誦慈祥之
訓再世而大有孫孔賢粤晉長於鴻樞復參陪於中鉉
原其所自更疏大國之封没有餘光用侈無疆之慶
　　　父贈少師制
朕惟昔者曾參以羶薌之薦爲養而非孝若國人稱願然
曰幸哉有子如此乃所謂孝也是故君子得時得位揚
名以顯其親者豈非疇昔之願歟某官父某隱徳不耀
鄉評甚髙詩禮之傳來自孔庭義方之訓不媿石碏成
其賢嗣興於朕躬以文武兼資之才膺東西二府之寄
疏榮顯册申贈維師人皆稱之曰賢誰不願以爲子導
揚册祝寧唯增廟室之光華尚有典刑抑又俾里閭之
歆羨
　　　母贈成國夫人制
朕惟大臣遇主既應風雲千載之期孝子念親深極霜
露九原之感爰頒褒澤用賁寒泉某官母某氏言動有
常容止可法宜家室則琴瑟靜好共祭祀則蘋藻吉蠲
間於兩社之封克生令子被以三遷之教爲時聞人粤
更踐於政塗宜追榮於禰室念桮棬而惻愴出綸綍以
光華致爵位以起家何媿鵲巢之徳如山河而開國益
崇象服之宜朕命惟行母心斯慰
　　　妻贈滎陽郡夫人制
朕惟委寄股肱具存體貌登庸熈載既峻陟於中階警
戒相成豈不由於内助矧繐帷之悼徳宜綸告之疏榮
某官妻某氏挺秀名門克配君子不但禮賔於冀缺抑
亦激昂於仲卿爲時聞人晉階大用令儀令色尚想典
刑之存一死一生尤增伉儷之重爰正小君之號肇聞
大郡之封用告幽扄尚歆愍册
　　　知廣州胡紘捕猺賊有勞除華文閣待制制
朕惟撫柔嶺徼選用循良赤子弄兵要在安之而已渠
魁就戮無不得其所焉具官某兩禁舊人一時名士屬
五羊之謀帥肯爲朕行擁千騎以首途實慰民望適有
潢池之盜頗聞桴鼓之鳴督捕有方甚稱在前之智略
勞來不怠靡專直指之威名用酬爾勞何愛乎賞爰陟
西清之次對以光南國之于宣當令矜寡之安居載歌
鴻雁宜廣朝廷之徳意安問狐狸
　　　在外侍從登極恩贈父制
勑朕方訪落求助自公卿大夫各加地進律矣則推本
其世而褒大其家雖禮未有可不以義起乎具官某故
父具官某生有種徳之勞而位不稱殁饗義方之報而
何其流之長也以爾某論思獻納著節兩朝肆予嗣服
心在王室非忠孝之傳有自來歟增賁禰廟追錫崇階
雖曰舊章亦以示勸可
　　　在外侍從明堂恩贈父制
朕既舍爵書勞自公卿大夫以次第賞矣則推其世家為
之報本詩不云乎孝子不匱永錫爾類盖周道也具官
某故父具官某生有種徳之勤而位不稱殁饗義方之
報而何其流之長也屬予初禋有嚴其報生民尊祖視
古不慚而可以忘爾某之禰廟乎爰本之經宜追錫崇
階非以爲生亦禮之稱可
　　　權吏部侍郎孫逢吉等明堂恩贈父制
朕既舍爵書勞自公卿大夫以次第賞矣則推其世家
爲之報本雖禮未有獨不可以義起乎具官某故父具
官某生有種徳之羙而位不稱殁享義方之報(原註袁/説友章)
(頴父云生爲才大夫/而用不盡殁爲賢考)而何其流之長也屬予初禋百執
事在廟爾某不但駿奔匪懈而敬之顯思之戒日徹於
聴聞也劬躬燾後非爾素教之所自來歟追錫有彞爰
進厥秩非以為生亦徳之稱可
　　　興州統制祿禧牧馬賞授武翼郎制
朕惟軍中牧養之令嵗稽其殿最之數而賞罰之爾善
於其職而不乏吾事主帥以名來上何愛一官不以爲
爾寵乎
　　　王思誠宋安世爲夀慈宫職事有勞特與帶行
　　　遥刺制
朕惟定省重闈弗敢少怠晨昏之念惓惓以之爾等祇
奉無違恪勤是務慈顔有喜朕心則安爰申叙於賢勞
俾遙分於郡紱惟不驕所以守貴惟能訓所以永年益
堅乃心毋替朕命
　　　陳朴捕猺冦陣亡特贈承務郎仍與一子恩澤
　　　制
朕惟比者猺人嘯聚山谷爾以一尉討賊遂喪其元逹
予聴聞良用駭歎爰疏贈典併厚賞延尚其有知歆此
殊寵
　　　劉性之制
爾以書生備諳武事渠魁就戮諸峒肅清其陞京秩之
聮以爲効官之勸
　　　陳嘉制
爾以書生賛畫幕府渠魁就戮諸峒肅清何愛一官不
以爲爾寵
　　　謝棨制
朕恭惟髙廟信書告成亦既次第行賞矣顧何愛一官
不以爲爾寵
　　　夏永夀制
朕追念先帝羮墻見之爾嘗執事宫闈勤勞備至進官
一列以示朕恩
　　　孫紹祖等制
朕洪惟髙廟信書告成亦既次第行賞矣爾等𨽻於史
觀與有勞焉進官一列盖彞典也
　　　王中實督捕猺冦染瘴亡殁特贈承直郎與一
　　　子恩澤制
朕惟比以猺氓嘯聚於山谷致煩師閫討捕以甲兵爾
盖驅馳其間乃染瘴癘以殁逹予聞聴良用惻傷爰疏
贈典之褒併厚世延之賞尚惟不冺歆此殊恩
　　　薛紹再任淮東總領制
朕惟入聮卿列出總軍儲庶㡬閫外之臣知有王人之
重爾蔚爲時用克紹家聲分符則課最屢騰持節則風
稜愈振惟長江之天險顧列戍之雲屯藉爾棘位之髙
華董彼轅門之饋餉士皆宿飽府有餘財事不辭難肆
疇庸於已試人惟求舊茲因任以爲宜益懋賢勞嗣膺
褒寵
　　　葉宗魯太常寺主簿制
朕惟禮樂所以粉飾太平而奉常實典司之其間列屬
並號清華爾文學政事俱有可觀簿政之職盖朕遴選
今坐廟堂風憲多由此途出爾身親見之矣益思涵養
以待予之器使
　　　閤門㸔班祗候夀囦落㸔班字制
爾嘗𨽻事於彤閤已熟閲於朝儀爰覈實於年勞始正
名於位序盖進以漸者能久然得之易者必驕徃哉惟
欽毋忝朕命
　　　來處和落㸔班字制
朕惟上閣之設屬欲其習熟於觀瞻肆稽年勞始正位
序除授之意其詳如此居是職者可無勉乎
　　　單䕫刑部尚書制
朕惟成康之世悉臻囹圄之空堯舜之民僅示衣冠之
象盖以臯陶之作士與夫秋官之佐王朕甚慕焉誰其
任此具官某通班兩禁歴事四朝蹈孔門忠恕之風洗
漢吏刻深之習數正元之朝士今已無多視魯殿之靈
光巋然存者比由召對信謂老成更事爲多若蓍龜之
先見獨立不懼猶松栢之後凋中外徧更望實益著從
憲部貳卿之列徙文昌八座之聮盖期獻納雨露之邊
豈但聴履星辰之上惟仁者宜在髙位衆論翕然俾民
不犯於有司一䕫足矣
　　　史彌堅太府寺丞制
朕惟求良玉者必之崑山掄羙材者必之鄧林文獻故
家人物粹焉維爾先正相我孝宗遺風餘烈在人耳目
爾克自植立不墜家聲雖欲勿用人其舎諸簿正外府
允能其官轉而爲丞孰曰不宜詩云雖無老成人尚有
典刑其是之謂乎
　　　譙令憲太府寺丞制
朕惟爵祿得之易者鮮不驕惰惟有以自致者然後可
期以趨事赴功爾蜚英太學得雋儒科未嘗慿藉於世
資盖欲立露其囊穎粤由縣最方列周行維時外府掌
九土之貢百品之貨視他寺爲煩劇肆命爾往丞其間
辨其名物謹其出入以賛其長盖擇可勞而勞之者也
亟祗厥官以副遴選
　　　張鎡太府寺丞制
朕惟出納邦財屬之外府丞哉丞哉朕不以輕畀人也
爾勲閥之胄乃能刻意篇翰渉筆其間人孰爾訾欽哉
往能其官毋忝朕命
　　　趙夢極太常丞制
朕之用人惟才是與爾器質粹然聲華籍甚盖疏越之
瑟而瑚璉之器也奉常禮樂之地文物彬彬朝廷容典
上下等威於是乎在往丞其間是爲清選其思所以愛
禮以無忝於厥官欽哉
　　　趙時逢大宗正丞制
朕惟司宗置丞地清秩優異時多以異姓賢而有文者
爲之雖有屬籍之英罕在是選惟爾乃祖際遇阜陵躋
於法従爾克守家法奮自儒科凡所居官皆有可紀可
不謂賢而有文者乎肆朌新命孰曰不宜其往賛而長
成麟趾信厚之風以副朕遴選之意
　　　黄由知鎮江府制
朕惟城髙鐵甕地接金陵外控長江亶謂喉襟之地内
䕶行闕不違咫尺之天肆求侍從之賢往任藩宣之寄
具官某文髙一代學貫九流堂堂人物之英表表搢紳
之望飛英騰茂推江夏之無雙發策决科見公孫之第
一立登禁路深簡朕知遂躋八座之崇越在諸公之右
一麾出守盖有味於清時三已何如了不形於慍色念
家食之亦久稽朝論以無他眷北固之雲横不妨卧治
去長安而日近佇俟來歸
　　　張抑知平江府制
朕惟蘇臺甲於東南壯哉爲郡太守選於侍從久矣無
人載陞延閤之華式寵文昌之老其秪新命爰錫賛書
具官某學富家傳才優時用掲禁塗之領袖振天朝之
羽儀聴履而上星辰躋榮八座褰帷而問風俗作牧九
州方資共理之良胡乃丐歸之切易地姑更於符竹提
封况接於鄉枌所去見思豈間閩徼山川之邈其來何
暮亟慰呉中父老之懷往布寛條以綏近服
　　　趙善堅知紹興府制
朕惟興懷三輔盖将更治以考功乃眷從臣不以一𤯝
而掩徳爰攽綸命申錫賛書具官某以帝冑之英膺天
邑之寄二年於此已備罄於勤勞一旦飄然可久安於
閒適乃顧陪都之重實臨東粤之區畀一節以起家總
七州而作牧要使民安田里還賣刀買犢之風庶㡬福
及京師有自葉流根之潤朕之所以待爾者可謂盡矣
爾之所以報朕者宜如何哉
　　　在外侍從登極恩贈母制
勅朕既本之經宜爲卿大夫崇建禰廟以侈移忠之報
則母氏與享以次申錫使之匹休亦古道也具官某母
某氏來自名門作配君子是生賢嗣蔚爲從臣夫雞鳴
警戒之道不篤則過庭之訓不嚴蘋藻不共則甘㫖不
謹爾某何以能移孝爲忠也因其舊號易以新封雖曰
邦彞亦足用勸可
　　　在外宰執登極恩贈妻制
勅昔成王踐祚世修忠厚其詩曰孝子不匱永錫爾類
其類維何室家之壼盖施及臣子不但其身而亦被於
室家具官某妻某氏克相夫子蔚爲宗工積行累勞致
位孤棘惟周人克廣孝思慰滿梱内肆予嗣服繄爾臣
隣多助之至則爲之推恩燕及閨門雖祔於姑亦祚大
國非苟爲私盖周道也可
　　　在外侍從登極恩封妻制
勅朕觀二南之詩闗雎爲王后鵲巢采蘩爲君大夫妻
作也則正家之化君臣一體然則方定長秋之位而可
無以爲爾内勸乎具官某妻某氏以爾夫子嘗爲從臣
獻納論思夙夜匪懈則入朝有雞鳴之戒退食有羔羊
之徳惟爾之助申錫命書晉之羙號則在初政豈曰不
宜可
　　　向朴循資制
朕惟𣙜筦之務所以阜通國貨嵗入有羡惟爾之勞進
官一列實應賞典
　　　恭淑皇后祔廟甥曾熈等循資制
朕慨念椒塗既嚴祔廟爰推曠澤以篤姻親寵以賛書
升其品秩勿云故事而有易心
　　　華文閣待制知慶元府趙不迹改差知潭州制
朕惟長沙重地全楚上流謀帥維艱得人乃可兹渙出綸
之命庶酬弄印之懐具官某抱負不凡踐揚滋久疊組
左魚之佩皇華四牡之馳卧䕶陪都并京師而䝉福往
臨制閫環海道以無波積制外庸亶孚民譽且有功而
見知則悦盖用人盡其才爲難載疇南國之于蕃􁁍得
君重矧備西清之次對勉爲朕行
　　　胡元衡大理正制
朕惟漢公孫𢎞告武帝有曰因能任官則分職治此乃
不易之論爾資稟重厚學試明敏接武朝行藹然譽處
丞吾廷尉亦既久知自丞而正盖因能也夫以春秋決
疑獄而聲名重於朝廷真儒者事古有人焉爾尚勉之
欽哉
　　　百嵗老人授官致仕制
朕惟堯舜之治民躋仁夀故比屋可封爾等皆我四朝
遺老涵泳仁化爲日久矣遂介眉夀郡國以名來上朕
何愛一官不以爲爾寵乎
　　　邵供父封承務郎致仕制
朕惟因明堂之恩明貴老之義爾有子能仕既夀而臧
爰載錫於官封俾益安於祿養豈但侈家庭之慶是亦
爲閭里之光
　　　邵文炳轉官致仕制
朕載覧封章乃遽上乞身之請若稽禮制猶未臻謝事
之年豈不貪賢姑惟從欲具官某文章炳煥經術深醇
發藻詞壇已備訓誥典謨之體聮華禁路方輸論思獻
納之忠謂厭直於承明之廬俾暫安於列遷之宇云何
引疾遂欲辭榮聿進文階少慰雅志其專精於醫藥以
介夀於耆頥
　　　馮惟説除武學博士制
國家設學教養文武並用而右庠之士議論氣節尤勁
培埴而作成之師儒責也爾蕭然澤臞屹然壁立生晚
而慕前修之志操官卑而抗御史之威怒多士聞風久
矣昔夫子論仁者之勇子思言南方之强盖孫呉之所
未講也其以是訓迪諸生可
　　　朱質武博士制
朕惟文武之道一弛一張不可偏廢其開設學校作成
人材一而已矣朕於教𨗳之官豈有所輕重於其間哉
爾學問淹該文辭贍蔚發策決科屈居第二諭吾右學
士譽甚休宏博之任宜以序進其益務作成以副朕遴
選之意
　　　右正言施康年兼侍講制
朕惟王人之學古訓要在多聞天子之有諍臣政欲自
近茲得諫垣之彦以參經幄之華爾識貫古今氣全剛
大丹心自許殆将有用於時白首來歸是何相見之晚
擢自烏臺之六察晉聮騎省之七人惓惓愛君每盡責
難之義孜孜憂國無非當務之爲宜偕甘泉法従之臣
同預西學尚賢之選與其伏蒲論諍驟陳逆耳之忠規
孰若廣厦従容細講修身之要語非特朕收隆儒之效
亦惟爾有稽古之榮
　　　中書舎人邵文炳兼侍講制
朕惟聖道在乎方冊燦然可觀王人求夫多聞乃惟有
獲是必講坦明之制毋寧泥傳注之言具官某才贍而
清氣和以正學探百篇之義文推衆作之雄右掖代言
肅風霆之鼓舞北扉視草近雲漢之昭回以甘泉法従
之臣副西學尚賢之選况綸言下布固已追典謨盤誥
之風粤寳訓前陳尚可冀虞夏商周之治朕非特收崇
儒之效爾亦惟有稽古之榮
　　　中書舎人萬鍾兼侍講制
朕惟學之爲王者事其來久矣内而修身齊家外而治
國平天下堯舜禹湯文武之所汲汲者盖在是也豈記
問誦説云乎哉具官某當代老成諸儒領袖晉司文翰
之職而溫厚之詞固已追還古風矣茲庸命汝入侍金
華執經勸講此學士大夫之至榮兩禁侍臣之妙選也
其朝夕相與發明古義務時敏以來厥修因空言以見
之行事俾予緝熈光明之效逺輩於帝王而仁義詩書
之澤覃及於四海顧不韙歟
　　誥
　　　李澄宗正丞留佑賢大理丞誥
朕之用人必試以事因其任而任則不違所長擇可勞
而勞乃可㡳於績爾澄才敏而鋭爾佑賢慮謹而周遇
錯節盤根方知利器若發硎游刃不見全牛比将使指
以有行果著賢勞而來上民之利也朕有嘉焉宗正屬
籍攸司大理邦刑所係往其其命轉以爲丞寧唯示進
擢之階亦以厲功名之志其堅乃守以稱所期
　　　聶有太常丞張布宗正丞龔頥正祕書丞誥
朕惟九寺皆有丞而三丞尤爲士大夫髙選得非奉常
禮樂之地玉牒屬籍之司而中祕圖書之府歟爾有髙
文奥學見推於多士爾布清規雅望得譽於本朝爾頥
正博聞多識有志於良史是三人者宜往丞其間以賛
而長俾稽古禮文之事燦然可觀祖功宗徳之傳昭然
具在與夫三館之英四部之目濟濟秩秩以爲清朝育
才儲書之盛顧不羙哉各究所藴以副朕遴選之意
　　　國子正陳希㸃太學錄湯璹並除太學博士誥
勅具官某朕新嗣服崇長學校所以加惠諸生甚渥也
則聮教事於其間亦盍序進矣爾希㸃爾璹具以名勝
來掌學士之版譽處藹然也晉之講席發明經意僉曰
汝宜則朕以懌可
　　　王居安錢易直太學博士誥
朕惟議禮者必首於容臺養士者莫大於太學諸儒聚
訟烏知此是而彼非有司不明何取月書而季考欲革
斯弊必惟其人爾謨等奮自儒流蔚爲時用或以老成
徳齒博約後來或以科第聲名興起學者俱在選掄之
域蔚然博雅之稱百世其或可知當明損益之義一卷
之書必立正資模範之師
欽定四庫全書
　尊白堂集卷六　　　　　　宋　虞儔　撰
　　詔
　　　金國賀瑞慶節人使盱眙賜宴詔
卿等逺持使節甫届疆亭不辭跋履之勞來致誕彌之
慶可無宴惠以示眷懷
　　　鎮江賜宴詔
卿等講夫隣聘張是使旜來修誕日之儀爰錫需雲之
宴庸昭慈惠以勞驅馳
　　　赤岸賜御宴詔
卿等肅駕使軺甫臨畿甸將展昕朝之賀紹修誕日之
歡爰以詔筵示夫眷意
　　　平江賜宴詔
卿等被選使華來修誕慶念載馳於原隰宜申錫於詔
筵以勞爾勤式將予眷
　　　單䕫辭免權刑部尚書不允詔
卿際遇阜陵峻躋法従幾年於外宣力維多召對昕明
深恨相見之晚晉聨憲部載醻已試之庸兹陟文昌始
愜人望朕猶以爲遲矣抑又何辭焉亟踐厥官毋廢乃
命
　　　報謝使副俞烈等到闕撫問賜茶藥等詔
卿等不辭逺道往聘殊隣仗漢節以來歸望堯階而咫
尺爰頒茗劑以示眷存
　　　赤岸賜酒果詔
卿等來慶誕節已臨近郵眷言徒御之勞宜有甘醇之
錫庸昭眷寵豈曰故常
　　劄子
　　　論對劄子
臣聞天道好還數周必復爲人君者第修人事以應之
而已臣嘗觀兩漢而下天下之勢或離或合何其多變
也自東漢離而爲三國又合而爲晉又離而爲南北又
合而爲隋唐又離而五代十國其間天道之消長循環
往復互相乗除而國勢離合久近之數若合符契是葢
有不偶然者矣如其人事之得失可喜可恨皆可考而
知也我國家太祖皇帝應天順人肇造區夏太宗皇帝
遹追先烈克集大勲混一之績葢將傳之萬世靖康阨
㑹事出非常建炎中興駐驆呉㑹中原境土未復於版
圖臣嘗推之於天驗之於數甲子已踰一周矣周則必
復况虧盈益謙天道未有不還者嵗臨吴分苻秦以亡
天道昭然不可誣也然則天下之勢離而必合規恢之
期不在兹乎然臣猶有私憂過計者葢怨寖久則易以
忘外無釁則易以忽爰自講和日久人情狃以爲常徒
見使命之交馳聘問之狎至遂謂事體當然殊不知讐
恥未復何可忘也徒見嵗捐金幣以填溪壑遂謂此爲
久安之䇿殊不知敵情反覆未可保也齊襄公復九世
之讐春秋善之善其不以久而遂忘也晉范文子曰唯
聖人能内外無患自非聖人外寧必有内憂懼夫外無
釁則必忽也今天下風俗委靡士大夫苟且百姓未安
倉庫未實將帥未選軍政未立士卒未練器械未精凡
中國所以自治之䇿葢缺然矣若敵人忽至不知其何
以應之昔石虎死子孫爭國朝野皆謂中原指期可復
而蔡謨獨曰夫能順天乗時濟羣生於艱難者非上聖
與英雄不能爲也今日之事殆非時賢所及葢人事久
忽而不修天時驟至而復失此有志之士所以深惜於
斯焉臣願陛下激厲名節以振起風俗之委靡總核名
實以作新士大夫之苟且擇守令以安百姓省浮費以
實倉庫稽公論以選將帥明賞罰以立軍政嚴教閲以
練士卒飭百工以精器械勿以怨寖久而或忘勿以外
無釁而遂忽務盡其在已者而俟其在天者易曰先天
而天弗違後天而奉天時聖人内修政事施設注措所
以黙契乎天下者久矣契乎天心天所不能違也天時
既至然後奉辭以伐罪固有非人力所能致者是皆天
之所爲天之所爲天下其孰能禦之機不可失時無再
來惟陛下留神宗社幸甚取進止
　　　論用人聴言劄子
臣聞爲君之道不過用人聴言二端而已用君子而以
小人間之非也聴忠言而以讒言沮之亦非也夫薰蕕
不同器鸞鶚不並棲君子必惡小人小人必害君子君
子不能勝小人小人常勝君子自古至今勢不兩立君
子在内小人必在外小人在内君子必在外内外之分
否泰係焉毒藥苦口利於病忠言逆耳利於行苦口則
難受逆耳則難従小人善窺人主之意務爲迎合君子
則據正論事而不肯詭隨雖上之人公聴並觀然久之
不能無惑雖灼知其姦邪然未有能决去之者况執狐
疑之心持不斷之意乎昔漢元帝即位之初蕭望之張
猛劉向與夫恭顯許史之徒雜然並立於朝廷是非相
攻好惡相激元帝初心固亦洞然卒也望之引決於私
室張猛自殺於公車劉向擯斥不得進用其紀綱日以
紊權柄日以移國祚日以衰無足怪者雖能更制七十
餘事以公田及苑振業貧民減樂府員罷甘泉宫衛齊
三服官節用愛民葢小善無益也然則爲君之道豈不
在用人聴言之問乎昔子夏有言舜有天下選於衆舉
皋陶不仁者逺矣湯有天下選於衆舉伊尹不仁者逺
矣陛下聰明如舜勇智如湯真異世而同符者有如漢
元帝之事亦不可不鑒雖然小人之情僞常以疑似而
亂真惟無心於上者乃克有所見權衡無心於輕重故
錙銖莫欺水鑑無心於妍醜故毫釐罔遁人主苟能無
心以御羣臣是非邪正一付之衆議衆議所是我則與
之衆議所非我則去之彼惡得而欺我哉夫合衆人之
視然後爲公視合衆人之聴然後爲公聴書曰天視自
我民視天聴自我民聴衆之所在雖天不廢也惟陛下
留神焉
　　　被召上殿劄子(原註慶元庚申二/月時為淮東運副)
臣一介疎逺蒙陛下誤恩前年秋繇浙西憲司分閫合
肥又移漕東路往來兩淮有得於利害之實者請爲陛
下陳之臣伏見本朝與北騎講和之後以淮爲界葢國
家之門户江浙之籓籬也經理之䇿前後失於講究者
葢非一也夫有國斯有土有土斯有人有人斯有財此
理之必然者也今兩淮耕種鹵莽地力不盡謂之有土
可乎生聚苟且民志不固謂之有人可乎田賦止收課
子上供姑且樁管謂之有財可乎不特此也山水寨僅
有虚名萬弩手徒爲文具禁軍闕額補而未足土兵廵
警少而不招凡此皆利害之實不可不講究者紹興之
初和議新集區處規模容有未盡迨今六七十年之久
而猶地有遺利民無固志儲積守禦若不足恃豈不甚
可惜哉欲望陛下明詔兩淮守令詳議殿最之格計田
萊之多荒者勸之耕植使地力以盡計室廬之未葺者
誘之營繕使民志以固嵗入課租必以裕民而助國上
供樁積必以糴米而實邊山水寨莫不増修弓弩手不
廢教閲禁軍無令闕額土兵不致乏人講究利害之詳
隨宜申請期有嵗月之效永逺遵行當無事之時則可
以嚴守備遇投機之㑹則可以贊規恢此㣲臣區區謀
國之忠也惟陛下裁幸取進止
　　　輪對劄子(原註淳熙已酉七/月時爲太學博士)
臣聞興一代之治者必有一定之體大體既定則謀議
施設皆出於一雖用力有淺深見效有遲速未有爲之
而不成者也何則大體所在而不易其爲術也要其於
事也周不特上之人所以力行者有常度而其羣下亦
皆識所趨向以趨事赴功是故用一日之力則有一日
之效用一嵗之力則有一嵗之效鄭子産曰政如農功
日夜以思之思其始而圖其終朝夕而行之行無越思
如農之有畔然則思而逺行行而不出於思之外有始
而有終者皆農之所謂畔也若定體之不先立泛然莫
知其所適従朝質而暮文忽寛而驟猛上失常行之要
下迷趨向之方徒見其端緒愈多日不暇給用力不專
勞而寡效詩曰如彼築室于道謀是用不潰于成臣故
曰興一代之治必有一定之體者此之謂也三代逺矣
請以漢唐論之漢興承秦奢侈之弊而民背本趨末於
是文帝躬行節儉以移風俗惜百金之産罷露臺之費
宫室苑囿車騎服御無所増益是以海内富庶興於禮
義幾致刑措及至宣帝興自民問知民事之艱難厲精
爲治五日一聴事宰相已下各奉職而進綜核名實信
賞必罰樞機周密品式備具是以當時吏稱其職民安
其業號稱中興唐貞觀初有上書欲人主獨運威權不
委臣下又欲震耀威武征討四夷太宗皆不之聴一聞
魏徴仁義之説則確意行之雖封徳彞刑罰之言莫之
能惑不數載問遂致太平外户不閉行旅不齎糧蠻夷
酋長皆襲冠太宗曰此魏徴勸我行仁義之效也故後
世言治者漢予文宣唐予太宗以臣觀之葢其即位之
始圖治之初惟能深識大體之所在或以節儉或以厲
精或以仁義盡心力而爲之悉皆馴致而有效臣故曰
大體既定雖用力有淺深見效有遲速未有爲之而不
成者此之謂也恭惟陛下以上聖之資履至尊之位且
博採羣下之議以興起一代之治功臣恐人各有心所
見不同談道徳者失之迂論刑名者失之刻樂因循者
重改作急功利者好生事甚髙則難行少卑則近陋雜
然並進初無一定之體苟朝以一人之説爲然而用之
暮以一人之説爲否而罷之朝以某事爲是而行之暮
以某事爲非而廢之事無定論人無常責雖陛下勤勞
於上羣臣奔走於下終無益也臣願陛下明詔二三大
臣審天下之勢制當世之宜講明治體取其規摹先定
有斷然不可易者然後良法美意大綱小紀本數末度
次第而施行之上以道揆下以法守日計之不足嵗計
之有餘矣以之富國以之強兵以之安中國以之禦四
夷何求而不得何爲而不成哉惟陛下留神取進止
　　　上時政闕失劄子
　臣近準尚書省劄子三省樞密院同奉聖㫖近日隂
　陽不和雷雪交作可令侍従臺諫兩省卿監郎官館
　職各條具時政闕失聞奏顧臣至愚極陋待罪臺察
　已逾一年自惟無所補報日負憂責今陛下虚心求
　言以答天變若猶有所隠避臣罪大矣謹條具昧死
　上獻
一臣聞陽奮則爲雷爲電隂凝則爲雹爲雪方隂陽之
相薄則雷雹皆至及陽爲隂所勝則雷止而雪作魯隠
公九年三月自癸酉大雨震電至庚辰大雨雪凡八日
劉向以爲周三月今正月也雷電未可以發既已發則
雪不當復降皆失節也故謂之異吴太平二年三月甲
寅大雨震電至乙夘大雨雪纔二日耳史臣以謂先震
電而後雨雪隂見間隙起而勝陽其後禍亂之應有若
符契往牒具載吁可畏也今正嵗之始建寅之月三陽
用事於卦爲泰自戊寅至庚辰雷電雪雹俱作於三日
之間視魯則數視吴則疎臣願陛下以往事之驗爲方
來之鑒警懼修省以答上天仁愛之意則災異塞於上
禍亂伏於下在陛下一念之頃耳
一臣聞宋景公一言而熒惑即爲之退舍今陛下因雷
雪之變令羣臣條具闕失疑若可以上格天心乃今月
十三日風雨驟變寒雪復作臣願陛下應天以實益加
修省若羣臣言有可採亟賜施行臣不勝拳拳愛君之
至伏乞睿照
一臣聞朝廷者陽也宫禁者隂也日昱乎晝月昱乎夜
而寒暑成天子理陽道后治隂徳而後國家理若宫禁
之中宴飲之不節則非所以崇毖聖躬賜予之不省則
將至於空虚内藏女謁行乎内則勢行乎外尤不可不
防其微而杜其漸也有一於此則雷雪之變乃上天所
以丁寧陛下之意不求之身是無應天之實天怒愈深
矣至於勲戚貴近時有排賞倡優伎藝每蒙宣引水門
啟閉多不以時豈所謂嚴等威肅宸居哉臣願陛下畏
上天之威謹正始之道宗社幸甚
一臣聞君子者陽也小人者隂也自古君子小人勢不
兩立君子在内小人在外於卦則爲泰小人在内君子
在外於卦則爲否今朝廷清明多士濟濟有官守者修
其職有言責者盡其忠迺建寅之月三陽在内宜泰而
否何耶意者得無在外小人交結黨與潛謀進用如某
人輩者歟且將源源而來矣啟大姦之隙動上天之威
無足怪者昔漢元即位之初蕭望之周堪張猛等與夫
恭顯許史之徒雜然並立於朝是非相攻邪正相激當
時日𤯝之變反以爲堪猛用事之咎後堪以病卒猛自
殺於公車無乃與天意戾乎漢業之衰自是基矣臣願
陛下觀拔茅連茹之象以進君子戒履霜堅冰之漸以
防小人毋使鶚鸞並棲薰蕕共器則天意解矣
一臣聞中國者陽也外敵者隂也自古外敵之強弱常
係中國之盛衰今國家南渡甲子已逾一周敵運將終
朝野咸意中原可復近者邊報傳聞信否雖未可知苐
講和日久邊備廢弛意者將有姦雄漸萌不肖之心窺
伺問隙或恐讐恥未復而唇齒先寒矣侯景之事可爲
深慮臣願陛下明詔大臣遴選逐路帥臣俾之先事經
理以備不虞
一臣聞人主進退臣下必曉然示人以勸沮之意故進
一人而人皆以爲當進退一人而人皆以爲當退舜舉
臯陶不仁者逺四罪天下服用此道也若朝逐一人焉
而使人疑暮逐一人焉而使人懼此何爲者哉葢自余
端禮趙彦逾石宗昭徐元徳之去而朝士大夫莫不疑
且懼焉何者一旦遽然命従中出去者閔黙莫測其端
倪居者徬徨每憂於讒毁日懷去計莫有固志臣恐自
此無有爲陛下興事造業者無有爲陛下以身任怨者
陛下孤立於上將何利焉臣願陛下守至正以照臨百
官有善則進有過則退明示之以好惡以堅其事上之
心與之共天位治天職以答天變
一臣聞明主不惡切諫以博觀忠臣不避重誅以直諫
言路之開社稷之福也葢自楊萬里徐柟之徒去國之
後朝士大夫多不敢竊議時政於心有所不然者不過
相視太息而已此豈盛世氣象耶如萬里之輕率妄發
暗觸忌諱柟之強聒不置似不安靜雖皆不能無過然
其平日亦在能言之流中道棄之失古人市骨求駿之
意矣夫敢言之氣作之尚不能起况沮之耶近又有狂
妄庸人上書不實陛下止令聴讀可謂寛恩但四方萬
里不知其説云何傳聞不審將謂朝廷以言罪人覆巢
毁卵鳳鳥不至無乃與求言之㫖戾乎惟陛下赦之漢
世每有災異必詔賢良文學之士直言得失兹誠得應
天之實也
一臣聞之書曰天命有徳五服五章哉又曰官不及私
昵惟其能爵罔及惡徳惟其賢又傳曰爵人於朝與衆
共之此言人君爵賞之施必賢與能而後足以上當天
心下協人意近者朝廷侍従之選或以交結而得節鉞
之重或以無功而授後省繳駮之職間不經由臺諫論
列之言乃蒙宣諭不惟名器既輕遂使紀綱不立豈爵
人於朝之義天命有徳之意乎上天至明不虚見異臣
願陛下奮發乾剛收囘渙汗苟物論惟允則天變可回
矣
一臣聞淳化二年大旱太宗延近臣問時政得失樞密
直學士冦準對曰天人之際應若影響大旱之證葢刑
有所不平頃者祖吉王淮皆侮法受贓吉既伏誅家且
籍沒而淮以參知政事沔之弟止杖於私室用法輕重
如此亢暵之咎不虚發也太宗大悟明日召沔切責之
近者銓試代筆事覺有司觀望不特有官宗室不行推
治至於與之干渉者則又故作遷延止將餘人具案奏
斷用刑如此無乃不平怨讟交興有傷和氣臣願陛下
特降睿㫖令臨安府催追未到之人速具奏案一體施
行以答天變
　右謹件如前謹録奏聞伏候勅㫖
　　　乞宣示殿試考官務求切直之論劄子
臣嘗怪今日内外人材習爲軟熟其勢久而必至於委
靡不振夫國家之有人材猶人一身之有精神也精神
去幹則人何以生人材委靡則國無以立良由始進之
日上之人失其所以風厲之也夫科目高下士子所視
以爲趨嚮者也大抵愛君憂國者必有切直之論而嗜
進苟得者必多諂諛之辭然則因言以求人有司取捨
烏可不審故切直之論勝則人材日盛國勢日彊諂諛
之言行則人材日衰國勢日弱理之必然無足怪者臣
於前舉備員殿試對讀官見士人答䇿其問頗尚切直
既而唱第之日在前名者葢有諂諛之人而切直之士
往往或居下列兹非有司顧望畏忌考校之過乎國家
三嵗一舉親屈帝尊䇿士於庭豈直遵故事而已哉葢
欲收拾人材以爲他日之用也臣嘗觀高宗皇帝紹興
更化之初御筆宣示殿試官曰對䇿中有指陳時事鯁
亮切直者並寘上列考試官精加詳定無失忠讜無尚
諂諛用稱朕取士之意又宣諭宰臣沈該等曰今次殿
試舉人程文議論純正仍多切直自此人材極有可用
是年在前列者皆正直之士其後多爲名臣然則以切
直之言而取人思過半矣仰惟陛下以上聖之資膺夀
皇聖帝付托之重所以示大始而正本者莫急於求直
言以網羅人材今次殿試實爲龍飛榜天下之士輻輳
誠千載一遇也臣私憂過計恐有司考校之間不能深
識乎聖明之意抑切直之言以避忌諱進諂諛之論以
求容悦則非所以示風厲多士之意也臣愚欲望陛下
特降睿㫖戒勅有司考校對䇿須求切直當理之言毋
取諂諛不根之論庶幾作新人材増重國勢謹録奏聞
伏候勅㫖
　　　請復軍士運糧舊制劄子
臣竊見國家廩給軍食内而三衙外而諸屯以至州縣
廂禁土軍皆是就倉打請昔藝祖皇帝定制京城諸軍
其營之在東者受糧於西倉其營之在西者受糧於東
倉南北亦如之葢不欲使之驕惰且習熟其筋力之勞
也其用意深矣臣往年假守平江府照得管下常熟縣
許浦水軍其移屯之初亦是令軍士逐月赴縣倉打請
行之數年有建議者乃謂軍士負米未免少勞裹糧扉
屨未免自備或遇隂雨未免滯留請使本縣起綱州府
差官運司支破船脚之費按月裝發輸之于軍朝廷従
之行之至今日見其害夫軍士安坐而食飽食而嬉習
成驕惰此一害也綱水在途夾雜濕惡不堪食用此二
害也船户偷盜監繫日久破家蕩産者甚衆此三害也
軍吏概量欠折又多縣道填償不已此四害也爲今之
計莫若令軍中自備舟船盡以前來雇船水脚之直畀
之輪差隊將赴縣倉支撥則軍士每月習於舟楫之勞
不致驕惰給其水脚之直抑又有所補助綱運可以關
防不致夾雜濕惡船户免於偷盜繫獄縣道免於填償
欠折軍中既自運糧河道淤塞事體相關且將自爲開
浚利害所在灼然甚明伏望聖慈特降睿㫖斷然行之
使復國家之舊制不勝幸甚
　　　使北囘上殿劄子
臣待罪柱史遲鈍無取蒙陛下畀節報謝金庭所得於
詢訪聞見之實者臣已口奏及見於進呈録矣臣嘗謂
守邊莫若務富其民欲富其民莫若務興力田竊見兩
淮多曠土官司往時募人營墾聴其占佃今已殆遍謂
如佃田百畆往往廣爲四至逾千畆者然其所占雖多
力實不給種之鹵莽收亦鹵莽大率淮田百畆所收不
如江浙十畆况有不及耕種去處以故淮郡雖號佃田
殆遍而民間實無蓄積一遇水旱嵗歉人情便覺皇皇
况淮上土力壯厚與中原不異特患人力不至耳使如
江淛農民耕耨以時灌溉有度務盡地力其爲利豈不
深厚臣願朝廷興力田之科詔有司立爲條格下兩淮
監司守臣勸諭有田之家以來嵗爲始候布種畢日委
字民之官躬履阡陌如有能招徠客户資給牛種務盡
地力可爲農民勸率應條格者次第保明申奏特與推
恩如占佃數多耕種弗遍檢踏標出只聴給原佃實數
籍其餘歸之官别召客户耕種其字民之官亦以力田
爲殿最賞罰之庶幾淮户知所激勸而以務田力穡爲
務不過數年地有羡利官司且與寛其征賦使民户自
臻富貴豈特水旱之有先具至若民兵兵甲器械皆可
以責其修備春秋教閲皆可以繩其紀律實守邊之要
務也如蒙陛下採擇施行之誠非小補臣不勝惓惓取
進止
　　　乞申勅百司勤職守毋事奔競劄子
臣聞天下之事人君執其要人臣理其詳執其要者享
其逸理其詳者任其勞此不易之分自然之理也夫天
何言哉四時行而百物生焉以有六子之運動而已人
君何言哉萬事理而四海安焉以有百官之分掌而已
昔漢宣帝厲精爲治五日一聴事至百工器械咸精其
能唐太宗以武定禍亂而承平之日雖諸衛將帥皆日
試於殿庭則當時百執事之問夙夜匪懈奔走服勞葢
可知矣其中興之盛致治之美豈無所自而致哉臣仰
惟陛下自即大位躬攬萬幾凡其所以作新人材葢將
欲以興起治績苐近年以來士大夫狃於故習無振厲
奮發之意有因循怠惰之心以法令爲文具視官府如
傳舍入局既晚而出又早甚者至於無故而不入文書
有所不暇閲吏姦有所不暇檢職業廢弛期㑹稽違葢
其念慮所存不過欲伺候執政之府奔走臺諫之門爲
身謀而已久而不革國將何賴孔子有云百工居肆以
成其事韓愈亦謂食焉而怠其事必有天殃今輦轂之
下百司庶府曽不能終食之問安坐官曹以了官事而
望其能公爾忘私知無不爲抑已難矣謹按政和彈奏
格應省臺寺監各安常守赴公營職無或瘝曠如有隳
廢者彈劾以聞昔羲和叛官離次𦙍侯以之往征魏人
在位素餐伐檀以之爲刺今臣職在察吏敢預以聞伏
望陛下特降睿㫖申勅百工各司其局毋或後時以入
毋或先時以出不唯職事之間得以修舉而奔競之風
亦庶幾小戢焉謹録奏聞伏候勅㫖
　　　已見劄子(原註嘉泰辛酉/時爲中書舍人)
臣聞帝王之學與經生學士不同夫分析章句窮究前
聖之㫖考論同異折衷諸儒之説此經生學士之學也
若緝熙光明之用發之於一身仁義詩書之澤施之於
四海此帝王之學也揚雄有言學之爲王者事其已久
矣堯舜禹湯文武汲汲其已久矣如曰學以聚之問以
辨之寛以居之仁以行之則載之於大易之辭如曰王
人求多聞時惟建事則見之於傅説之戒如曰尊其所
聞則高明矣行其所知則光大矣曽子葢嘗言之董仲
舒又従而申之矣且學聚問辨可以已矣然易必繼之
以寛居仁行王人求多聞可以已矣然書必繼之以時
惟建事者何哉正以帝王之學與經生學士不同始焉
欲其發之於一身者有緝熙光明之用終焉欲其施之
於四海者有仁義詩書之澤葢不可得而已者矣恭惟
陛下有生知之性而不恃有天縦之能而不矜方且増
置講官日侍經幄沍寒隆暑未嘗少倦雖堯舜禹湯文
武汲汲不是過也凡帝王之宏規祖宗之成憲古今之
安危治亂儒臣之獻納論思固已悉究淵源兼綜條貫
至矣盡矣不可有以加矣臣惓惓之愚願陛下廣學問
以寛仁即多聞而建事尊其所聞見之於躬行俾聖徳
日新愈極乎高明行其所知措之於事業俾治功日進
愈至乎光大則宗社幸甚取進止
　　　論郡縣學劄子
臣聞三代令主以至列國之君皆有學故天子曰辟雍
諸侯曰泮宫雖小大不同其化民成俗長育人材則一
也朝廷興太學置明師四方之士于于然而來可謂盛
矣竊怪夫近年州郡之學往往多就廢壞士子㳺學非
圖餔啜以給朝夕則假衣冠以誑流俗而鄉里之自好
者過其門而不入爲教授者則自以爲冷官而不事事
自一郡觀之若未甚害也舉天下皆然則實關事體矣
臣嘗究其所以然葢人之常情莫不以仕進爲榮選人
之在外者所望不過闗陞與夫改秩而已向也太守監
司所發舉狀先及教授今則且以爲贅員置而不問雖
有提學司文字專舉教官而員數又甚窄向也教官在
法得就任改秩今則莫之許也是以有不屑就之心故
不能爲所不樂爲之事無足怪者夫朝廷建一官葢欲
使之治一職苟以爲迂濶于事無補於時曷不一舉而
廢之吏禄學糧猶可省也若以爲化民成俗長育人材
自學校始祖宗以來莫之有改奈何使之名存而實亡
乎照得教官自堂除之外在部格法非曽試中詞科及
學官殿試第一甲省試上舍十名前等人不許差注葢
立法之初重其選也如此今選人到部縦使有格多不
肯就至與之堂除亦不滿意又就試者絶無一人而于
堂者日以猥衆上而架閤非有所擢用則不可得次而
幹官非特降指揮則不可差伺候日月之久廟堂無闕
以處之未免有淹滯之歎今若朝廷稍重教官之選有
以作新之使其知所歆羨則選人進取之路少寛而廟
堂造化之權亦廣矣是一舉而兩得之也或曰然則其
如闕逺何臣應之曰不然今京局之闕至有三政四政
者葢以文字易得庶幾他日可望於改秩初未嘗以爲
逺而莫之肯待也臣願陛下明詔銓曹復教授在任改
秩之法風厲監司郡守教授中有能勤於教育作成士
類者舉狀之發必先及之則孰不願仕於其間激昂奮
厲以修舉其職業乎將見異時民以之化俗以之成人
材輩出以爲國家之用矣此當今之急務也惟陛下留
神取進止
