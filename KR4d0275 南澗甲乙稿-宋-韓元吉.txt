#+TITLE: 南澗甲乙稿-宋-韓元吉
#+DATE: 2016-06-11 12:24:57
#+SOURCE: github.com/kanripo/KR4d0275 master 222d85ec                
欽定四庫全書　　　　集部四
　南澗甲乙稿　　　　　　别集類三(宋/)
　　提要
　　　　(臣/)等謹案南澗甲乙稿二十二巻宋韓元吉
　　　　撰元吉字无咎開封雍邱人南渡後流寓信
　　　　州之上饒集中自署曰潁川不忘本也元吉
　　　　宋史無傳陳振孫書録解題稱為門下侍郎
　　　　韓維元孫江西通志則以為韓維之子攷宋
　　　　史維本傳卒于元符元年而集中繫辭解序
　　　　云淳熈戊戌年既六十有一則元吉生時自
　　　　在徽宗重和元年上距元符元年戊寅凡二
　　　　十年安得為維之子集中又有髙祖宫師文
　　　　編序稱紹聖中公謫均州又稱建中靖國以
　　　　來追復原官與維事蹟一一相合知江西通
　　　　志為誤當以陳氏為是矣陳氏又稱其初與
　　　　從兄元龍皆試詞科不利後官至吏部尚書
　　　　而不詳其事蹟今據其赴信幕詩知初為幕
　　　　僚據其送連必達序知嘗知建安縣據其謝
　　　　表狀劄知在外嘗為江東轉運判官兩知婺
　　　　州又知建寧府在内嘗權中書舍人守大理
　　　　寺少卿為龍圖閣學士為待制為吏部侍郎
　　　　中間一使金國兩提舉太平興國宫及為吏
　　　　部尚書又晉封潁川郡公而歸老於南澗因
　　　　自號南澗翁併以名集南澗者一在建安城
　　　　南為鄭氏别業見本集詩序一在廣信溪南
　　　　見書録解題攷元吉宦於閩中家於江右似
　　　　乎非建安之南澗當以廣信為是也元吉本
　　　　文獻世家據其跋尹焞手蹟自稱門人則距
　　　　程子僅再傳又與朱子最善嘗舉以自代其
　　　　狀今載集中故其學問淵源頗為醇正其他
　　　　詩文酬酢者如葉夢得張浚曽幾曽丰陳巖
　　　　肖龔頥正章甫陳亮陸游趙蕃諸人皆當代
　　　　勝流故文章矩矱亦具有師承其壻吕祖謙
　　　　為世通儒其子名淲字仲子者亦清介自持
　　　　以詩名於宋季葢有由矣朱子語類云无咎
　　　　詩做著者儘和平有中原之舊無南方啁哳
　　　　之音誠定評也集本七十巻又自編其詞為
　　　　焦尾集一巻文獻通考並著録嵗久散佚今
　　　　從永樂大典所載總裒為詩賦六巻詞一巻
　　　　文十五巻統觀全集詩體文格均有歐蘇之
　　　　遺不在南宋諸人下而湮沒不傳殆不可解
　　　　然沈晦數百年忽出於世炳然發翰墨之光
　　　　豈非精神光采終有不可磨滅者故靈物撝
　　　　訶得以復顯於今歟乾隆四十九年十一月
　　　　恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費墀
欽定四庫全書
　南澗甲乙稿巻一
　　　　　　　　　　　宋　韓元吉　撰
　賦
　　萬象亭賦(有序案集中葉少保詩注云公在閩中/作萬象亭某為之賦則此題應有亭字)
　　(原本脫去/今据補)
　　　紹興十有三年石林先生自建康留鑰移帥長
　　　樂惟公以文章道學伯天下推其緒餘見於政
　　　事時閩人嵗饑餘盜且擾曽未易嵗既懐且威
　　　倉廩羨贏野無燧烟民飽而歌乃闢府治燕寢
　　　後築臺建亭盡攬四山之勝字曰萬象公時以
　　　宴閒臨之命賔客觴酒賦詩以紀一時之盛某
　　　適以舊契之末獲拜公於庭知邦人之徳公而
　　　公之能與共樂也退而為之賦其詞曰
石林先生治閩之初邦人詠歌延覽登眺臨城之阿面
長江之迴旋俯重嶠之嵯峨剪凡草于荆杞發層臺之
新基収攬宇宙以萬象而目之先生曰天地之内所謂
景與物者不可以既也方其交干吾前而其象無窮觸
于吾心而其意無窮惟達者可以道㑹而不可以知通
矣斯亭也處于户庭重複之末而出於闤闠膠擾之中
危梯直上十尋倚空窺井邑之鱗次張九衢之飛塵囂
聲四起人烟繽紛勵絲竹之餘響郁椒蘭之清芬當其
連山如環秀色四出林巒鬱其映帶烟雲度而髣髴隂
晴變態所獲非一極東南而凝睇莽㳺目于窮髮海波
蕩漾蛟龍驚獝粲朝日之初升數山川於異域颶風角
於天際巻千㠶之飄忽或一瞬而千里或窮年於咫尺
瞻雲鵬之獨運哀斥鷃之短翼天池倏其九萬羌決起
于蒿藾(案莊子我決起而飛搶榆枋又云翺翔蓬蒿之/間此運用其語而改蓬蒿為蒿藾攷詩傳苹藾)
(蕭也郭璞曰今藾蒿也義與蓬蒿可通但藾是/九泰韻與上下句用陌錫通叶者不合疑有誤)白鷗去
而西飛澹長烟之逺沒田疇俯見禾黍如績耕夫耦而
長謠牛羊散于砂磧餘霞被於林杪眀月皎其東壁掛
北斗於欄楯瀉銀漢於雉堞披風露之冷爽想飛仙之
来接聴雞犬于雲中奏笙簧之激越嘆佳賞之奚盡雖
妙意其莫述惟吾興之所寓與彼物而所得故可以追
閬風之逰而謝華胥之國也客有聞而歎曰嗟嗟先生
百代之英玉堂金馬載蜚厥聲厭帝所之鈞天歛光芒
于一藩而餘風所被猶足以息潢池之盜而慶髙廩之
豐年矣今夫此邦之形勢最于八州繚周垣其百里渺
澄瀾而為溝三峰峙而鼎足盖有類夫蓬莱與瀛洲自
無諸迄今千有餘載中更王氏窮侈自泰異時離宮别
舘乗山矙海而今之所存大則浮屠老氏之室小則公
卿大夫之廬鳴鐘相聞擇勝以居飛欄危榭往往而在
倚巖壑之幽清翳松檜其晻藹雖一斑之或見曽未若
斯亭之宏大碧油畫㦸来藩此府徃賢近臣盖已百數
慨登臨之遺跡咸褊陋而無取獨先生至而有之舞山
光於簾幙馮地勢之襟帶雜支離之萬種爛錦幄其斾
斾薦醽醁于樽俎剥珍錯之螺貝發角徴之清唱挽行
雲於天外使邦人聚觀白首驚拜豈吾先生浩然之氣
六合為隘蟠萬象于胸中耿星辰而不寐遇至美而一
發借佳名以自快而景物之来適際其㑹彼千古而莫
識信一時之有待者耶于是先生聞之囅然而笑衆賓
避席迭起為夀
　　拙蠶賦(壬寅/年作)
韓子晨起視牕中有物延縁投隙抵穿口如飛蛛足若
蟄蚿呼嫗輩問之嫗笑曰是拙蠶也絲疏而弗績食飽
而嗜眠亡所用旃戲置此焉韓子感而賦之曰翳樗櫟
之不材兮信䏻保其天年豈有用之則貴兮抑不用之
或偏吁造化者奚私兮盍亦賦之自然惟桑蟲之何知
兮生蠢蠢而比肩資採摘而不自養兮甘鼎鑊之烹煎
大則施于紈綺兮細則麗為純綿雖曰衣被四海兮猶
為蟪蛄之所憐方衆巧之競騖兮萬族仰哺而爭先何
繭栗之弗為兮耻營軀而自纒匪畏死而遁逃兮将羽
化而飛翾宜婦姑指以為拙兮蹇㝠心于棄捐彼莊生
取喻於犧牛兮支離攘臂於兵間不能務恱於人兮殆
亦自全其天聖有抱璞而深藏兮時有不爭于尙賢粤
撫檻而三歎兮吾亦樂乎太𤣥
　　湘竹賦
余懷古而不見兮將弔舜于九疑望湘江之沄沄兮憚
褰裳而渉其涯款二女于叢祠兮庭有翠篠而參差睨
枝榦之斕斒兮淡猩血之淋漓手欲觸而不敢兮心欲
置而復思故老諗余以前聞兮此皇英之淚痕帝遐征
而不復兮淚潺湲于竹根朝日暴而不滅兮嚴霜洗而
不昏度凄風之蕭瑟兮如有餘哀之遠聞彼聖人其亡
欲兮豈暱嬖而惑私雖嫠者其抱情兮何一哀之至于
斯夜將寐而太息兮夢恍惚其見之委玉佩以弦琴兮
有美一人其頎顰青蛾而啓皓齒兮肅予前而致辭曰
吾父之至仁兮擇吾嬪于有虞惟虞之能繼帝兮功甚
巍而不居藝稷黍于艱難兮派百川而東駛制禮樂與
法度兮世蓋躋于極治憂勤終以損壽兮南廵五月其
未已乘白雲以逍遙兮無復帝車之可還悼予躬之至
弱兮撫予娣而長嘆考殂落而夫逝兮予之息又不令
天下其將安歸兮生民又安取正息旣不任于飬兮嗟
予死其孰瘞天旣髙而莫升兮地之厚其可入蹇念此
以長號兮涕交墮而弗知滋草木以如雨兮與江水之爭
流惟此君其諒余兮含余淚之莫收歴千祀而弗改兮
亦其節之素修彼昧者其騰口兮殆妃嬪之後先抑予
哭猶罔于夜兮顧于此則豈然嗟神言之諄諄兮羌不
知其夢也且端拂以求諸神兮雖龜莢其不貳也退而
告于君子兮咸舉以爲信也遂再拜而謝之兮吾將敬
而植此也
　辭
　　羇鳯辭
我家既遠兮苕水爲鄉中有羇鳯兮飛頡頏朱為冠兮
黼為裳五色炳兮耀文章音律呂兮韻宮商竹不實兮
梧則僵翳蒹葭兮飫稻梁虞舜作樂䕫在堂集阿閣兮
麗朝陽胡為去我兮天一方友鳧鴈兮侶鶖鶬吁嗟鳳
兮其來翔
　五言古詩
　　遠遊十首
我行蓬萊巔俛首見月窟誰言滄海深渉之不濡韤頺
波驚魚龍起舞相蕩潏衆眞爲一笑黄霧生絳闕獨乘
風中天蹙踏波上月
東隅有神人被髮兩目丹手擎扶桑枝騰光射乾坤朱
鳥爲前驅火龍駕後軒祝融不敢瞬衞以千炎官誓當
掃霜霰九㝢常不寒
靁出九地底化為萬鼓鼙豕首柄石斧剨然四海馳䕫
魖與罔象辟除靡有遺無私乃帝令風雨多隨之苟能
仆夷伯何怨兒女爲
紫皇宴瓊臺鳳舞鸞且歌翠鬟兩仙女倚歌奏雲和秀
色炯雙璧晴雲灧秋波曲終顧我笑奈此人間何贈以
白玉環綢繆期匪他
大鈞轉一氣急轂無停轅是非與生死膠擾于其間朝
昏互變滅倐忽千萬年豈知達道人直作須臾觀天地
本無物置之奚足言
海水赴大壑雷奔墮空虚火輪煽金剛蕩然爲尾閭一
闔復一闢乾坤猶户樞萬生保靈根至神守虛無嘗以
物所歸返觀天地初
崑崙九萬里磅礴天地根其下有𤣥圃兹惟衆仙門翩
然兩白鶴道我前飛翻問津牽牛星濯足洪源河九關
幸方闢乘之遊紫垣
巨軸載厚地沈沈惟九幽日月所不燭鬼神或拘囚負
臣與支祁亦爲舜禹憂靦彼世上兒對面行姧偷國章
幸可脱天刑此焉投
生死一大夢夢覺誰當分夢中既不了雖覺何足云天
光發吾宇澹然無朝曛至樂不外假至貴斯無文求仙
與學佛舉世徒紛紛
呼吸爲陰陽動静乃天地猶然一身間至理無弗備蒼
龍駕白虎晝夜分六氣坎離㑹精神否㤗本仁義吾師
不吾欺持以御一世
　　戊辰三月清明後三日見葉丈于石林承命賦詩
　　作古風一首(案葉少藴字夢得石林其居也少藴/爲元吉前軰故稱葉丈原本作文譌)
　　(今改/正)
東風易陰晴一雨曉便止捨舟欣徐行烏鵲聲爲喜岧
嶤石林谷蒼翠間紅紫丈人厭調元玩意丘壑裏鄭公
化鄉閭鄴侯盛圗史千載發詞源一㸃詣眞理霞裾月
中仙珠履天下士時從詩酒樂不負湖山美方瞳照𤣥
髪眉夀端自此緬懷西湖春荆棘迷故里兩髦看公遊
玉節旋屢弭風塵三十載碌碌類餘子晚登載欣堂謦
欬聞正始榆枋望天池奮迅思決起當謀白雲居敢援
赤松比臨流整遊觀三沐聊洗耳
　　子雲兄命賦䘵隱
子牟居江湖而有魏闕心方朔待金馬與世相浮沉古
來曠逹士豈必棲山林吾兄官湖南一室横古今朝披
祝融髙暮渉湘水深閒爲漫郎飲戲效愚溪吟聖賢雖
云邈彛訓夙所欽斗水幸見收西江等蹄涔吁嗟咸陽
市敝帚希千金應攜忘言子一和無絃琴
　　題畫巻
少年喜登臨兩腳不憚軟支笻上雲山得酒輒三返一
從老將至所向意先懶豈惟心事乖要自腳力短不如
空齋坐此畫一舒巻超然函文間意作千里逺漁舟已
逍遙茅屋更蕭㪚江干所遊厯物色猶在眼浮生固幻
景況乃幻中幻低頭顧吾廬何如住山澗
　　梵隆大師乞詩隆能琴阮為鼓數行
扁舟望涵山一塔白雲裏東西互迎送目盡三十里下
有布金園軒牕面流水上人富願力物物盡經始莊嚴
萬人縁功就只彈指空齋了無事鳴琴對清泚㳺魚應
朱絃萬籟入流徴我來不忍去一聴賞幽耳雨餘新月
上雲物紛可喜莫作箕山吟秋風坐中起
　　逢人
逢人似相識初不辨名字折腰致寒暄但道久暌異歸
來省眉目髣髴猶夢寐自非知心交君輩定難記將無
半面别正恐呼聲似中年況多忘錯認固無意典刑要
深思摸索豈難事尚想睢陽公一見了奴𨽻
　　寒食前三日攜家至丁山
春事已過半豫懐風雨憂苦無親朋樂自攜兒女遊丁
山峙城南老稚載一舟狹徑登詰曲軒牕居上頭遐觀
接去鳥俯視臨清流溪花正爛漫堤桞緑且柔杳靄烟
雲間前瞻帝王州田野亂棊布山川莽相繆病妻不能
飲取酒自勸酬鮮妝誰家婦造席為我謳風光亦可醉
景物似見留惜無百金資買此林壑幽歳月實易得里
閭尚沈浮歸來暮鐘響蘋風動滄洲
　　上巳日王仲宗趙徳温見過因招趙仲縝任卿小
　　集以流水放杯行分韻得行字
春事倏已晚飛花送啼鶯長安三月三水邊盡傾城緬
懐杜陵老感之見歌行青鳥忽飛去素鱗盤水精徃事
誰復識夢繞白玉京朅來官閩陬江湖𣺌餘情嘉節閉
門臥客愁隨日生風光入樽酒使我嗟獨傾良友慰寂
寞恵然成㑹幷金枝三雋才千里未可程王郎烏衣舊
高論玉塵横相逢寄觴詠樂此天氣清不知山隂㑹絶
唱疇能賡庭隅有幽花粲若萬玉纓好風亦知人㣲月
相與明蕭蕭城東路頗復歌吹聲景物正自佳天涯意
難平不須恨陳迹且用催詩成
　　上巳日與客遊張園
簿書有餘閒春日亦已永況逢佳節休朱墨得暫屏名
園跨江郊危檻俯千頃平蕪雨初勻弱柳風自整芳尋
寄蕭㪚意適忘醉醒持觴挹花色散策步林影雖無歌
舞姸所愛亭館靜佳辰天氣清泉水助幽冷緬懐山隂
㑹脩竹帶崇嶺應知佳客臨懐抱均一騁君看結綺地
茨棘翳眢井當時擘牋人正復對此景江山㡬興廢嵗
月侵老境但願中聖賢疇能計鐘鼎
　　避暑靈泉分韻得水字
閒居亦無營嵗月駛流水適聞新蟬鳴袢暑遽如此佳
哉二三友久要復鄰里憐我疾病除慰我懐抱喜居然
肯見顧岑寂聊啓齒空山百無有翠阜映清泚幽泉俯
伴月盎盎眞石髓坐久得清涼山缾還屢恥一杯樂所
遇静勝有眞理誰能走懸箔赭門趂朝市炎歊不可觸
暑雨欣漸止幸有故人風相過時洗耳
　　七夕與孟壻約湯朝美率徐行中遊鶴山
城市競時節幽尋固難同舊聞鶴山奇欲徃嵗屢窮兹
辰尚殘暑夙駕乘西風楚俗候飛鵲階庭閙兒童誰能
事針縷覓巧𤓰果中起攜東牀友況得下榻翁青蒲有
傑客放懐適相從一招雲中仙共呼潭底龍翠壁聳崷
崒龜魚澹遊空泉源㡬萬斛石竇藏豐隆久知神物交
解致零雨濛我田甚無多例思年穀豐公才正類此時
至㑹有庸竹間小招提䦘靜無鼓鐘枕石潄甘井荔丹
啓筠籠若據兩石羊摩挲古狄銅高談劇霏屑壯氣吹
長虹可無樽酒緑遂使老頰紅醉語或不省嘯歌亦舂
容歸歟興難盡月明照風松
　　雪中以獨釣寒江雪分韻得獨字
常年待三白此語未免俗誰言嵗將徂一雪自云足魃
妖與癘鬼不待巫茢逐初喜没馬蹄還驚上牛目三日
雪不休冰澌被茆屋我貧固無事尚賦一囊粟長饑望
年登政恐麥不宿天公豈相撩饋以萬頃玉朝來一堪
煮茗椀薦新菊牕中有佳致一水臥寒緑城闉閴在眼
況復見巖谷相過二三子共喜醅甕熟狂歌且暫醉夜
半還秉燭猶勝杜陵翁山中掘黄獨
　　雪中從邢懐正乞酒
櫑具高拄頰風塵客長安長安不宜客嵗暮仍苦寒夜
聞隂風喧曉看雪漫漫天公非惡劇笑我貂裘單坐令
歌南山白石空巑岏正不妨我嘯慿高事遐觀四海同
一雲更覺天地寛平湖發逺景松竹如龍鸞巉然兩峯
高玉峙峨瓊冠緬懐邢公子重城有家園水石帶林沼
幽亭厭雲端仙粧映疎梅秀色若可餐璇題散冰筯晶
鹽貯牙盤清歌出絶唱筆間走波瀾㡬欲泥君飲持杯
聴幽蘭君家碧琳腴到手無復殘正豈須羔兒尚能追
清歡蹇驢不敢出強作哦詩酸詩成不能寐起舞清夜
闌儻可致麴生當築白玉壇
　　自國清寺至石橋
出郭天驅氣隂車日亭午漫漫山中雲猶作衣上雨仙
山八百里勝槩隨步武稽首金地尊棲心玉京侣浮空
方廣寺樓殿若可睹石梁瀉懸流下有老蛟怒我來淨
焚香千花發茶乳擬訪林下仙飛來但金羽
　　巖泉道中
出郭心易清看山眼難飽疎疎水中梅殘雪相與好嵗
華云已晚官況良自笑日暮城東門霜風動衰草
　　豅豁巖(丙寅/年作)
蒼崖兩分張絶壁千丈起溪流忽奔注萬石相披靡跳
波作驚雷跬步清見底攀藤上巉巖卻立半空裏㡬年
天師廟欄柱岌無址幽禽答遠響山花亂紅蘤我來不
知疲危棧劣容屣同僚具壺觴腳軟正須此塵埃得遐
矚眞賞契心耳只應潭中龍見客亦驚喜
　　寒巖分韻得水字
青山如幽人不肯住城市客從城市來一見消吝鄙平
時與周旋況復非俗士我初見南山秀色紛可喜謂言
官塵埃洗滌端在此經時未一至引望若千里昨朝得
休暇佳興難自已秋原麗新晴景物為清美獨遊已不
惡更約二三子初從澗壑危稍入巖石倚白雲隨杖藜
蒼烟生屐齒主翁亦好事結茆脩竹底庭空百無有屈
曲但流水客來了不問花草自紅紫豈無一樽酒欲飲
還遽止歸鞍不可速吾亦聊洗耳
　　松江感懐
忽忽倦行役栖栖問窮途生涯能㡬何所抱詩與書淒
涼吳淞路不到十載餘當年路傍柳半已隂扶疎繫舟
上髙橋春水正滿湖鷗鳥如有情見人逺相呼境豁目
為縱興長心特舒尚想張季鷹此焉賦歸歟生前與身
後底用論區區但當酌美酒一鱠江中鱸
　　丁丒仲春將渡浙江從者請盤沙予畏而不許旣
　　登舟乗潮以濟中流膠焉捐十金募數力竟至沙
　　上僅達西興狼狽殊甚從者笑之感而賦詩
桑田變東海此語聞自昔嗟我百年人耳目詎能識誰
言錢塘江遂有車馬跡漲沙莽雲屯衣帶僅尋尺我初
未渠信束䄡俟潮汐是時月旣望春晴好風色同舟二
三子擊楫意頗適中流類坳堂竟作膠柱瑟褰裳亂濤
波植杖負囊笈居然濯我足長堤慰行客西興忽在眼
喚渡猶頃刻鯤鵬定何之魚龍豈遷宅斜陽照高岸得
酒餞寒濕平生忠信懐對此徒感激翻成僕奴笑撫事
吁莫測莫問曲池平空悲峴山側
　　望靈山
嶽鎭古所録兹山諒其遺憶從西江來恍惚欣見之初
疑春雨晴雲物出怪竒稍稍對巖壁森森面嶺竒紛紜
類列障散漫如連帷磅礴千里間衆景皆奔馳頗訝地
軸湧未覺天柱虧不讓崑崙高遂使泰華移諸峯七十
二磊砢略可推駢觀擁佛髻逺睇凝蛾眉大或覆鐘鼎
細亦銛刀錐石櫃一何高梯天此為墀崩騰鐵馬羣中
有大將旂身居萬石貴氣壓累卵危雄傑亦莫狀清深
亦餘姿蛟螭䕶絶磴草木忘四時豈知水晶宫閟藏神
所司隂崖彼何靈頸斷不敢悲
　　建安城南鄭氏居號南澗山水甚幽予始至欲遊
　　率奪以事秋九月事少閒前二日折簡招客客半
　　辭旣命駕辭者復先在相與追逐詰曲由田中梁
　　溪並山麓隘不可輿行二百步始得寒巖磴犖确
　　羊腸而上鉅竹生石間舉武疲曵休小亭至上方
　　牕戸明邃從疎林瞰遠山如綺疏中望通衢也西
　　漸走水養魚植菖蒲石上纎巧可愛有僧臞甚云
　　山故銅冶也指其穴已羃篝火之跡亦猶在山半
　　有巖隔小澗橋壞不可越門有水閣平田秋色稼
　　穡彌望主人畏客戒勿置酒因取茶烹之求觀其
　　囿三返僅得入則流觴亭初為坳沼亭中稍集亭
　　下水車輪轉别亭俯方池環植海棠少坐日已西
　　攜酒詣開元僧廬絶溪而南中流見城市水面平
　　直如大江舟銜尾槳聲相上下意樂之集丹青閣
　　閣底巖桂盛開面之置樽俎將登陸羽亭憊不果
　　取泉試小春新芽舉白歡甚分韻賦詩明日又以
　　秋氣集南澗為韻自賦五首云
朱墨日過眼溪山誰復遊夜聞西風喧起看天地秋王
事有休沐駕言指林丘新晴鳥烏樂路入南澗幽高峰
左右列野水縱横流問舍苦不早求田亦良謀
高嵒跨層巔一徑入蒼翠三休徹上頭卻立睨平地當
年寳藏興中夜出光氣至今石縫裂篝火尚能記盈虛
誰可測開闔神自秘空房有殘僧骨冷夜無寐
入山衣屨寒出山衣屨濕初迷烟雨來稍識雲氣集空
濛掠面過可玩不可執不知市廛地去此凡㡬級青松
入長望白鳥伴危立冷然笑身世萬事何汲汲
有酒不得飲呼船過溪南溪南亦何好古寺依晴嵐上
有百尺樓下有千丈潭城闉一目盡晩山日相銜烹茶
弔陸子蠟屐登巉嵒相逢作行樂猶勝空坐談
秋風何時來午暑忽已散娟娟木犀花弄蘂亦璀璨清
香不自惜擁鼻得竒觀古來達道人至樂在山澗藝蘭
與種蕙採掇契幽願置此勿復言吾方囷遊宦
　　李仲鎭懶窠(癸未/年作)
我性天下懶自謂世莫䨇朅來官中都懶極濟以憃有
如千黒魚東西轉橋矼又如槖駝臥厭逐羣吠尨鼻洟
任縱横胞轉徒胮肛紛紛夸奪兒見我語輒哤平生李
公子老大同鄉邦奈何奪我有收歛付一牕作窠寓以
名異音乃同腔金馬可避世何殊鹿門龐君看富貴塗
機危甚縁橦爭榮僅錙銖力欲九鼎扛金朱擁丹轂視
之亦螻蠬愛君陽羡居有田種蘭茳溪山帶城郭松竹
環旌幢連娟㡬脩眉清歌艶明釭客至即盡醉不待金
石撞尚餘詩語工詞源倒三江好懶得眞懶使我心益
降何時半作分臨流聴琤淙
　　趙仲縝梅川
堂前面羣山堂下俯流水揚雄一區宅嵗晚何在此將
無山水佳更為風物美城隅三家渡華屋照清泚舉手
招梅仙低頭呌陸子前松後梧竹左桂右蘭芷江花漾
茶甌巖樹排棐几客來索無有樽酒間圖史不作隱士
廬合號君子里吾人天潢秀時至當決起飽餐南嶽芋
閒曳東郭履山名不負儂因之得名字彈冠可前卜問
舍眞早計笑殺陶淵明酒資良未遂
　　題鄭舜舉蔗庵
吾州富佳山脩竹連峻嶺居然縛塵埃一見輒心醒豈
知刺史宅跬步閟清景古木盤城隅石徑幽且迥當年
徐常侍坐愛雲水冷溪南羣峰秀矗矗錐出穎鄭公閉
閣暇獨步毘廬頂曰此氣象殊逍遙步方永喚客倒清
樽燃薰煮竒茗庭空無一事賓吏絶干請佳處由漸入
斯語煩記省淵明嘗有語結廬向人境恍如白蓮社揮
麈對宗炳誰云忙裏閒要識動中静我來款妙論散策
歩林影心田豁叢茅氣馬罷征騁他時記棠隂老意亦
深肯
　　朱元晦清湍亭
青山足佳遊遠睇欲無路稍尋絶澗入始辨雲閒樹泉
聲若招客倚杖得夷步驚湍瀉亂石激激有清趣風㣲
鳥哢幽日徹魚影聚居然魚鳥樂正欠幽人住野僧豈
忘機作亭以兹故因君賦新詩我亦夢其處
　　題潘叔玠家達觀亭
車塵蔽重城俯首但闤闠誰知達觀亭自與空闊對青
山接簷楹白塔見雲外迢遙眼界淨妙處心境㑹平生
九垓期洗耳聴天籟一為簿領縳局促無可奈每憑君
家欄曠若解鈴釱躋攀得遐矚頓覺天宇大頗慚北山
移欲賦楚臺快泰然發天光閒目了無礙
　　列岫亭用范伯升韻
自我來南溪池塘㡬春草結茅依雲端愛此山回抱竒
峯七十二羅列景逾好豈殊謝公牕澄江更縈繞孤城
千家邑一目可盡了植葵思夏深種菊待秋杪物華靜
中見至理得深造東山與魯郊㡳用評大小平生丘壑
心計拙詎能巧亭臯遠俗客曳杖日頻到簞瓢樂未改
在澗槃亦考況有吾人詩飄然異郊島
　　凌風亭(按集中有凌/風亭事狀)
西山如層城壁立有堅對逶迤雉堞出一水相縈帯誅
茅發頽垣偶與嘉景㑹天風無邊來雲日為破碎誰能
了蘋末直欲跨鵬背飄然壓塵土九壤真一塊王喬幸
齊驅禦冦亦同載不知吏役縳且樂公事退春光到花
木欄檻愜清快相期睨南溟整我飛霞佩
　　丹青閣
傑閣跨虚壑危欄轉層峯城郭麗朝暉山水涵秋容幽
尋適暇日況有佳客從微官厭趨走野性便疎慵少攄
泉石願一洗塵埃胷卻上陸羽亭褰裳踏風松東軒俯
喬木高花爛芙蓉感此節物換愧爾樵漁蹤清談且蕭
散酌飲亦時供興闌勿遽嘆勝遊當復重
　　清暉閣
臺府填都㑹乃與山水期青溪帯秦淮渺若萬頃陂主
公金閨舊官曹日追隨閉閣理萬事朱欄俯漣漪晴波
納遠景搖蕩扶桑枝浩然江湖興頗與漁釣宜風月朝
暮佳軒牕有餘姿向來非無人未發此段竒嗟我老病
軀時來矚湏眉停杯待舉網屢醉倒接䍦意適反無語
欠公壁間詩只今入幽夢官居類雞栖公亦那久留濯
纓詠來思不知鳳凰沼何如習家池新霜著羣木歸舟
颺旌旗寄言坐上客酒至幸勿辭
　　溪山堂次韻
幽人誰與娛作堂面溪灣堂中有山色朝暮來雲間正
作杜老狂頗異韓子姧超然物外景便覺非人寰登臨
得遐矚似破天壤慳詩成隱几笑溪山亦開顔繚繞明
鏡中參差峨髻鬟苦無俗客語但聞鳥間闗出門曳藜
杖賴有此往還虚名兩蝸角自闘觸與蠻時平衆賢聚
君胡得長閒㑹從車騎出勒石燕然山正恐萬里塗高
轅不容攀
　　歸樂堂(按朱子文集載歸樂堂記云予嘗為吏于/泉之同安而與遷游朱彦侯實同僚即此)
　　(堂/也)
百歲自逆旅微官更周流應知歸來樂不減萬户侯淵
明一縣尹折腰憎督郵松菊繞東籬田園事西疇素琴
酌樽酒稚子相獻酬朱侯青雲士頗復有此不方為功
名驅乃與賢逹侔築堂寄閒暇笑談指林丘蕉黄間荔
丹蠔山薦新篘嗟我實何人市朝亦淹留因君動佳興
擬作汗漫遊安得二頃田可卧百尺樓
　　䕶國寺次前婺州韻
雙娥渺雲端流水但空谷尚喜雲外山娟娟作眉緑佳
人不可見夜半風滿竹竹聲入清夢夜客慰孤宿山中
富蘭若欲往寧畏獨老僧亦知人逢塲共竿木林芳得
清心幽澗供濯足便可賦歸歟簞瓢勝鼎肉
　　喜吕令防歸
閒居玩編簡蕭然罕朋儔古士信可佳欲語不見酬豈
如平生交臭味能相投别久得㑹面笑談解人憂況君
復比鄰共此一壑幽招邀接歩武文字資討求昨朝喜
君來快若沈疴瘳開口四五笑亹亹談未休鷄鳴任風
雨疇能記窮愁因知名教地至樂真天遊新涼動梧竹
柴門掩清秋三徑無雜華茙葵散金甌年豐魚蟹熟樽
酒亦易謀相過勿厭數此外俱悠悠
　　毛文仲恵文編
平生毛公詩訓傳固已久紛紜齊魯失浪自開户牖至
哉一言蔽可用嚴墨守淵源見雲仍夢澤吞八九雕章
與棘句錦繡間瓊玖嶷如犀始擢粲若蚌初剖肉食乃
聞韶晝日或見斗三百篇未忘七十子何有應如摩天
刃要是修月手時來豈無用妙處端不朽君看夸奪兒
在後孰顧叟喧啾蛩負户嘈囋蟬䕃柳誰令口鳴悲正
使心欲嘔豈無熊羆士㡳問牛馬走岧嶤金閨門豪傑
自先後而君尚窮滯履敝衿見肘才名三十年骯髒驚
白首我慚拜嘉賜㓜婦連虀臼相望百里遠曾未共樽
酒期君頌中興歩出次山右
　　寄趙徳莊以過去生中作弟兄為韻七首
悠悠功名期苒苒歲月過勞生閲半百僅爾脱寒餓山
林有夷塗此責當萬坐閉門歌陽春非君諒誰和
憶昨鍾山來君亦湓浦去今年赴湓浦鍾山復君住出
處毎相似屢觸衆狙怒毁譽久自定子賢吾亦庶
士苦不自重貪名乃忘生向來望塵子得車定何榮浮
雲蔽天壤豈碍日月明惟餘金石交可論藏與行
築城始議戍寓兵復言攻二年大江南兵戈在目中憂
時亦千慮惟子與我同詣闕請長纓終軍本兒童
我初見君詩謂世無此作飄零三十年文思各衰落俱
持使者節恨别還作惡未置白玉堂端湏著巖壑
我生少孤貧四海兩兄弟拊嫗賴母慈離别幾揮涕宦
遊與夫子中外輒相值所恨姓氏殊孰云情好異
處世那近名居官敢言清平生阿堵物疇能字之兄春
風一杯酒與君花下傾窮秋動搖落江湖渺離情
　　送湯朝美還金壇
騰駒輕卧駝野蔓欺落木舉頭便干霄春至亦重緑人
生百年内萬事紛過目得為蠖歩伸失作蠵頸縮古來
曠逹士一視等蠻觸功名本時命用舎豈榮辱湯公渉
南荒歲月猶轉轂幾年卧新州寧肯事雞卜身安一瓢
飲志大五車讀朅來靈山隈跫然慰虚谷濯足山下泉
愛我泉上竹相從一長笑忍效阮生哭胷中經濟略欲
語動驚俗誰知天意回歸棹如許速春風正浩蕩江水
清可掬海濤拍千峯挂席下浮玉遙欣倚門念三徑歡
僮僕送君得無恨我歩嗟局促要看萬里途更試籋雲
足家山幸毋留吾皇思陳牘
　　送湯安止罷信幕赴調
後生仰前軰今世思古人豈重歲月久所懐風俗淳昔
我家閩中龜山實其鄰出門尚羣盗欲往志不伸相從
朋舊間得語盡可珍俯仰今幾何遺編半埃塵白頭入
幕府始與夫子親夫子龜山裔麕䴥見祥麟晩同柱後
史無心問平津典刑在眉睫温然異羣倫向來簿領中
挾書聼諄諄豈不開我塞異聞此其真亦或舉樽酒笑
談忘賤貧同僚各分散世事日以新遙憐鄭公鄉俎豆
猶莘莘彈冠定不苟家庭有書紳道學固未泯吾謀復
誰陳尚想金馬門西湖醉餘春
　　送趙任卿蕪湖丞
青山照濡湏江駛不可渡當年黄鬚兒跨馬識其處姧
雄有遺跡草木尚西顧孤城千家邑政爾横故戍翩翩
佳公子儒雅稱風度金門向蓬萊曾未試闊歩疇令一
官卑僅乃高尉簿得非多言窮定坐能詩故相從十年
間了不見喜怒千金第深韞至寶可輕付江山落君手
判斷得佳句誰歟招得仙我欲起謝傅似聞王師出鼙
鼓近營駐老生固常談愚者亦干慮一樽别時酒且用
慰遲暮去去無久留功名有夷路
　　送杜少卿起萃知遂寜府以高名千古重如山為
　　韻七首
男兒生世間身名要俱高苟不得其所富貴輕鴻毛古
來獻言士忠嘉極䕫臯尚友千載餘斯心豈徒勞
十年天壤間久矣聞公名詞華少陵系臭味修水甥一
著獬廌冦讜論驚縱横九卿固美秩不如偃專城
國朝御史府一代名多傳暫退或久庸始愚亦終賢得
失安足論俯仰歲已遷但存愛君心豈憂時命邅
厚味得無毒良藥信多苦毒留患滋生苦過疾自愈吾
君堯舜資事業方復古公行幸遲遲去國猶去魯
靈旂出江淮犀甲下秦隴先聲敵已寒百戰有餘勇手
斂權貴避膽落將士𢥠誰歟任司直用舎繫輕重
西京蜀都望淵雲暨相如節誼知不足文章焉取餘凛
然見風采吾非斯人徒峩峩眉山陽不但聞三蘇
征帆轉吳楚渉江指岷山富貴歸故鄉昔人以為難大
府固可樂高風亦難攀豈必待政成甘泉行賜環
　　清曠亭送子雲得有字
歡期苦難逢離别乃易久天涯老兄弟況復親白首田
園固不足功名亦何有今年送兄行正爾作太守池陽
古名郡地控大江口舟來武昌魚車載桑落酒登臨得
齊山端不負重九公餘亦堪樂尚有此客否天威動江
淮狂冦行授首努力幸馳驅腰看印如斗
　　别子雲
離觴不解醉愁多令酒醒别懐亦云惡況此兄弟情春
風釀寒雨十日未肯晴回頭易千里江南短長亭
　　次韻韓子師遊三洞過赤松
山城一雨足水滿高下塘好風從西來蕭然終夕涼孌
彼池間蓮當軒洗紅粧官事無時休渉筆鴈鶩行豈知
青雲客夙駕遊寶坊坐厭市井塵歩尋松桂香隂崖有
靈湫玉簡帝所藏摘石收澗碧梯空擷林芳金盤薦麟
脯冰壺注瑤漿更語妙道根寶篆開函琅路轉九曲溪
著足千仞岡舊聞井中丹清宵發神光直欲餌碧霞誰
能擣𤣥霜朝來得君詩險韻句復長使我鴻鵠心歘為
天際翔仙人亦舉手笑我徒奔忙語黙付一笑物我當
兩忘獨攜非有生但醉無何鄉
　　次韻祐父秋懐
詩人固多窮飲水但飢卧誰能趨權門殘冷分涕唾爭
名與馳利到眼不一過居然流俗罪我爾乃同坐得為
荀郎弔失作蒯生賀卻笑貨殖翁高談六雄破愁來挹
黄妳悲至邀白墮感時忽秋唫蟋蟀正相和
　　依韻恭和御製秋懐
商飇起璿霄爽氣靜瑤海聖皇撫時運喜色動眉彩䗬
旗佇西指乘轅行北改濤聲鼓萬壑夜半響竽籟漢儀
欣復見周鼎知徳在猗歟沛中歌雲飛風正大
　　次韻升之叔秋懐
客至得濁酒共飲消百憂涼飆颯短景感此歲已秋忽
驚草木隕尚喜禾黍收九鼎豈不慕二頃亦良謀往聖
實有言未覺富可求
　　平生八見女而存者五人比又得女少稷作詩見
　　寛次韻謝之
漸老思似續撫懐良惘然空餘歲寒心凜凜松栢堅平
生孔明婦貧賤房且專生女不生男造物寜我偏孌彼
五嬌兒弄瓦相隨肩人言可禦盗無乃繆以千囊金不
辦嫁擇婿那敢全今年又增一比比安求旃覺貧與覺
富可笑還可憐向來兩童烏泡幻隨變遷應門固未計
疇復與我𤣥我家豈無人文章紹編箋(退之稱其子云/固宜常有人文)
(章紹/編箋)經心不能釋欲語氣巳填筮言晚當見黙禱資明
蠲行年且四十那得慰眼前陶公謂勝無此論吾師焉
舒宣儻可待弓求猶足傳(淵明詩云弱女雖非男慰情/良勝無則五子亦後出也)
今者事方殷煩君費詩篇君詩妙難敵巨刄迎小鮮炯
炯明月珠一一照眼圓吁嗟人生事歲月如奔川豈不
舒我憂熊羆夢豐年蓬門亦何祥但見巾帨懸㑹當亦
添丁荷鋤賦歸田老妻鼓掌笑子意將誰愆湏知百男
惡未若一女賢矧子四壁空蓋頭無尺椽兒女分所定
㡳用相鑱鐫尚應具扁舟江湖窮泝沿為君聘絡秀椎
牛事烹煎
　　明遠次韻超然談道因以謔語為戲將無同耶
忘機亦忘言政作口挂壁因君强一語習氣乃乘隙昨
夕飲君家看朱忽成碧醉歸城南路不記足所厯尚想
兩紅粧翠䄂香襞積我歌君為舞舉手還恨窄詩成漫
不省歎我真惡客賸肯來看山未厭一水隔
　　次韻子雲送兒女至昭亭見寄
巖巖昭亭山度歲一再行吾親在其下有路如砥平風
物歲時佳豈問楚與荆胡為不得徃使我涕泗横出身
備王官敢自頽家聲聖皇察庶獄小大必以情哀矜且
勿喜死當使之生念昔棲閩陬孤童共營營菽水曾幾
何青紫望一經弟兄亦云幸假節仍專城别離乃頻有
僕奴費邀迎安仁賦閒居要自賢西征板輿日歡侍兒
女森在庭豈比隔山岳空書問安寧薄田可負郭不歸
定誰令壯士志中原邊塵暗幽并擬躡冐頓居端謀渭
南耕書生復何事三入老承明應知當饋歎廊廟資扶傾
忍作寒蟬喑願為威鳳鳴
　　次韻子雲種竹
官居地多隙種竹及春早蕭然三畝園便可事幽討層
巒寓巖石一目惜盡了移根互掩映取徑作深杳飛來
幾烏鵲相喚亦栖繞微風與新月屢舞欣嫋嫋乃知亭
館閒有竹自能好堂前藝梅花堂後列萱草叩門有俗
客未至跡巳掃遙憐敬亭下巷僻客仍少庭隅方解籜
相對亦社保吟哦五字句飲水良不飽春雷發頭角繭
栗未應小卜居如有得破地出池沼胷中千畝計豈顧
萬事擾他年醉林間準擬成二老
　　連日得雜花數株藝之池亭感而有作
七十巳過半所向意不如一官計大州僕僕畏簡書酒
薄不可醉歌舞見巳疎亦有淡生活詩成自相紓池面
數尺地荆棘試翦除為覓桃李花養根待春初日暮公
事巳呼童細耘鋤稍稍淨朽壤依依列荒墟歲月能幾
何坐見紅綺舒更湏土脈動藝柳分芙蕖賞心固難事
寓目良有餘即此且痛飲三年冀安居勿言傳舎耳吾
生亦蘧廬苟無名利著朝市均樵漁
　　對梅
吏事紛俗語新詩固難成朝來見梅花詩興還自生江
頭十日雨雲色開小晴高山帯微雪北客眼為明應憐
此花開與雪猶爭衡天公翦六出未敵枝上英蕭然北
牕下冰壺看斜横坐想南山中晩風千樹清平生一樽
酒肯為桃李傾幽香莫零落送我扁舟行
　　食田螺
幾年客勾吳盤饌索無有鯹鹹阻彭蜞臭腐羮石首牛
心與熊掌夢寐不到口朅來靈山下空腸尚雷吼苜蓿
映朝餐杞菊富肴􁍝相過有賢士無以侑巵酒跰􁗎樽
俎間見此青裙婦百金買市城競拾不論斗枵中本離
化黝質真坤耦稍稍被寒泉纍纍付清滫舒觴頗甘豢
窒户還畏剖芼薑摘其元璀璨置瓦缶中年消渴病快
若塵赴帚含漿與文蛤未易較先後吾生亦何為甘此
味豈厚醢之自周官況我乃田叟尚殊䑕供蘇復類蟇
餉柳北風飫竹實南俗夸針取(北人以螺作丳吳中/富家以銀針食螺)雖
非緑紋酌僅免青泥嘔據龜定應用噉鰒良可醜誰能
事顔色此腹嗟敢負詩成調兒曹吾意真亦偶
　　雲洞(原注在信州西案此/詩据廣信府志補入)
揮䇿度絶壑撑空見樓臺丹崖幾千仞中有佛寺開老
僧如遠公譍門走蒿萊下馬問所適褰衣指崔嵬飛闌
倚石磴曠蕩無纖埃坐久意頗愜爽氣生樽罍仙棺是
何人蜕骨藏莓苔舉酒一酌之慨然興我懐丹砂固未
就白鶴何時來不如生前樂長嘯且銜盃
　
　
　
　
　
　
　南澗甲乙稿巻一
欽定四庫全書
　南澗甲乙稿巻二
　　　　　　　　　　　　宋　韓元吉　撰
　七言古詩
　　跋北齊校書圖
　　　齊文宣天保七年詔樊遜校定羣書供皇太子
　　　遜與諸郡秀孝高乾和馬敬德許散愁韓同寳
　　　傅懷德古道子李漢子鮑長暄景孫及梁州主
　　　簿王九元水曹參軍周子深等十一人借邢子
　　　才魏收諸家本共刋定祕府紕繆于是五經諸
　　　史殆無遺闕此圖之所以作也山谷所謂士大
　　　夫十二員今范明州謂逸其半者皆是矣至唐
　　　己隔周隋二代不知何自得其容貌髣髴耶高
　　　氏起北方以兵力奮然敦尚儒風立石經興黌
　　　序定尚書于涼風堂質經義于春宮意當時文
　　　士亦歆豔之故相傳于圖畫哉流及後裔文林
　　　之館旣興御覽之書繼作無愁之聲己播于天
　　　下不捄其亡故予感而賦之云淳熈八年正月
　　　庚申韓某題
高齊校讐誰作圖一時紬書亦名儒網羅巻軸三千餘
俗儒非眞類迂愚雌黄是正定不無虚文末學徒區區
豈識治道通唐虞文林高館希石渠後來御覽嗟何書
修文偃武事益誣轉頭鄴城己邱墟峩冠廣袖長眉鬚
丹書寫此猶不渝高鬟待女曵紅裾兩騅帕鞍立奚奴
罷琴渉筆傾酒壺蘭臺供擬信樂歟不知畫手安用摹
無乃逞巧聊自娯千年視之一欷歔君不見文皇學士
十八人謀猷事業皆功臣瀛洲舊圖應更真諸君尋觀
為拂塵
　　陸務觀寄著色山水屏
我居面山俯潺湲慿軒卧牖皆見山山光水影入懷袖
秀色爽氣非人寰故人憐我新結屋猶恐看山未能足
丹青寫作何許圖不礙閉門聊縱目千峯繚繞生白雲
小舟蕩漾横江濱樓臺高下出蘭若杳渺似有鐘磬聞
坐驚巖壑環四壁寥落高秋變春色方壺瀛洲遠不隔
武陵桃花定誰識君不見韋侯絶筆畫古松黑雨白日
摧虬龍杜陵老翁三歎息況有山木洪濤風又不見玉
堂真仙草詔罷静愛春山郭熈畫文章信美身不閒清
嶂白波眼中借我今乘間身未衰杖藜獨歩哦新詩出
門見山入見畫佳興自喜來無時卧龍山腰鏡湖尾知
有高齋照清泚功名逼子未得休歸坐玉堂應記此
　　檢詳出示所賦陳季陵戶部巫山圖詩仰窺高作
　　歎息彌襟范成大嘗考宋玉談朝雲事漫稱先王
　　時本無據依及襄夢之命玉為賦但云頩薄怒以
　　自持曽不可乎犯干後世弗察一切溷以媟語曹
　　子建賦宓妃亦感此而作此嘲誰當解者輒用此
　　意次韻和呈以資拊掌
瑶姬家山高挿天碧叢竒秀古未傳向來題目經楚客
名字徑度岷峨前是耶非耶莽誰識喬林石廟常秋色
暮去行雨朝行雲翠帷瑶席知何人峽船一息且千里
五兩竿頭見幡尾仰窺仙館至今疑行人問訊居人指
千年遺恨何時伸陽臺愁絶如荒村高唐賦裏人如畫
玉色頩顔元不嫁後來飢客眼長寒浪傳樂府吹復彈
此事牽連到温洛更憐塵襪有無間君不見天孫住在
銀河滸塵間猶作兒女語公家春風錦瑟傍莫為此圖
虚斷腸
　　題陳季陵家巫山圖一首(案此首即前韻疑即所謂/檢詳出示者恐非韓元吉)
　　(作今無别本可/校姑仍其舊)
蓬萊水弱波連天五城十二樓空傳行人欲至風引船
不知路出巫山前巫山仙子世莫識十二高峯作顔色
暮去朝來雨復雲却將幽恨感行人江流東下幾千里
日日飢鴉噪船尾靈帳風生酹酒漿古廟煙青客遥指
崧高漫說甫與申道旁況有昭君村娥眉妙手不能畫
枉學瑶姬夢中嫁黃牛白馬江聲寒昭君傳入琵琶彈
漢庭無人楚宮遠陽臺寂寞空雲間君家此畫來何許
照水煙鬟欲相語要須媠服令侍旁不用作賦迴枯腸
　　鄭仲南五梅圖
江南酒美樽不空十年醉倒梅花中經行所見略可譜
一一秀骨含仙風不將鉛華汚真色亦有醉臉勻春紅
重英千葉兩何好玉立但喜肌微豐紅綃金縷變新樣
品異獨許天香同花開到處即吾圃水寒月淡煙空濛
醉來踏雪更起舞長歌目送南飛鴻自後春歸厭寂寞
坐覺桃李難為容忽驚横軸入吾手世上猶有丹青工
扶疏清影卧空碧一笑似喜曽相逢君家亭館安用此
此物自昔添詩窮詩成妙手儻不惜畫我曳杖穿芳叢
　　龜峯行
吾聞靈龜不願死有用于清廟但願曳尾安泥塗所以
漆園吏坐歎清江使者逢豫且龜峯之龜定何物不在
泥塗之下乃在萬仞之上高突兀是耶非耶遠莫測安
然不動藏其穴伊昔帝堯有聖德此龜無乃負圖出圖
成授帝埋其骨猶使琢石志之存髣髴又疑神禹碑刋
在衡山巔碑高上與日月並此猶其趺棄不取神鬼守
䕶踰千年我欲詰其端此事怳惚無迹往往皆在太古
前斗中神人被髮立蜿蜒佐之從汝蟄九陰司存當在
此今汝巢南失其職又聞巢縣事頗似伊尹生空桑母
嫗避水欲徙去待汝兩眼生赤光遂令萬室之邑化作
魚與鱉汝乃遁走至此藏上天震威趣汝夀使汝扶服
死且僵醜形質磔在石筍上不可以鑽不可以灼不可
以搘牀奈何猶復不自斂荒崖斷壑反以名字彰因思
支祁鎖頸泗水中帝以巨鎭岌峩壓其宫名之以山不
以峯豈有形狀與此同吁嗟此山氣象槃礴亦雄偉竒
峯羅列三十二或如威鳳昻其喙或如俊猫立且戲石
鍾孤撑危欲墜蜃樓矗起見天外大眺么麽不足記神
旗鐡壁非一類何用獨取汝之名字豈汝黠且庸鼓妖
衒怪百里内使汝生存跌宕安可制我初信汝靈今復
知汝凶江湖波濤洶湧不一濡汝足雲霧呼噏陰晴變
態猶無窮不知造物安用此徒以動蕩耳目夸兒童何
時巨靈引手擲汝八荒外舉頭直見天穹窿
　　永豐行
丹陽湖中好風色晴日波光漾南北湖岸人家榆栁行
風颭低昻似迎客繫船並岸聊一呼老農指是官田圩
長衫紫領數百輩見我羅拜長嗟吁政和回頭五十載
官長築圩宛然在東西相望五百圩有利由來得無害
官圩民圩奚所拘此地無田但有湖圍湖作田事應爾
底用徹地還龜魚民圩不堅自招水水潦何常鎮如此
官圩六十里如城削平為湖定何里請看今來禾上塲
七百頃地雲堆黄縣官糴米三萬斛度僧給牒能商量
我聞此語汗生靣千聞豈如目一見吾君神聖坐九重
輕易獻言誰復辨卻憶呉中初夏時畚鍤去決田湖圍
雞驚上籬犬上屋水至不得攜妻兒無田赴水均一死
善政養民那得爾寄言父老且深耕為汝馳書報天子
　　建德道中
風雨回頭己十日野花狼籍春可惜水深泥滑行路難
但見千山好顔色青青稻畦初布秧人家掩扇蠶事忙
駕言有程不可駐鶗鴂一聲歸夢長
　　桐柏觀三井龍潭下為瀑布
一水赴壑如奔雷兩山壁立堅誰開山高石限水不去
萬古鬬怒何轟豗盤渦散作鍾與釡往往石上相縈迴
泓渟嵗久深莫測人言海眼良可猜不知蛟龍底無用
局促石竇真窮哉未能九土霈一雨尚與千里清炎埃
往時金蚪墜玉簡中使奉詔從天来百年舊事今寂寞
但有雪浪飛崔嵬杜鵑花開蘭正發雙闕萬丈晴雲堆
寒聲徹耳心骨爽凌風一上吹笙臺
　　玩鞭亭
黄鬚鮮卑勇無䇿自馳駿馬來窺賊賊奴但怪日繞營
起看飛塵己無跡寶鞭不惜棄道傍坐令老嫗知興亡
百年社稷有天意姧鋒逆焰徒鴟張孤城遺跡森在目
平湖無波春草緑卻對青山憶謝公公老猶嫌人姓木
邉兵己重朝士輕中原有路何由行柙中虎兕不可制
江左夷吾浪得名
　　魯公堂
魯公之節非一死其誰碑之子曽子魯公之德人未知
其誰堂之張紫微繼公作郡五百載登堂思公宛如在
江南遺墨處處傳魯公去作麻姑仙一杯相與借風月
但見雲碧開池蓮紫微聲名今第一歸上鸞臺應不日
笑談千里無兵戎臨川草木生春風他年道傍兒女說
不思魯公思張公
　　歸耕堂
退之手板愧丞相淵明束帶羞督郵紛紛雀鼠待一飽
豈若植杖耘西疇劉郎大耳最叵信剛道田園不可求
摩挲髀肉事鞍馬堅卧百尺營高樓安知南陽扶耒手
談笑為君分九州我來龜溪二三載此䇿未辨誠淹留
喜君負郭有餘地百金賣劍歸換牛樹頭布穀曉相應
築室坐占林塘幽詩成使我佳興動叩角便作商聲謳
他年釡甑得長滿區區肯顧監河侯
　　李編修器之惠詩巻
塵埃僕僕日走趨胸中倒懸一字無廹人簿領推不去
眼明忽見千驪珠矍然驚呼此詩歟如醒乍解病獲蘇
歸來明燈喜無寐手不忍釋自卷舒語新格健意有餘
風骨峭硬中含腴猛如横陣舞刀槊清若雅宴調笙竽
我窮己極君益迂學此似費千金屠前有太白後長吉
君家詩名宜復初明明天子開石渠歎我短後追長裾
時平合第從臣頌請君早上承明廬
　　少稷勸飲每作色明逺忽拂袖去戲呈
無多酌我蓋司隸不能滿觴田將軍坐中幸免沐猴舞
且復周旋非貴人人言勸飲無惡意君胡作惡使客起
少陵亦遭田父肘況我忘形友君子從今勿勸亦勿辭
我欲眠時君自歸先生一斗一石醉莫問喧爭與嘲戲
　　戲韓子師
讀書堂前霜月明讀書堂後霜風聲主人讀書己萬卷
足踏省戶還專城朅來卧掩關不出左擁韋編右瑶瑟
似聞天女亦愛静便喜蘭房長英物我舎應門纔一兒
趙子尤作仙果遲白頭相看輒浩歎玉樹獨滿君家墀
我歌聲長君且聽不特交遊幸同姓極知玉盎有新醅
毎恨金觴乃無柄(事見/趙子)從君泥飲不作難景物過清天
復寒犀錢湯餅未免俗琵琶與筝當合彈
　　戲贈范元卿
憶昔苕溪醉中語屈指淒涼十寒暑紛紜世事去如雲
兩鬢蒼蒼各如許春風學省數㑹面抗袂吁嗟走塵土
我慚屢戰不能竒袖手歸來仆旗鼓喜君射策有竒功
雙鵠聨翩仍一舉胡為不上金馬門簿領卑棲猶噲伍
風前未厭鷫鸘敝筆下懸𤣥鳳凰吐閩山千里要佳句
應弔雙龍一懷古元戎好士見此客定肅弓刀按歌舞
素英丹荔雖己過海珍正可羅樽爼鷓鴣勾舟木葉墮
秋晚上寒更風雨請君彊飯趣歸程莫為梅花思羈旅
　　次韻沈信臣遊龍焙
武夷仙人厭塵埃金鞭白馬飛崔嵬丹砂己就不可識
尚有瑶草分靈栽千花剪巧綴密露秀色不待春風催
東溪路入三千里山如舞鳳連翩來槍旗未動供採掇
壘鼓夜作空山雷蒼虬繞圭龍䕶璧靣為鐡石口瓊瑰
烹煎鬭水出好事珠瓔玉字相縈迴已嗟雙井甘退歩
况復日注真難儕我來竊食端為此把玩一日三徘徊
手㪺清泉弔陸子底用濁酒窮歡咍頭風快愈春睡散
老眼尚為羣書開知君此遊更不惡坐有纖纖時捧杯
(杜牧之詩茗盌纎纎捧/信臣載後乘以遊故云)
　　重九日中甫子雲二兄㑹别龍山
秋風作霜楓葉丹扁舟未發龍山灣山頭窣堵半天出
十年笑我幾往還今年結束値重九愛此山水照高寒
親朋話别情總厚兄弟白首仍蒼顔相留一笑不易得
爭挈美酒羅盤餐登高正爾在高許下視擾擾真塵寰
追思姑孰有故事雅宴亦復同此山雖云小異得佳客
主人鬚蝟懷胷姧滄波至今洗遺恨豈若我輩同清歡
是時郊原新雨足厯厯煙樹明江干放懷自知人境異
極目頓覺天宇寛惜無五絃寄妙手已有征鴈横雲端
南飛休論九萬里東游更渡五百灘明宵酒醒㑹相憶
夢繞百級憑飛欄
　　送朱元晦
前年恨君不肯來今年惜君不肯住朝廷多事四十年
愚智由來各千慮君來正値求言日三䇿直前真諫疏
詆訶百事推聖學請復國讐施一怒天高聽遠語不酬
袖手翩然尋故步我知君是諫諍才主上聰明得無悞
一紙底用教鶡冠百戰應當啓戎輅江山千里正風雪
嵗月崢嶸倐將暮有田可耕屋蓋頭君計未疎吾亦去
君歸為謝武夷君白馬揺鞭定何處
　　送許侍郎知宣州
我公名滿東西川一持使節幾十年橋經萬里坂九折
兒童學語知公賢上皇詔下嗟見晚歸來荷橐趨甘泉
平生所學欲盡試新語僅奏囊中篇(公獻所著書/太上皇稱善)兩淮
破碎賴整理百工蠱敝資鑱鐫念公雖老猷自壯何謂
宜去請益堅玉音三喻不可挽一麾且復臨江壖宣城
景物今更妍水瓜如瓠栗如拳敬亭山下躡遊屐疊嶂
樓中呼酒船謝公已往詩句在公有妙語真齊肩卻招
李白弔杜牧牧攬風月酬雲煙中原未復敵未滅政成
請公須著鞭吾君有意詢黄髮廟堂之謀當萬全
　　送蘇季真赴湖北憲司屬官
憶昔聞君未相識春雨繫船呉市側逆風白浪不成行
坐聽親朋談歴厯豈意飄零晚相見俱捧江東從事檄
拙鳩未省厭榆枌威鳳誰令安枳棘今年喜君若有遇
去我還為遠行役一樽忍話故園事童穉吁嗟髮今白
君家聲名塞宇宙翰墨縱横富竒䇿未容世職踐明光
聊佐輶車司郡國衡山洞庭忽在眼禹牒黄車有遺跡
詩成不用弔靈均為訪桃花招隱客
　　偶得佳酒懷尹少稷聞其連日致齋在臺作長句
　　寄之
孔君一月二十九日醉太常一年三百五十九日齋人
生百嵗駒過隙直與外物勞形骸君非太常何用爾監
祭有令時當差朝廷禮備百神秩不比媚奥猶燔柴念
君幾日得閒暇歸胙饜飫妻奴哇重門咫尺不得見使
我有酒空相懷憶昔過從水南寺風廊雪屋靡不偕靈
山懷玉了在眼蒼翠突兀石筍鐡柱如籖排醉來起舞
對山水狂歌亦和襄陽􁆈一時取樂未云足後㑹回首
何其乖今者相逢號朝士僕僕聽鼓趨天街欲觀禮樂
問文物但見鼙鼓鳴江淮喜君頭上冠作廌文筆愈健
詩愈佳青雲萬里要直氣幸勿觸狐當觸豺我今勃窣
百僚後自覺迂鈍難為儕一杯耳熱不共醉夜長獨坐
燒寒稭隔牆降將新授節絲竹間響駢金釵時逢富貴
雖可羨擾擾得失真蠅蝸江山到處有佳趣故應赤舄
輸青鞵明年春風我欲賦歸去佇君功成作頌磨蒼崖
　　方務德元夕不張燈留飲賞梅務觀索賦古風
昨日風雨今日晴緑水橋南春水生使君元夕罷高宴
亭午邀客花間行危亭直上花幾許水仙夾徑梅縱横
不須沈水薫畫㦸簾幕自有香風清門前紛紛鳥鵠亂
隱几坐愛寒江明憶昨淮南戎馬動豈謂景物還新正
遺民歸公十萬口鼙鼓日日嚴刀兵眼看指麾盡摩撫
閭里愁歎成歡聲酬功端合侍玉輦安得坐嘯江干城
景龍燈火公尚記耆舊出語兒童驚我來兩月濫賓客
況有别駕能詩名相從一笑說萬事重費美酒勤杯觥
東風揺蕩入煙栁歌管錯雜催離情詔書徴拜那可後
為公前馬遙相迎
　　次韻少稷梅花
君不見江城梅花春欲動剪冰仙人作花供客來酒盡
甘啜醨常恨公田無秫種雪晴梅蘂更可愛百匝來看
地猶凍杖藜一笑答春風豈必鳴鸞與歌鳳幽香要自
已心清冷艶不禁還目送興來往往得佳句落紙揮毫
字尤縱卻驚車陣有勍敵旋結趙叟盟衡雍孤芳未省
須刻畫百卉應先厭嘲弄我如蟋蟀鳴苦遲君似驊騮
驟難控相如上林晚奏雅靈均喜橘工記諷不妨聊繼
廣平公東閣疎枝與君共
　　土人池中有新荷戴錢而出者少稷明遠相率賦
　　詩戲作長句
君不見紫髯將軍射無敵志目中眉猶動色晚年驚見
賣油翁一綫穿錢曽不失人言手熟㑹當爾世事由來
真一劇紛紛刻楮技已窮厭看人力須天工湘妃撫掌
漢女笑為我試手馮夷宫芙蕖生葉不自展胡為正在
阿堵中青銅翠羽光相映莫遣游魚動荷柄芳心滿眼
誰得知坐使詩人發嘲詠我言羞澁囊久空井中飛蚨
那得逢不如青鴨為銜去賸買明月酬清風
　　觀蓮
廣寒仙子霓作裳夜從宓妃欵英皇朝游洛浦暮瀟湘
紅粧翠羽森成行仙姿不作時世妝或凝朝霞豔秋霜
臨流顧影濯滄浪游魚屬玉雙鴛鴦長庚北斗相低昻
笑中如花語如香徘徊醉著清漏長炯然開奩照湖光
湖風吹水洒靣涼明珠落佩千鳴璫碧筩宛宛中可觴
為君行歌酌天漿瑶池玉井遙相望歸舟浮空月茫茫
　　同尹少稷賦巖桂
江南秋盡猶無菊只有幽香滿巖谷紛紛千樹散黄金
翠葉離披剪寒玉繁枝疑從缺月墮嫩蘂不受微風觸
芳枝冷淡誰與妍霧雨陰晴自膏沐不妨松竹共行伍
要使芝蘭盡臣僕小山有句嗟未盡騷經已斷誰能續
毎至凋零足惆悵尚喜爐薫駐餘馥為君掃地斗量歸
猶勝胡椒夸百斛
　　隆興甲申嵗閏月游焦山(案此詩据鎮/江府志補入)
荒村日晴雪猶積繫䌫焦公山下石江翻斷崖石破碎
瘞鶴千年有遺跡瘦藤百級躋上方浮玉南北江中央
檣竿如林出煙浦酒船遠與帆低昻老鴟盤風舞江面
殺氣淮南望中見神龍只合水底眠為洗乾坤起雷電
觀音巖前竹十尋大士不死知此心醉歸更喚殷七七
賸種好花開鶴林
　南澗甲乙稿巻二
欽定四庫全書
　南澗甲乙稿巻三
　　　　　　　　　　　　宋　韓元吉　撰
　五言律詩
　　南劍道中(甲子/年作)
喚渡春潭側堤彎踏曉晴回舟動山影映日見魚行墅
遠孤烟出江深白鷺明塵勞消底計對此覺身輕
　　歩月
山静水逾響我行清夜中月華霜著地雲影浪揺空有
酒不惜醉無人誰與同嫦娥搗仙藥應厭廣寒宮
　　端午日張園分題
輦路逢端午今年始賜休不知人世暑還有水軒秋花
氣晴薰坐湖光晚逼舟明朝又奔走䞉作片時留
　　秋日雜詠六首
客少無塵語官閒省吏丈醉眠千嶂日危坐一牕雲酒
戸時通籍詩壇漸䇿勲平生不龜手郢客渾揮斤
草草重陽節黄花惜未開故人猶有酒行客且銜杯日
落蛩聲苦雲低雁影來南山足佳氣獨立意徘徊
醉著山堂夢初凉枕簟清秋聲迷夜雨月色誤天明爲
客心長慣思親意未平歲華容易晩寂寞壯心驚
古郡青山合乘髙眼倍寛風驚梧葉陣雨暗菊花團涼
色宜欹枕秋光怯凭欄向來疎懶意景物暫相歡
怪底西風别秋香一夜繁攢金差可擬揉蠟巧能摶買
地宜多種移牀且細看江南籬菊晚頼爾慰愁端
絶壁跨城樓連天海氣浮長空去鳥盡落日㫁雲留鼓
角深秋壯山河薄暮愁勞生知底所倚杖寄滄洲
　　聽雨
昨夜燈花暗今晨雨意深殘花惟有葉新笋已成林未
辦扶頭飲聊為擁鼻吟興闌幽夢斷簷際足清音
　　豐樂樓
今嵗西湖上經行始此迴輕烟認花柳細雨識樓臺春
半已多日官閒能自來情知欠樽酒倚杖且徘徊
　　清明
老去驚時節春來念物華青烟百六日同社兩三家醉
著凌風舸歌成滿路花滄江萬里意獨立送殘霞
　　閒居遣興
著雨柔桑暗吹風小麥齊江深涵日淨野闊並雲低車
馬能相問琴書故可攜村村花自好不奈子規啼
　　道中遇停郊祀詔書
丹詔西來急沿淮次第知應嗟饗帝日郤作視師期士
苦三年戍人懐四郡悲平戎可無䇿帷幄定誰咨
　　建業書事
千載西州路何人不此行山横桃葉渡江動石頭城天
闕雲端聳秦淮雨後清敢論風景異舉目笑平生
　　過芙蓉對鏡嶺
世事日千變勞生憂患多誰知度炎熱正爾陟嵯峨峰
矗蓮初綻崖枯鏡未磨江東兹絶險歎我兩經過
　　慈雲嶺
極目慈雲路看山立少時湖光經雨闊柳色泥煙埀琢
石觀蹲獸䥴崖讀斷碑西關知底險撫掌笑兒嬉
　　山行
意適都忘遠行歌未覺勞﨑嶇一徑入上下數峯髙嫩
白憐新菊輕紅訝小桃(得桃花/數枝)歸來清興動風葉亂蕭
騷
秋盡暑猶劇今朝涼意新輕隂能障日小雨不生塵度
壑時投䇿看雲一岸巾鄰僧問何往茗菓愧情親
　　登玉京洞遇雨
俗物祗㪚意市朝那復情未能蓬島去且上玉京行古
洞深無底幽泉細有聲山靈知我意賸乞片時晴
　　雨中同鄒德飯白雲菴
小雨不成雪凍雲猶沒山若無官事縳聊傍野僧閒濁
酒間何闊清遊阻且艱相看成冷淡得句不空還
懶惰已成癖幽尋湖上臺應知千里近動作半年來一
徑草仍碧兩山梅未開猶憐衝雨濕路入亂雲堆
　　龍華寺傳大士眞身像
古寺郊丘側鐘魚曉未喧雙林有遺骨瑞蕚記名園粒
石嗟餘飯神槌想叩門蠶桑猶有謁鼓舞動山村
　　青陽龍池山潮泉其應有時禱于泉上坐頃三應
　　山中人以爲未有也
八月錢塘岸江潮晝殷雷豈知驚浪涌不轉此峯來古
竇深無際神淵秘莫開山靈如愛我三送雪成堆
　　寄題尹少稷借竹軒
借屋復借竹主人貧可知清風時引酒長日最須棊牆
缺秋聲過庭空月影隨遙憐對髙節幽獨更題詩
　　龔敦頣芥隱詩
萬古須彌頂嘗于芥子看憐君作書窟喚客築詩壇黙
識眼界淨忘憂心地寛老來同此味廣厦任髙寒
　　僧仲儼芥室
設席纔方丈誰將芥子看須彌藏自穩琥珀拾應難腳
底芒鞋破顱邉衲被寒遙知八萬座一笑且團欒
　　易安齋
紫陌猶千里禪房自一家翠深穿小徑紅濕動迷花絡
石寒梢亂欹巖碧幹斜春江夜来雨如為洗烟霞
　　過松江寄務觀五首
四海習鑿齒雲間陸士龍酒狂須一石文好自三冬風
水客愁逺烟花春事濃還将枕流耳来聴景陽鐘
風浪白如屋垂虹烟靄間清心太湖水滿眼洞庭山放
鶴迎人舞飛鷗伴我閒是中有佳句詩思未容慳
一别未十日舉頭楊栁黄蜂来知酒美梅度覺船香岸
幘春容好翻書畫景長無人共談麈自酌引壺觴
湖岸見亭館誰家長鎖門主人寜好事淥水但名園借
我安茅屋容君共酒尊風波正奔走獨立望江村
並舍盡垂栁出簷多好花獨尋江岸路靜愛野人家水
暖分魚子沙晴蹙荻芽放歌吾亦醉漁户即生涯
　　寄趙徳莊二首
報陟西樞掾遥憐勢未行𦵏親嘗有請去國豈無名松
菊關心在江山到眼青琵琶洲畔宅歸計幾時成
早辱交情厚年來事輒同自知榮宦拙甘爲好詩窮鳧
鴈且依水馬牛還信風故應懷李白但欲老江東
　　送子雲五首
四海雙兄弟南來幾别離未成春草夢先動白雲思涕
淚三年隔風塵數月期生涯奔走裏卜築定何時
薄宦何堪遠兄今奉板輿貓頭供美筍玉板薦嘉魚川
陸徐行李暄寒慎起居會因回鴈足時一問何如
楚國富山水衡湘千里餘人皆思太傅我獨念三閭貧
賤眞勞矣功名果命歟官閒道林寺洗眼臥看書
别意能淒楚驪駒且緩聽百年三過一萬事醉還醒策
馬身猶健看山眼倍青東風有底憾吹柳暗長亭
水闊湖南道春深可當遊鳥聲喧緑樹花影趂行舟短
䄂那容舞良疇不易謀有親埀白髪歛板未應羞
　　送漳赴分寧尉
挾筴度春水絮飛花易闌吾衰聊玩世子壯且勤官雨
後半篙綠風生孤棹寒慇懃酌雙井爲試茗芽看
　　送温伯玉二首
楚尾還重九荒園菊半花因君向姑孰使我墜烏紗更
度千秋嶺休尋萬里沙壯年豪氣在途路莫興嗟
牛渚青山路衰遲舊往來西風動黃葉朔雪記寒梅戍
鼓邉城近樓船猛士催然犀不用照拔劒憶澹臺
　　送張仲良二首
客裏親朋别詩成倍黯然春風動花桞歸路繞雲煙共
絶過門盗(予與仲良/俱六女子)俱無使鬼錢生涯知底許消息幸
頻傳
氣概青雲上聲華碧海邉交遊俱得譽伯仲總能賢幕
府寧淹薄諸公肯薦延功名第遲速強飯且加鞭
　　送梁士衡歸餘杭
一水分他縣音書近可傳飄零俱北客憔悴各中年破屋
春風裏扁舟夜雪前故人逢短簿(秀實/作簿)爲話意茫然
古寺荒山曲相過日自宜插花狂墮幘折屐醉爭棊世
事關情懶風光逐意移歲寒氷斷港君去復何之
　　送諒弟丞邵陽
春水生南澗吾衰乆索居三年還作别數字且頻書文
史差無負田園慨未餘常存愛民意門户有權輿
　　送中甫兄之淮南
憶昔湖陰道邉聲日夜聞遠峯明積雪疊鼓墮層雲未
歎河山異常憂玉石焚三年真一夢相見且論文
老惜親朋别貧知客寓愁青燈耿遙夜濁酒對窮秋寒
日催征騎新霜倚縣樓因君問淝水莫渡北來舟
　　淲赴貴池簿
四十纔生子今年亦効官國恩期共報世路覺尤難簿
領猶應暇詩書且細觀傳家門戸立卽此慰衰殘
　　次韻子雲春日見懐二首
毎惜春光去生憎鶗鴂鳴倦遊心易賞多病戍仍更風
雨山花過池塘野水生買牛歸問舎此計會應成
山寺鶯花裏懸知載酒行青春隨夢斷白髪伴愁生爛
醉眞吾事忘機豈世情書來得佳句雙眼暫增明
　　次韻張晉彥書事
頡利何時縛康居乆未灰天威如自震敵勢不難摧日
月丹心在風塵白眼開受降城旋築且緩羽書來
　　次韻任信儒見過
鬭雀嗟窮巷鳴騶枉故人塵埃生破甑風雨墊烏巾别
乆情逾厚詩來語更新囊空得珠玉此叚不全貧
　　次韻趙任卿至北苑二首
行樂湏春事微官日自忙輕雲弄天色細雨出風光筠
甲連山破林髯夾道蒼擬尋花島去更待茗芽香
好雨驚連夜疏鐘喜報晨池心春漲綠花面曉粧勻野
渡經年别官茶幾焙新風光為𫝊語何事曲江濱
　　次韻魯如暉雪晴
臘近千門雪風髙一夜晴醉餘和被擁夢破覺牕明鼙
鼓三年戍闗河萬里情應憐鐵甲冷烽火未湏驚
　　次韻金元鼎新年七十
七十古稀有君今還倦游危機直虎口薄利秖蠅頭黄
髪宜登用清時忍退休遙知江上宅聊近水邊鷗
論文傾滿座嗜酒見天眞舊愜李君馭今懐王翰鄰歡
情知老大詩話倍清新莫作懸車念㴞㴞且問津
　　葉少保挽詞六首
奥學餘家法宏材邁古風剸煩樽俎上禦侮笑談中勲
業中興殿規模大駕宫(公造建業行宫考/周漢制度甚備)哀聞父老泣
遺愛六州同
望實諸公右文章百代師匡時存詔令謀國見丞疑易
識悲麟意難追吐鳳辭(公傳春秋/而易未畢)門生滿天下誰繼蔡
邕碑(伯喈作/橋公碑)
宦逹平生早髙年及引歸安車榮絳節黄髪遽衰衣
未致生芻奠俄驚薤露晞孝心天地惻相望兩靈幃
精舍湖山外天開萬石林五車娱晚嵗一壑遂初心激
水穿巖竇栽花繞澗隂佳名端不朽揮淚記登臨
翰墨通家舊吁嗟大父時追隨千里駕酬唱百篇詩小
器慚非遠孤童誤見奇慇懃授簡意敢負昔年期(公在/閩中)
(作萬象亭/某為之賦)
憶罷儀曹試登門語更親故懐如昨日一醉賞餘春佳
句猶霑墨遺編竟掩塵(公欲序髙/祖文集)烟雲變朝暮感慨獨
傷神
　　故資政殿大學士樞密洪公挽詞二首
世學摧東楚文名冠異科弟兄聫玉筍父子擅金坡籌
幄淵謀在陪京惠愛多無因奠雞酒清淚灑江波
甲第湖山羙人知小隱名天方開樂土地忽起佳城祕
殿疏殊渥珍臺錫異榮勲勞纔右府曾未陟魁衡
　　故贈太師丞相文恭陳公挽詞三首
拱揖消狂寇從容奉兩宫臨危幾謝傅忍事實婁公陶
冶無偏黨經綸盡樸忠再來金鼎地髙卧亦成功
扶疾祗嚴詔邦基整屢危紫宸朝奏事黄閣暮興悲徳
望儀千載恩榮冠一時石龜山下路誰為記豐碑
凜凜循良吏休休一个臣投艱推宇量禦侮頼精神給
侍恩雖渥懐歸志莫伸平泉開甲第花木末經春
　　故太師和王挽詩三首
宿衛登環尹榮恩四十春威名傳翰海功烈上麒麟卻
敵凝山岳臨機妙鬼神中興奉朝請勞舊總無人
淮右偏師出江津督府開槖臯賊陣蹙𤓰歩敵鋒摧寳
劔疇能舉神旗悵莫回悲風苕水路千載有餘哀
甲第神京冠王封異姓優風雲開傑閣水月轉芳洲種
玉階庭盛揮金族緒周諸郎自持橐衮衮尚公侯
　　致政龍圖給事呉公挽詞二首
風采儀三院循良著六州譽髙青瑣闥名動紫雲樓經
世餘閎議興邦閟逺猷君王問黄髪柱石可能留
勇退湖山地心期白傅論仙風占蒼嶺樂土並桃源壯
節傳交舊儒科付子孫脩齡纔八十殄瘁只聲吞
　　致政龍圖給事徐公挽詞二首
磊落南州士家聲二百年失身幾利吻得路巳華顚青
瑣元虚位黄扉乆佇賢(上欲大用/公而不起)九原寕可作東望益
潸然
今代詢黄髮臨雍缺盛儀乆從曾釡樂俄重鯉庭悲徳
履嗟如在功名誤見期平生拄頤劔聊掛墓門枝
　　葉夢錫丞相挽詞二首
製邑騰嘉譽升平遂一州雍容持從橐慷慨動宸旒相
業看調鼎兵機乆運籌勲庸元未究湖海淚空流
味道蘓仙井言歸鬢尚青僅周新甲子還仰舊儀刑祕
殿欣疏寵華鐘待勒銘追隨樽酒地愁絶最髙亭
　　挽任諫議詞二首
身致髙門重心無闇室欺臧孫宜有後伯道乃無兒(公/無)
(子以族/子後)千載君如此流年疾若斯寧無百人贖遂作九
原悲
凛凛諍臣節恂恂循吏名世嗟陽諫議人憶謝宣城優
詔纔三接嘉言未一行清霜數行淚豈為故人傾
　　故端明尚書汪公挽詞二首
未冠登華選髙文動漢廷持身嚴榘席慮世炳丹青庶
府咨沿革諸儒見典型空嗟廊廟略不上鼎彛銘
獻納髙門地君王識履聲閩山歌惠政蜀道憺威名逝
矣嗟天命誰歟總國成弟兄無六十殄瘁亦堪驚
　　致政許侍郎挽詞二首
海内循良政髙名實吏師銅符嘗五換玉節更三持慷
慨平戎䇿雍容聖徳詩(公嘗獻十二説及/詩百韻太上歎賞)甘泉僅持橐
功不負明時
蜀道煩司馬宣城屈謝公風行萬里外身老十年中厚
徳今疇繼深知昔誤䝉佳城閟千載雞酒恨何窮
　　故宫使待制侍郎陳公挽詞二首
政譽京江口威名峴首山折衝章貢外制勝漢淮間零
落金閨彦淒涼玉笋班文章與功業未老竟長間
結綬同郎省幽居願卜鄰攖寧良自適坎壈遂無伸壯
志嗟猶在交情晩更親秋風敬亭路西望一霑巾
　　故宫使参政觀文錢公挽詞二首
忠孝全家法清修極道腴雍容調庶政談笑靖邊隅許
國心猶壯安時貎不枯脩齡纔七十誰為隔黄壚
甲第依香火棲心不離禪頤神雖綠野紀績自凌烟榮
觀丹丘外眞遊弱水邊佳城近劉阮覺路有飛仙
　　故致政參政大資張公挽詞三首
海内推耆徳朝端藹直聲金輝餘烈火玉價自連城正
色消羣枉髙風聳後生君王問黄髮猶僅陟台衡
益部煩分陕金陵起御戎逢時身已病憂國志彌忠廊
廟訏謨外丘園夢寐中弹冠與歸老盛節有初終
憶荷公車薦多慚識面求驚心異生死倒指十春秋國
士懐青眼門生慨白頭束芻催老淚東與大江流
　　挽曾伯充大夫詞二首
作吏餘家法臨民有古風政推平易外人在典型中道
擬莊生合(公留意/黄老)年幾衛武同清時記耆舊揮淚楚江
東
宦逹雖無意安榮自一門剖符看令子曳綬及諸孫盛
徳清難繼髙風俗為敦葬車駢百兩歸臥九華根
　　方務徳侍郎挽詞二首
壯嵗分符節飛騰四十春吁嗟循吏傳無復老成人三
輔勤勞舊西清寵數新青山問何許猶與謝公鄰
上聖詢黄髮清時慨莫留居中二千石典外十三州禁
闥多閎議籌幃裕遠猷交親半天下注海淚空流
　　周元特詹事挽詞二首
道學尊閭里衣冠見偉人雞羣眞野鶴麕角自祥麟
讜論追前輩清時識諍臣他年激貪懦風動霅溪濵
黄髮趨嚴詔青宫啟太微園公方入侍疏傅已言歸奏
牘三千在流年七十稀無從奠鷄酒老疾只沾衣
　　挽徐敦濟郎中詞二首
南渡推人物彛常有世家州麾三上最使節五分華通
籍恩初渥登車病巳加甘泉垂入侍華屋漫興嗟
强學三冬足髙談四座傾書成唐北海丈似漢西京籌
幄嘗禆畫星曹僅掛名生芻纔一束聊寄淚縱横
　　挽傅安道郎中詞二首
節概存先烈文才藹儁聲弟兄聨膴仕父子擅英名密
勿棲郎省華光擁使旌甘泉虛從槖曾未席恩榮
蚤負凌雲氣長懐流水音詞塲俱白首世路只丹心妙
語空成誦懽盟詎可尋泉山幾千里涕淚俱霑襟
　　范泉州挽詞二首
淡墨標名早飛騰僅石渠學傳外家藴論合古人餘議
本楓宸疏評和相第書忠言與危行青史未應虛
玉節江南道銅符海上州登車人自化截鐙士爭留不
作田園計長懐世事憂秋風閉黄壤誰為子孫謀
　　挽張元幹國錄詞二首
左學馳聲舊中朝得錄初宏材知底用壯志亦成虛歸
旐三千遠親年八十餘蒼天誰與問行路亦欷歔
一第固已晚九遷人共期功名雖有命夀考獨無時門
士韜珪璧諸郎襲禮詩他年振儒學猶慰九原悲
　　尹少稷挽詞二首
蚤擅竒童譽中蜚處士聲談鋒粲開闔筆力妙縱横主
聖由言悟官清以諫名故交零落盡老淚與河傾
今代賢良䇿中興未一陳文章如漢士家世亦齊人遇
合嗟云晚忠嘉慨莫伸朔風吹墓草毁譽付千春
　　毛平仲挽詞二首
奥學窮千古奇文擅兩都功名一盃酒身世五車書未
奏揚雄賦長懐仲舉輿溪塘巖下水豈羡石為渠
蚤嵗聞嘉譽論交鬢已絲長言雖靣隔千里但心期故
壘生芻奠塵編幼婦辭倚天長劔在欲掛漫興悲
　　宋傳道挽詞二首
徳履無遺恨絃歌有去思養親三釡樂作郡十年遲壯
志沈黄壤英遊閉赤墀豐碑頌遺愛誰為繼羅池
留落東州彥相期幸卜鄰筒詩餘唱咏樽酒記情親舊
國歸無日諸鄉見有人佳城千載恨雪涕楚江濵
　　故秦國太夫人鄧氏挽詞(朱藏一丞/相内子)
諸父聨丞弼元夫總化鈞光華人莫並恭儉古無倫沐
國三茅土儀家五鳳麟塗車閭里慟矧此故園親
　　信國太夫人慕容氏挽詞(蔣丞/相母)
望族尚書舊宜家藹縉紳無人知善教有子冠鴻鈞箕
箒惟安禮詩書不待鄰䲭堂萬鍾養風木倍悲辛
　
　
　
　
　
　
　
　
　
　
　
　
　南澗甲乙稿巻三
欽定四庫全書
　南澗甲乙稿巻四
　　　　　　　　　　　　宋　韓元吉　撰
　七言律詩
　　鹿鳴宴
金殿春風策雋賢上林弧矢更爭先不辭老懦聊推轂
要見飛騰總著鞭勲業肇端登鳳沼(葉公始/登政地)詞章接武
侍甘泉(待從諸賢前後/多領文字之職)明年貢籍還增倍定作東州盛
事傳(東陽解額甚窄主司有遺才之嘆國朝故/事所解全中南宫則次舉許倍增人數云)
　　立春感懐
南北驅馳老病身不堪節物更催人梅梢白白猶藏臘
蔬甲青青便作春鐵馬漸欣邊塞靜土牛還祝嵗時新
聖朝文物從兹始元日郊丘得上辛
　　喜雪
苦寒無那嵗崢嶸一夜隂風雪滿城莫問牛羊迂使節
卻思鵝鴨溷軍聲庭空賸喜羅琪樹履敝猶堪步玉京
更碾新芽試湯火從來冷淡是書生
　　元夕再用韻
瑤山直上玉梯横不用銀花散火城著桞共看飛絮動
打牕渾作亂蚊聲路尋鸞鶴天疑近石壅鯨鯢觀易京
便擬乘風跨滄海更須新月趂潮生
　　春日
霏霏小雨映烟光睡起文書正滿床芍藥倚堦纔弄色
酴醿堆架漸吹香林端好鳥猶相應葉底殘花欲自藏
便覺春風如我老須君駐世有竒方
　　春日山中
杜陵愛飲覓南鄰我亦顚狂不奈貧漸有好花宜過雨
應須美酒細酬春十年鄉國無窮思千里江湖未老身
莫向空中厭愁寂杏梢桃葉一番新
　　雨後睡起有懐
菊枝萱草亂庭隅旋巻疎簾臥看書枕簟涼生秋雨後
軒牕睡足晩風初官閒自愛門無轍計拙猶慚食有魚
莫遣功名心易老只應湖海氣難除
　　夜坐聞牕下水聲
書史懸知伴此生敢求身外百年名青燈又暗吹牕雨
流水長聞入夜聲玩世久忘榮辱累定交諳盡死生情
翛然隱几焚香坐不獨心清境亦清
　　曉霽再用前韻二首
牕外幽花無數生亂紅相映不知名長條自轉風前影
别壑還添雨後聲閉戸苦無佳客語披書聊慰古人情
詩成步逐山腰月相對茅簷夜色清
新筍成行嫩菊生故人為作小軒名十年敢有旌麾意
兩部空遺鼓吹聲世事如塵紛過眼風光和酒最闗情
曲肱不作南柯夢槐影隂隂枕簟清
　　七夕亞之置酒再用前韻(案此詩題云用前韻檢/七律中無之蓋巳佚矣)
鳥鵲無聲夜向䦨空庭插竹巧誰看長生殿裏金釵暖
百子池邊五縷寒夢破清風吹雨腳醉餘新月上林端
閒來不辨論時節賸喜秋花共夕餐
　　九日獨酌
茱萸滿把半青紅强擬登臨少客同碧樹池塘秋色裏
黄花時節雨聲中官閒覔句能消日酒薄看山尚怯風
高李故人今健否一樽懐古意無窮
　　病中放言五首
松牕永日度涼颸坐覺清隂寸寸移境靜故應閒可樂
形臞猶有病相隨塵埃末路思千里風露何年飽一枝
百嵗窮通吾自了閉門長詠子桑詩
長夏空齋冷欲冰㡬愁無米溷鄰儈途窮誰為一舉手
計拙自宜三折肱風靜鳶飛猶跕跕日斜蚊聚已􁊻􁊻
此身示疾非吾病臥看南山翠作層
嵗月催人易白頭只應蝴蝶夢為周跰􁗎久悟人間世
汗漫已期方外遊化鶴自知迷故國斷鼇今見立神州
蓬萊水淺君須記蓮葉翩翩僅可舟
寓意平生止墨卿轉喉無奈觸錢神敢將名利期當世
直欲文章似古人積雨尚添門外轍顚風不掃甑間塵
倦游儻有凌雲賦肯為黄金巧致身
少日功名謂立成壯年漂蕩巳心驚正平只合依文舉
元亮何妨慕孔明墓上征西眞底用生前杯酒未宜輕
田園待足何時足歸赴空山猿鶴盟
　　有童子市龜七以百金得而放之
百金為換七𤣥衣自啓筠籠俯釣磯白水眞人聊並聘
清江使者遂同歸負圖可但逄時出曳尾寧須與世違
好去滄波莫回首餘不亭下栁依依
　　記建安大水
孤城雨腳暮雲平不覺魚龍自滿庭托命已甘同木偶
置身端亦似羸缾浮家卻羡䲭夷子弄月常憂太白星
當日乘槎便仙去故人應罪曲江靈(紹興甲子嵗予寓/建安夏大水舉家)
(蕩覆騎危僅脱因此作詩自唁乾道癸巳將命過髙郵/遇杜受言猶子鏜録以見示讀之怳然蓋忘之矣受言)
(時為提舉茶事募人拯予者也鏜實見之俯仰三/十年矣死生契濶不勝慨嘆閏月二十七日書)
　　與蘇訓直約遊招隱寺
十日春晴未放梅籃輿端為看山來路尋絶壑空流水
寺倚蒼巖只廢臺處士尚餘三畝宅野儈合買萬松栽
故知佳興難為敗上盡西峯眼界開
鼙鼓初歸塞上師京江酒美勝年時春來逆旅眞無事
身到名山合有詩石底於菟窮作穴泉間科斗閙成池
荒寒景色君休問後日應懐此客隨
　　雨中同伯恭至湖上
莫嫌鞭馬踏春泥茶鼎詩囊偶共攜山色雨深看更好
湖光烟接望還迷連天花絮飛將盡夾道蒲荷長欲齊
官事得閒須洗眼蓬壺只在帝城西
　　清明日雨中同中甫子雲二兄集湖上
莫辭沖雨濕春衣要看湖山滴翠㣲絮重欲飛堤柳暗
花寒無賴海棠稀官忙未覺追遊少醖美猶堪盡醉歸
屈指薰風來㡬日緑荷簪水已依依
　　清明後一日同諸友湖上值雨
出逰初不計隂晴聊喜湖山信馬行弱桞自隨烟際緑
幽花還傍雨邊明嫩蒲碧水人家好密竹疎松野寺清
爛醉一春纔㡬日可無佳景付詩情
　　元䕫以詩留别用韻示之
密竹疎松一水邊高舂自占曲肱眠心如古井眞無浪
跡似寒灰豈復然舌在未應甘寂寞地偏猶可小回旋
春風又緑池塘草清夢從今只惠連
淵明遶屋樹扶疎大似蓬蒿仲蔚居老矣强營三徑菊
閒來未厭五車書詩成歎我同招隱賦就須君敵子虛
努力青雲家世事他年簪筆待嚴徐
　　清明前一日與客自光孝登般若菴觀鐵塔舊基
　　因至鐵獅頂
青鞵藜杖破層雲勝日猶能界眼新窣堵已摧豪士手
狻猊猶現法王身寺藏松竹疑無地路接烟霄不到塵
車馬憧憧城市客舉頭相望㡬由旬(先是山半舊有鐵/塔舉子以為不利)
(秋試衆手碎之絶頂有鐵獅子相傳郡/南山為羣狼形故以鐵獅子厭勝之也)
　　夜宿斜溪聞杜鵑
船牕初日弄晴暉起坐胡牀自攬衣無數青山隨岸改
㡬聲幽鳥喚人歸鷗盟好在重遊戲蝶夢驚回果是非
便擬走書聞稚子歸來同買釣魚磯
　　過武夷
不到仙山二十年道人䨇鬢亦皤然卻看翠嶺千尋石
又汎清溪九曲船目極巳高聊自喜身輕欲上可無縁
只應猿鶴遙相認笑我歸耕未有田
　　雨中望靈山呈明遠
騎曹公事日紛紛荀令香爐欲罷薰冷雨定知還作雪
好山無奈只藏雲看花便覺名何用勸酒誰能耳不聞
嵗晚官倉塵滿眼只應清坐獨輸君
　　陪曾吉甫遊中山
去天尺五城南寺目極層軒得此遊山濶雨收雲㸃綴
江清日淡栁風流僧扉繚繞牛鳴地樓閣參差斗大州
公自蓬萊舊仙伯一麾眞復占鼇頭
　　勸耕至赤松山
謬誤君恩再領州名山猶幸復春遊苦無羽客追元放
尚有羣兒識細侯麥穗雨晴迷野岸桃花風急滿溪流
隔林布榖如相應更酌丹泉為少留
　　自天封登華頂將自桐柏以歸土人謂之望海尖
連天松影轉崔嵬夾道桃花迤邐開便覺胸中有東海
不知腳底是三台閒雲自作千峰雨流水眞成萬壑雷
喚起吹笙王子晉夜深乘月上瓊臺
　　望卞山懷石林翁
卞山苕水共蒼蒼中有先生萬石堂早嵗英名類終賈
暮年眉夀到劉楊人琹遂欲成千載雞酒猶能酹一觴
身後遺編尚塵積豐碑誰復付中郎
　　遊鹿田寺
路轉崔嵬第一峰兩仙迎我度空濛不知屨躡青霄上
但覺身行紺霧中隴麥正隨高下緑山花猶作淺深紅
極知靈運真任守蠟屐穿林興未窮
　　同葉夢錫趙徳莊遊牛首山
不辭扶病觸春寒及此新晴一日閒雲外經年見䨇闕
馬頭乘興數前山清泉細酌巉巖上佛窟同探紫翠間
我亦無心話禪悅銜花百鳥自飛還
　　寶林院次韓廷玉韻
山繞孤城水拍空惜無殘月照疎桐江干雲斷夜來雨
木末涼生秋到風六代興亡知寺古老禪神異載碑豐
詩成極目蒼茫裏惜别情懐醉夢中
　　㑹稽道中有感
稠紅亂紫正芳菲寒食青門客自歸江上酒醒聞燕語
日斜睡足看花飛功名老去真何在丘壑平生豈願違
尚喜繫船探禹穴稽山雲淡雨霏霏
　　九華道中
行人腳底不生塵絶壁仙凡路巳分一水奔騰崖覆雪
九峯羅立岫塡雲謫仙才大三千首國老謀深十萬軍
莫對青山歎華髪丹砂未就又論文
　　至日建徳道中
聖皇初款帝中壇羽檄交馳玉仗寒佳節又看當警急
勞生底用較悲懽腐儒憂國成千慮强敵窺人詎一端
夢想淮南風雪裏可無消息報平安
　　葉丞相最高亭
丞相園林景物繁花亭那更得躋攀平看溪上千尋木
不數城南萬疊山歌舞恍如銀漢外笑談常在碧雲間
醉酣欲問劉公客百尺樓中亦汗顔
　　賞心亭(亭後世傳/張麗華墓)
北風吹雨冷如秋更上江干百尺樓瓊樹佳人閉黄壤
石城華屋變滄洲三峯巳覺蓬萊近二水眞成汗漫遊
六代風光㡬人物不妨擁鼻向南州
　　重建極目亭
曲闌十里畫屏開氣壓凌歊百仞臺不盡溪光空外見
無窮山色望中來旋規北檻栽新竹更闢東牕對野梅
老子興來眞不淺清秋忍負十分杯
　　次韻張子儀倉司展翠亭
官事常忙心自閒故應拄笏為西山舉頭但覺來風月
著足何妨渉闠闤振廪功成聊共醉追鋒詔下合俱還
(陳天與為守和篇有即闗把/琖之句二公皆即召用矣)須知蒼翠看無盡輸我巖
居晝掩闗
　　晚登凌風亭戲作
咄咄眞成了事癡功名何在鬢霜垂清談安得如夷甫
佳句無勞發愷之山色倚江秋更好烟光連市晩偏宜
田園底許歸能決且擷黄花付酒巵(王夷甫清談終日/縣務亦理口未嘗)
(言錢顧愷之見張融海賦云但恨不道鹽耳/因增熬波之句二事皆所困者因以自哂)
　　再至凌風亭
目盡西山落照邊危亭風景故依然重來身忝二千石
老去心驚十九年種栁巳高丹檻外栽花猶占緑牕前
不堪素髪紛垂領還愧青春令尹賢
　　題長春亭
一徑清深不起塵芳菲紅紫意隨人應知地勝無非景
但有花開即是春萱草自隨蘭葉茂棠花還與桂枝新
綵衣兄弟人生樂莫惜支筇歩武頻
　　題蒼筤亭
手種蒼筤數百竿築亭相與枕書看故知落落非春事
直有青青共嵗寒一壑自欣幽意足三年獨得此君歡
蕭然風露千尋影搔首哦詩獨凭欄
　　采箬亭
山繚重城水拍堤雨晴秋浦靜相宜新篁弄日千竿玉
紋簟披風八尺漪坐對芳洲端自樂興來小艇亦頻移
他年穏侍蓬萊殿聊記高亭一笑時
　　晝寒亭
月裏瓊宫不奈寒誰令白晝墮人間隂風淅淅來深谷
晴雪霏霏濺兩山靜愛飛流聊洗耳坐看絶磴可怡顔
紅塵熱客那知此赤腳青松意自閒
　　凌歊臺
山到西江勢郤囘倚山樓殿更高臺天容水色望中見
帆影車塵空際來桑柘棊分千里迥波濤壁立兩峯開
登臨擬問興亡事白塔亭亭鎖翠苔
　　蓬瀛臺
雨餘天宇澹澄瀛及此秋郊一日晴軒葢翩翩度林影
笙簫隠隠雜溪聲風隨廣席歌呼轉雲滿高臺步武生
記取今年作重九丹崖絕壑是神清
　　錢伯同新創明暉閣
使君談笑兩橋成人向晴虹鏡裏行更闢軒牕待遊覽
要看山水倍澄明波寛十頃知魚樂嵗熟千家響碓聲
收拾風光付華月一樽還記昔文清(閣名用會/文清詩語)
　　題金元鼎至樂堂
百嵗休論七十稀羡君林壤得熙怡賦歸巳久同元亮
至樂眞能慕啓期一壑過人聊自足萬鍾於我亦何思
故應不羡紆朱貴(元鼎辭/倅得祠)帶索行歌世未知
　　題十二兄野堂
少年行樂記鄉闗月渚霞洲一夢間為愛軒牕臨野水
只疑風景是家山荷香栁影情偏厚竹色松聲意自閒
堪笑主翁持節手卻來垂釣傍蒼灣(明月渚落霞/洲許昌湖也)
　　韓子師讀書堂置酒見留
酴醿插架未成隂水滿方塘數尺深入户幽花眞有意
拂簷高竹更闗心鳴禽喚客知閒景舞鶴迎人作好音
莫道相逢欠歌管一觴酒盡讀書林
　　山橋
倚杖溪橋暮雨垂春寒空翠著人衣凌空怪石如旗豎
噴壑清泉作練飛乘興正須隨地飲醉狂聊共插花歸
從教拍手兒童笑要是山深客到稀
　　范良臣見過云有食粥之憂以斛米助之因得長
　　句
捄饑豈復衛文子闕食尚憐顔魯公定知啜粥可餬口
未至腹疾號山芎東方千牘羨飽死顔氏一瓢嗟屢空
我家無錢但斛粟與子共坐詩能窮(世傳兩貧士為鄰/其一有餽之斗粟)
(者抖擻篋中僅得數錢以勞其持餽至夜鄰士叩門假/一二錢市油誦書則嘆謝曰盡之矣既而愧甚曰尚有)
(斛斗可分子/也故用為戲)
　　伏日諸君小集沈明遠以小疾不預作詩戲之
廣文官冷酒錢空平日清樽一笑同苦憶車公來座上
翻成王老隱牆東定中示病應非病詩裏能窮有底窮
涼月滿天新雨足試慿檄語愈頭風
　　聞吳端朝作眞率集
他年會作社中人骯髒歸來白髪新闊别常思共杯酌
舊交那得更比鄰黄雞白酒可勞勸青笋烏椑未絶貧
恨不從君語終夕空齋愁坐獨傷神
　　令防得女招飲以病不往走筆戲之
平生諸女重吾貧敢意君家亦效顰醜惡未妨攘盜賊
長成難議卜比鄰(予與令防昆仲/鄰居比皆得女)遙憐四十稱郎罷豈
惜千金辦主人美酒尚須留待我明年應見玉麒麟
　　次韻陳子象謝新火詩
曲水流觴迹易陳水邊那復御厨珍茶烟永日看輕颺
槐火今年又一新鄰舍未應煩束緼官庖猶幸有輿薪
須公更試長擎夜賸照歌臺拂鏡塵
　　李彭元攜㑹吉甫詩巻數帖見過
十年松竹暗茶山君有詩聲舊將壇食薺誰如東野苦
無氈不奈廣文寒閉門久詠高軒過彈鋏今嗟行路難
我亦凋零舊賓客遺編聊共拂塵看
　　李子永惠道中詩巻
踏雪衝寒徧㡬州豈妨乘興作清遊風横白鷺歌瓊樹
月滿青山問釣舟夢繞征途渾厯厯老諳世事總悠悠
塵埃鞅掌君休恨自有詩輕萬户侯
　　熊子復惠十詩作長句謝之
白首相期翰墨中衰齡況是甲庚同久懐妙論傳犀麈
尚喜清詩附驛筒柳長五株知訟少麥呈兩穗報年豐
去天一握歸來近密令疇庸可拜公
　　姜特立寄近詩
䨇溪巖曲蘆江岸每見君詩句益竒漸喜青雲今得路
豈妨白雪尚摛詞斷蛟入海功何壯披腹排雲世共知
斫郤月中丹桂手朝陽應占鳳凰校(姜五中鄉薦/今為春坊)
　　周航定國攜諸公所贈詩求次韻
拾青紫本一經明得失由來信可驚美玉固應人未識
千鈞何自俗能輕馬曹寂寞心空在驥子昂藏骨更清
(航有子/預薦)穏步烟霄遲速耳筆端夢覺巳花生
　　季元衡寄示三池戲藁
文彩風流冠一時三池聊作鳳凰池新詩到處傳桐葉
麗唱他年滿竹枝歸夢故應懐古括清談還喜對峨眉
玉堂待草山東詔解纜春江莫放遲
　　㑹丰惠文編
簿領裝懐筆擁塵經年舌强不論文跫然步武心還喜
籍甚聲華耳舊聞曲水賦詩須鮑謝甘泉第頌憶淵雲
相期穏上芸香閣要策清時翰墨勲
　　徐應祺惠文編
渴雨空齋晝不眠疎簾竹簟意翛然借君妙語清袢暑
起我衰悰似壯年得意每看雄霓句逢時㑹奏白雲篇
漢庭久重春秋學凌厲烟霄更著鞭
　　寄懐子雲兄
長年游宦已堪嗟寓舍無田豈是家母子分飛還嵗換
弟兄相望各天涯塵埃閲世丹心在朱墨縈人兩鬢華
聞道過庭新哭鯉開書空有淚横斜
　　赴信幕寄子雲叔喚及同寺
田園未辦各身謀兄弟今成迭去留游宦三年方啓足
寄書千字又從頭(家書以千/字文為號)白雲不定山容晩碧水無
窮樹色秋回首寺橋同社客想因明月話離愁
謝三船上醉同歸黄四花邊手屢攜巷裏何曽異南北
屋頭還復記東西一杯相屬情猶在千里分飛意自迷
堂下秋來足萱草定傾家釀飫黄雞
　　初至上饒寄子雲
險阻艱難客路賒東西南北問生涯秋聲瑟縮生梧葉
野景蕭疎上菊花去國已驚身老大無家空有淚横斜
遙知載酒齊山寺應憶年時醉月華
　　寄梁士衡(癸酉/年作)
江上潮聲日夜來相望蹤跡共塵埃亂花洗雨紅成陣
疊嶂連天翠作堆山市放歌知屢醉沙津獨步想千回
松林月出溪橋夜猶憶當年對野梅
　　夜坐有感寄子雲(金陵/作漕)
風景新亭舊往還誰能舉目較河山宦情老去秋多感
官事忙時夜始閒牕外槁梧風瑟縮竹間亂石雨淙潺
青燈已作江湖夢同約歸期早晚間
　　過龐祐甫
半畝方園水到門地偏人靜恰如村聲名不用卿王衍
文字真能僕屈原舉世知君如我少平生學道欲誰論
何時共結柴桑社籬下秋來菊正繁
　　劉子淵監廟年八十六耳目聰明能飲酒舉大白
　　喜賦詩比過之因示長句次其韻
才疎政拙愧能名黄髮猶欣見老成林壤固知聊自樂
門閭要是已堪旌持盃㶑灔千眉聳落筆縱横四座驚
笳鼓過君應一笑平田兩部足蛙聲
　　過趙仲縝
山下清溪溪上亭竹隂芳徑眼增明已知數日逢寒食
賸喜今朝作好晴酒美故應容客醉歌長不自覺詩成
春深準擬多行樂卻作花前送我行
　　秋雨新霽過趙愼中留飲
門外黄塵有底忙主人高臥興何長春風竹樹簫笙轉
雨足軒牕笑語涼耳熱漫思官裏事眼明猶識醉時粧
紫雲莫厭頻來客未抵當年御史狂
　　陸務觀赴闕經從留飲
溪岸風高霜作稜杯盤草草對青燈已甘鹽莱待梁桞
況有酒漿延杜陵嵗晩鬢毛紛似雪天寒門巷冷于冰
春風穏送金閨步看躡鰲山最上層
　　寄徐滁州埻立
青瑣金鸞跡未容寘公猶在昔賢中著書定已追迂叟
(聞編通鑑/後事甚備)得郡何妨號醉翁豐樂橋邊魚動鏡清流闗
下馬嘶風獨憐湛輩猶奔走不得登臨一笑同
　　寄别子雲
江干風雪敝貂裘兄弟相看已白頭兩月追隨無十日
一春離别甚三秋清時官職難頻竊異縣田園合早求
並戲毋前端有日省郎雖美不如州
　　次韻沈駒甫留别
筆下縱横自學林胸中玉海更清深識君異縣見眉宇
過我空山聆足音月近中秋還惜别雪飛窮臘㑹重臨
閉門剝啄誰相問與客寧論舊與今
　　别范元卿
晴林緑樹越江邊聊泊東來倦客船風引花香㣲近酒
水浮月色澹連天驚心朋舊皆千里回首光隂又五年
莫笑相逢便離别此生身計已飄然
　　松江别范至能朱伯陽
彈鋏功名易白頭歸歟未辦五湖舟送君與我皆為守
到處逢山且縱遊薄日連雲千嶂曉斜風吹雨一江秋
買魚斫鱠垂虹上更為今年好景留
吳歈灣月韻江船屈指同行二十年勝日五湖看老矣
倦游䨇鬢各蒼然擬尋詩酒平生社未了塵埃薄宦縁
後夜西風相憶夢琵琶亭下水籠烟
　　留别傅安道
華髪相看四十年飽諳世事欲忘言一春離别當寒食
再嵗追隨作上元湖外溪山明小檻雨餘花栁暗西園
極知老大交朋少相與論文更一樽
場屋俱為拜賜師烟霄獨喜鳳毛飛壯心似鐵何㑹老
健筆如椽合一揮北渚青山勞我夢西垣紅藥待君歸
詔環不作經時隔沙路薫風巻繡衣
　
　
　
　
　
　
　南澗甲乙稿巻四
欽定四庫全書
　南澗甲乙稿巻五
　　　　　　　　　　　　宋　韓元吉　撰
　七言律詩
　　送湯丞相帥㑹稽
淮岸春來罷夕烽君王奏凱大明宫守闗豈但勤蕭相
分陜猶宜屈召公綵綬不妨龍衮貴錦衣眞與故鄉同
政成更上平戎畧歸作麒麟第一功
翰墨英名多士先經綸長䇿萬方傳乆知燕許文章大
要自臯䕫事業賢曲水蘭亭修竹外都門祖帳百花前
去天尺五調元舊肯使邦人借一年
疇昔追風幸執鞭詞場好在筆如椽十年睎驥猶瞠若
晚歲登龍未偶然下客陽春驚白雪何人緑水近紅蓮
尚應九里䝉河潤他日一天今二天
　　送周承勛赴荆南幕
周南留滯幾年餘筆力追還兩漢初無地寘君羣玉府
因人貽我萬金書未嗟王粲依油幕聊喜安仁奉板輿
夢想風帆轉平楚眼明江樹緑扶疏
　　送馬莊甫攝幕鄱陽用趙文鼎韻
杖䇿衝寒不作難弓刀結束笑談間便從幕府清民訟
已作戎車靖蜑蠻風雪幸無千里路江湖纔隔數重山
荆南桃李新開徑屈指春融及早還
　　送陳天與知徽州
臺閣英名二十年卜居那得便林泉履聲舊振星辰上
諫墨猶存雨露邊欲考治功三府近且施惠政一州先
黄山看盡須黄閣六月天池更著鞭
　　送陸務觀得倅鎭江還越
高文不試紫雲樓猶得聲名動九州金馬漸登難避世
蓬萊已近卻迴舟燒城赤口知何事許國丹心惜未酬
歸卧鏡湖聊洗眼雨餘萬壑正争流
前年邊馬飲江水烽火𤓰州一水間正使樓船多戰士
要須京峴作重闗平戎得路可横槊佐郡經時應賜環
把酒賦詩甘露寺眼中那更有金山
　　送陸務觀福建提倉
觥船相對百分空京口追随一夢中落紙雲烟君似舊
盈巾霜雪我成翁春來茗葉還争白臘近梅梢儘破紅
領畧溪山須妙語少迂使節上凌風(僕為建安宰/作凌風亭)
　　送吕令防赴海門宰
五斗由來豈療貧尚應拄笏對秋雲未嗟薄宦來還去
但覺頻年我送君舍北水生思共賞淮南米賤好相聞
白魚青笋平生事愁絶江寒鴈影分
野閣山扉舊卜隣竹陰花徑毎情親舉觴契濶又千里
同社淒涼無幾人濯濯未妨如月栁悠悠眞不奈風塵
海門應去蓬萊近我欲乘桴試問津
　　送趙蕃辰州司理(字昌/甫)
故家零落眼中稀歲月峥嶸踏路岐詩解窮人君莫恨
錢能使鬼我方知片言折獄非無日談笑封侯㑹有時
一上梅山弔槃瓠賸題佳句寫幽思
　　送張幾仲知泰州
紫槖甘泉不願留虎符聊試海邊州長城底用騎圍鐵
下瀬直須船有樓草木已應知世望江山好在得詩流
春風桃李西溪路宣室歸來尚黑頭
　　送施徽州二首
御史英名世罕儔峩冠聊復漸承流治功要自先馮翊
大惠何妨始歙州野媪定知還去虎山民從此罷賫牛
(二事見唐劉贊崔/元亭任歙州刺史)百年善政須公繼尺一書頒願少留
江出新安見底清黄山高勢碧崢嶸袴𥜗㑹遣民皆有
枹鼓懸應夜不鳴蠟屐未須懐别墅虎符今喜得名城
他時一榻容徐穉端共輿人樂政成
　　送李子永赴調改秩
晩驥騫騰十二閑追風那復駐轅間向來官况誠留滯
此去詩情記往還㑹課未妨更美秩趣班聊喜近天顔
荆鷄莫費千牛刅奏賦金門入道山
　　送王徳和赴調改秩
樽酒盤蔬語夜闌三年猶得幾追歡海棠半折春方好
楊栁都青社正寒籌畫定應瞻武帳文華端合待金鑾
割鷄底用磨天刃遲日湖山滿意看
　　送葉夢錫赴荆南
南郡開邊古上流君王側席用嘉謀壯懐何止入雲夢
雄畧行看半九州風勁鼓聲連岸動雪晴江影與天浮
一樽莫作新亭語勲業歸庸尚黒頭
　　送韓子師守婺州
功名相望十年前白首官曹僅接聫良玉要須更九火
明珠那得閟重泉清風遂作雙溪詠老手懸知劇郡便
奏課不妨聊第一歸來更著祖生鞭
　　送沈千里教授邵陽
縠紋江畔得君詩俊逸清新字字竒一笑偶成歸妹約
幾年還見外孫辭横經綘帳地雖逺給劄金門天未遲
痛飲離騷吾事爾湘山風物與春期
　　送潘元夙教授欽州(字子/春)
文筆超然自不羣胸中韜畧未全陳詎應逺致嶺南士
㑹見來清塞北塵桂海接天聊縱目火雲堆露正闗身
元戎在昔同科彦一鶚飛書上紫宸(桂帥王舍人/亦中兩科)
　　送澤赴新塗尉
少年薄宦㡬東西送汝臨岐意尚迷作尉未嗟官職小
致身當與古人齊短篷載雪看梅蕊古驛衝風信馬蹄
爾父漸衰吾已老寄書時一到南溪
　　送李直剛鹽官縣尉
蚤接君家大父逰乃翁幕府尚淹留文華遂見諸郎秀
名宦懸知異日優朝雨拍溪梅正熟晴雲烘路麥初秋
渭南自昔多賢尉官近長安不用愁
　　送元修歸廣東
十年門户苦彫零屈指天涯㡬弟兄羇旅可堪懐世事
典型誰與振家聲驚心朔岸秋風急極目南溟瘴霧横
好過貪泉未應酌少年逰宦要冰清
官曹邂逅得情親一賦松齋遂絶塵天禄校書元有路
甘泉第頌可無人江山興味不知老芋栗生涯未覺貧
我欲􁦾君寺南住春風聊與杏花鄰
　　送孟壻植還臨川
西風同泛婺江船倒指光隂六換年秋色又看梧葉老
離懐還對菊花前塵埃左宦空搔首功業青雲更着鞭
兒女關情易來往一樽臨路亦凄然
　　送郭誠思歸華下
忘懐物外且如愚何事勞精據槁梧以馬喻馬即非馬
數輿無輿方得輿莫執斧斤過櫟社懶施几席向蘧廬
好歸玉秀峯前座閑看晴雲自巻舒
　　依韻和御製秋晚曲宴詩
巍巍舜治浹嘉生宴俎豐年萬寳成禁幄雲深開曉色
上林風迥起秋聲威加鼉鼓雷霆轉喜動龍旂日月明
應手神珠看電擊旄頭消盡鐵山平
　　次韻子雲春日
林壤欣欣樂有餘杖藜常及曉鶯初春風入戸花開落
晴日當牕雲巻舒契濶經年千里面平安滿眼數行書
弟兄州縣眞勞爾疇昔交遊半石渠
問舍求田苦未成定逢丘壑眼先明極知官事無時了
且作青山任意行元亮折腰應自笑子荆洗耳詎忘情
不妨同是催科拙下考他年更類城
　　次韻子雲途中見寄
輕風獵獵轉殘紅春去荒村暮雨中花影帶寒猶黯淡
山光和霧更空濛百年拚卻身長醉五斗由來計日窮
慚愧賓朋有膠漆不堪兄弟苦西東
十年計拙未能伸四海滔滔總是津但得有山供醉眼
不憂無地著寒身鶯花撩亂空三月風雨淒涼過幾旬
莫道衡陽無鴈信故應時有北來人
　　次韻子雲盱眙道中三首
海上狼烽不起烟兵戈猶記舊年前巖居有客能招飲
肉食何人為給鮮但得生涯類盤谷可無風景似斜川
共尋餬口田三畆仍辦遮頭屋數椽
江南淮北市初通人語忻忻作好風抱耒只思耕隴底
買船誰復渡遼東向來熊耳眞投甲此去天山擬挂弓
上䇿聖君今自治白頭憂國寸心同
桑間無褐半饑人斗粟千金不換銀末路多慚逭溝壑
長年敢笑走塵埃江聲直下黄牛峽河勢遥分白馬津
回首向來征戰地壯懐俱在只傷神
　　答金元鼎喜雨
幾日雲隂合又開良田秋近起黄埃一觴未致靈祠禱
半夜先欣好雨來政拙自知容我懶詩清要是得君催
不妨咳唾皆珠玉漸喜新凉入酒杯
　　再次韻
雨後紅蕖滿意開風前緑淨絶纖埃獨憐病守孤吟賞
猶幸詩翁數往來農事已知溝澮足歡聲不待管絃催
旋舂玉粒添冰釀莫負樽前鸚鵡杯
　　次韻趙文鼎雨中
老病幽栖不厭閒未須消息夢長安一春意淡連墻竹
終日清香小檻蘭紅蕊便驚風裏盡青林猶愜雨中㸔
故人詩巻從頭讀似酌芳樽為解顔
　　次韻中甫兄九日同集張園
湖山秋盡作幽期未覺浮舟菡萏衰怯酒自憐多病後
強歌還憶少年時平蕪半緑烟猶接好菊㣲黄雨更宜
單父層臺在何許一樽懐古少陵詩
　　雪中走筆寄鄧延碩
去年雪裏共清遊蕭子酣歌幾唱酬竹葉又㸔新釀熟
梅花還作暗香浮青衫尚想君奔走短褐空嗟我滯留
南北兩峯銀色界不應孤負水邊樓
　　和同僚賀雪應祈
臘近春臨雪意遲褰衣敢憚走靈祠夜聽小雨猶傾耳
曉看羣山頓展眉好句懸知得冰柱香醪試為壓羔兒
便應風月臺中客不减梁園賦就時
　　次韻韓子師雪中二首
九門疊壁耀朝暾不比千燈作上元天與蕊珠開漢殿
人將冰玉奉堯樽寒威已覺邊聲静春意都随詔語温
夜入葵州飛將在肯容敵騎妄稱尊
曲欄高檻倚崔嵬要是仙京白玉臺雲色自連鳷鵲動
天顔亦為近臣開光翻午夜渾疑月花滿新春未數梅
自笑詩成無好語但知縞帶與銀杯
　　次韻黄文剛秀才雪中見詒且惠新柑
塡空宻雪借風威深閉蓬牕畫掩扉待學仙人乘鶴駕
未容寒士泣牛衣連篇妙語千金重滿合黄柑數寸圍
細酌清樽酬夜月更看庭樹作花飛
　　次韻梁子張雪中約遊湖上不至
東風閣雨釀重雲賸喜天街玉作塵梅已著花還㸃綴
栁能吹絮便爭新湖光照坐偏宜晚酒力欹欄别是春
慚愧相如果能至卻將冰柱語驚人
　　次韻子雲歸興
湖海周遊未卜居好山時一夢衡廬苦無事業堪調鼎
薄有生涯可負鋤玩世阮公方蠟屐歸田陶令亦巾車
屋頭早晩東西住愁絶江船夜雨餘
　　次韻曽吉甫題畫屏風
何許江山發興長渾疑廬阜對彭郎胸中丘壑元蕭爽
筆下煙波故𣺌茫落落疎松長映座冥冥飛雨欲侵牀
冷然已作華胥夢便有羣仙到枕旁
　　次韻王季夷時同宿蔣山
亭亭石塔寳公龕賸喜僧牀得對談堪凛詞場君亦滯
驅馳世路我何堪軍書又見紛南北敵勢由來説二三
淮岸西風晩更急似傳烽火過江南
　　次韻沈千里玉山道中見寄
霜晴懐玉自生煙寒色淒淒過鴈邊路轉湘南知幾日
山連楚尾又窮年相期鷄黍情歡甚惜别塵埃意黯然
馬上哦詩衝暮雪清風懐我北牕眠
　　次韻沆姪
平生作計本山林便腹空餘貯古今致主未忘他日志
歸耕每動十年心疎翎浪喜煙霄近弱植多慚雨露深
早決儒科猶望汝跫然虚谷佇聞音
　　次韻李子永見慶新居
旋移桐樹占髙岡更喜松筠翠作行簷外參差見林影
門前溶漾足溪光天涯留落還相識地上經營豈太忙
好事肯來三徑在已添籬菊待重陽
　　次韻沈駒甫觀石井
湖裏鴐鵝亦洞天最竒山下石坳泉一泓自覺寒光凈
六月都無暑氣煎清似鍚峯藏雨露迥如篁嶺閟風煙
壁端舊乏騷人句從此須君妙墨傳
　　次韻王亞之來過横碧
君到層軒眼爲寛諸峯還得雨中看嵐光照座蒼翠出
寺影拂波金碧寒詩興豈妨随望極秋聲不奈起愁端
相逢莫怪無樽酒秀色崔嵬尚可餐
　　次韻宋𫝊道夜雨聞㨗
松庭竹戸野僧家獨坐荒齋到日斜門外江風寒作雨
城頭戍鼓夜啼鴉對牀更欲論心事擁褐還驚逼歳華
卻憶巴山舊時語夢回牕燭已生花
邊地山川自漢家蠭旗圖畫拂雲斜江干戰騎膺如虎
塞上神兵斧似鴉羽檄故應煩號令星車底用賦皇華
軍聲指日騰三㨗陣勢他年本六花
　　再用前韻戲傳道
空谷天寒翠袖遮無人曾見玉釵斜詩成落日千尋竹
歌就殘陽萬㸃鴉糚額淺深知内様舞衣裁剪勝京華
自憐已作高唐夢須信饑腸眼易花
　　次韻趙仲績乆雨夜坐有感二首
春雲黯黯未成晴落盡湘桃見紫荆薄官馳驅雙鬢改
流年荏苒寸心驚幽花映水淺深色啼鳥穿林高下聲
幾許風光欠行樂夜寒和雨聴殘更
十日風斜雨更横一春能得幾新晴便須蠟屐穿花去
莫惜障泥傍水行酒興未妨随處發詩狂賸判隔年程
醉來乞得西山藥髣髴雲間吹鳳笙
　　次韻張晉彦書事
舉世諸兄事孔方平生學易問歸藏漸欣過客知吾懶
未怪小兒如我長鶴怨猿驚成底事烏踆兔蹶自奔忙
便須耳熱追行樂更疑心齋得坐忘
　　次韻呉明可與史致道㑹飲牛渚
月出千山捲暮雲遥知玉節㑹江濱便應擊楫酬今日
不用然犀歎昔人煙外笛聲誰送晚水邊花影自迎春
風流三百年無此况有清詩句法新
　　次韻徐應祺小樓
㶑㶑清波泊路衢垂垂髙栁對扶疎已知百尺樓堪卧
况有三重茅可居我老詎能賡鮑謝君才端合紹嚴徐
直須座上千鍾酒澆起胸中萬巻書
　　次韻答沈明逺
如君絶足向風塵顧我宜為途路人阿買八分時自笑
阮瞻三語詎能新狂談尚欲嘲風伯妙筆眞堪賦洛神
得酒相尋那厭數醉歸官長未應嗔
　　亞之出示其祖岐公墨迹及惠崇小景且和前韻
　　復次答之
壁上春江萬項寛錦囊遺墨幸重看功名世路眞多畏
貧賤交盟敢自寒新有詩聲見侯喜盡攄懐抱得蘇端
極知鼎食君家舊未厭堆盤苜蓿餐
　　新晴梅花可愛欲招明逺少稷凍醪未熟
癡兒了事不能閒猶喜騷人共往還嵗晩真成廢書史
雪晴那得負江山多情春與梅花厚一醉天于我輩慳
賸作新詩催酒熟曲池氷斷水潺潺
　　紅梅
不随羣艷競年芳獨自施朱對雪霜越女漫夸天下白
夀陽還作醉時粧半依修竹餘眞態錯認天桃有暗香
月底瑶臺清夢到霓裳新換舞衣長
　　陸子逸惠桃花戲贈
故人招我千山裏也有仙葩巧送春麝馥染衣金縷重
酒紅生粉玉肌勻洛城景物知誰紀寒食風光觸處新
莫把天香調行客曉粧留與緑牕人
　　次韻陳子象十月惠牡丹
芙蓉掃地菊花陳國色天香一夜春愛景自催芳意動
清霜不礙曉粧新長生便可書仙籍上瑞端宜首貢珍
(是日㑹慶節案孝/宗生辰名㑹慶節)詩就只應開頃刻先生筆力起千鈞
　　用前韻以小春茶餉子象
仙花不用惱詩人亦有靈芽特地春數朶嬌花真綽約
一甌釅白更清新眼明共識西都豔齒冷應懷北苑珍
佳茗竒葩堪竝賞須公品第入陶鈞
　　次韻余寺正瑞香花
香爐峰下異香風長憶幽芳夣寐通渴雨旋傾茶作椀
䕶霜新織翠成籠丹青㸃綴瓊瑶上蘭麝飛浮錦繡中
花品曏來誰第一似挼玉蘂間鞓紅
　　故致政宣義葉公挽詞(葉山/父)
植德由來不自知成家今見寧馨兒名駒有種能千里
仙桂騰芳定五枝(公有三/子二孫)綵綬螭坳方致飬素車雲路
忽興悲死生了了真餘事流水斷烟空好詩
　　挽王僑卿右司詞
壯年嘉譽藹瀛州衮衮諸公並儁游獻納未持天上橐
光華頻總嶠南州牢盆賸算波熬素蒲澤終期劍買牛
世路榮枯真莫問浮雲山𦕈淚横秋
　　挽汪南美大夫詞
年如衛武尚安强名似康成善一鄉三邑久知歌惠愛
西州何幸著循良真清在昔傳家世治狀由來籍廟堂
千載蔣山分未朽芝蘭玉樹藹餘芳
　　挽知泰州宋公大夫詞
投老溪南幸卜鄰一麾頻見寵章新飬花别圃成三徑
種木佳城度十春(公自營夀/藏甚久)前席遂孤明主意(公入對/天語甚)
(寵/)留鞭難繼澧陽塵空餘樽酒追隨地同社淒涼淚滿
巾
　　挽故鈐轄趙公彦逺詞(子直/父)
平昔長材未一施尚餘嘉譽藹天支事親飬志人爭仰
教子成名世共推盛德故應傳後裔清規誰為勒豐碑
華林岡下寒泉水隱隱雷聲紀孝思(母夫人畏雷他日/彦逺聞雷輒涕下)
　　楊待制挽詞
妙齡著足道家山壯歲升華玉筍班千里麾符纔假手
幾年香火竟投閒詩書坐使家聲大簪紱誰令夀歴慳
太傅功名有遺恨鵷雛凋落淚頻潸
　　周彦廣待制挽詞
淮海歡騰五袴歌政聲京兆益中和鄴侯井在功堪紀
鄭國渠成利更多紫禁遄躋知異眷珍臺歸卧本微疴
功名方展凌雲歩奈此佳城白日何
　　故運使直閣少卿劉公挽詞(子/履)
清時得路毎投閒垂上甘泉玉筍班借箸幾看趨魏闕
請纓常欲度天山放懷俠氣千夫上抵掌高談一夣間
使節塵生人共惜朔風吹淚太湖灣
　　故致政敷文少卿魯公挽詞
左學摛文藹儁聲青雲接武二難兄主知自紀宜三院
使節更持僅九卿庭下芝蘭方競秀舍南桃李已成隂
掛冠不待甘泉橐愁絶高門淚滿纓
　　故致政提刑少卿方公挽詞
籌策霑榮譽最賢青雲回歩接英躔請纓莫遂終軍志
投紱方期衛武年原隰觀風頻玉節省臺聨秩近甘泉
一舟五鶴符佳夢陂水成湖問葛仙
　　挽主奉路分趙公詞(文鼎/公)
畫舸安輿霅水清春風猶憶送君行無家舉案人方恨
有子分符世共榮德履未容居祭酒聲華端合主宗盟
太支耆老凋零甚蘭玉階庭獨擅名
　　故提㸃判院魏公挽詞(公/濟)
當年卓魯盛材猷循吏聲名始一州功在龍津看雨施
風行金穴見錢流襃庸合上清華貫奏課俄驚疾病留
嶷嶷諸郎富儒雅葢棺十世可無愁
　　劉子宣侍郎挽詞
妙齡嘉譽滿江東晩接甘泉豹尾中烜赫身榮知有道
從容心計不言功威行峴首追羊叔名在鄱江憶魯公
種木十年歸莫遂塗車千里恨何窮
　　李夀翁侍郎挽詞
同解銓衡並把麾五年相望楚江湄鄰墻㑹面嘗談易
吏選偷閒更說詩北客遭逢人共歎(公陛辭日上有/北人難得之諭)南
州流轉事難知投簪自有江湖志雲白天青淚滿頤(公/臨)
(終作詩有白/雲青天之句)
　　挽周仲深郎中詞
才力軒軒動漢庭清時指日致功名一同在昔歌遺愛
兩郡于今有治聲使節暫分秦望重郎星初近太微明
死生契闊空泉壤賻典殊恩世亦榮
　　王中奉漢老挽詞
符節光華二十春壯猷曾不侍嚴宸棲心香火纔同社
放意溪山幸卜鄰再世簪纓宜衮衮一門蘭玉尚詵詵
霜清三􁀙追隨地丹旐飄然淚滿巾
　　呂伯恭挽詞
青雲塗路本青氈聖願相期四十年臺閣久嗟君卧疾
山林空嘆我華顛傷心二女同新穴拭目諸生續舊編
斗酒無因相沃酹朔風東望涕潸然
　　周濟美挽詞
迺翁持槖舊知名兩郡分符見典型禁闥方應馳儁歩
中臺俄忽墮修翎故人零落風前葉北客漂流雨後萍
白馬素車三巷路淚兼臘雪灑林坰
　　暉仲叔挽詞
材業光華藹薦紳由來孝子出忠臣(七十叔祖世稱孝/子載□□□話)
五年字邑祗明詔兩路觀風惠逺民徐穉湖邊纔卜築
葛翁山下忽棲神朔雲千里人揮淚遺命歸從大母鄰
　五言排律
　　次韻唐與正喜雪二十韻
窮臘逢三白山城兩换年破寒初淅瀝作態正翩翾倚
杖心逾喜搔頭意自便直疑填巨壑豈惜沍長川官粉
慙施白仙禽恨奪鮮銀牀凝露綆玉柱澁風絃徑滿巇
難認牕虚隙易穿共尋瑶草路俱誦蘂珠篇獵騎朝羣
擁漁燈夜獨然凌風幾閬苑照日盡藍田賸約佳賓集
先煩好句傳荷枯疑璧碎桞細訝絲牽有士迷青眼無
人笑黑肩豐年期不日瑞氣藹非烟竹密還爭舞梅疎
只鬬妍輕鷗隨浩蕩戲蝶伴聨翩强續麻衣詠真逢縞
帶賢凋零屬國節片段廣文氈短棹㝷安道高樓憶仲
宣名駒紛照夜無復愛連錢
　　湯丞相生日二十韻
寶厯千齡㑹神槎八月流人知挺生傑天欲中興周文
筆超三古聲名溢九州宏才自伊呂餘事豈應劉繄昔
開黄閣于今尚黑頭裴公旋卧䕶蕭相暫居留舄奕稽
山綬光華緑野遊銀輿夀母貴玉耳上公優嗣聖資爰
立昌時副聿求來歸嘉季子入覲偉韓侯今日恢王略
蒼生跂廟謀中原尚紛擾絶塞要懷柔勝算如先定成
機㑹可投洪源端欲汎前箸匪無籌日月符羲馭乾坤
協禹疇行看静蛇豕俱議息貔貅考有中書第官無太
尉酬兩京期迅掃九廟得重修祉福天方鍚勲庸世未
休斯民納仁夀公夀幾千秋
　　投贈徐平江三十韻
上聖恢方域呉門翊帝京千秋季子國百雉闔閭城屛
翰資良牧文昌輟貳卿龍墀虚紫槖虎節駐紅旌河潤
功初洽棠陰政已成農桑歸愷悌絃管樂升平世仰韋
公譽人高白傅名雲樓凌月府花島爛蓬瀛香霧凝春
畫橋虹卧曉晴清規三不惑盛事二難幷舊俗寧論化
重臨倍有聲向來宣使指曾是格刑清自覿銅魚拜欣
聞竹馬迎五湖歌吹滿兩郡吏民爭(公嘗按刑浙右/而自明移蘇)嚴
助書頻賜蕭卿治欲更還應對宣室俱議直承明鼎席
猶虚位戎亭正息兵安危均注意中外等持衡補衮才
猷壯康時智略宏天津飛驥足雲路逸鵬程疇昔參賓
從頑疎荷鑒評馳驅奉刀筆談笑接簪纓夢結閩陬逺
心驚漲潦横寄身侔困鮒盡室逭長鯨官牒霑微禄恩
波拯再生膺門憐舊契禰薦及難兄未釋鹽車駕徒懷
瓦釡鳴幾年良自哂一飽定誰營洛下裘空敝新豐酒
獨傾知公行入輔故吏敢言情
　　少稷家觀雪賦江字三十韻
雪暮來無際長吟坐北牕未嫌光奪月先恐勢填江雲
色生冰柱風聲倒石矼疎簾纔的皪破屋漸錚鏦始訝
烏能白旋驚馬盡䮾㑹朝瓊飾弁獵較素綢杠玉帝開
宮闕瑶姬擁斾幢仰空蜂作陣窺徑蝶成䨇價重連城
璞明逾釘壁釭冷烟紛莫辨凍溜不成淙計拙夸遼豕
塗窮笑越尨戴牛迷象齒覆鹿誤羊羫酪乳浮茶鼎花
甆瑩鼓椌崖枯頻畏住鵠瘦暫胮肛共想周王宴誰虞
漢使降獻衣知念札加璧殆追逄蹇駟深憂沒籃輿重
莫扛淹鍾應預賜增斗定先撞短日棲窮巷豐年卜萬
邦緇塵異羇旅華髮逐耆厖處士欣㝷戴參軍豈遇龎
裘穿心易怯履敗足微跫荷笠閒垂釣迴船穩繫樁清
狂時仄㡌泥飲屢空缸酬唱才皆敵歌嘲語或哤閉門
嗟懶惰授簡愧愚憃戈㦸森磨厲韶鈞富擊摐絮鹽翻
雅況蘭竹變新腔取醉華燈爛催歸戍鼓􁟱晴簷成夜
雨更聼隴頭瀧
　
　
　
　
　
　
　
　
　
　
　
　
　
　
　南澗甲乙稿巻五
欽定四庫全書
　南澗甲乙稿巻六
　　　　　　　　　　　　宋　韓元吉　撰
　五言絶句
　　遺直堂六首
蒿萊自輿臺松桂猶伯叔便合追孔林無庸號寒木
虬龍舞雲端風雨來海上尚想堂中人詩成一迴向
苦心有深思勁質無軟語賢科廢因公此事亘千古
種木已如此高賢有餘思賴公酷似舅其誰羡牢之
鄭䖍骨已朽孔父天不遺他年從事賢手板空倒持
棟梁乃不取得地且深植妖嬈紫薇花歲晩猶伴直
　　夜宿斜溪聞杜鵑
解纜山銜日移舟雨暗溪無情子規鳥夢斷隔林啼
　　送龎祐甫五首
燕鴻望南飛春至還北去託食波浪中瀟湘幾回渡
遊子思故鄉天涯兩相逢時平甘卹緯定交各塗窮
濯濯機中絲粲粲錦繡叚自非心同人千金孰肯換
江湖多青山舟楫長往還山色難送客不如住山間
中宵櫂謳發菰蒲翳明月月黑君忽行恐墮蚊龍窟
　六言絶句
　　題日出雨腳圖二首
絶壑春林映緑半山曉霧迷紅長憶西巖夢覺小舟欸
乃聲中
隱隱遙分樹色蕭蕭似聼風聲何處江傾海墮隔山霧
白煙明
　　次韻趙公直題米元暉畫軸
天際歸雲挾雨江干亂木藏山耳冷似聼蕭瑟眼明驚
見孱顔
　七言絶句
　　春雪得小詩五首且約客登賞心亭
東牕坐愛枝間雪大似酴醿壓架花天氣更晴宜有月
夜深來看玉交加
淮南山色一千里落水層城江更湍何地江山有如許
與君聊趁雪中看
臘前未見梅如雪春到還驚雪似梅可是天公有情思
便令花樹一時開
江南絶景賞心亭卧雪難尋舊畫屛白鷺洲前夜來雪
故應此畫勝丹青
竹爐聼雪坐蒲團長笑詩人不耐寒未辦貂裘走南陌
肯來高處一憑欄
　　夜雪
爐水深紅蠟炬明打牕風雪正縱横瓦瓶旋注山泉滿
卻作瀟瀟細雨聲
伴眼文書細作行昬昬愁卧雪穿廊何人恰弄風前笛
錯認梅花到枕傍
　　詠晴
愁眼東西萬里情山雲斜度水風清客行歲晩忽春盡
看到枯林緑葉成
　　春日書事五首
十年騎馬聼朝雞老竊州符簿領迷衙鼓不聞春睡足
閉門聊喜得幽棲
曉猿夜鶴寂無生春至山禽百種鳴歩繞新泉聊洗耳
由來心與地俱清(所居山下/得泉甚異)
極目亭邊花定開野棠山杏手親栽春風拂檻知何似
應記劉郎兩度來
憶上金華第一峯相君官重酒樽同夢尋絶壑誰重到
零落山桃小院風
溪邊亂石蛟鼉卧煙裏千花錦繡圍記得年時作寒食
山橋吹笛雨中歸(山橋金華/山勝處)
　　晨興
北牕松竹夜蕭騷詩就呼兒進濁醪睡美不知新雨足
曉來南澗水聲高
　　聼雨
吚軋籃輿不計肩五更殘夢尚悠然紅油蓋重聼朝雨
卻似西江坐釣船
　　題張幾仲所藏醉道士圖
何湏坐客總能文呼酒相逢日暮雲醉倒儘如狂道士
夜歸誰問故將軍(幾仲移節稽山淳熙庚子歲除前一日/㑹飲上饒傳舎觀圖戲書南澗翁韓某)
(無/咎)
　　浙江觀潮
江翻海涌勢難平鼇擲鵬鶱自不停端為君王洗兵馬
參旗井鉞萬雷霆
　　太湖秋晩
片帆幾日下西風湖色秋容暮靄中買得鱸魚弔張翰
卧聼欸乃度垂虹
　　海門斜照
雲夢懸知八九吞銀山萬疊漲天門長江日落魚龍舞
古寺煙深鳥雀喧
　　武昌春色
樊山宫殿已成陳煙雨隂晴到處春花柳不知興廢事
隔江相倚闘時新
　　七夕
銀河翻浪拍空流玉女停梭清露秋天上一年真一日
人間風月自生愁
　　秋懐十首
朝行佛屋魚千里暮借僧牀鷯一枝牕下秋蟲解人意
似憐羇客伴哦詩
酒熟橙黄盛物華重陽無客不思家鵝兒剪雪開巖桂
鶴羽攅金散菊花
小雨驚秋滴夜䦨晴雲和日曉斑斑誰憐客舎塵埃㡳
猶得西湖一兩山
何許砧聲清夢回丁東猶作珮環猜巻簾風露涼如水
端為嫦娥向此來
城外秋荷一半黄尚餘疎柳照回塘江南㡳許風光好
塞鴈來時未有霜
右手持杯左不空蟹螯已作雪䝉茸秋風莫起鱸魚夢
未似先生阿堵中
八月濤頭舊有名今年潮淺岸纔平應緣享帝千靈在
豫使魚龍不敢鳴
塞草初黄邊馬肥邊塵莫便向南飛江頭鶴唳秋風起
看取隂山六騎歸
江南四百八十寺未扺西湖勝處多不用樓臺帯煙雨
只看宫殿壓晴波
閉户跏趺意已清爐香燒盡一燈明空庭葉落知多少
一任西風百種聲
　　聖政更新詔書正告訐之罪因得小詩十首(案通/鑑續)
　　(編紹興二十五年十月秦檜死黜檜姻黨十一月/釋趙汾及李孟堅王之竒等自便十二月復張浚)
　　(胡寅張九成等二十九人官徙李光胡銓于近州/二十六年正月追復趙鼎鄭剛中等官此詩所謂)
　　(十年言路皆支黨雷州司户卻生回/衛公精爽故依然皆記其事謹附識)
惡復凶終事久知豈知聖斷不踰時小儒未歎周南滯
但喜逢人敢説詩
桓温將死謝安起霍氏初除魏相來誰與聖君安大業
巍巍廊廟可無材
聖朝遂失誅元載公議猶能去霍山落膽徒聞温御史
不知睿意在羣姧
元祐諸公秉國鈞詔條先請恵吾民孤雛腐䑕何勞逐
準擬朝廷政事新
金貂七葉誰能必石槨三年計自愚得鹿覆蕉真一夢
求魚緣木信狂圖
獻可爭先詆荆國瑩中居首論莆陽十年言路皆支黨
前無一語譏安昌(支黨用/詔語)
近聞羔鴈已成羣藻鑒渠能涇渭分急士且湏侯雍齒
得賢端可吏朱雲
刺字幾漫冠欲塵向來浮薄自紛紛爾曹胸次多周孔
忍作銅山破賊文
荆棘誰令滿路栽雷州司戶卻生回獨憐陽陸真天命
不見承平公道開
潮陽初謫八千里中令俄成十九年地下修文應泚筆
衛公精爽故依然
　　卧病
有身自覺皆為患了事從來卻號癡貧裏定知强徤樂
未妨斗酒百篇詩
　　夜宿青陽旅舎起觀林端積雪半消疑山􁧢盛開
風巻千林夜雪晴九華山下月微明不湏更覓唐昌蘂
樹樹瓏璁玉刻成
　　去草
永日荒園獨荷鋤草根藤蔓喜無餘誰憐仲舉平生志
卻學齊民種樹書
　　偶興四首
桂花飄盡菊花黄閑對芳叢靜愛香堂下草深湏一丈
㑹看春意滿池塘
小園無數菊花開準擬花殘便見梅不恨無花正無酒
敲門誰送一樽來(時有遠/客恵酒)
江南菊少開金色只有霜葩雜御黄乞得黄花真愛惜
明年賸種壓羣芳
愛水仙成百計栽三年一笑漸能開金銀豈是吾家物
借我虛名付酒臺(世言水仙一/移三年乃開)
　　市人有弄虎者兒軰請觀飼以豚蹄覩其攫噬戲
　　作四絶句
耽耽出柙小於菟猶意他年見畫圖養汝由來得無患
卻驚赤手競編鬚
呀然一嘯朔風生兒女窺簾笑且驚檻内應憐只搖尾
山中不記舊横行
長年肉食定何功乞汝豚蹄且慰窮猿臂將軍應老矣
南山忽憶夜彎弓
熒熒目色為生寒蠻獠歌呼意自閒莫倚便能探虎穴
勢早還長越王炎
　　俸金既盡家人問所質物戲答
十載棲遲櫑具客一生憔悴扊扅歌典衣不為沽春酒
平昔無詩慱飯籮
　　讀周瑜傳
年來三十過平頭笑卻周郎卻自羞但得小喬歌一曲
未湏辛苦向荆州
　　乘潮遇順風
忠信平生自可期江神于我定相知順風鼓棹潮如席
世事由來卻險巇
　　山行二首
晴日烘林百草香杖藜徐歩興何長殘花的皪明幽徑
老笋參差出斷牆
春來南澗水初生鷗鳥逢人自不驚歩繞幽花隨樹歇
望尋高柳趁隄行
　　行汴渠中
東海桑田未可期隋河高岸已鋤犁樓船錦纜知無地
枯柳黄塵但古隄
　　剡溪道中五首
擬賦歸田未有田春風聊泛剡溪船青山滿眼留儂住
處士茅茨阿那邊
戴家家住此溪頭買酒尋春得勝遊夾岸楊花渾似雪
不應興盡便回舟
平潮恰恰亂蛙鳴斷送江南春雨晴緑縠細看桑眼破
紫茸還見草心生
心隨天末江波遠愁似沙津柳帯長向晩飛花度牆影
半晴煙雨發山光
抱琴不作王門客晉代高風只此人故老㡳湏三上疏
竹林諸子未天真
　　隱靜山二首(乾道戊子七/月旦日題)
山鎖松行一逕遙峰迴樓殿更岧嶤飛來雙鶴知何處
只有泉聲下碧霄
海上蟠桃手自栽紅塵一墮隔蓬萊風帆弱水無由到
乞我當年渡海杯
　　狼山
天外竒峰認九華路人指㸃是狼牙他年刻石題車馬
㑹遣山前屬漢家
　　初見龜山塔
煙裏微茫第一山眼明白塔俯滄灣塵埃滿面三千里
一笑相看似夢間
　　山口道中
芳草連雲水拍溪春山樹樹子規啼東風何事催行客
偏遣殘紅趁馬啼
　　望靈夀致拜祖塋
白馬岡前眼漸開黄龍府外首空回慇懃父老如相識
只問天兵早晩來
　　宿石橋聞水聲
野橋曲折渡千回古寺懸知水面開一夜寒聲喧客枕
卻疑風雨轉山來
　　洞溪絶句三首
桃李欲開天雨雪二月山城無柰寒賴爾狐裘來送質
更湏樽酒放愁寛
杏花無數連村落也有人家掛酒旗春色撩人只供醉
卻怕風吹易醒時
溪流直傍長堤去繚亂半山桃李花極知渡口好春色
卻下扁舟歩晩沙
　　西湖絶句戲題
淺白深紅幾樹花波光浮動竹交斜怪來詩思清人骨
知是西湖處士家
流水當階山對門擬尋茅屋住荒村誰憐九里松間路
猶有人間市井喧
人道西湖一曲屛只應真色畫難成柳隄竹塢無窮意
更著荷花百媚生
　　渡河有感
衮衮河流到㡳黄誰言一葦便能杭傷心擊楫無人會
舉酒回頭酹太行
　　同翁子功之平江午憩涵山淨慈寺
蘋花吹盡藕花香日落風生水面涼淨洗扁舟載明月
共君長嘯飲湖光
　　曇花亭供茶戲作二首
問訊高真此住家伊蒲未辦且煎茶故應一笑來迎我
五百瓶中總是花
一聲鍾磬有無中樓閣山林本自空不向雲端呈伎倆
猶來盞裏現神通(是夕始聞鍾聲/而金燈不現)
　　夜宿玉虚宫小軒正對歩虚峯道士云天寶三年
　　有慶雲見且山呼萬歲始詔建黄帝祠封為仙都
　　山敕書今亡
檻外風高霜月明歩虚山裏歩虚聲罷琴刻燭初長夜
又得人間一夢清
封禪空餘不死名華清宫裏望長生閒雲强作人間瑞
更有山呼萬歲聲
龍虎驅馳戰阪泉荆山鼎就更昇天軒轅到處存遺跡
忍使君王不學仙
　　溪山堂次韻
溪岸人家高下居繞溪雲樹雜煙蕪故應曲水傳佳句
還喜青松入畫圖
　　又溪山堂次韻四首
堂前松竹挺千軍堂外青山萬馬羣横䇿時來按文陣
要湏筆力起風雲
瀲瀲溪光白鳥前昬昬雨腳暮雲邊一年風景君應記
五月來看競渡船
九衢塵土鬢毛蒼只有溪山意味長但得楓林供欸乃
猶勝斗酒慱伊涼
梅子青青杏子紅繞城荷葉已掀風莫嫌春盡無花柳
猶得清樽阿堵中
　　紫極觀二首
小雨輕雲卻解晴菰蒲衝浪過船聲已無桃李占春事
濃緑滿山風更清
楊柳花飛杏子新園林無地可留春卻尋風雨江邊路
慚愧煙霞物外人
　　漢光武廟
涿郡漁陽此路分用兵諸將總如神白頭浪説闗中事
鄧禹當年已笑人
　　賀子忱抱膝庵二首
紫橐光華穩致身㑹看功業上麒麟丈人久悞人間世
莫忘他年蕙帳春
紅覆薫籠錦不如萬株相倚占春餘小牕睡足花隂裏
何似天香下玉除
　　釣臺
璜溪亦有釣魚人一笑鷹揚掃戰塵不㑹先生辭漢祖
投竿深坐此江濵
　　答人問易
隂陽妙用表三才卻問隂陽㡳許來若識隂陽由動靜
何人更作有無猜
　　鐵鏡贈仲儼
石門江畔鴈山前芥室遙知更豁然百鍊精明真是鐵
不妨照破野狐禪
　　明老惠炭戲以二小詩
雪裏難逢送炭人地爐炙手便生春酸寒東野真堪笑
解道曲身成直身
道人作戲每逢場一束烏薪發電光便使樽前化紅䄂
不妨笑殺許旌陽
　　訪呉元鼎如村五首
野竹漫山水漫門未離城市卻如村何湏更問柴桑陌
三徑雖寒菊尚存
我住城南君在西柴門草長與人齊不妨共踏溪津路
日日雲山入杖藜
經旬泥潦路難乾煙裊長林雨暗山常笑詩人愁屋漏
卻思寒士與千間
昔年曾歎馬相如才氣飄飄賦子虚未怪家貧徒四壁
先生四壁僦人居
我生甲子幸君同君自􁁺仙我秃翁要拍銅鞮論歲月
莫嫌相對只詩窮
　　史十伯强浮沉市廛自號道人而筆力議論不可
　　掩抑豈隱者耶觀其詩巻贈以絶句二首
未容君識得君詩添我幽栖一段竒㑹有吹嘘天上去
沈香亭北要新詞
頭上塵冠豈易彈匣中長劍篋中丹放懐風月真餘事
好向朝廷䇿治安
　　次韻李平叔直舎竹二絶句
寒梢到地不肯屈迸筍出簷還作行故應餘韻占風月
要自勁節含氷霜
詩翁愛竹有佳句詩就移官可柰何密葉歲寒應更好
賸來和雪看婆娑
　　姜特立寄詩編為賦四首
十載文場未奏功鶡冠一笑且舂容遙知横槊荻蘆岸
海闊蛟鼉赶筆鋒
少年耽句千篇在老境忘言半偈無失喜因君還絶倒
但驚寒雀費隋珠
榕葉青青荔子紅三山十寺粤王宫誦君好句渾如畫
寄我清遊夢想中
宋景文為工學問賀方回亦擅詩歌半山人去東坡没
妙墨空嗟楯上磨
　　重午齋宿讀蔡迨文編以酒饋之
長安米賤不難居玉署金閨有直廬指日君王嗟見晩
凌雲誰似馬相如
沈香亭上未傳宣斗酒揮毫自百篇硏雪新蒲甌弄碧
遙知獨酌意悠然
　　九日送酒與朱元晦
平生愛酒陶元亮曾繞東籬望白衣㡳事秋來猶止酒
重陽湏插菊花歸
老大相望寄一州故人鄙我倦追遊應知命駕無千里
惆悵山堂暮雨秋
　　航弟自廣潤省墳金華作二絶句送之
族緒彫零不計年户曹一眷更蕭然恨無收斂冠巾計
送汝安心隱坐禪
烏𤣥鵠白從來事免角龜毛本自無日用不知何許是
漫言實相與空虚
　　送沈信臣赴試南宫五首
山城寒陟夜飛霜楓葉青紅帯夕陽夾道梅花有春色
不妨衝雪到錢塘
僕射呉興自世家迺翁勲業著金華似聞玉座詢名字
㑹伏青蒲掌白麻
共踏槐花記昔年一彎新月夜移船君行為問靈泉水
夢到松林石壁前
漫仕雖同官事殊故人來徃未全疎因君時一論文字
難我窮年困簿書
吾謀不用可無人小技文章亦有神一第區區兒戲耳
請君折取桂為薪
　　次韻石林見貽絶句四首
平昔勲名歩玉除碧油幢下見懸車定知他日平泉記
不數當年種樹書
敢從州縣歎徒勞斗米真成費束蒿一醉石林巖下月
世間無復武陵桃
青山白水對開簾佳句中邊勝蜜甜機杼由來千丈錦
區區割截笑江淹
先生徳業萬人雄尋尺猶收爨下桐乞與朱絃弄流水
坐聼巖壑起松風
　　次韻沈明遠春盡書事
街槐園柳緑初連花盡春歸思黯然密葉鳴琴清夢斷
白雲雙眼暮山前
　　次韻子雲春日雜興五首
馬上還逢江上春冷煙和雨作紅塵不堪柳絮催行客
也有桃花似故人
鶗鴂鳴時春事空菰蒲葉小未成叢已拚江草無情緑
不柰山花恣意紅
瓦盆傾酒未全貧歲歲田家肯負春不恨酒醒花落去
花開酒盡最愁人
緑隂池沼亂鶯流眼㡳春來鬢卻秋不用黄金買白日
待尋三徑作歸休
山如眉緑畫新就江似蒲萄始潑醅收拾風光付佳句
此行嗟我未空回
　　又次韻子雲春日絶句三首
亂離誰意有新春共醉春􁅦能幾人但道沙場無匹馬
便驚羅綺總爭新
春來殘雪自消簷只有愁人鬢雪添未省雙鞬談豹略
且聼紅䄂唱香奩
日月行天自漢家十年京洛恨無涯兒童不識鄉園事
競説江南春後花
　　次韻子雲寄楊仙姑酒絶句二首
海上氷漿冠八州舊傳仙姥下層樓一樽壓倒長安市
白墮青春未解愁
蒲萄㡳用慱涼州有酒逢春更上樓留取楊家風味客
對牀來此話離愁
　　次韻子雲中秋見寄二首
風雨經時憶對眠秋聲愁絶鴈横天未應放卻西樓月
得酒寧湏問聖賢
水繞孤城意自由遠山無數鬱相繆月明又作中秋好
白髪相望在兩州
　　次櫂歌韻
宛宛溪流九曲灣山猿時下鳥闗闗釣磯茶竈山中樂
大隱蒼屛日月閒
　　次韻趙文鼎同遊鵝石五首
繚繞雲山溪水南溪光溶漾滴晴嵐不知日暖花爭艷
但覺風和酒易酣
桃花臨水喚人看花在嶙峋翠石間莫惜持杯酬爛漫
更湏持杖俯潺湲
長憶湖山天意新詔恩大尹宴羣臣休尋輦轂紛華夢
且作林泉自在人
瀲瀲煙波帯月華渡頭江迥兩三家細傾社甕鵝兒酒
共聼山村楊白花(是日/社)
幾年家住玉溪頭乘興時來上釣舟古寺幽情未曾到
尋春一為野僧留
　　入冬苦雨禱晴幸應劉若訥恵詩為賀因次其韻
雨餘雲杪澹踈星老病窺簾眼自明農事已知今歲好
天公賸放十分晴
酒難忘處能消日雨不愁時任戴星欲和新詩無好語
竹牕燈火夜晶熒
燈花作喜夜來占樓角初晴月似䥥便説市亭新酒美
好風寒日舞青帘
麥田秋過未休工䆉稏如雲白雨中乞得晴明三十日
披襟可詠快哉風
　　次韻鄭守舜舉喜雪四首
好雪相仍歲又除豐年瑞事總堪書未嫌款段追千騎
化作張仙跨白驢
使君仙骨迥無儔合上瓊樓倒玉舟雪裏漁簑詩更好
盛傳僧舎與歌樓
銀似豪家没柰何玉成高壘更巍峩殘年共擬看三白
酌我從今未厭多
湘吳醇酎愜兼衣多病難禁玉斚飛月下更期看國艶
凌波那更舞江妃
　　鄭守用前韻見示因亦和答四首
臘裏三看雪滿衢使君當奉十行書先生履敝人應笑
泥滑東家許借驢
九陌歌呼屬後遊一簑風景付漁舟相逢且向南溪看
玉作靈山萬石樓
振廩縻金氣自和政聲誰為勒嵯峩牛羊壠上飢民絶
鵝鴨池邊勇士多
天巧由來不露機冰澌剪出萬花飛瓊璫似識漢川女
瑤瑟更逢湘浦妃
　　次韻務觀城西書事二首
臘盡雪晴春欲柔濛濛烟柳認𤓰洲潮生潮落無窮事
江水東西不限愁
川搖百艇陸千車多是淮南避地家黄紙赦來戎馬去
兒歌婦笑摠呦啞
　　次韻王季夷時同宿蔣山
北山應見太清年興廢由來亦偶然自我得之還自失
老禪刀尺尚相連
草堂一壑轉山腰杖䇿無因隱士招蕙帳只應容我老
冷猿孤鶴夜寥寥
當年丞相讀書林誰識更張萬事心壠上牛羊共回首
插天喬木暮隂隂
　　墨梅二首
西北佳人絶代姿傾城傾國未為竒自然氷雪生顔色
不用人間朱粉施
影落寒塘月照時夢為蝴蝶繞高枝畫工欲畫無窮意
不道幽人賸得知
　　栽梅
人將粧額半凌晨天與仙風自絶塵歲晩相逢有如此
為君傳取雪中真
　　暉仲恵梅花數枝
霜餘不用怨年華已有寒梅一兩花眼冷故知春意動
瓦缾終日看横斜
莫問南枝與北枝幽香先與小春期直從的皪寒梢數
看到飄零似雪時
江上春風幾日回一枝先傍小堂開恨無冷艶連天白
已有生香特地來
賸買青春不費錢眼明江靜月爭妍詩人每負梅花債
屈指今年第一篇
　　蠟梅二首
白璧黄金取意裁極知變態自江梅風流一様香仍好
共趁春前臘後開
未愜籬東染御黄天香特地剪蜂房應憐雪裏昭君怨
洗盡鉛華試佛粧
　　燕山道中見桃花
今日風横車少塵巻帷聊看塞垣春已驚漠漠花經眼
也有濛濛絮撲人
　　去歲得黟江縣牡丹數種今年開一枝蓋白者譜
　　中所謂水晶毬也
黟江新様水晶毬冰雪肌香體㬰柔彈壓風光知第一
酴醿玉蘂見應羞
　　汴都至南京食櫻桃
銀盤日日飽朱櫻不負歸轅過兩京身到江南梅未熟
故園風味夢闗情
　　以雙蓮戲韓子師
雨洗風梳兩闘新凌波微歩襪生塵真成紅玉嬌相倚
不減昭陽第一人
並舞連歌意態新水晶宫裏向無塵一時風月誰能許
要是君家兩玉人
　　種竹
香苞吹盡翠成圍牆角蕭蕭一徑微已喜軒牕無俗韻
更憐風月有清輝
　　謝陳秀才送詩
偶因借得官書讀小札于君一向疎忽寄江湖詩百紙
梅花擔上雪晴初
　　用梁士衡韻還鄧器先道中詩巻
夢繞江南雲水鄉麻姑壇下月如霜風光景色一千里
都在君家古錦囊
　　悼老瓊二首
歌舞相從六換年秦筝已斷不能絃荷花滿眼垂楊緑
腸斷清宵月正圓
江水東流湖水西水邊花落夢回時南屛山下風吹土
猶作蕭蕭暮雨垂
　　紙鳶
排風決起閙羣兒勢力由來一線微天上鵷鸞徒似耳
郤驚遮日傍雲飛
　　廬山霽色
山北山南佛寺開煙銷日出更崔嵬讀書誰伴謫仙老
沽酒要湏陶令來
　　靈隠冷泉
山涵水影兩空明水到山前百尺清洞裏臞仙應一笑
抱琴時為寫寒聲
　
　
　
　
　
　
　
　南澗甲乙稿巻六
欽定四庫全書
　南澗甲乙稿巻七
　　　　　　　　　　　　宋　韓元吉　撰
　詞
　　㸃綘唇(十月/桃花)
木落霜濃探春只道梅花未嫩紅相倚灼灼新粧膩
莫問仙源且問花前事休辭醉想君園裏總是生春地
　　浣溪沙(次韻曽吉/甫席上)
莫惜清樽領客同已無花伴舞衣紅强歌歸去莫怱怱
　細雨弄煙煙弄日斷雲粘水水粘空酴醿飛下晩來
風
　　霜天曉角(蛾眉/亭)
倚天絶壁直下江千尺天際兩蛾凝黛愁與恨幾時極
　怒潮風正急酒醒聞塞笛試問謫仙何處青山外逺
煙碧
　　前調(夜飲武將家有歌霜天曉/角者聲調凄婉戲為賦之)
幾聲殘角月照梅花薄花下有人同醉風滿檻波明閣
　夜寂香透幕酒深寒未著莫把玉肌相映愁花見也
羞落
　　菩薩蠻(青陽/道中)
春殘日日風和雨煙江目斷春無處山路有黄鸝背人
相喚飛　解鞍宿酒醒欹枕殘香冷夢想小亭東薔薇
何似紅
　　前調(蠟/梅)
江南雪裏花如玉風流越様新裝束恰恰縷金裳濃熏
百和香　分明籬菊艷却作粧梅面無處柰君何一技
春更多
　　前調(夜宿余家/樓聞笛聲)
薄雲巻雨凉成陣雨晴陡覺荷香潤波影澹寒星水邊
燈火明　白蘋洲上路幾度來還去欹枕恨茫茫笛聲
依夜長
　　前調(鄭舜舉别/席侑觴)
詔書昨夜先春到留公一共梅花笑青瑣鳳凰池十年
歸已遲　靈溪霜後水的的清無比比似使君清要知
清更明
　　前調(春/歸)
牆根新笋看成竹青梅老盡櫻桃熟幽院幾多花落紅
成暮霞　閉門風又雨只道春歸去媚臉笑持盃却驚
春思回
　　前調(葉丞相園賞木/犀次韻子師)
梧桐葉上秋蕭瑟畫欄桂樹攢金碧花底最風流相逢
不上樓　數枝添寳髻滴滴香霑袂杯到莫留殘霧牕
疑廣寒
　　減字木蘭花(雪中集/醉髙樓)
壺中春早剪刻工夫天自巧雨轉風斜吹作千林到處
花　瑤池清淺璧月瓊枝朝夢見莫上扁舟且醉仙家
白玉樓
　　前調(次韻/趙倅)
風流雨洗玉闕瓊樓何處是萬里秋容喚起嫦娥酒未
中　相逢且醉忙裏偷閑知有幾況自豐年須信金華
别是天
　　訴衷情(木/犀)
疎疎密密未開時裝㸃最繁枝分明占斷秋思一任曉
風吹　金縷細翠綃垂畫欄西嫦娥也道一種幽香幾
處相宜
　　謁金門(春/雪)
春尚淺誰把玉英裁剪儘道梅梢開未遍巻簾花滿院
　樓上酒融歌暖樓下水平煙逺却似湧金門外見絮
飛波影亂
　　前調(重/午)
幽檻暑又是一年重午獵獵風蒲吹翠羽楚天梅熟雨
　往事瀟湘南浦魂斷畫船簫鼔雙葉石榴紅半吐倩
君聊寄與
　　好事近(辛㓜安/席上)
華屋翠雲深雲外晩山千叠眼底無窮春事對楊枝桃
葉　老來沈醉為花狂霜鬂未須鑷幾許夜䦨清夢任
翻成蝴蝶
　　前調(鄭徳與/家留飲)
秋意滿芙蓉紅映小園叢竹風裏鳳簫聲颺有新粧明
玉　詩翁相對兩悠然一醉繞黄菊目盡晩山横處共
修眉争緑
　　秦樓月(次韻陳/子象)
鶯聲寂春風欲去難蹤跡難蹤跡幾枝紅藥萬金消得
　青銅鏡裏朱欄側照人也似傾城色傾城色一樽莫
負賞心良夕
　　清平樂(辛丑重陽日劉守/招飲石龍亭追録)
危亭崛起卧蒼龍絶景畫圖中便作龍山髙㑹千年樂
事能同　使君晏處丹楓影淡黄菊香濃不惜歸鞍照
月直教破㡌吹風
　　賀聖朝(送天/與)
斜陽只向花梢駐似愁君西去清歌也便做陽闗更朝
來風雨　佳人莫道一杯須近總眉峰偷聚明年歸詔
上鸞臺記别離難處
　　西江月(閏重/陽)
一度難逢佳節今年兩度重陽菊花猶折御衣黄莫惜
危亭更上　況有飛觴灔玉從教醉㡌吹香興來相與
共清狂頻把新詞細唱
　　前調(春/歸)
山路冥冥雨暗溪橋陣陣花飛一年寂寂又春歸白髪
自驚塵世　不諳障泥渡水且尋團扇題詩杜䳌休繞
暮煙啼我欲風前重醉
　　燕歸梁(木/犀)
涼月圓時翠帳深鎖非霧沈沈廣寒宫裏未歸人共結
屋住黄金　繁枝未老秋光淡好風露總闗心天香不
奈逺相尋更剪巧上瑤簪
　　南柯子(次韻姚提㸃行/可席上見貽)
急雨朝來過濃雲晩半收荷香便傍酒樽浮極目淡煙
斜照滿芳洲　消盡人間暑翻成一段秋使星南楚轉
東甌只恐禁林歸詔未容留
　　前調(廣徳道中/遇重午)
野杏摶枝熟戎葵抱葉開村村簫鼓畫船回客裏不知
時節又相催　角黍堆氷椀兵符㸃翠釵去年今日共
傳杯應撚榴花獨立望歸來
　　浪淘沙(覺度/寺)
席地賞殘紅少駐孤蓬一春不奈雨和風雨自無情風
有恨花片西東　雲澹逺峰濃緑遍髙桐神仙知在此
山中萬古消凝多少事目盡晴空
　　前調(趙富文/席上)
倦客怕離歌春已無多閑愁須倩酒消磨風雨纔晴今
夜月不醉如何　玉笋灔金荷情在雙蛾二年能得幾
經過花滿碧溪歸棹逺回首煙波
　　前調(芍/藥)
鶗鴂怨花殘誰道春闌多情紅葯待君看濃淡曉粧新
意態獨占西園　風葉萬枝繁猶記平山五雲樓映玉
成盤二十四橋明月下誰凭朱欄
　　鷓鴣天(雪/)
山繞江城臘又殘朔風垂地雪成團莫將帶雨梨花認
且作臨風栁絮看　煙杳渺路瀰漫千林猶待月争寒
慿君細酌羔兒酒倚遍瓊樓十二欄
　　前調(九日雙/溪樓)
不惜黄花揷滿頭花應却為老人羞年年九日常拚醉
處處登高莫浪愁　酬美景駐清秋緑橙香嫩酒初浮
多情雨後雙溪水紅滿斜陽自在流
　　前調(九日登赤/松絶頂)
老去休驚節物催菊花端的為人開携壺幸有齊山客
懐古還如單父臺　松掩映水縈回使君强健得重來
不須細把茱茰看且盡豐年酒一杯
　　虞美人(送韓/子師)
西風斜日蘭臯路碧嶂連紅樹天公也自惜君行小雨
霏霏特地不成晴　滿城桃李春來處我老君宜住莫
驚華髪笑相扶記取他年同姓兩尚書
　　前調(懐金華九日/寄葉丞相)
登臨自古騷人事慘慄天涯意金華峰頂做重陽月地
千尋風裏萬枝香　相君携客相應記幾處容狂醉雙
溪明月亂山青飛夢時時猶在最髙亭
　　前調(七/夕)
煙霄􁀧脈停機杼雙鵲飛來語踏歌聲轉玉鉤斜好是
滿天風路一池花　離多㑹少從來有不似人間乆歡
情誰道隔年遲須信仙家日月未多時
　　前調(葉夢錫園十/月海棠盛開)
詔書昨夜催春到緑野花争早幾枝先見海棠開全勝
隴頭春雪寄江梅　破寒滴滴嬌如醉不比春饒睡萬
紅千紫莫嫌遲看取滿城花送衮衣歸
　　夜行船(再至東陽有歌于/往嵗重九詞者)
極目髙亭横逺岫拂新晴黛蛾依舊䇿馬重來秋光如
晝霜滿翠梧髙栁　菊美橙香還對酒歡情似那時重
九樓上清風溪頭明月不道沈郎消痩
　　南鄉子(龍眼未聞有詩/詞者戲為賦之)
江路木犀天梨棗吹風樹樹懸只道荔枝無驛使依然
贏得驪珠萬顆傳　香露滴芳鮮並蒂連枝照綺筵驚
走梧桐雙睡鵲應憐要底黄金作彈圓
　　前調(中秋前一日/飲趙信申家)
細雨弄中秋雨歇煙霄玉鏡流喚起佳人横玉笛凝眸
收拾風光上小樓　爛醉判扶頭明日隂晴且漫愁二
十田橋何處是悠悠忍對嫦娥説舊遊
　　醉落魄(務觀席/上索賦)
樓頭晩鼓佳人莫唱黄金縷良宵燈火還三五腸斷扁
舟明日江南去　離腸欲醉誰能許風前蝶閙蜂兒舞
明年此夜知何處且揷梅花同聴畫簷雨
　　前調(戊戌重陽/龍山㑹别)
菊花又折今年真是龍山客杯行瀲灧新醅白一醉相
歡莫便話離别　從教破㡌頻欹側樓頭霜樹明秋色
憑高待把踈星摘天近風清不怕暮雲隔
　　一剪梅(葉夢錫/席上)
竹裏疎枝總是梅月白霜清猶未全開相逢聊與著詩
催要趁金波滿泛金杯　多病慚非作賦才醉到花前
探得春回明年公已在鸞臺看取春風丹詔重來
　　臨江曲(次韻子/雲中秋)
記得年時離别夜都門强半清秋今年想望只鄰州星
連南極動月滿大江流　芸閣老仙多妙語雲階清夢
曽遊屐聲還認庾公樓金波搖酒面河影墮簾鉤
　　前調(寄張/安國)
自古文章賢太守江南只數蘇州而今太守更風流熏
香開畫閣迎月上西樓　見説宫粧高髻擁司空卻是
遨頭五湖莫便具扁舟玉堂紅蘂在還勝百花洲
　　江神子(建安縣戲/趙徳莊)
十年此地看花時醉題詩夜彈棋湖海相逢曽共惜芳
菲前度劉郎今度客嗟老矣鬢成絲　江梅吹盡栁橋
西雪紛飛畫船移滿眼青山依舊帶寒溪往事如雲無
處問雲外月也應知
　　前調(金山/㑹飲)
金銀樓閣認蓬萊曉煙開上崔嵬風引孤帆誰道却船
回鵬翼倚天鼇背穏驚浪起雪成堆　翩翩黄鶴為誰
來醉持杯共徘徊四面江聲脚底隠晴雷織女機頭憑
借問何處更有瓊臺
　　滿江紅(丁亥示/龎祐甫)
梅欲開時君欲去花誰同折應悵望江津千樹晚煙明
雪花似故人相見好人如塞鴈多離别待留君重看水
邉花花邉月　臺城路山如闕追往事傷時節但春風
春雨故人愁絶多少揚州詩興在直須春夢翻蝴蝶問
他年誰記飲中仙花應説
　　前調(自鹿田山槁小集潛嶽/寺坐中酬陳子象詞)
寂寞山城春已半好花多折無奈向隂晴不定冷煙寒
食莫問花殘風又雨且須爛醉酬春色歎使君華髪又
重來人應識　丹井畔山橋側空翠裏煙如織便直教
馬上醉巾霑濕丞相車茵端未惜孟公好客聊為客算
明年溪路海棠開還相憶
　　前調(再至丹陽毎懷務觀冇歌其所製/者因用其韻示王季夷章冠之)
江繞層城重樓逈依然山色有佳人猶記舊家離别把
酒只如當日醉揮毫賸欠樽前客算平林有恨寄傷心
煙如織　湖平樹花連陌風景是光隂易歎新聲渾在
斷雲難覓暮雨不成巫峽夢數峯還認湘波瑟但與君
同看小糟紅真珠滴
　　水調歌頭(席上次韻/王徳和)
世事不須問我老但宜仙南溪一曲獨對蒼翠與孱顔
月白風清長夏醉裏相逢林下欲辯已忘言無客問生
死有竹報平安　少年期功名事覓燕然如今憔悴蕭
蕭華髪抱塵編萬里蓬萊歸路一醉瑤臺風路因酒得
全天笑指雲階夢今夕是何年
　　前調(七月六日與范至能㑹飲垂虹是時至/能赴枯蒼予以九江命造朝至能索賦)
江路曉來雨殘暑夜全消人言天上今夕飛鵲漸成橋
杳杳雲車何處脉脉紅蕖香度瓜菓趁良宵推枕斷虹
巻撫檻白魚跳　五湖客臨風露倚蘭苕雲濤四起極
目人世有煙霄我送君舟西渡君望我帆南浦明日恨
迢迢且醉吳淞月重聴浙江潮
　　前調(寄陸/務觀)
明月照多景一話九經年故人何在依約蜀道倚青天
豪氣如今誰在賸對岷峨山水落紙起雲煙應有陽臺
女來壽隠中仙　相如賦王褒頌子雲𤣥蘭臺麟閣早
晚飛詔下甘泉夢繞神州歸路却趁雞鳴起舞餘事勒
燕然白首待君老同泛五湖船
　　前調(次韻子雲/恵山見寄)
瀲瀲桂華滿搖落楚江秋去年今夜相望千里一扁舟
滿目都門風露離别淒涼幾度霜雪漸盈頭山水最佳
處常恨不同遊　少年約談笑事取封侯田園歸晚休
問適不用吾謀身外功名何處屈指如今老去無夢到
金甌賸買五湖月吹笛下滄州
　　前調(水/洞)
今日我重九莫負菊花開試尋髙處携手躡屐上崔嵬
放目蒼巖千仞雲䕶曉霜成陣知我與君來古寺倚修
竹飛檻絶纖埃　笑談間風滿座酒盈杯仙人跨海休
問隨處是蓬萊(洞有仙/骨巖)落日平原西望鼓角秋聲悲壯
戲馬但荒臺細把茱茰看一醉且徘徊
　　前調(雨花/臺)
澤國又秋晩天際有飛鴻中原何在極目千里暮雲重
今古長干橋下遺恨都隨流水西去幾時東斜日動歌
管茰菊舞西風　江南岸淮南渡草連空石城潮落寂
寞煙樹鎻離宫且鬭樽前酒美莫問樓頭佳麗往事有
無中却笑東山老擁鼻與誰同
　　前調(和龎祐/甫見寄)
落日澹芳草煙際一鷗浮西湖好處君去千里為誰留
坐想敬亭山下竹映一溪寒水飛葢共追遊況有樽前
客相對兩詩流　笑談間風滿座氣横秋平生壯志長
嘯起舞看吳鉤紅白山花開謝半醉半醒時節春去子
規愁夢繞水西寺回首謝公樓
　　醉蓬萊(次韻張子永同/飲謝徳輿家)
聴清歌初轉翠嶺雲横乍飛還駐木落秋明正千巖呈
露況有賓朋飄然才調盡凌空鵷鷺步繞西疇同尋南
澗郊原新雨　好客聲名鄭莊風韻松菊栽成故侯𤓰
圃燕去鴻來笑人生離聚老子偷閑愛君三徑共一樽
芳醑待約梅仙他年丹就騎鯨飛去
　　念奴嬌(中秋携兒輩步月至/極目亭寄懷子雲兄)
去年秋半正都門結束相将離别瀲瀲雙溪新鴈過重
見當時明月步轉高樓淒涼看鏡緑鬢紛成雪晚晴煙
樹傍人飛下紅葉　還記江浦潮生雲濤天際湧金波
一色千里相望渾似夢極目空山圍碧醉拍朱欄滿簪
丹桂細與姮娥説倚風孤嘯恍然身在瑤闕
　　前調(再用韻答/韓子師)
定交最早歎西津幾度怱怱論别世事浮雲山萬變只
有滄江横月長憶追隨湖山好處醉㡌欹風雪竹隂花
徑興來題盡桐葉　誰憶此地相逢鬢毛君未白眉添
黄色屈指煙霄歸詔近路入龍樓金碧千載功名一樽
歡笑㑹作他年説倚天長劍夜寒光透銀闕
　　前調(次陸務觀見/貽念奴嬌)
湖山泥影㺯晴絲目送天涯鴻鵠春水移船花似霧醉
裏題詩刻燭離别經年相逢猶健底恨光隂速壯懐渾
在浩然起舞相屬　長記入洛聲名風流觴詠有蘭亭
修竹絶唱人間知不知零落金貂誰續北固煙鐘西州
雪岸且共杯中緑紫臺青𤨏看君歸上羣玉
　　前調(又次/韻)
春來離思正樓臺燈火香凝金㦸楊子江頭嘶騎擁楊
栁花飛留客枚乗聲名謫仙風韻更賦長相憶酒䦨相
顧起看月墮寒碧　樽前誰唱新詞平林真有恨寒煙
如織燕鴈横空梅蘂亂醉裏隔江聞笛白髪逢春湖山
好在一笑千金直待君歸詔買船重話疇昔
　　水龍吟(溪中有/浣衣石)
亂山深處逢春斷魂更入桃源路雙雙翠羽濺濺流水
濛濛香霧花裏鶯啼水邊人去落紅無數恨劉郎鬂㸃
星星華髪空回首傷春暮　寂寞雲間洞戸問當年佳
期何處虹橋望斷瓊樓深鎻如今誰住緑滿千巖浣衣
石上倚風凝貯料多情好在也應笑我却怱怱去
　　前調(夜宿化城得張安國/長短句戲用其韻)
五溪深鎻煙霞定知不是人間世軒然九老排雲一笑
蒼顔相對星斗垂空月華隨步酒醒無寐廣寒已近嫦
娥起舞天風動搖丹桂　極目層霄如洗正千巖稜稜
霜氣飛泉半落蒼崖百仞珠翻玉碎金衲松成葛洪丹
就如今十載歎謫仙詩在騎驢未逺且留君醉
　　瑞鶴仙(送王/季夷)
西風吹暮雨正碧樹涼生送君南浦蟬聲帶殘暑滿髙
林斜照瞑煙横渚故鄉路阻更秋入江城鴈度悵天涯
幾許閑愁對酒共成羈旅　休問功名何在緑鬂呉霜
素衣塵土離觴緩舉收玉筯聴金縷歎凌雲才調烏絲
欄上省把清詩漫與見洛陽年少交遊倩君寄語
　　薄倖(送安/伯弟)
送君南浦對煙栁青青萬縷更滿眼殘紅吹盡葉底黄
鸝自語甚動人多少離情樓頭水濶山無數記竹裏題
詩花邊載酒魂斷江千春暮　都莫問功名事白髪漸
星星如許任鷄鳴起舞鄉闗何在慿髙目盡孤鴻去慢
留君住趂酴醿香暖持杯且醉瑤臺露相思記取愁絶
西牕夜雨
　
　
　
　南澗甲乙稿巻七
欽定四庫全書
　南澗甲乙稿巻八
　　　　　　　　　　　　宋　韓元吉　撰
　表
　　賀冊寳禮成尊號表
天地明察昭舜孝之無違日月光華慶堯齡之有永鴻
稱大備喜氣横流臣聞極天下以事親斯啟安榮之運
本人心而御治兹為仁壽之基洪惟慈闈膺萬嵗之期
實繄聖君寵四海之化惟動丕應不顯其符隆大徳必
得之名鏤彌文於寳諜紀泰元増受之䇿崇嘉號於法
宫恭惟皇帝陛下道際堪輿恩霑動植歡均海宇不遺
小國之臣禮盛天正亦尚一人之慶然而身濟大業躬
行至仁視膳問安匪徒區區曽閔之事勝殘去殺共推
赫赫禹湯之明是宜尼父之從心遂見周王之復古臣
屬嬰符竹阻望宸楓帝夢無疆豈得同符於文武邦儀
曠舉真成度越于漢唐
　　賀太上皇帝表
九州致養坐凝景命之申七政呈祥運格宸心之縱光
增典冊慶溢家邦恭惟尊號陛下若聖與仁能寛而惠
功成白水邁建武三十二年道備崆峒陋廣成千二百
嵗脱屣萬幾之重怡神五閏之餘宜膺睿算之無窮豈
視厯經而可紀神妃儷極共披金匱之書聖子當陽長
奉玉巵之壽臣屬居職守阻造闕庭帝堯蕩蕩以難名
第切康衢之頌周王勉勉而壽考彌瞻雲漢之章
　　賀太上八十受尊號冊皇帝表
臣某言伏覩詔書加上光堯壽聖憲天體道性仁誠徳
經文緯武紹業興統明謨盛烈太上皇帝壽聖齊明廣
慈備徳太上皇后尊號冊寳者玉巵稱壽儼二紀之升
平寳冊増名伸兩宫之大慶禮嚴八秩歡動九圍臣聞
惟舜事堯斯啟髦期之社若文與武式彰夢帝之祥考
載籍之攸傳厯漢唐而未覩於昭聖代肆舉上儀一生
二二生三肇炎緒之符於有永萬取千千取百廸慈闈
之算於無疆一時並上於鴻稱嗣嵗咸新於縟典恭惟
皇帝陛下系隆本始徳邁永平涖中國而撫四夷將整
渭橋之駕坐明堂而朝羣后益表雲臺之功而乃襲龍
衮以下同老萊之衣調神鼎而躬致天下之養亶為盛
事彌介萬年臣屬領真祠阻趨觀闕福延宗社久知上
帝之顧歆惠及昆蟲更納斯民於仁壽
　　賀太上皇帝尊號表
臣某言伏覩詔書皇帝帥羣臣詣徳壽宫(案宋史髙宗/稱徳壽宫)
加上光堯聖壽憲天體道性仁誠徳經文緯武紹業興
統明謨盛烈太上皇帝尊號者膺受命之符久熙神于
物外増泰元之䇿爰加號於域中掩載籍以彌高洽華
夷而共慶竊以期頤在宥自堯舜而有聞壽考逾中厯
漢唐而未見况脱屣而安天下之養垂衣而與造物者
遊王則次春御常珍于閏嵗孫又有子貽丕緒於本支
斯惟無得而名是為必得其壽恭惟光堯壽聖憲天體
道性仁誠徳經文緯武紹業興統明謨盛烈太上皇帝
陛下好生本天地之大徳寢兵成帝王之極功三十六
年躬行慈儉之寳萬有千嵗力致太平之基宜典册之
屢書與皇圖而俱永臣欽奉盛際屬領外祠九賓臚傳
雖莫奏甘泉之頌百神率舞第惟伸嵩嶽之呼
　　㑹慶節賀表
良月就盈夙啟誕彌之旦五星來聚聿迎元命之年宗
社騰輝華夷協慶恭惟皇帝陛下恩沾動植道貫堪輿
體虞舜之無為懋介兩宫之祉秉周文之至徳益深四
表之歡策増授于泰元禮獨行於昭曠本支百世已觀
孫子之施夀考萬年將見帝王之冠臣久叨祠館阻造
闕廷六樂成儀莫預鈞天之宴九賓在望第聞嵩嶽之
呼
聖神出震凝寳命於昊天厯數紹堯啟昌辰于良月乾
坤薦祉夷夏騰歡恭惟皇帝陛下大徳好生休功不殺
孝悌而光四海恭儉以屏五兵治格文明將繼六經而
七祥開壽嘏允膺萬嵗之三臣屬領祠廷阻趨觀闕雖
田榖之仰膏雨莫謝于生成若澤葵之傾太陽彌深于
頌禱
神聖健生昭格熙平之運乾坤錫羡式彰震夙之辰海
嶽騰歡華戎共慶恭惟皇帝陛下明並日月功光祖宗
整法駕于圜丘彌文嗣舉奉慶儀于前殿載籍未聞舊
傳河水之清兹見壽星之㑹臣屬叨祠館遥睇闕廷莫
陪嵩嶽之呼恭趨盛旦第切華封之祝益介萬年
千齡啟運於昭上聖之生萬嵗成純式副下民之禱昆
蟲愷澤海嶽歡呼恭惟皇帝陛下勇知表邦寛仁御世
體乾元之用九萬化黙成法離昭之繼明四方咸乂候
祥輝于良月増神莢以後天臣屬假麾符阻趨觀闕續
天地之頌莫追考父之能賡立極之謡第切封人之願
生商定位仰神聖之挺生日月光華驗基圖之復旦四
方來賀萬國咸寧恭惟皇帝陛下陟禹之迹誦堯之言
通孝悌於神明惟動丕應成安强于道徳未占有孚載
臨震夙之辰益著升平之象體太極之三為一功即混
于華戎膺眉壽之萬有千治彌髙于今古臣猥叨祠秩
阻造庭紳擊壤歡呼第切康衢之頌稱觴忭舞如聞嵩
嶽之呼
昊天成命有開載夙之祥良月就盈益仰誕彌之節照
臨所被鼓舞惟均恭惟皇帝陛下勇智以表萬邦神明
而光四海政刑修於閒暇丕昭有截之威道徳成乎安
强共介無疆之壽茂建系隆之業聿臻恢復之期臣徒
深望日之誠莫預造庭之慶紹登封之七十一俯觀世
祖之成功膺厯數之萬八千仰繼天皇之盛際
占履武之祥序開良月紀流虹之旦慶及溥天莫酬在
宥之恩共上無疆之祝恭惟皇帝陛下丕承武烈重協
帝華修車馬以㑹東都聖功可待詰戎兵而陟禹迹徳
政用修洽四表之歡聲介萬齡之眉壽臣屬拘祠館阻
造宸廷奉百末之觴魚龍在望上千秋之鑑葵藿傾心
祥開良月占五星聚井之期慶浹寰區啟大電繞樞之
旦乾坤丕應宗社延洪恭惟皇帝陛下睿智以有臨常
徳以立武㑹期長樂聿求萬國之歡獻獲大安坐式九
圍之命懋建隆平之業於昭震夙之辰合二氣於無窮
凋三光而不老臣叨塵從槖久去宸廷履土戴天莫罄
華封之祝望雲就日第増嵩嶽之呼
　　天申節賀表(按宋史高宗生/辰名天申節)
紹炎圖于三紀久釋萬機嚴端節于千秋茂迎八秩祥
占嵩嶽喜溢康衢恭惟尊號徳輔至仁功髙再造怡神
物外自得逍遥之逰玩意域中不遺慈儉之寳仰聖子
神孫之共慶宜普天率土以均歡臣屬領真祠阻趨觀
闕候如復旦驗神光七十五來禮盛祈年頌眉壽萬有
千嵗
中天紹復漢儀莫甚於兩京垂拱耄期堯壽特髙于五
帝祥占星火喜溢康衢恭惟尊號道大難名功成不處
丕謨與子無憂亶惟文王好生在民盛徳孰加虞舜脱
履萬機之外怡神四海之尊八千嵗為春坐徯河清之
運九萬里而上行觀輿地之歸臣久去班聯尚縻祠秩
仰房心之叶瑞莫遂窺瞻騐箕翼之齊輝第深忭舞
九州致養仰太極以居尊四表騰歡慶誕彌之紀節恭
惟尊號功成不宰道妙難名跡並商周茂建中興之烈
粃視堯舜獨全高蹈之風椿齡迎八秩之祥天壽啟萬
年之永臣叨塵從橐阻造宸廷騐火徳之重明徒深獸
舞祝乾符之增授第切嵩呼
道契崆峒甫廸期頥之慶光凝華渚式昭載夙之祥燕
及敷天歡騰萬國恭惟尊號功髙漢祖神並唐堯踰建
武三十二年授之聖子迎天皇萬八千嵗重見神孫倬
然壽考之符信矣古今之冠臣屬拘祠秩阻造闕廷出
丙入丁共仰星躔之極先庚後甲益知帝命之申
天命不顯其符久格系隆之運大徳必得其壽式昭震
夙之辰夷夏均歡人神共慶恭惟尊號功超邃古治復
承平再造丕基陋漢唐其培塿允恭大業儷堯舜猶粃
糠方觀累洽以重熙自得長生而久視後乾坤而不老
膺厯數以無窮臣猥竊真祠阻趨宸陛仰鎬京之燕惟
深葵藿之傾聯嵩嶽之呼第切昆蟲之懌
　　進銀絹表
萬機脱屣仰崆峒訪道之辰四海貢珍盛華渚呈祥之
旦䖍修方物恭寘大庭前件銀絹羙異昆田寔諸文篚
不腆敝賦敢為宰旅之歸無彊惟休共上封人之祝
　　賀太上皇帝表
堯舜在上紹成復古之勲任姒比隆共格齊天之算禮
新一代慶洽萬方竊以日候再中故月承而有耀乾元
用九兹坤順以無疆仰泰皇迎増壽之祥乃柔極兆同
休之慶道均不老理合自然恭惟尊號大上皇帝陛下
脱屣怡神握符御世文王之與聖子既共保于鴻基帝
嚳之有元妃宜並申于寳命肆差春旦繼舉盛儀靡煩
八駿之馳坐致七桃之獻臣屬嬰祠秩久去宸廷聴九
成之簫韶第想雲龍之㑹祝萬嵗之眉壽徒殫葵藿之
誠
　　太上皇帝慶壽禮成賀表
慈闈介壽亘古未聞盛禮告成普天同慶恭惟尊號太
上皇帝陛下仁參高厚道冒華戎克遜成功父子自侔
于堯舜系隆底豫君臣未數于商周兹屬萬嵗之期翕
受四方之賀啟祥輝于南極候淑氣于東郊不踰矩以
從心既騐降年之有永强為名而字道益知受命之無
疆臣屬守蕃宣阻趨象魏歌卿雲之爛備聞海岳之歡
受神筴之増更仰日星之紀
　　皇帝賀表
慶集堯庭仰聖人之得壽禮行漢殿知天子之有尊宗
社増輝華夷受福恭惟皇帝陛下守先王之要道備中
國之至仁法地法天叶寧神于無外盡倫盡制極養志
而不違當慈闈膺獻嵗之祥實睿算擬傳家之喜占斗
牛之王氣盛事冠于百王㑹日月于壽星歡聲騰乎四
表臣適叨郡寄阻望國光莫陪洛下諸生作受命中興
之頌尚與海隅父老詠蒸民立極之詩
　　太上皇后七十賀皇帝表
千齡紀運式昭帝載之隆七秩迎年更上母儀之慶歡
騰海宇喜溢公庭竊以漢興而尊太公媪后不書於長
樂堯老而授大舜女皇莫著于平陽惟一時並養于神
闈且二聖聯躋于睿算在今罕見亘古未聞恭惟皇帝
陛下齊日月之運行事天地以明察垂衣拱手而致化
道嘗合于兩儀問安視膳于無違教既行于四海金簡
同開于壽厯玉巵益奉于慈顔臣逖逺從班欽聆盛典
宴西池而歌黄竹小融融洩洩之詩禮南嶽而倡卿雲
美蕩蕩巍巍之治
　　孝慈淵聖皇帝上僊慰表(代倉/司)
佳兵罷警方期鑾輅之還逺使來庭遽告龍髯之斷哀
纒宸極痛浹寰區伏以孝慈淵聖皇帝潛徳春宮天下
隂受其賜承休寳位生民無得而稱葢仁孝本于自然
慈儉存于先務䝉塵三紀阻覲萬方合文王之明夷固
已行乎患難有髙宗之無逸曽未享于春秋恭惟皇帝
陛下坐致平康躬修悌順東朝違養纔嵗月之僅周北
顧在原何禍災之荐至音容遂邈聖情難居臣適以使
事在逺不獲奔赴闕庭云云
　　太上皇帝慰表
中壼貽災遽失婦容之順慈闈軫念諒同子聖之悲恭
惟光堯壽聖太上皇帝陛下脱屣萬機頤神四表雖自
家刑國宜俯記于内朝而制禮縁情願稍寛于聖慮
　　太上皇后慰表
毋道遵臨方嚴慶養婦儀奄隔遽軫慈懐恭惟壽聖太
上皇后殿下厚徳承乾至明儷日顧徽音之欲嗣悵柔
範之莫違願寛中節之哀以副從宜之禮
　　皇帝慰表(為皇后/上仙)
災延椒掖悲動楓宸凡在照臨舉深愴慕伏以大行皇
后化行恭儉徳茂柔嘉正九御之盛儀悵焉未久助兩
宫之大養倐爾不終恭惟皇帝陛下治極寧親功深御
宇願仰俔天之感俯從率土之祈
　　又(為皇太/子薨)
前星失次少海沈輝痛極本支悲纒寰宇恭惟皇帝陛
下治功日起齒徳天開宫掩長秋顧哀悰之未逺苑空
博望乃變故之荐臻願思付託之隆少抑哀慈之念
　　太上皇帝慰表
國有神孫方啟重輝之盛天開聖緒乃貽大本之憂恭
惟尊號備王者之無私膺天下之至養甲觀占夢茂迎
四世之祥緑車在廷遽有一朝之感願益觀于道化庶
少抑于聖情
　　太上皇后慰表
主器占憂遂虛儲禁含飴興起倍軫慈哀恭惟尊號體
備仁榮躬徐儉實眷此重明之照夙昭大慶之符帝祉
未施天災遽有願抑悲思之感益綏壽履之康
　　知婺州到任謝表
入塵法從嵗躔怳閲于再周出􁒈便蕃道路僅更於數
舍仰體曲成之眷敬宣寛大之恩伏念臣知力不能踰
人學術無以異衆才疎意拙少嘗粗志于功名心折氣
摧晩實重傷于憂患豈謂衰頺之朽質寖䝉特逹之聖
知始寓直于掖垣旋參華于選部文惟骫骳屢承襃袞
之加議本戇愚悉荷威顔之假感洪慈之未報揣微分
而敢安顧此東陽今為輔郡財殫粟匱適遭饑饉之餘
訟劇政繁尤重藩宣之委孰云孱懦可副選掄此蓋恭
遇皇帝陛下躬慈儉以保邦體寛仁而御下謂臣早更
州縣或知撫字之勞憐臣久侍禁嚴備識憂勤之意賁
之列職寵以分符敢效昔賢樽俎但期于賦詠庶幾漢
吏里閭稍遂于奠安
　　再知婺州到任謝表
冠西清之美職已冐殊恩分太末之名邦仍叨舊治稍
違行闕即居部封伏念臣少嘗竊慕於古人晚始親逢
于聖主豈謂迂疎之質遂䝉特逹之知造膝而貢狂愚
既屢嘉其一得披肝而導志慮曽何補於萬分罔知嵗
月之遷寖荷寵靈之異昨膺召節誤長從班孰云銓敘
之平益愧論思之謬葵藿徒知向日忍負寸心犬馬猶
有戀軒敢懐去意第毎虞於譏議仍滋懼於滿盈自詭
為州實難報上况兹寳婺特近太微地竊重臨治行靡
追於黄覇時容著詠郊居肯慕于沈侯祗佩眷私若為
稱塞此葢恭遇皇帝陛下徳參天地道冒華戎泰和在
于唐虞肅臣工而器使仁風慰於黎庶擇守命以布宣
施及妄庸荐加優渥臣敢不恪求民瘼寅奉藩條官聫
喉舌之司顧敢忘於左右郡亦股肱之寄誓益告于謀
猷
　　謝賜寛恤手詔碑表
宸恩寛大衣被於羣黎睿藻昭囘照臨于萬㝢承休甚
寵拜命惟新竊以方國賜書本建武中興之盛事為民
下詔實孝文務養之深仁於鑠聖時兼休二代恭惟皇
帝陛下道侔天地徳紹祖宗功烈無前孝治歡騰于四
表嘉祥荐至豐年屢格於萬邦憫兹榖賤之或傷尚致
户輸之過取賜頒寳墨申戒攸司粲然雲漢之垂穆若
春陽之布臣濫紆州組躬受詔函周賦有常詎敢多于
什一堯言在上庸知告以再三
　　辭知建寧府表
右臣准尚書省劄子十二月三日三省同奉聖㫖差臣
知建寧府不候授告疾速前去之任候任滿前來奏事
者臣欽聞成命愧懼無任伏念臣以至愚極陋之質荷
上聖特逹之知擢寘三銓已乏論思之效試守一郡迄
無善最之稱徒知奉行寛大以拊摩饑饉之餘不慮自
貽曠瘝而招致悔尤之積懇祈散地實微分之攸宜以
畀便藩匪私心之敢望况建寧之鉅鎮本潜躍之名區
雖異時嘗叨宰字之官豈今日遂有鎮臨之幸已試無
狀啟處不遑伏望皇帝陛下遴選循良布宣徳意俾内
外咸舉其職思小大務盡其才寵以真祠庶少安于庸
懦􁒈之嵗月斯曲示于保全臣無任瞻天望聖激切屏
營之至所有恩命未敢袛受臣除已交割婺州職事已
與次官一面起離前去衢信州聴候指揮外謹録奏聞
伏候敕㫖
　　知建寧府到任表
瀝懇籲天莫遂請閒之願疏恩易地仍叨共理之榮優
􁒈至深凌競罔措伏念臣奮身疎逺遭世盛明入參侍
從之華每䝉異眷出領藩宣之寄曽乏微庸况嵗月之
僅周積過愆而靡逭孤踪易毀寧分近甸之憂全度兼
容特畀潜藩之重眷兹建水實控閩陬代籍初基覺谿
山之改觀宦遊寖老慨民社之常臨雖馳驅頗愧于壯
年然委付有光于前日此葢恭遇皇帝陛下惠綏羣獻
明燭高微器使人才舉絶重輕之弊衡持天下悉無内
外之殊不遺菅蒯之微尚費乾坤之造軫其迂鈍錫以
便安臣敢不仰體曲成益思盡瘁土風末俗猶粗識其
二三利澤深仁或布宣于萬一
　　謝降官表
外臺摭戾難挽于深文中詔施仁第從于寛典恩隆命
薄感極涕零伏念臣猥以庸才叨塵輔郡野無青草適
嵗事之荐饑戸有犀渠復土風之善競慨疲駑之既竭
慚尺寸之圖功財貨未贏陽城之政甚拙教條靡善延
壽之過自知至於報應或謬于文移請讞務伸于法令
重貽刺舉宜在譴訶羸瓶之寘井湄盖有擠而甚者弊
車之避道左是宜麾而去之敢期覆幬之深曲示保全
之厚就移職守特損官聫此葢恭遇皇帝陛下湯網務
寛舜璣惟察念臣久更州縣常自信其迂愚憐臣昔侍
禁嚴毎洞知其拙直刑于善貸責以後來臣敢不仰副
殊私益堅素履雖桑榆之收暮景莫知補報之方若葵
藿之傾太陽尚有糜捐之所
　　謝放罷表
彈文甚峻請從流放之科宸度兼容聊示汰歸之譴恩
深命薄感激涕零伏念臣猥以非才叨塵異眷文詞淺
拙嘗䝉甚善之褒議論濶疎屢動葢高之聴久冐清華
之選皆繇特逹之知昨自典銓復求試郡與之舊治曽
無數舍之勞課以字民尚乏期年之效徒以世霑厚禄
身忝從班稍知粗抑於豪强不敢遽形于退避明目張
膽期法令之是行銷骨鑠金乃謗傷之遂積果貽清議
上負明時然臣被拔擢于州縣者餘二十年荷委任于
朝廷者更十數職寵為過分嗟有識之自知貪以徇私
慨無從而可辨儻匪皇慈之洞鑒詎容小已之保全兹
葢恭遇皇帝陛下擴博愛之深仁推好生之盛徳惟天
為大徧覆包涵而靡遺如日之升逺近幽深而必照察
臣性本于疎直憐臣夙厲於樸忠不忍嚴誅尚存善貸
臣敢不洗心念舊銘骨知歸迫暮景之桑榆若為報國
視嵗寒之松栢所以事君
　　謝提舉太平興國宫表
竊輔郡之符自貽謗戾賦真庭之禄俾逭飢寒滋佩恩
憐徒深感涕臣某臣惶誠恐頓首頓首伏念臣學知為
己仕切慕君荷聖神識拔于衆人之中遭逢特異躐侍
從周旋于六官之表忌嫉已多惟思樸直以盡忠詎敢
窺覦而倖進朅因請外復玷承流謂抑强禁暴者刺史
之常規若避事懐私者古人之深恥豈慮中傷之銖積
遂能揺動于風聞含沙幾類于短狐射市乃遭于强弩
誣其怨望固已墜臣于深淵衊以貪汚直欲錮臣于聖
世頼至仁之在上知羣下之隠情洞見肺肝保全軀命
然臣恐懼閲三時之久覊窮懐十口之憂未容放跡于
山林但有投誠于君父函䝉鴻造肆軫餘生縻廪稍于
安閒貸馳驅于衰病兹葢恭遇皇帝陛下曲成萬物懐
保小民力辨忠邪益恢張于治具大明黜陟庸丕變于
士風將㝷尺之有施示葢幃之罔棄察其既往許以自
新臣敢不砥礪素𠂻激昂晚節無功而禄第為餬口之
羞有命不渝尚切粉身之報
　　再任興國宫謝表
綴西清學士之班尚叨美職賦南紀祠官之禄益愧罔
功祗荷恩憐莫知報塞伏念臣才為短拙分實羈單圭
竇蓽門竊有棲遲之幸竹笥木屐自嗟嫁送之頻顧榮
遇之已多曽生涯之未給一昨坐謾于郡寄繼䝉予食
于真逰抱詩禮以傳家詎忘所守課虀鹽而玩歳僅活
其孥逮兹秋滿之初復起年饑之慮飛而控地志宜遂
于歸田窮則呼天心但祈于雨粟果勤洪造仍畀素餐
兹葢恭遇皇帝陛下徳本好生治先從欲體成周之歸
厚草木依仁法炎漢之用寛昆蟲咸懌肆紆臨昭施及
妄庸臣敢不奮厲愚衷激昂晚節枯魚未朽既均被于
斗升老馬載馳或粗知于道路
　　三任興國宫謝表
謭材無用秪退伏于田廬明命有加乃荐叨于祠館荷
天從欲揣分興慚伏念臣頃以戇愚誤䝉選㧞典領三
銓之重詎罄論思蕃宣兩郡之繁遽貽譏議一去闕廷
之下六驚嵗月之遷戴盆曷望于層霄徒懐眷遇伏櫪
自甘于末路倍費保全惟負郭之未充慨投簮之甚迫
尚縻廩稍獲在安閒得象罔之珠益知味道受支離之
粟滋愧匪功兹葢恭遇皇帝陛下仁覆羣生春熙庶彚
謂臣早更州縣宜膂力之浸愆憐臣久侍禁嚴亦姓名
之屢記肆加存拊俾逭飢寒臣敢不思報厚恩誓殫晚
節餘生未泯倘為尺蠖之伸素志僅酬或致寸莛之効
　　江東轉運判官謝表
竊食無功久尸於宰掾便私有請尚畀于使軺祗届部
封具宣詔㫖伏念臣零丁墜緒厯落凡材一趨君璽之
嚴五閲嵗躔之換為郎甚寵乃官謗之自貽去國稍淹
迄州符之未試曲荷乾坤之造再瞻日月之光南省西
樞之聫曽微報効中臺右轄之屬荐至攝承揣分輸誠
拜恩從欲䇿名中秘之府錫節大江之壖地接行畿實
總陪都之調度跡違文陛重勤睿訓之丁寧此葢恭遇
皇帝陛下天覆堯仁日躋湯聖衡持内外初無彼重而
此輕器使賢愚靡見寸長而尺短治厲精而匪倦功復
古之是圖致此妄庸姑從寄委臣敢不益堅素守無負
聖知雖攬轡登車未究昔人之志儻給軍轉漕或殫異
日之能
　　謝起軍轉官表
羽檄調兵僅供常職綸言錫命乃沐異恩悵懇避之不
俞第祇承而為愧伏念臣猥以頑冥之質誤䝉神聖之
知入侍禁塗豈有論思之要出分藩服曽何善最之稱
當周王田獵以選師仰漢帝璽書而賜郡元戎十乘奉
追召之既嚴次國二君觀驅馳而敢後亦妄陳于末議
竊自獻于愚忠深懼譴訶詎宜襃陟披肝瀝膽謂有願
之必從縮頸汗顔迄無功而受賞此葢恭遇皇帝陛下
激昻士氣砥礪臣工隂闔陽開務作新于庶政乾旋坤
闢思厎定于萬方致兹増秩之榮靡間尸官之濫臣敢
不欽承訓飭彌謹蕃宣躬阡陌勸農桑而布維新之令
修車馬備器械庶觀復㑹之期
　　謝除待制表
分符出守已叨便近之藩錫命寵行尚綴禁嚴之列懇
辭莫遂跽受彌兢伏念臣久以庸愚誤䝉簡㧞周遊省
戸參掾屬者九年宻勿從班備銓衡于兩選積有丘山
之厚戾了無塵霧之微勞外并名州實踰分願中聫美
職滋冒恩榮怳然未定之驚魂甚矣横流之感涕兹葢
恭遇皇帝陛下仁如天大徳與日升器使羣材菅蒯盡
歸于採掇生成庶彚蟲魚感遂于飛潛曲示眷私用光
臨遣臣迹雖違于丹陛名猶濫于清廂惟近臣獻納之
私未殫于補報若刺史中和之布敢負于使令
　　除龍圖閣直學士謝表
冒三銓之久長玷近班首六閣之聯遽叨美職恩踰意
表愧溢顔間臣某誠惶誠懼頓首頓首竊以入從出藩
本侍臣之常禮循名責實斯主上之至權逮夫寵數之
驟加必有勞能之可紀仰河圖于東序是惟冠百世之
彌文通禁槖之西清必以待一時之舊老如臣者少而
孤陋晚益顓冥符節屢頒久載馳于周道玦環遞賜悵
幾入于修門未酬神聖之知竊有滿盈之懼兹由常伯
自詭便藩綸命高華豈謂疏榮之特異奎傳炳耀殊非
避寵之能安此蓋恭遇皇帝陛下湯聖日躋堯仁天覆
察臣特循法令粗知課力之方俾臣宣布詔條曲示臨
民之渥顧此鷽鳩之質曷窺龍馬之光臣敢不祓飭懦
衷答揚隆施官雖外服尚司寳禁之儲名在諸儒敢忘
論思之報
　　權吏部侍郎謝表
服勤公掾濫一官四至之榮列職禁塗積十載九遷之
幸拜恩逾厚揣分奚宜伏念臣仕本慕君學知為已守
髙曾之規矩嗟涉世以自踈聞師友之淵源慨決科而
已繆一從縣宰誤玷王官夤縁寖厯于省臺出入薦叨
於符節微軀欲奮幾成控地之鳩弱羽易摧屢作退風
之鷁矧憂患支離之後荷生成收召之殊兩轄重陪豈
有彌綸之效西垣暫直曾何潤色之工方虞未免于譴
訶敢意遽䝉于簡㧞惟兹選部實異他曹内以檢制于
吏姧外以整齊于士類當劇煩而㒺避匪庸懦之所堪
此葢恭遇皇帝陛下天覆函生日熙庶政賢者在位而
能者在職舉無棄于羣材仕者欲朝而農者欲耕俾各
安于至化眷兹銓聚之職責其愚鈍之功臣敢不三沐
自修百為盡節若課吏期于平允可無衡鑒之功而從
臣許以論思尚切涓埃之報
　　除吏部侍郎謝表
典銓無補毎懐代匱之憂拜命有加乃冒為真之寵伏
念臣愚不更事老無取材用意闊疎最出衆人之後秉
性樸直但期聖主之知自擢貳于銓衡實坐縻于嵗月
威靈逺被僅揚使者之旜職業空居猶竊從臣之槖本
虞曠戾敢冀恩榮此葢恭遇皇帝陛下丕冒寰區裁成
品彚謂上策莫如自治將内外以舉安思衆賢聚于本
朝故涓埃之咸取顧嗟庸懦亦在襃陞臣敢不仰體至
仁誓堅素履惟守資格而師法令罔敢怠遑若殫忠藎
而罄論思是為報塞
　　郊赦加食邑謝表
禮行效報初莫預于駿奔恩衍户租乃重沾于惠術叨
榮逾厚揣分知慚伏念臣久去班聯尚尸祠禄材能素
謭了無横草之功齒髪寖彫第有守株之志莫致慶成
之善頌遂膺進律之殊襃駢邑既増取禾興愧此葢恭
遇皇帝陛下化參天地道通神明方萬嵗以成純躬致
嚴禋之祀靡一夫之不被益均臣庶之歡申賁絲綸用
彰典禮臣敢不誓圖報稱欽佩眷慈縱觀渭上之朝詎
忘異日獨抱周南之病自信餘生
　　謝進封潁川郡王加食邑實封表
慈皇介壽霈及敷天微臣何功例叨進律仰止王言之
賁遽躋公社之榮伏念臣材不逮中愚無所用蚤䝉異
擢詎忘補報之階自取謗傷尚竊安閒之禄方舜治格
無為之盛乃堯齡臻難老之期千嵗有逢萬邦胥慶錫
爵遂超于五等疏封且冒于多田兹葢恭遇皇帝陛下
老老以興民君君而賦政盛禮備樂成儀煥于兩宫宥
罪薄征懽聲溢于四表慨兹朽質曷副深仁臣敢不誓
罄丹誠恩酬洪造老當益壯况懐伏櫪之心用之則為
益勵守株之志
　　謝加食邑實封表
臣某言伏准告命以明堂大禮慶成加臣實邑三百户
食實封一百户臣已望闕謝恩祗受訖者禮行泰室曾
莫預于駿奔賞逮羣工乃例霑于惠澤人微曷稱恩重
莫酬伏念臣久玷從班尚叨祠禄散材無用自甘屏跡
于丘園盛典有光豈復相儀于禮樂解澤既敷于溥率
歡聲實徧于邇遐未嘗趨造于朝猶䝉多與之邑兹葢
恭遇皇帝陛下日新聖恩天覆萬方弗遺小臣欲賢愚
之並施爰有大賚俾動植以知仁臣敢不誓竭疲庸仰
思報塞三百户而無眚足増寒陋之華八千嵗以為春
但祝聖神之壽
　　代賀南郊禮成表
泰壇修報寳厯迎長惠浹百神歡均四海恭惟皇帝陛
下仁如天地徳類祖宗年榖屢豐馨香薦于至治禮樂
大備形聲協于泰和惟兹上帝之博臨式見聖人之能
饗合樂允塞益顯從周之文並侑孔嚴光昭復禹之盛
臣屬叨􁒈節阻預奉璋聆熙事之備成惟深忭舞布詔
書之寛大彌切欽承
　　代施資政謝靜江府到任表
擢從祠館就領帥符恩許自新顧馳驅而敢後榮踰始
望徒跼蹐以自遑已見吏民具宣詔㫖伏念臣性資凡
陋術業空疎比叨預于政機迄無裨于國論老將耄及
寧逃負乗之譏福過災生積有素餐之戾曲荷乾坤之
造尚寛鉄鉞之威竊食投閒慨驚魂之未定銜恩起廢
怳神觀以俱還惟兹八桂之封外控百蠻之壤奉琛靣
内廟謨方事于綏懐剖竹臨邊閫寄益資于鎮撫豈翳
衰鈍可副使令兹葢恭遇皇帝陛下大度兼容至明洞
照任賢而福天下邁成湯選衆之仁進徳以尊朝廷廸
虞舜知人之哲洪啟同寅之治聿求共理之良臣敢不
仰體眷慈誓殫綿力雖聴風觀化未能追循吏之規而
省事清心亦足示逺人之意
　　代江南提舉范直閣謝到任表
千里造朝方䝉于收召十城命使遽玷于光華己屇部
封恭宣詔㫖伏念臣起家寒逺涉世迂疎一昨簉跡于
書林屢嘗賜對于便坐身逢聖主毎懐造膝之忠意忤
權臣幾致反唇之罪三祈閒館兩佐遐州幸公道之復
開獲清光之再覩愚忠自勵雖知僅免于悔尤舊學寢
荒豈有發明于議論敢期齒奨曲賜眷憐寵之内閣之
名付以外臺之寄人微恩厚感極涕零此葢伏遇皇帝
陛下懋建大中敷求至治乾綱獨運節萬務以鼎新離
照無私萃羣材而器使致兹庸瑣亦誤選掄臣敢不深
究貨源持平廩政雖激濁揚清之事職所願為若奉公
守正之心義當無替
　　代劉給事謝復祕閣修撰致仕表
竊食真祠久逼桑榆之暮拜恩内閣遂榮田里之歸揣
已踰涯荷天從欲伏念臣奮身寒逺賦分竒窮從六藝
以决科僅而得仕接諸儒而奏技晩特逢時頃遊憲府
之聫獲冒書林之選螭蚴載筆嘗預記于王言鳳閣判
花復濫司于帝制進膺𤨏闥數侍清光乃遽速于顛濟
迄自投于閒散鄉閭作佚既閲十年香火無功殆逾數
任惟是衰殘之質寖登耄耋之期力已弗勝無復為駒
之意老將奚逭徒懐化鶴之悲祗有布其腹心庶自乞
其骸骨豈期睿眷特賁殊私稍還論述之名俾識退休
之志義兼念舊恩出再生兹葢恭遇皇帝陛下簪履興
慈葢帷示軫欲曲全于小物肆紆照于容光謂臣麋鹿
之姿豈軒裳之是適憐臣犬馬之齒曽鐘漏之幾何許
以傳家尚為報國臣敢不効忠自勗守道勿渝擊壤而
歌唐虞預識豐年之瑞閉門而詠周孔益知化日之長
　　代徐侍郎謝宮祠表
典銓法從久懐竊位之羞賦禄真祠更遂養疴之請恩
輝逾厚感涕何言伏念臣性本闊疎才仍淺陋早縁執
㦸不為當路之榮晚預賜環最取衆人之後使北庭于
將變持漢節以僅還擢副民曹顧已亡于善狀易司吏
選曾不畏于多言徒知肝膽之欲輸豈謂筋骸之難强
衰頺彌甚疢發動者兩三災患相仍意不如者七八雖
際飛龍之運自甘退鷁之蹤尚軫皇慈曲從私志既􁒈
珍臺之佚復聯書殿之榮此葢伏遇皇帝陛下徳合無
私功存善貸擴大明于日月獲望清光拯微命于風波
少安散地示葢帷之罔棄俾棧豆以知歸臣敢不益佩
弦韋自親藥石老馬或知于道路固絶望于馳驅犁牛
無用于山川第服勤于耒耨誓堅晚節靡墜素風
　牋
　　太上皇后賀牋
臣某言伏覩詔書光堯壽聖憲天體道性仁誠徳經武
緯文紹業興統明謨盛烈太上皇帝聖夀八十皇帝帥
羣臣詣徳壽宮加上壽聖齊明廣慈備徳太上皇后尊
號冊寳者聖皇紀壽益上萬年之期神毋齊徽方隆四
海之養禮行當宁慶及敷天恭惟壽聖齊明廣慈備徳
太上皇后殿下厚徳承乾柔明嫓日邁周郊之胥宇輔
成再造之功踰漢掖之練衣同膺難老之貺載申顯號
允屬昌辰日居月諸共仰西池之宴天明地察更占南
極之祥臣濫秩祠官阻趨魏觀觀大父母人倫夙正于
乾坤有聖子孫國祚永符于箕翼
　　皇后賀牋
臣某言伏覩詔書加上太上皇后尊號冊寳者慶集親
庭掩漢唐之盛事祥開壽厯紹堯舜之髙年喜溢寰區
光生典冊恭惟皇帝殿下化行恭儉徳茂慈仁肅隂教
于中闈㑹朝惟謹奉常珍于西内左右無違穆卜柔神
助成縟禮施于孫子嚴青宫而致緑車之遊燕及皇天
贊玉巵而集瑶池之上臣猥叨祠秩阻綴廷紳稱萬嵗
之觴重霄在望仰三朝之㑹率土馳誠
　　代湯丞相毋夫人賀中宫牋
迎嗣嵗之嘉祥毋臨萬國正長秋之顯號婦順兩宫喜
動宸闈歡均寰宇恭惟皇后殿下體參坤順徳配離明
慶久襲于勲閎本塗山之自出譽夙彰于朱邸符嬀汭
之來嬪果覿褘衣進膺寳册奉燕禖之文韣宜百斯男
躬蠒館之懿箱俟三之日妾叨榮盛際就養私庭王化
所基方仰自家而刑國人倫既正敢忘教子以事君
　
　
　
　
　
　
　
　
　
　
　
　
　
　
　
　南澗甲乙稿巻八
欽定四庫全書
　南澗甲乙稿巻九
　　　　　　　　　　　　宋　韓元吉　撰
　狀
　　看詳學事申狀
看詳國史院具到典故元符二年詔諸路選監司一員
提舉學校仍知通専一管幹即係自祖宗以來至是方
委監司知通提舉管幹學校並未入銜後至崇寧三年
蔡京用事欲變天下學校盡為三舍始置諸路提舉學
事官一員以為監司大觀間修入三省法諸知州通判
並稱管幹學事大中大夫以上稱提舉武臣知州不帶
及宣和三年徽宗皇帝已詔罷天下三舍止令太學以
三舍考選諸路以科舉取士諸路提舉管幹文字並皆
罷訖至紹興十三年因權發遣建昌軍李長民以外郡
小臣佞悦秦檜謂和議既成儒風復振欲令知通令佐
依舊帶提舉或主管學事結銜以示聖朝偃武修文之
意遂復從之紹興十六年諸路提舉學事委轉運運司有
出身官一員兼領俱無出身即委從上一員亦不専置
提舉學事之官稍如元符舊制而知通令佐入銜猶用
蔡京之法殊非徽宗皇帝宣和三年罷之之詔也竊縁
州縣興崇學校政事所先守令専管亦為本職若依元
符及宣和故事止令監司一員兼領提舉學事而守令
等専一管幹並不入銜始為至當今來知州縣既有通
任武臣去處則一州一縣之事無所不當預者兼元初
繫銜係以管幹為名亦是措置錢糧修飭學舍振舉法
令招集生徒之類即非干預講説考校之事若令武臣
守令依文臣例入銜亦足以責其應辦學校不至闕誤
更乞朝廷詳酌施行
　　看詳都轉運使申狀
檢准國朝㑹要端拱元年以右諫議大夫樊知古為河
北東西路都轉運使自是遂以為例應侍從官除轉運
皆為都轉運使有以兩路為都轉運使者即樊知古河
北東西路諫議大夫集賢院學士李通龍圖閣待制范
雍等為陜西都轉運使是也累朝除授不一其任侍從
官則不問兩路一路並為都轉運使紹興初向子諲以
待制任兩浙都轉運使趙子淔以雜學士任江西都轉
運使係差第三任轉運使資序人諸路轉運使係差第
三任提刑資序人諸路轉運副使係差第二任提刑資
序人若資序未及即帶權發遣字或任大卿監有除轉
運使别無任侍從除轉運使者今來若依典故即合以
侍從官任都轉運使施行
　　論田畝敷和買狀
　本州先于淳熙五年三月十二日准轉運副使吳修
　撰牒尚書省劄子戸部申都省批下新知鄂州莫殿
　撰奏陳乞將經界已定田畝物力等則逐畝均敷和
　買二月二十七日三省同奉聖㫖先令吳淵行下兩
　浙路州軍仰守臣同所屬和縣博詢民情究見利病
　如今來臣寮奏陳經久可行從本司審度條具申尚
　書省劄付當職當職照對得臨安府富陽縣措置已
　將第五等物力一十三貫已上均敷和買已得適中
　并據本司簽㕔相度將諸縣五等物力比附富陽縣
　所行以十分為則掯出末後一分作下等不敷外其
　餘九分並行均數和買牒州從長相度經久可行條
　具供申州司備録行下諸縣相度供申去後次第據
　諸縣申到内義烏縣自經界後從第一等止五十貫
　物力并金華蘭溪縣各四十貫及永康武義東陽浦
　江縣各三十貫以上敷納和買至今經久并無詞訴
　若依富陽縣例敷止一十三貫及轉運衙簽㕔議以
　十分為率掯出一分不敷餘九分並行均敷竊慮優
　減上戸卻致歸在下戸事體偏重或生詞訴具狀回
　申去訖至今年三月十七日以後再准轉運衙牒准
　行下尚書戸部符據婺州蘭溪縣王宗等四名狀理
　本縣自四十貫文物力起敷和買豪猾肆奸多立詭
　名並以四十貫文以下立戸不用科役竊見臨安府
　富陽錢塘仁和縣嚴州夀昌縣自物力一十貫以上
　並起和買即無詭名等弊恭覩淳熙五年莫殿撰申
　請正令所陳乞送轉運司一就相度供申牒州遵依
　已降指揮守臣同其餘縣分知縣博詢民情究見利
　病指定供申又准轉運衙牒准行在尚書戸部符准
　都省批下權知真州陳通直劄子陳言乞將人户田
　産物力各隨畝歩數均出和買又都省批下權發遣
　南康軍呉諒夫劄子奏豪富之家皆為詭名夾户規
　避和買乞以和買如夏税之法敷于歩畝使産多者
　和買亦多産少者和買亦少等事户部勘當縁已有
　前降莫殿撰申請指揮令下轉運使詳本官所陳及
　已降指揮一就審度經乆可行條具保明供申朝廷
　施行牒州施行具博詢民情究見利病一就從長相
　度經久可行條具供申等事湏至供申
右州司所准前項指揮本州今與州縣官博詢民情講
究利病相度莫殿撰陳通直吳知軍申請及蘭溪縣百
姓王宗等狀若將物力十貫或十三貫以上並起和買
除掯最末一分不敷以防詭户之弊竊縁和買之法止
謂物力富實之家可以科買若併及小户即是增添夏
税深慮詭户夾户之弊未能頓革而貧民下户先被科
擾且以一縣物力論之統計一萬貫上三等五千貫合
出和買下四等五千貫不出和買今若都以上三等合
出和買之敷均之下四等則是上户反減舊數下户便
添輸納其不可一也若以田産只計頃畆起收物力毎
畝以若干為則至若干畝即出和買縁經界起税各有
等則以田畝論之有水田有平田有高田以園地論之
有平桑有山桑有陸地有茶地有竹脚有柴様難以一
例便計頃畝均敷必欲各等隨則分定則是又行經界
情弊愈多爭訴不少未得了絶兼又坊郭營運房廊上
亦有物力毎至若干即起和買之數如此均敷則户眼
倍增丈尺繁碎縣道户長催科益難其不可二也且以
本州七縣目今所行亦自不同金華蘭溪則四十貫以
上義烏縣則五十貫以上永康武義東陽浦江則三十
貫以上始敷和買行之既久並無詞訟止有蘭溪一縣
王宗等四人今來投狀尋喚上詰問並契勘得蘭溪縣
物力共管物力一百九萬五十四貫其合起和買四十
貫以上人户計五十四萬三千三百貫其不起物力人
户計五十四萬六千七百五十一貫即是上戸少于下
户物力錢三千四百餘貫竊慮日後下戸日增物力不
等今議欲以一縣物力算定湏上等起和買人戸物力
錢與下等不起和買人戸物力錢各要數目中分一般
毎三年一次比算如遇下户物力多于上户一分以上
即别立物力貫數均定和買毎次以十貫上下為率如
蘭溪縣元係四十貫以上即合減作三十五貫上下起
敷庶得闗防減免之弊不至走失上户物力常得均平
即難以限定十貫十三貫之比卻致優減上户均在户
戸永逺為害或見今上户物力與下户物力數目適已
相等即合依舊更不更改仍乞朝廷申嚴詭户之禁立
限百日許其首併限滿不首許人陳告以所告田産給
之坐以違制之罪其官户所置田産偶因前後官稱不
同亦令改正若䝉詳酌依本州所請則上户物力不至
走失其逐嵗和買不過舊數而下户物力尚有一半惠
及小民比之只掯一分大段不同加之詭户既嚴必罰
無貸自然可以潛消弊倖不必紛紛以從一切論之實
為允當謹具申轉運衙伏乞詳酌備申朝廷施行
　　措置武臣闗陞狀
今月二十三日准尚書省劄子大小使臣闗陞從軍理
任必以戰功為别其從軍者必以實歴為先稍用薦舉
以異于戰功之士等事縁有未盡送某限三日措置申
尚書省今具措置下項湏至申聞者
一在法使臣兩任監當實及六年滿替年三十以上者
到部方與闗陞親民昨因紹興九年四川宣撫使申請
隨軍大小使臣理為資任自給到吏部理任差帖印結
日實及六年許免到部就任闗陞親民依舊從軍使喚
無朝省付身以二日當一日縁有功人與無功未有旌
别欲乞從軍理任後曾立軍功轉官實及六年依舊許
行闗陞外其不曾轉官人亦合依無付身例以二日當
一日
一從軍使臣若在軍未成闗陞考任因離軍任州縣諸
司差遣自依外任通理闗陞外其偶縁老病不堪披帶
揀汰差充不一務窠闕合行優假欲乞免行闗陞止與
通理考任依格陞注差遣
一非從軍在外使臣舊法係合實歴六年乾道七年申
請並于歴過考任内湏要實歴州縣職事或諸司官屬
一任二考方許通理前後任闗陞竊慮一能更歴事任
欲乞並要實歴州縣職事或諸司官屬兩任四考通理
六考方行闗陞
一宗室許歴外任正欲更練職事近來多注嶽廟差遣
習為廢弛縁乾道元年已有復置宗室監當釐務窠闕
欲乞亦要實歴州縣職事或諸司官屬一任二考通理
四考方行闗陞
一武臣薦舉狀止有陞陟任使一等自來僅當功分自
淳熙元年于薦舉武臣陞陟狀内立一兩紙添作舉充
親民任使稍為優異欲乞除從軍入外應武臣六考内
並要陞陟舉狀二紙内舉充親民一紙欲使闗陞
一歸正歸朝使臣者不係從軍并釐務差遣既無職掌
合與優假依揀汰人例免行闗陞止令吏部通理所歴
考任依格陞注差遣
一所有軍班吏職出身及進納人等闗陞已有専法指
揮者並令依舊右謹具申尚書省伏候指揮
　　集議繁冗虚偽弊事狀
具位某等准尚書省劄子備坐監察御史徐詡奏到繁
冗虚偽弊事七月二十三日三省同奉聖㫖令侍從臺
諫兩省官集議申尚書省某等照對本官條具事内有
現行條法該載明備者止合有司檢舉申嚴自不湏集
議外有條法未盡施行未備事件今集議到下項
一中書天下之本不可不清自諸大郡倅收為堂闕加
以有川廣小郡不在此限之文守倅除授益以不均故
有改官後無一日考第而得大郡倅者有作縣以罪罷
而得廣中大郡者其間脚色無瑕疵或曾任繁難大縣
或諸司列薦人往往或注列郡倅或注諸司幹官開僥
倖之門塞公平之路長奔競之風成朋比之私其害莫
大于此臣愚以為職事及監司若大郡守皆湏宰執擇
才進擬其餘中下州軍及大郡倅宜盡發還吏部士大
夫整㑹官職差遣理雪罪名凡干身計並以通封狀子
遣人于都堂投之一切私禮悉令勿講照對舊法吏部
知州軍運判員闕甚多士大夫依資格注授其經堂除
者號為擢用而在堂窠闕皆是重地要藩守貳選任不
輕士大夫亦以為榮至紹興初舊法不存止憑省記猶
以知州軍二十七闕令吏部注授盡為堂闕葢吏部注
授則限以資格也堂除則有不問資格者矣然畏指議
防繳駮其不問資格者猶不常有自淳熙二年知州軍
闕盡歸于堂而吏部更無知州軍一闕以待孤寒資格
之人而又有川廣小郡不在此限之文人人盡可干堂
以望州郡使吏部銓法遂為虚設所謂川廣之郡實亦
未嘗分其大小一例與之此公議所以籍籍也至于堂
除通判窠闕發下部者僅十六闕爾今來職事官等若
從吏部申請悉遵舊制諸在京職事未至監察御史以
上履歴尚淺供職未久陳乞外任者不得除監司知州
軍差遣(特㫖除授或資/序以及者不論)而不用限年除郡之格則知州
軍元係吏部窠闕及川廣小郡合還吏部縁其間職事
官等補外卻有合陳通判之人難以逐一降指揮令吏
部注授通判合以堂除通判處之則堂除通判不可盡
罷乞自三省選定堂除知州軍通判若干員闕外餘闕
令吏部並依格法注授亦足以息奔競之風矣至于士
大夫以通封狀經都堂整㑹官職差遣理雪罪名凡于
身計亦是舊規自合舉行若私第一切不見賓客恐無
以審觀人材詢訪外事宜遵守淳熙二年指揮大臣日
見賓客有妨治事私第除侍從外其餘呼召取覆等官
毎日各止許接見一次實為允當
一修葺城壘調發軍兵修造棟宇皆官吏之職分何有
勞効而特轉官資又轉官者或併轉兩官進職者或併
進三職尤為僥倖任子雖不可裁抑少嚴銓試之法兩
嵗或三嵗一次兼聞近嵗至有代名入試者仍湏場屋
更加嚴密照對修城壁築堤堰營造屋宇已有今年臣
僚起請候經三年委實堅固方許推賞正月十九日奉
㫖令屬曹部置籍訖宜令常切稽考轉官進職有濫賞
者御史臺察舉以聞其三年内有損壊者追降所進官
職若任子銓試之法兩嵗或三嵗一試試期太逺祖宗
立法毎嵗銓試春秋兩次今已併為一次矣十人取七
今已減為兩人取一矣去嵗大吏奏薦文臣二百二十
八人武臣乃一千三百九十二人前嵗科舉特奏名進
士亦三百三十八人則文武任子自為不多若更展銓
試則正奏名進士第五甲人赴銓試者亦令又展三年
是隂殿其一舉矣此不必議也至武臣呈試與銓試同
銓試自宰執子弟以降皆不得用恩例幸免呈試并户
部催綱承受𣙜貨務號簿官隨逐奉使與接送館伴下
官屬之類夤縁免試此不可不革也就使不習弓馬亦
當試以刑法書算如人吏試補之比其奉使出疆雖曰
稍勞而文臣未出官人奉使所辟差者亦不免銓試也
乞自今文武一例不許免試武臣累試不中亦依文臣
限年四十許參部授殘零在本等人名次之下乃為至
當其餘代名入試之禁今年二月已降指揮依吏部措
置先召保識官二員委保正身不是代名入試日責書
鋪識認狀特立賞格重行㫁罪不湏更用簾試虚文毎
嵗更令有司常切申嚴施行
一方今天下雖並侈靡而輦轂之下為最甚四方來觀
歸而效之惟恐不及宜命多聞有識之士編緝法令而
參之以禮凡室廬車服冠婚喪祭燕饗餽遺皆立為定
式自成一編如司馬氏書儀及諭俗書之類頒而行之
但先治都城之内風俗既變則四方無不從矣照對淳
熙三年十月十六日已降指揮禁約奢侈踰制事件行
在専委臨安守臣嚴切禁止㫁在必行如有違戾令御
史臺覺察彈奏先次將守臣重行責罰其犯人依條㫁
罪追賞有官人取㫖施行外路州軍依此仍委監司覺
察按劾多出文榜曉諭縁銷金鋪翠服用僭侈自有禁
令其屋宇器皿首飾下至鞍轡繖轎皆有定制非不嚴
切然風俗侈靡未能類革竊見前代及本朝皆有誡諭
風俗之詔若特降明詔俾四方士大夫之家欽承㫖意
務遵禮法皆事純儉則閭巷小民久當自化風俗其何
患不易哉右謹具申尚書省謹狀
　　又
准尚書省劄子備坐監察御史齊慶胄奏到繁冗虚偽
弊事七月十三日三省同奉聖㫖令侍從臺諫兩省官
集議申尚書省某等照對本官條具事内有現行條法
該載明備者止合有司檢舉申嚴自不湏集議外有條
法未盡施行未備事件今集議到下項
一塞上書捧香之門嚴吏職門客之格凡曰給使不許
其貨賣凡曰異姓必覈其服屬照對上書補官係朝廷
一時特恩即不常有吏職補官自有逐司立究年限條
格宰執并兩府使相遇大禮許奏門客係登仕郎不理
選限外大禮聖節生辰太上皇后殿奏補使臣各四人
皇后殿各二人陳乞回授與本家門客并進奉人逐時
特降指揮門客進士補將仕郎主管進奉人即謂之捧
香並係舊法亦無可議之數縁在法諸后妃諸王公主
内命婦䕃補親屬如父祖曾仕文資(謂朝奉/郎以上)或身曾得
文解(免解/同)而願就文資者聴餘並于班行内安排其門
客進士即非親屬但以進士之名直授文資物議以為
反優于有服親屬若令上件門客如曾得文解者聴乞
文資方為允當其給使補官係宰相執政官反依執政
官合得入流減年之人淳熙三年十二月十六日已降
指揮並依舊法縁今來所請係謂以賄賂得之者乞令
法守檢坐條法約束如今後有犯務在必行其異姓補
官淳熙三年九月二十八日已降指揮臣僚奏薦異姓
恩澤並畫出中外所親姓名服圖及升朝二員委保繳
連奏狀下部騐實縁内命婦以上奏補異姓既不召保
若令被䕃人供具服圖連家狀繳奏亦為允當
一重祠禄之命照對陳乞宫觀已有立定條法知縣資
序人不許過兩次知州資序年六十以上更許兩次知
縣資序以下許陳乞嶽廟一次郡守年七十聴自陳乞
宫觀知縣縣令審察不才許授宫觀嶽廟現任通判癃
老疾病之人許差宫觀知縣廵尉癃老不職許差嶽廟
已有累降指揮自合遵守若通判已下現任癃老疾病
不職與差宫觀嶽廟者更令將在任歴過日月通理宫
觀嶽廟之任滿罷庶得不至虚費祠廩少隆于合格宫
觀嶽廟之人
一罷添置之員有以不釐務通判陳乞改為釐務者軍
夫實未嘗娶其女曰異姓之親實未嘗有姻婭者照對
上件自有立定條法召升朝官委保及州軍等處結罪
保明所保不實者與犯人同罪近來朝廷有孫恩愬姚
康朝等冒受行遣宜令有司取所犯案連抄節鏤板行
下州軍常切覺察施行
一豁虚文之籍商税房園錢帛雨水之帳類非確實之
數又如應在之錢榖上下舉知其無有而載之赤歴常
占虚數逃亡之苖税保伍既不可以備償而載之版簿
照對諸色帳狀州委司法轉運司置主管帳司官而户
部總于在曹通于金部會于比部盖自國朝三司以來
有此所以勾稽檢轄不可暫廢如應在錢物並是州部
經常之數間有名存而實廢者縁監司以應在虚數妄
行剗刷指為贏餘是致州郡有受弊去處但令監司不
得以應在虛數剗刷此弊自除逃亡苖税亦是州縣常
賦之數其不可去者恐失元管税額以待流移之人復
業也縁州縣不曾倚閣將逃户稅賦便攤在其他典買
得業人戸下或勒令催科户長乃耆保抱納是致民户
有受弊去處但令州縣覈實逃亡税苖合行倚閣者依
條倚閣則此弊自除矣
一抑搢紳奔競照對奔競之風從古為患未仕之覔舉
已仕之干薦自媒求譽廉恥道喪此葢未易以刑罰禁
戢惟在奬拔恬退之士有以激勵而消之昔仁宗皇帝
患搢紳奔競諭近臣曰恬退守道者旌擢則躁求者自
當知恥是時宰相文彥博宋庠等舉張環吕公著等皆
被擢用王旦為宰相以張師徳文學高第兩至其門干
謁即不肯遽用為知制誥其言曰以戒貪進激澆薄故
也仰惟聖朝但得遵用仁祖之訓而羣臣悉守王旦之
言以裁抑奔競亦何患其不悛改哉右謹具申尚書省
謹狀
　　集議前宰執舉官奏狀
臣等竊惟國朝始制選人改官之法自大中祥符之年
中外陞朝官毎嵗皆得舉薦置籍中書嘉祐四年仁宗
皇帝乃召諸路帥守監司各舉所部人材而前兩府臣
僚則許通舉内外不問所部也神宗元豐五年遂定㑹
任宰相執政官嵗舉改官五人載在令甲至今行之誠
以天下之士入仕之初多為選人改官之後寢致朝列
以三嵗科舉與夫郊祀奏補之數均之逐嵗改官之員
不啻裁減其半若不設薦舉則才能無以著見若不限
員數則進取無以節抑又慮帥守監司有所知而未盡
前宰相執政官者天子嘗與之共天下之政也故委以
求天下之才當時詔㫖正謂才行之士尚有遺滯而已
然前宰相執政雖得不拘内外薦舉而所舉之人又湏
兼用所部職司一員始得磨勘改秩此祖宗舊章參考
互察最為嚴備以成一代之制也看詳臣僚申請欲令
前宰相嵗舉一人前執政兩嵗薦一人賜以召對即行
改秩而罷其愚謬以議舉者之罰臣等以為嵗貢而有
定員所以為常法而開平進之門也限以舉者五人則
足以參考互察矣召對而改秩此人主之異恩也若臣
下得以嵗舉焉又不限以五人之數則獨薦而改官者
將無嵗不有其可以為異恩乎雖曰罷其愚謬竊見罷
者之少未若改者之多也夫以選人改官之微在仕進
之階其事為甚重故引見于廷欲示恩出于上猶進士
唱名命官之比而必待人主登之殿陛自擇其才則是
屈至尊而下行銓選之事非特舉者之不足信百官有
司尚誰信哉至于薦舉之間干託請求之弊法令具在
此諌官御史司公議者所宜察也故臣等以為姑仍舊
法為便乞聖慈特賜詳酌施行
　　蔡洗等集議安南國奏狀
臣等具位准尚書省劄子安南國李天祚追贈及其子
李龍􁞞合襲封事五月十四日三省樞密院同奉聖㫖
令侍從臺諫兩省官同共議定聞奏者右臣等竊惟國
朝故事待蕃夷之禮最為詳備若高麗嗣子則待其請
命然後封以為高麗國王若占城三佛齊闍婆諸國則
待其入貢而遂以為本國王惟是奉命安南甚有次第
其始嗣立則封交趾郡王中間數年以後則封南平王
及其身後則追贈南越王自太祖太宗至于累朝必加
三命未之或改者葢以安南本交州内地實吾藩鎮因
仍世襲使䕶安南一道非他外邦自有土地人民不盡
臣之比也所以漸次封爵時示恩榮其羇縻制御之道
不得不然今來李天祚既薨其子龍􁞞嗣襲自合遵用
祖宗舊章以行封爵恭惟聖慈淵慮乃使臣等定議豈
以淳熙元年曾以天祚為安南國王已有國名疑其禮
亦異數故耶臣等聞朝廷昨以安南國王命天祚者初
非其國抗章有請特以貢獻馴象方物守藩嵗久錫之
此名以寵天祚而已安南本都䕶之稱非可名國而南
越之封甚大自漢以來用之則天祚既沒宜用典故追
贈南越王可也其子龍􁞞雖云嗣襲然未有功勲亦宜
只遵典故所加節越官稱初封交趾郡王庶為允當若
朝廷謂已曾錫之安南國名不可虚設則宜去其安南
都䕶稍加以為知安南國事足矣葢高麗嗣子毎次亦
稱權知高麗國事上表此其據也彼或祈乞但令廣西
弔祭監司明諭此意候他時職貢不闕續當賜安南國
王真命不復更封南平王矣如此則昨所賜安南國名
姑以易南平王之號猶湏身後始得封為南越上不失
祖宗漸進之意下足以盡羇縻制御之道而于我之事
體無所虧損彼之名稱無所鐫改似為可行不易之論
若便欲使其子嗣襲封王位而襃贈天祚别以師傳之
官且加美諡則是朝廷自變其禮而不以藩鎮小夷待
之驟與外國諸蕃一同不知既襲王爵數年之後卻加
以是何恩數其將遂以南越王與之乎此不可不過為
之慮也臣等所議如前惟聖主擇焉謹録奏聞伏候敕
㫖
准三省帖子今月初一日赴都堂集議右某等近奏聖
㫖集議安南國追贈襲封事已連書具奏縁某等所議
並是考據典故委曲詳備别無未盡事理所有國名係
已帶知安南國事即非遽有奪其王爵欲俟他日職貢
不闕然後加封庶使外夷明知祖宗以來封爵次第不
至别有覬望所議如前謹具申三省樞宻院伏乞照㑹
謹狀
　　辭召赴行在狀
右臣今月十一日准尚書省劄子正月十七日三省同
奉聖㫖臣某召赴行在者臣欽聞嚴命悚懼無所伏念
臣資性疎直學識淺陋荷陛下拔于衆人之中躐寘從
班曾不能効尺寸之功圖報聖恩于萬一昨者出守輔
郡繼移閩嶠二年之間罔有善政惟知奉行法令未至
曠瘝而已然臣齒髮寖衰心志不逮比常冒貢危衷祈
就閒散天聴高逺尚閟俞音方欲少俟兩月再伸誠懇
敢意遽䝉收召俾覲闕廷仰惟聖神念舊未忍棄捐在
于愚分實深驚愧伏願皇帝陞下察臣癯瘁戒在貪榮
憐臣樸忠非有避事敷求名徳之彦使造内朝檢㑹臣
前來奏請畀臣在外宫祠一次下以全微臣易退之私
義上以副睿主難才之公心臣則萬幸臣除已將建寧
府事交割以與次官一靣起發前去信衢州以來聴候
指揮外謹録奏聞伏候敕㫖
　　辭起軍轉官狀
臣伏覩進奏院報閏九月二十八日樞密院奏兩浙福
建江東路諸州軍起發禁軍士兵赴逐處教閲守臣以
人數多寡參酌推賞數内臣係奉聖㫖特轉一官者臣
欽奉恩命驚懼無所竊惟國朝軍制之密凡曰禁兵雖
募于方州而皆籍于右府故守臣號為知其軍事而已
是州郡之兵實環衛之旅寓糧者也聖神御宇屬意武
事近年以來又命選擇日加練閲紀律明備虎符既下
津置起發守臣職也道途無虞部押之官葢受賞矣聖
恩優厚併及臣等顧臣何功之有遽此僥冒況昨降指
揮止俟春暖類當發還若一二年間再或戍役則為守
者動有希覬之心臣恐自爾賞過乎與也方陛下綜覈
名實大明黜陟之秋如臣守州叨備侍從義當體國内
省無庸豈敢虚受兼臣昨因降秩嵗月未滿驟有遷轉
尤不遑安欲望聖慈留此以勵軍中効命之士推此以
待天下立功之人則臣區區愚忠受賜一也所有臣特
轉一官恩命乞不施行不勝幸甚干冒宸嚴臣無任瞻
天望聖激切屏營之至謹録奏聞伏候敕㫖
　　辭免奉使回轉官狀
右臣准尚書省劄子以臣奉使回程四月二十三日三
省同奉聖㫖轉一官者臣仰惟聖神在御務廣至仁聘
問之交是為常禮如臣不肖叨預從班曾何補于事功
實坐縻于嵗月暫將明命臣之職也初無専對之勞可
冒信賞伏望皇帝陛下曲回天造特寢誤恩察臣粗守
樸忠憐臣素無矯偽姑以舊典推以官屬俾臣且仍故
秩以効尺寸庶稍安于愚分期不負于聖知所有恩命
臣未敢祗受臣無任祈天望聖激切屏營之至謹録奏
聞伏候敕㫖
　　辭待制與郡狀
臣恭聞恩命跼蹐靡遑伏念臣以寒逺之蹤荷聖神之
眷擢寘從班俯仰再嵗技能短拙曲賜并容議論迂疎
毎䝉奬與惟自叨逾過甚筋力弗任已具丐閒之章方
欲朝夕上列敢期天造尚使治民碎骨縻軀未知報塞
惟是西清次對之職禮秩優厚守符重寄懼弗克堪伏
望皇帝陛下推天地從欲之仁擴日月必照之施憐臣
粗守樸忠素無矯偽收還職名之命改授一在外宫觀
差遣庶幾愚分稍安免致清議臣無任隕越之至
　　辭龍圖閣學士狀
右臣准尚書省劄子八月十二日三省同奉聖㫖除臣
龍圖閣學士與郡者臣聞命過優震懼無已伏念臣猥
以凡庸久玷從列䝉聖知為甚異荷恩渥為至隆玩嵗
愒日尸位素餐自知既明冒昩有請陛下天地父母之
仁未忍捐棄倘欲徇其私志畀以承流宣化之任在臣
愚分已為叨逾惟龍圖祕職首冠西清稽之故事則非
賢逹而罔居質之近制則湏功勤而乃授豈臣猥瑣所
可克承至于郡寄臣欲自効則不敢辭伏望皇帝陛下
洪覆無私大明旁燭收還宸渙以穆師言或乞依昨降
指揮檢㑹臣前來除臣日職名依舊帶行庶幾不至過
有僥倖以明聖朝選授之公以全下臣知止之義臣無
任祈天望聖激切屏營之至謹録奏聞伏候敕㫖
　　辭除權吏部侍郎奏狀
右臣伏准尚書省劄子二月二十五日三省同奉聖㫖
韓某可除權吏部侍郎日下供職者臣聞命震驚罔知
所措伏念臣稟資愚戇賦分竒窮五叨宰掾之華九閲
嵗躔之換比更憂患尤覺病衰逮兹𨽻職之期年不勝
曠官而愒日方欲自祈于逺外敢期忽被于襃遷揆之
私誼則非宜質之公論則未稱況准銓部尤號劇曹倘
微通鍊之才曷任甄平之寄伏望皇帝陛下曲垂淵鑒
俯亮危誠别求當代之俊髦以副一時之器使籲天之
切請命惟期臣無任祈天望聖激切屏營之至謹録奏
聞伏候敕㫖
　　再辭奏狀
右臣准尚書省劄子以臣辭免除權吏部侍郎恩命奉
聖㫖不允者臣以疎逺迂陋之質家世荷國厚恩今䝉
陛下拔擢俾列貳卿在臣么麽可謂榮遇不當固有辭
避重念臣才力不能逾人學問無以異衆自還宰士之
例復承詞掖之虚狂言屢發而毎被矜容孤蹤久滯而
尤加軫惻然羣彦方疑于去就而微臣獨冐于遷除雖
夙恃于聖知恐難免于衆議況班列之中多有在臣上
者遽兹超躐尤不遑安伏望皇帝陛下廓天地之量迴
日月之明察臣粗守樸忠憐臣素祈静退收還成命改
畀真材使之宣力于四方尚能仰答于鴻造臣無任祈
天望聖激切屏營之至所有恩命未敢祇受謹録奏聞
伏候敕㫖
　　辭免除吏部侍郎狀
右臣准尚書省劄子五月十二日三省同奉聖㫖韓某
可除吏部侍郎日下供職者有命自天措躬無地伏念
臣賦才甚下造學不優一辭州縣之勞四冒臺省之入
孰云末路誤簡聖知敘流品于三銓粗叨滿嵗暢威靈
于萬里謹止踰時尺寸靡長毫分何補徒懷中憤之激
妄意事功之期丹陛獻言但為昨日黄扉受寵乃不崇
朝雖大君欲礪于庶工然微臣敢尸于異數伏望皇帝
陛下推此施以待天下豪傑之士擴此意以收海内智
謀之臣將力置于中興宜坐屈于羣䇿若愚慮獲伸于
一得則榮名何在于九遷曲軫危衷姑仍舊列惟有忱
辭之自竭尚祈淵聴之可回庶俾厚恩不為虚受臣無
任祈天望聖激切屏營之至謹録奏聞伏候敕㫖
　　辭除權吏部尚書狀
右臣准尚書省劄子五月二十二日三省同奉聖㫖除
臣權吏部尚書日下供職者臣聞命自天措躬無所伏
念臣去國雖更于再嵗承流尚玷于兩州課其治狀則
無以逾人省其亷隅則第知守已夙被聖神之眷躐躋
侍從之聨豈其記憐于九重之中遂䝉收召于千里之
外内朝賜覲粗陳狂瞽之言天聴不違曲賜襃嘉之訓
竊懷尺寸區區獻忠之意敢有絲毫汲汲幸進之心乃
奉殊恩寵班常伯矧是三銓之長實司羣吏之成雖往
嵗暫冒于攝承而一旦遽膺于遷陟顧賢能之在列且
雋傑之尚多揣其分義則非宜稽之公議為可畏伏望
皇帝陛下俯全舊物特軫鴻慈還渥渙于誤頒柬真才
而擢任有如愚陋俾以退閒庶幾微臣志盡自知之明
仰副聖朝官無虚受之義臣不勝願幸所有恩命臣未
敢祇受謹録奏聞伏候敕㫖
　　辭吏部尚書狀
右某准尚書省劄子十一月二日三省同奉聖㫖韓某
可除吏部尚書日下供職者臣聞命震驚罔知攸措伏
念臣稟資駑下賦性拙疎技能不異于衆人問學無聞
于當世自簉周行之列親逢上主之興攝詞命于西垣
薦承睿奬濫銓衡于文部益荷聖知承流兩郡而初無
撫字之功錫命九闗而復被招徠之寵逮膺常伯曾未
踰年徒以世受國恩幼循家訓服其職業之間者罔敢
避怨獻于聰明之下者毎務盡忠雖乾坤之大無所不
容然螻蟻之微退輒自懼豈期冀幸乃冒為真惟念臣
早嵗驅馳固有功名之願中年遭遇實無爵禄之懷儻
臣言得用于明時則臣志已攄于平日至于假臣之過
分適以重臣之不安伏望皇帝陛下曲軫至仁特收成
渙俾臣姑仍舊職亦足副于使令容臣少效微勞庶以
逃于謗戾所有恩命臣不敢祇受臣無任祈天望聖激
切屏營之至謹録奏聞伏候敕㫖
　　薦張竑周坰狀
　具位准吏部牒節文四月三日同奉聖㫖令侍從臺
　諫兩省官參照資序差格不以内外雜舉監司郡守
　嵗各五人保舉官及五員以上列銜共奏明言所舉
　人有何政績才術八月七日三省同奉聖㫖保舉官
　限五員以上列銜共奏竊恐各有所知難以同共論
　薦可依元議亦聴獨銜嵗舉監司若郡守共貳人者
右臣伏覩朝奉郎大理正張竑疏通明敏才術有餘昨
任義烏知縣即有能聲本路監司薦聞審察除監登聞
檢院改差通判信州權南康軍備著政績又為諸司列
薦特轉一官且被召命䝉恩授以司農寺丞繼遷今任
雖理財治獄悉有可觀殊未究其所長又伏覩奉議郎
主管台州崇道觀周坰性資介直臨事嚴明昨知弋陽
縣本縣寄居豪强例不肯輸折帛錢脅持官吏只納本
色坰一切摧抑不避衆怨舊弊悉除繼移祁門休寧兩
縣催科有法辦集先期所㫁訟獄人服其平並無翻訴
臣時為轉運判官親見其事曽任隨州通判經理邊郡
深究利病特以流寓家貧久就祠禄貳人者皆可任監
司或繁劇郡守如䝉朝廷擢用後不如所舉臣甘被欺
罔之罪謹録奏聞伏候敕㫖
　　薦崇安建陽兩知縣狀
　具位檢准淳熙元年八月二十三日勅臣僚上言命
　監司郡守精察所部縣令留意民事政有實迹公共
　論薦三省同奉聖㫖依奏者
右臣等照對本府諸縣内崇安建陽最為衝要民頑吏
猾前後知縣持身不謹馭下無術少有終任不致訴訟
其間留意民事政有實跡應得前項指揮者臣等不敢
隠黙臣伏見承事郎知崇安縣事王齊輿遇事明敏律
已亷恪斷決訟牒無不中理本路州縣皆重鹽綱以為
嵗計齊輿自到任搬運鹽綱措置出賣深村窮鄉皆賣
官鹽而勸諭有方略無科擾發納本府窠名及諸司錢
物悉皆了辦募到上户興修水利開成星王陂堰灌溉
民田四千餘畆皆是衆戸樂然雇夫不曾費用分文官
錢及强有敷歛又伏見奉議郎知建陽事黄中立臨政
寛和而事皆無闕禁制盗賊摧抑健訟了納前官欠負
摏辦逐嵗支費計置錢本搬運鹽綱小大並舉本路諸
州軍今年起發禁軍土兵無不經由本縣中立去替有
日而能預備錢糧批請劵食日有支費百色應辦悉無
科擾其王齊輿黄中立二人委有上件政績在任滿替
並無綰繫不了事件臣某謬叨郡寄稽考並皆詣實臣
自得係前知建寧府事今來復領漕計臣儔係在本府
置司公共審究備見不誣敢具奏聞伏望聖慈特賜旌
擢以為能吏之勸如逐人後犯入已贓臣等並甘同罪
謹録奏聞伏候敕㫖
　　舉蘇嶠自代狀
具位某准令諸侍從授訖三日内舉官一員充自代者
右臣伏覩右朝奉郎尚書吏部員外郎蘇嶠議論堅明
操履純正名臣之裔綽有典刑臣實不如舉以自代謹
録奏聞伏候敕㫖
　　應詔舉所知狀
具位某准尚書省劄子節文詔臺誎侍從各舉所知一
二人疏其事實可以充是何職任八月二十三日三省
同奉聖㫖依奏者今具如後一左奉議郎前權發遣信
州軍州事王師愈曾任潭州長沙知縣委有政績諸司
列薦繼為嚴信兩郡戢吏愛民不擾而辦治持論疏通
恥為無用之學堪充郎官以上職任一右宣教郎新差
通判隨州軍州事周炯曾任信州弋陽知縣摧抑豪强
不避怨謗繼移祁門休寜兩縣持身廉介遇事嚴明吏
畏而民愛催科並依省限先足堪充郡守監司職任一
左文林郎兩浙路轉運司幹辦公事崔敦詩服勤州縣
不廢古文所撰國朝鐃歌鼓吹曲筆力雄健有唐栁宗
元風又嘗為資治通鑑要覽七十巻貫穿該洽議論醇
正堪充館閣職任右臣所舉並是詣實謹録奏聞伏候
敕㫖
　　舉傅自得自代狀
右臣伏覩具官傅自得元祐曾任中書傅堯俞之後靖
康首立死節傅察之子敏于文詞通于政事久歴郡守
監司備著風力曾為吏部郎官熟知銓選臣實不如舉
以自代
　　舉朱熹自代狀
具位某准格諸侍從授訖三日内舉官一員充自代者
右臣伏覩左迪功郎前差充樞密院編修官朱熹氣質
端方議論通亮安貧守道力學能文雖累有召命而熹
以禄不及親未肯出仕方今奔競成俗熹之亷退所宜
奬擢臣實不如舉以自代謹録奏聞伏候敕㫖
　　舉郭見義自代狀
右臣伏覩朝奉郎權發遣光化軍郭見義器資純厚力
學能文超于世家早登科第而恬于進取累任逺地務
以職業自修不事虚名時無知者臣實不如舉以自代
　　凌風亭事狀
建安邑治在郡城之東岡地極高爽聴事之西偏舊有
南山堂山見于廡背纔髣髴也堂下有繚垣毁其西南
隅築以為凌風亭亭之基僅八尺其宇析一以為三然
其高視民居官舍如在井底皆不能為障始盡見南山
之麓而城西諸峯矗如連帷平逺散漫尤為可愛長林
巨坂映帶斜横凡一郡之山得其過半矣前直子城之
濠水靣演迆葢數百歩如大川也時則蒔桃李架酴醿
為三楹道而登亭前臨溪山後俯花木官居無以晤語
朝夕之暇遊無時焉以其工築之小不足記且不可以
圖畫傳也因書其狀用求詩于好事者
　
　
　
　
　
　
　
　
　
　
　
　
　
　
　南澗甲乙稿巻九
欽定四庫全書
　南澗甲乙稿巻十
　　　　　　　　　　　　宋　韓元吉　撰
　劄子
　　論銓試簾試劄子
檢准淳熙三年三月二十七日敇臣僚劄子節文銓試
之弊甚者身不至塲屋賂他人冐名入試無以辨其真
偽而又門禁不宻有自外傳藁本而入者欲望明詔有
司程文以經義詩賦時議為去留刑法以律義為去留
其合格者參選日召保識官二員批書印紙令吏部覆
試依太學簾試諸生法三省同奉聖㫖依奏縁當年銓
試在上件指揮之前未曾舉行今來銓試在近合行申
明本部照對銓試出官人已有節次申嚴指揮每二人
取一人不許用恩例免試其考校去留門禁不密合係
類試所施行參選日召保識官二員已有現在條法外
覆試一節縁本部係銓選注擬之地日逐官員參銓選
量引驗事體不一即與太學專一教養士子官舍不同
難以簾試欲移就别所引試則參選人數先後不齊便
同再試致施行未得竊詳臣僚所請止為冐名入試之
弊其冐名就試代筆傳義自依貢舉條制並許人告同
保并保官及官司書鋪知情者各與同罪同保人永不
得應舉及乾道四年申明指揮不得射保引試日試官
於簾前引問代筆人并令人代者同保人降兩月名次
定罪本部今措置欲增立罪賞即不須更用簾試虚文
乞自今年銓試為始應就試先召保識官二員委保正
身不是代名别無違碍至參選日就用保官更不再召
引保并入試日並責書鋪識認狀及同保互相保委係
是正身特立賞格許人告首如有冐名入試之人根勘
得實犯人與保官同保人一例收坐其同保人仍依貢
舉法銓試不中人與展兩次銓試内試中人降一年名
次書鋪重行斷罪餘依現行條法庻得不致冐犯可以
杜絶伏乞朝廷特降指揮施行
　　論和糴劄子
竊見近緣江西湖南旱傷上供米斛恐至不足朝廷支
降錢銀㑹子就浙西江東淮南豐熟去處收糴以充大
農之儲其銀并㑹子並依街市現行價數紐計仍以足
㪷算為省㪷非不詳盡而州郡不能措置漕司失於拘
催或户部所撥錢間有未到仍不畫時申請例成科敷
似聞江平府諸縣每石止支錢六百文其餘州郡有既
支價錢繼行追減數百文以符合漕司納定之價者每
石有加耗三㪷者有依苖米例收取漕司出剰者有尅
錢四百文充水腳靡費者此浙西之弊也江東一石始
支四貫省近卻止作二貫省已支者亦皆追取而建康
人户來訴猶是一貫省科糴一石又聞每貫更尅頭脚
等錢此江東之弊也舒州之民不憚千里經省投狀乞
免和糴滁和無為等州亦甚困擾聞每石只支一貫五
百省此淮南之弊也而皆妄稱係有指揮嫁怨於公上
豈朝廷和糴之意哉欲望數奏特賜處分其浙西諸郡
須管盡數支還價錢已支者不得追減並不得加量耗
米及尅留水脚靡費若江東則已減二十萬石所支錢
銀可令通融收糴三十萬石之數亦不得輙收頭脚等
錢委朝士之在江淮者覈實淮南米價依數支給尤須
加意盖淮甸邊靣二税猶不盡起豈宜横有科歛如此
然亦恐三路價錢或有未敷起綱之費頗不能辦即乞
降聖㫖更捐十萬緡以補之儻有違戾令御史臺察舉
其守令監司悉行罷黜以為不恤民力不知體國者之
戒夫江西湖南既已均被賑廩之恩而浙右江淮穀賤
傷農郤䝉均糴之惠則和氣四逹今嵗之豐可不卜而
知矣天下幸甚
　　論招集歸正民户劄子
某竊見山東歸正民户昨來多己充軍或效用後因罷
兵漸至逃竄嵗月易乆畏罪不敢首身官司亦不捕捉
往往散在沿淮等處亦有依託親戚往來軍中或每家
以一兩名繫籍軍伍自餘丁壯依舊夾界販賣緣此甚
難關防近聞朝廷已下沿淮守臣措置然其間曾充軍
兵效用逃竄之人更望指揮鎮江高郵建康諸軍密行
根刷許令自首先次免罪收管其在軍者各責罪賞供
具有無人口居外營生如悉有之擇其壯健亦令充軍
兵效用使喚庻得遞相保守緩急可用其不係逃竄又
無兄弟親戚已在軍中而不願充軍效用者方許給田
耕種或别作名色拘管存恤始為利便某比緣本寺勘
鞫察其情實又見其人材校之江浙所招大叚不同可
惜虛棄愚慮及此冐昧以獻敢乞鈞慈特賜詳酌施行
　　論差役劄子
照對某因比面對偶及差役事伏䝉聖問即嘗具奏竊
見祖宗役法大抵詳盡不必更改今所患者近年以來
官户置田頗多全不充役致專役民户而已但令應追
贈官不許立户更裁定限田頃畝此弊便已漸革尚有
一節須論寛鄉狹鄉所謂寛鄉者一鄉官户田産少處
也狹鄉者官户田産多處也假令一鄉之中盡為官户
而限田又不過數則誰當著役是必依舊坐困百姓近
年之弊殊未去也某以謂自經界以後州縣逐鄉田畝
竝有定數一鄉常以三分為率内二分是民户一分是
官户則官户於限田數外始行差役若逐鄉官户田畝
稍過一分則不復更問限田置令與民户通差庻得均
平仍須嚴立罪賞以防隠漏此法可行於天下也殊荷
聖語開納然某以初不預議不敢復入文字既以奏陳
須至申禀更望朝廷詳酌施行
　　論諸軍冐賞劄子
伏見朝廷比修軍政汰揀宂籍更易將帥威令復振惟
是功賞一事如出戰暴露從衛守把之類項目頗多昨
緣將帥非人保明奏請之間不無偽冐或増減功效或
添入姓名受賂不公任情輕重姦弊百端時有陳告近
據殿前司白旗子隊譚進告論魯真等前軍使臣張儀
告論洪盛等馬軍司左軍蔡仲告論田俊等䝉朝廷送
大理寺究治委是告論得實雖已將冐賞人追奪元官
資并保明不實將佐竝降官行遣外竊慮諸軍尚有似
此冐濫之人若不措置許之自首深恐日後告論稍多
有失行伍上下之分欲望朝廷備坐行下三衙并駐劄
諸軍大字出榜曉諭逐軍寨門如有似此功賞不實已
轉官資或申奏未下之人幷元保明不實將佐竝候指
揮到限一月日許經逐軍或所在官司盡行陳告竝與
免罪改正如出限不首郤致因事發露定將犯人并保
明將佐取㫖重作施行庻得不致引惹告訐而軍無濫
賞有以激勸實立功效之人
　　論歸正忠義人錢米田劄子
竊見沿淮諸處近緣邊境旱蝗歸正忠義之人動數千
計若不優加存恤無以昭示國家徳澤若欲家給人足
實恐州縣不能應付而目今諸處所申多是便欲依諸
軍例盡行支破請受或欲借請糧之類竝不分别人數
開具名色有司執法例皆不敢批放而歸正之人待報
日久别無衣食必至悔怨理宜措置欲望朝廷行下逐
處遇歸正忠義人到且依常平法大人小兒支破錢米
如賑濟之數卻行取責數内情愿充軍應得等仗之人
即與支破軍人請受撥𨽻諸軍或武藝高强情愿充效
用之人即與支破效用請受撥𨽻效用其不願充軍及
不迭等仗别無武藝之人且與接續賑濟錢米於淮南
兩路取撥閒田或官莊田土支借牛具種子各令服業
候至來年收麥時候始行罷給庻得上不虚費大農之
儲下有以固結歸順嚮化之心
　　論淮甸劄子
某竊見朝廷博詢籌䇿欲以經理淮甸為守禦之計此
最自治之先也似聞諸將之議有欲移廬州於舒州和
州於西關光濠安豐於横澗而列城栅於淮上者有謂
移併州郡未䝉永逺之利先受目前之擾姑以山寨扼
險屯兵聚糧以備緩急者雖侍從臺諫方議其事下位
小官不當妄預然苟有所見幸今公道既開安可輒避
芻蕘之賤隠黙不告惟鈞慈略其進越之罪而試詳焉
某以為前之説既不可行而後之説為未盡盖前之説
徒知以地為險者也廬州地雖平坦昔劉仁贍盖嘗守
夀州矣王師有不能下即今廬之夀州縣是也廬州不
移於夀春縣而移於舒州是退避之謀也和州之有東
西關此控扼之地也至於横澗等處雖有險阻皆非可
為州郡之所又況敵方遣使議和兩淮流亡次第歸業
一旦驟移數州於内地人心豈不動揺且諸將尚以京
東河北招討為名而吾之措置若此何以慰中原之望
哉此所謂不可行也中原未得則淮甸吾之藩籬也淮
甸不固大江豈可備禦今若寂然無所經畫聴州郡之
自為特恃山寨水寨以為退保之䇿且雖列栅置戍不
過二百人騎不過三十匹而無大兵以為重鎮緩急有
警則糜潰奔駭猶前日矣然則今日之䇿當議重兵於
淮上而列栅置戍以為營田州郡略其名而務其實則
猶可哉何謂重兵紹興之初一軍駐楚州一軍駐和州
一軍駐廬州角立相應北人亦莫之敢犯自和好之興
不許駐兵淮上故移江左令諸將豢於宴安者二十年
惟知江左屯駐之便未有肯過江而戍者朝廷安可不
為之計哉若徒以一二千人分屯淮上而大軍止駐建
康鎮江則淮甸未見其可保也何謂置戍以為營田夫
營田之不可為者諸將不欲耳若使諸將於營田每擇
人遣之如耕其私田則營田之效久矣軍興以來一二
大將置莊於淮甸動至數萬石所耕皆荒田所用皆軍
人也而國家獨不可哉今若募人雜軍士以為營田而
擇軍中所汰使臣可委者領之即其地以為堡栅籍其
丁以為弓箭手命所掌使臣以為知城寨官則淮南之
地不日可盡耕也何謂州郡略其名盖淮南州郡有不
若江左一縣者多矣人民未集財賦未充命一太守則
必有供給之奉公帑之須招兵置吏之冗所費多矣且
又難得資序相當之人豈若姑以倚郭知縣兼軍使而
守之而併省其外縣擇京官選人可用者不次而用則
名廢而實舉矣凡此三説某所臆斷恐無以禆廟謨之
萬一恭惟鈞造擇而行之天下幸甚
　　十月末乞備禦白劄子
一敵已深入淮甸今日所當防江未聞朝廷火急措置
如鎮江建康采石池口諸處人兵各有多少如何分布
宜遣使不住宣諭激勵將士仍乞指揮沿江守臣速行
團結民兵於無官兵處聲勢相望各守江岸以䕶鄉井
為意但得人心齊一只能奮擊礮石踏弩放箭便可守
禦盖敵人恃衆渡江不比華人須擇岸口定是多縳排
筏一時散渡若止控守渡口致其别處登岸不在官兵
地方便至失事
一敵若未敢渡江只據淮甸得州守州得縣守縣則江
左豈能得奠枕今不知揚州和州尚有大軍多少并戍
馬軍直來甚處㑹合樞密行府如何措置傳聞敵已乏
糧煮馬而食宜密降處分諸將此事更須精加察探恐
其排筏木未備聲此誤我若果曾斷其糧道漸至飢乏
乞上手書戒敕諸將皆以國事為念同心勠力出竒奮
擊但痛敗得一二陣使彼遁去然後可保無虞只便退
軍保江敵已宿兵運糧則山寨水寨之人何所歸附將
來淮甸如何攻取揚州不保通㤗遂失海道直與常熟
江隂相對矣沿江綱運如何運行豈得但以保江為言
此事切須奏知審問諸將方略
一自淮上交鋒今己一月敵人廹江又已旬餘隂雨沍
寒前有大敵將士勞苦而朝廷未住常程雖欲外示閒
暇然不急之務皆未省去無以鼓動軍心儻車駕未順
動宜遣王人徧行撫問如特支犒設之類有不可緩者
并嵗帑之費亦宜且降指揮依數樁管欲専充激賞使
用以慰累年積忿冐矢之心
一敵已垂軍深入不顧其後但乞敕諸將之未渡江者
若果已斷其糧道彼衆飢乏則可㑹合一戰此貴㨗速
葢慮其濟師運糧則我軍卻當腹背受敵矣如其不然
彼衆我寡但能堅壁清野時出竒兵略其糧道擾其營
壘彼若不歸延日持久彼國當自有變盖中原人心已
離所簽軍士涉數千里之逺豈不思歸特畏其法令嚴
酷而我之勝形未見故未敢動爾其沿江諸將并監司
帥臣總領等合令日下具平安狀申以察事機
一昨來降詔親征正欲激勵將士今敵已渡淮即亦宜
徑臨江上然沿路排辦祇備多日恐難但已郤致將士
及四方疑惑謂宜暫駐平江以相事勢今幸劉帥大㨗
宜令諸將之已渡江者疾速濟師以為犄角直須驅逐
過淮方得今冬無慮其劉帥軍合先犒賞
一廣徳軍一路自溧水直抵餘杭敵人往年嘗由此入
合有兵馬控禦乞選將星衣沿路擇要害措置亦集民
兵團結仍多置斥堠如夾岡路吳江長橋亦宜密加屯
守以備不虞此下䇿也不得不慮而平江沿海對淮亦
宜復置一官抽集水軍以為警邏
一自親征詔下有進發日子及敵已逼真州行朝居民
類多遷徙四方士大夫之待選者往往亦歸竊恐傳播
有過其實乞令進奏院日下報狀竝入斥堠庻使四方
排日皆知朝廷動靜以消境内之虞如荆襄四川報狀
尤要疾速此事雖小所係甚大其斥堠鋪宜添差使臣
不住往來驅催如有警急許廵鋪使臣徑具飛申務要
知逺近事宜而朝廷機速房更乞嚴加約束無至洩漏
近日劉帥有密奏人能誦之前者詔檄未頒已傳於外
豈不決體傷事
一比見樞密行府已招效用則行在亦宜招集盖輦轂
之下無賴游手至多富家大姓一旦遷移不肯放債借
錢此輩無所得食便至失所昨來京師盖嘗鼓倡横議
或於斜街暗巷恣行剽奪致居民不安豈若朝廷損少
錢米聚而養之俾一二將校團結收管雖未必皆中用
且得不至生事候平定日郤行放散所費顯屬不多
一將來車駕進發亦乞三兩日一降指揮存問臨安居
民如放房錢支賑濟米之類俾人日知巡幸所在如有
㨗報依次關留司出榜仍乞臨安府分差使臣責以軍
法認定地方夜廵覺察賊盗并姧細放火驚動之擾
一近因人家遷徙傳聞嚴州界上并長河堰下已曾刦
了舟船陸路亦有剽奪惡少乞降指揮側近州縣督責
廵尉不住躬親於道路廵警若有此類竝行軍法其廵
尉失覺察亦以軍法從事庻得警肅
　　上執政論千秋澗起夫劄子
某照對今月二十九日准三省樞宻院劄子備奉聖㫖
以和州開千秋澗依白劄子内事理江東轉運司於建
康府太平州火急應副人夫開掘河道牐壩等用元約
係二十萬工江東與淮西轉運司分認各十萬工毎日
差夫二千人毎路各合日差千人又奉聖㫖令逐旋興
工措置不得張皇除已下建康府太平州并㑹問和州
興工次第外訪聞千秋澗有古溝遂開修若成足以保
聚糧食外固大江實為要地惟是有逐旋興工不得張
皇一節恐負使令不敢隠黙更合取自指揮竊詳白劄
子所獻利便正為自灃湖水際開挑千秋澗至石塘下
接黄水蕩仍更斷嵗豐橋即有重水為阻又云乗此湖
塘無水興工入役即是現今秋冬之際湖塘已自無水
就便火急興工以為防秋之計開掘得成無水為阻未
必可恃況收刈是時遽起夫役每州日五百人十日一
替亦得一百日方得湊成十萬工數每番差官沿路部
押地頭董役往来宿食沿江便應騷動深慮無縁不至
張皇欲望鈞慈更賜詳酌敷奏若止欲逐旋興工謂宜
就委本州和雇人夫日役千人減省工料漸次開掘依
舊總領所應副錢未不至更起兩路人夫張皇事勢如
䝉灼見所陳湖塘已是水涸開掘得成其利亦在来年
春夏始可瀦水捍禦即乞更待冬深收成之後農夫少
隙次苐興工公私為便伏見太宗朝何承矩在滄州建
議開塘泊係以水田為名而命承矩為沿邊屯田使故
塘成而敵始覺今若避張皇之患即望朝廷將上件事
理密付守臣監司知悉而委官逐一相度措置别降指
揮只以開通漕運為名庶得穏當某人微位下特以職
事所及僭越申禀或芻蕘之議萬一可採豈勝厚幸干
冐威嚴某下情惶懼之至
　　與執政論千秋澗事宜劄子
某竊以初冬戒序恭想某官光輔聖神天人攸相鈞候
動止萬福某比者被命與撫諭同司淮西水利愚懵不
肖猥荷使令敢不罄竭雖諸司定議事已具聞而其間
瑣細有不能盡者無由面禀竊計鈞慈亦欲詳見故列
之别紙以俟採擇此區區芻蕘之志而况于叨奉㫖意
乎某數日走和州境内究觀淮西地利得其大略葢昭
關以北大路駢来所謂關者有其名爾關傍之路實自
若也稍依丘陵聚重兵為營寨以與敵拒使彼不敢越
而南䇿之上也此地不能遏直抵千秋澗則吾之氣亦
奪矣而千秋澗者豈不可攻之地哉特愈于無爾若以
都統制劉源之説欲姑以千秋澗内為家計寨而力戰
于前則庶㡬焉其地接灃湖者猶險下數里則無險矣
但當以水為阻也水至窮冬未知深淺如何又所險者
非閩蜀髙山峻嶺之比坡陀岡阜淮南之險不過如此
爾而城築之崇僅能如往嵗𤓰洲之壘湏厚為兵屯然
後可固也然和州現興者三役未興者一役千秋澗一
也姥下河二也韋游溝三也日役數千人惟千秋澗成
粗可控扼姥下河所開沙夾欲使居民保聚其上彼己
破州城而至江岸豈限一河而不能寨然舟行可以不
由采石山下此前日太平守紛紛謂其恐奪采石之説
者也或謂江流北岸可急而南岸迂緩亦在商賈自擇
之耳韋㳺溝者可灌溉以為民田非可以保江也此外
未興之役號清溪澗其工浩大不宜遽舉就使得成我
萬有一失彼得自巢湖口引舟而來麻灃二湖水寨便
破徑傅城下矣雖有千秋戍何所用之此事皆以告胡
昉當亦自止然昉之意實有可嘉士大夫選愞而不肯
任事已久而昉能慨然奮勵又其賦役均平年豐穀米
狼戾民户雖勞莫不服從間有過節在朝廷酌而任之
也某仰恃愛眷敢私布之幸賜容察向寒更乞上體注
倚珍䕶寢饔倚俟端拜下情不勝馳頌
　　上樞府劄子
某竊見朝廷自夏秋以來以敵人意欲敗盟戒嚴邉備
選任將帥簡練軍實為計甚悉惟是旬日傳聞聲勢頗
熾道路洶洶皆以未知所向為憂雖廟謀深祕非中外
所可得聞然人心不安緩急何以應敵質之輿論謂宜
即有詔書明示逺近俾軍民士大夫曉然預知國事然
後同心協慮共濟事機所繫甚大而或者以爲朝廷不
欲先露失和之㫖若便降詔遂有形迹但當隠忍持重
厲兵秣馬以俟其至此固善也奈人心不安何然前日
既遣使訖固欲和爾彼乃不受吾使再定期日指索大
臣繼而止要泛使吾皆拒而不遣是形迹已成矣況又
受其流亡之民納其降附之地不可以為無迹而獨于
詔書惜之何哉若必待侵犯吾圉然後降詔是時事屬
倉猝淮甸之人必至奔擾江浙之衆當亦動揺而四方
萬里之逺安能一日而諭及今為之始可以安人心而
作士氣也語有之明其為賊敵乃可服今日詔書但當
極言屈已和戎所以惠安海内而彼既敗盟則有不得
已而後應之意萬一不至用兵夫復何害異時六飛果
遂順動始别為誓師一詔以決大計作兩節施行似不
相妨若或遷延致其傳檄境上事出倒置浮言胥動雖
鞭之長不及馬腹矣某人㣲位下仰恃門下一日之眷
用私布于左右如䝉采取願止以鈞意白而行之天下
幸甚
　　上周侍御劄子
某伏覩正月二十五日聖㫖以福建六州地震令本路
帥臣監司條具民間利病掯置寛恤事件疾速聞奏有
以見主上勤恤民隠祗畏天戒欲海嶠之民安于田里
徳至渥也如聞本路僅以瑣尾數事應詔曾未副聖主
焦勞之意某嘗仕于閩見其民之貧者莫甚于上四州
其為害者莫若二事一曰鈔鹽錢二曰上供銀是二者
無嵗不有訴訟省部隂知其説監司明覩其患以經費
所在為不可去曾不知其弊亦有可去者焉請試陳之
所謂鈔鹽錢者景祐元年纔十萬貫也元豐二年始増
六萬貫然三分之二則容人入納于𣙜貨務而興販者
也一分則漕司般賣以充上四州嵗計者也自紹興三
年住罷客鈔漕司認錢十五萬貫欲専其利則州縣向
來一分嵗計自合從本司抱認不可暗増一分于鈔鹽
之内而使州縣别添嵗計也既不逐綱取撥又不論奏
豁除乃接續増添至三十萬貫州縣大困輸納後因提
刑呉逵申請僅減八萬貫今猶二十二萬貫也四州之
地從横千里運鹽之數無窮而食鹽之家有限上司期
㑹急于星火州縣不得已往往隨産錢科于平民下戸
科于耆保議者徒知賣鹽違法不知勢當如此也所謂
上供銀者祖宗以來福建有嵗額錢二十萬貫熙寜二
年始令買銀時價低小一貫止得一兩故為銀二十萬
兩其後銀價雖増而銀額不減蔡京修崇寜上供格遂
定為福建路上供銀建炎初宣諭朱廙嘗指言之州縣
猶有餘錢陪貼收買以及二十萬兩之數近年科名日
増銀價日倍州縣不復有餘矣故下四州之銀取于僧
寺上四州之銀取于民戸其取于僧寺者不過削其徒
之食猶未甚害取于民戸者則以鹽折之而僅償其半
價拘催督迫銖兩畢輸器物釵珥雜然竝陳受納之際
惻然可哀議者徒知買銀違法不知勢亦當如此也紹
興三十年轉運副使王時开始見鈔鹽之弊乃獻本司
錢三十萬緡以補州縣三十五年以後積欠鈔鹽錢近
者轉運判官王瀹陳彌作等始見上供銀之弊又獻本
司錢二十七萬餘緡以代上四州今嵗上供銀使不得
科斂為監司者用心亦可嘉矣然止是暫寛州縣目前
之急不能為一路永逺之利今欲為一路永逺之利者
莫若以鈔鹽錢俾漕司嵗認其半其餘責之州縣則于
朝廷經費初無所損而州縣實受其賜也或謂若使漕
司嵗認恐不能辦曾不知福建漕司自罷鈔鹽而運綱
所得増鹽之利甚多又有米麥他色科名之入前者興
造不絶妄用百出衆所共知時升輩自三十年十一月
至今年二月實及三年所獻通計五十七萬餘緡是每
嵗可餘十九萬緡矣鈔鹽三之一不過七萬三千緡上
供銀之半不過十二萬緡正可了辦如漕司果不肯認
則乞委之他司或専命一官俾稽攷覈實本路財賦出
入之數不務收其羨餘惟在必行去此二弊然後稍減
州縣鹽綱命逐綱取撥鈔鹽錢以時出賣不得科賣于
民今州縣上供銀以常年所給之半并今年漕司所認
之半足可盡還其價而不得科買于民宿弊頓除財用
亦足易咨怨為歡謡革厚斂為寛政和氣洋溢豈不消
變異于逺方哉恭以侍御嘗持節于彼則一路之費所
宜動心可以言而無疑而某言之則似有嫌是以不若
告諸左右伏惟幸察
　　措置武臣闗陞劄子
臣竊以文武兩遷皆有闗陞之法文臣則皆用考第舉
主自初官而陞令録自知縣而陞通判自通判而陞知
州其法甚嚴武臣則惟有闗陞親民一節其法頗異故
武舉軍班武藝特奏名出身人止用兩任四年餘人皆
用兩任六年雖有考第之差而無舉主之限惟進納人
用七考有監司知州通判三員奏舉始得親民紹興以
來從軍大小使臣許理在軍年月以為資任宗室全用
宮觀嶽廟歸正歸朝人止用不釐務任數皆得闗陞固
異于祖宗之法矣臣聞祖宗朝最重武臣親民資序必
歴親民始得擢用與文臣改官親民事體略等況今聖
神臨御外則用為提刑郡守内則増置閤門舍人同于
觀閣小則通注知縣縣尉俾歴民事則武臣闗陞之法
亦宜稍同文臣以明陛下文武竝用之意也淳熙初臣
僚有請武臣亦用舉主四人内監司一人方許闗陞又
有親民闗陞正副將而正副將闗陞小郡州鈐轄路分
副都監之目其格太繁故不可行臣前嵗十月亦嘗論
此是時特䝉陛下開納後來未見别有施行臣愚以謂
政貴簡嚴而易舉法貴輕重之適宜夫欲使武臣盡如
文臣必用奏舉逐任闗改則舉主誠不易得莫若止循
舊法而附益之使武舉軍班武藝特奏名出身人用兩
任四考而不用舉主自餘皆湏六考内有州縣職事或
諸司官屬一任二考(職事并官屬/合立定色目)舉主二人内監司一
人(文臣闗陞通判亦用舉/主二人内監司一人)方許闗陞親民内有戰功者
免用舉主雖如宗室已有釐務窠闕歸正歸朝之人亦
有釐務期限一等行之似亦未害惟進納之官則仍舊
法蓋武臣轉至武翼郎以上入仕三十年兩遇大禮既
闗陞者便許奏薦恩例匪薄而舉主所以保任其終身
監司所以亷察其能否若州縣諸司官屬差遣皆有職
掌可試以事異時人材更練必有副陛下之用益可觀
矣事若甚㣲法意有在惟聖㫖念焉取進止
　　看詳文武格法劄子(係趙思申請/同留正看詳)
　臣等准尚書省劄子備坐臣僚劄子奏臣竊惟文武
　竝用長久之術古者卿士之官而命以統六師之職
　元帥之謀而取其敦詩書之義近日朝廷用人蓋得
　諸此然而州郡之間人才之用容有未盡用人而有
　未盡者以拘于法也為文臣者以治文事職事有不
　舉才力有不稱為州郡者不得而變更之為武臣者
　間有才之可任有智之可使為州郡者亦不得選而
　用之以故職務曠廢因循沿襲官費廪粟民受其蠧
　難以頓革臣以謂銓曹注擬按資格而授之其人之
　才否初莫之察也及其試吏于州郡之日其人之為
　貪為昬為明為郡守者皆得而知之知之而不敢輕
　于變易者以法之拘也為今之計凡州郡之間惟典
　刑獄任分敎之官不可用武臣自餘職幕令佐而下
　或有不稱厥職許從守郡之臣隨才而器使之不拘
　以文武格法若然則人稱其官官無廢事文武竝用
　有得于此取進止
八月二十八日三省同奉聖㫖令韓元吉留正同共看
詳措置聞奏者臣等看詳上件臣僚劄子止謂州郡之
間文臣有職事不舉武臣有才智可取者欲許州郡通
融任使其用意雖若可採其為説則非也緣州郡一時
任使官屬非有著令拘于文武者自可通選其職幕令
佐都監巡檢等自吏部注授各有文武資格本法今若
遇有不職一切不拘本法直使守臣隨才改易號稱器
使則是吏部格法可廢而權悉歸于州郡矣使守臣果
賢而無私則所改易猶云可用亦不可常行其或不賢
而率任私意則所惡者下移指為不職所喜者上遷指
為有才愈見紊亂怨讟並興有唐藩鎮擅用吏之風未
見其可也仰惟國家銓選之法循資任格雖總于吏部
而又設按舉對移之法于外許監司郡守得以詳察以
故用吏之權歸于上而察吏之法行于下祖宗之制至
盡且公不可易也在法州縣官有許察其能否難易而
隨宜對換者有許其對移而不得移充某官某職者有
許其體量老儒而便令致仕者有雖許對換而放令離
任不妨後人者有遇其不職未差替人許其奏舉以填
現闕者有遇闕無官可權許其選差罷任待闕官者著
令甚明其責皆在監司而不専在郡守惟司理司法則
郡守得事對換選人中老病昏懦則守倅得専體量今
如臣僚劄子所請則不問許與不許對換可與不可填
闕亦不申聞監司而州郡皆欲自専而行前項條法悉
無用矣文武交互猶其末也臣等竊謂若陛下但欲稍
以民事試之武臣則臣等近因㸔詳官制已嘗申陳祖
宗舊制沿邉知縣曽用武臣通差與沿邉縣尉一等今
檢照在部武臣尉闕已有百處而武臣知縣止有五處
盖沿邉地分與舊不同未曽増改無緣可以差注臣等
不能遥度乞自朝廷行下諸路帥臣監司同共保明沿
邉地分及湖廣屢經盗賊縣道可通差武臣窠闕開具
申奉候到俾吏部措置依法注授大使臣注知縣小使
臣注縣令則為經久之制然武臣可任此者亦湏通曉
文法諳練民事之人吏部毎以舉狀定功分緣武臣舉
狀止是一例舉充陞陟而以考地理為親民資序合稍
分别令應文武官嵗舉武臣陞陟者于内舉二人堪充
陞陟親民任使(現今文狀舉狀係有舉充改/官親民任使員數方授知縣)有親民舉
狀兩紙考第及格到部之人方得授知縣縣令兼伏見
諸路帥臣監司屬官内有准備差使一職文臣任之則
為屬官武臣任之則與指使使臣一同其逐司自有指
使名闕事體未均欲乞將諸路帥臣監司下武臣准備
差使並改作准備差遣自今悉從堂除與武臣例為屬
官以選用武臣之才者自餘州縣監當通注武臣係有
常法州郡一時委使通用武臣係有舊制不在朝廷更
變條令復降指揮庶得允當伏乞睿慈特賜詳酌施行
　　辭權中書舍人劄子
某伏准尚書省劄子今月二十一日三省同奉聖㫖韓
某時暫兼權中書舍人掌行命令雖暫兼權自来係差
有出身官重念某門䕃入仕文詞淺拙冐昧攝承恐渉
清議欲望朝廷特賜敷奏别行差官以安愚分不勝幸
甚
　　又二月再辭劄子
某伏准尚書省劄子今月四日三省同奉聖㫖某依舊
兼權中書舍人者重念某昨䝉指揮緣林機差充接送
伴時暫兼權上件職事今來係正有窠闕而某以無出
身人尚兹攝承恐貽衆議欲望朝廷特賜敷奏别行選
差以安愚分不勝厚幸
　　薦郭見義蔡迨劄子
臣仰惟陛下躬文明之治旁求儒雅以闡帝王之制尤
以軫念故家人物為先如臣愚鈍不肖叨䝉睿眷毎加
殊奬竊思報國但有薦賢臣伏見朝奉郎權發遣光化
軍郭見義故宣徽使郭逵之後力學能文才藻宏掞雖
以進士登科而恬退不務進取甘心逺官時無知者又
伏見從政郎蔡迨名臣文忠蔡齊之後學有家法筆力
雅健得制作之體久困州縣無因自逹二人者皆中原
舊族忠信修飭綽有典型恐可副聖神蒐延之意資承
明著述之選不如所舉臣甘被罪惟是進越冐凟天聽
臣無任恐懼之至取進止
　　自辨劄子
臣愚戅拙直久荷聖知初無尺寸之勞仰圖報稱委付
一州僅及朞月自速曠戾祗荷寛典不當有言重冐宸
聽但念臣䝉提刑司所按四事買羅専輒止以去嵗退
剝者多官吏坐罪今年欲湊足綱運以趁省限故令違
限不納及所納不中者折納原價數實不多而坊塲錢
僅四千緡及漕司員撲蘭溪酒坊所欠境内盜賊未獲
尚有限日至于陳桂聚衆毆打税官臣以情重法輕故
嘗奏請惟是臣遇事率略有失自顧者提刑韓俁曽以
劄子通與守倅催督官錢盖亦公移之比而簽㕔官循
例一面回文臣以鹵莽偶忘報應今始聞韓俣謂臣有
輕忽武臣之意臣材力駑下自䝉陛下抜擢屢與武臣
同事被命出疆及叨館伴㸔詳官制等毎務和同何嘗
稍有輕忽之疑緣俣與臣素未相識亦臣之疎悔愧何
及臣深恐職事相干别致悔吝故不避鈇鉞欲望聖慈
許臣閒退而臣區區肝膽敢具奏知仰乞天地父母之
仁特賜睿照臣則萬幸薦瀆天威臣無任激切屏營之
至
　　乞宫觀劄子
伏念某昨自銓曹誤䝉聖恩再畀近郡方俟改嵗即丐
退間緣某政事之謬不足化服豪強遂形飛謗行誼之
疎無以孚信士類至謂鮮亷曲荷保全何敢自辨惟乞
賜陶鑄一宫觀差遣不勝幸甚干冐威嚴某下情無任
愧懼之至
　　建寜府乞宫觀劄子
臣輒瀝愚悃仰干天聽伏念臣賦才短拙禀性疎直䝉
陛下特逹之知擢寘從班既乏絲毫之補祗荷厚恩二
年之間叨守兩部自婺易建曲示保全天地父母之施
益隆臣罄竭駑鈍未知報塞緣臣憂患之餘目力頓昬
素苦怔忪之疾心力不逮潛藩重地非所久安幸今郡
境年榖豐登奸盜警戢汰軍散吏俸給以時上供錢物
不曽虧滯非有規避之私欲望聖慈矜憐病瘁除在外
宫觀一次俾臣少就閒秩休養筋骸庶幾他日尚可復
被使令之末臣不勝萬幸冐瀆宸嚴無任恐懼戰慄之
至取進止
　　婺州乞宫觀劄子
臣輒瀝血誠不避鈇鉞干冐淵聽臣守藩無善近貽監
司按察分當汰斥聖恩寛大第從鐫等天地父母之仁
雖臣粉骨碎身未知圖報之所竊惟臣之事君如子事
父犯而無隠要在盡情臣之肝膽若不披露于陛下之
前臣則有隠情之罪伏念臣迂拙因荷陛下㧞擢寘之
侍從昨奉清光毎䝉異眷試以輔郡適遭旱暵之餘公
私空匱飢民滿野臣不敢辭難以孤任使罄竭駑鈍左
枝右梧幸及豐登無所規避方欲祈就閒散少息疲懦
之軀才疎政拙遽被刺舉事之曲折何敢自辨固當仰
體陛下重易守臣之意黽勉効職但臣多病蚤衰心志
凋耗連年哭女目力頓昬自難久居煩劇之郡況臣賦
性疎直動乏周慮若不引避誠恐職事之間有重悔吝
在臣孤跡委實難安伏望聖慈察臣素無他腸憐臣非
有避事特降睿㫖畀臣一在外宫觀差遣稍延嵗月未
填溝壑皆所以事陛下之日也上瀆宸聽臣無任隕越
戰懼之至取進止
　　代留守司起居劄子(壬/午)
臣伏審車駕進發巡幸已抵建康者竊以強敵渝盟自
貽隕命天師戡難所向奏功尚勤鑾輅之時巡甫居陪
都而肆覲凡在觀聽孰不歡呼恭惟皇帝陛下體勝殘
去殺之仁修安民和衆之武事之皮幣初豈吝而不為
鍜乃戈矛非得已而後用天之所助鬼得而誅旌旜方
動于江淮號令已宣于河洛惟時機㑹繫國安危冀觀
餘孽之豆分少徯中原之響應庶出萬全之䇿以恢億
世之基既疆圉之肅清将輿圖之盡復臣久叨眷遇粗
有樸忠屬暫司管鑰之留不能執羈靮而從跂望行闕
臣無任拳拳激切之至
　
　南澗甲乙稿巻十
欽定四庫全書
　南澗甲乙稿巻十一
　　　　　　　　　　　　宋　韓元吉　撰
　進故事
　　壬辰五月進故事(權尚書吏部侍郎時朝士/大夫因言張説多去國者)
　國史薛居正傳太祖嘗謂居正曰自古為君者鮮克
　正已為臣者多無遠識盖君臣之道不得其所吾愛
　唐太宗受人諫疏直扺其非而不恥以朕所見不若
　自不為之使人無異詞也又吕䝉正傳太宗謂䝉正
　曰古所謂君臣道合者情無間爾故事必無隠而言
　皆從之今既列于位得以獻可替否雖言未必中度
　朕亦當共議而更之俾協于道朕固不以居尊自恃
　使人不敢言也
臣聞人君之徳莫大于納諫而後世稱納諌之盛者無
如唐文皇其臣王珪魏徴之徒號善諌諍至于無言不
從無事不聼可謂至美惟太祖皇帝聖見高遠不以文
皇納諌為難而以自不為之使人無可諌為善大哉言
乎前世帝王所不逮也昔書成湯猶曰改過不吝是不
能無過也若吾太祖將無事之矣本紀又載太祖一日
罷朝不樂内侍有問者上曰爾謂帝王可容易行事耶
早來前殿乘快處分一事有失史臣必書所以不樂也
葢太祖皇帝常以乘快處分為悔為戒兢兢業業罔敢
怠忽宜其周旋卻顧當時無可諌之事矣臣又聞之事
君之義有犯無隠所謂犯者不過觸危嚴冐忌諱其用
心則忠至矣夫有隠則見利而不陳遇害而不指挾姧
𨗳䛕務為身謀人臣之罪莫越是也惟太宗皇帝聖見
髙逺于二三大臣既欲其情之無間且欲其事之無隠
猶曰不以居尊自恃而使人不敢言也大哉言乎亦前
世帝王所不逮也書所謂啓乃心沃朕心爾無面從退
有後言實是道也故太宗又謂宋琪曰朕周旋欵曲商
確時事葢欲通上下之情無有壅蔽卿等但直道而行
絶其私請無得有所顧避也葢太宗皇帝毎慮羣臣不
由直道而交通私請戒之使無所顧避固當靡不盡其
情矣仰惟皇帝陛下至仁大度同符太祖謀猷施設罔
不諏于故實而憲于謨訓臣願陛下兼聽廣覽以太祖
之訓益隆聖徳好問察言以太宗之訓深勵羣臣夫使
㑹朝清明而常無可諌之事人臣皆知直道事君而舉
無不盡之情則治效何患不成中原何患不復哉此臣
區區日夜以冀也
　　八月進故事
　唐書魏徴傳徴見太宗頓首曰願陛下俾臣為良臣
　毋使臣為忠臣帝曰忠良異乎曰良臣稷契臯陶也
　忠臣龍逢比干也良臣身荷美名君都顯號忠臣以
　嬰禍誅秖取空名此其異也帝曰善
臣聞唐初諸臣徴為善諌者也徴之此言第欲激昻太
宗必躋于無過之地而已至于忠良别講之猶或未盡
也徴之意以輔佐為良諌諍為忠爾然孔子之語忠以
孝事君者也故掦䧺亦言合稷契謂之忠今觀典謨之
書則稷契臯陶何嘗不獻言于堯舜之世惟其言之而
可行諌之而悉用君臣之際泯然其無迹而天下臻于
極治非必激訐矯抗以犯雷電之威觸鈇鉞之怒然後
以為忠也自徴為是説後世遂以良臣或不事于諌諍
忠臣殆將殺身以成名不可不辨也臣則以為正直謂
之良不欺謂之忠皆人臣所當為之事冇不分爾當可
諌而諌不害其為良當可從而從不害其為忠是未可
以一偏議也然徴之事太宗反復于君子小人之際最
為詳盡且謂太宗輕䙝小人禮重君子夫輕小人而重
君子顧不美哉繼之則曰重君子也恭而遠之輕小人
也狎而近之近之莫見其非遠之莫見其是莫見其是
則不待間疎莫見其非則有時而昵皆人情之所難言
者其為忠亦至矣特于忠良之别雖有激而云反有所
未盡故臣表出之以俟上之擇焉
　　九月進故事
　唐書李絳傳絳見浴堂殿帝曰比諌官朋黨論奏不
　實皆陷謗訕欲黜其尤者若何絳曰此非陛下意必
　憸人以此營惑上心自古納諫昌拒諫亡夫人臣進
　言於上豈易哉君尊如天臣卑如土加有雷霆之威
　彼晝度夜思始欲陳十事俄而去五六及將以聞則
　又憚而削其半故上逹者才十二何哉干不測之禍
　顧身無利耳雖開納奬勵常恐不致今乃欲譴訶之
　使直士杜口非社稷利也帝曰非卿言我不知諌之
　益
臣竊以謂絳之言何其盡哉當憲宗之初豈有失徳諌
官論奏不實者果何事意其必有過甚之語難行之議
以帝之聰明而亦謂之謗訕則非不可黜也絳直以進
言之難十事去其五六為帝激切言之將以開天下敢
言之路懼或黜之則正直之士畏罪不敢言耳然帝雖
欲黜之而以問絳是亦意有所未安不果于黜也絳能
開主意至憲宗翻然起悟知諌之為益而不罪其過後
世且不知諌者其為誰君臣之間納誨輔徳可謂泯然
無跡矣然自古小人之害言者莫甚于謂其植黨而好
名葢植黨則欲去其衆好名則使人君怒其謗已是二
者古今之論多矣惟植黨之疑猶為易辨好名之譏最
為難知夫天下之所趨者名與利而已人臣之事君以
有爵禄之利也好名之人不顧爵禄之利而欲慕正直
之名則何惜不以其名與之葢利之與名均為御世之
物人君為此既設臣而謂之諌將以名與之也若不與
之名而又欲加之罪則吾之御世者亦狹矣就使狂妄
之士濫夫正直之名而忠實之言將亦由是而得也豈
足以傷吾之後哉故臣因論絳事而敢以為陛下獻恭
惟聖學高妙知此久矣而絳之言誠有取焉者也
　　癸巳五月進故事
　漢書酈食其傳沛公略地陳留郊麾下騎士適食其
　里中子沛公時時問邑中賢豪騎士歸食其見謂曰
　吾聞沛公嫚易人有大略此眞吾所願從騎士曰沛
　公不喜儒未可以儒生説也騎士從容言食其所戒
　者食其至入謁長揖不拜曰足下欲助秦攻諸侯乎
　欲率諸侯破秦乎沛公罵曰腐儒夫天下同苦秦久
　矣故諸侯相率攻秦何謂助秦食其因言六國從衡
　時沛公喜賜食其食問計安出
臣聞世之論漢髙者類以不喜儒為言及觀食其之事
豈誠不喜哉葢高祖所不喜者惡夫盜其名而無所適
用云爾食其一言六國成敗遂推之食而問之計既下
陳留而封之為廣野君是一時有用之才帝未嘗不喜
也自周衰道學不傳士之號為儒者徒能誦説陳言而
不達當世之務故聽其語若可行責其實則罔效且復
自處于優閒畏懦之地以苟倖世之富貴所以動見厭
棄儒者之名殆為此輩汙之也漢興三人若食其特辯
士之雄而亦以儒自命叔孫通僅能定朝㑹之儀陸賈
時時説詩書而著新語大抵所抱負類不醇正獵取儒
之近似者而帝已喜之惟張子房玩意黄老雍容近道
未始以儒自名帝亦不悟其為儒而獨見尊禮況夫荀
卿所謂善調一天下之儒使帝遇之安得而不喜哉以
是言之尚文詞窮訓傳非人君好儒之實而後之儒者
苐欲談經而不肯任事皆高祖之所不取也臣竊以為
今中國之所以未操勝算者正在人材太弱士大夫虚
名有餘而實用不足其弊皆由儒者無以自振惟聖天
子作成砥礪而易其俗爾且人材猶金玉也鎔範久然
後其劑良琢磨工然後其質美詩曰追琢其章金玉其
相勉勉我王綱紀四方言文王之能官人也陛下知此
乆矣臣固未可以立談盡然人材衆多要皆有用而養
其資力俾無妄進之心責其實效俾無避事之意庶㡬
虚名之患消将有眞儒為時而出漢高之風何足儀也
　　八月進故事
　國史郭從義傳從義守中書令為河中尹䕶國軍節
　度使改左金吾衛上將軍太祖召于便殿使擊毬從
　義易衣跨驢馳驟殿庭周旋擊拂曲盡其妙既罷上
　召坐謂之曰卿之此技精絶矣然此非將相所為也
　從義大慙而退
臣聞選將固多術矣然將相之才以方略為上技勇為
次擊毬者軍士之一技也作其馳逐而試其便捷使馬
之疾速隨人而人之摶擊應手非敏妙無失者不能為
也設欲將帥竝習則運籌決勝不自用劒者何人哉若
從義葢以此自名也其在國初出藩入衛不為不顯藝
祖眷之俾試于殿庭曲盡其技賜歎賞以為精絶矣復
慮諸將恥于不及也故以非將相之事警諭之大哉言
乎直得帝王御將之訣雖漢高之待信布不是過也昔
韓愈嘗論擊毬于張建封矣第攻危墮之憂激射之虞
馬之與人顛頓馳騁之患為害宜建封猛鋭之志所忽
也惟藝祖皇帝以將相之事一誥從義簡重而有體故
從義羞縮知戒聖人之言與書生之論信不侔哉故臣
以為選將固多術竊願器使諸將留神萬機之暇不深
取其技而責其謀實藝祖皇帝之遺意也
　　丙申五月進故事
　唐書太宗引諸衛將卒習射于顯德殿庭諭之曰四
　裔侵盜自古有之患在邊境小安則人主逸遊㤀戰
　是以宼來莫之能禦今朕不使爾曹穿池築苑専習
　弓矢居閒無事則為爾師突厥入宼則為爾將庶幾
　中國之民可以少安乎數年之間悉為精鋭
臣聞太宗可謂不忘突厥也當時羣臣不察以為兵刃
至御在所而後世諸儒亦議太宗閱武殿庭以人主之
尊而行將帥之事臣知太宗之志在突厥者以其非得
已也蓋唐初外裔之患莫甚于突厥自隋即以公主妻
之高祖得天下羣盜角之懼其為助故卑詞厚幣約以
連和其禮有為之屈者及連嵗内侮益甚至欲遷都避
之不勝其憤武德八年命有司削其敵國之禮更以書
為詔若敕其酋頡利因自將其衆襲武功而瞰渭橋時
太宗方即位以六騎直出與頡利隔水語僅成白馬之
盟引兵退舍由是言之高祖之憤幾貽大悔未若太宗
之能忍也然帝雖能忍而其志不可一日忘敵故敵退
未踰月即殿庭以教戰士校其射藝誘以厚賞此特其
一端爾他所以備敵者從可知也貞觀之治用賢納諌
之方選將練兵之法皆足以自致于安强然後堅坐不
瞬以待其隙及頡利勢衰羊馬多死又與突利相攻擊
諸部皆畔逮貞觀四年始命李靖以六總管之師纔十
萬人破之隂山擒頡利以獻觀帝之吿羣臣有曰國家
初定太上皇以百姓之故奉突厥詭而臣之朕常痛心
疾首思一刷恥于天下其勸高祖不必移都則曰願假
數年係頡利之頸致之闕下至是果酬其言鳴呼有志
者事竟成必有忍其乃有濟太宗之謂矣何則待外國
之禮或可屈而志不可屈也惟禮或可屈故權時之宜
有所不校若太王事獯鬻文王事昆夷于傳有之矣惟
志不可屈故勾踐之報吳太宗之擒頡利皆是道也臣
竊仰國家今與敵和豈異是哉日者奉使之臣辱命而
還陛下既以備正典刑矣敵之驕慢吾使而禮有未得
伸者固不能不動心然亦何足與校是非曲直乎臣所
願陛下沈幾先物擴帝王之度以容之堅忍不顧厲太
宗之志以圖之如聞敵境旱蝗已乆民心離貳諸雛各
擅兵柄互相窺伺天道如聞豈無頡利之變陛下聖德
英武逺邁于太宗假以嵗月則渭上之耻未必不啓吾
定襄之功也臣是以因貞觀之事以證之云
　　七月進故事
　吳志張温傳温引致暨豔以為選曹郎至尚書豔性
　狷厲好為清議見時郎省混濁淆雜多非其人欲臧
　否區别賢愚異貫彈劾百寮率皆貶高就下降損數
　等
臣聞清議之始猶公議也所以論人材之賢不肖以助
國之賞罰然議者當出于上不當見于下當施于公不
當狥于私故周禮有八議之辟而漢以議郎設官是法
令之行政事之大朝野之臣皆得議之也然周之弊鄭
人聚于鄉校以議執政之善否流而至于戰國以成處
士横議之風漢之弊太學諸儒嘘枯吹生而甘陵有南
北部公卿以下畏其貶議自是而降清議遂為無實之
言故山簡以為郭泰許劭之論明清議于草野夫議非
出于草野者也故曰天下有道則庶人不議以三公之
際暨豔輩乃欲施清議于選曹雖當時居位貪鄙志節
汚卑者皆降為軍吏置在營府然意其嫉悪太甚清濁
太分謫罰太驟而不能無私喜怒于其間故終至于怨
憤之聲積浸潤之譖行而豔與徐彪亦不保其身矣嗟
乎自公議不行而變為清議清議不已而肆為清談皆
無益于天下國家而適足以致搢紳之禍今日士夫以
為清流之議者尤非也至于妄尊大而好為虛名昧世
務而不切實用宜神聖之所深念也臣是以因得辨之
　　九月進故事
　漢書魏相傳明易經有師法好觀漢故事及便宜章
　奏以為古今異制方今務在奉行故事而已數條漢
　興以來國家便宜事及賢人賈誼鼂錯董仲舒等所
　言奏請施行之奏故事詔書凡二十三事上施行其
　䇿
臣觀所言可謂深逹時變而知濟時之畧也蓋一代之
治必有一代之宜所以斟酌損益以為子孫萬世之規
持守而弗失也昔者三代之盛莫如周而周之為治亦
曰文武之政布在方策而已豈必逺慕前古跂望而不
可及哉宣帝之入繼大統也號稱中興繇得相為之輔
初無甚高難行之説非常可喜之論但欲奉行故事云
爾夫故事者非他高文景武已行之善名卿賢大夫未
用之謀吾悉舉而措之天下國家如是高文景武之治
復見于今名卿賢大夫復生于時矣故其䇿不過于憂
水旱之災本于農而務積聚與夫察風俗舉賢良平冤
獄圖師旅而備西𦍑者僅十數條譬如良醫之論藥未
甞廣求奇方異品取之目前斷斷然皆可已疾而去病
用能數十年間常平既置而水旱無虞循吏既多而郡
縣咸理任于定國之徒治獄而民自以為不冤任趙充
國之徒治邉而四裔罔不慕義功烈巍巍光于祖宗其
效為何如哉逮夫元成以後徒知用儒之名不知用儒
之實而當時所謂儒者亦徃徃不習舊章不逹治體妄
引詩書以制作禮樂變易郊廟為務而經國大計漫不
加省孝宣之業衰焉故臣以為若魏相者真識時知變
者也
　　丁酉正月進故事
　後漢書鄧禹傳光武自薊至信都使禹發亡命得數
　千人令自將之别攻拔樂陽徙至廣阿光武舍城樓
　上披輿地指示禹曰天下郡國如是今始乃得其一
　子前言以吾慮天下不足定何也禹曰方今海内淆
　亂人思明君猶赤子之慕慈母故興者在德薄厚不
　在大小光武悦
臣觀光武可謂知難者也語有之君以為難易將至焉
方其用兵河朔僅得一郡觀天下郡國之衆怛然自畏
慮已之不能取也以問于禹為禹者以他人論之當時
更始據闗西赤眉青犢之屬動以萬數三輔假號徃徃
羣聚必勸其君以厲兵秣馬壯其威力以角一旦之勝
而禹乃曰在德薄厚不在大小是料光武必足以定天
下欲廣其德以收天下之心爾嗟乎此三代王者之佐
之言伊尹吕望所以思濟斯民者也故光武至邯鄲分
遣官屬徇行郡縣理冤結布恵澤錄囚徒存鰥寡其敕
馮異有曰今之征伐非必畧地屠城要在平定安集之
耳皆禹有以發之也後世乃以禹不能徑攻長安為疑
然禹以謂赤眉新拔長安財富充實鋒未可當盜賊羣
居無終日計財榖雖多變故萬端蓋姑欲假以嵗月待
其自斃也禹之謀固不盡用而師行有紀降者日以干
數停車住節勞來父老以慰其謳吟思漢之心光武以
功賞之非其謀識所先後者哉今以天下之半而謀恢
復則輿地固已逺過漢光而强敵縱横幾踰五十年其
勢將亦自斃聖主盛徳日新施者厚矣羣臣宜亦有禹
之謀而不計近功以圖之則中興為日月可冀也
　　丁酉七月進故事
　唐書王珪傳太宗召為諫議大夫帝嘗曰正主御邪
　臣不可以致治正臣事邪主亦不可以致治惟君臣
　同徳則海内安朕雖不明幸諸公數諫正庶致天下
　于平珪進曰古者天子有争臣七人諫不用則相繼
　以死今陛下開聖聼采芻言臣願竭狂瞽佐萬分一
　帝以珪推誠納言每存規益帝益任之遷侍中帝使
　太常少卿祖孝孫以樂律授宫中音家技不進數被
　譙珪與温彦博同進曰孝孫循謹士陛下使教女樂
　又責譙之天下其以士為輕乎帝怒曰卿皆我腹心
　乃罔上為人游説耶彦博謝罪珪不謝帝黙然明日
　語房𤣥齡曰帝王納諫固難矣朕夙夜庶幾于前聖
　昨責珪等痛自悔公等勿懲是不進諫也
臣聞君臣相湏如手足之衛頭目也有是君也而其臣
不足以輔之有是臣也而其君不足以使之則失其所
以相湏者矣故君在審擇其臣而臣在忠事其君未有
君臣之志不同其徳不合而能成天下之治者也太宗
之説可謂知者矣然君之患常在于不能納諌臣之患
常在于不能盡言以太宗之明聖是其于兵機将略戡
定禍亂足以追跡湯武其于躬行仁義力致太平足以
庶幾成康其大者既以安定天下自餘行事固亦無甚
過舉也汲汲然導房𤣥齡使諌如此則朝廷之上一日
萬幾之間何慮其闕失哉夫譙責孝孫以教宫中音技
之不進豈亦太常協律之職實人君過舉之細管仲所
謂未能害覇者也而珪與彦博過慮而言便有輕士之
憂太宗始亦怒之終則悔之又詔𤣥齡軰勿懲是而不
諫當時責成大臣納誨以輔台徳可謂無隐情矣其致
貞觀之治也宜哉臣以是知君臣皆正之明騐也且太
宗之説固正矣使其臣不正其肯為太宗盡言乎一事
之不諫則天下之事将有不聞者矣故臣下之邪正在
于言與不言之間明君不可以不察也
　　八月進故事
　漢書董仲舒傳武帝即位仲舒以賢良對策制曰欲
　聞大道之要至論之極仲舒對曰道者所繇適于治
　之路也仁義禮樂皆其具也復對曰夫樂而不亂復
　而不厭者謂之道道者萬世亡弊弊者道之失也道
　之大原出于天天不變道亦不變是以禹繼舜舜繼
　堯三聖相受而守一道亡救弊之政也
臣聞道之難言乆矣武帝之策仲舒曰欲聞大道之要
仲舒之對反復天人之際春秋之㫖誠達于治道矣繼
曰道之大原出于天其亦知道本歟昔者仲尼之語學
者葢曰志于道又曰吾道一以貫之未嘗以何者為道
以其貫于一則無不在焉及其繫昜則曰立天之道曰
隂與陽立地之道曰柔與剛立人之道曰仁與義是三
才之位雖不同其為道一也又曰一隂一陽之謂道是
道不可以名言視其所謂隂陽者則知道矣隂陽即剛
柔也剛柔即仁義也其義雖不同其所以為道亦一也
自人言之其静而無為者道動而有為者亦道也後世
不能明夫此故子思孟子特于性命之間發之子思則
曰率性之謂道孟子則曰仁也者人也合而言之道也
推而至于堯舜之相授葢亦曰人心惟危道心惟微惟
精惟一允執厥中者夫人心豈有二哉惟精而一則能
執其中矣故曰中也者天下之大本也既得其中安往
而非道固無動静之分也以之治已由是也以之治天
下亦由是也自佛老之教興舉世但以治心養性者為
道而以施于天下國家者為外物以寂然不動者為道
而以視聽言動者為前塵于是判而為二始不能合而
言精而一矣韓愈之徒既是不足以知道且詆其所謂
清浄寂滅者以為非道且清淨寂滅者固亦所以為道
也粗見其體而遺其用故舉天下之事以為前塵外物
而皆欲不為則失其為人者矣失其為人者而欲為天
是亦不知天人之道昜地則皆然之理也可謂夲末不
竝行矣其弊可勝言哉漢興雖張子房之學曹參之治
皆曰㑹道而未能免于斯弊故臣感于仲舒之言治道
者忘其淺陋而一辨之
　　戊戌正月進故事
　唐書杜黄裳傳憲宗嘗問前古王者所以治亂黄裳
　知帝鋭于治恐不得要因推言王者之道在修已任
　賢而已操執綱領要得其大者至簿書獄訟百吏能
　否本非人主所自任昔秦始皇帝親程决事見嗤前
　世魏明帝欲按尚書事陳矯不從隋文帝曰昃聼政
　衛士傳飱太宗笑之故王者擇人任而責成見功必
　賞有罪信罰孰敢不力孔子之稱帝舜恭已南面以
　其能舉十六相去四凶而至無為豈必刓神疲體勞
　耳目之察然後為治哉帝以黄裳言忠嘉納之由是
　平夏翦齊㓕蔡復兩河以機秉還宰相紀律設張赫
　然號中興自黄裳啓之
臣觀憲宗即位懲建中貞元多難之餘彊蕃悍将頡頏
莫制當時宰相杜佑鄭絪軰號選愞姑息不足任此故
帝欲以身任之實甚勞矣夫羣臣之不足任是未得其
可任者也而黄裳不自以為嫌乃為帝言為治之要在
擇人任之恐其敝精神于簿書獄訟之間役視聽于耳
目之際而已爾由是憲宗翻然感悟擇人任焉然黄裳
僅能言之而無天年繼以李吉甫始任其責出郎吏以
為刺史省宂官八百員省吏千四百員併州縣停入仕
昜藩鎮者三十六又繼以裴垍整齊法度課吏治别淑
慝奨勸諫官悉使言事百度修舉朝無幸人其後則若
李藩之塗詔李緯之論事裴度之討賊帝皆一意任之
無復自任俾各得盡其才而竭其慮庶政内修天威四
出削平畔亂克復兩河無不如意論者以為憲宗剛明
果斷非止伐蔡一事也使大臣如杜佑鄭絪而任之則
安得為明聞黄裳言而不用則安得為斷要在明于可
明斷于可斷得其人為先則尚何所勞哉故人君勞于
求賢逸于得人非畏其勞也畏其當勞而枉用焉惟求
賢足以當之若勞于世務則羣臣逸将安坐拱手視吾
之勞而莫肯任事也史官謂憲宗中興由黄裳啓之其
不誣也
　　戊戌七月進故事
　唐書李大亮傳明突厥亡帝遂欲懐四夷諸部降者
　人賜袍一領帛四匹首領拜将軍中郎将列五品者
　贏百員又置降人河南詔大亮為西北道安撫大使
　以綏大度設拓設泥熟特勒及七姓種落之未附者
　大亮上言屬者突厥傾國入朝陛下不即俘江淮變
　其俗而加賜物帛悉官之引處内地豈大安計哉臣
　以為諸稱藩請附者宜羈縻受之使居塞外畏威懐
　徳永為藩臣所謂行虛惠收實福河西積困兵革州
　縣蕭條願停招慰省勞役使邊人得就農畮此中國
　利也帝納其計
臣聞唐太宗之平突厥也降者尚十餘萬帝用温彦博
之議度朔方地建順佑化長四州置定襄雲中二都督
統之然擢酋豪為将軍郎将者尚五百人奉朝請者且
百員入長安自籍者數千户也當時廪給之費葢亦可
見故大亮安撫伊吾而陳羈縻塞外之策葢既往不咎
故欲無往招徠于七姓種落以寛河西州縣而已且漢
置降匈奴五原塞下以為捍敵未始官于朝也太宗之
降突厥遂官于朝矣夫取其才而用固足以見聖主之
大至于奉朝請者多籍長安者衆則是煩費中國以養
裔夷之俘亦不可不慮者臣大亮有言太宗遂悟可謂
明矣哉仰維國家履中興之運敵勢就衰慕義効順者
襁負來歸既已處之州縣矣則異時系踵而至者臣亦
願聖神鑒此而豫為之謀矣
　議
　　皇叔祖故檢校少保嚮徳軍節度使知大宗正事
　　嗣濮王贈少師封瓊王仲儡諡議
議曰國家之制不以吏事委近屬其行能之懿問學之
彊可用于世者莫得著見也然擁將壇之節疏王社之
封貴則甚矣類驕而不近于禮享萬鍾之禄受兼金之
賜富亦極矣率吝而不知有義訓有之如有周公之才
之美使驕且吝其餘不足觀也已故贈少師瓊王太常
昜名以恭以惠豈所謂無驕吝者歟謹按諡法敬事賢
恪曰恭慈仁好與曰惠惟王以天子大父之親掌慶系
之籍纂濮邸之祀循循然奉禮法惟謹朝見趨走人以
為勞也震風凌雨而未嘗或亂便坐賜對人可以冀其
私也盡規獻納而未嘗敢替其敬事賢恪有如此者女
筓擇歸靡睨富室孤嫠來託字撫弗憚弛連坐扃鐍之
禁屏輿馬聲色之好懼無以稱廪餼之厚而請外自試
奉養益薄惟樂施不倦實有焉則慈仁好與不亦宜乎
昔夫子答子張之問以恭則不悔為先惠則足以使人
為後國語僑之知道以其行已為恭以其養民為惠二
者古人之所力行君子之所甚重太常之議微矣請以
是告其廟謹議
　　議節財賦十事
　　　武臣俸
國朝使相太尉等官以寵元勲舊徳今但武臣依次遷
轉惟當限以員數稍裁定其俸儀同三司宜視宰相太
尉宜視執政節度使宜視尚書若現今掌兵之官或與
優異則别定葢俸錢宰相止百三千近又裁損而使相
乃四百千也
　　　宗室賜予
南班宗室俸入之外逐歲生日并郊禮賜賚乃有定數
内庭妃嬪葢亦有之謂可權借十年或如横行俸錢分
數借減若謂不可行則武臣借減已三十餘年人無異
議况此在俸入之外
　　　宰執節儀
宰執近再減俸以為大削如節序三省密院互相餽遺
郤非祖宗舊制始于近歲數亦頗多似合住罷而還其
俸以為名
　　　禁庭浮費
仁宗朝常減省看經道場錢每歲萬千四緡今亦有此
此外庭不得盡知合于内東門司取索議之此當時所
以湏差内侍一員也又如非時支散享廟時冊寳時上
自宰執下至行事官吏各賜銀絹如此等類且權住罷
所費實大将來聖政局進書亦恐有之
　　　宂員
職事官下至監當固有可省而内侍省入閤門入内諸
司往往溢額宰執所奏給使減半補授尤為泛濫外如
都督府淮備差遣乃至一百五十員其屬官等俸給太
優皆合議定
　　　借請
朝廷每行一事如造冊寳修書造禮物之類舊例當行
人先有借請或自三省知印人吏以下皆有之恐可住
罷至于幾日一次犒設尤可省者湏取索糧審院每歲
借請過名件數目惟差出則依舊借
　　　雇募
百官中合破四五人恐無可減十人以上則猶可議如
皇城司軍頭司幹辦官屬之類既已占破人兵有雇募
至二三十人者則宜裁定至于禁庭閣分宣借數目糧
審院遇關到無不放行亦合稽考
　　　内藏支使
古者關市之賦以待膳服幣餘之賦以待賜予式貢之
餘以共玩好葢各有名色隨其多寡而為之用今内藏
庫出納外臣不得預聞故膳服之費賜予之費玩好之
費惟上之旨然唐之君如徳宗宰相如楊炎猶能以内
餉儲者悉歸左藏今若未可以内藏併之左藏亦宜命
大臣定為支使之格隨其名色所餘多寡而用則亦有
節若以為此不當使外庭㑹計者葢誤認周禮也周禮
惟王后之服王之裘王后之酒王后及世子之膳則不
㑹其餘則太宰未嘗不受其㑹而有均式
　　　諸路闕額錢可給駐劄軍
殿前軍駐劄如江西廣東福建之類皆上供幷經總制
錢應副然逐路州軍自有闕額廂禁軍宜且勿招取所
樁衣糧以給駐劄殿前軍者今提刑司逐時專一根刷
取撥葢逐州禁兵既不可倚仗湏藉殿前軍彈壓則亦
不湏枉費糧衣招填合行措置
　　　諸路糴買
糴買宜用諸路時價髙下不可一律户部失于稽考者
尚或有之聞江西湖南馬料甚賤每户不過數百錢而
逐歲部中行下却依兩浙價貫一例支降如此等類皆
宜㸃檢
　䇿問
　　掖垣試閤門䇿問
問兵農之勢判而不合其近古而足以寓兵者莫善于
屯田中興以來講之屢矣沿淮而上至于荆襄土曠而
莫之闢朝廷為是嘗建營田之官復力田之科葢四十
年間未有成焉諸軍之耕者一兵之費歲湏糧二十斛
其所耕而得者殆未及此也故議者悉欲募民為之夫
諸郡之民有籍而教之兵者矣則亦不賦之田歸附流
徙之民有賦之田者矣而又不肯為兵然則古之制其
終不可復歟或曰時異事殊兵之不樂為農猶農之不
願為兵也昔之善為屯田莫如趙充國其騎兵皆罷之
所用實弛刑應募與吏士私從萬二百八十人耳其次
莫如韓重華然給以耒耜假以牛種葢出贓罪吏九百
餘俾募人為之皆未嘗役戰士也今一旦取刑徒贓吏
脱桎梏禁錮而使之其不駭且議者幾希而亦孰敢任
責抑不如是不足以圖功或捨是而别有道焉然東南
之利水田居多鄧艾之屯于夾淮導水為之也以五萬
人且田且守今之水利亦可興乎唐之屯田内則職以
司農外則總以大使歲以仲春籍而上于兵部人給十
畆而定為三等之輸今之法制亦可倣乎必有至當之
論以便于時而合于事者故願相與審其是以復于上
而行之
　
　
　
　南澗甲乙稿巻十一
欽定四庫全書
　南澗甲乙稿巻十二
　　　　　　　　　　　　宋　韓元吉　撰
　啓
　　謝司農簿啓
百里之才曷勝選用一介之賤誤入招徠俾廁王官殆
踰已望竊以人之所慕者富貴葢富貴有時而不可求
士之所志者功名故功名無往而不可立然狃于富貴
則見利不知有義急于功名則遇事或至失身此聖賢
以為行藏之幾而古今以為治亂之要在我而已其誰
念之惟國家取士既小異于漢唐朝廷用人抑又拘于
格法雖紀綱大治承平過于百年而風俗寖偷禍患生
于一曰重以權臣之荆棘了無國士之弓旌恩必已歸
爵惟私市幸聖人之更化仰明哲之佐朝苟一善之薦
聞皆趣召而賜對布在列位使無遺材自非猖狂疾病
之流孰不奔走竭蹶而至不特引君于道又将觀國之
光夫何戇愚亦在齒録伏念某少知學問長廹飢寒一
經之傳既不足以自奮五斗之養特未免于為貧竊嘗
妄意于古人故亦希縱于諸彦三從吏選僅為祖逖之
先五試詞場迄拜孟明之賜朅繇縣宰始見公車詢事
考言曽乏過人之慮料敵制勝妄陳决策之謀方懼觸
于嚴誅乃遽叨于美仕宦于九扈職預百司祗懐受粟
之羞詎識獻芹之陋此葢伏遇某官道存經世業懋享
天藻鑑士流欲賢愚之並用權衡帝載思邪正之彚分
舊䝉一盼之私曲示兼容之度致兹幼賤猥荷甄收某
敢不力探師友之淵源恪守髙曽之規矩惟農夫之有
畔豈敢越思若射者之反求粗知正已庶靡隳于職業
以無忘于恩憐過此以還未知攸措
　　謝提刑樊郎中啓
右某啓伏惟照牒舉某治績顯著宜在陞擢者銅章問
政乆懐百謫之虞玉莭觀風乃預四條之薦静言僥冐
惟切悚慚伏念某禀質迂愚降材譾陋事業獨承于家
法技能罔取于世資束髮從師雖斯文之粗見折腰為
吏曽所學之未行凡今之官莫難于令弛其規繩則下
或侮玩急于鞭轡則動致怨尤加之率辦之欲先重以
撫綏之昜失此畏事者所以如避原火而盡瘁者至于
若渉水淵深惟朝廷近置選擢之科将俾使者力行考
課之議不為虚文而所求實跡雖有定格而曽無限員
故四方未見于薦聞葢當路弗容于請謁矧兹一縣之
壯號稱八州之繁剽敚成羣土風形于帯佩員販為市
獄訟極于錐刀徒殚刻鵠之勞偶脱聚蚊之謗豈特䖍
遵于法令是皆恪禀于教條敢希仁惠之名以玷循良
之舉此葢伏遇某官道追先學徳備老成清刑罰以服
民坐變海隅之俗順謀猷而告后式存王室之心將歸
輔于巖廓斯預牧于人物寵綏幼賤曲借品題某敢不
益勵亷隅誓酬知遇病駒依舊豈無歴塊之思倦翼因
風或有千雲之便其為感謝曷罄敷陳
　　謝施資政薦舉啓
十年知遇乆自信于生平千里薦延迄遂償其素志奇
窮已甚眷顧有加伏念某賦性迂踈降材譾陋學無所
用敢希當世之榮愚不自知每志古人之事遊士夫之
門者既罕識公卿之面則又踈一官姑切于為貧三仕
實忘于幸進昨從吏役早玷品題屢棨㦸之遽還偶囊
封之未上周流歳月仲卿未免于牛衣赫奕功名君房
已至于鼎足豈意迍邅之跡竟紆藻鑑之收諾有重于
百金古聞其語書或賢于十部今慶其䝉提撕之意愈
加襃假之詞甚寵姬姜在列獨慚憔悴之容糠粃何知
乃費簸揚之力此葢伏遇判府經略參政大資先生道
追前哲徳重本朝機務均勞暫出分于閫寄賢愚罔間
思盡寘于門䦨敢云故舊之不遺是亦典型之尚有致
兹洪造逺施賤微某敢不佩弦而韋循規以矩慕荆雞
之化秖荷于生成懐尺蠖之伸亦期于報塞
　　謝司農寺丞啓
入聫簿正已參列寺之華進貳司均更冐部丞之選知
憐逾厚愧負有加伏念某才匪適時學惟為已猿投林
而競嘯窮已弗任驥伏櫪以長鳴志徒未改轗軻技能
之莫售棲遲禄位以常淹頃辭負弩之勞亦預招弓之
寵獻言文陛初何補于明時竊食太倉乃濫叨子滿歳
詰曲常思于避穽聱齡豈憚于揮車得路弹冠嗟簿書
之已暇閉門挾筴較州縣以過優方懐乞外以便親敢
謂叙遷而昜命介之推未嘗言禄夫豈遐遺燭之武少
不如人孰云可用祗荷無私之化曲推不施之恩激昂
懦衷奮勵盛際兹葢伏遇僕射相公功存社稷道洽生
民舉天下一于仁侔伊尹之重任撥亂世反之正倚周
公之迓衡未忘特達之私益示兼容之度某敢不誓全
家法恪奉官常俾司萬石之儲詎知報國倘守一經之
舊猶足事君過此以還未知攸措
　　謝周倉舉陞陟啓
湖海真已仙遊敢記追隨之舊山林未能獨往尚紆論
薦之公感激肺肝喜傾意氣伏念某迂踈自信濩落誰
憐玩章句于簡編學惟甚拙釣聲名于場屋技輙不售
仕實為貧法當為縣遇事幾同掣肘干時敢復動心方
薄宦三年之淹信已歎羇窮于寸歩雖明公一日之舊
未嘗吐憤懣于片言豈意孤蹤竟䝉品録老馬猶知于
道路加以轡銜斷木或中于樽罍被之斧藻此葢伏遇
某官肅將使指妙柬人材識孟嘉于坐中適緣小異得
鬷蔑于堂下本自一言秉直道以事君効昔賢之薦士
致無肖似遂不遐遺某敢不據徳靡渝知言彌謹文章
追古之作志實未忘政事惟公則明力猶可逮儻第全
于名節是所報于眷存過此以還未知攸措
　　謝人賀七十詩詞啓
仕實為貧年遂臻于還禄學未聞道老何有于從心特
勤妙語之貽第切壯圖之恨襃嘉過甚藏弆為榮柬之
尚附于賢良乆忘此志充國漫懐于方略徒激懦衷
　　謝生日啓
蓼莪興感已迂都騎之臨華衮増襃更奉佳章之况撫
桑樞而自笑慨蓬矢以何施意厚情親既乏報瓊之愧
文髙辭縟第深懐璧之榮
　　京鏜囬生日啓
輔贊無堪玷槐棘秉鈞之位愛憐有素記桑蓬垂户之
辰貺以琳瑯之章溢于錦繡之軸百圍不材之壽櫟幸
葢自天萬斛莫窮之詞源流非擇地展玩不容于去手
感藏第劇于靦顔深惟永隔于親闈莫逮慈烏之反哺
且懼乆妨于賢路秖同倦鳥之知還
　　賀虞樞宻啟
伏審光膺制冊升冠樞庭二府薦居乆已注安危之意
四夷聳動益将聞道徳之威矧在知憐尤深抃舞恭惟
樞密知院相公負時雅望為世真賢雋路彯纓轢諸儒
于歩武軍門秉羽摧勍敵于笑談未酬淝水之勲猶命
東山之駕朅從政地自佚真祠曽何破斧之傷已見賜
環之召上心有在英公寜計于去來輿論益歸令尹詎
懐于喜愠惟兹宥密足副經綸明君可與忠言既有資
于啓沃上䇿莫如自治當遂底于安強佇聆彜鼎之書
進陟魁衡之拜某受知惟舊去徳未遐斷木委于溝中
固慚刻畫病駒伏于轅下敢惮馳驅尚欣難遇之時以
觀可大之業
　　賀施樞密啓
伏審光膺制命擢貳樞庭瑣闥論思允著弼諧之望巖
廊注意併資寅亮之謨睿眷有加輿情胥慰恭以樞宻
參政量宏而徳粹學富而行髙文華搴兩漢之英議論
躐衆賢之表出臨藩翰為一時撫字之良入歩禁塗極
當世儒先之選璧水道山之布武螭㘭鳯掖之並遊況
羽翼于春官繼儀型于夕省中立不倚知無不言果聆
籌幄之登仍預政機之峻同寅以司宥密之化佇見殊
勲夾輔以立太平之基尚觀顯拜某蚤聸徳宇乆闊光
塵託跡鄉枌竊有依憑之幸庇身祠館尚繄陶冶之歸
抃蹈之私實倍夷等
　　賀張留守除端明啓
伏審報政陪都弁華祕殿除音所暨嘉物望之逾歸詔
㫖甚明知上意之攸在恭惟某官行髙當代道合古人
敏識洞于蓍龜宏材屹如柱石長策逺慮耻為近世之
規模讜論忠言凛有諍臣之風采一去文昌之座屢分
連帥之符豈此居留可淹鉅用果覿恩榮之異備聞柬
注之深表裏江淮顧乆煩于卧䕶扶持宗社将佇慶于
遄歸庶幾慰斯民之瞻豈但為今日之賀某頃叨殊遇
逖逺崇墉俛仰一官敢歎衆人之待已經綸四海尚觀
君子之得時抃蹈之情倍越倫等
　　賀施參政啓
伏惟擢從銓部榮貳鈞衡老成延登未覺典型之重有
徳並進益知朝廷之尊成命甫傳輿情大慰竊以士君
子之行道所貴逢時卿大夫之致身必将輔國中興在
御不次用人苟非一代之豪英曷副四方之公望恭惟
某官器端厚而不撓學粹純而有源月旦之評至行存
乎孝悌蕃宣之效成績懋乎循良乆寓跡于林泉幾功
名志大而不偶逮賜環于䑓省真富貴時至而自來然
丞疑之任雖協贊于上公而政事之聫亦調娛于萬務
歴觀近歳之比殊乏大臣之規自非從容中道而咸適
其宜則曷以進退有度而不失其正真賢得位多士嚮
風佇觀彜鼎之書遂正衮衣之拜某受知特厚趨慶莫
遑驤首轅間敢有弹冠之志庇身宇下徒懐望履之心
抃蹈之情實倍倫等
　　賀樞密賀知院啓
某伏審入對路朝登冠右府眷注攸在聲聞益隆竊惟
道學要在力行苟不合則孟軻有浩然之志事君本于
難進倘可就則伊尹亦幡然而來洪惟主上思致于明
公是亦古人難逢之盛際温詔甫下安車亟東信平時
深藴之永輸故一見當宁而可决克合上意光奉明書
朝廷隐然天下幸甚恭以樞宻知院相公行足以砥礪
當世名足以聳動四夷一弛一張識文武之大者三仕
三已無喜愠之私心葢逺引慕道初如李長源髙卧憂
時中若謝安石濟以議論之堅正施之智略而疏通頃
繇銓衡嘗副幾政使節不屈李揆幾于見留情實備知
柳渾知其将畔雖遽告老逮兹盍歸倚精神之折衝副
帷幄之决勝注想所得疇咨若時矧兼任于部丞實慚
司于鼎軸昔秦繆詢于黄髪故能雪殽陵之恥魯僖朋
于三壽是以荒龜䝉之東今碩輔資于老成真賢布在
左右協濟大業共躋中興庶幾寛一人之憂敬以致四
方之賀嘗觀上之臨御所起耆耋纔一二公世之典型
考其猷為無三數事亦既同升于廊廟旋聞歸逸于里
閭謂一言之興邦迄五經之掃地士所慨歎俗為詆譏
微夫子無以發言葢春秋之所責備嗟時深患豈獨外
國由羣臣莫肯任事而不能無私故人主因是致疑而
謂之有黨紀綱從而廢弛上下相與苟偷當度越于拘
攣用作興于痿痺譬之治疾已劇非大為湯餌則無以
囬隂陽之和作屋既傾不亟加斧斤則無以防風雨之
暴日月逝矣神明聽之佇觀素定之規模式建非常之
勲業某蚤縁末契誤辱深知未為溝壑之歸敢望芻蕘
之獻飢寒已廹每恨無田之可耕廢置自甘孰知有路
之為報
　　賀周知院啓
伏審顯膺制命升冠樞庭廟堂裁萬化之原乆資共政
帷幄決千里之勝兹賴本兵眷意式隆輿情胥忭伏維
慶慰恭以樞宻知院相公器博而量逺學富而識宏黼
黻之文濯江漢而並麗金石之操亘寒暑而不渝蚤繇
異科徧儀華貫出處繫天下之重議論發衆人之難裁
詔北門明白適帝王之體典銓南省澄清無流品之淆
逮入輔于政幾果重承于帝賚是疇偉望獨總事樞太
尉而掌北軍幾資妙算冢宰之均四海佇見延登某夙
荷深知欣聆渥渙少年場屋敢論逸步之先晚景丘園
尚費鴻鈞之造其為欣蹈實倍等倫
　　賀葉觀文致仕唘(夢/得)
伏審抗章謝事歸印綬于殊庭優詔頒恩賜節旄于重
鎮凡此受知之舊悉髙昜退之風竊以臣之事君嘗有
失身之累上之待下亦著貪賢之心葢去就之際為難
而榮辱之機可畏唐之劉柳文章雖顯而道徳無以過
人漢之金張富貴無涯而功名不足葢世至于有文章
而濟以道徳處富貴而全其功名優游耆艾之年終始
明哲之義指日月以告老視軒裳如儻來非公而誰誠
古未見恭惟致政太尉躬持一節歴事四朝妙齡獨歩
于禁林晚歳入司于丞轄從容廟堂之論據經術而有
餘密勿蕃宣之勞餙吏事而彌邵風采振秦淮之上威
聲播閩粤之間勲庸屢書眷意加重安車賜杖甫予香
火之間閉户著書自足林泉之勝兹為稱禮何遽引年
老成重于典型士實不忍其去忠信勸以厚禄上方有
寵其行載惟譽望之隆乆著登庸之峻雖孔戣未覺衰
老不為南省之留然裴公繫于安危難緩北門之拜願
少安于燕息當遂慶于來歸某猥以諸生嘗叨下客鉛
刀一割未忘鑪冶之收廣廈千間已被帡幪之賜尚徯
槐庭之正位庶霑材館之後塵
　　囬殿試第一人啓
伏審射策宸廷親被聖神之選鍚名天陛蔚為俊造之
先治世得賢文科増重竊以道術裂于天下由諸儒有
以自失其傳議論詭于聖人故衆言無因㑹歸其統於
昭大有之運思啓非常之元發明禮樂制作之原聿求
天人和同之際将修七政九賦之本以正中國之氣必
資三表五餌之策以制外國之謀大哉王言褎然舉首
狀元學士學優而問博文贍而才華達君子之中庸知
吾道之一貫九重虗懐而動色欽味讜言多士斂袵以
嚮風共推雋望聳英聲于月旦首盛事于明時尚觀翰
墨之疇庸以啓功名而得路某乆聆雅譽未覿清揚辱
騎氣之臨已為甚惠荷函書之貺非所敢承感佩之悰
叙言奚既
　　賀第二人啓(案此賀啓三首中間但昜數語前後/皆相複葢一時應用之文宋人集中)
　　(多有此種/姑仍其舊)
伏審射策宸廷親被聖神之選㧞拜恩天陛髙名遂亞
于倫魁治世得賢文科増重竊以道術裂于天下由諸
儒有以自失其傳議論詭于聖人故衆言無因㑹歸其
統於昭大有之運思啓非常之元發明禮樂制作之原
聿求天人和同之際将修七政九賦之本以正中國之
氣必資三表五餌之策以制外夷之謀大哉王言褎然
舉首狀元學士藴學至厚賦材不羣貫穿百家以求孔
孟之中酬酢萬事以為晁董之業小試絕塵之歩果先
衆雋而鳴深惟平日之所期葢以盡言而無負上以稱
九重側席之意下以慰多士弹冠之心尚觀翰墨之疇
庸以啓功名而得路某早承雅契獲際英標辱騎氣之
臨已為甚惠荷函書之貺非所敢承感佩之悰叙言奚
既
　　賀第三人啓
伏審射策宸廷親被聖神之選㧞拜恩天陛髙名遂亞
于倫魁治世得賢文科増重竊以道術裂于天下由諸
儒有以自失其傳議論詭于聖人故衆言無因㑹歸其
統於昭大有之運思啓非常之元發明禮樂制作之原
聿求天人和同之際将修七政九賦之本以正中國之
氣必資三表五餌之策以制外國之謀大哉王言褎然
舉首状元學士學問深博才猷俊明氣槩騰虹貫井絡
千尋而下詞源翻水導岷峨萬里而來聲華靡愧于淵
雲名第果追于盧駱上以稱九重側席之意下以慰多
士弹冠之心尚髙翰墨之疇庸以啓功名而得路某乆
聆雅譽未覿清揚辱騎氣之臨已為甚惠荷函書之貺
非所敢承感佩之忱叙言奚既
　　囬李賢良啓
大廷發策盡循天聖之規多士嚮風復見元光之舊兹
為甚盛之舉宜得非常之才伏以賢良學士奥學自于
家傳敏識殆其天賦議論不苟悉本仁人之言治安可
期實明王事之體葢設施之有待豈誦説之徒云乆馳
藉甚之聲果占褎然之首顧慚衰懦獲際清揚究觀落
筆之雄重枉飛書之貺文章擅于天下豈特振眉山之
風功業盛于朝廷當遂繼平津之踵
　　囬周垍謝中宏詞啓
伏審校藝詞塲擅清時之偉譽奏篇黼座膺顯命之重
襃喜勸簮紳光生簡冊竊以國家設科取士雖均為羅
海内雋傑之才天子制度考文葢将以備朝廷著作之
選故于茂異之次别設宏博之名運際中興禮為特異
豈止儒學之冠率惟卿相之階宜得英賢乃厭輿議宏
博省幹學士器宇深厚材猷俊明蚤擢秀于能書尚卑
棲于左宦習三墳五典之奥問祈招而足知通九夷八
蠻之殊識楛矢其來逺逮兹奮筆果見搴旗追劉柳之
詞華信為餘刃繼裴陸之事業即上要津某乆渴披承
重迂顧逮虺隤皁櫪秖有負于壯心凌厲烟霄第徒欽
于雋躅其為愧佩曷罄敷宣
　　囬得觧舉人啓
伏審光膺里選榮與計偕朝廷合經術詞賦之科聿新
多士有司考學問文章之藴葢難其人伏維觧元先軰
徳履粹純才華敏妙詞源如倒峽水乆知制作之工科
第猶摘頷鬚将有飛騰之便矧建安之名郡號儒素以
傳家鼓篋來遊小淝水鋭師之數百弹冠並進多魯堂
髙弟之十三既豪傑之靡遺宜鄉閭之無負(觧元云既/豪傑之居)
(前/)尚觀射䇿以慶成名某誤綰縣章欣逢歳比奉詔書
于庠序莫助品題辱翰墨于門闌惟知踧踖
　　囬熊校書啟(克/)
竊審奏北門之策親逢上聖之知讐東觀之書進陟諸
儒之右雋賢得路善類舉欣伏以校書學士積學宏深
摛文雅健揭聲名于江夏乆自無雙課治行于武城仍
推第一固宜在羣玉圖書之府乃廻翔百工技巧之司
兹覿除音允符公論授相如之簡即疇翰墨之功著祖
逖之鞭行赴功名之㑹某乆叨論契復幸齊年未遑尺
牘之修先辱雲箋之貺其為忭慶曷罄敷陳
　　與趙運使啓(彦/端)
伏審輙從公掾榮畀使華平曰從遊既誤叨于取友二
年出處乃皆幸于為僚聆郵命之初傳與部封而加喜
恭以某官器全璋璧材大杞楠邃學雄文帝支固已無
出其右嘉言美政士林詎可多得其人自歸贊于樞庭
尚廻翔于宰府持從臣之橐謂宜即侍于清光乘刺史
之軺乃復僅伸于雅志然聖朝方均内外之勢而君子
亦有去就之幾将暫倚于轉輸亟入承于選用顧慙衰
懦已積曠􁒓六翮横霄税駕未容于噲伍長鳴伏皁齊
驅敢在于盧前庶幾藏疾以匿瑕得以奉令而承教其
為欣慰莫罄敷陳
　　與交代張彦輔啓
十年淪落乆依親誼之隆一邑蹉跎乃預交承之末雖
絶塵之瞠後真揚粃以在前覿徳可期嚮風増慰恭惟
交代知縣學士抱才宏偉藴質粹良問學有原得外家
之奥要詞章甚蔚追前軰之典型屢隨計吏之偕垂上
金閨之籍謂宜觀國尚屈字民顧兹百里之淹豈待三
年之最璽書亟下端為華近之歸車馬旦來聊副空窮
之望某舊叨末契逖逺英標無令尹告新之言固知獲
戾有大夫失伍之愧益冀掩瑕歳律方春征途尚邈願
謹生經之衛行湏詔節之頒
　　與諸司啓
掾于公府既慚禆贊之能職是祕廷更冐轉輸之委上
恩已厚已分則踰某學不成名仕由為養彈冠而從左
宦自知庸懦之才襆被以遊周行宜在譴訶之域閲歳
時之無補叩軒陛而有祈尚玷使華得司漕計此葢某
官素推厚徳夙藴純成璞玉渾金器莫涯于近用盤根
錯節志嘗在于有為即膺從槖之聫榮已擁軺車而報
最致兹汲引猥逮迂愚珠玉在傍既仰餘光之潤芝蘭
同室庶祈賸馥之沾感愧以還敷陳奚究
　書
　　囬吕氏定婚書
宋魯通盟聲子嘗聞于繼室郭崔論契伯深亦記于續
婚顧慚舊族之餘疊奉髙門之貺伏承令姪孫宗教從
政早傳世學克自振于簮裳而某弟運判位第三女五
十一娘未習婦功恐粗聞于箕帚辱委禽之特厚将鳴
鳯以重占盛事衣冠既婚姻之是託百年琴瑟庻茀履
以咸宜
　　囬吕氏聘書
淪落天涯尚有通家之舊扳聫門地欣聞合姓之期惟
親契之寖隆沐情文而甚腆篚箱将意固當傳示子孫
榛栗告䖍庶亦宜其家室
　　囬晁氏聘書
奉箕帚以從人舊儀敢廢實篚箱而致禮厚意有加惟
男女之及時将室家之望汝蓬蒿自蔽早為瓜葛之聫
蘭玉相輝益重絲蘿之託
　　囬吕氏定書
彜鼎相望乆綴百年之契副筓有託遂聫再世之姻顧
齊秦豈云匹哉然孔李之交舊矣伏承某夙敦家學将
克紹于芝蘭而某幼習婦功曽未知于蘋藻既辱貺之
厚禮敢不奉承嘉音惟親誼之益隆庶和鳴之式繼
　　沆姪與吕氏言定書
契誼接于髙曽眷言舊矣婚姻逮于兒女亦既再焉滋
重親盟敢忘幣聘伏承某人第幾孫女内承慈訓綽有
采繁之儀而某第五十九姪沆長乏師模詎知操縵之
學佇以榛栗和于瑟琴撫外家之餘尚每襄于宅相介
夫人之喜庸申詠于鵲巢
　　囬孟氏定書
宦遊南北雖微韋杜之姻交契雲仍且有愈郊之舊辱
委禽之盛禮懐鳴鳯之好音伏承令姪主簿廸功早襲
纓緌志自收于科甲而某第五女子幼知筐筥躬未串
于容儀敢云蓬梗之疎乃幸絲蘿之託欽承嘉命第切
感悰
　　囬孟氏聘書
榛栗未修甫結通家之好篚箱在列更勤委弊之儀辱
厚意之有加荷嘉音之疊至宜其家室庶諧鳴鳯之占
如鼓瑟琴益佇乘龍之喜
　　淲言定晁氏書
金石定交記兩家之父祖絲蘿論好懐累世之婚姻敢
云淪落之餘復有扳聫之幸伏承令弟通判位賢女七
十二小娘子凝姿淑厚宜遂友于瑟琴而某弟待制位
長男将仕郎淲禀質顛䝉特粗聞于詩禮慨茵憑之未
逺辱契誼之彌敦跡企髙門仰致委禽之請輝増蔀屋
庶諧鳴鳯之占
　　晁氏納聘財書
問名有請既辱貺之好音委幣無多顧敢忘于厚意尚
慚衰系薦締髙閎雖飄零俱吳越之鄉實往來有歳時
之喜百年夙誼孰知王謝之故家再世婚姻尚繼朱陳
之舊事
　　上辛中丞書(次/膺)
某之得見于門下三矣始則閤下之在春官某以妄應
科目贄其業而見焉中則閤下帥閩而歸某為縣于建
安以屬部之吏而見焉今也閤下召還于朝居中執法
之任某亦濫預于百執事之列而復見矣踽踽而趨寒
暄而詞意(案此下疑/有脱文)閤下曽未省其面目也閤下之名
滿天之下某之愚仰慕盛徳固将卜其遇否七年之間
乃三見而不得致其言焉亦異于古人一面而談當世
之事者矣今當世之事非某所得談也雖然不敢廢也
葢天下可憂者一可慮者二夫天下有所謂大計有所
謂先務也先務審矣餘則可以序而推之今國家不議
其大計與其先務而乃姑試為之戰則姑試而戰也和
則姑試而和也守則姑試而守也朝夕自治者徒欲百
廢具舉一旦緩急計将若何豈非可憂者乎主上之求
治亦云切矣然前日在藩邸一二小臣使令于前故得
與議論今有天下之大則天下之才皆我用也外廷之
士曽未盡獲進見而左右近習日有聞焉宰執侍從之
貴臺諫一議則逐之矣内侍而典戎器武臣而治𣙜酤
章四五上而幾不可逐也後有甚者臺諫之言何自入
哉此可慮之一也諸葛孔明有言親賢臣逺小人先漢
所以興隆也親小人逺賢臣後漢所以傾頹也人君之
患莫大于以近習為腹心而朝士為外人漢元帝有蕭
望之劉向不與之共政而乃任恭顯唐文宗有裴度李
徳裕不與之謀事而乃委訓注後世觀之則固顛倒錯
謬當時為之未之覺也葢小人得用之始莫不言財利
其終則足以盗威權不言財利則人君無以謂其能不
盗威權則無以引姦邪而自助今主上勵精庶政每事
欲親而未得其要渉于叢脞則其間昜入以酒坊一事
言之小人駸駸其倡財利之端矣既已薦用人材士大
夫間豈得無劉柳軰儻復寖盛安能保其不從哉此可
慮之二也夫事固未至此要将有以折其萌而削其根
且以徳壽宫官屬觀之不選大臣從官為使而獨任宦
者提舉宜其無所禆益致私酤之謗聞于天下而土木
花石之運未已也向使儒士參于其間當必有規正者
矣故某竊願主上亦求儒士以與謀事于宫中也然士
風不振已乆以為不肖而無過之可指以為賢而無善
之可議要之其才為無所用徒欲偷懦苟容以僥倖于
富貴者甚衆不大有以區别之亦無補于國家之事也
夫天下大計不定人君之側猶有小人間之而士大夫
風俗如此閤下宜所深慮也孟子曰惟大人為能格君
心之非夫格之者漸之以言而後可也以閤下操履之
正名節之偉主上不即登之政路而尚以屈耳目之寄
是葢欲朝夕聞閤下之言矣他人徒能言之而閤下之
言則能信于主上安有不格者哉皇祐中仁宗患臺諫
之任輕王安簡公以前執政命為中丞安簡受而不辭
乃慨然論事至留班以争張堯佐四使之除又言河朔
根本之地将帥之非其人者又言唐質肅之貶為過而
致言路不通狄武襄不當任樞筦之寄意氣凜凜廷臣
為之聳動仁宗謂其得風憲體葢風憲之地非老成重
臣無以振舉大體而搏擊瑣細之論世不乏也主上之
待閣下有符于仁祖矣閤下之自任其無愧于安簡意
者造膝之言有不得聞于外也而某也北方之鄙人守
家世之訓不忍自同于流俗猶復嘵嘵於閤下之門多
見其不知量然就有道而正焉斯學者之事也故不敢
自以為是併以前者所上封事之副為獻惟閤下不鄙
其愚而教之或謂其可取因其言而陳之則某之幸也
非敢望也不宣
　　上徐總卿書
總領少卿閤下天下之士徒知以其所有責人而不知
以其人責人葢以其所有責人是猶貧者之望施于千
金之家也夫千金之家其勢可以予人也積之千金而
予人以十金此何如爾匹夫匹婦一旦號呼于千金之
家以其所求葢未始欲分其富也欲丐其餘以為其朝
夕之計不則終歳之計而已矣彼能狥其欲而予之者
則亦其人之好施也如不好施焉雖旦旦而號之僕僕
然呼之僵仆凍餒于其門曽不足以望簞食豆羹之賜
而况于所謂十金者乎雖一金之微猶将握其掌而不
顧也故以其所有責人雖簞食豆羹有時而不遇以其
人責人雖十金之獲葢未為過也士之望于公卿大夫
之門何以異此夫公卿大夫其勢足以進天下之士也
天下之士奔走于公卿大夫之門孰不望其進哉肅拜
以為恭餙詞以為文而常歎于不遇是何也亦徙以其
所有責之而不知以其人責之也夫其勢足以進天下
之士者公卿大夫之所有也于是而不顧焉是亦其人
之不好施云爾春秋之法常責備于賢者夫賢者然後
可以責其備如其不賢也聖人葢未嘗書之而况于求
其備哉某不佞竊誦此乆矣故其學也内以存其心外
以周其身而不敢自鬻于人其仕也上以飬其親下以
盡其能而不敢妄悦于人行年四十而自安于州縣未
嘗以希尺寸之進今也主上躬聼㫁起二三君子于閒
廢之中布之中外以圖天下之務意者風俗将遂稍變
此士之可以自奮而託于公卿大夫之時也然而貴者
在朝廷逺者在方面不可遽見而聲名卓然有千金之
儲而不吝于施者閤下其人哉恭惟閤下文學行義著
在朝野暫為九卿以司戎馬之賦是固未足以究平昔
之藴然動心忍性捨窮海之濵而立于近甸之地其于
天下之士宜有以留意焉某是以忘其固陋誦其所聞
以卜于閤下不知閤下将何以予之也干冐臺嚴悚愓
俟命不宣某惶恐再拜
　　謝張魏公書
某愚賤無似比承少傅相公入覲幸獲趨拜屨舄之光
不量固陋妄以狂瞽之言干瀆嚴聽豈謂未賜誅責特
枉書教慰藉甚厚仰紉撝抑下情豈勝悚愓重惟國家
安危之寄元勲舊徳無出相公之右主上躬不世之姿
志清中原一時身任大事為中外所仰四夷所畏亦孰
踰相公者士挾區區一斑之見豈真足以助經綸之素
哉惟其相公功成名遂之切是以各務進其所有以為
門下獻而忘其恧焉而相公又不自居其宏逺髙大而
納之則天下之善将舉為相公用矣何往而不濟昔楊
修丁敬禮作文(案丁敬禮作文云云見文選曹植與楊/修書今此云楊修丁敬禮作文疑楊修)
(二字上/有脱誤)好使他人潤餙改定曰文之佳麗吾自得之後
世誰知定吾文者此言雖小可以喻大恭惟相公功業
之就将自有之矣後世誰知助相公以言者而不棄微
賤無拒之之意盛徳偉度是以出此故某撫衷自幸而
姑述以謝萬分
　　答吳偁書
某頓首再拜知縣學士足下舊聞雅譽未有一見之幸
毎用悵然人至沐惠書副以盛文展玩披味不能釋手
比辰祁寒伏審撫字之餘尊候萬福薦賢之道廢乆矣
某何足以預此屬在其職竊欲庶幾焉昨者陛辭亦嘗
極論此弊上意是之故到官以來雖有持鉅公要人之
書以取必者未始敢輙與俟有見焉非有見者拒而謝
之十七八年况于百姓之長朝廷所命以考其治状者
曷敢昜哉上以欺其君下以欺其心誠不忍爾足下為
邑得于衆多之論因不自已敢以名聞初不在于識不
識也顧何能為足下重近者李溧水之政嘗一再薦之
又合諸君子之力然後有濟夫薦之濟否又不當為足
下道某盡其職而已足下益善其政可也乃辱貽牋為
謝禮意與辭皆過其宜甚非所望亦非所當得者也雖
然向見足下學校間舉進士之文演迤紆餘既臻其奥
兹辱貺以盛製傑然議論有古作者之風馳騁歩驟如
千里馬昂昂歴塊未見其止然後知賢者所長無施不
可足下所謂三變其學者願少留意而無泥于文章求
聖賢之藴而期進于道徳則将又變而無疑矣古之為
政者觀一時之宜舉前人之偏救未來之弊使適其平
而不顧于流俗之議然後可以有立自一邑而上為一
州自一州而上逹之天下曽不外是足下既欲成一邑
之治而小人之侮非意之謗當有能辨之者抑又奚䘏
而來書切切尚以為言亦所未喻也無由面晤臨紙遙
企冀為逺業倍萬愛重匆匆布復不宣
　　上處守施察院書
某聞之藝莫貴乎士而餘民不能及也然餘民之業莫
不得售而士之業反有不得售者今夫農朝而耕暮而
耘以播殖五糓一旦負五榖以適市則市賈争趨焉而
世之人且曰此天下之良農也今夫工執技巧以事上
賈列其貨于肆而人見其器用之精珠珍之富則亦曰
此天下之良工也良賈也其術益夸而人益貴天下莫
不以其名歸之惟士則不然六藝之文無不習也百家
之説無不講也天地萬物之理無不窮也古今治亂之
原無不通也藏之惟恐其不深養之惟恐其不固苟暴
于外曰我能工是道也我能明是説也天下之人非特
笑之又從而賤之且以為終無有矣夫以農商百工而
得良名以士而得賤名故為士者或老死而不遇則亦
號于世曰人不我知則貴矣人不知亦囂囂農商百工
守其業士守其道固自有輕重後世之士不知守道之
為務反自賤而輕用之此所以益見薄于世也雖然古
之君子豈不欲用于世哉孔子孟子歴聘諸侯轍環天
下至于不得逞而後已葢士之于道其用也從而見諸
言事非可豫定也而發于言者有所不可隐當其可與
言而不言君子以為固不可與言而與之言君子以為
狂何者以顔氏之如愚非仲尼莫能識至鬷明之不言
雖叔向幾亦失之也某北方之鄙人少習于書顧其不
才方為縣之小吏以從事于簿書米鹽之間而幸閤下
來守是邦其于分際之相逺名實之未加固不可輕進
其説以貽賤士之譏而石林葉公辱道其姓名于閤下
意閤下亦欲聞其言而察其為人然不敢以請姑道其
志恭惟閤下以通亮特逹之資濟博厚髙明之學嘗為
天子耳目以觀聼四方之事地方千里而為之侯伯可
以禁姦暴而安百姓退不肖而舉賢能而某者猥先衆
人以卜于閤下于是不可以不言閤下其亮之不宣
　　上葉運使書
運使直閤郎中閤下論世之治亂孰不曰人材論人材
之所以為治亂孰不曰賢不肖夫以一賢者與一不肖
者在上兹固未足以為治亂也惟其一賢者在上而衆
賢者将由是以進一不肖者在上而衆不肖者亦由是
以進賢者衆則天下之事斯日以舉不肖者衆則天下
之事斯日以廢此其所以為治亂之極歟雖然天下之
事所以不舉者此固不肖者之罪也而賢者預有責焉
夫既已號為賢矣而天下之事顧有不舉者哉是有二
説焉不肖者之弊在于不能為而賢者之弊在于不敢
為也夫不能為者是其智不足而力不任也不敢為者
非其智不足而力不能時有以禁之勢有以奪之而已
天下之事不患不肖者之不能為而患莫大于賢者之
不敢為昔者西漢盛時汲長孺至以矯節而發淮南之
倉及其後也諸葛豊以司𨽻而返去其節以二事而校
之豈不繫于敢為與不敢為之時哉國家比年以來天
下之吏大而在朝廷小而在郡縣諂諛相師偷懦相承
號為不肖者葢已不勝其衆而其間所謂賢者縮手畏
避亦近于不敢為矣今也主上舉權綱而大振之網羅
天下之賢者思盡付以天下之事不啻如退阿進即墨
也然而不能為者固無足以議此而能為者顧亦何所
畏避而不為哉要湏有人焉而為之倡然後天下風俗
可以少變而趨于大治竊嘗反覆而思之其舉而倡之
莫如閤下夫以過情之語而妄説于人某亦不忍為也
葢去年冬主上始新政事驛而召者十人閤下實在其
中曽未數月自博士而為郎自郎而賜對遂寵以延閣
之名而付以一路之事書名御屏賜以鞌馬禮遇之數
皆近世所無有是主上之待閤下将有不止此者矣以
主上之待閤下将有不止此則試于外也豈不亦觀閤
下所為而将有以付與之歟不識閤下何以為也以他
人之材固有不能為者閤下自少年以直亮聞于當世
而志氣日以宏聲名日以大苟從而見諸事業是猶騖
八駿于九軌之道縱横馳騁無不如意信非不能為也
閣下又素負敢為之名而遇可為之時八州數十縣之
衆亦不為少貨財之虗贏獄訟之緩急奔走之吏引其
亷能而罷其貪懦與夫國家之利病民人之休戚問之
使者所不能為者豈無可為者哉某嘗怪世之士大夫
類知以其職之為職而不知其職之所以為職夫以其
職之為職是猶富人之營其家苟以利于我者為足以
富而已知其所以為職是猶亷吏之營其家得一物焉
必究其所從來不徒欲富而已也夫所謂部使者按籍
而督州縣之賦執筆以奉朝廷之命限歳以舉小大之
吏是不可謂有為也州縣之賦敢究其所當得乎朝廷
之命敢論其可從與否乎小大之吏歳舉之外敢有所
論薦乎是猶可得而名言也至其不可得而名言者則
又在所設施耳以一道而推之雖至于天下可也某北
方之鄙人仕為郡之小吏顧其平生頗知自守未嘗以
進取為事非有左右為之先非有權貴為之援特以慕
下風而仰盛徳以求見于閤下乃刺口而論天下之事
此在古人則為言深然主上以特達而知閤下意閤下
之待天下之士亦當以此是以自恃而不疑恭惟閤下
少霽其威嚴而幸聼其猖狂之論上以副主上之所期
下以為天下士夫之倡則某者儻受知于門下為不忝
矣不宣某惶恐再拜
　　上信守周侍郎書
君子之學必其内有所主然後外有所不惑然世之君
子每切切然以得位為足以行其道及其未也則歉然
以為道将不行而不知不行者不害其為道古之聖賢
其未得位也則養其所謂道其既得位也則行其所謂
道苟位不可居也則亦全其所謂道是故投之富貴而
不驚屈于貧踐而不耻凡吾之所以出處進退者無非
以道為凖的焉以一身而論之則有窮達之殊以道而
觀之葢未始有二吾知為道而已至此而不能惑者惟
其學之内有所主也昔者伯夷之清伊尹之任柳下惠
之和孟子皆以為聖人其清與任世固以為不可跂及
至于所謂和者遂以為将無所往而不合葢世俗之所
謂和也及觀士師之三黜與孟子之所言然後知聖人
之和與世俗異何也進不隐賢必以其道遺佚而不怨
阨窮而不憫此聖人之所謂和也夫聖人之所謂和者
進必以其道也使不以其道是安能不怨而不憫哉故
曰直道而事人焉往而不三黜又曰不以三公昜其介
則和之中又有直焉而天下之論遽以為無所往而不
合者則亦昧于聖人之道則有以悻為直者及其困也
于道不能無枉有以矯為直者及其過也于道不能無
悖惟聖人寓其直于和之中故雖縱横萬變必至于道
而後已雖有鈇鉞之怒不能威雖有軒裳之利不能誘
何者内有所主故也某不佞學于聖人之門有志于此
乆矣少之時聞閤下之名常有願見之心不意今者獲
在幕府是以敢冐昧而自進其所言然竊觀閤下之在
朝廷自中祕而為御史自御史而司言動真以道事君
者退自吳門優游里社若無意于當世屬者天子感悟
驛召舊人閤下始以連帥之重留為春官以總成均之
政意閤下之道將自此而得行之然而坐席未煖出守
于外質諸道路閤下議論之際又有所不容者士之聞
閤下之風意其特立獨行以傲睨天下之士言不可得
而交貌不可得而接也今也獲拜于庭以望見盛徳之
容寛然其不矜退然其不吝凡小吏之所以事大官者
至忘其所畏焉然後知閤下其和而直者也内有所主
者也深得聖人之道者也故某願三沐而受教焉
　
　
　
　
　
　
　
　
　南澗甲乙稿巻十二
欽定四庫全書
　南澗甲乙稿巻十三
　　　　　　　　　　　　宋　韓元吉　撰
　書
　　上建康帥張尚書書
某讀詩至于我思古人實獲我心未嘗不歎于古人之
難遇又讀詩至于雖無老成人尚有典型然後知老成
之亦足以為古人也蓋士方窮時莫不有志于天下之
事惟其求之當世而無以告語由是必思于古之人苟
或當世而有以告語也則又何思于古之人哉然學者
之弊常在于好古而不識其實則以為古之事不可行
于今而今之人不能盡如古規規然守其説以取高于
世俗是皆近于古而不切于用者也何也且上此而百
世可以為古矣下此而百世豈不又以吾為古哉彼其
説曰吾有取于古之人耳古之人有堯舜焉有桀紂焉
不獨有孔子而有盜跖焉則又可概取乎惟其取于能
獲我心則可謂云爾矣某之始學也固亦未免斯弊也
得一言而信之以謂可行也行之而窒焉則慨然以為
無復古人之事矣及其既長也以為古人既不可見得
見老成者斯足矣顧其飢寒憔悴猶以上世之澤齒一
命于州縣然某之仕也始亦未嘗求人之知而待其自
知焉然而知之者無幾也故屢厄于銓選之法毎更一
官則一試于吏部葢人獨試于始仕而某獨三焉世莫
不笑其迂也某之意葢有所不得已也竊嘗深念聞閤
下之風而足跡不至于門墻姓名未通于典謁閤下過
聽千里而召之意者將以察其貌而聞其言也夫以一
命之賤而見于天子之從臣郡佐之卑而謁于連帥之
大府其上下有等衰其禮貌有輕重是固未可以傾葢
而談更僕而語也閤下雖欲其言何自而聞之不然某
試誦其所欲言者而閤下試聽之可乎今天下之事某
不知其緩急先後也十數年來用事者所以藉口而謝
天下不過息兵二字而已自息兵之外政事日以不修
風俗日以大壞譬猶人之病醉昬昬擾擾肢體與向者
同而舉措與向者異固不可指言其狀天下之人葢疾
視而不敢言心語而不敢議也屬者主上翻然感悟黜
陟善惡區别邪正將以大新庶政之原雖三尺童子葢
亦開口吐氣以望天下之治今既數月矣聖意焦然于
上羣議紛然于下設施之事若未有統者何哉誠不知
中外誰可以任此者也夫必欲以一人之言而更一事
以一事而下一令此不亦失之太繁而議之太過為之
要者莫若先變天下之風俗夫天下之風俗皆起于士
大夫智者陳其謀能者趨其事而人君與大臣總其成
如此而不治者未之有也風俗既振則天下之事皆可
以敘而施行欲兵而兵欲農而農欲富而富欲强而强
如人之元氣既充則外邪皆去百骸九竅怡然順適而
無不可者今也賢士大夫猶復相與退避畏縮以為吾
未至于其任不當以先慮其事且古君子君有問焉其
應如響及其得位而行無不如志是豈不先慮而獲哉
雖孔子孟子歴聘諸侯問政焉告之政問仁焉告之仁
莫不盡其宜而適其當謂其不先慮吾不信也恭惟閤
下聲名著于華夷風采見于事業隠然徳望向之所謂
古人今之所謂老成者也宜起而任此乆矣意者規模
素定于胸中將亦兼收天下之人物以資異日之用而
某者不自知其淺陋猥敘其平生以冒昧于萬一之遇
夫持方寸之木于大匠之門雖固不少此亦不可為無
用惟閤下其亮焉所謂文雖多不能盡獻往嘗著三國
論頗有意見閤下觀之以為何如不宣
　　上張同知書
某聞之君子出而應世用其規模取舍必有素定于胸
而人君之信賢莫大于進用之始葢規模取舍不有素
定則動為世之所移進用之始不竭底藴以告于上則
後日不為人君之所尊信孟子之見梁王守仁義之説
而不易也雖不用其道益尊商鞅之見孝公每下其説
以取合焉宜其有不終之禍矣士生于世其以孟子為
法而鞅為戒哉此在賢者所以欲觀其進用之始也洪
惟聖天子踐阼舉朝之臣不足以膺注想之重而必以
徵閤下為先手札而召親降色詞而問閤下所言其盡
之也士復何憾萬有一為思慮之所不及則天下之望
何自而釋哉自權臣之死太上皇帝更媺萬化既七八
年矣主上紹隆大統憂勤匪懈又數月矣捄天下之弊
孰不曰人材聞一善則舉之見一賢則招之百執事之
位至無虚焉而天下之弊終以不去何哉有人材之名
無實用也孟子有言不信仁賢則國空虚夫國之空虚
非無仁賢也有而不能信是亦空虚爾矣今之人材有
不得其言者矣有不得其職者矣有不得其地者矣徒
欲人人聚之本朝以為觀美譬之作室者聞天下之有
良材不惜千金而市然猶露宿于野疾病者聞四方之
有良藥不憚千里而求然猶伏枕而臥曽不知所以用
之也故大匠之用材不踰丈引而足以支大廈良醫之
用藥不越銖兩而足以已竒疾自古人材非天降地出
特在用不用之間不可不察也夫一人之智不若衆人
之智一人之力不若衆人之力也今諉事于人以一人
為不足豈若合衆智以圖之合衆力以舉之哉合衆人
者非一人往使一人窺之又使一人待之也合衆多之
論定其當而使一人行焉則無不濟矣日者閤下勸主
上以諏訪天下之事固求治之要也然天下之事有先
後患在門庭則先治門庭患在腹心則先治腹心今日
之患外患也外患既急要先治之于門庭而閤下特欲
付之將帥而不問此某之所未諭也葢某嘗指靖康而
論矣當時更革號令無非朝廷美事惟禦敵之䇿未能
稱是不過大臣將兵以救河東堅守京城以待四方勤
王之師而已向使大臣果能用兵如周瑜陸遜四方勤
王之師果可倚重如李郭葢未害也徒有其名而不知
其不可用豈不上誤社稷而下誤生靈哉今固未至此
然去嵗敵使興慢侮之言議者皆曰可戰矣非天相我
則幾至阽危而戰卒不勝金主既殞兩淮凋瘵已甚邇
來先我致好議者皆曰可和矣使者一往而被辱再行
而不受而和卒不成自和戰之未遂也議者則曰可守
矣若又如和戰之謬豈不大可慮耶夫戰則當有其備
和則當有其謀守則當有其地非可倀然妄動以僥倖
于萬一也戰既無備而和既無謀矣則所守果何地哉
以驕將御惰兵而一二書生角無用之談者半嵗往來
而不決兩淮之間未見其有控扼者也夫敵之强弱存
亡葢不必問苟有以自固吾圉要當汰擇將帥簡練兵
馬度要害之地高城深池而必守焉見利勿動見疑勿
驚而彼能越吾地為盜者人不信也日夜以圖之假以
數年吾之事力既振何往而不利然縣官所少又不過
曰財夫財非所慮也朝廷能一戰而復中原雖仕者罷
俸耕者輟食其誰敢怨惟其有無用之蠧但見其不足
也今毎事不欲撙節而止務財賦之增儒士齷齪任用
不快必使豪健之吏馳騁四出以網羅利源就令得人
如王鉷楊慎矜裴延齡數輩當時非不號能自今觀之
有益唐室哉近者已用一二小臣措置酒坊于外不識
主上何自而知其人也此弊一開異時百官有司皆可
自他塗出矣上之宰相執政次則侍從之臣臺諌一有
論列無不罷斥内侍之微武臣之賤閲月踰時章四五
上而僅免焉不識誰為主上謀之也廟堂之賢安可謙
遜退托而不任此方主上富于春秋踐阼未淹月舉措
一不得宜無正之者則習熟而行後將有難正者矣閤
下勿謂本等之位有常職而不可言也天下之士望閤
下者以彼不以此主上之待閤下亦異于他人矣閤下
而不言誰當言者朝夕納誨以輔台徳正閤下之事也
聞之故老建中靖國初起范忠宣公于潁忠宣已自病
不能視物慨然欲行其親戚子弟固邀止之至肩輿偽
遊于園以為在道路忠宣悟而歎曰宰相吾為之矣夫
復何求爾輩知其一未知其二主上新即位欲訪治道
以吾老臣言可信也使吾得見主上而一言勝于他人
之百言矣忠宣之論正閤下今日比也詩不云乎徳輶
如毛民鮮克舉之我儀圖之惟仲山甫舉之愛莫助之
衮職有闕惟仲山甫補之蓋山甫之補衮在于能舉其
徳而人之愛山甫在于圖徳而莫助閤下今山甫也凡
某之言閤下或以為然則固某之幸以為不然其委而
置之無俾某有好名之譏不宣
　　上賀㕘政書
某愚不佞荷知遇為甚異屬者弟兄皆辱論薦内顧何
人可當厚意竊聞使事之還既已累月不敢以寒暄無
益之問上勤省覽誠不知閤下所使何事然自故嵗天
下藉口頗以敵人為慮朝廷施設較之往日亦似稍為
之備者疎逖小官不當預聞廟堂之論獨念既齒一命
以從宦于州縣且又世受國恩宜與社稷共休戚方時
安平固未享富貴之利而患難或生則亦均受其害者
私憂過計懷不自已輙極愚意以陳于左右或者所以
報盛徳也葢國家越在東南垂四十年矣自講和之議
興敵之結好又二十年矣其果以和好為萬世策耶抑
亦計不獲已姑欲自治而款之也以為萬世策則自古
無倚外敵而可以立國者如欲自治而款之則二十年
之間不為不乆何尚未有發也昔越嘗屈己而事呉矣
故曰越十年生聚十年教訓二十年之外呉其為沼已
而勾踐之報呉果不出二十年之外越小國也其壤地
直今㑹稽數郡故生聚教訓必待于二十年而後可以
我之大二十年之乆曽不知所以報敵者得不愧于越
歟議者徒知歸咎秦檜今檜死遂五年矣國勢之强弱
視前日為幾何夫講和之議未大失也敵雖吾讎然一
旦許我以還母后復梓宫休甲兵而謂之和亦何説以
拒之其所失者嵗入之幣始不當甚厚以坐困吾民爾
何也祖宗以全盛之時幅􁆟之大其餽敵者未如今日
之數且前不與我和而後與我和者是亦畏我之盛將
以圖己也彼既有畏我之心矣盍亦少忍以持其事雖
薄其幣和議安有不成哉然事巳往矣天下之事有未
往者不識朝廷何以待之也如聞敵人遇吾使命之至
必耀其兵甲陳其車騎以自示其强盛且大治東都宫
室浚汴渠力役並興未知信否夫冒䪺之遇漢惟匿其
精兵見其羸弱使中國無所畏忌故高帝有白登之敗
今敵乃自示其强盛蓋亦無能為者矣阿房之工未休
閭左之戍繼起足以致勝廣之盜而秦遂以亡敵之大
治宫室力役並興葢已不勝其擾天意人事于此極矣
得無乗隙而奮者是特遲速之間爾雖可為朝廷賀亦
可以為憂也可為賀者敵于此有敗亡之漸可為憂者
大盜崛起于中原則有倍費驅除者聞諸道路去嵗使
人之來其禮稍有不至夫亦何恃而敢然其所需乞又
非外廷所可知者使其果遂都汴自汴而下順流鼓楫
不數日可抵四口則淮南其可不慮耶又汴京四通五
達本非定都之地祖宗時徒以東南之粟便于轉漕嵗
運八百萬斛然後汴京可得而都今其來也勢亦無所
得食萬一欲以嵗幣少易東南之粟不識朝廷又何以
待之也夫天下有大勢有定理所謂定理者曲直順逆
是也所謂大勢者當自其時而論之也今天下之定理
我為甚直亦為甚順固不必深議至于大勢竊嘗借三
國為喻也三國之時呉蜀皆欲取魏然魏卒不可取者
以蜀不能有呉呉不能有蜀爾後呉蜀交通而魏以為
病今敵據有中原勢猶魏也北盡江淮南盡嶺海西控
三巴而接漢沔則呉蜀之勢吾既兼之矣反不能以取
魏何也闗羽下襄陽魏人幾欲移都今襄陽葢吾有也
劉備得漢中曹操始不能與之抗其後由之出師而闗
輔至于響震今漢中葢吾有也荆州之地魏得之足以
制呉蜀呉蜀得之足以抗魏今荆州葢吾有也夫理與
勢吾皆有之則亦何懼于彼而甘為之下所未可為者
當謹俟其機爾曩者敵與我三京陜右而遽以敗盟此
一機也順昌之捷合諸將之力可以取汴遽復退師闗
中之大隨得而隨失不能據有一縣猶之可也厥後敵
復弑立其一二官長狼顧麕駭未有歸附中原之民引
領南望此又一機也是時興十萬師下一紙詔勢必瓦
解風靡雖未能長驅幽薊近可以得京洛下不失削其
嵗幣俟其請命而與之正君臣之分然大臣方以養疴
而罷謀宿將方以怙貴而苟安返以遺敵人之資得不
為之附膺頓足流涕而太息哉故願朝廷亟為自治以
俟其機非欲無機而妄動也自治不過三策一曰人二
曰兵三曰財某請先論人之説夫濟大事必以人為本
古今不易之論也在上則得其財而用之在下則得其
心而用之皆人也數年以來招置人材不為不廣布之
中外不為不多矣而庶事未至振舉風俗未以大變士
風猶為闒然者此豈無説然也昔姚崇叙次郎吏而明
皇不答徳宗親擇畿令而柳渾不賀葢人君所擇者輔
相輔相所擇者百執事之人此各有其職今也人人而
薦之主上使必親見而後用此殆諸公懲前日權臣專
恣之過逺嫌疑之為也欲以盡人材而懼其未也人君
之必自用者惟將與相耳否則有將相之才而未試者
爾當親見而識之至于一介之士寘之列位豈必人君
之盡識歟且文臣以是可矣近者所任武臣有遂轉一
官遷一職者俟其終更而審察者此復何耶苟以為軍
帥多非其人是不待一日而易之也如皆其人矣姑欲
收遺材以備緩急則籍于宻院以次任之足矣安有未
見其功而予之官職乎予之官職而置于閒地乎徒為
是虚名美觀也至于人心則尤不可不收者急于財則
民怨吝于財則軍怨軍怨者禍速而易見民怨者禍逺
而難知事雖不可概舉然人心之所悦者公所服者平
所慕者信推是三者而行之則人心得矣其次請論兵
之利害夫師克在和不在衆用兵鬬智不鬬力非必援
引古今而後見也國家儷于漢唐實以養兵為大蠧自
渡江以來西北之兵萃于東南則其蠧尤甚今西北之
兵既已老矣近所召募無非東南之人與西北士卒之
子弟而猶用西北軍額以填之是務多不務精也昔者
嘗怪謝幼度之破苻堅是時江左為晉已五十餘年實
用東南之兵以卻大敵陳慶之送元顥是時下晉又巳
百有餘嵗以兵七千轉戰魏地破其四十萬衆無與抗
者豈東南之兵果不可用耶顧將之何如耳且又有甚
弊焉西北軍額皆繫于殿前衣糧之外日有食錢諸路
將兵則衣糧而已以諸路言之江西非無禁兵也而駐
殿前一軍于章貢福建非無禁兵也而駐一軍于漳泉
二廣非無禁兵也而駐一軍于潮海皆以彈壓盜賊為
名是逐路禁兵為不足用矣則逐路禁兵雖闕之可也
猶復促募不已而外復有彈壓之軍向者禁兵與廂軍
為二今又為三焉縣官安得不匱哉殿前之軍給以經
總制上供等錢逐路禁兵給以州縣之常賦然殿前軍
所募人與逐路禁兵何異而所給過倍為之計者莫若
遇殿前軍有闕選于諸州禁兵而用之循祖宗出軍舊
制更番迭戍于彈壓之所加其糧給用以激勸而以逐
路彈壓之軍理為逐路禁兵所缺之額取其費以充則
經制上供之財亦可省矣此養兵之利也西北之士雖
老近稍汰而出之方州小者百許人大者幾二百人彼
雖稍釋軍伍之勞而反有道路流離之苦州郡驟添使
臣數十百人夫亦何用且俸給有不可以時辦者此輩
誠筋力不逮然亦習熟戎事經厯艱險豈無可用之才
今近自江東淮甸逺自荆湖襄漢皆有曠土與其募民
力田曷若用所汰之士給其糧具牛種而耕之一嵗之
外使得食其所入積聚其衆略倣陜西城寨之法閲習
控禦以為屯田因擇其强幹有勞者用為巡檢而命帥
司州將督之不猶愈於不釐務指使之科而坐食哉此
汰兵之利也朝廷往嵗嘗以兵權付於一二大將收之
御前號為都統制固逺慮也然御前都統制者其名也
其自為一軍猶自若也嘗觀祖宗所任邊帥之效矣河
翔闗陜十數大鎮無非宿兵之地帥則皆用大臣下亦
兩制其將兵之官不過於副總管與鈐轄都監正副將
而已其後慶歴熙寧用兵亦命文臣為宣撫故二百年
間將帥無握兵之患今諸路帥司所將者州兵而大兵
所駐則惟都統制馭之陪都之重莫如建康留守之臣
而都統制蓋與之分庭抗禮他州在所不論也近日沿
淮上下間用武臣得為安撫雖欲潛師為備廟堂得不
深思耶至於蜀道之逺與夫輦轂之近又有乆任而不
易者則非某所敢議也下此有財之説天下莫不以財
為急而某獨以為後者夫財之在民與在國實無以異
後世掊尅之論興始以歸之公上為富國之術今朝廷
用度亦窘矣誠使百姓充實一旦有大費雖細民缾甖
囊褚之物歛而用之其誰敢不從然不知大費之後足
以奠枕耶民亦願輸而不憚如其未也安可窮民而自
利哉且財貨之目異于承平時固已不可勝數常賦之
外有總制總制之外有經制經制之外有和糴有折帛
有月樁算丁于僧道鬻爵于富民貿田于州縣所未賣
者度牒未收者職租而已觔革羽毛銀銅鹽鐵名為不
得科歛而使州縣自任其謗以應上之須者事亦不一
雖欲復取其又何加朝廷既知以節財為務矣乗輿之
服御宰執之賜予官吏之廩稍朘損蓋未已也然不知
諸軍之偽劵其果皆去耶置官總領實未能覈其數役
使于道路假借于親舊者日紛如也三衙之軍當有定
額天子之都白晝掠人于市刺以為軍特欲充其數耳
緩急何所用之此宜密院自招刺于承旨廳以消其弊
且諸軍之糧給皆係于總領而所謂回易者獨不𨽻之
何哉前日葢嘗罷之矣未幾而又復之今其言曰吾軍
衣糧之外裝飾泛用皆資于回易故人人以為不可罷
然主將假之以為妄費者户知之也罷之誠未盡善盍
亦𨽻于總領官而權其出納殿司則專命版曹一官掌
之其弊將不勞而自去矣僧道日益就少則寺觀為可
併勝于取其寛剩也官吏日益就少則祠祿為可減勝
于斷其權攝也餘則儀衛禮文百司技藝伶官走馬之
費又有宜省而不必盡備者昔周宣王不藉千畆漢光
武未嘗具大駕皆不失為中興之盛此蓋因時損益享
實利而不為虚文者朝廷今日患在好為虚文而不求
實利謂宜置官講議而以次更革不待一人之言然後
改一事罷一條也竊嘗深歎朝廷政令或出不為四方
之所尊信未幾果亦變易正坐輕用人言未嘗深加講
議故也試以一二明之遞鋪既巳統于州縣提舉于監
司巡轄于使臣矣而逐州復以指使輪月掌之弓手既
已職于縣尉矣又以州兵官兼其將領不知皆有益耶
如以尉為文臣不可倚仗參用武臣可也巡鋪使臣為
不足用擇道里逺處増置其員可也何在一官之外又
使一官也閩中近籍海船且立賞格俾土豪募及水手
千人則以承信郎命之是糧食當自備也私家雖富無
能日贍千人之理不知朝廷將以此警海道耶抑以禦
大敵也傳聞敵亦漸治舟船于山東其意叵測沿海之
備信不可緩然海路從横惟藉風勢一夕千里若以兵
鬬于舟楫之上萬無決勝之道或值風濤安可㑹合惟
當聚兵要害控扼其港口輕舟往來以為巡邏嚴其斥
堠堅其城壁使敵至不敢越既越不可歸乃謀之善者
某以為此非土豪所募水手能辦也所募之人以禦小
寇或可禦大敵誠非計也且敵萬一用師海道蓋亦掩
我不備直擣州縣以張聲勢必不争利于舟楫也水手
但知争利于舟楫遇其衝突州縣安能捨舟楫而與之
戰徒有駕舟而遁爾不知州縣孰為守哉凡此之類皆
望朝廷更議之也雖然閤下今者位實參預必以為上
有二輔次有右府任不我專故有不可盡言與不可盡
為者然前輩如寇萊公范文正公皆以參預而行大政
當是之時人主不疑同列不忌終于共濟國事其後王
安石吕惠卿之為參預始以制置三司而侵宰相之權
惠卿復欲攘安石之位故近者多以是為嫌夫如安石
惠卿之為參預則不可如萊公文正之為參預則亦何
所不可哉側聞聖上恭己委任大臣實無有間而諸公
同寅協恭之效道侔志合非有前日專制忌克之風閤
下于此而云不可為與不可言非某所喻也今日之事
如救焚拯溺然一日不圖則貽患日深閤下幸而言之
與幸而為之而果不可也則當引去山林以全往年掛
冠之美無為乆孤賢士大夫之望而不決也昔魯使樂
正克為政而孟子以為好善優于天下衛之諸臣好善
故賢者樂告以善道某之庸陋不敢自附于賢者而明
公之好善實過于樂正是以仰恃深眷喋喋于茲恭惟
恕其狂妄少加聽察如有可取一二冀施行之非某之
幸也不宣
　　與蔣丞相論淮甸築城别紙
某輙有愚見恃相公方開公正之門用敢贄諸左右江
東之于淮甸蓋脣齒也某之效官既踰年矣江淮利害
亦頗講之士大夫孰不欲朝廷増修邊備日者諸郡往
往自請城築諸將且為闗隘之設其説甚美其費亦甚
大使費而有益不問可也然採之輿議謂諸郡之所少
者兵爾非城也今兵數未之益焉地將誰守之建康都
統司不過五萬人所守闗隘將十有餘處毎戍以三千
則僅足以分三千果足以抗敵乎敵衆而不分常以大
勢壓我而我兵不如敵衆復自分以弱其勢利害蓋較
然欲緩急資于民兵者恐尤不足以敵也為今之計莫
若益募州兵以壯淮甸俾足舊額而移城築之費以養
之兩淮得十萬人則亦甚矣至于闗隘非至要之地姑
俟他日可也夫千金之家其治生財利亦有先後苟力
之未給而每事欲舉焉其自困必矣不審鈞慮以為如
何伏以相公經理萬務諒無遺䇿而某懷仰知遇不能
自己敢因修慶布露其大略干冒威嚴愧恐無地
　　與任信孺書
比窺報命伏承執法殿中不任忻快乆欲具一書為賀
效世俗作牋牘則懼渉不情輒以幅紙又似太簡遲回
至今已而思之不若以意之所欲言者薦區區于左右
或遂少助則其勝于尋常之禮萬萬也葢臺諫之風不
振乆矣至謂中書奉行臺諫風旨十數年來遂為宰相
私人朋姧報怨固無足論自主上赫然更化士皆親擢
其間姓名著于中外者亦不為鮮而某獨以為不振者
誠見祖宗之時臺諫論事者為多而彈擊者為少近世
臺諫彈擊者為多而論事者不特為少乃近于絶無也
夫論事者將以禆時政之闕失也彈擊者將以去朝廷
之姧邪也今于時政之闕漫不之省而于姧邪亦不能
大有所去姑取其失勢易逐者虚張痛詆以買直欺世
未見其為能振也葢時政之闕皆君相已行之事言之
常有拂意忤旨之患不若彈擊臣下可以掎摭細故下
及小吏藉口而塞責然使人君以為時政真無闕而朝
廷真無大姧大佞故臺諫之論止于如此則其為患可
勝言哉且人臣論諫而惟患拂意忤旨云者此吾之志
不堅理之不勝爾非必激訐鬭怒然也唐之善論諫無
如魏鄭公次則陸宣公以鄭公之遇太宗宜其諫行言
聽而徳宗之猜忌猶于宣公無不從者葢二公之論皆
委曲至當合于人情而切于義理人君雖欲拒之無得
而拒之也以是觀之人臣不知論諫之道而特以畏避
為事此孟子所謂賊其君者也包孝肅公在仁祖朝最
為勁正敢言嘗取其奏議讀之明白簡易一無虚詞其
論事則曰伏見某日指揮某事有不可行而已其彈奏
則曰伏見某人授某官不堪此職而已如人家立語于
父兄之前雍容閒暇不為縁飾真可為後世臺諫之法
也下此又有一弊以為論事失之苛細欲俟其大者而
後發如陽道州之為者是殆不然前輩譏道州任諫官
七年都無所論幸而及裴延齡之事而去向使止五六
年而遂遷則是終無一言此猶責道州之淺也夫臺諫
之為職要當朝夕納誨以格君心之非俾徳宗預知延
齡為不可相不待于既相而欲毁其麻也既相而欲毁
其麻則是言無所益故決去就以為身名不知七年之
間所陳于人君之前者何事所以開道啟迪者何説説
之不合則宜去乆矣豈必在于相延齡一事哉凡此者
某之所欲言也至于條具縷析又非某所可言矣不識
執事以為然乎竊聞主上之擢執事得于向時登對之
初而執事近為裏行復首論水災以廣上徳自覿除目
輿望實為愜然恭以素學深厚必有所處敢幸志其逺
者大者而勿蹈近世之規使如僕輩不復能有所言則
臺諌之風指其自執事振矣
　　答朱元晦書
某叩首再拜啟去冬既遣人修慰即過宣城春盡還舍
始覩所報敎甚以浣釋欲再奉一記乃乆無佳便愧向
實不可言旬日前方領詹機宜所附四月手墨蓋濡滯
如許也且聞尊夫人已畢大事以我之艱知元晦辦集
尤不易矣仍審少留塋次動止之詳豈勝慨歎比日秋
冷孝履何如某憂患寓居號慕益逺僅未死滅無足念
者江左苦旱早晩稲皆損嵗事殊可慮也哀苦亡聊杜
門郤得理舊業但殊無晤語之益耳見敎不必觀佛書
固然正以鄙性魯鈍少年多寓僧寺中嵗復耽文詞嘗
出入其説及粗窺聖學之門若禪宗則乆見其病特欲
窮佛之説所自不敢便以他人之言為據也两嵗居喪
乃得取其經帙大者觀之料元晦髙明染指絶塵不必
如是之迂也今亦盡止矣其詳未易遽陳要之吾聖人
妙處在合故一以貫之釋氏之弊在分爾餘不足論也
如何承諭亦悟口耳之習至幸惜相距數舍末由面請
爾嘗謂學者要須有得始能自信故易與中庸大學中
皆語其得孟子又發明自得之説此猶黙識非口耳之
所及矣至于自信則所謂考諸三王建諸天地質諸鬼
神百世俟聖無所疑惑然後可也向示胡子知言有意
乎窮理者惜其著書之早爾程氏遺書則極詳備所謂
不敢去取者非所望于元晦也愚意則以為須去取爾
和靖先生甚不欲人觀止令讀易傳故其所編極簡且
云觀此足矣近見王徳脩秀才從和靖于晚年者則聞
其説尤詳蓋云所以令諸君只讀易傳者易傳所自作
也語録他人作也豈能盡記其意有贈夏翇數語因以
録呈試熟復之貸金荷不外某窮悴止江東有少俸連
遣二女子且置得數畝飯米去嵗了兩處葬事今年又
從人假借矣他時稍有餘尚當相助亦已轉語趙徳莊
矣渠為地主必能周旋也因其行得以布問不覺縷縷
向寒更冀節哀為遺體愛重不次某叩首再拜
　　又
便人奉此月三日手教至慰馳向之情秋氣日清伏想
尊候燕居萬福某竊食亡補不足貽記䝉諭出處荷不
外前日因書偶及之恃乆照也此自不當與吾兄商最
爾兄既乆不出則一出固宜自審非若僕輩平日汨汨
仕塗以為貧者也嶽祠則須自請(案朱子答韓尚書書/力辭薦召決不能與)
(時俯仰以就功名末云必若成命已行不欲追/寢則願因其請免復畀祠官之秩故元吉云然)朝廷意
雖未可知亦不應便以嶽祠除下爾至謂無用于世非
復士大夫流不知元晦平日所學何事願深攷聖賢用
心處不應如此忿激恐取怒于人也與世推移葢自有
道要不失己但人于道不熟便覺處之費力耳如何如
何偶來介不俟即歸因趙仲縝行得以附此自餘仲縝
當能言之所冀若時為器業倍萬珍厚匆匆不宣
　　答李塾書
七月日某頓首復書賢良李君足下某昨與令外舅遊
聞足下雋才甚著日者復幸尊公同制而升得奉周旋
每以未見足下為恨也中都坌宂日力不暇給雖欲從
多聞之士以講明道藝之藴如無繩而縶馬敢意高誼
不遺跫然足音乃臨于蔀室寵以書教述古今言行之
要取士之略知唐制不逮于漢而本朝獨近于古者粲
然其文之華也鏗然其韻之美也淵然其中之宏而渥
然其外之澤也夫制舉之缺自元祐以迄今聖天子蒐
羅于四方而足下昆弟褎然為首以振眉山之舊禮樂
法度之源兵農刑政之本足下講之熟矣六經之説無
不習百家之言無不通此猶未足道竊嘗念之中原困
于兵革者逾五十年衣冠淪于塗炭天子蓋不忍為之
屈思得非常之材以攄天下之憤而復致周道之興故
鄉舉里選為未足而前史以為制舉者所以待非常之
材也上心慕焉足下宜有以副此也某之老懦徒將拭
目于斯雖然不敢忘也既勤厚意之辱故輙上以為謝
異時功名之來足下徐舉武而收之始可以為今日賀
也不宣某再拜
　　答陳亮書
頓首復書同甫上舍足下比承過臨遽甚未及款然一
奉餘論亦足慰平昔願見之心伏辱示教審聞舍安稳
且蒙惠貺文巻連日偶暇方得盡讀不啻如釋調飢也
足下學力既博筆力健甚且于歐陽公文獵其精華而
咀之宜其不蹈近世畦畛矣至于攷究文中子之蘊詆
訶陳壽之未善皆合至當之論鄉閭銘誌序記意皆不
苟然持此方駕于古信無難也況足下讜言宏議又有
藴于胸中而未究者某衰懦不進何足以祗大惠徒知
感愧藏弆而已夫君子之待時亦猶智者之用兵先為
不可勝以待敵之可勝也不可勝在已可勝在敵苟有
以待之矣其于世之用何必焉惟不至于用而卒無有
也則善矣誠願足下益厚其有以俟之也然偶有一事
欲資于左右未知然否比見宗忠簡公遺烈甚壯而無
狀之與傳之者足下與其家子弟既善又為之銘墓若
其乃祖在仁里名徳不可一二數自靖康以來名臣巨
公中亦不可一二數也足下一為紀述何如承許稍涼
至郡城甚幸今嵗一雨應期遂當有秋顧疎謬于此時
無一二可以警教者亦願足下之不鄙我也匆匆布謝
不能盡所欲言尚幸恕照不宣
　　答汪尹書
某頓首復書作霖教授學士足下道之不傳乆矣天下
之士其號稱學者孰不曰吾欲學夫道然而世卒莫之
許焉豈道為終不可傳哉幸有許焉者其不詭于聖人
幾希其言合而近者復幾何哉昔夫子之言曰志於道
據於徳依於仁游於藝此蓋以教于門弟子之本旨也
所謂志者勿忘之謂游者則或出入焉據不可失依則
不可離乎自後世以文取士雖日誦詩書之言習禮樂
之説漫然不知以道為何物逮其無所得則又反取佛
老之書與吾儒之相似者縁飾求合以為必如是然後
可也嗚呼其果可乎哉今者足下貽書首以志於道為
言足下其知所本矣抑好之而遂欲求之乎顧僕何足
以預此雖然自寓于仁者之里聞足下力學該博以取
上第意者亦厭于文詞之末欲究夫道則猶有可言者
爾足下所稱唐之韓公本朝之歐陽公二者固自以為
紹聖人之傳足以詆訶近世者也及韓公作原道其欲
推明聖人之心亦力矣至于以博愛為仁則亦淺于聖
人之道也夫孟子以惻隠之心為仁之端謂其端緒之
始見者也非仁止于此爾不知顔子之克己者果何事
哉歐陽公論性則以為性非學者所急而六經不言性
不知窮理盡性者果何事哉二公者是猶溺于文詞而
未究况他人乎足下或以為然試推而觀之則亦見夫
大原者矣僕雖老鈍猶將鞭䇿其後繼此有進于左右
不識以為然否伏幸照察不宣
　　答史千書
某頓首復書伯强隠君賢弟足下曩聞從者嘗經上饒
不獲一見之幸毎以悵悵小兒來自秋浦竊知從長者
遊乃辱書縢之貺辭義粲然三復不能去手既已至慰
蒼莨小亭又䝉惠然題詠増光林壑以重老朽之幸且
拜近詩一軸因歎足下才氣議論卓偉如此湯諫序文
盡之矣猶踸踔塵埃間理有未喻造物者抑將大其藴
而後發耶來書所謂人才不可偏廢者確乎至當安得
用材者人人言此言哉則天下事信無不舉矣何由面
布慿紙耿耿蜀道遼邈西歸豈易所寓尚可留否更希
與時消息以樹逺業區區不宣
　　答林黄中别紙書
寵示春秋新解序文得觀妙製有以見考證之詳恨未
盡窺全編以發䝉陋也然左氏丘明之辨近年惟葉石
林之説最備葢以其下及三晉之時推之爾愚意猶謂
吾兄今既窮經旨之奥若丘明是非似不必深究不然
則是杜元凱蘇子由之襲也頃嘗語學者古人㢘于取
名如左氏文學如此竟不知其名字近世士夫一詩一
曲纔佳句便欲掲榜四門惟恐為人所攘耳
　　答祝允之書
某頓首復書貴誠學正先輩足下比辱過顧承惠脩書
指言道學之傳欲趨于正辭采爛然已深慰幸且示中
庸發原一編連日熟復有以見用意之深學問之力猶
不鄙于老儒而咨焉感歎何已上饒禮義之鄉也能文
之士接武某今者寓居遂為里閭每恨于斯道若未見
切切者敢謂得此于足下不翅逃虚谷而聞跫然之音
也幸甚為大夫中庸之書子思受于曽子而以孟子所
傳于子思者合之可信不誣足下指其首篇百有九字
以為要旨實先儒之未及也甚善其善學者能盡心于
此不患乎無得矣然中庸之為義則猶體用云也不曰
中和而曰中庸以和者在人之喜怒哀樂則發而中節
在天地萬物則成位而生育不若庸之盡爾與易相表
裏易則始于天地貫以人事中庸則首以性命終以天
道皆一揆也前輩謂乾之九二龍徳而正中者庸言之
信庸行之謹閑邪存其誠善世而不伐徳博而化即中
庸之義但後世未之識耳足下發其首篇之要是也至
其餘二十九章自性命之原以及於君臣父子之際天
下國家之經與夫知仁勇之徳禮樂之作而復歸于上
天之載蓋有奥妙而本末次序亦未可略焉要當成已
成物則率性脩道施之于天下皆吾之中庸也仲尼之
學所以不同于異端者正在合而不分爾惟合而不分
此中庸之不可能也若遂分焉則猶異端矣足下倘以
為然願益廣其説而大之知粹然皆出于篇首之旨而
不離于道此正子思子所望于後世也
　　答子雲示呉生三物銘别紙
養生固是一事既有此身何可不養以受其正若只要
不死便一邊去不知或遇横逆而至于死則何以處之
莊子所謂虎食其外仲尼所謂夕死可矣須理㑹過也
釋氏詆仙以為守屍鬼葢謂待千萬嵗而後死校之凡
人則乆長責以聞道猶隔一塵也
釋氏只是説一悟門故以山河大地六根四大皆為前
塵妄想要人悟見本來面目爾若便悟得固善未至于
悟則執持此説所失反多所謂癡人前説夢也果用此
説佛從何來然佛之説卻自有救此處故曰一切權道
攝人為善華嚴經許多境界臨了方咄善財法性如是
摩詰經諸大弟子自言不堪往彼問疾足以知其權道
今人以其權者為正以其反説為常豈不哀哉雖其徒
號尊宿明了者錯亦多也伊川以為無一人卻太過
吾儒至孔子而後集大成上古聖人因時成務猶各用
一説也以三易所起三正所建可見孔子直是不肯分
開故最為難曉以此養生以此坐禪以此治天下要之
是分不開可離非道也莊子所謂盜亦有道雖未知所
擇不可謂非道也今于周易觀之看自己合做甚事即
為隨時之義也
子思孟子説誠孔子猶不説只説無妄釋氏先説妄故
好聽也蓋无妄即誠也則其妄者皆不必説矣誠者天
之道誠之者人之道人與天一也特位不同而事有異
易地則皆然也
吾儒所謂天者理之自然而無二者也欲人易曉非穹
然在上之物也故曰天理盡性知天釋氏則以神明之
尊者為天故于外别説曰佛士大夫不能不惑然其説
有如來圓覺及無佛無我則是也三界外塊然在上果
何謂耶
道非只在氣精神也氣與精神為吾之内爾天地萬物
日用者皆是也孟子有所謂浩然子夏有所謂未始有
氣者則深矣張葆光論易乃以神道易三者言之便自
有差今止以氣精神為道若此三物從何而生守而養
之便以為道則膠柱矣老子所謂恍惚者謂其中有物
有象而不可名狀也若著在恍惚則釋氏所謂弄精魂
矣然孔子亦不肯説恍惚中有物有象只説太極而曰
見乃謂之象此更不疑誤後學也
老氏雖説無亦不拘于無釋氏雖説空亦不拘于空故
曰常無欲以觀其妙常有欲以觀其竅則有無一也色
不異空空不異色則色空一也猶一隂一陽道矣孔子
更不肯説無與空者恐人之習其説入于漭沆無實而
遺治道也後世之有𤣥虚寂滅之説而不能治天下者
由二家之學有以啓之也
人要用功且以存心養性為先真積力乆則自見觸而
長之喜怒哀樂發而中節日用之間縱横自在益有可
樂若調氣以養生收心以坐禪亦不妨事然既是士人
是須做士人事便要絶粒飛昇累劫入定則是有貪求
之心也須要素富貴素貧賤素夷狄素患難皆無入而
不自得即仙即佛矣
生乎由是死乎由是生死一理也原始反終故知死生
之説若只要生不要死是未知其説爾知其説則死生
俱不礙道故釋氏以元無生滅動人要須識其實若但
以生為幻妄死為真實又卻病也
　
　南澗甲乙稿巻十三
欽定四庫全書
　南澗甲乙稿巻十四
　　　　　　　　　　　　宋　韓元吉　撰
　序
　　繫辭觧序(案元吉繫辭觧朱彜/尊經義考云已佚)
易之作何也聖人將以傳天下之道也或曰道其可以
言傳乎曰言不可傳則焉用聖人故曰書不盡言言不
盡意然則聖人之意其不可見乎聖人立象以盡意設
卦以盡情僞繫辭焉以盡其言變而通之以盡利鼓之
舞之以盡神此之謂矣夫傳聖人之意者言也因聖人
之言以求者道也故辭旣言爾凡陳于卦而附于爻皆
辭也而後世又以不陳于卦不附于爻泛然論易之指
歸者别謂爲繫辭或曰大傳也有議其非孔子之作吾
意其爲贊易道以黜八索者非孔子莫能也不然其必
有自而傳歟古人傳易者多矣或指其象或定其數或
究其理而于繫辭獨取其大意而略焉間又講之而不
備泥之而不通則所謂象之與數數之與理固無自而
合也三者無自而合其於聖人之道能盡而知者鮮矣
學者欲探聖人之道當自易始欲明聖人之意當自繫
辭始於是而得焉知天之所以為天人之所以為人施
之天下何務之不成何功業之不見哉况夫異端之説
皆不攻而自破矣予生嘗有誓年至六十乃敢著書淳
熈戊戌嵗既六十有一始志其自得者作繫辭解閲再
嵗而僅成因序而藏於家嗚呼後之君子有所自得然
後於吾言為可信千載而下使聖人之道復傳是則聖
人之意也淳熙十年正月潁川韓某序
　　焦尾集序(案通考韓元吉/焦尾集詞一巻)
禮曰士無故不徹琴瑟古之為琴瑟也將以和其心也
樂之不以為教也士之習於琴者既罕而瑟且不復識
矣其所恃以為聲而心頼以和者不在歌詞乎然漢魏
以來樂府之變玉臺諸詩已極纖豔近代歌詞雜以鄙
俚間出於市廛俗子而士大夫有不可道者惟國朝各
輩數公所作類出雅正殆可以和心而近古是猶古之
琴瑟乎或曰歌詞之作多本於情其不及於男女之怨
者少矣以為近古何哉夫詩之作蓋發乎情者聖人取
之以其止於禮義也碩人之詩其言婦人形體態度摹
寫略盡使無孔子而經後世諸儒之手則去之必矣是
未可與不逹者議也予時所作歌詞間亦為人傳道有
未免於俗者取而焚之然猶不能盡棄焉目為焦尾集
以其焚之餘也淳熙壬寅嵗居於南澗因為之序
　　髙祖宫師文編序
髙祖宫師文編僅三十巻皆兵火所輯非舊本也公自
少喜為詩然見子弟傳録輒毁去曰士大夫當以行義
為先是何足成名吾以自適爾紹聖中黨議既興公謫
均州歸未終嵗而薨其治命則曰吾平生所行事自知
之他日無請謚毋誌吾墓也故自建中靖國以來公雖
追復元官諸子不敢議銘事中興四十年元祐大臣往
往得諡子孫亦莫敢請也獨鮮于大受所為行狀猶在
用列於篇首某逮事曾叔祖留司御史(韓宗/質)時王蔡方
張有所畏避凡家集手自鐍之無得觀者故公之論新
法觸時禁之言皆不傳於外而所傳奏議十不四五也
南渡流離集藁遂逸訪于四方莫克盡獲惟詩尚多而
内制特少至其他文如與蘇子美書誌程伯淳墓士大
夫雖知有之無復見也嗚呼公固不以文自名者其在
家庭誨子弟每以西漢為宗故其筆力雄健尤為南豐
兄弟所推曽舍人既葬必得公之文碑於道而豫章黄
太史自言因公詩得用事法豈道徳之蘊於内者深其
發於文詞者皆餘事哉小子不佞無以紹君子之澤獨
其文編負笈而藏欲俟備而傳焉懼有河清之嘆因裒
而刊之東陽郡齋夫自涯而觀於瀾歴階而望於奥亦
足以知其大略矣異日求於好事之家繼有得者尚將
附益云淳熙元年十月𤣥孫具位某謹書
　　極目亭詩集序
婺之牙城東南隅有亭纔數椽郡守周彦廣嘗取米元
章所書極目亭三大字榜之然元章舊題乃上蔡也既
陷沒不可見猶得見于吾州豈特其名之適實而字畫
之妙亦因是顯矣然棟宇狹甚不足以陳觴豆列絲竹
客至徙倚而愛之主人僅為茗飲或奉一杯相壽而已
也予再為婺之明年值嵗豐少事乃闢而新焉其規制
不能侈大頗與其地為稱於是來登者酒酣歡甚往往
賦詩或歌詞自見一時巨公長者及鄉評之彦與經從
賢士大夫也蓋婺城臨觀之所凡三中為䨇溪樓西為
八詠樓東則此亭皆盡見山之秀兩川貫其下平林廣
野景物萬態而雙溪直譙門渉通衢百舉武八詠在郡
庠之偏距州治尤逺且須女之祠寓焉二樓不可頻至
惟極目亭在後圃之隙不必命駕煩民得與賓客共之
予以山林麋鹿之姿遇退食之餘好風佳月必攜幼稚
支笻躡履徜徉於兹蓋溪光山色竒花美卉無日而非
我有也吾恐異時太守之賢不得而廢則嘯歌觴詠有
以慰吾之暇者可不傳乎雖蘭亭逸少之風莫及而峴
山叔子之嘆未忘因類而鋟諸木俾好事者其有攷云
淳熙六年十二月潁川韓某序
　　九奏序
九奏者繼九歌而作也昔楚大夫屈原既放沅湘之間
作九歌以文其祀神之曲而寫其宛結以風諫其君有
變風小雅之遺意漢人王褎劉向之徒爭效之然而詞
意褊迫弗逮逺甚宋興鮮于諫大夫始作九誦靖康之
難二宫在郊九品官胡珵亦作九章以述都人怨憤之
音由是國朝騷詞遂與古相上下而九奏者吾友龐謙
孺祐父之文也祐父家單父其先正潁公有勲在廟社
年方壯仕方為海陵尉非有放逐之悲抑冤之情欲訴
而不得也嘗游江湘覩舟人祠事有感於衷一奮筆而
為之由是古今之作殆將襝袵焉信哉祐父之竒於才
也祐父之自序大抵傷其貧且賤而技能之微上既不
能逹於君相下亦不見憐於朋友雖進退不可而終無
怨尤之意此聖人之有取者也故其言幽深而不窮頓
挫而不怒簡而辯曲而明其㫖初若散漫而不知其有
統其事初若譎詭而不知其有道首以嵗君終以送瘟
間以舜陵湘妃之事而祐父之意逺矣其一篇之中則
又指意各自不同非深於騷者舉而喻之亦莫能曉也
祐甫平生好為古文凡前世文章之大者必取而為之
不拔其萃不已也予辱與祐父交蓋嘗見其削封禪書
禎符而為受命書刺七發晉問而為楚對奪逺㳺大人
賦而為羽人賦而今又見其轢九歌而為是九奏也其
筆力自視直出屈宋右不問漢唐也而或譏祐父之文
非世所用夫圭璧匜爵不用於世乆矣今闢地而得㫁
璧壊冢而得蠧匜人猶寶之不忍棄非謂其古之餘哉
九奏之成也會予兄子雲之官長沙而祐甫寫其二以
贈曰一以報之湘中一以置之黄陵廟世之人不吾知
吾其幸知於神乎蓋其志尚如此雖然世之人觀祐甫
之文而知其工者不少矣然而徒知其文之工而不知
其意之有在苟能探其意而勿眩於其文以遂識其為
人則庶幾真知祐甫者哉
　　富修仲家集序
雒陽冨橚字修仲文忠公四世孫也幼孤長子伯父樞
密公季申以其恩入官好學敏鋭自其少年詩語字畫
則已過人逺甚士大夫遊冨氏之門皆知其為令子弟
也旣壯為他文辭益贍又刻意進士舉累薦於漕臺上
官一見輒器愛之爭俾任其牋奏雖其伯父亦謂其可
世吾家也旣更京秩試一邑貳一州得守軍壘而遽終
莫不歎而惜之其二子集其平生所為文以示予曰先
君之交君其厚者願為之序引以藏於家予於是惕然
而驚恤然而感曰曩予與修仲昆弟同寓於閩訪僧廬
游名山把酒賦詩追逐上下今猶多見其文字獨修仲
不可見矣其文實可傳焉可不為之一言雖然士之所
不得自用者才也所抱者志也才之用否繫於時與命
而志之所尚非文字安能發之修仲先世之勲業與才
之所可用一見於天子而不獲盡於一州年纔五十則
命之竒無可言者然其事親極於孝兄弟極于友愛交
朋之間樂易而無忤至其趣向所守則端正而不頗遇
先逹名輩每汲汲咨問其作文之法見當路貴人率告
以天下之利害未嘗為其身謀則其志為可知其為文
與詩則平淡簡逺不為世俗鎪鏤竒崛之態蓋皆自其
家學好事者因其文集而探其志則修仲庶其不泯豈
獨傳於其家而已哉淳熙丙午八月潁川韓某序
　　張安國詩集序
詩之作得於志之所寓而形於言者也周詩既亡屈平
始為離騷荀卿宋玉又為之賦其實詩之餘也至其託
物引喻憤惋激烈有風雅所未備比興所未及而皆出
於楚人之詞後之學者執筆跂慕而終身不能道其一
二或曰楚之地富於東南其山川之清淑草木之英秀
文人才士遇而有感足以發其情致而動其精思故言
語輒妙可以歌詠而流行豈特楚人之風哉亦山川之
氣或使然也自唐以來詩人寖盛有得於天才之自然
者有資於學問而成之者然才之不足不能卓越宏大
則失之淺近而無法學之不至不能硏深雅奥則失之
蹈襲而無功捨李杜而降咸有可議者矣嗚呼若吾安
國之詩其幾於天才之自然者歟安國少舉進士岀語
已驚人未嘗習爲詩也旣而取髙第遂自西掖兼直北
門迫于應用之文其詩雖間岀猶未大肆也逮夫少憩
金陵徜徉湖隂浮湘江上灕水歴衡山而望九疑泛洞
庭泊荆渚其懽愉感慨莫不什于詩好事者稱歎以爲
殆不可及蓋周游幾千里豈吾所謂發其情致而動其
精思眞楚人之遺意哉雖然安國之詩清婉而俊逸其
機杼錯綜如繭之方絲其歩驟蹀躞如驥之始駕若天
假之年施藻火而御和鸞其誰曰不宜惜其不幸蚤世
予嘗欲爲之哀詞悼其平生未果也歴陽胡使君元功
集安國詩得若干篇將刻而傳之以慰其郷閭之思又
掇其歌詞以附于後屬予序引予於是收涕而懷有不
忍述者嗟乎士大夫或未識安國詠其詩而歌其詞襟
韻灑落宛其如在亦足以悲其志之所寓而知其爲一
世之雋傑人也乾道八年四月庚申潁川韓某序
　　東歸序
凡天地間物不能無動物之至大者莫如天乃動而不
息地雖不好動沴氣奸之則揺山岳不能動震雷撓之
則傾三辰運行百川東之雲煙雨露隂潤而火然無非
動者草木之體不良于動故動以風鳥之戾天獸之走
原魚之泳淵蠢然血氣之類動則生不動則死至于鬼
神之變化寒暑之去來又皆黙動而不可知者人生號
物最靈其口目手足之應于外心志肝膽之役于内呼
翕語笑晝夜起居固已不勝其動又善取物之靜者從
而擾之範金陶土以爲器用斬木伐石以治宮室執戈
矛奮弓矢以助爭奪績桑麻藝黍稷以給衣食設籩豆
衮舄以行禮制匏革絲竹以合樂舉天下動而不知少
休然舍是人之有身所謂大動者焉駕輕車騁駿馬水
戴而陸負籯金而裹糧以行中國而歴異域近者數千
里遠者數十年恬不以為怪特其死生安危窮逹禍福
舉遇於此以是觀之蓋亦多術也易曰吉凶悔吝生乎
動者也夫以吉居其一而凶悔吝居其三是動之無益
審矣然向所謂物不能無動則人雖欲安坐而孰得惟
君子循理而動於其所不免者蓋將處而勿恤也予生
走於四方失彼而取此背東而馳西好動而得咎者宜
莫如予紹興之甲子也客於建安夏大水舉家幾為魚
計足以自活明年春乃求試於禮部時予兄官於杭方
其入門而拜吾親兄弟日以相款予之意欣然若有得
也旣而厄於有司與二三子朝夕自放於詩酒予之意
拂然若有懐也歴時且歸而離羣羇旅之狀又嘗愀然
若有所不釋也因思是數者殆可繼之一笑而皆起於
予之好動又思物之動者乃其常意天下之士動而致
此者非獨予也噫使動無吉則已如有之豈得以其悔
吝言哉予懼其懲也作序以自怡
　　送梁士衡序
僕嘗病世之君子以行道為難夫道之行則固難矣惟
君子不以為難則於道或庶幾焉何也彼誠有以仁之
也更嬴天下之善射也伯樂天下之善御也彎弧而斃
千鈞之牛執策而馳九軌之道豈所謂善射善御哉至
於睨懸蝨而命中躡蟻封而不亂始可以為善矣由是
言之君子之於道不就其難而行焉亦何用見其君子
哉自一命而上至於王公大人皆欲行其道者也然而
位愈皁則愈難士衡之尉於仁和也人以為尤難焉蓋
令命自朝廷而下部使者得以移諸府府得以移諸縣
縣以屬諸尉而止爾又況行畿警邏之繁百司頒給之
富搜林藪之珍以相水衡時甘新之獻以益御羞使客
之餽將漕運之通塞藉以督輸板以令役尉無一不當
預怠則無以應於上亟則無以紓其下是其視尉於尋
常州縣者萬萬不侔也士衡以為難耶則旣受不辭矣
以為無難耶則前後顧有不勝而去者故予以謂惟庶
幾於道則有以任之昔李唐諸公自京兆一尉而顯者
衆矣異時職事無闕而足以致上之知設施適宜而足
以徠下之譽俾後世知君子之中亦有所謂更嬴伯樂
非士衡疇足以副吾言哉
　　送翁子功序
朝廷往歲復孝廉之舉嘗怪遠近未有應詔又其選止
於在野之士而不及在官者故郡縣得以藉口而罔敢
輕議蓋舉一孝謂己必有愧於孝之名舉一廉謂己必
有愧於廉之名而眞孝悌廉潔者又以為兹吾道之常
惟懼其有所表見上下相疑賢不肖相嫉而頑戾貪黠
者往往得志此其所以猶愧於兩漢者歟嗟乎若吾子
功其可以副兹選乎子功居家孝而慈在官亷以有立
以孤童侍老母游宦於四方不幸䘮其兄而兄之子且
幼子功外經營家事内奉其親之顏色俾不至極其兄
之思下撫其幼俾如其父之存暇則講學問擇然後交
其﨑嶇酸辛皆人之所難而子功獨無難吾聞之良農
必躬稼然後望其有秋君子必躬行然後望其有顯士
以記問剽竊希聲利而遺行義久矣子功其知所本哉
子功將葬其兄於秣陵因家焉予感其事而惜其遠也
故以序贈
　　送沈明遠序
部使者之職所以廉察一道翕張其財賦疏理其獄訟
而舉刺其官吏厥任甚重朝廷為之設屬焉將以佐其
長治其部俾悉應夫使者之職而已十數年來使者之
屬漫不之選非出恩家則倖門文書總總懵不悉為何
許事間以豢乳臭子則輕脫自肆甚者假使者之權以
把握州縣鬭怒其長開闔其黜陟黷貨而濟其私故賢
士大夫率詆而議之天子方新政事當位者不敢蹈其
故常今年春吾明遠始用為江西轉運之屬賢士大夫
則又曰以明遠之學且甚文與其才之可用也豈特一
部使者之屬哉乃自師儒而遷豈丞相以猶子之嫌故
推而遠之也雖然使明遠不以丞相之故少寘於承明
著作之地其誰曰不宜然而特以是屈焉吾是以賀使
者之屬得人將自茲始也大官厚祿固非君子之慕也
非君子亦不能有也自麓而躋於巓自涯而渉其流其
必有漸乎哉若是則明遠之所蓄與士之所期信不可
以遲速計也旣相與言因為之序以送之且歌以繫之
歌曰鼓桂栧兮汛蘭舟乘春風兮放中流雨漫漫兮雲
油油江之南兮千里山有廬阜兮津有彭蠡其䔩筍蒲
兮其鱠魴鯉其荼孔甘兮其酎則旨奉親之夀兮可以
至喜玉策兮金繩漆書埃墁兮斯文未登桂宮兮宣室
干雲委路兮工師未卽嗟搖落兮春菲彼功名兮各自
有時時倐往兮易失期子於髙墉兮庶以永日
　　送李秀實序
紹興之二十一年秋七月吾友李秀實將主簿於餘杭
秀實所居之邑賢士大夫相與言曰餘杭小邑也士之
通經力學問而能成名以自立其家者近推吾秀實之
昆弟焉故吾之徒歲時相與嬉遊閒暇相與往來詩章
文字相與唱詠而酬和杯酒談笑相與讙呼而諧謔亦
惟吾秀實昆弟之間為然今其皆仕矣行有日矣吾之
徒嵗時孰與嬉遊閒暇孰與往來詩章文字孰與唱詠
而酬和杯酒談笑孰與讙呼而諧謔以吾之私固願其
留也然而人之愛其人亦將使其功名彰於時而才業
見於用歟抑幸其終老里閭而未嘗相捨也秀實之仕
也其將有遇焉者矣則又言曰主簿卑官也以秀實之
所有與今瀛州藏室之選角逐於時未知其孰為後先
而乃使之僕僕於令丞之末與小吏課朱墨書升尺斂
板廡下以望上官之顔色資廩粟以養其親則功名其
果有期其才業果不至於掩抑歟某遂言曰夫金玉天
下之至貴也金之孕於山也塊然無以異於土也治之
則見焉治之屢者則其質愈精使世不用金則已如用
焉飾羙澤之車模甲父之鼎吾知必於是乎取之矣玉
之孕於山也塊然無以異於石也攻之則見焉攻之至
者則其文益著使世不用玉則已如用焉㑹期之圭璧
宗廟之罍斚吾知必於是乎取之矣惟君子之於道也
亦然退然無以異於衆人也試諸事則辨焉其所試者
多則其道益廣使世不用君子則已如用焉宰天下運
四海皆君子之事也然君子之在下位雖治一官與宰
天下不殊舉一職與運四海不殊賤其官而弗為易其
職而無所事非君子然也自天子跓蹕於吳視其郡如
京視其附邑如畿餘杭蓋畿也畿之郊其刺舉之任非
能不居畿之内其尹之任非通官大人不處而況朝廷
耳目之近而接焉以秀實之賢猶懼其或不遇則下焉
者其何望哉雖然秀實無以其官之微而賤之無以其
職之下而易之循吾道而俟焉其將有遇焉者矣予乆
與秀實逰固知其不樂於為彼而樂於為此也念無以
紓别者之意因摭是以為贈
　　送李平叔序
今之士咸恥於任州縣之職夫州縣非所恥也其與民
甚近且親苟盡心焉天下之利病與夫人情之真偽無
不若睨諸掌故昔之語治道者曰凡官不厯州縣不擬
臺省蓋慮其不知務也嘗以是觀之世之所謂名公卿
其詳明練逹才無所不可用卓然能有所為者未有不
自厯州縣也而今之士恥焉何哉督責有加而慰藉不
逮故以進士選者率利於主庠序以門廕選者率利於
㳺幕府蓋上官苟得以援其下必先二者焉不第其勞
佚也不差其賢不肖也由是勞而賢有不遇之歎不肖
而佚有幸而賞金吏部之籍其舉任多而得㑹課以更
美秩者莫不仕於庠序幕府然也其舉任少而積其考
於不用者莫不仕於州縣然也間異於此十不一二矣
趨競之風日益長上日益厭苦其下嗚呼為之計者將
寘而不問歟則吾有以使之也將廢而不舉歟則是三
者固有典常矣莫若俾其必試於州縣然後用焉則士
亦知少變哉友人李平叔其文煜然以華其行粹然以
温自其少時鄉之子弟已相率而師事之至其仕也乃
連屈於州縣夫以平叔之才上既未得見用於臺省下
猶足以主庠序之教而周流若此由前之説平叔固無
不可為者也由後之説則平叔已試於彼又宜為者也
吾是以知平叔之不遇殆將大其藴而後發異時所謂
詳明練逹才無所不可用卓然能有所為者庶幾見於
平叔哉平叔去為桐廬之邑貳其地多大山江出其下
土風雖陋而山川秀發千載而上有隱君子焉薄三公
而不為羞萬乘而不見國家因是以名其州平叔能以
暇日過其故處周覽其山川而想望其風采回視向之
趨競之徒亦可以一笑而増自愛矣
　　送鄒徳章序
仕將為道耶學焉而行之固為道也亦為利耶不耕績
焉而資於上非利而何故雖孔子其厯聘諸侯者思以
行其道也有公養之就焉亦以食其利也而記亦曰大
言入則受大利小言入則受小利夫利與道不啻水火
而聖人之所不廢者蓋亦權其輕重而已也一於道焉
則是貧者必擇䘵而後養也一於利焉則是跖之粟有
不必辭也是故居上位而道不行萬鍾弗顧也居下位
而道無詘雖升釜弗恥也今之仕者何哉挾策而詠詩
書執筆而習文詞旣已利之矣幸而得焉汲汲然惟懼
其不富且貴則其於利豈有已乎且上以是求旃吾以
是應旃苟舍是而由他術則愈下矣向之利之者誠不
得巳也而今之利之者其亦不得已哉然則古之所謂
仕者常概諸道今之所謂仕者常怵於利也嗟乎今之
人其無意於古乎幾何不指此以為迂且闊也晉陵鄒
徳章有意於古者也始予見徳章於吳中則從有司之
試也後再見焉則徳章已有列於仕矣予與徳章復皆
寓於龜溪五日不問寒温則僕從以請十日不相往來
則兩家婢子有嗟異之色蓋未嘗不相從也旣再嵗徳
章之仕有期而具舟將行矣而予之羇栖益甚徳章不
以夸於予而以責於予曰子無以語我乎雖然徳章自
少力學年逾四十而始齒一命亦可謂勤矣同年之交
遊甫從事於州縣而徳章暫得尉朝廷易之以主廬府
之學則亦不可謂不有合也今天下之吏參倍於其缺
貧者數米而待不下三四年而徳章故秋拜官今秋就
道抑又一快意事也是三者皆無足為徳章道予嘗聞
其鄉人言徳章道鄉先生之猶子也自道鄉起家鄒氏
之子弟不登進士科者六十餘年矣而得吾徳章容貌
昂然長身鬒鬚眉皆有似於道鄉又道鄉之始仕也實
掌教於淮南今徳章之於廬亦淮南之地也故其風烈
庶幾繼之然道鄉之名滿天下正諫而不顧其身竄逐
而不忘其君彼真以道自任者徳章其復他求哉職之
所當為義之所可行毋徇於世俗而俾吾之道有立焉
則亦足以繼之矣非必踐於其位法於其言然後以為
繼也若夫異日之富且貴此今之仕者所宜動心也如
志於古也其患無之乎徳章遂以予言為然信以契其
鄉人之望也
　　送富修仲序
某嘗讀史自漢而下其稱循吏者縣令實居其半又嘗
觀國朝諸公銘傳其賢徳勲烈號為名臣而身試為縣
者十亦不下七八私竊獨怪離亂以來士大夫其視為
縣望望然不啻如蹈水火其不得已而居之則甚於墮
陷穽觸網罟引領求捄之不暇幸而至於終更則又如
棄蟣蝨之衣弛千鈞之負舉手相賀而不敢自以為能
夫距漢則逺矣豈國朝之事相去纔數十年而士風如
是之不同哉及某濫為縣於此然後始悟其由蓋古之
所謂循吏不過潔廉以為資樂易以為政平其獄訟而
拊其㷀嫠以字其民而已租賦之外未嘗語財也今於
是數者一切不問其所先務帷治財為然而條目甚繁
朝㑹甚亟多出於租賦之外一物有缺令則以不任職
去煩言或生亦以擅興獲罪故為今之官者莫難於令
朝廷謂其難也立法以驅之俾凡自選而更其秩者必
為縣而後用夫謂其難者善矣而不究其所以為難豈
亦議者未之思歟雒陽富修仲嘗為縣者也而復為貳
於烏程以他人視之宜有不得用之歎修仲乃愉然奉
其親以往是亦舉手相賀而不敢自以為能耶蓋修仲
之為縣其於潔廉樂易平獄訟而拊㷀嫠信有餘也而
於世俗之所先務者常有不忍之意與予同病今修仲
乆已釋千鈞之負矣而予方引領於陷穽故其行也姑
誦此以為贐然烏程距天子都㑹不二百里在今畿甸
以修仲之敏於學而贍於文濟以循吏之政其將用於
時無疑矣使修仲而得用庶幾可以究為縣之難以復
於上而革之則異時書於信史亦足以繼諸公名臣之
後也
　　送蔡迨肩吾序
市之肆百貨攸萃也有鼎焉其文炳然龍也其識蔚然
籀也其重且千鈞好事者過之歎曰鼎之類不一矣抑
鑄於荆山者歟淪於泗水者歟出於睢上者歟寶於壽
夢而藏於甲父者歟是何置而不取也將舉焉臏幾絶
而力不勝蘄告於上而亦不果取也他日問焉售於野
人矣則又歎曰器其不遇哉以爾其膏雉乎以爾其解
黿乎其漸進於公乎亦遂否於兒女也夫易六十四卦
取象莫若鼎足竒而不峙所以正而奠也耳偶而上出
所以貫而舉也腹在中而實焉所以濟水火也非金與
玉不可以為鉉上帝以之享聖賢以之養日之策以之
推神姧魑魅以之懼而逺今野人負之而趨獨何歟是
不然好事者力不勝也合衆多之力斯可取矣上之人
未之信焉合衆多之言斯可憑矣奈之何臂莫之交而
齒牙莫之助也其棄於野也又何疑陽翟蔡肩吾之求
仕於朝也有以異於鼎之在肆者幾希蓋肩吾名世之
後也其行峻以方其學邃以博其文詞議論視古為無
愧吾意其器於清廟可期矣然而吾臏幾絶焉吾言之
發而未之或繼也肩吾去為郴之桂陽令是猶見售於
野人歟肩吾不顧而笑曰曩者吾之仕也貧故也有地
百里足以行吾之志有禄釡鍾足以惠吾之家雖逺且
陋而無所待焉豈必待於西江之水哉怡然無不滿之
色見於面吾是以知肩吾所樂者深而所守者固不以
遇不遇為遲速也使朝廷不用士則已有用焉其忍以
數千里為逺巗邑為陋而遺之乎於其行也不能無慨
然者書是説以申之
　　送連必逹序
論州縣之職下主簿尉一等則無士之頡頏而尚氣者
或不屑為之然公卿之貴間亦由此而漸進譬之升階
焉躐其級而躋其顛必至於堂奥而後止官雖卑其與
民甚邇故尉之職日邏於鄉月周於境邑犬一吠則援
枹而從之凡里閭銖兩之姧影捕足躡志於必獲死者
在道路則為反覆驗視惟恐民之無告也主簿之職總
邑之宂籍凡民賦之上於官者雖錢以釐計米以撮計
必躬印其券執朱墨以與小吏校惟恐民之䝉擾也簿
之職稍安而尉之職稍勞然簿雖安閒奉檄以走他郡
官冷僕隸呵叱不前所至公宇蕭然如傳舍蓋天下則
同而尉之將送警䕶法不出百里之内設部曲張旗幟
聲金鼓以怖逺近行色有光焉一旦馘寇有加則受賞
而遷更爵而去故吏之好閒而無能者往往幸為簿喜
功而望進者往往幸為尉二職均賤而猶有美惡焉予
世之無能者也貧不能養方為簿於劒川而延平連君
必逹適為之尉君之言曰吾豈惡閒者哉是特偶然爾
進退吾有命功名不可以妄求也由是必逹之在尉安
靜而不撓間獲盜當賞則推而與其下曰吾躬不能捕
也安可誑人而冒法且殺彼以榮我亦不忍問邑之士
大夫必曰必逹蓋賢也問邑之民必曰尉君於我有惠
愛故予雖不獲乆與君遊而悉其為人雖然必逹通經
力學自少有聞於鄉從天子得科第試吏於此而稱於
民稱於士大夫其於當世之富貴宜乎將由此而遂進
矣信乎其若階而升者矣而予何足以自見因其行也
姑道其所以然者
　　送龐祐甫序
龐子將歸矣而告于韓子曰子盍為我言乎吾窮於世
乆矣意天下之窮者莫我若也而吾有幸焉夫世之人
類多蠢蠢然也今吾之生而口能道言辭手能作字畫
知古今别治亂識士之賢不肖而親疎之兹非幸歟然
而齒滋衆而食益貧年加長而仕不進故吾之志率寓
於吾文而吾之為文也亦庶幾於古而已酒酣而歌上
徹雲漢放意而行不知所之世雖不吾求而吾亦未嘗
即之也雖然用舍君子之事也人之生也有涯其將若
是而已乎抑亦不若是也子以為如何韓子曰子窮於
世而不即者也吾嘗即之焉仕者人之甚慕也吾為吏
者十年矣而無知焉名者人之甚趨也吾從事於有司
者三返矣而無獲焉吾聞之山之窮者益髙水之窮者
益清人之窮也其行益峻故吾方將效子之為以自慰
是何子言之悲也凡人之生也心志不通耳目䝉昧若
是者名為天窮衣食不足于身爵禄不副其材若是者
名為人窮天窮者不得於天人窮者不必用於人今人
之所謂不用者無過於失夫富貴之期也王公大人身
存而名滅山林之士已死而言立者亦衆矣名滅者天
絶之言立者人不得而絶之其為用也不亦逺乎今吾
與子也其皆窮於人者歟苟其不用於彼猶有用於此
也而予何患焉於是相與抵掌而笑擊缶而歌曰山木
兮依依澗草兮萋萋猿禽咿嚘兮虎豹往來耕田兮何
所山有夔兮不我肯處江海倒流兮頽波湯湯子舟既
具兮何病沾裳遵其塗兮遇潦則止我車無傷兮從子
萬里
　　送沈信臣序
馬出渥洼蓋千里也日乎澤風乎野自他人視之與凡
馬無異也善相者遇焉知其為千里也羈而致之納於
上閑其馳騁歩驟未嘗攻而調焉而足以備法駕之容
合和鸞之節然後知其與凡馬異何則馬之質固良非
善相者無以識之非羈而致之無以得之也士之厄於
窮事亦類此踽踽而趨呐呐而言與衆人無異也舉天
下之大其善相誰歟周行之位未嘗不虛文章諫諍之
任未嘗不闕羈而致之復幾何人也故不仕者既窮於
時而已仕者亦窮於仕今吾信臣非窮於時者也然挾
其技以自獻於有司屢上而屢卻以其才與其文之美
僅得為部使者之佐而無施焉幸而寘於蘭臺東觀之
中金門玉堂之上其筆力論議當不在衆賢下今將造
於朝以求仕也吾聞朝多君子上而公卿之尊次而侍
從之良必有善相天下之士者矣其羈而致之亦可期
矣然猶慮之過也因借喻以言之
　　送尹少稷序
予嘗觀戰國之時重士士之見其君至有立談而為卿
相不則厚幣加禮而不敢屈焉蓋楚不用則之晉齊不
用則之燕皆以士為貧富而士亦自恃其才力辨説以
為舉世之大將不可一日而無我也及夫天下既一士
之獲見於君率以為難設科置目雖有長材異行非自
賈者蓋有不得選焉何也貴賤之勢殊而取舍之時異
也士固輕矣必有人焉自好而特立返其重者於已移
其輕者與人俾在上者不得以其名利爵禄而要之此
視其道之何如爾今年秋友人尹少稷召而至於京方
少稷之未來也公卿交薦之部使者顯言之以為宜在
本朝者也及其來也侍從之賢則就見之百執事之良
争識之退而咸曰少稷之論信可聼其才信可庸也御
史聞之掦於廷曰尹某之直諒也其可儲之以備臺諫
之選矣翰林西掖諸公又有誦其詩於衆者曰少稷之
文蓋如此也已而陛獻其言天子以語大臣是蓋東州
佳士何以䖏之無幾何少稷得用為樞密院編修官少
稷既拜命退而言歸語其所厚者曰吾不選于吏者三
十年矣吾才無取也有田在懐玉之下可耕而食也與
其詘吾志而狥時孰若安於命以全我也少稷既去不
知者色然異之曰編摩士之高選蓋有欲而不得者也
且其次僅旬日少稷不屑何哉其知者亦悵然望之曰
甚矣吾道之難行也得一人于此焉可喜失一人于此
焉可惋少稷不少忍吾黨之士孤矣嗚呼以少稷之賢
公卿挽于前部使者推于後從官御史詞臣百執事之
良左右而掖之天子動色稱善自一命之㣲有列于右
府士之得此足以為其身榮而少稷如逃負避喧蹀躞
焉行而不止真明於去就者哉然予聞之自金主之死
大河南北之民望旌旗而思宋漢中之兵雖張而兩淮
之備未飭以戰則無功以和則受辱此君相之謀蚤夜
而不釋者也朝廷不用士則已如用也果無以還吾少
稷哉少稷異時肯而復來尚足以慰夫吾黨之士也
　　送陸務觀序
凡世俗所慕於爵禄富貴者必有賢人君子所嘗居之
官相與誦嘆以為美談而不釋言郡守指黄霸言縣令
指卓荗言别駕指龐統夫霸與荗之云者以其為丞相
為太傅於向之所為爵禄富貴誠有之也而統則疑焉
且統自以興風俗長道業論帝王之策為己仕其視諸
葛孔明實伯仲間人而當時遂謂一别駕可展其驥足
何哉夫蜀巖國也其壤地褊蹙無以容天下之士其官
列弗備無以盡天下之材彼治中别駕幾盛世六卿矣
後徒以其人而慕焉殆亦可悲也已國家之制自卿相
至一命幾級自臺閣至州縣幾階自王畿至於窮荒絶
徼幾萬里也朝與一官夕畀一職曽未足傷朝廷之火
旦而引之東隅暮而寘諸西陲亦無害幅員之廣也吾
友陸務觀之移倅豫章也則又有疑焉然豫章大府也
為連帥之貳以兼制兵民之重此固周瑜魯肅所望於
統而不可得者而吾務觀得之抑又何疑蓋務觀之於
丹揚則既為貳矣邇而遷之逺輔郡而易之藩方其官
稱小大無改於舊則又使之冒六月之暑抗風濤之險
病妻弱子左饘右藥不異於醝荈之商揭囊而賈贏造
物其安取此也夫以務觀之才與其文章議論頡頏於
論思侍從之選必有知其先後者既未獲逞下得一郡
而施亦庶幾焉豈士之進退必有時哉聖天子在上二
三賢雋在列不謂之時不可也然務觀舟敗幾溺而書
來詫曰平生未行江也葭葦之蒼茫鳧鴈之出沒風月
之清絶山水之夷曠疇昔嘗寓於詩而未盡其髣髴者
今幸遭之必毋為我戚戚也蓋其志尚不凡如此吾猶
為之戚戚而言亦不知務觀者耶
　　潘顯甫字序
潘叔度之仲子名自晦而叔度字之曰顯甫取程氏謙
傳自晦而徳益光顯之義也甚矣叔度之善教其子如
此夫故所謂晦者非昧然不白之意也内有甚明外有
所不可見者焉其猶水乎且水之積也愈深則其發也
愈厚人望其黯然而幽者為晦矣酌焉而視之激焉而
揚之其明始不可掩焉君子之用晦亦然詩不云乎衣
錦尚絅惡其文之著也易不云乎䝉以養正聖功也顯
甫方進於學也宜以是思之淳熙乙巳四月既望潁川
韓某序
　
　
　
　
　南澗甲乙稿巻十四
欽定四庫全書
　南澗甲乙稿巻十五
　　　　　　　　　　　　宋　韓元吉　撰
　記
　　浦城縣刻漏記
古之觀天有二道厯以應於時也漏以應於厯也嘗攷
之詩春秋諸侯之國不得為厯而得為漏蓋厯者所以
參天地而成四時此君人者之事也故春秋書王正月
漏者所以正晨昬之度為朝㑹起居之節而己故挈壺
氏不能掌其職則齊譏焉今郡縣實古諸侯比也朝廷
每以嗣歲頒正朔於天下而郡縣之間更籌取具無刻
漏之器者多矣浦城縣號閩之望其地視子男為多異
時樓觀雖設而刻漏亦不能備夜行者窺星趣事者候
雞風雨冥晦則居若瞽瞶然為政者往往視為不急也
吾友趙君益卿來宰是邑鋭意成之浮箭視刻率如古
制書來告曰器雖微然所以視民者亦足以知信子為
記之夫為政之道貴不欺於民不欺之先要在一其視
聽今郡縣之間於所謂晨昬之節者己不能一民之視
聽而況於他乎使今之示於民者舉如是之信雖古之
為政者無以易此也是道也今之所忽而古之所重益
卿不習於今之忽而趨於古之重則既知所先後矣其
進於古也優哉予樂其有志於古也因為之書紹興二
十五年七月既望潁川韓元吉記
　　淡齋記
紹興二十四年予始識吾季真於信陽愛其温然之文
挺然之姿將有以世其家也既而謂予曰吾嘗以淡名
吾齋吾自求其説不可得也子能為吾言之乎予笑曰
子能言而不言者也而吾可以不言言之乎夫天下之
至美者五味也至貴者五色也嗜於口而悦於目雖吾
不異也醴吾知其為甘鹺吾知其為鹹醷吾知其為酸
薑桂吾知其為辛至於泊然而無味者非子之説乎青
黄者吾知其為黼黻紅紫者吾知其為綺繡至於混然
而無色者非子之説乎故泊然而無味者水之謂也混
然而無色者太虛之謂也今夫水流為江河發為井泉
挹之瀏然以清激之鏘然以鳴投之五味而隨所入焉
而水之質蓋不可名狀也人見其味之泊然也遂以淡
歸之今夫太虚大而寓於天地小而限於一室山嶽窒
之而不為盈罋盎貯之而不為幽間以五色而隨所寓
焉而太虚之質蓋不可名狀也人見其色之混然也遂
以淡歸之且彼其能受五味而納五色者豈不以其質
之不可名狀歟使其定而不易則酸者不可以為鹹而
青者不可以為黄矣君子之於道也内以存其心外以
應於事雖酢酬萬變而無留焉者是亦將泊然混然而
後己也夫惟泊然混然故隨所用而無不可然世之為
是説也苟以為無嬰於名利而不湛於嗜慾泛然與世
不相町畦則亦不足以獨立於萬物之表是猶畏夫五
味之泊五色之雜者也由是之説也雖朝泊於五味而
暮雜於五色固未有害彼其明於體而未逹於用耶季
真曰然子之説信辯矣吾將寘於壁而徐思之子其以
是為記
　　建安白雲山崇梵禪寺羅漢堂記
閩之為郡八一水之分上下有四下州之民習王氏故
俗奉佛惟謹至上州雖佛之徒未知有佛也建炎初盗
起上州民四鬭亂四郡之境蕩為炎埃而下州獨帖然
無事因相與訾病以為是不奉佛之應自兵火事息上
州之民鮮不畏禍而佛之徒頗知用其説以警懼動化
其俗凡所以奉佛者相視出力惟恐其後無幾何用事
者歛佛寺之餘以佐縣官由是佛之徒復睨其居如傳
舍然蔑有興事赴功之意白雲在建為望刹異時以禪
學著見號為宗師者閲數世乆敝不舉紹興二十六年
僧惠琳主之乃嘆曰閩於天下僧籍最富今哀死殆盡
吾將製五百大士之像使是州之民知雖無僧而有賢
聖者存豈不助吾教哉蓋左文林郎葉薦宋頴實為之
勸二年而告備又為尊者十八附其旁佛之像峙其中
費金錢百萬餘闢堂而居焉求予文為之記予笑曰宋
頴蓋儒者也儒之道不語怪以惑民不取人以自利今
是像之設不惑民而自利耶宋頴曰不然凡吾州之民
樂為之者以其有遷善之心也琳之志所以有為者恥
其徒之安於陋而不振也天下之事能不安於陋而振
以有為俾民遷善而樂為之是豈特佛之徒也予於是
愧其言然予嘗遊天台至石橋愛其山林之幽深泉石
之峻潔以求望見所謂方廣寺者而神光鐘磬之異好
事者往往能道之則五百大士之神其庇廕於世有不
可誣宋穎今為台州從事盍一造其地以吾言招之於
此方之民宜有以慰其意者矣
　　隠靜山新建御書毗盧二閣記
並江而南自建業歴姑熟其山之著者曰隱靜介於句
曲九華之間初無竒形異態以峻拔表見於外而澗壑
逶迆草豐木茂五峯錯立如高人勝士超然迥出於埃
壒非世俗所得而有也山之寺曰普惠棟宇宏麗佛事
煥列足以稱其山寺之長老曰妙義大師道恭當乾道
三年住山二十有四臘矣禪學疏通而持律嚴甚足以
稱其寺恭之始來也寺既圮於盗因撤而新之築大殿
植二樓峙傑閣於南闢丈室於背周廊重廡環室數百
無一榱一桷仍其舊者恭嘗自嘆以為積此歲月其志
願之力粗己伸矣而寺故有閣藏三朝御書百有二十
軸規制卑陋不足妥宸章寶墨之重客過而問之恭則
𢥠然曰吾敢後此哉是以庋天子之書非有朝命郡邑
之請懼不可為爾可自為耶可自為今為矣於是鳩工
庀材夜以繼日歲十二月乙未閣亦新焉先是閣之建
實嘉祐三年郡人郭祥正為之記謂其甲於寺屋也乃
以卑陋易之則其興造加於舊率可知矣明年三月告
成恭來言曰以楹數之從衡為七十四楹以尺度之高
下為七十尺中以庋御書後為複閣以安毗盧遮那之
像左右飛閣道壁湧千佛欄楯四合可以周旋瞻望作
禮圍繞在我教中毗盧遮那廣大樓閣等一切處使昧
者於此不勞彈指同入如來大光明藏而雲漢昭回炳
耀大千實我導師矣願併記之蓋宋室至太宗皇帝悉
平僭亂章聖登封降禪以告成功仁宗偃武修文躋於
極治萬幾餘閒始得游意翰墨三聖奎畫在世為多高
出唐貞觀右頒之天下以鎮夫名山川惟隱靜以梁慧
嚴師杯渡道場獲受此賜建炎初賊張琪巢焉書以僅
存是有神物隂拱而䕶之今道恭典治此山能竭已力
美輪奐以侈上施又崇像設益闡其師傳用錢凡四百
萬積工凡萬一千有竒而佛像之費不在焉志勤而意
廣誠可嘉者嘗讀華嚴攷所謂善財童子求善知識自
妙峰極海岸國展轉南行蓋百一十許最後始登毗盧
大閣方能了知一切莊嚴自在境界然是童子初入胎
時七寶樓閣已現其家乃見世尊逝多林中重閣故在
而山巔水涯城郭市肆人天仙鬼諸聚集相奔走殆徧
是遭文殊調劇不悟自今回觀可發大笑恭之不起於
坐既己莊嚴佛土矣而最後因縁猶示此閣善財不生
彌勒未見將與文殊義為同異必有能辨之者特以御
書在焉則甚大而光明矣道恭笑曰然所以求子而記
者此也遂書以為記
　　敦復齋記
人之居凡既往而歸謂之復其於物凡既失而得亦謂
之復是復之義皆返其故而還其初者也人之所以為
人天地之所以為天地其必有自矣在人者求諸心在
天地之大豈其無心哉日運而星飛淵旋而岳峙四時
變化莫有窮盡天地之心固未可識以吾心所存焉者
而求諸天地則亦不外是矣易於坤之震曰見天地之
心而其卦曰復以象而言則陽剝而反下也以時而言
則隂盡而陽生也以數而言則千百未形而一見也是
卦也既不可以為陽又不可以為隂非復無以命之豈
一隂一陽之謂者歟固哉先儒之説曰天地以本為心
寂然至無者其本也夫天地之心固寂然而至無則天
地亦幾於息矣故無之説興釋氏乃以空擅其宗學士
大夫未有不從而惑者也自大而嫓於細自精而流於
粗自明而賾於幽自常而極於變窮天下之辨而未足
以喻昔者聖人故未嘗言焉其言者子思孟軻也子思
孟軻之言出於不得己而聖人所以未嘗言者懼夫後
世故以吾言為口實將無所自得云爾復之六五曰敦
復無悔而其象曰中以自攷夫復至於敦厚而不薄則
真積而不已者也其無所悔則自質其中而知其得者
也故曰復以自知然則果何事哉就其可見者謂之仁
合而言之則謂之道是以六二之鄰於初則曰下仁六
四之應於初則曰從道蓋仁者道之幾而道者復之本
也故聖人之告顔子以克己復禮為仁之要夫難勝者
己之私既克者禮之復豈吾所謂既往而歸既失而得
者乎雖然復不可過也過則迷矣迷則罔念而狂者矣
苟不溺於無也不陷於狂也則聖人之門其庶幾焉丹
陽陳睎顔雋傑而有文力學之士也名其齋曰敦復以
志夫自攷之意而求予言以記顧余何足以進此然竊
嘗聞之聖人之學自治其一心則推而至於治天下本
末先後初無二致故復之不逺則以修身復之既迷則
足以敗國自異端之肆也亦曰治夫心者而其説猶以
一身為可外况於所謂天下國家孰知可離則非道也
今睎顔亦知攷於中而自見矣其毋入於異端以務施
於天下者則睎顔真顔之徒也乾道四年二月潁川韓
元吉記
　　大理寺奨諭敕書記
乾道四年秋霖雨不止有詔大理繫囚毋得決將親慮
於廷先是夏五月皇帝御崇政殿録繫囚有司用故事
僅以一二見上顧嘆以為文具欲革之粤七月己丑罪
無小大命脱桎梏殿門外咸見於陛玉音宣昭恩以次
降和氣盈溢天宇開霽蓋仁聲一日被四表矣而臣某
甫以愚陋待罪廷尉退而與其屬仰聖天子威命下逮
夙宵祗懼思率厥職凡獄之政岡敢愆其蔽罔敢弗時
以奉承徳意罔怠又旬有六日寺之獄始得以空聞越
三日而璽書被焉臣等下拜驚媿此陛下留神庶獄休
澤所致且雨表叙慶臣子常禮乃閟弗俞尚惟何功肆
有以寵嘉之然臣等嘗讀大易得獄之道四蓋噬嗑以
用獄豐以折獄中孚以議獄旅以不留獄皆本於離而
行于巽離為日而巽為風日者君之明而風者君之命
也繇人君躬明徳而推信今古其下得以審克之則獄
之不留何有焉洪惟陛下以文王之明備成湯之信總
攬權綱南面而治既取諸離憂勤萬幾日昃不暇而發
號施令巽以申之用能清問未既於法官隂修潛消於
㝢縣囹圄遂虛緊自兹始天且不違而况於人乎在書
有之勿誤於庶獄惟有司之牧夫其克詰爾戎兵以陟
禹之迹方行天下至於海表罔有不服臣等不佞典時
臬事奚足贊刑措之治於萬一然則整六師以復禹迹
俾四夷率服者斯拱而見之矣欽誦訓奬有榮耀焉敢
不昭示萬世而列諸石具位謹記
　　崇福庵記
古者葬而不封蓋逺之也中古而降則既封矣然墓而
弗祭也成周之禮則祭矣故冢人祭墓為尸然未有守
也其曰守墓禁與墓大夫之職皆典其禁令而巳兩漢
而下守墓之家始有聞焉夫葬而封封而祭祭而守豈
後世之俗寖不逮於古歟亦曰禮之變而無悖者矣謹
其兆域之原䕶其松檟之植易其廬而屋焉假人而掌
之子孫歲時必至而不敢忘聖人復起宜有取乎此也
自浮圖氏之説興士大夫之家欲守其墳墓者率致其
徒國家著令從而許之其爵算有不得命為寺則亦自
築精舍選擇一二而處焉以為較之丁壯而無妻孥之
累潔齊寂淨庶以嚴乎鬼享也天下之俗幾何幸哉祕
閣修撰韓公之為都大提㸃坑冶鑄錢也當紹興之十
五年請於朝曰所領凡九路不可以謀尺寸之産惟母
太碩人鄭之喪未葬將卜地於信州上饒縣詔俞之於
是兆於明逺鄉禪寂院之東山無幾何公使於蜀又帥
於夔而不幸捐館舍紹興之二十年其繼室李夫人奉
公之柩祔窆焉越五年於墓左始為屋數十楹以處浮
圖氏者又十有三年益大葺之範金為鐘樓居其上門
闥室宇以備以嚴視佛廟之規雖微而體具始山未有
泉庀工之日斸土而泉湧己而有露降於墓木而甘夫
人嘅嘆謂其有物隂相之也因名曰崇福庵買牒而度
為僧者三人買田以贍夫僧者踰六十畝蓋韓氏家許
昌渡江而南墳墓既不可族矣修撰公蚤以才諝自奮
歴尚書郎宣力四方隠然為時吏師而不得世其貴以
盡發其藴平生未嘗營産業僅克有地以葬其親而身
没數千里外取二猶子子之繇夫人而後家道立夫人
間關東歸既教其子以詩書而躬布衣糲食翛然自得
以從浮圗氏之學凡舍宅之外悉捐其貲以為是庵嘗
曰吾夫之力所不及者吾以一婦人之力閲二十寒暑
而卒成之修撰公諱球字美成於某為祖父某寓於信
親見夫人遇事有法可以為難故為道禮之變且述夫
人之志以示後之子孫俾知孝云乾道四年十月右朝
散郎守大理少卿韓某記
　　婺州貢院記
淳熙四年秋七月丙辰婺州貢士之院成太守秘閣修
撰李公書來請曰椿之始至郡也㑹詔書以是嵗興賢
能之士而校藝未有其所前太守敷文閣直學士張公
津嘗鳩其費且留以待椿也椿以多病之餘顧其政之
不暇懼無以為矣既而鄉老士子咸以為請而七邑之
大夫又請為助於是取於帑廩之餘合以屬縣之力而
通判州事趙君彦丞奮然願督其役起於三月壬子僅
數月也今幸而集焉凡為屋三百六十有四間培薄以
為高刓砥以為平廊廡四闢堂舍環列蓋無一弗備觀
者𢥠嘆以為面勢之雄偉規制之穩宻自浙而東所未
有也敢自以為能哉斯郡人之志諸大夫之勞同事之
敏前二千石之賢以遺於我而適臻兹爾抑又聞之君
亦嘗為是州實基此也故郡人願得君之文以識其始
末則何如某於是拜而不敢辭曰古者養士於學以為
絃誦肄業之所選士於宫以為賓射揖遜之地有故常
也自隋暨唐以文決科國朝又加密焉重扉布棘羣試
於有司賓主肅拜以就研席究其經史詞賦之習質以
古今當世之務引毫伸楮使其志氣有所感發才思有
以攄盡非居處閎敞庭陛顯設殆不足見朝廷招賢之
羙諸侯待士之恭矣惟東陽郡置自吳寶鼎之初稽諸
星躔上直須女故其俗工織絍而事組紃物衆地廣中
興則為輔藩徳教所及風化所被俗變以文三歲之舉
至五六十人豪傑相望公輔踵出足為東南之表儀異
時試者寓於儈廬褊陋局隘弗稱是邦之大淳煕改元
春某濫膺左符歲適有秋鹿鳴既歌深有愧於俊造之
論始得爽塏於郡城西南隅負巍峯俯大川廢㩁酤之
場徹二廨以廣之工築方興而某易守建安矣逮張使
君來經營未㡬又移帥於越而去今李公之至也寛以
惠其民儉以率其下凡事宴游而飾廚傳者一切不務
計吏將登棟宇是亟故斧斤之聲未聞而丹雘之施已
具問於其境葢有弗及知者則其無煩於人不擾於物
為可見矣且推而不居猶有逮於吾焉夫天下之事不
難於基之而難於成之豈特是役為然哉惟成而不自
以為功則其於事也無難矣昔魯作泮宫史克頌之故
其詩曰無小無大從公于邁言民之無不從也吾意東
陽之士懷長材抱素業以奉天子明詔其從公之教益
多則遊斯者功名自是以發軔焉必有頌聲以述公之
羙政惠愛又何俟於吾文雖然不可以無傳也故百有
二十五日之間其工與費皆不足書舉其大者以告於
後之人云具位韓某記
　　東臯記
東臯者陶氏之園也陶氏之先自晉始顯而淵明令彭
澤高風峻節足以蹈厲一世其詩語文章所及後之君
子喜道之況其族姓家江南本其苖裔者則典型餘烈
故應槩見而不妄也茂安實陶氏諸孫始予見其試於
學宫聲名籍甚既而佐大農從幕府於淮西猶慷慨有
功名之志逮為尚書郎則已華髪蕭然不復問功名富
貴事而間為予言其所居之勝在興國與郡治共一湖
水將歸老焉後數年茂安果自湖湘之使事挂其衣冠
以歸又數年則以書來言曰杭湖而東得地數十畝以
為東臯焉東臯中為一堂曰舒嘯南望而行花木蔽芾
以極於湖之涯作亭曰駐屐西則又為蓮蕩小閣挹湖
光而面之餘可以為亭為榭者尚衆而力有未及也力
之及者名葩異卉間以竒石而松竹之植稍稍茂宻矣
至於山光之秀列湖波之演迤風日發揮四時之景萬
熊則亦不待吾力者也吾雖老矣得以朝夕自逸而時
與賓客遊於其間徃徃爱之不忍去獨憾子之未見也
可以為我記之乎予曰夫世之所慕於淵明者非特其
去就可尚也惟其志意超然曠達適於物而不累於物
有所得者焉莊子曰山林歟臯壤歟使我欣欣然而樂
歟且山林臯壤非世俗悦於耳目者也所遇之樂不自
知而發故雖樵夫漁父負薪鼓枻歌聲若出金石而况
於賢士大夫得之者乎今茂安世之賢士大夫也脱跡
於名利之場休心於寂寞之境是宜得其樂而自附於
乃祖以榮其歸而予方奔走於朝市聞茂安之風蓋已
堪愧而茂安乃欲予文以道其意亦俾予知歸之有不
可緩者歟嗟乎予固未有茂安居之勝也異日倘遂其
歸而耕於靈山之下千里命駕以訪茂安於東臯相與
植杖而耘詠歌歸來之辭舉酒道舊以謝湖山之羙庶
不為淵明之羞矣夫淳熙四年九月潁川元吉記
　　崇勝戒壇記
佛刹之在江左莫先於金陵之瓦棺寺蓋自東晉興寜
二年移陶官秦淮之北而以其南舊陶地施儈慧力以
為之寺或曰瓦官謂陶官也後訛以為棺爾又曰昔有
儈誦法華經者以有虞氏之制𦵏於城隅而蓮華生其
上故寺以瓦棺得名然莫可攷也攷之寺記晉武帝寜
康三年始建戒壇唐貞觀二年造閣三成高二十五丈
挾以東西二閣通十有九楹為一方雄傑之觀其後閣
壊於南唐又新之號吳興閣而寺名昇元宋有天下易
昇元為崇喜閣亦燼於火太平興國五年更錫崇勝院
額戒壇在焉建炎渡江兵宼雜擾寺宇無一存者紹興
之十九年也有寓僧福濤慨然欲復之而寺基廢為軍
營㑹慈濟大師初政以慈恩教法自北方之漢曰吾教
江南未有傳也聞智者大師嘗講正觀造疏鈔於此則
此地宜為講席乆矣相與廬其側以告於有司請於朝
得其地纔什一也施者漸集而濤遽化政主之餘二十
載悉力營焉凡殿宇像設與夫講授之堂棲息之室庖
湢庫廪無不備具乃致院事以付其徒甲乙傳之書來
請曰初政幸未死得以了此寺縁也願有以記其始末
頃予將漕江東見其營繕之勞工築之力而志之不怠
也以為佛之徒能堅忍不拔期於事之必集如此然予
聞佛之說以空為宗以寂滅為樂以身為偽以諸相為
妄故雖垢衣乞食坐臥不過桑下而能神通變化一光
明中臺殿寶閣彈指悉現以起人敬畏之心示其莊嚴
佛土而已後之讀書者不解佛所説義乃欲竭人之力
窮土木之工以崇飾塔廟效其髣髴然神通示現者無
方人之土木者有限故言治者詆以為生民之蠧而事
佛之實固不在是也今慈濟師則不然惟以講演妙義
動化一方随其志之所遇與施者所可及而使荆榛瓦
礫之墟復為道場清浄之域規制僅足不侈不陋亦建
大閣崇且百尺造為千佛以五時教法寘機輪之藏逺
近從學持鉢而食者動溢千指其視正觀昇元寺宇之
舊若三千大千世界納一毛孔而四方上下隨處各異
又如四大海水入一蹄涔而魚龍蝦蛭游戲自在不知
是大是小是同是别也師聞之曰是中安有大小同别
耶曩者仁宗皇帝賜一寶珠徑大四寸鎮在戒壇前日
刼火洞然此珠不壞照耀虚空如掲日月又顧長康曽
於寺室手畫金粟如來之像號為神妙吾得舊本刊置
壁間有人如此入吾寺門受其足戒能於寶珠恭敬作
禮諦觀審見此寺八百年間無成壞相隱然常住況於
經營建立比量火小作去來今何有是處欲解斯義徃
問金粟或説半偈當能了之予笑曰諾因為之書淳熙
五年五月具位韓某記
　　古文苑記
世傳孫巨源於佛寺經龕中得唐人所藏古文章一編
莫知誰氏録也皆史傳所不載文選所未取而間見於
諸集及樂府好事者因以古文苑目之今次為九巻可
類觀然石鼓之詩退之則以為孔子未見不知所刪者
定何詩且何自知其為宣王也左氏載椒舉之言蒐於
岐陽則成王爾秦世諸刻子長不盡著抑亦有去取耶
漢初未有五言而歌與樂章先有七言蘇李之作果出
於二子乎以此篇數首推之意後代詩人命題以賦者
若韋孟尚四言至酈炎乃五言也夫文章遠矣唐虞之
盛賡歌始聞魏晉以還制作逾靡學者思欲近古於是
其有攷焉惟訛舛謬缺者多不敢是正而補之蓋傳疑
也淳熙六年六月潁川韓元吉記
　　兩賢堂記
並江而東行當閩浙之交是為上饒郡靈山連延秀㧞
森聳與懷玉諸峯巉然相映帶其物産豐羙土壤平衍
故北來之渡江者愛而多寓焉廣教儈舎在城西北三
里而近尤為幽清小溪回環松竹茂密有茶叢生數畝
父老相傳唐陸鴻漸所種也因號茶山泉發砌下甚乳
而甘亦以陸子名紹興中故中書舎人吕公居仁嘗寓
於寺公以文章名於世而直道勁節不容於當路者屏
居避謗賚志以没上饒士子稍宗其學問雖田夫野老
能記其曵杖行吟風流韻度也後數年故禮部侍郎文
清㑹公吉甫復來居之二公平生交俱以詩鳴江右適
相繼寓此而㑹公為最久杜門醉詩書以教子弟或經
時不入州府不問世故好事者間從公遊談風月爾公
亦自號茶山居士若將終身焉㑹朝廷更庶政一時端
人正士始得進用而吕公前已下世莫不惜而哀之公
起為部刺史遂以道徳文學入侍天子蓋退而老於稽
山之下而上饒之人稱一時衣冠師友之盛及二公姓
字則拳拳不忍忘寺之僮奴指其庭之竹則曰此文清
公所植也山有隙地舊以為圃指其花卉則曰此文清
公所藝也一亭一軒愛而不敢動曰此公所建立或命
名也主儈敦仁者言少年走諸方侍其師清於草堂清
每與其徒誦二公詩語且道其禪學之妙敦仁竊聞之
以謂非今世之人也不意遊上饒及見二公於此寺今
既叨灑埽之職矣俯仰踰三十載思再見而不可得也
將虛其室繪二公之像事以香火而祭其諱日焉於是
榜以兩賢堂而求為之記夫自中原隔絶士大夫違其
鄉居類多寄跡浮圖之宇固有厭苦冀其速去者矣未
有能知其賢既去而見思也在詩有之蔽芾甘棠勿剪
勿伐召伯所茇説者曰茇之為言草舎也召伯聴㫁於
棠木之下而民之被其德者思其人敬其木不加翦伐
云爾今二公之寓室殆亦茇舎之比也然非有聴訟之
勞及民之化而敦仁又佛之徒豈能盡知吾儒之事與
夫賢者之詳乃尊敬愛慕不已至祓飾其居以為二公
之思而祠祀之使二公也得位以行其志則所以致民
之思者豈不足侔於召伯哉雖然世之為士者見賢不
能慕既去而忘其人聞敦仁之為過於堂下亦可以少
愧矣夫淳熙六年七月具位韓某記
　　信州新建牙門記
信之地勢來自靈山中道石起如龍鱗鬛隱現至郡而
伏以赴於淵前山品立如覆鐘釜水淳若留懷玉高峰
出艮隅森植猶束筍故老相傳得隂陽之勝雖宣和青
溪之盗建炎寇攘雲擾皆莫能犯其地而郡治巋然獨
在然南有牙門而不為觀臺僅成一樓與縣之庋敕書
者比閲歲既久瓦腐甓圮楹桷摧朽殆將壓焉淳熙之
七年也莆腸林侯枅由中祕書來莅兹郡既再歲矣侯
之政一以儒雅縁飾簡易而不煩士民安之歲適屢登
因以餘力大治其城壁與其四逹之門猶於牙門蠱敝
未之議也民相與言曰吾侯宜為此矣然距其捨我之
日不數月則奈何侯聞之歎曰古之君子所寓之舎猶
必葺於一日也況公宇乎吾雖不敏尚能為爾成之好
事者則又曰州遠於山而附於水乏土不可斸也前人
未能為之觀臺者不以是耶並庾有堆阜侯呼庾吏問
曰平之無傷乎曰庸何傷侯笑曰土於是焉取之衆讙
然大服乃以七月壬子遂興其役增卑以為高撤故以
為新凡畚鍤斤斧之工悉厚其直蓋無一歛於民者踰
兩月告成臺崇十有六尺樓其上又二十尺左右為兩
夾樓而閣道翼焉不侈不陋適其地形之宜士民徳侯
之深偉侯之績而惜其將解印綬也願有以識之夫門
闕之制尚矣自天子至諸侯所以出政令時啟闔肅賓
師一也下觀而化於是乎在故雉門兩觀之作書於春
秋而漢儒記禮乃以為庫門天子臯門雉門天子應門
惟魯以周公之故用焉然攷之大雅則臯應二門之築
亦周為諸侯之時其因於商者可知故其詩曰迺立臯
門臯門有伉迺立應門應門將將且伉之為言高也將
將為言嚴正也豈諸侯之門必高且嚴正然後應於禮
歟國朝著令門廈藻栱之施莫不有制惟郡之正牙門
得用重屋立臺而設鴟覆㼧其制特異蓋揭鎮名建旌
牙其上鳴笳伐鼓以令昬旦者視門以為表非其舎宅
比耶信之為州四百二十有三年矣其地控閩粤鄰江
淮引二淛隱然實衝要之會山川秀發人物繁夥異時
多士之雋屢冠天下而宰輔之出間亦蜚聲名立事業
其風俗興起固未艾也今林侯舉久墜之典克合於古
斧藻靣勢有光輝焉非若汎然樓觀登臨之羙以為執
事者遊覧之資而巳雖然侯之車既攻而馬既駕矣不
懈以思不惑以移㫁然圖之而不日成之以徇其民之
願欲則侯之中所存與其所操執者天下之事何徃而
不可為哉某方卜居郡郊見其民之喜而嘉其事之能
立也因為之書
　　雲風臺記
凡人之情鬱則思舒局則思放低滯則思高明夷曠之
適古之人作囿以游築臺以觀否則之山林而託焉雖
仲尼之聖猶登㤗山而臨呂梁也豈不若是將無以寓
其情耶然君子務以適其情而未始縱其情務以適其
情者不過避喧以習静升高以望遠俾山林臯壤接乎
吾前而塵垢粃糠不溷吾中而已永嘉黄使君堅叟鄉
昭武也其居一榻之外無所遊覧久之得舎北地數畝
規以為囿面山者為堂靣竹者為亭作室於花間置檻
於溪涘則既有名佳之矣而昭武之南山最為奇秀聫
屬如屏障其西則君山遠在百里之外聳直倚天城之
中有山號登高熊踞而虎卧林木蒼然大溪絡其下東
北諸峯合遝四出堅叟築臺而望之其崇僅尋丈也凡
一郡之山無逃焉書來請予名予少嘗寓昭武與堅叟
遊其山川勝槩歴歴可想則以告之曰韓文公詩有云
東堂坐見山雲風相吹噓子之為是臺也以山故耶山
之狀不可以名盍試以雲風命之何如堅叟喜曰雲之
與風即山之自出也今吾老矣仕於四方得郡而將行
顧未能終耕里閭而惟徜徉花竹之陰因臺之成披襟
矯首以睨夫雲風之去來當其滃然之竒漻然之清以
蕩吾目而觸吾懷吾之樂則無盡而君亦何自知之乎
予曰予固不得而知也蓋嘗思之以堅叟之才遇事有
立自為州縣官官聲卓然宜其蚤獲用於世而婆娑晩
境猶為天子守千里之地於海隅其所設施雖未為不
遇然而嘗聞之古之賢者每以致身功名之會則為依
乘風雲今聖明在上羅天下之士以清中原而復太平
之業則夫雲集而應龍翔風薄而萬竅怒子之功名得
無其時又何蹙縮於此乎堅叟謝曰吾豈為是也君既
名之則亦書之將以示吾鄉之人以無忘君之言於是
書之臺上淳熙七年十二月潁川韓某記
　　風鶴樓記
樓在合淝淮之南故秦九江郡也至漢孝文析其郡又
為廬江實今西路也自春秋季年呉嘗㑹於槖臯而漢
封淮王皆社於此及孫曹紛爭則以合淝寓揚州之治
築為新城晉人扼淝水以敗秦師周世宗厲兵正陽攻
戰於紫金山下遺跡具在故今廬州形勝腹巢湖控渦
潁膺濡須枕灊皖隱然為用武之郊置連帥以總兵民
厥任重矣乾道初詔遣大將暨建康留鑰之臣同視廬
城浚其溝隍增其甓埴益固以堅乃營田以寓兵列戌
以衛民由是帥守之寄尤遴其選淳煕八年武節大夫
延侯璽來鎮是邦屬歲旱荒流徙塞塗公私睊睊侯内
撫饑羸外弭宼攘整財治軍凖繩有度官吏協和民庶
安輯其明年秋政成事簡益求所未至葺而更之會大
雨水暴注兩市橋壞伐木於山以濟病渉又訪州之賢
哲故象廟而享之以興起其俗於是民服侯之化知所
後先惠而不擾忠而能力也相與言曰吾侯勞於我矣
宜有以佚之先是州廨之背有臺號熙熙為歲時登臨
燕樂之所久廢不治蓬生而土圯願復其舊以紀吾成
以侈後觀侯則謝曰臺固羙矣其可為樂乎然民之幸
相與也其取橋之餘材臺之舊址因農之隙卒伍之暇
為一樓以望四郊雖不敢效前賢籌邉之作而驤首縱
目慨然俯仰以無忘聖君顧憂庶思效吾職者則猶可
哉其冬樓既成因其郡佐來請記之而問所以名者予
嘗行燕趙魏之野有感於戰國之事蓋城堞相望二三
百里坦坦而近非有髙山巨川之阻而迭為長雄勢莫
相下世則以謂兵為險也然兵固自若亡慮常數十萬
以樂毅亷頗用之則强以龐涓趙括用之則敗是豈在
於兵特以人為重焉及觀謝㓜度之戰正今合淝是時
晉之渡江餘五十年西北勁兵梟騎寜有在者而能用
呉楚之人以破其百萬之衆至聞風聲鶴唳以為王師
豈天之助者耶亦人力爾今朝廷視淮西㡬河朔比也
以為長城以為北門匪文武之英智略之士疇克任此
而折衝厭難俾數千里之地既庶而教習於技擊而隱
於耕鋤蓄憤飬威不勝從軍之樂而務為安强如侯之
用心豈易云者夫幼度遠矣方萬竅之號九臯之鳴聞
於天外功名之士蓋有起舞而歎者今遂以風鶴命之
亦紀其故實也予雖不獲奉侯之樽俎從容樓上以臨
淝水望洛澗八公之山草木依然英風壯氣可想而見
後之登臨者識侯之用心其忍忘哉
　　潘叔度可庵記
物莫不有生而人莫甚於畏其死世以飬生為言者求
其氣之所自來而保其神之所可至呼噏運動以規天
地之造化曰委形蛻骨可無死也而為西方之學者從
而誚之以為人之生皆妄也惟捨其生然後見其不妄
者存是謂發真歸元而得以出於死生之外二説既立
未有不竒而信之者雖然彼固有激而云斯可也猶以
死生為累者耶是亦遺人道而慕天道孰知人道即天
道也生雖不捨豈不足以聞道而死何足以累道哉在
人猶在天也苟不有見徒自分爾故曰朝聞道夕死可
矣然則道何自而聞乎又曰未知生焉知死然則生何
自而知乎易之繫乃曰原始反終故知死生之説且死
生既有其説矣始之與終殆亦相似而聖人不以其説
示人者欲人之自知也由不能自知故切切然惟他人
之説是信目瞪口呿則亦無惑乎異端之言有以入之
也自漢以還世之儒者僅能談治道而不能知率性之
道於是治天下與性命之原判然為兩塗千有餘年以
道為何物則又特以為不過於君臣父子之間禮樂刑
政之際所以治天下則然矣而論者輕之曰爾之治天
下吾緒餘土苴也而道常在於虛無恍惚之中清淨寂
滅之域外夫死生棄夫人事然後足以為道而儒者蓋
亦歛衽避之而不敢問不則摭其近似而求合焉是天
下有二道也盍亦觀夫太極之生陰陽之運萬物之作
在天成象而在地成形動靜隱顯莫適而非道則其在
我何獨於死生而疑之聖人相授惟精惟一而仲尼所
謂一以貫之者㑹未之見歟予嘗病世之學者不復知
此久矣頃歲閒居嘗與呂伯恭論之今伯恭不幸己徃
而金華潘景憲叔度從伯恭游最久而密者也篤信好
學既連喪其室人買地於金華之别麓號葉山以營其
二内之藏而虚其中央以為他日自歸之所築室於傍
因以游息而語其鄉人曰吾非以厚死吾之生亦在焉
與予之説似合而伯恭之友朱元晦以聞道之意名之
曰可庵而叔度自名其前之堂曰退老取伯恭之言以
名其後之室曰共學左則曰庶齋右則曰省齋二齋儲
書且萬巻以待朋友之習市良田百畝以為講習聚食
之資而積其餘以贍並舍之百家歲稱貸而給之目其
倉曰友助省齋之南有堂曰明極以伯恭舊以名其先
人之精舍也亡慮為屋五十楹規地可千尺用意勤勤
若是予兩竊為婺之守植叔度庵未成不獲一至其處
而叔度乃欲予文為之記蓋潘氏舊居松陽以儒名家
逮移金華而叔度又世其科自謂體弱不任趨走曾未
試於仕氣貌臞然而道藝日進距城十里始為是庵足
以晨出而暮返其山水之環密景物之間曠同志者至
亦忘其歸而叔度每翛然自得也夫士大夫耽生而惡
死厭常而喜異一為塋宇不曰曠逹齊物則必覬倖幽
冥無窮之福於吾聖人之學率未之究故予追思曩與
伯恭所談為及死生大略皆叔度之欲聞亦以告其鄉
之士友俾知叔度之意在此而不在彼也淳熙九年六
月潁川韓元吉記
　　廬州重建包馬二公祠堂記
賢者之在天下其生也有以惠於人則死也亦有以懷
其心故雖閭巷匹夫思慕而不能忘敬畏而不敢慢此
豈或使之然哉惟其名乆而行愈彰身亡而道益著百
世而下如一日也故古之為治者於一鄉之賢一國之
望必尊禮而敬事之或不可見則亦謹視其墓域嚴共
其廟貌幾若奉其先者非覬其威靈禍福也所以興起
其俗而動化其民使知賢者之不泯也宋有直臣曰包
孝肅公廬之合淝人也其在廟堂不能一歲而薨而其
鄉人至今祠公於節婦臺下蓋公少以孝行聞於里閭
擢第得官不忍去其親之左右喪則廬於墓及移之事
君當仁祖朝天下可謂承平而切切論諌有古諍臣之
風海内稱其姓位而不名至外夷之族願賜氏以同其
宗況其桑梓之地可得而忘之哉然節婦者亦公之子
婦崔也始公之子誕通判潭州而卒崔守志以事舅姑
公哀傷之甚以為無子崔則告曰公有㓜子尚可棄乎
公駭而問所以崔曰公曩所黜媵妾生子於父母家貌
甚類公能誦詩書今七歲矣公喜顧其夫人取之以歸
拊之曰汝非崔氏不得為吾子也及公没他日崔氏一
子亦死其母自荆州來欲奪而嫁之誓而弗許乃身送
母至家而後歸且曰若强我留當殯於尺組之下幸以
尸還包氏也既鄉人上其事朝廷既賜封邑旌表其門
故公之舊宅燬於兵火而表臺巋然獨在號為節婦臺
云因相與塑公像以為祠凡雨暘疾疫必禱焉棟宇卑
陋非所以為一郡之觀先賢之禮者士民欲新之乆淳
熙八年武節大夫延侯璽安撫淮西既再歲民和而政
成始徇其欲而為之寓公之像於中而肖其張夫人與
子及婦於後堂位貌顯設儼如家庭侯則又曰忠肅馬
公亦是邦之傑也與公皆家合淝皆嘗典其鄉郡凜有
惠愛今俱繪於學宫博士諸生以時奠其墓矣顧其祠
乆廢是宜幷祀而無疑者於是即其旁規地以建忠肅
之祠二役既興逺近嘉歎楝楹榱桷不日以具既告成
崇扉邃宇規制甚備侯躬率僚吏奉而安之老稚駢觀
羅拜歛衽如復見二公端委正色於黄堂之上亦可謂
不言之教矣乎惟孝肅諱拯字希仁自中丞三司嘉祐
末僅為樞宻副使忠肅公諱亮字叔明由太平興國起
家歴事三朝出入侍從判尚書都省以太子少保致仕
其位朝本末與崔氏之事有傳在史固不待述而侯乃
以廬人之意請為之記嗟乎世之論孝肅第以剛正敢
言辨忠邪詆權倖犯天子顔色以議國本罷内降為難
而某獨歎其初為監察御史時首言國家取士用人未
得其實歲賂繪幣非禦戎之策宣選將練兵以為邊備
此誠知天下大計為萬世慮者忠肅公智略明敏雖不
至枋用然識諸名公於未達自呂文靖田宣簡宋元憲
陳恭公而下期以輔相流知人之鑒其裁剸繁劇縱釋
逋負破械脱縳全活詿誤前後千有餘人領麾符者凡
十有七善政固多而某獨歎其在長沙口亡命卒剽掠
為患有捕而殺之者吏坐以死公特貸之曰是為民除
害也逮移江寧行次九江屬歲旱民飢湖湘漕米適至
公移文守將發以賑民飢不問其可否真識權知變而
喜任事者非世俗拘攣之比也今延侯膺一道之寄來
治於廬乃追美二公志之大者書而揭諸祠下庶幾士
大夫知而慕之不徒紀其歲月而己也淳熙九年十二
月具位韓某記
　　信州新作二浮橋記
淳熙十年仲夏信溪大水浮梁敝幾墊郡守朝奉郎錢
侯象祖議新之時歲屢歉衆懼費不能給也侯則曰吾
非取諸經賦也矧敢斂於民顧吾承乏民上愧無以及
民者惟是燕設廚傳之常則加節焉既踰年矣公費之
積或可用於此乎後兩月會予還自宣城郡之士夫逆
而詫曰子家溪南吾州之橋成矣前所未有也意他郡
之有亦莫及焉且甚異者方閔於雨乃七月庚辰橋將
繫之夕雨則大霔四郊之禾盡興逺近呼舞謂將有秋
不特喜夫橋而已也子其為記之於是相與步其上坦
如康衢屹如崇堤廣丈五尺危欄巨艦材堅且良羣行
不聞足音疾驅得以並轡信乎可詫也又取其餘舟以
杭於南港蓋兩橋為舟六十艘舟長皆四十有四尺大
橋則東西驛道所由出南則趨閩粤焉予睨而歎曰古
者矼石彴木而謂之橋病其涉之厲也後世比舟而梁
焉蓋所以濟不通也故雖盟津之險長淮之阻國朝為
制庀在有司凡州縣之濱於巨州者得用為法然或為
或否君子常以是為觀政非甚力之不足則亦志之有
怠云爾信在江東為衝且巖邑也力固不能甚富而當
官之怠間未免焉異時為是橋者必資於民頻易而屢
敗政和中有縣令鄭畋始市田為之助然不能二百畝
水旱猶半焉淳熙改元前吏部侍郎趙公汝愚為州既
新之矣風雨漂搖濤波蕩激歲纔十周舟己復壞今錢
侯之舉也當賑飢拯旱之餘惟不憚於暫費而圖其永
乆可不謂難未占而孚雨以時應人和之感可不謂速
真有志而後成哉然役興而吏不譁事集而下不驚則
政之無擾於是可見嘗問其費工忘慮五千四百有竒
錢為六千緡糜賑民粒米之贏殆三百斛較之前幾於
參倍則其可乆將亦什倍而無疑矣使後之有志者率
勿怠而時葺之橋之歲月豈可計耶侯吳越之裔也家
世袞鉞而澹如寒素進攝郎省來試是邦以遵治民考
功之制故能損二千石之得以自娛者思及於民移豆
觴餽餉之悦於外者以資往來無窮之利况其雨之喜
正與橋會在春秋之法得以特書故其士夫之請者併
以為喜而士夫之喜即其民之意也八月戊申記并書
　　建寧府開元禪寺戒壇記
佛學之徒以寂靜能忍為心而以勤苦不退轉制事故
有斷其肢體以求師授法死而至於更生猶未忘其所
營造者用是以崇其塔廟故雖窮山絶壑必得其地而
居之而率有成焉豈類於吾儒所為執徳之不回而正
固之幹事者耶蓋特用之於其一法爾始予守建寧而
城南有大寺曰開元負山面溪形勢雄峙世傳以為吳
大將吕䝉舊居也建炎初火於巨盜蕝而未輯長老僧
懷璧住而慨然曰當以試吾願力也不數年則新其大
門更其兩廡闢殿庭興寢室輪奐規畫嚴且整矣去嵗
之冬又以書來曰寺有授戒之壇吾學之所甚重蓋其
誓夫新為僧者自紹興三十有二年移置於寺而猶寓
於方丈之地非天子誕彌之節莫得宣焉府縣之官拜
祝其下而壇宇到今弗備乃先捐其平生衣資然後募
諸施者且取寺之贍衆之餘合為之費鳩工庀材甓石
三成琢鏤鎪巧極其精制衡餘百尺從六十尺有二崇
過四十尺丹髹其楹繪采其壁而左翼軍將劉琮者思
子明之功施作佛像其中四大神介冑其隅以為之衛
起五月辛未至十二月而畢亡慮三千緡也而竊欲予
文以記三返而益勤夫閩之八州以一水分上下其下
四郡良田大山多在佛寺故俗以奉佛為美而佛之廬
幾甲於天下若上州則雖有僧舍類皆空乏不給況殘
毁之餘能從事於土木哉璧舊為衢信二刹人所欽向
而用心精勤汲汲靡懈故至則成就若此予是以知天
下之事不患於人之不能為而患在人之不肯為使士
大夫遇事而有堅忍不㧞之志則亦何功之不可成何
業之不可廣也故其有請不復䆒浮屠之説毗尼之教
以衒詡其徒而以有於吾心者舉而示之然璧亦老矣
聞其築室於山蓋將休焉因為此書俾建溪之人歲時
嬉遊梅山陸泉之下以觀開元紺宇之盛知其興復自
璧始也淳熙十年五月具位韓某記并書
　
　
　
　南澗甲乙稿巻十五
欽定四庫全書
　南澗甲乙稿巻十六
　　　　　　　　　　　　宋　韓元吉　撰
　記
　　滋德堂記
君子行事未嘗必其報也而天之所以報于人初不可
期以久近葢嘗以世俗論之近者在其身久者在其子
孫皆所以為報也故郭令公之貴第其考者垂三十年
而漢之楊氏為三公者數世其理則一而人人遂以百
年之報為遠曾不知于天地之大亦朝暮爾然古有言
曰活千人者子孫有封夫活千人猶有其事也不幸而
無所事何用見其德哉聖人之事天則曰作善降之百
祥孟子曰雞鳴而起孳孳為善舜之徒也則善者果何
事也嗟夫今世之所謂善雞鳴而起匍匐鬼神者有焉
口誦佛老之書者有焉然薰茹蔬戒夫殺食者亦有焉
是固未為不善質其行事則或不然吾意古之為善有
不在是及觀孟子之説曰存其心養其性所以事天也
然後知古之事天即為善矣何也夫天者善之元也善
者道之繼也天既以性而命我而我以道之繼者事之
則其心與性之存者顧何假于外為至于能活千人則
亦充其無欲害人之心而已哉予少寓昭武買田在郡
之東有朱姓萃居一鄉號多賢士時朱君令圖為里之
豪而善不見外循循教其子弟甚力後十有餘年令圖
之子欽則登進士第未幾始仕而又以賞更其秩鄉閭
始歎異曰令圖之門何以致是耶予聞而告之曰是葢
為善之報其所以為善非今世俗之謂爾及欽則將為
縣于巴陵泣而言曰欽則齒之一命而官于建安吾父
幸見之矣今遂宰邑以臨于民吾父不及見也悲莫甚
焉歲時得以拜而事之者墓所有堂其為我名之而有
以記之以昭吾父之善俾子孫視而不敢忘也予曰子
之先君子所植厚矣鄉閭猶莫得而名而吾何足以知
之雖然帷其不可知此固遺子者也吾聞之植德務滋
譬之水與木焉其流日以深其枝葉日以盛大故願以
滋德名子之堂而以德之説表其上不特俾君之子孫
視而不敢忘庶幾一鄉之賢亦敬慕而不能忘也詩有
之德輶如毛民鮮克舉之我儀圖之可不務乎淳熙十
年正月潁川韓元吉記
　　易足堂記
楚有士好遊躐衡廬之巔泛洞庭下彭蠡凡林藪之幽
川澤之奥無不足也意未云足聞有三神山在東海之
中其上多奇禽異卉人之壽而仙者居焉意乃甚慕庶
幾可一至也殫其産以治舟竭其力以聚糧没歲窮年
莫能見也恐懼于波濤之淵既憊而歸里之父老從而
笑之曰曩子之志甚鋭也吾未可以言焉今其倦矣吾
語子遊子獨不見夫吾之居乎依于數仞之丘而闢為
尋丈之室隱几而臥屨未始躡乎閾也瞑目而遊于胷
中而四方萬里之遠子所未至者也吾皆至焉何哉子
之游者事乎外而吾之遊者事乎内也顧安用僕僕然
東西行為昔者秦漢之侈也貴為天子富有四海力固
已并諸侯威固己服四夷而惟以其身之未能升天也
旦旦而求之有方士者嘗為之幻導之而升其所見宮
室之美嬪嬙服御之盛若有以異于人世間也恨莫能
留渉筆而志其墉明日視之則盡己之宮也是何哉由
其心之未舒則縱其耳目之欲者未制故希于外者無
已焉由是而言禍莫大于不知足而富常在于知足況
子以匹夫之賤規規以好游名天下亦安往而後足哉
友人章冠之聞而嘆曰吾非好游者也借是以推天下
之事其不類于游者幾希彼富與貴是人之所欲也今
吾有數畝之田可耕數椽之屋可庇矣雖萬錢之廚千
間之廈不是過也豈不為甚富矣乎邑之士以吾為可
親賢卿大夫以吾為可與游開巻執筴而詠焉古今事
物之情舉無所遁俯仰于天地間葢亦無媿豈不為甚
貴矣乎故吾嘗自以為足而人常恨吾之不足特未知
世之所謂既富且貴者其心果能如吾之足哉今吾僅
營一堂矣將以易足名焉則何如夫冠之詩人也與予
兄弟交最厚且久其清苦貧窶予亦常恨其不足者而
聞其説若此犂然有當于予心遂書以為堂之記其山
川之勝風景之佳冠之必能自見于詩爾予尚何所言
哉淳熙十一年正月潁川韓元吉記
　　竹友齋記
趙彦秬周錫寓于東陽佛舎種竹百餘以朝夕其下名
曰竹隱而告于予予曰竹則佳矣美矣然隱非吾子事
也吾聞古之所謂隱者謂其時命之大謬而不可以出
也今子以帝族之賢而聖明在上一試而得官再試而
暫躓然子之論議卓然益髙文辭蔚然益華校今多士
之選曾何後齒壯而髪鬒特時有未至而已何遽以隱
為吾將更以為竹友則何如周錫曰君之語我厚矣夫
友者同志之稱也竹之志謂何而人何得以友之予曰
古之所謂友者豈惟同志之謂葢亦友其德也竹之志
不得而通抑其德有似于君子歟今夫春而華夏而茂
秋而成且實冬而復其根則固草木之常也惟竹為不
然以拱把之姿而懐金石不渝之操以尋丈之材而藴
松柏後凋之節雖葩卉艷發澹然不為之遷雪霜沍嚴
挺然不為之槁依乎山巔放乎水涯氣凌雲霄之上舞
佳月而嘯清風若不復為世用也逮其用焉穴而吹之
足以為威鳯之鳴協律呂之和挺而簀之足以障洪河
而庇廣厦薦之清廟而為籩莒納之金匱而為簡筴帷
堂以為簾設几以為簟總竿以為箾傅羽以為箭旅于
菁茅而不為侈雜于木屑而不為賤則竹之用無施而
不可焉是其虚心以近道耶今子之未至者時也使聖
人而能為時則冬起雷而夏造冰矣惟時至然後應則
亦何事于隱乎且君子坐臥于竹陰而吟詠于一室于
中懐之得固亦無異于隱者俟有用而發焉宜無以隱
名也惟竹之德有似于君子故願吾子友之淳熙十二
年三月潁川韓某記
　　絶塵軒記
貴溪尉舎舊有黄梅出于垣間元符己卯歲廖明略舉
宋廣平之事題曰能賦堂以況尉君曾敬之也明略既
為之記而晁無咎題其後謂其于敬之逺矣無咎又和
其試茶看花二詩有兩絶塵之句則敬之為人固可知
也後八十有二年福唐鄭肇之子仁實為尉于此乃葺
堂之壊而更新之訪梅枿而增培之亦治其東偏為小
軒寘筆研書帙其間以朝夕坐臥而休焉㑹秩滿將更
而予因榜之曰絶塵葢取于無咎之詩語也夫三君子
遠矣廖晁以館閣英名留落是邦曾君以相家子文采
風流號有典型一時酬酢往來歆豔後輩其于廣平之
賦殆有感而發也若夫絶塵之喻則顔子之望于夫子
者雖詩人比興無所不用其意然予亦豈獨為梅花而
發哉子仁通于學而邃于文學業過人遠甚方從事詞
章之科其奔逸青雲皆自此始故予復感而書焉庶幾
異時為尉舍之美談也淳熙癸卯十一月潁川韓某記
　　建安縣丞㕔題名記
古者輔相之任曰丞百司九列之貳或曰丞而郡縣之
副其長者亦曰丞葢丞之名將以翊其上而丞之也郡
丞秩稍高下統掾曹體亦有間至縣則事無大細悉闗
丞然長或能率其權不以予丞丞或才復擅其權不以
事長苟異是則必退避畏縮而舉聴于丞遠嫌絶疑漫
不助其長之二者均失矣豈設官共治之意哉莆陽林
智可之丞于建安也而某濫為之長凡邑之事智可不
遺餘力以助吾葢更聴迭議必至于濟而後已由是相
與歡甚脱去畦畛無區區世俗之病故建安雖號劇以
某之懦而無譏焉者智可之賴為多焉智可以其暇日
整治其庭廡築室于南端新城扉之樓以為臨觀燕息
之所既又集建炎以來丞之名氏于壁屬某為之記故
為道丞之設吾二人相與之好以媿夫世俗之徒智可
嘗為德化令治有聲矣屈為丞葢不卑其官如此吾是
以等而上之其知所以共治者歟紹興三年十二月旦
潁川韓某記
　　饒州安仁縣丞㕔記
凡天下官府雖曰臨民而棟宇之設類不能逮夫浮屠
老氏之舍葢浮屠老氏其徒務為夸大既營其居而不
會其費苟費不具則有弗為規制未備則亦弗已故磨
于歲月次第相付州縣之力有不可冀者而士之居官
望遷而幸去逺不過三年近止一二歲視之若傳舍然
緜蕝草創殆無必葺之意始鋭而終怠作于前或弛于
後非有慨然持不回之志未易舉也國家肇造乾德中
始詔官廨增葺剏造對書于新舊官厯其不葺者殿一
選至景德三年又定為印紙之目廨宇間數既書其虧
損至添葢則又曰配民與不配民皆所以防制官吏欲
其不苟而已自印紙之改式也後生不能舊制而官吏
之苟日滋數十年來加之以兵火因之以匱乏官廨不
整尤甚饒為望州安仁為劇縣丞為上佐其廨在縣治
之西面覆盆之山俯玉石之津山水秀異陰陽家以謂
得廬山之一趾然其宇蠱壞久不可居至寓于他所淳
熙十年從政郎韓君厯為丞始鋭意新之懼其費無所
取也先是君之來邑例有迓夫之直君儲之不肯用而
用以市一山之木梁楹乃具而民之輸役庸者亦例有
公廨之入君復不肯用而亦不肯盡廢銖兩積之以陶
瓦伐石且為工匠之募邑以剩粟助之閲再嵗而僅集
其廳事堂廡庖湢廏車麤備而不陋足以稱其官而民
無一詞以為擾者吾是以知天下之事有志者竟成而
顧望退縮以為不可為者特繫其能否爾祖宗之制于
是可稽而君之亷勤能力于是可見君潁人也于吾族
猶諸父行績學守官箴葢有家法故不敢溢美以書而
書其實以識于宇下淳熙十三年正月具位韓某記
　　泰州水門鼓角樓記
淮甸之郊介江而瀕海曰海陵郡其地富魚鹽駢商賈
河流貫城中舟行若夷路其門跨水者三歲久而敝浮
桁以制衝櫺扉以置鑰曾無以示禁而嚴闉闍也錢唐
萬侯以儒雅飾吏事守郡之明年政成而令修乃重理
所謂山水門者且樓其上以臨望四郊之遠民俗喜曰
吾公可謂知所務矣無幾何郡之鼓角樓墊而壞民又
嘆曰吾公其可忘此哉請亦新之侯則謝曰鍾被天子
命守是邦無能也始至之日庫之緡錢僅數百庾之斛
粟纔數十也旱暵既作禱而幸應麥菽旋登稉稌雲委
因得盡心焉兵吏之賦既充歲時之用粗給故方隅無
犬吠之驚以鼓舞堯舜之治然城扉之防姧征税之自
入有不可緩今民之居尚茨于茅葦而守之舎則亦寖
備夏屋渠然以朝夕安處雖一樓未葺庸何傷而父老
相與沓言之賓客士大夫慫惥之曰樓之于郡府臯門
之地也笳鼛之攸在無不設者如目之有眉靣之有顙
雖若不繫于用而天下不可闕焉者自古也攷其近之
歲月作于紹興之丁巳葢四十有八年矣由公而遂廢
其忍乎于是又以其餘力始為之樓既成翼以二垜樓
于外遂為一郡傑特之觀夫古之君子為政而美者無
非以善于民也民之所欲而扼之所弗欲而强之皆非
所以善于民者況夫土木之功繕修營造之役雖聖人
亦所甚重惟刺史二千石心一不在乎民則沽整辦之
譽以衒其風力者有之增耳目之奇以自娛自奉者亦
有之下則傷于財而蠧于民適資匠胥之盗竊春秋于
門觀之作臺囿之築無不謹者抑以是夫今萬侯之政
則既善矣澹然不志于功利而蠱敝是去逮及舉事之
際不自以為足躊躇四顧殆有所不得已者至因其民
之所願欲然後為之輪奐翬飛不侈于前不夸于後無
一取諸民無一勞其民者用能談笑以底于成推是以
往舉而措諸天下可也海陵儒學之鄉吾意其士子必
有歌而頌之者將轉而上聞故其規制之略費用之目
皆無足以書特書其善于民者以彰侯之用心俾後人
其知焉
　　鉛山周氏義居記
東南之俗土狹而賦儉民嗇于財故父祖在多俾子孫
自營其業或未老而標析其産近歲因為之立法雖曰
欲絶異時爭訟之弊而紛紜鬬鬩殊無睦婣忠厚之氣
賢士大夫每以為病也信安之地犬牙于閩鉛山又在
南孕金青殖寶貨壤厚而泉沃類多大家周氏世為舒
灊人繼遷金陵避五季之亂來家鵝峯之下葢三百年
矣有祠號將軍者最其始祖也系雖莫可譜其曰承志
曰誼者皆累祖業儒至處士欽若字彦恭有聲三舍間
晩不事舉慕其舅祖里儒劉煇之義嘗曰劉公舉進士
天下第一也作起俗記以詆譏不義之俗其祖妣之喪
有二季父而公自以嫡孫而為之重服買田聚書教養
其族之貧者邑令名其社曰義榮是可法爾處士始欲
與其伯仲同居而不異籍自以身在季不得專切切為
恨逮其病亟當紹興二十二年六月也索紙書字二百
餘以戒其四子有曰吾平生敎汝讀書固不專于利祿
欲汝等知義以興媺薄俗爾我病必不瘳汝等盡孝以
事母當以義協居勿有異志居舍雖小不足恥田園雖
寡不足慮也不能遵吾訓是謂不孝他日或仕不以亷
自守是謂不忠不孝不忠非吾子孫也越六日而逝其
配虞氏賢而守義慟哭而藏其書淳熙四年其子曰藻
曰芸曰苾曰芾稍長矣虞乃以遺命陳于民部祈給之
慿有司方下州縣覈其實又七年藻等益壯以有立繼
乞曰母老矣官未給慿無以安母心以明父訓于是部
符于州州帖于縣始坐條令而予之據以昭示其子與
孫葢國家之制願以財産不許子孫分割典賣者官為
給據子孫不得追改也而虞又自請異時子孫或違父
母命各居異業許外人告而聞于朝省坐以不孝之罪
于是鄉人莫不欽歎而賢士大夫者相與來言求予文
以記予為之出涕而言曰先王之教以孝弟為本士之
訓子以義方為先自先王之敎陵遲而不振也秦之法
民不分異者倍其賦而德色于父誶語于母漢興猶或
有之故厯代以來于族居而義聚者官必旌其門閭復
其户租以表厲于衆此無他由為士者徒能誦六藝之
文以干取祿位而務殖其家不知有以啓導其子孫之
善意則亦宜乎風俗寖壞而未之或革也昔陶靖節晉
之高士其稱潁川濟北二賢以戒其子者第以同居共
財為首唐之崔鄲一門孝友四世同爨兄弟六人皆至
三品史以為未有也可謂難矣逮我朝至道中南康洪
氏累葉聚舍期功百口建塾館于雷塘以誨子弟太宗
皇帝嘉之賜以御書百軸其弟文舉入謝天子又書義
居之字以為寵且命之官其子待用遂登巍科非積善
彰明之效也耶夫處士之善世無知者其秉心蹈義于
是可傳傳有之制宅命子足以觀士而虞氏故殿中丞
戩之孫年九十矣華顚素裳既受封邑尚惟保其夫之
訓以勵其子而藻等孝友孜孜克成其父母之志餘三
十年後將弗墜周氏其自此興乎洪惟聖明在上今年
方崇兩宮期頤之慶推恩宥于天下或轉而上聞至道
故事其申賁于巖邑以風動于東南殆無疑矣周氏歲
入不能二千斛内外幾六百指養其偏親時其祭祀給
其嫁㛰皆有定式歲又以十萬錢招延儒士俾其幼稚
學禮無缺者儉以足用是可則云淳煕十三年二月癸
亥具位韓某記
　　雙蓮堂記
聴事之南有地數畝平池靣其前古木蔭其上東南諸
峯羅列四出或曰是故為堂者前主簿撤之以為今聴
事予始至而愛之思復其舊會予假職事于郡力不果
為明年自郡還舟行次南山下見大木數十若棟楹者
棄于岸次或曰前郡有命治郵亭西津外材且具水則
暴至而郡亦命止焉予笑曰是其以相我哉歸而謁諸
縣盡得之前所謂堂者横植四楹不卑不陋始于五月
之乙亥而迄于六月之壬子僝工之五日有雙蓮生于
舎之背遂以名之夫自古以來仁人君子抱其器而不
得施于時守其道而老死于世者葢非特世之罪也世
方求材而君子不逢其求故在上者歎于無材而材者
傷于不用此豈特人為然耶方予之為是堂也廢為瓦
礫之場鞠為荆榛之墟過之太息而已而輪囷合抱之
材適皆棄于山荒水涯幾為樵蘇薪槱之利一旦瓦礫
荆榛者變而為几席樽俎之勝而輪囷合抱者引而致
于雲霄之上施斤斧被丹雘以逃寒暑而避風雨焉彼
豈取必于人哉是二者適相值以應吾之須而然也而
君子不安其命以俟後之須者亦惑矣嗟夫今龍泉為
邑二浙之窮處也經營名利者不出其塗出入富貴者
不由其境水行敗舟陸則折軸四望而行綿厯巇險不
數百里不得郡邑而吾與數君子仕焉當其塵埃倥偬
之暇徜徉于兹商天下之治亂道古今之人物已則酣
歌起舞勸酬交錯把酒賦詩以極一時相從之樂彼奔
走勢利者葢亦願此而不可得于吾之道不既有所處
乎然堂之景物日益佳後來之從事者日益衆為堂之
計且無窮故一草木之異何足以動吾心姑志其實使
知自吾得之而已于是聞者以予為知言請書以為堂
之記
　　深省齋記
人之心觸物而動動則有感然感人之深者莫如聲故
管絃以合其和金鼔以作其怒世之人葢有聞鐘磬之
聲而自得其良心以進于道者非鐘磬使然也人之聞
鐘磬者必于僧坊道室由山林之幽寂適耳目之清淨
將以會道而未得惟鐘磬有以發之耳杜子美遊龍門
寺詩欲覺聞晨鐘令人發深省子美平生學道豈至此
而後悟哉特以示禪宗一觀而已是于吾儒實有之學
者昩而不察也曾子曰吾日三省吾身夫識其遺忘謂
之省審視其微亦謂之省人能内省其身如識其遺忘
與審視其微則所以存其心者葢當如何盱江鄧器先
好古博逹士也寓居石壁闢室數椽而寺僧日鳴鐘其
上器先因以深省命之是有取于子美之詩者然也吾
聞之君子之于道立則參于前在輿則倚于衡亦何事
求于視聴昔西方之人嘗以誨其徒矣以謂聞則言聞
聲則言聲惟聞與聲俱名矯亂器先之為是室左右圖
史日與賓客吟諷飲奕談笑議論而浮屠氏之慕其賢
者亦參其間盍以此説問之當有得句而擊鐘者耶
　　景德寺五輪藏記
比丘顥寧住池州景德寺有大藏經一夕而火衆皆聚
泣以為不祥寧獨笑曰是將待我而易也庸何傷寧始
傳法在長蘆能鼎新其棟宇而老于佛乘池人亦敬異
之不踰月果以其願力更為所覆之殿悉大其舊又為
藏者五摹諸經分寘其上閲再歲而後成中為機輪轇
轕運動復以無量金銀五綵而為嚴餙又以無數幡幢
寶鐸網幔而為供具珠珍間錯丹碧照耀老稚環觀歎
未曾有于是書來乞記三返而益勤乃謂之曰吾之不
託于文久矣況為佛之語乎然吾聞之佛經之入中國
重譯而僅傳其雜偽紛舛殆與儒書未刪者同而中國
之學者穿鑿傅㑹亦不異于俗儒稽古之説也爾之徒
不務其擇而惟取其富又度而弗讀乃為是機關技巧
以衒于愚夫愚婦而曰是將運之而與讀無異不幾于
兒戲而自誑哉且在爾之法一已多矣而安用五為寧
曰不然子特知子之説非知吾之説也夫佛之説為經
經之設以藏藏之轉以輪皆假名而合者也黙而識之
則佛固未嘗有經經固未嘗有藏藏固未嘗有輪使世
之學佛者不以目視而以耳聴不以口誦而以心通吾
之藏信無用于五也然自其五而言之若天之緯星地
之喬嶽與夫氣之行于天地之間者發而為聲聚而為
色㪚而為味數猶是爾至于四肢之與首也手足之有
指也雖以我身無或異者不知我身動者為誰有動者
故是以凡夫莫能測知今吾合一臂之力而令此藏皆
悉運轉藏運轉已亦令此經皆悉運轉經運轉已則令
此心皆悉運轉心運轉已一切眞經當在何處子見夫
琅函犀軸輻萃鱗委而經未始讀也曾不見夫手臂從
衡雷奔電激而藏未始動也即動與靜一刹那頃于此
藏中當有能證三摩地者昔有童子聚沙為塔或以爪
甲畫成佛像而猶許之況吾此藏衆寶所成願力所就
諸經所集人天所護以為兒戲不亦可乎予曰吾不復
辨也請問爾之費幾何曰縻金錢一萬七千緡為日月
幾何曰始乾道七年正月迄九年十月其廣若大幾何
曰藏崇二十五尺袤十有三尺四傍者崇減于中六尺
袤則減其半焉施者為誰曰相仲德鄧居諒而下施財
者也汪彦施經者也工之與民施力者也寺之徒施緣
化者也故願子施以文予曰爾之志堅若此其求無不
獲又若此吾文何吝哉于是施之以為記
　　廣教院重修轉輪藏記
信州城北有大寶刹名曰廣教惟昔陸羽即山種茶泉
乳甘潔草木清潤刹西南隅實建大藏爰以精金合衆
寶色天宫樓臺徧覆其上復作大海激水騰波魚龍出
没守䕶其下諸天綵女箜篌笙笛作樂歌舞圍繞其前
此土所有諸佛菩薩真經妙義分巻析軸函寘其中有
主藏神紺靣赤髪雙角嶷然非龍非妖非夜叉鬼以指
劃口出風雨聲率領眷屬挾持其輪州之境内若男若
女凡曰祈禱惟神是依或時江湖舟墮險處出手雲間
捄度危急以是因緣多厯年所一日藏軸傾偃自摧竭
千夫力不能搖動四衆環觀愁惱怖畏長老懐璧來住
是刹以大慈悲出善巧智即告四衆我有無邊願力重
興此藏汝有珍寶及錢穀米當即随捨毋作愛恡初以
一錢積至千萬曾未幾月藏忽運轉迅如風旋隱若靁
動觀者作禮歎未曾有更相為言此藏前日非有增減
何因不動今者何得外相不易運轉如初是大長老必
有幻術使我不知孰能為我決疑惑網爾時長老笑謂
四衆我豈冇術非不示汝我觀此藏機牙交關輪輻互
設阿僧祗刦未有可壤而其壞相獨在于心心初不堅
蟲蝎螻螘諸濕生類得其間便然其本體莊嚴具在真
經妙義元不欠闕我以方便復安其心得端正木補其
故處是法藏也猶再生人精神既還手足自用由此故
能運轉不息汝等當知一切世間欲證如來無上妙果
非從天降不自地出究竟圓覺皆在汝心以汝眞心不
能自見雖有八萬四千秘密寶藏充載汝身眼耳鼻舌
同于如來而無如來智慧明了流浪生死如逆風波蔑
有暫止佛以方便直指汝心若對鏡時自識其靣使汝
法輪觸處運轉亦如此藏圓滿眼前汝心夲無我法安
有由心非心悟法無法返求汝心當得自在于是四衆
同聲以偈讚曰
我觀世間諸幻師或時㓜出諸技巧樓閣寶座及天宮
龍神夜叉非一相了知是幻卽非實謂佛示現亦復然
一切皆由心所生知佛是心非是幻譬如迷走狂癡人
眼耳鼻舌元具足觀瞻動作及言語在人趣中無有是
醫王調以無上藥其心既正身亦隨六時所用常獲安
自然歡樂有生意惟大寶藏妙法輪此土地方悉瞻敬
雖有五千四十八如來所説衆妙經繇其心病未即除
一時乃有諸壞相大士願力度衆生圓滿布施彈指頃
心華發明不空過十方佛刹皆現前須知此藏及是心
悉無工施力用所天輪長旋地軸涌法界空虛元不動
以不動者觀諸佛還以動處作佛事河沙刼塵徧莊嚴
盡未來際無有壞
　　慈相院重月泉題記(案此文似泉銘而不用韻且/􁏛堅肖明等句義不可曉謹)
　　(依原題附存/于記之末)
繄瀵迺神道自嶔碕􁏛堅肖明祀蠱弗治易甓而石泉
用蠲潔施及壇宇既液既墁盈飲以滌澤濊其永休工
識勤敬諗來裔
　題名
　　金華洞題名
淳熙改元七月既望陳巖肖子象陳良祐天與黄掞子
餘趙師龍德言韓元吉無咎觀稼秋郊自智者山來謁
雙龍洞篝火蒲伏徧閲乳石之狀寒氣襲人酌酒竹陰
支笻至中洞飲泉乃歸
　　凌風亭題字
予昨以紹興戊寅歲來宰建安逮兹假守今年上元後
一日始得攜家登凌風亭作此以示知縣趙偉文葢恍
然遼鶴之遊也淳熙丙申潁川韓元吉題
　建安縣治之凌風亭待制尚書韓公尹邑舊創也去
　思之政猶甘棠然汝彧承乏之初葺治未幾而公鎮
　是邦不忘疇昔迺以暇日特枉旌騎臨賁斯亭置酒
　賜詩前所未有顧汝彧何者得此榮遇敬摹諸石以
　侈公休是歲仲春宣敎郎知建安縣趙汝彧題(案此/題原)
　(本附于韓元吉題/字之後今仍其舊)
　題跋
　　跋文潞公諸賢墨迹
黄廷老家所藏元祐三跋尾其二則魯公祭常山父子
文李大夫帖郭僕射書嘗見石刻矣其一則藏眞書葢
未見也觀潁叔所識謂魯公得張長史筆法者豈此耶
劒去而遺櫑具鐘亡而寶追蠡顔素帖雖不存文忠烈
而下名公之墨得一已可珍矣
　　跋趙郡王墨迹
少師安化郡王以宗藩之英及見中原太平之盛艱難
渡江享有富貴而手書此文推原道德仁義詆譏前代
欲使人君用為龜鏡是以知其所感者深所藴者厚矣
乾道丁亥歲二月甲戌潁川韓某書
　　跋曾吉甫帖後
永豐周日章日新兄弟少力于學嘗以師謁曽吉甫于
茶山此其報字也公之去茶山踰二十年矣周氏兄弟
華髮蕭然猶連蹇場屋也覽之歎息淳熙十二年二月
十日南澗翁韓某題
　　跋李和文帖
國朝文雅至章聖時乃盛楊劉二公制作彬彬為天下
表儀而和文公以勲閥尚帝女筆力頡頑號相師友此
帖葢與中山論禪可概見也晩嘗援韋嗣立故事祈衲
祿以老山林其胸次所藴視富貴真何物耶乾道八年
十二月五日潁川韓某盥手以觀
　　跋鄧聖求除拜帖
鄧安惠公制冊深厚宏雅自成一家東坡先生相與酬
唱嘗並直玉堂矣逮其拜轄乃假手賀之豈應用之文
特禮不可廢者或欲試其門人筆語能道己意否耶乾
道壬辰五月己丑潁川韓某書
　　跋仁風堂
晉袁宏為東陽郡謝安以扇贈之宏曰輒當奉揚仁風
慰彼黎庶葢前賢美談也郡有燕寢因以仁風榜焉庶
修東陽故事且俾里俗共興于仁云淳熙元年四月丁
卯潁川韓某題
　　跋范元卿所藏歐陽公帖
文忠公手墨世固多有之二帖葢與原甫君謨皆平日
至厚周緻委曲情如家人足以見前輩交友之誼為可
寶也稱謝原甫戒其用快而頗譏其豪飲不可當勸君
謨以瘡愈當治内猶寇賊後修武備所以禦後來之患
而自謂各有少病其為藥石之言互相啓發又可寶也
淳熙二年八月壬午潁川韓某敬觀
　　跋司馬公倚几銘
温文正公倚几銘今傳家集所未見者銘文甚簡而注
義特詳其告君之善惟恐不盡也勾注塗改甚多而無
一字行草其敬謹之至未嘗斯須忘可不法哉淳熙三
年十一月庚午潁川韓某觀
　　跋荆公書彌勒偈
阿逸多偈懺悔法也蔡元度自謂荆公好書此不知幾
本豈平時行事于心有所不安亦如暮年捨居為蘭若
者耶不然是葢學佛之末耳
　　跋山谷醉帖
山谷草聖數紙醉帖尤奇乃知用筆在有真意也
　　跋蔡君謨帖
高伯祖丞相獻肅公帥成都時蔡忠惠公任寄省所寄
書也語簡而意親無復世俗不情之態前輩尺牘多類
此可敬而法哉公以壬子正月庚子生不知距蔡公為
幾日書尾致呉茶益見嗜好之不忘也淳熙六年刻石
婺女郡齋七月壬戌潁川韓某記
　　跋東坡帖六紙
東坡前四帖以倅杭及黄岡時書也後帖言屢乞解職
則在朝矣淳熙七年十二月丙午韓某觀
　　題陳季陵所藏東坡墨迹後
醉翁夢中所作絶句好事者謂其非夢也語妙而意不
屬爾然思致髙遠殆欲仙去東坡在杭劉景文數從公
遊湖上其戲景文絶句為西湖而作也一筆書二詩意
必有在後人徒賞其字畫耳
　　跋蘇公父子墨迹
右文安黄門二帖所言皆私家細事至煩碎而靡密無
足深論學士大夫相與存而傳之者豈不以其人哉夫
不能以古人自任千載自期而欲恃區區之文墨以為
不朽者可以慨然于此矣
　　跋辛企李得孫詩
辛公以直道勁節意忤時相閑廢退藏者十有餘年既
得一孫賦詩自慰優游平淡氣恬而意新有德之言也
然晩預大政名德昭垂以享高壽今其孫頎然出而世
其家矣天之祐善顧可量耶
　　跋沈寺丞墓誌
國朝設科進士前輩謂惟慶厯二年得人最盛葢王岐
公居第二先獻肅公居第三王文公第四而吕正獻公
先莊敏公蘇魏公皆在榜中相踵至相位祖宗至今未
有也此外猶多賢士大夫寺丞沈公信其一矣沈公素
以行藝表其鄉年未艾輒請老時獻肅判吏銓岐公在
西掖故制詞甚美究觀誌文所載位不既其材德而著
見若此其餘慶將有待而發耶
　　跋李正之祖墳約束後
正之欲葬其親久未獲兆至閉户不肯出曰吾母之未
有藏也其忍徇世俗之禮日夜禱而泣焉既襄事矣述
其得地之由因為條目以令子孫纖悉備盡可為士大
夫家龜鏡也顧平時熟于陰陽地里之書雖日坌集經
營殆踰年葢莫當其意一旦得大洋之卜于上饒而西
安親舊又予之以烏巨之穴靣勢流泉悉應于法固已
甚異而兩源之山始屬數家犬牙交互若未易謀皆惠
然樂從掉首弗受其直故正之得以竝用俾其室人亦
有歸焉此實純孝之感而神明之所陰相然陳族又以
千夫力助其勞則諸陳與楊徐好義之風兹可以興薄
俗哉
　　書師説後
二程先生講論答問之言門弟子記之舊日師説厥後
見于世其號河南雅言而分大小程子者程氏諸孫所
修也其號伊川雜説自通言明大本而下名以為十三
篇者胡明仲兄弟所輯也雅言則潤色以文間遺其意
復以章奏書記交寘其中楊謝諸公之語綴于後而雜
説者亦廣記而未擇下此悉號語録未知其誰定尤混
亂不可攷明道先生蚤没伊川先生復坐黨籍之謪逮
還伊闕聞諸故老蔡京至遣人伺察之俾無敢著書則
當時私淑其徒所記亦略矣靖康初公道始開楊龜山
首闢王氏建炎龍興先生門弟子相繼有聞易春秋語
孟之學始行于天下而趙丞相嘗官于洛素知推敬其
書一時士君子靡然嚮之及秦益公當國諸賢零落殆
盡秦亦舊從洛學者也晩乃謂人為其所惑葢三十年
且詆其説為提先手由是雖進士之文亦不復道之矣
夫聖學之有夲與儒術之有傳授曾何計于時好然天
下之士惑于異端者深溺于文辭者衆不議而非之亦
指而笑之予家有師説其編各有名氏或者相勸傳之
以謂非且笑者顧何足恤使傳而習焉雖數十百年千
萬而得一人亦斯文之幸也用釐為十巻刋置江東漕
齋間有異同不敢悉去而首以尹和靖之編者得所先
也二先生之説不復異録者不能盡知也頃和靖為張
子韶言伊川暮年為易傳未肯出也其學于是乎在後
生宜盡心焉因併以記乾道三年後七月潁川韓某書
　　書朔行日記後
嗚呼靖康之禍吾及之也尚忍趨庭而見于敵哉然吾
嘗念之中原陷没滋久人情向背未可測也傳聞之事
類多失實朝廷遣偵伺之人捐費千金僅得一二異時
使者率畏風埃避嫌疑𦂳閉車内一語不敢接豈古之
所謂覘國者哉故自渡淮几所以覘敵者日夜不敢忘
雖駐車乞漿下馬盥手遇小兒婦女率以言挑之又使
親故之從行者反覆私焉往往遂得其情然後知中原
之人怨敵者故在而每恨吾人之不能舉也歸因為聖
主言敵之强盛幾五十年矣臣有知其不能久者特以
人心不附而已是將何時可附願思所以圖之合謀定
算養威蓄力以俟可乘之釁不必規小利以觸其幾也
上深以為然葢不敢廣也淳熙改元出守婺女夏曝書
見朔行日記因書其後以明吾志之非苟然耳無咎記
　　書許昌唱和集後
葉公為許昌時先大父貳府事相得歡甚大父以紹聖
改元登第對䇿廷中有宜慮未形之禍之言由是連蹇
不得用建中靖國初幾用復已凡四為郡倅秩滿輒丐
宫祠遂自許昌得請洞霄以就休致平生喜賦詩一時
士大夫之所推重故晁景迂公以謂遠則似謝康樂近
則似韋蘇州也中更亂離家藏無復有者紹興甲子歲
某見葉公于福唐首問詩集在亡抵掌慨嘆且曰昔與
許昌諸公唱酬甚多許人類以成編他日當授子其後
見公石林得之以歸又三十餘年矣今年某叨守建安
蘇峴叔子為市舶使者㑹于郡齋相與道鄉閭人物之
偉因出此集披玩始議刻之葢叔子父祖諸詩亦多在
也箕潁隔絶故家淪落殆盡典型未遠其交好之美文
采風流之盛猶可概見于此云淳熙二年九月具位韓
某謹書
　　跋和靖先生手筆後
某所見和靖先生書此凡三本矣一得于九江一邢正
夫家而此為最後葢又二年以贈呂景實者今藏于潘
叔度以校前二本皆有改削前輩謹于言若此哉欲言
之無擇難矣叔度好學宜知者也某既假而移諸石因
志其後而歸之
　　書尹和靖所書東銘後
和靖先生手書東銘修水黄子餘所藏寓九江時筆也
先生少喜字書嘗因書碑同舍聚觀伊川笑謂之曰是
固無害第將為人役也自是不復書然暮年筆力猶健
如此其教學者必先讀東銘然後看西銘謂從寡過而
入子餘其知之也展玩太息淳煕改元六月戊寅書
　　書和靖先生手書石刻後
紹興初和靖先生自蜀出至九江書此以示夏翇間亦
錄贈門人今所見凡數本也其意深哉當是時士大夫
頗以伊川語錄資誦説言事者直以狂怪淫鄙詆之葢
難力辯也先生既長道山館中俊彦多從先生問學且
求伊川語録先生謝曰某無録也掇同門所記僅數十
端示之(昨載于師/説之首)張公子韶亦以為請先生曰伊川之
學在易傳不必他求也其後先生歸寓會稽學者猶以
不看語錄為疑先生曰諸君知乎易傳所自作也語錄
他人作也人之意他人能道者幾何哉又嘗曰伊川先
生頃亦為中庸解疾革命焚于前門人問焉伊川曰某
有易傳在足矣何以多為此非先生不知也某假守婺
女見此紙于潘景憲家葢呂堅中所得者因摹之石以
遺後學追思拜先生于道山時遂四十一寒暑矣撫巻
慨然淳熙六年六月庚戍門人潁川韓元吉記
　　書尹和靖論語後
和靖先生論語解詞極簡嚴將俾學者深味其旨而有
所自得也乾道庚寅歲某憂居上饒過先生門人王德
修問此書亡恙且曰子異時官守不刋行之耶某于是
愧其言會明年復將官中都度未可輯也乃以舊年兄
弟手所抄本往累故人趙德莊于建安庶可成焉昔和
靖嘗云少從伊川先生學易時伊川出易傳七十餘家
和靖茫然未知所從伊川曰日觀一爻可也繼有所質
問伊川色莊而氣嚴未嘗語也或曰未也姑求之已而
意有所會伊川始忻然為之剖析諸傳而伸以已説葢
終身不忘也故其誨人亦欲如此此書所以簡嚴者歟
　　題鄭侍郎所得欽宗御書後
靖康改元敵騎薄京師朝廷備守布河灌之兵于城下
宰執與二三侍從議遣使軍前皆未肯往鄭公時為駕
部獨入都堂問狀遂假以工部侍郎少宰張邦昌脱所
衣紫袍兵部尚書路允迪解腰下金帯併鞍勒狨坐借
公登時啓行公平日慷慨有志氣談笑無所憚中使押
至安上門縋而下敵帥知公至亦遣呉孝迪等來夜會
于河灌帳中且曰皇子郎君趙州見新天子即位赦以
手加額曰今無所爭矣而議割河朔犒軍金帛二事公
與其使還至都亭驛則已四鼔欽宗皇帝御批若此公
有記錄甚詳嗚呼事變倉猝噬臍何追尚忍言哉淳熙
十一年正月十日具位韓某敬書
　　題鄭侍郎所得太上皇帝御書後
鄭公再以珠玉使金營時太上皇帝既至軍前矣而金
人方因姚平仲刼寨事送公于都統寨将害之也太上
皇帝為之泣下葢君臣同患難故公在侍從獨示以三
書謂之熟敵情偽可料之爾公雖不至柄用優游林下
年幾九十其福壽之藴敵人何所容其刃耶淳熙十一
年正月十日具位韓某恭覽御筆敬題其後
　　書眞清堂詩後
唐陸景倩任扶溝丞按察使覈其治狀曰某强清某詐
清景倩眞清也予頃為建安宰作丞廨一堂因以真清
命之賦詩其上二十有五年矣而久廢不治宗室善罙
深甫今丞建安乃以邑儀例給而不欲私者積而葺之
幾一歲棟宇復新益禃雙槐二桐于南墻之下整其西
偏以舎客為庖廚闢小亭以待試茗亦足以見其貳令
之暇有餘適也深甫以近族命官嘗同僚于東陽力學
積文遂以決科有志于事業而不肯沽激取譽可謂不
負此名哉而摹予舊詩為寄覽之慨然因書其後
　　讀管子
管子之書戰國游士之術也孟子曰齊桓公之于管仲
學焉而後臣之故不勞而覇則仲之與桓公平日謀國
議政者其亦詳矣然舉而著之書者則齊國之士也當
是時齊有稷下之邑葢亦是堯舜非桀紂談道徳而言
仁義雖仲之作内政以寓軍令在于强兵富國而覇齊
今其書則尚權術務籠絡要以愚其民而用其力駁雜
為甚已有戰國之風不知仲之説果若是乎故吾意其
為游士之術也莊周之言曰道術為天下裂葢六經未
經聖人之手則士之談道者不能淳且正漢興賈誼晁
錯之流莫不推尊管氏之書使是書而得盡用則亦猶
之乎申韓之刑名商鞅李斯之慘刻豈復先王愛民養
人之政哉嗚呼孔子之後猶有孟子其言王政皆本于
仁義粹然一出于正後世推之以為孔孟非虛語也孟
子之論管仲止于以其君覇而未嘗議其治齊之政夫
是以疑之淳熙丙午八月南澗翁書
　
　
　南澗甲乙稿巻十六
欽定四庫全書
　南澗甲乙稿巻十七
　　　　　　　　　　　　宋　韓元吉　撰
　論
　　易論
天下之數其出無窮而天下之理皆本于一夫一者所
以為天下之數也自一而至于十百十百而至于千萬
有是理然後有是數焉葢理者存乎内而數者見乎外
也存乎内者微妙而有所難言見乎外者纖細而可以
畢舉是二者其所由來皆始于一矣易者聖人所以窮
天下之理而非止論乎數也然而天下之理非數亦無
以明是故畫之不足而定以為爻爻之不足而變以為
卦卦之不足而繫以為辭辭之不足而衍以為䇿後世
以之窺天地厯日月占星辰騐風雨筮人事知鬼神而
推萬物之變自數而言葢有不可窮盡自理而言六十
四實本于一卦三百八十四實本于一爻萬有一千五
百二十實本于一䇿也何也夫乾之初九即卦之震也
震之初九即卦之復也坤之初六即卦之巽也巽之初
六即卦之姤也夫豈非一卦耶自隂陽而畫二卦自二
卦而生六子自六子之交而為六十有四夫豈非一爻
耶六十四卦之爻皆歸于乾坤二篇之䇿皆始于太極
夫豈非一䇿耶聖人以謂天下之理一卦之畫不足以
盡而一爻之辭不足以載一䇿之少不足以推也是故
自一畫而分以為二自二而變以為八自八而生以為
六十有四自六十有四而散以為三百八十有竒自三
百八十有竒而總以為萬有一千五百二十以明其時
以寓其象以定其體以作其用使天下之人由是以探
焉則亦庶乎其可喻矣世之言易者類不能喻乎此焦
贛京房之徒則曰吾知為數而已理則吾不知也王弼
韓康伯之徒則曰吾知為理而已數則吾不知也其言
數則蔽于卜筮福禍而入于瞽史之淫僻其言理則溺
于虛無汗漫而流于佛老之迂妄使聖人開物成務冒
天下之道千載而不傳謂之不逹乎理可也謂之不明
乎數亦可也葢逹乎理則知所謂數矣明乎數則知所
謂理矣嗟夫天下安有理之外别有數數之外别有理
也哉
　　禮樂論
儒者之效莫先于禮樂儒者之弊莫大于徇禮樂之名
而不識其實葢禮樂之實不可一日去于天下而禮樂
之名則天下有時而不用人見夫禮樂之名有時而不
用也遂以為天下真無禮樂夫天下一日而無禮樂其
可以言治哉世儒之説曰王者治定制禮功成作樂陋
哉斯言也治未定獨無禮乎功不成獨無樂乎彼之所
謂制禮作樂云者惑其名者也今夫飾黼黻盛文繡築
壇于郊祖考廟而享主賓豆而宴可謂禮矣撞鐘而伐
鼓總干而獻羽鳴律而應吕可謂樂矣而禮樂之實有
不在于是夫天下一日而無禮則君臣父子夫婦長㓜
之節將大亂而不可為矣一日而無樂則陵暴鬬怒爭
奪賊殺之禍將接跡而起矣是二者禮樂之實日用而
不知者也黼黻文繡鐘鼓干羽禮樂之名爾苟天下既
已享其實則夫所謂名者存可也亡可也而必待夫黼
黻文繡大備而始謂之禮鐘鼓干羽畢陳而始謂之樂
奈之何天下其不疲且病也夫世之儒者不識其實者
衆故必竊其名以自鬻于世謂時君世主將興于所謂
禮樂者非從吾言則不足以自見師以是傳之弟子父
兄以是詔其子弟譊譊然號于天下俾天下視禮樂以
為難致而不易得之物而時君世主當功成治定之極
睥睨天下無可為之事則亦欲以夸耀于後世未有不
溺其説而信之者鑄九鼎作大輅不逺千里登㤗山之
穹崇輦石泗濱伐竹嶰谷有意于舞百獸而張洞庭也
百姓之力已竭大農之藏已虛而世儒之論未厭其斁
耗天下有異于軍旅者幾希嗚呼是真聖人所謂禮樂
哉善乎夫子之言曰名不正則言不順言不順則事不
成事不成則禮樂不興禮樂不興則刑罰不中葢天下
之論禮樂始于名正事成而刑罰亦在其間于是而可
以探其指矣又請問禮曰上下安之謂禮請問樂曰民庶
和之謂樂若是則先王之制禮樂非耶先王之制禮樂
其大要本諸此其下則因人情而為之節文者也何也
人君者其富甚矣其貴極矣其情則無以異于人也而
得肆而不巳必蕩蕩而不制則患生故必順其情而制
焉葢人情莫不好尊安為之堂陛以嚴之莫不好華好
為之服采以章之莫不好聲音為之歌舞以悦之莫不
好馳騁為之蒐獮以行之莫不好顔色為之妾媵以娯
之莫不好飲食為之宴享以樂之莫不好鬼神為之祭
祀以福之莫不好遊觀為之廵狩以適之數者禮樂所
自出也使人君之治上下安焉民庶和焉則有不待堂
陛而嚴不待服采而章不待歌舞而悦不待蒐獮而行
不待妾媵而娱不待宴享而樂不待祭祀而福不待廵
狩而適矣苟為不然上下亂而不能安也民庶怨而不
能和也雖有堂陛其能安之雖有服采其能被之雖有
歌舞其能玩之雖有蒐獮其能舉之雖有媵妾其能保
之雖有燕享其能居之雖有祭祀其能宗之雖有廵狩
其能備之何以言也漢高帝未嘗郊天豈妨為創業之
英主周宣王未嘗籍田不害為中興之賢君當是時也
天下謂之亡禮得乎景王鑄無射不捄周室之亂成帝
好聲音無益漢祚之衰當是時也天下謂之備樂可乎
故以漢高宣王之治問其四夷則服從問其諸侯則順
朝上之則天地悦豫下之則人神恊同豈非所謂得禮
樂之實也以景王成帝之治四代之樂雖陳于庭三雍
之儀雖正于郊嫡庶亂而不分外戚强而不制豈非所
謂得禮樂之名也説者徒見夫子之告顔子有禮樂之
事遂以為治道不越乎此曾不知夫子之門政事征伐
皆禮樂也故以鐘鼓玉帛為不足議夫子之後惟孟子
為能知之故其論禮則曰執中無權猶執一論樂則曰
今樂猶古樂唐之諸臣如魏鄭公者舉其君于堯舜而
世儒訾之以為不能答禮樂之問嗟夫使天下而不知
禮樂之實者斯人之徒有以啓之也
　　詩論
聖人順民心以立法于天下者不過曰禮與義而已禮
義者非有以强天下也一家行之舉國異之聖人不遽
以為禮也一人是之衆人非之聖人不遽以為義也惟
其一人言之而衆人奉之以為則一家行之而舉國視
之以為制然後聖人揭而號于天下曰如是而足以為
禮如是而足以為義而天下莫敢不從焉非聖人為是
紛紛以矯拂于人也亦曰天下之心吾先得之云爾奈
何務高其説以衒于世俗者則曰聖人之所謂禮義非
出于自然也忠信之薄而情文之繁者矣嗟乎為是説
者果足以知禮義哉葢其説出于老子老子之言曰失
道而後徳失徳而後仁失仁而後義失義而後禮老子
之所謂失猶曰去之而一變云爾非果以為失之也今
夫穉而䝉長而健老而死者人之常也飲食牝牡居處
歩走日異而嵗不同老氏亦曰復歸于嬰兒者孟子所
謂不失其赤子之心也如使天下之人去其飲食牝牡
居處歩走之事而悉效于嬰兒之匍匐以乳是何異于
絶吾禮義而必務于道徳之説也耶聖人之禮義將以
復民于道徳也禮義之興則道徳于是乎在謂雅與頌
者則固賢人君子之所作也其為風與變風有非賢人
君子之所作而出于匹夫匹婦之作矣以匹夫匹婦之
作宜其于禮義有不能合而當時君臣之間一悖于禮
義則匹夫匹婦羣聚而譏之至其甚則曰不可詳也不
可道也鶉鵲之不若也夫國君之行事而匹夫匹婦乃
以為不可道以為鳥獸之不若是其心必有感憤而不
能安者矣心之感憤而不能安則求其所以安者非禮
義哉若是則禮義其出于人心之自然也明矣緑衣之
詩曰我思古人實獲我心雄雉之詩曰不忮不求何用
不臧由是言之履加于首徒𨽻忿怒祼裎適市童子羞
之吾是以知世儒之陋以禮為偽以義為外者曾徒隷
童子之不若也
　　三國志論
史之法以記事為先然其大畧不可以無春秋之遺意
也司馬遷作河渠書述禹貢作貨殖傳述子貢范蠡班
固因之夫遷之書五帝以來之史也固之書漢之史也
禹與子貢范蠡何以見于漢哉則亦不得乎記事之體
矣自遷固作吕后本紀而為唐史者則亦作武后本紀
夫呂后以女子而擅漢者也其國與主猶在也武廢其
國與主而稱周矣何以得紀于唐乎是大失乎春秋之
意者也陳壽之志三國其記事亦畧矣欲取春秋之意
則未也壽之書以三國云者是矣以三國云者示天下
莫適有統也魏則紀之吳蜀則傳之是有統也魏之君
曰帝曰崩吳之君曰某曰薨蜀之君曰主曰殂此何謂
耶夫既巳有統矣而又私于蜀是將以存漢也存漢則
不可列于傳也且蜀者當時之稱也昭烈之名國亦曰
漢爾今不以漢與之者畏其逼魏也然其名不可没也
其所以名國者則漢不存矣無已則曰蜀漢乎孫氏之
有江東其何名哉諸侯割據者也雖然魏巳代漢矣紀
之可也吾將加蜀以漢加其主以帝王而並紀之以其
與蜀者與吳易其名與薨而存于傳庶乎後世知所去
取矣
　　魏論(案集内上建康尚書書有云徃嘗著/三國論頗有意見此下所輯是也)
姧雄莫不負天下之才與窺天下之志而其所以不得
肆者無窺天下之時爾聖人之治也必謹為夫天下之
時者故使奸雄之志無得而生亦使其才卒為我用今
夫猛獸之在山也齒足以決而爪足以裂氣足以暴怒
及其既擾于人也可以玩之于掌股而納之于行陣用
其決裂之具而伏其暴怒之氣此豈有他哉制之有術
爾故時者亦聖人制奸雄之術也然天下之時不能常
治與安惟無使其至于不可治與不可安而已聖人者
知可治之時難得而易失也而奸雄者知可亂之時亦
難得而易失也故其心惟恐夫天下之治且安非恐其
治且安也恐無以肆其窺天下志也東漢之末也治天
下者不思為其時而惟思去其患紛紛然召天下之兵
此奸雄窺天下之時也其窺之驟者固以倉卒而無成
其窺之深者禍至于不可救若夫曹操其可謂窺之深
者矣不先視其窺之跡而力為其窺之之時夫天下豪
傑奮臂而皆起此窺之之時也使之盡去而吾獨存不
亦可乎操則不然以為天下豪傑苟不至于皆起則吾
無其時矣乞州焉與之州請命焉錫之命竊地不呵殺
人不問隂持其權以鬬天下而徐為自取之計且夫劉
備者操之所深忌也得備不殺而又與之兵此所謂假
虎以翼者其飛去決矣非不欲殺也與之兵幸其或為
我用與之兵而少與之則雖不為我用亦不足以自立
起而収之未晚也孫權之有江東又非不欲圖也吾方
用兵于中原必先攻其易者而後攻其難者夫先攻其
易者則難者將不顧其易者而勢足以孤先攻其難者
則易者或合于難者而勢足以衆是故中原畧定然後
借劉表而加兵于吳當是時也備在荆州而備可得苟
以襲權之無備也而權可除是一舉而二患去矣天下
將無如我何操之計信未失也雖然操精于用兵而拙
于此何哉奕者之鬬棋也志在于敵則必亂志在于己
則必審其勝與敗之形莫不先見而奕者有不能知也
必觀于奕者而後知之操之兵非素習于舟楫也不可
以施于吳也為操之計者使數十萬之衆水陸並進得
一戌焉而守一戌得一城焉而守一城連營列栅勢禁
而力逼之備之力既衰而呉之步兵亦不足用磨以嵗
月而事舉矣不知出此而輕闘于江湖之上欲以虛聲
下之則不既踈矣乎嗚呼備亦嘗攻吳矣掃境内之衆
合五谿之蠻連營列栅七百餘里而亦至于敗何哉操
之敗在于不用歩兵備之敗在于不用舟兵也當蜀之
戰利以速當魏之戰利以久而以備之䇿資于操以操
之䇿資于備此固周瑜陸遜之所憂也
　　蜀論
天下有大計有近功善為國者先定其大計而不急其
近功不善為國者反是夫大計者吾之所以自立也近
功者吾之所以自利也負斧斤而入山林其志將以求
薪也遇横草而束之者此童穉之力而斧斤何預焉曹
操之盗漢也天下莫不欲誅之也然其誅之也無名而
强有力者又常急于自利是以易敗而卒無成劉備以
宗室之英則誅操之有名者也以區區之巴蜀豈誠足
以鬬魏哉雖不足以鬬魏豈不足以得魏之尺寸也哉
然而諸葛亮日動其師以臨其境而數徃數來若不勝
其任者何耶吾然後知善為國者真不急于近功也夫
以亮之才天下可運于掌豈不能積粟而後動今嵗之
言曰吾糧匱矣吾兵不可以不歸明嵗之言曰吾糧匱
矣吾兵不可以不歸是不能不見嗤于愚夫愚婦况能
以保天下之英雄哉亮之告備曰天下有變命一大將
將荆州之軍以向宛洛而將軍自率益州之衆出于秦
川則百姓孰不簞食壺漿以迎將軍者乎嗚呼此亮之
始謀也始謀之而不能成之則是亮之無謀也雖然亮
之言固曰天下有變云爾今也天下未有變則吾固不
可以輕用其師雖不可以輕用吾師而亦不可以忘夫
討魏之名懾其强大而遂已也于是齊其國家訓其士
卒揚旂荷戈日將討于魏者以隂俟其變而亦不貪其
尺寸之利不幸而變之無有也于是又託于糧匱而復
還外足以繫天下之望内足以養吾士卒之氣而不使
天下知漢之不可興而憂吾之師不復出也及夫魏之
三世也權臣弄其威柄而政日以弊土木戕民之務駸
駸然而起是魏有可乘之漸也于是乎始為屯田久駐
之基而不復還矣嗟乎蜀之所以為國者以有亮也亮
死而蔣費繼之猶足以有立也蔣費死而繼之者非其
人塊然一隅國既不治而翹翹然競其小利今日拔一
縣明日下一城吾之國亦疲而吾之師亦厭天下且以
為吾之所以勝敵者止于如此而大計去矣噫亮之出
師也魏延嘗請以萬人東當子午而㑹于潼闗此韓信
之謀也而不可用乎夫與人鬬者奮梃而呼于門此鬬
之常也挾刃而窺其室此鬬之賊也奪梃而呼其門是
度我之力足以勝之也挾刃而窺其室是幸其人之寢
且病也寢且病不可常故挾刃而窺其室者鮮有不敗
韓信之兵也當秦項之紛爭天下莫適為主之時也故
其謀可以遂今魏方無事而欲幸其寢且病此樊噲横
行匈奴之説也闗羽之圍樊也不顧其後而殱焉而况
于延乎故夫天下之勇而無謀者不可以用也
　　又論
人臣不可以無才而人君不可以有才人臣無才則無
以成其君之務人君有才必有以奪其臣之事故君者
天也臣者地也丘陵江河草木人獸皆附于地者也丘
陵之所以高江河之所以流草木之所以華且實人民
禽獸之所以蕃且育皆因地而見者也天固若無預焉
而人徒見其穹穹然而高莽莽然而大也夫穹穹然而
高莽莽然而大此所以覆地而成物者也必也物物焉
而降于天吾見其不足以為高且大也燭之以日星沛
之以雨露鼓之以大風大霆摧之以大霜大雪而使物
莫不由于其中天之所為如是足矣三代而下人君未
嘗不以才勝也夫人君者必將有其君之度者也人君
而無其君之度是幸而居君者也兩漢之君也惟高祖
為得之而孝武為似之雖東京之光武唐之太宗未免
屑屑而任其才也嗚呼孰謂三國之際而有𤣥徳乎𤣥
徳之為人也用兵則不若曹操智數則不若孫權技勇
擊刺則不若吕布夫不若者誠不若也是以多敗而少
成狼狽而屢走幾無以容于天下而吾以人君之事許
之者以其度也葢人君者無事于用兵無事于智數無
事于技勇擊刺苟度之不足也則不急于人而急于自
用矣不能愛民而至于害民矣用兵智數技勇擊刺者
皆人臣之事也𤣥徳之為人也二者常有餘而數者常
不足其不能有天下者是其得臣之晚也夫孔明之才
非屈于吳魏者也非𤣥徳亦不能屈也後世知其君臣
之相歡而不知其所以相歡葢必有以相伏者也漆之
合者以膠也酒之和者以糵也益以水焉則漆壞而酒
醨矣荆州之敗也曹操之師猛于風雨此人之疾走而
亟避者也而𤣥徳方愛荆人之歸一日一夜行不過十
餘里其言曰夫濟大事必以人為本今人歸吾吾何忍
棄去嗚呼此虞舜文王之言也𤣥徳何自而得之哉吾
是知孔明之所為屈也冀城之拔也得士女且數千人
蜀人相賀而孔明獨愀然曰普天之下莫非漢民一夫
有死者亮之罪嗚呼此伊尹周公之言也孔明何自而
得之哉吾是知𤣥徳之所為歡也故觀于𤣥徳孔明之
事君知所以為君而臣知所以為臣矣
　　吳論
天下之勢一然後可以言治天下之勢不一而言治者
是猶同居而異戸也其道必離三國之鼎㨿也天下其
不可一乎雖然三人者皆當世之雄也曹操長于用兵
劉備挾君人之度若夫孫權有智謀而無逺畧者也雖
其成敗不可以豫測然不幸者備也而可責者權也備
之不幸者無先為其資爾權之可責者葢嘗以其世而
論之也毁齒而藝木于國其實可跂而待也黄耉而藝
之則享其實也不能必矣操與備其年相若也其死相
先後也權為最少居位為最久而其立國無可言治國
無可稱也其君臣之日夜以為計者不過欲畫其長江
而有之爾且天下皆知魏之為賊也而已獨受其命夫
受其命則君也名為之臣而不實之其可也有事焉則
戰無事焉則聘吾不知其立國之説也外則嬖其臣以
亂政内則暱其子以亂分吾不知其治國之説也故終
身言兵而不能望中原以發一矢其乘闗羽敗曹休皆
市井之小數而盗賊之淺謀也淮南之近曾不足以得
之而規規然逺求夷州儋耳尺寸之地且為大言以三
分天下葢亦可笑也已嗚呼使備而有吳之資與權之
年其中志不巴蜀而止也夫天下之相持也常懼其無
機至而失之者是無乘機之具也葢弩之發也必以機
其乘機也必以矢機發而弦絶者是無矢之過也善為
射者必厲其鏃以符機善應變者必厲其䇿以狥時方
權之初也山越之衆猘其東交廣之寇梗其南武陵之
羌闞其西境内且未治而魏亦未有釁苟責權以討魏
是責人之無已也及夫五十餘年國内既富寇夷且平
勢足以有為矣魏人一旦不恤其民命司馬懿抗四萬
之衆以興遼東之役當是時也權臣自將而甲兵空葢
踰年而後反此取魏之機而不可失者也躊躇不顧魏
兵既歸而拾取其餘此不亦雀鼠貪生之計也哉官渡
之戰也孫䇿欲襲許桞城之師也劉備請伐魏葢英雄
之志未嘗一日而忘機亦不可一日而失機也雖然曹
芳之踐阼也魏人益弱諸葛恪以二十萬曽不能以取
新城今是舉也能保其必勝乎吾之説為權設也司馬
懿既出魏之諸臣非權敵也恪之時權死久矣恪知賊
之衰而君臣㓜弱智能之士不用而不知己之主少國
危亦何以異于魏也噫此孟子所謂燕伐燕安徃而不
敗㢤
　　太公論
用兵之事有制有法而又有道積人以為伍積伍以為
兩積兩以為卒積卒以為旅積旅以為軍甲以副歩歩
以衞軍此所謂制教之以戰陣嚴之以鼓鐸表之以旗
物辨之以號名勸之以賞罰此所謂法度彼巳之强弱
較事理之順逆量仁義之有無明利害之輕重此所謂
道嗟乎後之用兵者其詳于制與法者有矣而知其道
者幾何人㢤太古之論兵天下皆曰黄帝黄帝之兵其
制與法不可得而見矣其可見者不過曰去天下之害
云爾非若戰國之士角其詐力以朝夕從事于軍旅者
也使太公而有言亦用兵之道而已文王武王得太公
而為輔者也文王之用兵載于書者曰戡黎載于詩者
曰伐崇曰侵阮徂共武王之用兵亦曰戎車三百兩虎
賁三千人四伐五伐六伐七伐而已未嘗久暴師用衆
也然則太公之武功于是可見矣故詩人稱之曰維師
尚父時維鷹揚凉彼武王肆伐大啇㑹朝清明是太公
之功特相武王伐商之事也伐商之事其用兵亦畧矣
戰國之時天下方以兵爭也好兵之士思寓其説而不
可得凡用兵之説乃舉而歸諸太公然則太公者其亦
好兵者哉而又有甚不可者任詐與術反覆機變之論
從而著之于書以為此太公所以造周者也天下從而
信之後世從而師之曰是真太公之言云爾今也請無
問其他彼其所謂十二節者有曰養其亂臣以迷之進
羙女滛聲以惑之遺良犬馬以勞之時與大勢而誘之
然則紂之無道皆太公有以訹之歟文王武王其以是
而謀之歟是非特文王武王不以是而謀雖戰國之君
未有以是謀之而成者也其以是而成者僅見于勾踐
之亡吳有近于兒女子之戲非夫差之闇其亦覺矣嗚
呼而謂太公為之乎後世徒見其書有以窺天道察地
利明人事謹符節嚴號令潛謀應猝變化若神車旗器
械溝壘糗糧之具纖悉備見遂以為三代聖人之兵亦
復出此不知聖人用兵之有道也昔孟子稱太公以比
伯夷曰天下之二老又曰太公望見而知之是孟子以
太公同于聖人從後世之言則僅足為孫吳之輩矣
　　周公論
處天下之變者必思所以任天下之疑任天下之疑者
必思所以弭天下之禍今夫天下之變非聖人無以處
之也而不能使天下不致疑于其間惟聖人于此有以
任其疑而不顧夫雖有以任其疑而不顧若使天下之
疑久而不釋則上將見疑于君下將見疑于民天下之
禍吾其無以弭之哉是故處之非難而任之為難任之
非難而弭之為難然衆人所謂弭天下之疑者不過曰
委而去之而已夫使聖人處天下之變而懼于天下之
疑亦不過于委而去則是天下之禍自我而啓矣曽何
足以為聖人惟聖人所以弭之者為道不特有以弭衆
人之疑而卒使天下之禍無自而發此其為聖人者歟
周之為周未再世也成王㓜冲不能紹文武之業此可
謂天下之變也舉天下之大而聴于周公天下不能無
疑焉誅管叔放蔡叔流言四起而周公端委于上寂然
如不聞是周公有以任之也任之既久果何以弭之哉
雖然成王寖已長矣其聰明志慮猶未足自治其天下
而周公歸政焉以常人論之既歸之政則周公可以致
為臣而去矣公乃偃然自處于師傅之位而不去由是
知周公弭天下之禍之深也葢周公以謂成王之聪明
志慮雖未足以自治其天下而吾與一二賢者輔之則
亦足以治苟必待其聰明志慮足以自治其天下而政
始歸之則天下之禍有不可弭者矣何也人君之聰明
志慮足以自治其天下而猶制于大臣則惡忌之心易
生納讒間之言况以叔父之尊而臨之哉故于是舉天
下還之君而不去其位以為之臣當是時也非特羣臣
不足以知周公之心雖召公亦不之知也故曰召公為
保周公為師相成王為左右召公不説夫召公之不説
謂周公歸政之早也故公為言嗣前人恭明徳在今予
小子旦而悉舉啇周輔相之盛伊尹伊陟巫咸甘盤虢
叔閎夭散宜生泰顛南宫括之徒用乂厥辟受有天命
之事以廣召公之心其終又曰若游大川予徃暨汝奭
其濟小子同未在位誕無我責及成王足以自治其天
下而聰明志慮皆吾有以啓廸于前而惡忌讒間無自
而發君臣罔有間隙而至于太平此周公歸政之早之
效也由是言之周公之變召公有不能處而思弭其禍
者召公之智且有所不及而以責夫後世之臣此周勃
霍光不能自保者歟
　　老子論
昔者嘗怪太史公之書以謂申韓之學者原道徳之説
葢申韓之學自以刑名為宗而商鞅用其術使秦之民
重足而立身死名僇為天下笑豈與老氏所謂道徳同
日而語雖然其弊豈無馴致者哉夫老氏之説以無為
為宗者也天下之治而至于無為可謂極矣後世之能
致此者莫過于虞舜而舜之時嘗去四凶也舉十六相
也修禮而作樂廵狩之轍徧于天下皇皇然未之少休
號為無為而亦無不為矣何則無為者其治之理無不
為者其治之具也是以儒者之學毎論其為治之具而
不論其無為之理使天下後世守其具而施之則亦足
以至于無為矣尚有虛言之務哉老氏則不然不先論
其為治之具而姑論其無為之理彼無為之説既勝視
夫為治之具若卑近而凂焉則天下之人惟其空言之
慕思所以致夫無為者葢亦不知所為矣不知所為以
號于天下而天下將何從是必紛紜膠擾以不順吾之
令而吾之所謂無為之志無自而伸矣言發而下不隨
命出而衆不應故必刑法然後可以威之刑法之威既
立天下之人始無敢犯以成吾之所謂無為之治者嗚
呼是申韓之術如此而豈老氏之意哉今夫老氏之意
葢將以明吾道徳之歸而致天下于無為也葢世之欲
行禮者必教其升降揖遜之節然後上下之分明而不
亂今有人焉惡其升降揖遜之繁不若安坐拱手以為
無事至于少者狎之强者侮之而無以禁也然後為令
以齊之曰不安坐而拱手者斷棄其命則鞭扑不巳而
刀鋸相尋矣不知聖人制為升降揖遜之節者將以使
民至于安坐而拱手也申韓之弊何以異此嗚呼孔子
之不言性與命與仁非不言也葢嘗發其端而使人之
自得也老氏之學則盡言焉後之人用而不知其要者
流而入于刑名習而不察其理者流而入于虛無刑名
之弊商鞅以之虛無之弊王衍以之二者皆貽患于天
下吾是以知太史公之言未為過也
　　孟子論
性者所以受于生者也自孟子道性善天下之言性者
猶惑之夫惑之者未能求之于天也夫天之所以為天
人之所以為人其有異者乎人之所以不能知性者以
不能知天也言天之道莫辯乎易欲知人之性盍觀夫
易之所謂天乎欲知人性之善盍觀夫天之所謂元乎
故易于乾則曰大哉乾元于坤則曰至哉坤元由元而
後有亨有利貞然則元者果何謂哉太極之未判隂陽
之未形于是而有理焉天地萬物得之則生不得則死
聖人無以表之故曰元是元者善之所由出也人之性
有以異此乎喜怒哀樂愛惡欲者人之情也情發于性
而性非情也性則夲中而情則有正當喜怒哀樂愛惡
欲之未見于是而有理焉足以見夫人之所受者矣聖
人無以表之故曰善是善者出于元者也而天下之言
善者皆以對惡而言葢無以表之云爾今夫天下之人
指以為性惡者桀紂盗跖也桀紂盗跖之惡者不過于
屠戮殘賊之暴而已然其屠戮殘賊之暴豈終食之間
而無違哉其終食之間屠戮殘賊之暴有時而不作者
則其所謂善也所謂性也其作于屠戮殘賊之暴者情
奪之也使其屠戮殘賊之暴終食之間而無違則亦不
可以為人矣知此則知善之説矣天下之所以不知者
止以善為對惡而言不知其所謂無以表之之説也書
不云乎惟皇上帝降衷下民詩不云乎民之秉彛好是
懿徳夫民之衷天所降也其好徳者秉其常也是道也
惟易言之孟子能明之耳荀况掦雄其皆未逹于易者
乎
　　荀子論
天下之風能變天下之士而士之所守要在不為天下
所移夫天下之風皆善而吾無移焉非所謂士也惟天
下之風未善宜吾有以易之斯可以謂之士矣吾之道
不足以易之而返懼其有不合也假吾道以務為合之
之説則未見其為不移者也當孔子之時天下未知以
儒為貴也而孔子必自貴其儒者之説彼雖不吾聴而
吾亦未嘗屈焉故孔子之道日尊傳孔子之道曰孟子
當孟子之時諸侯惟知以利為急也而孟子則曰亦有
仁義惟知以地為廣也而孟子則曰闢土地者民賊惟
知以兵為事也而孟子則曰善戰者服上刑夫孔孟之
説其于當世不翅如水火之殊科方圓之異鑿也惟其
所守不為天下所移而亦不務于求合此後世之士跂
望而不可及也若夫荀卿子之書其亦未免于求合者
歟何則卿所負者儒術也所遭者戰國也戰國之時非
富不安非强不立非兵不雄也故世之游士持是三者
以要諸侯曰吾足以富爾國吾足以强爾國吾足以用
兵決勝而謀爾國戰國之君非是三者亦莫之聽焉而
卿之書皆有之卿之意以為吾所謂富國者非彼之所
謂富國者也吾所謂强國者非彼之所謂强國者也吾
所謂用兵者非彼之所謂用兵者也由吾之説亦足致
富强而善用兵矣故富國之説曰節用裕民而善藏其
餘强國之説曰道徳之威成乎安强用兵之説曰兵要
在乎附民而巳卿之言非不正也其所以為言者將以
求合也彼其見戰國之士以是得君則亦懼其言之不
入也飾仁義之説以附于三者焉然其論雄深而辯博
此其所以使李斯之徒學之而失其所後先哉然昔齊
王好戰而孟子請以戰喻好勇而孟子請無好小勇好
貨而以為公劉好貨好色而以為太王好色豈亦徇時
乎孟子之言因事而有諷以誘其君者非著之書以求
合也
　　管寧論(後見蘇子由管寧贊乃有/同者然以偶合不復改也)
人君不能必以擇臣而人臣能必以擇君不能擇臣者
一于失人不能擇君者一于失身或曰天下一家而君
可擇乎曰不食焉而已天下有大利害焉食焉而不告
之是不忠也不食焉而必告之是强忠也不忠者非聖
人之事也强忠者亦非聖人之事也雖然天下方貪也
而吾獨亷天下方愚也而吾獨智苟天下之尚賢也則
其亷與智也皆足成名如不尚賢也則其亷與智也不
足以保身伯夷叔齊天下之亷者也比干子胥天下之
智者也何伯夷叔齊足以成名而比干子胥不足以保
身所遇之時異也伯夷叔齊而非成王也則亦足以殺
其軀而已君子不幸而處此既不可以失身于人矣亦
不可以不保身于時也當漢之大亂也田豐沮授其為
計非不忠且盡也而不知袁紹之不足用此失其身之
罪也孔融禰衡其智非不先見也而皆陷于死此不保
其身之罪也彼荀彧郭嘉之流又以操為真吾主也拳
拳然導其私而成其志天下之士未有不惑而從之者
也其不從之者得㓜安一人焉夫盗方據主人之居吾
固知其非也知其非而力不足以救之請無汚于盗而
已迎而拜之餽而受之者是汚于盗也無汚者去之也
去之而盗知焉則以為將赴訴而圖已也露刃而見追
則亦不足矣故其去也必將偽為遊而逺之及其餽也
必將婉為詞而謝之如是則吾不汚而盗不疑雖不足
以救主人之亡其與拜之受之者亦有間矣操之盗漢
也㓜安知其力之不足以救之者也逃于遼東則亦逺
矣彼有聘焉則亦不可以不返也雖然其禄不義也則
亦不可以不辭也故聘焉而返者所以解其疑也禄焉
而辭者所以謝其餽也厯其四世優游没于牖下而足
不一至于其庭嗚呼其權謀智畧雖不外見自其大者
而觀之吾意其為不用之孔明也雲之滃然見于山也
其勢將以成雨也大旱焉則山或不足于雲雲或不足
于雨矣遂以為山無雲而雲無雨可乎其可以見者用
也其不可以見者不用也邴原華歆世以並于㓜安者
也原既無足道矣歆之才亦有過人者也然而躬引伏
后而斷其首則犬彘之不若也陳登之稱歆曰淵清玉
潔有禮有法夫清與潔禮與法果何事哉清與潔者處
世而不汚也禮與法者君臣之大義也歆之為操用也
則既汚矣而預弑天下之母也則大義去矣是語也吾
將移之幼安天下其不信之哉
　　孔明論
君子之事君也必將告其君以所欲為者而濟其君之
所未為者君以為然耶吾將起而就之其不然耶吾將
引而去之是故君不勞而臣不辱伊尹之于湯也將使
為王也管仲之于齊也將使為霸也其王與霸者莫不
一告其君而終身未嘗言也其終身言者附其王霸者
也其君也亦不以其一告于我者朝夕而問之也其朝
夕而問之者亦附其一告者也故上下寂然安坐以待
其成嗚呼今儒之言曰吾君未能用我也吾將以其小
者告之小者而用也吾將以其大者告之而君之待其
臣亦曰是人其可用耶姑試其小者而徐咨其大者旦
是而夕非者有之矣朝可而暮否者有之矣是待凡君
與凡臣之道也望其成功者則不然也孔明之始告其
君也葢將以興漢室而取荆益也興漢室者所以正名
于天下也取荆益者所以為興漢室之資也善耕者必
有其地善賈者必有其財無地與財而言耕與賈者是
惰農與游手也而天下非之曰曹操之得罪于天下者
以脅漢而取之也方誅之而亦脅人以取之則何以正
名于天下哉嗚呼帝王之興也雖湯武不能無慚徳孔
子與之者以其救民之功而贖其放弑之罪也曹操脅
漢而可以誅之者漢非有桀紂之惡也弱而不振散而
不守爾𤣥徳之于荆益賓客也非君臣也雖然景升之
既死也孔明欲襲其孤可乎此𤣥徳之失而敗于呉者
也𤣥徳之在新野也景升葢嘗疑之矣魏兵一旦加之
其孤不愛其地而降焉而其民惟𤣥徳之歸也今也令
民之歸廢其孤而用其地則不失為湯武也非特不失
為湯武而其豪傑之衆猶可以効一戰戰而勝耶則荆
州固吾有也其不勝耶借力于吴而勝之則荆州亦固
吾有也尚何用假于人乎惟其小不忍而終無以寓其
足也于是從呉而假之夫假之者他人之物也假人之
車者必畏其折假人之馬者必畏其跌夫折與跌非所
畏也畏其傷輪與足也既假之必歸之傷且不敢而况
于不歸乎不歸而猶怒人取之是已負其曲而他人擅
其直也猇亭之釁于是啓矣噫荆州者爭物也而曲直
不可以不先定故孔明之計吾未見其失也
　　韓愈論
君子之所學葢思以造于道也聖人之立言葢將以明
于道也三代而上聖人之相授者以道故其治有不可
跂及三代而下聖人之道獨存于書故其治不見于天
下後之學聖人者能言其道者既罕矣况所以治天下
哉昔者夫子之道葢詳于易矣曰立天之道曰隂與陽
立地之道曰柔與剛立人之道曰仁與義又曰一隂一
陽之謂道繼之者善也成之者性也仁者見之謂之仁
智者見之謂之智百姓日用而不知夫孔子所謂道人
與天地一也夫子之後言道者有子思則曰天命之謂
性率性之謂道子思之後言道者有孟子則曰仁也者
人也合而言之道也子思所謂性孟子所謂仁其皆合
于孔子矣自荀况揚雄曾不知以道為何物董仲舒漢
儒之盛者亦曰道者所繇適于治之路而已又曰大原
出于天則聖人之道人亦何自而求之何自而得之哉
葢天之所以為天人之所以為人其知之者葢鮮矣韓
愈之作原道可謂勇于自信者也非有假于他人之説
也其所見于道者如此也然愈者能明聖人之功而不
能明聖人之道能明其功故曰古之無聖人人之類滅
乆矣不能明其道故以仁為博愛若仁僅止于博愛顔
子所謂非禮勿視聴勿言動者果何事哉雖然愈之排
釋老其無取乎昔者嘗讀中庸之書愚與不肖之不及
固易曉矣智與賢者豈有過之之患及觀釋老之學然
後知聖人所謂過之者也且夫棄君臣去父子絶生養
之道然後得其所謂清淨寂滅者則人之聞道者鮮矣
曾不知君臣之不棄父子之不去相生養之道不絶則
清淨寂滅者何獨不存子思子曰道不可湏臾離可離
則非道也葢絶而修之者易為力不絶而致之者難為
功彼其為中下之人言之爾孰知極高明而道中庸者
哉
　辨
　　漢髙祖戮丁公辨
王可以有私乎何也漢高祖之戮丁公而封雍齒其無
私乎雖然雍齒之封則羙矣丁公之戮是欲欺天下後
世矣或曰帝之徇于軍中曰丁公為項王臣不忠使項
王失天下者也帝之窘于彭城短兵將接而遽退使後
之臣無效丁公也其戮則宜何用見其不公韓子曰不
然高帝之危有甚于鴻門者哉前有范増後有項莊饗
士欲戰拔劒起舞而高帝幾于不免矣項伯者羽之諸
父也因留侯以見帝既為之緩頰而使亞父之謀不用
又躬蔽其劒而使莊不得逞然則使項王失天下者果
丁公乎果項伯乎彭城之奔苟丁公聞兩賢之言而未
退則帝豈拱手而就禽者其死生特未可知非若鴻門
之危一舉衆而成敗之速也畔臣有義之罪孰為重輕
帝之于伯事未成則約之㛰姻天下既定則封之列侯
而賜姓劉氏于丁公則藉口而殺之帝王之道固如是
哉或曰若是則丁公不誅可乎曰誅可也而項伯反為
列侯二人者均宜死者誅其一而謝其一謂之曰無私
吾不信也
　説
　　賈説
越之俗好賈有大賈賈且十年累鉅萬因不賈計曰吾
固賈也今棄其業而忘賈殆不可雖然吾老矣當坐于
家縱不能賈盍使吾子代賈哉已而其子弱不任賈召
僕者一人誨之賈事賈視僕出入益信盡付之僕念賈
不親行又不賈且久物之貴賤不侔于昔賈付以十特
僕歸豕者數十賈為之喜旦日佐以百金則黄金也僕
槖白金二百而入僕稍稍得計而賈家無甚怪怒因大
積其私聘羙女建廈屋為樓居其上器用服飾猶賈之
家焉賈謝客過之亦疑其已之家也執馬者懟以告賈
歸勵其子曰是僕真能者也資賈以富吾家又資吾以
富其家韓子曰賈為利者也其資于人亦巧矣
　　徐大珪字子功字説
玉之用以圭為貴自天子至公侯其制有别也為之邸
則以祀為之瓚則以禄土云以測景琬云以結好其載
于禮則又不同然圭之大者則天子搢諸紳而未之或
執焉説者曰其度葢三尺也舜之修五玉史不具著而
圭之見則于禹乎始夫禹之功大矣而特命之以圭宜
亦異于常圭不獨以其色也故曰告厥成功雖然禹之
徳非功則不可受雖堯之聖非功亦莫敢錫也則後世
之以無功而享于命服者寧無歉哉太學徐生以其親
之命更其名曰大圭而予易其字曰子功葢子功之為
人温厚而能文其質可用以為貴其進而自致也不曰
功乎功不立能顯于世則否矣故予所願其勉之也或
曰功則信然矣而禹之功若之何則可慕予曰不然昔
荀卿子以謂塗之人可為禹孟軻氏以顔回為同道吾
夫子自以為無間然則禹之功其果不可慕耶故又為
之説以贈乾道戊子十二月庚戌潁川韓某云
　　鄭光錫字説
鄭僖靖王之孫和州防禦使始名興宗字光祖今年春
將命朔庭還未數舍驛吏中夜馳呼曰御所召金牌書
鄭侯啓緘下拜則天子親灑宸翰更其名曰興裔也某
適與侯同使事顧而嘆曰古之氏族繼祖而别則謂之
宗世守而傳則謂之裔宗者子之支也裔則統言之矣
且鄭之得姓甚著武莊為周卿士見于緇衣之詩漢則
當時康成唐則珣瑜餘慶聲名事業磊落相望今君奮
自戚畹而才力表表受知聖主持節七閩析利病而明
臧否風采凛然動一路上之用君將不特此而已也故
玠圭寶玉不以為榮路車乘馬不以為寵而錫兹羙名
俾振起其氏族在本朝諸公間被此賜者不過一二數
所以期君逺且大矣然而君之字亦未安某請易曰光
錫可乎光以彰君之徳錫以昭上所賜也鄭侯曰諾吾
懼弗稱爾願書而志之于是為之説以贈乾道九年四
月申戌潁川韓某述
　考
　　唐制兼官考
唐之制踵隋舊䂓文武各置散官凡文職𨽻于三省六
部武職𨽻于諸府十六衛未嘗相侵也然自武徳初武
臣大功重任或加之文職以為異恩故李靖平輔公福
則為東南道行臺兵部尚書葢行臺如分司然無職掌
也繼授刑部尚書命平突厥則後改兵部尚書為定襄
道總管是帶尚書之職使之將兵以示寵爾靖自是遂
正遷僕射而為相考太宗之時武臣為尚書者例皆拜
相故李勣自并州大都督召為兵部尚書繼而同中書
門下三品張亮自相州長史召為工部尚書遂參預朝
政侯君集自右衞將軍遷兵部尚書遂參議朝政(唐制/左右)
(僕射及三品或參預參議朝政皆為宰相/未有宰相執政之別非今參知政事比也)此其騐也不
然當時諸將數十立功者甚衆如蘇定方薛仁貴之徒
豈不盡為尚書哉惟屈突通曽除刑部尚書自以不習
文法固辭見其不能預政矣中葉後武臣致仕或除尚
書張仁愿張萬福等是也身後或贈尚書薛從郝廷玉
等是也以武臣平日不為此官于其仕及身後間以寵
焉始足為重矣故未嘗悉使武臣得之也夫太宗之法
善矣高宗中睿猶能守之逮明皇天寳中朔方總官牛
仙客以無功而亦拜尚書宰相張九齡固爭以為不可
九齡因是罷出及李林甫代為相姧邪迎合竟使仙客
為之而明皇不察復用仙客為相特激于九齡之論必
欲用武臣初不問其賢不肖也其視太宗之用李靖葢
亦逺矣然終唐之世無武臣任侍郎者是未嘗除也太
宗嘗以番將阿史那社爾兼鴻臚卿亦異恩矣唐世武
臣遂以兼卿為寵高宗將伐高麗尉遲恭自開府儀同
三司致仕止授太常卿起為左一軍總管是亦帶卿職
使之將兵以示寵也至明皇時郭知運以隴右經畧使
田神功以平盧兵馬使高仙芝以安西都䕶並兼鴻臚
卿肅代時李嗣業以復東都兼衞尉卿馬璘以破史朝
義兼太常卿叚秀實以懐州兼司農卿郭子儀鎮靈武
兼衞尉卿其子曜以子儀恢復功至徳初亦兼衞尉卿
次子卿為鴻臚卿論惟正以募兵靈武為光禄卿尚可
功自賊所來歸立功戴休顔以平黨項立功皆試太常
卿(唐制試官猶/今帶欋子)辛雲京積功至特進渾瑊積功至開封
府郡王止兼太常卿是武臣非有功勲者不加卿職其
重又可見矣亦未嘗悉得之也然終唐之世武臣無任
郎中員外郎者葢未嘗除也此其大畧可考矣嗟夫文
武之任一也譬之舟車焉車之行陸舟之行川皆隨宜
而任重也後世文武之名太分而任亦徧于輕重故文
武相視如楚越然文臣常任内事武臣常任外事武臣
毎以不得文職為歉故唐間以異恩而加之及唐政之
衰武臣任藩鎮者例必兼臺省長官而其僚佐亦遥領
臺省之職大抵以悦藩鎮之意而臺省之官遂輕正官
不足又増檢校由是僕射司徒之稱逮于皂𨽻祭酒賓
客之號加于將校名實紛紏莫此為甚陵夷至于五代
不可攷矣此本朝所以一釐正之也
　
　
　
　
　
　
　南澗甲乙稿巻十七
欽定四庫全書
　南澗甲乙稿卷十八
　　　　　　　　　　　　宋　韓元吉　撰
　銘
　　一經齋銘(有/序)
漢韋長孺父子皆以明經位至丞相當時為之諺曰遺
子黄金滿籯不如教子一經儒者至今以為羙談蓋庶
幾于韋氏也予友何徳循故丞相正獻公之孫而端明
公之子也弱冠好學不倦予名其齋曰一經而説者曰
古者自小學至于太學三十而五經立一經不亦𥚹乎
予曰學之為事也苟誦習而已雖歲閲百家可也豈但
五經夫經淑諸人以道者也自炎熊至于勲華其厯千
祀經蓋未備而道且安在哉西漢去古未逺故大儒董
仲舒之流皆號為能通一經而其言粹然與經無擇後
世記問之學不逮逺矣由是談之五猶一也一猶五也
未有能明于昜而不能通于春秋能安于詩而不能立
于禮者也故學者務聖人之道雖一經為有餘如其不
也雖五經為不足然則一經𥚹乎哉徳循曰諾子盍為
我銘銘曰
我思古人愛莫似之其存者言惟言之興與道俱傳自
葉流根禮樂春秋書事詩情昜其大原譬彼東流三江
九河其來渾渾究厥攸歸有㑹有别孰為吐呑智者權
之以一知萬斯獲其元厥心孔昭放諸四表塞于乾坤
匪繄冥行亂其濤瀾轢其藩垣偉矣漢儒睨于籯金其
學不繁嗟子勿忘言遵其塗兹道之門
　　誠身齋銘(有/序)
河南富子立以誠身名其齋而徴詩于韓子韓子曰吾
詩不必為也詩以逹情而以論道吾懼其幾于釋老盍
試為之銘夫子思孟軻之説學者日誦而昜之故必即
異端以求道不則其趨䄡如其居頽如色以為容擇然
後言欲致其誠者試以事則無施焉君子之于道也將
以成天下之務非獨為是槁木死灰然也譬之水焉其
止也可以觀萬物而行也可以利萬物吾子其勉之哉
銘曰
老佛肆行羣心曰盲置生問死土木偶形弊基諸儒白
首抱經弗析厥理虛文第程何以救之曰身是誠誠乆
而著道將縱横放諸四方如權遇衡聖人之運實侔于
天惟天不言萬物故成君子反身蓋復其原匪誠能天
以天道名水流在川無或不盈子能終之天下可平
　　好仁齋銘(有/序)
學至于仁而已乎仁者人道之正而道之所可見也故
曰仁也者人也合而言之道也昜之論道則曰顯諸仁
而復之爻以初為仁又以為道是道也夫子以告顔淵
而其心三月不違自餘告弟子或舉其一端也孟軻氏
沒千載不能明近世先儒始有發焉雖然知之不如好
之好之不如樂之蓋亦有漸云爾建陽馬子嚴莊甫于
其尉舍闢齋以望鵝湖之高峰而其鄉先生朱元晦過
之以表記仰止之意名以好仁且人之對是山不過愛
其清高峻㧞以動悦于心目而元晦獨取其靜者俾其
徒嚮而習焉可謂善觀于山矣莊甫又欲予銘將志而
不敢忘夫君子之學固在于不忘也其進而至于樂者
孰禦哉為之銘曰
天之蒼然地之隤然人居其間有是道焉其道伊何克
己而復復則無妄兹為其目何以命之厥惟吾仁物由
以生惟明在人操之則存念之作聖取譬如山其一而
靜好而不學蔽焉亦愚寂而至無豈吾之徒内形諸心
外施之事邈然四海罔不來暨有山在前室帷其常出
入起居睨而勿忘
　　汪南羙二十八宿硯銘(一名琴様/硯有序)
端石以下嵒為正今嵒竇石墜水生不可入或得之甚
艱璞亦小然色澤與諸嵒異可辨也汪杞南羙頃為肇
慶通守得石于下嵒僅尺餘裂為琴樣硯其中容墨僅
如掌大然上下有鴝鵒眼二十有八因號二十八宿硯
甚珍之南羙年九十三而終予為誌墓其子拜俊以為
贈辭不可因銘而藏焉銘曰
琴之無絃矧為石規其窪中以瀦墨先生守𤣥詎知白
炯然光芒星四七端嵒之傳此其嫡如金方寸璧盈尺
吾非多言貫于一
　　吕景仲二硯銘
三星麗天雨珠在泉青紫雜然其中有𤣥寶之以傳式
全其堅(右大/硯)
炯然之眸表其質溫然而澤蘊其徳磨硯古今茲有力
惟谿之璜子其識(右小/硯)
　　北園艮泉銘
鳯之陽鶴之麓有岏而伏堂之㘭圃之腹斯瀵而沃束于
渟潤于谷可用而足清如官羙如俗是為建人之福(淳/熙)
(乙未歲六/月庚午記)
　　崇福菴安靜泉銘
安靜道人倚杖視後撥剔草間泉應而溢萬斗源源既
甘且清四衆環觀爰以我名道人云亡泉流不息千畆
深耕百夫聚食有僧住廬有墳在山嗟嗟子孫勿忘我
艱瑑石揭銘母俾泉壊泉本無生道人常在
　　君子泉銘(有/序)
劉嶠字子淵以學行為鄉先生晚齒一命輙丐祠禄飲
水曲肱雖仕而隱也年八十六視聴不衰嗜酒喜賦詩
超然有高世之趣屏居城西山郡守韓某訪焉愛其林
壑幽清而汲甚逺為鑒井竹間逾三十尺未有泉也再
過而禱石窮而瀵涌既冽且甘里人異焉以子淵之徳
履命為君子泉為之銘曰
藴徳之深藏于堅兮渫之益清斯其天兮繘而用焉永
千年兮欲知其人視此泉兮
　　兼淨亭銘(有/序)
徐應祺種竹溪上結茅竹間日為挾筴之地其宗人行
仲取東坡詩語名以兼淨亭應祺曰此非特水竹然也
亦聊以寓吾心爾子過而愛之應祺請銘以述其意為
作數語
古士愛竹朝暮竹間竹不竝水猶如住山有樂水者日
臨清流無竹與依汎然具舟嗟哉徐子結亭自娯帷水
與竹乃二者俱水清十尋竹宻千挺澄波脩幹接影交
映好事來觀目以兼淨是中有象非色非想挾筴徜徉
契我心賞曽不取舍魚與熊掌問之何得得于春秋春
秋之本上下可求惟虚惟一以息以㳺吾聞聖賢道以
治世匪若野人罔舍内外子曷逮止時行則行既明子
心亦成子名
　贊
　　吕伯恭真贊
噫嘻伯恭不可見矣尚懐師生彷像于此澹然其容淵
乎其止有風扶揺可九萬里
　　王徳修摹尹和靖先生畫像見寄因為之賛
嗚呼儒學之要在養其正施之萬務動罔不應吾于先
生以是為訂其安而行曰誠與敬綽乎周旋而中執儼
然色莊而氣勁故白刃在前而莫屈飯疏飲水而奚病
流離萬里謂有天命發明大道之原致人主之尊信本
孟氏之知言蹈顔子之幾聖豈仁無終食之違而窮理
以盡其性者耶
　　齋誠宻記贊
冬至子時陽已生道隨陽長物將萌星辰賜告銘心骨
謹用寛章奉至平右詩二十八言齋誠宻記四字慶厯
初龎莊敏公為龍圖閣直學士經略鄜延嘗冬至祀家
廟公方齋居夢天星貫而成文曰龐某後十年作相當
以仁佐天下公為是詩以志之緘題其上亦曰至夕宻
記皇祐三年公自西府入總百揆發緘視詩若符契然
某舊聞其事于薦紳間以為非夢而見也或者以其近
怪而不語耶其後訪公之曽孫謙孺于呉興始獲拜公
之手字而緘題之跡猶在𢥠然歎曰有是哉恭帷昭陵
在位四十有二載廟號曰仁天下歸仁焉雖聖人之性
出于自然亦當時輔相之助也然自乾興以迄嘉祐所
相凡二十三人而天特以仁付公何哉公之未相也夏
人猘西方公築十一城以捍要害而元昊請命其既相
也智高畔嶺南公獨以師付大將不為疑貳而夷獠授
首及將老而歸也猶復經營屈野之西以為疆埸之備
二十年間未嘗一日忘兵宜與夫仁不相似然蓋好仁
則惡不仁而孟子曰為天下得人謂之仁方天下升平
寇夷小侮不震以威則不仁之患不去而公之于仁也
薦一司馬温公于朝元祐之政至今頼之昔臧文仲廢
闗下賢孔子以為不仁公之仁不既大矣乎為之贊曰
宋襄公不禽二毛兵敗于泓見譏春秋齊管敬仲作内
政以寄軍令九合諸侯君子與之兩漢以還道術不明
君柔臣偷以仁為名帷予莊敏公用之則行能寛而威
匪殺而生戎服治軍遂臣夏羗寇攘于鬼方制勝于廟
堂徳或未綏報國以仁子孫百年頼其典型蓋天非嗇
于仁而人不勝其任公之成功天詔之矣嘒彼小星不
顯其文豈惟仁宗社稷之臣士之趣仁宜公是式喣喣
苟安仁之賊耶
　文
　　婺州勸農文
國家之制守令專一勸農為職婺之為境至狹民之力
田者葢有不待勸者然去歲一罹旱傷闕食亦甚朝廷
課民種麥丁寧備悉蓋慮其食不接也今春耕已動矣
有田者自耕之無田者為人耕之皆可以得食也而鄉
村之間猶有一二盗竊或興販私鹽以取重罪是志在
于食而不知務本以求焉太守甚不取也父老其道此
意以教訓于子弟麥可望矣若豆與粟度地所宜猶可
致力焉陂塘之利當修築以備旱也富豪大姓亦惠卹
閭里鳩集而使之至于賑捄之方均濟之䇿太守其何
敢辭惟無怠于力以服勤于田畆者爾輩其自勉云
　　建寧府勸農文
建寧之境地狹而民貧民之力農蓋有不待勸者也然
太守昔忝邑令于此去之十五年矣聖天子以為知此
邦風俗之舊復以千里付之其出郊而見父老不敢但
循故事而已蓋聞徃歲旱荒七邑之民甚闕于食至掘
草木之根以度朝夕遊手末作頗不務本徃徃冐法禁
販茶鹽十百為羣以自取罪犯而負逐利又多費良田
以種𤓰植蔗其可耕之地類皆﨑嶇崖谷間歲有所収
不償所費一至饑饉則強梁嘯聚迫脅上户以収糴禾
米類皆弗靖足為鄉閭之羞父老其為太守戒訓後生
後生務遵農業今造茶夫雲集逮其將散富家大室亦
宜招集房客假之種糧以多耕荒廢之壤高者種粟低
者種豆有水源者藝稲無水源者播麥但使五榖四時
有収則可足食而無凶年之患以少變此邦之俗實太
守所望于父老亦聖天子委付于太守之意也
　　又勸農文
當春勸耕守令職也閩中地狹小民患無田可耕而尚
何必勸為然太守昔為令今為守頗知此邦之風又行
且去矣父老其為我道奨以勸于民者蓋地雖狹惟有
水者為田其無水之地可以種粟麥者未如泉福之廣
也山雖多帷茶果之植其負山之原可以藝桑柘者未
如江浙之羙也毎歲茶夫既散富家大屋宜有以招之
俾其耕種于無用之山荒墟之地日計之不足歲計之
有餘亦可以漸至富殖而收養無田之民使不至于游
手盗賊也桑柘所以為衣粟麥所以為食則或遇水旱
之憂二稲雖捐亦不至于凍餒矣此非特太守之意實
朝廷之令俾太守奉行者也可不念哉
　　又勸農文
太守昨被命守此邦時方旱災賑捄之不暇無以慰爾
民也去之四年聖天子不以為不肖又使臨焉凜然未
知塞責連歲屢豐米榖價賤深可慶者然朝廷督厲州
縣毎俾民多種二麥至籍其頃畆具簿册以干御覽盖
以歲豊為不可常恃欲備荒歉而接食也去冬嘉雪屢
應二麥必熟尚合増修陂塘稍資灌溉多植桑麻益務
織絍若高原陸地之不可種麥者則亦豆粟所宜動以
衣食為本庶幾仰副聖天子勤卹之意至于率禮義而
息鬬爭避追呼而先輸納則又父老所當訓于子弟以
善風俗是皆太守之職以勸于汝者也可不念哉淳熙
六年二月十五日示
　　建寧府祈雪祝文
歲寒未雪方懐農事之憂熛怒興災復致市廛之懼仰
資妙力庶滌前愆伏願慈雲宻布于上天瑞澤遂周于
平地閭里静謐永無緶缶之勞麰麥豊登益有倉箱之
望
　　漳姪受官告廟文
淳化三年歲次丙申十一月壬寅朔二十四日乙丑孫
男具位某云云某兹縁郊禋復冒䕃補爰念從弟元功
頃者令于通山無禄早亡將死之言以子見祝今其子
漳在諸姪中適又最長因以具奏䝉恩補將仕郎祗奉
先訓資孝以忠躬見廟筵袒考其祐之
　　淲冠告廟文
乾道九年歲次癸巳正月乙丑朔孫具位某云云某之
男淲年登志學爰以正旦加之冠禮庶祈保祐俾克成
人
　　作主告廟文
粤乾道八年歲次壬辰四月己亥朔初二日庚子孫男
具位云云某祗荷先訓兹冒從班稽摭禮經祀及五世
爰以孟夏初吉作主于廟涓曰告遷
　　秋祭告廟文
某以中元之祭前夕先薦庶羞而翊旦復用素饌雖出
舊俗慮為煩瀆輙議自今歲始秋祭改用社日專以素
饌獻于中元庶幾蠲潔不相紊雜仰冀神靈特垂鑒察
　　淲納婦祝文
淳熙四年十一月丙申朔二十七日壬戌具位云云某
之男淲娶婦晁氏朝奉郎新通判廬州子闔之女蓋以
道舍人之孫也爰以嘉日歸見于廟契誼既厚子孫其
宜之
　　元諒納婦祝文
淳熙二年歲次乙未十一月戊申朔初四日辛亥孫男
具位某昨以族弟元諒既繼叔後遂娶嚴州分水縣進
士王覬之女以九月望日徃迎其家今者挈婦歸見廟
下冀垂黙祐俾克嗣續
　　納壻祝文
乾道八年歲次壬辰七月戊辰朔二十八日乙未孫男
具位云云某第五女五十六娘納壻右廸功郎新南安
軍南康縣主簿孟植男女及時成兹嘉禮恭見于廟是
宜佑之
　祭文
　　祭葉少保文
嗚呼天乎而酹公乎典型其不可見而後生者卒無師
乎天之生材弗畀其全有能全之其用則愆或幾于用
而嗇其年兹世大患從古以然惟公之材可謂全矣雖
有智者莫得而噐貫穿六經馳騁百氏笑談千言落筆
萬字時取其餘施于政事妙齡秀發獨歩當世遂以文
鳴入裁帝制羣凶在朝公不詭隨晚逢中興丞轄是司
厯殿大邦有仁有威隱然江淮聲譽四馳閩盗俶擾尺
箠笞之公曽不留山林是思歸奉祠宫年既七十掛冠
之請靡俟終曰上心嘉公賜以旌節子孫滿前丘壑自
佚優游福夀數指可屈凡世所患公無其一今葢棺其
何憾而天下猶且痛惜豈公之材雖用而不乆于廟堂
公之年雖高而不及于百歲徒令多士誦其文章四夷
想其風采時無老成邦國殄瘁則孰不聞風而咨嗟過
車而墮淚某早以大父之契登公之門無尺寸之長而
猥䝉國士之待有通家之舊而不翅子弟之親訓誘之
誼敢或不遵曽數月之不見遂俯仰于千春此其所以
呼天自悼而一哀有倍于衆人也
　　祭葉丞相夫人文
嗚呼夫人柔嘉之徳淑令之姿藴于閨門固巳有異也
爰卜其歸來嬪大家方合巹之夕而丞相遂登俊造之
科鄉閭詡焉葢以為必貴也克佐元夫仕于四方内娯
其親外睦其族和且有義也平津之封鴟堂既開夫人
起家而居有之詠周詩于鵲巢膺湯沐于大國則亦榮
之至也慨甲第之初成俄一疾之遽嬰首如飛蓬奄忽
至斯行道之人猶為之出涕也奕奕衮衮自逺而歸面
勢山川躬得吉壤以為夫人之藏雖既老而莫偕然始
終哀榮亦可以無愧也其舊從相君之遊適守是邦靈
車之遷敬祖于庭是以敢言其契也
　　祭曽吉甫待制文
南渡衣冠流離搶攘有赫一門兄弟相望徳誼之羙政
事之良玉節虎符八座丞郎公實其季發為文章粲然
一時珪璧琳琅曽未試之白玉之堂徒昌于詩韶鈞鏘
鏘瓊弁珠纓貂䄖繡裳儷吕軼徐追陳嫓黄從衡蹈厲
世莫敢當而公之學肆其汪洋執徳不回用心允剛本
于六經蹈乎大方中嬰險巇澹然則藏晚生有逢乗風
而翔孰又惎之俾脱其箱公雖在逺告猷益臧道山曲
臺典型有光謂公百年其夀而康衋不見矣我涕用滂
嗚呼哀哉我初拜公靈山之陽繼見于台從容豆觴我
來過蘓公病在牀如僚十年義何敢忘公今將葬禹穴
之岡執為邦國老成而亡嗟嗟後生莫知我傷
　　祭許侍郎文
惟公藴徳惇大内懐篤誠見于政事方嚴而用發為文
章氣豪而清剸邑殿州志無不行權臣炎炎頤指任意
公如不聞人為公畏﨑嶇萬里秉志自遂邅如幾何所
全者大公論始昭命公遄歸蜀道之民愛莫留之周旋
九卿布武法從逢時休明不為不用公席未安益獻其
言觀衡古今上稱善焉惟右瘡痍執節綏撫經營邉陲
以御敵侮屈指當代如公幾人奄不可見天其不仁嗟
我識公踰二十年簿領之徒疇昔有縁公侍明光辱薦
相先契闊死生風誼凛然自公告老猶冀公夀盛徳不
亡尚宜有後我來江東公葬有期徃奠一觴以寫我悲
　　王樞宻路祭文
惟公直亮之氣蘊于中方嚴之色見于外蚤以詞苑之
英實際千齡之㑹精神折衝全蜀是頼堂堂山立以道
進退歸視草于禁林適妖氛之横潰遂同寅于惟幄偉
嘉猷之具在慷慨獻言彌切而剴謂叶輔于聖神用咸
熙于帝載云胡不留國則殄瘁當宁之思有華其禭靈
車既遷過者墮淚矧繄同僚一見莫再悵挽焉其孰推
嗟欲助其疇愛庶公聞之歆此薄酹
　　祭致政張參政文
孟軻有言氣大以剛以直養之塞乎四方公之在朝出
處有義不辱不驚蓋本于氣國有回邪正色靡隨廷有
大議讜言不欺弄權者誰公則避退誰實忌公亦莫敢
害屏迹十年天下望焉玉潔氷清莫知我全自蜀引歸
再臨江東敵騎遄驅逆折其衝迄登廟堂俾翊大政上
方責成公則告病平生之蘊百未一施亦獻其猷命于
元龜意公雖老以畀上夀以養于國有謀則就匪天不
遺其又何咎嗚呼哀哉公于社稷有言有功如鼎鑄姧
魑魅不逢公于字民有愛有威如彼谷風或喣或吹和
戎方興我則闢之國本未建我則明之蜀道之逺建業
之危銓敘之允勸講之宜嶷然英聲厥問四馳今其已
矣千齡是思某荷公之知于未識面不俟其來辱以論
薦假節舊邦益懐高風欲往奠公涕洟是從有臨其穴
致此豆巵百身之贖豈懷我私
　　祭周資政文
淳熙元年嵗次甲午六月丙辰朔二十三日戊寅門生
朝散大夫充敷文閣待制知婺州軍州事韓某謹以清
酌庶羞之奠致祭于致政大資參政先生周公之靈惟
公勁直之氣聞于時温恭之色見于面校書天禄蚤厯
塊而不羣執法殿中遂干霄而直上方簪筆而入侍竟
剖符而出藩初無忤于龍鱗上聖之知甚寵中僅脱于
虎口權臣之怒已深流落十年﨑嶇一節運逢更化起
閭里以來歸志則盡忠入朝廷而見疾將焉徃而不黜
曽何病于弗容精金百鍊而益剛長河九折而逾駛天
子初覽于庶政驛書所召者四人嘉其敢言趣以論事
葢士方競于謀利公獨指為不然時方急于用兵公獨
詆為未可致宸衷之簡在由誠意之盡輸果從武部之
班亟上政塗之峻竊欲自治以扶未危邉鋒不戰而浸
消廟論弗咸而旋定進退不迫弛張可觀稍均琳館之
燕閒猶課海邦之治行蓋未替股肱之眷乃特以筋力
為辭公雖倦而臥家士猶倚以輔國掛軒車而不出睨
簪裳其若遺乆安泉石之遊猶冀松喬之夀老成遽失
殄瘁興嗟某頃以頑疎夙承顧遇涖官曹于幕府即荷
品題列掾屬于中臺實資陶冶慨一違于牆仞恍九換
于歲躔逮紆郡紱而來未致尺書之敬撫甘棠之舊憇
正爾馳懐動宿草之新悲何期隕涕雖素車白馬之已
後豈斗酒隻鷄之敢忘情見乎詞公其亮此嗚呼哀哉
　　祭龐祐甫文
年月日具位某謹以清酌庶羞之奠致祭于亡友察推
龐兄祐甫之靈嗚呼祐甫之窮一至此乎凡人之生匪
哲則愚曰窮與逹是有二塗語其命則不足較其才則
有餘雖賦予厚薄不可預料而榮悴夀夭得非偏歟嗟
夫吾祐甫其智識宏逺足以蹈厲一世其筆力雄贍足
以詆訶萬夫坎壈不振與木石俱曽寸帛斗粟不足以
冀閉門寒餓至無以衣食其孥平生所自見者獨詩騷
之妙暨苦節之不渝中學佛而自誓幾溷跡于樵漁固
富貴之難必尚意其老夀而為山林之臞何遽往矣使
吾黨之士莫不收涕而欷歔曩子之來白髪見顱驚議
論之或壯薾然曳杖已不任于馳驅間遽飲而隨淚復
仰天而歌呼吾固已疑其氣之頗折不謂俯仰數月而
遂亡其軀子之常言欲以累予惟翰墨之遺藳與幼稚
之諸雛丐我序以傳世諄諄望其不孤我文非工執信
是圖將率朋友之義者共執百金而買田湖山之隅庶
諸子之無憂得自力于詩書慰之九原門户可扶子柩
在舟奠此一壺尚能飲之斯言不誣嗚呼哀哉
　　祭趙徳莊文
嗚呼徳莊為時俊人吾之迂疎固無得而友也惟其平
生博取而汎愛然臭味之同宜莫如吾之乆也憶相遇
于建水之濱歳行甲子與乙丑也相與評文論詩極當
世之妍醜也間掀髯而一笑餐錦繡與瓊玖也我將官
于龍淵君奉檄于傳舍閉闗而飲曽不計其升斗也時
各年少而氣壯謂功名可以立取也其後為别數年輙
又一見慨相顧已白首也竝遊建禮之門分處中台之
掾方羣驚而四馳誓各固其所守也衆狺狺而共嫉幾
悉墮于虎口也既皆避而引去去而復歸其何所怨而
奚歸咎也獨出處之幸同周旋一世視富貴于何有也
方君列于奉常謂當在文字之職繼常揚而襲韓栁也
迄有藴而未盡况可幾于大受也嗟君去之既遽而我
用之亦偶也少我數年謂宜夀也豈期奄忽而遽逝曩
時之約銘墓之文果出于吾手也二妾惸然一子甚弱
君意之不如信八九也於越之人思君之愛未忘今遂
葬焉是亦為其不朽也平時交遊在亡者半或相視而
莫顧豈必較其薄厚也葬不得臨其穴病不得問其牖
也死生見于交情吾于此而則否也孰知吾哀薦一觴
而致三韭也嗚呼徳莊其尚飲此酒也
　　祭張舍人文
嗚呼安國之才一旦千里信朝燕而暮越厯萬險而不
躓非方臯與造父孰得撙其銜轡發嘉譽于兒童首英
名于多士脱蛟鯨之垂涎排鴛鸑而接􁦇奮長纓于册
府見諸老之戢袂出擁六州之麾入裁兩院之制爛珠
璧于文詞捷風雨乎政事灑妙墨之琳琅傾高談于意
氣邉陲望其威聲黎民歌其遺惠馳騁十有五年疇不
謂之已試亦足以方駕羣豪軼歩當世矣嗟人生之多
艱固靡限乎富貴眷昔賢之有言無八九之如意況屈
吾安國之指十不滿其一二上則諧于父母下則拊于
兄弟委澗藻之莫收乏階蘭之或蒔觸炎高而遽疾臥
空舟而倐逝委葢棺于朋友付弱女于諸婢功名鼎來
齎志沒地他人不能一日行路為之隕涕尚何三事之
可欷百齡之足計哉我方銜憂公訃奄至死生契闊俯
仰則異僅餘豊碑絶筆千字惟慟哭之云阻寓斗酒而
徃酹望孤墳于鍾山尤仿像于一醉也
　　祭汪舍人文
嗚呼養元抱噐愽厚濟以道學寛裕有守其立不倚其
合不苟其仕于時涅而不黝其言于君朝論夕奏義可
則可義否則否上亦謂焉可以大受寘之諫垣試之江
右匪曰而歸眷賞益懋紫微高閣威鳯來簉羣飛翾翾
瞠乎若後誠實之褒用則未究遽以疾辭其又誰咎意
其少邅何天不祐嗚呼哀哉古亦有言善人是富乃如
養元而不俾夀邦國之悲憯莫能救嗟我識公歲云未
乆為僚省曹傾蓋如舊不鄙謂我宜取以友再集于朝
盛徳曰就契闊數月我實在疚書來諄諄猶未去手謂
當一見慰我奔走豈期我行乃遇公柩隻雞之觴矢此
以侑孰知我哀有淚如酒
　　代祭謝舍人文
惟公負抱才猷噤不得施出贊戎機僅越歲時云胡一
疾遽爾淪棄天不愸遺而止于斯乎嗚呼哀哉公從予
遊十年于兹蠟屐登山臨流賦詩一觴一詠相與追隨
琳瑯金薤之書璀璨瓊琚之辭前無古人誰其似之召
記玉樓翩然言歸公不我留我心傷悲嗚呼哀哉日月
有期時將葬矣奠以生芻薦之芳醴巫陽下招魂兮徠
只
　　祭許舍人幹譽文
嗚呼士有文學行義信于朋友忠信篤敬行乎蠻貊而
坎壈一世若有以阨之者其為人耶其將歸之天耶嗟
嗟幹譽恬情不競强志好修同官奉常閲歲兩周文史
相從有唱必酬贊道天歩日近冕旒既遷郎曹持節萬
里使不失詞語皆稱㫖及在靖康秉筆立螭矰繳既張
鴻鵠高飛江湖放浪漁樵追隨落落難合耿耿自竒公
隱卞峯我守霅川公來訪我一笑懽然曽未幾日召對
紫宸偉哉三䇿有屈有伸將大用公試以親民赴官上
饒公無愠喜行未兩驛遇疾不起嗚呼幹譽宜享夀祉
胡不百年而止于此千載空山真可逃死嗚呼哀哉仁
者必夀夀者必仁人孰無子反憂其親孰如幹譽翛然
反真巨海一漚太空浮雲音容𣺌矣欲見無因聊致薄
奠寓哀一尊嗚呼哀哉尚饗
　　代養志姪祭王舍人墨卿
惟公學術根源本乎性天行業施為無非自然致養北
堂晨昬必親觀色無違維時孝純發䇿決科光明禁途
珥筆螭坳裁成帝謨載持漢節令于丹戺駕之不俟以
承天子禮行簡驩乃逢譴怒志之弗伸維此之故天胡
不仁仁人不夀以予外舅而仁靡究我祖仲氏實升我
君君不我棄㛰姻孔云顧惟寡學尚其來教如何治命
禮成不報門之未埽丈人以行誰歟來者提攜我後生
奠牢之設匪清匪馨嗚呼哀哉君其歆我誠
　　焚黄告祭先考通議文
某比自天官得請補郡䝉恩列職學士遂以彛典上延
禰廟贈階從班追念墳壠陥為異域輙因諱曰祭奠用
申焚黄之禮神靈不隔庶其鑒之
　　祭伯父文
淳熙二年歲次乙未正月甲申朔二十五日戊申姪具
位某伯父通判奉直伯母恭人馮氏之塋某昨者試令
建安實奉伯父之訃既官大農又聞伯母之逝厥後賤
婦繼亡今某乃䝉誤恩昜守建安獲拜墓下感愴之情
如何可言
　　祭叔父文
年月姪云云叔父將仕養娘宋氏之塋某之與叔少纔
三年同學聚嬉情若兄弟逮叔之䘮嗣猶未立宋母無
歸某不揆期養其終且為異時儻得推䕃謀繼叔後嘗
以尺紙焚之柩前厥後養娘歿于某之官所遂附叔以
葬矣前歲某僥冒郊恩乃克以族弟元諒為叔似續得
尉鄱陽行且授室而某兹䝉朝命昜守建安相與拜埽
于墓下閲四年志願甫遂幽明不隔庶幾鑒之
　　祭三十三司户叔文
年月日具位某謹以清酌庶羞之奠致祭于族叔父前
處州司户三十三迪功之墳某再叨守州始克訪叔塋
厝僅乃得之追念昔者叔攝事于兹相與甚款遂三十
年祖航為僧四十八娘逺嫁龍泉無為叔後者感傷之
懷如何可述
　　祭四十四撫幹叔文
淳熙八年歲次辛丑五月二十五日庚子族姪昜族孫
元吉元修等謹以清酌庶羞之奠致祭于叔公四十四
撫幹韓公之靈嗚呼古先聖人謂葬曰歸死或未葬魂
猶如羇惟公之䘮逺來自夔旅泊萬里踰三十朞匪有
仕者歸曷可期既續公後人皆涕洟某等咸寓是邦逢
車載馳禪寂之山母弟所栖公其往焉庶安于斯
　　告先兄墓文
淳熙十三年歲次丙午三月弟具位某謹以清酌之奠
敢昭告于亡兄河圖大卿之墓某往歳遣淲詣省嘗令
具言某之僥倖奏補當以及兄諸孫以厚先君之世也
去冬復遇郊禋遂獲有請以䕃榘孫矣今其受命雖曰
某之志願粗伸俯仰之間僅踰三年痛兄之不及見也
遙望丘壠有淚如洗敢祈鑒之黙賜保祐俾之有立克
紹家規庶吾兄弟之情永永不忘寓書陳詞但切悲感
　
　
　
　
　
　
　
　
　
　
　
　南澗甲乙稿卷十八
欽定四庫全書
　南澗甲乙稿巻十九
　　　　　　　　　　　　宋　韓元吉　撰
　碑
　　東嶽廟碑
嶽之涖中國五惟岱宗位東其徳在仁其職生養以應
夫岀乎震者三代命祀齊魯大邦得以望而致祭非其
地也他諸侯雖禮備莫敢越焉自秦漢一四海無有遠
邇畢為郡縣凡山川不在其境禱祠之盛猶或舉之而
隂騭降監廟而徧天下者亦惟是東嶽為然宋興三葉
升中告成册以帝號由是冠服宮室率用王者之制葢
古者以神事山川以鬼事宗廟其曰嶽瀆視公侯者特
其牲牢豆籩等用而已壇壝有地非必廟為也去古旣
遠事神之儀悉務鬼享故雖山川而築宫肖像動與人
埓土木崇麗至擬于明堂太室無甚媿者將禮與時變
其致力于神當如是耶泉州故有東嶽廟附于開元觀
之側規制狹陋紹興二十一年郡人相與謀曰吾州在
閩越東南負山瀕海自五季而後未嘗見兵火雖列聖
臨御澤濊而徳洽豈繄明神實隂相之其曷以報宜廟
之宇一新焉乃卜地于城東之山是土也溽而甚黄俗
號黄山或曰皇者黄也而麓有大石高且百尺相地者
言去此則可以廟矣民趨之劂鋤剗夷老稚奮力不日
而坦焉平壤遂以為前殿基刓高培薄順其形勢以楹
計之屋且百區山靈瀆鬼儼列異狀社公土母拱挹後
先祈年有方司命有屬巍壇中峙六廟外闢璇題丹碧
跂翼煥爛使望而進者肅然𢥠懼如有執死生禍福之
籍在左右遂為一邦神祠之冠經始于是年四月而休
工于二十七年八月之望縻緡錢十有四萬閲歲而後
成噫亦勤矣先是右朝請大夫張君汝錫首施錢五千
緡以唱郡人施者既集而張君即世其子壻右朝奉大
夫韓君習實始終之凡廟之位置高下與夫費用之出
納工役之巨細皆韓君力也逮兹二十年海無飄風里
無鳴枹稉稌露委疫癘不作而泉之俗利賈而業儒蠻
艘獠舶歲以時蔇旣富而安野有弦歌士皆詩書文雅
是厲踵屬通顯民之幸神賜者不懈益䖍于是請書其
事于石因為作祀神之章俾聲于廟而碑焉其辭曰
神之徠兮自東驅列缺兮馭靊霳玉策照耀兮石䃭穹
崇巖巖在望兮粤與魯同若木出日兮丹崖火融嗟泉
之陽兮旣新我宮鈞天兮帝所百祇衛兮萬靈從坎鼓
兮鏜鐘蔚馨白兮茘紅蠔羞于鐭兮菄薦于壅山無毒
螫兮海無颶風蠻賨委路兮卉衣䝉茸蠱消厲息兮歲
仍屢豐發徳大兮靡有不通民趨于宫兮惟成在中猗
千萬歲兮神施亡窮
　　蘇文定公祠碑
歙之績溪縣西隅有亭曰翠眉不知其何人作也前則
二小山對出自亭而望嫵然如眉地勢平衍林木茂蔚
元豐末蘇文定公為縣愛其幽清時往遊焉賦詩其上
公去而邑人思之卽亭為祠中更黨籍禁錮之餘書毁
跡滅重為宼攘之厄井邑蕩然公之遺翰了無在者紹
興中好事者餙縣廨一堂名以景蘇後令曹訓刻公在
績溪所為詩三十六篇于石而摩公之像于亭歲月寖
久棟宇弗支淳熙十年公之曽孫祕閣修撰諤為江南
東路轉運副使按行邑中來拜祠下出俸錢付縣吏曰
修之勿以煩民也時奉議郎宣城虞儔方祇縣事愧而
謝曰此令之職也昨為令者以頻歲捄荒故未能及儔
至甫幾月爾固將及之其敢用公之私錢某適以行役
過縣儔道其所以且願得文以為之記其明年來曰祠
成久矣闢亭為四楹得家廟夲别繪公像于巾前為軒
檻以面兩山後為便舍以待遊者以公之愛其處規制
仍舊不敢侈也夫公之名滿天下而文章誦于四夷功
烈論議且載信史豈須記而後傳蓋績溪在江左巖邑
也公之為令僅以半載而邑人至今乃不忘則其道徳
所加必有未施信而民信之者矣雖然公之對制策當
仁祖朝已負敢言之氣而幾見黜于有司驅馳州縣不
得用于臺閣者踰二十年逮東坡先生以詩得罪公亦
坐貶于筠起廢而來績溪則旣五十矣自是始還曽不
數年任言責司翰墨以翊政路而登門下省則向之忌
嫉于公而蹭蹬不偶者未足為公嘆也昔公自蜀入京
師縱觀山河之雄宮闕之壯上書韓太尉實自比司馬
遷欲求天下之奇聞壯觀以激發其志氣顧以一縣之
微一亭之小耳目所寓未厭而樂之何哉公嘗有言曰
天下之樂無窮而以適意為悦方其得意萬物無以易
之其斯之謂歟今虞君之政惓惓慕公而徇民之思以
志于公所遊之地則績溪者殆公之桐鄉也故某摭民
之謠以為祀神之章俾歲時酹公而歌焉其詞曰
公之居兮岷峨西懐欒坡兮家具茨翠眉之山兮何足
以嬉公之來兮崑崙丘大江注兮九河流翠眉之水兮
何足以游嗟公視于天壤兮等于浮漚擾擾萬類兮是
惟蜉蝣撫兹百里兮曽何異于九州剖折獄訟兮亦吾
廟謀不為此棄兮詎為彼留金閨兮玉堂調神鼎兮輔
巖廊朝臨汝水兮暮棲海康榮枯貴賤兮公以為常藐
祠庭兮山之左杉千章兮竹萬个公之去來兮世莫可
期慘雲車兮斯人是思
　　處州東巖梁氏祠堂碑銘
政和中四方無虞士大夫緣餙儒雅無有遠邇以歌詠
太平為事是時處州麗水縣梁君生四子矣皆舉進士
馳聲學校間一日有善擊劒者過其門君獨留之命諸
子習焉蓋鄉閭莫不非笑之君亦憮然太息曰是固匪
俗子所知天下將勤于兵吾懼子孫之不免也越數年
盜起青溪覆郡縣二浙大擾而君不幸已死諸子嶷嶷
有立謀率衆拒賊以成父志而第二子將者偉岸鬒須
眉尚氣節乃挾守禦策干郡太守不能用當宣和之三
年也臘賊之黨洪載果道松楊襲㨿郡城刦取大家財
散以募衆乂以妖術蠱郡民置圓鏡案上曰可以照人
罪業即毆出肆屠戮麗水凡十鄉其七已悚聽載命惟
梁氏所居曰懿徳與其鄰宣慈應和二鄉猶恃其兄弟
不肯附賊而賊欲下取温州聞梁氏之季曰惠者尤知
書識戰鬬即遣僧道珍來曰能助我無憂富貴惠不聴
乃拘惠妻之父李生而命李之子要説逾切惠叱去之
載大怒因害李生而潛兵夜犯懿徳道險阻至則黎明
衆得遁匿廬舍悉被焚將兄弟謀曰賊勢張矣白其母
盡傾其家貲募壯士得千人即所居七里而近有山曰
柬巖保焉東巖者四面斗絶緣崖為門上則泉壤甚沃
草木可蔽隱有浮屠之舍曰定香自唐開元末士人避
袁晁之難嘗棲之乾符中和間羣盗繼作章承趣亦固
守其上一鄉獲全俗謂之赤石樓承趣廟食焉故三鄉
之民皆來歸推將為部領列保伍定賞罰凛凛若官府
雖里中惡少年皆帖然莫敢為暴載數遣衆來攻將常
指麾坐守而惠與伯仲齊驅出戰鄉民之健者王墳任
祖輩鼓而從之閲三月亡慮二十戰我軍徂擊輒大勝
斬首二千級而惠年最壯勇亦甚身被十數創屢潰圍
而出賊終不能下至今鄉人過其地必手加額曰此梁
諸郎戰處也載聞有王師來欲逃于海而温已嚴守備
且畏義乗其後遂就降納賂于監軍童貫得美官㑹别
命守臣至始以東巖事上之為貫所抑建炎初倪從慶
嘯亂于衢部使者請將兄弟俱行乃奏其前後功朝廷
命將文資而賞惠以武爵惠不肯就然鄉民用是徳其
兄弟而州縣亦敬異之時四方兵興遇有盗賊擾及軍
旅事郡必召而咨焉將後為興化軍莆田縣主簿以卒
而惠不復仕因大聚圖史萃雋秀以教其子弟紹興甲
戌歲及見其子安世登進士第里閭以為榮好事者嘗
纂其事為東巖録且欲為梁氏父子立祠巖上久矣淳
熙四年安世自大農丞出守紹州書來請曰東巖之績
吾州户知之也向使先大父無先見之明則子弟安知
習武事祖母顧吝其財則諸父無以募士先君子不力
戰以成功則三鄉殆為魚肉童稚可親文墨哉今五十
年矣俾後世無傳安世則有罪故願得君之文以揭于
定香祠下某嘗官于麗水多識其賢士大夫知其事為
不誣也葢古者能禦大菑捍大難在禮法得祀在史得
書在功庸得銘今梁氏忠孝義烈見于父祖而子孫寖
顯且大其家當書無疑然自韶州之中科第也其宗族
與其鄉之士子莫不競于學往往踵預賓薦主簿之子
季安亦首貢國子連三進士牓有登名者則梁氏隂徳
可既耶因為碑之而繼以銘梁君諱宗善字明世其長
子曰先字信甫次字新之三曰錫字聖與季字民懐其
母為潘姓皆預于祠者銘曰
天之蓋高險不可升地之險耶矗為丘陵匪人當之險
亦何恃劍門峨峨失則平地甌粤之山有石巉巖與天
比崇奠于東南宼攘鴟張嘯凶我鄉孰為隄防蔽其井
疆烈烈梁君智則先見時方尚文教子以戰子承義方
昆令季强屹如金湯民用不傷長㦸一呼其從如雲襁
負而登蟻聚蜂屯既遏其攻折其犇衝畏我其乗不下
于東三月之捷不世之利我耕爾桑食則以祭禄不報
功天道罔愆有孫而賢貴富其聯繄徳之積豈惟戰多
勒銘山顚其永不磨
　　連公墓碑
宣和五年故寳文閣學士連公諱南夫以祕書省校書
郎假太常少卿賀女眞來年正月㑹金使李靖來告太
祖之喪朝廷遂除公接送伴改命為祭奠弔慰使公前
以面對更京秩天子記其才氣可用而蔡攸方領樞密
隂忌之大臣亦謂敵有喪可以虚聲動者欲稍變契丹
舊儀合祭弔兩使為一且詔公吾所奉賞設金繒與借
糧米皆巳副金人之需而西京應蔚奉聖歸化儒媯等
州逮今未交宜開諭交取以來公不敢辭至敵果以祭
弔竝聘為言公從容對曰告哀使僅留三日爾朝廷亟
欲報命故因某送伴而遣殆有司失照例非有意也所
議漫不答反以納張覺與燕山之民有所誚詰公慷慨
復曰夲朝兵將蓋多何至須一張覺燕民之來稍衆未
盡見爾論辯不屈遂成禮而歸歸即為上言敵好不可
保也朝廷所仰大將則郭藥師兵則常勝軍比年軍政
不修新邊無河山之阻而糧食未均薊州卒有羸餓河
朔馬羣盡空無留良焉願選中國將帥以制藥師練中
國士卒以制常勝軍因面奏劉延慶敗十萬衆皆童貫
賞罰不明至其遁走且厚幣以易雲中而以捷奏乞斬
貫延慶以謝天下然城池不堅器械不利敵有輕視中
國心不一二年將不遺餘力而來矣徽宗皇帝聞公言
大駭盡以所論付樞密院宣撫司而攸貫之徒皆切齒
也始公道遷祕書郎既還遷起居舍人七年三月遂拜
中書舍人言者觀望大臣詆公為不職除右文殿修撰
知慶源府公曰慶源在河北正宣撫所隸何可居撾登
聞鼓論其事願易他所即改濠州淮南小郡也而言者
志未逞復謂公謝表有譏訕降一秩是歲十二月敵果
率衆逼京師欽宗皇帝講和敕下即論敵情十患願因
諸道之兵未遣亟擊之靖康二年除待制徽猷閣公曰
吾惟備一州矣繕治濠城鑿巨石五百步運甓塞淮流
之貫城者増城為三丈立樓櫓竝城開稻田十里以爲
濘二聖北狩或言偽楚赦且至公密伺于境上曰有齎
赦者當斬之已而宗室數十丐納官職以去公持之慟
哭曰南夫宋臣且侍從也義當保兹壘況元帥康王在
外必應天命諸君幸母恐即遣人馳蠟書勸進建炎登
極詔公再任公又論講和致禍之由聞集議駐蹕即上
疏祈幸闗中且謂敵勢甚熾秋高馬肥必為渡河絶淮
之計畫捍禦策為四十條復移書李綱郭三益宜用漢
高捐闗東以與黥布韓彭之策以燕雲致其地豪傑以
遼東致高麗以契丹故地致契丹遺族其論甚壯繼有
召命而敵已至掦州濠民懼無與守也挽公不得行明
年除顯謨閣直學士知江寕府未踰月大駕駐江寧即
府治為行宮公竭力營繕無一弗備又乞江北置三大
都督分總陜西兩河淮南諸路而自薦一二大臣為可
用語出驚衆即丐外祠命知桂州又改饒州金人已自
江浙破豫章臨川遊騎至饒境公科丁壯為固守敵雖
不犯而羣盜蠭起有侯進萬餘來攻公大闢城扉以疑
之賊惶懼未知計公夜熾火聲鼓震天進遂驚潰而劉
文舜大艑數十由南康而下公躬部民兵晝夜乘城矢
石幾盡時御營統制王徳號王夜义駐兵廬陵公飛書
邀之衆畏其不來徳得書泣曰我嘗繫建康獄連公為
守待我厚當死報之以舟師不三日至文舜懼請降誅
其渠魁五人而散其衆有王念經者以左道聚愚民至
十餘萬公勸徳追擊至貴溪斬首數萬級復為民者幾
倍紹興改元張琪既破新安直抵城外公遣將敗之伏
尸四十里于是饒以塊然小壘而能卻金兵捍羣盜獨
立于江左饒人至今祠公不忘而公以疾得請臨安府
洞霄宮未幾起知信州始詔守臣具民間利病或邊防
五事公應詔論十一事且指赦令倚閣二税為非曰安
有占田而不輸税者軍旅調度顧可闕乎移泉州朝廷
下福建造舟以備海道遣使督促公曰舟用新木難遽
辦且濕惡易壊若以度牒錢買商船二百艘則省緡錢
二十萬矣從之時詔親征偽齊公慨然獻議引漢卜式
願盡死節馬伏波以馬革裹屍之意乞扈從不報在泉
二年提舉江州太平觀嶺南水陸盜賊充斥劉宣自章
貢擾揭陽鄭廣周聰抄海道而曽袞㨿釜甑山者七年
其餘妄稱大王太尉鐡柱火星飛刀打天之號凡十八
火動數千人也即起公經略安撫廣東進寳文閣學士
兼措置䖍閩盜賊公入境召大將韓京激厲使之且按
誅惠州孔目吏與曽袞表裏者合諸郡兵以次年平定
降者遣詣密院或分置軍中擒獲者戮于市脅從者還
其業嶺嶠遂清詔書奬諭遷官一等而公裁決明審滯
訟悉空番禺之人立祠作碑以紀其績徽宗與寧徳后
凶問至公上疏曰事已如斯追救何及惟用兵可以雪
恥宜乘軍民痛忿竭作北向也酈瓊既叛公又言豫賊
得瓊正在疑貳願以劉光世為前驅討焉逮河南故地
暫得公亦進封事以為殆天授我機不可失也正不可
以得地小恩而忘二聖播遷大恥當乘其未備擊之復
提舉太平觀蓋公自靖康深以和議為非至謂不知講
和為何策國家之難皆和議有以致執論不變及故地
雖失慈寧還歸宰相以成功自居指公為異論之人言
事者奉其意以公在廣日用講和霈恩放杜充之子自
便為非由是落寳文閣學士紹興十三年正月二十六
日終于福州寓舍春秋五十有八嗚呼公蓋應處士之
曽孫也處士徳安人諱舜賓歐陽文忠公表其墓所謂
孝友温仁以教其鄉者贈至金紫光禄大夫其第三子
諱庸公之祖也考則諱仲渉贈至通議大夫妣楊氏高
氏贈淑人公字鵬舉年二十四進士上舍釋褐授潁州
司理參軍移鼎州教授省罷調澧陽尉丁内艱調襄邑
主簿䖍州教授未赴除辟廱正禮制局檢討補校御前
文籍遂為校書郎徽宗一見奇之僅踰年擢之侍從氣
正而言直艱難變故志在經綸其言曰易窮則變變則
通今之禍變眞變也而通之道寓焉故始獻議幸闗中
繼則議遷江陵且謂天子當留神武事以激昂將士乞
倣講筵之制置侍射侍馭之官以待諸將選三等豪户
倣六郡良家子以充禁衛乞先圖李成則盜賊可無患
然朝廷既誅六賊凡除授有討論之目公則曰何示天
下以不廣也惟當共籌所以報金人而已又謂可以用
人死命無過爵賞而朝廷吝惜太甚請優立告變賞格
而増重帥守之權皆不顧衆異州縣各闕官而悉罷權
攝公則曰議者不過為朝廷惜請給之費宜聴其權而
監司察其私嚴其繆舉同罪之罰則無廢事矣及舉行
贓吏杖脊朝堂之令公自信州條具言曰選人七階之
俸不越十千也軍興物價倍百當先養其廉稍増其俸
使足贍十口之家然後復行贓吏舊制朝廷是之増選
人茶湯之給天下稱誦以為長者在濠遇淵聖受禪首
乞下罷天寧節宴設及建康初對行宮即勸天子以漢
高唐太宗之英武而行孝悌又曰宫闕少安矣當思二
聖在沙漠而未安也于此朝羣臣則問以迎二聖之策
于此見將士則問以回二聖之謀太上皇帝為之感動
蓋公于論思靡不盡而不為拘攣齷齪之論才略從横
僅見于誅鋤寇盜綏靖一方曽未得究其所施誠可哀
者其帥嶺南懼涉瘴癘自誓不受俸給以祈全家生還
及被賞進官力辭不肯受朝廷不從竟以回授其兄喆
夫而以俸給推與其兄妹及姪自廣而歸扶攜仕族之
不能歸者數家平生奏補先其孤幼輕財好施家無餘
貲紹興十五年十一月十五日𦵏于懐安縣稷下里崇
福山之原而未克有銘淳熙之十一年其子􁁉來告因
考訂其行事敘而碑之公官至中大夫贈左正奉大夫
娶王氏鄰臣之女贈淑人先公卒男三人􁁉朝奉郎權
發遣邵州瑴承奉郎監秀州華亭縣袁歩鹽場瑩承奉
郎女二人長以疾廢次適將仕郎劉蘧瑴瑩與次女皆
前卒孫男二孫女九有奏議三十篇文集二十巻銘曰
文武之分肇豈自古治功則文戡定斯武嗟世誦説乃
以為文侮至患生孰濟我民偉矣連公處士之孫以文
決科勇且有仁公初奉使請誅邊臣不懼不驚天子聖
明禍亂方興刻意武事矢謀于朝用則不既禦戎鄱津
殄宼海濱笑談之間有勞有勲政令恩威英明愷悌烝
嘗于民才則我忌以和為功吾其可同成敗奚言第輸
我忠惟公之忠匪顧其利孰能昭之賫志没地懐安之
原稷下之山罔愧于先後其有傳
　　右朝請大夫知䖍州贈通議大夫李公墓碑
紹興初天子駐蹕吳㑹議者請嚴海道之備侍從官有
言朝奉大夫主管武夷山冲佑觀李公嘗貳明州能言
海道利病其才可用于是詔添差通判明州兼沿海制
置司參議官即上備禦策以為異時諸郡四封立塢壁
設馬穽拘保甲文具也當募土豪率鄉社因民俗器械
以地險為計海道雖亘數千里其要害不過數處宜用
舟師如通之東簽料角平江黄牛垜頭是也于是臺諌
又言公之説信而不夸乞盡付之以責其效是歲天子
下詔親征遂命措置防托海道總舟師駐許浦又戍于
通州之崇明七年再其任秩滿防知南劍州庚申夏六
月敵復渝平朝廷大講守備侍從臺諌各薦所知又以
公應詔被召至行闕太上皇帝問以海道事宜而故相
張魏公為福建安撫大使招降海宼得多槳船五十三
艘兵將二千五百人獻于朝乞付公節制而薦公尤力
衆謂公且用也而時相忌不已出特不用之第復以公
參議沿海制置司公請候事息即赴新任移駐京口撫
馭招降之人與諸軍兵上下甚肅海道帖然事息矣莫
有論其功者公曰吾知赴新任而已然南劍凋弊久汀
䖍多草宼為鄰公經理其賦入郡以不乏而寇以不敢
侵㑹朝廷遣五分弓弩手分戍江淮且命以其家行公
曰閩俗安土重遷道里甚邈無舟車之利事未便奏論
之乞依祖宗舊制三歲而更則猶可也時諸郡皆應命
獨公州遷延未遣既而有旨罷之老稚驩呼連營在郡
二年得官田數百斛給郡學養諸生以倍郡人繪像祠
焉代還除知䖍州兼管内安撫南安南雄兵甲司紹興
十六年九月己酉卒于嘉禾之寓舍春秋六十有二賢
士大夫之與公遊者公卿貴人嘗薦公為可用者莫不
悼恨嘆息不謂其止此也公嘗知杭之富陽縣政有惠
愛未及代而遭其考少師公憂因卜縣之白昇山以𦵏
縣民相率來助有出財者公悉謝之方臘之亂民為密
䕶其丘壠得不犯至公之䘮遂附于少師之右蓋其年
十二月甲申也二子大卞今為朝散郎知澧州大正朝
散郎潼州府路提㸃刑獄泣而言曰兄弟奉先人之澤
粗有立矣而歲月寖遠先人之善未有誌述富陽之人
願有以書于墓下予既與二子交又獲與公之二三壻
遊知其行與事用書之曰公諱文淵字深道按其譜潁
州七世祖遜仕五代周為行軍司馬六世祖漢捷仕閩
為王審知監察御史東平把截將即建之松溪縣家焉
五世祖懐徳襲父官為閩馬步軍都總管逮公之高曽
猶儒業不得仕至考諱規始登元豐五年進士官中奉
大夫䕫州路提㸃刑獄贈其祖仲元朝散大夫而中奉
累贈至少師矣妣呉氏贈魏國夫人公以少師恩入官
主陜之湖城簿攝盧氏令中使過縣裁物價游手輩挾
勢侵商賈公為禁戢得無擾再為開封之東明簿方田
均税公當開封祥符中牟三邑多權貴豪族皆斂避莫
敢奸號為平允調鄭州榮澤丞用薦者改通直郎遂為
富陽時府中鬻爵下屬縣公力謝吾邑民貧不敢受邑
民至今稱之知明之鄞縣權接伴高麗奉表使人宣和
四年也出戍卒當給犒賞羣吏要之譁噪于庭皆愕眙
不敢問公為馳入好諭之請寘吏于法郡以無事縣西
有廣徳湖延袤數十里溉田餘二千頃廢以為田給高
麗供備之費公得唐大和中復湖事跡及熙寧曽舍人
鞏所為修湖記以請于朝丐以還民奏且下值靖康之
難公亦丁内艱去主管南外宗室財用不赴添差通判
明州紹興改元高麗遣奉表官崔惟清至以公舊嘗與
其使接也又為引伴至行朝且命送之僅逾年以省員
罷遂丐冲佑之祠在明三任前後閲十年積官至右朝
請大夫公少習于文喜觀昌黎文公之作老猶成誦亦
慕其為人其召對論事敷奏詳雅蓋首言褒寵節義修
政事然後可復境土且乞郡守以三年為任天子嘉之
然勁直不肯附麗以取世資平時家居不妄言笑教子
弟必以禮法性孝友與仲季同居雖罷官歸不私有其
俸積少師澤不逮其季公則奏之而後其子撫嫠妹之
子教以學而資其二女以嫁在延平有倅貳死官子留
落無依公薄而厚賻之為買田業道出松溪上冡㑹親
族贍䘏其孤窮故其鄉黨尤稱之二子既通朝籍纔贈
公通議大夫娶張氏中大夫右文殿修撰徽言之女繼
室以其娣皆封宜人贈碩人女四吏部侍郎方滋直祕
閣張祁常州司法參軍胡知言通判紹興府沈雲應婿
也孫男七初度叔度公度㓜度侯度景度伯度孫女八
曽孫男二女一公生雖不得盡其藴今四十年二子以
才諝嶷嶷著見諸孫好學森立慶未艾也因為之銘以
志于墓下其文曰
修之在身用之在人君子所以自貴也匪時不伸匪用
不行君子貴乎有位也若夫位不既其才用不副其志
在我者亦奚愧也嗟哉李公時非不逢用而不終公卿
侍從既不我知尼而不施子孫是宜富春之陽有封如
堂善政喜言公其可忘
　
　
　
　
　
　
　
　
　
　
　
　
　南澗甲乙稿巻十九
欽定四庫全書
　南澗甲乙稿巻二十
　　　　　　　　　　　　宋　韓元吉　撰
　墓誌銘
　　武經郎主管台州崇道觀趙府君墓誌銘
魏悼王五世諸孫諱轔之字積中仕至武經郎以仲子
南雄州恩贈右朝奉大夫既葬二十年矣南雄泣而請
曰先君子之葬也公晰兄弟未有立也故逮今乃欲銘
于墓隧鳴呼某雖未識君而識其二子知君為賢宗室
也以其子甚秀而文知君敎之有道也以其子官而有
能名知君之行事可法也君没未幾而子之仕者達幼
者仕諸孫林立家道可觀知君所積者厚而不薄也是
皆宜銘葢悼王之子諱徳鈞贈保平郡王王子贈濮州
團練使諱承棐濮州之子贈和州防禦使厯陽侯諱克
周厯陽之子贈少師開府儀同三司榮國公諱叔何君
榮國之子也以父任補三班奉職厯監磁州滏陽縣驛
者三年三門白波輦司催促綱運者四年皆盡力無乏
事國信使李彌大輦運使呂博問才而薦之監興仁府
南華縣市易務有提舉官按部據籍索抵當物未即見
其直且數十萬使者喜甚謂能摘伏也同事者噤慄不
敢語君則怡然曰物固在孰敢盜之已而果得使者改
容謝君以為有守紹興初調潭州兵馬都監易監信州
上饒縣包家山銀場授建昌軍兵馬都監遂請奉祠凡
主管成都府玉局觀者一江州太平觀台州崇道觀者
三而終身焉其在建昌也任不釐務每治藥以施病者
㑹軍且變戕人于市逢君愕曰是施藥濟人者耶相戒
毋敢犯君雖小官而徳服強暴如此然君少處上庠不
克卒業常欲勵諸子稍酬其志及諸子就學問方流離
兵火間君課使讀書日夜不倦且厚禮俾擇師友遊公
晰遂擢紹興十二年進士第公晫亦以取應得官在髙
選君固恬不復進乃刻意黄老養生之書凡鍊形服氣
之説與夫丹砂變化之術悉窮其奥終日清談未嘗輒
及榮利而樂善好施疾病與之藥餌死亡賻之槥貧且
不給者為經理其家故厯官四十年俸祿隨盡不治産
業為後日計人謂君必享上壽紹興二十二年二月七
日乃以小疾不起年纔六十有一也南雄方為處州録
事參軍遂以其年四月某甲子葬君處州青田縣鳴鶴
鄉龍回山之原娶元氏武經佾之女先君二十九年卒
男女四人公時公晰公晫公昭男也傳杲唐廙張廷詢
鄭良輔壻也其後公時終武翼郎臨江軍兵馬監押至
乾道八年公晰以左朝奉郎權發遣南雄州而公晫從
義郎公昭秉義郎俱監潭州南嶽廟孫男七人孫女十
二人矣葢天將厚其報而昌其後也歟銘曰
趙公六十非遐齡鋭志敎子登科名位卑徳重人匪輕
南雄款款興孝思表以封碣増光輝死者令徳今有知
　　沈氏考妣墓誌銘
勾吳之邑曰無錫衣冠萃居故多賢士有沈君端輔者
字温卿一字相之其六世祖來自湖之徳清縣世業儒
好義事至君尤謙厚長者澹然口不言人過與物無忤
博習羣書下至方技小説無不通也既科舉累不利益
不肯隨衆下筆作諂語以媚有司開門授徒以敎其鄉
里由是搢紳大家爭延之君亦訓誘不倦間賦詩自娛
多出竒語好吹洞簫善奕棊或弄翰為枯槎怪石率以
寓其意翩翩有隱君子風已而其兄以累舉得官其季
中太常第君則喜曰門户有責矣又何求愈自放于詩
酒然其室吳姓葢同里人名文剛聰悟知書善區處其
家故君遊于外輒數月門内事悉不一煩君慮又好賓
客具杯酌不問有無吳欣然承之至躬刀匕弗憚凡祭
祀之常親族還往奴婢耕爨瑣細無乏者生七子矣皆
短折吳年四十有六夢力士抱嬰兒墜雲中曰錫汝子
既而生子稍能言吳日置膝上授以方名六甲長則敎
以孝經論語間為説古今易曉故事授名千里纔十嵗
紹興十六年九月二十五日吳以疾終後二年六月十
九日君亦不起君享年五十有九吳則又少于君四嵗
君不嗜釋老而探于性理若自得屬纊無他語第撫其
子曰好視吾筆硯也當乾道之壬辰千里乃登進士科
與當世賢士大夫遊有聲稱吳與君相繼葬于縣北天
授鄉後祁村久矣千里念其考妣欲有所誌而幼孤不
能知其行與事則外咨乎交朋内叩諸傅姆僅聞其一
二哀慕不能朝夕忘至淳熙之九年疏而泣曰不敢絲
銖増損以不信于長者也願有以銘予怛然謂之曰子
言固信矣為表于墓道何如千里復曰表則彰于人銘
則慰諸幽今先君與母之善皆聞其大略于人者則人
葢有知之矣惟生不及養于家仕不及謝于堂千里之
恨亡窮焉可不慰諸幽乎而予之從妹為千里之繼室
既厚且親以其子之立知其父母有以遺之也則其賢
為可知因叙而銘君二子長則千里也迪功郎邵州州
學敎授次曰芑舉進士女適迪功郎無為軍巢縣主簿
張宗尹其次適進士曹俊徳孫男今三人曰欽若炳若
一未名銘曰
士以成其身女則成其家徳之令也未有成焉俱以待
其子亶為命也揚其名顯其親謂之有後也雖不克見
焉繇其施之厚沈氏之藏人莫不哀之而其後宜之悲
夫
　　左朝請大夫致仕李公墓誌銘
宣城士大夫其為端重老成而直亮博洽者皆稱李公
彦恢而在朝僅為御史臺主簿外則淮南京西兩道轉
運判官年六十有七官左朝請大夫莫不以為未盡其
藴也有孫兼謹厚好學從吾兄子雲遊能裒其事與言
而謁予曰祖父之葬未銘願得銘以傳永久予既熟公
之譽且嘉兼之有志以掦其先君此固何愛于銘因考
而系之曰惟公冑出唐西平王晟是生憲憲生游自長
安徙宜春有咸用者為吉州推官避亂隱廬山著詩名
當時號李再梅生昭逸為南康大庾令令生含章登太
平興國五年進士科官至太常少卿祥符中守宣後家
焉生公曽祖師文任宣州涇縣主簿贈中散大夫娶陳
氏潁川郡太君中散生公祖孝先任朝散郎娶梅氏永
年縣君朝散生公父磻任忻州助敎廣州番禺縣主簿
贈右朝議大夫娶石氏封太恭人彦恢公之字也諱宏
政和五年進士授深州敎授以便親易廬州舒城縣主
簿盜劉五竊發公首捕其徒六郎者以跡問其巢穴導
官軍𠞰獲之積受賞承直郎除父喪調饒州司士曹事
廟堂見公姓名訝不我求改滄州敎授道梗不得赴權
宣州旌徳縣守呂右相好問李參政光皆深知之呂公
且薦公有文武才大可用公在邑教土豪練民兵勒以
部伍賊張遇不敢犯李公檄公率衆赴郡城以解劇宼
之圍邑民相率詣州請于監司丐公為真以不應法罷
覃恩改宣敎郎敎授明州學軍旅方興士業偷惰公榜
于堂勸以忠孝而誘一二俊者俾習制舉通判建康府
曽車駕巡幸繕修行宮有勞密賜祕閣新法帖茶香甚
寵決獄屬縣多所平反紹興八年用御史中丞常同薦
入臺議論剛直無隱一坐盡傾因轉對乃言陛下不可
謂穹蒼悔禍而忘修徳之戒不可謂夷夏樂推而懐自
聖之心願無忘在莒敦明恕于天下且謂大臣平用舍
之心則小臣無僥覬之望公道一舉私恩兩忘宜察其
情偽明示好惡上稱善而大臣方怙權用事見奏果不
樂公因丐外得知南安軍不赴乞主管台州崇道觀十
三年起漕淮南許民輸菽粟以代紬絹蠲上供一年増
糴常平米至三十萬斛用吳序賓之説通西南二漕財
賦以便餉給遂為定制廬州僧廣允以呪水愈疾聚衆
公曰此左道也邉城詎宜爾杖而逐之有旨帥漕議團
結禁旅以備紅巾盜公秘不發卒無恐代還天子嘉奬
以為得人十九年漕京西治官吏之舍易苫以瓦定郵
置程限為擺鋪曰襄陽距行都遠驛書不可滯也既而
朝廷遣使按行諸路遞獨公所部以先辦聞刺舉務大
體不察察郡倅故堂吏訐其守喬大觀以謗訕被黜因
求公奏辟公正色拒之或謂此人宰相耳目宜慮其禍
公曰吾知盡職耳何可慮論者果以為言遂罷歸明年
復主管崇道觀二十四年六月十七日以疾終于家九
月壬戍葬于宣城縣長安鄉黄村公倜儻有氣節雅志
當世趙忠簡公再為相公見趙公從容論事切于治道
至言天下之患莫大于上下委靡兵將驕惰今強敵外
窺僭偽内侮未足多懼也秦太師與公布衣交以公論
用人為譏己猶重公復以為部使者至知郢州事入譖
事幾陷羅織然公㢘介自守論者不能深文中之當官
俸入非令所載一錢不受取公使酒飯必償其直平生
不治貲産父時有田二頃屋數十間悉推與二仲曰吾
仕斯有祿矣訓子弟以不欺為先㛰嫁孤幼十餘晚年
雖貧聚族至數百指買妾問知士族亟嫁之里人陳姓
女流落外邑贖以還其家郊恩先與其弟故鄉里推敬
以為師法所為文號指劒集若干巻娶石氏朝奉大夫
振之女繼秦氏朝奉大夫綬之女子鼐迪功郎淮西安
撫使准備差遣女適進士翁升之孫男兼也迪功郎隆
興府進賢縣丞導早世孫女二壻修職郎呂得中進士
石徽曽孫男女九故吏部侍郎陳天麟常云太上皇帝
既更化諸賢彚集一日問向為漕臣李某安在知樞密
院湯思退對以物故僅數月也上慨然久之乃知公之
被簡記如此使未没其進用豈後他人鄉里至今哀之
銘曰
治道之興略匪一士世用以濟逮其不然以私害公士
為不逢時之泰否士亦何病兹為有命我來寓宣舊聞
公名既忠且清考其世系訪其行事足以垂世直道正
言當路忌之粤惟其私才為小試外而不内則以有悔
公雖逝矣簡于聖神猶公是詢敬亭峩峩宛水湯湯念
公不忘
　　中奉大夫直敷文閣黄公墓誌銘
建寜衣冠氏族惟浦城之邑最盛卿相侍從蟬聯大家
郡人類其子孫為爵里記而黄姓其一也端拱二年有
名震者起進士至諫議大夫世寖以顯多登儒科至公
之大父諱實與眉山二蘇公為文字交有聲當時出入
從班為朝請大夫寶文閣待制定州路安撫使以没贈
龍圖閣直學士大中大夫龍圖之父諱好謙為朝散郎
知潁州贈通議大夫龍圖之子諱子有任太廟齋郎者
即公之父也贈正奉大夫公諱任榮字擇之四嵗而孤
母李夫人敎之有法年十三則通羣書遇事輒解叔祖
金紫公宰俾治其守冢僧舍鈎校無遺喜曰是兒才可
見後必遠大矣以大父恩補假承務郎蔡安持知順昌
府公始為太和縣主簿甚器之俾攝府椽平決咸盡理
既還邑有戍卒過縣凌奪市民譁甚令捕而欲治則併
令詈辱令退縮不敢問公召而詰曰軍侵平民既犯法
復詈吾長官奈何皆懼失色曰惟公命公徐曰吾不汝
窮也宜避罪亟去取劵米蹙與之衆謂公少年有立移
潁上尉太和鄉胥裒白金以贐公笑而斥之辟京西轉
運司准備差遣金兵薄京師不克赴季陵帥臨安辟錄
事參軍李光代季待公逾厚率諸司薦于朝而公前有
捕盜賞既遷京秩猶用薦得監行在北倉秩滿知撫州
金谿縣時江西羣盜方擾他邑賊類澒洞莫知所為公
集民兵外嚴守備而内理獄訟自若民幾不知有盜而
盜亦不道公境邑人相與繪公像祠事之都轉運使趙
子淔以其事聞詔審察都堂㑹户部侍郎張澄又薦之
除浙西路常平主管官改知廣徳軍張叔獻為臨安屈
公自助奏為安撫司幹辦公事改主管機宜文字遷提
舉浙西常平茶鹽有倉官怙時相親慢不受約束且謬
妄有請公輒沮郤之遽誣公鹽課不登即奉祠未幾起
知興國軍移知信州紹興二十六年就除江東轉運判
官㑹江西轉運周綰避安撫使閭丘昕姻連詔公兩易
公至而昕卒攝帥事者幾嵗寛明有恵政改知衢州而
永嘉郡兵鼓譟毆監官幾為亂提㸃刑獄撫之不能定
命公往鎮治公疾驅至郡流其首者餘悉不問一郡肅
然而聽決務合民情莫不畏愛㑹淮西謀帥加直祕閣
知廬州温之士民日數千人遮道不得行至挽公輿復
于郡廨而後已公曰朝命安可辭也夜假小吏輿遁而
登舟衆覺而去逺易謂視履考祥而其旋有慶者非公
也耶某頃以信幕沬公知薦甚異子直向以銘為請義
不得辭銘曰
惟古循吏民不忍欺不赫厥稱去而見思公之為縣民
敬而祠逮其為州民挽留之惟公之政善不見外察而
不苛㢘而不劌握節四方再漕于畿天府峩峩兩治其
師富貴在前曽不汲汲究其所施人莫我及上既眷公
用豈不盡垂用而歸世以為恨天之俾公則壽而臧厚
徳淳名嗚呼此藏
　　左大中大夫充龍圖閣待制致仕贈左正奉大夫
　　呂公墓誌銘
隆興改元之次年前禮部侍郎呂公自徽州入對内殿
言致治之要當以内為先収人心為急而朝廷當守一
定之論不可屢變時天子新即位切于求治聞公言大
稱善欲任以事公謝曰臣蚤衰且病矣理一郡猶不能
其敢任事有詔除敷文閣待制提舉神佑觀兼侍講公
在講席凡可進諫必因經陳誼反覆論辨盡其説而後
己㑹敵使再通禮有未定上問公和議成否公曰彼利
吾幣何患不和但既和之後勿以為無事宜思患豫防
之未幾已病乞外祠章五上而不受既不能朝矣上猶
問大臣公果病耶是老成有學問者進龍圖閣待制提
舉江州太平興國宮六年十一月七日終于家鳴呼公
之論思大略可覩矣葢國朝呂姓自丞相文靖公始大
世有顯人公曽祖諱宗簡于文靖為兄弟仕至尚書刑
部員外郎贈金紫光祿大夫其配魯氏贈普寜郡太夫
人祖諱公雅仕至徽猷閣待制贈少師其配安氏贈鄧
國太夫人考諱希朴仕至承議郎贈右正議大夫其配
張氏贈碩人公諱廣問字仁甫自少雋拔能文年二十
即貢太學登宣和七年進士第授宣州士曹掾改司理
參軍治獄以情未始徇上官意調徽州婺源縣主簿權
邦彦安撫江東辟為幹辦公事權公拜樞密李光繼至
又辟公書冩機宜文字召試館職辭不就得宣州學敎
授用薦者改宣敎郎李公帥江西再辟主管機宜文字
㑹其入參大政詔薦西北人材乃首以公應詔給事中
劉一止輩交薦之宰相専且愎指以為黨公與薦者皆
罷去李公自是南遷且興大獄得其私書有所善姓名
悉中以事公屏居黄山之隅怡然若無意于世者以流
寓恩監西京中嶽廟從吏部選知江州徳安縣招輯流
亡建學舍以教其子弟獄訟幾息邑人相與祠公于學
添差通判筠州又通判䖍州及用事者死舊人稍稍復
用公始召為禮部員外郎而言者嘗有舊怨又詆公禮
部侍郎周葵黨也復俱罷明年除提舉江南東路常平
茶鹽公事移浙西路入對言常平錢穀自軍興多用之
以法嚴故不上聞今虚數未除恐緩急誤指揮上為遣
使覈其實遷本路提㸃刑獄兼權湖州除直祕閣兩浙
路轉運副使異時漕臣多媚悦上下媒進取公獨屹屹
無依倚而人亦不敢干以私因奏事太上皇帝問所部
人材悉以實對除右司員外郎假某官充接伴金國賀
生辰使時金人且畔盟使者入見無恭順禮公曰是求
釁端不足計願増邉備待之既至盱𣅿敵有宣徽使銜
命越境來見者公曰此非常禮也見之而不拜其命時
以為得體遷中書門下省檢正諸房公事拜起居郎一
日上曰呂某練達不沽激也大臣皆未諭既至中書則
御批除公侍御史矣以宰相陳康伯有姻聨避不就遂
除權禮部侍郎凡内禪典禮前未有者多所訂正且密
議先建儲宮以示四方之信上踐阼疏十有二事以獻
其言深切皆留中不出兼同修國史請外除集英殿修
撰知池州以病移徽州嵗饑損常平米價以賑民而任
其所損之數時州郡多獻羨餘公不肯曰無以使上知
民之貧也為人和易長者與物無忤而内實剛重不可
犯毎讀書見昔人行事有所感或為出涕遇憸佞狡險
之徒至不忍視其面其受知李泰發嘗勸其明公道而
察附己者周敦義與公平生交自貧賤至貴達未始一
語相詭随而世皆目以為黨屢躓不伸非明聖在上則
朋黨之祸將復起矣然公之任宰掾當軍書旁午與同
列陰贊廟堂為多其為池州論沿江備守甚至然後知
公之用有不盡者也少時家貧兄弟奉親至孝聚族數
百指無間言賓客過之疏食菜羮講論道義終日不厭
或見其市魚肉而客饌無有戲問之公蹙然曰吾親所
以為養吾徒可享哉及貴有遠族乞附公服屬以就國
子試公曰是豈特欺君非幼子毋誑之義也不可敎後
生葢誠信不欺類如此臨終處其家事如平時手疏邉
防利害為遺奏有曰遠斥導諛之言力行責實之政結
人心以固本養民力以待時皆公雅志也享年七十有
三官至左大中大夫爵太平縣開國伯食其邑七百户
贈左正奉大夫娶王氏太府寺丞有之女封令人先十
二年卒男三人得中修職郎監行在草料埸庻中皆早
世自中承務郎女適從事郎胡璉孫男女三尚幼公家
自河東遷符離而世葬鄭州管城縣因公之南始家寜
國府太平縣葬其夫人與其兄弟長壽鄉之古城山且
自為穴今遂窆焉是宜銘俾其後有考銘曰
世之誣賢以黨斥兮空而去之易為力兮其不可去聖
不惑兮既去復還姧則熄兮不有君子其能國兮猗嗟
呂公藴厥徳兮不玷不缺如圭璧兮致柔與和中則直
兮人皆曰賢識不識兮誰其舉之抑又踣兮出入事君
盡其職兮有言必信義不嘿兮以筮以決如龜筴兮俾
以重任宜柱石兮視彼憸壬孰失得兮黄山之隅聚族
百兮孝友中庸善斯積兮兄從弟從永此域兮
　　祕閣修撰鄭公墓誌銘
祕閣修撰鄭公既葬于衡山其孫景先來告曰大父之
未有病也命景先買地衡州得衡山縣紫葢鄉長興之
原且歎曰昔吾考之壽不登七十今吾過七十者三焉
吾鄉在襄邑生不可歸矣死可無地而葬以累汝耶于
是為兆以遷其二夫人而虚其左以俟景先聞其言之
悲而不忍言也大父以乾道七年七月二十日果棄諸
孫而景先以九月甲申葬公其穴請為之銘嗚呼葢公
元祐大臣尚書右丞公之子也自黨籍之祸起子孫禁
錮幾不容于時故公晚而得仕中興踰四十年元祐大
臣子惟公在天子嘗謂其材諝風績稱其家也今又亡
矣在法得銘按鄭氏世為拱州襄邑人右丞以寛厚忠
信聞天下諱雍任資政殿學士以公之恩贈太師右丞
之考諱有彰任駕部郎中以右丞公恩亦贈太師駕部
之考諱元吉贈太傅公諱安恭字子禮以避后諡改思
恭四嵗而孤未冠遊太學有聲稱黨禁稍開始得以右
丞遺澤授承務郎監淄州酒税務簽書武昌軍節度判
官廳公事通判道州權發遣容州改鬰林州再為容州
得主管台州崇道觀辟廣南西路經略安撫司主管機
宜文字權發遣肇慶府就差徳慶府再為肇慶府知卲
州兼沿邉溪洞都巡檢使除廣南東路轉運判官改西
路加直祕閣陞計度轉運副使移荆湖南路進祕閣修
撰除荆湖南路提㸃刑獄公事復提舉崇道觀積階至
右中奉大夫爵文安縣開國男食邑三百户始公在武
昌佐其守禦寇有勞冦攻漢陽守檄公赴之被命即縁
江至躬自縋城諭以祸福而解猺賊犯道營公出戰縛
其酋㑹曹成兵大至郡僚皆遁獨登城呼軍士曰吾與
爾守此敢去者斬衆謂賊不敵公即持牛酒直抵其營
曰吾道州倅來勞軍飛矢雨注城上皆為公懼成見公
無甲驚異公徐曰道為州數家聚也産賦不滿千緡何
足辱諸君聞王師且來豈若束兵刃為社稷立功名哉
成笑曰通判不疑我所敎亦誠也願無犯城留一夕于
外明日果去而守令未還宣撫岳太尉軍驟集廩空無
粟君召四郊父老曰大軍之來為爾輩卻賊也有粟宜
以十三助我與其餉軍猶勝沒于賊也衆感泣得粟五
百斛岳軍少之呼公至帳下左右示以滛刑具公不顧
對曰郡無粟取于民也今民力亦竭矣請為民受法岳
公遽起曰飛敢有此也軍無食且怨欲與君議其䇿耳
公曰米税未當輸誠得幕府榜俾先期輸且得其贏可
足用也遂從之民知公且被罪凡輸米不復計其量迄
飛之平賀州無乏即以書謝曰當奏厚酬公官宣諭使
薛徽言薦為容州在容幾三年莫知公政之善者既移
鬰林容民遮道留公而鬰林之人相賀轉運司議置鹽
倉鬰林公指其非便議十上且請于朝得寢時諸郡守
獻羨餘部使者以為言公曰吾郡無餘也何所獻高雷
化三州流民來歸義廪不足公亟取常平米以賑有司
謂常平不當用也遂捐俸米以償再為容州盜賊屏息
龍圖閣直學士張宗元經略廣西謂公能弭盜辟置幕
下妖賊譚友諒作亂公招捕之既移肇慶轉運又以南
恩盜屬公因伸嚴保伍重賞以捕賈鹽者瀕海之盜遂
清勸民植桑萬六千株在徳慶三年遇大水當賑濟同
判者不肯公曰民無食即死是死于水等也吾専任之
再為肇慶認金坑額千兩丐無擾民肇境接溪洞一切
以寛為治嶺外銓擬素不平允至公則無間言其罷而
復起信宜縣茶宼竊發執邑尉屠令之子殺將高居弁
獲李宏朝廷遣卾軍歩騎千人來赴乂失期公攝提㸃
刑獄會兵雷州水軍統領皇甫謹逗撓不進將斬以徇
同列叩頭乞賜自贖謹遂以勁兵敗賊俄李云三千人
犯容營建黄麾語僭甚公以騎兵夾攻遂獲云與其左
丞相而散其衆于農有詔拜直祕閣降賊中夜復變公
設伏以待斬其為首者七人遂定奏聞遷中奉大夫陞
副使帥憲臺皆闕公佩三印備禦郴賊李金甚至朝廷
用是易公湖南俾捕金且随軍應辦錢糧金既平加祕
閣修撰踰年改提㸃刑獄凡囚之麗死者閲再四而後
决曰是不可復生矣為人端厚長者閒居無惰容與物
無忤方臨淄嵗饑民相食公持檄單騎遇暴客負而趨
僕者自後至捄脱之將追刃其人公曰是于吾何冤規
食遣死爾安用必其死耶故其數年鋤盜先以恩信招
撫逮不從而後誅至治兵臨戎介然有不可犯之威以
是知公非苟然者平生未嘗營産第以教子孫恤宗族
為念所居號西湖作佚老堂以自適衡人舉尊重之初
娶吳氏未踰年卒再娶梁公左丞燾之孫朝奉大夫頤
吉之女其卒先二十五年三娶陳丞相文惠公四世孫
朝奉郎蕡之女其卒先十三年皆贈令人曽祖妣太夫
人王氏國于蔡祖妣太夫人郭氏國于慶妣李氏夫人
國于鄆王氏夫人國于周母宋氏追封令人子曰謩終
右從事郎女二適右承議郎周彭迪功郎趙師忞孫男
景先也迪功郎横州司理參軍次景文將仕郎曽孫女
尚幼鄭之去襄邑也至是始家于衡故叙而銘之銘曰
元祐之政偉矣一時時之多賢而黨目之擯其生全俾
没于地錮其宗支俾弗得仕既清返夷踰四十年如木
有枿典型寓焉云誰獨存右轄之子温温而良克紹其
美恵及遠民外殿七州既去復還民渴其留帝曰嘉哉
賜爾簜節有威爾宣有衝爾折嗟時舉才弗競惟武宼
攘方張公則不懼翦其蟊牙革其梟吟外削其鋒内懐
其心曰湖之濱曰嶺之外窮靡籲天饑弗罪嵗豈無吏
師公恵實多釋甲而田士不荷戈官參九卿位首中祕
有來明廷寜不我俟公知甚先佚老有堂紫葢衡山遂
為公鄉惟鄭之遷自拱襄邑伐石勒銘其庻可識
　　資政殿大學士左通議大夫致仕賀公墓誌銘
上即位之二年詔資政殿大學士賀公落致仕提舉萬
壽觀兼侍讀上親御翰墨累數十語其略曰朕嗣服以
來思得黄髪老成詢咨政要其為朕幡然而起勿以髦
疾為辭公捧詔泣而言曰陛下龍飛臣以得謝在田里
無繇一望清光今恩意若此年將八十其敢矯情飾詞
尚以虚文末禮為解因不復具免束擔就道第辭所授
職願一見而歸既入見所陳治道之要甚切時和戰未
定上問公䇿將安出公曰臣向非主和者也自符離之
役器械刓敝而軍氣尚索願少需之姑聽其和而戰未
可終日忘爾上稱善即日拜知摳密院事兼參知政事
公譽望益髙謂且相也僅數月當路有忌公者議率不
合㑹慶節佛寺開啟公拜而偶躓因待罪上雖優詔開
諭繼而請曰臣老甚願賜骸骨瀝懇再四天子重違公
意乃復以資政殿大學士致仕還台州乾道四年三月
二十九日薨于家享年七十有九訃聞天子震悼輟視
朝贈左光祿大夫其年五月乙酉葬于天台縣太平鄉
善嶼山之原公所自營也淳熙八年其孫敦仁來曰大
父之薨與葬也敦仁兄弟幼未有知嘗聞治命將以銘
誌屬君逮今始克請幸加惠其死生嗚呼某頃少年荷
公鑒裁辱薦于朝熟聞公之行事今公葢不可見矣其
可見而傳者敢不次而銘之按賀姓本慶氏胄出于姜
春秋齊有其族至東漢純仕侍中厥後避孝徳諱而更
焉著于㑹稽當三國吳齊以武功顯晉則循唐則知章
賢譽具著逮公之七世祖從僖宗幸蜀為眉州防禦推
官卒葬其地遂為眉之青神人移籍蔡州汝陽曽祖諱
息機皇任尚書屯田員外郎贈太子太師配楊氏贈文
安郡侯氏贈同安郡皆夫人祖諱撫辰皇任朝議大夫
贈太傅配王氏吳氏皆贈秦國夫人考諱現皇任承議
郎贈太師配王氏贈楚國夫人公諱允中字子忱登政
和五年進士第積官至左通議大夫爵㑹稽郡開國公
食邑二千户實封二百户其厯官則任潁昌府學教授
辟雍録遷正及博士國子監宗正寺丞入祕書省為校
書著作郎假太常少卿使金國賀正旦公自少潁悟不
羣慷慨有大志嘗遇異人授以兵書曰此吾昔授滕甫
者也讀之非世所傳遂黙以經綸自負時金人始通衆
皆憚行公被選笑曰是可覘之也道遠且險館餼或不
時敵之伴者率麤暴鮮禮公嘻笑待之而惟刺其下情
且問契丹遺民果得其實謂藥師不可保宣撫必不能
任事歸曰敵之諸帥盜賊藪也可不慮乎所親執政謂
公後生毋妄言賜服五品遷司門員外郎浩然請退休
靖康改元選户部不復拜命遂以某官致仕祸亂既作
張邦昌亦鄧族壻公獨不被其汚衆始服公先見建炎
初罹内艱上書薦布衣王大智知兵可用而朝廷併召
公公曰士大夫惟不知兵故無以禦國之難某之居䘮
薦士非自媒進也可傷名教害風俗乎即繳所被省劄
不受而被宼轉徙湖湘間劇賊馬有迫潭州守向子諲
患無備思以利害說之公為見有曰宋祚更興足下風
貎勇略正宜立功名者何自棄於此自古盗賊有夀終
者乎有不覺心動改容謝曰郎中將以教有耶公為留
數夕有卒不犯城而公既飄泊因自放於山水至天台
愛其幽深得地萬年山間結茅種蔬若無意當世者而
范丞相宗尹以抱膝名其庵地故無泉公黙禱于山得
泉舍下自名曰應心泉時巳落致仕乆矣紹興八年始
得用為江西安撫制置大使司參議官九年入為倉部
郎轉吏部請外除福建路轉運副使平鹽貨謹黜陟號
為稱職而宰相謂公不肯下巳凡主管崇道觀者閲六
十月又命公為福建安撫使參議官以抑之公嘗持節
本道而回翔入幕府處之怡然人用是莫涯其量復為
崇道觀太上既更政化始起公太常少卿除禮部侍郎
實録院修撰接伴金國賀正人使兼侍講俄拜給事中
皇后殿奏補非親屬吴國大長公主女夫轉行兩官且
陞事任勲臣三子授待制集英殿修撰皆塗歸無所顧
避宰相乞其便私差遣有㫖改合入官者二人仍與内
外窠闕公奏曰寒士改官視為再第内則筦庫外則屬
官俾宰相子則主司孰敢令之昔司馬康以光之子扶
侍改服色光猶力辭今陛下既新萬務宰相當忘其私
臣甚為沈該惜也不然檜熺覆轍可不杜其漸哉上覽
奏稱歎謂非公不能及自餘如三衙刺兵改易軍分牧
馬營地占奪民田大將回授其子而轉閣職中貴人遷
秩不應法或免試補官特差之類繳論不一於是執政
者相與懷愧而權貴亦仄目睨公矣然太上特知公深
眷之厚凡中外奏對論事者多付公㸔詳以聞一日對
論君子小人事君之異公曰君子志在尊君則不能無
忤小人志在悦君故第為詭隨此不可不辨也太上稱
美乆之因言聞陛下欲闢御苑以近某人園果乎太上
曰誰為此言公曰臣既有聞不得不奏也太上曰卿言
甚忠繼有所聞宜悉以奏公知之無不言類若此或具
奏輒焚其藁遷吏部尚書兼修國史進侍讀時增修六
部公論於朝費緡錢三十萬且役殿司軍妨其閲武不
必為也不從再乞致仕不允公善書筆法遒美太上嘗
以所臨王羲之四帖為賜且批紙尾曰卿留心翰墨深
得八法之妙勿以不工為笑也張循王神道碑成詔公
書之公因講筵三留身曰臣葢論張俊諸子除次對論
譔不當矣今君命寵其父不敢辭若其家有所謂潤筆
不敢受也既張氏果致金綵甚厚有㫖受之公卒辭焉
拜參知致事奉顕仁皇太后遺留物使金國至汴京敵
就館賜宴大合樂且用常例賜花時敵人已驕倨有背
盟意用吾畔將孔彥周押宴公謝曰使人之來致太母
遺物也國有大喪樂何忍聞況戴花乎語酬復數四其
大使怒至露刃脅公公曰王人毋暴慢也事固有體强
弱豈有常哉端笏不動自副使而下皆屏息驚懼其使
語益不遜謂將殺汝公徐曰爾輩殺人外得何能吾年
餘七十矣當守節而死聲色俱厲其使為郤立彥周從
旁觧曰兩國通和乆參政勿動心也揖公坐令左右捧
花侍側曰不湏戴也敵之甲士相顧竊語二十年無此
使矣行次邢州迓者輒車騎疾馳甚遽凡百餘里道傍
居民乃言太行有仕契丹者欲取賀相公為都統也至
敵廷掖門有閽者坐不起其一肘之曰是使者忠勇可
為之起也微偵之葢李氏之子然後知公名巳傳敵中
先是奉使者畏敵人欲留北人例詭以為貫江淛公待
班客省果問公郷里年甲皆以實對莫不歎異遂成禮
而歸歸即言敵勢必大侵宜亟為之備太上疑未决而
同列謂公之徃應故事爾不宜生事端先自紛擾公歎
曰吾謀不可用也即引年丐致仕章三上且面奏以母
夫人藁葬漢陽欲移厝天台非親行不可者太上惻然
允公請錫金卣金鬲二茶藥甚厚御書二大字以寵之
特許朝辭上殿宰執置酒江亭朝士賦詩祖帳之盛中
興以來未之有公既得謝即走漢陽遷楚國太夫人之
喪葬天台前平山買宅郡城即城外野水營别墅號小
鑑湖築亭于抱膝庵之側號杉亭為記以叙其意上在
潛宫雅聞公名注想以待僅決大計而歸葢公益老矣
嘗與士大夫論之公之清介放曠棲神養志初若李長
源其隱卧髙蹈而有志天下中若謝安石及剛正不屈
引去自全又若孔君嚴其出處始終真盛徳哉有文集
奏議共若干巻秦太師檜與公同年第進士同在學省
三館且齊庚甲契亦甚厚而公素善趙丞相鼎李參政
光故秦用是沮公特甚反謂公趣向有異而公亦竟毅
然不顧殆將終老山林晩遇二聖致位通顯得非天耶
雅有知人之鑒所薦至輔相侍從者十數次亦名聞當
世毎歎曰吾老無能為薦賢所以報國也性孝友遇奏
蔭先與其弟姪而後其子孫贍養宗族孤幼婚嫁之甚
衆寡交逰所取嚴甚至其愛厚或千里命駕有昔賢之
風和政郡夫人鄧氏京東提舉鹽香洵彦之女先公之
二十七年薨至是合祔焉男昶右朝奉郎主管台州崇
道觀先公二年卒女嫁右朝請大夫直祕閣朱啇卿先
公十餘年卒孫男三人敦仁今為通直郎主管台州崇
道觀敦義承務郎敦禮承務郎新監淮西江東總領所
太平惠民局孫女三進士林憲謝宗經韓檜壻也曾孫
四人光登仕郎詵貺充皆將仕郎公平生疎財貨未嘗
治産業在二府得給使嘗積而不用將薨諸孫甚弱招
郡太守俾視其篋并賜金面析之下逮僕妾之信厚者
了然不亂葢於死生如此銘曰
伊昔子文仕嘗三已見稱聖門繇不愠喜公之在朝三
掛其冠老則故常壯也實難惟公存心豈尚富貴有位
則行以道進退公之未老志在經綸及其既老志則初
伸姧賊醜類抗詞靡懼在我能全矢死勿顧公在東臺
正色凛然敕書屢塗以盡我言公在二府整剛立矩思
㑹衆材以齊百度孫吴之畧有藴自𠂻抱膝巖栖不為
不逄既逄而歸迄未悉施左琴右書樂我鏡湖熙運天
飛黄髪是咨公不俟駕竭蹶而馳粤執事樞行付天柄
成謀甫決公亦告病我評於公清莭令名鄴侯謝傅及
孔左丞惟天降才功豈易就八十之年徒俾我夀赤城
之山上應三台自公我開式憲後來
　　右通直郎知袁州萬載縣杜君墓誌銘
宋朝衣冠姓系惟杜氏譜録最逺自漢建平侯延年晋
當陽侯預至唐京兆族望皆有其傳而元和宰相宣獻
公之子有名勝者嘗為掦州租庸使遂貫于陽之永正
今儀真郡也三世仕南唐徙家建業是生禮部尚書鎘
以文學受知太宗真宗又再世是生天章閣待制杞以
才略事仁宗任方面皆號名臣天章之子照仕不及顯
以其子大夫恩贈右正奉大夫而大夫公諱圯仕至右
朝請大夫歴福建江西路提舉常平生二子君其次也
君少習禮義而天資孝友矻矻就學問為人忠信不欺
居官以亷稱遇事介然有立僅更七品秩得宰兩縣年
甫六十以沒嗚呼其可悲夫始予寓閩中與君父子遊
最厚且乆于君契誼實弟兄雖家人婦女猶姻戚也君
之兄錫既早世而大夫公繼以夀終今又哭君之䘮而
君之子潁乃欲予文以誌君墓其何敢辭君諱鐸字文
振以父任起家右修職郎提㸃坑冶鑄錢司檢踏官福
建安撫司凖備差遣丁大夫公憂服除為湖廣總領司
屬得監潭州南嶽廟改右宣教郎知泉州永春縣再為
袁州萬載縣未及徃也君才力實有餘而退抑不自見
其在鑄錢司被檄走諸郡不擾而辦治使者始稱其能
在總領司㑹移軍分駐九江君且受代疾馳曰軍至惟
當得食爾他非急也為之日夜經畫而餉餽悉集營壘
以次亦就衆始服君識先後之宜者閩帥幕府僚吏二
十許人多輕鋭喜進君獨恬靜自守故參知政事賀公
允中工部侍郎王弗參議其軍事皆器重君與之善逮
為永春刮弊剔蠧政方有條而君多病蚤衰告滿以去
既調萬載歸治其家矣乾道六年十月二十五日疾遽
作一夕不起葢大夫公嘗簽書邵武軍判官㕔公事因
家焉君事大夫公孝以盡禮而潁之事君如君之事大
夫公者然大夫公之疾革君適在官號泣就道既大斂
而始知而君之䘮也潁之至亦然里人莫不哀之遂以
七年八月戊申塟君香林之原始大夫公自儀真遷正
奉及夫人之柩于邵武大夫公亦祔之至今三世矣娶
黄氏左通奉大夫中美之女男二人潁右廸功郎南劒
州尤溪縣主簿沔尚幼孫男女皆二人大夫公以詩名
當世君亦得其句法與他文類之得若干巻藏於家銘
曰
三代之懿以世象賢委則有原斯乆其傳惟唐杜氏代
有令系事業文章益顯于唐詩甫論牧如晦黄裳其在
本朝太真仁宗祖孫服儒有烈有功我求典型慨今五
世善其莫耶􁏛郤未試玉潔氷清志則大行豈不我思
定交平生樵水道山世亦有誄過車弗馳銘以弗愧
　　故中㪚大夫致仕蘇公墓誌銘
蘇姓在本朝凡三望族其系出梓州者則太簡舉進士
為天下第一被遇太宗入翰苑參大政出眉山者明允
以布衣顯名而文忠兄弟同時登制舉典内外制長春
官輔門下省惟同安之蘇盛於中間翰林公以賢良方
正受知昭陵出入侍從而丞相亦冠多士於南省厯事
五朝為時宗臣是相哲宗具有勞烈三家子孫各紹其
閥文獻典型相與上下可謂盛哉公葢丞相諸孫而翰
林曾孫也翰林諱紳丞相諱頌皆贈太師公於魏國有
傳在國史徙舉鎮江之丹徒其第五子諱京者公之考
也終朝請郎贈至金紫光禄大夫與其兄景謨學識行
誼俱稱于時鄒志完游定夫崔徳符輩葢其交友故門
下侍郎諱南陽公尤知之而仕不獲顯其贈安康郡太
夫人歐陽氏者公之妣也實文忠公之孫女公諱師徳
字仁仲少穎悟丰貎秀整丞相甚愛撫之以為類我飲
食必置左右未始以去膝下既知學問而明敏彊記其
得于父祖聞于外家習于遊朋皆過人逺甚崇寕四年
始以丞相繪像景靈宫恩補假承務郎初調和州厯陽
縣主簿監秀州華亭縣市舶務丁内艱服除吕尚書安
老撫江東辟准備差使改右宣教郎監都進奏院充樞
密院計議官請外得廣徳軍以言者罷主觀台州崇道
觀者再乆之通判平江府公之為計議也與端明殿學
士胡邦衡為僚邦衡上書論和議詆執政為可斬公謂
之宜婉也後邦衡謫嶺外用事者罪公嘗預其藳而不
以言遂罷廣徳矣至是王晌守平江議多不侔而晌移
建康公適攝府事有小人之甚者干公以私而不得逞
㑹公友壻常中丞子正沒於鄰邑遂相與譖公㑹與郡
守周三畏持官錢二千緡致賻且父子共為祭文有指
執政語實皆無也併以邦衡之事為證秦丞相大怒訹
御史劾奏公遂削籍投汀州且下部使者究其事逮繫
甚衆勢熖熏灼榜掠皆誣服公之子玭亦停官葢人人
知其寃在汀六年踐蹈不敢喘息而公買地種竹葺茅
茨其間父子相對讀書將終身焉繼徙徽州怒者亦死
太上皇帝更庶政凡流竄非其罪悉俾自便公父子始
得生還仍復故官方上朝謁太上見姓名識之曰是無
故遠竄者耶衆謂公且進㧞而政路又有不能知公者
止除通判建康府然盡還罪籍年月凡一嵗四遷其位
恬不見喜愠居官暇日則與佳賓客走郊野訪尋六朝
舊跡萃集為圖以正昔人傳述謬誤閲再嵗始得提舉
荆湖南路常平茶鹽全州軍士嘯亂部使者多論守將
失撫馭公曰守固有罪矣軍士可不懲乎乃手書數十
移督視府乃廟堂卒用公䇿遣裨將市馬道清湘捕首
惡誅之一路以寕代還復主崇道觀吏部尚書汪聖錫
輩薦公宰輔謂老成恬退可用有詔赴行在而公以耄
疾力辭丐閒朝廷特許以再任始築室㑹稽城西鏡湖
之上賦詩見志超然有晋士之風乾道八年歎曰吾不
復苟禄矣即以右奉直大夫致其仕時巳賜服三品爵
為丹徒縣開國男食邑三百户玭通朝籍以郊祀恩進
封朝議大夫淳煕二年以慶壽恩遷中㪚大夫四年八
月幾日將啓手足與醫者語相酢酬晏然而逝享年八
十其年十二月壬申葬于㑹稽縣五雲鄉陶山之原初
娶歐陽氏朝請大夫恕之女公之舅子也再娶方氏朝
請郎元修女先公二年卒男三人長玭也今為承議郎
新通判明州璉早世瑑某官女四人長適朝請大夫直
顯謨閣吕正巳次適迪功郎舒康老次適某官某人孫
男七人渭廸功郎常州晋陵縣主簿溱將仕郎温汭河
濓湜尚幼孫女二人長適進士徐邦傑次在室公為人
温厚樂易介然有守篤于信行少事母孝遭冦亂與兄
親負其輿而奔吕安老之引公自助也待公甚異至相
約同歸田里安老不幸殁於事公遂以女歸其子為小
官盡職不苟華亭增鹽課至百萬餘斤在邸院值疆場
多事書奏旁午詔命不可稽率未有條公以法律定為
程度至今用焉持節湖湘大抵抑豪强惠貧弱民至越
境送之戀戀不忍去其為詩文甚工韓子蒼汪彦章皆
稱以為不下古人有文集三十巻藏于家聞見殫洽議
論有據依自其家傳士大夫多從之質問故實及將召
歸議者謂宜優閒文史之選非必勞其筋力之務己也
而竟不少見嗚呼可勝惜哉始吾友蘇季真欲誌公墓
而自以病弱不能致思屢以屬予未之諾也今季真亦
下世而公之二子又以為請追念季真之言與夫家世
之契而頃嵗尚及與公周旋悉其始終抑又何辭銘曰
世之大患君子信讒譬彼燒城孰捄其炎嗟譖人者豺
虎弗食擠之下石亦盡其力墜而不殞是為有天人諒
其冤天與其賢顯顯魏公天下中庸疇克似之以亢其
宗魏公不亡有令孫子一罹于讒不起于仕既詘而信
兹病以老上聖憫焉其用不蚤文而蔚然行而粹然黄
髮之詢奚又舎旃稽山之陰銘以詔世植此百年善其
後裔
　　右朝奉大夫致仕曾公墓誌銘
乾道九年二月甲申右朝奉大夫曽公葬於池州貴池
縣崇賢鄉長樂山之原問其享年則八十有四也問其
子若孫則二子嘗為郡守縣令年皆過五十蒲伏哀號
在道有孫俱出仕孫又有子矣逺近來觀相與歎息曰
斯非積善植徳之報歟是何夀考之隆而子孫之滋也
始公之子穜得郡于龍城奉公以就養人見公襃衣長
身視聼不衰而奕棋飲酒超然有自得之樂葢莫不榮
之今其亡也子孫盈前家道日昌考其平生無一可憾
又莫不哀之古之所謂高朗令終者哉其二子來請銘
因叙之曰惟曾氏出于有夏自莒遷魯為魯著姓漢都
鄉侯樂四世孫據避新室之難徙江淮間唐末家于泉
之晉江國朝有諱穆仕至殿中丞者公高祖也累贈太
師中書令兼尚書令魏國公諱㑹以文學取高第仕至
刑部郎中集賢殿修撰者公曾祖也累贈太師中書令
兼尚書令楚國公諱公望仕至虞部郎中者公祖也累
贈金紫光禄大夫考諱孝藴以才業事徽宗為江淮發
運使入户部為侍郎終龍圖閣學士累贈少師曾祖妣
呉氏黄氏贈太夫人于呉楚二國祖妣朱氏戴氏贈夫
人于廣陵普寧二郡妣謝氏贈夫人于秦國母王氏贈
太宜人公諱浩字徳充少以父思補承務郎調成徳軍
倉草場持太宜人心喪再調池州永豐監丁秦國憂方
侍疾不解衣頮面者踰月及居喪水漿不入口者十日
少師公撫之曰爾能若此其知忠以事君矣服除兩授
官旣以省罷凡十年乃歎曰人子事親職也今事親日
少矣安能捨所事以從外物遂不忍去少師公左右居
久之制置司辟為蘇州司録事少師除帥杭州即以親
嫌丐罷朝廷命為兩浙提舉鹽香司幹當公事未踰月
少師公薨時四方俶擾公扶柩居池州葬於黄龍磯下
因遁跡九華山無復宦遊意劉洪道守池辟公青陽縣
丞公以有田在焉為請宣諭使過邑民遮道詣使者留
公公不顧竟去張丞相開都督府范漴知岳州以丞相
意辟公岳陽軍節度判官漴怒其酒官訹公文致其罪
公輙直之嘗俾公出按屬縣令誡曰毋徇顔情也已乃
無一事可治吏輩怨甚公正色曰令有罪庇之是顔情
令也無罪入之是顔情守也二者俱不可漴不能奪人
皆服公長者又嘗遣公白事督撫丞相問招復歸業人
公具以告丞相愕曰君非岳陽辟客乎所言與郡文書
弗合何也公曰郡之言文也某之言實也敢便文而掩
實丞相異之曰君忠信人也宜留此别任事公又謝曰
為人將事而不報何為忠託名而留何為信丞相不能
强也漴旣去後太守至欲大新郡治公力諫之守怒命
公無得預公曰吾寧得罪太守無得罪百姓旣而部使
者以是劾守擾民削秩罷郡而相率薦公以循吏万俟
丞相時任提㸃刑獄故其為中執法也又薦公可用荆
南帥欲掊羨餘檄公走諸郡且云事巳當辟為辰州公
按籍無他取曰吾其可以利誘乎居岳四年始授饒州
樂平縣丞以太母霈恩賜五品服知宣州涇縣女魔州
號三娘兵者帥府旣招而戮之矣守挾勢諭縣欲掠為
己功公第以實報守恚甚委同判按視而守用是進職
因任公曰吾將及矣遂引疾去知建康府江寧縣時相
鄉閭也相家嵗有逋賦公督之無所憚秦少保告歸謁
墓所過振動州縣以應辦為竒貨而墓在邑下掌留鑰
者謂公甚費母惜公計之當錢五十萬無一合支者僚
吏爭進曰常平係省錢皆可貨爾公曰常平係省官錢
也以官錢媚人吾首可斷此不可為然吾不欲異他邑
即倒篋中得白金二百星付之少保聞亦戒其下曰江
寧老令廉有餘勿擾之也通判卾州遇登極赦守未交
印公實攝郡當以一子進表受賞而守既視事亟遣其
子行或勸公自列公笑曰子弟得官有命其可以訟受
服凡經嵗禮部驗其月日報公而後從之覃恩賜服三
品主管台州崇道觀隨其子官廣右再請祠禄遂致王
事還次卾州以小疾而逝乾道七年八月二十二日也
公幼冲淡簡靜寡言笑學欲窮理盡性不切切于利禄
方大觀政和間權門盛闢或勸其進取者公叱曰大丈
夫當守正以厲俗何至泛泛若隨風萍哉葢少年自立
如此性嫉惡不喜傾邪側媚事聞人語及若負芒刺故
其仕也能抗上官拒貴要進退視禮義不為身謀然亦
以是不得顯用于世而臨兩邑通守一郡皆有惠政其
喪之在鄂也鄂人相率奠哭有涕下不止者其去官十
餘年矣始楚公仲子宣靖公以盛徳相仁宗勲在廟社
族緒既廣至少師治家尤號有法離亂來故家典刑殆
盡後生輩日入澆薄公獨守其法嚴甚聚族數百指飲
食起居悉有故常内外之言無敢出入肅如也嘗曰田
園可廢家法不可廢日用可無家法不可無也嗚呼使
公得用于世以其治家者推之效亦可知矣娶王氏先
四十年卒繼室應氏先二十年卒公之葬也開壙得古
鼎鄉人異焉二子穜右朝散大夫前知桞州軍州事次
耒右廸功郎前昭州平樂縣令三女長適進士章覽次
適右通直郎知徳安府安陵縣張造孫男三䝉右從事
郎寧國府宣城縣主簿常右廸功郎潯州平南縣主簿
晏將仕郎曾孫男一綰女二臨終告其子曰吾嘗為恢
復要略五千言未上也他日可陳為我陳之其子類其
所為文得十巻藏于家銘曰
古者世禄得人于門其緒孔蕃其徳有源是以典型百
祀弗墜于邦有光于家克類惟宋氏族温陵之曾如晳
如參父賢子承有勲有庸曰相曰輔梗柟豫章駢出其
圃嗟嗟大夫不為利囘嶷然之姿挺然之材彊直自遂
靡炫于世疇能舉之用則不器公雖好剛其政則和剸
邑佐州民以詠謌内齊于家猶治于府曰愉匪嘻曰威
匪怒即此有法寧食無田移孝而忠子孫其傳位不吾
崇天則吾夀樂哉斯山式裕厥後
　　劉令君墓誌銘
令君諱允恭字邦禮姓劉氏其先自唐司徒晏轉漕江
淮子孫㪚處淮南其可見者八世祖陶與其兄隨居光
州避地至閩王氏以其鄉鄰得之甚喜命陶為秘書監
隨為閣門祗候二人辭不就福清縣東南有塘面鍾山
愛之家焉兄弟居塘東西王忠懿曰公等無故鄉念乎
取漢新豐義名其里為新豐陶生可權可權生倜仕至
千牛衛長史倜生文杲中太平興國八年進士第終登
州司戸參軍文杲生日新日新生謙謙生岫岫生元善
即令君之考也累世以治生自立雄于鄉族君少知學
問而精毛氏詩凡注疏與本義誦之如流終身不忘賦
性方直氣象深厚後生輩為不義事必詰之厲然見于
顔面以是鄉之士大夫推為長者紹興中軍旅未給朝
廷募官以貲為官張魏公鎮福州得初等文秩分勸豪
户衆未有應者君獨笑曰是將助國家爾何以官為首
輸而拜命惠州林使君仲堪素與君善因曰邦禮之才
宜為縣者也請以為河源縣令已而亦謝之曰老矣安
能舎己稼而耘他人田乎先是君築室塘東大治其塘
廣袤數百尺且曰吾祖之所以居也敢不敬愛旁蒔花
木刻石表横塘因自號横塘翁植桂百株以為桂堂儲
書數千巻招致名士俾其子弟學曰後世宜有興乎一
時賢公卿之在邑者相與造焉君必為擊鮮釃酒杖屨
塘上談笑竟日若樞宻黄公尚書郎夏之文及林惠州
數公皆有詩什往來見于傳誦中于是横塘之佳名勝
槩甲于一方塘之隅有南谷僧舎久廢不治君捐其餘
力徹而新之遂為里人香火祈禳之所有爭訟者或詣
君求決君則為之陳道理曲直法令可不可往往羞縮
遜謝以去平生長于心計而尤好隂陽厯算之書山川
面勢之説占時日候豐㓙悉造其妙好事者請問焉酬
酢不倦方經界法行閩地最逺莫知其要君能度地形
方圓曲直為步畝之則纎悉備盡人皆用以為準縣陂
自唐天寶間壅流灌田凡數萬畝嵗久溝湖為豪右所
侵遇旱乾民挺刃爭水訟不絶縣宰屬君治之著規立
籍衆咸以為利溪舊有石梁南直縣門其不盡者為堤
返遏水勢為暴至漲溢通衢君毁堤而益橋疏為十道
糜錢千餘萬逾年始就縣市至今無水患衆謂二役非
君不能成也君既瀦塘水大蓄魚鼈其中遇水潦則泄
而縱之所居山林荗甚禽鹿藏集弋獵者不使道其下
嘗曰吾無以惠于物特以好生遺子孫爾仲弟早世為
婚嫁其猶子且營其猶子之居甚備亦新其二子之舎
相視如一君乃致家事獨與賓客晏遊自適耳目聰明
步武如馳克享上夀其五福之萃者耶淳熙二年二月
二十九日無疾而逝春秋八十有三男曰剛曰則女四
人長適封川縣令林師孔次適將仕郎林丙次適融州
司法參軍髙演次適進士林翼之孫男七人遂之適之
永之速之進之皆業進士餘尚幼始君䘮其二親縞衣
徒行營葬甚久而後得地因歎曰吾死毋以此累子孫
乃自兆其穴于仁夀里羅漢山之原而君之室李氏先
二十二年卒葬焉至是將以十二月甲申合祔而剛與
則來請銘葢君之從女實歸于某而辱與君周旋于横
塘之上既三十載不復見矣其可以辭銘曰
梗楠其材玉其徳時乎無位仕罔職畜之斯宏用之力
施于治生厚乃殖疏其流泉瀹其洫林臯之欣有餘適
曰夀而富天所錫年希期頤十且七門容高車路長㦸
詒其後昆福之積生居死藏躬自澤鄉閭勿忘此其識
　
　
　
　南澗甲乙稿巻二十
欽定四庫全書
　南澗甲乙稿巻二十一
　　　　　　　　　　　　宋　韓元吉　撰
　墓誌銘
　　方公墓誌銘
敷文閣學士右通議大夫致仕桐廬縣開國伯食邑八
百戸贈右宣奉大夫方公諱滋字務徳其先有名儲者
顯于漢至唐末千以詩名江南門人諡為元英先生七
世而惟正業儒以孝聞生子楷及孫䝉相踵登景祐治
平進士第始大其家今為嚴州桐廬縣人其諱楷者公
曽祖也任駕部員外郎贈中大夫妣吳氏贈太君于咸
寕普安郡其諱䝉者公祖也任屯田員外郎贈銀青光
禄大夫妣陳氏贈夫人于永嘉郡考諱元修任朝請郎
贈特進妣王氏尚書左丞安禮之女也贈夫人于餘杭
郡公生十三嵗遭王夫人憂已能盡禮宣和末特進沒
于魏幕羣盜方煽亂公號泣奉䘮疾馳夜則闕地以殯
與其家屢失僅歸祔于餘杭夫人之墓以遺恩起家迪
功郎江南東路茶鹽司幹辦公事改浙東故参知政事
張守知紹興府辟為觀察判官委以裁决一府盡傾有
戍卒部曲謀變公獨從張公驅數騎誅其首朱丞相勝
非繼為帥益知之歸即薦可用就差浙東安撫司幹辦
公事除樞密院計議官侍從五人又薦之賜對便殿獻
籌合上意改宣教郎辟行宫留守司准備差遣進陳十
事復除計議官常同遷御史中丞以親嫌請外除提舉
江南東路鹽茶事公又言謀畫不一上下苟安宜悉召
廷臣折衷一定之論斷而行之上欣納訓奨甚厚紹興
九年以言者罷主管台州崇道觀明年知秀州轉運使
檄為他州輸御馬榖千斛公曰郡輸有常經若為他州
償賦當倍取于百姓吾以罪去不能也漕者遂屈既而
又欲别取二萬斛公亦奏拒之貸常平米三千斛以築
華亭禦海堰至今為利除直祕閣以言者落職復得崇
道觀知楚州民有與僧徒為佛㑹怨家誣告以夜聚妖
黨繫獄數十人公杖其首者啖以腥血遣之河南百餘
家來歸公以民避苛政不可卻散之村疃部使者劾公
擅出有罪招納敵人朝廷為不問而公力請引避除廣
南西路轉運判官復直祕閣知静江府猺人楊再興叛
服不常丐遣鄂州軍平之以為新寕縣有道士莫六名
善走能晝夜行三百里數犯法亡命為盗衆且千餘以
錢百萬募武士縛之數州遂静公方為漕時行經畧法
常論黎猺土曠人稀難與内地匹恐遂生事至是瓊管
騷動嘯聚迨八千人入州縣刼囚徒熾甚朝廷記公前
議為罷廣南經界且命公招拊乃定進直敷文閣知廣
州放繫囚七百餘㑹兼舶事非令甲所當輸一切不取
盗齊孫為害十五年公疑有為之槖者既而果得新州
吏與賊通状蓋每調兵吏輒陰告孫使得遁去兵退則
復出果不能捕一舉獲之移知福州海寇犯境公命水
軍能破賊凡賊所有官不問也衆争奮海道肅清公在
州罷城郭保伍之禁决私堰六十所以便民兼主管崇
道觀三十一年除京西轉運副使時邉事日聞公見宰
輔言備邉計不能用復聞祠明年冬知廬州對于建康
行宫公言金主已死彼國方亂宜經理淮甸以觀其變
即具上數十條至則斬潰卒入人家者收横澗民兵以
置屯田邉境大安移知鎮江府獻議者増沙田蘆場租
賦公疏五説論之隆興改元以言者罷㑹王宣連嶺右
為盗害雷州守臣擇静江帥公之去四明也奪敷文閣
遂復舊職既召對上曰朕知卿治績言者妄也嶺冦方
長故藉卿以徃公請授方畧上曰卿舊治待朕言乎既
就道賊已平改知鄂州歩軍司戍數千歸自石城總領
所不肯任其廩食公曰軍雖無功可乏食耶自市芻粟
與之事聞朝廷命總領所償公復知鎮江府其冬敵亦
犯淮淮民渡江亡慮數十萬公日走江濱勞集為開舊
港泊舟使避風濤時他州流移數多剽奪獨公境安甚
飢者皆得食比去無不感泣大臣觀師江上欲五里置
烽燧公曰濱江猶有岡阜可舉火南則水鄉汗漫易失
候望一炬而兩舉或且召亂矣豈若嚴斥堠不數驛可
至都門哉有㫖是公議乾道改元除兩浙轉運副使罷
敵使夜行火礟去二十年之弊又論湖州丁絹最重至
生子不敢舉請輸舊制額錢除權刑部侍郎刑法用例
稍弊已詔自是不得奏裁公謂奏裁有定法願依建隆
舊制若法所不可勿許濫奏上從之吳郡所全宥蓋四
十人又祖宗朝士大夫為臺諌論列監司按劾若事渉
贓私必加考覈近年不復行皆罷免至千官任子刑寺
約以罪無不拘礙請自今雖有論列按劾而來經鞫正
者免約以法遂為定制兼權户部有請貧民貸富家粟
第償其半者公曰是使富家不貸而貧民亦無所資食
也議不行假户部尚書充賀金國正旦使公襟度坦夷
吐論平正敵人有所指諭公應答無留詞敵亦用是推
重他日吾使至敵中猶問公安否為何官久雨應詔論
闢境罷沙田蘆場之賦與執政主舊日之議試戸部侍
郎未幾罷俄除敷文閣待制知建康府請現錢五十萬
緡増置㑹子務以安人情上以出内府白金十萬兩付
總領所以為用權拜吏部侍郎假吏部尚書館伴金國
賀生辰使加敷文閣直學士知荆南且命至㐮陽視城
壘與軍帥議邊事條上甚悉増置巡檢官以消沌中盗
賊移疾提舉江州太平興國宫八年知紹興府公初為
府從事且佐帥幕已四十年吏民猶識公喜甚公亦用
知其私病遂力請蠲羹餘米四萬斛錢十六萬緍以寛
民力收貧民之未𦵏者百九十殯刻石為義藏逺近稱
焉以疾丐免不許徙知平江府既入見生曰卿為佳部
多矣平江久弊其為我整之公猶言㑹稽和賣之弊上
嘉納且命毋下拜公懼而下拜不敢辭行至郡𢾗日疾
果甚進敷文閣學士提舉江州太平興國宫八月丁丑
十二日公竟奄然逝矣當時士大夫聞其議莫不咨嗟
悼恨謂公之用猶未究也蓋公為人惇厚長者該洽舊
典論事知本末貫穿古今務有用之學不為虗文儀矩
豐偉望之若不可親從之久亦不可得而疎也遇事敢
為苟利國家便百姓勇决不顧外議平生三為監司五
為郡七領帥節二廣則皆任經畧建康兼行宫留守鄂
州亦特置管内安撫使處之敭厯幾遍天下罷免奪職
奉祀者𢾗四氣不少衰所至孜孜盡其職業發奸擿伏
嚴而不苛經理財賦緩而不弛紹興中以才諝膺上任
使用事者雖厚公而陰忌之故周流逺近幾二十年曾
不得一覲闕廷然公在二廣遇遷客流士衆方倚據視
為竒貨而公獨與周旋病則饋之藥死則治其䘮與䕶
其家以歸者甚衆其在閩有以口語忤大臣繫廷尉獄
者下郡索其家文書公得輒焚之人為公懼公亦未嘗
恤也在廬求包孝肅公孫于民間請于朝得齒一命再
為鎮江䇿敵志在和以告廟堂俾决及敵使至江上較
宴設舊儀公方領漕事雖非其職為之區處成禮所薦
引多為當世顯人聞人有一善汲汲稱之不容口嵗時
為書問親舊必徧晚居秀州稍治居第于宗族尤孝友
郊奏之恩先以與孤弟姪而後其孫嗚呼公學之為人
著見如此則其未為而為士大夫所嗟惜者可既耶累
階右通議大夫致仕爵桐廬縣開國伯食邑八百戸贈
右宣奉大夫娶李氏封碩人右朝請大夫文淵女先公
二年卒公葬于臨安府臨安縣靈鳯鄉歸長山之原至
是十一月丙申合祔焉男三人導承直郎兩浙西路提
㸃刑獄司幹辦公事燮將仕郎蚤世諠承務郎女三人
長適蘇璉次適安豐軍判官王明清一尚幼孫男二叔
恭登仕郎叔寛承務郎女孫三文集奏議二十巻藏于
家公既𦵏導等請叙次為銘某少聞公事及客于丹陽
官于朝漕于江東知公出處為詳故不復辭銘曰
若古有言黄髮是詢更于萬事繫老成人猗歟方公諌
逹疏通恢乎有容退然在中仕于四方使節州麾有仁
有威有猷有為衆方疾驅我安而徐衆擯弗聣我收而
視其在蕃宣幾半天下政平而良號公長者其在朝廷
翩然羽儀才無不宣號公吏師凡士之為得一可喜公
實兼之其譽則偉木之就䋲金之在甄既曲且直能方
而圓公躓屢伸公藏屡試雖有知者莫得而器晚遇上
聖謂公其歸一疾不瘳天子用嘻七十之齡古亦云夀
惟徳不亡益昌厥後
　　宣教郎新知衢州江山縣馮君墓誌銘
馮顯字子容始予識之上饒方居進士眉字疎秀議論
衎衎文采粲然而運蹇不得志予嘗曰世固有若子容
而不一第者乎然年四十餘始獲貢名禮部主黄州黄
岡簿以貧不能待其選得監潭州南嶽廟予則曰子容
豈久困于州縣其必有知者已而朝廷果用為江州教
授謂可更其秩矣而不論薦尚缺員復叙授許州學始
改授宣教郎從吏部選知衢州江山縣予時典銓因勞
之曰國家方嚴字民之選雖臺閣士必更邑而後用也
江山距子之居非逺其母憚以勞子容則謝曰某病薾
然矣其敢承君意且人有生死非命也耶予固訝其言
之不祥而子容忽得痢疾疲曵于道而歸則遺其兄頎
書曰殆不可至八月矣而果以七月二十六日卒實淳
熙四年也家人視其文藁乃嘗作詩有甲子循環幸一
終之句蓋子容至是年僅六十若自知其止此者其兄
方倅九江以書來曰頎兄弟淪落不得同居以視其死
且藏也惟吾弟之才君辱知之而衆皆期之以大吾門
戸今顧何言願得君之銘以信于後其可乎既予聞其
䘮而惜之久因其兄之言而益哀之則為叙之曰鳴呼
子容蓋乾興丞相魏國文懿公之五世孫也文懿功勞
列在國史而世為河南府偃師縣人曾祖殿中丞諱維
中妣江氏祖武翼郎諱景温妣余氏父通判蔡州諱鐸
贈朝議大夫妣趙氏子容年二十併失父母嶷然自立
及為文不專習進士之作而卒見稱于人故公卿大夫
喜延之少年子弟多從之既類舉不能奮始一意為舉
業焉朝廷屏流寓之舉于諸州又命進士治經者必兼
聲律他人矻矻有難色子容談笑視之既通春秋亦善
詞賦紹興三十年遂以中第聲譽翕然知其筆力無不
可也至是而終則又知其命之信窮也子容娶康氏先
二年卒二男子長椿年二十五嵗樗年十嵗女子嫁諸
葛校是嵗仲冬己未𦵏于上饒縣開化鄉金地佛舍之
山銘曰
謂君不官既更品秩謂君不年既六其十惟君才能未
試孰識是為可哀以誌幽室
　　承議郎新通判興國軍孟君墓誌銘
君孟姓澤其名徳潤其字也右侍禁贈正議大夫諱古
之曾孫中大夫知棣州贈特進諱之方之孫中散大夫
贈中大夫諱鑑之仲子也曾祖妣祖妣皆董氏贈夫人
妣郭氏張氏贈令人孟族家澶淵自正議之祖太子中
舍日新者端拱中登明經第徙開封之長垣今寓于􁌏
川矣靖康初天子登極棣州用故事遣君奉表入賀補
將仕郎調紹興府蕭山縣主簿福州觀察推官丁内艱
朖除授筠州推官南安軍判官改右宣義郎知寕國府
寕國縣厯湖南安撫同幹辦公事得通判興國軍未行
以淳熙八年六月十五日終于家官承議郎年六十有
四蓋君家自高曾以義聞子孫孝謹守禮法仕則廉以
有立君在蕭山尚少被漕委理閘西興已罷部夫數千
整整有條不兩月而竟衆皆才之繼經界行縣官互覆
所量田畝以造其籍蕭山獨三覆未能實使者以付君
君辭當用他邑使者曰藉君之敏爾亦何嫌君悉召父
老詢其利病折田以六等均税以三則訖無間言在筠
則招輯逃田甚當賊李金犯南雄度嶺即南安也民洶
懼官吏不知所為君力白守貳請治械登陴警備惟肅
賊既不犯諸司用是薦其能在寧國縣豪姓持吏短長
嚚于訟令多不滿秩去君晨起㨿案决事夜漏下数刻
始休縣圃有池臺足未始躡其閾果熟墜地童奴不敢
收桑千本藉其利以贍徒囚得巨商匿税倍征吏忻然
請為元夕費君乃以繕學字方朝廷增戍瀕江治寨屋
君區處甚裕鄰邑尚騷然而寕國之工已罷歸矣部使
者欲厚君賞君曰此職也何可言于是向之號持短長
者雖朝夕立縣門外伺闚無所得縮頸禠氣逮君終吏
民遮道以泣然後知君之政無不善也始予居親䘮道
寕國識君竊問其市井類能頌君之政故人林桷為尉
挽予宿尉舎君來語終夕氣貎温然質直無矯偽其年
適與予同各話其兒女時予尚一女未嫁君自言其兄
之子植若可壻者故子後以歸植今君既沒􁌏川士夫
悉道君之行義惜其才之不得盡且言君少力學從師
受春秋明大指毋疾至刲股合藥以進奉寡嫂盡禮教
其子姪多預計偕間登進士第有姑䘮夫來歸飬之二
十年如一日女兄之子未有子而夭君為立其嗣且經
理其生業猶已家也築室聚族餘千指里閭推其雍睦
疾革尚能命酒酌親戚談笑而逝娶周氏吏部尚書武
仲之孫男女皆三楷從政郎南劍州將樂縣丞楫承信
郎監贑州興國縣税杞舉進士女適修職郎岳陽軍節
度判官李鞏將仕郎朱翁熹將仕郎晏嗣建孫男炎孫
女三在室十月某日𦵏君金谿縣歸徳鄉望州山之原
其銘曰
孝子親睦于族行之常也持其身惠其民政之良也仕
不究其材䀌可傷也嗟哉後人亶不忘也
　　朝散郎直祕閣致仕陳君墓誌銘
丞相贈太師魯國陳文恭公之仲子名安節字行之為
朝散郎新提舉荆湖北路常平茶塩公事淳熙八年請
于朝曰體弱多病願致為臣時年四十六矣朝之士相
與驚嘆是蓋克家而文者也恬于勢利若此上恩允從
寵加直祕閣然行之已属疾其辭禄勇退謂所瘳也其
年三月二十一日竟以疾終里中士夫來弔皆失聲慟
哭以謂文恭公之勲徳固宜有後而行之之賢實可後
者乃不幸短折及觀其􁌏終所作韻語則超然脱去世
累且區處其家事纖悉備盡無凝滯惑亂之意然後知
士大夫徒為之哀而行之終冇所自得也其孤將以明
年三月某甲子𦵏行之于弋陽縣玉亭鄉之横原而來
請銘因叙之曰行之家信之弋陽其祖而上名徳世系
與其勞烈官爵有文恭公之誌與傳在不問可知惟行
之幼警敏日誦千言渉筆成文豐腴典麗既冠文公將
仕以恩行之謝曰姑欲自致也及試國子監果名第一
既而不獲上于禮部始受監潭州南嶽廟及金主亮敗
文恭不處其功天子内禪公懇辭相位上欲加異之特
㫖改行之右宣議郎繼主管官告院隆興二年敵復犯
淮詔中使馳驛起文恭于鄉文恭辭以病使者迫趣就
道既入對用司馬康故事命行之扶掖至殿廷復用龐
潁公例賜行之同進士出身文恭五上章不肯受至以
敕牒納尚書省而文恭薨于位行之居䘮始不敢辭監
尚書六部門除將作監主簿遷軍器監丞改司農寺丞
請外除權發遣南劍州始至帑廥空乏行之不事科擾
凡所經畫久而有餘民俗類不舉子行之勸其舉者官
賦之粟者三年土風寖革而負販私鹺率千百為羣急
則為盗行之榜諭之曰若羣聚而來是為盗矣吾不敢
貸苟善去即平人不汝追也羣賈道郡境相視潰去郡
據雙溪積雨暴漲行之禱于神願以身當其危且為排
筏以援溺發倉庾以膳飢一郡以安明日詣學舍指楊
龜山陳諫議二祠像以勸學者曰二公延平之望也諸
生可外求哉慕是得所師矣于是郡民皆服其愷悌而
悦其能化行之驟得末疾郡之老稚扶攜日候于門至
相與斂錢即州第為禳醮之禮行之遂請主管武夷山
冲佑觀以歸疾亦少間朝廷倚以為部使者欲稍試其
才嗚呼不為其止此也行之忠厚儒雅出于天性居家
孝而篤敬而和與物無忤語恂怐惟恐傷人從之逰益
久而益爱平居聲色未嘗加于僕妾其親與舊至號為
小魯公上嘗面謂之曰卿敦龎福艾甚似先相公也未
為州耶善為朕收民爾所以期用甚逺方辛巳之冬文
恭外理邉務内裁庻事延見賔客入則密與行之商確
議論其助甚多父子之間自為知友行之既篤于學問
復喜浮屠氏書深詣其理故居官不表暴泊然若無意
于世異時部門之選或遂為郎至行之為監主簿議者
迂之行之則笑曰任寕有迂直哉皆可以承上命也既
論對力陳治道精擇監司而已得郡陛辭上雖稱文恭
之功行之一不復自叙願効力民事以勸農桑而施于
一州大畧可見若天假之年其所立顧可量哉居鄉惟
杜門誦書頗務周人之急施之衣食與之藥餌贈以槥
櫝者不可勝数至餘力則甓街衢航津渉惠于徃來故
其䘮不特士大夫為陳氏惜而田夫野叟咨嗟涕洟亦
為其鄉之惜也所為詩文有集二十巻藏于家妣魯國
夫人何氏端明殿學士志同之女娶鄭氏先二十五年
卒繼室韓氏左司郎膺冑之女二子景参景惠皆承奉
郎銘曰
三代之懿象賢以世尹躬姫旦亦紹亦繼惟木惟喬莫
盛我朝若吕范韓勲名昭昭噫文㳟公相于艱難笑談
麾兵宗廟冄安文公之子仲則是似帝曰嘉哉其鍚以
第才惟後良器實端厚温至春風羙若醇酎曷以試之
外付一州玉節煌煌嶷然好修式佇其歸光于前人何
恙之亟何命之屯死生斯常君所自識臨絶琅琅不怛
不惑豈無顯庸世為君惜往追文恭後其在徳
　　直寳文閣趙公墓誌銘
吾友趙徳荘將𦵏于饒州餘干縣某山之原其婿方友
陵以状來曰盍為之銘始與徳荘遊蓋三十年在朝廷
同曹在外同事猶兄弟也一日道前軰相約誌墓事徳
荘忽曰某死幸子銘之嗚呼徳荘竟先往矣予何辭焉
予為建寕後徳荘纔数年方治郡圃一堂徳荘諾為之
記聞其已病將治書問之則訃已及門矣其尚忍銘蓋
徳荘吾宋之賢宗室也在士大夫亦曰賢力學能文風
度灑落詞辯纚纚不休遇樽酒談笑掀髯抵掌一坐盡
傾然持身嚴甚非其交不往當議論是非曲直之際嶷
嶷不可屈雖坑穽在前弗顧鐘鼎探手可得不能誘也
既受知聖主亦且用矣邅如于外不得盡其才而沒豈
命也哉徳荘諱彦端徳荘其字也于宣祖皇帝為八世
孫曾祖諱叔邯贈廣徳軍節度使封淮陽侯祖諱澤之
贈右朝奉郎考諱公旦終左朝奉郎知建昌軍南城縣
贈左中大夫妣某氏贈令人徳荘年十七應進士舉南
城亦鎖其㕔試進士父子俱為國子監第一遂同登紹
興八年禮部第主􁌏安府錢塘縣簿公卿貴人争識之
聲名籍甚為建州觀察推官丁外艱釋服得軍事判官
于秀州守不任事徳荘率為之區處不自以能稱用薦
者改左宣教郎有以徳荘之文逹宰相父子欲用為中
都官者徳荘懼而歸其人果敗從吏部選知饒州餘干
縣為政簡昜而辦治故徳荘謀居邑中而邑人至今稱
之曰吾舊宰也充福建路提㸃刑獄司幹辦公事近臣
薦所知宗室隆興改元召對上迎謂曰聞卿俊才久矣
時王師北伐還徳荘則曰臣宗室也與國家尤共休戚
言敢不盡前日議者惡人異已故近臣有不得盡其謀
逺臣有不敢進其説如無近者一戰之悔則將贊陛下
以羣言為可廢矣願深為他日戒除國子監丞遷吏部
員外郎言元豐初節度至觀察使纔八員今乃四十員
防禦至刺史纔二十員今乃二百員乞重名器抑僥倖
又言本朝以兵為國宜汰廟軍以益禁兵宗室孤遺女
恩所不及無肯娶者請聴其夫得就轉運司試以優之
權樞密院檢詳諸房文字㑹参知政事葉公去位有除
謂為黨者徳荘曰吾何黨哉黨于是而已即請外除知
江州不𢾗月召為檢詳文字遷右司員外郎而葉公既
相徳荘為言人材巨細可用不可用大抵稱人之善以
助朝廷之選始徳荘父子甚貧客四方租妣與其昆弟
及妻子䘮皆藁𦵏未庴徳荘曰吾得去畢此幸矣既諸
公留之不可除直顯謨閣為江南東路計度轉運副使
即冒大雪走餘干畢𦵏而後還朝廷增修邉備與予同
論江淮事宜及所俘去留上批紙尾俾與大將議饒信
州大饑民强糴為暴官廩不繼徳荘行部請留二州上
供米各三萬斛賑糶自是嵗以為常民以不病移福建
路計度轉運副使過闕請久任淮南郡守休興築以安
邉民乞放池州被水人戸夏税故徽州折帛錢俾輸本
色皆極一路利害上遣中貴人諭㫖留為左司郎中假
戸部尚書館伴大金賀正使前是宗室無出疆為伴使
者自徳荘始遷太常少卿復丐外除直寳文閣知建寕
府徳荘舊悉其俗民以便安嵗餘治倉廩亭舘一新之
因嚴不舉子令且曰母俾民畏當有以利之也乃乞下
戸生子給米一斛與錢千及蠲其身丁凡萬四千緡而
以府用之錢償縣宰相見其奏歎曰趙君平日不吾同
此議何可遏也遂著為一路法改提㸃浙東路刑獄坐
衢州賑厯稽期削兩秩徳荘恬弗辯以小疾得主管台
州崇道觀餘干號佳山水所居最勝日與賔容觴詠自
怡好事者以為有曠逹之風徳荘在朝時毎欲用為文
字之職訖不得用聞其詩詞一出人嗜之往往如㗖羙
味然宗戚貴游欲以圖畫納禁廷祈為題賦者率謝不
能其掾宰府盡言無所遜避以是多忤與人交坦然不
事畦畛其為縣務寛其民其為郡務假其属邑其為部
使者則郡之細故亦不問喜為義事重然諾遇所施與
不顧家有無親故客之經年不厭其田園屋宅之計如
不聞也官至朝奉大夫享五十有五嵗卒以淳熙二年
七月四日葬以是年某月某甲子先娶曾氏繼室李氏
贈封皆宜人一男子良夫將仕郎二女一嫁同年進士
祕書省正字方翥之子即友陵也一尚幼其所為文類
之為十巻自號皆庵居士集云銘曰
漢諸王裔鮮克蹈義惟向與歆父子同著於赫宋宗仕
于四方有才有良文藝益彰徳莊父子聲譽則偉南城
弗施蓋在其嗣主實遇聖知其雋名正色委蛇首于列
卿人則爱之其用弗究天胡嗇之而弗俾壽于越之濵
徳莊所安沒又葬焉宜千萬年
　　承仕郎致仕李君墓誌銘
淮南故多士也自郡邑殘于兵帷厯陽近嵗儒雅之風
猶盛昔中書舍人張安國嘗為予言吾里有李君巖老
者長厚君子也雖讀書不求甚解至其所躬行有慱文
强識之士所不逮嘗曰吾家甚㣲也當以農事為本每
嵗則治其溝洫時其耕耨莫不有法由是君之田常登
一鄉之農視之亦無敢惰而一鄉之士復見其躬率禮
義悉尊慕之吾于巖老父之執也不命之進不敢進不
問不敢對其言有終身不敢忘者予因叩其行事則曰
巖老生十嵗而父亡奉母王氏至孝建炎間盗入其里
妻奴皆被執巖老獨負其母以逃少鞠于叔祖誼者叔
祖家亦被禍巖老聞其一孫尚在百計求之間關得于
建康市為授室且贖其田園給之終身焉巖老善治生
然其視財之取與若不足以動其心者常負人縑錢十
萬既而其人亡久矣一日遇其子壻舉以還之壻初不
知也嵗有水旱必損其粒米之直以售于鄉或以故衣
敗絮准焉笑而不拒其無以准者又從而貸之亦不受
其息也方錢㑹初行淮民無識其真偽巖老間得偽者
輒自焚之不以問其來家有耕牛必飬使自斃嵗遇牛
疫而巖老所畜獨不病里有貧者則給之食死則助其
葬蓋不可勝數宗族墳墓而無後者嵗時薦祭無闕焉
吾伯父待制公晚得疑疾他人餽之輒不食惟巖老飯
之則舉匕筯無難色故吾父以子女妻其子瞻而吾守
臨川遇登極恩俾瞻奉得齒一命蓋鄉閭敬爱巖老者
如此非謂之君子可乎安國雋傑尚氣不妄許可者也
故予嘗志其言厥復識聸于建康爱其温厚有文而以
未識君為恨今年瞻以書來曰瞻不幸失所怙矣生無
以奉吾親今𦵏也願得銘諸不朽予于是問君之䘮則
曰享年八十有三瞻為滁州來安縣尉以慶夀之澤封
君為承務郎君遷延不肯受曰十月甲戌吾元命所直
也當以是日受之至期沐浴具衣冠捧告拜舞與賀客
相酬酢無倦容家人方具酒醴設席君入正寢端坐不
語左右趨問之瞑目逝矣吁亦異哉夫死生于人猶夜
旦也然居則貪其生富亦狥其財莫知性命之正而不
為浮圖老氏之所詆議者幾希君之生既有以裕其身
與肥其家以教其子孫而死也不怛于化豈有㑹于道
者耶君嘗以追修佛事戒其子曰若捐金幣可使登天
則貧者當堕無間獄矣此在持心何如也以是知君之
學道其庻幾焉因追念安國平生之言一為書之君諱
良弼字巖老世居真州六合之定山自君徙石佛今為
和之烏江人曾大父文智大父明逺父璧俱稱于鄉娶
于氏先四年卒三男子瞻其長也次澹次蟾三女子適
進士張雲翼王允明黄鑄五孫子宗臣宗龍餘未名君
之亡以淳熙三年十月三日以十一月辛酉葬于定山
祖塋之側從君志也銘曰
飬其徳足以為其夀積其善足以裕其後其逹于死生
者大矣孰謂貴可逾于父也耶
　　中書舍人兼侍講直學士院崔公墓誌銘
上乾道九年思得文學之臣以視草司詔令惟翰林學
士品秩甚崇雖或假攝亦必侍從將擇庻僚之俊異者
寓職玉堂以作古貽後世于是詔左宣教郎祕書省正
字崔公敦詩首為翰林權直公通州靖海人也少年中
進士科早有文名用薦者入館閣所為制詞一出温潤
詳雅明白有體要衆以驚嘆兼崇政殿説書兼權給事
中而公以封駮之重資望未稱辭焉上益嘉重其名明
年十一月以父憂去位未除䘮復遭内艱淳熙之五年
翰林學士今知樞密院周公子充屡請補外上以為難
其人一日中批以問舊嘗薦公吏部尚書韓某曰崔某
今安在然後知公之眷未忘且復用矣某因具言公連
有家難適外除陛下用之此其時也既召見即言國家
治否係公論廢興公論者衆心所在理之當然乃天道
也願明詔大臣施舍廢置務合于此上稱善除樞密院
編修官後為權直公既拜命從容言曰翰林院者自唐
以來醫卜技術皆預直也至開元别置學士院則專待
儒臣今泛然以翰林權直為名固不能稱所懼聖朝官
名未正爾上悟即更為學士院權直遷著作郎兼權吏
部郎官又兼崇政殿説書公具辭曰銓曹事劇非文子
講説所可兼也未幾進國子司業改權直學士院八年
九月拜中書舍人加侍郎直學士院公賦性端厚議論
疏通知大體始以固人心振士氣為言且謂監司郡守
以蠭厲之威為强以敏給辦事為能詞訟不理而專事
財利教化不修而專用刑法最為知要自直宿遞講遇
引對所陳必剴切然不務激訐以沽名聲故睠予隆甚
嘗論儲蓄將帥韓范二公備邉之䇿乞用通練持重從
臣三四為沿邉都轉運使委以邉計遇軍興則正以宣
撫之名或用大臣宣撫則俾為判官参貳又言宰執日
見天下士而偏俾將校未有登其門者宣令欵納以擇
其才執政從官在帥臣方面于外亦責其薦凡侍從臺
諫初除及三衙都統制諸路總領到任半年各舉勇畧
之士籍名禁中以備選用皆深契聖意進選徳殿六箴
曰政令聼察財用審慎極規正之義且言用人之道不
輕于始無忽于小州縣長官當以教化為務而後風俗
羣臣章奏多應事故誕謾無實願依真宗朝籍記其言
以考察是否則忠言樂輸而虚言不敢進矣及在經筵
嘗請遇免講日則講讀官以所讀及講解之文并随義
口奏之事録本進入以廣聖徳而盡儒臣之藴在西省
尤多嚴執正色無所顧避先是臣下有援例陳乞既降
特㫖雖其比類或不一中書無敢審覆公言此非所以
嚴朝廷也宜令有司詳考而後施行上皆嘉納属嵗旱
議荒政公引太宗皇帝救災之舊條五事以獻其説州
擇監司郡守謹盗賊嚴賞罰逐郷筭塲以定分𢾗而寛
税賦之期量行倚閣且乞減諸路丁錢米出空名告身
以誘募入粟寛飢民强貸之黨毋久繫囹圄以召和氣
皆切于用者又進嘉祐中置寛恤司故事上顧問甚至
因條上其詳曰此固根本䕶元氣者也願置一司于戸
部詔中外以民間利病來付館職二人編排而侍從二
人看詳陛下舉大臣審擇罷行之嵗計之有餘矣復論
私糴之擾輸納籍沒科罸之弊命令稽緩之由求安静
之吏以寛民力奨正直之風以作士氣因及通判科抑
賣鹽以惠其鄉時方議監司郡守將迎之賞公曰此末
也獨夤縁互送之饋可革爾悉見聼至造膝密陳有家
人不得覘其藁者上深器許衆謂公之柄用可期矣九
年大疫遽以疾五月幾日以不起聞天子悼嘆士夫弔
者皆失聲墮淚詔贈四品推恩其後所以賻䘏之特厚
始公遊行愛溧陽縣山水買田卜居及父之喪得邑之
舉福鄉泉山葬焉至是以十年二月丁酉祔于泉山敕
建康府為辦葬事公字大雅其氏族自唐為甲姓五代
末有師約者仕南唐因家靖海曾祖珙祖涇皆隠徳于
鄉累世習善行以不殺為勸號崔放生家至父邦哲始
業進士而教子甚力以子封承事郎贈宣教郎當紹興
三十年承事君以累舉奏名而公與兄敦禮聨登第父
子三人同日解褐鄉人榮之敦禮為諸王宫大小學教
授一病而卒不數月公又物故人尤哀之公初主揚州
高郵縣簿次兩浙轉運使幹辦公事遂正字于祕書省
逮還朝除擢皆出上選三年四遷而侍西掖典内外制
執經勸講可謂千載之遇而不究其用嗚呼得非命耶
公慱覽强記為文敏瞻嘗倣漢魏至唐為鐃歌鼓吹曲
十二篇以述祖宗功德之盛見稱于時又以司馬公資
治通鑑于治亂得失忠邪善惡有所未論者凡一君之
後為總説一代之末為統論成六十巻號通鑑要覽皆
以奏御而上命公更定吕祖謙所編文鑒中羣臣奏議
其増損去留率有意義有集文若干巻内外制藳若干
巻所類制海十編鑑韻五編藏于家官自朝奉大夫贈
中大夫年僅四十有四母陶氏贈安人娶軍器少監錢
俁之女封安人一男子端學幾嵗四女子長及笄餘尚
幼方公兄之沒也公悼之甚誓以已之恩先與其姪今
錢夫人遂推遺澤以成公之志故其葬也士友相率為
之請銘是重可哀也銘曰
惟文之修言乃立學而能通濟以識細焉歌詩鉅典册
皇猷帝謨兹潤色猗嗟崔公學允力辰哉遇聖譽斯赫
玉堂増官首其直温然珪璋藴其徳從横詞林論皆益
帝眷之隆且丞弼年方剛强衆所惜生淮之壖葬于溧
　　中奉大夫提舉武夷山冲右觀王公墓誌銘
隆興改元天子登大寶恩沛天下全州守臣獨失撫馭
賞賚不時給軍士李明等怨憤唱亂盗庫兵辱長吏傷
其家属通判州事到甫數日力不能制則以姑息好語
諭之曰朝廷知曲在太守矣若輩非得已必不加罪幸
毋殺人毋縱火也于是明自號提舉都官脅都虞候鄧
福為之長假犒勞以取帑廩假質貸以取民財而選其
桀黠隂伺郵傳凡遞角至先發之而州縣以事報上者
追吏竄昜悉如巳意内外恐恐諸司不能制湖湘之南
駭愕傾動巳而朝廷既罷守臣欲擇知畧可倚者善其
後時中奉大夫王公待知全州素有能名磊落喜任事
尚一政未當赴命越次官之衆以為危公慷慨就道道
中亷知賊情始末連三具奏且乞以備将部兵三百取
市馬于廣西為名路由清湘庻得備患而無張皇騷動
之擾㑹参知政事汪公澈督視在荆襄上以付督視府
俾如公謀公比至州偏将牛信者部兵亦至公與之約
日以數十人次第過郡潛舍近郊而密召鄧州一二以
為腹心從容治事如常事一日禽明等倡亂者三人鞫
問具伏梟首于市又七人杖脊配嶺表掲榜通衢餘置
不問一州之人上下驩然若更生當是時微公謀慮周
密奠而後發不苛不擾則軍與民殆將均被其祸也士
大夫始服公之才為可用名聲喧傳而公推功其下被
賞而官者三人有旨加秩一等任滿陞擢公則又曰賊
之不殺縱火者倅韓慤冑游説力也願以予之慤胄由
是亦受進官之賞其忠信不伐如此未幾除湖南路轉
運判官移湖北路兼知鄂州主管台州崇道觀知徽州
陛辭上記之曰是有功于全者也即改授江南西路轉
運判官得提舉建寕府武夷山冲佑觀者再淳熙八年
七月一日以疾終享年七十有四累階中奉大夫㑹稽
縣開國男食邑三百户賜紫金魚袋公諱次張字漢老
世為濟南長清人父諱衣尚書刑部侍郎贈少師祖諱
宿武學慱士贈宣奉大夫曾祖禕异中散大夫直史館
贈太師妣何氏贈魏國夫人少以侍郎恩補承務郎穎
悟有知識喜法令習之遂中刑法科厯浙東及湖南提
刑司檢法官覆獄事號平允不務刻深郴州以三重囚
來上公反之得不死負其才氣勇于有為來陽羣盗充
斥使者檄公合巡尉兵討除之辟廣西經畧司幹辦公
事帥胡舜陟節制三路平宼賀州公密贊其畫甚多安
化蠻賊䝉自由鼓萬衆破宜州鎮寕寨公督戰破賊斬
獲甚衆遂復鎮寕即通判宜州繼通判肇慶府靖邵融
三郡嘗言小使臣詐冐之弊請身故即批其付身又言
溪洞蠻詐為漢官倈子帶家属止鋪驛以誘市吾人一
為奴婢用以祭鬼請嚴為禁三縣失察此當官之賞悉
不與為轉漕鉏姧剔蠧事加約束纎微備舉至罷麴引
印賣官以紓紙錢民力朝論欲募敢勇千人屯豫章公
率諸司條陳甚切以謂江右盗賊多凶惡逃亡輩復置
以為軍嵗乆連結窺伺可不慮及相度于九江興國之
間松山口置寨駐兵百人絶茶商嘯聚之路則曰此所
急也朝廷皆是之大扺興利除害常切于心而仕多在
湖熟于事宜方畔兵䲭張莫敢問詰談笑指揮不見難
色被命江西日條上六事則乞守臣節制駐劄軍將進
納人押綱運始許注授郢州置轉般倉以貯荆㐮粮運
籍競渡游手以備水軍極言綱馬致斃之由上悉開納
而興國守者告公移書問事為私朝廷雖以鐫官罷守
而公亦因是退閒自頤其老曽未數年疾不復起嗚呼
可勝惜哉子男五延年通直郎知臨江軍新淦縣延夀
通直郎知邵武軍秦寕縣皆前公卒富從政郎撫州臨
川縣丞後公半月亦卒獨第三子從事郎静江府臨桂
縣丞延之與幼子登仕郎延嗣在女四朝奉郎通判明
州汪懍通直郎知岳州華容縣鄭景山奉議郎通判房
州趙伯厚迪功郎新臨安府司戸参軍趙師周其壻也
孫男七久大從政郎新都大提㸃坑冶鑄錢司檢踏官
至太保大皆將仕郎功大彌大皆登仕郎宏大亨大尚
幼孫女五長適迪功郎范子永次適進士張䝉餘在室
曽孫男二均塤曾孫女一公嘗寓衡山㑹稽而買宅于
信爱其風土家焉遂葬于上饒縣乾元鄉官源之山娶
李氏封令人前卒于靖而寄于衡山延之從公治命間
關奉其柩以合祔云淳熙八年十月庚申也銘曰
士之遇事每辭于難利器所施節錯根盤有如王公毅
然可觀談笑臨危懦者汗顔其在小官執法言言人皆
刻深我獨恕寛其為長吏亷而有制匪利之掊惟民是
惠既夀而臧子孫滿門得無陰功逮其後昆自濟之陽
來家江東息焉藏焉寕為不逄
　　高郵軍曽使君墓誌銘
曽宣靖公相仁祖致太平晚預定䇿賜號亞勲其子孫
儒雅才業自為世家宣靖之子諱孝純者君曽祖也仕
至光禄少卿光禄之子諱宜者君祖也仕至尚書虞部
郎中虞部之子諱恬者君父也字天隠方崇寕大觀間
天下學者趨時好溺王氏新書以弋聲利姧臣擅朝政
至禁錮諸儒之説俾不得傳而天隠獨欲探性命之理
從上蔡謝先生龜山楊先生游以講明聖人之道善類
至今稱之以其字行而留落不偶僅為朝請郎知大宗
正丞以沒其身後之澤始及君也君生五嵗葬母李氏
哭泣哀慕不異于壮者宗丞異之俾從名士關注學再
舉進士不第則歎曰舉子之文務應程度豈若求吾所
自得哉益誦書史欲見諸行事起家監潭州南嶽廟調
錢塘縣主簿錢塘在今為赤縣小官吏奔走不復能顧
其職凡輸送之籍率不時注民被追擾甚君則督例注
籍惟謹至日夜稽攷或廢寢食府尹趙子潚號嚴明遇
僚吏不假詞色惟于君頗盡禮時俾攝其属以自近就
差衢州西安縣丞樞密劉珙侍郎周操相繼為守皆器
爱之屢决疑獄于旁郡用薦者改右宣教郎知湖州安
吉縣浙之劇地民悍吏猾事叢集不可區别宰得善去
僅一二君獨以寛民處之乃坦坦服化鬭傷為减獄罕
重囚至以空聞乃新縣學舍延俊秀勸以向道藝務為
善民相率詣部刺史乞留君近臣亦薦君可應監司郡
守而君之從父丞相懐適参大政以為嫌僅除君通判
臨安府其佐府事裁决無壅總工役新垂拱前殿建太
學御書石經閣皆以辦治受賞秩滿除權發遣高郵軍
陛對即言天下之弊莫大于無實今士大夫議論非不
激昂可喜而職業類苟嵗月且引漢文帝因張釋之言
不拜嗇夫之事為證願奨敦厚抑虚誕以變風俗又言
兩淮州縣類多掊克資妄用徒知修城池闢田野為邉
備然不知民和邉備之本也上異其言稱善久之君既
至郡即以鎮静不擾為先率斂横取為戒而游謁饋餉
一無所問先是帑庾空乏官吏營卒俸不時給君曰吾
不妄取亦不妄用也釋民之負官錢貧窶無所償者凡
數千緡謹征𣙜簡燕集罷工役持之僅一嵗用果有餘
歡呼之聲聞于道而不幸君已疾病矣君雖寛于治民
而嚴于馭吏邑尉有非理掠里正致死者數持逹官書
來掌酤牙校犯罪請以功贖君一不顧而竟寘于法人
用是服君之平莫敢犯淳熙七年九月二十三日終于
治所郡人相與罷市哭之官朝散郎賜服五品娶陸氏
處士逹可之女封安人君性友孝温厚長者䘮宗丞廬
于墓左三年與其弟居終身無間言先世之産遜而不
取其仕于州縣雖上官屢知不肯務合以求進平生喜
書札有楷法然與子弟書僕𨽻約束未嘗輒草所為文
有約齊藳若干巻而教其二子尤力其長耆年次延年
同時貢名禮部入太學有聲場屋女五適朝奉大夫軍
器監丞魏叔介承事郎激賞酒庫所幹辦公事王錞進
士毛适元粹一在室孫男四郇邲郵郯孫女一尚幼而
延年後公十九日亦卒耆年以是嵗十二月某甲子奉
君之䘮葬于平江府吴縣南宫鄉香山之原其世次鄉
里國史有傳曽祖與祖則皆贈右正奉大夫曽祖妣祖
妣趙氏同姓而異族皆贈太碩人考累贈朝議大夫妣
贈恭人君則諱崇字希元春秋六十有六云銘曰
曽出温陵其胄奕奕一門峩巍逮兹七葉大者廟堂次
亦侍從光禄虞衡慨已弗用丞于大宗既未省郎孰謂
使君不寘周行藴徳抱材粹然温淳百里一州惠及我
民議論不詭逹于帝聰自其家傳以孝以忠不即厥身
子孫是宜君雖已矣後為可期
　　朝奉大夫軍器監丞魏君墓誌銘
君諱叔介字端直世為建康人以其考𦵏王父于宣城
縣因家焉遂為宣城人王大父贈太子太傅諱覺夫人
陶氏贈于文安郡王父贈少傅諱樞夫人林氏贈于慶
國考則諱良臣參天子大政為學士資政殿贈太保諡
敏肅君于敏肅為季子生十二年䘮其妣秦國夫人趙
氏哀慕如成人既長侍敏肅疾至刲股為藥餌刺指血
冩佛書祈以已年延父之年舉族稱其孝舉䘮盡禮事
二兄悌睦人曰是可移以事君矣初為南嶽廟者冄服
除得監左藏東庫待次省罷主管􁌏安府城南左廂公
事南廂最號劇衆謂君始仕為難君强敏自奮裁决無
留壅老吏畏戢一時貴人賢公卿稱薦之異時頑惡好
訟者噤不敢逞閲再嵗無一事審訴于府于䑓省而君
持以無私始富商訟牙儈乞取積其贓至數萬緡監繋
累年餘百家貧不能償君為請于朝釋之然挾權勢以
隐征者則正色究理不顧有炭賈以萬斥入市曰此某
官所市也君倍罰之巨舶載海物掲黄旗于上每曰進
御而私售自若君不問其詐第籍其有盡輸内東門弊
遂革江潮囓岸壊民廬東宫領尹工部侍郎沈夏貳府
事盡以属君他官特徃來視役也御府賞賜以香茗綵
幣君以石貫堅木為岸心築碎石以易其舊第賞乃居
次君恬不問提轄權貸務都茶場嚴私鹽之禁舊例獲
鹽類雜砂礫以増權衡之重務加其罪君悉除之試補
吏胥私託一不受曰吏不嫻㑹計害可勝言哉頻嵗課
不登增入至二百萬緡遷軍器監丞其以軍器物輸者
定為先後程日綱吏舉無滯歎淳熙四年正月幾日以
疾不禄年纔三十有八也嗚呼以君之才而資孝謹闓
爽有立方寖用于時使夀而光顯顧可量哉君初以父
恩補承務郎嘗從所親使于敵以𣙜貨贈羡皆得賞積
階朝奉大夫其始仕也修贄以文謁黄尚書通老黄公
留語終日亟稱不容口最後與司農韓卿子雲厚善朝
夕往來遂以二女歸君之二子蓋君好學不倦攻苦為
文詞而疎于財利務周人之急或有勸其増治田産則
謝曰吾藉先人業懼亡以堪也臨終顧諸子俾務學而
已有定齋耘藁幾卷藏于家娶曾氏朝散郎權發遣高
郵軍崇之女封宜人四男子大中承務郎監常州在城
都税務剛中從事郎秀州華亭場支鹽官執中文中皆
將仕郎二女子在室大中等以是年九月辛酉葬君昆
山鄉衮山之原而未有銘為之銘曰
惟材之良梗柟豫章培之拱把仰為楹梁匪繄斧斤缺
折用傷魏為大名其系煌煌有偉敏肅勲登廟堂施及
厥支宣大而昌矧其春秋甫仕而强矧其才能既試而
張剸劇治繁則莫不長弗予其年曷希其光塞之必流
後其益芳
　　朝散郎祕閣修撰江南西路轉運副使蘇公墓誌
　　銘
蘇文忠公以文章冠天下士大夫稱曰東坡先生而不
姓也中興渡江始諸孫有顯者其二曾孫隔在許昌相
繼來歸才望表表著見天子識而用之一曰嶠字季真
厯諫省給事黄扉待制顯謨閣次則公也諱峴字叔子
兄弟一時馳名其任海陵縣丞日故參知政事錢端禮
以吏部侍郎宣諭淮東薦之曰蘇軾為宋儒宗爵不配
德而峴才識操履綽有典型願加甄錄庶可敦風俗激
士氣賜對埀拱殿言合上意命之曰爾四世祖集太常
因革禮者也其主簿太常寺在職逾年嘗論考課法乞
赴選之官具前任五事簡平允之士以為廷尉平第知
縣之闕為數等以選能者將遷大理正以女弟之祈便
親養朝廷以為太府寺丞而待其次既而外舅曽丞相
懐長民部引嫌昜將作監丞因論對則曰治道貴持乆
也常人之情恨不成于頃刻陛下勿以小利而忽大計
急近效而妨遠圖也語益切至人以為難知邠州數月
丁内艱掌舶貨于閩趙丞相雄為樞密又薦之上曰朕
記其面也召見曰卿可謂清苦有立矣除吏部郎卿于
太府由福建轉運使移江西上復念之曰東坡之孫惟
峴有家法在宜與職名執政未及擬詔充祕閣修撰然
後知公之簡于聖衷蓋乆也而公舊苦肺疾以哭兄逾
戚連歲屢作淳熙之十年也六十有六矣疾旬餘卻醫
藥不肯視曰東坡之年止此吾何德似之屏葷茹冠櫛
而逝十二月七日也將葬諸子以銘為請予與公既故
且親同里閭共庚甲也其何可不銘公為人清澹寡欲
氣正而言直在官以廉居家以儉接朋友以信義恬不
務進取故自奉常辭正而昜丞由寺而移監未嘗一以
介意方曽丞相當國每以正論助之人不謂其子壻也
竟以嫌引去其提舉福建市舶前官有以嵗市乳香増
數授貼職者公至増至三十八萬斤不肯自言還朝主
吏部右選武臣類不知書所理多不伸公悉意直之或
俾召保任而行吏莫敢肆在太府同詳定敇令遇遷官
輒蹙顰不怡累日曰用既逾分矣禄不及親何益也蓋
公實文忠公季子斜川公諱過之孫諱籥之子季真為
母兄其還自北方而文忠仲嗣無後以諸父之命後之
從祖侍郎公遲郊恩任公祖諱迨朝散郎尚書駕部員
外郎妣安人歐陽氏考諱簣將仕郎累贈朝奉大夫妣
太恭人范氏始文忠愛陽羨山水買田欲居僅數百畝
屋數楹也而家于許昌至離亂駕部即世歐陽夫人始
居陽羨大夫早世妣復守志公奉二夫人盡禮無違歐
陽夫人既終公以孫服喪益治其生事而范夫人一女
甚愛納壻與公同居三十年舍以正寢而巳造室于西
偏雖百錢斗粟非夫人之命不擅取予也閨門雍睦人
所歎羨初為鹽城縣鹽場罷舊例之不可仍者自以家
貲買小舟部餫場吏始知有上下之分課以充羨及丞
海陵都督府下淮南帥司市馬檄公定價公釐為三等
帥謂可損公曰馬求諸民擾矣况重損其直乎公去縣
境鹽户率錢為贐公悉拒謝之時郡方以事閣公俸聞
是愧而還公舶使之不謹多以私市珍貨為利公則自
食物外一不以市今丞相梁公里第與司為鄰嘗和公
詩戲曰只恐歸無荔子圖言公雖荔枝不肯圖畫以歸
也公學有家法喜賦詩自童稚出語已警拔晩淳淡不
事雕飾有綺語編僅三巻曰此吾以適意也時夢與羽
客唱詠飄然有出塵之想其論事于朝則重縣令之選
且言人材所以濟治功求之則是用之或非與循吏能
吏之辨析蠲兩淮旱荒三年之税又言將軍子弟恥武
技而尚文墨緩急無可用乞今統制官于部曲各舉所
長上甚嘉納曰文武一道東坡詩固有云也請罷州縣
市令司遂行于天下文武提㸃刑獄不兼置後亦行之
上嘗問邵州瀕溪洞當用武臣與否公言文武惟所擇
然州縣之與溪洞接者法嘗禁僧道技術遊士往來食
鹽官亦置場貿昜今稍弛矣願嚴之其將赴舶司上詢
以舶商事則曰不敢以道路之言欺陛下也俟至部講
究以聞議者歎公忠實既還始奏二事以蠻貨售于一
路而勿拘于置司之地舶務官通于四選而必經任者
皆見納大府市藥材于雜買務得不以時公曰藥以治
病兹實惠及民者也請用舊法市于外戒監司郡官不
得以私意昜置縣令閩之漕計以鹽莢而州縣積負公
奏除十餘萬緡江右俗號嚚訟公為條目揭道周有投
牒不應法令皆拒斥之其語頑而貎很者面諭以理往
往愧謝而去訟亦為省平居誨諸子以履踐為先詞章
次之嘗曰忠孝本也不務本而事文所謂書盝是已娶
曾氏贈恭人先二十年卒男六人枘迪功郎嚴州桐廬
縣尉格以繼季真而夭石以繼族兄奕世迪功郎監行
在省倉下界極將仕郎栘杞皆進士力欲自奮公有遺
澤相遜而未承也公之敎為可知矣女一適施槩孫男
五孫女六枘等以明年十二月庚申葬公宜興縣芙蓉
山南平之原且以曽恭人祔焉(不祔則云曽恭人乆/祔于姑兆不再舉也)為
之銘曰
嗚呼東坡夷夏知名況其子孫且有典型典型伊何見
于三世季真叔子實令兄弟季固顯矣公僅九卿廉以
篤躬孝以事親澹然而和介然以清學非嗜書志在力
行自其少年亦以詩鳴陽羨之濱吾祖有田進退裕如
若將終焉其逢允時其命則天凡今之賢豈不富貴公
雖未極視以弗愧尚其後昆克紹其門墓隧有碑公亡
有孫
　
　
　
　
　
　
　
　
　
　
　
　南澗甲乙稿巻二十一
欽定四庫全書
　南澗甲乙稿巻二十二
　　　　　　　　　　　　宋　韓元吉　撰
　墓誌銘
　　龍圖閣待制知建寧府周公墓誌銘
公諱自強字勉仲世家衢州江山縣其任尚書屯田郎
中贈正議大夫者曾祖也諱源中奉大夫直祕閣贈金
紫光禄大夫者祖也諱彦質迪功郎德安府司戸曹事
贈中奉大夫者父也諱夫亨公幼績學能文伯父舍人
公離亨甚愛之嘗曰吾父與祖及吾伯仲皆以儒登科
獨吾季未試而夭能大吾家者其在爾光顯乎以其遺
恩奏公調興國軍大冶縣主簿靳州司法參軍嚴州桐
廬縣丞既而從進士舉不利慨然以應刑法遂中其科
授江南東路提㸃刑獄司檢法官入大理為評事用薦
者改右宣教郎授淮南西路提刑司檢法官再為大理
評事遷本寺丞又遷正號稱其職擢刑部員外郎陞郎
中上即位兼權大理少卿請外除荆湖南路提㸃刑獄
乾道元年被召命俄以郴陽盜發例降秩明年復召用
為大理少卿四年改領右治獄除江南西路提㸃刑獄
加直祕閣未幾又召為少卿同詳定重修敕令除直敷
文閣福建路提舉常平茶事改廣南西路提㸃刑獄九
年召為大理卿淳熙改元獄空被詔奬會刑部侍郎缺
執政猶擬公兼之上曰周某明習法令即除公權刑部
侍郎而兼詳定敕令提領左藏庫以獄議不合請祠甚
力明年除知寧國府未赴改廣州充廣南東路經略安
撫使踰年加集英殿修撰寵拜敷文閣待制再任而湖
南東西盜相扇竊發陳峒徂封川瞰德肇二府公激厲
諸將敗之于三江又敗之于廬田李接繼作狂獗尤甚
有旨命公以摧鋒軍會合公遣將張喜迎挫之于緣務
接以竄逸而獲于鬱林當是時兩路雲擾而番山中居
屹然數千里倚以為安賊既平公即疏論摧鋒軍既少
且額猶未足宜足之而增募義兵四百駐于英連以制
宜章盜賊上賜宸翰皆如公請進龍圖閣待制而以屢
丐奉祠七年十二月移知鎮江府又以先塋田業在焉
為解改建寧府至則疾復作以八年十月四日卒于治
寢享年六十有二官至中大夫職冠待制于龍圖閣爵
開國江山縣子食邑五百戸贈正議大夫嗚呼自古法
家多刻深而公兩為刑使之屬再為廷尉平四為寺長
官以至司冦貳卿之選無秋毫慘其治獄則先屏姧吏
躬聽斷務得其情編配入贓償監繫無已者悉奏蠲之
及其議獄也大理有阿楊殺小兒案而公以為可疑不
顧衆論爭之引向敏中錢若水所讞獄疑二事欲傅中
孚之義緩其死以俟小兒之獲否然後處刑不合竟去
蓋治心之厚如此在廣西請均民戸身丁錢米之不實
者而正其籍嶺南號瘴地西境尤闊逺民病皆飲水而
無藥餌公始乞置惠民局于諸州而州以常平錢五百
緡給之市藥俾同判或幕職專領人賴以濟論繫囚笞
掠凍餒之罪獄官以計分奏裁先是仕嶺南之貧者物
故其妻女或不能自存至誘賣為婢妾公奏立法禁使
得自陳官為賙䘏嫁之然遺孤有地逺不能歸者則置
庫號接濟計口賑粟米俾獲度嶺而北亦倣江西轉運
芮輝所請取之公庫而公懼其不能乆也為之措畫凡
已俸之外舊餫有不可受且不欲驟異于衆者積而儲
之得錢八千緡置田三十頃以請于朝刻石具記專為
此費而不取于他司不得以他用于是遂為一道羇旅
孤嫠之利人之頌公陰德為亡窮然公之治廣也罷八
邑豫借之賦輸米之暗增其耗者務為寛政而用常有
餘雖監司亦疑而問其故公笑曰是無他術惟擇僚吏
之賢委而察之使財賦不至欺隱則用自足爾識者以
為知言以暇日修治學宇創二亭敬一齋儲書備器用
以誘勸其來者始廣之進士二十年無登科矣至是預
春官之第乃兩人士風翕然大變浚南濠以疏其惡決
渠流以通于海嚴水軍之律無敢盜販治逃卒拘之摧
鋒軍内外漸漸安靜而公視公帑如私藏一毫無所妄
費持已嚴潔兩兼市舶清譽尤著州治有十賢堂祀晉
至唐牧守之有名者公又集本朝潘武惠向文簡公而
下八人繼之而士子因欲祠公像于學以為中興以來
未有久任之美如公者也而公力謝止之及移丹徒邦
人竟為之祠云初張致逺之為帥也嘗招海冦之餘黨
置海嶼曰大奚山縻以効用之名而實無所廩給遇嵗
饑或間出掠魚鹽之利言事者指為公病上察焉第降
一秩公恬不以辨至建未暖席方盡還軍食之負而戢
鹺啇之盜使公且壽而得盡其設施于時其功効奚止
是哉然公之曾大父好賢樂善推重于鄉閭歐陽文忠
與諸名公為賦萃賢亭詩大父著文名嘗守循州有善
政蘇文忠公以黙化名其堂伯父則舍人儒學入侍持
節四方攷其世德厥有端緒至公登法從蔚然聲稱信
如舍人所期而舍人無後公遂以一子嗣之曾祖妣江
氏贈碩人祖妣趙氏永嘉郡俞氏榮陽郡皆夫人妣王
氏令人娶徐氏贈令人子男四待聘修職郎處州縉雲
縣尉待問修職郎新筠州新昌縣主簿待舉將仕郎命
繼舎人者待取承務郎女五壻則迪功郎辰州叙浦縣
主簿吕友直迪功郎新南劍州將樂縣主簿宋世本其
一早夭二在室孫男元老彭老女尚㓜淳熙九年八月
壬寅待聘等葬公于其鄉之齊山峰立請銘予與公同
在郎省先後為理卿今同寓上饒其何可辭銘曰
國朝議法始亦付吏逮我神宗設科取士士習于律或
嚴少恩寛恕不苛亦惟有人顯顯周公少以學文漫然
應之則以致身矧厥治功有仁有威肅穆循和抑為吏
師公在廷尉出入四至進退裕如卒登近侍公在番禺
偃息六年不貪于泉追蹤昔賢帝曰來歸牧我近甸易
藩之潛曾未再見天不我留逝于武夷嶠南之民有公
是思凡公施為實本忠厚明嗇其齡宜衍其後江郎之
山倚天巑岏其别曰齊公墓在焉
　　祐甫墓誌銘
祐甫龐姓謙孺其名祐甫字也單州武夷城人皇祐中
有相仁宗而公于潁國諡莊敏者其曾大父也潁公之
子朝奉大夫諱元中者其祖也大夫之子忠訓郎諱敏
孫者其父也祐甫少孤留落四方紹興十年季父莊孫
以明堂恩奏為將仕郎明年監南嶽廟丁母憂服除調
泰州海陵縣尉代歸得兩浙西路提㸃刑獄司幹辦公
事以言者罷居久之得江南東路轉運司幹辦公事以
省員復罷授鎮江府觀察推官官為右文林郎如是而
止爾然世之稱祐甫者以字不以官知祐甫者以詩與
文而祐甫性敏悟讀書過日輒解為詩原于古樂府有
自得之妙為文欲如先秦古書雅奥而竒出為騷詞屈
宋以降則不學也皆不蹈世俗畦畛不肯以近代文士
為能以是議論輒驚人徃往憚與之交及見其作無不
愛也始猶有田可食既運蹇不遇鬻幾盡屏居吳興山
間屋僅數椽妻子不勝其憂好事者至則典衣具酒論
文誦詩終日不厭親族有不能葬者亦質田助之旦起
蓬首曵杖吟哦草中田野之人識其為祐甫也乾道三
年權監饒州景德鎮五日而病作既革尚能為字以託
平生所厚故人曰得錢五十萬買田以沾諸子吾死瞑
矣既而祐甫果死予為遣吏獲其喪歸且歛故人之錢
以累苪煇國瑞買田付其子而吳興士夫又合力葬祐
甫于周塘村其母夫人塋側蓋莫不哀之始祐甫挾其
詩文遊行都市諸公貴人倒屣願見未及有所薦引已
復排去去而不復仕矣天下之窮有若是哉彼富貴壽
考而無祐甫之才者獨何人耶祐甫晚好釋氏學毎嘆
曰吾生甚不如人死必求所謂極樂國者其在村落為
念佛之社將死氣僅屬囁嚅誦佛不休問以家事不對
也祐甫歴官不再其在海陵不欲以捕盜受賞邑有妖
神降于尉卒女子祐甫取其像鞭而焚之母夫人宗室
近屬性嚴重既窶甚欲㩦之依他人祐甫拜而請願獨
居以養其艱食盡力閭里蓋難之及夫人之喪乞貸于
親舊葬祭甚備其妻嘗歸寧祐甫與約吾母練祭則來
已乃踰期祐甫閉門謝之曰若忘姑矣妻從闔中哀祈
千端竟不顧其介然自立如此祐甫死時年纔五十有
一蓋三月某日也葬以十二月十三日再娶林氏子四
人師憲師亮師潛師易女二人未嫁有白蘋文藁十巻
詩説西漢刋誤睡起録皆未成書祐甫于交游寡合而
于予兄弟特善其年有病疾輒以其文藁屬予序且丐
銘其墓予毎謂其不祥未嘗答也今遂果然矣悲夫因
收涕作銘以成祐甫之志而鄱陽章甫冠之為書于石
冠之昨與祐甫俱客于予曰老者也予潁川韓元吉也
銘曰
吁祐甫才允良命則窮文有光抑而信道之常奄不復
世用傷校彼庸孰在亡安求旃霅水陽吁祐甫永此藏
　　韶州太守朝散大夫汪公墓誌銘
公諱杞字南美新安汪氏也英濟王七世孫景徙于婺
源縣景生高高生濟濟生丕丕生惟良是為公曾祖隱
德不仕翰林侍讀錢醇老嘗表其墓惟良生叔漸是為
公祖以子贈奉議郎叔漸生路登紹聖四年進士第官
至承議郎知信州貴溪縣是為公父以公贈至銀青光
禄大夫宗人翰林學士彦章稱其人以比元魯山娶萬
氏贈蘄春郡夫人張氏贈大寧郡夫人寜生四子公其
仲也舊名利國少篤于學方朝廷興舎法于天下公與
兄利往俱選上舎繼而入辟雍解于開封府建炎二年
太上皇帝龍飛策進士始中第授迪功郎南康軍司法
參軍郡經李成兵火大將韓忠武公提軍數萬過郡趣
軍食甚峻守懼不給至乞祠公始仕獨毅然畫策請税
商船盡輸米以濟用度檄公攝倉官應之軍士譁不可
止公呼隊長諭之曰籍各有姓名在也一不如律案其
名告大帥申軍法矣皆噤不敢出聲自卯漏下至五鼓
乃畢人服公可馭衆任建州崇安縣丞縣庫陷失緡錢
踰數十千公聲色不為動第責庫吏限一月俾輸時建
守魏邦逹治有威嚴欲逮繫之公啓曰是無益也積弊
至此願聽其所為不效則寘獄未晚既限滿果盡得之
有兄弟五人訟家資累年不能決公列之庭下舉唐賢
韓思彦飲乳事訓之皆感泣遂均産課民藝桑柘十六
萬株守及諸司競論薦改右宣教郎知饒州安仁縣縣
因冦退後版籍焚逸産税之數殆失其半冒佃匿税餘
五萬緡民輸絹及苗役悉增于舊公括而正之一絹減
税錢三百餘苖米役錢和買十減其四而豪戸兼并所
不利相率騰訟于朝事下漕司委郡丞來治謂公必有
妄用公謝曰一錢出入有簿籍在請以姓名所輸揭諸
鄉有不實者當盡訴矣乃無一人訴者上下彌服公即
興縣學以誘勸其俗略無懲治之意貴人寓公莫不譽
歎知建昌軍南豐縣其治如安仁民以孝行著者凡十
九家根在逃絶戸亦萬餘得税錢六百緡米二千三百
斛催税之長始無償納之患屬嵗旱發廩賑之活數萬
鄉民為立生祠易縣橋以石梁以公名有宿寇張小者
據巢穴幾二十年公合弓兵一戰平之時經界始行不
擾而辦鄰邑皆來問其法逃戸復業者四千三百增桑
柘四十萬修水利四百餘所由是監司以公治狀上聞
遂籍于中書後十有五年公赴官廣東經南豊百姓猶
遮道送迎頌公未忘也知信州玉山縣以其餘力新縣
宇葺舘舎整塗路之阻而獻言者欲開運渠自縣以逹
常山公則拒之曰是不特勞民費用且壞人墳墓甚衆
而山徑髙險皆石亦豈能通也議遂格會鄰境有惡少
奪食頑民鄭一龍亦嘯聚為應公捕誅之百里乂安通
判肇慶府一日海舟數十百奄至若有異府洶懼失所
為公單騎走岸次嘻笑諭之衆皆靡去被檄攝英州閲
再嵗有惠愛既還里中則曰吾老矣築室治竹石聚書
萬巻以教子弟延賓客飲酒賦詩自適朝命除公守韶
州竟丐祠禄主管台州崇道觀者四武夷山冲佑觀者
一當淳熙二年太上慶壽恩霈以龍飛榜進秩而徽州
守臣應詔以公年雖七十歴官治績精力尚强可選監
司郡守亦莫能起也閒居二十年康徤燕怡與其室黃
夫人皆上壽子孫數十侍側澹然無聲色之娛鄉閭敬
之若父祖嵗饑大家務閉糴公獨發私廩損其價以惠
貧者兩邑令至謝于門今年正月考妣加贈恩至猶與
族婣慶會自以致家布衣叨世科雖不及養而贈官封
邑俱至二品諄諄(案此處/有脱文)九十有三官朝散大夫賜服
三品有詩文數十餘巻藏于家娶黄氏同邑進士造之
女年亦八十九矣三男子邦俊迪功郎南安軍大庾縣
主簿邦直當以遺恩受命龜齡舉進士有聲三女子壻
則進士黃欽承黃時心左宣義郎簽書桂陽軍判官方
正已孫男七詠謙諤該誼詞訓孫女七長適董爀次黄
玠次夏朝宗餘在室曾孫男三女二公性介直資明敏
歴宰三邑半刺二千石皆以亷能稱其治邑先教化必
更學舎招延士子至今安仁之學冠于諸邑銀青公在
小官有謂之真清者公因以真清所至榜官舎為名其
貳肇慶為直南恩守訟事守以厚餽為謝力辭不受出
行屬縣宰有以白金二百星助公修廨者公斥寄之軍
帑後宰以贜敗人始服公不負于清名當路公卿知已
論薦亦衆而不肯俯仰以求用老而靜退自營夀藏于
所居之近奬山造僧庵築亭宇甚備至是以十二月壬
申葬焉予頃在信幕公為玉山熟其行事往嵗過其鄉
見公猶精明未衰也今夏如宣城再經其門聞哭聲則
公喪既數月矣因于其家而哀之及葬邦俊等來請銘
銘曰
汪姓之原踦能執干自隨迄唐盛于新安既祀既封我
朝而王將相文儒顯以四方惟婺源宗十有五世聨芳
登名父子以繼嗟哉韶州廉介特立晚秉一麾早製三
邑善政美才足用有為藴竒于衷曾莫究施黄髮鬖然
世其真清樂于家林壽幾百齡有子暨孫足大我後天
祐善人豈惟其壽奬山嶢嶕自營其藏閭里敬思公為
不亡
　　朝奉大夫新知泰州宋公墓誌銘
宋姓自陳州南頓來寓上饒築室城南而葬于德源之
山葢左中大夫直祕閣諱孝先者始也祕閣生三子其
長與仲亦典州治縣有聲稱不幸相繼以殁獨其季以
才諝聞于時淳熙九年由澧陽守賜對便殿天子喜其
對以為才可用在近制既歴郡則應郎選而公恬然復
以郡自乞執政驚嘆曰是何取之廉耶為擇近次畀以
泰州既歸閭里之賀客未竟公得暑疾暴下醫亦易之
甫數日遂不起向之賀者皆失聲悲咤不特為宋氏惜
也將葬諸子來請銘而予之居幸為鄰又與其兄弟往
還亦舊義不可辭公諱适字叔敏即祕閣季子也少嘗
舉進士不利乃求為有用之學聞其鄉先生遽于易數
者往從之遊得其説甚富既而補祕閣宗祀恩調温州
支鹽食所𨽻故多亭戸迓新列裒白金以為費至公獨
不受籍其數還之衆服其亷三年不敢慢易宿弊悉除
歴饒州軍事判官饒號劇郡且刑獄坑冶二使者在焉
獄訟不得自專毎有問不以罪州則以咎幕職公從容
其間辨析無撓嵗小歉元夕攝守者尚欲張燈華餙旦
具公歛板争之屢卻不顧卒從公議諸司用是知薦秩
滿改古宣義郎知邵武軍泰寧縣在閩為岩邑或勸急
財賦緩民訟者公曰此俗吏之為也悉意聽决務適其
平則修學校迪諸生以禮義是嵗鄉貢邑之士為多間
擢第春官既代者將至鄰邑伺其便挾上官勢欲以鹽
數萬斤寄售公拒絶之然後以印付代者民為立祠記
其事得通判靖州靖荒逺有夷獠難馭銓部偶許其闕
親舊謂公曰是道傍苦李也公曰吾貧仰禄所願施為
以報國家亦何擇馳單車就道既視職俄報洞賊入寇
衆號二萬公度主將不任事勸其在告以事付我因求
所以致寇之由命鄉老往諭之賊酋據謝曰吾州所為
類若是吾忍畔乎而官軍徼功欲乗其怠擊之公曰是
吾失信也異日有患將若何遂深入其巢撫定以還通
判臨江軍會秋選進士公分司試院中郡支衣錢不逮
數譁怒不可遏居民匿走懼其將亂公欲出視之主文
者謂有法禁公笑曰輕重有權此法所不載也苟獲罪
某當任之乃犯門而出徒歩至通衢呼卒伍之長告以
利害且曰郡帑錢不足當以吾㕔錢足之衆大喜羅拜
皆歸營不敢動公密捕其首正其罪帥與憲臺聞之欲
上其功公力謝曰是彰守之過也莫不歎服知澧州亦
有猺洞之患公陛辭日上嘗諭以恩信為先公至則宣
布詔旨凡固結其心者靡不備舉猺人感動時相率拜
庭下公又思所以防制之者取四縣義勇及弓弩手分
隸于五知寨而統以都巡檢給器仗教以行陣緩急皆
可用夷獠畏戢無敢犯嵗比不登公講求荒政甚至官
廩之賑頗不充敦勸豪右積穀之家皆使備糶然為定
升斗均價直雖深山窮谷置塲以濟故一州之民獨無
流徙歸入見遂詳言之反覆論奏至于六七時江浙旱
暵上方以州縣賑濟無實為憂聞公言稱善以為才者
此也公為人敦厚儒雅事親孝謹奉二兄恭甚交朋友
以信義而無吝嗇然遇事有守不肯妄進取以徼名利
居閒治廢田為圃藝花竹載酒賦詩與賓客遊從甚適
其為郡見鄰境以發擿縣令為聲名則歎曰今之官莫
難于令使其謬而不法贓而有實罷之何媿責以細故
而不復寛之吾不忍也人用是服其長者始葬歐陽夫
人卜地于崇孝鄉陸村規為三竁植萬松其上時公年
未四十人以為蚤公則曰人詎有不死後數十寒暑會
當同歸今力所可及也然公再娶向氏十五年前亦卒
既啓壙而納之今公遂處其中不謂知命也哉公卒以
七月五日葬以十月九日享年五十有七官至朝奉大
夫考祕閣少年取上第兩為都公衛卿持節案刑以吏
能著累贈至金紫光禄大夫祖諱舜臣故朝散郎通判
憲州以祕閣贈亦至金紫光禄大夫曾祖諱良弼故大
理寺丞以朝散贈至朝請郎妣劉氏薜氏皆贈夫人公
之配歐陽氏向氏皆封安人子男四世譽世儒世侢世
求孫五鑑鑄鏞鏗鏜銘曰
獨夫腥聞覆商鼎㣲歸宗周抱其皿有氏于宋裔斯永
在漢則昌唐則璟聲名昭垂業彪炳逮于我朝繄國姓
惟宣暨元族之並公家淮陽系滋盛卿月輝輝近相暎
子皆方州季益令承兄事親友以敬良于效官逹為政
獠夷綏和民不病左符載更時遇聖年不我留逝期命
猗嗟後人席餘慶
　　太令人郭氏墓誌銘
夫人郭氏葬臨安府餘杭縣湖西之原十有八年矣其
仲子為福建路轉運副使書來請曰公碩不天六嵗而
孤當﨑嶇戎馬間母氏提而南葢嘗變姓名易藍縷避
狼虎之暴得以全諸子也既又教之從師友追賢能齒
士大夫之後僅以伯氏之恩而致封焉壽固不為夭然
公碩冒符節躐臺省荷我朝光榮諸孫繼竊科第稍稍
自振而甘毳之養乃已不及前日菽水酸寒念之痛貫
心膂或逹旦不寐無以自贖也惟追逺之義宜有以叙
其平生説懌其善美以慰于幽宫信于後世而適奉使
指留連蜀道已後其時矣今願有述也君舊嘗為鄰熟
吾親之行事其不可以辭嗚呼予亦少而孤奉母而不
得終養者也故見侍其親而安榮壽考者則不勝凱風
寒泉之思聞悲哀思慕之言不翅如自已出也而夫人
享年又與吾母同况耳其話言目其善教與其子還往
猶弟昆今白首相望其子之悲亦我之悲也顧何愛吾
文案夫人唐汾陽王之後也其世次不可詳攷而家于
開封曾大父諱某為監主簿大父諱某為縣主簿仕不
致顯考則諱師厚娶皇族濮王宫仲愈之女為保義郎
而不喜出仕優㳺里閭以琴酒自適夫人天性沈靜不
事華侈雖世居輦轂下服飾澹然未嘗輒徇時好故親
族内外咸知其賢魏邸宣州觀察使為其第三子贈中
散大夫諱某者聘焉夫人既歸外家之族而宣州子舎
素多所娶皆名家大姓獨推夫人婦道為可則葢居家
孝而和奉祭祀備而潔處用度儉而不陋恂恂色莊而
氣平雖女功之巧未嘗自衒巳能以驕人也遇人有不
善私面諭之不以語于衆善則與衆稱焉舉族敬愛以
為不可及中㪚喜交㳺下士酒醴之會無虚日夫人聞
其與客對談吟哦賦咏必竊聽而喜為之治具益不倦
靖康元年中散下世金人之禍起夫人攜其兒女六人
間關避地四方閲再嵗始能渡江所謂變姓名易藍縷
者皆其實也雖衣食未給而朝夕厲其子以讀書曰爾
父之後不可不立也其長子公顒以取應得官至武德
郎淮南東路兵馬鈐轄次公碩也以紹興二十一年登
進士第則又誨之曰學非止一第也宜有以充之故二
子之仕皆有聲稱籍甚及公碩為餘杭縣而夫人疾不
起隆興二年十月二十有五日葬則閏月某甲子也享
年七十有六以公顒通朝籍封太孺人慈寧慶夀恩封
安人今累贈至令人云四男子公顒以淳熙五年卒于
官公碩今為朝請大夫直徽猷閣就差知寜國府矣其
二則早世二女子嫁敦武郎吳泳之從義郎李璟諸孫
九人彦綝成忠郎淮南西路將領彦縉宣教郎新知臨
安府於潛縣彦銓承務郎撫州金谿縣丞彦絅迪功郎
處州縉雲縣尉三人皆登進士第者也彦紆迪功郎新
信州司戸參軍彦綰將仕郎彦紆彦組彦綩尚㓜孫女
三迪功郎汀州寧化縣尉鄒作德進士黄準從政郎䕫
州路提㸃刑司獄檢法官王逸其壻也噫婦人無外事
視其相于夫者足以知其内視其子與孫之成立足以
知其教況如夫人其操行著于宗族之間而節義立于
艱難之際士大夫聞其風望其門而咨嗟嘆羡之不足
此詩之所以著詠史之所以紀而不遺者也其敢不銘
銘曰
孝而和順而敬是為女德之令冰玉其清松柏其勁是
為婦節之正有子而賢有孫而盛足以見吾毋道之聖
人有一其可稱況美備而莫竝耶餘杭之阡湖水淵淵
史或逸言視此其傳歟
　　安人張氏墓誌銘
夫人張姓諱法善世為和州清曠人伯父卲始登進士
第為敷文閣待制贈其祖幾至金紫光禄大夫父祁歴
淮南轉運知江州寓直祕閣終右朝散郎妣李氏某官
文淵女也夫人生二十四年為右朝請郎直祕閣今寧
國府長史韓君元龍繼室年三十九乾道八年九月二
十四日殁于寧國官舎長史將葬夫人而以書抵其弟
某曰吾之娶于張也因子之議也不幸巳矣其亦子為
銘之蓋夫人之兄孝祥妙年以文學冠多士入中書為
舎人名聲籍甚方其校中祕書也某實與之遊而夫人
淑稱稔于外江州擇其壻甚艱長史時為縣天台亦再
娶再夭無復㛰意舎人獨與某議以夫人歸吾家謂夫
人性靜專且知書能誦佛經習于世故舉族人人敬之
宜為長史配也既嫁而奉太夫人謹甚撫兒女如已出
遇事整然有條大小咸喜無一不逮所聞者嘗因小疾
太夫人躬撫摩之夫人遽起曰姑也而以女視婦乎其
何敢不事姑如母也後數年長史官荆南太夫人得偏
痺之疾夫人扶掖起居凡湯劑食飲必歴其手而後進
如是踰一紀太夫人既棄諸孤未終喪而夫人遂哭其
兄與其女弟又重罹江州之戚期功衰斬殆不堪其憂
由是亦得疾病屢作而未平乃趣長史俾為其子婚而
嫁其長女日夜以為言及婦與壻將踵門則喜甚力治
其所須急者紉治補苴頓忘其勞且曰吾畢此死亦瞑
矣不數月夫人疾果甚一日呼其兒女婦媪悉坐牀下
告以家事諄諄累數十語而已生二女返麾去之曰是
幼未有知也徒亂人意命浮屠作懺度法而侍婢擊磬
聲未絶而逝男曰沆女曰妙智適左迪功郎新饒州安
仁縣主簿李景和其二女則曰紀十有二嵗曰華九嵗
矣嘗生一男曰相老未晬而夭遂以是年十二月丁酉
葬夫人于宣城鳯凰山介于先夫人與長史前二夫人
塋之側長史悲不克自銘而俾某銘始某兄弟既終喪
而别也夫人泣曰某已屬疾矣叔他日來當不復見也
嗚呼孰謂其果然哉銘曰
潔身而家女之德事姑猶親婦之職俗澆不還世乃識
鳲鳩之儀矧如一能齊死生繄學力不相夫子吁可惻
兩殯之原姑之側銘焉弗忘此其室
　　榮國太夫人上官氏墓誌銘
夫人上官氏邵武之著姓也夫人之考以儒學奮為左
中大夫出入顯仕始大其門夫人生而靜專不妄言笑
中大夫異之擇配甚久故戸部侍郎季公有聲太學以
上舎擢第夫人歸焉侍郎家處州之龍泉蚤孤而貧夫
人不逮事其舅姑遇嵗時薦祭稱家有無必具以潔與
其夫均感慕不翅如逮事者嘗歎曰吾為君家婦凡事
死猶事生也既侍郎為辟雍直講季氏之宗有不令者
以其上世清平里之塋山竊售于僧寺侍郎謁告歸義
贖之禄薄素無積將貸于人夫人泣曰吾父母資送我
者以為君家助也君松檟不自保吾安所用焉盡倒其
奩以贖其山且以其餘增地甚廣置廬舎守之曰俾後
世知自君得他人無敢預也于是季氏之族無大小皆
稱夫人之賢且服其識至今薪槱不敢望其墓林曰此
上官夫人賜也侍郎以徽猷閣待制經略廣州既三年
得請奉祠矣未去廣而殁諸子未冠夫人護其喪獨行
數千里歸袝清平之塋襄治甚備已而慨然曰吾于季
氏無負矣猶欲教其子使得齒于士君子之流然夫家
無依盍亦依吾父毋乎乃又挈其子間關居于邵武從
中大夫時中大夫諸子皆早世惟夫人在夫人日侍其
二親退則躬課諸子誦習夜分乃寐率以為常中大夫
與其夫人年皆九十而終夫人始去其親之舎築室郡
城聚居十指諸子嶷嶷仕有能稱相踵至于刺史二千
石諸孫十餘間受命或預鄉薦孫壻六七人被服儒雅
鄉閭指為盛事然不幸十餘年間三子者前卒獨季息
圭侍左右夫人年已八十人亦不堪其憂而夫人自少
觀浮屠氏書泊然無甚哀戚之累將終之夕僅以少疾
猶合目端坐誦華嚴經滔滔無一語謬淳熙五年二月
三日也圭將以是年十月某甲子袝夫人于侍郎塋北
之右而來請銘始予家與夫子家同避寇邵武山谷間
吾親與夫人年相若而諸子與吾兄弟年又相若也弦
誦相鄰間亦同試于有司及仕途相逺吾親既下世而
聞夫人壽考康寧未嘗不歎羡欽慕以為其親之榮也
繼而知其兄弟夭折至于再三亦未嘗不感愴嗟惜以
為其親之哀也觀夫人所守與其自謂無負于季氏者
豈不信然哉惟夫人少為淑女長為賢婦老為令母勤
儉有禮法其處已莊而和其治家嚴而有則其于内外
親族睦且有義而又逹于哀樂死生之際其可不銘初
夫人以侍郎貴當封碩人而侍郎回以封其母厥後諸
子既通朝籍始封太碩人遇皇太子恩加封太淑人郊
祀與慶壽典禮歴封縉雲文安永寧三郡太夫人淳熙
三年封榮國太夫人春秋葢八十有五曾祖諱某祖諱
照贈光禄大夫考諱恢母令人髙氏男四人奎承議郎
通判明州壁朝奉大夫知通州埜朝奉郎通判贑州皆
前卒者圭通直郎福建轉運司主管文字孫十六人鋚
鑒崟□䥍夢符􁁉鎜鑒鑾鏊釜鋈􁁉鋆䥐孫女八人長
適惠州河源縣令陳希黙次適漳州漳浦縣主簿張棐
次適贑州雩都縣主簿王榕次適福州左司理參軍王
浩㳄適建寧府甌寧縣尉朱頔孫次適隆興府新建縣
尉廖敏德次適饒州文學吳悦次尚㓜曾孫七曾孫女
六侍郎諱陵字延仲云銘曰
女美之盛婦德之令其守也正有夫而賢有子而傳亦
謂為全不罹于艱不踐于難行奚可言既得其寧又居
其成壽考則榮匪生與樂不滯而覺道斯可學懿躅清
規聲聞以垂視此銘詞
　　太恭人李氏墓誌銘
夫人姓李氏其先蓋上黨人而家開封七世祖諱崇矩
為皇朝開國勲臣任樞宻使贈太師封河東王謚元靖
髙祖諱遵勉尚太宗第八女獻穆大長公主任鎮國軍
節度使亦贈太師謚和文曾祖諱端懿任鎮國軍節度
觀察留後贈侍中祖諱説任感德軍節度使考諱宗任
奉直大夫直徽猷閣妣王氏封恭人故集賢校理安國
之女夫人生世族襲富貴皆清儉好禮出天性而外家
本儒學見聞有典型初適符寶郎錢端義生一女子矣
而寡為朝請大夫祕閣修撰韓公繼室公名球字美成
出入中外有名聲而一意官事未嘗問家有無夫人曰
治家吾職也盡發其積與已資送之具以置良田築室
臨州為寓居計一旦有負米輸于庭者修撰驚問之夫
人笑曰此吾家租也乃謝夫人真助我者既而修撰自
䕫易帥荆南不起于道二子尚㓜或勸夫人謀地以葬
無庸歸夫人慟曰昔吾夫葬吾姑信州也盍使從焉我
則無如之何聞者為出涕蓋間關逾數千里負其柩袝
于太夫人鄭之側即墓所築室廬以為僧居買田數十
畞給之且歎曰吾家在逺不得朝夕此也故至則流連
數月不忍去夫人不逮事其舅姑而嵗時薦祭潔嚴齋
莊不啻如奉其生嘗聞鄭夫人欲飯浮圖氏且千萬久
而未償夫人曰是亦吾夫之願也顧不能遽集因以田
施疏山白雲僧舍俾收嵗租以為飯僧之數凡六年而
後畢方建炎亂離夫人家隔絶道經泗州僧伽塔下炷
香于頂祈與父母相見而死未幾家問果至及奉直公
殁藁殯于南安甚久夫人歸韓氏乃舉而厝于臨川修
撰喪迎王夫人養于家王夫人年過八十疾革謂所親
曰吾生事死葬之託一女而已孰謂不如男乎奉直公
嘗誦華嚴經欲百部以禳兵火之厄僅及其半夫人誦
至二百部以酬先志蓋夫人資孝謹雅好佛學嘗從其
徒法真乞名法因又謁宗杲于徑山得號安靖道人晚
年布裘飯蔬翛然黙坐或誦佛書意有所會至忘食飲
也然夫人善治家凡家事細大悉有法貨泉穀米之用
知所均節周旋内外親族稱其戚疎厚薄之誼論者以
謂使為一男子其稱能吏才大夫決矣躬教二子以詩
書嘗撫之曰乃翁有官業聲譽在人若等無負之也既
二子皆舉進士預薦送則喜曰其將有傳耶以慶夀恩
封太恭人淳熙四年從其長子官于行在所得疾以逝
六月十日也享年七十有四以七月辛酉合袝于上饒
縣禪寂之東山修撰穴之左二子者長曮從事郎監行
在雜務雜賣場門次歴迪功郎監湖州新鎮市女三前
氏出也壻則朝散大夫荆湖南路提㸃刑獄晁子健朝
散大夫主管台州崇道觀李鄩朝請大夫直祕閣孟充
孫男元芝元蓍元葵女孫二其在錢氏女子則嫁通直
郎知寧國府太平縣詹承宗夫人之行與事元吉以族
姓知之為詳故不辭而銘銘曰
惟天地義女正乎内柔則有位家則有饋去古寖邈姆
訓益亡不組不紃視以為常猗嗟夫人世有令緒少為
順婦長為賢母克相其良以成其家儉而不嗇飾而不
華膳羞酒醴被服在體妾媵閨房率有綱紀我繩我規
左右其宜自今視之蔚為女師夫人既老復奉其親誨
其二子施于後人死生常理壽夭匪貳夫人學焉蓋已
知此葬從于夫亦侍其姑鼓鐘其隅夫人所廬
　　安人盧氏墓誌銘
淳熙改元之七年予始居南澗有腰絰候于門而以書
見者徐姓文卿其名拜而泣曰先君子幸有契也文卿
之毋將葬于玉山縣安平鄉魯家原矣願賜以銘予驚
問之則故攷功郎中徐公漢英之季子也而處州趙使
君文鼎嘗與俱來道其力學習文之善及觀其書詞則
知古義欲以顯其親之淑于百千年陵谷遷變之後者
又其里人相與狀其夫人行事甚縟是可述已蓋攷功
諱人傑字漢英家信州玉山縣少通春秋為名進士登
巍科鄉閭皆慕其文與余頃同在郎舎朝夕晤語推為
長者既又同持節江東西書問往來見其家有緒有條
而攷功得悉意王事于外而無閨門之慮知其内為之
助也今遂見其子之立而將不墮其家之傳足以知其
母之教焉夫人姓盧氏世為衢人曾祖襃祖元逹父經
習儒業不得仕而其從兄驤仕至侍從有文名為衢之
著姓夫人性端重不妄言笑年十七以嫁復州教授周
君之才有子與女三人矣周君不幸即世夫人提其孤
奉其柩由數千里歸居且十年不忍去其姑之左右逮
終姑喪乃若有所不容者夫人之母徐歎曰吾女無所
託矣必託于士之賢者庶幾其肯從焉而攷功久失其
配遂以夫人歸徐氏攷功素薄于生業夫人治家勤儉
有法接其婣族和以盡禮凡祭祀賓客人莫知其貧撫
其前氏二子如己出已乃自生子文卿也攷功既捐館
舎夫人日夜誨其子以詩書而家事自任不以衣食勞
其子俾求賢師友而問學焉蓋其志尚可見如此子三
人禹卿迪功郎峽州宜都縣主簿前卒次湯卿文卿孫
十人曰騏曰駉曰驥駟方預秋貢名餘尚㓜其在周氏
子則曰卬女則適廣州番禺縣丞富桷進士祝麓饒州
餘干縣主簿潘漢卿夫人以攷功遇郊恩封安人年六
十有四終則去年三月十一日葬則今年十二月六日
也為之銘曰
相其夫巳有家矣又教其子而傳焉特未享其榮與養
也是不畀其年耶悲夫
　　太宜人毛氏墓誌銘
趙氏之子將葬其母踵門而泣曰善罙生四年而失先
君子以靖康之難先君子亦流離四方雖在濮屬五世
而近孑然無田舎以依繄母氏是恃上有兄下有子姪
誨之學以自奮僅列于仕矣又誨之忠勤廉恪俾盡力
焉今不幸而親不侍也相與忍死以襄大事而吾母温
恭之德潔正之行懼于湮沒無聞君其哀之而賁以銘
曩予守金華郡善罙猶以武爵任筦庫好學而文愛其
才也既而果登進士第而貳令于建安予亦舊為建安
宰嘗取陸景倩事以名丞廨一堂曰真清逮今三十年
邑人言善罙清甚至捐其可得之俸以治其官舎為不
負于堂者及居喪號慕如禮法寫佛書數萬言以為薦
祭鄉之士子敬而記之則予可不銘以慰其思惟夫人
蓋毛氏世為衢之江山禮賢鎮人左中奉大夫京之孫
左朝議夫夫亨之女也為武義郎趙君不偄之繼室夫
人㓜有令聞善女工習詩書武義任禮賢鎮而喪其前
配王氏有男子二人矣夫人歸焉主饋字孤家人宜之
僅十年而武義即世夫人年甫二十有七生二男一女
子守義莫奪躬治其田廬以緝其生理掩關教其子外
勤儉自頤日課釋老氏經刺繡其像製為幡幢貨其簪
珥用祈武義之福聞其子有佳客雖手自治饌弗憚或
不如已者來戒使謝之故其子孫表表甚立淳熙之八
年也夫人生朝方燕親族而善罙貢名禮部孫汝勲中
取應選郵音竝至里巷懽呼以為榮而夫人澹然不為
動曰此子弟之常也及在建安而善哲善慈官亦近地
嵗時來侍觀者以為慶謂宜見其子孫之顯且大而夫
人益享其壽考也而年纔五十有八以逝向之里巷之
人與聞其事也莫不哀之況其子孫乎子善哲修武郎
福建安撫司淮備將令次未賜名而亡女適秉義郎郴
州桂陽縣尉祝元齡次適忠訓郎監循州商税祝九齡
前氏出也善慈從義郎監潭州南嶽廟善罙宣教郎知
建寧府建安縣丞女適忠訓郎提㸃廣南西路綱馬驛
程江邦佐夫人出也而夫人撫之若一㛰嫁無異儀人
莫知其先後也孫男七汝勲承節郎監潭州南嶽廟汝
南汝邲汝孖汝屾汝用汝辡皆舉進士孫女四長適進
士伍椿年餘在室夫人以長子陞朝列封太安人壽聖
慶典封太宜人淳熙十一年九月十八日終而葬以十
二月壬申其地則江山縣崇善鄉其山則黄岡原銘曰
正以齊其家義以迪其子潔而不渝儉而好禮宜享其
榮奚遽而止百世而下是惟德婦之里
　　左奉議郎知太平州蕪湖縣丞趙君墓表
隆興改元予為丞大農秋九月有持書自外至視其題
有異曰孤子趙而廉夫名者視其詞益異曰不幸死蕪
湖矣今奉其喪歸惟君與最厚願具舟以行予大驚是
予友任卿子耶因哭之失聲遂告任卿所厚善侍御史
周元特而下與朝士之識任卿者莫不愕立聚歎以謂
任卿而止于此也明年其弟益卿既葬任卿于處州嚴
水縣孝行鄉大曲之原而來請曰葬遽不及銘也願有
以表之始予官龍泉與任卿兄弟善後官建安又與任
卿遊加密平生之交無一二數固宜為此者蓋任卿趙
氏諱彦堪任卿其字也冑出秦悼王曾祖叔昻保寧軍
觀察留後東陽郡公祖千之莫州防禦使文安侯父公
紹承節郎任卿與其弟自少來外家承節君陷于京師
母夫人吳氏繼喪相與力學取應而任卿對策居第二
授保義郎法當得任歎曰任則廢學矣父母皆不及養
吾何可不自立約其弟俱奉祠以舉進士凡五監廟南
嶽再貢于禮部始中其科得出身改授太平州蕪湖縣
丞紹興丁丑嵗也任卿未登第時嘗為建州都作院郡
守部刺史咸以牋奏屬之待以文士而任卿自課其職
益嚴曰不可以是而怠也及在蕪湖嵗大水周行田間
其下無敢秋毫取于民者會敵犯淮甸大軍道邑日數
千人近鄉洶洶盜且起令移疾不視事任卿慨然趨縣
之堂上獨立指呼無一不辦治歛居民壯健者為兵列
五戍境上命土豪主之鼓聲相聞盜以不發安撫使始
命屬縣團結民兵而邑以先具告戸部侍郎劉季高按
行江東才之委以鹿角寨任卿曰寨固易事今淮既擾
矣民渡江接武天寒無食凍餒死道路是敵未至而先
害之也願以常平米賑之兩月季高是其請由是所全
活甚衆明年邊事息任卿謁于縣冀新縣學以起鄉閭
之秀者衆皆難之任卿笑曰縣官銜有天子命以主學
事為名今名存實廢得乎請無藉民力而以己力因相
與出俸邑之豪于財者皆求助而學以成今參知政事
虞公為守一見喜之符檄下于邑者不他屬也既虞公
制置荆襄將辟以從而任卿已疾矣任卿初以盛夏受
民輸縑勞甚得疾而醫者誤投其藥縣民聞之日踵門
問狀逮其亡皆抵縑于地號呼相弔以為自是不可活
也夫以任卿臨政無所自私能鈐制吏姧而得民情如
此使其致位寖高得年且永則其施設庸可既耶蓋宋
興號賢宗室不過工文詞察吏事類能表暴自見至任
卿則衣冠笑貌退然如寒士識與不識莫辨其宗室子
也其為文瞻而蔚詩敏以妙于書無所不通而未嘗以
其所長葢人遇事裁決精審優游不迫亦不肯近為名
聲與之居莫見其喜愠然久而後知其益又其人方頤
而博背敦敏重厚可望以功名者而官僅七品仕止縣
佐年纔四十有三天之祐善非耶人之骨相抑又何可
期耶吾聞天之道吝于與人之賢而不吝于與人之壽
無以畀其身必有以昌其家則人亦徒為任卿戚戚也
娶吳氏其母舅歸州司理參軍欽降之女男三人亷夫
其長也次寛夫立夫女六人長前夭餘尚㓜任卿卒以
元年秋七月十九日葬以其年十一月四日積官自忠
訓郎換左宣教郎後以年勞加覃恩至左奉議郎云
　行狀
　　敷文閣直學士左朝奉郎致仕劉公行狀
曾祖昈贈尚書刑部侍郎祖逢太子中允贈左光禄大
夫父撫贈右太中大夫母王氏贈太碩人公諱一止字
行簡湖州歸安人曾大父而降世以儒學名家伯祖述
以直道清節事神宗為知雜御史疏新法得罪者也御
史之子握年十八登進士第至龍舒守見公尚㓜趨于
前命賦詩操牘立就語竒出舒州撫而嘆此異童子吾
宗其興既公舉進士又少于舒州四嵗未冠試太學屢
先多士聲稱籍甚丁内外艱跣哭就道見者為感動家
貧力葬無遺禮有司欲以公應八行選公曰行者士之
常也謝不就宣和三年始獲奏名禮部唱第廷中少年
朋從多以貴顯至公名莫不舉笏相慶公視之泊如也
得監秀州都酒務人皆言公宜在文字之職公不卑其
官事以辦給長吏知公名未始以常僚待之也秩滿為
越州州學教授時翟汝文知州事間出所為文屬公定
其藁至以詫客曰頗曾見人物如此乎公既代去避地
于姚江傅崧卿來攝郡政書禮致公即勸傅公起義以
赴國家之難至稱劉琨祖逖同寢之事語甚激烈傅公
感慨流涕會李參政邴得祠過郡見公留語終日密薦
公人物議論宜在朝廷蓋不使公知建炎四年得用為
詳定一司敕令所刪定官紹興改元召試館職因對策
極言當世之故且曰天下事不克濟者患在不為不患
其難聖人不畏多難而能圖爾昔吳王夫差既勝齊而
子胥以為憂曰是吳命之不長也未幾果滅于越吳人
侵楚及郢楚人大懼而令尹子西獨喜曰乃今可為矣
而楚以不亡是禍福倚伏果不可料而不可不為也如
其不為而俟天命自回人事自正敵國自屈盜賊自平
有此理哉上覽之稱善且諭近臣劉某所對剴切知治
道欲驟用公而執政者不懌也除祕書省校書郎攷試
兩浙類試進士公語同列科舉方變欲文學之外通時
務爾凡言渉浮靡者盡黜之既皆患無其人公袖出一
軸曰是宜為首及啓號乃張九成也九成以行誼推重
鄉里餘多一時聞人衆始厭服是年冬遷監察御史即
上疏論君子小人用否之辨以謂天下之治衆君子成
之不足一小人敗之有餘君子雖衆道則孤小人雖寡
勢易蔓且引易五陽決一陰其卦為夬而繫辭則曰君
子道長小人道憂也夫以五君子臨一小人不曰道消
而曰道憂蓋上下交而志同如泰之時然後小人之道
不行若徒能使之憂則將圖之而無不知矣朝廷行事
無一定之議公又上疏陛下憫宿蠧未除念頹綱不振
政煩民困用廣財殫置司講究德至渥也曾未聞有所
施行恐以疑似之説欺陛下曰如此將失人心矣夫所
謂失人心者刑政之虐賦役之多則失百姓之心好惡
不公賞罰不明則失士君子之心若無是則失者小人
之心耳失小人心而得百姓士君子心何病焉願審其
利害當罷行者斷自聖衷勿貳勿欺則事之委靡不振
者悉舉矣上覽奏嘉納時庶事草創有司法令類以人
吏省記而吏生因緣欲與則以與例進欲奪則以奪例
陳公曰法令在姧吏猶得侮之今一切聽其省記欺弊
可勝言願以省記之文送敕令所定而頒焉公雖未嘗
任言責而論事不一方手詔詢中外利害命大臣修政
之日公即具言宣王内修政事者修其所謂攘四夷之
政而已如緩其所急先後倒置何修為哉今不過簿書
獄訟與官吏遷除土木營建之務未見所當急也又言
人才進用太遽而仕者或不由銓選朝廷之士入而不
出在外者雖有異能不見召用執親喪非軍事至起復
為州縣官皆僥倖之門不塞而至公之路不開爾又請
選近臣曉財利者倣唐劉晏法瀕江置司自辟官吏以
制國用鄉村皆置義倉以備凶荒增重監司自轉運副
使至提㸃刑獄竝以曾任侍從官為之及令侍從臺諫
各舉所知當是時雖中丞侍御史有論必咨公而後決
明年秋遷起居郎奏事上前上迎語曰卿朕親擢也自
六察遷二史祖宗朝有幾公謝臣不足以知舊典尚記
宣和間張徴李棁與臣實同顧臣何以當此公既荷上
知其在臺察已刺口論事至是因面對極陳堂吏宦臣
之蠧執政植私黨無憂國心翌日遂罷為主管台州崇
道觀寓德清僧舍杜門卻掃自放于山水而詩文益清
健閲二年召為尚書祠部員外郎奉神主于温州未行
改權發遣袁州又改浙東路提㸃刑獄公事加直顯謨
閣公盡心庶獄毎行部其株連久繫者釋遣動數十百
人守令至􁂚眙而民或畫像以祠公然悍强冒法者未
嘗故縱越有巨姓怙富橫甚致仇人于死賂二三逹官
求以為受雇覬末減公治之愈急屬吏咸恐公不顧卒
刑于市一路始服公之平會攝安撫司即奏疏比年帥
臣權稍輕屬郡莫能統攝調兵則不遣移食則自占今
既罷管内安撫矣則諸郡有得便宜指揮者亦宜聽帥
司節制以革前日之弊秩滿除權發遣常州未赴召入
祕書為少監既賜對上曰知卿久外無為卿言者也公
頓首稱謝居兩月復為起居郎遂遷中書舎人兼侍講
賜服三品時九年正月也會莫將亦賜出身除起居郎
公亟上奏將以太府丞驟綴從班前此未有道路籍籍
以為將上書助和議而已臣之誤恩與將同制臣若不
言人必謂臣自為地而不忠乞併與臣罷之疏入不報
九月遷給事中仍兼侍講徐偉逹除知池州偉逹嘗事
張邦昌為郎者也公言邦昌僭逆凡仕偽之人皆知諱
其官惟偉逹至今自謂郎中豈稍有廉恥者一郡既足
惜且無以示好惡于天下遂罷偉逹吕伉以大臣子除
貼職添差浙東提舉茶鹽王存等非老病而罷從軍與
差遣公皆謂不可至貴近之請尤論執不避其下雖小
事悉爭之孟忠厚乞試河南一郡公奏后族業文如忠
厚不可多得此例一開有出忠厚下者何以禦之汪伯
彦知宣州入覲詔以元師府舊臣特依現任執政給俸
公曰伯彦誤國之罪天下共知節度使俸借減尚不簿
况州供給圭田之厚以郡守而依執政殆與異時非待
制而視待制非兩府而視兩府者類矣上皆為罷之武
臣王仲寶等押扈衛人馬依康履例給料厯公亦奉料
厯非參選不可給一二年來始以給竒功者履等非奇
功而仲寶又其屬也廖剛時為中丞謂其僚曰臺當有
言皆爲劉公先矣我輩獨無愧乎居瑣闥僅百許日繳
奏未已用事者始忌公因誣公薦士失實又罷為提舉
江州太平觀久之除祕閣修撰十五年冬除敷文閣待
制議者希用事意謂公辭免有譏誚遂中格併奪修撰
二十三年上疏請老始復祕閣修撰致仕九月再除敷
文閣待制二十五年用事者死上更媺庻政即起公赴
行在公雖屏居鄉閭非無意于當世者聞上有命不敢
即辭杖而造朝至國門辭曰臣死且憊念竭力以報陛
下然足嘗跌而傷拜伏不能如儀惟陛下貸而歸之上
雖思公之賢渴欲見公而亮其無隱遂進公敷文閣直
學士致仕以歸紹興三十年十二月初四日以疾終于
家享年八十有三明年正月丁酉葬于烏城縣澄靜鄉
趙村後塢山之原官至左朝奉郎爵至長興縣開國伯
食邑至八百戸訃聞贈左朝散大夫娶臧氏同郡記室
參軍詢之女勤儉有禮節閫内巨細未嘗憂公而勸公
以游學及公既逹不以為喜既退不以為蹙先公十年
卒男二人巒右宣教郎主管台州崇道觀嶅右承務郎
淮南東路提舉常平司幹辦公事孫男九人簡符筥筌
篆皆將仕郎籕策籍箴業進士孫女三人適張頴周楠
而一尚㓜公少敏悟七嵗能屬文既長博極羣書至星
厯方技佛老之説莫不窮析要眇為文章推本經術出
入韓柳不效世俗纖巧刻琢雖演迤宏博而關鍵嚴備
鄉人士大夫葬其父祖得公誌墓乃以為榮其為制誥
明白有體麗而不佻雖書詞填委一日數十倚馬輒辦
嘗曰人君訓告賞善罰惡辭也豈過情溢美怒鄰罵坐
之為哉故公在詞掖數月人爭傳頌顔魯公孫特命官
公當制偉甚上歎賞不已至手書之其為詩高處陵轢
鮑謝下者猶足奴視温李然清深簡易自成一家吕舍
人本中陳參政與義皆號能詩得公詩驚曰此語不自
人間來也石林葉公夢得與公平生交其論當世人物
以公為第一流至公詩亦曰世久無此作矣有類藁八
十巻藏于家公儀矩整秀樂易長者聞人有小善至單
詞隻句可取率稱道不容口後進經公指授其為文必
可觀然公于文蓋無所不能于學無所不通自少馳聲
場屋四十始得一第暮年僅掌書命曾不得上玉堂為
學士其雍容獻替已不勝忌克擯廢于祠宫者十有七
年及上欲用公而公已老矣嗚呼使公而早得用用而
不為憸人間之既間而歸不病而至于復用則其所立
詎止是哉公文章之餘筆法甚工而樂府亦盡其妙京
師市人鬻者紙為之貴而公實冲澹寡欲戲于翰墨自
布衣至登法從不蓄聲色雖飲食奉養未之少異閒居
不妄營一錢客或謂公宜有以遺子孫公誦疏廣之言
以對退而誨其子則曰吾平生通塞聽于自然惟機械
不生故方寸自有樂地年逾八十抽思作文不減少日
臨終之秋豫戒其家疾既革無一語謬蓋逹于性命如
此予兄弟久從公遊荷公之愛為深故知公行事為詳
而公之二子且以治命來屬因泣而次之
　
　
　
　
　
　
　
　南澗甲乙稿巻二十二
