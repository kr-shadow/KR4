#+TITLE: 續軒渠集-元-洪希文
#+DATE: 2016-06-11 12:25:11
#+SOURCE: github.com/kanripo/KR4d0480 master 701928c0                
欽定四庫全書　　　　　集部五
　續軒渠集目錄　　　　　别集類四(元/)
　　卷一
　　　五言古風上
　　卷二
　　　五言古風下
　　卷三
　　　七言古風
　　卷四
　　　五言律詩
　　　五言排律
　　卷五
　　　七言律詩上
　　卷六
　　　七言律詩下
　　卷七
　　　五言絶句
　　　六言絶句
　　　七言絶句上
　　卷八
　　　七言絶句下
　　卷九
　　　詞調
　　卷十
　　　雜著
　　　　(臣/)等謹案續軒渠集十卷元洪希文撰卷末
　　　　數頁則其父巖虎詩也巖虎詩名軒渠集故
　　　　希文集以續名然軒渠集斷爛不存故摭其
　　　　遺詩依伐檀集例載於末前有希文自序嘉
　　　　靖癸巳其七世族孫紹興知府洪珠請山隂
　　　　蔡宗兖刋定宗兖序稱其以山澤之臞出山
　　　　澤之語譬諸夏鼎商鬲華采雖若不足而渾
　　　　厚朴素之質使望之者知為古器今觀其詩
　　　　純沿宋格於元季華縟之風明代堂皇之體
　　　　迥焉不同而清遒激壯亦足落落獨行也巖
　　　　虎字徳章號吾圃莆田人宋末嘗為敎諭希
　　　　文字汝質號去華亦嘗官訓𨗳云乾隆四十
　　　　二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
續軒渠集原序
續軒渠集者洪西淙公祖遺之詩稿也一日出其稿以
示宗兖且曰是祖父子俱以詩鳴父詩曰軒渠集子詩
曰續軒渠集父集蠧爛不存子集楮墨僅具子孫㣲意
謂梓傳庶幾可乆惟君子公心酌之予未視其集無以
應也既繙閲數日廼復于西淙曰是儒博學而志於道
者其發之聲詩所謂以山澤之癯而出山澤之語也譬
諸夏彛商鬲華采雖若不足而渾厚朴素之質使望之
者知為古器而自冺其雕巧之心也盍梓之以訓厥宅
里西淙曰惜父集之無傳也予曰父子一至祖孫一徳
子有文則可以知其父孫有謨則可以識其祖嘗聞軒
者開也渠者大也胸次悦豫之義東漢薊子訓之方言
也故父子相賢一家之軒渠矣祖孫相賢奕世之軒渠
矣謂軒渠之義見於詩章則可謂詩集盡夫軒渠之義
則不可也天地聖賢之心不能盡載方䇿而父子軒渠
之志公何獨得於意外乎西淙莞爾而不言續集詩五
百餘首今抹去一百三十五首梓行四百三十五首類
分為十卷外附刻一卷作軒渠集者名巖虎字徳章號
吾圃續軒渠者名希文字汝質號去華山人俱宋末元
時莆田人西淙名珠字玉方二儒之七世族孫也今為
紹興郡牧嘉靖十一年嵗在壬辰秋七月吉山隂蔡宗
兖序
續軒渠之作始於天厯戊辰館於游洋夀峯方氏也方
氏子淑年未志學予以講習餘力覃思於詩嵗頃得律
詩及絶詩古詩長短句五百首方氏子集以示予予目
閱舊稿時有佳處亦不可盡謂村舎學堂中語也因追
念先君子晚嵗試校㳺洋琴書日永燈火夜闌翁季談
及此事翁有軒渠卷帙行于世視予斯作徃徃竊肖之
然未免有具體而㣲之嫌兒子琦執筆侍而言曰請名
以軒渠續集可乎予曰汝大父之學我弗敢言今汝之
請似也然續之義談何易易昔太史公執其子之手泣
而言曰予先周室太史也至於予而中衰廢聖徳而不
載滅賢士而不述汝復為太史則續吾祖矣厥後史遷
卒繼其志成其業以永其傳必如是然後可以言續談
何易易吁今予兹編使具眼者見将有貂不足之誚又
安敢學漢延夀先賦靈光耶筆以授之且以志吾過云
洪希文序
欽定四庫全書
　續軒渠集卷一
　　　　　　　　　　　　元　洪希文　撰
　　五言古風上
　　　休假與童冠散䇿林麓
十日得一假暫輟琴書遊童冠各休沐用憩林塘幽林
塘窮勝處宻䕃波光浮緬懐風雩㑹志若㸃與求悠然
千載下天地真同流顧惟青衿子豈敢追前修賢聖固
有分情性理則侔幸乗一日澤散此九日愁前哲有格
言雖休亦勿休(張安世傳休沐未甞出休沐漢制也言/惟得休沐假而後相聚也  孔子曰百)
(日之蜡一日之澤非爾所知也註云蜡之祭勞農以休/息之言民勤稼穡有百日之勞今一日飲酒燕樂君之)
(澤/)
　　　鄭獻可為道士丘性道求詩徃遊洋作修真道
　　　室書以贈之
祈年既有觀望仙亦有宫吾行自却曲俯仰將曷從(祈/年)
(觀秦穆公所造望仙宫漢武帝所造莊子人間世迷陽/迷陽無傷吾行吾行郤曲無傷吾足注卻空也曲從順)
(也虚空其心/隨順物性)游洋古勝境山水嵩華同近聞巢山者云
是浮丘公一段香火縁素心鬱冲冲方陳兩髙士夙有
嚮道風朗誦蕊笈文逺落茅竹叢五城十二樓已卜縹
緲中稽山讀書處澗谷遺舊蹤一去三十年止水迷西
東尚留半石髓欲徃夢不通兹會儻可期願言從赤松
(劉向列仙傳王子喬周靈王太子也道士浮丘公接上/嵩山三十餘年復来於山相告别曰告我家人七月七)
(日待我於緱山上果乗白鶴駐山頂舉手招謝世人而/去仙傳崑崙圃閬苑有玉樓十二元室九層左瑤池右)
(翠水環以弱水九重非飈車羽輪不可到漢書黄帝為/五城十二樓以候仙人  李白詩天上白玉京十二樓)
(五城仙人撫我頂結髪授長生半嵇康遇王烈共入山/烈曽得石髓如飴自服其半餘  與康凝而為石烈歎)
(曰叔夜志趣非常而不遇命也燒列仙傳赤松子神農/時雨師服氷玉教神農入火自  至崑崙山堂止西王)
(母石室隨風雨上下炎帝少女追之亦/仙去  張良願棄人間事從赤松子逰)
　　　琴枕
至音何寥寥古道行古心枯槁斵為枕用枕體乃琴虚
中具徽軫簧舌韶濩音操之當薫風不僭雅以南(詩鼓/鐘以)
(雅以南以籥不僭注雅二雅也南二/南也僭亂也言三者皆不相亂也)吾聞古巢父遺瓢
掛空林有形即有累湛若止水沈所以魯東家曲肱意
彌深(論衡曰魯人不識孔子聖人/乃曰彼東家丘者吾知之矣)
　　　毒魚吟
澤梁古有禁數罟不得施不足尚不食况乃草䕓之(征/蜀)
(聨句聖靈閔頑嚚燾養/均草䕓注草毒殺草也)文王行直鉤周綱全盛時湯網
去三面殷道猶未衰詭遇今若此吾焉能不悲
　　　閏八月郡庠小集呈髙一初廣文併會間諸老
今年中秋月不見白玉盤天公莫省事留待閏月看邂
逅至此夕萬里雲漫漫孀娥為誰怨不肯驂素鸞樽酒
興不盡聊借今日歡庭前桂花開更覺酒量寛隨遇皆
可樂何必逰廣寒相從君子堂餘慶由衣冠當時金谷
園徒起長恨端丁寧座中客慎勿嫌冷官東籬菊漸黄
尚可供逰觀(李白詩少時不識月喚作白玉盤宫龍城/録八月望夜明皇與申天師逰月  寒氣)
(逼人霜露霑衣過一大門在三光處見一太府榜曰廣/寒清虚之府少前見素娥十餘人縞衣乗白鶴笑舞於)
(廣庭大桂樹下樂音清麗上皇歸製霓裳羽衣曲/  鮑照明逺東門行長歌欲自慰彌起長恨端)
　　　戯贈阿鼎
阿鼎生苦晚雖晚覺亦好行當小學年不獨知灑掃朝
誦數行書夕記已草草時来學父作句律亦帖妥翁無
萬金産賴爾舒懐抱相對成欣然造物豈窮我
　　　呈知事盧(端智泰定丁夘進/士字可及常州人)
空谷有幽蘭自謂生得地既安泉石性雨露亦云被奈
何蓁莽深緑艷日凋瘁根本固無傷終然尠生意春輝
雖借暖退則寒者至向不遇清風幽芳恐終閟(唐田逰/岩隠箕)
(山髙祖幸問曰先生此佳否/曰臣泉石膏盲烟霞痼疾)
　　　傅西疇學録辱恵佳章次韻奉答
諸公蚤脫頴太𤣥縻子雲一携梁園冊久廢鄭谷耘辱
君敦宿好臭味芝蘭芬緬懐兩翁舊執手追前欣過眼
破萬卷翻水工為文嵗月邁幾何相對疑夢魂君才異
噲伍氣若扶桑暾酒殽接清夜軟語尤殷勤(哀帝時丁/傳董賢作)
(相諸附之者皆起家至二千石時揚雄方草太𤣥自守/泊如也  韓詩文如翻水成初不用意為  前漢韓信)
(廢為淮隂侯過樊将軍噲噲趨拜送迎言稱臣曰大王/乃肯臨臣信出門笑曰生乃與噲等伍也  維摩經言)
(大富梵行所言誠諦常以軟語可杜詩夜闌接/軟語落月傾金盆唯有摩尼珠  照濁水源)
　　　廬陵劉晴閣(希/孟)郡幕謝吉甫(元/發)三山林秋江(坤/)
　　　共逰柯竹圃池亭分韻賦詩僕得耳字
斯晨作斯逰四座冠劒偉主人大作豪快論轟兩耳銀
葉炷名熏烏絲垜竒字氷衿取誦吟聲節中宫徴中觴
起喧譁散䇿步逶迤一徑縈松筠八牕秀荃芷矯立挹
幽芳清坐鑑碧泚豈不懐極歡日轂轉何駛回軒互追
奔興盡具復已聚散難前期願言顧終始
　　　聞清漳近信
龍逃海水熱簡書亦足畏(簡書戒命也簡詩豈/不懐歸畏此  書)蹇蹇皆
王臣或有獨勞悴有司輸軍儲風颿徃供餽朔風卷欃
搶願散旄頭彗蒼生豈不困督責太煩碎側聞良家子
坑塹分填棄坐視若不聞勇壯失贔屭母負朝廷恩泥
沙傾廪餼猖獗迫河隍踟蹰果何遲(音治/待也)堠鼓日夜鳴
擊鮮交勞吏(漢陸賈謂其子曰數/擊鮮母久溷濁也)燕寝尚宵衣徤兒獨
搴幟聖祖仁立國垂統千萬祀方隅有竊發敢不趨父
事宜推子弟恩疾痛䏒膺臂奈何當此時反若秦越視
太平日已久兇惡無噍類富庶非不多休禎靡不至何
當穢濁清凱奏歡童穉使我閩囝翁翹首瞻佳氣(欃槍/妖星)
(也/)
　　　示阿鼎
一日不再食或至餒且飢一日不講學豈不愚而癡聖
道既已逺賢哲亦已萎此心苟有傳来者獨可追清晨
浄掃地盥漱臨清漪端坐髙拱手邈焉起遐思立身天
地間聰慧為男兒不事分内事成名吾不知
　　　送林景恵和興化教諭三首
華星何歴歴際此時休明嚮来章甫冠太平皆長纓某
也収科第濯濯邦國楨某也受書禮擬作觀光行儂亦
清浪兒嵗月徒峥嶸夀陵欲進步蹇澁路不平豈不念
憔悴借譽無公卿逝將買一廛空谷為畊氓歌聲出金
石聊以陶吾情(杜舂陵行兩章對秋月一字偕華星鴦/孟郊詩射鴨復射鴨鴨驚菰蒲頭鴛)
(亦零落彩色難相求儂亦清浪兒每踏清浪逰笑伊鄉/貢郎踏土稱風流如何角丱翁至死不裹頭莊子讓王)
(曽子居衛緼袍無表顔色腫噲手足胼胝三日不舉火/十年不製衣正冠而纓絶捉衿而肘見納履而踵决曳)
(縰而歌商頌聲滿/天地若出金石)
朝遊夾漈山漈水何漣漪暮登石門山山石亦差差水
石太古色山人去何之君今逰此山為予訪頽基多謝
吹藜翁七畧今有歸矧兹十室邑文獻猶庶幾君子樂
育才薪槱理不遺白袍久延佇雪立風披披喣之以恵
風暢若春陽熈前程雖云邁来者猶可期(夹漈鄭夹漈/所居石門陳)
(聘君/所居)
昔我侍吾翁設教山水鄉摳衣琴冊暇問禮俎豆行在
寢皆淵騫籍湜走以僵五年飽藜莧麄糲甘我腸别我
事瓦解改色從新崗蓁荆暗丹雘巋然魯靈光回首三
十年追憶成荒唐獨有溪水聲絃誦猶琅琅(揚子或問/淵騫之徒)
(烏乎在曰在寝曰攀龍鱗附鳯翼巽以揚之勃勃乎其/不可及乎如其寝如其寝  漢書徐樂曰天下之患在)
(於土崩不在瓦解靈靈光殿賦序/曰未央建章隳壊  光巋然獨存)
　　　擬古二十韻呈賀郡守
壺山有寒士裋褐長不完(漢貢禹裋褐不完裋闗/西謂襜褕短者為)平生
多苦心特立古所難從人僦居宅仰給空瓢簞量力守
故轍所至軌跡環(陶淵明貧士詩量力/守故轍豈不念飢寒)少壯遊鄉校名
綴淵騫班中年復棄去禄耻顓孫干(闕/)
　　　　　　　　俎豆賢人間(闕/)　　　　古禮曠
已還(闕/)　　　　　　　　　周旋中禮去復見此漢
官(後漢書今日復/見漢官威儀)講堂時勉勵(闕/)　　　　諸生既有
養(闕/)　　　　究心靡不至念慮勞百端僖功頌泮水
陸徳歌衡山豫磨南山石(闕/)
　　　　用刑不以猛接下常以寛(闕/)
　　　千里茍生意豈謂遺一寒(漢禰衡始弱冠孔融/愛其材為之薦曰鷙)
(鳥累百不如一鶚使/衡當朝必有可觀)
　　　貧甚食草具作
赤莧如赤脂苦蕒甘如飴盤登惡草具味等薇與芝賢
哲逝已逺昧昧予所思伊人既忘世此外皆若遺粱肉
世豈乏飽死黄吻兒千金渥洼種嵗晚鳴枯萁尚餘躭
書癖不與塵土緇此樂豈在外簞瓢猶山雌蹇劣安所
性所恨生清時(渥洼在三危山燉煌郡界揚子法言修/身或問回之簞瓢臞如之何曰明明在)
(上百官牛羊亦山雌也闇闇在/土簞瓢椊茹亦山雌也何其臞)
　　　拙詩
皎皎固易汚缺缺非所宜聖有不待教賢有聞而知首
陽豈真拙餓隠將詭時凡此座上人聴我歌拙詞言拙
黙固好語訛人所嗤行拙不加修名出謗亦隨官拙事
不集職曠禄為尸政拙民必擾令煩冗不治學拙徳不
進業廢功無施智拙心必方大圓不可規交拙敬不周
此道今如遺才拙分有定不可中革之傳誡諸髙明請
毋忘拙詩(老子其政察察其言缺缺註小智貌缺缺與/缺缺同  栁子乞巧文天之所命不可中革)
(泣拜欣受/後悲先譯)
　　　段郎君静觀遊梅峯留題諸君屬和已勌筆東
　　　溟師始授簡率爾倚韻姑附于卷末云
旁魄哉生明維時月指夘暖氣襲餘春㬢光猶見昴擥
衣聞鴂舌圓滑弄清巧禪房卉木深緯繣繁璵瑵元花
隔􁀙褵那復辨秦姣新詩發其英癢處倩爬爪愔愔抱
所諾牽俗困纒繞伊予負微尚野性便箕笊騷壇紛哲
匠飛刀口當齩彩筆不足摛并刀豈容鉸天風吹旛旂
鉛槧久鉎􁀙緬懐同心言雙繭困抽絞愧乏王貢才願
言師龔鮑纎芥収靈珀餘芳掇芹茒一時文字飲水陸
富炰煼南烹雜禽殻近食云稍稍吐句味鮮醲咀嚼償
一飽詩筒遣屬和鵞鴈正喧謅中行不可得屑屑思狂
狡恒山憂國心孤軍張蠻獠倚歌帳下兒莫把夜眠攪
　　　午牕坐睡
黙坐足清睡清睡寓黙坐耳目非視聴視聴自有道天
將大任人鮮不繇轗軻作止語黙間教思非不好惟坐
近齊莊惟睡近怠惰怠惰氣易昏齊莊力易耗懐安實
敗名惕勵宜自課所以坐睡佳如以濕膏燥雖休亦勿
休存道無小大喚醒羣迷心孔孟日杲杲(列子老耼弟/子有亢倉子)
(者得耼之術能以耳視目聴魯侯聞之使上卿厚禮而/致之卑辭而問之曰傳者妄也我能視聴不用耳目不)
(能易耳/目之用)
　　　夜卧濯足
晨興則頮面夜卧則濯足晨夜一日間貴賤異湯沐樵
林拾墮薪繘井汲寒玉解苞出山芎近市収麥麴此鄉
瘴癘地逰客所食宿宜収薪水功逺去霧潦毒氣脉日
流通膚體春盎燠雖無兩女跣(音/洗)幸免泥塗辱手足輕
欲旋叫嘯如生鹿它年期賜履名掛尚方局(左傳申叔/展語還無)
(社中有麥麴乎曰無有山麴藭乎曰旡河魚腹疾奈何/杜預註麥麴藭所以禦濕欲使無社逃水中軍前不敢)
(正言故隠語耳二藥皆能禦濕也曰漢馬援謂官屬曰/吾從弟少逰甞哀吾慷慨多大志  士生一世但取衣)
(食纔足至求盈滿但自苦耳吾在浪泊西里間虜未滅/之時下潦上霧毒氣薫蒸仲視飛鳶跕跕墮水中念少)
(游平生語/何可得也)
　　　府掾林静夫照勘學職
金谷花滿園風雨苦相阨東君不着力荏苒成蕭瑟儂
亦種花人㸃綴紅與白命分薄於花飄墜隨喑嘿今朝
風信好盡是看花客紅紫盡醫治辜負無顔色(儂吳人/語也其)
(自稱及彼/皆曰儂)
　　　呈莆田楊明府
明星出南紀照夜光爛爛披衣起周覽百里𣺌河漢莆
為壯哉縣飽閱三年宦美錦晚操刀凋瘁已過半闗西
老夫子學道悟一貫不猛亦不寛善政孰也慢走也忝
卜鄰種栁兩家看雖無酒酣失早已戒鵞鴈新詩非造
次聊用博笑粲此生復何求已識荆州願(曹參為丞相/逰後圃聞吏)
(歌呼反取酒張坐飲大歌呼與相和衆韓酬崔少府有/時未朝餐得米日已晏隔牆聞讙呼  口極鵞鴈  白)
(居易與元八卜鄰詩明月好同三徑夜緑楊宜作兩家/春  李白上韓荆州書天下談士相聚而言曰人生不)
(願萬户侯但願/一識韓荆州)
　　　古意
妾昔未嫁時深閨藏蛾眉黄金拄北斗一覿不可期世
情無定見雞鵠分貴賤珍重明月珠不學璞三獻香葵
割傷根甘井汲先渾誓結同心言薄俗難具論(韓詩外/傳田饒)
(事魯哀公而不見察謂哀公曰夫雞有五徳君猶日瀹/而食之者以其所從来近故賤也夫黄鵠一舉千里食)
(君魚鱉啄君稻粱無此五者而貴之者以其所從来逺/故貴也故吾将去君黄鵠舉矣公曰吾将書子之言)
(卞和得璞玉三獻於楚而刖其足荆/山在襄陽府南漳縣今有抱璞岩)
　　　中秋對月
四時秋均平子夜天髙寒曶曶人影散湛湛杯意閑况
然悟大巧琢此玉一團圓明具心體洒淅開眉端林有
起樛宿谷有空幽蟠秋豪不能遁至潔若可餐東浮在
溟渤西照彌長安令人𣺌浩思與物齊大觀矢歌繼長
嘯駛筆追㝠翰敲推亦何事忘言有真歡(魏文帝詩秀/色若可餐)
　　　呈稅使索所植稅
夷齊首陽薇黄綺商山芝要是避世士藉此充朝飢天
下今一家尺土亘地維蹇蹇皆王臣禄足充耘耔不仕
還不耕儒冠老而癡􁄽門考墳典不受塵勞羈忽傳聨
騎来榮耀驚童兒幸接咳唾音磬折聴指揮(莊子漁父/杖拏􁃸立)
(而夫子曲要磬折再/拜而應得無太甚乎)堯仁大如天立國存明威種田納
地稅買賣商算之所恨土産薄不給糟床貲倘得食其
力免歎終嵗疲黄屋憂元元常發匡濟思錙銖苟過取
或恐傷單羸貲富與地侔不在民膏脂龜背欲刮氊九
牛亡所遺(或問華譚諺言相去九牛一毛寧有此理乎/譚對曰昔者許由巢父讓天子之貴市道小)
(人争半錢之利此之相去/何啻如九牛之一毛也)願移髙明思俯聴危苦詞詞
苦能藥人勿憚先顰眉(史記商鞅云甘言疾也苦言藥/也  唐太宗髙馮鍾乳一劑曰)
(而進藥石之言/朕以藥石相報)
　　　省事四章一章言其涉世而知止足二章言其
　　　處困而亨三章言其守約而貴自養四章言其
　　　守道不汚世衰道㣲四維不立士君子猶改其
　　　度焉嗟乎予不及見白華之未廢也
生無適俗姿止足了殆辱絶交謝二仲(蔣詡舍中竹下/開三徑惟羊仲)
(求仲與之逰二仲皆挫志逃名陶/淵明與子書曰但恨隣靡二仲)造謗避三叔時携牛
角書且作生眼讀(唐李宻乗牛挂漢書/一帙角上行且讀之)疲極酒霑唇軒
渠隨意續生事姑置之有子吾事足扶杖擷藥苗呦呦
啖生鹿
魚目復魚目胡為不自足世以先為妖誰云暗非福璞
珍不必獻瑟工祗自辱(韓答陳商書云云客罵之曰王/好竽而子鼓瑟毖雖工如王不)
(好何是所謂工於瑟/而不工於求齊也)所以伯牙髙終焉卧空谷
衛生智養恬度世老欲拙熊鳥自經伸道引無外說緬
懐葛稚川法得金丹術孰若王夫人鉛汞戒馳突地僻
忘冠巾客至動旬月几閣餘舊書慵来就風閱(莊子繕/性生而)
(無以知為也謂/之以知養恬)
鑿方不受圓非固事髙潔舉世我求蒙吾道竟迂濶追
曲競周容仁義豈茍活近者兩年間户外無立雪東家
書幣至醯甕覆誰發既無十二經未易語優劣千鈞與
蟬翼輕重正漫滅西施保厥美􁙱母亦可恱假儒孰敢
非死罪終不脫所以省事佳不用求饕餮(孔子西藏書/於周室子路)
(謀曰由聞周之徴藏史有老耼者免而歸居夫子欲藏/書而徃因焉夫子徃見老耼而老耼不許於是繙十二)
(經以說刪詩書定禮樂修春秋贊周易此六經也/又加六緯合為十二經老耼中其說許其有理也)
　　　夀峯館所擬古問訊光孝東溟講師上人(戊/寅)
棲息無塵雜滿目雲舒舒别来雲間人賴此可與娛情
親跡自逺道舎人豈疎回首自怡恱無心覺真如(陶宏/景辭)
(禄八山梁武帝詔不起陶詩云云山中何所有嶺上/多白雲只可自怡恱不堪持贈君梅峯頂有自怡亭)
溟師真天人法口如瀾翻能令坐下猊翹首諦真言下
堂復演孔吃吃窮朝昏(韓退之送山南鄭相公詩/樊子坐賔署演孔刮老佛)大車
無殊轍目擊道所存如何歡會難陟巘思髙鶱何苦將
兩耳受此鵞鴈喧(孟郊詩何苦將兩耳聴此寒蛩號/  韓詩隔牆聞喧呼衆口極鵞鴈)豈
不畏遲暮竊有顧戀恩離合自有時努力加盤餐
　　　荳粥
辛勤理荒穢嵗晚成枯萁非力輒不食孺子豈我欺今
朝夘酒醒塵肺渇不支老妻進作粥咀嚼如牛呞充飢
軟如酥止渇甘如飴一飽萬想滅昧然忘所思傷哉同
根言感彼曹植詞(徐穉豫章南昌人家貧耕種非其力/不食  韓詩匙抄爛飯穏送之合口)
(軟嚼如牛呞成世說陳思王曹植魏文帝弟也帝令十/步成詩如不  行大法植即應聲曰煑荳燃荳萁荳在)
(釡中泣本是同根生相煎/何太急帝感其言而釋之)
　　　癸酉閏三月十六日仙邑館所兒子琦入夢悵
　　　然不懌後八日自解
人生夀幾何過若飛鳥速詎云垂老日欠汝淚一掬棄
来將一期觸感常在目夜夢或見之恍若牛䑛犢回頭
語鍾琰(晉王/渾妻)此子豈不蓄得非愛惑聰戯我如焦鹿吾
年在桑榆期汝猶絲竹胡為舎我逝世事如水覆嗟哉
六如身悟道講已熟莫將恩愛刀更刻風中燭(杜詩餘生/如過鳥)
(列子鄭人有薪於野者擊鹿藏於隍中覆之以蕉俄而/遺其所藏之處遂以為夢順途而詠其事傍有聞者用)
(其言而取之輙晉謝安謂王羲之曰中年以還易於哀/樂與親友别  數日作惡羲之曰年在桑榆自然至此)
(正賴絲竹陶寫常恐兒輩覺損其歡樂之趣再白樂天/詩不将恩愛子更種煩惱根  古詩覆水難  収  淮)
(南子曰日在西景/景在木端謂桑榆)
　　　題王右軍妙墨
家蓄會稽書丰度吾所愛縱意之所如浩若風卷斾方
其筆在手神思在筆外心畫根於心羲也得其最天門
與鳳閣龍虎之所駾鍾張(繇/芝)至羊禇(欣遂/良)具體未至大
結髪事揮染披覩心眼快剡藤玉雪膚番幅何足怪舊
習老未除昬花常昧昧十襲發珍藏何啻寳越貝一息
苟尚存此藥容少懈秦王不格物蛇蚓笑千載珍重庾
安西區區題紙背世無揚子雲太𤣥則為贅(梁武帝評/書謂王右)
(軍書字勢雄徤如龍躍天門虎卧鳳閣王羲之我書比/鍾繇當抗行比張芝草猶當鴈行也  羊欣書如婢作)
(夫人不堪位置舉止羞澁終不似真藤前漢有結髪翰/墨言幼習其事  唐舒元輿作弔剡  文宋愚人得燕)
(石藏為大寳周客觀焉主人齊七日端居元冕以發寳/革櫃十重緹巾十襲客掩口大笑曰此燕石與瓦甓不)
(殊主人大怒曰盲賈之言毉巫之心藏之愈深守之愈/固  王羲之傳後制唐太宗論蕭子雲近出擅名江左)
(僅得成書無丈夫之氣行行若縈春蚓字字若綰秋蛇/誠無骨力也卧王濛於紙上坐徐堰於筆下以得兹美)
(非濫名耶駾奔突也右軍書每紙背/庾翼題云王會稽六帖二月三十日)
　　　食筍甚美因記蘇子瞻食菜有味含土膏氣飽
　　　風露雖粱肉不能及之語為作短句
煑筍烟火氣燒筍泉石味烟火發清真泉石存嫵媚燒
煑勿復論二一一而二易牙辨淄澠先得我所嗜周昌
與屈到菖葅雜菱芰云胡古聖賢口腹亦為累我本山
林人食竹自幼穉采葑毋棄根拔茅以其彚味含土膏
新氣飽雲露萃萬丈披琅玕森然戰腸胃至今餘汗簡
餘債償未既老饕尚饞涎後災猶髣髴且食莫躊蹰因
果如夢寐(東方朔曰豐鎬之間號為土膏其價畝一金/  易牙齊桓公臣淄澠二水名以之為食易)
(牙皆辨其味桓公試之果驗菖吕氏春秋文王嗜菖蒲/菹孔子聞而食之左氏所謂  歜是也  屈到嗜芰将)
(死戒其子曰苟祭我必以芰及祥宗老皆薦芰屈建命/去之曰國君有牛享大夫有羊饋士有犬豕之奠庶人)
(有魚炙之薦籩豆脯醢上下共之不羞珍異不陳庶侈/夫子以其私欲干國之典遂不用  子夏肥或問之子)
(夏曰吾戰勝人問何為戰勝曰吾入見夫子之義則榮/之出見富貴又榮之二者戰於胸臆而夫子之義勝矣)
　　　戯作蜹子詩
舉世徒憎蚊蚊毒不及蜹蚊形固已㣲比蜹尤瑣碎群
然来無聲但覺芒刺背(漢宣帝謁髙帝廟霍光驂乗帝/内嚴憚常若芒刺在背其臣見)
(嚴憚/如此)熟視乃見之其小真無内公然破白日吮血無隂
晦青蠅能汚人詩人數其罪汝惡能幾何自臭徒起穢
顧惟孱弱軀豈不容百輩拍之恐効尤置汝於度外(晉/書)
(王道指周顗腹曰此中何所有顗曰此中空洞無物然/能容卿等百輩  漢光武積苦兵聞隗囂遣子公孫述)
(逺戍邉陲乃謂諸将曰/且當置此子於度外)
　　　讀栁栁州食蝦蟆
賦形有知覺莫不資飲食上聖守道心人心抛不得鄉
黨言之詳莫匪視爾極夫茍失其正嗜味亦何益吾觀
栁栁州南食初不識近食不下咽咀吞面汗赤牛炙不
必飽所飽千金璧丈夫貴全身逺就期他日(韓退之南/食詩腥臊)
(始發越吞/咀面汗赤)
　　　讀韓昌黎石鼎聨句序
昌黎真天人大唐五色筆彌明入模寫面目端可識維
時劉與侯流輩逺莫及香名散人耳詩讀方籍籍予觀
二子才何啻扛鼎力云何指壚中神思久縮瑟豈其牆
壘髙見短方外客固知千鈞弩鼷䑕何足嫉惜不使軒
轅見正老宗伯咳唾成珠璣鏗鏘發金石峩峩古罍洗
一掃盆盎質再拜面發騂歛袵當避席賴倚序流傳價
重千金璧(杜八哀詩汝南讓帝子眉宇真天人識衡山/道士軒轅彌明舊與進士劉師服相  校書)
(郎侯喜有能詩聲夜與說詩彌明在其側貌極醜白髪/黒面長頸髙結喉又作楚語喜視若無人彌明軒衣張)
(眉指壚石鼎謂喜能與我賦此乎劉見衡湘人說云年/九十餘矣劉以老頗貌敬之不知其有文聞說大喜即)
(綴其下道士啞然笑曰子詩如是有似譏喜劉侯相顧/慚駭欲以多窮之即又為而傳之喜喜欲壓道士營度)
(欲出口吻聲益悲欲書復止竟不能竒道士髙踞大唱/其不用意而功益竒劉侯已賦十餘韻應之如響含譏)
(諷夜三更二子思竭不能續起謝曰尊師非世人也願/為弟子不敢論詩道士奮然曰章不可不成也謂劉曰)
(把筆来吾與汝就之又唱四十字為八句書訖使讀吐/陸賈聲名籍籍  江淹謂郭鞏曰子之咳唾成珠璣)
(氣作/虹霓)
　　　水盆怪石雜以蒲竹不减泉石之趣為作短句
廬山幾萬仞鏡湖方一曲二物美則美在耳不在目平
生幽討意正縁力不足白首窺陳編妙處講已熟誰知
好事人埋盆浸坤軸(杜詩萬頃/浸坤軸)卷石疊為山玲瓏透寒
玉細竹直而漪寒蒲茸更緑放懐觴詠間户庭有林麓
就中有佳趣日寫三四幅幽客過我廬一笑聊捧腹(唐/賀)
(知章會稽人授秘書監以病為道士上賜鑑湖一曲衛/史記日者司馬季主捧腹大笑絶倒笑而倒也晉書)
(玠談道平/子絶倒)
　
　
　
　
　
　
　
　
　
　
　
　
　
　
　續軒渠集卷一
欽定四庫全書
　續軒渠集卷二
　　　　　　　　　　　　元　洪希文　撰
　　五言古風下
　　　枕簟入林僻
朱夏困蒸鬱城市多滛哇閒招嘯雲侣来食山中霞山
中有何好泉石端可嘉清溜接筧筒火種憐菑畬(音賖/南方)
(爇草種田曰畬不事水耨惟尚火耕又荆楚畬田燒榛/種田也先縱火熂爐候經雨下種歴三嵗土脉竭不可)
(復種藝但生草木復熂旁山爾雅/一嵗菑二嵗新三嵗畬熂音餼)枯松偃澗壑赤日流
丹砂茂林無珍禽眢井空讙蛙桃笙寄憊懣菊枕便昬
花煩襟頓消釋宻䕃争交加羲皇有神交蘧廬等仙家
(莊子仁義先王之蘧廬也/止可以一宿不可以久處)久坐令人徤㣲吟到日斜浮
雲滄海狗岐路常山蛇(杜牧詩云常山/蛇陣勢縱横)祥颷偶披拂哀
音餘摻撾(曹操聞禰衡善擊鼓乃召為鼓吏因大會賔/客閲試音節諸吏過者皆令脫其故衣更着)
(岑牟單絞之服次至衡衡/方為漁陽三撾蹀𨄌而行)山深民多醇隣酒亦易賖去
去下巖扃歸途暝棲鵶(韓退之題張十八籍所居/蛙讙橋未掃蟬嘒門長扃)
　　　效韓退之栢石
翠栢雖云小已具棟樑氣鬱屈龍蟠泥匼匝蚖同肆(肆/區)
(也/)石吾所甚愛山骨鍾竒怪頑然苔蘚面不帶嫵媚態
栢生雖云艱幸免斤斧債柯堅節磊砢惜乎其未大少
讀種樹書膏盲遇蝦蟹遂令木石性至老猶未懈吾言
栢與石二者相終始石以成其髙栢以濟其美卑哉櫟
社樗蔽牛徒為爾(蝦蟹善發疼癢之疾人韓退之送石/處士詩長把種樹書  云避世士忽)
(騎将軍馬自/號報恩子)
　　　呈段郡守
為學不至糓出仕不願禄此道古所難聖賢常不足嚮
縁汝南評誤蒙君子録處置童子師佔畢久局促(學記/今之)
(教者呻其佔畢多其/訊注呻吟畢簡訊問)衰遲舎學校挈挈焉歸宿養士不
及賢何異推舟陸皇天恵仁侯文翁新化蜀下馬坐頖
宫頽瀾生浄緑東閣踵傑魁詞塲巨眉目龍文萬斛鼎
異日薦公餗令人想風采快覩烏可卜所願立下風謦
欬聆珠玉探袖出瓣香齋宿三熏沐起着主衣裳持作
斯文祝(汝南許劭與從兄靖俱有髙名好共覈論鄉/黨人物每月輒更品題故汝南有月旦評)
　　　甞新橄欖
橄欖如佳士外圓内實剛為味苦且澁其氣清以芳侑
酒解酒毒投茶助茶香得鹽即回味消食尤竒方宫商
舌底發星宿胸中藏雖云白露降氣味更老蒼山林假
嵗月顔色饒風霜以兹調衆口誰敢輕頡頏作此橄欖
詩逺繼葑菲章大器當晚成斯言君勿忘
　　　夏政齋權府辱示書弢集擬古奉謝
古云文章家性情鬯風標大雅久不作繁聲竟何聊吾
觀政齋詩重可鑚青瑤髙從霞鶩邉逾覺仙氣飄深如
汲修綆快沃火釜焦厚如食河豚著腹腴未消和如大
鵬翽而惡雄鳩佻平如厭禁靺而以奏雲㲈跣足徃從
之入笠懼見招昔我未見止䕃蔚困塵囂今我既見止
伶俜快梯颷我思日以枯素秋隕黄苕我有緑綺琴汝
以鵾絃調我有木蘭舟汝以薜蓀橈終然愧鶉鷃安敢
攀鳳條(李白詩大雅久不作吾衰竟誰陳/石者難為功  杜詩梯颷颭伶俜)　(前漢鐫金/文選古猛)
(行少年惶且怖伶俜到他鄉注行不正貌颷扶搖風也/  離騷雄鳩之鳴逝兮餘惡夫佻巧唐賀懐智以鵾鷄)
(筋作琵琶絃用鐵撥彈同/漢律厯志萬物條鬯暢)
　　　再書阿鼎示贈二篇後
英物生世間多見少小時(晉桓温傳温未期而太原温/嶠見之曰此兒有竒骨可試)
(使啼聞其聲/曰此英物也)鼎也方八齡示贈形歌詩贈以開其端示
以防其馳失學何責子(陶責/子詩)對客何譽兒(唐書王福畤/有譽兒癖)
開端用激勸防馳存箴規伯魚過庭日指示無異辭諄
諄面牆誨或恐中輟之有子誰不愛恩教當並施教者
必以正恩以全吾私古人易子教孟氏豈我欺忠焉能
無誨此語聞仲尼
　　　書黄學録喬年秩滿障子
吾邑有東里里中有東丘父作子述之古昔誰與儔惟
此兩夫子家居僻窮陬終身談仁義不肯干王侯詵詵
魯多儒鮮不沿其流在寢皆淵騫(揚子法言或問淵騫/之徒烏乎在曰在寝)
(或曰淵騫曷不寝曰攀龍鱗附鳳翼巽以/揚之勃勃乎其不可及乎如其寝如其寝)出入皆鳴騶
禄食不滿徳厚種宜有収馨兒溉其根採掇未足詶書
澤演且迤衮衮来不休君家好兄弟克紹箕與裘左手
持宿劵天意應所求三年領學校器博用自周歴職匪
父任清談激姦偷深衣見本色講卷追前修一旦謝事
去恍若鷹脫韛側目盼雲衢取意東南逰孔孟日杲杲
事業横清秋祝爾博好官祝爾遂逺謀祖父有成規控
弦視雙彄(後漢伏湛傳器博者無近用道長者其功逺/  韛所以絆鷹也  鮑明逺詩昔如韛上鷹)
(今似檻中猿韛退之送侯參謀詩今君行/得所勢若脫  鷹  彄弓弩耑弦所居)
　　　仙遊縣永興里聖泉昭靈廟有靈泉自穴出冬
　　　夏之交泉源不涸灌民田百餘頃鄉民賴之故
　　　老云有巨靈跡存于石為吾里竒觀予以跋涉
　　　之勞不能徧觀也(按趙畊張龍公碑諱路斯潁/上百社村人夫人闗州石氏)
　　　　(唐時以明經為宣城令自宣城罷歸釣於焦/氏臺隂生九子一日見釣處有宫殿遂入居)
　　　　(之自是歸輒體寒面濕問其故曰我龍也蓼/人鄭祥逺亦龍也與我争居此明日當戰使)
　　　　(九子助我我領絳綃鄭領青綃明日九子/射青綃中之九子皆為龍子孫世居潁上)
龍公大唐英實出留侯裔棄官歸去来學道簮綰髻一
朝戰潭穴青絳分兩斾妥靈眷兹土碑碣傳千􁨡作廟
殿山阿至今駈祟癘仙源泌甘泉潏潏冬不閉坐石連
尻脽苦身甘􁀰盭百畝每每田豐穰無旱嵗禾生滿東
西隴畝草不薙瘟行徧鄉落不見其牛掣飽飫神之功
安全神之恵神仙事𣺌茫且享春秋祭(東方朔傳武帝/問朔曰方今公)
(孫丞相兒大夫董仲舒司馬遷之倫先生自視何與比/哉朔曰臣觀其吐吻唇連尻脽臣雖不肖尚兼此數子)
(也之賈誼疏天下之勢方病大􁁜一脛之大幾如腰一/指  大幾如股非徒腫也又苦􁀰盭謂足􁀰反戾不可)
(行音炙戾水禮薙氏掌殺草月令季/夏燒薙行  利以殺草注芟草也)
　　　讀陶公遣力與子助勞書(畧曰吾遣一力為汝/薪水助此亦人子耳)
　　　　(可善/馭之)
吾求諸古人日力皆自給季子薪自負范妻爨自執豈
曰乏其人勞役甘汲汲有形反累人遺譴恐自及吾身
非季子吾妻非范妻井臼必自操舉案常眉齊冬夏完
葛裘朝夕調鹽虀嗷嗷八九口幸免饑寒啼衛青本人
奴道固所生賤受命理則同世人無定見陶公遣力書
惻怛予所羡諄諄善馭之言鍛而語煉薄俗難具論請
讀王褒券(北史崔道固為宋諸王㕘軍被遣青州募人/長史以下並詣道固道固諸兄等逼所生母)
(致酒炙於客前道固驚起謂客曰家無人與老親自執/劬勞諸客皆知其兄所作咸拜其母母謂道固曰我賤)
(不足以報貴客汝宜答拜諸客皆歎美官衛青為平陽/侯家僮曹夀有一相客相青曰貴人也  至封侯青笑)
(曰人奴之生得無笞罵足矣安得封侯貲蜀王子泉從/成都楊買夫時户下有髯奴名便了决  萬五千與立)
(券約從/百役使)
　　　書暇遊傅氏竹林(辛未六月/)
嵇阮得大名(嵇康阮籍山濤向秀劉/伶阮咸王戎是謂七賢)清譽豈在竹邈哉
千載下髙風竟誰續此君直而清竒致異凡木吾徒婉
而真古淡超流俗天生不群人領此清閒福所以隨所
寓徑造無不足書舎接平林嬋娟常在目時携一樽酒
隂涼侑□醁竹下成八賢松唯舜也獨(莊子徳充符受/命於地唯松栢)
(獨也在冬夏青青受命於天惟/舜獨也正幸能正生以正衆生)賦詩詩思清讀書書思
樂清瘦愈濁肥好伴林間鶴
　　　癸酉六月十六日雷雨交作經日乃止農田甚
　　　為之害
皇天司下民有赫冒于上四維列星宿環布嚴拱向赤
子魚頭生噞喁食土壤九州隨土性播種無閒㽘天心
憫下民艱食勞勸餉嘉生膏隂雨神功均圠坱嚴勑内
外官班職俾分掌雨師十一来風伯五當徃俾汝司噫
欠汝獨矜神王揚砂振陵岳怪差不可狀俾汝司肅狂
汝獨誇雄壯傾河決堤堰怒氣誰敢傍上天有紀綱謫
罰豈虚誑三台相北斗太白居大將熒惑執法官强禦
所不讓具牋奏天門天顔為愴怳謂宜殱巨姦民瘼不
可長神靈願悔禍自失甘懲創力耕有不獲太平本無
象(莊子大塊噫氣其名為風是唯無作作則萬竅號怒/  王充論衡太平之時五日一風十日一雨風不鳴)
(條雨不破塊大聚氣為噫開口為欠仙人噫欠則為飄𤣥/雨擢手則為  雨  法言耕不獲獵不饗𤣥獵乎  唐)
(宗延英對宰相曰卿等有意太平乎牛僧孺對曰太平/無象今雖未及至治亦可謂之小康而求太平非臣等)
(所及杜詩一夫臨闗/怒百萬未敢傍是)
　　　客送酒復對客
百年三萬日不可無此酒此酒不可無此客未甞有種
秫學陶公二頃五十畝欲使酒如坻薫蒸及蒲栁年来
精力衰入戒亦已久長瓶閒卧沙鴟夷解車後君来暫
破戒劇飲共濡首酒豈有過乎閉門防客走(易未濟上/九有孚于)
(飲酒無咎濡其首象曰飲酒濡首亦不知節也左晉書桓/温請謝安為司馬安喜言平生竟日既出温問  右曰)
(顧甞見我/有此客否)
　　　夜坐觀星
天如漆黒盤明星四散出大者絢珠璣小者布砂礫虚
浮蔽太空氣焰光相射飛流伏匿間分據九州域吾將
叩真宰汗漫無紀極大樞列北斗五星聚東壁匼匝司
下人修悖見凶吉森然羅萬象甘石難測識箕張牛奮
角想像雜塵臆天亦未必知蔑茫欲誰詰神堯敬授時
司天髙百尺熟讀天文書大試保章職(晉書齊有甘徳/魏有石申夫皆)
(掌天文晉晉史董因云公子重耳以辰出參入以驪姫/之難出  當辰十九入晉當參以辰參出沒重耳象之)
(終免其禍出/入不相見)
　　　擬古呈賀郡公
喬林巢獨鶴自愛經幾秋戞然伸其喙衆鳥噤不啾饑
啄玉山禾渇飲清渭流豈不念饑渇芳潔慎所求翹首
仰雲衢亦有徤翼逰雲衢非吾事所性林泉幽林泉有
何樂雞䳱相與儔賊糧固其性耿介難自謀雞肥鶴日
瘠謾自髙一頭况又去其半半載不見詶衆禽□然笑
餓死予爾羞餓死則猶閑未死將誰尤(揚子學行頻頻/之黨甚於􁄙斯)
(亦賊夫糧/食而已)
　　　續聶夷中傷田家
貿貿丘麥秀蝡蝡吳蠶生微行執懿筐亦既受厥明上
焉給王賦下焉紓官征豈為饑寒念所念瘡痏平哀哀
生理窄了了無餘贏惻怛夷中詩萬古田舎情
　　　龜洋僧越浦造寧海東際橋姪清甫為求詩以
　　　壯其事
我昔擕二客涉此春江潯春江𣺌無際下有魚龍吟行
客日已晚夹岸菰蒲隂滄江見舟子招招勞子心我家
山之陽我友山之岑懐哉不得徃黄鳥鳴空林向㣲塵
外人慨此將焉任欲立萬嵗功豈憚嵗月深刺手劚巨
鼇絫址重淵涔雲濤鼓韶濩共爾澆煩襟吾鄉鄒魯鄉
人物多華簮寥寥䜟緯語桓譚非所欽為謝金仙子氣
化無古今逝將紀江漢相國生自南(桓譚不言符䜟云/聖僧黄妙應䜟)
(寧海通人行此時卿/相生黄妙應莆産也)
　　　相溪陳教授(世/英)俊夫秩滿且有莆稅使之除古
　　　意問訊併以自述
難難重難難遲暮事儒冠遺下兔園冊十年仍獨還獨
還竟何如衣垢鬢髪斑憔悴何足惜龍蟠肆其蚖(揚子/問神)
(龍蟠于泥蚖其肆矣蚖㦲蚖㦲烏覩龍之志也歟注蚖/蜥蜴也似龍而無角如蛇而有足肆則區也言龍未飛)
(天與蚖/同區也)我如幽澗泉屈曲走鬱盤君如大壑水蕩漾生
波瀾澤物固已多涸鮒常枯乾寥寥管鮑交此道古所
難新歸未稅駕(史記李斯云當今大臣之位無/居者於吾未知所稅駕者矣)僕御遲
(音/治)促鞍展禽稱賢士不肯卑小官狗監不知薦(主天子/田獵)
馬曹固勿歎(晉王徽之桓冲騎兵㕘軍使問/卿署何曹徽之對曰似是馬曹)國朝重錢
榖許綴通明班(張守真朝玉皇大殿覩其扁曰通明不/曉其㫖因焚香告曰通明之義未諭敢)
(祈真教真君曰上帝升金殿殿之光明照於帝身身之/光明照於金殿光明通徹故為通明殿玉帝殿名也)
三命士所齒忠嘉忌尸餐寤寐心旌搖討裁筆舌殫(韓/退)
(之雪後寄崔丞云殿前諸公賜食罷豈念幽桂遺榛菅/  文選心搖搖如懸旌  揚子孰有書不由筆言不由)
(舌吾見天常/為帝之筆舌)
　　　鸛避巢
亭山有林木葉宻枝柯樛昻然来鸛雀棲乳巢其幽旁
枝鬱而聳噂沓衆鳥稠雛成過百口俯啄聲啾啾柰何
遊食徒饞吻思炙謀朋曹議其下一日十舉頭曰謂不
可攀出計桀石投破巢中要害十死九不留鸛雀作而
駭逼我良有由逝将挟其雛擇棲于某丘拮据豈不悴
且免傾覆憂不知汝下民尚有侮我不嗟嗟禽非人傷
類固所羞云胡人異禽兄弟交相訧(莊子長梧子曰汝/亦太早計見卯而)
(求時夜責司晨也見彈而思鶚炙曰左傳成公二年齊/髙固入晉師桀石以投人徇于衆  欲勇者賈予餘勇)
　　　食筍美甚為短句
居不可無竹逸少傳蘇公此君有令子未脫褓襁中嶄
然露頭角綽有迺父風時因侍盤琖談笑觀從容迺父
欠嫵媚吾亦竒阿戎(王徽之寓空宅便令種竹曰何可/一日無此君  坡詩寧可食無肉)
(不可居無竹謂南史禇淵謂任時父遙曰聞君有令子/相為善之所  百不為多一不為少  唐太宗曰我見)
(魏徴少嫵媚耳籍阮籍素與王渾為友渾子戎年十五/少籍二十嵗而  與之交籍每過渾俄頃便去過視戎)
(良久乃出謂渾曰濬冲清賞非/卿倫也共卿言不如共阿戎談)
　　　鷠鰂魚
海族誠多竒覼縷未易識小童鬻市歸蒲穿不盈尺團
團類𤓰蓏混混無鱗脊癩足疑醉泥詰之曰鷠鰂烏賊
俚語歟取義中竊墨群兒相晤言墨瀋於焉得初疑梁
進士眊矂澆以汁又疑漢治書殘馥餘膏蹟毋乃近硯
池餘波恣啖咋得非吞舟魚尚餌沈河璧自蔽本求全
不知滅其跡喣水水盡烏竟以墨自賊子瞻謫海南作
說為之述爾雅注蟲魚網漏欠詳悉(栁渾與孟容書秉/筆覼縷神志荒耗)
(覼當作覼/力和切)
　　　名阿琦(甲寅丙寅丙寅丁酉/)
我之先君子琦也為大父大父(闕/)　　　丑揆初度我
及阿翁齡見汝二十五乃祖行祕書萬卷相撑拄丁夘
鄉貢郎姓字登天府乃父材智凡生不博今古不能讀
父書涉世徒艱苦賴爾後来人勉旃踵前武行當伴從
兄諷誦喧堂廡聖朝方右文達者可指取祝爾學茂良
豈必由父祖祝爾誠諄諄從違誠在汝(周禮地官鄉大/夫三年則大比)
(考其徳行道藝而興賢者能者鄉老及鄉大夫以禮禮/賔之獻賢能之書于王王再拜受之登于天府  揚子)
(重黎甘羅之悟吕不韋張辟彊之覺/平勃茂良乎曰才也茂良不必父祖)
　　　無邉上人住靈巖滿月
無邉領新命此日道塲開月向滿時滿人從来處来論
公推甲乙質美等瓊瑰喜入諸山筆聲同大地雷宜髙
當路眼暫屈上乗材太白僧伽識非因兆介媒(韓雨中/寄孟幾)
(道聨句念初相遭/逢幸免因媒介)
　　　讀涑水司馬公和金陵王半山烘蝨
文人語多工徽纆自繩糾嚙虫至么麽謂可懸户牖胡
為大車軸貫心竟何有禦寇近道翁縱此瀾翻口景畧
疎放時(王猛字/景畧)袖此無用手掛名青史中遺笑傳不朽
後世為美談姓字記誰某二公廊廟資力可扶宇宙如
何酬唱間爬剔便絮垢仁義蝨其官有益國家不三歎
商君書掩卷重搔首(晉書王猛隠于華山懐佐世之志/桓温入闗猛被褐而詣之面談當)
(世之事捫蝨而言旁若無人温察而異之官商君二十/六篇以仁義禮樂為蝨官如日農曰商曰  三者天下)
(之常官也農闢地商致物官法民三官也生蝨者六/曰嵗曰食曰玩曰貨曰志曰行六者有必削者也)
　　　誕阿鼎(戊辰庚申癸亥壬戌/)
戊辰秋七月十日中元近亥戌當此時喜見二徳並宣
尼親抱送寳誌摩其頂英賢久不生甚哉門户冷天意
或其然書澤傳有永嘵嘵三男子琦鏞與阿鼎異日考
作室已卜子堂肯翁無甔石儲氣量有萬頃聖賢不憂
貧此意要訾省忠信為根株詩書作綱領此語書諸紳
受用有不盡作詩示兒曹見者發一哂(南史徐陵母臧/氏夢五色雲化)
(為鳳集左肩上已而誕陵數嵗家人携以候寳誌誌摩/其頂曰天上石麒麟也  揚子清静寡慾家無甔石之)
(儲晏如也子漢書膠西王子端遂為訾省謂無所/省録訾音  集韻云思也訾省猶言無所思省)
　　　送黄仲復(雷/卿)任三山學録(後職教/于莆泮)
漢廷購宛善馬肆空學校選入飛兔群一躍猶變豹近
者八鄉逹徃徃皆職教去作他人姝炙轂轉髙妙臯比
横講席鶴俸供廪稍瞻視凡馬群尾大固不掉君為汗
血駒銀鞍追騄驃淺飲合沙流時来即同調(前漢大宛/傳宛别邑)
(七十餘城多善馬汗血言其先天馬子也汗從膞出故/名汗血馬也  孫卿子曰驊騮騏驥纎離騄耳古之良)
(馬也易經君子/豹變其文蔚也)
　　　館所歸謁上官廣文
先生富道徳来作斯文主詵詵弟子行樂育均教雨宗
師大範橅甄陶同其所施以陶物功器成無啙窳顧惟
頑鈍資姓字忝廊廡奔走衣食途簞瓢屢空窶先生如
春温於物了無拒敬持一寸心逺托萬間宇
　　　初冬述懐十四韻戯簡周介福陳仲敷二先生
顓頊方用事威節何辛酸百卉無遺秀千林變成丹隂
風日凄厲梯此長恨端妖艷不可極予生尚多艱寒爐
守煤燼枯條滿青山乾釜憶瀺灂甘井生波瀾新霜骨
髓痛永夜衾裯單病馬聞飢嘶露猿聴號寒起坐復㾕
􁁜有酒難為歡愁如匪澣衣何時思一浣棄置兒女悲
壯志生羽翰况當警寇盜戒備嚴鄉闗願請受長纓殄
彼為民殘天乎矜其能夕死意所安(漢書南越與漢和/親終軍年二十餘)
(終軍請受長纓以羈/南越王而致之闕下)
　　　古意呈夏政齋權府
夏侯富文術武庫森韜畧文武出天資結髪習象勺問
程已知津擕家猶土著客戍又二期翩翩載琴鶴猥誦
病競吟自慚才鹵薄主將倘見收猶堪助横槊(漢書有/結髪翰)
(墨結髪而戰言自幼小時也槊南史曹操曹丕馬上横/槊  通俗文曰矛丈六者名    杜詩主将收才子崆)
(峒足凱歌武梁武帝破魏㑹群臣華光殿聨句曹景宗/後至帝以  人不分韻曹不平啟求賦詩韻已盡惟病)
(競二韻命與之援筆成曰去時兒女悲/歸来笳鼓競借問行路人何如霍去病)
　　　書莆邑長官伯罕徳政詩卷後(其子三載在予/席下後為金灘)
　　　　(稅/使)
歴縣猶歴灘少載灘自平牧民猶牧羊弭鞭羊自行轡
如信陵執琴作單父鳴不曽讀古書禮樂森縱横三年
行播政文士交騰聲采采繼國風付與千載評(莊子善/養生者)
(若牧羊視其/後者而鞭之)
　　　甞記韓簡東野詩我願身為雲東野身為龍四
　　　方上下逐東野雖有離别無由逢然亦不過詩
　　　人相愛慕之情云耳貫齋大帥輿疾督捕客莆
　　　近兩閱月僕以老病相仍艱於出入是以㑹晤
　　　之時少情甚親而跡甚疎視古人以雲龍相期
　　　異矣敬賦以紀其事
班生投筆歎志在萬户侯貫齋有道者體博用自周文
武具天性逸氣隘九州四戰死無生不避劒與鉤豈不
念膚體有類百衲裘陟岵哀所天抱痛終千秋祖父八
袠餘坐膝恩未酬前年謝事去喜若鷹脫韝寄跡老子
中黄冠卧林丘事有不可料焉能箸前籌霞城選名將
揀擇云公優輿疾赴簡書竒疢行當瘳抵莆相物色無
恙即㸃頭嗟予十年舊阻隔知無由欲接平生歡引吭
閉其喉别久坐移時十語不一詶殷勤叙契濶咄咄書
不休忠孝茍無愆丈夫夫何憂滫瀡奉餘年天必應所
求老老能及人然不豈然不(後漢班超字仲升歎曰大/丈夫無他志畧猶當效傳)
(介子張騫立功異域以取封侯安能久事筆硯間乎恙/張良傳臣請借前箸籌之  李陵曰霍與上官得無)
(乎黜晉殷浩為桓温所奏廢為庶人殷浩雖被/放  口無怨言但終日書空作咄咄怪事而已)
　　　莆田之新安田君晉叔擕二季逰桐城有年今
　　　挈而歸里於僕初無平生之歡一日以其道同
　　　一語輒合知其為吾黨中人也暇日示僕教子
　　　積分圖予嘉其刻志自苦又樂顗頊有賢父兄
　　　異日將有成也聊書四十韻以道鄙意云爾
吾聞古聖人不厭與不倦自下仁智工結此兩重案學
焉不時習所學與氷炭傳之而既習在已已可翫又聞
甞獨立子不教而逺詩禮叩其端必待自貫串他日面
牆誨正恐無所見知困後教之(孔氏說/命疏)一語發闗鍵譬
如立田苗守塊逢久旱隂雨一膏之欣然滋溉灌予亦
村校書挟冊入渠觀陶成鎔中金躍冶不復鍛在寢皆
淵騫幾見籍湜叛召閙四十年正在為師患田君善教
子衡石自程限家有積分圖蓄眼未甞見精勤朱暈圓
荒嬉墨塗半日居而月諸於焉考最殿象教業黒白(佛/經)
(善業為白/惡業為黒)善惡工變幻吾徒有正學勿為它所變二氏
相為用(韓/語)此語亦欺謾後世雜機權演孔老佛亂有道
徃正之又恐識真贋麛駒氣食牛早覺牙爪換異日瑚
璉資濯濯出珪瓚雖云賴琢成已與燕石判専門翁季
學平居相講貫三程與三蘇淵源何汗漫至哉有此樂
鼎立期璀璨名世紹弓箕安弦必操縵元亮達道翁詩
酒了昬旦命子責子篇喟焉興永歎退之唐文人示兒
語麄悍玉帶懸金魚銀車遭謗訕所貴孟母賢斷機示
懲勸名垂千載下嵩華走河漢汝南月旦評靖紹許同
傳示我贈送篇粲粲錦綉段予非能文者才短如襪線
犧樽眩青黄回首溝中斷(李昭字台瑕言韓八座事業/如拆襪線無一條長者八座)
(名/昭)
　　　梅峯僧一理澈菴其號也住靈巖上坐開堂演
　　　法歌以贈之
太白識僧伽退之識澄觀理也釋門老融澈道一貫西
教窮根源剞􁴛精把翫開迷疏鈔箋輕重分鐵炭禪和
得龍象𤣥義慧傳粲六衆不聴瑩了了送一難大珠既
脫翳白月亦磨漢云胡法又别心佛自變幻擺手住此
山蒼松回碧榦梵香海潮音御爐雲影散山林願太平
上祝堯舜萬
　　　余郡守覈實賔序
莆為士鄧林僕也樗散木不遇匠石知終焉卧空谷盛
年汝南評誤蒙君子録爼豆於賢人青黄眩群目晚綴
耆舊班久厭文離粟燕石誠混淆烏覩荆山玉士窮舎
學校挈挈焉歸宿處置或異宜何異推舟陸自慚過稀
年薦剡至累幅枯朽不自量吹嘘勞尺牘皇天恵仁侯
文翁親化蜀善類盡薰陶淳風振頽俗竊喜遇荊州志
願平生足長價王侯門青萍從結緑
　　　和復齋憲副初春遊園韻
為愛名公詩性情清且和慮澹物自輕意惬情已多齅
花憂世事實負居甲科豈無治安䇿少答喜起歌回首
謝蒼生時兮將柰何
　
　
　
　
　續軒渠集卷二
欽定四庫全書
　續軒渠集卷三
　　　　　　　　　　　　元　洪希文　撰
　　七言古風
　　　題聖墩妃宫湄洲嶼
我昔纜舟謁江干曽覿帝子瓊華顔雲濤激射雷電洶
殿閣硉兀魚龍間此洲仙島誰所構面勢軒豁規層瀾
壺山峙秀倒影入(梁元帝纂要云景在上曰反景景在/下曰倒影  司馬大人賦貫列缺之)
(倒景兮涉豐隆之滂濞張晏注曰/景去地四千里其景皆倒在下也)乾坤擺脫呈倪端(韓/退)
(之南海神廟碑乾/端坤倪軒豁呈露)粉牆丹桂輝掩映華表聳突過飛巒
湘君小水幻露骨虞帝跡逺何由攀(湘君堯之二女舜/之二妃舜南巡死)
(扵蒼梧二妃從/之溺死沅湘間)銀樓玉閣足官府忠孝許入巫咸班帝
憐遐陬雜鯨鰐柄授水府司人寰五雲殿邃嚴侍衞仙
衣法駕朝天闗危檣出火海浪破神鬼役使忘險艱靈
旗毿㲚廣樂振長風萬里翔孔鸞平洲逺嶼天所劃古
廟不獨誇黄灣(黄陵有/湘君廟)至人何心戀桑梓如水在地行
曲盤升階再拜薦脯藻不以菲薄羞儒酸日談書史得
少暇石橋潛渡凭雕欄詩成不覺肝膽醒松檜蓊薈鳴
玦環騎鯨散髪出長嘯追逐縹𣺌乗風還(阮籍甞於蘇/門山遇孫登)
(與商畧終古及棲神導氣之術登皆不應因長嘯而退/至半嶺有聲若鸞鳳之音響扵巖谷乃登之嘯也  韓)
(詩翩然下大荒/散髪騎麒麟)
　　　題王昭君出嫁圖
平生慣讀明妃怨老来却向圖中見看詩只見古人心
看畫又知古人面當時初選入漢宫亭亭秋水環芙蓉
芙蓉照水矜顔色自信年少長春風一朝引見辭君去
此心已作楊花絮黄河一去不回頭泣損花容留不住
輜車重載漢寳歸驪黄嚼嚙黄金羈媵臣尚作首䑕熊
居延萬里行遲遲居延漸近漢漸逺胡使悲歌落日晚
人生失意何足云螓首蛾眉難自遣琵琶韻絶心悠悠
氊廬未到眉先愁氊廬愁愁幾種胡恩終薄君恩重哈
敦般鐸春草生尚有行人弔青塜(漢田蚡怒韓安國曰/何為首䑕兩端首䑕)
(一前一却哈敦般鐸乃國朝語也乃青塜之所在或/云哈敦娘子也般鐸墓也理或然也哈音渇鐸音卓)
　　　月軒施老人求山丹栽
老施學道嚥紫霞丹成仙去餘此花尚餘仙子傳丹穴
青睛紺髪顔如霞當時郭陳兩詩老(郭梅西隚長樂人/陳鐵坡天驥莆田)
(人/)曽對此花被花惱至今素壁照夜光可惜花仙不知
寳晚年同好洪崖翁仙根吹送煩天風花開爛熳𤣥圃
紅爐中九轉難為工(史記貨殖傳巴寡婦清其身得丹/穴而擅其利數世𤣥圃亦名閬苑)
(在崑/崙中)
　　　效蘇子瞻莫笑銀杯小
勸君莫笑銀杯小一日傾瀉三百杯勸君莫笑一日飲
百年三萬六千回吟時只作簡簡吟(白樂天簡簡吟不/肯迷頭藏白地)
斟時只作淺淺斟下筆直作風雨快醉鄉酒徳逢知音
我無公田二頃半床頭幸有琴堪玩陶公曠達未足云
嗜酒何如飽喫飯須信小小亦自竒老盡英雄君豈知
揮金留客固自好争柰無金愁殺我(前漢疎廣傳歸田/里日請故舊賔客)
(相與娛樂數問其家金尚有幾斤輒賣以供具錢盧仝/詩天下薄夫苦躭酒玉川先生也耽酒薄夫有  恣長)
(樂先生無錢養澹泊有錢無錢俱可憐百年聚過如流/川  陶詩雖無揮金樂濁酒聊可持淵明甞蓄素琴一)
(張徽絃不具甞執而和之日/但得琴中趣何勞絃上聲)
　　　書夏政齋欠伸背面美人圖
䰀鬌髙髻宫様粧天風飄飄雲錦裳(陌上桑頭上䰀鬌/髻  韋蘇州䰀鬌)
(髙䯻宫/樣粧)心華未肯開桃李縱有粉黛難輝光怪渠何事
長背面百嵗風花能幾見雲収雨散易傷神齊魯姬姜
顔色變當時畫史筆亦神風流醖藉作欠伸丹青意在
毫素外縦使貌得非天人可憐前代汗青史薄命佳人
類如此幾多寵極愛歇時失意長門暗宫裏老人耳冷
不欲聞世上兒子徒繽紛摩挲喜見法眼浄為君起炷
爐中熏(唐宣宗日朕耳冷不知有卿也背維摩詰經云/逺離塵垢得法眼浄  周昉畫  面欠伸内人)
(極/精)
　　　文與可墨君(與可名同梓州鹽亭縣安泰人皇/祐元年馮京榜及第王子猷寄居)
　　　　(空宅中便令種竹或問其故但笑指竹曰何/可一日無此君此子猷命竹為君也與可善)
　　　　(墨竹東坡先生呼竹/為墨君作墨君堂記)
竹中三昧稱老可半幅鵞溪東絹好(鵞溪在梓州鹽亭/縣出善絹杜詩我)
(有一疋/好東絹)蕭疎逺近自成林露葉風枝皆帖妥客来披卷
當晴牕毛髪盡豎心旌降觀其妙處不外得筆力到處
今誰雙當時揮洒不自愛持素踵門了無礙流傳好事
直至今文采風流遺墨在細哦公詩展畫看詩如有韻
青琅玕詩在床頭畫在軸髙堂誰作秋聲寒
　　　古硯
床頭宂石鈍如椎淬我毛頴利如錐書成四體工㸃􁩜
(山谷張文潛贈君洮州渌石/含風漪能淬筆峯利如錐)聨珠照几光陸離朝来浄
洗看墨色堅緻瑩滑如琉璃乃知鈍静固得夀上接道
脉同耆頥我生無田聊食汝簞瓢仰給猶山雌却怪老
桑未達道守藝改鑄何其癡(桑維翰或令其改姓維翰/鑄鐵硯以示人日硯穿則)
(改姓卒以/進士及第)硯乎硯乎汝尚未穿我未老但願與汝終始
無磷緇(揚子山雌之肥其意得乎珠晉衛恒/四體書勢成􁩛黠㸃􁩜連  不絶)
　　　惜春吟
去年醉倒百花傍旁人拍手笑我狂(韓退之紅芍藥歌/云花前醉倒歌者)
(誰楚狂小/人韓退之)今年花酒兩無分一春正坐讎書忙先生讎
書未肯出詠栁題花閑度日朝来着步花已空搔首東
風長太息
　　　飯牛歌
牛吒吒(讀如丘/壑之壑)蹏趵趵(音/博)枯萁嚙盡芳草緑自晡薄夜
不滿腹擷菜作糜荳作粥飼飢飲渇兩已足脫紖解銜
就茅屋不愁飢腸雷轆轆風簷獨抱牛衣宿(前漢王章/字仲卿甞)
(疾病無被卧牛衣中與妻訣泣涕其妻呵怒之曰仲卿/京師尊貴在朝廷人誰踰仲卿者今疾病困阨不自激)
(昻乃反泣涕何鄙也後章在官歴位及為京兆欲上封/事妻止之曰獨不念牛衣中泣乎章黙然乃止云云)
丁男長大牛有犢明年添種南山曲(杜詩為農山澗/曲山阿曰曲)
　　　煑土茶歌(龜山石梯蠏井各有土産龜山/味香而淡石梯味清而微苦)
論茶自古稱壑源品水無出中􁫕泉莆中苦茶出土産
(閩鄉音以茶為荼盖有荼苦/之義其詳已見韓退之詩注)鄉味自汲井水煎器新火
活清味永且從平地休登仙王侯第宅鬬絶品揣分不
到山翁前臨風一啜心自省此意莫與他人傳(陸羽字/鴻漸善)
(煎茶次第水品以揚子江中􁫕為第一常州無錫縣恵/山泉為第二  揚州竹西寺上有井其水味如蜀江故)
(其山號為蜀岡東坡甞扵此取水號為鄉味燄李約/嗜茶曰茶須緩火炙活火煎活火謂炭之有  者)
　　　湘簟
南州六月正炎赫徃来道路無行迹土山金石火雲焦
珍簟琉璃秋水碧凛如凌室開寒氷暢若葛天逰化日
安得清涼均四方蘇息蒼生九萬億
　　　聞禽哢
五月七日穀雨晴南山北山布榖聲山禽何事强聒噪
領(闕/)畊種難為情吾家小兒懶且惰不肯出聲長黙坐
資身衣鉢豈復知嵗月兒童容易過我老欲畊柰無田
學作山禽司勸課祝兒書田早早畊得粟千鍾當念我
　　　課兒夜讀
我生去聖亦已逺獨抱遺經増愧歎甞聞不食終夜思
又道得之常待旦聖賢夕惕不遑安况我愚人甘事半
便當折鏑不辭勞何至臨淵空久羡呼燈繼晷便焚膏
似鳥黏黐守空案諷以萬言加百遍精力已疲道未見
　　　聴琴歌
疎簾曲檻蘋風涼細腰美人藕絲裳神閒意定丰度逺
玉指纎纎彈履霜喬林鶯囀日卓午幽澗泉鳴夜未央
孤鸞别鶴生暗恨毋以氷炭置我腸
　　　梅峯大衆舉留東溟講師二十韻(得法扵大/都普慶寺)
梅峯古刹三百年今日教寺昔日禪閻浮勝境都占盡
城市有此真林泉中朝崇佛廣說教遴選橅範来幽燕
幽燕得法說宗㫖曇華種子皆鮮妍相州京邑飛鳥外
出家學佛道理綿北溪雲峯僧龍象擇師教子恩義全
司徒天下僧領袖卑辭厚幣何惓惓居然體製古罍洗
一唱三歎朱絲絃旛幢排拶迎登席組結龜判華鑣聨
吾徒跽受惕齋慄辭慳義卓無留𤣥宣明大訓說聖諦
金舂玉應轟喧闐宗風承唱自家曲勇張赤幟光青氊
一朝忽動慈幃念臯比撤去辭還山嘵嘵各是尊師者
相率控告攀轍轅郡公處置採衆論歡聲雷動徧海堧
同寅叶議彚薦剡狂瀾一障回百川星忙府帖下敦請
障疏辭語清且圓從来佛性無南北隨縁付分何拘牽
青蓮尚有堪修宇貝葉重有可註箋法縁未斷且駐脚
事業儘有無窮年(維摩詰壁如龍象所蹴蹋者非驢所/堪佛書謂有力可以負荷者也  傳)
(燈録風宂延昭禪師有盧陂長老/問曰師唱誰家曲宗風嗣阿誰)
　　　書東溟講師赴囊山主縁障子
海月堂前邈雲漢辟支巖下山石爛禪宫銷歇幾百年
坐閱星移看物換溟師大是倜儻人法心無住無畔岸
語言灑灑中邉蜜五色明珠光璀璨天親百法幾萬言
毗盧大藏幾千卷前身畢竟遊珠宫科疏從頭盡淹貫
龍天親自選棟樑囑付擔當詶大願凌雲氣節何飄飄
架五鳳樓真手段幾多猿鳥下山来竚看山門回舊觀
吾徒啟沃固已多浡若槁苗逢溉灌留公恐是予識偏
久假不歸似欺謾(闕/)溪祖師住此山中留衣鉢傳慧粲
至今芳躅尚繼徃宿昔法縁未應斷前臺花發照後臺
蚤為青蓮了輪奐賸將金碧飾翬飛留與後人作公案
翩然返斾賦歸来勤為君王祝遐算
　　　偪側行代某人呈某官
世途偪側多險惡趙本酒厚反為薄世途􁒣漓變朴淳
魯鼎已贗能惑真臯陶世逺誰聴直盡道曽參能殺人
哀哉直道喪已久不但州黎髙下手此心茍不愧彼蒼
詎謂九衢異太行時非衆口金可鑠天定勝人元不錯
(揚子人衆固能勝天天定亦能勝人敗栁子厚愚溪對/吾盪而趨不知太行之異乎九衢以  吾車  淮南子)
(云楚會諸侯魯趙俱獻酒酒吏怒趙乃以魯薄酒易趙/厚酒奏之楚王以趙酒薄故圍邯鄲趙地  史記甘茂)
(傳魯人有與曽參同姓名者殺人人告其母曰曽參殺/人其母自若也及三人告之投杼下機踰牆而走是謂)
(以愛/惑聰)
　　　癸酉六月十四日臂痛不自聊戲作短句
卿不見將軍力挽十石弓勇沒矢筈寒氣隆又不見翰
林醉揮數寸管勑賜宫袍天色晚古人文武具全材但
見伎倆忘形骸君看朱亥椎晉鄙袖千鈞鐵何偉哉詩
翁不復作是夢磨墨研丹足吾用晴牕卷手不停披塗
竄典謨箋雅頌天公何事不見憐坐失肩背生憂煎頑
然自覺不屬體縱有杯杓令誰傳諸君莫笑老無力他
日為郎能執㦸(漢武帝輦過郎署見顔駟龎眉皓髪曰/叟何時為郎何其老答曰臣文帝為郎)
(文帝好文而臣好武至景帝好美而臣貌醜陛下即位好/少而臣已老是以三世不遇而老於郎署上感其言以為)
(會稽都尉漢郎/官殿下皆執㦸)
　　　春寒無炭
古人坐客寒無氊我今為客寒無煙東風兼領𤣥㝠權
今年春寒過去年梅子含酸實未堅薺菜雖茂胎未全
海棠羞澁開紫綿山南山北無杜鵑詩翁縮頸聳兩肩
𤣥龜守殻凍不前吟成呵硯氷尚堅毛頴蹇澁非張顛
喚起石鼎句再聨倚牆道士鼻息喧此時得酒真解仙
博取一醉真可憐君不見雲安斗水直萬錢杜陵雖老
性命懸畫灰對雪思悄然忍寒披絮夜不眠牛頭何日
雙錦纒(白樂天詩對雪畫寒灰殘燈明復滅炭賣/炭翁半疋紅紗一文綾繫向牛頭充  直)
　　　木𤓰
宣州土産花木𤓰藥鐺茗椀相傳誇游洋斗邑最窮僻
園丘徃徃多靈植側聞饞吏口流涎就花計實尤可憐
皂衣出入迭旁午主者為客客為主年年見樹不見𤓰
饞吏採實主採花世情有投皆望報足見詩人言語到
　　　夏白紵(白紵歌白紵舞並吳人之歌舞也吳地/出紵故興其所見以寓意始作之田野)
　　　　(後乃太樂氏用焉其音入清商調故清商調/七曲有子夜者即白紵也在吳歌則為白紵)
　　　　(在雅歌者則/為子夜曲也)
水晶宫白銀闕鬢如青雲眼如月白紵為袍巾勝雪思
君起舞清歌發秋風落木鴈南飛太息逰子何當歸桐
絲指下音調稀雙雙玉淚彈珠璣(任昉述異記闔閭造/水晶宫  海中三神)
(山以白銀為宫闕色宋書樂志有白紵舞樂府解題譽/白紵曰質如輕雲  如銀製以為袍餘作巾袍以充體)
(巾拂/塵)
　　　食蕈子(蕈音椹俗/謂之菰)
大火西流十日雨洗盡荒崖一番暑韭苗菜甲黄且腐
大息辛勤業為圃城中不下十萬户食舎旁連啖葵茹
深山􁑚蕈紛貢數山澤相逢盡筐筥兒童歸来恣烹煑
脆於熊掌肥於羜先生飽飯腹可鼓文字何由會撑拄
但令樽前筯可舉莫望蒸豚用人乳分渠宰相食萬錢
飯有蕈羹多謝天(晉王濟字武子帝甞幸其家供饌甚/豐悉貯琉璃器中蒸豚美帝問其故)
(答曰以人乳蒸之帝色為之不平食未竟而去/  何曽性太奢侈一食萬錢猶云無可下筯處)
　　七言長短句古風
　　　壺山老人說劒歌
忠為質仁為衛淬其鋒磨其礪浩然之氣充天地水斷
蛟陸剸犀運成風切成泥利哉之用無東西卿不見劉
季起闗中項王宴鴻門荆客喋秦廷楚子静國棼彼皆
庶人劍殺戮不足云又不見指髪成隂陽氣焰干牛斗
卧匣如龍吟繞灘作蛇走彼皆𤣥士劒迂誕吾不售噫
嘻哉夫我則不然衆人未易識簡而成其文粹乎見于
色不報以為强順理以為直化愚以為智䂓圓以為方
化鈍以為利直與鋒争鋩濯濯江漢清皜皜秋陽光孔
子云用之則行舎之則藏(廣異記載唐開元末武勝之/知静江軍忽然灘中見雷公)
(踐㣲雲逐小黄蛇盤繞灘上静江之夫以石投之中蛇/鏘然有聲雷公飛去使人徃視之得一銅劍有文曰許)
(旌陽斬蛟/第三劍云)
　　　聴琵琶
齠年慣讀琵琶行昔聞今日琵琶聲初如登木雄雉聲
嚶嚶又如伏櫪老驥蕭蕭鳴移宫換徴凄且清大遲小
促和而平宣洩伊鬱陶性情不作兒女恩怨生君不見
昭君去國萬里程豐肌靚麗漢主驚欲留不得信已成
嗚呼韓邪得之不失為傾城(管子地負篇聴徴如負猪/豕覺而駭聴羽如鳴馬在)
(野聴宫如牛鳴□中聼商如離羣羊聴角如雉登木/以鳴音疾以清  古詩一笑傾人城再笑傾人國)
　　　簡龜山雄峯老禪
去年因讀方牧一紙詩常怪枯槁着句乃有如此竒(陶/飲)
(酒詩顔淵稱為仁長飢至于/老雖留身後名一生亦枯槁)今年我亦為詩有此語若
教牧見亦當有如我所譏結髪初入翰墨塲自謂不作
吳下兒惜哉兩窮晚相值恨不早插兩翅相與逰天陲
汝南一時評各能守家規屠龍豈失䇿至老論益彌(朱/汗)
(漫學屠龍扵支離益三/年技成而無所用其巧)曳裾王侯門揮灑蒙厚知孤芳
衆排屏百色工瑕疵儒庠雖設官徃徃多竊尸立言假
仁義遇事生瘡痍合席推骨鯁同袍背韋脂惟此兩生
者未易烏雄雌方生不言禄糠秕弗及之洪生雖干禄
囊粟失所施(東方朔有言侏儒長三尺餘奉米/一囊臣朔長九尺亦奉粟一囊)去年雷
澤地方今安笟箄溪寒果得魚杯羹諒分遺惟兹方外
老耐久敬不衰江空嵗云晚尚寄沽酒貲儒釋事一家
縁覺無兩岐願作如是觀當如合分支(韓送崔二十六/立之云去来伊)
(洛上相待安笟/箄註取魚器)
　
　
　
　
　
　
　
　
　
　
　
　
　
　
　續軒渠集卷三
欽定四庫全書
　續軒渠集卷四
　　　　　　　　　　　　元　洪希文　撰
　　五言律詩
　　　詠竹
幽軒多種竹繞徑復依牆月弄三分色風吹一味香空
堦翻籜下隙路引稍長客至休書刺嗔渠踏破蒼(古未/有紙)
(削竹木書姓名曰刺後用紙曰名紙漢禰衡懐刺無所/適至於滅字又魏文帝賔客百餘人人奏名刺悉書其)
(郡邑名氏曰爵里刺杜詩嚴/鄭公宅同詠竹風吹細細香)
　　　訪道士不遇
翠壁無風到隂晴潤茯苓松闗終日掩香火閣黄庭地
僻丹爐在雲深仙洞扃碧桃零落後衣袂帶㣲馨
　　　洗硯作
小陸筆先焚牀頭破硯存石枯餘墨暈池凍帶氷痕滌
去充魚腹携来就兔園草𤣥吾豈敢聊復注孤鶱(陸雲/與兄)
(機書云君苗能文每見兄文輒欲焚其筆硯鶱揚雄草/太𤣥有以自守泊如也  鶱杜詩風雅靄孤  音虚言)
(切飛/舉貌)
　　　題隣居
隣用萬金買情親分所宜隔牆喚拈琖炙燭戯彈碁(沈/存)
(中筆談載西京雜記漢元帝為彈碁之戯有譜一卷盖/唐人所為局方一尺中心髙如覆盆其顛為小壺四角)
(㣲起李商隠詩曰玉作彈碁局中心最不/平謂其中髙也拈琖彈碁皆唐人語也)春看兩家栁
(白居易與元八卜隣詩明月好/同三徑夜緑楊宜作兩家春)朝蒸共竈梨(杜詩蒸梨/常共竈澆)
(薤亦/同渠)如何陽勒輩拳手為麻池(晉載記石勒與李陽隣/居争漚麻池日相毆擊)
(及貴乃召陽子酣飲引陽臂笑曰/孤徃日厭卿老拳卿亦飽孤毒手)
　　　教兒子鏞讀禮詩(鏞字/韶美)
敬長尊親道工夫在小兒綱常千載禮章句五言詩講
習終成性周旋自中儀瓣香北溪老茅蕝請行之(陳淳/字安)
(卿清漳人晦菴朱先生之上足號北溪十漢叔孫通願/徴魯諸生共起朝儀扵是徴魯諸生三  人西及上左)
(右為學者與其弟子百餘人為茅蕝野外註以/茅剪植地為纂位尊卑序春秋傳曰置茅蕝)
　　　仙邑館所書事
桑麻繁以長繞舎翠沈沈茶臼疎林隔書帷陋巷深山
禽諳客况風樹助予吟牧豎来呼犢跫然空谷音
　　　謁華嚴毒海上人
出城奚所適正值雨華時毒海老尊宿名山佳住持寺
幽藏碧巘池暖動春澌為謝韓知客通名只用詩(劉魯/風徃)
(江西投所知為謁者所阻作詩云萬卷書生劉魯風煙/波十里謁文翁無錢乞與韓知客名紙生毛不為通)
　　　曉行途中書事
㝠發昧所適東西覺惘然門敲村店酒鐘落客津船猿
叫荒山月雞號墟里煙回思在家日日晏尚髙眠
　　　讀杜拾遺老瓦盆戯作
此翁坦率性長享甕頭春觴客終頽玉(晉嵇康字叔夜/山濤言叔夜為)
(人巖巖若孤松之獨立其/醉也若玉山之将頽然)傾人懶注銀干戈塵世淚風
月草堂身賴爾有蘇李情親不厭貧(杜詩春復加病肺/此病盖有因早嵗)
(與蘇李痛/飲情相親)
　　　薄薄酒
黍釀固宜薄情親意已多勸酬終不醉耕種豈徒勞交
淡元無味顔衰賴爾酡明年廢東作茶椀看雲濤
　　　石屏
磨琢雖云至寧非造化工飛峯横筆架立石峭屏風逺
近青未了隂霾景不同仙源如可問我欲隠其中
　　　竹間鶴
愛竹已成癖新添鶴有情霜毛仁者夀風韻聖之清乞
母移来種將雛養得成嵗寒三益友須着我同行
　　　立秋
暑退火西流炎雲宿靄収亭臯纔落葉天下己知秋律
氣隨杓改蛩聲傍枕啾短檠時節到時事迫人遒
　　　玉延(俗名/山藥)
着價羞蕷芋充飢勝粥饘切泥姑少試餐玉竟誰傳蹯
掌難為饌醍醐不直錢雪晴扶短鑱結伴過山前
　　　觀海門
觀海難為水斯言亦㫖哉華嵩同培嶁河漢等涓埃官
哨時旁午(史冠盖旁午/旁午縱横也)吳鹽日徃来何曽瞻蜃氣重疊
起樓臺(禮記雉入水化為蜃前/漢海旁蜃氣象樓臺)
　　　獨立
雨後衡門立郊坰晚氣清鴨頭流水浄魚尾斷霞頳並
舎開新釀平疇餉晚耕㣲吟扶楖栗信步自閑行
　　　自述二首
擾擾百年内胡為勞此生酒因愁少進書為懶無成行
篤群疑息心清百慮輕篇詩聊自述亦可發幽情
自述亦自笑可嗟還可憐文窮縁智困道進為心堅嵗
月驚童穉雲山奪事權此身無滯礙對酒即超然
　　　信紫雲任建寧㕘軍終制抵莆莆民思其父有
　　　遺愛焉其父即中隠公也
舊勞曽汗馬(收附/江南)子復仕王廷出處㕘周易(能明/易)操修
一孝經逢人心自白知已眼終青(晉阮籍字嗣宗不知/禮數能青白眼見俚)
(俗之士以白眼待之母終嵇喜来弔籍作白眼喜不懌/而退喜弟康聞之齎酒挟琴造馬籍大恱乃作青眼由)
(是士皆/疾之)大義明終始遲遲正竗齡
　　　連日雨不止
千床渾濕透簷溜更無端馬鬛一滴誤魚頭萬國寒老
天縁底泣后土幾時乾悶聴應酣睡瀟瀟到夜闌
　　　少睡
少睡多宵坐占星看碧虚病根常檢㸃客氣久消除清
有焚香癖臞因服藥疎眼前書未讀肘後看方書(葛洪/抄肘)
(後方/四卷)
　　　一室
雅有巢山癖誅茅葺數椽左圖右閱史春誦夏鳴絃涉
畹紉蘭佩臨流枕石眠何須學辟榖且作地行仙
　　　郊行
天亦自多事一春勞應詶哺雛衝雨燕喚婦出林鳩有
累俱闗抱無生始斷愁忽逢林下士羞黙但低頭
　　　禁馬
古人重馬政遺法著姬公羈靮豈徒設舟車有不通負
乗時所忌(負且乗/致寇至)得失理難窮(塞翁失馬未必非福/塞翁得馬未必非禍)前
輩騎牛好吾將立下風
　　　贈相士
術乃法之巧求諸相益知脤觀成子惰珮識獻公離(並/左)
(傳/)指背吾無取論心世有誰君看非相說未免半醇疵
(揚子有/非相篇)
　　　自省
孔孟日杲杲吾徒甘晦沈每於供給際常有愧慚心人
物有賢否山川無古今自憐居爨下疇昔荷知音
　　　龍華上人餽白粲
報道龍華老驅車入市回如何迫嵗出端為餽年来香
鉢停留供朱門迤邐開也應憐范叔莫遣甑生埃
　　　椰子冠
團團椰子實解剥付冠師體製羞龜殻文章笑鹿皮色
頳猶帶酒腹小尚能詩欲着東坡帽簷低不入時
冠居衆形上吾獨取椰為陶令巾漉酒(陶淵明甞製漉/酒中漉酒畢又)
(中/之)山翁着接籬(晉山簡鎮襄陽優㳺嵗月惟酒是耽諸/習氏荆土豪族有佳園池簡出逰多之)
(池上置酒輒醉名曰髙陽池兒童歌曰山翁出何許徃/至髙陽池日夕倒載歸酩酊無所知時時能騎馬倒着)
(白接籬舉鞭問葛强何如并州/兒强家在并州簡之愛将也)堅渾羞抹膝疎曠笑穿
絲寄語資章甫今時彼一時(宋人資章甫而適越越/人斷髪文身無所用之)
　　　鐵拄杖
􁀙傀同枯枿流傳多閱人鑄成一枝杖伴我百年身觸
石奔星火行氷碎玉璘赤藤尤可貴包褁若為珍(韓赤/藤杖)
(歌幾重包褁自題署/不以珍怪誇荒夷)
　　　五字吟(李陵蘇武俱為侍中武使匈奴明年陵/敗陵降武歸漢陵置酒作詩為别則五)
　　　　(言詩自陵始也其一曰携手上河梁㳺子暮/何之其一曰仰視浮雲馳奄忽互相踰長當)
　　　　(從此别且復立斯須又曰征夫懐逺路逰子/悲故鄉寒冬十二月晨起踐凝霜武詩云黄)
　　　　(鵠一逺舉千里顧徘徊胡馬失其群思心常/依依世傳云五字詩自武始也武使匈奴在)
　　　　(匈奴中十九年/後竟得歸漢)
雅頌久不作詩壇一例荒孰云城小小能出陣堂堂髙
歩(闕/)如漆離居鬢已霜李陵非雅士安敢擅河梁
　　　穫稻
雲散水㣲茫千畦萬隴黄罄腰勞日少鼓腹樂時長處
處聞雞犬家家足稻粱太平本無象新釀甕頭香
　　　秋後扇
齊紈裁暑扇倐忽動清商嵗月老將至巾箱舎則藏時
光豈衰歇世態苦炎涼年少不長好為言姬與姜
　　　社日(春秋分/戊日)
九扈不廢職勾龍誠有功業居四民次祀列百王中黍
稷祈秋實羔豚樂嵗豐豈徒臣朔飽歸遺細君同(少吴/置農)
(官以鳥名官春扈鳻鶞趣民耕種夏扈竊𤣥趣民耘除/秋扈竊藍趣民収歛冬扈竊黄趣民盖藏棘扈竊丹掌)
(人百菓行扈唶唶晝民駈鳥宵扈嘖嘖夜民駈獸桑扈/竊脂趣民養蠶老扈鷃鷃趣民収麥是為九農正  漢)
(武帝詔從官肉大官丞日晏不来東方朔曰伏日當早/歸請受賜遂拔劍割肉歸去上令自責朔曰受賜不待)
(詔何無禮也拔劍割肉抑何壯也割之不多又何亷也/歸遺細君又何仁也上笑曰令自責反自譽復賜酒肉)
(遺細/君)
　　　覽鏡戯作
塗抹東西徧床頭膏沐香恐為嗔老物(老物不/足惜)不敢近
新粧翻覆百年態凄涼數寸光道心無老少顦悴亦何
傷
　　　述近懐呈諸庚老
與君同甲子霜鬢白於銀朋舊歸新鬼乾坤信老身干
戈猶未替盤琖幸相親句法如江鮑如何捄得貧
　　　林巡檢景恵以閑散職官俾提封(闕/)　門新城
　　　詩以道意(杜集有提封之作有時徴/俊乂莫慮犬羊侵之句)
堯仁天廣大涵育最為深仗義趨王事成城賴衆心氛
祅如覆水俊乂豈懐金老眼看三箭天山報捷音(唐書/薛仁)
(貴為鐵勒道行軍總管九姓衆十餘萬令驍騎挑戰仁/貴發三矢輒殺三人軍中歌曰将軍三箭定天山壯士)
(長歌入漢闗/九姓遂衰)
　　　對悶書事
時危百憂集老退一身輕鼔角聲悲壯城池勢險傾柝
繁嚴守備傳遽急行程(周官行夫掌傳遽/事乃使車之急者)起看天河色
何當見太平
　　　送侯㕘軍公讓秩滿歸
三年江漢水潔白不緇塵糾群紀綱正(杜送韋諷上閬/州録事操持紀)
(綱地注録事者一州之紀綱也持韋蘇州/送馮著任廣州録事繩墨不易  是也)親民條件新
輿人同此誦檐子不妨貧識取至公論官中竟一人
　　　上元日居城南書事
城南讀書地杖履徃来通菽水初心遂(禮記子路曰傷/哉貧也生無以)
(為養死無以為禮子曰/啜菽飲水斯之謂孝)糟糠晚節同役車行業業(詩采/薇戎)
(車既駕四牡業業豈敢定/居一月三捷業壯盛也)眠鼓聴逢逢(韓詩不蹋曉鼔/朝安眠聴逢逢)
踰七又望八癡頑笑此翁
　　　郡倅敬齋公乃嗣自江西省奉檄便道省親小
　　　詩奉謁
郎君拜家慶捧檄綵衣榮别駕行寛恵同寮服老成珠
瑰迷重寳蘭茝襲芳名此去扶搖便冲天九萬程
　　　癸已新春作
盜賊生涯困回頭盡戰塵春来長是病老去不如人屋
小香常集杯深酒尚醇何時洗兵甲同作太平民
　　　七十四吟
視逺茫無見言哤聴不聞病於老偏厚眠向坐中分俯
仰皆為累披吟不廢勤偶逢强健日浄几一爐熏(白居/易詩)
(病與樂天為老伴為坡詩/惟有病相尋空齋  老伴)
　　　暖足婆
寒冬夜無寐輾轉漏聲長只熱一瓴水能銷萬瓦霜温
柔聊自適趨附固其常更有孟光在髙年不下堂
　　　寄潘茂
别後聴鳴艣君曽有宿期如何三閱月不寄一聨詩獨
立海山對相思沙鳥知端能乗興否一葦諒非遲
　　　壬寅元日
老天何省事元日又逢春盤飣青蒿細盃浮緑醑新兒
孫長滿眼天地一閒身誌喜有新作猶疑筆有神
　　五言排律
　　　雪榦上人過訪
諸山尊徳望三會老禪宗倚席聞𤣥論抽筳發鉅鐘憩
松經露滴坐石履雲封山好遮来路塵牽絶徃蹤懸車
留雪澗築室傍梅峯髙士幽禪着僧伽太白逢平生能
事足竒遇素心從二民相為用如聆空谷跫(韓讀墨孔/子必用墨)
(子墨子必用孔子不/相用不足以為孔墨)
　　　輓仙邑陳小山先輩
吾慕小山翁仙溪一鉅公奉親嚴髓滫焚券恤貧窮􁀙
鄂相輝日閏門正始風彼徂岐可路不霽水何虹(嚴氏/詩集)
(作彼徂矣為句/絶岐有夷之行)千首牛腰重三封馬鬛崇鄉鄰盡焦土
䇄立負羈宫(邑廬盡為焚毁/後亦為賊所焚)
　
　
　
　
　
　
　
　
　
　
　
　
　續軒渠集卷四
欽定四庫全書
　續軒渠集卷五
　　　　　　　　　　　　元　洪希文　撰
　　七言律詩上
　　　題學士趙子昻近帖
天馬騰驤金褭蹏(漢書禮樂志有天馬下漢武/帝鑄金作馬蹏狀謂之金褭)赤刀揮
霍玉如泥詞頭已逼蘇内翰紙背欠題王會稽(康定間/富韓公)
(為知制誥封還詞頭繳詞頭富公始軍栁子厚集有殷/賢寄劉連州二首其下註云家有右  書每紙背庾翼)
(題云王會/稽六帖)墨帖楷書卑石鶴錦囊珍玩甚珠犀嗟予舊
好應成癖過眼空憐五色迷(唐李程試日五色賦先榜/已落矣初出試塲楊於陵)
(遇程詢其所試程示之破題云徳動天鑒祥/開日華於陵覽之謂程曰公今日須作狀元)
　　　書吕洞賔畫像
劒飛岳鄂過蒼梧風骨昻藏美丈夫閑揖九陽供吐納
飽餐六氣事嘘呼(荘子刻意吹呴呼吸吐故納新熊經/鳥伸此道引之士養形之人彭祖夀)
(考之所好春食朝霞日始出赤黄氣夏食正陽南方日/中氣秋食淪隂日沒後赤黄氣冬食沆瀣北方夜半氣)
(并天地𤣥黄是為/六氣見揚子明經)當年得遂金閨籍(謝眺出尚書省既/通金閨籍金馬門)
(也/)今日誰看野服圖笑引天風毛髪動可能隨我朗吟
無(於揚州石塔自畫/像吹之毛髪盡動)
　　　春夜對花月
璧月瓊枝鬬好懐(陳后主與諸貴人同狎客賦詩其畧/云璧月夜夜滿瓊枝朝朝新互相誇)
(張貴嬪容色/之麗云爾)攀花邀月下瑤臺娟娟夜色穿簾入冉冉
天香撲袖来(李正封牡丹國色朝酣/酒天香夜染衣之句)細酌微吟身自在
行歌起舞影裵徊幸然等是無情物若是多情便可猜
　　　惜花
陽艷亭臺手自栽精神擡舉待春回朝来不忍獨倚樹
雨過那堪都委苔時不貸人如轉燭事多敗意且啣杯
從来四美難并具雲合佳人殊未来(江淹雜擬三十首/有湯休上人詩云)
(西北秋風至楚客思悠哉/日暮碧雲合佳人殊未来)
　　　東牕小酌
烏馭西沈兔魄升泰山失勢已如氷百年略似夢長短
一醉誰知時廢興與俗不諧塵世狹出門大笑暮江横
從前壯氣銷磨盡浩浩凌雲賦尚能(司馬相如奏大人/賦武帝大恱飄飄)
(然有凌雲氣逰天地/之間又登髙能賦)
　　　觀夏耘偶成
苗穉纔聞鵶舅呼(古詩五月聞鵶/舅苗穉憂草茂)東阡南畝盡農夫非
其種者鋤而去毋使蔓焉難以圖(劉章忿劉氏不得職/常入侍髙后燕筵進)
(歌舞曰請為太后耕田太后曰若生而為王子安知田/乎章曰深耕穊種立苗欲疎非其種者鋤而去之太后)
(為之黙然君左傳蔓草猶/不可除况  之寵弟乎)滴滴盡沾禾下土(古詩鋤禾/當日午汗)
(滴禾下土安知盤/中飱粒粒皆辛苦)穰穰行載斛中珠作勞歸舎呼閭里
(晉書載石勒在田中每聞鞞鐸之聲/歸告其母曰作勞耳鳴非不祥徴也)共坐牛衣酒一壺
(前漢王章字仲卿疾病卧無被在牛衣之中與妻訣泣/妻呵怒之云云後為京兆尹欲上封事妻止之云卿獨)
(不念牛衣/中泣乎)
　　　客中遇寒食(三首/)
極目雲飛落照邉北邙松栢久無煙麥餳偶爾思遺俗
菽水時来記徃年(禮記啜菽飲水盡/其歡斯之謂孝)宿業正愁􁀙帶鳥
歸心生怕血啼鵑伯倫曠達稱賢士身後何曽到九泉
長到清明寒食時客懐如夢復如癡庭空月淡梨花少
爨冷煙寒麥飯遲阻隔家山常入夢挨排節物可無詩
暮年自是難為别非為棲身近子規
桑柘村村已禁煙(周宫司烜氏仲春以大鐸巡火禁于/國中為季春将出火也後以介子推)
(焚死至時一月不爨東漢周舉為/太原守乃始變其俗三日而止)蕭條井邑傍山前了
無詩酒空三月如此時光又一年對景鶯花如寄耳見
人兒女倍澘然業儒不及為農好麥已登場蠶又眠
　　　予株守書室不覺有連日隂雨之悶一日移坐
　　　晴簷聞行者有快哉晴之語追味其言作詩誌
　　　之
一雨多時氣積嵐今朝紅日照酣酣鎌腰四野農登麥
盆手千家女煑蠶流水繞村澄似練逺山排闥碧於藍
此生漫不知蠶織坐竊陳編得少慚
　　　僧房借榻
方外来㕘兠率天掃除習氣道心堅任渠浮世千年兆
(史人無百年期强作千年兆/鑄鐵作門限鬼見拍掌笑)借我空門一榻眼未晤至
人存法樂且容髙士着幽禪吟成一笑客歸去又結浮
生半日縁
　　　老境
五十光隂疾轉車秋風落木客思家皮皴腰痛脚無力
齒豁頭童眼有花樗木散材多夀考寸田尺宅足生涯
老彭八百成何事謾跨商周閱嵗華(黄庭經寸田尺宅/可理生蓋道家以)
(丹田為寸田面為尺宅臍下三寸為丹田樗散無用之/木故得終其天年世本云彭祖在商為守藏史在周為)
(柱下史年/八百嵗)
　　　書家藏蘭譜後
華不紛披葉不塵幽貞閒淡出天成似凡非俗同標致
入品分流别姓名南欲迎薰西避照晚常溉膩蚤澆清
傳君祕訣君牢記更取吾言質屈平
　　　夀峯翫月
素娥准𠡠六丁擎(丁夘神司馬卿丁丑神趙子玉丁亥/神張文通丁酉神臧文公丁未神石)
(叔通丁已神崔石/卿是之謂六丁者)下照塵寰似水晶河漢無雲天萬里
溪山不夜月三更(齊地記曰齊有不夜城蓋古者有日/夜中照於東境故菜子立此城以不)
(夜為名蓋杜詩無風雲出塞不夜/月臨闗  不夜者月明如晝也)蓬莱弱水何曽隔(蓬/莱)
(有弱水之隔一羽/亦沈惟飛可到)玉宇瓊樓無此明今夜夀峯峯絶頂
與君端坐細推評
　　　夜月有客送酒
馬軍持送走還僵(杜甫謝嚴中丞送乳酒詩云鳴鞭/走送煩漁父洗琖開甞對馬軍)剥
琢先聞麯米香遮莫清風乾石髓(嵇康遇王烈共入山/烈甞石髓如飴即自)
(服半餘半與嵇康凝而為石烈歎/曰叔夜志趣非常而不遇命也)為招明月酌瓊漿故
人懽伯情千里玉女天公笑幾塲歌罷短衣仍獨速(道/家)
(有言散花玉女侍香金童短神異傳玉女投壺天為之/笑則電故謂之笑電李白  歌行天公見玉女大笑億)
(千塲是孟郊送淡公詩其一曰銅斗飲江酒手拍銅斗/歌儂  拍浪兒飲則拜浪婆脚踏水船頭獨速舞短簔)
(笑伊漁陽撡空持文章多/閒倚青竹竿白日柰我何)三人對影未渠央
　　　立春偶成(戊午/)
玉燭光輝萬象豪寛征幸不及吾曽鬢邉綵燕人情熟
眼底土牛年紀髙軟餅繭衣行白麥(杜詩涼州多白麥/注自河渭以西白)
(麥麫涼春種夏收/閲二時之氣故也)生絲縹線飣青蒿明年對此仍强健莫
向樽前歎二毛(左傳不擒二毛謂黒白相半潘安/仁秋興賦予年四十始見二毛)
　　　雨不絶
四月黄梅正熟時霏霏江雨宻如絲空堦如語互相答
倦枕有聞寧不思家樂咸韶真送奏渚涯牛馬竟誰知
凄涼情况如何度擁被微吟工部詩(杜有雨不/絶之作)
　　　七夕
天上佳期樂未央河東帝子嫓牛郎登車閃爍雲旗動
開帳熒煌玉燭光此夜金針穿巧線明朝玉珮促行裝
經星不動誰當辨或脫朦朧恐未詳
　　　秋聲
悚聴西南底不平觸於金石碎鏦錚氣回海島波濤勢
令壓邉庭人馬聲膽薄生憎牕紙擘夢迴錯被枕稜驚
壯懐何事銷磨盡宋玉中年白髪生
　　　糓城余航邉老人有能詩聲於僕初未有平生
　　　之懽客甞於予誦其一聨半句膾炙人口客又
　　　誦僕近作以示余余遂賞音為忘年交
怪怪竒竒誦數聨問誰所作是航邉世無賀監誰知白
後有揚雄必愛元(揚雄注太元曰後五百年/有子雲出必愛吾太元矣)雪犬倉皇
從末俗雲龍追逐付前縁(韓詩我願身為雲東野身為/龍四方上下逐東野雖有離)
(别無由逢豈韓文越犬吠雲蜀犬/吠日雲日  有過哉顧吠者犬耳)老天若借推敲便(賈/島)
(初應舉在京師驢上得句云鳥宿池中樹僧敲月下門/始欲作推字又欲作敲字鍊之未定吟哦引手作推敲)
(勢愈時權京兆島衝出左右擁至島具對所得句韓立/馬良久曰敲字佳遂並轡而歸後不第為僧居法乾寺)
(號無本載劉/禹錫嘉話云)細叩吾翁肘後傳(葛洪手抄金匱藥方百/卷肘後要急方四卷)
　　　長明燈(傳燈佛以一傳為一燈喻法/如燈燈相續也燈謂能破暗)
沈沈古殿寂無聞破暗長明伴世尊日月猶知分晝夜
雨風終不廢晨昏傳從佛國初来祖照見人生幾世孫
底似靈臺光一㸃千灰萬刼鎮長存(黄庭章云靈臺盤/固永不衰心為靈)
(臺有神/靈居之)
　　　水車
機事能移造化權車聲軋軋響前川捲空龍骨層層浪
活盡龜紋處處田塹板擿泥秪自苦桔橰縋石笑空懸
青裾想是阿香女直欲乗之飛上天
　　　書齋獨坐
起看庭槐影屢移攤書獨坐已移時文章起伏香分篆
議論和同酒一巵貫蝨工深知學進屠龍技巧與心期
千流萬派徒紛爾喫𦂳源頭要自知
　　　蒲萄
走架龍鬚弱不支炎天待月立多時醍醐縱美輸清滑
瓔珞雖圓讓陸離珍異曽誇太冲賦纍垂已入退之詩
當年若得傳方法博取涼州亦一竒(前漢大宛以蒲萄/為酒富人藏酒至)
(萬餘石又唐書破髙昌取蒲萄實於園中種之并得其/酒法上自損益凡有八色  孟佗字伯郎中常侍張讓)
(専權用事佗以蒲萄酒/一㪷遺讓為涼州刺史)
　　　野花
浩蕩韶光沒坱垠不曽培植自敷榮青春綽約誰為主
紅粉娉婷不識名(張易之出塞行腰褭/青絲騎娉婷紅粉粧)麗質似嫌鵶髻
汚暗香空使蝶魂驚君看傾國傾城者豈盡名門閥閱
生
　　　櫻桃
止渇青梅酸齒頬帶香盧橘剥皮膚鮮明綴樹漙甘露
的皪傾盤瀉寳珠穉子輕拈愁欲碎佳人未嚼已先無
情知苦笋非佳伴𠡠斷庖人莫入厨(唐三月宰相/有櫻笋厨)
　　　贈畫史林心鑒寫照
龍章鳳姿下雲霠纎鱗弱羽驚飛沈神之所至妙為物
面有不同宜鑒心世固期君於絶品誰當借我以全林
明春閱厯還添閏整理行囊剰着金(李詠詩上林如許/樹不借一枝棲答)
(云朕當以/全林付卿)
　　　張翰
昨夜西風忽憶吳郵亭長短想歸途倦逰戢翼先翔鴈
歸興駕言非為鱸時有未然當勇退形焉何苦為名拘
(陶靖節詩誰/謂形跡拘)故園且慰平生意更盡生前未盡壺
　　　仙邑館所歸溪行書觸目
杏花深處酒堪賖来訪漁翁溪友家短塹插籬防鹿豕
小舟牽網截魚蝦鄉村畜牧連荒野(漢光帝元光二年/匈奴将十萬騎入)
(武州塞見畜布野而無人/牧者怪之乃引兵而退)墟落人煙閣淺沙自是昇平
生聚久女郎共唱後庭花(後庭花陳後主所作女學士/袁大捨等與後主賔客貴妃)
(逰賞賦詩其曲有玉樹後庭花臨春樂等/章其畧云璧月夜夜滿瓊枝朝朝新之句)
　　　讀秦隠士黄石公素書有原始正道求人之志
　　　本徳宗道遵義安禮六篇有秘戒不傳於不道
　　　不神不聖不賢之人大抵不離於七國縱横餘
　　　習非得於聖賢修齊治平之學(辛未館仙/邑傳家作)
識者當觀取履初此翁知過萬人餘英雄自合傳青史
經濟非由授素書大道聖賢無隠爾七篇仁義果何如
坑焚若為防遺患可笑秦王計也疎(晉亂盗發子房墓/於玉枕中得之凡)
(一千三百三十六言有隂計外泄者敗小怨不赦大怨/必生決䇿於不仁者險設變致權所以解結吉莫吉於)
(知足絶嗜禁欲所以除累與覆車同軌者傾奥亡國同/事者滅等語要之不失為說客之雄特所遇之時然耳)
　　　傅氏招入館既至翼早於牕壁間覩宋咸淳丁
　　　卯榜帖兩翁芳躅煥然如目前事追慕久之因
　　　漫書四韻(辛未嵗/)
挾冊升沈五十春及門雖晚此情親韓歐榜帖家聲舊
(唐歐陽詹莆義井人字行周舉進士與韓愈李/絳崔羣王淮馮宿庾承宣聨第時稱龍虎榜云)孔孟詩
書教思新筆硯不靈慚末學箕裘克紹異凡人兩翁地
下英靈在尚爾流芳壁上塵
　　　春半採花
芳菲着雨便成苔問訊東君幾日回閏月不曽花下去
今朝偶到樹邉来幾何間濶鶯偏老如此生疎蝶也猜
流水時光容易過舉頭枝上已青梅
　　　海棠(沈立海棠記嘉州/海棠有色而香)
花品從来說海棠風流格調賽群芳淵材有恨空沙魘
(淵材僧名有五恨曽子固不能詩鵞無/四掌鱉不重裙海棠無香鰣魚多骨)子美無言為發
揚(杜詩無海棠或云杜/母幼名海棠諱之)雨透臙脂添薄媚風搖銀燭减
輝光妙年若許寒梅聘世上應誇兩洞房(洪适盤洲海/棠詩云自憐)
(生較晚不/得聘寒梅)
　　　教小兒書
懶誦吾伊教小童之無百指奈無功(白居易生七月每/教以之無字百試)
(不/錯)晴蛙閤閤鳴枯澤春鳥啞啞囀碧叢杕杜荒疎誠可
笑(唐李林甫傳林甫不識杕杜字謂韋/涉曰此云杕杜何也涉俛首不敢言)楞嚴艱澁幾時
通安知来者非今日刮眼毋輕吳下蒙(吳吕蒙孫權謂/蒙學問以自開)
(益後魯肅過蒙拊蒙背云吾謂大弟但有武畧耳今/學識英博非復吳下阿蒙曰士别三日當刮目相待)
　　　題仙遊縣酒家樓
當時曽醉美人家簾幙春風響琵琶(洪容齋隨筆載白/樂天以琵琶作入)
(聲四絃不似琵琶聲亂寫真珠細撼鈴琶朱裦有/絶句云昨日施僧裙帯上斷腸猶帯琵  絃是也)東野
已仙閒日月(唐絶句云孟郊死葬北/邙山日月星辰頓覺間)子陵髙卧困龍蛇
狂歌莫管唾壺缺(世說王敦每醉後以鐵如意敲唾壺/歌曰老驥伏櫪志在千里烈士暮年)
(壯心不已歌闋/而唾壺半缺矣)草檄從教楯墨斜短箭南山曽射鹿可
憐鬢髪已鬖髿
風流想像太和樓雄跨依稀第一州鳳去不来梧竹老
芝焚未改澗潭秋(抱朴子曰慮巫山之失火恐芝艾之/併焚  栁子厚獻宏農楊憑詩木刻)
(終難對芝/焚未改芳)曽驚飯顆少陵瘦豈為周南太史留(唐杜甫/傳李白)
(於甫有飯山之嘲白集有戯杜甫詩飯顆山頭逢杜甫/頭戴笠子日卓午借問縁何太瘦生只為年来作詩苦)
(而司馬遷傳言武帝建漢家之封/  太史留滯周南不得與從事)出晝居夷從来有後
人何用蹈軻丘
　　　傳西疇謁學稼乃翁墳招預席(學稼與先君同/鄉舉丁夘嵗榜)
　　　　(首王衡/字正平)
平生欠識魯山元(元徳秀字紫芝為魯山令蘇源明謂/人曰吾不幸生衰俗所不耻者識元)
(紫芝坡詩恨君不識顔/平原恨我不識元魯山)幸及蟆陵與執膰(西京記膠西/相董仲舒墳)
(在長安人為致敬過者必下馬後人記訛為蝦蟆陵/非是左傳成公十三年劉子曰祀有執膰戎有受脤)崇
土豈能埋此老餘波尚可及諸孫(左傳其波及晉國/者皆君之餘也)薛
任安敢同爵齒(左傳薛不/與諸任齒)管鮑從知宿好存(管仲鮑叔/牙二人為)
(友/)此飲與君須盡器可人春夢了無痕(何諷渇賦/飲不盡器)
　　　菜羹
雨後過畦嫩甲長士夫此味未能忘筠籠采擷朝脯供
土銼烹熬雨露香鹽豉勻調仍㸃酪香粳細搗旋加薑
老饕賦好人争誦喚醒歐生為洗狂
　　　朱陳村嫁娶圖
　　　舊藏朱陳嫁娶二圖絹素甚古上世寳之或以
　　　為近世名史所摹亦未可必近為有力者所取
　　　不能自保因以韓退之畫記所云自釋故併録
　　　之
終老鄉闗鬢似銀賢哉惟有古豐民一時桃李隨煙滅
千載丹青絶世珍餞席樽罍風近古俟庭冠蓋禮如新
雖然未得韓公記已學唐人帶入閩
古誼于今尚有無摩挲老眼重嗟吁千年顧陸丹青手
兩姓朱陳嫁娶圖要使丁壬傳水火(丁火也離為火為/中女坎為水為中)
(男丁火也壬水也言女之丁者為婦於/壬猶今之隂陽家云丁與壬合之說)不將門户嫁崔
盧料應合卺皆𤓰葛抵掌樽前笑老奴(禮婚義壻揖婦/入共牢而食合)
(卺而酳所以合體同尊卑以親之也音閤謹按世說晉温/嶠姑有女覔壻嶠自有婚意答曰佳壻難得如嶠如何)
(姑曰何敢希汝比也後日報姑云已得婿矣門地婿身/不減嶠因下玉鏡臺一枚姑大喜既交婚禮畢姑女揺)
(紗扇抵掌大笑曰我固/疑為老奴今果如此卜)
　　　山行傷足(館夀峯/方氏作)
尼父奔車豈復升(劉向說苑奔車之上無/仲尼覆舟之下無伯夷)長裾佩玉想
儀刑封侯縱不能三甲(背無三甲/不能封侯)載道如何可半丁(符/堅)
(陷襄陽聞習鑿齒釋道安名輿而致之習鑿齒以蹇疾/與諸鎮書曰昔晉氏平吳所利在於二陸今漢獲士才)
(一人有/半耳)跛鱉行行遭笑侮鳴禽句句欠叮嚀敺之罟􁀙
不知避蠢蠢胡為萬物靈(行不得/哥哥)
　　　題靈巖廣化寺(始則鄭氏書/室後創寺)
招客東西窣堵波出城五里鬱峩峩逰人争逐蟻九曲
衲子分屯蜂一窠佳句不隨飛鳥盡名山可想屬僧多
前修舊日讀書地肯着吟翁坐具麽(小說九曲寳珠穿/之不得問之孔子)
(孔子教以脂塗/於線使蟻通焉)
　　　廢宅有感
炎隆滅絶理之常(解嘲炎炎者/滅隆隆者絶)對此毋庸重感傷亦有
髙明瞰其室(髙明之家/鬼瞰其室)似無形氣嘯於梁(韓原/鬼)一朝富
貴浮雲散千載英雄宰木蒼(公羊傳秦伯怒蹇叔曰若/爾之年宰上之木拱矣注)
(宰塜/也)後世何曽聚廬處(賈山至言使其後世曽/不得聚廬而托處焉)阿房五
里麗咸陽(史記秦始皇營朝宫渭南上林苑中先作前/殿阿房東西五百步南北五十丈上可坐萬)
(人下可建五丈旗以/其作宫阿房故名)
　　　守嵗一首(後至元/)
掃退隂凝萬瓦霜儒家守嵗但如常沈香已帶寅前氣
臘酒初聞子後香(白樂天詩誰道使君不解歌唱徹黄/雞與白日黄雞催曉丑時鳴白日催)
(年酉時沒亦祖韓退之和席八庭變/寒前草天銷雪後塵之句意亦自佳)凍雪驚春先爆竹
祥雲夾日上扶桑熙熙民物皆生意天建皇疇福萬方
　　　題清潭酒家樓
平生汗漫子長遊天地無私亦白頭出曠刼来皆有數
明真性外始無愁山川竟掩百年夢烏兔何曽兩處囚
信美終然匪吾土寒鵶飛去水悠悠(王粲登樓賦雖信/美而非吾土兮何)
(足以/銷憂)
　　　水漲
溪流㶑㶑碧粼粼失却孤舟野渡横萬頃銀山崖谷裂
千堆雪屋路橋平盳眻不辨墨塵馬(莊子秋水兩涘渚/崖之間不辨牛馬)
(望洋向/若而歎)跋扈争看赤尾鯨彩羽鴛鴦亦零落風流莫靠
浪頭清(孟郊詩射鴨復射鴨鴨驚菰蒲頭鴛鴦亦零落/彩色難相求儂是清浪兒每踏清浪逰笑伊鄉)
(貢郎踏土稱風流如何/角丱翁至死不裹頭)
　　　霉雨
匝地莓苔色轉蒼空堦半月耳浪浪墨膠古瓦添新水
衣醭熏爐換好香芳草蛙聲喧處處黄梅雨脚漏牀牀
新晴野水兼天濶無數輕橈倚岸傍
　　　水僊花(俗名金盞銀臺/)
薤葉蔥珩短短枝香清韻絶水為肌月明夜色玉連鎖
露冷秋莖金屈巵感托洛神曽有賦(漢武命作承露臺/立金莖銅柱作仙)
(人掌以承露和玉屑飲之為伏羲氏女溺洛水為/神曹植因有感而賦焉後  監國謁者灌均所奏)品題
湘女可無詩商量恰好海棠聘月老無人為主持
　　　夏政齋權府再舉留莆郡鎮守小詩誌喜
果然弓劒許留莆誰遣將軍酷好儒作賦重遊前赤壁
題詩一笑再元都躬親矢石勞王事手捧銅盤是丈夫
(毛遂手捧銅盤招十九人/曰卿等碌碌因人成事)坐講唐虞成底事相看摩捋
白髭鬚
　　　雪後小牕書事
一室凌虚離世塵小牕風月足吟情空庭梅竹元冬縞
大地山河白晝明火活泉清雲乳亂灰深煙冷水沈清
投閒置散應成癖分外吾儂斷不營
　　　蒲萄
性愛蒲萄䕃夏涼自扶短架接鄰牆金珠瓔珞星辰爛
碧樹珊瑚雨露光如琢如磨添滑膩不甘不酢帶清香
細吟馬瑙龍鬚句多謝昌黎為發揚
　　　予暇日遊城西天泉岩遂並山而西至石室戱
　　　作八句
石室城西五里餘石頭路滑歩﨑嶇世人自為濁惡染
(佛書五/濁惡世)佛性何曽南北居邑屋鱗鱗多布縷(阿房賦瓦/縫參差多)
(於週身/之布縷)僧寮落落半樵蘇暮年自㑹安心法克伐都忘
怨欲無
　　　食㯶笋主人請賦
縁木求魚無後灾黄虀未了已安排雖非龍種胚腪出
猶得鵞黄醖藉来(漢書薛廣徳/雅有醖藉)味勝羶葷忘禁臠氣含
風露奪珠胎供僧留取歸香積齋鉢終然勝芥臺(佛書/維摩)
(遣八菩薩徃衆香國言願得世尊所食之餘欲於娑/婆世界施作佛事香積如来以衆香鉢盛飯與之)
山家饌客富盤飱菜把終叨地主恩(杜清晨蒙菜把/常荷地主恩)且
賞珍竒類魚子莫將同異别龍孫羶腥幸免黄金錯酩
酊終同老瓦盆(杜詩有/老瓦盆)勿向朱門詫風味萬錢一任飽
雞豚
　　　養拙戯作
閑身長向拙中養養到白頭寧不癡時好懶义西洛手
事非謾撚晚唐髭痛渠因弄巧成此老我要將勤補之
(莊子云聞道雖晚/而以勤補拙也)反閉柴門徑投枕世間了事付羣兒
　　　次黄畊叟詩倡韻簡族姪秀岩居士
泉上伊誰作此亭詩成客散寂岩扄日經蒙悉山腰紫
(淮南子曰日經于泉隅是謂髙舂頓于連石/是謂下舂言將欲暝下蒙悉舂故曰下舂)黛㸃波斯
佛眼青浄業從渠華地種髙吟喚我俗縁醒即今想像
髙堂賦何日連牀欵夜欞(僧粲傳法於恵可云華種曽/因地從渠種華生若無人下)
(種華亦/不能生)
頌抛龎老浄名佳塵俗元無更出家青色何曽了齊魯
髙標直欲接裦斜(班固左界裦斜秦谷口也/註云南則日裦北則日斜)壺中更有
神仙藥盆底從開頃刻花好是紅崖標格在不妨留與
世人誇
　　　春晚郊行書所見
栁下經行不礙些莎平草軟緑陂斜雨餘溪澗淺深岸
門外野棠紅白花隔水明邉知晚照倚山盡處是誰家
隨他亭舘春皆好擬看東鄰菓下車(後漢濊貊獻菓下/馬髙三尺乗之可)
(於菓樹/下行)
　　　詩寄三山諤勒哲圗萬户逹嚕噶齊公
疊序軒渠墨尚新每因見墨即懐人裹瘡四戰朝無暮
脫體全歸秋復春嵗月蹉跎嗟我老斗牛隠晦為誰神
篇詩少寓嗣音意布鼓雷門喜有因
　　　呈孫僉事漳州撫諭回司
繡衣斧鉞掃欃槍(杜幾時回節鉞/戮力掃欃槍)崆峒腰䥥麥正黄瘴
地溪山初見晛花時草木尚經霜氛祅竄伏無奸猾風
憲操持有紀綱鈍筆不堪模寫力欲呈帳下倍慚惶(典/畧)
(劉荆州曰予甞作書欲與孫策伯符禰衡正平誚之曰/言如是為但令孫郎帳下兒讀之乎将使張子布見之)
(耶/)
　　　觀薛公鶴
逸氣昻藏迥出塵薛公畫鶴儼如生(杜薛公十有一鶴/低昻各有態磊落)
(如長/人)已拚勾漏丹塗頂(晉葛洪字稚川以年老欲煉丹/祈遐夀聞交趾出丹求為勾漏)
(令帝以洪資髙不許洪曰非/欲求榮以有丹耳帝隨之)更費波斯黛㸃睛乍可使
之侍軒几不堪騎去訪蓬瀛清風動我小牕竹幾誤聴
渠戞戞鳴
　　　斷碑
何代殘碑仆地横難哉嗣守愧神靈莓苔剥落埋龜石
日月侵尋瘞鶴銘千古英雄雲影滅百年興廢草頭青
襄陽耆舊毋庸歎荆棘銅駝喚不醒(索靖知天下将亂/指洛陽宫門銅駝)
(曰㑹見汝/在荆棘中)
　　　莆田楊宰追理暢山祭田租粒奉謝
三洪舊徳幾猶存(與冀音/義同)興歎俄驚及雍門(雍門周以/琴見孟甞)
(君/)豈謂大田猶有稼可堪東郭已無墦斯文幸有千門
庇古誼難忘一飯恩(韓信寄食漂母後封楚王都下邳/召母賜金百斤史記范睢傳一飯)
(之徳必/償也)多謝彦倫知已厚(周介福其/鄉人也)吹嘘直欲送天閽
(杜贈起居使獻納田舎人揚雄/更有河東賦惟待吹嘘送上天)
　　　種竹
移得霜根趁雨栽牆隂踏破一方苔甫能引汝清風到
未暇招渠俗子来猿訝便當書案立鶴知早避釣船回
不妨更了嵗寒計早晚栽松兼種梅
　　　夏畦
自鋤荒穢種山西豈落為萁草欲迷六月驕陽焚赤地
一生精力悴荒畦杞苗䔫甲黄而隕麥蒔麻蒸翠未齊
自笑艱難生理窄何由得酒醉如泥(晉通侯楊惲以罪/廢家居治産孫㑹)
(宗以書誡之答以詩曰田彼南山蕪穢不治種/荳一頃落而為萁人生行樂耳須富貴何時)
　　　山中逢元夕(初入方氏館/)
雪後連朝快放晴料應燈火壓城闉銀花火樹不知夜
繡轂香輪欲奪春閴若無聞清管寂居然相對短檠新
今年不帶元宵分月色深山不負人
　　　首夏偶成
春光恰好便分違一眺園林緑正肥幽草蚤闗牌印出
浮花逺卸轡啣歸蛙王踞坐楚歌發蝶使行成漢騎圍
快入時粧挑闥子已將絺綌換春衣(項羽聞漢軍四面/皆楚歌驚曰漢皆)
(已得/楚乎)
　　　雪髭
計較營為百念輕獨於此事未忘情功名不建頭顱老
日月如馳髀肉生(蜀志劉備在荆州牧劉表座上起至/厠慨然流涕還坐表怪問之曰平常)
(身不離鞍髀肉皆消今不復騎髀裏生肉日/月如馳老将至矣而功名不建是増吾悲耳)齒儘摧殘
猶解嘯(晉書謝鯤鄰家卨氏女有美色鯤甞挑之女投/梭折其兩齒時人為之語曰任達不已㓜輿折)
(齒鯤聞之傲然長嘯/曰猶不廢我嘯歌)身無寵辱又何驚幸然見道存真
性却笑恒河數改更
　　　啖杞菊(本草枸杞冬採根春夏採葉秋採莖實/久服輕身不老一名仙人杖千嵗其根)
　　　　(如/犬)
雷聲殷殷草頭青又見春風拂翠屏夜吠精神存下體
日餐功効益頽齡雪𦵔細芼茶初熟鹽䜴輕調酒半醒
蚤辦葛巾與芒屩明春要採首陽苓(白樂天詩不知靈/藥根成狗怪得時)
(聞夜吠聲以陸機甞詣王濟濟指羊酪謂機曰/卿吳中何  敵此答曰千里蓴羹未下鹽豉)
　　　傅西疇恵詩次韻
自從時世好新粧閤閤群蛙亂草堂(昔人有時世粧詩/云時世粧時世粧)
(城中出来/傳四方)謾道衡湘師栁子(韓文衡湘以南/皆以子厚為師)不聞江夏
有黄香(黄香後漢人博學能文當時/語曰天下無雙江夏黄童)叵堪我老無儒術
猶幸家傳有義方未必便皆為駕說(法言學行仲尼駕/說也不在兹儒乎)
(如将復駕其說則莫若使諸/儒金口而木舌傅氏師于栁)諸生好聴鐸聲揚
　　　香篆(婆律出波斯國膏香在木心中酉陽雜爼/一木五香根旃檀節沈香花雞舌葉藿膠)
　　　　(薰陸又龍腦香出婆利國有婆律樹髙八九/尺瘦者出龍腦香肥者出婆律香與龍腦同)
　　　　(生一/樹)
塵霏婆律屑旃檀四勿?銷宇泰寛(莊子庚桑楚南榮/趎至老子之所願)
(聞衛生之術老子云身若槁木之枝而心若死灰若是/者禍亦不至福亦不来福禍無有烏有人灾也字泰定)
(者發乎/天光)晝几回文榮錦字(晉書列女傳符堅時竇滔為/秦州刺史被徙流沙妻蘇氏)
(織錦為回文凡八百/四十字以贈滔云)夜爐養火伏金丹(古嵩子丹砂行/伏丹訣丹砂五)
(兩結永為砂子養火七/日為玉笋屑之為銀)啜空茗椀雲初動坐厭蒲團夜
向闌(韓詩坐厭/親刑柄)俗慮湛然如止水試將心向此中安(傳/燈)
(録恵可謂達摩曰我心不安乞師與安師曰将心来與/安曰覔心了不可得師曰與汝安心竟  黄山谷詩云)
(險心㳺萬仞躁欲生萬兵隠几/香一炷靈臺湛空明意思自佳)
　　　醒酒石(廬山記陶淵明居東里有大石甞眠其/上人謂醒酒石唐李徳裕平泉别墅有)
　　　　(醒酒/石)
園林逰翫足怡神木石平泉輦怪珍(李徳裕平泉庄鉛/松怪石悉收致於)
(其/中)狎弄杯觴輕一石(沈光太白酒樓記狎弄杯觴沈溺/麯蘖史記滑稽傳齊威王置酒後)
(宫召淳于髠賜之酒問曰先生能飲幾何而醉對曰臣/飲一斗亦醉一石亦醉賜酒大王之前執法在旁御史)
(在後髠懼俯伏而飲不過一斗即徑醉矣至若杯盤狼/藉堂上燭滅主人留髠而送客當此之時髠心最歡能)
(飲一/石)招徕湖海重千鈞(白樂天太湖石記或淪海隅或/淪湖底髙者僅數仞重者殆至)
(千/鈞)齁齁鼻息終頽玉颯颯天風為拂巾三萬六千沈醉
後未知轉徙付何人
　　　謝林教授良佐寄油煙墨
長跪看君遺鯉書感君嘉恵甚勤渠香煤幾夜燈花落
翠色一池雲影舒詩病銷磨遇蝦蟹(能起/宿疾)書訛編剗困
蟲魚吟成裁答無牋翰凖擬揮題染素裾(張伯英善草/書家之衣帛)
(必書而/後染之)
　
　
　
　
　
　續軒渠集卷五
欽定四庫全書
　續軒渠集卷六
　　　　　　　　　　　　元　洪希文　撰
　　七言律詩下
　　　過寧海祖居奉題屋壁示清甫姪(聚族有/百餘家)
水有源流木有根三洪餘慶幸滋繁兩家譜系同三世
百載衣冠萃一門食舊豈能忘祖徳(班固西都賦食舊/徳之名氏食舊徳)
(岀/易)擊鮮初不為盤飱(漢陸賈謂其子曰數擊鮮母/久溷汝也注鮮新殺之肉)留題
屋壁非無意要示兒孫手澤存(傳記宋宰相三洪乃洪/遵洪邁洪适父洪皓北)
(使/)
　　　寄所懐曲阜孔世良(淳五十三世孫迺祖孔元/敬為莆經歴表忠卿淳師)
　　　　(予先/人)
幾欲編詩寄所思離懐病思未能竒愁雲長隔春天樹
好雨獨来秋夜池佇立支羸扶楖栗相思排懣指鴟夷
(揚雄酒箴鴟夷滑稽腹如/大壺終日盛酒人復借酤)問天留取千尋綆深汲終須
慰渇飢(盧仝詩轆轤無繩井百/尺渇心歸去生塵埃)
　　　賣癡獃
嵗尾年頭一局棊欲抛鈍滯竟安施不龜有藥乖時好
自薦無媒莫我知非敢衒人為佞也必求賢士亦沽之
送窮乞巧皆名世叫賣癡獃未算癡(莊子宋人有善為/不龜手之藥者世)
(以絣澼絖為事客聞之請買其方百金與越人水戰大/敗越人吳王裂地而封之龜音皸音義同  韓有送窮)
(文栁有/乞巧文)
　　　腰背困倦累月四月十六夜對月需酒獨酌杯
　　　杓逮明頗有竒効偶成一首
獨居孤憤意難忘對酒當歌且慨慷入髓無聲非浪語
到臍有効勝竒方暮年壯志豪猶在異縣他鄉氣不常
半睡半醒天欲曙盎然肢體暖如湯(韓非子有孤憤說/難等篇言孤獨而)
(憤悶/也)
　　　睡鳬
並睡雙鳬立水湄獨拳鼎足自撑枝恬如李愬雪池夜
牢似陳摶雲岫時坦坦情知無畢弋欣欣物各有雄雌
猥香倚玉甘同夢(詩甘與/子同夢)莫與孤鸞别鶴知(陶淵明詩/知我逺来)
(意取琴為我彈上弦驚别鶴下弦别孤/鸞  莊子畢弋之智多則鳥亂於上矣)
　　　清明遊陳氏園亭
村村花栁暗晴川百五時光過客然緑暗園林尚佳節
清明亭館自新煙喜逢熟食傳遺俗怕着新衣學少年
惆悵東欄花似雪人生底處勝樽前
　　　書近事
振鬛長鳴衆馬瘖回思當痛若為禁世無直道深藏舌
歸擇清流重洗心雪日固無傷吠犬羽毛幸免作湯禽
非非是是無庸辯側聴林間快活吟
　　　送學録林良佐秩滿歸侍
冷官暖况有誰知乗興而来興盡歸薄俸儘堪供瘦馬
褐衫未必勝斑衣三年泮水芹無味八月秋風蓴正肥
紫帽翠壺纔接壤相思莫遣寸心違(宗正為冷卿以其/管玉牒所衛尉為)
(煖卿以其管/儀鸞供帳)
　　　糖霜(東蜀梓州有糖霜/而廣南亦有之)
春餘甘蔗榨為漿色弄鵞兒淺淺黄金掌飛仙承瑞露
板橋行客履新霜攜来已見堅氷漸嚼過誰傳餐玉方
輸與雪堂老居士牙盤瑪瑙妙稱楊
　　　百里奚妻
間闗二國鬢成絲别去齊眉豈復知飯犢已登軒冕貴
烹雌誰憶扊扅炊凄涼空作孤鸞操惆悵都忘五羖皮
寄語諸公求利達幸毋遺訕及妻兒(晉獻公虜虞公與/大夫奚以為秦穆)
(公夫人媵奚亡走奔宛楚人執之穆公聞其賢/以五羊皮贖之與語國事大恱之授以國政云)
　　　病起
不覺離群旬浹間諸生驚顧瘦欒欒浮雲蔽日身為累
止水無波心自安(晉載記云不見雀来入燕室但見浮/雲蔽白日  白樂天贈元㣲之無波)
(古井水有節/青琅玕之句)甘寢有誰嘲廢學苦吟無味勸加餐指揮
牕外閑童子戯瓦先除古井瀾(楞嚴經月光童子白佛/言我作水觀室中安襌)
(有弟子窺牕惟見清水取一瓦礫投水我出定後頓覺/心痛爾時童子来前說如上事我則告言汝今見水可)
(除去瓦礫童子奉教入定時開/門除之我從出定身即如初)
　　　題毛女像
避世逃秦去不歸見之時有獵中師飢腸所寄松為食
寒骨偏紉槲作衣雲鬢鬅鬙非寵日花容顦顇在宫時
隨風飄蕩知何限似爾操心良獨稀(列仙傳須于食栢/實偓佺食松實)
　　　懶
何心將相與王侯放浪形骸某水丘(韓送楊少尹序歸/指其樹曰某樹吾)
(先人之所種也某水某/丘吾童子之所釣逰也)勘破世情如塞馬略同心事僅
沙鷗傾身障簏成何事(晉祖約好財阮孚性好屐客有/詣約正料財物屏當不盡餘兩)
(簏着背後以身障之或詣孚正自蠟屐/歎曰未知一生着得幾䩫神色自若)開口飲醇良自
謀坎止流行隨所寓此身天地一虚舟
　　　手談
金人謹嘿口三緘(家語孔子觀於周廟右階之側有金/人三緘其口而銘其背曰古之謹言)
(人/也)時事祗應付手談垓下騎圍知項走南陽檄定笑劉
龕(揚子重黎或問義帝初矯矯舉也初舉兵也劉龕南/陽髙祖取南陽項救河北二方分崩一離一合  漢)
(圍項羽於垓下羽起飲帳中有美/人姓虞氏羽悲歌慷慨美人和之)黙推攻守籌應熟坐
閱興亡戰自酣安石此時先意會故將别墅付羊曇
　　　心畫(周禮保氏教國子六書一指事二象形三/形聲四會意五轉注六假借形聲揚子書)
　　　　(心畫也心畫形/君子小人見矣)
六書之學不流傳心畫烏知所以然依類象形求意會
左規右矩戒情遷蔡襄楷法人加敬張旭行書世號顛
心正格君須有道當年筆諫有誠懸(穆宗即位栁公權/以夏州掌記入奏)
(帝曰我於佛寺見卿筆蹟久矣即拜翰林侍書學士穆/宗問筆法對曰心正則筆正上為改容知其筆諫也)
　　　陪東泉郡公作霖料院雨登檝江水亭
峩峩髙閣臨江渚千古驚濤拍石磯瓦棟龜魚知客至
水天霞䳱背人飛奔流電激玻瓈碎㶑灧風生杖屨㣲
文采風流舊朝士岳陽景物尚依依(韓退之巴陵岳陽/樓别竇司直庠唱)
(和䕃杜詩瓦/影  龜魚)
　　　次周介福陳仲敷拉遊烏石山韻
聞道詩来仔細看知君聨騎共遊山才髙不在歐蘇下
國小難居齊楚間間氣不隨豪傑盡和歌始覺性情慳
故家天目猶無恙何日相期執手還
　　　仙邑雙林温泉與館所相距數里予老不欲徃
　　　因想像為賦髙唐
鴻蒙喣氣妙氲氤槐火?焚脉脉新脫兔知非機上肉
(孫子九地篇始如處女敵人/開户終如脫兔敵不敢拒)驚魚幸免釜中鱗滌瑕要
識隂陽炭解凍能回澗谷春得似舞雩童冠日不妨也
作浴沂人
　　　送窮
發軔祗携一束書可堪排笑有捓揄(韻作撕􁀙又邪/揄注舉手相戯)得
非其道不去也贈若以文幾諂乎韓謂五窮隨暑濕栁
云六極屏荒隅賦文送逐毋庸悔獨欠欷歔戯大儒(韓/送)
(窮文栁/逐貧賦)
　　　聞杜鵑
竄伏窮荒徃事非邇来何事與心違空山信宿歌有客
故國凄涼賦式㣲(詩有客宿宿有客信信注一宿曰/宿再宿曰信  式㣲式㣲胡不歸)
芳草斷魂終惜别嫣紅啼血欲安歸多情何似烏衣客
盡日茅簷傍主飛
　　　蜜蜂
閒倚闌干春晝長逰蜂几案竊殘香經營為國心徒赤
辛苦無官腰自黄(舊制學士以上並有一人朱衣引馬/服帶用黄金而無魚入兩府則朱衣)
(雙引金帶懸魚謂之重金世傳館閣望為學士詩眼前/何日赤腰下甚時黄及為學士詩云眼赤何時兩腰黄)
(幾日重/故云)不避雨風終日出長隨潮汐兩衙忙風簷乳燕
將黄口要汝充飢慎自防(家語孔子得羅雀所得皆黄/口小雀曰大雀善驚難得小)
(雀貪食/易得)
　　　西山晚對頗爽氣偶成一首
扇搖落日漸昏黄目送棲鵶接翅忙宇宙山川明歴歴
古今賢哲逝茫茫悲歌拄笏追陳跡長嘯携笻逗晚涼
擘劃戴符錢十萬吾生從此足徜徉(晉書桓冲謂王徽/之曰卿在府日久)
(比當相料理徽之初不答直髙視以手版拄笏云西山/朝来頗有爽氣耳此作在於十年之前今當夀域於此)
(可謂/詩䜟)
　　　幽居
一向山公謝不才悄無俗士踏蒼苔舊書餘草風搜遍
好樹開花月送来老境道心殊覺長盛年客氣已全灰
虚廊徙倚無聊賴時復呼兒貰一杯
　　　吾廬
不競錐刀不近名野人逸興在林坰琴臺側畔窺明鏡
甕牖中間列畫屏扶老過鄰携鶴膝乗閒教子讀牛經
青銅三百買一斗自醉有時還自醒(劉禹錫詩沈舟側/畔千帆過  杜速)
(宜相就買一斗恰有三百青銅錢樹寗戚相/牛經  陳簡齋詩相牛豈無經種  亦有書)
　　　東牕小酌
赤丸白璧走西東眼底兒童忽作翁楚漢果云誰得失
曹劉若箇是英雄一樽徑醉何妨我萬事隨宜但酌中
雨過前湖陂水滿披衣且去理孤篷
　　　止酌
幾人躭酒失驕慵可怪香山作酒功(香山白居易/作酒功頌)謬誤
豈宜溲殿上(東方朔傳朔因醉入殿/小遺殿上劾為庶人)沈酣誰遣入褌中
矢辭所見耽狂藥(晉孫季舒與石崇酣酒傲慢過度崇/欲奏之裵楷謂曰足下飲人以狂藥)
(責人以正理/不亦乖乎)重罰應須出羖童(詩抑詩由醉之/言俾出童羖)自是今
朝真止矣不成世只有陶公
　　　夜讀燒松明
晝誦何如夜誦専幸然新禁弛松煙(茂真封岐王以地/狭賦薄下令㩁油)
(禁城門毋納松薪以其可為炬也有優者/誚之曰臣請併禁明月茂真笑而不怒)銅盤流㶆焚
膏木(香㶆松瀝也出本草注/東坡詩香㶆流銅盤)竹簡勞形校蠧編徃訓難
明前緒墜古今不死此心傳齊奴薪蠟豪相尚深院呼
盧未肯眠(石崇小字齊奴與貴戚王愷羊琇/等以奢相尚以飴沃釜以蠟代薪)
　　　艾天師(端午人家或以艾為天師/像置之門上以辟邪氣)
飛符走墨浄妖氛誦五千言道徳尊稽首星辰辭玉局
(漢桓帝永夀元年益/州城南湧出玉局座)托身蒿艾上朱門綵絲牢繫佳人
臂短些難招屈子魂孔户知無邪可辟治書餘暇笑開
樽(漢有治書侍/御史後持書)
　　　酒熟戱作
問天吾道幾時行賣與光隂等踐更(漢書卒更踐更過/更古者正卒無常)
(人皆迭為之一月一更此卒更也富者僱貧者月二千/此踐更也天下皆直戍邉三日雖丞相子亦在調不可)
(人代徃又行者不過三日便還因一嵗一更諸/不行者出三百錢入官官以給戍者此過更也)小杓夜
瓶寒有力大江春水滑無聲幾何鐺足需炊熟已向刀
頭卜去程却悔芸人成底事長年谷口廢兒耕(鄭子真/耕於谷)
(口真/名朴)
　　　醉鄉二首
此鄉曠蕩邈無垠土氣和平厚以醇但見八荒皆我闥
誰知四體是人身為賢為聖安時論(清酒為聖人/濁酒為賢人)無愛
無憎樂性真莫道温柔能益老請君擇里必親仁(趙飛/燕外)
(傳飛燕女娣名合徳成帝幸合徳謂為温柔/鄉曰吾老是鄉足矣不能效武皇白雲鄉)
醉鄉話靶近詼諧亦有先生為此来(劉伯倫酒徳頌有/大人先生以天地)
(為一朝萬/期為須臾)謁帝本求為酒郡(皮日休詩他年謁帝言/何事請續劉伶作醉侯)禮
賢更要築糟臺(李白襄陽歌云此江若變/作春酒壘麯便築糟丘臺)頌傳居易何
加矣記辱無功亦偉哉(無功隋大儒王通/之弟甞作醉鄉記)况值清時無
户稅與君執手且銜盃
　　　七月初六夜翫河漢作
星燈月燭兩熒煌上界神仙事正忙河鼓明朝開綺席
天孫今夜試新粧遙憐凡聖皆如戯或說朦朧似未詳
却笑羣兒争拊缶鈞天豈是欠宫商(史記趙簡子寤語/大夫曰我之帝所)
(甚樂與百神逰於鈞天廣樂/九奏萬舞不類三代之樂)
　　　莆田王主簿館予祖居未曽覿面府委游洋覆
　　　實宿予館所小詩奉簡
山谷縈行勢似蛇藤蘿深處見人家大賢端若鸞棲棘
小卒恬無犬吠花捧檄周旋嚴所指按圖審覈斷無差
此行不至空歸去已識江州老孟嘉(禇裒有器識庾亮/大㑹州府人士孟)
(嘉坐次甚逺裒問江州有孟嘉其人何在亮曰在坐卿/但自覺裒歴觀指嘉謂亮曰此君小異将無是乎亮欣)
(然而喜/裒得嘉)
　　　雞豚社(提要録社公社母不食舊水故社日必/雨謂之社公雨陸龜蒙詩云幾㸃社公)
　　　　(雨一番/花信風)
田翁逼社喧鼓鼙携糕送酒遍東西土公志喜催行雨
鄰叟相扶盡醉泥雞唱茅茨生事足蠶眠曲箔女紅齊
(漢景帝紀錦繡纂組害女紅/者也董䇿奪園夫紅女之利)問天乞得時官好隨分山
林儘可棲
　　　朱千户自京歸
幾年食玉桂為薪不染京華一㸃塵孤鴈旅懐沙漠雪
蹇驢詩思灞橋春紆朱喜換頭銜舊衣錦榮歸鬢髪新
海宴河清予日望與君同作太平人(國䇿蘇秦之楚三/日乃得見王辭行)
(王曰曽不少留對曰楚國食貴于玉薪貴于桂謁者難/得見如鬼王難得見如天帝今臣食玉炊桂因鬼見帝)
(王曰聞命矣灞或問鄭綮詩思/綮曰詩思在  橋雪中驢子上)
　　　辛夘春仲子鼎以銖絫之貲粗營朱紫坊方僉
　　　判舊廬為翁媪終老之計予嘉其志為賦八句
　　　誌喜(宋咸平間/)
巷北巷南四十年卜居朱紫此輝聨(杜詩我居街南子/巷北十日不一見)
(顔/色)世途如許誰三讓吾道非邪竟九遷(史記孔子圍於/陳蔡召子路而)
(問曰詩云匪兕匪虎率彼曠野吾道非/耶吾何為於此予離羣索居已九遷矣)老屋茍安何陋
有穉孫雖晚亦欣然問天但乞身强徤餘事都拈在一
邉(儔孫辛夘二月/初六日己時生)
　　　甲午九月病中聞廣化寺為贛泉賊人所殘枕
　　　上書事
烽火連年膽氣摧張天飛焰盡炲煤從来岐路多悲泣
(楊朱望岐路而悲/可以南可以北)似此禪宫亦刼灰群醜儘多𠢐面去
渠魁更看斫頭来又添一様新人物韓信張良豈異哉
　　　望月
百年鼎足又逢秋欲掩西牕更少留要看蛾眉圓似鏡
絶憐兔魄曲如鉤豪来捉海供吞吸醉後呼天共唱詶
更待一輪光滿夜重擕􁭮醁上南樓(龍城録魏左相能/治酒其名有􁭮醁)
(翠濤常以大金􁂭盛十年味不敗太守常賜詩醽醁稱/蘭生翠濤過玉薤千年醉不醒十年味不敗  蘭生漢)
(武帝百/味㫖酒)
　　　竹䶉
未讓鴟夷說滑稽(滑亂也稽同也便捷之人言非若是/言是若非亂異同也揚雄酒箴云鴟)
(夷滑稽腹如大壺常為國器托於属車東/坡詠竹䶉云鴟夷讓圓滑渾沌漸瘦矣)生於野徑雜
山蹊香肌圓滑西施乳膏腹彭亨仲頴臍九死不辭羞
几肉(離騷亦余心之所羡/兮雖九死其未悔)一生無負飽茅荑回思食鴈
有何好笑殺將軍識自低(度遼将軍皇甫規解官歸安/定鄉人以貨得鴈門太守亦)
(去職還家書刺謁見規卧不迎既而入問曰卿在郡食/鴈美乎有頃吏又白王符在門規素聞符名乃驚懼而)
(起衣不結帶屣履出迎援手而還坐極歡時人為之語/曰徒見二千石不見一逢掖言書生道義之足貴也)
　　　春晚同數客遊靈巖廣化寺書所見
塔外青山匝四圍澗邉流水繞松扉白雲一塢僧長住
紅杏數枝春漸歸雨足人牛耕曠野山深鳥雀哢晴暉
長廊響屧皆明禁口自忘言心自非
　　　客中過重九
半百光隂似箭催瘦笻那更陟崔嵬幸然白髪饒人得
遮莫黄花䟎客開擬把琴書先擺撥不妨詩酒恣裴徊
陶兒自可籃輿舉莫管王宏来不来(陶?傳九月九日/無酒宅邉有菊採)
(之盈把坐其側久之望見白衣人/至乃宏送酒便就酌酒醉而後歸)
　　　辛夘營郡西夀域二壙小詩誌喜皆仲子之費
遂良鬚鬢久成翁大塊勞形一夢中(禇河南帖云遂良/即日鬚鬢盡白)
(莊子大塊勞我以/生而佚我以老)山費已償錢百萬(戴符甞乞買山錢/于于頔頓與百萬)
(求南史王秀之為晉平太守期年便/  去曰吾山資已足豈可久妨賢路)墟聲只隔瀼西東
(瀼水在夔州奉節縣楚俗謂水之可涉者為瀼杜/詩瀼西瀼東一萬家甫甞居瀼西後復居瀼東云)浮名
何有卿郎異(宋璟傳甞宴朝堂張列三品璟階六品居/下座易之諂事璟虚位揖曰公第一人何)
(下座璟曰才劣位卑卿謂第一人何耶是時朝廷以易/之等内寵不名某官呼易之五郎昌宗六郎鄭善果謂)
(璟曰公奈何謂五郎為卿璟曰以官/正當為卿君非其家奴何郎之有)大覺須將旦夜同
(莊子人有大覺而後知其此大夢也莊子/太宗師死生命也其有夜旦之常天也)碣石大書作
村校靦然猶不愧三洪
　　　聴賈婦琵琶
四絃無語掩胸彈紫錦雙條淚未乾心促不調絃索慢
指柔欲控琵琶難酒船屢換春酣宴銀燭髙燒夜向闌
欲問烏孫有遺譜惜無賢者仕伶官(樂譜琵琶有轉闗/六么濩索梁州等)
(曲皆其名也司洪容齋隨筆載樂天以司字作入聲讀/四十着緋軍  馬男兒官職未蹉蛇一為軍司馬三見)
(嵗重陽又以相字作入聲為問長安月誰教不相離相/字自注云思必切以十字作平聲在郡三百日入山十)
(二回又緑浪東西南北路紅欄三百九十橋是也以琵/琶作入聲四絃不似琵琶聲亂寫真珠細撼鈐忽聞水)
(上琵琶聲是也朱褒亦有絶句云昨日施僧裙帶上斷/腸猶帶琵琶絃唐人亡者遇七日則以魂衣施僧云楊)
(妃琵琶以邏逤檀/為槽龍香板為撥)
　　　張録事克明席間賦墨梅
凍裂孤山雪作堆招魂短些待誰来無文與可烏知月
有楮先生合伴梅疎影蚤知争膾炙素衣應悔染塵埃
新歡已飽張侯徳佳句誰堪共謝裁(前賢詩有便無文/與可不有月傳神)
(之句塵姜侯徳見杜集姜少府設鱠詩京陸士衡京洛/多風  素衣染為緇  謝眺詩誰能久  洛緇塵染素)
(衣容唐杜如晦傳憲/物  典率二人謝裁)
　　　荳粥
南山收併兩三區食力無慚供曉餔甘味加飴滑似瀡
香粳勝玉輭如酥季倫方法咄嗟辦(石季倫作荳粥咄/嗟便辦蓋豫作熟)
(荳客至但煑白/粥方法見杜詩)文叔艱危頃刻蘇(後漢馮異傳字公孫/王郎起光武自薊東)
(南馳晨夜草舎至饒陽蕪蔞亭時天寒冽衆皆飢寒異/上豆粥明旦光武謂諸将曰昨得公孫豆粥飢寒俱解)
(至南宫遇大風雨光武卧車入道傍舎異抱薪鄧禹/爇火光武對竈燎衣異復進麥飯渡滹沱河至信都)大
杓吾儂分口數熈熈鼓腹恣歡呼
　　　暑雨
炎赫難堪暑氣袢令人嚬蹙廢加餐驕陽故作三秋熱
甘澤能令六月寒溝澮惔焚皆蕩滌川原霡霂免焦乾
一番涼思来牕几贏得披吟到夜闌
　　　橙
黄甘陸吉未經霜喜見團圓(闕/)寸黄任土不隨淮海貢
開苞便壓洞庭香侑樽頓覺杯盤爽薰袖偏宜篋笥藏
實在南州成底事金門早入近恩光(杜詩後於桃李/熟終得近恩光)
　　　書倭人摺疊扇
異域憎憐或不通云胡寒暑此心同卷舒黙寓行藏意
繪畫深知采色工范筆何妨書大暑規塵莫遣汙清風
(晉王導傳王導與庾亮俱相晉而亮獨専權朝廷導心/惡之導每遇西風起甞以扇障面曰元規塵汚人亮字)
(元/規)銀光倘可求番幅溟漲堪供筆力雄
　　　黜官書以誡世
未會羊腸世路艱居家那得比居官布衣差勝軒裳好
食禄何如田畝安狹世出門如有礙達人當道但從寛
前修法語君知否留取功名久逺看(後漢逸民傳劉表/謂龎公曰先生苦)
(居畎畝而不肯官禄後世何以遺子孫曰世人遺之以/危吾獨遺之以安未甞無所遺  唐書陽城為道州刺)
(史以家人法待吏人宜/罰者罰之宜賞者賞之)
　　　林提舉子木序予軒渠續集小詩奉謝
飽飯曽聞細和陶續鳬斷鶴笑徒勞(莊子駢拇鳬脛雖/短續之則憂鶴脛)
(雖長斷/之則悲)斵輪幸有家傅在(莊子天道齊桓公讀書於堂/上輪扁斵於堂下扁曰臣也)
(以臣之事觀之徐則甘而不固疾則苦而不入不徐不/疾得之於手而應之於心口不能言有數存焉於其間)
(臣不能以喻臣之子臣之子亦不能受/之於臣是以行年七十而老於斵輪)澼絖争如水戰
髙(莊子逍遙逰夫子固拙於用大矣宋人有善為不龜/手之藥者世世以洴澼絖為事客聞之請買其方百)
(金聚族而謀曰我世世為洴澼絖不過數金今一朝而鬻/百金請與之客得之以說吳王越有難吳王使之将冬)
(與越人戰大敗越人裂地而封之能不龜手/一也或以封或不免於洴澼絖用之異也)魏勃勇人
猶惴慄(前漢灌嬰聞魏勃本教齊王舉兵使使召責勃/勃曰豈有人家失火先召大人而後救之因退)
(立而戰慄嬰視勃曰/人言勃勇庸妄人耳)麻姑妙手若爬搔(神仙傳王方平/過蔡經家飲呼)
(麻姑而至經見麻姑指爪長心自念得以爬背為佳方/平已知之怒其凡也乃輒如此遂呼鞭空中擊之曰吾)
(鞭不妄施意令悔過也姑杜牧詩韓自/詩杜集愁来讀似倩麻  癢處搔)憐曹檜成邦陋
(檜羔裘素冠隰有萇楚匪風四詩曹蜉蝣候人鳴鳩下/泉四詩前賢詩君如大國梵吞五湖三江我詩如曹檜)
(淺陋不/成邦)深辱明公一字褒(公羊傳序一字之褒/寵甚於華衮之贈)
　　　壬辰冬十一月官築城垣罷吏梁賊者起衆墳
　　　石而築之將西山十八大夫墳西畔國諭公墳
　　　開穴見棺訟之于路呈諸郡公(壬辰乃元順帝/至正十二年)
卜兆城西二百年雍門興感涕澘然(桓潭新論曰雍門/周以琴見孟甞君)
(曰臣竊悲千秋萬嵗後墳墓生荆棘狐兔穴其中樵童/牧豎躑躅其上而歌行人見之悽愴曰孟甞君之尊貴)
(如此如此乎孟甞君喟然/歎息淚下承睫時人悲之)凄其死者無歸地羞與讐人
共戴天(記曲禮父之仇弗與共戴天兄弟/之讐不反兵交逰之讐不同國)古塜亨衢多
取石單民弱户亦科錢國朝典制明如鏡願賜推恩及
九泉
　　　呈袁經歴(隂主其事/)
公道權衡執法平穴人墳墓事非輕水丘盡是釣遊處
(韓送楊少君序楊侯歸指其樹曰某樹吾先人所種/也某水某丘吾童子之所釣逰也以不去其鄉為法)雨
露寧無悽愴情(記祭義風雨霜露必/有焄蒿悽愴之情)附勢假威從計得
(史百獸畏虎非畏狐也非/畏昭奚恤畏楚王甲兵也)揚眉吐氣待時清(李白與韓/朝宗書云)
(云何惜階前盈尺之地不使/白揚眉吐氣激昻青雲耶)山禽謾不知人事句句哥
哥怎解行
　　　梁賊為郡公所榜擊郡士庶咸稱快焉仍令重
　　　新墳墓以杜其詞小詩誌喜示諸子姪輩
郡公馮怒迅雷振(東都賦馮怒/雷振音平征)搒擊姦兇見若神幾世
鍊形遭一厄(酉陽雜俎載有掘地遇石函發之見人方/偃仰容色如生須臾振髪而起即失所在)
(方士云此太/隂鍊形人也)百年真宅要重新(滕公夏侯嬰甞駕至東/都門馬悲鳴踣地得石)
(槨有字曰佳城鬱鬱三千年/見白日吁嗟滕公居此室)雲仍忍辱甘藏舌父子銜
寃獨奮身周魯他年拜前後庶幾無愧塜中人(公羊傳/曰周公)
(何以稱大廣于魯封魯公以為周公也周公拜乎前魯/公拜乎後  爾雅子之子為孫孫之子為曽孫曽孫之)
(子為𤣥孫𤣥孫之子為来孫来孫之子為晜孫晜孫/之子為仍孫仍孫之子為雲孫註云輕逺如浮雲也)
　　　甲午再經理井亭室自朱紫荆扉且移居城南
壯無尤怨老無嫌贏得鬚眉白雪添栗里石田蕪穢久
東屯茅屋徃来兼(陶歸去来辭田園将蕪胡不歸留杜/移居東屯茅屋来徃皆茅屋淹  為)
(稻畦/之句)時方多事蛇添足(史記陳軫見楚昭陽曰人有遺/舎人一巵酒舎人相謂曰畫地)
(為蛇蛇先成者獨飲之一人曰吾蛇先成吾能/為之足人奪之曰蛇固無足今為之足非蛇也)老甚無
能兔失尖閭里况逢飢饉嵗虀鹽麄糲也應甜(韓詩兔/尖針莫)
(並/)
　　　藏舊扇
憶昔相從懐袖中炎雲烈日與君同不曽少變羅紈色
為有深藏箧笥功覿面再逢君子日傾心時有故人風
誰云憔悴羞相見請問相如頭白翁(司馬相如将聘茂/陵妾文君作白頭)
(吟以自絶相如感之乃止其畧云清如山上雪皎如雲/間月聞君有兩意故来相决絶平生共城中何曽斗酒)
(㑹今日斗酒間明日溝水頭/蹀踥向溝上溝水東西流)
　　　幽蘭
芳草推蘭作長雄長身大葉聳叢叢崑崙瓊樹風搖碧
勾漏丹砂露滴紅屈子手紉曽作佩淵材鼻塞曷由通
(僧名淵材前賢詩云淵/材無鼻孔信口道無香)雖非桃李春風面名在離騷九
畹中
　　　輓方學録若梅(與内子合葬/)
五十餘年一夢新慈親哭囝若為情壻身本是王郎子
(太平廣記王仙客幼寄舅家唐劉振之甥也舅女曰無/雙皆幼穉戯弄相狎時愛憐之振妻常戯呼仙客為王)
(郎子/云)宅相終期寗氏甥(晉魏舒字楊元少孤養外家寗/氏寗氏起宅相宅者云當出貴)
(甥外祖母以盛氏甥小而慧意/謂之舒曰當為外家成此宅相)豈意悲風生玉樹好携
明月看蓉城(詩話石曼卿卒後今人見之者恍惚如夢/言我今為仙主芙蓉城欲與其人逰不得)
(乗青騾/飛去)封胡羯末皆能世人道寒梅復着英(晉謝氏一/時彦秀封)
(謝韶胡謝朗羯/謝元末謝川)
　　　喜八同知自温陵回治
卿雲又迓使君車(卿音/慶)和氣相傳藹八壺怪底歡聲出
芒芴(莊子芒乎芴乎無有象乎注/造化生物恍惚芒昧音荒忽)從来善政敏蒲蘆雲
旗獵獵空機杼雷鼓鼕鼕桚路衢千里耄倪都感徳也
蒙色笑及吾儒
　　　陳畊道先生任廣南恩平巡檢再調韶州案牘
　　　莆士夫贈語盈軸書于卷末
紛紛海氣接朱垠(班固東都賦北動幽崖/南耀朱垠注朱垠南岸)南望宣溪自
此分(韓詩韶州南去接宣/溪雲水蒼蒼日向西)甫也諸侯老賔客(杜/詩)廣云霸
尉舊將軍(前漢李/廣傳)煑茶又吸韶陽水拈酒長懐日暮雲
(杜春日/憶李白)留與鄉人作佳様好持赤幟植斯文
　　　送莆田原道公赴漕司經歴
唱徹陽闗酒滿斟以言為贈意彌深盡將學道愛人意
散作推誠事長心白草青煙知起竈(杜詩汲井嵗潏潏/出車日連連鹵中)
(草木白青/者官鹽煙)紅蓮緑水聴鳴琴弊車羸馬真消息此語名
賢傳至今
　　　輓仙邑陽山張處士(林提舉子木誌其墓/)
勤於生事儉於身婣睦同宗靡間親亟返圭田存伏臘
慣分歉粟活鄉鄰人將競睹燕山桂天不憖遺莊氏椿
逺寄西風一掬淚為君洒向素車塵
　　　丁酉自夀
每笑王裒廢蓼莪劬勞子職合如何年過絳縣垂垂老
日伴青州皓皓歌懶學時粧隨世好厭將老眼閱人多
祝天海宴河清了子父熙熙安樂窩(左傳絳縣老人曰/臣生之嵗正月甲)
(子朔四百四十五甲子矣師曠曰七十五年矣温僧貫/休詩一瓶一鉢垂垂老萬水千山得得来  桓  有主)
(簿善别酒味好者謂青州從事青州有齊郡飲好酒者/直至腹臍惡者謂平原督郵平原有鬲縣言至鬲上住)
(也漢時世粧云時世粧時世粧城中出来傳四方/    蓋寛饒視屋而歎曰如此傳舎閱人多矣)
　　　糖霜
凳豆鮮明透水晶南州氣煖體寒凝甘香逺敵漢宫露
清冽難為凌室氷齒頬一時増爽快襟懐六月解炎蒸
玉環昨夜方中酒渇肺相逢喜可勝
　　　次韻貫齊萬户　　　輿疾抵莆三閱月有孤
　　　憤之作
四序榮枯春復秋人生底處獨無愁班班忠孝有如此
衮衮公侯来未休鵷鳳固宜抛腐䑕族良未始見全牛
凌烟正觀多勲舊萬古箕山一許由(唐太宗正觀中圖/功臣二十三人凌)
(烟閣上帥貫齋甞棄官為道士後漳江/有警息  閫令出征抵莆喑嘿不能言)
　　　新秋客中
一望澄江欲盡頭鄉闗斷絶使人愁江山遼邈英雄老
河漢微茫天地秋蛩助吟聲風淅淅鴈傳客信水悠悠
眼前有句懐王粲煙樹重重倦倚樓
　　　呈盧照磨(元統間歴仙逰教/諭又歴泉州教授)
博士三年坐絳紗諸生館下論無譁禮羅温石得名士
(韓送河陽節/度烏公序)官族崔盧是世家(詳見朱陳/村詩註)瘦馬重来暗
舊路緑池晚對冒朱華(曹子/建詩)自憐不俊淹廊廡獨抱遺
經閱嵗華
　　　贈徐邦獻館吳塘東道主郭氏
奎星絢爛燭天明喜子韶年見太平蠶繭紙中留墨蹟
沈香火底着書聲竹風拂席吟懐暢梅月横牕客夢清
特起詩書欣有托令人慨歎憶徐卿(謂徐尉文仲/甞從先人㳺)
　　　送林信玉館仙溪
祖父通家道本同夜牕燈火徃来通聨登桂籍芳猶在
初筮桐鄉愛未終(前漢朱邑字仲卿病且死属其子曰/我故桐鄉吏其民愛我必葬我桐鄉)
(後世子孫奉甞我不如桐鄉/民其父甞為仙溪尉故云)我老斯文猶可與子行吾
道已云東為言坎井偶然耳否泰相仍豈有窮
　　　庚子兒生孫倫小詩誌喜(庚子丙戌/甲子丙寅)
年過八􁐏夀耆頤喜氣重重我自知鶴髪滿簪留老眼
龍鐘扶杖看孫枝山川氣數時當復父祖詩書澤未衰
異日成名身外事且呼樽酒且吟詩
　　　自和生孫韻
鶴誕須觀胎化時長鳴戛戛九臯知瑞蓂恰好開千葉
仙桂初看放一枝意有可人供一笑髪無到耳未全衰
挑燈更作蠅頭字自和生孫誌喜詩(杜詩白頭亂/髪垂到耳)
　　　小孫倫試晬戯贈八句
仙桂飄香浄灑塵天風吹下玉麒麟詩書固是吾家事
門地無慚汝後人义手低頭長作揖挽鬚坐膝孰能嗔
祝倫長大破萬卷獻賦當為席上珍(禮史儒為席上/之珍以待聘)
　　　壬寅冬十一月誕次孫阿任小詩誌喜
二難兄弟未甞無願祝兒孫善友于共羡明珠生老蚌
尚容餘齒看於菟詩述好懐呈佛出酒逢佳客向鄰酤
亟喚陟釐濡葛筆便書樂論付官奴(本草陟釐陶隠居/云此即南人所用)
(作紙者唐本註云此物乃水中苔今取為紙音陟釐與/側黎相近側黎又與側理相近又云即石髪也  周鉞)
(法書苑云王獻之字子敬羲之第七子五六嵗時學書/羲之從後掣其筆不脫歎曰此兒後當有大名遂書樂)
(毅論一篇與之後題云書賜官奴能宣州諸葛氏能作/筆栁公權求之不能用惟王右軍  用之故世有曰非)
(右軍不能用諸葛筆也東坡云宣州諸葛氏筆擅天下/其間不甚佳者終有家法  官奴子敬小字十一月廿)
(三日夘時八字壬/寅甲子甲子丁夘)
　
　
　
　
　
　
　
　
　
　
　續軒渠集卷六
欽定四庫全書
　續軒渠集卷七
　　　　　　　　　　　　元　洪希文　撰
　　五言絶句
　　　贈東園方子敬棄儒學醫
出門謝孔周面壁說神農莫道上池水根源洙泗中(扁/鵲)
(勃海人也姓秦氏少為人舍長舍客長桑君過扁鵲獨/竒之語謹遇之長桑君亦知扁鵲非常人呼扁鵲私坐)
(語之曰我有禁方年老欲傳與公公母泄乃出其懐中/藥與扁鵲曰飲煑上池之水三日乃知物矣乃悉其方)
(以與扁鵲忽不見知古方/書云以知為度未  再服)
父師傳肘後非桂亦非葠珍重不龜藥毋勞售百金(莊/子)
(不龜手之藥注云其藥能令/手不龜拆也龜音皸音義同)
　　　牡丹
雖異山林質生於水竹涯只今争富麗喚作洛陽花
國色酣朝酒天香散曉風荒村蜂與蝶老死菜花叢
　　　芍藥
曾將菩薩面慣對翰林翁茅屋竹籬短深慚爍爍紅(李/羣)
(玉與王璘聨句破題云芍藥花開菩薩/面璘畧不佇思曰㯶櫚花散夜乂頭)
當階嬌拂席傍砌醉凭欄若定乘龍壻應湏尚牡丹(凢/娶)
(公主皆曰尚公主/史王姬下嫁曰尚)
　　　瑞香花盛開
錦織麒麟瑞爐熏篤耨香就將相並比閣筆費平章(耨農/入聲)
石崇饒錦障韓壽愛囊香二物吾無取看花意不忘
　　僧舍酒邉有陳雜果品中有青杏甚竒客或以為梅
　　或以為杏因嚼一顆釅甚牙齗而止戲成一絶(齗唐/韻注)
　　(齒傷酢也/酢酸也)
杏與梅同譜連根庾嶺中要論名實處馬異與盧仝(盧仝/與馬)
(異結交詩云仝不仝異不異是謂大仝而/小異仝自仝異自異仝不徃兮異不至)
　　　書畫扇
雨濕梨花重苖榮鵶舅鳴墨池并雪嶺此日得同行(纔出/墨池)
(又登雪嶺何其/一日黒白不均)
世上無名鳥人間絶色花始知天地闊未盡入唐家(唐明/皇天)
(寳末年遣使李駰採民間美女納之宫中/號花鳥使  李白嘗著大鵬遇希有鳥賦)
　　　歳暮吟
師門曽立雪親舍屢瞻雲二事事如一晨昏一炷熏
　　　春旱得雨
桑田猶牧地秧隴尚蔬畦更有憂春事聲聲怨竹雞(遯/齋)
(閑覧云白蟻聞竹雞之聲化而為水/今在處山林有之自呼為泥滑滑云)
　　　風竹
風入篔簹谷長驅翠浪平居然龍種異還作戰濤聲
(盧仝詩竹林吾所愛新笋好看/守萬籜抱龍兒攢迸溢林藪)
　　　春雪
東風猶㾕□花事匕䦨珊未便平平過須饒早晚寒
　　　古别離曲
與郎新别離問郎來何時似嫌别時早莫恨歸來遲
　　　夜讀無油
薪蠟豈豐崇囊螢何嗇𦙍貧固士之常書亦天所靳
　　　夜坐偶書
燈晦客無寐牀空夜不眠凄凉心下事月到小牕前
　　六言絶句
　　　東西舍語予願鑿壁分光予思古人有無損子
　　　明之語遂從其請戯成六言
有目願見種色鑿壁幸分餘光彼量汪汪千頃我闥洞
洞八荒(史記甘茂謂蘇秦曰貧人女與富人女㑹績/貧人女曰我無以買燭而子之燭光幸有餘)
(子可分我餘光無損子明軛世說郭林宗至汝南造/袁奉亭車不停軌轡不綴  詣黄憲叔度乃彌日信)
(宿人問其故林宗曰叔度汪汪如萬頃波澄之不清撓/之不濁其深逺難測也郭泰字林宗司徒黄瓊辟太)
(常趙典舉有/道見本傳)
　　七言絶句上
　　　雙燕復來
松篁摇落柳條新巷陌尋常易得春江左風流諸子弟
也隨飛燕傍他人(舊時王謝堂前燕飛入尋常百/姓家  王謝子弟為烏衣諸郎)
　　　隣曲
親滌床頭老瓦盆自燒筍蕨當盤飱拾遺田父平生友
共醉相同卧竹根
　　　春怨
又見家山呌杜鵑良人飄泊幾經年去年花謝今年好
閑對花枝思惘然
　　　溪邊女
松粉飄黄落細花高崖墜石立平沙門前一帶寒流水
兩兩青裙自漚麻(詩陳國風東門/之池可以漚麻)
　　　兩上元
連年盗賊未全収夜作松明當㸃油上界真仙憐下士
高懸明月作燈毬
　　　陳紹祖許㠯方竹杖小詩索之
見說杉溪溪水傍幾年方竹色蒼蒼自慚不是紅顔日
助我閑吟繞曲廊
安排鶴膝挑囊去凖擬龍鍾信杖扶此是吾儂閑受用
不求冩入葛陂圖(李徳裕贈方竹杖及再見問杖無恙/否曰已規而漆之矣公嗟惋久之)
　　　僕老􁄽户有客欵子持示羽客楊逢賔歸閩省
　　　親序迺天師太𤣥老仙筆也予披讀數四書
　　　眼為明且嘉楊生蚤嘗及門曾未幾見遂寄踪
　　　老子法中所謂六經外有此良友際遇公卿清
　　　譽可掬生慎勵前操必有如韓退之送張道士
　　　所云者贐㠯四絶少答來貺
憶昔青衿牆屏間造門已見著黄冠從來孔李無殊教
大道流行執兩端(孔融謂李膺先君孔子與李老君同/時義而相師友則融與君為累世通)
(家/矣)
上界仙官戯篆文飄飄鸞鶴下層雲瓣香玩索心語
口所得于今過所聞(唐李淳風父播仕隋棄官為道/士號曰黄冠子韓退之送元十)
(八協律所聞昔已/多所得今勝前)
令伯陳情世尚傳持歸數幅盡佳篇遊神句法元清浄
況此仙翁𤣥又𤣥
天目山頭幾葉孫入閩端為避塵喧蹉跎半世成何事
又擬携家隱鹿門(郭璞詩天目山頭兩乳長龍飛鳯舞/到錢塘僕先世自上饒而官閩已九)
(世/矣)
　　　戊寅再館壽峯重遊吳真人祠下書㠯二絶
憶昔題詩寄洞仙穉松初種已叅天道人不識飛騰術
面壁看書又十年(石英與許長史書曰玉醴金/漿交梨火棗是乃飛騰之藥)
石髓重來尚未乾汲泉煑石對溪山擔頭書劒仍携
幼分是閑人未許閑
　　　番菊
黄金㸃綴碧叢叢不與東籬住貫同畢竟秋官員數
滿朅來借注在春風
　　　八月十三夜登劉氏望逺樓翫月
繡牕䟽户透玲瓏上界星辰咫尺通四顧水天銀一色
分明人在廣寒宫
　　　無題
二八當筵舞柘枝東塗西抹賽新竒而今粉暗臙脂冷
懶去翻騰十様眉(唐明皇幸蜀令畫工作十眉圗横雲/却月皆其名也横眉碧逺山卓文君)
(眉/也)
　　　對花月作
花開人醉月嬋姢月滿花香人少年三絶偶然成一笑
人生何處佀樽前
　　　田舍曲
杏花開後雨如烟燕子來時水滿川眉雪老翁芻一束
肩犁扶犢出新田
　　　素馨
翡翠簾櫳玊雪容内家裝東道家風裴囘顧影精神
爽恍是香魂返漢宫(漢宫人/名素馨)
　　　明皇太真避暑按樂圖三絶
供奉清平進雅歌梨園張樂奏雲和不知聽得新翻曲
差勝名臣金鏡磨(天寳中李白供奉翰林時沈香亭㑹/木芍藥開上乗照夜車太真以歩輦)
(從詔選梨園子弟得樂一十六色李龜年手捧檀板押/衆樂欲歌之上曰賞名花對妃子焉用舊時詞命龜年)
(持金牋宣賜李白立進清平調三章龜年歌之太真持/頗梨七寳杯酌西凉州蒲萄酒笑領歌詞自是顧李翰)
(林異他學士清平調周房中之遺聲千𤣥宗天長節百/寮上壽王公以下獻鏡唯張九齡獻  秋金鏡錄五卷)
(言前後廢興上賜書襃美李白進清平詞三章見八卷/末  天寳中嶺南獻鸚鵡養之宫中歲久頗聰慧通言)
(語上及貴妃/呼為雪衣)
已副氷盆金粟𤓰旋調雪水試凉茶宫娃未觧君恩暖
尚引青罌汲井花(禮記為天子削𤓰者副之音匹/杜詩兒童汲井花慣㨗缾在手)
日晏朝囘機務停雪衣口嘴許惺惺侍臣更有能言者
自是無人進掖庭(雪衣觧誤寫在/供奉清平註下)
　　　雲坡李權府暇日持示畫馬及刺繡傷春二圖
　　　俱可愛索詩各書㠯一絶
曾從平步籋雲端耿耿方曈照影寒豈但晉人存馬癖
一朝三索畫圖看(漢書天馬歌籋浮雲晻上馳又晉杜/預為春秋傳時王濟善相馬  耽愛)
(之而和嶠頗聚歛預甞謂濟有馬癖嶠有錢/癖武帝謂預曰卿有何癖預曰臣有左傳癖)
坐繡香羅枉却春停針不語倍傷神此身不及雙飛燕
飛去飛來不屬人
　　　寄題囊山寺海月堂(舊堂囘祿/今復重構)
粟佀風䑺海佀杯襌宫高倚碧崔嵬琴聲銷歇詩寥落
滄海依然駕月來(六合萬籟息秋林月正輝琴中彈不盡/石上坐忘歸  蔡襄  我來六合正凉)
(風壁上觀詩憶蔡公惟有秋林舊時月至今猶照梵王/宫  永嘉王魁子明  簿書叢裏易勞生辜負林間風)
(月清銅虎付人身屬我得來石/上聽泉聲  蒲守吳太博炎)
　　　周廣文(溥/)别莆且半載地逺不及奉狀適有詩
　　　自杭簡莆諸老離索之懷見於言外次韻奉謝
　　　聊發千里一笑
歸時烟栁正春腴官况邯鄲昨夢餘莫問長卿山逺近
逢人便問馬相如
軒渠許序索詩催别後東園不寄來幾度將心付潮去
夜深和月又飛來
　　　書陳希夷睡圖(摶字圗南居華山雲䑓觀預知死/日端拱二年七月二十九日卒)
　　　　(於蓮花峯下張超谷室中死/七日有五色雲經月不散)
卜世勞神又卜年先生鼾息正喧喧屬猪骨冷山河換
石枕簔衣尚晏然
　　　雪毬花
雪裏誰將玉刻成天仙午夜集羣英醉翁眼底多清識
不入無雙作伴行(楊州瓊花為天下第一歐陽六一翁/為作無雙亭  韓李花詩誰將平地)
(萬堆雪剪刻/作此連天花)
　　　憲副趙公建言鄭夾漈先生宜立書院書卷後
遺文藏山草木香七畧未足所見長何年縉紳遂朝請
墨書飛下中書堂
　　　秀巖道人予族子也竟未相識近養晦於翠壺
　　　之下求詩以為聞覺之助書以四絶其一問訊
　　　黄畊叟老人云
巖棲得月伴晨昏蓮社相依一片雲勤禮金僊修白業
翠壺側畔兩洪君(佛經以善業為白惡業為黒達摩師/云當勤修白業  金剛明經逺離一)
(切諸惡善修一切白浄之業予/族兄月卿長齋亦學在家菩薩)
梵唄㣲言心黙觧具書宻義手曾抄長年分喫闍梨飯
耐可全將俗累抛(梵唄謂唱和演揚而聲聞於外詩杜/詩梵放時出寺  李白題瀟湘  云)
(南湖秋水夜無煙耐可乘流直上天/且就洞庭賖月色將錢買酒白雲邉)
天目山頭百丈竿戯衫卸了下嚴湍即今譜系漫漶甚
相見途人一例看(七里瀨在東陽江下與/嚴瀨相接即釣臺也)
父行今誰更典刑近聞猶觧主詩盟數莖留取隄防老
莫苦沉吟學後生(漢孔融與蔡邕素善邕卒後有虎賁/士貌類邕融毎飲酒酣引與同坐曰)
(雖無老成人猶有典刑也馬援有疾梁松候之拜/床下援曰我乃松父友  雖貴何得失其序乎)
　
　續軒渠集卷七
欽定四庫全書
　續軒渠集卷八
　　　　　　　　　　　　元　洪希文　撰
　　七言絶句下
　　　張叅軍克明席上出歌妓蹋筵主人索詩贈之
　　　口占一絶
歌喉圓轉聨珠貫舞袖郎當散綵霞記得樂天詩句好
醉嬌無力牡丹花(禮記纍纍然端如貫珠張坡詩雖無/窈窕人清唱弄珠貫    建封僕射)
(節度武寧舞妓盻盻乃徐州竒色公納之燕子樓/白樂天經徐與詩云醉嬌無氣力風裊牡丹花)
　　　閑適
看書無味又看山門對雲林盡日閑俗客不來無一事
只將詩酒自怡顔
　　　寄題化邑剛中上人南湖十詠詩卷後
秀色凝眸若可餐前修講道此交驩世人自不能容物
却笑空門布袋寛　(彌勒峰/)
山蹊荒徑草芊芊幻影雲空思杳然自是至人塵垢滅
一潭寒玊泠無烟　(沭佛潭/)
神物蜿蜒黒處蟠興雲致雨執其關雖然變化通㝠漠
來就高僧叩大還　(蟠龍窟/)
需老當年别此峯山空鬼哭道塲空闍梨不及於蒐智
獨守空山幾刼中　(伏虎林/)
　　　城西晚步携小兒書所見
隣牆請火草燒緼旋買新芻洗瓦盆招得牛醫無管待
伏雌生瘠當盤飱(前漢蒯通傳里婦夜亡肉姑逐婦諸/母即束緼請火於亡肉家值狗争肉)
(婦得/還家)
乍見長魚衝壑去又逢白鷺入城來明知不是池籠物
佀我奔馳有為哉(池魚籠鳥見潘安仁秋興賦鵬魏顥/李翰林集序云横海鵾負天  豈池)
(籠縈/之)
欵竹携壺過畧彴吟梅折簡召嶙峋短靴低底誰知我
且作遊山弄水人(晉司馬宣王討王凌面縳水次凌謂/王曰卿直以折簡召我敢不至乃引)
(兵來耶王曰以/君非折簡客也)
　　　書傳徳陽教授所居精舍(前宋登科/)
洛陽城裏玊川宅光範門中宰相書何事春風渾忘却
莓苔還佀野人居
　　　發蒙
指畫之無教小兒吾伊半日出聲遲九經四十八萬字
何日談論底藴時(黄山谷夜間對窓孫元忠誦書賦作/竹枝歌南窓讀書聲吾伊北窓見月)
(歌竹枝曲有辭有聲辭者歌詩聲者若羊吾夷伊那何/之類白居易生甫七月其母教之之無字雖百指不差)
　　　老慵
安眠得法江河運(坡詩安眠海自運即/道家還精補腦之說)自唱無詶風雪
閑(白樂天與元九書云梁陳間/率不過嘲風雪弄花草而已)不是相遭皆澹泊如何
消得鬢毛斑
萬事無營已雪顛黄庭一卷足長年金丹九轉工夫宻
荆棘不生身自仙(古歌九還七返三五一龍虎相交入/塊室灰池熖灼天地精金液還丹功)
(了畢藥真誥載王夫人與許長史書交梨火棗此乃飛/騰之  君心中猶有荆棘相雜是以二樹不生可剪除)
(否/)
　　　幽居
柴門掩斷徑生苔坐閱東君幾徃囘看盡床書無客到
殘花風送過墻來
投老安閑世味踈深深水竹葺幽居床頭昨夜風吹落
多是經年未報書
　　　恠石
欱歕雲雷來月窟翥驂虬鳳下天台漢唐池館多禾黍
何佀山林卧緑苔(詩周大夫行役至于東周/過故宗廟宫室盡為禾黍)
　　　夜起聞蘭坐至三更方就枕為賦二絶
百草離離感異芳時乎不遇亦何傷誰人筆底有香字
請為猗蘭續後章(孔子厯聘諸侯莫能用自衛返魯隱/谷之中見香蘭獨茂喟然嘆曰夫蘭)
(王者之香今與衆草伍乃/止車援琴作猗蘭操云)
香透踈簾夢自知斑紅健碧鬬清竒絶如恵可初尋佛
半夜中庭立雪時(二祖名恵可以求佛/法立中庭雪齊于腰)
　　　病眼少甦
巖電今朝幸瞭然邇來一月廢書眠問天乞得明如月
朗誦今生未見篇
　　　野興
乾沒無營懶出門殘書束閣且開樽此生佀與渠無分
得意開時眼便昏(得利為乾失利為沒翁張湯始為小吏/與長安富賈田甲魚  叔之屬交私)
　　　懶起
香冷衣篝燼冷灰酒銷斗帳曉星催詩鈎搭在櫻桃樹
怕雨飄殘哄下來
老病昻藏被酒欺癡兒頑鈍曉書遲扶頭送得出門去
已是黄雞粥熟時
　　　過登春臺書事(至正丁酉郡守/雪莊公重剏亭)
我來弔古土成堆刻桷題名夢已灰欲問前朝興廢事
鷓鴣飛上垝垣來(前朝名公登第/咸刻名其上)
　　　燒香偈子二絶
不學瞿曇不學仙暮年轉覺道心堅老人自有安心法
深炷爐熏斷俗縁(圓澤禪師謂李源曰/俗縁未盡慎勿相近)
醉舞狂吟憶少年逡巡七十已華顛麄茶淡飯隨縁過
細讀黄庭内外篇(黄庭經内景云脾神常存乎魂/庭晝夜存之可長生魂即黄也)
　　　春隂二絶
衣綻重瞻桑沃沃食空還喜麥芃芃誰知飽暖生民意
只在春隂春雨中
桑扈知時勸課頻竹鷄帶雨殢行人為言農畆耕桑者
何事不知桃李春(扈亦作雇爾雅桑鳸竊/脂春秋九扈為九農正)
　　　贈龍華横海老襌
説有談空復造𤣥從來高士著幽襌六經外豈無豪
傑始信天中别有天
行脚東南大海波瓣香叅禮諾詎羅歸來誦得湯休
句鴈蕩龍湫雲雨多(西域書阿羅漢諾詎羅居震旦東/南大海際鴈蕩山芙蓉峯龍湫唐)
(貫休為諾詎羅賛有鴈蕩經行/雲漠漠龍湫宴坐雨濛濛之句)
　　　首夏
翠柄纎纎裊鹿葱石榴明艶帶猩紅繁隂剗地難幽獨
須倩竒花暖碧叢
　　　東溟講師主縁囊山
梵王宫殿輝金碧佛子旛􁊇竪綺羅迎得法筵龍象去
辟支巖下笑呵呵(龍象出佛書謂有力可負荷者能維/摩詰云辟如龍象蹴蹋非驢所  堪)
(達摩云此僧中之龍象劉禹錫/雙檜詩云龍象界中成寳盖)
　　　信雲坡權府遊梅峯僧舍觀牡丹韻
包藏炫燿已全開夘酒初酣露醉腮要識本來真靣目
請從花地問如來
　　　書城西壽藏
文筆峯高閣暮烟市橋山崦接西邊撒開甲子百二十
且住人間作地仙
　　　寒食途中書事
去年召募赴霞城塵暗貔貅百萬兵又是去年去時節
數聲啼鳥斷人行
　　　二月梅花
奪得氷姿過歳華逺離塵垢逈堪誇即今年少多脂粉
只恐春光不稱花
　　　辛未館洋尾李氏主人西隱出示族譜自談族
　　　譜之盛俾書其後云
唐李難將庶姓同族莆支派有由從(江州/郡王)𤣥元老子稱
皇帝幾擔擔來桐葉封(成王與唐叔虞戯削桐葉為圭/以與之曰以此封君周公曰天)
(子無戯言遂/封虞於唐)
　　　春晴
鷓鴣聲歇日曈曨山谷溪橋暖信通花栁村村自生意
青鞋布襪逐春風
　　　温故
長途瘦馬徧馳驅時不來兮一束書四十餘年心力瘁
而今熟路駕輕車
　　　訪僧不遇
厭踏紅塵滚滚中晝長來此聽風松溪深畢竟浮杯渡
門倩白雲封幾重
　　　故人餽麞
久啖蕪菁分寂寥故人分佀意迢迢并刀淺割香臕膩
幾載深山食藥苖
　　　缾中梅花
為恐寒林凍雪侵朅來棐几伴閑吟世途噂踏誰知已
頼有梅花識此心
　　　評梅花賦(并序/)
　　　　予幼讀皮學士桃花賦皮嘗譏宋文辭婉媚
　　　　不類其為人予以為然常恨未見廣平之為
　　　　賦也暇日搜索羣書因得寓目觀其顛倒困
　　　　躓厲志自許於此有以破平生之疑焉盖廣
　　　　平之作非徒賦也所遇阨窮而不憫非斯人
　　　　歟思而不怨正得楚騷之體為各賦一絶以
　　　　俟來者
甘遯荒崕寂寞濱不隨蘭蕙入芳塵阨窮不變平生節
餓死商山僅一人
　　　評桃花賦
梅花賦體恨輕清賦就桃花要入評妬女艶姬多㸃汚
桃花千載恨難平
　　　雨過山行書觸目
日暮雨晴雲出溪泓澄九折净無泥渇虹下飲喉吻動
隔影雙雙啼竹鷄
　　　至正庚子十一月二十七日夢中作
　　　　子嘗暇日讀前賢夢中得句或覺而足成之
　　　　常以為迂忽於是夜夢與前埭林學成相聚
　　　　視其書几上有二絶句以釣魚為題中間有
　　　　小魚巨鱗為韻予語曰小鹿角為小魚以金
　　　　鱗勝巨鱗輒書一絶以遺之既覺而忘學成
　　　　二絶不知胡然作此語也書以記之
烟波蕩蕩寄閑身筐筥携歸色佀銀莫笑江湖釣竿子
擔頭掛得兩金鱗
　　　監郡公誕晨口號二首
昨夜鈞天現角亢(夀/星)台星側畔助輝光偏為天下蒼生
福於萬斯年壽萬方
翹企長安捧壽巵華筵遲後未為遲詩翁何以為公
壽吟得新詩當壽儀
　　　問訊泉上人釋門老
年相先後各華顛二老風流豈偶然約到松林閑半日
茶烟輕颺落花前
　　　予耋耄之年己巳仲冬前一夜枕上半醒睡作
甚矣吾衰只自知揮毫頓減少年時囘思四十年前事
翁季燒燈夜鍜詩
　
　
　
　
　
　
　
　
　
　
　續軒渠集卷八
欽定四庫全書
　續軒渠集卷九
　　　　　　　　　　　　元　洪希文　撰
　　詞調
　　　八聲甘州(憲司循行召試/)
秋光如此摧落堪嗟菊頴正新黄對逺山如畫殘霞佀
縷澹澹烟光恠得數聲喜鵲好語繞山墻報道皇華使
載酒登崗　囘望碧雲深處凜繡衣霄漢玊斧光鋩况
幙中二客辣手試風霜看醉醺龍蛇走筆借時人膾炙
齒牙香儂才薄如何七歩急就成章(漢武帝遣直指使者/暴勝之等衣繡衣持)
(斧分部逐捕盗賊威鎮州郡漢雋不疑傳出漢元帝/時黄門令史游作急就章散𨽻體麄書云  書斷)
　　　臨江仙(署劇擕酒就溪流盥潄因少憇松隂/)
欲借明光無問處野懐雅趣林丘不妨枕漱事遲留千
巖如競秀萬壑欲争流　月觀風䑓隨處好頓令熱惱
全収一觴一咏足清逰世情看白髮心事付沙鷗(漢武/帝太)
(初四年起明光殿近桂宫成都侯商病欲避暑從上借/明光宫  華嚴經云以白旃檀塗身能除一切熱惱而)
(得清涼也揚州有月觀風臺何遜梅花詩枝横却月觀/花繞凌風臺應知早飄落故逐上春來  晉孫子荆曰)
(所以枕流欲洗其耳所以漱石欲洗其齒或問/顧愷之㑹稽山水之状曰千巖競秀萬壑争流)
　　　阮郎歸(焙茶/)
養茶火候不須忙温温深蓋藏不寒不煖要如常酒
醒聞蒻香　除冷濕喣春陽茶家方法良斯言所可
得而詳前頭道路長
　　　海棠春(剖𤓰/)
青門瓜地連芳草富貴不來年少老雨露不曾偏顔
色天然好　掲來就把并刀破粟様生金圓顆顆細味
杜陵詩慰我懷枯槁(前漢邵平故秦東陵侯秦破布衣/種瓜長安城東瓜美謂東陵瓜)
(杜瓜詩滿/眼顔色好)
　　　浣溪沙(試茶/)
獨坐書齋日正中平生三昧試茶功起看水火自争雄
(韓石/鼎)　勢挾怒濤翻急雪韻勝甘露透香風晚凉月色
照青松
　　　清平樂(風車/)
風隨車走喚做天公不試運州黎高下手砂礫秕穅前
後　誰言天籟難移即今神柄誰持若問紅爐㸃雪從
來理慾分岐
　　　鵲橋仙(水碓/)
山容疊翠水光拖練澎湃奔騰逺勢輸他心匠動機舂
應笑殺伯鸞左計引渠激水連房鑿臼擣盡穅和秕朝
朝暮暮不曾閑又豈問豐年歉歳(傳曰杵臼之/智不及機舂)
　　　桃源憶故人(砭頑/)
西風摇落梧桐井氣入韓堂凄冷百鍊江心銅鏡照盡
鸞孤影　利錐早脫囊中頴躍冶怎逃頑礦獨抱素心
誰省漏甕勞修綆
　　　青門引(棊/)
白日沉沉永棋局閑尋清興兩賢既不為山河强分南
北黒白交成陣　雌雄未决誰能省勢若曹劉競英雄
到底誰是勸君動也何如静
　　　品令(試茶/)
旋碾龍團試要著琖無留膩矞雲獻瑞(雲二色曰矞/亦瑞雲也)乳
花鬬巧松風飄沸為致中情多謝故人千里　泉香品
異逈休把尋常比啜過惟有自知不帶人間火氣心許
云誰太尉黨家有妓
　　　鷓鴣天(漁父/)
萬頃玻瓈浩蕩秋桃花小岸蓼花洲春風秋月等閑度
雨笠烟簔得自由　移桂棹下綸鈎功名利禄不須求
得魚換了茅柴訖船放長江自在流
　　　如夢令(櫻桃/)
四月朱櫻乍熟甘露一般清味禽觜奪將來卸在赤牙
盤裏何似何佀清浄摩尼珠子
　　　踏莎行(雪中山茶/)
風掠寒條雪封凍蕋行人蟻凍荒崖裏千巖萬壑白皚
皚孤紅傑出真堪美　生類殱夷芳心銷歇𤣥㝠漏洩
春生意衝寒折得一枝來徐熈畵底應難比
　　　沁園春(壽東泉郡公/)
農樂豐年擊壤西東千倉腐紅正火劑漫山丹青炫轉
朱華冐水雲錦繽紛鍾秀燕山分符壺嶠鬱鬱葱葱初
度辰人争道是卿雲甘露毓瑞儲精　公餘玊麈綸巾
逺賽過唐賢幾輩行看筆軍掃陣羊欣給役詩工綴錦
王翰求隣咀嚼羣經搜羅百史辦下工夫日日新東泉
水願永霑學海混混涯津(漢文帝紀初為郡守為銅虎/符竹使符剖竹分符各留其)
(半右當留京左以與之囷史記天官書若烟非烟若雲/非雲郁郁紛紛蕭瑟輪  是謂卿雲卿音慶綸音菅)
　　　水龍吟(壽夏政齋閏八月初二/)
一年兩度中秋這囘初度尤堪喜蓂生二葉荷開十丈
荔丹千里令肅貔貅業安畎畝戍安隍壘况莆民截鐙
帥垣攽檄人懽恱雷聲起　自古將門出將貴三品腰
金綬紫它年領取英公官職黄公年紀綵袖翩翩慈幃
强健諸孫環侍侍婆婆酒醺呵笑花下含飴要戯(夏英/)
(公名竦/)
　　　浣溪沙(雪夜病起/)
入室天然惱病禪打窓風雨悶吟仙歸心一㸃落燈前
　猶有十三樓上酒可無三百杖頭錢一年心老一年
年
　　　栁梢青(春恨/)
問訊梨花不知還觧更幾番風雨打黄昏泥香白雪愁與
誰同　可堪鳳懶鶯慵飛不到蕭娘鏡中望斷碧山恨
迷芳草春太匆匆
　　　玊樓春(重書靈岩舊題處/)
燕語垂楊春又暮徃事空隨流水去當時傑句倩誰題
塵壁只今無著處　酒債尋常隨所寓烟竹風花堪笑
語偷閑將學少年逰終不佀邯鄲故步(孫權叔孫濟嗜/酒不治産常醉)
(屢欠人酒緡人笑之濟恬然自若謂人曰尋常行坐處/欠人酒債欲貨此緼袍償之古詩典盡春衣無可奈尋)
(常行坐/欠人錢)
　　　水龍吟(代洋尾李氏壽柯竹圃/)
降庭佳氣葱葱輝聨南極光如晝門弧紀瑞華筵開宴
兜離仙奏梨棗功深汞鉛訣秘内丹初就嚥壺中日月
放懐詩酒這安樂窩中叟　夢語喧傳萬口况雞林有
人親售當家句律早傳驥子孫枝又秀自愧長文逺離
車膝幾時囘首料得今朝懽笑大家拜舞外翁千壽(許/穆)
(入華陽洞得道王母第二十女紫薇夫人與穆書曰玊/醴金漿交梨火棗飛騰藥也不比金丹已生於君心中)
(以君心猶荆棘相雜是以二樹不生不見身中鉛汞氣/力汞精血  道家以鼎烹金石為外丹吐故納新為内)
(丹柯能黄白術故云白樂天詩集鷄林行賈售其國相/篇易一金偽者相能辯之  世說陳太丘詣荀朗陵無)
(僕使元方將車季方持杖長文尚少載著車中既至荀/使叔慈譍門慈明行酒六龍下食文若尚少坐著膝前)
　　　齊天樂(壽方君㑹/)
山隂文㑹纔三日懷陳跡都如掃鬱鬱葱葱融融溢溢
和氣偏薰瑶草春光未老便撒放鶯花收囘梨棗醉嚥
霞漿壽峰側畔神仙島　牆屏翩翩學子總芝蘭玊
樹映人娟好徳耀新歸子平畢娶來歳掌珠可抱名
繮利鎻任禄食千鍾位登八座貴不如閑與兒郎自
傚(其子後納粟/本路經厯)
　　　滿庭芳(送張譯史東州秩滿歸代方譯史作/)
卓卓聲名英英人物翠壺肯蹔遨逰與君聚散鴻燕自
春秋位置六曹上客揮灑處文彩風流蓴鱸好故鄉入
夢留不住東州　驊騮從此去嘶鳴北向志氣悠悠指
燕臺路近唾手公侯料想春風得意醉眠韋杜最高樓
天付與男兒事業姓字覆金甌(京兆城南有韋曲杜曲/杜正倫為相與城南諸)
(杜昭穆逺求同譜不許御之諸杜所居號杜固世傳其/地有旺氣故世衣冠正倫建言鑿杜固通水以利人既)
(鑿川流如血自是城南諸杜不振雞距集韋曲杜鄠近存/長安諺云城南韋杜去天尺五  杜詩文彩風流今尚)
　　　賀新郎(壽李西隱時館於李氏/)
今日知何日聽瑶池西來青鳥宻傳消息阿母臨行宣
曼倩留取蟠桃休喫因則甚鸞驂未出約待西方無量
壽賀西家大隱開華席蓬萊島神仙客　壺公滿眼春
光溢正千花萬草薰人芳菲紅碧快意長江都是酒放
出韓湘竒術况兩鬢蒼蒼如漆記得晉公留好語二三
百歳有何難劃耐松柏堅金石(王母以玉盤盛桃七顆/以四與武帝帝欲種之)
(母曰此桃三千/年一實帝乃止)
　　　倦尋芳(春詞/)
卧鴨爐邉翔鴛屏底正斷腸處烟草風花粧㸃春愁無
數貪睡海棠酣暈臉欹眠楊栁狂飛絮倚東風子規呌
月亂鶯啼樹儘逰賞吞花卧酒握月擔風誰訴離緒
鏡裏朱顔還被青春領去簌簌紅飛愁萬㸃絲絲緑織
愁千縷這光隂那堪幾番風雨
　　　念奴嬌(冬月/)
月華佀水正同雲天氣流光如爍泠氣射人寒㾕􁁜走
下深簾重幕十二瓊樓三千玊斧手凍慿誰斸乗鸞女
子為伊再三驚愕　囘顧玊露凄清恐非人世怎敢輕
諧謔上界神仙官府足肝膽驟然傾落凍合關河光摇
牛斗飛起横江鶴平明起視雪封枝上梅蕚
　　　滿江紅(幽居/)
築室雲屏連翠巘斷崖如臼任紅塵飛到借風為帚談
笑從容無俗客山花風竹皆吾友做姬公事業竟明農
終田畝　閑乂却經綸手𦂳閉了謀謨口㸔高車公相
塞途僕走是有命焉那幸致萬鍾於我夫何有但卿車
我笠勿相忘須囘首
　　　踏莎行(觀堂試/)
郡國興賢􁨝宫課試書生事業從今始銓衡當道有司
明吹嘘送上青雲裏賦要凌雲文如翻水八音五色
驚童穉時人莫作等閑㸔丹墀獨對應如是
　　　酹江月(酒邉/)
一年佳景又新橙快意重呼醽醁争奈情人乖信約誤
聽幾畨風竹魚沉鴈杳懶聽相思曲少年狂夢黄粱早
已先熟　烈士壮心仍在唾壺敲碎此恨何時足太息
舊交風雨散大半已歸鬼籙對酒凄凉欲誰訴喚起蒼
虬玊槌床大呌為予更剪明燭
　　　洞仙歌(早梅/)
野亭驛路盡是尋幽客水曲山隈浩無極見松荒菊老
歳晏江空摇落盡幾㸃南枝消息天寒雲淡月弄黄
昏色綽約真仙貎姑射占得百花頭上積雪層氷捱不
去只恁地皚皚白問廣平心事竟何如縱鐵石肝腸也
難賦得
　　　風中栁(水碓/)
錦里人家桑柘隂連西崦駛决溪流青似染引機激水
作碓依山旁無朝無暮無豐歉　徳耀當年杵臼生涯
勤儉強勸郎温温笑臉男兒志氣正欲長光燄任頑石
也須頭㸃
　　　如夢令(燈花/)
報道燈花如晝燁燁文章摛繡安頓莫風摇應恐夜寒
花瘦搔首搔首結褁望天將就
　　　桃源憶故人(别故人/)
客亭折盡垂楊栁馬箠堤邊無有唱徹陽關杯酒别我
平生友　男兒得意須囘首烏兎東飛西走臨發不堪
分手戀戀君知否
　　　蝶戀花(蠟梅/)
雪裏江梅標致好千古詩人總被横斜惱蠟貎梔言愁
殺我道伊曾向孤山過　檢㸃花房開幾朶錯引出蜂
釀蜜供殘課三嘆楚騷無可攷梅花已不如芳草
　　　水調歌頭(雪梅/)
崖谷摇落盡銀海眩花生霏霏漾漾閉門三日斷人行
我欲尋幽無路但見砌平凹凸粲粲盡堆瓊片片勻如
剪散入馬蹄輕　梅索笑竹含貞酒頻傾矜香鬭色鼻寒
無孔眼瞠瞠昔則寒林水墨今則瑶䑓琪樹竒妙孰能
名起舞歌白雪聊暢我幽情
　
　
　
　
　
　
　
　
　
　
　續軒渠集卷九
欽定四庫全書
　續軒渠集卷十
　　　　　　　　　　　　元　洪希文　撰
　　雜著
　　　瑞芝銘(并序/)
　　　　楓林興教里中士人陳天應後圃産芝二莖
　　　　命工圖形以傳厥後莆士夫咸為歌詩以偉
　　　　之然僕所云瑞者必近取諸身是謂美之實
　　　　也其銘曰
攝提之歳月揷辰斗芝産二莖東崖西畆莖葉如貝盖
黄如黈有疊其稜有咸其栂色黄為中數二為偶蕪穢
不薙雜生藜莠曰華而實陂也芰藕曰根而實松柏部
婁和氣禎祥薰蒸矯揉宜兄宜弟令妻壽母共為子職
饋養左右仰事俛育靡間前後麟鳳鳥獸羽鬛飛走聖
智愚庸耳目鼻口非芝惟芝天地情偩非瑞惟瑞倫紀
恩厚黄耶紫耶理也不朽蓋耶莖耶中也獨受底豫顧
養怡愉瀡滫歸全順令守正毋苟脩身齊家恱親信友
善不外來福自已取行脩家庭瑞應林藪我辭匪佞用
賛悠久(陳有繼母情樂記樂/偩天地之  偩依也)
　　祝文
　　　興化縣主簿曹古心謁孔廟
某官古心下車之初謹謁于大成至聖文宣王曰莆小
魯也游洋為支邑猶魯之闕里歟古心向轄頖宫周族
爼豆今貳兹邑忝領民社仰視㳺夏愧赧多矣然學道
愛人見小欲速之訓則嘗聞於夫子安敢不勉
　　　興化縣新建廟宇塑聖師像
惟王教垂萬世道貫百王金聲玊振有紀有綱矧兹十
室僻介一方廟宇聿新籩豆就行巍巍當座黼黻冕裳
天開日明文化大昌抑亦聖師之靈吾道之光
　　　降香祭湄州林天妃祝文
維年月日郡守某等謹聞之祭法曰凡法施於民禦大
災捍大患皆所當祀海之為物所繫尤重捍禦之功非
神其誰尸之閩距京師萬里聖天子嘉恵元元親册連
率牧守俾宣徳澤罔有内外又常選用重人奉香祇謁
祠下以顯厥靈敬神愛民恩禮兼至神其鑒之神於海
道嘉績顯著神之衛民可謂勤矣而褒崇徽號寵命三
錫國之報功亦云禮矣某等謹率僚屬肅將祀事其有
樽爼豆籩祝幣牲酒罔不具備爰命吹擊笙鼔以侑馨
㓗其詞曰
　南海之墟宅祝融湄江之島神所宫大海盪泊傾魚
　龍神靈秘怪無不容陽開隂闔相撞舂轉禍為福須
　臾中海波安流天無風漕引獲利舟楫通中流失勢
　黙禱穹大莫大兮更生功聖朝寵遇恩數隆徽加懿
　號神次崇天香下繞雨露濃神降倐曶來無蹤禮嚴
　祀事賓屬從修陳爼豆酣笙鏞神具醉飽年穀豐民
　不疫癘時和雍國與咸休期無窮
　　　聖墩宫天妃誕辰箋(加封靈慈廟額/)
星臨寳册攽宸極之絲綸春盎瓊巵長仙宫之日月耄
倪交慶海嶽敡休臣某等誠懽誠抃頓首頓首恭惟宣
封䕶國庇民廣濟福慧明著天妃維國忠貞為民怙恃
先駈融若作渺海之慈航後列英皇奏鈞天之廣樂羣
生鼓舞百祀光輝臣某等俯効葵傾仰詶樾庇霞裾雲
佩肅帝子之觀瞻壽水壺山效封人之頌禱臣某等下
情不任激切屏營之至謹奉箋稱賀以聞臣某等誠惶
誠恐頓首頓首謹言(趙簡子夢與百神逰於鈞天/廣樂九奏萬舞其聲動人)
　　　永福院謝雨
朝念觀世音暮念觀世音久依玅果東洋大海水西洋
大海水並化甘霖早禾収銍艾之功晚稻有傑苗之望
神通如是報稱云何向來一瓣香為十雨五風而讃禱
爾時七寳盖作四時八節之津梁
　　　謝馮西美補毛詩齋長啟
八乂玅手擅賈馬之雄才一介晚生忝何韓之近姓謹
羾尺書之敬敢干丈席之嚴共惟某官地位清高天資
發越真士林之翹楚富學海之淵源昻然之志趣不羣
馮衍素稱人傑籍甚之聲名第一馮京克紹祖風朅來
佐教於莆邦喜見横經於芹泮盟持牛耳斯文不在兹
乎兆協鱣魚先生自此升矣某箕裘世業筆硯寒儒患
讀書之不多使誦詩而未達雖過庭有訓粗能識鳥獸
草木之名恐以文害辭未免泥魚兎筌蹄之跡過蒙齒
録愈重背芒已看翡翠未掣鯨鯢政頼師資之訓欲駕
駑駘而追騏驥尚煩鞭策之勞(莊子外物筌者所以在魚/得魚而忘筌蹄者所以在)
(兎得兎而忘蹄注蹄兎罝也可以獵兎而擊兎脚才杜/詩争看翡翠蘭苕上未掣鯨鯢碧海中  温庭筠  思)
(艶麗工於小賦每入試押官/韻作賦凡八乂手而八韻成)
　　　修木蘭陂化石䟽
壊陂當復已如兩黄鵠之言刻石未成尚欠三犀牛之
力睠此木蘭一所肇於錢李二家水之利也無窮物之
久也必弊囘狂瀾而力障既堅砥柱於中流奈巨浸而
成淵復决隄防於南岸雖已藉土培而壅䕶然亦須石
甃則堅牢至無脛來無鞭倘不吝千鈞之費舉為雲决
為雨殆將興數斗之謡一時之費不貲萬世之功永頼
(前漢童謡曰壊陂誰翟子威飯我豆羮芋魁反乎覆陂/當復誰言之兩黄鵠  秦李氷為蜀守作石犀三以厭)
(水精袤杜石犀行白公穿渠引涇水起谷口入櫟陽注/謂中  三百里溉田四千五百餘頃民歌曰舉臿為雲)
(决渠為雨涇水/一石其泥數斗)
　　　莆田縣修薛簡肅公亭䟽(亭在池中央/)
鳴琴百里之地有亭翼然列㦸數仞之牆其華灼爾以
簡肅之賢而樂於濓溪所好則同四壁且看芙蓉一縣
旋栽桃李露臺必用十金産谷費云如之何戴樓若沒
一文錢鑿空豈能了得幸有㑹稽楮先生為之饒舌白
水錢真人為之㸃頭庶囘一日新功可作百年佳話開
亭萬工費載歌潁濱蘇子之詩修廟百貫貲大書昌黎
韓公之記
　　　壽峯吳真人漳江行香囘祠
正直聰明既達真而證聖慈悲哀憫宜降福以垂恩食
兹土既克永年鑒厥初而伸𢎞願過十長亭望五里堠
豈憚逺行持一寸草報三春輝敢求多祝知神明可厭
魑魅除燥濕而昧帡幪形道士心浮屠(栁郭筝師銘/)悟
如來之真覺(傳燈録一鉢歌/)胞吾民物同與(西銘/)廣太
上之好生
　　　東溟追薦本師北溪和尚茶䟽(住梅峯承宣開講/席相州人號太平)
大椿八千歳人生幾何寸草三春輝天倫一耳須慿願
力來赴道塲恭惟方廣寺衆真鉢盂毗耶城諸尊旛盖
鑒兹心造示有指歸痛念某先師榮禄大夫大司空前
住當山北溪大和尚望闕承宣開山闡教廣宣經論發
揚大乗宗風一種師僧彼此横枝法嗣爾時素重因果
我等惟極追嚴伏願稽首十方寸心千里細論水品豈
但中􁫕泉香滿瀹月團共證天台路近(黄梅謂道信師/曰和尚化後横)
(出一枝出傳燈録/法嗣旁出為横枝)
　　　寺觀祈雨䟽
農告予春方興穡事天瘨我旱莫僣秧時頃甫息於鸛
鳴已不勝其狼顧况甲以交馳之赤白而當此未接之
青黄民不聊生吏將安仰爰瀝陳於丹悃願垂憫於蒼
生蘇其焦枯沛以霡霂雲雷變化足春畆之犁鋤宇宙
晏清洗天河之兵甲
　　　三山清泉寺檀越記
佛刹有記紀善也檀越有記紀功也翁氏捐已田立常
住此記之所繇作也翁官族世居上饒今玊山墳墓猶
有存者曾祖丹山合析居建寧以詞賦鳴為閩佳士暨
良甫居福唐即其後裔閩壤肥衍有山水禽魚之樂民
物富庶實雄東南古候為支邑負郭西五里許有山飛
翔若鳳鶱翥舊曰清泉肇剏五代季閱五百餘䙫天迴
地游襌宫銷歇其租斛不供饘粥寮舍不避風雨僧行牢
落檀越蕪穢向之金碧竟成瓦礫前住清溪某披荆草
剏靈光巋然未迄于成南山師某繼領兹席諗于衆曰
兹宇多厯年所棟宇傾撓加以歳入微薄非巨力檀施
且壊一旦白佛下山以恢前規囘舊觀為事勸化諸方
得郡善信翁君偕内子周氏發菩提心咸願捐净財重
剏山門搆法當翼兩廡飾殿宇粉墨漫漶粲然一新復
捨田若干頃入常住為供香鉢百廢具舉靡有缺典如
旱得雨如闇得炬象教頼以不墜耆宿某曰兹泉復清
翁之力也否則吾徒救頺波承末流之不暇尚奚復舊
哉向微南山孰開其端非良甫孰起其廢豈非興廢有
數勸化在人使來逰來觀目擊心悟雖寶坊金界亦不外
是是皆可書若夫鳳山之勝則接西禪平林逺瀬映帶左
右扶輿清淑之氣盤礴四出翁氏暇日即寺之後山卜
蠒室植杉柟檉檜以為異日得長生修真之所僕既諾
僧請然一行作吏此事久廢且於良甫有同鄉之雅又
焉得辭僕老矣方且涉浙江踰閩嶺為五斗折腰與世
相推移尚未知何日能如翁君結束身事因自慨而為
之記某年月日承務郎興化路莆田縣尹楊某記
　　　故河南隱君墓誌銘
士固有修身遯世而無悶為鄉里稱善人者吾聞其語
矣未見其人也游洋有隱君子者其斯人歟隱君諱環
子字仲玊系出莆田之方山子孫散處不一惟游洋之
壽峯聚族尤為蕃衍九世祖諱次彭仁宗朝擢皇祐第
官至中奉大夫知梅州軍事天寵眷遇王官褒嘉至今
耀人耳目八世祖諱原道循州龍川令綽有能名迨髙
曾之世州佐邑宰代不乏人詩書之澤猗歟盛哉隱君
生於宋淳祐庚戌十月初八日卒於皇元泰定丙寅八
月廿有二日享年七十有八始八歳蚤孤鞠母林氏零
丁孤苦教以義方少長懷竒負氣不屈人下暨年弱冠
人世更新官族銷歇林棲穴處惟恐不宻隱君披荆榛
立門戸珠纍黍積為風雨饘粥計於此時兹惟艱哉前
配知縣黄公女繼配林氏謝氏有二丈夫子皆黄出也
伯曰喜孫蚤世娶杉溪陳貢士孫女男一人太冲女
三人皆幼冲娶相溪陳氏延平教官陳世英侄女女皆
適望族冲有子尚在襁褓曽大父所不及見者仲曰嘉
孫娶蕭氏蕭幼嬪于方事舅姑孝克職中饋男二人曰
潛曰淑潛娶侯山陳氏女淑年甫志學女適農卿陳公
裔僕嚮辱隱君知歳延祐間設帳郡庠囑其孫潛負笈
聽教誠意特厚歳戊辰乂以塾客聘予至則見其季曰
淑者淑亟拜床下授經史暇罇爼時接慇懃雍雍愉愉
知其家法盖有自來嘗從容語及翁平生真率皆人所
難能者冬裘夏葛必斥華美盂飯盤蔬寧甘澹泊豈不
靳靳乎其難哉暨予登君之堂隱君已修文於地下矣
惜夫天厯己巳其孤嘉孫卜㠯二月九日奉柩窆于大
松乾山辰戍之邍遣其子潜淑為大父徵銘於予予於
二子有同道之雅其可以名位辭銘曰
有子負土　有孫丐銘　式穀來裔　永徵幽冥
　　　故濟南徵君墓銘
陽城林仲堅將塟其父踵門乞銘於去華洪希文且曰
林為莆著姓載族志書髙祖諱某帥幹曾祖諱某節推
以儒學顯稱為時傑祖諱某有隱徳居田里坦坦施施
為衆表則父某少頴悟日誦萬言隨叩隨應從大父過
寧海鎮謁洪翁祖年一目竒之許妻以女實吾母洪也
男三人長孟洪娶王氏次娶薛氏女適西洲吳氏洪蚤
世生佛力娶玊湖顧氏女晚營菟裘於南山南溪為歸
老計諸孤以隂陽星厯之說弗即遄𦵏嵗月逾邁髫
穉老醜仲堅逺舶海邦閱八寒暑歳辛未布帆南引欲奉
骨松楸值海道多難弗遂改卜以某年月日奉匶同母
洪穴此志幸就舅氏辱而賜之銘是與我後嗣以不朽
也予曰惟孝可動天地感鬼神何逺弗屆且雕題交趾
文身左衽者獨無父母乎追念吾翁恩重骨肉兩翁聚
首各忘所趍吾翁性不憙飲每受靖節止酒篇而翁
日與歡伯從事毎愛香山酒功頌携二李帖帖坐諸生
下翁口講指畫談造理致而翁必為首頷予於仲堅童
年相若俱不觧兩翁意今顔髮蒼皓覩前事如隔日
悲夫且予於孺人為從父弟延祐間嘗誌其窽後十餘
年復秉潜筆其可慰兩翁於地下矣遂詮次其世系以
傳永久固宜書徵君生於某年卒於某年享年若干
其𦵏實至順三年臘月八日也
　　　莆田合浦等二十八里軍需塔䟽
普天率土敢云傷已之財助國勞兵是謂遵王之義况
大帥已伸其敵愾而衆心自可以成城伏念某等𨽻在
編氓加之里役見朝野昇平之日久遇盗寇猖獗之風
生至使雞犬皆無所寧乃令狐䑕肆行其害不圖餘孽
復逞羣兇𠢐面繫首以歸敢干國紀殫地竭廬之入悉
助軍需荷官府所派之重輕依户役已排之分數無州
黎高下其手有元結惻怛之心莫不欣從允為當論兵
㐫器也用之其鷹揚乎盗逆儔焉咈之則犬狺也若凡
行李靡屨之經吾土皆簞食壺漿以迎王師河海揚清
風雷蓄怒奮迅掃空其窟穴妖氛偃息於㭸槍播奏凱
歌勞還歸士兹盖伏遇某官　某等仰干洪造俯荅
恩私伏願星在北戸河漢西流幸垂庥貺水擊南溟鵾
鵬摶上各遂修程
　
　
　
　續軒渠集卷十
軒渠集
　吾圃翁軒渠詩(原集散落不全其幸存者唯此/三詩二序耳附録以備後考)
　　　賀祖母吳氏生朝(呉魁君謀之從姊年九十六/四如監簿誌其墓在後泮)
門右今朝列帨巾稱觥拜舞對爐薰兩髦暗合姜自誓
一味必為孫割分(王羲/之)九十六年今罕見二三百歳古
嘗聞(丁晉/公語)樽前喜極還生感安得萊衣笑語欣(先祖記/玉樓矣)
　　　希文請名其齋扁之曰緩葢取先賢勤謹和緩
　　　四事之一為賦一首
古人示戒有弦韋取義名齋汝盍思怒在七情非易制
狂於三疾最難醫聖師氣象温而厲君子儀容舒以遲
一字書紳常自警宛如人誦武公詩
　　　希文枕邉談詩謂律詩易工夢中猶與之辯詩
　　　以折其非既覺忘其數字因足成之
　　　　(此下篇多不全至此篇亦末二句不/全惜哉此後篇數有空白即是破處)
七步成詩語近諧壇荒李杜乏竒才僧敲未敢一言定
鳥過曽安幾字來
　　　再題軒渠後集
徳章詩意新而事切句妥而對的儻假歳月亹亹逼樗
翁矣惜夫七言如自勉緩齋與希文談詩五言如擇交
謹獨示兒等作身法家教盡在於是韻語云乎哉希文
類藏于家材智豈下人者徳章雖亡不亡也
至大戊申立夏聱翁七十八筆(此戊申乃元武/宗至大元年)
　　　又序
三笑圖中着一詩人詩家固有笑也然而笑正自難賈
大夫不能射雉不足以動其妻况他人乎吾圃洪先生
莆士巨擘蚤有賦聲得雋塲屋本出於古詩之流今觀
軒渠遺藁造語清新擇料亭當復以體物瀏亮之製發
為縁情綺靡之章使人一唱三歎永歌不足不知手之
舞之足之蹈之者而為之軒渠今其子緩齋紹聞衣徳
言(闕/)　　　先生必含笑於神清之洞曰予有後弗棄
基(闕/)　　　　　家之叔黨鄧禹不得而笑人矣(東坡/子蘇)
(過字/叔黨)
元延祐第五戊午長生節日燕山阿嚕威書于莆陽
