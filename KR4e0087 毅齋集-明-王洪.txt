#+TITLE: 毅齋集-明-王洪
#+DATE: 2018-05-12 10:20:00
#+SOURCE: github.com/kanripo/KR4e0087 master 9cd99bb2                
欽定四庫全書　　　　　集部六
　毅齋詩文集　　　　　　别集類五(明/)
　　提要
　　　　(臣/)等謹按毅齋詩文集八巻明王洪撰洪字
　　　　希範錢塘人年十八舉洪武丁丑進士初授
　　　　行人尋擢吏科給事中成祖時以薦入翰林
　　　　由檢討厯官修撰侍講為永樂大典副總裁
　　　　官明史文苑傳附載林鴻傳中稱成祖嘗命
　　　　洪為文洪逡廵不應詔為同列所排不復進
　　　　用而是集有劉公潛所作輓詩序及莫琚後
　　　　跋乃言洪預修國史㑹大臣欲載其家瑞異
　　　　入日厯中洪持不可至聞於成祖前坐謫禮
　　　　部主事卒於官曾棨輓洪詩所謂玉堂分職
　　　　見孤忠亦指是事明史葢偶遺也此集即莫
　　　　琚所編雜文皆樸雅駢體亦工詩尤具有唐
　　　　格而不為林鴻髙棅之鉤摹其序文及序書
　　　　二篇立論具見根柢其序胡儼詩集謂至元
　　　　天厯間趙虞范掲各鳴一時之盛及其衰也
　　　　學者以粗豪為壯以尖新為竒語言纎薄音
　　　　律怗懘論元末之弊至為切中則洪之所見
　　　　髙出當日逺矣雖名位不昌要為有明初年
　　　　屹然一作者明史文苑傳稱王偁預修永樂
　　　　大典學博才雄自負無輩行獨推讓同官王
　　　　洪則洪之文章槩可見矣乾隆四十二年八
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　毅齋集卷一　　　　　　　明　王洪　撰
　　賦
　　　瑞象賦
瑤光之精至和之珍彩霞之色景星之文兹其所謂瑞
象而特應於我聖君者乎爾其始生也協隂陽感星辰
集衆靈走百神斡𤣥鈞以凝化孕太和而萃真吸沆瀣
於夜月耀華彩於朝暾鬱律峥嶸魁壘嶙峋巍然而行
屹然而蹲突若山峙蓊若雲屯其文彩也則璀璨灼爍
煇煌燁奕皎纍纍而含珠郁彬彬而間璧玉煇煇以凝
素瓊斑斑而㸃碧丹霞照而紫氣騰玉露潤而祥光溢
逺而望之燦然如繁星之耀蒼旻近而觀之朗然如晴
雪之映朝日也爾乃濯浴清波翺翔瓊島徘徊芳林咀
嚼瑤草含和而鳴則嘉氣合而清風生臨髙而居則靈
芝茂而慶雲繞蠻夷覩形以奔告蕃王焚香而致禱兹
實應我中國聖人之在位特生此為太平之瑞寳也於
是茹以素玉之英沐以碧醴之泉縻以五色之綬航以
萬斛之船越滄溟於萬里效職貢於九天舞蹈於金闕
之下盤旋於玉階之前瑞日照耀榮光昭宣龍顔眷而
天意悦千官賀而懽聲傳於是時也玉京啓寳殿成三
階平萬國寧禮樂明備功崇徳𢎞四靈咸至諸福畢呈
藹蒼麟之来儀雝丹鳳之和鳴蔚神岳之𤣥兎越海陬
而貢大廷出凡類而超羣生遊靈囿之清髙聴鈞天之
鏗訇䕃玉樹之芳華飲瑶池之清冷于以承恩顧于以
昭文明亦何其幸歟不特此也固將立明堂侍法宫駕
龍輿于九天之上導玉輅于五雲之中登泰壇而展大
禮陞清廟而宣孝衷昭萬年禮樂之盛應上天福祿之
隆儼瑞圖而繪質煥靈篇而著功然後知兹象為國家
太平之上瑞而千萬年之奇逢也豈徒為形質之瓌異
與羣獸之雄而已哉為之歌曰乾錫瑞兮坤獻禎炳其
文兮發光英越海外兮獻帝廷瑞聖徳兮昭文明永萬
年兮承天慶
　　　瑞應麒麟賦
　　永樂十三年八月麻林國貢麒麟翰林修撰臣王
　　洪為賦以獻其辭曰
惟聖皇受天命御四海盛徳與天比崇洪業與地侔大
幅員六合亘乎無外統和天人茂毓庶類萬姓阜業百
蠻執䞇和氣藹以春暢嘉應蓊而雲萃於是至仁之獸
粤若麒麟者自海外逺域萬里而効瑞觀夫麟之為狀
也瑰瑋曄昱醇懿沕穆質振振以翹峙采旼旼而素爥
性喣喣以内和氣融融而外郁偉哉神乎兹之為獸葢
以紀雲篇而協瑞圖昭文明而申景福也於是徐察其
形則足若神驥體肖靈麕瓏瓏殷殷熿熿彬彬目若景
星熠耀精熒上燭蒼旻脊若靈龜昭布人文經緯乾坤
又象乎神駒出滎河擁瑞雲葳蕤紛綸照耀龍鱗奇偉
神異不可殫論若乃稟至仁含太和于嗟趾定容與婆
娑樂生物之繁茂惜嘉卉之婀娜妥柔角紆靈步回首
若頋摩趾若撫昻若仰靡若俯圓中規方中矩時然一
鳴應鍾協吕和音翕以四達協氣盎以𢎞布獬豸屹立
以傍侍鷦鵬繽紛以後翥彼千仭之鳳凰翐翩翩其下
舞於是或騰崇峻之山或遊泱莽之野或飲清冷之泉
或䕃芳華之樹雨師警塵風伯清路太乙含輝以先導
衆神景從而為馭足之所至身之所處則曄然而矞雲
冷然而甘雨醴泉流川靈芝芬敷葢以昭迹逺方獻祥
帝都以彰聖徳周萬方而洽九土于是時也羣臣萬姓
莫不忭躍快覩咸北面稽首曰允哉兹麟昔在黄囿帝
徳以明載游周郊王道以成今兹越逺徼超滄溟登青
雲而獻大廷厥應何從惟徳之徵不然何其煌煌其神
且靈也葢惟我皇神聖文武憲章禮樂率遵聖祖兹武
王大孝繩祖武而受天祐也敬祀天地宗廟社稷神錫
嘉福兹成湯頋諟明命罔不祇肅也欽若昊天敬授人
時好生之徳期于無刑兹堯舜奉天勤民而仁育羣生
也於是稽帝典考王度狩都邑撫黎庶時乗六龍肆覲
羣后懐柔神祗存問父老湛恩洋溢施于夷夏六合之
内八荒之外攘攘藉藉懐生之物莫不浸潤膏澤昭朗
愷懌同底于壽域百神和而效祉上帝悦而降福是以
若兹仁獸郁乎飈至纚乎彚集扶幼示恩歸昌表徳来
乎遐邦以見神化之敷于逺嶷乎獨角以著天下之定
於一於惟盛哉且夫白魚躍舟至微也鳳鳴岐山至近
也猶燎以告功垂美後𦙍況赫赫奕奕若是其盛者乎
是宜鏤黄金之牒紀白玉之冊樹凌雲之碑揚配天之
績宣鴻禧申景錫蜚英聲騰茂實使萬世永永服我功
烈帝謙讓而未俞也訓羣臣謹庶職求遺賢褒有徳篤
乾乾勵翼翼嘉旅獒美無逸放兹麟於靈囿從逍遥而
自適以禮樂為華儉朴為質較䆳古之淳風趨陶唐之
盛跡昭乎永景命于萬年而播鴻名于無極也謹作頌
曰
帝徳天覆民之熙熙甘雨時布萬物以滋符瑞衆應厥
惟昭兹振振仁獸賁其来思遊我靈囿穆穆其儀昔聞
其名今覩其来仁哉麟哉維徳致之維帝時訓維敬以
祇咨于臣鄰以賛以毗于千萬年永兹繁禧
　　　觀燈賦(有序/)
　　伏惟皇上奠安乾坤統御華夷民物阜康率土效
　　職詔於上元之夕特賜燈宴嘉與萬國同樂太平
　　聖恩周洽臣民歡慶臣洪幸生聖明獲覩盛事而
　　其職業又在賛述功徳謹作賦一篇鋪張形容以
　　紀盛美其辭曰
惟聖皇之龍飛御天也𢎞萬世之盛業冠百王之神功
義威烜赫乎宇宙仁恩洋溢乎華戎六龍時巡萬國来
同昭人紀凝天工嘉咸寧美時雍於是設太平之偉觀
與四方萬國樂時和而嵗豐也于時太昊司晨青陽届
節瑞紀書雲禎祥應雪和風初扇祥蓂半茁羲和卜日
以獻吉宗伯考儀而進説虞倕草圖以承命魯班董役
而就列攅瓌材之磊砢起崇搆之嶻嵲出巨鰲於滄瀛
聳神山於金闕其宏壯也則齊雲萬重凌空千尺横峙
霄漢髙迎瑞日藹翠華之葳蕤蓊祥烟之葱鬱居庸北
拱太華西揖玉臺並峙金莖對植萃和氣於九重映層
霄於一色於時繪飾五彩燈懸九華奇巧偉麗繽紛交
加燦若聫珠爛若蒸霞煥若濯錦芬若揚葩芍藥並植
以競秀芙蓉憑虛而吐花尺紓千纈寸眼萬羅雲母灼
其含朝光琉璃瑩其澄秋波彩枝婀娜以風轉素羽蹁
躚而雲摩於是寳月澄空金鐘告夕有司具奏鑾輿乃
出開閶闔於中天奏簫韶於空碧舉霞觴肆瑶席萬户
啓千門闢忽一蒍之輝煌倐萬花之炫赫固有象乎列
宿之昭回拱北辰而環紫極虎翼右拒龍角左植𤣥武
呈析津之瑞丹雀表文明之徳帝座中尊蕃衛外翊紆
閣道之崔嵬挺華葢之赩䓇嚴侍衛于勾陳昭徳符于
太乙燁文昌之峥嶸煥九霄之奎璧逺而望之朗乎慶
雲開而耀𤣥文近而察之煥乎登天庭而仰宸居于咫
尺也於是衆樂畢陳羣臣咸集按八風調六律子野撫
琴瓠巴鼓瑟師襄擊磬后䕫拊石然後奏巴謳發呉歈
舞陽阿歌康衢迴陽和于𤣥谷遏行雲于紫虛呈犂軒
戲都盧魚龍凌雲以曼衍猿猱縁木而紆徐躍飛騎於
帳端舞瑞獅於階隅或擬販繒於都市或效採蓮於江
湖跳蹣跚之龜鱉走□贔之蟾蜍覩長人之岧嶤訝竫
民之侏儒山鼻胡􁒣拳髮蠻雛握通犀手明珠籠鳳凰
盤珊瑚蹈厲回旋俯伏睢盱又有虞初稗官引詩說書
謔陋嘲貪表賢誡愚至若童稚簫鼓以嬉戲農夫蓑笠
而耕鉏父老傴僂遨遊門閭曳杖步屧峩巾長裾烏㹀
前牽黄犢後驅聖心毎悦於民事天顔屢視而怡愉鴻
臚光祿奔走先後千盤傳炙萬甕行酒珍羞錫海内之
所無仙果出人間之未有爾乃下靈祗朝仙真引丹鳳
于蓬丘来青鳥于崑崙或跨蒼虬或駕祥麟或乗雲輜
或馭飈輪華芝薦芳蟠桃獻珍祝聖皇之萬壽與萬國
而皆春鴻恩洽大禮備萬國懽群臣醉仰九重呼萬嵗
然後放金花於火樹揚紫燄於雲騎轟雷鼓警宸衛聖
駕興臣民退於是時也家家有和寧之樂處處享安平
之治溢喜氣於寰區徧歡聲於天地是皆由夫聖皇恭
儉勤民故天錫之以豐穰仁慈愛物故神效之以嘉瑞恩
周乎覆載之所極明燭乎日月之所至憂以天下初濟
大業於艱難樂以天下乃與斯民相安於無事是故功
髙乎三王徳隆乎五帝雅頌所不能陳簡冊(闕/)
　
　
　
　
　
　
　
　
潤威洽乎覆載之所極東夷西戎南蠻北狄越山海以
獻珍襲冠帶而效職仁風之所吹煦神化之所盪滌莫
不革獷戾以柔恬服猜暴而順適是以若兹之神獸越
萬里而来格涉流沙歴西極登天門羾帝室九重顧瞻
以欣豫百僚縱觀而抃懌是師也乃斂威弭伏含和容
與足躚躚其若蹈首靡靡其若俯口喣喣其若鳴尾繽
繽其若舞若翔踴而自怡慶遭逢於聖主仰榮耀於中
天脱塵凢於下土于以登靈囿而遊瓊林飲瑶池而䕃
玉樹聆鈞天之韶音樂騶虞之嘉侣亦何其幸歟至若
圖形於干壯軍容而耀國威登像於屏守金門而鎮玉
户期委質以效忠同師臣之孔武臣載筆於東觀幸承
恩而快覩仰聖徳之𢎞敷慶神物之嘉遇拜閶闔而獻
詞播皇風於千古
　謹按唐太宗貞觀中西域貢師子其時侍臣虞世南
　為賦以獻今聖上神聖功徳度越漢唐而臣幸以文
　字叨列侍從覩兹盛美不敢以不及古人為解謹為
　賦如右時與士大夫誦而觀之以詠歌聖徳於無窮
　又何其幸歟冬十月九日臣洪謹識
　　　麒麟賦
粤有瑞獸其名曰麟稟乾元之正色被神龍之奇文柔
角豐隆而上植靈徳温淳而内馴郁郁穆穆彬彬振振
兹豈非帝王之上瑞而特應於我聖君者乎爾其始生
也協隂陽感星辰集衆靈走百神開闔化樞斡旋天鈞
𤣥枵毓其精富媪孕其真至和凝其質太灝宣其文祝
融揚光以照野風伯先驅而警塵胚胎渾以神化與萬
物而皆春其為形也天駟賦足靈麕肖身抱順獨立含
和自珍屹然而跱粲乎若丹鳳之映日躍然而舉矯乎
若神虬之凌雲望其目若景星之耀華采視其脊若靈
龜之負人文至若其行則髙下中程進退合度避生物
而不踐擇髙明以自處惟步武之圓方乃自然之規矩
其鳴則或宫而温或商而清五音和八風平伶倫擬之
而按律師曠寫之而象聲是故遊於山則象車垂鈎丹
芝敷榮飲於水則玉醴流香𤣥珠夜熒林棲而甘露降
野秣而嘉禾生偕神明而共居豈罘網之可嬰必聖人
之在位乃呈祥而效禎惟我聖皇文武仁明跨四海以
為家冠百王而作程軼淳風於䆳古沛鴻恩於八絃雲
行雨施而羣生咸育地平天成而萬邦永寧来職貢於
梯航端冕旒於穆清元氣絪緼太和薰蒸是以若斯之
仁獸自逺國而来庭也爾其越洪濤濟滄溟海若警蹕
陽侯抗旌超鯨波於瞬息欵天闗而獻呈召羣公集六
卿奔林虞走水衡稽靈篇啓瑞經登閶闔之嵯峨歴玉
臺之峥嶸仰龍顔於咫尺聆鈞天之鏗鍧容與紆徐不
震不驚重瞳為之怡悦百辟為之懽騰慶希世之未覿
藹洋洋之頌聲當是時也人紀立天功凝景星明泰階
平玉衡貞寳甕盈諸福至百穀登信皇仁之逺被而王
化之大成也噫斯麟也應天而生待時而出遊於囿而
昭帝徳之祥出於郊而永倉姬之厯彼漢閤之穹窿揭
嘉名之烜赫啓炎精之景運偉中興之丕績祕靈跡於
千年固有俟於今日是固將乘慶雲鳴和風遊靈囿侍
法宫朝飲玉泉之清冷暮食瑤草之丰茸拜於庭而鳳
凰儀立於墀而獬豸從先百獸以率舞昭聖徳於無窮
　　表
　　　慶賀醴泉出神樂觀表
伏以聖人御宇仁恩普洽於萬方天命垂祥景貺誕貽
於九土凡在幅員之内咸沾瑞慶之隆海宇均懽神人
胥抃臣聞惟徳可以動天無逺不届惟誠可以格神有
感必通禎祥無虛出之符天人有必至之應矧兹醴泉
之上瑞實為盛治之休徵欽惟皇帝陛下天縱聖神日
新徳業垂衣裳而治天下萬國歸心奉圭幣以事郊禋
百神受職仁化𢎞敷於率土孝誠昭格於皇天華夷仰
覆載之恩草木荷生成之惠是以坤靈協應水徳獻珍
懿兹若醴之甘泉出此事神之福地慶雲甘露光啓其
祥白鶴青鸞載昭其應謹按鶡冠子曰王者之徳上及
太清下及太寧中及萬靈則醴泉出孝經援神契曰王
者徳至淵泉則醴泉出瑞應圖曰醴泉者水之精也味
若甘醴可以養老飲之令人壽禮緯曰堯徳匪懈醴泉
出山然則斯瑞自古所稱祥源允鍾於地靈瑞應實由
於聖徳氷凝鏡徹味㫖醴甘演慶流於無疆躋民生於
遐壽鴻圖永固帝道益隆臣某等忝班朝著欣覩禎符
涵泳恩波頌皇仁於九有仰瞻天日祝聖壽於萬年
　
　毅齋集巻一
欽定四庫全書
　毅齋集巻二　　　　　　　明　王洪　撰
　　古樂府
　　　艾而張
畋彼南山艾而張羅黄雀髙飛其如雀何有虎有虎南
山之下朝出咥人暮行于野我有長劒亦有勁弩胡不
我即乃復彼微者成湯祝網天下歸仁除暴懐柔永康
我兆民
　　　朱鷺
振朱鷺飛戾天或下而食啄我茄與蓮我不汝捕于以
振我鼓不以茹不以吐昭我聲名奮威武徳音無違永
綏此九土
　　　雉子班
東方日出露未晞羣雉角角鳴且飛雌從其雄雛後隨
羽毛五色紛葳蕤分場啄飲占所宜我草我野我泉池
或東而西衆擊之綉頭斷錦翼披采色豈不美恃勇而
愎反為黄雀之所嗤君不見鳳凰雝雝食竹實逍遥太
和安所適
　　　戰城南
朝出戰徐吾南莫出戰祁連北軍聲遥驚瀚海翻殺氣
直入天街白自古聖人以五兵治不道腹心爪牙各矢
厥謀力為民除殘去蟊賊胡為彼頑不我率揮我天兵
奮長㦸虎羆咆哮鷙鳥擊薄其穹廬夜不食招搖為我
怒弧矢為我直參旗開張虎奮翼蹀胡之血斫胡之頭
懸之藁街竿百尺戎胡萬里恒威徳一身為長城四海
永寧謐下傳子孫上寧邦國聲施千秋永無極
　　　臨高臺
今日不樂登彼髙臺吹竹彈絲與君徘徊發我浩歌酌
我金罍顧望四山鬱何崔嵬人生若寄多憂何為嵗月
既遒曽不我遲皎皎明月泥沙蔽之靈蜦雲飛蝍且制
之織女在室不秉機杼惟星有鱉不可以釜黄鵠一舉
戾于雲衢啁啁鸒斯哂之枋榆莫髙匪山莫深匪海𤣥
穹為幕長河為帶招彼黄鵠俾為君駕君坐而馳我以
為御超厥泰䆳歴天而遊逍遥無為以永千秋
　　　上陵
上諸陵眺西土佳哉山川鬱四固函谷為闗金城為户
陸海萬里河渭在下芟蒿萊拓土宇允懐我髙祖懐髙
祖五年馬上饑不及飡頭髮若蓬葆服此勞苦傳子孫
謹厥度永綏此九土明明赫赫昭厥上下天命良不易
坤為輿乾為葢振洪恩遐哉沛神功邁三王仁風洽四
海俾彌嵗萬億基業無有壊
　　　巫山髙
巫山髙髙入雲烟青壁萬仞下深淵叢林杳杳霧雨㝠
㝠上不見日與天驚湍迅洑不可以渡懸崖深谷日夕
愁鳴猿嗟哉客子行路何獨難在昔草昧元政微夏氏
竊國恣淫威聖人龍飛不我歸跳梁踊呼肆彼䑕與鴟
鐵絙髙張矢石四圍王師若雷霆奮厥虎與羆碎髙城
塞深池縛其囂童来獻京師自古立國以徳天乃不違
恃險而虐鮮不顛以危矧彼昏狡自速禍灾三塗洞庭
古所規
　　　將進酒
將進酒待嘉賔設朱懸肆華茵琴瑟御鐘鼓振藹穆穆
肅肫肫情之暢禮愈敦乞周行佇令言仰熙陽廓昬氛
挹冷風濯沈㱪賔前席跽自陳古之戒竊所聞躭麯蘖
比匪人欲敗度性失真業既隳身亦淪惟清浄道之珍
儉而恭徳之醇天助順民歸仁古成敗咸此循請司爵
書諸紳
　　　有所思
有所思思美人疇昔見之魯東門顔如苕華髮𤣥鬒羅
裙翠袖翩若雲膏沐芳馥口吐芬衆人求之心匪親自
成繾綣獨予勤彈絃哀吟妙入神三星在户夕向昬謂
我車来泗之津臨行贈我帨與巾胡為一别今三春思
而莫見我心棼攬衣出門仰蒼旻北風蕭蕭鴈南賔牽
牛織女東西陳兩心一意含莫伸含莫伸將焉匹願為
黄鵠並雙翼遨遊青天樂無極
　　古歌曲
　　　大明鐃歌鼔吹曲(一十一首/)
龍之飛自淮圻元之昬民曷依紛猰㺄肆淫威匪聖神
孰拯之皇受命奠羣黎握乾符頓坤維翼風雲駕電雷
衆靈協羣英隨斮梟獍戮鯨鯢定九州綏四夷澤之滂
遍九垓煦以仁慘者怡聖化溥皇風馳一戎衣四海歸
　　　右
皇基鞏惟聖神邁義威揚皇靈越天塹波不驚奠群黎
嵲者平階天壤家八紘海之地嶽乃成萬邦式四海寧
極無外畢来庭命允固仁彌𢎞校䆳古峻莫京
　　　右
番之水彌太清有孽者蛟猘不寧汙澤為窟潦作城狠
噬虺毒干天刑帝震怒揮天兵祝融助順神雷轟灰彼
骨投𤣥𠖇老孽死子仍桀鼠狐跳躅尚守故穴寸綆縶
之刃不血疆宇誕寧四海悦
　　　右
逖彼閩粤斗絶海域有窮其魁式頑驁且逆自謂僻且
遐據釡假息蛙怒鼠偵敢悖我有徳帝命赫王師奮如
虎如螭往殱厥命匪師之威皇之訓不梟其頑民曷定
漠漠遐裔茫茫羣氓出彼霜雹同陽春萬里烜赫揚皇
仁海波鏡浄無纎塵東極日竁盡来臣聖功億載昭無
垠
　　　右
潼闗髙㤗華壁立河為壕樞制四海(闕/)隴洮有威不捷
徳乃牢(闕/)
　
　
　　　右
狄之窮矣既昬以渝下民燠休甚毒於荼穆穆皇仁若
躬其痡命厥元戎乃虎乃貙勿恃桓桓惟仁之敷于炎
于涼于醒其蘇狄勢既窘角崩肱慄撤其穹廬中夜以
北匪余殄之皇天是殛殛之維何祚我有徳皇徳旃罽
乃冠乃服幽窟鬼區畢来受職功軼古初徳流罔極烝
哉𢎞圖于萬于億
　　　右
曠彼汾土孽嘯以狂挟其螢爝敢抗我太陽王師若雷
霆孰我敢當悖者戕厥命順有顯光乃諭乃誘聿降其
良其良既潰羣醜喪厥氣萬騎歘若天上墜身不得甲
袒而逝皇威載廓并兾安以治
　　　右
吳之疆土茫茫糗糧山積貨海藏何辰不淑豢此虎與
狼羣飛旅嘯謂莫我敢當飢食人飽翺翔自肥其軀氓
畢戕氓畢戕皇威赫折其牙角斸乃窟老雄羝觸狠而
愎羣奸勢窮肉自食閉目而踣就予辟勍冦既殱四海
一
　　　右
氓峨奠坤域巴劍阻重闗彼雄有明氏乘時盜其間父
死子復繼茍此井蛙安曰我彈丸區四絶固已完日我
王者師桓桓復嘽嘽飛度井絡外雷霆摧丘山赤手摶
窮狐弓弭甲不擐掉(闕/)　尺組縛其昬童還飲至奏凱
樂懽聲薄霄漢神化洽逺徼天威讋羣蠻從兹億萬載
永無西頋患
　　　右
惟訌者蠻竊彼東土附于大海厥壤膴膴我師攸徂不
戚而舞曰我聖皇我父我母倒戈而迎拜命傴僂南金
大貝海錯維旅皇心孔嘉乃訓乃撫脱其黄幗授以文
組有飢而哺有孤而乳惟皇之聖惟仁惟武風馳四夷
不怒而附烝哉聖皇聿寧厥宇
　　　右
狄之窮淫以渝天降命𠞰昏愚氓必癉望来蘇皇聖仁
握乾符命元戎授神謨連我熊螭斮枯魚崩厥角蹙以
孤秣槖駝撤穹廬鑿其北牖中夜逋蕩蕩𤣥漠茫茫鬼
區伏不敢南頋恐干神鉞擊之殂威聲振無外左袵辮
髮咸来朝帝都四海混一萬邦無虞
　　　右
　
　
　
　
　
　
　
　
　
　
　
　
　
　毅齋集巻二
欽定四庫全書
　毅齋集巻三　　　　　　　明　王洪　撰
　　四言古詩
　　　魯林懐思(并序/)
　　魯林懐思詩為太常寺丞孔公克準而作也孔氏
　　有家於衢舊矣至公以淳茂莊慎遭際聖明擢奉
　　常論徳惟允深惟本源之義北瞻魯林眷言有懐
　　因為圖以自見記曰樂樂其所自生禮不忘其本
　　君子於是謂公知禮故予作是詩以洩其思焉
鬱鬱魯林有枌有檀逷我後裔于越之間一本中分愛
念伊始我欲從之不遐甚邇于川于舟于陸于馬豈不
夙夜于林之下巖巖魯山有廟奕奕羽籥琴瑟左右有
繹衍我聖祖金石愔愔願言靡獲實勞我心明明我祖
典常是紀恩被罔極詎曰厥世穡夫之良克念惟賢矧
兹承徳敢有不䖍喬喬林木遺澤所萃穆穆我宗四方
所視惟積斯髙惟濬斯深匪古匪今茂是徳音
　　五言古詩
　　　擬古(二首/)
結髮有壯志仗劍遊三河方舟泝洪流擊節揚其波俯
食首陽蕨緬懐商山歌我欲求兹人遺塚空嵯峨鴻飛
已𠖇𠖇感慨何其多
有士在山澤五月恒被裘饑食商山芝渴飲潁水流世
人不可見巢許相與遊伊我欲求之巾車陟崇丘芳草
滿澗阿松栢䕃道周歡然延入室𤣥言為我酬願此謝
塵鞅卒嵗以為儔
　　　寫懐
春陽喣萬彚蒼鷹化為鳩腐草一何微熠燿乃宵流盛
年不再遇流光忽已遒四十而無聞能不為我憂
　　　擬陶彭澤
藹藹籬下菊衆卉恒蔽之涼飈颯然至妍華見幽姿有
酒盈吾樽欣言及兹時幽鳥懐茂林潜魚樂深池且為
懽此飲知命復何疑
　　　和郭主簿
我家南山下前有嘉樹林好烏嗚其顛涼風吹我襟泛
此樽中酒撫我膝上琴禾黍亦已繁桑麻藹餘音知止
良易足勞生非所任
　　　張氏南溪草堂
稟性少諧俗養生殊寡營偶從田野居遂兹雲壑情攸
攸水含波萋萋卉敷榮靄靄髙榆閒喈喈春鳥鳴復兹
微雨霽曠然山水清鳴琴坐日夕時復揮我觥多求徒
為累茍出良自輕栖遲此為樂孰謂無所成
　　　酬蔣御醫見寄
策馬上西山望彼千里道洪河亘淮汜江流復浩浩伐
木無遺音鬱哉興懐抱啁啁慕黄鵠蛩蛩戀芳草各勉
日新志慰此平生好
　　　擬鎦公幹
園林多佳木秀氣何蒼蒼石梁冠崇阿緑水流芳塘行
樂在良夜飛葢復翺翔涼風振華纓明月揚其光清池
散夫容秋蘭一何芳君侯壯思發逸藻凌風揚小臣信
愚劣狂歌安所詳
　　　夜泊濟寧城下呈同舟諸公
璿杓麗清漢金波流素輝池荷散香氣堤栁度涼颸髙
城夕眺迥迴塘暝轉遲愛此良夜永佳人復在兹披襟
一瀟散摛藻共芳菲曠懐頗云洽清觴亦累持中宵忽
惆悵王事庶無違
　　　中秋宴集分韻得斗字
商籥嚴次律堯蓂届中候白露下髙梧涼颷逓疎栁玉
堂属永夜金樽集良友行佇素輪出坐敞華宴久初瞻
碧雲腹忽吐滄海口髙凌灝氣上獨出黄道右九霄豁
清明萬里破昬黝鈞天静聆曲廣殿細見牖兔壯玉贔
屭桂老枝蚴蟉竊丹想仙術弄斧慨神手合璧瑞已徵
倚玉㑹斯偶肥燖薊兆羖香薦江南酒伏雌始見菢鮮
魴初脱罶時果飣棗栗園蔬雜薑韭露葵甘若薺霜棃
脆勝藕醉懽互促膝雄辯或揮肘騁博探九丘鈎祕紬
二酉善謔競語捷聨賦詫韻陡射隠角三三推數窮九
九清輝轉娟媚涼意亦䬀瀏夜静數警柝更深屢瞻斗
共欣良願愜載感皇恩厚清切登紫闥逍遥曳華綬媿
微銜環報庶勉介石守學步久懲拙效顰更慚醜抒章
倘予誨一報瓊與玖
　　　送胡學士扈從北征
黄鉞揮天兵風雲拂龍旌聖皇振神武桓桓出邊城夫
子一何幸載筆隨天營髙材植嘉運逸氣横蒼𠖇囊括
天下豪穎脱人中英獨抱經濟畧而窮王伯情篆刻工
雕蟲恥為魯諸生學劍折猨公談兵陋荀卿沈𠖇黄老
書卓犖隂符經揮翰五岳震出言萬人驚浩蕩愜壯懐
從兹振長纓劍劃浮雲髙弓開秋月明銀鞍跨白馬飄
忽若流星春風雪初消萬里沙場平借筯囘天日草檄
馳雷霆尺組縛渾邪一箭落攙搶瀚海烽火息大漠烟
塵清歸来麟閣上千載揚髙名
　　　送金諭徳扈從北征
鎧甲明珠袍黄金鏤寳刀萬里隨飛龍躍馬揮霜毫天
營日月近玉帳風雲髙春色照大旗邊聲入鳴鞘憑陵
助膺揚卓犖宣龍韜長篲掃浮翳鴻爐燎纎毛纍纍犬
馬羣投戈拜前茅生獲左賢王伐鼔鳴金鐃開邊壯衛
霍揚芳邁蕭曹却笑燕頷人投筆徒為勞
　　　應詔赴北京
束髮事書劍詞場簉文雄趨朝立儀鳳儤直隨飛龍摛
詞白玉堂奎璧羅晴空朅来兩鳳凰歘下青雲中口銜
五色書召對金臺宫羽林整樓船天閑賜青驄賦詩别
同列飛葢辨羣公日月行青天暉光燭微躬典謨紀聖
徳雅頌歌成功豈效草𤣥者蕭然成老翁
　　　懐蔣良夫
崇蘭滿芳洲盈盈藹秋緑采之欲何贈念彼人如玉停
雲𣺌遐思芳樽間幽躅相知豈無侣獨子勞心曲願持
五絃琴一寄南飛鵠
　　　過黄石祠懐留侯
神蛟脱秦網孤鳳游蒼𠖇微服楚澤間遂為圯上行老
翁彼何士素髮埀華纓當橋叱取履箕踞若狂生頋授
一編書奇文閟縱横片言斡神機千秋啟炎精孺子後
見我黄石濟北城髙山立遺廟振古揚鴻名慨彼井底
蛙自多安所成
　　　歌風臺
炎精自天啓黄屋凌空開富貴歸故鄉遂築歌風臺佳
人弄瑶瑟故老持金罍酒酣自擊缶浩歌何雄哉颯爽
龍虎姿曠蕩風雲懐頋謂萬嵗後英魂尚歸来囘首望
彭城孤臺亦崔嵬百戰功不成千載令人哀
　　　題水仙花(二首/)
南國多佳人春風漢皋曲翠鬢而華裾逍遥湘水緑秀
色不自獻芳香動盈掬蹇修其誰来期之在深谷
幽思不可極蕩舟湘水間日莫遇佳人弄珠妖且閑馨
香隨風發秀色若可飡願此托交甫解珮以為歡
　　　聴徐徵士彈琴
客有海上仙逍遥来東粤手揮五絃琴為我鼔白雪悠
悠蒼崕雲皎皎長空月清風忽散之餘音繞天末白鶴
舞欲下遊魚出復没微物尚有㑹況乃予心悦伊昔清
廟瑟朱絃而疎越髙山想遺聲沈河慨遐轍吾將和南
風持之上金闕
　　　胡祭酒席分韻得難字
日晏下彤閣復兹良燕懽藹藹衆君子華纓燦峩冠嘉
殽薦時蔬清觴疾飛翰鳴琴亦在御披襟時屢彈東山
莫逾往幽林靄遐觀談笑穆清風芳詞吐幽蘭願此樂
終夕佳㑹良獨難
　　　修竹詩寄沈公俌
修竹一何盛生此南山岑蒼松冠其陽靈芝蔽其隂蟠
地下㝠漠干雲上蕭森涼飈颯然至清籟時自吟幽響
振虛谷秀色滋逺林丹山有奇烏崑崙有珍禽羽翼何
葳蕤翻飛此嶇􁃔交鳴泬寥外共栖蒼翠深離離啄佳
實􁜔􁜔和好音坐閱嵗時久豈為霜霰侵桃李發春墟
容冶競追尋夫容亦窈窕媚此秋江潯時至豈無華嵗
寒難比心猗猗誠為美亭亭良所欽因之賦淇澳永言
諧素襟
　　　耕讀堂為陳徳庸賦
我昔居隴畝荷鋤事躬耕抱膝吟梁父而遺十載名谷
雲遇長風吹之入太清雨露承恩澤日月迴光榮銜環
徒虚報素餐空媿情朅来識夫子卓犖南中英手握明
月珠鴻飛入𠖇𠖇禾黍滿近疇青山對前楹獨坐閱遺
編心與前賢并大畧陋章句髙談鄙縱横興来發商歌
金石揚遺聲傅子懐巨川謝公濟蒼生功成倘相見攜
手凌蓬瀛
　　　懐内(五首/)
　　予與劉氏婚幾一月予先還南京劉從其母後至
　　久而有思作詩寄之
燕婉懽未洽翻此離恨端羅衣莫未襞朱燈粲以繁芳
樽對琴瑟展轉不能宣何異鴛與鴦乃兹鴻燕然
我馬夙已馳子車亦已戒悠悠途路間惻惻郊野外朔
風巻枯蓬玉顏為之改豈不罹苦辛賴有親與愛
言徂至京國宛若歸故鄉入門見童稚整衣拜髙堂隣
里欣来適更具酒與漿中厨其孰營能不懐慨慷
我别既云速子来良不緩躊躇念兹晨涉彼江之岸浩
浩起風波靄靄雨繁霰目短心苦遥日夕徒累歎
周詩詠窈窕王雎托微言保兹義與恩令徳在無諐鳳
凰栖髙梧牛女亦在天引領兾良晤永以諧百年
　　　送曽叔固還廬陵
時雨浄炎旦嘉樹藹涼颸髙閣送層雲逶迤映清池素
懐同所欣詎云兹别離離離川路長𣺌𣺌孤舟遲夫容
始分葩幽蘭亦葳蕤覽物豈無悰言歸㑹有期所嗟騷
人贈揭車與江蘺希仁愧予劣抽毫緘此辭
　　　題道士問答圖(二首/)
下士不識道求之言語間曠哉至人心澹然幽且閒松
檜滿澗壑白雲冠崇山清風四邊来流泉出其間鉅之
極無外微之入無端欲辨忽已忘我心奚所宣
𤣥珠在赤水象罔乃得之孰能解其弢澹然入無思和
氣一以攝神明將自来談天不為髙履地不為卑𠖇𠖇
而昭昭至精良在兹
　　　夏日直閣呈諸寮友
深殿閟清晝髙閣集南薰復兹對芳樹幽蟬時一聞華
饌因時設氷壺亦屢陳輕箑織纎絺逍遙晨與曛但希
三命恭寧知四體勤永歌伐檀什愧彼南畝氓
　　　戲題小畫寄黄敎諭重美
離思不可歇長淮浩悠悠況兹涼風至日夕郊原秋喬
柯俯庭緑芳叢轉逕幽琴席晨初敞爐曛夕未收因風
托微韻遙憶此良遊
　　　題平林秋曉圖
我昔忝科甲弱冠登玉堂綉衣飄芬芳游歴古山川髙
盻邈四海遐觀窮八埏雲物客中變嵗月馬上遷常憶
秋曉時騎出齊魯間沆蕩孟諸野莽蒼龜隂田四頋不
可極茫茫但雲烟時聞雞犬聲寧辨陌與阡㤗山若蹲
虎隠在東南偏豁然海天白紅日出其巔長空獨鳥飛
逺岫孤雲還林木森成列矗若筯與盤緑者蓊雲密赤
者經霜妍黄碧或間之綵繪紛相宣涼風徤馬骨颯踏
馳争先據鞍倒金樽野中割肥鮮仰視天蕩蕩髙懐浩
無邊開口詠逺遊思若長河懸詞鋒鋭莫敵揮霍干戈
鋋得意自擊節時復揚其鞭别来十餘載承恩厠英賢
朝遊玉堂内暮直瑤階前頋問日從容宛然瀛洲仙時
窺山海圖指㸃窮周旋壯遊少所歴夢寐亦復然今者
遇夫子袖圖示我觀明窻試開巻彷彿如當年邂逅逢
故人能無谷音歡雲隨目力逺思入秋空𤣥長河待巨
檝蒼生望深淵功成拂衣歸與子同盤桓
　　　題駱氏積善堂
浩浩江漢水匯兹千仞淵髙髙華與嵩雲雨出其巔由
来豈晨夕積之良使然倚仗固𠖇昧誰謂懵無端砰訇
有餘響鬱􁙧無虛年一簣方自兹懐哉嗟汝賢
　　　挽畦樂處士梁先生(三首/)
逝水赴大壑白日傾西山浩浩陽隂移誰能出其間養
形奚足存委順乃所安乗化而逍遥寧復懐咏嘆
達生固無憂遺世乃觀化髙舉出九霄星辰在其下隂
陽為爐炭萬物皆土苴何必殉夭殁滯情悲外假
殤子匪為夭彭生匪為壽千駟或若無令徳在不朽鴻
𠖇或蜚聲豹隠不可覯盤桓一世中昭晰千載後
　　　黎氏載酒堂
𤣥鶴出蓬海丹鳳来崑丘曽是青雲姿而將雞鶩儔黎
生西江彥聲華滿南州一語重然諾千金懐壯遊白璧
不易緇明珠豈輕投結客開華堂窮兹山水幽飄搖蒼
崖雲浩蕩澄江流杜若與夫容開花滿滄洲軒車集賔
友樽俎更獻酬烹鯉間炰鱉急管隨名謳騁酣低白日
笑傲凌清秋金谷寒露零梁園白雲浮緑水揚洪波萬
事隨悠悠榮悴固如此不樂復何求
　　　題鄭敬常壽藏詩巻
蓂莢識弦朢蟪蛄知春秋自非達士懐寧忘千載憂造
化有興沒聖賢誰能留壯哉千金軀淹忽隨東流蒙園
一何誇雍門一何愁委身順大化曠然逍遥遊
　　　贈袁舍人忠微
袁子海上来華年抱奇術逺之金臺遊遂為龍門客立
談拜雙璧再見賜千金烜赫日月光浩蕩風雲心五侯
不敢狎七貴遙相待獨步羣賢中髙視九州外一朝隨
龍飛峩冠登鳳池紫誥承天恩彩筆揮英辭朝趨金鑾
殿暮直蒼龍闕鳴珂禁苑風錫宴金閨月而我踈朽質
乃於天上逢握手玉堂迥論文丹禁通冠玉豈長貧燕
頷自食肉抵掌青雲中相㸔笑流俗丈夫未得志或為
愚者欺咄嗟洛陽婦叱咤淮隂兒騄駬異款段荆僕豈
燕石不逢樂與和吁嗟何人識虎變不足驚明月知我
心因君秉清鑑一奏髙山音
　　　鄒氏吳江書舍
大道如青天六經著日月羣賢揚其光粲然衆星列胡
為千載後雕蟲事鑚穴殘竹侈漢偽遺灰昧秦闕魚豕
竟難辨鄭衞互相越白石抵真璧跛牂騁遐轍喧啁寒
蟬嗚蕭瑟秋螢滅之子秉遐尚三遷仰遺烈銘心誦姬
繇正席敷孔説夕忌明月駛朝畏陽景沒獨立披浮雲
萬里見昭晣道積身可貴理悟心自悦㑹當探驪龍明
珠與子掇
　　　題滄浪晚趣圖
日落山水静蕩舟清溪隂涼風振喬木清音滿前林回
首見逺山迢迢碧雲深佳人殊未来悵然起長吟
　　　癸巳二月十三日扈從奉㫖同胡祭酒及同僚
　　　　先行渡江有作呈諸公
結綬祗上命嚴裝戒前馳僕夫早在門裘馬爛光輝解
驂未遑息陟舟此江圻昔往薄隆夏溽暑方炎曦今来
值仲春楊栁正依依桃李始發逕蘭蓀亦被堤遥空澹
流雲澄波濯層颸況兹諧明達夙尚寡所違典則恭夏
訓正直仰周詩眷言騁良圖逺大以為期克宣巍巍徳
永永奕世規
　　　大江
積水蕩天地日夜流不息深涵萬象廣静制羣川溢混
茫諒天造疏導豈人力巍巍帝王都設險以守國四海
舟楫㑹萬方書軌一爰兹拱宸恩共逐朝宗跡若盃感
𤣥喻如帶存丹䇿不獨險可憑由来在務徳
　　　舟中望石灰山觀音閣
層岩嵌蓮宇虚簷覆江流日暮微雨来蕭然江漢秋老
禪此栖息鳴鐘伴孤幽飯餘憩髙閣洪濤𣺌行舟逝者
如斯夫歎息良悠悠
　　　江中觀蕭指揮先渡
暮色含逺林滄洲洒微雨揚㠶翼雙漿逺逐前舟侣𣺌
𣺌雲際㠶啞啞烟中櫓風来不可期斯流乃如許
　　　感興
曠野多烈風朝日復杲杲扁舟泝江湖日夕在逺道潜
魚躍洲渚肅肅飛鴈鴇麋鹿游髙崗哀鳴求芳草時物
感我心沈思鬱盈抱功名埀千秋容華孰常保彭生云
修齡豈能免終老
　　　雜詩
春日多逺思翹首以遐望美人在雲間遺我金玉章我
欲往從之道路邈其長展轉坐永日入夜不能忘清風
来四野啼鳥聞我堂明月揚其輝幽蘭一何芳仰視鴻
與鴈駕之欲髙翔鴻鴈莫我頋攬衣獨徬徨載歌采薇
詩釋我慨與慷
　　　渡淮
周詩念靡及楚歌懐逺遊方舟泝長淮日入不能休洪
濤鬱雲興嘉禾遶芳洲皓月出其東孤鴻鳴悠悠登艫
誠長望聊以寫我憂逝者固如斯吾道將焉求永言仰
前哲夙夜庶無尤
　　　舟中呈崇璧時彥
深水清且廣淺水狭且濁君子志髙逺曲士甘齷齪聊
且登我舟舒此千里目四野一何逺河山間平陸川原
麥苗秀蒼然多佳木況與平生者日夕相與樂開襟彈
素琴綺絃和其曲宣尼不言命詹尹徒事卜層霄奮長
翼修途騁髙足庶幾逺大志久要義所朂
　　　田園居
貧居委丘壑衣食營我身日夕在東皋豈辭辛與勤杖
䇿命僮僕荷鋤理荒榛翳翳榆栁川藹藹桑麻村嚶嚶
諧鳴鳥依依耦耕人父老欣相過共䕃田園間時復傾
一壺聊以解劬顔但令諧吾願躬耕非所歎
　　　過清河口
長淮東南馳泗水西北騖千古相混并茫然以東去扁
舟亂其流日夕方此渡海色浩無極烈風吹髙樹濁流
揚洪波澄源隠其素涇渭豈不殊由来匪朝暮
　　　再酬時彥
昊穹斡𤣥化時序相推斥昴畢始昬中瑤光已東直枯
荄發柔姿潜蚪起幽蟄和風扇淑氣流波渙然碧登髙
望古人丘岡莽今昔形容不可見榮名在金石琴書對
樽酒開懐聊與適君子勤以戒小人酣以溺赫赫而明
明前賢以自式
　　　登岸縱步因采枸杞
舟行靡昏旦滯此長河曲登髙忻所之逍遙散遐矚靄
靄春陽熙迢迢芳原緑尋幽詎云逺采芳自盈掬逺見
居人村時憩田家屋鳥雀樹上啼牛羊草間牧豈知冠
葢重但道桑麻熟翳翳聞逺歌依依眺平陸日暮上歸
舟澹焉心自足
　　　憶舍弟淵
長風吹髙樹枝葉紛擾亂憂思從中来綿綿不可斷夙
昔同衾裯今也異鄉縣時或夢我傍攬之何由見登髙
望原野仰視鴻與鴈􁜔􁜔諧和聲肅肅接飛翰遨遊九
州内樂此年嵗晏嗟我獨何為躊躇以増歎
　　　虞美人詩(七首/)　(墓在宿遷縣五里/)
妾本寒家女少小在閨門何以醜陋姿乃蒙君子親葑
菲徒見采瓦礫寧所珍感此伉儷恩屏營以昬晨
風雲混草昧龍蛇躍中野日暮望咸陽撫劍獨悲叱長
驅淮楚間轉戰成皋下婉孌彼姝子聊以娛我者
鉦鼓振山谷旌旗蔽丘原日昃不遑食走馬上髙山岩
巒杳無極下有千仭淵虎豹對我啼風霜凋我顔征人
懐永歎弱質焉所安
志士重勛業英雄惜疆土楚漢迭相勝縱横靡朝暮勝
則常為雄敗則没為虜丈夫雖鷹揚壯心良獨苦聊且
馳馬歸樂此歌與舞
灞上事不集鴻溝志已違黥布且西逝亞父復東歸腹
心尚如此何況他人為疇昔京索間釋彼父與妻信誓
且不頋恩好何足追回首望彭城山川鬱崔嵬日暮駐
我軍勞此戰者疲
今夕復何夕聞彼將士歌中夜為之驚楚聲一何多茫
茫隂陵道烈風吹崇阿慨慷一悲嘯洪水振層波𤣥雲
結重隂飛鳥不敢過天其亡我乎虞兮可奈何
絃絶由調悲歌急知意促妾身豈足念君子當自勗逺
圖在持重戒彼輕與速寧為百代鬼不受一朝辱有骨
當不朽有䰟長相逐
　　　舟次濟寧
海岱表齊履龜泗奄魯望迢逓列藩集嶻􁄚孤城嶂飛
甍䕃阡陌華輈隘衢巷冠葢靡晨莫劍騎紛来往允惟
民物滋益見田疇廣魚鹽有逺賈桑麻無遺壤參差野
樹出芊綿烟草長曠哉川上遊邈矣舟中賞日落笳吹
聞雨歇河流漲樂土良所稀匪獨山川壯
　　　上已日與諸公飲酒
斯人寄一世生與憂患并惟兹盃酒間庶以得其情良
晨況時至草木欣向榮惠風扇郊原百鳥亦和鳴肴核
無餘品斟酌恣縱横陶然與天遊況復物我形昔稱王
子喬服藥以長生于今定何許但有三山名織女無成
匹牽牛不服耕君當恕我醉此言其可聴
　　　黄御史宗載席分韻得樽字
孟春兆和氣旭日麗以暄庭卉含新荑谷風扇芳原佳
朋樂兹日攜具枉見存肅我文翰友列筵屬清樽仰望
西山岑俯觀佳木園河氷泮餘澌流泉激清源嚶嚶林
間鳥和音復相宣共謂當盡娯羽觴疾飛騫中酣發微
詠謔以笑與言遐思邈雲霄奇文馥蘭蓀頋已夙淺薄
幸偕君子論食苹慕周行伐檀感明恩申交在敦誼詎
曰殽與飱
　　　送卜者毛伯時歸常州
羲畫定猶豫周書重稽疑神聖互為用自古皆有之先
生毘陵士早玩連山辭神龜出芳蓮卿雲揲靈蓍𤣥探
象外秘妙發心中奇嘗與宋大夫論辨波濤馳揚聲湖
海上承恩聖明時理悟自不惑心𠖇可前知吾亦玩占
者因之贈新詩
　　　讀文天祥詩
炎光淪南服朔風蕩中土受命在倉卒惜此白日暮殺
身孰云難圖存乃所慕田單奮即墨臨淄忽已舉鄢郢
不為墟實以包胥故孔明營王業偏蜀猶虎據茂𢎞起
江左庶以存典午哀哉吾何心兾與數子遇南望滄海
雲北眺沙漠路波濤浩無極山川横氛霧馳驅岩谷間
冒彼霜與露并日饑不食采薇以為餔𤣥雲為我隂虎
豹為我怒時乎其奈何昊天証其素生為丈夫雄死為
烈士度一身何足惜鑑之以千古
　　　慈幼堂
神匱閟靈鍵仁輿緬遐軌精凝道逾濬志𢎞施滋侈藹
藹閨房秀粲粲髫稚美呱呱方在襁齲齲欲齔齒蘭蕤
信可念芝英或易萎靡虞沴羣和拔奇愈一匕懸黎葆
積内明珠掇淵底大化無全功遐齡有終祉越人善隨
俗倉公或屯施沛矣敏且周微哉吝以鄙懐愛良可推
因家諗兹理
　　　送鎦天錫校書之沂州學正
積雪遍四野洪河水峥嶸寒冬十二月送子金臺城子
行垂絳帷余居侍金闕一割懐鉛刀三秋戀明月憶昨
識子時峩冠登紫微浩蕩湛露恩赫奕前星輝朝遊金
馬門暮直青藜閣學推匡鼎淳文羨更生博一去湖海
潯山川烟霧深雲飛瀛洲夢月照魏牟心相知愧不早
相别燕山道冀北多歸鴻淮南欲春草何處最含情東
風沂上亭他年遣掌故當授伏生經
　　　題方知縣深澹齋巻(五首/)
志士惜白日達人鑑秋水千尺見底清吾心亦如此卜
子苦中戰張生勞外蔽漠乎至人心先民以為軌
東海有巨魚翕赩横滄溟一逢任公釣貪餌遂忘生吾
聞丹丘鳳􁦣􁦣遊青𠖇竹實有餘美醴泉有餘清迴翔
千仞上繒繳焉所嬰時乎其来儀可以瑞文明
姑射有神人容華若處子渴飲雨露滋饑餐風雲氣慮
淑神自凝時和物無厲乃知清浄徳所感無不至
宓生治單父絃歌坐相忘周湯尉河東苛繞徒自傷池
深魚樂遊林静鳥来翔所以漢賢相舍賢避髙堂斂之
清一心施之寧八荒
留侯萬户封鄭生千鍾仕於道茍無違何妨心水似清
白無磷緇行藏有通否蒼松凌氷霜可為達士勵
　　　黄氏餘秀堂
江水何浩浩上有嘉樹林髙堂此逍遥坐見南山岑萋
萋時卉繁靄靄浮雲隂有酒自斟酌攝衣獨撫琴户庭
無餘喧山水有遺音永言懐古人何以慰我心
　　　題張真人畫為項御史賦
耆山何蒼然樓臺凌青天門前清溪水遥與蓬壺連日
上璚樹緑春入丹葩妍雙鳥鳴其間華采一何鮮東風
送餘音驚起幽窻眠却誇韓衆鹿飛度三山顛手翳夫
容枝玉清㑹羣仙瑤階獻金籙丹廷傳璚筵緬懐紫霞
想飄若雲之旋玉童四五人吹笙間鳴絃風掃花下石
月照松間泉有客天上来袖拂金壇烟素與軒裳契而
結雲霞縁贈之五采圖重以丹丘言舒巻雖異跡𤣥同
已忘筌伊我拾紫芝曽往瀛洲邊手種緑玉樹别来幾
何年應知碧桃花開遍東牕前赤松未辟穀青雲期濟
川且為謝青鳥一寄瑤花篇
　　　讀韓文有作柬時彥
李杜於文章兩雄力相鬬彌天振長䇿萬物因奔驟毫
芒人間者白日燭宇宙公乎起紹之来自帝左右被髮
騎麒麟龍鸞蔚先後捫天挟雲漢赤手擥星宿披援蒼
龍角簸弄丹鳳噣翻身跨長鯨撇捩牙與脰神闗劃靈
籥鬼窞斸𤣥窬遂初邈無端髙步騁遐覯隂陽囿象類
戢戢相輻輳無巨細美惡形色聲與臭隨其所喜怒齒
頬恣凌詬帝欲昌斯文故使起且仆一飯告屢罄五薦
僅乃售間闗陽山邑岩壑尹猿狖歸遷法曹掾瘴氣猶
滿袖洞庭浩漫天獰飈振坤厚孤舟拂蛟吻幾塟危乃
救勤逾三十載僅有尺寸就白髮冠進賢朱芾映華綬
栖遲數畝宅垂戒及童幼艱難志仍卓宦達道愈富揮
毫颺昌言為世拔稂莠蹵之八荒外一刷千古垢燭龍
出海底九域煥清畫横空障狂瀾萬𣲖盡東走衡雲為
之豁突兀出衆岫恠蟲畏雷霆竭壑移卵鷇豈徒文倔
奇正直天所佑予嗟生孔晚昧伏愧舛謬平生幸遺文
矧此獲奇授河圖與珠球爛熳在户牖況兹際昭代雅
頌日宣奏衆賢騁髙䠱濟美行見又作詩持似君幸砭
予謏陋
　　　華山吟送郭公緒之陕西僉憲
太華五千仞削成周四方夫容半天開秀色何蒼蒼而
我昔遊覽飄搖紫霓裳雲中過太白雪下来溫湯浩歌
醉新豐拂袖梅花香夜半歴仙掌長嘯明星傍鶴舞瑤
樹隂月出雲臺涼岩髙銀河近天濶松風長俯視六合
間洪河去茫茫却借韓衆鹿西度岐山陽髙談帝王畧
欲釣蟠溪璜别来二十載事久情難忘之子一何秀孤
英壓衆芳勞持憲臣節西行肅刑綱鞍馬紛照耀交遊
仰輝光身上五色衣雲霞護神羊髙堂振白筆六月飛
秋霜雞犬夜不驚豺狼自摧藏豈徒示崇髙璧立千丈
强名増古岳重氣與仁風揚倘有𠖇世士髙卧烟霞鄉
舉手可引之金闕同翺翔去去勉勛業永言贈新章
　　　送陳賞之任廣西僉憲
中夜觀執法明明輝太微乃知繡衣人承恩出皇闈朝
發洪河津莫即澄江路朔風吹清霜飛度蒼梧去蒼梧
連桂林山髙雲霧深半夜見海日十月聞春禽按部花
縣中問俗青山下官道出榕隂蹀躞嘶驄馬英聲振列
城望塵羣吏迎鉄冠珥白筆輝赫嚴天刑虞廷重欽恤
周家積仁厚蕭艾與芝蘭均之慶雲覆張湯善磔鼠毛
鷙徒紛紜子産修條章晏然民自淳鸞鳳信委夷鷹隼
自搏擊茍無濟物心憑陵亦何益子去慎所持前賢以
為期人来報佳政慰我長相思
　　　題漢隂丈人抱甕圖
　　上書莊子所著與子貢語有助于理故裁之以正
寸爝不照室勺水不盈野太山出其雲終朝雨天下濟
物茍如斯寧非通方者安得起斯人與之論𤣥化
大道本無象末路乃多岐皇皇宣尼父開跡良在兹朝
發龜山隂暮涉黄河湄微茫公旦夢緬邈東周期狷者
守其常哲人達其宜不見西郊麟此心安所知
　　　玩藻軒(齊梁體/)
葳蕤轉初景旖旎媚澄漣絲弱纔交渚香波已泛川稍
罥金塘檝復映鏤渠蓮鳬唼綃紋亂魚戲翠浪圓還應
悟心賞載咏滄浪篇
　　　送夏文度還錢唐
劇飲未及醉明星出東方僕夫已在門鞍馬儼成裝秋
風將鴻鵠送子歸故鄉路逺乏親友時康尚文章青春
鳳凰闕遲子復来翔
　　　送江克恭還南京
　　予友江克恭將還南京索予文屬有采薪之憂未
　　能也勉賦詩一篇庶幾表予之衷云宗兄儀之郎
　　中倘觀此又必有以敎我也
秩宗典禮樂自古稱夷䕫子去獲所從況逢明盛時廓
落瑚璉器瀟洒瓊樹枝風雲壯氣節波濤湧文詞六館
衆所羨七步人皆知新拜南宫官羣僚早見推祝釐肅
時事佐禮光朝儀于時八九月馬首東南馳天髙鴻鴈
逺露冷蒹葭披緑楊生涼風祗足攪予思今者復南来
六月赫炎曦雲連禾黍郊日照夫容池朝參有當度日
夕肩相隨未盡契濶情復言離别期自愧草𤣥宅囊無
沽酒資閉闗抱餘瘵兼之十年悲愁至苦自遣情鍾當
語誰擺落南華篇沈吟伐木詩藍田出白璧緑烟鳴黄
鸝丈夫意氣合不在把酒巵雨涼黄塵净河濶孤舟遲
歸見王子猷吾宗推白眉醉後示斯作揮毫為和之
　　　滴翠軒為求無已賦
萬木藹幽潤千崖散秋色蕭條映户深霏微入簾碧影
逐花雨飛韻與泉流急觀空意無染習静心俱寂即此
悟真如一寄空飛跡
　　　鍾山書舍為傅主事賦
文豹隠深霧潜蚪閟重淵晦美寧陸(闕/)　　　雲騫予
生秉微尚夙懐企前賢不羨季子金(闕/)　　溺田或哂
莊叟放頗輕楊子𤣥遺經時自披(闕/)　　載絃曠觀宇
宙外髙卧羲皇前經世慨逺圖采(闕/)　衆言蕭條長林
下清川興悠然理惬物無忤慮(闕/)心自專榮新美簮紱
戀舊悵雲烟輕售孰云貴昧初良致愆徳音庶勿違芳
塵期永傳
　　　送張行素之任臨淄
　　予友張君行素將任臨淄以詩留别而奬諭過當
　　予不敢當也然行素卓然欲以文學自見於世故
　　予倚而和之以見行素之志如此他日必致於逺
　　大且以致區區之意焉
昊穹若傾葢𠖇然四連水孰能察其端鑑之以𤣥理隂
陽無停運萬物皆吾體君子法其行日進焉能止猗君
清時彥遯跡溪山裏谷雲本無心因風乃時起鸞鳳豈
樊籠芙蕖出泥滓詞源倒東海浩汗孰可涘煇煌瑚璉
貴特達珪璋美嗟予忝先達敢與才俊齒屢見顔忸怩
胸中鬱生痞日飲不覺醉常欲沃淳醴故衣去積垢常
欲清流洗離别不可留思心日千里昭代各勉立永言
蹈遐軌
　　　葉氏山亭
虛亭青山下水木自生隂微雨朝来過開軒見逺岑悠
然酌春酒醉後時復吟鳥鳴堦前樹花落牕間琴迢迢
望白雲来往一何心
　　　全沖齋為孫醫士賦
吾聞秦越人昔遇長桑君飲此上池水刀圭遂通神寂
寞千載後君復揚清芬寶鼎飛神丹泥丸養天真香生
橘井泉花開杏林春韓康守藥價宋清焚券文願從乞
靈訣永以和天鈞
　　　題墨竹為周員外宗武賦
肅肅髙館静對此修竹林焚香坐終夕澹然怡我心虛
牕度幽韻涼飈散餘隂微雨從南来沖思浩盈襟因之
理瑤瑟托以瑤華音永懐佳人節如玉復如金
　　　挽袁太常廷玉
豪傑有不遇自古恒歎之先生獨昻藏蚤識龍鳳姿憶
在弱冠日巍然已瓌奇神觀岩下電穎捷囊中錐髙視
羣物表獨遊東海涯路逢蓬莱仙奇書以見遺窅𣺌許
負術廓落唐生機明珠不掩類白璧知其疵騏驥喜見
收駑駘愁為嗤被褐三十年抱玉無人知歘逢聖明主
徵起東山陲秉笏對便殿峩冠侍龍墀列坐容臺中髙
講虞廷儀錦綉五色段黄金雙褭蹄内醞白玉壺恩賜
無虛時梁木倐云壊慘澹風雲悲寂寞薤露歌凄涼老
成詩空令後来者淚洒茔前碑
　　　題盛子昭山水為陳景中賦
雲白山黛青橋平路如掌栁岸搖春暉桃蹊皺晴漲地
偏亭宇幽林深茆閣敞於焉促席談於焉事琴仗動静
那異趨共此泉石賞
　　　題俞生愛菊軒
秋至霜露降百卉萋以腓獨此籬下菊金葩粲葳蕤採
之酌盃酒時還吟我詩浮雲澄逺空微雨間涼颸俯仰
穹壤内不樂復何疑
　　　滴翠軒代人作
釋子契𤣥昧開軒俯雲林苔花夹幽蹊香蘿杳深沈露
井滴餘潤風牕藹層隂對景已迢想悦耳非假音真源
諒斯在允諧塵外心
　　　題徐子信茆齋玩易圖
揚雄讀書處門對終南山心將白雲逺意與流水閒𤣥
經那可道勝事空相闗媿彼射科者白首游長安
　　五言律詩
　　　奉和胡學士光大侍從遊萬嵗山詩韻十首
鶯啼紫殿風春暖萬花紅緑樹連秦塞青山繞漢宫旌
旗移曉嶼歌吹落晴空回首都城望雲烟杳靄中
馳道花邊出清泉樹杪分錦衣行白晝珠斾拂青雲露
栁深春色風蘭散曉芬承恩多樂事寧與外人聞
閣道雲中迥峰巒雨外奇竹林深傍水花徑細分岐扇
影低春燕爐烟駐晚絲自欣逢勝覽畢竟不知疲
春樹隠宫鴉春風滿殿花洞門深處暖雲閣望中賖緑
水明瑤席青山轉翠華承宣陪宴者重賜鳳團茶
楊栁千門曉鸎花萬國春珥貂黄閣老揮翰玉堂人聴
鳥敎收弋觀魚止下綸從兹億萬嵗同荷發生仁
飛斾臨丹壑鳴鑣陟紫臺日邊雙鳳下雲裏六龍来寳
殿臨空敞璚筵就水開共誇青瑣客陪宴栢梁回
步輦度龍樓青春展豫遊徑從深樹轉泉帶落花流宛
轉雲峰秀清涼雪洞幽晚来移綵仗歸到鳳池頭
飛燕語雕梁幽階轉翠篁玉芝常滿地珠樹不知霜曲
水通雲竇虚亭近石房回㸔移蹕處佳氣晚蒼蒼
殿閣青霄迥山川紫氣髙門開天上日地壓海中鰲響
徹蒼龍管(闕/)傳碧甕醪共懽千載遇登賞總忘勞
紫殿藹絃歌青春惜綺羅雲林留野鹿烟島放籠鵝宴
鎬皇風逺横汾勝覽多侍臣魚藻詠歌頌滿岩阿
　　　送金生歸江南
朔雲千萬里歸興復如何鴻雁雨中去蒹葭霜後多人
烟投逺戍驛路出長河惆悵東橋别涼風起暮波
　　　送曽生自燕歸吳(二首/)
天空一鴈飛之子乃言歸驛路逢秋雨闗河對夕暉楚
田菰米熟吳國蠏螯肥不似遊京洛緇塵染素衣
積雪徧河闗長亭落照間一樽當暮别千里共春還烟
樹連平野晴江帶逺山東風薊城路幾日到長安
　　　送吳太僕還南京
初日映朝衣承恩出瑣闈幾迴天上見一騎雪中歸野
色連春樹河流帶晚暉交遊徧京國達者似君稀
　　　送廖訓導
客路臘初盡河橋氷向開言辭故人去遥逐早春回江
館低烟栁山郵發野梅懸知問字者正億子雲才
　　　饒氏山亭
千峰秋色裏幽處有池臺閒見白雲上坐㸔微雨来酒
樽松下酌棋局草間開偶值山僧訪談𤣥殊未回
　　　李郎中粉署餘清巻
鳴佩趨丹闕焚香坐粉闈禁城鍾鼔静人吏簡書稀幽
鳥鳴髙樹涼風動紫微明時仍宦達誰不羨恩輝
　　　龍潭八景為曽侍講賦
　　　　九峰疊翠
窈窕連丹壑岧嶤聳碧岑映空留夕照飛翠作春隂明
月松間酌清風竹下琴永懐青瑣客同此滌塵心
　　　　雙江流水
碧嶂雙流合仙源一𣲖分珠光迴夜月玉氣暖春雲細
藻凌波轉芳蓀隔渚聞還聞應人瑞五色浪成文
　　　　龍潭出雲
片影涵虚谷清隂覆逺山從龍到天上為雨徧人間捲
幔春㸔度鳴琴夕望還夜深明月下隨意繞松闗
　　　　虎溪積雪
溪水不可極蒼然生暮寒重隂晦平陸飛雪滿空山鳥
雀寒争下漁樵暝未還洛陽車馬客誰解問袁安
　　　　平湖夜月
積水夜空濶澄波惟月明天迴珠斗近秋共玉壺清露
渚蘭蓀氣雲汀鸛鶴聲滄浪有餘興還此濯塵纓
　　　　喬木春隂
髙堂有嘉樹蒼翠獨參天氣接扶桑外春歸萬木先院
涼(闕/)簟月軒暝北牕烟即此同先徳芬芳百世傳
　　　　竺臺蘭若
寳刹凌青漢珠宫倚翠岑燈懸千劫影鐘落半空音花
雨長廊静天香别殿深尚懐風夜月支遁此追尋
　　　　武城絃歌
名家繼昔賢遺敎已千年禮向鄹人問書從孔氏傳横
琴清夜月髙咏暮春天予亦狂歌者空懐泗水邊
　　　舟過石灰山和胡若思祭酒韻
積水望不極蒼然迷逺空山川千古壯舟檝萬方通樹
隠滄洲霧潮回碧海風春聲將别意併入棹歌中
　　　儀真道中
王程不可緩孤棹且宵征古渡無人語長空惟月明湖
連四野濶天與大江平明發維揚郡登臨益愴情
　　　湖中夜望
一望幾千里層波蕩逺空舟行星漢上天入混茫中歴
歴平田樹悠悠别渚鴻揚舲自可樂況與故人同
　　　過寳應縣
茅屋自成聚門前湖水流平蕪遙見塔小港曲通舟檣
日留飛燕㠶風起白鷗江湖多逸興況是及春遊
　　　桃源道中
日出逺林曙鳥鳴春野隂青山不盡色流水自成音鼔
枻諧吾志觀瀾愧此心悠悠江海上樽酒且長吟
　　　宿遷晚眺
小店對長河扁舟向晚過那知南路逺已覺北音多鴻
鵠投烟渚牛羊下草坡晚来聞鼓枻誰向月中歌
　　　舟中雜興(三十首/)
旅況異憂(一作/幽)樂髙懐同古今共承明主惠不愧昔賢
心把酒山月白㺯琴江水深永言白雪調千載有餘音
春浦曉鳴榔烟銷江水長佳人愛緑水漁父詠滄浪逺
鴈雲邊下芳蓀露裏香舟行意自豁誰説是他鄉
古渡下斜日孤烟生逺村人家住江口潮水到柴門白
髮思親老丹心戀主恩扁舟千里外但與故人論
驛路出名郡維舟淮水隈春山對海盡暮雨送潮来擊
榜客宵濟鳴鐘城旦開言從省方狩不是棄繻迴
河堤芳草逕淮浦緑楊津估客多吳語征夫半楚人燕
飛村落曙花發驛亭春風景年年别扁舟過此頻
二月春雨晴交交桑扈鳴婦人林下饁田叟野中耕一
逕木綿發滿園桑葉生東皋有别墅悵望獨含情
迢逓長河路微茫泗水亭橈聲撥曉霧㠶影帶春星宿
鴈鳴孤渚驚鳬下逺汀誰人歌古調鄉思若為聽
悠悠去淮甸望望涉河津不惜尋芳草其如思逺人鐘
聲長樂曉栁色上林春須信班生策非闗衛霍親
古道長河外郵亭落照邊登髙極分野眺迥出風烟獨
樹邊淮海孤鴻入楚天圯橋有遺迹倍此憶前賢
隔河見墟落桑柘滿平川牛卧春田雨人喧晚渡烟江
湖懐聖澤花栁惜芳年明發金臺路承恩玉殿前
　　　　右渡江至下邳之作
三春白下别千里薊門行獨對東風酌時聞幽鳥鳴山
迴鄒子國路出濟州城誰識凌雲客重来賦兩京
平原帶逺疇古道夹長楸雲氣来芒碭天文接斗牛山
臨曠野出河入大荒流蕩浩平生志從兹萬里游
故國徧芳草髙臺多大風河山千古在登眺幾人同野
澤鳴山雉荒陂起塞鴻新豐不可見烟樹五陵東
墟里鬰相望田家多蓽門牧豕向大澤維舟来逺村麥
苗沙上秀烟火雨中昬賴有同袍者幽懐喜共言
山海包齊國龜蒙盡魯田濟流深入地岱岳上齊天野
樹春雲合州城曉霧連勝遊方自此乗興未言旋
向晚望鄒嶧臨風倍感情明經齊博士習禮魯諸生暮
鳥投空堞春苗入廢城永惟闕里宅金石有遺聲
屢向鄒人問言從孔氏儒隠輕齊石語狂竄魯連書漢
店荒城在秦碑刼火餘緬懐觀禮射臨去獨躊躇
曠野杳無際孤舟齊魯間河流東下險天氣北来寒古
道蒼烟迥長亭落照閒微茫雲水外一㸃是梁山
草色連逺近人烟時有無河翻暮雨急山入海天孤逺
道憑知已安居愧役夫棹歌何處發清思遶江湖
官亭栁色新客裏度青春風雨孤舟夜江湖逺路人明
時歎才薄舊業憶家貧安得南飛鴈題詩慰老親
　　　　右下邳至東昌之作
淄澠連即墨濟鄆出東阿海上人多詐桑中女善歌賣
絲趨曉市驅犢向春坡幾度從仙蹕觀風此地過
擊筑間鳴筝家家歌吹聲淳于為贅婿方朔是狂生蠶
老青樓紡人閒緑野耕媿予非蜀客敢起㺯琴情
古戍暮雲深飛沙起夕隂人烟迷草澤客路出榆林日
落空山獸風髙火野禽前程殊未已彌惬壯遊心
𣺌𣺌涉長道悠悠動逺思家貧憐弟幼路逺憶親慈獨
鴈何時到孤舟盡日遲永懐陟屺什還詠棣華詩
四野望不盡雙鷗飛自閒滄溟淪碣石落日照榆闗逺
嶼烟波黯孤城海氣寒因之歎秦客從此覓三山
長河不可渡三月剰狂風寒日低闗樹飛沙雜塞鴻暮
聲連朔漠春色上居庸誰信經遊逺翻令志氣雄
春雲向曉開海色映蓬莱枕上春流響牕間夜月来策
勛懐玉塞訪古問金臺翻笑隂符客髙車自此迴
白馬紫絲韁吳鈎百寳裝悲歌迴易水射獵過遼陽白
草胡沙迥黄雲漢塞長任敎身作將全勝世為郎
驛路南来逺都城北鎮雄海紅初出日雲黒乍生風放
馬沙場上開田野燒中秦闗百二險應與此方同
山海環恒岳星河遶析津言從三殿客共作兩京臣視
草瓊樓曉㸔花玉署春自慙疎鈍質何以答楓宸
　　　　右東昌至北京之作
　　　晚過金溝
桑柘滿平疇人家古渡頭暮烟深帶雨春水淺膠舟野
火明山店寒更起驛樓誰知蘇季子三月尚貂裘
　　　新開河
江漢思周徳河山表禹功聖謨千載上經始萬方同海
國舟航集蕃夷寳貨通憑將太史筆磨石照蒼穹
　　　望北京
厯數昭天命河山壯帝京乾坤包萬國日月照羣生鳳
向平林下人閒逺塞耕從今億萬嵗長以奉皇明
　　　孤山清趣為林宗潤題
積雪滿山逕寒梅千樹花水鄉雲外迥月影竹邊斜静
愛人来少吟㸔鶴去賖逍遙謝塵俗誰復慕仙家
　　　送孫謨還錢唐兼柬其父孟博
見子如親面題詩當寄書相思千里外已别二年餘江
煖梅先放城春栁尚疎懸知積隂徳重得此明珠
　　　碧梧山房
髙僧何處去飛錫返東林積雪山中路浮雲世外心鳥
啼松院静花覆石床深寂寂猿聲夜誰聞清梵音
　　　送夏文度還錢唐
相見復相别知心寧用愁逸鱗開積浪孤隼奮髙秋雨
店丹陽市風㠶白下舟重遊應不逺清景幸同遊
　　　送求上人
積水浮杯去誰云借路行鶴隨飛錫影猿識誦經聲山
閣㸔雲出花臺坐月明喜同清净志相與話三生
　　　送友人歸杭
上國人南去澄江鴈北飛驛亭逢暮雨客路試春衣黄
入宫鶯淺青含苑樹微重来題漢柱於爾識光輝
　　　送周御史叔冶使西蜀
岷峨接漢川百丈帶江烟夜月臨闗驛春風上峡船山
經行處美人識舊官賢㑹擬楊雄賦歸朝玉殿前
　　　送嚴學廣歸越
干越東南望家山繞夢思世途多窘捷儒術豈磷緇暮
雨孤舟暝秋風兩髩絲從兹揮手去悽惻曠襟期
　　　夜宴西渡别任御史
離宴城西路青年美繡衣水聲喧隴樹夜色散林扉妙
舞羅繻薄狂歌錦瑟微明朝驄馬路霜冷曙烏飛
　　　春日登紫雲絶頂
絶頂乗春望興懐宇宙間女牛中分野吳越共江闗聲
敎覃諸夏梯航貢百蠻逢兹全盛日畢景未言還
　　　昭君怨
掩淚向邊州君恩此日休身隨胡地逺心是漢宫愁鴈
塞春難到龍沙草易秋玉容何足貴翻作羽林羞
　　　銅雀臺
玉座憐紅粉銅臺生紫烟含愁下長袖冷淚濕繁弦野
鳥歌陵樹山花照墓田從兹朔朢日不復見芳年
　　　長安道
秦塞山河壯新豐車馬繁八荒朝異服萬國被殊恩栁
拂金張第花明許史門酣歌喧白日拔劍繞芳樽
　　　從軍行
沙漠聚烟氛喧喧動六軍兵符分上國戎服映闗雲報
主持髙節捐軀立異勛願將三尺劍一為解時紛
　　　邊將
年少羽林郎安邊問虎狼分符入縣度馳馬出胡羌寳
劍横秋水彤弓拂曉霜邯鄲歸面縛麟閣動輝光
　　　金臺送别二首
朝回遇故人微雨洒芳塵萬井鶯聲滿千門栁色新明
時登紫禁失學歎青春毎憶西齋夜論文勸酒頻
相遇復相别其如離思何雲連山色逺春入栁條多驛
路寒逢雨江洲暖漲波應知千里鴈長待北風過
　　　哭鄭二參政
豪氣動奎光金門謁帝王朔南歸聖治冠冕出殊方緑
樹孤墳在青山百越長若為官舍裏風暖荔枝香
　　　留别章二珍
祖道大江西春風黄鳥啼石危山路轉地險海城低浦
溆夕陽盡人家烟霧迷孤舟今夜泊猶自未分攜
　　五言排律
　　　送黄學士嚴翁思恭榮受誥命還永嘉
昭代風雲㑹亨衢雨露辰恭惟聖主詔嘉是近臣親鶴
髮登丹掖龍章下紫宸榮光迴瑞日喜氣薄髙旻萬乗
知名久羣公接對頻饌分瓊署美醴送玉壺醇稱體衣
裁錦横腰帶鏤銀異恩知感激髙節見嶙峋待漏常過
夜觀光況值春山河環禁籞江漢接天津苑樹雲連緑
宫花日上新御樓時見鳳靈囿或觀麟寵數今超等聲
華固絶倫珪璋凝器局氷雪瑩精神積徳于公逺傳經
漢輔淳潜深疑有待濟美迥無鄰自喜瞻先達何如忝
後塵幾回聫桂席復此送蒲輪秋氣初傳雁涼風正爽
人還將嵗寒節瀟洒對松筠
　　　臨清牐
鳴笳出古鎮掛席凌長河風湍下灘險春色入闗多津
樹朝烟合汀花暮雨過榆錢綴古岸荇帶亂迴波順水
揚舲去中流擊節歌非復鄉闗感遺思在岩阿
　　　曉過徳州
河廣連宵濟城髙拂曙通樓臺開曉日鼓角散春風侠
客浮雲劍將軍明月弓揚旌過薊北走馬向山東碣石
河流外蓬壺海霧中誰知扈蹕使不是棄繻童
　　　過直沽城
水出漁陽地山横薊北天髙樓瞰海日逺嶼入江烟市
集諸蕃舶軍屯列郡田風髙激刁斗霧重濕旌旃匪獨
闗河壯由来節㮣全精兵亘雲朔勁騎出幽燕大漠黄
塵外三韓落照前將持定逺䇿不用繞朝鞭
　　　送柴員外叔輿扈從北京
萬乗揮天鉞三邊静戰氛錦鞍天廏馬金甲羽林軍陳
列龍蛇勢旗張虎豹紋指揮回日月開合動風雲聖略
宣神武奇材䇿異勲鳴鑣青海外飛斾黑河濆玉帳論
兵法霜華草檄文礟聲飛霹靂劍氣接氤氳騕褭從敎
騁葡萄毎賜醺重窮螻蟻穴生縛虎貔羣帝業千年盛
天威萬里聞功成封定逺麟閣播清氛
　　　題黄學士八世祖宋校理衮告身三道後十二
　　　　韻
渙汗前朝物煇煌五色書簮纓七世後文獻百年餘相
印㸔仍在官階憶屢除藍田雖產玉滄海竟遺珠令胄
才華盛明時寵渥殊英聲騰甲第髙步躍雲衢待詔留
金殿談經冠石渠誥頒龍寳重錦織鳳文紆爵命覃前
代恩榮邁古初流芳應益逺積善信無虛球璧非常器
璠璵尚謹諸勉旃忠與孝千載耀門閭
　　　九日宴集分韻得涵字
彈冠登玉署開宴列華簮騕褭嘶金埒葡萄出紫壜茰
香和露重菊蕋着霜酣鱠斫河魚美稉炊晚稲甘鴈行
凌朔氣山勢壓秋嵐美具人皆適懽多事總堪雲烟飛
細扎珠玉間清談筆陳傾韓白辭鋒挫禹弇棋偏虛處
擊鈎忽暗中探巧詫防城翟雌嘲守柱耼齊窮猶借一
曹敗或過三地迥瞻天近恩深頌海涵仕非干水鑑官
即帶氷銜禁草頻宣視天香屢賜含已㸔空冀北寧復
滯周南舜曲歌民阜周詩戒士躭誰云賢博奕還以慎
朝參即此聫嘉藻庸疎祇自慙
　　　詠雪與寮友同賦
應律呈天瑞先春泄化機氣凌坤軸勁潤溢土膏肥稍
喜參差集俄驚汗漫飛横空方欲驟隨霰乍敎稀簾幙
輕穿隙溝池巧傍碕試深頻卓杖諤曉屢搴帷野聚蛟
虯結山填虎豹饑逺排胡塞濶髙壓瘴烟微崖石攅銀
胄岩松植素旂漫將齊物色寧欲競芬菲華表瓊千尺
層城玉四圍璠璵横道路牟麥遍郊圻沼静圓留璧階
明碎委璣陶㕔紛布屑袁巷蓊盈扉貧惜㸔争積兒癡
玩不揮咏工雖似韞言好總如徽入地深河潤連天助
日輝厚彌増皎潔髙不壓崔嵬玉燭兹方應金穰定可
祈豈殊游閬苑況是值仙闈緩酌羔羊酒寛披鶴􁑵衣
詫奇文尚白誇勝博投緋鼔舞三農慶搜羅萬象歸聊
歌似同列郢曲敢言希
　　　周叔冶御史怡親樓
賢親躋上壽華構軼歊氛山岫當樓出溪泉到檻分松
筠晴駐景桃李暖迎曛湖影虛牕月峯隂靄棟雲白華
頻咏樂烏府況超倫人避青驄馬天頒紫誥文慶流方
舄奕佳氣益氤氳榮養人皆羨攄忠上所聞願推曽閔
志常以奉明君
　　　夢萱堂
萱堂違色養蒿里閟音容五鼎悲何及三泉夢可通斷
機疑自織時服尚親縫慈竹當軒翠宜男遶砌紅訓兒
敦禮樂呼婦出簾櫳共獻三春酒俄驚五夜鐘屋梁低
曙月庭木咽秋風自喜頻相見那知總是空茫茫蓼莪
恨千載復何窮
　　五言絶句
　　　題竹寄友人孫孟博
涼飈肅餘音微雲澹清影美人期未来獨立清秋迥
　　　題畫
青山映簷低緑樹出雲齊何處長安道紛紛過馬蹄
　　　題梅
懐哉此佳人春顔美如玉清夜月明時弄珠江水曲
　　　題畫四景
緑樹藹佳色青山明曉霞春風到幾日開遍一庭花
林樾暑不到水亭涼氣多白鷗飛復下隨意㸃蒼波
南山一千丈秋色共峥嶸開樓遲佳色聴此松風聲
沈沈萬壑静杳杳千山白何處孤舟人凌寒蕩空碧
　　　春草圖(二首/)
牧羝邊塞濶車馬華山多雨露滋仁化風霜奈爾何
獵騎迷行迹歌姬襯舞裙郊原春雨潤野色望中分
　　　題二喬
宫鳥㺯青春烟花拂繡裀誰知傾國者亦有㸔書人
　
　
　
　
　
　
　
　毅齋集巻三
欽定四庫全書巻
　毅齋集巻四　　　　　　　明　王洪　撰
　　七言古詩
　　　湖上行
湖中昨夜春水生湖頭嗷嗷鴻鴈鳴人家逺近湖上住
有水可魚田可耕去年種禾湖水北一家大小多得食
今年種麥曽賽神一畆占收三兩石門臨官路人往來
無事莫教門早開牛羊鵝鴨散平野日暮不收常自囘
大兒已長當門户小兒十嵗能揺櫓婦人終日坐篷窓
補却魚網縫衣裳衣食寧論厚與薄人生無如生處
樂
　　　夜過吕梁洪
大河西來走長洪建水直下青雲中巨石扼之勢轉雄
驚雷噴雪入半空跳波倒射天迴風劒㦸下擁河伯宫
恠靈百出鰲與蟲睢盱嶮巇不可衝一髪失手沒汝蹤
蹇予掛席來自東修繩掣空亘長虹忽若快鶻凌髙峯
俯弄皓月紛玲瓏放歌落水驚魚龍餘響杳逐南飛鴻
人生沿洄不可窮昔雄其誰楚重瞳祗今斷石霜飛蓬
便須一飲三百鍾醉㸔斗杓卧孤篷囬首海日光曈曨
　　　羯鼔歌
開元厭聽南風琴宫中别制龜兹音檀板驟擊碧雲外
白雨亂落青山隂一曲山香猶未了萬紫千紅競春曉
臨軒大笑稱天公斡旋造化須㬰中魯山花甆那有此
嵗嵗懽娯殊未已誰知忽作秋風髙渭水一夕生波濤
金鈴琅琅雨聲急囬首劒門歸未得春風滿路紅槿開
却憶花奴淚沾臆乃知自古戒鄭聲不獨顔色能傾城
　　　題陳所翁畫十四龍圗
古人畫龍誰最工葉公以來稱所翁興來冩此數尺紙
六合黯淡雲烟中巻舒隠躍各有態變化倐忽那能窮
深蟠雲氣入𤣥化倒吸海水騰蒼穹半空霹靂電飛赤
五色閃爍珠流紅崇朝一雨遍下土坐見四海歌年豐
吁嗟神妙有如此筆力所極迴天功明窓展巻一披玩
白晝颯颯來隂風崢嶸頭角露恍惚海霧噴薄浮空濛
我嘗侍從隨東封六龍扈駕羣神從綵雲春浮若木外
紅日曉上扶桑東岳祗川后共警蹕海君河伯咸朝宗
此時安得起此翁揮毫繪獻明光宫侍臣更有揚執㦸
口吐白鳯文辭雄傳之千載示得意云髙上與軒轅同
懐哉此翁不可作獨撫遺墨勞予𠂻
　　　酒罏行與曽侍講同賦
長安城中多酒家當爐少女顔如花少女年纔十五餘
肌膚綽約紅羅襦金杯當户留客醉玉顔一笑傾城隅
城門初開曉鐘罷貴客喧喧動車馬㸔花或自上苑來
儤直時從建章下三三五五坐綺筵驊騮繫在埀楊邊
東風吹春入歌笑餘音杳靄飛青天共言佳人不易得
黄金如山亦不惜城頭日落懽未䦨更促張燈重開席
君不見東家少婦貧無粧日日埀簾不下堂
　　　龍攴行與曽侍講同賦(有序/)
　唐書長慶元年吐蕃遣使請盟定疆俟命大理卿劉
　元鼎為㑹盟使就盟其國元鼎踰城紀抵河廣武故
　時城郭未隳蘭州種皆秔稲榆栁岑蔚户皆唐人見
　唐使者皆夾道觀至龍攴城耆老千餘人拜且泣問
　天子今安否頃從軍沒於此子孫猶未忍忘唐服又
　問官軍何時來言已皆嗚咽宻訪之豐州人也
龍攴古城連大磧黄雲茫茫沙草白城頭老人七十餘
云是都護西征之所沒忽逢使者從東來觀者滿城麾
不開老人獨向馬前泣為問長安來㡬日長安消息寧
盡聞天子想是開元孫闗山不改舊時月兒孫尚憶先
朝恩嗚呼來時今老矣夢飛夜夜交河水天兵何日下
玉闗擬斬蕃酋報天子但令房杜姚宋廊廟間不用甲
兵天下安
　　　送舒同文㑹試
北風號寒天欲裂美人欵門來告别借問美人何所之
束書逺上黄金闕故鄉朋舊喜且驚玉壺沽酒爭送行
黄金擘柑曉霜重白魚膾玉紅絲輕此行端可為君榮
廟堂正爾思俊英青霄佇見奮孤隼勺水那得淹長鯨
賈誼豈止漢博士班超元非魯諸生予亦少年忝簮纓
壯心竊慕千載名出門向君一長嘯大江萬里青天横
　　　題王孟端畫竹
王郎昔年愛畫竹興至不須求者促清湘淇澳入壯懐
白晝雲雷起平陸鵷鸞㝠㝠曉埀翅珮玦落落鏘鳴玉
建章朝囬鳯池靜㡬擲霜毫自捫腹祗今此圗尤絶竒
蕭然獨立清秋姿長江水深滄溟濶㡬時斫得珊瑚枝
緑窓坐對清晝遲凉風吹香入硯池乃知好手不可得
凡畫紛紛徒爾為
　　　題朱季岳畫菜
氷壺道人久矣去世上富貴徒紛紛金谷園中歌舞地
祗今蔓草愁寒雲吾家有菜一千畆紫翠茸茸爛春雨
空齋釀作百甕虀朝攜暮攜樂清苦久知此味世所稀
贈君逺上黄金闈盤餐慎勿厭清瘦但令四海蒼生肥
　　　紈扇
夜騎丹鳯天上游拾得明月青雲頭翻身揭取北斗柄
製就揮洒十二樓一揮毛骨風颼颼再揮天地囘清秋
若為西上崐崘邱一洒執熱蒼生愁瀟瀟八極清風周
瀟瀟八極清風周
　　　題梅花次沈士亷韻
雪山粘天粲朝陽霜氣壓人千尺強玉虬崢嶸奮頭角
挽却元氣囬𤣥方明珠頷下十萬斛一一照地生輝光
常從宓妃浴水濵癡松瘦竹寧與隣天然風骨自超絶
豈假粉黛添精神春風東來浩無涯一夜影落仙人家
浮花浪蕋緫粗俗逰蜂狂蝶徒紛譁髙標自信非噲伍
凌歴風霜豈云苦莫驚枝出萬重雲自有根盤千尺土
仙人勸我春滿盃醉肘似被霜娥推璚瑶滿地拾不起
一片霜月寒爭輝花邊時有孤鶴鳴羅浮姑射空馳情
南樓酒醒夜初靜一曲陽春動清興
　　　題王孟端枯木竹石圗
王郎胸中何太竒酒酣冩此屈鐵横空枝神虯頃刻露
頭角霹靂繞空秋雲飛驚飈入夜撼不散白日忽出開
隂霏暖囘草木作春色翠入天地揚清輝我來觀之長
太息如此竒材那易得㑹須構作魯靈光獨立崢嶸倚
空碧
　　　霽雪圗
雲封山嶠寒不開白雪散亂隨風來蕭蕭茅屋讀書處
一夜化作瓊瑶臺望中可是襄陽客驢背吟詩傲寒色
興來何用作推敲佳句驚人陡然得灞橋薄暮猶未還
水聲激激天風寒後來作者誰可攀空餘勝事留人間
　　　題錢舜舉畵山水圗
我生性愛遊名山獨掃雲石清泉間樹隂繞地緑雲合
松氣一簾蒼霧寒東村西崦人家住日出滄溟海霞曙
任他芳草滿逕生隨着清溪放舟去翠崖丹壁千萬尋
彩色下射春波深劃然長嘯萬山靜天風吹送鸞皇音
時來偶向東山起拄笏朝朝看爽氣今日君家見此圗
恍然如在林泉裏朝囘無事坐粉闈手拂空翠開烟霏
碧蓮萬朶坐中起彩雲五色窓前飛安得鵝溪絹千尺
好請錢郎放雄筆不論五日拜十日掃遍髙山與竒石
掛公髙堂之素壁彼為公畫我為公吟願公經濟有餘
暇適此逍遥廊廟心
　　　武當山瑞應祥光
武當靈山自古聞七十二峯鬰璘珣磅礴厚土出雨雲
中有至人古聖神先天道合太始真宰制萬靈握𤣥鈞
隂陽闔闢造化根赤虬蜿蜒龜伏蹲二氣姤醇郁氤氲
手提三尺時下巡披髪坐乗玉麒麟宣帝正命福下民
𤣥功隂翊我聖君奮張天威振吾軍霆舂飈擊雷鼔震
電車閃爍朱兩輪𤣥纛下指纓繽紛蕩除羣邪廓昏氛
聖心乾乾篤靈勛睠彼𤣥構久乃湮大而新之勅貢臣
上酬考妣罔極恩下祈民康嵗豐殷羣工謳歌揮斧斤
萬姓駿奔夕與昕嘉禾杉檜梗柟椿代山開雲鑿翠珉
珠樓紺宫煜然新璇題丹甍薄蒼旻夜半下見扶桑暾
人心允和神恱欣天祥地禎聿來臻圎光煌煌(闕/)輪囷
瑞彩五色分成文玉虹盤旋間赤璊通明天開手可捫
黍珠忽見雲中身大袍脩裾儼埀紳二仙後從帔霞紋
四仙旁侍肅有倫節旄旛幢雜𤣥纁大旗錯落羅北辰
靈輝四埀燭九垠萬象晰耀熈陽春下民具瞻咸所親
抃舞頌呼維至尊孝恭祖宗肅明禋升中享帝恪以寅
神降之福志愈勤從兹慶禧益蕃純日星順軌雨露均
來牟溢野粟滿囷率宇宙為唐虞人上帝永觀徳是敦
億萬斯年鎮乾坤
　　　梅花吟
長年見梅花每與梅花醉今年見梅花當為梅花淚梅
花自竒絶人事如今别花下一徘徊若聼梅花説不願
傍官驛驛外塵飛多馬迹㡬畨驛使入南來南枝折盡
花狼藉不願在深宫娥眉人去夀陽空繽紛簷下花飛
片不上宫粧入草叢不願在西湖舊日逋仙跡已蕪可
惜暗香疎影處新來多是拾樵蘇不願近東閣無人更
管花開落黄昏風雨鎻朱門和羮人半歸沙漠只願開
向千岩窟饕虐憑陵任風雪花香不掩戰士䰟花飛不
㸃流民骨吟翁索笑癡更癡豈識梅花欲避時騷經一
字不拈出靈均與我深相知
　　七言律詩
　　北京八咏
　　　居庸疊翠
岩巒重疊倚天開翠色横秋海上來萬里長城連朔漠
九霄佳氣接蓬萊聞雞闗吏開門早貢馬蕃王納土囘
願刻蒼崖歌聖徳漢家今數子雲才
　　　玉泉埀虹
碧嶂丹崖㵼不停翠微雲凈轉分明春風不散空中影
夜月偏聞樹底聲内苑分來瑶草合御橋流出鳯池平
仙源信與人間别嵗嵗年年長自清
　　　太液晴波
仙沼天開近帝闈碧漪千頃漾晴輝春㴠樹色浮金闕
暖泛花香映紫微神鯉遥從銀漢躍水禽長帶彩雲飛
百川喜逐恩波逺萬𣲖朝宗向此歸
　　　瓊島春雲
瓊圃瑶臺接太清鳯紋龍彩照春晴九重自逐祥風轉
五色長承瑞日明珠樹望來留鶴馭翠華行處拂鸞旌
為章共仰文明化願效周詩頌太平
　　　薊門煙樹
萬家楊栁暗春城曙色微分乳燕鳴空翠不隨香霧散
清隂猶帶曉寒輕平川杳靄迷征騎小苑依微拂去旌
最是清明看花處㡬迴吟望獨含情
　　　西山雪霽
日華初映最髙峯玉樹凝輝在半空佳氣迥浮丹鳯闕
清光遥入翠微宫松崖乍逐春風散雲嶠仍含夜月重
青瑣朝囘頻極目却將郢曲詠年豐
　　　盧溝曉月
河上人家尚掩扉河中孤月蕩寒輝清霜古店聞鷄早
落葉空林見客稀飛鴈漸隨秋影沒逺山還映曙光微
壮游記得從東道疋馬髙吟此際歸
　　　金臺夕照
山色微茫映古臺平原千里夕陽開誰知碧草遺基在
曽見黄金國士來樹繞河流天外去鳥翻雲影日邉迴
清時自重飛熊叟不獨竒謀得俊才
　　南昌八景
　　　西山積翠
西山秀出匡廬岑翠壁萬疊蒼崖深長空不盡太古色
喬木自下髙秋隂半峯日落鳥䨇度絶澗月明猿獨吟
欲覔洪崖舊隱處向風一寄瑶華音
　　　南浦飛雲
崇朝爽氣西山晴縹緲乍見空中明沙光逺蕩石動色
天影倒射江無聲迢遥玉笥帶廬岳倐忽蒼梧更赤城
晚來為雨定何處髙閣畫梁無限情
　　　徐亭烟樹
南州髙士湖上亭古木籠篵枝崢嶸孤標直與元氣合
千載尚見斯人清雲來扶桑蕩曉色雨入彭蠡迴秋聲
生芻一束不可致擊節浩歌勞我情
　　　滕閣秋風
髙城嵳峩千尺樓曲檻之下長江流鳴鐘日出賔客㑹
擊鼔波靜黿鼉游青山㡬見海上月碧樹先得江南秋
㑹乗爽氣最髙處夜攬白雲觀斗牛
　　　洪崖丹井
仙人丹成飛上天遺此碧甃之清泉金蟆夜伏海底月
白䑕晝臥林中烟長松拔地已千尺蟠桃開花知㡬年
吾將三咽叩天鼔拂石坐讀瑶華篇
　　　鐵柱仙蹤
豫章城中旌陽宫鐵柱下與滄溟通九泉深瑣地胍靜
萬古不共長江東風雲澒洞蛟下蟄雷電晦㝠神降工
異哉靈跡不可測河洛因之思禹功
　　　章江曉渡
江烟漠漠州渚微語笑隔岸行人稀霞光照海月在樹
水聲激石風吹衣髙城樓閣霧中出逺浦鳬鷗沙際飛
西山亦有髙尚者獨臥白雲猶掩扉
　　　龍沙夕照
積水之外髙㫪微滿目益見江山竒豫章翻風撼逺色
若木蕩海迴髙枝落霞孤鶩不可極丹崖翠壁更相宜
酒酣安得鄭䖍老令渠冩畫兼賦詩
　　　出龍河次胡祭酒韻
畫船鳴鼔發官河共說仙郎此地過山色遥連呉苑樹
雨聲微長楚江波蒲汀𣺌𣺌來魚艇栁岸悠悠起棹歌
春日共承恩澤重風光隨處散陽和
　　　晚經淮隂
旅懐詩思共依微河畔移舟對夕暉平沙杳杳人孤渡
逺水悠悠鴈自飛重城月出鐘聲盡極浦烟深樹影稀
惆悵王孫徒極目白鷗來往釣魚磯
　　　次下邳
河上飛花入酒盃東風停棹此徘徊沿堤細栁春先發
背水孤城晚自開白鳥逺從淮上沒青山多向沛中來
扁舟明發彭城郡訪古應過戲馬臺
　　　戲馬臺
英雄此地有遺臺故國荒凉楚水哀霸業已隨玉斗碎
鄉人不見錦衣囘山頭落日沉波去天際悲風帶雨來
不獨咸陽三月火曲池髙榭總成灰
　　　御賜武當山榔梅
仙果遥從福地來寶函初向御筵開捧盤中貴傳宣賜
當殿羣臣拜舞迴身對天顔霑雨露袖攜香氣出蓬萊
金穰永協豐年瑞萬嵗千秋貢玉臺
　　　送陳貟外子魯使西蕃
劒騎翩翩出武威闗河秋色照戎衣輪臺雪滿逢人少
蒲海天空見鴈稀蕃部牛羊沙際沒羌民烟火磧中微
兹行總為宣恩徳不帶葡萄苜蓿歸
　　　少師姚公見寄新茗兼示以詩謹奉和答酬二
　　　　首
烟霞曽逐武夷人摘盡仙岩㡬樹春常笑茶經收未遍
每於泉品較來真雲濤汎曉當窓響澗月分秋入甕新
此日玉堂勞逺惠不勝清思挹芳塵
早從方外識天人仗䇿從龍四十春道向玉毫傳得秘
書從黄石授來真錦袍玉帶承恩重碧水丹山發興新
借問古來名逹者㡬人能此絶清塵
　　　邊將
曽驅飛將下天闗太白光芒照夜寒暗出竒兵搜瀚海
逺追窮虜過隂山琱戈髙枕風塵靜白羽清談意氣閑
為報漢廷諸將相臨邊如此古來難
　　　少年將
翩翩馬上帶䨇鞭寶劒珠袍美少年畨直每從䨇闕下
射鵰常在萬人先傳來鬼谷兵書秘演得魚麗陳勢全
為問防秋老邊將白頭曽未上凌烟
　　　夏日閒居樂(二首/)
緑竹蒼松引夏凉方塘曲沼藕花香千峯獨對空山靜
一鳥不鳴清晝長舂得細糧如玉子釀來新酒勝璚漿
人生快意能如此何用荒唐入醉鄉
翠竹埀隂喜晚凉蟬聲斷續芰荷香鈎簾坐久暑無到
得句吟時興自長閒展湘紋蘄竹簟愛斟琥珀茘枝漿
生涯物外渾無事不似儒官滯一鄉
　　　雨中㑹司訓舒同文書樓
小樓對坐雨來時愁思茫茫爾所知負郭田荒苗帶草
髙堂親老髪埀絲一聲黄鳥朝捫蝨滿眼青山晝咏詩
却笑山陽狂阮籍窮途何事不勝悲
　　　游湖漫興醉中走筆呈孟博孫公
紅蓮白蓮開滿湖小娃唱歌閒且都故人相㑹能㡬度
美酒何妨傾百壺䨇拳藏䦰握松子萬錢賭勝賽摴蒱
暮歸酩酊白馬上誰識山翁非酒徒
　　　西湖飲游書贈沈茶博
百斛美醪終日醺碧甌偏喜試先春烟生石鼎飛青靄
香滿金盤起緑塵詩社已無孤悶客醉鄉還有獨醒人
因思儤直鑾坡夜特賜龍團出紫宸
　　　留别孫孟博
相辭明日去朝天楚水呉山興杳然千里斷雲隨去馬
一江明月載歸船草廬晦跡憐君老玉署登名愧我先
預買蜀牋三萬幅朝朝揮冩寄來篇
　　　留别林宗旦
交游曽憶十年前西舎東隣隔㸑烟萬巻詩書連架讀
一窓風雨對床眠霜蹄自足行千里雲翼還期入九天
何事相逢復相别暮雲春樹思悠然
　　　挽袁太常廷玉代時彦作
蚤從藩邸識天顔喜得功名半世閒歸去天涯䨇白鬢
夢囬江上一青山寒巖夜靜聞猿唳秋浦雲深見鶴還
寂寞遺莊何處是數株烟栁夕陽間
　　　哀醫士林叔旻
初從海上見三山虛得仙經論大還天上鶴書真有召
枕中鴻寶竟誰看風吹丹斾秋雲杳草宿荒墳暮雨寒
遙想襄陽老耆舊懐君終夜淚澘澘
　　　李士端杏軒詩巻
爾祖東垣積徳深孫枝挺挺茂森森囊中䞉貯君臣藥
脈底能安父母心軒外杏開花綻錦井邊橘熟顆埀金
何時解印歸來日柱杖敲門與細吟
　　　文㑹軒為句容司訓揺昌賦
紅杏花香槐樹隂焚香長日對青襟心通秘檢從教問
口誦遺文不待尋暮雨自滋堦下草春風時動壁間琴
愧予衰朽豋天禄獨對青藜坐夜深
　　七言絶句
　　　題梅花美人圗
欲尋春信苦無因行遇梅花却怨春妾貎與花俱似玉
可憐不見隴頭人
　　　題嵗寒亭巻
宜春園裏百花香嫩緑嫣紅競艷陽寧似嵗寒亭下友
獨凌寒色耐風霜
　　　題畫菜為周郎中賦
生平常誦伐檀吟獨愛春畦紫翠深隨處烹羊與炰鱉
醉歸還此對彈琴
　　　送江克顯還杭
餞别江亭日未斜東風開遍禁園花朔雲呉樹三千里
一路青山直到家
　　　題梅花紈扇圗為沈公俌賦
瘦蛟天中倒埀尾萬斛明珠懸頷底長風半夜海上來
和月墮落青雲裏
　　　題青山白雲圗
蘿薜隂隂覆野亭雨餘春樹滿春汀白雲一任風吹散
放出溪山㡬㸃青
　　　題畫(二首/)
初日髙峯照畫堂乳鶯啼處緑隂長朝來試看春多少
一路桃花澗水香
兩岸荻蘆秋着花釣絲烟艇隔人家白鷗飛盡孤雲外
萬丈青山帶晚霞
　　　題張真人墨竹(三首/)
河漢凝雲淡不流玉簫聲斷鳯凰樓天風吹下瑶臺露
散作人間五月秋
翠竹蕭蕭粉署隂疎簾髙捲畫堂深朝囘日日焚香坐
愛爾凌雲一片心
翠節香根帶雨移蕭蕭偏與靜相宜春花零落秋霜後
獨立青雲君始知
　　　紙帳為虎跑求上人賦
紙帳溶溶似雪輕㡬迴聴徹萬松聲天風吹破中宵夢
只有空山片月明
　　　題鷓鴣圗(二首/)
楚雲深處自飛鳴江草江花總是情兩岸客舟聴不得
春風併入棹歌聲
黄陵廟前春日晴黄陵廟前春水生孤舟送客楚江暮
落日時聞三四聲
　　　題竹次夏文度韻
谷口森森玉萬竿鳯毛揺動不勝寒西窓記得曽留(闕/)
月送青鸞醉裏看
　　　題紡績圗
紫羅步障遊時展紅錦纒頭醉後分寧識田家重耕織
繰車終夜徹青雲
　　　紅白荷花圗為湛知縣題
並蒂芙蕖出水新翠裳紅袖玉精神半醒半醉秋波裏
愁殺蓮塘蕩槳人
　　　過楊州東闗戲王時彦(二首/)
楊栁青青水岸斜城中初日散啼鴉闗情最是閒桃李
處處春風解放花
髙樓小婦坐吹笙楊栁春風動逺情却笑天涯芳草色
青青常是逐人行
　　　與時彦登岸折棃花口號
一樹繁花開逺田閒來攀折曉風前天涯何處無春色
不遇情人空自憐
　　　題竹贈沈公俌
丹山月出綵鳯舞湘江雨歇蒼龍吟長風萬里楚天碧
一枝髙拂秋雲深
　　　題無為天師畫渭川秋雨圗
朝天初自玉清還鶴氅生凉鳯管閑想見上方揮洒處
雨餘星月滿仙壇
　　　題梅花萬玉圗
大珠小珠千萬斛滿地月明䕶寒玉東風吹(闕/)
憑䦨聴徹南枝曲
　　　題張真人畫竹
䨇成醉後鼔雲璈一夜凉生翠羽毛長空萬里(闕/)
歴歴白榆秋影髙
　　　五馬圗
五王花馬早朝歸侍宴彤廷出禁遲一𣲖玉簫人醉後
芙蓉園裏浴春池
　　　題竹次夏文度韻
種成無數碧琅玕翠羽常含宿雨寒半夜行雲瀟洒過
小窓欹枕夢初殘
　　　詠朱買臣
印佩黄金出帝畿錦衣閭里亦光輝覆盆橋下東流水
曽笑擔柴獨自歸
　　詩餘
　　　舟人竹枝詞(五首/)
妾貎如花朝暮新郎心似水蕩青春相逢好是迴塘路
荷葉深深不見人
門前楊栁岸邊花㡬度逢郎來吃茶日晚莫(闕/)
月明直送到儂家
荷花浦頭春月明問郎何處唱歌聲月明易缺似郎意
花開不斷是儂情
前年糶米上瞿塘今嵗裝鹽過岳陽伴侣相逢終日醉
有錢不似在他鄉
五月瞿塘無客過黄陵廟前春水多但使黄金隨處有
任他湖海足風波
　　夾城八景
　　　夾城夜月
孤月泛江秋露下髙人靜期着佳人夜不來坐轉霜梧
影　吹徹紫鸞簫寶篆烟銷鼎桂子飛香下廣寒銀漢
秋波冷
　　　斗門春漲
驚雪噴髙崖雷響青天曉剛道呉胥駕海來勢壓滄溟
小　滿岸是漁舟撥亂飛春鳥誰信神魚去不留五色
祥雲繞
　　　半道春紅
宿雨漲春流曉日紅千樹㡬度尋芳載酒來自與東風
遇　弱水與桃源有路從教去不見西湖栁萬絲滿地
飛風絮
　　　西山晚翠
斜日照疎簾雨歇青山暮白鳥鳴邉一半開香靄和烟
度　樓上見平湖影隔青林霧吹斷鸞簫興未闌月照
芙蓉露
　　　花圃啼鶯
旭日照芳林鶯囀春風早一片紅雲暗不開無奈春聲
攪　乗興且閒游莫待韶華老隨意飛紅㸃緑苔休着
家童掃
　　　皋亭積雪
積玉映空青蓬島人間近珠樹瑶華滿眼開縹緲仙臺
影　便欲跨青鸞直上三山頂鶴氅披雲㸔下方月白
銀河冷
　　　江橋暮雨
淅瀝帶秋烟兩岸蒹葭響何處漁舟暝未還隔浦聞清
唱　撩亂下枯槎一夜苕溪漲天目應添翠㡬重明日
看晴嶂
　　　白蕩烟村
緑竹繞清流草舎人家逺㡬處牛羊晚下來烟外聞雞
犬　禾稼滿秋原路向桑麻轉簫鼔從教樂社神嵗嵗
常相見
　
　
　
　
　
　
　
　
　
　
　
　
　毅齋集巻四
欽定四庫全書巻
　毅齋集巻五　　　　　　　明　王洪　撰
　　序
　　　序文
六經之文至矣周秦而下子史百氏可以觀其變焉
易之道變書之道治詩之道志禮之道分春秋之道
法孰不以為天下之至文然聖人之心非特為文設
也為天地廓為人道極為萬世學者之凖也故身行
之口宣之䇿書之苞諸天地而彌綸之探諸鬼神而
微顯之叙諸君臣父子夫婦長㓜而惇勅之著諸禮
樂刑政而齊一之稽諸吉凶成敗盛衰而警勵之博
諸鳥獸昆蟲百物而區别之其言之所立其道之所
傳仰乎百世之上昭乎百世之下性而由之者聖求
而復之者賢悖而絶之者愚而人君用之精則王駁
則伯棄之則滅斷斷乎不可易此聖人為天下後世
之心雖不為文而自不能不為文也後之學是者吾
惑焉不求其心而䂓其語言不躬行實踐而支離乎
筆舌斷斷焉惟恐言之不文而去道益逺務博者龎
好竒者譎論髙者誕甚者一切屏去繩墨而譸張之
放情以為髙(闕/)　以為(闕/)騁詐以為功用其衺說曲
知以蔽天下耳目使學者心志喪惑而生民冺然不
見先王之治噫文何其不幸至若是也雖然是非文
之過也為文者之過也為文欲以傳詔後世而其患乃
若是可不慎乎
　　　序書贈呉從善
錢唐呉君從善以書學為給事中以余嘗從事於書也
數有徴於余余媿不能為役則以其所聞而告之曰書
之源古矣至後世而變益盛自科斗之大小篆之𨽻之
行之草怳乎若春夏秋冬之遞遷而君子不能無慨然
世道之感焉秦之先也若蒼頡沮誦史籀程邈徒以作
書名而已至漢杜蔡魏鍾索呉皇象晉王庾隋智永唐
虞歐褚薛顔栁始皆専能書之名至宋米蔡蘇黃而其
變極矣後之學書者固莫能出於是也然自是來數百
年間未嘗聞有升杜鍾之堂入二王之室者豈其資性
皆不及古之人歟將法之不傳後之人莫之能究歟若
夫形聲事意之别偏傍之正波磔努勒之法固有存於
書者矣又豈所謂大匠能誨人以規矩不能使人巧歟
蓋嘗竊以為古人之法具存於書因其法而求其意求
其意而盡其妙則君子宜盡心焉抑亦似吾學者之為
文乎吾學者之為文也聖賢經傳史氏纂記諸子百家
之著述讀焉必究其本涉焉必尋其源咀嚼其菁華吟
詠其音聲鼓舞其節奏别其是非而窮其指歸其為文
也内純而外一含和而守固榮不敢慕乎利禄以汨其
志危不敢懐乎患難以挫其氣華不敢狃乎采色以昏
其神淫不敢溺乎音樂以蕩其守憺乎與天地通肅乎
與神明一超乎宇宙之表而攝之方寸之中邈乎百代
之前而著之瞬息之内於是易之竒書之正詩之温醇
禮之典則春秋之簡嚴史氏之精核諸子之辨博其於
物也天地之逺大日星之昭布山嶽之崇峙江河之奔
放草木之華麗罍洗簠簋之簡質孤子之悲出婦之怨
戰士之剽悍端人之莊重忠義之感激隨其所向各極
其趣蓋從容於法度之中而優游於意態之變於是庶
㡬乎為文之至矣學書之法果異於是否乎今夫農必
勤播五糓之種然後有穫今夫御必習交衢之舞然後
逐水曲上下而無敗而况於書乎雖然是皆所謂藝也
古之君子固有欲學問希聖賢徳澤潤天下名聲顯後
世不屑於此者矣然亦能之足以不朽者又何必待乎
其他哉今聖天子樂天下治平崇尚文學詔天下能書
之士學於禁林嘉㑹之意甚厚而呉君又能卓然以能
書進有名於時則所謂升堂入室者將有在於吾從善
矣從善因吾言而盡其所用心將復有大於是者由是
得焉豈特書也哉
　　　贈御醫陳徳中序
古者聖人立教養民以人之生函隂陽五行之氣内鑿
乎喜怒哀愳愛惡欲外薄乎風寒暑濕燥火不能無病
於心則蠱於目則盲於耳則瞶於手足則廢甚者至戕
其生於是因人血􁁙經絡骨髓隂陽表裏藥物金石草
木鳥獸蟲魚之屬味其甘辛鹹苦性其剛柔燥濕寒熱
臭其芳烈色其青白黄赤而别其倫類等其重輕制其
物宜察乎氣之所感疾之所在隨向而投之如决渠去
穢驅盜出室而保䕶赤子俾盲者明瞶者聰廢者起蠱
者瘉咸復其初而生不害至後世之士如扁鵲和緩者
克精其術亦往往有以濟世史氏從而傳之與功業豪
傑之士同著不朽且録其文次諸六經諸子是豈徒然
也哉蓋聖人之教民之死生所繫如此之重誠不可得
而泯也班固嘗曰醫自倉公以下其學晻昧有病不治
常得中醫然自仲景以來數十百年河間東垣潔古雲
岐之流著論辨明以上逹軒岐之妙學者由是取道焉
則又不可謂天下後世果無其人也吾鄉有陳氏者業
醫六世尤工治目眚之疾至徳中及其弟景中進業益
精用薦來京師遂為太醫院御醫名聞四方今年兵部
尚書方公從子年㓜病目嘗求諸里醫治之弗效求之
邑醫弗效求之郡醫又弗效乃曰京師衆醫之所萃也
宜得其良於是攜至金陵求諸醫之良者春坊中允于
公以陳氏薦治之不數月而愈噫天下固未嘗無難治
之疾亦未嘗無能治之醫以難治之疾或付之庸醫以
能治之醫或置而不問則屢求而屢失若陳氏之善醫
于公之知人可謂兼全而兩得者矣方公謀有以報陳
氏者乃來徴予文予史氏屬也百家衆藝咸得論著况
陳氏醫術其良如此者耶故不辭而贈以言其尚有進
於古之人也乎
　　　夏日文宴詩序
永樂己丑夏浙江都指揮使蔡公合大叅易公翰林檢
討王洪洎學官方外之秀宴於清湖里第風日和美肴
羞維時揖遜獻酬以夀以樂大㕘公嘉是㑹也舉昌言
拜舜禹之句俾諸君子各占韻賦詩而屬洪序之洪竊
惟今聖天子在上徳化宏敷文武效職時和年豐民物
熈鬯二公以方叔山甫之材授藩翰之寄統有浙東西
十一郡之地百萬之衆克宣上恩忠勤並隆兵農咸和
於是仰政教之大成樂休沐之閒暇徴賢合才設是良
宴雍雍揄揚歌咏太平之風洪也以閭里細氓備職詞
苑承恩南歸藐焉末學而齒賔席之次謝過弗暇奚敢
當是子夏任哉雖然抑有不可以不志者宴而有禮不
吳不傲一也加禮末學使後進知勸二也舉詩以訓造
次弗違義三也三善具而咏歌繼之鏘乎金石之奏燦
乎珠貝之列凡在巻者皆可傳而誦也故僣次其詩自
大㕘公以下凡若干首而序以弁之是嵗閏四月廿有
七日翰林檢討王洪序
　　　夾城八景詩序
錢塘山水之勝聞於古尚矣夾城者在郡城之北其一
偽張所築其一故元將楊完者營也今廢地值二城之
間故曰夾城丙午嵗天兵自昱嶺闗下餘杭守將以城
内附郡邑數十萬之衆始得脫去僣偽歸於聖朝沐浴
恩徳上事父母下育妻子生息作業至於今五十餘年
之間嵗時豐登民物滋殖有加於昔而山川之靈亦效
竒獻秀或蒸為卿雲或溢為醴泉鍾於人為賢才同發
舒於光天化日之下蓋山川人物乗國家氣運之盛固
其理然歟洪友夏文度自城中徙居夾城之北隅凡朝
夕之所遊耳目之所及風烟雪月竒偉清秀無不可愛
於是列為八景作詩紀之前禮部郎中王儀之鄉貢進
士張行素處士項伯藏孫孟博皆和之聮為大軸於是
夾城八景遂大傳於時人皆以為數百年之秘至文度
始發之而不知皆由上之恩徳休養生息太平無事至
於如此之盛也噫洪自七八嵗時從大父玉岩公來居
於兹自學至仕三十餘年其於斯景譬如賢知竒俊之
士接膝而莫之省也於此蓋有以見文度之識過於洪
逺矣故為題其端使鄉人觀之而咏歌太平君子固不
可以無作也
　　　送張行素序
錢塘張行素自臨淄幕官中鄉薦㑹試禮部以疾不克
終事將渡河而東歸賦詩别嘗所來往者行素予故人
也善為古文詩歌往往清麗可喜其志銳然欲追古之
作者以顯名於世顧不能自進乃從諸士子羣試於有
司又以疾不得願而去其可慨也歟豈所謂顯晦利鈍
有莫知其然歟將莫之為而為而力有莫能強之者歟
夫君子求其可知者而置其不可知者則知益明盡力
於可致者而不強其所不可致者則行益至由是言之
則行素是行雖可慨也其又有可重者歟是故進退者
事之機也得失者時之㑹也感激者勇之發也曹劌名
將也三北於齊一戰而勝之名聞諸侯匡衡漢碩儒也
屢薦而弗售卒至宰輔是何以然哉彼固有所激也不
然則彼二子者不免三軍之負將而已耳閭巷之小儒
而已耳烏能致逺大乎此所謂屈之而伸損之而益困
而亨晦而明鬱而通大丈夫有志者之所為而非尋常
委堕淺陋自詭以命者之所能至也行素身癯然若不
勝衣言訥然若不出諸口人視之温然儒者也而胸中
所存毅然有莫能禦者負其所學外不求諸人内不失
其守一不如志則攝衣而去畧無㡬微沮衂之色且欲
益勵其志廣其問學必底於成而後已噫是可重也歟
世之所謂士者幸一得志不翅侈然自足不得志則沮
而怠耳其視行素賢否為何如也夫不以嵗之不熟而
輟其耒耜者天下之良農也不以器之不售而廢其規
矩者天下之善工也茍一遇焉所得不既多乎朂哉行
素方當聖明之際豋明選公有志而不成者未之有也
於其行姑以是贈之
　　　送沈景清歸省序
户科給事中沈君景清之請告歸省也始奏之明日翰
林檢討王洪禮部貟外郎孫迪仲約暨諸鄉邦交游者
踵跡更賀其行也又皆出都門外十里飲而送之雨雪
新霽路無浮埃車服濯濯照映道路仲約謂沈君兹行
足為其鄉邦父母榮也屬洪文以張之予惟凡人父母
之育子也㓜而愛長而教恒患其不克成立而賢茍賢
矣又患其不得仕於王朝揚芳邁烈顯庸於清時茍壮
矣又患不得躬目其光華身受其禄養以慰教育期望
之意此人之至情然而克全此者鮮矣厥有教而賢賢
而仕仕而身享其報豈非難得者哉宜乎吾黨之士為
沈氏慶也古之君子固有身都將相食禄萬石出有結
駟之華入有列鼎之奉其心不樂以戚亦有不擇官而
仕其志樂者何則父母在雖小亦足自樂也况沈君於
此其小者固萬萬其樂大者又足以自致者乎沈君賦
性明敏好學而篤行發迹邑庠蜚英太學一旦褎然居
侍從之列揚言王庭珥筆丹陛依日月之清光仰天威
於咫尺今兹承恩而南歸也綵衣髙堂奉觴拜慶禄足
以養之官足以顯之名足以昭之賀聲洋洋盈溢閭里
賢哉沈君兹行真足以為鄉邦父母榮也雖然吾聞君
子之仕榮其身必榮其親榮於一鄉必榮於天下榮於
天下必榮於萬世此忠孝之大者以沈君之材之學而
又加勉焉其患不至哉洪與沈君同學於蓬居先生之
門仲約又其同志者也故於其行喜之最深期之最重
而序之特詳焉
　　　送湛用和序
錢塘湛君用和以明經中進士第擢内江知縣將行友
人庶吉士呉子厚張憲刑科給事中曹徳脩來徴余言
為贈余惟郡國之化自縣令始蓋令於民也甚近近則
易親親則易化顧其政何若耳是故猛可以使民畏未
可以得民心寛可以得民心未可以善其俗語而或悖
之禁而或犯之招而或去之其心未得也沉於利惽於
義呰於徳易於法而懵於教訓其俗未善也是故君子
必教之以孝弟忠信風之以詩書禮樂養之以寛厚和
惠選其賢良而表章之擿其奸獷而芟鋤之存其饑寒
而衣食之時其力役課其耕桑而休息富庶之民於是
乎靖嘉風俗丕和而政治以輯古之所謂良有司亦不
過若是而已而後之為是者吾惑焉汨其本原而䆒其
末流患徳之難循而快於威之易行於是狙之草菅之
斧斤之民噢咻而政益急俗苦窳而教益弛雖良二千
石亦莫之能理此余所以常歎吏之不學而善治或寡
也湛君華年好修且其為人聰惠端謹窮經力學尤潜
心於詩人温柔敦厚之教以是而為政也其將有以得
民之心歟有以善民之俗歟詩曰豈弟君子民之父母
余於湛君是望故以此告之且使夫讀詩書者知所以
為良有司在此而不在彼也
　　　送張愿中序
錢塘張君愿中由進士中髙等為工科給事中未㡬出
判永寧其行也友人李君孟博徴余言為愿中贈永寧
古西南夷之地其山川險惡其民椎結藍縷鳥獸與居
性復愚獷怒則拔劒相刺擊至親戚不顧盖三代所不
治也漢武帝開夜郎畧羌僰久而後得魏晉以降羈縻
弗絶或紛不可治則一舉而殱之不少貸至於天朝威
徳鬯洽無逺弗屇西南諸夷皆俯首面内願出租賦聴
約束奉法度與中國氓等於是因前代制立郡縣置吏
以治亦務安輯之而已然吏或貪暴則雉驚兎逸入山
林險阻晻昧不見蹤跡政用不集而人靡寧嗚呼亦難
矣哉是以君子於斯必知其俗平其政而後可得而理
也昔者太公治齊平易而民歸之班超在西域以寛大
得士卒心因其俗也黄霸守頴川民用不擾諸葛武侯
治蜀南人畏服平其政也於是乎徳以勞徠之和以柔
之威以鎮之寛以待之如是而人不服政不成者未之
有也是故震風撼木不若惠風之煦萬物也鷹鸇搏擊
不若鳯凰出衆鳥馴服也君子強察以為政不若仁厚
之入人深也故林木茂而鳥獸至焉江河深而魚鱉萃
焉君子仁義積而衆庶歸焉易曰信及豚魚豚魚至無
知也信尚能動之而况於人乎張君英材俊學一舉而
為名進士其登崇進顯固將有待然所以宣布上徳嘉
惠夷人使其帖然安樂而政治以興吾於張君之行深
有望也若夫紛更以為能擿拾以為明欲速不逹者此
則瑣瑣者所為余可無告故於其行特以是贈之且冀
其成焉
　　　送柴叔輿知岳州府序
予讀班固書至所傳循吏未嘗不輟而歎息以為漢之
初興蕭張陳平之流智畧輻輳應時出竒以成功名及
天下已定而亷直悃愊之士往往奮起於其間以師帥
郡邑撫摩細民而使怡然安樂於田野鄉邑之間而無
不得分願之歎庶㡬古君子愷悌之風跡其功效與智
謀竒偉立武功輔王業者並傳於不朽何其盛也噫豈
特時之異哉盖應變以智安民以徳固自然之理也今
國家平定四海徳澤涵育休養而生息五六十年聖天
子嘉惠元元尤嚴重守令之選必有所謂奉法循理之
士如古人所傳者卓然出於其間故喜求而樂得之而
凡士之為是職者亦未嘗不以是而致其祝望之意况
時論之尤賢者乎柴公自江西㕘政再入為兵部郎中
今年以薦授岳州知府命下之日湖湘南北之閒為良
二千石者非他人必柴公也公聞之曰車不敢當也然
不敢不勉夫贊政司馬為賢郎官出㕘大藩為賢方牧
又况為是一郡者乎吾知公必卓然無愧於古而不止
於是也故書素所嘗論與士大夫之望者以為公贈慶
其邦人且使凡為守令者視予之言有以重其職
　　　送廣東按察僉事李公之任序
今之所謂執法之官在内曰都察院大理寺在外曰提
刑按察司司之長曰使其次副使又其次僉事也每視
事長與其貳列坐堂上㕘决一道之政凡刑獄重輕官
吏刺舉號令設施憲使曰可副使曰不可副使曰然僉
事曰不然交致其能以共成其政必使刑無不中令無
不善民無不安官無不得其人此盖朝廷設官分職之
盛意然居是任者非才且賢固莫克稱也錢塘李公孟
博由名進士為兵部主事今年冬以賢勞擢授廣東僉
事之職命下之日凡知李公者莫不為公賀既有以為
廣人之慶也來徴予言以贈其行予嘗聞之人有受人
之傭而為之耕者必耨其狼莠養其良苗以底於成茍
怠且肆則必怒而黜之固也苗其如之何哉良苗者百
姓也狼莠者害百姓者也耨之養之按察之職不如是
不足以稱其職况乎嶺海百越之陬地大以逺俗雜乎
夷獠而犀象珍竒之産足以蕩惑心志而可不益慎之
乎今聖天子在上明刑慎獄好生之徳洽於民心日月
之明照乎四海雖在遐荒萬里之逺待之無異畿甸之
閒輦轂之下而李公之居是任也才有以為之識有以
逹之亷有以守之吾知其彰善癉惡樹之風聲卓然為
賢僉事以無負擢任之意也審矣是固足為廣東一道
慶也能無言乎
　　　貞孝堂詩序
御醫趙君彦殊示予雲間張氏貞孝堂詩文一巻凡若
干首予讀而歎曰盛哉何其多也非張氏母子之賢其
何能致若是耶當其夫之亡子之弱也家既危矣非母
能守疇克以立及子既壯而母且老非子能孝疇克以
養世固有冐終天之哀而二其操不克肖似貽羞父母
者宜諸君子之文之美張氏也然吾聞之古者君子之
為文為可傳也言之而不文不傳也文之而非(闕/)　不
傳也察乎古今之變酌乎是非之公燭乎性情之(闕/)而
本乎義理之正凡臣之忠子之孝婦之貞與凡不(闕/)
值變故不失其節者彼不能言吾代之言併其難言者
而盡言焉彼不能傳吾為之傳併其不傳者而盡傳焉
其言之所立其行之所傳仰乎百世之上昭乎百世之
下泰山不足為其髙也江河不足為其深也金石不足
為其堅也而天地之運不足為其久也由是觀之張氏
母子之賢其果有傳哉莊姜之詩孔子所録南陔白華
之什君子惜其闕焉予於是盖為之深歎也故僣序其
文而傳之
　　　送姜潤華序
行出於衆人者惟士為能若吾友姜君潤華其出於衆
者乎潤華以良家子㓜而愿長而敏壯而益和以謹事
父母孝兄弟友愛特厚其季潤英以鄉貢游成均居京
師有年矣潤華嵗來視焉或再至焉觸寒暑冐霜露跋
涉山水之險阻不少憚避其來也視其衣服而凉燠之
察其匱乏而周濟之問其徳業而敦訓之噫吾所謂卓
然出於庸衆之士者非吾潤華者邪吾觀於人友于之
弗戒者多矣貧賤一不省視或富貴得志則煦煦然外
托骨肉私焉以為利不幸而患難掉臂去不顧不翅如
途人然斯人也視吾潤華豈不有媿也哉棠華之詩聖
人所録鶺鴒之喻君子感焉吾於是益重吾潤華也故
於其歸舉以贈之
　　　送營繕所正蔡士新秩滿復任序
營繕周冬官屬也凡國之宫室朝市塗軌經緯興作之
事皆出營繕時序其法以令其屬辨之域以定其位立
之表以識其景準之水以酌其平必才足以任事勤足
以律下智足以守法然後可以訓飭百工仰諭天意成
國之制而大著於後毘陵蔡君士新居是職三年矣其為
人也敦篤而好禮和敏而尚義其施之政也奏功聖天子
嘉能焉計事同寮讓善焉約衆而百工服義焉是故休顯
之聞流扵天朝榮承上㤙日大以著人或問之則曰吾知
盡吾力焉耳吾何能哉雖然吾亦嘗學扵師矣凡吾所營
作也患材之弗良材良矣患用之弗當髙者不可削而庳
也短者不可益而長也棟不可桷也櫨不可柱也而扂不
可臬也用當矣患制之弗善制善矣患力之弗齊且至是
故用之當斯無枉其材者矣制之善斯無楛其器矣用
力齊且至斯無遺其善者矣此吾所學扵師而勉焉者吾
何能哉吾知盡吾力焉耳今年春秩滿天官考其課最
以例復職前浙江僉憲劉公嘉其為人欲有以贈之也
命余為文且道其語若是余嘉其義書此以復之云
　　　送楊教諭序
錢塘楊公遂初為全椒學官翰林庶吉士潘進學中書
舍人葉仲榮前内江知縣湛用和慶學校得師且以余
尤與遂初好也徴文送之余因仰而言曰學校王政之
本師者學校之所由興者也昔太祖皇帝受天命一四
海干戈甫定即崇庠序之教府州縣皆命立學博選俊
秀禮求師儒廪而教之有大學之貢有郷舉之選抜其
賢能列於庶位其為卿輔而尤賢者則求其師而聘之
崇其禮秩擢為侍從六卿以旌其教育之功於是天下
之為學官者靡然知勸矣今皇上表章六經𢎞闡聖學
尤嚴重師儒之選教養益具得人尤多公卿大夫文學
之士彬彬然揄揚鴻猷論薦功徳郁郁然與三代同風
盖上之所以養育與師所以教誨而造就之者其效有
不偶然也夫漢之治盛矣髙帝馬上之習不加意於詩
書至武帝時因董仲舒公孫𢎞之議始立學官置弟子
貟宋以文教治天下至慶歴時始州縣有學雖盛美之
事積久而後成其養士之隆待師之厚未有如我朝之
盛者也然則士君子生於斯時抱其所學卓然為學者
師作成人材以益隆太平之治其任豈不重耶知所以
重則知所以益盡其職以無負教養之意或者以為卑
秩而莫之自振是盖未知盡職也遂初篤學𢎞偉之士
也嘗以周易舉禮部為訓導建安有名甌越之南今兹
陞秩全椒造就之功宜益倍於昔以無媿吾向之所謂
師者也然則吾䣊之士又安得不為全椒之士慶也故
於其行與論其大者盖亦遂初之志也
　　　送楊君遂初還宜興詩序
予㓜時與君同游郡庠善相勸過相規心相敬又相樂
也居三年同領鄉薦既又同試於春官予幸齒俊造之
末備貟行人君懐抱利器不得志出為宜興縣文學自
是别去不得一相見今年以事來朝京師得與君㑹連
衽促席追論往昔甚樂也昔者詩人之思君子也其詩
曰一日不見如三秋兮又曰未見君子憂心忡忡及其
見也則曰既見君子我心則恱又曰既見君子樂且有
儀言得見君子為可樂也今予與君别四三年而得胥
㑹於此叙其平生之歡於旦夕之頃豈天耶人耶宜乎
予樂之而不忘也然樂不久而遽别則凡我夙昔交游
之士又烏可已於言乎故同里蔣良夫合諸顯融賦詩
以贈書在巻軸予竊序而引之亦所以厚人倫懐舊俗
敦乎禮義不悖詩人之㫖也仍繫以詩玉衡指春暮風
日淑以暄驅車城南陌言送夫君還送逺終有别何以
慰離顔沽酒為君飲取琴為君彈彈罷長歎息㑹面誠
所難桃李自成蹊松栢守嵗寒願言崇令徳永矢同心
歡
　　　胡祭酒詩集序
國子祭酒豫章胡公以所著頥菴詩集若干巻示洪俾
為之序洪因作而言曰詩三百篇盛矣五言之作出於
蘇李唐山夫人之歌則駸駸乎雅頌之遺意至於建安
悲壯而激烈君子不能無世變之感及乎齊梁而侈靡
極矣唐詩倡於陳子昻遂有李杜韓栁之盛若宋諸大
儒其精深造詣盖亦可以求其本焉元起於朔漠文制
疏畧至元天歴之間若趙文敏公虞文靖公范文白公
揭文安公亦各鳴一時之盛及其衰也學者以粗豪為
壯以尖新為竒語言纎薄音律惉懘盖自晚唐皆然末
世文弊固其勢之然也聖明混一四海肇復先王之制
興禮立學以風厲學者至於今五十餘年之間政教之
隆並乎三代年糓豐稔民物滋殖四夷賔服瑞應荐至
麒麟騶虞嘉禾芝草之祥日獻月進聖天子方舉唐虞廵
狩之典以宣省風俗懐柔百神施恩惠於萬國公卿大
夫文學之士莫不各奮所長揄揚盛徳鋪張洪休洋洋
乎雅頌之音盈於朝廷而逹於天下當是時公以儒學
徳行由翰林侍讀春坊諭徳為大司成師表四方之士
而文章卓然名於一時盖其所作必欲追蹤古人事核
而喻切辭醇而㫖逺渢乎舂容正大之音可以無媿於
古而公則欿然自視若不足也嗚呼堯舜之盛尚書載
之商周之興詩人頌焉文章有闗於世道尚矣洪與公
同游禁林十有餘年朝夕承公之誨至論古之作者未
嘗不慨然於斯惜乎以洪之昬陋而莫能進也姑序諸
巻端俾觀公之詩者有以發焉
　　　送夏文度序
丈度昔舉進士時洪始束髪挾書册從郡博士受業懵
未有明也當是時文度上春官衣盛服䇿大馬自方伯
及郡縣之長吏咸出餞都門外道路辟易父老觀者莫
不歎譽洪時在諸生之後文度雖不識洪洪竊慕焉後
三年洪忝名薦書列官於朝文度亦仕在外不見者盖
久既而洪歸錢塘文度亦自武昌屏居於家洪因其季
始克與文度游握手笑談予二人者慨然自以為相得
之晚也然文度志氣卓絶尤豪於文辭不以洪之無似
愧不輕而重者多矣永樂七年洪扈從來北京文度以
事遷謫上書闕下聖天子命禮部試其文中優等遂命
復為太學生洪時竊贊頌聖天子天地之徳立賢無方
不遺一介之才退而又賀丈度之遭逢聖明得蒙顯拔
如此當何如報也然不久予别去矣今年復來與文度
㑹於金臺之下竊窺文度學益篤志益厲行益恪噫洪
不見文度久矣何其老而愈成若此也至於感激奮勵
自謂蒙聖天子非常之恩拔之幽微之中置之賢俊之
列雖竭駑鈍不足以報萬一此其志又過常人逺矣當
是時六館之士莫不知其才愛而重之而不知其志如
此也君子之於事業患學之不足學足矣患才之不贍
才贍矣患志之不逺以大今文度若此吾知其造就愈
非人所能測者矣然文度不自以為足也是嵗之十月
將歸省其親謂洪曰子知我者何以贈我洪為文度友
將二十餘年愧無以益其髙逺也故述其舊而告之以
此俾文度益知自重而觀予文者知聖朝之作成人材
而懐學抱志者果足以有為庶知所以自發也
　　　送錢㕘政序
永樂十一年七月二十日詔以兵部郎中錢公述等七
人為福建㕘政及鹽運使之職明日上御奉天殿復詔
進對從容勞問并諭所以為政恤民之意厚賜而遣之
七人者頓首俯伏言臣等駑薄不足以當大任副聖意
不敢不勉又三日陛辭以行同官貟外郎浦城蕭福主
事錢塘周文及諸交游之賢咸餞之都門之外復謁予
禁林曰願有贈也夫今之所謂布政使及㕘政者盖古
方伯之任其大且重可知錢公資幹偉秀而才性明敏
敦重有守而處事周給卓然為羣官稱首今兹任也其
勉焉以善其職以稱所謂重且大者又奚待於予之言
也雖然予嘗觀今之方伯所謂賢者固多見稱於時至
於徴文簿書撓法訟獄厚飾厨傳潦漢之所及百姓利
害休戚之所在漫不加省茍焉以待滿者盖亦有之矣
夫為方伯者茍焉以待滿為郡者茍焉以待滿為縣若
衆職事者茍焉以待滿上下交相茍如吾民何聖天子
所以加惠元元超擢屬任其意果若是乎若使為方伯
者勉焉以善其職為郡若縣者勉焉以善其職為衆職
事者勉焉以善其職政底於治民獲其所庶㡬乎有以
稱上之意然所以致此者則自賢方伯始也夫一介之
士窮處草茅之中布衣韋帶幸遭逢聖明位任方岳端
居廟堂之上表率數千里之地而不思所以勉焉可乎不
可也世固有才而不得位者矣亦有得其位而才不足
以有為者得其位而才又足以為之予之所以望於錢
公者豈有量哉予於是而知錢公能善其職者也賢方
伯者也於是為之文也
　　　㑹試録後序
國家之盛必觀乎賢才之衆多唐虞之治萬邦咸寧必
曰野無遺賢而濟濟多士文王之所以寧也巻阿之詩
召康公誦成王福禄土宇之廣矣必申之以藹藹王多
吉士而嘉樂君子宜民宜人受禄於天者盖有取於百
辟卿士之不懈於位焉夫臣子祝頌君上之福禄可謂
至矣然必歸於得賢之盛盖賢才有繫於天下國家者
其重如此然必聖人在位樂育而造就之然後有以成
焉惟我太祖髙皇帝受天命一海内武功既成興禮立
學教育天下之士經術以造之師長以訓之廩餼以養
之衣冠以表之及才之成則科目以登之爵禄以榮之
由是四方萬里海隅徼塞之外莫不有學絃誦之聲溢
於郡邑而文學賢能之士彬彬乎盛矣皇上纘承鴻業
撫綏萬方益𢎞仁義道徳之化崇奬儒術作成士類政
教昭明民物康阜而和氣充洽騶虞嘉禾醴泉甘露之
祥日獻月進仁厚之麟游於郊藪盖軼乎三代而過之
矣然明詔屢頒賓興賢能蒐舉遺逸必欲得天下之賢
才以隆萬世太平之基盖養之也厚教之也詳取之也
周而用之也重宜乎得人之盛有加於昔乃永樂十三
年春二月天下鄉貢之士㑹試於北京者三干人而與
選者得三百五十人焉盖自設科以來未有盛於兹者
也然則士生斯時遭逢聖明得蒙造就如此又豈不為
榮幸也歟雖然余聞之古之賢才所以異於人者以所
行無愧於所學也惟諸士子必思所以自勵益懋其學
卓然若古人施諸事業上忠乎君而下潤乎生民榮於
當時而傳於不朽庶無負於選擢之盛意俾天下之士
亦景慕而興起焉不亦美哉洪欽承聖恩忝預校文之
列樂頌國家得人之盛而尤為諸士子勸也謹以是為
㑹試録序其尚勉哉
　　　鯨波萬里圗序
三代封域西不盡流沙南不盡衡山東不盡東海北不
盡恒山蠻夷荒服不及以政皇明受天命舉三代所無
之天下一統而有之逺夷君長自古所不能致者莫不
朝覲率職時節致水土百物日獻月貢不絶於道路朝
廷加恩懐柔遣使鎮撫之馬跡所及樓艣所至賦政宣
徳如東西郡縣何盛也永樂三年吾鄉林叔旻氏以醫
從使者航海至倭國踰年而後歸遂圗其山川所歴以
誌一時之盛時出而玩焉凡江海之浩洋島嶼之迥絶
波濤之薄潏魚蝦水獸烟帆雲樹蠻檣賈舶出沒於海
潮洶涌𣺌茫之間者儼乎如在眉睫之下雖工人所不
能及者亦可意想而目覩也夫一草一木可以見天地
化育之功斯圗雖細而聖朝徳化之大亦庶㡬於是見
之而叔旻以郷里布衣卓然能揚芳於萬里之外其志
亦可壯也故為識之
　　　送柴僉事之任序
以侍從近臣出治方岳宣聖天子之法以糾正乎郡吏
千里之内仰其風采而畏其威嚴率其表儀而聴其號
召君子之仕至於是其可謂榮且重矣以榮且重必有
以稱之然非公明仁厚有莫能為者泊乎無私物至而
應茍有舉焉不吐不茹斯可謂公矣在邇知逺人莫能
欺奸無遁情幽隠畢逹斯可謂明矣父之如恐傷師之
如恐亡去其貪殘而拯其顛連通其壅塞而逹其分願
斯可謂仁矣信能如是則千里之内枉者皆將有以正
矣寃者皆將有以伸矣貪者皆將有以化矣暴者皆將
有以戢矣逺方小邑幽細之民皆將有以安其所矣推
是以往有大於是者亦足以為也舉之非公也察之非
明也撫之非仁也雖乘田委吏有不可為者况所謂榮
且重者乎呉興柴公景春由給事中秩滿擢任湖廣按
察僉事其友中書舎人鮑君應文榮其行也求余言贈
之夫贈之為言增也柴公寛厚明敏珥筆殿廷克舉其
職攝政京兆郡民安之以是材也居是職也固不待予
之增者然余與公同仕於朝又夙有鄉里之好於是行也
嘉鮑君贈人之義而知柴公為一道之福也故以是贈之
　　　送蔣知縣序
余嘗以為守令之於民非獨勢論之也衣食撫育有親
之愛訓誨策勵有師之教勤以振惰威以挫惡惠以周
匱是故政教之成也事不煩而風俗美民樂其治而不
厭去也挽之而欲留久也思之而不忘而君子亦遂書
之簡策傳之後世為長民者之勸豈徒然哉余嘗觀古
傳記所謂賢守令者其設施布置非有甚髙難行之事
其才知亦君子之所可及然後世鮮稱焉者豈果無其
人邪彼能盡心此不能盡心焉耳此余所以嘗慨然於
此也錢唐蔣公文惠以南豐令丁内艱今年起復改知
南康蔣公余同年友也始以才薦知江陰再遷南豐皆
有惠政可稱道今茲起復而来也江陰之民遇于途者皆
曰吾賢父母也南豐之士仕於朝者曰吾賢令長也噫
是何以致此於人邪盖其為人疏通而有守敦篤而不
滯通儒術而精吏事逹民隱而惠下人所謂卓然盡心
者是宜致此而不難也以江陰南豐之為政如此益知
公之為南康尤有加於前時也余無似忝官於朝聞郡
縣守令之有政績者未嘗不樂道其政而歆艷之况余
同年而交厚也耶故於其去也尤欲其勉而大之心無
愧於古之人也故為之序
　　　送董孟聲序
余始與孟聲同為郡邑博士弟子朝夕相見輒以經史
相質問婆娑嬉遊有足樂者後余忝仕於朝孟聲亦以
進士官四方不見者久今季夏獲遇於北京握手相勞
追論嚮時事多可笑者於是二十有餘年矣向時孟聲
容貌白晳為人恂恂和易與人交温然久而愈可敬慕
今叩其學浩然無所不窺察其為人益加於往時逺甚
於是吾又甚自愧也嵗之八月孟聲復拜建陽校官之
命將治裝而南凡與孟聲游者莫不為建陽士子得師
之慶况余又相知之深者耶夫校官位雖不加於州縣
之吏其道固甚重也彼州縣之吏茍善其職施不過一
州一縣而止耳若夫身而率之正其徳論而宣之明其
道作而振之成其材譬之深山大谷楩柟杞梓惟用者
取焉其效不亦大乎由此觀之則凡為建陽士子者宜
何如其慶也抑吾聞建陽當甌越之交宻邇崇安劒津
其間多名山水幽深遼閴寛間之地亦有如昔時隠君
子者乎孟聲講授之暇倘得其人而與之游吾固不獨
為士子慶又將以是為吾孟聲慶也孟聲行矣他日有
得北歸以告我請執鞭而從事焉
　　　送江西右布政使于克恭之任序
古者建侯樹牧以承化宣徳阜康兆民肆惟聖朝稽古
建官惟賢惟能用列庶位而外牧藩之任尤重於昔永
樂十六年四月詔以刑部郎中于公為江西右布政使
朝之大夫士暨凡交游莫不為江右得人之慶其行也
祖而送之車馬溢路觀者歎息大丈夫遭遇聖朝致位
如是誠可謂不負所志矣然予嘗觀古之君子抱其魁
偉卓絶之才欲超出世俗勒名當時昭勛業於天下後
世恒患弗遇其時遇其時矣患弗獲用獲用矣患弗重且
大重且大矣又患弗克負荷而有瘝職之譏于公早以文
學起家振鐸郡庠為良師儒升秩執法為才御史侍講
春坊為賢宫僚載遷秋官為能郎中夫為師儒也良斯
知所以為教矣為御史也才斯知所以用法矣為官僚
也賢斯知所以事上矣為郎中也能斯知所以賦政矣
事上恭為教勤用法審賦政均以是出任一面之重卓
然為賢方伯豈虛也哉宜乎命下之日吾䣊之士莫不
彈冠而相慶也昔者申伯出治於謝尹吉甫作詩送之
其詩曰四國于蕃四方于宣又曰申伯之徳柔恵且直
以見宣王任賢使能致中興王業之盛著之大雅萬世
誦咏余無似幸忝朝署之末于公斯行仰頌聖天子用
賢之明且欲公流功名於無窮也竊取詩人之義為序
以贈並以致祝望之意焉同邑王洪序
　　　送沈副使秩滿序
錢塘沈均仲聲為北京庫官秩滿將上政於吏部其鄉
之仕於朝者前浙江按察僉事劉必榮刑部郎中方杲
主事朱勤楊勉兵部主事周文監察御史周建中書舎
人葉臻錢博朱暉王賓衛經歴祝祐翰林庶吉士潘勤
冠帶舉人萬完太學生朱斡扈從來北京喜其為人與
之游又樂其政之有成也屬洪為文贈之洪曰君子之
職也盡心焉耳矣昔者孔子為乗田曰牛羊長而已矣
為委吏曰㑹計當而已矣夫委吏乗田卑吏牛羊㑹計
細事孔子大聖也以孔子之大聖行卑吏之細事宜若
不數數然者必曰㑹計當焉牛羊長焉其小者如此况
其大者有不盡心矣乎故曰我戰則克祭則受福後之
君子其不及孔子也益逺矣或仕而卑職則鮮事其事
曰我非是材人亦將曰彼非是材噫洪嘗觀之矣未有
舉千鈞而不能舉儋石者小者之不足大者之有餘天
下無是理也直不能盡其心焉耳政之患莫大於不盡
心盡其心者任大且重雖材不足猶克舉焉不然雖小
且易亦僨焉而已矣洪聞仲聲自授官以來期嵗之間
凡金帛泉布百貸器用之出入簿書之㑹計頓置之方
畧寸較而銖察之曰燥者不可蠧也濕者不可腐也盈
者不可損也人問之則曰無負兹職而已吾非他求也
嗟夫使職如仲聲者皆若是政其有不舉者乎朝廷設
官制禄待天下之賢俊黜陟之明賞罰之公足以砥礪
而懲勸若仲聲之才其有不進而升者乎進而不止勤
而益勵洪知其將無不至焉也洪亦與仲聲同里閈今
來北京始識於數千里外觀其温温謙讓亷敏而勤事
宜其克稱其職如此也以仲聲之稱職如此益知洪之
罷輭者有不可以不勉也故樂為道之而贈以言
　　　送沈大使之任序
今之逓運使盖周禮大司徒稍人之職掌州邑車船徒
役之數而治其政凡内外賓客往來及財貨之出納於
官者至則督其徒役飭其舟車以待上之所命州邑長
吏嵗書其勞而殿最之其為任盖亦重也夫道路轉輸
與夫勞來賓客皆三代為政之先務然所以旁逹四方
輪運輻輳往復萬里若在朝夕亦豈非得其人而然與
不然吾見滯而廢事者多矣錢塘沈仲聲氏北京筦庫
秩滿擢鄱陽遞運所大使仲聲余友也為人修潔通敏
而和謹可喜其為筦庫也夙夜小心綜理詳密日謙謙
焉從賢大夫求所以自益者雖位不加崇而休聞益著
今兹往也咸以為仲聲之才有可以至逺且大而沉鬰
若是夫職無大小惟稱之為貴茍稱矣雖小榮也不然
秪益所以為愧耳由是而觀之若仲聲之才其不至於
逺且大者吾未之信也古之君子有自微職而至於華
顯者矣在仲聲(闕/)　　　　　　吉買舟而南凡與仲
聲游者咸追而餞之(闕/)　　　故贈之以言
　　　送瓊臺雲君之官交阯序
聖天子受天明命君(闕/)　國提封之廣聲教之大極日
月所出入惟安南盜臣黎季犛懐虐無道罔畏天憲戕
其主竊位毒痡生民以俶擾我南鄙億兆面内並告無
辜聖天子命大將率熊羆之士征鼔横徂水陸並進霆
震彗掃天兵所至罔不披靡遂敗其徒衆墟其城邑縳
黎氏父子闕下於是立方伯守令一如内制遴選英俊
往蒞其土以撫以輯於是瓊臺雲君以太學生被選往
官其土夫交阯之民苦黎氏久矣今幸出湯火沐浴膏
澤子之往也其可不體上所以止暴撫新之意乎盖惟
亷則無欲靜則無擾寅而嚴則人愛且畏循良愛恵而悍
者不得肆能若是其可謂不負所任使矣雲君竭志好
學温厚而有斷今之行吾知其能有為也為序以送之
　　　送武功某君之呉縣令序
姑蘇為三呉望郡呉縣其壯邑也稻梁絲帛之富足以
供京師而轉給於他州其民亦樂於自足力穡工賈有
常業吏易以治去年時雨為戾三呉郡縣水今年又水
髙下沮洳地無所出百姓告病聖天子軫念東南之民
遣一二重臣往捴治之髙其隄防遏其横潰洩其汙塞
而東注之海又除其一切繇稅廪其尤貧不能存者既
復選賢守令以字之於是武功某君為呉縣焉濱行太
學生某徴予言為贈予竊以為民未病易治也既病而
未甚亦易治也然不可以不慎譬猶強壯之人一旦有
疾良醫者謹而䕶調之袪其外邪養其正氣則不勞而
病去不然則或至於甚而不可救然則君之往其可不
慎也時而存之寛而濟之勤而輯之撫摩之衣食之身
歴其艱難延見其父老究其利病而遷就之俾居者不
匱來者如歸泰然不知患之及已此盖聖天子欽卹之
至意而君所宜行者也果能是吾民其有瘳矣君始以
太學才俊為浙江僉憲仁而有威繼為太平令有恵愛
在民予同官蕭君嘗稱之今之行吾知其能為也故以
是贈之
　　　贈李士文序
世之醫務於髙者馳思𤣥逺議論枝蔓而罕切於用朴
者膠守古人成法而莫知變通是二者皆過也夫人以
五臟六腑耳目手足百骸之身或(闕/)　　或勞於形或
傷於情性固不能以無疾其強弱虛實表裏寒熱之感
不可勝窮也死生之候變於頃刻不可勝測也欲以一
定之法槩之不已難乎又其甚者不權緩急輕重盜已
入室方且欲修其房闥壮其門户揖讓談論而退之噫
其不至傷也盖亦幸而已矣昔漢文謂張釋之曰卑之
無甚髙論恐迂逺之無當於事也盖藥不必同也期以
中病而已矣政不必泥也期以適治而已矣不然雖談
天之衍彫龍之奭亦何益於用哉呉郡李士文氏其先
世以醫名於郡中至士文益精其業凡農軒岐伯伊尹
之書與夫漢唐以來名醫之述作無不究心求極其指
趣嘗以為河間得醫之權學者不逹或失之過東垣得
醫之正學者不逹或失之迂以故視人之疾攻補汗下
咸求其中振危而起廢既退無矜容無倦色恂恂然言
若不出諸口是果有以異於人者矣由是被薦登於太
醫而良醫之名一日隱然聞於京師及扈從來北京而
人趨士文者益衆夫京師賢才百藝之所集而士文卓
然若此豈虛得也哉今年余友監察御史呉憲章氏得
疾甚劇衆醫莫治士文獨能起之顧金帛不足謝也乃
求予文以為贈余言何足為輕重哉然予因士文之醫
有悟其大者而世之業是術者或因予言有所發也故
書以贈之
　
　
　
　
　
　
　
　
　毅齋集巻五
欽定四庫全書巻
　毅齋集巻六　　　　　　　明　王洪　撰
　　記
　　　正心堂記
有為軒岐之學者曰劉氏均美署其居藥之室曰正心
他日王子過之以久要也揖之而問曰子何以正其心
乎子之門痁者瘍者厲者痛而呻吟者憊而扶持者肩
踵相接也日應之不暇子又何以正其心乎將因是而
欲正人之心乎抑無乃為是名而欲求吾君子之說乎
吾聞之古之君子義理明徹道徳成就己之心正矣又
推以正天下人之心其逺且大者又足以正千萬世人
之心皋稷伊傅得時行道上正其君而澤下加於生民
政治以成天下以寧物莫不遂其性此之謂正天下人
之心者也徳足以相天地之不逮道足以擴前聖之未
發行之於身宣之於口筆之於簡册使日月星辰風雨
霜露寒暑凡所謂天之道者無不順其行山川草木鳥
獸凡所謂地之道者無不獲其寧君臣父子夫婦長幼
朋友至於禮樂刑政凡所謂人之道者無不合其序上
焉者有所守下焉者有所法而邪妄怪異之說不得肆
於其間不惟當今為然至後世亦然不惟後世為然至
千萬世亦莫不然此惟孔孟能之所謂正千萬世人之
心者也正天下人之心者有功於天下者也正千萬世
人之心者有功於千萬世者也噫後之學者己之心且
不正而暇正人心乎哉均美蹙然曰此非吾之所能及
也瞽者失相而徒行則顛弱而效烏獲鮮不折脇者幸
度吾所能而誨焉王子曰子好醫予得以醫而論之目
之明耳之聰四肢之和固也或明而昏或聰而聵或和
而戾是孰使之然哉邪氣害之耳吾心之本然有甚於
彼所以失其正者亦豈有他哉私欲害之耳非禮之色
足以惑吾目非禮之音足以惑吾耳非禮之利足以惑
吾志非禮之念足以惑吾心是皆吾之邪氣也不治則
肆下絶則萌相因於無窮而心益病矣於兹有人焉感
風而末疾不治將廢子以為治之乎抑坐而視之乎有
手足之疾知所以治之而不知所以治其心焉謂之智
可乎是故君子一正心而萬事理矣心一不正事皆無
可為者況欲任人死生之託哉昔者梓慶削鐻若神百
里奚養牛而牛肥亦内有以正其心故也子果欲正是
心也得吾說而充大之聖賢之道亦奚用他求為哉是
在此矣均美起而謝曰是皆吾所當服膺者請書之為
正心堂記
　　　逰西山記
吾郡多佳山水最勝者曰西山西山多名刹最勝者曰
三天竺寺距郡城不半舍逺永樂己丑予請告歸覲友
人孫孟博金士傑謂予兹山之遊不易屢也乃相與策
蹇從隸僕由北郭循湖堤折旋而西上寳石山登浮屠
氏之塔羣山屛列湖水鏡淨雲光倒埀萬象在下而漁
人釣艇往往若鳬鶩出沒烟波浩𣺌間逺而益微僅見
其影東望羅刹江若匹練新濯遙接海色茫然無窮而
吾郡城正值湖江之間委蛇曲折左右映帶屋宇鱗次
樹木雲蓊佳氣鬱鬱盡在眉睫之下行未甚逺便得殊
景益健逺興又西行二三里拜岳鄂王廟周旋墓下古
木離立悵然者久之又西經行春橋逾集慶蘭若始至
飛來峰下地誌稱虎林山而浮屠異傳以為西域靈鷲
小朶峯飛來者蓋西山第一佳處也其髙不逾五六十
丈岩石嵬怪特異若犢駭若隼立若豹躍若虎踞若蛇
逝若棋置劍植衡從偃仰益玩益竒上多異木木幹筆
直枝葉碧色不假土壤根出石外冬夏常鬱然丹葩翠
蕤蒙蔓聯絡種種殊異不可名狀其下巖洞若曲室玲
瓏相通中外鑿僧佛像泉自石脈出滴石上作鏗然鳴
隱隠出洞久而始散有寺在山趾曰靈隱有亭曰冷泉
洞經其下始出沸激久乃徐流白礫布底坦然平瑩祓
石漱波爽澈毛骨又西行不二里許至下天竺寺住持
伯珪上人具禮邀欵遂同入上天竺石路夷潔蒼松兩
行若翠羽蓋列左右人行緑隂中清風徐來暑日不爍
遇古春名宿洎鼐上人茶話久之薄暮還宿伯珪所入
天香室觴小朶軒脫帽坐石壁下林壑隂翳萬籟岑寂
蒼然暮色自逺而至山風飄颻徐動林木響應溪谷間
以幽鳥其韻益逺令人蕭然有忘世之志明旦由故逕
東還顧瞻白雲横亘四山北峯浮圖上出其半日影照
映茸茸如白綿可掲而取也噫予遊四海久矣嶽之秀
者泰岱衡華水之巨者洞庭彭蠡而名刹髙士僧勝未
有若吾郡俱美者宜吾徒樂而忘歸也先遊之一日大
雨如澍孟博士傑與予懼不克遂予亦慨然賦詩有不
妨三日雨一為淨山川之句及是天宇朗霽山水増秀
草木亦津津然若有喜色而迎者咸謂殆非偶然不可
以不記也故書之同遊者予弟淵執役者黄郎阿總也
約而不至者張懋昇秀才也是嵗閏四月一日也
　　　悠然閣記
黙菴辯上人浮屠氏之秀者主鎮江報恩寺嘗於寺之
東偏得亢爽地若干畝乃相度面勢築重屋其上青山
上屏江水下縆風泉之清泠巘崿之秀拔雲煙月露之
往來汀華野草漁舟沙鳥之出沒隱見逺延邇挹咸赴
席下時憑而俯仰焉則泠然音者與耳會淵然光者與
目會虚而通者與心會豁然而爽朗者與神㑹浩兮𣺌
兮忽兮若薄光景駕灝氣遊於埃壒之外不知有人間
世也於是命曰悠然閣來求予記浮屠氏之教一切割
去聲色滋味與世累絶枯槁淡泊而玩心於虚廓泬寥
之間蓋其教然也而世之學是者吾惑焉湫隘之與遊
倘蕩之與習甚者鼔禍福之說而鬼神之其中囂然其
外閧然倥倥然擾擾然偬偬然尚復能悠然也耶噫予
於是知默菴賢於其徒甚逺也況鎮江畿内大郡扼南
北之衝富水陸之饒壯麗侈盛澒耳溢目默菴獨能淡
然自守屹立無所動豈不誠賢乎哉嗟夫人之常情往
往酣於利欲而病於淡漠狃乎擾躁而急於妄求至有
役形勢之門拔來報往中炎而外擾茫然失守而不知
所終觀此盍知所以自處矣是為記
　　　慈節堂記
吾郡張氏有賢母吳自幼柔懿恪恭為父母所鍾愛長
擇所宜歸于安理先生諱以仁克配君子以孝以睦生
二子長曰輿次曰輅女二人初先生以推擇吏都督府
禄入甚儉母持以勤約不使其夫以匱乏顧慮先生嘗
曰吾所以終始㢘白不毫髮愧者吾内蓋有助也及先
生卒無斗石之積無丈尺之庇以一寡婦人提數弱子
千里外辛勤來歸誓死不再二從親戚僦屋晝夜紡績
敎二女縫紉為給食飲具訓二子從賢師友讀書問學
少怠則悲泣以戒二子亦自感奮長皆有所成就洪武
中輿以秀才舉為刑部主事一年卒輅徙居錢塘城東
三十里槎瀆之滸築室以奉母母時老矣而康彊無恙
輅旦夕率諸子拜堂下具甘旨愉愉怡怡士大夫與輅
遊者造輅必再拜為母夀黎陽貞晦貢先生郡大儒也
嘗登堂見母歎曰非是母不克成是子可謂無愧於人
母婦者遂題其堂曰慈節由是事大傳播滿一郡人耳
目當是時凡為父母者莫不欲其子之如母也為夫者
莫不欲其婦之如母也為子者莫不欲其所生如母也
嗚呼若母者豈非賢哉古之人富貴利達蔑蔑不傳者
不可屢數而衞莊姜魯母師者以閨門婦人取之於經
載之史氏豈不以其行義足為世勸耶嗚呼若母者其
足為世勸信也故子記而傳之輿字行中輅字行素今
以儒顯云
　　　春意堂記
金華王原祥氏寓居龍河之上業醫養親而名其堂曰
春意因前禮部郎中王公儀之求予為記久未有以復
也天台徴士鄭仲厚復為之數數焉吾嘗觀於天地之
間角者鬛者羽者甲者茁者葩者至夥也及夫陰陽泰
和生意充達則胎者孕卵者㲉蠕者動風者化茁者萌
葩者花其出之也若或推焉其茂之也若或濯焉熙熙
乎各得其天而莫知其然者皆是春之為也是故君子
觀天之道因天之行以之養物以之治身以之長生何
以知其然也君明臣良上讓下順四夷和寧萬物蕃遂
福禄荐臻災沴滅息此天下之春也父子慈孝夫婦和
敬長幼順序宗族輯睦此一家之春也心志和平血氣
鬯達膚革充美容貌恱懌此一身之春也書所謂黎民
時雍若堯舜之治者天下之春也詩所謂兄弟旣翕和
樂且耽若漢之萬石君者一家之春也禮所謂和順積
中英華發外若孟氏之晬面盎背者一身之春也天下
之春聖人之治至矣一家之春君子或庶幾焉吾聞原
祥惇厚愷弟尤用力於岐扁之術其惠之所及潰敗而
振起呻吟而謳歌枯槁而潤澤閨門之間雍雍怡怡蓋
庶乎無愧名堂之義而又勉焉若不足者吾是以嘉其
為人也吾是以為之言也
　　　思全堂記
凡物不能必其皆全茍欲求其皆全則其全者鮮矣驊
騮駃騠天下之健足也一日而千里至守閭户不若三
尺之獒櫟社之樹枵然尺寸之用無當也養生者取焉
君子烏乎求其全哉夜明之光微見蜚蟲不煜於晝六
月之暑可以鑠金石焦土山不行於冬至於地尤大者
苞陰陽運化育東南下而淵焉聖至於孔子賢至於顔
子天下之至者也栖栖諸侯年不加於中人是全也聖
賢獨奈之何哉聖賢非不欲全也雖聖賢亦無如之何
也以聖且賢無如之何而吾皆欲有以全之不滋惑乎
雖然自其外者而觀之固鮮能全也自其内者而觀之
固無不全也金石之礐然松栢之鬱然可以觀其大者
矣是故天之所以與我者耳目口鼻手足百骸全乎其
形也仁義禮智信全乎其性也聖賢也者非有所増也
愚不肖也者非有所損也孟子曰鷄鳴而起孳孳為善
經曰夙興夜寐無忝爾所生嗟乎聖賢所以夙興而孜
孜者以求全乎此也全乎此則彼不能全者固不足容
心於其間也非獨不足容心於其間亦不足以累吾之
全也已吾嘗怪夫後之學者多舎其在我而究心於外
噫亦終弊而已矣予友李士文好學之士也慎言制行
期不倍於古人懇然自勉日求所未至嘗名其藏修之
室曰思全而求益於予予竊嘉其志尤懼其昧於所用
力也故為之記使由予前之說而置其不可全者由予
後之說而勉其可全者庶乎異於世之學者也或曰士
文儒而醫醫以十全為上此則士文所飫聞者予亦不
得而瀆告之也
　　　清風樓記
鶴城金文鼎氏居京師闤闠中有樓焉甚爽塏也其友
中書舍人王孟端嘗過而登之酒酣為寫墨竹四壁濃
者澹者風而翛然者雨而蒼然者抑欝而怒拔者歘然
雲烟晦冥而神蚪蒼鸞為之飛舞迅躍於空曠有無之
間者何其竒也孟端顧而喜之以為得意有風洒然自
逺而至孟端與文鼎復相與披襟而當之曰爽哉兹風
何若是之快也昔者曽晳得之而歌列子得之冷然莊
周得之而逍遙鵾鵬得之而遊於圖南萬里之外其樂
豈異是耶宜名兹樓曰清風使後之登者有以知吾二
人之樂如此然吾二人樂之深者亦非他人所能知也
雖然不可以不記則來求言於予予戱而語之曰子以
為兹風之來也無意耶抑有意耶以為無意也子何樂
之深也以為有意也則風固不可詰而問也今夫風茫
乎發於太虚飄乎逺來而悠悠乎播於無垠著於物則
翏然也颯然也薄於人則暢然也豁然也今兹樓尋丈
之外埃壒湫如而吾孟端與文鼎之樂如此其興之所
適亦有莫知其然而然邪古君子不可作矣如可作也
其將與二君子相視於忘言之表而一囅然也耶嗟乎
君子身不膠於境故其身常舒心不役於物故其心常
泰動與和氣遊靜與神明居雖有兹風無不樂也雖無
兹風亦無不樂也如是則㡬於道矣孟端志意髙逸文
鼎恬澹而好學於予言也當益有以求之
　　　甘泉草堂記
孫公彦莊家錢塘城北十里里中有泉焉平地仰出泓
瑩而甘冽舊傳飲者多壽故名其里為甘泉孫公擇其
旁亢爽地為草堂居之外山水明秀田疇膏沃林泉池
沼之幽閴禽魚之游泳竹樹芙蕖菱芡四時花卉之映
蔚足以出囂氛而逺湫隘俯仰左右無不可樂錢塘於
東南江海之際都㑹之地也城郭之壯山川之麗民庶
之盛物貨之富四方賔客之所輻輳富者往往盛姬妾
飾樓榭美衣服車馬而豪勢者足以光寵交游聳動都
邑而聲華四方非不可樂也公當是時有二子長曰孟
博以詩書餘力廢舉亦旣累百金之業仲約以進士授
禮部員外郎燁然為五品清官名動朝著公方且脫去
塵事遊神逺跡於名利之外林泉為鄉雲物為朋逍遙
無為而享夫優游之樂家食者訓於民生不易禔身宜
敦在官者訓於爵禄之難持而夙夜之不可怠也豈非
賢哉嗟夫人生多欲欲則不足不足則無所不至爪角
未壯而欲鬭羽翼未長而欲飛文彩未成而欲彰甚至
溺潢潦而欲潡滄海之波附蕭艾而欲掩蘭茝之氣投
險抵巇而欲覬意外之福壯而不羞老不知止卒之觸
機䧟阱而不悟豈不悲哉由是觀之孫公誠可謂賢也
已予自幼遊公之門與其二子善於斯堂也見公之德
不獨善其身又有以裕子孫而警世俗也故樂為道焉
　　　桂林書舍記
吾鄉陳氏子鏞年少而好學嘗築室於居之左命之曰
桂林書舎其尊人士貞甫欲有以訓鏞也來京師蘄予
文記之昔者先王造士不過詩書禮樂至吾孔子刪述
立訓道始大著然六經之外諸弟子記而筆者可數也
當是時子夏學詩商瞿學易曽子學孝經以大賢絶人
之資各求一義不茍務多以求勝是故傳聖道而為諸
侯師漢時諸儒董仲舒髙堂生之流經學亦各守家法
雖得失殊致其善者足以禆教化而立政事未聞有他
學也嗟乎孰知後之世書日益多而學者遂茍也哉予
觀史漢以後藝文經籍志所載及崇文四庫書目計諸
子雜家之籍視六經奚啻千百書可謂多於古矣而卒
鮮有能過古人者此其故何也吾嘗求之矣紛雜之擾
也異說之害也名利之溺也欲速之病也夫以其欲速
之心而研逺大之㫖以名利之志而究道徳之趣以紛
擾之見而求純一之歸以異說之偽而文正道之實好
多以為博務新以為竒而去道益逺此予所以嘗慨然
痛乎此也故余為學書無不好也而非聖之訓不敢觀
焉恐其惑吾志也新異之說粲然若春葩在目而不敢
玩焉恐其蕩吾守也一義未明不敢他求一事未熟不
敢他務恐吾得之之不固也經以本之傳以達之義以
精之誠以一之優游以道之此予所以勉勉而不怠也
然自省學以來今十餘年矣道不加明而學益荒落心
未嘗不自愧然則鏞年少於予而材質過予逺甚可不
益自勵哉古之人固有容貌不揚門地不髙名位不尊
而徳造乎聖賢之隆學妙乎天人之際道高一時而法
埀萬世亦惟學而已矣故君子欲大有為非學不可以
鏞英敏之資漸進於此譬如千里之馬始出於門而航
海之舟始鼔柁也愈進而愈逺耳予視鏞忝同道而先
進者故於斯室嘉鏞之好學又懼其惑於他岐而不克
專也特於是告之俾掲諸楣間而日省觀焉
　　　林泉書舍記
君子所以異於人者非其才之敏也非其名之髙也非
其進之驟也在培之而已漢賈生弱冠入京師慨然論
天下之事上干萬乗之主名動邦國及欲更張漢制大
臣不說卒沮以死豈其才之不敏名之不高而進之不
驟哉不能培之而已耳是故君子欲大有為必大其抱
負相時而動然後可以就大事方其養髙林泉遜志問
學靜觀萬物之理察乎古今之變深思天下之故精之
心神之微體之於躬而達之人事之著本大而末茂材
完而器周然後出為世用推吾已能而治其未能施吾
已明而開其未明英聲偉績燁然足以名當今而傳後
世蓋滿而後發故不窮時至而後為故不勞才徳備而
後用故人服而功施博此自然之理也莊周曰水之積
也不厚則負大舟也無力豈虚言也哉予友李君子華
自少有大志讀書餘杭山中築室以居扁之曰林泉書
舍謝絶人事篤志問學期有為於世由是貢之邑庠升
之成均遂擢侍從掌帝之制者十有餘年出為僉憲風
紀用清再佐方伯庶政克舉國號重器人推老成敦大
光明與時偕進豈吾所謂培之而能若是者耶千尋之
木上撓雲霄深谷之冰至於盈尺非一日之積李君推
是往也孰能禦之也哉余也無似問學未成即僥倖升
斗之禄憧憧逐逐漠無寸進安得不因李君益知自愧
也故不辭記之且用自朂焉
　　　志學齋記
洗馬姚君友直余同年友也嘗為余道其姻沃氏子士
賢者年甚少質甚美志氣甚端慤平居趣向不一屑外
事惟讀書問學暇則從賢士大夫講明辨難切磋浸灌
増益其所未至以為若可進於道者而題其讀書之室
曰志學間祈余一言余於道槩未有聞也雖嘗學之而
物攻其外氣撓乎内不能進而顧退者多矣又烏能言
乎不能言之而强言之其果有益於彼乎雖然天下若
是其大士若是其衆好學者千百不一二見則予雖不
能也又烏得已於言乎君子之學自旋辟唯諾至於盡
心知性而至於命學之序也自孟子子思曽子顔子至
於孔子周公文王禹湯堯舜聖賢之學之至者也其人
亡其書存其理具於吾心吾讀其書可以知其人吾求
其心可以得其理然而無志不可成也有志而不篤不
可成也道譬則路也志譬則馬也道譬則海也志譬則
舟也莫大於海莫逺於路其至之者舟與馬之力也故
曰志篤則定定則久久則通通則明明則神學何往而
不成也哉然則士賢其尚勉於此也雖然吾又有告焉
吾嘗浮大江泝巴水瞿峽之口篙師舟工一力並進僅
及其半或怠一失手則頃刻直下數十百里學者難進
易退也亦若是士賢又可不惕然於此乎天之生人愚
者常多智者常少愚者不能學智者不肯學或學又怠
以中止此予所以嘗慨然於世之人也夫得天之美質
而不學者是自棄也學而中止者是自畫也教人而不
忠告以道者是自欺也予豈敢欺士賢顧士賢之端敏
有可至於逺且大者故以是告之其果有取乎抑其無
取乎姚君曰子之言是也遂書為記
　　　　三餘齋記
錢塘張先生彦常隠居城北十里有田數十畮屋數楹
書數百巻務農讀書而名其齋曰三餘今年餘八十問
學益力顧自以少遭亂離莫克遂其志及逢聖明幸有
以自奮而且老矣懼終無以自見以傳示子孫乃因其
子壻朱廷暉氏求予為記予惟昔者元末兵亂張㓂據
有吳越擅爵禄士椎埋屠販乘勢僥倖拖金紫盛輿馬
傲然自肆而迂懦茍且之士則髙巾寛衣攘竊文字日
走髙門求升斗之禄當是時先生耳目聰明筋力强健
議論英敏一俯就之無不得志而先生漠然不屑也天
朝龍興褒舉巖穴有司親勸之駕有志之士莫不舒意
振氣仰日月之清光慶風雲之嘉㑹攀鱗附翼以成功
名而先生方以老自佚獨為太平幸民自樂於畎畝東
望湖江西望天目雲煙之巻舒波濤之洶歘峯巒之峻
抜彈琴賦詩超然有髙世之志昔者君子隱居磵谷不
忘其樂其詩曰考槃在澗碩人之寛獨寐寤言永矢弗
諼至老而自警也其詩曰借曰未知亦聿旣髦今先生
隠居學道至老不倦庶幾古君子之風足以髙世俗而
傳子孫矣予於先生為里後生嘗欲見之而不可得然
吾錢塘多名山水長川大谷有道之士多隱於其間先
生或與之遊予又敢因先生而請問焉於是乎記
　　　思親堂記
鴻臚司賔署丞楊思敬嘗悼其親弗逮養也作堂名之
曰思親以識不忘少師壽椿公為賦詩一章以美之復
俾洪記其事洪觀古之君子幸其親之存也雖飲水啜
菽怡怡愉愉而不厭不幸而不逮則雖富且貴結駟連
騎衣被文繡將終身戚之不能一朝以樂夫富貴人之
所樂也文繡人之所樂也車馬人之所樂也而君子不
樂焉獨何心哉誠以其所以奉吾身者欲以奉親之身
有莫可得也所以樂吾志者欲以樂親之志有莫可得
也嗟乎有吾親而後有吾身有吾身而後有吾妻孥吾
親之不得而吾與妻孥樂焉獨安乎哉是故風木之感
蓼莪之哀終天而莫釋而孝子孜孜愛日如不足者其
不以此夫今思敬以英妙之年遭逢聖明獲有禄位旣
富而貴宜可以自樂而不忘其親如是其亦孝矣哉雖
然洪聞之君子之孝莫大乎顯親非義無為也非禮無
行也上忠乎君而下以善其身雖不克養也其不慰親
於地下乎蓋飲食口體可以娯親於一時而立身揚名
足以顯親於不朽此則孝思之大者洪於是竊有望於
思敬也洪與思敬同官於朝且稔重夀椿公好古樂道
與人以善又烏可以無言乎是為記
　　　惜隂齋記
前年春予歸錢塘鄉里俊秀之好學者多從余遊有于
生慶者年最少質美性恪沈厚而聰敏總角挾冊日夕
諷誦數千百言亹亹不少怠予竊視而竒之今年來朝
京師則峩冠脩衣容貌頎然問其學益進予於是不獨
竒生且加重也旣數日將還復揖予請曰某昔者承教
於先生祛陋䇿堕俾從事於學今幸走千里之外獲聆
謦欬之末音以行役之靡間而不得久也將辭先生而
南旋竊願有請某比者嘗卜學宫之右築不腆之室日
夕讀書其中願先生賜之名以文誨之俾某盡心焉斯
先生之賜大矣予弗獲辭則題其齋曰惜陰而重告之
曰生知古之君子所以為學者乎志氣髙爽資體豐偉
非以其美也萬石千駟非以其富也秉璧曵紱非以其
貴也是故學必足以盡天下之理徳必足以極天下之
大言焉而世法之行焉而世則之充於一身達於天下
而傳于萬世此豈偶然也哉蓋其志也恪故其學也篤
其功也深故其效也逺揚子雲曰堯舜禹湯汲汲仲尼
皇皇亦是志也而况其他者乎於兹有人焉言聖人之
言行聖人之行守之以至誠加之以不息謂之曰非聖
人吾不信也言賢人之言行賢人之行守之以至誠加
之以不息謂之曰非賢人吾不信也生不見夫田乎一
日不耕則蕪穢生矣蕪穢生則飢餒且至然非君子之
所重也一日不學則明者昏通者塞而賢者愚矣可不
畏哉昔者長沙桓公嘗以勤勵自克光輔王室澤流子
孫英聲偉績至於今不滅況學乎聖賢其進而不止也
又孰能禦哉生其志乎其逺且大者而加不息焉予之
望也詩曰髙山仰止景行行止請以是勉生拜手曰敢
不夙夜勉從祝規予於是知生之學果將有成也遂為
之記
　　　清白堂記
春坊右庶子兼翰林侍講楊公嘗銘其所居曰清白蓋
取漢太尉震之言然公之以是名堂也日念而不忘凡
士大夫能言者必徴文以發之不鄙余亦屬為記余惟
國家臣一四海萬方底寧朝廷清明風俗淳厚而登選
賢良褒顯行義如恐不及閎偉卓犖懐才抱徳之士負
其有為之志雲蒸風従與時而奮如公者尤以儒學顯
名於時卓然立名節欲追古之君子而與之並何其盛
也公建安人也建安自王師平定五十餘年公以儒生
奮迹東南數千里外策名甲科遂位光顯入則論思廟
廊出則扈從輦轂黼黻獻納光被恩寵誠可謂千古非
常之榮遇而公尤寅畏小心不敢怠豫外絶莫夜之交
内嚴朝夕之節一心營職期無忝於上命不徒律諸已
必欲傳諸後不徒名於今必欲及於古此其志又可量
也哉昔者太尉以清徳直節毅然欲折羣邪而安宗社
志雖不就卒守以忠其功烈可謂偉然然以公觀之所
以輔嘉運而承厚恩固非太尉比也又何其幸歟故余
嘗謂世之治也君子相尚以徳相勉以義相守以信視
彼亂名實行汙鄙者若鷹鸇逐鳥雀不少置焉是故政成
而功立及其衰也反是如太尉者是已然太尉沒迨今
千有餘年其聲光氣烈人仰望之如青天白日不可狎
玩余以是益知君子所以傳子孫名後世者在此而不
在彼然非卓然有志不能自立立在篤篤在不已雖貫
金石通神明可也而況於後世哉韋布之士平居坐讀
書史莫不知重名節而恥汚鄙及得志有愧於此者多
矣此尤可歎夫然則公誠可謂卓然有志君子者已余
與公同業儒學又忝為同僚於斯堂也嘉公遭逢聖明
敦勵行義而樂為天下之士道也故為之書且以自勵
焉
　　　萬木圖記
故處士楊公達卿隱居建安山水之間力本樂善敦俗
而好施嘗值嵗飢里中人乏食公欲濟之又懼以為名
也喟然歎曰嵗飢難時也濟人美名也方衆所囏急吾
獨得美名焉亦安所處此顧指所居大􁀙山語人曰若
為我種樹我償若粟於是貧者咸趨之受粟而去其種
否多寡公蓋弗計也久之鬱然成林其林則以為道路
杠梁之用與里人貧無居死無以為葬者為之室屋棺
槨而不以私且命子孫世守焉噫其可謂厚徳君子者
乎方其出粟時或勸公質劑而貸之人人得其濟可以
為惠我受其息可以益富公不應旣而曰公欲蘄效於
㝠㝠耶公則曰非吾之所敢知也夫視人之患若已有
之閔焉推其有餘而拯不足茍有仁心者能之至於仰
不敢期報於天俯不求名於人則雖古之君子猶或難
焉若處士之潛徳如此其視古人又何如耶公歿已久
鄉人多思慕之今其孫勉仁由進士起家累官春坊庶
子兼翰林侍講光被恩遇及其羣從兄弟皆以文學政
事顯名朝著之間於此又可以見天所以報處士幽潛
之徳雖久而必騐愈逺而益盛而凡為善者可以無怠
也勉仁孝弟敦敏永惟公所以啓燾後人者如此其厚
謹摭其實繪為萬木圖以示後人俾知所自益懋其善
以傳於永久可謂賢子孫哉嗟夫天於善人雖積於隠
微行於窮鄉逺邑始若不可知然終必大顯此天人感
應自然之理若其效之或遺者固其善之不足者也今
山木日益以茂楊氏子孫日益以蕃尚引而勿替焉其
盛也庸有旣耶予也幸承先世遺澤遭逢聖明獲有禄
位恒懼失守以忝先徳勉仁斯圖觀之未嘗不惕然自
勵況楊氏子孫其可不益自勉耶故為之記以告來者
蓋亦勉仁之志也
　　　　思逺堂記
嚴陵朱氏其先與考亭同出恭院之後世為令族詩書
禮義之習至於今不絶豈非賢者之遺澤所傳者遠哉
有名諕字文理者蓋其逺從孫也幼孤克孝其母篤志
於問學由國子生擢後軍行都督府都事仕旣貴顯益
好學不怠恒以為幸出賢者之裔毫髪不謹不能無忝
於先德於是名其所居之堂曰思逺以識其志來求文
於予予因作而言曰美矣哉子之志乎誠不可以他求
也閭巷之士身居環堵之中行不出百里之内茍有志
也聞世有君子者雖千里之外必求而學焉又其大者
聞古之君子雖千載之上必求而學焉是故非有平生
之識鄉里之舊世族之懿也而其志如此可不謂之賢
哉昔者孔子歿百有餘年孟子學乎孔子而推明之又
千有五百餘年舂陵周子河南程子新安朱子者出學
乎孟子以達乎孔氏之道今去朱子又二百餘年矣其
言之所立其行之所著其道之所傳學者仰而宗之猶
水之必舟陸之必車室之必户方圓者必以規矩舍是
非所以學也而況其子孫者乎是故能以其所以立身
者立身斯善乎其身矣能以其所以事君者事君斯忠
乎君矣能以其所以治民者治民斯安乎民矣賢能致
之子孫或不能守之此無如之何也若夫學為大賢卓
然立於天地之間達有以爲窮有以守上光祖宗而下
傳於子孫此誠在我而由人哉今子賢者之裔固加於
人多矣而偉然六尺之軀玉潤而山立幸逢聖明之隆
光被恩寵列官於朝著之間足以顯親揚名而尤志於
逺且大者予知其非獨為賢子孫蓋亦其所志有未可
量也孟子所謂孰能禦之者將不在於此耶故為之記
使後之人茍有志如文理者亦知勉乎此也
　　　黄山書舍記
黄山距餘杭廿里近東面苕溪望之拳然蔚然蓋山之
小而秀者盛氏公行居之自其先世雅尚儒術築館於
山之陽蓄古書延名師以訓其子姓扁曰黄山書舎至
公行尤大而新之間因友人蔣伯昻自山中走臨安來
徴言予亦頗有志讀書者因不辭而為之言曰道之大
原出於天具於人心而筆於古聖賢之書所以闡天人
之理序事物之宜明古今之變其說大且博必讀焉而
後知知焉而後能行是故行之於父子而親於君臣而
義於夫婦長幼朋友而别而序而信於酬酢事變語黙
而宜其推於天下國家也粹而王駁而霸絶之而亡特
在人用心何如耳故孔子曰仁者見之謂之仁知者見
之謂之知又曰不學禮無以立不學詩無以言嗚呼書
蓋不可不讀也如是今觀公行氏富而好禮其先考彦
道嘗牧山東有惠在人至今而思之公行又能率厥祖
訓孝親敬兄而宗族翕如人無間言兹非讀書之效乎
雖然予又有告公行也自孔子之徒沒異端蜂起老莊
之誕佛氏之怪申韓之慘刻皆蟊賊正道而惑人心公
行讀書其尚謹於是哉若夫覽山水之秀風物之美而
寫情寓懷於烟雲月露崖谷杳㝠出沒之間公行必自
得之予不復贅然蔣君亦好學不倦者也故記其事亦
因以告焉
　　　樂靜齋記
錢塘馮士方名其讀書之室曰樂靜因友人朱廷暉來
京師徴記且致其言曰某不敏從事於學久矣顧自謂
生於天下蕃富之地居四通五達之衢目乎靡曼耳乎
窈眇憧憧乎車馬之往來昔者子夏處此猶交戰於胸
中久而後勝況某方剛之年血氣未定者耶此所以日
夕自疚恒懼學不克究流於外物而莫之止也幸有以
敎之余遂為之言曰若是乎士方有志於學也是無他
在專其心而已矣今使二人讀書問學其一人聰敏而
不進者必其不專者也其一人朴魯而成者必專者也
故心專則靜靜則通通則明明則神學何往而不可成
也哉宋人有學為車者其師授以規矩之數攻斵之法
三年而不成其人翻然省曰奚為不成也於是澡雪其
精神齋沐其身心絶其外務辭其師友去而之山林之
中相材而為之目不敢辨乎色耳不敢留乎聲心不敢
存乎喜怒湛然寂然與神明會無何而車成師驚其妙
而天下之工以為神是豈有他道哉亦專而已矣天下
之事未有不專而能成者而況於學耶嗟乎天之生物
萬萬不同而我欲盡其理古之聖賢甚髙且遠而我欲
與之並方且一入一出欲以鹵莽之功収萬全之效此
余所以嘗歎世之不善學者也今士方年妙質美而篤
志問學去其紛華以樂夫靜又求余言以益之其賢於
人逺矣異日問學大成至師驚而人服余亦將承下風
而請教焉
　　　慈夀堂記
太學生錢塘王庭孟揚作堂養其母氏名之曰慈壽今
年來京師求余為記且泣而言曰庭昔者先人以鄉貢
進士教授池之郡學是時庭始十嵗不幸先人捐館舎
庭母僅有一廛之室㷀㷀獨立以養其舅姑旣又以庭
先人之業不可以墜也命庭入郡庠讀書問學今幸濫
竽鄉薦入太學從諸英俊之後永惟陟岵之悲昊天罔
極猶幸母氏之康彊朝夕得以養也幸有以敎之予曰
子之志其可哀也已夫父母俱存獲盡孝養此君子之
願也若夫奮學立身以顯其親德足以榮之禄足以養
之名足以昭之使父母身見其成而躬享其報此君子
之尤願者也然而有不可必得焉者古之人蓋有之矣
曽子不云乎吾及親仕三釜而心樂後仕楚得尊官禄
三千鍾吾心悲夫仕至於尊官禄至於千鍾可以少樂
而親之不逮祗足以増無窮之悲焉耳然曽子學為大
賢名著後世雖不克養父母一時而傳之不泯由今而
觀之可不謂之大孝矣乎後之人若曽子之悲者有矣
其有卓然若曽子之學與行者乎今子以聰明之資遭
逢聖朝策名太學仰師聖賢可以成徳業振勵才志可
以取名宦果如是也母雖老矣尚康强無恙足以樂子
之成父雖不逮而不朽之名亦得囅然於地下矣此蓋
子父母之望也予敢以是解子之悲且持歸以壽而母
可乎孟揚曰敢不蚤夜服膺先生之言遂以為記
　　　鶴溪書舍記
毘陵為京輔望郡而山水佳者曰鶴溪鶴溪之民族盛
而良者曰梁氏其子弟敏而好問學者曰宗仁宗仁之
先蓋宋少師汝嘉之後其尊人闇先生嘗仕知餘杭今
退休好禮而善教宗仁雖宦家子脫去紈綺習篤志問
學交賢大夫士磨礲浸灌以益其有而又雅好山水之
適不啻好奕者之於碁好飲者之於酒好愽者之於梟
盧也㑹今聖天子以四方太平埀意制度禮文之事開
中秘召天下儒士脩永樂大典宗仁遂以儒薦入館閣
余時承乏禁林竊好其為人締交焉校讐之暇嘗為吾
道鶴溪之勝曰溪去吾邑西南二十五里地接丹陽桂
仙鄉之丁橋世傳以為丁令威化鶴之所故名其源出
於勾曲之山東達於江澄源縈迴若籀篆狀西有塘曰
杏塘東曰梅村清陂經其北滆湖南瀦焉溪水之所逕
也吾築舍溪上中置書數千百巻旦夕率子弟誦讀少
暇即扁舟命朋而浮游焉當其得意興酣詠歌徜徉浩
視霄壤之外林泉雲月若固有也孰知身之至此哉此
吾所以雖去而不忍忘也聞命工人存其崖略幸為我
記焉余曰若是乎子之樂於彼也古之君子必有所處
然後有以出必有所學然後有以仕故窮有所守而達
足以有為也子處有素矣遭時清明簉跡賢俊方將鳳
鳴鵬摶揚英振烈顯名於天下俾他日功就名遂懸車
而歸幅巾杖履逍遙是溪之上光輝山川赫然為毘陵
故事豈不偉哉余又以是祝之也故列其事以記
　　　成趣軒記
予始讀晉書竊怪何曽王戎以盛名卿相當晉室多故
士習侈誕不克正已格物少振頹靡而貪得黷貨銖稱
寸較戚戚若負販無斯須寧及觀陶潛詩見其超曠踔
絶舂容怡愉視已窮達一不足以累其心靜而詠之令
人消去渣滓悠然釋然不知天之高地之廣萬物之衆
何其快也然後知曽輩之達有不如潛之窮而孔子所
謂鄙夫而與沂上之詠歎者蓋有以也歟且當潛時天
下多事栖栖栗里柴桑之間衣食不給非潛之賢不能
一日堪使其得志固亦去何曽輩萬萬也不然使生偶
盛隆讀書耕田為一太平民移其登髙臨流之詞而繼
擊壤康衢之遺風又豈不幸耶予又悲潛雖賢而時之
不遇也然則異潛之時而同其趣者尤不足幸也耶若
今金君是已君衢之開化人也衢為浙東名郡開化為
壯邑人物蕃富山水佳勝君尤得其勝者而居之髙山
在前鬱鬱蒼翠朝夕有竒態不可竟溪水遶舍泓瑩迴
屋如玉虹然霞氣下屬彩碧滉漾可愛於是面山俯溪
圃其爽沃屋其清曠蒔菊若干本為庭實題曰成趣而
日渉焉撫濁醪揮素琴嗅落英之芬芳盻庭柯之葱鬱
外無勞其形内無擾其心俯仰宇宙無不可樂興趣所
至不知視靖節又何如也搢紳之士莫不髙君之趣著
為聲詩以興以詠而予與其子同遊禁林間以記見屬
予固有感於此也然予亦遭時竊禄無所禆補則於此
非特感之而且重有警也故為記書二通一以遺金君
一以自觀焉
　　　文㑹軒記
學不可以無友久矣資質之美得諸天者耳問學講習
之益必得諸人焉語之難明也求之難通也誦之難識
也此不得之天者也質非不敏學非不力而淺陋拘曲
不足自致於昭曠之道此不得於人者也得諸天者吾
幸或有之得諸人者吾又可怠乎哉昔者衞武公年九
十餘猶拳拳取友曰無謂我老髦而弃我至周公孔子
尤世所謂大聖人者執䞇吐握恐恐然惟懼失天下之
士而孔子謂自吾得子路惡言不入於耳自吾得回門
人益親而以學之不講為憂是二聖人者豈以是誇美
也誠以不如是不足以充其天之所至云爾不得於天
而得於人猶可少進不得於天又不得於人而曰吾有
以成其學者不旣妄矣乎錢塘揺(闕/)　　敦厚明敏以
毛氏詩舉禮部為句容學師嘗名其誦讀之所曰文會
日與賢士大夫及郡弟子講學于兹理有所未明藝有
所未習汲汲以求不肯頃刻舎去居三年搖君學益富
道益明而弟子之敏者進怠者勤而拘僻者知所以自
廣於是搖君不獨有以充其天之所至且有以資諸人
矣余昔嘗造搖君延予兹軒以記見屬久之數以書速
曰子終不可以無言也余學踈且陋方見譏於大方之
家而搖君求言如此其急其好學尚友可知矣曽子曰
尊其所聞則髙明矣行其所知則光大矣余以是知搖
君之學髙大光明有不可量也故以是記之且以告同
志者焉
　
　毅齋集卷六
欽定四庫全書巻
毅齋集巻七　　　　　　　　明　王洪　撰
　　雜著
　　　學訓
學之道何如哉所以學為人之理也人之生也有耳目
口鼻手足焉有君臣焉有父子焉有夫婦長幼朋友焉
有衣服飲食居處出入動靜之節焉有萬事萬物古今
之變焉是故必學而後盡學乎仁所以為父子學乎義
所以為君臣學乎信所以為朋友學乎禮所以為長幼
夫婦之别衣服飲食居處出入動靜之節學乎智所以
為事物古今之變始而士終而聖始而人終而天始而
成一身終而濟天下而為後世法此人之至學之至也
黄帝堯舜禹湯文武大聖人也亦必由學化是故黄帝
學於大真堯學於君疇舜學於務成昭禹學於西王國
湯學於戚子伯文王學於鉸時子斯武王學於郭叔至孔
子尤賢乎堯舜者亦曰我非生而知之者又曰我學不
厭而敎不倦也當時弟子若顔冉曽閔仲由子貢之徒
皆去親戚墳墓不逺數千里而受業於其門困窮而不
怨患難而不去嗚呼彼數聖賢者其生質之異或一邑
而一人或一國而一人或天下而一人或數千百嵗而
一人甚者亘古今而一人者也而學猶若是況於後之
人哉後之人其不及古之聖賢也亦逺矣而好學者尠
非特不學也而且好異焉孟子云今天下不之楊則之
墨作於其心害於其事作於其事害於其政此言異學
之害也故捭闔為儀秦詭誕為龍衍慘刻為申韓放蕩
為老莊無父無君為楊墨學者不幸一入於彼其學益
深其害益甚嗚呼古之聖人蓋亦知其患至若是矣故
不獨自學又必使天下後世有所凖以學言必為之經
行必為之制推所以為君臣者為之朝覲聘問燕享之
制推所以為父子者為之生養死葬祭祀宗廟之制推
所以為夫婦朋友者為之婚姻交際之制井田以養之
庠序以教之詩書六藝以文之干戚以武之樂以歌之
鄉舉里選以興之榎楚以威之頒之有司行之天下著
之簡册而傳之萬世聖人豈茍為是强吾後世以學哉
無非使吾盡所以為人者而極其至焉耳王制曰析言
破律亂名改作執左道以亂政殺作滛聲異服竒技竒
器以疑衆殺行偽而堅言偽而辨學非而博順非而澤
以疑衆殺假於鬼神時日卜筮以疑衆殺詩曰戎狄是
膺荆舒是懲是數者皆足以亂學故其法若是其嚴且
重也今夫人耳目聰明手足完具一闕焉為廢人故人
而不學視之猶無目也聞之猶無耳也施之猶無四體
也揚子雲所謂無憂而如禽也彼學異端者尤甚焉譬
之聾瞽之人加以狂惑之疾也斯學也行之天下使天
下學者聾瞽而狂惑行之後世使後世學者聾瞽而狂
惑行之千萬世使千萬世學者聾瞽而狂惑噫何其酷
也公卿大夫世所謂貴也賁育世所謂勇也陶朱猗頓
世所謂富也不公卿大夫而貴不陶朱猗頓而富不賁
育而勇以𦕈𦕈之身卓然與天地聖賢並傳曰惟天下
至誠為能盡其性能盡其性則能盡人之性能盡人之
性則能盡物之性能盡物之性則可以贊天地之化育
可以賛天地之化育則可以與天地參矣此學之極也
此吾所以為學也非所謂異端之學也嗚呼學者其學
於彼乎其學於此乎然則學聖賢宜如何曰存則求其
人亡則求其書言其言行其行心其心日俛焉以求至
其庶乎可也作學訓
　　　泊槎䖏説
郡人有儒而隱者曰張行素氏嘗扁其所居曰泊槎處
或曰其地即槎瀆故云或曰槎水上浮木幸脫斧斤風
波之患泊於此無所用而壽行素蓋自況爾皆非知行
素者天之生物必有以用之或大或小或貴或賤或壽
或否不失所以用幸也若無用而夀則朽壤土石皆是
遯世而誕者所云君子又奚取焉今夫天地至大物也
日月麗之而明四時隨之而序萬物由之而生周天三
百六十五度四分度之一日月所會分為十二次布算
而求之則晦明寒暑盈縮禪續之序如畫一可知千百
嵗於頃刻何則天地日月亦有所泊也草木泊於陵阜
鳥獸泊於山林魚龍泊於江湖物亦有所泊也而況於
人乎況於君子乎然而知者鮮矣海其貪心而淵其私
謀隴其競奔而湍其躁急以驚濤為安流也以天塹為
杯沼也以漏舟為艅艎之艦也逐逐乎汎汎乎突沒於
不測以求幸於萬一嗚呼危哉其極也求山溪幸存之
餘槎而不可得也惟君子不然泊其心於聖賢泊其學
於道徳仁義泊其言語動靜於禮泊其窮達休咎壽夭
於命用之則泊功名以濟天下否則泊其身於泬寥寂
寞之境以大其才以安其身以無求於世廓乎無憂浩
乎自守護乎外患不能攖也行素之意其在此乎其不
在此乎顧予又何足以知之也古之君子隠不失道故
足以自善出不違時故足以有為於天下行素方當聖
世之隆吾知不終泊於此矣譎怪之論儒者所不道屬
宗兄儀之之命書此為行素贈且以諗儀之尚有以教
我哉
　　　愚訥生傳
愚訥生者姓陳氏字(闕/)　　錢塘富家子性敦敏不妄
(闕/)　　　於貨殖嘗視物價髙下操其竒贏而時出納
之四方名商賈莫不趣陳氏數年致貲數萬以富名里
中年㡬四十忽慨然曰是不足溷我也盡弃平日所業
從道士學老子清靜之法不輕接世俗嘗自誦曰性本
真也而巧者鑿之道本靜也而誕者亂之遂自號愚訥
生云當是時生所居當東南都會商賈寳貨所走集甌
越之竹木三吳之榖帛齊魯燕趙之魚鹽棗栗川蜀閩
廣江海珠璣犀象玳瑁瑰竒之物海匯山積里中子弟
率三五従合日求利便地羅肆張席軟辭媚容潤色其
醜贗以鈎致四方之客其母十金則子百金其母百金
則子千金不一二年起家為富人乗堅策肥創樓榭取
婢妾豪强閭里間人稱以為賢若生者其才足為此萬
萬而一旦舎去若將凂已者豈吾所謂知道者非耶孔
子曰道不同不相為謀富貴如可求雖執鞭之士吾亦
為之如不可求從吾所好豈生之謂耶今年五十餘矣
見道益髙卓為方外名士云王洪曰洪家嚴君樂道肥
遯抗節髙一世非其士不友然獨喜愚訥生嘗與論道
德之旨頗有所得也昔者史遷著書若賣漿相馬之儈
皆列之著名後世況如生者秉志髙尚足以訓戒貪鄙
而使之湮沒不可也故為之傳焉
　　　王孟端小傳
孟端諱紱常之無錫人自少志氣髙逸讀書工古歌詩
嘗北遊江淮浮黄河踰太行出鴈門往來晉代之間周
覽形勝輒感慨弔古徘徊不能去一時聞人慕其名爭
延致之及觀其氣貌瓌岸議論踔勵益加器重久之不
樂歸江南隱居九龍山中詠左太冲詩曰何必絲與竹
山水有清音若將有終焉之志自號曰九龍山人永樂
中有以能書薦者入翰林擢為中書舍人嘗自以蒙
上厚恩抜自山澤與羣賢並位職任書札媿不能報稱
慨然曰書必如古人庶可名世傳後報萬分一於是知
孟端非徒隱者固將有以見諸世也尤工畫山水竹石
每酒酣對賔客著黄冠服意氣傲然伸紙攘袂揮筆洒
洒竒怪跌宕不可名狀畫已徐吟五字詩蕭然有風人
之致然不可意者雖豪貴不肯與就之至閉門不納人
問之曰丈夫在所處輕者茍且如此重者將何以哉士
益以此髙之平居急朋友好賔客不計家有無然是是
非非不茍隨俗俯仰雖見嫉惡不顧丙申春正月卧病
北京寓舎朋友日問致醫藥疾革語所知者曰生死如
夜旦所貴此心不昧耳奄然而逝年五十有五君子惜
之錢塘王洪曰始予遊四方聞江湖間稱孟端名籍甚
及識孟端觀其為人乃知得此聲豈虛哉孟端以布衣
薄遊無所遇晚以能薦遂登青雲顯名侍從間可謂遭
逢其時至負其藝能非其人不與跡其志殆不可以勢
利動哉世多稱其才莫知其中有卓然者吾是以為之
傳焉
　　　書袁太常輓詩集後
予友尚寳少卿袁忠徹旣刻其先君子太常公之詩曰
栁庄集者復録朝之公卿大夫與凡四方名士所以哀
輓公者詩若文輯為一巻將附諸集後以傳予獲覽觀
焉於是知公之不可及也昔者漢髙帝之隠芒碭老父
知其貴不可言唐太宗龍鳯之姿天日之表濟世安民
定於儒生之所論予未嘗不歎其智識之神竒二帝旣
貴五錢之奉讜言之益皆有報之彼二子者姓名曽不
少見於後世予又為之歎息而不已何哉豈二子者髙
蹈不可得而見歟抑二帝莫之省也今太常公以𢎞識
奥學簡於聖明推明天人啓廸大命播揚鴻休微言通
神明至忠翊邦國疇咨舊徳擢丞奉常没而不忘遂登
九列恩昭於制書功被於樂石光耀舄奕施於無窮予
於是又歎夫古人不能得者公皆得之又何其盛也夫
帝王之真非常人之所能識如彼二子者可謂非常之
士矣然上寵遇莫加焉卒至姓名泯沒而無聞可勝歎
哉此予所以榮公遭遇聖明至如此之盛者有非偶然
因以知夫天下之士非必其能自為材皆由乎上之用
不用焉也公内嚴明而外和易事上忠恪而樂與人為
善大雅之作追配古人卓越之操屹然不可狎玩由是
益知公之不可及者又非獨其識鑑之精也嗚呼古之
君子有得於上或不得於下有得於身或不得於子孫
若公者可謂備具予故竊叙諸作者之末併及公之為
人俾後之觀斯文者仰聖明所以嘉遇公之恩因想公
之平生將慨然慕公欲從之遊而不可得而忠徹之孝
於其親由是而益顯也夫
　　　題柴䖏士小傳後
洪嘗觀郭代公范丞相賻葬麥舟之事未嘗不慨然髙
其節義以謂他日宰輔天下之志固見於此今觀前史
官蘇伯衡所傳吾鄉處士柴公義急死友力舉其三喪
而葬之蓋無愧於古人而又有難者使其得志果可測
也耶憶洪幼時嘗從㑹稽胡先生學先生與公友甚善
也日相過從洪獲執杖屨従旁侍公數數勉洪以逺大
至今言猶在耳也嗚呼古人去之千百年聞其髙風尚
足感動況獲親炙仰其聲光氣澤也耶然洪聞古人傳
在史册者往往功業偉煜若公泯迹田野迄不沾一命
而名著史官傳世不朽豈不以公行義若是髙耶今公
仲子車與洪為同門友為兵部主事日益光大所謂盛
德有後其又果然耶洪蓋於斯騐之也故謹識其事樂
為鄉人勸焉
　　　氷雪軒銘(有序/)
春坊諭徳兼翰林侍講金公幼孜嘗名其燕休之所曰
冰雪交遊文學之士以為幼孜清白之志如此咸頌而
美之此豈知幼孜之深者乎夫至清物莫之撓至白物
莫之汚斯固足以自立矣若夫不撓不汚而其利澤所
及舉物莫能加焉者不尤其大者乎仲冬之月天地旣
肅寒氣益壯洪河之流可以運車馬而凡雨於上者莫
不皎然而凝矣然是時有司謹取而藏之以備宗廟祭
祀之禮以待賓客宴享之用以濟陰陽之所不及雨雪
時(闕/)　則士大夫相與慶於朝廷商賈樂於市肆而隴
畝之民不翅獲珠玉於田野道途之間而妻慶其夫子
賀其父黄髪之叟三尺之童相視懽忻恱而忭舞於是
陰陽以和風雨以時草木以遂百榖以成災沴以消長
幼以寧敎化以興古所謂寅亮燮理者於此可覩其效
而窮理君子欲知天徳之妙亦可以求其端焉然則幼
孜之志果能盡知之乎幼孜以英邁茂實之姿遭逢聖
明光被恩寵出入金馬玉堂之間𢎞偉之學清卓之操
周時用而厲庸俗至於絲綸睿謨宣揚上之恩徳必欲
上之軼古初而下潤乎萬物自勉焉而若不足吾於此
審有以知幼孜之大者矣嗚呼古之君子志立而不奪
故克遂因時以濟物故不勞而大有功其尚以是求之
為之銘曰
二儀圓方廓渾淪妙厥氣機斡𤣥鈞至柔而堅潔以醇
四維嚴凝肅然臻孰知至仁乃斯存融然而施沛無垠
滋育萬彚默以伸其質不爽用則神羣陽乗之闢其門
生生無窮此為根愽哉兹義鮮所聞子欲求之視斯文
　　　藩牧箴(有序/)
惟聖明稽古建官内置臺部外設布政司綏厥郡邑承
化宣徳阜康我兆民使職總之佐以叅政叅議其任甚
重吳郡陳公由進士叅議河南殿(闕/)
　匡益卓有令聞而撝謙自持求(闕/)
　勤善以自裕也稽聖制述政本作藩牧箴一通俾懋
(闕/)　　　　　　　以告夫凡任斯職者其詞曰
明明聖皇撫寧九土建侯樹牧以藩以輔其(闕/)
　　垣其輔維何如車之輪榦之禎之必固(闕/)
　　必達以宣奕奕大府百司所萃煌煌軒裳(闕/)
　　逺自近正人惟已致著以微慎終在始跬(闕/)
　　十里毫髪弗矜山岳攸致鑒彼鵜翼彼已之刺(闕/)
　　媮伐檀是恥莫重匪獄惟法之中莫衆匪民恵於
(闕/)　貪夫之狺乃治乃擊善人之㷀乃植乃翼毋養稂
莠以敗嘉穡毋媢孔鸞以庇蟊螣凡厥隱微必求其情
毋鈎以慝以沽厥名凡厥施舎必揆以正毋比奸私以
瘝厥政毋弱而虐毋强而謟毋闇而欺毋遜而掩昔仲
山甫為周之楨不茹柔吐明昭徳聲亦有楊震而畏四
知皜皜清白百世是師甘棠之愛惟徳之大薏苡之求
囂謗所㘥故整齊嚴肅則羣隷敇工亷明莊恪則衆僚
承式慈良豈弟則黎庶䝉恵公忠正直則神明佑徳亶
慈令猷匪今斯昔曽是罔循而克終吉奉典者全越行
者顛匪蓍匪龜理有固然秩秩邦令有赫其懸輿議弗
爽亦可畏焉是用告戒著之訓言敬之慎之受禄于天
　　　哀許生文
許生儀者中書舎人鳴鶴之子也生七嵗讀書長而能
文性敏厚可愛重旣冠而婚未逾月得疾以卒君子知
生者皆哀不幸蚤死其父哀又可知也予與鳴鶴友且
識生故為文以悼生之所不幸者命且以解鳴鶴之悲
焉
大塊昭瞢兮孰知其端萬類芸芸兮孰尸而然或㧞而
盛兮或蛻而蟬或軌而止兮或推而遷踣之若迫兮培
之若延或厚其可薄兮而傷其所可賢嗚呼哀哉兮生
胡為而罹兹旃玉毁於璞兮珠沈於淵駃騠始驟兮道
蹶以顛椒蘭殞瘁兮蕭艾以蕃鳯鳥翼而雲飛兮横風
折而下焉嗚呼哀哉兮生又奚愆吹萬日新兮變化焉
息一盈一虚兮彼此安測憂喜聚門兮吉凶同域弔者
在堂兮慶者在室惟倚伏之無端兮信有似夫糾纒天
地稊米兮太山毫末左臂為雞兮右為彈(恐作/彃)而求千
變萬化日月(闕/)旦暮相代於前兮吾又安知其所極分
之無常兮命不可移知不能周兮聖不可與期衆人瞢
瞢兮羣憂以悲大觀𤣥同兮抑又奚疑壽雖云短兮名
譽以馳兄弟孔思兮祭祀以時體魄旣安兮靈無不之
吾悲生思之不可得兮豈造物父母者之所為彼蒼蒼
與人懸兮又曷由以辭嗚呼哀哉惟抑軫以自强兮庶
所以慰徃者之思
　　　祭孫仲約文
維年月日翰林檢討王洪敬以時羞之奠昭祭於亡友
奉訓大夫禮部員外郎孫君仲約之靈而言曰嗚呼仲
約而至斯極耶自古莫不有死而予於仲約尤深悼而
長嗟人生世間壽夭不一蓋天道之無常雖聖智有不
能必故以顔淵之仁不能致期頤之壽伯牛之賢不能
起痼躬之疾嗚呼哀哉子之資質瓌偉俊碩懿彩外輝
聰朗内植矯孤松之亭亭拔庸衆而獨立子之志氣視
古無前期大振於事業克追蹤於聖賢鳳凰獨鳴鵾鵬
髙騫掃餘子於一空流芳聲於萬年子之文章豪逸温
麗盎若春融燦若振綺川馳濤奔孰測所止子之徳行
秩秩不阿内含剛明而外處以和遇惡若蒙不潔而見
凂從善若決百川而赴河凡此數者人所難得子皆有
之可謂間出於是獨步芹頖蜚英桂籍曽未踰年遂授
顯秩親友仰其光輝父兄喜於成立期大有為以底厥
績夫何材埀就而輒毁身暫榮而遽沒扶搖始逐乃折
其翼圭璜既成竟碎其質杞梓合抱而風霜驟凋康莊
發軌而蒙汜遂極嗚呼哀哉子之顔采不可得而面矣
子之施為不可得而見矣悠悠蒼天此痛何已子之尊翁視
我若子子之令兄愛我若弟子之初學並席講肄子之
旣來同舍戾止相勉交賛以固終始孰云造物降此酷
戾猶有一說可以慰子凡人死生愚智皆有濁濁昏昏
何取富壽且夫鄙陋不學醉死夢生孰與抱竒才而聞
大道枯槁山林一命不及孰與挽銀章而曳紫綬疾痛
佔亟悲訣兒女孰與幹王事而隕身首惟賢惟忠足以
不朽其生雖促其存者久遙遙淮陽子柩孰守尚期遷
吉以附先兆疾不得視喪不得弔惟此哭詞以表哀悼
嗚呼哀哉
　　　　袁柳庄哀辭代人作
吁嗟先生粹而貞兮瑾瑜含章炯清明兮岩松千尺鬱
崢嶸兮纕厥蕙茝服蘭蘅兮克諧至人發祕徴兮逐雲
而飛登太清兮揄揚九重獻瑞禎兮神協其符啟聖明
兮翱翔天門侍明廷兮左右奉常叅列卿兮相儀郊丘
鏘其玉珩兮名遂身退達人之恒兮飄然振衣遂歸東
兮錫之安輿亶從容兮有珍其裘紛蒙茸兮梁木其壞
遽告終兮遺終可思眷聖衷兮弔之内臣錫祭豐兮穹
碑煌煌屹其崇兮惟古之難㒺或遇兮或遂其躬靡顯
後兮吁嗟先生福之備兮天章所褒昭千祀兮有子克
賢承厥志兮始終哀榮吾亦何喟兮儀容㝠㝠倐窅茫
兮髙堂靡覿委山崗兮鄞山蒼蒼東海洋洋兮天地無
窮日月長兮吁嗟先生豈徒一時不忘而已耶
　　　祭學生文
嗚呼飛英命止於斯耶吾不敢怨蒼蒼恨冥冥不生子
則已旣範子形又賦子質奈何子之壽遽止於斯耶子
以少年豪邁之氣可以貫白日陵青雲蓋將尅日起家
夫何一(闕/)　闈槐黄有恨竟以明月之珠夜光之璧暗
頓委於風沙嗚呼飛英古來才大難為用志士幽人莫
怨嗟子安知終不售乃鬱鬱憤悶一至於斯耶嗟嗟子
之文妙奪春葩振陽和於筆端筆端之樹皆萌芽嗟子
之賦飛霜晨露莫能過嗟子之詩池塘春草何以加雲
山之㑹萬里圭璧赤城之巖萬丈雲霞惜乎不為封禪
書不作洛圖頌奈何撑爾膓拄爾腹抱萬巻而為灰耶
嗟子之華龍騰虎拏得手應心不摸而佳行行春蚓字
字秋蛇非顔非栁逈然一家不書磨崖碑不寫洛神賦
奈何捲銀鈎收鐵畫掘雙拳而去耶嗚呼子何往子雖
往而神不沒吾疑天上玉樓成地下修文闕不然紫陽
真人銘星宫玉皇上帝頒新扎夫何星降此酷罰青帝
春風竟十八嗚呼凝爾神駐爾車誠為我留須臾敢再
拜三奠而告汝曰自古之初靡不有終董常以弱冠死
顔淵以壯室殂仲淹悲之深曰吾將逝宣尼哭之慟曰
天喪予子以董顔之賢而壽則不及我無王孔之(闕/)而
哀誠有餘嗚呼飛英子何辜傷如我者古未有夭如子
者古亦無此言不必文此意不必攄嗚呼汝知之乎塡
然鼓聲登堂聚徒蹌蹌濟濟摳衣趨隅當此之際子安
在情何如月淡菅席風清綺疏銀缸掩映琅琅誦書當
是之時子安在情何如嗚呼飛英得無怨乎琴劒縦横
手澤如故嗚呼飛英安忍去此而死乎子之得疾一切
廢置問則詩書惟慮學廢吾傷子之賢吾戚子之銳造
化之間倘有再生之理則必為名公鉅卿而續厥志子
之將行兮無他說但呼嚴君告以枯竭余聞此語嗚呼
哽咽嗟夫天地之魂消山川之氣絶春江鴨緑兮浪千
頃春栁鵝黄兮愁萬結春風怨兮春花殘吾故人兮千
秋永訣痛割腸而欲斷酸逼肝而欲裂心寒寸寸灰淚
滴涓涓血九泉深處聞不聞有恨終天兮飛英此别
　
　
　
　
　
　毅齋集巻七
欽定四庫全書
　毅齋集巻八　　　　　　　明　王洪　撰
　　墓銘表
　　　禮部員外郎孫君墓誌銘
君諱迪字仲約世為錢塘人祖茂實父莊皆力本好施
鄉稱善人長者仲約生而秀頴志趣異凡子弟讀書過
目輒記不忘稍長入邑庠授春秋語止偘偘出一時流
輩上當是時予與今翰林檢討蔣良夫皆郡學生也仲
約不鄙兄事予二人時時執經傳講問婆娑娛遊不異
兄弟居數年予二人相繼登第竊官翰林仲約益自刻
厲問學期大樹立又六年仲約偕計來京師覩其文章
偉麗志氣卓絶人物瓌岸褎然為名進士予二人又自
愧不及也由是選任翰林庶吉士不數月用薦者超擢
禮部精膳員外郎遂奉命督運淮安旣至方意有為也
不幸告病不起矣於是年始二十有七永樂五年十月
二十有七日也嗚呼孰謂仲約止此也耶仲約嘗讀書
觀古今治亂遇豪傑功業士必慷慨撫髀恨不生其時
躬上下論議至􁀙衂者不翅唾涕斥不一顧視故其臨
政施事一以理自許理茍直雖生死不暇䘏也嗚呼豈
非有志士哉自聖賢道熄學者往往習輭媚乹沒不克
自振拔直趣大道卓然濟天下而傳後世脱使仲約幸
而永年益進以大可量也哉此予所以深為痛悼者也
旣卒之三月有司乃歸其䘮葬先隴之次其兄適以書
來請銘曰哀哉吾弟不幸已矣知吾弟使不冺者惟子
嗚呼予尚忍銘也耶銘曰
孰植而生耶孰毓而成耶孰踣而傾耶人皆實其華子
獨促其遐吁其可嗟
　　　張母孺人吳氏墓碣銘
錢塘張輅將葬其母吳氏于黃鶴山之原衰杖持狀乞
銘于太史屬王洪哭而請曰輅不肖不天我先君子安
理先生以大將軍掾蚤棄館舍時我兄弟皆幼門無僮
婢儲無甔石罄焉敝廬晨不謀夕我母含哀茹荼屏絶
膏沐葷肉晝夜紡績教我兄弟讀書問學我兄弟亦幸
樹立吾母喜曰若是吾有面目見而父地下矣去年輅
用薦者忝輔百里民社之寄將以禄養而吾母已矣嗚
呼痛哉吾母天性純至在父母側婉娩無違遺訓孝舅
姑諄諄敬順事我先君子和以義待婣睦以仁均育内
外之遺孤無異已子厚徳若是雖年逾中壽而不克享
有不肖孤一日禄養以卒惟是藐焉遺躬後死祖禰不
敢即圖死惟子哀而賜之銘庶我母之徳之懿有聞後
世以慰我終天之哀以訓我後人恭父之徳思母之訓
以守先業不敢怠則不肖孤是幸洪以言之足矜也乃
叙而銘之按孺人諱妙安世為衣冠右族年二十歸于
安理先生諱以仁明善字也為推擇吏都督府有善行
都督袁公甚器重之功業未遂卒先孺人孺人以永樂
七年二月四日無疾而終享年八十有三惟孺人在母
氏為令女旣歸為貞婦訓子姓為賢母守節四十餘年
内外皜皜旣賢旣明可謂懿徳二子長曰輿嘗舉秀才
為刑部主事亦先卒次輅也年五十始仕為廣信府上
饒縣幕官顯而大之固於是乎在二女一適同郡屠誠
中一適㑹稽陳安道今為泗州同知銘曰
靜坤之貞順維婦恒旣育以成乃賢乃明懿懿張母允
備厥徳承于隂教宗壼是式旣克有家廓善之源立其
門戸以裕子孫古有共姜栢舟是詠孟氏大賢繄母之
訓吁嗟母徳實惟似之我銘諸幽以永其垂
　　　高母安人原氏墓誌銘
安人原氏諱某其先䝉古人父曰鉄木仕元為閩海道
肅政亷訪副使當是時福建行省平章兼江南臺御史
中丞高公野仙有子曰景初兩家旣皆以族貴又相好
生子女才又等高公曰娶婦莫如原氏宜原公曰壻必
得高生於是安人遂歸高氏盥饋而舅姑樂匡賛而夫
子悦敦睦而先後親内外宗戚莫不歎譽生一女二子
長曰應次曰志時景初隱居弗仕家益貧安人以勤約
自處事其姑朝夕甘腝能順適其意日課女紡績教其
子讀書史恒稱父祖時遺事訓之曰汝必亢其宗永樂
中應以文學領鄉薦入太學擢兵部主事扈從居北京
迎安人來養丙申春正月以疾卒於官舍享年六十女
適黄驥今為禮科給事中孫若干人應奉喪將以某年
月日葬某山原泣請予銘按髙氏世有顯聞應之曽祖
曰月祿嘗為嶺北行省丞相封冀國公有為南臺御史
大夫曰福夀者實以忠死事蓋應之伯祖也其家世如
此安人又賢明有徳行宜銘銘曰
安人先世族茂而貴嬪於大家克配以嘉冀公之孫平章
之子載育厥𦙍亦顯於世有位有祿宜享禔福嬰其諸
孫愷愷燕樂有婦之賢有母之尊刻銘於幽以永懿聞
　　　故錢塘處士周公墓表
監察御史周鑄既葬其考處士君於錢塘南山之原翰
林檢討王洪考其世緒徳行志其墓曰處士諱原字徳
誠其先出姬姓以國氏自汝南徙臨安族盛以著祖諱
亮父諱冕昆季四人處士其第二子也幼失父事母孝
謹元末兵起汝頴蔓延浙東西處士奉母避地出入險
阻扶養備至一兄二弟皆先處士卒字其遺孤衣服飲
食撫教視已子倍為人悃愊莊厚慎交接不苟許可即
可絲髪不爽訓子弟煦煦衎衎不假威色故鄉里不問
長幼貴賤凡識處士者必愛以敬卒悲悼若親戚久益
以思曰不復再見善人配鍾氏子三人義禮鑄鑄由太
學生為四川叅議湖廣按察司僉事再起為御史亷重
有名其初為四川也處士書戒之曰守身若處女愛百
姓若赤子我老且死無恨嗚呼可謂篤志君子矣卒時
年若干距今十有六年洪竊悼處士積徳裕後不大表
暴無以慰厥子孫用摭潜徳刻之墓石以耀于無極文
曰
周氏之先系其姬文勃安劉宗顗直友寃迨其後微不
翼而蟠維是令人性徳之元以蕃其枝以肥其根不昌
其躬以大其後昆篆碑于墳久益彌存
　　書
　　　與孫孟博書(八/)
友弟洪頓首孟博賢契兄足下别已二載餘弗克數奉
狀良深負罪老親在杭貧窶中承朝夕省問至感至感
洪本愚陋䝉聖㤙擢在此職深愧不能補報萬分一又
念家中祖年八袠父亦衰老弟弱妹小室如懸磬此皆
小子不才不能奉養至若是日夜痛心疾首不遑啓寜
此大兄所深知也大兄年富學懋不羣流俗慨然行古
人之道而垂惠于老親豈唯洪感大兄之賜祖宗實嘉
頼之幸大兄終有以惠之小子不敢忘也兹因人来特
此致謝情隘辭迫不知所裁惟照察洪頓首
洪頓首孟博賢契兄執事前日令郎來殊失禮待深為
惶恐今父親欲領小弟逥鄉尋生理固留之不可得又
恐致疾病之憂是以不敢不從但行李蕭然無以為資
居官貧乏又無積畜念之殊耿耿也今日蔣老官人回
付去首飾珠花二朶銀絲花二朶花釵一對𤓰頭一對
小釵一對共一漆匣幸老兄收之父親如歸尋覔生理
乞借五六百貫以周涸轍之急不肖當生啣環而死結
草也感激感激然此意此事亦不必與老親言之即欲
言亦須於事成之後蓋老景易悲感恐其愛子之意也
惟老兄諒之燈下草草情蹙辭迫負罪負罪不宣
洪再拜孟博賢契兄足下蔣老相公來曽奉書計達左
右矣洪嘗讀書觀古人抱負才學求知已不可遇至感
慕於千載之上願為執鞭而不可得每為歎息若洪者
不及古人萬萬而獲知足下如此抑何幸耶千里間濶
私心懸懸臨書不勝嚮往之至洪狀呈孟博賢契兄知
已足下
阿謨年幼正冝鞭䇿向前早去暮歸非不得已不可令
隨伴在外蓋資性易薰染也家尊回尋生理前已告矣
惟玉成之幸幸洪頓首
洪再拜孟博老兄足下别來又復三載懸懸之情彼此
想同之也近者老親在杭多沐存顧舍弟復䝉提挈指
教高義厚徳豈敢忘哉洪頼庇平安但愚陋如昔尤望
有以教之人來怱怱奉此叙意淺狹殊愧不恭幸取其
情而略其禮可也洪悚息令嗣阿謨近向學何如課業
可録來一觀乎
洪頓首書復孟博賢契兄長足下謨來得書兼承厚惠
感佩感佩洪自北回唯日役役遂闕奉問方愧恧不暇
而屢辱大君子之賜信乎珠環之報未足謝責也家事
想知不敢凟告但年日益長志氣日益惰學日益落終
無異於常人兄長何以教愚陋邪懋昇來幸一㑹清茶
夜話稍慰飢渴謨數令人相邀但年小戀伴不能久留
殊未克稍叙鄙意惶恐彌甚望寛恕也人歸致此奉復
蘭亭帖一樂毅論一顔魯公爭坐帖一共一本奉上稍
助賢郎臨池之興幸目入為禱
洪頓首孟博賢契兄足下相别嵗許鄙心拳拳何音問
之久間也向在杭時兄不以鄙陋棄相與徃來過焉規
患焉救有善焉以相告及來此去兄益逺交友益廣知
心者益希嗟夫此亦不足為深憂也尤有大可憂者老
祖在堂父親寡助弟弱妹幼貧困栖栖洪在千里外湯
藥不能嘗起居不能侍使將老之父皇皇於衣食欲
取之以來京則家累多必不肯來雖月分俸錢亦幾何耳
每念至此則咽咽飲泣中夜起坐搥胸呼天悲乎悲乎
非兄知已孰可與之訴此乎然此亦命也倘天啟其衷
則他日或有未可量者在兄幸有以教之兄於書史之
暇時往省吾親此古人之道兄能行之洪又當何如報
也令弟季約近問學何似夏文表恕二人嘗相見否尤
幸為我致意早朝歸來偷暇片時書此伸敬字殊欠謹
正勿怪冬寒惟侍奉吉慶以道自書不備洪頓首
愚弟洪頓首書奉孟博賢契兄足下冬寒未審動止何
似想侍奉吉慶洪昔在門下受㤙最為深厚及來京師
又沐餽贐當何以報之洪自來此朝夕役役出無僮御
居無室廬月餘方復舊職今獲苟安常欲奉書少伸謝
意每和墨濡筆人事紛至輒復停罷想兄知之不責也
洪性甚戇言多狂直頗以理自勝不能强笑以取歡巧
語以求悦非遇知己者幾何不為人所怪也耶然嘗觀
古人才高者寡合寡合者勢孤況洪無才固宜亦忍性
克已求其所未至而已且一室之内有詩有書可以嘯
歌而永日彼亦何足云云足下知己故曰幸有以教之
有暇萬兾惠顧寒舍以慰二親之心則兄之㤙又宜如
何報也洪頓首
　　　又與孫孟博
近東陽二尹過杭曾奉書必上逹洪居此碌碌度日書
史事頗不暇温繹時時亦把筆作詩殊無一餉好懐抱
隻字吟不得成能成復是亂説大可怪也昔在鄉曲時
與兄長日相見相見必以鄙作面呈請教晚不忍别别
亦心思不忘况此離索之中也耶但恨不能數致書時
求誨益耳家中老親願時顧慰洪必有以報兄不敢忘
也不敢負也
　　　寄樂安老先生書(一/)
學生洪頓首再拜樂安老先生侍下洪屢䝉丘山之貺
未伸涓滴之忱惶􁁊已深寵光愈重豈敢祇受益增罪
愆韓信千金之報自當期於異時重耳反璧之情幸毋
責於今日洪再拜不宣
　　　寄孟和孟博伯臧三先生書(一/)
洪頓首孟和孟博伯臧三先生文侍别來許久馳仰寔
深前得家書知父親病目頼先生藥而愈之洪感戴何
可勝言盛徳又將何以報也季約想問學勝常存義惟
允未審動止何似人來皆望有以教之兹因便率爾奉
此兾若時保重不備洪頓首
　　　寄和齋博齋二先生書(一/)
學生洪頓首奉書和齋博齋二先生侍下别久思想無
已不審尊體何似想望之餘清興殊勝常也洪家值孔
艱生計零落父老弟弱晨昏遑遑非二先生仗古人高
義則溝中瘠耳感激何可言感激何可言洪在此如常
守分而已人來布此方寸惟恕察不備洪頓首
　　　與孫孟博書(一/)
友弟洪頓首孟博賢兄長足下兩月前令人多傳令尊
老官人來此今久不見到豈聞賢郎有差故中止耶然
季約在淮安日夕企望憂念沈郎生疎無從詢問消息
煩速回示以報季約千萬千萬秋深想動止清吉匆匆
不復覼縷洪頓首
　　　與孫季約書(六/)
友弟洪再拜季約賢兄文侍常䝉厚貺思欲獻愚見末
技以少答萬一又切自思惟不可以簡畧淺近故足下
有所命每慎思竭慮務欲至當雖獲遲譴亦不敢辭是
小子之至情也况小子愚鄙無能見待如此常一思之
心戰數日苟有所見敢不畢陳此豈足下以為報幸足
下察之恕之經義須是多作自粗入精古人皆如此未
有閣手不作而能者足下如有所作宜共商確之不必
致纎芥嫌疑於其間詩云投我以木瓜報之以瓊玖夫
以木瓜相投報尚如此矧足下高義至重小子又當何
如報耶兹因父命到外祖家有失陪侍幸無見責特貢
此請罪情愧心感未知所裁洪再拜
洪再拜季約賢友足下别後無日不馳仰近想問學勝
昔僕當低頭拜東野矣然有一言敢為足下告君子學
不安小成不急近利安小成則止急近利則廢科目者
學者之利也操數寸之筦書盈尺之紙可以攫取富貴
以夸於人然至此能不止且廢者幾何人耶語曰用功
不分其志乃成故積水成海積土成山不分之故也學
而分之其何能成今足下負逺大之志禀明敏之資勇
猛精進誰得而攀之苟狃於近利惑於流俗不待𢎞衍
充盛而驟出出則功必分分則止且廢譬猶楩楠杞梓
不待合抱而用於匠氏之手予竊為足下惜焉㒒昔在
鄉里頗有志於學讀書一年而廩於庠序三年而登科
目備員行人役役於闒茸之中舊學俱廢悔之無及足
下安可以㒒所悔者而又自悔耶㒒在門下受惠最為
深厚愧無分寸報性又疎狂嬾親紙筆以故問安希濶
心實無他也因便貢此少助進脩萬分一惟恕詧恕上
人幸為我謝不敏焉洪再拜
辱知洪頓首季約賢友足下前得令兄手書兼聞堂試
褎然舉首數畨欣慰未審日來動止何似想亦淬礪不
促促小成也洪在此無事近為保舉聴選吏部無才無
徳何以臻此陞遷不必論但恐有累舉主耳足下當何
以教之人便謹此候起居行忙不能刀刀也洪再拜
洪頓首季約賢友足下洪為保舉在部聴選朝夕役役
未審何官不必論也但恐無以報國厚恩有辱舉主耳
尤可慮者親老家貧倘有急萬兾足下一仗義以濟所
謂生死如骨肉洪不敢忘也願切于懐人行謹此致敬
意
契末洪頓首季約賢契足下人來詢動止安好甚慰客
中岑寂思心揺揺想彼此同也今尊老官人説來此未
到家中皆平安無事沈郎在此亦如常朝夕王事每懷
靡及料高明必能了了不待愚贅也秋凉淮土風氣早
寒萬宜自重更兾數數附信以副拳拳之意洪頓首
友末洪頓首季約膳部相公足下李郎中來洪曽寄書
想已達左右令尊老官人在此日夕得從侍所謂吾翁
即若翁不敢怠也冬初兾自珍重不備洪頓首
　　　七月七日慰孟博書
寓昇友弟洪再拜奉書孟博賢契兄足下秋來想惟侍
親多暇動止嘉適有足慰予者獨念令弟仲約以俊茂
之才遭時致身方期大顯榮而遽止此遂使齎志九原
不唯父兄悲之朋友悲之凡天下之識仲約者莫不悲
之雖使孔子亦將有命矣夫之歎也嗚呼天之生材至
為難得生而短折不成者不可勝計幸而成矣不得見
用幸見用矣不得久以大自古以來往往如此不知造
物者竟如何豈其類佑愚而惡材者耶亦皆不記省任
其茫茫自壽夭耶達人以理自遣爾不然悲當何時已
耶以仲約才志若此事業若此非知已誰為傳之使垂
不朽洪不敏敢自托於不腆之辭復求當世名儒言足
行後者共著傳之庶以塞疇昔交游之責然未知果足
傳與否耳冊子次第完就有便寄來秋熾幸自愛不一
洪再拜
　
　
　
　
　
　
　
　
　
　
　
　
　
　毅齋集巻八
