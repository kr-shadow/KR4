#+TITLE: 浪語集-宋-薛季宣
#+DATE: 2018-05-12 10:19:32
#+SOURCE: github.com/kanripo/KR4d0264 master cd29eb17                
欽定四庫全書　　　　　集部四
　浪語集　　　　　　　　别集類三(宋/)
　　提要
　　　　(臣/)等謹案浪語集三十五巻宋薛季宣撰季
　　　　宣有書古文訓已著録季宣少師事袁溉傳河
　　　　南程氏之學晚復與朱子呂祖謙等相徃來
　　　　多所商𣙜然朱子喜談心性而季宣則兼重
　　　　事功所見微異其後陳傅良葉適等逓相祖
　　　　述永嘉之學遂别為一派葢周行己開其源
　　　　而季宣導其流也其厯官所至調輯兵民興
　　　　除利弊皆有成績在講學之家可稱有體有
　　　　用者矣平生所著自書古文訓外有古文周
　　　　易古詩說春秋經解春秋指要論語直解小
　　　　學詩今多亡佚其中庸大學觧及考正握奇
　　　　經則今尚載於集中葢季宣學問最為淹雅
　　　　自六經諸史天官地理兵農樂律鄉遂司馬
　　　　之法以至於隱書小說名物象數之細靡不
　　　　搜採研貫故其持論明晰考古詳核不必依
　　　　傍儒先餘緒而立說精確卓然自成一家於
　　　　詩則頗工七言極踔厲縱橫之致惜其年止
　　　　四十得夀不永又覃思考證不甚專心於詞
　　　　翰故遺稿止此然即所存者觀之其精深閎
　　　　肆已足凌跨餘子矣是集乃寶慶二年其姪
　　　　孫知撫州事旦所編次刋行旦作後序尚存
　　　　而自明以來刻本遂絶蔵書家輾轉傳抄譌
　　　　脫頗甚謹重為校正而巻帙則悉仍其舊焉
　　　　乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　浪語集巻一
　　　　　　　　　　　　宋　薛季宣　撰
　賦
　　靈芝賦
宋興二百有三年封陲載寧狼烽不驚上乃髙揖凝旒
棲神泰清天之與子法舜承堯祇載夔夔齋栗以朝帝
被衮章舁䇿寳列旌麾羅羽葆太師輔前少師保後工
瞽登歌奉常賛道有覺彤庭皇拜稽首上天子之父號
曰光堯夀聖太上皇帝母曰夀聖太上皇后宫維徳夀
康夀其堂色養無違儀型四方二聖相歡用惟其至仰
孝俯慈假天凖地二氣之精百物之英誕秀靈草乘時
挺生隆興惟甲申嵗之陽羲皇御寅斗直東方有茁者
芝有粲其房不植不根于殿之梁輪囷扶疎馨香有馝
紫色氛氲交光曄日歘騰龍而翥鳯追金相而玉質煥
燿宸居清明帝闥閲之者神驚瞻之者目奪一本同柯
支生十二錯地分州蟠天列次瞻彼日月膺期嗣嵗亦
有律吕八音以諧僊館玉樓光於泰階皇帝乃命東觀
啟鑰書披瑞命之篇參瑞應之圖驗通儒於白虎稽神
契於孝經僉曰王者孝慈則芝茂又曰養老則芝生深
仁是加於草木祥應是接於仙靈故肅宗養親而産延
英之座孝武嚴帝而秀甘泉之庭於是聖心悦懌稱賀諠
譁皇上賦玉華之詩太上發芝房之歌君臣動色室家
胥慶被之于服章聲之于謳詠蜑獠以之輸琛海波以
之愉靜戴白之叟成黄之兒爰及閨房笑語嬉嬉自慶
未始識也若豈天降而人為哉粤有狂生小子樂稱古
徳喜溢於顔憂形於色謂和氣致祥允天子之慈孝天
施地産誠聖人之達徳也乃若漢之宣章號稱七制仁
民得天休符接至桓靈何道而産中黄之藏有芝英之
瑞也由是言之妖祥叵測爾雅離騷乃尋乃繹乃列芝
蘭乃識菌芝或云産於嵒阿采於山而有之蓋希出堂
殿髙華之所有沾濡鬱結而為曽胡多之可尚青龍之
際乃一柯而三十有六支此何敞所稱生庭之怪草崔
光以謂蒸氣而生之也乃其竒祥有取蔑聞往古方士
多岐有傳漢武逮乎季末諛辭麕至鬼目呈符菌宫賀
瑞豈黄精鉤吻有時而亂亦雞蘓狶苓有時而帝也於
惟我后秉文之徳昊天景貺三辰耀色雖無此芝何損
於治生禁之庭亦孔之異此不可不察者誠何足以當
上意也悵天居之髙逺羌欲告而誰言聊陳辭而寫志
庶有發於塵編亂曰靈芝秀兮爍宫庭春秋易色兮隨
月而生神父慈兮君至孝貺珍符兮天之云告我欲排
閶闔兮雲路迢遙物怪司閽兮翹折之招爰攄懐兮作
賦儻六丁兮下来持去
　　唐風賦
有唐氏之封國都蟠木之甬東馬牛逺其不及舟車絶
而不通其民穴處比屋開房王宅中都深嚴九重拓甬
道之交馳敞離宫之虛邃猨臂接其鉤連拱周廬之環
衞舉袂歘其風生發語轟其皷合繁邑居之浩穰紛往
來之雜遝循有國之彛倫正君臣之上下有一姓之常
尊越啟邦乎邃古曽篡殺之無聞信戰争之無取王屬
烏姓其民黄氏服色所尚烏黄而已民佩觿以為飾宫
室壮而虛居偉敦厖之厚貌極骯髒而睢盱王之儀表
特多竒異翹然出類胡然極貴望之不似人君就之而
不見可畏王好細腰邦人謹飭王好長裾邦人慿翼上
不令之攸行民戴君以為命力作而不敢告勞焉以奉
王之同姓所謂主在與在主亡與亡一國待一人而治
萬室同一家之政者也載朝載夕御於君所有覺彤庭
坎其擊皷濟秩秩之朝儀迅翩􁯤之抃舞胡風雨之蕭
騷振衣裳之楚楚寄邦刑於警吏法惟牢戸之填罰有
犯而惟行拉腰膂而蜎蠉上無酤𣙜之禁民習釀以成
風醖百花而家給亶公私之大同賦税之法以臘而征
獵取於敖甘如飲餳苦辛之卒嵗嗟誰為之營營民俗
喜逰其行無迹御非煙之翕合履空虛之絡繹粲芳菲
之芬馥一花樹之離披交燕賞之駢闐匪寒温之載罹
既醉而歸式歌且舞紉香葩以為佩惹衣芳而返處懲
野宿之王誅用不闗於外戸粤有渠搜之戎諸种之族
由慢藏之致寇以盜招於天禄將掃除之靡力創侵陵
之云殆爰巽處於新都有遷民而逺害王息生而已長
錫茅土而封諸中邦甸而分民即新封於大都送之者
至門而返制初絶於交如國之大事莫如卜宅相攷隂
陽乃謀舊徳審輿情之胥悦王揆日而于行瞻一人之
鸞翥儼千官之景従峩冠嶪岌進其前佩劔峥􁤗踵其
後飛騎蓊其如煙翊衞雰其如雨弓弩彀而空張競周
章而禦侮載行載止載回載翔王人興而樂舉鏦夔皷
與龍鐘警従官之行節洵輯集其雍容動不違於車下
抑何誅於亂行逺而眺之摶如鵬翼之奮長風即而視
之宛如雲蒸雷起之應翔龍達郊闗而近止居整飭於
威儀以次即于新城正班列之離離其行有序其至如
歸大一王而入邑宣新令之無譁攻王室之渠渠力公
餘而後家百堵翕其皆作更畨出而樵蘓王巡狩於崇
朝徇邦人而有誅凡所以維綱其國者尚同人之疾夫
走聞唐人之俗有五善五殆焉以徳而王一善也世有
常尊二善也上下均一三善也公而後私四善也民勤
於力五善也斯五善者所以正王居於南面者也世嫡
無統一殆也大都偶國二殆也王族侵民三殆也征之
無度或時不取四殆也諸种侵軼五殆也斯五殆者皆
人力之所不逮焉者也有兹五善屏除五殆而邦無絶
奉衰微之厄俗寡宗姓侵漁之害業無惰而無勞或罔
窺其障塞走將見夫可封之俗永無聞於淪敗者矣慨
有唐之𥚹小可言大國之風無五善之綢繆而五殆之
云崇走知其為邦之效不難乎神禹之功也感微生之
含性稟忠諒於天然聊託賦於斯文庶夫人之勉旃已
焉哉天實為之其又何言
　　懐騷賦
　　　觀競渡而得屈原之所以死作
江水滔淫兮恢台中陽桂枻蘭舟兮泝洄翺翔周章通
國兮社里亶出赫奕炳明兮象龍偶濟筒粮煥結兮招
祭先生今古回環兮顯允人之故誠蹇産予心兮緬懐
墟郢騏驥伏箱兮駑駘馳騁變緇以為白兮珍寳甘蠅
蒔艾穫蘭兮將誰與明蛾眉粲其嬋娟兮羌被離於衆
醜纍蠲埃而為竊飯兮蓀孰知其内守視羣輕之折軸
兮舟沈於積羽繄直木之致斤兮信夫君之有取堯徂
舜陟兮人自為家媢嫉異采兮憎人心之所加耿著夜
光兮浮雲結而慘黯忘衣裳之昌被兮不自知其顑頷
眺丹陽而侘傺兮黄沙之莽莽拔髙丘之松桂兮删寄
根於非土鸞鳯翔於千仞兮來下棲於荆棘豢龍烹兮
同雞鶩於人食鄂渚徜徉兮思要𦕈之故步永懐流烈
兮聞髙風於競渡時移世變地益逺而年益邁兮孰孜
孜其愈勤飄風發而白雪飛兮蘭含香而自焚重曰崦
嵫嗟峨前介西兮服翼昌揚𤣥鳥棲兮子胥鴟夷比干
逝兮逍遙沅汨將永世兮崇莠言文在羑兮人吾歸知
何有兮雷霆奮聲輼輪兮拯溺風千萬春兮椒蘭穢庸
有止兮懐留夷曷其已兮
　　春霖賦
皇八世之隆興兮元正直於青陽遭霖􁔪之嫣緜兮竊
獨悲此衆芳氛䘲鬱其繽紛兮蔽皇蒼之淟涊既困人
以沈著兮又申之以紆軫斡渾天以為蓋兮星辰爛其
昭灼仰横空之靉靆兮日飛霺余靡樂坤輿磅礴以蒸
漬兮漲塗潦之狂流草莽莽以侵堦兮蒼蘚汨其孔蘨
藥丹赬以豔顔兮荃胡獨罹此患上飄風而下淫注兮
霣芬葩於未晏蠶蠢□以三蜕兮麰棲畆之云秋胡彼
蒼為此沍寒兮産鬆䰒之耳頭情徊徨余靡遡兮幾鳴
哀於閶闔羌被離於霧露兮雖衷腸誰與答創余懐而
若刈兮涕紛零其如雨庶庚申之輔夏兮鎖支祁於淮
浦烏乎悲哉兮人生復幾春嵗流邁而多隂兮皇淈滑
於東君不如歸嘂鷤鴂之凋萬卉兮傷靄昧而幽憂叱
神龍俾潜淵兮馭羲和而逺逰
　　感沐賦
　　　壬午中春十有九日走沐見二毛焉因感而賦
沐余髮兮中春感余心兮泯紛烏頭白兮道䝉若不壯
年兮兆衰落元始昆侖閱嵗華之垓載兮飈如宿昔人
生百齡月過千之云積兮羌虧盈之不可度羲和叱馭
而莫之挽兮倐焉歸於窅漠視權輿為一欠呻兮矧吾
生之畧約彼顔子二十九而白頭兮親聖師而忘悔思
文君於鼓琴兮儃沈吟於本始春歸園而秀木兮果覿
花而知實人間世兮苟託棲於兹室多文飾兮華髮班
其可喜一(闕/)此之蹔然兮嘻其云異視老彭為非望兮
若殤子者吾其至愉皇蒼之司夀夭兮繄余何意寄悲
歌而寫志兮曰生之忽也庶彚由天俱斯物也春蕚榮
華幾其日也班白顛兮猶之一也於乎樂兮終歸沒也
　　感除賦
感寸隂之云暮將嵗華之就除陽曦赫兮已入天昏昏
兮方夜惽余生之沈窒年垂加兮有室蹇無進於成徳
而徒為乎積日先考去台兮愈逺二紀閲兮痛音容之
不可見視兒曹之日長慚慘怛而惘惘思既往而沈吟
時不同兮實勞我心官匏繫之更載下下考兮書之云
再悲盛年兮去不我留知有期兮樂舍是而優㳺儺鼓
韸兮震渠屋倡侲童兮逐逐山臊神兮難知爆竹庭除
兮夫勞爾為靜曰嗟嗟兮若人年暗易兮時新不知駒
之過隙旦曰旦兮王春
　　本生賦
元始鴻濛兮肈太初惟皇極聲色恍其無眹兮希微夷
為至徳天墜生而滋數兮是分人紀人本生於父母兮
體隂陽之萃美羌圎顱而足方兮二儀之性也紛坐作
之更王兮惟動靜也九竅作而四支行兮孰司其柄也
強不息而運乾乾兮於穆惟皇之命也余既克格此至
誠兮又將之以至愚冠芙蓉之芳馨兮扈荃蘭以為繻
珮明玉兮長劔履瓊華兮㶑灔病世俗之顓䝉兮思將
以免畏修名之不立兮悁悁登崇邱而攬桂兮踐草茅
於溝瀆仰髙山兮瞰谷既瘏兮我馬茫洋兮厭若悠揚
兮莫之我持余惝怳而侘傺兮命巫咸以占之巫咸啟
余以其兆兮曰而慊焉如有失耿營皇之隠憂兮浮切
身之疢疾宜沐芷之芳潔兮以歸毋昏迷於糞壤兮驅
馳宜飲水於華池兮自潤毋力爭於虎狼兮騁俊宜種
菊於籬東兮卒嵗優㳺毋習嘗彼野葛兮懼外物之余
仇感春秋之川逝兮日與月其相除反視其多過兮越
美人之軌度弗忙遽而言旋兮荏苒嵗其將莫駕騏驥
而驂白虬兮揖旬始其為御勾芒蓐收趨走夾余輈兮
祝融用之先路豐隆飛㢘共洒掃而従輿兮列𤣥㝠為
犇屬帶浮雲而乗太微兮招搖邈其容與凌崑崙而放
於六漠兮鼂徜徉而逰處九陽駕言夕歸兮顥顥洋洋
期泰初而為交逰兮將叱咄乎黔嬴嫓淑申申其証余
兮曰胡為而不為卓行混茫彷像兮徒為訿病求異世
之落落兮嗟倫類之緬邈人斯與而不羣於鳥獸兮巍
巍乎古之先覺帝鴻氏余鼻祖兮惟大宗曰伯陽侯於
薛而姓惟任兮芳澤三王奚仲萊朱之思誠兮左右夏
王洎商武誥明明如日月兮祖已追於臣扈摯仲任之
京配兮嬪文公而接魯粲三秀之偕芳兮天香郁乎往
古秦漢世之足蓬艾兮丕南辟於丹陽轔七朝而軋唐
李兮令之作於閩方牓龍虎之肇名兮天荒是破日晻
靄兮粤言旋於故處四百齡兮我祖光禄道蘭洲兮逺
追前躅菊香流兮宜黄中冀體石蓮之剛固兮菡萏芬
敷而廣被右史君兮含月精衣卿雲兮帶青萍信杜衡
兮縈薜芷服荷裳兮腰蕙茞冠獬首兮珥汗青武光祖
兮在楓庭剛百錬兮有折視氛朕兮無刑懼前修兮弗
稱聊相羊兮往行反曰川瀆委蛇道幽通兮波澤淪漪
徳涵溶兮清靜沈潜浸淙鴻兮泥滓隄坊混而窮兮澄
澈滔滔反流東兮浩蕩汪洋惟太空兮邈其無象將何
從兮
　
　
　浪語集巻一
欽定四庫全書
　浪語集巻二
　　　　　　　　　　　　宋　薛季宣　撰
　賦
　　呉墟賦
命僕兮巾車駕言出兮東隅指圮堞而掲汨濠兮訪吳
孫氏之故墟䝉茸煙草兮宻羅城郭黍離離兮秀於塹
澤蒼龍東而西白虬兮屹然象魏髙復下兮荆棘塞其
堂陛陛㦸九重兮列苞稂與蓬艾左宗廟而右社稷兮
惽不知其何在井不改而能遷兮榛蕪既穢紛萬室之
鱗鱗兮瓦礫碻磝而布地晝逰麋鹿兮想黎庶之紜紜
朝與夕而朝夕兮狼虎為之具臣人既去而城存兮念
之何巳意忽荒兮徜徉徙倚睠齊侯之逰豫兮至於亡
郭殞穫舊聞兮羌善善而惡惡惡不去善無庸而猶滅
兮矧將反是荘蹻為㢘兮伯夷為穢黄女充宫兮南威
見棄犬為狼兮豕為虎豹貅剛摯而怯名兮謂之首鼠
刑無辜而親有罪兮衣裳反其上下朅如洛之車蓋兮
伊其自取懐太帝之英雄兮爰經始於是都樊山以為
西障兮三面汲於江湖掄材用而建邑屋兮信微罔棄
大者棟梁兮扊扅取之至細柱楣榱桷之適當其用兮
木札竹頭以不廢輪奐成此室居兮且以傳之萬世艨
艟焚於赤壁兮北何威於大魏竪豹尾而安一怒兮時
非時余有俟迭曹馬之泯紛兮蹇代興而一替嗟厥志
之已忘兮民膏脂之是嗜謳吟作兮思金陵而引睇誓
不此居而活兮寧歸以死此魚飡兮不如彼之飲水人
已去兮君不知水龍來兮斯已矣余此逰兮窮逺目下
不見人兮上不見屋虎之跡兮衡従聚落蛇逰故宫兮
獸馳大麓寄余意兮四達之衢不知淚之盈襟兮俄失
聲而以哭亂曰金城湯池草莽莽兮巷無主兮屋傾頽
疇告語兮興廢乗除寧有所兮寒與暑兮迭王日而月
兮一來一往又安知他日之宫牆不變今之草莽也
　　鄂墟賦
按籍披圖乃窺鄂墟有邑無民荒城已蕪鄂渚繚乎其
前樊山峙於其北有峰有巒有陂有澤林麓蒼蒼環流
漾碧萬頃漣漪際天一色吏指圖而告曰此三代之建
邦也在楚熊渠始大宗周寖微哉拓東境窮兵極兹乃
命子紅王而有之已而知其非是紅歸國廢爰始邑焉
吳遷以替是為周晚之荆蠻專封之舊地也走蹙然而
應之曰是則然矣而非爾之所及感昔傷懐凄然以泣
曰蠻宗以大非熊渠之罪也夫天王至貴徳統萬類猶
之在人足元孔異使周王能保文武之基緒不失周公
之典制外睦諸侯下安萬彚禮樂征伐惟王是出后稷
之功有隆不替蠢爾荆蠻胡寧以害伊其自絶何傷日
月不見崇侯俄然已滅自彼成康既亡昭繆志荒京邑
昏昏儀於四方廢法專征諸侯是常楚越徐吳於焉僣
王則夫荒服之侵凌為天王之政龎也熊渠何罪哉封
紅於鄂此其大絫廢紅而復豈無遷善意邪而王不是
改也乃有驪戎犯順鼎彛屢震楚及郊畿重輕是問則
斯僣竊之狂圖非當時之大璺也且夫百姓何知觀徳
攸歸楚之盛強惟能撫之彼社稷宗廟尚為禾黍夫何
鄂侯之覆哉若夫都之故城哲夫是成版築經營再千
爾齡而猶巍峩弗傾今之為城者反是豈夫人之或異
版㰱靡不施工程靡不至在旦落成而夕頽委地觀夫
僣竊之荆蠻又匪予今之所喟也走嘗觀中都古先王
規橅而今已亡猶存此墟走不知人力斯至邪將皇天
之意夫
　　坊情賦
彼美人兮婉且都容閑閑兮艶春華髮堆雲兮鬢蟬翼
瑳皓頸兮凝酥瞬目兮秋波步弓兮飛鳬束素珮兮瓊
琚冠集翠兮芙蕖獨立兮牆隈顧景兮徘徊笄丹葩兮
栁緑寄芳情兮青梅睠予兮脈脈欲往兮還來矚星眸
兮愁予懼一逝兮長乖按轡兮求漿縶馬兮垂楊蹇命
坐兮少須跪酌我兮金觴欲言兮無語斂羞蛾兮映朱
戸剛撩鬢兮為我容罥游絲兮若無主啟貝齒兮流香
與我期兮溱之陽驅輜車兮颭颭情依依兮慿簾稅駕
兮同行攜春笋兮摻摻汎漣漪兮清波航木蘭兮素舸
驚起兮䨇鵷共飲兮新荷㺯修景兮澄瀾皷桂檝兮長
歌歌春日之艶陽兮景浩蕩而舒長栁裊娜其㽔垂兮
百卉開而芬芳燕呢喃以並語兮梭對擲其鸝黄嗟物
之各有偶兮怨隻鳯之無凰泯予心之閔黙兮見良人
以徊徨羹肥羜之羞珍兮可一臠之能嘗載賡曰春景
兮熙煕春日兮遲遲願交頸兮同逰羨比翼兮于飛悵
形迹之礙夫人兮内也誰欺羌屋漏之足愧兮逝將往
而猶疑歌竟兮沈吟迭倡兮嘉音遏行雲兮清徹皷朱
絲兮鳴琴思招搖兮不持花微吐兮芳心倚蘭玉兮明
珠欵暉映兮坐隅囏自啟兮櫻唇聊搔首兮躊躇逝相
親兮莫可正良心兮回我復大禮兮自持倐長揖兮分
飛惋悵望兮阻山岳逺相思兮雲霓亂曰色天下之通
好兮心放其收禮正已以參天兮莫見乎幽眎十年猶
臭兮薫揉於蕕彼鮑魚之肆兮君子曽是之逰紫奪朱
兮改色珠有纇兮焉修寧有負於家人兮予心不歉顧
不易於去水兮言反其流慨禮教之可樂兮聊卒嵗以
優游粲秀色而好不吾移兮夫復何求
　　自釋賦
太嵗貞於執徐兮涂月季惟方癸農事畢余揆其成兮
秕亢陽與襄水飛符命之坌紛兮郡府號余曰有勑緡
泉貨惟四千兮五千秔其以糴越土性而謂余求兮郡
命違其曷可蚤夜民之飼糠籺兮又掇攘之有叵方千
里而為畿甸兮茅莩居其百九人景希兮欲多求之孰
有蓀㩁右而左陂兮復前堤而後堰萬斛舟兮望悠揚
而罔見苞苴昌兮根微蠧以弗充君門狗之吠狺狺兮
圓月曀於雲霧足余進而趦趄兮矢囁嚅之靡入思徜
徉而歸印綬兮啜哀傷而雨泣謂何求之喧泯渾兮知
此憂云實鮮余中切而深慮兮羌謂之為逺亶憂民於
以為國兮胡國憂為毋害敢稱民而自佚兮以求其安
泰僥天命之畢罷休兮余心之有得聊遲留兮敶詞而
自釋
　　金龜賦
　　　金龜𤓰蠧也似龜而小首足介尾咸具色若中
　　　金焉惟其冒乎外者輕明若雲母有翅附甲而
　　　生巨領䨇髯腹下多足與龜為異弗察乎邇無
　　　見也名無能得於古世以形象目之慨其似是
　　　而非可為童兒戯翫實無所可用其於靈夀何
　　　有多竒異而飛不及逺難矣哉因感而賦
春氣靄其融和兮東風習習以生庶卉資以茁萌兮屯
然而成厥形寂書堂其蕭寥兮聊縱步以抒情行𤓰田
而徜徉兮瞥玉靈之異常蹇至微而賤軀兮遵柔柯而
微行體渾金之萃美兮色燿日而舒光巨首顒顒兮神
屋巋然以隆足孔舒兮甲隤如以豐員上兮天穹爪旁
出兮四方背負盤兮峻邱山之昻藏昭以晣兮列宿嘒
其同明吁嗟庶物百其形兮同類殊情不可命兮龜生
千年巢夫蓮兮萬嵗木居縁而升兮五色備具為可稱
兮曠古不聞逰蔓籐兮託質精錬為見情兮疑神物兮
出倫類去泥塗兮將自異豈長年兮於此焉極非仙靈
兮兹焉嬉戱情恍漭兮無主立躊躇兮不語龜蹣跚兮
如顧倐飜然兮飛去驚予心兮駭目歎瑰竒夫龜者神悠
揚兮未安俄翩􁯤兮來下睨而視之若是而非觸而止
之屈信則微予始怪兮載疑反覆之而究兮知豸之象
之喙有髭兮磔竪下紛如兮多足雲母薄如翥之覆也
靈龜隠如文之著也尾足成形彩之傅也不可覷也矧
可度也伊飛蠱之微麽亶資氣而含靈感𤓰滋而賦性
腐草出而同螢等蟪蛄之脆弱知何秋之嘗更瑣厥躬
之譾薄兮稟非常之妙形神有愧於知來兮夀奚極夫
千齡惜形似而蔑有兮亦猥當其美名觀無徳其茫若
兮甲疑乎真曖八卦之無象兮千里曷其如繩氣靡服
兮芘𤓰葉之靈蓍潜豈伏兮蠧以濟其調飢蠢而蠕兮
何識何知内匪明兮莫决乎疑曽可責兮知彰知微泯
同形而非類兮性天邈如羌僣竊其虚名兮誰與卜無
庸兮藏廟堂宜終年兮於野何親人而詭以求全兮儼
如亡兮愚予徳兮安取難兮而後嗟彼服之不稱兮適
以焚身將兒曹之爾愛兮斃焉無所亂曰偽亂真兮道
之賊若胡為兮象之惑内不靈兮死其文受兹服兮其
何獲感微蟲兮作賦庶永監兮夙夜凡百君子念兹無
射
　　信烏賦
　　　南人喜鵲而惡烏北人喜烏而惡鵲好惡之不
　　　同有若是故南北更相笑而無有訂焉走實南
　　　人以北人好惡為正作信烏賦以辨或庶幾乎
　　　不黨也其辭曰
有不有翁言與世違行與衆忤動作云為惟背時是主
恒笑傲乎江湖經乎罔直之野爰有雅烏上主人之屋
者主人瞠若而唾之曰吉吉利利善人其逢惡人余避
次有乾鵲噪於其庭主人持飯一盂一甌羮嘻嘻喣喣
呪祝前行奠諸地而飼之曰而以喜來將無後時於余
婦子等之接之不有翁錯而顧躍而驚進揖主人請問
其情主人曰夫子不是聞乎夫鳥烏之性人災其幸來
集嘂呼蓋非吉徴須刻不踰厥有非常之應鵲也無然
休祥喜傳惟吉惟慶羌來告言應乎弗應行人至惟古
説焉夫子曽不是聞乎不有翁啞然笑曰異乎吾所聞
君子為善不求福去惡以逺禍福之至也固當然其得
禍也非此過於此而無乎戚戚何喜鵲而於烏乎遷怒
就子之説言之則鵲是而烏非福禍之來固自巳曽何
咎於無知然以災懼我者忠臣之事陳嘉瑞者諛人之
辭懼災過可得而改吉慶之在我者去我將安之不告
於余固毋損告何貴於先時又况是非無可必夫何一
喜而一悲主人邈然不説曰然則夫子喜烏而惡鵲與
此北人之常也風土有不同好惡隨以異物不齊者物
之情若之何槩之一致不有翁曰否否物情有是知之
為貴子自非知我者雖吾言無不既君子惟是之従何
容心之有貳北人之好惡爾雖聖人猶無得而弃余小
人也於何敢廢主人曰烏亦有異於禽乎何夫子愛之
之深耶鵲微可尚足契君子之心邪將鵲聲鄭衞烏為
正始之音耶不有翁曰否否子無多言試靜聴吾為若
言烏之為烏格而邪説反之正夫烏之為鳥也體旻天
之正色稟陽精之至徳縣象乎日中而光被乎四表烏
呼之聲有取於聖人而垂世立則禽之性愚可禽取諸
爰名曰禽烏乎則殊察夫人之色異舉喑嗚而疾去罻
羅謾張於郊藪續長詎發於庭除何施何設㠯保其軀
其知如斯為善惟樂太守賢則巢於聽事荆蠻遯則上
其軍幕假神靈則飛而接丸應循吏則肉焉下攫至若
人之急難父兄遐弃良平無所施其知儀秦無所張其
喙於以夜啼所以釋臨川之懼於以白頭所以出燕丹
之質在人則難烏行以易又若昭宗西犇唐鹿東走梁
王興遷鼎之旅冢宰發謳吟之口相也則然於烏何有
扈従乗輿以巡岐守朝夕名聞於漢府成此隨鑾之操
守(唐有隨駕烏昭/宗西幸日亦従)凡此數端烏之偉節瑣瑣細微無煩
競列粤有大致加大焉請更為吾子詳説烏性惟仁生
知愛親念鞠育之施大反本誓以終身無論寒暑反哺
劬勤永錫爾類不於其身棲冠見曽子之孝塊銜成李
母之墳傷口以皷聞逺邇舒翼以助哀昔人將以愧不
良之子參乎用匹於先民夫烏反哺歸飛性天常也辟
色知幾知識長也出類親仁物之良也解難從君禽之
祥也烏之有是四徳也而將之以見事之明執徳之剛
子不是貴而區區較鵲於利害之場哉夫鵲雖有辟嵗
知風之技而患不免於奪巢探卵又足與烏方駕而比
量哉於是主人豁然若悟軒然而步嚥津徹食還其故
處
　　鳶賦
嗟萬彚之叢夥慶稟天而自性或同類而殊時亦異情
而一命惟孤鳶之挺質兼鷹隼之神俊凜凌烈之宏厲
飈飛揚以時奮真鷙鳥之英標而摶扶之匪迅者也豈
皇蒼之好徳毒鵰鶚之靡仁損威稜於搏擊餘毛羽之
形存忍癡腸之屢空曠爪吻其徒云彼燕雀之何知唧
啁喧乎大厦怛拳如之文鷂蹇桀然為何者鶻孔微而
云讋顧匪甘乎乃下相彼翎之文著觀眄瞿其矍落六
翮翽其招搖上且慿於無莫何嗜樂之卑汚食孔甘於
腐璞舍血飲而毛茹牲體陳而肉攫睢盱漫其何以耿
含靈之是度兹有以得侮於羣雛而為禽之彼薄也走
觀物之資性𣺌百生之誠一彼目狼以兢戰䝉虎皮而
羊質舞獅人之為誑陣象轟其駭逸匪葉公之知畫覩
降龍而心失曽不如小鳥之知不視形而忘實也慨髙
飛之軒翥逺翺翔於寥廓振衣裳其楚楚爽精神之卓
犖毋為是鳶識而鷹章近取輕於烏鵲
　　蛆賦
有腯而腴有滑其軀不翅而飛不足而趨甘帶而安於
汙穢肉食兮肥蝡膚客為余言是曰蝍蛆蝍蛆之形蠢
蠢㝠㝠無鼻之馨無目之明孰沸於湯孰爛為羮繄庖
厨之靡清斯微物之化生或以為醯酸而聚蚋食露之
來蠅也是故蛆之所萃為脩為膾炙湆之味八珍之類
食經之貴皆夫人之嗜也設有主賓戒食饌而變色牲
殽備薦酒行拜百有蛆蠕而見焉則中筵之上未有不
汙茵而噦席者矣若夫溷坑圊廬青蠅每集飫飡而蜕
蜕生下濕彼為何來之扇者是亦見聞之氣習也食器
而生嘻其何甚蛆聞而躍託言於噤請以事陳世蓋有
矢嘗而疽飲者曽何加於我哉不招乃來斯須已孳事
有急難無施於事甘蟲孰生嬰童小子蠧心罔覺或濱
於死我形我蜕蠶之似耳一杯之水則彼垂亡而倐起
矣天胡不仁生此微麽論功於我猶不我可彼龎然八
尺之堂堂方蝍蛆而為瑣也食食之餘君子疾夫君庖
已蠲蛆焉所居乃藜園蓬室之士猶糲飯之不飽蛆安
得而食諸惟君子儒求諸鄙夫蛆言感子余是以書
　　哀白鷳賦
　　　辛巳春武昌酒官修嵗事植秋千於次有鷳西
　　　飛觸之以死為惻然賦之
哀白鷳之真特亦性天於純徳冠蓉砂之峩峩素濤飜
兮有服林樾居兮幽絶行有常兮時出鷄不仰乎芻豢
雉有慙於髙潔嵗曰改兮王春百卉芳兮物新藏淺草
之亡幾而奚為乎邇人傷人樂之及時仙半戱兮輕飛
鞦韆建兮蹴蹙聊翺翔兮嬉嬉有來者鷳自彼荒苑疾
遡風而西翥昧人為之輾轉惟奮焉之靡顧觸㑹遭其
東柱碎緌首於倐忽飈□□而舞羽有飃有零渙血流
纓降離龍之無首霞爍霧兮丹翎神不及知聲不及舉
俄而斃兮曷其有所我心惻其生逺過城市而非宜昧
有進而弗視飛災是以罹之信始之安其故處羌髙飛
而逺舉矰弋縱其何施寄哀思兮鄙語
　　風賦
有物營營有迹無形不喙而呀不趾而行得竅而聲撼
地雷鳴一息不停千里其程時畏而寒時挹而清萬彚
以生庶品以零飛砂一怒草偃遐征小夫不識請謁先
生先生曰是非虚隙之産號令於天歟至微至宻惟力
之全歟沈潛靜謐可以激致歟發揚隠伏元之噫氣歟
鴻鴻濛濛無得無従皷舞萬物名之曰風
　
　
　
　
　
　
　
　
　
　
　
　
　
　浪語集巻二
欽定四庫全書
　浪語集巻三
　　　　　　　　　　　　宋　薛季宣　撰
　賦
　　種竹賦
沔鄂之都牙堂之背久廢弗治汙萊有穢徙脩竹而蒔
焉地不改闢堂不改舊蕭蕭然鬱鬱然不改時而有拂
雲之意矣方其竹之始生自彼空谷頎然而脩猗然而
緑葉秀卿雲雲興翠筠直節虚中羌來細風春生凜冬
森然萬叢及其應人而出樹之庭陛脩直依然不回不
易葳蕤之態困頓美人之春睡灑落之韻謫仙頺乎其
尚醉清飈時來振葉凌柯積翠招搖瀟洒交加夜風洌
掲朦朧素月瑣碎兮清隂横斜兮錯節吾不知前日之
蒼涼與如今之煩熱也若乃天旻得助繁隂變暑䕃之
以油雲沐之以時雨翠幹盤根安安爾所稚子承承方
流振古斯又類物之攸裁固非人之所處也至若淵明
之秫潘岳之花好樂不齊咸宜厥家至人遐觀匪同匪
異沈酗清芬各従爾志則夫是竹之清風斯子猷之逺
致也
　　大榕賦
越甌而南嶺山東麓有七閩之㑹焉厥都維福福都中
閩城山塹水脩逵孔直麗譙南指粤有喬木根乎此堂
青蔥映帶經五門而之合江夾經途者凡十餘五里其
為根也盤桓詰曲勢浮平陸隠邱陵斡坤軸如山如坻
崟岑蔽虧列岫竒峯幻然黙為蜿蜒糾紛虵蟠鹿犇巻
舒連鬈油如出雲樹無全株萬本同植縈連擁腫鑚堅
露隙疇引疇縁自陵空碧和氣鬱贅疣生衆醜備百怪
形岌如神山冬無落木蒼蒼九夏森其翠幄枝柯離欹
横従出竒翕如其合判如其離嗟如其往歘如其來夭
蟜驪龍摩天切空雛翼雲垂扶搖下風輪菌無心隨之
有本孔綜根元誰分混沌軒然而大厦成蚴然而恠螭
怒駢爪紛拏矗其八柱飛鳥千羣而咸棲有所綢繆束
薪不堪以火盤根錯節而摧斤缺斧其圓也不中乎規
其方也不成乎矩樵夫視而弗斯大匠行而弗顧以無
堪而保其天斯所以邇乎人而夀莫之數也若夫景升
之牛主人之鴈不善其鳴服箱孔屯以不才而烹者何
哉蓋豐肌而蠧夫人之芻豢也斯榕木則不然承天之
施得生於地不假乎人不離乎類不以直節為髙不以
孤生為異凌寒而不改其操連理而不稱其瑞無庸而
庸無尚焉為其全虚愚之義也至於交柯旁薄分根合
枝異生同命縈繚相維倚天成蓋蔽野成帷迷雲而零
雨不下畏日而炎天改色邑人之依行人之得不才而
才無似焉斯其為大通之徳也夫惟有大通之徳全虚
愚之義守不才之位處無庸之地為物而物莫之陵比
人而人適當其意其事也無施其生乃克遂是生乎通
邑大都之間尚亦躐千齡而幾萬嵗也走嘗聞諸西方
之書曰尼俱律陀之木其子芥三之一及其成材䕃車
將五百乘斯榕木者不幾於是乎今夫閩中之木榕為
大其萌也微物莫之害有蕞其芽蓊然天蓋走不知命
之者誰邪庸㠯劣其形而不文其内劣無文於内將或
容於外而以成其大
　　鴈蕩山賦
　　　走家東甌有祠祭田在鴈蕩山下行年三十而
　　　未之到隆興初赴調因取途焉愛其巖谷秀異
　　　無虞無録莫之能名念其山水竒甲天下而未
　　　有文賦欲賦之未可也歸得建炎間郡丞謝君
　　　升俊山圖石本字多漫滅已而得樂清洪丞蕆
　　　所鑱新圖并賦嵗正月望始得皇祐校書即章
　　　君望之山記又假舊圖於葉氏以補圖缺於是
　　　圖籍大備顧皆叙次疎闊洪賦工矣而猶有未
　　　盡故為集畧成賦得而覆甕誠何望於左思擲
　　　地有聲信多慙於孫綽聊依凖實寄意山泉云
　　　爾
溟渤轉乎東南鴈蕩嵬其髙峙抱層巒之四合聳羣峰
之崛起仙凡道絶類隔一塵摩空下望儼若屯雲聊登
臨以寄傲循石磴之縈紆移顧步於觀瞻瞥風氣之懸
殊幽谷之中别有天地玉筍排空而剡翠瓊館慿虚而
綺麗微埃不入其方寸纎土不留其度内峰夏雲之競
秀均倚劔於空同崢萬仭之嵯峨羅巧妙之巃嵸
　章望之鴈蕩山記舉山無崖凡山有名號者蓋純石
　土山不與焉沈存中筆談鴈蕩諸峰皆峭峻險怪上
　聳千尺穹崖巨谷不類他山皆包在谷中自嶺外望
　之都無所見至谷中則森然干霄
粤若遂初天愛其道靈山祕秀孰知其寳傳西域之仙
書肇棲神於羅漢
　西域書阿羅漢諾矩羅居震旦東南大海際鴈蕩山
　芙蓉峰龍湫
睠人寰之緬邈極希夷之汙漫偏為幽獨蓋始得於唐
僧之詠㸔之不足此樵翁為之浩歎者也
　唐僧(缺其名/)尋佳山水得鴈蕩山而稱歎負薪老人
　遇而笑曰我一生㸔山意不自足師果何所見而歎
　邪僧作詩曰天下名山曽過目無如此地偏幽獨路
　傍逢一白頭翁自道此生㸔不足
我國家太平興國之二祀天下車書始同有禪師曰全
了菴廬初結於芙蓉
　初全了辭師出逰師曰汝緣在淛東當得名山居之
　山上有鳥山下有花全了抵芙蓉問其山曰鴈蕩曰
　此諾矩羅之居也築菴曰芙蓉以處今為能仁寺
行亮文吉踵於前甄昻作尉從而後靈巖碧霄㠝岏而
並露南閤白巖孱顔之盡剖起初凡七十又三年而後
隴㫁之不遺蓋成終於皇祐之己丑
　記太平興國二年丁丑僧全了始居山之淺者曰芙
　蓉今承天寺是也至己夘僧行亮神服居山之深者
　今靈巖寺安禪谷是也天聖九年辛未僧文吉得山
　之盡東而居者曰碧霄菴今靈峰院是也於是有民
　居矣皇祐元年己丑縣尉甄昻乃發蕩隂山水南閤
　地是也由丁丑至皇祐之己丑七十二年白巖寺名
　在此閤
稱始開於祥符之伐木者故適當其㑹謂遷就於貫休
之詩者見不臻乎首
　僧貫休諾矩羅賛鴈蕩經行雲漠漠龍湫宴坐雨濛
　濛
是知水鑿之為睫論其又何知造化成功之不有
　筆談鴈蕩山天下竒秀然自古圖牒未嘗有言者祥
　符中因造玉清宫伐木取材方有人見之南有芙蓉
　峰下有芙蓉驛前瞰大海然未知鴈蕩龍湫所在後
　因伐木見山頂大池相傳以為鴈蕩下有二潭水以
　為龍湫又有經行峽宴坐峰皆後人以貫休詩名之
　也謝靈運為永嘉守凡永嘉山水逰歴殆遍獨不言
　此山蓋當時未有鴈蕩之名予觀此山當是谷中大
　水衝激沙土盡去惟巨石巋然挺立耳如大小龍湫
　水簾初月谷之類皆是水鑿之穴自下望之則高巖
　峭壁從上觀之適與地平以至諸峰之頂亦低於山
　頂之地面世間溝壑中水鑿之處皆有植土龕巖亦
　此類耳既非挺出地上則為深谷林莽所蔽故古人
　未見靈運所不至理不足怪也沈括謂謝康樂時未
　有鴈蕩之名是也按康樂逰名山志神子溪南山與
　七里山分流去斤竹澗数里故其集有従斤竹澗越嶺
　溪行詩今斤竹澗謝公嶺具在不得言謝所未至特
　未覩其䆳爾
乃其東望秀嶺道屬天台山川襟帶於四明風雲呼噏
於㑹稽無非僊人三乘窟之宅誰能見其一日而數相
往來其西則蓋竹雲門白巖白鶴魔軍退舍而真宅斯
建至神入竹而誠明可作洞天髙逺以誰訊福地潛通
而叵度隂有楠溪其陽際海斡地軸之磐踞望天涯之
斯在崖有千里之石壑有萬年之松金雀么而不大金
猿線而多茸樂官羣處而和聲山羊歴險而純素若夫
王孫麖麂鷹鸇烏鵲衆獸常禽之類他山既多有之兹
故不詳其名數
　記有禽黄色而差小者謂之金雀禽有羣鳴而聲相
　抑揚者謂之山樂官有獸如鹿大健而能歴險謂之
　山羊白者如雪猿有毛而狨謂之金線此鳥獸之異
　者也
山之狀也崇倚青天峻連霄碧凌霞傑出於疎雲疊嶂
牽聫於紫極工如大巧特若小髙三巨相形而岝㠋獨
秀孤立而㟼□瑞星明而治世皆見霹靂轟而瞶者不
聞常雲舒而莫巻白雨霽而猶雰牛女従橋而星河可
度雷張望氣而龍泉可得璧月懸空而夜夜長滿朝陽
薄暮而光明烜赫貫香珠之落落起祥雲之疊疊玉峰
髙並於兩巒利孔開通於雙宂積翠合於拾羽之衆紫
微居而衆星拱列觀架海之騰波浩浩望平霞之火炎
烈烈
　倚天碧霄凌霞疎雲紫極大巧小髙三巨獨秀常雲
　香珠祥雲起雲兩巒雙巒雙峰雙宂積翠合翠架海
　皆峰名連霄疊疊朝陽平霞皆嶂名翠微紫微皆山
　名瑞星霹靂白雨騰波火炎皆巖名騰波亦曰藤布
　火炎亦曰火熖千里龍泉皆石名星河橋名萬年松
　名碧月菴名凡名號皆据記及謝升俊山圖洪蕆新
　圖并賦兼聞見云
苞有菡萏菌有靈芝立筍圓而削玉丹桂茂而欒枝蓮
花分拆而木末可采圓蘿糾結而鱗比相差
　菡萏靈芝立筍削玉丹桂蓮花圓蘿皆峰名亦有石
　名圓蘿者
其於人也總者為角直者如指圓者如臍礪者如齒佛
掌髙而頂可摩神迹巨而武可履詣方丈而問維摩之
居士行妙髙而見香嚴之童子龕巧合於佛影樹有同
於僧寳五通變化之有靈三清逍遙而適道天下朝祭
而明堂斯在西真翔集而瓊臺莫訪對人道術之相忘
招賢仁義之為尚尋朝賢之舊隠得侍即之菴居觀音
行而隨形示現羅漢逰而飛錫騰虛三傑際風雲之㑹
七賢従竹林之下五老來兮書籍校千聖㑹兮徳星聚
朝天義重於尊君抱兒愛均於慈母爾乃展旗障日立
㦸排雲彎弓飲羽長劔倚天射垜逺而破的馬鞍跨而
絶塵文筆擅塲於文㑹戴仁踐履於安仁寳印得之而
如斗金鼎負之而調羮鼓槖籥而布化鳴鍾子而振聲
碑磨崖而没字鏡無心而鑑形乃有琢雙玉獻連珠咀
文英讀靈書對棋枰舉覆盂振藥杵火茶爐盍簮加導
於仙冠折角尚賢於巾子藏珠媚而淵水不涸爐藥就
而羽人不死行道周遭於石佛栖貞髙蹈於迎雲空洞
虚而無物雲霧合而神興
　總角礪齒佛掌香嚴雙童童子五靈三清逍遙天王
　瓊臺西真對人招賢朝賢七賢朝天抱兒展旗立㦸
　長劔射垜文筆卓筆戴仁寳印石印金鼎鐘子石碑
　琢玉獻珠連珠覆盂藥杵石杵茶爐寳簮冠簮仙冠
　寳冠天冠巾子藥爐石佛迎雲皆峰名礪齒亦曰蠣
　齒對人亦曰雙人戴仁亦曰對人天王亦曰神王又
　有影曰神王影排雲嶂名侍即羅漢千聖文㑹橐籥
　文英讀書羽人空洞覆鍾皆巖名石指石臍石龕石
　明堂石觀音石羅漢石印石碑石鏡石棊盤居士僧
　寳三傑飲羽安仁行道皆石名羅漢五通五靈雲霧
　皆洞名仙人羅漢皆壇名維摩室名又羅漢閤名石
　碑崖名藏珠谷名五老臺名馬鞍嶺名神迹巨人迹
　也佛影石蓋龕石有影類佛云
郛有石城度有石梁入有天門窺有天牕有堂有室有
斛有倉旌有石表蓋有板藏門樓髙屹以超雲嶤闕對
峙以迎陽澡身莫便於浴室脩道何樂於禪床考室而
柱金矗立蔽風而翠屏是陳版障駢而可隠行廊脩而
可循
　石門石表版藏石屏迎陽板障超雲皆峰名紫翠屏
　翠微屏皆山名石城東石梁西石梁石天窓石室石
　斛石倉石門大石門小石門石門樓石禪床石屏石
　屏風大石屏小石屏石行廊皆石名柱金巖名東嶤
　闕西嶤闕闕名亦曰堯窟浴室室名天門菴名
像有獅子鹿影靈龜鯽魚三燕頡頏而穿幕戯龍驤攫
而含珠飛羣鳯之徘徊戯雙獅之矍鑠猴不可以加冠
魚有時而登陸羚羊挂角以棲止回鸞騫翥以翺翔犬
以警而司門猫以㳺而在堂龍倦㳺而或卧虎以蹲而
更伏御火共施於鴟尾照水孰然於犀角
　獅子鹿影靈龜石龜伏龜龜子鯽魚三燕石燕含珠
　回鸞雙鸞石犬猫兒卧龍龍逰虎蹲石虎伏虎犀角
　石犀靈犀皆峰名又羣鳯卧龍戯龍龍逰皆山名飛
　鳯鳯皇小鳯皇皆巖名石獼猴石魚鴟尾伏虎虎蹲
　皆石名羚羊洞名戯獅子雙石對峙如猊也
天柱之峰上凌空碧其旁無附其趾無蹠削貞珉而介
出崇髙切於青雲圓度於規直中於緡望之者目極倚
之者驚神疑共工氏之不作不周未觸而今存此峰巒
之峉立者餘蓋不得而縷陳彼有同名而不相似者於
彼吾又何言
　天柱峰有二大天柱小天柱也
其水則二龍之湫東瀑西瀑合掌摩訶劔鋒乳酪水簾
眩日以舒耀新月弓彎而出谷清涼之滴滴無已照膽
之澄泓可矚彼潭之泳者湖鰻或澗而流之斤竹決而
下也銀河㵼而垂練委而去也錦文鮮而清淥觸潜虬
而聲韻鸞和漱堆埼而皴如皺玉委蛇而動行乎巖石
之間者何容窮盡又豈祗清溪之幾曲也
　大龍湫小龍湫東瀑布西瀑布皆水名合掌摩訶劔
　鋒甘乳清涼滴滴皆泉名水簾新月皆谷名照膽溪
　名湖鰻洞名斤竹澗名
泉流之冠大者龍湫崖犇如仆氣凜如秋界青山而澎
湃吸蕩水之宗流上擬青空下臨無地霏霺雨霧之飄
㪚晃朗白虹之下墜乍垂雲而零露怳山崩而川至雖
淮流破荆山之堰曾不足以言其彷彿衆水之淵發源
鴈蕩厲巍巒之駿極浸山椒之脩廣箴竹叢生以蒙翳
娑羅挺榦以駢羅征鴻攸聚牡礪生之浮鐡船之蕩漾
沈古鐘之逸響
　記鴻鴈以時而集故以名上多娑羅樹大箴竹案牡
　蠣鐡船古鐡鐘皆蕩中所有蓋父老所傳云
派旁泄之崩波羌不以五水九旱而為之消長傳或謂
滄海此遺波焉今固莫詳於既往矣
　記叙水源蕩水南出為大龍湫南東㑹於天柱飛泉
　水流東為照膽溪㑹羅漢院水南入斤竹澗入於海
　大龍湫分流而下過石門西凌雲之寳冠古塔水為
　長徼原南入於海石城之東其水東流㑹小龍湫淨
　名水入水簾回峰水南為白溪入於海靈巖之隂其
　水由真濟㑹靈峰及西北五里寳月菴之水南流於
　溪西㑹白溪入於海蕩水北出為新溪㑹寒坑泄上
　大溪又㑹湖南坑版藏二大溪東南入於海
乃若浮圖天成古塔神造香爐既設寳幢載好楞嚴飜
大乘之典寳陁襲白衣之號髙僧梵唄之相和仁祠金
碧之相耀惟兹華頂花壇是陟居者有積行者有食
　山中故事逰人皆傳食僧舍
無芸仙者之田每駐逰人之屐然雖曠世而彌年猶未
覩周逰而涉歴者也
　古塔香爐華頂駐履皆峰名寳陁楞嚴皆巖名寳幢
　石名花壇亦名羅漢壇仙人芸田在北閤
爾乃樂成首路東騖幽尋絶白沙之古塞陟峭嶺之芳
林秣馬於芙蓉之驛驅車於長徼之原招提寳塔屏障
横焉千巖萬壑是途伊始扶笻竹以自杖屐登山而後
齒於是竒巒卓犖怪岫峥􁤗傍顧而塵慮都息商羊而
油然意生
　記載逰山由歴為詳今存之其不見於記者益之記
　山去縣七十里而遙越白沙武缺芳林三嶺達芙蓉
　驛逾姚嶴嶺過長徼原至山之古塔菴凡菴皆僧廬
　也石達之峰有連珠靈犀獅子仙冠立㦸石表其巖
　羽人其石招賢按今菴皆為院院有古塔石屏版嶂
　峰
登寳冠之蘭若跨飛瀑之脩梁引仙簮而峩首裛燻爐
之裊香前眺諸峰崒焉亭直
　記入東北十三里至寳冠菴以巖名其峰寳簮招賢
　其水瀑布其泉清涼漏巖而下又有石梁石鏡案香
　爐峰在瀑布西
揖雙人而問道屆凌雲而一息九龍垂頭而來下梅霖
飄灑以雰零洗余心之宿絫拂襟袖之泠泠望銜珠而
返顧跨㐲虎於石門
　記東三里至凌雲菴以峰名含珠朝陽合翠芝草大
　石門天柱梅雨雙人雙人峰相並也今按梅雨巖名
　九龍頭石名記東二里至石門院其峰天冠㐲虎五
　靈雙穴其巖寳陁其嶂連霄按石門院以門名
里連霄之十五窺蕩水之靈源凝神寓目千里為近羣
玉浮天全乎一瞬
　記出石門院西北過石象登連霄十五里而遙蕩頂
　大泉渚焉此山之甚髙目處而羣山層列於左右前
　後僧云五十里者多辭云四望而及達必千里
度東岡之桐嶺禮化士於雙巒
　記石門東五里至羅漢院其峰童子文英石龜及兩
　巒其嶂朝陽連雲其石連生於山腰長覆其下曰石
　行廊按圖石羅漢在焉
指游龍與戯鳯鏡三京而膽寒
　樂清縣圖經鴈蕩山三京灣按隋圖經云溪清如鏡
　無所不容黷之不濁唐刺吏張又新有詩今名照膽
　溪云
大屏之下寺曰能仁四溪交流竝湊天門舞羣鳯之垂
天儼華陽之挺立吞衆壑以朝宗拱萬山之環揖是雖
竒峭無多焉故已冠峰巒之嶪岌也羊腸回於六八俯
在下之蕖山羌有鳥而有花悟達士之微言
　四十八盤嶺望芙蓉山其嶂磐錯如蓮華
回巒之嶂隠若金城漢唐道隔言訒天升惟隠顯之有
時殆匪由於人力何先古之神閟湏後來之刔剔
　記東北四里至天承寺其寺前之峰聳如卓筆曰戴
　仁寺西曰棲鳯山又東南隅二峰𤣥沓如屏曰華陽
　西南一山回合若城曰回巒嶂東北一山勢若龍㳺
　曰戯龍北應紫極常雲西北山曰羣鳯皆連揖相望
　如敷蓮環合前溪有大石柱二相向若筍曰石門下
　一里有龍潭二照膽溪夾道西流西南一水又正南
　一水㑹於寺右前流翠雲亭西北一水流寺之左㑹
　照膽溪流石門龍潭斤竹澗是以九峰四水叢聚之
　地謂山之宗始云
載旋余步溪滸攸行小柱華嚴接阜連岡躐曽巖之鹿
苑窮逶邐之淵泉屏彩翠之蒼蔥聽天樂之喧闐仰大
龍之懸水飛小雨之濛濛樂尊者之優游得従容於下
風
　記西北二里至普明菴西渡溪而入北至天柱菴山
　曰紫微至華嚴院峰曰陵霞北至瑞鹿菴以巖名其
　峰獅子石碑圓羅立筍削玉其山大者曰翠微屏其
　石䲭尾凡三菴相去皆二百步而近案瑞鹿院前僧
　道親遇老人得龍夀丹之地記瑞鹿西一里谷曰大
　龍湫瀑布下流百丈而入於湫天樂宴坐香爐三峰
　在南案湫上今有尊者菴
指普明而回御探龍窟於飛泉
　記普明折北六里至飛泉菴有泉自巖飛而下為西
　龍潭有山中㫁曰小石門
勒馬鞍而東之望竒峰之隠天觀音大士如住虚空漠
漠行雲誰尋舊蹤
　記東北三里至石城嶺嶺東北三里而長下嶺道二
　百步有峽曰經行北入十里兩山壁立以相向如門
　闕其石色黄其中峰巒秀抜有溪泉瀑布經行之東
　其峰筍石茶爐其巖白雨又有卧龍山其石虎蹲覆
　盂按石城即馬鞍嶺也北望長雲巾子諸峰觀音巖
　等歴歴明甚
安禪之谷萬崿宗焉大筆書空一柱擎天重樓峻傑以
連甍雙闕當途以相向天聪玲瓏其四達自在慈悲而
有像龍蜿蜒而歸洞離小湫而曳擁在定之熏聞鼻凹
窪而出涕奮天然之鱗鬛回𤣥造之頭顱諒兹山之多
怪猶斯巖之匪如
　記嶺行八里至靈巖寺所倚之山曰石屏風其峰天
　柱獨秀寳印招賢師子卓筆
其闕伏龜重樓雙峰其巖橐籥金柱石書
　神迹楞嚴龍泉文㑹礪齒火熖其嶂平霞其崖石碑
　其湫小龍其石僧寳其洞天聪羅漢其谷安禪藏珠
　其泉合掌摩訶又有石城石明堂石魚石倉石斛石
　龍西石橋按龍鼻又有石觀音
摩虎口以東逝瞻石神而近止訪浄名於丈室挹乳泉
而一洗乃觀初月乃下虚簾蛟人織素近在危簷
　記東二里道北山缺而穴者三相去百步曰宴坐巖
　虎口巖石龕其嶂排雲在道南其峰大巧在道北東
　二山相對道出兩間曰石門峰東三里至净名菴其
　峰天冠後三峰曰縂角金鼎蓮花石神迎陽其名居
　士西小石屏其谷水簾新月簾狀谷也按圖有甘乳
　泉
閲靈峰之景物竒特亞於靈巖犀黒闇而通天龍神游
而處潭五雲閣道應貞矯矯谷有靈珠歘生芝草入㑹
賢之硿洞仰虚室之谽谺信貞如之可學烹乳茗而生
葩
　記又三里至回峰菴嶂曰疊疊谷曰靈珠以泉名也
　又東三里二山之間至靈峰院西方山曰大小石屏
　嶂曰凌雲其峰最髙者碧霄五雲者以數言其下蓋
　五老臺云倚天鳯皇超雲丹桂香爐朝天其下有白
　雲菴藥杵戯獅子石犀架海朝陽靈芝靈龜雙巒其
　巖西真神王石臍脩道赤石巾子侍即騰波其洞龍
　逰羅漢其壇曰花亦曰羅漢其谷㑹賢其石飲羽觀
　音合珠亦曰神王又有龍潭石獼猴石浮圖星河橋
　石室按圖有羅漢閣今羅漢洞烹茶往往如花乳
金掌髙呈亭亭空際訪三賢而景行遂回車於真濟
　記靈峰之隂一里有峰曰佛掌因其下穴而為菴與
　疎雲面屏三賢小髙蒸蒸玉(闕/)　　　　　　而七
　其巖逼曰隠真又山曰紫翠屏西北四里至真濟菴
　十里而西有石門樓按今惟佛掌(闕/)　菴如故
過胡公之棲宅
　記侍即巖為胡兵部居之
遵靈運之迷途
　記靈峰東一里謝公嶺山之東盡於此矣王十朋白
　巖院佛殿記謝靈運蠟屐逰山而不知有鴈蕩至此
　而返
造石室於東梁髙禮佛之勤渠
　記嶺行一里石梁菴因梁而名按石梁後有石室前
　對禮佛峰新舊圖所謂石佛也
亭白若而下道窮二閤於蕩隂忘㪚漫之岡巒蓀無隠
於追尋北有白巖石溪九折山橋跨焉巉巖影絶斯蓋
水之竒也履芝田而種玉煉爐火以飛霞羌仙人之不
反厭時俗之嚻譁過湖坑於南閤峩土藏之孤髙壯瀑
水之滂流訪仙隠而遊遨
　記東南三里至白若驛西北十里外有南北閤二村
　相去十五里南閤西十五里有院曰崇徳北閤西北
　一里有院曰白巖相去十里而遙衆山中惟板藏土
　多石少在南閤西七里蕩隂之最髙也崇徳南三里
　湖南坑蓋山之罅接蕩三里髙泉㵼下大龍潭在焉
　其瀑布為最大有隠仙巖蓮花寳幢四照蓋大石相
　倚也寒坑泄去北閤十五里其水與台州西界相分
　九曲行於石溪出白巖東無亂石焉此水勝於山之
　處也有鳥巖石竹廊煉藥爐仙人之田王子晉仙橋
　㪚漫逺矣其深者去白若五十里而遙去城迂僻好
　事者莫知故難見也
至窮途而輒哭等逰夢於華胥問山僧以前路固有匪
吾人之所如者殆不可以窮究又安得而論諸
　聞之山僧靈巖山間有石室中有石羅漢十六又羅
　漢院旁數里有平原彌望雙猊戯等皆未攷
至若大洞神仙山靈是宅龍湫宴坐者諾矩羅之住世
　西域書阿羅漢之在世者十六諾矩羅其一人也
虎蹲守䕶者蔓定僧之衣祴也至人遐造踐迹無同運
無方之𤣥化闡不二之宗風説法詎離於在定經行何
間於神通
　陳州商水人陳覺字夢得遊山東峰望西巖一木如
　蓋攀蘿捫石至其下藤蔓纒繞如石視之入定僧也
　觸其衣隨手而化乃菴其旁閲兩月僧欠伸開目曰
　吾有衣寄巖間有虎守之持吾錫杖取衣虎不加害
　覺見虎而示之杖虎搖尾去之僧引蔓授衣有入肉
　數寸者為之説法鳥獸鬼神皆來聴受覺因得度世
　法後人呼其處為説法巖
聞縮地於偷桃之客
　近靈巖寺僧遊山迷失道路循小徑至一處有茅舍
　數十家皆有方士也見僧笑曰此僧亦知遊鴈蕩乎
　方沍冬而桃有實僧折取數枚懐之方士呼童奪取
　其桃僧因恍惚過山椒則明州天童寺也
神飛於窺鏡之童
　紹興末平陽獨嶼李氏子跌宕不容於父方士將以
　東逰不移時達孝義鄉橋下辭不能進方士出一小
　鏡使窺之恍然抵一山寺苦辭不去俄若夢覺視僧
　舍則靈巖寺去家數百里矣
龍丹成於老父九二䜟於元豐
　元豐五年僧道親行大龍湫道上逢一老人自山而
　下履木葉皆無聲呼僧與語付藥丸如弹一曰爾速
　入京以進藥乃萬嵗藤膏熬成名龍夀丹以金盂玉
　盌研之三日九服可保九二之數道親未行數日又
　遇之仍趣其行道親至都聞神宗不豫詣都省言狀
　執政異而不受上聞而取之問所欲道親言老人但
　戒太嵗本命四立日慎酒樂乞濟窮民及禁天下捕
　龜上命中臣梁従政以焚香至鴈蕩山訪老人無所
　見八年立春上得疾病革皇太后得藥於睿思殿進
　之乃上手自封識上崩蓋在十八年事見實録
了世緣於國秉
　秦太師檜嘗夢抵一巖洞有羣僧環坐曰尚憶此乎
　秦瞿然悟身之為諾矩羅也僧曰公世緣未了姑去
　後經鴈蕩覩羅漢洞如所夢作詩記之有欲了世緣
　何日了之句
夢頽像之形容
　尊者菴經魔賊焚蕩廢不復理揑像亦壊至紹興間
　婺人向氏逰山夢僧祴金襴而不見首明日得老父
　介逰大龍湫至則失之視諾矩羅像則夢中所見因
　為築室塑像焉
神屠履崖以如地
　作尊者菴工有無肉之歎俄有屠鬻豨肉者其去履
　崖石如平地以為羅漢變見云
聞思光熖以如虹
　觀音巖時有光怪如虹蜺
盗石而江波激怒
　龍鼻下觀音石比為一監司持去及渡浙江波惡甚
　懼而投諸水刻石像送鼻下非復曩時天然者矣
觸鼻而㳙泉不通者
　舊傳龍鼻二竅有水孕婦或以手觸其一泉流遂枯
非人耳目之所到而又烏得以議其洿隆也惟兹山之
神秀嗟近在於人間曽跬步之不到乃窮人而上天化
石橋於北閤企斤竹之飛泉
　謝靈運従斤竹澗越嶺溪行詩有企石挹飛泉之句
抑子晉未成於羽化而謝客不得擅於逰山也今夫天
下之山江東居最永嘉富甲於江外而鴈山為大焉可
為超羣而抜萃矣他山之秀么麽稱妍陽臺十二秋浦
九蓮詩文振古名字喧天僅得此山之一邱一壑猶拳
石之夫何足言所謂夷泰山而呑雲夢者惟鴈山之蕩
為然
　
　
　
　
　
　
　
　
　
　
　
　
　
　
　浪語集巻三
欽定四庫全書
　浪語集巻四
　　　　　　　　　　　　宋　薛季宣　撰
　詩
　　誠臺春色
鳯闕西岡郎亭東乳惟竹猗猗誠臺有楚苔痕春綠玉
李晚風屏山坐對青䓗數峰頽牆色弄文杏新紅争鮮
競秀芳隨意逺各稱時宜自成深淺妙意誰傳叵形罨
畫羲皇晚生先天後卦江湖漲綠旋拍滄洲晴嵐翠滴
煙瘴悠悠篁鞭破蘚栁帶縈愁亦有江梅花殘未落弄
音好鳥笙簧度曲阜如瓦皷幽獨是稱兀坐頽然邑荒
無政新陽多感雷皷轟天清淮咫尺狼烽夕煙暮四朝
三誰為第一不知其它且以永日
　　春江夕泛二首
短棹春江裏桃花流水生天髙妝鏡淨岸逺筆山横落
日無窮意丹霞逐旋明何時遂歸志一葉任縦横
夕泛春江裏扁舟萬里心仰頭竟空碧疏樾成清隂浩
志曷可遂歸懐詎能尋波隨亂山急意若流水深日落
洲上葦霞生霧堆金重淵狎已貫飄風顧難禁嵓巒多
李花冰霜積梅林為何縦松舟且以開吾襟迎送未云
已浮雲逐行吟
　　俞氏園林
茁茁桃與李生花故城山脩竹共姢好流水相往還天
逺峰可續人來心已閒殷紅間蒼白晚吹催潺湲吾邑
在何許滄波對重闗煙霞蔽落日蕉葦深前灣送客時
一到逰人意長慳髙風怒濤作巻雪食餉間官禁不可
脱歸哉望斕斑
　　石門漁舍
漁家在何許蹖駮巖下石花樹幾株芳湖山數峰碧窊
樽亭遂古雙闕天自闢錦綉入茨舍藤蘿封筀柵吾為
江上逰形苦世間役心馳定沙步舟行過簷隙浪翁底
鐫銘太尉此居宅豈若斯人徒風雲相主客
　　元夕
元夕不作㑹蓮燈相照明影光嚴鐡馬讙譟合金城發
䇿悶如醉中庭空自行月娥雲鏡暗樽酒為誰傾(時唐/鄧邊)
(報方/急)
　　月夜郊行
曠野久晴霽月娥添夜明光浮渰水白寒徹纊衣清頗
復藍闗意端為剡縣行灝然天宇内應不負平生
　　讀書三首寄景望
　　　春秋
非復東都㑹書王春又春退風飛宋鷁逺狩獲西麟孔
志知安在豳詩難重陳焚香掩巻坐歌詠忽臣鄰
　　　山海經
帝江無目面歌舞識成音形天㫁厥首操干意岑崟大
化浩難量懸解在明心舒嘯東臯上薫風五弦琴
　　　韓文
退之強解事剛不信神仙所作古意詩甘心玉井蓮沈
疴痊不見險絶慟虚傳賴得華隂令聱書言豈然
　　遊竹陵善權洞二首
萬古英臺面雲泉響珮環練衣歸洞府(澗水倒流/入水洞中)香雨
落人間蝶舞凝山魄花開想玉顔幾如禪觀適遊魶戯
澄灣(寺故祝英臺宅唐昭義帥李蠙嘗見白龍/出水洞而為雷雨今小水洞存鱯魚四足)
左右蝸蠻戰晨昏燕蝠争九星寧曲照三洞獨何營世
事嗟興喪人情見死生阿誰能種玉還爾石田耕(山有/三洞)
(九斗壇故更寺觀者不一再有李後主㫁還僧寺/批札石記語極可笑大水洞有石田數十畝竒絶)
　　都場正月盡未見梅思雪中石門之遊作
千里春何晚三旬㬉不回眼青瞑縣栁粉白閟宫梅麗
水年時泛桃花雪裏開軒轅丘一夢懐往意悠哉(石門/之上)
(有軒轅/之丘)
謝客窮幽處仙宫隠薜蘿二峰峩魏闕雙瀑瀉天河犺
獚應難致猿猴却患多雪中山更好淹嵗定如何(犺獚/皆出)
(石門山中犺類猿而綠獚類狗而黄蓋猴屬之大者犺/讀如廣殆所謂狼犺也獚字書音黄土人作去聲呼之)
(狼讀/如朗)
　　梅花
花實望先進英華標素王(仙家號梅/為花王)竹籬眼夜月風雪
傲寒塘皎皎曽無對凄凄忽有香和羮湏鼎味盛服也
霓裳
　　吳江放船至楓橋灣(所謂越/來溪也)
短篷負長虹破䉬掛明月風馬座中生天幕波中出髙
城多隠映逺岫攙羅列少小泛吳江始識仙凡别
　　讀春秋有感
巧辨雞三足曽窺豹兩斑鳯衰歌已過麟獲涕為澘妄
作南柯郡閒争左角蠻夢回無箇事風雨度前山
　　送士昭兄赴南外敦宗院二首
人道温陵郡山川似洛陽懐兄尚淹滯敦族蹔翺翔㑹
見親先漢方期變有唐萬安秋夜月多稱古文章
憶昔南州去松根眺邑鄽鳥啼雲裏樹人入洞中天載
陟今時路須航古渡船地窮巇嶮盡蚤晚濟平川
　　傷淮帥(時戰敗未/知所在)
淮浦天龍戰居巢塞馬歸陣傷軍背水機失敵踰淝越
石知何在虞君恨曷依都緣生過涉誰為斬何徽
　　袁口回棹有感
放舟谷里口乘流楚江干釣臺亦已堕大舶寧長安春
度亂山綠風回平水湍何須問今古刼刼難為觀
　　白髮
浮生寧久客罷沐弹冠幘芳樹幾時紅童髪半莖白千
月浪飜濤百齡駒過隙多少少年人烏頭問華簀
　　樊口晨泛送程端卿
扁舟送歸客萬籟寂無風宿霧青郊暗卿雲碧嶺空水
清明去鷺天逺入征鴻日脚中流見委虵走白虹
　　寒溪堂有待
疎雨度西關寒溪亦厚顔風和沈白浪雲歛出青山浩
蕩鷗偏適翔飛鷺自閒可堪泥染鞅行客馬班班
　　元夜齋居
漢家傳舊事太一祀中庭宫架崇喬嶽銀缸耀列星九
街塵擾擾萬室火熒熒兀坐聞隣叟無人尚典型
　　讀列女傳
一避先生席鏗然鼓瑟希功名窓紙薄聲色路塵微大
禮無通問清談浪解圍黨人狂斐甚猶有詠雩歸
　　讀骨鯁集
幾許興亡事全歸喜怒中鸛鳴非雨候花落任春風龍
馬符雖在檀槐戰已空未須悲麥秀王道有車攻
　　縣民訴事有以禪僧見况者
訟庭披訴者道我似禪僧不悟無生理安知最上乘修
行心懶慢瞌睡日瞢騰説法還知否宰官非所能
　　士昭兄琴堂
弄琴函丈者無始到來今韶濩五弦上乾坤三古心荷
香流曲沼煙雨抹寒林閔子罷傾聴何人知此音
　　無眠
丙夜不成寐可如心念家人情風上草身世眼中沙宿
鳥司更漏黄蜂集晚衙了忘官府事髙枕是生涯
　　武昌射圃後山與江接走植栁竹方茂每為民家
　　　羊羣所齕日有敺羊之事昔贊皇公以祝雞翁
　　　自況走亦可謂牧羊兒矣
有欲即有累無營了無為且非割雞宰寧是牧羊兒甲
解木方遂苞屯芽定萎江山萬里道好去莫遲疑
　　乳鹿或得之近山既不可縱畜之更日而馴走命
　　　之曰山友
駒鹿何年致它山小水濱􁈡􁈡興念母麌麌熟依人物
性初無定野心時亦馴故林迷町疃結友幸相親
　　乳猫
乳猫毛披雪卉服絮成衣扼鼠氣方盛食牛形但微紛
拏殊矍鑠上下擬騰飛幾許明眸子虧盈望日暉
　　芍藥
萃拔秀羣芳花間得素王牡丹紅樹色菡萏碧池香融
洩云何樂熙怡日是常問人伊謔事士女熟相忘
　　殊亭
指掌視吳都逰人望已殊清江浮晚岸緑野漲春湖我
乏淵明事誰為漫叟徒醉心尋古記始信不虚誣
　　寒食雨
風雨逢寒食天公涕亦澘栁眉顰綠髪花淚濕朱顔貼
嶠雲横水藏舟霧障灣燒痕青已徧若箇子推山
客裏換春衣寒風帶雨霏羨班榆火禁初感塞鴻歸栁
絮鶯啼亂棃花蝶趂飛丘原壇祭耳悲念切更微
　　袁口舟行值雨
樊楚勞形甚將迎一遡流棹移驚立鳥帆逺亂浮漚落
漠江臯樹依稀荻岸舟烏雲鳴雨急還我舊神逰
　　酴醿雨後
晼晚春闌雨酴醿花意秋雪飛香霰集龍鬬玉雲浮外
戸楊青眼中唐浪白頭夢回人不見心醉兀悠悠
玩世無心子成功不義侯升沈三躍浪聚㪚一浮漚守
郡官槐木王家夢髑髏團團天上月猶自曲如鈎
　　􁸋花唐玉蘂花介甫謂之瑒花魯直謂之山礬武
　　　昌山中多有之其葉可供染事土人用之釀酒
􁸋綠吐瑤琨泠然郭外村仙人來玉蘂文士立山礬芳
澤留絲素風流付酒罇莫言瑒酷似香處不勝繁
　　春霖未霽澍雨大作
甚雨過清明浸淫不肯晴天占符後甲人意失先庚陌
路河魚上堦塘野草生早來雲陡黒流􁔪霫間成
　　書江表志
株守生財道棊飜正國成周王方虎噬唐後獨牛耕軍
罷心忘戰民勞勢自傾誰如内史鉉求伴大夫平
　　夏日晝寢
至樂歸靈囿棲神得睡鄉青奴涼自惬班友夢偏長莫
管黄粱熟何須綠醑嘗知他人世界若處有虞唐
　　夏口懐舊
夏口傷前事毛精涙暗垂白龜生不報黄鵠去無期嶺
雪炎雲熾𤓰田古岸移戰塵愁滿眼聊付一篇詩
　　寒溪寺拈香時國喪罷宴賜已三嵗二首
社舞莫㛹姢當脩晉白蓮林梢開逺嶂花片落寒泉鐘
皷鏗鏘甚松篁影帶妍如來本無象長老亦逃禪(寺無/塑佛)
(像主僧移/律寺久矣)昔者溪為虎如今突蹔煙萬松晨逕滑九曲
夏雲連畦町苗初實池塘滴尚涓潔齊朝五日清淨樂
三年要祝南山夀南山夀十千
朝衣結藍綬古刹禮青蓮蒨絢林間樹琤瑽竹下泉晨
曦方㪚彩曉宿有餘妍聚石應聞道無人為説禪路回
荒翳目江逺望生煙略彴溪源舊潺顔嶺岫連清神山
歴歴洗耳澗㳙㳙菩薩行觀世封人願祝年更須東畝
粟長穗滿三千(松溪早/禾已秀)
　　石榴花
國色宜炎夏宫妝染絳紗蒼崖陸渾火朱景赤城霞顔
駐留瓊蘂丹成嚥日華東山舊逰處遙憶武陵家(福州/東山)
(有榴花洞武陵/桃花源比也)
　　自訟
學問非干禄宦逰端為貧生慙挽船令羞殺采芝人求
牧知平陸無漿賣棘津讀書心愧否何日是來春
　　讀李斯傳
上蔡游公子真情本自愚五刑身具論七罪法當誅逐
兎蹤牽狗亡秦效擊胡明功與周召為問驪山徒
　　宿低寨遇雨
酣睡忽驚覺空牀秋氣清四垂來雨脚萬壑漲灘聲飛
洒穿戎幕凄涼悵旅情緹幢髙卧者應更薄書生
　　至信陽宿蕭安撫寨蕭乃蔡將去嵗(闕/)　　陷信
　　　陽者
左角語争戰南柯聞大犇胡為控弦去猶有覆車存行
客應貪路邊城不閉門夜眠思往舊空泪濕牀痕
　　别元可元亨
去矣鴟夷子片帆移夕陽意深三折臂情結九回腸風
雨思無晦江湖道可忘死生猶暫别萬里未為長
　　縣有父子訟者走以魯人之法聴之喜其改悔而
　　　作
父子本天性情縁私愛睽寧留今夕忍無作望思悲克
己歸仁禮回心即孝慈同年千古意聖相不吾欺
　　樊岡雨後瀰望皆平蕪綠草無復花矣
候客樊岡道新晴致日佳萬般詩外意百種夢中花蔓
綠鋪平野江流襲漲沙無如石頭滑龍首粲新芽
　
　
　
　
　
　
　
　
　
　
　浪語集巻四
欽定四庫全書
　浪語集巻五
　　　　　　　　　　　　宋　薛季宣　撰
　詩
　　漁父二首
蹤跡五湖浪生涯千尺綸是非寧入耳榮辱不闗身獵
獵菰蒲暮凄凄浦溆春何時共蓑笠和雨釣青蘋
紅蓼白蘋岸清風江月明萬波千尺動四海一漚輕濁
酒醉獨釣鮮魚饑旋烹興來歌欵乃煙雨過前汀
　　筠郷新筍
根節凌槐夏風霜閲草春此君椽筆健稚子錦綳新有
待瞻淇澳行將滿渭濱狂鞭任奔迸我不是饞人
　　白菊
不著金縷衣寒窓弄明月端宜妝淡泊自是香蓬馞臭
味真可人風流到華髮試為問東籬定得淵明骨
　　丁香花
别是南州種寒花七里香(鄂人號/七里香)玉笄駢寳䯻金粟綴
銀鐺自得山林趣不為時世妝紫霞休騁瑞未及野梅
芳
　　立春
誰得東君信風生十萬家土牛占穀麥灰律動蒹葮嫩
綠萌芳蘂新紅茁綻芽未能都免俗春勝揷春花
　　雪
怪得寒風瘦窓明積漸加起來裘潑水逆視竹生花厚
貌紛羣品新妝副六珈飄零飛落葉轉動絞回車無定
從高下忘形變邇遐郊坰鋪毳罽堦砌撒江沙灑壁侵
修飾填坑旋下窪屋頭昻怪獸山脊走長蛇萬木枝都
亞中庭石盡遮獅符蹲陡踞龍井噴増呀撲面輕盈甚
装衣㸃綴斜礎閒開匣鏡碑仆揷梳牙同色連千里虚
光合萬家壓災時世重為瑞老農誇勢極雲天際威凌
凍水涯凹兠坡崿岞條突樹牙槎客子衣裳怯王孫酒
力奢影浮垂綉幌香帶落梅華籭簸知神女門屯想夜
义未能三十韻旋㵸試烹茶
　　郊迎趙漕
叱御逆軺車愁先負弩驅虎頭晴在望羊角淖盈途草
莽迷行跡湖山出畫圖傷今又懐古坐睡覺吳歈
　　梅雨
霡霂雨黄梅凝雲綰不開心知飬苗稼眼見長莓苔蜜
箧幾如漬崇墉勢欲隤鬱蒸任炎熱誰解酌金罍
　　遊飛霞洞
横塘富花栁杳杳鏡中行樓觀朱涵壁洞天珉掩閎林
深暮雲合地僻夏寒生康樂屏巖靜鳴榔時一聲
　　龍翔寺
二江涵古寺雙嶼聳平沙翠浪環流浄金城到眼奢水
光搖殿閣塔景動龍蛇不減蓬壺意屯雲未許遮
　　酬張縣尉
久客多塵滓心懐為子開文知龍有種名苦雉為媒但
得貧無絫何嗟去不來吳門衆多士待爾和羮梅
　　元夕憶世母(三八母/生日)
蒼天毒我生顧復自孩嬰元夜銀花合三山夀斚傾星
毬明烜赫鼇島峻峥嶸樂事都如夢傷心母道情
　　拒霜花
蘸染木芙蓉深紅間淺紅錦籠烘夕照翠袖揖秋風艶
冶歸尤物凄涼識化工拒霜髙節在丹藥謾成叢
　　早行
旅枕罷殘夢明星懸屋椽不辭風露冷欲了東西緣雲
馭方擎日月輪猶御天波波定何事羞死地行仙
　　天隂
梅月乍開霽油雲閒巻舒溢光穿隙日浮祲出清虚皷
吹蛙聲亂笙簧竹影疎雨來三四㸃靜覺打籧篨
　　告歸郡不得請倦於將迎之勞
閒居百不憂何事武昌逰旦旦三江口時時十里頭箇
中都是妄此外竟何求生被浮名累將迎卒未休
　　昧爽寒溪送客
攀援長者車昧爽踏汀沙片玉山銜水堆金日蘸霞風
來雲外嶺露重竹間花好景看如客心閒即是家
　　二十三日送客寒溪還視邑事食時過節推周文
　　　猶高卧未起愒然嗟羨以詩戲之
驚起周公夢三竿日倍髙被氊吟不用州縣職徒勞脂
轄驅郵置金車困賊曹幾如陳處士龍卧楚江臯
　　夏日江濱
鳥迹鋪天篆金波漾日沙鷺拳巖積雪風勺浪飛花江
㫁客帆入岸回山影斜峰雲青漢上畧約二三家
　　聞黄仲益雲夢辟書報命
三府書交上羣公座盡傾量包雲夢澤名動洛陽城雞
肋刀焉用牛腰軸定盈江南望江北無可贈梅英
　　讀蕭銑傳
不假成田勢寧堪麥秀悲青氊梁舊物赤幟漢威儀剛
被農家誤俄推鼎祚移江湖百郡地只自黍離離
　　讀九國志悶書
弔古因紬巻傷神却皺眉蜂房開自牖蟻穴積成堤不
苦南風競長懐北馬悲陽曦曜星月還有餞西時
　　被甲
儒服便章甫戎装乍鐡衣幾曽生共樂猶有死同歸著
屨惟何甚乘車未遽非愧酬軍旅問先見少知幾
　　曽陽回棹
沔曲回晨棹驚飛羨水禽波紋沙隠見山影浪浮沈色
動蘆花雪光搖日脚金扁舟歸未得惆悵五湖心
　　讀三國志
左角蠻攻觸南柯檀伐槐俳諧記名字人物委塵埃錦
里昔曾到樊川今此來遺風不可見觀古意悠哉
　　讀史
信乃噲等伍宏與滔比肩饗士未為過出胯真能賢物
外體三極環中無二天傷哉千古恨顰蹙翫陳編
　　仵落回路得家書是夕有歸夢
夢入江南路依然識舊廬家人話生計兒子督程書繚
繞俗緣在纒綿習氣餘金雞驚悮我安問未為疎
　　三月七日按雲陂莊還宿舊州寺懐松楸後作
不學老農稼而為田舍翁劬勞方軫慮定集竟何功心
測焄蒿氣時寒疾甚風年時尚壇祭廢絶意奚窮
　　山舍三首
彿彷依蠻室林端鳥道縈煙疑雲異色松接澗同聲樹
古龍蛇蚴巖巍虎豹獰野花舞狂蝶栩栩夢莊生
塢闊屠蘇小竒峰疊翠屏巖頭通鳥跡山脊走龍形峽
㫁風偏勁林幽天欲㝠流泉不知處虚谷響泠泠
寂寞無塵事茅茨秀嶺連密蘿蒙灌木亂石隠流泉蝉
噪雲間樹鳥飛山外天孤雲自明滅應達主人𤣥
　　觀碁
戰伐徒形似死生俱妄為争先明有法當局自成迷多
筭非闗刼成功定出竒兩情深海若不比看人知
　　昇山寺
羽翼假真仙飛來秀嶺巔道髙還自正境寂若為然寓
目山如礪昻頭浪拍天閩城多少地羃歴帶平煙
　　丙子嵗春
物極雖云反寒威何大衰東風入簾幕生意滿林畦古
木含新綠仙葩吐舊枝隂晴苦不定中夜忍聞規
　　江行即事
春信潮聲急滔滔掩岸沙客船離浦溆漁笛起蒹葭盪
漿水光碎轉山帆影斜篙工指煙樹依約有人家
　　雪銷
旬浹雨銀花山林盡綺羅東風雲氣減南紀日光和皓
皓汚應易㳙㳙滴轉多氷生又氷釋天道竟如何
　　誠臺雪望懐子都五首
不見子都子誠臺一壯觀爛開梅骨峭髙聳玉峰寒誰
共雲霄日詩亡錦綉肝夢魂千里道應更酒腸寛
故人一相遇七返霰瀌瀌辭采應竒甚顛狂即在不尋
思落帽㑹乘興錦官逰皎皎誠臺暮詩腸獨自搜
白也今良嗣千年璧一雙文思泉漱石色照月明窓樸
樕空樊渚飄零逺漢江此情誰與度木介響琤瑽
狂逰失可人萍聚我和君千里共明月幾山空白雲擊
鵰飛墮毳嚼雪冷冰齦百嵗無多子離居困索羣(李性/剛直)
(同官目/為鵰李)
掩脛誠臺雪吟頭祇自昻梅花開嶺路冰玉皺池塘良
馬日千里美人天一方尺書不可寄道義兩相忘
　　和賈簿
官冷君休歎浮名陌路車冰山逢燠泮豆粥併寒除但
酌樽中酒従堆架上書未酬題柱志終不羨相如
　　忌日雪
荼毒惟何甚同時失所天哀傷逢此日懐抱憶初年白
雪明心素青松㸃墓埏不堪陳几席罪罟欲誰寃
　　大雪
江市彌旬雪人行失舊蹤梅藏香骨瘦冰結浪花重彷
彿門前栁昏迷郭外峰屋簷天漢在一鴈没遥空
　　喜雨
麥穗雖乾耳秧苗未吐心正須雲潑墨生怕日流金氣
鬱山堂潤風回竹逕隂稱人三四㸃争道即為霖
　　春老雨寒酴醿竟爛
無定若逰絲神人薦玉衣飄搖思逺舉婀娜怯空歸曉
色檀心重春寒酒力微牽腸無栁眼香絮雪花飛
　　讀史
閒是等閒非沈迷不自知黄粱一夜夢白雪數人詩身
後輸杯酒生前對局棊幾多亡國恨窓几靜榰頥
　　延陵感懐
延陵七春夢悲切意更微頗復吴牛喘還多代馬依去
來紛混混今昨是非非況在遼東鶴千年方始歸
　　雪霽和智叔次諸即曺韻二首
風洗朔雲靜愁蠲泪眼晴夜闌灰欲冷目眩室生明客
子逺鄉巷天公偏世情布衾寒潑水墜葉也心驚
同雲起飛絮忽作無意晴夢破客愁絶魂銷天夜明聞
雞悲壯節哀鴈切鄉情夜靜羣動息空牀時自驚
　　元日
鳯厯回龍紀羲和御物新﨑嶇萬里道牢落五年春羇
客聞哀鴈傷懐念昔人米鹽能幾許還自不由身
　　夢回二首
憶到梯雲巷哀傷韡卾叢舞鸞悲引鏡傷鴈落空弓清
夢回時雨繁聲發夏蟲情鍾在吾輩匡坐泣薫風(梯雲/走家)
(坊/名)
吾宗鮮兄弟何事日飄零凋落皆鵷鳯相従謝脊令世
緣那可了魂夢也非寧屈指傷心事端如欲曙星
　　鄉思
達仕租千石虚名酒五經豈能千日醉未勝九年耕識
取杯中趣知従袋裏乘讀書無一事官宦汨平生
　　寒食二首
異縣臨寒食為情覺大難焄蒿五精氣破散六祠壇堕
淚紛朝雨回腸減夜餐誰家簫鼓咽懽舞欲槃跚
五嵗懐歸夢言歸巳得歸未能逃俗累旋復著征衣子
貢當何戰燕人切自悲無堪一百五春雨作霏微
　　感事
狐死正丘首鳶飛翰戾天乃如司馬晉不若慕容燕濟
亂須人傑投機赧世賢長江千古恨南北幾陳編
　　鸂䳵
鸂䳵滄江外雌雄萬里心浪花浮彩翠煙雨弄清音蓼
岸無端艶蓮塘底處尋鴛鴦誰著色知誤幾金針
　　讀邸報二首
大漠煙塵靜三公計畫竒定安唐廟貌行復漢官儀㨗
奏騰千里除書滿四維自然禽頡利蚤晚贊無為
世味刀頭蜜人情屋上烏榮華葉子格升黜選仙圖豺
祭知生獸虵銜欲報珠不將魂夢到反是憶蓴鱸
　　九月十日菊
不改天香細無端人意疎重陽把盃者今夕尚來與白
羽搖依舊黄裳笑反初知時自凡俗冷暖欲焉如
　　夜聞捷音
圓覺聲聞夜蒙頭大比丘上功來幕府如用復東周行
即昇平舊還従汗漫逰慿誰問淮蔡元濟莫擒不
　　悶成
春鳥弄輕㵟凝隂滿院飛蠶姑云力作杜宇不如歸世
變知音少人亡解語希汗顔多反仄濺淚濕單衣
　　春隂(讀王黄州/小畜集)
春晝閣春愁無情若隠憂柔腸牽栁眼困淚㸃花頭不
放春風度從教暮雨休哀怜無限意小畜閔黄州
　　燈花
自得天然艶書窓氣吐虹有心惟燭物無種到施工不
管三春候平分兩曜功報人知喜事誰辨悉歸空
　　送鄭景望赴國子丞詩二首并序
　　　淛之江潬(但/)漫(平/聲)而委長有山焉截乎江之口
　　　其潮也尾閭盈而濆瀑海水溢而羣飛回江之
　　　波倒流而反觸於山其濤怒衝乎潬其波激委
　　　之至也逺其為憤也滀崩騰洶洶洄潏藏昻驟
　　　蹙而軒乍旋而入竚盈淵谷前無髙岸一川矗
　　　立突如來如屹如銀山犇如陳馬轟如雷鼓激
　　　如摶鵬子胥奮躍於濤頭文種昌揚其暗浪雖
　　　共工氏折不周之柱左伯母彈恒山之目拔山
　　　如項羽驅石若始皇未足以擬其壯天河裂龍
　　　門發吕梁洩汾防決淮隄撤猶不得形模其彷
　　　彿也操舟者逆而取之順而方之呼吸之中恬
　　　然已無事矣濤之力也有既故吳兒可狎而弄
　　　其去也有時故行人可厲而涉走嘗聞諸濱江
　　　之老叟曰江之産有煩苛其涉有陷沙煩苛豸
　　　也蠔族比也形如飄瓦呀吻衆多狎者遭焉則
　　　著身而不寘沙之雜也多淖則人之履踐不實
　　　涉者俄而陷溺則僵為汐之濫君子者曰操舟
　　　者子其神乎慿乎虚舟凌乎巨浪逆而取之不
　　　害其為正順而方之不害吾之止故雖濤水掀
　　　天而吾不為之蕩横流溢壑而吾不為之撓持
　　　危涉險亶黙而成之其眎涉者吳兒為有全安
　　　之數矣子鄭子一鄉之望其赴國子丞也固當
　　　為時世用鄉人又將儀之夫國子清官子鄭子
　　　和而不流者也既清且和利用安身而崇徳矣
　　　其行也必將問津於浙走期之以舟檝之利琢
　　　詩為贈且序陷沙煩苛之説所聞於父老者而
　　　冠諸篇端
風喜檣烏順知難喚酒杯好溪寒已半京洛暖應回僧
舍方飄雪江籬欲放梅不須愁國步之子棟梁材
愾我論交晚何堪又索居朝陽鳴必鳯清水察無魚百
惱愁成斛羣疑鬼載車否臧亡可道贏得腹詩書
　
　
　
　
　浪語集巻五
欽定四庫全書
　浪語集巻六
　　　　　　　　　　　　宋　薛季宣　撰
　詩
　　送鄭景元赴秀州判官詩并序
　　　走歸自武昌始獲交於景望景元昆季二鄭兄
　　　弟不以我之無似不屑與之友居之相逺也相
　　　従之日少志之相得也相與之意深居數年景
　　　望召為國子丞又兩踰時景元赴由拳従事走
　　　素寡合起藪澤鷦鵬之嘆於景元之行也贈以
　　　詩而序其意聞之君子送人以言衆人以財走
　　　雖小人樂為君子之事方浩浩之㑹走雖以天
　　　而免秋田粒食悉漂泛於洪波既無財以贐公
　　　之行不可抗手而别以言為贈猶不害於人情
　　　景元既髙於才又果於志喜竟其説人不知亦
　　　囂囂固賢人君子之心非處世之道也古之人
　　　敎其子者有曰女戒勿為善曰然則惡之為乎
　　　曰善不可為惡將安取有佛學者弟子禮其神
　　　像而師杖而起之弟子者曰禮佛亦好事也為
　　　師者曰好事不如無世衰道微士鮮中庸之行
　　　其従政者非違道以干百姓之譽則咈百姓以
　　　従巳之欲要譽者不欲人之加諸巳也窮欲者
　　　甚惡人之形巳也此人之常情幕府之官無曺
　　　局之分也従容賓主之間其處此亦難矣非無
　　　心於為善寧無二者之猜乎魯人謂孔子東家
　　　丘舍者與楊子居争席盛徳之至不如是不足
　　　以有行也走欲景元事其上官其賢於人者約
　　　之於道否則濶其小者以求全其大者掩覆吾
　　　迹無為為善以近名聪明睿哲而將之以愚亦
　　　充之爾耳景元固無施不可此焉發軔庶乎其
　　　善始也以景元之敏於行千里之外能無従此
　　　言乎景元景元願不以人廢言也乾道三年四
　　　月二十七日友生薛某
恢台煽炎毒萬里無來風殿閣少微涼况乃陌路中紈
扇可把揮秋髙網絲蟲冰山豈足恃見睍聿消融進退
信惟谷黄塵柰忩忩鄭君冰雪姿干將倚崆峒竭蹶救
頭然巾車佐元戎生人在熾炭吾何憚蟲隆往聞開元
帝逃暑繡嶺宫偪仄政浩歎木隂見姚崇煩溽頓以銷
語識靜勝工相期在此行山泉養童蒙
　　兄子象先罷公試歸知武林動靜成古風三首
黄庭有真詣魂升魄入淵知機動以食還反道自然嘗
聞錬色石可用補蒼天時哉復時哉寧敎悔在前
野鶴入雞羣猨豈王孫輩之人定忘物未足言身世丹
山兩鳯皇為誰來噦噦靈龜發與肣可以卜隆殺
明珠以彈雀得雀亦亡珠颺鶩以當鷹夫豈獵之徒黄
金有定價韞櫝合藏諸薫風扇餘涼吾方愛吾廬
　　元夜齋居
元夜憶年時忘情居灝灝縣齋今夕居曷為傷懐抱都
緣人事非不覺年時好世母舍我歸屈指憂吾老人亡
不可見此心為草草大人月云忌棄我方兒褓呱呱救
嬰泣安知請丘禱諸父洎諸兄下世吁何早悲傷失所
恃涕淚流行潦哀思動時節不見蓮燈好鄉居計日長
松楸倩誰掃諸母侍何期念舊呼穹昊
　　春雨
春雨不知止新晴旋復隂霏霺㪚秋毫虚簷水鳴琴琤
瑽響疎窓庭除有餘音跬步莫可縦蒼苔看浸淫縣齋
知幾秋中堂漏相尋㳙㳙濺人衣黯黯乏勝襟發篋漫
如漬明眸暗沈吟翛然薄雲開風聲到園林坐覺筠筀
笌羅鞭粲脩森巾車過坊市溝渠漲江潯言歸轉通渠
舉頭見西岑峰青霧銜白何堪送迎心
　　春江小雨
小雨春風裏澄江滿漲痕沙平波渺渺山逺霧昏昏短
棹煙塵細浮雲天地根將迎倦無已羞目舊杯尊
　　春雨
春光不滿百霧雨六旬強眠蠶老脱殻壠麥青已黄愁
雲密可厭慘澹空滄茫銅盤旦日出障彼天一方寒簇
歎巧婦麰蛾㑹飛茫豐隆况忱祠離畢占是常庚午直
甲申此意未遽央使客困羈役行留兩亡羊
　　雨中鶴唳
隂靄結愁思秋霖政霪澍何天唳鳴鶴嘹喨烏雲路九
臯聲甚逺底處披㝠霧定知君子化不作乘軒汙介蟣
六王師櫛沐方暴露芻輓苦不繼曷保金湯固塗泥困
淹沒無計開樊笯傷古聴華亭吾心向誰布
　　種蘭
蘭生林樾間清芬倍幽逺野人坐官曺茲意極不淺西
窓蔽斜日松釵架春晚牆隂蒔花木憔悴根日損植此
山國香坐與前事反扶疎可紉佩心緒端有本芽生僅
盈壇髙風九成畹羣芳顔色好祗自誇園苑何如淡嚼
蠟草莽曽誰混對我靜無言忘形如苯䔿
　　讀東坡和靖節詩
我讀淵明詩頗識詩外意坡公繼逸響箇中有佳思取
友百世上古來獨二士陶固泉石人蘓則廊廟器出處
了無同聲名都自異往者不可作矧復通姓字神交定
忘形飲食尚知味㽔賓中聲律片鐡猶應類茲文在尼
父為復昌旦事今時道古語莫作今世視以我思惟心
充彼剛大氣芥子納須彌誰信畧相似
　　欣木亭詩
　　　某適宛陵始識林君擇之用中於鄭景望司馬
　　　之館察其為人肅恭謹敬學而篤志者也出其
　　　家欣木亭詩冠以晦菴南軒三山三先生之作
　　　索和甚苦金玉其音難乎下俚之繼黽勉次晦
　　　菴韻其不知量甚矣
寒威折青陽雲雨作朝暮槎牙粲新綠寂歴晴川樹時
至物皆春豈在雲間露之人於亭上笑歌誰與晤睠此
榮與華我亦知嘉慕來游對溪山識取亭中趣
　　早起次叔瞻韻
日髙政好眠披衣意何已不得戀黄紬弩頭非所喜厭
浥行露多忘却佳山水有客愛閒居被髪吟早起神清
到天元静極照物始公乎尚何其我亦偶然耳此事叵
立談剥剥自鳴指動息無端環生人定一理
　　聞競渡聲
江頭閙金鉦競渡記時序欲弔大夫魂正則知何許情
緣古今隔况是都無楚悲歌永為戯拯溺慿誰語曰我
舊家鄉湖上人如堵船戰習成風迎神尚投黍家居内
忘物廢聴何城阻風聞不貳事借問為情緒
　　冬至和燠酴醿有華
我愛酴醿花爛漫春歸後薫為美人佩韻勝青州酒溰
漼落霜霰搖曳欹風栁别來能幾時夢寐依三后一綫
長新陽萬木新凋朽佳期尚云逺盛意胡偏厚秀色笑
江梅遊絲入窓牖遙知此粲者為瑞朝中否銀蟾待交
映天上彤雲久金樽但髙酌身外閒愁剖休言桃李華
常暘又何咎
　　刈蘭
東畹刈真香靜院篸瓶水髙逺不勝情時逐微風起和
雨剪閒庭誰作騷人語記得舊家山香來無覔處
　　石盆
髯翁久埋没嵗月來成奔當年膾魚處虀臼徒形存想
方髙㑹時猛士侔雲屯連鼇覬一釣欲以大口呑尺鯽
剉紅雪烹葵植蘭蓀王餘弃玉食銀刀亂洄沄堕臺不
禁醉網漏如鯨鯤座中盡羣彦人亡失叢墦吾逰懐此
都重到郭外村聊興廣武歎裵􁄑受辛盆頽然鳯凰臺
路走臨津門催歸趂人馬誰念古帝魂愁無有力者窊
樽負雲根斯焉共杯飲垂綸具盤飱(富文忠公北使與/主客儷句以一大)
(口呑對其/竹一十竿)
　　止齋和七五兄次淵明止酒詩韻
知止良獨艱吾兄獨安止不知郊園外只止塵埃裏脩
為止至善孝愛止為子眷言兄止之得止以為喜至止
内泓澄非心止弗起止靜有餘歡止中得妙理勿謂止
為難止躬徒正已止乎吾未見致知知止矣吾兄止孰
似兄止無端涘艮止視兼山止斯千萬祀
　　重陽無菊
二九節重陽髙風振羣木彼菊東籬下金英粲清馥中
有黄裳美雅稱清人服嵗旱靡百草芽蘖渠能育冷淡
登髙㑹悵望矧可復空酌茱萸酒帽墮慵舉目愧乏淵
明流誠為淵明縮借使淵明作風景更悽蹙
　　九月猶煖梅桂有華
兩雄木並蒔丹芍被春芳同仁乃一視梅桂華秋陽梅
固冰玉姿桂不時世装永言異㑹遇相従多異香瑣屑
辟寒金磊落明夜光仙人姑射山墨允期首陽神交際
道義語黙何曽常
　　患盜
盜賞自孤卿布亡由令尹政刄可同形殺人在同殞吾
非古之徒處世良不盡仁義一蘧廬身心兩矛盾坐使
邑中民嗸嗸困欺窘刼質與穿窬公行載歸稇道路視
秦越對此獨何忍刑徳歎誰施茫洋空内愍仲尼有佳
對為發一笑辴
　　又和元可二篇
陽春倡者誰欲和心已䦨故鄉千里隔念之一辛酸人
生足離合豈在共盤飱胡然兒女情苛留太無端焉得
不繫舟使我懐抱寛信美非吾家㑹且即所安後園桃
李秋蕪徑草木繁酒來輒竟醉歌強難為歡風雨打寒
食枯蕪盡瀰漫故乏猜嫌累誰能整其冠惟當適意爾
曷貴品極官晉賢泣楚囚衞女賦竹竿願君憫羈思所
友路何曼歸哉昔在陳孔聖乏體胖幸非艱棘徒亦復
謝欒欒
春風動鄉情燈火語夜䦨遙聞流星遞鈴響接悲酸愁
人念世事臨食或忘飱我有無價珠可以息争端致君
昭代隆坐使北顧寛何當内修治邇服逺自安呢呢兒
女子青蠅語喧繁長懐不盡憂可若一笑歡有酒且強
醉莫等白露漫汾陽脱兠鍪髙祖溺儒冠此意詎未央
抱闗樂卑官匡牀足酣眠紅日出三竿睠言東甌道來
歸路曼曼非行徒爾為寂黙體用胖天地一大家中庭
樹欒欒
　　得符速走之官
我本樂閒人自得安閒志鄙性習疎㪚誰識榮華意朅
來復舊廬喜獲平生志稼穡任佃夫家室歸中饋中外
若非我卒嵗無他事飽飯讀詩書瞢騰時困睡嘲啁燕
雀懽鴻鵠心應異三皇竟何物况復今官寺寒餒譟妻
孥先春輸典質兹乃不可常為貧求禄仕版籍一書名
野情那得遂官來促我裝去作塵埃吏無復有逍遥真
為口腹累把板従此行短褐隨棄寘素飱良不堪邑有
民人寄衆心險山川道微非所暨上恐負朝家終念家
聲墜吾民政焦嗷為此不能寐格物可為邦舊説今難
試泥古誠腐儒惟此知為治仁義舍不為又敢圖與利
上官如我容刑章得就易庶以遂其生將久蘇疲瘁此
意尚茫然思之或狂悖
　　鸂䳵
鸂䳵何翩翩鎮日煙波裏將柰網羅何幽閒従此始一
為美人玩毛羽傭復理江湖浩蕩意憔悴蹄涔水昔是
滄溟逰今是樊笯底文章豈是貴步武難無已丈夫感
兹念心逐冥鴻起
　　社後即事
東君識歸意社雨零齊沐栁眼向人青草芽隨地綠體
輕來燕疾聲合鳴蛙矗桃李靜無言艶麗驚即目
　　西山野步
雨夏作晴天浮雲帶溶洩西山旦驅馬踏破蒼崖翠寒
泉漲新綠決決鳴環佩上有吳郊峙九曲羊腸細築閣
聴松風縹渺江無際野僧喜我來一見心已醉竹萌薦
飱玉縷切琅玕碎吟哦壁間詩恍與古人對時發一笑
粲韶聞殆忘味清逰淡何營不知夕將至岸巾步箬谷
欲往叵自遂酌此菩薩泉為澣濯惡世
　　陳思王
喬松産崇岳託迹太髙亢飄搖風雪場踡局蛟龍狀干
霄竟何事勁節良獨壯下有楸桐秀逺入煙霞望天意
固有在人情亦云妄苦乏柔苗䕃直傲清霜量居然嗟
彼其坐使出其上至哉文身子三以天下讓
　　步扺東坡登舟返石門
為到西陽城侘傺東坡上舊址就荒蕪山川寫心匠四
見聳髙寒周遭畫屏障萬象儼朝昏出没煙霞狀元覽
浩無涯不覺滄溟漲吾行半南州此遊誠大壯寸隂良
可惜無柰歸船舫隤然快哉亭昔夢今知妄吳都一回
橈杯飲窪樽浪石門隠漁舍行復殊亭剏叩竭兩端倪
便可齊得喪
　　邉事方急有中使至雨中出郊候之
霧雨閣天愁秋笳閙人耳不見霍驃搖只見黄塵起蔣
城何岹嶢横流混淮水教戰閙市人旋柵荒殘壘甲道
軒脩竹亭觀羅弓矢長城萬里壊衣帶江誰恃櫜鞬道
左立一介來行使束帶迎督郵淵明尚深恥
　　春隂㑹聞懸瓠不守
飄風吹百花仰不見天幕浮雲何慘慘去我止一握園
樹暗無色紅芳旋凋落摘索晚來雨如絲度城郭愁人
故多情對此乃非樂羽書絳囊馳傷春重沈著方鎬若
涇陽龍吟怨清角歸飛看提提紇真問生雀
　　雪蛆
冷冷雪中蛆皎皎夏之日藉彼凌厲地生此柔脆質冰
山共攸逺玉筯無定匹安識時有暑但保嵗云慄中和
歎何居以熱信所必火鼠可澤浣朝菌寧晚出伯翳謂
更名山經注遺逸
　　新作殊亭
虎將夏中時旋復怡亭址茅茨覆采椽樸拙亦可喜建
斗五移杓殊亭更釋子規摹雖少華不陋復不侈元碑
碎俗令遺集裒空紙縦步此山椒金聲獨屬耳舊亭苦
弗稱新亭直殊美書文兩竒絶蹤蹟存布指古人久不
見今人尚殊此能知古今意元始本無始
　　又讀陶靖節詩次前韻傚其體
濁酒自傾盡陶然忘古今横琴寄逸響聊以冩我心矯
矯兩白鵠盤旋下曽林此情誰與傳無絃有遺音萬籟
夕已息寧知身是今浮雲翳青空油然起無心寄傲北
窓下驟雨落疎林逰子為三歎寥寥希太音
　　開渠
開渠引簷溜㳙㳙遶茅楹政爾江河流鏘如環佩聲澄
瀾漾淪漪曲甃隨淺清上有翔飛蚋無殊化摶鵬廣狹
詎易量大小終強名何従汎天潢同歸在寰瀛吾慚論
齊物揚波歎平生
　　𤓰期代者不至
禽飛有倦時木落還逢春薄遊名利場厭見陌路塵指
日得終閒㪅情難重陳如此代者何不至愁吾人
　　代者介至
縣道簡書密束身急於繩初心豈得在反身但兢兢安
得事大好官籍知有承屈指計來月𤓰期閏云増彼乃
未易到吾行重難能百里半九十終更仭階升社雨晚
來急春天霧夢夢清淮萬戎馬咫尺方沸騰朞年念天
逺歸飛恨無䎖慇懃謂典吏用之筆緘縢
　　袁山春望
密雨作春社袁山暫登臨迎人多野花對境清道心于
以今日態而開去年林平沙没浩蕩漲水相浮沈草綠
湖萬頃峰青天一尋無情雲自閒此理吾難任故壘雉
明玉寒溪疊重岑朅來聴流泉可用資鳴琴新霽石磴
滑崩波馬蹄涔不知日已暮迂回樹生隂歸路尚脩阻
時哉羨靈禽
　　重陽馬上看菊
秋菊粲真色落若千金巵對此好時序馨香㪚幽竒爛
漫在伊昔邂逅不可期吾來倦逢迎𤣥黄馬常馳二子
復何事相従意熙熙犇走塵埃間一見蹙我眉嚮之念
佳賞慙顔朶人頥
　　浮槎
浮槎爾喬木來従何處村託迹久非地湍水撞其根一
辭古岸頭去去隨潺湲上有飛鷺翔下有白浪飜浪激
信反覆鷺去無回鶱十浮將九沈任彼回風掀飄泊未
云已驚落見者魂今慿逝川波故慿川上原原中復何
有草木故自蕃洄流潰前汀薄命嗟獨存人生盡如此
株木奚足論
　　雪
太素欲還淳熙然萬物春封條花爛漫飛絮栁紛繽玉
殿神光發金樓火色新簷髙天漢接地逺蜀江瀕西塞
雲填谷南湖浪拍漘吠厖欣掉尾饑鳥困依人躡屣蹤
存齒飜車堊到輪窓開羅岫失檻倚鑿池堙罏炭情偏
惬冰壺意亦親郢歌休待和大化席紛紛
　　桃花
桃花如美人靜有嬌春態醉眼柰愁何多情破新睡裝
成開笑靨夭裊腰支細不語傍斜陽鵠立塵寰外煙逺
鎖眉顰東風羞嫵媚倐然歎零落灼灼無窮意㑹訪武
陵源一飲流霞味
　　春隂三首
春隂一何甚愁結窓外花細雨打疎竹姢姢草新芽眷
此忽中慘吾生浩無涯閒讀几上書可歎復可嗟時流
諒難追世路亦以賖折腰墨綬卑坐有憂患加官栁粲
新綠黄鸝語淫哇把盞但心醉天外日已斜魄月沈半
璧歸飛噪啼鴉仰頭望虚碧冥冥密雲遮風塵政昏暗
逃形乏浮槎顧影還自笑狂遊蕩無家弩頭強應世鈍
若倒拔蛇先人營舊廬清池傍蒹葭芳時綉文錦飜濤
散晴霞霽色故自好風霾益云嘉何當舍此去忘情傲
丹葩
逼社窘隂雨園花就凋零翩翩蝶翅重好鳥無一鳴山
頭霧露白簷前砌苔青旁瞻隔逺到内與愁思并縣小
文書省氍茵匝莎庭舉頭歎世事坐有百感生芳林堕
玉蘂垂楊結珠纓傷春復已半忽忽難為情朅來發書
篢悼往心自冥袖手一凝竚意逐飛鳶行中原政紊亂
悲角揚哀聲有酒不解飲何以解我酲
社雨打春色催落枝上花天風振疎篁離披亦云嘉為
此念疇昔官曺輟飡霞幕蒼逺夢夢寰中感生涯落花
故有時摻摻筍當芽芳菲日已老吾遊路何賖宇宙一
悽慘桑榆未還家詩情不自禁荒園鼓新蛙
　　讀靖節詩
淵明鳴素琴無弦有遺音善聴非子北寥然賞知心聲
滿天地間清越窮幽深逰魚漾澄瀾宿鳥投故林忘肉
為聞韶羲皇到於今
　　跋東坡詩案
南方有佳木逺在漲海涯沈水産其節雞舌生其肌結
根松栢場龍腦實離離蜑獠豈知貴斧斤斬欒枝㭬為
糠粃槽將食犬與狶條枚惡鬈曲芟除棄江湄滄流蕩
回波不與朽壤期年代知幾閲愈久乃見竒根株到餘
攊復恐分寸遺終焉盛芬烈蘭蓀謝芳姿
　　還返釋言
先天有貞數八卦因皆九升降周六虚利見龍無首後
天奉天時不在先天後得一定存三元中急須守道人
與我言熬水可丹成隂陽忖節度金玉争精明問之誰
因爾惟言火力停毫釐謬以消造物亦何情揉木以為
輪寘之溪之干微流蕩輪輻銀濤立飛飜三田接餘潤
九穀歸其根灌溉有如此愆陽何足論接竹引巖泉逺
在寒谷幽然炬火其端髙飛北山頭可以活三軍梅林
意悠悠倒置未為戾見之復何求陶甓與鎔金火出資
堅久炭木已焚如萬祀長不朽功成在鑪竈鑪竈慿何
有不見古軒轅錬實荆山首嘗聞曽子書金火中外明
圓方遞含施二景參黄庭天端月虧盈宛在日之情誰
何液渾金坩鍋置煎烹律管實葭灰氣至颯以升日至
□寒泉水花結輕冰應候固應然違天亦何能時哉復
時哉尺璧徒自輕襄陽庫露真木器塗髹漆髹漆厚以
堅札去移凡質蕃戎豈不詐信是真山出所以虵化龍
頭角非曩日苟晞有逸牛往返日千里烹之剖其脊比
竹雙筋起強力有由然物性都如此本立而道生人身
有真理蚨血可還錢書符能已瘧感召有如斯還丹非
外作得意以忘言象數求還錯無為四時行天遊有真
樂
　
　
　
　
　
　
　
　
　
　
　
　浪語集巻六
欽定四庫全書
　浪語集巻七
　　　　　　　　　　　　宋　薛季宣　撰
　詩
　　樊口候參政暮歸
搖兀孤舟東復西颷從赤鼻下樊溪驚鱗斜日銀刀亂
飛鵠滄波羽扇低江漲清泠舞洄洑岸頽浩蕩汨塵泥
黄昏盪槳窊樽上笑指天閨認沐鷖
　　聞中司還斾清旦踰樊嶺候之不遇自黄子磯乘
　　　舟而歸
萬松晨過馬蹄疾五水春來湖草長官栁弄煙天已曙
山花無人風自香濤痕石磧記江劑檜楫蘭舟搖夕陽
送我不如歸去也啼規夾岸切愁腸
　　夜憶呉江
虹梁新霽倚東隅還憶松江枕太虚味比蓴羮下鹽豉
賢為菰菜憶鱸魚清風帆幔輸歸客落日蒹葭稱晚漁
㑹帶笭箵鎮浮浪扁舟斜掛一籧篨
　　過樊山
誰將春信過中江草木無情取次芳妝罷美人梅破額
愁成行客栁牽腸江灘鑿鑿添新漲沙塞茫茫反夕陽
欵段趷蹄樊嶺道幾多畦町雜蒼黄
　　樊山春望
飛出仙人壺外天壺中日月故依然虚明百雉龍鱗動
空翠千巒翡羽鮮咫尺畫圖藏世界侵尋錦綉簇山川
歸來身入寒谿路恍若瑤林一夢還
　　濟江逆田開府過西陽俞氏家林
輕舟時復到齊安一過漁家一黯顔江打頽牆開野徑
篁生故壘上家山蕭騷城郭塵埃外縹緲煙霞雲水間
便好繫船終日卧官曹不許片時閒
　　聞呉王城中軍戍嚴鼓
年時芳草碧䝉戎䀨耳新聞甲夜風軍吏誤應非進鼔
天王錫忍廢彤弓剛言苻氏難傾晉不信文王可伐崇
擊柝杜闗無箇事釣臺江月靜朦朧
　　宿大城寺與寺僧行鄀子故城於壁壘間得銅矢
　　　鏃土中螺殻往往不壞僧言初作此寺發殿基
　　　下有古甎渠宫城中得銅矛矢鏃百數南城中
　　　土窖積灰埋鵝首骨猶具自甕城北望有郡王
　　　墓僧云其傍墟塚甚多王墓常有巫者發之未
　　　開被蜂毒死巫家於懷袖間得蜂乃黄金所化
二千逆數到春秋戰國興亡一轉眸壘壁詎銷埋蚌殻
刼灰寧燼斬鵝頭墳緣開發金成范殿為焚修瓦出溝
哨矢燋銅傷我意古來争戰幾曽休
　　祈晴車中望安樂宫故址
罷休祈雨又祈晴天道難知得好生鐘鼓鏗鏘西佛寺
草芽荒穢古王城温輿即就凉輿便陰氣潜消煖氣盈
棲鳳未堪雲尚密照人日脚尚微明
　　寒食甚雨中泛東舍溪偶晴遊張公石室三首
籧篨煙靄入浮槎罨畫溪干阿果家浩蕩天風飛羽蓋
繽紛法雨落曇華阪懸飲澗猿連臂魄褫投牢虎落牙
豈是仙翁未神聖笑談為我放靈鴉
天遊無事月中槎物外仙靈别是家老蝠有方精不化
白驢絶迹昡生華竈餘丹藥清毛骨澗吐清泉厲齒牙
囘首周郎斬蛟處晚雲當面舞神鴉
天河重泛客星槎便好成都訪卜家渭水未成浮竹葉
武陵猶記落桃華傳聞鐵騎充牛口暗想樓船破虎牙
濁酒一杯山水綠棹歌三疊百啼鴉
　　周將軍廟觀岳侯石像(侯祠初毁道士不忍壞侯/像沈荆溪中因得不壞)
　　　二首
萬死何知獄吏尊威名葢代古難存(侯初下大理獄吏/執筆請辭大書其)
(紙尾而脅之曰汝觀今世烏有大臣/繫獄而生者趣具成案吾為汝書)二桃豈以功高賜
一舸不容身退論幾見飲江思道濟繆為圖像削王敦
沈碑千古蛟川恨留與無窮客斷䰟
軍聲良苦聴南風説禮敦詩也不容鬬螘達聰良是病
戰蝸流血可同宗親疎間入聯鑣話真假言從躡足封
趣詔河陽長巳矣隆中悲切起人龍
　　雨後
攪人無賴是東風掃盡春菲一雨中窓外逺山裝暗綠
眼前佳卉夢新紅梅生樂圃枝如綴草合誠臺路詎通
芍藥牡丹知漸老折來瓶水翫芳叢
　　連日自退谷路抵袁口
晚煙暝雨不勝愁改日仍為退谷遊司事守田如有意
催歸脫袴感行休連營谷里旌旗暮細草杯湖荷芰秋
果下馬拖泥水去石頭路滑且夷猶
　　雨後憶龍翔寺
好溪東赴海門秋中有禪居湧碧流潮信往來雙别嶼
世緣生滅幾浮漚菱歌面面來漁鼓燈火層層到客舟
何事𤓰期外留滯短窓斜雨不堪愁
　　春遊懷古
登臨一度一傷神功業蹉跎萬物新飛鳥逺歸雲外嶺
賞花頻對眼前人茸茸雨脚南郊暮種種茅鍼太極春
鼓掌只供漁父笑朅來生水拍江漘
　　寒食遣興
介子龍蛇亦大靈禁煙猶復雨霖零時風未辦作寒食
春事無過醉醁酃取士語乾三禮宂延賔為屈五經瓶
明年此日家山路滄漠從君看水萍
　　縣舍酴醿始有開意㑹走遷居簿㕔
芳叢纍纍結珠璣雨後芬香郁麝臍半醉半醒春晝永
載行載笑洞仙迷青蛇眼見遊飛霧綠綬生愁解佩觹
舉袂與君為此别幸傳薫徳絳囊攜
　　落梅(過仲尹於東園/隨所見而賦)
東風一夕報春來管領羣芳次第開出岫白雲如有意
照人明月幾難囘縞衣聊復歸三島綠醑無辭舉百杯
真味不須談鼎寔等閒誰識鏁梁材
　　折枝水仙
西子苧蘿溪浣紗李白捉月千丈波風流東迆去不盡
玉釧猶傳金叵羅芰荷蒲荇爭清泚微香密與和風起
可將齊潔祀王明為言酌獻持杯水(錢湖有水/仙王廟)
　　月下酴醿
噴人清馥徧閒庭心醉銀釭對醁醽高髻月娥呈素面
孤雲天蓋拂明星腰支夭裊愁縈緒玉佩招搖尚典型
著意政須延永夜新條明月定飄零
　　和許簿牡丹二首
天與花王化日舒可堪買酒共提壺荒凉洛苑芳菲甚
落寞揚州氣味殊傾國幾迷狂舞蝶還錢不得迅飛鳬
清愁懷抱多春感一葦懸知此意無
清江不解蹋長蘆悶向花前問玉壺秀色可飱誰是伴
濃裝獨立自應殊醉傾鏡外歸鍾酒飛盡人間幾血鳬
多占春風稱第一檀心知有謝來無
　　復和仲蟠二首
開緘豁豁皺眉舒一首新詩酒一壺寒食禁煙春已半
佳人傾國態懸殊園荒不減遊羣鹿才盡應悲短續鳬
有墨牡丹君種否鄉邦能借一畦無
一見春紅意已舒何須幻化入懸壺含芳鎮日香千和
作態臨風色萬殊曲檻乍開金鏤鳳清池斜照玉為鳬
洛陽擬問名園在王石如今解接無
　　思鄉奉和
杯室開門傍石泉平生活計枕書眠但知身世非人界
不信方家說洞天陋巷分甘顔子樂一瓢所得許由賢
年來把板塵埃去笑殺商山四皓仙
　　和錢都官
道學從初小況雄丈光萬丈吐長虹凌霜壯節生來勁
噴玉清詩老更工折檻定須囘日御嘂閽端復悟天聰
願公赤舄安狼㚄豳國何曽有變風
　　和元直
疇昔相要學屢空蹉跎行即歎龍鍾三千牘欠東方奏
十萬兵無小范胷大愧入闗歌一箭終期出塞傳三烽
(太宗征/遼故事)蓬萊有願占雲氣又美江山筆墨供
　　和元可贈别
惟憐蹤跡負平生愧予秋空萬里清體道信能忘聚散
論交曽復俟將迎愁多人物輸前輩恨有天公也世情
陽羨買田雖舊約虞歌喜起欲誰賡
　　王朴
海㝢煎熬沸鼎時先生靜付一支頥單辭隱几三(闕/)在
大畧平邊百世知到了勲庸成底事由來用捨出先幾
長槍不用毛錐子應使毛錐自用為
　　酬朱張二秀才皆次其首章韻二首
殃民政虐恐風傳鎮日窮愁蟬腹然化物未能參物格
高談無當若談天雅歌清唱俱流徵善聴多慙可絶弦
何事攔腰撞君價絶塵奔逸正吾前
萬緣政爾未能佳繪句彫鎪直謾誇客裏懸知君有謂
宦遊當念我何奢幾時西塞歌飛鷺指日東籬采菊花
五斗折腰良自苦奈今無粟飯胡麻
　　觀法帖
字學從前小藝林誰論終古可傳心毛錐劃剨龍蛇動
筆陣縱横劒㦸森須省六書兼八法由來一字直千金
世人不解張顛聖剛把碑文鎮日臨
　　夜聞桂香
秋香烈烈鎖房櫳龍麝腥羶不易同清素月中流夜魄
芬芳林下有家風記惟密雪開梅蕚憶過疎籬採菊叢
獨有平泉舊詩句浪誇金粟竟非工
　　蓼花
不矜秀色傲春風笑倚斜陽露氣濃秋草淒涼風索索
江天寂靜水溶溶岸移晴漪飄仙袂葉起丹霞照玉容
可奈少香香似可為傳滋味入醺醲
　　社日
年去年來春復秋田豐土穀浪言醻敗家謔善崔文紀
宰社均無曲逆侯燈燭靈壇三告祀燕鴻邊塞兩淹留
不須飲福傾樽酒聾過今生方始休
　
　浪語集巻七
欽定四庫全書
　浪語集卷八
　　　　　　　　　　　　宋　薛季宣　撰
　詩
　　至樊口三首
一霎重為退谷遊扁舟一葉浪如舟人生百嵗渾如許
借問都來幾白頭
小囘中入大囘中激水那堪括面風退谷未煙聱叟笑
釣臺寧是不英雄
長安當日碎樊山聞說孫郎鑿峴還舴艋架虛掀舞甚
可堪破舶問前灣
　　宿大城寺(寺乃郡/王故宫)
斷煙疎竹鎖樓臺鄀子如今安在哉明滅故城無限意
紫薇花傍夕陽開
新蟬無數咽新秋無國伊誰伴我愁夜靜月明風動竹
也疑離殿過歌喉
　　春草曲
　　　二月二日未旦夢遊遇潦旋返見羣女魚貫舞
　　　入大第行歌春草之曲其聲宛轉清暢不類今
　　　之樂府寤而追記其詩
霰雪枝頭寒已老平蕪一夜鋪春草江梅著子怯東風
花落滿庭渾不掃
　　樊山春望
東鄂城東安樂宫李花練絢玉玲瓏畫圖長喜平蕪綠
不覺身歸罨畫中
　　追和澹泊樓先祖詩韻
　　　花木蕭疎一逕深門前綠栁更森森旁人錯比
　　　陶潜宅澹泊仍無愛酒心(原/韻)
種栁栽花意已深曽樓岳立千丈森可須輪奐翬飛翼
㑹見逍遙天地心
　　赴調
三年蹤跡走泥塗走遍泥塗一事無今日又行當日路
旁人為我一揶揄
　　王征引
盆傾暑雨兩襄陵三插苗心悉□生一草不遺禾黍地
若為芻秣事王征
　　喜聞
苦恨碔砆多亂玉幾能沙礫盡披金虞庠舊意無多子
也有蕭韶拊搏音
　　帳宿幡竿嶺
長笑飛芻饋六軍也敺疲瘁逐征塵楸林卓帳秋風夜
山鳥驚啁可笑人
　　黄陂縣懷古
尼丘非復貳先生逐利滔滔盡舌耕還憶蔡侯當日事
郢州知隔幾年程
　　記夢
　　　二月八夜夢侍東坡先生論靖康後事走謂宗
　　　澤不死朝廷少假事權究其施為國家決不至
　　　是先生未荅坐中或相詰難先生曰是所謂弸
　　　抨然者走問其說先生曰有詩人與樂工言樂
　　　詩人取琴鼓之其聲咿嚶然樂工之琴弸抨然
　　　也遂寤不詳何謂作詩記之
通夢周公不我欺咿嚶無若太音希誰人伎子知誰在
一枕鄰雞曙已暉
　　病興即事
東風細細筀牙綠畏日曛曛天晝清萬緒不舉坐兀兀
林端鶗鴃兩三聲
　　無題
朦朧夜色暗浮雲咫尺氛埃怯戰塵深夜鳴榔到庭户
江湖知有釣魚人
　　魏勃
異姓侯王約重陳誰知興復自陪臣滕公剛笑輕齊尉
大勇直須庸妄人
怒激三軍豈足言漢庭股戰始能賢齊卿不及公侯貴
擎跪偷生雄雉前
　　書温公集後
不用須藏用即行未分丘壑與朝廷聲名怪得生來盛
非但潜心醉六經
　　讀舒王日錄
立志嘐嘐必致君四方觀聴一時新周家道備驪戎變
流俗元來不悞人
　　讀鬼谷子
捭闔乾坤若有神崎嶇長短困儀秦無聲無臭文王道
應是先生浪鼓脣
　　新嵗病起
牆外梅花渾欲飛縈人無奈栁依依窮愁三識新年面
猶喜常陪乳燕歸
　　桔橰
怪得朝來俯仰頻王明用汲有深仁無為抱甕先生笑
機械揶揄已玩人
　　聞鳩
桃李無情花自妍竹根行復破苔痕新婦抱兒未歸去
愧死鵓姑啼滿園
　　長湖以南李花彌滿山谷誠臺望之皥如也
層氷峨峨春不融璧月皎皎夜常滿明河入望浩無津
欲往從之人甚逺
　　酴醿花謝有感
當初曽醉浣花春席地棠梨當錦茵今日酴醿飄似雪
閒忙不比舊時人
　　巴口感事
曙煙帶栁日希微一簇魚蝦市井遲莫訝上官深致志
雲龍曽說鎖牙旗
　　十四日從諸同官登西山郊壇岡次孟監務韻
催人暖律葭飛灰高㑹蓮燈懶重陪閒到蘇仙舊遊處
熙熙不秪登春臺
菩薩巖泉湛佛乘澄泓無復現天燈强歌下里酬春雪
便好為文弔剡藤
清遊無是亦無非陡絶圓壇一强躋赤壁望中公瑾在
戰塵何日靜征鼙
人間萬事盡浮埃顧影窮遊莫倦陪呉王百世不復在
只有九仞郊天臺
交神有道非闗我元夜虛張太乙燈擬學昌黎慟西華
扳援石磴多藟藤
不論人間是與非崇丘礧嵬尚慵躋登臨自有無窮意
安得閒愁滚地鼙
　　讀史記
公旦征淮難疐尾仲尼去魯速吹毛聖賢出處平生事
間不容針却中膏
　　黄霸
稱職闗東漢吏良作公名損浩難量試看鶡雀為神雀
無是飛蝗食鳳皇
　　假日
絁被蒙頭貪睡足莎庭卧鼔喏衙遲賔僚莫訝吾慵甚
忙裏偷閒亦暫時
　　將歸
閱世光陰雲掣電忘形蹤跡浪浮萍翩然行逐西風去
聊復人間得此生
　　戲寄清虛先生
鼾睡懶醒先處士囘光坐照老賔州(陳摶王鞏皆/有清虛之號)西來
大笑朝天子一宿不為桑下留
　　聞前月時事君舉象先皆與南宫之選是日讀易
　　　詩春秋作四首
一陽萌動黄宫下正是寒威合減時閉戸先生莫惆悵
雷行龍躍定前期
我行永久亦何傷僕馬痡瘏不是忙田卒汙萊皇甫去
憗遺將若守吾王
憂河之濁欲清之每笑周人切見幾麟史究觀王室亂
異情元不是公非
我不知人人知我體交無味亦何為朝陽鳴鳳翔千仞
却是梧桐寔未離
　　州圖次元修韻三首
導水要窮神禹迹驅山每恨始皇移晉家安石非無事
高鎮伸頭看著棊
瞿𥅆盡道色非色愚聖共知東是東一紙畫圖都掌大
誰言遮壁意無窮
箋書莫笑蟲魚注善學須通天地心到盡粤南并薊北
始知前古是來今
　　書敬仲兄枕屏
野趣知兄愛泉石風屏少試秋毫力纎煤㸃染出雲天
萬里江山安枕席
　　歸計二首
浮雲何處是生涯念絶營營即是家洗脚渡頭歸去也
漢津無用逐靈槎
置錐無地也無錐幸可歸來特地疑船子月輪貧未破
羅浮焉用石頭為
　　青田同七五兄作四首
為聞雙鶴訪青田便有孤雲竟目前灘水自鳴山自綠
短蓬斜拄得酣眠
烏雲送雨過前山白鳥將雛向逺灣獨立溪亭無箇事
湍流瀧石鎮潺潺
浩歌欵乃客銷䰟一抹煙林瞑逺村花為忘憂人一笑
不知風雨作黄昏
谿翁夜傍清溪立千尺絲綸一紅粒天空月白不見人
無聲露滴蘋蓑濕
　　追和寶山晝睡
浮生化國總輕塵已自忘真那得真無物從教儘空洞
可須容著許多人
　　戲作贈别效東坡體次其韻
茹菜羮時嘗苦憶摴蒱無路塞行期難逄莫恨絲長斷
金鎖開緘自有時
　　雨中鶴唳
十萬虛屯野次兵不逢苻詔夀陽城愁雲慘淡雨來急
鳴鶴一聲天未晴
　　啄木
蝎噆區區切考求飢腸一飽又何尤要能去蠧無遺種
寥落空林死便休
　　鸎
綿蠻巧語慶清春金線低垂栁色新定自知時厭流蕩
歸來空谷混泥塵
　　讀鬼詩擬作二首
坐對悲風嘯晚山征鴻不記幾囘還青銅蝕破菱花面
慵掠烏雲綰髻鬟
王樂紛華苦未真至遊無眹亦無身細看浮世多塵坌
如我得歸能幾人
　　李斯
獵盡山東六暴强修明律令起秦皇還思稅駕知無地
逐兔應當爾許忙
詩書灰燼便秦文便得秦王却誤身斯具五刑秦再世
六經還有表章人
剛從荀卿學帝王為羞貧賤速危亡威嚴無復人居上
自處應慙厠䑕方
　　燕太子
意氣寧知錯感人姬丹袐計謾危親亡燕拜送於期首
政使荆卿趣帝秦
　　雨後憶龍翔寺
二峯髙峙夾禪扄長路潮音逐磬聲老僧睡起絶無事
不管波濤四面生
窣堵東西岋兩峰王宫今日𣑽王宫潮船八面來勍敵
都入禪師燕坐中
　　秋意
月娥素魄溢嬋娟金吹凄凉冷淡天野水暝煙楓葉暮
黄花紅蓼獨嫣然
　　聞蟬
自闢筠鄉五畝陰蟬聲無處不相尋炎天喚起秋蕭索
便擬乘風遶鄧林
新蟬無數咽琅玕引惹涼生六月寒已自東山譽髙潔
未須丹翅擬笙鸞
　　村居秋暮
風囘偃水縠紋平林末它山筆架横場圃未閒黄葉下
鵓鳩啼雨忽啼晴
　　睡香
君子清心省過祖師噩夢尋香莫問兩重公案且須一
曲霓裳
　　摴蒱
一局閒尋五木經橛□盧白意冥冥未能後擲如前擲
將奈長亭又短亭
　　公叔次開窓詩漫荅
不同夷甫坐談空爛醉鳬鷖滅没中聞說詩豪君是否
好磨長劒倚崆峒
　　幽蘭次十八兄韻六言四首
宛在一人空谷居然九畹深林襟袖不盈披拂車轍無
蹤可尋
有美中郎芝砌言采淵明菊叢㑹取箇中香氣蕭然林
下家風
舞奏八風薌澤頌聲焱氏遺音允矣不夷不惠悠哉非
古非今
超出世間凡品叵聞鼻觀餘香春入有花不艶院小無
人自芳
　
　
　
　
　
　浪語集巻八
欽定四庫全書
　浪語集巻九
　　　　　　　　　　　　宋　薛季宣　撰
　詩
　　詔書屯田湖北相土西鄉屬暑雨中旬轉入洪道
　　　時雨初霽谿山蔥泚如在縉雲荆坑道中子規
　　　之聲相聞屬道
沐雨驅車涉敗橋平原渺漫漲江潮華容葭葦憑誰燎
赤壁艨艟徒自燒一路規啼情悄悄九臯鶴唳思搖搖
道東直指松門去酷似故鄉歸路遥
　　書顔子傳後
幾庶都緣有若無寧論芻狗矧蘧蘆要須非復周公夢
而亦何為子夏書行葦至仁均草木中孚大信洽豚魚
窮神至命知奚事不逺周流意六虛
　　六月三夜夢觀某人詩什其書一章四絶蓋絶筆
　　　也走讀竟太一真人來告語青猿手裏得長書靜
　　　聞丹竈風中雨之句夢而黙記之寤矣作詩道意
多謝真人警夢書青猿馴擾尚趦趄任從爐鼎喧風雨
争柰神明復古初君樂錬形咀丹火我甘飲水灌園蔬
惟當敬佩終焉意予欲無言致匪虛
　　讀伊川易傳
太極非名豈自然由知闢闔見坤乾先天詎必違中古
上古應須得後天至密退藏那有迹惟幾成務尚容研
從教變易能從道不似神龍得性全
　　樊口見鄭崇陽不遇
經時兀兀坐筠鄉命駕崎嶇傍夕陽島嶼西陵開罨畫
湖山東鄂洗新裝路侵細草迷繁綠風落閒花憶舊香
却上渡船歸去也不逢安道故無妨
　　誠臺晚意
麥夏西山日脚斜峯雲千里盡丹霞晴嵐榱桷水春漲
芳草園林路晚花逺近子規啼怨抑髙低乳燕語淫哇
官身歸是何年社信美誠臺不似家
　　晨赴寒溪寺乾龍節道場所
曉入招提旋即還去何忙遽到非閒寒溪日出射煙霧
退谷路荒埋草菅林盡逺峯晴歴歴叢深流水暗潺潺
歸途鐘鼓依稀似將謂禪居别有山
　　新晴
起人舒慘作陰晴九十春光只雨零宿草未萌波漠漠
落花掃盡葉青青風生逺嶠銜明月霧斂長江吐漲汀
天意乍囘心自廣片時雲路覺無形
　　勝亭雪望
上元雲路玉塵飛應是虬驂罷㑹歸望合郊原人世變
映浮城郭夜燈微連天忘却黄岡縣際水平將赤壁磯
滚滚長江耐澄撓浪囘漚鳥一驚翬
　　和賈簿
澄江風定也清寒咫尺渾疑醉夢間雪滿後湖真是浪
雲平西塞且無山輕鷗弄水情無限逺鴈書空時自還
靜極要當隨衆樂歸來燈火閙朱顔
　　和賈簿勝亭雪眺
攜壺命侣燕江干雪起頽垣甃玉䦨減水湖中還素浪
明雲天際失青山無端大火寒無艶不奈生柴苦不乾
斷岸蘆洲見殘月一鈎忤視却前灣
　　艮止亭即事
艮止危亭欲暮春湖山江外翠眉顰鳥啼夕月清歌扇
花發荒原閙舞䄄呉老洞迷青草暗陶公宅古綠蘿新
懷歸何日成歸計不忿端居作主人
　　泊船
泊船在處即吾家解得熸烹爨有槎弄景日移煙岸栁
流香風度野薇花霞飜錦段浮江渚水落濤紋隱岸沙
塊坐朅來無一事夜深逺燒起殷霞
　　從孫元式假定本韓文
楊墨衰周亦既微仙曇妄欲斁倫彞囘瀾豈直萬人敵
斷簡傳將百世師脫落間亡烏鰂墨蠧殘寧免白魚辭
校讎歆向君無愧聊以新詩當一瓻
　　校畢歸之
倒墨扶周復古文清輝萬丈醇乎醇七篇奥義逺相繼
六代潜光今又新字假通才識魚魯車慙寡學改金銀
異書喜得君無靳此道中興知有人
　　勸農出郊
漫驅戎馬說農郊不見田疇見白茅洪道曉晴明水底
羊瀾春漲長林梢紅飜大澤霞方散青入空原草漸苞
迎畯示民民自勸可須杯酒薦烹炮
　　九日龍山之集(荆州/作)
年年九日登高㑹九日登高年嵗間萸紫楓丹應共賞
橙黃橘緑正宜攀今人不在古人後往意何如兹意閒
風帽落簷誰得見龍山還是昔龍山
　　冒雨渡江弔喪彭氏造雪堂夜歸
衝風節雨亂西江弔死裴囘問雪堂叢枳介無春草碧
小橋蹤在古碑荒人存有政名空大世逺囘思恨始長
旋棹晚雲何限事可堪瑞慶栁成行
月波樓下草芊芊浪拍三江起暝煙願見古人人又去
欲詢往事事無傳窪樽明滅漁家火樊口依稀估客船
妻子迎門應怪笑問君何為苦周煎
　　酴醿花
東鄰處子太優柔醉倚欄干十二樓清白有家傳醖籍
醇醲無味飲風流帶搖翠握蒼蛟動佩解虹梁綠蟻浮
嘉木自香香到骨困人非酒欲誰醻
　　牡丹
三春首出衆芳菲笑倚東風蹙翠眉洛浦未翔要玉佩
湯泉新浴曳袿衣無雙可奈傾城恨第一何堪代命為
桑柘不花花乍可清霜誰是不空枝
　　巖桂
羣芳未許論芳馨獨自秋天卧月明賴有幽香洞淵奥
寧將雅趣博輕盈徳純不顯娥皇怨道大無聞叔度清
好向深巖伴黄石可知誰與桂花名
　　天閨
扁舟一葉轉寒溪返照西陽日下西旬浹不來江水漲
驚瀾幾欲上天閨
　　武昌懷古
漠漠煙村一故城郊壇離殿草茅生青山不解知興替
銷黯開顔為雨晴
　　筠鄉入夏野花方折
牆匝叢叢綉舞茵一般顔面各精神筠鄉不為東君去
野草閒花滿路春
　　艮止亭晚意
山影殊亭日轉西牆頭歴歴片帆移何人喚我頻歸去
側耳疎篁怨子規
　　艮止亭阻雨旬日
山亭無路少徘徊跬步狂瀾漲九垓不是蜃樓浮海外
也應弱水限蓬萊
艮止休工未落成故人恨隔雨零零眼前好景到不得
便是霄中望極星
　　晚渡東坡
赤鼻磯頭横曙煙呉王城下浪連天聞道東坡妙天下
爾來靡日不盤旋
浮生萬事盡塵埃瑞慶堂今榜快哉惟有東坡舊煙栁
道人猶解指莓苔
　　行戍西山
帝驅貙虎舊江州旅卜僧坊計少休避暑有宫留不暇
遊山算却是山遊
　　讀蕭銑傳
可怪梁朝幾帝王丘墟萬里變農桑修文偃武知何故
町疃江陵盡鹿場
　　塊坐
萬緒絲棼汨太和終朝所得竟無何放心收却且危坐
始覺忘機有味多
　　讀皇極經世書
大易誠知自畫前後天不識異先天工夫用盡還無事
巧厯勞推不盡年
　　讀荆軻傳
廟算嘗聞勝五侯輕生終不是良謀秦王未許論生刼
畢竞還同撩虎頭
　　讀劉义集
湯文不作幾經春义也賢乎隱澤民古劒胷中儘磨淬
寧如覺道樂耕莘
　　伯丈人盆池開芙蓉十二
聞合天符下玉麟祝融湓浦肆時巡西山詎必須陵井
又得飱霞十二人(陵井十二玉女居之西/山十二真人上仙處也)
　　嘲欲借予雜稾者
神文道本可言形退也収藏用即行要得任牽驢狗在
無端何似借書生
郎君到底亦何知奪巻書生真數竒惡語固應多艾氣
殘藤無用寫來詩
　　春逰
桃紅李白輝相曜車馬交闗遞流照牆頭半露是秋千
不見美人聞語笑
　　即事
芰荷薿薿抽苹藻風細幽香襲懷抱庭竹琅然振玉音
葉落委堦慵不掃
　　殘花
小院銀瓶花落枝驪山驚起睡楊妃銷䰟淚滴燕支雨
留得霓裳舊舞衣
　　瓶花盡落而梨花瀟洒如故
天帝南遊匹馬還紅雲作陣雨闌干駐顔下嚥如氷雪
一粒清凉得賜丹
　　寒食雨
言歸社鴈已家鄉紫燕呢喃識舊梁甚雨疾風寒食夜
旅人情緒一思量
　　江村聞笛
江村風色秋江渺林薄無人閙幽鳥長笛金吹一聲寒
知有漁舟釣紅蓼
　　逺景圖
蘆花飛鴈煙村静一㸃青山波萬頃人在孤舟喚不譍
兒言客冩瀟湘景
慘澹平煙波浩渺隱月餘光飛白鳥依稀一舸是漁舟
獨釣寒江天未曉
　　野望
水晶簟冷鋪寒玉翠帟髙漲染螺綠陣雲鳥鷺㸃棋枰
一葉清旗動江曲
　　衰栁
秋草池塘夾黄纈莫煙淡淡蒙新月擬將攀取贈行人
脫葉枯條不堪折
　
　
　
　浪語集巻九
欽定四庫全書
　浪語集巻十
　　　　　　　　　　　　宋　薛季宣　撰
　詩
　　送張漕還停舟樊港訪退谷
送客過樊谿停橈退谷口不見元次山靜立躊躇久巉
嵓兩石峯猶疑入户牖杯湖正宜泛堙塞僅盈肘糞壤
瘞杯樽勿復堪貯酒扁舟泛然者長歌挈敝笱浩無風
塵意將恐是聱叟自知干進客對面弗敢扣從之人甚
逺慙顔為之厚武昌非昔人望絶不得友它時賦歸歟
湖谷定吾受此心介如石自誓何樊毋
　　登怡亭故址
江濵篆真石渾謂有神畫閒作故亭遊心知古人迹竹
疎徑微通天逺荒自闢長江浩無涯滄溟贏咫尺
　　行戍西山徒步抵寒溪寺
杖履竹林遊陟降西山道悤悤不是閒倍覺寒溪好潭
魚戲憑虛注水喧幽草埋荒古人迹樹伐庭如掃桴鼔
又相聞我心為之懆
　　感事
潼華覆哥舒陳濤僨次律賴有李猪兒發憤扶唐室長
城賢已逺惟嶽峻方崇借問南朝事江流第一功
　　陪劉提㸃遊西山
我家西山下早晚空翠滴漫仕鄂王城西山悵難覔不
知寒溪上好景天意錫舉趾異川陸千里共岑寂丘原
動歸念䰟夢時歴歴東呉賽甌粤信美心愈慼古見似
人喜鄉聞今有覿且作西山游笑顔忻自赥
　　送中司抵巴口
將迎苦不易浮沈良亦難櫜鞬候使客無時弄江灘上
磧下南浦風雲怒濤間一葉舞軒昻五水戲觀瀾朝湖
暮淮西此遊今等閒看盡楚山碧信宿相與還晴巒挂
天衣水石鳴佩環輕舠蓑笠翁勿與人事闗相彼塵外
意心清緒為闌何時買扁舟從公看潺顔
　　病起
蒸鬱斷梅天薫風故微細夢春今已度避暑如何計樹
老山一色蛙喧草無藝病興意愕然到眼多蕪穢
　　晚雨朝霽林端煜然望之皆寶珠也戲作四十字
晚雨在林麓朝來弄晴曦瀾飜漾明月粲爛生摩尼撒
殿固無事雨天亦何為少須風景麗去去將安之
　　賞雪
晃朗長江北天地都無色扁舟撑短蓬一鳥歸飛亟遮
莫凍凌兢如人酒量増鼇山不是照天地一明燈
　　二十五日雪
裘褐透膚寒□刺春將半雪作絮花飛滚滚攙零亂天
地合清明虛極浮江岸鳥窮棲樹端走狗欣跳攛埋路
已旬浹四野都瀰漫郊行峭無跡惟有神光燦茅簷過
尺摧爐火生無炭凍死未能詩達人方大觀
　　和賈簿雪
早起怪吾廬去天才一尺始疑大朴還掩盡几陳迹比
屋皆可封列地班圭璧照我爛輕明却似初出日仰頭
不可見恐是老鴉食擬倩玉川子叫閽聞帝席穹壤合
為容事乃非人力心膽為之寒且退然枯荻曲身今已
直促織休唧唧此意可告客苦乏鄭莊驛履霜至堅氷
何當介如石鵓鴣有逐婦相從如娣姪飢蹲苦樹顛到
夜無入室自蠟登山屐借問何所適我亦無所適皜皜
期太乙庶見太昊氏鷁視剖我臆
　　黄楊生拳石間王彦材以為贈且賦之走命曰孤
　　　山真榦次韻以酬
孤山有真榦不比尋常木蟠根怪石巔亭亭自生育百
物進相高位閏知蹙縮散葉傲風霜樛枝外林􁂶琴桐
嶧之陽逍遙兩俱足夸父徙我庭如仁示其目股掌翫
何言遂可移風俗
　　夜深
為問夜何其明滅燈將半雨雪濺聲繁霆電流光爛初
筵向闌珊遊子紛繚亂誠知宴樂娯不怕泥塗漶齊居
靜無他天徳全弗畔吟徹借笻頭假山餘一爟
　　偶書
天公不好事月夜雲埋月遊人且勿遊辜負良時節霖
霪漲塗淖雷電騰飛雪蓮花燈可憐對明不同滅
　　中秋對月戲呈覔舉諸兄
君不見決明混沌江之湄含胎吸月懷清輝圓淨唾將
珠與璣又不見明視中原雲月靜跳擲囘旋顧形影生
兒往往皆毛穎由來逐物未忘機勞生吞吐知惟時觀
美為人奚以為獨坐金風塵慮省皓月斜河星耿耿草
頭漙露侵膚冷平生不解飲和歌無人對月醉顔酡月
朗清秋奈月何睡思朅來剛引領林岫參差弄光景不
知月已沈西嶺
　　開窓
溽暑欲成雨密雲猶在郊開窓挹涼飈逺山見林梢木
葉已成陰野鳥鳴啁啁鏡靜碧池湛清泠無混淆㑹意
紛萬途錢荷貫叢茭寂坐一堂上黙黙神明交
　　子規恨
風篠扣吾扉有人來我語語好不須多都不如歸去開
門我見客客子今何許竹下得流虹人言為杜宇杜宇
昔王蜀不自安當宁相歸密淫遊微行時踽踽蛟龍失
水困哀怨成飛羽規名釋爾雅兹事則然否揚雄蜀本
紀望帝亦賢主仙去正啼規去思傳往古不妄信斯言
王去非輕舉蒼天悲此民故使規聲苦脫屣感斯意八
極歸客與到今惟一人後躅追無侣所以百世下直指
不得數聲盡斷以血空教瀝肝腑其然豈其然臣事君
看取
　　聞齊安雜詠板成從沈守求印䝉以為贈
􁊯縣西南弦子國使君昭代文章伯氣吞雲夢納東坡
心在江湖輕赤壁月波蕩漾春山色峥嶸洲草芊芊碧
政平訟簡暇居多杖屨逍遙神自適到眼風光看如畫
罨畫溪千舊遊者高亭矗立畫不如坐歗雲屏自天冩
使君好客非春申一憂已足無餘人哦詩五百盡清警
立使江山景物新江山景物古來有前賢相與天長久
近來百草漸埋没賴有此詩為一剖使君好善人如已鋟
板巾箱波逺邇良知何獨此麻城天下行聞為商起我
拘官禁儃杭葦跋望亭高衣帶水高唐想像賦神遊遊
客言詩詩信美空書從學穆清風得見異書人見同解
嘲不用潘邠老只在先生指顧中
　　永嘉行
夷甫清談平子醉晉俗浮虛輕節義都城萬戸哭桑林
九伯五侯無一至洛陽宫中塞馬嘶晉家天子行酒巵
驅出如羊晉卿士婦辱面前争敢知勢驅威逼入軍營
不許紛紜但含泣刃加頸上始知憂追悔前時又何及
烟塵坌起昏中土人死如麻骼如阜草萊萬里無舍煙
健馬明駝自來去烏旗霧合邊笳咽無援邊城斷腸絶
琅琊匹馬竟浮江弃寘存心堅片鐵回思昔日昭陽殿
九鼎遷移如轉電禁聲不得悲楚囚白版金陵謾龍變
數奇督運淳于伯誅斬無名血流逆若思不識是何人
却使帥師臨祖逖
　　雪中送客寒溪堂
前年送客寒溪堂桃李璀璨寒生光今年送客寒溪道
滿望六花形欲槁前嵗今年時不同同為送客溪光中
寒光山積都相似誰信冬春長有此廣寒宫殿不勝寒
世界瓊瑤無乃是如何名此作寒溪炎天風色鎮凄凄
不縁送客不易到送客情懷將何為君不見瑤池高宴
非不奇穆王猶有賦吾歸
　　可憐
可憐甌越湖山主厭向黄紬聴衙鼔鬭鴨能言名自呼
子規歸去啼聲苦傷情羈鴈却離羣適意馴猫哺相乳
端是三年貧客官方春定得離南浦
　　假山次葉師文韻
大隱城居無世喧疑超塵外非人間武都聊試五丁力
一笑天公為解顔翠蘿散作麻姑髻枕潄從宜長飯毳
青山元自野人物版築徒然飾東第無論千假須一真
坐對北山南起雲一丘一壑丈夫事安在窮遊探古文
平生樂處天其假還視王功猶土苴它時買山歸敝廬
定須作屐隨高下
　　蘆花
秋風摘索鋪寒雪敗葉枯條互明滅淡蕩閒塘搖夕陽
横斜斷岸凌高節無言咄咄日書空執禮拳拳意綿蕝
望極氍毹鋪糾結漁歌何處聲凄切
　　栁絮
駘蕩風光將欲暮柔條繫日縈非霧寂歴閒庭芳草路
眉開青眼多情度脈脈依依愁不茹欲翔未定邅容與
體輕委脫韶華去飄泊晴天離又聚高低上下當何住
捲春匪蹴毬先赴小院深沉鋪月素卿雲暗逐凌波步
樸樕追隨無定處氷霜峭覺為寒沍梁王有客能辭賦
蒼涼雪苑知誰訴浮玉神山攻寶璐屑屑虛花奈憑據
還思道藴驚人語
　　香棠
　　　舊說海棠無香惟昌州海棠有香驗之蜀道信
　　　然以為不易之論樂圃有棠三本其花亦香乃
　　　知非蜀棠獨香香棠自有種耳
世間元有無窮恨海外棠花宫錦爛燒炙東風春未半
濃妝獨立情繚亂博山鑪冷沈煙斷記語洛妃池側畔
袿衣透濕飄香汗舞罷霓裳高燭看呉苑散花灘彼岸
亦有當初舊遊觀棠梨古逕霞光燦薔薇露冷衣新盥
袖巻燕支紅入腕噴人蘭芷芳都貫天然種性珍奇玩
嶺海誠知煎可爨擬擷柔柯燃熾炭裛取緗巾永傳翫
它年留得重公案
　
　
　
　
　
　浪語集卷十
欽定四庫全書
　浪語集巻十一
　　　　　　　　　　　　宋　薛季宣　撰
　詩
　　元日
星囘斗直寅夏臘變王春否泰反成卦乾坤老逼人元
正長日月大化少逡巡世事初無始天時自一新秪愁
梅片片不見草欣欣善頌聞椒酒蒼天拱北辰
　　孔子
蕩蕩東家某百世人叵識出類只誇辭太極無合徳堯
舜未可過逺賢真貨殖我欲究遺編言非是竒特從之
如有立卓爾既吾力大哉贊乾元一語覔不得
　　比年士風銳進求薦章者殆如辨獄擠排詆訐無
　　　所不至客有勸予干當路者二首
見疾多朝士争名卒未休急流須退勇焉可又隨流
静退方真樂趨時未遽非不如全道者進退兩忘機
　　痁疾中元式示詩走筆次韻
鄙人病在床政苦風寒侵之子步池上攀條哦栁陰擲
我珠玉辭瘧鬼毛髪森豁爾脫沉痾翛然洗煩襟何當
漾輕舠相與從茂林清興諒不淺此情殊未禁强歌下
俚曲賡和白雪音請問覺軒詩何如梁父吟
　　江夢孫二首
聿修去天長却泛宫亭水百世友淵明放意匡廬址為
愛千金軀不自知臧否非闗走庭下腰折慙小子少學
愴難行富貴丘所恥一為田園念歸思輕脫屣斗大印
黄金各各從所美二士志俱得何其尚留此
聿修去天長元亮歸彭澤把版豈難能趨庭且非借古
之盡心者樂以所求獲云已任先知寧當究安宅大輿
輻可説無當巵何益君子之所為百世空陳迹
　　巴口相地作大軍倉
南浦縱蘭櫂打頭清旦風鳥飛圖障逺人皺縠紋中銜
尾過千柁□顔無萬叢敖倉能得地轉餉定巴東
　　送韓國器登舟至石門視窪樽逮暮乃返
縱歩石門下江山主意勤窪樽酌𤣥酒未飲吾已醺泉
明得聱叟萬古真同羣坏湖有明齊退谷今蕕薫我行
到殊亭西日沉就曛陽氷著真蹟秪恐生𤣥雲囘眸望
西塞慘澹波無垠洄泛樂之子行舟言采芹
　　我客
昔我客荆梁從事清蕖幕太倉蠧紅腐吹竽濫東郭去
作徒勞吏青衫走樊鄂撫字亦何心催科猒笞掠借問
差少愧而今不如昨天游内于于紛至攘六鑿鑄此一
錯字為費幾魏博閒居幸從容琴書有真樂胡然令閒
忙逺謝乘軒鶴人生百年中藏舟固非壑顧已習迷途
如蠶自纒縳作詩懴當來聊以慰蓼落
　　欲晴又雨終夕震電
日昃望雲氣西郊將欲開丹霞漾晴暉清風有時來歸
坐北窓下驚霆殷轟豗流電掣飛雨疾徐鼓巖雷宛轉
頽屋頭終宵響徘徊早起到城市横流繞㳂洄伊誰補
漏天陳絮與蘆灰
　　跋分定錄
人生紅樹花一謝乃其分春風儘搖蕩剛恨分庭糞先
賢尚龍豢缺月何灰暈譬如陌上塵要是非闗運仲尼
示無眹子路窮斯愠此理未容言呼兒課天問
　　鄂城篇
袁山野火春風吹驚飈萬馬争奔馳烏龜阪頭蕃草木
化作灰燼張天飛武昌佐史皆好古煮茗聯鑣訪城府
狂生此意復不淺好事大家何爾汝鄂王城闕煙蒼蒼
鄂王宫殿波茫茫今古都盧一餉頃不見古人虚引領
亳殷豐鎬已丘墟蠻荆興替將焉如死生建業信徒語
石盆古渡猶多魚古人已去安足齒近事紛紜尚如此
君不見淮淝去嵗是豐年如今千里無舍煙
　　謝王尉見贈龍溪集
稔聞韻鄉名不識韻鄉面班班隱豹文窺管時一見譬
彼闥婆城尋逐滄流漩聞韶在齊國九奏何當變王侯
韻鄉人少長居鄉縣韻鄉指迷塗貽我書一巻森如入
武庫寶壁紛交薦炭玉屣登臨赫日吹風霰家雞將野
䳱後素詩何絢長安行即到豈在臨淵羡千金端不如
變色先生饌從可狎江鷗六籍居貫穿
　　二同舍賦鄂城篇見和文高格古端不可及而仙
　　　尉王文措辭侈甚可以㕘諸臺符羽檄間復次
　　　元韻戲酬
生春煖律誰能吹寸心萬里何當馳威加海内念方國
也思猛士歌雲飛狂游不識今與古闉闍便作潭潭府
試憑野叟問呉婆(俗名鄂城/為呉婆城)賜不如囘吾與汝高高無
是幕穹蒼湖天無雲湖水茫呉楚争桑如有頃東鄂幾
人全首領古時封國今為墟此心觀古應焚如歸歟衲
被蓋頭卧何妨沸鼎遊如魚舌柔長在强於齒人間萬
事渾如此君不見老耼彭祖俱長年無忌火化仙乘煙
　　次韻李浩然喜晴
我愧子康之治密其雨其雨而出日靡神不宗始􁌍霈
將為有年吾事畢豈其霢霂澍霖霪霮䨴又為心首疾
祝將圭璧走羣望祈社禜門勤屈膝誠知惡積怒神天
流毒匪緣寒自慓甫田千畝垂有秋刈穫敗之方秀實
横流場圃澆洋洋茁茁禾頭多耳出仰天何怨俯何尤
退省過愆知自失牢愁僕僕事吁嗟風雨敢辭頻沐櫛
忱誠雖至蟣虱微舒慘蒼穹焉可必都緣民困不聊生
重以㐫荒神以䘏羲和叱馭黒龍僇儵忽清明開萬室
不知帝力固全真謂我貪天寧直筆
　　河豚
豈其食魚河之魴河豚自美江呉鄉瞋蛙豕腹被文豹
則如無趾黥而王我生甌東到閩方規魚貫見梅花裝
梅青不肯候風雪荻芽靜笑垂飛楊古來多魚呉武昌
薄遊三月新初嘗西施乳嫩可奴酪馬肝得酒尤珍良
無愁縷縷結中腸豐美肥腯如切肪外皮甘滑裏皮厚
令人忘却美烏郎舉之東海來三江㑹聞清濁斯滄浪
白龍未免豫且困膨脝唯唯浮魚梁氣衝毬鞠何彭彭
地逺都無橄欖香不知深入恣游泳極情性命徒為戕
腊毒厚味能人亡何須西子齊文姜甚美由來必甚惡
直它一死言為長鮰魚俗物休相妨良藥相傳海上方
蘆根槐子豈足貴生龍之腦黄龍湯
　　東坡在齊安賦海棠詩為天下絶唱年來絶無此
　　　種許仲蟠取之武昌作詩寄示
武昌三月春草生攙紅鬭白皆羣英就中一種信奇絶
芳菲壓盡呉王城侈非丹芍明非玉豔陽天日擎高燭
從教深淺色相形不以冰清為不俗文王自昔基靈囿
綠綬朱裳燕朋友醺醲心醉鄂裳裳痛飲醇醪不闗酒
流烏一下新王舟颭從火御乘丹丘傳得飛霞在海外
千齡只自生炎洲靈砂不到姮娥竊幾時赤鳳來丹穴
趙壘新張漢幟時闉闍滿望猩猩血少陵昔漫稱詩豪
忘言跨鯉輸琴高剛被東山興妖女竹菰未可稱蟠桃
靈根不分生赤壁逺在水南呈赫奕朱鳥憑將寄徳鄰
告言莫看同巾幗(王彦材謂東坡以海棠比婦/人非是故此詩皆不言婦人)
　　寒溪送客時李花盛開山谷彌望
寒溪送客荒徑迂玉華璀璨晨光虚仙遊在處見李白
逺山無地尋陶朱雪霜天色際江岸瓊瑤世界連廷除
飄然幾許認故榭恍若一夢驚華胥寶珪環璧㑹王路
鐵衣鋒刃交兵車三王純素未云已百姓渾茫方皥如
神清洞古世緣在梁園秖是空遺書
　　蟻啄䎘(呉人謂/雀為䎘)
啄䎘𤣥駒子當緣一食耳雪猫與䎘俱咽之𤣥駒乃與
䎘俱靡古人防未然精意本如此相教各自慎豈有失
身理䎘子輕此蟻終焉食於彼蟻亦甘啄䎘但知䎘之
美寧知腊毒生厚味大小相吞不搖齒蟻微不足食反
以食䎘死不如夏蟲獨飲露夀不知冬亦良是君不見
慕容赫連攘臂起燕夏存亡竟何似
　　釣臺阻風去得風便
先生非釣名魚釣清泠水太虛長廓然浪迹秋光俟人
憂我何憂忘怒亦忘喜建武非漢元詎有留侯起神明
旋地軸姓字更七里雲臺已埋沒嚴瀨殊清泚峩峩二
釣臺高插煙霞裏首陽逺相比萬祀恒不圮我來經舊
廬敢卜瞻遺几東風迴我舟江步時須艤仰觀嚴像設
敬拜豁煩鄙曽臺暢登臨無復徒仰止縈紆古道屈望
望扳蘿藟崇基介嵓石特立端不倚削成二山碧平止
章如砥衆山鬱青蔥環合紛碨礧清塵森萬象觸睫同
一視古人不可見可見安仁美旅情殆忘返囘棹西風
駛青蒲挂一席入望俄城市瞥如周變秦物物非古始
乃知主人意待我非朱紫送迎因下風忙遽均倒屣烹
茶出清泉盤饌羅雙鯉飫之以珍羞浣濯予塵滓相忘
語嘿間不假談名理去留唯我意今昔交汝爾此情固
㝠契何必親之子
　　乙亥嵗東遊㑹稽謁禹陵過馬臻祠下詢所謂鑑
　　　湖者則已堙塞為民田因賦
登㑹稽瞰長湖漪漣萬頃皆平蕪桑田變改唯聞說豈
信古今人事殊往時夏后禹道川治水勞馳驅四支疲
敝跛其足過門弗視兒呱呱衆流宗海出平陸滋人巨
浸因卑洿百神效職來大計勤民逺狩崩于峹名山立
郡此焉始明明功與日月俱馬侯有漢二千石施仁復
古蘓燋枯浚深培薄拂古鏡還使墝埆成膏腴陰邪醜
正富權戚居育如鬼捐其軀大君良吏不復見茫茫陳
迹日就無玻璃湛湛長芳草蛟龍窟宅生菰蒲前功不
錄倚隳弃誰何聚斂浮穿窬情非聖禹決陂澤遷移膏
潤為官租昔人舊事已無在猶有水識□長途高田燥
仰下沮洳雨暘無嵗均沾濡咄哉榮利歸乃室是邦黔
首其何辜反令二主神淫祀煩此都王陵委積蠧明幣
守祠澆酹傾清酤禳禱兩無已跳梁飽妖巫享祭緣報
誠嘉猷委泥塗神靈血食已非分無為耗黷令人吁復
績悵何從我心徒自慺
　　張村
皇羲寂已久澆俗無還淳如何張村甿杳杳全其真豈
不有妻拏茅茨甘賤貧豈不憚疲勞務時勤耔耘脫俗
未為貴而今焉辟秦青城足躋攀那染龜城塵枸杞薦
盤蔬殊非闗養身安常樂有餘熙然阜長春奚其夀而
康無知斯體仁静言逐臭夫迷途少知津猥云老人村
郊荒絶酸辛筋骨由堅强誰謂存其神井蛙議滄溟夫
豈窺崖垠作詩賦張村逝將同野人
　　舟行樊港望竹間石上李花盛開
天下清且奇無過竹與石安得皎然者素質照人白靜
立笑東風篁岡蟠罅隙望之輕以明儼似雪初積青草
鬭欣欣不比梅花拆矯首不可到獨自憑空碧翠帷篠
青青巖崿正虛席我疑辟俗翁方外支三益又是秦帝
宫傳視相如璧人情不易知幽致矧可射相從知未能
灰心從此畫
　　遊韓魏王書堂
蘭生深谷中香不為人採明珠含蚌胎融曜鎮長在裛
來馨滿衣磨琢未曽璀君子行之常出處安有改韓王
開此居山立中􁓈嵬窈窕二㳺女易嵗昏有待栁下學
東門百世人不逮乃心毋自欺匪轉焉可怠用之建邦
國所宜烹大鼐我來追後塵六逸先駑駘美人意桃李
徳誼見芳茝瞠若眩吾明五色騰日彩
　　二女篇
　　　天聖中韓魏公居所生憂從其兄琚守齊安即
　　　安國寺西廡為書堂以居恒有二女子夜至衣
　　　冠高古容裝麗甚公恬不以為怪及去二女告
　　　曰妾非人也亦非仙人鬼魅遊處再嵗而言不
　　　及亂公徳士也行矣即推此澤天下走讀齊安
　　　記屈原之死二女慈孝亦于此投江故武昌郡
　　　人以五月五日競渡投角黍迎神舟上二女非
　　　仙人鬼魅豈靈均二子之精爽耶不然何知人
　　　如此乎而後先居者莫之能見為作二女篇
姈娉二美人幽閒真種性色秀雪忩梅衣冠儷修正巖
巖韓稚圭寂寞自清靜虛室掃齋居展禽當季孟神遊
問寒暄不得窺信行怪力視茫茫久要交善敬語之非
異類安民公有命葢聞楚靈均汨羅陳死証二子終孝
慈雙玉澄江暎當初黄鄂人盪槳追遊泳端午化成俗
龍舸長犇競事神微有道角黍勞將迎非鬼且非仙世
士憑誰偵
　　被命行田未半而羽書至造砦者萬别駕其逼方
　　　甚繼復有聞
冷火不再燃事成難重言我苦不憚煩興言念丘園丘
園未得歸行田縣西原暑雨霑我衣萊蕪絆我轅熊羆
百萬衆未易輕營也東征到洪道折栁臨津門峩峩鳳
皇臺墟呉際荒村南湖湛淪漪㵿渺波瀾飜路囘間谷
溪子規嘂煩寃流血良自悲誰念望帝䰟不羞五斗腰
折支别駕尊松門故鄉類去路馳且犇羽書如流星萬
室崇屏藩荒凉舊村甿億兆不一存哀聲聴杜宇側耳
心昏昏山澤久已竭職死何足論
　　某為令無狀不能化服奸盜至加之刑僇仲蟠鄉
　　　丈不以為過又哦詩以寵之是重某之不肖而
　　　播其惡於衆也感愧之劇次韻以酬
漢法在彛鼎三章豈不嚴姦宄恣暴亂官刑廢舂鈐未
若箕山翁頑夫偃風廉予慙斯人徒為容善謙謙敺民
陷之辟淫刑視齊殱處事禁太速宜犴非為淹丹書對
婦泣職死夫何嫌専誅逮垂盡吾辜倍相兼曽聞鄒魯
間禮義人自恬商君就有道綘水驚閭閻念此一歎息
歸來賦陶潛南山信崇極能無刺巖瞻
　　記遊詩
　　　延陵道士何希全為人坦率狂易居天慶觀儕
　　　輩以風子目之走初識諸妻家嘵嘵然一多言
　　　人也甲申嵗至西淛從婦之昆弟遊訪何之居
　　　則閴無人聲扣戸移時而後希全者出肅賔而
　　　坐不交一談同行怪之視其齋舍蓋凝塵滿屋
　　　胡床雖設而拖泥之板亡矣意其非苟然於世
　　　者客退而主人不送客彊之不辭及門謝以無
　　　茶遂飜然而入詢其行事不語既有年矣晚遊
　　　崇勝佛寺過僧道一不值眎几案間無非貴人
　　　竿牘中庭有枯條不翦謂之龍華攷記按圖乃
　　　野菊之下品王公聞人為之歌謠者至積帙而
　　　加多走閱短卷圖書謂必法書名畫開編而視
　　　乃其繪夢成圖一日之間所遇如此若希全者
　　　可謂身如夢幻而道一者顧以夢幻為真物之
　　　不齊有如此者因思列子之言為發一笑而作
　　　此詩
先生混物化浩若鶴與猿詰曲此世間翛然脫籠樊宴
心遂無物得意亦忘言客至不㸃茶猶嗔破苔痕相逢
蜀成都過我故縣村遐觀夢中夢南膜佛因緣鄭人決
真妄子産不能賢寥哉天地間誰省物性偏夢覺各有
殊從他見一邊浩歌歸來乎虛堂好晝眠
　　跋蜡虎圖
　　　刻木牽絲代不乏巧而偃師擅剞劂之技吹簫
　　　擊石師有其能而后夔名制作之宗何哉蓋精
　　　義入神則神藏其用至誠假物則物狀其形寫
　　　物之工亦猶是也婦弟元可所藏虎摶豕圖其
　　　枯條衰栁於莬剛鬛疏毛設色皆極能品之上
　　　至狀虎之蹲伏批豕頰而呷持之豕唏失聲手
　　　跑足廢精神形度曲盡一時之理視之使人毛
　　　髮森聳若彷徨乎其右也人以宣城繪人包氏
　　　善虎因以包虎名之走謂包虎之形但像虎耳
　　　至狀真虎之態包氏何足以知之夫真虎之形非
　　　全於虎者不能到也故走定為麗歸真畫而名
　　　之曰蜡虎圖歸真梁人宋太祖時以道士召對
　　　自言售畫得錢沽酒竟醉此外無能者嘗為廬
　　　山道人寫鷂而燕雀不敢來集其畫喜圖牛虎
　　　常伏草莽以觀虎之出入或䝉虎皮而倣其摶
　　　躍之形故其畫虎之工居神品上走知非歸真
　　　不解作此蓋惟歸真為能知虎非走無以識歸
　　　真也因跋以詩為之序
嵗云暮矣露為霜枯條脫葉衰栁黄郊原寂歴無人鄉
獖牙之豕充稻粱舍臕以遊神氣揚有斑者虎蹲在傍
低頭妥尾不大忙豕行過之不虎防虎往摶之搤豕吭
豕忙故步聲喚長虎如抱兒未遽央豕形雖在身命亡
不如安之充虎腸得之紙本君何從仙人道士形已忘
解衣槃礴躶宋王虎冠虎鞹虎跳踉百獸望之怖以惶
寫鸇鳥雀為罷翔匡廬有潔清祠望請君懸之政事堂
坐令帖伏犬與羊君不見大索之祭通八方盛徳百世
祠是常又不見螳蜋捕蜩雀捕螳死生得䘮不可償虎
哉寧知蝟􁏑能爾戕是非逺在天一方君其寶之永世
藏
　　孫元可賦張公石室詩句語險怪辭鋒秀拔讀之
　　　如神遊洞府而陵果為之犇屬也非身行此洞
　　　不知此詩之工盖其質似盧仝而文麗多之如
　　　又加鞭當千里一瞬其視劉义馬異得名浪矣
　　　詩文與我過當誠無足以當之牽韻勉酬真添
　　　薪煮簀之舉
君不見談天衍有言九州之大惟一州無論青冀并營
幽我其放言學鄒子將子聴之無我尤我騎一紙白驢
子趷梯趷􁖐走上南山頭萬里以意行一息不暫留谽
谺到空洞且作秉燭遊呼來混沌老蝙蝠爾作精怪我
則不從教激風怒竅拔木折石一去旬有五日而後返
但是有户則可由積蘓纍塊雖云巧達觀只與蟻蠰侔
我有五雲車駕以六蒼虬日月行已揭無人觸虚舟何
曽見爾懸旌鳴佩朗􁔷欲飛動玉柱校立直以修大撓
甲子有窮盡爾乃祿命難考求皇天大地僅若一雞子
金烏玉兔銜得曉夜作箭浮我不知爾許事政覺兩耳
風飂飂託死不復生一死可作道者流況乃漢時五斗
米師星河耿雙眸石壇一坐一千嵗坐視生滅水上漚
水上漚且罷休休無休於無作樂無樂於無憂仙人與
世人夀夭如相醻清清爰靜爰自正此舉獨步不可儔
信是神仙足官府蜂房户牖封君侯我偶作此言不比
亦不周為何孫卿子謂我阮與劉為我謝孫子我才愧
爾天一陬不如且飲酒耳熱徒歌謳可以銷遣緜緜不
斷萬古之悲愁悲愁銷遣幾時盡萬古之後重有萬古
來悠悠
　　春愁詩効玉川子
春陰苦亡賴巧解窮彫鎪入我方寸間釀成一百萬斛
傷春愁我欲挹此愁寸田無地安愁蒭沃以一石五斗
杜康酒醉心還與愁為謀愁腸九轉疾車轂擾擾萬緒
何綢繆愁思儻可織争奈百結不可紬我與愁作惡走
上千尺高高樓千尺遡雲漢只見四極愁雲浮都不見
銅盤之日缺月之鉤此心莫與明愁來壓人頭逃形入
㝠室闗閉一已牢周遮四壁間羅幕密以綢愁來無際
畔還能為我添幽憂我有龍丈三尺之長劒真剛不作
繞指柔匣以明月通天虹玉燭銀之寶室可以陸剸犀
象水斷潜伏之蛟虬云昔黄帝軒轅氏用斬銅頭鐵額
横行天下之蚩尤擬將此劒斮愁斷昏迷不見愁之喉
若士為我言子識愁意不愁至不亡以愁生有來由閒
愁不足計空言學莊周日中之景君莫避處陰息景景
不留疾行嫌足音不如莫行休因知萬慮為縈愁之繂
忘懷為遣累之舟歸來衲被蓋頭坐從他鼻息鳴齁齁
取友造物先汗漫相與遊朝躋叫閶闔夕駕棲丹丘天
公向我笑金毋為我謳酌我以瓊漿玉液朝陽沆􁴦之
濃齊俾我眉夀長千秋却欲强挽愁作伴愁忽去我無
處蹤跡尋行輈惟有春華鬭春媚一一蒨絢開眀眸又
有平蕪綠野十百千萬頭鈍悶耕田牛踏破南山特石
頭
　
　
　
　
　
　浪語集巻十一
欽定四庫全書
　浪語集巻十二
　　　　　　　　　　　　宋　薛季宣　撰
　樂府附雜詩
　　古意
荷芰藕生蓮每憶中心苦擬掇斷根苗絲結千千縷
　　侯婦歎三首
侯婦匡坐歎蕩子新賜冊先自薄恩私嬪嬙幾巾幗
莫作侯家婦鳲鳩理清瑟幾許白頭人同心綰同室
侯婦且勿歎金玉多滿堂蛾眉不讓人當奈薄情郎
　　團扇歌三首
田田白團扇輕綃寫蟬雀用之却炎暑生風郎掌握
團扇復團扇羞郎引遮面顧景强躊躇隙月雲端見
團團白紈扇奉君揮素手餘凉入長夏結交貴經久
　　燕然歌
塞上月秋更明銀山蹀躞健馬羣甲光射目開金鱗鏃
長飛雨旌填雲轟庭雷鼓聲轔轔柔然之虵陣囷輪傾
河鞭石居逡巡浩歌但來輕比鄰白登豳國公常聞蚩
尤久作溟漠君高辛狗食呉將軍羽林弧矢非周身控
弦雖多將累人狼跳鳥擊虚遊䰟驕矜一息為微塵梟
雛井底蛙彌尊餘殃積惡天公嗔乘障人聞不聞衞青
去病迹已陳竇侯乳臭椒房親犂幕庭燕然錯落銘王
勲
　　木蘭將軍祠
　　　聞周黄岡葺木蘭將軍祠不詳其意讀杜牧之
　　　集乃知唐世齊安已祠木蘭用樂府詩攷之其
　　　闗山度若飛之句與今黄之闗山偶合不必真
　　　在黄也按詩木蘭邊郡女代父征役定在何許
　　　黄河黒山政是北伐觀其叙事似燕魏北齊間
　　　人名號官稱又頗差異但燕魏北齊寔未嘗有
　　　可汗之名魏齊勲官未備唐始十二級而天子
　　　有天可汗之號如兵帖將軍尚書郎之類皆南
　　　北以還官書通語擬樂府詩唐人擬作然其詞
　　　意質朴不加藻繢自有邁往不羣之氣真北朝
　　　人語也要之古者婦人往往有猛士風烈顧今
　　　丈夫曽不如一女子可為扼腕木蘭以一女子
　　　勲業不大顯數百年後猶血食江上祠敝而復
　　　葺似不偶然感此而作
人怯西山種誰知掌上身猪羊刀霍霍車馬道轔轔幕
府開娘子旂常紀亂臣夢囘清鏡對千古茜裙新
　　車遙遙
車遙遙兮路逶迤思夫君兮君今知今安適兮南入楚
願為聲兮逐君語君不言兮聲不聞聲何當兮言在君
　　明妃曲
闕下烏雲暗黒旗未央高㑹送將歸天子傳觴從官勸
奉春建策至今時上林闗鎖多芳菲王嬙困睡花葳㽔
中人驚起道宣喚和戎却自拚蛾眉徘迴顧景傷春啼
秀色悞身生不知工師萬死未足謝丹青始信君難欺
寃莫寃兮長别離盟莫渝兮徒自疑毡車未免下宫殿
記得當年初入時眉山淡掃雙螺垂擬高門户生光輝
姑姊提攜父母送不教含涕登丹墀赭黄有淚濡龍衣
此身雖是觸事非風沙萬里少花木龍庭爭看真閼氏
言語不通心儘悲琵琶琢就彈哀思君門萬里不易到
檀槽撥斷商弦絲窮寒絶塞人蹤稀時有天邊霜鴈飛
憑誰說與漢卿相西施莫忘真元龜
　　惜花引
　　　七月廿四日將旦夢遊廢圃作遺忘數句枕上
　　　足成之頗與前年春草曲同意辭㫖悽怨殆䜟
　　　非佳祥走素不曉音調亦不知何章曲也
廢圃晨遊舊觀歴歴三徑已荒蕪歌酒地悄悄無人迹
為山傾仄支柱皆名石桃李無言為人岑寂早綠暗紅
稀春去也歎繁華難覔落花如積誰與東風惜
　　楊叛兒
楊婆兒共戲來白門楊栁政依依穩稱暝鴉棲博山鑪
侈沈煙裊儂心懽緒繆紛擾語含别意泪空流未掩宫
闈齊閤曉齊閤曉祇傷悲婆兒殺儂那復相思
　　楊白華
楊白華栁眼自生息風傳華落大江東綰毬團絮無多
力栁眼落落不可見淡蕩遊絲空萬億由來宫樹未成
陰踏歌驚斷諠笳笛
　　秋扇詞
少婦織流黄織就中秋月上有乘鸞女肌膚皓氷雪裝
成一攜手奉君端暑月感君清凉意薫風為君發落葉
下驚秋與君此囘訣素質不勝愁從衡網珠結招搖邈
煙露青鸞影遼絶有物感君懷騰口知何說分命故應
然不是君心别
　　秋空辭
秋空凈無瑕耿耿掛明月有人捉月試騰身騰身直上
黄金闕黄金宫闕高嵯峨駢頭從目相誰何仙人顧之
拍手笑使我言語能多囉言語多囉還有考天公何言
固無口秦書趙史欺我哉紫氣充庭是天道通明廣殿
凝非雲日月照曜如環循蝦蟇老鴉咨吞啖我欲叱之
神羊嗔夢中將謂天難知夢囘塵事故依依天大故能
成變化覺夢不勞評是非
　　擬古
春飛紫燕秋飛鴻雙成阿母長相逢誰家窈窕窺綠忩
藕花菡萏清池風璧璫翡翠雙明月寶釵玉釧衣如雪
年可四三當有情語音嬌軟疑卿卿天公一笑囘金電
不似當時不相見
　　相逢狹邪間
驅車逕長坊長坊劣容綫繚遶狹邪間相逢記君面君
家人共知共知不難求朱門颺踈栁虹梁架芳流庭除
清且閒馳道直以修中堂真壯哉黄户雙蚩頭亭亭丹
桂華燦爛明人眸主君三男兒三兒例封侯大兒尹京
都中兒相凝旒小兒奉朝請籠街進鳴騶三兒俱來歸
青絲控驊騮三兒俱上堂大人百不憂三兒俱入室四
座沈煙浮蛾眉盡妖艶三婦不可侔大婦鼓鳴瑟中婦
彈箜篌少婦獨凝竚酡顔半嬌羞丈夫且躊躇世有此
樂不
　　怨歌行
男兒多負心女子良易知琴音和且諧何以得淫思文
君慕相如慇懃效于飛不惜鷫鸘裘愁成逺山眉茂陵
獨何事為顰效東施興言念疇昔紅淚落如璣彈作白
頭吟深心寫琴詩郎聴弦上聲妾志終不移清商感人
情兩意亦以非文君獲所願相如悟沉迷寧能已消渴
琴臺遂同歸妄欲理絲桐絲桐亮以悲謂言無終極當
非長别離
　　艶歌行
雝雝雲間鴈南飛北軒翥妯娌幾多人兒夫獨羈旅郎
書憑誰寄妾意憑誰語賴有雙鯉魚尺素為懷取歡子
今來歸還羞入朱戸告之莫流宕天静星可數星子何
昭昭行不如歸去
　　妾薄命
魚生蒲藻中河水以為依傾河竭其波魚藻當何歸妾
作君家婦君時尚卑微勤身紝絲纊夜午不下機憫君
書愰勞寧教食無薇緝緝兒與女號寒復啼飢怜之小
顔色飣餖攣斑衣君登名利場妾喜神欲飛今君位通
侯蚩頭建黄扉忍令家人子舉動生光輝妾昔顔如花
因君損芳菲君去春無迹澘然淚紅璣自怜承事君為
他筋頭肥妾命薄如紙虛牀但歔欷憶昔在家日憨癡
弄庭闈爺娘念嬌子深心愛其頎人間愁未知結髮為
君妃姑嫜時在堂色養親無違慇懃百憔悴可道才依
稀誰言當見君崇高位巍巍君官知漸穹人事覺已非
非闗君二三妾貌凋寒威恨無長門賦可以使君嘰更
長不再眠入户多蛜蝛妾有青綺琴愁來為君揮琴詩
無别意黄綠憂裳衣昔作掌上珠今逐駕下騑珠藏不
復媚車行在觀旂幸君且留連知音世誠希嵗寒須見
梅何花耐漼溰
　　陌上桑
羅敷秦氏女皓腕潔如霜寶釧瑳明月領巾䟽以長柔
桑正沃若采采官路旁使君從南來一見神已傷五馬
㑹且止調之貽翠璫自名良家婦狂夫漢中郎閨門甚
修整芝蘭逺芬芳奚為致此語不是邯鄲倡去矣勿復
顧風來語流香蕩子踏歸陌駕言割人腸
　　從軍行
人道從軍樂我道從軍苦為問何所苦無苦汨没汝汨
没何可傷政可虜戎王萬里浪馳逐征役未遽央太行
汝勿登囘復九羊腸黄河汝勿航波流水湯湯胡然弃
平生欲往無梯梁夫君且淹留後繼當汝忘長虵叵復
夢南山强深藏我甲豈不堅我馬豈不良人生㑹有死
義死良所傷將軍不汝信談笑成犇亡誰乎幸際㑹虎
服而皮羊之子方丈食何時飽粃糠
　　戚戚復戚戚
戚戚復戚戚如此春意闌紅梨褪深暈青梅結微酸向
之一悽慘飢腸廢朝飱姮娥五圓缺美人隔雲端衷情
叵自禁陡覺衣帶寛芳菲日彫謝動作不遑安咄哉黄
栗留接翮語何繁小鳥得于飛而我别所歡夜來風雨
惡中唐水漫漫故鄉貧亦好楚客曰南冠男兒志四方
愧此栁下官安得買山錢静處把釣竿高懷未易償歸
有道路曼匡坐作遐想心體胡自胖行行大刀頭無生
話團欒
　　自君之出矣
自君之出矣珠網弦箜篌憔悴損容色晨朝懶梳頭頭
上雙爵釵脫髮應難留因心持寄君君還知意不金以
表妾心釵能感君眸長安多美人陌巷多高樓君如有
兩意持此買名謳妾本侯家女生平不解愁十九為君
婦如今幾囘秋生兒妾様長君方逺行遊妾顔益以悴
君心日悠悠方諸空有淚圓月難為鉤死灰不復然知
君亦行休寄言天地間于以寫我憂
　　石上可種麻(今/曲)
石上可生麻麻生豈成畦嫁壻得蕩子猶如太常妻我
作少年行長安走新街長安三月春桃李百花開平康
諸女兒艶麗驚寒梅蛾眉門連娟佳期不須媒投我以
木𤓰當歌共傳盃歌聲繫懷抱知君在空閨期我以立
春清明未云來應作憶秦郎高樓寄徘徊鸞膠世苦無
斷續何當諧閨中儻相憶薫風有時囘
　　春蘭有真意
春蘭有真意窮居在中谷端不為人香無言自幽獨我
家甌浦東筠扉鎖修竹頎然彼粲者夭翹散餘馥五年
客異縣對眼囂塵俗百華盡妖艶信美非吾族延陵蹔
遊豫佳期未云卜同心弗我忘迎人見青目雖微九畹
滋風動情亦篤當門謂應鋤吾當為之哭
　　七哀
秋風生夕涼吹我東閤帷中有宕子婦清歌寄愁思為
問愁何為良人長别離銀釭弔隻影霜雪堅自持君為
黄河流妾作月桂枝東西各異道邂逅不可期願為衣
下裳結束隨君衣君衣何當披十年守空閨
　曹植七哀詩託興於夫婦寫其離愁羇思俯仰感切之
　意所謂七哀也説文選者猥曰子建為漢末征役婦人
　作以七哀為痛為義為感為怨為耳目聞見為口嘆為
　鼻酸而哀末學所未詳也因擬詩而知其趣故書
　　鈞天曲
清都太皇居窈在㝠㝠間神光貫中極希微烱非煙紫
宸䆳以虛綘闕高於天受職徠百靈肅雍朝九寰大饗
通明殿張樂玉京山九奏感人心萬舞形物先谷神靄
清唱黔嬴撫鳴彈緬彼世間音下俚何㛹娟喧闐響雷
鼓蹁蹮舉雲鬟彗字小垂手日月兩彈丸陽春假俶􁔷
投霓忽高弦壺矢一笑電歌風發三嘆呼吸成千塵神
仙詎長年峩峩帝王都積蘓浮九埏簫韶間猗那鬭蟻
蚊雷喧蟲沙與猿鶴等細不足言遺音寄五栁海山學
成連
　　欸乃歌
　　　欸乃曲名見元次山集讀如襖靄栁子厚集字
　　　作欸乃見劉言史瀟湘詩曰曖迺知從何處生
　　　當時泣舜斷腸聲音復不同今名從次山詩從
　　　言史
欸乃兮江湘繚兮繞兮衡之陽龍衣兮黼裳帝何之兮
陟方我不見兮攪我心腸欸乃兮蒼梧杳兮渺兮逺隔
重湖龍駕兮鸞車帝何之兮升遐我不見兮泣涕漣洳
雲夢兮漪淪欸兮乃兮岣嶁峋青天兮白雲帝何之兮
上賔我不見兮慼此下民
　　菊冬榮
時乎時乎去去如車轂之運行瞥然過目無留停追隨
無及不我待東籬菊花無耗迤邐直到陽冬始敷榮落
落離離□礧蔓衍布丘坂碧為之葉紫其莖爭妍騁媚
芬芳吐如金如玉之繁英含霜萬顆好顔色節雖可尚
時難并惟重陽日月二九之嘉㑹此時抱一符乾真年
年閭里交相慶賔朋相將相喚攜手登高陵采茱插鬂
欵終日揉挪碎蘂滿琖浮醁醽乃今候遲閏冬孟其如
金烏自飛䨲走□黄華從此後期拆枉教陶令舒手望
穿兩眼睛殊不見甲茁與芽萌花誠細事足多惜時良
不遇令我傷衷情聖王作應五百嵗文昌殁既三千齡
中間賢君苦無輔唐宗世民周宗榮孔子無位皆汲汲
到頭畢竟嗟無成應如此花時來不吐穎過期無用還
叢生叢生失時又無用蹉跎畢世空㝠㝠吁嗟後聖不
時作使人雨淚雰零零不如及花開香醪但時傾莫教
花瘁後有辜負花名
　　樓上曲
樓頭月白良夜深美人睡起搊胡琴咿嚘怨抑如誠訴
四弦了不諧琴音推琴慿欄歌一曲為聲不成氣不續
和愁擁靣歸錦帷曲肱展轉愁相屬牀前蠟燭光熒熒
乍明乍滅如參星巻衾起來問高燭能知妾意還不能
燭如不解人深意如何伴妾長垂淚澄思微物本無情
有懐觸目皆傷志眠來復坐坐復眠不交兩睫時澘然
自復命薄多離恨春霄鎮長遲曙天親知問得郎書不
低頭無言墮紅雨遲囘拭淚强為容不成一語愁還主
何人逺自日邊歸殷勤為問郎歸期待得郎歸與俱隱
不教被劾緣蛾眉
　　武陵行
秦君植木咸陽市秦民血作東流水秦風薄惡法秋荼
秦郊行人半無趾祖龍虎視吞六雄漆城隱隱陵雲起
驪山罷休營阿房匹夫奮臂為侯王重瞳隆凖騁逐鹿
非冬積白何雪霜至人知幾忍徒死競遵大路逃彼方
從兹不復通上國不知戈鋋不見徳耕田鑿井自希夷
安居守分無餘職抱孫養子樂天年羲皇何逺今其域
自從别祖來避秦無文不記幾世人曹劉典午任强弱
歴年六百何紛紜山中既絶中原路從更百代猶無聞
武陵野人事漁釣獨游沅溪忘故道泝流探得桃花源
舍舟洞口窮幽討洞中逸民忻見之共嗟遺事詢其老
為言上世絶塵由殺雞命酒争獻酬具聞宇内戰争事
始知違俗為優游鄙夫何知尚懷土忩忩須别還中州
塵心已萌淳樸散桃源咫尺仙凡判還求不得曰仙鄉
寧知死生無少間相望如隔一世間到今沅山色蒼蒼
流水淊淊花泛泛
　　貴遊行
沙堤大蓋何穹窿底人佩玉鞌䝉狨傔如熊虎馬游龍
誰何出入咸陽宫笑刀瓠體顔芙蓉步趨持重為雍容
諸侯爰統掌百工調元為職裨九重萬錢一食聲鼔鐘
猶言下筯終無從異時糠噉腸不充家徒壁立其室蓬
抄撮語麗文彫蟲繪為繡句欺南宫不分菽麥疇知
儂且無萬巻澆胷中脂韋媕娿陳小忠竭民膏髓自為
功榻前觸事惟迎逢肯思責難始為恭君王謂賢拜三
公門如沸湯賄賂通財侔縣官邑侯封積金猶欲齊
灊崈家有錢爐非範銅賣官鬻獄揚成風後房的爍燕
支紅皆民女婦來無蹤有憂失得常忡忡殺賢賊能摧
英雄汲將同類塞要衝害苗之心饒蝗螽忽彎射羿逢
䝉弓怡然自得豁心胸黯如抹漆何赤衷向人自欺咤
匪躬高自標置人盲聾言立便擬稱儒宗學襌逃俗坐
談空元非友朋相磨礱世間將謂無軻雄言出波流士
與農却矜巧䆠官既穹笑伊魯儒嗟道窮那知達人節
青松眎而土苴及蛆蟲古今異時理道同姦邪未必皆
令終君不見晉朝失國隳金墉為奴為胔豈惟懷愍巡
北戎
　　夢仙謠
長城役罷驪山起秦人斷念還居里一呼或化為侯王
避之却是神仙子漢家宫殿生荆棘桃源樹樹長春色花
香破鼻桃離離只在人間人不知夢中有客曽一到屋
室衣裳殊草草狗彘雞豚還治生若度流年不知老南
華砎壁連天起人家庭户多流水紅碧夭桃百種花不
似几間錦和綺仙人容貌閒且都居處雖貧樂有餘老
子桃紅入雙臉皤然只有銀為鬚仙家女兒多茜衣桃
花宜面葉宜眉離宫茅舍略相似别有麗譙旋為題仙
君名氏猶屬秦許由往往陪遊人老人石上問行客傳
今幾世秦之君為言天下方南北秦鹿千齡經人得嗟説
來時桃始華桃子而今未成核祖龍往日親曽見六合
連兵事攻戰北城紫塞南陸梁傾貲未足供輸輓誠知
黔首無聊生側目有誅正視刑剖心不獨商王受當時
論殺諸儒生我本何辜一何幸避役離鄉共亡命石髓
藥苗聊解飢經年陡覺儕仙聖訊今丞相胡為者振古
如今同土苴驚起城頭角調哀頓覺令人小天下秦政
求仙徒爾為避秦役夫能至之還知道可無心得學道
有心無乃癡(事異於桃花源記/者皆夢中聞見爾)
　陶潛伍安貧記黄道真誤入桃花源事世傳以為仙
　或曰非也近人有夢遊仍反者道所聞見為作夢仙
　謠乾道三年孟秋幾望翼日記
　　谷里章
上有青山下有滄洲步有回波面有紅流吞吐風雲呼
吸觜昴審能處之可銷憂退谷中人帶笭箵山中繚遶
茅舍旁寒泉之流激琅琅雙石西峯我在東無情鈎加
此漫郎性情荒浪氣志剛東鄰之人揮鈎車胎鰾孤□
浪屋加鈎綸相投不遑舍聱齖㑹懾歸吾家我蓑我笠
聊自娯沒溺愧彼鄰舍漁沙門招提宅谷西金僊宫殿
雲漢齊撞鐘擊磬禮耶毗子欲詣之持清齋箇中有人
坐無為飢飡困眠氣答酡撫掌怡然笑呵呵吾昏將奈
此子何漫歌八曲音清泠風高水寒三歎聲勿哦大洞
修黄庭谷中之樂實難名長江北來樊水流東樊山水
曲大囘中儵儵之魚泳汕洋鈎舟漁人鼓鳴榔浩歌一
闋清滄浪終焉無求漫相忘大江之東叢石起谽谺聚
石江鳴水小囘中間浪不惡釣臺嵯峨瞰城郭去來客
船是中泊漫成二闋囘中曲豪人仲謀當漢衰建安之
際鼎祚移江淮萬里呉帝之冕旒十二龍巻垂輅車華
蓋日月旗荒墟之中不可求宫室故處春草青長刀大
劒可治生我先田老相次耕大夫勸相歌三成江北洲
西陽國蕪城桑柘彌阡陌婦可力蠶身力穡四歌不用
愁衣食一元大武牽何之良田附郭呉東陲牧童田父
麻單衣叔閒修治木駃騠從吾真者真吾兒西陽罷田
飽飯嘻五歌六歌神自怡李甥叔静蕩兩槳弱翁將船
欲安往大囘小囘閒釣魚送客便擬酣醺如酒徒之誚
謾浪名世俗交加漫不聴行無惡客相逢迎醉歌七終
將八成杯樽坏湖上坏亭浪翁杯飲醉少醒嬉然自打
舴艋行菰蒲芰荷出青萍仰天大笑風泠泠坏湖西南
為退谷夀藤纍纍縈夀木涓泉犇注匯樊曲醉耳琤瑽
亂鳴玉城中友生綰銅墨身備四殊攸好徳窪樽日醉
主與客挾以石門天地窄坏湖退谷人好遊可厭之𩔖
仍所羞忽焉草木成高丘此遊此泛生幽憂淵明之風
繼者誰士源孟子接武來嚴霜皓雪春風熙倒置日月
寒温移來遊者子充良知子能得之可勿疑此道不迂
不囘遹子能識之可遊佚勉强行之今是古谷中之人
君踵武狂生作此谷里章意追浪叟俱相羊松風颼飀
蘭草香與君夀考終不忘
　　雜詩
　　　東坡
東坡思古也江之廣矣一葉航斯東坡逺矣企而望斯
彼草蒙茸翳于雪堂決決濫泉橋亦云亡人知其名我
懷允實崔嵬者山有環彼室江之廣矣跋而彷彿攸哉
攸哉如泉流以出我思古人寥其久矣文如爾矣我心
起矣雪堂之圮矣曷為其止矣人之匪矣若其已矣我
之鄰斯一江之巨我之來斯忽其如寓有懷北堂頽如
以仆相彼道人隻眼之獨具(道人守雪堂者善風/鑒常以隻眼自誇)
　　　淵魚
淵魚自悼也躍躍淵魚言泉之涸有束樊籠既幽其鶴
眷言懷之翰飛戾天薄言存之泳于重泉蹙蹙何嗟靡
生靡活胥失其倫上下靡所察視其淺矣宛轉于泥就
其幽矣安處于棲匪我之云為何適何歸曰有虞衡莫
我肯知亦莫我肯悲父母何其嗚呼蒼天蓋亦勿思尾
魚既頳鶴樊既鳴孰聴其聲孰視其形豈無高天翺翔
靡路豈無重泉戢戢靡寓洋洋者魚惟淵之實鶴飛于
九霄時豈籠中物
　　　誠臺瓦鼔詩
瓦鼔樂有稱也瓦鼔垖垖寘之誠臺誠臺有稱不革不
銅不尚其􁄙自天之性天性如之何至質無華有稱如
之何埏埴無加誠哉誠哉其儀孔嘉瓦鼓垖垖誠臺之
上崇基有塽可據而居可憑而望湯其泱漭瓦鼓之垖
然稱臺址之隤然抱峯崿之巍然誠哉誠哉紛㑹意之
颸然瓦鼓垖垖誠臺之下筠鄉有楚掃地而居修竹猗
猗垖其反古五畝之竹兮彼垖者鼓在彼墺兮在彼墺
兮稱此麓兮誠哉誠哉㑹我獨兮瓦鼔垖垖在彼青林
有象無音稱臺觀之嶔岑稱筠竹之清陰樂稱走之誠
心豈無胡牀可將可坐豈無鼖鼗可嗚可播可垖鼓以
無和誠哉誠哉不加其埵
　　端午寒溪早出
雲天鴻濛煙蘿㝠密寒溪綫遶荆江壁出竹徑晨遊露
風䫻飃有懷碩人逺在清汨不競流芳睠此誠壹道存
語外泓潭納日形模比楖滉如日室萬派𤓰分無往弗
徹吾心憒焉莫可致詰
　　志事(八月九/日作)
我生之辰六月甲戌師伯清塵羲和納日粤有氛祲南
自篳門輪囷扶疎英如白雲高減儲胥來循軌道面阻
清池岐分繚繞玦如隄立不即我庭直建于房視左為
榮載明載滅載高載卑甲夜籌三侵尋以微外户如之
何秋空澄霽庭内如之何靜無纎曀我門我籞豈伊異
人何吉何凶祥䜟誰詢發書占之日音受徵公正司辰
廉真變起時維寛大斗建移申律中參陽干庚嵗寅庚
刑甲祿三合離鄉王墓加臨金剛火强白維王氣金方
火死從革之占庶乎近止我非瞽史詎易談天禍福由
人無論未然睠言常度時曰休祥尚疑白𤯝為沴為殃
皇天降異豈緣微物霆擊飛霜其何能忽我顧休明闕
然靦汗可無大戾天為謫見妖星垂象尚克隕之酒血
紅杯亦既泯之卭綰陰誅尚容改悔變見之來庶無大
罪皇天降威謂我修省夕之朝之敢忘申儆戰戰兢兢
念此天變蔚炳如之何無思革面
　
　
　
　
　
　
　
　
　
　
　
　
　浪語集巻十二
欽定四庫全書
　浪語集巻十三
　　　　　　　　　　　　宋　薛季宣　撰
　琴曲附哀挽
　　神人暢
　　　堯事天理人堯民賡歌其聖作
莫莫昊天莫夥烝民感兮格兮君之仁混茫萬宇自都
于野余一人爰主於何道兮暢浹神人於何道兮人神
我與
蕩蕩兮帝德高高兮不極吾不知其名兮命焉弗得其
人則天兮天乎其仁吾不知其際兮究焉無適伊神人
之交暢兮其帝之力
　　思歸操(亦曰思/親操)
　　　舜耕歴山見鳩母子相哺思念父母作
彼美鳩雛歸哺嗚嗚所哺伊何曰父母且匪生何父匪
育何母歴山之居居庸可久念念思歸不歸何俟
　　舜操
　　　舜立為天子思事親之樂謂巍巍之位不足保
　　　作
黄屋兮巍巍人道兮委蛇念父母兮庭闈三牲日饋兮
夫豈不時也􁂋不如在野兮親几履也惟昔樂而勞今
兮吾將已也
　　南風歌
　　　舜治天下作
愾彼夏日熇熇其暑毒我下民辟焉無所愾彼夏夜鬱
蒸其兩民之愠結莫安其處凱風自南發於茂林實彼百
穀紓我愠心
　　襄陵操
　　　禹治水作
湯湯洚水兮懷山襄陵浩浩滔天兮昏墊生靈導之入
于海兮王事有程啟呱弗子兮匪我忘情
　　霹靂引
　　　禹僇防風氏作
天地肅兮伏陽陽以時出兮萬物攸行聲碎訇兮蟄蟲
咸作蟄蟲不作兮自底夭亡象震出兮惟君王發號令
兮驚四方惽封禺之守臣兮自為聾瞶死霹靂之下兮
式彼天常噫余非好殺兮刑憲有章
　　適薄歌
　　　夏民去桀歸湯作
瞻彼薄兮俗灝灝兮父母邦兮蔑强暴兮瞻彼薄兮俗
洋洋兮父母邦兮蔑暴强兮茫茫禹迹紊其經紀適彼
薄兮言歸父母
　　箕子操
　　　箕子為奴作
天道渾渾兮不享繄神器從神兮適彼西鄰惽社稷之
阽危兮君無與守將正而斃兮誰善其後負罪囚奴兮
九疇我保庻湯孫之復兮載興商道
　　文王操
　　　商末鳯鳥集於周作
鳯兮鳯兮鳥之王兮覽德輝兮為嘉祥兮匪下昌兮我
王明兮
　　克商操
　　　武王作
天命文考翦㓕大商發將天命戈矛有光非余武兮獨
夫自亡非余武兮天啟先王
　　采薇歌
　　　伯夷叔齊餓於首陽作
陟彼首陽言采其薇可以充腸可以樂饑采薇采薇首
陽之下可以全身可以安處采薇采薇首陽之巔可以
適己可以窮年在彼亦食在此亦食雖傾天爾力父子
有常職
　　麥秀歌
　　　箕子過殷墟作
麥秀漸漸殷商宮兮肅肅清廟儼惟墉兮城郭依然澮
畎通兮惻我心摧悼人亡兮寤彼盛時阜雍熙兮車蓋
幢幢來朝宗兮自我成湯德顒顒兮恍如夢驚留眼中
兮今我不見内猶霿兮
　　神鳯操
　　　成王以鳯鳥至歸美周公作
大樂和諧兮神鳯來儀彼周公之聖兮余何德以當之
　　丘陵歌
　　　孔子歸魯傷道不行作
陟彼丘陵岡阜逶迤莫適所窮曷知所止泰山蒼昻四
國之望人之弗登道舊云亡顧瞻周道坦平如砥捷徑
斜欹小人所履亶不由乎此式遵乎彼彼大路棘矣何
能久矣
　　梁山歌
　　　曽子耕於泰山雨雪旬日思歸溫父母而不得
　　　作
雨雪霏霏梁山之下樸遫其凝皓其郊野凜其寒矣曷
藏曷御親庭孔邈孰為温者台不能此處歸途無所台
不能此處曷其疾去
　　歸耕操
　　　曽子學於孔子十年眷然念二親之養不備作
我欲仁違離二親自我不見於今十春心雖不去情不
親聞師教有年子不曰夫孝終立身而始事親求仁斯
得仁事斯語足以窮吾年歸耕乎休歴山之下有良田
參來其誰芸歸耕乎休以一貫道者吾夫子之言也去
不我留者年也不可得而再事者親也歸耕乎休耘秬
足以待豐年也禾黍足以奉吾親也樂道足以富吾仁
也歸耕乎休如是夫豈食吾貧也
　　汾亭操
　　　文中子去隋作
我思周道兮適彼鎬京遵逵孔直兮踖踖其行驅車潼
華兮草莽罥余軸限河渭兮濟無津梁日啣山兮天欲
夜愁雲結兮不成雨我心惻兮思故鄉汾亭寂兮汾之
陽陶唐氏之遺風泯然其若亡睠吾徒兮狷或狂振還
轅兮去京邑戾塗泥兮道猶澀汾亭上兮有六世之遺
書野有田兮汾有魚宵續經兮晝狎佃漁闢闕里兮薙
萊蕪倡弦誦兮開羣儒神交周孔兮獨樂有餘神交周
孔兮獨樂有餘
　　水仙操
　　　伯牙學琴於成連成連與東之海山操舟而去
　　　伯牙居嵗所因觀感而得琴道作
海山中兮四無居人海之濤兮𣺌漠而無垠浮空輿地
兮風雲濫其出没朝而潮夕而汐兮浩兔烏之吐呑彼
鳥兮飛鳴彼鹿兮跂跂聊淹留兮嵗聿其莫鼓絲桐兮
從夫君而與歸
　　沈舟操(走夢濟江而船首/折作九月九日)
悠悠之川兮汎彼淘河一江動蕩兮恬風靜而騰波瀾
翻下瀨聲渢渢兮柁師不可以告語沈舟折首兮天其
奈何愚夫婦兮中倉不濡行褚遷於高岸兮婦沾漬之
長吁身之亡矣與存不殊𣺌江波之瀰漫走於行之不
濟也嘻命矣夫
　　傷劉復之三首
交情不在久還有白頭新雨礎知同氣斤墁喪善人薰
焚雖有恨玉折豈無因世事都如此蒼天何不仁
聞憶鱸魚去嗟君獨見幾若何車軸折未迨草廬歸殄
瘁吾心懼云亡世德稀南風方不競民援欲誰依
世念吾衰久為之慟却哀知言非語到見事直心開吾
道傷麟出韶音憶鳯來州鄉桃李地編户想悲摧
　　劉復之哀詞
　　　走罷令鄂陵就舍永寧劉君復之始鄉貢自莆
　　　田校藝南宮第一試郡之户曹掾郡人亟稱其
　　　賢參之友生百口如一走不敢知也已而嵗大
　　　灾饑癘比屋復之請粟於郡身挾醫拉鄉士夫
　　　家至户到以哺以藥作舍作粥養視亡歸道之
　　　棄兒畢見収乳州將不樂不為沮殭胔礙途不
　　　為止頃之從者染疾死毉者繼而死親識為懼
　　　復之志益堅用是疾者瘳餓者飽孩者長死者
　　　葬一郡四城惠濟如一民有知者字司户曰劉
　　　父其蚩蚩者但謂官之生我而不知司户之德
　　　走心乃大服介鄉先生鄭景望吏部一見於是
　　　始定交曽未及親復之有公事其謀必見及走
　　　難出入官府然不敢不應復之垂被代征兵有
　　　潰歸者聚城南仁王寺且將起為變復之因人
　　　見語期會於城南走謂復之信德在人可喻而
　　　解疾馳如會則復之固已前至潰卒聽命罷休
　　　矣走感復之又當為軍政地復曰主命者何若
　　　相視笑而罷郡人至今鮮有知其事者復之已
　　　受代走及朋從復之為數日遊言有至難發端
　　　如響噫誰曰復之世士不曉天下之務邪趣召
　　　而朝幸其語合分社司牧尚未為棄何意長沙
　　　之鵩又止賈生之座走勉復之不潔去就是不
　　　為無恨矣聞病良已弓招踵門啟沃簡衷芸閤
　　　校讎不繇召試用以為天之相道真可為善類
　　　喜旋即以參佐出尚高其勇退走之再召多復
　　　之推挽之力於走辭命復之開譬以書謄答亡
　　　何价以亟返復之道次三衢死矣嗚呼音容如
　　　接緘墨尚新人已隔生有慟而不自知者每恨
　　　民之無援賢於人者輒死孰有若復之之賢之
　　　志且有其地方起為天下用而發軔軸折是則
　　　當世之感於故人尚何道復之之逝走嘗哭之
　　　以詩懷不巳巳故志其德在吾鄉與未聞於人
　　　者與走之事契始末為文以哀之且以寛釋其
　　　親與其兄著作公復之名朔紹興三十年進士
　　　年若干辭曰
天胡不仁兮瘼此下民良苦乏賢兮賢人名去而僊繄
世途之好徑兮正路榛塞閶闔重重有栗階而進兮不
崇朝而折翼鴟鴞司政兮蝙蝠之晨猿仁何咎兮擯自
王孫寧是不思兮天實為之皇浩浩之充天兮豈其已
而鴻翺翔而遵逵兮退飛者再摶扶搖之直上兮竟翷
翩而長逝夫豈人為兮呼天不聞人莫不死兮不亡者
存小官之不卑兮賢聲載路視彭鏗其猶夭兮後昆有
裕楙實雙而一瘁兮哀哀者毋紛孺弱之呱前兮蒼天
太苦生者作徳兮死者有仁嗚呼哀哉家國無人非余
患兮余悲夫抱志之不伸
　　外舅孫帥挽詩
行誼推前輩繄公學大成博通行祕府威德隠長城筆
力千鈞重詞源三峽傾懷珠飈躍浪杖䇿穏登瀛竒節
為純直危言襲鳯鳴絃歌風四甸領袖服諸生任付即
山鑄章分煮海程錢流邦貨重利半國租贏政抑豪民
折人知公道行繡衣休直指彤矢賜專征劍㦸森營壘
邊陲卧鼓鉦正辭平楚獄折簡罷蠻兵治水防云固為
魚患不萌藴含荆玉潤廉挹蜀江清流馬追前躅輕裘
擁後旌鸞聲仍噦噦蠅矢自營營毋謂鏐金鑠其如衡
石平功名書冊在冠冕擲瓢輕棠棣輝方韡瓊瑰夢忽
驚人間傅說謝天上嵗星明有美稱遺愛無窮企令聲
泪碑兼陌祭西蜀又南荆
　　故使制置閣學蕭公挽章
萬夫卬止配高山德望巍峩履道安容貌誾誾服鄉黨
風稜凜凜冠朝端鳯鳴徃格君心正鸇擊曽聞奸膽寒
八葉相家長已矣空教有識涕瀾汍
陜服他時帥五侯盡心分主顧西憂為民發廪成歸節
揖盜開闗記釋謀澤施人生追灌口法垂當世說遨頭
華陽舊志今誰續巷祭餘哀可見収
履賜西州事可尋稅軺無在不棠隂憶參盛府開巴峽
忍送靈輀入鳯林語上故藏應筆鑑家傳清尚只龜琴
自傷下走青衫少慟哭無人知此心
脫巾自責為兒非叱馭辭舟識洞微不辨盜金縁重義
危言料虎自知幾惠霑神物能通夢節感鄉閭憶葬衣
今見我公公又徃後生學古欲疇依
　　高邦貢挽詩
世道久衰息惟君尚典刑好詩清臘雪醇德醉春醽考
筴窮三易傳家守一經高風不可見誰與勒真銘
　　張端明挽詩(闡/)
凋落傷前輩風流屬老成和羮方爾用接淅已吾行卜
筮占先志儀刑式後生贈同開府相哀誄易佳名
帝功成贊育天道與為徒祖帳霸陵岸扁舟笠澤湖送
鞋非李泌哭市有郇謨已矣龍輀稅依然曳尾塗
　　張思豫挽詩
蝗食虛來鳯牛刀第割雞解紛誰俠行懷惠或嬰啼寤
歎傷凋落虞歌思惨悽鄴侯家傳在蘭佩可童觿
　　許深父母挽詩
載德稱賢母宜家起令郎背萱傷蚤謝蟾桂籍流芳負
米思何報啼狶教叵忘一篇勝得第應喜賽錢塘(羅隠/當辟)
(錢塘令令狐綯不喜其/子得第喜得隠一篇)
　　陳蕃仲侍郎挽詩
鄉黨名卿有幾人如公學術兩離倫貢金政告忠嘉舊
春草詩傳語句新北使皇華申昨好西岑野色近來親
忍觀封鬛眠牛地藴我東朝法從臣
　　孫元式挽詩
世盡宗韓栁君期振古今文塲聲籍籍武庫入森森未
契千年運終孤百戰心一官端溷子遐及贊鳴琴
凛凛東門㑹巖巖烈士風語高文筆外懽溢酒杯中契
濶從暌隔綢繆見始終之人而不壽吾欲問蒼穹
　　周詹事操挽詩
前輩傷凋落如君尚典刑政聲喧劇郡直節挺明庭江
海理歸棹乾坤託旅亭相知不相見如洗涙吾零
　　周待制淙挽詩
昭代開昌運名臣取世資權謀乘保障彈壓治京師方
接清風㑹俄驚汗漫期此情誰與論虞殯屬篇詩
　　走作復之哀辭將寄諸賓之旋聞賓之下世道中
　　　哀痛之劇
虛傳流水遶壺公興化衣冠轉盻空擬比三君扶漢室
肯同二陸起吳中泗川始訝沈神鼎劍浦俄驚合化龍
齠齓滿前垂白母此情何處問蒼穹
　
　
　
　
　
　
　
　
　
　
　
　
　浪語集巻十三
欽定四庫全書
　浪語集卷十四
　　　　　　　　　　　　宋　薛季宣　撰
　五　七　九
　　五監
　　　昔栁子厚作三戒東坡蘇公著二說顧事有類
　　　是者述五監以足之非敢繼二先生之作亦各
　　　言其事也
魚有鮓所謂蠢也渾沌而無有眉目如浮漚聚沫然有
茅蝦焉雜然而翔其首鮓倚蝦之視當潮之漲遊於江
之浦潮去而蝦不知也涸鮓於塗人得之以食使鮓也
非蝦之目泛然而放於東溟雖蠢焉猶與之俱化則其
天也全借目亡身而蝦亦不自脫也可悲也夫
辰之虎有即田豕者實獖牙之豕也揜形於穴礪其牙
以抗虎不勝憤欲以力制之豕穴土而奮焉坌地羸五
畆虎傷於齰三日與俱斃兩體一無完膚以虎之威戾
其剛以騁非所施其摰猛不能知難而退與一豕同盡
自取之也尚何怪
蟻慕羶聞羶畢集介蟲有鯪鯉者羶物也知蟻之嗜吐
舌張介以羶㗖羣蟻蟻集於體則巻舌而啖之因舐其
甲無遺蟻嗚呼蟻知羶食不知患生於所嗜反為羶敗
哀哉
獸之愚莫麂如也麂足修而善走田犬不能逮遇犬之
獵麂則盤辟而跳去欲以混其蹤常用此見及力窮計
迫則藏頭於莽以為狗不已見犬得控其後殺之嗟哉
使麂知捷足之足恃疾去而違之雖良犬如麂何極其
少筭竄頭以自罔不亦傷乎
漢之湄産鹿鹿羣過千計虎難其衆為數以取之鹿齕
於原則振臊環其外闕焉而伏於下鹿齅得臊始恟求
臊之闕委而去之不暇筭其曹也虎搏於其後鹿如數
而得夫鹿之苟免求逺禍而禍從之卒喪其羣雖羣何
濟言之有足傷者故書
　　七屆
無然先生居崆峒之山巢喬松之下不設藩籬不為庭
户引水以通其流耕田以餬其口語黙不常無能知其
極者冠服者七人同行於野聞其事於野人豫然詢其
居處謀從而師尊之進趨乎先生之所遡風而前承風
而語以請於先生曰竊聞天高而物覆焉地厚而物載
焉聖人德配天地而民取制焉小人無似而各有志焉
迄未知終之所屆夫子之道廓如無外灝如無際寂然
不動而變適不窮曷知始而知終無乎不在無乎不通
固已合德二儀同成嵗功矣中庸其有擇焉不識蹇蹇
之志可言於前乎先生曰可哉
微生者位六人之後蹶然而進曰有鳥有鳥巢林之巔
有魚有魚則潜於淵百嵗之日在大化為嚊呬之間行
樂須及時日月為我延我有高堂金玉成之瓊室椒房
珠璣縈之華閣層樓接漢凌煙浮廡脩廊凝虚囘環後
聳崇臺間以流泉彫楹刻桷栢梁桂楣深湛海濶岌嶪
天齊懸璧璫欒琇栭宛曲檻儼𤣥墀甍雲連而鱗比簷
軒翥而鸞飛星居煥其錯落粲神光之陸離别姬姜之
嬋姢皆紅粧而翠眉髮鬒如雲粉光如玉麗質天成清
標振古冠芙蓉之嵯峨曳霓裳之楚楚衆樂合奏八音
具舉吹洞簫鳴建鼓靄登歌紛屢舞奠金罍酌清酤羅
饈珍之百味具鳯卵與龍肝文豹之胎𤣥熊之蹯丙穴
之魚槎頭之鯿紅鱠絲瓊而並薦曄果肴其麗鮮方
丈綺錯五齊濃淵燕樂嘉賓以畢嵗年耳熱酒後醉歌
狂顛歌曰烏莵川逝兮不我遲寧知昔是兮今非人生
能幾時有酒不醉夫何為予以為樂不知其外優焉游
焉聊以卒嵗夫子將許而進之乎先生曰瞽哉燕安枕
藉吾知其斧斤酖毒也不知其他
榮生曰三光錯行所以成天德也百吏攸司所以為民
極也三公之位九卿之職既尊且榮光輝赫弈莫不紆
紫綬綰金章班彤庭升玉堂宻勿泰階以從君王吹噓
則品物生春叱咄則風雷改色無志而不信無求而不
得内子受小君之封諸兒執郎官之㦸九族恩覃四方
是則爵從九命列土苴茅王人致伯治陜分郊謐寧方
夏紀司百辟宮殿蓊其屯雲九章爛其車服樂舞六佾
城周百雉有寶玉之分器列山川之命祀鄉明而治南
面稱孤宗祏之享逮高曽惠澤之溥滋萬夫弓矢賜於
天王征伐行於諸侯濟濟盛鴛鷺之行熊羆羅糾糾之
夫整我卒徒一時隸武既飭我車既勒我馬千乘轔轔
駸駸四牡建拂天之翠旟載干雲之丹旗前行霧合後
騎星羅擊鼓其韸載驅載馳兩首蜿蜒而蛇行八陣舒
巻而雲飛山川以之晻曀日月以之騰暉於是鳴金鉦
歛雲霓放卒駟效勇力乘高陵蹶巖石合圍電轉逐如
颷風拔潜水之蒼蛟落陵口之素禽下飛虎於木末執
𤣥豹於山南獲獸堆岑血蹤蔽林顧夕陽而旋返翕女
樂之嘉音舞袖欻其輕颺紛衆鼓其鳴琴厭厭夜飲和
樂且躭朝宗於王綽有加禮實獲我心於穆不已士之
通達於時至於斯而極矣夫子將許而進之乎先生曰
彼哉不義而富且貴於我浮雲如也不知其他
誕生曰蚯蚓不可以語神龍之變燕鶡不可以語鵬程
之逺知小力單曷施曷展知方之士固不與志富貴者
同其蹇淺也彼高蒼蒼有神都焉是曰鈞天實為玉京
粤有靈之殿廣樂之庭兩曜二府千官衆星跨虹霓以
為梁馭煙霞而以乘䃱磹為之喊噓號令震其雷霆至
人鍊形身乃輕兮鶴駕龍車迎而升兮絶塵呌閽以遐
征兮其樂無涯不可名兮滄溟之東弱水西界壺山青
葱巨鼇首出金闕玉堂銀階瑤陛聳高高而不極帶浮
雲之溶洩玉樹扶踈以成林琅玕參差而縈帶朱棗苦
𤓰而小核蟠桃如柈而並蔕馥郁香草維蘭維蕙輪蠢
丹芝藂蓯其砌鳯鳥翺翔於園樹麒麟馴擾其庭際仙
靈之人皆壽無極飛魚薦其朝飱玉醴為之夕食呑日
華嚥瓊液服青霞縈素霓雍雍容容披雲御風遊儵忽
其千里欻始上而已䧏其樂非人間之類䝉悅心而熱
中夜吸沆瀣旦含太和鍊靈砂之丹火咀玉蘂之瓊華
𠻳珠漿飲神醴饈肉芝嘗石髓鳴天鼔叩貝齒頂朝霞
之危冠佩天樞之神璽緝鶴氅而為衣蹈五雲之高履
旦旦朝元庻乎高企幾應之來下將以追夫仙者油雲
為我生青鸞為予舞東朝木公西賓金母遊神八極寓
目萬㝢老矣後天壽莫知數是亦不徒生矣夫子將進
而許之乎先生曰誇哉荒唐方士之言聖人不道也吾
不知其他
庸生曰太上立德其次立言吾不敢以希上次庻幾而
企焉仲尼之述者六經今或亡而或存易以盡神春秋
凝命禮樂存誠詩書正性孝經立其大本魯語㑹其蹊
逕其次諸儒之說亦彰彰而孔明中庸述於子思易傳
成於卜商春秋左氏之辭公羊逮於榖梁爰及史篇善
惡是揚諸子則曽王荀孟賈董韓揚異端則楊墨孫吳
佛老申商鬼谷之徒其言之詳紛競陳而破巻咸有正
於羣經吾將獵其菁華簸其粃糠汎遊覽於前修畢哦
咏其辭章自含醇而吐醨維舍短而取長懷玉之瑜茹
菊之英賦詩篇續離騷補官箴廣歌謠舒箋染翰吮墨
含毫文燦羣華璀瑳瓊瑤追逸蹤於絶迹發新意於來
今仰不愧於先賢中有當於人心蔚神文之娓娓哂才
士之浮滛作自我而名家夫豈人之臣僕以明道之淵
源擬三光之旁燭用馳騁於中原等騄驪之行陸摛章
霏其雨散麗藻郁其蘭馥栗栗嚴冬之凛煦煦春陽之
燠以是為木鐸而鳴之於以贊夫化育夫子將許而進
之乎先生曰小哉辭文一藝爾君子依仁據德而後藝
可遊焉六經不謂是也吾不知其他
汲生曰草之繁蕪不離於腐木之披離不逃於蠧均受
氣而成形乃索然其如寓諒無德而稱焉匪他之故人
萬物之靈也可寘焉而無務且修名之不立誠君子之
所矜必於身而有見將有事而足稱孝於家忠於國信
其言果其行夫然後行而名以此成位乎人之廟堂將
守忠之言進必致主於三王庸括囊而循靜諫惟其正
捋虎鬚逆龍鱗而道以此信冒叢棘囘帝力而後為稱
職羌自效於小官亦昭昭如必聞寧直躬而隕首無左
道而逢君如牧民於都鄙澤逝廣而惟均凡小人之務
勦慎兢其及人將夫將三軍帥六師討不庭誅畔夷倚
分甘而均逸款共燠而同饑進螳螂於轍下流春酒於
江湄進遇敵於前行畢同心而載馳陣雲敷而霧巻飈
已住而還來震雷鼔之喧天聲磅砰其如披摧堅城而
執豹貅斬豪首而攬牙旗前無敵之可當展如虎而如
貔惟安人於一怒夫豈高其勇力用博濟而施仁永躋
民於壽域近悅附而忻忻致兟兟而逺來達乎上其如
是沈以顯其清議體正以方我則章之言善以當我則
揚之行頗以僻我則直之道曲以畔我則辟之期此道
也無時而不振無時而不明無時而不立無時而不行
以我之軀麽然之微入鷄之羣如鳯之儀厠石之間如
玉之瑰夫子將進而許之乎先生曰淺哉役乎名者不
與有立悅乎外者不可與適道吾不知其他
高生曰驪龍之飛何羅之網丹鳯之翔豈為俗羈苟汨
波於塵囂將䳱羊而視之知逺引之足尚遁世絶俗夫
何疑式高舉而深藏於以全其天力惟患道之不宏豈
為人而役役我有良玉藴精於璞我有狐裘反披其鞹
資一身而有餘夫何為乎有作青山幽幽浩蕩江湖有
石有泉有雲有霞紛佳景之不常萬象變於須臾孫竹
粲玉笄野花鋪錦綺松橑橑而孤貞泉涓涓而清泚鳥
日夕其徃還人安閒而自喜築室山阿茅茨素樸孰為
主客孤雲野鶴鼔絲桐以抒情音寥寥而滿壑時披髪
而行吟窅不知其何樂雜幽蘭與杜蘅不為人而方馨
岌孤峯之壁聳佩璫璫其磵聲百草夥其咸遂猗盈前
而青青面有漣漪步有輕舠恣野情之安徃匪憚渉於
風濤水涵虛而無涯歌肅肅其清高鼓蘭橈漾澄流撥
青萍狎浮鷗迅短蓬披鷺蓑采絲蓴擷錢荷穿芙蕖之
叢杳出没於蒹葭慨自如其忘返視汀島其如家舟悠
悠以何之迹泛泛之輕鳬投絲綸引肥鱸縷膾玉鬭春
華薦氷盤倒氷壺茹新薇飯香菰樂生而已宛不知其
所如萬物不足為吾累眇一身而安虞於以窮年其樂
只且豈以我之清潔而逐物之營營乎豈以我之浩浩
而從人之浮躁乎如斯而弗去也夫子將進而許之乎
先生曰逺哉獨善其身可矣以為道則未也吾不知其
他
安生者逡巡而退蔑然無言先生曰而何言安生曰予
何言哉六子之言詳矣悉矣吾不知其極矣予何言哉
先生曰亦各言其志也安生曰予何志要歸其中而已
爾必也將有行也將有明也舍天地而何方哉夫天之
高高漠漠而蒼蒼曷知其大曷止其鄉日入隂生粲爛
三光雲油然其連鬈膚寸合而還亡轟霆閃電雨施風
行生春長夏秋収冬藏乾乾不息其出無方綿古亘今
弗改其常凡此道也固已植立乎其中有意存焉失得
寧免於茫茫伊坤形之厚博其以何而能度宏山海其
深高瑣細及於沙石芚芚草木之敷榮煙火炎而旁爍
金從革而中剛水至柔而潤澤鳥之飛獸之馳夫豈容
其私匪得於此曷之為天無為而時行地無為而物生
人儀形於兩儀惟至命而存誠道之妙也下焉而卑上
焉而亢信之則盡乎庻物舍之則宻而退藏凡動靜出
處語黙柔剛云為用舍曲直員方故非此而無行終亦
不知其所從毫杪之差忽焉而亡彼天地之時成名君
子之五常伊執方而弗通乃形器而可量羌不滯於端
倪允合德而無疆淪山澤履朝堂處富貴攷興亡將朝
夕之不違蹇有行而曲當故夫得一之至貫通萬彚變
動不窮舉臻理義不可暨也庸可志也不可陳也庸何
言也予何言予何志先生唯然而進之曰庻哉至矣當
矣平矣常矣博厚而高明矣吾與其行矣六人者隳如
若廢靦然喪氣而問諸安生曰夫子之道可以無志乎
安生曰此非吾所識也雖然志吾志也烏知其棄置也
六人者擭然如瞽之決其眥也始知安生之大盡棄其
習而學焉弗愆其素弗移其外居無幾而咸有所屆
　　九奮
啓憤兮申寃訴哀情兮敶矢言呌蒼天之無辜兮指心
以為正將求信於旬始兮或咎繇之我聽神羊不世有
以觸邪兮其誰宜為政親莫親於手足兮而為之詬病
重莫重於君臣兮而䜛言以興余服蘭而佩芷兮扈江
離與蕙茞紉留夷而緯楬車兮以為束帶青雲冠兮逺
遊履心曠漭兮横四海日月昭其清明兮孰興雲霧余
既有此高潔兮羌謂余為卑汚鳯皇翔於九霄兮燕雀
與程其度蒼蠅矢之亂白黑兮人夫何為乎不悟於穆
修靈之高厚兮天與地其作配三辰煥其服章兮揭招
搖而為蓋拂白螭之純素兮列蒼龍於左輔朱鳥熒煌
而先後兮神龜昌揚而禦侮東南海而西界羌兮商於
崇其北户愉昭明而震起兮諶發揮於天下余日望其
遵此途兮放意咸池乘玉虬兮俱奮飛開閶門兮造東
父逍遙遊兮太微何鴟鴞兮名鳯皇駕金車兮翺翔之
桑間兮溱洧之側樂盤遊兮三旬不息余心隠憂兮惟
靈修之故也靚修餙而娟娟兮而以為惡也余靜好而
弗余親兮蹲踏蛾眉之妬也足頓地而不我知寃兮仰
天而不吾訃也省吾私而内不疚兮此固天之數也悲
幽幽兮楚宮深望漠漠兮楚雲隂指天極兮清高聊適
我兮遐心吸正陽與沆瀣兮於夕隂與清旦騎朝霞而
御白蜺兮以遊以衍和六氣而與居兮不知我之為物
升天入地兮儵來徃忽靈修可告語而獻之兮將我從
而我咈重曰皇蒼愉和物無他兮隂靄飛騰儼惟瑕兮
雲収風靜恬靜嘉兮悠悠我心可如何兮
　　　右啓憤
怨春風之不仁兮既發我羣芳與衆葩羌無逺而不屆
兮爛錦綺之紛華栁青青兮花熳熳黃鸝擲兮聲度轉
香襲衣兮馡馡滿路又吹殘兮何故匪黔嬴之媢嫉兮
是殘醜數摧傷物之通美兮且以成其獨異彼丹葩兮
適榮樹端今飄零兮匝地漫漫昔芬馨兮襲人旖旎今
質存兮已塊然而少氣野之草兮昔芽萌其嫩今生砌
兮亦盤盤而錯錯余啟卜於靈氛兮問其何故靈氛示
余以其繇兮曰皇之常度在天地萬物其盡然兮夫子
何疑暢其理而誠告兮子其知之曰人生百年猶樹花
兮三春發榮粲其葩兮光彩馨香能幾何兮壹夕飄風
竟辭柯兮彼隨颷兮展轉或歸根兮或逺或一墜於庭
闈兮或遂沈於坑圊風何知而花何有兮子之心焉眷
眷嗟世態之汨於是非兮孰通其說西施見斥兮嫫母
為說毁棄尺璧兮鼠璞見珍明月沈埋兮魚目為蠙美
自美而惡自惡兮贗與真其誰分春與秋其代謝兮子
何與而傷春余不得此之高意兮懷達人之至言斯從
事於來今兮豈然
　　　右怨春風
桂枻兮蘭舟去景兮悠悠維赤岸兮裵徊睠丹陽兮夷
猶中腸鬱結兮神情惝恍思夫君兮聊淹留浮涔江兮
放於河漢泛淪漪兮極其汗漫悵始異而終同兮匪他
囘波瀾兮顧復之豈逺婉清揚兮採蓮女要美人兮北
渚攬芳蘅與若英兮備雜采之芬馨將日仄之與期兮
指潛波而為明羲和晻曀其西入兮暮雲合而美人不
見怨芳心兮泣蘪蕪余以衍秋風起兮颼飀蕭索幽蘭
秀兮芙蓉亂落感北江之東注兮泝洄之宛宛羌順天
而不極兮蕩波之有沔鳴鳩雨而逐婦兮言歸以霽動
人情兮弔孤影而零涕去靈修而自放兮余心不忍回
素首而不見其形兮於斯焉其逾逝亂曰冶余容兮安
閒自喜蓀窈窕而不我嘉兮何以苟承恩之不在貌兮
蒼天謂何分此生兮已矣
　　　右去郢
愁城結余之方寸兮羅累千之雉堞繚其外惟怨水兮
知褰裳之不可涉揖輸般俾攻以械兮訴余曰罔克礪
利刃而斬其闗兮礙重門而莫得登東丘而延佇兮見
滄溟之滉瀁深湛漫兮受百川之漭漭朝與夕有汐潮
兮冉冉來而西漲江河之波倒流而西傾兮泝崇丘而
以上欻忽洄流兮已徃來孰使之然兮去誰與讓曰夏
后之勤勞兮導川流之歸王執玉帛而朝萬邦兮凌會
稽而會計穆百神之受其職兮罔或不至瑣防風氏之
恃脩軀兮朝宗敢後缺我斨兮破齊斧骨專車兮以徇
於天下於越守東藩而奉其祀兮盛浸滛於中世句踐
王兮始大北爭衡兮吳會棲會稽而幾不免其身兮惟
種蠡之與謀朝嘗膽以苦身兮將反之於寇讎吳夫差
之不仁兮忍闔廬之餘恨甘蟲蠧心兮尚不靦乎其面
說妖女而築姑蘇兮咈胥臣之悶悶乘鴟夷而蹈斥溝
兮不及夫椒之親見麋鹿遊於吳宮兮火灾興於探鷰
羌伯越於中原兮通舟梁於梁宋痛曽孫之殞其緒兮
西面朝於雲夢鄂渚豫章有虎狼之遺跡兮曽不知其
所重虛鍾離而徠封豕兮寧待我師之所控心招搖兮
故丘將蹈海兮襲滄流望鯨鯢兮山峙蹇産吾心兮索
然無氣
　　　右東首
越夏首兮西泝張清蒲兮疾去鷁吻低徊兮翺翔風便
回首東冥兮日逺睇蘭洲兮芳杜若羌吾好兮不得泊
聞持鼔兮韸韸余心結兮尚何樂西風駛兮江皋舟迎
風兮遡流進將寸兮退尺凝逺眺兮江水幽幽江風號
兮漫天素濤走鯋逼人兮將呑舟余奈何兮儵忽下有
蛟龍兮出没江豚得意兮若神肆跳梁兮衝􁂪泊兮恍
烏雲潑墨兮吾上天地變兮不可測渠泉飛兮無峭壁
邅徊余桂棹兮薠叢至止曳方竹而相羊兮攬芝中沚
蘇椒紅兮和羮搴辛夷兮用餌雜薦兮蓀蘭載敶兮薜
芷風細細兮波停縱余舸兮于征長歌自返顧一返兮
屏營倡曰扁舟大江遡狂風兮下地登天轉飄蓬兮人
之死生將彼舸之攸同兮停橈待濟考攸終兮賡曰逆
天理兮雖大而覆順其然兮百福攸助叛水性而余求
兮噫其何故
　　右遡江
巴丘兮崢嶸嶔岑兮洞庭秋霖兮閣涙春草兮愁生巴
之蛇兮脩之雲英甲兮火晶㦸微手足兮惟行雲霧飛
騰兮匪翼知絀信兮天性展轉委蛇兮至行朝之遊兮
衡岳莫飯流兮湘曲鹿焱起兮中洲人之逐兮悠悠紛
繚亂兮海波弗靜逐之顛者相望兮莫得持其腰領鹿
冠元兮森槎千角蛇銜取兮不畏觸嵗三遷而解甲兮
骼髅具吐羌有獲兮故無取象巨牙之雙植兮肥腯頑
健肉雞兎虎龍而牛榦兮得鼠狶為首面性羊狠而馬
行兮狗猴心而蛇變既備此十二神象兮害於田其不
逺蜿蜒蛇之怒兮吸無勞乎宛轉雖有此脩鼻駢齒兮
寧復餐而以卷不勞咀此齒牙兮害以蛇除珠顯灼而
光明兮不在短狐之毁譽遊若蘭兮芳洲卧香蒲兮翔
素流芷江兮戲豫丹穴兮優游何蜂蟲之隂戾瑣微兮
藏形於闇騎蛇頭而啜之兮堕厥頥而脫頷阜堆骨兮
名陵風悲雨泣兮千齡萬齡象種繁兮蛇既斃欲呑之
兮誰能舍鹿犇兮其復獲登蛇丘兮涕零零
　　　右賦巴丘
解荃維兮放蘭舸蹇南越兮洞庭波噴浪花兮飛白雪
身何居兮入明月聊凝神兮隠處夢龍宮兮波之下珍
珠庭兮紫貝闕璆琳宮兮犀甲户朝龍君兮殿堂芰荷
巾兮蘋藻裳圭琉璃兮荇帶佩美玉兮琅璫龍君遊兮
何之水晶宫兮丹水湄驂蒼虬兮飛亷御豐隆車兮為
後屬磣磹驅馳其左右兮使風伯為清路都離宮兮忘
反命羣臣兮燕衎葅蘩藴兮形鹽列鯨胎兮黿卵張鈞
天兮廣漠野鼓蛇鼖兮震鼉鼓鏗浮磬兮龍鍾歌湘靈
兮竒相舞三行兮清酤戛止兮柷敔觀其臣之就位兮
厥令尹曰瞋鮭揔羣蝦而將之兮胄乃元惟鯢魚緣蛙
聲之䀨䀨兮位高於五諫鱣魚大而無庸兮處之冗散
鬱鬱余心之惛黙兮周章而蹇産欲□詞而夢覺兮嗟
言之而已晚忽忽余見斯精物兮徒臨流而悵惋
　　　右記夢
行吟兮大澤邈無人兮臨水石被髪兮徙倚彷徨遇隠
淪兮嘉客艤魚舟而前致恭兮問余以名何徒搖爾精
兮焦然爾形曰原楚卿之貴戚兮三閭次也同王姓而
氏惟屈兮靈均先人之字也世滔淫而混濁兮我惟潔
清彼醉者之紛拏兮同怒余之獨醒漁父愀然而教之
兮曰聖人之致一不必動而營皇兮卓時中之變物貴
莫貴於和光兮太潔在情之甚嫉混濁世兮胡不揚波
而泥淈衆皆醉兮尚可餔糟而醨歠不同人而求自異
兮宜一朝之見絀指清流之灝灝兮余將以逝方浴茞
而沐芳兮振衣冠而卒誓不自塵其皓皓兮受汶汶而
䝉世父行歌而鼔枻兮舟飄飄然無凝滯歌滄浪之水
兮時乎清濁斯濯纓兮斯濯足望斯人兮搖搖欲從之
兮無由煙雲邈兮不可見嗟斯人兮已逺
　　　右行吟
觀吾生兮何為乎今之世永悲傷兮耿耿夜長而尠寐
臨清湘兮思逝無舟倀欲行兮不濟擬飛騰兮假羽翰
於黃鵠鵠已亡兮曽是余之能服將觧衣而下遊兮潜
川不貫懼射工之余中兮備蛟龍之芻豢登衡山之嵯
峨兮栢松委靡怨飄風之怒狂兮害於物理猨狖嘯侣
兮上獲我冠荆榛塞路兮下穿我履望蒼梧兮將望華
之雲愬巉九疑之不可辨兮又藐然其煙霧殺竹枝而
求泪斑兮思二妃之榘度哀靈修之返無期兮蓀舍兹
將安寓首陽河濱逺而不可適兮視申子夷齊其有故
將從此汨羅之泚水兮儻務成之或遇悲女須之嬋媛
兮臨流而止余涕滂沱兮心悲江渚念我獨兮斯不可
以久處心如石而莫轉兮吾其此介與子别兮余將于
邁褰余衣兮不我止蹈清泠兮余乃已抱巨石兮懷沙
諶同流兮灝波其窮幽兮𣺌𣺌皇乃德兮太皓
　　　右沈湘
　九奮走之所作也走世官於楚身嘗主簿荆州假令
　東鄂皆故楚地江陵又楚都也感靈均之志以為九
　者天地萬物之通數因憤怨而奮發作九奮言將質
　諸天地萬物而自奮於淵泉也
　　九禽言
不如歸去巴江春暮肝斷口無聲早夜啼紅雨尋思帝
蜀時驪龍魚服不知非相婦未饒姬妾兒流紅長恨不
如歸
婆餅焦胡不歸熾炭炎炎不識兒兒饑不敢取兒苦長
自啼父母生兒忍不字棄兒父母生何為
脱却布袴從教暴露已自不能羞有甚供租賦官家官
家聽我語我本農家困征取祇今為鳥心不忘願王一
念農家苦
蠺姑力作繰絲一百箔五月罷蠶繰炎天勤織絡今年
州府急催科輕綃織成不得着蔽體無褌獨蠶婦百箔
絲蠶枉辛苦貴人不念有寒人一曲千縑賜娼女
新婦抱兒歸天清曜日暉隂雲礙霧雨新婦抱兒去窶
窶勃姑鳥此情那可曉有兒有婦不作窠教去教歸幾
時了
謝豹謝豹獨何心挈我裳衣無處尋白露漙兮風勁紅
葉下兮秋深我寒終不辭皇天故不私請㸔穴土重泉
下對人靦面何為者
泥滑滑山岡路一步一躊躇行前復回顧如膏兮小雨
膠膠兮薄土失足無多來徃人撲落紅崖不堪數兢戰
驅驢行不前苦是昏黃無逆旅
行不得逺哥哥途逺山高奈何畏日流金兮長夏䕃人
有樾兮無柯足蠒兮傖儜口渴兮煙生思量有底虧人
處不處高堂長路行
提葫蘆沽美酒舞春風卧花栁且作醉鄉遊此身非我
有與君㸔取壠頭墳人在誰知不長久
　
　
　
　
　
　
　
　
　浪語集巻十四
欽定四庫全書
　浪語集巻十五
　　　　　　　　　　　　宋　薛季宣　撰
　文
　　武昌祈晴祝文
伏自師役之興民疲奔命南畎之事力不暇給䝉神之
惠稼穡登場秋雨霖霪將有萌芽之患一日不霽一嵗
之農功殆矣罪將誰執吏實為之神其撫諸賜之終始
　　謝晴祝文
惟民卒嵗之計望屬秋成用畢農功繫於旬日徴恒雨
若惟吏之辜賜以時暘敢忘答貺
　　補漢封汁防侯雍齒冊文
高皇帝肇興豐沛命將雍齒居豐雍齒以漢之微入豐
于魏載以趙將從平諸侯齒舊用財豪里中屢窘辱高
皇帝皇帝奠都櫟邑諸將軍盡封留侯請邑諸汁防諸
將咸說
惟六年皇帝使御史大夫昌廟立趙將軍齒為汁防侯
曰於戲趙將軍齒受兹赤社朕承天序惟崇稽古建爾
國家封於南土為漢藩輔於戲念之哉恭朕之詔維古
先哲王置侯設官於以貴德崇功非予好人之干命越
有小大之刑於以警於兆人非予惡肆人臣之在下亦
罔不正厥心弗貳其行共承厥辟君臣同德無有顧疑
庸能格上帝之心致其誠一天錫之祚國以永長朕惟
法古奉天敢忘大信爾之伉勇氣義令問夙聞朕徃於
田肇基自豐沛繄藉乃丕烈興兹丕祚厥後入豐於魏
時惟朕計之失非爾之辜衆大正於四方實萬夫之力
是慿是賴爾將趙衆以來助克樹乃豐功肆予有萬邦
時乃德朕懋乃績嘉乃舊事爾之窘我則惟我之休爾
之詬我亦底予於道朕於惡不念舊矧無惡之疑庸大
啟爾土田俾侯蜀甸徃就乃國欽哉爾尚希乃怨惡一
於忠貞毋或狐疑謂朕弗大惟天監於黔首作之君師
司循善良惟務强屏爾其心翼翼眡人如傷毋暴困窮
毋取悍愎式臻於道貽厥後以永謀則余一人汝嘉德
成斯報於戲保國艾民可不敬侯其戒哉
　　勸農文
洪惟我國家惇俗重農時務本發號施令罔非民事之
攸急肆監司帥守越我邑之令佐凡厥字民任舉曰勸
農司營田小臣祇領縣條教敢不供天子之明詔簡乃
賦役勿敢急於追須圖惟爾之力田成勸農之實務乃
中春幾望東作方興說於農郊相穡事爾尚一乃心力
蒔乃稻粱毋失天時毋事末作靖共爾職遲厥有秋嵗
之豐則於爾躬有獲乃其或饉室家胥免於流亡於乎
念哉弗種胡獲弗為胡成業荒於嬉勤乃克降年有稔
有不稔若其知此之云憂律乃子孫克勤克儉節乃用
思惟永爾思不永時惟爾家有恤
　　以漕司命祈雨祝文
某不敏適時多艱縣政不修澤不下逮積怨於民獲罪
於神乃嵗仲秋亢陽不雨黍稷薿薿害於垂成受命祈
田憂心靡見神其降監哀此下民興雨祁祁實函斯活
致天之罰於令之身神道聰明崇朝其澤
　　謝雨祝文
某為令無狀結怨於民天積愆陽害於稼穡重民之害
以貽部使者憂奉命禱祈誠心安在惟神䧏監雨不崇
朝禾黍其成繄神之惠薄醪告謝内疚増多
　　祈晴祝文
伏以師旅未休札瘥為鯁繭蠺斯起宿麥云秋日仰曦
陽而窘隂雨中流千里穀價方騰民將弗堪神其寛貸
庻乎開濟保此餘生吏職罔終不敢逃責
　　謝晴祝文
某治無終始隂沴為菑乃春夏之交霖霪不息蠺麥之
望人情闕焉䝉神之休晴不及禜告謝禮薄文不逮情
　　謁文宣王廟文
某不敏不學安知從政顧承弓冶之舊常恐或墜於家
聲乃者調補選曹司此邑社懼德弗類如慿太虛惟嘗
聞夫子之道於經於此不敢不勉事無小大敢言惟政
之共違道以干譽於人某則亦不暇敢以誠告神其聽
之
　　謁諸廟文
惟神以聰明正直血食是邦令調補於選曹司此邑社
神人雖異其責惟均故某以涖事之初躬詣祠下請與
神約惟隂隲於下民時其雨暘消其厲疾吏如有罪惟
神殛之無傷此民重神之累民之過誤亦惟吏教使然
其降灾於吏之身無為困此聾瞽此誠意也毋作神羞
　　祈雨祝文
某涖事武昌於今嵗三渉矣其誠不能感物積怨結於
人心嵗有水旱之菑輙歸之雩禜而神不吾違也寧不
多愧乃嵗中夏苗斯茂矣雨澤不䧏龜拆於田荏苒更
旬秋成何望屬當師役民將弗堪神其憐之副此哀禱
　　謝雨祝文
吏憂旱暵將愬於神不及禱祠賜之甘雨終朝通夕霖
􁔪滂霈苗勃其興惟神之澤願終斯惠以迄於成
　　謝廟祝文
某試令武昌治無善狀軍旅數起力役方興䝉神之休
禳禱輙應螟蝗不作以全其民民無流離失業之灾而
某得以善罷時惟幸矣誠不敢忘請謁於神以永終譽
　　謝文宣王祝文
某不才試令三嵗於今弗率先王之教以得罪於上下
之交者不知其有幾也終幸逃譴祇益慙顏
　　諭保伍文
惟紹興二十有七年盜生自鄂邑剽殺人於晝塗炭延
於軍市民莫適莫居守侯博愛以其仁唯死刑匪殺宼
曹昌熾爰假力於屯兵荼毒元靈是浮㓙盜逮三十年
既三祀生肇命行鄂長仍革新貫政厥紀綱始共命於
后皇定民聯於保伍井閭駭愕懼弗潰於成惟七月生
肅衆於庭越以誠告生若曰嗚呼有衆其審聽無譁余
誓告汝汝不聞曰謀有大小見有淺深厥有大謀不愆
於小見矇於淺惟究於深人毋以淺見遺深毋以小謀
大作爾罔不孝乃父母慈乃妻孥爾有孝慈宜其衞爾
㒺不安乃室家寧乃鄉閭爾有安寧宜其衞衞之不至
惟姦宄之萌心盜賊公行將不寧於爾室老弗克孝㓜
弗克慈猶鄉邑之沸騰矧乃在昔先王在上寄軍賦於
農田時未有黥師惟嚴惟衞今其爾衞謂之何其驚吳
國之屠牛夫豈不戒今惟我謀我見不知其大為深眡
爾不臧既其淺小爾無回遹慢我大謀爾惟人乃知兵
盜何自作飭躬繕甲惟永逸於微勞將誨盜以慢藏兹
其可保自昔淮甸惟寇之區由保伍之有成用不取遺
於道瞭然大可見矧夫王命之從生若曰嗚呼有衆爾
尚一乃志比乃聮礪乃戈兵斆乃擊刺非徒井閭爾賴
爾惟怙衆以寧家劉侯作牧於廬江由保甲安身報國
焉知不嗣於來今浹旬民豫以成軍惟甲午
　　湖州到任告文宣王廟文
某聞諸夫子曰政者正也子率以正孰敢不正某雖不
敏願學焉交政之初敢以誠告
　　到任告諸廟文
某䝉恩假守實與神祇分掌幽明吏逭隂誅願於其身
不於其民尚免天災以供天職敢與神約臨涖之初
　　祈晴祝文
終嵗勤動望屬秋成苦雨霖霪害於農畆將無吏之初
政無以上當天心罪不敢逃尚幾開霽事不可緩神之
聽之
　　滴漏祝文
挈壺解紐夙暮不時舊尹新之敢以成告
　　謝晴祝文
天作淫雨厥咎惟人人欲之從神之聽也顏斯厚矣荅
貺隤然
　　諸廟祈雨祝文
某薄德不知政務治失其道積怨於民魃作亢陽致天
之罰咎惟自作民罪伊何瘡痍未瘳重之虐政庻幾一
稔尚保室家愾惟澇田既淪於水高原且固望絶秋成
凡厥庻民藴蓄何有奪之廪食父母胡生神道依人母
靳膏沐維時䧏監雨彼稻粱小吏有愆不敢逃責
　　諸廟謝晴祝文
素秋之孟旱乾浹月田疇多荒兹疵政之累也敢不知
罪請禱於神神之聽之三賜霡霂雖大田禾黍既云無
救而沾濡沮洳少霽惔焚凡以為民非誠心之所格也
願終此惠以福斯民菑不可移及身是幸
　　祈晴祝文
仲秋之月陽愆不雨神䧏甘澤浹日成霖虐吏積寃不
能終始神貺過隂之罰黍稷將不潰於成顧此民勞又
奪之食神道正直其賜哀憐閉北吁嗟庻幾晴霽吏身
之沴毋累於民
　　祈晴祝文
麥粃於田繭寒於館又窘隂雨傷如之何屬當多事之
秋妨農已甚奪之衣食害無大焉禮禜嗚哀庻解倒懸
之急積疵罔赦惟爾有神
　　謝晴祝文
旱雩而雨雨禜而晴吏道多疵神專為德就民粒食神
無負焉寛吏傷民為菑已大祇増慚畏何謝神天
　　磨李固碑文
　　　興元南鄭有漢故太尉李公之碑其刻文皆古
　　　佐書遺漢之珉寶也紹興中楊太尉安撫利州
　　　東路其鎮在興元作舍落成求石為誌甚亟尉
　　　無以塞命磨是碑應之太尉聞而怒曰而豈不
　　　知李太尉先漢名臣以予武人寘諸有過地爾
　　　謀黜尉不果世以李公之正漢碑之古字書之
　　　法刻畫之妙所宜傳示來世永永無窮一旦没
　　　於庸人可為碑弔走則異是故以悱辭發之其
　　　辭曰
太極渾渾權輿地天兮嘻品物流行貞於本原兮嘻摠
摠林林孰識其然兮嘻顧之無後望之無前兮嘻竅心
有九莫適窮研兮嘻開闢來今胡得而言兮嘻胡得而
言是以為全兮嘻自古在昔聖人有作兮嘻無遵一行
無宗一學兮嘻絶地通天際克寥廓兮嘻窮仁非仁至
樂非樂兮嘻蕩蕩無名無能以度是以為先覺兮嘻君
子愛人當以道兮嘻皇極神人元灝灝兮嘻萬古無言
寧可攷兮嘻老也後天名壽考兮嘻惟后侯之修直兮
嘻亶䧏精於神靈兮嘻冠芙蓉而纓蓀兮嘻懷明珠而
佩蘭兮嘻更漢祚之中衰兮嘻蹇正揆而扶持兮嘻紛
蕭艾之塞途兮嘻抵黨人於囏危兮嘻名礫坯為美玉
兮嘻指驪珠為魚目兮嘻余執金而寧斃兮嘻眡衮章
如牢狴兮嘻揭車余服有遺芳兮嘻萋斐貝錦漫成章
兮嘻地久天長同久長兮嘻美好善兮惟昔人嘻豐碑
勒銘兮頌成仁嘻嗟嗟節義兮等太虛之無垠嘻是何
為兮為堅久之道信嘻亘千齡而猶建兮其誰知夫至
真嘻秉山石兮鄭之尉嘻知李公兮達其意嘻磨貞珉
兮明至義嘻唯公道兮不以兹而興替嘻子瞻之栁伐
於山東兮嘻仲尼之栢殘於杏壇兮嘻一聖二公復何
非兮嘻樹伐碑亡行當不疑兮嘻
　　誠臺禮復文
嵗在執徐季旦之月武昌令東甌薛季宣始種竹於縣
庭之背人力斯至清隂已成誠臺出焉既賦而銘尉番
陽王君枏揚袂而起曰我聞之有功斯賞有德斯報惟
今之宜猶古之道在昔庭背鞠為茂草公有意於蒔竹
也而猶豫未決我實言之曰竹之為物雖瑣而道可重
也古之人謂不可一日無此雖宅猶種焉况於公府朝
夕從政之地荆榛翳目可不於此君圖事邪君實我聽
而修篁鬱然爰及崇丘誠臺立焉公雖樂其雅正而無
意於作也我實督之曰誠臺天成不可無記緑竹蘢䓗
賦之何已公乃記而銘之賦而稱之然則是林之茂是
臺之峭與公二書之就皆我之成也可無報哉季宣矍
然而應唯然而興進肅王君與子偕行遊竹林放誠臺
睇角山指寒溪貫疎篁而為䇿託清風而言之季宣若
曰於假爾尉其靜聽台言惟天隂隲下民作之元命惟
皇建極惟若道之攸行積於善厥有常福懋乃績先王
致當功之賞越我有宋基天命賞惟天子之攸司我不
敢知曰爾稱乃職帥守監司惟爾進我亦不敢知曰爾
勤厥守府州掩若之善惟我縣庭舊蕪穢我乃荒之時
惟爾言予有獲我未有佳思怠於文時惟爾言啟予不
逮肆乃邑之清靜涼颷襲於青林誠臺卓然惟爾德我
修辭之有立亦惟爾言有賴我微賞罰之柄疇報爾之
勲今台方試從爾遊登臺極睇窮於濛汜沃方寸以山
川惟篁竹之蕭然共灑落圖惟爾報公其敬哉嗚呼我
聞曰大德不報大功不賞余惟報功賞德將恐弗稱於
丕圖皇致曲於有誠非徒語
　　擬祭海神英烈忠亮李公文(德/裕)
繄惟先君奄有四國中葉不綱棄其典則兩河要都既
於寇賊太極降精亶生英特先宰元和事功昭晰德種
我公若禾之植生長綺䊵克歧克嶷執德不回優游不
迫鄙笑鯫生棘圍角力分甘麄官禮毋苟得坦坦仕途
何假羽翼險夷一致敢忘王國帝與善人補天立極攸
叙彛倫捕燔蟊賊笇無失籌輩疑儔惑巨孽根蟠靡功
不克剗平八州返日於昃四主三宗參功契稷觳觫太
牢敢為姦慝黨與成羣㸃訛白黑壇級公宫栫之荆棘
射影藏形詭浮鬼蜮疾首惟公誓將誅殛有志弗伸殄
讒誰堲畫蠲南桅游乎不測正士心權盜形得色公身
不容公道彌直哀哀太宗於焉迹熄凡今之人死兮神
寂惟公英靈乾乾不息見夢王人言歸先域生福斯民
禮有報德混漭滄溟允宜配食乃眷眘川慶善家積屹
峍祠房爰都爰宅人到於今受神惠澤曰惟李君秉心
踧踧望公屢朝罔間夙昔無言不酬無求不獲下走承
先敢踰先閾願言事神永永無斁
　　哀韓大將軍文
紬塵編於史漢閱君王之行已茹千古之沈寃悵伊誰
之一洗當秦嬴之失鹿名雄項而劉雌自夫人之一盻
從虎噬而龍飛乃若浮罌絶魏囊沙決楚拔趙燕連駢
闐幟鼔兹衆人所共見音吐登壇興亡前列君去蕭追
多竒計出乃有獲於先生長者之論而絶未睹明君王
之臣節者也方季入闗不王實遷蜀漢卒士思歸漼然
泮散未將之前夙聞高論収失職之三秦異道聞於子
午孔費從而成憤竒正生於垓下巍巍乎登漢業之隆
一怒同諸文武將軍之有勲勞視鷹揚之尚父矣至若
狂巫之相心石之如義斬鍾離金堅不渝亟奪軍而莫
憾奚末路之為濡葢漢夙有圖王之志而王殊不有漢
氏之虞也伊青齊之新定田宗存而未服推權道而王
之誰有心於形迹屬鴻溝之講觧䣙成侯之攸信軍始
罷而還徴胡後期之為問噫權臣之謀豈有典則不幸
遭焉坐成罅隙躡足封而猜已甚西楚裂而事彌乖竟
襲齊而王楚遂縛楚而侯淮惟執成於騎虎威已重而
身危非五湖之得泛寧前悔於先幾擅興者有誅匪曰
興於兵衞謂告反足信如彭王之踵至傷哉從中之計
誰聞誰語所謂伊人孰為輕舉矧狂謀之先定可為人
之刼取將呂氏有謀漢之心曰翦除其牙距嗟不用蒯
通之言端有待乎後之知者於乎仁義之途非可覬一
馬而侯功大見参夷之㓕繄人事之常然於何誅於欒
說
　　弔遺骴文
武昌西江東為邏州川匯崢嶸旋回復流在嵗辛巳水
縮黃花有骴隨波委暴汀沙尉王行而見之蹙然内感
扁舟返棹謂走哀憐走曰今尉之官職司循撫使生者
得其養死者歸其所暴骨遺骴舍予曷主固以職斯其
舉也乃命手力周壽馳而視之培而瘞之重為文而弔
之曰嗚呼天邪胡為乎若子而然邪物歸於盡子何暴
骨江濡邪念子之生為女為男為智而亷為鄙而貪為
壽而愚為仁而夭為妄而顛為賢而矯為罪惡貫盈為
君子不遇為仕而遊為軍而戍為賈於川為商於路為
天誅所及為非命致然為水化江為覆溺於船為身不
自聊求死於淵為令失刺姦成子之寃是皆不可知也
痛子之生孰為魂魄及子之死不自収其骼氏姓為何
子孫何處歎室倚門曷知曷語風波蕩子腸鳶魚甘子
肉収而瘞焉曽何為乎子之榮辱也嗚呼人生莫不欲
貴子貴為能居莫不欲富子富為能守莫不欲高子高
為能益莫不欲壽子壽為能久素骨流沙雖身不有則
富貴高年果不堪為不朽矣子知之乎子之暴骨猶不
自知葬之中野於子奚為露食鴟鴉藏食螻蟻生而告
子子寧自喜及子之死亦復爾耳於子何加於我何得
然則収子之骨者何哉亦充吾之隠惻而已慿耳目之
見聞葢已不勝其窄矣由今而寃知庸有極嗚呼哀哉
神其自釋
　
　
　
　浪語集巻十五
欽定四庫全書
　浪語集巻十六
　　　　　　　　　　　　宋　薛季宣　撰
　奏劄
　　召對劄子
臣聞位卑而言高罪也人臣之義有犯無隠可以言而
不言則負師學况臣疎賤無階以瞻天日之表䝉賜之
對寧敢隠情而不言乎臣昨官逺方伏遇陛下踐阼之
始省服膳之御卻嬪妾之進其自奉為甚薄躬細務以
先羣吏親鞍馬以勵軍旅其奮志為甚大臣居數千里
外觀仁聲之所及垂白之老莫不欣欣相告咸謂聖人
有作規模宏大真將復藝祖之業武夫悍卒至拔刃呼
躍曰不報吾君以死而安死(口奏臣備員鄂州武昌縣/令縣多中原故老當時所)
(屯大軍一時/聞見皆實録)臣愚不識察人心之所向咸謂太平之世
可以朞月見也歴年寖久而陛下未享其效臣竊惑焉
臣嘗謂治有本末政有先後先所施者後或可置本既
舉矣末亦可捐夫清心寡欲恭儉節用堯舜三代之所
以治天下陛下既已身之矣自宜固守而勿失至於躬
細務親鞍馬葢聖人之權施之首政以警一時偷惰之
習乃其宜矣循以為常則天下不能無疑是故衮職任
輕無以仰承德意動煩宸慮而國論靡有定止事出九
重百官莫肯任職政令施設下人得以輕議寄耳目於
左右權或移於近宻躬細務以先羣吏而羣吏未必勵
此不可不察也叢脞之歌賡於虞氏自除郎吏明皇無
取祖宗專以用人布德懷柔天下葢為之有道矣毬馬
之事陛下所以習勞苦而振威武者至於兵衞之害積
於細微銜橜之危起於所忽降胡侍從豈得絶無闗防
行之有年議者遂謂嗜好之僻親鞍馬以勵軍旅而軍
旅未必勸此不可不察也太祖皇帝猶謂擊毬非將相
事韓愈尚為其長危之仇士良既去以毬獵固寵之術
授其輩流民臣之心所以咸願陛下為宗社計也(口奏/仇士)
(良事安危之幾反復其言可以察知小人/之情狀而治道亦因可見惟陛下留神)陛下雖有天
縱之聖將大有為而精神疲於聽斷玉體勞於馳驅縱
有清閒之燕講萬幾之務臣竊意其有所分矣汴梁我
之舊地固不可以不復陛下所為焦心勞思不憚寒暑
若此者正為恢復進取之計耳然先後非序本末倒施
勤於小而緩於大圖其近而遺其逺昔之所以鼓舞群
動者人情久且玩習七年於此而治效未著寧以是乎
國威未振民力未支而疆場之情傳聞常多失實陛下
再造之心雖不可暫忘而進取之事其實未容輕議臣
願陛下深思逺覽以靜養恬略其小者近者而圖其逺
者大者遴三公之選責以進人才張綱紀延端直之士
與之講問學評治道歸有司之常務屏馳騁之細娛本
末先後咸得其序則朝廷尊而衆務自舉威權振而軍
氣自張養以沈濳待時而動則天聲所臨焉徃而不濟
哉臣不勝拳拳之忠唯陛下裁察(口奏天下皆知陛下/治道所以久而未進)
(者良由三公之才多不勝任陛下勤勞庻政固非得已/今三公虛位正陛下論相之秋臣願陛下審之於未用)
(之先不可不專任之於既用之後如曰人才難得則致/治之主不借才於異代陛下論相之際臣請無取沽激)
(無取誕謾無取才華無取閻茸唯忠實可任者相而任/之勿疑陛上垂拱仰成責以治効人才既富紀綱既設)
(則恢復之事在陛下度内耳又安在乎必躬必親下行/鄙事而後為快治道不如是也伏惟陛下留神省察)
　　召對劄子二
臣聞禮煩則亂易簡而天下之理得有虞之世中外之
官二十有二人兵刑共貫樂教為一帝舜無為而治用
此道也臣竊怪近世治不及古自朝廷至於郡縣皇皇
財用弊弊焉常患其不給百姓朘肌及髓而日以益甚
雖有卓犖之士遇有為之主得時得位其所施設終無
以救其萬分詳求其故則冗官冗兵二事實有以困之
也九卿之設古六官之任也自漢政歸臺閣則有尚書
六部唐明皇始制内諸司使百官用皆失職至今官中
都者遂為養資之地設官雖多有職葢寡公移回復祇
為文具百度為之隳廢人事得以循黙間者雖省員闕
而其監寺仍存置吏之員滯事之患無異於前(口奏天/下之事)
(每毎不舉者患在血脉不得流通財殫而人困而冗官/冗兵害政傷財之本也臣疎逺不能詳知請以工兵二)
(部言之兵部舊掌軍旅武選今軍旅歸樞宻使武選歸/吏部右選兵部有尚書侍郎郎官所領不過廂軍舖兵)
(之名藉其属有職方者掌諸州閏年所上地圖有駕部/者毎年一至御馬車輅院行視而已近雖省併郎官員)
(闕一向仍在省官之奉不能當吏禄之竒數文移回復/之害固自若也工部所掌營繕百工之事今營繕之大)
(者歸轉運司臨安府小者歸修内司百工有文思院軍/器所有將作軍器二監實按臨之亦不過於嵗時按行)
(故事士之才者既無職以自見而不才者得濫吹竽於/其間文具迎承尤害政之大者陛下第令百司各言所)
(掌與其吏員廩給之大數几職之相似者即為冗/併其疎闊者要皆無職置吏廩禄自可從而知之)諸路
帥臣古州牧之官也國朝以來置轉運副使判官有提
㸃刑獄有提舉常平茶鹽又有總領市舶坑冶茶馬
諸司屯駐之軍又别制都統制大抵牧伯之任分為五
六而州之知通縣之令佐不相統臨權均勢敵一彼一
此各行其意民無適從為害滋甚臣之所謂冗官者此
也(口奏昔太祖皇帝以方鎮太重置轉運使掌其錢榖/提刑諸司後置亦廢置不常今都統制承平時副都)
(總管之職也漢十三州領於十三刺史而天下事無不/舉今或一路不當漢一大郡監司至五六人責委權分)
(州縣莫適稟命是宜事之不立而私意之紛紛也大兵/不属地主緩急之際將誰與守都統制類無逺略平居)
(極於貪暴一當大寇視棄地如遺爾近時每有師役/又遣大臣督視以權置之將統烏雜之兵尤無謂也)廂
軍之制即唐方鎮之兵是也周世宗及我太祖皇帝増
置禁旅則今之禁衞與諸州之禁兵是也神宗皇帝立
將兵之法今之帥藩係將禁軍是也太上皇帝収諸將
麾下作三衙御前諸軍今之大軍是也四者之外復有
弓手土軍役兵今惟大軍可収戰伐之用將兵而下廢
為皂隸之役官吏占破無幾則竄名廣破賣工私役者
適足以為汚吏之資游手之多無法之久干闌狂歗之
之事因之而生比雖少加簡閱統以軍政人情玩習猶
無益也臣之所謂冗兵者此也(口奏今置軍雖四等可/用不過天軍朝廷固以)
(上供給之然州縣困於軍湏惟以供贍將兵廂禁軍爾/謂如官吏古破一郡不下千人以為役兵則舖兵清務)
(牢城壯城作院之類自有所謂役兵只成都一府廂軍/至一萬人不知養之安用且以中人之家一年之賦供)
(一廂軍且不能贍今天下幾數十/萬人是宜民力之匱戰士之寡也)惟今法度之弊臣所
知者莫此為大且天施地産之物其出有限所養者衆
適用者寡則人才安能不混兵刃安得不刓則賦安得
不匱而國欲安强得乎夫事簡則易知易知則易從職
任專軍政修則上皆任事之臣下皆可用之兵濫吹者
無所容而政猶有未行古無是道陛下必欲仍今日之
文弊以圖天下治理非臣所知必欲政修而事舉財豐
而兵振則非更絃易調不可也夫事為之有道則人不
驚而必辦咈於人情則取衆怒而無所成顧陛下處之
何如毋憚其難而重改作也伏願高聽逺覽詢諸二三
大臣詳議而力行之光武併省郡縣百官職員而漢道
中興周世宗汰斥老弱増壯禁卒而王室始振皆後事
之師也與其張無職之官而紊政養無用之兵而虛驕
蠧國人情不䘏固當圖之况為之有道將不止此乎惟
陛下留神采擇
　　召對劄子三
臣前任鄂州武昌縣之管催苗稅有常平司絶户屋租
錢併省司逃户屋租錢二項科名通數不為甚多皆是
建炎以前兵火逃絶人户屋宇客户租佃所出今屋已
隳舊租仍在臣屬軍事方興未遑申明蠲免今雖受代
心竊恨之臣又嘗部夫運糧至德安府界見諸縣人户
患苦出納前宣撫使岳飛在日牛租其端由葢與屋租
無異(口奏徳安租牛葢岳飛撫定羣盜所得若諸將則/固掩為已有飛以民間之牛故租與之當時實受)
(其利此亦可知飛忠亷可尚然事久未嘗無弊今/飛已死牛亦無存而民猶出舊租其為害可知矣)比來
待闕温州適當海溢之變田地之落江者州縣雖為蠲
稅然或未盡知也問諸田里則曰從前江河側近淹没
之地租稅例多不免今所在皆有之臣以武昌屋租計
之雖貧民受弊者衆而為國家財計無幾朝廷患不知
爾如知之寧靳此一錢粒米之費而忍强民以出無業
之租哉願降詔㫖凡天下郡縣有無産租稅如武昌屋
租德安牛租溫州淹没田租之類者並令人户自陳勘
騐不以久近多寡悉除之省部監司削其利名州縣印
榜曉示如官司不為除落許其越訴用省無名之賦以
寛小民以惠貧下不勝幸甚
　　奉使淮西回上殿劄子一
臣恭奉聖訓前去淮西措置賑贍安集覈實諸州墾田
二麥等事臣將命無狀不能仰稱使令初至淮西嵗已
云暮委付雖重所成至微其廬黄州所置官莊并覈到
墾田増種麥數已别具圖冊節次進呈外方懼不逃辱
命之責聖度包荒恩寵沓至奬借么麽以為事功之勸
俯伏戰汗未知展竭之地切縁置莊覈實二件事體實
相闗葢自兵火以還州縣多仍承平墾田舊數間用貌
約頃田著為定籍已而人戸請佃類皆包括湖山為界
有一户之産終日履行不徧而其輸納不過斗斛以臣
循問所歴大抵皆然今者齊安之立官莊壽春所以分
給歸正不免檢括冒占取其荒田初索干照視之有名
田一畆而占地五七頃者自耕則無力剗請則必爭諸
處之民轉徙淮甸者縱有佃田之請州縣村堡徃徃憚
事且為土人囊槖多方沮之陳訴窮年了不可得弊源
未滌乃欲覈知實數自欺可也誠不可以告陛下故臣
覈田祗是括責稅籍拖照自陳之數臣不復盡論諸州
只如蘄州羅田一縣於灊霍諸山之奥實與五郡十縣
封境犬牙初申一縣墾田若干頃至覆田已耕不過一
百五十三頃未耕三十六頃一十五畆又如黄州黄陂
一縣初申墾田三千七百一十九頃二畆覆行詰問則
云墾田一百六十頃四十九畆二邑此其最甚者其餘
大略可知臣嘗怪國家經理兩淮朝夕憂念歴嵗十餘
迄未有成及此親行乃見其患且夫姑息之愛惠及倖
民包占既多墾闢實少非惟官司坐失租入天産之物
皆為此廢雖欲聚人保境其道無繇官莊之立乃以一
時賑贍之故不無勞費甚非常行之䇿臣之所覩江南
轉徙人户來淮甸者東極溫台南盡福建西達贑吉徃
徃有之土人包占既多無田可以耕佃以故失所者衆
來者甚難設若此患不除則雖三數十年淮南未見充
實朝廷常展剗請之限兹臣所未解也有如立法勸耕
而開剗請之制蠲耕牛之稅徠四逺之民來者知佃之
必得居者知包占之無利敺誘並行主客皆爭墾闢數
年之内淮南可使地無曠土足兵以守以戰將無徃而
不濟矣臣願陛下深念逺覽與宰輔大臣熟議而斷行
之不勝宗社大幸
　　上殿劄子二
臣辛巳嵗備員武昌適北師攻淮葢嘗鳩集一縣守江
之備亦嘗被檄運粮信陽略睹邊鄙利害以為古人經
略守禦已成之迹未有不可為者内政良家突騎府兵
此皆徃昔之事不必逺陳如祖宗之闗戍堡寨與夫防
田塘濼榆塞之阻弓箭手弓箭社與夫保甲保馬之政
功効大驗載諜具存政患今不為爾誠為之羅落可以
立修而攘郤可以坐致自臣受代跧伏田野不啻十餘
年矣所聞淮甸荆襄之間竟未有緒葢未嘗不竊歎陛
下之宵旰復讐精意治外而無以副陛下之使令也臣
戊子嵗因大臣薦獲對咫尺之光去嵗再赴審察之命
既叨大理之除莅職數月邈無報効冬間假節淮西賑
贍寵雖過分受之不辭庻幾少効馳驅非惟將以報君
父之知亦以考信古人之迹口說不若身逢耳聞不如
目見臣之跋渉徃來備覩其實事無端緒誠有自來以
臣觀之邊無曠土則事力自强今田皆包占荒閒而勸
墾文具何以使邊無曠土邊有團兵則戰守可必今總
首虛設而教閱之法一暴十寒何以使邊有團兵邊之
征稅雖稍稍損之以資其扞蔽急難可也凡今循淮而
南有抛降之和糴科買之鐡炭以至建康草料之屬泛
舟而下於江左者葢多有矣邊之守令非行辟置之法
則人才不可恃今淮西九州十年之間至有守將數易
而其苛政無甚相逺者一郡三邑而二令菽麥之不辨
或昏於酒德者黜之葢不可勝黜矣淮西之險阨其當
守者非一今日淮西之守不過合肥居巢歴陽三戍多
者五千之衆下止一千防城之具未能備設合肥之城
苟簡速就歴陽因陋不増居巢闕其南壁而又累年以
來諸將興作之事有費緡錢巨萬而成城四十餘丈者
有前人為之而削迹無有存者事既若此而望羅落之
少固攘郤之可圖其不難乎陛下英略甚高誠意甚勤
志向甚逺而稽誤陛下者乃至於是是豈外治之果不
可成哉臣嘗深繹其故國猶家也内外猶堂室牆户也
有如堂室空虛牆户雖餙亦終壞爾自夫不計而謾為
而後外以鹵莽報不思而出令而後外以難行寢號為
責實未免徇名則趣辦皆徇名之人志在大功却規小
利則迎合皆規利之輩誕謾者賞而不誅諛悅者用而
不察言既上壅人自多營陛下焦勞外治殆十餘年自
今觀之竟亦何補縱使陛下邊鄙之間或得一人之用
或幸一事之成然連雞輔車之勢成非一人一事之所
能支梧也吳人有言同舟遇風一物不牢俱受其敗今
日邊鄙之勢惟詳按輿地分置鎮守專任責成悉如祖
宗陜右之法則守禦之具無闕而進取之計固存然此
事極大為之誠不易耳無天保之治内則采薇斷不能
以治外臣觀陛下大有為之志之才如此内外利害之
勢洞見無疑事苟不知知之當無不行人苟不言言之
當無不聽惟望奮然與宰輔大臣講求其原収天下賢
士大夫博圖其緒内以正國外以保邊加之兼聽廣覽
遜志虛受謀䇿畢進耳目自廣則凡壅蔽聰明孤負任
使者隨且彰露而豪傑魁竒之士亦得以展其所長為
陛下用矣臣目見身逢乃知闗節脉理之勢如此惟陛
下留神
　　上殿劄子三
臣聞人主之為天下莫大於天下不可得而欺夫使天
下皆不可得而欺則欲無不遂為無不成自昔號有志
之君其所欲為非不甚盛甚美然卒有齬齟之歎葢欺
之者多耳夫欺者之情狀天下皆知之而人主獨不知
之是豈人主不欲察之而甘於受之耶近者為之地則
逺者有盤錯之堅大者為之助則小者有彰露之援其
察之豈曰甚易乎守令之所臨治不過一郡一邑之間
旦暮坐於聽事之中豪家巨駔敢於欺侮而不懼者恃
有胥吏為之囊橐也人主萃天下之責而以一身臨之
爵禄利勢足以動人小人而不為欺何以有僥竊富貴
之望而罪之根本則在於左右之囊橐致使人主無從
而察之也夫左右之為欺甚於天下彼其伺候詞色之
工窺見意向之宻捭闔迎逢殆難以狀其巧也故有託
正以行其邪假亷以濟其貪偽直以售其佞薦退人才
不於有所陞黜之時而游揚中傷於平居無事之日一
旦陞黜之際雖人主自以為出於獨斷而喜怒氣燄已
歸於囊橐者之門矣然則左右之為欺人主又何從而
察之亦曰兼聽無我収骨鯁棄軟熟而已且可以利來
可以勢懼有見而不敢言或言而不敢盡皆軟熟之人
也骨鯁之士惟其胸中耿耿不能與世推移危急存亡
之秋乃可望以伏節死義平時軟熟自為身謀而欲望
以急難非所聞也借使舉朝之士無非軟熟之人其為
墨墨大矣於人主何利焉若乃骨鯁之士世多以好名
疑之夫名天地之美物不易以與人而亦天下之公論
不可以冒得舉事進言果出於為君上為社稷也然後
可以得名不然將誹謗隨之矣故在臣子自為學問之
計不可存好名之心人主為社稷計惟恐不得好名之
士人人皆好名畏義則人主所欲為者無不濟矣故欲
絶天下之欺惟在於収骨鯁収骨鯁在於兼聽兼聽莫
難於無我入者先主縱有他說不能復入何以鑒擇其
是否乎骨鯁之言非無我則誠難於受之也忠言逆耳
利於行良藥苦口利於病此漢之謀臣所以事英略大
度之主而使屈羣䇿之用者其言如此齊威之霸其機
不在乎阿即墨大夫之誅賞而係乎毁譽不公而齊威
之刑賞不行焉則為欺者殆無以禁之矣恢復之功獨
可日月冀乎此臣所以冒昧而獻兼聽無我之說也陛
下靜觀而熟察之儻有驗於微臣之言功業成否反掌
間爾
　　知湖州朝辭劄子一
臣少長田里常覩鄉民患苦催科之政九重千里無路
上通兹䝉超擢輔藩未知稱報伏覩陛下無輕民事寅
夕究懷知而不言臣則有罪催科之弊未易單舉敢以
其害甚且博者仰為陛下言之凡二事一曰科折不均
二曰丁絹催擾縣官租入有常科折在所不免使有均
一簡易之法民知適從人吏不得為姦夫復何患比年
州縣科折一切付之鄉胥令長利於速辦而有贏餘聽
其抛折虚數輕重在乎隄防給散人户慿由不言科折
之數由是出等上户多縁計弊而免其數併於貧下實
出强倍之征其尤甚者正賦既入於官官司不為銷落
抑令重納科折而以箠楚臨之逼以威刑何所申訴及
額之後官亦無所稽考虚數之入吏竊有之民困不均
此其大者丁絹之賦古口筭之法也凡有丁則有賦為
絹不過數尺催科有法民亦何患然而丈尺既少不免
併合輸官掌鈔不過一人又多攬納之戸鄉司不為銷
落未免時復追催掌鈔或不在家或為攬者盜用無鈔
呈驗小民憚於出官絹既不多不免計會重納一嵗如
此或至再三或到官者令長多不之䘏禁繫瘐死有矣
而其誅求追罰之費甚於倍蓰之征嵗嵗相仍無有寧
日人規避免丁籍壯嵗或不裹頭困苦細民此尤甚且
博者二事革之有法可使民安田里而無追需横納之
賦不然比屋受弊利在猾胥而已願戒天下縣邑凡承
受抛䧏科折租賦並須先期以正數細計分數科折明
出榜示今年某料管催若干數内科折若干除下户若
干所管若干不該科折外今將第幾等戸已上如何分
數科折明於逐戸由子開說某鄉合納某稅仰於數内
科納幾分幾釐簡而易知姦弊必少丁絹入納須令毎
疋為鈔開具人戸單名各納若干丈尺鈔外添置飛子
一紙據戸數界作幾行明開某年月日某縣鄉村某人
投納某年丁絹若干丈尺係鈔頭某人名下官以飛子
當縣戸二鈔縫上横使條印而移團印於上納罷隨鈔
給之責令鈔頭於三日内剪開飛子給還人戸戸鈔只
令鈔頭収掌其飛子並令官司照用如戸鈔法自非去
失飛子并飛子書印不明與縣鈔印文不合者不得追
索戸鈔鈔頭參驗有如官用條印或不圓備許人户於
納鈔之際即時執覆添補庻幾人人有可以執守可省
追催重疊之患臣謂其他應干稅賦凡係并合輸納者
二户以上皆可依此添置飛子施行州縣敢不遵承科
以違制坐之則凡催科之政其害甚且博者可以一日
而去一顰呻而利澤天下於是有足言者伏惟陛下留
神采納
　　朝辭劄子二
臣伏見陛下臨御以來留神邊備下臣奉承未盡條理
蚩蚩無識頗多竊議比謀久任守臣固善然猶廟論未
一用人未重且寄任未專列郡散如連鷄非有輔車之
勢終恐無益臣伏覩中朝之制河北分高陽闗真定中
山府三路而統於大名府河東分麟府路代州沿邊
而統於太原府陜西分鄜延環慶涇原秦鳯熙河五路
而統於永興軍有塘濼方田稻田榆塞為之險城堡寨
舖為之防河朔則弓箭射河東陜西則弓箭手及蕃落
熟户以爪牙羅落然猶本軍不足嵗調京畿東西路禁
旅戍之屯泊之軍並聽節制幕府州縣得以辟差其帥
臣除折氏仲氏皆世守外他帥則以三衙若三司使及
都轉運使為之有治行邊功則入備政府葢地分則人
自為守勢連則氣脉相通權重則功効易成賞明則人
知盡力視古經制方面最為有法承平二百年享扞城
之利而無前世方鎮之患者以此光堯中興裂㳂邊以
為分鎮止存茶鹽一司外其餘一切付之紹興之初邊
陲所以能自定者亦惟鎮撫專任之効臣愚竊謂淮甸
荆襄西極興梁岷宕形勢之壯不減闗河所以守之略
未能如祖宗之法惴惴焉惟敵是懼非久安之道也伏
願陛下上師祖宗之意近法紹興之規奮然獨斷無牽
於俗與宰輔重臣詳按輿地分之鎮守統帥偏帥不限
文武惟忠智有謀之士是使悉如祖宗之法專任責成
資其事力於經理之初責其事功於嵗月之後無拘微
文無急小利數年之後豈惟邊陲之勢固若金湯待時
而動進取之計在其中矣惟陛下沈幾逺鑒詒宗社無
疆之休天下幸甚
　貼黄　溏濼係卑下之地瀦水所成者方田係地形
　稍高穿渠引水者稻田係地形平易可以灌溉者榆
　塞係岡阜之地植榆為阻者是四者皆所以限戎騎
　之衝突城寨係大軍屯戍者堡係弓箭手之家入保
　者舖係境上候望相接司察邊事者實與州軍闗縣
　相為表裏弓箭社係並邊民户家出一兵共司警捕
　者龎籍蘇軾帥定武日嘗整齊之弓箭手係陜西民
　兵蕃落熟户係並邊熟蕃曹瑋帥秦州日所經理者
　　朝辭劄子三
臣聞唐太宗之戒王珪曰人心所見互有不同苟論難
徃來務求至當舍已從人亦復何傷隋末内外務相順
從皆自謂智及天下大亂國家兩亡卿等各當徇公去
私毋雷同也魏鄭公告太宗曰人主兼聽則明偏聽則
暗昔堯清問下民故有苗之惡得以上聞舜明四目達
四聰故共鯀驩兠不得蔽是故人主兼聽廣納則下情
得以上通大哉言乎其君臣致治之美庻幾成康有由
矣夫和之與同疑若相似聖人之論則有君子小人之
分善乎晏嬰之言和如鹽梅相濟同如以水濟水人心
不同如其面焉强而同之非回於利弗能也向令仕者
舉回於利則凡時之利病政之得失何自而知之君子
不為利奪徃徃輕為去就藉此以治萬無是理間自權
臣柄國琢喪忠良内外之臣無小無大相與諛悅合若
一人幾於楊氏無君其於國家何有流風遺俗溺陷人
心同而不和至今為梗以陛下之剛明聖武高視唐宗
即政以來毎欲一湔前弊其如無君之習革之良難舉
世為同則有入而不自知者臣懼邦之政俗將日非而
莫之捄也凡處天下之事不當心有所主惟處身於利
害之外乃知利害之實故見利者不知其害見害者不
知其利誠使言利害者畢陳所見則利害之情無餘藴
矣合天下聽無不聰合天下視無不明鹽梅相濟何以
易此不然自塗耳目同異不聞雖臣下盈庭自成孤立
矣人情誠不易見然而指意可知大扺勉君以容受讜
言要為忠愛之至導之拒諫寧為體國之心由此觀之
邪正無遁情矣臣不敢逺引三代姑以所學稽於唐之
君臣致治之美為陛下獻惟聖神留慮而圖之社稷蒼
生幸甚
　　代論流配劄子
臣聞牧馬者在鞭其後敺羊者去其亂羣施之於民其
則不逺先王制徒流之法所以懲惡緩死也隸於赤籍
所以繩其悍戾困之居作所以折服其心用示戒懲於
以納民於善而除俗之蠧也近自軍法之壞非復紀律
之存配流之徒知不得與善人齒於是留則肆其頑惡
逃者流為姦盜椎埋屠販習以為常鄉之所以繩其悍
戾折服其心者曽不復見為民之害未有甚於此屬者
非細患也切見大軍招刺强壯絶為囏得賞給例物其
費不貲强刺良民不勝其擾毎念小人罪至流徒以上
非勇悍則姦賊也収之於軍則使貪使愚之法可得而
用漢世募弛刑徒徙塞下周世宗収天下姦人亡命以
備禁旅治以軍法皆有成效臣謂先王加役之流隸於
赤籍者此其意也有軍律以繩其悍戾有師役以折服
其心使皆遷善嚮功不復混於民伍而為善人蠧鞭其
後去亂羣者不幾是乎願詔天下州軍凡罪至配流年
五十五嵗以下非尫羸無疾患者並大軍収管輕情理
者特免刺面其徒罪以上願從軍者許從原放仍免重
役如此一嵗之内大軍所得將不啻數千人無非悍戾
之夫比之招刺而來居然異矣軍収其用民去其頑善
有所遷人除其害而法出於寛厚亦當今善計也取進
止
　
　
　
　
　
　
　
　浪語集巻十六
欽定四庫全書
　浪語集卷十七
　　　　　　　　　　　　宋　薛季宣　撰
　劄子
　　都堂審察劄子
某讀史記至趙烈侯欲賜歌者田相國公仲連不與曰
求之未有善者番吾君曰君實好善而未知所持今公
仲相趙四年矣亦嘗進士乎曰未也番吾君曰牛蓄荀
欣徐越皆可公仲乃進此三人牛蓄侍烈侯以仁義約
以王道烈侯逌然明日荀欣侍以選練舉賢任官使能
明日徐越侍以節財儉用察度功德所與無不充君悦
使使謂相國曰歌者之田且止賜相國衣二襲僕未嘗
不撫巻而歎謂公仲連賢相也不以正義咈君之心番
吾君善謀也乃以賢賢易君之慮公仲用人如已烈侯
改過不吝賢哉是故大臣格君心之非惟務引之當道
是雖戰國之事葢三代大臣遺法也昔者伊尹周公所
以彌縫君臣之間蓋不於其身而於其左右之臣當其
未甚相知之時脱有一人不正則二公之事去矣聖人
之所以大過人者如此後世大臣喜與人主争事人主
顧以要竊名譽疑之君臣之間葢判然離矣進則孤立
而無助退則潔已以致譏而欲道行事濟萬無是理古
人之不可仿彿非天也人也主上以天縱之聖篤任同
德凡天下事與相公唯諾可否無所疑貳是誠足以有
為之時然而間或事與意違而功成未有端緒者將由
進賢未廣猶無以易君之慮執義以争未免身親之乎
雖有至心誰能諒之伏惟謀謨廟堂深思逺覽致君之
道願專以伊尹周公之心為心若公仲連之所為有可
備采擇者某位卑言髙死罪
　　與虞丞相劄子
某小官不敢輒踰分理亟請呼召仰䝉希世知遇有拳
拳欲報而不能自已者其可以遂無言乎茲者伏承丞
相以禮為國上公三加彌尊雖高祖患失鄼侯栁下惠
不以三公易其介未足多之天下實幸抑嘗聞之師曰
君土相火一心也元首股肱一體也中有毫釐之間非
心體之道也恭惟君相叶德寧有毫釐間於其中然而
歸柄辭權似亦不可常也今丞相已不得謝宜益尊所
聞行所知為人所不能為以鎮服天下鞏固基本格心
之道僕嘗陳其略矣若夫事與意違而功成未有端緒
請得而畢言之大抵喜欲速之功者昧於宏逺之規模
臨重事而輕為之鮮不中道而廢察於二者則天下無
不可為之事無不可成之功士君子存有為之心居可
為之地處當為之事動不先慮急於有成往往命出而
反汗政舉而事乖雖其胷次瞭然中亦未能無阻而欲
一人之信四國之順功業之有成就萬無是理是故規
模宏逺功之所以速成也不輕舉動事之所以必濟也
古人所行皆有節度幕府專治文書况於一日二日萬
幾而可以輕為之耶天下之事當與天下之士議之碌
碌鄙夫心存得失而以貪功喜事自獻其身者要何足
以知此丞相願繼自今務恢古人之度充體國之誠深
察蔽邪以謹姦慝博求俊乂以廣聪明寧受百罔而不
替好士之心勿以一眚而棄人才之用必得四友之佐
贊帷幄之議者臨事加之以懼好謀期於必成毎毎敬
之於先俾毋吝之於後將使人主見可成之效四方覩
難拔之基圖事嚮功安有潰於成者不然日又一日誰
適與謀作事付之渺茫近功希於幸㑹而有成效非所
聞也某思所以補報不知語之深切伏惟審聽而熟圖
不勝社稷斯人之幸
　　與王樞宻劄子
聖人天􁄜英特而鋭於求治羣下循習舊事而玩於安
常中外之情因茲未輯叢脞威罰為有由来然思衛文
之興必先善俗宣王之過為有遐心二者未諧此公卿
之責也前史丞相居可為之地而墮於空無之累張魏
公以將相之重而奪於喜功之心非徒事無所成害於
今日多矣管夷吾之請死子糾姚元崇之不就相位當
時要説其君不為不切而其晚節末路不無掩於九合
治平之功儒者喜言中庸大學未為過當然而陳言長
語誰不云然朝夕紛紜亦可厭也夫物不兩大心無兼
慮天地之道萬世不易之理也卜子以賢賢易色仇士
良不欲人主觀書與見儒生二事不同其機一也不正
於始後將遲之昧者不圖而奔波於軍旅甲兵之間期
㑹簿書之内此固政之紀綱國之大事語其先後非所
急也天下切務不過數節自非君臣同德將何由濟不
然雖光復中夏猶無益也謝安淝水之功論者意其僥
倖然而軍中以一處士不忍戕其所苦之帥内舉之際
疎逺如韓康伯舊怨如㕁詵皆已許其有成所以用之
非一日也惜其不能遂還中原尺地末節困於居東謝
公猶然則古人所務正君其説不可奪也㒒向在東鄂
嘗聞君子之餘議矣天下所以未治國勢所以未張振
而起之在規模固已先定誠非門生寡陋所得而窺者
然今上所眷倚負天下之責望者莫如樞相主書首薦
不先人而先僕思以補報故不敢自同於衆尋常稱頌
亦不敢一辭發也惟冀察於今之事勢度人主所能行
引之當道以成亹亹之業無求欲速之效蹈覆轍之舉
必不得已寧當以道為度故雖身任安危之事終不可
幸成之也門生之稱本當自通政府僕故吏也又何敢
廢望鈞慈洞察之爾
　　又與王樞宻劄子
初二日初九日兩被呼召侍坐函席誨以話言遂及邊
計憂衆之所不憂又將為人所不能為以為當及彼無
事時大為邊防事至圖之無及於事非以身任天下之
責者其誰知之豈特門生故吏忻幸之私實宗社蒼生
之望僕後生妄庸既被恩奬當時不避狂斐隨問輒對
言不盡意退而惘然今當逺去鈞屏思報萬一不知所
出願效一言敢疏管窺庶有山海涓塵之補伏惟鈞慈
采察而審圖之比年人情苟且類少深逺之謀衆人幸
於偷安狂㒺則希生事偷安固一切不問生事則
輕議伐人且不備不虞不可以師不知彼已而輕易用
兵者百戰百殆而已邊人之情傳聞常多失實其在兵
法用間號為尤難古人譬水之能載舟覆舟不輕信之
如此聖人内求諸已無取於物我自能而何敵之間焉
國家上當同君臣之心明忠邪之辨衆賢登進百度自
舉感神格天何求不獲區區汴梁夫何足道其次淮堧
之地當施羅落江流海道合置水軍昨聞山陽合肥之
謀規模既已畧盡江海之備則殊未聞其間間道所行
我之素不講者天長可以入維揚清流可以向六合肥
水可以下合肥北峽之隘廬陵江之徑與武昌之近新
息秭歸之比商於賈塹三關直趨荆鄂子午南達梁洋
洮岷東近威茂前人用兵所經斥候又當明逺忽而不
備則鄧艾江油之事不可便謂無之衝要雖有重兵之
屯堅城之守中無民力且乏糧械之資則亦未可謂之
萬全人情苟求不知為備之説欲為守禦固當力施行
之言議悠悠何益於事至如用兵一事起於喜事之臣
竊嘗論以孫子始計之書葢未知其可也方今人人異
意不可謂道灾變數起不可謂天以江左而争中原不
可謂地以貪戾而帥驕卒不可謂將將士不相安習不
可謂法於斯五者曽莫之計又不可謂知之也恭惟主
上天縱之聖則主孰有道在所不論至於將孰有
能天地孰得法令孰行兵衆孰强士卒孰練賞罰
孰明彼固不容盡知其在我者亦可以知之矣彼
能包蔵隠忍以成鳴鏑之事未可以無能視之捕
盜之軍歸卧之帥又安知非彼之謀前彼方昜主時我
以全師臨制其後尚無尺寸之效則今未易圖也我自
隆興乾道之後星文屢變水潦荐臻流離之民充滿道
路驕悍之卒氣凌州府或悖而辱長吏或起而為盜賊
皆有形驗安可謂加於彼且以區區江左經緯中夏以
一圖九古人固已寒心求之時賢恐不易辦雖以恩地
之重僕猶以為未可必也方今兵力既弱財力空匱所
恃以戰者不過三衙衙前之衆舊人既已垂盡江南白
丁未可望以持久所仰以濟者不過常平錢米應在虛
數州縣盡然問之甚多求實無有賑濟己自不給必將
上誤軍計以此用衆其能濟乎兵交於前人困於後安
知盧循之盜寄奴霸先之將不又起於蕭牆之内事至
而悔將何及哉昔宋文帝河南之謀其筭殆無遺䇿終
無成濟健馬飲江而治遂衰太祖皇帝謀取幽州趙普
以為必得問將誰守因不復言今之治功與一時之將
帥未能賢於元嘉之世其望太祖固已遼絶不監不法
將恐辱甚於飲江即幸勝之僕竊意其方勞廟筭也主
上用兵之意每形天語空言挑敵兵計固當然乎有謀
人之心而使敵人疑之殆矣樞宻忠誠體國願垂深念
致君堯舜望惟以仁義綱紀為本備邊之計幸勿為浮
議搖動至於用兵則請留待十年之後必以機㑹而舉
人才既富彝倫既叙乘彼間隙而動必將有頡利之功
矣且自古未有寄任不專孤立無助小人不去而能成
功立事者誠能和同君臣之際固善如曰事出九重制
不在己則當以義進退不可身坐廟堂而歎志之不伸
也僕受恩深厚不知言之妄發萬死未足以謝惟幸察
之
　　與四川宣撫王樞宻劄子
某聞之善治水者必滌其源善呼盧者必豐其本治水
而滌其源則下流無壅閼之患滔滔赴海安行而順導
之耳呼盧而豐其本則在我之氣勝而為之對者索十
盧隨擲遂可氣吞之矣皇上憤祖業之中落痛神州之
陸沈謂關中中夏之本源柄政之臣又本源之所賴以
疏滌者乃睠西顧輟大參出中樞寄以召伯之任所以
為滌源者端有本矣三川之氣待公而振關河之沴待
公而清譬諸呼盧之望贏非豐其本不可也僕故吏也
間嘗從事於蜀目覩生民之憔悴官於湖外又嘗得其
梗槩於道途究觀規模稽諸故實論以成敗之法可得
而言今公為萬里行僕方有弱小之累不能自贊請從
革輅之後塵伏念早䝉特達之知曽無倫匹於世德之
不報何以自寧夷門一言願鈞坐安受之而毋忽也梁
益之地久苦重征自承平時固然南渡之初一切取辦
關外之衆仰之而給總領既設益起上供郡縣苛刻征
之非復名數之舊民之困悴殆嗸嗸無告矣朝廷雖時
時捐減其數是皆虛無積累之名以為實惠及民但自
欺耳疲弊之極救之良難加無守令之賢則將何事不
有民困若此謂其本之豐可乎戍兵之衆舊蜀無之自
失關中退屯漢沔西極隴坂東接商顔南山之陽谷累
數十帶甲不逮十萬而敵不能窺者良以置帥之法兵
民兼涖無改陕西之舊大軍堡砦相為首尾守之得其
道爾近自將臣過計避岐雍而擊熈河頓兵旁角之地
不得展吾所長挫鋒於涇原棄師於德順多刺流散以
補亡師之缺怙權善地而要姑息於時因其死而削之
權數當然也然今藩臣不典兵馬則有警無以自救官
軍既難調發而人心亦復不同風塵之驚勢同呼吸必
待行府之令則蹈後時之悔矣兵非素練帥非舊職邊
民無所依怙則將折入於北軍政若此謂之豐本可乎
二者則然又有迫於此者岷宕之西威茂以北雜蕃之
境近接成都盜假之兵信宿可至均房南出夔直其衝
太祖之師嘗入此道言邊備者曽莫之虞變起腹心盍
先備豫豐本之計又當謀之為元戎憂僕竊以為此數
者尤所當先者也參相識造幾微雅意人物補苴罅漏
夫何足言中州削平當在茲舉千瘡百痏謂之何哉處
内䕶前寧得無慮必也為之有道使人不疑監往者壞
之之由思來者救之之計為此一著不容再錯譬之豐
本之博將安徃而不勝乎雖然起羸瘵者不可以力加
人大有為者不可見形於敵第豐吾本無為兵先機㑹
之來何容窮盡扼其吭領之地則形格而勢禁三秦平
定葢此術耳持此上報眀天子滌源之計顧不偉歟至
於姜維覆敗之道往固不可追於今尚多有之惟行府
終始念之也某私憂過計欲補千慮之一得不佞不敏
然之却之惟所命
　　奉使淮西與虞丞相書
某過䝉廟堂期遇俾將使指節中行邁忽忽遂失拜違
感戀依依言不能盡已而驅馳道路無縁奏記主書非
惟不敢亦不暇不知䝉下察否某區區行役昨縁水涸
膠舟遂自毗陵陸行以十二月三日度牛渚八日抵合
肥與帥漕謀行視圩岸并治申請行移文字十五日西
邁十九日次固始所見牛渚以北絶無流移之人聞合
肥頗有之趙帥先已安集西入六安霍丘之境稍依岡
壠去處往往有飢民寓居至平地則無之某問縣官縂
首皆言安豐之境主户常苦無客今嵗流移至者争欲
得之借貸種糧與夫室廬牛具之属其動費百千計例
不取息飢民未及播種樵蘇燒炭割漆采茶之利已皆
餬口自足若平地則無此以故山間猥集所至如歸主
户不欲以増客户聞官極難根刷所申之數由此不多
得之某詢之流民皆言淮南甚樂諭以官莊之説望然
莫之應安業已耳擾之徒費且在民猶在官也不足復
勤君相之念固始親見大與所聞不同某既䝉望以不
欺不敢不以實告某出都之後即聞夾淮争為招集之
傳至謂南北之民往來如織及抵固始始得其詳葢縁
北方郊祀赦文有向来被俘之人能自拔者放免五年
差税之説郡縣遣人持牓唱言境上實未聞有應之者
光州所申今年歸正北人在固始者百十二户其實本
無一家近守臣宋端友趨朝議將遷之内地漏言於外
人情大恐某循撫争持狀訴道周反復其辭稽諸閭伍
莫非隆興以前来者先九月間郡中遣吏下縣抄劄宻
令保正總首妄作今年供具不使知之及冬至前使人
分俵由子令至郡倉給粟在村落者去郡之逺例多愚
氓或雖受之皆未之請居坊郭者則辭由子不受亦能
詣某自明惟有衞世安等五家以十一月間過淮頗言
有販牛往幹事者泄於畿縣衞等皆其辭所連逮却不
在原申數中某不免為數日留與帥漕司所遣屬官髙
□張唐卿等不憚寒雪勞苦各馳數十百里親至村落
視之其歸正人則前所言是也江南流移之人初不及
浮光境郡縣所申之數有是有非頗有去冬今春轉移
之人其實渡江已久此其是者浮光比嵗不稔榖價高
過常年四倍葢光之市用錢舊以四百為貫米石一千
今為錢千六百矣主家雖有招客之意如不足何飢民
逐熟投主豈肯却之不稔之地即此其非自見不待縷
縷言之頗聞浮光亦有今年歸正之人不過續來所申
一二十輩容見端的具以實聞某平生不解謬言妄意
人情之不相逺誕謾不謂無有然亦誰敢施諸君父之
前及觀光州所為為之懊歎累日何意剖符之守有此
欺天之事聴言信行之悔聖人不吾欺矣邊吏如許懼
非保圉之道他有聞見雖大於此非使事本指者某不
敢輕僣陳述九重之内未易周知萬里之情聊舉一隅
可以槩見啓沃之際丐力陳之庸人動自多營敢為誑
妄每每如是某孤陋之迹百執都非舊知固知發人之
姦必履危地然而忠憤所激俯仰無媿上頼朝廷之知
必能察其所懷恃此以無恐爾廬州三十六圩非獨農
畝之利某與趙守等已委路鈐張青等起葢莊屋逐旋
招誘流移實之張青舊為張循王管莊熟於田里間事
嘗與高□獻議圩中占地甚廣然頗低下若因浚溝行
水就為千河水寨可為合肥重險竊嘗語以治田自可
為之以漸何承矩蓼花之㑹宜當按以為法由是未敢
列上其議以其愚見合肥城壁柵江横貫其中西南平
岡高瞰城内觀於魏世新城之築韋叡引肥之戰不得
不為過慮則今千河之浚因低据水為立斗門以司宣
節所以保固者一舉兼得亦保淮一助也更丐鈞察比
來敵人打圍稍稍近淮久未解嚴浮光人情甚恐又聞
㳂淮挑濠立鋪表裏上下相接每鋪十卒摽牌一人弓
矢九人齊人敲氷備患想亦不過如此威行沙漠於此
可見然使敵人無事見備固為古人長䇿有謀人之心
而使異邦疑之難以速得志矣願賜深念某此來淮甸
觀於山川險易事態物情始知天下之事皆難豫度造
化財成之意所以加於鄙陋者不淺誠深感戴未易言
之餘俟前途隨事申稟尚賖侍見敢乞上為宗社斯民
調燮和粹徯候公師之拜用副輿人之情
　　與虞丞相書二
十二月二十六日固始縣申拜稟目二十七日即行二
十八日次光州所見歸正流移人與固始正同其單名
續申姓名亦有非今年歸正者真今年者不過定城縣
九家固始縣七家被虜走回不過四家内定城一家固
始三家與霍丘縣二家皆不在原申之數某逐一喚上
喻以君相恩㫖視其人物類非甘田畝者内衛世安張
悛二名自言王展宣贊所用頭目李茂乃亳州司候人
吏餘皆二人之徒其非是者不過三五人耳人數既少
官莊不可復作始世安悛等皆縁輩類許宗道者持金
錢寳號為間事發避罪而來他日事寧尚欲有所報効
為國家計乃不在其必留某本合作舎處之又以浮光
被邊太近十目所視殆若表而出之他日隣境有辭非
所以全安之道徙之又非所樂誠與流移安集事異某
見與趙善俊别議區處夫以忠義逺來歸國撫之不可
不厚有如太過難為繼者適中斟酌費固不多某至淮
西饋遺皆無所受後以浮光當作恩意犒歸正人户不
免薄受兩司之禮勞世安悛錢各十貫酒二瓶李茂五
貫餘皆三貫酒一瓶此外賑贍安恤已具申狀不復縷
縷陳稟守臣宋端友所為妄誕不敢不以實聞端友本
以招納歸正為欺乃敢戕歸正之姓孟者略奪其馬投
尸井中是豈招納之道然今馬已牽入都或言名金稑
軸髙四尺三寸神鬃土黄色計非充貢則亦有所歸矣
頗聞端友所為葢不祇此非某職分所及而殺人掠馬
此特其可攷者三數月内又嘗再奪被虜并歸正人馬
事端未悉某不敢有言邊逺類無官司端友所為又皆
出於天理之外君相軫卹疆場無急於擇守撫摩若端
友之所為不可不重賜行遣小官僣越萬丐裁赦某浮
光無復事矣將命事無一就不免迤邐過舒蘄諸郡更
看江口有無流移有如各已安居亦不敢強有騷動不
免薄行賑濟敬致君上惻怛之愛而已願種田者尚當
臨事區處不然則與津發致之三十六圩曠瘝無所逃
罪亦惟大度察而哀之帥漕所遣攝事二幕高□張唐
卿者殆為淮西精選□之清忠質樸唐卿强直剛毅誠
齊蜀之良也與某同事備見心力聞皆嘗出門下名公許
可乃知不易得之兩司嘗同薦□誠非虛舉想在鑪錘
之内必素已有定處小官僣論人物惶懼之至誠出所
見亦不敢隠也更頼鈞察
　　與虞丞相書三
某浮光已復無事初七日遂行十三日抵齊安自入沙
窩以南始覩流移人户纍纍然未有歸著而守臣李續
確實可與辦事本州常平初無見在已為計置買牛頗
聞灊霍之南惟此尚有荒閒田地可以措置安集某不
免留料理之竊以沙窩白沙嶺路正直垂瓠武昌在淮
甸荆襄之間最為控要往年婁宿入冦步騎嘗出白沙
措置邊防常苦荒涼難於應接舊州鎮者古邾城也實
關此路衝要某見議招集置莊於其側近上下萬一有
所成立異時烟火相望或可少助邊防但某本無所能
田里間事尤非素習仰䝉委寄不敢不勉事之成否殆
未可知恐必無逃曠瘝上誤知人之鑒爾
　　與虞丞相書四
即日春序已闌和風叶律恭惟致君格天鎮撫方夏神
之聴之鈞候動止萬福某伏審眀敭大冊進位公台正
宰司之名還治古之道天人同慶知太平之有日宗社
實幸蒼生實幸某受知誠不世有宜不敢具文申賀自
同衆人抃蹈之私言不盡意某伏自浮光齊安嘗三奏
記并以循問所見累申廟堂方懼不稱之誅仰䝉朝廷
卑聽按治所列彼方進律留衞而終致之於理上論君
德齊成湯之不吝下視孝宣綜覈有所不行於偽増户
口之王成俾為堯舜格心之道偉矣某不敢自謂光華
之逺然而沈寃獲伸免於辱命之媿生成之賜未足云
也某冬春之交在並淮時竊覩流移畧已安定決計歸
矣正月間抵齊安乃知蘄黄之間尚有皇皇然未知所
適者既將使指不敢匿其所見因留逐急賑贍僅能置
立二十餘莊已具劄狀具申不復再三塵瀆仰䝉委寄
至重所及至微兼屬春深流移亦止已無復可為者急
欲申請還奏而有旨覈實墾田未到州郡不欲第取文
具須得親行度五月間未䝉渙汗當得謀上計爾是行
雖恨假節之晚不能推廣德意然而所費亦幸無幾飢
民頼以全濟而盜賊為少曠土得以少闢而墾田頗増
居人知包占之不得久荒即謀自耕其地漸以充實淮
甸在蘄黄之間所益不尠有以上知規模宏大誠非單
見謏聞所及黽勉從事然後知其利耳幸甚幸甚某循
行雖未及舒蘄二郡其初得之道路年亦荐飢其民未
免流移又苦和糴難辦方欲具稟求剸其數已聞有旨
罷糴仰見耳目之廣愛人之至祇服感歎不能已也某
區區之迹又湏一走淮上驅馳道路恐稟目之不能嗣
貢惟幸察之覲侍尚有兩月之賖敢乞粹飬天和俯遵
時令為斯民社稷珍重以迓上公之拜慰天下心
　　與虞丞相書五
即日夏氣將中薫風戒暑恭惟德叶神天道行蠻貊鈞
候動止萬福某昨在齊安伏聞顯冊元台正名宰府嘗
具稟目専人申賀必已關鈞聽矣某無似之迹仰賴鈞
芘久長官莊既已訖事流移暫次安帖以三月二十六
日發齊安取道蘄舒復自六安東入安豐遂抵濠梁四
月二十五日至合肥所覩淮甸人情極安有如罷和糴
於舒蘄免諸郡之上供若吏若民莫不鼓舞君相逺見
萬里之情知其疾苦懐寧廬江召之審察尤厭物議然
在龍舒鼔鑄之事許守韓令尚湏一人涖之浮光新守
之來聞以財賦為急此郡獨稍充足似不湏爾至於權
官支過僚寀請給例皆追而奪之雖今未聞他過要多
不近人情光民每望得一文吏病於無法久矣宋守仰
䝉朝廷究問竟以憂死何不自愛如此却可憐念其弟
端臣又䝉天獄窮治逺人聞之極感事明之後出三人
於井官司既為收塟歸正具知恩意醵為佛事薦之競
言來歸氣始得伸鼔躍於下某將命無狀於聞見不敢
壅閼不相知者或謂生事政煩丞相察之倉司之來公
移皆稱面奉聖㫖措置民兵收買戰馬且欲拘籍歸正
强壯歸正人誠可用存浮光者類多散處惟光山一縣
有數十户聚居在濠梁者近八百家分屯州之東西為
八縂首耕淮灣間以土人耿成統之衆極信服在安豐
者有數百人聚居花靨鎮側已總水寨人數居村落者
亦不減一二百家每苦土人包占荒田不容請佃昨有
一百二十二人陳狀理㑹而夀春知縣每患苦其難決
亦有劄子乞為措置某不避専輒之罪不復申請待報
與趙帥議已遣張唐卿往撥包占荒田給之某固無所
知竊謂籍之必駭使有常産是乃久安之䇿而濠梁團
結頗有法度無非强壯意者不若安之買馬之難濠梁
浮光已有前鑒近兩旬内聞下蔡有賣馬被誅及逃來
者又有過淮竊馬而傷人者敵將寄聲索馬幸獲而歸
之若此所為前此不一繼今恐盜馬者益無顧憚國家
寧乏此者異時生釁或不可知民兵固有可為昨詢水
砦添招人數尚皆散處村疃緩急卒難収合民有丁壯
類皆竄名避役而總首所統益削夀春差役已及二丁
之户年嵗之後且至單丁既非教閱之兵初與田夫不
異未知今來經畫何似不敢億度然聞前此治郡人實
安之水寨舊頗縱横近稍知畏郡界盜賊希少賞之固
宜代以高□必能安輯其下薄聞財計舊賴斡旋以濟
茲亦未易為也傳云金大起夫導盧溝河鑿山踰三十
里南達御河㑹河入泗上接燕京意不可量民不勝擾
安知天意不以開聖人耶政湏有以應天然後功可為
也人事未修而彼河道通利亦不可不豫防之某小官
疎逺不當瑣屑塵溷既䝉恩遇假節不敢不罄所見稟
聞廬州三十六圩趙帥經理備至流移皆受實惠顧以
小小帳狀未集未敢告畢以治圖册或擕以歸某本擬
事訖便還以十四日抵安豐接漕司關牒聞有覈實麥
田之命因留取㑹今過旬矣雖未被受省劄然不敢緩
敬已備坐行下不敢輒歸大抵淮南之田請一而包百
耕十而言一覈之則不可勝覈况復大摇人心某既䝉
使令不敢只取文具必取自通正數以復於上然亦未
可便謂能盡其實伏乞鈞照尚賖侍見敢乞為道為時
為蒼生珍保沖粹亟正公師之位
　　與虞丞相書六
炎夏方中南風阜物恭惟燮化格天盛德神予鈞候動
止萬福某前月二十九日嘗具稟目附遞申覆度無浮
湛三十六圩并黄州官莊仰䝉廟堂假借資帥漕之叶
力幸已成集流移亦止奏計圖冊本欲持歸面納與趙
帥議意君相惠念流移之切不容淹緩某以有覈實麥
禾之命尚須一兩月留不免先遣職級覆押并取流移
人數置册持上流移數不止此上户往往不欲以己招
客聞於有司兼復舒蘄之間往來不定以故村保所供
止此爾某將命亾狀不能推廣上恩所及之微言之有
靦曠敗之責所不敢逃尚賴鈞慈鑒其奔走微勞力賜
保庇脱於罪戾則終始包容之惠如天之覆矣二處置
莊幹置差官非祇六員擇其宣力勤勞甚者保明有如
張唐卿西蜀之良髙□秋浦之望齊安官莊全藉唐卿
以辦□之才用未可以書生易之仰惟當宁急於人才
所知誠不敢掩敢望洪鈞橐籥不使遐遺言不以人而
廢亦萬化中一助也淮甸官吏視他道加骩骳而縣邑
為尤甚某半年所歴求一稍稍可與言者已不易遇有
蘄水知縣王虎臣者質直能任事吏畏而民懐之前宰
光州之定城頗有去思之愛其委以齊安牛具辦於旬
中而民不擾又皆便於農家之用津船雨笠亦自有法
某方欲以有政告而王以强項取怒州府既縁公事罷
斥因不敢言濠之定逺縣令于倣疏通而强敏先已䝉
恩再任行五考矣愛民律吏治如一日淮甸胥輩例有
不肅倣之紀綱號令獨明勸課之方尤有條理非某賑
贍置莊所及兼且成資磨勘不復上其治狀是皆素不
識面願備藥籠中物顧雖狂易僣越不敢一毫私也趙
帥守藩適當旱饑之後無法之久臨民撫軍威德兼用
興除利害皆有實迹故雖甚逺支郡人情莫不向之賑
接流移自飲食醫藥以至薪䕠之類㒺不周悉賴以全
活衆矣可為朝廷審於擇帥之賀趙以親老不安邊塞
殊不便於侍奉深欲求去尚賴廟堂念之某仰䝉希世
特達之知無以論報儻有聞見便欲以補四目之明不
顧己之寒微惟鈞慈情恕之耳某驅馳之久不敢告勞
而寒暑再罹罷頓極矣實無所補仰報知遇之隆加念
賤室宿病未瘳小兒亦以疾告向来不敢輒顧私計惟
今或可請爾敢望曲加矜念俾某早成歸節雖有茲願
然亦未敢望也干冒戰灼萬丐憐之
　
　
　浪語集巻十七
欽定四庫全書
　浪語集巻十八
　　　　　　　　　　　　宋　薛季宣　撰
　劄子
　　淮西與王樞使公明書
即日春序向闌和風叶律恭惟衮繡徂齊棠隂蔽芾神
明贊相鈞候動止萬福某去嵗在都伏覩樞極之拜竊
與斯民同慶加以久失奏記且欲候問興居叨冒京職
之除亦當陳謝恩紀家貧不能遣力輒於置中冒貢函
牋方以浮沈為念伏䝉鈞翰寵荅非惟慰藉甚厚親札
盈紙謙抑過宜非所得當感荷之劇以為王公顧遇末
列古則有之世道澆訛此風之不作也久矣一聞正始
心目為之開明乃知宏之在人甚幸甚幸前聞鈞履㣲
失調衛每恨不得日親醫餌竊知喜遂勿藥固宜天之
賚予善人翹望懸懸慰懌大矣某區區之迹自去秋中
却職都下一謝宰輔不敢復再見之十一月初上以江
湖飢民流移淮甸而光州告多有北人歸正來者忽俾
賑贍安集不敢辭難嵗除方抵浮光問歸正則無有但
縁中間遣許安道者持金錢寳號入北事泄於咸平獄
辭所連凡十七郡有十數家避禍將家渡淮而來郡中
遂括舊歸正人二百餘家以方至告又其守將宋端友
者被命買馬殺人而奪之者三不免具以實聞頗聞有
力强甚不敢自為身謀天子英明已下之廷尉矣某元
宵至齊安郡問流移則已挽轉而之四方者不可勝計
某皆不及見獨收無所歸者僅四百户以舊州之東北
權置官莊二十餘處居之春事已深流者漸已安定先
於合肥興修三十六圩之利西來付之趙帥得報亦稍
就緒但縁兼覈墾田未徧又須一至㳂淮祗旬日間當
東計還奏之期必夏中也湖外饑歉伏蒙移粟賑糶兹
三代事也大臣以天下為度於今方一見之故吏門生
有光榮矣夏口賑民雖甚無法然而米價賴之而平活
此一方為徳甚厚春雨時降自此當少蘓也某至淮上
流聞北方困於蒙古塔坦凡女直之守州郡者皆充將
帥之任率以同知涖事而㳂淮被邊去冬頗有逰騎出
没又於上下表裏置舖相接每舖十人九槍一牌若以
我為虞者其被禍來者具言河決垣縣東貫濟宋之間
合清泗於彭城流分九道巻埽千里騷動紛然某謂通
泗瀆鑿吕梁開石門皆古用兵中原盡力而為之者天
道如此非無機㑹然察淮堧虛弱之甚邊臣陸陸無可
望以功名者河流南北通共惟今未必有加於彼兹在
可慮觀其置舖之役乃若齊之敲冰備周嘗告廟堂謂
有謀人之心而使敵人疑之難以速得志矣不知關陜
之地事勢何若仰惟規模先定必有不可易者不敢豫
度敢祝敬之而已某所見如此不敢不具言之僭越輕
狂必蒙恕察
　　淮西與梁右相書一
間者獲侍閒燕嘗進瞽説伏蒙鈞聼不以為非將命去
之未畢前議兹承爰立之拜乃不克面布悃愊欲報之
徳不能自已願竟其説庻有補於萬分丞相今已正位
三槐雖解事之名不容多取至於進退人物自當有以
聳服天下人才盖有定論惟無責備乃可人非大聖誰
能無入而不自得惟在處之各得其當一世之士信足
了一世用有如長短易置小大倒施無適而宜夫何才
術之見若用人者皆如韓滉之於故人之子劉晏以處
請求之士豈惟人人自盡故雖牛溲馬勃皆入醫師之
劑矣若夫舉直錯枉自有所謂易簡之道㧞茅以彚惟
在乎廟堂之上斷而行之爾此事要非章牘可道某遽
言之者以為相府急務願先百事而為之非蒙睠顧之
隆不敢狂僭如此政須鈞照
　　湖州與宰執書
已具劄狀禀本州添差武臣路鈐以下至進勇効士一
百七十一員軍員五百三十一人錢糧衣賜總計一嵗
共支錢十九萬八千七百四十餘貫嵗前又添發下軍
員八十三人増多二萬四百八貫有竒乞將前件軍員
分下財用寛裕州軍養老或量撥錢糧物帛貼助本州
支給仍乞豫戒諸軍今後免將揀汰軍員使臣發下本
州收管亦乞照應免有添差某不敢縷縷瀆尊只以添
差總管路鈐路分并將副計之雖員數不至甚多為費
已大本州先管將副州鈐轄路分都監添差八員請受
之數不等每月各不下七八十貫供給皆八十貫數月
以來添差益衆如總管宣贊舍人劉炎路鈐轄武經郎
黄彦節供給錢皆一百五十貫州鈐轄武顯大夫江昌
朝等淮備將武節大夫馬全等皆八十貫而請受不在
兹數大者略計月俸供給月節饋遺之類每月不下三
百貫文小者一百七八十貫文一嵗計之總管路鈐一
員至三四千緡本州用度不充朝廷素所知也如劉炎
黄彦節等久居本州皆有田宅如此過分陳乞除授廟
堂無自而察切恐本州去都密邇寄居極多人人效尤
州郡益困某不敢便有申請欲望鈞慈矜念小州將此
等官别賜區處以寛郡之急迫如日後更有添差免於
本州駐劄所有續到軍員八十三人併乞特與改撥他
郡或量賜支撥應付施行干冒鈞嚴下情無任皇懼之
至
　　與宰執書二
試郡百忙不敢無因奏記惟是斗山之仰與日俱積樂
與州人涵泳聖時之澤而已某不避僭越輒有迫切之
懇本州軍糧並無苗米可辦以此嵗計極窘糴米七萬
一千五百餘石約用錢二十一萬四千餘貫前例係將
烏程歸安兩縣折丁錢十三萬貫收樁貼助糴買每丁
舊催納錢一貫二百五十文省去嵗均減每丁納錢五
百文足嵗計減落五萬八千餘貫今嵗當催七萬一千
九百餘貫已是大段欠闕近方催理却據逐縣繳到去
年户部減放印榜許將去年折丁未放以前人户先已
全納之數並於今年錢内折除㑹計今年管催折丁錢
止有二萬三千餘貫委是月糧支遣全然無以收糴某
不敢過有陳請已具狀申朝廷乞於上供折帛細綿錢
内取撥四萬八千貫文充理豁乾道八年折丁錢補填
九年少闕之數貼助本州糴米應付月糧又某昨以鎮
江軍中㨂下軍員八十三人日近添差總管路鈐將副
等員嵗計支錢三萬餘貫申乞均撥上項官軍俾財計
寛裕州軍屯泊未蒙行下適者又准朝省發下乞就本
州養老三輩略計本州嵗失二項丁錢十一萬貫却有
増起合支三萬并大祀賚錢二萬餘貫通計闕錢十六
萬貫委是不容措置無以枝梧伏乞鈞慈俯從申請少
寛一郡目下之急不勝大幸某復有悃愊干冒本州財
計略可見矣誠得明健長吏未易料理如某才力素薄
前此未識理財自被誤恩不敢不力每事撙節補苴罅
漏其奈取諸民者已無一孔遺利不可措手略無見效
五技已窮形瘁力殫下血不已雖勉强應接然實憊甚
得蒙鈞慈矜念特賜陶鑄祠禄選擇有心力官救此一
州急闕嵬瑣之跡得少遂所安儻脱罪誅免令委頓終
始大惠何有窮極不然日又一日他時手足盡露雖欲
帡幪寛貸嗟何及矣某素非避事辭難者自以力之不
足知難而求退耳實非敢有他望正賴哀矜及此某不
任巻巻懇禱之私
　　湖州與宰執書
某蒙恩賜郡罷於百役雖時時以職事申懇而禀目之
貢寖以闕然節彼巖瞻未嘗一日不在黄扉之下荷睠
知之有素必不以踈慢責也某節前疊以祠禄并經總
制錢分𨽻溷瀆鈞聼二事皆非某敢為私請貳車於某
初無一言之忤其人才力亦髙但縁以趣辦為能不暇
存厚下之説場務敗闕料理稍成端緒輒為掣肘傷事
其他可容也至於庭叱官吏專閣請給追須紛㳫鞭扑
囂然在長吏不能無慙當避之爾分𨽻之事禀劄固詳
言之利害不秖一州所係實重想初言之甚易故未察
而從之廟堂已知其詳不難改也比得吳郡丘崈劄子
亦謂焚林之田夫豈不知特冒行之不顧爾丘不欲為
事首必須亦請于朝丞相身佩安危幾㣲不可忽也某
苟詭從之而不辨必斥不從劾中以他事亦斥等斥爾
孰若一為丞相辨白雅蒙許之誠實或幸俯而聽之某
荷知素深吳興幸未闕事比者和糴六萬貼錢已萬六
千緡四萬續料尚未糴也近户部於民間所自糴米亦
令本州發綱賠費亦數千緡未知繼此云何惴惴然爾
郡計素乏冬來場務皆索本柄春衣二萬軍糧酒秫數
皆六萬常年皆自夏中積聚政承闕乏之後凡百用度
盡解目前之急坐是失於樁辦大懼入春之後手足將
俱露矣今不得請且累知人之明萬丐矜憐毋强之以
所不能也
　　湖州與梁右相書
被遇特達希世之知超躐之用龎恩次骨不復多謝惟
是霅川號為佳郡且有浙西道院之名南渡已來官守
數易紀綱法度蕩然無統兼復衣冠叢萃應接不暇近
年之在政者持書生之論末理財之説士夫奉稍拖積
數月省府上供虧數十萬賴單守繼其後厲威嚴振條
目雖能解目下之急然實未有贏餘其行有積錢數萬
緡皆今費耳迎送支衣之後已復枵然某到官之初滯
事山積戴星出入食息不暇押到詞訴不復循間日之
制簡稽决事朝暮不息閲月後覺漸就繩墨但無如財
計何所賴燮理天和嵗事尚或可望然必無逃曠敗不
無望於覆幬之兼容也始以啟狀常禮冒瀆聽聰繼蒙
尊光寵答感荷之至念欲自具禀目少布胸臆顧左相
未克通記嫌於彼此之分不惟不敢亦不暇雅辱眷知
之素必蒙俯察之而不罪也某屬者累具劄狀有請廟
堂如倚閣之住催積逋之分限丁絹之折錢於計司略
無利害在民間郡縣得免倒垂之急受賜實多一皆未
蒙周旋自此不免嗣有陳乞萬丐鈞念有如郡中可以
黽勉就事亦何敢於干政府也只如和糴一事本州苗
米止五萬斛常州三十四萬今嵗抛降皆六萬石既不
均當復欲以三千省銀㑹髙估糴取足斗一石銀作三貫
五百五十㑹子七百七十科折虧折之數不待辨而後
知即令盡支實錢二千足糴一省石猶恐未當本價况
如此耶去嵗和糴殃民中外紛紛如此不可不計誠使
朝廷無惜小費使當官者皆得展盡以供公上之求何
事不可為况損益能幾何須使下人愁嘆往往事又不
集卒取君上之訝亦何為也惟丞相念之左相出帥西
方諸侯丞相獨秉鈞軸中外責望非向時比矣某外官
人㣲不當有所陳述顧蒙知愛甚寵懷不自已竊謂某
去年審察所上公仲連相趙烈侯事誠致君之要術事
無大於是者惟詳復而采之僭越妄言徒為媿畏
　　湖州與樞使王觀文公明書
即日初春薄寒伏惟浩養琳宫神天是予鈞候動止萬
福某伏審抗章逺引帝鑒其誠均逸祠官寵班書殿伏
惟歡慶竊以國朝西府之任自非元老不居人臣之榮
無加是者前輩處此能全歸潔之義未可以一二舉自
匪浮雲富貴以道義為重輕主眷方隆何有脱屣之事
亷頑立懦未足言也時事方日新甚有懷杞人之憂者
晉公去矣其將如蒼生何某中冬喜聞元戎之還嘗遣
急足馳詣荆鄂奏記尚未歸報不知已嘗徹鈞聼否日
俟衮衣歸國與社稷蒼生共依洪庇旌車柅於中道可
勝悵惘之誠伏覩丐去之章不審鈞體邇來果何所似
天之輔徳自應勿藥有喜少少末疾想今遂脱然也惟
是不得親候興寢怏然於懷某兹繇啄菢之恩承乏輔
郡踈拙不詳賦政大為催科困苦雖戴星出入曽無毫
髪之效黽勉就事不敢告勞但縁去嵗朝廷均減丁錢
嵗失常賦七萬今嵗折除已納之數又四萬緡而養老
添差奉糧嵗増亦三萬貫如以郊賚二萬通闕錢十四
萬緡雖使劉晏居之未易料理綿薄處此自應曠敗見
于廟堂丐去未便得請朝夕惴惴以待罪斥而已此外
無足上煩鈞念者以久不聞啟處撥忙特此啓聞
　　湖州與四川宣撫虞少保書
即日秋髙氣清伏惟戎輅啟途百神翊衛鈞候動止萬
福某恭審明敭大冊比秩三事盡䕶諸將分正西郊仰
惟慶慰某嘗患數十年來亷恥道喪士夫怵於禄利汨
於寵榮出處可觀進退以義者寥寥乎其有年矣往往
蹈故襲常恬不知怪雖有超詣之士未必不無自見奪
於楚咻之衆猶或不能自解矧以公輔之重萬鍾之禄
君臣契合間無纎介顧遇方盛褰裳去之古聞其人保
相既身之矣亷頑立懦尚何待乎百世之下也某自去
秋誤被收召侍坐函席便聞誨教及此迄踐斯言不易
介於三公乃今親見之矣皇上親寵逾渥三加彌尊位
之師保遂分闗陜用寛西顧誠曰曠世之盛希闊之典
也豈徒梁益之幸太平之業在此行矣如蒼生何能無
下士之見徐方平定衮繡之歸如周公之任定非晚耳
天下實望某在門下東西南北之人爾未嘗有一日之
雅自蒙傾盖之遇取之眉睫之間未嘗干簉門牆遽蒙
拂拭之用自到都下誼當自斂既閲時不敢見在常人
之情必將怒而絶之勞來擇人卒蒙假節亡補毫髪亟
被超躐之除歸節旬中便剖符此來恩造如此倫輩靡
儔雖保相為官無私某何以取此未知所以報塞徒懐愧
畏到郡多事第嘗啟謝萬一又廑謙尊寵答豈所宜蒙
郡中積弊如山逋負非一且欲事定自為禀目以求一
説少布巻巻感刻尚未遑暇白麻宣告遽起萬里之行
不得旅進拜辭恨無羽翼幾百已具雙牘不敢再四瀆
尊以某之無庸獨行踽踽洞無城府屢憎於人未嘗與
物泛交惟保相之知已朝路識面盖寡冒居劇郡才不
副意已為不可如何鈞斾適西自此動須掣肘自知無
逃曠敗將為門下累矣依仰牆仞不勝戀慕之誠東南
有可使令無大小願備驅䇿
　　湖州與曽參政書
即日嵗晏凝寒伏惟鎮撫戎華神明協贊鈞候動止萬
福某昨者不避僭越輒以二軍害政申禀丐祠禄以避
之曲荷睠私為之易地旋拜真翰之賜誨教諄諄自省
何人何以得此於廟堂之上顧惟虛辱慙恧無地若齊
倅亦健吏但難為下敵已而下或不能堪之耳頗聞甘
泉中多賢之者既嘗推轂無怪其為之助自非鈞慈悉
力保庇某反為擠陷必矣雖感激之心銘切肺腑事闗
公道亦不敢多謝也經總制錢之議未審已蒙力行之
否凡曽歴州縣者皆知如此分𨽻可求増羨然而前此
版曹諸公無或然者知其不可為耳此事大參居地官
日豈不明知如此分𨽻可求贏羨顧念郡邑窮匱生民
休戚上闗國家大計故不為耳非不能也設有可行之
道又何待乎今日而後行也某既縁齊倅不無所忤又
先諸郡有此申明户部見差獄子來追郡胥且以條法
為問前此郡縣不盡分𨽻固為非法然而上供支遣無
非取於額外是豈盡如條制然而上下恬安之者顧不
得已耳其可復於非法之外又為非法之取求應經總
制錢分𨽻之法其為廢法不已甚乎萬丐鈞慈熟復蚤
賜收還實宗社蒼生之幸本州郡計素窘和糴本錢未
蒙盡數支降既多那移之數又將無以接續累求貼降
丐賜奏陳若令用度稍可支撐何敢縷縷與朝廷較近
鎮江澄汰老弱本州得軍員八十餘人又不知使臣幾
何計當亦不減此嵗用仰給驟増數萬未知所以處此
不免又須申乞應付不任一事每每僭於廟堂譴斥之
誅俯而俟之耳某復有僭踰之懇本州窮乏異甚嵗糴
軍糧本柄糯米皆六萬斛軍衣亦數萬襲前此丁錢尚
多可以䟎那糴買况又糴買之直例於春夏收樁前政
當闕乏時不免隨手支用某又當其後解倒垂之不給
丁錢已從減免却有貼陪買發之數入春諸事交切手
足遂當盡露已忤貴要知不得免矧冒昧試郡一切付
之平心干請類不能從寧能無惡於物所望宫祠逺郡
之請速賜俯從免累知人之明實成終之惠也無厭干
瀆徒深戰汗伏聞輔相之道感悟日新事有至難回天
如響非以精誠之積何以格於上帝社稷寰㝢蒙休至
矣然某竊有愚見敢冒陳之周官太宰職在正君故其
所統之屬五官之外無非在王所者此事寂寥已久不
可以力勝丞相致君有道已有成績盍乗明良之㑹漸
㧞茅茹以其彚征消長之於㝠㝠之間兹萬世之澤也
若有司存五官正則莫不正矣更乞鈞念某蒙恩異甚
故敢言之
　　湖州答王樞密書
比者伏蒙鈞翰之賜仰荷謙睠之隆嚴諭劉倅積俸本
州屬縁窮乏限員以次給俸未嘗輒踰如劉未免破戒
給之數多不容盡如其請已為支行一年衣賜料錢三
月自後按月皆帶支矣尠少多媿伏幸鈞察某比縁同
官强横僭以宫祠逺郡為請仰蒙矜憐俯為去之自顧
何人何以取此於廟堂之上感荷之至銘在心腑某近
復以經總制錢分𨽻申請必已仰蒙鈞念此事不秖一
州利害實係國命民財版曹主之既堅以某獨先諸郡
有請見遣獄級追逮都吏見問以法前此郡縣分𨽻固
不如法然皆取以租額之外民無所措手足必使盡如
經總制司分𨽻一法其為廢天下法不已甚乎方樞相
之秉鈞不可不賜深念早收前㫖以幸社稷蒼生本州
窘匱異常今嵗和糴本錢未蒙盡數貼降允那錢已萬
計糴猶未足州之軍食場務本柄嵗糴皆六萬斛衣數
萬端舊於春夏積錢前政頗失樁備某雖粗了目下來
春每事交急手足殆將盡露將無所逃曠責此來忤物
多矣其何以善後儻蒙矜念終始成其去計感戴恩予
其有窮乎僭瀆四三戰兢惴惴某不敢自取踈外至敬
無文輒以尺紙通誠伏乞鈞照
　　湖州與鎮江守黄侍郎書
自拜道中所賜教戴星少暇念欲親具尺紙之記未遑
也節中短啟修慶殊媿蕪累筆端無口言不盡意洊蒙
寵報函翰仰認尊光誠至文雄伏讀感嘆乾復之戒敬
佩徳音顧某何人懼弗克荷然有愚見竊敢復之元規
之塵事常然爾形諸竿牘不已傷危孤臣之心更丐裁
擇版曹征利深急若牙税之補發經總制之抄撩蛆食
浸淫漁取竭澤不知使府何以處此某性樂林野黽勉
應酬不知世患為然已決歸計見入文字争議分𨽻牙
税則未暇及罪去決矣差可以謝朋友不然戀禄低頭
為民貽患所得有幾其忍黙黙為小人之歸哉不知同
舟遇風已嘗入深慮否借重九鼎為蒼生陳之言信易
從過於小人之譊譊萬矣侍郎忠誠體國以民存心當
思其説若行州縣不可復理又須强倍征歛民無所措
手足深可為天下憂者宜蒙慨然建白以幸社稷蒼生
丹徒百度若何吳興不可料理近火先燋之諺非身逢
不信也不能一朝處此為之奈何規模有可遵承願蒙
强此庸懦辱知狂僭惟門下亮之
　　又書
伏蒙手筆之教下諭措置官之無益非荷眷愛之厚何
以有此甚幸甚感單虞卿之在郡也四處設措置官其
二郡中自撲坊場當仍其故其二長興新市某已盡欲
去之矣長興之設誠曰無謂若夫新市虞卿之置誠有
不得已者郡有烏墩新市雖曰鎮務然其井邑之盛賦
人之多縣道所不及也胡監不職久矣日醉兀兀凡百
憒憒郡中傳以為笑其人可想知也虞卿設是措置唯
以課利不登故爾某在事之始聞其鎮益不治専欄放
縱而無憚諸司訟牒之日聞到任月餘月解官錢略無
來者不免追請入郡遣官代之須鎮務之有經徐為之
計責以虧欠吏事故應爾耳初某與僚寀約各當盡心
職事毋循故態臨以達官之尊按舉一視職業何如他
無謂也方一舉手而胡遽以告不知痾痒甚矣顧雖賢
如門下未免為有挾也借使某即以重言亟從其便小
郡政不可復立斯人放肆益甚亦非所以厚胡監也仰
蒙期予之過必將為某惜之諄諄敢不在念萬賴臺察
他有可以鞭其後者願不屑教誨之毋以一不受令而
遂棄絶焉不勝惓惓至望
　
　
　
　浪語集巻十八
欽定四庫全書
　浪語集巻十九
　　　　　　　　　　　　宋　薛季宣　撰
　劄子
　　上宣諭論淮西事宜十
　　　一
某昨日嘗具箚目伏計已陳齊几遞中再蒙寵賜臺翰
運榖一事亦得觸免孤賤下吏輒敢喋喋冒觸霜威方
懼得狂率之罪於門下乃蒙一一記録導達於郡守皆
遂所請退而循省雖自不足以得此而仰見體國憂民
之意驚喜之劇但不知洪恩厚徳將何圖報淮上事宜
伏蒙下問某愚不更事何足禆聞見之末今日本縣探
報人返盖旬日事體與節次申禀略同其詳容備録續
次申聞華侯十七日已到黄陂戚侯未聞來耗金人十
六日過淮餘衆猶在桑林逰騎時至沙窩然黄州探報
云初十日去蔣與此少異但兵謀多詐或去或來皆未
可信若戒諭諸將常切持重聞其見散掠村疃若乗其
隙出兵牽制其正軍抄前擊後靡不捷矣仍聞黄州北
有三路麻城居東雙城居中趙家山居西若華侯止扼
麻城則雙城彼舊行路尤為坦夷及西路皆不可不備
已令其地里繪一圖來日附遞以獻庻見其詳耳
　　　二
某輒有管見不審成帥取何道進兵蔡州古懸瓠城居
中原諸道之衝法當先取今蔣州之寇乃蔡州之軍蔡
帥設去蔣州其勢恐留新息如自信陽徑進𢷬其空虚
蔡州已平蔣當自潰蔡平則敵失要鎮大功易立不知
可以密諭成帥否愚者之慮更望裁處
　　　三
置中聞蔡州之㨗軍勢大振廬淝之役足以為報古云
皇天助順於斯見之誠社稷生靈之大慶首斷國論有
以見麾下豐大之業晉公之事不足方矣某輒有愚見
獻野人之芹然與不然惟所裁擇某伏見趙張二將已
入懸瓠成侯方且赴援淮西申蔣㳂淮遂無軍馬且今
敵之有蔡猶我之有合淝合淝退軍我已㑹兵雲合敵
之爭蔡勢亦當然如無繼援之兵蔡州恐成孤立萬一
支梧不暇或致大憂竊論諸將之救淮西不當與窮寇
角蔡東即夀北直潁昌陳汝二郡近連臂指今成侯遂
據而有直取東都廬夀之兵可使不戰而屈不然分兵
襲夀敵必不能安處合淝我軍四面臨之蔑不濟矣况
今兩淮諸帥士馬不為不多清野以困賊軍自可曠日
持久益以成帥勢不加强曷若乗破蔡之威自此而進
非惟却敵遂可廓清中原較之力戰却之為不侔矣某
小生晚進無樽俎之逺謀區區之誠不敢不盡
　　　四
某昨聞蔡州克㨗成侯乃東赴援無復後繼江沔遂虚
具劄子論之未知計將安出今合淝兵號四十萬實恐
張大其軍聲我師據險拒之自可持久以待其弊然自
古諸軍㑹戰進退勢多不一堂堂之陣未易擊之决䇿
攻心勢可必解况今蔡帥雖走必且出没近郊蔡逼于
二都密邇潁昌鄧夀我軍雖鋭以數大都脅之後無大
軍恐不能固蔡危而淮沔無備江湖震矣且夫守國之
備不必専在一方江入荆揚可渡盖非一處㑹軍采石
盡弃上流脱有一騎奔衝勢不可遏是可憂之大者不
可不深計之聞成戚二帥皆已東恐使司未易追止抗
論斧扆不能無望於行臺
　　　五
某一介晚生曩縁進謁行臺嘗獲一盼之榮輒自忘其
踈賤累布喋喋於下執既不以狂率為非而教翰之賜
至於再三其謙光蒙被於不肖之軀者至恩至厚也如
治糧運穀關甲之事仍一一委曲矜從顧某初無蟠木
先容之助又無牖間半面之舊特達之遇一至於此心
非木石豈不知戴朝夕思所以圗報之計而未知其所
偶因愚慮之及得時事之一二輒欲以浼聞聼雖管窺
蠡測不足以禆幕府婉畫之末但感激之情不能自已
耳謹條陳于後乞賜裁察
一自金使之來出語狂悖雖行道之人亦皆知有敗盟
之意而朝廷命令之下尚不欲明言再遣使華庻幾復
申前好因此諸将亦無慨然立功之志故王權首為申
請乞不許江北泊舟而云無致落彼姦便此何等語而
出於大將之口淮上諸郡官物或起為上供或寄徙江
南是朝廷之議將帥之謀先自為退縮之計則合淝之
役未嘗交鋒而王權囘屯於柘臯李顯忠渡江而歸宜
乎其然也如曰以此為誘敵之計則非某所及
一兵法將能而君不御者勝故古之命將築壇推轂而
必付之以閫外之寄今諸道將帥已有制置招討之除
而進取之計尚每聼中㫖金字牌旁午於郵傳而一進
一退殆莫知適從矣如成帥之録用過界剽刼之徒使
之結連北地今蔡州之㨗少見其效矣若使之且當此
一面破蔡之後必有可觀又乃轉徙於淮西成帥亦廹
於君命不暇後顧捨蔡而援淮是棄投機之㑹而為連
雞之棲也成帥方自襄漢而往戚侯復自淮西以歸雖
未知廟算所處然如此而望恢復之功不亦難乎
一頃拜詔㫖大駕有勞軍之行迨今日久尚未聞臨幸
之所夫今日之勢疑不可緩兵力脆弱不能堪暴露之
勞財用匱乏難以支饋餉之費正當法真廟澶淵之舉
效世宗髙平之戰翠華親臨斬一二敗將以張天聲以
鼓士氣庶幾恢復之功日月可冀也不然姑聼諸將相
持於淮上日復一日似非我國家之利也
一合淝之役實係大事若我師尅捷則為幸耳萬一厮
輿之卒或有不備則淮上諸郡必非我有今乃㑹諸將
之兵付之一决甚非良䇿古之名將所以為救援之計
正不若是前日本邑探報人回聞陳蔡一帶皆無重兵
夫敵失蔡而不爭無謀甚矣蔡之趨汴止四百里若回
成帥之軍直𢷬其空虚此唐滅梁之䇿也合淝之急何
足深慮
一曩者用兵之際州縣財賦尚餘昇平之舊而三軍之
士類皆有復私讎返故鄉之念較今之國勢幾數倍矣
而轉戰十年不能成功者無它以朝廷御將之術未盡
其道耳方諸將略有折馘之勲則驕悍之氣已傲視其
上以邀莫大之賞而朝廷唯恐不滿其意也至於敗軍
失守則置而不問有罪則闊略行賞則從重故張韓之
輩卒不能復中原尺寸之士而遂享三公之封獨一岳
飛頗有志於功名然進退之機或戻中㫖卒罹其禍今
之諸將見張韓之貴雖輕致敗衂而益無所憚懲岳飛
之禍若事當機㑹亦不敢専此當今之大患也
一歴陽之役安危繫焉自非諸將和同未易克㨗然而
歴古㑹戰皆以輿尸致衂雖以郭汾陽裴晉公之略不
免一時狼狽近時以杜充守建業王燮𨽻焉劉光世守
九江韓世忠守京口如諸將果能并力則江未易絶杜
充之軍不敗鑾輿母后不復分狩江浙良以進退不一
不相為援獨當一面則孤軍難立或致敗衂則它軍先
遁連雞之喻不可不深慮而熟圖之
一合淝之役李顯忠不為無過且以孫安豐之衆不已
弱於顯忠猶能鏖戰安豐六安之間絶彼糧道焚彼淮
梁顯忠乃望塵引歸敵遂深入顯忠宿將而走人心何
從而安稽今之宜不可不問
一鄉之强敵下甲維揚而東渡江寧耀兵九江而師濟
武昌今日之謀㡬復出此東侵泗上而淮淝受敵西擊
襄陽而申蔣被兵我軍不為先人制人之謀而犇命於
其後王朴所謂犇走以救其弊則虛實自見不㡬類於
是乎成侯之東荆鄂虚矣使敵出鄧之申則襄州自保
之不暇江陵黄沔可渡非一在處受敵將何䇿以禦之
一前後㨗報尅復列郡已十數矣不知既得之仍能守
之乎近傳陳蔡順昌之㨗州人見王師將至皆開門迎
納簽軍之追蔣守詬以不擊窮寇平時噉糠粃則民思
宋之心尚未艾也既得之不能守之復為敵所有則生
靈必無噍類實恐因此絶其愛戴之心不若不得之為
愈也若秦商海沂之事逺則不知而陳蔡二郡某切憂
之
一昔之隨軍漕臣皆諸將僚屬事同一體而軍兵使臣
初不問其禄廩之多寡但計人而給之間有糧運不繼
則山澤之物可以充一時之飢者莫不取而食之三軍
之士亦安其號令而無有怨言今之諸將異於昔之諸
將也平居暇日務為掊歛之政奴𨽻役之靡所不至而
下之人每有怨望之心今日之事諸將惴惴然唯恐其
有所異辭也錢糧之給實不可愆一時之期諸將之謀
漕臣不與糧餉所向初無定所是士卒與將帥為二將
帥又與漕臣為二矣為今之計要當先有所處當使以
糧俟軍不可使之隨軍所向
一將帥驕蹇古今通患人主務收其用當結以恩必有
剛正之臣繩之以法故諸將内有所感外知所憚用能
指使如意戰輒有功廣平王之復京師趙韓王之興皇
業初非大過而顔真卿雷徳驤効之凡今將帥之臣其
功與此相萬誕謾極矣辜恩至矣糾正其失不能無望
於執事
　　　六
昨晚得黄州劄探㨗報早上已嘗具申禀矣繼而有一
商自廣陵來此云備見𤓰州之戰盖因邵侯遇敵而退
復掩而勝之據其所言雖收之桑榆亦不足以償東隅
之失大抵淮上諸郡例不能保獨廣陵尚介立耳盱眙
諸處皆聲問不相及萬一敵之舟師自淮入江則我之
險固所失已半今國家所恃者諸將類不能自立然守
郡者尚或未敢輕動為今之計莫若推此法以勝之建
炎間先人始因召對陳分鎮之䇿即蒙施行既帥所統
不逺自皆為計如荆揚一帶率能固守今日事勢至此
正縁責任不一諸將少却州郡不復能守分鎮之説不
知可復行乎先人劄目謹繕副本呈納乞賜詳酌如可
施行則蘄黄安沔均房等處覃及江外當急有所處僭
率建議罪無所逃更望少加寛假不勝萬幸某愚不揆
度屢以妄議陳浼清聼實非敢有意外希覬但沐特逹
之恩朝思夕慮苟有一得輒欲獻之門下狂則有之姑
欲盡其報效耳
　　　七
近日道路之傳籍籍頗甚以為稱名號者在和州雞籠
山因糧淮右加其姪以錢氏封爵王侯退軍采石未濟
被掩士馬物故者衆以宋徳神明不容有此私憂過計
觀其勢或有之且彼傾國而來不顧其後符奏繆計殆
不相逺諸將循江而守其勢不可復戰法當要擊其後
左右掠其芻糧彼進不得渡江退有强敵之顧簽軍一
動可致土崩苟吾無以待之長江所喪己半計生於久
何事無之傳聞吳拱之軍復有入援之舉未知然否若
果爾則聚於江渚不若進據淮西與劉錡之師左右相
應絶其要領勿與爭鋒自然糧道不通狼狽而返内外
夾擊必有大功昔真廟却敵澶淵亦有北道之衆釋此
而求其退固未知其或可苟彼兵挫而却復轉而西則
舒蘄江鄂以來無復横草之限安危所繫惟執事圖之
荆襄亦不可虛更乞台念
　　　八
傳聞淮上之兵悉已退去雖事有可疑而理或可信夫
彼二十年間外示和好而窺伺之意實未嘗少忘也我
國家待之之禮唯恐少忤其意一旦遽弃前盟侵犯邊
境勝負未决倐然而遁此故可疑者然其自入我境而
廬和數郡民人盡矣屋宇焚矣諸將之兵既渡江而南
彼進則不得戰留則無所食暴露曠野勢不能久則為
去計者理或有之使彼自能悔禍渡淮而北則為宗社
之幸然其姦謀詭計實未可測某以區區之見輒以數
説料之風聞劉錡頃駐軍於濠泗使錡能因順昌歸順
陳蔡尅復引軍直趨二京則彼有後顧之憂因此而退
此一説也藏形匿迹誘致我師戰於平原曠野之間出
竒盗其舟楫此亦一説也聞今清河之水上接大河下
通淮泗旴𣅿失據則運河可以出真揚山東之舟近接
淮海使全軍轉徙而東於真揚通泰之間或下運河之
舟以營戰艦或通州浮海而襲蘓杭則彼䇿之一竒也
昨者某居鄉已聞造舟之事近聞倘仔道山東事云海
舟篙工已具獨未有軍馬雖未可遽信然頗相符合此
亦一説也近日再到蔡州之軍聞自盧州而來而漢上
復有光化之戰竊意金人以諸將之兵㑹於下流而建
康一帶未易可争今安蔡之間方無重兵控制彼欲再
為此舉西軍光化則我軍不能東顧安隨如或進兵棗
陽或入安蔡非復横草之限旦夜可以臨江此亦一説
也夫數者之説雖未敢必如所料然今此上㳺不可不
為之備頃者朝廷付成侯以南路兵柄而執事以便事
留此可見委任之意今成侯既已東下則所以寛西顧
之憂者非執事而誰荆襄屯戍之地備禦之䇿某則不
知其詳若蔣蔡一路止餘一趙撙耳精甲既去所將尫
弱無幾萬一敵騎卒至不知獨能當之乎棄蔡而歸勇
怯已見安隨之備知復如何盖事當圖於未然之前不
當悔於已然之後某下邑賤吏愚無知識不循尸祝之
分妄干樽俎之謀僭越之罪固已多矣台慈下亮不勝
萬幸
　　　九
其孤賤晚生伏蒙特逹異常之遇感思無報無以自安
每有見聞輒欲上干臺聼不循分守常恐得罪門庭洊
辱臺翰枉臨不賜鄙斥褒拂過予殆踰華衮之榮戴徳
之私不知紀極伏蒙下問淮西事宜此亦不知端的雖
傳道不無真贗然某不敢不具禀知金主始在雞籠繼
而和州克復其傳似有叙想事或有之昨聞敵自合淝
侵蔡州其衆頗有饑色若淮壖糧道阻絶陳州順昌内
畔劉侯因之深入勢當棄淮而歸不然西路之傳絶無
影響轉入東路其理當然昨日池州綱馬卒云以初三
日發池州口未聞和州之㨗巢湖敵復造舟傳聞類皆
不同惟當恃吾之不可勝者妄意敵之所向昨已附遞
陳之今王侯復藍田華州潼藍二關已為我有中原斷
而為二若吳侯下秦隴之甲與之東西相應姚侯自子
午谷進長安勢可必取第恐彼中清野其功難就然敵
勢既分矣伏乞臺照更容探問的耗别具申次
　　　十
劉帥淮東之㨗吾已落其爪牙實宗廟社稷之大慶諸
將極其兵勢可以一舉滅之似聞遼已復興則彼北歸
無路進退失據恐復西奔不為隄防慮有衝突之事安
隨申蔡盍早圖之於此成禽不可知也小官妄議國計
乞賜臺察
　　答宣諭范機宜
下喻陳蔡之事今留屯者趙樽耳深入敵界其軍至為
孤弱二郡勢不相及竊恐為累反大適得黄崗許簿報
前日秦陳二統制自上蔡赴援州人皆遮道而泣夫蔡
為重鎮敵之喉襟也幸而得之乃委之而去事已至是
故不當復論但蔡人開門迎納之事金帥復來必遭屠
戮不唯誤一方生靈之命實恐絶中原歸向之心就使
敵全而用之乗其憤憤不平之氣其鋒有不可當者且
今舒蘄以西絶無兵馬復蔡之軍又去强半則數千里
間空虚甚矣淮東之寇或為諸將所破勢必西走苟得
一航之渡則吾事有不可勝言者今之施為大繆如此
某不敢喋喋干凟宣諭議論之次乞以此及之
　　上宣諭論淮東事宜四
　　　一
某准州帖復蒙都統司關甲五百副下縣中昨仰荷軫
念先蒙賜甲二百雖出誠懇然已過望今復遣兵屯戍
重賜以甲丘山恩厚未知何以圖報萬一但有感激銘
之肺腑顧此一隅之重某䟽狂晚進雖欲死報恩徳而
愚不更事軍旅尤非所長畏懼之私終恐負所知耳淮
西自張舒州易帥探報殆絶前日之傳似乎可喜而道
聼途説日以益異或云東路敵勢張甚劉侯雖有俘獲
今復東守海陵雖不容有之然合濠泗而争鋒窮寇似
難為力運河海道慮或乘之敵之芻糧不患不給㳂淮
已無兵甲退之實難傳聞蘓秀民多逃移理或有是吳
侯光化之㨗我軍不可窮追恐傳而東緩不及事今此
襄漢已弱不宜深入敵邊通問吳李諸公不知可諭之
否冐昧塵凟乞賜矜恕
　　　二
傳聞敵軍東及通泰劉侯已還京口維揚雖有李横城
守張萬敵軍通泰州而戎首在六合天長間孤軍殆難
久立却敵之計圖之實難雖傳復得廬州盖幸其寇耳
聞蔡將蕭總管攻陳州未下蔡州尚可乗虚而擊不幸
陳州不保蕭勢又須南下使其東西合勢吾軍不復可
為不知吳侯之軍可復調否如鄧州敵勢不振分此一
軍而東北擊上蔡則陳人自成首尾破蔡東出則敵勢
必將自阻過此而求善後無可為矣但不知劉萼自通
化而走今復何之若不東合蔡軍定須西犯商虢二者
皆我為道然恐非敵之所能乃果出鄧州則西洛可乗
之㑹顧此孤弱之甚難為後耳今也東道方急不宜舍
之而西破洛而不能据陳許諸州猶無謂也妄意塵瀆
恕察是幸
　　　三
某竊見敵人盡在江上濠廬並無軍馬進兵更可得爾但
恐蔡州或能為患故謂不當舍蔡而入濠廬使蔡將破陳
而歸縱不南向濠廬等處吾軍不可復守矣伏乞臺照
　　　四
某伏覩皇天悔禍國家復讎刷耻之效冠絶古今决䇿
之臣功加方召矣然聞之古語曰成功易保功難我軍
乗其内叛之機神州可不戰而取所謂以我之衆加齊
之半時不可失此孔子之所為沐浴而告者然便於料
生而不善料死仲達不害為知兵切嘗妄論兵權以為
當恃我之不可勝不當問敵之可勝是以尤當持重以
赴事機使彼可乗故當迎刄而解若猶未也於我何傷
此時事之所當先惟廟謀必已素盡區區之見更乞謹
之
　　論營田
某時者伏遇行臺循問及境思有所獻而不敢越其職
分輒請金牛置尉以銷南鄉之盜縱論及於營田仰荷
采納不以為過退思營田部吏豪横之迹為民顯患州
縣猶無得而制則雖置尉無益以為營田不罷不可以
立尉司盖縣不能統營田則其為盜賊淵藪自若營田
幸罷然後尉職可修軍罷而歸置尉乃為急務顧此軍
務方冗事若難行比來未敢復言乃蒙詢問下及輒敢
條其利病列於左方
一古者宿兵絶徼多為營田所以省饋運之勞而勤士
卒之惰也然而古之調卒蓋取諸農且戰且耕猶易為
力今之營田異於古之營田也强士之所不能棄之而
不復教耕者猶不足自贍何有於一軍廢戰而贍之耕
非其理矣
一營田之卒一人墾地約二十畝嵗得穀六十碩其奉
錢月三貫米七斛五升嵗計錢三十六貫米九碩而衣
賜不與管轄官校大約什置一人請奉或十倍於兵則
是二千兵營田二頃得穀嵗六百碩費錢七百二十貫
米一百八十碩而衣賜不與牛種農器不在焉此營田
利害之曉然者
一湖外穀價低昂不等約其中數碩穀為錢五百營田
莊寨去軍逺者數百里以馬運糓騎士從之徃復數程
負穀二碩校之中直為錢一千人馬在途其費相若近
時士卒棄糓而歸者有之質之人情未足深過
一營田之在諸邑類皆奪民膏腴稍有良田民賴耕營
田輒掩而取州縣無得誰何或有水源營田皆擅其利
民田灌溉非復可得有如放水則决諸民田之中民以
其田歸之為之佃户非惟可庇賦役始可保有其田又
有無良之人樂於放縱一為佃户遂可横行於鄉而無
知之民復有半託軍校竄名佃户以避追湏雖有盗賊
寄迹其間州縣已不敢問巡尉保伍何從得之
一營田官校往往不恤其軍科配茶鹽日有定計營田
之額有増無減嵗有荒歉皆於軍士名下尅除死損牛
車亦令軍備窩藏剽掠盖非得已而然自非部校容之
何自而騁部校家自為盜尤不可容
一營田部轄下至軍兵往往因公為私多招佃户侵耕
冒種不知紀極州縣不相統屬故難稽考一户嵗失苗
米數碩過百則已及千一嵗之間不知失幾百户營田
増羡無幾實何補於軍中
一營田軍兵固有老而不可復戰者久於田畆稍知其
趣又有佃户實供官租如罷營田必恐失業如因見耕
之産使為佃户營田牛具皆以給之軍兵所棄之田因
而召人耕佃閲嵗無幾租入必羡於今
一竊聞營田馬料在總所嵗計之數今來軍馬調發馬
料係諸路應副若因此時權罷召民耕佃其田寛以數
年自可及額若便責之縣邑竊恐未易出辦
一營田之在諸鄉為害雖大而營寨棋布舍煙為頗翕
集一旦罷軍而馬返或恐人煙空窵盜賊因此竊發若
第罷遣士卒其佃客及附莊户並令安業寛之如舊自
可以無此患
一伏見諸路營田官莊皆以縣尉兼掌本縣官兵營田
若罷尤宜置尉南鄉分掌官莊轄其佃户它縣視地廣
狹措置大略放此非惟可銷盗賊兼免失陷官租
某似聞營田馬料每碩給總所般運錢一貫文其實使
士卒般運不曽支給却作營田上供金銀起發只此一
事虚耗已多某不能知總所支錢之詳更乞詢究其實
　　上宣諭論蔡州事宜
某竊見今年蔡寇攻城之法當急乃緩慮彼姦計俟我
食盡而舉計今守蔡之卒不下七八千人不知儲蓄之
詳恐有不給之患又不知晉保軍馬赴蔡為復秪在徳
安二處皆可緩之光州信陽不可純無屯戍若令留軍
一處少益其兵非惟援接蔡州兼可掎角鉅寇如欲持
久糧餉尢宜蚤計恐當急救諸將得以為辭妄意及之
乞賜臺念
　　上宣諭論北事
某自涉春以還稍不貢記室之問非敢怠也特以人㣲
位下誼當自歛不自畏縮譊譊焉日以猥獽之説躐陳
於大君子之前雖至徳包荒不以為過不知我者謂之
何哉重自金兵退潰而來士夫隨復驕惰私憂過計必
以我為徼幸多事之人是以雖有所聞不敢仰瀆臺聼
然而聞見日積乃心鬱如仰惟寵遇之隆每蒙不賜誅
絶奉頭鼠匿殆將絶於門墻雖少安小人之私然非所
以仰報眷予之意偶所聞若有所繫朝廷誅未有以處
之執事奮不顧身自任以天下之重故某輒盡底藴切
敢言之竊以國家比嵗用兵之初實未聞嘗有戰守之
略宏逺之計謀不早定將帥乏才欲以久惰之兵幸其
一勝泛泛然如投無鈎之釣求魚於三江五湖之間兵
不交而喪廬淝非敵之計善也吾謀之不至爾幸彼喪
君而返人情不無二三躡而殱之可使少知懲艾失此
不計使大定得以緝綏其民是皆事在已前悔不可及
來者之計在廟堂不可不圗然以今之邊防視前日為
何似今日師旅視前日為孰多自冬徂春恬不復計金
使壓境又復不知所為彼怒而歸意可見矣且夫大定
之力豈誠厚於我哉良以國有内憂上下未睦故此尋
盟以和其内須我待之有闕師出不為無名怒其衆而
用之庻其有濟是必君臣朝夕之所自為謀者而吾邦
不此之憂猷之未逺使敵再至果然却之否乎古求欲
以勝人以為莫如自治兩淮之戰吾之手足露矣為今
守禦之備當百倍於曩時前日之僨政以長淮不守守
淮之計廬夀為急以周世宗之略尚不能久處淮南盖
劉仁贍堅守夀春當其衝㑹夀州不下固不可越之而
有淮南非仁瞻者果能勝周誠亦兵家之所禁也前日
以淮為不足守棄廬夀而守揚州既不能軍遂守江面
設有臺輿失備守將奈何使敵悟前日之非又將大舉
以重兵當諸將輕兵乗間浮江黑幟一建於南守江之
功殆矣且彼前日之失以彼身自任之安知今日北朝
不知選任良將汰其傭僝救過以往吾非蚤計恐難悠
久為今之策尤當固守淮南顧諸將之所行殆兒戯之
不若一州一邑戍兵才千百計無補於事徒析成軍吾
軍政若乏人為計豈宜若此傳聞陳州之圍日急救兵
未聞一至遺氓報宋無若此城棄之不疑是豈恢復之
道前日蔡州之事尚或可為第縁守者不勤救者不至
前功盡棄敵徒手而得之使敵方至之初逰騎出没者
寡伏兵掩擊可以杜其復來比及攻城援兵要戰於後
内外相應豈無成功汝鄧棄州而歸那復為上蔡地託
名援救實自成其退計爾帥臣舉皆若此緩急寧足恃
乎竊聞鄂州之軍非果不供於用特以調發無當致此
紛紜復求忠鋭不習之軍以為内援豈惟無補行復悞
事方今用人之際命將尤宜詳審御營殿帥果敵之所
畏邪漢王聞魏將之名即知魏之可取今日諸將知復
如何李横傅選之徒於岳軍粗有聲譽廢居散地輿論
惜之處選浙西固無所事處横於蜀將焉用之二公徒
不事貴臣豈皆果不忠者處之襄鄧未必遂無可觀將
士得各遂其所安戰氣亦十倍矣是皆愚見所及欲以
少補大謀之一二辭不盡意執事不以為謬而辱觀之
惟所棄置焉不任區區戰汗之極
　　上張宣諭書
某讀詩小雅得文王之所以興建大業與宣王之所以
紹開中興固未始不本之人情見之奉使而其一時之
使亦未嘗非忠信之士王之同徳不二心之臣良以四
目四門委之一使上焉以布宣令徳下焉以導通人情
五侯九伯所為取正四夷八蠻所為訓服非忠信士王
之同徳心膂之臣則亦不能勝其任矣故皇皇者華遣
使臣之詩也送之以禮樂言逺而有光華也詩之首章
不過每懷靡及終編之義咨詢咨度而已六月宣王北
伐也言不及於有功之將帥而其卒章乃稱文武吉甫
萬邦為憲來歸自鎬我行永久由是言之使臣之任顧
不重哉使臣而不能及政之闕盡咨詢之義至於萬邦
為憲則雖匹婦不可以情得昆夷玁狁何從而正文宣
之政可謂知所本矣執事吉甫等輩人也當主上薄代
玁狁紹開中興之際以皇華之使任吉甫之責淝水横
流而氣不為沮河洛塵昏而謀不為挫迄能恢復汝鄧
觀兵嵩洛東收陳蔡之壤北却蕭劉之寇光華之逺於
斯見之我行永久宜聖主之召而大用之也來歸自鎬
其所為告后者是必先已有定如民力之彫弊屯田之
勞擾執事咨詢有素决不置之者也至於諸將之才敵
謀之情偽固文武之餘矣又無待於鄙言矣竊意諸軍
進退之實熟見稔聞之事如復蔣之妄入汝之失救蔡
之不力棄鄧之無所顧藉與夫不恤在行之士不綏徯
后之民若凡此流仰惟耳目之布必以周知其狀矣咈
人情誤國計宜莫此若也今朝廷之上既忘前日之始
宴然以無事處之矣在列之士必未有及是言者縱及
於此又必不能周悉其詳咨度咨詢所以仰副虚懷之
意為憲於萬邦者願執事以身任之也光華之美於此
而至執事必不難之矣雖然猶有説也敵之未渝平也
盖每言其内亂刃交兵接亦又不然自淮而歸告亂者
又紛如也以我之不可勝待敵之可勝而不可恃敵之
可勝亦欲朝廷之戒之也某窶人也無寸長之可取且
無先容之助一言堂下執事不以俗吏待之以公言未
嘗有不聼者一邑之賜於某偏矣輶軒之復不可以無
言送敢以所學於小雅者仰布於下執事視文宣之所
為攘却昆夷玁狁之事可以從知大業中興之略執事
將秉國政事必優為之矣非小子之佞
　
　
　
　
　
　
　
　浪語集卷十九
欽定四庫全書
　浪語集巻二十
　　　　　　　　　　　　宋　薛季宣　撰
　劄子
　　上成馬帥論屯軍
某讀吳志至漢居許而吳都鄂傳於魏則徙金陵得孫
氏之所為廢興從而知仲謀之本志武昌古鄂縣也其
地四達襟帶江淮許蔡申陳相望五百里而近絶江以
北莫㨗此途襲以輕兵信宿可至以斯謀許誠無難矣
漢祚移而鼎國分武昌宻邇於魏鄙建業之徙端在於
斯今之江南舊為吳地以錢塘為都邑則衢信洪撫為
之衝鄉來金人南牧之兵掩自武昌南渡雖鄂州兵十
三萬聞而躡之已不能及自縣之西有馬橋湖四十里
武昌有變救之實難北望黄州去淮纔四百里淮流可
渉絶無闗津毁拆黄民之居以為牌筏順流而下不勞
舟楫而通今議不此之虞徒益兵於江夏江夏背山阻
水漢陽以北背陂湖以進則難無徃而可萬一金人渡
漢由間道以襲豫章不數日而下江西因進軍以傾衢
信吾軍悉在其後寜不為都邑慮乎江夏之屯乃岳飛
所以制湖賊西臨襄漢阻水實多進退江淮以全制敵
之後取道神速遠不逮於武昌吳蜀之衝固已無急於
此東晉之世陶侃都督江南其治在於武昌足以明其
險要某官按行邉徼在所當言某備數長官不敢不告
僣越之罪死不敢逃留軍以屯惟太尉命
　　與宋守論屯田利害
某准牒備奉朝㫖措置屯田事冝縣令卑官固論議所
不及咨詢所不到惟當遵禀成筭以即事功不當可否
其間上評國論然而愚者千慮小子未能一得思欲退
就循黙則恐利少害多無補公私失箴規官守之意内
愧無益不若言而不用故敢輙以小見仰進一言切意
議者之及於屯田葢知其一而不知其二覩其利而未
覩其害是故及此言也今夫國家之務莫重於軍食飛
芻輓粟率百户而奉一軍散軍就田所耕足以贍衆軍
無惰卒國無勞民此歴古屯田之利趙充國諸葛亮之
所賴以成功者至於彍騎民兵之辨則恐議者有所未
達且亮充國所將之卒類皆調之於民使民就田何所
不可彍騎則四方遊手不堪田畆之事僥求逸便是以
從軍習擊刺於射塲尚苦其事敺之畎畝慮非所長獲
利而共享之彼將猶有所憚專有其利必非樂為賤吏
家居嘗識田里之故上農數口婦子畢耕不能數十畝
田力猶不足一卒營五十畝其何以堪且古之所以屯
田多緣宿兵塞上饟饋不給姑即弃地耕之所求便事
寛民非以為利不過自足軍用省饋運之勞不聞悉使
之耕倍為程督士能懇地如許寜能弃鄉井而𨽻籍於
軍又况國之屯田本緣捍禦闗隘今求闢地利不兩全
自然扼塞無田可耕固非要害散之則不可復聚聚之
則奔命徒勞一徃于田不可復教積年閲習一日廢之
流移之民僅能復業良田便於水利固已耕耨于中環
以屯田寜不爭利便民則軍無可耕之地擾之則民必
流亡在今少少營田其害已見侵漁豪奪之事無日無
之重以屯田民有流移而已况本縣介居大冶烏能強
挽之留屯田之兵其患有不可勝言者跂力而待尚或
見之言利之臣恐未嘗過計及此第觀漢蜀用之以濟
思不及於蕭銑南唐墨守一隅未知其可也先伯考之
經畧湖外實代王彦守邉聞彦使二十將卒營田潰者
十有八將兹某耳目之所接惟執事明處而熟圖之堂
下之言未足深過
　　上宣諭汪中丞書
某聞強國以人作人以氣士氣振而衆材用君子樂得
其道小人樂得其利雄傑狙詐皆得而用則其國家靡
不振不然反是明喆保身而己所與為國非小人而誰
哉自非上知之人安有不化理亂之判由此而决國家
承祖宗積累之厚教化之美涵飬士氣作成人才嘉祐
元祐之間名士軰出一時之盛可以追配唐虞漢唐以
還未足倫擬黨錮之過賢知放逐趨時之事媕婀相競
二宫播越職此之由紹興始元皇上恢祖宗之畧士氣
稍奮江東以興權臣柄朝􁀬賢醜正岳侯之死世絶功
名之望趙張之放人莫敢有賢徳四方士氣至于今索
然今日朝廷視祖宗為何似是知士氣振者國必盛士
氣索則人心亦從而衰其誰為之在時政之所行已爾
今天下文武之士知氣節者誰歟平時以讜正為粗剛
方謂之暴露脂韋循黙以為居官得體貪婪狠愎世且
才之天下㴞滔安於邪行誣蒙苟且上下相承郡縣朝
堂㑹為一律論至於此而求士氣之振邦家之興不戛
乎難哉卒有意外之虞士安所習孰肯置其官體倣其
粗暴捐軀效命以為社稷之衞易其妻子祿位素心之
所保乎縱有斯志其中無有徒為強死何補於事夫為
待敵之計所務乎盛氣而已求盛而不作日為循縮之
計氣不振下將愒然而休以圖恢復之功固未知其或
可也執事以明徳繫人望以忠信結主知綜轄臺綱大
明國論朝廷為之一正姦囘為之膽落今持節以䕶諸
將真裴度征淮西舉也中興聖業當由此致而區區之
所為執事慮者不在乎敵之強大而患吾氣之猶索也
執事居今之世行古之道施諸首政必也動人邪正昭
明㑹與前反氣無有不振人無有不奮則功何有不就
是執事所優為者端不俟小夫之論至於朝廷公輔未
聞廟勝之畧近鄙之將或恐長城斯壞士卒云惰民久
告勞風化所行人無一懷固志者以求恢復之效是猶
鬬而身尫刖而爭途豈直不能且速敗而成僨振而起
之莫如自進道途之論謂旦暮且將有豳岐之舉士氣
骫骳禦侮其誰行留之間何所不有公卿弗匡爭臣弗
言杞人之憂寜得不過䋲愆紏繆真執事之事也弛張
國勢繫於一言讜論囘天士氣增壯人人有鄉功之志
則賢者不敢隠其智勇者不敢愛其力太平可指日而
俟夫何有於讐冦康宣中興之臣蓋用此道今身任天
下之重非執事其誰冝為惟執事奮其精忠以身為天
下倡始則士氣亦從而奮安有不興之國此先務也惟
執事急焉某位卑言髙死罪死罪
　　論屯戍
某伏覩朝廷經制邊防使成馬軍益戍夏口單見寡聞
深所未喻採之巷議為有二説或謂敵謀沔鄂欲以為
田開府助或云有失衆之將且使并將之軍夫代將則
免之何至興動師旅敵圖沔鄂鄂軍不足用邪質之人
情皆不足聴井蛙之見猶不以増戍為然夫夏口之兵
岳侯所用以奮擊於中原者猶是人也何不伸於今日
况兩軍不相統一設罅生其間一却一前何以待敵夏
口古雖控扼然已緩於武昌武昌乃吳建都而王敦陶
侃温嶠庾亮之所為督府者其地襟帶江沔依阻湖山
左控廬淝右連襄漢陳許蔣蔡倚其後洪撫衢信當其
前南北二途有如繩直自淮徂浙不能二十餘舍敵人
南收嘗出此以襲豫章千里江淮信宿而至鄂雖有衆
不復可追前事之不忘後事之元龜也武昌夏口尚有
一湖之限黄州南渡斯須而至武昌渡黄之廬奚假舟
楫縱吾軍躡其後擊適致敵人於死地質今驗古要害
甚明夏口南臨大山三方阻水漢陽以北限隔陂湖達
于應城凡數百里信陽之北始際邊隅可以自安難以
應變其西雖有漢口窮冬涸而不通沙口出於陽羅實
為江漢之㑹陽羅在黄西數十里舊為㩁塲㨗徑蔡之
新息道分為二而南黄與陽羅正當其㑹亂江而渡武
昌居兩道之衝宿兵武昌􁒷舟樊港放求古迹分軍江
北而屯之以守則堅以攻則速以觀夏口端若井中釋
此不圖未知其可某官周通今古於此固當深知遼豕
野芹不敢不獻一夫愚見惟執事擇焉
　　論民力
某鯫生晩進安知國體然嘗侍諸父官守得接士夫餘
論竊聞民惟邦本本固邦寜為國勞民未有能固其國
者今兹假令東鄂獲親民事到任之始適當多事之秋
竊祿曠官僅能書考可以羸民千有餘户當兵荒水旱
之餘大治戰舡治屯營於荆渚林木盡伐役且踰年上
泝江流將二千里方幸少休數月民獲治其私家俄被
軍書夏口有屯營之役基鞏未立旋令迎候大軍犇命
疲勞民不勝其弊不知繼此之後果然若何湖右之民
况又非浙江比一錢粒粟即名税户尚不供仰事俯育
之費何有於官比年以來虛乏甚矣謂朝廷待敵之計
莫若愛撫邉民使其民願為我氓安有不濟今日之事
反為先困邉民困而流何所不至昔南唐以屯田之役
侵擾淮南周師南征民或負芻迎奉今之科擾有甚屯
田愚瞽之心未知其可惟某官至誠體國循問重湖荆
襄之民引領以承徳意嘉謨啟沃莫急苦勞冐獻瞽言
惟所裁擇
　　論賊盜
某復有職事仰瀆台嚴謹按圖經本縣南北凡七百里
為鄉十二南唐之季析三鄊縣大冶大冶為縣實處縣
中本縣九鄉遂分為二故縣有西鄉有南鄉南鄉壤地
最廣當本縣三之二隔越大冶縣界百有餘里有金牛
鎮居南五鄉之㑹建炎之後廢不置官其地葢古綠林
西接江夏之新市西北湖水南抵武寜其東永興相去
極遠凡數百里無一官司比年廢罷㩁場茶冦於此出
沒五鄉殆亡聊賴今已數年某到官之初盜賊尚未止
息顧巡尉皆在邑緩急知之已難况又無人莫可追捕
姑令團聚保伍少為隄防雖冦盜稍衰而鄰邑多受其
弊䆒其所以乃戍兵營田其間不逞之民託名佃户為
之淵藪豪奪成風挾軍為姦縣不得制承平無事尚爾
從横過此以還恐為害有不可勝言者某竊見本縣弓
兵之額舊管八十餘人兵火以來才及強半苟分此數
就招南鄉之民置尉金牛俾兼本鎮煙火公事則村民
有所赴愬南鄉為有官司所費既不甚多可不煩民而
辦庶幾人知畏憚政道可行民得少安亦銷盜之一術
也自非鈞臺持節本道難以申明故某不辟嚴誅敢有
所請建明置尉以安百里之民使盜賊不至公行則執
事之賜也
　　上胡舍人書
某聞之盛名之下為難居天下之望為難副葢士有名
斯有徳有徳斯有望名望所在至徳存焉無其徳而有
其名是竊名者也名者天下之美器造物者之所靳也
有其徳而名從之猶恐無以充天下之望盜名孤望安
有不殆者乎執事窮聖學之源奮百世之下名徳之重
非一日矣戊午之䟽欲取奸臣而梟之女子童兒至今
傳誦亷頑立懦可以風乎百世之後所謂氣充天地名
光日月其所以得天下之望者豈徒然哉皇上付執事
以國書班執事以法從任寄之意夫豈無自而然耶上
下之情其所望於執事者可謂至矣執事以身任天下
之重宜必有以處之今天下倒懸矣上策莫如自治而
自治之道非小人之所及也觀乎邉鄙則蕩而無備問
其糧餉則匱而不給外有强梁不測之鄰日窺覦而弗
制四郊多壘必有當任其辱者不思自治之道而論遂
及於和和固多端然不自強則和不在我則將靡事不
為而敵人得以制其命矣我之虚實敵人已盡知之而
又示弱以和且哀鳴而請命未見顔色固將先事而為
之無厭之求必將縱於我矣一辭其請則和不可就舉
從其命必將有所不給及有所不給則彼辭直而動順
吾圉不固其將何以拒之然則今日之和是為坐困之
策謀謨之際尤不可以不審也以愚不肖之見求之人
情保國之計和不若守守禦備具則和議可成和議可
成守之必固雖然守禦備矣紀綱立矣和戰在我又何
敵之畏乎彼寡謀肉食之人烏知國之深慮議和之始
未嘗不為善後之説所謀一遂則將歌頌太平文飾禮
樂居身周公之地以天下為弗復事矣善後之説不亦
虚乎眎前日之所為則其情狀自見如其詳盡則非絫
言之所能及也伏自執事返國天下之人誰不拭目以
望廷頸以俟皆曰執事守先王之道其將正國而以福
天下乎寥寥無聞疑必有所待也今國家之事勢斷可
知矣以為中原不可復得強敵不可復破則先王之道
遂為無用而天下無可治之理此直自欺之論如曰國
恥必雪國讐必報此萬世不易之論而不可以遽成者
知上策之自治則恢復之計在其中矣釋此而為和議
又將輕舉而妄發和之不就尚可僥倖而成或至於成
則國命從此傾矣安危之計無此為急天下循名而求
實執事固人望之所由歸也直前論辨必有非外廷所
得聞者一言决安危之機用副人望之所屬以全名而
保徳則此舉其時矣昔賈誼劉蕡以治安之策陳於漢
唐之朝志不克伸至今遺恨於天下執事戊午之䟽固
已書之大典著之人寰劉賈之言執事葢全而有矣今
日之事志復可伸如倡言以為天下先則天下猶有可
為之理置而弗論或始論而中輟則天下之望萬世之
名亦有時而替矣賈劉之論徒可謂之空言惟執事審
圖之爾某狂生小子不知國論之所定痛念先人不容
於和親之際抱志以歿見父之執則思父道之所在以
父之道求父之執不敢不以全名保徳副生民之所望
屬於執事者之説陳於執事之前贄見之誠先人之志
葢於此焉見矣惟執事先生財察幸甚幸甚
　　擬上宰執書
某不肖學無能得於古嘗觀市賈而得為邦之道視工
師而得用人之説夫工師市賈固庶人之極賤市區求
食非治具之所存也然庖丁由解牛而言理道橐駝以
種樹而及為邦君子小人至寥絶也至於理之所詣亦
其道之所存也市賈之事不過牟利而已牟利而不營
於廣徒以名物自占自名一物為道甚狹宜其利之不
可牟也亷賈之術惟知吾之所自占非吾自占則雖南
金大貝和璧隋珠委積于前弗問也髙車大葢明眸皓
齒駢闐于右弗慕也身之所問惟吾之所自占焉者其
出之也人一之已十之人十之已百之而裁其入也則
盡反於出矣人收其用適通其利出入旣衆其牟利亦
廣視貪賈之所為利其相去亦千百矣是乃規模素定
不以它利而易吾之所存積小而多制入於出而天下
之利歸之矣如賈也不能操其牟利之術不自占而多
營泛泛焉惟利之求吾知其得毫毛而䘮山嶽也為邦
而謀不素定亦猶是已有人於此始謀而作廬舍則必
使工師程其役工師程其役必有料材用而營度之計
其舍之廣狹相其材之良窳材雖巨非良不敢良材雖
細以良而用至于棟梁楹桷門柱扊扅無短無長無小
無大一皆因其材用而後加繩墨焉剥削之斵落之室
成而不愆於素矣庸工之不能爾也不知先度其材用
室無廣狹隨時而計材無小大隨事而取斵巨而為細
任窳而為良不知其有幾也材用胥失亦莫可勝計所
作之舍幸而就亦非久遠之道也用人而不量其用亦
猶是已厥今天下何如哉主聖臣直真同徳有為之時
也有為而規模不立萬事付之臨時一却一前動不在
我或左或右而民始疑信此而行靡所止屇市賈雖賤
固將能笑人矣夏之政忠商之政質周之政文三者不
同而其為政之規模有不可移者是以有三王之治文
王事獯鬻勾踐事吳少康諜窮漢髙間楚四者不同而
其制勝之規模有不可移者是以有王伯之功牟利而
坐市區亦必有其道矣守邦之術得賢為固伯王之主
不異代而求賢天下之材未嘗乏也患居上者求之非
其道而用之非其術耳苟惟賢之為好則將有取於賢
其所從來不必問也得賢而用必也各當其所生之嵗
月不足稽也如是則小大畢舉而無不可用之材人效
所長而治道成矣今也顧不出此守平世之常法士無
器業惟其流品之問官無宜稱視其資級而取明治道
者或親米鹽之役工辭藻者乃當軍旅之問彼知財計
方取任之以刑獄習於疆場又將勞之以民事大小異
器隨用而失賢否異能隨材而廢落室之事固非工師
之所及也唐虞之際或起仄微而納大麓或明禮樂而
任一官人各有能有不能亦各當其任爾才當其任人
宜其官巨室之成豈工師之為擬也恭惟某官懷致君
之術履代天之任謀王政而斷國論㧞寒畯而簡賢能
辰告遠猷所以為社稷計者為不鮮矣然而國計猶未
立百官猶未治邉圉猶未固四夷猶未服者夫豈無其
説哉徒以規模之未定而用人之未至耳信能奮發於
此定不可易之規模而求當世之才不拘流俗之制必
當其用必盡其長則中興復古之功無難立矣惟某官
圖之某甌浦狂生不學無術徒觀市井得工師市賈之
所為事以為或幾於道故摭其説願陳於上公政府之
前遼豖野芹亦惟其意而已僣差之罪非所敢逃
　　上張魏公書
竊嘗論天下之憂莫深於外侮而患或起於内訌何謂
外侮疆場是也何謂内訌賊盜是也内訌不作國家無
間外侮雖甚猶可為也外侮之來内訌復起雖有智者
不能為謀故為國之深謀在於常虞疆場之患除治盗
賊使不至於其内訌而已國無内患專意於敵外侮雖
至則吾有以待之今夫疆場之憂天下之通憂也是故
并慮以思合謀而動除戎器戒不虞警軍刑固羅落敵
雖强大夫何為哉盗賊之興生於微細偷不已而至於
暴小不制而至於大浸浸不絶將成癰疽議者以蟣虱
㫝之此患之所由生也朔漢之君纘其宗國雖名嗣統
其實建邦威令己行上下己睦觀釁之舉可為後圖視
其規模似不徒己邉防之守尤當先事而謀雖廟堂之
深憂而亦天下之所同知者上方兼聴而遠覽故非下
士立談之所敢道竊聞廣西之冦猖獗四年凌鐵已誅
王宣接起蹂踐城郭踰十數殺傷官吏不可毛舉非細
故也而議者輕之不能及無事時蚤議翦㓕設不幸復
有憑凌之志謀飲江之舉吾軍力單於守禦智竭於邉
防雖欲討除力且不暇内訌之患夫豈無之况吾吳江
湖之鄉夙多剽刼之患警捕之吏莫可誰何一縣之間
嵗數十發尉巡逃責弗言縣縣且弗言於州州固弗聞
於朝而盗賊恣睢莫之禁矣始不能制言之何益有如
就執初固不言欲加之刑不可得已加州縣司獄之吏
徃徃結盗而為之橐囊盗至囹圄則將緩之恣之教之
告之廣言由歴以擾齊民是則玩法而輕刑致疑而减
死故今頑惡之盗在在悉有其徒狂舞自應趣和而從
之外侮方將内訌間作欲善其後不已難哉故今廣賊
之誅不可緩也議者以為可招而致愚竊以為落落難
合何則凌鐵之死出於已降今日之王宣旣降而反自
見反覆寜能復降夫降出於畏威今我何畏之有誅討
之策待人而動間者謀帥而得妄庸憸譎之臣徒以五
百羸兵付之經畧四方之人聞而竊笑朝家遠聴尋復
除移益之以兵計之善也竊意嶺海煙瘴之域而人不
足集事曠日持久事難逆料漢馮奉世當西羌之叛請
兵四萬以一月决之謂少發師而曠日與一舉而疾决
功相倍萬唐王式征裘甫之亂亦謂兵多則賊不足平
不當以餽多惜費且天誅不亟决而闕東南征賦與兵
多而功速費寡二者孰多是皆漢唐鷹揚計畫之臣才
誠足以集事其論如此較然甚明唐能從式之謀故不
勞而破賊漢初不用卒大發而後有功為今將帥之臣
誠能如式奉世然非聴其計畫假以甲兵如式奉世之
言猶為未可國朝交廣之賊如儂智髙區希範之起始
皆以為細故卒勤王師在承平時尚為旰食王宣之賊
在今不為不熾非即授首且成其姦今固無它或恐因
吾外侮之患嘯呼而動羣偷螘合内外憂結可為寒心
昔者劉裕誅燕尚為盧循而撓則夫今日之患尤所當
急不可以為細故而弗圖也鄉使國家外無患侮而中
有此方數千里之冦縱不足為深患而我之官吏為其
戕虐我之赤子被其屠夷亡者暴骨於郊原存者延命
以俄頃為之父母忍不之救况當外難未弭之際足為
膏肓之疾邪隋唐之衰與夫中原之所為失其則不遠
可為龜鑑恭惟皇上恢中興之畧興太平之治以為賢
人登進則内治而遠安圖任舊臣夫豈無謂某官以天
下之望為斯民而起上毗天子外攘四方其道在於斯
文某官固身之矣衆賢之用四維之立中原之復王化
之行厮人之徒葢翹首而湏跂足而望某官亦不難之
矣如今癬疥之賊何足以為吾患失小不制馴致内訌
此識者之深憂而議臣之所忽者某懼人之莫以告也
故因贄見而畧言之惟某官大畧宏規固將以一天下
小賊在吾度内必以無事平之某狂瞽非以為僣亦非
敢禆廟堂之末議葢不知而作爾犯分干瀆死罪死罪
　　再上張魏公書
某聞國之安危存乎相相之失得存乎謀有一定之謀
故天下無可為之事謀不素定而事能克濟道能有行
功業著於一時聲名流於百世者唐虞而下未之前聞
夫謀豈有他哉亦在乎道之所宏而已故宰相有當為
之事有不足為之事知所當為則所不足為者可不動
容而定急其所不足為畧其所當為所不足為或至於
紛如而并廢尚何當為之可及邪大學之書曰欲治其
國者先齊其家欲齊其家者先脩其身此言為天下者
必由内以及外也故君子正心誠意而加於天下國家
者必自一定之謀始一定之謀立則是非利害不能奪
好惡寵辱不能移上以正君下以明民内以治百官外
以綏外侮者舉無以異吾謀之素定其於為國何有謀
不出此上且無以格君下且無以知人方且毛舉百事
而屑為之則内訌外潰之辱亦何所不有曾何安民禦
侮之足尚哉故曰急其所當為而畧其所不足為真宰
相之事也宋自太祖之造邦逮光堯之紹統時有治亂
世有盛衰謀國之臣有邪有正然其所以為治亂盛衰
者葢未嘗出此本支百世夫豈徒然而已哉鄉秦氏之
柄朝當羣賢去國之後有聖君而不為將順之事弃讜
言而惟阿媕之是取士風□骳典法蕩然致强敵之憑
陵亦必有道矣今天下循前日之弊蹈陵夷之俗公議
不立邪正無分命令所行朝不謀夕上之卿士脂韋相
尚下之師旅驕窳是為黔首困窮將不堪命州縣貪㳫
之吏方且刻剥而誅求之朔野之君纘其宗國不徒自
守方并仁義而假之察之人情非苟然者嶺海亡命如
雷化王宣之屬横行縣邑戕殺民吏浸滛不已未知為
謀外之則如許其難内之則如此其殆調發何自計謀
安出而廟堂之上輔佐之臣謀謨於堯舜之前固未窺
其所處而議邉之禁苛細之法朝朝暮暮亦莫知其幾
出也急其所不足為猶害於當為之事况當為而不為
乃嘵嘵於所不足為既不可必人之為奈何禁人之言
所當為者邪秦氏之為幾何而不見於今也當秦氏之
時猶為不可今時如此之急諸公顧欲為之何哉恭惟
某官負天下之重名行天下之大道得時得位而澤未
加於天下以為天下恨者非一年矣皇上好賢仄席撥
浮議而登公於朝則其所望於公者寜不若天下望公
之切某官以身任天下之重固將見諸公一定之謀也
今入相數月矣其所以訏謨定命遠猷辰告者必非一
端而足然而黔首之屬駢肩而立引領而俟以求某官
日新之政顧且闕然於下矣某細人也才行無取竊惟
先人右史異時嘗辱知遇鄉也武昌迎見亦蒙惠顧疇
昔而撫存之當公之來不敢不見見不可以無言也言
又不可自同於衆故此輒效四方之望而為公索言之
願公上正一人下求百辟定其公議而以利人辟國措
天下於覆盆之安此相公所自任以堯舜之道而尤所
當為者則亦門下小生區區之望過此無足為矣瞽言
冐獻死不敢逃
　
　
　
　
　
　
　
　
　
　浪語集巻二十
欽定四庫全書
　浪語集卷二十一
　　　　　　　　　　　　宋　薛季宣　撰
　書
　　上湯相論邊事
某竊見國家宵衣旰食思備邊之計更年積月迄無成
規此封疆之臣不能逺慮深思以稱廟堂倚屬之意也
某小生晩進安知軍旅然竊食近塞經涉四年見之既
詳究之亦悉故敢輒以鄙陋之見思補廟謨之萬一
非敢自謂必得惟所裁擇而弃置焉冒瀆鈞嚴某下
情無任惶懼之至某聞之兵法勿恃敵之可勝恃吾
之不可勝是故先為不可勝上策自治此不可勝之
畧也今北鄙之弱甚矣竊聆邊人之語謂敵之謀内
侵者凡有三説其一屯田淮北使我困於飛輓而彼
坐收其弊其二分軍並進以奪我之江流其三壓唐
鄧而襲蘄黄上游可不戰而取雖道聽塗説未足深
信使彼計果出此亦危道矣敵今屯軍汴宋許蔡諸
郡在形勢最為要切數年以來見我軍戍單弱往往
分軍軼出覘我空虚我軍奔走而趨之其去已逺犇
命之役未嘗一日無之先人制人恐不如此敵既未
有可乗之隙而我之不可勝者又皆若是日復一日
懼難悠久某嘗竊論當今之急莫若因形勢而列屯
營宿兵聚糧分戍險阨來不與戰去則據險而要之
重鎮諸屯首尾相救自處閒暇不奔命於敵人非惟
足以自防而制人之術在其中矣敢以近邊形便聞見
之所及者疏其要畧條于左方
一兩淮為北門屏翰旴𣅿濠梁實當敵衝今魏公已有
成規不容復議有如敵出順昌下蔡則夀春合淝為
之衝合淝之南濡須之塢夾石之戍乃吳時歴陽皖
城之險要在議者不可不講中流為荆陽之要領敵
出上蔡則武昌夏口當其衝在建炎間敵嘗出此以
襲江西矣其地里比諸州特近又坦夷無絶險宜戍
麻城白沙而以黄之舊州為重使與安陸之軍互相
應接比緣兩淮荆襄各有分域此道遂亢而不虞廟
堂之間尤所當慮信陽光州亦古重地可以藩蔽徳
安黄州然而防禦頗難糧運亦逺若以輕兵雜土人
而守聚忠義軍輩屯之亦可彌縫上游中流之闕而
為之斥候唐鄧四戰之地在我與敵有之皆難為守
盖屯重兵則糧運回逺輕兵則不足以自立然我失
之則襄郢暴露沔北盡為敵境運輸屯守尤難為力
如欲堅守二郡則方城襄陽之戍所不可輕似聞議
者以為無險可憑第欲鎮守唐鄧薄險要而保城郭
切恐用騎之地尤非我之所長徳安北接随唐東黄
南鄂西接荆郢亦江漢間一都㑹也其東北有三關
之險道皆出於信陽而大寨嶺為平易其南舊鎮直
黄陂及舊黄陂州為不逺西南侔落乃徳安漕舟屯
泊之地泛溳而下不三日可達武昌鄂州雖徳安屯
軍亦在其後此不可不虞者荆襄上游之根本吳蜀
咽吭之地國家最為要切曏來未得唐鄧守備頗嚴
今既移戍於邊内鎮亦弱由棗陽以涉賈塹取荆南
為徑捷晩唐黄巢盖嘗出此而内鄉順陽西接嵩洛
最為襄陽要害亦宜豫為之防金屋南蔽䕫峽西接
梁洋荆梁之間一控扼也國初征蜀嘗由此以襲䕫
州比年用兵亦嘗調其士馬入蜀甚非良算今其兵
力幸衆更宜為之區處使之専守一靣不復輕為調
發
一忠義軍士率多淮蔡間人與敵結怨既深必能盡
力於我其將非武勇廉儉亦無以得其士心然多自
負其長不能彌縫上下故正軍諸將好攻其短正須
曲加撫納毋使猜貳然其軍無糧餉不免剽掠取資
以此失北人之心甚非弔民之意更乞朝廷熟議裁
處
一上游糧餉由沔而達襄郢由溳而入安隨二水通
流則轉輸無閡然此二川方春纔有數月之水秋水
涸漕舟不可上通濡滯轉般費廣而中有不給之患
軍須急闕不免役及於民役民運糧其弊有不可勝
言者若為措置使運輸所向如二水之類者皆以春
冬之際集於江口一歲之食必令及春而辦其寛民
力不可勝計惟廟堂察之
一某竊觀歴古南國戰守之計未嘗不保據城壁雖
南唐之弱當周之勝猶能歴嵗堅守此無他郡縣之
兵盖與國兵為二一専為守一専為戰則事集矣伏
自國家渡江以來専以大軍為重大軍一去無復堅
城夫民豈不念其室家盖無法以自保矣某觀江漢
淮南之俗其民敦實雄健涉歴世故頗知用武若朝
廷不惜少少賦入蠲其田租畧以陜西弓箭手法維
之使之人自為戰制其勲賞一同正軍亦嚴邊之一
術也比年議者稍知措置保甲及山水寨然初無豫
定之法可以必行緩急無以相維散者不可復集考
漢鼂錯之䇿似可施用於今如蒙朝廷熟慮而急圖
之使其塢壁粗立平時可保妻子而不廢農桑之業
緩急足以自衛國家既收其用全生之賜亦大矣
一長江之險以人為固今我兵力單弱進戰則無守
禦之備萬一事出意表可為寒心嘗論㳂江之民習於
舟楫之利如能蠲其徭役使水手自為團結立之部伍
假以舟􁋆以時肄習而無害其農功使之稍識旗鼓専
保鄉社守之勿懈則數萬之衆可以不費糧餉而集異
時兼正兵而用亦守江之一助也然此非廉幹之吏少
假事權久任責成不能辦也不然徒為文具擾而無益
行之不如其已伏乞鈞照
　　再上湯相
某前任鄂州武昌縣令自縣境至蔡州小路三百餘里
行商絡繹又嘗轉輸至信陽境上頗聞北事之詳葛王
當海陵屠翦宗戚嘗三以計免包藏晦迹遂成纘緒故
海陵入淮甸時已稱尊燕京能綏行者之家除前苛虐
之政諸軍之還一日斬萬户二十七輩張忠彦久不受
代乃因益戍而代之陜西之人不覺易帥其他施設類
能濶略從寛凡邉事所當施往往不俟申請而朝命已
下故雖稱尊未乆號令頗行其大臣惟張浩宋滿最為
舊人其餘如蕭安逺麻都監耶律元帥二韓將軍之屬
類皆拔之小官不次而用蕭等皆佼佼後進知向慕仁
義以立聲名其持軍御下亦和而整計非萬全不動雖
非尼瑪哈羅索等軰然亦未易敗襲中原機㑹未有間罅
可乘諸處所遣間探之徒例皆不能深入縱能深入又
不能察其事情還則揣所樂聞以恱其上故如符離之
役金人固已先有勿焚積聚以待南軍之令邉逺皆知
其意而淮南顧不知之雖以某之愚亦嘗為荆襄督帥
言之矣凡事本無深逺而貪功喜事之臣役於私意故
雖廟堂之上未易悉察也況當講戰未定其間何所不
有又況今日之弱由前日之和自古國無外患而能安
不忘危者殆人主之所難故嘗有害而無補和之不成
我之幸也如以前此數事以為南北之勢已成中原不
可復得是乃不知義命之論徼功輕舉又為非計某謂
方今將驕卒惰邉障不修備禦之方率多施之無所用
功之地至所當務亦未必知此朝廷所當慮者竊嘗論
為邦之道自治為急敵之强弱非所當問又況敵情深
阻易為驕怠我能為自强之計政事修重材用名實不
戾刑賞有章則夫機㑹之來庸有窮盡伏惟某官圖維
鑑念以為天下社稷無窮之計去十二月都堂新有敕
榜頗陳邉計泄事機之禁某疏逺賤吏身不足以膏斧
鉞今也犯此兩禁以瀆上公未見顔色而言其為狂瞽
愚聾甚矣然某竊念天下一家孰非身事逰談靡靡徒
麗心目事功無補亦何堪用然拘牽諱忌又非士夫之
節自非在上者以天下為度心無適莫而洞照事情者
亦不足與言也間者某不避僣越妄以邉事瑣屑干聽
方懼得誅絶之罪伏蒙某官不賜鄙斥呼召使前既去
雖不及親足見其開之以言也此而不言非惟有負門
下自負其心矣然此所陳事狀似談鄰敵之美在蚩蚩
薄俗搖手知禁者深所嗤笑而某輒露悃臆而索言之
者誠以某官量包天地忠貫日月至誠體國樂聞人所
難言而近世士風習為軟美之態此等情狀竊意有知
而不言者事情何自而察哉如某又不敢言則是終無
言者使國家遂輕此敵豈為經久之計以故忘其微賤
冒昧而陳之耳詩曰采葑采菲無以下體又曰人之為
言胡得焉此言大人君子不間寒逺視言之所從來也
伏惟某官察其狂狷而來芻蕘之末論覆其瑕疵而勿
為人所聞知此區區之願也干瀆鈞聽某下情極恐懼
戰慄之至
　　代上湯相書
某聞千里之馬困於鹽車顧伯樂而一鳴立能為之
増價寒谷之間不生五種鄒衍為之吹律坐令和煦生
春士之遇合於時有如此者鄉令寒谷不遭鄒衍伯樂
不値鹽車馬亦不鳴谷寒如故斃於車下廢為不毛理
所當然知復何憾幸而二子其力足以感氣致和其識
足以空羣拔驥而我未免鹽車之厄處幽陰之地適當
其㑹不能頓顙求伸廢弃於時亦其分也士當聖天子
大有為之秋其才雖不足以一日千里至其自許猶不
秪於駑駘然方困頓車軛之間谷於窮寒之地有大君
子以道光明於時開物之功鍳裁之亮非直孫陽鄒衍
比也又恥一民不被其澤樂汲後進而為之吹嘘不為
一鳴何以自見以求脫於困窮之地此某所以三日齋
五日戒膝行而進而求謁於典客之前也某東嘉之鄙
人耳大父某官於先太師復有齊年之舊先父亦階科
級不幸蚤棄諸孤先祖之終家門寥落甚矣自惟顓蒙
小醜曽無足以接先武之後箕裘之事不免無師獨學
無所依歸終窶且貧不免求仕鄉者奉祠竊食信為蠧
耗太倉居間得以讀書要為一身之幸家有老母望切
倚門竊思有以榮親之途未之得也仰惟某官以仲尼
之文行周公之事吐握下士樂就成之一介之微非所
捐弃士蒙一眄之遇則能立去窮途暖律囘春價増十
倍未足為擬也為身之計舍門下何歸乎踴躍陳書惟
某官財擇
　　與陳左相
即日首夏清和恭惟燮調元化尊主庇民天實相之鈞
候動止萬福某洊蒙命召非望所及此惟造化甄陶之
内都無棄物雖如樗散亦有癭壺之用落落難合終不
忍捐某鄉也未嘗掃門一拜亦無牖間半面之雅得之
知識者已蒙鈞慈睠眄之㫖厚甚收召亡補重惜其去
行不旋踵而弓旌之賜已及門矣求之於古惟名徳之
相所以進豪傑之士者如此某小醜其何足以當之顧
今英豪未聞盡用雖曰昭王致士先自隗始旌顯卜式
風示天下某又非隗式之賢獨蒙睠睠如許緇衣之好
將無示人之不宏乎竊恐不肖之進賢者怠矣願囘茲
施推之賢於某者庶㡬周士濟濟上格聖心以興底平
極治之功天下幸甚天下幸甚某敢瀝肝膽仰干鈞聽
某曩嘗蒙賜對矣學術淺陋不能有所禆益改秩不謝
大為人士所非今猶鄉者之人才不加進貪冒榮利深
畏友朋之非議己也己具劄目仰告廟堂得蒙敷奏許之
莫大之幸君子愛人以徳鈞慈念之某前詣闕庭伏蒙
禮遇甚寵請違主客已涉二年雖依仰黃扉如川流百
折之未嘗不東以為閒居小官不當奏記相府兩聞冊
拜只與有識之士相慶于下而函牋賀悃顧不復陳素
蒙知眷之隆必當不以虛文督過之也鱗畨詗候不敢
自同衆人幅紙通勤敢乞鈞照
　　與虞右相
某歲在辛巳癸未間試鄂之武昌令伏遇元戎督視闗
陜道出境上初與齊安郡官旅謁津步夙仰聲誼遂獲
一覘鈞表已劇私幸既而螭舫東返又率戍縣諸將迎
見於大江中流伏蒙略去等威席艕而坐酌以巵酒出
示地圖雖悤悤拜違接餘論之末欵然蒙鈞慈禮遇之
禮意蓋不與常人等矣當時戎行之士同泛而歸論公
之賢至有加手於額者仰窺所以制服諸將式遏亂略
參功微管者豈徒然哉感歎之私中藏亡已嗣以名位
懸隔道路阻修詷問之函從不復貢雖聆大拜亦不敢
修賀主書然而每與士夫共論當世王公未嘗不及鄂
陸之所親見莫不吁嗟稱歎以為近世之所無也敢謂
精意人物不遺菅蒯茲者洊蒙命召實出造化鑪錘之
力收之既去誠出過恩非分得之秪深媿仄顧今異昔
伏念之某既蒙特達之知詗候之議不敢自同疏逺之
士赤紙奏記敢冀鈞詧
　　與梁樞宻
某一介寒逺前此雖仰斗山之望未嘗趨謁下風曽無
寸長非有左右先容之助己蒙論薦於上特達之知近
所未有此風之不作也久矣賢人在上引其類者豈曰
無之然多有求而後及也至於精意人物不欲恩出私
門人非識面不竢有求而舉初不之告自非王公大人
以天下為度者未有是事求之前軰政可一二數耳是
在古人所以收召豪傑之士某小醜其何徳以堪之迺
者洊被弓招又出造化財成之賜睠言感媿銘在心腑
云云某間者入都纔得再謁門下仰瞻鈞表以慰平生
敬仰之私迫行雖一告違適當謝客屬朝辭已越日不
克留名逺去門墻每懷悵惘自以閒居逺外不當通記輦
下達官故雖恩門亦廢承問之禮側聞貳公之拜云云
　　參宰稟目
絶不奏記隔年矣斗山之仰徒切下情伏蒙希世特達
之知必不以苛禮督過之也即日春晩暄妍恭惟論道
調元寅亮貳公夷夏邕睦有神顯相鈞候動止萬福某
仰恃幈幪敢有誠懇某屬者伏蒙甄陶引拔猥有審察
之命一時同召類被不次超擢獨某顧慙羣彦屢伸終
任之請仰荷睠憐敦促數四三公之貴降意下士之末
列茲事行之逺古為徳之盛寂寥久矣斐然狂簡何幸
親聞正始之音内顧凡庸何可當也矧士之求達人情
所同如某厭於宰縣之難寧不願為時用而復逡巡遜
避豈有他哉自惟所以處己未誠苦乏感物之誠曩者
蓋嘗賜對蔑有補於聰明雖蒙采録豪末之言又為有
司析言沮格懼涉崖異受爵不辭每一思之泚焉背汗
上念聖主有作名宰輔相方與收攬天下豪英之士以
備使令俊乂如林固不乏用某腹背之毳無與重輕進
備一官竟亦何補惟有修其進退廉隅之節或可微動
九重有如少感聽聞謂亦可為賢大臣致君一助某雖
退而窮處所獲已多況未為當世棄材不為無補於政
此古之君子愛人以徳所為動心者也不與其退直得
前軰進賢不進不已之意某褊迫之見尚願取其一端
況某久次食貧鄉於之官道中被召因客異縣困不能
歸其眡古人婦兒無褌不韈之窮不過是矣常熟當上
以有前命未可以行逺念在武昌時以罷羸數千户外
應營築饋輸之繁内事戰􁋆軍戍批支百役雖幸不以
罪斥愧負已深代還十年又苦多病今此京輔劇縣其
可以虚愚妄處之邪自知百不如人百念久已灰冷徒
以世仕未能退耕而食室家蟄蟄所不免者尚仰禄耳
已具狀申朝廷丐陶鑄一祠或且許令之任得蒙借重
九鼎一賜敷奏獲如鄙志其為終始成就大矣干瀆鈞
聽某不任栗栗未有階云云
　　張樞宻劄子(不克上明年復用/卒以前章抵之)
某竊以南風之不競也乆矣卿士大夫安故玩常不以
為辱往坐論流品獵取髙位事業無見為世嗤鄙陛下
撥去晩唐數百年頺靡之習舉樞宻而任之政固已四
方聳動想聞風采恭惟盛徳大業時措之宜所以上當
主心下副物望者在規模中自有次第誠非晩生寒逺
之所測知然此任為不輕矣宜當大有以塡服天下非
為人所不能為者不可也某嘗謂今日之事紀綱為急
不庭為後天下大務不過數端振而起之在執政大臣
反掌頃耳王伯之道安强之術固無如此者樞宻其圖
之某狂易僣率敢以迫切之懇仰干鈞重某昨以餘論
吹嘘之賜洊蒙審察之命自顧學術淺陋曩嘗薦對無
補祗冒寵章欲進趦趄屢伸終任之請仰荷廟堂敦促
數四所求迄未聽許竊念某家貧累重前年被召於之
官道中因客毗陵困不能返待闕十歲貧病交攻趣召
且乏桂玉之資窮處固無糊口之計困瘁之狀不敢縷
縷瀆尊今常熟縣見任人代期只在夏間某以有上頒
恩㫖難以專輙交政已具朝廷公狀丐一祠廟差遣或
許且令之任得蒙借重九鼎特賜敷奏俯遂鄙志得獲
少沾寸禄一家免於倒垂之急不勝大幸
　　與王公明
伏審光膺綸制塡撫都畿寓直西清仰惟慶慰切以首
善之地諸夏父母國家之選非才猷兼懋望高朝著者
不居今日之除可以卜知簡心所在得無欲使翼翼之
化極于四方然後拔諸禁途引以自輔以服天下之心
邪某蒙睠異常茲叔祖又得交政於大君子聞之私喜
明發不寐惟天邑之浩穰素稱難治奉上接下百冗紛
沓方叔祖之未至其為之者非涖之以嚴猛則或㡬於
近名濌瑣常才又所不到曲相承奉怨起寒凉事君以
忠難能彌甚比絶不聞二漢之吏良以此乎嘗竊論之
上下雖殊無過一理人情可見何至乖違凡絶物以干
名既為賢者之過依阿骫骳又非君子之所為自非事
上以恭臨下以簡加之遇事不苟周旋中度所不得已
能比義而行之而求跂及前人萬無是理某官囘翔之
乆夙有政事之稱處之裕如自其舊學而某又言之者
實翹想於恩舊之門僣越輕犯死罪死罪某伏自拜違
台範涉四歲于今矣前時拜書自蒙枉答之後又復不
敢徒以牋記蕪塵聽覽其為仰止匪懈惟台慈幸察其
衷其率意輙以鄉邑猥事拜稟大非獲己天下𣙜酤久
矣永嘉未聞深病太守莆田人也忽欲以其閩中萬户
酒法行之於州閩中初不賦錢今以田賦酒禁之弛惟
市中游手與坊場之敗闕者便之某始亦謂可省私釀
之刑詳之乃不大便酒額止敷稅户郡中所以處之不
疑然而此法一行上户必專酤𣙜之利中産尚可貧户
但乾出錢亦欲為之則糊口已不自給百用單窘何能
争利於富家平時富家猶或强以私醖賣與貧民況復
貢有田賦肆其裒斂必將自此公行賦錢以率計之是
為加一免役之賦民苦不供常賦則今未免督之以刑
市人日得錢酤是益其過以是為省刑罰將無百倍於
前乎稅産移割之不時則又有無窮之害温地不宜秔
稻常仰客米之給從今種糯必廣飲酒必多民餓且貧
常自此始傷敗風俗則又未易單言唐晩有博徴之科
以鹽與民易帛今鹽絹故在也縣官以復催鹽萬户之
酤安知異時不類是也為政者樂得民譽其勢似不可
遏某雖舊曽相識然絶不詣官寺雖欲忠告言輕必無
聽用之理數日間不免從卿大夫一見或庶幾其改之
萬有一奏請于朝敢乞一言之重達此意於版曹漕使
其為隂徳甚大萬告不以人廢言也
　　與劉樞宻
某伏蒙鈞諭奏劄副本謹繕冩封納首劄上劘君徳在
廟堂無可施行既不付外敢乞毋示於人某被召而來
蒙朝廷汲引之意良厚所愧學術淺陋不能有所感悟
負於鑑裁慙仄多矣如某世味澹泊素無改官之望冒
榮京秩實出造化然而涓埃亡補誼不當受猶賴第三
劄子降出辭之恐非人情寧受傷廉之譏不敢不拜敢
望鈞慈鑑念力為主張行之勿使堯舜之民尚供無業
之賦為施甚大某叨竊不為無名
　　與王樞密公明
某伏蒙鈞諭(同/上)某狂妄無庸於恩地初無一面之雅㑹
遇東鄂已荷特達之知今此薦章又蒙鈞衡題品被以
恬不干進博學有守見事敢為之目某非不知借重先
容可以一言遇合所恨學術蕪短不能感動天聰涓埃
亡補實累知人之明亦復何言猶幸不失品題之意而已某
之疇昔所以趦趄而不敢進者正為此耳冒榮京秩茲
某平生夢魂所不敢到今也既對清光又此叨竊恩座
之成就某者顧不大哉懼涉近名之累不敢復辭感荷
之私銘在肝膈嘗思為門墻計欲救今日薦某之失惟
有多方收拾天下英豪之士非某所倫擬者置在人主
左右以成格天之業雖有某之玷不足言也
　　與王樞密公明
某茲蒙鈞衡引拔反累知人之明既改京官又叨劇縣
之寄慙顔如甲感切于心念一念二日繼詣府第請違
少敘謝悃承以劉同知去國引咎自歸欲與之俱不勝
歎服此風之不作也乆矣道不虚行存乎徳行雖不獲
瞻望鈞表乃心不無悵怏然而與茲偉觀在門下士與
有光焉某僕僕而來亡毫髪補外補而去行已淹遲昨
既朝辭不容更留輦轂之下度量事勢見恩座不得其
職必不久留此者聖眷方渥殆將即日大拜禮成皆在
旬日之外某留俟則固不可決以去就之誼不免遂行
引領崇墉不任依戀惶恐之切不以三公易介囘既倒
之狂瀾在道學固自從容況治亂安危之機天下之所
仰望於元臣者義命之重惟樞相以身任之大人之格
君心之非其端在輕爵位盖不如是不足以有為也狂
言僣瀆幸加寛貰某方得小官私謂不當無故通問宰
府自此起居之問必無由上逹然某久次失禄邈然未
知餬口之計前此幸逃曠敗知將得罪無疑矣既蒙朝
廷見處未敢遽辭旬月間恐不免有岳祠之請豫此陳
稟尚望賜陶鑄以便其私饑寒而得衣食之資賢於萬
鍾之賜矣某前日嘗草具一劄子欲以仰補聰明之萬
一漫此呈納得蒙采察欲以仰聞又聞韋叡之蹟淝水
可以灌合肥累見偶遺忘之不敢不告心之精微有不
能宣于口者要非筆舌可盡併㡬鈞察
　　與王樞使公明
迺者一辭墻仞緜歴三時仰徳雖勤頓絶主書之問匪
怠也謂當然耳螭􁋆西泝略獲迎拜道周悤悤立談遂
成萬里之訣仰蒙恩顧情若睠睠焉者何物小子而獨
得此於衆客中邪嘗從郡將請達不克瞻望不勝犬馬
之戀囘首又數月矣不知棠隂憩息何地鈞用何如即
日燂暑庚伏恭惟申伯行邁周道逶迤自天降康鈞候
動止萬福計日元戎將已善達西陜布宣君徳撫接戎
夏宜當有以填服人心慰安黎庶施實澤於下者遐想
旌旗異彩垂白相慶恨不得親目茲盛西首歆羡而已
某伏蒙造化甄陶之賜竊食京廩雖僑客異縣甚窘而
未及於窮餓者餬口之計實為有所資仰矧惟改秩之
望不萌胷次久矣得之非分豈不知所自哉此意此恩
何所論報比者侍郎叔祖伏蒙鈞翰仰荷曲成之意猶
未已也惟小朝廷之選所以處天下士乃欲引取無似
側迹其問竊知賛育甄陶在鑪錘中靡有棄物某小醜
將何以稱仙舟之望然蕖池清泛其誰不欲跳躍從之
況蒙啄菢之私誼不憚逺所恨牽於孤弱勢不得西曏
來迎見之初嘗以此面稟矣受之如此不當顧行迹之
間即某當時可以參陪從騎縱公之不見命固將自賛
請行且三川多才寧少若某者公行永久想衮衣非晩
來歸溲勃鼓皮固已為藥籠中物大冶之鑄何遲暮之
恨邪上負恩私不勝怏惘媿畏之劇蜀漢事難豫度不
敢妄有塵獻參相雅髙人物之鑑善於通達下情敬恭
不怠而重施之綽綽有餘裕矣天下實幸
　　與王樞使公明
某自毗陵驛舍請違誨席兩閱年歲徒劇山斗之仰而
跧伏村疃無從奏記主書中間叔祖侍郎嘗捧鈞翰伏
蒙賜問蹤跡欲以賔筵處之自念一介凡庸所以受知
門下類非人力雖有憸腐讒射無能間鬭其間睠注之
隆日以滋至郵置之語未售蕖池之辟随之此意此
恩未知安報嘗以尺書因親戚寄叔祖附遞少敘巻巻
謝悃數日計筭意謂已闗聽覽經年之後其人復以見
歸乃知萬里之情端未易達自此絶意不敢復興拜書復
伏念自處踈外之地不識鈞慈能諒之否某無似之蹟
竟緣借重九鼎福唐丞相先以邉鏁論薦自顧凡鄙無
以仰稱所知待闕十年家貧急禄又復前對無補尺寸
叨冒閱歲有半七辭終不得請丐祠不許敦促頻至而
代者以過交期求去不免强顔以朝蒙恩廷尉典書誠
出厚幸狂踈且負素飡之懼媿赧殊切寵命重沓豈不
知所自邪即日顥秋澄肅恭惟華輅徂齊威徳並用天
人是予鈞候動止萬福某比者伏覩抗章有請頗聞鈞
用少失調養不勝詹念惓惓然以天佑善人定應勿藥
有喜雖差有以自遣終以未知謝遣毉藥為望茲者伏
審光膺顯策進陟元樞秩視三公顧未足為恩地慶然
而文武之道本無二途璿璣有人社稷増重今日之事
真夷吾復見時也豈惟故吏門生抃躍之私誠亦率土
溥天翹首之冀闗陜吳㑹各天一涯隃度既難某不敢
有狂瞽之獻乃者傳聞嘗建出師之議此固道聽塗說
要此一著不容再錯敵情何若惟審處之為宜儻中原
未能一舉平之則與殘民以騁無異樞使身任天下之
重願無貪欲速之功宏逺規模毋俾終潰于成則宗社
蒼生之所仰賴其狂易僣越復有人物之獻欲以仰報
盛徳惟一聽而加察之善類之幸資守鄧良能韜晦練
達昌元令何師心通明善處事皆不喜于衒當路知之
者寡某雖未之識然於朋友之可信者聞之為詳有如
鈞慈采訪廣博必能得其為人拂拭舉之或備一鶚二
鵬也人材難得母蹈不先之悔無以仰醻知己輕言是
媿邈未有參侍之便
　　與王樞使公明
即日仲冬作寒恭惟華輅同轅神天是予鈞候動止萬
福某春首齊安竊嘗奏記典書附置以行不識闗鈞聽
否還都竟出遂失嗣音依仰門墻不秪川東斗北之為
顓也茲者伏聞九重渴佇以衮衣歸有識顒顒日俟中台
之正其為慶抃非時門生故吏之惓惓旌斾之東跋涉
勞止未審次舍何許不勝翹跂之誠昨者將命淮肥主
意至厚奉宣無狀所立至微廬黃官莊安集都不迨七
百户壽春賑業歸正亦三數百家流移自占與客於大
姓者盖無慮三千五百家言之靦顔誠懼不稱聖君過
聽職秩皆蒙超次之寵霅川剖竹尤為非據自惟無以
取此於上實由造化甄陶之素故獲叨冒之牽聨耳心
骨鐫銘言不盡意顧如吳興近輔前此非才望不處然
而州將數易法度蕩然府藏空空訟檄紛至綿薄無似
强顔居之恐累知人之明日有曠瘝之懼賴雲天之不
逺帡幪猶有賴焉願賜成絲無大之幸元圭造朝定須
爰立以聖君之英睿又得賢相輔之太平之基駸駸方
立然而為治之根本要在樞臣之正衆賢之多此事之
難方勞廟筭某叨與下客之數謂此不可後耳敵勢見
聞何若料須己有一定之規模某諏度淮壖所覩人情
事力曾不若昔時逺甚大將號可倚者類不足以當
大任調度如許何以加人啟沃告猶惟覬重之謹之而
已人之患在貪官爵故每動而有悔樞宰素無是累故
敢言之妄言愚瞽誠出狂奴故態樂以善告亦思報之
萬一也萬乞鈞念方舟至止漫以赤書迎候輔垣益近
自此聲聞當日通矣區區慰抃之私未可以筆舌陳也
令親陳聖功縣丞吳興見顧一書附貢并此申納未占
覲侍履舄惟祈云云
　
　
　
　
　
　
　
　
　
　
　
　
　
　
　
　浪語集巻二十一
欽定四庫全書
　浪語集巻二十二
　　　　　　　　　　　　宋　薛季宣　撰
　書
　　與汪參政明逺論岳侯恩數
某聞燕王市駿馬之骨賢者歸之勾踐揖怒螳之臂士
為必死是皆推誠異類猶感切於人心施諸功臣焉有
不格恭惟皇上即位之始首雪岳飛之寃天下知與不
知無不稱慶逮今數月宜人人有報效之心求諸軍情
乃反有紛紛之論此議者過也日者樊建以晉武帝知
鄧艾之寃而不能直知其得諸葛亮而不能臣推恩於
飛寧不類是使飛果反朝廷不當昭雪為之昭雪是非真
反苟非真反則亞保之禮不當有廢國家縱不能歸其
賵贈追加封爵猶當反其田宅畀之恩數親降黼座臨
奠其䘮㑹其子孫以禮歸葬使人知為子孫之利則為
善者猶有所勸今獨不然惟復其封而已改葬之禮非
復典彞官其諸孫僅同卒伍今夫庶官之死延賞猶世
其家而獨於飛偏有所靳以求人心之感不亦難哉徳
壽中興之成不過張俊韓世忠劉光世秦檜四人而已
四人之終禮有異數今其子孫或位孤卿飛之功勤不
已加於四子斃於非命自乎既往追之來者乃至於斯
人之多言亦可畏也昔魏佛狸飲馬𤓰步宋文帝臨江
而歎以為檀道濟不死虜不至是曽不能追録其後識
者有以卜其世祚之修短金兵南侵金人自為岳飛不
死大金滅矣之語然則所以激勸士伍者安可不厚仰
惟都督參政相公以道事君以誠體國明飛不反公議
攸歸恩禮不加想當未愜於鈞重建言宸極在乎謦欬
之間使優孟不至笑人則人知鄉善之利矣某鮿生晚
進不知政體伏念先子薦飛為將伯父參其軍府今日
之事不忍不為一言顧飛已死何有逰說徒為國家惜
此舉措不厭人心管仲所謂知善而不能賞之與郭公
之亡何異是則雪飛之寃而取衆怒不若不為之為愈
也行府信能終始茲事史策當不負人人之歸本朝又
安知不在茲舉也況今行營將士往往故飛部曲求其
死力莫此為善惟鈞慈濶略鄙夫之妄決而行之不勝
至幸
　　與汪參政明逺論屯戍
某比者伏蒙鈞斾視師沔鄂經從下縣得獲迎拜道左
深慰久違瞻戀之誠自惟寒賤小官參謁相府不敢越
次上干掌客區區之情有所未盡然某去歲伏蒙眷遇
之禮優出倫軰感徳之厚未嘗一日敢忘苟有知而不
言實為負恩於下故敢輙盡底藴仰觸鈞嚴某昨饋輸
信陽自黃陂而北地形平易實所備覩徳安雖有軍戍
其外並無藩籬古之三闗漫不復守仵落漕舟數百沙
磧不可上通急緩出口既難適足濟師資㓂早來得信
陽周判官初九日報云陳蔡之兵來者日益或有侵突
當為可勝以待之如仵落東入陽羅西通漢口順流而
下不及數程某自孝感而歸再宿而達縣界今也光黃
既無師衆徳安又弱如此使三闗屯守猶恐無險之可
依不蚤圖之竊恐無以豫備不測萬一敵以萬人侵犯
安陸則我軍與之相持別軍取仵落之舟糧道可以兼
得順流南略則武昌夏口為可深憂不知行府可以先
成侯之來為區處否至於黄州一路去歲申稟已詳更
乞鈞慈俯賜照察干冒僣越不勝戰栗兢兢某竊聞行
府非晚視師漢上此固先務然聞蔡兵日急區區之見
以為此行猶可少緩要當嚴戍襄郢固守徳安東防武
昌以須成侯之來然後鈞斾西引有如幨車遂發萬一
徳安而東忽有警報此既未有主師恐失事㡬愚瞽獻
言敢乞恕其狂妄
　　與汪參政明逺書
某聞待敵之計和與戰攻與守而已也四者交修可以
無敵於天下又其次者擇一而固守之然後事功可立
未有四者並棄苟安朝夕以待敵人之自斃而事能克
濟以終得志於中原者中興以來是為極弊昔先大夫
右史嘗為趙相國言之曰今待大敵而規不素定安危
付之一決進退繫之臨時愚竊為朝廷危之也近歲用
兵弊則彌甚國之兵力況加怯於前時以此圖功烏能
保其必勝此其所為寒心喪氣廢寢食而憂之也為今
國家之計和攻之事盖難言矣惟戰與守皆不得已而
後動是特不可廢者東西萬里雖分之大帥其董帥宣
慰非公相則侍從之臣也戰守之具可謂略舉不幸事
出慮表再朞之内劉錡東弊呉璘西蹶淮蜀為中流之
臂今㡬失所恃矣荆襄之地獨賴都督參政相公威徳
昭著鎭撫六師隠如長城折衝外侮安危之寄可謂獲
有所托豈惟生民之福實宗廟社稷無疆之福也愚者
之慮然有若可言者浮光以西商洛之東地非不逺
也而嚴備未設敵騎萬羣飈散雲集而計略未定設敵
乘西師之勝而耀兵淮泗窮中原之力而徑薄江湖批
亢擣虛驚南備北我師犇命之不給而四顧纍然亦有
可憂之勢矣事至而慮慮將無及及今先事數月不若
早有所定料將帥之勇怯察地形之險易可守可戰豫
為之謀應敵之方較若畫一使彼計無所出則將送命
於我生之殺之惟我所制比之臨事而動其得失固未
易以一二計也惟某官圖之某寒賤晚生初無片善之
可取伏蒙鈞慈眷遇超邁等倫方當辭違庸敢不效其
碌碌以孤恩寵於黄扉之下顧敢輙盡底藴凡平時所
不能自釋於中者仰惟某官陳之如蒙恕其狂愚不賜
誅絶庶㡬千慮之一得幸聽而熟思設為宏規以澤天
下則凡覆燾之内均服茲賜豈惟某一人獨被帡幪而
已思報恩徳不知言之淺深伏惟鈞慈財察大幸
　　與汪參政明逺
伏自湖口請違舟御適遭甚雨不得一望鈞光中心歉
然迄今四閱月矣依仁仰徳可勝朝夕之私自惟位下
人凡鄉也竊食樊楚得托鈞芘伏蒙寵遇推許之意良
厚殊非庶㡬之所敢覬此恩此報何日忘之昨自孟秋
抵鄉竊知鈞斾至止臨海即欲僣具函牘詗問興居而
家貧乏人百冗交至故區區之志有所未伸誠非敢慢
想必蒙鈞慈洞察之也邇辰不審鈞用復何似大抵大
臣遇合進退繫國盛衰動静之間必與數㑹此不可為
時俗道而可以消息觀也大人君子立乎本朝患道不
行去留固非所恤某官鄉秉鈞軸視師襄漢適當北馬
南牧之際蕭劉二冦跳梁邉鄙當時諸道負宿望擁重
兵者犇逃逋竄之不暇某官談笑而却之如呉拱之棄
襄陽自非力障頺靡則上游之地豈復有如今日又如
變故之後人情安於故習某官力主大義屯田襄郢實
為無窮之利大音寡和宜衆人之不識也宿豫之事與
夫出處之節蘄陽拜侍某官固已言之洞識㡬先世所
無有豈呫呫口語可為輕重君子不可罔以非道公論
行即自明仰惟深造道真處之當裕如也某自歸鄉闗
雖人事日接塵坌可厭而無在官役役之念始覺此身
之為已有亦懶者之私便但自動之静乍然自適乃人
情之常何足為某官道然辱眷素至竊敢及爾敢乞鈞
照某窘於寒饑秋冬之際不免赴調武林時方倒懸某
官必非久于外者佇聆宰司之召别陳賀悃有如車騎
未發尚當取道丹邱拳拳之誠併圖面稟
　　與汪參政論邉事
薄聞敵以重兵戍許昌遣將攻皇甫倜倜軍無儲粟援
兵理不可緩觀敵揭榜陳蔡雖若有善意然其深謀詭
計似别有指政當静以待之襄鄧地連汝洛不得不以
為虞光黄鄧屯兵不多尚當益備不識麾下諸將嘗有
及是言者否此等進見尤不厭數如蒙賜之坐席接以
温言使人人自謂己親可以收其死力仰惟寛慈謙厚
於此端不待言某違逺匪遥所見不敢不盡
　　與汪參政明逺
去冬趨造鈞屏伏蒙謙尊降接略去等威己為過分重
以燕犒勤縟下情不勝愧荷之私自為一介晚生初無
蟠木先容之紹武昌一見遂承顧遇如此逾久不替退
而循省何自得之有以見大人君子急賢好善之心誘
掖後進雖菅蒯之賤樂成就之無所捐棄世衰道喪達
官聞人不以富貴自驕已為盛美況能下士而又假之
顔色實為曠世希濶之事力振頽風知有人矣如某微
物何足以當盛意知為當今之士得所依歸為喜也悤
悤請違又復半年雖引領門墻惄如饑渴而滯留錢水
者再月稽延武進者歴時附便無從而記室之問遂闕
如也怠惰之責固無所逃徒以雅辱睠知不責小人之
禮有以自恕想必蒙洞察之也即日中夏炎溽恭惟浩
養琳宫天人交相鈞候動止萬福某區區之迹仰托鈞
庇切自夏初旋里即欲走介詗問興居偶家室暴病頗
危愆延遂爾雖然仰望星斗乃心未嘗一日不在赤城
之下也武林諸緒大凡如昨言之非惟無益徒使人情
遺憤所可慮者公論不立時無一定之謀士夫務快其
私以權相軋邉庭備御因茲而廢雖一時望人其名少
稱其實其間號稱遺直素以勁正聞者察其所言不過
矯俗而已施之於時未見其益敵情大略可見顧皆以
愚懦待之比武昌同僚及寄居自湖右至者其言大帥
經制雖不甚悉然其事亦可概見如罷屯田一事率爾
而行耕牛農具之屬散失㡬盡朝士亦知其謬此獨事
之細者又如議棄襄鄧退軍鄂渚雖三尺童子咸知不
可而持之甚堅牢不可破李横雖少直辭取怒然其議
賴此而格況又虛驕自處下情不通某官既去之思不
殊召伯在江漢之間也某鄉在臨安雖不敢求見當路
間有親故在列不得不一見之嘗為某官詢訪異時飛
謗之所從來大抵所傳皆妄要之言者以公於前揆路
有所厚善彼嘗不利於已故率意而騁采之輿論則皆
知其非矣君子之不可罔以非道理必有然者何足計
哉何足計哉某輒不自量顧惟受知門下苟有愚見不
敢不布腹心臨海士夫想不無時造屏著者竊量其意
不能不無所希大者不過宛轉欲求薦章細者亦各望
其所欲某官守道不阿豈無拂其意者謗生觖望理所
宜然顓蒙之心以為不若一切不見之為善也況為大
臣方釋事權平地風波易成橫議纖細之隙不得不防
自非却掃杜門謝絶郡縣小禮則小人利口何自塞之
某蒙被眷憐雅出倫等昨在錢塘逆旅偶有所聞某官
亷節素髙曽何足為盛徳累在某出入門下聞之不敢不
稟鄉非兼容廣納雖某亦不敢言也伏惟鈞慈是監是
察在今講戰未決待人而定某官至誠逹道簡在二宫
召冊之頒匪伊朝暮此士夫黔首引領而須者參侍尚
阻敢乞對時倍萬保合為吾道斯民珍重
　　與汪留守明逺
竊聞北朝講解議定誠可以寛目下之急在國家亦一
幸事雖然敵情萬變恐未必得其要領斷國論者平居
無事鮮能推賢讓能與之圖天下事卒有意外之慮則
必逡巡退縮諉其素所難者與人竊惟社稷重臣在江
外者其聲名威著固無加於鈞望異時委寄斷可知矣
如以宗祏之幸徑還國秉格天之業由中及外盖有不
待言脫有事如前慮則今莫府部郡地盡江表循江以
北皆其障蔽如地形之險易羅落之疏密將帥之勇怯
兵旅之精惰有不可不豫察者帷幄之論想以素定投
機合變㑹當決勝於廟堂疏逺之臣然猶有不能自已
者妄陳瞽說敢惟不賜厭斥而采察之凡今之究敵情
者例不喜聞其實圖邉事者偷為一切之計充饑畫餅
財足自誑大臣憂國力之所不逮者固無可奈何有如
得志得時行其素藴上之正君治國内清朝廷下之澤
物仁民填安華夏是皆道學餘事當次第而行之近時
淺俗之夫類皆見不及逺方邉隅無事則趨時鄉背歌
頌昇平一遇兵興則又髙談克復其說信美然實非今
所宜至如屯田淮南所以守衛中國如鼂錯何承天之
所建白似可施之於時而人無或圖之此又大不可曉者
自治之說在所不論比聞大政有禮官失於探討政府
未能裁正者所繫甚大處之當必有方待人維持衆論
固有屬矣私心憤發不覺深言之惟大度容之
　　與汪樞使明逺
某頃自丹丘拜狀之後跧伏里閭間便無從復奉記典
籤中間嘗以姪子㳂牒江東寓書以行而已得試上庠
遂不果進旋聞衮衣歸國正席西樞以為旅賀盈門要
非有補故不欲隨衆人之後況小官待次宜當自縮輒
以姓名闗達相府似非舉措用是蹟絶主記媿負何言
微末誠無所布露惟是巖瞻斗仰馳切于衷雅蒙度外
包容必不以此為過比者伏聞超然逺引力辭公輔之
位睿眷方渥顧欲倚為社稷之鎮優詔裁抑士論休之
咸謂數十年來茲事罕見詎止激揚薄俗直可詒法後
世甚盛舉也某雅曽出入庭所伏蒙睠寵隆至詠歎喜
躍豈易倫哉然而區區之情私憂過計輒有管窺之見
偶不同於衆者欲遂緘黙則思異時受知之厚苟為有
益鈞聽不當以嫌過自屏絶故效悃愊伏惟鈞慈采察
而審思之如君子之所為非小人之所識者亦惟曲賜
掩覆恕其狂易伏自某官趨拜歸詔始以十事要說九
重雖古大人正格君心何以加此士夫引領日遲台席
之正乃聞尚綰樞軸増重本兵有識之情頗復疑恠之
矣仰惟明謨堂陛密勿萬幾必有至靚至深非天下可
得而聞者四方之人想當隂受其賜人情不能知感造
化曽何取於文成房杜之門哉竊維自更官制以來右
府不置大使間或除拜則非元臣不居由執政躐為之
蓋前此未有一人所以寵正樞極人意其旨自有在某
官徊翔引去可謂進退有節勉為留處彌見從容然思
今日之朝似可一言而斷有如君臣道合足為明良之
㑹興起徳化正在今日設不至此又何疑焉誰無功名
之心於所不可則當以禮為重雖古明聖寧易是乎日
者獻替之初能如姚元之司馬公之舉從違自可立見
若不得已宜可一如富公在治平間牢辭故事不以三
公易介在某官固優為之不然日又一日勲庸未著善
人失望易成詆訾人之多言亦可畏也過涉無咎猶為
不益於人即今日以觀方來可不占而見矣敢惟不棄
堂下之說少加軫念所繫匪細不可忽也尋思此來頽
靡之俗士夫以言為戒受人虛已居顯位者尤切難之
某非以舊沐大恩未嘗以言得罪仰知某官包括之量
安敢及此率然披露心曲不思深淺之避未知鈞度宏
廓果能鑑其狂簡也邪未見顔色厲切薰心牋牘常儀
徒為塵瀆不敢以此干戾伏乞鈞照未期侍見伏乞若
時體道懋毓太和以為社稷無疆之休佇調中鼎慰此
黎庶不備
　　與汪樞使明逺
梅霖蒸潤恭惟浩養琳宫優游里第天實相之鈞候動
止萬福伏審超然逺覽解去政機難進之風高視前古
仰惟慶慰竊以公輔之官尊榮莫二先賢雖以建功立
事而聞人名士昧於㡬微怵此空名失其所守用招覆
餗之累者其亦衆矣孰有對掌大鈞之臣睿眷方寵中
鼎虛席而能力自引去四方之人想望風采咸謂鳯翔
千仞無以復加雖雅不知我公為人於此無不心服稱
歎是可賀也雖然君實去矣如蒼生何踈逺狂生所以
為時而喟也伏自鈞斾分正别都之後某以貧甚不能
專介詗問起居嘗於便中一拜稟目行者中道輒返持
以見還及聞宥密之歸某以寒微不欲通名相府且謂
旅賀無益不復上牋後以淹久西樞人士不無二三之
論某不敢自顧形迹竊嘗奏記仰賛見㡬之作迄不知
浮湛未審果曽千鈞聽否意者某官進退之節上通神
明天方賜予善人故非悁悁寒人可得而與微蹤寖若
疏外愧負多矣惟有拳拳之誠未嘗一日不在屏著之
下也鈞慈遐察不以深見罪乎永嘉時有山東人歸言
北方剏食糧水軍厚募以收江海亡命且營戰艦疏漕
溝閱步兵教强弩雖未必誠是然以人情料之必無久
和之理何者前時所欲必隨要以信誓彼尚寒盟首事
不以為難今雖屈意如前間罅多矣其主沈鷙既不與
前主同其不請盟必以我為厭於多事一遣使介足令
上下解體以待彼之事集它時大舉不為造端觀其纘襲
之謀亦足以見其謀慮之深也吾國太平久矣民力單
匱今年又復霖潦秋稼必損無事尚可過此柰何某官
之去闕庭徳望彌洽衮繡旋返斯人盖翹企而俟嘗論
平居少事從容難于用賢恐懼之求進若寘諸懷者其
必然之理矣如不得已甲兵粮食猶可隨急取辦所深
患者無才之用耳世以居官當事比之棋弈動民於静
故謂當局者迷頃張魏公在湖湘天下意其知人必富
起無應時之用物望闕然勲業聲名隨輒掃地某官碩
徳重望為世尊仰謝事高舉安得恝然於世縱公兼忘
天下天下將即公矣均逸居閒無非暇日是可益懋經
綸之業稱量人物茲也其時無求備於一人此周之所
以收八士之用近來責人太備掄材不審位寘乖迕故
不聞有適用之才某以為從政才難何但今日略其所
短誰無一長絶利一源則雖聾瞽之人視聽猶十倍之
盖以驅羊而使堯舜曽不若一小童韓滉掌鹽鐵時有
故人子上見滉命之飲察其才無所堪然而終席身不
動摇未嘗旁睨而語使典門禁危坐府門而卒吏無敢
擅出入者用人如此世寧有棄物邪今誠收録賢傑它
日隨才之用將無適而不宜古之良毉所以收治之效
者以其蓄藥良備且知所以為方起死之功初非一日
之積盖如牛溲馬勃皆素有之雞蘇豨苓有時而帝視
之闕用乃見其窘然則藥籠中物儲畜可不素邪相公
稱物觀人近同衡鏡而某又言之者實有望於勉之吐
握之勤惟兾常以自廣法聖虛受如此公豈久外者邪
宰相職在命官上而正君正國進賢退不肖下攘外侮
以澤天下者非人無自集也旁觀者見事常審某何敢
自謂之知起為蒼生真庶㡬於大人君子而已伏惟鈞
慈少加軫念宗社生靈之福也某有言狂僣似教大匠
之斵不敏之責亦惟寛而察之某歸自武昌及今正三
歲矣雖窮居閭閻曽無官守之責得以修理舊學良有
樂處然子姪皆已及冠食指猥多伏臘不供久無禄食
之助今待官次尚兩年餘為吾者殊若可累然思世䕃
即不我逮盖未能無妻子之畜以斯自處亦聊可以安
貧雅辱睠憐故敢道其蹤蹟未期承望几舄伏乞為時
為道保合太和願俟衮衣之歸慰天下望
　　與汪樞使明逺
拜違履舄倏忽三春引領崇墉如隔霄漢迺心瞻跂朝
夕以之伏自分正别都嘗一奏記行李中止弗克上通
後承牢讓機衡又憑叔祖侍郎便行拜狀旋聞琳宫得
請復因洪丞相壻許教授僕附問起居既邈不知浮湛
府第逾逺家貧不辦遣力有同自絶恩門略其迹而察
其心或庶㡬乎雅量之兼容也即日炎夏鬱蒸恭惟弭
節維藩神明所相鈞候動止萬福竊以宛陵古之重鎮
於今輔郡之雄非朝重臣無往均佚茲地是來開府禮
則宜之雖然賛相彌綸之才誰踰公者剖符尚爾豈聖
時求治意邪衮衣之歸想不逺伊邇也某輒有淺近之
說敢薦几格之前嘗謂於民為親莫如守令令職卑賤
制不由己為民夏屋惟守能之故自出鎮大臣下至銓
補之吏雖官有貴賤其為守郡一也撫字之職寧當有
二事哉邇來貴人守藩移於崇髙之習養重絶物比比
有之平易近民所未之見責以吐握之事則古今異世
矣夫自處太高則下情無復上逹不與物接則於利病
何所聞知是故小人得以蒙蔽為姦發政動多過舉人
情赴愬無所怨謗之所生使人不以君子之道期之豈
惟處已之過民社之寄寧不負所託邪樞相出視六師
内顓樞轄待人接物尚乃温温其恭以此偃藩謙尊可
想而見巻巻之望猶願常以周公自廣戒於諸公之作
則下情盡而百事理小人無以阻間於其間矣比年理
財諸公設為奉上之說侵漁至於竭澤郡縣習以相髙
至民事則緩之殊失所謂奉上理財之意為國深計可
為憂之所賴名臣力變澆俗嘗論下苟信服財且不勞
而辦居上而能節用此理財之本也即掊斂以充谿壑
之用亦何庸窮盡哉某前拜番陽稟目嘗以平居無事
可以收拾人才溷瀆聽聞不知果曽達主記否今日廟
堂又與前異人情疲於金榖之問則於其他勢不暇講
樞相名徳兼重夷夏聳服揆之事勢寧久外也在藥籠
惟㡬多所采納以待他時之用立邦家之基某不勝區
區大願如此非公至誠好善某亦何敢忉忉怛怛至於
是邪
　　與汪樞使明逺
春間使中伏蒙答賜鈞翰如侍函席忻如之何然惟丹
丘請違忽復六歲引領墻仞有同川流百折而未嘗不
在東也竊聞士夫之論謂所以治宣城者威而不猛和
而不流今吏之良己不易見大臣出鎮永有譽者尤為
希有孰知政所自出盖非衆人擬議所到大賢居之固
裕如爾非徒下吏私喜社稷為有望焉甚幸甚幸即日
仲秋鄉涼恭惟黄閣燕清宜民豈弟天相神佑鈞候動
止萬福某樗散之質曽無毫髪所長固已絶意改官夢
魂亦所不到蒙恩召對冒榮京秩顧惟學術淺陋而於
應對進退尤非所能無以感悟天聰秪増媿惕實王樞
公明之舉其為睠憐推挽之賜有所自來矣中心銘感
何日忘之然而待次六年典質以濟之官就道承命于
行欲進趦趄退固不可不免走介情告政府求終金華
之任遂自富春捨舟問道餘杭寄家延陵以就親戚辭
不見聽黽勉此來叨竊靦顔厚如重甲蒙恩補縣諸公
雖以闕許之然殊無闕可填又須數年之待幸脫選調
言之如無厭足矣久貧失禄亦茫然未知餬口之計前
此精力盡於作縣其可再乎冒昧居之曠敗無疑矣夙
蒙愛憐敢抒胷臆某是來皆荷諸公前席察其人物極
一時之選也天下任重要須擎天之力而後可辦王樞
雖有大志朝中號為得君以某觀之未必然也王能奮
然撥去常俗偷安之計頗及邉防備禦羣吠所恠至以
用兵迎合非之微扣其端不為無意於戰某嘗謂以中
原為不可復者不明乎古之道以為便可復者不明乎
今之勢紀綱未振人才未富孑然孤立人主未相傾信
而能勲業成就古未之有國力如是其能濟乎某雖嘗
告之言輕終恐無益樞相賔主道洽能為天下發一言
乎某比者竊聞力請真祠喜于進退有禮章不再上當
有說也衮衣不歸而久居輔郡雖未害於君子之度不
若以義命為斷使天下有覩焉仰知道徳之存心故敢
賛以決也道途之說舊相以憂去者殆將有奪情之命
惟今中鼎虛位負物望者無踰樞相乃睠在彼似非人
力待命相而後請必恐渉於浮議期於必得而去自無
嫌也狂瞽之言惟所財擇
　
　
　
　
　
　
　
　
　浪語集巻二十二
欽定四庫全書
　浪語集巻二十三
　　　　　　　　　　　　宋　薛季宣　撰
　書
　　淮西與周侍郎書
某去嵗之秋趨召京邑以未朝謁諸公都未克見侍郎
初無一面之雅何所聞見先枉車騎臨訪逆旅强相抆
拭延譽於諸公問留官中都惟此之故以門庭之清峻
某日被延接又愛之如手足視之若友朋洎假節之行
凡所以為忠告善謀者無所不用其至啓途之後非惟
室家日被存撫而蒙念慮羇孤之跡賜問朝夕相繼雖
古王公待士何以加此交情之厚殆未之覩某小醜何
足當盛意耶自媿妄庸曽乏一言之助慊焉内顧負負
何言自齊安奉書者還伏領回教之後嘗三附置拜狀
皆不克關聽覽兒姪以都不知台斾所往盡留之於家
某雖有承問之心亦不克知所寄也旋聞去國兒輩遂
不及送聞之惘惘宜蒙不以怠慢責之伏承出處之道
綽綽有裕其視近時名流尤更合節不敢有姑息之愛
敢以為賀雖然晉公去矣如蒼生何某碌碌疎賤甚恨
不得追逐衆君子後塵然亦不敢輕躁動歸心即數月
之後遂當求一外補京官俸薄非私計所便淺中狹量
詎宜久在都輦獨行踽踽復何聊賴但苦無人借助有
請之為難耳齊安合肥賑贍各不過三百四五十戸餘
雖萬計皆客食主家在民猶在官也用度方窘復不欲
强收之夀春有歸正數百家十年請佃不得不括取包
占未耕田畝均給取彼予此在土人能無得失之患而
亦不可謂擾損有餘補不足天之道也不識台意以為
如何某本擬中夏東歸近又得㫖覈實二麥禾稲略無
可以稽據不過取其税籍考之文具之事雖有所不免
然在誕謾之喙誠有不可㒺者此外别無可著手處只
得爾也諸郡文書略皆來集季夏上澣或可東泛恐欲
知此端緒故詳及之不能推廣主恩媿於期望多矣傳
聞旌車已歸廬陵甲第故因景望便郵伸問啟處庶幾
必達不暇䘏浮沈也令弟光膺召節伏惟歡慶某未被
斥汰尚可求侍都輦慰懌之至台眷上下伏惟均受繁
衍
　　與張左司書
即日秋氣澄肅伏惟徜徉閭閈台候神相萬福某先君
右史先伯待制皆受知於先正忠獻致位從班辛巳嵗
某備縣鄂陵伏遇元戎即鎮金陵得迎拜於廬州江步
時已昏暮伏蒙畧去貴賤等威賜之坐席温言慰藉詳
問存没區區感戴鑒寐不忘伏自忠獻薨背某僻在海
濵都失犇問徒切慊然比年待次毗陵日聞左司以道
學為諸儒唱嘉猷悟主幾振吾道非獨為先世私喜實
為善類公慶某方辭審察之召雖恨不得摳衣几席而
友朋陳君舉輩仰荷予進獲聞至正大中之論所幸已
多且蒙不察其愚乃欲力相汲引某自顧觸藩之久懼
涉其恠又貪承教去夏遂謀入都以欲一見鄭景望吏
部取道宛陵忽聞出鎮宜春行次苕水與林擇之秀才
疾走呉興郡下至則鷁舫已西到都乃知謀過義興枉
道臨訪差池至此彌更惘然合并之難一至於是然而
千里明月奚逺近之拘耶某自去秋中備數京輦雖與
伯恭子充親洽然以人情益薄不敢顯白相從到官之
初一謁當路是後弗敢復見至前忽蒙假節淮西悤悤
徑行以臘月中旬至部江饒流移既已賑之無及而淮
北歸正無非守將之欺小人黨與强盛不敢顧身三以
實聞僅能寘之於理過元夕至江浦始與趙帥俊民收
流移之未業者為官莊以處之齊安二十二區合肥復
三十六圩之舊各不過三百四五十戸其餘土人招為
客戸無慮數千人情不欲聞官所籍止三千五百戸主
惠至渥不能有所推廣不學無術臨事乃知其累所甚
為朝廷歎者荒田蕪於包占經理害於無謀歸節之際
不敢一毫隱聖恩過厚職秩皆蒙超次之除還都百緒
一新進退若谷偶呉興闕守驟蒙中㫖之授用踰其分
誠劇畏悚而在一身出處私計雖自為謀不過如此然
而近圻名郡千瘡百痏甚非綿薄之所宜居況又蹤跡
見目於人危如秋葉吹竽鼓瑟孰非孤露未知所以善
後惟在我者不敢不勉是外付之造物人事詎易必耶
念未參識宜當道術相忘竊思記問不通人情有所不
可輒盡藴庶幾有以察之復念古今異時變態萬狀謂
非在已無惡無必於人用能觀感化服異端會將有濟
騰口無益於事祇招謗訾適以害道甚矣要當深思宻
用退藏是乃待時之計鄙見如此不識有取于斯乎辱
以聲氣相求無惜鞭其不逮至懇至祝某復有少稟先
正幕府所繪被邊形勢頗得表裏之要輒欲就乞傳本
以廣未聞人旋得蒙垂示甚幸台眷上下均受如山之
祉淛中有可委者無巨細辱示去就之誼未知當作何
處且欲為卒嵗計不識可乎可以警其過萬乞疏示承
晤邈未有日敢祝加飡進業行以大學光明於時
　　與朱編修書
某永嘉之世先子舎人嘗從文定胡先生學某少失怙
恃世父哀而字之未冠世父亦亡迫於婚宦家學淪替
掃地非復遺餘竊不自量念弓冶之將墜痛䇿駑鈍料
理書學雖夙夜兢兢惟憂間斷其如天資凡下易為廢
闕狂奴故態每每投間而作自治不給乃與事物應酬
方寸勃豀動輙傷事士夫喜以自聽謂之曰能豈不自
知但無可入耳思得有道取正倀倀然未知所之竊聞
講道甌閩作成善類鄒魯之教西洛之學彷彿尚猶見
之正始之風何意復聞於此喜幸喜幸所恨一官匏繫
願摳衣而求教未能也飢渇之況未足形容願見之心
久欲奉尺一之書疑於無因而至念托士夫之後盍以
聲氣相求必識面而後交嵗月不吾與也鄉人鄭郎中
景望某所畏事者林擇之學於門下嘗與之進景望辱
知遇矣某過景望因獲交於擇之擇之弟擴之見訪呉
興自言亦門下士不因其歸求教幾自絶爾在禮士不
介不見兹某庶幾焉者琢磨之賜繼今方有望焉某不
自詭交之淺敢有謏聞之獻伏審明揚昭代屢賜弓招
引義牢辭不忍屑就此固足以亷頑敦薄誠近世所無
有區區之見竊有所疑仲尼出處周旋某謂盡可師法
他人過與不及以為賢則有之曰可通行非中庸之道
也居身過厚蒿目斯人不一援手捄之此遯世絶俗之
士意非執事所與今百姓病矣惟明於醫國者為能再
生之聖人於魯定衛靈未嘗不切切於遇納約自牖要
非一日之積必若伊尹之學恐不可以望人於秦漢之
後也某守身不固已失足於時矣通記之初乃效鄙夫
之見取予皆未必是尚須察而聽之必不可為徐去非
晚伏幸念存湖學權輿於胡安定本朝人物之盛由來
造端於此今也齋室如故流風冺滅某假手無術日夕
疲於期會困於鞭督雖戴星出入曽救過之不暇教養
之事未遑議也未知何以處此惟幾不屑教誨或能黽
勉從事尚有補耳何當覲見一洗我心伏祈進徳惟時
頤養蒙正以斯道光明于世
　　又與朱編修書
即日新春尚凜伏惟養蒙黨里自天祐之台候動止萬
福某仰徳之髙聞風之説於今盖有年矣以無因而前
無介而見有所不敢去秋林擴之見過具道其兄擇之
不以某之庸不肖亟以姓名誤聽宜蒙誘掖之意以故
忘其愚且鄙也輒冒貢以尺書仰蒙大度納汙不見誅
絶教翰寵答慰藉勤拳自顧何人奚以取此感媿之劇
未易名言誨喻諄諄仰見嚴於出處之際某滔滔昧進
固不足以知此然而仁人蒿目其將如蒼生何將毋有
莘之耕必待禮而應也某意無可無不可不猶愈於甚
耶想惟髙明不以狂言動愚見如此其敢有隱情乎丐
一思之勿以人廢言也下問湖學其興廢之所由來誠
如髙㫖甚可惜者異時作人之地今為利害之場與刑
名之習耳慶厯所取則今學規與夫作院制器之法故
府焚於延火求之畧無可證詢之耆舊亦無存者惟聞
學之齋館與伸道義勝澡徳誠明四齋為安定舊名餘
不可見時雖分藝以教盖初不以名齋士雖學書不廢
騎射琴瑟今齋館中射堂尚存泮池之旁猶有樂齋之
目門人之盛後皆鑱名登科記中學中舊存當時賜書
與孔子伯魚畫像亡軼殆盡比方畧整齊之此外無傳
可為傷歎為之師匠某何者而辱望以此耶然與朋友
共成之不敢不勉方懼罪斥詎能如所欲哉教以安定
之傳盖不出乎章句誦説校之近嵗髙明自得之學其
效逺不相逮要終而論真確實語也某何足以知此蒙
誨之及故敢言之子路何必讀書孔子惡其佞子夏必
謂之學不可謂不知言二者豈無説耶昧者盍少思之
嘗謂翼之先生所以教人得於古之洒掃應對進退知
其説者徐仲車爾餘子類能有立於世是皆舉其一端
介甫詩以宰相期之特窺其緒餘耳成人成己衆人未
足以知之且君子道無精粗無小大是故致廣大者必
盡精微極髙明者必道中庸滯於一方要為徒法徒法
徒善漢儒之陋則有所謂章句家法異端之教則有所
謂不立文字稽於政在方冊人存乃舉禮儀威儀待人
以行智者觀之不待辨而章矣民之秉彞向也明於西
洛今焉泯泯舎門下其誰取正傾囷自獻庶幾擊而發
之毋惜鑪錘痛加橐籥尚祈階以有立免為小人之歸
此區區所望於下執者萬丐哀而藥之胡先生言行録
范淳夫集謾備藏史輕瀆至媿程易胡易郡有模板不
敢獻所厭飫林擇之書以凂門史丐求端便送之
　　答尤溪石宰書
某僑寓延陵獲聞武進之政與朋友交又知淵源之學
悉臨下之有本恨承望之未階顧無因而進前不敢造
次修記林擴之見訪逺勤先賜教筆承撝謙之過厚蒙
期待之非宜退省其私洒然汗背某不肖嗣先人之遺
業奪於急禄舊學委地雖日勉加淬厲如頑頓何若新
安朱文公張南軒呂博士之賢皆無待而興者某且不
敢望其涯涘迺以諸公望之責之共還濓溪西洛之風
何可當也左右以聲為律擬人必於其倫某豈不自知
猥欲寘諸爐炭之上荷眷雖厚然非愛人以徳之意也
尤溪雖逺得賢者父母之致仕與賢一方幸甚某將命
亡狀曽無毫髪之補叨冒重沓遽有霅川之命力小任
重未知攸處湖學國朝人物所起惟故館在未知教養
之道殊無術以興之有可警督其愚無惜規誨乃荷方
今善類牢落之甚如事尚淹逺邑某不幸失足知曠敗
是虞耳何當承晤寫此願懐别紙之多非我輩往來之
禮不敢遵也
　　答沈縣尉書
道周之别轉首更年緇染京塵日蔽蓁塞思挹清風一
浣濯之而不可得鄉望當如何耶比者于交游間備聞
學力甚進議論日新駸駸焉純亦不已之風覺我形穢
甚矣健羨健羨何當覿面以釋羣疑某自去八月在都
三月不見當路始者意若相向自是浸覺已疎至日後
使淮壖至則冬杪才力短淺不能推廣主恩況已後時
流亡漸定過合肥修築三十六圩之舊齊安置官莊二
十二區來者哺以路糧至者處以廬舎牛具之給種糧
之賜計費緍錢不過二萬米六千斛二郡仰賑糴者通
不滿七百家大姓以傭客徠招餘三千五百戸前此轉
徙襄漢以復其田里者不知幾萬家也所以成立祗此
言之可笑主上過相期望再被超躐之寵氣不及定剖
竹呉興受之不辭可無慙色茲蒙警教之辱尤益靦顔
顧淮甸時有所發擿者所論薦往往任心而舉惟功罪
之所宜不知其與貴要背馳憤悱之甚歸對之際竊慕
詩人詢謀諏度之㫖循行所見具以實聞縱論及於蔽
欺為此大怒適當一畨遷改之後獨行夐夐方擬求補
外於二三月之間庶無潔去之迹而主上不察遽以輔
郡處之得之如昇仙然豈暇他顧諄諄之諭極荷愛予
此事景孟固嘗言之妄意今日朝家不可謂弱正患衆
人蓄縮賢者自處之髙以故狂妄之徒得為欺誕國勢
日以微削須得天下共維持之觀於孔氏不復贖人之
譏以為不當形迹之累是雖入于自恕猶幸君子識之
呉興浩穰然實空匱其可不問都鄉互有綿薄處此自
知手足之露將重得罪不知何以救之某惟喜讀書深
不好米鹽細故為郡則當反是不得不勉雖日强加鞭
䇿如不進何湖學經始於胡翼之先生今惟齋館在爾
本朝人物權輿之地文獻無足考者年來法家之學却
有師傳士大夫之家知習此爾狂瀾既倒未知所以囘之
更須日月圖之不可則已儻未罪斥尚望為我籌之不
徒惠此一方所關端不細也
　　答定逺于宰書
某向者僑寓延陵竄迹農畝士之賢者都不克見比來
假節淮甸環走三千里經城邑以二十數雖識見愚闇
不足以知當世士然求長人之吏有以獲于上下如左
右者曽未之得自至封界得左右之治于民得左右之
才於郡意謂非苟爾也方將退而察之旋返借途伏蒙
采聽之過示以長牋發語驚人術業純正熟復降歎不
能已巳洎安教備盡條理到合肥郡以語方帥幕屬同
聲交譽如出一人乃知天下未嘗無才亦不在逺蝸宿
田里失親炙於數年之前為可尤者然所獲亦多矣惟
是學業蕪短既不足以仰當期望悤悤竟決奚寫我心
以左右之力之賢見諸小試已有滔滔不窮之勢加之
好學不已不恥下問某且將北面乃欲有資于我過矣
古人之學固非俄而可效大扺文章之煥事業之偉無
非由此出者才者時乎出入要非根本中來不有見焉
非基徳之具也心之精微不能宣之於口纎煤寸楮將
何自而陳之某匪曰能賢每思益友良朋誠不多遇辱
許之以交好覬共由斯道爾請違逾半月矣嚮用何如
置中祇被劄誨仍示圖經石刻珍荷某已分遣人督促
諸郡只待文書之集便謀歸計儻逃罪戾天中節後遂
到濡須不過季夏東矣方賖面命修報徒有依依
　　答陳同父書
某自戊子入都得左右之文於景望四三哥之舎於四
三哥王樞使聞賔從之學業氣志每以未及識面聆謦
欬之音為歉及趨召道宛陵四三哥寄朋友書二其一
左右一君舉也洎訪舊知於學則聞二陳之名籍甚京
師旋沐從者訪臨獲親名理之益從知名下之無虚士
諺非虛語私以得與從游為喜己辱開懐傾冩臨途要
無可道然而别不及面寧無惘惘被教敬審即日冬序
正寒温侍有相尊候萬福學官秋試遂遺賢者士夫不
能無恨得失有命時運故應然耶向使舉無留才則何
以為造化但在我本無患得之意未始低頭就之則吾
同父之失較之君舉之得亦復何愧沖天驚人之軒奮
豈有遲速間哉體用之誨備認髙㫖某何足知此然不
敢以不敏而罷夫道之不可邇未遽以體用論見之時
措體用欵若可識卒之何者為體何者為用即以徒善
徒法為體用之别體用固如是耶上形下形曰道曰器
道無形埓舎器將安適哉且道非器可名然不逺物則
常存乎形器之内昧者離器於道以為非道遺之非但
不能知器亦不知道矣下學上達惟天知之知天而後
可以得天之知決非學異端遺形器者之求之見禮儀
威儀待夫人而後行耳尚不至徳誰能知味日用自知
之謂其切當矣乎曽子且日三省其身吾曹安可輒廢
檢察且不識不知順帝之則者古人事業學不至此恐
至道之不凝此事自得則當深知殆未可以言言之也
以同父天資之髙檢察之至信如有見必能自隱諸心
如曰未然則凡平日上論古人下觀當世舉而措之於
事者無非小知謏聞之累未可認以為實第于事物之
上習於心無適莫則將天理自見持之以久會當知之
洪範無黨無偏大學不得其正真萬病之鍼石獨無意
於斯乎某非曰能之冀共事斯語耳葬議甚韙近過伯
恭不遇尚須續報誌銘某豈敢何故舎四三哥發潛徳
之幽光某媿焉多矣妥齋銘文本欲相名如周公之與
君舉以為君奭王事表徳朋友之誼也名近師道有所
不可不然何惜一換試更思之某碌碌素餐强顔留處
於朝家無毫髪補未能決去為媿同父望以世道譬如
覔金於窶者何不知我之深耶輪對當在來春只等一
見後求外補州縣差可及物尸素欲何為哉不足為人
言之恐欲知何所向爾
　　答石應之書
古人以小學訓習童蒙皆大學之具也大學之道但神
而明之爾小學之廢久矣為大學者失其養心之地流
於異教不過空寂之歸開物成物之功宜無望於賢者
但令良心不冺天理豈外于人耶反而求之莫若存其
大者積小以成其大是又不可忽也惟能平其忿懥恐
懼好樂憂患復六情之未發心不失正良知良能其何
逺之有向用之讀書用之正身用之事物與人皆是物
也非能洗濯心源蕩除舊習去小智之穿鑿全吾天之
聰明塵掃隨生猶未艾也孝悌忠恕無非發吾誠意之
中況小者乎況庶物乎帝典以欽明文思稱堯洪範思
睿作聖書不他道曰欽曰敬而已無小無大是為得之
第能用志不分則精義入神矣某學雖不足以知此嘗
聞諸君子矣素絲何告願無以人廢言也
　　與喻郎中書
去嵗抵城闉兩侍座席重蒙旌車臨訪雖得承奉指教
實獲我心而悤悤拜違益深怏㒺旋歸村落不敢以無
益之記塵溷主書妄意當然非敢慢也斗山之仰三秋
何足多耶某有愚見敢凟聽聞故丞相安邑先生忠獻
趙公前輩冠冕扶危定傾勲在王室不幸遭罹讒嫉放
死海嶠私史之禁仿彿焚書告訐之風不幾削跡公之
功業冺没殆亡傳焉近鄉人陳傅良秀才識其孫於新
昌訪以遺書得公自為墓誌獨書遷官次第問其事則
不知劉東嘉夙掌著作時述名臣傳求公行事一無所
得愾憤之極拊几而歎為名流嗟惜如此及今聲迹未
逺故老仍存篹而録之尚可十得四五因循愈久將甚
於今後人指擿先賢必有任其咎者伏思當時人物惟
郎中丈及徐侍郎胡侍郎汪尚書四人實為耆舊汪胡
後進無易郎中丈及徐侍郎者自丞相公去國先大夫
與時宰廷争得疾下世士夫争逐時好挂冠而去惟郎
中丈一人忠獻之薨無敢會其葬者郡吏承望風㫖至
用私釀逮捕忠獻家人郎中奮不顧身不逺千里臨哭
其墓時宰為問以實告之於忠獻公可以為無媿矣竊
惟伊尹之事非皋單莫能訓問禮周室舎伯陽父將安
之忠獻出處之詳譔而述焉附見諸公之事繼沃丁之
作接柱史之告其惟郎中文洎徐侍郎乎有如尊年倦
於簡削汪尚書老于文學(其聓/也)又嘗為忠獻公所知足
可與共成之唐韓退之栁子厚與張睢陽段太尉初無
雅故尚為傅益其傳上逸事于史官古人之於前賢懼
其埋没乃爾忠獻于郎中丈知已其何辭乎某方貽秀
州鄭伯英判官書屬以此告徐侍郎尚幾一二老成存
神故實慨然直筆俾後生有𫐠焉其為訓益來世大矣
不識台意以為如何
　鄭景元書屬以語徐侍郎者略同(但字君舉/賔之耳)必有任
　其咎者之下云伏思當時人物惟侍郎丈及喻郎中
　汪尚書胡侍郎四人尚無恙郎中疏矣汪在一時為
　後進公所尊重無易侍郎丈者昔先大夫與侍郎丈
　俱為忠獻公所知遇忠獻鎮東淛侍郎不旋踵又去
　先大夫為忠獻稟目字侍郎曰稚山去矣某其可留
　因與時宰廷争得疾還舎遂弃諸孤思之痛心不忍
　復道竊惟伊尹云云倦于簡削知府固大手筆足可
　口授書之云云某于侍郎為通家子外舅孫帥亦與
　侍郎父子厚善某皆曽參拜然不敢率然冒貢函書
　懼無因而至前重得罪于門下因見為以愚意白之
　所望老成云云
人還祇領報章辭情諄復忠厚之意形于外言感服歆
歎書不得宣某晚生不及多識前輩典型之訓于老成
人見之矣甚幸甚幸稟目見賜非所以象賢簡牘章程
抑損皆過將由事父之執未至謙尊所以督教之也及
復榮翰愧汗亡極即日首夏云云某昨者不自揣度竊不
自知其後進大懼忠獻公風節蟠準天地隱而未見後
生何述伏見郎中丈人與先大夫一時諸公俱為忠獻
知重知公之事為悉自先子歿忠獻諸公相次淪謝郎
中獨享髙夀意天之未喪斯道欲以載述之事託付於
郎中乎以故竊敢薦言所願及時有所記録伏蒙賜報
忠獻家禍皆得之而未詳者茲乃備見首末讀之涕下
天不相道一何至於此極邪條例盡能如此之詳忠獻
諸公為不冺矣意者郎中有所譔述未欲顯行于時某
竊謂不然書之流傳常苦不廣孔氏兼藏屋壁孫盛播
之海外然今六經晉史尚多亡佚況宻而不出邪要在
傳信闕疑使聞見之所及者有所攷問以信君子之道
但不至如崔氏國紀之過則儇子何䘏哉萬幾以身任
之毋復多讓勿輕付人之戒盖謹之也雖台意為甚韙
某小子何足為輕重乎每思舊事散落天下非得當世
故老各記所聞諸公施為必多遺闕矧惟事有本末難
可厚誣司馬謗書何損孝武李衛公操縱中人之術實
自牛李之黨書之某以為雖非其人未足為害銘志世
不多信若晉文靖謝公有碑無文益足以見其賢前事
之非何足靳也小人之見不識台意以為如何何當摳
衣几格之前細論此事居貧難動徒㒺㒺爾友朋見過
乃吾人之常傳言過當至于上達聽聞吁可怪也某茲
冒恩寵洊蒙命召實資誨飭揄揚之素知愧知感顧惟
學術淺陋前既亡補受爵不讓迄今慊焉人不加賢頭
顱可見而復貪榮舎義所不敢也已告廟堂辭之期于
得請乃已云云
　　與喻郎中書
間者遣力入都附拜函牘其歸值都騎方出不復留俟
寂不聞問又兩月矣念欲扁舟圖侍函几庶欵名誼求
厭飫所未聞屬以卧病彌月方且力辭旌命而仙邑當
道又里之重臣方承顧遇嫌涉𤓰李未果如願悵怏殊
劇沈上舎便伏辱台翰存撫慰懌交至忠獻遺事乃蒙
惻然軫念斯文之不喪繄丈人是賴生能一其朋類殁
乃紀其徳業雖忠獻去國不能盡公之用端不負知人
之鑒矣承許博謀詢訪廣記備言真古記之法必使一
時遺落乃為盡善金陵猜間似非人力所及其初忠獻
不能不疑此老而門下士多不謂然雖忠獻持之甚堅
然不能遂平江過闕之際先大夫知其必隙嘗諷忠獻
不果從也又正人不能得之秦氏豈非天邪某曩在閩
嶠忠獻之南以嫌雖不入城當時黨禁未嚴泉义福之
隣郡二公交情於此加厚乃今知丈人之力不勝欽歎
嚴州頗聞留意學問未之識也汪尚書補外吾道為有
光矣然善人繼去將如蒼生何某本以興化薦召如聞
相期太過有非力所能任者故辭之似今不當復行幾
得情乃已爾竢聞報罷當謀趨侍矣即日云云
　　荅沈應先書
君舉相見所談謂何得無多過其實大抵愛之不知其
惡何容盡信諄諄之諭何敢當某所行天下閲士多矣
好善篤信道深求如吾應先者曽未之見然而以此見
望近乎不知而作夫人未能為己安能為人某之自為
若何其何以承盛意然聞責善朋友之道於此不當有
隐又不知野芹遼豕不見笑于大方之家乎自大學之
不明其道散在天下得其小者往往自名一家髙者淪
入虚無下者凝滯于物狂狷異俗要非中庸先王大經
遂皆指為無用滔滔皆是未易奪也故須拔萃豪傑超
然逺見道揆法守渾為一途蒙養本根源泉時出使人
心悦誠服得之觀感而化乃可謂耳此事甚大既非一
日之積又非盡智窮力所到故聖人難言之後世昧于
誠明明誠之分遂謂有不學而能者彼天之道何與於
人之道致曲未盡何以能有誠哉孟氏必有事焉而勿
正心勿忘勿助長也之説雖非聖人優之柔之使自求
之之意學者於此從事過半矣顔氏之子其過與怒寧
與人異不可及處正在不以怒遷不以過貳一節法守
之事此吾聖人所以異於貳本者空無之家不可謂無所見
迄無所用不知所謂不貳者爾未明道揆通于法守之
務要終不為無用洒掃進退雖為威儀之一古人以謂
道無本末者其視任心而作居然有間然云文武之道
具在方冊其人存其政舉苟非其人道不虚行要須自
得之也學不至于不識不知順帝之則竞亦何用有如
未辦澡心藏宻莫若去故去智古人言讀書百徧其義
自見未易以淺近奪信能反復涵泳會當有得得之小
大則繫乎精誠所至時文稱于一經之内有一言之悟
則六經之義燦然矣不可以人廢言也事非筆舌可道
而言之不無覼縷遐不謂矣政須體悉不足為它人道
也喻文書承寄示甚感遂能不廢芻蕘之論尤見前輩
忠厚之風前事賴以有傳非小補也向聞彼知舊間有
方輿記望為經營一借如不可則己之君舉見告藏室
中有越絶書未之見曩得其一二事未詳始末輒欲求
假一尋繹之師友之目向來朋友間嘗有見被者其知
非是則亦已矣相知不在相奉寘人于鑪炭上非所以
愛之也毋以驚世駭俗嗣音尚爾敬當回納勿訝某比
以莆陽薦召雖辭不得命今不可復去矣尚遲報罷専
圖一見既所欲言
　　與趙漕書
某聞一言之道不以人之無言而廢其所當言亦不身
訥于言而黙其所難言在人之為言無所苟而已矧茲
民之休戚利病結于下而弗達于上有真儒當道宣王
化以移風俗言之者無罪而又能救其災若居令之職
以身訥于言而黙其所難言廢其所當言而從人之無
言使民之疾苦不得一聞於上而求息肩于下是亦何
假於令為之令者不亦名教之罪人乎斯某所以竊不
自量而敢言於執事者湖右瘡痍甚矣武昌又其甚者
遺民千戸非流移轉徙則兵荒盜賊之餘偷生一時鮮
知本業田萊不闢何財之聚旱乾水溢之患仍嵗有之
令失職而行者踵相接于途知安集勞來以稱明天子
之徳意者茲邑所罕見比年戍兵屢勤蹂踐弗堪重以
大治戰船作屯營於二千里之外耕男逺役紅女下機
二稔于茲不少休息而又䑕偷侵冦生發不時居草莽
間無聊生者民羸若此為邑奈何禮法政刑所不暇及
某嵬瑣之質于民事本非所長方此效官敢不自盡而
當凋弊窘急之次束于簡書撫字之心廢為殘暴禮徳
之道遷為苛虐民失依賴夫何告哉茲幸自天恭遇某
官執事以憂民之心副裕民之寄施不忍人之政充博
愛之仁弭節之初究求民瘼歸仁美徳諒人皆有之告
病以民恐未有陳於執事之前者雖執事之賢下車伊
始民之困弊何自得焉可以言而不言某懼不自迯于
咎不敢自黙廢所當言惟執事推愛物之心為民深慮
藥其彫瘵使之休息固執事愛人之實非有待於猥吏
之言至于自快其私取容于上攘人之大利以給公家
之小利存人臣之小節而忘其大節是近時淺丈夫之
所為事在某非敢為亦不敢煩執事者之慮瞽言冒進
惟執事幸察其心
　　與王彦恭經畧書
某頃者試令武昌伏承持節湖右名位遼絶勢相萬也
初無蟠木先容之助又無牖間半面之雅庭參一見即
蒙禮異教詔警䇿凡可以安全之者無所不至趨事之
日雖淺一邑之庇居多既而台施行部荆南遂遷淮甸
道出境上某適微恙弗克請違乃辱台翰撫存告以方
藥未幾淛西旋斾獲于東坡江步一瞻台表悤悤訣去
深用耿耿繼於鄂陵知後吏處領所賜教墨道左罕便
既不時報謝于今凡五閲嵗而起居之問不一通于記
史顔之厚矣負負何言自惟賦性過疎拙于援上詒怒
當路有矣能見亮者夫豈無之其間亦有同舟遇風權
相成濟利涉之後勢合相忘獨於門牆初無絲髪之補
在官則帡幪厦屋既去則恩意綢繆非徒此也又以無
似之迹為延譽于士夫間某非强交之人台座又非有
資於某者睠顧如此未之前聞上論於古之人或可以
一二數耳愚陋何以得此言之増愧然聞媢賢醜正實
繁有徒自分無以逾人虚名適足為累兼恐上負知人
之鑒不可不察知我足矣何足以為人道哉既沐愛憐
敢布以情承開府畨禺倚眷方渥旋抗章髙舉竟獲成
命請祠之奏遂能自出機杼無所蹈襲其言直而不肆
婉而成章當有識者知之衆人固不識也東坡侍見嘗
聞君子餘論以為進退有義得失有命君子贏為君子
小人謬為小人仰知將以教督其愚然亦有以卜知我
公自處之地獨善可矣如天下何世衰道微士風骩骳
藩垣使節其能不為身計稱股肱耳目之寄如台座者
不知其誰適用之才濟時之具況不秖此此何時也而
猶侍祠于外得非明鏡寃于醜婦抑厲掲淺深之計固當
然邪岳下雅多英雋之逰今無改舊俗否衡鏡平皎所
得當日富也某里居待次經涉四年雖家徒四壁日憂
餬口之不繼而單貧無事得以料理書學無當官箠楚
患亦足以為樂然性質凡下既無簡書之畏而狂躁之
態投閒復作尤一身之累也金華闕期在明夏决曹雖
事省於縣而人命所繫懼非智慮所及矧時有難易制
不在已每一念此如負芒刺益知湛州縣今亦良難台
座政為吏師雅辱憐眷有可見教願與聞之某雖下材
不敢不勉自同衆人敬以幅書通記伏幸台察
　
　
　
　
　
　
　
　
　
　
　
　
　
　浪語集巻二十三
欽定四庫全書
　浪語集巻二十四
　　　　　　　　　　　　宋　薛季宣　撰
　書
　　與鄭景望一
自聞拜佐著作之命嘗一領教筆并蒙遞示劉復之書
似非仲舉家奴台翰恐未之得使還又拜手札慰感良
甚啟沃微意略蒙見教多感思之誠切時病十寒一暴
將何以哉願勿以未聽而惜吾告猷之心誠所謂逺者
大者必不可進乃謀鴻鵠舉耳復之睠睠吾屬此意良
厚何物濫吹竽于其間似未之思近於目聽而耳眎也
夢叟方在艱棘不可得而進退忠父已決不為赴調之
計然其才力可惜弃之無用有可致力為求試縣亦可
若使其人少得自見雖未可以語通方中道以臨民事
當有實益剸治繁劇寧能碌碌如我輩耶祠禄彼固不
屑取之猶可與計資考别難挿手則乞自為圖之巖老
既熟其人能為之前却否某告毋復寘之牙頰必恐上
累知人之明中心豈不自知何當詿誤師友胡氏表姪
一蒙與進不能嗣造几格此其好善未篤甚乖乃父所
望後復相見丐以此意語之彼家甚貧頗勞應接如有
可就賓館得為宛轉經營為幸陳頤剛比相會云曽屢
拜書都不揮答何故便間望報以一二字戒以事勿輕
舉凡百寛裕沈審必令内外無間為貴君舉已罷茶院
之會見與其徒一二十輩聚課仙巖嘗與之言似乎成
已工夫全未著力勉之甚相領畧此亦樂事但未知向
去如何爾下問淮壖設險之説某知之未詳地網所未
之聞張師言瓦梁堰記聞而未見然聞孫氏割據作涂
中東興塘以淹北道南朝瓦梁城塞後湖為淵障蔽長
江號稱北海大扺淮東之地沮澤多而邱陵少淮西山
澤相半無水隔者獨邾城白沙戍入武昌及六安舒城
走南硤二路耳古人多於川澤之地立塘隖以遏水溉
田在孫氏時盡罷縣邑治以屯田都尉魏自劉馥鄧艾
之後大田淮南迨南北朝増飭彌廣今舒州有呉陂堰
(朱光呂蒙所争皖/屯也陂堰皖水)廬江有七門堰(劉馥斷龍/舒水作)巢縣有東
興塘(諸葛恪作/遏巢湖水)滁和州六合間有涂塘(呉赤烏中遣兵/十萬斷涂作塘)
(於其上源今梁縣界至滁揚城晉以/為南梁郡南唐於滁水上立清流關)瓦梁堰(有東西瓦/梁城晉置)
(秦郡而治六合周顯徳三年南唐何延錫建言堰五十/四流不止魚三州泯海四百里其實据天經絶地緯功)
(未就而罷景/徳元年毁之)天長有石梁堰(源出滁州入髙郵為/樊梁溪梁置涇州)髙郵
有白馬塘(塘阻三何溪謝𤣥破都顔/俱難李孝逸破李敬業處)揚州有召伯埭(謝/安)
(堰艾陵湖作/新城在其上)裘塘屯(齊髙帝建武五/年遏艾陵湖立)楚州有石鼈塘(鄧/艾)
(作荀羨/復屯)謝陂(漢舊/陂)洪澤屯(唐大厯二年與射陽湖並/置官屯射陽湖即射陂也)淮
陰有白水屯盱眙有破釜塘(鄧艾立白水塘與破釡相/連開八水門大業末破釜)
(塘壊水入准/白水亦涸)安豐有芍陂(即孫叔敖所作期思陂漢王/景魏劉馥鄧艾晉桓崇祖皆)
(修復之首受渒水西道六安北界騶虞石東/自濠州之南横石水皆入焉灌田萬頃)固始有茹
陂(劉馥/作)是皆古人屯田遏水之迹其餘不可記大要六
安以東有芍陂之險鍾離以東無非湖濁之地西自皖
東至揚則多斷流為阻故自前世征役舟師皆出東道
如呉䢴溝魏廣陵周鸛河等率資􁇚水之利南北所通
行也惟廬夀一路陸有東關濡須硤石之阨重以陂水
之限(東關恃東興塘濡須恃濡須水硤石蔽皖准南/有兩硤石此桐城南硤夀春硤石在准水上)最
為險要然聞芍陂可以灌夀淝水可以灌廬南唐何敬
洙嘗復諸塘不克而罷其間必有利害尚當詳攷前聞
面對及此心知其是竊思如此力量能辦如許事邪如
合復之所上民兵之䇿専以刺舉兵權還付方鎮使之
自治財用多置水砦以屯田民兵守之有警得以發兵
助獲如唐故事民兵蠲復制度略依陜西弓箭手法秋
田既獲因就糴以實邊始雖蹔失少少賦入數稔之後
利當百倍於今責任不専則無可成之理方今經制西
蜀以奪帥權為是此等議論定空言耳因問之及謾詳
及之議創水虎翼軍然似非國力所辦淮南民屯若就
又於松江肄習水手為之重險雖無水軍亦得事不難
集在乎斷不斷耳論經總制錢減額竟是如何舅氏方
在版曹可致力否立後事久不報衆甚苦之近樂清縣
括水死家田不以葬送立後皆欲官收一嵗州郡倣之
而行前日所陳能為營使之必下否官政略背如此無
亷恥者争以􁚏敓相尚思昨所以語劉正夫者言今驗
矣無端好與人事亦吾人一病也
　　與鄭景望二
自令季去由拳附一紙記後無復便聲問殆絶然而依
仰音教未嘗不在几席之下也兹承寵膺綸命綱紀王
府佐宋太伯盖極一時之選可為儒者之榮敢以為賀
然聞以國遜易處閒静難非漸漬以仁義之指歸俾知
所自以樂優於天下之樂無以見輔導之徳以丈老於
聖人之學茲蒙聖天子託子之寄廟堂遴於宮僚之擇
誠可謂當人之舉某所見如此不得不告遼豕入冀當
不免大方之笑也某亡似之迹窮處異縣遂不得親賢
師友之教誨撿束之道不敢不勉小人之質終難淬礪
狂奴故態往往厠間勃豀加以貧病交攻婦兒婢僕之
間數歳殆無寧日所養不厚又殊無以敵之誠負君子
之門媿心極矣命召審察四辭遂不復來今逼𤓰期乃
妨交政近有丐祠之舉未知廟堂可否如何蒙子詩兄
教以不當突然有請于朝顧聞之遲矣意者以久不報
終任之請只得以祠禄扣之終任之求亦不敢絶𤓰戍
既逼未為無為雖有下釣之嫌有不暇䘏矣又復困窮
之極為之奈何萬一丐祠得之固不辦挈家計且謀單
騎歸省邱墓亦一幸耳春夏之交景物清暢板輿迎奉
在棠棣間有無涯之樂但切歆羨陳君中補之後牢辭
學職不爽山陰書社之約處之極是劉復之大可悲念
天不相善如此極邪念欲一書慰問其兄竟不得寄每
作交逰之問未嘗不吁嗟悲咤痛悼於斯人也丈在閩
中門庭之廣得人有幾疏以見教何如
　　與鄭景望三
伊洛遺訓某舊苦其蕪雜嘗願博求㑹萃備一家言顧
非其人所得未廣用是不克茲蒙鑱本印賜知有先著
鞭者且喜且媿書雖未暇紬繹如明道語世不多有至
於長編累軸足知所得之富鞭後之意不敢不勉頑頓
不敏何以副期遇之厚邪某無似今亦憚於復進去嵗
辭審察之召匪以為異卷巻之意特欲少關閶闔之内
退可遂吾所欲進或儻有所濟諸公不之察也而督促
踵至淺中陿隘頗覺厭苦拒之既峻久之寑不報矣比
以南沙逼戍不免為之官之請懲創前事并以祠禄干
之報章之來不過復伸前命自惟愚鄙無以取必當塗
之聽閉關泰甚且駭道路之傳因謀强顔一行兼以世
母仲姊之喪告矣趨朝當在夏秋之際其在我者敢有
不誠庶幾改之夫誰不願以術業之淺陋冀障河之必
東杯水輿薪知其必無事也但苦家貧久客未免禄仕
反復忠父行藏之誨媿赧極矣踵門求教深所願欲兼
單淺所未到亦欲有函問之請與其進也台意誠厚得
蒙於六月半前假以役兵數輩當卜假途干簉遂此願
懐而後取道徳清以至都輦有如行人歸告之晚不及
此期某業以成行不容遲遲之甚茲恐不得留竢即乞
已之京尹之拜振古所無令弟新除不相妨否有不克
見必須邂逅錢水與以為慰
　　答景元書
下問辭命所以非有深意直縁前對亡狀再進豈能有
補信如昨者傳聞之過不過以人言知我用緜力當重
任芻牧之求不至辭之近於辭難黽勉居之空死何益
生命之衆亦云大矣是雖不當先事而避然亦不可不
豫計于未進之前舅氏之出未行右揆盖嘗諉以専人
見三命不來之意仍許不循前計令人滋益難處遂堅
辭之三旬促召不來定當如所請矣量力度徳天下事
要非吾人所辦蚍蜉撼樹真不自量某今者之辭猶欲
一感聞聽諸公苦不持上將如命何可繼之説敬當佩
觿夫學固欲行焉能繫而不食苟免既非君子之節不
能不止亦非絀信之誼未免禄仕當擇任輕者處南沙
非逺禄秩可差解倒垂忍而待之又為此困遲之不報
良以為撓無資之説此特顧家之計乃可為知友道安
敢告朝右邪今嵗延陵水荒加以蟊賊之患薄田赤地
什分餘二歛穫為賖𤓰戍又復年餘僑居未知餬口之
計一動不易三已況難必哉不免又圖去就則求我枯
魚之肆矣反復計念未知攸處講學不詳之過兄必聞
而憐之承詢鄙意之詳故盡底藴有可鞭督其後願與
聞之
　　答君舉書一
通鑑禮圖皆二冊納上史書制度自當詳考不宜造次
讀過中庸大學繫傳論語却須反覆成誦勿以心凑泊
焉久之或當有見自覺諸書之意不貳於已而非平生
窺測所到有孚威如非持敬之謂者是為得之理義昭
然要非學空無者所能髣髴以此應物則所謂文武之
政具在方䇿威儀三千禮儀三百者待其人然後行耳
是非小小知見所及惟體物者自不可遺文中子歎無
圓機通方之士與之共叙九疇論九流知非其人願見
勉之而已夫損徳之修也凡吾胷中疵吝之積惟加損
之為貴日新之道所謂洗心者不過如斯焉爾古人不
可跂及要之記問之學盖不足道立已與物則失之逺
矣故君子敬其獨也雖無文王猶興非君子誰可言者
至祝至望師長何謂非所敢當謹用回納一笑
　　答君舉書二
頃者逺勤訪喜有漸磨之益事乖人欲輙復暌違卧病
分攜寧無怏怏自被無錫由拳教札之後杳不知車斾
何之非徒懐無從修記之恨翹跂可想知也茲承就試
行都猥蒙遣信恍若天降慰懌如何即日秋暑鄉微伏
惟客舎舂容尊候動止萬福某自作别之後疾病相仍
幼累復然而賤婦所苦特異就毉役役死生尚未可知
延陵嵗又水荒重之螟螣馬蹟薄田既無遺種縣官科
率草料倍常賦而加多憔悴煎熬分為溝中之斷書䇿
相忘固已久矣區區之迹前此所以不欲進者君舉既
知之矣正名之説吾敢乎哉當路前極相知自莆田之
行嘗一得書三被催劄而某所求以達聞聽者却不將
上舅氏去國之未行也又嘗諉以専人見問所以不來
之意喻以别議所以處我其意誠厚吾人去就當何如
邪惜也君舉已行辭命頗傷深切前已失之于左今復
不能得之於右亦運而已矣之任請祠足得熟議諄諄
之喻中心不忘張昌之賢皆願見而未能者言稱先師
要為有法理敬之説進學之指南也可與立者權多不
足九流之合須得通方之士議之康節固謂之學未至
武侯武侯未可輕議考叔太真而謂之詭正道于何而
行乎立論常苦執中有不可不察者氣稟言性自是南
方之學近於功利其又何言鄉論賢人之聚猶或可憂
真見事之談也文不逮於作者而好詆訶前人此最吾
人大病語人要識深淺亦欲自今勉之四三哥書荷封
示閩事既難踰度不當相訝鄉來去就嘗面論之已詳
五三哥之云云將有為為之爾劉復之真顯道相繼云
亡真大苦事天不相道為善者何勸邪居厚罹憂可與
傷愴其當大事宜必有以處之洪道人學本異端不足
深論但未知其死何自尚當察之旁譜春秋地名固宜
恨未知見書訓得刋其誤尤所望者國風十二變皆有
叙小國不詳其世則附見之邶魏之先衛唐二邦之所
兼者二南豳國為之先後㫖哉反古説曩聞已有傳本
後竄改亦不多藁紙不精脱爛不可將出春秋敬納得
與書訓俱付象先語以㸔畢蚤尋端便見還毋令汚敗
為祝頃用禮學相勉可不朝夕于斯已而思之及觀張
丈子韶洒掃應對進退之解異乎所聞法而不説曲禮
鄉黨却不如此儀禮之記殊畧先王自有深意雖復煨
燼之餘先儒之記要近于鑿此非筆舌可道幸詳復之
可矣經考漫呈一㸔八州地圖别後都不暇料理陣圖
方居外悤擾不能便為寫去下問車徒之陣一車介士
三甲一為前拒左右挾轂矩以車徒尺步方陣勢瞭然
矣新出之圖必有新意後生可畏未可全非而是古也
時事日益紛擾某尚未知存身之地千里相望豈不動
心所謂不敢因循冀吾人共事斯于日用小學純全大
體具焉持頭覓頭佛氏能笑人矣但能去智去故乃可
黙而識之所知不多非厭多也窮迫少佳意緒而蒙每
事索報黽勉承命可無崕畧所欲言者尚不能宣之於
口千里書札烏能寫方寸哉
　　答君舉三
林伯順過東關屬已還鵲林恨不得見書辭宜答而未
有端便可寄旋聞上庠中補喜之不寤此于君舉盖不
足道然而順流楊㠶千里起于足下有可為英材樂者
仲可還里閈方襞幅具書忽石應之見訪出前後兩示
緘墨慰抃何已審知諸公固相縻以學職誠典學者善
意不知我者且有積薪之誚受之無益聞牢辭之正合
鄙意也示喻語小萬法悉備語大一毫不立兢業之心
平蕩之道盖非一非二知言知徳誠有不可載且破者
要須黙而成之始得大小一二涉乎計較之語孔門汶
上言不如是如何一言而盡古人言之久矣王文中論
司馬談善論九流知其皆原道徳之意而各有所蔽自
非明了之見殆未易易王魏一代人傑尚有媿于禮樂
之事周官見疑後世何足訝邪復讐法雖不見然今律
文猶有輕重相明之法用論討賊當於在官之時事切
捄焚奚暇士師之告書于士者謂應復讐之法耳先王
作法凡絶無而僅有者一皆大為之防士師得人安可
預必用刑又須閲實審非推刃之道而後釋之逸賊一
端未之盡也學者要在優柔使之自得博約之至欲罷
自不能矣此事固有立談而辨者曽非一朝之積言於
未及宜不受命切當自今謹之崇釋次儒自是井中之
見其所從逰常訝某于此罕道然却不敢横議是非從
彼間來此攻之且不入異時當付此老使自賊之全真
嘗所與逰門牆峻甚每以白眼視天下士聞於全真特
厚或可介而見之如聞意鄉我輩未暇從之宋老志名
以全真欲見故録與之豈無滲漏然所期於若士者本
不及此當以度外容之舅氏幸同舎真淳固盡其人就
成其材乃所賴于朋友滕推官頗聞其名似已之所任
俟到城郭圖一見之張侍講舊為九重知遇加問學日
富自宜有所悟合從此虚納天下大幸然而事久多變
又未知鄉去如何某前此辭命盖妄意當然懼人不謂
深婉知復何恨諸公之意甚厚非所望也前既無效今
而輕舉可乎四三哥已因景元寓書五三哥亦已通問
但未聞其母訃方因仲可弔之應之趣向已若老成真
大可畏能琢磨之甚善兒子固願受教然其母有女子
之愛病未全已姑留後圖下諭諄諄知感知媿軍志名
已前見牧之所引不類武侯之言然八陣圖從此推演
有如見於武侯之集前輩何以不能識之自李衛公引
志説圖方知八陣所出反復其語與孫武子所稱軍政
殆皆司馬法歟陣法舊來口授以軍志握奇經馬隆李
靖裴緒之説參伍以變悤卒未易圖之姑自詳復為佳
不然請竢它日州圖納去荆州南交二紙抄畢蚤希寄
示楊冀草具未補梁州和夷未曽釋地幽雍都未下手
幽經却備幸而不為事奪一兩月間莫可成矣詩説所
以不欲出者乃可為知者道四三哥尚不謂是故不欲
復示人若欲得之不敢隱也已自畧去訓故之説須于
言外逆之參之楚辭以見其訓伍之樂府以盡其情訂
之左氏以致其思正之禮記以通其説又斷之以孔氏
之學孝經論語之所引證乃知非妄作耳紙札非佳毋
令損敗為祝得姪子象先問未欲經説之廣切在加意
伯順莫已還里曩蒙諉以其父銘志黽勉承命不可用
則收之
　　答君舉書四
春間婦弟東泛錢水漫具赤紙記以為不在庠序達石
廣文必無浮湛之理得報已知會計甚適所懐但未領
報章馳望之切沈應先之僕以所示書至慰懌多矣聞
得友如徳修王丈可謂徳不孤也其人雖未克見君舉
寧苟合者麗澤之説當所得日富如某茅塞之甚有不
能奮飛者某以丐祠之舉請益于左右欲處得其宜耳
既久之不聞聞南沙代者諉僚宷來約以如期而代思
白縣言上似太絶物不免作參宰稟目并以丐祠公狀
抵之仍不絶之任之請既行之後得子詩外兄書教以
不當突然自言于朝顧聞之晚矣然念闕期既逼不為
之前日交代通書亦嘗授以公狀仍更屬以申催報命
此外自當委之運命如何刺眼之思非為我忠謀渠能
及此某亦嫌于下釣之説然而進退有義非我輩所得
専處有如本懐果適過涉何害不隱我脚旁觀動目何
有哉所求尚一得之固我所欲不然堂下有千里之隔
雖其敦促百至豈真知我者邪遵養之説樞右之拜元
是一意前以向去如何奉告盖千慮之一得此㫖雖近於
迂亦是理勢當然信之固宜亦近疎矣無律之音不計
之戰郢人之懼不為過也尚幸低棊著數相似信如所
聞不謬乃若温浩兒嬉相矜以徳力盖亦未易剖決此
亦一幸第恐拏而不解或生意表之慮耳妄意如此不
足以語人蒙教早諭之雖未達髙意得無有過與不及
之慮謂非所以輔成盛徳人材秖爾極選端不過是然
四三哥却有典午之命似舎驥弗乘矣佐佑藩邸亦何
容易某近通四三哥問告以綱紀王府云云君舉以為
如何旌别之疑有自來否近姪子洪罷昭武主簿逺來
相省頗能道閩中事按逐一二輩皆合公議所恨稍作
風采若失故步許褒守令多不踐言物論似不謂然與
彼所聞大異然前得書有姑惟教之之意或幾乎兒輩
所云某昨亦警以鷹鸇不如鳯凰之非不知還有益否
適者數非面不易箴之言未易言亦非俄頃可盡恐欲
聞之曩蒙賜示一毫萬法之語不解藏人之善喜躍之
至以告象先姪子答書歎異以為頓異往時之見然非
揣摩卜度得之乃善其論大小之分若微有病萬法俱
備安可謂小一毫不立大何足言意則甚然至于攻擊
小大之語亦未為至更切思之前索陳圖必欲見之行
事區區之見本不欲以書告然念合并難得請舉一端
試以范蠡之言握奇八陳之法以考髙歡韓陵之捷妙
處畧可見也芻秣之語甚非言孫之謂欽領訓誨敢不
佩服中庸大學本示五三哥者走筆寫意夫何足觀反
復求之可見好學所以見語真得琢磨之義甚愜所望
然相期亦太過矣疏示之語敬釋于下當仁不孫又掊
擊之幸也書此無本性不强記又不知能與前注無相
戾否追思前此之作一語不敢妄下所以開喻大善但
其間不無森嚴氣象似非前輩所許大抵立言之體要
當明白簡易聖人大未易到隋之中説洛之經世有可
法者諸公或入于俚或入於深雖皆未害于道非行逺
之法也語立言于君舉可謂小巫大巫之見想得此疏
當捧腹一笑也五三哥曩通書皆不報渠執禮者固當
然邪象先來索書解甚切端便幸即寄之
　　與劉復之一
自王習之送吏還祇領答教於今行復更嵗嬾於問使
嗣音闕然企慕徳容如飢如渇茲閲報狀伏審歸對合
㫖榮増京秩竊為善類私喜旋聞方綰銅墨置社南邦
如公器業文章無媿前哲自宜侍中獻納盡忠補過牧
民于外甚非師望所及將無睿眷優渥重于歴試抑由
犯顔逆耳不遇故去邪永昌之民于何其幸時方急治
寧緩急後先之序哉于公因可少見所學賢于淈泥揚
波逺矣交舊之情亦足為左右賀即日伏惟鄉黨優㳺
自天之祐台候動止萬福傳聞貴治縣尹正闕洗刑當
在朝暮講學有素迎刃定無槃錯然而前弊山積財力
方匱發令先後計執事已有定處某託逰從之末願以
管窺為獻為政之急要在戢吏仁民即吾寮宷情通吏
人隱欺自少士夫日接利病可以畢聞但當務省文書
張設綱紀臨之以無我斷之以嚴明處人鄉巷骨肉之
間察之教化所在率斯道也於從政何有哉嘗聞撫字
催科本無異道近時文俗之吏不知政有本末動以裒
歛為急及民事則緩之不知威信服人賦可不勞而集
則計陷失不在民而在吏出納之謹動有防制縱工於
竊必不能侵吾嵗計矣民事莫難差役于今多致紛紜
第令鄉業以身任之稽其程式欺㒺必罰將不敢欺其
次婚田一當堅守成法它訟剖決惟須勤以蒞之寧失
不平勿成吏手上官曲直無足多校知所輕重則事濟
矣縣固繁劇能出此數事邪日鄉人宋質失御史敦朴
建縣令旌别之法謂治狀見於實迹者不出數端聽訟
詳審則妄訴自息斷獄平允則寃濫自明催科必信可
革追呼之擾給納必以時可除邀阻之弊此格言也可
為縣宰韋弦以執事聲望居之為力已省所望究見所
藴為世楷模大學論正已齊家推之可及天下常怪漢
世循吏其為相則聲減治郡時惟以煩碎苛察失之夫
何有於逺者大者近世賢之失多或過于中庸書稱干
譽從欲同辭曽何逺于不肖此在左右度内某復敢言
之教玉人彫代大匠斲不自知其不足可笑其不自量
誠思何以告之或可以無愧矣不識采聽遐逺能無弃
此一得之慮乎瞽躁而言不寒而慄某待金華獄掾闕
尚年餘去嵗風濤之嗇雖幸以天而免孤單之族絶者
五房親戚故人半入鬼録而又家乏粒食漂泛無復遺
餘妻啼兒號日日相似雖無佳況然視死者將十萬輩
其亦厚矣向令灝灝之會執事尚未美解則其死者有
葬生者有養必無僇屍無告之事此在諸人賦分有數
鄉邦所深恨者中腸鬰鬰言之心動想關聞聽亦須為
惻然也永嘉半夏不雷即雨寒甚六月尚頗挾纊氣候
殊惡不知卒嵗可以無它變否公之舊部故爾及之
　　與劉復之二
昨葉丞飛卿行拜狀必嘗關徹聽覽比景望遞來武林
所賜教筆媿感良至見誚以無一言相慶灑落相視知
所以自解矣謂我無求一世似非知我之語人情不大
相逺為不可求又無以求之耳讀書無求于世任大非
吾事也道大不容而不以為病顧以銀章茜綬嘘呵大
縣誇眩朋友不求一切人者豈謂是哉景望報兄之來
四三鄉人之賢遂不可掩不圖今日而聞正始之音在
乎其人可謂好賢之實矣然而上求武士而支離疏者
得於其間攘臂寧不謂責名實者使之一一吹竽邪人
情苦不自知愛而欺之又過井口之戲直推墮坑穽中
乃已耳雖子相知之厚殊非愛我者也無望之世庶幾
戒之忠甫勸兄辭縣不知盛意如何論苦太髙入于輕
重亡凖彼奉祠而不受祠禄勸陳君舉以不取束脩過
於中庸則賢亦各自一見也永昌待次不知尚復年餘
諸公相知之深而今弃之于外且使安處鄉閈真所謂
舉而不能先者之命歟封圻宻邇壹山想當熟彼風氣
修道之教將俟于入境布政先後暇日究之為宜常使
在我優游則可以語風化矣綱目之治須由賢者興之
捨此得民是皆干譽者也何足齒哉何足齒哉第恐人
方即公百里要非大賢所處弓旌之及不俟于下車耳
某索居面牆疵吝日積因風鞭督非君子誰適憐之
　　與劉復之三
某鄉居禄固亡可道第縁茅塞方寸大廢洗滌狂奴故
態間復乘之漸逼𤓰期憂畏深積決曹雖猥然亦人命
所繫折獄之事孔門所難矧復事在上官制不在我自
量褊淺懼將不免其身與世推移又所不忍每一念此
芒刺在懐飢寒迫人未免禄仕鞭其後者不無望焉福
清新除非晚當上嘗與忠父反復前論其言亦未易訾
然與世路斬絶頗亦難行昨蒙誨以世之安樂法門縮
頭閉息坐壁角裏頭為我輩恥適與忠父相反請得言
之吾曹學固將行道不可枉或出或處當道中庸使兄
未上而辭人不以為不遇故去必謂不能作此等邑有
薄淮陽之誚孰若臨治之後惠澤有加于民除決去留
無駭俗聽進退之際豈不綽綽然哉崖異驚人未若履
常而弗畔於道某方以盜名而取疑怒于世故深不欲
兄為掲日月之行也中庸之徳無有偏頗必去必為未
能無累兄自有度必從容于是矣言之于此不可不使
兄具聞之忠父渠自有書惟所裁擇夢叟取辱起于不
量事勢某與忠父先嘗戒以過涉勸勿輕動老婆心切
至於拖泥帶水無慊于志公伯僚輩何誅邪
　　與劉復之四
前月間鄉僕行竊聆舊恙告痊旋膺召節以為天輔仁
人於此可見喜極而躍何但不寐而已然猶未知造朝
之日意必一言感悟聊試三館漫一幅紙贊慶當不至
浮湛也得景元報竊聞進説本末及聖主顧遇之意隆
甚不試而登館殿自此當三接矣足為善士増氣豈直
友朋之私喜哉甚善甚善某無似之迹本無意于人間
迫于窮寒為禄而仕曽無片善可取前蒙于諸公間譽
之過情遂使無能之人疲於趣召手足俱露迄無秋毫
之補去國未幾弓招又至雖知期望推挽之意然非愛
我者也輙以鄙懐上溷願賜終始某乖戾之性兄所諳
悉前舉無術頭臚既已可見受爵不讓迄今歉然人不
加賢才不加進又復不知進退冒於寵利所不敢也已
述此意懇告廟堂更告善為辭之期於得請乃已幸毋
縷縷懼稽王命將重得罪非所以安全之也自亷恥之
道喪時君世主喜以爵禄驕天下士此則士夫輕進之
罪果其材自可致君集事固當不校小禮某不肖無益
於時亦欲因辭見志求退以事君爾如以一身之退使
九重無輕士之心其進多矣由衷之言萬望台察比景
元書論王江陰之罷非是某得之田里王治為淛西最
其言民兵之不可教要是書生所見至論其害亦未遽
非大抵興作大事非使曉利害者雜陳於前良法盖未
易立矧前嵗班行之法大不易行尚當商量何至遽逐
良吏況牧民者敢與朝廷抗論是否必非陸陸之士不
付此等以事而使媕娿脂韋之徒未見其可人以争事
罷斥誰是敢争事乎因見諸公及之為望某素來不喜
强與人事太原亦不識之知兄可以禆補廟堂故放言
耳令兄知府鄉邦必已交政恨不得親被其澤郡得賢
將門戸之芘多矣夀堂大令人板輿當適州里前二賢
子官守已有及民之惠長復為之父母遵年之樂無加
此者台眷云云
　　答何商霖書一
某聞君子之風為日久矣聲迹之相聞又兩年來矣小
兒獲摳衣於講席之下於今行復更嵗政縁疎怠阻造
下風雖未能日接音容得餘論於文字之間開發厚矣
比辱臨訪言及忠父郁鄘之論某忠父友也實相忘于
道術之際有所論辯各不敢為隱遁之説以相㒺故雖
言有當否然各自其所見切意要知本末同異有以訂
其是非故敢不蔽愚固之蹤用以求教非欲自售於下
執事必我察也六經載道之器逺矣大矣某既妄有論
著且以薦于洪儒大學之前明眼難瞞多見其不自量
也退即所安知其手足俱露方此内媿以為將必大得
罪于門牆札翰之來則知與其進也甚幸甚幸示諭六
經之説於左右未能無疑讀書欲有所疑此伊洛先生
語也吾人于學未能了了於不疑之際夫不疑者盖無
所自見不然則蛙之在井聖言天逺寧俄而可料哉惟
善學者未能無疑疑者問辯之所由生也諄諄之云何
造道之深也至謂疑理之蠧則某請得一言疑固多端
左右之疑固將有所決也理道必疑而決則疑未為蠧
也衆咻誰佐之惑能決焉則定矣某學未足以及此然
於衆多之説不敢必以為是此亦得之先生長者之論
餘皆不知而妄作耳謂畢其説非所敢當信能有以規
之則亦非所隱也清論之及故敢復之見交之文仰荷
垂示非徒屬辭命意無媿前作論交之際益足以知君
子之不苟也知感知幸某竊有所見不敢不薦其説此
賦之質美矣近世才人實未之見吾曹盖相期于古人
不到之地夫何今之足云講道之餘加逰息焉於楚騷
漢賦之作則筆端之力久之當益有所到此不可以言
盡也古人雖曰作文害道然猶未通于一弛一張之説
有如盡舎他事而専心文墨則非我所敢知也草草修
報幸恕疎畧不宣
　　答何商霖書二
前書裁答方懼不韙洊承教筆蒙有以警篤之其意良
厚有以知君子成人之際且足以見涵泳于六經之説
不以先儒之故而置聖人之學知感且羨書辭宜答請
以所聞于古者復之詩古樂經其文古之樂章也書云
詩言志歌永言聲依永律和聲三百五篇非主于聲而
已太史以國風繫先王之舊俗二雅識其政事頌播郊
廟是皆職在太師盖遒人之官采之天下施之當時之
用者先王之盛教化之美頌聲翕繹藹然成章不得于
言固有不能宣之於口被之聲律以供燕享有若南陔
華黍之詩者雖有其義不强為之辭儀禮所謂笙詩先
儒以為亡詩者也王者功成之樂庶人無所得議純一
之化加乎四海比屋皆有可封之俗四方安有殊風之
事召伯韓侯之盛一皆見之周詩甘棠諸篇南雅所存
是也四詩之正惡有所謂變哉觀于詩序之文正變為
可言矣詩序于先王之詩皆言朝廷之所施用其所稱
叙不過一詩之指幽厲之雅邶鄘之風視前序為何如
正變斷可知矣豳風之作亦以當時之變豳嘗變而終
不克變成王周公之美也變風見録起於政俗之異國
自為次固其理也邶鄘之不合于衛自其邦人之不予
詩章自為篇袠初非前有其序聖人刪詩而為之次第
則因變之先後國風起周召邶鄘而迄於豳見治亂有
可易之理以為序有因改斯為不可厚誣反魯所正之
詩止於雅頌而已來教謂詩之作起于教化之衰所引
康王晏朝將以為據魯詩所道可盡信哉求詩名于禮
經非後世之作也又安知關雎作刺之説非賦其師者
乎降王而不予衛是非聖人為之邶鄘滅而音存故非
衛所能亂政不加於天下則王不可謂雅所云繫于所
得之國與春秋之王城確實而言惟其理也然諸侯之
兼并非獨邶鄘為然聖人不以滅國繫諸侯之風非為
因地而已夫詩家之音律猶易家之象數聖人于易稱
君子之道四則詩之聲文未可以一偏取孔子固嘗絃
歌合樂而亦不為無取於辭角弓唐棣之去留義之可
得而通者詩書之序非聖人莫能為之然其源流豈無
所自易繫不皆興于孔氏則詩書可以類知如孔子自
已為之必有不能為之者矣走於反古詩説雖不主於
先儒於其所長不敢廢也古人尚或采諸芻蕘之説況
聖人之徒歟務相乖違非反古之道矣不能自明六經
之學誠世儒之深病鑿空以攻先儒之論不亦後世之
罪人哉觀于會通則古道之去人不逺矣某學不足以
知古樂求古人之意聊以自誑非縁垂世而立言執事
不以其愚賜之提誨此道之不作久矣何意聞此正音
臨文者不敢借辭益重不敏幸為隱惡本不足以示人
既沐誨言不敢不既其説尚惟時復教告以適翹跂之
私
　　答何商霖書三
披讀枉教申理前説辨而不寘真古人之事也欽嘆三
復敢不敬應詩學有二曰聲曰辭聲辭合而成章乃古
之道然而人之情性古猶今也情有哀樂聲文稱焉聽
其語可以合其聲聞其音可以知其意二者不可以毫
釐判于人有不省乎孔子學于操而得文王識䲭鴞之
知道聲辭交見庸有二是故舎樂論文與釋文而言樂
皆非詩學之正近世填詞之作始别異於聲文唐固不
然況乎三王之代季子論樂夫其殊于聖人其以小雅
為周之衰亦漢儒所云譏小己之得失有為而發其可
遂泥其言乎文中子不與季子之知樂近于眉睫之論
然其㫖各有在不可合也在鄉飲酒燕禮射禮已有二
南諸篇雖為不必盡出文王之時要為周公制禮作樂
所用以為思先王而歌其事則幽王之詩有之詳而味
焉與南雅之古詩或居然異矣仲尼歸正雅頌豈徒然
哉序之云云不待言也學經而他求於傳不若専意於
經傳皆不同則經學之文不幾於惑矣序據左氏謂棠
棣為召公作毛傳以為周公二者莫知適從則序燕兄
弟之文非其所論擬也古學在求其正不當論出之後
先如惟前出之從則書之古文不若漢世今文者矣妄
意無似非執事誰為裁之
　
　
　浪語集巻二十四
欽定四庫全書
　浪語集巻二十五
　　　　　　　　　　　　宋　薛季宣　撰
　書
　　答葉適書
某聞之務博學者必自約樂教人者必自修執事通百
氏諸子之書可以為博矣為人師而學不厭又知所謂
約矣聽於塗説不以某之不肖惠然肯顧投以尺書望
我以急難扣我以學問以諸葛武鄉之英特謂我聞風
而慕之以王梅谿鄭著作一鄉之善士許以雁行而肩
隨某雖至愚自知甚悉未能為己何以為人未克自明
于何明物若武鄉則吾豈敢王梅谿之方正鄭著作之
沖養是皆吾黨之望願學焉而未能者其又何可擬邪
讀誦靦顔不知何自而得此也范文正公鎮陜右孫泰
山張橫渠初以逰客干之公能資以讀書告之名教之
樂二先生賴以有立卒為天下大儒范公得位時大任
非吾事也名教之樂願與執事同之執事秀發妙齡多
聞多識通于古明于文行不自賢不恥下問一日千里
吾知方發軔焉及于八陳為邦將無著鞭之太蚤而某
庸敢當也約文以禮顔氏所以立于仲尼之門執事方
以教人敢請從事于此若夫夏時商輅周冕韶樂四代
損益孔子非亞聖弗之告先王寓兵丘井建之邦國舞
之行綴教民後戰不以軍容入國有本有末躐等之學
難矣乎言志而賢舞雩問陳而稱爼豆為學自有次第
仲尼豈欺我哉故欲執事先之軍旅為邦願執事之姑
舎是也抑某又嘗聞之子夏曰君子敬而無失與人恭
而有禮四海之内皆兄弟也士患敬恭之不立夫不容
奚病焉修道教人執事其從容于是矣執事有親之奉
日虞甘㫖之弗給不抵人而抵我其所望于我者甚厚
且深其方空腹而逰獨行踽踽不足相為軒輊以孤從
來之意甚恐姑誦所聞于博約之説者復之將命執事
之不我弃庶幾能諒之乎
　　答象先姪書
某啟八吾姪上舎攜别浸久方切懸思僕歸收書審知
即日首夏鄉炎啟處佳勝仍聞肄業湖上挹山泉之清
秀以資涵養供筆力之助甚善尚須力自勉勵毋以時
學而小之得失付之於天務為深醇盛大以求經學之
正講明時務本末利害必周知之無為空言無戾於行
則前輩之事何逺之有學無今古適睹時學益人之大
耳位中上下皆安某以交代尚欲補填一月夏中可以
即路交事不出六月上中旬間房下粗安它亡足道王
樞書未欲作方以州縣竊禄自喜姓名詎可關諸政路
悠悠之議自非衆人所謂人情服習苟且宜吠所怪然
道路籍籍頗云有兵意良工之不示人以璞莫無是否
羸病未藥而求孟賁手摶聞其他日之論當不若是疏
也作事若筦夷吾可矣其不切致主以求欲速之功令
人多恨況僥倖成事必無是理論者謂晉淝水之役以
天幸議謝文靖公父子每思軍中欲害萬石不忍于一
處士所以用衆非一日之積矣方其命將内拔諸不經
事少年以韓康伯與𤣥之疎固已許之擊賊郄詵怨也
知其必辭𤣥問計而安不應荆援至而安不喜方賭墅
於王師之出視捷書如無事有孚盈缶寧徼天之幸邪
身危死外功弃不卒其弊安出亦若夷吾而已張魏公
劉開府望實俱喪龜鑑不逺要此一著不容再錯前日
尚可如今大事去矣詳思朝中人物未見其輩觀棊静
處每髙當局未能忘情于物故不能不睠睠于若人因
報及之火之為望開館相延固善然公府不易作客千
萬審處無勞輕動景望失得有命所謂舉而不能先者
之命歟
　　答徐元徳書
某不肖之跡見疑于世久矣茲蒙三兄眷顧特達然若
有不相亮者敢盡底藴冀一知之某不夭蚤失義方之
教仕縁世蔭以惰不為科學之習居官無有治蹟可以
求知上官心非不欲為衆所為顧不能耳士夫過聽或
意其尚古人之學不知我者遂有衆多之論二者于我
雖異其不相知一也前某伏蒙軒車見過不以愚鄙見
絀洊辱名刺則以學生自居昔者徂徠先生與泰山先
生徳比名齊舉相似也徂徠自謂不及拜泰山而師之
天下方知有師後世不以為過以二先生道誼之重天
下信之不疑回既倒之狂瀾故不難也執事之舉將無
欲效之乎師道不明此風之不作也久矣某小醜其何
徳以堪之在執事自處則賢為人謀者不幾乎厝諸鑪
炭之上矣某雖不學其自知甚明非其有而取之何逺
於盜此所以逡循退辟不敢當大禮之盛也茲蒙鑴諭
諄復敢固以辭且執事之下交夫豈徒然者也某所期
於大君子者端不在是不我遐棄固所願也尚幾以道
為度毋以過禮見加姑為朋友相從亦足以講藝為學
無駭俗目使某不墮于好為人師之誚愛人以徳之意
想執事樂為之用布腹心切希財量
　　抵楊敬仲簡
某景嚮有年矣姪子每自庠序歸省輙能具道問學之
妙行誼之美及所以提誨之甚寵顧以未嘗識面為恨
鄉來幸會獲合并於武林雖承教悤悤弗及詳欵養養
之至然一面而悔吝釋接奉而羣疑亡所得固已多矣
幸甚幸甚分決之後竊審擢榮上第雖為宏材本分内
事然而藴畜之富可以次第見諸施為未能絶意于時
尤為善類喜也占賀方阻乃蒙尺書下問情親意厚愧
荷兼之寵諭不可曉知之言足驗天有顯道義命之重
非仁賢惡所望之雨晦鷄鳴乃今見其人矣世道漸迫
不尚勉旃某辱譽過情非所當有不知何以取此令人
愧汗因諭之及請得一言滅學以來言行判為兩途舊
矣其矯情之過者語道乃不及事論以天何言哉之意
其為不知等爾某雖不敏于此竊有所好而清談脱俗
之論誠未能無惡焉前此對人未嘗言之間因當路縱
談不免加之鍼砭非得已也反求未為無累慙顔厚于
重甲良工之不示人以樸吾罪大矣察人倫明庶物幾
吾曹共勉之爾不貳于物非所敢知僑居荒僻新除尚
未知何地何日之官有家姪便可寄聲時蒙發藥是幸
　　抵沈叔晦(㬇/)
某僑止他州未辨旋返陸陸亡可言者竊知調尉上虞
良便仙里戍期不大逺否人情咸以久次為苦而兄承
有投閒講學之喜漆雕子若之善而今為兄有之騁騏
驥以御長途知其莫之禦也甚善甚善某學問未之有
見仕本為禄而諸公過相拂拭出應事物之變觸目疏
謬咎皆自取士夫望之又過何可當也加意之誨非甚
憐愛我者疇肯及此已事不足復為兄語所為誠畔中
道然而拯溺救焚之計有不暇顧拖泥爛額之患者傷
亷一事寧無多餒于中忍而不辭無怪乎人士之紛紛
也强顔處此負負何言蒙警䇿之其敢不勉他有可以
鞭其後者非左右焉取哉勿鄙夷之萬萬加賜為祝承
諭學不躐等之説某與家姪曽何足與知之察兄所安
端不愧斯言也既蒙鑴誨敢索言之以某所聞于不躐
等者自明明徳以至于知所止齊家治國而天下平其
序端如貫珠不可易也唐氏時雍之化盖由此作焉古
人以為洒掃應對進退之于聖人道無本末之辨中庸
曲能有誠之論豈外是邪學者昡於誠明明誠之文遂
有殊途之見且誠之者人之道安有不由此而能至于
天之道哉今之異端言道而不及物躬行君子又多味
於一貫不行之歎聖人既知之矣可與學者未可適道
所以曠百世而莫之明也信言果行夫子謂之小人之
事以為禮儀威儀待人而行不虚行存乎徳行不知何
者為等又將何者為躐邪必以小學大學為之等差則
吾屬異于成童而下孟氏之欲自得之也果何物乎某
於此不敢自謂知之然願學焉者也所識如此未嘗敢
以告人明難瞞一掊擊之幸也輸寫以復來教將無甚
類衒鬻之為乎一眄丙之毋重吾過
　　與柴察院(瑾/)
某竊謂天子明聖誠不世出之主然有治道未洽非有
他故羣臣鉗黙太甚患事不上聞耳比某與趙俊臣來
言邉鄙數事二人相為先後其間雖有甚難合者數日
之後靡不聽從由是言之臣下負焉多矣昨者濡須相
語台座不過請郡某未知所處今某補郡矣察院乃居
言責之地回瀾浴日其復何辭惟今天下疵瑕未易毛
舉要先正本然實良難察院謹重沈潛不勞多視尚口
乃窮之戒某嘗與聞之雖然苦無功每縁不宻人之不
宻凡以徇名苟以天下為心行無迹出口入耳感合以
誠金石可穿況茲血氣之類事有成効何患世不我知
惟無要譽之嫌乃可入也仲尼相魯未嘗以樸示人雖
僣禮如大雩當時猶不暇去㫖意可見謂當師之察院
方為士類根抵萬幸念某陸陸比居郡曽無尺寸之補
雖戴星出入日來漸覺省事然苦府廩空匱未知所以
處之非惟望督其愚亦有幸雲天之庇矣郡學胡安定
經始國家人物權輿之地於今只齋館在風化之隕甚
矣念之如負芒棘更祈有以誨之
　　與潘文叔(友/文)
某獲從端叔昆季游願見之日甚久驅馳擾擾恨未承
望茲蒙華翰之貺辱臨之以師弟子禮悾侗自視何敢
當盛意邪繼今如不鄙夷略之是望示諭為學之道某
何足以知之過聽之求仰見好問不恥然而索金貧子
終何以副所欲乎抑某聞之君子雖極髙明道實中庸
虚受謙持之無有偏頗好惡自無不得其正之患君臣
之義父子之親天理昭昭不容與易惟居之以平蕩持
之以競業終身可以無畔其至要當有見必自得而後
能安之也若以恬漠為進某恐難乎應事於紛紜耳所
惡於知正謂其鑿空無之説于此不與存焉承問之厪
聊及爾耳斯道要非語言所及纎寸筆舌詎能冩方寸
哉又蒙于某求師某學焉不足顧將何以為獻懼塗公
之耳目無以祇復將命切幾照亮
　　答少卿舅氏書
某伏蒙嚴諭廟堂遲待之意下情感激何已某前在湖
外辱丞相公見知於眉睫間非有先容之助一日之雅
也此來既蒙拂拭收召已復三被催劄下材賤吏朝廷
見待如此固知近時所無不竢舅教詔之然后識知㤙
睠之厚某之所以牢辭固遜不辟四三者豈以丞相為
不相知故不欲就亦非輕信昨者傳聞之過有辭難之
心誠思前日亡補秋毫已蒙増秩之寵設復容容冒進
豈能有所禆益榮利之地非心所安人之多言亦可畏
也區區所以干廟堂者良欲借重九鼎上關聞聽庶幾
閶闔之内少知某非陸陸無恥貪昧苟得之人萬一他
時事君儻或有所濟耳已再申省計在丞相度内必能
諒察而俯從之信如朝廷顧遇亡已亦何惜曲成鄙志
仕固求用某非甘匏繫者也蒙問敢及不足為他人道
以某為行詐者至祝至懇
　　復潘秀才必勝書
某聞士俯仰以求人不若修身而約處僥求而得位不
若守道而安貧是故甕牖蓬樞原思絃誦而不輟豆羮
簞食顔子獨樂而有餘夫二子之賢學仲尼之道是非
無意于世志抗浮雲而厲世矯俗者惟所存者大固將
以有為耳執事鄉兄奮布衣之下懐濟時之策歴聘王
公以求得意其志畧亦大矣抑某嘗聞之曰四郊多壘
卿大夫之辱也居斯時履斯位任斯責者固當開幕府
以下士闢東閣以禮賢汲汲營營惟恐失天下之士而
無與成慮定功亦何敢傲當世之賢者士無官守無言
責政當以道自處待時而動必在上者不若魏侯之於
干木昭烈之于孔明隆其禮聽其言亦不屑就之矣我
國家取士之法不許以它求致國有庠鄉有貢苟以叙
進青紫可如芥而拾是雖未足以擬原思顔子之事然
比之僥求而俯仰者為有問矣執事鄉兄夫豈無意于
此四年僕僕夫何為哉願一思鄉巷之言自反之也國
之鴻儒有若泰山先生横渠先生者弱冠盖嘗俱以䇿
略歴干邊帥為執事之事矣得范文正韓魏公一語退
而學道遂為當世宗師在聖人之門將不愧於二子鄉
使往而不反果得一官齒於轅門厠於赤籍二人埋没
久矣將何以名於世而況未可必邪某雖託在里閭方
逺官以糊口𤓰期云及歸計茫如顧且自悔自憐懼無
以當盛意雖不敢自同先正猶思所以仰報鏗金之語
大言無當執事鄉兄其諒之乎
　　復程秀才書(時/行)
某聞之君子以道義為重爵禄為輕王公大人立乎人
之本朝一嚬呻一呼吸足為天下利病繫生民之休戚
而韋布之士窮居約處樂先王之道不求聞達於諸侯
其相望為甚殊而其實無異道苟在位者不能以身任
道則為士者誼亦不屑求知於人何哉道義之在亡而
已窮達何有于我果能此道也則簞瓢陋巷青瑣玉堂
易地皆然夫何貴賤之有是則舜之飯糗茹草與夫居
堯之位又何加焉某不才為貧而仕每以治無善狀不
敢妄求知已間者當路有過聽者與某音容之不接聲
聞之不通不以某之不肖而為之剡章且附置以達時
俗之禮通為啟謝某不工偶儷强為數語而致其意焉
語前所謂道義之交修者以周公之賢惟恐失天下之
士而伊尹之任何以為王者之師妄意士之所以自任
者當然不然亦不足以為士矣執事之於某初非牖問
半面之舊又無研席論交之雅邂逅一遇貽我以書某
讀其文望其容竊自知其幸也盛意于我良厚故敢因
前書之語而請復之執事謂位卑則道不存焉又謂貴
賤分殊而尊卑勢異此言之發似未之盡雖然亦前相
望甚殊之意特未言道義之在亡而已在詩有必酬之
誼故某即之以相規横渠之詩不云乎出異歸同禹與
顔未分黄閣與青山明道亦云統軍百萬曲肱飲水在
其中矣此古人道義所在之驗願執事持之以自廣施
之他日無負于今若夫某之作斐然之文胥失道真何
足為執事道若以為賢則某豈敢惟執事財察是幸
　　復張人傑學諭書
某竊嘗喜易讀之將數百過而弗知其際也夫以先天
之卦見之三畫重易之象繫之六爻天地之大昆蟲之
細與夫聖人之道先王之治君子小人之事工師卜祝
之流幽而鬼神逺而造化凡有可推之數可形之象可
行之事靡不備在此書微若書不可言亦求斯得之矣
六經之義于易備焉以通為足以盡之則太極之體未
嘗動以定為足以周之則作易之道變為占是皆本諸
吾身叅諸天地擬諸變化可由而不可測者某安足以
知之不知易而施諸民猶宵行瞽者也思得通儒而與
之論未之能得執事不以某為不肖惠然辱枉臨之貽
我以書縱言而及于易也惟學有倫有要執事其知之
矣善乎書之論政體也曰當仁明而通變捨是則為姑
息而苛察矣易曰通其變使民不倦此黄帝堯舜之治
某何徳以堪之髙山仰止敢不欽服訓誨雖然切有必
酬之誼故某謹布其腹心今夫喣喣之仁察察之明而
後有姑息苛察之事信能仁並天地明等日月則何二
弊之能有某學也未造乎此其能億二儀二曜之仁明
若夫易之變通後世失之逺矣執中無方猶執一也苟
知變而不知止則必若晉人之為通大傳有之無思也
無為也寂然不動感而遂通天下之故變通之道盡此
贊矣某甌東狂妄人耳焉知易道因執事之有是言也
故敢及之至於易之為書聖人晚學以無過以為仁明
而通於易也實非下走之所敢當書不盡言財察是幸
　　復龔秀才書
子路有言君子之仕也行其義也行其義則不俟乎其
外者矣仕而道不行者近世以為深患非有他也不能
盡已之道固無以盡物也苟盡已以行道則凡自外至
者有常態而吾所以應之者有常法無俟乎其外而天
下之理無不得矣盡已之道夫豈它術哉亦在乎熟之
而不學面墻盖未之習也時習焉則吾固有之者卓焉
而立乎内煥焉而章乎外紛紜萬變觸睫過耳而吾不
為亂則其于從政也何有此某朝夕之所願學而未能
得者昏昏焉而以施諸事顧不悖哉伏惟祕省執事好
學而知其要臨事而通其理惠然我顧而無私曲之問
投以長牋而為治民之説凡某素所願聞而不可得者
稔聞而熟見之如擊蒙昧如發豐蔀其為賜也豈兼金
之況哉以觀其學之所到知不如斯而已信能進乎此
道則於異時之政將見其有及物之惠矣雖然仕而學
者恒有單聞之患學而仕者其于人情必得勢使然也
某不幸而寠仕而未能有學視執事者學而未仕其于
盡已之道猶霄壤之為間也尚惟不已斯道充其所學
日新達徳而知我之為戒待時而動不亦偉乎某不敏
切慕古人相成之誼惟執事財察而加勵焉幸甚
　
　
　
　
　
　浪語集卷二十五
欽定四庫全書
　浪語集卷二十六
　　　　　　　　　　　　宋　薛季宣　撰
　劄　狀
　　上諸司論金牛置尉劄子
契勘本縣金牛馬跡靈溪賢庾符石五鄉在本縣南隔
絶大冶縣界一百三十餘里阻水帶湖東北抵永興大
冶縣界西南江夏咸寧縣界直南接連洪州分寧等縣
幅員凡數百里居數路之衝商旅往來最為徑便近嵗
以人烟稍盛而無官府遂至盜賊充斥不住作過巡尉
聲迹相逺無縁敗獲數邑界内民不安處某伏見金牛
鎮舊有監官一員紹興初以荒涼減罷今來本鎮人煙
近四百戸市井比之本縣大段翕集而酒務買撲一嵗
止一千貫若分本縣弓手之額招三十名創置南尉一
員兼監本鎮酒務盜賊煙火公事非惟可以整葺鎮市
遂可彈壓南鄉盜賊利害甚明欲乞鈞慈詳酌建置使
千里之民自此得以安迹如蒙施行即乞就撥都統司
廢罷酒務以為廨宇本州本縣各為量借酒本俾隨息
錢解納鎮尉請給令本務管認舊來所收土税却行住
罷酒息之數止以貫撲為額除少少寨屋須當以漸經
理既無分毫騷擾而數州界内盜賊自此遂當衰息委
是公私兩便乞賜施行
　　上王守議后服劄子
上僊皇后奄棄六宮在率土之情共難堪處某輒有管
見上論節文之末不敢露言賓次惟所採擇某竊覩尅
擇官狀選定初十日申時發哀不知本州舊事如何然
陰陽家者流使人拘而多泥禮聞朝晡入臨晡而不朝
不可也如以十二日晡釋服則是闕一朝臨今於漢氏
權制不應重有加損禮失之薄寧過于厚若延至十三
日復有四日之嫌昔明道先生嘗遇國喪江寧官吏欲
以三日之朝免服明道曰服當三日也茲事體大前輩
謹之如此在郡府不可不察有如製服未具則雖移日
可矣某舊蒙恩庇之厚於今不敢忘於大君子之門敢
以姑息為愛知公禮重故敢言之伏幾審處而行如鄙
言有可采納則乞直以台意處分甚幸甚幸
　　上王守論絶戸田租劄子
某竊見四邑各將去嵗水死之家田畝所收糓子不以
立後塟送除官收三分之二外又拘逐人合得分數穀
子官收一年既從官收自合除放苗税目今夏料不住
催理兩無所出符帖紛然計會枝掌貧者先受其弊切
縁風水之後立後之家初無留財為之數并收葬者不
過惇子孫宗族之誼先以已物為之殮葬失其屍者亦
為祭享薦拔而官司除附撿括費用百端莫不指准今
嵗田租以償其費去嵗唐郎中奏請皆給全産是固聖
朝美政而監司之不知體者横議沮格至今為梗官司
又為此舉其何以堪立後之家目今為之俱困咸謂樂
清顔宰實為倡始怨謗嚻然訢之職司未必不由于此
即使去嵗災變不作言賦者亦欲取此物邪為政患無
恩惠及民其可幸其災而求倉廩之富虐遺孤以為利
哉意者利未入於公家必且聞于朝路是在仁政不能
無累竊恐寄居見任未有為台座言者伏惟勇義安仁
聞之必不能已也伏乞台慈特賜愍念即作訪聞行下
止從分數官收仍命官收之田不復催其常賦無人耕
種之地官租常賦並從蠲免為惠甚大如能更賜存䘏
申明唐使之請庶使為人後者不失先人之業是在主
上必樂聞之此議發於守臣聽許必速陰徳尤大惟台
座更審圖之趣詔有期伏願當仁勿遜捐小利以成國
家美事此百世利也伏惟軫思幸察
　　上臺諫劄子
某聞鼠慿社木莫可灌熏蔓草難圖當鋤芽蘖恭以主
上英明神武抗志有為漢祖唐宗未足為輩治效久而
不著天下莫知謂何静思其所由然微傷小人之蔽然
上明並日月去邪不疑察梁珂之姦而逐梁珂察龍大
淵曽覿之姦而逐龍大淵曽覿睿斷英發仰比天之聰
明然而小人實繁難退易進驅之或去旋復踵來其始
甚微辨之常晚近者道聽途説有武臣王抃者象胥輩
耳以邊事進其心未易測量比嘗屢使軍前或不出于
朝命自謂天子訪以人物無識知者往往趨之間見廟
堂分行窺伺持反覆兩端之説干君相謀謨之地熒惑
主聽居之不疑雖未必盡如所傳不可遂謂言之者妄
此聲之出不為無累于聖徳萌芽不翦將恐或害於斧
柯在崇寧中初遣童貫使邊不由宣敕處分青唐既啓
惟亂之階視往者之所為來事當益深戒矣某嘗學易
觀乾坤復剥否泰之象知君子小人之進退其實相為
盛衰消一陰爻必一陽來於内惟今患之大者莫如左
右小人一去一生何損于數消復之道惟須君子國家
以心腹寄之二府二府未有見幾之人就能知其為姦
不過氣沮而止臺諫上為天子耳目其可寘不言乎及
今攻之尚可為也它時聲熖赫烜恠以自神黨附成羣
交亂四國雖有拔山之力若五丁如彼何哉天下推本
其所從來必將追過當言責者觸邪指佞不可以後於
他人某官以道事君願賜省納圖難於易以幸社稷蒼
生尸祝代庖某不敢逃踰分之責死罪死罪惟幸察之
　　上王正言劄子
某永嘉鄙人也生於海陬斥鹵之地素乏朋友磨礱之
益直縁糊口不給藉蔭而仕不敢齒于士夫之列然於
天下賢人君子未能無慕苟有幸會未嘗不請見焉茲
蒙朝廷過聽荐被旌拔閲嵗有半七辭不獲懼涉詭異
之蹟强顔此來濫叨京職之除媿極而畏自抵都下即
聞正言重望賢徳且恬進取要官罕識其面每以得侍
同朝私喜趨造往復竟未及見方謀親請教誨伏承天
子旌識英俊不次超擢榮登諌職善人之慶啟沃之際
人士悚服未見施設既已風動四方宗社實幸蒼生實
幸某間者雖嘗修敬門下伏蒙顧遇甚寵自念庸逺雖
懐請益之願竊有援上之懼不敢數詣賔館頗聞台慈
逺鑒亦埀與進之意内顧無以取此未敢𡨕行自獻竊
勝感激私情不避僣越輒効一得之見未見顔色幾度
外期之求進門牆願自茲始某伏聞無為軍教授沈清
臣者比縁正言進用敢以曲士之見狂妄有言沽激云
云無所不至等之蠅蚋在寛洪當不之責為祠禄禮則
宜之九重重道尊賢於清臣不可無罰下之天獄所以
風示天下是則君臣千載一會顧知之者少耳以某愚
見在主上在正言者固已曲盡清臣言雖無狀要為獻
納于時斥之逺方體自應耳付之刻木聞者不能無疑
建請寛之惟正言為當然耳清臣于某初不相識聲聞
畧不相聞其人賢愚某亦未知端的非為清臣者意正
言遇合方始不當縁已罪人之言將使後謂士不得言
始於今日其於門下國體所關不細況復放言横議士
俗之常寛之益足以見君子之兼容罪之亦殆無足快
不識仁者之見或有取于斯乎且犯不校者顔淵之事
王猛殺樊世興之譖已也何足為盛世道哉彼吾詈而
吾寛其罪此裕徳之盛以直報怨之翹翹者惟正言念
之某狂瞽冒聞死罪死罪密書字不謹正惟大度容之
得非台意施行毋以告人大幸
　　武昌休官白郡劄子
某契勘本縣當天下孔道靖康之際實為兵衝鐵官鼓
鑄之徒無非天下亡命故罹兵禍眎諸縣為最酷今主
戸雖數百皆東西南北之人累政失于拊循將不堪命
加之比嵗力役不能自存縣賦至微不給上供之半吏
官給俸賔旅傳食至亡一錢粒粟可以枝梧自某到任
以來朝夕疲瘁雖心勞撫字亡補秋毫而鞭箠盈庭虐
害滋甚仰愧俯怍無以自容伏蒙某官推仁䘏之心曲
加庇覆殆將一稔未嘗馳一介下縣追須區區之心謂
可受恩終任不圖事與心戾横賦踵來車船畢工逺作
營舎木植離岸即科經總制錢補解未終又為和糴民
羸如許其何以堪固知作事有端非郡府之意也然才
單力弱粗嘗學問政而知慮不周顧此一方山澤竭矣
又為此舉民必流亡把國之憂或大于此乃心憒亂恍
如病狂已具狀乞備申請賜骸骨如蒙終始之惠聽以
周旋誓畢此生不敢忘徳重念某官情素薄自分甚明
初蔑寸長可以從政力云不足非敢憚煩敢控哀誠尚
幾痛察
　　再白郡劄子
某十五日以心氣惝恍不計僣差狂率有請日虞呵譴
之至俯伏以俟今數日矣迄未蒙府之報命豈眷憐素
厚而難其請邪將以為詐而不足聽邪某之所以朝夕
狂悸而不避再三之凟也伏念某賦才譾薄仕宦固非
本心姑欲一試所聞庶幾少有所濟力微而廢謂之何
哉誠非敢犯台嚴亦非干百姓之譽一身之計端有在
焉盖某爰自之官非惟身自廢學一兒一姪皆失從師
眷先人之遺書久貯箱篋鬰蒸蟫鼠之患惟日憂之矧
樗散之姿雅多閒放讀書之外問不及家託庇于茲遂
有官守之責事無巨細不敢不盡其誠以此勞心殆成
糜潰屯營之役一起歸思乳柑政黄不能自已以周易
筮遇遯之旅以為此意可以質諸天地神明故斷之不
疑請辭而去亦嘗妄有所作不敢冒昧投陳而此及之
丐察其非詐耳竊念某故鄉尚逺貧乏為甚坐食於外
饑寒且將及之如蒙蚤賜備申得遂其志啜菽飲水皆
執事之賜也云云
　　被召辭免劄子
某淮三省樞蜜院劄子奉聖㫖召赴行在竊以命召小
臣禮無俟駕進退之際關乎立身與其貪冒以事君寧
若省躬而辭命伏念某不學牆面才乏寸長慿籍賞延
為貧而仕再辟藩府亡補秋毫調令武昌亦欲少効萬
一交政無幾即際邊興外則荆州起營信陽陸運内則
供贍征戍惟日相仍百役並興無須㬰暇加以盜賊多
有風塵數驚以千戸之羸氓應無涯之師役雖心存撫
字實惠何施而政急催科滿目瘡痏學不素講臨事乃
知其累每一念此芒棘在懐間者調補掾曹雖為合入
差遣良以治獄事省可以專志一官撥置之餘乘暇得
以為學庶幾它日尚可有成朝端過聽而舉之甚非愚
分之所當得切惟主上天資英鋭方大有為朝廷之上
英儁如林如某駑鈍之資徒知撲拙自守學不足以成
已故于應對進退皆非所能必恐進見之間儀容踈野
無以仰承清問上當君相之知伏望鈞慈特賜矜憫許
終今任就其卒業之志他時有以見君某不任惓惓之
誠俯伏候命之至欲乞敷奏施行
　　再召辭命劄子
某准尚書省劄子奉聖㫖令赴都堂審察竊以間年再
召殊異乎常倫顧影多慙豈加于曩日祇可循牆以走
難從不駕之行伏念某才不踰人學非適用仕之藉蔭
禄以代耕曽微一善之可稱以得九重之過聽弓招下
逮取諸選調之中扆座為前擢眎王官之列顧雨露草
木之恩非薄如海岳涓塵之補則亡下拜靦顔迄今汗
背敢謂下才之樗散旋蒙命召之鼎來得之若驚睠前
増媿在進退而惟谷誠若古人之言不往來之憚煩竊
懐友朋之畏所願廟堂之俯察許遲縣邑之終更尚冀
修為以圖報稱某下情無任惶懼戰慄俯伏俟命之至
伏乞鈞慈特賜敷奏施行
　　上大理寺長貳劄子
某茲者叨冒誤恩備數簿領月十一日赴寺供職本㕔
即無人吏雖供職文狀亦是自行修冩當時惟有胥長
二三輩至直舎參謁並不睹羣吏之面本寺之籍深所
未曉遂求教於判寺莫少卿伏蒙諭以本寺之制左斷
刑右治獄自少卿丞正評事而下皆有分職獨主簿不
然凡文書之期會簿籍之勾攷在兩司者悉當兼掌此
職不修久矣可呼問知雜吏某亦詢知本㕔舊例差破
人吏一名意者知雜一司職當關領尋呼知雜司者問
以職則曰無事問以吏則曰闕人且言寺簿不治文書
但請十日一至直舎簽押簿厯某欲一見簿厯則又泛
然不應竟無一事不免逡循出局某來自逺外誠不識
朝廷事體切詳國朝官制以長貳綜領大綱不可自治
凡目故設主簿専職勾校内之寺監外之縣邑小大雖
異所掌宜同則凡應干行遣期程及簿書銷注之屬其
事無不當預稽違漏落責有所歸簿厯有當十日一簽
亦有日當攷視者主簿之職況不秖此今也不得知其
條目雖廢簽書可也張官置吏恐不為是虚設胥輩惟
恐主簿之得舉其職也故多方壅蔽不示之籍將使不
得輒有所問不與之吏將使不得輒有所為㫖意甚深
察此可見某無狀仕實為貧廟堂過聽處以在京職事
期待之意寧古乘田委吏之比有如本職不得效其區
區媿于前人多矣仰惟主上勵精為治盡心庶獄刑寺
之職所繫至重他官禄仕可也此豈苟禄地邪綜覈之
朝責以名實之效失職至是將何辭以對乎長貳勉以
職事之修交逰望以職分之内其所為不能稱事有奉
身而退耳伏惟台慈鑒念詳思所以處當其宜某責重
位卑不敢不告伏乞台察
　　請祠申省狀
准敕授前件差遣續准尚書省劄子三省同奉聖㫖令
赴都堂審察某竊伏自念嵬瑣之質術業淺陋已嘗賜
對亡補徒冒寵榮材能不易于前人問學無加於往日
而復容容昧進非心所安輙敢上干堂陛之嚴屢伸終
任之請仰蒙廟堂眷私敦促至於數四恐孤所以期遇
每欲進而趦趄雖惓惓之誠久之頗見幸察而由衷之
懇彌年尚未聽從今常熟縣見任人趙善括去替在一
兩月間某以有上項恩㫖未敢専輙前去之任更合申
取朝廷指揮竊縁某比嵗以來得疾異甚精華日耗大
懼損生所授號劇繁難必不勝任況又家貧累重待闕
十年久客他州非禄無以糊口伏望僕射相公叅政鈞
慈矜憫特賜陶鑄祠廟差遣一次庶幾少安微分養痾
之外得以盡意學業或備異時器使之列須至申聞者
右謹具狀申尚書省伏望檢會累申劄狀特賜敷奏所
有昨降審察指揮欲乞更不施行謹狀
　　再辭召命申省狀
　准尚書省劄子奉聖㫖令赴都堂審察某尋具劄子
　申僕射相公參政府乞終常熟新任未蒙施行再准
　尚書省劄子催某疾速起發前來須至申稟者
右某伏聞人有常言小官不當辭命竊謂心之辭遜不
在官之崇卑當辭而不辭者貪也可進而不進者偽也
惟貪與偽何以事君其有誼或可辭禮未容進均之失
也寧偽無貪伏念某素乏技能蚤蒙薦對備嘗罄竭無
益聰明沓冒寵榮秪深媿靦方期下邑少效秋毫何賢
於人弓招洊及庸敢為偽請固以辭且某才不加長學
非至到强揠其智則固何堪遷就其言又所不敢縱蒙
審察豈過前時如某之流世固不乏進為貪也孰以為
賢使某得為天下知退之人實可仰副朝廷勵俗之意
此某所以不避小官之嫌輙冒尊嚴而進再三之凟也
謹具狀申尚書省伏乞檢會某前此呈劄特賜敷奏俯
從所請施行
　　劄子
某才非適用伏蒙廟堂睠然無已再賜促召有此遭遇
豈敢自愛然某牢辭再三非狂則詐雖愚不肖何忍自
棄如此盖聞大臣致君進人為重士之取信繫乎亷恥
周公寧以戯封諸侯開成王不敢玩人之心酇侯不難
身追亡將移髙祖慢士之習竊原二公之意不在一時
之得失其所以感動主聽敦奬士流周漢之隆實基于
此故某以為上方登用賢宰不遺纎芥之善凡百臣下
焉可妄自菲薄奔競速售以累至公之舉某敢爾辭遜
亦欲有以仰報期待之隆已具狀申朝廷伏乞鈞慈鑒
察并賜檢會某前此呈劄特敷奏之蚤賜聽許庶幾小
人得以安分于下異時圖報誓不後於他人某不任區
區之誠俯伏俟命之至
　　又狀
　先准尚書省劄子奉聖㫖令赴都堂審察某嘗再具
　劄子并狀申乞敷奏請終縣任未蒙俯賜聽從節次
　三准都省劄子催某疾速起發前來湏至申聞者
右某伏自念無一毫長誤蒙君相過聽間年再召某豈
不欲進而復逡循退避近於不情某非敢自賢固非憚
事亦非敢有欺世盜名之意内省不稱故趦趄而止爾
即某無嗛于志其何敢久違朝命寧欲以棲遲偃仰自
為髙邪伏蒙廟堂好賢樂善之心有加無替每一辭遜
促召已班螻螘微誠屏不上達陶鎔槖籥之意於某則
厚矣非愚不肖拳拳懇懇所欲以事君上者也曲成其
志非明朝廷惡所望之故某不避再三上干堂陛之嚴
期於得請而後已也謹具狀申云云
　　湖州請祠劄子一
某輙瀝誠懇仰扣鈞嚴伏蒙恩授前件差遣自八月初
四日到州交割職事訖經今四月竊縁本州係是近輔
大藩前此無非重臣名徳臨鎮某資歴素淺加以綿薄
之才誤蒙超擢使令甚願勉䇿駑鈍其如力小任重鞭
督不前無以填服同僚不能芘覆民吏帑廩空竭曽無
術以捄之設若尸禄强顔積久必致曠敗上負主上臨
遣訓飭下貽郡人之患捫心知媿夙夜靡遑不免控告
廟堂乞賜陶鑄宫觀若逺小州軍差遣一次庶安愚分
免致坐占窠闕有妨郡政欲望鈞慈特賜敷奏施行
　　二
伏念某自去嵗十一月間以本州畿甸名郡非某愚賤
所以安處加之財賦窘乏曽無術以捄之累嘗具申丐
陶鑄一祠禄庶安愚分免致久占窠闕迨今數月不蒙
卑聽已窮五技汔無寸補錢粟益以窮匱百為彌更費
力日雖痛自鞭䇿食息弗暇心力單耗宿疾又作升斗
失血略無痊瘥若不瀝誠申訢大則一郡不理在已亦
須委頓公私兩有未便厲如熏心欲乞鈞慈俯鑒其衷
檢會前狀即賜化筆差注祠廟差遣一次得以就閒養
治勉强進學報在他日無有面牆之累凌犯崇威某無
任
　
　浪語集卷二十六
欽定四庫全書
　浪語集卷二十七
　　　　　　　　　　　　宋　薛季宣　撰
　解　讀　辯　書跋
　解
　　皇極解
　　　洪範九疇次五曰建用皇極次皇極于中數九
　　　疇用中於建也堯舜之禪傳是中也孔顔之學
　　　明是中也自章句之説起洪範為菑異之書儒
　　　者間以意明之其已駁矣無證而民不信故君
　　　子難言之雖然極之敷言帝之彛訓也帝訓不
　　　明於天下走病焉敷求厥中顓以經學為解
大中所謂命中立而百順備矣各正性命民之中中以
生也率性之謂道中非自外至也於時保之莫匪爾極
也洪範曰皇建其有極歛時五福用敷錫厥庶民惟時
厥庶民于汝極錫汝保極人之過也各於其黨人能𢎞
道非道𢎞人也是故立之斯立道之斯行綏之斯來動
之斯和無入而不自得者惟不害者能之天理之滅人
欲害之也反身而誠至誠則無他事矣百為事守造次
必於是顛沛必於是而後可以弗畔執中之道無他拳
拳服膺而已矣洪範曰凡厥庶民無有滛朋人無有比
徳惟皇作極凡厥庶民有猷有為有守汝則念之子言
之可與共學未可與適道可與適道未可與立可與立
未可與權君子之於天下也無適也無莫也義之與比
孟軻有言所謂大人者言不必信行不必果惟義所在
執中無權猶執一也是故識輕重之為貴識輕重則知
權矣君子之時中時中為權君子所過者化所存者神
上下與天地同流夫大受者不可以小知也洪範曰不
協于極不罹于咎皇則受之語中徳之盛也性無有不
善心無有不正存心養性所以事天也為仁由已而由
人乎哉復其見天地之心不逺復無祗悔一日克已復
禮而天下歸仁焉一言善而千里之外從之是集義所
生也洪範曰而康而色曰予攸好徳汝則錫之福時人
斯其惟皇之極道不逺人在推其所為而已有一言而
可以終身行之者其恕乎已所不欲勿施於人我不欲
人之加諸我也吾亦欲無加諸人夫子之一以貫之非
多學而識之也所貴乎坐進此道詩不云乎人亦有言
柔則茹之剛則吐之惟仲山甫柔亦不茹剛亦不吐不
侮鰥寡不畏彊禦故大人正已而物正修身而天下平
洪範曰無虐煢獨而畏髙明人之有能有為使羞其行
而邦其昌富有之謂大業充實之謂美淵泉溥博而時
出之有本者如是也古之欲明明徳於天下者必先修
其身欲修其身必先正其心欲正其心必先誠其意意
誠而後心正心正而後身修身修而後家齊家齊而後
國治内外正天地之大義也一正家而國定矣舜刑於
二女文王刑於寡妻至於兄弟以御于家邦身不行道
不行於妻子洪範曰凡厥正人既富方榖汝弗能使有
好于而家時人斯其辜有諸中斯必形諸外是故誠之
為貴誠之不息則著著則通通則放乎四方上下而凖
不誠未有能動者也故曰不誠無物洪範曰于其無好
德汝雖錫之福其作汝用咎子言之道其難行矣乎智
者過之愚者不及也賢者過之不肖者不及也中庸其
至矣乎民鮮能久矣舜執其兩端而用其中于民兩端
非執一也其為物也不貳則其動㒺不中在舜之命禹
曰人心惟危道心惟微惟精惟一允執厥中人各有心
知微之顯則本心灼見而中一之見矣洪範曰毋偏毋
頗遵王之義(讀如/俄)毋有作好遵王之道毋有作惡遵王
之路毋偏毋黨王道蕩蕩毋黨毋偏王道平平毋反毋
側王道正直會其有極歸其有極天不言而四時行百
物生以行與事示之而已聖人代天理物修辭以盡意
知風霆雨露之無非教也則可以言天矣在易恒之繇
曰不恒其徳或承之羞故君子言有物而行有常有常
之吉不言之教也洪範曰曰皇極之敷言是彛是訓于
帝其訓人無有貴賤道無有髙下不獲乎上無以使下
不獲乎下無以事上中極之道立九經以行三徳者也
故曰欲為君盡君道欲為臣盡臣道中其天下之道本
乎記曰喜怒哀樂之未發謂之中發而皆中節謂之和
致中和天地位焉萬物育焉不能達之天下而可乎詩
云文王陟降在帝左右不識不知順帝之則又曰夙夜
匪懈以事一人豈弟君子民之父母於乎其有進於是
夫洪範曰凡厥庶民極之敷言是訓是行以近天子之
光曰天子作民父母以為天下王
　讀
　　讀天問
走讀天問篇而後知天之大與離騷之本㫖以為楚辭
之學本諸天問猶乾坤之為易周召之為詩於傳則説
卦序詩易詩之道舉矣夫髙髙在上日月星辰之所燭
風雷雨露之所作此天象之可得而見兒童女子無不
自已知之者至天之所謂髙髙日月星辰之所為昭昭
風雷雨露之所為升降沸騰雖聖人有所不道況又其
逺者乎仁如伯夷未免首陽之餓盜跖之暴病死河東
質之常情非其理之正則離騷之作端致意于斯云蕩
蕩乎民無能名焉茲天之所以為大屈原為是興問栁
宗元為之天對何哉傳曰畫蛇而安其足宗元為似之
　　讀玉莽傳
三季以降王天下者非有徳英傑之士智足以兼天下
而仁能守之者皆足以創業詒後漢髙光武其人也新
都侯莽之英姿傑出夫豈髙光等輩徒以漢自武宣以
後上用剛嚴為理重以元成亡道孝哀很悖而文景之
澤未厭於民未斁於天將舉小宗代之是故國統三絶
慢蔵誨盜莽藉椒房之勢託宰衡之重竊先王之傳器
詐極道窮而舂陵宗室因折箠以笞之矣觀莽竊六經
以文姦言幾於用智以籠其民者讀其所為大誥訓典
一皆竄易古書之文其將及誅猶曰天生徳於予漢兵
其如予何是真泥古不通姿非英物審矣居然已足以敗
況天人之棄乎拱揖而能盜取神器劉氏之所以不亡者歟
　辨
　　知性辯示君舉
命天稟也性人稟也道者天人之交際也孔子盖罕言
命性與天道不可得而聞矣在古論語亡之命矣夫不
知命無以為君子言命止爾性相近習相逺也所謂不
可得而聞者既難言之殆未可以言言之也又可以言
知乎易説卦曰窮理盡性以至于命非無事也理窮性
盡而命已至矣子思論天命謂性而卒之以無聲無臭
率性謂道而繼之以不可須㬰離於性無所復道茲微
㫖也孟氏論盡其心者知其性知其性則知天猶是言
也其曰盡心知性宜非識知之謂曰性無有不善將未
免乎以謂知之也無分之論性惡之説由是起曰善惡
混果知之乎其曰堯舜性之則天下誰非性者曰君子
不謂性命則不可奪矣夫子於命而言知命於道而言
知道於性不言知性夫命與道猶可以言知者命有天
人之分(去/聲)道有時措之宜不可不與知之性者命之在
天行而為道知命與道則性可由窮理而盡又可以知
言乎文王不識不知順帝之則性之盡也仲尼知命不
憂盡性何疑命之至也孟氏醇乎醇者其語自性善而
下未免疑乎駁也斷以聖人之學可以黙而識之異教
論以真空非知命窮理之謂茲儒者所以不道夫何責
焉
　　河洛圖書辯
易繫天垂象見吉㐫聖人象之河出圖洛出書聖人則
之其言盖有叙觀之以理無晦也説者或謂河圖洛書
本皆無有聖人為此説者以神道設教也是非惟不知
聖人則不達不言而化之義烏足與較是非理道哉或
者又以為當伏羲之時河嘗出龍馬負圖自神農至於
周公洛水皆出龜書此則似是而非無所攷徴就龍龜
之説成無驗之文自漢儒啟之百世宗之徴引釋經如
出一口而聖人之道隐巫史之説行末世闇君洎夫亂
臣賊子据之假符命惑非彛為天下患害者比比而是
聖人憂深慮逺肯為此妖偽殘賊哉盖亦有其説已傳
註求其事而弗得於是乎託汗漫以駕其迂誣雖知惑
世誣人不暇䘏也且聖人之作易仲尼固已於大傳詳
之大傳無文其可鑿以胷臆就如其説垂象為象降自
天乎走嘗切痛之為反復以思之者更嵗推之久究之
至而後乃得之傳不云乎伏羲氏之作易也仰以觀于
天文俯以觀于地理觀鳥獸之文近取諸身逺取諸物
始畫八卦圖書之説從可知矣夫易之有卦所以懸法
也畫卦之法原于象數則象數者易之根株也河圖之
數四十有五乾元用九之數也洛書之數五十有五大
衍五十之數也究其終始之數則九實尸之故地有九
州天有九野傳稱河洛皆九曲豈取數于是乎春秋命
厯序河圖帝王之階圖載江河山川州界之分野䜟緯
之説雖無足深信其有近正不可棄也信斯言也則河
圖洛書迺山經之類在夏為禹貢周為職方氏所掌今
諸路閏年圖經漢司空輿地圖地里志之比也按山海
經所言皆地之物産鳥獸蟲魚草木之屬其古史職方
之意歟仲尼所言幾不外是其曰河洛之所自出川師
上之之名也走不能逺引請以官儀為徴凡今古官書
之所為名稱者必以某官司某郡國自謂而後具其職
官如春秋他國之事漢官府上尚書其傳于人書於史
亦第稱某所行某事言某事上某事而於其職事皆畧
聞者皆斷然不惑者以官司郡縣必有主之者非能自
爾也然則圖書為川師所名何獨至古而惑者哉或曰是
則然矣圖與書奚辯曰圖書者詳畧之云也河之原逺
中國不得而包之可得而問者其形之曲直原委之趨
向洛原在九州之内經從之地與其所列名物人得而
詳之史缺其所不知古道然也是故以書言洛河則第
冩於圖理當然耳昔者周天子之立也河圖與大訓並
列時九鼎亦寳于周室皆務以辯物象而施地政所謂
據九鼎按圖籍者也仲尼作於周末病禮樂之廢壊職
方之職不舉所為發歎鳯圖者非有他也龜龍之説果
何稽乎第觀垂象之文其義可以自見
　　晏子春秋辯
聖人之道不掠美以為能不瞽世以為明善者從之非
者去之要在乎據中庸之道以折中於物而不以已見
為必得此其所以大而無方也栁子厚辯晏子春秋以
為墨者齊人尊著晏子之事以増髙為已術者其言信
典且當矣雖聖人有不易走見而喜其辯謂其所自見
誠有大過人者晚得孔叢子讀之至於詰墨怪其於墨
子無見皆晏子春秋語也迺知子厚之辨有自而起嗚
呼若子厚者可謂掠美瞽世也與使孔叢出于其前子
厚不應無見如在其後出則大業書録具存抉剔異書
扳從已出謂他人弗見取像攫金之子不可謂知子厚
妙文辭者尚亦為此剽竊之患厥有由來矣孔子曰知
之為知之不知為不知也然則君子誠其所知闕其所
不知而後為真知奚錯必妄
　　辯管子
走讀筦子書雜篇觀其纎巧權詐變見兩端要多放利
愚民上欺天子下傾同列務强齊國而非遵王之道仲
尼之稱管仲曰人也桓公九合諸侯不以兵車管仲之
力也微管仲吾其被髪左衽矣仲而為此其民不可得
愚將見人人異心諸侯瓦解齊不得霸周不復王中國
裂矣何九合之有哉以人許之則管於人情非他道已
孔子謂桓公正而不為譎管子雖有是説將何所復施
守正而譎行之且非不譎之謂桓公猶不是用而仲為
之者乎往行前言當以孔子為信今夫管氏書者出戰
國從衡者流求售其書雜之夷吾云爾夷攷其説皆非
實事孟子不為管仲端有以哉左氏叙桓公以蔡姬興
伐蔡之師亦信書之過
　　辯李廷珪墨
黟墨二枚其制撱前平後面為香字不正銘曰歙州進
務官李廷珪□文有隐起交龍挾之銘曰保大元年正
月七日奉㫖造初外舅祕閣鎮郢故相申王以墨餉為
螺累百數李墨不能什一舅均之僚屬時走用幾要從
事幕府與受一螺舅得一螺亦以相與後十年走莅樊
楚梅雨既濟視篋中舊物探囊見墨念舅已修文地下
縣又荆州下邑為惻然感動因考見其事云按史南唐
元宗保大元年嵗在癸夘當晉帝天福八年距今紹興
嗣三十二年壬午歴年二百二十其嵗正月庚辰朔七
日丙戌實烈祖昇元七年也烈祖殂以二月庚午元宗
以三月己夘朔踐阼改元保大則保大元無正月廷珪
父超本奚氏自易徙黟賜姓於唐不容在烈祖世元宗
貶號出顯徳之後墨銘奉㫖皆大不同舊稱李墨盖玉
質犀文投之水中經年不敗書紙數十耗不二分今又
未必盡然本朝剏墨寳堂裒李墨寳蔵幾盡秦氏所得
尚衆雖權門容或有此然亦已多事之不然無足多辯
走常患近世墨工凡下未嘗知有膠法如潘衡蒲大韶
輩墨研未半已膠敗不可復使惟黟人吳滋墨法近古
典刑尚在然嗜酒不自知貴聴人竊取其名真滋所為
已足貴重膠不易敗惟滋有之誠以滋墨校今所蔵其
肌理膠煤畧皆相似李墨但加膩耳斷知墨為滋造而
滋之名又為小人竊而有之扁鵲盧人而毉多盧祖李
氏墨官而易多祖李盜名欺世知庸有極哉安得潘谷之徒
與之共論形模之外易耳目之翫以求制作之正乎走
固為秦氏欺而秦氏亦未免見欺于世可為太息端午
前夕燈下書
　書跋
　　書古文周易後
古易經二篇彖象文言繫辭説卦序卦雜卦總十篇以
參校别異同定著十二篇皆已刋正可誦讀也道徳久
矣書存而著可即之見道者聖人之遺經遭秦絶學舉
煨燼無完書惟易號數術家故獨免而傳後包羲之卦
文王周公之辭仲尼之贊於是乎具在天豈有意斯文
哉何其保之之固也他經雖𤣥妙難擬要皆自易出也
夫禮樂王政之紀綱詩書春秋其已事也凡名數聲音
性命事物之理非易無自見也六經之道易為之宗故
他經亡而易傳不殊其書之存也假易亡其數卦其害
將可言哉天之所以相後人何如其切至於六經大難
之際迺易保全之而人有重不幸者易師為之也夫易
之為書廣大悉備盡天地萬物之道者也辭占象數皆
其一物而易師者析之以教雖互有啟發於義駁矣易
道之隐其肇茲乎且八卦條陳六爻咸列繫辭其下易
之教也仲尼贊述其義未嘗不錯以成文分繫卦爻非
其㫖矣欲明聖人之意舎故書何稽乎是以差次其書
盡復於古古文不可得見故以正𨽻寫之判文言為二
篇象有小大之别易經無義不足辯焉惟文言一篇舊
失其序雖先儒謂次彖象或以為次繫辭以理言之皆
非其舊夫乾坤易之門也非乾坤無以見易故以文言
起之而繫之彖辭象若繫辭之後恐非必然先儒所云
盖即今文以求古也今文布彖象卦爻之下故文言不
得不居後非元在後也雖然不敢以已見為必得姑從
其近是者之次以待後之明哲若夫傳註之失得在所
不論
　　書詩性情説後
走述詩反古説州人項頔用中不吾與曰子今人也為
古詩傳安知古之不如今也而以反古為説不亦虚乎
走初不入其語久而思之曰用中之言正中吾過夫人
者中和之萃性情之所鍾也遂古方來其道一而已矣
修其性見其情振古如斯何反古之云説項規吾過不
亦宜乎更以性情名篇而書其後曰情生乎性性本乎
天凡人之情樂得其欲六情之發是皆原於天性者也
先王有禮樂仁義養之於内慶賞刑威督之於外君子
各得其性小人各得其情於是時也君臣訏謨廟堂尊
徳樂道其民養老慈幼含哺鼓腹雅頌之作不過冩心
戒勸告厥成功而已後王滅徳而後怨慕興焉於書虞
之敕天元首夏之五子之歌於詩豳頌雅南皆是物也
言之不足至于形容歌詠有不可以單淺求者此二南
之詩為先王之髙㫖上失其道監謗既設道路以目雅
風世變觸物見志徃徃託之鳥獸草木蟲魚是非盛世
之風有為為之也其發乎情止乎禮義吟咏以諷怨慕
之道存焉仲尼參諸風雅之間以情性存焉爾危行言
孫將以順適其性而用之利導五諫以諷為上茲其理
也周士賦詩見意騷人逺取諸物漢之樂府託閨情以
語君臣之際流風餘俗猶有存者諸詩家之説變風變
雅一諸雅正先王之風意怨謗為性情指斥言為禮義
近求諸内自有不能堪其事者逺又不能參諸楚騷樂
府之意其何性情之得而又奚以上通古人之志用情
正性古猶今也然則反古之説未若性情之近也曰性情
説古人其舎諸
　　書莊季綽揲蓍新譜
聖人之道行于古聖人之法具于經學者不務窮經泥
夫師説故聖人經法則晦以不明士當以經為據依斷
然不惑於習畧去衆多之論以盡其心夫然後聖典森
然無不得也易六經之源委也作易之道始于揲蓍其
法詳著繫辭可按以攷也自脱於秦火師法紛綸而經
闇不通舉世㒺知攸定士眂先儒為用久且不疑旅出
一途而蓍法隐矣揲蓍新譜毅然易大傳之從始謂一
三為奇二四為偶得奇偶之正無偏頗之失契於經㫖
有足多者其引徴以張轅揲蓍之法可以為審矣而師
春氏説又畧與符同其法用蓍四十九莖總而把之以
意中分扐一小指間四揲之第一指揲餘一二足滿五
餘三四足滿九第二第三指揲餘一二足滿四餘三四
足滿八四五為少八九為多若三多老陰分爻交三少
老陽重分兩少一多少陰拆分兩多一少少陽單分是
法最為近古然而餘二足五餘三足九與張氏説皆不
與易通走嘗聞巫山隐者袁道潔先生言特暗與莊氏
會第以四八為多為未盡走甚疑而參攷之惟䇿數為
不易何則乾之䇿三十有六坤之䇿二十有四莊氏䇿
恒虧二袁氏則竒差而為耦矣以知莊氏之説容有未
當何哉繫辭之云盖十八變而成卦夫爻一三小變六
爻而數通矣不必皆大變也先儒自陳圖南邵堯夫輩
爻之再變已用四十有八莊氏則盡用四十九故從先
儒則合於䇿而四十九之用失矣從莊氏則合於用而
二篇之策贏矣惟劉禹錫辯易九六論揲以三指其法
與師春同既用無四十八之譌而策復與二篇叶是則
莊氏之奇偶師春之變卦既可信皆可從作易之道其
不外是夫學者當自求之是不必信盖一人之見非敢
誠然如意無疑則或可信若猶未也願得復從經正庶
偏見之言無以惑經維宋紹興著雍攝提格之嵗如月
戊午讀莊季綽揲蓍新譜愛其善而失之變故書
　　書林勲本政書
林勲本政書十四篇地圖一篇久蔵走家走初學問經
史病未盡通不暇習也寘書篋中與故紙不異盖未始
拂其埃塵而眎其篇目也暇日撿文籍見之謂人著書
必不徒爾其間容有大過人者取而疾讀數過迺知為
井地書也言皆叶往則應經義誠亦可舉而行方之中
古而不謬措之於今而不悖走恒病先儒之言田制者
往往拘名數執死法不能得聖人意可謂傳之將來讀
之且茫然厭煩奚暇舉而措之事業勲書則異此不牽
於百氏之説一本之經能復引古以驗今即今以求古
不逺于古今之夐而得其舊亦不必勞人而曲盡乎事
物之變居今之世求古之制識其真則難能矣勲書盖
簡且易後之人主思將追迹三王而盡井天下之田此
書不可寘也初走未見此書時眎之則故紙若也逮習
其言迺知逺甚人之不可易書之不可不讀也如此古
人有言曰學然後知不足詎不信然
　　書趙烈侯事
趙烈侯好音謂相國公仲連曰寡人有愛可以貴之乎
公仲曰富之可貴之則否烈侯曰然夫鄭歌者槍石二
人吾賜之田人萬畝公仲曰諾不與居一月烈侯從代
來問歌者田公仲曰求未有可者頃烈侯復問公仲終
不與乃稱病不朝番吾君自代來謂公仲曰君實好善
而未知所持今公仲相趙於今四年亦有進士乎公仲
曰未也番吾君曰牛畜荀欣徐越皆可公仲乃進三人
及朝烈侯復問歌者田何如公仲曰方使擇其善者牛
畜侍烈侯以仁義約以王道烈侯逌然明日荀欣侍以
選練舉賢任官使能明日徐越侍以節財儉用察度功
徳所與無不充君説烈侯使謂相國曰歌者之田且止
官牛畜為師荀欣為中尉徐越為内史賜相國衣二襲
噫公仲連賢相也不以正義咈君之心番吾君善謀也
自以賢賢易君之慮公仲用人惟已烈侯改過不吝賢
矣是故大人之格君心之非唯務引之當道
　　書鄭威愍公驤遺事
世之論李鄴侯張中丞者無不尚其危急存亡之秋曽
不思二公之心盖先存乎衰栁之詩氷山之不可倚也
鄭威愍死義馮翊其民哀之固宜至於葬於異邦之臣
克祔夫人之柩蠻貊忠信不以死生行矣哉某讀公新
除謝上章至關陜六七任不挂權臣之横恩崇觀二十
秋靡沾故相之餘潤未嘗不于嗟變色歎息於斯人也
即使蚤得展其所長先事而戒一死一生之際當與李
張易地皆然三百里之强對決不徒死之也熟復遺事
不知流涕之横睫
　　書周世宗家人傳
歐陽公論柴守禮事儗之咎繇為士瞽瞍殺人舜竊其
父而逃孟氏假設之言所以通權變者其論咎繇之法
至於天子竊父隘矣周世宗為柴氏子盖出於流傳以
元舅而不忍臣之縱其殺人之罪傳疑雖過或幾於信
矣舜於瞽瞍曲盡事親之道克諧以孝烝烝乂不格奸
齋栗而朝瞽亦為之允若益之贊禹嘆其至諴感神殺
人逺矣鄉使世宗待守禮以不朝内盡宮中之敬大宗
私意可無偏廢於時寘之西京棄之十阿父者殺人細
耳又有加于殺人之罪其將何以處之世宗之欲處當
其宜大臣輔之無術因䧟而入於罪臣不能無憾於世
宗惜其明鋭出于天姿終以無學為累
　　書大象賦
大象賦舊題漢張衡撰唐李淳風注所記星文贏於晉
隋書天文志然眎漢之靈憲遺落多矣賦中自序明其
用事及于殷馗之知在魏武帝後也注于淵文民文多
為唐諱而昏旦中星全冩月令秦文淳風星官斷可知
矣文賦之作于記事為難工大象妙于鋪陳巧依凖實
該而質簡而文馳騁其辭不失次舎貫穿經緯端如貫
珠雖不得其姓名其人可想而見惜也専本巫咸星贊
旁覽不及隋書時君即能致諸芸閣蘭臺坐卧渾圖之
下其所論著何秪此邪廢隐刑徒可為愾歎愛其仰括
天象而文可習誦故取天官書歴代天文志武經總要
天占補注手筆蔵之隨見輙書悔不倫序
　　書單鍔呉中水利書後
走遊淛西行湖渰上常怪其地庳下古人何以能田道
呉江間知長隄之障水也禹貢三江既入震澤底定諸
家注疏其言三江皆不可詳第未之考見震澤定於三
江之已入求之經㫖三江在震澤下為之叙矣酈道元
水經注松江奇分謂之三江口引呉越春秋范蠡乘舟
出三江之口謂此别為三江與職方稱謂相亂庾仲方
吳都賦注松江下七十里有水口分流東北入海為婁江
東南入海為東江與松江而三按姑蘇圖經范文正恨
不得導江入海則呉中之水害救之誠有道矣昔者鮌
堙洚水禹行其所無事三江入而震澤定真無事也比
年呉中荐澇詔書詳求利害而疏通之惜無一人能以
古道言者天子之澤從不下究廢格明詔甚無謂也因
讀東坡奏議得元祐中去浙西後所上單鍔呉中水利
書其言宣泄陂堰之宜曲盡古今之變即采而用禹蹟
無難復者所患國家重擾有司憚煩豪强不便己私此
事之所以難立也走為三復單説把翫不能釋手惜乎
禹書之説單忘援以為據故為表見以備水官之采焉
世傳東坡工為文章於政事盖亡可述誦其奏草自可
不攻而破蜩鷃笑鯤鵬之大亦何至哉禹之功范公蘇
公之志單君之論於呉之水害真膏育之鍼石也讀其
書者其可忽諸
　　書丹徒五百事
紹興甲戌丙子問丹徒五百夜還自郡有方士醉卧道
周者時夜禁嚴甚五百念士即得罪遂扶以歸比旦士
尤之曰吾懐有白金失之盜必子也五百實亡所得金
且弗復辯為買金償之他日遇諸途又從之索酒五百
酤命之飲延歸與居越二年方士辭去邀五百餞已共
飲野肆酒竟方士起曰吾久客累子無以為報察公之
行於今之世無有也我有長年方術將傳之子子能相
從即不死能相從乎五百曰人生必死長年奚為士曰
吾念若貧有術嘘銅成銀亦嘘銀為金子欲之乎五百
曰我持梃日得百錢已足自養復嘘金何為士曰若于
酒外無他嗜好吾能變瓶水為美醖酌之可不竭憶子
夜不得酒為通夕不寐姑取吾酒須乏酒時試之五百
曰夜亡酒飲不寢何傷變水良勞吾不用也方士矍然
竦曰昔吾若友今我之師也道已髙於吾矣端拜騰空
而没酒家保在旁知狀得其應答語傳之若方士者豈
世之所謂僊人耶何其方之異也彼五百庸胥烏知仁
義道徳之説觀其所立幾於古之貞人方士服而師之
為得師矣私不自勝迄示其方所謂知之非難行之惟
艱詎不信然員冠之儒少長於聖人之學及其行事能
弗戾者幾希聞五百之風足少愧矣走懼其以方之没
也故書
　
　
　
　
　
　
　浪語集卷二十七
欽定四庫全書
　浪語集卷二十八
　　　　　　　　　　　　宋　薛季宣　撰
　策問
　　擬策一道(并/問)
問寓兵於農古之大政也周家之制則周官司馬兵法
具存田以九夫為井四井為邑四邑為丘四丘為甸四
甸為縣四縣為都以令貢賦軍以五人為伍五伍為兩
四兩為卒五卒為旅五旅為師五師為軍郷有州黨旅
閭比伍遂有遂縣鄙酇里鄰王之六軍偏取而足司馬
法以夫三為屋屋三為井井十為通通十為成成十為
終終十為同同方百里提封萬井為三萬家革車百乗
士千人徒二千人又謂一甸出一乘車甲士三人卒七
十二人參諸禮經名數乖錯自求其說互有不同管仲
以内政治齊制工商之鄉六士郷十五三分齊國以主
三軍五家之軌為五人之伍十軌之里為五十之小戎
四里之連為四小戎之卒十連之鄉為旅帥五鄉之帥
為萬人之軍五鄊帥公及髙子國子為之夷吾之書復
有伍鄙之法三十家為邑十邑為卒十卒為鄉三鄉為
縣十縣為屬五屬立五大夫一國三軍革車至八百乘
長勺之戰桓公稱有帶甲十萬車五千乗得毋誇過其
實乎禮法皆周家遺書管氏一家之說而其乖迕至是
作法之意寧自有不同歟将由久逺之傳疑抑考求之
未至云爾當周之末諸侯自為兵法備矣有如齊之募
士晉之前行秦之陷陳越之君子逮戰國之騎射技擊
武卒銳士與夫楚之二廣鄭之魚麗吳之徹行一陳一
軍自有制度曷為本始一皆無稽而妄作耶周家賦卒
之差及其車乗什伍諸侯之為變亂其同異多少為如
何雖唐李靖嘗略以告文皇其詳未有所究願為徧舉
商㩁於篇
對善乎荀卿子之論兵曰仁者愛人故惡其害之義者
循理故惡其亂之仁人之兵聚則成卒散則成列延若
莫邪之長刄嬰之者斷兊若莫邪之利鋒當之者潰圜
居方止有如磐石觸之者角靡而退以桀詐桀猶有巧
拙之幸以桀詐堯誰肯賊其父母謂桓文之節制不足
以敵湯武之仁義故論兵要舍湯武何法哉今之兵家
一本之孫吳氏孫武力足以破荆入郢而不能禁夫槩
王之亂吳起威加諸侯百越而不能消失職者之變詐
力之尚仁義之略速亡貽禍迄用自焚是故兵足戒也
孔子於子貢之問政告之以足食足兵衛靈公之問陳
對之以爼豆之學聖言天逺厥有㫖哉商之頌曰武王
載斾有䖍秉鉞如火烈烈則莫我敢遏苞有三蘖莫遂
莫達九有有截周之武曰於皇武王無競維烈允文文
王克開厥後嗣武受之勝殷遏劉耆定爾功二王皆以
弭亂為功宜其兵之無敵於天下也商事逺矣愚於牧
誓見武王用師之法不愆於六步七步不愆於四伐五
伐六伐七伐弗迓克奔以役西土易之所謂師出以律
古之聰明睿智神武而不殺者夫故舍周家之制為兵
皆苟然之道也周家制兵之法其要略具於周官其詳
司馬兵法言之法雖穰苴之書然皆當世常行之事耳
目所際去宗周為不逺其言不悖於禮不可誣也去古
既逺二書皆出亡逸之餘然舍禮法而討論周家則将
焉所取制明問下及疑其乖迕之多意其作法自有不
同考求之未至焉者撝謙挹損蓋将以啟發諸生乎愚
以為禮法無有不同患不深考第加考索自無乖迕之
疑周禮之所謂縣即司馬法之所謂成也縣都以令貢
賦之法終同以施疆理之政特名號有不同耳司馬法
甸出戎車一乗甲士三人卒七十二人即稍人所掌丘
乗之法甸田八里加方十里是為一成之田三分去一
為田六十四井以五百一十二家出車一乗士三人則
一車七十五人之賦一成百井為三百家車一乗士十
人徒二十人則一同萬井為三萬家車百乗士千人徒
二千人之賦周家兵賦率七夫而賦一兵一通為三十
家固二分而去一矣甸四分而去三則一車七十五人
之數其曰如千家者謂非兵賦之常不得已而大發之
多不加於是也一士二徒之設率三十家而置一吏禮
有卿士大夫胥徒之制非甲卒比矣論禮者以謂賦卒
有天子諸侯之異未之詳也孫武固謂興師十萬日費
千金内外騷動怠於道路不得操事者七十萬家周之
賦兵於此可見雖不得已猶不至扵盡發者先王忠厚
之至不欲窮民之力也齊之内政以八百乗之國而立
三軍車八百乗軍萬人加工商之鄉六為軍萬二千人
兵車十乗卒七百五十人則周二兩之制五屬四十五
萬家以供三軍之賦率十五家而賦一兵則周賦兵之
制雖損其數用之夥矣桓公自謂帶甲十萬車五千乗
通國之衆未為誇也周之賦政始於丘井而成扵一甸
什伍之制萬世法也六軍之法即六鄉之法六鄉之法
即六遂之法軍國異名而不異制簡易之道也管子固
謂内政之作卒伍定乎里而軍政成乎郊軌里之法不
大更於鄉遂伍鄙之法往往因於夫屋然其間不能無
異而惟徑便是取軍國殊制至扵變法遂更求速得志
於諸侯此内政存心之可誅者李靖以為管仲實脩太
公治周之法為知賦政之贏虚矣愚嘗謂王制之在天
下後世有不可得而變者紀綱是也有當時不能自無
出入者法度是也言之兵陳則紀綱什伍也法度卒乗
也知紀綱之不可得變而法度之可以出入者而後可
與言兵乗車七十五人周之制也武王牧野之㑹蓋戎
車三百乗虎賁三千人甲卒四萬五千人戎車少而甲
士多至倍加於常數然則周法之在當世猶未免乎有
時而出入也諸侯變周之制為可責矣隨時而具卒乗
王法何誅乎仲尼於魯春秋於何以書作丘甲用田賦
皆變周也周法甸出七十五人為三甲士則丘何一甲
之有成公之作丘甲則是甸賦百人賦以丘乗為差哀
公初以田賦則是井地之内民力無遺藴矣丘之賦五
家而出一田之賦一家而出一地不加大民不加多恣
其變更而何强大之能益故論春秋之法雖齊之内政
猶無所逃其罪而況竭民之力哉周禮之在諸侯諸侯
之事守也范昭不能犯齊之禮知齊之不可伐仲孫以
為魯秉周禮言魯之未可動諸侯之守其國舍周禮何
居乎當周之衰周禮蓋不行於天下矣諸侯略能循周
之法雖甚無道猶足以為强率意妄為未有不底於亂
亡者蒍敖擇楚之二廣廣有一卒卒偏之兩左轅右追
蓐挾轅而戰以轅為法百官象物而動軍政不戒而備
周制五伍為兩四兩為卒楚徒多而車少車之一偏有
卒與兩一車之徒二百五十陳曰荆尸未見其變周者
李靖以為挾轅之士一偏為五十人兩二十五人二廣
凡一百五十人靖號知兵殆未之思也鄭子元繻葛之
陳為左右拒前偏後伍伍承彌縫前偏輕也後伍重也
五矩方也周制偏車二十五乗伍車百二十五乗前輕
後重鱗次彌縫陳曰魚麗未見其變周者衆多而備魚
麗豈謂是乎夫差陳於黄池百人以為徹行百行頭皆
官帥十行一嬖大夫一将軍三十嬖大夫軍帶甲三萬
吳有徒而無車所為方陳亦未見其變周者申公巫臣
以兩之一卒適吳舍偏兩之一教之戰陳吳之軍陳其
本諸此巫臣車徒二乗以兩之强半予吳杜預以謂予
之兩士與九乗車何其乗車之衆也愚所謂諸侯略能
循周之法雖甚無道猶足以為强者齊與三國是也趙
以騎射變戎服齊以技擊受賜金魏之武卒以中試復
家秦之銳士以功賞相長荀卿固以為干賞冒利庸徒
鬻賣之道未有安制矜節之理故謂齊之技擊不可以
遇魏之武卒魏之武卒不可以值秦之鋭士秦之鋭士
不可以當桓文之節制趙武靈王僥一切之利騎射變
於古者又荀卿所不道何足論哉惟秦商鞅耕戰之法
獲五甲首而𨽻五家什伍之意或存焉尚不害於兵農
之一卒兼六國此其效歟以詐力相為雄長一變先王
之法制愚謂未有不底於亂亡戰國之兵是也齊之募
士五萬晉之前行四萬秦之陷陳三萬事不它見名獨
見於吳起之書越之習流二千教士四萬諸御千與所
謂君子六千法不詳見事獨見於外傳國語募士前行
之號其内政之所寄被廬清原所作之異名乎疑以傳
疑未可謂必然也管子固嘗以教士目内政之軍其名
或在是乎陷陳之力著於韓原之戰君子之用効於笠
澤之師是皆恩信有以結之其詳不可得聞矣循周之
故效如彼更周之制害如此周之禮法為天下之紀綱
者顧不大乎雖然紀綱之於周猶為法度而已如其仁
義此周之所以得民存乎其人則禮樂詩書在也文中
子之居家也不暫捨周禮曰先師以為王道極是也如
有用我則執周禮曰先師以王問禮法其敢舍周禮而
對
　　策問二十道
問語曰道不同不相為謀夫彼重則此輕天下必然之
勢也孟子之拒楊墨苟氏之詘孫吳與韓氏之闢佛老
凡以此也夷考其事乃若有大可疑者老子與孔子同
時荘子與孟子同時老子之書推提仁義絶滅禮樂宜
得罪於聖人者而夫子從之問禮至欲竊比老彭孟子
當戰國之時尊聖人之道楊墨之外雖若神農之言桓
文之事尚皆辨其非是莊周詆訾孔氏曽無一語及之
至若荀卿論詘孫吳而躬未免於談兵韓愈深闢佛老
而與大顚彌明之徒逰從多所假借西方之教葢百家
之晚出者其清靜類莊老其自了類楊朱其慈悲明鬼
非樂不喪又甚似墨者之言三三柏子之機乃其極至
語也然實本於宋鈃恵施公孫龍堅白異同之辯宜儒
者之所不予王通祖述六經之學斷然以聖人許之先
正司馬公作偈破禪猶是說也學者疑之久矣必有能
辨者焉
問山河有定勢攻守有定規奕者置碁不定猶不勝其
偶況兵乎是故因思歸之衆舉蜀漢之師収三秦從韓
魏食敖倉之粟杜成臯之險塞飛狐之口守白馬之津
東鄉以争天下者漢之髙祖也自淮入泗捨舟下邳舉
琅邪入大峴㓕燕之後息兵三年或開鉅野(王徳/仲)或通
石門(沈林/子)或出淮肥(檀道/濟)或趨陽城(胡/藩)或入武關(沈田/子)
通舟於河推鋒入渭者(王鎮/惡)宋之武帝也乗夏水之浩
汗汎河道之通流走碻磝覆滑䑓虎牢洛陽自然不固
者宋之文帝也然或以有功或以取敗又若桓温枋頭
之舉謝𤣥淝水之役心存恢復勝敗何殊田祿伯桓将
軍之謀吳王不用而敗二子遺術或可舉而行乎乃若
吳蜀之所以抗中原西有關頭陽平樂漢東有江陵夏
口濡須京城之鎮魏人之備不過祁山襄陽合肥三城
晉宋以還乃有彭城泗口鍾離夀陽安陸疆埸逺近固
曰隨時之宜必若韓雍之襲南沙孫恩之走郁洲滄海
之濱古未之方何也都邑之設所以控制方面為民之
極六朝皆在建業而孫吳或都武昌南唐或遷豫章将
有說也國家渡江雖錢塘為行所留鑰之守實在建康
屯戍之兵不及江外出戰入守之計大率不同於古将
時異事變已陳之迹而今不足為乎即使兵交淮南守
在江面運道難礙諸處交急饋運之出備禦之計古所
未暇猶當謀之而况方册所書者乎必欲進圖中原取
還舊物退守重江饋輸亡乏雖曰廟堂自有成筭學士
大夫要當知之願聞規模以觀逺業
問古者用民之力嵗毋過三日而庶人在官與夫鄰酇
之長無非民也居則治溝井出則奉征戰亦無非民也
嬴秦而降大革先王之典惟民役扵公上未之有改而
民不以為病近世以衙前押綱運主和買而民始困於
為吏保正職催科承文引而民始困於差徭熙豐以來
更法以捄其弊者屢矣而弊日滋甚盖嘗賦錢免役矣
則有役不免而錢之出也如故且州縣有吏豪之病又
嘗官僱耆户長矣則有雇直上供而民之傜也自若重
之以里胥侮弄之奸法之擾民無甚於此是故小民憚
於充役而田業歸於官户之兼并於是有限田之制混
差之法且官亦役也而役錢不免仕足貴也而賤役仍
在説者謂漢法雖丞相子不免顧更卒之戍果其遺意
歟或者乃欲復科耆户長之雇錢則前已有免役之綸
後未保将來之役亦恐役人亡頼官事殆将不舉第守
官户子孫名田減半之法人情苦不易行使與民户通
差則仕者不能兼治而官户之役反重罷免役之上供
邦計亦不可闕一仍其舊又将無以寛民意者古今異
宜而民不可復役不然何以屢更役法而民終未之便
将祖宗之成憲自足遵守而徒為是紛紛不能達其意
歟諸生學古通今無所不講兹民事也有司願究其宜
問水利尚矣農田之灌漑漕運之轉輸公私之交急也
至於設險守國其所繫者益重淮浙當承平之世非惟
國用之所仰頼蘇湖熟天下足則又發扵田家之諺今
也行都所在内奉萬乗外供六師而水利之講不詳號
稱十年九潦古者塘堰陂湖之地顧已變為桑田之野
皇上究求民瘼知無不為蓋嘗决圩岸之遏流抑沙田
之專利通五㵼之堰導申季之港徳至溥也而旱潦之
害未聞加損或者以謂吳江之岸實障震澤陂湖堙塞
漲起横流决而通之未覩其利漕舟凝滯軍食乃不可
闕佃者已為成業立将見其流散興役動衆又不可以
輕舉置而不問非安國利民之意也先正翰林蘇公之
帥浙右嘗欲起千橋於吳江之岸文正范公守姑蘇則
欲盡通吳東入海之浦一則言而未試一則試而不卒
迨今百嵗弊云極矣監司帥守豈無愛民憂國若二公
者歴年之久何寂寥之無聞也将古人治水之道二公
有未之盡不然二公之業未究必有説也鄧艾大田淮
甸而魏軍大振何洙復鄧故業而南唐之政遂衰馬臻
興起鑑湖鑑湖成而臻敗謝公作堰丘頭淮人比之召
伯利害反覆其故何哉中朝鎮守北門舊興塘濼之利
水田之阻况此輦轂之下淮沔之塞事切平世将何道
而為之諸生論古通今水學蓋所詳練必也農田不失
灌漑運道不至艱阻邉險以設民力無困而公私享富
實之効豈無術耶願詳聞之将復於上
問文王旣没文不在兹乎孔子語也悦周公仲尼之道
孟軻説也適堯舜文王為正道揚雄學也虙羲而降神
聖之君以十數孔孟曾不之尚顧獨尊於文王周孔非
其賢於先聖将以無位故邪揚雄論道而歸堯舜文王
然則周公仲尼豈不足法也三千之徒皆學於孔子者
而七十子尤章章焉史記所傳七十有七家語所録七
十有二其人與數旣已不同而其强半言行不聞果何
以異於三千徒也叔孫武叔公伯寮毁仲尼愬子路者
不聞回心鄉道言行之美而猶見錄何歟大戴禮經其
言子貢論弟子之行以答衞將軍文子之問其人裁十
有二(顔冉由求赤參師商/滅明偃南宫縚柴)孔子自言從我陳蔡及門者
十無非門人之傑而其去取參錯不可考知姑為訂以
聖人之言則子我短喪之問似非能言之流季路不正
衞君冉求附益季氏其扵政事何有似孔子如有若唯
忠恕如曾參門人之所共尊乃不數扵徳行又如曾蒧
之言志子賤之不欺傳易若馯臂商瞿曾不許以言語
政事文學四科所列猶或未之盡邪聖人之門柴愚參
魯師僻由喭而皆進於夫子之道耕稼之學至斥之以
小人其謹向背之途所成就之速如此堂堂張也其傳
乃有堯行而舜趨商之洒掃應對進退流為嗛然終日
㳺之貴本抑末至扵偷懦憚事又言語之子貢推扵縱
横之雄以參商之大賢比扵孟施舍北宫黝之勇聖人
之學何其愈逺而愈不似邪得其所傳子弓子夏子輿
三人而已子弓之學於荀卿李斯而廢子夏之傳至田
子方荘周而極惟子輿之道子思孟軻皆不失其所傳
将毋師法不同本有次第抑其流傳之逺自有幸不幸
歟荀卿非十二子而子思孟軻皆未免為有罪莊周論
天下道術身與老𥅆闗尹猶自列於一家卿言子思孟
軻自謂子㳺之説周稱田子方語又曰學扵谿工古人
尊道嚴師安有聞見之異疑信相亂其故何哉諸生學
於聖人之門所盡心焉爾者道學之統源流之辨與夫
門人髙弟所聞所得厚薄淺深之間宜固知之詳著扵
篇庶見所藴
問三皇皇也五帝帝也孔子序書斷自唐虞論易稱虙
羲神農黄帝太史氏紀五帝則首黄帝略少昊大戴氏
記宰予答問亦止於黄帝髙陽髙辛而已古者祖功宗
德與夫郊禘祭報之祖皆不在昭穆之數祭之報乃不
知為何禮虞之幕亦不知為何君商之三宗宗也遷亳
商如盤庚其無逸如祖甲商民求復其政周公亟稱其
賢而皆不列於宗周宗武王嚴矣若成王之守成康王
之刑厝曾不曰宗其道宣王中興之治徳非盛於成康
於傳有世宗之名得非三代以前經傳疏略不可得而
詳説不然皆彰灼特孤陋未知通乎漢唐以來祀豐扵
昵功德之論廢而不行求諸先儒史氏之言盛徳豐功
之君自有不可沒漢七制唐三宗其人也漢之二祖三
宗唐之太宗固天下無異見以世宗之窮奢黷武庸詎
賢於節儉愛民之景以中宗之聰察雜霸豈多過乎明
於成王之昭明皇憲宗皆有始而無卒以武宗之幾振
唐室宣宗之政比太宗且無二君晩節之瑕而七制三
宗去彼取此何也在漢光武嚴恭祖宗之制遷吕后之
有罪躋薄氏之有子所以崇髙廟之配登中宗之宣帝
没元帝之髙宗所以明先帝之賢至於景昭之號世宗
之宗無損益焉豈非功徳汚隆雖孝子慈孫自有百世
不能改者宜乎後世非復異同之論況有先儒史氏之
證而天下之議至今曾莫能一豈無説邪諸生其推所
由來却我胸中膏肓之惑
問孔子嘗聞者俎豆未學者軍旅其論政曰足食足兵
以信自謂我戰則克豈徒然哉在書甘誓有之左不攻
于左汝不共命右不攻于右汝不共命御非其馬之正
汝不共命牧誓有之不愆于五步六步七步乃止齊焉
不愆于四伐五伐六伐乃止齊焉盖陳法也禮大司馬
春教振旅夏教苃舍秋教治兵冬教大閱坐作進退如
戰之陳曲禮行前朱鳥而後𤣥武左青龍而右白虎招
摇在上急繕其怒進退有度左右有局各司其局葢陳
形也然則聖人果不學歟自軍禮司馬法亡兵家不知
有陳諸葛武侯治軍蜀漢推演八陳而載之圖今廣都
魚復皆有之其圖行列皆八象地之方一有九六相函
如偃月状晉桓司馬以為常山虵埶後世曾莫之省唐
李衛公始引軍志以明四頭八尾合於古之井制觸處
為首之意於是稍可究之然聞先漢都肄已有孫吳六
十四陳竇憲常勒八陳擊匃奴矣至晉馬隆又用八陳
以復凉州陳勰持白虎幡以亮遺法教五營士是則武
侯之前旣有八陳後亦未嘗亡也今有馬隆握竒圖贊
其傳起於風后李筌繪而圖之見於太白隂經又有曰
雜兵書頗有黄帝太公孫吳武侯遺術裴緒變而通之
著於兵法新令其形皆八不與武侯陳圖相似筌乃定
而無變緒又方圖非整俱曰八陳是邪非邪唐太宗尢
習扵兵其作破陳之樂用代古之武舞八旙四表自以
生於八陳干戚振萬之意果如是乎古有鵝鸛魚麗范
蠡又論隂陽牝牡隂陽家者亦有太一五陳遁甲八門
之術衛公益以六花為十四陳至曹成王則有所謂團
力李臨淮則有所謂校旗原本從來将毋皆八陳之變
不然各一法歟荀卿有言仁人之兵聚則成卒散則成
列延若莫邪之長刃嬰之者斷兊若莫邪之利鋒當之
者潰員居方止若盤石然觸之者角靡而退以為綦制
安節之理其古之軍陳歟今之為兵固有常教之陳無
用於戰講肄而已説者遂謂戰而言陳非知兵者張真
源名習戰陳然未嘗用古法乃使大将各以意教止使
士知将意将悉士情然則古之陳圖果不足法矣先王
為是紛紛無益之教無乃厲使其民乎武侯有言八陳
旣成自今用兵行師庶不覆敗陳固用之戰謂之無用
何也眞源武鄉皆古之知兵者何其言之反邪古人以
陳肄兵由來何所法象後世用與不用其為成敗何如
可以文可以武者聖人之徒毋以古所難言而遂略其
説也
問兵家之法萬變而其大校有三曰戰曰守曰和以祖
宗行之不過各守一事皆能得志於契丹金人之强非
徒契丹比也其戰克攻取自其先世則然惟我二宫躬
行堯舜之道待鄰國者不一而足三者迭用如環無端
校徳則彼暴我仁用師則我直彼曲然自海陵渝盟於
今将五嵗矣邉鄙之上旣未聞朝甘泉焚龍廷之奏雖
保固疆塲議者猶以為未詳豈古今異宜祖宗之法不
可盡用抑和戰異勢三者不可並時而出也諸生學道
尊王必有以决天下之疑樽俎折衝為不可勝之略以
戰則克以守則固以和則久者有司願與聞之将抉所
長言之執政
問古者量事設官官有常守而無溢員之患未聞待次
而授者降自近世入仕之途日廣而官有常員吏部注
官至逆用八九年闕内而職事外而監司亦或以數人
而待一官置吏以還無此其弊進士古之鄉舉任子世
禄之舊也於今旣不可廢軍功以賞戰士鬻爵流外漢
唐亦多得人今欲一切暫停則賢愚有同滯之嘆姑仍
其故弊将日深諸生講論其宜必有便扵今而不戻於
古之法國家将采而用其詳著之於篇
問三王兵出於農有征無戰故無宿師漕輓之費秦漢
用兵疆外芻運力單議者始為屯田世收其利在今長
征戰士非征役之士也平時惰㳺廢業往往去而從軍
使之營田非本情也非人情而强之事将不免於怨謗
迯逸或為罷議屯田且不可成饋餉之勞何當休息今
欲講明其説将使戰士力於農田而無怨棄之尢或為
屯田而無煩於戰士計将安出諸生其詳説之
問歴觀前古良将之兵未始非因糧於敵敵之積聚皆
我之資也近人謀不及逺故皆計費而後出師費之不
供不可進以尺寸設能克敵又多頓挫而不得前堅壘
相持費不勝計輸運則民不堪命屯田則軍不樂從進
退孔艱遂有中道而廢何術可使士安南畆飛輓不勞
何策可以因敵取資而無不給之患此軍計也願條其
數之詳
問古者天子建國置命卿之相諸侯立邑設大夫之宰
雖其職有内外官有崇卑所以司牧其民輔佐其君一
也夫天生烝民不能使之自治相籠以知相加以力而
争競獄訟由此作善為吏者治之有術臨之有政民不
之犯至於無欺足矣傳稱子産治鄭民不能欺子賤治
單父民不忍欺西門豹治鄴民不敢欺三子之為世無
能優劣之至於烹魚之詐樂其得所猶未免乎不智之
嗤惡在其為不能欺也河聚之沃仍而未革猶不免乎
沈巫之虐惡在其為不敢欺也宓子學乎聖師美政行
乎單父之域漁人逺在幽獨不忍欺其大夫故雖孔子
大之惜其所治之小四科之設其不立於政事何也抑
夫三子之政其猶未臻於道将有説乎皇上以舜紹堯
以民為天下本置吏二千石必親問之於朝宰守初除
亦必中書審察命吏之法何減治古然而不欺之俗未
聞如三子者之風不識古今異時将人事之不同也将
使今之君子其守宰郡縣致治之美無欺之俗皆不愧
夫三子其道何由
問六藝折衷於夫子夫子之學六藝不與存焉論語輯
錄夫子之言六藝之喉襟也難疑問答之辭蓋聖人之
門講明道學之奥者詩書禮樂旣稔聞而熟道之易者
性命之原春秋聖人筆削夫子曽不之及而門人弟子
又殊不問何哉仁義之途禮樂之事皆聖人所以教弟
子求仁之問不一而止夫子之答不過曰如是而為仁
曰可謂仁之方於仁卒未嘗言於義非獨不言然亦莫
之問也且先進於禮樂聖人以野人名之後進於禮樂
以君子稱之曰如用之則吾從先進然則禮樂之用棄
君子而從野人矣空之一語六藝未嘗言囘也庶乎其
屢空者何謂惟禮文之博約固所以竭其才而曰非多
學而識之曰君子多乎哉不多也鄙夫空空如者聖人
焉問至竭兩端而告寧與顏子同乎然則六藝之歸仁
義禮樂之教顏氏所學聖人之道果何適邪老子瞿曇
其學與聖人異今其教與聖人並行者道不同古不相
為謀觀於老氏之無佛氏之空則疑若聖人之所以教
而顏氏庶幾焉者是邪非邪諸生學於聖人沈?久矣
明以告我毋秘知言
問漢唐文體三變而班馬韓桞為之宗二班工情理之
言愈倡六經之學其揆一也然漢之體製日趣卑弱唐
文駸駸近古桞文章與時髙下将班韓諸公其才自有
優劣邪帝堯孔子之文章於書論語備矣漢唐文士未
嘗不以是為宗師屢有變更舉不相似意者古今異世
堯孔之文不同後世之作歟諸生飽於學文幸為開辨
其惑
問漢唐基命中興之主肇造函夏紹復先王之大業雖
曰人君之略而其名臣輔佐之績與為多焉時君康其
臣佐之功厥有圖贊論述之事在漢髙帝時有若十八
侯在宣帝時有若十一名臣在世祖時有若二十八将
唐貞觀間有若二十四功臣位次所列麒麟雲臺凌烟
閣之所畫至或藏之宗廟為之銘贊其事重矣是宜去
取極當時之選史籍無傳疑之謬求之於策則大不然
顧或元功佐命維時名人而不在諸公之列中才列将
容有濫吹其間又或同功一時而去取不同均有親嫌
而棄留特異或不終而尚録或遂絶而不書必有説焉
何以不著十八侯名位封國史記楚漢春秋固已不同
漢表泗水亭碑同出班固論次自有差别凌烟所圖二
十四人尚矣唐書闕一不書曰荆州都督譙國公紹者
兩京記稱柴紹功臣贊稱許紹二人官爵無異容或並
存而二書有髙士㢘焉未詳何者為是研窮其事傳必
有之夫古之所以貽今今之所以觀古者惟慿史籍而
陸賈司馬遷班固吳兢韋述呂温皆著書於當代或一
人而自相乖背果何以哉諸生探討古文究之熟矣當
時去取之說書傳所以不同扵此必能言之其明辨之
毋略
問周道東風化熄先王之迹蕩滅無餘仲尼繼文王而
興脩六經之教師法後進以為萬世準式當時之士有
能潔已而進者殆無所拒絶是以三千之徒從聲而至
杏壇洙泗絃歌不輟而七十子者遂速肖於聖人所以
誘掖之作成之其亦至矣觀夫子之見互鄉見南子雖
佛肸公山弗擾以畔人召之而欲往聖門廣納於此可
見子張之非子夏亦有於人何所不容之語陽貨孺悲
之見何聖人拒之之深邪一者拜而時亡一者辭而鼔
瑟應對絃歌之際厥有㫖哉彼夷俟之原壤将命之童
子自人而論可以無譏叩脛之云或人之答所為言動
其故何邪誅姦囘於旣死發潛徳之幽光真學士大夫
之事况在論語之書乎諸生必究其端其明著之無略
問人之大倫友其一也取友之際古人難之道之不明
友朋道喪曠千百嵗才可以一二數而埶利之交在焉
夫莊周惠施皆以老氏為宗其論交固善也周經施墓
有斤墁之歎其相與者不薄矣而鯈魚之辯鵷鼠之喻
蚉䖟之論獨何自而發歟當唐之時李杜韓桞皆以詩
文名世單父之樂論文之思雪日之况託子之際亦可
謂久要矣而欲殺之句飯顆之嘲實錄誌銘略不假借
安坐甘食見之於書此又不可得而通者豈盛名之下
人情不無相軋將相成之道於義固當然哉有司未達
其所以然諸生其明告我
問傳道之序自孔子曽子子思孟軻端若貫珠蓋無可
疑者然論語記顏淵死孔子以況伯魚史記鯉年五十
其亡先孔子三嵗囘少孔子三十嵗三十二而死則是
先伯魚九年也取信論語則伯魚之亡久矣世家家語
曾子少孔子四十六嵗子思年六十二則曾子於仲尼
之卒也未壯子思猶逮事其先祖孔叢子有子思及孔
子曾子孟子車問答檀弓孟子漢藝文志皆稱子思與
魯繆公同時孔叢又逮於繆公卒孟子題辭列女傳孟
軻學於孔子之孫子思孟子傳學於子思之弟子資治
通鑑外紀繆公訪子思之嵗距孔子卒七十有三年而
周紀魯繆公薨子思見衛謹侯後此又三十有一嵗下
距孟軻見梁惠王之嵗凡四十又一年上下一百四十
五年之間而道學三傳未足多過子思之年無乃過於
夀考乎由此言之史記殆為不妄而孔氏所記畧同孟
子檀弓孟子劉向班固趙岐司馬公劉道原皆非無稽
而妄作者記事參錯雖道原亦不能無疑諸生論古人
於數千百載之間皆有以祛其妄而辨其惑傳道之次
所當尤謹焉者近在眉睫固将先之幸為開發其疑明
引据依於下
問古者賢士大夫逢時遇主以道光明於時有徳有言
世所希仰遭秦滅學其姓名固多湮没後無傳焉惟舜
之五臣商之三仁武王十亂周之八士作者七人與夫
所謂逸民者始皆卓然章章有以自見得聖人一語而
後其道愈明葢其髙深視河華昭晰齊日月不其偉乎
雖與天地並存可也奈何諸儒傳其姓名人有一說言
其年代乃大不同惟三仁孔子旣詳言之朱張之行蓋
闕如也作者之數或以為十字之訛夫人固不逃乎六
經史傳之間儒者宜當深考先儒之説㑹有一定孰得
孰失生其辨晰詳之
問兵法莫難扵用間莫深於用間田單復齊秦滅六國
漢髙亡楚句踐報吳皆藉間以成功微乎微乎間言一
入敵情盡見彼君臣締合之交判然離而我計行矣故
曰五間俱起莫知其道是謂神紀孫武之書曰商之興
也伊摯在夏周之興也吕牙在商夫商周之王伊吕之
佐决非行間以圖人之國者求之書傳則升陑出其不
意乘黎而商始咎周誠有似於兵法豈二王之道神至
於無形哉少康夏之盛王用衆一旅光復夏祀亦二王
之舉也其使女艾諜澆季杼誘豷襲澆於逐犬易首於
縫裳者見之傳記不可誣也伊吕之事未可遂以為無
有為之其亦可道乎誘敵以間尢難入者計将何自而
出邪方國家當敵人之强未雪大恥聖上懐冰握火思
復東都之㑹前古之事不識可用於今歟何用行之有
司敢請
　
　
　浪語集卷二十八
欽定四庫全書
　浪語集卷二十九
　　　　　　　　　　　　宋　薛季宣　撰
　解
　　中庸解
天命之謂性率性之謂道脩道之謂教道也者不可須
臾離也可離非道也是故君子戒慎乎其所不睹恐懼
乎其所不聞莫見乎隱莫顯乎微故君子慎其獨也
　天命上天之載也性人受天地之中以生者也道日
　用也教成物者也天命即性也率性即道也脩道即
　教也性命道教皆非自外作者在乎不失其正而已
　於所不見不聞之地有毫釐之差則失性命之正失性
　命之正則去道逺矣隠見微顯本一道也未有動乎中
　而不形於外者戒慎恐懼所以貞夫一也人之於道也
　造次顛沛而不可違者也無入而不自得觀感之教也
喜怒哀樂之未發謂之中發而皆中節謂之和中也者
天下之大本也和也者天下之達道也致中和天地位
焉萬物育焉
　人生而静天之性也感物而動性之欲也喜怒哀樂
　皆性中之物也方其未發不可謂之有及其旣發不
　可謂之無喜怒哀樂正於未發可不謂中乎發而不
　失其所謂中可不謂和乎中者道之所自出故謂之
　大本和者物之所同歸故謂之達道天地之大萬物
　之夥未有離乎道者也泯中和而不離開物成務之
　道也
仲尼曰君子中庸小人反中庸君子之中庸也君子而
時中小人之中庸也小人而無忌憚也
　君子之中庸中庸也小人之中庸反中庸也時中時
　措之宜也中節者也反中庸則安於不善此小人之
　中庸也
子曰中庸其至矣乎民鮮能久矣
　中正性也庸常道也居正有常所謂至德安之為貴
　安之悠乆之道也擇中庸而不能守非所謂安之者
　也
子曰道之不行也我知之矣知者過之愚者不及也道
之不明也我知之矣賢者過之不肖者不及也人莫不
飲食也鮮能知味也子曰道其不行矣夫
　所貴於知者為其能有擇也所貴扵賢者為其能有
　見也人之望也所頼以先民也愚者固不及矣知者
　又過中道道何從而行乎不肖固不及矣賢者又過
　中道道何從而明乎孔子興道不行之歎葢歎賢而
　知者過猶不及君子小人之間不能以寸飲食而知
　其味之正斯無嗜好之僻也毋偏毋頗則近道矣過
　物之累所惡其鑿者也
子曰舜其大知也與舜好問而好察邇言隱惡而揚善
執其兩端用其中於民其斯以為舜乎
　所惡於知者為其鑿也舜好問而好察邇言葢未始
　自用而亦不輕信之也邇言猶察况其逺者乎天下
　之理未有無二端者好問而察邇言遏惡而揚善此
　執兩端而用其中之道也欲求中而二端之棄吾見
　其執一而非中也
子曰人皆曰予知驅而納諸罟擭陷阱之中而莫之知
辟也人皆曰予知擇乎中庸而不能期月守也子曰囘
之為人也擇乎中庸得一善則拳拳服膺而弗失之矣
　子曰君子可以大受而不可小知也小人不可大受
　而可小知也二者適反君子小人之辨衆人之知所
　謂小知也惟知之小陷乎大患而不自覺雖知中庸
　之擇固無安之之理夫小知而大知自見惟不役於
　小爾乆於中庸之徳其惟大受者乎顏子擇中庸而
　得一善所謂識道也拳拳服膺則心服而身守之矣
　未嘗須臾離也何從而失之乎舜之為舜不過執兩
　端而用其中顔之為顔不過擇中庸而得一善君子
　之道焉可誣也在乎知本而已
子曰天下國家可均也爵禄可辭也白刃可蹈也中庸
不可能也
　天下之事可以強為者是皆可能者也中庸天道也
　不可以能之也能之非道也執中而無方者也故曰
　神而明之存乎德行
子路問強子曰南方之強與北方之強與抑而強與寛
柔以教不報無道南方之強也君子居之衽金革死而
不厭北方之強也而強者居之故君子和而不流強哉
矯中立而不倚強哉矯國有道不變塞焉強哉矯國無
道至死不變強哉矯
　子路之問蓋強弱之強也孔子分君子小人之辨託
　南方北方之強應之南方之強君子居之所謂養其
　大者犯而不校之類此伯夷叔齊所以㢘頑立懦求
　仁得仁也北方之強豈子路所謂強者此匹夫之勇
　爾和而不流中立不倚國有道不廢不為無道改節
　自強矯矯惟有道者能之而汝也矯矯特立貌
子曰素隱行怪後世有述焉吾弗為之矣君子遵道而
行半塗而廢吾弗能已矣君子依乎中庸遯世不見知
而不悔唯聖者能之
　素隠行怪揜其素行行其左道以欺世盜名者半塗
　而廢自暴自棄者若之人也皆為人者也聖人有所
　不能為為之不能已也君子之道乾乾而不息者也
　遯世不見知而不悶非惟人之知也依乎中庸徒以
　成身而已非聖人而能與於此乎
君子之道費而隱夫婦之愚可以與知焉及其至也雖
聖人亦有所不知焉夫婦之不肖可以能行焉及其至
也雖聖人亦有所不能焉天地之大也人猶有所憾故
君子語大天下莫能載焉語小天下莫能破焉詩云鳶
飛戾天魚躍于淵言其上下察也君子之道造端乎夫
婦及其至也察乎天地
　道不逺人故雖匹夫匹婦可以與知之至大至神雖
　聖人不可以意知不可以已能所謂費而隠者其中
　庸之至乎天地之大而人有所憾不能成其大爾夫
　子之言性與天道不可得而聞也言必有物安得舉
　而破之乎造端乎夫婦可以與知也察乎天地謂上
　下察也鳶飛魚躍各正性命者也致中和天地位焉
　萬物育焉豚魚鳥獸夫豈外此哉
子曰道不逺人人之為道而逺人不可以為道詩云伐
柯伐柯其則不逺執柯以伐柯睨而視之猶以為逺
　伐柯執柯以為逺此近於天地之大猶有所恨者日
　用飲食此民之不可須臾離者也道不可離又何逺
　焉知脩道之在人可以語率性之道矣
故君子以人治人改而止忠恕違道不逺施諸已而不
願亦勿施於人
　以人治人非求諸逺者過而能改為善莫加焉夫子
　一以貫之葢無所謂忠恕忠恕之道譬諸已而已矣
　立已與物則其去道愈逺無人我之辨所謂一以貫
　之也不欲人之加諸我者吾亦欲無加諸人善推所
　為能忠與恕則近之矣違道不逺猶非道也一以貫
　之無所俟於推矣
君子之道四丘未能一焉所求乎子以事父未能也所
求乎臣以事君未能也所求乎弟以事兄未能也所求
乎朋友先施之未能也庸德之行庸言之謹有所不足
不敢不勉有餘不敢盡言顧行行顧言君子胡不慥慥
爾
　君子之道四君臣也父子也兄弟也朋友之交也是
　皆不可能也在脩其在我者也庸德之行庸言之謹
　所謂脩道也不足不敢不勉有餘不敢盡聿求厥中
　者也言行相應則所謂君子之道者丘未能一所以
　能一之也慥慥謹也言不可不慥慥然也
君子素其位而行不願乎其外素富貴行乎富貴素貧
賤行乎貧賤素夷狄行乎夷狄素患難行乎患難君子
無入而不自得焉在上位不陵下在下位不援上正已
而不求於人則無怨上不怨天下不尤人故君子居易
以俟命小人行險以徼幸
　素其位所謂居易也不願乎外不易乎世者也不易
　乎世而行其素無適而不中矣上之陵下下之援上
　皆徇物而外馳者故怨尤生焉内求於己又誰怨乎
　行險徼幸蓋不知命者也得之不得曰有命所以窮
　通而長樂也
子曰射有似乎君子失諸正鵠反求諸其身君子之道
辟如行逺必自邇辟如登髙必自卑詩曰妻子好合如
鼔瑟琴兄弟旣翕和樂且耽宜爾室家樂爾妻孥子曰
父母其順矣乎
　道不逺人在我而已大學之道自正心誠意以至化
　家刑國未有本亂而末治者也身不行道不行於妻
　子故君子必自反也仁之實事親是也孝悌為仁之
　本豈有他哉
子曰鬼神之為德其盛矣乎視之而弗見聴之而弗聞
體物而不可遺使天下之人齊明盛服以承祭祀洋洋
乎如在其上如在其左右詩曰神之格思不可度思矧
可射思夫微之顯誠之不可揜如此夫
　鬼神至幽者也而人莫敢不敬以其體物之著也誠
　之不息則著豈外是哉譬射以有反身之仁窮神以
　見至誠之徳知微之顯知逺之近則可以言中矣
子曰舜其大孝也與徳為聖人尊為天子富有四海之
内宗廟饗之子孫保之故大徳必得其位必得其禄必
得其名必得其夀故天之生物必因其材而篤焉故栽
者培之傾者覆之詩曰嘉樂君子憲憲令德宜民宜人
受禄于天保佑命之自天申之故大徳者必受命
　舜之受命所謂天地合其徳者原其宗本不過充事
　親之孝因天材而篤之耳栽培傾覆皆天道之當然
　者舜何與焉達天之徳而不能得天者未之有也而
　況於邇者乎
子曰無憂者其唯文王乎以王季為父以武王為子父
作之子述之武王纉太王王季文王之緒壹戎衣而有
天下身不失天下之顯名尊為天子富有四海之内宗
廟饗之子孫保之武王末受命周公成文武之徳追王
太王王季上祀先公以天子之禮斯禮也達乎諸侯大
夫及士庶人父為大夫子為士葬以大夫祭以士父為
士子為大夫葬以士祭以大夫期之䘮達乎大夫三年
之䘮達乎天子父母之䘮無貴賤一也子曰武王周公
其達孝矣乎夫孝者善繼人之志善述人之事者也春
秋脩其祖廟陳其宗噐設其裳衣薦其時食宗廟之禮
所以序昭穆也序爵所以辨貴賤也序事所以辨賢也
(序事謂酌獻及/儐相執事者)旅酬下為上所以逮賤也燕毛所以序
齒也踐其位行其禮奏其樂敬其所尊愛其所親事死
如事生事亡如事存孝之至也郊社之禮所以事上帝
也宗廟之禮所以祀乎其先也明乎郊社之禮禘嘗之
義治國其如示諸掌乎
　無憂得天者也達孝仁親者也文王上有以得其親
　下有以施乎子全其天樂又何憂乎武王周公所以
　上繼文王善推其所為而已近而事親大而事天治
　人神和上下未始不本文王之道無或不當理者則
　文王之無憂武周之達孝其至矣乎郊社禘嘗所以
　交神有道指掌之示夫何逺之有哉
哀公問政子曰文武之政布在方策其人存則其政舉
其人亡則其政息人道敏政地道敏樹夫政也者蒲盧
也故為政在人取人以身脩身以道脩道以仁仁者人
也親親為大義者宜也尊賢為大親親之殺尊賢之等
禮所生也在下位不獲乎上民不可得而治矣故君子
不可以不脩身思脩身不可以不事親思事親不可以
不知人思知人不可以不知天
　知天知命也知人知道也為政在人所謂人存政舉
　人亡政息者也地道之可察者莫敏於樹人道之可
　通者莫敏於政文武之政具在而人莫之行也得人
　行之則其化物何異扵蒲盧之變然待其人而後行
　爾為政之道得人為本身不明道無以知人不先體
　仁無以入道君子之道無他仁義而已矣知事親為
　人事之本尊賢為適道之宜由是而之焉則禮可以
　義起矣是故為政莫善於知天知天莫尚於知人知
　人莫大於尊親尊親莫過於脩身知脩身則可以仁
　民矣凡為政而不及於脩身知化皆非所謂正也
天下之達道五所以行之者三曰君臣也父子也夫婦
也昆弟也朋友之交也五者天下之達道也知仁勇三
者天下之達徳也所以行之者一也或生而知之或學
而知之或困而知之及其知之一也或安而行之或利
而行之或勉強而行之及其成功一也
　達徳所以行達道一所以行三也仁以本之知以通
　之勇以成之知仁勇三者相須為用而不可偏廢所
　以行之不過曰一而已一者何也所謂知天者也孔
　子曰不知命無以為君子也清明在躬氣志如神則
　知仁勇之三未始離乎一也天下達道亦大矣交親
　之際盡而足通乎達徳則未見其五也斯道也在人
　而已人之資質有限能強而至於道則與生而知之
　安而行之者等爾明於蒲盧之喻則可以言政矣
子曰好學近乎知力行近乎仁知耻近乎勇知斯三者
則知所以脩身知所以脩身則知所以治人知所以治
人則知所以治天下國家矣
　知仁勇三者天下之達徳也而好學力行知耻者近
　之三者之心人皆有之充其所為則達徳可致身脩
　而可以為政矣脩道之謂教而於天下國家何有
凡為天下國家有九經曰脩身也尊賢也親親也敬大
臣也體羣臣也子庶民也來百工也柔逺人也懷諸侯
也脩身則道立尊賢則不惑親親則諸父昆弟不怨敬
大臣則不眩體羣臣則士之報禮重子庶民則百姓勸
來百工則財用足柔逺人則四方歸之懷諸侯則天下
畏之齊明盛服非禮不動所以脩身也去䜛逺色賤貨
而貴徳所以勸賢也尊其位重其禄同其好惡所以勸
親親也官盛任使所以勸大臣也忠信重禄所以勸士
也時使薄斂所以勸百姓也日省月試旣廩稱事所以
勸百工也送徃迎來嘉善而矜不能所以柔逺人也繼
絶世舉廢國治亂持危朝聘以時厚徃而薄來所以懷
諸侯也凡為天下國家有九經所以行之者一也
　九經之治自脩身始所謂行之者一皆行其所無事
　也尊賢先於親親所以立道也大臣之敬不敢䙝也
　小臣之體恐踈之也子庶民來百工内之所以安治
　柔逺人懷諸侯外之所以信服皆行其所無事而以
　脩身為本君子之於天下也将以安全之也非徒有
　之而已脩身以教各因其材而篤使人得之觀感咸
　事其事不敢不勉以遵乎治者先王脩道之教也皆
　自我出也所以行之者廣求諸已者豈不約乎
凡事豫則立不豫則廢言前定則不跲事前定則不困
行前定則不疚道前定則不窮在下位不獲乎上民不
可得而治矣獲乎上有道不信乎朋友不獲乎上矣信
乎朋友有道不順乎親不信乎朋友矣順乎親有道反
諸身不誠不順乎親矣誠身有道不明乎善不誠乎身
矣
　治天下國家有九經所以行之者一曰豫而已事不
　可以意知不可以已能皆以脩身為本誠明乎善所
　以立事也道也行也事也言也豫皆前定之矣見之
　事業寧有窮乎所貴乎坐進此道誠者所以立豫也
　至誠與天地同流不誠無物矣不誠無物則不明於
　善交人之際将何以有行乎道之不行不誠故爾易
　曰君子安其身而後動易其心而後語定其交而後
　求率此而行則無徃而不濟矣
誠者天之道也誠之者人之道也誠者不勉而中不思
而得從容中道聖人也誠之者擇善而固執之者也博
學之審問之慎思之明辨之篤行之有弗學學之弗能
弗措也有弗問問之弗知弗措也有弗思思之弗得弗
措也有弗辨辨之弗明弗措也有弗行行之弗篤弗措
也人一能之已百之人十能之已千之果能此道矣雖
愚必明雖柔必强
　天道本然者也人道當然者也至誠則無他事矣此
　舜所以從欲而治孔子從心所欲而不踰矩也學問
　辨行所以誠之者也學之貴博問之貴審思之貴慎
　辨之貴明行之貴篤知此五者可以無失矣審於問
　篤於行其功常十倍於人未有不至者致曲能有誠
　也學者所貴以成身也不成乎身則何貴於學誠者
　天之道也至明至强固有之也柔愚逐物害之也至
　誠則本然者見矣故學而未至於啟蒙發蔀如蒲盧
　之變皆不足以言學也
自誠明謂之性自明誠謂之教誠則明矣明則誠矣惟
天下至誠惟能盡其性能盡其性則能盡人之性能盡
人之性則能盡物之性能盡物之性則可以贊天地之
化育可以贊天地之化育則可以與天地參矣其次致
曲曲能有誠誠則形形則著著則明明則動動則變變
則化唯天下至誠為能化
　性本然者也教當然者也本然者未嘗不著由當然
　以即本然則本然之性見矣故雖聖人未有不由學
　而至者所謂致曲也知所謂教自愚而聖無難者誠
　明葢一道爾誠天道也誠之人道也明者誠之著也
　至誠復性則上下咸察吾性中之本然者而焉有不
　盡哉贊天地之化育則可以言命矣立命之道自反
　身始也參乎天地非盡性者能之乎致曲無所不用
　其至者每用其至至則誠矣至誠不息則形而發見
　故變化自我出也
至誠之道可以前知國家將興必有禎祥國家將亡必
有妖孽見乎蓍龜動乎四體禍福將至善必先知之不
善必先知之故至誠如神
　天道之神所以能體物者誠一之至未始離於物也
　至誠與天道相似故神神而明之所謂格物也格物
　而至明則善不善之将然者無所潜於隠伏矣
誠者自成也而道自道也誠者物之終始不誠無物是
故君子誠之為貴誠者非自成已而已也所以成物也
成已仁也成物知也性之徳也合外内之道也故時措
之宜也
　天生烝民有物有則誠自成道自道夫豈外物耶物
　則之盡在誠而已不誠無物故以誠為物之終始也
　誠者物之終始豈徒成身而已哉盡已盡物則中和
　致而天地位萬物育無物不一無適非中皆吾性之
　成德安有内外之分乎仁也知也由成已成物辨也
　仁知之辨惟其時而已
故至誠無息不息則久久則徵徵則悠逺悠逺則博厚
博厚則髙明博厚所以載物也髙明所以覆物也悠久
所以成物也博厚配地髙明配天悠久無疆如此者不
見而章不動而變無為而成天地之道可一言而盡也
其為物不貳則其生物不測
　不貳誠也不測神也天地之神亦誠而已矣至誠斯
　不貳矣不貳則自然不息以至於盡神天之髙地之
　厚道之悠久神之不測惟至誠可以與於此誠之為
　道顧不大耶不見而章不動而變無為而成兹天道
　之變化一言可盡曰誠而已
天地之道博也厚也髙也明也悠也久也今夫天斯昭
昭之多及其無窮也日月星辰繫焉萬物覆焉今夫地
一撮土之多及其廣厚載華嶽而不重振河海而不洩
萬物載焉今夫山一卷石之多及其廣大草木生之禽
獸居之寳藏興焉今夫水一勺之多及其不測黿鼉蛟
龍魚鼈生焉貨財殖焉
　髙明博厚悠久者天地之道此其可知者也天昭昭
　之多地一撮土之多山一卷石之多水一勺之多皆
　近而小者及其至也葢不可知之也其所以為天地
　山川而不可知者曰誠而已
詩曰惟天之命於穆不已蓋曰天之所以為天也於乎
不顯文王之德之純蓋曰文王之所以為文也純亦不
已大哉聖人之道洋洋乎發育萬物峻極於天優優大
哉禮儀三百威儀三千待其人而後行故曰苟不至徳
至道不凝焉
　於穆不已天之命也不顯之徳文王所以受命也洋
　洋乎發育萬物峻極於天禮儀威儀待其人而後行
　者此於乎不顯純亦不已之徳也全乎天徳至道之
　歸也故曰苟非其人道不虚行天之為天文王之為
　文王其道非他誠之不息而已
故君子尊德性而道問學致廣大而盡精微極髙明而
道中庸温故而知新敦厚以崇禮是故居上不驕為下
不倍國有道其言足以興國無道其黙足以容詩曰旣
明且哲以保其身其此之謂與子曰愚而好自用賤而
好自専生乎今之世反古之道如此者烖及其身者也
　君子之道行其所無事也德性天性之本然者問學
　盡性之本然者廣大措之四方上下而準者精微至
　約之在人者髙明所以覆物者中庸所以成物者温
　故反本者知新知來者敦厚自廣者崇禮接物者皆
　以脩身為本廓而充之則與天地準矣為上處下興
　邦免禍未有不自此途出者此明哲之所以保其身
　也學不由此所謂反古之道也自用之愚自專之賤
　烖其自取之也
非天子不議禮不制度不考文今天下車同軌書同文
行同倫雖有其位苟無其徳不敢作禮樂焉雖有其徳
苟無其位亦不敢作禮樂焉子曰吾説夏禮杞不足徵
也吾學殷禮有宋存焉吾學周禮今用之吾從周
　禮樂聖人事也制禮作樂天子之事也今天下有其
　時者也不以聖人居天子之位禮樂不可作也此天
　之道也作之者安也夏禮不足徵矣殷禮可學而不
　可從也禮從時孔子之所以從周也孔子之不能制
　禮作樂無其時且無其位也
王天下有三重焉其寡過矣乎上焉者雖善無徵無徵
不信不信民弗從下焉者雖善不尊不尊不信不信民
弗從故君子之道本諸身徵諸庶民考諸三王而不繆
建諸天地而不悖質諸鬼神而無疑百世以俟聖人而
不惑質諸鬼神而無疑知天也百世以俟聖人而不惑
知人也是故君子動而世為天下道行而世為天下法
言而世為天下則逺之則有望近之則不厭詩曰在彼
無惡在此無射庶幾夙夜以永終譽君子未有不如此
而蚤有譽於天下者也
　三重三節也上焉不可使知之者也下焉日用而不
　知者也故君子用其中必本於脩身本諸身徵諸庶
　民匹夫匹婦皆可與知之上無太髙下無太瀆百姓
　心恱誠服知所徵信則敬而從之所以適道也天地
　鬼神先聖後聖其道一而已矣莫不以人為本知天
　知人不過内外之合而已民有所徵而能信無思不
　服不可得而逺近吾脩道之教也見譽有由矣外是
　而求譽非永終譽者也
仲尼祖述堯舜憲章文武上律天時下襲水土辟如天
地之無不持載無不覆幬辟如四時之錯行如日月之
代明萬物並育而不相害道並行而不相悖小徳川流
大德敦化此天地之所以為大也
　天地之大誠而不已者也仲尼逺繼前聖合徳二儀
　博厚髙明應物無迹大小咸徳體合萬殊小者如水
　之流通異行而俱入於海大者如物之自化不可見
　而未始踰閑天徳之至所以為夫子哉
唯天下至聖為能聰明睿知足以有臨也寛裕温柔足
以有容也發强剛毅足以有執也齊莊中正足以有敬
也文理密察足以有别也溥博淵泉而時出之溥博如
天淵泉如淵見而民莫不敬言而民莫不信行而民莫
不恱是以聲名洋溢乎中國施及蠻貊舟車所至人力
所通天之所覆地之所載日月所照霜露所隊凡有血
氣者莫不尊親故曰配天
　書曰帝徳廣運乃聖乃神乃武乃文所見不同一於
　廣運之徳爾成配天之徳則其處身接物皆順而不
　妄動而愈出惟有本者能之爾天地之大何所不容
　何所不逮苟能此道則有不言之信無為之教聲容
　言動其有不格者乎此為天道之當然所謂無思不
　服者也此道也可以建天地可以貫金石有血氣者
　而能外於是乎
唯天下至誠為能經綸天下之大經立天下之大本知
天地之化育夫焉有所倚肫肫其仁淵淵其淵浩浩其
天苟不固聰明聖知達天德者其孰能知之
　天下之大經正也天下之大本中也經綸大經而立
　大本非全於天者不能也求全於天誠之而已誠者
　天地萬物所受以生也人之所以自成也夫焉有所
　倚然亦不可誣也仰之彌髙鑚之彌堅瞻之在前忽
　然在後卓然如有立參前如倚衡有所倚者其何能
　然此道之本可得而知者聰明聖知性中之本然者
　固有之也唯全於天者爾天全而後誠至而中正立
　矣
詩曰衣錦尚絅惡其文之著也故君子之道闇然而日
章小人之道的然而日亡君子之道淡而不厭簡而文
温而理知逺之近知風之自知微之顯可與入徳矣
　君子之道其可知者非其至也至不可以意知而可
　與有行也小道的然則的然而已矣其将何以為逺
　知行逺之自邇登髙之自卑則可以適君子之道淡
　而不厭簡而文温而理所謂不顯之徳也知徳之不
　顯則知的然之惡矣子夏以謂小道可觀而泥於致
　逺非可觀則何以為小道歟
詩云潛雖伏矣亦孔之昭故君子内省不疚無惡於志
君子之所不可及者其惟人之所不見乎詩云相在爾室
尚不愧于屋漏故君子不動而敬不言而信
　莫見乎隠莫顯乎微君子所以戒愼恐懼也自反而
　縮吾何慊乎哉故君子敬其獨爾内自不欺曽何人
　所不見之有人所不見而謂之難也況已所不見乎
　此君子所以大過人也相在爾室室非身之外也況
　室以為喻也内且不愧於屋漏敬信其日用爾不動
　之敬不言之信何有哉
詩曰奏假無言時靡有争是故君子不賞而民勸不怒
而民威於鈇鉞詩曰不顯惟德百辟其刑之是故君子
篤恭而天下平
　君子之道本諸身加乎天下莫不以脩身為本也脩
　身本乎誠敬所謂篤恭也篤恭而天下平脩道之教
　也奏假無言不顯惟徳至扵時靡有争百辟刑之惟
　至誠之格物如此民心恱而誠服天下有不平乎慶
　賞刑威勸懲之道也不用而民不倍誠之至也
詩云予懐明徳不大聲以色子曰聲色之扵以化民末
也詩曰德輶如毛毛猶有倫上天之載無聲無臭至矣
　聲色之感豈所以化服人心乎聖人不以感人知徳
　而已故夫子言本末之辨毛輕微之至也道微乎微
　者也知道之妙則知非毛之所可倫擬也尚不可得
　而倫擬矧可射乎無聲無臭天道之始也中庸之學
　所以硏求性命之正和同天人之理不知天道之始
　其何以為至哉
　　大學解
大學之道在明明德在親民在止於至善知止而后有
定定而后能靜靜而后能安安而后能慮慮而后能得
物有本末事有終始知所先後則近道矣
　天生烝民有物有則民之秉彜好是懿徳能明是徳
　則近人矣能明是徳則知止矣有止故不妄不妄故
　能安能安故能動明徳本也應物末也故學道貴知
　本知本則知緩急後先之序而無過舉之患矣不誠
　未有能動者也能安而靜物莫之撓動而應物者蓋
　無難矣
古之欲明明徳於天下者先治其國欲治其國者先齊
其家欲齊其家者先脩其身欲脩其身者先正其心欲
正其心者先誠其意欲誠其意者先致其知致知在格
物物格而后知至知至而后意誠意誠而后心正心正
而后身脩身脩而后家齊家齊而后國治國治而后天
下平自天子以至於庶人壹是皆以脩身為本其本亂而
末治者否矣其所厚者薄而其所薄者厚未之有也此
謂知本此謂知之至也
　有良知有小知良知知徳者也小知知小知見也域
　於小知良知無自發也能致其知則知之至者見矣
　物物則之在人者不明明徳則物無以盡不能盡物
　則知之至者無因而發格至也物至則良知發也良
　知發見則所知必至意無有不誠心無有不正家國
　天下無不自正所施者寡所被者博矣洪範曰皇建
　其有極斂時五福用敷錫厥庶民惟時厥庶民于汝
　極錫汝保極所謂格物也而康而色曰予攸好徳汝
　則錫之福時人斯其惟皇之極爾不使有好于而家
　時人斯其辜汝雖錫之福其作汝用咎以知徳脩身
　為本也凡厥庶民極之敷言是訓是行以近天子之
　光曰天子作民父母以為天下王天子庶人之一是
　也堯自克明峻徳至扵黎民於變仲尼由三十而立
　至於所欲不踰矩大學之道無它在乎格物而已不
　知盡已而欲盡人之道難已哉
所謂誠其意者毋自欺也如惡惡臭如好好色此之謂
自謙故君子必慎其獨也小人閒居為不善無所不至
見君子而后厭然揜其不善而著其善人之視已如見
其肺肝然則何益矣此謂誠於中形於外故君子必慎
其獨也曾子曰十目所視十手所指其嚴乎富潤屋徳
潤身心廣體胖故君子必誠其意
　大學之道自知徳始意誠而下皆其序也不可躐而
　至也慎獨致一之道也致一之至不戒而嚴矣易曰
　無有師保如臨父母嚴之至也不欺其内好之如色
　惡於欺也如惡惡臭自牧如此非出勉强而後可以
　為謙自謙慎獨之始也不誠無物君子其可欺乎小
　人為欺徒以自欺而已十目十指其將誰欺德之潤
　身由其意之誠也心廣體胖至誠之道将與天地參
　矣
詩云瞻彼淇澳菉竹猗猗有斐君子如切如磋如琢如
磨瑟兮僴兮赫兮喧兮有斐君子終不可諠兮如切如
磋者道學也如琢如磨者自脩也瑟兮僴兮者恂慄也
赫兮喧兮者威儀也有斐君子終不可諠兮者道盛徳
至善民之不能忘也詩云於戲前王不忘君子賢其賢
而親其親小人樂其樂而利其利此以沒世不忘也
　淇澳之詩美武公之徳者如切如磋如琢如磨所以
　形容之也為天造而人功之似也由其知學而自脩
　者至也恂慄和敬也威儀度數也脩道在已而民之
　不能忘者各以其所求得也君子樂得其志小人樂
　得其事凡以身脩而應之有道也故必誠其意
康誥曰克明徳太甲曰顧諟天之明命帝典曰克明峻
徳皆自明也湯之盤銘曰苟日新日日新又日新康誥
曰作新民詩曰周雖舊邦其命維新是故君子無所不
用其極
　明徳俊徳也日新徳新也惟天隂隲下民民之受中
　以生者明於是也聖人所以達天徳也由其固有之
　也克明則克類矣文王純亦不已日新之盛徳也盡
　斯爾也用其極之謂也
詩云邦畿千里惟民所止詩云緡蠻黄鳥止于丘隅子
曰於止知其所止可以人而不如鳥乎詩云穆穆文王
於緝熙敬止為人君止於仁為人臣止於敬為人子止
於孝為人父止於慈與國人交止於信子曰聽訟吾猶
人也必也使無訟乎無情者不得盡其辭大畏民志此
謂知本
　止極也仁之至義之盡也知止而後能定能定則不
　它矣此謂知本古人之所以大過人者無所不用其
　極也能知所止無所徃而不建其極也黄鳥尚知安
　身之所人而不求所止可乎訟之起也中無所定也
　知止自不欺矣犯而不校夫何訟之有乎
所謂脩身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味此謂脩身在正其心
　中庸之學以率性為道喜怒哀樂未發謂之中有所
　忿懥恐懼則非所謂中而本性昏矣心者神明之舍
　居中虚以治五官者也心為事奪五官皆失其正非
　所以安神明也一正心而本性正矣
所謂齊其家在脩其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所敖惰而辟焉故好而知其惡惡而知其美者
天下鮮矣故諺有之曰人莫知其子之惡莫知其苗之
碩此謂身不脩不可以齊其家
　有一言而可以終身行之者其恕乎已所不欲勿施
　於人君子之道無他善推其所為而已譬所親愛譬
　所畏敬譬所哀矜譬所敖惰取譬反覆視我心之輕
　重則失其正者見矣好而不知其惡惡而不知其美
　皆有所偏也心有所偏則吾之是非錯謬失倫輕重
　無準失其所以成已近而無以齊家猶愛而不知其
　子貪而不知其苗也無偏無黨王道蕩蕩則㑹歸于
　極矣是故脩身以正心為本心正而天下平矣
所謂治國必先齊其家者其家不可教而能教人者無
之故君子不出家而成教於國孝者所以事君也弟者
所以事長也慈者所以使衆也康誥曰如保赤子心誠
求之雖不中不逺矣未有學養子而后嫁者也
　孝經曰閨門之内具禮矣乎嚴父嚴兄妻子臣妾猶
　百姓徒役也為國以禮能踰上下之交乎君子之為
　天下國家皆以脩身為本事親者可以事君臨下者
　可以臨民此皆不學而能者也若保赤子敬之至也
　知敬恭之道斯無失之者矣君親之辨則惟其時物
　焉故曰惟孝友于兄弟施於有政是亦為政奚其為
　為政克明俊徳黎民於變文王以刑寡妻者御家邦
　善推所為者乎
一家仁一國興仁一家讓一國興讓一人貪戾一國作
亂其機如此此謂一言僨事一人定國堯舜帥天下以
仁而民從之桀紂帥天下以暴而民從之其所令反其
所好而民不從是故君子有諸已而后求諸人無諸已
而后非諸人所藏乎身不恕而能喻諸人者未之有也
故治國在齊其家詩云桃之夭夭其葉蓁蓁之子于歸
宜其家人宜其家人而后可以教國人詩云其儀不忒
正是四國其為父子兄弟足法而后民法之也此謂治
國在齊其家
　孔子曰聲色之於化民也末矣脩道之謂教凡有血
　氣未有不縁觀感而得也此化俗之機也皆自身脩
　始也堯舜之民灝灝如也桀紂之民比屋可誅是豈
　聲色化之也皆觀感然也非勉强而從之也故君子
　必自反也内外之合所謂恕也已所不欲勿施於人
　一言而可以終身行之者篤恭而天下平用此道也
　孔子曰其身正不令而行其身不正雖令不從故君
　子先正其身不願乎其外
所謂平天下在治其國者上老老而民興孝上長長而
民興弟上恤孤而民不倍是以君子有絜矩之道也所
惡於上毋以使下所惡於下毋以事上所惡於前毋以
先後所惡於後毋以從前所惡於右毋以交於左所惡
於左毋以交於右此之謂絜矩之道
　古之善為天下國家者以天下為一家中國為一人
　無它焉一以貫之而已己所不欲勿施於人所出者
　正則所從者順此之謂絜矩之道矩絜而民取制矣
　是故動而為天下道使民無不知愛其親知敬其長
　風俗淳厚蓋所以率之者順矣脩道之教不言之令
　所謂絜矩之道皆以身脩為本耳
詩云樂只君子民之父母民之所好好之民之所惡惡
之此之謂民之父母詩云節彼南山維石巖巖赫赫師
尹民具爾瞻有國者不可以不慎辟則為天下僇矣
　國以民為本民以心為本君子之得其民得其心也
　民之好惡其心未嘗不公君子以民為心公其好惡則
　民愛之戴之将父母若矣為人上者下人之所瞻望
　也唯中立而不倚則服而從之十手十目其嚴乎故
　君子在正其身
詩云殷之未喪師克配上帝儀監于殷峻命不易道得
衆則得國失衆則失國是故君子先慎乎徳有徳此有
人有人此有土有土此有財有財此有用徳者本也財
者末也外本内末争民施奪是故財聚則民散財散則
民聚是故言悖而出者亦悖而入貨悖而入者亦悖而
出康誥曰惟命不于常道善則得之不善則失之矣
　皇天無親惟德是予人之所欲天必從之天聽自我
　民聽天視自我民視是故在得民也得民在得心也
　惟有徳者有以得民之心故君子敬其獨也政有本
　末脩身為本身脩徳建民可得而用矣何財非我之
　有不務建徳而急於財用民不知徳則惟財之靳是
　施奪之道也是故有徳斯有民有民斯得天後利先
　義先王所以受命也
楚書曰楚國無以為寳惟善以為寳舅犯曰亡人無以
為寳仁親以為寳秦誓曰若有一个臣斷斷兮無他技
其心休休焉其如有容焉人之有技若已有之人之彥
聖其心好之不啻若自其口出寔能容之以能保我子
孫黎民尚亦有利哉人之有技媢疾以惡之人之彥聖
而違之俾不通寔不能容以不能保我子孫黎民亦曰
殆哉唯仁人放流之迸諸四夷不與同中國此謂唯仁
人為能愛人能惡人
　為國之道在知善擇惡善之道仁身為本仁身而後
　能擇能擇然後知人知人嘉善則可以保民矣善人
　之道無他賢賢而已媢疾之心勝則不能與人為善
　而何以保身乎惟仁者能好人能惡人脩身而已
見賢而不能舉舉而不能先命也見不善而不能退退
而不能逺過也好人之所惡惡人之所好是謂拂人之
性菑必逮夫身是故君子有大道必忠信以得之驕泰
以失之
　進賢之法莫崇禮貎去惡之要莫先克己見賢而不
　能舉舉而不能先吾命之出者未至爾見不善而不
　能退退而不能逺是誰之過歟惟能公其心者可與
　論進賢退不肖之實以百姓之心為心忠信君子所
　以仁身者驕泰害之者也得失之要在我而已果能
　忠信則身脩而能公其好惡賢不肖之進退在此而
　不在彼也
生財有大道生之者衆食之者寡為之者疾用之者舒
則財恒足矣仁者以財發身不仁者以身發財未有上
好仁而下不好義者也未有好義其事不終者也未有
府庫財非其財者也孟獻子曰畜馬乗不察於雞豚伐
冰之家不畜牛羊百乘之家不畜聚斂之臣與其有聚
斂之臣寧有盜臣此謂國不以利為利以義為利也長
國家而務財用者必自小人矣彼為善之小人之使為
國家菑害並至雖有善者亦無如之何矣此謂國不以
利為利以義為利也
　易稱何以聚人曰財財者國用所出其可緩乎雖然
　為國務民之義而已財者利之所在人之所必争也
　人必争而我奪之則利心生而禮義消矣務民之義
　則天下一家而財不可勝用藏之於下猶在君也以
　財發身用之者也不知所以用之身為財之役矣故
　君子先正其本為上有節為下敦本財用之出庸有
　窮乎是故務民之義在乎脩身以仁民民化於仁則
　愛之如父母畏之如雷霆上下情通財皆可得而用
　率斯道也其有不終於義者乎一家仁而一國興仁
　非他道也務民之義不以利為先爾貨悖而入亦悖
　而出此事勢之必然者也謀大者尚皆不暇謀小況
　君子而可争利於民乎聚斂之臣不知義之所在害
　加於盜以争利之民也民争利而至於亂則不可救
　藥矣言利而析秋毫必非養其大者之人也所見之
　小惡知利義之和哉惟知利者為義之和而後可與
　共論生財之道
　浪語集卷二十九
欽定四庫全書
　浪語集巻三十
　　　　　　　　　　　　宋　薛季宣　撰
　序　贊
　　叙握竒經
風后握竒經三百八十四字續圖三百十五字合標題
七百九字以衆本武經總要陣法銓次傳著成章而存
異文於下已繕寫可讀始走逰廣都魚復觀覽武侯八
陣石圖愛其文同先天易圖每恨陣法未能詳究聞成
都唐棊盤市雖章仇兼瓊經始而多得武侯遺意履其
市道繩直閭井交貫百工類處技别為行識者曉知然
乍入者至於盡日迷不能去方悟李衛公言古八陣龍
虎虵鳥之為旗法前古服章之辨為并識之得握竒經
讀之而八陣之勢判然矣前聞逺隠君先生論六花陣
法明於八陣握竒然後知其源本從來六八之陣不同
實方圓之數耳觸類而長竒正庸有窮乎握竒經舊傳
風后受之𤣥女用佐黄帝殺蚩尤於涿鹿之野荒唐之
説無所考信漢志兵隂陽家書有風后劉歆班固已言
依託觀公孫丞相注釋則非所謂書十三篇圖二卷者
先秦典籍類皆口以傳授反復其義未易以晩出浮偽
訾也七略兵家四種軍禮司馬法存者尚百五十五篇
吳孫子八十二篇圖九卷齊孫子八十九篇圖四卷自
神農黄帝伊尹太公范蠡大夫種吳起魏公子廣武君
韓信項羽諸家其書具在畧皆亡矣今獨孫子十三篇
者為兵權謀之祖論形勢者本握竒經權謀在人竒詭
焉用形勢紀綱軍政為天下者尚有取焉又隠不章可
為懊嘆舊文奥宻尚多錯綜微辭傳寫不倫頗難誦習
李筌繪為八陣既為不知而作武經雖存寫本不無訛
以傳訛唯武侯八陣石圖最為有徵走得馬隆贊述多
所發明遂為詮定其文并繪陣圖於後竊詳古人存諸
口訣之意不敢妄疏條章合圖贊以窮經可以自得之
矣
　　風后握竒經
　　　(馬隆本作握機序云風后軒轅臣也握者帳也/大將所居言其事不可妄示人故云握機又稱)
　　　(諸子總有三本其一本三百六十字一本三百/八十字盖吕尚増字以發明之其一行間有公)
　　　(孫𢎞等語或云武帝令霍光等習之於平樂/館以輔少主備天下之不虞今本衍四字)
經曰八陣四為正四為竒(舊注竒讀如字後人説天/地風雲為四正龍虎烏虵)
(為四竒公孫𢎞曰世有八卦陣法其中/既不用竒正似非風后所傳未可㕘用)餘竒為握竒
(舊注竒讀為竒耦之竒解云説竒正者多矣而握竒/云者四為正四為竒餘為握竒陣數有九中心竒零)
(者大將握之以應/赴八陣之急處)或總稱之先出遊軍定兩端天有
衝(衝一本/作衡)地有軸前後有衝(一作有/風雲)風附於天雲附
於地(附一/作輔)衝有重列各四隊前後之衝各三隊風居
四維故以圓軸單列各三隊前後之衝各三隊雲居四
角故以方天居兩端地居中間總為八陣(為一/作有)陣訖逰
軍從後躡敵或驚其左或居其右(驚一作警/而無其字)聽音望麾
以出四竒(出一/作生)天地之前衝為虎翼(之字下一/本有間字)風為
蛇蟠圍繞之義也(圍繞一/作為主)虎居於中張翼以進虵居
兩端向敵而蟠以應之天地之後衝為飛龍雲為鳥
翔突擊之義也龍居於中張翼以進鳥掖兩端(一/作)
(鳥挾/兩旁)向敵而翔以應之虚實二壘(一作/三軍)皆逐天文
氣候(一本下/有所字)向背山川利害隨時而行(一作/進)以正
合以竒勝(一無/二句)天地以下八重(闕/)以列或曰握機望
敵即引其後以犄角相列不動而前列先進以次
之(公孫𢎞曰傳項氏陣法依此今按而前列先/八字舊文在依此注下誤故遷次以成之)或
合而為一因離而為八各隨師之多少觸類而長
(一無此章或曰握/機四字疑文之衍)天或圓布不動(一作天或/圓而不布)前為
左後為右(一本左/右差𤣥)天地四望之屬是也(一本下有/風象二字)
天居兩端其次風其次雲(一作其次天衝其次地/衝其次風衝其次雲衝)
左右相向是也(公孫𢎞曰/此為静)地方布風雲各在前後
衝之前(一無上/前字)天居兩端其次地居中間(一作其/次地其)
(次天/中間)兩地為比是也(公孫𢎞日此為動為從天陣變/為地陣或即張形布勢破敵攻)
(圍不定其形故為動也一本自公/孫𢎞曰動静二義皆雜出經文中)縱布天一(一作兩/天一無)
(兩字而縱字上有雲象/龍一句一作龍者象龍)天二次之(天二一/作兩天)縱布地四
次於天後(一作縱布四地四地/次之一無下四地字)縱布四風挾天地之
左右(一無/地字)天地前衝居其右後衝居其左(一無二句/一無天地)
(字一無居其/右後衝五字)雲居兩端虚實二壘是也(一本下有此為/動也四字一無)
(虚實以下公孫𢎞曰人多傳韓信注釋天或圓布以下/與此㣲有差異而范蠡樂毅之説訛雜今亦錯綜於其)
(中其部隊或三五或三十或五十變通之理寄之明哲/不復備載近古以來其文不滿尺多慿口訣以相傳授)
(予今於難解處増字發明之耳一本其部隊下上五十/字云陣圖如此變通由人以經文誤也按公孫氏稱與)
(此異者天或圓布次由軍定兩端以下為正經而以天/有衝止觸類而長列於續圖雲為翔鳥之下今馬本尚)
(如/此)
　　薛氏詮定圖解
　　　(按握竒經别有續圖記金革旗麾進退趨鬭之/法今其文相揉蓋非末學所能離異故并論而)
　　　(分别/之)
角音二
　　初警衆　　　　末收衆
革音五
　　一持兵　　　　二結陣　　　　三行
　　四趨走　　　　五急鬭
金音五
　　一緩鬭　　　　二止鬭　　　　三退
　　四背　　　　　五急背(背一本/作趨)
麾法五
　　一𤣥　　　　　二黄　　　　　三白
　　四青(一作/赤)　　　五赤(一作/青)
旗法八
　　一天𤣥　　　　二地黄
　　三風赤　　　　四雲白
　　五天前上𤣥下赤
　　六天後上𤣥下白
　　七地前上黄下青(一作/赤)
　　八地後上黄下赤(一作/青)
陣勢八(一本陣上别/有虎翼字非)
　　天　　　　　　地　　　　　　風
　　雲　　　　　　飛龍　　　　　翔鳥
　　虎翼　　　　　虵蟠
　　二革二金為天　　三革三金為地
　　二革三金為風　　三革二金為雲
　　四革三金為龍　　三革四金為虎
　　四革五金為鳥　　五革四金為虵(舊注此八陣/名用金皷之)
　　(制/)
其金革之間加一角音者在天為兼風在地為兼雲在
龍為兼鳥在虎為兼虵加二角音者全師進東加三角
音者全師進南(一作/西)加四角音者全師進西(一作/南)加五
角音者全師進北鞉音不止者行伍不整(行伍一/作師)金革
旣息(旣一/作並)而角音不止者師並(闕/)　　　　旋
　　三十二隊天衝　　　十六隊風
　　八隊天前衝　　　　十二隊地前衝
　　十二隊地軸(當作二/十四隊)　八隊天後衝
　　十二隊地後衝　　　十六隊雲
以天地前衝為虎翼天地後衝為飛龍風為虵蟠雲為
翔鳥(一本次縱/布天一上)
　　右續圖(圖者經之紀/也故列之)
　　馬隆總述
治兵以信求勝以竒信不可易戰無常規可握則握可
施則施千變萬化敵莫能知
　　正陳讚
動則為竒静則為陳陳者陳列戰則不盡分苦均勞佚
輪轅(闕/)　　　　　　　　兵前守後隊勿進
　　天陳讚
天陳十六内方外圓四靣風衝其形象天為陳之主為
兵之先潛用三軍其形不偏
　　地陳讚
地陳十二其形正方雲生四角衝軸相當其體莫測動
用無疆獨立不可配之於陽
　　風陳讚
風無正形附之於天變而為虵其意漸𤣥風能動物萬
物驚焉虵能圍繞三軍懼焉
　　雲陳讚(自太公范蠡以來風雲/無正形所以附天地)
雲附於地則知無形變為翔鳥其狀乃成鳥能突擊雲
能晦㝠千變萬化金革之聲
　　竒兵讚(舊在正陳下移/此以便乎讀)
古之竒兵兵在陳内今人竒兵兵在陳外兵體無形形
露必潰審而為之百戰不昧
　　飛龍
天地後衝龍變其中有手有足有背有胸潛則不測動
則無窮陳形亦然象名其龍
　　翔鳥
鷙鳥擊搏必先翺翔勢凌霄漢飛禽伏藏審而下之下
必有傷一夫突擊三軍莫當
　　虵蟠
風為虵蟠虵吞天真勢欲圍繞性能屈伸四季之中與
虎為鄰後變常山首尾相因
　　虎翼
天地前衝變為虎翼伏虎將搏盛其威力淮陰用之變
化無極垓下之㑹魯公莫測
　　合而為一離而為八
合而為一平川如城散而為八逐地之形混混沌沌如
環無窮紛紛紜紜莫知所終合則天居兩端地居其中
散之一隂一陽兩兩相衝勿為事先動而輒從
　　逰軍
逰軍之形乍動乍静避實擊虚視羸撓盛結陳趨地斷
繞四徑後賢審之勢無常定
　　金革
金有五革有五退則聽金進則聽鼓鼓以増氣金以抑
怒握其機闗戰不失度
　　鞉鼔
紅塵戰深白刃相臨勝負未決人懐懼心乍犇乍背或
縱或擒行伍交錯整在鞉音
　　麾角
麾法有五光目條流角音有五初警末收麾者指揮角
者警覺臨機變化慎勿交錯(光目一/作光自)
　　兵體
上兵伐謀其下用師棄本逐末聖人不為利物禁暴隨
時棄衰蓋不得已聖人用之英雄為將夕惕乾乾(舊闕/四字)
其形不偏樂與身後勞與身先小人偏勝君子兩全争
者逆徳不有破軍必有亡國握機為陳動則為賊後賢
審之勿以為惑夫樂殺人者不得志於天下聖人之言
以戒後者(一作/天下)
　　八陣圖贊(并/序)
　　　八陣圖蜀漢丞相武鄉侯諸葛亮之所作也圖
　　　之可見者三一在沔陽之高平舊壘一在新都
　　　之八陣鄉一在魚復永安宫南江灘水上高平
　　　者自酈道元已言傾禠難識在新都者隆土為
　　　魁基以江石四門二首六十四魁八八成行兩
　　　陣俱立陣周四百七十二步其魁百有三十在
　　　魚復者因江為勢積石平流前蔽壁門後依却
　　　月縱横皆八魁門二丈偃月内靣九六鱗差新
　　　都舊無聞焉唯見於李膺益州記其言魁行皆
　　　八才舉其半趙抃成都記稱耆老之説以為江
　　　石盖兵數魁應六十四卦則知兩陣二首之意
　　　以體乾坤門户法象之所由生也然其陣居平
　　　地束於門壁營陣之法具而竒正之道藴魚復
　　　陣於江路因水成形七八以為經六九以為緯
　　　體方於八陣形圓於却月壁門可以觀營陣之
　　　制却月可以識竒正之變故雖長江東注下流
　　　湍決轟雷奔馬不足以擬其勢回山巻石不足
　　　以言其怒峩峩八陣實瀨其衝子石卷於灘沙
　　　攸積而歴年千數未嘗回撓隠若敵國屹若長
　　　城故桓温以為常山之蛇杜甫偉其江流而石
　　　不轉也若夫四頭八尾隅落鈎連像陣相容觸
　　　處為首則新都魚復之圖其法皆八陣也居則
　　　修諸營壘出則備其行陣雖有竒正之變一生
　　　於正而已李興不在孫吳之頌端有以焉先王
　　　寓兵於農而居之以丘井折衝樽俎而舞之以
　　　行綴經國有途軌之制畫野有鄉遂之法文事
　　　武備未始判為二途民可使由之不可使知之
　　　故顯仁而藏用爾在易先天之象天圓而地方
　　　八卦相重皆六十四隂陽相錯剛柔相交而天
　　　地文理備焉先天之文愚於八陣見之矣八陣
　　　之作寧武侯私意自營之乎風后握竒有天地
　　　風雲龍鳥蛇虎之名則八卦之象也漢法大司
　　　馬嘗以立秋日斬牲祠白帝肄孫吳六十四陣
　　　則六十四之象也中興罷郡國都肄而陣勢寖
　　　亡非有王佐之才明於天人之奥則八卦之變
　　　化其誰能嗣興之愚以為八陣之施非徒教戰
　　　而已文中子曰諸葛亮而無死禮樂其有興乎
　　　非虚語也至於洞當中黄龍騰鳥飛折衝禽翼
　　　握機衡陣之法本諸孫吳方圓牝牡衝方罘罝
　　　車輪雁行之制唐人裴緒之論非無所起六十
　　　四陣之變其出也無窮知此八名特八陣之統
　　　爾焦氏易學卦變至於四千九十有六竒正相
　　　凖庸可盡名之乎觀古懐人敬為之贊曰
堂堂八陣法地之維經緯縱横端如置碁左右有行後
先有列錯綜相成鈎連互設孰知其首孰測其端直道
如繩循如象環八八相乘陣間容陣在翼斯張在前斯
奮陣形雖八天七攸存四轅轉隊虚實斯分亦有握竒
列於陣後翕闔乾坤混融六九風雲天地體則隂陽虎
蟠蛇旐龍旂鳥章竒正相生方圓逓出混沌紛紜杳㝠
恍惚其闢無方其闔有儀幽若鬼神夫誰知之轅門之
設實司啓閟無鍵而關視之孔易行而為陣居則為營
堅重如山能疾而輕我則通途平平坦坦致敵天羅莫
知遄返顯允武侯經之營之阿衡天漢以作六師君子
所為衆人不識曰易勝哉七擒孟獲先王體國丘甲本
兵干戚之容萬舞於庭四頭八尾文成井字旁睞斜窺
孰知其自易有八卦洪範九章天道昭昭曰唯典常在
帝有熊其臣風后爰作握竒蚩尤是討六十四陣演自
孫吳豈其妄作文本河圖三代往矣漢隳都肄誰其興
之天啓明智惟此武侯器宏管樂龍隠隆中雲蒸左蜀
先王遺法尚克興之漢家餘業豈不成之營頭下墜蒼
蒼叵測心服竒才漢興勍敵新都之壘雲守儲胥匪石
凌江丘陵屹如甘棠古木尚云勿敗此道之存其何能
壞率然之蛇無頭無尾易象於天於乎不已
　右諸葛武侯八陣新都占地四百七十二步魚復魁
　門二文方圓互見陣隊相容其實皆一法也裴緒采
　諸家以為八陣常山之虵而九其法方陣正而厚利
　變圓圓而無角利守牡前鋭後重象劍之鋒利潰牝
　張其兩翼前單後複利吞衝方前衆後疎利以争險
　車輪形圓六出强弩四備利進罘罝張其四翼備在
　首尾利救雁行前鋭後張延邪而行便於左右利於
　繞人(八名皆本孫子箱方陣白旗四鼔黄帝五行之/金陣吳起之車  諸葛亮之洞當也  圓陣黄)
　(旗五鼓五行之土陣吳起之車舡諸葛亮之中黄也/  牡陣亦名却月黑旗一鼓五行之水陣吴起之曲)
　(陣諸葛亮之龍騰也鋭牝陣朱旗二鼓五行之火陣/太公之雲鳥吳起之  陣諸葛亮之鳥飛也  衝方)
　(青旗三鼓五行之木陣吳起之直陣諸葛亮之折衝/也  罘罝鶻旗七鼓太公三才之人陣一名飛翼吳)
　(起之卦陣諸葛亮之禽翼左傳之魚麗也之車輪熊/旗八鼓三才之地陣吳起之衝陣諸葛亮  握機也)
　(諸雁行鵬旗九鼓三才之天陣左傳吳起之鵞鸛/  葛亮之衡陣也  常山蛇陣龍旗六鼓非古也)八
　陣轉而相勝更為雌雄法曰正厚者力併故方勝圓
　猶厚勝薄也法曰翼而張者角必薄偏攻其角牡可
　敗也故圓勝牡猶聚勝散也法曰鋭而鋒者夾擊之
　故牡勝牝猶複勝單也衝方戰者相促居者有餘牡
　背高向下因其勢以潰其虛法曰得地助者昌失地
　助者亡故牡勝衝方也車輪兵得成行善冒亂而畏
　險阻衝方守險以疲車輪之力罘罝備在兩旁其勢
　不堅車輪四備善衝亂敵法曰以守待攻者强以動
　待敵者亡故衝方勝車輪車輪勝罘罝也法曰翼而
　張者角必薄雁行延邪便於周旋罘罝前後横而中
　縱故勝雁行法曰厚而正者堅當選兩翼脅其兩旁
　故雁行勝衝方也其説如此而所圖陣法不能盡如其
　文將由多讀古人之書未暇備詳其制也要之八陣之
　法盖不離乎天地風雲之變衛公六花十二辰陣(六花/中軍)
　(及左右虞候左右箱二總管凡七軍中營居中六營六/靣以援中軍六軍又各有小營二十二陣一曰中黄二)
　(曰大𤣥子三曰大赤午四曰破敵丑五曰左□寅六曰/青蛇夘七曰推兇辰八曰前衝已九曰先鋒未十曰右)
　(擊申十一曰白雲酉十二曰決勝戌十三曰後衝亥十/四曰逰變中黄十二陣各八百人為一小方陣周十二)
　(隊隊各五十人白雲青蛇大赤大𤣥加百人以備追/襲餘八陣中抽八百人以為逰變每陣相去百步)皆
　八陣之正耳近世習知浪戰事不師古兵之形勢豈徒
　不講争怪笑而非短之前八陣圖遂皆亡佚李筌法固
　非古復混淆以壬遁隂陽之流其道可觀今此數家而
　已論以握竒八陣可以黙而識之古人節制之師盖曰
　先為不可勝以待敵之可勝陣法竒正節制之所存也
　取其要附諸圖法後世雖有作者其亦不出此矣
　　叙黄帝隂符經
隂符經三篇李筌所傳本三百二十七言凡三百六十
三字龍昌期注本衍自然之道靜已下八十有九言以
相校讐定從龍昌期本孫光憲稱王蜀軍校黄承真得
鄭山古本與今不同者五六十言然猶未聞衍字如此
其多也語云隂符三百字則昌期本若可疑其句法又
少不同而文意相通未可刪也姑存其語以俟後來者
裁之山谷先生以為經出李筌熟讀其文知非黄帝書
也欲文竒古反詭譎不經其言糅雜兵家妄託子房孔
明諸賢訓註可笑惜其不經栁子厚一掊擊也其笑然
矣謂其糅雜兵家似乎未詳經意所在李筌序道驪山
老母授經之事大約依放老子河上公序張子房授書
圯上之説其亦誕矣就令果為㓂謙之所藏之故要非
黄帝書也康節先生謂與素問皆七國時書為近之矣
留侯武侯註未之見李筌又未嘗及妄可知已易奚氏
善和墨而煤多易宣包氏工圖虎而圖多包黄帝治五
氣而方術者名之此必無之理也隂符經専明盜時修
煉在飬生者不為無取其文大略效法古文老子語意
謬矣或者乃疑老氏出此不亦誣乎使隂符果無可觀
者則何以為道術祖孔子曰雖小道必有可觀者焉汎
覽兼通無及泥焉可也乾道二年半春中澣日書
　　叙古文老子
古文老子二卷道徳上下經也無八十一章之辨後先
文字亦多不與今同走㓜讀論語孟子諸書睹其言與
章戻疑章分非故書之舊必講師無自得者之為後見
黄庭堅論荘子篇名暗與之合為其已見弗敢必其然
得郭忠恕所上孝經古文始知不謬今而獲此可以無
疑盖書之在古初未始不完而正弊於鑿説寖以大譌
故其書存失真衆矣今文老子有河上公注實首分八
十一章史記樂臣公本師河上丈人教安期生再傳至
於臣公其弟子蓋公為曹相國師修黄帝老子學則丈
人者乃今所謂河上公也自晉世已言其教漢文帝叙
述尢怪誕不稽葛洪載之神仙傳中封演已知其妄据
史記列仙老子傳皆云著上下經是則漢人所言分章
無説而古文嚴宻其言上下相明蓋不俟注釋而通坦
然甚著紊其先後則必注釋乃明是故剖分二經以成
其妄道徳可判猶曰或然若章而分之義可離矣然則
分章析句可照非其本真老子古文其不廢於後宜也
日走嘗讀老子以為扵闔闢為有窺第以矯枉過中失
聖人意欲為訓注以正其然否窮竟其辭乃知其於道
無得夫道者道也非可以一途指也彼以無為道有故
非道也自來聖人之經皆隠不論孔子亦所罕道唯嘗
以一貫語子貢子輿易中庸最為幽渺之書其㫖良以
見道不過示之中制俾人嘿以㑹通至老子則不然為
書務以言盡如所謂道可道非常道又似是矣復不能
守之欲以多言範圍自已旣而去道彌廓費辭愈多而
言不知所從於是有吾不知為誰之子象帝之先之説
其弊數數而見不可以毛舉大㫖皆依倣道要為名擬
之晚益失守弊必流扵刑名數術而粃糠仁義絶㓕禮
樂靡不為之者雖以道體之全學者尤所當務蓋去此
則非道而老子斥之晚進學焉故其善者為私已不善
則渙漫詭譎而不自齒於世途反道敗徳抑又背老氏
而馳迹其源流弊生有自雖然讀此書者可以輕利欲
袪物我齊得喪潛消悔吝於暗曖渺㝠之中在明達之
士不可謂無補則老子一書非可廢也世之是非或已
甚故為辨析於終篇
　　遁甲龍圖序
河圖戴九履一左三右七二四為肩六八為足五為心
腹聖人則之而易象興是以帝出乎震震東方之卦也
齊乎巽巽東南也相見乎離離南方之卦也致役乎坤
坤地也説言乎兊兊正秋也戰乎乾乾西北之卦也勞
乎坎坎正北方之卦也成言乎艮艮東北之卦也參天
兩地錯綜以變八卦相盪當期直日而三才六位嵗時
氣節具焉遁甲者遁此者也故有直符九星以斡九宫
直使八門以周八卦三竒者三材之象也六儀者六位
之象也隂陽逆順推盪也天地加臨錯綜也黄帝之局
千有八十乾九坤六之用也太公之局七十有二月卦
時訓之候也留侯四皓之局一十有八參兩成卦之變
也聖人制局流遁以體天地之撰闡隂陽之理見鬼神
之情状而擬諸其形容示人以榘範也上士得之可以
明造化中士得之可以測隂陽下士得之可以命吉㐫
蔽者為之任天數而人事棄焉因終與之并廢得意忘
象顧若是乎隂陽家者流所以得罪於通人之論也帝
堯平秩四序有虞齊政玉衡夏南巡祁寒北狩豈無天
道通乎人事而已漢之成哀桓靈不改髙帝之時令莽
卓不順焉同歸於敗故曰非隂陽之罪也至於請師大
道冩符辟兵則膠矣明乎天地之性者不可罔以非類
術家之論自有吉凶反戻非盡知畢議所能通者天人
之際姑用其參無及泥焉可也周公之制周禮雖至書
方貫橭射夭殺神祝詛祈禳術之甚膚淺者尚皆有取
諸儒廢焉過矣世之言遁甲者多淪於怪其書與術今
顧傳扵星官卜祝之流兵家時或論焉荐紳先生盖所
不究走豈仰知天道然觀其數真聖人之遺術也稡其
方論去其誣泰幸甚成書(闕/)卷推原所自命曰遁甲龍
圖云
　　甲厯序
序曰厯之興也其於太古乎作厯者其憂天下乎是故
數十為干以盡日其支十二以盡辰斗建之行以盡月
積月周天以盡嵗閏也者集餘分以成嵗次者也嵗律
之運生民之本也是故數以記之厯以命之古者聖人
之作厯也幽研於易以定數錯綜於爻以應朞法象於
隂陽而和順於吉凶通理於人而遂物上古晝動而夜
息未有星紀故以木生紀嵗未有書數故以結繩致約
太昊伏羲氏之王天下也仰以規圖於天俯以矩法於
地觀五行之文測晷景之度分隂分陽迭用柔剛造八
卦以調八風作三畫以定中氣始立書契以代結繩之
政以㑹萬物之宜是故八卦者八風之象也三畫者二
十四氣之象也包四時者莫易乎嵗成嵗功者莫加乎
厯厯也者歴往而知來者也昊英氏作處后潛龍之位
積時為日累月為嵗始作甲厯以前民用厯之興也其
與易道並行邪當伏羲代天而王邪是故在臺傳教告
民示始蓋取諸震命子英潛龍氏治我隂陽甲厯蓋取
諸革咨扵上相共工下相皇桓咨告扵民俾知甲厯嵗
月日時自茲始無或不敬蓋取諸巽甲日寅辰木王於
夘英上甲厯厯起甲寅蓋取諸泰是故易易數也厯厯
數也厯與易數儗故能彌縫天地之造贊治萬物之宜
一隂一陽與時皆運一寒一暑農作用成寅春得天人
時資理勤嵗憫憫百榖以生庶品以寧唯日用而不知
此甲厯之道也厯也者在嵗之所行也帝出扵震齊乎
巽相見乎離致役乎坤説言乎兊戰乎乾勞乎坎成言
乎艮厯也者盡易之所之物始於䝉終於備甲厯之用
其厯之始邪故曰甲者甲也言草木之始萌也若夫元
㑹統章窮厯之數則非後時不備
　　叙焦氏易林
漢焦贛易林十六卷卷有四林林有六十四繇凡六十
四卦之變四千九十有六以所傳中秘書孫氏藏書參
校中書内多亡佚以孫氏書詮補圓備故書屢經傳冩
字多舛誤以羊為缶以快為决若此者衆為是正其曉
然者其不可知以喜為嘉以鵲為觀以烏為鳥一卦兩
占之類並兩存之無所去取具已刋定可繕冩漢儒傳
易明扵占候者如贛費直許峻崔篆管輅數家易俱有
林惟焦氏林今傳扵世東觀漢記孝明帝永平五年少
雨上御雲臺自卦遇蹇以京氏易林占之繇曰螘封穴
户天将下雨沛獻王輔用體説卦謂螘六居知雨京房
延夀弟子今書蹇繇實在震林林為焦氏可不疑贛延
夀字也其學本以六十四卦更直日用事以風雨寒温
為候易林用之卜筮尚其占與變者政和間校書郎黄
伯思校中秘書論林自林直日灾祥自直日灾祥之法
雖同出於贛初未嘗一其用昧者弗悟乃合而一之扵
直日卦中求所得卦謬託燕薊士之秘本本朝王佖於
雍熙二年春遇異僧為筮得觀之賁其占乃觀中賁林
觀賁皆白露之卦非春所宜用不當於觀中求之異人
之占固不應誤是知直日之説非可用之占筮伯思言
若簡易其實非也筮法固於直日林中求所遇卦於遇
卦林中求變所之觀從初决從終則雍熙異僧之占初
未嘗與術戾僧論一幕掀天一同掃地自有得之繇林
之外者未可以一術齊也直卦之法略在漢京房郎顗
傳天朝班厯尚取其象或者直以周易卦爻占數猶屢
有符效至用林筮頗多不合伯思之説未易循也京氏
學以卦爻分配朞日坎離震兊用事自分至之首皆得
八十分日之七十三頥晉井大畜皆五日十四分餘皆
六日七分嵗旣有之日亦宜然於直日卦中分卦直時
如日之次日凡十卦一時八刻三分刻之一卦配時有
一刻二分頥晉井大畜皆五刻二分坎離震兊用事於
日卦貞悔初爻之首中爻之中皆四刻一分是又卜數
一法不待筮而占者自可通用易經并論風雨隂陽占
候不必専取諸林漢儒林傳孟喜授易於田王孫得易
家候隂陽灾變書詐言田生且死時枕喜膝獨傳喜同
門梁丘賀疏通證明之曰田生絶於施讎手中時喜歸
東海安得此事延夀嘗從孟喜問易京房以為延夀即
孟氏學翟牧白生不肯皆曰非也劉向校書以為諸易
學説皆祖田何楊叔丁将軍大誼略同唯京氏為異焦
延夀獨得隠士之説託之孟氏不與相同藝文志易有
孟氏京房諸篇無復分異京氏書世尚有之雖隂陽家
不特灾變之候論以漢儒林傳藝文志自有不可誣者
諸儒黨同伐異可盡信邪延夀行事略在京房傳中舉
最小黄詔聽留增秩矣其曰得我道以亡身者京生也
知人見事未可以明經學士視之易林近古占書旣自
可尚綴辭引類尢爾雅可喜尚其辭者於漢氏西京文
字又可忽諸略抄卦氣圖法著左乾道六年八月丁巳
鵲林書
　冬至坎(上/)公中孚(四世/)辟復(十一月/初)侯屯(二/)
　　　　　大夫謙(五/)卿睽(四/)公升(四/)辟臨(十二月/二)
　　　　　侯小過(四/)大夫䝉(四/)卿益(三/)公漸(三/)
　　　　　辟泰(正月/三)侯需(四/)大夫隨(三/)卿晉(四/)
　春分震(上/)公解(二/)辟大壯(二月/四)侯豫(初/)大夫訟(四/)
　　　　　卿蠱(三/)公革(四/)辟夬(三月/五)侯旅(初/)
　　　　　大夫師(三/)卿比(三/)公小畜(初/)辟乾(四月/上)
　　　　　侯大有(三/)大夫家人(二/)卿井(五/)
　夏至離(上/)公咸(三/)辟姤(五月/初)侯鼎(二/)大夫豐(五/)
　　　　　卿渙(五/)公履(五/)辟遯(六月/二)侯恒(三/)
　　　　　大夫節(初/)卿同人(三/)公損(三/)辟否(七月/)
　　　　　侯巽(上/)大夫萃(二/)卿大畜(二/)
　秋分兌(上/)公賁(初/)辟觀(八月/四)侯歸妹(二/)大夫无妄(四/)
　　　　　卿明夷(四/)公困(初/)辟剝(九月/五)侯艮(上/)
　　　　　大夫既濟(三/)卿噬嗑(五/)公大過(四/)
　　　　　辟坤(十月/上)侯未濟(三/)大夫蹇(四/)卿頥(四/)
　唐僧一行云易孟氏章句京房本㫖七略郎顗所傳
　卦氣皆六日七分不以初爻相次用事惟齊天保厯
　依易通統軌圖自十有二節五卦初爻相次用事及
　上爻與中氣偕終又京氏減七十三分為四正之候
　其説皆不經據孟氏自冬至初中孚用事一月之策
　九六七八是為三十卦以地六候以天五五六相乗
　消息一變十有二變而嵗復初坎震離兊二十四氣
　次主一爻其初則二至二分也易爻當日十有二中
　直全卦之初十有二節直全卦之中齊厯又以節在
　貞氣在悔非是近世大儒司馬文正推太𤣥厯邵康
　節譜太𤣥圖坎離震兊氣節直卦皆同一行唯以五
　卦初爻相次用事從易軌云今術専本京氏用六為
　法以辟卦為局六時一卦日法以直卦為局二刻一
　爻坎震離兊頥晉井大畜以分數除減半之蓋三十
　日三百六十時六日六百刻皆周而與易象俱終悔
　吝吉㐫亦可直以經卦世爻為斷
　　叙山海經
古山海經劉歆所上書十三篇内别五山外紀八海郭
璞注集釐十八卷其十卷五山經八卷六海外二海内
大荒經也五山海外經端有條緒海内大荒經汗漫有
不可通者是書流傳旣少今獨道藏有之又圖十卷文
多闕略世有模板張僧繇畫山海經圖詳於道藏圖本
然道藏所畫不出十三篇中模本畫圖有經未嘗見者
按五山經山多亡軼意僧繇畫時其文尚完不然後人
傳託名之不可知也不敢按据模本姑以道藏經圖參
校繕冩藏之於所傳疑有曰一曰或作之類皆郭注之
舊云一作圖作者今所存也走初讀楚辭文選陶元亮
集見其多有山海經事恨未之見􁒛求将二十嵗方始
得之其所占山川已隨世變草木鳥獸類非久存之物
神怪荒唐之説人耳目所不到郭氏所注不能皆得其
實而上世故實可供文墨之用者前人采摘稱引略盡
則此書之垂亡僅在固宜左氏傳稱大禹鑄鼎象物以
知神姦入山林者不逢不若魑魅魍魎莫能逢之山海
所述不幾是也經言大川所出及舜所葬皆秦漢時郡
縣又有成湯文王之事筦子之文其非先秦有夏遺書
審矣劉歆集略直云伯益所記又分伯益伯翳以為二
人皆未之詳考扵太史公記則漢西京書非後世之作
也山海經要為有本於古或秦漢增益之書太史公謂
言九州山川尚書近之至山海經禹本記所言怪物余
不敢言也然哉郭氏歎道所存俗之所棄不無稱許之
過要之楚辭之學在山海經為所本君子窮神辨物此
書有不可廢者所謂臣秀即劉歆也歆以有新之朝更
名以應光武之䜟校讎之世必當王氏時也走讀漢藝
文志念其書不多見此山海經雖在亦且亡矣愛之不
忍捐棄故録置家藏書中
　　論語直解序
巧匠不世出其法具乎規矩繩墨聖人不世出其言在
乎禮易詩書然則禮易詩書與夫規矩繩墨往之所以
貽後今之所以求古也即規矩繩墨以為員方雖非巧
匠而巧匠之制作於此乎在由禮易詩書以趨理義雖
非聖人而聖人之精誠備於吾身學者為道而舍經猶
工人而去其規墨也雖有工垂之指其能制器乎孔子
聖之至也顥乎其渾邈乎其宏其靜也天其動也乾道
貫古今而體之以虛神偕造化而終之以愚望之平平
即之峩峩寂如其若亡巋如其若存挹而愈冲撓而愈
清觀其行則不過乎物察其言則適當人心無色無形
旣髙且明無墉無隍肅肅茫茫止止而安安者歟盡性
而參天者歟贊焉以辭猶日而禆螢鑿之竅元均無事
焉適亡其所存而已自伏羲至周文公其時亨其政行
其言事具乎禮易詩書曰闇而弗明得孔子而彌章非
聖人無以知聖人固莫知其孰賢傳是道以貽将來斯
其為集大成孔氏有春秋孝經通禮易詩書曰經其弟
子門人又雜記其疑難答問之言别為論語一書參乎
六經之間六經固妙且𤣥必論語而後行論語之於六
經其道學之中和大易之乾坤乎元龜無窮指南諸儒
性命仁義之淵源諸子百家之蹊途覆載而叢薄之宜
莫此其究且詳也傳記稱孔子之言衆矣率多蹖駮不
類乎真其周而曲當觸而咸獲純而靡纇約而兼該者
宜若莫如論語之書後之學孔子者将折中矣六經之
奥反求其性命之正者舍論語其何稽乎先儒之傳此
書行乎今者多矣如川瀆之容流各極其量而莫不有
合焉其扵滄溟也不亦微哉走誠庸愚學而未能有得
願學孔子其素心也研窮此書久矣迄未知其趨向自
求諸已以求合於前言譬諸蟻之縁嵩鳥之冲霄不至
必也亦唯其力之行又何憚夫穹崇也敢自信其所自
知筆而釋其句讀名直解示無曲説者焉不事辭文貴
全㫖要分章無取為其失於本真匪敢言傳逝将終身
於此庶幾明徳之見有補不逮云
　吾道貫一而無方老氏致虛而無極若釋氏則歸空
　而無物矣三者若同而偏反如霄壤之髙卑孟氏於
　孔氏之門為有功其氣豪而辭下無聲無臭豈其然
　乎比而同之其害有不可勝言者讀其書而知其㫖
　將以内參諸其心仰觀聖人之形容察其像似而自
　識其真偽從而為取舍焉不隨波於末流真好學者
　也妄意如此明者必有以别之
　　論語少學序
推步占天未足與言天道之至緡絲測海未足與窺溟
海之深膚見謏聞以求聖人之言我知其無以議為也
然則聖人之道其終不可學邪曰無(句/)求則得之不求
則不得也自明其徳道積於厥躬誠以思之睿以通之
問學以參之神而明之天之髙地之厚鬼神之盛遂古
方來之逺将無所藏其用聖人之道其無以外此夫魯
侯得之喬梓而周公識其見賢曾蒧鼔瑟詠雩而仲尼
與之言志聖人之學果可以意知而事得乎走於論語
之書願學焉而終身者也謂其旁通倫類細淪幽𣺌就
之而不逺挹之而愈深雖一本諸人情曾非力行可到
嘗朝而誦暮而思忘寢食而求但見其源源而泉混混
而淵灝灝而天進乎前無以從而後遂取諸右以逢其
左泯泯黙黙而未得以臻其極也卷之有以自樂行之
足以迨時走於夫子之言知其一而不知其二矣强筆
少學識之於書庶乎他日見之有以知其不足戻之斯
改得之斯尚天未喪道或将可質諸聖人之門也曰以
此明孔氏之言則庸敢不知量
　　書古文訓序
昔者子夏學書見於孔子曰商也何為於書子夏對曰
書之論事也昭昭如日月之代明離離如星辰之錯行
上有堯舜之道下有三王之義凡商之所受書於夫子
者志之於心弗敢忘退而窮居河濟之間深山之中作
壤室編蓬户弹琴瑟歌咏先王之風則可以發憤慨喟
忘已貧賤有人亦樂之無人亦樂之而忽不知憂患與
死也夫子造然變容曰嘻子殆可與言書矣雖然其亦
表之而已未覩其裏也顏淵曰何謂也子曰闚其門而
不入其中烏覩其奥藏之所在乎然藏又非難也丘嘗悉
心盡志以入其中則前有髙岸後有大谿填填正立而
已矣是故帝典可以觀美大禹謨禹貢可以觀事臯陶
謨益稷可以觀政洪範可以觀度六誓可以觀義五誥
可以觀仁甫刑可以觀戒通斯七者書之大義舉矣夫
子於商之書謂之表所以與囘謂之義自以填然正立
一時三語若不相謀然則帝王之書其不可識矣君子
察扵三者而後可以言書今夫天之昭昭地之博厚而
靈於萬物匹夫匹婦無不固已知之至於風霆雨霽之
迭興海嶽河山之流峙所以知之蓋鮮喜怒哀樂出乎
爾者其靜其作則或自知之不暇不察乎近孰明乎逺
不得乎身何以論古之人是故以書學書而已遺書學
書非書矣不以不遺未足與於書之㫖以而遺之從之
不可或庶幾乎書之大義云爾子言之也書之扵事也
逺而不闊近而不廹志盡而不怨辭順而不諂吾於髙
宗肜日見徳有報之疾也苟由其道致其仁則逺方歸
志而致敬焉於洪範見君子之不忍言人之惡而質人
之美也發乎中而見乎外以成文者其唯洪範乎堯舜
之命受於人湯武之命受扵天不讀詩書易春秋則不
知聖人之心無以别堯舜之禪湯武之伐也語之不切
見諸言外斯言之辨可以觀虞夏商周之書矣走之於
書學焉不如子夏觀焉何敢望囘世無孔子則将何所
取正述而藏之以待能者則庶乎以書觀書者矣𨽻古
定書最孔氏文義多本伏生之説唐明皇帝更以正𨽻
改定而俗儒承詔文多踳駮古文是訓不勞乎是正之
也書序出於孔子㫖自有在詮次百篇之後将以歸於
古學好古之癖走何辭焉昔孔子學琴操而得文王之
形季子聞樂音而知其國之政讀其書不知其人可乎
故叙篇端論以讀書之法
　　序反古詩説
紹興己邜冬走初本之詩序述廣序越四嵗癸未解官
自東鄂始因其説而次第之名之反古詩説或者尢之
曰詩古無説今子盡掊先儒之説而自為之説真古之
遺説乎抑亦未能脱於胸臆之私乎曰固也古之無詩
説也三百五篇之義詩序備矣由七十子之徒沒經教
汨於異端齊魯毛韓家自為説凱風之義自孟軻氏已
失其傳由軻而來於今又二千祀矣今之説而謂之古
宜未免乎胸臆之私人之性情古猶今也可以今不如
古乎求之於心本之於序是猶古之道也先儒於此何
加焉棄序而槩之先儒宜今之不如古也反古之説於
是以戾然則反古之道又何疑為荘姜之詩不云乎我
思古人實獲我心言志同也志同而事一則古今一道
爾天命之謂性庸有二理哉是則反古詩説未為戾已
記有之曰人莫不知苗之碩莫知子之惡言蔽物也有
已而蔽於物則古之性情與今先儒之説未知其孰通
信能復性之初得心之正豁蔽以明物因詩以求序則
反古之説其殆庶幾乎
　　經解春秋㫖要序
春秋者何魯史記之名也史記何以名春秋春秋魯厯
之所為更也何更爾變周也何言乎變周周正建子以
建寅為正嵗夏時得天猶用夏也春秋之序魯變之也
然則魯變四時之序何史始官也加春於建子而為王
正月建邜之月而為夏四月魯史之作也故凡春秋之
序皆舍周之舊也曷為舍周之舊僭也僭則春秋何以
為經春秋反正之經也禮易詩書始終乎正春秋紀録
不正所以反之正反正以其所不正則五經之教無時
而或替也春秋常事不書書變常也變常則何始於隠
公疾始變也始變昉於此乎前此矣前此則曷為始扵
此託始焉爾奈何魯春秋之始也魯春秋之始何史始
之作於諸侯也諸侯孰謂謂隠公也先王之制諸侯無
史天子有外史掌四方之志而職於周之太史隠之時
也始更魯厯而為魯史諸侯之有史其周之衰乎費誓
秦誓列扵周書甘棠韓奕編之南雅烏在諸侯之有史
也晉乘始於殤叔秦史作扵文公王室之微諸侯之力
政焉爾然則春秋何取扵魯因也其因何因魯之史記
其春秋仲尼之志也春秋何以為仲尼之志善揚其善
惡言其惡而無私焉爾何用見其善善惡惡而無私也
曰直筆以書其事因事而致其離善則善惡則惡不為
褒貶抑揚而亂是非之正也春秋用褒貶為道其曰不
為褒貶何也褒貶非仲尼之意也三家者託褒貶以為
傳也何託褒貶以為傳舍褒貶則無以為傳矣三傳之
所為褒貶何也不知春秋也三傳何以不知春秋春秋
之教治棼而不亂處羣而不黨是是非非而天下之理
歸之矣不知體要不存教法心移扵毁譽而事奪於春
秋則是褒貶之説亂是非之正也事辭為教春秋也攷
辭而知其事因事以觀其理不能顯白而待傳以發曰
晦也晦之為道傳之為經則事辭之教荒矣孟軻有言
曰王者之迹熄而詩亡詩亡然後春秋作平王之東也
變風害雅五侯擅政蠻夷亂夏陪臣柄國仲尼修春秋
以明實録将以反經之正典常禮法無所與存焉正亂
常而還於舊物者也是故直書以明得失謂之辭正辭
以别是非謂之事屬辭比事莫善於春秋春秋之道治
亂之法也因史之僭事亂之本也事易其常莫之或止
禮樂崩壞春秋見之且夫事有是非道有邪正治亂之
所從分也邪正不白是非不辨人行其意其誰能有反
於是列紀以著之修辭以述之㑹盟朝聘之作師役祠
祀之行畋漁逰觀之為崩薨卒葬之禮苟失其舊無不
備舉可行於當世可示於方來小人憚焉君子達焉則
春秋之所用心盡在是矣其事則齊桓晉文昭其義也
其文則史正其辭也昭義正辭則亂臣賊子云誰之不
懼撥亂世而反之正春秋之謂也今夫淺害深非亂是
新變舊傳掩經所謂反常也經之云正不累於辭所謂
服仁也道反常三傳之失也服仁守正復古之道也經
解之造經用釋經而歸正於經者也㫖要之謂辭達而
已君子苟春秋之為好不以棄傳為過而反求之春秋
之義也専門墨守則非下走之所敢知
　　漢輿地圖序
輿地圖舊在御史大夫寺大夫官罷更屬大司空故圖
冠司空官名曰司空郡國輿地圖圖載郡國縣道國邑
鄉亭備之可披按也故事天子有大封建丞相大行奏
可則御史上國請名其所立國其後司空如之事在元
狩六年四月丙申丞相青翟御史大夫賀請封皇子三
王及建武十四年三月大司徒漢大司空融請封皇子
諸王奏事司馬子長褚少孫班固取之備三王世家世
祖本紀古之帝王将施疆理之政於天下者曷常不以
圖籍為重哉是故舜釐下土厥有九共禹别九州任土
作貢周官大司徒之職掌建邦土地之圖以周知九州
地域輪廣之數職方氏辨其人民材用而周知其利害
土訓詔王地事司書掌之漢初丞相何先入収秦圖書
髙祖以此具知天下阨塞户口多少强弱處民所疾苦
用平天下諸侯嗚呼其亦重矣由漢七年長安未央宫
建秦氏圖書藏石渠閣御史所掌有郡國輿地畫圖圖
自漢氏為之非出逺也語曰天為蓋地為輿輿地之圖
所以盡載地域經緯之數人民之衆寡土地之產財物
之用皆王政之本也物有甚輕而用可重者圖籍是也
周之衰也諸侯異政六王並起天子無容足之地四方
號令不行焉而天下宗之號為共主者以圖籍之所存
也當時强大諸侯如秦恵宋偃齊湣之屬蓋其心未嘗
不欲舉三川窺周室而出圖籍矣終以不遂由諸侯知
有所重而周守之嚴也及秦政以虎狼之强方世世蠶
食東方諸侯其貪肆亦足以騁貪燕督亢地圖上而荆
卿之難作周秦之際取之如此其難也孝武皇帝在位
漢興七十有餘年矣典司懈守故淮南王安得以按圖
日夜與左吳等謀變部署兵所從入賴天子明聖以時
咸服其辜然則殆矣世祖中興初王郎反河北上自薊
至信都舍城樓上披輿地圖指示将軍禹曰天下郡國
如是今乃始得其一子前言以吾慮天下不足定何也
聖謨宏大其自謙如此宜乎平一天下化行夷貊建武
二十三年匈奴地圖古薁鞬日逐王比使漢人郭衡奉
匃奴地圖地輿之内舉上圖籍矣漢元以來此為極盛
孝明封王諸子按圖以知户口多少曰朕之子安得眂
先帝子章帝又以圖均諸國户口租入新息侯援之説
隗囂大将楊廣曰按輿地圖天下郡國百有六奈何以
其二當天下百有四然則輿地所畫其有不備者乎奈
何史亡其人害於因習分率亡紀準望不立名山大川
多略不載雖有麤形又非精審故如山川要塞相去不
能寸數而間獨數千百里視之甚易行之甚難以至違
義失實不可考按司其籍者寧不曠敗矣哉雖然要略
陳者不可罔以大綱形模具者從可彌縫其闕周秦地
圖世旣不可復得藏秘書者獨有漢圖輿地後将圖寫
四方形勢周知其事而禆地理之闕者故當用輿地圖
為本始為舉其撮以為司空序略云
　　漢書正異叙
右漢書正異得之武進令姚寛皆已繕寫可傳始走讀
通鑑考異至京房之諫引吳越世家漢書唐本方今世
傳板本為詳恨生之晚無從啟覿旣而逰蜀睹學宫所
樹毋氏石經實唐天寳諸經文字或異於今國子監刋
行本從知故書之幸而存者失真衆矣五季於今不二
百􁱵諸經漢史家有之紕繆尚此其多他書或止单出
者吁不可及已今諸經旣從先儒舊監本出五代中朝
方後蜀之書林甫所訂為不侔矣唯班漢史譌久逺自
典午渡江已然梁武帝時劉之遴張纘到漑陸襄奉太
子教訂正鄱陽王書條異状十事大略言漢書古本稱
永平十六年五月二十一日己酉郎班固上其叙傳號
中篇略去班彪行事云自有傳合記表志傳為卷三十
有八外戚傳次帝紀諸王次之陳項在其後其韓彭英
盧吳傳叙云淮隂毅毅杖劍周章邦之傑子實唯彭英
化為侯王雲起龍驤其引今文龍驤亡省馬者又卷三
十七解音釋義以助雅故今本則亡餘史不具可意而
知走意固書之訛其道有二始固以古文寫本後以佐
書易之篆𨽻之不同其訛一也自固書出漢人學以名
家師説不同傳授滋改其訛二也梁書所謂三十七卷
抑傳者為之卷縂其篇禇以代簡故耳今其書亡舊矣
當以顏師古注本為定如世俗模板非唯新故有異而
吳蜀閩楚之傳復有大不同者走私竊病之乃幸自天
得此善本姚令越博通士也家傳宋祁手校漢史具有
唐南唐吳越及神宋再世所刋書間有徐鍇余靖陳繹
宋郊司馬光劉敞劉攽是正處所走喜於獲瑰寳用集
略為二卷得有先後故傳居前雖梁氏舊書不可得見
於顏氏本可以為完矣惜其不及范氏史也當營求補
之兒曹以觀漢書可不自有别諸年月日叙
　　擬班固漢書序
漢興承秦滅學之後柱史曠官簡編淪廢孝武皇帝時
太史令司馬談始慿楚漢春秋記録漢事談子遷繼世
為太史令克舉舊職上自黄帝迄漢麟止整齊其事附
益見聞成史記百三十篇變古編年為本紀世家表書
列傳以漢先帝繼百王之後厠秦項之列太初而下又
闕不書後世好事荐紳先生禇少孫史孝山陽城衡馮
商揚雄之屬雖頗有綴緝類多蕪短不足以繼太史公
父子之後最後劉歆書以甲乙相比號稱博洽然猶叢
脞纂録未就統紀中興茂才徐令班彪才髙而好述作
乃繼采遺事傍貫異聞作後傳數十篇不為世家紀傳
而已彪子固私就父業探撰前記起元髙祖終於孝平
王莽之誅十有二世二百三十年為春秋考記表志傳
凡百篇八十餘萬言盛漢遺文始就一家之作後世之
言史者皆本之遷固嘗考載籍炎黄以前尚矣爰自虞
帝作書上聨堯典仲尼約史為魯春秋左史記言右史
記事於書春秋備矣乃其古文質朴書非該贍太史公
創新記傳合事言之史班氏記録大約作太史公書祖
宗大政疏為紀人臣庶事條為傳紀之所略傳之所詳
也其有舍此録彼微辭隠義後先互見率婉而成文優
而柔之乃見其㫖至若禮樂典章廢置之迹漢之所以
為漢也宜當備見首末志實書之公卿繫國安危侯王
漢藩輔也拜免嵗月興亡所自不詳則漫而無所考見
詳之且不勝書譜於旁行㑹於年表漢廷舊事細大畢
舉矣顧不偉哉學士大夫讀虞夏商周之書觀其簡嚴
繁縟則知四代所由廢興春秋推見至隠而事辭垂以
為教班氏父子以漢文士纂述漢史其文縱以約其義
簡而明曲折有容遣辭條暢猶風行水上自成文章讀
之如身在漢廷雍容論議之列使人亹亹忘倦謂之良
史不誣也惜其書不及竟身以幽死其八表天文志女
弟昭及扶風馬續踵成之損益次第或未能盡得彪固
深㫖儒者憾焉後世史官華嶠范曄追集漢中興書其
文旣不足以接固前史而猥排固以賤死節否正直将
以自見已學顧第不深考漢書稱殺身成仁者衆矣掌
書墜軼間因他事時或表見固意自有在難與单見寡
聞道也善乎司馬遷之論曰孔子著春秋隠桓之際則
章至定哀之際則微為其切於當世之文而罔褒諱之
辭也嗚呼在遷之身亦是戾已孝武帝焚孝景今上本
紀而遷有蠶室獄户之禍固贊十二帝紀多録小善掩
大疵其詳於傳出之亦足以發議者以為務飾主闕盖
未足與言春秋之義不然或告固以私改國史孝明皇
帝其不堪之矣故為辨説為序冠其篇端
　　擬漢髙祖沛泗水亭碑銘序(擬郎臣/固作)
有漢嗣皇帝以烝烝之孝紹中興之統推祖配天無忘
耆艾閲堂室而興嘆睹旂常而永懷甲子詔書蓋聞崇
徳報功先王之大法也髙皇帝仗䇿豐沛從諸侯士大
夫滅亡道秦誅項王之罪南面而君天下至於今賴之
永維蕭曹諸公宻勿大猷勤勞王事權輿不一緒其勲
庸功著與為多焉昔殷之先臣胥及逸勤而與從先王
之享君牙祖父以服勞王家而紀於周之太常朕惟十
八侯之功勞輔成漢業不在殷周之後祠於侯國而無
列於祖宗之廟朕甚慊之其令沛郡太守下豐令即泗
水亭髙原廟為十八侯位祠庭下如其倫郎班固其銘
勲伐附著亭碑之後以增光我髙祖之烈昭示來世永
永亡窮稱朕意焉郎臣固奏陛下無忘舊勲序次十八
侯位於髙原廟且欲贊述其事而命臣固為之銘甚盛
徳也臣愚何足以知髙祖之聖其一時輔佐類皆出人
之傑又多臣固凡庸之所不識臣固謹議髙祖起泗上
亭長不階寸土持三尺劍芟頑剗暴五年而建萬世無
疆之業此二帝三王所不及而髙祖乃優之功烈冠古
昔造化侔天地十八侯起身微賤攀龍鱗附驥尾名書
鐘鼎以成封侯之事其功庸知計皆已暴白於天下十
八侯位次用昭顯我漢元得人之盛逺追唐虞之十六
相周十亂臣焉臣聞泗水舊亭漢初築宫其上跨臨清
泗起石梁門闕髙祖十二年冬已擊黥布還置酒沛宫
悉㑹故人父老上為擊筑興故鄉之感歌三侯之章發
沛中兒百二十人習歌之上曰吾萬嵗後魂魄猶樂思
沛故孝惠王年思髙祖之悲樂以沛宫為髙原廟教歌
僮習吹以相和常以百二人為員世祖建武五年七月
丁丑幸沛祠原廟孝章章和元年南巡狩遣使者奉祠
著令祠官諸侯王列侯二千石稱漢使者侍祀嵗以為
常惟原廟實髙帝神靈所舍前世奉祠蠲潔如此孝孫
承承紹述先志有嚴有肅無荒無斁竊意故人父老宿
相逰從而髙祖念之至興悲惻十八侯所與共定天下
也君臣之際相與之樂夫豈故人父老之流髙祖之堂
乃不在配饗之列佚文墜禮及陛下而後定追原所自
不忘本起此豈無待而然哉臣雖少文敢不奉詔謹如
周公頌武吉甫歌宣為泗水亭碑少揚髙祖聖神之徳
而銘先正元侯之功惟其次曰酇侯蕭何舞陽侯樊噲
留侯張良絳侯周勃平陽侯曹參户牖侯陳平南宫侯
張敖曲陽侯酈商潁陽侯靳歙安國侯王陵襄成侯紀
成棘津侯陳武曲成侯蟲達汾陽侯周昌清陽侯王吸
皆有銘其餘功臣如魯侯奚涓廣平侯薛歐陽都侯丁
復繼雖登位十八與前十八侯國名位次時有更易升
降是皆後來之舉或吕后所定非髙祖之故也茲不復
叙郎臣固昧死上
　　漢中興頌序(擬賈/逵作)
叙曰漢興垂二百載數遭陽九運鍾百六大統三絶天
傾鼎震大盜席椒庭之寵竊位槐之重託伊周之事行
羿浞之志布置腹心芟鋤異已不越帷幄而國命移矣
於是乾坤易位攝提亡紀九州同乎淪墊上帝被其誣
罔神怒人怨菑害並興尚且嚚嚚然謞謞然造作符命
文飾六經自以為山川鬼神可用矯偽欺而狙詐得也
世祖光武皇帝當四七之際接九世之統捕逐不道名
著圖籙憤我髙皇帝之大業湮墜於地哀矜黧老之為
匪民而為請命於天乃龍翔白水霆擊昆陽沈慮先機
宏度濶達列宿為之指使風雲由其翕合瓦飛豹栗而
兇徒填壑賊臣授首雖軒帝涿鹿之戰夏后塗山之僇
不是過也建武之際二儀草昧萬物萌芽上披赤心恢
大略神謀睿發卓然偉斷皇天眷命景貺昭答根柢河
渚拯塗三輔摧亡堅陣剪亡勁敵待降不死嬰鋒隕墜
萬方徯后九服懷仁由是龍戰莫之敢校虵豕亡所與
食銅馬赤眉大槍尢來燕代青齊隴蜀之㓂孰不妖氛
坌垒昏州闇野揮汗則晴天零雨掊飲則河水絶流旣
乃喪元折首投甲山齊水釋春融扶服奔亡之不暇故
在位十有二嵗而六合一家髙武郡縣罔不底屬謂武
功不可以為治也乃止戈講學下馬訪道動亡過事自
致丕平復三十而税一紹封殷周之世仁風揚宇宙聖
化行蠻貊於皇韙哉其不階尺土除新之暴髙祖之業
也謝西域之質却千里之馬太宗之美也升中岱岳建
立明堂孝武之制也總攬權綱威信北狄孝宣之治也
上皆兼而有之至徳大業信可因三成四襲五為六雖
少康之不失舊物宣王之復㑹東都何以加哉聖上下
武烝烝遹追來孝纂述先帝故事以紹前紀聖作明述
綽有休譽永平十五年三月上行幸東平以本紀示介
弟驃騎将軍東平王蒼蒼覩兹盛制情動於中歌詠成
功而上世祖受命中興之頌聲韻鐘石文成韶夏雖公
旦穆清之什咎繇屢省之歌無以多讓所謂形容盛徳
可以告諸神明者頌有之矣詔問可比何等而校書諸
郎猥云文似相如揚雄近世史岑比之非善謂倫擬者
也臣逵披服聖訓稱其典雅王言天逺靡所與京竊惟
昧學面墻欽奉明詔思自罄竭以稱上心而敏愧食時
名非多識臣逵死罪死罪伏以春秋聖人筆削㳺夏一
辭之不措而五傳競出各自名家二典雅南世有箋傳
臣雖不敏亦欲以通釋善頌同漢詩之文於大雅之訓
故惟我世祖之烈聖朝之典賢王之撰顧不足以發揚
萬分之一二而童䝉鄙野庶可因傳註而知分寸焉其
間識慮淺陜適為詆誣盛漢臣雖萬死未足云謝校書
郎臣逵上
　　香奩集叙
韓偓香奩集二卷蜀本詩一百一篇京本詩賦二篇詩
一百七篇曲調二章秘閣本同亡詩十篇三家篇什相
糅莒差次不倫以讎比除複重定著賦詩曲詞一百十
二以朱墨辨閣京本皆已刋正可傳偓字致堯唐翰林
學士承㫖朱全忠顓命㠯偓行禮為簡傲放外以死事
見唐傳曰字致光者譌也偓為詩有情致形容能出人
意表有集二卷其一此書晉相和凝亦嘗著香奩集皆
委巷艶詞猥褻不可示兒時已有曲子相公之號沈括
筆談著論乃以是為凝書陳正敏為辨之設二事以騐
謂吳融集有和致光無題詩二與香奩詩韻正同而此
集序中正載其事一也向嘗於偓裔坰所見偓親書所
作詩卷其裊娜春盡多情等篇多出卷中二也偓富才
情詞致婉麗固非凝及而北夢瑣言載凝小詞布於汴
洛作相之後收拾焚毁則凝之集乃浮艷小詞安得遂
以香奩為凝作走謂正敏辯得矣傳稱凝嘗自刋已集
為板本而特謂香奩集不行於時行不行在凝則此集
為可知也况詩與詞曲固有不言之辨其詩有岐下作
者而凝未嘗在岐江表志王延彬子繼士與偓子寅亮
㓜日通家寅亮母尼即荐福院講筵偶見又别者也今
詩亦在此什則斯集也為偓語可不疑夫人之著書上
世猶不免沿襲春秋大典亦有十數家書學者不究謂
何泛以名取則晏吕之傳為孔氏之經矣以凝艷曲歸
偓集者不幾於此乎信筆談者雖甚或於此必自有辨
年月日叙
　　李長吉詩集序
右李長吉詩集四卷蜀本㑹稽姚氏本皆二百十九篇
宣城本二百四十二篇蜀本不知所從來姚氏本出秘
閣宣城本出賀鑄方囘家凡集三家以讎比正舛譌槩
之杜牧之叙宣城本多羨詩十九蜀姚氏本少亡詩四
今定詩從宣城本從蜀疏其異同於下著姚氏本於上
大校宣城本不逺蜀姚氏本最為審訂皆已刋正可傳
長吉名賀唐宗室子也本書有傳其小傳出李商隠悉
已暴白行事蓋不必言長吉諱父嫌名不舉進士雖過
中道然其蔑富貴達人倫不以時之貴尚蔕芥乎方寸
其於末世顧不可以厚風俗美教化哉其詩著矣上世
或譏以傷艷走竊謂不然世固有若輕而甚重者長吉
詩是也他人之詩不失之粗則失之俗要不可謂詩人
之詩長吉無是病也其輕颺纎麗蓋能自成一家如金
玉錦繡輝煥白日雖難以禦療寒饑終不以是故不為
世寳其詩當無日不賦而傳者祇此何則長吉慵次已
作友朋率蚤死故録偕亡遺詩李藩嘗集之從其外兄
求益授之旣久求之不復謾曰長吉素易我我銜憤次
骨得其文輒投坑圊那復有詩是必設辭拒藩非實有
此遺詩終以不見豈天受寳故耶小傳之説誕矣學者
已不盡信近世任信臣者又記書仙事實之仙者慶厯
中長安女娼曹文姬也頴而工書名以藝得睹朱衣吏
持篆玉示曰帝使李賀記白玉樓竟召而寫之琬琰家
人曰賀死嵗三百矣烏有是文姬曰是非若所知也世
載三百仙家猶頃刻然乃拜命更衣颷然飛去走稽於
傳賀不聞於記事有所長且以落筆章成見稱前史自
玉谿子固已記白玉樓事逮文姬更記三百天家日月
雖長其敏速尚何道信天有帝王羲之輩皆已亡固不
乏工書之臣何待此文姬者文人設辭指事殆寓言乎
走懼其汚長吉故為辨明年月日叙
　　叙十國紀年
右劉恕吳史六卷唐史六卷蜀史七卷後蜀史六卷吳
越史四卷閩史三卷漢史二卷楚史三卷荆南史一卷
北漢史二卷凡十國紀年四十卷以亂世記注知之者
少故文多舛錯差次不倫以校讎是正曉然而闕其所
不可知為繕冩始可讀初唐以方鎮理天下王政之去
自此始自黄巢俶擾藩鎮歸於奸雄尺地一民非復唐
有天子獨抱虚器寄身亡所逮朱梁篡弑五代迭興於
是遜者王强者帝跨淮涉隴為吳蜀吳越閩漢楚荆之
國旣而後唐舉蜀孟氏奄其地有之唐氏篡吳兼閩楚
而不能保周初太原别為北漢通數十國與七代相終
始本末百年神宋龍興然後平一夫亂極而判已離而
合天下之常勢古今之所同然者十國之主類無深謀
逺略其守臣節奉王貢者絶不知齊桓晉文之事僭帝
空名亦非復湯文之舉齷齪自保偷安一時輔導之臣
皆斗筲小器亡通知王伯大略以致主安民者至其興
亡之迹理亂之源行事之是非謀猷之得失與夫逸民
節士良吏正臣之行已僭叛小人之狂妄承唐接宋有
不可得而没者舊書國自為例漶漫雜蕪而不可稽攷
治平中知制誥路振始志九國成一家書惜其得書未
備疏略者多荆南一篇闕而不録御史張唐英補志北
楚書稍就完恕名有良史之才留心著述嘗從文正司
馬公學與修資治通鑑紬繹館殿盡未閱之書於是裒
集衆家參諸野記纂修斤削以就此編腹笥未傳卧疾
云殆其子居外恕書趣以歸曰吾忍死相待即床下口
授傳之始恕欲為十國百官方鎮表年未就而卒紀年
有文正公序范公淳夫為恕墓表黄公魯直誌其遷𦵏
其言行舉矣是書蓋一世竒作其叙事微而贍簡而詳
疏而有㫖質而不蕪廣博辭文賢於國志舊史逺甚然
而牽於多愛泛取兼收瑣務中人尚多誌載至其書法
端不俟後言而見恕萬年人也字道源先文正公卒文
正公相表官其一子初文正公以道學講明洛下恕居
門弟子首列雖嘗第進士終不一去師席使夀而及於
元祐其立朝誠節必亡愧諸公矣不幸而夭可為慨嘆
紀年故書無録第其篇目如上
　　十國紀年通譜序
事明於一疑於衆舉其類則疑者明三代以前萬國分
治書之典誥何其明且約也蓋天下車同軌書同文行
同倫萬國之政繫於一人四海之大猶一身上下之禮
明中外之治均比户可封人亡異情載筆之臣何所記
脩律度衡量然猶未免於時狩而同之也周徳衰王迹
熄徐楚僭叛征伐行於諸侯正朔不稟於京師國異政
家殊俗變風競作聲詩異編春秋常事不書類以舉其
疑也太史公譜共和以來為十二侯六國年表稽古之
士得以攷見焉漢世宗紀年建元為國家者循以為故
時移世變自為聲教者往往各名年紀二君並世則行
事異而正朔疑矣不明其類曷舉其疑十國判於唐衰
一於天宋中更五代時並異書讀其傳者不習其時常
以為病劉恕紀年載述假日名甲子繫之年舉衆明疑
一其類矣至於參攷異邦之事則尚有臨軸而廢卷者
為之旁行譜繫列其嵗紀舉疑明類輔成劉氏之闕先
唐改元天祐而蜀猶以天復名通譜之書從此而斷迄
於平晉凡七十有六年年殊朔别用通譜於左方
　　武昌土俗編序
武昌為邑舊矣肇自孫吳建國為郡為州進而督藩降
而邑縣官司未嘗改也山川未始變也物名稱號多因
時而革者雖邑之父老間或不忘其故它州攷古之士
将無所稽據焉仲謀陶庾之風聲幾何而不泯也不有
書志其何以傳武昌記舊有成書世久不見中更俶擾
並與圖經而失之近縣令唐時顧遺墜之罔收倩故家
子雷某追録圖經中事收拾采綴十舉四三譌謬不倫
比比而是名都要㑹世所共聞舊事前修來者斯問端
倪不對負愧多矣儒行履方以知地里况令長之職官
乎故走本記搜圖旁求稗説參諸故老訂以前言附見
土風成武昌土俗編二卷俾邑之逰者不必問問者不
必語開卷畧舉以代煩言為省事之一端用備遺亡云
爾至於兼收遺佚以成土地之圖上禆天子之司徒則
吾豈敢
　　書武昌土俗編叙
武昌土俗編鋟木於紹興壬午走旣才庸學寡加縣出
兵荒餘燼無藏書以攷閱往事士非耆舊無所質疑姑
盡所知搜羅野老之說草創編袟垂被代而出之凡聞
見之所未周或知之而未悉皆不及著其間名號更易
不可究知當去反留當書反闕者一書之内夫豈不有
自求其失則所未逮故書編目求取正於當來唯乃仁
人矜此愚昧摘瑕補過易視聽於傳疑使走不以此為
妄人乃朝夕庶幾焉者六月庚午書於筠鄉書舍
　　序輥弹漏刻
輥弹漏刻始於唐僧文誥行於中軍其制度在十國紀
年簡略不可稽據走官東鄂始於戍将得之其制為二
尺屏風縱横正等以七尺五寸之竹通中交解而四截
之斜倚屏中隠其機括蓋以銅華菡萏承以芙蕖為銅
弹十有二銖者十珠投其一於菡萏厯筩道四折而下
墮芙蕖中其聲鏗焉以次發其九弹屏上列牌為識凡
二十牌盡十弹而轉一牌牌盡而復則書其數於紙一
刻為一牌十二牌六十復而晝夜均十二分之每一時
而牌五復盡八刻三分之一總十二時而百刻之數盡
五夜更漏去旦暮漏五刻夏至夜短極每皷牌四復餘
一牌有六弹籌閲牌十六餘三弹而差强夜漏漸長每
增一刻則籌加五弹而弱累增一弹每鼔為二牌餘四
弹冬至晝短極每鼔牌六復餘九牌有六弹籌閲牌二
十有五餘九弹而差强此其要略也紀年鼔百二十發
為一刻與今屏漏正同其言輥竹三丈二尺而發一鼔
其長已甚将紀年承舊史之誤抑文誥所造於今有平
易徑急之殊哉要之徑急者其發多平易者其行緩舊
法增今二十四尺十五寸而皆百有二十發前史之誤
可以無疑在易乾象有之天行健君子以自强不息後
之釋者以為勉强之强而不知天道之自然夫天道之
自然日行三百六十五度四分度之一人得候其晷以
測天常之為道也至矣今之為晷漏者其法有四一曰
銅壺曰香篆曰圭表曰輥弹銅壺一家復有數噐為器
雖異所以占天一也在銅壺則有苔氷遲疾之誤在香
篆則有麤細燥濕之殊在圭表則有雨暘蚤暮之差戾
均所不免人能莅之唯謹而器無爽忒之事者惟輥弹
為然輥弹以二尺之屏一丸之弹仰占天道而造次所
持行之一人見之於用自强不息與天為徒君子終日
乾乾斯其意矣走竒其物小而可重也将廣其傳於世
故為序之云
　　送甄雲卿赴西宫學官序
道家者流有金丹之術走初未之學謂如漢方士說煮
丹砂為黄金則可以致神仙其語信荒唐問於道學之
老人老人曰金丹謂内藥也鍊神與氣毋以外物傷吾
内則大藥可就而大仙可致化人之袪可執老𣆀之舌
可咋洪崖之肩可拍矣走矍然曰是在吾術内但異名
耳孟軻養浩然之氣四十而不動心尚論於古之人此
仲尼所以告曾子曾子語單離居者安得通方之士與
之共論此術哉雲卿念八兄以易名家壮嵗取科甲聲
名藉藉在人耳目間一時公卿大人見之無不傾挹仕
不輒偶一鄉之士類無得而親疎者走罷鄂陵長始獲
交扵雲卿出原丹一篇蓋是説也從此與之交孰知其
為人自處之髙風斯在下道心内切罔象曷求焉是固
雲卿所長要亦為雲卿累雲卿教國胄子分職在閩中
騰達飛黄必自兹發也居貧抗手曾不能為黄金以贐
其行嘗聞閩多古書道家之藏為甚富雲卿尚友今之
君子豈皆不足與於斯乎雲卿志抗浮雲氣充天地持
其志無暴其氣日益日損神氣有不充邪吾意其必且
夢周公騎箕尾矣以道之腴治已以土苴治天下雲卿
知必進於是也走細人也學不能造乎道而渾沌之睂
儵忽之竅所以喪吾真者日勃谿於方寸輔仁者去則
金丹何冀焉雲卿老於詩文走不可以雷門布鼔序意
惜别又将以已之所甚難者責望吾雲卿云
　　賈氏家譜序
邵武賈麟之始以進士髙第試主武昌簿領適走假令
茲邑獲親炙其議論麟之問學有淵奥走旣賢之逮升
堂拜其母氏知其聚指過百家不至豐殖教撫族父之
孤甚至走益知其内行蓋學士大夫之卓然者然亦未
知其所自得它日麟之攝事郡府以文字出入諸臺間
奏記之叢日不暇給倐然以一編書寄走尺牘将之曰
家諜尚矣近世於此殊略吾不忍也蓋嘗譜吾繫姓皆
有所示公其為我叙之矍然曰麟之知所本矣其可以
辭為略書氏姓之説冠諸篇首曰姓性也分於天而判
於人者也是故序昭穆别宗祧非姓曷以明族類正人
倫非姓曷自㑹生齒治百官非姓曷得蟠天錯地振古
而今措之中夏而準措之夷狄而準一定而不可易者
姓性為然先王因生以賜姓因官以命族由之此道矣
後世生類益夥因土著以明族望古今異道其為教本
一而已晉鼎析民始遷僑舊旣南安於土斷魏更官氏
華族是同南則王謝朱張北則崔盧李趙雖曰喧囂是
競辨族之意猶謹也考唐宰相世系林氏姓纂譜繫之
學猶班班焉五代王十國判義養盛宗姓淪人知其所
自生蓋千一矣記有之曰萬物本乎天人本乎祖學士
大夫則知尊祖矣世譜之作所以知族姓明祖禰之所
從生也可不重哉麟之知之矣譜其得姓之始氏族之
判次其宗望有本有末信以傳信百世之學也不知則
闕不敢誣其祖矣麟之之為是書也上不敢誣其祖下
将傳之百世不知本者能之乎漢之車公唐之貟氏百
世之上烏知此道哉諜曰應者乃麟之欲知其人觀其
譜
　
　
　
　
　
　
　
　
　
　
　
　
　
　
　
　浪語集巻三十
欽定四庫全書
　浪語集卷三十一
　　　　　　　　　　　　宋　薛季宣　撰
　記
　　未央宫記
丞相酇侯臣何昧死再拜言皇帝陛下陛下從天下義
兵誅亡道秦西都闗中以根本制枝葉天下幸甚京師
諸夏之父母也要令四方諸侯知有所法今咸陽遭項
氏殘滅之後堂殿冺毁櫟陽長樂承秦故雖靡敝一時
之制非法度之宫也臣不勝大願昧死請陛下詔有司
度長安地作天子之宫曰未央為漢家建萬世亡窮之
業臣何昧死再拜以聞制曰可尚書令下御史將作按
地圖以詔書從事丞相裁處其宜太卜卜筮并吉七年
初作宫長安因龍首山以抗前殿東西五十丈南北十
五丈其高三丈五尺殿北營宣室殿為帝者之正處掖
庭宫在其内有漸臺以供眺望曲臺殿石渠天祿麒麟
三閣藏先代典籍及名臣勲著承明殿廬為文儒著作
之地織室暴室凌室為織文染練藏氷之所其外周廬
環列繳以徼道宫垣有闕門二正北端門曰𤣥武闕其
東蒼龍闕四面設公車司馬典受四方章奏立太倉武
庫所以儲國用謹兵防也宫周二十二里九十五步五
尺疏山以為臺殿不假版築髙出長安城其二月上自
平城至見長安宫室壯麗怒曰天下匈匈勞苦數嵗成
敗未可知是何宫室過度也丞相何曰天下未定故可
因以就宫室天子以四海為家非壯麗亡以重威且亡
令後世有以加也上悦即自櫟陽徙都長安九年十月
未央宫成上朝諸侯王置酒前殿上為太上皇壽曰始
者大人常以臣不如仲能治産業今臣之業孰與仲多
殿上皆稱萬嵗自古帝王興建都邑未甞不為子孫久
長經逺之度是故詒逺莫若儉禹都安邑湯作亳從先
王居周文武作都豐鎬周公營洛邑其始未甞不卑宫
室謹法度降及後世瑶臺瓊室興焉且富不期驕人情
好泰侈大生于安逸此理勢然也作法于儉其弊猶奢
以奢示人而謂子孫不吾加者丞相之計豈不疎哉豈
不疎哉抑甞聞先生長者言髙祖項羽皆楚人也漢始
都洛五年夏上感留侯良奉春君敬説即日駕之闗中
居櫟陽其秋擊燕王荼六年取楚王信七年征韓王信
上皆行幸闗東至洛陽初項羽既燒秦宫室或勸羽自
王闗中項王見秦宫室皆已燒殘破心思東歸髙祖雖
居闗中自言遊子悲故鄉吾萬嵗後魂魄猶樂思沛蓋
其心未甞一日不在東也酇侯作宫宏侈因貳以濟殆託
辭決定都之計者哉雖然猶有憾焉令何稍知古今畧
法先王而通其變以安上志髙祖樂于從善使後嗣知
所準則可亡奢侈之弊且髙祖以漢太祖而猶出言誇
大何法宫乃復窮奢極靡子孫安取制哉其後孝武帝
新作宫殿孝成帝興建昭陽土木被金珠楹桷加文鏤
增髙極于雲漢窮幽達于泉壤侈過寰宇超越振古財
用殫竭于上人力困窮于下其視孝文皇帝惜百金費
罷營露臺逺矣初未央宫世世増廣有臺殿四十三池
十三山六其臺殿三十二池十二山五在外餘在後宫
門闥中外凡九十五而掖庭有月影臺雲光九華鳴鸞
三殿開襟閣臨池觀不在簿籍成帝又増後宫八區為
内殿十四宫城開拓後至二十八里宫館益盛而漢業
衰矣詩曰商邑翼翼四方是極高祖有焉又曰詒厥孫
謀以燕翼子孝文皇帝近之矣臣愚學不足以通古今
之志顧何以書漢先帝積累之業惟以列職太史典司
著述敢效周書明堂作洛謹昧死記未央宫興治本末
如上
　未央宫(亦曰紫/微宫)
　殿(前殿/承明)　　(宣室/武臺)　　(麒麟/夀成)　　(温室/萬嵗)　　(金華/廣明)
　(清涼/東明)　　　(永延/飛雨)　　(夀安/通光)　　(平就/曲臺)　　(宣徳/白虎)
　(四車/玉堂)　　　(宣明/含章)　　(長年/神仙)　　(見徳/昆徳)　　(延年/神明)
　(高門/敬法)　　　(温調/朱雀)　　(龍興/)
　右三十五殿在外(按漢宫殿疏温室在長樂宫漢/宫闕記班固西都賦在未央宫)
　(三輔黄圖後二宫皆有温室玉堂漢書在建章宫/三輔黄圖未央建章宫皆有玉堂而建章宫自在)
　(内/殿)
　(椒房/蘭林)　　(昭陽/披香)　　(飛翔/鳯凰)　　(増城/鴛鸞)　　(合驩/安處)
　(常寧/發越)　　(茝若/蕙草)　　(椒風/鉤弋)
　右十六殿在後宫掖庭(按鉤弋殿與鉤弋宫名同三/輔黄圖宫别在直門南又成)
　(帝於後宫八區又增至十四殿而/椒房鉤弋二殿不在數中未詳)
　堂(朱鳥/畫堂)　室(非常/暴室)　閣(宣室/天禄)　　(石渠/增盤)　　(麒麟/)
　臺(玉臺/通靈)　　(果臺/蘭臺)　　(鉤弋/漸臺)　觀(甲觀/)
　山(東山皆有臺/西山)　田(弄田/)　倉(太倉/)
　門(四靣公車/青瑣)　　(司馬/作室)　　(金馬/閶闔)
　闕(𤣥武/嶢闕)　　(蒼龍/屬車)　　(白虎/)　庫(武庫/)
　府(靈奎/内府)　署(内謁者/虎威)　　(宦者/章溝)　　(鉤盾/)
　獄(掖庭/)　廏(未央/長樂)　　(承華/騎馬)　　(路軨/大馬)
　圈(彘圈/虎圈)
　右未央宫室之雜出于傳記史籍者附記于上亡者
　闕之其制度為不足取皆畧而不書
　　岐陽石鼓記(有/序)
　　岐陽石鼓十在鳯翔天興山阿唐鄭餘慶節度鳯翔
　　移置文宣王廟唐衰亡其一鼓皇祐四年司馬待制池
　　知鳯翔日使向傅師求之于外偶之田舍覩舂粱石臼
　　有文察之鼓也向既易以他臼于是十鼓復完其文刻
　　鼓扛間皆大篆唐時書畫尚備自杜甫韓愈韋應物盖
　　已歎其不無闕劃及今歴年四百而文漫滅過半其書
　　之可辨者十鼓凡四百四十有九字中有複字十六總
　　四百六十有五字其丙鼓五句(左驂旛旛右驂騝騝我/以躋于原麋豕子疑孔)
　　(字庶麀/鹿雉兔)丁鼓二句(鑾車華敕/貞弓孔碩)戊鼓八句(□鯉處之君子/漁之有􁊝有􁍊)
　　(其翊孔庶其漁維何維鱮/維鯉何以貫之維楊及栁)辛鼔十句(我車既攻我馬/既同我車既好)
　　(我馬既􁌔君子員獵員獵員逰麀鹿速速/君子之求也􁉭弓兹以時我其特其來)癸鼔二句(載西載北/勿奄勿伐)
　　凡一百十有一言可讀其餘字畫高古文義嚴宻又多
　　刓剝不可訓知攷唐貞觀時吏部侍郎蘇朂記元和吏
　　部侍郎韓愈天寶工部員外郎杜甫蘇州刺史韋應物
　　歌近樂學士史太平寰宇記歐陽㕘政修集古目録梅
　　都官詢蘇侍讀軾蘇黄門轍詩王學士鞏手記皆稱鼓
　　文為史籒書周宣王時物也唐人之善書者如虞世南
　　褚遂良歐陽詢共稱其書古妙韋應物以為李斯嶧山
　　之罘刻字比之懸隔而歐陽公亦謂書非史籒不能作
　　徒以文細刻淺而傳久逺自漢以來博古好竒之士皆
　　畧不道且不見録于隋志以為可疑者三乂謂韋稱宣
　　王以文王之鼓刻之以韓言宣王之自銘為信公豈未
　　之思也刻文埋没後見者多矣摸搨既衆其壊亦速王
　　學士言鼓以頑石故能獨久然唐及今不六百嵗而
　　譌闕已半鼓為唐出可以無疑皇矣歌文王居岐之
　　陽今鼓適在岐下車攻列于小雅亦為宣王之詩以
　　為鼔出二王不為無據走謂考文觀古當取其最近
　　者從之獵而肆兵周之政禮然爾至于時王甚盛之
　　舉若禹有塗山之㑹啓有鈞臺之享者事獨昭于當
　　代得以特書成王岐陽之蒐亦其事也銘功金石古
　　之銘識實然歐陽言韋意失之要亦宣王復成王之
　　　政而為之銘鼓爾走既為之論説重為追記之云
禮重制器能銘夫銘自名也自名其先之令德勒之
彞器而以傳世詒後孝子孝孫之事也夫人莫不有美
銘稱其美義之盡孝之至也惟賢者而後能銘銘必有
當也岐陽之蒐其周禮之盛歟昔者周王文武繼夏商
而有天下成王幼續二王之末業三監及淮夷叛王既
踐奄還歸豐鎬用大蒐于岐陽召六事合諸侯作六師
程文服而簡車徒焉是納民于軌則以毋忘武備禮之
大者也大禮之備由成王始也鼎銘夏也盤銘商也几
杖研席皆有銘周也先王之所以昭德垂訓也石鼓以
銘先王之道宣王復古之蹟也大蒐之禮比年而講不
煩而就事也王執路鼓諸侯執賁鼓軍將執晉鼓師帥
執提旅師執鼙長執鐃兩司馬執鐸公司馬執鐲所以
辨等威而嚴節制也艾蘭以為防置旃以為轅門以葛
覆質以為𣙗必有事閑之不可踰也置茒蕝設望表蠻
夷守燎不與于盟重夏也仁義之尚勇力之賤示之以
好惡也射御之節禽獲之獻禮以行之義以成之大蒐
之備禮也禮備而銘于鼔象事也鼓于五聲無當焉而
五聲弗得不和為鼓而銘尚其和也堅石無文磷之虞
也十也者盈數也不顯之為德有聞之為聲先王之範
後王之則也是故紀勲烈永聲名者莫尚乎銘通古今
㑹名物者莫詳乎篆漠焉無联混焉無形品物昭章天
籟斯應者銘詩之著也遊龍攫天三辰下燭煇光磅礴
萬物咸章篆畫之工也非宣王無以銘成王之烈非史
籒無以通宣王之志一舉而兼得之也惟石鼓然哉君
子曰備禮者其惟成王乎能明文王之道成武王之伐
以周公為之相以史佚司其禮農隙講事百度修舉詩
曰昊天有成命二后受之成王不敢康夙夜基命宥宻
於緝煕單厥心肆其靖之君子曰善繼者其惟宣王乎
收汾王之墜緒遵成王之舊禮修車馬備器械㑹諸侯
于東都因田獵而選車徒天下喜于王化復行周室中
興焉詩曰穆穆皇皇宜君宜王不愆不忘率由舊章史
籀通九代之書明一王之法損益就一家之學用同天
下之文宣王之心成王之式銘之鼓石而法垂于後世
四方達焉無疆述焉可謂上下察矣詩曰鳯凰于飛翽
翽其羽亦集爰止藹藹王多吉士維君子使媚于天子
又曰鳯凰于飛翽翽其羽亦傅于天藹藹王多吉人維
君子使媚于庶人
　　得欽崇豆記
欽崇豆失其所從自博五寸深一寸有半首髙三寸足
髙不知有㡬銘十有五字皆古文蓋商器也湯既伐夏
受天命制禮器而豆作焉故其銘曰帝欽崇元祀作豆佳
旅其典神天于永帝者商王别號祀其年稱旅古祭名
欽崇警戒之辭也惟我祖左相之誥湯曰欽崇天道永
保天命今銘文有之夫為器者必冶金兹乃鐫鏤即是
數端而騐必湯器矣傳稱湯之盤銘曰德日新而此云
欽崇典神天于永起居之戒交儆君臣觀古人之立言
靡或不根于道人乃睹物思敬非心將安自生嗚呼美
矣夫物之得喪信有不偶然者湯有天下吾祖實左右
之同功阿衡于今三千有餘載豆隠而復出乃歸于走
家昔邵伯在周王人之良耳聽訟一時之事何與人憩
止甘棠猶不忍伐況此商之餘器吾祖有言勒焉雖其
足不具完可不為家寶也後之孫子其觀器思人毋忘
乃祖之忠勤而背夫著戒之意則斯器也分典于家為
不忝紹興強圉赤奮若二十有七年冬辜月二十有二
日甲甲商左相末孫秀宣得豆于延陵謹齊心而為之
記
　　記漢尚方劍
漢尚方劍銘曰陽朔元年二月甲辰尚方鐵工臣某作
紹興壬申嵗走管荆州機宻時園夫治竹簡地有得玉
裝劍具還其主者走疑劍在宻令尋訪果得之按陽朔
成帝紀年尚方漢工官也漢法常以月食時鑄劍供天
子服用當時器物多以小篆勒銘此劍鍜鍊成之皆隸
字為可疑者然漢靈器鮑氏鐙銘盡漢西京隸刻此銘
字法髙古且劍匣之不銹非今人所能為也王莽解劍
佩玉璏賜新都侯相可徴玉裝具劍漢世侯王之所通
服朱雲借成帝尚方斬馬劍僇佞臣張禹亦可以想知
當時尚方作劍之利是劍雖非成帝服御要亦斬馬類
也走初買劍以同幕李子都父剛正好古學知漢𨽻出
使騐視子都彈劍咤曰此劍可以陸斬牛馬如安昌侯
者鄙夫陸陸何用齒吾刃乎今屈指十七年子都隔在
泉壤撫劍銷黯視几案間所用銅雀臺甬瓦舊研亦子
都見遺淚涕霑臆拾其遺言作記
　　新作祭器記
有國之制祠事覃于縣者六春秋用事者二嵗凡七祭
孔子在廟社稷風師雨師雷師在壇勾芒氏為位著為
令甲令長主之齋潔以祠神答如響俎豆尊罍必有物
交于神明必有道肇自干戈搶擾隊禮相循鄂縣祠神
䙝器而已聲容文物非復舊章君子以禮先民無大于
此孔子曰禮云禮云玉帛云乎哉樂云樂云鐘鼓云乎
哉玉帛鐘鼓之器是豈禮樂之正與禮樂之情斯焉有
取釋是而觀禮樂吾不知之矣是則豆籩簠簋之用果
不可虚于以備物致材振修逸典攷文制器合法應圖
銘諸俎而為之記辭曰惟皇帝紹興三十有一年某月
甲子武昌之長臣昧末區東薛某祗顯相寅恭祀事率
時國典作于兹下邑禮神洗一尊一罍一皆有勺簠簋
十籩二十豆二十有六爵二十坫十有二俎六盤二罋
四篚四用實嘉薦以享以祠將永實爾後人典祀無疆
其栗粤以中秋釋奠于先師孔子用充庭實春秋之禮
徧于羣祀俎豆有列酌獻有儀我不敢知神之肸蠁祭
神如在其庶㡬乎周文公之頌云籩豆有踐孔子曰俎
豆之事則甞聞之矣軍旅之事未之學也古之君子修
禮于廟堂之上而德教加于百姓普天之下無思不服
萬世圖攷其遺法不敢一日而廢豈他道哉旨必有在
君子于是乎觀禮禮將不外是矣
　　呉太皇帝廟遷造記
今皇帝即位之始年制詔中書樞宻以太尉殿前馬步
軍都指揮使成閔為京西湖北路招撫使俾擇地形便
置鎮戍守太尉臣閔奏武昌呉孫氏都㑹際江中流居
光蔡之衝實為江浙外蔽地饒水草便于輸運宿兵當
有根據臣謂出師戍之宜遊奕軍統制軍馬臣王公述
世將家沈鷙有方畧可任以重請以其軍先事戍武昌
事聞召對某殿命坐從容論㡬事合旨厚賜而遣之時
某假令武昌為列壁于灌嬰之故壘壘南有安樂宫故
址即之以為射場中場有呉太帝祠久廢弗治僅存蝸
舍廟貌傾頺王公好學知古今常慨然有廓清中原之
志乃飭士馬礪戈兵必以身先之不憚勞力士亦便安
其政師律以和既而歸功于神曰斯呉之舊壁也我仍
其故師安焉豈太帝神靈陰隲我后樂制置得宜所致
然哉且人一飲一飡當知所自思其人猶愛其木可居
其地而不知經始者乎且神祠在吾射場飛矢日流于
右雖在神無射于我安乎于是即宫北墉求爽塏之地
而奉神其上雖祠房函丈而棟宇深嚴自一階除一忩
户以至奉祠之具靡不親為料理求所以為堅固永久
者又作下舎居祝俾供灑掃之事曰斯可數十嵗矣若
夫斥廣修増壯則有俟乎後之人寢成屬走為題其榜
且書其事走按祭法法施于民則祀之惟太帝經理是
都為今成憲且其功烈實有加于武昌之民祠于武昌
合乎祀典而王公不忘太帝之烈走知其事上必忠視
新廟之規模知其器度宏逺私喜朝廷任寄之得在太
尉公為知人勉為濡毫而又鑱銘于石銘曰
袁山蒼蒼楚江環回神所安兮熊羆鼓鼙經營洛師有
前規兮奕奕其宫肅肅其祠誠感至兮椒酒蔗漿牢肥
黍香永無終兮
　　忠顯王廟復薛夫人像記
走讀五代雜説于周世宗知劉衞王之闗弓命中徙座
當之謂有英主之畧衛王識天命之有在至于投弓折
矢而氣不為少挫見其忠臣之誼薛夫人割子之愛不
以汙劉氏之門卒斬成喪慥慥乎士君子之行賢德參
㑹並行不悖逺眎牧野首山之盛孰謂衰世之無人哉
初衞王死節壽春世宗追詔崇奬有曰姓名忠于所事
抗節無虧前代名臣㡬人可比朕之南伐得爾為多復
壽之忠正軍曰以彰君之節唐元宗尊寵封爵而酹之
曰神而有知受吾命邪歆周惠邪其夕夢王拜庭下若
奉詔然嗚呼王之忠昭昭矣世宗仇也為之褒稱動色
元宗君也至死知之不盡賢不肖之相去其間不祇相
萬此仁人志士所以起莫知之歎也五代詎今已逺故
老無存惟王城守之勤事多遺落至其死官之烈周典
實大書之雖與日月爭光可也若薛夫人之懿姓氏不
聞于人稗官事班班焉以故知之者鮮走甞謂天性之
愛在古壯夫烈士有大義不能奪者以霍將軍之忠斷
于此不能無憾夫人滅親之地其處之綽綽然申令軍
門有以嚴閨閫之制退而成服不失母子之至情士君
子之中庸夫人㡬是矣名不昭于當世豈不傷乎走甞
追緝五代遺書恨不得夫人之姓夏初將命賑荒驅馳
淮右覽隳城之延壁眺御砦之故山既已懷古思人拜
王之祠得夫人之姓于麗牲之石其有獲于我心者至
矣尚恨新祠之作夫人之像設不與存焉屬郡將高公
以忠臣子世不忘君受知出守槖臯邂逅因以其事語
之公甫下車以奉安告且屬走記其事走不得辭媿不
能文直書其意而已高公夔其名也觀公政之先後可
以知其志之所立云乾道壬辰下元記
　　克齋前記
克齋之故名曰損齋損齋損私之齋也仲尼稱克已復
禮為仁老氏謂為道日損人雖不同言理不异今夫人
之生也涵虚而無體曰命通一而無方曰性命不易也
性不逺也物其故有也道亦其故有也耳目為聞見奪
心志為利欲移然後私意萌公義隠迷惑失道貫習為
常其故有盡亡于是為小人伍往而不返則將與飛走
俱日逺于人遂不可求諸人域收心正性故聖人貴焉
今人病之切身孰不務亟其去習非害性之為人患不
切于病乎人知病而不知非聖人于是乎不作仲尼展
跖其元顧不同邪仲尼貫一以明之道師表乎萬世跖
也違之不悟天下號名大愚猶之水然清明自其本性
埃塵渾之以濁本性固存定而澄之則為清明也于其
元奚辨人能去惡以復性又何讓于聖人哉皆知弗為
者非他私奪之也走生二十有三年矣日聞道于聖人
之書然臨事輒失其情益知勝私之不可不務是以攷
之大易取損卦以名書堂曰損齋以為居處期將齊心
窒欲反本歸仁日革非心庶乎盡于此生也損益盛衰
之始敢即以銘之
　　儼若思齋記(并/銘)
混焉曰太極形而為兩儀天地位焉萬物育焉布列森
羅罔知攸究向之所謂太極者宜若亡而故存故能化
物無迹觸感唯應孰知其所以然非至静曷能與于此
夫人之為物萬物之靈也頭足具天地之象知識出事
物之表誰使之然有道主于内也昧者不固其本疲精
神而它求孜孜焉汲汲焉唯恐或遺而遺之日多患于
忤物而于物益忤此無它不知所以用之不能盡已以
盡物也聖人傳心之要豈有它哉亦惟吾之故有是歸
是體而已吾支行父子車子所謂養其大者之人也以
為道不逺物萬物豈異于人必欲周知物情没齒將恐
不既莫若反求諸已即聖人毋不敬之語行之自誠而
明將以盡其性合德于太極安居壞室寂寂窮年外則
淵如塊如不言不笑雖記云如齋如尸殆無以異非唯
此也亦能處衆于喧閧之中雖撓之萬端卒莫以動
其静比其言也復無逺于物情使遇主而見之施為將
見其有不言而化者矣甞以其事告曰禮始毋不敬儼
若思安定辭而後安民哉蓋本于正心也心正乃静静
而定則浩然之氣為吾體體此則心烏乎動道烏乎加
死且不移況于小屑利害以之窮理理不吾畔以之推
物物將焉潛故古人務在至誠治人其餘事耳我欲事
斯語勿失用名書堂曰儼若思齋子幸為我記之走于
行父為知已不可以辭即叙其語而為之記夫齋之為
言齊也謂齊其心志也心志一而無適則太極不逺物
動静無或遺故曰清明在躬志氣如神無為而為莫能
臻無思而思亦莫造雖一身至尠大而天地不我過與
夫馳神于外物役其志者可同年語哉然其狀則㡬是
曰儼若思齋顧不甚得如久于其道則其來者將何如
耶爰為之銘銘曰
乃躬在是乃心在彼逐物忘身烏知天地心君中立寂
如太虚形神不違齊莊如愚或之其它或誠于敬望之
不分道有奇正
　　克齋後記
始走以損名齋記其命之之意既三祀矣友生有至自
錢湖者道其所聞曰上方作室禁省謂之損齋窃甞睹
齋記(闕/)　　堯文詢之于人良是也小臣矍而慨曰聖
人與我同慮哉夫人道道而行是則人所共有聖人先
得我心之所同然者誠足喜哉禮貴賤雖不嫌同名而
天壤一號不可也假名存而毋害亦不能一朝居也思
有以更其名而未得已而知所以自解曰天道人所共
有可以君為道而置之哉仍故名而不安亦辟之而已
爾君臣之學自有辨又何疑焉于是即記以求名而克
已復禮之義名齋曰克叙之以續前志曰顔子問克已
復禮之目仲尼告以非禮勿視非禮勿聽非禮勿言非
禮勿動夫仁者人也仁之道謂人無之可哉唯以物遷
是以去仁而不省聖人戒慎乎所不睹恐懼乎所不聞
動容周旋中禮不違于終食之間物何自遷是以仁浹
乎四體夫如是乃盡人之道顔子之所以拳拳服膺而
毋致自失具體而微者也學者以顔子為凖繩于此豈
可不務走細人也固不可以希聖然知仁者人之道則
吾之道也吾雖失道將可自絶于人克已歸仁何敢緩
也顧走之失有不若人者八焉聞道而未之能行一不
若人也放心而未之能制二不若人也處已而未之能
盡三不若人也多言而未之能法四不若人也樂善而
而未之能擇五不若人也愛物而未之能容六不若人
也居世而未之能處七不若人也任私而未之能去八
不若人也凡所為不若人者皆性天之所無有從欲而
得反身而未之能善有一于此不可謂仁況有其八乎
弗亟去之無以為人矣及今能以禮自克率性而知道
哉或庶㡬乎可也為詩銘之以自警云
穹𢎞地天灝灝無垠唯道參之粹焉者人人安其仁則
惟聖神往而不反曷為其身循道而行無事于勤出入
無時乃凝乎真勒之銘詩請法先民
　　絃歌堂記
狂生之治武昌有堂以休其燕處命之曰絃歌或詢其
名以絲聲問者曰吾不識操縵安知琴瑟然則永言將
何若曰吾不分清濁安知聲調是則此堂何以曰以臨
官臨官古之道與曰吾不知其今古居斯可得矣居而
視其實則其邑之所為設無非世俗之政胥徒皂隸充
乎闥傳别質劑盈乎前條教在門賦財在帑所聽者獄
訟所問者催科汨汨營營無或絃歌之事或者愀然不
説曰異哉子之政斯亦妄人而已矣雖然猶有説也之
子曾不是聞乎太古之治有樂而無聲琴而無絃者以
身為器以心為律建之以太極制之以中和翕而作之
皦而純之繹而成之八音克諧律吕斯應動天地感鬼
神有生之類無不獲者矣夫如是也絃歌之事可得而
畧也中古患不得乎此于是乎有樂經之教中和以節
其内音律以宣其外弄之以器聽之以聲琴以禁之歌
以訛之非辟之心無自而入矣仁民而愛物未有學非
是道者今子上無得乎彼而又此之畧疲精神于刑政
不求諸内而于簿書期㑹之間役役焉謂其堂曰絃歌
吾不知之矣狂生曰吾過矣吾過矣所求于太古之道
則吾未能也中古之事吾何足與聞之苟居今之世不
變今之俗誠其意正其身愛其民律其吏明其期㑹察
其簿書謹其貨財時其徭役上無沈蠧之失下無非横
之征無情者不得盡其辭窮民為有所赴愬耕而食織
而衣用不犯于有司禮義興行于下四封之内民吏各
安其所居一堂之上而民弗吾罪仰不愧俯不怍憂不
患乎失職則絃歌之事其或庶㡬乎若夫興禮樂制田
賦一風教致和平吾無事焉有天子之職官在所求于
太古之道吾未能也中古之事則吾豈敢吾過矣吾過
矣由書為之堂記
　　松風閣記
郊壇岡陰郎亭之麓精廬左闕松風之故閣在焉初涪
翁復自巴中訪坡公之逸迹裴徊九曲信宿松下嘯歌
成韻因風名閣閣磐箬谷俯寒谿臨灧瀲之淵睨萬松
之嶺江山浩渺吞吐風雲引領而東縹緲萬象故雖空
谷之内逺瞻無不屆焉西山多奇此景為最日者松林
茂宻中燼于刼灰松風之名猶以人著主僧作新軒檻
請走記而題之惟翁學行文章固已播人耳目頌述其
事非所敢為聊叙閣之廢興與其得名所自登斯閣者
詠涪翁之句眄西山之景指顧斯得自應不改其舊召
棠孔柏曾何翦伐之有哉松風颼飀當蓬然起矣夫然
則蒼髯之木安在乎閣之成壞信能種松木萬本來萬
壑之清風追舊觀于來今亦西山一勝事也好古博雅
之君子將有意于斯文
　　新作殊亭記
武昌之西郎亭之首有亭巋然而髙超然而逈者縣大
夫孟士元之殊亭也士元為令武昌才兼政迹作亭殊
異有聱叟之漫記焉唐之刻文磨于俗令亭髙記古同
永空山其所以為不亡者抑有其道武昌古都也遊觀
之迹往往而在山川秀異觸處皆有走初易殊亭之邇
未之甞問泛然一投足雖湖山江沔顧見古人俛首内
觀則亦有未能見殊于世者甞謂為政法古猶宜繼古
人之志當其事任漫不加理使奇人舊迹堙没自我其
政為可知矣庾公南樓猶虚成于江鄂之郡殊亭偉觀
故不可堙諸草莽也以亭居澗飲寺後爰命主僧作而
新之斥廣舊基粗為寛大建以九月甲子以十月甲子
落成聊記載其嵗時用見廢興之自至山川之殊狀遊
眺之殊極則次山之記在
　　誠臺記
武昌牙堂之後架有隙地數畆自更世俶擾廢為汙萊
蟲蛇麋鹿之與居莫有一顧睇者走尸縣數月始命疏
而闢之樹之以修篁焉誅茅薙草恍若有得邑堧之下
披隴如臺矗然天成不畚不築下顧城邑居掌鞅間林
山蒼蒼環遶三面青蔥蘸碧非圖畫可擬寒溪辟暑之
臺殿纍纍然墮吾目中真呉楚之奇觀也武昌鄂故地
在魏為呉孫氏别都東晉為江州刺史治有隋徙郡而
縣英豪雋偉之士居是邦者不知其㡬人也以仲謀之
雄傑元規之清尚次山之文翰而猶無得于此予何人
哉于斯有見則天之所賦于我者不薄矣可不敬之記
曰誠者自成也而道自道也故夫斯臺之作豈人為哉
命之曰誠臺焉明自成之義也其銘曰
凌雲已頺嚴瀨殊異如何此臺天乎自成
　　寒溪堂記
寒溪堂舊址在今堂西北二十步之路隅面莽依山環
為牆壁草茅翳塞僅給將迎遊衍登臨蓋無足尚走到
官之始亭朽而顛㑹要之途送迎無所于是鳩工命役
更作新亭以為寒溪之名為斯邑望而堂不稱不亦虚
乎乃從主簿亳黄君邦俊尉番陽王君相躬行相宅縱
步溪干旋反求之得堂基于髙岡之上火茅殺竹不築
而成東望崇丘逶邐相屬嶔岑嶺岫聳翠相遭避暑之
宫九曲之嶺髙低隠顯如㸃綴其西南江水重湖西北
時見寒溪在下樊山處西肇建此堂適當其㑹四周曲
檻不設門墉制矩從中弗侈弗陋勞來送往眺望遨遊
凡今之人唯意所適蓋已西則就下秋夏或淪于水稍
北有地可闢春冬取道又迂則又斯堂之為基後來當
不可易贈行折栁雨雪來思如得其人安知不為他日
武昌一勝賞也紹興上章執徐嵗孟余之月記
　　勝亭記
江出岷山沿流束于三峽放于雲夢之澤吞洞庭之水
納湘沔而東之至樊山而少折樊山之址得古鄂城為
呉孫氏之故都其地前左水澤右背山陵青嶂澄流映
帶環合如屏如畫觸處清陰荆山而南一奇觀也由縣
而北有亭峙于岡阜不知誰何氏所作世目之以勝亭
焉遊武昌者入境而改視入邑而改觀其山川之秀麗
原田之沃衍固已甲于荆楚或不可以名狀至于登勝
亭窮逺境觀江流之汗漫望淮甸之平夷右西塞而左
東坡泛中原而涵大澤淮山如拱蹲踞參差郎岑西來
重岡數疊龍蟠釃水聲如佩環旦夜陰晴雲霞萬狀自
冬徂暑葭葦黄蒼雪月之明光景物之變見紛紛擾擾
有不可得而齊者内觀其邑已覺天壤之間天下江
山之勝其孰能尚之走始欲更其名而不可聞攝令程
鵬舉甞請書于楊退翁運屬于是取榜懸之且為之記
昔孔子登東山而小魯登泰山而小天下遊勝者不㡬
于是乎
　　正已堂記
誠臺以北得射圃之舊地帶江面嶺据岡阜而極坦夷
真武昌之形勝也自中興偃武徹備諸城汨没苞蕭非
復往意乃紹興己夘詔書閲弓兵武事于是邑尉番陽
董君經之營之番陽王君踵而成之張設射侯創新堂
陛適走行保伍之政因命同僚落焉王君為堂請名走
命之曰正已以為大人正已而物正射法于是乎取故
正已而後發失諸正鵠則反求諸已至于升降步武揖
遜威儀一本諸躬用能不爭古之觀德者以是厥有旨
哉孔子曰吾何執執御乎執射乎吾執御矣是則射御
之旨萟寧足以知之古者寓兵于農非徒教戰而已射
御之法使人知之知正已以成身則天下無事矣武昌
當天下孔道南隣大冶豫章北而申蔡蘄黄為姦人盜
賊之淵藪有文事者必有武備今亦濶矣王君與走之
為此蓋將發政于弓兵聮保伍之民遊于此學于此閲
習于此以自成于此由正已而格物其庶矣哉
　　艮止亭記
説卦艮為山為門取象不同同歸于止故曰艮止也萬
物之所成終而成始也是以大學之道在止于至善禹
曰安汝止惟動丕應徯志止之為義亦大矣天不止則
不清地不止則不寧人不止則不行物不止則不成天
地萬物必有止而後誠也知止斯静静斯安安斯應安
身應物萬世不易之道其唯止之云乎法像于山不㡬
于是鄂巖邑也枕山而縣郎亭樊阜西南而來西北而
止重岡復磴曲折委蛇自下而髙不知其㡬叠也翔飛
之勢萃于牙庭止于誠臺之所舊通徑路為之閈曰山
門下直誠臺趣乎射圃徘徊轉眄無限青山修竹蒼蒼
映帶官栁廢而不治茅茨塞矣走為危亭四礎弗侈弗
庳小徑依然其門不改周遭設檻以適登臨即之可以
闗去來閉出入居之可以極遊眺共賦歌景物風光今
後庭之極止也中外有適何莫由斯唯天地萬物之生
成未始非出入于艮邦畿千里固惟民之所止也縣成
天子始終之政可不知其止乎占經卦而命之名故亭
名曰艮止庶㡬厚終于敦艮不為外物而遷抑止躬之
誼也後之君子信能不改斯度以觀象乎兼山動静惟
時思止其位用光明于是道不亦善乎
　　梅廡記
武昌尉寺舊無憩息之地退食之次燕伸無所番陽王
彦材作尉此邑始即其堂之中廡少加葺堊闢其夾砌
樹梅焉命之曰梅軒以便安其退省而請記于走曰梅
嘉果也吾取其實珍其味其花芳潔雅淡吾髙其致裛
其馨香故名尉之德稱者宜莫若梅子真吾慕其為人
相吾名也又梅之别則夫花樹之植吾庭砌者唯梅為
宜名軒以梅其誰曰不可走曰公言得已而未之盡也
夫梅之為物非其果之尚也窮冬澟寒怒風號雪凋零
百物竹栢猶瘁此木之常也而梅花于是則其操為可
稱也芳香婀娜門綵凌霞以豔相髙以荂相軋此花之
態也而梅齒香潔白之為素則其德為可貴也木無不
實無實于果甘酸異味適口一時此果之材也而梅有
鼎羮之和則其用為可重也德純而不二恬素而弗矜
四時一是華實相當古之人有合于是見覽于後者非
子真而誰歟斯焉取斯公比德于是矣斯廊也而謂之
軒斯名之未正正名梅廡昭示後人與公臨廡之梅名
德俱稱茇居翦伐之戒非甘棠比矣彦材唯唯因書榜
而為之記
　
　
　
　
　
　
　
　浪語集卷三十一
欽定四庫全書
　浪語集卷三十二
　　　　　　　　　　　　宋　薛季宣　撰
　　檄
　　　擬謝𤣥喻秦檄
太元十年十月乙亥朔丙子前將軍假節都督前鋒及
徐兖青州揚州之晋陵幽州之司冀燕國幽并七州諸
軍事徐兖青州刺史康樂縣公綱紀告僣偽秦君臣吏
士民夷等蓋聞天道好還否極於焉復泰人情助順豫
動所以咸隨是以丹浦徂征格有苗於舜禹白登遇伏
殺郅支者宣元方我后中天而興宜君子見幾而作兹
故騰檄開示大恩惟皇晋之首基當炎劉之末造拯中
原之洚水出烝民於沸羮髙祖始基推配天之后稷武
皇受嬗稽叶帝之重華靈旗一指而服巴庸戎車再駕
而平吳㑹鑄劍㦸為農器四郊惟雞犬之聞包干戈於
虎皮萬里無風塵之警有生交得其養含靈咸遂其初
父老猶存郡國仍在苟求其故可得而言由藩服之不
王致蠻夷之猾夏二聖蒙塵於外一龍浮渡而南赤縣
神州遂陸沉於異域黄童白叟為沙化於匪民亡者僇
辱於强徒生者僑流於異縣丘隴俱發女婦為俘睠然
顧之澘然涕下嗟爾有衆夫豈不懷蠢兹氐羌敢干王
畧僣竊璽綬者三紀恣睢塗炭者八州苻堅欺天蔑神
弑君簒國大爲不道貪得無厭謂丕圗可以詐力求而
正言惟以彊辯屈九鼎神器折鉤喙之可為萬里長江
投馬箠之能渡豕食荐臻於蜀漢蛩跳斯及於渦淝饕
餮貪而食既其身終然至足工倕巧而嚙乎其指後也
噬臍虐用其民不遺餘力忘股栗於昆陽之水而頭觸
於不周之山天誅所加王師無戰前徒倒戈而血流於
淮甸朋家作仇而首折於五將丕實何人敢紀其叙前
奉頭之逺竄因摇尾而乞憐朝廷洗其宿愆詔書開以
生路方仰枋頭之食旋興谷口之師忘我生成極其狂
僣為人神所共怒固天地所不容朽壤山崩羣隂氷釋
弔民伐罪兹也其時擊鼓用兵孰云敢侮今皇帝無忘
怨耻不敢康寧傷赤子之非辜痛先靈之闕奉投此机
也將亦洗之綱紀肅將皇威誓清天邑背水之役嘗與
行間元戎啟行誤膺委寄言念中州之黔首無非先帝
之舊臣自裂河山永阻聲教昔也服乗於牛馬已而翦
棄為仇讎地厚天髙故當無告日暮途逺將安適歸政
彼敵將亡之時真我武維揚之㑹猛將霆擊列士星馳
䕫鼓轟天龍旗挾日右拒横飛於白馬左甄直擣於碻
磝期以甲子之朝㑹於商牧之野人百其勇寧湯火之
在前臣一其心誠金石之斯貫其出以律惟克在和以
此攻城何城不㧞以此制敵何敵之堅属當氐運之衰
已有敵崩之勢彼既腹心内潰郊邑外分鮮卑陸梁索
頭為梗關輔淪於大盗秦凉裂於叛臣號令所行城闗
猶阻空如懸磬之室蝉腹何以知春行逢冒鐡之車蛙
臂應難拒轍賊既見不及逺衆將謀之不從匈奴五分
昧法呼韓之朝漢越人三勝尚求勾踐之存吳人情憤
阻既深狡敵犇亡何暇繄爾生靈當知逆順寧若父師
存祭器之為重無為召忽徒溝瀆之自經且以苻堅之
强加以苻融之佐億兆為之徒御百二為之山河犯順
而行一軼不振我無遺鏃之費彼罹滅頂之凶丕以敗
亡之餘逼慿陵之㓂王師討於有罪義故懐吾舊恩忽
焉而亡昭然之理丕能飜然自歸上方待以不死有如
執迷㒺覺負固不悛自當極吾兵鋒夷厥宫廟若火之
焰玉石是以俱焚如燎之揚蘭艾為之同燼丕當其咎
人則何辜有能執丕欵從反城效順投兵而下殺敵而
降顯有王功具如臺格無以羗戎種落與其宗戚柄臣
但能慕義來歸並當推心撫納彼日之皦斯言不欺嗟
兹大晉之故封並聽莫府之申令匪徒行於國討實自
報其私仇將共致于昇平其勉思于長笇檄至如章
　　頌
　　　嵞山頌(嵞山載籍多云在淮南/今以會稽山記為正)
嵞山頌禹也粤若稽古大禹曰文命敷於四海祇承於
帝帝曰來汝禹湯湯洪水方割蕩蕩懷山襄陵浩浩滔
天下民其咨汝作司空往平水土時承厥考惟時懋哉
禹拜稽首讓于稷契暨臯陶帝曰俞汝往哉禹乃誕敷
下土思蓋前人之愆娶于塗山辛壬癸甲啓呱呱而泣
時弗子三過其門不入惟荒度土功四隩既宅九州攸
同帝耄期倦于勤乃命以位正月上日受命於神宗禹
乃㑹羣后南巡狩于嵞山柴望考功修五玉三帛䞇萬
國咸事惟時封嵎弗格時則有大刑禹曰咨爾四岳羣
后咸聽朕言防風氏怙厥修軀弗迪訓典乃昏迷不恭
底天之咎惟時奉將天罰朕用傷哉汝創若時無若防
風之後至厥身縱九畆㒺逃于予刑懋戒哉羣后拜手
稽首曰王命休哉百工播告禹之功歌嵞山以作頌其
頌曰
玉帛戔戔徒御闐闐大同普天㑹于塗山塗山有墠神
祗是格是燕苴稭蒲車夏王惟見夏王時守塗山之道
玉佩衝衝和鑾再好我宫孔卑我朝孔時載旃載旗以
莫不來甸服要荒十千其后冠劍峩峩咸拜稽首天子
命之㑹考乃功冕服衣裳美哉爾庸弓矢斯張戎車既
飭射御不違我田我的言私其豵公豣爰獻於(闕/)
　　　　　　　　　惟燕爾勲爾庸于以圗之弗至
弗䖍天子誅之匪其爾圗惟德之殊匪其爾誅淪胥以
鋪於皇夏后克明明德立我烝民播時稼穡有截龍門
惟已開之洚水襄陵如已推之娶于塗山辛壬癸甲三
越家門子呱弗荅九州攸同天子之蹤不介不鱗民思
禹功汎汎楊舟濟彼江浦有鑠黄龍侠舟以舞封嵎之
守匪易匪于王命夷之其骨專車彼獸而馴若神而瞶
受職靡時曷維其大於惟我后克儉克勤嵞山孔髙其
命維新節彼塗山我皇載考上帝臨之永錫難老我皇
時邁說于塗山惟石巖巖億萬有年我后勤民匪窮蹄
轍跡惟塗山之夀與昊天無極
　　銘
　　　廣湯盤銘
惟商王克新厥德既新革夏命作民新辟乃惟新厥度
改正朔易服章異器械新民眂聽布新政于四方爰開
新意銘于饔餼靧之槃庸昭示爾後人尚無忘于兹新
德肆興居食息無違新訓之行惟啓迪于亡窮乃亦新
新其㒺怠史臣闡明王之誨用敷廣于新銘銘曰
惟武湯新服大命作民神主器非求舊一新斯矩新作
時盤以薦以嘗以兹浴身敬哉勿忘惟此彝器規圎合
天厥度惟新其法乾坤德日新苟日新日日新又日新
時維新德之全全德之新新亦不已有皇上帝由來無
止下民之欲喜新厭故我有新新無疆無斁於乎立王
㒺違終食于以時新作新民極沐有彈冠浴者振衣百
度其新方圎孔時無怠于勤新乃常存有荒于怠維新
之害我有典則新以行之我有精誠新以明之昊天曰
髙新乃時侔博如厚地新惟其至人熈于學新以時成
新潔維清新道亶明豈無過咎自新何有戒之戒之非
新胡守自彼夏桀民之云厭尚為之祖而不逃于淪墊
凡百君子匪新勿安曷用新之飡視爾盤
　　　商輅銘
湯既勝夏復歸于亳乃變服殊號肇新儀物皇天降命
厥有山車之祥王用因夏鈎車作商大輅棄根不揉用
仍乃質繁纓一就用簡乃文駕車結旌□幬越席于以
昭儉章德用郊見于神天王朝入于路門在賔階面王
乗不式諸侯不賜惟曰王之正乗庸以養禮辨名肆厥
後世王越厥萬世雖有作者㒺或于兹路之加聞君子
之為邦亦曰惟兹商輅是乗是取大史式垂厥範銘于
路之旂常銘曰
於赫皇天有嚴降命睠爾立王往徂求定武王昭鑒山
出器車代夏作商儀章以殊乃作路車名昭路寢王曰
於乎我乗我懍郊于饗帝敬而無式秩秩威儀維民之
則彼乗者鈎匪攻自曲彼飾者文匪彫自木豈曰無文
維金之根豈曰無揉維材之矯席有結草建有結旌亦
有王章一就繁纓人悦其華我崇其實德之攸行匪車
無出宿在車下乗而依衡四牡既均我車彭彭豈無彤
車用駕白馬載好和鸞鏘鏘歩武王綏爾成百王爰法
曷不肅雝王車軋軋於乎車僕轍跡爾前無覆無僨王
道平平夏后履癸車駕以人六轡沃若姒宗以淪銘于
太常用昭儉素訓亦有言乗商之輅
　　　周鼎銘
惟七年成王使召公卜宅洛邑厥三月公既得吉卜周
公至於新邑營以王命戒定九鼎于郟鄏攸居周公拜
手稽首曰孺子王矣惟先王格天新命肆天王惟末命
而承我乃誕居大鼎于兹洛予惟卜年七百載惟三十
其世王其丕承皇天休命將兹大實毋愆于敬亦毋荒
于卜王拜手稽首曰皇天顯宅我周家敷永命于公誠
卜我不知守器之說公其誨我惟予冲子惕息惟公安
命其承周公若曰我聞曰在昔禹平水土輸金九牧遐
方冩物命蜚亷氏司金考視于荆山鑄鼎昆吾模其州
域肆山林川澤靈神怪物之名形㒺或不備無俾民迷
惟觴饗于上帝鬼神無有弗格用協于四方上下克承
天休越厥世後王啓承先人丕緒命史翁乙難稽筴兆
于元竈厥灼匪燋惟形四方其足史翁乙難獻卜兆惟
不舉攸藏亦㒺惟遷徙攸行繇乃白雲其霽時尚一南
一北一西一東是將三國之遷㒺或不由兹時王休德
越自輕于后桀俘厥有商肆王受之滛昏時則我先王
文武是遷是寳周公曰嗚呼王其大無輕兹器時乃知
吉凶興滅能行能息匪盈于汲匪沸于烹象有長形竊
曲饕餮工倕戒厥形于指足王其尚監兹空鬲㒺違時
三德之行鼎縁德亂惟輕亦惟休惟重王其敬哉王曰
我公命矣迨周王遷國于東越蠢若蠻荆鼎之重輕是
問厥世奸王度亦萌求分器之辭或營于少海華亭倘
勤王之是覬雖鼎屬有周其震亦無惟秦氏之遷宋太
丘之社亡鼎則淪于淮泗史乃考終原始勒時周鼎之
銘銘曰
景命惟周世有烈王作邑于伊遷器于商其器伊何夏
王之鼎鼎命維新王圗有永于鑠神器儀度九州備物
昭章九德惟修靡遁斯靈靡神斯怪億兆惟人㒺迷㒺
害有皇夏后功光九有上帝時歆受天之祐我周受之
于彼殷商湯德伊那命不于常王謂太保宅是東都郟
鄏恢恢鼎器攸居時周公邁天龜受卜三十其君祚天
景福錚鋐大寳夏后作之我王至止烝嘗瀹之豈爾荆
蠻敢規分器輕重誰詢誕誇釣喙暉臺表海曾是王征
八億萬夫然莫之勝相彼力矣鼎微而重惟其德矣匪
湘之用命于三晉震彼周京豈伊異人維釁之興兵社
斯亡鼎淪于水不僭維天曷銷曷以史難忱卜三姓斯
遷顯允三王治易烹鮮時輕時重時器之神不自于天
惟時大君周邦云季七雄舉鼎折脅惟秦靡扛靡騁王
綱弛係言棄侯邦逆命惟回寧是適從三王咸寳器非
其寳玉鉉金相載新載好為是之銘鑱于寳器匪周室
攸居傳夏商之世
　　　晉白虎樽銘
臣讀儀禮觀周天子朝饗之制樽罍鼎俎各有常物張
筵設席各有常處至於儀物之用彜器之飾未始不致
意焉後王代興禮隨世變威儀三百未必皆先王之舊
經常之制雖百世不能改也按晉太始元㑹儀皇帝御
太極殿殿東有樽飾樽蓋以白虎羣臣有獻忠進直者
酌樽酒以飲之本志所謂白獸樽也聞之陶唐眂朝旌
懸進善有虞廣聽鼓鳴敢諫鴻惟大晉纘禹之蹟好是
正直比德唐虞講禮昭文有光犧象不銘斯義揭示方
來則何以昭晉德之隆垂無窮之範也史臣敢揚大訓
百拜稽首而為之銘銘曰
上天明明照臨下土作之君師以綏萬㝢巍巍在上四
方其風廣聽遐納允惟厥中於皇我晉纘承天極正月
初元百神受職乃飾禮御陳此獸樽誰其發之正辭讜
言其獸伊何西方之仁其狀伊何倍尾參身不踐其青
不茹其生周南召南王功爾成於穆文王武皇似之厥
應騶虞惟今有之匪鱗之逆觸之何怒豈無威嚴孰施
牙距禮樽是飾仁為之蓋酌而嘗之休其㒺害惟昔商
周禮陳犧象亦如斯樽共惟世仰彼軺之設堯銘進善
伐鼓淵淵舜聞敢諫於惟我后匪謝虞唐禮器交施招
納無方豈無杜舉揚觶平公嬰撤齊樽斯其靡同咸寧
之定儀度孔明孰有不龔盗啓升平正言之入人臣有
限雷霆之威曾何敢干匪臣斯直君有其仁虚以受之
交誠以伸逆於汝心必稽于道啟沃之行亦孔之好上
下之交不通曰否人情孔膠勿聞乃靡虎樽之設匪以
為文以發榮光以來告君我刻銘詩用戒元首百爾事
人酌此樽酒
　　　天閨銘
天閨在怡亭之歩殊亭之側嵌然巖岫瘞于汙沙日者
漫叟泉明放于石門之下窪樽抔飲共反淳元而失此
於歩武之間直若有待而然者紹興春季卒已走行江
滸得石於顧指中抉壤淘沙有門天啓易稱剛健而不
陷須沙衍在中也此閨其似之故必走而後出為作天
閨之銘銘曰
天閨何許澄江之滸厥首惟圎有方其下不鑿不攻圭
竇嵌空其誰知之狂生昚東其誰為之黔嬴化工怡亭
在上殊亭在側我思古人伊誰允得窪樽有修石門有
目豈如吾閨洞天匪局好古其誰何莫由之有全渾沌
穿焉豈而誰也淳澆不忮不求有天者閨於焉逍遥即
石鐫銘以警来㳺
　　　銘無文碑隂
公處東山如蒼生何公擾桓公執柯伐柯内舉忘親隄
横决河澹然遺之東山峩峩矸然臨之如陵如阿宛其
死矣羣醜莫吪十字惟碑胡勒之磨嗚呼蒼生將如公
何
初文靖謝公從桓温辟沈嵩尤之曰人言卿不出將如
蒼生何蒼生今亦如卿何及温有反謀苻堅擁百萬㓂
臨淝水勢皆足以舉晉而公談笑却之追師渉河公以
無祿晉亦從此瘁矣時人無能形容公德窆乃有碑無
文蒼生今亦如卿何非虛語也恨無孔子書十字以表
其墓使沈嵩之言遂為世口實然亦不足為公累矣為
反其語將銘諸碑隂妥齋陳仝甫作而居之薛季宣𨽻
而銘之銘曰
有天有淵飛躍鳶魚妥之安之生民保居天之産民㒺
不大安有妥之安皇唐有焉狥物之安妥用不集非安
惟安摇摇岌岌妥乎妥乎大安不欹有懷者居安其豈
而子有精廬齋居以妥妥其安哉神天將子可
　　器物十四銘
　　　書几銘
惟道惟宜惟新是師未合者思去邪勿疑
　　　書箧銘
學問身藏用則儒不能緗帙能佇儲
　　　研銘
剛方正潤磨而不磨凹凸無庸不安則震
　　　墨銘
膠煤相得以成其德研幾惟𤣥毋汚白
　　　筆銘
一言非駟莫追寫之不得永瑕玼心正筆正筆法哉
　　　枕銘
無思無為則髙枕是宜通昔不寐心如之何
　　　衾銘
布之絲之稱心為之卷之衣之與時宜之
　　　牀銘
惟其平兮據之安兮其反側兮何以息兮
　　　帳銘
惟此蔽形徒飽蚊□惟此自蔽風乎自至
　　　屏銘
休則大受風者㑹不後其藩將必為身害
　　　門銘
潭潭室廬門居孔道闢兮闔兮乾坤可攷口兮法兮興
戎出好是謂樞機毋然草草
　　　冠銘
身之文冠其首冠者不端文曷有
　　　劍銘
剛有折㫁之在決伊擊刺之利匪丈夫之烈
　　　食器銘
不耕而食是謂蟊賊胡自異焉修代耕之德
　　箴
　　　周庭燎箴
秋官司烜氏掌以夫遂取火于日邦之大事共蕡燭庭
燎甸師役之共庭燎之薪蒸凡庭燎之差王百公五十
侯伯子男同三十凡賔客之燕庶子執燭于阼階上司
宫執燭於西階上甸人執大燭於庭閽人為大燭於門
外凡燭用麻燋荆燋庭曰庭燎門曰門燎以明賔客之
出入諸臣來朝之夜入者亦如之惟昔周先正文公制
天子眂朝之禮厥明有司設燎于庭俟雞人呼旦以􁆳
百官鎛師擊鼓告旦后夫人鳴佩以出王乃即于外朝
肆宣王怠荒於厥初雞人曠官弗寘王用晏朝晚起晨
不出於房厥後聞姜后之規王用是欽畏惟設庭燎問
朝于夜之央王亦浸服于彛常越聽朝于昧旦詩人懼
王心之慢美庭燎以箴之其箴曰
考禮惟周光于四表我客來朝王庭有燎其燎維何維
蕡伊荆自堂徂門自階徂庭□□明明用明明德昭厥
旂常儀用不忒司烜維人共日之火役于甸師以昭斧
座燕則于宵朝惟昧爽厥有中庸曾或之㒺王即于朝
雞人司期問夜如何寧莫之為惟昔后姜規王于燕朝
之于晏而釋其笄瑱顯允我王亶侯見逺克勤克敬夜
央曰晚我王日共惟德之中夜鄉斯晨朝儀有融惟辟
備官時厥有常無怠無荒邦家之光庭燎之煇用惟其
理黽勉我王敬惟終始惟兹庭燎惟日之精以辨等威
以察宫庭萬邦之章于以彰之諸侯來庭于以明之逮
其季末侯伯專征惟百之燎擬灼于庭夏后勤民厥宗
履癸三旬不出而夏臺是圮阿衡之爝帝乙成商忘甲
子之為問而王受以速亡是故明乎内者必昭乎外始
于勤者或終于怠細而㒺害亦孔之大燎之方揚亦孔
之章夫明不可不逺業不可不勤烜臣司庭敢告寺人
　　　周永巷箴
惟宣王受命嗣周家大厯服始年王慵怠于勤早息晏
朝寖荒于厥度臣后咸諫王惛未克改宣后晨起出于
房褫簪珥囚服永巷命姆傅通辭于王曰嗚呼德亡常
保存于克勤邦無常安危于怠荒勤厥德有天位不勤
厥政天命乃移丕顯我烈祖文王造邦自西夏克䖍共
祗畏修后稷公劉之業不遑暇食即康功田功惠康小
民不敢自暇自逸刑于寡妻至於兄弟以御于家邦皇
天降監用集天命于我有周肆成王冲幼紹統不知稼
穡之艱難周公作無逸稱殷三后越我太王王季文王
之事王克自寅畏厥今稱明后惟成王今王繼汾王之
業遭家不造危如懸石之綸兢兢業業自宵至於明不
寐庸聽朝于庭燎亦惟曰殆哉今王其如台乃晝居於
内肆鼓師告旦猶弗越于宫闈兹惟妾墮敬于身淫心
外見用沉溺我有命棄周禮于昌朝忘勤之德爰示民
以内好周邦岌岌幾不至於亡嗚呼戒哉我聞曰惟色
之好其流必奢奢樂困窮我興受其亂亂原之自發于
婢子之身今王其命之妾敢逃其罪王拜手稽首曰余
一人不勤于德實自生過過惟自作我后伊何今詒我
賢后之憂余敬用祗懼惟王后反初服我自今日新后
拜手稽首曰今王命矣妾其俟旦于明星女史書王后
之言用述箴于永巷
粤惟古初明王作制晝即于朝宵居于内朝以問政内
以就安出入惟時曰予敬天惟昔先正周有文公爰及
朝儀以節不中雞人司晨鼓師戒旦王于出朝不共曰
晏寅餞納日燭炳王歸銀環迭進女職不違陰教之修
禮成道至民有攸儀德用不匱三后在天實基周命周
南召南發之歌詠思齊思媚亦嗣徽音參十亂臣纘武
詒今如何我王忘祖之烈東方明矣怠而不出無朝無
夜耽樂于房簡禮酣眠濱于色荒永惟姜后共德之行
永巷脱簪聞辜于王后曰於乎淫端我見不曰雞鳴酖
王于燕王拜稽首后言孔昌膏肓疾箴敬哉不忘勉勉
王后則惟良偶勤于庭燎以光九有不即于非不愆于
儀為周世宗今王是宜於乎永巷在王之宫戒爾後人
眂此德風莫昭燕私莫聞鼓鐘閨闥之容萬民式從好
移其内德衰于外惟其財之物不兩大婦人之悅近而
非逺蔽于一方俾予正反奢滛驕嫉交敗王綱女言是
聽無或不亡母曰宫中四方攸同母曰吾内王人無外
乾剛坤静諸侯井井一怠于常其傷必永允百君子敬
之敬之曾是云怠大命以墮在后末喜臣莫不憎坐膝
王朝而夏家乃傾王受即位滛樂沙丘對于妲己而懸
頭二白之旗殷監不逺近有先王史妾司言敢告執方
　　　漢宣室箴
惟古盛帝明王統天御極必有尊嚴之居以禮神受福
布政施教致敬龔日躋之意是故法宫受朝便坐决事
齊明退息各有處陶唐衢室周人明堂之太室皆其處
也漢興承弱周暴秦之後禮經灰滅侈過失道髙皇帝
盪夷凶憝惟日不足至於禮文之事未暇講也宫室制
度皆仍塞都之舊惟七年上行幸關東丞相酇侯何守
始作未央宫于長安前殿之北營宣室殿以為帝者之
正處漢制非法度之政不得入焉孝文皇帝常受攝事
太祠還致福釐於此感鬼神之事前席賈誼而問鬼神
之本上自謂不及孝宣皇帝盡心庶獄常以季秋後受
讞時齋居决事當刑獄稱平益州刺史王襄使才士王
褒作中和樂職宣布之詩選童子何武楊福衆等傳習
歌頌上方求通逹異士乃召見武等曰此盛德之事朕
何足以當之孝成皇帝鴻嘉時舉敦朴能直言士王嘉
等皆得宣室召見對政事得失中間孝武皇帝不忍親
親之思為姑館陶公主置酒詔謁者引内主所近幸董
偃郎東方朔執㦸而諫上為稱善曰止偃寵由是日衰
宣室之居其為當時尊嚴如此臣愚末學切慕虞人之
㫖感商辛王莽之敗上箴宣室思補盛漢之闕政云
自古在昔惟辟奉天乃立明庭以臨八埏朝居有堂燕
居有室各有攸宜用届誠一上帝是承諸侯是程百官
是成兆民是聽以立我九經以式我典刑蠢蠕有生靡
有敢不令在帝陶唐明室以詢髙拱無為端嚴若神亦
䆳其居垂衣而治其仁則天㒺有不被於穆神漢纉堯
之緒上棟下宇以蔽風雨乃作路寢曰于未央宣室渠
渠實惟北堂惟時孝文禮祠天地肅肅皇皇受釐寅畏
履帝敏武問于儒臣謙光昭灼探賾窮神孝宣明刑兩
辭之䘏奏讞凌秋志心齊一中和之頌曲度洪纎乃謝
歌童撝挹謙謙有嚴二后宗道亶明必世而仁中天以
興中葉弗䖍恩親掩義路寢王宫而樽罍是寘始驕越
度敢見嬖臣降于天子為之主賓陛郎曰朔執㦸是何
正厥三罪匪回匪阿明明世宗如流聽納三十金之云
賜而董君以不荅危言之至受之不疑受而不盡臣為
惜之鴻喜直言敢相新甫過渉雖凶匪躬之故惟此便
室漢家法宫政教之施曰常曰中敬厥幾微民乃攸儀
一毫之失弊將泉溢無曰無非其禍將危無曰無害其
菑必大螘漏隄顛心堅石穿滛亂之漸簒奪生焉國之
興亡一言而决無安不危無剛不折竊位亡新孰辟于
天受為瓊室而傾宗隕元巍巍帝居其門四逹侍臣司
宫敢告執法
　　　闇室箴
謂天蓋髙心實繫余余心歉焉天其反夫匪天則靈惟
心之明有感予累奚其為自成卓彼先聖窮神至命其
道奚先孰先致敬敬以誠身胡為不仁德凝道至何羞
乎虞君惟安而行之乃克有勲四知或畏焉將恐離其
責不欺乃室斯不愧于屋漏敢處告于夫君走嘗聞諸
師曰心者天之體也有諸中斯必見諸外動乎心所以
感乎天也君子盡乎性以盡心安之為貴一日心正視
舜為何人哉因箴闇室以自警
　　　耳目箴
遂古在昔先王建極聽有中聲視有常色各有攸職民
用不忒在士墨允殷商之際惡聲色之云惡而周薇以
不食隘清雷首餓夫之斃而未為至德惟仲尼父目示
顔回禮躬是飭鳴梟毒虺稟天自性其何能易人而不
仁疾之已甚不如仁身而自克耳官司聽目官司視敬
以司存敢告胸臆
　　傳
　　　袁先生傳
袁先生諱溉字道潔汝陰人也嘗舉進士免貢避地州
西山中建炎初集鄉民為保聚與金人及羣刼抗屢克
其衆謀奉先生為主先生逃於金房山谷間王金州彦
即其廬見之先生衣不掩脛與相應答王就先生學李
靖兵法先生謝不告王怒欲脅取其學先生轉徙山南
時進士類試宣撫司其年㑹失陜右取士以百數而應
者過百人或勸之就試求官先生曰官不可苟求也移
居富順監先生初從二程先生學聞蜀薛先生名富順
鄰家薛翁以賣香自給其子晨以香出父則掩闗待之
子莫而歸因不復事鄰里莫詳其趨步先生知為薛先生
也具刺謁之薛翁慢罵不應先生固已疑之矣間日再
往又不得前於是積日屢造其門薛翁喜而見之先生
與之語不對再見談古今百氏又不得一言三見縱論
六經薛翁才有喜色曰子學已博然寡要夫經所以載
道而言所以明道何以多為先生曰如先生言吾心將
以㑹道爾薛翁擊節稱善因以所學授之居月餘勵先
生出闗薛翁因亦遯去先生自聞薛先生道所為益純
粹近古其出闗至夏口岳開府飛必欲延至幕下先生
一見而出不辭而行語所知曰岳公武人而泥古幕府
無圎機之士難乎免矣未幾而及難先生因家荆州往
來夷陵秭歸諸郡與士夫言必稱善悦其意㫖然後和
之循循然人知其厚德君子也孫秘閣汝翼帥荆渚延
先生至府舍俄先生告去過表弟虞於公安以書寄謝
孫曰溉不出此旬矣公於溉厚恨不能為公一言病革
二聖寺僧問於牀下先生曰佛家以死生為一大事誰
謂當蹈其常因戲作釋氏言示之曰非吾事也棄之而
殁時年七十寺僧為之斂葬無男二女子尚少公安聶
令詔為嫁之先生學自六經百氏下至博奕小數方術
兵書無所不通誦習其言略皆上口於易禮説尤䆳未
嘗輕以示人樂善孜孜蓋天性然也自將家下峽其饘
粥葢不繼家書祭器間關常以自隨貧居以小學教授
童蒙其生父以妾為配先生即日謝去與王樞宻庶故
善王家有伊洛遺書先生欲傳未能俄而王殁先生不
逺千里從其諸子傳錄書畢遽行㑹羅織獄興掩捕王
氏家人賔客幾傅之死先生居夷陵郡郭一旦徙家舟
中其夕夷陵灾首焚先生居處紹興癸酉嵗先生在江
陵得疾如中風四肢不仁殆甚人為憂慮先生曰此無
傷也遷居村舍踰月而愈或問之醫道先生以古語告
曰所謂存神與氣氣與神㑹自然周流本無偏滯者我
能身行之耳由是荆人頗神其事初靖康後天下兵荒
甫起先生家為汝陰盛族嘗有客過其舍先生察其狀
貌有異白諸父曰客姦人也徙家人避之是夜客以㓂
來遂與鄉社義兵闘死後衆欲據前山為保先生争之
不聽獨將妻子聚保山後已而前山果没金人大至欲
以萬衆攻山後營先生塢中兵不滿千召其衆計曰敵
則勢盛吾知數術保以一箭破之其夕敵砦山阿先生
使數十人各執鼓燧如四山伏約敵軍譟擾播山擊鼓
為應有談經客愚甚先生激使為敵人裝竊其號入宿
敵帥帳下以二矢授曰夜中發矢而竄客如先生計恇
怯僅能發箭敵營驚亂顧見火光並起鼓聲四合因潰
自相攻殺數百人遂不敢復至有潰兵擄掠過營下先
生伏數十鼓持礧木道傍俟因據險拒却之賊還以夜
中過伏所礧木亂下鼓聲震天賊遂大崩擒殺大半先
生文武才用大畧多此類疏其大者于篇
甄浦薛某曰走述袁先生傳觀其從薛隠君學師弟子
授受相予之際何其嚴且約也俗薄乆矣聖人之學不
可復見走於先生焉取焉初外舅秘閣鎮荆州為書寫
機宜文字嘗得於先生授教其所以為誘進者甚博嘗
侍先生觀奕能為負棊易寘數子以弱為强時奕者亦
善於棊拱手稱歎外舅强先生奕則曰先生嘗以奕為
廢事所不忍違又嘗聞先生言蓋嘗以所學撰一文字
凡四類曰理曰義曰事其一則今忘之矣走從問義理
之辨先生曰學者當自求之他人之言善非吾有走請
終身誦服斯語已歸而聞先生訃求其書不可復得嗚
呼若先生者可謂君子儒矣言行文章皆足為世楷式
百不施一卒以窮死哀哉
　
　
　
　
　
　浪語集卷三十二
欽定四庫全書
　浪語集卷三十三
　　　　　　　　　　　　宋　薛季宣　撰
　　箋行狀
　　　先大夫行狀
君諱徽言字徳老世為永嘉人曾祖元禮祖庠皆不仕
　季宣謹按朝散郎鄒極撰我曾祖墓誌曰其先世家
　河東漢平元始間有曰丕者渡江寓毗陵後有辟地
　福唐長谿者又徙永嘉君其裔也墓誌叙述先世其
　闕略與譜牒同而伯父待制行狀云唐令之補闕後
　也至公五世矣譜稱補闕後居長谿之亷村於永嘉
　房為伯祖以相參騐似不祇五世
父強立少登科禮部侍郎鄒浩嘗以學官薦之歴州縣
所至有聲清正恬退終金陵幕官
　先祖字成翁歴吳縣主簿中都宜黄二縣令江寧光
　祿為人短小精悍襮和裏剛宰劇有聲奉法不阿其
　上號石蓮長官恬澹工詩有舊居一篇花木蕭疎一
　徑深門前綠栁更森森(一作/成隂)旁人錯比陶潛宅澹泊
　仍無愛酒心娶陳氏鄂州使君詵之女封永嘉郡太
　夫人夫人四明大族初婚奩具華靡察光祿有不豫
　色而問之故光祿曰我孺子家觀卿調度非若吾家
　婦者夫人曰有是哉其歸遂能降志節約居貧若素
　閨門肅睦非親無識面者而鄉人傳以為法訓責其
　女婦必曰汝非薛七嫂乎七光祿公輩行也
　從祖兄居實嘗與季宣言光祿宰宜黄時有小人不
　獲于母去而逺遊者已而母經死比鄰聞之稱寃呼
　子聲不知傷子之不在共證其子實殺之光祿閱母
　枕中得縣人稱貸劵帖獨疑其寃陽按其子使人隂
　以縊母領巾夜擲債家户下微伺于㫄債家晨起然
　香見巾識之唾曰寃家何以至此執問即渠殺母逺
　近歎服稱神明
君其季也少孤警頴先令人即世時方在襁褓比成童
先中奉捐館舍
　中奉令及先君葬時祖妣官封
獨與諸兄講學識慮已過人既長能自立力學刻苦窮
晝夜弗懈遂博通經
　先君從文定胡公安國學有上胡侍讀咨目三通在
　遺編别錄第一卷
再舉登建炎二年進士第解褐授南劔州司法參車駕
幸永康君以書謁中司趙公詆一時用事者趙公大稱
賞以國士期也
　時吕相頤浩柄國趙相鼎為中丞君以書謁趙相立
　讀即卷而懐之曰公以諫臣望鼎何辭焉於是促席
　歡語如舊相識趙相語及太上光堯壽聖皇帝好學
　雖在戎馬嘗讀資治通鑑君曰書曰知之非艱行之
　惟艱誠能見古今成敗而力行之天下大幸趙相愕
　曰乆矣鼎之不聞是言也既而趙相彈劾吕相之欲
　臣敵立御營使責諫臣事得太上褒語趙相謝曰三
　者非臣所及溫士薛某為臣言之明白繳上其書見
　遺編第二卷
俄移蹕㑹稽趙遷樞相力薦君蒙召對以強志勤政君
子小人為言頗合㫖改左承奉郎充樞宻院計議官
　西府舊無計議有幹辦官朝廷將用先君以幹辦冗
　名非所以處天下士遂易名計議設官自君始渡江
　之初邊障不立君請建立方鎮以固籬落當時采納
　置鎮撫使于淮甸荆襄間疆場始有籓籬之限而江
　左之勢成矣後併兩淮分鎮置宣撫使復請併上游
　以一其制置鎮并上游置帥強志勤政及論君子小
　人無劄並見遺編第三卷
踰年前用事者復當國君以一誠正待之雖銜恨次骨
欲中傷之終弗能也紹興二年議遣使君以選權監察
御史宣諭湖南
　吕相復入怨君之嘗議已也未有以發禁省須紙錢
　四千浮費君執奏獲可因上遣行君視明州湖田反
　命有詔選忠信不欺士循問風俗遂復以君充選實
　欲去之
　性明爽雖筮仕未乆而疏通若素宦飽於更練者既
　臨遣敦奏詳明
　時宣諭五使皆給親札御寶之歴使按舉必書又以
　太宗銘石之戒徧賜郡邑將發君上薛宣撫縣故事
　視縣劇易易置令長郡縣政事有失於詿誤而未正
　於法者財用有出於聚斂而未見於用者刑獄有過
　於平允而陷於深重者御史未至並許自陳改正惡
　心不悛雖寘死地可勿䘏奏可御寶歴序在遺編第
　五卷䟦尾語尤鯁切在第九卷撫縣劄子在第三卷
入境布宣徳意揭示教條檢覈吏姦無不契事機當人
心者
　約束榜牒在遺編第五卷
奏本路不便於民者十事乞委憲司覺察違戾
　十事一曰户口逃亡不為開落二曰産去稅存貧民
　受弊三曰秋苗受納巧取多門四曰高估官産吏私
　其利五曰人户避役親在其居六曰鄉村聚徒教習
　律令七曰差役愆期科𣲖保正八曰公吏溢額作過
　多端九曰人户陳狀科補助錢十曰開剝死牛邀求
　百出印榜奏事在遺編第七卷且請岳飛綏定湖南
　及鄰境給韓京營田免全州𨽻廣西節制乞選岳守
　與潭鼎腹背制么賊
　江西湖南接壤盗賊出沒其間兩路追討之兵不相
　犄角以盗出界為盡已職故盗得視兩界緩急往來
　以騁君奏岳飛御軍嚴肅請以兩路盗賊併委之江
　賊彭鐵大就君請降岳掩其懈擊之大獲君恱表其
　功狀岳軍得以展其智力諸將所鄉鼓行盗用此戢
　時金州屬湖南廣西二路潭州益陽縣割入鼎州君
　奏罷之選岳守事見討楊么語中乞委岳侯兩路盗
　賊給韓京營田奏在遺編第六卷岳侯破彭鐵大事
　論全州奏在第八卷益陽奏在第九卷
論郴道永桂陽丁米均敷見存一丁至石餘者并帶糴
之弊
　丁米前例口賦四斗均敷以承平丁帳科於亂後君
　既蠲其敷數遂奏計口之賦貧富一等富者寛裕貧
　者重困均之田畝則又偏苦上户謂宜履畝分口算
　之半以就均一寛貧下帶糴之米湖南一路舊有之
　名糴而未嘗給錢多或兼倍正賦州縣受納必先糴
　而後租民不供命但能充糴而已常賦之入至一縣
　嵗不迨三分者良民偏受其弊實無補於縣官君初
　難遽除之周詢其詳始班其禁又有和糴夫米并受
　納米様斗斛紐耗倉例把算抬斛斗面銷鈔之米水
　程裝綱縻費脚乗修籠夫米價錢户帖及牛倒死買
　醋錢均敷黄麴麴引錢綢輕夏稅貼納錢陳狀補助
　錢等其他名數尚不一君奏州縣受納收耗與當逺
　而近輸者得收脚錢如條例餘一切罷之憲司糾違
　禁者丁米奏在遺編第七卷帶糴奏約束㮄在八卷
　放丁米罷受納增收水脚錢榜在第九卷
時田荒糴貴命州縣量城市逺鄉道里朝暮可及者自
近及逺區處賑糶由是糴價頓平濟惠甚溥咸戴上賜
不以遐遺也且請存留漕司上供錢賑濟郴道桂陽三
州罷營繕等費
　諸州大飢在兵荒之後田萊不闢米價翔踴而二廣
　帥司閉糴且禁耕牛出境一牛值錢百千且漕臣李
　弼孺初起上供帥司下潭全永州計置材植繕成府
　民不勝困君留上供錢斛不遣截支米二萬石裨常
　平義倉支濟及以封椿經制司銀三千兩分畀州縣
　仍借諸司錢糴廣西米賑給通那省米借貸聽四等
　下户十人為甲州為給據自置撥米州軍支請牒止
　遏糴遏牛營繕約飭諸縣括荒間田畝勸課富家開
　墾曉民生放種本收息官為催理又命上户糶米接
　濟給歴稽其多寡高者免役次者免罪糴平田墾人
　不覺飢論遏糴遏牛請撥上供賑糶奏在遺編第六
　卷勸課奏在第七卷存留上供支米賑濟自刻三奏
　生放種本榜在第八卷罷帥司營繕奏諭民糶米榜
　在第九卷
薦本路憲吕祉郴守趙不羣全倅劉延年前衡倅趙伯
牛統制官吳錫等朝廷皆召用
　吕祉為憲其治在衡州曹成冦迫州城祉毅然獨立
　指揮諸將防守冦不能犯他盗胡元奭等數千人所
　在出沒祉遣韓京討平之為政激揚清濁豪吏不敢
　為姦趙不羣初宰章邱抗金人數萬之衆其守郴也
　曹成起攸縣安仁間執安撫使向子諲徑薄城下郡
　人驚走殆盡不羣率兵迎戰賊不敢前成後再至圍
　城不羣拒守六晝夜出竒應變竟却之嵗早以馬料
　賦民播種身率僚吏减奉以濟貧民又省冗費犒軍
　因繕城壘民不知役樓壁屹然君之支截上供繇不
　羣發之也劉延年元祐名臣放之從子居鄉以孝友
　聞遭世艱難携家族四十口轉徙江湖與共甘苦敏
　於政善應卒權興國軍賊帥李勝擁徒數千稱迎奉
　神御拏舟直抵其壘居於延年而去初靖康中有㫖
　召對未赴既更世故不復自言趙伯牛通判衡州當
　孔彦舟變伯牛使人開諭一郡免於焚爇從平胡元
　奭再拒曹成有功又道倅鄭安恭元祐大臣雍之子
　紹興初曹成據州百餘日殺掠慘酷十室九虚安恭
　攝郡能勞徠安輯之明年猺人大出安恭率衆討捕
　偪逐山谷賊窮請命至言乏食非其本心安恭戮當
　敵一人餘無所問諸峒稍知畏服祁陽令張登治最
　一路繼禇積弊政之後兵火之餘登安集流離首與
　民約如是而催科如是而差役善良者處以是道強
　猾者治以是法民始疑而易之三月而信之五月而
　安之曹成受降而來一邑震恐登從容措畫不擾而
　濟大兵之後四政渾殺登刻意窮究推割分明吏畏
　其強民懐其惠提刑司檢法官文浩先知寧逺縣有
　循良稱安撫司統制官韓京朴忠善戰破郴賊李冬
　至䖍賊鍾超胡元奭等兵皆數萬如孔彦舟餘黨及
　永興土冦王蓋天游冦賀潮等亦皆不减數千人君
　初議營田京率先請茶陵安仁二縣荒田耕種吳錫
　號吳夜义威名甚著猺人楊再興反攻圍武岡軍出
　沒八年為錫所破窮追數百里焚其廬落甚衆君錄
　奏其事皆功見一時者薦吕祉章在遺編第六卷韓
　京趙不羣文浩鄭安恭章在第七卷劉延年趙伯牛
　章在第九卷惟吳錫奏家亡其藁按使事錄奏狀以
　千文為號不應遺落必還朝所上章也其破楊再興
　事見第八卷請委岳飛綏定盗賊奏中又有薦黎明
　事别見
　初扺荼陵縣慮囚有以平人為刼盜者片言折之審
　知官吏冒賞之寃立下吏痛治為直之人稱神明
　初縣人高大被刼戕死其夕李方陳一家亦被盗巡
　尉捕未獲高大家人疑賀大譚世績等實殺高大縣
　尉何燮收辭所連逮上縣併以陳一李方事鞠之鍛
　煉成獄賀大知不免以陳九張七雅有猜恨枝辭入
　之世績等具以蹤迹自明獄司不為追㑹君閱成案
　洞見其寃移獄安仁遂直其事活無􁏌九人至安仁
　慮七三殺人獄以痕傷在左欵辭左右及前後異詞
　為斷二奏在遺編第六卷
論漕臣措置州縣日納移用等錢苛斂且縱吏門下姦
贓請繩治又按發知桂陽及永召三守常寧令等不法
祁陽令等妄殺按贓吏之尤者械送獄
　湖南賦役繁重民有嫁老母不舉子以規析户免進
　丁者轉運判官王淮賦錢移用孫諸州日納緡錢二
　十縣以大小輸錢十五千至十千又潭衡二州日出
　旗望酒錢二十千實未嘗得酒州縣敷于民下自米
　麯銀紙下至鬻豆腐者皆不免科掠郡縣去國既逺
　又當積亂之後守宰貪縱遂成風俗郡守和璟其尤
　者羣下有五毒三諂之目衡陽令王括邵陽謝微祁
　陽褚稹皆專恣昏墨民不堪命號曰三陽括先以贓
　敗死微與稹有謝一褚二之稱微及茶陵令譚知柔
　先有召命君留不遣按治其姦皆無所貰平陽尉靳
　成贓露亡去因荷項屬吏知寧逺縣張雍懦不勝任
　東安令李威逺前坐罷軟對移清湘令譚觀光耒陽
　丞李煒咸剛勁有守曉習吏治君請以觀光易雍煒
　易威逺仍不理遺闕論王淮及權運判趙志之并按
　和璟武岡權尉李端慤巡檢劉清奏在遺編第九卷
　靳成譚知柔及監稅沈銓常寧監稅王載平陽權令
　李發并桂陽簽判權監陳如塤對移奏在第七卷永
　守黄陞推官俞梅等并謝微禇稹及其主簿嚴徹常
　寜令阮冠衡陽尉楊祖堯高攄奏在第八卷衡州錄
　參詹勉奏在第六卷換縣章在第九卷
以論潭帥非其人又其間發摘稍多行之且峻不無忤
權貴意既還權發遣興國軍而他使皆進擢識者為不
平
　前此李相綱為湖南大使軍民頗服其威信李以言
　罷折樞宻彦質代之帥司正兵纔七千人招降之軍
　乃二萬衆或傳將欲起赴行在人情惴恐君奏綱至
　數月稍著成效至於彦質事未可知夫以未可知之
　事而易已試之效臣切惜之是時帥司軍費不支漕
　司艱於出納漸致猜阻君請漕司濟其軍用楊么僭
　皇太子慿藉湖水為亂羣盗散處山谷土冦游冦更
　出侵掠如尹花八張成蕭尚十蕭小四田行者陳道
　王盈鄧裝彭鐵大賀聰賀佐李詢賀全劉仕才之屬
　強者數萬弱者三二千人君過江西知岳侯忠畧可
　任奏請借以討賊必可肅清湖外朝廷方督帥司以
　么賊事君奏賊中乏食必因漲水侵肆已與帥臣彦
　質定議屯兵要津使其進不得掠退無所給一兩月
　間其勢必窮然後鼎州攻其前本軍制其後計窮而
　來不戰而屈此上䇿也使賊不離平原官軍四合其
　平已乆正以波濤浩渺水勢已漲賊軍輕利飄去焱
　來初無定止官舟不葺又無水軍較彼己之短長計
　時勢之利害私憂過計願毋欲速且請精擇岳守量
　事應副以張潭鼎犄角水勢已落可以必取又奏比
　發本路荆南兵援鼎州師次城下不給之糧各引而
　歸實無所補止付岳飛以賊可保成功朝廷已遣王
　􁝠之師君知􁝠不知舟楫間事歸對宻請委􁝠荆襄
　備禦又奏賊軍舟楫便利善長鈎貫泅没與之從事
　於波濤間恐非官軍之便􁝠軍竟以水戰困於搭鈎
　致敗卒用岳侯陸道取之他盗亦平悉如君䇿君之
　行也上諭君訪山林不仕賢者長沙黎民字才翁以
　孝友信義著稱其學問有淵源自胡文定公諸公咸
　所推重嘗從御史張昕學遭亂託明以母及陷于賊
　間關入賊取之嘗過郢州李允文以京西提刑至郢
　明即還曰郢多招安之冦允文兇惡其來必與為亂
　變在目中矣後一月而難作君歸奏曰惟此可以充
　賦君去而明卒事不果行吕相既思有以中君君行
　未復即以空劄誚君移陳如塤為專擅君歸又以其
　論帥臣軍旅為誕且以小臣不當薦舉將相言之上
　前時和璟所親為户部侍郎愬君請給軍用支截上
　供為不體國愛費君用此出吕相意猶未愜召君與
　諫官唐揮婦兄同見明告君曰朝廷本欲相留上令
　與公州郡已而唐諫果以質請表狀彈擊上不直之
　不報旋命都司計最五使手歴即課君殿削焉後張
　相浚督軍湖南聞君將命有體興國朱上尋復召還
　論易帥章在遺編第六卷論帥漕支費及楊么事宜
　在第九卷請命岳侯討賊奏在第八卷論王􁝠楊么
　二劄在第三卷薦黎明奏劄在遺編别錄第一卷遺
　編自六卷至九卷皆湖南使事號使事錄疏其大者
　于此又有使囘奏劄在遺編并别錄奏議中惟被命
　申請畫一蓋五使合奏已施行者詳於榜牒奏事御
　寶手厯但抄寫奏狀語故不錄
亡何以比部郎官召後敵騎次淮右車駕幸建康扈從
以行方倉卒進發先駐蹕平江及春還臨安一時事宜
人情敵勢知無不言譽望彌著
　平江建康奏議劄目並在遺編第三四卷别錄第一
　卷
改兵部又改吏部左選遷右司改左司檢正中書門下
諸房文字遷起居舍人首以申嚴歐陽修王贄所請令
賜對臣寮少留殿門候記注官出面錄聖語及親奉徳
音事干敎化禮樂刑政為世典法者並備錄關報記注
官士論美之
　君之為都司也刑寺奏讞父有夜盗子財子不知而
　殺之者當以夜入人家登時殺之勿論君謂人子弑
　父寧論曲直且父子法不别籍何謂人家子富父貧
　得非供養有闕抵以不孝之罪識者然之在後省也
　論舊都省無杖省吏有罪大付棘寺次不過罰直人
　情難傅重議是三尺法終不行於省吏也小人何所
　忌憚始置杖都省以詰小過奸吏少戢而省吏側目
　思報矣論記注奏劄在遺編第三卷議刑置杖奏亡
金使至許還徽宗梓宫及母后河南地時無故請和且
無邀索有識詾詾深以為慮朝士皆知不可而無以拒
之君位螭坳朝夕憂慮直前面奏及侍從同對辨論尤
切因感疾時方正旦猶欲力疾侍立家人苦諫始在告
　趙相凡三入君皆勸以事功難就唐姚崇要說明皇
　十事可以為法趙不能用秦相檜知平江過闕望趙
　留已而無留之意君間見曰公已許秦過闕秦自意
　留使之遂行將恐觖望而以媢嫉生怨矣趙顧不知
　君意所在大不恱曰秦居公里於公厚乎由是稍疎
　君而秦趙之隙成矣初趙相羣公議所以待敵謂莫
　急於自治用和戰為適時之宜未始持必戰之說也
　請和使至敵情既不可測秦相復入揣上皇有厭兵
　意始决計和羣公慮患將深遂皆抗議不屈辯說紛
　起君獨不深論已而至上前忠諫懇切上垂涕曰朕
　屈意和老母計爾君陳帝王之孝至援漢高祖桮羮
　之說又與秦相廷争移晷遂中寒疾以歸舊事左右
　史奏事直前無所關白自同時潘中書良貴叱向子
　諲議和後人無相繼者雖直前名存奏事必先通奏
　與請對從官等矣議和奏議今多亡佚所存畫一亦
　亡其首在遺編第三卷議王倫使事白堂二劄在第
　四卷其論梓宫事曰萬里梓宫真偽孰辨以姚崇勸
　趙相禀目在别錄第一卷疾寢革語猶不㤀國事
以紹興九年正月壬辰卒享年四十七嵗上聞之為悼
惜有㫖贈帛百匹與遺表恩澤
　故事左右史卒官其家二人渡江後未有卒于位者
　省吏以君置杖舊憾且迎合時相以省記沮格之侍
　從有以中朝左右史姓名為言相復設辭拒解左右
　史不得致仕恩澤自兹始也
娶胡氏累封安人賢淑和鳴侍湯藥尤謹遂染疾後君
十三日亦卒君仕雖晚而早達銳意功名君相眷注方
渥人皆指日待其遷也而竟止此莫不傷惜之為流涕
云生子男二人長季隨次季宣女四人越明年九月十
九日葬郡城西太平山之原君天性忠鯁獻替甚多
　君前後奏陳多繫體要他人所難言者在君為不足
　道書奏存者已在遺編并别錄中
今皇帝即阼初君以布衣上書言時政曰國勢曰邊防
曰刑賞曰巡幸曰財用曰官吏凡六事
　京城之圍大元帥起河北中原道梗行者莫敢北鄉
　君仗䇿千元帥府行不告家㑹太上皇即位南京更
　以書奏在遺編第一卷
既仕於朝首請擇賢宗室立為皇嗣
　太上皇春秋富羣臣未有啓擇後議者君首陳大計
　以為太子天下本本不立則榦易摇前代計不早定
　致禍亂者不勝數而立子以公為法後世者莫如仁
　宗皇帝今社稷綴旒萬萬曩日陛下仁聖逺追先烈
　宗社大計安知不已定於淵衷須請而行耳臣是以
　不顧死亡申此愚直願陛下斷自聖意無惑羣言以
　幸天下太上虚納上虞丞婁寅亮繼之其封事言太
　祖舍子立弟有天下者陛下一人而已自崇寧諛臣
　進說推濮王子孫以為近屬餘皆謂之同姓遂致昌
　陵之後寂寥無聞祀豐于眤仰違天監太祖墓上莫
　肯顧歆此二聖所以未有囘鑾之日中原所以未有
　息肩之期也願法章聖仁祖於陛下子行中遴簡太
　祖諸孫視秩親王使牧九州他日皇子誕生退就籓
　服不過添一節度使耳太上感恱賜寅亮對敷奏剴
　切太略以謂本朝傳國十世大統三絶太祖有命而
　太宗享之天意人心未必不為是也語愜上意面賜
　褒荅曰太祖舍其子而與其弟朕之所師法也擢監
　察御史立後之議始定無幾事又中寢君因星變上
　書論國本曰側聞小臣婁寅亮建言乞擇宗室之子
　育之後宫以待皇嗣之降陛下不謀不卜即日召對
　所以寵錄之甚厚繼有㫖召子清子英子唐入侍此
　命一出萬口稱慶謂即施行矣而子清子英一見而
　止子唐未聞促召士衆失望不曉所以若謂姿非英
　物不足以備拊育則子唐者不應不與之進若以所
　閱之子已足充選則二子不應遣還切料小人無深
　謀逺慮獨不能堪目前之情熒惑陛下已成之志則
　春秋鼎盛子孫千億之語必陳於前願陛下上念祖
　宗基業之重鑒仁祖充意之法無徇宦官女子之情
　且仁祖末年天下寧謐人心安固設有非常孰敢異
　論今日之事其勢云何此有識所以寒心不知所出
　也已而上意遂决書别見奏劄在遺編第三卷
勸大臣和協濟功乞宰相不親細務又摭陸宣公奏議
可酌取以救時者如减兵之冗食蠲法之撓人省官之
不急去物之無用罷事之非要五事
　白堂二劄見遺編第四卷五事書在第二卷
紹興元年詔以星變闕失乃上書言所當深憂者三曰
國本未立曰佞倖未去國論未定且曰憂其所不足憂
而㤀其所當深憂此又大可憂者也其言皆切中時宜
　當時連上二書其第二書專諫營繕並見遺編第一
　卷營繕當時未見其害後果甚云
初聞徽宗諱主上銜恤哀痛時議軍國事遽欲遵用以
日易月除喪君建議終制成上之美識者韙之
　論國服劄子遺編第四卷
開府岳帥方以議論不合棄軍請終喪廬山君遺書為
陳大義勸諭岳幡然感動即日莅軍其他建白彌縫有
補於時多此類
兄弼與君尤友善時帥荆南方召用力丐外得請安撫
䖍南圖以過家為畢窀穸以盡其誼似非偶然者
　諱待制伯父也張端明闡為行狀其文多闕略伯父
　行事鄉人喜言之不無竒偉過實摭其大而不誣者
　附左其事書行狀中而未詳者互見之裨其闕
　伯父磊落多權智尚氣節不修小謹曲亷人所甚難
　談笑處之沛如也自始為士鄉先生如忠簡許公景
　衡劉給事安上劉舍人安節等名一時忠敬士皆許
　以帥才將畧年十六試補郡學即居其元同諸生貢
　京師附花石綱舟沂汴舟中楊梅盛熟綱吏擷餉諸
　生伯父獨收所棄腐梅并核以瓦缶儲之同舟莫知
　何謂扺京有司以失梅罪綱吏吏藉缶中所儲證壊
　獲免始皆服其逺見教授杭州沈侍郎晦先以微累
　被斥伯父為之湔袚延譽遂立天下重名代還以余
　相元中薦對為徽廟言太祖使人召趙普見其讀書
　問知論語大驚普曰論語夫子之言皆足為天下法
　有一言而人終身不能行者况全書乎太祖曰其一
　言謂何普曰節用而愛人徽宗亦曰治國之道無他
　節用愛人而已斧座即起遂復去為滄州教官年飢
　發學糧賑糶州將以為非制止之伯父曰有如荐飢
　糴不能補某當坐之來嵗大稔償其舊而復贏筦庫
　左藏方中人強横既投劾致事竟流王道之僕後無
　敢譁者辟親征使參謀都人羣起擊殺内侍侵及士
　夫將校輙以姦細名之將相環視不知所為伯父前
　曰是不難辨下令殺内侍者賜帛首亂者出軌斬數
　人而定圍中裨畫甚衆京城迄賴以保全提舉輦運
　不克赴主管明道宫居鄉莆門巡檢發土豪陳大指
　之姦大指逃入於海州將懼為亂伯父曰處以巡檢
　之地則受制矣從之大指果出徙家郡下而患遂銷
　除湖南轉運判官楊么方熾詔張相都督岳侯為制
　置使討之賊便水戰樓船如大徳勝小徳勝望三州
　等高過十丈其多不可計二公亦作大艦當之伯父
　知舟楫非我所長不敢明告因燕白曰適觀兒戲摸
　魚而得一理呼吏立取盆魚於前損益盆水示之水
　寛則縱鬐去而魚不可執也岳侯睨旁微笑自此不
　復言水戰矣㑹天旱湖涸隂以厚募招取賊州冦至
　則強弩據水當之不與接刃大造巨筏斷賊江路又
　於上游亂投芻藁賊舟挾輪不可復運酋豪勢屈多
　降岳以歩騎直擣其營賊軍因以潰敗王彦乆不應
　召伯父直徽猷閣主管荆南歸峽州荆門公安軍經
　略安撫代之督府問計將安出所從兵衛幾何伯父
　曰彦軍皆中原金房精兵劖其面曰盡忠報國誓殺
　金人固難與為亂朝廷必欲彦非某書生所及但欲
　代彦則湖南送吏足矣徊翔似不欲行者乆之乃進
　迎吏不至殊不為止入境彦遣親兵七千人迎候伯
　父即日罷遣湖南親兵湖南將請間欲有所陳伯父
　大聲謝曰已知盛意不過欲相送至荆南耳乆苦將
　士亦欲到任禮犒津遣然某既帥荆渚親兵皆吾腹
　心之衛又實腹心於内則非所以待之荆南親兵聞
　之無不大恱其將本為彦伺伯父者反以情告且曰
　王太尉未有去意公當襲而代之伯父曰吾以身任
　太尉亦忠安有是理竟馳入如其計彦晨起未出諸
　將列坐賔次瞥見新帥入府羅謁于庭彦乃大驚遽
　出交政起其衆赴督府軍人不樂謀因大閱乗旱以
　變伯父先期臨閱竭帑犒賜時雨亦降亂心遂息彦
　以伯父告無他志還朝得帥侍衛歩軍於班列間望
　見先君以為伯父嘆曰薛直老又在此矣何歸之神
　知為先君謝曰彦非賢兄保全安有今日參謀京西
　湖北有王缺子者(忘其/名)故楊么賊中殿帥岳侯用為
　水軍統制乗岳行邊為亂部勒已定其母使僮告之
　伯父宻諭諸將為邂逅入王舟中索飲伯父馳至江
　歩呼曰行府適有軍事盍相從議之諸將強王登舟
　即共縳之付吏一軍震警無敢動他日岳還自邊列
　將賀舍人者白其婦與僧亂岳即便座按其事辭連
　一寺僧無非諸將家也岳引伯父視其牘曰飛出營
　中至此略不問則飛負諸將欲如栁公綽故事盡納
　諸江復不忍奈何伯父曰發婦私者但一賀將衆何
　與安知非讕辭分謗小人之情邪岳意不解伯父曰
　此曹類因亂離偶合不以正者有之今暴其私人情
　念家者怨恥過者忿而公自謂無負不摇三軍之衆
　乎岳曰請宻之旋使夫人内集視所汚衊類老矣即
　已賀婦獄决賀即日恚死岳謝伯父曰微君一言幾
　得罪於諸公岳公丁母憂去張憲以提舉一行事務
　領軍憲病在告中張侍郎宗元除書至軍士藉藉曰
　朝廷使張侍郎代公公不復還矣張太尉以此辭疾
　諸將往往或效之伯父諭憲強出臨軍憲勒諸軍各
　安營部偶語者斬訴羣校曰我公心腹間事參謀獨
　知之欲知其詳問之可也伯父因某請問謂曰張侍
　郎來由公之請汝軰豈不聞乎公解軍幾何時汝軰
　敗壊軍法如此公聞之且不樂今朝廷已遣敕使強
　公起復張侍郎非乆留者羣校還白憲曰吾為汝言
　參謀知公心腹間事果然軍中遂安岳侯聞亦大服
　㑹先君移書誚岳岳不自安乃起岳之詣闕已具衣
　冠入對伯父疏一機事教岳敷奏岳意末之伯父曰
　姑持以行不問則已及見不暇他語上先及之他日
　請與伯父偕入奏事岳出手疏以儲貳為言衝風吹
　紙動摇岳聲戰悼讀不能句上眎伯父色動岳退伯
　父進曰臣來在道常怪岳飛習寫細書窮詰端倪乃
　作此奏雖其子弟無知者臣常規以大將不當預國
　家事飛謂臣子一體不當形迹是顧欲臣同對明臣
　獨與聞之上色定曰朕固疑飛之欲卿對也微卿之
　言將不之察改龍圖閣經撫湖北王俊除撫州鈐轄
　不行被命同提刑万俟卨圖之万俟相不能致伯父
　許俊不遣旋委三州自擇所便授之俊得州來謝猶
　從卒士二百人伯父伏甲見之執諸座上叱其從卒
　皆坐伏兵毆之皆出收其積粟贍軍荆鼎二郡後十
　五嵗季宣辟荆州時用之始竭初俊已僇伯父奏同
　万俟卨受命圖俊事貴歸一故臣得自誅之由卨之
　始謀万俟謂伯父自有其功其初不能自望聞奏之
　上乃大感服後万俟治岳侯獄不以一辭見累伯父
　論中原形勢常以關中為諸夏首荆州為吳蜀之脊
　皆天下形勝之地其守荆南即繕樓堞治器械具儲
　峙奏論孫吳謹守上游形勢故曹操不能勝陳氏不
　以上游形勢為國故為楊堅所取陛下駐蹕東南尺
　土未復置形勢於度外謹守江淮以固東南之圉臣
　愚所未悟也荆南西援巴蜀東控吳㑹南通未廣北
　接襄漢進可以取退可以守上游之形勢也異時指
　麾號令中原以圖恢復莫此為便與夫出則建康入
　則吳粤其勢相萬也臣之在治披荆藋招集流散務
　農贏糧以望幸乆矣惟陛下實重圖之不納金人歸
　河南地朝廷將謀安定關陜加秘閣修撰充都轉運
　使召為左司郎官初秦相罷居永嘉人鮮知其才者
　伯父曰吾觀秦論當世之務多未聞於人者此其不
　可揜殆為時用必矣與之出處相得歡甚將對秦以
　户部闕侍郎諭伯父以財利言曰此官可得也伯父
　不欲以風㫖言利進不用其語秦相稍不樂因見論
　許忠簡公行事伯父亟稱其賢言許位侍從時上嘗
　盛怒汪黄二相目許許如一語迎合彼可取而代也
　秦笑吃吃不能已伯父出又笑而歸始有疏斥伯父
　意矣湖北提刑向子忞伯父湖南所按吏也其在湖
　北與伯父交論於朝秦罷子忞伯父因亦丐外主管
　䖍州營内安撫初岳侯以列將拔起時張俊韓世
　忠等已皆建立功効至大官内不能平伯父勸岳屈
　已下之書凡三十七通俱不之答岳破么賊遣大將
　俘獻樓船各一卒徒戰守之具畢備韓始大說定交
　而張忌之益甚岳名日盛幕中之輕脫者教岳勿苦
　降下於是始隙張謂伯父實主岳府謀議百計傾岳
　欲并中伯父樞府簡取䖍卒張以不應等格急責其
　使使即讕言䖍帥占留精卒不簡伯父因被劾罷岳
　侯事起張求伯父在䖍通書尺簿有遺岳侯書處指
　為反迹秦相徐擿其下文曰此復有遺秦相書伯父
　用免而張憲岳雲之獄止以交關書問并憲謀進退
　為反具云踰年伯父繇主管玉隆觀再知䖍州蕃將
　程師囘桀黠不受制伯父按教竒兵或坐或立心知
　有異傳令皆坐不坐者斬以統領官張涓所部遂按
　軍法斬之師囘吐舌大驚始禀畏為用詔歸燕人於
　北師囘有親從數百人憚不欲行伯父善諭師囘公
　從卒衆多不可芘誠能遂遣此屬朝廷必多公芘不
　遣矣師囘即日承命朝促師囘就道亦俛首告行䖍
　界江嶺其守長兼提舉南雄州南安軍甲兵盗賊前
　提刑劉昉攝事治尚寛恕多盗多貰活之賊中號我
　爺佛與官軍格則曰我爺佛終不見殺汝何為者為
　暴益甚伯父再至討積年名賊俞三古五官朱關索
　吳錦等皆獲之無所寛貸賊徒加以剥皮之號遁入
　他境三州遂安伯父終更因罷䖍州安撫進集英殿
　修撰安撫福建閩部八郡山賊自建炎後盤踞巖險
　劇冦管天下伍黑龍卓和尚何白旗丘崇廖七嫂滿
　山紅之屬數十百部部數千至數十百人泉漳汀南
　劍邵武界咸被其毒鄉民多築山砦自保甚則殘敗
　縣邑州門晝閉賊知伯父在䖍威畧甚恐或欲徂擊
　邵武建昌道上客勸伯父改途辟之不應迎卒已至
　號令送兵還娖隊伍揚金鼓旗幟分道並進為若數
　千人行者聲言新帥以䖍兵全將至矣羣盗屏蹟無
　敢近路鈐轄李貴討管天下失利貴為賊所生得伯
　父知將兵不可用而朝廷相次遣將張淵富選成閔
　劉寶措置福建盗賊不受帥司節度且半年一代州
　縣困於將迎伯父創立竒兵其初數百未幾數千人
　以為殿前司左翼軍抜石城大姓陳敏於指使中不
　數年為統制充措置盗賊敏弟犯令伯父斬之而敏
　不怨事既專一軍費大省羣盗或招或獲而境内晏
　清矣前此戍兵不聽號令秦相靳於軍賞伯父臨以
　恩信故事無不集伯父初計欲降賊取盗自贖拔功
　多者為將以厲其餘朝廷每聞賊降必取以去伯父
　於其降也先激使之比去皆有勞績盗賊稍定伯父
　下令山砦勿葺銷其固險之態民無冦患山砦亦空
　在鎮四年平豪賊百七十部汀賊李谷故郡豪右其
　兄子遐奴反主谷為重三日至三萬人伯父批諸將
　所上變書互送諸部不再旬而谷敗雖幕府不知也
　海冦陳小三列艦六十犯境伯父遣水軍統領鄭廣
　以三百人擊之期三日破賊廣請益兵不許居三日
　賊舟阻風江浦廣帆舟斷浦口不血刃取之盡虜其
　軍魚貫束之以獻廣歸問曰廣軍以一擊什不自謂
　勝公料功在三日何也伯父曰第從吾令母問何以
　知之提刑吳序賔媢伯父之能數以功狀不實愬于
　秦相有告土豪葉勝反者秦以付吳吳見伯父問計
　且請兵曰朝廷以勝屬公某何與發兵唯命但恐師
　興而勝不可得耳吳不知為計遂辭之改命帥司伯
　父處勝兵職擊於軍已乃召之辭以母疾不至伯父
　遣醫勞問且止其行他日勝來執斬纛下伯父每平
　強冦戮魁領罷遣枝黨一無所問懐服遷善誅李谷
　也吳憲疑賊首輩欲生之伯父曰吾豈樂戕人命者
　察此等非良善舍之將復亂耳竟不得已而貰後多
　獲之滿山紅中上功初不見錄蜀士鍾鼎客於張淵
　統領邵宏淵家宏淵質直喜功淵惡不用宏淵常對
　諸將面折之淵以宿忿杖宏淵百斥入士伍鼎上書
　秦相為辯曲直秦怒創聽讀之名放之福州實赦原
　所不迨鼎白求其所親於永福縣伯父聽之鼎復走
　行在所上書有㫖劾福州官吏伯父自劾某實寛鼎
　官屬何罪秦相不說例降一官趙相女嫁福州女僕
　被笞即自經死或欲罪文中當路意伯父按驗明白
　之方事之初伯母劉氏諫曰奈何按問趙相女子家
　事伯父曰我不傳以丈法適教我者又將中我豈不
　反為趙氏累乎或造安撫使印為人轉資吏薄其議
　伯父判牘尾曰師以印為權軍以資為賞盗竊權賞
　將何所不至乎斬之以徇經畧廣東也秦相語執政
　曰薛直老治福建水陸以清廣東盗賊未平更付此
　者韓京戍循梅州彈壓盗賊秦相意京難制檄伯父
　取之京謁見南雄州伯父即席諭京丐罷送出嶺遣
　將馳入其戍代之京初討賊閩廣界中與麾下諸將
　争功有隙至是賴伯父免死始大服其雅量僧宗果
　得罪秦相褫服加巾竄嶺表道出南海某從之者數
　百人或欲以危法加之用茹菜事魔告之伯父曰得
　非僧宗果者皆佛之徒爾告者慙沮不敢復言伯父
　在閩得目疾内障至廣加劇使人讀狀乃判覆誦如
　流獄吏與囚為姦縱抱成案宵逸未之覺伯父夜中
　傳鑰呼巡捕吏直扺某處墻下搏之下謂有神無敢
　欺者累章請祠不許有醫夏侯裴為金針抉目明瞭
　如故盗賊告定始錄前後功加待制云伯父居官鄉
　人有所欲見者皆有以答其意終始無倦色先君既
　以伯父而葬所以收䘏其孤者尤盡恩致其詳别見
　之至今鄉中論謀略氣誼咸推伯父為稱首
將葬季隨裒錄遺藁請狀其生行實將求立言之君子
為之表志以示不朽云兄左朝請郎知台州軍州事嘉
言狀
　諱司封伯父也性忠厚行修整好古學再舉發貢後
　母黨蔣璿宰長溪以其貧召之為辦路賫伯父謝曰
　京師雖數千里逺然罄所有亦足以供往來費入李
　相幕李救太原次懐州不進伯父諫之不聽遂棄其
　師江隂圭田通奉錢月百萬伯父罷取不如令者捐
　减居半紹興八年有詔以亢旱許中外實封言事伯
　父以嘗召對不稱罷不敢強聒擬杜牧罪言作聽言
　論初知溫州蘇起重伯父節行就問政理亟延伯父
　讌席伯父因蘇來㑹辭曰某何為者而府晏必與無
　乃為盛徳累乎蘇瞿然曉曰以書還我然自今毋我
　外有可提誨願聞之當時相與乃如此餘在待制伯
　父所為行狀中
初光祿大夫在貧約中收嫁族人孤女諸父行誼皆有
祖父風烈司封常謂孝衰於妻子而人多厚妻族惇厚
本宗每用其至兄弟四人相友愛如手足待制司封最
先達遇之官必合兄弟之舍與從昆弟之遺孤以行從
父兄故言卒司封收錄其子伯震教撫終身待制長育
從弟與言既為納室又擇名士林松伯高以其妹歸之
伯高終於南陽丞復迎嫠嫁于葉氏先君下世將仕先
兄又卒待制念季宣及諸姊孤露迎歸為嫁叔姊迨季
宣長遂任以官為之築室求婚然後引郊賚恩得任子
以通判伯父未仕舍其子而官之黄氏從母遭亂貧窶
諸父迎居鄉里以便賙贍事之如祖母然通判伯父諱
昌言字韙明潜曜不喜矜持溫然厚徳君子也待婺倅
不赴奉祠卒以司封父之清修通判之和厚待制之英
偉先君之方正性徳異操而雍睦無間為甚難足為兄
弟法矣上為祖宗名義行業如此以季宣之勿克負荷
家法淪替遺風冺絶㑹將流遁鬼蜮言之有靦顔面大
懼年祀寖逺故老凋喪一旦溘先朝露而我先人之烈
亡軼無傳以重忝祖責敬以見聞仰箋先君遺行祖父
伯父行事之遺落者因并見之瑣碎不書為大者之存
也既將上之史官而不肖者亦永有以自監子思上記
夫子而不失其意雖不敏願學焉誣國史以增飾私門
之令猷季宣豈敢孤季宣謹泣血箋先大夫右史公行
狀如上
　　　書先右史遺編
先君右史遺編手澤二䇿先兄將仕手抄一䇿使事錄
二䇿議和奏草一卷遺表一篇裒成一編通行狀為十
卷不天㓜失怙恃初先君下世當秦相檜柄國伯父司
封為君行狀雖書法不隠於事不敢加詳先兄集錄遺
書懼為家族之禍故如議和劄子誚岳相飛書之類皆
别匱藏貯有待而出某不能知也不幸先兄早世罪大
惡深徒知寶藏已錄之書不意尚多遺落旋歸自蜀始
能徧閱家書于棄紙中得前書手澤一䇿及議和奏草
奏草亦先君手澤書首已不可見雖號天自痛訃無所
及矣大懼先君之烈由我而墜于是㑹為一帙以便子
孫之藏且待太史之求編諸墳典初君待南劔州司法
光堯壽聖太上皇帝幸甌浦丞相趙公鼎以中師扈從
君以書見丞相讀而懐之曰公以諫臣望鼎鼎何辭焉
即席而言及于聖學丞相盛稱上在戎馬猶不廢讀資
治通鑑君曰是固聖上美事然聞知之非艱行之惟難
信能監古今之治亂而行天下大幸丞相愕曰乆矣鼎
之不聞是言也留坐而語不知屢前其席明年丞相簽
書西府首薦君以國士登對論君子小人之事議建方
鎮以安邊鄙皆略蒙施用時上春秋鼎盛儲嗣未立君
首陳大計頗見開納同里婁公寅亮為監察御史聞而
繼之其言尤勁大畧謂本朝傳國十帝而大統三絶太
祖有國而太宗享之天意人心未必不為是也上曰太
祖舍其子而立其弟朕之所師也是故擇後之議不及
於太宗諸孫皇上之後太宗實根諸此君自以為言之
不若婁也帝寫其章而自誦之方計議樞庭常攝户部
郎事禁省須錢四百萬泛用君執奏稱㫖用是有湖南
之行衡永阻飢君留上供漕粟賑濟全活巨億計盗賊
以清王太尉􁝠討楊么君知王不知舟楫間事上奏委
􁝠邊塞時岳相以偏將戊洪吉君一見知其人表飛可
清湖湘後成敗如君䇿君之在都司也獄有父盗子財
子不知而殺之者有司當以夜入人家登時殺之勿論
君駁之以為子之弑父寧論曲直况入子家非人家盗
出困窮子之孝養何在扺以大逆議者然之和議興屬
秦相隂植黨與凡議論異已者皆斥去之君一再言不
從因不復論秦不知其異故自趙丞相以下皆出而君
獨留丞相之行送者惟君與郎官二輩丞相欲論秦一
㒺上事君以義止之丞相行而舉手而戲曰鼎行如公
寧復留此君徐應之曰未可量也秦聞頗恱召君致謝
君曰趙丞相與某厚為之謀安敢不忠故秦不復疑及
侍從旅對榻前君列其非是因面疏秦曰偷安固位于
相君私計則便然以仇讎臣辱君父忘宗廟之大恥于
心安乎與之廷辯移晷因得疾以歸自作遺占猶詆秦
計甚斥君常喜道清心省事約已便民二句及上斯奏
首論及之舊事右史終有致事遺表恩澤秦因沮壊成
法更為新制君之大節蓋如此其他細務在他人為可
稱于君為不足道者皆不復著嗚呼先君逝矣夐夐孤
子獨季宣在何修何事可以繼志承先惟有收拾遺書
裨補誌狀之闕昭晰始終之節差可以無愧抑嘗聞司
馬文正之簡吕由庚曰子孫正當發揮前烈垂之不朽
今日不錄申史院則先公事業遂汨没矣又嘗聞李蘩
為泌家傳其間不無溢美後世既疑其妄先公實事因
併疑之子孫之愛先人政不當如是則先人之志不可
以不發事之詳略不可一毫加也故某書此續諸行狀
遺編之末俾後之觀者得以互見焉二書已詳則不復
敘隆興元年正月甲子孤某泣血書
　　　叙遺編别錄
孤某既次先君右史文筆集錄遺編患其未能備詳求
諸緗帙又得遇事勤書及癸丑續記一䇿續記多記奏
雜稿行草相間往往斤削塗竄不可盡識字字尋繹始
頗可通去其複重抄其要切之語編諸書末以為遺編
别錄俟有他求而得將以備後錄云嗚呼先君之言亦
少詳矣方其以道屈信於吕趙張秦數相之間其立朝
誠節見諸事業者遺編行狀固已略舉至于先君出處
交承師友之際所以切磨麗澤相期于三代之道者别
錄見為多焉某罪逆至深先君遺書求不能早不知續
記之類其亡幾何悔不可追矣顧惟不敏奉先君之餘
業兢兢栗栗惟恐失墜如臨絶壑而無慿依繼述之方
知以遺書從事而已而今而後其能免夫後之子孫觀
此先作無忘乃祖之烈以時次其家集毋若我之不孝
焉負罪而書不悟漣洳之丹臆也某謹敘
　　誌銘
　　　故通判臨江軍事王公墓誌銘
初臨江郡通判王公以文林郎知鄂州武昌縣治有遺
徳縣人懐之已代而挽公留邑居葬其先人朝奉公于
金牛鄉之虬山公待次臨江某承乏武昌令用通家子
眂公丈人行凡公所為教告亡非為民之實居亡幾何
公屬疾遽裁處家事隠几而逝家人號哭而呼之公舉
首曰死生常理勿呼我遂卒邑民徳公疋素往往多孺
慕者子望之奉公遺命將以古昭穆法祔公于先朝奉
之兆少南餘二十歩葬有日使其子綱以公行實為求
誌且銘某辭弗獲命謹論次以書公諱揮字時發其先
姬姓以王者後為太原望族文中子其胄也乾祐末漢
劉氏亂有名助者辟墜睢陽之下邑公其六世孫也曽
大父邦彦知開州大父昌符通判南安軍事父鑄以公
贈右朝奉郎朝奉學通經術崇寧中退居養母以其學
教子姓公年十八繇鄉貢入太學第政和八年進士主
簿新鄉劉豫來知衛州公䇿其必反豫聞銜憤次骨屬
諸公論薦移公絳丞豫吹毛求其後疵迄莫能中靖康
亂南渡丁先朝奉艱終喪調蘄州司理參軍巴河戍兵
拒李成冦積多或告殺人冒級賞公疑為緩獄用得其
情全活數十計遷知武昌縣事兵荒甫定軍書調度無
虚日邑人流散公補刓剔蠧政成不擾流亡稍復為營
百室處之未幾成邑肆用薦者改宣教郎歴知瑞昌懐
安縣閩人喜訟公治之必誠民利化之卒三祀亡留獄
移簽書荆南節度判官事今太尉公劉錡以元勲為湖
北率其鎮在荆南莫府文書嘗資公議者輙令亟下勿
復眎秩滿除通判臨江軍事㑹卒絫官左朝奉郎賜緋
魚袋享年七十有一夫人趙氏封安人子男二人望之
釋之望之中進士科主潼川府路轉運帳司女一人孫
男綱女孫二人皆㓜公學問有淵源恒訓誨其二子曰
忠孝在人猶衣之布帛食之稻粱不可斯須去也君子
學問以成身清儉以約已中正以從事謙以下人慈惠
以及物慎宻以逺禍信能安此數者匪直于人無斁明
神將保之矣人非鬼責夫何慊焉公之所立蓋如此其
交人有始卒始學聲振國庠名士如祖秀實軰皆親重
之所為詩文一時傳誦當官屢平大獄人不敢欺寮宷
有咈事情事聰察者為之調䕶委曲俾協于中乃已尤
恬進取或教之干時相求達仕者公曰姑從所好而已
卒以紹興三十年十月庚午以嵗十二月庚申葬銘曰
不顯而章不熾而昌世奕其光惟此王公遹時祖德平
康諒直識到幾先雪䆒沉寃學自于源徳音孰嗣惟河
之涘汾亭孔子遺徳斯邦渚鄂之岡萬世攸藏龜不知
其長筮不知其短孫子無疆滲澤浩其以逺
　　　余仲美墓誌銘
自國家以科舉取士士以程文覔舉一不中格見詘於
有司雖負王佐之才懐治世之具悉擯棄不用而闒茸
脂韋之士厠名科級有階以致清顯者實繫其人之幸
與不幸蓋不足計其賢否徳興余仲美其賢而不幸者
與初仲美授經于從父石月先生蚤見知重嘗舉才武
一旦不屑去之政和中由鄉貢入學乆之不第仲美喟
然曰吾親老矣旁無兼侍且遇合有命吾居易以俟之
耳告歸養其父母宗族無間言執喪哀瘠躬負土以奉
襄事作白雲亭于塚次致其孝思一時名人如吳園張
先生根程尚瑀方待制孟鄉邵少卿昂從弟吏部應求
與今江西漕使敷文魏公安行咸略去勢位從之游處
自尚書而下皆為賦詩亭壁紀其純孝而吳園先生至
自筆栁開家訓贈之家豪於貲自仲美先人世以賙急
賑窮為務未嘗以為徳仲美重美彌篤自奉約甚語人
善不絶諸口鄉閭有訟往往就之平决恥於官府紹興
蒼龍甲戍仲美生六十有八年矣累舉當受恩命㑹病
以卒仲美嘗謂人能正心直已雖生不富貴死且不冺
張侍郎杞與仲美同學少善侍郎以兄事之其守潼川
夢仲美與之語泛論世故凛凛如平生歡時仲美亡有
日矣里人有死而更生者云恍惚觀仲美坐府若大吏
然夫人劉氏弋陽人婉孌有賢行後仲美六年卒亦臨
終不亂子男持峙特待疇詩嗣其業女歸進士程耦紹
興三十二年十二月甲申諸孤始克奉公夫人之喪葬
于卓山之陽武昌尉王某其妹夫也以所為仲美行狀
見令甌浦薛某求其銘與誌某按仲美諱公彦自曾祖
鼎祖修已父師民至仲美世立徳弗耀法當銘銘曰
里之仁孝之純武而文屈而伸行通神蹈真淳卓之山
反邱樊子之孫千萬年世其賢視珉堅
　　　林南仲墓誌銘
走之友陳傅良君舉以經學教授州縣亟為走稱其生
徒林大偹者為平陽善士走待縣常熟寓家具區滆上
聞君舉不逺千里過之他日出大偹先人南仲行狀為
請銘君舉不妄許人宜可信屬走以志其何辭南仲諱
杞其先家閩中唐㑹昌大中間有名彦者從横陽之金
舟鄉遂為林灣里人由彦及頌四世無支子頌始三息
君曾大父基其季也大父景深父汝翼世豪于貲自君
先公和柔不與物競由是稍淪落君有兄某不喜家人
生産作業君方少奮曰吾子弟也可不任親之憂不能
興起吾家若祖父時不室矣料理家政一不以累父兄
行年三十有七而娶時家道成矣君於治生理財曾不
汲汲種桑課農井井有條理以故他人不足君獨有餘
兄無室家君事之猶父也祖居華敞君始築室其西便
温凊先公即世君推故第與其季無靳色蚤雖靡學然
其優游樂易如自足于内者閒居冠履必整而自奉簡
素立坐不嘗跛倚對妻子無惰容精悍至老不衰非勉
強然也享年七十有四以乾道四年九月哉生魄卒以
明年十二月幾望葬娶陳氏子男三人大任大備大時
女一人適楊氏孫男二人陳夫人習婦容治其庭内有
可法者子皆儒學大備居喪以禮亦近時所難銘曰
湖源之岡公乎歸處左以瞻吾祖右以依吾父
　　　故醴陵縣丞江公墓誌銘(代賈簿作/)
皇上紹興二十有七年某月甲子荆湖南路都總管主
管安撫司臣璹轉運副使臣姓名提㸃刑獄臣姓名提
舉常平臣姓名言醴陵縣丞江符權茶陵軍使兼縣事
治有能蹟宜蒙褒顯未報醴陵之民列請還公于府某
月甲子其孤某克葬公于蒼山故壠門人攸縣主簿劉
來狀公行事而請銘于某某雅服公誼不可以辭謹肅
拜為之銘誌公字信仲建州建陽北樂里人曾祖某祖
父某世為士母黄氏通經文學躬自教子公生八嵗工
詩長從鄉貢入太學紹興某年以進士擢第調永豐尉
縣居江浙要㑹郵傳之用舊事取給里胥公裁始出于
官遂為定例前此催科無法公不擾而辦民訟乆不决
者咸即公平處信州守將三易皆進公賢徙辰州錄事
參軍始至圄犴充溢公一以誠聽先釋左驗囚多不訊
而臣洞蠻擾邊公持檄招諭率聽命馴服用薦者關陞
左從政郎改丞醴陵直某閣陳公鎮湖南延公府幕權
茶陵軍使軍界郴吉大盗侯將軍者嘯侣千計据神農
氏陵肆畧為江湖患者十餘嵗公身履行陣執獻于府
軍政積不理吏隠賦入而重為苛斂公按治情得貸其
責俾畢償財計盈衍横斂用絶于民還縣疾作已病猶
草書遺親故告别卒年六十夫人張氏鄉先生長樂尉
某之子工文尚義之人謂班姬亞匹後夫人熊氏提舉
江西常平某之子男某舉進士次一人㓜穉女二長歸
賈某次歸詹某皆進士業文公好著述遺書凡二百卷
門人前進士陳某為編録刋行于世公事親孝自處亷
隅歴官皆有聲稱以惠安無告禁暴戢姦為急家貧篤
于行義先業推之㓜弟無所取詹氏女兄少寡公為字
撫其孤居閒以經術教授里閭於門弟子無少隠誨誘
孜孜不倦用是多舉選于朝永豐學廢不修亦自公而
復凡此公行之大者皆可銘銘曰
有安而静有寛其令惟窮民是定惟兩辭是聽刑其于
無争古良吏之治邪曰子江子之政蠢爾蠻荆或嘯于
陵不見其形卒保其纓民用康寧古良將之事邪曰子
江子之兵於乎子之徳匪文匪飾後生是式允躬是飭
有堅斯石爰攻爰刻匪子之為益儆于㒺極
　　　王夫人墓誌銘(代人作/)
婦人之賢能以義方教子為難人子受教母儀卒能有
所成立而拜親于垂白者為尤難徳興王氏之母曰吳
夫人嫠居而能誨其子四兒皆與舍選而浩棟柟者竟
能以絫舉賜命祿及其親夫人福壽康寧享年九十乃
卒二者兼萃其王氏之門乎初夫人姊娣三人有老
嫗相之曰是家三女皆中相法宜其夫子而壽過耆耋
者唯季女當之伯姊為故中奉余公安行夫人所謂石
月先生者也仲姊歸上高知縣王元夫宣教亦以儒顯
夫人其季也歸于居士王公諱某同里張氏本王出也
居士居曰吾祖姑蓬萊君相張氏以儒學起家為今江
東甲族吾切慕之居士終夫人奉先君之思所以誨其
孤者不替竟能以儒學自奮用光閥閱余氏夫人早卒
子吏部應求持節閩嶺江西二道興渭陽之念為辟浩
而奉夫人以從吏部事之如母夫人喜曰吾不教子能
辱公賜乎後十餘年棟柟各當之官爭奉板輿迎候夫
人憚於遠遊不許紹興二十五年九月朔甲子以疾終
于里第在姊娣中最為壽考如相嫗言夫人少而端静
自歸夫家協和内外大小歡愜姪有㓜而孤者夫人撫
之猶子夫族或終于外夫人為收葬之夜夢其人謝焉
其天性仁慈類此子浩初舉進士在學有聲考文屢魁
多士先夫人卒官至右文林郎奉新丞朴中年以家累
不遂於學棟今光澤尉柟永興尉女歸進士張瑴孫男
十人女四人曾孫男女十五人越明年十有二月丙辰
諸孤將奉夫人之喪于居士之隴柟以左從政郎李扶
之狀來求銘余與浩同學聯姻又與棟柟同預鄉貢知
夫人為詳夫人縣人也曽祖某祖某父某故不仕銘曰
惟夫人之静特兮羌聖善而好修襲翠羽之華裾兮蹈
𤣥雲而逺遊紉留夷而象佩兮燦夜光之陸離含芳蓀
而宜厥配兮從運期而與歸芝蘭雜遝其庭砌兮馴鵷
雛與霄鳯乗白雲於九衢兮光母儀之徳頌崇喬松之
高壽兮澎湃乎其滲澤嘻深深之葬玉兮餘潤滋於樂
石
　
　
　
　
　
　
　浪語集卷三十三
欽定四庫全書
　浪語集卷三十四
　　　　　　　　　　　　宋　薛季宣　撰
　　行狀
　　　宋侍郎(代/作)
曾祖珏妣戴氏祖楚妣鍾氏父道元以公贈右中大夫
妣林氏贈令人公諱之才字庭佐温州平陽人其先世
有潛德公幼莊重樂與賢巳者處羅陽俗舊淳固先中
大始裒書敎公問學迨其官達士子為彬彬焉政和八
年公第進士調貴州主簿改教授京兆府學恥自衒為
干謁知己者少積十八年不遷故右丞忠簡許公力推
挽之召試館職除秘書省正字踰年改京秩時講戰議
未决黨論紛起公􁇟然中立亡所附麗又五閲嵗稍遷
校書郎歴考功員外郎國子司業權吏部侍郎為大金
生辰使歸報太上皇帝喜曰宋某姓名稱矣亟將晉用
屬公以冢子及夫人氏之䘮固求閒佚加敷文閣待制
提舉江州太平興國宫當時朝士多以罪行惟公力自
引去士夫歆艷祖道傾一時鄉居十年翛然忘官宦意
徜徉田里或不知其侍從之臣起知泉州州人便安其
亷簡富民有罪繫獄中㫖釋之而公不貰繼以尚書命
至公曰吾守臣也不可抗朝廷之命敕乃出囚而老民
吏聞公引疾則競走浮屠祠禳禬借留于神移知衢州
不拜因得以宫觀歸不五年間四乞骸骨紹興三十一
年遂以朝奉大夫致仕今上登極覃轉朝散大夫乾道
二年七月戊辰以疾卒於正寢享年七十有七贈左中
散大夫累封平陽縣伯食三百户娶㑹稽王氏贈開府
錫之孫故朝奉大夫璵之子封令人子四人長男中甫
及長女皆先公卒次女歸右從政郎後處州麗水縣丞
趙良臣男直甫右承奉郎後房俞氏出也有自次文五
十卷曰雲海弊帚雲海公之居士號也家有雲海後集
三餘録詞林合如干卷公雅有至性初太令人將塟而
雨壙中水溢憂之一夕而髭髮變立朝尚持大體不潔
潔以取名未嘗輕易發言言之必有當也方北鄙未定
公因轉對請擇威望重臣經理淮甸與諸大將維持攻
守以固吾圉洎南北講解則請不忘警戒振淹滯飬民
力收兵柄固基圖為持乆計又勵聖學以自强不息乞
詔四方知愛民意皆切時病中事機其論財計謂當量
入為出以節用愛民論任使則請度人所宜用其所長
論海刼即欲責任土豪而屬統於沿海之制帥言皆簡
而理當所請置書太學班在仕者通家雜坐之禁禆益
風敎此其意度不淺紹興七年詔書以秋旱許中外上
封事公奏疏謂當以實應天去六弊修四事其六弊曰
民力凋瘵曰守令非人曰吏員猥冗曰功實不覈曰賞
罸未明曰將士驕惰四事曰上游淮南宜置帥安集曰
盡人事以待天時曰立事者必有成謀又當持之以固
曰人君當有立志至誠可以感天又論進言者患不能
盡聴言者患不能擇是非並進惟虚心公聴乃能擇之
漢張釋之言便宜孝文帝曰卑之無甚髙論令今可行
也臣不敢為甚髙之論願陛下無忽而聴從之晚與時
相論及大儒相謂大儒不可多用公知其意証曰大儒
患不多有用多何患時相色動公即請祠以歸觀公捄
時告後之言可以知其撡心持已之所在即其言少見
施用豈苟然而已哉公之歸卧于家憂國之心未始替
也常曰吾老不能為國家陳力每一念之則申旦不寐
盖其學深自養常超然獨得志有所定單見莫之識也
律身端謹曾不矜持於外其當官稱是立不易方而為
名徳所尚於時鮮所偶合故其屏處多於在仕之年邑
子請敎於門人人各厭所欲善士資其矜式自謂得師
晚年築室瑞安縣之峴山於周奥原自為夀藏製素衣
一稱曰吾終必以是禭先此一歲自言明歲當死疾寢
屏去藥餌曰吾心中無一事矣誦伊川先生克己之詩
以殁遺戒母侈吾墓母建宇築闕終始一槩死生不易
其介焉直甫卜以歲十二月壬戌大塟走書屬某紀公
行實惟公偉望碩德為時名臣鄉閈老成於今為最某
年視公上下知公尤悉大懼風誼闕逸何以典型後生
勉書以待賢者之銘且備史官採擇雖文多累句於公
無愧辭云謹狀
　　劉進之(代/作)
紹興二十七年故侍郎張公九成知温州初下屬部惇
禮賢者以美風俗郡長老上柟溪里人劉君鄉行張公
以書致酒饋曰公孝於親悌於長孝義聞於鄉里敬致
州郡禮焉既而力延請君正州學初君以風誼為鄉閈
信服雖强悍小人素難與言者於君無不敬愛里有爭
競輒就平處或為不善於室率自警曰劉學正得無知
之乎同郡賈司理如規與君俱以善稱一鄉人士諺曰
適樂成不見賈元範柟溪不見劉進之是浮洞庭而不
嘗橘之食也其見重於時如此君諱愈字進之幼頴悟
篤志於學試郡三舎屢入優等薦丁艱棘不克薦四十
棄場屋遊志於浮圖氏學號無相居士其先世友愛至
君兄弟益雍睦三世同居無一言之間君問不及生計
弟某亦任之不疑視兄弟子若已子然皆終始如一日
家豪於貲未嘗以訟至官府或加之無禮往往笑不與
校君為人方整至誠出於天性不妄言笑終日危坐凛
如也盛暑不解衣帶接物温粹見者必肅嚮人無纎介
之偽而莫敢欺以不情聞人之善喜見辭色常稱引以
訓子弟見稱人之惡者謝曰幸母及此知識有過時時
靣為告𨗳退不以語人嘗止僧舎有竊君卧具而得者
君曰是非吾物即以予之善與人交少所與遊皆知名
士賑其貧者至為解衣傾囷盖不一再然常不待其有
請後多賴以卒業為世顯人客來無貴賤輟飡見之無
倦色有求無不遂其所欲或以無擇為訾君曰吾以救
窮而已其門故多貧士至者相踵君未始以有亡為辭
其飲食之不事豐腆資之亦不過厚所濟甚博其施得
以有常行道雖飢不先僮奴而飯當食而見餓夫常推
食命之食輕於財篤於義憂人之憂不啻於已鄉里利
害必以身為倡始力興除之臨事有立推撓百端不為
阻鄉人之䘮貧而不能舉者每歛以棺而塟以地且資
金粟以佐其費歉歲為糜待餓者率以為常稱貸必先
最貧下者或謂君將無所取償君曰能償者人已與之
吾獨不忍此為溝中之殍耳焚劵已責不少靳己巳秋
旱明春大飢君博謀賑贍之其家山樵采不禁恣民伐
薪鬻之以自給擇地不毛道嶮巇者買庸鋤治又身請
貸於州詣州敎授丏為先容敎授為君具食君不下筯
曰鄉人餓且死尚忍安食於此耶在坐客竦然起從君
見州將州將慮民逋負難其請君即乞以家砧基簿為
質得米三百斛歸與並鄉大家分計近居之下户給之
貧者咸賴以活其秋君獨不收前貸代出私廩還官甲
申春不雨者三月大無麥苗農田不復播種方乃歳困
颶風因之以飢疫貧民挑蕨根舂餈充腹或盡室脹死
去而操觚以乞者載路時守倅俱闕莫有任賑民事者
君合鄉民雩祭吁嗟至於感泣因詣匭論奏請發常平
倉米以紓民急仍降祠部度牒畀郡轉糴他道以故端
明張公闡鄉典之舊詒書約為巳助上為惻然聴許無
一不如所乞㑹郡太守袁公孚奉宣詔㫖司户劉公朔
實左右之君與鄉人徐讜求賑救之方得趙清獻公救
菑記以獻袁公榜於座右視以為法為是生者得食病
者得藥死者得藏孩提之委棄者得以長養君之居里
亦縁君得官米以給全活無慮千萬計其端皆自君啓
之初中谿有石障流號石斷自谿濱潮民之架木為㩠
隠水以捕魚者幾二十處舟行多覆溺患君與同閈陳
常顧民聚石更石斷水道白縣撤㩠去之谿流遂安君
既功存鄉人鄉人莫不倚君為命士夫之賢聞君名者
以未及識面為恨享年七十有一以乾道二年七月一
日卒屬纊精爽不亂自為韻語二十四字仍遺書戒子
孫以儉約近鄉居人識與不識無不嗟涕至有為佛事
資㝠福者有詩詞雜著一編藏於家先夫人周氏蚤世
後夫人韓氏生子七人士直某某士享先君卒君雖布
衣常有經濟大志讀書講論事緒紛沓不暫休聞國有
難戚然憂形於色方臘起妖人吕師囊趣和之反黄巖
陷樂清犯柟溪抵菰田管界巡檢陳莘以郡兵三百人
拒之居人惴恐多逃去君始壯歲奮不顧身曰冦至則
吾鄉無噍類忍相隨為身地耶因自賛從討賊賊軍依
山壅水為固陳徑進有輕賊心君曰賊營憑据巖險官
兵素不習利誘致平地乃可擊耳陳不能用君辭不行
官軍半渡谿賊决積水灌而下官軍大敗陳與鄉豪李
徽及其弟充死焉君以二李公贈䘏不加為之傳以表
見於世甲戌歲比不登諸鄉艱食姦人讙起託借糧為
辭警刼鄉疃稠樹村黨最悍水陸為不通郡遣邑尉圖
之尉止中道不敢進欲起鄉兵討捕君曰人心方搖當
鎮以靜臨以白刃必將激而為亂矣單馬至渡潭酒坊
呼酋首二三人命坐諭以禍福皆幡然感動即日罷歸
他黨亦聞風而定郡鹽課積增至己巳歲歲七十四萬
八千五百斤有司艱於猝辦輒賦予民寸産之家無免
者按月征斂吏縁為姦類畧豪强而增敷細民係縲於
官無虛日因以破家者不可計君遣士直偕鄉人王大
充訴於監司臺省得免增敷數萬斤猶以未足寛民遣
甥盧緯俱士直復言户部請蠲歲課之半時司邦計者
聚斂方急甥子乆客困沮而歸君又遣之始末六年費
損家資鉅億計沮撓非一君嶻然無倦雖一餉頃常疚
懷最後州人龍圖閣學士何公溥貴於朝為主張是減
年額二十五萬二百斤盡罷下户科抑而上户所出亦
輕衆始笑君之迂既乃喜其幹而能立今皇帝即阼詔
書求直言君以今方邊興取守方畧要有人言之至如
内治所不可緩著書曰治詳覽以進内陳自治之策在
清其源凡十數條皆切治道奏下三省看詳不報君曰
臣言雖微有補聖治顧主上未深察耳復因郡置録進
後朝廷施行數事大畧與君論合世之好議論人者妄
意君之自奉簡素急於利物晚喜讀西方書不愛金錢
佐營塔廟謂修福田利益不知君之才器識有大過人
者不為世用故不難施予放意物外以自適所為數事
雖得時聞人有不能辦而君居鄉里處之裕時用行誼
信重於州閭間非一日之積也士直等卜以歲二月某
日塟君于某鄉某山之原將塟録君行實屬某狀其平
生某少從君遊知君為悉是固朋友之職無所復辭為
次比以待立言君子為之銘言雖不文亦將託君之名
以傳不朽云爾
　　　陳益之父(代士/昭兄)
父之子謙初以文章試太學聲名藉甚某主敦宗南院
道莆田過故人著作劉公夙問後生之賢某以謙對劉
言謙之賢者皆以其父夙前敎授温州時謙以諸生講
肄州學夙喜其質明鋭為痛裁抑以成其材退常慊然
於中不使謙覺之也其父即知夙為有意琢磨其子夙
心知其賢於人顧未嘗識其面某曰君得之矣君所知
於陳公者敎子一事公之鄉行有足賢者某嘗聞其人
矣然於鄉之老成雖雅知其名非身察知其賢不輕言
也嘗與公㑹望其容色温然和粹聴其言語簡而誠慤
意非常俗之士問之公也始知其為鄉里推重之有以
能教其子以立門户若天道之報然某之迎家而歸㑹
公將塟謙與兄某某弟某某共裒公行將求名士而銘
之屬某叙次其文某辭不得謝為直書其事焉公諱敦
化字某其先家福唐五季亂從横陽又遷永嘉鵬飛里
世以輕財嗜義德施於鄉公生九年罹方臘變鄉之平
居為不善者羣不逞嘯屠之而共芘匿保公以全十五
丁父艱二弟皆幼公奉母夫人經理家政井井有條理
夫人一食不飴公輙憂之見顔面方疾湯藥非親嘗不
進遭䘮廬墓左哀慕至老不衰兄弟相友及見二毛不
忍析異公性夷曠不立城府與人接無纎芥雖龎夫單
婦三尺童子一皆詞情温厚有以慰懌其心家累百金
益能增侈先德之施伏臘之外率用振業族黨鄉閈之
急難餘以修治橋梁平夷道路無留者凶歳人多閉糴
常發私廩平價出之賑貸單貧孜孜不倦鄉閭信服其
誼爭訟多不之官府得公一言即時解散鬬狠為是益
希少公雖蚤棄書學所為常與理造經界行縣選公平
比鄉之賦至今稱其均一金人逼淮甸又請公治鄉兵
時諸鄉繕甲騷然公格令不下曰此但擾耳鄉民賴以
無事而他鄉兵亦不成部伍家園有竹萬個二古梅公
常笑傲其間陶然自適萬事不以挂念客至無不傾倒
皆嘆其古君子也盡心敎子迄能有所成立暮年謙上
名禮部人謂公世殖善不顯天其或者遂將侈大其門
而公不卒見之也以乾道二年五月六日卒享年五十
有五鄉人於公之疾日奉雞豚祠祀禱祈死之日咨嗟
相顧有為之流涕者嗚呼公何以得此邪公常自言不
能利澤於世遺愛一鄉足矣以匹夫而澤迨鄉里賢矣
哉子男五人女一人卜以歲三月某日塟公於郡西岑
之原列其行事如右
　　　髙府君(代百七/兄作)
　　　　福州長溪縣桐山髙擢字邦貢年六十六
　　　　曾祖昻　祖世軌　父南仲
公之先家福州懷安縣之石岊亭五季亂辟地桐山世
隠德弗耀公幼孤頴脱嶷然與羣兒異事母篤孝未冠
母卒哀毁不勝䘮事伯姊撫幼弟内外無間言剛毅端
方其資性然也嘗舉進士有聞於時中年即絶意功名
以吟歗自適意有所寓一見之詩篇一時聞人多與之
賡唱喜數術其學視司馬季主莊君平雖不以此自奇
人扣之命厯亦為應荅無倦與物無競或以非禮干之
公接以誠往往為退聴人服其不校然宗黨有過公未
嘗假之言色則其為内守可知也性尤喜迎師敎子不
論道途之逺近常以立身揚名訓飭子弟疾寢猶肅子
孫至牀下而戒之曰而曹善守世業睦於上下無為蠧
物害人則身事畢矣卒以紹興二十八年五月二十三
日鄉閈聞者無不傷之娶陳氏温州平陽人甚宜其家
行年今七十矣識者知夀考之未艾子男二人曰桂曰
明能率父訓皆進士及第女長適莆門陳竚次適忠翊
郎陳□再醮於宋洋方汝楫孫男宗郝宗郭宗鄭宗郾
女適同里王克人皆舉進士將塟其孤桂明得卜於山
門村之石函原期以歳十月十四日復土而求書於某
故摭其行寔以竢立言之君子為之銘云
　　祭文　弔文(附/)
　　　祭蕭帥文
維紹興二十有七年歳次丁丑八月甲午朔二十二日
乙夘故吏具位薛季宣謹遣家奴以清酌之奠昭祭於
故府制置大安撫閣學侍郎河南之靈嗚呼孰謂蒼天
恒與善人即事遐觀夫何不仁胡為我公道弗克信嗚
呼哀哉惟公之德清通諒直不侮於鰥不囬於力能柔
能剛惟道所適惟公之度猶天猶龍大而不器變而不
窮宇宙寥廓細微不容惟公之撡喬松金石鍊磨不磷
寒凉不易立懦亷頑無煩訓敇惟公之行凖石左規惟
矩惟繩則莫我違化行鄉䣊民之羽儀惟公之文渾乎
六籍何幾不研何隠不賾發揮煥焉造物無迹洪惟我
宋網羅雋賢峩峩大科龍門則焉公躍而登如拾芥然
柏臺峭清華省焜熀尊禮大臣既丞既長皁鵰得譽百
工讃仰封禺天台三輔要藩俗阜而蕃猾察其間坐嘯
亡何面革雄姦自陜而西召伯所處通邑大都幾半寰
宇内而黔黎外而師旅五侯牧臣我公主之封豕長蛇
我公去之惟善惟良我公子之孽臣柄朝心期不黨口
鑠鏐金舉賢於網民望攸歸曷為其㒺皇帝曰吁於維
錦城日迺鎮焉民服惟誠棠陰蔽芾謳吟則興君其西
歸往終迺事政成亟來福我赤子公拜稽首受賜青氊
民睹舊儀從服敎言治稱流聞頌聲雜然皇帝曰都爾
䕶諸將桴鼓絶響刑幾無用厥績懋焉德惟懋賞華閣
邃清墳典攸藏儒官増秩厥有舊章民惜公歸非余爾
忘誥掦王庭士夫交慶吾道其東蜀人何幸指日維期
王之畀政如何不弔天不慗遺梁木斯壞喆人其萎倣
仰焉取民兮疇依龍輀東轅旐丹爰舉歸賵追榮戚我
明主渥矣寵章君乎何所嗚呼哀哉繄予鯫生叨世通
家日也清池泛以芙華飲之食之恩意亡涯公之徃矣
撫棺奚及塟惟時矣紼嗚呼執薄尊陳誠洒淚以泣尚
饗
　　　祭周詹事文(操/)
惟公忠諒質直立乎本朝為名侍從循良豈弟施諸有
政為賢太守天寵方渥超然逺舉既可以淬厲末俗奉
身而退與世長辭亦可謂達於死生之際矣某在歲戊
子拜公闕下傾盖之見稱之曰能顧謂衆賓韙其高節
將命歸朝又與公遇方郡闕將辱公我期假守之來公
亦旋斾清風之㑹琅乎德音甫再閲旬公遊汗漫公生
乎世享年寔尊名德俱髙可以無憾某惟賢之事庶免
罪愆公之捨旃卬將安倣嗚呼老成凋䘮誰復典刑斯
世斯民可為長嘆一觴之奠聊冩我心精氣不亡可無
昭鑒
　　　祭吕郎中文(大/器)
某昔令鄂陵公守西陽治夾長江我有將迎我有泝㳂
公郡之從時則我知恩顧綢繆燕豆壺觴政有設施交
相告戒何否何臧我不敢知公有令譽寔德於黄督軍
新野格章不下聿靜一方閲歳彌時我幈外邑是解銅
章公升於朝我跧里巷道術相聞我來自東公分符竹
信宿參商御於公所時靡間斷雲盤刻香公之令子論
交許我公則云亡於時假節説於舊館如何䀌傷念昔
暌違仁言之贈勿懈於常悔談靜養靜非數息辨不加
詳逝從似續切偲晤語斯大而章執紼無岐惟儀之奠
涕泗其滂公乎曷歸鑒時精意庶其尚饗
　　　代養志姪祭王舎人(墨/卿)
惟公學術根源本乎性天行業施為無非自然致養北
堂晨昏必親觀色無違惟時孝純發策决科光明禁途
珥筆螭㘭裁成帝謨載持漢節命於丹戺駕之不俟以
承天子禮行簡驩乃逢譴怒志之弗伸維此之故天胡
不仁仁人不夀以予外舊而仁靡䆒我祖仲氏實外我
君君不我棄婚姻孔云顧惟寡學尚其來敎如何治命
禮成不報門之未掃文人以行誰歟來者提擕我後生
奠牢之設匪清匪馨於嘑哀哉君其歆我誠
　　　祭外舅文
維紹興二十有八年歲次戊寅三月辛酉朔初十日庚
午子壻河東薛季宣樂安蔣行簡滎陽鄭忱德謹以清
酌庶羞之奠昭祭於丈人安撫秘閣孫公之靈於嘑真
剛寜折白璧易疵醜正惟哀讒聲雄雌昔聞有之迺今
見兹於嘑我公禀氣之正道德其容温恭其性節撡寒
松儀言雅令奉直言君色養北堂惟公弟兄栗栗齊莊
孝德彰聞風勵一方虞庠進賢攷文以數聊且試焉亦
程其度夢親疾驚弁焉弗顧惟善降祥廣寒孔遐雲路
迢遙桂也婆娑遨焉遊焉平步煙霞錢湖帝都本兵樞
府士袂如雲羽書交午補緝訓誨咸安其所畿甸阜繁治
以弦歌民不忍欺何拙催科興起田園邀遮涕沱南江
之西長蛇勿勦牧侯舉賢大廷名小樽爼折衝奠平如
掃宗盟帝胄東觀清髙佐之丞之赤舌譊譊煮海摘山
則復賢勞九府司泉事聫奄署徴取無厭矯誣明主露
章上聞姦人齟齬閩嶺迢嶢分綜外臺牧臣弗事訟積
陵堆决滯獻囚迅若霆雷江沔之都寔惟南郢地控三
方邦之吭領受鉞於藩華戎絡井西州錦城師孱而愚
汚吏從衡民困求誅致毒於蠆張拳奮呼受首其時人
心雲擾使車西指政先無告發廪誅姦慰此黎老夫何
楚郊人思故君孽乘間罅麻起紛紜窺邑其小大而覆
車僣冦漢家增爵還鎮大盜誅夷人知恭順邊城罷柝
威聲夙震洪惟我公秉心正平剛斷而明儉節而清誰
謂鬼蜮射乎無形弭節東歸延陵故邑喜接親賓滋滋
汲汲松楸拜省載忻載泣蒼天何知爵餳為災顔夢趣
休喆人斯萎民無放仰於何不哀於呼哀哉數有乘除
理有得䘮名位式兼蔑聞古往用不盡長道其不枉公
議攸歸董狐書在公志雖鬱公名則大富貴浮雲公乎
何愛於嘑哀哉季宣等才非通潤鑑授玉臺或時盛府
蕖沼徘徊或一披雲德音孔懐龍輀載駕終天此别薄
奠陳哀醪醨飯糲彷彿音容悲啼言訣於嘑哀哉尚饗
　　　墓祭外舅姑文
某不天生六年而亡失怙恃丈人為子擇對以為無以
易吾故人之子居四年而伯考待制始納徴禮又七年
而昏乃克成其年丈人帥荆州處我記室之任越三年
府罷將我西遊於蜀居半年而别别三年而丈人解荆
州某觀省自東甌時丈人歸甫數日相顧悦懌樂以忘
言不圖改月之間丈人捐棄舎館後二年丈人既葬某
哭於尹原之墓乃復於故家抵家翌日而惡夢兆祥丈
母以其日即世雖哀傷如割而貧瘁不辦犇䘮臨不及
掩後六年始展哀於墓又不能與其女偕隠情盡於中
辭文曷究哀哉言之不可極已惟自丈人録我舅甥之
列終始將二十年禮曰賓親愛均子姓某繇依舅姑獲
奉丈母於堂愛之親之情加衆輩自人而論盖愛女者
之常情生相思死相逺此德不報在某則多負矣然世
第知舅姑於我之厚而殊不知厚有加於此者昔我先
大夫右史下世適在權豪之柄國妒疾讜正號稱黨人
先人以趙氏而升死和戎之議一時契故不克收䘏其
後者於理勢固宜丈人惇切舊交同攸我樂始終教字
望以先人此先人感槩交情見諸先兄將仕之夢者斯
盖古人相與之義在丈人固優為之而丈母之心思我
又母子如也寜以泉亭假館不忘我先宜人一日之故
抑亦夫之所厚固當親厚之耶嗚呼此風不作也乆矣
使某微舅姑之教則今何有所立拊心懇惻負負何言
惟是舅姑念我之深願之進學愛其女子奇其外孫我
獨有涵泳六經盡心於大學之道和舅姑之愛子而教
誨其外孫庶幾雍睦於家不墜我先人之緒且以慰舅
姑之心於九地之下或可以無慊雖然今日之事固已
負初心矣一杯之奠悲欲忘生嗚呼哀哉惟神靈是鑒
饗
　　　祭大舅文
惟舅至德渾如湛然太虚其行如寓其止如愚中年病
忘弗占卦兆人冀其瘳孰知其道在昔華子其忘是若
俗儒見悟終然靡樂舅也善忘胡寜勿藥匪䆒其終曷
知其至形寂神存脱然以蜕眷言世士惟疾之憂如舅
之全夫復何求諸甥舊館於渭之陽於舅之亡能無惻
傷舅與天逰曷來曷往薄奠傾哀君其肹享
　　　祭諸葛夢叟母文
惟靈盛德宜家貞心専壹衆子盈前母儀如一錫之休
祥五福來備室家溱溱克大而熾家督之賢成身於學
科級之峩奮鬐載擢爵雖庶士寵則榮親天道昭章其
夀惟仁如何不淑禄未及養棄之如遺孰司消長於乎
夫人可以無憾子之才斯豈無世鑒某等屬聫姻亞託
子之知卜鄰方幸女婦其儀遽聞哀訃曷惟其惻酹以
傷之庶歆㣲瀝
　　　代四兄祭劉氏舅母文
劉薛之昏自今奕世眡彼朱陳允隆不替惟彼朱陳鄉
俗是因道義承承惟吾舊姻厥姻惟何曰惟母家玉鑑
余歸其儀孔嘉自我先人清貧有素渭陽下盼不忘其
故婉孌息女蘋蘩奉之豈如他人土風共之於惟舅母
秉德靜専令子賢孫清芬世傳謂余弱子祖姑是式饋
盥之行㑹共婦職何天不仁舅母云歸稚子家居何放
何依舅母之賢師言是傚儉德云共敢忘答教蕙蒸蘭
藉哀以言誠願踵清風芬其德聲
　　　堂祭四二叔母文
嗚呼古之至人固有坐脱而立亡者吾聞其語矣豈若
吾身親之哉惟靈見稟德之和清揚有婉相而夫氏幾
大吾門鞠育遺孤母儀可則宗姻婣睦人無間言方為
女宗以式諸婦胡為不淑棄之如遺抑且外死生天數
㝠合將行留自在與造物俱邪吾不能知有見其臨終
者矣世之男子盡心扵性命道德之説始終一是不為
物閡者誰歟兹靈之亡固有不亡者在陳哀一奠家有
常儀
　　代七乙叔翁堂祭廿九伯母文
惟靈以慈仁婉淑作嬪吾宗家道寖昌日益隆大起其
夫氏靈有力焉子孫詵詵五福備具鄉非積累之厚何
以臻此雖天道不偶元子淪䘮而靈之家室自己而興
聖善之聲湧溢鄉閈亦可為無憾矣吾家失此賢懿後
生何法焉哀酹有儀敢忘其故於乎哀哉尚饗
　
　
　
　
　
　
　
　
　
　
　
　浪語集卷三十四
欽定四庫全書
　浪語集卷三十五
　　　　　　　　　　　　宋　薛季宣　撰
　附録
　　祭文
　　　祭薛公文(失/名)
學博而知約行髙而不孤政嚴而無苛論正而不迂求
之海内未見其比意者天生斯人其必將逥狂瀾於千
載之絶學建功名于萬里之亨途纔小試而奪之蒼蒼
者又何其忍乎公之守呉余在故廬我來剖符公歸里
居固嘗服髙風於踐履之舊聴宏論於謦欬之餘方將
日親直諒多聞之益盡讀篋中未見之書曾不見於幾
日驚死生之頓殊寓哀情之短章灑衰淚於生芻嗚呼
吾老矣不知餘生尚復見人物如公者乎
　　　前温州州學敎授樓鑰
登門最晚受知獨深人之云亡百身何贖解組東去莫
與執紼英爽如生諒歆菲誠知己之報嗟無及矣尚行
所知母羞九京淚盡辭窮嗚呼痛哉
　　　文林郎新平海軍節度推官鄭伯英
嗚呼哀哉我之知公越自少年有友王子數為予言五
代史記公謂簡畧綴拾舊聞期於改作公於是時年未
弱冠有志史筆予用駭嘆辛巳之役如風振蘀大將鼓
旗亦既前却公令武昌屹然不移以義訓民曰死守之
大江有靈俾君不試堅壁睢陽公實有志我益壯公恨
未識面亦恨斯世知公者鮮屬予塵第獲交常路尺書
渠渠亦莫予顧歳在甲申公歸里居始獲從公公始我
知日探所有莫見其止如以􁂭杓㪺彼大水乃昔知者
得公之膚古有成人繄公之徒聖賢不作道䘮文敝問
學事功岐而為二事功維何惟材與力問學維何書癡
傳癖學不適用用者無學為己為人在在乖錯公之探
討専用律身推而放之於以及人公之初召訪我嘉興
公之再入遇我宣城凡公有言我得預聞上劘君德下
紏世紛匪亟匪徐不詭不迂斷如五糓可以療飢予曰
有聞將理兩淮將畀公郡爾其往哉公曰其然當辟置
我我曰從公夫豈不可儻公作牧式殿大邦臂指諸郡
庶成厥功若曰専城旁非已助豈謂掣肘將敗乃事縱
公有材能整其旅小敵之堅竟亦可補既而聞公將命
行邊雖曰有㫖招集屯田公所經見㒺不歸告欺誰亡
實情狀斯暴出守苕霅民匱財殫席不暇煖畢以上聞
帝實謂子知無不為如彼側目惡觸其幾奉祠之章旬
月十至帝不庸釋姑俾須次公之來歸謂我時難瓜時
俯及當力丏閒嗚呼哀哉辰浹不見忽謂疾革亟往撫摩
僅餘微息瞠目視我欲語不能反席之頃失我良朋嗚
呼哀哉公之絶慾亦既十載罹此短折無乃刑制周子
千里唁我以書謂觀吾徒皃狀多癯潭潭其居廣顙豐
頷時則使然在公何憾我每念公音容具存望之凛凛
即之粹温縱論今古衮衮忘疲旁及制度援筆而圖雖
則云然匪曰公長公之貟貟諸葛子房治官訓農理財
練兵厥有成算亶其可行我曰冀公大竟設施勉策駘
鈍與公馳驅今其已矣屬之何人運斤成風袖手莫陳
公之大節亦既炳炳特書大書合垂乆永我獨有見謂
當少須匪曰畏禍道有卷舒鹽梅之適不惟其同公尚
有知我願折衷修奠矢辭我匪我後硯墨屢乾悲哽莫
就遣車在門有慟為誰上為天下下為己私嗚呼哀哉
嗚呼哀哉
　　　友人張淳鄭伯熊
公不夀臧誰為之咎怨天尤人非公攸好公之問學君
舉嘗道傾倒見聞窮極要妙我叙二者一語奚了由前
怨尤由後襲蹈故皆略之惟矢情抱自從公遊十見重
九半其合離常恨靡乆我所未聞公必析剖一事一辭
據引精到語妥理從出我意表箴過質疑每見輙有論
所未及詎一二數直諒多聞其倫盖少求之古人實我
良友我齒視公十年以老公之敬愛每知其舊我履險
難公鋭為救進退揚譽公不輟口信義昭然具見肺腑
淳伏窮閻茹藜待槁伯熊亦歸相與執手每一念公西
望引脰公守苕霅始半厥考俄改毗陵其次尤後歸為
我言數奇不偶説則多矣於時何取行亦丏祠從容農
畝待次來歸已過我料况聞斯言不悶而笑私度㑹期
豈一昏晝接陪數四别恨方澡若公立朝以及出守中
間兩淮銜命奔走論議罷行辭受去就渇欲問公曽未
詳扣何事之違而變之早我悼宋卿尚餘戚繞今又哭
公不但疾首同誦此辭以薦羞酒
　　　宣教郎知温州永嘉縣主管學事周􁯜
天之不佑斯文耶如公之道學而施不昌天之未欲平
治耶如公之宏才而用不彰議論之醇撡履之剛根六
經而貫百子闡微言而蹈大方破千載利慾之謬妄掃
諸儒章句之披猖盖書無不通事無不練一話一言皆
絶人意表横騖别驅窮極幽眇而䆒其㫖歸貫之以一
初無相去之尋常施之政事見之文章真所謂不見其
短又烏知其所長者也斯人也而不及中夀福善禍淫
奈何乎蒼蒼嗚呼公之聲名海内所尊然形之於外者
不苟徇乎哀俗之見藴之於中者人亦莫䆒其所存故
不知者以為徒剛而已也而知者亦僅稱其直諒而多
聞知公之深不過幾人言之則大而似夸矣尚何言哉
相向而哭失聲者盖嘗登公之門者也巵酒之奠相與
悼善類之不幸一哀而出涕又何止為薛君而已耶
　　　永康友人陳亮諉陳傅良
余行天下竊有志於斯世其道德純明可為師表者執
贄進見獲聴微言於下風退而從磊磈不覊之士接杯
酒之歡嘯歌舞往往自以為一世之雄至於山巔水涯
與夫窮閻委巷之間抱負所有分與世絶足所可及則
必一見縱力不能自致而聲音姓字之與通晚將歸休
始獲見公握手一笑語言從容心滿意愜俯首來東三
年之間竟安此窮人誰不死寜公是逢又殺斯文昊天
鞠凶生迺如此實死與同俯仰皇皇未知所從
　　　持服黄度
始度試官於永嘉友陳子以尚賢溯先生之髙風每服
膺而拳拳迨承贄而敬謁接清音之琅然天光發而外
映神邃靜而藏淵繄下學兮上逹左右取而逢原㑹九
流於一貫瑩神機之通圓憫俗學之失傳徴空言於簡
編儻詩書之不可應世殆孔壁之無傳若夫樂易䟽通
沈深靜専其識造微其動中權有如風雲之感遇籌帝
幄而經綸乎徐元直李鄴侯之事業而識者謂度為知
言嗟乎先生其已矣倐訃音之來前將人世之迫窄乘
箕尾而追羣仙吾獨哭而不知其慟恐斯文之鬱淪彼
後生之謭薄將安仰夫北斗與泰山也念公昔者中都
庀官我將從之公使淮堧改轅而歸日竢公還公出守
霅我有家艱公書招我我行實難伊㑹之期夫何屢遷
天實毖兮一見維余頑兮莫鐫奔九原兮不作咎昔行
兮匪䖍嗚呼哀哉殮弗與兮舉衾𦵏弗助兮引棺命炙
雞兮漬酒侑以文兮涕湲
　　　學生迪功郎新臨江軍軍學教授王遇
人孰不有死有不知慟之為誰兮聚散固有常奈何名
世之不易得兮昔遇聞風既乆幸及今而登門兮吁嗟
我公世方倚以為津梁兮始學志古今人心則在乎天
下兮清明曠達樂於聞善而大者逺者不與兹兮百未
施一乃如斯而已兮則行則藏固不在先生兮學未及
傳而其徒將焉之兮世道寂寥而復不憖遺兮先生固
不亡而斯人其何如耶矧遇小子受教未幾兮豈謂一
見而遽為終身之恨兮臨風一酹以發吾哀兮上為天
下慟而下以哭吾私兮
　　　迪功郎潘景憲
詹望門牆十年未得幸㑹適諧兩旬几席迺爐迺陶迺
子迺姪公曰可教我懼不克嗚呼哀哉事㑹之乖痛將
奈何違離三月來音不嘉爇我菽粟剪我桑麻我復貧
窶其何以家嗚呼哀哉季夏之書誘掖勤卷中塗留梗
與訃俱前匍匐不及彼蒼者天尚曰庶幾執紼南阡嗚
呼哀哉友朋亟告大塟有期枚日不十病軀莫支銜哀
抱愧矢心此辭話言容止終身之思嗚呼哀哉惟公問
學純粹汪洋洙泗家法澗瀍王章百不一施衣冠閟藏
繢畫日月我謂不量嗚呼哀哉予末小子稟資滯固淵
源有來竊識所據登門之晚失節之遽敢不夙夜無忝
所付
　　　從政郎新漢陽軍軍學教授石斗文迪功郎新
　　　　州昌國縣主簿主管學事髙宗商迪功郎新
　　　　州司户參軍石宗昭
自周之徂棄置儒術百家競馳莫返於一豈其作者曽
不一二匪時之還儻復旋否我宋敎興斯文是矜是長
是崇是庸是登乃生諸儒以倡學士六經之明千古之
秘藍青氷寒裕我後昆惟今之人有如先生顧其髙明
而寔中庸顧其挺持而乃疏通靡觕靡精天人之際彼
佛與老無用其技靡違靡從九流㑹同探周索孔萬法
之宗匪今薦紳而才之匱繄吾先生一有根蒂匪今師
友而道之孤繄吾先生與事物俱天之生人夫豈無意
不大於施尚淑其類忽焉其已其夢其非日既零落忍
不是遺是之不遺亦已太刻我酹之慟匪直報德
　　　迪功郎紹興府上虞縣尉沈煥
自公罷湖守東歸煥因循不拜書仙里諸友兄亦不時
通問九月十七日所識道越來語他事及公不祥之傳
煥直意其妄不復致詰走書問楊敬仲王孚仲未報樓
大防書至其月二十八日也嗚呼平生師資之地考德
就正未測津涯不圖當公春秋鼎盛使煥哭諸寢也公
之問學者驗於開物成務已而知其不可為而返學問
閭里日寖光明謂不得於彼而可得於斯豈意亦不得
於此耶道學未立於至聖之域朋友未得其傳授之全
公志願未竟而終天乎命也夫何為使朋友至此極也
煥拘繫尉曹不獲犇赴與朋友相向而哭羣居而經薄
奠逺將不任悲愴尚惟精誠鑒之
　　　迪功郎新差監提㸃製造御前軍器所門孫觀
　　　　正
惟公少抗志以不回學師心而有得𦕈淹貫乎九流探
淵源於六籍召見帝所名震京邑逢辰之休取位若拾
報政藩輔改臨吾州眷邦人之景慕庶不鄙而來游嗚
呼惡蔓易滋嘉殖難遂何痬之進毒不浹旬而委蜕嗚
呼埋璧於山沉珠於淵返其本真公寜復還弱冠之好
厥惟姻連公疾我同我後公先云胡不悲幽思茫然緘
詞千里淚如迸泉
　　　學生陳牧之等
不得其心視其所履不知其人觀其所與唯公之學浩
然莫窺其裏吾考之其身則家人起愛鄉人起敬雖好
議論者無所容其訾毁而求之當世則賢者欲與共學
能者欲與共功自豪放猛起不屑為人下者亦悉意下
風而願為之役使公無利勢無借人辭色獨何為至此
牧之等所以交淺而情深未及委質掃門事公於生而
相與哭拜奠公於死也於乎與歸或燠休而居或傴僂
而趨或危言駭世或清濁分睽殷鑒不逺宣政蓍龜公
則往矣我還我車嗚呼哀哉嗚呼痛哉夫安知天之不
果欲䘮斯文耶公之不果有意於髙舉逺逝耶然則和
扁復生竟何為哉竟何為哉而今而後敢不遵奉法訓
以無負我公也修身養性之餘誦詩讀易以畢此世也
上以事父母下以聫兄弟而不復有志於其外也死而
有知尚其念之
　　　友張淳等
曰身可愛矣愛或以愆攻非其攻禍不踵旋誰謂在公
而有是焉如公材識於今幾人聞博記强貫穿古先制
度之微探賾索𤣥時之所須天曷舎旃公遇吾儕如父
如昆疾莫克救徒涕滂然六載還鄉㑹接未歡若何永
違一轉首間來陪弔賓可無一言展我哀思其日必涓
　　　姪溶
溶少不天早失所怙每念及此痛切骨髓義方之教賴
有叔父矜我孤惸視我猶子載撫載育載詔載語顧我
愚戅欲報無所胡為微恙輙成酷禍庸醫妄投竟爾勿
悟屈指三日噬臍莫措命也何如天乎無據而今而後
私門誰主痛膓摧割何所怨訴奠以告哀涕淚如雨
　　　兄髙
嗚呼士龍克配天地人謂伊何存誠之至嗚呼士龍克
紹周孔人謂伊何傳道之統卓然自立匪求已知貌醜
言訥恬不干進博學有守遇事敢為凡此四語廷臣薦
辭一遇君相草木知名吾家之瑞天下之英規模宏逺
粗見一二文章事業乃其餘事一歳三遷驟至五馬殊
不驕人姁姁儒者德修於已翕然丕應有不逺復宻受
以正神鍼一砭釋我至疑分雖吾弟道實我師摻别游
宦寤寐心馳間致安問真情寓詩尚覬顯用行其所學
為世指南覺所未覺乞歸待次雖慰拳拳應酬百日未
暇盤旋如何輕信不憗於天比䘮兄弟復悼惠連罹此
劇禍我心傷悲一動一靜如將見之生平行事宛類叔
父有子可託以光宗祖嗚呼士龍衆方仰德溘然朝露
孰不嘆惜嗚呼士龍我病方瘉來告斯文慟哭流雨
　　　姪純伯僅仲任綱紹叔似繹洪瀛泳濬等
嗚呼蒼天何寃如之匪直我家我身疇依惟我叔父道
學一時識與不識祥鸞瑞芝况我諸姪同門共枝勤誨
勤載金玉與期恩則我父義則我師純等不肖小人其
歸奄忽無疾遽兹永違天或可問報施何虧寓誠告奠
㒺極之悲
　　　鴈蕩山能仁寺住持僧從瑾
惟公踐履超古皇前混不自衒人無知焉在彼在此如
珠走盤迫而後動乃見一斑應用便便隨寓光鮮渾淪
㒺測孰窺其全我之與公乆契忘年歸來一笑風月依
然約我秋後蠟屐登山得書旬日遽聞飛仙虚空失色
萬口莫言公之所詣同地同天死生來去實非變遷惜
乎此道未能廣傳我裒策杖逺出林泉公其鑒兹盃茗
爐煙
　　　判府趙祕閣墓祭文
維嘉定十五年歳次壬午十二月乙亥朔十五日己丑
朝請郎直秘閣知温州軍州事趙汝譡謹以清酌庶羞
之奠遣迪功郎司户參軍趙希恮致祭于故常州知府
寺正薛公之墓夫尚德憲賢扶敎勵俗古人下車盖汲
汲焉不敢後也惟公幼孤自立有志當世學本六經貫
穿百氏賛猷制幕行峻守端試令巖邑識先備完宥府
薦賢前旒錫對淮邦阻飢杖節補外振業流民既居且
安王心載欣進秩歸班才髙論崇為時所忌再領州麾
遽作長折我生最晚恨不同時朅來假守景慕風規官
箴有常阻拜公墓歸心典刑寓誠樽爼尚饗
　　挽詩
　　　朝散大夫權知温州軍州主管學事莫濟
今代論儒學如君德最優是非千古事出入九家流身
殁言猶在官卑志未酬儻令興禮樂端不後程仇
　　　承議郎通判温州軍州主管學事廖珪
大學傳伊雒深仁浹武昌談兵劉子政論事馬賓王屢
見温辭寵頻懷輔郡章籌邊殊未究遺恨滿江鄉
　　　迪功郎充温州州學敎授徐嘉言
卓犖才名四十秋屢攄良策動宸旒傾河議論誰能敵
唾手功勲未肯休方快九霄摶□鷟俄驚長坂蹶驊騮
天公應叱六丁下著述文章盡捲收
宦游將適鄭公鄉衆説膺門氣味長欲效然明畧陳語
那知叔向罷登堂毗壇不試新分竹霅水空瞻舊茇棠
天不憖遺何太早忍看埋玉向高岡
　　　迪功郎温州司法參軍魏興祖
奥學傳伊洛生平盡此心多聞推子貢一唯妙曽參知
識皆文武才猷冠古今斯人苦斯疾吾黨恨尤深
至理窮微妙經綸特緒餘鄂城資豫備淮甸得安居慨
慷陸公奏詳明賈誼書今辰恨埋玉慟哭滿鄉閭
　　　朝奉郎新權發遣廣德軍主管學事何伯謹
剴切憂時論慈祥濟物心賈生年尚少平子慮何深徒
抱經綸志俄聞訃告音朔風傳薤挽誰不淚霑襟
　　　迪功郎新差監提㸃製造御前軍器所孫觀正
眼看嘉木斧斤摧竹路凄凉孰不哀髙論每聞前席聴
讜言曾欲挽𥚑回膏銷果見龔生夭(公嘗受道隠者然/有濟時之念晚乃)
(迫於從宦不能卒其業盖/其業得已而人莫知也)芻奠空悲徐孺來(從公受業/多一時少)
(俊/者)儒效俗傳今若此蒼蒼福善竟悠哉
　　　迪功郎温州司户參軍陳樞才
耆舊襄陽傳風流月旦評此翁尤間出當代總銷聲遇
事皆迎刃遊談可伐兵孰知死諸葛英氣凛如生
晁董科名累向雄利禄儒惟公傳洛學處世類齊竽湖
外嚴兵戌神幾析使符恍然成昨夢一弔束徐芻
　　　從政郎温州録事參軍錢泌
蚤悟傳心學精微造本原讀書殘萬卷落筆動千言孤
邑騐英略流民感至恩顔亡雖可痛自有不亡存
偉矣萬人傑精神運五兵議屯謀甚婉料敵智尤明謹
厚唐劉氏淵源漢賈生斯文嗟遽喪哀挽淚縱横
　　　月潭甄龍友
驥不由窮巷龍曾演瑞圖衣傳袁道潔夢接邵堯夫四
十年全未三千行豈無飄然何太速愁殺奠生芻(士龍/不應)
(科詔好/周易學)
贈别文章妙分擕六見秋真書藏相府循吏説湖州不
作三公入同誰八極游朔風吹壯淚應滿藕池頭(士龍/有送)
(龍友赴西外宗敎/序今留梁丞相府)
有子才而美知君死不亡刀圭徒有驗兵法豈無妨玉
樹新埋没金丹舊渺茫魂兮來止些極樂在西方(士龍/深於)
(内樂復嗜談兵/亦知佛法云)
　　　徐定
今古名流特地奇生平學術得真師纉將管樂為操藴
論切周唐入設施經理逺橅歸使節撫循中道稱藩麾
堪驚四十成埋玉嘆息襟期有未為
　　行狀
　　　宋右奉議郎新改差常州借紫薛公行狀
　　　　曽祖庠　皇不仕
　　　　祖强立　(皇仕江寜府觀察推官/累贈左光禄大夫)
　　　　父徽言　皇仕起居舎人
公諱季宣字士龍姓薛氏其先世家河東後徙福之長
溪亷村至唐補闕令之後义自亷村徙永嘉而光禄公
始顯四子司封郎中嘉言敷文閣待制弼及舎人皆第
進士昌言為婺州通判舎人從胡安定先生學以丞相
趙公鼎薦仕於朝秦公檜相定和議舎人廷爭移晷中
寒疾卒母胡氏安人後十三日亦卒公六嵗而孤撫於
待制伯父長任以官公從待制宦逰四方尚及見故老
聞建炎紹興初將相大臣趙張韓岳諸公事有當世志
而樂道其人年十七荆南安撫孫汝翼辟書冩機宜文
字孫氏藏書多公一意講説紬繹絶不治科舉業有隠
君子袁溉道潔少學於河南程先生聞蜀薛叟名求得
之道潔繙六經諸史以觀叟叟笑曰子學博而寡要其
相授受嚴約盖如此湖湘間皆高仰道潔公師事焉繇
是益自歛制充養蜀制置蕭振辟公務為蜀部將有狠
訴統置者公當以犯階級法幕中或論縱之公以軍政
爭不克謝去盡其禄直買蜀書以歸為鄂州武昌令故
太尉劉公錡鎮鄂渚公論武昌形勢直淮蔡今見戸三
千五百弓級財五十人士軍十有九人宜蚤為備因陳
屯田分戍保伍以寛民力之策㑹有㫖營田一卒二十
畝縣官盡征之公告鄂守宋似孫曰是非漢屯田之㑹
漢兵民也使之屯田豈曰不可今非惰游不從軍彼不
素知田家事驅之縁畝必不樂曩時王彦營田湖外遣
二十將潰者十有八而况盡征之乎且齊民在野環營
以軍殆必爭利成閔益戍夏口公曰宜戍武昌備申蔣
故樞宻使汪公澈宣諭江淮公上書言自權臣柄國士
氣索然趙張之放莫敢尚德岳飛之死莫敢趨功今卒
有意外之虞誰其禦之因論邊事甚悉及營田宜亟罷
歲餘敵犯襄陽而還兵圍光甚急汪公問策安出公白
以蔡要害得蔡則光圍自解成閔克蔡光兵果遁于是
敵東道傅合肥王權退次柘皐李顯忠亦不利却成閔
束為援公乂白蔡不可失若乘勝拔潁昌道陳汝直趨
大梁則廬兵不戰可屈捨蔡援廬是棄投機之㑹為連
雞之栖淮沔虚矣又曰敵空國來冦苻秦故計也今我
不可復戰惟當畫江固守而以奇兵遮擊首尾阻前顧
後勢且自沮輿尸一决其禍必大初公試邑年甚少方
天下無事豫陳邊備諸公唯唯未遑也居無何邊吏倉
卒興發騷然柴桑遷孔子宫避戍將嘉魚壞學宫繕壁
壘江湖間稍騖於武事矣公顧以扣糴傷農三白郡解
印綬去為奏罷糴乃已比冦至蘄黄以南列邑無寜居
守令竊議内徙宦江湖者歸孥相望於道公迺議死守
不去與民期曰吾家即汝家一旦有急吾與汝偕死敵
民亦自矜奮三分其衆更壁縣下二總首帥輕舟守安
樂口白鹿磯且乞師於汪公得甲三百樓船十艘氣聲
張甚渡江來歸者數千家江西恃以無恐諸公繇是翕
然稱慕交章繼薦汪公虚幕府官以待比其入也欲以
公朝行在所轉運判官王逖劾罷信陽守檄攝軍事既
解縣爭欲辟留滿考改官公並辭不就其後營田二十
卒田二頃歳得榖六百石廪錢乃七十二萬米一百八
十石闊逺或數百里一壯馬負二石榖從以騎士詣諸
大軍其費視民間買榖價相若士苦之往往道棄榖去
又壅民之水利而掩其善田州縣莫敢如何營田終廢
金兵既去明年蔡果不守尋復議和朝廷於此亦棄唐
鄧封畧止於沔南矣盖一如公言公治縣事為之經理
必曲折盡人心不苟作差役宿戒里胥披籍次第條二
十餘家未差已差别為行且疏其强弱某堪一役某堪
再役於其末自任某人某歳月序當役以付案案任之
付録事録事任之乃差差已有訟不均舉其籍俾訟者
自覆視五民五家為保二保為甲六甲為隊若干隊為
總不以其鄉分畫惟地之形便諸總旗各為色槍杖皆
中度舎姦有禁詰盜有賞其以巡徼遇非常死事者為
棺賵之復其家田若牛租三歳總首得與令相問報専
達不闗縣胥巡尉非縣檄毋得擅征甲士在邑五日一
閲官賦之糧而賞其最鄉惟所欲偶習於總首之射圃
母贅聚其為士若大姓附編存之勿籍俾輸財與力佐
治戎器其將輸信陽也凡一千八百人致米九百石行
必為陳日暮各以部曲相地頓舎以槍為壁鳴刁斗設
伏公食飲卧與自同役夫醫䕶病者不偕至不宿府檄
治砦屋百數區泝流二千三百餘程日立辦公借材於
縣人度長圍大而加償之賦鄉挽舟而五分之以居者
之四供行者之一匠人亦各俾一鄉償其僦費舊財賦
名色異為籍雜不可省察為都籍以提出入之要鈎摭
侵姦以除無名之歛諸案事以其劇易分日乆近為旁
行譜每以日加申稽知其决否故不决宿吏于次抄積
不銷為走厯日揭其名數以便主簿者之鈎攷而因察
其惰民賴其便凡公意趨鄉鼓舞從之豪民衞仲堅王
安道更數令不能役及是以次受代安道語人曰失今
不為焉能頫首他令創鄂營八百架總隊請分事公約
剪伐某所茅某所木竹應日而集縣有鍾呉二盜魁大
府屢設方畧求不能得公以諉總首王宗元竟諭呉降
之為買田産改業為民鍾滋甚俄斬之而至信陽之役
選徒鄉屬而邑二隊首固請從曰吾知縣出矣吾何敢
處是役也露次不驚訖歸不惰道邊梨棗下無跡邊民
謂閲過軍多矣未有若此肅者他所區處民吏皆化服
類此調婺州司理參軍居五年用樞宻使王公炎薦召
公懇求之官不報於是上在位七年矣入對進三説一
審政本躬細務親鞍馬以權為經本末倒植况動煩宸
衷國論靡定權移近宻衮職日輕降人侍從之虞毬獵
固寵之術意有所偏患生不察臣願陛下以靜養恬畧
小圖大遴三公之選責以進人才張綱紀延端直之士
與之講問學求治道歸有司之常務屏馳騁之細娯沉
潛待時安往不濟其二冗官冗兵周官惟六漢别九卿
自東都有尚書六部唐置内諸司使增員浸多有職盖
寡諸路帥臣在古州牧國朝以來置轉運使副判官提
㸃刑獄提舉常平茶鹽總領市舶坑冶茶馬諸司屯駐
之軍又别置都統制牧伯之任分為五六而州之知通
縣之令佐不相統臨各行其意臣之所謂冗官此也太
祖皇帝增置禁旅今禁衛與諸州禁軍是神宗皇帝立
將兵之法今帥藩係將禁軍是太上皇帝收諸將麾下
作三衙御前諸軍今大軍是四者之外復有弓手土軍
役兵今惟大軍勝戰將兵而下廢為𨽻役臣之所謂冗
兵此也苟得其道更張不驚顧陛下處之何如母憚難
也其三虚税武昌絶戸屋租屋亡而租在德安岳飛牛
租牛亡而租在永嘉海溢濱鹵之田田亡而租在凡此
宜悉蠲除以惠貧下當是時上志在中原王公炎方數
進見語合驟登用薦公甚力公未至則謝曰聖上天資
英特羣臣亡將順緝熙之具幸得遭時不能格心正始
以建中興之業徒僥倖功利夸言以炫聴今俗皆曰中
庸大學陳編缺簡然物不兩大心無兼慮天地之道忽
畧根本而奔走軍旅之間舛先後之序而却施之雖復
中夏猶無益也比至王公再見縱談邊閫事公曰既曰
論兵竊嘗評以孫子始計之書未見其可方今人人異
意不可謂道災異數起不可謂天以江左爭中原不可
謂地以貪御驕不可為將將不恤士士不安法不可謂
法集一圖九古人寒心求之時賢誰能辦之况今三衙
御前舊卒畧盡江南白丁何以持乆常平錢米在所虚
數以此饋師其能繼乎兵交民困或未免蕭牆之悔即
幸勝之方上勞廟算伏惟以仁義紀綱為本至於用兵
請俟十年之後如曰上獨斷耳去位可也又曰天長可以
入維揚清流可以向六合淝水可以下合淝北陕之隘
廬江之徑武昌之近新息□歸之地商於子午南達梁
洋岷洮東近威茂用兵所徑忽不之備然而獻計者但
曰無患非偷則狂有㫖改宣義郎差知平江府常熟縣
明年大臣數言上復召審察公固辭其友人秘書省正
字劉朔以君命相風厲公雅意亷恥道鮮自一介不宜
菲薄遂白丞相陳宣公俊卿曰周公寜以戲封諸侯開
成王不敢玩人之心鄼侯身追亡將移漢祖嫚士之習
古人格君之業於是乎在有如假令以匹夫之節一感
上意亦足以報陳丞相罷免虞公允文相益趣發不懈
自召命下公請之任六七不報又請奉祠不報積十有
八月而後就道至數日則欲引去侍從有留行者除大
理寺簿方虞公鋭意於事一時言利言兵自衒鬻者甚
衆守經不阿或被罷斥公見之晚猶冀幸一改聴始從
容引番吾君説趙相國公仲連事諷以功業缺然咎在
進賢未廣置助不善丞相亦矍然為敬頃之乃反覆切
論徼功太速興事太輕速無逺橅輕則中廢經濟天下
當與天下士圖之陸陸鄙夫嗜利自市試跡前事今皆
反繆願公易慮勉終毋為但悔㑹江湖薦飢民流淮甸
邊州又有言歸正人相屬者上命帥臣漕臣共安集之
逾月奏不至丞相召公問所當施行俾條列將議遣使
公皇恐謝不敏且淮事難隃度固以問因䟽數端一責
成帥漕母以遣使使者所過州宿留循行未周已及春
夏二新民未見便輙勞苦州縣百役為是懷故鄉無長
居之心宜畧如孫呉屯田都尉故事自立營壁他繇使
勿與三宜先定要束誠以闢地而已縣官一無科焉悉
以故陜西弓箭手法復其租四歳榖既登漕司致布帛
茶鹽凡民所須率令榖價視物價稍昂以博糴就藏屯
所為後備因言若辟屬吏若移用錢米若括隠田兹事
體大必遣使非選擇重臣持節漕帥州縣何以協使翼
日有㫖以公將命淮西公即言流民或前散寓山谷依
大姓聞今使者必相擕持聚城邑仰食於縣官卒有累
萬之衆將安取給且請以淮西諸州縣係省不係省錢
一得以便宜調度朝廷尚難之公重謝不敏尋得㫖以
見錢米一萬緡二萬石行不足用聴次第以聞是歳乾
道七年也十有二月八日公至合肥明年正月抵齊安
布宣天子勞來德意分遣才謹吏徇視大抵安豐以東
來者畧已𨽻主戸矣即撫勿徙沙窩以南稍稍未有適
鄉公親履阡陌間審度山澤曠地以為合肥廢圩可因
以設險斷柵江保巢湖而舊黄州古邾城也路直垂瓠
置莊旁近異時冦不能潛師徑度迺與安撫趙善俊修
復三十六圩且於舊黄東北置二十有二莊居之凡合
肥戸三百四十有四口一千九百九十有六勝耕夫八
百一十有五為田三百七頃八十有四畝齊安户三百
四十有一口二千一百一十有一勝耕夫六百一十有
四為田四百四十有四頃五十二畝率戸屋二間二夫
牛一頭犂鈀鉏鍫钁鎌刀如牛數三牛犂刀一每甲二
轆軸一車其受田人種子錢五千其家以口老壯少為
差賦米及秋止凡費錢緡二萬米石六千而夀春歸正
及自占若為𨽻農於大姓者亡慮振業三千餘家要約
明具器用便利廬舎有伍疆場端正場圃牢牧陂溝路
橋率皆治脩病醫死塟所謁輙得遷如歸居迺請還始
大臣白遣數人各試其備邊計畫往往設飾為辭以上
功天子雖不盡然之姑惟闊畧庶幾或報効公之行也
至固始求所謂北歸人者凡一百十有二家皆土著數
年而新附者財五家光守宋端友更以舊户比新户詭
為奏甚者賊殺歸人掠其善馬公即劾奏端友謾蔽時
端友進寘環列根柢連附不可撼動人皆危公奏上天
子獨怒下其事於理將窮竟問治端友暴以夏死繇是
頗疑邊臣亡狀而所白遣大臣顧無欲得事情之意於
公齊安之請還也命覈麥田留累月覈已又命視鐵錢
事公歸對卒罄所見聞復上首論州縣田簿甚具而淮
地實不加闢臣諏其故大抵主户占田一畝數頃輸租
僅斗斛耳而履其産彌日不徧既不能自耕又害他人
耕何以聚人保境宜令剗請以徠逺民來者務得居者
患失主客力競將無曠土再論今邊郡田野荒蕪勸墾
文具總首空設蒐除苟簡循淮而南則有和糴則有鐵
炭則有建康草料之征勞逺虚邊以資江左守將數易
以苛繼苛一郡三邑二令罷憒險阨非一不過合肥歴
陽居巢三戍夫以陛下規畧而稽誤至此或者外治不
可成歟臣愚妄意推本自夫不訃而謾為而後外以鹵
莽報不思而出令而後外以難行寢號為責實未免徇
名則趣辦皆循名之人志在大功却規小利則迎合皆
規利之輩誕謾者敗而不誅䛕恱者察而不去言既上
壅人多自營宵旰十年竟亦何補臣謂内治不修無以
整外惟望責宰輔以坐論其原收賢材以博圖其緒兼
聴虚受以去壅閼朝廷正則疆埸理矣惟陛下留神三
論左右之人為欺囊橐邇為援則逺堅大為間則小肆
彼其刺候辭色占揣意鄉開闔將迎莫狀其巧託正以
行邪偽直以售佞薦退人物曾非誦言游揚中傷乃自
不意一旦孚號揚庭雖出睿斷喜怒氣燄已歸私門齊
威之强不在阿即墨大夫之誅賞而在毁譽者之刑毁
譽無證則不行焉胡能禁欺陛下誠幸聴臣無自立我
收骨鯁棄軟熟察此非難迺悉數骨鯁軟熟情狀上極
開納讀奏至齊威事進曰臣觀近政非無阿即墨之斷
柰何毁譽之人自若上曰正待理㑹公益口疏治邊非
是曰買馬亡幾習至盜馬敵將寄聲問故卒索歸之國
家何至乏此而自傷體若是詔即罷買又曰日城淮郡
以臣觀之未知守所合肥板幹方立中使督視卒卒成
之迺者臣行過郡一夕風雨􁳋樓五堵歴陽南壁缺而
居巢庳陋如故迺聞有糜緡錢鉅萬而成城四十餘丈者
陛下安取此乎上問千秋澗何若對曰始臣行時方冬
水落澗不勝舟比歸夏潦時至江澗合流渺然矣是將
焉用上曰聞亦險要對曰若以兵法言之漸車之水足
以制敵藉此為險無乃不可又曰外事無足道咎根不
除抑臣深憂左右近侍隂擠正士而陽浮稱道陛下誠
明聖儻因貌言萬一垂聴臣恐石顯王鳯鄭注之智中
也又曰近以好名棄士臣伏思念好名特為臣子學問
之累人主為社稷計惟恐士不好名誠人人好名畏義
何鄉不立上悦連言極是於所汲引士皆旌賞先是上
即道遷移兩官又除寺正有自邊來覲者則曰薛某凡
可為國知無不為而又注意傾洽以聴罷行如響故諱
缺失者相目矣數日除知湖州朝辭劄子論科折不明
示數輸送不即除籍及祖宗分鎮强邊之法曰陜西為
五而統於永興河北為三而統於大名有塘濼方田稲
田榆塞為之險城堡寨鋪為之防弓箭社弓箭手蕃族
熟戸為之羅落他路迭戍悉受節度幕府州縣惟所辟
自种折二氏外别帥則以三衙若三司都轉運使為之
能績效驗入備政府夫地分則守固勢連則情不隔權
壹則足以有為賞明則知勸光堯中興㳂邊置鎮茶鹽
之外舉推舉之將以固圉計亡易此臣願按行成憲舉
衆建鎮守統帥不限文武忠智是使且無拘文無要小
利無以日月為斷卒章尤剴切曰方今䛕媚成俗舉世
尚同泛觀設施讙曰盡善偏辭先入異議不斷百辟盈
庭幾成孤立是日奏罷上留語良乆公將退特温辭寵
藉之大㫖謂書生姑息而辦事者以苛為能煩卿輔郡
冀以中道理之公對曰臣學於師以事陛下惟中道爾
上曰如此朕復何憂公至郡踰月户部奏言諸州經總
制錢皆出場務酒稅雜錢分𨽻以納今多隠餘分𨽻不
盡得自便咨用請更為令監司納厯州縣以凡日收錢
摭實係厯分𨽻否則劾聞令下吏相顧莫敢建明者公
獨首奮為當路言之其畧曰舊額凡雜納錢以十分為
率分𨽻四為糴本六為係省錢其後迺始增以二分分
𨽻總制錢是時州縣未病之也然亦寖尋於奇羨矣乆
之乃衰羨錢校數歳之最為額以十分分隸之七為總
制增税三為在州錢愈非舊比已復積有上供月舂大
兵打船修船六分贍軍移用降本竹木等錢科色不勝
繁矣而𨽻額如故既不足以應計且歳費彌廣郡用彌
匱繇此場務鑿空以取贏雖有奉法吏思以寛弛予民
而不得騁若復𨽻額外之征掇其强半官吏自救不給
民病甚矣且以湖之都務糴本係省初為錢二十三萬
五千六百有奇自總制之起為錢五萬八千九百有奇
與故合猶日課二十九萬四千餘錢而已重以七分增
税為錢二十五萬三千七百有奇又重以上供若大兵
之須凡四十萬八千錢有奇使今旦旦得八十萬錢充
入經總制之額其餘為上供諸雜須錢且患苦不足况
不盈此鄉所謂係省在州之數悉闕亡有約此推見他
筦庫盡然郡將安仰如不得已宜以日收錢先樁上供
諸雜須之餘迺係厯分𨽻庶或可行不然不敢奉詔版
曹恚逮庶胥俾持條法詣曹自解公辨益力臺諌官感
發相繼疏爭之上乃寢前奏湖無苗米饟軍歳糴七萬
一千五百餘石為緡錢二十一萬自添差武臣路鈐轄
下至進勇效士一百七十有一員軍員五百三十有一
人其廩稍為緡錢距二十萬以他經費合往歳凡用緡
錢五十二萬餘舊例烏程歸安二縣折丁錢歳十三萬
緡七年有㫖減折丁錢大半其以全輸者聴以明年除
之是歳所失亡十有餘萬而大農和糴六萬石以銀交
子髙徒欲用錢二千省得米一石郡不忍裁市直則當
補錢萬六千緡僦載之費不與焉益以就禄八十有三
人不啻為緡錢二萬明年郊祀進獻賚予之幣齎亦以
二萬緡數凡增費十萬三千餘緡以亡加增大都闕緡
錢十有五六萬公曰是雖劉晏將奈何亟請於朝乞以
市直償民糴錢乞以折帛紬絹錢撥除折丁錢乞汰軍
改徒寛郡乞節冗長差授在郡裁三四月自抗論分𨽻
後執拒大事累數論日與權貴征利為敵雖或依違郡
民少蘇而不能平者滋衆獨賴天子簡記所以見覆䕶
甚至始公嘗薦某人有材識他日某官闕員宰報擬數
姓名以進竟擢某人為之郡丞趨時好干政引章避之
為易他丞嘗遣中使有所亷察浙西諸郡獨不入境用
是故不取輙動危之然公歸志決矣即稱病請奉祠不
許㑹除代一月章五上已又旬四改除知常州公方鄉
用人人期待行所學不數月乆勞於外還七日乃出守
守十一月罷罷歸之百日以疾卒年止四十邦君朋友
暨後學哭之過乎哀四方賢大夫士千里交相吊也公
之學莅事唯謹宅心唯平其燕私坐必危然立必嶷然
視聴毋側欹雖所狎笑言不以戲自著抄書及造次訊
報字畫不以行草几篋筆研衾枕屏帳皆有銘豪釐靡
宻若苦節然要其中坦坦如也故其寡欲信於家行推
於鄉正直聞世而居無以逾衆人公自六經之外歴代
史天官地理兵刑農下至於隠書小説靡不搜研采獲
不以百氏故廢尤邃於古封建井田鄉遂司馬之制務
通於今或者疑公之博盖其所自得精一矣名流問質
或往復累數百言㫖要無二大抵以古人小學神而明
之大學之道傳逺説離故漢儒守器數章句名家小知
穿鑿異端之徒乃一切屏事忘言後已髙淪虚無而卑
者滯物卒不合合歸於一是為得之讀其書知其博之
約也公不求聞達於人有一長薦稱必備居官不出位
遇大事義所當為斷為之嘗掇拾管樂事為傳語不及
功利平生所推尊濓溪伊洛數先生而已告學者則曰
母為徒誦語録有浪語集若干巻書古文訓若干卷詩
情性説若干卷春秋經解若干卷㫖要一卷中庸大學
説各一卷論語小學若干卷資治通鑑約説止若干卷
九州圖志止若干卷餘未就公患五代史闕略修之亦
未就若陰符握奇山海經古文道德焦延夀易林及劉
恕十國紀年莊綽楪蓍譜林勛本政書姚寛漢書正異
之屬皆校讐為之叙其文精確趣實可以濟世其經説
不並依先儒其校異書必解剥其不正者娶孫氏父汝
翼也初汝翼與舎人友相得舎人死汝翼遣書待制自
言吾有女才且淑異日宜善事夫子吾將以室起居之
孤比歸公婦行皆應書公卒其友人張淳欲悉遺衣服
以歛書銘如古法能俛聴盖不失公意云一子曰澐補
國學生公以卒後之百四十有四日十有二月壬申塟
於吹臺鄉慈湖之原傅良丙戌丁亥歳授徒城南公間
來過教督之明年謝徒束書山間屏居公又過之問治
何業竭已所以得對公曰吾懼吾子之累於得也即詔
曰宜若是歳己丑冬遂徃依公具區滆上卒學茅茨一
間聚書千餘卷日考古次今中明年秋試大學公適赴召
於是鄉諸生及他邦之友咸在又日相與從公居逰凡
七八年間違公乆者惟公使淮守霅川時為然然亦率
不一二月書命輙至至則具道所言與行事故世多知
公詳莫如傅良今取其出處事言之大闗治道學術者
為狀餘不著乾道九年十二月某某日門人迪功郎新
泰州州學教授陳傅良謹狀
　　墓誌銘
　　　宋右奉議郎新改差常州借紫薛公墓誌銘
　　　　　　　　　　　　　　東萊吕祖謙
河東之薛有降居閩之長溪者世乆不能迹其始既又
家於永嘉其長老之記曰唐補闕令之後遷焉裔孫以
庠馴行聞於鄉庠生强立始修補闕之舊續其禄盖終
江寜府觀察推官贈左光禄大夫光禄四子嘉言尚書
司封郎中昌言通判婺州弼敷文閣待制徽言起居舎
人公諱季宣字士龍起居之子也起居學於胡文定公
安國而雅為趙忠簡公鼎所厚其立朝皆有本末最後
秦丞相檜建與敵和起居自殿坳直前引義固爭反覆
數刻中寒疾以卒夫人胡氏亦繼卒於是公生六年矣
伯父待制收鞠之任以官公幼逮事過江諸賢聞中興
經理大略已能知喜書從老校退卒語得岳韓二三大
將兵間事甚悉志尚犖犖與常兒異年十七起從妻父
荆南帥孫汝翼辟書冩機宜文字汝翼善袁溉道㓗虚
郡齋迎致之公遂委已師焉道㓗及登河南程夫子之
門聞蜀隠者薛叟名晚游蜀以物色求之莫能得末至
一郡並舎有叟旦荷笈之市午漏下輙扄其户道㓗從
壁間覘之方隠几黙坐意象靜深冏諸鄰則曰是鬻香
薛翁不知所從來道㓗亟欵門以弟子禮見旦往陳所學
叟漠然如不聞乆之乃曰經所以載道聖人作經以明
道子何博而寡要也始與深語未幾復捨去道㓗漫浪
沔鄂間諱其學絶不為人道獨於公傾倒無所靳公自
是篤意於學道㓗語公伊洛軼書多在蜀時同郡蕭振
方制置四川乃往為其屬道㓗期至蜀授以書㑹偏禆
有誣其所部將者公請正階級法議不合謝去遇道㓗
於峡而公既出蜀矣調鄂州武昌令武昌號難治連敗
數令公年尚少郡將部使者易之迎謂是邑乆不可為
子敢當之乎公曰獨患在上者以縣為可為今知其不
可為則可為矣願寛其衘轡俾得自盡皆諾之科徭興
發率以公故獨不及唯論和糴始不見荅欲解印綬去
卒體其誠得罷公既獲乎上民賴以寛有廢置皆爭趨
和乃大治版籍期㑹簡稽出納悉就繩尺宻而不煩嚴
而不迫金亮未叛盟公白其長視其要害前備禦輙不
省及真郊稍稍即公咨計畫光圍方急公策之曰擣蔡
則光解既而成閔克蔡果解圍遁金亮悉衆瞰江詔成
閔還師入援時汪樞使澈宣諭荆襄公告以閔得蔡有
破竹之勢盍守便宜勿遣令閔乘虚下潁昌徑陳汝趨
汴都敵内顧且驚釋此成業而聚屯相仗鮮克以濟不
能用閔晝夜馳不頓舎後騎能屬者三之一而陳蔡新
附諸城亦踵相接復為敵失江淮仕者大抵無固志紛
紛遣其拏繫馬庭木以須公獨留家不遣誓與民俱死
縣故多盜鐵冶營田碁布諸鄉亡命姦人出没其間所
治即孫呉故宫自古江左重地也公念除盜上策莫如
聯保甲疆陲有事唯素整者可不亂乃訪求河北陕右
弓箭手保甲法及淮西劉綱保五要束計論甚其㑹有
五民之令乃出其法行之五家為保二保為甲六甲為
隊因地形便合為總不以鄉為限總首副總首領焉官
族士族富族皆附保蠲其身俾其財共總之小用諸總
必有射圃民暇則習無蚤暮之節盡禁蒱博獨許以擊
刺馳射角五日更至廷閱其尤者勞賞之里閭皆以武
力相高氣俗一變旗志總别為色槍杖皆中度候望干
掫不幸死者予棺復家三歳諸鄉皆置樓盜發伐皷舉
烽以相號召瞬息遍百里盜為衰止總首白事吏母得
預追胥興發一以縣檄為驗環邑溝瀆不渫夏潦沒道
在事者病之役大莫敢睥睨及保甲成天大雨公出坐
通衢傳呼總隊具畚鍾賦丈尺三日而畢武昌自是無
水患市多火公戒諸隊鈎繩梯缶各專其一暮夜倉卒
隨用而索甚速且整火不能災縣治白鹿磯安樂口皆
置戍復請於宣諭司得戰艦十甲三百羅落之守計定
訖敵退人心不摇大軍之屯州縣客主不相能多為鬨
暴公曲得其歡心以事至者必微見曲直而明假借之
皆大喜且大服誓死以報内郡發粟輸邊縣當餫信陽
公部以往先是諸將出師部勒無法或侵苦之道殣相
望文吏董役者則又甚焉民見調輒與親戚為死訣公
語父老曰子弟相從者吾受其無咎皆憮然陽應既發
隊伍次舎悉放行軍親與役夫同苦樂病者挾醫䕶視始
輕所劇負則皆弛之増劇則以馬若輿載之病者未至
隊長母得即安號令齊壹道上擔肩相差如引繩無敢
少蹉跌觀者相語曰此誰將軍部曲耶乃整肅如是既
而知為武昌白丁相視歎息斯役也在行者千有八百
役罷死者一人跌傷者一人其餘全歸還畀其父母妻
子如初約當是時諸公爭知之舉辟交至公一無所就
從吏部銓婺州司理㕘軍召對首言治體有本末願遴
三公之選責以進人材張綱紀延端直之士與之講問
學求治道乂論中都官員多職寡牧伯之任分為五六
唯大軍勝戰將兵而下廢為𨽻役因道逺方民瘼甚悉
王樞使炎前在鄂熟公治行及是新得政求助於公公
語之曰上天資英特羣臣幸得遭時乃忽略根本而奔
走軍旅之間盍以仁義綱紀為主至於用兵請俟十年
之後改宣議郎知平江府常熟縣退待次具區滆上明
年復召審察公固辭徘徊踰年乃就道至則除大理寺
主簿是歳江湖大旱流民往往北渡江邊吏復奏淮北
民多欵塞者虞丞相允文白遣公行淮西收以實邊公
持節勞來耄稚滿車下為之表廢田相原隰復合肥三
十六圩立二十有二莊於黄州故治東北以户頒屋以
丁頒田二丁共一牛犂杷鋤鍬钁鎌具六丁加一錅刀
每甲轆軸二水車一種子錢丁五千廩其家至食新罷
凡為户六百八十有五分處合肥故黄適等而合肥贏
故黄三户户授二室受田之丁合肥八百一十有五為
田三萬七千八十有四畝故黄六百一十有四為田四
萬四千四百五十有二畝㑹其錢若米之費財二萬緍
六千石流民已為大姓有者仍𨽻其主户就撫之並邊
歸正者振業之合三千八百餘户始公以乾道七年十
二月至淮西反命以明年之夏計道里往來與察邊郡
檢麥田覈鐵錢之屬専於田事者僅數月墾築冶鑄斲
削皆受成於公賦役省而功堅度可支數十年位置向
背經緯條達民生所須不外索而足淮人謂耳目所未
覩公曰吾非為今日利也盖合肥之圩邊有警因以斷
柵江保巢湖故黄實古邾城地直蔡衝諸莊益輯則西
道有屏蔽其措意深逺矣光守宋端友自上招集北歸
户一百十七公至固始驗新民止五户餘保塞數年端
友混新舊戸為一籍以幸賞異時有以善馬涉淮者殺
而要奪之公亟舉奏端友有挾人謂章且不下語聞上
感悟屬廷尉治方窮竟端友以憂死習為媒者皆悚而
虞丞相始不樂公矣故為多端縻公以緩其歸或迎說
公見上盍少自絀母與當路者忤公曰上遣我視邊固
欲得利害之實吾而自惜誰當為上言者卒極陳之且
曰臣根本其敝不計而謾為而後外以鹵莽報不思而
出令而後外以難行寢號為責實未免徇名則趣辦皆
徇名之人志在大功反規小利則迎合皆規利之輩誕
謾者敗而不誅䛕悦者察而不去左右為欺囊槖邇為
援則逺堅大為間則小肆其薦退人物曽非誦言游揚
中傷乃自不意齊威之霸不在阿即墨之斷而在毁譽
者之刑臣觀近政非無阿即墨之斷奈何毁譽之人自
若上欣然開納公復進曰外事無足道咎根不除抑臣
深憂左右近侍隂擠正士而陽浮稱道陛下誠聖明倘
因貌言萬一垂聴臣恐石顯王鳯鄭注之智中也又曰
好名特為臣子學問之累人主為社稷計惟恐士不為
名誠人人好名畏義何鄉不立上是之隆興以來經理
兩淮受遣者且數十輩發御府金贈聴施置自便閲十
年鮮有當上意者及公使事有緒恨得公晚進官二等
除大理正側席遲其至顧問紬繹奏請論薦皆報可聞
者意公且用矣居七日出守湖州入辭語益懇到上慰
勉遣焉公既數摩切左右而湖多權貴人田宅事與相
加尤數公平心問理如何不為變益害公合力撼搖上
記其忠獨保持之始至書獄多入死訊其由則棄市者
民間或竊祠之名傷神惡少遂輕相讐殺不顧公亟屏
絶之死獄大減條境内淫祠次第除撤㑹去郡而輟土
俗小民悍强甚者數十人為朋私為約無得輸主户租
前為政者或從㬰之公嘆曰郡國幸無事而鼠輩頡頏
已爾緩急之際將何若取其首惡黥竄逺方民始知有
奴主良賤之分初陳亨伯割諸道留州錢輸大農號經
制翁彦國復附以總制嗜進者競裒歛以應賞格已而
遂定其多數為歳額州用日削而供億稍餼校軍興前
五六倍吏骫法摘抉無遺算猶廩不能給至是户部令
提㸃刑獄司以厯付埸務一錢已上皆分𨽻經總制如
式諸郡被符摶手無策相顧莫敢先公獨言於朝曰自
經總制立縣額州縣鑿空以取盈雖有奉法吏思寛弛
而不得若復𨽻額外征掇其强半郡調度顧安所取殆
復為他謬巧重取之民民何以勝户部鐫譙愈急公争
之愈强臺諫亦交䟽助公遂收前令不布凡可以紓民
力者知無不言如論和糴賈賤請更平直徙汰軍寛州
添差𨽻郡者止今見貟後勿遣函封相繼多格於有司
則以病謁祠朝廷惜之却其請至八九知不可奪改知
常州未上以乾道九年七月戊申卒於家年四十官止
奉議郎娶孫氏子澐補太學生公之没其友張淳治䘮
程以古禮公配孫夫人能順聴不違里中觀法焉十二
月壬申塟於永嘉縣吹臺鄉慈湖之原自周季絶學古
先制作之原晦而不章若董仲舒名田諸葛亮治軍王
通河汾之講論雖有牾有逢有支有别千有餘年端倪
盖時一見也國朝周敦頤氏程顥氏程頤氏張載氏相
道與發揮之於是本原精粗統紀大備門人髙第既盡
晚出者或騖於空無不足以涉事耦變識者憂之公之
學既有所授博鑑精思幾二十年百氏羣籍山經地志
斷章缺簡研索不遺過故墟廢隴步移日以驗其蹟參
繹融液左右逢原凡疆里卒乘封國行河乆逺難分明
者聴其講畫枝葉扶踈縷貫脉連於經無不合於事無
不可行涖官隨廣狹黙寓之於簿書期㑹之間其僚或
聯曹經時而不知公為儒者也平生所際文武細麤不
同未嘗為町畦崕岸而去就從違之際守義不可奪言
兵變化若神而在朝每以不可輕試為主驟見疎快軒
豁潛察之自律度嚴飭雖倥偬札翰正楷無一惰筆少
年豪舉既知學銷落不留省其私泊如也公為人平實
質確本於簡易行於敬恕而豎志强立又足以充踐之
善類方倚屬公而公則死矣詩書春秋中庸大學論語
皆有訓義他所論著若九州圖志通鑑約説之屬藁方
立而未䆒也歳在壬午先君子守黄公夾江為令歸以
公所為語祖謙固巳矍然自失後十載乃識公於朝一
見莫逆如故交其塟也張淳既誌其壙澐復請詩以揭之
䘮不能文今既免䘮不死矣其可不為公一言乎詞曰
隊緒茫茫獨求諸野有條有源晝夜不捨繄道之窮匪
其尚口不耀其章而躬自厚出孚于長于長于君將一
施之乃沒元身故呉之蹟故邾之遺既堙既平其尚有
稽
　
　
　
　
　
　
　
　
　
　
　
　
　
　浪語集巻三十五
原䟦
乾道以來六十年間學士大夫皆知宗薛常州經制之
學而其遺文世獨以未見為恨盖伯祖常州得歳四十
所為文雖富而猶有未脫藁者先伯建安簿澐早世其
孤又㓜篋中書因秘不復啓頃華文曹太博持節東川
嘗取奏劄及簡牘等刻於蜀矣而亦憾不得其全書旦
自外府丞出守臨川至既數月事稍間因令師石弟從
其家發箧中書詮次得三十有五巻而鋟諸梓此獨箧
中所存者耳遺軼尚多焉夫學之為道循本及末由粗
入精必正心誠意而後可以治國平天下雖洒掃應對
而道存焉未嘗可離為二也儒者不作眩高者騖於空
無故言道而不及物循實者囿於名數故言物而不及
道二者岐分則學不足以應世用而反為儒者累嗟夫
古今富有之理孔孟非有二説顧在人宏而用之如何
耳伯祖常州儒學夙成高明縝宻於書無不讀必略短
而取長於事無不諳必通今而據古每以口耳之習為
學者之戒凡有得於殘編斷簡必㕘驗訂審不至於理
融不已也其立朝大節難進易退孜孜然惟以進賢退
不肖為務奉使淮堧首正姦欺之罪而以忠實報上出
守苕霅抗論經總制錢之非法不忍重為民困卒以不
合而歸則死矣盖伯祖之學有根有葉有源有流本末
精粗内外如一不變今不泥古措之事業無非實學實
理也其古所謂儒者歟觀先生之文可以槩見矣寳慶
二年八月日姪孫朝請大夫知撫州軍州兼管内勸農
營田事旦書於仁壽堂
　
　
　
　
　
　
　浪語集原跋
