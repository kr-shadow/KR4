#+TITLE: 龍洲詞-宋-劉過
#+DATE: 2018-05-12 10:21:30
#+SOURCE: github.com/kanripo/KR4j0050 master dd57c422                
欽定四庫全書　　　　　集部十
　龍洲詞　　　　　　　　詞曲類一(詞集之屬/)
　　提要
　　　　(臣/)等謹案龍洲詞一巻宋劉過撰過有龍洲
　　　　集别著録陳振孫書録解題載劉改之詞一
　　　　巻此本為毛晉所刋題曰龍洲詞從全集之
　　　　名也黄昇花庵詞選謂改之乃稼軒之客詞
　　　　多壯語葢學稼軒然過詞凡贈辛棄疾者則
　　　　學其體如古豈無人可以似吾稼軒者誰等
　　　　調是也其餘雖跌宕淋漓實未嘗全作辛體
　　　　陶九成輟耕録又謂改之造詞贍逸有思致
　　　　沁園春二首尤纎麗可愛今觀集中詠美人
　　　　指甲美人足二闋刻畫猥䙝頗乖大雅九成
　　　　乃獨加推許亦未為賞音渚山堂詩話云改
　　　　之沁園春緑鬢朱顔一闋係代夀韓平原然
　　　　在當時不知竟代誰作今亦無從詳考觀集
　　　　中賀新郎第五首註曰平原納寵姬奏方響
　　　　席上賦則改之且身預南園之宴不止代人
　　　　祝嘏矣葢縱横游士志在功名固不能規言
　　　　而矩行亦不必曲為之諱也又沁園春第七
　　　　首註曰寄辛承㫖時承㫖招不赴又註或作
　　　　風雪中欲詣稼軒久寓湖上未能一往賦此
　　　　以解其事甚明中吳紀聞亦稱稼軒帥越聞
　　　　其名遣价招之不及行因仿辛體作沁園春
　　　　一詞以寄至樂府紀聞則又謂幼安守京口
　　　　日改之即敝衣曳履承命賦詩是兩人定交
　　　　在幼安未帥越之前而山房隨筆載此詞乃
　　　　稱稼軒帥越東時改之欲見辛不納藉晦庵
　　　　南軒二人為之地始得進見云云小説流傳
　　　　事多失實證以本集亦可以訂其誣也乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)　陸　費　墀
欽定四庫全書
　龍洲詞
　　　　　　　　　　　　　宋　劉過　撰
　　六州歌頭(弔武穆鄂/王忠烈廟)
中興諸將誰是萬人英身草莽人雖死氣填膺尚如生
年少起河北劍三尺弓兩石定襄漢開虢洺洗洞庭北
望帝京狡兔依然在良犬先烹過舊時營壘荆鄂有遺
民憶故將軍淚如傾　説當年事知恨苦不奉詔偽耶
真臣有罪陛下聖可鑒臨一片心萬古分茅土終不到
舊姦臣人世猶白日照忽開明衮佩冕圭百拜九原下
榮感君恩看年年三月滿地野花春鹵簿迎神
　　又(淮西帥李訦和/仍為書廟額)
髙皇神武善駕馭豪英制海内驅羣盗命天膺救蒼生
奈夢繞沙漠隔溫凊屈和好召大將㱕兵柄列樞庭公
指汴京威已振河洛不顧身烹失一時幾㑹嗟屠毒吾
民痛岳家軍孰扶傾　久沉寃憤七十載還復遇帝王
真表遺烈錫王號日照臨激士心始識安劉計寧禍已
是忠臣我椉傳訪壁壘想精明英氣凛然若在仍題扁
昭揭天恩笑原頭荒草一死不能春交怨人神
　　又
鎮長淮一都㑹古揚州升平日朱簾十里春風小紅樓
誰知艱難去風塵暗邊馬擾笙歌散衣冠渡使人愁屈
指細思血戰成何事萬戸封侯但瓊花無恙開落幾經
秋故壘荒丘佀含羞　悵望金陵宅丹陽郡山不斷綢
繆興亡夢榮枯涙水東流甚時休野竈炊煙裏依然是
宿貔貅嘆燈火今蕭索尚淹留莫上醉翁亭看濛濛雨
楊栁絲柔笑書生無用冨貴拙身謀騎鶴來遊
　　沁園春(代壽韓/平原)
玉帶金魚綠鬢朱顔神仙畫圖把擎天柱石空留緑野
濟川舟楫閒倚西湖天欲安劉公歸重趙許大元勛誰
得如平章看直人如伊吕世似唐虞　不須别様規模
但収攬人才多用儒況自昔軍中膽能寒敵而今胸次
氣欲吞吳紫府真人黑頭元宰収斂神功寂似無㱕來
好正芝香棗熟鶴痩松癯
　　又(張路分/秋閲作)
萬馬不嘶一聲寒角令行栁營見秋原如掌鎗刀突出
星馳鐵騎陣勢縱横人在油幢我韜總制羽扇從容裘
帶輕君知否是山西將種曽繫詩名　龍蛇紙上飛騰
看落筆四簷風雨驚便塵沙出塞封侯萬里印金如斗
未愜平生拂試腰間吹毛劍在不斬樓蘭心不平㱕來
晩聽隨車鼓吹也帶邉聲
　　又(送辛㓜安弟/赴桂林官)
天下稼軒文章有弟㸔來未遲正三齊盜起兩河民散
勢傾上國泛泛如盃猛士雲飛邊人灰滅幾㑹之來人
共知何為者望桂林西去一騎星馳　離筵不用多悲
喚紅袖佳人分藕絲種黄柑千戸梅花萬里等閒遊戲
畢竟男兒入幕來南籌邉如北翻覆手高來去棊公餘
且盡玉簮朱履倩米元暉
　　又(寄辛/稼軒)
古豈無人可以佀吾稼軒者誰擁七州都督雖然陶侃
機明神鑒未必能詩常衮何如公羊聊爾千騎東方候
㑹稽中原事總匈奴未滅畢竟男兒　平生出處天知
筭整頓乾坤終有時問湖南賓客侵尋去矣江西戸口
流落何之盡日樓臺四邉屏障目斷江山魂欲飛長安
道筭世無劉表王粲疇依
　　又(寄孫/竹湖)
問訊竹湖竹如之何如何未㱕道吳山越水無非佳處
來無定止去亦何之只怕秋來未能忘耳心與輕雲一
様飛愁無奈但北窗寄傲南澗題詩　人生萬事成癡
筭世上久無公是非恨雲臺突兀無君子者雪堂流落
有美人兮疎雨梧桐微雲河漢鐘鼎山林無限悲陽山
縣時昌黎悞汝汝悞昌黎
　　又(盧菊澗座上時座/中有新第宗室)
一劍横空飛過洞庭又為此來有汝陽璡者唱名殿陛
玉川公子開宴罇罍四舉無成十年不調大宋神仙劉
秀才如何好將百千萬事付兩三杯　未嘗戚戚于懐
歎自古英雄安在哉看錢塘江上潮生潮落姑蘓城裏
花謝花開道號書生强名舉子漸老雪從頭上催誰羨
汝擁三千珠履十二金釵
　　又(寄辛承㫖時承㫖招不赴一注或作風雪中/欲詣稼軒久寓湖上未能  徃賦此以觧)
斗酒彘肩風雨渡江豈不快哉被香山居士約林和靖
與坡仙老駕勒吾回坡謂西湖正如西子濃抹淡粧臨
照臺二公者皆掉頭不顧只管傳杯　白云天竺去來
圖畫裏崢嶸樓閣開愛縱横二澗東西水遶兩峯南北高
下雲堆逋曰不然暗香浮動不若孤山先訪梅須晴去
訪稼軒未晩且此徘徊
　　又(送人赴/營道宰)
萬里湖南江山歴歴此吾舊遊看飛鳬仙子張帆直上
周郎赤壁鸚鵡滄洲盡吸西江醉中横笛人在岳陽樓
上頭波瀾靜泛洞庭青草東整蘭舟　長沙㑹府風流
有萬戸娉婷簾玉鈎恨楚城春晩岸花檣燕還將客送
不是人留且喚陽城更招元結摩撫三關歌詠休心期
處筭世間真有騎鶴揚州
　　又(贈豐城/王禹錫)
自注銅瓶作梅花供尊前數枝説邉頭舊事人生消得
幾畨行役問我何之小隊紅旗黄金作印直待封侯知
幾時盃行處想淋漓一醉明日東西　如掾健筆鸞飛
重為寫春風陌上詞便平生豪氣消磨酒裏世間此樂
兒輩爭知霜冷貂裘夜寒如水飲到月斜猶未歸仙山
路有笙簧度曲聲到琴絲
　　又(遊/湖)
栁思花情湖山應怪先生又來想舊時談舌依然觧便
六丁奔走驅斥風雷翠袖傳觴金貂換酒痛飲何妨三
百盃人間世算謫仙去後誰是天才　碧窗畫鼓船齋
胸次與乾坤一様開試雲間招手下呼餘子逡廵去矣
但覺塵埃若是花時無風無雨一日須來一百回教人
道任玉山自倒不用人推
　　又(蘇州黄尚書同夫/人春聚遊報恩寺)
緩轡徐驅兒童聚觀神仙畫圖放芹泥雨過芹香路軟
金蓮自策小小籃輿傍栁題詩穿花勸酒齅蕊攀條得
自如山行處有松篁夾道不用傳呼　清泉石下盤紆
算風景江淮各異殊記東坡賦好紗籠舊壁西山句妙
簾捲晴虚白玉堂深黄金印大無此文君載後車盃行
處想淋漓醉墨真草行書
　　又(美人/指甲)
銷薄春氷碾輕寒玉漸長漸彎見鳳鞵泥汚偎人強剔
龍涎香斷撥火輕翻學撫瑶琴時時欲翦更掬水魚鱗
波底寒纎柔處試摘花香滿鏤棗成斑　時將粉淚偷
彈記綰玉曾教栁傅看筭恩情相著搔便玉體歸期暗
數畫遍闌干每到相思沉吟靜處斜倚朱唇皓齒間風
流甚把仙郎暗搯莫放春閒
　　又(美人/足)
洛浦凌波為誰微歩輕塵暗生記踏花芳徑亂紅不損
歩苔幽砌嫩綠無痕襯玉羅慳銷金様窄載不起盈盈
一段春嬉遊倦笑教人欵捻微褪些跟　有時自度歌
聲悄不覺微尖㸃拍頻憶金蓮移換文鴛得侣繡茵催
衮舞鳳輕分懊恨深遮牽情半露出没風前煙縷裙知
何似似一鈎新月淺碧籠雲
　　八聲甘州(送湖北招/撫吳獵)
問紫嵓去後漢公卿不知幾貂蟬誰能借留侯筯著祖
生鞭依舊塵沙萬里河洛染腥羶誰識道山客衣鉢曾
傳　共記玉堂對策欲先明大義次第籌邉况重湖八
桂袖手已多年望中原馳驅去也擁十州牙纛正翩翩
春風早看東南王氣飛繞星躔
　　四犯剪梅花(上建康錢/太郎壽)
水殿風凉賜環㱕正是夢熊華旦(解連環/)叠雪羅輕稱
雲章題扇(醉蓮萊/)西清侍宴望黄傘日華寵輦(雪獅兒/)
金劵三王玉堂四世帝恩偏眷(醉蓬萊/)　臨安龍飛鳯
舞信神明有後竹梧隂滿(觧連環/)笑折花看槖荷香紅
潤(醉蓬萊/)功名歲晩帶河與礪山長逺(雪獅兒/)麟脯杯
行狨韉坐穏内家宣勸(醉蓬萊/)
　　小桃紅(在襄州作畫譜/注詠美人  眉)
曉(一作/晩非)入紗窗靜戲㺯菱花鏡翠袖輕勻玉纖彈去小
妝紅粉畫行人愁外兩青山與尊前離恨　宿酒醺難
醒笑記香肩並㬉借蓮腮碧雲微透暈睂斜印最多情
生怕外人猜拭香津㣲搵
　　天仙子(初赴省别妾于三十里/頭  或作水仙子誤)
别酒醺醺容易醉回過頭來三十里馬兒不住去如飛
牽一憩坐一憩斷送殺人山與水　是則是青山終可
喜不道恩情拚得未雪迷村店酒旗斜去則是住則是
煩惱自家煩惱你
　　竹香子(同郭季端訪/舊不遇有作)
一項窗兒明快料想那人不在薰籠脱下舊衣裳件件
香難賽　匆匆去得忒㬠這鏡兒也不曽葢千朝百日
不曾來没這些兒箇采
　　賀新郎
彈鋏西來路記匆匆經行數日幾番風雨夢裏尋秋秋
不見秋在平蕪逺渚想雁信家山何處萬里西風吹客
鬢把菱花自笑人顦顇留不住少年去　男兒事業無
慿據記當年擊筑悲歌酒酣箕踞腰下光芒三尺劍時
觧挑燈夜語更忍對燈花彈淚喚起杜陵風雨手冩江
東渭北相思句歌此恨慰羇旅
　　又(贈鄉人/米唐卿)
多病劉郎痩最傷心天寒歲晩客他鄉乆大舸翩翩何
許至元是高陽舊友便一笑相歡㩦手與問武昌城下
月又何如揚子江頭栁追徃事兩眉皺　燭花自剪明
如晝喚青娥小紅樓上殷懃勸酒昵昵琵琶恩怨語春
筍輕籠翠袖看舞徹金釵微溜若見故鄉吾父老道長
安市上強如舊重㑹面幾時又
　　又(贈張/彦功)
曉印霜花歩夢半醒扶上雕鞍馬嘶人去嵐濕青絲雙
轡冷㬉控野梅江路聽畫角吹殘更鼓悲壯寒聲撩客
恨甚貂裘重擁愁無數霜月白照離緒　青樓回首家
何處早山遥水闊天低斷腸煙樹誰念天涯牢落况輕
負煗煙濃雨記酒醒香銷時語客裏歸韀須早發怕天
寒風急相思苦應看我翠眉聚
　　又(遊西/湖)
睡覺啼鸎曉醉西湖兩峰日日買花簮帽去盡酒徒無
人問唯有玉山自倒任拍手兒童爭笑一舸椉風翩然
去避魚龍不見波聲悄歌韵逺喚蘇小　神仙路逺蓬
萊島紫雲深參差禁(時刻缺/禁字非)樹有煙花遶人世紅塵西
障日百計不如歸(時刻多/去字非)好付樂事與他年少費盡栁
金梨雪句問沉香亭北何時召心未愜鬢先老
　　又(平原納寵姬奏/方響席上賦)
倦舞輪袍後厭秦箏䳄鸞未嫁怨新懐舊别有艷妝豪
勢樂春筍㣲揎翠袖試一曲琅璈初奏莫放珠簾容易
捲怕人知世有梨園手雙臂冷釧金痩　燭花對剪明
於晝畫堂深曲屏山展灰紅圍獸莫把雙眉依舊皺細
語新鸎囀栁聽箭落銅壺銀漏一片雄心天外去為聲
清響徹雲霄透人醉也尚呼酒
　　又
院宇重重掩醉沉沉亭隂轉午綉簾高捲金鴨香濃噴
寳篆驚起雕梁語燕正架上酥醿開徧嫩萼稍頭舒素
臉佀月娥初試宫妝淺風力嫩異香軟　佳人無意拈
針線遶朱闌六曲徘徊為他留戀試把芳心輕輕數暗
計歸期近逺奈數了依然重怨把酒問春春不管枉教
人只恁空腸斷腸斷處怎消遣
　　又(自䟦云去年秋余試牒四明賦贈老娼至今天/下與禁中皆歌之江西人來以為鄧南秀詞非)
　　　(也/)
老去相如倦向文君説似而今怎生消遣衣袂京塵曾
染處空有香紅尚軟料彼此魂銷腸斷一枕新凉眠客
舎聽梧桐疎雨秋風顫燈暈冷記初見　樓低不放珠
簾捲晩妝殘翠蛾狼藉淚痕流臉人道愁來須殢酒無
奈愁深酒淺但託意焦琴紈扇莫鼓琵琶江上曲怕荻
花楓葉俱淒怨雲萬疊寸心逺
　　水龍吟
謫仙狂客何如看來畢竟歸田好玉堂無此三山海上
虛無縹緲讀罷離騷案香猶在覺人間小任菜花葵麥
劉郎去後桃開處皆多少　一夜雪迷蘭棹傍寒溪欲
尋安道而今縱有劉郎氷柱有知音否想見鸞飛如椽
健筆檄書親草算平生白傅風流未肯問香山老
　　念奴嬌(回侍郎/李大異)
知音者少算乾坤許大著身無處直待功成方始退何
日可尋歸路多景樓前垂虹亭下一枕眠秋雨虚名相
悞十年枉費辛苦　不是奏賦明光獻書北闕無驚人
之語我自匆忙天未肯嬴得衣裙塵土白璧堆前黄金
酧笑付與君為主蓴鱸江上浩然明日歸去
　　滿江紅(同襄陽/帥泛湖)
獵獵風蒲畫船轉碧波灣浦都不是栁汀桃岸橘洲梅
渚指㸃山公騎馬地經由羊祜登山處悄一如人在水
晶宫消袢暑　薰風動簾帷舉秦箏奏凌波舞拚氷壺
沉醉晩凉歸去侵岸一篙楊栁浪過雲幾㸃荷花雨倚
樓人十里凭欄杆神仙侣
　　又(高帥馮太/尉席上)
敵面輕風一兩㸃海棠㣲雨春總在英雄元帥曉來遊
處樓閣萬家簾幙巻江郊十里旌旗駐有黄鸝百舌囀
新聲垂楊舞　寒食近笙簫鼓車馬閙銅鞮路拚尊前
一醉與花為主風韻可將圖障畫笑談盡是文章路問
何如鄒湛赴江頭陪羊祜
　　水調歌頭(晩春半一/作春)
春事能幾許密葉著青梅日高花困海棠風急想都開
不惜春衣典盡只怕春光歸去片片㸃蒼苔能得幾時
好追賞莫徘徊　雨飄紅風換翠苦相催人生行樂且
須痛飲莫辭盃坐則高談風月醉則恣眠芳草醒後亦
佳哉湖上新亭好何事不曾來
　　又
刀劍出榆塞鉛槧上蓬山得之渾不費力失亦匹如閒
未必古人皆是未必今人俱錯世事沐猴冠老子不分
别内外與中間　酒須飲詩可作鋏休彈人生行樂何
事催彼鬢毛斑達則牙旗金甲窮則蹇驢破帽莫作兩
般看世事只如此自有識鵰鸞
　　祝英臺近(同妓遊帥/司東園)
窄輕衫聨寳轡花裡控金勒有底風光都在畫欄側日
遲春㬉融融杏紅深處為花醉一鞭春色　對嬌質為
我歌捧瑶觴歡聲動阡陌何似多情飛上鬢雲碧晩來
約住青驄踏花歸去亂紅碎一庭風月
　　又
笑天涯還倦客欲起病無力風雨春歸一日近一日看
人結束征衫前呵騎馬腰劍上隴西平策　鬢粉白只
可歸去家山無田種𤓰得空抱遺書顦顇小樓側杜鵑
不管人愁月明枝上直啼到枕邉相覓
　　轆轤金井(席上贈馬/僉判舞姬)
翠眉重拂後房深自喚小孌嬌小繡帶羅垂報濃妝纔
了堂虛夜悄但夜約鼓簫聲閙一曲梅花樽前舞徹梨
園新調　高陽醉山未倒看鞵飛鳳翼釵褪㣲溜秋滿
東湖更西風涼早桃源路杳記流水泛舟曾到桂子香
濃梧桐影轉月寒天曉
　　糖多令(安逺樓小集侑觴歌板之姬黄其姓者乞/詞于龍洲道人為賦此糖多令同栁阜之)
　　　(劉去非石民聸周嘉仲陳孟參孟容時八/月五日也  譜注重過武昌  糖一作唐)
蘆葉滿汀洲寒沙帶淺流二十年重過南樓栁下繫船
猶未穏能幾日又中秋　黄鶴斷磯頭故人曾到不舊
江山渾是新愁欲買桂花同載酒終不似少年遊
　　臨江仙(四/景)
半雨半晴模様乍寒乍熱天時榴花香逐濕風飛綠雲
翻碧浪水急轉前溪　誰知清凉意思珊瑚枕冷先知
秋光預若借些兒賸催金粟閙素魄好揚輝
　　蝶戀花(贈張守/寵姬)
簾幙聞聲歌已妙一曲尊前真個梅花早眉黛兩山誰
為埽風流京兆江南少　醉得白鬚人自老猶記侯鯖
舊也曾年少後夜短蓬霜月曉夢魂依約雲山繞
　　謁金門(京口賦與/歌者侑尊)
歸不去船泊早春梅渚試聽玉人歌白苧行雲無覓處
　剪燭寫詩無語漠漠寒生窗户明日短蓬眠夜雨寳
釵空半股
　　又(秋/興)
秋無惡愁怯羅衾風弱雨線垂垂晴又落輕烟籠翠箔
　休道旅人蕭索生怕香濃灰薄桂子莫愁孤酒約詩
情元落魄
　　鷓鴣天
樓外雲山千萬重畫眉人隔小簾櫳風垂舞栁春猶淺
雪㸃酥胸煗未融　携手處又相逢夜闌心事與郎同
一盃自勸羔兒酒十幅銷金煗帳籠
　　栁梢青(送梅/坡)
泛菊盃深吹梅角逺同在京城聚散匆匆雲邉孤雁水
上浮萍　教人怎不傷情屈指人心幾人後夜相思塵
隨馬足月逐舟行
　　好事近(詠茶/筅)
誰斫碧琅玕影撼半亭風月尚有嵗寒心在留數根華
髪　龍孫戲弄碧波濤隨手清風發瀼到浪花深處愛
一甌香雪
　　清平樂(贈/妓)
忔憎憎地一捻兒年紀待道痩來肥不是宜著淡黄衫
子　脣邉一㸃櫻多見人頻斂雙蛾我自金陵懐古唱
時休唱西河
　　醉太平(閔情潛時/刻誤  夫)
情高意真眉長鬢青小樓明月調箏寫春風數聲　思
君憶君魂牽夢縈翠綃香煗雲屏更那堪酒醒
　　西江月(賀詞稼或/刻辛  軒)
堂上謀臣樽爼邉頭將士干戈天時地利與人和燕可
伐與曰可　今日樓臺鼎鼐明年帶礪山河大家齊唱
太平歌同日四方來賀
　
　
　
　
　
　
　
　
　
　
　
　
　龍洲詞
