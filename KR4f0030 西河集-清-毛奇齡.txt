#+TITLE: 西河集-清-毛奇齡
#+DATE: 2018-05-12 10:20:31
#+SOURCE: github.com/kanripo/KR4f0030 master 2fc4d8ad                
欽定四庫全書　　　　　集部七
　西河集　　　　　　　　别集類六　(國朝/)
　　提要
　　　　(臣/)等謹案西河集一百九十巻
　　　國朝毛竒齡撰竒齡著述之富甲于近代沒後
　　　　其門人子姪編為西河合集分經集史集文
　　　　集襍著四部凡四百餘巻其史問以竒齡有
　　　　遺命不付剞劂語見經問第五巻景泰帝條
　　　　下餘亦不盡行於世此本為康熙庚子其門
　　　　人蔣樞所編但分經集文集二部經集凡五
　　　　十種已别著録文集凡二百三十四巻而䇿
　　　　問一巻表一巻集課記一巻續哀江南賦一
　　　　巻擬廣博詞連珠詞一巻皆有録無書其中
　　　　如王文成傳本二巻制科襍録一巻後觀石
　　　　録一巻越語肯綮録一巻何御史孝子祠主
　　　　復位録一巻湘湖水利志三巻蕭山縣志刋
　　　　誤三巻杭志三詰三誤辨一巻天問補注一
　　　　巻勝朝彤史拾遺記六巻武宗外紀一巻後
　　　　鑒録七巻韻學要指十一巻詩話八巻詞話
　　　　二巻外附徐都講詩一卷本各自為書今析
　　　　出别著於録其當編於集部者實文一百三
　　　　十巻詞七巻詩五十三巻統計一百九十巻
　　　　竒齡之文縱横博辨傲睨一世與其經説相
　　　　表裏不古不今自成一格不可以䋲尺求之
　　　　然議論多所發明亦不可廢其詩又次於文
　　　　不免傷於猥雜而要亦我用我法不屑随人
　　　　歩趨固當以餘事觀之今亦並録於末云乾
　　　　隆四十四年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　西河集巻一
　　　　　　　　　　翰林院檢討毛奇齡撰
　　頌
　　　平滇頌(有序/)
　自昔建武致治寵午奸兵貞觀昇平髙羅畔命大抵
　殷憂啓聖閟毖成功雖極盛隆猶不乏潢池盜弄升
　陵竊發之變獨是阿􁎒一倡亂而天雄成德綿蔓數
　世小波甫聚冦而應運化順環轉百出從未有鴟義
　撟䖍初逞卭僰犯顔逆節還擾江漢就其悖罔極之
　僭據而一敗荆湘再釁澧岳繼殄黔蜀終絶昆詔數
　年之間□禍盡揃其敉寧耆定一若焫蓬沃炭飈奮
　霆擊桓桓􁫘虎旣迅且烈如今日者葢
皇上神聖威武克詰無外四征之奮超于前古較之殷
　宗之于鬼戎周季之于西落罙入三載退修十䙫尚
　有餘勇是以
廟堂之算奠之在中而師武臣之力擴之在外雖曰
祖宗
社稷實式憑之要之
一人瞻言動在百里凡夫謐謀邃慮宵旰剸決真有非
　子孫臣庻所易窺者葢鑒之者宏而燭之者蚤也夫
　逆之佐命非有呂散之舊也其乞援來歸又未嘗有
　申包之泣温生之痛也祗以孌嬖被畧倉皇奔救鼷
　竄狼顧計無所復遂假
　羽校以自資而僥倖成功苴茅滇土
　寵畀親藩重緣外戚其為非分亦巳久矣從來非分
　之福居之不祥况復豺豕為心狠而易嬴初藉林樾
　以蚺䗊而既而私振其䯱髵以為隴漢之得原可望
　蜀九錫之進不止卣鬯遂侈然自恣以致無所忌憚
　外竊既久不受
　中撤故量其不臣之心撤亦反不撤亦反撤之則反
　速而患小不撤則反遲而患大患小則拔之如犛毫
　而患大則撼之如丘山自然之理也故夫智者先事
　而謀愚者昧時而動夫昧時而動則彼逆之所以失
　者視此矣先事而謀則
　我師之所以克者有在矣故夫小蠢初萌秦涼蜩應
　及乎既煽甌粤蠆發卒之長轡逺控四收八伏
欽明萬㡬潛授妙畧先埽雍益預定閩番然後謀力雲
　㑹指麾風集并敵一嚮絶其瞻顧王敦貿武昌之形
　漢宏失荆南之勝洞庭既破則三苗南竄劒門大入
　而劉闢授首外有脣破齒缺之慮内有􁀙灰冰泮之
　戚然且挺走苴蘭徘徊蒙氏越碧鷄之關閉昆明之
　堞魚遊沸釡燕息捲幕一旦鉤援四接臨衝徐起揚
　旝于葉榆耀甲于洱西譬猶駭鯨觸網奔兕開樊賈
　林計盡不能為策墨翟帶解無以自守於是破之如
　吹翰決之若潰壑刎田氏之首有何面目俘鍾相之
　族并及幼穉彼自以為嚴營締壘則逺徼可延收殘
　嬰漏則險裔足恃而不知
王師折衝天南豁闢大荒屏息一如卧榻寶林之煩枝
　附金甌之鮮缺失祠兵振旅動輒有效一至于此今
　夫頤指神攝往見機栝上聖之明也善計逺畧審物
　量勢周通之智也
皇上以㡬先之見為馭逺之圖推心置腹長共功名第
　有虎包戈載之心原無鳥盡弓藏之意但懷康侯授
　館之忱終鮮釋將銜杯之念而乃捐棄休嘉自貽狂
　悖不度德忖力揆理達務恃鬼倀之能前忘
天命之有在豈有淮南左吳之策而納隴西王元之計
　曽無朱浮聚糓之奏而動賁赫陳兵之吿不思朱鮪
　指河之誓而失張繡降漢之賞此乃下愚不悛中風
　自絶而猶謂柘南可以避天譴瀾滄可以滌穢行究
　至韋臯渡鐵橋而南蕃已拔狄青出崑崙而儻猶盡
　破何則悖逆之罪彰而鈇鉞之誅凛也且夫前代平
　蠻多在奕世麓川南詔不𨽻版服今者
皇宇清寧聲教四訖東漸西被朔南蕩蕩九野有宴安
　之娛八阿無拮抗之異越裳肅慎稽顙來王古里天
　方蹶角入貢而百粤之尉佗既蔑西南之莊蹻復平
　則是要綏流蔡山陬海澨苟在受化無不延頸歡呼
　謳吟唱嘆矧職叨侍從親聞凱奏而不為之紀鴻功
　誦顯績非其誼也因于康熙二十年十一月十有八
　日
　宣捷之次謹簪筆稽首忻抃舞蹈乃為之頌其辭曰
於赫
帝命肇開
皇基德被四隩功垂九圍近畫埏海逺致狄鞮武烈文
治恢于無涯亦粤
紹厯懋纉前緒威足内敉仁不外拒巳歸馬牛將柙刀
鋸蠢爾小醜反視而忤初慕莊氏思王昆明繼隨杜􁃝
稱兵澧陵江漢南紀伏莽縱横瘈犬漫噬枯條覬生遂
有朋狡效尤而起隴益輔車脣齒閩海譬昔河朔安史
田李次第樔絶儼臂折指乃禀
王伐鋪敦楚疆鷙鳥欲擊姑為翺翔眯者不察謂可頡
頏居然羊陸相持荆襄塹長豈恃湖險莫傲渉擊夫差
水鹵魏豹不虞毒卉展轉剽盜敦固據郡桓乃竊號爰
整
六衞旋開三門金戈鐵馬蔚如雲屯淬刃澧浦積甲巴
山鏃鏑大注旍旝以翻有謂巫䕫蜀漢門户
廟策先勝罙入其阻鄧艾既越姜維不武南走卭僰倖
以小堵頓撾銅鼓立渡鐵橋降斾草偃亡軍煙銷彈丸
昌糓藉之周遭折箸環帶何足與豪彼營螺脣我關龍
首雉堞崩剥漸不可守
聖鑒朗卓如劍在手挺鈹搢鐸勿使或後五壘既備九
拒遽希灌膏束草總不得支圍開一面詗令自疑樵蘇
俱盡于何奔馳前者少游羞悸而死今兹懷光亦復自
殺族屬少長皆俘于市盜驢之災乃及孫子聞之淮西
吿捷錫帶華州露布傳彼光泰今者
皇威擴于無外天南萬里宣布德意言勒碑版爰銘斾
􁋌飭我九伐奠此庶邦泰華雙峙溟海四瀧千秋萬祀
以思戎功
　　　聖恩頌(并序/)
　康熙二十七年十月日恭遇
太皇太后上諡升
祔伏讀
恩詔深感我
皇上推恩之廣自
　親王
　公主奉恩將軍固山格格以及民勲
　國戚京
　朝各省諸大臣俱有
寵賚中外文武大小各官俱有
貤錫然且祭吿嶽瀆遍祀羣神宥過釋諐恤孤養老緩
　成均之考隆憲乞之禮一切
恩䘏備極優渥至于歴歳蠲租均霑九有今復免征兩
　浙山右全省正供暨江南湖北諸大府租賦之外兼
　及庸調此真曠古以來希有之鴻被也詩云孝子不
　匱永錫爾類以云永錫則真永錫以云不匱則真不
　匱矣微臣無狀調疴里門親䝉
浩蕩之恩上戴
如天之德歡忻抃舞可無頌言前者
聖孝格天遍傳下土曽偕諸里巷臣民競為詞賦以當
　謠誦今
鴻恩覃敷淪肌浹骨敢製
聖恩頌一章以續前烈匪云報獻亦以身備史職誼應
　紀實將以使後之考德者可按焉爾其詞曰
翳昔天后龍盤鳯銜曰呈顯謚肇自漢䦲光烈慈壽歴
代所占况兹
徽德無美不兼既具六輅久達四教居則端闈升乃
祔廟奉七所祈縮鬯以報致其精誠上展純孝乃因錫
類重為
推恩不翅漢文及民以親覃布廣逺開在
聖孫溥天之下誰非
皇仁始由親近加之賢勞諸侯伯子以祝以鞉(鼗/同)匪用
瑞錦賚之英瑤内周蘭坂外暨塗椒晉莊分弓召虎拜
敕
誥翦五花蔮覆十色三等百叚同此
貤錫雙闕刺地
九陛如天木鳯銜紙金鷄戴竿黄氣大布青衣鬨然覆
盆可闢幽谷不寒爰念邊屯言懷堠戍春提羽戈夜挈
抱鼓輪臺是矜彀騎以撫澤共簟醪温比纊絮遂徧山
川馳祀嶽瀆並走羣望不愛牲玉沈燒瘞薶兼報先俶
堯禹祠陵帝王寢谷旁及先師優入聖域諸儒賜席博
土加衣旬省月試姑紆其期明倫憲乞饋食洗腆髙年
重帛中壽二膳况當養老
國之大典四民無吿於此並贍至若租賦正供秩然中
夾庸算全通丁錢而乃
汜濩連歳釋蠲或全或半過于漢年更厪河汾深軫吳
越西近堡塞東接溟渤免爾常征并解襍役謂民維艱
予以全活甌餘曠土不藉宿麥石紐閒農但用鳥穡大
禹胼胝虞舜黴黑抱如傷情緩躬稼力縣無置倉湖可
觀收補助之德先于巡遊則是
聖恩汪濊靉靆配地配天如江如海井里衢巷踊躍歡
喜擊壤鼓腹如古時事猶且南顧􁊬鄖江黃順流而下
極之丹陽㑹當洗兵如初沐瘍并
錫嘉惠被此一方是使民氓解澤甦困僻户窮壤誰不
感奮兒寛帶經老萊投畚凡有血氣願效尺寸况(臣/)鮿
秒生于水鄉躬浹
霡霂身親
湛汪捐糜頂踵何以報將頃聞草樹甘露瀼瀼姚墟舜
鄉産麟于嶠
天德所施地靈悉效蕪詞不文匪敢輕䜈但紀永錫以
彰
聖孝
　
　
　
　
　
　
　
　
　
　
　
　
　
　
　西河集巻一
欽定四庫全書
　西河集巻二
　　　　　　　　　　翰林院檢討毛奇齡撰
　　頌
　　　聖德神功頌(有序/)
　惟是
皇清嗣世撫育方夏東越溟海西薄栁谷南底于窏汗
　而北極之莽䍚無垠之地其在水居者雕額畫臂率
　為良民版畫其波濤而租其魚蛤其在甌脱居者大
　幕以南皆保塞稱藩環嚮為屬國自是而外雖舟車
　未到人力鮮達亦且仰
天地之恩昭
日月之信風聲逺播同量一器獨是瀰迤以西洿裸么
　小若所稱厄魯特噶爾丹者倚恃荒昧託跡榛曠與
　喀爾札薩脣交齒互不思睦隣䘏族内奉約束而乃
　自舍阸陿頓駕夷陸侵陵我㰚衞暴殄我藩服東西
　爪揃罔顧禮義
皇帝不忍加誅屢飭以法俟其湔滌勿追夙染乃復鼠
　穴自大終致負固伏念
皇上曽駐蹕喜峰登臨慷慨賦黄土崖大石磯二詩以
宸翰書之巖間兼
諭侍臣謂是地皆前朝戍屯㷭堠相望我
太祖
太宗創業宏逺夷夏一統致蒙古四十八部皆為臣僕
　朕每過此地未嘗不念
丕顯焉是埏紘萬里無非締造游豫所到猶厪
先烈其可令螽蝝肆喙蚉䖟鼓翅漸至如此夫無疆厯
　服匪易嗣也
前人之光不可以遏且佚也况乎古昔聖賢經文緯武
　雖揆奮有人亦復手秉白旄身挺鈹鐸以故黃帝親
　戰于阪泉而文王北伐畎落躬承盧矢以彼神聖何
　難命將出師髙居深拱以操制勝而乃安不忘危勤
　思勘亂忘萬乘之尊習三單之效哉誠以君不親將
　皆叔世浮文而非古王毖戎之本意也是以
廟謨盈庭貴乎獨斷征伐之權出自
大子乃遂張皇六師大申克詰羣策不足撓衆諫不為
　沮集虎賁而縣豹尾肆類于
上帝昭吿
宗廟徧望諸山川百神禡牙而􁏕纛練日鑿門以恭行
天罰先遣撫邊大將軍由沙河抵塞尅期並進越歸化
　歴烏蘭河朔遏其歸路以㑹大軍于幕北而
羽林佽飛從獨石同時出關師行三十里躧克勒隃蒿
　齊渉敖漢越烏朱目秦凡蠻夷君長外藩諸部王可
　汗貝勒貝子公台吉等先後㑹朝以壺漿簞食迎于
　馬前其他北庭薦居去胡來王者悉環列跪道左觀
　軍容不輟迺絶大幕進拖林調兵穀車餫使武剛冰
　糒不絶于路雖鹵舄之地每乏泉水而靈源疏鑿所
　在湓涌㑹飲馬川西忽得故明成祖勒銘紀功之石
　于水厓灌而視之有永清沙漠之句
上曰真永清矣遂于中夏三日直擣其境犁其庭掃其
　閭鳥逃鼠􁀅四竄之巴顔烏喇而西路之遏其奔者
　迣擊于昭木多鄂爾渾河之間以比干環盾大破其
　勃盧之陣擒其子砲焚其妻孥追殺三十里斬首鹵
　二千餘級生得數千人乞降者以日至鹵獲馬牛羊
　驢驘鬴鍑械仗無算乃大展
皇仁任其零騎數十人負創而奔而我士卒無離傷者
皇帝乃駐蹕黑魯侖河封拖諾之山禪之土喇遂班師
　焉先是
禁旅初行時兩浙官民念七萃勞苦旗門逺闢不無宵
　旰䟦渉之艱乃宿衞纂嚴眺聽祕謐行間消息不洩
　于外因晨夕引領北向以冀布凱驟傳管侍衞内大
　臣暨大學士祇奉
諭㫖而和碩康親王亦遂有啓請頒捷之奏流抄到浙
　浙撫(臣/)榜之通國官民大小皆歡抃踴躍男女聚族
　轉相慶吿遂于康熙三十五年六月十五日撫(臣/)率
　司道(臣/)以下㑹將軍都統暨鄉官士民數萬人焚香
　稽首賀捷于軍門旋請史館官詳敘
膚功頒示兩浙立石于東海之濱而以(臣/)故職史官屬
　抽筆作頌以俟載事(臣/)伏思太輿誕大廣運靡極三
　古至今亦惟視君國大小以為修陿是故功徳大者
　地亦大功德小則地亦小乃自五帝三王以後漢魏
　迄今其歴國巳一十七姓而大一統者亦復有㡬即
　漢唐元明四代嵬然式廓而唐以藩服僭處中致歉
　損曽未有德髙日域功葢月􁞡如
本朝者既巳提封萬國奄有八極而
皇上復恢擴而張大之不憚躬親安攘以葆此逺塞一
　時之勞萬世之利
聖德神功莫可紀計宜立石四裔以為我子孫億萬斯
　年之法因不揣鄙陋謹擬為東海立石頌文以垂于
　勿壞其文曰
粤自三古長此六服徑輪廣袤視功與德漢唐元明盡
有阸塞晉宋偏安比之列國惟我
皇清闢土浩濶西隃崦嵫東近日出雖復
繼世兼
創始謨再奪昆詔三開葉榆甫復東越旋收畨禺聲暨
南服教訖海隅遂擴疆宇至于彭湖物皆安居民樂終
産恩肥土城澤溢朐衍綱紀百飭聰目四逺桐生本豫
禾偃能反浮苴以南並我保塞豈惟籬􁁊原屬經界肻
容小醜闇為蠱壞造謀籍兵作邊鄙害
皇仁有容諭至于再是雖渺末漸不可長無庸受脤徒
命將往
帝德神勇
聖世懬朗藉此晏安習以鞅掌武丁南征王季西壤師
中丈人百國所仰豈如叔世髙居稱朕不計大酖而縱
小蠢文法是崇兵革不袵諫即牽裾甚者割紖以致叢
脞或就削弱珠崖徒捐金墉巳却蕭關㷭火㡬至宫闥
所以古王最重撻伐河魁二百太乙三千星門大闢靁
車陡牽銅斗獸警鐵騎蟬聯白澤逺導朱雀在前是以
初發雲興百萬繼且飈起如日斯旦箕張翼舒虎攫龍
戰小醜伏聽早鳥獸㪚因之番長逺近來謁飾彼玉具
賜以匹帛覩兹軍容相顧翕舌道旁觀者莫不太息乃
轉車粟亦載鬴鐎一鼓傳餐千軍共醪縱遇磽舄兼履
不毛畫地成井沿山生蒿壘若棋峙旂以電合九代既
齊三校咸發投石于林抽刃出柙觸甲鱗碎近輻瓦裂
巖谷顯漏木柴僵落譬諸泰山不壓卵石嵼土迸陷瀚
海坼竭何必聲罪歸曲直責以是摘莽任彼升陵帳絶
烏鳥士摧豕熊右衞聯校前軍折衝
廟堂之算乃在軍中爰度梓嶺轉破苻離陳以槖它駕
之豺貔鹵其人畜俘厥子妻□㟟尺寸堪此鋤夷遽收
因杅翻遇軍曲男悸􁀅影女孕墮殰潛山匿水相向而
哭受降之城何啻三築伊昔明祖親巡緣邊三犁王庭
至飲馬川勒石天山比之燕然一沈水厓一升山顛文
詞昭晳符䜟不諐永清而已他何有焉獨是虞帝七旬
苖格髙宗鬼方三年始克何如
神武指頋頃刻厯候三月恍騁八極祗我朔暨巳及祝
栗蜣肱蟣胏奚足介棘惟兹方域九有以宏内備簫勺
外毖戎兵金琖勿闕玉燭以明自兹以後泰階昇平皇
皇八柱勒
功徳銘萬方齊瞻四海永清
　
　
　
　
　
　
　
　
　西河集巻二
欽定四庫全書
　西河集巻三
　　　　　　　　　　翰林院檢討毛奇齡撰
　　主客辭
　　　擬為司賔答問辭(有序詞一/作釋)
　康熙二十三年六宇蕩滌中外無事
皇帝奮桓撥之烈廓清南徼迤及東澨畫地溟海之外
　版漲籍渤凡九垓八裔雕身畵頟諸國咸奉
辰朔
皇帝軫念民隱謂
君有斯土撫育㡬三十年而不一周知其地觀覽其山
　川風物則綏要萬里何自通浹惟古昔王者當天下
　初定有巡行縣㝢省方問俗之制自三代迄今未之
　有改顧事頗煩重度支水衡坐費檢㑹且千乘萬騎
　慮無或鋪張盛大為司行奔命按王制巡幸諸禮自
　職方戒途太馭掌較以後凡車騎鈴鸞宫城梐枑以
　及壇壝堂房珪璧玉帛黄駒赤犢皆有儲偫然且句
　陳五校所在警蹕扈壘衞仗周環百里嘗考文中子
　言虞舜一嵗而巡五岳國不費民不勞者何也以兵
　衞少而徵求寡也然而語不古合民無徴焉我
皇上以非常之原創非常之舉因天事天因地事地因
　人順人然而三王不竝軌五帝不襲治考建因革而
　禮制行乎其間葢一人順動萬人幸之之謂幸一人
　慶行萬人豫之之謂豫如必造眀堂而後可以覲后
　則輯瑞何期必設輶軒而後可以採風則觀方何待
皇上納羣臣所言特練時日倡舉
巡幸減從官省行軍採大禹四載之需折虞廷五年之
　典隨不逾萬人時不滿百日登岱觀河浮江涉淮經
　閶闔詣闕里所至問民疾苦父老扶杖兒僮婦女率
　負戴來觀
鹵簿不譙有髙年者則抵錢慰勞之先為
肆赦令薄海内外咸霑
豐恩及所過州縣民廛市廬又皆有
捐復寵賚芸鉏不變鎌穫如故市估行販及道路師旅
　駒驘楫筏儼返家衖何其盛也昔東漢光武巡游南
　陽置酒髙㑹召吏人飲食復其租賦以為美事而章
　帝南巡詔所經地無得設儲胥命司空自架橋道其
　詔有云方春所過無有伐殺車可以引避引避之騑
　馬可輟解輟解之至今史載猶嘆誦其言勿衰今
車駕經行屏却供億州縣
起居悉絶所餽獻即
行在茇止亦竝無宫懸籞仗鐘鼔鈴柝之設而民之引
　領望
幸者相屬于道然猶
親視河溢立灑
宸翰殷憂悼嘆不數瓠子即當釋奠宣聖儀物備至臨
　行惓惓尚復貽曲柄
御繖以申向慕此雖金繩再出必絀帝俈為封禪起周
　成為巡狩亦豈有過誠恐諸儒不諳動循掌故將引
　虞書王制覲典祭義以及元嘉之儀開元之禮重相
　諮詢因設主客往復倣東方客難揚雄解嘲班固答
　賔戲夏侯湛抵疑之文擬為司賔答問辭以曉譬之
　庶後之君子可考觀焉其辭曰
司賔大夫與四方客使集王㑹之堂理職貢之事主當
壹是國信方物披圖眴節悉具紀㑹方斯之時華蟲各
辨等卉越皆就位四方客使有詗于其列者曰古者聖
王御世四海晏然則因而巡狩巡者循也民可循則因
而巡之狩者守也為我守土者吾從而循順之然而動
習矩錯著有法則曩時五載十二載天道大備升中吿
至先為造類于是修職有其戒犯較有其義土訓夾車
而問形掌道審言以詔辟定方眀于司盟布綿蕝而表
位夫第以壇壝觀之三垓八通太乙環五穿蒲裹草上
無風雨然且眀堂巋然以天齊主就其文而紀其事則
公男升降中階阼階有其等后王遜讓天揖時揖有其
數桓躬穀蒲以五擯四擯為節罇壘篚羃以一進再進
為度其煩我奉常而需我掌故有前事矣矧宫城所舍
晝樹筍簴藩籬外護夜振錞于或習禮以射牛或布幣
以代駒設燔而炙玉檢瘞駟而陳木禺臨學校則執羽
鷺祀丘壑則用乾魚然猶車駕之次考及同琯槱燎之
末享逮先㕑故以登封而巡河則負薪擔石者有之以
祠畤而幸學則說經講易者有之以師行而及游畋則
耕定陶蒐涇潭者有之以祀社而及祠賢則封樂毅祭
桓譚者有之是故銘石頌功徳古王未免陳風紀美盛
聖主不嫌今
皇上撫有四海治極三古聲教振開闢規制軼區宇百
禮斯洽萬類咸叙
承天搢斗紀節布度當八風恱豫之時乃順應而為四
巡之舉則是西鳥東魚里禾鄗黍符瑞之應報饗之數
無有若
今日之富者此管仲所謂物有不召而自至者十有五
焉然而出不盛車甲行不飾金鼓羃鼎不夕張帷宫不
鼂御
躬省方俗
清問疾苦升禋岱宗灑澹河滸登習禮之堂探蔵書之
府塞決水以石菑撤通天之權火然且百日之間而南
浮江淮東至齊魯是豈古皇不足法與抑何掌故多未
預也且吾聞
鑾輅之南翔也行不除道耕不輟疆女不下機織市不
易葢蔵兒童讙于衢巷估販偃于舟航然且皬髮黄口
如葵傾陽或牽以犧或捧之觴輪蹄踵趾馳驟康莊則
嚮使肆覲而輯圭玉報燎而坐明堂既審權于三市亦
奏律于四廂治邸奉髙之側捐租崇邑之傍將不止紹
神靈于軒頊比功徳于虞唐而又何事物之罕備考建
或未遑焉司賔大夫廼斗然却立瞿然而改容肅然而
正吿之曰子徒知三古之當遵而不知
一王之制之自有章也且子亦聞
巡幸之何意乎
皇上以為六闔一統萬國來㑹則民
后之情不可以不接中外之勢不可以不通乃或禮過
繁而力匱制過賾而用窮費時日則機務不給多導從
則供億不充此前古之所以易行而夏商以後遂間世
而不一逢也夫創制顯庸務在獨斷因監損益貴乎折
中故湯武用干戚不需揖讓姚姒有子弟未嘗分封彼
夫劉氏之興二月而西巡十月而反東巡者限于時也
後魏繼世北巡及中山東巡而止及橋山者絀于地也
貞觀幸底柱以治河為封嵩而書之旂勒之石者介于
事也建隆平潞叛以行師兼詢俗而先勞軍後捐租者
阻于勢也是故游觀無定形巡幸無定儀省察補助無
定經方行典禮無定辭必畫井田于郡縣之日則畸矣
講車戰于騎射之年則躓矣倣垂裳結繩于刻書削契
之世則欺矣施儷皮尺布于九圜六品之時則骩矣議
守社捍牧于車書大同軌轍齊至之際則誖矣往嵗鬼
方弄兵
天討其辜鋪敦萃旅底于昆彌
挺鈹四伐而未嘗傚征苗之師間嘗取士
詔下徴車
臨軒親覽特簡仲舒是本制舉而不必循選造之遺乃
者甫馴
龍馭先樹雞竿
大號乍渙
洪恩驟殫以巽風行作解雨觀何必崇朝遍彼泰山即
其
陟喬勿修壇壝金匱石䃭却之若遺黄蛇不屬白璧是
瘞
賜車勞酒羣呼天齊此豈禪禮所得庶㡬當夫
觀河有事玉馬羣臣從者宰執以下咨嗟抑鴻賦此皓
皓不搴葦茭但借禾稼升鹽斗酒彼安用者周之翕河
遜兹盛事漢武築宫于斯為下爾乃
九旗南指方江厲淮板􁀙黄蔑非龍艘材造舟震澤纜
石呉䑓民之望之有如嵗來丹陽可駐黄金誰埋六代
殘構視若劫灰惟彼故寢加以封栽卹殷優恪自古所
希漢髙過湖祭周王祠方之于今豈得嫓之矧
瞻闕里言觀罇匏登堂習禮為斯文昭爼豆未湮宫墻
豈遥祗因重道景行孔勞臨行留仗
羽葆翠幬奚止過魯祀一太牢且吾聞蒐狩之典不能
常舉以旗致民載旜誓鼓苗田茇舍總類振旅雖曰從
禽實比卒伍以是大閱嵗無一有乃當
鳴鑾偶爾建鐸暫啓和門自有坐作車不詭遇獸無私
獲笑彼司馬枉事表貉且夫儒生博士之言亦安足責
哉在昔列王將巡有謂編蒲裹車勿傷山石掃地而祭
席用葅藉則帝主聞之巳充耳而勿懌即髙世比徳欲
效九皇頗采儒術上吿登封然且拘牽詩書扳引畦畤
軒羲所垂夷吾所記大夫文學爭辨不己絀偃斥霸遂
罷封議此真泥曲傅㑹無所考適之巳事也故以巡行
之禮而苟襲舊文則無一而是彼夫職方行令修涂辟
境而後之效之者非大治馳道則長開蕩渠掌舍治宿
設藩置籬而後之祖之者非圜垣四面即離宫百區故
板城幄殿丹靑輪軸此土方所擬似也昆侖神樓槍車
鈴柱不可謂非眀堂之遺制也故五玉三帛極之為貢
金獻幣籠香篚藥之端勞酺賜布類推之即為裝錢路
餼以及軍工羽釋紫茸赤罽之所由以捐是以結綵樓
演百戲實由行殿之陳懸始之布香臺排畵甕牽青繩
閑赤楯悉從壝門之大次小次啟之故王人一帥屬而
後且盡統其諸王百官與夫蕃人貢使之族羣后一表
綏而近且増之以羽林車騎金吾鎧仗而猶以為不足
然則禮當極弊亦何非率由之始所濫觴者而動言掌
故斯巳瞀矣乃以
法駕之出控神虬跨龍騵雨師灑道風伯清塵靊窿為
之啓馭羲氏于焉捧輪材官不刷鬛騎士不解帉
八鸞秩秩
九組駪駪不百日間而東漸南暨所至若神浸假吉行
五十必拘禮文則大旂金輅將有一年四巡即遄鑣急
節而不能造其闍與闉者此真
聖人行事法則兼至即偶然舉動有非臣民庸衆所得
窺伺而戴高忘天履厚忘地挾莛而撞嵩髙把蠡而測
海澨此
神聖之所以難名而
帝徳王功遂當獨有其萬世也
　
　
　
　
　
　
　
　西河集巻三
欽定四庫全書
　西河集巻四
　　　　　　　　　　翰林院檢討毛奇齡撰
　　主客辭(二/)
　　　抵謘(有敘辭一作/聖孝)
　(臣/)自通籍為侍從叨處
　禁近稔見
皇上事
兩宫至孝達旦
御門必躬候
慈寧起居敬問安否其間伺意承志真有眎聽在形聲
　之外者且宫政國典屢見諮請
　幸湯
　御沐喜絶創□倐于康熙二十六年凔冬之仲
太皇太后神躬違豫
皇上親侍寢疾抑膚嘗藥簟不去地撤御省饍履未違
　闥乃于臘月朔日步詣
圜壇請損
　聖算以禆
慈夀是時一聞祝吿左右驚怛臣民于焉震動天地為
　之變色至誠所格動有成效遂小釋疴􁁜暫安袵衲
　爰有祠官上請報謝以資福祐而
　賔馭有數宫車晩及五行咨其失節三光忽而改度
皇上哀毁踰制孺泣無候三日以内水漿溢米俱不入
　口背苫而首凷拊膺喀血其于須材視含附身藉幹
　之具靡不畢誠畢信勿之有憾而
殿攢以後哀切尤甚爰有滿漢大臣内閣大學士以下
　同辭啓請以為
聖孝純篤超軼千古真史策所不載往牒所未聞然而
　先王定禮哭踊有數立為中制不令或過誠恐以死
　傷生翻骩孝道况乎
　履萬乘之尊蒞九有之廣其為義制豈可與大夫士
　庶同年語哉且
皇上自侍藥躬禱以至
帷宫菆木既巳鰥目灼體手据足踐今復哀感不巳屢
　至惽仆萬一
聖躬稍有未安天下臣民何所托命因俯降
兪㫖姑為慰勞然而孝思所極哀出自然深悲積中發
　不可遏縱欲强制力墇而情不能己夫哭而不曲非
　故嘠也飦粥不下咽豈辭啜也羣臣方貿貿不知所
　請而
上復傳諭謂朕覽自古帝王居喪持服俱以二十七月
　易為二十七日惟魏孝文帝行三年喪朕平日讀史
　至此嘗羨慕之非欲邁古賢君祗念朕八嵗
世祖章皇帝賔天十一嵗
慈和皇太后崩逝藐兹冲齡音容記憶不真未獲盡孝
　至今猶憾藉
聖祖母太皇太后鞠育教誨以至成立遽遭遐棄五情
　潰糜因此大故回思早喪怙恃益増痛絶今兼行往
　事持服二十七月少慰罔極之痛然祗朕自持于宫
　中其于㡬政毫無曠廢并不令臣民持服民間一切
　俱不禁止于是
　和碩康親王等與在朝大臣互起諫止大約其說有
　五夫以
皇上一身為
郊壇
宗廟
社稷所寄託每當饗祀必
　鸞輿親蒞以竭蠲敬故郊焉而天神格廟焉而人鬼
　享儻凶不兼吉一旦以
太皇太后之故使郊廟神靈稍有遐曠則
太皇太后必有恫乎其在天者其不可一且夫君臣一
　體也
皇上獨遂服宫中而天下臣民聽其即吉此即傅𤣥所
　云有父子而無君臣者三綱何在若中外遂服則普
　天遏宻旦夕感慕經歴寒燠屏塞嫁娶重違
皇上一切不禁之㫖其不可二夫
皇上奉養
慈寧三十餘年并侍疾以來三十餘日前後思維一無
　所憾則于服制之末順常表飾原可少慰况以
皇上純孝其在當日晨昏定省承顔伺笑何一不曲體
　幽隠而獨于
慈闈遺詔一如曩制之語反有未遵是于事死若生之
　意有未全也其不可三孝經載天子之孝與諸侯卿
　大夫士各有不同是必徳教加百姓政令施四海然
　後謂之要道謂之徳本而不在乎衰麻哭踊之節也
　是以一月即吉揆理度勢實有不得不然者誠以乾
　為陽為天為日小有黯黮即照臨之下為不舒矣
至尊一日不改慘則四海臣民一日不和而况連年累
　嵗禮崩樂闕當此太平玉燭之時豈宜有此其不可
　四且
皇上天亶好學博極墳典每有講論無不貫穿今古剖
　抉微賾今細考天子喪儀三禮莫載是必天子至尊
　因時變制有不可一律定者故殷宗諒隂之解在尚
　書大傳鄭𤣥杜預所說皆卒哭除服所云三年諒隂
　竝無三年服喪之文蓋三年達喪與心喪同故漢章
　至孝其于眀徳太后之喪不淹旬而從吉宋宣仁太
　后時在廷諸臣皆一時儒者其議太后喪儀竝依漢
　制則是準經酌史竝鮮終制其不可五進此五不可
　而
聖鑒咨嗟百不能易中外堅請始有如期釋服宫中自
　行之㫖誠以
皇上生平㝡惡虛飾一言一動必躬行實踐無取辭費
　意志所定倉卒難挽然且嚴寒隆澤未返
璿宫五臘三朝尚依
帷殿再三泣請終不可得至于
啓攢之夕攀匶哀號乞駕
　便輿愀然割紖乃自
攢次降步送之至郊園
殯宫顔悴足疲哀感衢陌每當八校更披六佽換舁之
　際必哀號長跪掖衞墻側因思自古人君從無親送
　輼車之禮即眀代孝宗極稱賢主然猶祖奠午門銜
　哀而返至若天子居廬全無其制而
皇上于塗殯之餘又復幕居
　乾清門外比之庶人廬處尤為寒冽乃至答
　諸王大臣一則謂據奏元旦請朕還宫人主宫殿原
　多可以因時移蹕若在庶民遭此大故所居止于一
　室又遷避何所還宫斷不可行再則謂朕遭
太皇太后崩逝欲持服二十七月之志甚堅諸王大臣
　及各官士民等再三陳奏詞同懇切不得己勉從所
　請但衷猶歉仄因幕居乾清門外以盡哀誠今乃又
　請回宫不過以朕躬為念耳人孰無祖父母父母為
　子孫者皆當盡孝何分貴賤今距釋服之期為時甚
　近若從所言以致他日稍留遺憾恐非人臣愛君之
　意于是諸臣惶感莫敢進諌但于釋服之時仍合
　和碩康親王等及内閣大臣九卿詹事府科道六部
　各衙門以下披瀝伏闕㑹諸道制撫及外國朝鮮暹
　羅諸王共勸即吉而太學諸生及京畿民庶數百人
　各舉幡跪
　天安門外以為
郊祀大典罕有時舉
宗廟之祭亦未親奠我
皇上致敬盡孝必躬必䖍儻三年之内或以宫中服喪
　之故祠官代饗則是
　玉輅不至于
郊壇奉璋不及于
廟室將使大禮有所曠也如慮其有曠而内衵凶衣外
　披吉服是飾虚也且從來朝㑹踰月一行
皇上懋勤大政昧爽臨朝
　九重森嚴萬國觀聽浸假待漏之際綵仗己陳廷朱
　衣方入陛而回思
至尊在内尚將有衷牡麻而脅絰帶者何以為情况屬
　國來王在古昔惟九賔導相觸首稱慶而已
皇上則宫門御苑賜宴賜衣雖極疏逺必有勞賚萬一
　以持服之嫌門宴不施宫頒未逮何以合萬國之歡
　慰四裔之慕况
　靑宫睿質已成宜行嘉禮啟祥毓瑞全在内廷借使
　宫中遂服則持節授冊將安蒞事且夫慎終追遠應
　莫如祭㐲念
太皇太后升祔之典必除服而後可行當此春夏遞施
　時祭伊邇則禴祠合享當亦追逺之思所㝡急者凡
　前後所奏窮極援引
上乃不得巳勉從衆請然猶衣棉束綈覆以羊裘寢處
　齋房履縢不解雖經吏部諸臣公懇易服兼乞還宫
　而終竟不許遂于四月七日躬奉
龍輴步送郊亭扶侍墻幬不離左右比至
寢殿又復降步然而哀號之情較昔尤極自
　六宫嬪􁀙以及
　諸王各大臣封妻命婦攀援偯曲聲震林莽是日靈
　雨宵零重雲晝掩塗蜃封魚一切如禮
皇上哭行饋奠宛在初喪同軌咸來房皇霑灑乃于是
　月十九日奉安禮成次第即吉夫以三年之喪在三
　代君民久未行者而一旦以
天下共主毅然欲舉而行之然且嘗藥步祈居廬哭位
　深幕次之悲哀望
山陵而徒踐極隆古以來歴漢唐明所未有之孝而
皇上悉萃于一身古云王者以孝治天下又云聖人行
　孝必擴之而充乎天地溥之而横乎四海前以歴之
　千秋而有餘後以施之億萬世而未之或過是固軒
　黄以還超文軼舜之一人也(臣/)請急在籍一聞
哀詔疾趨省㑹同將軍巡撫以下擗踊號慟百日之内
　時申悲慘因累詢
太皇太后違豫以後奉安以前我
皇上無涯之孝播諸里巷雖道逺未悉不無乖誤然而
　東南士庶動哀慕之思每聞一節便羣聚閭門反覆
　傳說彼吿此訴兒童婦女無不感泣去者推之薄海
　亦猶是矣憶臣侍班時當
羽翊南巡之㑹曾作司賔答問辭以寓頌今復為此文
　妄名抵謘蓋不藉主客恐無以發抒所由導揚未備
　因往復假借以附于解嘲抵疑之末使後之觀者庶
　以知
起居記注之外猶有史官存信焉如是者爾
于時典喪大使從長樂官屬日與大行丞庶儐頒布禮
事歴瞻我
皇上聖孝逾量自
慈宫侍疾袵衣翦爪求醫禱祀以迄
上賔以後歛廞塗輴掩菆奠寢諸節一一刺心雖非常
之孝超越今曩實有非庸愚所能窺者然而中心仡焉
廼于
奉安之次從容避席而請曰竊聞喪有五服禮有四制
四制者五服所從節也故出門之治以義掩恩奉公所
行義由禮起夫人而眀之矣誠不知國家頒恤為制若
何
天子居喪其儀奚似三代闕王禮之書周官乏大喪之
記主故無所稽典喪不能議然而漢唐以後尚有舊文
紅纎之詔居然相遵三日而黼可負及旬而衣以純斯
百王之良法亦列代所共聞而乃
瑤殿愆和
璇宫違療徒跣在
郊咨洟過
廟開織室以引懲禱桑壇而罔效蒼靈銜乞算之詞金
匵閟事神之吿雖復顧額問影求醫翼全保林節纋世
婦張綿痛瑤光之被地比虹流而麗天吾聞豎吿未安
寢不浹席者文王之溢情也長樂侍疾衣不釋結者漢
帝之殊行也乃以久恃之年驟丁鮮穀角柶楔齒燕㡬
綴足樂人建旄以朝升秦女巻衣而夜哭官輸纁戴之
金人奉㨗盧之玉委襚衣于廂東設駔珪于牖北方冬
却凌人之冰浹日鑿參庭之木既倚幕而卧苫茅翻咽
嗢而屏飦粥當此
皇情迫裂之時
聖意徬徨之際猶且視飯薦笄經營備至沐床設席相
視出涕修喪祝之儀起勸防之廢給栗材于上林搜東
園之祕器遺奩傷玉鑑之空撤座哭珠簾之墜夫以屏
饍之過勺飲不入口者而八筐熬稻必用親啜以全哀
之公腥肉不入室者而四塗魚腊于以齒決則是葛茀
雖韌不足以罥其綆縻榆瀋雖多恐無能喻其流血而
况槨衣以淚近而轉濕黼翣縁手扳而不支望旌銘之
骨刻翻旟旐而魂迷澤過優則銀海為溢恩彌重而金
鳧不飛是固期門諸校侍鵲䑓而倍深其痛司常之士
奉龍帔而不能無疑且夫人主之身非淺鮮也羣臣頫
賀動輒呼嵩四方朝集必稱萬嵗何則凡以祈昊天而
保永命也今乃以
方雷未忘
有㜪難續遂欲效桑林之禱法金縢之祝類晉儒之焚
顱近唐臣之進籙得毋于體有過降與若夫後王之行
又安足法哉夫三年達喪在昔有之不始于殷商也三
旬而釋服亦自古有然不仿于漢與唐也如必待髙宗
而始亮隂則陶帝無遏宻之文湯孫無奉歸之誥矣必
漢文而始短喪必唐宗而始易以二十七日則魯人之
暮歌不足譏滕文之居廬為無可疑矣徒以行古之意
起自晉武終喪之志決于魏文周主有持服理事之令
宋宗創宫中遂服之論遂欲兼數王而施數事則漢唐
一統反遜偏安列代賢王盡輸諸主矣且夫漢文之孝
端在何等唐宗事親早見史乗當文帝侍薄后之疾下
哀矜之詔使天下有罪者不逮父母太宗居竇太后喪
極盡哀毁往往居慶善之宫念所生之苦一觀覽間必
涕泣如雨此與謁原陵而哭鏡奩營太廟而悲故璽者
亦復何憾而乃限三寸之絰改廿日之䃾却臨踐之制
而勿用刪國恤之篇而不疑此豈故為是戛戛哉夫亦
勢有所不己也故仲路不除孔子非之趙孟又降楚子
知之薛宣甚賢猶以弟修之持服為可怪漢儒多禮尚
以趙岐之去官為不宜是以翟公丞相也匝月除服自
言不敢踰制張華度支也逼令視事但云道在從時葢
當其奪情固將釋桓焉之服而加酒牢苟惡終志甚有
劫解𢎞之䘮而收廷尉者彼以為國家絜量各有畸至
君父相較原非比埒况乎身為
天子撫有萬方膺
祖宗付託之重受
天地民物之大猶兢兢以節文是持豈云通禮獨不聞
義制之治乎天子無喪儀辟所尊也五禮去國哀為其
難與倫也故如䘮無哭踊之節亮陰非衰麻可申如必
帥天下而共持服是謂荒國事而塞民務儻大君獨服
而天下不服是謂有父子而無君臣而乃儗魏周之行
類晉宋之仁泥殷宗之遺跡略舜禹而勿論達孝統繼
述之善臨䘮徒哀戚之循此羣臣百姓不能無一時之
爭而天下後世且將共起焉而多所詢也于是九儐之
末有咨嗟而興者曰豈謂是哉信如子言所謂眀乎事
不眀乎理知有一不知有二者也夫知其可為而不為
者庸人也知其不可為而必為者賢人也知其可為而
為之知其不可為而猶為之而仍不為者聖人也夫三
年之喪亦己久矣漢唐以後時不可行天子之尊勢亦
難詘兆民罕與言庶臣皆不欲故以諸士之喪大君命
歠則歠之而獨不敢自撤其食在廷之制至尊欲奪即
奪之而反不能自遂其服誠以孝先百行憂歉三年服
從恩制喪以禮全弱者不可却强者不敢前賢不必過
聖無所偏故足傳也世徒見長秋典喪少府獻服司常
建弓旌校人飾車轂吏民有三日之臨宫御減終年之
哭而獨
九重之内首有餘創三月以還面猶深墨遂以為士喪
之制將補君儀開元之書尚存國恤斯巳畸矣且子亦
知
慈寧之神聖果何為者耶
皇上以為北樞有命實誕軒黄東渚之祥因生皥帝光
烈擅天后之稱莊憲居母師之地然而捫天鍾乳曽養
聖躬教織濯龍還裁
帝帔是以豕牢有太任之思龍見感唐宗之異所為漢
室勤儉惟太后所遺文母思齊實曾孫之庇宜其念承
纘而興哀懐恩勤而出涕矣乃
孝感所觸更饒痛疻撫今追昔情不能巳當日
慈和賔天
睿冲嗣服問饍情殷奉觴時促
龍輈頓駕
蟾馭早卜灞上之祓未行蘭舘之遊不足脂澤之田未
嘗借貧人湯沐之邑不以乞外族一旦弛練裙之弓弦
脫磨金之指鐲大使己撤其衣裘小王誰教其誦讀有
唐顯慶所為諷女則而感霜晨眀代孝宗因之祠奉先
而泣風木爾乃近開
慈𡑞逺憶
容車泣縈新綍哀尋故褕天闕築夢熊之館泉臺掩褓
鳳之襦想
母儀之髣髴過
閟殿而趦趄縆月夜墜以長偃􁁊雲晝凝而不舒將謂
藉齊疏以報罔極實非更禮制以示有餘蓋欲申呼昊
之私非此莫慰因之發原陵之夢或可兼攄此固
聖人㝡苦之用心抑亦
王者善全之令謨然猶發言盈庭持志不得下審民情
上立人極俯仰古今咨嗟太息其制行之始未嘗不堅
而從諌以來不欲自愎將使一時有所遵萬世無可惑
隆古所以賴聖謀詩書所以誦孝徳也子第知夫
皇上之詔上援古制下引近主遂以為效宋宗法晉武
而不知
聖人神孝出自天然雨降九闔江流百川哀生于㝠漠
淚發如涌泉寧不念幅員之廣巳過蠻渤平康之治且
邁堯年而乃近引一方之元魏俯取偏安之趙宋哉特
以為三年之喪漢後未􁌫即此數主猶復足重故云然
也若夫羣臣所爭固非得己
聖心轉圜依然獨斷人但知
皇上之釋服為卒臨而不知
聖人之釋服不釋心也人但知
皇上之解憂為除服而不知
聖人之解憂不解孝(服孝/叶)也夫大孝之心不在衰麻至
聖所行豈限時月髙宗三年不言
皇上之不言何止三年大舜五十而慕
皇上之慕思何止五十
皇上以為天下甚大四海甚盛必終國恤則上下未齊
必遂私服則吉凶難竝故惇宗將祀必隨時以制宜班
朝治軍亦因情而立行臨䘮則極哀而不以為踰蒞祭
則盡敬而無所於病斯所貴乎孝也故孝有節文又有
權制三日而食三月而沐此節文也跛者不踊偃者不
袒金革不避纎老病不止饌此權制也節文與權制總
名為孝故及今所重在乎知要向使當堯舜之世五嶽
不盡地四維不踰域政教所及惟此甸服雖共主在朝
而各君其國但垂拱而端居即達志以通欲故持服甚
易也今則南踰瘴海北極窮壤户版億萬皆隷官省即
使堯舜復興其不能行也審矣且也歴代之主名為臨
政實近居攝祭享不親朝㑹不接明堂無王㑹之文狩
岳鮮方車之合入學授經視為故事端門聽政偶爾一
及是以宫府獨處皆足自給而今則匕鬯躬承珪璋親
受朝集之貢獻匪一方九賔之來同遍九有黄𦍕白僰
竝赴京門東雉西狼全歸
闕右書無程石而猶繁人不梯航而自走則是哀樂不
同致饗恤不竝行桐竹之扶不瞻
榱桷枲牡之束難升
殿廷况乎酬百譯之金勞六軍之酒布綵仗以迎辰駕
鸞輿而肆狩則夫
皇上而行服與魏宋殊即
皇上而不行服亦與杜預傅元之所言相刺謬葢其所
以行止者别自有在而非天下羣臣所藉口也且子亦
知
躬禱之有說乎子第知金縢身代似屬過禮焚首減算
以為迂闊而不知河圖有賜算之文洛誥進祈年之訣
夫天子之孝得算二千嗣王敬天卜年八百君之所素
知也今
皇上聖孝嵬嵬將必登大夀踰耄耉與江河比長以山
嶽絜久是
皇上一祝而天地鬼神實佑之將欲錫之千聖之所期
三皇之所有而豈僅區區呼嵩祝嵗所能狃哉且子不
觀浙河之間乎方春之時水波不揚叢壇里樹甘露以
降在昔羲軒之世王者行孝則萐蒲生于庖甘露溢于
唐暨乎三代援神著契則龜龍達河流水無恙今兹之
瑞亦正相彷夫二鳩之巢一魚之躍皆闗孝行故曽子
之冠上有棲烏劉殷之樆下有蔵廩孟哭雪而神筍抽
王袵冰而錦鱗泳粲荑葇于枯蘖起温泉于寒井梁王
作孝子之賦曰地出蛇珠晉史列孝子之徳曰天降神
媵按之士庶歴歴可驗由斯以談則上天降祥正自無
己方將駕疏仡軼循蜚同無窮之徳視之天地而吾子
抱鰓鰓之慮刺刺不止是猶較天星而播熠燿之光窺
大顥而引蠛蠓之氣也
　
　
　
　西河集巻四
欽定四庫全書
　西河集巻五
　　　　　　　　　　翰林院檢討毛奇齡撰
　　奏疏
　　翰林院檢討(臣毛奇齡/)謹
　奏為恭
　進韻書事臣竊惟古王三重一在考文周官六書首
　　重韻學葢審音定律一代之典文繫焉自古韻不
　　作魏晉以降各創為律韻行世雖其間遞有沿革
　　然因陋就簡往往標之作一代法式故唐用切韻
　　與五經同頒科塲而宋造禮部韻略特照九經例
　　頒行天下眀初甫定鼎即命詞臣宋濂等輯洪武
　　正韻一書著為律令夫國家大經大法豈無更重
　　于此者而於此急加意哉誠以同文之治大權所
　　在不可忽也
　今天下車書一家滿文漢字昭然畫一上自章牘下
　　逮券契皆歴歴遵守獨於韻學多未定者今所傳
　　韻書共指為沈韻非沈韻也又指為唐韻非唐韻
　　也沈韻與唐韻失傳久矣竊考今本係宋南渡後
　　平水劉淵所作而理宗朝為之頒行名壬子新刋
　　禮部韻略乃自元迄今不知何故竝傳為沈韻唐
　　韻而遵行至四百餘年以訛傳訛從無刋正其是
　　非者我
皇上聰眀首出開闢景運於四征勿庭之日即為文徳
　　修來之舉
　命中外大臣各舉文學而
　親試之一倣唐宋制科舊例分别等第悉授舘職較
　　之有司鄉㑹諸科頗為鄭重乃(臣/)等菲薄濫叨
　盛典即當日所試文韻或有失押重煩我
皇上親為指摘如旗旂蓬逢諸字無不立加剔發升降
　　甲乙是
皇上生知天縱萬㡬躬親尚於學問嫌微所在剖析毫
　　末而(臣/)等以庸妄當之寧不自愧因於奉
　命修史之暇纂成韻書壹冊悉仍平水舊本而叅訂
　　之擬名康熙甲子史舘新刋古今通韻其曰康熙
　　者尊
　朝廷也猶之明韻冠洪武也曰甲子者記時也與宋
　　韻之稱壬子無異也曰新刋新正也宋韻稱禮部
　　新刋金韻稱泰和重刋皆是也其曰古今則謂律
　　韻與古韻也亦猶元之稱古今韻㑹也第(臣/)纂此
　　書非敢自信祗以考律審聲古今所重謬承著作
　　豈可私行因恭呈
睿覽上求審定儻萬㡬之暇一經指析將見七政所照
　　六幽盡發闢千古之妄定百世之準昭一代之典
　　將見中庸之所為三重周官之所為六書互相炳
　　曜以垂於無窮此亦補裨教化贊襄文治之一端
　　也若夫考核多疏引據未備明知因端竟委全藉
　　踵事惟是遭逢
聖明千載罕覯當此堯舜之世而不使蒭蕘一得及時
　　奉獻徒濫厠從官虚縻嵗月豈不可惜因冒昧呈
　進謹將抄謄所撰韻書分為十巻裝成肆冊共壹函
　　隨本同上惟祈
皇上裁擇施行
　　翰林院檢討今在籍(臣毛奇齡/)謹
　奏為恭
　進樂書事(臣/)竊聞聲音之道與政相通故王者功成
　　樂作則必辨析宫商考定律吕以求聲音之所在
　　凡以為中和之氣所以格天人而和上下非偶然
　　也自古樂淪亡聲音之不講西京以還于今㡬千
　　年矣(臣/)幼時聞(臣/)父
　敕贈徴仕郎翰林院檢討(臣鏡/)每言從祖汀州府同
　　知(臣公毅/)往從新建伯王守仁征寧庶人時所俘
　　樂工得唐時五調歌譜其中稍稍言五音七律四
　　清二變九聲十二管諸法無非皆聲音之事與舊
　　朝所載樂書徒存備數者大不相同而惜其書在
　王師下江南時方馬遺孽各東渡焚刼而其書遂亡
　　顧(臣/)父臨殁猶執(臣/)兄手嘆曰聖人生古樂興今
聖人已御世三十年後當必有起而興古樂者汝其識
　　之暨(臣/)倖通籍謬叨從官嘗于侍班之次得竊聽
　殿上中和樂聲暨黄門皷吹今所稱丹陛樂者刻記
　　其音節而未之析也㑹西南蕩平
皇上命詞臣改定樂章時掌院學士曾以樂章配音樂
　　下詢(臣/)具議一通但論篇次而未嘗一及歌詠之
　　法然(臣/)嘗于入直之暇竊入太常乞觀宫縣諸法
　　物親得跪睹
世祖章皇帝所改塤篪二器并得聞樂工竊言
皇上曾以籥􁌹器色中髙字未清為器不中法深嘆
聖人聲律身度其能審聲知樂且因律辨器如此歸邸
　　踴躍謂
聖人既出先(臣/)之言已驗惜其法不傳不能備述以當
　　一得且日見
皇上朝䖍夕惕萬㡬不暇或不宜以制作大事重肆溷
　　擾故待罪十年以至乞疾終不敢有所妄獻而罷
　　第乞疾之夜夣臣亡兄仁和教諭(臣萬齡/)忽呼(臣/)
　　曰大招云二八四上樂之經也汝知之乎(臣/)醒而
　　記大招則原有二八接舞四上競氣之文而不眀
　　其說或者謂鐘磬二八笛色四上可以正樂然究
　　不知呼臣之意之何所為也今年三月(臣/)就醫㑹
　　城伏讀邸抄知
皇上御門偶與左右儒臣示空圍之準指損益之理辟
　　蔡孟三九之有差補遷固八生之未盡所云四上
　　即一三也徑一不足而圍三有餘則四以上也所
　　云二八即復八也隔八相生而至八而復還其始
　　則二其八也
聖人將出則鬼神通之
皇言欲發則鬼神先吿之覺考律算數茫昧千年而先
　　使舊朝之殘譜暗啓其機審律定聲運㑹將開遂
　　令羣臣百姓天下後世並得聞
皇上之話言以大昌其說此固
黄虞並見之秋古樂再興之候也夫因端啓廸而必集
　　羣策以共成之者王者之體也承在上之意而務
　　推大而闡揚之以期至于盡為人臣者之職也今
聖諭煌然宜有所承而微(臣/)之職又忝在記述雖病臥
　　里閻而心縣
　魏闕槖筆摛文未敢少諉因祗奉
皇言而由繹之惟尺􁊂有不齊則于是無截管之疑惟
　　宻率有不符則于是無累黍之弊惟相生之在聲
　　而不在數則于是有四清二變五聲七律之調惟
　　推律之可言而不可行則于是有十九宫二十四
　　調六十律一千八聲之誤則是
皇言一出而其聲已定雖(微臣/)謭陋不足以測髙深之
　　萬一而據所傳聞合之
聖謨若于斯有相發眀者因于伏牀之頃口授(臣/)男庚
　　午科舉人(臣逺宗/)把筆編次析作八巻裝成二冊
　　共一函名為
皇言定聲錄恭呈
睿覽并鑒可否乃(臣/)則更有進者從來創建之興闗乎
　　運世曩者五㑹遞乘勝國在土準之鄒衍相勝之
　　數則
　本朝以木徳王何則木尅土也若以劉向相生之數
　　推之則宜用金徳以金者土所生也乃
　開國之初發祥東北於方為木於位為震於律為太
　　簇而金以西行而與木相抵故商為金而太簇本
　　木位而仍為商音則是木徳金徳正與
　開王之所基兩兩相合然而震為雷雷者聲音之發
　　商為金金者聲音之成而太簇以人聲而綂隂陽
　　該金木以兼綜乎聲音之要是古樂必興固開闢
　　以來一大元㑹也至若
皇上神眀天授原為開闢以來集大成之聖金聲玉振
　　端在今日因將所録樂書謹匄掌院學士(臣張英/)
　　代為呈
　進(臣/)臨呈不勝屏營激切之至
　　翰林院檢討今在籍(臣毛奇齡/)謹
　奏為恭
　進
聖孝合錄事(臣/)自本年正月十日接得府縣官吏傳帖
　　恭迎
太皇太后哀詔即隨將軍巡撫各衙門以下暨在籍鄉
　　官一同設
　位叩頭發哀禮畢(臣/)復于草次俯伏哭問
皇帝陛下起居備知
聖孝無涯求醫步禱感動
天地爾時即有里巷人民北嚮號泣恭紀其事者嗣後
　　百日以内咸遵
　制詔但漸聞官吏居憂商農輟業
皇上日侍帷宫哀毁踰禮却啜卧苫唾涕見血
　傳諭終服斷以三年羣臣交爭堅不可奪暨乎步送
　郊園親衛舁校宫門幕居較過廬次然後
　諸王大臣暨各部院司寺衙門以及太學生徒跪
　闕舉幡合請即吉上念
天地
祖宗付託之重下軫九州四海民物之大斟古酌今勉
　　從衆請是
皇上大孝盡哀盡禮既不泥古又不隨俗百凡因革皆
　　有確斷制作之聖與繼述之孝兩兩皆見然猶于
　　四月七日躬上虞衞
山陵奉安諸禮竭盡誠敬在
聖人大孝方畏人知而至徳感物㨗于影響(臣/)嘗于即
　　吉之後朔望詣學聽講
　諭讀法外首宣
聖孝以宏教化紳士翹首轉相傳導隨有揚頌諸詞敷
　　陳嗚咽(臣/)因衆哀慕謹為彚輯旬日之間漸成巻
　　帙竊思
　大孝性成超文軼舜近傷
太皇太后撫育之恩即追念
慈和太后襁褓之痛苦心哀思原有未可以示人者且
　　孝治所及不闗播誦草野俚諺亦何能仰道百一
　　惟恐凟冒
聖聽反取罪戾獨是周文維則久列詩章大舜克諧亦
　　傳虞史况(臣/)職司記述分在敷文當此
　孝治煌煌溥天哀感之時而不為之導揚極盛反加
　　諱匿是冒昧之情輕壅閟之罪大也因臚次諸詞
　　去其草野媟嫚者合得頌若干首賦若干首詩文
　　若干首雜體詞若干首彚成一書竊名
聖孝合錄謹抄謄裝潢共若干冊匄兩浙巡撫部院(臣/)
　　代為呈
　進伏惟
睿鑒採擇施行
　
　
　
　
　
　
　
　
　
　
　
　
　
　西河集卷五
欽定四庫全書
　西河集巻六
　　　　　　　　　　翰林院檢討毛奇齡撰
　　議(一/)
　　　歴代樂章配音樂議(康熙二十年十一月十三/日翰林院掌院問查歴代)
　　　　(樂章之配音樂/者臚列成議)
本月十三日承令查歴代樂章配音樂者詳覈舊文(謂/樂)
(章之見/樂録者)斷以已議某譾陋不能指析就裏且私宅竝無
蔵書難藉考覈但據臆見所及臚次成說以報明問竊
謂歴代樂章無不可配音樂者其樂章分部全昉乎詩
而其所配之法則舜典詳言之若其歴代因革是非得
失則歴代史書樂志自能備載他書冗雜皆非所據也
大抵樂章分門祗有風雅頌三部而以重輕為先後則
其一曰頌其二曰雅其三曰風如樂部有郊社明堂太
廟小廟諸室及雩祀先農先蠶朝日夕月太嵗百神諸
祀其樂歌宜準乎頌葢思文為郊祀配稷之樂我將為
明堂配文之樂清廟維天為太廟樂載芟良耜為社樂
髙山載見昊天執競為分祀諸室之樂閟宫為小廟樂
清廟維清為歌詞桓勺般賚為舞曲門部秩然西漢至
武帝始定郊祀廟祀樂歌如祠太乙于甘泉為祭天祭
后土于汾隂為祭地而其樂章則司馬相如軰所為乃
其詞全不頌天地祖宗功徳祗以齋房赤雁諸瑞應詩
實之惟廟樂名安世樂詞有體要然其名安世樂即房
中之樂在詩為風在漢後樂府為三調相和歌詞諸樂
専以此祠廟已為不倫而後漢眀帝即又改名郊廟之
樂為大予樂夫大予之名則何所據且反以雅頌樂名
為辟雝饗射之用則風頌倒置門部紊矣魏初令王粲
作樂章原屬未備嗣後則得杜䕫所傳古樂四篇一鹿
鳴二騶虞三伐檀四文王遂倣鹿鳴作於赫篇以祀武
帝倣騶虞作巍巍篇以祀文帝倣文王作洋洋篇以祀
明帝則全以雅聲作廟祀樂矣宋鄭樵曰清廟祀文王
執競祀武王皆是頌聲今魏家三廟全用風雅可乎其
曰風者以騶虞伐檀雖雅聲實風詩也晉初權用魏樂
比之周室之稱殷禮止更定樂章而宫懸如故第其樂
章則較漢魏為整備有夕牲迎送神饗神降神諸歌而
六朝因之宋加登歌及頌太祖配位之樂並五方帝樂
齊又改為肅咸引牲嘉薦昭夏嘉胙昭逺休成及諸祖
宣烈配饗凡薦豆呈毛升壇還殿諸歌又較整備但周
頌升歌祗歌清廟徹祗歌雍祗歌二詩漢初此意猶存
故迎神曰嘉至皇帝入曰永至皆有聲無詩此後歌愈
繁樂愈襍其去古愈逺若梁代樂章則武帝自為之將
南北郊眀堂及太廟三朝樂歌盡改名雅如皇雅諴雅
類則頌聲盡亡且即以雅詩為天地太廟君臣人鬼通
用則失之尤失矣北齊北周大禘圜丘五郊諸祀皆用
周禮九夏之說多以夏名隋亦因之不知諸夏本雅詩
用之朝㑹宴饗國語所稱金奏肆夏天子所以饗元侯
也且其詩已亡全不是頌後儒誤以思文執競時邁三
詩妄實之耳至唐則概改曰和有豫和順和諸十二名
宋則概改曰安有髙安静安諸十二名而歐陽修修唐
書樂志誤以宋時十二安次第與唐相準亦以豫和為
祀天順和為祀地永和為享廟肅和為登歌以次分用
而唐時所傳樂章自中宗以後凡昊天五郊二丘太廟
社稷先農先蠶祈穀雩祀朝日夕月蜡百神昭徳皇后
廟隠太子廟九宫貴神諸樂歌皆雜列豫和肅和雍和
舒和諸詩每祀皆有其名但不全用耳且尚有福和昇
和歆和延和同和寧和諸名在十二和之外與樂志不
合而宋十二安以祭天為髙安祭地為静安祭廟為理
安天地宗廟登歌為嘉安云云而景祐中又改定其名
増誠安儀安等十四名後又増淑安柔安諸名為皇后
禮儀而英宗光宗諸朝又代有牴牾如正安曲為太子
王公出入而有時用之為郊壇亞獻乾安曲為帝升降
而有時用之為夀王上夀至建炎初則盥洗升壇進舞
望燎皆奏正安八壝升降還位盥洗皆奏乾安全無定
凖明則參酌乎和安之間郊廟用和朝饗用安多不過
九曲皆太祖親製之雖成祖世宗亦多更定然皆用詩
詞與朝饗雜用金元曲子稍别至今太常亦尚有沿襲
其文者此則頌詩一部為歴代郊廟樂章之所隸彰彰
如也至于元旦大㑹冬至初嵗小㑹饗射賔客及上尊
上夀食舉與黄門鼔吹軍中短簫鐃歌諸樂章則𨽻之
雅如鹿鳴燕享瞻洛朝㑹四牡遣使天保上尊出車奏
凱車攻大閱斯干作室湛露元旦大㑹彤弓重臣専征
其門部本自備具故魏初食舉奏杜䕫所傳鹿鳴四篇
大和中左延年祗傳一篇以為元㑹之奏所謂東廂雅
樂而晉後各造樂章名為四廂樂歌梁更為三朝雅樂
歌則皆名雅惟唐初朝㑹元日冬至慶賀皆奏破陣樂
慶善樂悉有歌詞而其歌者則每雜先代清商巴渝入
破排遍水鼓子婆羅門諸曲髙宗時有清樂有燕樂開
元後有散樂于是分雅俗二部皆非古音至宋則列朝
朝㑹及御樓回仗上尊冊寶諸樂章皆短歌唯六變一
曲稍曼然猶五字長古詩也逮元明而全用曲子凡朝
㑹萬夀侑食諸樂雖亦有聖安治安等曲然别有曲名
如水龍吟新水令沽美酒千秋嵗類其詞㝡俚初尚有
本曲音節至後則音節亦失較之唐之俗部猶下之矣
若横吹鐃歌則本屬二樂而合用之雖舊云有簫笳者
為鼔吹為朝㑹燕饗乗輿鹵簿之用有鼓角者為鐃歌
為祠兵振旅飲至凱旋之用然其說未確漢作鐃歌一
十八曲魏後則各取其調以誦羙功徳列代皆然使用
之鹵簿與軍中馬上則鐃吹有之從未有歌其詞者是
雖有誦美而亦安所見故眀王景擬朝㑹樂章亦倣鐃
歌為嘉禾進黄河清諸詞是鐃歌亦朝㑹燕享之樂宜
與四廂樂歌三朝雅樂同列觀唐樂亦有清商巴渝諸
樂皆有歌有吹可騐也若横吹則軍中鹵簿本皆通用
然與朝㑹燕享反無涉漢和帝時有隴頭黄鵠諸詩梁
有企渝瑯琊王鉅鹿公主慕容捉搦諸詞多用北調故
唐時軍中樂承北魏北歌名真人歌皆馬上之聲取其
雄悍其樂章名有曰慕容可汗吐谷渾部落稽鉅鹿公
主白凈王太子企渝類多本六朝而詞不甚傳若宋時
則合黄門軍中而全以詩餘調為之有導引六州十二
時三名凡車駕出入朝饗冊寶及命將出師皆用之元
明則全用曲子亦謂之鐃吹曲然皆𨽻雅部至于風部
則即周之所謂縵樂散樂者漢魏後有相和歌詞吟嘆
曲四絃曲平調清調瑟調楚調大曲清商曲詞江南樂
上雲樂諸樂章而唐名清樂有法曲道曲商調天寶樂
曲新曲如凉州伊州甘州類皆用五七絶句而宋時清
樂則概以詩餘雜體為樂章所稱大晟樂府是已明則
教坊承應如鼓子詞雜劇爨弄凡宫中所奏皆是特前
代清樂亦多奏殿庭後魏孝文取清商樂為燕饗之用
而隋文亦更造樂器審定律吕名清商署唐時如勤政
花萼諸游幸李龜年以新聲雜進而宋時賞花釣魚亦
每以新詞被樂皆可見也此則樂章之大凡也至若樂
章配音樂則舜典詳言之如曰詩言志歌永言者則但
作詩而吟詠之以成歌是也曰聲依永則遂以歌而被
之五聲或為宫或為商皆得以聲依之而于是曰律和
聲則合十二律以和其聲或合黄鐘之宫或合夷則之
商而于是曰八音克諧夫然後以金石絲竹八部樂器
倚而成曲則以樂章配音樂者一在審聲一在定律一
在制器所謂審聲者何也凡有字必有聲如宫聲宫字
吟在喉間便為宫音此字審聲也至通句吟之倘徴羽
字多則宫字之轉須入輕清以從徴羽此為句之審聲
而合觀其詞或為宫用或為商用倘為商用則又將酌
之重輕清濁之間而使宫不函胡羽不狄殺而歸于商
調則又為曲之審聲此即樂記所謂聲相應故生變變
成方謂之音者葢調雖一定而曲有轉圜所謂以有定
之調押不定之音是也(定調之法詳/竟山樂録)乃宋儒謂協律祗
以首尾定調如闗雎闗字是無射調字則結尾亦用無
射調聲收之葛覃葛字是黄鐘調字則結尾亦用黄鐘
調聲收之七月流火七字是清聲調字則結尾亦用清
聲調聲收之信然則起調用字收調用聲既已不倫且
起調之字亦多有不得通處如庾信創周樂章為五聲
調曲其宫調曲以氣離清濁割一句起則氣字非宫音
而魏徴虞世南為唐造五郊樂章首章名黄帝宫音其
肅和章首句曰𦕈𦕈方輿則𦕈字亦非宫音全然不合
况唐詩中如甘州羽調伊州商調嘆疆塲宫調之類其
首字皆不如所言葢起調與收調皆當審聲如甘州羽
調則起調之聲當以羽始而結尾亦以羽聲收之但論
首調不論首字庶為得之且協調有不止首字者如樂
苑有思歸樂本商調曲也而次首犯角如意娘本角調
曲也而誤入商調若祗論首字則安有全首誤犯之事
乎且詩之配樂不同有先詞而後聲者如唐李賀作申
胡子􁑬篥歌賀但作詩初不自知入何調使朔客吹之
謂合善平弄劉禹錫造竹枝詞亦祗作詩按其音中黄
鐘之羽是也有先聲而後詞者如魏杜䕫播鹿鳴騶虞
四詩先有調法遂作於赫巍巍四詩以代之漢鐃歌朱
鷺上陵一十八曲原有樂錄然後魏更以楚之平戰滎
陽等晉更以靈之祥宣受命等是也有調同而歌異者
如呉聲西曲同是清商調詞而呉聲為呉音其歌緩而
清西曲為楚音其歌狄而急是也有歌同而調異者如
宋鼓吹曲同用導引六州十二時三曲名而大饗所合
為黄鐘宫山陵所合為正三調神駕還宫所合為大石
調是也有歌調同而詞曲不同者如横吹梅花落有五
字有襍言而江總為七古散樂清調平調有單章有複
解而李白清平調為七絶是也有曲調詞俱同而樂部
不同者如七月一章時為豳風時為豳雅明君詞一首
時為閒絃昭君時為上舞昭君是也有一句而數歌一
章而數歌者如清廟一唱三嘆則一句而歌四句唐詩
入破三疊則一章而歌三章是也有曲調之中有倚歌
曲調之外有送聲和聲者如孟珠青陽度為倚曲採蓮
每句送舉棹與年少二字歡聞歌每章送以歡聞否三
字襄陽蹋銅蹄和云襄陽夜來樂神功七徳舞和云秦
王破陣樂是也有無詞之樂而不歌有有字之樂而仍
不歌者如宋儒謂笙詩無詞六朝東西廂作樂皆有先
後襍弄而無樂歌宋導引曲給之鹵簿則不歌明鐃角
引聲俱有曲詞然未嘗歌是也其配樂變化不可一例
而要之以文成曲以曲成調以調成樂全在五聲五聲
不備不能協律故自周迄今調有時闕而聲終不闕如
周禮祭祀祗用宫角徴羽四調而無商調然商聲自在
也隋唐以後定二十四調但有宫商角羽四調而無徴
調然徴聲如故也其無商調則以周王木徳惡商金之
尅其無徴調則以徴屬夏火忌陽火之洩而要其聲則
歌曲所及無時不周故司馬君實謂近代無徴音并無
角音而朱子非之謂無徴角調非無徴角音也若謂隋
時無宫聲以其無君明末無角聲以其無民則皆屬附
㑹不稽之談雖見之史書而倍徴其妄天下有五聲闕
一而可以成調者乎且亦何能闕其一也若夫審聲在
定律舊以十二管定五聲之轉五聲配干十二律配支
既有定位復為旋宫國語所謂立均出度者而郊祀廟
祀大饗朝㑹則各以其宜施之如天神用圜鐘地祗用
函鐘類漢時李延年略論律吕為八音之調而張華荀
朂軰多所論列然當時所傳四廂樂歌祗用黄鐘太簇
姑洗蕤賔四律而不及其他至隋唐宋元則用簫管定
律去其不能協調者于六十調中減為四十八調又減
為二十四調而二十四調之中又并其髙宫與中管者
而減為七調此即國語七宫之說而今時用之然則今
時之去古樂未嘗逺也自儒者不察妄論律吕必謂古
時宫調與今不同不知五帝殊時不相㳂樂唐虞金石
原不可考于今日况定律在聲既得其聲則金石雖變
其聲則一如必拘于古而妄議今樂之失則唐時分雅
樂俗樂番樂三部初未嘗不貴雅而賤俗及其後番樂
㝡難習俗樂次之雅樂㝡易遂以番部伎為坐伎俗部
伎為立伎樂工肄業者坐伎不通然後發為立伎立伎
不精則使習雅樂此豈賤古樂而貴輓近哉誠以雅音
失傳雖有絃鼗行綴肄習其間徒應故事而不必有所
用心故也故定律之法自司馬班固京房以後歴代儒
臣皆有論說而皆不可行如律管長短班馬不同上生
下生諸家各異杜䕫紫玉不能鑄鐘荀勗張華終昧管
􁊂隋萬寶常善講尺度而律法不著宋范鎮房庶單辨
黍粒而施用全乖至魏漢津竟欲量徽宗中指以定黄
鐘則可笑孰甚昔人云智者造律明者聽律愚者算律
自宋元至今儒者論樂動輒算律全不曉以律作度量
而反欲以度量作律辨秬黍考管􁊂準尺寸定絲毫著
書盈尺而皆無一可禆實用故驟繙其書而算數滿篇
毫糸秒忽觸目皆是者其書必不通夫黄鐘與宫聲圜
取皆應雖有定音亦屬大槩原未有膠固泥執强立一
聲以為此黄鐘者夫樂以人聲為主假如歌者矢聲既
從喉出契音收韻亦復重緩不可謂非黄鐘之宫而被
之鐘石與一定黄鐘稍有參間則將硬守一定任其參
間乎抑將圜轉取應變調而從其聲乎此甚明之理也
况同截一管長徑厚薄皆已齊一而聲多不齊同冶一
鐘銅齊觔兩皆相準一而聲必不一妄云黄鐘之絃其
絲八十一黄鐘之鐘其銅十二觔究之蠶繭燥濕硝炭
强弱勢必不等况繇此而太簇之絃太簇之鐘以遞相
準求其次第圜轉一如其算此必不得之數而欲以此
定律此豎儒之所以見笑于神瞽也葢定律有三一用
金石一用絃索一用簫管杜䕫以金石定律京房以絃
索定律荀朂以簫管定律而予謂金石必不可定律者
夫樂之有五聲七均十二律也非謂一曲可用一聲一
調可用一律也一曲之中而五聲相逐七均相轉十二
律相周始可成調若用金石則金止一聲石止一聲百
叩不能變亦何以知此為黄鐘此為太簇此為姑洗蕤
賔哉故六朝得周景王無射鐘樂官以無射笛飲之不
相中反中夷則又西廂鐘有古夷則鐘以夷則笛飲之
不中反中南吕是二鐘與笛皆下二調求其故而不得
謂是宋泰始中使張永鑿去銅多故其調嘽下夫鑿去
銅多則其聲當益輕清乃猶下二調則不知未鑿銅時
其調之相去何許而反云去銅而嘽下以文其不合之
故此大謬也故杜䕫鑄鐘在晉已不能用而宋時李照
楊傑専攻鐘律乃先儒謂李照為景祐造鐘太常歌工
病其太濁歌不成聲私賂冶官暗減其銅齊使聲稍清
然後略叶歌音而照卒不知楊傑為元豐造鐘欲廢王
朴舊鐘樂工不平一夕私易其鐘去而傑亦不知然則
金石之不足憑如此故胡瑗阮逸改造鐘磬處士徐復
笑曰聖人寓器以聲不先求其聲而更其器其可用乎
乃說者謂以絃定律當勝于金京房造七均琴彷國語
立均出度之說其琴用十三絃第一絃乃全律之黄鐘
也以後十二絃則由黄鐘起至應鐘每律為一絃欲取
其聲則分刌其絃而柱以榰之如瑟然當時即以此為
定律之法且五聲七音皆見于絃從來論律不及七音
故隋時製樂即牛𢎞何妥蘇䕫軰自稱淹博尚驚疑其
說與鄭譯爭辨即鄭譯初間亦不曉七音且考之樂府
鐘石律吕皆無變宫變徴名色故七聲之内三聲乖應
及得龜兹人蘇祗婆彈胡琵琶者其人從突厥皇后來
入中國聽其所奏一均之中間有七聲問之曰西域習
傳調有七種以其七調較之七聲㝠若合符于是以七
音之說而更立七均均立一調遂為七調合之十二律
每律有七遂為八十四調其調至今用之則是諸調之
作皆從絃始可知也特五絃之琴必加二絃始成二變
既不能使七音一氣環轉且絲有强弱時有寒煖氣有
燥濕一絃之張早晩各異正聲變聲隨時取準即欲取
準亦必藉管笛之吹以定之故京氏七均琴本準黄鐘
而范曄云絃有緩急并有清濁欲定黄鐘非管莫準則
是定黄鐘者仍藉乎管又何如直用管而不用絃之為
愈也葢定律之始在管黄帝使伶倫伐竹斷竹兩節之
間以為黄鐘之宫而虞舜作韶以簫定律謂之簫韶故
八音之器各有變製而管獨不變今之管即古之管也
其小變者曰笛即古之篪也其兼乎竹者曰笙即古之
笙也朱晦菴謂管律以中聲為定但講周尺與羊頭山
黍雖應準則然不得中聲終不是也大抵聲太髙則噍
殺太低則盎緩以此求中庶㡬得之而蔡元定謂欲求
聲氣之中莫若多截竹筩以擬黄鐘之管更迭以吹則
中聲可得此為直截之法故黄鐘九寸原屬後儒臆說
不必即與古先王樂律相合必不得已而用其法則截
十二管而以黄鐘之管定十二律之中聲旋即以每管
之體中定每管之中聲中聲既得則取十二管通之其
黄鐘管以中聲為宫者即以中聲上一字為大吕之宫
與大吕管之中聲相合則即黄鐘一管中已具有七管
之宫圜轉相應而其他五管則從此加進不必全用大
抵人聲有限其至髙至下至清至濁無有加于七管之
外者葢樂止七宫宫止七調調止七管如國語伶州鳩
對樂但稱七宫而隋後八十四調止用七調此自然之
數非有所矯揉而後然也至于制器則統以八音虞書
戛擊鳴球篇已略盡之如云戛擊鳴球搏拊琴瑟以詠
者球為石琴瑟為絲此堂上二部器也下管鼗鼓合止
柷敔笙鏞以間者管為竹鼗鼓為革柷為木敔為土笙
為匏鏞為金此堂下六部器也如是而位置亦見矣漢
後屢為増益八部秩然如方響水盞不越金石筝筑笳
篥仍是絲竹􁋿簧土嘂無非匏土雞婁板拍依然革木
况後人所製反有絶勝前人者雖宫懸與登歌鼓吹諸
器皆有象數位置凡簴案多寡東西次第歴代爭論紛
紜不決然亦但約略大槩不必穿鑿如郊祀廟祀則皆
有古制可考不甚相逺惟雜樂則各自増減如晉後四
廂金石用之大樂而清商三調則雜弄㡬行樂器㡬種
歌絃㡬部送絃㡬部皆歴歴可記即明代承應攛掇亦
明載笛㡬板㡬戲竹㡬韸子㡬杖鼔㡬且宫懸㡬面鐘
磬㡬簴或左或右皆有一定然亦稍作按騐略為部署
而其事畢矣是何也則以所重不在此也宋樂志云論
樂者不論聲而論器今太常雅樂器具在也試入觀之
其鐘磬塤篪之形羽籥十戚之制何嘗不古而聽者不
知為何聲作者不知為何樂寧不知今世所傳之器之
適用而昧者必謂古為雅而今為俗雅者當尊而俗者
當擯則試思大輅起于椎輪龍艘生于落葉其變使然
也古者以俎豆食後世易之以桮盂古者簟席為安後
世更之以榻桉雖使聖人復生不能舍桮盂榻桉而復
爼豆簟席之舊也且孔子曰放鄭聲亦唯其聲可放故
放之若論其器則鄭器猶周器也亦安有舍周製而别
為溱洧之鐘簴也哉故以今器而奏古聲即為古樂以
古器而奏今聲即為今樂師延播鼗鼓未是那詩泰始
拊泗濵原非大夏苟欲用管則但多取今管而審其聲
之協律吕者即欲用鐘亦第多鑄今鐘而擇其聲之協
管笛者而由是而推之絲匏土革隨器審音亦隨音相
器而樂庶㡬矣所云以樂章配音樂者亦大槩盡此矣
至若樂章有舞曲則舞時所歌也其在舞前與舞後者
謂之階步其在當舞時者謂之舞歌故漢有武徳舞歌
詞六朝配廟皆有樂舞歌詞北齊有武徳昭烈文徳宣
政文正光大諸舞周有山雲舞皆有詩唐奏武文二舞
有七徳九功上元而宋眀二舞有元徳升聞天下大定
表正萬邦車書㑹同諸舞皆有詩然皆倣武樂六成為
之特舞曲則郊廟大饗三朝可并用與樂詞不同其他
雜舞若鐸舞鞞舞皆所執器如籥翟之類而皆有詩如
巾舞以衣拂舞以袖鏇舞以鏇杯槃舞以杯槃戴竿舉
榻舞以戴竿舉榻今樂府有鞞舞歌詞巾舞歌詞杯槃
舞歌詞及蓮花鏇舞歌戴竿舞歌諸詩皆可騐也但其
所舞亦皆有定數雖庭陳百戲然亦非漫列者今天下
大定功成樂作考訂鐘律正在此時第太常舊部未經
諳習凡一切篇什增損簴植沿革宜因宜改不敢妄論
祗就明問所及樂章之配音樂者而竊議如右謹議
　
　
　
　
　西河集巻六
欽定四庫全書
　西河集巻七
　　　　　　　　　　翰林院檢討毛奇齡撰
　　議(二/)
　　　増定樂章議(康熙二十年副都御史疏請釐定/樂章播揚功徳敇定嘉名以光大)
　　　　(典奉翰林院禮部㑹同詳議具奏/㫖著)
禮記曰王者功成樂作又曰其功大者其樂備今大功
既定樂律未備自宜速為釐定以揚功徳第查順治年
間
世祖皇帝曾命詞臣製郊祀廟祀諸樂詩工歌已久但
未能遍及此外尚有大饗四郊太廟諸室四孟朝㑹燕
饗上尊冊立中宫東宫諸禮俱宜有樂即郊祀廟祀中
已有樂章者如未全備則迎神登歌三獻望燎諸節次
再加查理雖其中責任有三安排樂次禮臣之事釐定
樂詞詞臣之事宣布鐘律太常之事然要須有儒臣統
之如魏杜䕫晉荀朂宋范鎮眀樂韶鳳等方有要領且
殷因夏禮損益可知雖曰五帝不沿樂然因革損益多
襲前代如魏初權用漢樂晉初權用魏樂其中相沿不
改歴歴可指故及今釐定除所已製不更製外相應照
眀樂先飭禮臣開列樂次如燕饗九奏有九樂曲五舞
曲類繼飭詞臣譜造樂詞如九樂曲有炎精曲皇風曲
是詩詞五舞曲有四邊靜殿前歡是曲子類終飭太常
準被樂律如樂曲是何宫何調用㡬麾㡬簫㡬笙㡬瑟
舞曲是文舞武舞用舞士㡬人歌者㡬人類且應㑹推
一監定官總領其事以便稽覈至若
祖功
宗徳武烈文謨宜譜樂章者限有四處一郊祀配位一
廟祀列室一文武二舞一鹵簿鼔吹配位列室但頌
列祖功徳惟二舞鼓吹則兼譜
當今功徳在内此則酌古準今不泥不隨庶㡬如臺臣
所言者若夫立樂定名則諸曲諸舞自有襍名但恐無
特立一名如大濩大武者或概名之曰大清樂而已臣
愚淺陋未敢擅越第據妄臆附議如右謹議
　　　封禪巡狩不相襲議(康熙二十三年同館官疏/請封禪而吏掌科員有謂)
　　　　(當行巡狩不當行封禪者予/以為兩俱不然乃為之議)
愚聞古王不襲法聖徳不襲治一代之興必有一代之
制作以眀創建矧時移勢易沿變不一斷無有包犧之
政可行今日者言者謂
皇上聖徳神功逺邁前代當法古封禪之舉以紀功徳
而或則非之謂封禪非古僅見之司馬氏七十二君之
言且其時行之者則始皇帝與漢武也秦與漢不足取
法當上法堯舜直以虞書五載巡狩之制及春舉行其
言頗辨然愚謂兩不然者封禪之可疑夫人而知之矣
然猶有書之封十二山周詩之嶞山喬嶽為之左騐特
信從者鮮耳至煌煌巡狩雜見尚書周禮王制以及後
漢元和北巡之詔唐開元禮所定巡狩之儀與夫宋真
宗時有司斟酌省方吿至之文似古今重典莫此為㝡
而愚謂亦不必襲其名者三代以前皇帝清問無日不
與民相見而不稱為巡狩其正稱為巡狩者惟舜以相
堯覲后與春秋所載周之後王車轍馬跡一二語耳外
此而禹幸㑹稽文入西落無廵狩名即東漢賢主嵗有
遊幸而實非巡狩晉議巡狩禮而未嘗一行唐太宗每
行幸則併巡幸之名而去之然則古制之當行不必巡
狩即行之而或得或失亦不止封禪也且夫巡狩之名
何為乎王者以為封建既行則各君其國各子其民保
無有犯文奸制私瀆禮常者以故考正朔較時日審律
度權量以與羣后講五禮于方岳之下孟子所謂巡所
守班固所謂循行守牧畫一逺近者于是乎在此所名
為巡也今則天下奉一人為共主而一人亦視天下為
一家車書文物曾無同異毋論三載考績户口年齒皆
得而周知之而即其東漸西被自日出之鄉以至日入
咸池蒙谷相距數萬里其中言語侏離踵趾不通者無
不梯山航海來享來王日崩題蹶角以修職貢又安有
律禮之未同與守牧之當循者是雖欲行之而非其義
也且典禮璅屑彼此周章當時所傳有大不足為今取
法者雖曰古昔繁重後人簡易不必倣眀堂之制習職
方之戒修講徳問道捐租賜粟之令而坐而言之起即
可行然猶有必不可已者試問珪璧牲帛梐枑蕃扞帷
宫帟禁筍簴坫洗諸禮既名巡狩何一可闕推之而千
乘萬騎電掣雷動禁戒儲􁀙措置非一他不具論即孝
經稱宗祀文王于眀堂而開元禮設髙祖神堯皇帝神
座于圜壇之東是一舉吿而有司戒備逾于郊祀即考
之載主妥位之儀註而有未詳者然則典禮雖可行實
不必也夫古無襲事前人所為有不可行于今者結繩
之後必易書契鍼砭之餘自有湯熨井田不行于郡縣
之日車戰不講于彍騎之年白圭倣疏鑿而隣于曲防
魏晉法受禪而流為攘竊先王陳跡其不宜襲也久矣
我
國家開天受命事事創闢驅除海㝢而無征誅之名樔
蔑諸畔悖而不必有聲討之跡日留心穡事而無藉于
親耕雖安不忘簡閱而未嘗曰春必蒐而秋必獮親賢
禮儒進能絀不肖而四門寂然無所于闢如溺如湛較
勞于神禹然而舟車橇樏不煩進御雞號入講昧爽負
斧扆而不設萬㡬無曠之一言䖍事
兩宫日屏息伺志氣而竝省文王世子問寢視膳之節
服儉減賚予而澣衣不矯弊褲不飾親發水衡賑畿内
飢饉而不足者不必曰補不給者不必曰助登西臺北
鎮升中吿䖍而初不以旅平望秩遍記昇平既已河清
海晏神物屢見于四裔而未嘗改元聲名洋溢天下人
頌聖文神武而不必上尊號威行薄海内外蠻貊君長
日朝貢
闕下而不立眀堂王㑹之文召學士以制科親試振興
文教而不泥于璧雝授經含元策士之數
翠華時出歴郊圻封守并繕垣塞而曾無有幸回中幸
甘泉幸東都西京勒功紀徳鋪張揚厲之事則夫今之
所行又何一非開闢未有巍然為萬世所法式者而必
飾巡行之名倣燔瘞之制問登封吿至之禮摹秦漢之
規以蹈于唐髙宋真之陋愚竊為言者不取也
　　　擬不許武官起復議(康熙二十四年言官疏請/武職大小内外諸臣當一)
　　　　(如文臣守制不令起復奉/㫖下議)
武官起復倣于周制金革之事無避一語然當時稱為
權禮故臨軍事始起復事畢即否孔子答子夏金革之
問有云君子不奪人喪亦不可奪喪可騐也但其事沿
革不可復考隋唐以後惟李愬為慈母議服蕭希甫為
死母追服夫慈母尚議服死母尚追服則凡父母之必
製服與在當時之無不服更無論矣近即不然金革重
大則恩以義掩所由來久自今伊始或臨軍或在汛宜
起復者必令統之者如將軍提督軰題令奪情則方許
起復否則如文臣一體守制且即其守制者亦必新舊
交代眀白始聽去若身有公事若部軍押仗旂官轉餫
諸務非事竣不行則庶㡬忠孝兩全恩義各得古所稱
弁絰從事不減苴麻者此之謂與謹議
　　　擬北郊配位尊西向議(康熙二十四年太常卿/疏奏現行事典中)
　　　　(方澤壇位北向而設西向為一配近南西設/三祖配位仍以東)
　　　　(東向為二配近南又東設西向為三配近北/于是從壇四位五嶽五鎮以次分設亦始于)
　　　　(西向而訖于東向是穆昭右左不無未安奉/㫖下議時翰林院掌院已有専議某以為仍)
　　　　(行舊事不宜更/易擬議如左)
議見經集巻
　　　擬喪制以日易月議(康熙二十六年十二月恭/逢)
　　　　(太皇太后上賔年喪持服二十七月且獨行/皇上特諭行三)
　　　　(宫中不令臣民持服下/諸王大臣各官集議)
(臣/)請急在籍未讀全
諭且原無議禮之責即本衙門同官亦未嘗私相諮决
以備採擇特(臣/)聞諸臣所奏援古証今執為不可就其
說非不甚善然尚有未竟其義者按三年之喪古皆三
十六月自漢文遺令以日易月遂改為三十六日其令
中所云大紅十五日小紅十四日纎七日謂持大功之
服十五日小功之服十四日禪七日合之則三十六日
故翟方進為丞相遭繼母憂亦三十六日而後除服應
劭所謂三年者三十六月當易以三十六日是也嗣後
魏晉唐宋皆遵其制則宜皆遵其月日然不知何故又
有二十五日二十七日十三日之異如後唐莊宗三日
改慘十三日除服此為太簡而班固王肅皆有二十五
日之說故王彪之謂三年喪止二十五月即改日亦當
十三日而練二十五日而除服以致唐張柬之謂古制
惟二十五日反以王元感所爭三十六日為謬獨顔師
古主鄭康成王淮之說謂當以二十七月改二十七日
而于是著為功令三日聽政十三日小祥二十五日大
祥二十七日除服則自唐迄今未之有改惟宋制小異
仁宗英宗皆二十七月釋服然猶七日入臨至七七而
止至于即吉則臨朝釋服而宫中不然故世謂漢景以
後其不以日易月者惟北魏文帝北周武帝二人而實
則有宋二宗能陰持其服較之魏周之終喪者更有通
變此
皇上孝思所極不得已而出乎此雖曲折苦心未嘗欲
效夫二宗之所為而跡偶類之而不之顧也第不知三
代以前人君之居喪果屬何等即或謂三年通喪不指
持服諒陰之制與心喪同又或謂既葬除服多至七月
卒哭致事不越百日則易日之制自古有然而究之諸
儒臆說不可為據葢三代以前天子喪禮原無成說周
公著儀禮但有士喪禮而無天子諸侯之禮故周禮有
五二曰凶禮而唐初諸臣以為天子凶問非臣下所宜
定因刪去國恤一篇而于是易日諸文益無可考矣
皇上純孝性成超越前代其于禮文尤復淹貫惟恐三
年終制則上下均服有妨民業而一人獨持又失臣道
誠有如傅元裴秀魏舒杜預所云故稍更其說以為既
非同持又非獨服則二者之病宜皆無有因有宫中隂
行之說而羣臣復引裴傅之所言而又爭之宜乎
皇上之堅執不許也(臣/)以為三年終喪不可行于外朝
者皆不必言而即其隂行宫中者而試思之夫所謂卒
哭而復王事者正謂王者之親視事也庸常之主名為
視事而實同居攝是以持服宫中皆得以隠閟自行鮮
拘礙耳我
皇上宵衣旰食何事不經于
宸歴而内㐫外吉勢有不可夫國之大事在祀祀與喪
不竝行也世主端居宫中未嘗親饗六祈九祭不戒禁
籞故吉凶内外可以互舉
皇上明禋昭事親捧祼鬯浸假大祀中祀禮當齋戒而
其所齋處正在宫中一如漢之所謂齋房唐之所稱齋
大同殿者其間明衣禮帔應絶縞素則其所謂散齋四
日致齋三日者于此七日中將易服而後以齋乎抑即
以齊疏入齋宫也况臣下私忌不得與祭故盧邁攝祠
但處期功之喪即聽還舎以為饗徳絶所忌也今在庭
期功盡斥陪祀而一人之主鬯者升壇吿至甫改憂服
何以饗徳且朝㑹甚重世主經時經月祗一御門而大
朝則曠然未之舉也
皇上每日御門經旬蒞殿則當鷄人三號之際綵仗陳
庭鸞馭與百獸齊列闕下羣臣方黼裳待漏魚貫而進
而當其時宫中尚欒欒髙處其所間隔者祗此重門而
忻慘異致諸臣縱無道豈敢自安况更衣而出足未離
闔而鼓鐘噌􁀙既已先聞不俄頃間而中和之樂作于
上丹陛之樂作于下則耳之所受與身之所被何不倫
也况夫飲食宴饗賞功勸善廷臣加饍重譯勞酺其間
賜衣錫綵授筵陳鼎或在北宫或行西苑皆非宫中所
能避者故臣謂三年終制三代可行而
今日必不可行以為幅員之廣陿君國之分合政治之
煩簡有不同也若宫中行服則世主可行而堯舜必不
可行則以
皇上即堯舜其親政親事與世主之所為親政事者斷
有别也然則以日易月使堯舜在今日亦未有不若是
者(臣/)管見無狀不知進退但據臆所及而陳之如此(臣/)
昧死頓首謹議
　　　湘湖私築跨水横塘補議(康熙二十八年八月/湖民孫氏私築一堤)
　　　　(西至至湖嶺東至窰裏呉横跨湖/面水利衙報縣申府府發公議)
湘湖灌田一縣之國課九鄉之民命均賴之自明初迄
今著為令甲載在志典並無許絲毫增損誠重之也頃
者湖民孫氏擅為築堤以截湖水䝉發公議爾時某在
㑹城調治痺疾原不曾與然漸查東城舊宅亦並無隂
陽生到門相傳豪黨賄賂阻抑甚為可怪夫以湖之利
害闗係重大在當事先賢則有楊顧張趙為之主持在
鄉官先賢則有魏文靖張尚書軰為之恢復豈有身列
薦紳實生其地而漠然不相聞者然且奸邪衆多反駕
黨論以為公呈其為黒白尤宜早辨此所以扶病捉筆
急為補議者也按此堤之築否百可一第所否者祗云
非制而可之者妄謂無礙故紛紛耳愚謂是舉有四害
有五不可何謂四害按湘湖之水通管九鄉田一十四
萬六千八百六十八畝每畝止得水六絲八忽一抄水
面多寡所爭在毫釐之間故凡放水時即湖外之竹笱
土埂皆令撤去以為截一笱則阻水三寸截一埂則阻
水九寸今公然蔽湖而截之則九寸之水勢必加倍其
害一也湖之有跨湖橋也即湖民先軰孫學思强築之
者爾時當事鄉官不與之争以為湖有上下上湖南洩
下湖北洩彼此可分而橋適當分界之間似乎無患然
而築橋之後父老痛恨切齒至今嘗為謡曰孫學思築
湖堤湖堤長害九鄉葢以一湖雖分上下而上湖為孫
氏淘土塼埴其水深下湖為葑茭年逺壅積其水淺以
淺身倒注之水而又横隄以截之則下湖之水咽而難
洩况堤之又堤是一埂之阻將不止九寸而下湖水常
少上湖水常多其害二也放水則例惟恐偏枯故凡為
湖納粮之田當按其時候均其緩急以便贏縮舊制下
湖之水分為數等如第三放東斗門溉昭名由化等鄉
得水七釐二毫一絲一忽放二十一時六刻止第二放
金二穴溉夏孝寺庄等村得水一釐三毫二忽放三時
一刻止夫開放之時如此其促而出堤之水如此其緩
則不特下湖上湖水有多寡而即下湖之中其時刻多
者尚可望堤内之水紆徐而下若三時一刻而即行閘
止則水未出堤而湖口之防已閉矣將見得利之田竟
成虛受其害三也且水流則葑草不生前此下湖之葑
以跨湖一截致之今又加一截則渟蓄不行葑與土膠
而孫氏復取埴于湖如淘濬然淘濬右涵則葑土左露
窞汙所止既鮮瀠洄而奔注不能即反生轇輵又况秋
前推草秋後放水孫呉二姓皆互立竹簽以為界限彼
此盤沍使其閼處不得竟泄遲久不疏遂為平地其害
四也且夫孫呉之為害也自明初以來歴歴可指在洪
宣時有呉子信之害在成𢎞時有孫全呉瓚之害在正
嘉時有孫肇五之害初則文靖淸之既則何御史清之
又既則張尚書淸之然且御史父子以身為殉其禍烈
如此今其族富其丁繁沿湖而居易為侵蝕稍一疎縱
奸占百出不可者一舊制湖址以金線為界一交靑土
皆為湖身而今則孫氏竟住于青土之中豢魚畜鳬種
荷採芰已非一所稍欠者無倚傍耳一有堤可倚則以
漁以佃漸次成勢不可者二且惡不可長也涓涓不絶
將成江河其言甚可鑒也此湖利弊自嘉靖以後平安
至今亂法一形將釀大患據水利報文已稱石巖諸處
竟有效尤相繼起者此變亂之兆不可者三况湖豪奸
宄不測而又加之以勢家大族有風水于湖中者隂為
指使而陽竟助之如駕為公呈之楊氏蔡氏皆風水家
也湖中兩山無非墳墓此端一開將東圏西鍤無賸地
矣不可者四况中尊至公洞析水利而郡尊甫蒞即有
非常之譽起于四境此真東南幸逢之一㑹豈可使賢
守賢令相際之時而舊章之變自今日始不可者五具
此四害五不可其宜存宜廢宜築宜毁當事薦紳必有
能辨之者若夫専擅之罪變制之罰舊有定例未敢擅
及兹但補申臆議以俟裁擇某月某日
　
　西河集巻七
欽定四庫全書
　西河集巻八
　　　　　　　　　　翰林院檢討毛奇齡撰
　　議(三/)
　　　請罷修三江閘議(三江閘者山隂㑹稽蕭山洩/水閘也三縣多水患前朝紹)
　　　　(興府太守湯公造閘三江/口以洩水于海名三江閘)
　(康熙四十七年山隂居民有無賴者妄言閘座將圮/不經改修必有坍􁀙崩塌之害遂估計修費需銀一)
　(萬三千五百八十六兩有奇分𣲖三縣三縣大驚本/府上之督撫兩臺發藩憲勘驗且下憲票闗請三縣)
　(鄉官/㑹議)
月日闗到以三江閘改修等事蒙兩臺發勘敕藩憲親
詣閘所勘騐應否其合行合止諸一切事宜自具騐狀
何庸下議乃猶發憲票仰山隂縣闗請俯詢忝在治末
安敢不畧伸管見以上副上憲急切為民至意愚竊以
為三江一閘闗係極大其應修與否似未可妄下斷語
而愚則斷曰此不必修且必不可修何也大抵地方最
要在興利除弊然必有利始興有弊始除若無利而求
利原無弊而指為弊是揠禾作芸剜白肉而使療瘡鮮
有不大僨乃事者紹興本澤國以古越千巗萬壑之水
而山隂㑹稽蕭山三縣當之無尾閭去水則巨浸滔天
所以前朝嘉靖十七年紹興守成都湯公相度形勢建
閘於三江之口北臨海門以専司洩水其閘髙三丈三
尺徑長四十六丈列二十八洞以上應周天列宿於以
救三縣民田數百萬畝迄於今相距約二百年然而閘
座巍然如長虹亘天一若有神物䕶持其間凡各洞各
柱並無有纎毫傾仄而忽報將圮動言改修是狂夫也
故曰不必也夫不必修即不可修然而又曰必不可修
者從來有壊始有修今不壊而稱修不合因變為改修
且名徹底改修顧改修則萬萬不可崇伯築金堤尚不
可改未有大禹鑿龍門疏積石而可改疏改鑿者向在
史舘見湯公建閘明載之循吏傳中當公生時其父布
政公命名紹恩一似當有恩于吾紹者斯已奇矣及守
紹而晉謁禹廟則山川林麓如熟識者故方其建閘曾
鑿山根叱海潮犁壅沙十餘里驅江豚水蟲出之下洋
然後伐大石運大木收苖山之材與羊山硊磈以門以
揵凡于梭礅剡砫牝牡啣結必和糜烹秫鎔金冶鐵以
澆灌其中此其神力為何如者而大言可改是猶拆已
補之天而改立天柱雖媧皇復生勢必不能萬一為民
心切當事誤聽或偶涉輕舉以致撓亂成蹟則三縣魚
鼈誰任其咎然且私估修費限一萬三千五百有奇考
府誌湯公造費祗六千三百有奇雖湯公神功原難測
度顧未有修費而其數反加于創造至一倍半者愚故
曰必不可修也以展轉商之而有不可也可斷也
乃既罷改修安用小修據其立說不過以閘底嵗久不
無滲漏為辭此又大謬不然者按三江之為閘也司洩
不司蓄宜通不宜塞故閘之利害祗在剡其柱削其檻
以利奔瀉而罅漏之害不與焉乃議修不得搜及罅漏
必以為天塹之險傷于螻蟻一隙雖微恐積漸之至或
有妨閘座云耳殊不知閘工研宻其礲石輳合雖不如
天衣一片紽緎盡冺然牝牡交噬為力甚鉅其綰結之
處縱有離跡亦千牛莫掣是以啓閉舊法但勒五字于
石牌而樹之水中每露可閉字則二十八洞循次下牐
然而牐隙漏水流離四垂即閘傍石豁亦有從而溲潄
者以視閘底之小隙何止十倍乃晝夜淋瀝而究無所
患以為滲漏涓滴原不足以撼如山如嶽之閘况罅在
水底則内外兩水相持不流即遇泌沸亦水勢無力此
雖沙礫作底猶疏泐所不及儼然磊磈何所穿穴杞人
縱有云不足慮也無已則或曰旱暵豈無害而實又不
然從來藴隆之咎不闗水閘何况閘底故山隂有兩閘
麻溪上閘所以救旱可仰接上流之水而三江下閘則
祗得救澇苟閘可見底則牌字盡露内河龜坼必不能
以山川滌滌責此石罅所以閘傍父老謂閘原有罅然
自建閘以來約一百七十餘年從無有以閘底漏水傷
禾稼成暵災者乃愚即以目前論計議修所始在四十
七年十月歴今四十九年九月已及兩年即此兩年間
去年夏旱今年秋澇澇固勿論而即以旱言在呼雩禱
雨時雖閘罅未露而去底不逺假使滲漏足患則不塗
不塞何難以涓涓不檢竟成大甾而兩年旱澇並鮮低
仰則是石罅無所闗而區區滲漏總無事修補而勿煩
顧忌有眀騐矣又况海口沙髙流不盡出但苦咽而不
苦豁故民謡曰三江咽民口絶三江豁民口活今塗罅
修法則直與湯公犁沙民謠苦咽之說兩兩相反又且
塗罅無益舊朝曾捐修不知何法若近年姚宦捐貲修
補則鄉人相傳亦曾鍊羊毛石灰墁諸砫隙然不期月
而罅豁如故前車足鑒也愚故曰此閘無大修并無小
修此非故為是妄言也有騐之者也然則必無有修之
者乎曰圮則修之愚之言此正以待夫後此之修之者
也可斷也
夫既不大修復不改修業經前任制府暨藩憲勘騐明
白早置不議即礅傍漏水亦有騐看謂閘座閘礅俱係
堅固並無絲毫損壊諸語是閘有漏水亦無患害况並
不損壊何處着漏此亦不必再議者乃自四十七年迄
今五載府主據山隂縣詳必謂閘底嵗久不無石罅宜
築壩戽涸露底塗隙為修法以致制憲范公委曲商量
倣治河故事倡逐洞捱修之法用排樁板障貼閘洞而
釘之水中于以戽板水而窺底罅則事逸功倍然且愛
民迫切惟恐失此不修必致他日重議改修反傷民力
是以屢經督催而不謂府主因循既不遵依又不回繳
祗築舍數年而仍未決也愚謂閘洞之底斷無石罅者
閘本依山足為門限明明有石骨横亘水底石骨豈有
罅即或閘洞分甃或另有削平磐石仰受閘版然亦不
能罅使直罅耶則黄泉非受漏之所横罅耶平石安能
有横石横漏之理無已則仍指之閘礅之石而閘礅不
損在憲勘有明騐矣且閘礅非閘底也是閘底必無罅
即罅亦無闗閘座所應直吿之大憲無煩顧慮者况大
憲修法専為底罅底罅無慮則自可稍緩且此中亦自
有可商者憲法不明云貼閘上下用排樁板障釘水中
乎向使此地水底如荆揚塗泥楗竹可下則不論貼閘
離閘皆能受樁板以立根脚無如閘底山足總是石骨
即或山足不齊亦大抵石多土少石不受樁則樁不能
以竪板板不入土則板不能以截水今此樁板實有不
能入土者即使離閘下樁可避山足而沙中确石所在
都有石苟礙板即如拳之石皆足為梗何况磽确且欲
窺底罅則貼閘之樁究所難免是樁板釘水歴揆之此
地而有未協也凡此利弊在當事奉行者宜採擇衆議
直陳以可行不可行之故則大憲虚公定無我見而乃
故作蒙昧姑置不理迄于今秋霖綿邈内水洋溢忽山
隂闗到擇日興工已估值一萬餘兩三縣公𣲖應徴蕭
山民錢三千餘兩付司事聽用縣民大駴實不知是上
憲行文抑府主新檄正丐集議而署縣以他事無暇方
遷延間㑹颶風大發巗壑震動内河既􁅗洞而海潮外
撼三縣民田百萬畝悉沒水底雖開閘二十八洞通身
洩瀉無救陷溺賴江豚肆擾蕭山北海塘與山隂𤓰瀝
塘盡崩于水初猶内水與外潮相持而既而潮退則洩
口既濶而内河之水隨之而瀉夫然後民田稍露屋廬
無恙則是此閘止司洩並不司蓄止宜去水斷不宜留
水歴有成騐浸假此時此日無兩塘之崩則雖鑿二十
八洞洞洞拆裂亦絲毫無用而乃司事者尚欲征民錢
一萬涸溟海之波露東洋之底以窺此徑尺徑寸之石
罅此愚所以大聲疾呼雖身叢怨尤而不敢狥也今海
塘未築而丈五河塘又崩内水盡退勢必有重檄修閘
者因不憚扶病亟成此議以為後來司事者備一省覽
某日某議
　　　辨定嘉靖大禮議
　　　　(此辨之史舘中者文載經集卷又一議/上總裁官者文載札子巻兹不複録)
　　　何御史孝子祠主復位議
　　　　(重建徳恵祠升復二何公原位/集議文載本録巻兹不再録)
　　　請定勲賢祠産典守公議(紹興府合府/鄉紳㑹稿)
杭州勲賢祠者王陽眀先生敕賜祠也祠在正陽門外
玉龍山顛舊為南齊天真禪院廢地而祠址因之故初
名精舍又名天真書院萬歴七年廷臣議毁天下精舎
書院祠已在毁中暨十二年巡按御史范鳴謙同先生
門人侍郎黄綰疏請復祠而上許之是年詔從祀孔廟
而復祀之疏適與相值因特賜祠額名曰勲賢然且春
秋二仲敕杭州府帥府佐及兩縣詣祠行事惟恐上丁
祀孔廟必致委攝復改定中丁祀祠相傳先生亡後其
祠祀與書院合不下四百餘所半屬官祭而是祠為最
真盛典也先生門人揭陽薛侃以行人出都與鄒侍郎
守益王叅政臣諸同門創建是祠原多置祠田作經久
計至是門人蕭廩適巡撫兩浙復有助費除造祠外共
置祠田二百餘畝皆勒石載誌歴垂至今已百餘年矣
特是祠志殘缺典守之人不能一定祗就志查核大抵
祠中置守祠僧一人或合徒僕不過三人立主教生一
人使之講學而主接四方來游之賔客且可授徒其中
然身不過一人而以典祠校官領之典祠校官者錢塘
學齋之訓導師也明代學齋不一師或推在官一人借
名典祠雖身不居祠而管領祠事于是祠田嵗租皆典
祠校官按田畝收之除完正供外一切儲􁀙祠中且報
其數于錢塘縣長吏使登簿記然後將祠中經費勒定
十項曰國課曰祭祀曰修葺曰禮賔曰典籍曰館餼曰
典祠禄米曰主教禄米曰守僧禄米曰優後路費凡此
十項遇有闗支則守僧出禀吿典籍官支給辦用如當
祭祀則于祭前數日守僧稟請典祠支領額銀若干一
送錢塘縣供辦官祭一留本祠供辦私祭主教者覈實
登記他項亦然當是時先生秪一子襲爵無暇守祠且
其家雖貧然爵廕禄米亦復嵗入二千石無庸覬覦祠
米又且經制嚴切即優後一項遇有子孫渡江助祭亦
秪許給路費二兩其云王氏子孫不得干預雖語無所
考然亦不必干預也但時移事易屢經遷變在
鼎革初襲爵王先通既已家替身死秪一子業耀又逺
戍塞外祠僧雖如故而典祠主教俱已不設祠中田産
半被侵佔從前祠局至是盡變逮順治八年始有襲爵
先通之從弟先遴渡江清理祠事爾時尚有守僧住祠
故先遴雖本支猶借住其族甥黒橋頭鄭斌然家奈先
遴孤身而斌然父子素號險譎且工刀筆遂毁匿祠志
隂搆佃户金汝梅雷聲一等隠田詭佃𤓰分祠産既而
借協理名色父子一齊改姓王氏父曰王貽元子曰王
謀焜于順治十五年匄錢塘縣慕公詳奉院批一應田
租除正供外總歸守祠作禋祀修葺之用于是竟廢守
僧而鄭氏之子儼然守祠作典祠管領而祠局至此則
又一大變矣康熙八年襲爵王先通之子業耀戍塞外
者遵
恩赦還鄉依棲祠間真正嫡裔反與鄭氏父子倒作主
客而不得要領且無一人相助者睜睜兩目無可如何
乃有蕭山王士雄今訟詞稱王士榮者刻字杭州得舊
祠志一本搜見根柢與業耀宻謀恢復猶隠忍不即發
捱延至康熙三十三年值紹興府李公移任杭州素知
其事始據詞詳批王謀焜既非文成公嫡裔假借祠生
侵蝕祠産以致先賢祠宇委之草莽應責逐出祠其佃
户金汝梅等所佃佔之田着勒限嚴追歸給而强抗佔
住復至三十九年業耀乃指名仍吿錢塘縣王公府主
石公臬憲于公學憲姜公執法追比始得稍稍清還且
又遲至四十一年業耀身死孤子王貽樞收歸祠户雖
十分之産僅追六七而祠局之變至此稍定乃不意杭
紳何包兩君合近祠士民數十人羣起而攻之不許王
氏守祠吿府吿縣吿學師吿學憲其毅然興師不知何
意顧其措詞則有大可疑者據云舊志所載雖王氏子
孫不得干預收掌查舊志並無此語說者謂志原有中
離子云薛王二氏無預田事葢指薛侃王臣言並不指
勲賢王氏予謂此語有無不足深辨縱有是語亦為前
朝言之而今大不然從來典制沿革動闗時世前朝祠
局自萬歴十二年起至崇禎十七年止共六十一年其
時有守祠之僧有主教之生而又設典祠一官以管領
之故子孫不得干預彼一時也今
開國以來自順治三年起至今康熙五十年共六十五
年既無典祠之官與主教之生而守祠之僧亦且不設
子孫不收掌誰為收掌然且收掌已六十年由王先遴
起至王貽元王謀焜而後繼之以王業耀及子王貽樞
凡王氏收掌已經五易而猶曰不許王氏干預收掌此
是何說况此五收掌間有大須分辨者計先後五人惟
業耀貽樞為襲爵嫡裔先遴為傍支餘即他姓及佃户
矣先遴收七年他姓及佃户收五十六年貽樞嫡裔所
收止九年耳近祠紳衿有志清理而于五十六年間目
擊分佔之他姓佃户並嘿然不出一詞而獨于嫡裔王
業耀貽樞父子祠米方入口遽欲起而扼其吭是何刻
于待真王氏而偏厚于待他姓佃户可疑一也又云其
祠田應令良民當官承佃每畝納租四錢按此祠田係
勲賢門人合錢私買之户田非官田官地可以盡人承
佃者况祠志明云祠田若干嵗入租若干嵗入者入之
祠非入之官也且其租或米或銀不盡納銀也况按畝
科租自有常制什一九一不甚相逺誠不知官租四錢
之說出自何書據自何典昉自何代何年則例及查其
他詞又云學田納租四錢毋論民田執業非學田可比
即遍考學田納租亦無如此數者此說一行將見執業
之田業主二十取四而佃者反得二十之十六勢必將
此四分并歸之良民而後已可疑二也又云王氏刻剥
佃户每畝取租米一石私造大斗比官斛加一斗原田
十分為一畝王氏出租止八分為一畝勒令租户拆賣
房屋幷賣妻女償舊租觀此則荒唐之甚從來每畝收
一石此科租恒例即祠志成字號田亦多勒定如此數
者大抵稍重石一稍輕九斗惟一石為平賦未有收租
每畝一石而九年之間遂至拆房屋賣男女此吿訐誰
聳惡態恐非吾軰所宜言况業主佃人比之交易皆必
兩下相情愿者倘有不愜何難辭去不佃而乃留戀九
年至棲身無所骨肉離散而猶然不已無此情理又况
私造大斗吾不得知若減田丈尺則祠田區畫俱有勒
定坵畝成數何處増減比如祠志載坐松闗内田二十
七畝一分可能減一分乎坊前圩田四畝九分可能增
一分乎此則無庸置辨者可疑三也乃其大題則以驅
王士榮清勲賢支𣲖為詞夫清支𣲖與定典守原屬兩
事清支𣲖者是助王氏之事定典守者是攻王氏之事
今欲定典守使王氏子孫不得守祠管田而其詞則又
曰刋匠冒裔踞産蝕租是以踞産攻王貽樞而借冒裔
以攻之反似助貽樞而救勲賢是巧于謀攻者也夫業
耀之有王士榮猶先遴之有鄭斌然也王氏孤苦不幸
而兩藉人相助誠亦可痛但鄭氏簒竊已成佃佔已久
而士榮則正奪簒竊而清佃佔有功無罪且身不住祠
而一切祠務盡歸貽樞與鄭相反必欲善後不過匄諸
公祖父母禁其管理祠務以杜將來則他可無慮今諸
君于士榮則必攻討之似欲寢其皮而食其肉而于鄭
氏則反引進之謂勲賢祠生王貽元王謀焜素知士榮
冒裔可使作証一若士榮清佃佔而深惡之貽元謀焜
則合佃通佔而巧借以引進之張留侯始終為佃可疑
四也且貽元謀焜勲賢之讐大不當引進者也據謀焜
貼詞以身非王氏必欲滅王氏而後已初責先通業耀
不知天命似先通死有餘辜業耀不當赦歸者繼謂士
榮汚穢中冓查士榮自有妻孥别住他所而貽樞兄弟
孤兒稚子貧不能娶何處汚穢而終則請改勲賢祠為
萬夀亭夫溥天之下莫非王土果請建亭何地不可乃
堂堂
天子皇皇
萬夀無端而獻此殘祠廢寺之一椽以當嵩祝則不敬
莫大乎是為此說者其罪當誅而身為士大夫反引進
之而使之貼狀可疑五也且即諸佃亦不宜引進者也
前此奸佃金汝梅等强佔祠田約五十年歴諸公祖父
母前後力追始還十七今創痛未甦且累年賴租吿理
莫救而忽復引而進之使之貼狀試問此舉為勲賢乎
為奸佃乎上有蒼天下有夷齊人苟有心當亦自省乃
以舊時奸佃原案有名之八人如金汝梅雷聲一等合
之欠租新佃吿理在官之十一人如華茂髙王廷爵等
一齊螽起即微紳衿帥先任其驅斥亦足以横行天下
而諸君復引進之可疑六也凡此六疑總歸一理葢理
至而情與法亦併至焉今此所爭不過為勲賢祠産定
典守耳若以情言之則以勲賢門人置勲賢祠産即執
塗人而問曰此勲賢産也當屬勲賢後人守之乎抑他
人乎必曰勲賢後人又問曰此王氏祠也當王氏子孫
守之乎抑他姓乎亦必曰王氏子孫此情也乃以理斷
之則前此李公判詞有云夫理緣情起事以世殊昔者
祠事之方盛也有典祠之官有守祠之僧有主教之人
有四方來學之賢士大夫而今皆無之秪此㷀㷀裔孫
當春秋霜露之時少伸此木本水源之感揆之于理最
為切當而猶曰非其任大無理矣善哉仁人之言此不
特勲賢子孫當世世銘勒即後賢更斷亦孰有渝于是
者兹幸大憲大公祖父母皆人倫之主名教之宗星聚
而萃于一方勲賢存毁决于此日惟願大賜鑒察仰體
前哲俯憐孤裔審定典守且為召佃收租立一經久不
壊之良法永傳碑碣勲賢幸甚名教幸甚某等忝厠紳
末敢直言無隐伸此末議臨議惶悚
　
　
　
　
　
　
　
　
　
　
　西河集巻八
欽定四庫全書
　西河集巻九
　　　　　　　　　　翰林院檢討毛奇齡撰
　　　杭州治火議
杭州多火災嵗必數發發必延數里且有蹈火以死者
予僦杭之前一年相傳自鹽橋至羊市縱横十餘里其
為家約六萬有餘死者若干人予雖未親見顧燋爛猶
在目也乃不數年而自孩兒巷至菜市東街與前略相
等予所僦住房已親見入烟燄中其他則時發時熄不
可勝計以詢居人即中年者亦必答曰予生若干次矣
其最徼倖可喜亦必樹一指曰慚愧已一次矣從未有
云無有者頃者黄中堂門樓偶不戒而五人齊死一樓
不得下踰日而藩司東街又復延熳里許焚燒數百家
又踰日而太平門外忽燻燄蔽天不知所究竟今則褚
堂上下復炎炎矣何以致此
或曰此天象也前漢天文志謂呉越分野在戍而太初
歴法以太嵗出戌當房心之間心者火也又呉楚之疆
候熒惑占鳥啣熒惑火宿而鳥啣為南方鶉火之首凡
此者皆主多火而予獨曰否夫既曰呉楚呉越則當及
楚越兩地楚疆跨荆揚之間而東南百越逺界嶺徼未
嘗限一呉郡也且即此呉郡而南極富春北踰江淮為
地甚廣乃區區以杭州一城當之其可通乎
或曰此地理也郡南鳳皇山蜿蜒南峙南屬離方以離
方之龍而衝城而入焉得無火然而亦非是者嘗考浙
河左右其自新安以南太末以東凡在山縣多有離龍
南起排闉抵治者然未聞有災害也且此鳳皇山非離
龍也其山在正陽門西清波門南以卦位言之則為西
南之坤土以大衍五行言之則為天九成金之坤金土
龍金龍皆非離龍故予郡西南有鮑郎山土龍入城而
予邑正西則直有西山金龍横撞其右未嘗礙也
於是無所歸咎有議開火巷者謂曩時每街必有火巷
間截之今多為民間侵佃以致堙塞火患之多實由于
此則試思火巷之廣孰如大街大街廣六丈有餘尚不
能截火而謂數尺之巷能截之乎且火之熾滅全不繫
街之寡多與巷之廣狹蘇州閶門揚州埂子祗一街耳
然且兩距相望連手可接而皆終古無火患何與
更有歸咎于六井之不開者謂唐時李泌為刺史特開
六大井為澆火之藉今六井久塞無由灌救則杭州城
寛延袤若干必非六井所能濟且比户有井綆缶之功
不能急升即舊時當事敕每家門首貯水一缸而車薪
杯水毫無所用甚至西洋水車飛灑空際而並不及火
翻致車轂盆盎填梗道路寥寥六水窪將安用之若云
水可厭火則西湖一大水與全城首尾然且三門引氣
一牐通流尚不能厭而謂六井能厭之此婦孺之語也
然則如何
夫火不自致必有所以致之者嘗疑失火塘報各省無
有獨杭城則屢見報文下此惟湖之漢口偶有報延燒
至數千家者則必杭之房與漢口之屋有異于他而備
查兩地則漢口専用竹而杭則兼用竹木自基壂以至
樑欐棟柱櫋櫩無非木也而且以木為牆障以竹為瓦
薦壁夾凡户牖之間牖用􁂻槅而半墉承牖又復以板
與竹夾為之間或䕶牖以笆䕶墉以籬層層褁餙非竹
則木然且單房少而重屋多兩重架格猶復接木楹于
軒宇之上名曰曬臺計一室所用其為塼埴之工者祗
瓦稜數片耳又且市㕓儥闠多接飛簷橋梁巷門每通
複閣鱗排櫛比了無罅隙夫以滿城燈火百萬家烟爨
原足比沃焦之山象鬱收之穴而且上下四旁無非竹
木既已埋身在烈坑中矣加之儈販營業多以炊煮蒸
熬燻焙燒炙為生計而貧民晝苦趂逐往多夜作諸凡
治機絲煆金錫皆通夕不寐又且俗尚苟偷大抵箕籠
厝火竹檠㸃燈暑則燃蚊烟寒則烘草薦無非硝炭而
况俗尚釋老合鄉禮斗聨棚誦經焚香燒燭沿宵累旦
(此風在當事/尤宜禁革)又何一非致火者
考春秋宋鄭火災梓慎曰木即火也宋太皡之墟鄭祝
融之墟皆火房也夫太皥以木徳王祝融以火徳王而
皆稱火房則以木者實火之所由生也是以震本木也
非火也而一搆乎離則以震雷生離火而離反足以滅
震如晉獻嫁女于秦穆而秦伯伐晉反獲晉侯于韓原
當時晉史占之者謂歸妹之暌以雷澤而變為火澤為
雷為火為嬴敗姬以震本木質而具雷火之性雖生火
而反為火滅比晉雖嫁女而反即以女而害其母家葢
明言夫木之必當召火禍也
是以治火之法先計嚮邇後計撲滅嚮邇謂嚮而近之
也撲滅者撲使滅也惟可嚮邇然後可撲滅否則近且
不能何有于撲故盤庚遷殷有云若火之燎于原不可
嚮邇其猶可撲滅謂原田草火其勢卑小雖不可近猶
可信手撲滅之若房室炎上則五行志云及濫災既起
焚宗廟燒宫室雖興師動衆不能救也亦以宫室宗廟
多用木餙一經炎上則木火難近而必不能救葢諸火
無威而木火有威冶工聚火而鑄用木骸(即/炭)而不用木
則雖金鐵銷鑠而執工者得近之何則以無威也祝嘏
焚明幣于庭紙錢錫鏹皆可指撥而及燬靈座(杭俗以/木主蔵)
(木室祀寢三年謂之靈座/深合古禮反主于寢之義)為木無㡬然而尋丈之外各
環向而不得前何則以威著也今以木火而及屋則威
著已極近且不能而欲施手足之烈難矣
然且闤闠連綿左房未燼而右室已爇木中之火以外
熱而炙于其裏往往火所未及而木先出烟以外火與
内火兩相煏也如此則爛熳無已時矣故春秋有書災
有書火者其書凌室災則天災也夫凌室本冰室而猶
有火此其所為天也其書成周宣榭火則人火也夫有
木曰榭在爾雅已明言之既稱有木而猶欲其無火得
乎此人為之也故左傳曰天火曰災人火曰火然則杭
州之火人火矣
若夫􁰛房則不然古作室之工多用陶埴㼾甃以啣木
自棟樑榱桷以外皆取瓴甋墁附之考工記稱為瓦屋
今稱為􁰛房凡宫室之牆壁屏蔽以及庭塗堂壂無用
木者如梓材云既勤垣墉惟其塗塈茨謂合苫土以墁
之則外牆不用木儀禮士適寢居北墉下註土牆曰墉
則内牆不用木莊子鑿坏而遁坏者土壁也則房壁不
用木毛詩中唐有甓謂甃中庭以􁰛也則庭塗不用木
廣雅堂以堙壂唐史北㕔以花甎甃地謂堂址也則堂
壂不用木說文屏障謂之坫禮記反坫在兩楹之間謂
以􁰛作屏蔽以土作楹臺也則屏與楹總不用木若左
傳云圬人以時塓舘宫室夫舘與宫室其宜時葺者何
限乃不戒木斵而戒圬塓則土之勝木久矣是以寢廟
蔵主則并朾柱亦去之春秋謂之宗祏即石堂也太史
蔵典籍則并樑欐榱棟皆去之周禮序謂之巖屋即石
室也若夫毛詩之縮版以載謂以版築土非用版也秦
風之在其板屋謂西戎地寒瓦凍易裂或以板代瓦非
謂中國之屋可以木板作牆壁也
葢中國屋製四海一轍北土南􁰛俱足禦火他不具論
即以予郡言之凡造屋者以複􁰛為垣單􁰛為壁厚􁰛
為壂薄􁰛為薦一室之中惟棟樑椽柱是木耳他皆􁰛
也脫或不戒則棟間于牆柱間于壁樑與椽各間于瓦
薦凡木火所向㼾灰瓦确皆足以抗之而火不成勢火
不成勢則救者可近救者可近則此屋之火不能熱彼
屋之木即任其自焚亦不過數間止耳古有云雨衣易
漏易之以瓦則不漏今木屋易火易之以􁰛則不火此
非理之至明而事之易曉者乎嘗記予里居竈門失火
俗以草代薪原易蔓延且司爨者又稚婢也乃草燼而
屋並無恙則以竈門向屋隅兩面正側皆􁰛所燋爛者
獨椽柱耳葢􁰛房之可恃如此
然而習俗相沿其來已久庸人狃于故常而憚于更革
即一二有識者或痛思改作稍知求一勞永逸之計而
寡不敵衆一室之磚不能抗萬間之木是必藉當事大
力留心民瘼以一切之法嚴行之其已成者勿論已但
新被災之地則必大張示諭并敇該圖里總勒買􁰛塊
且立喚紹興工匠使另為製造不得因仍舊習私用竹
木違者以非法處之并拆其所造屋則以漸移易庶㡬
有濟夫開河大工築萬雉而建二十臺城于其問亦豈
細役乃前此趙大中丞毅然行之而官不糜費民不騷
擾兩河十門臺髙而水深至今望之者曰此趙公城泳
之者曰此趙公河也苟當事闗心深析利害則一矢口
間無興作無科歛無徴發期㑹祗假以威神而澤之被
已千秋恩之浹且萬户矣則亦何憚而不為之
乃阻之者有二說一曰􁰛貴而竹木賤也夫杭屋外垣
純用土築而舂基埋石畚土葢瓦材費不貲所絶無者
獨􁰛耳然且日聚多人一唱三嘆邪許聲連連計物值
工價每縱横尋丈約不下十金有餘若丈牆之􁰛則空
斗複上丈􁰛三百塊不彀一金而且土工一工可築數
丈牆其工價裁數分耳以十金之牆而以一金零數分
當之孰貴孰賤若夫壁則單􁰛側叠尋丈之􁰛必不敵
尋丈之板之值而苟舎板而用竹則竹木土灰四者齊
用杭州土皆貴賣而削築圬墁諸工並進恐物值工價
未必有歉于􁰛也夫以一焚而家貲千百盡付燼炭則
雖十倍之費猶當痛自袚濯改柯易葉為百年不㧞之
良䇿而况工值計較為牆固甚省而為壁亦不費即曰
創始實難採辦未給或不能頓集諸物而商估趨利如
騖稍有微贏則其物無脛而至况􁰛埴瓦片多出之過
江之湘湖而嘉湖二府亦有陶窑苟能用之則纂纂四
來將見草橋螺螄太平艮山四門外堆垜如丘山物盈
則賤豈止易辦而已乎
一曰杭州寸金地闤闠稠宻竹木占地少而􁰛則占地
多也是又不然土牆髙大者約址占三四尺否亦一二
尺􁰛牆則髙大者四五寸否即三四寸也板壁􁰛壁各
以寸為度相去不逺竹壁則用木朾而編竹夾以墁之
合須一寸土灰兩面合一寸共二寸􁰛則以寸厚之塊
側累而上但得寸而無加矣然則不占地亦莫􁰛若也
是以被災之地必易􁰛房然後積漸次第徐圖一轍必
使滿城皆􁰛而後已此固救時良䇿稍有識者必不以
其言為河漢也然而未災之屋亦當商所以救之之法
大抵杭人多賃屋而居屋非已有即屋中什器亦所值
無㡬脫不幸即竄身已耳以故不闗痛癢而間有住已
屋者又往往以因循忽之故救之者一曰狥火令先立
三十家牌以牌中各户輪流為首每首值十日每日早
晩則值者至各家呼曰請查火俟其家查看一遍答曰
查訖然後至第二家亦如之其法用牌一方横列三十
家竪列三十日縱横界之以作格每查訖則于某家格
下某日格中覆以朱圏以為他日火罰之案焉
乃不幸失火則杭城多游手人噪聚乘間名為救火實
搶火也今且旂丁甚夥馬蹄一蹴蹋而其地已糜爛矣
故救之者二曰斷火巷每三十家中合置兩大木先截
其街巷之兩頭而横闗之里總報附近官府官府即差
役樹兩牌于兩頭第許内出不許外入外入者即坐曰
搶火許守闗者持大棍撲擊之死傷此地者竟置勿論
至于内出者則各給籌一枝騐其運帑或有親䣊請入
運帑者許持籌者引之驗入若有救火軰來則預作標
識如鹽橋仙林橋各坊義民素有册籍許標識其坊名
書于燈而稱竿以持之并所㩦鈎鐮繩索救火械仗次
第驗入毋使溷亂此要領也
若其救法則春秋原有備水器蓄水潦諸事而此地皆
無所用惟有撤小屋塗大屋六字則㝡為切當大抵木
火難近撲既不能溝澮鮮少澆又必不得惟撤屋為第
一良法量其火之大小以定所撤之逺近逺踰若干丈
近踰若干丈須在官者預立程度以一切行之法在必
撤毋許阻擋阻擋者以違法論至事畢則一里内保全
之家又量其逺近而合錢多寡以償其所撤屋無偏戾
焉若遇大屋則以水泥塗之以水衣布幔之杭俗屋大
則牆壁髙峻可以堵禦否則亦撤之以待更為無失但
大屋必屬大家其合錢補償之事可不必耳則三曰撤
火屋而救法已無他矣
至于其四則曰嚴火罰從來起火之家名曰火頭其罰
甚重今既設狥令則必查其起火者為何牌何户誰狥
誰答未狥耶則罪在狥既答而不戒則罪在答雖罪不
致死然必重創之以懲其後來考明季火頭之罰以鋃
鐺繫頸游于十門然後從縣解府解道解司至撫院而
止每解衙門必責二十箠以為常誠重之也今罰宜仍
舊與否或不必然然而嚴則必然耳
　
　
　
　
　
　
　
　
　
　西河集卷九
欽定四庫全書
　西河集巻十
　　　　　　　　　　翰林院檢討毛奇齡撰
　　揭子
　　　奉辭徴檄揭子
月日帖子稱本府上奉寧紹台分巡道憲照布政司來
文凜遵
上諭于康熙十七年月日吏部咨開徴取博學鴻儒以
文詞卓越才藻瑰麗者
召試擢用備顧問著作之選謬註甡名(徴名係原/名奇齡)且令
所下縣具文敦請伏讀事理不勝惶汗夫天下不崇實
學于今三百年矣帖括一興士之厠身進造者率以此
為科第之階空疎揣摩習矣不察
今天子實心右學旁求天下博學能文之士以備顧問
以充著作倣古制科例隨所薦引
召試擢用此非聰明天亶首出羣物何以得此此雖異
世相聞猶踴躍興起以為難得况身當其時將以親預
其盛事而猶趦趄不前自甘窮老必非人情顧事有未
可一概論者夫上以名求下以實應自然之理也奬引
過情抜十得五依違之識也夫既求博學則苟聰明不
如應奉博記不如張安世一覽能通不如楊愔陸倕邢
邵夏侯榮皆不可漫應是選而况文章才藻堪備著作
誰則如潘陸之榮茂鄒枚之敏麗揚雄司馬相如之閎
達賈誼晁錯董仲舒匡衡劉向之昌明博大而况其下
之又下者夫無潘陸馬揚賈董陸倕邢邵應奉夏侯之
人而以應其選是罔上也若以為必無是人而任舉一
軰以當之則又過自菲薄非所以待天下士也夫堯舜
在上䕫卨不揚孝武之世難為徐樂今
聖主賢臣嘔喩滿朝弓旌所至吾必以為有超世特達
之資殊尤絶蹟之士可以當殿陛之諮諏臨軒之揆䇿
方不惜使者封軺郡縣勸駕而漫蔑及甡是使天下笑
無人也豈可也哉昔唐宋制科原有宏詞博學茂才㧞
萃諸名而究其所以應之者非疎淺庸劣即荒昧寡學
夫是以重其名而未嘗不惜其實也豈有皇皇
大廷特詔選士而可仍蹈其轍者且夫孔融之論孝章
恐其憂疾韓康之薦隠之俟其毁忘甡貧困之久嘗得
心疾偶經勞瘁間日便發雖曰駑駘下賤苟足使伯樂
一顧可増價十倍然病馬棄野筋敝力耗終無所用甡
草野學究不知進退冒昧辭謝伏望詳察謹此具揭須
至揭者
　　　再辭徴檄揭子
節奉院司道府諸臺憲檄徴取博學鴻儒以文詞卓越
才藻瑰麗者列名在按謬註及甡(徴名/奇齡)已經扶服辭過
具結復去今䝉駮照該縣原有博學鴻儒速行延請再
及甡名檄下之日紙牌木帖疊促經管頓首頓首甡本
無學幼時讀賈誼疏數過頗有記憶而旬日忘之家無
蔵書借讀于邑之有書者後且賣舊所貽書以給衣米
即易經左傳漢書楚詞戰國文諸書俱不留一巻間借
讀他史及列代諸有名文集讀一過又不得再三讀其
胷中無學亦已可知若夫才之庸劣則見諸撰述不待
問也今諸臺謬奬及甡不過謂甡平日曾作詩數章雜
文數十首謂可以應
明詔當
昭代盛典夫文無妍醜惟世所好甡文不為世所好其
好甡文者則皆其暱甡者也夫暱甡者不足為據今諸
臺雖未嘗暱甡者而及甡則必有暱甡者為之道之夫
愛憎之言可稽乎儻諸臺謂甡能為文而譏之者謂甡
不能何以解之且才藻則實不足也傳云上臣以人事
君而漢蓋勲傳謂選賢實所以報國今
聖天子聰明天亶曠覽古今而在廷諸臣則又皆陸澄
博覽王彪多識之選日者
明詔所及曾答一在京故人下訊中但及草野倨侮祗
堪曵尾已耳尚未嘗以空疎得罪為念近聞
皇上召問精深奥博難于對揚甡生不見兩觀足不納
階陛引首局步業已心慴又加之無學揣腹記憶展轉
潰亂萬一
天顔咫尺奏對失錯此非細故也夫有才不薦猶狐白
而反衣之也薦非其才是駑駘而題之以乘黄也二者
皆非所以報國昔者山濤薦士士無軼才然猶有陸亮
之誤為時所譏吕正獻薦多名士然猶以妄薦常秩為
終身引過何則薦鶚百不容薦鴞一也况乎茂才無行
張勃坐削方正槃辟何武受責其有累舉主匪淺也昔
者韓退之譏博學宏詞試文謂偶一誦之即顔忸怩而
心不寧者累月宋楊龜山嘗云宏詞之試近乎以文字
自炫者則是昔有是科即有是弊其舉不必當當不必
舉已非一日然但論文字得失已耳夫文無可憑退之
之忸怩安知非取之者之色喜者也獨是博學極難即
歐陽永叔善為文章猶有同時劉攽日調笑其不讀書
者諺曰寧薦布棊勿薦盧醫蓋日者布棊休咎未分故
雖謬為薦引而譴無所施今之為試文者稍稍類是若
學則如醫者之效疾苟薦一不當其譴立見甡少丁貧
困中經流離憂勞過度心嘗怔忡不特長大問學了無
可稽即少時記誦明在心凹每當疾發便暗䀜瞀貿浹
月累日展轉怳惚有似狂人今則病且日作矣周官稱
學古入官孫卿有云儒術誠行則天下大而且富夫儒
術之有禆于國有益于政事如是甡雖不肖豈真無志
于國家政事之大而遲暮錮疾上之不能如仲尼之對
國事千轉萬變而不窮次之不能如邢邵讀書積經史
在前限日讀竟而無所或遺下之不能如陳烈先生總
無記性猶能閉户静坐自觀其身心終不使疾痛稠襍
之足以漫攖其智慮乃徒以心悸魂擾愔愔翹首之餘
妄膺勸駕是辱國舉也夫既非博學何有鴻儒况鮮才
藻兼多疾病伏乞臺下俯鑒微衷轉文申覆使甡無冒
昧赴舉之嫌諸上臺無舉非其人之辠甡伏床把筆荒
亂無序息喘待命無任狼狽敢再具揭須至揭者
　　　三辭徴檄揭子
日奉縣帖知諸臺檄徴不容病辭且不需府縣執結案
名㑹請遽行照知此非縣文轉覆所能達意因敢冒昧
頓首直揭臺下凡臺下之所以堅持絞急不肯甡辭者
必以甡之辭為謬漫不可信也夫世亦誠有欲得而故
為辭者且夫下士貢身不如避人躁進之有失反不若
退讓者之有得則辭者或即所以為得之之地故薛戎
為李衡所辟三返始應世每稱巧于用讓而甡則不然
甡本汚下依人乞食曾無介行之可以自見又此事雖
奉
明詔旁求若渴然究非山林聘召安車束帛之比即强
顔固辭無所明節且拔茅連茹薦引滿朝旬日之間動
累十百即四軰敦趨仍不過一大科赴試舉子其見擢
與否全未可定忺然就之不為多拂衣去之不為少曹
出曹入何闗進退若以為必辭而後得則與甡同辭者
皆業䝉見許萬一甡同在許中不㡬已失然則甡辭之
必無虚假亦可驗矣第甡辭如此轉文如彼然且臺下
必持之如是其急者得毋以甡為果其人耶甡幼受書
義頗閑帖括其在前朝即能以垂髦之年與老師宿儒
爭長膠序然而通不過一經試不越七藝窮年矻矻無
暇他及又且稍為媮惰則其所為一經者茫然荒落往
徃臨比則第摘其文之可為題者口誦心記是亦苦矣
迄於今猶然漫無所成而荏苒逮老至若為文則偶效
八家間為序記徒以有類帖括便于勦襲初無博聞彊
記之能纘聖述明之技可以窺遺書于壁中效河汾之
著作乃欲上陳堯禹下引龍卨隨五聚之班記三亡之
篋是欲驅失明者而使之觀䇿無足者而使之走也夫
幽蘭在谷人有佩蘅先施匿形里多飾色何則専見者
不察也今里中鉅儒未蒙見舉有同舉者反聽辭去(時/同)
(邑來給事以/同舉聽辭)區區一甡好醜誰辨且臺下奬譽喜于溢
實昔龎士元人倫海内每所稱許必令逺過其才而謝
朓推孔闓謂此人聲名未立不嫌過譽凡此皆昔賢愛
才好士勤于長養之意無所或怪第以甡自揣有萬萬
不可應者昔者漢武之世文學濟濟其時之應賢良詔
者毎舉不下數百然而今所傳者一則江都再則平津
其在二人之外聞者漸罕今
朝廷方春趣舉既秋召試計所薦列合不下二三百人
乃其間擢用多至十一少不過十一之半則是進者之
數逺不及退者之衆然且退之之中其為才與學無一
不十倍于甡者况甡又鄙賤無階于
廷其在京邑足蹟所不到在上無布衣之交在下無迴
車却扇之雅或夜光相投庶蒙物色以兹沙礫其誰顧
之昔劉穆之為丹陽尹有所薦達不納則不止今再三
之凟非所宜然而甡之孱弱又必有不足當丹陽之薦
者則其不必妄為連類也明甚又且貧無資用此地去
京師三千里一出一入欲如主父偃久留不能如買臣
之自將計車以匄口食則又老不可得展轉旁皇必至
流落夫以専見之賢當過情之奬求之退多進少萬不
必一得之遇而又泰山孤竹無所依恃褁衣褰裳難還
本土恐臺下仁愛定不出此况達視其所舉臺下縱不
畏廣陵之罰然舉不得當有累賢達不可不察也夫學
不可以强求病不可以强去凡甡之所以兢兢致辭者
一則無學一則有病無學之人諮車所不臨多病之門
吉士所不顧然且必兢兢如是者誠恐一不見諒則他
日
徴書之下重多違復必有以言之不早為今日罪者倘
必不然則封軺四出㨗者先登
朝廷縱愛賢豈真能載此支離偃蹇之物哉聞之漢代
方正之舉有以槃辟雅拜為罪者夫形模過度步武過
嚴尚以為罪豈有抱釁床蓐憧憧擾擾啓手足則拜履
為艱延視聽則聰明未辨體執冰炭心震霆電而可以
趣治行勸車駕吿無罪者也要之病于學病于身俱不
可舉縣文病結具在惟藉慈察
　　　公請何孝子崇祀鄉賢揭子
某等謹以公請鄉賢事具揭臺下竊見先朝𢎞治年間
有蕭山何御史舜賔之子何競因恢復本邑湘湖水利
顯報父讐其孝著于一身其功則在闔邑見今郡縣志
書暨史館所存先朝實錄彰彰可驗不謂鄉賢一事尚
未舉行查先朝縣志嘉靖三十六年曾經祠祀尚有宗
師畢公知縣魏公先後批詳及諸生里老等執結存在
而其子孫衰微仍就湮沒思得邑有先賢而隠晦不彰
長吏之過也既以彰顯而仍就湮沒生其後者之責也
竊見先王教孝久著禮傳復讐大義已載春秋故齊襄
復九世之讐宣聖不以為非梁恱張瑝為父報讐朱子
綱目特為表出今孝子遺蹟實存志傳先朝朝議原附
奬例即古今孝子集凡一百有六人孝子名氏已紀其
内而鄉賢一事至今未舉何以教孝且天下未有孝子
而不得當于賢名者也又况先王祀典舊有明文以死
勤事則祭于國能捍大患則享于社孝子力復水利父
子身殉在國為死勤之祀在民為捍患之祀竊見時俗
祀事孔増究其所由實無足紀徒以子孫通籍稍膺寵
賚追功上徳力有可為或其家本無貴顯第贏金錢一
經請謁便蒙濫冒凡若此等猶且優優洋洋得以無何
有之人生無利于民死無益于國妄自侈大嵗時享獻
公然受之而不以為過豈有徳闗教化功在人民一邑
萬族日食其利而鄉人尺木反不得預其列者就使其
子孫未衰猶當比户比族共為請乞况子孫已亡也竊
見臺下任持名教力挈綱紀凡讀書論世闡微發幽既
已見之行事竊以為孝子祀事實闗大典苟有籲請宜
不使宏功鉅徳久抑地下敢獻孝子事蹟書冊并此執
揭倘得採取蒭蕘即賜施行澤及先進教行後起某等
幸甚通邑幸甚頃者
朝廷纂修明史伏見
聖諭煌煌首重孝行太常所載亦尚功徳竊聞史舘諸
賢已經備搜孝子實蹟􁭤題立傳惟此崇祀一事將與
國是鄉評共垂不腐為此鄉官士民等連名具揭須至
揭者
　　　請毁私築湖堤揭子
蕭山本澤國而地墝易涸因築湘湖以溉九鄉之田其
間開閉有時蓄洩有候刻石則水有尺有寸奏之朝廷
著之律令勒之碑版赫赫如也無如湖豪孫姓者聚族
而居世為湖患在昔元明之間孫呉二氏佔湖為田而
永樂間清之隨有孫全者復行侵佔魏文靖公以尚書
致仕親為恢復越至𢎞治間孫全呉瓚兩家對湖為婚
姻共起填湖為陶窰之基文靖門人湖廣道御史何公
挺身爭理致孫呉二姓以賄殺御史于路其孝子何競
為父復讎始奏聞朝廷置孫全于辟清出佔田若干坵
地若干畝瓦窰房屋無算敕知縣楊鐸為之勒石此事
載𢎞治十九年孝宗實録并府縣志書甚詳然猶怙惡
不悛又有孫肇五者于正徳年間復為築堤賴何御史
門人張尚書公再為擴清然後得復如初是一孫姓之
豪佔而歴成化𢎞治正徳三朝之訟經魏張吏工二尚
書暨御史父子以及門生三世死生報復之力始得稍
清然猶御史父子飲恨至今其土豪之為害如此及嘉
靖年間孫姓有為中書者忽造跨湖橋于湖中以通孫
呉二姓往來彼時鄉官懲御史之禍不敢出言且以此
堤當上湖與下湖之中駕言上湖洩水在南下湖洩水
在北而橋為界限不甚為害一時聽之實則上湖以淘
土陶甓湖窪而浸下湖以葑草壅塞湖淺而碻而橋復
為之阻之故至今湫口之水不及石巖九鄉不均未嘗
不痛恨于孫氏為橋之為害也今孫氏以淘湖之利合
族巨富而人丁又衆圏水築塘種荷蓄魚甚且為陶窯
為佛舎漸漸興佔向時令甲凡湖中之土以黄線為界
而今則為黄為靑不可復問此正當籲吿伸理大為清
復之際而土豪怙惡不吿官不謀衆公然築堤而横截
之則横甚矣所賴當事賢明嚴敕正法而奸詭百出以
二姓之族而駕為九鄉以孫氏所造之橋而詐稱先賢
以兩家相通之路而指為通衢以姻婭貨賂并墳墓風
水之豪黨而妄名公舉之衆仍不吿縣不謀族公然謀
議以為可行可怪尤甚第九鄉百姓初無公詞祗澇湖
一鄉蔣陳二姓先為具控者以則水有寸大凡竹簿截
水則每一竹簿阻水三寸土坊截水則每一土坊阻水
九寸澇湖最磽去水九寸則此鄉絶水沾溉不及故切
膚之呼較衆獨先然而衆不繼至者非觀望也以為當
事賢明既能敕法則雖欲譊譊而可不必也乃不意屢
發公議而𨽻不散帖里不知㑹隂陽生不到門鄉官不
集議繆以已成不毁朦朧姑且之辭誖謾以覆無論此
堤之成為禍不淺而即此行事詭祕神奸百出萬一稍
遂其意則前此跨湖之築祗屬孫姓猶且駕出多人東
支西餙况儼奉批行則自此以後公然官築矣將見種
荷蓄魚之外或圏或佃為房為畝誰得禁之至于勢成
則雖兩尚書之挽回御史父子之身殉寧有效耶國課
安出民命安救以此思之實為寒心况孫呉二姓外實
有不肖黨惡為風水貨賂起見者近聞石巖定山結黨
窺伺隂具畚鍤以㡬乘隟其存毁之際闗係匪淺倘能
徹底澄清歴查舊志䂓仿制度一一開復剗其埂塞其
穴毁其所侵之窯與舍凡夫種菱者植芡者堆草者􁀙
魚者槩行禁絶赦其已往之罪而開以自新之途則去
惡務本極為長便即不然而毁其新築加之以應得之
罪則小創大懲亦足補救如故為輕縱茅靡波委養癰
釀禍邑雖乏賢哲焉可謂魏何之後必無其人因于補
議之餘并為此詞至于應得罪名則前朝天順間早有
邊遠充軍之例且限日勒令修復如踰限不復罪且加
等(詳見湘湖/水利志)某揭如右
　　　申請覃封俞太孺人旌表事狀揭子
某年月日紹興府屬鄉官某等敬以山隂縣
覃恩敕封駱母俞太孺人事狀申請題旌具揭臺下竊
惟坤儀效順經授黄裳隂教匡貞史迴霜簡故閨闈足
法西京詳子政之書工徳可師東海習茂先之訓况緯
婺不恤而髦特是求在明廷金帛之賜自昔有之即髙
門表敕之條於今為烈伏見山隂縣
覃恩敕封駱母俞太孺人者(生員駱元裕之配原任三/原縣知縣駱復旦之母)
生於華胄克秉淵心長自名門夙嫺禮範少稱博士嘗
賡柳絮之吟譽起尚書不藉葛覃之解是以伏生口授
罔媿朱脣左妹髫年遂彰彤管然而鳳凰既協孔雀是
占(十八于歸以舅姑/宦游依之自出)髙堂逺宦無容珮帨承歡入廟新
嘉那見羮湯伺色倚渭陽之乘馬偃南園以讀書隴頭
臼冀敬至攜鉏廡下梁鴻親為舉案洎乎鮑宣起挽車
之思樂羊成斷機之學(孺人曰大人在/京寧忘侍養乎)辭雍歸省勸過
陽城捨養入京戒來歐子於是脫簪就道決意從親歛
袵趨庭始稱有婦雖間闗萬里朱顔黦馬足之塵窈窕
三河綠絮藉烏啼之月顧其志存定省望斷長安心念
尊章强投京洛即其婦道之昭豈非君子所罕(以單傳/寡嗣預)
(為内妾正側竝/孕各舉一子)爾廼徴蘭燕市燕姞初來饋鯉桑乾桑
弧纔設東方憐三日之生塗山啓四辰之泣(先生遘疾/剔臂罔效)
痛柏舟之鼓棹褰繐帷以垂絲縱復刲股和雷子之糜
解體效貞妃之木猶且晨星自墮於幕中白日不揮於
戈下况翁遭璫難外補沛中夫倚殯宫獨留京邸(力請/于翁)
(扶櫬/還葬)營逺櫝之歸鄉使靈芻之赴壠鬻紃解珥難以言
傳苦志窮神豈可名狀廼先隨徐郡繼返長蘆誓撫孤
兒毅還鄉井收先人之遺業僦石池之數椽(潛閉家園/課兒力學)
紅燈夜半書聲與織韻齊鳴紫燕春回曉夢共朝雲俱
盡控著簪於椎髻繼晷為膏紐葛襁於斬裾衣嬰作飾
(及兒就外傅/漸博交友)孟氏截流黄之錦陶公剉薦席於床以故
過江子弟願識王恬北地賔朋雅知庾信歸月旦於許
子之評定聲名於伯騫之語苟非朔婦之遺孤那得西
平之有子(時先生有弟爭産/孺人付于不較)矧其推財行孝曲合荆花
束緼調爭細全𤓰蔓凡居家之謹心皆為人所難受故
義方内著士博五經筆落中書賦成三禮(三原君獻賦/初授司刑尋)
(改邑/令)騁金臺之駿馬授仙苑之飛鳬節推新授改例攜
琴
陛見初辭
特恩賜宴池陽道逺王陽猶叱馭來前原上花繁潘岳
喜板輿同載華池之清水可飲太白之孤標是方潯陽
嚴閫教不作封魚京兆有慈親自多平讞(不意科臣與/撫臣互訐間)
(有詿誤終/致昭雪)即或時隣錯節范母起行路之哀究且事至
完珠王孫副倚閭之望是則二十四嵗未亡之艱以迄
三十八年育孤之力雖共姜再出遜此畸徽鍾婦在前
讓兹茂範矣伏見臺下士徳儀刑人倫坊表俯念此賢
名久著早被榮封苦節堪憐宜旌華閥某等人各有母
不匱是懐友曰顯親登堂均感倘得采輿情於中閫申
茂舉於外臺俾知大節之琬琰無私至徳之碑銘可恃
則髙旌所被日月同光榮奬攸垂士民皆慶也為此具
揭須至揭者
　
　
　
　
　西河集巻十
欽定四庫全書
　西河集巻十一
　　　　　　　　　　翰林院檢討毛奇齡撰
　　劄子(一/)
　　　史舘劄子(奉總裁/先生)
劄具日者搜討崇禎朝死事諸臣因實録闕失長編未
成慮其間定多洇滅不傳之人許任意搜討不拘分限
題目遂于某月日草得四川成都府郫縣知縣趙嘉煒
死事一傳已經錄史生寫付收掌房奉鑒在按久矣初
按嘉煒係敝鄉紹興府山隂縣人原以國子謁選于崇
禎十六年授四川成都府郫縣主簿爾時獻賊冦成都
次年國變實未審其赴官後作何等也順治之末其子
麒尋父于郫郫無一民存相傳為獻賊殺盡而隣之灌
縣有都江堰夫向應泰者云嘉煒守堰死于賊其齒髪
抛撇不可問矣獨其地在堰傍其子拾由土懐之東歸
曾乞某為誌而瘞之先塋之傍當時所據者有董處士
所撰行狀成都府知府冀應熊所撰死事記依其文書
去但怪嘉煒本簿郫而死又在灌且死事年月多不合
及入史舘見四川所解新修通志載趙嘉煒係浙江人
由監生于崇禎十七年知郫縣事五月賊陷成都時嘉
煒督修都江水堰賊執之不屈乃投江死遂踊躍為作
傳翻以其子所詢為不實其云知郫縣事則必簿郫後
以冦亂故為行間所授官必有依據不妄故授簿在十
六年而此云十七年知縣事正當遂草死事傳載其知
郫時視堰于灌㑹冦至巡按劉之渤總兵官劉佳引拒
戰不勝謀决都江水灌濠而賊襲水堰因于八月三日
死堰間此取通志暨行狀死事記而襍採以成文者今
相距匝嵗忽有人自成都來道其子麒與作通志者有
舊妄以簿為令而其死事所在與月日俱謬因復查新
修成都府志原載嘉煒係縣簿守堰而投河以死其狀
記所載月日仍叅錯不合且或沈于江或射于堰皆不
可定竊念崇禎之末記注未備而四川又丁草殺(獻賊/殺川)
(民名/草殺)之後民無孑遺任所揑撰無從批駁儻不細為之
稽覈則指白作黑終成誣史因再三研勘凡為令為簿
在郫在灌守堰決堰未可懸揣而冦薄成都在十月四
日成都之破在十月五日若八月三日則賊在重慶未
入成都之際向于誌銘中亦疑及之而近核諸書究竟
未合因先為檢舉請駁原傳以存疑闕至若死事諸官
不問髙庳簿苟能死何必縣令或當予以傳略改成文
具善長之意或但從闕疑暫懸其事以俟再考總藉裁
酌月日
　　　奉史館總裁劄子
月日在假纂修官某劄奉史舘總裁老先生(即中堂/張先生)閣
下某以不材承乏史事曾經分題起草為紀傳大小二
百餘篇自啟禎以前凡已經􁭤擬草本無不一一完繳
在按獨是先贈公柩舍曽為亡伯兄教諭仁和時障土
江滸未返東浙遂于康熙乙丑冬援遷𦵏之例乞假在
籍每思事竣還舘而雙足痺發跪居偃蹇恐未能隨待
班次遂匄地方官轉文到部延療里閈者迄今又三年
矣日蒙
皇上巡浙躬吿禹穴先遣侍衞馳問某西陵渡口踰日
回
駕復面承慰問道傍犬馬搖尾戀戀即思强起殘廢一
策駑鈍而旋立旋仆扶服未決因思史事垂竣中間實
有不愜于心思一湔滌而未能者誠恐還舘無期一旦
溘死朝露賫志未達抱此終疚敢伏床詮次逺奉閣下
竊某初間􁭤分傳題在𢎞正之間爾時分得正徳年大
學士梁儲一題私心自喜以為曾讀通紀藏書諸野史
每愛其風采駿烈不媕不激善為規諷以引君于道眀
代大臣必儲稱首因列其草制齒劍沮居守斥護衞四
大事以為柱欐而次求其備不意遍查史窚按之實錄
暨一切記載則知此四大事者悉屬亡是且不惟亡是
而往往反是如疏居守反曰沮居守復護衞反曰斥䕶
衞者爾時踟蹰再四即欲不為立傳但當于帝紀一存
其名然細考其人則曽于作㑹典時不附逆瑾遷邊軍
時不附江彬其在政府亦每有疏諫多所補救此原非
黨濠倚宦與陸完等可以比似因仍為立傳略載實事
起草付抄已上之總裁而不謂其說之不盡白也一則
上此文時未經叅駁無容立辨一則此時以道學一傳
齟齬未定遂置諸傳于不問一則總裁去就如傳舍然
其文之得失可否竟無從考訊猶憶某在史舘施侍講
閏章謂某何以草梁儲傳與舊史乖反某曰所乖反者
野史非舊史也曰有說則可曰夫豈無說而謾為之乎
曰雖然當有以說之次日朱檢討彞尊詢某于午門班
次曰梁儲為秦府請地草敕一事此大事也聞君作傳
乃竟削之而不書何居曰某敢削儲事哉顧儲實無此
事即此事故有之顧在嘉靖三年武宗大行梁儲去位
之後而以為儲事寃乎曰有是哉不當慎耶雖然盍辨
諸迄于今相距八九年實不知是傳之取舍何等也特
念千秋信史所貴核實故曰不遺善不諱惡又曰勸善
懲惡比之賞罰况老先生以左董自視每見考析同異
剖決疑似其謹聞見而較豪末不遺餘力萬一狃于前
文因循怙改不則好言長厚下筆毋苛刻毋毁成說又
不則謂此傳生色恐去此則史文減觀不如留此為傳
述之羙凡此依違姑且調停之說其于史皆有害因條
列四事而妄為辨釋如左伏惟主鑒
據野史載儲草制一事在正徳十二年云秦王惟焯奏
請潼關以西鳳翔以東諸河堧牧馬地謂髙皇帝時原
以賜臣先王樉者江彬錢寧張銳皆受王賂為求上上
意許之兵部科道執奏不得上震怒促草敕廷和冕稱
疾儲曰如皆引疾若國事何遂承命上制草曰昔太祖
髙皇帝著令無得益藩王地非吝也藩王地廣則士馬
衆多士馬衆多則奸人相蠱誘不利于宗社今以王請
之勤朕念親親不忍拒姑以畀于王王得地後宜益謹
侯度毋多養士馬毋收聚奸人以聽其蠱誘是將不利
于宗社不有髙皇帝訓當此之時朕雖欲念親親不能
已王其慎之上覽制大驚曰若是其可虞耶亟已之遂
抑勿與其載在通紀列卿錄梁儲本傳以及名山蔵李
氏蔵書諸書甚詳雖語詞不一而大略相等嘗怪大政
記不載其事且編年年月則又各參錯不合及細考實
錄則由正徳十二年間前後推查以迄于徧竝無秦王
請地之事夫藩府請地予奪必書如晉府請屯田徽王
請莊地類眀眀可按况此時當寧藩請復䕶衞之際闗
繫匪小豈有已經兵部科道盈庭執奏中堂草制宸斷
獨止之一大事而實錄不踊躍全載之者及窮究其事
則其事在嘉靖三年實錄中有云先是秦王惟焯奏始
祖分封之國欽蒙太祖髙皇帝敕賜潼闗西鳳翔東㳂
河灘地牧馬髙原山坡牧羊今被豪民劉仲玉等占種
已而仲玉等亦奏祖額徴糧民地被奸人揑作荒閒投
獻秦府俱下户部議移撫按查勘原賜牧地已有河灘
今秦府實欲侵奪民地乃反稱舊賜夫潼闗西鳳翔東
渭河兩岸有華隂岐山等一十七州縣如王所奏近河
牧馬近山牧羊則一十七州縣之地盡屬秦府矣而可
乎上曰已之此實録文也則是野史所載儲事正竊借
此事而影射以成文者其云秦王惟焯即秦王惟焯也
其云始祖分封之國即先王樉也其云欽蒙太祖髙皇
帝敇賜即在髙皇帝時所原賜也其云潼闗西鳳翔東
即潼闗以西鳳翔以東也其云㳂河灘地牧馬即諸河
堧牧馬地也其云兵部科道執奏即下户部議移撫按
查勘也其云已之即上曰亟已之也祗以嘉靖之事而
移之正徳以居民所爭中外大臣所勘之事而移之梁
儲為不可解耳向使嘉靖一事正徳又一事則嘉靖既
載正徳何以不載向使正徳既請嘉靖又復請則撫按
勘語且書閣臣敕語何以不書且據書儲事在正徳十
二年雖其年非實錄然自十二年至嘉靖三年其間相
距不逺不過七八年已耳既有前事則互訐之詞查勘
之文縱使史官失記而公府詞頭部司卷額必不盡失
豈有彼此援據絶不引及以為成案反逺述髙皇分封
之詔近遺大行特止之敕世無是理大抵請地只一事
嘉靖之請即正徳之請正徳未勘至嘉靖始勘葢眀季
判事遲緩每有延之數年暨數十年者秦王之請在正
徳之末撫按之勘在嘉靖之初則記此去彼書法如是
觀實錄開語即云先此則其請非嘉靖年間公然可知
大抵彬寧暗持公斷不決遂遷延時日而至是始判而
黨儲者欲移為儲事以為請在正徳可以假借而不虞
不與之判實錄直書之嘉靖年耳嘗考儲生平他無大
過惟復護衞請居守二事頗干公議而當時為儲傳為
通紀諸君如霍韜陳建等皆嶺南人同鄉未免左袒而
韜與楊廷和則又以議禮齟齬似欲抑廷和以揚儲故
造為草制草敕阻居守斥護衞四大事以張之其造草
制事正以文復護衞之失而不知國史具在欲葢彌彰
者若其阻居守則儼然有請立儲一疏載實錄中此與
勸草敕而曰爭草敕復䕶衞而曰斥䕶衞正同而好事
之徒尚欲狃成說以怙悛改以為其事生色不忍割去
夫煌煌信史而但取文飾曰生色真不解也
據野史載儲伏劍一事在正徳十三年云上自稱威武
大將軍鎮國公朱夀巡邊下内閣草敕甚亟廷和稱疾
獨促儲上坐左順門待之儲固不草召詰之對曰敕者
君所以賜臣陛下為君乃自卑而列于臣臣反草敕得
以臣而名其君是逆也臣是以不敢上怒手劍立曰不
草齒此劍儲免冠解衣帶伏地涕泣請曰臣即死他日
陛下猶憫臣若遂草敕他日覺而怒曰臣儲無禮臣名
君顯戮臣罪不可赦上擲劍起遂不令草敇是行也儲
即家召客出歸對客殊不言齒劍事按實錄十三年七
月八日帝將幸宣大令太監蕭敬傳旨趣草特命總督
軍務威武大將軍總兵官朱夀敇是日復召内閣大臣
及九卿科道官至左順門諭意衆皆泣諫不納則是草
敕一事其在左順之召不止内閣凡九卿科道諸官咸
在固未嘗獨促儲也且衆皆泣諫則凡九卿科道諸官
無一不諫儲亦止在泣諫中又未得獨伏地請齒劍也
若其云鎮國公敕則在後此宣大回時實錄載敕進威
武大將軍公爵名鎮國公且賞楊廷和蔣冕毛紀等以
為運籌定議協力成功賞銀伍十兩紵絲兩表裏廕一
子錦衣衞世襲正千户廷和等疏諫不納是廷和亦在
諫中而曰廷和引疾則不曉總兵之敕與鎮國之敕是
各一時耳至于廷和引疾實録無考惟廷和視草錄則
云七月八日召文武百官集左順門校尉十數輩至家
宣喚立作數往返且云即有疾亦當往騐終不應則是
廷和引疾其語不謬但錄又云命内閣即門上草敕厚
菴免冠辭礪菴助之至晩乃出則是儲先免冠而冕即
繼之泣諫者滿朝之事草敕者閣臣之事故二臣獨免
冠其先以儲者則廷和在吿次即儲耳免冠非解衣泣
諫非伏鑕二閣臣與衆朝臣俱在非獨促儲此時屢諫
不納故次日諸司禮及近侍三四人復至閣趣草敕非
不令草敕若其云帝手劍則荒唐極矣但儲既泣諫既
與冕免冠辭草敕次日復爭之于閣則據事直書亦何
不可而必揑作此烏有之事此是何故及反覆窮究則
儲初亦錚錚持不可至揮戈難挽後亦姑與為依回此
雖不足為大戾而愛之者必諱之觀視草錄又云十四
年正月批馮清奏㨗本内亦令作奬厲威武大將軍語
廷和不肯散本官張銳力强之不得儲反受其本强廷
和且云每日文書房散本官送來尚收之我送本反不
收耶廷和笑云惟公非散本官故不收仍從儲手中取
之還銳去及南征時又令草威武大將軍敕廷和又不
肯而儲强之曰只寫敕與鎮巡也罷此閣中鏁屑實錄
不載而視草錄則顯然行之于世然且其言有據世不
敢以其言為非而于是謾為此事以飾之而不知揑造
之不可也揑造則何不可造也揑造非史也
髙岱鴻猷録亦載儲爭草敕事憲章錄形容尤苦王氏
史料俱駮之且謂廷和以回話薦劉春事出閣他日遂
有寫敇進者此寧非梁公耶又云大抵方霍嶺南諸公
持論多左袒而不察者遂附和成說真誣史也其辨甚
確但諸書所誣伏劍事指十三年帝幸宣大時事而史
料所駮廷和以薦春回話出閣則在十五年南征時事
不足以伏其說大抵數次草敕皆屬其人祗此十三年
七月八日帝幸宣大之敕既免冠辭又爭之于閣似乎
斷非儲草然亦不得不屬儲者是日左順之諫既書不
納則已不容不草矣次日復至閣趣草爾時廷和既引
疾毛紀久在吿惟儲冕二人在左順免冠泣諫至晩才
出而次日冕發痰疾亦註門籍惟儲在閣司禮諸監及
内侍羣鬨至閣中逼草而儲獨爭之不得夫曰不得則
已草之矣曰獨爭之不得則惟儲草之他無與矣故九
日草敕而十三日帝即行則以草敕之人而反曰爭草
敕夫誰欺之况後此草敕者皆其人耶
據野史所載阻立儲一事云禮部尚書李遜等廷議建
儲居守朱寧隂受濠賂謀入寧世子司香太廟江彬亦
欲立所厚逺藩各有所主儲厲聲沮之曰奸人之謀足
聽耶上春秋鼎盛何患無子召外藩子萬一有他吾輩
斧鑕矣遂寢按此事實錄不載而憲章錄名山蔵諸書
載之甚詳史料極辨其無有至詆為三家子弟文飾之
說其言甚確第史料云朱寧張銳或誆寧邸賂而江彬
則絶無之乃黄佐所為儲傳反獨稱江彬而不及寧銳
是同一小人或有或無不必深辨第儲有必不可欺謾
以罔世者查實錄十一年三月儲疏以儲嗣未定請擇
宗藩近屬之賢者置之左右以豫為根本之計略云陛
下樹子未定宫坊尚虚宜早擇宗藩以充甲觀夫儲嗣
者天下之根本而親賢者朝廷之屏翰也親賢可入侍
則宗社有憑而覬覦以息縱曰聖躬錫祚主鬯自在然
盤維屬籍在所不廢則夫裕萬年之傳而慰四海之望
宜莫先此不報則是勸立儲者儲也親為疏草創之于
先而反曰召外藩子萬一有他則自訿自駁豈有此理
惟勸立儲反為沮立儲之說以蔽之以為可以掩衆人
之口翳天下之目而不知手疏之昭昭在實録中也然
則為此者亦苦矣
據野史所載復䕶衞一事云世宗入嗣言官連疏劾儲
黨逆濠復濠所請䕶衞屯田請召置獄正罪儲曰予惟
致仕而已終不辨人曰是將罪公終不辨攻詆者縷縷
儲亦不校遂致仕歸久之乃知與護衞者非儲實廷和
當制所為乃正徳九年二月十九日也按實錄正徳九
年四月初四日復寧府原革護衞及屯田初寧府護衞
天順間以寧靖王不法改為南昌左衞𨽻江西都司宸
濠曾賄瑾矯詔復之瑾誅科道力言改正至是濠復上
請費宏執不可而尚書陸完受濠賂遂准與之初五日
給事髙􁁊御史汪賜等奏護衞不可復天下諸藩革護
衞非止寧府將來比例何以處之况寧府不法已見副
使胡世寧疏縱本有護衞亦宜革去况可復乎下議不
覆至初七日南給事徐文溥又以不覆為言旨云復護
衞屯田已有成命文溥妄言凟奏本當究治姑貰之十
三日陸完覆奏反謂科道論奏亦先事深慮乞俯從羣
議㫖謂護衞及屯田業已斷給矣毋復奏擾六月初一
日濠請鑄護衞并經歴鎮撫司及千百户所印凡五十
有八詔予之此復護衞屯田之始末也歴據實錄則當
時爭之者費宏予之者陸完而不言票之者何人但票
旨在閣則在閣之臣自廷和儲以至蔣冕毛紀均有之
所超然物論者獨費宏耳乃當時言官所論不在廷和
并不在冕紀而専専劾儲則豈票之者真儲耶若在廷
和則儲何難置喙而曰終不辨人以陸完視儲而儲肯
不辨則竟以陸完自居矣且言官已請置法而儲之不
辨者反曰吾致仕而已萬一可言官之奏而竟置之法
則安從致仕若果屬廷和則黨濠大事也不惟言官不
肻舍廷和而劾儲即舉朝亦不肯也不惟舉朝不肯即
冕紀與宏亦不肯也此是何事同在閣為之而使一人
受劾去豈為人情不辨黨濠較之不言齒劍事相去甚
逺而欲以謹厚緘重之說前後文飾則其所以文之者
正其所以實之者也且二月十九日此時逆濠尚未請
也濠之上請在夏四月四日科道之參奏在五日南給
事之劾覆奏在七日陸完之覆奏在十三日濠之請鑄
印在六月一日而謂二月十九日廷和票㫖則焉有濠
未上請而閣先票㫖之理故廷和自記有云寧府復護
衞屯田予與費鵝湖極力諫止時權倖有賂主其事者
竟得請去後謀為不軌予與敬所礪菴請遣官賫敕往
諭獻還護衞亦無及矣忌予者謂寧府本不反因削護
衞故反何耶其云與費宏極力諫止吾不敢信若其與
毛紀蔣冕敕還護衞則實錄有之正徳十四年五月廷
和用蕭淮奏遂議削寧王護衞并屯田令獻還舊敕使
至淮而濠已反則是廷和方削護衞而必以票復護衞
之㫖歸之廷和原屬疑案况其所與削護衞者但云蔣
冕毛紀而竝不及儲豈廷和當時亦有致疑于儲者在
耶若史料辨雙溪雜記謂大璫獨請廷和入票㫖以為
讎口固屬快論但此不必為廷和辨祗就當日情事究
之請者逆濠主者大璫爭者費宏予者陸完票之者廷
和儲冕紀等而言者之劾之者惟儲則瞭然耳
右四事據聞攄見未敢曲諱考辨未的尚藉駮正第其
人則實有可傳者去此四事儘堪摭記則又何必回護
此四事矣如正徳改元儲以翰林學士進少詹事遷吏
部侍郎因充纂修㑹典副總裁官已轉左陞本部尚書
而以不附瑾摘㑹典紕繆降右侍郎及瑾誅而後枚卜
此大節也其在政府則帝每微行儲必疏諫時大起營
建内官監請興太素殿及天鵝房船塢諸工儲力請停
止上惑于邊將江彬欲調邊軍入京而以京軍補邊儲
固執不可至太監劉允使烏思蔵賫送番供議倣永樂
宣徳年差鄧成侯顯舊例統錦衣衞官一百三十三員
應付廩給口糧馬匹車輛船隻及過番物件動支長蘆
兩淮鹽課七萬餘引儲疏諫反覆繼以危詞雖言不見
納然意亦􁃻矣至宣大之幸七疏聨入南征隨侍繼以
入奏其在十四年冬帝駐留都預遣魏彬傳諭將以眀
年正月即南京行郊祀禮蓋欲借卜郊以緩振旅也儲
疏諫忳切帝凡三諭儲三疏上遂寢其事今錄其首疏
略載于此疏曰南北郊儀不同即以配位論南則仁祖
為配而太祖次之北則太祖為配而太宗次之夫仁祖
配位係太祖躬自奉安太祖配位係太宗躬自奉安今
欲移北而南之則將以二祖一宗并配位乎抑亦遷仁
祖于北而奉太宗于南乎臣聞國君遷都然後移祀此
皆不得已之甚者今忽議移祀意涉不祥况郊禮甚嚴
即帝牛之養必三月滌今其期未有及也且大祀齋戒
首戒刑喪况兵尤刑之大者今興兵討逆尚未班師而
欲乘兵凶以行大禮臣未見其可也若欲妄議増損則
祖宗成法列在三重是必裒集衆論諭吿多方夫然後
著信從而昭法則而欲以倉皇搜討則又誰敢云云則
欲搜其實事以為傳未嘗闕也某自幼失學拘牽文義
今又病廢漸多褊見即有猥璅思一宛轉通達而未經
面命無由決釋祗胷抱宿習竊以為文章重事必不宜
順情隨俗聽其姑且因不識進退冒昧具劄以匄裁擇
須至劄者
　
　
　
　
　
　
　
　
　
　
　
　
　
　
　
　西河集巻十一
欽定四庫全書
　西河集巻十二
　　　　　　　　　　翰林院檢討毛奇齡撰
　　劄子(二/)
　　　又奉史館總裁劄子
月日在假纂修官某劄奉史館總裁老先生(即中堂/張先生)閣
下某幼攻八比自十五為諸生後稍習經史即遭逢
鼎革之際其于前代掌故並未窺見然在崇禎十七年
避兵南山竊聞先仲氏錫齡與客論嘉靖年興獻禮議
嘆曰國朝養士數百年尊之専之非習八比即目為他
途抑勿令進乃究無一讀書者即眀眀典禮見在六經
雖朝堂數語可以立決而乃瞪目張口東㘓西囓驀若
狂發甚至鬨三市撼九廟號呼震天地使祖宗社稷皆
為不安以致帝主憤激漸相決裂議禮之儒一變而為
權奸謟諛専制國柄以㡬至于壊試問當時執政者所
讀何書而遽令至此某嘗聞其言而記之及康熙丙午
老先生典試浙江曾疏眀代禮議諸大事以策秀才時
某避讐江淮間未之聞也暨承乏史館􁭤題再四又不
及嘉靖年事雖曾以此諮之同館官皆齟齬不接一鬨
而罷今請假有年並不知館議是否判在何等第思此
禮頗大前既貿貿百餘年今當裁定儻不於此時有所
論說則在老先生自有主見確不可易而史官多人萬
一有左右袒者重起爭執將自宋眀以來貽誤至今者
而今復以此貽誤後世苟有識者起而正之前則已矣
其以我輩為何如人因復于扶病之頃伏牀疏次以諮
取舎惟老先生材擇馬據實錄武宗無子遺詔召興獻
王子入繼大綂是年即命議入繼典禮主之者大學士
楊廷和也廷和據宋英宗故事謂英宗以濮王之子入
繼仁宗司馬光程頤輩議英宗稱仁宗為皇父稱濮王
為皇叔父此已事也今祭吿上箋亦當稱孝宗為皇父
興獻王為皇叔父而進士張璁非之謂繼綂與繼嗣不
同英宗為仁宗預立之子養之宫中今皇上從安陸來
繼武宗為君未嘗繼孝宗為子也當是時有先從祖雲
南布政使毛紹元者將疏爭之其稿有云先皇帝彌留
遺詔徴皇上為後而為之後者甫陟大位先皇帝之詔
尚未寒也先皇帝之廟祀尚未奉主鬯而諦所親也且
尚未改元先皇帝之教令猶得行于京國及四海也乃
以隔世之孝宗而忽議立後以即世之先宗而反奪其
為後者而後前代則將置武廟一世何地及見璁疏曰
得之矣遂廢置不上則是璁所言在當時亦有知其為
近理者而惜其人仍不學雖主客交辨此伸彼絀而此
無所據反不如彼之得據司馬程氏臆說之猶可藉口
夫是以漫天是否雖易世而仍未決也夫禮無易倫之
稱也惟為人君者則雖無易倫之稱而翻有易分之稱
其無易倫之稱者何也商以前不可考矣周制序昭穆
使工史書之謂之世次則自始祖以下髙曽祖禰伯叔
兄弟幼子童孫皆一定不易一準生倫之所序而稱名
之其在傳所稱文之昭武之穆太王之昭王季之穆者
雖自后稷公劉至春秋之世猶可按次而稱之故武王
誥康叔為司寇以武王為兄康叔為弟則曰朕其弟文
王為父康叔為子則曰惟乃丕顯考文王是也此世次
也國語所云工史書世者書此世也其為易分之稱者
何也夫君之於臣也以分也不以倫也以倫則兄長于
弟世父從父皆長于從子而一為君臣則并其倫次而
盡略之故雖伯叔兄弟稱名不改而一當有事則概易
而稱之為臣惟繼位亦然當髙曾祖禰按世相禪則皇
祖皇考準倫而稱名並可不易而苟不幸而位次稍移
如平王之于桓王以祖傳孫也匡王之于定王則以兄
嬗弟也又不幸而位次踰越如孝之繼懿以從父而繼
從子夷之繼孝以從孫而繼從祖則當孝王祭廟時其
禰廟姪也祖廟兄也將吿禰而稱王姪乎曰不可此先
王也先王君也君不可稱姪也抑將吿祖廟而稱王兄
乎曰不可此列祖也列祖者新宗之父也新宗之父祖
父也祖父又何可稱兄也况儼吿禰廟當盡禰禮顯祭
祖廟宜備祖物推之而孫之繼祖弟之繼兄皆然于是
宗祝有司其書昭穆者限之以廟次之稱夫髙曽祖禰
其廟一定乃以一定之廟納之以不定之人而概以一
定之名稱之假使以卑幼而繼尊長耶則尊亦從卑平
之為禰是也平王太子洩父死而桓王以孫繼之是禰
祖也然而不得已也以無子故也若衞輙有父而繼靈
公則謂之不父其父而禰其祖以尚有父也尚有父則
祖可勿禰也假使以尊長而繼卑幼耶則卑亦從尊魯
閔公之為祖是也魯閔以弟先立而僖兄繼之則閔弟
為祖僖兄為禰若必先兄而後弟則在左傳謂之逆而
在公羊别傳直謂之叛以先禰而後祖也此易分之稱
名也國語所云宗祝書昭穆者則書此廟次之昭穆也
今為禮議者如以倫稱則興獻父也武宗兄也孝宗者
皇伯父也不可易也如以分稱則興獻父也仍不易也
興獻而叔父則臣矣子不可臣父此璁所已言者也至
于孝宗則雖稱伯父而有祖之分璁以為宜稱皇伯考
則又臣孝宗矣璁第知子不可臣父而不識後王之不
可以臣先王此說之所以不得伸也若以為父則世宗
有云父母可移易乎此于古禮實無據也且何必然也
夫世宗入繼者武宗也毋論英宗稱仁宗為父實壊典
禮非先王之制與夫子春秋及古經周官並相乖反而
即其繼武宗而父孝宗大不可解得無孝哀之入曽父
孝元英宗之繼曾父真宗乎雖明代廟制同堂異室與
三古稍異而要之東西相向其西第四室禰廟為武宗
東第四室祖廟即孝宗也孝宗在祖廟而奉祠祭吿以
父稱之是降祖為禰也是大逆也若夫武宗則于倫為
兄而于分為父夫以兄繼弟而目為父子不無太過然
春秋實有之春秋以僖兄而繼閔弟如以倫言即非夏
父弗忌誰不曰兄宜先而弟宜後而宗有司之據禮而
爭者有曰子雖齊聖不先父食久矣直以弟為父以兄
為子此豈真宗祝喪心不識典禮而故漫為此逆倫叛
紀之詖詞也哉誠以閔弟君也僖兄曽北面而事之矣
是臣子也臣即子也杜預曰臣繼君猶子繼父也閔弟
禰也僖兄曾奉鬯而事禰矣是考閔也考即父也何休
曰閔于文猶祖以閔于僖猶考也故自父子之言出而
咈之者即謂之逆夫子之譏臧孫辰是也臧孫之不知
縱逆祀也從之者即謂之順夫子之書從祀先公是也
定之八年易閔僖之祀而反其位稱為從祀從祀者順
祀也是以公羊有云為人後者為之子夫為人後者豈
一如近代無學所云易父而繼之者哉亦正以重位相
繼禮稱為後故曰為之子以不必其子而為之子也今
武宗在位一十六年而世宗以正徳二年生于興國則
已一十五年也以一十五年之臣弟而入繼一十五年
之君兄其為臣為子亦復何言夫國君傳重傳此大事
向亦惟大事乏人故徴及王國之子使之主鬯今一旦
新君即位方將有事于新宗之廟而問其所秉鬯者非
為後之子而諸王之弟則支庶也支庶可奉祀乎夫稱
武宗為皇兄則臣先王也臣先王逆也稱世宗為皇弟
則支庶君也支庶君亦逆也故先仲氏曰世有不易之
稱父子是也舜繼堯後虞書稱父頑母嚚禹繼舜後史
記稱禹傷先人父鯀功之不成其不易之稱與君臣同
古稱三綱以夫婦亦然也有必易之稱皇伯考皇兄是
也太甲繼外丙仲壬而其祠丙壬皆不稱叔父而稱先
王漢宣繼昭帝光武繼平帝而其祀昭平並不稱皇叔
祖皇姪孫而但稱孝昭皇帝孝平皇帝則以伯叔兄弟
皆生倫之稱而非其稱也(明代信王稱熹宗皇兄雖是/私稱然亦眀儒不識禮故有)
(此/)而至若廟號則可易而仍不必易世果以為桓王禰
祖改祖稱父僖公禰弟改兄稱子哉夫土無二王人無
二父大君教孝又何可以二本之說昭示天下而生父
如此廟禰又如彼自古迄今仍並行而不悖者此無他
父子有眀稱而廟之稱禰則但以禮隂行之而未嘗顯
然稱名于其間也是以承事宗廟古稱先王今但稱某
宗某皇帝而不稱某考其所承事者古稱孝孫曾孫今
但稱孝子皇帝某而不稱臣(此係眀洪武/年所著令)葢子不必對
父稱而其義自備猶之孫不必對祖稱曾孫不必對曾
祖稱而其禮自該故世宗入繼則武宗無子而有子亦
不必繼為子且稱為子而為人後者自為之子則本諸
六經考諸三禮質諸夫子之春秋并証之兩漢之近古
者而直斷之曰世宗于興獻父子也于孝宗則列祖與
後王也于武宗先君嗣君也豈非確然無疑者與且夫
古經無所謂繼嗣也廷和不識古無繼嗣之例而誤舉
後世之繼嗣者以為之據璁亦止知繼嗣與繼綂不同
而并不知古人之並無繼嗣因主客反覆而仍不能解
殊不知古先王立後之說非繼絶也先王所最重者惟
喪與祭以為喪與祭之不可以無所主也故凡無主者
則為立後以主之初分嫡庶以嫡子主祭所謂成父後
是也無嫡則以支庶入主之所謂庶子為父後是也(有/子)
(者亦云為後則/為後非繼絶矣)故支庶不祭非不祭也不主祭也及又
無支庶則然後擇所應後者而使之主宗廟之祀所謂
為之後又曰為人後者是也惟喪亦然喪大記云喪有
無後無無主謂喪原有無後者然雖無後亦必使立後
以主其事此則立後之本意也然而有不同者惟天子
諸侯及世卿大夫則為之後而初為大夫與士與庶則
皆不與焉苟無後則聽之雖貴貴乎然其說則仍以親
親之誼行乎其間豈果謂天子諸侯勢位尊顯故絶則
繼之士庶微賤一任其卒斬而不之顧哉以為天子七
廟諸侯五廟卿大夫三廟百世不遷故百世不可絶而
士庶一祭而已一祭則雖有後者亦且一主不再主而
况儼然無後者乎故自天子諸侯世大夫外惟天子之
弟諸侯之弟另為立宗者則其祀亦百世不遷亦百世
必不可絶萬一無子亦必立後以繼之儀禮所云大宗
不可絶是也若大宗諸弟分立小宗則五世一遷絶即
不續何休所云小宗可絶是也是凡為後者無非為主
祀之故故適子不為後以適子自有祀也庶子不祭無
後者無後則祭于宗子之家以宗子主祀庶子不主祀
也故春秋大夫其云為後者則皆以主祀之說行之而
不以爵位為辭論語曰臧武仲以防求為後于魯左傳
鄭厲公云不可使共叔無後于鄭公羊傳季友酖叔牙
曰飲此則有後于魯國不飲此則無後于魯國是易嘗
無子而求為後哉踞邑授采皆為親親則勢位之見冺
根本之計深而干預爭執之意氣可以不作故夫子矍
相之射有云與為人後者斥勿使進與者預也正指夫
為人後者必不使干進之徒可從此與之而得為利也
至于主喪則君卿大夫仍得為後而初為大夫與士庶
則暫置而即去之雜記云士之子為大夫則其父士也
不可為大夫主喪使大夫之子主之而大夫無子則為
置後所謂置後者謂請他大夫之子暫為喪主而喪畢
即輟非如君卿世大夫之得以長有後也然則為後之
為法其嚴如此是以三代之制君卿為後士庶不為後
而即其為後亦必待既死而後繼之中庸曰繼絶世並
無未絶預繼如今所云者彼禮稱繼父皆出母之父非
嗣父也自漢後禮亡孝成創預立之說迎定陶恭王之
子養之宫中雖未嘗如宋人議禮改稱父子而事屬創
見此不過趙后淫虐伏殺帝嗣于宫中懼其禍發而帝
舅王氏復思隂結後帝為久長計因創為此說實則全
非古法故議郎耿育引泰伯讓文為言已儗非其倫而
髙昌侯董宏謂秦莊襄王母本夏氏而華陽夫人子之
引以為據則夏氏華陽同為秦孝文夫人此如戴媯生
衞桓而莊姜以為已子又如眀莊烈皇帝生于劉太后
而為李選侍所養非其比也故人主立儲不在遲早必
欲引漢哀預立故事以為金科則早爭國本亦復何過
而爭之不已即漸流朋黨而趨于敗亡葢天下無可恃
之法而有可恃之人宋亦惟仁宗英宗兩俱令主故其
說可行而假使武宗前此早令立儲則彬寧主之逆濠
奸之禍敗立至是以司香太廟為正徳年一大危事而
及其大漸迎立則雖彬寧尚在側而無可為患猶之熹
廟無嗣未嘗預定而信王受顧即忠賢至横亦且俯首
聽之而無如之何則是預立不必得而不預不必失有
如是也今武宗顧命幸不如英宗預立來舉朝之爭然
亦當一考古典倣正而不體之例取武宗從子輩可以
為武宗後者憲宗十皇子豈乏王孫而乃議迎興國棄
置武宗于何有然且曰兄終弟及夫兄終弟及謂夫孝
宗之子武宗之弟繼兄而立禮所謂體而不正前所云
庶子為父後者是也葢適子為正體庶子則體而不正
以為皆先君一體而非其正也漢孝文之繼孝恵眀莊
烈之繼熹宗皆是也若諸宗入繼則正而不體謂先君
既絶然後取前王諸孫之適子繼之為後是適固為正
而非先君之所生即非其體漢孝宣之繼孝昭平帝之
繼哀帝皆是也今以正而不體之王孫而以當體而不
正之庶子可謂禮乎乃既已誤立又復誤據夫今所議
立雖非兄終弟及之條然亦可以當諸宗入繼之例如
前所云為人後者為之子世宗自有父興獻是也然武
宗非無子新君是也乃不幸而當時議禮者並鮮學問
而其所引以為據則又並無一通經之人今之所執為
爭柄者不曰漢師丹則曰宋司馬夫漢宋未嘗誤立也
特預立耳即漢師丹亦未嘗建預立之䇿也特出議以
抑定陶耳然而丹舉茂才實係陋學當哀帝欲為父定
陶王立廟京師本屬正禮而丹援經以止之其所援以
止之者謂儀禮特重大宗為特重天子之祀義不得復
奉定陶共王之祭此實誤讀古經大乖典禮而郎中令
冷褒黄門郎叚猶等亦皆無學而聽之以致濮王禮議
王珪吕誨輩皆曰陛下厚所生而薄所繼隆小宗而絶
大宗即歐陽修曾鞏為宋名儒且顯與司馬光王珪為
難而其所為議亦曰天子承大宗之重又曰諸侯以别
子為大宗天子以禘所自出為大宗致廷和父子亦曰
皇上入繼大宗即不得復顧小宗其附之者亦皆曰以
臣並君亂天下之分以小宗並大宗壊天下之綂一誤
再誤千載夣夣夫天子諸侯何嘗有宗正惟天子諸侯
祗一祖一宗而宗與族絶故另立大小二宗以與天子
諸侯相分别某向所謂皇兄皇伯考皆不得稱之于武
宗與孝宗者正宗法也夫大宗者天子諸侯之弟也先
王以為天子至尊不得與同姓兄弟相為族屬故凡立
一君則必析其君之弟使之自為長幼而不得親君故
大傳曰同姓從宗合族屬謂諸王同姓必私從大小二
宗合其族屬而君無與焉故又曰族人不敢以其戚戚
君戚者親也謂不得親君也葢天子之弟必為諸侯諸
侯不敢祖天子諸侯之弟必為大夫大夫不敢祖諸侯
惟不敢祖則于是自立為祖而繼之為宗故禮曰别子
為祖繼别為宗别子者人君之弟之名也别者分也所
以分于人君也穀梁傳曰燕者周之分子也宗者大宗
也大宗百世不遷者也惟百世不遷故不可絶前所謂
為人後者後大宗此其証也至于宗子之子與宗子之
弟又為分析則又立長以綂之名為小宗小宗五世而
一遷五世可絶前所謂小宗可絶者此又其証也然則
大宗小宗與天子諸侯何與即曰諸侯亦有為天子宗
者如周公為武王母弟立為大宗孟子左傳皆稱魯國
為宗國是也若然則興獻為孝宗弟正屬大宗謂世宗
無宗不當降而祀大宗則可謂世宗大宗不當降而祀
小宗則不可况王者得祭所出而大宗與庶子繼王亦
皆祭所出故大傳與小記皆三者連類言之今欲據宗
法而反使入繼之王竟不得祭所自出此何宗法也且
丹既無學兼亦無術班固有云哀帝尊定陶其意有在
當帝少在王國見成帝委政外家王氏僭盛内常邑邑
自即位之後多欲有所匡正故尊恭王揚丁傅以奪王
太后之權班氏史官其言必重有所本而丹乃為莽所
親因受莽意指遂與莽重抑定陶力裁丁傅名為摧外
戚而究之政歸王氏適以成外戚之禍學術安在且天
下未有子為天子而父不稱為皇者也(議興獻不/稱皇立廟)漢髙
不皇父則太公得擁彗而邀之故孝宣稱史皇孫為悼
皇考光武稱南頓君為皇考世未有過也興獻為天子
之父則自當稱為皇考中庸曰父為士子為大夫塟以
士祭以大夫是子為天子則必崇父以天子之祭崇天
子之祭而不得稱所祭者為皇父吾未之聞乃師丹無
學誤引小記謂父為士子為天子祭以天子其尸服以
士服子無爵父之義而曾鞏作濮議又復遵之夫所云
尸服者謂祭時扮尸各有所服而未嘗及夫皇尸所服
者之所稱名也不窋失官當服士服而不害稱為先公
王季未王當服弁服而不害稱為先王葢祭以天子所
以追王而謂子不可爵父是讀禮而全未通也但名必
可言言必可行既稱為皇則必饗皇祭既饗皇祭則必
立皇廟葢禮有公祭又有私祭宗廟之祭公祭也然而
庶子為父後則私祭其母禮云為人後者于父母期公
子為後為其母于子祭于孫否謂繼嫡而為人後則私
祭庶母止于其身身死則孫不繼祭恩有盡也據此是
禮原有可私祭者故喪服小記云王者禘其祖之所自
出以其祖配之而立四廟庶子王亦如之夫庶子入王
並無有沮其祭所出者亦並無有謂嫡王當祭所出而
立四親以配之庶王不當祭所出而不必立四親以配
之者則其所云如之者豈曰亦祭所出亦祭四廟哉禮
未改革不必比擬廟未中毁何必更建故陳祥道解之
曰禮為人後者雖受重于其所後而終不廢其父母之
期即公子為後雖受重于君母而不廢其母祭則庶子
為王雖有正綂之七廟其能廢所生祖考之祭哉於是
自立父廟比之始受命之王祭所自出所以著其不忘
本也是以禘出之禮周有姜嫄廟在七廟之外魯有文
王廟在五廟之外而春秋稱文王為出王稱文王廟為
出王之廟而庶子祀所自出亦得以出王名之另立一
廟然則支庶為後其得于公祭之餘祀所出而為之立
廟審矣(後光武别立四親廟張純據此禮宋陸/佃亦引之為此禮之証光武事見後)今世宗
以支庶入繼大綂不得不崇所生既崇所生則不得不
祭既祭不得不立廟則立廟京師而私祭之至穆宗以
後則遣官祭之必不得已或毁之或如漢處悼皇考廟
聽其廢壊而不修之此皆按之古酌之今質之典禮準
之人情而無不合者乃廷和又云舜不崇瞽瞍光武上
繼元帝並不追崇鉅鹿與南頓以為確據此本司馬光
所言而又大誤者三代以前無追王之典其易稱與否
不可得聞若其獨稱瞽瞍者必以為國語祭法稱郊鯀
郊稷並已追崇而舜獨缺然國語稱郊堯而宗舜祭法
稱祖顓頊而宗堯俱不及瞽瞍故以為言而不知仍未
是者舜非不欲崇也古追崇郊禘皆為世有天下者言
舜繼堯而有天下而即以已之所受者轉授之禹則在
舜一身已不能崇安能舉瞽瞍而追崇之故夏后宗禹
商人宗湯周人宗武王皆身自為宗而後可因而崇父
舜誰宗乎是以國語云郊堯而宗舜祭法易之曰宗堯
此正以無可追崇之故而賈侍中强釋之謂舜當生時
固宜宗堯舜崩之後則子孫自當宗舜夫舜之子孫雖
應宗舜然不能郊堯而宗之眀矣况商人禘舜尤屬無
理舜與商何涉而商之孫子忽禘媯氏是舜不追崇祭
法瞭然未可逞臆見以亂經義也若謂光武上繼元帝
而不追崇鉅鹿與南頓則大可駴者光武未嘗繼元帝
也光武為長沙定王之後以世次言則與成帝為兄弟
而哀其從子平則其從孫也不解廟次者妄謂從祖不
當繼從孫而䜟緯適出又復有赤九㑹昌之文因謂漢
自髙至元適八世而光武當九世之次應繼元帝其說
見之漢官儀而究竟不行夫以光武當日本中興而兼
開代固不當上繼元帝然亦非後平帝者雖仍祖髙帝
而鉅鹿南頓以上直列四親于宗廟一如眀代之饗徳
祖懿祖熙祖仁祖于廟室而禘所自出誰曰不然而乃
採張純朱浮之議與大司徒涉多方更定嗣綂前代不
私所生反以元成哀平立四親廟而别立所出四親廟
于舂陵以節侯為髙祖考廟鬱林太守為曾祖考廟鉅
鹿尉為祖考廟南頓令為考廟而皆加以皇字其立元
成哀平為四親者以叔祖而禰從孫以叔父而祖姪以
弟而曾兄以姪而髙叔父一如前之所云禰武宗而祖
孝宗也其别立南頓以上四親廟者以庶子入王而祭
所自出得私立四廟而私祭之一如前所云立興獻廟
于京師名皇考廟生則親祭之死則遣官祭之也向使
歐九善讀書璁苟識禮便當引此為稱父稱母稱皇考
與别立四廟之証乃歐陽不言而司馬言之璁不言而
廷和言之東家之刃西家執以殺東家而東西兩家皆
不知為誰氏之刃夫司馬進稽古錄一書名為通鑑而
不識漢史廷和之子慎自號博通錄雜物甚夥而祗一
後漢書而並不一閱誣經誣史誣先王誣當今帝主誣
後世至于如此在世宗初間祗求不易父稱勉錄皇號
並立廟安陸以稍伸追孝之情而乃過為裁抑漫天激
裂不思所以處帝主孝饗之地以致帝主大憤反薄所
繼重摧兩宫至于無禮而張璁一人稍知義分又不幸
其時已死致桂蕚霍韜豐坊嚴嵩之徒一起而盡反之
稱睿宗入太廟配天地隄之過亟而至于大决遂一往
潰敗而不可復救誰為為之然則國有大事其入官議
制必不可以不學問有如是矣因稍閱諸疏取其引據
之大無理者歴辨如右以丐同館官共相証焉
　
　
　
　
　
　
　
　
　
　
　
　
　
　
　
西河集巻十二
欽定四庫全書
　西河集巻十三
　　　　　　　　　　翰林院檢討毛奇齡撰
　　館擬判
　　　棄履判
甲吿婦夜半棄覆訴云觀燈雜蹋故
春元列燭士女皆行夜半傳柑細君何在天津橋逈星
流火樹枝邊安福門髙人在炬光影裏因傍香輪之雜
蹋致令珠履之陰遺在婦非失足長途于甲則畏行多
露𤓰田未納何為踏地歌来蓮歩相生竟在凌波襪底
本異漳臺之賣難為楚國之搜人非東郭誰憐雪跡已
盈街行近西家羞見月光偏炤地豈蔡琰之訴夫而跣
足如皇甫之下士以捐屝雖未罹乎官刑亦宜申夫閨
訓
　　　巫樂被戲判
潁上東北廟甲女樂神懸跌于楯陽幻欲墜乙怖其真
引手援抱女責其有戲心不伏
下蔡古縣潁川舊封人為雞骨之占俗尚牛王之祭叢
壇石上三物斯陳野廟欄邊羣巫進舞将樂神以婆娑
之態因懸姬於絙索之間騰身赴節恍然濯燕銜花撒
帶盤空往似晴蜺吸露蹴紅繩而倐下勾寸能留粘素
􁀙于髙頭履欹欲墮故為躍之而色顫遂貽觀者以心
憐伎臨炫處總教過目皆迷人壓看場竟爾迴身就抱
樓前驚墜粉惟恐珠投掌上把長裙空愁仙去睹目招
而不解雖援手其何為但有愚情慢從戲論
　　　爭髙粱粟稱名判
行唐婦嫁山隂縣農勸夫種髙粱夫執是粟至詬
有女来歸家在臙脂河上乃夫肯播耕於宛委山前傍
桑陰於秦氏之園分杏粥于西施之里烏犍初下坂夕
陽未墜好鋤藜斑鳥乍呼林春雨欲来堪浸榖勸三農
于有事賴百種之均敷青秧雖未發而各有其名黃甲
俟将開而早區其處乃有鄉邦􁀙諺粱粟殊呼夫婦唱
隨北南異舉求田非作宰夫請秫而妻請秔取婦豈尋
兄一疑黍而再疑稷但思質從已造名任人加僧院稱
蘐花為平慮未便乖張詩箋疏菉草為王芻何容詬厲
應誡稽唇之過潛銷反目之諐
　　　孝㢘略傴受毆辱判(舊題/)
得甲孝亷詣公車歸遇乙故人于里門乙便長揖甲略
傴去乙起顧不平牽甲還故處搤甲項内胯騎之使向
後出甲告乙毆辱
甲幸上公車徐歸鄉里張憑作孝亷了無新義平津為
博士便逢故人由其胸次全卑故爾睹瞻甚偉車前盤
辟不思貧賤驕人道左逢迎妄謂将軍揖客一命傴而
再命僂稽首誠難爾佩委則我佩垂折腰何用身愧龎
徳公亦使望塵下拜豪豈任城子居然捧手來前自非
酈生之説成必致灌夫之怒起若夫乙雖稱鹵性實快
輿情吏果强項胡為入我褌中人苟直躬奚難出之胯
下籧篨不善俯且倒行而逆施之凥尾亦能髙何前倨
而後恭也自侮人侮毆之宜爾悖出悖入辱何足云
　　　蔡邕棄妻判(舊題/)
大昌縣令係進士出身斷部民棄妻比擬蔡邕吏吿不
可令責吏吏不伏(原稿無係進士出身/五字今從舊題補八)
維巫娥之近縣嘆有女之仳離挽車無㡬日空留棗樹
在東家唾井有何顔但采蘼蕪於山下碎寶鑑於分奩
之後墜銀缾於㫁綆之間野鶴孤飛人方倚戸江魚雙
躍妻未還家誠多鮑永之迂踈當辯秋胡之輕薄甲久
通仕籍早授文林帖括可研摩已成進士簿書能省覽
不廢入官但矜季路片言㡬壞中郎一世拽當場之傀
儡鮑老無情彈孤館之琵琶蔡邕不孝致使功曹之坐
嘯反糾掾吏以行違太白入東井端為渇耳孟堅無選
賦豈其愚乎吏既直前有詞令當謙退自省
　　　井田判(舊題/)
得縣申嵗十月八人里胥從婦人相從夜績每月課四
十五功聽其歌詠行人善之狥於路按察禁之太師以
失職致詞
原夫閭師之任女事比長之載婦功井制已然地官為
烈故遒人狥木不避宵分籥掌吹豳應勤夜作乃涼風
乍起促織籬邊縞月初生索綯門外陳人麻總不曾持
向三條齊女燈光嘗使畱餘四壁合同巷辟纑之侶較
斯鄉課績之工一里有程期恐良辰之邁往諸胥膺率
作遂永夕以徘徊紅花染甲擘去成紋白苧盈筐望来
如雪每限之以二十九晷當計之以四十五功然而陶
家獨處尚有哀歌漆室相逢寜無永歎痛孤婺之作苦
未敢援琴悲寒女之善懷因之輟杼藉此窮櫩之宴笑
調兹長夜之歡娯鄉中監正原非竊聽狂夫路上行人
即是采風使者從歌詠而勸以勿壞庶有善乎謂燕樂
而禁使不然失其職矣當念太師之鼓舞勿援按察以
紛紜
　
　西河集巻十三
欽定四庫全書
　西河集卷十四
　　　　　　　　　　翰林院檢討毛竒齡撰
　　書(一/)
　　　與趙明府書
月日甡白曩者運㑹之季曾束髪與呉越諸君子角逐
藝林爭長篇帖伊時便知禹航有趙我惟先生其制舉
文字為鄉邑所誦稱此足下之伯氏也繼即聞足下名
見足下制舉文字亦為鄉邑所誦稱詢之知者曰此向
者我惟先生之弟也苐艱於一見邑壤隔矣且向者甡
未嘗能去里也嗣則甡漸為隟者所搆重罹網罟始輕
棄走四方然又不能明明停履屐訪知名士且日與藝
林篇什踈矣皇皇者亦何有乎爾頃在湖西稍稍聞足
下道甡不置初方疑之既自慚也甡當知足下足下詎
當知有甡矣既復道足下好甡者踵至且云䁥甡之文
時時為蒐羅則更疑夫毛嬙之口不挂穢人炤夜之光
豈容腐蚌甡固何有乃䝉見稱哉且夫魏王賞田父之
玉而許其真中郎愛丘亭之篠而暢其美然而雕工不
見非笛師無以誚者何則超世之資有當乎絶倫之監
也甡寜有是哉乃蹔歸鄉里則真有道足下愛甡者既
而去他所且復有能道足下好甡有徴今而後乃知足
下果知甡乎然而益慚已自幼丁亂離役於衣食暨長
而不齒於衆近則忌甡者必至於殺甡而後已幸愛甡
者引手而救之然自慚薄劣原無伍胥復辜之心而受
呉光客禮之遇逺媿越石縶絏之賢遽申平仲知己之
請近鄙徐盧佻逹之行復膺胡謝拯援之德何况乃復
有足下者臭不却岑味能茹蓼傷仲宣之流離念邠卿
為有學此桓譚所為惜遭時虞翻因之感知己也且甡
之寡學有為爾窮逹雖明何緣誦讀四十之年𤓰副而
盡十年幼穉十年困詘十年甲兵十年奔走孔子曰年
四十而見惡焉斯之謂矣故欲仰觀俯察居平命世出
而有為吾斯能信此夙志焉而未逮也若夫捃藝林之
殘言矜篇章之一得庶所㡬也然而研精殫思窮髙極
逺又無時也然且偶焉著記本無嫌忌攖彼有怒逢諸
㸑溺此則宿留有匿癭鉛刀反藏鈍矣且夫足下負非
常之識闡幽揚麗就而言之厥有其人湖西施使君理
學儒者然故有深情其為文作者之雄也杜陵蒋生發
言婉麗歸於正則向褒之善者也乃其人棲棲道路要
為可憐甡里中友有斐然備作述之林而久已物化使
其人尚在士衡太冲之流不足難也今尚存者蔡仲光
字大敬張杉字南士皆篤行君子大敬近著論若干篇
成一家之書要其鴻論偉裁致足可傳也足下知之乎
友人有刻甡詩者初名夏歌集夏歌者以晉時夏統入
洛能歌土風不忘故也夏統甡里人也故以名然其義
未著恐多異解或為夏聲或為函夏竟乃刋去近復有
為甡選刻詩巻此與前足下所見應復有異昔左思賦
三都張華知之屬𤣥晏為之序他人不知也足下知我
可無𤣥晏哉敝郡拙選久無覔理昨貴宗棠溪公甡受
恩宥人也云足下故亦需此乃并緘至臨當逺岐因風
附白不盡有云毛甡白
　　　謝竺蘭上人書
月日甡白昨者秋首呉江水清有江東王彦字士方者
曽維舟長橋妄投蘭若依象敎而隱形感法幢之多庇
緬維髙坐諒能省憶今士方辭後不通一劄而西河毛
甡馳書報謝将謂鑒形者不必聞聲而聆音者未嘗接
貌此兩違之道也倘謂辭者一人而謝者又一人髙坐
善聽又不當有别識心也去時過定陶以是地有范蠡
湖乃為詩云陶朱游子姓毛遂野人名聞者怪之此由
謝彼容我者不欲終自晦其所行故微及耳然彼容我
者逮今終貿然也髙坐聞此莫謂此非非文殊乎向造
次之頃又兼病瘧非髙坐䕶我㡬不能活今又踉蹌走
楚豫間轉入湖西誠恐過此更逺或不能通謝遂於外
生歸浙道過茂倫裁語叙思一問髙坐暨諸聖宣髙足
近年道狀然自分負髙坐甚深不可道也僕素於内典
渙無所稽即經涉獵亦遴大意實不知此中有要妙可
以為身命所柢托也避人以来隨堂行住不無有解然
終以為與吾少所學在嫌微之間譬諸叔嫂遺問帑藏
拾芥應手而却嚮入少林若獻異夢彷彿胡僧探予以
法予吿不知飲予以水復吿不覺僧乃擠之謂當自省
醒而按行循溪繞流宛夜所見然自分無道置不更念
逮返敝鄉仍違蹤跡聆緒論於雲門感天衣之妙㫖晨
昏提闡偶露隙照然而隨啓隨閉比之秋螢翳戀餘腐
明與闇嬗浮沈林薄遞返於黒此非薄要典為不足為
亦非果俗情錮滅惽彼不知也誠以少時所習輾轉未
忘亦猶孩提誦讀雖既耄而難去於心兒童把弄雖漸
長而不輟於御也髙坐亦憐之否乎先慈產甡時似夢
僧寄以牒者既而惡之祕絶不語暨乙酉之冬衣緇山
中而後喜而微語以所夢謂従此其驗也不寤今已後
乃復輾轉相染倘避人不已當或有再造蘭若者特求
如向時清風戒秋池藕初彫髙坐彈琴有他鄉王彥者
扶病請聽則彼一時耳嚮聆妙偈未聽詠吟近竊睹諸
文選有髙坐與聖宣雜詩殊過湯休此最可喜幅促有
限路局無窮伏惟損慧略鑒不悉毛甡白
　　　與陸麗京書
甡白昨者别臨江意謂足下還豐城也甡又遷住他所
故過豐城也不意足下乃入黟山從五衍游相傳有沙
門攔當引度之想有此事此際要當有脫絶處甡要亦
同此也特昨相見時有蓄念欲仰决一段逮見輙忘如
是者數雖對有他歡定無容及然過則念之矣恐從此
不復頻見獨念此事又疑不得釋遂臚之耳甡避人時
曽過東陽方記室家其人亦髙尚士避甡邑邑城南五
十里後溪記室曽僦居溪民沈翁少婦出澣衣溪中時
梅雨後初晴婦方體怠不飲食力疾出澣衣衣復攘垢
撋遂無力逮日将指午溪草歊蒸吻燥喉涸行過上溪
十歩掬上流飲之歸而患喉痛遂乃重舌重舌者舌本
上有舌下乃重也行路粥醫者療以湯婦頓嘔隨所嘔
舌出長二寸厚一寸薄兩脣外不可錄入舉家驚惶醫
亦不解何等也乃視其醫者則去之矣鄰人追而錄醫
者不聽去二日内藉藉人来觀既而漸煩其人来觀者
婦羞不令與觀必自言能醫乃觀或不審藥者求入觀
詐持杏茗屑不為害可傅食者而後以觀乃或以鉥擫
其舌微窺之則舌本自能動似與出舌不相屬時記室
往觀揀篋中有許冰妄云是吹藥吹傅當愈其所以如
此者實欲得紿觀也其觀畢遽歸者畏責效也次日遇
所錄醫者於道醫遽下拜云謝之乎微君吾不復脱矣
遂叩之云早食時仍欲嘔嘔則出舌已㫁也錄視如雞
膍胵然至於舌猶故也記室乃不知所為過翁家翁方
瘞㫁舌溪上歸手尚把鉏也見即拜呼婦亦出拜婦方
睡起重潄盥出拜拜後乃復索舌觀婦羞不肯記室乃
故紿之曰本所以求復觀者為其孽本不即脱有匿形
也即不肯聽之而已何足難者矣婦始懼求觀啓其舌
如平常也向嘗語記室以為詢足下必得其解時有衣
緇者同聽愀然曰豈不詞舌之報乎其人必前身多詞
人也甡憶搜神記亦有漢選部郎張君有詞舌過忽患
舌腫須臾出舌於口外大無度遇一老翁九十餘攜一
少妻来臠食之病差且云舌下懸好豚實亦不知何等
病也其詞報之説或不果然若其病則非杭引毒熨所
可逮也豈不危哉吾将求其説也必若以為舌報者足
下方隱於緇流當又有説不然則足下聖儒耳兼五音
奇胲之術恐從此不傳其剖晳之也甡白
　　　報周櫟園先生書
客有語甡者曰生不見鳯凰見南方翠鳥便以為似惑
而就之然終以為與意中所擬見者不倫也幸而見真
鳯又或以意中所擬太過既見鳯反不若未見鳯之意
擬為快甡初聞其言而笑之今見櫟下先生見真鳯矣
自此可不見他鳥且自此更可不見鳯何則見止矣昨
到汝南署便過息縣縣明府時時来周旋且聞其幕中
有人最賢此亦客向所云幸見真鳯者矣特此中乃不
寤有夏賛府其人者與其治賢長者日飲酒往来見甡
而好之其飲酒往来乃遂逾于其平日城之西有息夫
人粧樓遺址遷飲于其側城南五里渡淮有濮公山是
光山縣地或云此濮公仙人之所居也濮公不知為何
代仙人登其山藉草飲酒若有所思如是者十日初不
知彼何所見乃若此此雖不足為先生道然且為先生
道此者以報先生游息事及之云爾日者先生為陳老
蓮作别傳以未備諸隱軼事飲間詢甡甡與老蓮損三
十許嵗及見老蓮時已晩矣故雖屬同郡其交老蓮乃
反疎於先生後在秣陵舘次書數事付管記都不甚晳
思先生表微闡軼汲汲然不遺餘力且必探捃其形實
而後已恐其中未晳負先生意願有以正之退揀甡夙
選越詩亦有女氏乞畫蓮一絶句其云庚申三月岳墳
前者正老蓮二十三嵗時也老蓮總角為畫便馳驟天
下特以好酒尤好為女子作畫故女妓每載酒邀作畫
是詩實錄也(本詩桃花馬上董飛仙自剪生綃乞畫/蓮好事日多還記得庚申三月岳墳前)又
一詩期以某時過敝里而以年暮故畏死先期来其中
云老遲五十二年人(本詩蕭山想絶舊時親兼想湘湖/雉尾蓴明嵗有期今嵗往老遲五)
(十二/年人)老遲者以甲申後更其名悔遲故稱老遲非老蓮
之誤也其五十二年者觀其注庚寅嵗也越二年遂死
然則老蓮以五十四死壬辰嵗矣至其先人名與字向
因不詳故不敢妄答逮至汝南署金長真使君老蓮友
也間詢之然亦不知其先人名字且并不知其曽為方
伯也適月餘老蓮季子赴京師道汝南特諮之飲間季
子名無名作而曰先君子號還冲諱性學為萬厯丁丑
進士分藩嶺南時同座者若干人皆相顧歎息既罷有
客語甡曰嗟乎老蓮書生耳畫亦藝事然而出於扶桑
入於栁榖疇不知之矣其先人身為方伯名不見知於
郡邑聲不聞於通家子弟然則人貴有樹耳嚮使無可
為稱道者雖富貴猶埃壒也又况乎賤貧而汎汎以游
溘然而死於無何之鄉藐焉真不足比數于人世父母
不必以為子朋友不必以為友前不足與推後不足與
挽貿貿然無所挾持而欲其重有聞於斯世此向者宣
尼歎執御子車嗟荑稗也所謂樹椅桐不長不如樹擬
畜鸞凰不生不如畜鶩也甡時聞此言泫然而悲也若
老蓮為待詔則在南都後其先止得為舍人耳以向時
所答有牴牾故復及此甡頓首
　　　復朱朗詣書
僕選越詩末及閨秀此猶文選取班姬玉臺載徐淑也
其稱祁中丞夫人為商夫人者夫人本冢宰公女名景
蘭字媚生蔡大敬語僕以為夫人茂壼範為忠節名臣
德配其字艶不足隆稱述考古原有稱夫人例遂妄列
之曰商夫人實不知其稱之有是否也甲向與僕書辨
僕選甚博曽不及此一節既聞以原書示人遂増入云
祁中丞夫人而乃稱商如中丞何矣僕無學於古文都
不能記憶然嘗讀漢書髙帝戚夫人文帝慎夫人孝武
王夫人李夫人邢夫人尹夫人皆以生為氏者他若三
國呉謝夫人潘夫人晉諸葛夫人謝夫人其最著而以
詩見傳如今人所識閨秀若隋時侯夫人唐時樊夫人
厯代而下不更僕也甲縱不屑道史書且或謂宫掖所
稱與外有異然三國志有説書家本人人悉能道而曹
公破虜𤣥德雖自尊未稱帝也演義不云曹公丁夫人
卞夫人劉夫人孫破虜呉夫人劉先主孫夫人甘夫人
糜夫人耶晉王丞相婦曹夫人謝太傅劉夫人此彰彰
者又謝太傅嫂王夫人謝朗之母太傅嘗曰家嫂情詞
慨忼恨不令朝士見者不必深通淹貫亦知之也晉史
王汝南娶郝普女王司徒娶鍾徽女婦人集曰鍾夫人
有文才其詞賦頌誄行於世世説曰東海家則郝夫人
之法王右軍婦稱郗夫人桓修欲襲𤣥庾夫人曰不忍
見行此事庾夫人桓冲妻也羊耽妻辛氏有辛夫人傳
顔氏家訓曰王大司馬母魏夫人性甚嚴葛洪神仙傳
曰樊夫人劉綱之妻杜甫丹青引有云學書初學衞夫
人註一名為衞一名為櫟要之晉汝陰太守李矩妻也
乃何故稱衞若謝夫人則王凝之妻名道藴亦閨秀諒
所深暁然晉書世説並稱謝夫人如云桓南郡問謝夫
人又云謝夫人命婢肩輿抽刀以出又曰王江州為孫
恩所害謝夫人婺居又曰王凝之謝夫人既適王氏是
也若世説又稱王夫人有林下風氣此對顧家婦稱特
變文耳夫陽之紹陽合於所嬗統陽也陰之從陽必著
所自析以陰也故陽可統陰以傳而陰必不得冐陽以
著至若世所習傳唐張夫人閨秀也有拜新月諸詩然
是吉中孚妻也而稱張夫人此吾所以例也唐時婦人
之貴無如苖夫人苖張延賞妻然反無稱張夫人者杜
祁公婦稱相里夫人相里其姓矣晉王李克用婦稱劉
夫人然不為無晉王韓魏公婦稱崔夫人王荆公婦稱
呉夫人如云韓魏公崔夫人亡又云王荆公知制誥呉
夫人為買妾至宋元閨秀所最著者則莫如孫夫人耳
孫為秀州文學鄭文奎婦今詩餘所稱亦曽有稱鄭夫
人否乎夫詩餘所稱與詩選所稱正同此又可例也若
東坡婦王氏則志林后山詩話諸書皆稱王夫人東坡
頗知名乃不稱蘓夫人何也或曰古以女别氏如夏之
姒商之姺嚳之訾陬漢之史皇孫皆是也此不深論若
契母稱有娀則髙辛後娀氏也稷母姜嫄自非周姓王
季妃稱太任詩曰摯仲氏任任姓也以中女稱仲任此
如魯稱呉孟子晉稱季隗三國呉稱大喬小喬者他若
孔叢子稱衞文子内子死復者呼臯媚女復而子思以
為婦人宜氏不宜字又云婦人于夫氏以姓氏稱此由
誤認荘姜棠姜等為夫氏而以謚為氏故以云此孔鲋
臆説也考之古文俱不然如詩稱爰及姜女左傳稱夫
人姜氏如齊公羊傳稱邾婁顔夫人有國色俱無及夫
氏者此亦不深論至如近世所稱何足為據晉韋逞母
宋氏封宣文君此亦博通經籍授生徒如所云閨秀者
當時稱之曰韋氏宋母使今人為此必以為韋母宋氏
之誤矣甲不深論古而好為譏彈必劉雉稱制李曌議
禮然後行此也聞尊選亦及閨秀且聞尚未竣足下淹
雅定不惑其説然為足下璅璅者欲見時為我道此也
何如十一月四日
　　　答張梧書
月日信到違離有年東西南北未審所在忽獲良訊從
長安来且驚且喜向聞足下已去嶺表年前復時有異
聞遥接耳際兩地囘皇四望紆鬱今審無恙矣僕避人
以来曽走宣城信宿良寓足下豈知之踰年令嗣君還
山陰復遭僕避人在令兄宅白魚潭上夫㡬年竄足隨
地易轍而必無他人居止可因此雖途之窮然亦騐僕
之所親必無有踰於賢伯仲者也凡此者皆藏之中心
不能通謝今奔走稍定終以多所負累難遽還里汝南
金使君吾所依也官舍爽塏有似郗公草堂之成乃過
裴冕但當俟使君遷去便應南還顧竊自量以有用之
年消磨殫矣生世有限㑹合無期是用痌痛乃反覆来
訊似汗漫天涯瞻烏未定室家流寓棲雞有待令兄南
士尚滯逺道以情而言共罹斯苦夫三春紅藥不能慰
将離之思中夜白烏未足阻懷歸之志何則梓桑之陰
嚮晦不能㝠燕鳦之嘻凉飈非所改也是以陶令在官
尚有微辭仲尼適陳不無三歎往者僕嘗學操雅慕楚
妃中道悲歌比踪王豹今且效荘舄之吟以自好撫鍾
儀之操以長思是豈舍大雅而嗜纎音尚哀彈者輟豫
暢哉誠以志有所在指不能違思之所臻矢口有漸也
然則僕願足下亦唯聽越人之歌操南人之音而已矣
來訊委曲因附白答卑言無當更須嗣好某再拜白
　　　與王綗論勿正心書
夫考詞析句無當至理抽𠂻飾辨非以成訓僕少失談
義長鮮管見背孔不敢依釋亦未向謂正心須有專功
倘隨泛應定罕精詣譬如取燧於陽銅而迎機於畫鵠
偶然移軼前功皆虚此實操存之大端非復循情之𦕈
議也而説者謂閑駑求良必不得良籠鶉止鬬未為無
鬭必有事焉而勿正心心若可正便為助長助長之病
便淪釋訓夫儒以汎應為功而釋以專求為學僕滋惑
焉夫僕所謂正心者豈真把血肉之藏梏神明之動哉
流水之直也非手指所能揉而繩刀所能削也然而嘗
直者絶其枝而已火之炎上而無所於曲也非能扶持
之矯茀之也定其摇之者而已如謂燎火於風而任水
於濫必無所囘衺而後為儒者之動應則是已縦馬而
嫌其奔既驅鸇而憎其飛也羲之正象也先持其樞匠
之正木也先端其矩人之正心也先操其功必云心本
虛靈不應有力則視藏於目安所收視聽㝠於耳無容
返聽也然而鄭衞當前而奪之青黃雜出而炫之矣且
大學不云正心乎孟子不先云必有事乎以為心無所
為自然而已若有所為即目為釋則釋有云應無所住
而生其心此自然矣釋無所操而今謂儒無所操釋為
自然而今謂儒為自然吾不知孔子所謂操存者必應
物而後能操乎抑亦有操之于未應物之際者也如必
應物而後操則是不應物而不操也如不應物而不操
則是心可有不操也且夫書詞之句讀亦異矣必有事
焉而勿正趙岐句也心屬勿忘别為一句今乃并正心
讀之雖舊有是然不可從耳嘗憶少時讀禮記云我欲
觀夏道是故之杞而不足徴也躍然而起疾吿母曰兒
今知讀魯語矣夏禮吾能言但五字耳其云之杞不足
徴葢嘗往杞而無所騐也母叱之曰中庸曰吾説夏禮
杞不足徴也則何謂也吾見子離經畔義自此語始矣
後聞人有授孟子者有云太公避紂居東海之濵聞文
王作興或怪之其人答云子不讀楚詞耶楚詞云吕
望之皷刀兮遭周文而得舉漢王叔師註之云太公避
紂居東海之濵聞文王作興盍往歸之至朝歌道窮困
遂皷刀而屠或乃􁰣云審如是則孟子已訟之久矣其
人曰何也曰不聞孟子之訟辭乎雖無文王猶興安必
文興哉時聞者多人各掩口去然則子之讀孟子何以
異是
　　　復沈九康臣書
累接来章并諷玅句知文衣在御猶戀烏裘炙轂爭先
不遺窮轍所恃子雲待詔筆札是好東方執㦸阻饑無
恙是為慰耳昨者子長漫游長安寓情賦物登樓四望
雅似仲宣研精十年乃思𤣥宴推其意㫖非謂藉此標
榜當有所過祗以游子流離逺道同兹顛沛曲借遐訊
慰我淪落乃自春徂秋中間遷隔偶愆裁叙竟乖報諗
頃始因風有所冩寄陟接米示乃知秣稜之書未經棲
目山陽之笛居然在耳探懷袖之攸藏痛音徽之未滅
而徐生所著其文尚在滕王餉序至今术見夫以僕遭
逢當此􁁜瘵雖使故交通顯榮問日接猶且過楊侯之
丘多所記憶挹黃公之酒不無浩歎况以知交零落之
年加之逺道棲遲之頃自分􁀙顇應先朝露而斯人無
故隕為秋草則梁生之殯異地堪憐任咸之寡同儕所
念又况乎覽長途而悲薛收之亡睹遺文而悼孔璋之
逝者哉曩時延陵貽劍失之生前今者西河贈篇遲於
身後死而有知古今同痛兹丐足下焚前寄序復誦是
書非敢云巨卿之信能紹前期庶㡬效欒公之哭猶為
反命而已
　　　與秦留仙翰林書
四月十三日甡再拜白留仙足下無恙隔侍以来書䟽
希濶比聞東野仍赴徴請爾時車輦定應就道然猶寄
是者恐緩去通德或亦家人道逹不乏郵置是用略展
數言以囘一聽昨在髙齋酒深燭微崇譚反幽梁溪主
人與婁東學士互泝前朝好言隱事醉者振巾醒者促
舄此時此景雖踰年曠祀當復不忘然而雞號散車就
暗解笮方遘東光已越南沜既乖前期復謬後㑹是豈
心鄙清流情甘淟跡哉山猱去檻見華楯而驚其心野
馬未羈望垂旒而懾於色也渡江之後亦歴時地然且
徘徊潁上紆徐濠右或乃經旬尚沮或至彌月不去今
在淮西已三年矣生平好狎且喜音樂偶聞啁哳佇路
有待尋嘗邪許蹋地生憶往過浦口豪客王生年垂七
旬尚能為縵聲長吟隨之江樓集諸所善更唱迭和凡
徹三宿暨乎既去猶復囘諦近所依者淮西金使君耳
亟嘗留娯每令聽歌呉哀楚豔不弛耳目去冬雪夜閒
堂設伎層裀叠幕標燈環炭中有所演年既玅令意復
優好致極弄中妍生㸑外賔朋悚詫臧獲駴嘆頑豔同
思娯憂均感此固斯地創遇亦或邇嵗罕遘乃訊所由
來家本夫椒少好謳彈擅白雪之佳名(其部本/名白雪)拊紅絃
而自惜爾乃初延韶譽中丁淪落小吏挾之而趨府将
軍刼之以還鎮是故賞其有技而哀其不逢為之㧞起
汙涂侻諸罟獲暫厠他部仍還故里僕既淪落與之相
同而歸来無日於其行也南望遷延若有所恨是時平
橋雨過樓前日薫栁花飃園芍藥墮地眺汝水之囘波
望平原之迷離紅亭東去白日将斜青草西頭紫騮猶
住乃徐起哀彈更為變曲亦既窮極㓜𦕈備兹煩怨乃
復歌南浦之詞詠東歸之什新聲謬迷繁縵綢雜僕夫
為之睠顧去馬于焉却秣游子望鄉而増欷行人停車
而雪涕當此之時雖使趙王歸里東平返國少女化文
魚以還澗太子視烏頭而出闗西河在望呉起将旋北
闕巍然梁生不去就其所感又誰不仰視南浮俯憐東
逝者也僕本不文况當臨岐造次裁付言辭舛忤無足
起予但區區之意重有轇轕且恐其人歸後仍致失所
是為相聞亦欲暇時一賞其技且為語同好有所引也
其人唐姓使君瀕别乃有贈字要之猥璅無理全藉昭
晳因白不備
　
　
　
　
　
　
　
　
　
　
　西河集巻十四
欽定四庫全書
　西河集巻十五
　　　　　　　　　　翰林院檢討毛竒齡撰
　　書(二/)
　　　復沈耿巖編修論大學證文書
某復某不量作大學證文一書非謂於古學有所窺見
袛以本文同異不無擬議因竝列其文以俟後人之取
擇而書辨通博多所發揮且未嘗以尺寸見示但于講
學之日密鏤其文以為與某論證文書遍布同學遲之
遲之然後以鏤文下寄則似乎有意暴某過矣但從来
主客相難必先通彼我之意使客指瞭然而後徐折以
主説今足下所難似乎不通客意者客意且未通何有
于辨如某論朱子補傳正謂即事物可觀心性而朱子
二之故某原文云使格物所補或如程子云格物者莫
若察之于身如朱子平日云格物者以反身窮理為主
而必求其本末是非之極致則反身即修身為本求本
末即知本知先求是非即明理别欲又何一非聖學要
功而以曰正事曰去欲一啓後儒之紛紛也哉乃曰天
下之物曰即凡天下之物不無稍汎故曰世有即事物
必觀心性别無講事物以明心性者此正是鄙意而足
下乃以事物心性不分兩截嘵嘵致辨則先昧客意矣
且某列原文極言格致正以為修齊治平之事原裕于
格致誠正之時故此時格物必如宋儒黎立武明儒王
心齋劉念臺輩確言格物即格此心身家國天下之物
致知即致此誠正修齊治平先後之知則直㨗了當竝
鮮疑義惟其不然所以咨嗟也而足下仍以事物心性
籠統説去既不㑹大學原本與朱子改本之殊竝不審
朱子格物與諸儒格物毫釐千里之謬但云事物心性
不分兩截問其所以不分者則曰欽明文思堯之心性
有然而心性之實曰九族曰百姓曰萬邦濬哲文明舜
之心性有然而心性之實曰五典曰百揆曰封山濬川
命官考績夫以事物為心性之實則心性根荄反在事
物固屬未合然其云事物而及九族五典諸條則九族
即家百姓即國萬邦即天下慎徽即齊時叙即治昭明
時雍與封濬命考即天下平是仍以家國天下為物以
修齊治平為事此正某所引元中子及心齋蕺山諸説
而以此為朱子致抵則試問朱子格物是格本末之物
致知是致先後之知否夫析理如擘肌如櫛氂毫如割
原蠶之絲貿者分之擾者理之䝉昧者繅揃之使言之
有要聞之有㑹行之有捉搦是所貴乎論也如籠統如
鶻突如不了當如半明半暗如似是而非則彼我之情
原未了徹諸家意指全失審量而欲以一言之下渙然
冰釋難矣且夫持守涵飬先儒原示為大學首功其不
能責之小子者非私言也足下謂二童灑掃其恪恭者
即為持守亦即為涵養而浮動者則否則試問此持守
者為持守灑掃乎抑别有持守乎如持守灑掃則恪恭
與浮動者但以勤惰分優劣耳未嘗曰恪恭者灑掃而
浮動者即却而去之也至于涵養則未聞習慣灑掃謂
之涵養灑掃者倘以為灑掃習慣則此中涵養自然可
加則又另一事矣葢論有頭緒朱子謂小學中涵養純
熟則于大學格物特自能分别理欲則竟以涵養用敬
之功責之灑掃應對之際未免於學者功力有所難循
故以為言若仍如足下所云則灑掃習慣便欲其分别
理欲則仍是孩提神聖囫圇鶻突之詞而足下乃遍引
胎敎始生與稍長成童諸學刺刺不休則少儀幼學自
古有之何嘗謂孩提不可敎耶凡論有鋒頴必須相當
今人所謂對針也夫孩提必須敎足下知之某亦知之
某但曰孩提必須敎特非涵養耳而足下仍曰孩提必
須敎則驢頭馬嘴矣至于僕謂小學者書計之學非小
子之學亦厯考兩漢以後所記小學諸蹤蹟而後言之
非謂三代以上原無幼學夫伏氏書傳所云致仕之臣
朝夕坐塾門而敎出入之子弟非幼學耶特不名小學
耳葢小學者本天子諸侯世子之學故大戴禮記以小
學為太子所學之宮而王制所云小學在公宫南之左
則諸侯世子之學而士庶小子不得與焉有謂天子之
學小學在外諸侯之學小學在内固已非義而至於八
嵗入小學亦惟天子之子有然降而諸侯則已十有三
嵗矣伏氏書傳所謂十有三年而入小學二十而入大
學是也則毋論諸侯而降士庶之子竝無小學即有他
學如所稱里舍塾門者亦未知其年齒何等而槩曰古
者八嵗而入小學此是何説且未聞天子之世子與諸
侯大夫之元子猶然執灑掃習應對者也必曰小學之
節灑掃應對至厯引經傳以至于陳仲弓陶元亮門生
兒子将車舁籃諸事非不該博然而認朱作墨指雄為
雌未免失據然且繙引匆忽以譌亂真夫文王世子未
嘗有小學文也疏義所引特以東序為大學而旁及之
而足下謂小學之名見于王制與文王世子此必見註
疏鏤本誤以小樂正舞干為小學正馬氏通考坊本誤
以小樂正詔之東序為小學正而又誤之者也夫鄉縣
鄙酇里社黨塾皆有幼學足下謂載籍所傳除小學外
竝無其地與其名此由未深考而至于漢明建四姓小
侯之學正諸侯之學唐髙祖建小學與宋寜宗置諸王
宮學則皆使皇族子姓與功臣子弟就學其中此正天
子諸侯之學而漢唐以後或因或革不可蹤蹟惟就戴
記白虎通與漢書藝丈食貨二志考之則小藝小節端
有定指故食貨所志尚曰五方六甲書計之事而藝文
則專指習字蓋以三倉爾雅方言枝甲皆屬字詁而宋
立書學則專習篆草三體文字而兼及説文字説及爾
雅博雅方言五書則爾雅博雅五方六甲所謂書數方
名者皆統之以字學蓋小學所用本為天子諸侯之學
而小學所習則為字學故後魏江式所云太子八嵗始
入小學而保氏敎以六書者此真截然之言無所岐指
而世誦其文而不之察也至謂後魏孝文曽立四門小
學引以為抵則亦知後魏立學始於平城爾時以書籍
未傋專立之為蓄書之地故嘗改國學為中書學則正
與字學書學相表裏故孝文于遷洛陽後立四門小學
以大索天下遺書而其後置小學博士員四十人此正
小學即書學之証而足下漫引及之則亦思當時博選
天下儒士以實其中者學士耶抑兒童也論古須有本
亦須有識某之淺陋世所共知祗以鄙意未明必藉往
復故疎妄及之尚匄髙深益我未備慿復悚息
　　　與王履菴進士辨樂字書
僕于字學原無考索間倣碑碣徒豔書寫曽未遑於四
體六義有所研按特如来㫖謂樂字句下便乖字理則
不謂然樂具絲木以云器也然悦心曰樂且用表姓既
不闗器何所需木夫字之下曲者楷書勢也若以篆勢
則不特木不句下凡字中直樹亦安有下曲之橜如鉤
鋩者乎今楷書類句下此何説乎假謂木根入土不宜
曲則水流至地獨宜句乎且門具兩闔未聞左樹而右
橜也同以契合而旁引偏墜罕有取正此在王次仲鍾
元常輩初造楷者不一見及而今人及之亦可駴矣且
古篆𨽻草四體判然右軍論書謂宜有八分章草入楷
字中此論書冩形似則然非謂於句畫波㸃中當從説
文如今人所云也前人制作後無不易四體既判楷絶
于篆譬如黍已為酒無復黍情布已更錢寜備布象今
為篆文者不庸泥古作草書者未聞按楷而獨於楷法
推詳説文律以原委則試問大篆從衡何不假古文之
蟲跂鳥飛草聖抑揚何不假佐𨽻之砥平繩直是必裁
網幘者象雞斯製兀椅者法茵席然後可也秦苻堅饗
羣臣賦詩姜平子詩云丁字直不曲堅問其故平子曰
臣丁至剛不可以曲且曲下不直之物豈容上獻遂擢
髙第明焦竑譏之有云荘子云丁子有尾若直不曲乃
古下字也堅與平子正不識一丁者耳予謂焦竑學古
不深强解人事夫謂丁子有尾者非尾曲也即以古篆
説文觀之無丁子而橜尾者也禮記解云人在一上為
上人在一下為下則明下本從人與丁尾别耳且古下
為□未聞為丅今人字學不如古人而一橜之辨則必
在王次仲姜平子上然則次仲之造字反不逮今人之
得一橜吾不解也
　　　再復王進士書
接復甚具且謂創者之略不如述者之詳語甚次第且
凡事有本雲礽之本髙曽雖大懸逺終有肖處誠然誠
然然而天下有通方之識不拘於墟者如樂從絲木為
事從白為聲源本瞭然此通方之識也謂樂之本不下
曲絲不右㸃則拘墟之見也篆鮮㸃矣衞夫人王逸少
下皆耑心㸃畫今樂備絲木人但知木不下曲而不曉
絲不右㸃抑何漏乎夫許慎撰説文自為篆體王次仲
造楷法自為楷體體本兩截勢非一致且造楷所始其
同在東漢者如師宜官梁鵠魏武鍾繇輩皆是也謂創
建草昧而踵事增華亦誠有之然豈有作者反不知源
本而數千年後獨能得所由來之理無論漢魏所傳迄
于宋元其鎔金鑿石彰彰目睫無一如説文所云若今
洪武正韻六書正譌諸字書者即以其自所深信如木
之橜者言之往往矛盾如木不曲末以為根也若杔之
為乇則亦以草根入地故象為乇然而曲末何也枝出
為柯以其直也故斧柯名柯亦以其直乃柯反下曲至
枓之為□爾雅云下句為枓此亦何難于一曲不曲何
也夫楷之變古不特句畫有殊而繁簡全别故衞恒楷
書勢曰蠲彼繁文從此簡易又曰隨事從宜靡有常制
故游之為㳺則逗草聖於中方祕之為秘則借行書於
示左字偶從略則損聲為声而不以為减字偶好冗則
增□至麗而不以為侈何則楷體然矣故古人作楷不
特臨文為然即偶然折白俱與今異呉薛綜為僕射與
蜀使拆字曰無口為天有口為呉説文呉下從□音□
而乃曰天此與造楷時未甚逺也至北魏孝文覆習字
曰三三横兩兩縱若以曵橜概之則羽中複曵皆左戾
也左戾非横且習下從白豈有見三横而遺一戾者乎
則豈孝文甄琛李彪王勰俱不識字必待之今之為字
書者乎至若羅首為罔而隋帝以羅羅為四維恭下為
心而晉童謡以王恭為黃頭小人他如梁何敬容署名
稍異而陸倕譏之有云公家苟大父亦大此以敬字大
押左容字大押腹故云然耳夫敬左從􁁊非苟也容下
為谷不聞為殳口也而敬容書之倕讀之而兩無所過
且石晉與宋有避敬字諱而至易敬姓為苟姓為文姓
者矣使據説文則敬左非􁁊敬右并非文也乃文彦博
之氏文敬易之矣世之遵説文者徒以正韻所限制舉
攸繋故用兢兢而不知者遂以為楷法宜然因羣起而
咻之甚至踵為字書增華不已而不知楷法之亡竟亡
於此天下之以制舉為文安有文以制舉為字亦安有
字也再白
　　　三復王進士書
三凟甚矣然而仍有不得已者僕惟不潔觀今字書且
不必援金石㸃畫自鍾王以下逐一左騐以為略引大
抵必得了了而來㫖墨守仍據字書且謂㸃畫小變豪
氂千里便便可念僕有喻于此昔有見厝薑于木遽悟
薑木生也爭之稠人之中至親騐斸土而終不之信其
執所始見一何固乎夫謂木木已已分於杪末偶一不
辨便入他字此在字書則然而僕必不以為是者已已
與已一字三讀初非于字有三形也己之闕左已之絀
右亦偶為表識然耳實則三字同音亦并同義尚書傳
訓异作异亦作巳人已之已原通作巳矣之巳而劉熙
釋天云巳已也言陽氣畢布已也毛傳亦謂十二支之
已以陽氣始於子而終於巳已即已也故呉才老謂辰
巳之巳亦讀如已矣之已則已音同已而周頌於穆不
已孟仲子作於穆不似則已音又同已然則三字之同
義而同音如此其形之不異又無論也至若木之與木
吾不知木為何字即以為麻片為木則讀書不識木未
為不可也若謂木部有􁃫此明明以篆文入楷大無理
矣書有古今文有楷篆體勢既殊㸃畫遂判故古以居
為凥今楷既為居則尻督之尻縦混於凥室之凥而不
可為非古以羔為羙今楷既為羔則美惡之美雖易之
羙羊之羙而不以為誤何則字已變為楷猶之結繩已
變為字也故囬者面也今以囘作囬而目之為訛假以
囬作面而不為狂乎丰者害也今以丰作丰而題之為
繆倘以丰作害而不又為怪乎葢古文簡略每多借用
而今之為字書者值古借字即指為本始而反以字之
專見者為後之所踵如木部有未未可借味而反謂滋
味之味為增加木部有朱朱可借株而反謂根株之株
為添設則是讀學記兌命而反可廢尚書説命之文觀
石鼔文其魚佳可而反得改毛詩其釣維何之句此猶
見胚殰之未成形而遽思摩既生之毛髪察根荄之無
附䓲而反欲薙草木之枝柯非愚夫即妄人也且其所
為未與朱者則又皆弇鄙無理之甚者也按史記律書
云六月于十二支為未未者言萬物皆成有滋味也今
遂為滋味之味亦祗作午未之未而當去其口則白虎
通云堯者髙也風俗通云已也者祉也豈髙祗為堯祉
亦祗為己乎抑亦祉與髙皆後起之字而在所去乎抑
非然乎夫六月為未月而月令亦即有其味辛且史記
云伊尹負鼎俎以滋味説湯未嘗去口也若朱之有株
則釋名有株檽張儀説秦王曰削株掘根又未嘗去木
也苐知倉兄填兮之為兄而以怳為俗文則楚辭愴怳
懭悢為俗之首矣苐審於乎小子之為乎而遂以呼為
變製則周書嗚呼大學於戲為變之棷矣故凡如来㫖
所謂毫釐千里者大抵多見之部從之間如云祗祗苗
笛者予謂楷法有異音而無異形所謂通字是也部有
衣示而祗止一祗故右軍書聖也以禊為稧以筆為茟
夫禊從示也若從禾則禾稈也茟則俗所為草木花者
而右軍通其部而不以為過何則楷法如是也故字書
之鑿所以備文書法之通所以正楷若復墨守不下便
便自夸以為薑仍木生非草生也則僕亦得執字書草
部以訐之矣又白不備
　
　
　西河集巻十五
欽定四庫全書
　西河集巻十六
　　　　　　　　　　翰林院檢討毛竒齡撰
　　書(三/)
　　　復何毅庵論本生祖母不承重書
月日書到兼䝉下質貴戚朱氏如贈君王夫人死有疑
於其孫承重之服可否取决某適對客不能裁報且生
平最諱論禮稍㦯轇轕恐蹈三家叔孫之誚故在舘聚
草偶諮禮制輙口噤不應以為禮無一定且卑末何敢
議也乃明問殷切必欲剖晰以為鄉市一閧之解無巳
則有説于此某嘗謂漢晉言禮彼我樹訐祭則七廟五
廟䘮則三月二月角立門戸累世莫解而今人不然苐
挟宋儒禮一冊奉為金科前不必稽典籍後不必問令
甲可謂安閒自得大省詬詬而不意閭門近事復有此
齟齬之舉則請束緼為一商之據來云王夫人為己故
運副朱君如君曽生子孟君而孟已早卒今其孫則孟
之子也孟既卒則孟不能為母服而其孫承之孫當代
其父為所生母服則因而承重夫亦何疑難之者曰朱
元晦著家禮云齊衰三年嫡孫為祖母承重而不及庶
祖母其不宜服一又云齊衰不杖期庶子之子為父之
母服若承祖後則不服今運副無嫡孟以庶長而為嫡
則其孫當承祖後而不承父後其不宜服二又朱家禮
作妾為家長族服圖苐為子報服而不為孫服無報則
無承其不宜服三凡為此説其于嚴嫡庶之分奠為後
之制可謂極矣獨不思嫡庶之嚴為後之重凡以為襲
替地也商周世爵祿自天子代嬗以下内而君卿大夫
士外而公侯伯子男無一非世爵世祿世爵世祿則傳
嫡不傳庶立長不立幼于是乎兢兢慎慎審重於為後
不為後之間以為襲替從此基也今則天子而下父卿
子庶父民子公即有累世仕宦祖孫父子並在朝宁皆
各為進取非闗嫡長何嘗謂為後者官之不為後者民
之而斤斤鑿鑿守為牢不可破之成例試思彼為後者
何所後於祖若父不為後者何所不後於祖若父且亦
安所為後也古禮而難通矣庶人廟祭不限五七聚族
而饗不辨支庶而獨於此䘮服刻為限制必使之從短
而不從長從薄而不從厚真不可解且朱子家禮朱氏
為之不能使他人之不改之也今
本朝之制與明制同而與朱氏禮則絶不同朱氏斬衰
三年但服父而不服母今則父服斬衰母服亦斬衰也
即庶子為生母服亦斬衰也朱氏承重斬衰但及祖父
而不及祖母今則祖父承重然祖母承重亦然也即庶
孫之為庶祖母承重亦無不然也特是承重二字禮文
無有吾但以為父後為祖後者言之夫子之後父孫之
後祖孰有過於天子諸侯者耶然而天子諸侯之為祖
後者皆為父所生母服三年䘮嘗考春秋十二公惟荘
公嫡子其餘皆媵娣子也母以子貴其薨與其𦵏無不
稱夫人稱小君而其後父之子無不服三年䘮者然猶
曰非為祖後也若文公為僖公之子而僖之生母成風
則庶祖母也成風適薨於文公之世與朱孟之母卒於
其孫之世者亦適相合乃成風之薨書曰夫人成風之
𦵏書曰小君成風之訃直吿於天子與列國而天王賵
之𦵏之列國如秦人亦弔且禭之故晉祠部郎中徐廣
議禮謂父所生母魯文為之服三年之䘮體尊義重非
祖所得而厭也是以漢文所生母為薄太后亦以景帝
二年始崩而景帝以後祖之孫服三年䘮天子朝臣並
居重服即東晉安帝崇帝四年亦以太皇太后李氏之
崩尚書僕射何澄等議謂既稱太后禮宜從重安帝服
齊衰三年百僚悉服期於西堂設菰廬於神武門則又
設凶門而施栢厯焉則是孫為祖後者其于父之所生
母皆三年也故予謂挾朱氏禮一本不如考春秋三禮
并列代儒臣之所議直服三年似于情于理庶㡬允愜
而予則終有未安者以為承重為後皆封建時禮而非
今之所為禮也古封建之時則天子諸侯各以其爵而
傳之子孫謂之傳重而子孫從而受之即謂之受重承
重者以傳重受重而誤稱者也故禮無父没為祖三年
之文惟䘮服傳則專為天子諸侯言之以為天子諸侯
之祖父皆君也君䘮敢不三年乎今世非封建家無傳
爵祖父非天子諸侯而公然曰承重曰為後曰服三年
是為僣逆獨不有祖父母應服之期乎祖父母應服期
而為繼祖母為父所生母皆應服期則服期禮也乃朱
氏禮云庶子為祖後則無服夫無服者不惟三年謂并
其期服而亦無之也夫并無期服則孟不幸為庶長既
巳降三年之服而為杖期然已不服而死矣今其孫又
承祖後并其所為不杖期之服而亦無之是子既未服
孫又無服視其仲庶季庶各有生母者皆各有三年之
服而獨此一母之子不幸為人後而遂至為子為孫不
得有苴麻一片加之于身其為蔑恩害理畔倫傷化莫
此為甚而不特此也夫制以情通禮貴體騐在朱子當
日斟酌輕重豈盡荒忽而特未嘗身為體騐而通之於
情夫治䘮所重莫如喪主喪大記所謂喪可無後而必
不可以無主此其説夫人而知之也乃其所為主者則
一以子若孫為之訃之所稱哀子哀孫祭之所稱孝子
孝孫者亦夫人而知之也今孫為喪主既已無服而喪
主之禮則又一一而責之於身假如喪主視含視含者
必號咷喪主設幎設幎者必擗踊喪主奉饋奉奠奉饋
奉奠者必號咷哭泣手擗足踊夫以緦麻俱絶之人而
號咷擗踊藉藁㨿苫巳為怪誕而至於書訃此非他人
訃而主是訃也(聞有為遷就之説者使他衆子之有服/者書名於先而帶書孫名于後曰率孫)
(以既不稱哀且又無服可稱則不得不止稱/曰孫然以從父率從子而曰率孫豈有此理)而至于書
主此非他人祀而主是祀也書哀孫乎不書哀孫乎曰
不書哀孫(如所謂/率孫者)書孝孫乎不書孝孫乎曰必書孝孫
(主仍署孝孫名以/他不得奉祀也)則是以無服之人而主訃以無服之
人而奉主乃以主訃之人而不稱哀孫且即此不書哀
孫之人而又書孝孫周章繆盭䟦左㚄後無一而可者
也且未聞開喪之家喪主無服而欲使吊人唁客披疏
衣盡偯噫者朱子當日或亦未嘗通騐焉而不知其不
可故至此中庸曰非天子不議禮
今一王之制赫然可考儒説沿誤不止此數但就明問
所及而璅璅如是若謂妾于其孫無報服而遂謂無服
則嫡祖母亦未嘗於庶孫有報服也若謂嫡母為子服
三年妾不然則彼原云嫡子當為後庶子不當為後也
此皆後儒之私禮也夫後儒私禮何足為訓某久思東
渡一承教言而病卧未逮使還率復綿漫無次援筆惶
恐
　　　辯毛稚黃韻學通指書
頓首鄉示韻學通指一書以行槖褊小十年途路未經
攜討昨語次諮及歸渡繙簡義覈而博舉例通約留世
書也特其中有未能安者思面受審定而舉足榛棘積
閼成滯又其義未敢以終隠因假咫尺一發冐昧據作
唐韻四聲表謂韻在收尾而其所為收尾者則專在穿
鼻展輔歛脣抵齶直喉閉口六條夫此六條本周徳清
中原音韻括一百七韻為一十九韻而後人探之為歌
訣者毋論歌訣與韻義本不相屬而即以是訣求之亦
惟穿鼻抵齶閉口三條有合于宮商羽三聲之訣(喉齶/舌齒)
(脣為宫商角徴羽穿鼻在/喉閉口在脣故尚相合)其他展輔直喉歛脣則皆從
前所未有者毋論一百七韻中其為展輔諸條全不必
合而即以東冬真文數部核之既攝以穿鼻而仍無當
於東分于冬庚分於青之數攝以抵齶而究無解於真
不為文寒不為刪之説則是通汎無紀聽諸自然而不
可為領要者况隋韻甚繁冬尚有鍾陽尚有唐庚尚有
耕有清蒸尚有登則即一穿鼻而宋韻有七(謂東冬江/陽庚青蒸)
(皆穿/鼻)隋韻且十有二也(加鍾唐/耕清登)且夫韻之分限亦甚寛
矣蒸通東冬而反謂不通於庚青江通庚青而反謂不
通於陽唐則穿鼻之説既已不騐而至於支微本通則
反以支為詘舌微為噫尾而判然二部則是六條倘行
但利於三聲一十九韻之分合而大不便於四聲一百
七韻之通轉者而以作四聲韻表是以盜為守也且四
聲有入此通音也中原音韻派入聲於三聲原為偏音
偏不可為據而穿鼻抵齶諸條仍無入聲則仍是中原
音韻三聲之偏音而欲以領之四聲得乎且穿鼻抵齶
諸條呉江沈氏為度曲而設非韻本也即或韻尾所有
亦任之歌人而無事考索猶之古之為詩者但審商調
羽調清平善平之出入而不求之遍序簇拍契注送聲
之當否何則非所務也故韻學要務祗有喉齶舌齒脣
五條而竝無穿鼻歛唇展輔等六條喉齶舌齒脣者正
聲也穿鼻歛脣展輔等者聲之響也聲不同而聲之響
同猶形不同而影同薪與膏之火不同而光同也求影
者必於形求光者必於火求韻者必於聲故三聲通響
可設六條而四聲正聲則必在喉舌之間東宫也喉音
也故宮入東韻而四聲等韻亦即以公為宮音若冬江
則猶之東也推而至於陽而庚而青而蒸猶之東也皆
通喉而入於鼻也真文元寒刪先皆商音也則皆抵齶
者也(抵齶者讀字畢/而舌抵于齶)葢作樂者以此為歌音作詩者亦
以此為字音如樂苑思歸樂商調曲也次章多舌音而
謂之犯角如意娘本角調而誤入商調則為變角是也
魚虞蕭肴豪歌麻尤以懸舌而為舌音(讀字畢則/舌懸于中)即角
音也支微齊佳灰以就齒而為齒音(讀字畢則/舌齒相就)即徵音
也至侵覃鹽咸之闔脣(讀字畢/一合脣)而羽聲終焉聲祗五音
韻祗五部其為反喉抵齶諸條不過如此信如通指東
冬之辨以東韻為開口魚虞之辨以魚韻為縱脣吾不
知開口縱脣之説古有是否即以陳暘樂書核之暘本
荒唐然有曰聲出於脾而合口以通之為宫聲出於腎
而齒開吻聚為羽則是開口縱脣正與合口聚吻相南
北而不之知也且中原音韻三聲無入而今以穿鼻六
條攝之猶無入也至無入而强以入韻參屬之歛脣展
輔之條藥既不可為歛脣物與月又不當為展輔而即
其所分屬者悉周章兀臲而不可為據夫四聲之轉宫
􁀙貢榖本秩秩也四聲之序東冬江真屋沃覺質又甚
次苐也(以質為/支入誤)故真之為質而文之為物元之為月寒
曷刪黠先屑陽藥與夫庚青蒸之在平陌錫職之在入
其繩貫之序又未嘗稍變也至侵後四韻為閉口緝後
四韻亦為閉口更無論已故四聲等韻在入無居驕交
巾皆乖嘉鳩戈歌諸韻而四聲所譜亦無支微魚虞佳
灰蕭肴豪歌麻尤一十三韻之入故屋沃之轉角猶東
冬之轉江也(古韻原有通轉因韻書誤載宋呉棫韻補/以為金科遂至大謬今由東冬江推之支)
(微齊佳灰魚虞尤蕭肴豪歌/麻十三韻通轉處從来不曉)窻轉讀蔥角轉讀六是也
(漢劉熙云窻聰也魏張揖廣雅竈窻謂之㻠隋曹憲音/釋以窻音䓤則烟葱非俗音也通指謂禮失求野誤矣)
(若漢書角里先生原不/作甪不音六亦非叶音)物月之相通也則文之轉通元
也大雅詩是絶是忽四方以無拂楚詞山曲􁘯心淹留
兮洞荒忽忽拂稍轉耳非叶也其又通七曷八黠九屑
則文元之轉通於寒刪先也碩人長發皆是也且物與
迄有二部矣廣韻獨用而劉氏併為一者以平併文與
殷上併吻與隠去併問與焮皆獨用而皆併之故然則
明以物為文之入迄為殷之入也若藥之於陌則陽之
於庚也大學人莫知其子之惡莫知其苖之碩碩之讀
若轉而即得也且藥轉陌而仍轉錫職猶之陽轉庚而
仍轉青蒸此尤較然者(上去通轉凖平而得之惟入稍/異故略指其概其屋沃覺通于)
(陌錫職質物月通於曷黠屑/則又在四聲相承之外者耳)若以屋韻有宿宿又音秀
而遂謂屋承宥韻陌韻有易易又音異而遂謂陌承寘
韻則沃韻有蓐蓐亦音耨沃何以不承宥質韻有戍戍
亦音絮質何以不承遇且屋之暴猶之號之暴陌之莫
猶之遇之莫而屋與陌不兼承號遇何也夫易音異而
陌不得為寘猶虹音降而東不得為綘蜺音臬而齊不
得為屑也如曰沃字從夭故沃韻承嘯則質字從貝質
韻可承㤗乎如曰北人呼六為溜故屋為宥之入則北
人呼屋為烏屋又為虞之入乎且古多通音原非聲類
使以中谷詩暵其修矣遇人之不淑矣修淑相叶為宥
屋相承之證則陸機賦云妍蚩混而為一兮孰云識其
所修必𦕈世以遠覽兮夫何殉以區區修區相叶虞之
証又承宥矣假以亷范謡云不禁火民安作作與火叶
為遇藥相承之據則陳琳客難云太王築室百堵皆作
西伯營臺功不浹日作與日叶藥之據又承寘矣且其
以今所行一百七韻為唐韻為禮部韻為陳州司馬孫
愐韻而以舊所傳二百六韻者為沈約韻且又以一百
十四韻者亦為愐韻則俱不然甡家無藏書沈孫二韻
書實未能有然憶在潁上曽窺北平辛氏行笈得古今
韻書數巻大約沈約原韻倣齊周顒四聲韻略而著為
四聲譜祗一巻今已亡矣若二百六部之廣韻則本隋
時陸法言所撰切韻而唐天寳中孫愐復為刋正更曰
唐韻然其書亦亡宋祥符中仍得法言舊本叅以他書
因被以廣韻之名且仍稱唐韻而實非唐韻故晁旡咎
亦祗云廣韻為法言所作而愐加輯者(廣韻目上平多/三鍾六脂七之)
(十一模等一十三韻下平多二仙四宵八戈十一唐等/一十四韻上多㫖止等二十五韻去多用至等三十韻)
(入多獨術等十七韻即切韻分部也宋禮部韻亦同冬/今韻冬鍾併為一部冬韻内鍾字後即舊鍾韻也其)
(韻有與鍾同用四字係唐/人律韻作標識者餘倣此)若以是為約所傳韻則全乖
也至若今所行一百七韻則宋理宗朝平水劉淵合併
廣韻名壬子新刋禮部韻略而今遵用之此宋韻非唐
韻劉韻非孫韻亦宋禮部韻非唐禮部韻也夫唐無所
為禮部韻也若夫一百十四韻者則明代江夏郭正域
所為韻經而謬以歸之楊慎千詬萬詈則諸所引據無
非桃僵李代者亦可怪矣且夫二百六韻者猶之一百
七韻也其云冬鍾灰咍則仍止冬與灰也韻有分標而
用同一部故律詩有同用而無同韻猶之古詩無通韻
而有通用劉氏祗就其同者併之已耳故一百七韻非
今通之部而二百六韻亦非舊分之書如據劉孝標行
行且游獵篇陽唐合用王眘七夕詩歌戈合用為不用
沈韻則李白蘭陵美酒詩陽唐合用賈至汎洞庭詩歌
戈合用亦為不用唐韻也且中原音韻惟三聲故參屬
緝葉諸閉口於他韻以掩其穿鼻抵齶俱無入聲之弊
而通指張之反謂元曲有曼聲故無閉口古曲無曼聲
故有閉口則書曰歌永言禮記曰嘽緩慢易之音作而
民康樂樂志有緩歌列子韓娥曼聲長歌唐郊壇聽雅
樂詩韻長飄更逺白樂天試樂詩慢拽歌詞唱渭城皆
慢聲也予謂古曲詞簡則歌必長今曲詞繁則歌必促
此正古有曼聲今無曼聲之辨而通指誤以宋詞慢調
為慢聲輙謂慢聲實始於宋則是以詞之短長為聲之
短長矣且古歌之曼有明據者清廟登歌一唱三嘆四
字作一闋而維清十八字為象武之樂晉清樂倚歌有
女兒子僅十四字唐霓裳羽衣曲即婆羅門也一絶句
耳有散序有中序有拍有破桂華曲試問嫦娥更要無
裁七字而一字數轉故白樂天聽都子歌有云一聲格
轉已堪聽更聽唱到嫦娥字則其詞短而歌長亦可騐
矣且歌促於北而緩於南南曲有閉口入聲而反緩中
原音韻無閉口入聲而反促則是古曲曼聲實亡於北
聲之有變實不繋於入聲之無閉口而通指欲以是為
徳清解嘲豈可耶且歌字有聲未聞字甫出而詘然止
為閉口也諸此瑣屑無闗大雅而立説所係則似未可
為漫然者况著書實難甡埀盡之年筋力耗弊卒未能
勒成一家而五兄撰述等身動比宿構流聞接布古人
罕見惟慮細碎不撿為名山小隙且欲自附於殷源籖
問之列因妄申臆計以徼主客儻或公羊不肯耳目實
短冀少加慰喻起所未逮記疏甚悚
　
　
　
　
　
　
　
　
　
　
　
　
　
　西河集卷十六
欽定四庫全書
　西河集巻十七
　　　　　　　　　　翰林院檢討毛奇齡撰
　　書(四/)
　　　答馬山公論戴烈婦書
乍損緘示值腹下卧起搶卒報去既復繙閲似足下有
不釋於此者僕少不戒口壮罹大隙老年鐍閉逺過他
日特以足下謙已太過示文勤懇必欲指類因不揣狂
昧繆指三病謂輕於下筆一貪於持論二執一説便攻
一説三而足下遽謂華陀抽割創已立愈然猶云鍼石
之間毫芒即乖是以僕為誤投藥也又云意苟不盡何
有於病是以僕為必不能盡言也夫如是則所謂華陀
者匪惟風之抑愧之矣又烏得不彊起一再吿之向閲
尊駁家㑹侯戴烈婦傳以為烈婦為夫死夫姓呉宜稱
呉烈婦不宜稱戴於是引春秋杞伯姬事為証辭嚴義
切故僕叅數語註之左方謂婦無以夫氏者或以謚如
荘姜共姬是也或以國如杞伯姬呉孟子是也並無稱
姒伯姬姬孟子者若孔叢子云婦人於夫氏以姓字稱
謂婦無姓者則以夫之姓字稱其婦如黔婁妻杞梁妻
僖負羈妻栁下惠妻類而後之遵其例者即并婦之有
姓者而亦稱之如王霸妻鮑宣妻焦仲卿妻樂羊子妻
類然亦並無舍夫名字而單冠以夫姓如云某貞姬某
節婦者也向使足下謂戴烈婦當稱呉某妻不當稱戴
則其所云不當稱戴者固已非是然欲稱呉某妻亦無
不可而足下謂宜稱呉不宜稱戴則兩失之矣故略為
註及且猶恐戴烈婦之稱不明故既引李節婦與清河
崔氏為証而又引劉長卿妻桓氏當時旌為桓婺與稱
為義桓者為戴比例而足下乃又變其説謂尋常稱謂
與作傳詞例不同稱謂從本姓若特為立傳則未有不
屬之某人妻者于是取後漢列女傳指為定例首引鮑
妻桓氏為証而曰假曰桓少君者渤海鮑宣妻也古來
有是史筆傳體否竊疑足下向引春秋不及後漢傳今
乃以僕舉桓婺係後漢傳文故考及之而不知執一攻
一正復坐此足下苐知列女傳為後漢所始而不知始
於西漢劉向僕前所云秋胡妻杞梁妻者為劉向列女
傳言之也所云王霸妻樂羊子妻者為後漢列女傳言
之也此僕所已言者也僕苐言古有是稱不曾分别兩
家列女一是私傳一是史傳且不明言公私皆可稱而
足下遂謂私稱用本姓史傳用夫姓且謂史筆傳體必
無是稱斷斷鑿鑿此則下筆之最輕者晉劉孝標註世
説趙母不知何趙母也引列女傳曰趙姬者桐鄉令東
郡虞韙妻也皇帝敬其才詔入宫省作列女傳註號趙
母註夫趙母所註列女傳則劉向列女傳也孝標所引
列女傳則當時魏晉間舊史傳也以趙母之才孝標之
學與舊史列女傳之古而可據而明明使趙姬之姓先
於虞韙乃曰桓少君為鮑宣妻則便非史筆此是何説
况史傳原文其為先婦姓而後夫姓者葢不知凡㡬也
夫魯史漢傳記載不一南北五代閨闈闕講然而伯姬
之名先宋共矣驪女雖惡有云驪姬者晉獻之夫人矣
以至魯潔婦作秋胡之室貞姬貞姜為楚王白公之婦
三代所稱比比而是若夫後史則西漢梁竦女者樊調
妻也東晉孔耋朱百年之配也唐史河南竇烈婦者朝
邑令畢氏之内子也楊烈婦者李侃室也宋則崔氏為
合肥包繶之妻何氏為呉人呉永年之婦其列氏先後
班班可考夫天經地義人人知之名正言順亦人人知
之然而詩稱仲壬未傷經義史稱有娀有邰不為名不
正而言不順夫婦為夫死婦之賢也夫有婦死節夫之
幸也賢可旌而幸不可旌則夫可沫而婦不可沫有人
於此其惠於人者則徳者也其為人所惠者則徳之者
也徳之者可忘而徳者必不可忘然則烈婦之稱戴亦
有為矣若云班昭曾稱曹大家則史文無是也史文稱
大家者再而必不加一曹字范傳可考也若云孟子之
母稱孟母嚴延年之母稱嚴媪則大不然毋論嚴媪與
孟母皆無本姓僕前已明言之顧此以子稱非夫例也
夫孟母者猶言孟子之母也猶之范滂之母稱滂母陶
侃之母稱陶母也如謂陶母不姓陶正是夫姓則未聞
滂母之夫姓滂也如謂陶母姓湛何不稱湛母則正以
母是陶侃母非湛侃母也至於嚴媪者即五子萬石之
媪也一名萬石媪夫嚴氏五子合萬石稱萬石媪猶之
石氏五子合萬石稱萬石君則其以子稱而不以夫稱
又斷可識矣足下又謂嚴媪不生於空桑何以無姓則
王陵母王孫賈母皆不生空桑者也何以無姓也至若
龎娥親本趙氏女而皇甫作傳不曰趙而曰龎此亦為
子言之耳猶之孟母與嚴媼耳乃足下又曰何不曰趙
娥親而曰龎娥親夫娥親之夫不知為誰也娥親之龎
以子不以夫也足下不曾讀晉書乎龎娥者龎某母也
字娥其又稱娥親者正以為龎某之母故親之夫親以
子而可以他人親乎他人不可親而可以夫親之乎凡
此皆一説之無可通者至於末一節則并一説亦無之
足下謂僕舉劉妻刑耳守節朝廷旌其門曰行義桓婺
可為戴例為非是特發明云劉妻有無忝所生之心而
為之旌故變常例稱義桓猶春秋之特筆也云爾此以
義起不可為例觀其吿宗婦曰昔我先君五更學為儒
宗尊為帝師五更以來男以忠孝顯女以貞順稱故豫
為刑翦以明我情於是沛相上之其旌曰義桓以是也
我故曰此以義起不可為例云云此説初觀之猝不能
解既而曲揣尊意似謂婦為夫死則當稱夫姓今婺遵
先訓而守夫節此專為其家者也專為其家則當以其
家之姓姓之故曰特筆曰以義起曰本無忝之志而就
此推彼則仍是烈婦為呉死故當稱呉之本説也此毋
論其説非是而即以其説還詰之足下不甫言龎娥親
乎娥親殺父讎以報所生與婺之遵先訓而抱無忝誰
為孝乎則必曰俱孝娥親痛父死而為父報讎與婺之
遵先訓而為夫守志誰為為其家者乎則必曰娥親為
其家是何也則以婺之無忝尚為夫而娥親之無忝實
為父也乃以婺之為其夫而得䝉家姓娥親之為其父
而反不得䝉家姓所謂春秋之特筆安在且以足下之
善揆義例一則曰此義非例再則曰此義非例而於婺
則以本姓為義於娥親則反以夫姓為義而曰奚不曰
趙娥親而曰龎娥親以是柱口則是所謂義者未必義
所謂非例者未必非例而其所云烈婦為呉當稱呉者
反託之彼此無據之臆説而在義在例兩無所主則是
自矛之而自盾之也且足下疑僕所引祗桓婺一事必
謂苟舍婺事定無他據故來章亦明云辱賜書祗桓婺
一事殊不知引古務切不務多此非僕之真寡昧也僕
以為烈婦當旌鮮有不署婦姓者故特取旌門一節姑
引及之葢惟恐俗有誤稱記載荒略偶失婦姓則俗便
以他氏加之如鮑氏女宗尚加夫氏梁之髙行即冐以
國號其在當時定無有以國號旌其門者故凡僕所註
引而不發平情以觀原可類推若必欲更指一二則在
史傳有封永壽鄉君者則曰王蘭英者獨孤師仁之姆
也有詔賜侍養存問終身者則曰金節婦者安南賊帥
陶齊亮之母也此非以義起可比例者至如堅貞節婦
李氏既旌其門復改所居里名節婦里此亦世稱李節
婦者乃史傳曰堅貞節婦李者鄭廉妻也此一李也若夫
斷背李節婦則虢州司戸王凝妻也此又一李也皆可
例也至於廖節婦為臨江軍歐陽貢士之妻王貞婦為
臨江民家某氏之媳凡稱貞稱節無不從婦姓却夫姓
者至前所引竇烈婦楊烈婦則正以烈稱此真戴烈婦
比例也然而朝廷旌之史官傳之其所製傳贊如足下
所云史筆傳體者乃云竇烈婦以身捍令又云世皆稱
楊烈婦又云某州某妻某州某女總不如楊烈婦之慷
愾識大義一曰楊烈婦再曰楊烈婦其詞義斷斷累稱
不易一若樂府之呼都䕶如此夫戴烈婦者其所爭祗
一旌耳即弔誄滿篋亦祗為他日受旌地耳假使幸而
旌旌而至於登實錄列史傳則明有成例所謂宜稱戴
不宜稱呉者此在史傳與家傳應均有之而尚何公私
之足云僕年踰七十衰老日增身痺之未瘳而何有人
病特來章過激且必索盡言以當鍼石故據牀彊起復
不憚喋喋如此後即有所示不敢再報臨復増惕
　　　上宋大司馬論婚姻書(李丹壑庶常内閣學士/容齋公之子也兒時曾)
　　　　(聘公同年生王君女未娶㑹三藩兵變王君/仕西川阻絶有年丹壑年十六于己未科成)
　　　　(進士館選出宋大司馬廖天公門下遂乞司/馬公息女為配臨娶而)
　　　　(王師收復滇南西川先闢王君已歸命還朝/籍奏兵部于是始紛紛追道前事司馬公大)
　　　　(憾前此成説時蹇修有人而呉俗行聘必借/諸親友為之儐价西河為閣學門下士與錢)
　　　　(編修庸亭陳檢討其年同往行聘至是司馬/公并責備諸君謂預知其事故為隠匿且日)
　　　　(夕聚議不决西河乃上書自明後/亦究用西河書中語定長次焉)
某不肖不能自立循俗詭隨於舊年春寄居李閣學師
宅時㑹師為世兄庶常通婚名族備役蹇修此事生平
本未嘗有徒以潘楊世媾無庸講求且説情合好俱已
有人祗呉中舊族須煩親朋将幣以為飾恭故忻然承
任初未嘗計及歸妹之彖有殊扐也及行聘既畢驟聞
他説隨與同事諸君合辭具牘其從前茫然不諳之情
已荷見亮頃紛紛之言周章難定不監緣曲必謂儐价
通導定有情愫偶一差池百口莫辨且此事何事冐訿
忍訽省括不早馳駟難逭因敢略陳所見以徼聰聽昔
者韋放張率指腹作聘范雲江祏被酒成説然而韋張
不移而江范終棄者何也則以貴賤枯菀之形有相難
也今李師與王君巾箱之剪不返當年黄鵠之棲未移
華盛特因王君逺宦西川干戈阻絶右丞司戸曽未聞
其從賊中來而庶常年已成丁單傳之子旁鮮兄弟太
夫人在堂遂殷然為嗣續計求匹髙門揆之於理原未
有過從来禮重著代婚貴及時以承祧言則著代為重
以授阼言則失時可虞且當時䧟賊未易料也昔謝超
宗為子娶張敬兒女而宋帝疑之及敬兒獲罪而超宗
不免於難王裒與管彦早訂婚姻後裒以彦仕晉朝死
𦵏京邑遂公然易婚夫裒不仕晉此為私情致身典午
則為同量然猶竟以此易婚今䧟賊未歸出處何道嫌
畏之際君子不居揆之利害則超宗可鑒也審之義理
則王裒可思也儻李師於今聘未行之前西川未開之
際明吿王氏播言親黨屬以逺隔遐陬義當别娶袁隗
女自好聽許令匹鄭忽雖却齊齊女無惡則堂堂取婦
夫孰云非而惜乎見之遲而不發之於早也今則西川
既開屬國無恙楊信有歸來之期王肅無棄婦之理踟
蹰審量實有難安如謂髙門既配彼可㫁絶是欲以禁
臠之例施等倫也夫子敬却婚至死猶憾不應平世重
見此事如謂禮難顯拒可以陰却此既他娶彼當?退
則欲以鵲巢百兩風使自㫁萬一蓍簪敝席不能相忘
顧協幼聘六十不嫁何以處之假令兩大耦嫡不妨並
建則尊卑不别安豐久有遺議左右夫人賈充豈可為
法假使公私中外互為長少則李繁有姊不肯暫降於
亂離母丘異居豈能抑之於别室夫却婚不可潜退不
能耦嫡既難以並行互長又無以自决勢惟有彼此皆
娶冺名嫡庶特校先後辨定正繼夫正無貴賤繼無賢
不肖夫人而知之也然而先者當正後者當繼亦夫人
而共曉之也特是聘之先後人所易明娶之先後則人
所未解昔者趙衰入翟叔隗先婚呂布未亂鄭陳早配
故宣孟返而趙姬下之徐州平而司空之妹公然居長
今庶常有聘猶未婚也王氏定名其於庶常未嘗有一
日之配也夫禮重歸娶貴在上堂婦禮既成始可授室
向使有聘無娶則父母偶䘮尚當假辭以却婚享不成
婦則雖三月不幸猶必歸而附女氏之黨何則重身先
矣兹者王雖初聘六禮未具干戈阻絶未經奠摯而我
則雙輪既御於在途祖醮将行之目下趙姬已先婚誰
謂貴當下賤陳羣妹早配自非後娶可上則是荀凱之
所為先為嫡而後為繼者惟此為先衞恒之所為新可
奪而舊不可奪者亦惟此為舊也夫事苟未决可以引
經理所難通宜據先典今按經義既如此揆諸掌故又
如彼何去何從在下執必有定見而悠悠之口必欲使
决裂以行甚至漫相爭上必無一説以䖏此聚訟紛紛
盡成築室徘徊兩端無一而可某學識荒謭見事遲拙
周官媒氏實慚調處勢惟有緘口退避不復相闗諸妄
行事都不敢預豈曰立身無過抑亦訕謗所叢或可藉
此徼末減耳臨緘皇恐仰匄埀鑒某頓首死罪
　　　覆謝福建呉觀察薦舉書
車騎南行時正值某吹箎海上不能隨族躬餞祗以奏
記託姜京兆寄去聞閩中壺柝漸廣皆嚴助朱翁子開
拓之力雖海濵尚設烽堠顧長城在彼定無足慮特某
奔走半生了無可見其為四方君子遐棄亦既多日近
絃績書来驟傳閣下以新奉
上諭循求天下博學之士謬薦及某甚為駴怖某久處
困詘甘心蓬草如麋鹿在野叵耐縶靮猨猱入市不可
衣履故生平奔逃北極齊宋而必不敢使誤步所至略
近長安何則都㑹在前足未渉而心已驚也今無論宏
才碩學某實無有而即欲一至長安望入雲之闕踐如
霞之陛目眩青規心顫黄屋使其不瞀亂狂走鮮矣禮
曰儒有可珍必忠信以待舉力行以待取今實無可舉
可取之素而謬膺進獻則忠信不足何况力行夫明月
之珠暗投道路尚虞有按劍相盼者乃以蜣丸鳩彈之
質光彩不足糞臭有餘而使之橫陳道左則往來徒旅
且舉足而踧棄之耳此非按劍所可言也人有縶駑馬
於市者終嵗不售孫陽見而偶顧之初未嘗以其馬之
非駑也目睫所經偶一觸及而市之踊其價者陡至十
倍然而價則髙矣馬則終安所用矣故駑馬被售雖未
嘗不感孫陽之一顧而究不能不觳悚於将售之際何
則以其原不可以售也况博學之舉實本制科在漢初
天子親試有先後而無得失而其既有司行事十取一
二故薦引雖多而被錄甚少今則徴車滿天下矣續食
而入萬不敵夫躡履之出他日将車不能都養不可一
出一入必至流落且夫朝廷求賢本屬盛典中外薦舉
豈有干請然以某所聞名士競進藉此營騖多有挾門
状候涓人以祈得當者某素乏知交並鮮故舊而偏於
閣下有生平之歡致有此役昔漢長安令楊興将薦匡
衡而以史髙為車騎将軍薦引親屬遂謂将軍以幕府
之尊天下仰重而其所舉者乃不過私門賔客是
有狐白裘而反衣之也今中外徴車多蹈此病而
閣下所薦又復類是某則已矣天下其將謂閣下
何䝉絃績來札謂三月下旬方能拜疏徴書之下
當在仲夏此時正可中沮况海濵戒嚴無暇及此
萬惟縝慎幸勿為徐淑所誤而為嵇康所憎踧踖
不具
　　　寄曼殊禁方地下書
月日寄曼殊汝病時患苦不可忍予每思及輙心悸齒
噤欲塞耳不可掩目又不可蹋足搯肌肉不信天地間
何以有此憯事自非夙生有因何至此今汝以是病舍
我去思去我後能徼倖不發如平時七八月間漸漸已
亦固天地間未必不有之事萬一不然則思昔病時雖
患苦不可忍猶有我在有醫有藥物有軟兠帔可闗舉
行有婢按摩之有牽挽繩在清防間譬救月然奔馳奏
鼔雖無補於月然其救之者自在也今則誰為之醫者
行者牽且挽者然則患苦何時是已况不必不甚乎夫
不已吾驚心不必不甚則吾即以是刻驅吾神尋汝天
髙地闊吾能芒芒即汝遇如當日否耶予思汝病時亦
曾療汝但療而不效不知汝之死不療之故與抑亦療
之不以道而反致死也且療亦殊苦炙熨湯醴皆不勝
任毋論療不效即效亦非汝所願受况以療致死則其
不宜療又瞭然者今有禁方於此姜君肩吾所祕受也
不服藥不炙不熨不受痛苦即不效亦必不致死且萬
無不效姜君曾以此活人多矣因悔生前不汝遇不為
汝療故急欲療汝而以仙人所授方不惜授予而使予
轉為汝療予乃思一療法将選療病日就汝生平所傳
留視圖再摹之於絹而療於所患有符有咒意者汝既
死近於鬼神則與仙人所授方相宜譬之幻月然蘆灰
一畫月暈頓闕未可知也萬一療之不如法不效我即
書禁方燔之與汝汝自療之何如某白
　西河集巻十七
欽定四庫全書
　西河集巻十八
　　　　　　　　　　翰林院檢討毛竒齡撰
　　書(五/)
　　　寄閻潛丘古文尚書寃詞書
接讀四書釋地一編又經三年淮上去此不逺而郵寄
甚艱去夏閩客屬一緘寄丘洗馬至今未達昨著喪禮
一書見堯峰文鈔内頗多論辨然無一不誤不止如前
時所示數則急欲奉質不可得因嘆當世果無一善讀
書者近蠡吾李塨(字恕谷康熙/庚午舉人)爲李孝慤先生之子其
人學有根柢曽游博陵顔習齋門胸不安有疑義越三
千里來証所學固已度越儕輩矣乃以寓居桐鄉之故
與桐之錢氏作古文尚書真僞之辨列主客來問某向
亦不愜僞古文一説宋人誕妄最叵信及惠教所著古
文尚書疏証後始怏怏謂此事經讀書人道過或不應
謬遂置不復理今就兩家説重爲考訂知古文尚書自
漢武年出孔壁後凡内府藏弆與民間授受相繼不絶
且歴新都簒殺永嘉變亂亦並無有遺失散亡之事而
梅賾在晉所上者又但是孔傳並非古文經文其在隋
書經籍志開載甚明外此則又無他書可爲藉口則其
裏其底瞭然于人何得有假因就彼所辨而斷以平日
所考証作古文尚書定論四巻其中微及潛丘并敝鄉
姚立方所著攻古文者兼相質難以爲學無兩可祗有
一是苟或所見不謬即當力持其説以爲可定雖自揣
生平所學百不如潛丘且相於數十年誠不忍以言論
牴牾啟參差之端祗謂聖經是非所繫極大非可以人
情嫌畏謬爲遜讓况潛丘之學萬萬勝予亦必不敢謂
能勝六經大凡有學識人定無我見一聞真是便當自
舍其所非曩者先仲氏觀陳宗伯所藏商彞心疑其贋
而閟不敢言及撤去客有以千金請值者始自悔其誤
而再請觀之然不得矣故先仲氏嘗曰觀古有所失即
悔且不及何况不悔今六經之重不止一鼎古文爲二
帝三王之書又不止毛詩左氏公穀周禮儀禮禮記諸
經之比向亦惟衛經心切誠恐僞之果足以亂真故任
此無何之言而姑且耐之一經指正即悛除不暇此如
清君側之奸者其稱兵直前以爲君側有奸耳君側無
奸則此兵向君矣而可乎夫聖經無可非而非之詖士
也君側無奸而忽指之爲有奸者讒人也爾乃辨之愈
明來攻者愈急寧以兵向君而必不敢向讒人寧得罪
聖經而必不敢得罪此宋元間非聖毁經之詖士此則
何解然且研經好學如立方者亦復墨守不下曰各行
所知則生薑真樹生矣某因削去定論名色而改名寃
詞且増四巻爲八巻而再加考訂如孔疏之誣指鄭註
二十三篇爲孔書二十三篇漆書二十四篇爲張霸二
十四篇則當更校其篇數明儒謂安國之卒先于太初
孔氏獻書不及巫蠱則當更考其年月賈逵馬融援僞
學以冒孔學則授受當更清衛宏許慎據僞古文以亂
真古文則字畫當更核然不曰釋寃而曰寃詞以不敢
釋也吾苐列其寃而世釋之釋不在我也世不肻釋寃
而必欲寃之寃亦不在我也如此則可以告無罪矣拙
著并喪禮十巻統呈掌記外定論原敘數頁一併奉覽
竊謂潛丘所學何處不見原不藉毁經以爲能事且胸
藏該博必有論辨所未及考據所未備以廣我庳隘寃
詞無定潛丘定之何如何如某頓首
　　　答章宗之問東西房書
接問知于東西房有蓄疑處僕病後全無記憶居平所
識書欲舉似一句不得又必不能就所按繙閲據禮註
鄭氏謂天子諸侯有東西房大夫士則有東房無西房
此不見經文原是謬註而黄梨洲主其説謂士冠禮冠
者于牖西拜賓而賓即于西序答拜惟無西房故西序
與牖西近有西房則西序在西房之盡相距逺難交拜
矣又昏禮醴婦賛者于西階上北面拜送而婦于牖間
席西東面拜受惟無西房故階得與牖西相當不礙授
受有西房則西階在西房之下婦與賛背面難禮接矣
推其説則竟以牖間之西西序之東爲西房將廟寢三
間而以楹西之右一間當之此非無西房直無西廟寢
謬之謬矣顧廟制無明文可據但就其所云冠禮推之
似東西房在廟寢三間之外别附一間即爾雅所云有
東西廂曰廟者其近北一半名曰夾室近南一半即謂
之房如冠禮將冠先陳服于房中西墉下此東房也何
也以冠子于阼在東階上也然而曰西墉則房西有墻
矣此一墻與寢堂間隔即爾雅所云東西墻謂之序者
其在墻西謂之東序在墻東謂之西墉是東序在戸東
而東房則又在東序之東西序在牖西而西房則又在
西序之西與梨洲所言正反也故尚書顧命位次有在
牖間南面者此王朝位也在東序西面則養老燕饗之
位也西序東面則聽政位也乃别有一坐在西夾南面
爲親屬私宴之位則正是西房以其夾一墻故謂之夾
以其有夾故親屬私宴得以掩蔽向使如梨洲所言在
西序東則與牖間南面一位兩坐並抗既非儀法且殿
堂何地其可以親昵燕私之乎是以下文有𦙍之舞衣
大貝鼖鼓在西房語孔氏謂西坐夾東葢只此一間而
北夾之坐居于正中則南房所列當在東墉此猶之冠
者居東房之中而冠服所陳當在西墉可對証也但予
謂大夫士亦有西房與梨洲所言又反者以喪禮推之
按初喪襲斂奉尸侇于堂則男位尸東女位尸西至殯
于西階則大夫䌈地士埋土皆依西墻爲柩堂西無地
矣故男主位在殯東而女主則不得不入于西房南面
拜客所謂不下堂者惟君夫人與女賓之尊行者至夫
然後下堂而拜于階下此則大夫士廟制明有西房之
經証也况所証必不止此也
　　　又答章宗之問吉祭未配書
據問士喪禮吉祭猶未配語按此是􁇡月易纎服時倘
遇烝嘗禘吉祭則但以新主入祖廟附食而不以妣配
此極明了甬東萬季野謂未配者不以新主配食祖廟
非妣不配考也此是臆説故嘗以問黄梨洲不謂梨洲
竟是之且云新主雖在廟不以配食是主客言禮皆以
配妣作配食解恐太疎矣從來禮文配字祗訓陪對並
無訓作附食者家語郊祀其祖以配天孝經宗祀文王
以配上帝喪小記王者禘其祖之所自出以其祖配之
皆陪對之義故祖妣稱配以配與妃通周語註所云配
者配先君也(此與雜記男子附王父則配女/子附王母則不配釋義俱同)若附食名
祔所云合食于祖者並不稱配故此當吉祭尚未配妣
若是配食則卒哭而祔在三月之後即已附祭豈有二
十七月而禫而猶未祔者若云新主雖在廟仍未配食
則葬後祔廟正爲此廟食耳在廟三年而曽不得食餒
也若何
　　　復馮山公論太極圖説古文尚書寃詞書
數辱垂訊連接四短札覺心地傝伏入夏來煩紆頃刻
都息生平喜聽人論學至紙上有考辯尤劇聳動老年
不能㑹心目入反不若耳受之快然大致了了舊説太
極圖但據一時所見便爾草草如紀顧諸名言皆超雋
有餘趣自慚脱漏不能遍舉且有要領俱失處不止于
此明知是圖本于二氏然僅僅以希夷夀涯當之昨見
黄山中洲和尚有太極本于禪宗説其所爲太極圖即
唐僧圭峰之十重圖也中三輪□爲河梨耶識左行爲
□爲覺即圖之左□右行爲□爲不覺即圖之右□此
在陳搏授圖之前已行世者是搏所爲圖一本于道藏
真元品一本于圭峰禪源詮集而總出于參同契是真
賍實據鑿鑿要領今苐知真元品而不知禪源詮集是
舉䙅失襋究竟脱漏從未讀書原不能盡且又以二氏
忽之此即非真學問人况既論此事而于此事反有闕
豈可耶若根字則過于推求竟忘孟子有根心之文捕
蟬彈雀指出甚快但行世已久不能改矣至若古文尚
書之寃則凡能救正即是聖人之徒况直窮隋志抉致
誤之由尤得要領即所示志文屬讀正闡發苦心何容
置喙但僕舊所讀正亦未嘗差誤者志云永嘉之亂歐
陽大小夏侯尚書並亡濟南伏生之傳唯劉向父子所
著五行傳是其本法而又多乖戾至東晉梅賾始上孔
傳云云初亦疑以並亡伏生傳作句既而思歐陽二夏
侯尚書並無伏生傳在内不得云亡伏生傳且伏生傳
即今尚書大傳也在永嘉亂時並不曽亡又不得云所
亡者是伏生之傳葢歐陽尚書出于歐陽髙爲伏生弟
子和伯之孫自有歐陽章句三十一巻歐陽説義二篇
大小夏侯尚書則一是夏侯勝爲張生所傳夏侯都尉
之族子一是夏侯建即勝從兄子從勝學者大小各有
夏侯章句二十九巻合五十八巻兼有大小夏侯解故
(即訓/詁)二十九篇是兩家俱自有傳其所以兩書並名者
以武帝時先立歐陽尚書于學官至孝宣世復立大小
夏侯尚書而分作兩官故並名歐陽大小夏侯尚書其
云並亡以永嘉之亂兩書並亡也志所云今無有傳者
是也若伏生大傳原不曽有章句訓詁如歐陽夏侯等
其言反怪誕惟劉向父子所作五行傳是伏生本法而
向歆襲之然又與經文乖戾不可作尚書之傳故梅氏
以孔傳上之如此屬讀則始于劉向父子一段方有著
落至于並亡作句恐疑涉今文之亡則明云歐陽夏侯
之尚書學者留意自知之不足慮也僕從來説經極其
審慎必多所考據並不執一以難一故謬處差少但限
于方幅不能博設必俟質難始出之故凡髙明指摘幸
乘僕生前有口時尚可商量一當死後則衆射之的誰
能辨之况古文之寃尤口衆者耶至洛誥命公後文則
公羊封魯一叚僕廣聽錄已載之何日面受率復不備
　　　與馮山公論論孟書
每發椷示必益我未備老年終日向暗處行何幸有道
不惜借四壁餘光時相照映祇恨彼此異處良對少耳
昨有客過寄亭劇言海内無讀書人幸研攻八比惟論
孟未荒落餘茫然矣予謂論孟亦何易明白客俯首咄
咄似有不肯其語者然亦不送難竟去因憶往冬大病
時通夜不寐雞唱後呼兄孫論孟子禹之聲章曷云以
追蠡曰以用之者多也然則曷云城門之軌非兩馬之
力曰以用之者久也予謂以城門一軌而當經涂衆軌
之用正用之者多而曰久何也遂不能答今年春陳緘
菴編修家以母喪請予作題主陪事坐客有問公行子
有子之喪喪子耶抑喪親耶衆俱未應予曰僕亦有一
問滕文以然友反命始定爲三年之喪豈三年喪制定
自孟子耶少頃孝亷馬素菴曰以戰國久不行而今行
之似更定也予曰不然據父兄百官皆不欲曰吾宗國
魯先君莫行是周公伯禽不行也吾先君亦莫行是滕
叔繡亦不行也此明指周初非戰國也然且􁀨􁀨曰至
于子之身而反之曰喪祭從先祖一似乎叛朝典亂祖
制者豈狂言乎一堂十二席五十餘人各嘿然如喑者
既而過倪魯玉中翰觀其所著神州古史考載泰山明
堂甚析予曰泰山明堂可解乎以爲巡狩耶則東巡燔
柴不事五室且他岳無有也以爲王者聽政之所則鎬
京共主必每月東幸以聽政于十二堂謬矣謬矣魯玉
亦唯唯後又至其所説孟子述孔子見陽貨事謂大夫
有賜于士孟子直稱陽貨爲大夫孔子爲士而集註又
從之不置一辨時張叔明在坐但曰權臣以大夫自居
而此苐因之以重其罪則世無稱新莽桓溫爲帝而謂
之罪者且貨在當時並未敢以非禮自居彼方納改玉
之請正僖閔之逆往往借禮法以助跋扈况大夫士相
見承摯餽問自有定禮若果非大夫則夫子何難以非
禮拒之觀記稱陽貨欲見孔子孔子不見則亦非苟爲
依違肯無端而拜其門者乃夫子亦竟以大夫禮事貨
而孟子則直據其禮而明稱之此在孔安國馬融包咸
註論語趙岐註孟子皆若視爲固然事而並不註及此
是何説最後有問予三家之堂者予苐出大小宗通繹
示之便㸃首去然註疏集註亦全不能解據論語一稱
季氏一稱三家之堂似分似合原不可訓夫三家者仲
叔季也三家同僣不得獨坐季氏若僣在季氏則季僣
已耳兩家又安得並受惡名且三家之祖非他爲仲慶
父爲叔牙爲季友也兩祖以弑逆不得其死此在祭典
不得立昭穆之尸食昭穆之牲而公然用天子禮樂世
無此理且兩祖之死皆季友一人所爲季文季武何人
肯以成季與共仲僖叔並坐而擬三天子亦必無之事
又且大夫兄弟皆各有廟孟叔季三孫俱魯國正卿豈
有三祖三大夫共一廟者然則三家之堂究竟何解若
其餘無解之語櫛比皆是予苐就其已質者重質左右
嘗在道南書院説論語大旨有以子貢問士子路問成
人兩章送難者謂夫子重才而輕德重有爲而輕有守
使不辱命與小才節文似不得與孝弟言行斷義利死
患難忠臣信友同類並稱而乃反超而上之斯已過矣
然且以言行信果爲小人以正誼明道節概赫然六行
五品無少闕者爲今之成人不惟降之又從而鄙夷之
若是者何也學者不體㑹聖人立教精意妄執臆見甚
至以行已有恥與節文禮樂鋪張盛大以壓勝之夫行
已不過躬行耳有恥不過四端之一禮樂不過六藝之
兩耳夫子本舉春秋極猥璅者爲人士榜樣而學者必
欲張大而壓勝之則亦小人之腹矣且此中自有一定
意旨試以是兩章合之兩論二十篇與孟子與大學中
庸一一比觀其爲學輕重定有明証不于此之求而聖
賢意㫖但以不求甚解四字置之可乎凡此諸條皆淺
近道理在童子學堂挾兎園册時都皆知得而老老大
大反不能了况大易春秋迷山霧海自兩漢迄今歴二
千餘年皆臆猜卜度如説夢話何時得白即僕在門者
不乏名下每恐老死欲擇一二可傳喪祭二禮并五聲
六律者而必不可得嗟乎已矣因于裁復之餘附及璅
璅以爲眞讀書人當亦必有念及者何如不具
　　　與朱鹿田孝亷論論孟書
向以論孟數條索馮山公解去遲久未答即以其説間
語所識亦多不能了故僕解六經謂自漢迄今從來誤
解者十居其九自漢迄今從來不解者十居其一但彼
亦不自知其不解也及偶一提醒輒目釘口塞數日不
能答即一論孟而治八比者仍在夢夢則八比何用矣
昨座客謂三家之堂不是一個廟是各一個廟(説見/前篇)此
不特無據抑且無理諸書未有言異廟者此無據也同
廟則成季一家尚可行僭若異廟則慶父弑君時哀姜
與聞尚殺之于齊主不袝廟至僖公八年已歴三禘而
始有致廟之文見于春秋豈有仲慶叔牙得專廟僭天
子禮考不惟魯人不肯季氏亦不肯也若慶父之子公
孫敖者則又得罪奔莒請歸請葬尚不許豈許專廟倘
又降此則將以天子禮祀孟獻子莊子誣罔極矣若謂
魯先君不行三年喪是近代先君不是周公伯禽(説見/前篇)
此本髙頭講章之言魯自春秋至戰國無不行三年喪
者僖公三十三年薨文公二年納幣相距再期猶然以
喪娶􁌲之成公三年喪畢然後朝晉晉叔向譏昭公有
三年之喪而無一日之慼何嘗不行且本文明曰喪祭
從先祖先祖者始祖非近代祖也若樊遲請學稼即禾
中孫肖夫菰城江岷源輩亦驚顧無一言此實不可解
者遲既非沮溺甘于石隱亦定非眞欲霑體塗足作農
人者若以爲粗鄙則應告之以詩書禮樂之文以爲璅
屑則當啓之以大經大法治已治人之道乃徒以君民
相感爲言已難通矣且其申言叠喚一似遲欲招徠天
下之民而不可得者豈聖人之言而全然如大霧至于
如是試問焉用稼用字何解至子使漆雕開仕則但云
可以仕夫可以仕則必如雍也可使南面明下可字豈
有可仕而記者妄云子使仕者是使求仕也求仕不可
也至若孟懿子問孝子曰無違則無違正對孝字即論
語幾諫章所云不違中庸哀公章所云順乎親者此下
原不得増加一字乃以恐涉從親之令必増數字則無
違于理理不是禮然字音相同又不得曰前所言是條
理之理今所言是禮樂之禮究竟無違二字在爾時作
何口語作何解説至于宗國魯先君謂宗聖人之國聖
人指誰誰宗之宗周公耶抑宗孔子耶若城門之軌兩
馬之力則車多四馬所云乘馬也乃欲張大其力而反
减二馬何解凡此數條請一一告我候命不俟
　　　復與朱鹿田孝廉論論孟書
接札驚躍所訊甫一昔而論孟六條捷應如響此在名
下有學者每遲遲未復復亦不必得而一昔了然少年
既夙悟又且多學此天生異才使千聖絶學于斯大顯
北有李恕谷南有朱鹿田德不孤矣昨貽札後客有投
予考文者其中有兩考題不能解一是縣季考題冉有
與之粟五秉以爲夫子之粟與則夫子設教闕門並無
公廪安得有宰財用之人可强請支給且可任意出入
者以爲冉子私粟與則夫子止與十六斗而冉子竟五
十倍之與之八百斗是冉子未仕已自富于周公無是
理矣且冉子不得私與粟也欲私與則不必請既請而
再請則雖欲私與亦不得多衒富耶市惠耶抑矯夫子
之吝耶此其所失將不止周急繼富一節爲可議也此
非夫子之書也一是新學使考題秋陽以暴之夫道德
無言潔白者惟行誼分清濁别有是名故夫子稱丈人
欲潔其身孟子稱西子蒙不潔又稱狷者爲不屑不潔
之士司馬遷稱屈原其志潔大抵獨行自好者始有髙
潔之目此非聖德也况白則從來無擬及者惟夫子自
云不曰白乎湼而不淄祗以不爲物汚與屈原傳之皭
然泥而不滓正同仍是髙潔意曽子擬夫子反不若子
貢之如天如日宰我之超堯越舜而僅云潔白非其㫖
矣况潔白二字曽見之詩序白華孝子之潔白此但以
物言並不以德言也予因大爲憤懣更從架上别覓時
所投考文則更有可駭嘆者如有父兄在題據問聞斯
行諸則必是義理矣何則子路有聞未之能行皆從義
理解也且必是可行不待審别者矣何則以下文聞斯
行諸可以聞斯行之也若然則天下有聞義理而必禀
父兄而後行者乎曽子聞一貫必請曽晳仲弓聞不欲
勿施必請之騂剛之所生此是笑話乃講師不通謂父
兄長老之稱則諺云要好問三老以作事言學問無是
也縱曰欲抑其勇行則但告之以徐徐已耳安得以長
老壓之學問非長老所得主也又有夫子爲衛君乎豈
有聖人助拒父者解者曰衛人助公輒故疑夫子亦助
之夫君民相助理所應有夫子非是也且衛人助君與
夫子助衛君當必有實跡有實據非可泛然讀過便撇
却也至于雖周亦助與盍徹乎諸題則在僕亦踟躕不
得决集註初以通力合作計畝均分爲徹法既又以鄉
遂用貢都鄙用助爲徹法此于徹法原不曽有定説乃
又加之以雨公及私一詩在通力計畝並無公私而在
都鄙用助則助在徹中此正是徹法安得又有雖周亦
助之解此非夢書乎若年饑盍徹是以庶士而受國君
之下詢此老實經濟足則真足與則真與反覆急决本
明白救饑之法而解者以君民一體混塞之則儒者真
廢物矣凡此皆藉即爲剖發無所隱晦即冬日飲湯夏
日飲水耆秦炙耆吾炙凡兩可仁義兩可内外者亦須
一爲斷定葢八比遵功令必須照集註敷衍此大不得
已之事故偶以考文訊及謂八比有礙經學經學並不
礙八比今且解經而已又别有訊者論語兩子畏于匡
從不知在何地即漢宋儒者皆不能註間嘗與學者論
及亦一閧而散或謂是宋地孔安國據莊子謂孔子如
宋游匡遇匡人之難或謂是衛地史記夫子去衛將適
陳然尚未出境故使從者爲甯氏臣于衛以解此難以
匡衛邑也或謂是魯地魯原有匡邑舊稱句須爲匡宰
者家語陽貨曽暴匡而子貌類虎故見圍則魯地矣不
然虎與衛風馬不及何由得暴然則在衛固可疑而在
魯則又與去衛過匡去匡過蒲蹤跡不合若在宋則直
以桓魋之難誤匡人矣是夫子一遘難所在尚不能暁
何可併及
　　　答李恕谷問琴絃正變書
來問琴七絃舊作五聲與少宮少商不及二變然亦有
二六爲變宮徴者則以一絃爲宮二絃即變宮五絃爲
徴六絃即變徴因以五小間作五清四大間作四清亦
無不可第五聲合二變當有二戾聲故謂之變今七絃
調和無戾聲也且其所爲調和者則先以四五大小間
安排七聲夫清聲爲正聲之應必先有正而後有清今
七聲藉大小間而調則大小間爲七聲之所自來而謂
大小間是七聲之應似乎難通况正清四清皆有限數
今以七六五四三作正聲者爲五小間七六五四作正
聲者爲四小間然亦有一二三四五正聲爲五小間一
一三四正聲爲四小間者則七絃内外皆可相應誰正
誰清此恐非四五所得限矣故舊有七絃爲七律十三
徽爲十二律之説皆按之不合不如任其自然隨聲正
變爲得當葢絲屬人聲不可爲準古伶倫伐竹定聲必
以管爲之故十二管即是十二律他器皆無有也曽在
福州平遠臺飲次有清客善彈使之倚聲遂以明代郊
祀樂郊壇酹酒獻重𤣥句用南音法曲彈之其人信手
散彈四四五三七四三便已成句使彈北曲新水令即
須用左手作按捺聲矣然則七絃正聲原無七音稍矯
强便不是耳
　　　答施愚山侍講問公山弗擾書
接問佛肸公山二事不得確據佛肸雖見史記然亦只
就論語申言之若公山弗擾則與春秋傳全不合即家
語史記俱多牴牾此原是一疑案故前儒亦有謂此是
瑯琊膠東所受齊論而雜入之魯論中者然宋洪氏又
祗以季氏十四章作齊論而陽貨篇不之及僕嘗與先
仲兄校論深嘆孔安國舊註極其斟酌而朱氏襲其文
祗改得一句便是不妥今足下欲依史記而又疑朱註
共執桓子四字謂從史記致誤則兩失之矣朱註此四
字不襲史記者孔註弗擾爲季氏宰與陽虎共執桓子
而召孔子朱氏全襲其文而改而召孔子四字爲據邑
以畔不知共執桓子四字雖可疑而尚有解至據邑以
畔則無可解者考虎執桓子在定五年傳但曰陽虎囚
季桓子及公父文伯而逐仲梁懷並無公山不狃共事
然尚可解者以虎之囚桓子爲逐仲梁氏而仲梁之見
逐實公山氏使之則囚桓逐懷皆公山氏所爲左氏作
傳全得晉楚二策書而于魯策書反失全册故一往多
混詞此混詞也若據邑以畔則在定十二年墮費時經
書季孫斯仲孫何忌帥師墮費然後費宰公山不狃據
費以畔是時夫子已爲司冦親命魯大夫申句須樂頎
伐不狃逐之奔齊而仲由則又身在帥師墮費中焉得
有召夫子與子路不悦之事此真夢語也故孔安國但
據定五年執桓子事在夫子未仕以前其于以費畔則
不過以費宰畔而不必據邑葢既執桓子則共事亦畔
共謀亦畔不必據邑始是畔也惟不據邑故一釋桓子
便可挾公同盟陽虎公山皆得仍居故位以俟再舉若
是據邑則一敗而即當出奔焉有五年至十二年相距
七載尚得安然在費者是改此四字不惟經乖抑且事
舛論語與春秋傳諸書皆棼然也至若謂史記可據則
更不然史記以定八年蒲圃謀弑誤作定五年囚季之
役云執桓子而桓子詐之得脱已是悖謬乃竟造一畔
費事在陽虎奔齊歸寶玉大弓之後則與五年之囚季
八年之順祀十二年之墮費並相牴牾且此時爲定九
年而十年之夏夫子已作司冦即有㑹夾谷之事然且
十年以前先爲中都宰一年而後由司空而進司寇則
在定九年夫子已仕魯而猶召夫子謬又謬矣凡此皆
就夙所見而附復若此至考靖難事及傳稿較正另俟
陪乗再請未備不又
　　　復陸雅坪編修問降一等書
連以乞疾減面致同館不諒競傳予于鄉黨篇有異義
而其言不實每思洒暴不可得今幸明問辱及正可藉
此一匄審察惟恐簡幅不足因取他紙碌續以憑曲鑒
日與髙遺山從
中左歸遺山對
殿陛謂禮文階級次第當從上數下上是一下是盡鄉
黨降一等註曰等者階之級也當曰一等階之第一級
也没階註曰没盡也當曰没階階之盡等也此在前儒
禮註原有之謂士冠禮受冠法一加降一等三加降三
等以至于地皆自上數下因以爲言殊不知此非定限
鄉射禮主人升一等賓然後升公食大夫禮授食者升
一等而後賓降等而受之則又皆從下數上觀士冠禮
再加降二等時亦有云授冠者升一等則降是一等升
亦是一等大抵下階則上一上階則下一無常稱也盡
階亦然自上而降則在地爲盡論語没階是也若自下
而升則在堂爲盡燕禮君饗樂工則笙人升階盡等不
升堂而受爵是也特予謂降階一等是殿陛相接尊卑
相禪中外相通一大儀位故論語于降階處著此位次
其言頗不謬而聞者笑之且有展轉傳問必以盡等進
言詞陳誥誡爲大非禮者夫䦨階邋級與堂上人通呼
吸巳屬怪事而况限之在降階一等之地此非至愚亦
必不信而不謂禮文則實有此嘗讀鄉射禮卒射則釋
獲代相必升階盡等不上堂而告于一等之間初亦疑
之以爲相距止一級何難登堂而搶呼階次以取倍戾
既而讀既夕禮啓期則祝者亦升階盡等不升堂而告
又既而讀曽子問吿世子生聘禮君薨告使者歸無不
升自西階盡等不升堂而告則是降等之地直進告之
位愚人之腹必不可以度聖賢之心然且更有異者史
記世家載夫子夾谷之㑹是時在壇坫不在殿陛也乃
當齊人奏夷樂時夫子歴階而登不盡一等而言其後
奏宫中之樂夫子又歴階而登不盡一等而言是豈司
冦官卑不敢上堂耶抑亦兩君在階間進告者必竚此
耶然則門屏階等各有儀位論語之記一出一入正復
于此地著一位次與入門過位升堂復位標作五次非
汎汎升降可比此非略知禮意者必不能爲此言而愚
山其年亦復以此爲齟齬真不解也若夫行禮儀位則
冠禮之降一等而受冠燕禮之降一等而行酳大射禮
之降一等而媵爵公食禮之降一等而辭幣授錦喪大
記之降一等而受汲受瀋祗此尺級間而行禮要㑹必
集于此所謂説禮到是處反似非禮此須藉小暇口謂
更悉若等級之辨則諸侯之堂七尺一尺便是一等其
階七等此不俟通經人俱得知者設有異趣幸更裁示
勿吝
　
　
　
　
　
　
　
　
　
　
　
　
　
　
　西河集巻十八
欽定四庫全書
　西河集巻十九
　　　　　　　　　　翰林院檢討毛竒齡撰
　　書(六/)
　　　答蘭溪唐廣文翼修書
闕問雖日久然猶在浙河首尾每思覔蹤跡不可得舊
夏貴鄉李紫翔金澤公來亟詢近狀又以異縣不甚悉
但先生年尚富學問無盡境某崦嵫之嵗又三經大病
癸未冬感寒幾死昨秋又伏熱幾死今則寒暖交煎目
不辨黑白心數不能記一二居然一廢人矣惟懼首丘
無地急還蕭山洗藥城東舊廬者已及半年乃逺荷書
問且貽我多物四顧眙􁂚瀫溪名紙足佐我染板已大
費功力况復載酒載肉使老病七筯爲之失措且慙且
感先生著書等身向俱賜讀過今從鐫板通讀尤爲起
敬每所諄諄皆身心切要之學子弟效法足以厚家天
下人效法足以厚世向謂聖道不沫賴寶婺多儒者今
益信矣苐以先生之學加之躬行某方撫楷之不足幸
生平奉教尚非偶合德之不孤全藉相長而左右謙抑
太過稱謂乖錯使人難任豈以某不能捧摯故逆施耶
夫以如是聞人在身後所許與當代何異王虎文一傳
已足嬗世顧以某之知愛乘此餘齒自必附一言以藉
綴翼末祇恐
翠華將臨刻下正西渡謀所以迎
駕之法其報命之日則未可預定耳外蒙垂問廟制二
則諸侯五廟分昭穆每廟不知是二層各三間否某按
七廟五廟三廟二廟其外皆有繚垣環之所謂都宮也
其中則每廟又各環以墉所謂宮墻也但門雖連墉亦
稱門墉而自門而堂而室必列三層非二層也門止三
間而堂與室必五間自兩楹東西階外又有東西房兩
間一名東西夾與兩階之堂各隔一墻謂之東西序序
者墻也室制亦然禮所云藏主西壁與尊于東房者皆
室傍二夾爲之是每廟之門皆止三間而堂室必五間
鄭康成謂天子諸侯有東西房大夫士有東房而無西
房此屬異義不足據也至又問大夫三廟不分昭穆則
三層一直貫下矣但不知每層是一間是三間則大夫
士廟皆分昭穆某向論廟制謂别子三廟但有祖廟而
無昭穆者非謂不分昭穆也謂有昭穆而無昭穆之主
以實其中也葢大夫三廟有二等一是父祖合太祖爲
三廟王制所謂一昭一穆與太祖之廟而三者此是别
子爲大夫一等葢别子是諸侯嫡弟之長者分爲大宗
其初立三廟止得立其父一廟名太祖廟亦名宗子所
出廟而祖與曽不與焉禮云大夫不敢祖諸侯焉得有
祖曽二廟上瀆先公是必虚昭穆以俟後之身入之如
季友是魯桓别子則身爲宗卿但立桓廟而昭穆虚主
至季文子爲宗卿然後以季友入穆廟武子爲宗卿然
後以文子入穆廟季友入昭廟而其既則以次祧入太
廟共祭爲百世不遷之大宗故曰立廟之始無昭穆焉
若凡爲大夫則不立太廟但列父祖曽而三如夫子爲
大夫則鄹邑大夫以上惟防叔伯夏合作三廟此如祭
法所云大夫三廟曰考廟曰王考廟曰皇考廟者此又
是一等然三廟則一中一昭一穆二廟則一昭一穆無
一直貫下者即漢後同堂異室亦横貫非直貫也若一
間三間則頃已明言矣此禮頗煩璅不能備舉容續寄
以鬯其説小兒家姪原通籍仁和此是先生舊學師門
下而反辱貽問且小兒館杭州家姪在京不惟無報將
兼乏候答惶悚極矣統俟將來彚復耳拙著經集四函
藉使呈教諸俟另寄不盡不盡
　　　答李恕谷問笙詩并樂節書
閲嵗不達問日濱于死接書彊視雖瞠目亦爲目汁所
掩一則自悲老去一則何易接此口語因隨所來訊略
盡欲答據問笙詩有詩則鄉飲酒禮笙入三終將以笙
笙詩耶抑亦别有歌詩者而僅以笙應之耶此問最善
從來辨笙詩未有辨笙其詩者夫所謂笙詩謂笙必有
詩非謂笙詩之必有歌也凡詩可以歌亦可以笙所謂
笙詩有詩謂笙詩之必可歌非謂笙詩之必不可以笙
也葢笙與箾與籥與管四器皆主聲詩皆應歌之器皆
在堂下原無徒器者但有歌而器有不歌而器總必有
詩其歌而器如鄉射禮之工歌于上而堂上堂下之笙
瑟皆應之即鄉飲酒禮之合樂是也此有歌之笙也不
歌而器如大射禮之管新宮始奏禮之管象堂下俱不
歌而俱以管笙聲其詩即鄉飲酒禮之笙入間歌是也
此不歌之笙也是以春秋傳有歌鐘即頌鐘頌磬所以
應歌尚書有笙鏞周禮有鐘笙即笙鐘笙磬所以應笙
夫笙又有應則笙即歌矣此如漢横吹東西晉大角皆
用之軍中竝無歌工而曲中有詞如上之回思悲翁等
則豈有笙管而反無詞者故往以不徒器折其無詞謂
不如步瑟調笙之憑虚作聲無字音耳非謂其有字而
不歌也若又問歌工上下多寡經無明文則漢後歌工
多而授器少古則授器多而歌工少即如飲射一禮或
四工則兩歌兩瑟六工則兩歌四瑟而笙管之數不與
焉然而歌工必在上即笙管鐘磬皆列堂下而皆可以
應其歌是以合樂之法工歌關雎則堂上之瑟堂下之
笙管皆羣起而應之其歌葛覃巻耳鵲巢采蘩采蘋皆
然舊註所謂合樂者合金石絲竹以歌之金石者鐘磬
絲竹者瑟與笙管也乃孔仲逹誤註鄉飲酒義謂上歌
關雎下笙鵲巢以應之則世無有以張家之聲合李家
響者來問所云各詩各章長短不齊此明了之語註經
之儒于此不暁宜乎六樂一經歴萬古如長夜也但世
有過爲分别者謂歌工必堂上堂上之瑟必不如堂下
之以器器詩則又不然射禮至命射時歌工皆遷堂下
而樂正命絃者曰奏騶虞則瑟工亦不歌而但瑟騶虞
之詩以主鼓節所云魯鼓薛鼓者是歌工亦居下琴瑟
亦器詩上下有尊卑八音無貴賤也至又問歌必在前
舞必在後特不知舞曲與歌曲同終抑舞曲之餘又有
歌曲則有以舞曲終者春秋傳季札觀樂見四代之舞
而即觀止是也有以歌曲終者仲尼燕居序大饗之九
節以獻賓樂作爲一節賓酢樂作爲二節升堂歌清廟
詩爲三節下管象武即舞也爲四節至籥序興謂以籥
吹又以籥舞也爲五節薦俎而樂又作爲六節將行歌
采齊七節賓出以雍徹以振鷺八節九節是歌後有舞
舞後又有歌况燕禮有無算樂將歌舞迭更而無算數
即燕饗一禮且然至于祭祀之徹饌送尸其歌雍歌夏
皆在舞後更無論也若琴色七絃分正清向未即答以
病不及也嗣後即有答書而又不能寄今見來書所錄
備正清之説于七條十三刌之中雖與僕説稍未合然
故不礙聲律所謂汎濫言之而五六皆見斯已耳舊答
書并寄餘來録俟稍健細檢以復不具
　　　答張鶴門論九宮書
昨説九宮法不能罄析蒙并示陳君藴先所詢札覺有
未盡然者據云世所傳九宮之法葢就一二三四五六
七八九數而依次遞數以一居一二居二三居三四居
四九宮皆各居本數者考張衡九宮法曰太一天神下
行八卦一行坎一原居正北也二行坤二原居西南也
三行震三原居正東四行巽四原居東南也由此而中
宮而乾而兑而艮而離皆依八卦方位順次數去則于
位于數仍未曽解世亦知位與數何自始乎易繫曰天
一地二天三地四天五地六天七地八天九地十此大
衍之數也乃演其數者則曰天一生水于北地二生火
于南天三生木于東地四生金于西天五生土于中此
正數也然有生必有成有四正必有四維于是地六成
水于西北與天一并天七成火于東南與地二并地八
成木于西北與天三并天九成金于西南與地四并地
十成土于中央與天五并而五生五成四正四維之位
數定焉故曰天數五地數五此數也又曰五位相得而
各有合則位也然則位之必倚數明矣乃繫于説卦則
直曰坎者北方之卦也離者南方之卦也震東方也兑
正秋西方也乾西北巽東南也艮者西北也坤者致養
謂南方長養萬物致盡則轉南而西爲西南也則是坎
一離二震三兑四乾六巽七艮八坤九實以位倚數以
卦倚位確不可易故曰五位相得而各有合位者位此
數合者即合此數也今以坤爲二而曰二行坤謂之二
居二四爲巽而曰四行巽謂之四居四推之而乾兑艮
離皆依八卦以順數則以離二兑四巽七坤九之定數
忽改作離九兑七巽四坤二其于大易大衍本來位數
俱差錯矣試問以離爲九可云地二生火乎以兑爲七
可云地四生金乎以巽爲四不得云天七成火以坤爲
二不得云天九成金况六爲老隂而乾反居六九爲老
陽而坤反居九以是爲乾坤互成隂陽交濟之數所謂
相得有合實本諸此而乃曰坤數居二離數居九則乾
交老陽離互老隂易卦之九六不是乾坤而是乾離其
于八卦已大亂何况九宮所以相地諸師每造海角經
以誤人世而世卒未之悟也然且曰以一始以九終始
于中男終于中女縱横交互皆成十五之數夫始于坎
終于離當是以一始以二終以天生始以地生終以中
男始以中女終竝無以一始以九終之言此固易緯九
宮所未有也至于縱横交互皆成十五則以九宮改位
配之原數方是十五若以八卦配原數則毋論其他即
在南一重中離二數左坤九數右巽七數共成十八焉
得成十五乎且九宮不始張衡傳也自黄帝創九宮法
而周公取其法以作明堂此在大戴感德篇早已有九
字之訣傳于西漢至東京崇尚緯學于是有乾鑿度坤
鑿度乾坤鑿度三書相傳爲鄭𤣥注者中有太乙下九
宮法爲張衡所本又有風角九宮爲靈樞八風所占驗
者則世竝不傳此從舊註大戴禮鄭註乾鑿度一考而
即得者若云河圖爲體洛書爲用則圖屬八卦書屬九
宮截然兩分竝不相爲體用乃又云洛書祇于後天八
卦中加一五數則八卦原無先後天之説藉有之亦但
減十數竝不加五數何則以河圖八卦有地十洛書九
宮無地十河圖數五十有五洛書數四十有五直減十
數而以爲加五則于陳邵所傳僞河圖僞洛書之數尚
未考見而欲定卦數不可也若云先天後天卦外别無
坤南巽西兑東南離西南之卦則此是九宮非八卦也
九宮是九宮八卦是八卦豈有既改九宮而仍以八卦
行之了無分别者如此則但稱八卦足矣何云九宮乎
豈行九宮法者但呼坎作白呼離作赤便足分别宮卦
乎古人造一法必有一理八卦之四正四維無不相尅
故周公造明堂九室定爲二九四七五三六一八之數
改巽離坤兑爲兑坤離巽而四正四維無不相生如八
卦南北水(坎/)火(離/)東西金(兑/)木(震/)東南西北水(乾/)火(巽/)
西南東北金(坤/)木(艮/)皆彼我相尅而明堂祇改四卦而
南北金(坤/)水(坎/)東西木(震/)火(巽/)東南西北金(兑/)水(乾/)西
南東北木(艮/)火(離/)皆彼我相生此正天地數位相得有
合之轉變與八卦全反而欲以八卦核九宮此方枘而
圜鑿也至又云隂陽家稱坎山離向者忽改而爲坎山
坤向稱震山兑向者忽改而爲震山巽向不無驚駭而
去之則地師相地祇當以八卦方位一準舊説斷不宜
以九宮之説略溷其間葢厯本所載紫白皆近世荒唐
之言非舊法也必欲兼行其説則倘相陽居或遇三楹
三重如九室者或可以九宮法核之倘相墓域意者坎
山離向其離來所對有似金形則坤向可相生矣震山
兑向其兑來所對有似火形則巽向可還生矣相地固
荒唐且斷不宜用九宮而杜撰求全或出諸此要之九
宮八卦原不竝用况紫白尤九宮法之邪説古無是也
請以是質之知者或不謬也
　　　答柴陛升論子貢弟子書
前論陳子禽集註謂陳亢孔子弟子或曰子貢弟子其
或曰一説無據王草堂作集註補直謂二千餘年竝無
言陳子禽在端木門者此朱子臆説也時閩中張孝廉
在坐便云朱子未必是造説特引據稍鹵莽耳予曰何
曰嘗考註疏引鄭康成註子禽弟子陳亢也子貢弟子
姓端木名賜朱子纔一見去恰似陳亢也子貢弟子七
字連屬而遺却姓端木名賜五字故如此予深服孝廉
善讀書有識而坐客不然謂從來讀書人豈有此讀法
予曰漢書地理志云錢唐西部都尉治武林山武林水
所出東入海而晉劉道真作錢唐志誤云西部都尉治
武林山亦是纔一見去似武林山三字與西部都尉治
五字連屬而遺却武林水所出以下八字至今顧夷吾
酈道元輩皆謂錢唐舊治在武林山即今所稱靈隱寺
山者此千古笑話客未聞耶各眙􁂚而罷今來訊及此
且以淮安閻氏作毛朱詩説爲疑此正可與前説鹵莽
相發明者朱子稱國風爲淫風亦是悞讀論語鄭聲淫
爲鄭詩淫詩實不淫也亦悞放鄭聲爲放鄭詩夫子三
百篇竝不曽放鄭詩也而後儒王柏曰不然鄭詩實淫
朱子實放鄭詩夫子三百篇已燬于秦火久矣今行世
三百篇是漢儒所僞造者實是閭巷浮薄之詩是淫詩
而世不暁也其説已載于宋史儒林傳而究竟無據明
儒程敏政乃改漢書劉歆傳以附㑹其説劉歆傳云孝
文帝時詩始萌芽凡諸家傳説皆立學官在漢朝之儒
唯賈生而已至孝武皇帝然後鄒魯梁趙頗有詩禮春
秋先師皆起于建元之間當此之時或爲雅或爲頌相
合而成而敏政云孝文時詩始萌芽至孝武時頗有詩
或爲雅或爲頌相合而成則三百篇明明是漢儒僞造
而淮安閻氏則又引敏政此語著爲毛朱詩説一巻公
然雕刻以行世實不知程閻二君于頗有詩禮春秋先
師皆起于建元之間十五字果頑鈍失心祗讀得三字
而不見十二字耶抑亦效前儒鹵莽剽裂竄取但割此
三字而他文可不顧也况爲雅爲頌是髙叟爲詩伯魚
爲周南召南之爲本説詩非作詩也且朱子亦不敢稱
淫雅頌也儒者强解格物爲格致事物之理而實不能
格反毁斥六經改竄典籍其鹵莽習氣亦有駴人聽聞
者朱子闢大禹謨以後五十九篇爲僞尚書未有據也
今文尚書二十九篇者出伏生屋壁而先上之者也至
孝武時魯恭王壞孔子宅以擴其居然後古文尚書百
篇出孔子壁中其時孝武皇帝敇孔子之孫安國作尚
書傳而巫蠱事發其傳不曽上而罷至東晉時經永嘉
之亂前此伏生之徒歐陽夏侯凡爲傳註者其書皆七
而古今尚書經文獨存于東晉祕府間故豫章内史梅
賾得安國之註而上之此上孔傳非上尚書也乃隋書
經籍志明云晉世祕府所存有古文尚書經文今無有
傳者至豫章内史梅賾得安國之傳奏之而朱子又鹵
莽讀去謂東晉梅賾始得上古文尚書必是僞作竟忘
却安國之傳四字以致吳澄趙孟頫輩竟斥爲僞尚書
將五帝三王舊文刪之廢之凡六七百年其禍烈至今
未巳然且附㑹之徒各相沿以改襲舊文爲故事吳澄
遵朱説直廢古文尚書但錄今文二十九篇名曰尚書
纂言據其説謂漢書藝文志云尚書經二十九篇是今
文古經十六巻是古文是班固原斥古文爲經而以今
文爲尚書古文不曽名尚書也歸有光作尚書考異序
亦引志文詆古文爲晩近雜亂之書而萬厯已丑㑹試
主考許國王𢎞誨以僞尚書策舉人而焦竑對策遂陽
陽引據志文請刪去僞尚書一十六巻而主者快之竟
以此冠㑹試本房薦殿試第一勒其文以爲法式今考
藝文志則稱古文是尚書今文是經與吳歸焦三君所
引據正相顛倒則此三君者亦各具心腑各有面目豈
一齊俱喪心瞎眼一樣顛倒即欲附㑹朱子或不憚毁
斥先聖先賢之書以自坐誕罔然保無一人讀漢書者
而乃一誤再誤致六七百年間祇暁儒説極溥天之下
朝野官民竝無一讀書人設科取士錄文布式皆天昏
地黑彼我顛狂致于如此此非細故也(此下缺二/十三字)故來
訊據草堂所論謂集註于浩生不害認作告子此緣誤
讀趙岐註告子名不害語然趙註于浩生不害明云浩
生複姓名不害則顯屬兩人澹臺子羽非顔子羽也若
謂前人名氏原有成註雖鹵莽不當有悞則約略計之
亦殊有不可解者如曽西是曽子之子非曽子之孫子
西是鄭公孫夏不是楚令尹子申虞仲是仲雍曽孫周
章之弟仲不是仲雍孟之反是春秋孟之側不是莊子
孟子反蘧伯玉不對放弑之謀是甯殖之子甯喜不是
甯殖公子糾是兄不是弟小白是弟不是兄左丘明是
魯太史不是古之聞人公叔文子是公叔發不是公孫
枝接輿與孔子下爲文不是人名孟施舍姓孟施不姓
孟太宰或吳或陳不是或宋政逮四世是文武平桓不
是武悼平桓曹交姓曹名交不是曹君之弟太師摰即
太師疵不是師摯南宫敬叔是孟懿子之弟故稱叔不
是懿子之兄南容是南宮适即南宮縚不是仲孫閲南
宮敬叔是即人名一項各有明據然亦鹵莽多誤如此
真不可解足下有家學且善讀書能俯訊及此此亦不
孤有隣之一証諸有未備統俟過寓更悉不具
　　　與沈思齋進士論薄后稱側室書
據鄭丹書致仁和謝明府札謂嫡庶之嚴苐嚴于封建
之世以世國世官防簒竊也今有何立及有何襲替而
尊嫡賤庶婦等傅婢子比厮養澆風薄俗悖禮孰甚此
一説原倡自僕而丹書發明之然僕三輩皆嫡出不過
論此以救世非有私也足下既疑其言又不能據一典
禮以駁正之祗引漢文致南粤王書謂自稱髙皇帝側
室之子其爲名義一何凜凜僕嘗謂經學不明不可論
史生平最恨宋儒史斷與聖經大悖急欲通論二十一
史而時不我與將就木矣即此一語在數千年來誰不
嘖嘖僕獨惡其喪心病狂悖義害禮之甚夫薄姬入魏
豹宫轉輸織室其爲微賤誰不知之但以名義論則此
時是母后爲髙帝皇后史稱迎皇太后于代是也夫既
稱皇太后則雖告天地祖宗亦如此稱觀其後光武中
興設郊壇洛陽以髙帝配天薄后配地直稱髙皇帝后
其爲名義凜凜如此乃以所生之子作繼世皇帝告一
反側畔亂之蠻夷君長而造此穢稱䙝天地薄宗廟斥
嫚尊親虧辱國體爲天下臣民所恥笑而舉世嘖嘖何
也曰不讀書也春秋十二公八爲庶子然而其母薨葬
夫子必稱曰夫人曰小君人苟讀書此即名義矣且天
下與母孰重瞽瞍殺人身罹國法舜寧棄天下必不使
以絲毫辱親今薄后無罪皇帝賜書不過一畔夷冦邊
已耳其于天下不必棄也縱使此語一出南徼盡平蠻
夷君長竝繫頸而致之闕下吾猶不以彼易此况區區
尉佗謬去帝號而仍稱于國跋扈如故何苦爲此况薄
后之崩在景帝二年景帝帥天下臣民行三年喪亦以
春秋僖母成風薨于魯宣之四年夫子書喪葬服喪與
嫡子嫡孫無異故儒臣據經而行此禮歴見之晉儒何
澄徐廣之議是苟讀書識名義則薄后本事亦尚有引
據不能盡者足下好論史或亦于此一諦觀可耳
　
　
　
　
　
　
　西河集巻十九
欽定四庫全書
　西河集巻二十
　　　　　　　　　　翰林院檢討毛竒齡撰
　　書(七/)
　　　復蔣杜陵書
惠寄三札前後收到宛陵陽羨兩君亦竝致意去因酬
應稍煩戃怳度日友朋之懷徒抱胸次今則史館稠雜
除入直外日就有書人家懷餅就抄又無力僱書史代
勞東塗西竊每分傳一人必幾許掇拾幾許考覈而後
乃運斤削墨僥倖成文其處此亦苦矣又况衣食之累
較之貧旅且十倍艱難者耶今同館諸公分爲五班自
洪武至正德作五截􁭤分某班秖分得𢎞正兩朝紀傳
而志表則均未及焉某于兩朝中又分得后妃六篇名
臣二十五篇雜傳一篇合三十篇既又以盜賊土司后
妃三大傳謬相推許統屬某起草在􁭤分之外雖此中
尚有書可查然訛舛極多從前已刻如吾學史料諸編
比之大海一漚百不十具他若通紀定紀法傳從信種
種則又純涉虚假全不足憑是以是非易决真僞難審
此在𢎞正以前尚然况嘉隆以還則將何所依據也客
冬曽托董無菴彚徴越中諸先賢誌傳而竝不見寄足
下雖寓公而居越最久越中聲氣皆願與杜陵呼噏凡
諸賢後人無不在杜陵齒遇之末今專以相託嘉隆後
八邑名賢祈統爲彚徴寄某使某得專任敝郡列傳其
中是非真僞不妨杜陵指定相寄則一郡一賢皆杜陵
所表章也朱少師傅在陳大樽集中尚有實事可錄但
稍煩蕪耳至吳大司馬三世則不見狀誌曩者其曽孫
雲章曽示一傳是孫承宗作不善碑版了無可紀今并
此傳亦無有矣且錦衣再襲最饒名蹟曽見莊烈皇帝
有親筆東司房敇而元素先生有救給諫姜埰及舉人
祝淵諸大節俱怳惚不明白或向其從子伯憩抄一事
實伯憩不作字即此附囑若倪文正祁忠敏諸公則足
下曽作傳其稿本必具幸悉緘示他不能指名悉藉搜
討其獨于吳司馬公諄諄者以伯憩與杜陵晨夕易面
及也及湯太守篤齋公開三江閘事呂望如進士曽寄
湯神傳一本荒唐之極太守雖祀越趨蹌禱賽然亦祭
法功德之祀而男婦感之乃僅誇神異而于山川阸塞
興築利弊諸領要全不一及曽記金華浦陽江爲禹貢
三江之一其下流由山隂西南入界東注錢清江而北
入于海越故稱澤國又號暵壤衆山水易瀦而瀕于海
而善下瀦即咽下即渫加之以浦陽建瓴之水而爲壑
于此稍暴漲即瀰漫而渫久而渴其爲舄鹵也久矣前
此太守戴公曽遏浦陽之枝流使之通浙江以殺其勢
至是則鑿七堰而排浦陽而西之且壩于麻溪以截其
西南之來然後爲閘三江口以瀦渫全越之水咽即啓
之渴即閉之其名三江閘者以此地本浦陽江入海之
處襲故名也但其詳不可得聞其興築始末又略無可
考逺求指示此亦諮諏獻老之一端矣舊臘中堂啓奏
原有舉隱逸名賢之意而地震以後復從
赦詔中作一條𣢾又監修入告祇以修史餘波相及不
成光景且監修亦驟爲之不卜于衆而足下則多以周
之義士相目疑沮者半大敬則惟恐某有他意急作書
戒勉彷彿山巨源之措詞者總之神龍不見愈髙也某
原揣今年告歸而益都老師過愛之切爲聘一貧家女
爲後嗣計是以羇絆不果頃聞越中有詩文之選羣推
杜陵爲政甚善某雖戒詞句之學然食指猶動但此時
宋元惡習盛行長安某不憚直指其非幸羣公相讓不
敢抗爭此事得杜陵一振興之必有可觀特某遍游宇
内恨無一真讀書人經學既已響絶而禮樂二字開口
便錯偶與同館官論郊壇之禮訛舛百出即嘉靖議大
禮一節雖未分題然倉卒語及便一閧而散至館長以
樂章配音樂下議則雖淹雅如吳志伊亦不能出一言
相答某年已漸衰倘幸歸里妄思以殘年著禮樂二書
以存一綫若雜詩雜文則筐篋尚多斷不敢出一字相
質實薄之也來札少規語惟浮沉金馬一言爲好我之
切佩之紳帶不敢暫忘今
朝廷甚愛儒臣且
聖學最博洽稍有詞句必加
乙覽頃西南告捷同館皆獻平湖南平蜀雅頌而某無
一言其緘晦可知矣令郎買宅于越將來爲王謝後増
一寓賢吾越何幸得此佳蹟總之杜陵與越人投分深
耳三日前隨東海公游摩訶菴至昨始歸而真定司農
公又以碑文二通屬某捉刀因燈下草寄雜亂無敘總
藉道鑒
　　　與吳廣文論國風男女書
足下以國風多言男女之事且偏執國風好色而不淫
一語以爲朱子註淫詩未必無意此殊惑也國風男女
大抵皆風人寓言竝非實事且其事别有在如國風好
色此寓言也詞也而不淫則别有事也幼時亦惑于朱
子之説見國風無男女者亦似淫詩如十畝之間桑者
閑閑亦謂桑者是蠶婦乃不幸而其言已行世及其既
悔之而以觀國風則凡彼美人兮有美一人皆君子人
矣予避人至維揚姜滙思侍御巡鹽兩淮多結納名士
時武寧侯王君蹈海門客髙孝修跳身破産扞侯故家
事而名久在刋章未落侍御聞其來預貯五百金待之
予深感其事爲作寄寇詩(見七/古巻)寓竚望之意以撫寧侯
家妓冦白門事頗相類也山隂姜質甫見予詩急向埂
子問冦白門消息直笑話矣後予避湖東籍捕幾及旅
主人之子鄧論秀匿予别室且隂繼饔餐幾至波累予
作鄧老秀一詩(見五絶巻/論老聲轉)託言憲禁客宿而旅主人之
婦鄧老秀違禁請留以隱記其事此亦掩爾壺漿勿令
之露之意也而江都宗定九實爲和鄧老秀詩十章此
豈知予者讀國風者能于此通悟則庶幾耳
　　　與閻潛丘論尚書疏証書
昨承示尚書疏証一書此不過惑前人之説誤以尚書
爲僞書耳其于朱陸異同則風馬不及而忽詬金谿竝
及姚江則又借端作横枝矣尚書本聖經前人妄有遺
議者亦但以出書早晩立學先後爲疑未嘗于經文有
不足也且人心道心雖荀子有之然亦荀子引經文不
是經文引荀子况荀子明稱道經則直前古遺文即易
通卦驗所云燧人在伏羲以前窴刻道經以開三皇五
帝之書者是也又且正心誠意本于大學存心養性見
之孟子竝非金谿姚江過信僞經始倡爲心學斷可知
矣今人于聖門忠恕毫釐不講而沾沾于德性問學硬
樹門戸此在孩提稚子亦皆有一詆陸闢王之見存于
胸中以尊兄卓識而拾人牙慧原不爲武然且趨附之
徒借爲捷徑今見有以此而覬進取者尊兄雖處士然
猶出入于時賢時貴之門萬一此説外聞而不諒之徒
藉爲口實則以此而貽累于尊兄之生平者不少吾願
左右之閟之也至若學宮從祀則從來荒謬向與尊兄
言廟學合一之陋孔子先聖稱名之謬極蒙許可至從
祀進退則大不足憑漢世大儒如康成子政輩皆以神
仙圖䜟紛紛罷祀乃有受華山之書闡參同之祕指太
乙九宫爲洛書九類而公然與聖經竝傳者是以王草
堂作聖賢儒史一書頗有訂証而足下偏執程敏政無
學之説以爲金科陋矣鄙意謂尚書疏証總屬難信恐
于堯舜孔子千聖相傳之學不無有損况外此枝節更
爲可已何如不具
　　　復髙雲和尚書
髙雲閉關如龍歸大海無可蹤蹟僕又病不能一顧獨
念荷擔挈鉢未必無得力處雖闔戸静坐吾儒多有此
者然究非聖功此惟公家有此法耳若來字謂三生石
上夜夢與僕聨句三生石正此間葛洪嶺也何不發關
來一游之耶僕不識李源何許人而髙雲道力不減圓
澤相憶之切或見夢寐但僕生時先慈張太君夢番僧
以度牒見寄醒而墮地太君心惡之而不言暨方馬兵
敗僕髠首匿澤中太君撫首而泣始告以夢曰驗矣其
後出走至少室已辮矣有關東賀凌臺先生之徒見予
于嵩山市授予大學則其人僧也僕謂此授學之事一
生大節先慈之夢當以此時此事爲驗他皆不然特予
少論學溺于儒説而至此而聞誠意去惡絶私利之念
終身行恕與佛氏之行善與與人爲善大意本劇殊而
末不甚悖因與佛門知識不大訣絶而見者不諒妄謂
予再來原有根柢一如髙雲之所云此僕久自揣南轅
北轍彼此正相反儒之成已成物本順出佛之盡人盡
已恰逆入僕之所僦在杭州公在髙雲葛洪嶺非相見
所也苐隔江日久不無憶念舊冬臥病幾乎永訣夢寐
之勞雖至人或不免耳聞人居士望公久春又過半湖
上風物漸就暄暖山中雖苦寒想可解衲何時惠來珍
重并詢
　　　答福建林西仲問韓昌黎一女兩壻書
昨蒙下詢韓昌黎長女兩壻之説據皇甫湜所爲昌黎
誌云夫人髙平郡君范陽盧氏孤前進士昶壻左拾遺
李漢聓集賢校理樊宗懿次女許嫁陳氏三女未笄是
昌黎見存者三女惟長女已嫁李漢而次與三尚室女
也其有一壻爲樊校理不無可疑因有昌黎長女更嫁
兩壻之説而解之者爲曲釋之謂誌文句讀不同樊所
取者次女也所許嫁陳氏者乃三女也其文以次女三
女爲讀而以未笄二字屬之許嫁之三女此亦尚論古
人不厭忠厚之苦心苐僕不謂然者曲禮女子二十許
嫁笄而字而昏禮與公羊傳亦皆謂許嫁始笄獨雜記
云女雖未許嫁年二十而笄則笄亦有不必待許嫁者
然是未許嫁而笄竝未有許嫁而稱未笄者以古無幼
婚笄者許嫁之節也且昌黎三女竝非許嫁陳氏者也
在昌黎死時三女尚幼無問名者故稱曰未笄而其後
儼然有昌黎少壻見于太和開成之間考唐書蔣乂傳
載乂子名系官右補闕爲權門所忌斥之在外竝及其
僚壻李漢而系傳云宰相李德裕惡李漢以系友壻出
爲桂管觀察使復坐李漢貶唐州刺史夫僚壻友壻者
妻兄弟之夫稱也系得與漢爲僚友壻則必以三女爲
配而因爲僚友此非許嫁陳氏者所能溷矣是以長女
壻李次女壻陳三女壻蔣明有分屬雖陳氏之壻無所
聞見他傳載當時朝官有欲改昌黎所作順宗實錄者
礙其壻蔣系李漢得以不改不及陳氏然不得謂昌黎
無陳氏一壻此易暁耳至于樊氏宗懿亦以壻稱則絶
無可考僕寓既無書且其事隱又無他書可以轉見苐
就昌黎本集觀之其輯之者即漢也集首有序署隴西
門人李漢所譔而篇中有云漢辱知于公最厚且親且
親者以壻故也是昌黎死後漢方爲昌黎輯集敦子壻
之誼甚篤而謂其死前乃生奪其妻而予樊氏不然一
也即昌黎集中載有中大夫陜州司馬李公墓誌名郱
者即漢父也昌黎爲壻父作銘惟恐不著故于子七人
之後不載他子婚娶而獨于漢曰漢韓氏壻也故以屬
予銘其文在長慶元年是昌黎于壻父作銘尚自敦舅
禮如是而甫越三載及長慶四年昌黎死而即云有他
壻不然二也即云此之易壻本奪生妻非婺所改也是
必女有他故而尊章遣之其歉在李不在韓故女雖改
適而壻誼如故則出妻大事其在史傳家誌竝無李郱
出婦李漢改娶一語見于文間且昌黎爲郱銘時中及
夫人此宜有微言隱詞略見大意而亦未嘗有片言存
見棄之跡坦坦白白其不然四也且夫以人情之善移
也漢既親與韓絶則雖與蔣系爲僚壻而名實不浹在
旁人所窺伺者自應以漸而殺况漢歴仕宦升沉已久
其距昌黎死時已不知閲幾何嵗而在人之忌昌黎與
忌蔣系者必甘心于漢則其終始相膠漆而絶無離異
公然可知其不然五也若謂改嫁之例唐俗不嚴故昌
黎許之宋即無是矣則又不然烈女不更二夫此前人
之言不始自宋假使女果被出則出女改嫁前固有之
又不始自唐是以顔氏家訓載曽子出妻事以爲蒸梨
不熟姑薄其過所謂出妻令可嫁而國策有云棄婦不
出里閈而人爭取之者良婦也則出妻改嫁古亦竝無
或阻之者然而士大夫家必無其事况唐去古逺于伉
儷頗重而昌黎又斤斤于學術焉見閨門雍肅不如宋
人其不然六也然而皇甫之爲文則可疑孰甚使無其
事耶則一女而箸兩壻其文不通使有其事而需諱耶
則又不必以兩壻複行但領一壻字而後所云次女三
女者或略冺其數誰得非之且從來行文無連箸兩壻
而異其字者皇甫爲昌黎門人縱不善文亦不必出此
僕揣其意似昌黎有他女或羣從中外之子撫而嫁之
所云撫女如已女者然實非其女也故于稱壻時特殊
其字以别之而又以三女簡核其數使知此壻爲他壻
以爲此紀實非虚詞也然乎否乎按聓即壻字昏義釋
文謂壻俗作聟後又更作聓揚雄方言聓謂之倩是也
但此是古俗字故東觀漢紀風俗通博物志及後漢書
註始有此字如光武與伯叔及姊聓鄧晨坐語趙岐爲
馬融妹聓類皆非正經文字所用然則雅俗竝出或亦
故爲此區分以示異乎此皆曲臆之不必然者皇甫妄
文姑爲此妄解何如頓首
　　　答章泰占問方百里書
接札閲近文五首甚佳此正時俗所稱第一流文即此
已足頡頏廬陵且方駕曽王而上之矣但其極得力處
縂是灌瀹于宋人之宿習甚深凡揣字絜句造意取息
一唾一吸一行一站總有一見成膜胚于其中能破此
而擺落之便能出人一頭地否則猶是未侻衣一健蛹
也向與足下相見少但以爲精于舉業早受世知是當
今髙才生耳今知留心經學考辨得失兼能著力作古
雜文此是吾黨一大干城驟見此喜何等矣苐諸解經
處凡十八條多以顧亭林閻潛丘謬説雜釋此悉前時
所駁辨過者但觀予從前説經諸錄便自了却此固不
煩再爲喋喋至爲方百里條有方百里者萬里也語以
未解來訊則在前儒原未解此即陳氏禮書作圖繪指
畫仍是罔罔今請以紙上解之方一里者縱横一里也
縱横一里祇一里者以縱之一里即横之一里無二里
也若方十里即百里矣以方一里而縱十之祇十里耳
至横亦十之則已十其十而爲百里然猶十倍法也若
方百里則前所云方十里者已百里矣今又十其百而
縱行之非千里乎且又十其千而横行之非萬里乎此
非百倍法乎故曰百里之國有萬井以方里一井也萬
井之國有八萬家以一井有八家也此易暁耳或曰信
此則舊稱干八百國勢必有一千八百萬里無此土矣
且尚書弼成五服至于五干先儒説此祇以縱横相距
各五干里以爲斷此何以稱焉殊不知此縱横相距但
分指縱横言耳若以開方計之則縱五千里合之横之
五千當有二千五百萬里以二千五百萬里而止分一
千八百萬里以爲國有賸里矣况伯七十里每國止須
四千九百里二諸侯之國子男五十里每國止須二千
五百里四諸侯之國原有不必盈萬里者乎故王制曰
其餘以爲附庸閒田非虚語也惟審之不具
　　　與黄棃洲論僞尚書書
日月不暫留而道路不加近何時是相見之日思之悶
絶前接來札有議禮數則草草復過雖稍有商量終以
未能面請爲憾若僕所著喪祭二禮因急于成書而又
畏紙費不能自盡所欲言此非知禮如足下不敢向之
爭得失也近保定李恕谷以問樂南來寓桐鄉郭明府
署中因與桐之錢生暁城辨古文尚書真僞并來取証
僕向雖蓄疑然全不考及今略按之似朱文公與吳棫
吳澄趙孟頫歸有光梅鸑羅喻義輩其指爲僞者皆自
坐失據誤讀前人書處處訛錯誠不料諸公豪傑且欲
詆毁先聖先王之書而竟出于此聞足下向亦曽指之
爲僞不知别有考據抑止此數也昨有老友謂尚書大
序稱武帝敇孔安國作傳及傳成而安國遭巫蠱事因
不果上此大可疑者史遷自序謂史記成于太初之年
而安國之卒則在孔子世家末已記及之巫蠱起于征
和年距太初以後尚越天漢太始兩號而謂安國能遭
之非僞耶僕謂此則大序僞非尚書僞也且此仍自坐
失據之言也大凡讀一書當辨其書之得失在于何所
史記之失全在年月往往有一時而紀傳與年表各異
書有一人一事而紀傳與年表又各異時者毋論安國
遭巫蠱事非大序亂言在漢志漢傳荀紀隋書皆有之
不必深辨即以史記論謂其書終于太初竝不當及征
和後巫蠱事則史記酈商傳匈奴傳及衛將軍傳後公
孫賀公孫敖等凡以巫蠱族滅者皆征和後事而皆載
及之何也且自序既云述黄帝以來訖于太初乃又云
述陶唐以來至于麟止夫麟止則元狩之號又先于太
初約二十年矣此時安國不知死否且此足據否人苦
不讀書及予其書而又不善讀足下聞此定不以僕言
爲可怪且此頗關係僕將確求實據以一雪此案尊府
多藏書祈不憚搜討以示一二何如愼後
　　　與李恕谷論周禮書
尚書寃詞序説中林覯疑周禮來札欲易此語似以周
禮非聖經有礙耳夫三禮名經固自無辭若謂聖經則
自不可今天下攻周禮者衆總只周公之書四字害之
周秦以前竝無周公作周禮儀禮一語見于羣書亦竝
無周秦以前羣書若孔孟老荀列墨管韓諸百家及禮
記大學中庸坊記表記孝經所引經有儀禮周禮一字
一句則周公不作此書明矣周禮非周公作何害大學
中庸不知何人作其爲經自在也必欲爭周禮爲周公
作大學孔子作則無據之言人將無據以爭之事大壞
矣天下是非原有一定周禮惟非周公作非聖經然周
人所言周禮即周之禮也其中雖有與春秋諸禮不甚
相合然亦周禮也如公羊言禮全與左氏策書不相合
然亦周人之書也况周禮全亡所藉此一書稍爲周備
可爲言禮考據若又排擊之則無書矣如此説周禮方
是妥當若謂周公作則雖始于鄭氏而祖之而表章之
者王安石也人將以安石目之矣近姚立方作僞周禮
論註四本桐鄉錢君館于其家多日及來謁言語疎率
瞠目者久之囁囁嚅嚅而退然立方所著亦不示我但
索其卷首縂論觀之直紹述宋儒所言以爲劉歆作予
稍就其巻首及宋儒所言者略辨之惜其書不全見不
能全辨然亦見大概矣若儀禮非周公作且于三禮中
倍加訛謬則予喪禮中所駁士禮者甚夥皆無理不足
道此更非周禮比也凡辨必有據方爲無弊僕所辨亦
無他人可語可商量然幼時尚有父兄師友偶相闡發
今已絶矣僕記先仲兄嘗言先王典禮俱無成書韓宣
子見易象春秋便目爲周禮此果周禮乎國家班禮法
祇于象魏懸條件使里閭讀之已耳刑法亦然子産作
刑書反謂非法即厯書一項關係民用先王所謂敬授
人時與世共見者然亦只逐月頒布竝無成書如近代
厯本則他可知矣是以夏禮殷禮夫子謂文獻不足不
特杞宋原無文即舊來傳書亦祇得夏時坤乾一如韓
宣子之以易象春秋當禮書者如是則周禮五巻不必
周公作又是一証且此所言亦見讀書法思之思之
　
　
　西河集巻二十
欽定四庫全書
　西河集巻二十一
　　　　　　　　　　翰林院檢討毛竒齡撰
　　書(八/)
　　　復章泰占質經問書
復泰占足下日以足下病逺道爲念問至亟解視謂病
安頗慰然以今年比期近云不來赴比則是病仍未安
也乃别示書冊令兒子逺宗檢看是病中觀僕所著經
問一十八巻而藉之以較計者如此則病方増長焉能
安矣因别令檢核合五十七條質疑義者二十四正訛
字脱字二十一刋誤三其一辨時氣先後者已錄出俟
考正索解者四則答有别紙餘各草草註來冊付去乃
不揣鄙陋重申祝告必徼降心以從者造物不易生才
即生之亦未易成就然且所生之才各不同生文人百
不及生讀書人一大抵千萬人中必得一文人而至于
讀書人則有千百年不一遘者是以文章之士列代都
有而能通一經而稱爲儒博通羣經而稱爲大儒則自
漢迄今惟西漢有孔安國劉向東漢有鄭𤣥魏有王肅
晉有杜預唐有賈公彦孔頴達合七人而他如趙岐包
咸何休范甯之徒皆無與焉即或博綜典籍胸有筐篋
如吳之韋昭晉之郭璞唐之李善顔師古宋之馬端臨
王應麟輩竝于經學無所預降此而元明則響絶矣然
且天生此七人而六經得失尚未叅半詩書得者十之
五三禮得者十之六左傳得者十之八而易而春秋而
樂而論語大學中庸孟子則全無得焉則是二千年以
來冀遘一大儒使古王六經孔孟所傳之學術全明于
天下亦不可得也僕七嵗見隣家娶婦不祖而配既不
告廟謁廟復不告父母見父母自爲婚姻而解之者猶
曰不成婦不廟見嘗問之先仲兄而心竊痛之即私禱
先聖前願此生得考註六經刋正謬説而至今未有遂
也少好典籍記憶亦不少乃稍長避人垂老還鄉井而
時不我與矣然憶僕當年尚遘數讀書人家有胞兄先
仲氏亦學者也兵火後大病不能著書而上虞徐仲山
多學爲大司馬公之子山隂張南士則大三張後小三
張君之一也論經有定識每能辟鄭孔之謬乃不幸偃
蹇而死死而其所著之書皆不得傳是豈造物果忌才
且不欲使經學明天下耶僕雖不才門下尚多人然皆
文章士也初得中州王引齋喜其有經學而遽已早世
垂老得朱生鹿田則助我者也詩禮質難必多有啓發
苐少年上公車門不耐索米近忽試仕邊缺音耗都斷
而東陽李紫翔則長于春秋其作春秋諸紀傳久已行
世今且爲潮陽令去所幸遇三章子雖劇恨見晩顧猶
賴同郡且值僕東歸草堂可晨夕主客而一死一游關
以西三年不返惟足下在家年富有學讀書最精密敏
而且審其考覈各具專見能發房開覆闡前人所不及
闡僕雖垂死猶賴生活而乃患喀血罹此大虐棲遲白
門多日矣此非吾道之窮天之有意于厄之不至此自
今以往但當求却病不當讀書何則讀書者致病之由
也且苐求却病即是讀書何則病既却則讀書自有日
也故却病所以順天天非無意生我而我可以病逆之
乎且亦惟却病而後可以逆天天不能使我不讀書故
但能使我病而我能不受病而使之仍可以讀書天能
禁之乎僕書在案頭幸勿再觀即觀萬勿如所寄之煩
而析核而且刻祗如古所云優游不廹逌然以自得可
也至别詢治火一法則在春秋傳宋灾諸治法亦既完
具聞賢伯氏都府公損其奉以多製械物此正與宋法
具綆缶陳畚輂諸事相合即王君治火論君與僕舊識
其言亦博通無可間但火地不同治之者必因地設法
始爲有濟假如宋法有令隧正納郊保之民使奔火所
此一語用之杭州便爲大害何則杭之火災半由游民
劫火者所撰造也故僕議治火專用宋廣平刺廣州法
陶瓦甓以改茨竹以杭屋皆竹墻也且截火四衢禁民
救火而但用正徒之司救者授之符以騐出入防劫火
也特其議已勒板而杭人不能用今且東歸有闕板矣
蒙索無兼本俟謀另寄頃平湖陸生刻聖門釋非錄成
一冊奉去并前項收到七月既望日距接問日越九日
　　　復王草堂四疑書
　來書略云先生天夀平格主持聖教每一言出則天
　地局蹐爲之一開顧伏讀經集巻首則可疑者四一
　云夢番僧到門寄以度牒二云以頭陀居士林骫壞
　名教三云髙笠僧授古本大學四云以曽髠髮爲頭
　陀獲罪
　功令遺命不冠襪沐浴竊意先生本聖賢再出或星
　嶽所降有之何至有番僧授牒之兆雖髙笠授受淵
　源難忘顧不必僧也若遺命不冠襪則恐非正命矣
　斯世多忮人即象山陽明以心性立教猶然以禪宗
　目之今以初生避難授道遺言四則皆歸之僧後將
　若之何先生偶未思及耶
接劄具見相念之切且更拜裏言昨命皃子讀訖即惘
然自失者累日足下愛我備矣顧此有遽難自解者先
慈所夢明明告之大母質之先贈君先贈君即以此夢
告廟命名何敢淹沫且非謂此見夢者爲所託之身祗
其所貽牒闌以五虬因取郭景純詩竒齡邁五龍句名
曰竒齡此即他日髙笠僧授學之先徵也授學大事番
僧即遼僧也牒者大學文也若僕之髠首在崇禎甲申
年是時方馬遺孽統亂軍東奔僕以一言爲方馬所讎
將合江東軍執予殺之因匿之山寺屠去首髮非如佛
氏所云出家且所云落染也向使不去髮則方馬得執
之假欲辮髮則江東劃守人人皆方馬矣是以放廢之
久衣緇者八年至順治辛卯讎者尚以抗試首官因有
逆陀骫教之訟夫然後養髪遵
功令候試此實事不必諱然亦無可諱也往僕居館中
吳都官請作封公夀文僕却之而策馬至東便門作蛤
菴和尚塔銘學人有疑之者僕曰此豈僧耶及僕爲蘗
菴作丞相源塔院碑文江西羅生創言曰使不得已而
爲僧耶髠首而已若傳法則非不得已矣今蘗菴以不
得已之故假之爲僧而忽而傳法公然作臨濟宗師是
溺之非假之也假可以文溺不可以文也曰然然吾亦
不能辨其果溺之果假之也吾苐以已事較之蘗菴匪
他前朝諫官熊魚山也魚山以諫罷官又以諫受杖午
門因與同杖姜貞毅同戍江浙而未達戍所而國已亡
貞毅留吳門而魚山逃之阿迷往者順治年偏沅提塘
掛過關號報云有僧熊開元從阿迷歸(開元/是諱)貞毅聞報
長嘆曰魚山耶吾媿之既而魚山傳法在靈巖山靈巖
距吳門與貞毅所居不逺貞毅欲登山詣之而每登輒
止曰吾終媿之若是者何也若髙笠先生則尤可憫者
髙笠固賀凌臺先生之都講生也關東創聖學以教生
徒惟賀黄門一人世所稱醫閭先生者其孫字凌臺以
不自揣量與生員徐一寧請兵髙麗不可得歸而伸螳
臂抗順卒死非命此未嘗爲僧也今其都講以亡命髠
首究不知爲何如人何名何氏苐以曽授一大學古本
而追稱之然固僧也舍僧何稱乎且學貴記實反記僞
乎且此亦何損于學耶至于僕之後命不冠襪不含斂
則實以流離之故不曽視先贈公楄柎故痛以自責且
亦以
一王之制不能早遵而髠首八年總屬罪譴非敢效楊
王孫任達王休徵反經也乃若僕之學問深媿不足然
自分拂閩洛不拂洙泗倖傳後世則知我罪我一聽之
顧定無有言近佛者以平日不喜言學苐言亦竝未嘗
有一字䦨入佛氏或爲浮屠作文字得縱横言之然爲
彼家説未嘗爲此間道也此猶賦山者儘言山水不得
而強坐之咏物者儘言物人不得而妄認之也且世之
闢佛者多矣僕謂無用闢且不必闢者南朝好佛佛不
加増北朝欲滅佛佛不加減儒者一口一手闢之何用
且人惟不識學故恐學有類于佛亦惟不識佛故恐佛
有累于學僕惟深知學亦深知佛因信儒之與佛如水
火如柄鑿如蒼黄黑白水火不相入柄鑿不相納蒼黑
與黄白不雜比而相爲錯合試以其精者言之儒學善
世佛法亦善世儒學利物佛法亦利物但儒之利物善
世必由身及世由已及物而佛則舍身以徇世舍已以
徇物人從之乎此必不從也何也人雖極愚鮮有無已
見者也以粗者言之則生人大欲惟飲食男女居室而
已以無何之人而欲其斷滋味絶牝牡去家園門巷而
置之槁喪絶滅之鄉亦必不許然而其教不絶者此一
等人非聖賢豪傑如蛤菴蘗菴輩慷慨託足則必貧老
孤幼疾苦患難若所云鰥寡孤獨窮民而無告者要皆
不得已而出此者也周官九職中原有閒民閒民無常
事亦且得食人之食而遺人掌委積則凡十里置廬三
十里置宿皆得以待天下之去來而無主者然且膠庠
米廩或養庶老或養孤幼自老及少各有安設而乃王
政不作不得已而盡納之佛教之中此未必非曲爲補
救一良法也向使紛紛者既無常事又無常食羣萃而
衆處則其不可問非自今矣僕生平耑見如此雖解四
疑未敢一信聞足下著聖學防微一書專爲儒學之䦨
入二氏者立一大防此是衛儒非以闢佛千秋絶業正
如望嵗俟書成早付一本以杜流弊并候不備
　
　
　
　
　
　
　
　
　
　
　
　
　
　西河集巻二十一
欽定四庫全書
　西河集巻二十二
　　　　　　　　　　翰林院檢討毛竒齡撰
　　牘
　　　一(寄劉勃安蔡子/搆黄剡知諸子)
韓王孫一漂母耳猶千古慕之吾淮隂滿城皆進食處
也昨去家園時潛行蘆中天星暁傾自謂惻愴已過然
尚不若别離此地之慘則此地踰家園逺矣廬陵乍還
不能復道淮他日天涯海角願聞蹤跡仝好皆知我情
　　　二(與朱/吏部)
名士作吏部惟公爲山公後一人惜近世無薦引事故
念不及叔夜然叔夜本非可薦引者夙在山陽走不擇
地然猶斤斤辨索食所由屢返幸舍苐穿井貴中渴過
山陽者不僅毛甡而惟甡志感過秋浦者不止李白而
惟白見德作吏部亦視此而已長安故人無恙聞碩人
釋褐西樵舉北闈婁東大宗雲子俱訪友都下想時相
見此悉係山陽舊游故并詢及諸嗣好是慰
　　　三(與故/人)
初意舟過若下可得就近一涉江水不謂蹉跎轉深今
故園柳條又生矣江北春無梅雨差便旅眺苐日薰塵
起幛目若霧且異地佳山水終以非故園不浹寢食譬
如易水種魚難免圉困換土栽根枝葉轉顇况其中有
他乎向隨王逺侯歸夏邑逺侯以宦跡從江南來甫涉
淮揚躐濠亳視夏邑棗林榆隰女城茅屋定謂有過乃
與其家人者夜飲中酒嘆曰吾遍游北南似無如吾土
之美者嗟乎逺游者可知已
　　　四(復汝寧/金使君)
使君吾嚴中丞也舊稱杜子不得于中丞僕謂必無之
鄉使有之要亦杜子中酒耳今知果無是也天下豈有
真名人不委曲諒一窮歸者哉武孫來復受尊記傍徨
如去家時開而摺摺而又開者無僕數使君于我厚矣
向道養窮士如釋矢决則邇之釋則逺之今知不然譬
如繳矢近則欲其可逺逺則欲其可近僕雖寡情豈能
暫忘此一綫耶賢季開藩中州早知使君當引嫌昨聞
潭屬仍寓貴治可稱田使君在郡似一家人苐不審何
時赴都要當車下一把彗耳淮西二碑稿近始索得段
稿亦欠善本讎對各多書一本用備討擇想當屬之後
任者不具
　　　五(寄丘/學士)
避人淮市得與伯仲結獻紵之好雖星紀屢易口記心
明未嘗忘也學士不歸館分監武昌比之東坡居士棲
雪堂時特滔滔江漢將使逺勝蘄黄間則别駕之功耳
貴門生史君擔簦造謁正西門官柳逺繫人思之際江
東毛生非生長在淮者一言淮人士輒如故鄉宗黨父
兄子弟之不可已順風相詢並無所事賢季并諸仝志
悉道此意
　　　六(復譚八/開子)
壚頭别樂工偶爲不恬豈有所溺此猶衛洗馬渡江王
伯輿登茅山不必不然耳而從者以作達見嘲豈知我
者耶驪珠集附去苐一巻中好語若芳草如當屐齒生
句最可念譚八新詞佳處亦正似此作達者當如是耳
俟寄
　　　七(與開/子)
沈藕庵今之陽城吾慕其服官此君子也詩亦在滄渾
上乃欲賜校名篇與盲人論色何可希謝之秋風又起
江東步兵想同有歸心今尚如蝸蜒負廬行與住俱桃
符一換定無在趙之毛生矣開子異姓兄弟爾來又日
親不知他日何以分去預爲念之
　　　八(答周/廣文)
昨歸已著曙頗困廣文先生喜作達此是學問不任性
處苐欲重過聽妓則不能古長安狹斜大抵詠少年游
俠一輩以踽踽當此甚覺不合蠻人非不好食酪恐勉
强咀唔終無定味况僕又抱中山之泣者耶昨妓中稍
長善盼者是趙代佳人惜技未盡善然僕以爲只此一
聽已是了了若再聽反蛇足也廣文先生能如張禹自
畜妓樂僕當效戴崇就觀不然吾南人學問有牖中窺
日而已何如
　　　九(答姜/生)
兩年兩地思不能隔則不可隔矣切靡道理足慰逺旅
但來牘不泛微及僕向時逃禪之説即有未敢承者儒
佛水火明矣縱歉儒行亦豈有假途苾蒭倖邀捷得之
理特愚以爲今之學者一意向外惟恐循習之久稍于
本分不暇有顧子失母之病反不如荑稗之有秋此亦
憤言如是耳不惟不敢立論要亦幾曽按騐作取路已
經語他日總須務此今未敢謾也然乎否與此間理學
推孫徴君張仲誠二人大河南北從若影附其所著亦
甚與姚學脗合苐未見蕺山所著故徴君輯道一錄自
先儒迨今有蕺山名氏而無其書能寄學言聖學宗要
甚善率付無緒
　　　十(回楊/監郡)
暑雨入郡定謂與郡使君竿牘使云買書窮官客有閒
錢耶文稿全近八家不棄蒭蕘已妄加㸃註豈謂過下
猶辱𤣥晏人有羨毛嬙之貌者自謂能益其妍于是琢
玫瓌之飾割文錦之帔濩脂薰木過市而人争豔之嬙
乃歸謝而不知其貌使然也他日者里婦起而效爲之
則却走矣尊文自佳而欲加僕文以行則里婦將竊笑
矣願熟思而已
　　　十一(寄蔡/子莊)
去時見譚南村仿彿道從在許下後有人自滎陽來云
在睢州使君坐上近又聞返陽翟究莫得定耗昨大敬
書來欲因僕蹤跡并促南轅不可得也今促書又來矣
家人四目盡懸北樹足下自揣所遭與僕全别遊遨有
興興盡則返耳况所至不越河南北嵩汴箕潁足跡已
厭又此地僕曽經過春風不出谷便塵土滿衣游子何
樂而十年一息漂然作忘歸之矢此何見乎天涯兄弟
各已老去鄉壤雖僻究爲魂魄樂思之地僕惟未得食
蓴耳足下擔囊歸里何所不得仲御不專美于前矣北
平趙君僕曽遇之張給事所其人質有文采聞與過容
城講學甚善若韓君游俠僕未親睹足下喜暱頗雜有
似道廣實則不然總之足下精醫學定當審候此時此
疾不在逺志在當歸耳何如損鑒
　　　十二(寄復上蔡/張先生)
宻邇講堂尚不能一委摯若非絶物則其無志可知也
向夏明府去時藉其便經寄所屬題楣不見再索定知
已到但大中二序前所傳示私謂己抵精藴今尚有參
本是何義理之無盡也僕素失學實不知此中節次何
始何卒即近年稍知讀古本大學然尚以捉摩未定觸
手胡突頃讀爲學次第一書知窮理力行之先原有立
志存養二節江漢既導而後可以疏沱潛堂構既成而
後可以闢門户宣聖之志立不惑曽參之貞積該通皆
是義乎行路唯起程一節最難技學有頭緖便可精藝
次苐既得聖學不墜矣向在施湖西講次有楚人楊恥
庵者单言立志此是知止一節先儒已道過但繼之存
養則是定後得静安耳就正無日若到得立志自當直
造廡下以究指趨憑紙扶服
　　　十三(回董/子長)
在淮不通一札及遇敬止知早在都下裁欲寫問已著
曙將别矣手記頃及宛如當面特怪伊鬱之情尚見行
墨燕臺不乏購馬者且以陸生游公卿間宜聲名藉甚
乃猶作趙壹哭泣何也意者丈夫磊塊不可宜于人必
所至窮困乃爲豪耳新賦上儷漢魏下掩晉宋沈愽絶
麗抑何妙也珠玉在前反屬糠粃皇甫士安文欲使相
形見劣耶西山諸詩領到鄉人在長安者煩道近狀不
莊
　　　十四(與曹受可何景/韓王干之諸子)
接教以爲丞既有㕔事耳暨覆劄來始知仍在賃所也
無㕔事作㕔事記其愛夏公乃爾耶即此意足傳矣昨
夏公瀕歸僕詢其得復㕔事狀彼覆云子不云賃事堂
于邑居之民遊于邑而爲之賦詩乎此僕爲夏公詩序
語也啓之爲作一笑夏公即此道意捉筆悵惘
　　　十五(回陳/子)
淮西官驛于風雪中送上征軺迄今匝嵗矣貽詩久未
酬和他鄉寥落兼託食于人何暇更及辭句札示以作
詩之法在性情不在聲律甚當但聲律何一非性情性
情所至即有聲無詞尚能動物幾見吹蘆噏管中必一
一作披肝瀝胆語耶此甚明著者近聞康臣别有論議
此君于此道頗了知不致差别僕偶承明問因一及此
勿舉示人耳詞一首奉懷意欲酬風雪滿征鞍之句幸
勿少之
　　　十六(復杜/陵生)
聞有新安之遊金使來知又返兩水苐不暁今年企脚
何所僕倘相尋當不出三江五湖外否前接大敬書知
貧士蓽門已非所有故人一載不相見輒如丁令還遼
陽所見俱别况忘年之旅耶僕在外無書閲借書又不
便便亦不暇每遇作文輒倀倀移時便置去家中舊爲
文燬無一首此事已矣足下盛誇僕文賦誘我耶抑亦
爲他人道與或後有所試而譽之也僕文賦僅免制舉
氣耳其于古人畛界滂洋無所窺西人截竹一節便誇
得竹及過㑹稽見竹數百里蓬蓯䙰褷拂雲霞翳白日
始知向所得祗一節也僕文不近是乎假使僕得息肩
一所屏絶人事讀書一二年爾時得足下左右之或有
可觀耳鄭世子樂書久無從覓彭詩亦未見嗣寄更悉
所言
　　　十七(復沈九/祕書)
臨安西巷與陸弟對門居者浹月比見輒念令兄天上
人爾時便擬作長安道詩及再遊淮蔡則神思惘惘幾
欲半途過蘄黄遊方外去今又兩年矣頃尺一來開展
躊躇且以足下所遇猶嘆遲暮有仕學兩淹語視僕何
如耶垂盡之年銷于索食朝陽夜月過如雅飛其無所
覬望明矣吾鄉夏仲御買藥入洛與洛中王公無布衣
之好賈公閭倚太尉貴猶且就舡與語各欲挽留之而
不可得今長安不乏故人宦遊名士且逺過公閭以僕
應故人招亦未必不遂勝仲御然以仲御之名洛王公
之重挽留之而終于必出則何如本不入之爲愈乎愛
僕者念此可耳賜詩沈著迥過流輩苐難于擬和長句
非律法惟䋲準之因白附悉不遂繁詞
　　　十八(覆何/戸部)
不見二十年故人天上榮問日増非不能尺素道故顧
自視無好顔色徒見勉強不謂足下能念及也向在豫
章逺蒙分俸尚未報謝數年之間益復流浪足下乃稱
僕文有名并慶得子古來名必起都下故以相如之才
尚屢赴長安而後名聞于天子僕褁足都城兼不好交
近貴論文則名日銷落然使文不自振即長安僕僕亦
安所用愍皇帝使使徵張西銘文能如相如乎此僕深
自揣者至謂得子則子虚之甚益騐所傳皆訛也僕東
西無著生子之人且不能得安從得子去年京兆書來
傳足下誕馨此實有之從來福之隨人如浪之隨水層
叠而至故曰吉人無单福以此反觀則僕更可知耳因
覆不悉
　　　十九(答南/士)
以言感人其術猶淺况以言忤人耶田叔都讓兄辟召
佯瘖雖恐灼勿變也後在田舍夜雨其友張子平者假
賊踰垣持刃迫切猶然喑不出一語子平抱而泣以爲
真也予初亦佯瘖忽老母呼之即應曰諾乃知喑不出
一語亦大難也予生二十九年矣自三年不能言外能
言者已二十六年吾言亦久矣家人憤吾言并毁及吾
所爲文與詩而愛我者亦且同忌我者之必欲使予瘖
廢而後已嗟乎謂予無術固甘也不知者乃謂予言妄
足賈禍不如瘖廢則何與子平持刃者適相戾哉南士
吾子平也辱詢及是以又言總之負負無可言者餘左
　　　二十(復曽副/使柬末)
駱崇仁猶崔秋浦者也向朱吏部宰山陽時視吾猶崇
仁然要皆甡友耳若其他不乏晉接縂知甡者惟定陶
魏文學兄弟湖東婦鄧老秀此間黄吉漠不識魏齊而
遂能解相印偕去何以得此
　　　二十一(示楊生/復修)
趙尉稱胡法曹理學中人向就語但道得階級兩字耳
學問如司馬君趨孟達説不得到忽得行到吾願生勿
計程就步而已
　　　二十二(答/友)
是非本在人而謂人能是非夫身非鬼而欲瞷人室非
蟲而欲蠱人之膈能乎足下行故無惡而僕又不喜臧
否人物因亦不信人之有臧否且人不得而臧否之也
足下自騐而已故有謂盗可設燭者害盜者也謂嫫母
之不得就鑑此似愛而實非也何也形故不在鑑也謂
迴目不見尻而凢言尻穢者之有所嫉則䁥其所穢也
夫謂瞽者之可蔽以其色而青其藍朱其紫者必欺瞽
者也謂人必欺瞽而并絶相瞽者之告以色瞽自欺也
　　　二十三(寄揚州太/守金使君)
揚州佳勝地得使君居上頭元龍永叔豈復有前徽也
中春遣使過而阻于兵行今則日尋山鞠窮矣西陵道
傍從戈甲中送乾公赴天寧因寫拾柿當憑君傳語之
意其知之乾公今之惠勤與永叔相見自有投分他日
天寧卓錫水即六一泉矣嗣君正夏爭勝
　　　三十四(與張/文檒)
頃惠我甚謝腿癰大事不可出門且需謹慎囑切囑切
校正具見明敏我近昏憒而講堂諸人竟是寥寥吾道
能傳者惟張子矣諸處已凑字命改再須仔細檢明再
改若魯頌奚斯作我亦想起但不記出自何書註疏無
有惟再示知容面不一
　　　三十五(寄圭峯十重/圖與張文檒)
我辨太極圖説祗以無極尊經爲道家一𣲖而未言本
之禪宗此全藉推發之以暢其説是圖宜祕不可失
　西河集巻二十二
欽定四庫全書
　西河集巻二十三
　　　　　　　　　　翰林院檢討毛竒齡撰
　　箋
　　　雜箋
陳元龍淮海之士豪氣未除以登邳人屬淮禹貢稱淮
海又稱海岱及淮故云習氣未盡也見舊淮誌信此則
後稱湖海者疎矣(元龍淮海之士與徐寧/郯人稱海岱清士一類)
　　　二
宋板萬首唐人絶句李白詩天門中斷楚江開碧水東
流至此迴此是望天門山詩因梁山博望夾峙江廣水
至此作一迴旋矣時刻誤此爲北既東又北既北又迴
已乖句調兼失義理因爲記之浴佛日記
　　　三
江上吳氏園小集競舉疑義或有舉世説王子敬語王
孝伯曰羊叔子故佳耳然何與人事故不如銅雀臺上
妓座中悉據王敬美評文以爲子敬傷厚則必是刺羊
語不然亦微惜羊公清德過盛耳及觀孝標註有云此
正墮涙之言始悟其言之委曲也大抵深美極讚而無
以自解故爲翻激乃有此句此正指墮淚一節耳若云
公自佳然與人何關而墮淚如此故不如銅雀臺上妓
相向六尺床得迸涕也
　　　四
大學物有本末以物指明德諸條究無引據嘗讀仲尼
燕居哀公曰敢問何謂成身孔子對曰不過乎物物即
天也道也則即明德諸條也格物者格此而已又曰仁
人不過乎物孝子不過乎物
　　　五
子虛上林本一賦而分立二名古文多有之書顧命康
王之誥魏武薤露蒿里宋玉髙唐美人賦皆是也史記
直判爲兩時所作至云帝令尚書給筆札作上林賦則
請思子虛篇首明列子虚烏有亡是公三人而亡是公
又三人之主也兩客喀喀懸詞以待史之誕何至此
　　　六
用經中字雖稍誤不害自漢以前凢周秦間引經有與
本經不謬一字者否行文自有機械引彼就我有不能
不更置者而宋人必齗齗于一字一畫之間豈有文章
哉
　　　七
今人作詩以廣輿爲行枕之祕遂至僻縣孤壤皆有標
識若指㸃略濶翻訾不切不知古人所見者大名山巨
浸汎絓人齒如入吳不逢張子布渡江不識王茂𢎞雖
切認無當也嘗記予鄉雲門與禹穴距逺而宋考功雲
門詩山圍伯禹廟靈隱與江亦距逺而駱丞靈隱詩門
對浙江潮太湖與七里灘更逺而喻鳬泛太湖詩灘迴
七里迷如此不可更僕甚者盧綸憶崔汶詩因汶客江
西也故首云夜問江西客而中云晴日游𤓰步則在揚
州新年對漢陽在湖望嶺家何處登山淚幾行在嶺閩
中傳有雪應且住南康又在閩王維同崔傅答賢弟詩
爲弟客姑蘇也故首云洛陽才子姑蘇客而中云九江
楓樹幾回青一片揚州五湖白此九江與揚也揚州初
發下江兵蘭陵鎭前吹笛聲蘭陵今常州夜火人歸富
春郭秋風鶴唳石頭城一秣陵一嚴陵矣周郎陸弟爲
儔侶對舞前溪歌白紵前溪屬湖州地曲几書留小史
家草堂棋賭山隂墅山隂(闕/)
　　　八
每欲造仙而每厭其拙他不具論如仙家日月長即唐
子西日長如小年一句也故前人詩山中方七日世上
幾千年只是日長耳愚者悞㑹其意撰爲王質觀棋劉
晨採藥諸説反使仙家日月短于人世拙之極矣亂離
晦㝠旦明幾時則有中山飲酒千日一醒之譬謂不如
急度耳仙何憂患而刺蹙如此審然則廣成安期到今
不越數嵗而有唐鍾離權八君且生不彌月欲誇以大
椿而反隣于朝菌欲諛彭而反爲殤非拙如何也
　　　九
人爲天地所生而能竝天地何也天地能生物天地不
能生人也其不能生人何也凡天地生物則全予其生
于物而生人不然必使其人自生之物不褓而藉不持
而行不扑炙灌熨而能免燥濕疵厲人有生不抱持生
不襁褓生不調水火隂陽而得挺然與物爲安全者乎
此非天爲之而人爲之也故萬物因天人法天因天者
榮落􁏓革生死動蟄與天爲轉旋已耳乃若法天天有
晝夜而吾法之爲顯晦天有治亂而吾法之爲進退因
之者我無與計法之者人自爲功故曰人爲貴此聞之
臨陽講次者丁未二月
　　　十
杜弼與邢劭從東山共論名理鋒角不竭要只人死還
生一義耳予謂天能生人人亦生人古皇之生天生人
也羊叔子生從隣家皃人生人也譬之潦水初積鱗影
渴絶而涵瀜稍發噞喁可睹水生魚也託子蘋藻爲鯤
爲鮞魚生魚也故蟣虱在體有自生者有抱蟣虱生者
草木之在地有從土萌者有從陳根宿核作甲坼者
　　　十一
禹州馬端肅家有嵩陽道士能爲越方時少林無盡禪
師在坐木木無術客謂古多神僧而今影絶豈西來之
教非耶師曰吾之教不能使吾有術能使術不及我耳
端肅曰如是則神于術矣請騐之道士遍採人衣袖花
果而師無所有既而推人入屋壁人魚貫入如壁燭之
度影而師推之不少動端肅嘆曰老僧之不見不聞真
無窮也此史禹州爲予語
　　　十二
周櫟園侍郎云金沙王伯陶孝廉順治中上公車至德
州城下响馬剽銀缿去塵尚未逺解丁傍徨間城隙二
馬䭾進香夫婦過解丁熟視驚前曰此某捕也匍匐乞
救男子垂首應曰賊多許曰四曰吾病央婦人可矣婦
人搖手男子轉向逼促既而咄咄婦人不得已撤面紗
去交男子抱皃束絡斂裙男子曰須吾箭乎婦人曰彈
可已已而到呼曰吾某捕妻索銀缿者賊曰雄且誰何
豈况而牝也四矢竝發弰拂之落而以丸摩一人鼻不
理遽内其目賊曰竟煩奶奶耶還之德州守饗夫婦有
勞或曰此即于七夥也伊姓婦人賣解家女于七後以
叛案籍逮不得所往
　　　十三
小招激楚之結獨秀先些註結髻也謂鄭衛妖女工于
服飾髻之殊製足激楚人故令之先進此王逸本註而
朱子因之假以此入艾子有不冠拓纓絶乎向閲舞賦
云激楚結風陽阿之舞私謂激楚與結俱舞曲耳然二
曲併合猶可擬議既觀上林賦鄢郢繽紛激楚結風註
云激楚楚舞可以結乎其風也則激楚即結風矣然獨
下結字猶未安後讀淮南子曰揚鄭衛之滛樂結激楚
之遺風則結直解舞言激楚之舞耳結風亦舞風耳文
一字而三訂始合世猶有以妄臆解古文者
　　　十四
丙申立秋日宿横山草堂夢石級遺一書取視則西京
雜記也中有云長卿入臨卭臨卭女子皆驚曰此間有
惡惡客既醒閲記中竝無此言
　　　十五
淮隂侯傳漢王欲召信拜大將是使信拜如拜郎拜尉
耳俗以爲王拜信江上監國軍拜鎮東將軍爲大將設
壇備儀註時閣部督師張公國維代監國拜近搬演矣
古命將出師原有推轂授律之禮特爾時不然觀傳云
信拜禮畢則信自爲拜豈拜信乎
　　　十六
王師下浙東時台州馮甦爲亂兵所殺視同時見殺有
未絶脰者魂憑之甦因名甦字更生别字再來丁酉戊
戍聨中式今見守永昌焉山隂吳履泰太守女早死越
十五年其僕女田氏未嫁死而甦則女也太守疑田氏
有詐謂覬嫁奩耳及詰故隱事作書覓舊弄歴歴劵合
女故許配同邑祁氏至是祁亦斷姻謀續之女執不可
曰父疑我矣今見居果園爲尼家人尚呼爲還魂小姑
或曰履泰向亦爲永昌守于山人曰人死不復生質耳
若其神明則固有不然者特吳女久而能還又何也商
雨臣内君爲呉女侄予時質女事于雨臣所故記此然
則世謂無返魂者疑矣
　　　十七
明崇禎朝宮中有位號者止田禮妃袁淑妃二人餘幸
從者名新女子又以嘗居乾清宮後房名青霞室者亦
稱青霞女子老宮云
　　　十八
有承乾老宮云上稍寵禮妃而后以大體抑之妃嘗變
製禮服雜備五采后遣禠去又嵗賀妃翟車直入后故
阻之止門外須㬰一車入則淑妃也時雨雪涷甚禮妃
因泣搆上以他事辱后于交泰殿既而悔之特問后起
居厚賚而傳㫖令禮妃啟祥宮修省凢三月其後上御
永和門后請召妃上不應后遽令迎之于是始還承乾
然尋病薨其五皇子則薨于啟祥者舊云因冊立皇太
子日埽宮驚禮妃而妃言不孫被斥又云上欲用廷臣
禮妃甫稱霍維華而外之薦維華者適至疑其通外故
斥雖事皆有之然修省則不因此耳
　　　十九
甲申之變宮人費氏爲賊出于井紿曰我長公主也以
獻自成自成曰主何號耶曰昭仁耳何名耶不應騐之
老宮非是賜帥羅甲甲輿歸將婚費又紿曰我雖宮人
實巨家女也今幸事將軍請召諸貴客爲嘉㑹可乎甲
大喜召諸帥豪飲及醉費竊利刃請甲入舂其喉出請
行酒連刺二帥始自頸死瀕死呼曰吾之不得殺自成
天也老宮云費嘗給事昭仁宮因次公主幼無封號嘗
以昭仁主名之故費稱昭仁若長公主名徽娖封長平
公主豈費時偶失記耶
　　　二十
張給諌言崇禎末汴梁大家多于映壁畫水汪洋滿目
又有鏤板印趙州水尺幅粘牆云以厭火災後闖賊與
大司馬傅宗堯戰于朱仙鎮宗堯死遂薄汴城圍兩月
百計攻不下而城中食盡推官黄澍與巡按御史謀决
河灌賊遂决堤三重水大至賊徙營去而城已浸矣急
取河北岸舟得二十餘渡人然渡亦無幾河遂瀦洗滎
汴間人皆謂前之畫水皆妖云此十五年八月十六日
事
　　　二十一
康熙庚戌淮揚水災髙郵以下湖决二口各百丈許舊
制修堤先椓杙水中然後下竹䈾横䦨之竹䈾者以竹
器裹石者也忽水底浡發若火之沸鼎者所下杙與䈾
皆作灰燼散浮水面不得所解
　　　二十二
呂絃績云岳州城下有鐵囊頭五沈水中秋冬水涸即
見其製若井字縱長横短其縱之四梢皆外張長丈厚
尺有咫每具約重萬斤圜竅當中宛然囊頭土人指爲
洞庭君枷水怪者然不可信也一説前代用兵時作浮
艦渡江此纜艦之具然亦殊迂且不考何代且亦何罏
冶爲此
　　　二十三
呂又云臨清州村落有大姓祖塋栝柏森宻集烏鴉萬
餘有年矣忽過客仰之咨嗟急詣主者叩曰可賣耶主
者怪其不誠謾曰可客遽請值主者復謾曰非若干不
可客忻然解槖中金如數予之遂立劵主者一家大駴
隨往塋間視其所爲見客出藥一握於塋隙焚訖揮手
告别次日則樹無一鴉矣姜凡谷云河間某村亦有此
事其家自鴉去後亦無恙
　　　二十四
萊陽姜仲子出貞毅先生所藏東坡像示予則儼予像
也腆頥賁嵿黄白其色鼻垂圜根細而鬚朗然或謂坡
髯仲子曰汪戸部曰髯不必䰄即關雲長可驗也史訥
齋又稱山隂朱嶙攜徐天池像亦似予予文不逮二公
而兩與相類可謂顔厚然戹則與文長差不逺耳貞毅
先生名埰以諫戌宣州死仲子名實節
　　　二十五
姜仲子僦吳門藏管夫人硯綠石徑五寸横半之厚如
横池子與面若兩環互抱而面侵于池其蝕繡黝澤往
往四射予嘖嘖久之仲子遽邀予過隣家觀宣和紅絲
硯按博物志載天下名硯四十有一以青州紅絲石爲
第一而宣和尤紅絲之冠也質瑩甚而朱紋隱起上如
紅羽下如丹葉故又名朱雀瓊花仲子云初吳門陸履
長孝廉名坦者其家得此硯時以綵輿鼓吹迎歸每嵗
時祠硯帥子姓盥獻成禮故彭城萬年少有祠硯圖圖
子姓男女長幼傴僂歴歴而婁東吳學士雲間陳黄門
皆有詩歌記之今已兩易主適所藏者錢氏耳予聞之
愀然嘗欲賦以詩不得因漫筆此錢氏字我安隱者也
亦字臥廣時乙卯臘月初六日
　　　二十六
往見李少宗伯于豫章酒酣語崇禎末議南遷事宗伯
曰爾時主之者惟李都憲與予二人他無與焉予嘗面
爭曰易言遷國書誥遷民唐世再遷而再興宋室屢遷
而屢復諸君安諱遷哉時熹廟懿安后與周后亦稱遷
便懿安嘗曰南中我家尚可居惜政府無力持之者(一/説)
(懿安惡延儒言遷在上前極詆毁之則/此時政府無延儒矣記事之誤每如此)
　　　二十七
虞書帝不任鯀而岳曰异哉孔傳訓已止也説文訓已
舉也蔡傳則從而兼收之曰廢而復舉也夫一异字而
合廢舉二義通已已二音世頗疑之予謂异字上已是
止下廾是舉葢廾者舉手也則宜兼二義矣若已音同
已已音同已則古文盡然見予答王履庵書
　　　二十八
曽一日觀唐畫二一王維畫不知何圖與世傳輞川筆
墨差類一大李將軍思訓畫名御苑龍舟圖又名御苑
採蓮精細生動人長分許而意態具衣粉凸厚皆剝落
而夭冶轉見其山水林木樓臺略涉疎野然工而彌逸
則其遠勝小李者也或曰唐畫當識絹其絹如版松玉
色不辨絲縷初視之疑金粟山紙張丑曰唐絹率熱湯
細擣練如銀版其不能僞以此耳
　　　二十九
平西額輔搆園亭于吳即故拙政園址也因舊爲之凢
長林修竹陂塘隴坂層樓複閣雕坪曲圮極崇閎靡漫
之勝予入觀時方籍入毁拆非盛時矣然一步一境移
人性情但記其一名楠木㕔者大槩九楹皆楠木所搆
四嚮虚欄洞槅軒敞髙闢中柱百餘柱各有礎其礎縱
横絜量通約三尺而髙齊人腎墨石如鑑雕鏤之巧龍
盤鳳轉錦卉錯雜詢之皆故秦晉楚豫諸王府物而車
徒輦載所費不億不足則復取具區石購工摹倣以補
之其奢麗皆此類
　　　三十
可叅上人講法華普門品福不唐捐以唐訓空言福不
虚棄也意莊子求馬于唐肆義亦如此小至日記
　　　三十一
越中閨秀以祁湘君徐昭華爲最二人爲從母兄弟其
母夫人皆商太傅女一祁中丞夫人一徐大司馬子婦
皆閨秀也湘君年長倍于昭華予曽于其初婚時作催
粧詩今二十年矣昭華年小好讀予詩因以師予其人
殆天授過目成誦落腕成句二人才分固相埒然昭華
不可量也予嘗貽杜陵生書曰晩得一女弟子能爲唐
詩近詩已能逮韓劉間過此非所料杜陵得書每每示
人以爲佳言
　　　回友箋
東林非黨也有抗東林者而黨始名然而不敢顯居于
抗之者也于是甘于抗東林者必文曰中立夫使抗之
者之不敢顯居于抗之而乃曰中立則東林尊矣今之
抗王李之文者亦然明明詆其文而不敢顯居于詆之
之列必文曰都不觀某某兩家之書則其文益尊矣吾
之抗王李不如是必極觀王李之書使彼肝肺顯然一
無所逃而後乃坦坦白白而上之斯足貴耳不然是欲
以暗昧勝之也暗昧勝之非勝也若來㫖云東林容有
小人抗東林者必無君子文或稍異是耳
　　　二
争文者要問其所争爲何人假所争者爲班固爲劉向
侃侃持議夫亦誰敢非之然班劉則不争耳吾不能班
劉而能班劉之不争孟之反似君子非與
　　　三
文貴百變無容一是徇固不得何有于争且争最叵用
苐曰争則行文便有如許不平之氣久之即不至争文
而其不平之氣猶在也嚴顔曰斬可耳何爲怒也此最
妙語足下念此可已
　
　西河集巻二十三
欽定四庫全書
　西河集巻二十四
　　　　　　　　　　　翰林院檢討毛竒齡撰
　　序(一/)
　　　快閣紀存序
士有所見重于世即偶然游詠世爭傳之計然有湖望
諸君有村下及揚雄司馬相如輩彈琴載酒無所定適
後之人猶必按其蹟而歌詠其地此猶龍見于淵龍去
而淵以名焉然而傳之者與有効矣西昌有快閣猶南
昌有滕王閣也滕王不足存是閣而王勃以一序存之若快
閣則有宋黄山谷先生所登臨也前時沈太常實為斯閣
而先生以試宰泰和偶成一詩其後和之者日積嵗累遂
羣然以是閣歸之先生夫文之能重地乆矣當先生吟詩時
初不意後此能和之也亦既和之而祠祀碑碣記載乆逺遂
有輯之成書者則又不止于和之已也而惜乎闕軼不傳
宣城施愚山少參分司湖西悉舉徃蹟已廢者次及快
閣且為修祠記書之石蕭君孟昉者邑人也賢且好義
毎襄所欲作因復搜前書已闕者重讐覈而續以新輯
名快閣紀存予兩入西江三登滕王閣卒不得登所謂
快閣者曩者甡羇吉州蕭君屢馳書招予度嵗春浮園
則其先太常公别業也即欲于是時一登快閣而雪深
足寒卒不果前今其事已徃矣讀快閣紀存輒浩然若
登快閣者然後知予之不得登快閣不足憾也乃予則
又有感矣考先生之號涪翁也以曾貶涪州也其稱山谷
也則又以知舒州而樂舒山之山谷標所慕也乃涪江有亭
名涪翁亭舒州亦有亭不在涪江也亦名涪翁亭先生以
愛山谷而易涪翁為山谷今人必重翁而且標舒谷為
涪翁然則斯世之必無所已于翁也有如此亭矣而舒
亭涪亭欲求如快閣之片言隻字而了不可得則夫後
之傳之者之大有効于前人也獨快閣也與
　　　雍丘張氏世徳紀序
余友丁子葯園自禮部典河南試其所得士有曰張君
榮廷者居雍邱其制義為一時選文家所稱選文家例
稱名則嘗稱之曰張君榮廷或曰張君榮廷者世徳家
也攷之張之先有授昭勇將軍宣武衛指揮使曾以明
之𢎞治間輸金二百鎰助邉正徳間官軍勦流冦過雍
邱又輸金若干自正徳逮嘉靖數十年間歳凢四饑四
賑之每賑出粟千其子亦以助賑故授兵馬進指揮使
服三品服自是以後皆世有盛徳稱世徳張氏而首之
者宣武公也宣武公名廷恩字世榮顧張君六世祖也
今張君名榮廷人皆諱其祖而張君獨不然何與吾嘗
觀李獻吉所為宣武公碑知公有用世才懐仁抱義負
彊幹饒術智而不得展也以賢智如公當國家多故而
阨于制舉無所于起家也寵之以爵父子䝉國榮而徒
以虗位相長其鄉人無實報也因歎國家用人徒以制
文進為失制而公以丈夫賫志韜徳勿使彰秉國之過
也抑亦其時使然與然而蓄厚者流必長理也是故張
君曰吾非不知諱也吾先人莘城公慨世徳之勿彰而
故襲前名以期大之也今張君稍顯矣張君將厚其所
施于時而豫為養潜遲回公車予薄游汴南遇張君于
潢河之濵見其容貎者恂恂也而言論駿發意氣犖犖
然有似淩雲且率其嗣子令毋忘世徳為念夫張君豈
僅以文章顯哉張君出世徳紀命予叙予則述其徳之
可大者如是而已李獻吉曰宣武公居西岡嘗如杞還
見路有野馬奔而噬人人遂駴塞不得行時公袖鐵錘
下馬直前將擊之馬張齒鼓鬛懸蹄向公公驟揮錘碎
其顱上馬而去夫有徳者必有用張氏之世有盛徳而
不屑屑為無用如此
　　　張孔繡適吳筆記序
張孔繡將適吳記途之所行由貝丘達渡河而迤南凢
朝暮行止目之所逮足跡意志之所周知削木以藏凢
得若干板及距淮遇西河毛甡于千金亭出示甡讀之
甡乃曰人特重去其鄉耳既已去之而舟車房皇惘然
隨所徃已矣亦安知道路中乃復有山川風物耳目睹
記如此者也孔繡有心哉杜詩云經過老似休言將老
則所經不可再也傷哉言乎予避人有年原其所經本
無所取適于心又勢跼踳不能暢然極髙下然且退休
于床思前時汗漫蹶然興起每欲目極而足追之而怳
不可得也則又恨當時不健㨗不即屬記憶悲哉觀孔
繡所記可以免矣孔繡世家子代有文章其先大父曽
相懐宗朝有名先曾大父儀曹公文絶似子長其集為
三百年來行文家所罕見孔繡以有本之學彊于記誌
宜其文之著也吾聞孔繡所居在笠山之隂孔繡自號
為笠山村叟又别啟石谷藏樓焉夫其有得于游歴雖
家居猶游也况游哉予友杜陵生游人也不見者有年
讀記中有贈孔繡詩知杜陵尚在齊也夫此之至齊則
猶孔繡之至此也孔繡且游吳吾將游齊與杜陵生相
見于笠山之下以待孔繡一削木矣
　　　俞右吉三述補序
俞子負用世才而不用于世乃亦不欲為世用然且讀
用世書自朝廷典禮文章制度品節凢夫一切為世用
者考㨿沿革下逮枲絲醯醢塼埴築削之舉廢無不博
極其始而殫晢其末為有用也予遇俞子于當湖者十
五年漸聞所著書自詩歌襍文外更為填詞靡篇曼音
相習為無用間嘗疑之既而遇于河乃得遍觀所著書
且復出所為三述補者顧而曰予之為無用類如是也
昔者弇州作三述曰盛事曰異典曰竒事彷彿唐人所
傳卓異小記自洪武逮萬厯之初凢二百餘年而其後
未能及也今俞子自萬歴以來終于甲申補其六十餘
年間所未備者嗟乎有明三百年典禮法制文章品節
昭然與古為升降者大抵選舉過苛而品秩過宻過苛
則無踰量之舉過宻則必無卓然尤異之觀今所述猶
烺烺也昔者鄭桓公武公相繼為司徒春秋美之故漢
以三傳司𨽻四世太尉為極盛而魏晉以後則或如謝
氏之代為吏部王氏之代為御史中丞皆盛也而竒寓
焉顧晉宋重門閥唐後雜聲望代相襲也明則無是矣
且夫儀典亦因時耳初無一成之矩可畫守也故漢文
賢主也尚以入粟者為廷卿而宋泰始初捉車𨽻馬盡
授郎將至齊主用商閹為開府儀同唐宋以來其于優
人作將軍内侍加太傅者尤比比也有明典制每于曠
軼之中得守常之義雖曰異典然恒法因之且其為竒
事則初無一人而九選一士而八科者也宜乎尋常拘
撿之必無可述而可述者又若此在昔唐人記遺事述
開元天寳曲江杏苑探花題字諸猥𤨏事不過侈游觀
宴飲盛世娛樂之象而聞之者輒徘徊感動至于流涕
今所紀者雖隣于無用然以世家大族典文制禮當時
移事易蕩然無復可存之際而忽有人焉鋪張其盛而
稱道其竒津津焉不可止者且從此可以得典禮文章
品節制度之遺意嗟乎其為無用何等已
　　　新刻銅圖石經序
銅圖石經者宋天聖中禁方書也範銅象人分布腧穴
于其身而畫之竅之且製經三卷播之石案圖考經其
諸視夫藏絡也亦猶視夫肌髮也暨其後而石已泐銅
已漫矣明正統中復命礱其石範其銅官醫守之且加
詳焉今則銅再燬石再裂醫院所守已蔑略無有友有
刻舊本圖經三卷授予叙者喜而歎曰此得非長桑所
遺者乎人者生也醫者衛生者也軒轅甫火養天下而
即與素女俞跗輩解難醫療至今讀内經素問諸書未
嘗不深歎古皇之衛生逺也顧古皇禁方率皆去湯液
醴灑而或為鑱石或為撟引且砭且鍼且燎且熨因五
臟之原剝解㣲細故急能生人今且湯與為蕩丸與為
緩悲哉醫乎然而鑱之無其形撟之無其義形無與圖
義無與經雖欲解其肌而爪其幕其道無由昔者扁鵲
能視人五臟癥結洞見祕奥顧其脉絡猶在也扁鵲能
見人之裏而吾則因象以見其裏扁鵲能抉人之奥而
吾則因經以抉其奥吾由圖經而進之將以幾于見垣
視臟無難而又何爪解之璅璅也乎雖然銅圖石經者
勒石者也銅則猶未也今天下莫不好生而湯液多方
至鍼燎常不得其法吾勒之以傳世豈無範銅而起者
乎長桑俞跗不絶于是矣
　　　贈吳江顧徴君初度序
自古稱傳人非功名即文章耳富貴不與焉雖然㣲富
貴則亦安得有功名乎哉乃吾觀許劭之遯平輿也身
居草茅且能㧞人市肆擢人賔客王澄在僻巷四海人
士皆經澄即文又其次已予少時即知吳江有顧茂倫
先生移年而名聞益甚大抵志氣邁徃身長七尺餘妙
擅經術且能出入古今文章其任事幾也無所遺力以
故人士皆歸之乃先生初入㑹稽予以出游不能從又
移年而予以避人易名氏投先生廬先生以家人禮待
之又移年從南昌還值先生初度復得以賣餅之餘過
從先生特先生未老白髮毿毿填幧中雖生人早衰豈
亦有不得意者存其間乎夫達志氣者道行也經術明
者猷裕也任今時之事定古人之文其神明逺也今夫
人身長七尺餘俯仰慷慨可謂能達而又賢士無多人
聴其節目文章足以傳後世世稱長乆誰則過者吾即
以許劭觀之劭平輿徴士耳其兄䖍為郡功曹行烈可
紀而劭且過之至使袁紹不敢以車服相見嗟乎劭何
必不以功名顯哉至若王澄諸昆安豊太尉輩卓卓人
譽然澄何減也
　　　芹沂何氏宗譜序
何氏宗譜創之六世侍御公侍御公慎考索經世緯齒
詳近而略逺推其例可以為法而特不能為後來借也
世之修譜者夥矣名家著姓類竊史傳為記牒光初亦
似可聴信究之遥遥相接多所混冒况通顔合閔尤近
習之壊乎舊傳韓誤為何字音轉也顧王符論興氏九
則不及雙聲而嵇中散易奚為嵇亦一音而訛焉耳考
之堯時有何侯隠蒼梧山實始氏何即或謂禹後有何
為杞姒所分然亦不必在六國韓後初得氏也無亦逺
者當略之而無詳者與若夫近代昭穆以紀以綱表倣
諸史而宗合諸經譜之可按具在也故何氏在蕭凢六
世而侍御公始為之譜則前此已闕也又六世而經察
公續為之譜則後此又宜慎也故何氏自浦江來遷肇
居西河及其既而始遷芹沂乃其間門閥相仍入三臺
者數世列諸曹寺者又數世然總曰芹沂著有辨矣自
史宬散亡館錄缺佚啟禎以來固無與傳信而隆萬舊
史其最著如王元美者猶且所在荒忽即以侍御公論
十歳舉聖童廷誦大誥髙祖嘉之此為蚤達釋褐除監
察御史代廵浙江如嚴助朱買臣故事此為異數而元
美作史三述凢異典盛事自矜蒐採其於公前後所遇
總未之及是雖元美實陋然亦足徴史傳之難據而家
乘之益不可以已也甡先運同公與侍御公同學而先
教授公則侍御公女孫夫也既忝世誼而何氏知名士
則盡為甡友故因静子所示譜而序之如此若夫後此
者之又有譜則從此推之矣
　　　桐音集序
毛甡與姜桐音交桐音䝉難甡未之救也山隂張南士
為之救之及甡以避讎故徘徊草澤則桐音實藏之日
與張南士纓冠徃來以出之于阨故予每讀桐音詩愧
生于心非愧其詩愧其人也雖然桐音匪獨其人也方
桐音之未䝉難也刻詩名待删集流傳海内予與張木
弟實為序焉及既脱于阨而又行其詩名詩鈔也則木
弟為之序其詩精深有非可一辭盡者今木弟已死南
士者木弟弟也南士嘗論桐音詩云桐音匪獨其為詩
也桐音故公子也方桐音席世門緒其先大人司農公
故為粤藩伯曩時宦粤者多槖中金而桐音食貧三十
年盎無贏糧斯亦已矣乃乘輪之裔一旦行遯草野頻
處虞羅獸擭中人不急其急而急人急乎此與夫貴介
自持者旁人能伺其意㫖而已并不識妻孥之有疴癢
其相去何啻百倍予嘗聞其言而感之今者甡藏桐音
家桐音輯甡詩且亦自輯其所為詩甡讀之起而歎曰
使桐音公子也無所交于甡而甡善桐音詩是為希譽
桐音故甡友也甡不能出桐音之阨而桐音能出甡之
阨如是而甡善桐音詩是為阿私希譽不可阿私又不
可也乃甡所歴亦多矣讎甡者與愛甡者比比也善無
如桐音者即歸而復見我閭里朋友隂與為周旋弔甡
累累因而援甡者亦累累也詩之善無如桐音者則鄉
使甡不與桐音交桐音未嘗知甡起而驟觀其所為詩
亦必以為此夫人非常人也則鄉使桐音以貴介自持
不能下于人亦不能為好友緩急起而誦其詩亦必曰
此其詩非夫人詩也惜也木弟已死不得與共序其詩
而予以困阨之餘欲序其詩而不能如南士之論之也
則予之并愧其詩者矣
　　　金子􁃝詩集序
韓愈云學焉而得其性之所近談道家彼之而予獨有
㫖乎其語者聖如有姚不工抑鴻而崇伯之子以傳伊
吕用師興至鳩方姬旦始修禮樂豈其聖則有異哉其
性所近然也是故挽彊者不能使斵扶輿者不能令算
技各有之而為文何獨不然嘗論今人治詩以唐為歸
而今之不能唐者唐進士工詩而今之求進舉者戒勿
詩也唐無詞曲詩工宋元有詞曲詩不工今之為詞曲
者不少也故今能詩家必概置帖括不屑屑調詞念語
一切靡狔始足臻神景開大而近于子􁃝有未騐者子
􁃝為制舉制舉工為詞詞工進而為文賦則文賦無不
工若其詩則為之有年矣世皆知其工是豈非其得于
性者有獨近乎屈平近騷不能近典誥文江都近對問
扶風班氏近史又近賦其他六季諸賢或近俳辭或近
諷句要有至不至耳近即至不近即不至子􁃝詞傳人
間有年向曾㩦其詞箧中有疑為張先作者今將合輯
吾郡詞為一集而預以詩示世世謂子􁃝得家學其大
父京兆公外大父馬少參公皆有文名母太君静因集
名遂閒今其舅氏馬子玉起詩類劉隨州若弟子藏則
所稱進士工詩者也先後規橅互相師取學固有進而
但以所學之多進窺其所得之近時有豢奔鶉而畜擊
鷙者因性就學不能兼良而龍麟所生變化莫測然則
昌黎所言者以觀子􁃝大概可覩也
　　　包吕和書畫册子序
吕和於畫無所不能而尤長于畫墨竹自喬夫人後凢
吳鎮顧安文同萬濟李篔嶠謝應芝輩諸體蕃變悉能
追其崖略而接其閫妙當時謂之包家竹專所名也先
是吕和初畫竹時錢唐僧曉公者師元時上竺僧若芬
墨竹性嗜錢也比畫限錢若干擇其肉豐而好均者幕
且薄却之吕和受其技徃徃渡江代曉公畫入錢堆垜
悉歸曉公而自為畫不取一錢既又以曉公畫踈劣遂
變曉公畫游諸家間人于是不稱曉公而稱吕和今吕
和死若干年矣其畫亦多不可見予向與吕和之兄飲
和為忘年交謂吕和畫易得未嘗取索及其死而悔之
然猶以為其畫多在人間苟購之當不盡亡也今飲和
繼死而予亦逮老流離道路者若千年吕和子公度忽
持其父書畫册來予捧之甚喜吕和之畫猶有存焉若
是者乎即又甚疑曩見吕和畫其可珍者夥矣兹豈其
自逸者與且其生平所畫竹猶渭川也今竟無一節何
耶急詢其故則以是册為他人所得散漶脫落而後乃
購而歸之公度則又甚慰吕和有後其能不忘其先人
手澤以有此册也夫世家大族藏珍匿弄舉凢遺軼者
何可勝紀雖天地神物徃為㝠㝠所􁀬嫉其傳與不傳
固自有數然亦子孫不能守故至此公度能嗣其世學
復能旁搜其所遺以留為勿替吕和畫雖亡其不亡者
猶在也公度勉之吕和詩與書法皆不减畫且更有絶
技能挽五石射百步外向就觀之纍纍然若貫也嗟乎
公度所述其不在此冊者固己多矣
　　　青嵓吟稿序
唐宋以來吾郡能詩家首推吾邑故前人輯詩有自武
樂迄𢎞正嘉隆逮啟禎者既已遴為兩集鏤布海内而
迄于今六義之士罕能言之甚矣詩之難傳也青嵓先
生工文章自申酉以後徃徃為詩雖其始類有所託而
因情寄興展轉益工殆所稱義起言中境生象外者與
論詩者謂詩如其人青嵓性冲容遇物無迕宜其與敦
厚之教和平之聴兩相肖焉顧青嵓不欲以詩示人其
趨庭善述惟恐積乆未章先臚其什一以問于世夫傳
文之有賴于後人乆矣青嵓代嬗家學自原禮公後逮
其先子文林公中間以詩著聲者比比而是兩集所載
可按也今青嵓詩出而前人之詩青嵓悉有以承之青
嵓之為趨庭者即又有以繼之詩固難傳雖然夫詩豈
難傳也與
　　　鑑園詩序
王子懐從游于亡友北沙之門與沈子孚先傅子徳孚
爭以藝文相雄長自孚先早逝北沙旋殞徳孚困于公
車獨子懐者猶且行吟鑑園為鑑園詩則非感歎不可
也顧前古詩人多達官貴公上自誦獻下逮贈復其間
宴飲游歴寧無賤貧者相為厠足而唐自鹿門而外明
自四溟而外傳者寥寥豈非誦美不可忘感嘆難以繼
與北沙獧介自持其為詩多孤憤之言每偕其及門互
相激唱以習為隠深然終不能出所學以見于世子懐
為詩若有日進于和平而漸忘其鬰紆者獨是予之選
北沙詩在癸已歳既已略見其概于越詩之中而予選
孚先徳孚詩為江園二子在乙未嵗今江園二子或存
或殁介于顯晦者己二十年而予以出走之餘乃復為
子懐序鑑園詩詩雖和平然欲不因為感歎又豈可得
哉
　　　來元成春秋志在序(舊刻一篇不/同今不載)
向時學左氏春秋未學夫子之春秋也既乆而學公羊
氏糓梁氏焉然不知夫子之學何等也授春秋者曰春
秋者有按而後有斷也夫子之春秋斷也其諸家按也
故諸家之學尤不可以不亟也既乆而學胡氏學則胡
氏亦斷也然而授春秋者曰夫子之斷不可學則退而
學胡氏馬彼胡氏則斷夫子之所斷者哉既而思曰胡
氏之春秋豈夫子之春秋哉前代以胡氏學立春秋學
而春秋亡夫胡氏者以私意而窺春秋之㣲者也其意
深其詞激其為文有憂患主于悟君而論世以維持于
所謂名實也者循法起例而春秋之㫖蕩無存焉然而
學在是矣故夫胡氏之所學亦春秋也特夫子之所為
春秋則終未學也然授者又曰夫子曰吾志在春秋夫
夫子豈有所為春秋哉志在馬耳故夫夫子之春秋魯
史也左氏則左氏也降而公羊氏糓梁氏則公羊糓梁
氏也又降而賈逵杜預何休范寗則賈逵杜預何休范
寗故夫後之有為春秋者亦即後之所為春秋者也惟
夫子無春秋則後人皆得以夫子之春秋為春秋惟夫
子之春秋不預于左氏公羊榖梁氏之春秋也故夫後
人皆得為夫子之春秋而不為左公榖賈逵杜預何休
范寗故夫來子曰吾志在也此以夫子之志為志者也
故夫來子之春秋亦即夫子之春秋也而來子之為春
秋在焉然而予嘗曰夫子之春秋夫子之不得已也使
夫子當大用安所取魯史而志之夫來子亦豈欲取夫
子之志而志之者哉然而授春秋者曰莊子曰春秋經
世先王之志也予曰不然使先王經世不有其事而有
其志非先王志也且使夫子有經世之志而夫子徒有
其志而來子又徒有其志非夫子之志也
　
　
　
　
　
　
　
　
　
　
　
　
　西河集卷二十四
欽定四庫全書
　西河集巻二十五
　　　　　　　　　　　翰林院檢討毛竒齡撰
　　序(二/)
　　　重修西卓庵募序
西卓菴在清波門外相傳成都覺悟師從西川來卓錫于
此故以為名而其後有達言和尚得教外别傳于黄蘖老
人寄跡其間遂建幡以告四遠而化導興焉今元翁大師
重來繼席十方之勤行多依之顧時值丁癸物力稍匱休
請之士恒不能以相周旋然且刹桓乆遠殿堂朽落失今
不治將有漸崩圮而不可知者曩者湖南勝地多在長橋
萬松間山亭露車應接不暇今則取徑湖濱由清波南迤
皆成僻壤然而幽棲倍勝也夫以湖南勝地加以幽棲而
西卓實當其奥人稍有心孰有不相顧而願興馬者况大
師積行乆為斯世所信從也吾請世之樂善者共聞此言
　　　容安詩草序
容安園有樓臺竹樹而被以草花主人日觴咏其中是
以予老戒為詩而每過容安即不能無倡和諸作傳人
間焉方今詩體累變容安能不逐時好自闢為深㣲澹
折之句質而不詭清而不靡存詩三百首不以多上人
人亦莫得而上之獨是詩從境生曩時念湖山之勝來
僦杭州而終以年近八十歳不再三過容安雖好亦安
能時時相從然而眷戀之至思憶生焉比之良朋之契
濶讀其詩而不能不想見其人也然則予之讀容安之
詩即對容安矣夫對容安而有不快然稱移情者哉
　　　集興福碑賸字序
唐人多集右軍書以為碑刻如攝山寺建福寺三門及
梁思楚絳州夫子廟堂類皆是興福其一也特興福碑
本吳將軍墓銘不知何時折其半闕不可讀萬君授一
離其賸字而韻而讀之散珠成衣雜轂合輻神工之能
事矣集字始千文限字輳詞與攝山諸碑限詞輳字者
不同顧千文詞多謬合如磻溪伊尹省躬譏誡不無倉
卒此于末幅能隠其姓氏如漢人離合法尤出意外或
曰昪舉埤留莫是昇舉俾留否曰不然日以光上書以
附傳古人製詞多似此
　　　東嘉夏廣秦詩集序
東嘉夏廣秦丞于息而以能詩稱則其不得志可知也
昔者予嘗遊息矣息之治無丞官居賃丞㕔於邑居之
民廣秦一見予則日邀予騎馬去游于邑而為之賦詩
今蓮渚續集所稱松齋游讌詩是也當予之在淮南也
淮南諸名士徃徃為予謀所居予卒辭之去及來淮西
則思歸時也勢固無能採食于此土賃邑居以棲其身
又是地無崇山巨壑陂池丘園之勝無聲色貨財珠玉
狗馬驅馳之樂無曩昔戴憑黄憲陳蕃周磐袁閎諸名
士徃來標榜以因為名髙然且逡巡不忍去寢處於淮
西之官居者兩閱歳其議予者或曰其鄉人難與處也
或曰淮西太守賢相與為因依而不忍舍也或曰無所
歸也而不知其重有戀於廣秦是豈廣秦之為詩果有
以重得於予也哉然而戀戀如此者必其人非常人而
不必僅見之能詩者也雖然廣秦非好言能詩也子思
曰惡其文之著也惟惡其著故廣秦誠不欲以文使天
下見而人之見廣秦之文者則親廣秦猶之予之親廣
秦者不以詩也然而廣秦工詩意者詩與文誠亦不得
志者所見端而不可已與抑亦戴憑黄憲諸君非文章
勿親與顧予以文章親廣秦而予與廣秦游其為文章
者闕如也廣秦則不然自予至息時策馬遊遨浮浮冰
雪中讌飲招呼無不臚列其人而歌詠其事迄于今渡
淮悠然登城覽觀凢夫結轡傳觴一徃可喜者歴歴然
開巻而得之所稱松齋游讌非與是豈可及哉則雖謂
廣秦未嘗不得志亦可也
　　　長巷沈氏族譜序
黄炎皆一姓之子然别生分類自大宗而外以封以居
以字以官各殊其氏而其後始以一氏傳也乃氏不異
姓而族不同氏秦趙不異嬴而馬服之馬或淆于司馬
之馬故唐志氏族但稽氏始而將來之族不與焉自非
善譜族者歳紀而世較之則長沙之陶判于潯陽雁門
之郭溷于汾水其不致近瀆而逺遺鮮矣邑之望族推
長巷沈氏其先由文昭食采于沈而中遷吳興蔓蔓葉
葉大抵自宋熈寧朝其肇祖兵曹公以兄弟父子進士
顯于時擇慈孤岵市之傍累傳元明由武樂迨今凢登
甲乙通仕籍者二十餘人髙曾雲礽歴嬗勿替其間羣
從共薦伯仲聨觧從侍御公下翼翼可數衣冠競爽門
閥滋大可謂盛矣乃沈氏族譜在明永樂間已輯其概
至成化中續修之迄于今又若干年矣度支郎振豪文
學以祉輯其後來所未備者導源而䟽瀾以傳以表衡
直如指人後者不啻如是乎沈自𣆀季來春秋無聞楚
有尹于沈者其後為葉閩人避王審知諱而南方之沈
匿于他氏此其為族雖各有異然渙亦甚矣今逺追吳
興而譜亭左右保無浸淫流漫者與自親親道衰角弓
興刺杜甫以勿嫌示族孫濟而泉明贈長沙從祖至或
歎昭穆之逺為路人者夫本源之誼隨地可見今有得
先人遺物手澤桮棬必咨嗟涕洟而求之及得之即世
守勿失歳時啟視以為家藏之赤刀琬琰於是乎在况
其為先人之肢骸所分而析之者乎然則睹族譜而動
本源之思亦期使後人之歴嬗于勿墜已也度支文學
修譜在壬子歳越一年命序謹序如右
　　　虞氏族譜序
虞仲與泰伯同姓然虞不稱吳或曰虞去虍為吳江寜
吳氏之本為虞也豈亦虞仲之裔與虞氏肇祖為元臨
川學士伯生公再傳來遷其子驃騎公以明靖難得罪
更虞為吳介于婺源之吳者若干年迨𢎞治中有孝子
者估于湖念所從來始慨然復虞虞氏衣冠數世矣攷
邾入于楚去右存朱棗據因避讎而更為棘束晳踈廣
之後也其曾祖亡命隂刑其左彭城劉氏奔元魏而改
為員氏此其子孫豈不能為之驟復而逡巡隠忍千秋
萬世僅以見之虞氏之孝子母亦哀其志而不忍遽為
之復之也與然則反所自始所以教孝而仍存其跡亦
所以明節也古無不易氏者矣然紀牒昭然未之或貿
今一姓相嬗而反有隂簒于他氏者宋時爭尚譜族相
率為偽輯一姓所始而彚其姓之前賢者略其姓之前
不賢者竊誌史乗贋為之貎黄麻紫篆玉軸而金籖加
之朱吕文謝序之賛之姓之著者皆是也此與奸生瀆
類冒他人族而以為已族相去有幾而今人購之奉為
世本此不易氏而易氏也都閫修族譜而問予以言都
閫勉之亦慎其可易而不可易則己矣
　　　太倉張慶餘詩集序
夫人相見不足喜不見不足思固無論已見即相得一
不見而思隨之豈非于常人之中當有所過而獨于古
人未見而思思而至于相得而後已然後知夫不相見
而能相思者此其人必無與于今人之數者也太倉張
慶餘未嘗見予也而思予予友南士曾擕予詩游嶺外
慶餘見予詩則益以予為可思揀其所刻張子近詩與
張子游草二本寄予且屬予序予固思慶餘者及見其
詩益念慶餘之可思如是也乃南士既歸而慶餘寓書
南士仍以予序為諄諄予乃歎慶餘之不欲以今人視
予矣慶餘詩經文以質緯物以志上雕瑶玉下刻梓杞
能擅安仁輕敏士衡矜卓之勝徃游淮西輒擕其詩示
人人見之者疑為嘉隆間作則其詩豈難超于今人詩
與南士古人也其稱吾宗名士首指慶餘予見太倉吳
學士晩記在梁溪遇學士飲偶品目人士即語其鄉好
學如慶餘者今人自視必勝古人及語以他人即十倍
于今猶以為去古遥甚貴逺賤近桓譚不言之乎南士
與學士不愧古人而稱慶餘則過于今人予雖不見慶
餘然其思慶餘一如予之不見古人者思之思而且至
于相得則雖欲不以慶餘之視予者視慶餘又豈可焉
　　　何伯興北游瞻雲二草序
初伯興行三子詩一徐君伯調其一予也予自悔鹵略
漫見鬷蔑贖所已行者不得念輒汗下伯調存毁半而
伯興詩逮今可觀則是其才之尋丈也今予避人乆漶
游于時而伯興亦寄晦行間不以詩文酧酢者二十年
伯興乃北南其車踟蹰金臺既歸而徐弛其繘于烏聊
白嶽之間凢所感閱輒為歌詩取而諷之何境與時進
乎開大以還體周格變縱才所到不必增損而就所夙
成騐諸新得即有風氣之日遷者予乆負尋丈而近較
所詣且瞠乎莫追也伯興有丘園之樂其諸子千立悉
皆才士予方與其季名倬炎者作阿戎游而伯興反驅
馳南北寄志篇什似亦有不得已者惜倬炎方學史不
暇韻語而伯調已逝乃不得共論其詩如疇昔者也
　　　淮隂蔡母徐太君八十夀序
淮隂蔡子搆名士也太夫人在堂稱賢節蔡母予嘗浮
淮拜蔡母堂下人藉藉道蔡母與蔡母之子賢夫母之
賢以節也子之賢以養母之善也夫節必愛子愛則生
驕驕即不能以事母且蔡子季子也冡君丘嫂相繼亡
去向使常情處此得有子幸矣有何必不愛愛亦何必
如蔡子之賢而母之愛蔡子者吾不知也吾嘗見蔡子
之養母飲酒髙㑹必俯視日影一如囓指動心者踉蹌
辭歸而家之侍夕饍者在帷矣每讌與歌必歌曰枯魚
啣索幾何不蠧家貧親老不擇官而仕予嘗聞而悲之
今母以八十帨辰予亦持一觴隨淮隂諸名士後再拜
以進恍然曰是亦蔡子之所以養母者乎人苐貴顯親
耳丁年負管樂之望天下賢豪長者皆願為拜母而又
一時品隲歸我平子以至河汾之受講問字于𤣥亭者
今躇階而趨蹌棼然盛也夫自長非增自短非損算由
已也風摇于千仞而巨羽載之抒顥氣于浮游之波而
洪舟可以運言利之予自天也惟母之賢足以致壽惟
蔡子之孝足以壽親而于此抑若有天全焉者凢母之
有此年則皆母愛子之年也而今為蔡子養母之年夫
養母之年可幾乎昔有願為長子者何也曰以事親之
日長也今蔡子季子耳蔡子以季子而為長子之事母
且蔡子以季子而為長子之事母而長乆豈非天哉夫
曰天則所以報施其賢者豈有盡乎雖然人之稱賢節
蔡母者今已稱曰壽母云
　　　茅夫人生日序
闗雎道婦人之徳史克頌魯僖而内本之于克配一則
令妻再則壽母必若戴記所云内言不出迂哉詞也茅
夫人者朱子揆叙之配也揆叙與予友予知揆叙因以
知夫人之賢顧私謂揆叙雖乆仕然齒髮鮮妍裁盛年
耳迄今而夫人以四十告然則揆叙之踰于強仕可知
也夫揆叙非生得貴者也揆叙世家子甲第烜赫而少
且食貧犬人勤勞于其間不特此也揆叙負材藴學顧
詘于進取其泣牛衣亦屢矣夫人慰勉之使揆叙卒忘
困頓且發憤以成功名夫慰則迪情勉能勵志夫人何
如賢耶世之述閫徳者以為容也則曰蝤蠐瓠犀之姿
也其以為功也則曰纂組之竒機絲之巧也且也吟栁
絮以揚其才諷雞鳴而鋪張其徳然徃非其實孰有如
夫人之令儀嘉徳非之無可非誦之得所誦乎且夫揆
叙孝弟人也少而游學長且游仕其得徃來自適以無
為晨昏慮者夫人孝也揆叙孝母夫人即孝姑揆叙友
弟夫人即調于伯仲以和于娣姒先後予嘗在山陽官
舎見夫人米塩窺伺意㫖而家人不諒毎致咨嗟動色
如鄉田長幼恬不為怪夫以世家子弟當閨房之秀而
又處之以官居蓬島之勢其不忘嘻嗃如此今揆叙為
吏部矣昔山濤布衣時與其妻韓共食貧故至今稱婦
賢者必曰山妻夫揆叙不愧濤予不愧嵇阮夫人豈愧
山妻哉特濤年四十始為郡主簿功曹而揆叙已先為
吏部則四十已後其為服官者又可知也
　　　吳母黄太君壽序
邑之稱賢母者則推吳母黄太君云今年夏太君壽七
十顧太君賢也又壽少時與太君嗣子西美訂杵臼交
拜其先大人鴻臚公于庭下因得拜太君私歎太君者
其性婉娩其貎融融然事上以禮御下以慈愛即撫臧
獲僮幼皆有法度賢矣哉地以柔致寧其謂是乎乃西
美善事太君母論洗腆致厚其奉養有素也既已徘徊
萟林將覬有用而乃從江革負母山阿暨從容歸鄉里
又不忍截袂去迄于今其季君國學受公府辟猶且留
連北堂兄與弟皆在側也吾聞李司𨽻彊毅人也其所
敬者三君定陵陳穉叔潁隂苟淑長社鍾皓皆以醇謹
聞吳氏家世醇謹衣冠族處百年矣今夫木不能滋木
而水能滋之則滋以漸也金不能鎔金而火能鎔之則
鎔之以積之著也太君以賢佐忠厚之貽而西美兄弟
又能以退處承太君之志滋之有漸而又加之以積厚
之勢金躍于冶木榮于庭矣夫人家聲闇沕莫克自光
大即稍席前緒又或時際兵革未能安其和而享其裕
乃以帨之設于堂陳漿餽篚賓朋姻戚走車轂如流水
觀者嘖嘖轉相語曰安得如太君賢即安得如太君壽
即又安得如太君之豐前而裕後於休哉惟賢故壽惟
壽故所享者全而所著者厚然則賢者壽之本而壽者
賢之騐也甡生也晩不能知太君百一而能誦太君者
莫甡若也故一時親朋咸列名於幛而俾予書之乃若
賢母之盛夙稱有宋而尹和靖母願善養而不願禄養
太君有焉顧太君諸孫已有超躍而興者他日陳羣荀
彧必以功名報太君則吾不得而知之矣
　　　新安王太君八十壽序
夫天予人以徳予人以名又不惜予人以壽非報之也
有徳者非壽則無以享此名彼竊名者非壽則又何以
自别于有徳者故曰使周公但居東而新莽不終攝則
周公為小人而新莽終元聖也新安貞孝王太君者張
之母也氏于王適張而孀方是時居王者十九年居張
纔四年耳更五十年而祔姑于堂撫繼于室崇禎十六
年旌曰貞孝迄于今嗣子舉于鄉又十年餘矣未亡人
八十設帨于堂持觴者在前稱祝者在後可謂幸矣然
而猶有惜之者以為太君之未易幾此年也今夫卜夜
游者厭朝雞悲短景者哀寒螿其情殊也以八十年獨
居之孀當此八十年春秋代謝之乆詩曰夏之日冬之
夜以言長也太君亦不幸而予之貞又予之年矣然向
使太君者懐此大節即下從君子天下安知貞孝若太
君者即不然而大節已明不假以年歳有徳不旌與旌
之不乆亦安知以徳得名以名得壽如太君之彰且顯
者夫周公誠聖雖在東未還不害為聖新莽誠偽雖居
攝不行不掩其偽而天必昭然使著之如是作徳者之
必有徴也而又何疑于太君之為壽焉
　
　
　
　
　
　
　
　
　西河集巻二十五
欽定四庫全書
　西河集巻二十六
　　　　　　　　　　翰林院檢討毛竒齡撰
　　序(三/)
　　　沈肯齋典試江南序
今天子十有一年廷臣請定各省主鄉試官
天子念東閣制誥諸内史槖筆勞苦當預簡命而是年
以諸内史纂修
先皇帝實錄有成効於是慰賚之餘例予分遣沈子肯齋
得予江南主試官實異數也先是受簡時拜命就道既已
引嫌而交游親切亦有供張投贈歌詠其事者肯齋概屏
去踉蹌乘傳既事竣江南人士萃然驩呼悉公悉明咸為
天子稱得人慶然後中外遠近遽起誦述將以彚其文
而推予為叙予思丈夫生不能為宰執得為主文官幸
矣手持衡尺目眡寰海取斯文而升降之如鈇之程材
而權之凖物斯已快矣况江南人文所歸也舂山搜玉
無非至良且得失以實一溉從前時數倒載迴黄反綠
之說何其能與或曰肯齋之致此非易易也肯齋之王
父曾以故明萬歴丁酉從應天榜國子入解而其外王
父姜大宗伯則萬歴甲子曾為江南主文官肯齋以為
先人所起家地當益勤恪而外王父且同為此官是必
不負材擇庶得後先相映稱為接踵且夫鬼神所時有
也文運將啟端有造物者行乎其間一若啟牖其心胷
恢閎其視聴而吾獨于其生平有厚幸者天下事豈偶
然也哉昔劉真長為丹陽尹種栁㕔事而其孫瓛復來
丹陽袁粲指㕔事前栁以為重見清徳咨嗟嘆息汲長
孺與外孫司馬安同為洗馬嬗有亮節肯齋何如乎肯
齋捆所錄文還京師將颺之大廷用為楷栻而以王父
祀棠邑親渡江為文灌祠下姜司諫嘗謂予曰當先宗
伯主文時肯齋彌月未命名也宗伯名之錫以銀鵝且
曰苟繼我而典文章者人也嗟乎先之矣
　　　送夏少尹遷西和令序
昔言游宰武城交澹臺子羽而人俗化漢潁川守韓延
壽召郡長老設酒饌每與為論說而民爭愛之士之仕
于其地者視其地之賢大夫士不與之踈其比户長年
子若婦不與為怨怒而政可知焉廣秦夏君以司刑來
為息少尹其為少尹不得已也少尹無他事而又加之
以不得已日與邑士大夫游飲足矣安問為政哉乃廣
秦固未嘗為政也而政成邑所當興力興之雖剜肉敝
肌勿恤也客至無酒酤質衣而已邑所當裁有不闗邑
令可獨裁者畢裁之縱無利于已猶裁之也吾知民焉
爾吾勿計後來矣歳庚戌計簡小吏有行名者于是以
廣秦為能遷鞏昌西和令將行邑賢士大夫與比戸民
咸出郭供張于朝陽門外擔缾挈榼攀車而行一若不
忍其去者予漫游汝南送君于途見諸士君子與其比
戸者皆在也顧而曰此即廣秦之所為政乎古名人達
士衆矣其出也每不樂以守令居故凢出為吏率飲酒
賦詩登髙臨下以極其游娯之勝雖所向不得意乎然
卒無廢事如懐縣有詩髙陽有酒降而武丘之伎環滁
之亭皆是也是則無故人之曠然于其懐者必其不能
復煩然于其事事不煩故民和民和故政清此無論邑
之賢士大夫與其長年父老有識行者悉有以資之而
即其浩浩落落所至無滯自足膺大事而不亂廣秦以
濶略之懐處無事之地而又有大夫賢士以為之游有
淮閭汝濮山林陂澤以助其勝宜其政之成而民之和
也今廣秦行矣西和之山有仇池焉羊腸盤互數里一
曲氐羗之勝地也下有飛龍峽曩時杜甫所寄居也予
倦游之客不能復踰秦隴以丐築室顧華渭之區豈無
良民秀士從容游飲如此地者他日政成而行焉知其
所為供張者不加于朝陽門外時也
　　　贈汝寧金太守補任揚州序
予去汝寧之明年汝寧太守金君以滿俸例遷諸道副
史㑹其弟方伯補藩河南君引嫌請辭遂于次年十月
補揚州太守計其為太守已十六年矣太史公曰為吏
者長子孫此言繼世之優暇也後世銓法遲滯郡縣羅
四裔而遷次鱗積無增秩之榮又無髙乗大盖加金賜
紫之異其吹毛見瘢務得汰去以稍䟽其壅所不致朝
遷而暮去幸耳遑問十六年之乆乎然且人之處斯乆
者仍如傳舍因陋就簡為旦夕補苴之計其能務從容
以冀長治亦鮮矣吾不知君之守揚者若何也苐觀其
守汝汝故抏敝而君以恵政休息之家人其民稱天下
長者其自言曰為政去太甚耳然而綱目之廢者舉之
不設城府谿谷而米塩凌襍咨羣屬以利害掾曹從事
有通達治理者以次延問嘗從夜分進窺其退食之堂
燭光縈窓重簾自垂君手較文簿矻如也或曰墾廢土
招流亡君政也其建小學則豢貧士有經術者授生徒
其中客投其治者如同舍然一切陂梁城郛館廨日漸
修築又不設畚挶費即故事宜入羨㑹璅屑悉以罷不
問其見守汝政略者裁什一耳然則守汝十六年而勵
精如旦夕有如是也夫不忽于終者不遺于始補揚雖
暫乎其視旦夕有如此十六年矣昔者太守髙第擢不
以限故能安乆任今毋論旦暮報罷即遲乆如君量其
所遷祗諸道副史已耳然猶然砥濯如此揚州為東南
都㑹古稱重鎮者莫過焉今軍興旁午嘗恐以盤錯之
際無俟休息昔有為汴州刺史發河南諸道兵征冦河
朔而奮揚徃來仍不失撫字者記不云乎一張一弛文
武之道也夫苟能弛而張之則雖以天下長者轉而為
神明何不可哉
　　　來氏論表策世業序
韓退之自言就禮部試強顔為文辭類優俳者之所為
歐陽永叔與人書少舉進士輒穿蠧經傳移彼就此必
其後多所更變始能有立以彼二公彊材奥思率其所
學宜無不得于有司顧屈情拂志大貶其生平以求一
得當于所為制舉也者甚矣制舉之難為也雖然必其
上之不以所學求下而下之亦不以所學應上是故然
耳假使韓子為有司而歐陽子舉進士其兩無是語乆
矣予鄉來三峰先生以家學起自舉童子科以及解省
類無不以其所學應有司舉而有司亦卒以其所學得
之余嘗退自思當進舉時未嘗不以已之所學為可得
也乃曰是少諳練不足法或稍自簡摩希得當矣又曰
亦甚阿移哉何必然夫以此却足者屢三峰先生每為
文無所顧忌嗟乎丈夫貴自得耳董子不以天人自陳
其所傳者玉杯爾已司馬長卿不以見召時為天子作
賦則子虗之言幾不自全其一時應世之文又曷嘗不
為生平所貴重哉今三峰先生其曾孫元成亦以家學
起舉于鄉而以進士名天下其得于有司稱其所學而
有司亦遂無有以其學失之者將復彚先生制舉文與
已所著共一家言名論表策世業而元成予友也故屬
予叙因念讀三峰先生文時歎韓子歐陽子皆不幸不
遇有司及讀元成文且謂自今後更無可容韓子與歐
陽子所嘆今已矣棄制舉乆矣但當曰董子司馬長卿
其得自見于時者此有得于制舉者之明效也其為韓
子與歐陽子之所歎者此不得于制舉者之私懐也天
下事亦安所用吾私懐也哉鄉先輩嘗云先生舉諸生
得且復失而其後亦竟以鄉進士老元成幼偃蹇進輒
困有司其得且失亦屢矣乃卒堅忍以成其名此其制
舉何如也
　　　海寧吕覺我先生傳序
少受四書訓解師曰此海寧吕先生之書也既長習制
義赴試因得從家兄受海寧吕雍時所錄行巻兄曰雍
時者吕覺我先生之曾孫也且前此無行卷矣坊刻止
闈巻合鄉試禮部而禮部參詳小試官分簾二十各錄
所選士平生為文名二十房書先生彷其體加之鄉試
名行巻且錄諸試卷與闈巻彷故今有試巻有行巻則
先生之為也予初受䟽解謂先生必新安者流及聞是
言更謂先生且兼有石簣震川諸先生制義進取甲乙
不謂先生之不然也兄曰豈知之乎李唐以六韻取士
猶八比也然而工六韻者李杜孟王其尤者也唐以六
韻取士而獨失之孟與李杜今以八比取士而反失之
先生是豈先生之八比猶未工李杜之六韻猶未善哉
得失之數殊也故先生每試冠邑無算冠十邑者二薦
鄉試而復失三膺使學聘衡文諸直省若南直𨽻若楚
若豫若豫章若齊魯若東西粤若八閩凡八天下誦所
錄文服其教由隆萬啟禎及今為年歳約五六十乃卒
艱一第然且既艱一第而天下之稱六韻者首推李杜
天下之誦八比者仍首推先生則又何與則是得者不
必不失而失者又不必不得也癸丑冬予逺游歸距昔
受書時已三十餘年而雍時貽先生傳來屬予為序夫
雍時操鉛槧繼先生起藝林其為制舉文亦何減先生
然猶賫志逮老斤斤輯先生遺書以補所不足吾今而
後然後知先生之宜得而不得者盖其常也先生及門
半天下一時官浙者自三臺使君下迄守令皆先生門
下士故傳文為黄公石齋所作石齊者先生衡文八閩
時首取士也特先生自惜所著書自四書五經䟽解外
其所著書不止四書五經䟽解然先生特留意疏解傳
曰先生沒後有方士許生受旌陽籙扶乩降神藏宫壇
于紫㣲之山先生憑焉留其乩三年自悔前所行疏解
未當藉畨于乩日改十餘畨向所受四書疏解則所改
書也胡匡嵓曰東坡稱杜甫嘗見夢自釋其生平所為
詩人苟能傳不必以違時而祕其所為而人之傳其書
者亦不以其見違而諱之而其人之神明乃遂與所傳
之書相終始焉豈獨先生已
　　　榕臺集詩序
自宋人為集句詩取前人成語抽三抵四易以杼柚而
後之學步者比比焉此猶構凌雲者欂櫨榱桷各有程
材乃按部就班取之為一家之用司歐冶之冶者買金
于堇山斸銅于耶溪合隂陽燥濕之精氣變化吁噏而
後發之為蓮鈲花鍔之器盖以我敏給取彼綜貫難乎
其言之矣榕臺李都官詩與文徃徃而工集句其一也
即以集句論偶然感觸有所記憶雜組而成之亦暫焉
耳榕臺集唐至千首已可怪矣又掇拾新巧匹配精卓
雖使子曕舉筆而魯直介甫從傍纂輯無所過之榕臺
顧何以得此哉或曰集詩有二道一詩學一詩心也榕
臺學力之精輓近未有其于唐詩猶晡之于食而旦之
于衣也所謂學也顧好學沉思與心知其義者截然不
同不觀諸集乎合經史與子而彚之為文或傳或記或
銘或誦必貫乎心思而通乎志氣是之謂集且夫為市
者閭閻懋遷齗齗而訟耳推之三條之術五都之衢四
應八達咸有條貫於其間而後估商翺翔各出所嬴財
變易熈熈一若有王府關石為之平凖至今北方人亦
謂之集然則集者亦集其學之從心者而已矣夫以榕
臺之學與其心即不為詩若文其為詩若文即不集詩
吾猶以為編摩之巧其操竒贏以為游未可量也况其
所集如是也
　　　王自牧集杜詩序
向予孤游無所遣也曾創為翻詩之法取前人詩一章
磔其字押其字中之可為韻者平陂而就之輻輳相程
已連者勿再連已偶者勿再偶也不然則又取前人長
律劃句上下上者吾與應下者吾與呼也顧卒未嘗為
集詩者以從來善遣心者多集前人詩窮偶極儷闔扇
轆轤各極其妙不惟不能效也即效之必不能與肩併
因屛絶勿為及讀自牧所集詩則嘆從來集詩者遜之
逺矣自牧遭逄類杜甫故喜集杜甫詩當其目有所接
意有所感友朋有所况臨山川道塗園林樓臺有所覽
觀吾所欲言杜甫已言之矣特慮其言之單也從而複
之其已複者又從而更複之就其意而得其句句在意
間就其句而亦得其意則意并在句外豈無時與地與
人與徃來眺望之相符者乎不必時與地與人與徃來
眺望之相符而以彼嫓此以此儷彼不知者嘆杜陵該
博人所應有不必不有而不知其纂裁之妙譬之匠者
雜楩楠杞梓為器渥沐砥礲不聞求噐者之仍歸工于
山與澤也紅女倚繡床抽青黄而妃紫緑串顰而五組
之間或規矩圜方紝圖織字窮天地之能極知慮之巧
而猶謂躬桑之婦之能經營繭繰之御之可以嬗譽則
非理也苐自牧雖逺游宜亦不必有所遣而前人以遣
心而為之今人不必有所遣而更上之倘他日者予所
創翻詩諸法幸傳人間則世豈無相習更上如集詩者
然則予亦何遣矣
　　　中州吳孫庵詞集序
今人不必不勝古人而今之人有言勝古人者則姍笑
之不惟姍笑之而已且從而誚之讓之即幸而遇知之
者以為是果能及古人者也而人之視之仍不啻如今
之人人無不以閭巷之人視予者則知予之本不能逮
古人也而予之視今之人亦未敢有踰于今人者是豈
予之識無以越于今人之卑卑者乎抑亦天下果無人
而無有當于古人之賢名也若予見吳君則不然予初
見吳君常人耳既而知為非常人又既而嘆為可及古
人顧為古人易為今人難古人傳文一體耳今則必具
體古人具體不具善也今則必具體而善古有詩無詞
唐有詩亦有詞然如無詞者宋則有詞而無詩今有詩
者必有詞即不必具善乎然亦未嘗不與善相期也吳
君善為詩復以其餘者為詞詞又善因為之序之而記
予之得遇古人者如此若夫宋人以詞傳若張先若秦
觀若周若栁若晏同叔皆不善他體歐陽永叔蘓子瞻
即善他體矣歐詞不減張而小孫于秦蘓則遂有起而
誚之者吳君雖為其難與然安見難者之必不勝于易
者與
　　　雲間蔣曾策詩集序
昔之為詩者嘗有為正變之説者矣正居其一而變居
其九盖紀治之音少憂離之什長也然則幽平以下之
為詩多矣乃説者又謂自陳靈降而變風息夫定哀之
治不登于古陳靈之亂有踰于昔然而又無詩何與昔
天下之為詩恒少矣崇禎之末言帖括者詩不工然亦
無正言詩者華亭陳卧子先生遂與其同黨言詩當是
時先生仕吾郡漳州黄宗伯過之偕吾郡士人登㑹稽
山顧座中賦詩無能者即他日索之座之外無能者維
時則竊觀先生座中有所謂杜陵生者先生每指之稱
能詩焉乃不十年而郡之以詩與人爭短長髙下詬訐
攻辨者齗齗如市迄于今又不下十五年而郡之言詩
者仍少即向之詬辨不已者亦復稍稍謝不敏去盖詩
之為言始于志而發為詞無所于在心不可也必怫鬰
焉而不得已也此如濕之蒸於錡而燎之抑于陶夫然
後發為言詞而又懼其遺于才也不然懼其乖物也不
然其所㭊者非其文而其所形者非其義也其所㭊與
所形義以文生文以義行矣向之所為不乖于物者度
物類事無所譎計而不足與風也已足與風錐角重刻
繩懸以綴非温平其教容好其量也夫如是則亦已矣
求之為已過矣又以為未極于宫與徴也其弦不可歌
其石不可和也調之窳聲之訛也由是而天下之能之
者鮮矣予昔交杜陵愛其言詩然不相見者且十年也
今既見杜陵而讀杜陵詩稱善及其既也又讀杜陵之
子曾策詩又稱善夫天下之望治亦乆矣治極于亂而
無詩或亂進于治而又有詩然以天下之所必不能者
而杜陵父子獨能之是豈華亭文物固自有殊抑陳先
生之為教有未渝抑亦杜陵生家學原有得之于深者
而使之然耶吾聞離騷之興逺異風詩乃說者又以為
變風之息則離騷實繼之其㫖譎詭而恉不淫其文竒
而其才可以怨向者杜陵稱予詩謂情文流靡有似離
騷而吾亦謂杜陵父子其寄物肆志大者得之正則次
亦不失王褒劉向之徒夫離騷變詩也然變而不失其
正故正之變而詩亡變之變而離騷亦亡然則曾策亦
持其不變者而已矣
　　　毛稚黄東苑詩鈔序
東苑詩鈔者稚黄集中之一編也稚黄編文不一時復
不一類各見指趣而此以苑名識所居也稚黄讀書東
園矣東園者宋東苑也東苑之詩有云城東東苑潮鳴
寺者其地風物蕭澹而人習朴可以懐古稚黄樂之故
其詩不盡賦東苑然為東苑所賦詩即東苑名焉稚黄
達於詩而能工研辯風雅覃析豪末要其才分詄絶足
以神明其萬矱而凌厲於法故隨境所得驅遣百有雖
體非一致而情同可安沈約稱王筠詩彈丸脱手不為
過矣古文耐創始不好沿襲每有標寄必緣物造情因
時設㫖不詭隨于人而損益經心使讀者得以進觀其
志意之所存特前人多言苦吟即偶爾著書輒閉户深
思絶慶弔酬酢襍置筆墨䆒其所著裁數篇耳今稚黄
卧病有年歴盛夏衣重裘口語喑喑而集中諸編分班
列部其為朝成而暮遍者且犁然也今人不如古彼亦
嘗誦吾稚黄詩哉
　　　歴下張童子集序
予與張黼遇淮上黼世家子也其先相國有文名黼述
之不愧世家子然吾獨序黼所為文耳及讀黼子童子
文則黼又作之者也童子又述之益復不媿世家子異
哉其相繼而能文若此古有云醴泉無源芝草無根豈
其然乎予與杜陵生友善其次子聖童也今少長矣予
每憶其人并欲詢其所為文而張子與杜陵友張子之
子亦即與杜陵之子友子讀童子文如見杜陵之子即
如見杜陵之子文異哉其友朋之相契而能文又若此
童子數月識之無數歳屬對近十餘歳而文集成凢此
者與杜陵之子同繼此以徃則不敢量矣異哉吾不能
以量張子者量其子吾又安敢以不能量杜陵之子者
量童子乎
　
　
　
　
　
　
　西河集巻二十六
欽定四庫全書
　西河集卷二十七
　　　　　　　　　　　翰林院檢討毛竒齡撰
　　序(四/)
　　　道墟十八圖詠序
予少時與章君含可同以小試受知于王雪于師而予以
國朝初年為怨家所搆㑹順治辛卯章君登賢書遂于
填親供時為予訟寃于部使軍門一時聞者爭頌之曰道
墟君道墟君暨予入史館草崇禎朝都給諫章格庵先生
史傳氣節凛然嘆道墟地靈産竒士為東江冠而惜乎繼
起者不再聞焉近得章泰占宗之讀其詩壯浪跳擲擺落所拘
管而古今雜文則又矯矯成一家不寄人藩㰚以苟為棲托而
至其為人抑何磊落超輓近也夫楩柟生于深山而舉世驚
其名騏驥産渥洼而人爭致之何則物不以地限也宗之謂家
有十人地有十八境以人十而厠地十八流連游息而歌詠見乎
其間有所為道墟十八圖詠者予受而披之紛紛綸綸致佳
哉生平惡志書多稱八景而舊為天依作十一蹟詩為
汝寧西平作九勝詩意有所感則未嘗不為應之而今
以老去久絶倡和讀其詩而知其盛也然且十人之中
有篛軒最少實為繪圖十八以跨于右丞之所為山庄
圖者然則道墟之地靈豈自昔已
　　　趙都尉弟紀
恩詩序
余舅氏大宗公舉鄉試第一而驟丁陽九外弟潤菴繼
起早露頭角年未及終賈即以臚唱第三越虎闈而侍
禁闥可謂天馬無局歩矣乃予赴都時值潤菴出鎮宣
府守畿輔右鑰而今則立功海外開幕子湘沅之濵重
以心懸魏闕猶不能無浴殿西頭罏烟扇影之思因之
作紀
恩詩以見志其忠愛矢報之私一篇之中三致意焉昔
宋人作唐史每從元長詩集中搜檢故實今詩句雖鮮
然讀之可以見
興朝掌故并掖庭記註諸璅事即以之比張籍王建諸
詩亦豈有歉與
　　　錢塘宋孝婦方氏記傳序
曹子衛公持錢塘宋孝婦方氏并其子刲股記傳示予
時兩浙督學使下及錢塘令君皆具驗實四方為文章
詩歌相誦述者彚之積漸成巻或疑商周以來罕傳其
事惟東漢畸節徃相標識故鄠人之對韓愈詬之而有
明令甲至有斥詭異之行題為不孝勿使濫列旌典者
今方氏以姑以夫兩剔其臂而四子感奮亦遂展轉慕
效八臂並創是豈典例不足法與予以為孝無平畸亦
惟其能行而已矣詩曰孝子不匱又曰孝思惟則夫惟
孝思無量故極其所行而皆可為法盖有限者其則而
不匱者即其行也昔漢原涉吏二千石以禮讓自修而
一行縱誕流為輕俠其言有曰不觀家人寡婦者耶亦
思效伯姬孝婦而壹汚盗賊遂行淫失何則所行使然
也晉周處感清河之言一經更勵遽成忠孝今刲股者
亦惟勿法而已然孝則已行也有人於此其素行未必
純孝其視父與姑未必盡如一體而呼搶之際偶然感
動創痛不恤然而暫焉耳及其後家人傳之鄉里稱之
雖已亦頻視所創輒為感奮以為人固有可至于純人
孝子之事而諸妄(凢/也)所為亦且勉強顧畏而不敢為戾
曰幾有身創如是而猶然為悖逆者乎不惟不悖逆而
已豈猶然未順者乎如是而謂其行之有過焉不可也
有人于此其素行不必不純孝其視夫與姑不必不如
一體而挾持中正以為傷生滅性古人不為未幾而不
必傷生者亦不為之矣豈惟不必傷生者又未幾而當
為者亦不為之矣一旦遇有危難其能急君父而致身
命者無有也豈其法則不善哉行未力也如是而謂之
中正不可也然則人亦貴有行耳人苟行孝何惡于過
况其母行之其子行之其諸子之展轉慕效者皆能行
之吾將以風夫世之行孝者而又何典例之是責焉
　　　坡山朱氏族譜序
自蘓明允講族譜于亭而宋時之為族譜者較今獨詳
書曰敦叙九族譜也者叙之之謂也顧先王授姓期于
别族而後人叙譜重于合宗是以謝朓稱太傅必曰宗
衮杜甫贈杜位亦曰吾宗誠重之矣坡山朱氏族譜者
有宋之所創也自宋張侍郎文丞相下皆有紀序而族
姓攸肇則自顓頊後可系按焉特江右之族由宋學士
公出知洪州而由洪之筠由筠之坡自學士公下歴元
迄明凢徳業文藻科甲仕籍屈指而數不可蕞㑹以故
舊譜所誌屢經更易猶必統其條貫節其繁委分之合
之而後成誠哉茮聊之逺思𤓰瓞之永經矣朱兹受先
生客游淮隂徃以種嬰男祕痘得禁方書自漕部使下
及于令丞皆迎而師之且將赴
内廷親王諸大臣召而予以家嬰之厄于痘而思救之
也謂先生以祕術生天下嬰當蕃其族姓以饗其報而
先生坡山宗也出坡山族譜屬予為叙予乃為嘆曰休
哉前王之授姓則别而漸之于合也今人之叙譜則合
而實成其别也不觀木之有根荄水之有源泉乎始也
以萌蘖而條之枝之以涓涓也而于焉溝澮于焉江淮
然而逺條之揚無所于亂江河之分介于清濁此無他
經者綸之始合者理之端也昔明允為眉山大家而族
譜所紀不及唐眉州刺史則至洽而至精㝢之故黄渥
可以宗婺州而狄青不可以附梁國方今天下合同里
版清晳家之有譜抑與國之有籍相表裏也讀其書而
知朱氏之盛且因之可以得古人敦族授姓之義則内
合其情外分其等雖先生子姓必由此更大其宗乎是
亦為政也
　　　王甲庵周易圖註序
易易也變易而數起焉易易也亦易簡而天下之理得
焉故曩時學易者大約分理數二端而主數者則曰易
者筮書也言理過備反失象數朱子學是也然其敝也
麤而不精主理者則曰理外幾有象乎乾二之徳通于
學問噬初之道進于仁義程子學是也然其敝也襍而
不醇盖朱程二學各有由始伊川之學王氏之學也王
弼以費直為宗而好言義理伊川踵之朱子之學邵氏
之學也邵氏衍皇極經世之說該理于數而朱子乃隂
承之然而朱子言數既承其意而又不竟乎其說以為
卜筮本義無闗隠賾而于是理與數兩不得矣夫該理
于數亦謂數本具理不必更立理名焉耳今乃曰數在
卜筮而其言卜筮者則又專屬之吉凶貞悔隨所揲獲
之語辭將使數聖人俯仰觀察後先探索而䆒其本義
僅得與筮人菙氏指可否也有是理哉且夫今所傳易
皆王氏之易也費直以彖象文言參入卦末而王弼則
又分彖象文言或冠于各卦之首或附于各爻之中名
曰古文易實今易也朱子既不欲以理言易而註易則
又取言理之易此何意乎王甲庵講易有年其㫖謂理
外無數數外無理天地之理皆起于數數即畫也吾不
學朱程之易而學文王周公孔子之易且不學文王周
公孔子之易而學庖犧氏之易且不學庖犧氏之易而
學天地自然之易夫庖犧氏之易無字句而有畫畫即
數也至天地自然之易則將并其畫而無之夫至于無
畫而意言象數不既悉于此而兆其端乎故其為書先
圖象百餘各推其説側見旁覬並有至理焉周融其中
自天時人事世數物候以極之日月水火山川燥濕道
徳風俗動植飛走通變不測之數皆有形狀而後分伏
羲文王周公孔子為内外編合動静之交通正互之體
參内外虗實存亡進退之迹凢分策布指列序定位咸
極淵𦕈而又旁及于四時五行兩游八極二十四氣七
十二候干支循端分至起例因象得數因數得理大約
逺推京房焦贑孟喜梁丘賀諸儒所傳而去其灾祥占
譏之術邇本邵氏所學而更廣其天地闔闢世數治亂
之說洋洋乎幾于無處非易矣近世學易家為予所及
見者自蕺山劉氏上蔡張氏(仲誠/先生)而外俱能各極指趍
自為其説然無以過也即桐城方氏歴世學易已括取
諸家彚為一乘顧亦未能該是書也予嘗因甲庵之易
而曠觀之天地之易具在也其名周易一易耳夏易首
艮而為數用三十六策商易首坤名歸藏則以坤為萬
物所歸載也用十五策原不俟彖象十翼四十九策之
易起而後有易學且即有彖象十翼四十九策之易起
而凢為易者猶復有漢易太𤣥定九九之數以贊為爻
以測為象唐易元包易八純之列有卦無爻有孟仲而
無老少如今所傳者則以易在天地使必待庖犧而後
有畫待文王周公孔子程朱而後有理有數則前古聖
人之道或幾乎息而後此諸儒學道之說且幾乎敝也
此則王子甲庵之所為兢兢者矣
　　　史訥齋先生偕徳配徐夫人雙壽序
徃時為人壽每造侑申祝娓娓泛濫為巵詞十年以來
所持匕道強飯立侍嚌啐皆先後等倫在兄事之列顧
之驚心即欲一為阿好以稍加諛謾不得也况訥齋先
生尤素所師資者乎今年冬先生歳六十夫先生則又
已六十矣當先生弱年蜚聲文林旦暮冠進賢入長楊
射熊之館佇受筆札既已丁亂離棄置彷彿然且豪蕩
驅遣領袖東南壇坫間凢人士讌㑹有所譜記不得先
生名不就特先生過簡亢不善容接四方造請者多落
落去然其事纔目前耳不謂遂已逾歳月乆逺且不謂
遂已六十豈時果難恃與亦曰吾為其可傳則已矣夫
天下傳人有幾先生擅家學以父兄為師友嘗侍晉陵
公談古今事其兄曙寅公猶在也每舉一事必引根批
原分枝擘流剖析其異同而貫穿其初末經文史語歴
歴成誦偶或遺闕則彼此補核其于輓近事猶是矣此
不幾似王彪之乎晉陵公雝睦居家先生每承之怡愉
不間嘻嗃有似陳季方把臂堪託以妻帑似朱生見利
思義不因人炎熱似童子鴻嗜酒踈脫每一飲必陶然
盡醉而諸務不失簡則有似張黄門訓諸經百氏鉤深
致逺可使擔囊負笈執經問字者不絶門舍雖傾筐倒
箧隨叩隨應猶然䑕壤有餘物似馬季長先生所乏者
獨仕耳今有通名籍乘軒鑣服朱紫青緑洋洋坐政事
堂而名不接耳行不衛足學不能章身教不可澤物此
亦何足比較于短長之數且夫公孫𢎞六十為博士卒
至通侯先生尚未艾也今先生門下凢八九十人各執
漿篚載肴榼登堂薦罽㑹先生徳配徐夫人以偕老同
齒設兩坐于絳紗之内再拜起立分行滌爵以次進侑
趨走蹌蹌一似設饌于安昌而列樂于南郡者此何如
盛與然則甲辰不為雌而戊子未可小也乃予則有私
誦焉先生名閥廣逺席南渡相公之後族之軒冕徃來
者各尚結納而先生閉門却埽獨與予為耐乆朋方予
被謡諑倉黄出走交游苐相視永嘆先生驅馳之力在
間以為予解釋至今譚友誼者尚得誦艱難懐友之句
其可傳而可誦如此若夫夫人之淑慎能賦江汜以共
事夫子華封人不云乎多男多壽則早有祝之者矣
　　　姜侍御生日序
夫天之生人不易而人之得自見於天下又甚難故大
人者出則必揆共初度紀之歳月當其始生曰某生矣
其長曰某長矣某若干年矣其遞進而有永也曰昔某
甲今又某甲矣世以人重人以時傳理固然者姜子侍
御以甲第起家讀中祕書乃歴任臺省綱紀䀋漕其在
今行馬者再矣人之誦者必曰衣斧繡冠鵔鸃冠懸豹
尾于車赫哉司𨽻而吾謂不特此也夫周名柱下漢名
蘭臺皆掌治文史而後始行馬在外故王僧䖍以烏衣
自喜而控制南司監紀北省北魏崔宋所繇相譏公以
中祕為監察一似復舊時柱下蘭臺故事昔人云不為
簮筆臣當服獬豸以御天下而君已兼之且夫淮揚亦
天下一都㑹也襟江臂海控制河洛斥鹵數百里積貯
攸足非大重臣不足當此任吾聞古中丞之蒞中司也
曰轂下無所撓也其出督諸州也曰整齊之也今君在
内則能劾大將軍彈中書兩省以肅百僚謂之獨步其
在外則能使簮裾輻輳作殷劉之讌而諸州咸震慴算
商𣙜䀋了無廢事其重如此夫重其人即重其人之所
生乃人之誦之皆曰御史若干年矣其在内與在外皆
得計之曰御史某甲而我友祁子且偕越中同人共進
為壽夫生年窮達有數昔有為監察御史而拭鏡㨵白
尚傷遲暮者今君方四十而留東堂者若干歳入臺司
者又若干歳而故人暮齒乃從衆人後而數君之年嗟
乎人之自見豈易也
　　　河南張公生日序
詩曰永錫難老夫難老而有錫之者斯其權在天而王
元之作壽域碑且復以修短之機予之王者是不知壽
之為數誠有是在已而不在人者即天又其後已張公
於河為著姓其先人名典禁兵稱天子親軍者凢數世
夫衛侯累挂其勢已渥而又丁廢舉之餘羅居百族雖
屢散其息於知友閭里而目語額瞬尚有嬴貲公且崇
約徳而行闓澤日與世之賢淳者游于于粥粥然和以
冲擴乎其有容謂非得于己者有獨異耶且夫教子其
大端也嗣君已膺薦置容臺髙等能持禄以養其親抑
嘗以書升受闗中聘髙啟龍門于汧渭之間時稱得人
者皆歸公焉今其公姓已有接跡而起者夫人遭逢亦
各有數公獨際其亨嘉而履其最盛迄于今丈人張筵
少婦鼔瑟倚歟休哉其席世也則然明之基千秋之緒
也其有所繼也則又伯饒開其前公超嗣其後也咸曰
似有天幸而吾謂公獨有以致之今夫山本髙而必扶
之以林巒之宻則不傾水本深而必資之以百川之下
則不渫故淵泉産良珠而髙崗藴名玉此無他誠積之
者宏而培之者厚也公之生日在河諸名士各屬予一
言為壽予曰不其然乎夫敷徳行恵致之已也承乎前
而啟乎後者積之匪一日也是故徳彌劭則年彌髙吾
知所以壽公矣匪然而禮有引年之典自漢唐以來歳
必舉賔筵七饗以當憲乞犬以我公之徳僅獲坐膠堂
而饜酒醴而時之頌公者猶以為公之所受皆王者之
功則夫天之因材所稱大徳必得者其謂之何
　　　雙壽序(為陳隣軒翁/并于太君)
漢沛公與盧綰同日生里中持牛酒賀兩家鍾瑾與李
膺同年俱有聲名世嘗誦之况其為夫婦之間乎顧山
濤與婦韓同顯老萊與婦同隠秦嘉與婦徐淑同為文
章吳興太守沈君與婦同飲酒至同生則可賀極矣居
平相敬如賔飲食起居各無所偃仰容容坦坦則夫婦
而友道存焉嘗嘆世之為祈年者大率以富貴相矜髙
屏幛卷軸必擇好文揄揚之而時之為文者備極奬餙
雖鋪陳渝溢而不以為怍故予于序壽一切屏棄而獨
于陳翁夫婦有異者翁為邑甲地好讀書博通羣籍摩
兩王書法嘗易金錢且善為人解紛立梗槩不專務榮
利以故人多歸之至其婦之婉娩有禮又性然也自選
舉法廢聘名禮賢視若弁髦必致身科目入膺太僚始
足夸耀里閈而翁以東西曹椽糺彈稽違者數十年既
已徴為錄參旋復棄去天下聞翁名爭欲一拜庭下相
為引重鄉里之飲徳而食利者羣倚翁若屏蔽則是虞
翻功曹尊于㑹稽參軍孫邵見重北海非異事也夫齒
鄉不以爵禮也香山居士居家時其所與游皆長年不
仕世稱九老翁非其數乎若夫其婦之齊年則禮有之
禮曰婦以夫之齒夫婦與夫不同生尚得以其齒齒之
况為同生者與
　　　王孝亷鄉居序(孝亷名/曰欽)
向游汝南過平輿城欲求戴慿許邵所居宅而不可得
也喟然曰特無其人耳有其人吾將與之游况所居哉
既而與王孝亷游則其人也嘗過孝亷家飲其堂與諸
著名字嘗徃來者日出入於其里門且嘗拜其諸嗣子
於庭下于是隂記其所居坊曰何坊其里曰是何里迄
於今越三年矣猶能心憶而目識之曰王孝亷所居如
是也今孝廉已移于鄉而當時與諸同游者且貽書屬
予為叙予向固知孝亷家今移之矣向之所為記憶而
不得忘者今且不及知其鄉田何畫井榦何向山林沮
澤燥濕何度庭堂户閥甃辟戺霤何所規為則倘千載
後望見孝亷不能得亦僅如今日之思孝亷已也而特
是孝亷者以彼其才招致天下士大夫車徒冠盖與其
邑令丞以下假搤掔通恭敬也為名髙乎冝在邑為勢
厚乎宜在邑為游談之誇而竿請之哆乎宜在邑邑也
者俋也凢皆名與勢與游談竿請之所俋聚焉也邑者
挹也可以挹取也而孝廉悉撝之而勿之顧則豈入商
亳者必居莘耕南岡而可許漢乎夫龍之將見以伏江
河之溢旱豬積而渟泓其勢人之將發跡以有為必先
遵晦于所行而後可以速得志於其所有事宜孝㢘之
舍乎彼而就乎此也乃孝㢘則更有進者昔者齊之市
晏子居之而至今齊城之北有别宅焉柱下史所居在
瀨鄉然譙之祠老氏無定也世亦恃有人耳古者在國
之居名曰國宅在井之居則曰田廬國宅與田廬一也
此地有袁本初名士也嘗從濮陽還車騎賔從焜然相
望于道路乃方入里門而盡撤之以為不當令許子將
見則使孝亷而邑居亦必不能以烜赫之勢有加孝㢘
如俋聚者也雖然以孝亷其人而所至可思即何必以
俋聚為累吾聞孝㢘鄉居後其嗣子之拜庭下者已能
博學舉茂才矣則浸假又越數年吾仍造孝㢘之廬安
知其所為交游者不更有過於邑居時耶然則非無挹
取也
　
　
　
　
　
　
　
　
　
　
　
　
　西河集巻二十七
欽定四庫全書
　西河集巻二十八
　　　　　　　　　　　翰林院檢討毛竒齡撰
　　序(五/)
　　　送余鍊師居昇鉉觀序
菰城山水甲天下武康計籌山則春秋計倪所棲地也相
傳計大夫佐越禽吳嘗籌畫此山及句踐還越范蠡出三
江之口浮海至齊而計大夫亦歸棲山中山有昇鉉觀大夫
嘗燒金云其後二千餘年觀毁屢矣然巗岫曲坲利于幽託
故前此葛稚川杜道堅趙文敏姜白石輩皆遲迴此山山中
人能道之臨安余鍊師自臯亭來顧而樂斯乃葺其廢墜
假之偃息同人各為詩贈行而命予以序夫鍊師修髯廣顙身
具仙骨而又好讀古異書闡經國謀野之學雖譚衆妙如九
術焉殆章甫而黄冠者與昔者計大夫年少于物甚長嘗因
句踐之問深明于治歳至分隂陽水火甲乙粢黍諸術七年而
伯功已成可謂雄矣然而言本于修身道要于知幾行見于
居仁而利義則使以嘉遯之姿而察于祕計挾道徳之
用而不盡委之餐黄吮白之數前籌未舉穴處何時宜
其顧此山而憬然思也余嘗慕菰城之勝思汎苕溪霅
水以兼求古賢棲息之處而奔走未逮鍊師先我而遲
回焉世有審時交而諮知計者燒金之事于是乎後矣
詩限四韻概所貽也然而送行多越人有似乎不忘計
大夫者若月日甡序
　　　送戴山人入道并募助衣裝序
予邑無工畫者少時珍吳人戴鶴畫扇日色薰炙風氣
炎薄不敢出衣袖間既而知其僦于邑也近也忽之又
既而入吳指其畫扇游東虎丘東虎丘人見所畫扇輒
咨嗟曰此吾里戴山人盡也其畫不可得矣予因問之
皆曰吳中畫數家知師叔平道甫者其一時同里有陳
遵盧逸周之冕王中立皆膺能名山人其一也今諸君
盡亡而山人遯矣予聞之雖稍重山人然并不料周陳
諸君如是近也則并周陳諸君忽之夫人之貴逺而賤
近甚矣相如子雲當時不信為可傳矧微伎乎向使山
人不僦吾邑即僦吾邑而去斯世稍逺浸假得山人畫
紙藏之折枝䞉羽其珍重保愛未必不倍予疇昔而若
何其近也今山人將入道矣山人年七十猶能為人作
冩生畫玻瓈其目手挂兩管為粒食計既而嘆曰吾髠
吾頂矣誰為助衣裝者耶毛甡曰山隂沈祕書有山人
方𢎞者追人師也能截犀稍作脂榼琢山庄圖四圍豪
末不减曾屬為馬腦瑯當鏤十六兒其人燕人也髠頂
雲門祕書贈其凢所需者滿車載去此寧非近事乎人
近則易忽然亦易感夫以山人之畫方之前人其于隂
陽向背動静榮落曲盡隨類應物之致當亦不讓五代
貫休北宋吕拙而在休與拙一則為蜀王賜朱一則為
太宗賜紫其為入道者可按也逺即可貴不必加貴于
蜀宋近即可賤何當竟令其出追師下也豈無感祕書
而興者矣
　　　張少尹七哀詩序
張少尹君曾隨其從祖憲副君宦京洛交天下士大夫
予于是時得一遇少尹君迨少尹君宦吾浙復宦吾邑
則予游瀨上始矣君以奉使馳燕豫轉而甌粤屢出而
屢返者凢五年㑹邑多故七更邑令又兵興驛騷海上
烽堠相接君奉臺使檄督造征海樓舡于甬東界上工
賾值大徴限亟促既已倉黄歛賦復解運愆程期材不
給督撫大將軍刻戰責之下邑而邑之計徒庸辦餱廩
者剝瘠狼狽什百于他邑君愳一致悞而邑之引繩批
根且萬家也君乃拂邸壁賦七哀詩飲歌于浮橋飲訖
委身波濤兩岸觀者不得救呼搶投擲或曰似跨紅木
泅水中或曰有物者持之自浮橋至桃花渡凢三里檄
救得免而樓船之役明賴之以稍緩云今其事雖已而
君之詩固在也昔屈平沈湘為歌九歌王粲滯荆州因
之有七哀之什夫七哀猶九歌也然而以七名者哀止
一情而感哀有七君内感于心外感于身其連累而生
感者則即此萬家之民夫君為萬家而感其哀而欲使
萬家之民讀是詩而不哀焉不能也君原有詩集名赤
暹集赤暹其字也予序之今附詩于集而别為一卷復
命予序故序
　　　湘谿集序
湘谿集者蛤公和尚所為詩也蛤公生江陵長參諸方
驅錫燕齊吳楚之間其既也從平陽受信器應分寜席
而苐以初時避地在永興也永興有湘湖因名湘谿顧
予永興人也聞蛤公海内名而不疑其在永興蛤公知
予永興人而以予避地不得從永興致予一見及得見
而予已暮矣蛤公聞道早其于道猶渇之于漿而寒之
于罽與布也當其叅費堂頭時髮腐齒落絶智計之能
即轉而入報恩之枯木堂猶且形如槁梧股不横袵者
將十年彼其時豈嘗有文章之念在其中哉暨乎從大
覺老人再赴京師設難于
帝主王公之前平陽慕其竒未經接受而遽以臨濟之
金縷僧伽黎衣先大覺而争付之可謂偉矣乃以不立
文字者而轉為文字其於終身把鉛槧沾沾自矜而逡
巡以至于暮者即以文觀且超乎上之也昔湯休沸大
廣宣寳月皎然栖一諸公未嘗聞道而初祖以來若大
鑒若溈山若石頭守清南嶽俱無文章蛤公直指本心
証阿育菩提而苐以其餘為詩縱使歴下伸紙而太倉
把筆猶不能踰其所得而進其所以至也則夫以溈山
而兼杜陵佛氏之盛倘亦生民所未有者與獨是予以
避地餘生不能舉安丘吳市一一而標識之而湘谿之
名其不忘所寄如此予選蛤公詩兼付剞劂而重述予
言以為之叙世有誚予以能選文不能選道者蛤公有
言曰詩非道則道非道乎鴉鳴雀噪非道乎吾得而應
之矣
　　　樂生㑹序
自履道九君為尚齒之㑹而其後踵之者唯睢陽洛陽
為極盛然率皆登朝建名致所學于民而功成不居退
而與里社交游垂老道故故其生可樂若夫生逢不辰
丁年亂離視歳月所趍本不甚惜而乃合里中羣材年
與相比者藉飲酒以為歡娯題曰樂生得毋我生之靡
樂與人有各寄百鏹于其藏者一除而用之一則除而
置之無用之地夫猶是百鏹而一用一舍不可謂非錢
之有幸不幸而要之錢以有用而易盡以無用而反不
覺其頓盡者是無故彼流泉如騖出入蜂午初何容早
計夫缿筩之有限而逮乎將盡而後憬然于九府之未
可恃也是惟無所用之而阿堵當前致可把翫則是同
此百歳而用之而促反不若不用之而得舒也可樂也
且耆英尚齒必垂老明農而後可以與斯㑹今皆得而
早計之又可樂也故記曰樂樂其所自生生不自樂歳
月其除矣不然五十非大年也且有不及五十而亦與
焉者記不又云乎生日不樂吾亦何為勸鼓瑟焉
　　　金母壽序
夫淳鈞之鋭不絀于切靡凌厲之蹤不困于偃蹇故南
金勁而百鍊不得虧其真栝柏堅而霜雪不能移其質
何則其神全矣神全者壽故昔所稱乆長者皆其能持
之一日者也能持一日則百年可知矣金母蔡夫人雷
甲族也㑹稽金君九洲當明崇禎間隨其從父宦于雷
甲申之際從父殉國則金君家焉因娶母生丈夫子一
而金君且歸思理其故廬乃迎母也順治戊子西南兵
大起震動嶺表凢滇黔猺䝤溪峒諸冦所在蠭發母初
避新城既避舊城既又避擎雷之諸山既又避海蹈火
得免溺于水得免漂潮上下得免遇哮虎得免圍城免
餐粃饜土屑桐桂桄榔椰梨不火食者月餘得免最甚
者偕其從母避南山時勢不均全必欲隨無良者為媮
生計金君去雷六千餘里問乆絶兵革且未艾也勸與
廹者衆母仰天曰所不自裁者此兒耳携兒潜奔卒得
遇其父蔡翁而䆒竟免是母之堅持不詘百靡不可磷
者已十餘年也今五嶺已平諸堠已息金君已更娶而
後迎母歸已二十餘年丈夫子已承家能有立母已老
矣癸丑夏謀所以設母帨者或曰勩哉母之歴嶮巇以
得有是也母之艱也或曰賢矣鬻子之閔恩勤拮据卒
能越五嶺以還歸故廬雖室有逼處如兄弟然可不謂
賢或又曰母之賢母之節也今之所矢靡他者即向之
預歌不隳者也母賢在終身而母之節則定之三十年
之前而總之合以成母之夀夫操力嚴者匪旦暮之所
能摇葆神深者匪春秋之所可量和羮以辛苦而益安
于醇盤根因屈曲而愈貞其乆則是立斷之器無假沉
閭髙飛之姿勿庸烏鵲綿綿之神不需仙厯賢以樹之
節以持之艱以藝之則荆南之木也世之願誦母壽者
何以渝此
　　　張將軍七十序(將軍字亦明/文葻伯祖)
少時從家兄游見家兄所友者輒心識之是時早知有
張將軍云顧君與家兄友時未為將軍也為文章不可
一世思以此致身而所至數竒棄去膺兩浙觀察辟命
為諸曹掾糾愆彈違既承藉有令譽乃復綱紀大端簡
置文法使觀察坐嘯以為能于是復薦之京師進觀上
選此故明崇禎間事也當是時天下多故君私負才地
考圖察象工騎射知攻取要略而仲弟為文章有名方
謂分道進取可以得志不當為叅幕限也乃獻冦重躝
襄陽軍需旁午復棄考選去杖策説都閫沈君維烈戲
下出守鳩兹姑孰間所在有功
王師下江南鎮軍盡潰而寜南侯以犯順之兵戈船方
下君迎之皖城既已克㨗將控其上游以次進掩而潰
兵且貫至也遂以中軍游擊將軍歸命為
興朝行營擢用舉二弟自隨論者謂將軍從此可得大
用乃又復棄去還歸舊廬迄于今墻東之居其為投老
者已有年也歳三月將軍年七十予適返里門拜君于
堂已非復嚮時從伯兄所見文章几席與其壯年杖策
時説元戎于抵掌之間然且矍鑠走趨周旋顧盼意揚
揚也少好書射今不復射也乃把丈筆書丈餘字君身
材頗短字倍于身隠身其中以為樂邑中事無大小悉
以諮君君調之去西江水濫邑取利病吏薦君臺使恃
君隄築以慰民命君近逃浮屠有修廬山舊社者耆英
友也將為序壽君而以其文屬之毛甡甡曰君初薄文
學不為既薄參幕不為既又薄將軍不為是君惟不為
以延此年也然而臺使之聞君名者榜君耆碩而君受
之
今天子龍飛之年首推郡縣有隠徳者舉鄉飲酒禮吏
以君應坐君于西北嚌啐禮備尊之曰賔而君復安之
然則以無用為有用以不為為有為呼將軍則應以將
軍呼耆碩呼賔則應以耆碩以賔此皆莊生之所為長
生者也君得之矣若夫五福稱富三祝稱多男君固可
致然豈足為君道哉
　　　募修北京西山髙井村觀音寺序
燕都以西山為名勝地四方游仕者車騎徃來曩時紀
帝京風物恒首載之山之麓曰髙井村距城西四十里
古刹相望其為摩騰為净居者無算也萬歴中有御馬
監中貴何公相村之福地創觀音寺門堂數層金釭玉
磩叢草灌樹與前後諸名刹互相輝映每為游覽者所
憩而歳月乆逺巋然棟宇未免漂摇于風雨䑕雀之間
住持守心者惄然憂之將丐予文而以遍告諸逺近之
檀那者也夫天下興廢多矣廢而能興自昔所難惟釋
則因無造有徃能就初地而恢之刼灰之後故成梁除
道王政之經今悉舉而歸之釋氏誠以概多益寡累十
得百其為力不專而為功易遍博施之義實于王政有
重賴焉况興廢未有已也聞之經曰某國舍人欲興古
寺以金錢不足入海得貝而寺卒以興此雖寓言然亦
以人果有為則神將効焉故釋迦說四梵餘福而以補
理故寺為二梵之福夫誠閔寺將廢而共為補理則福
臻二梵亦又多乎則又安必曰君子不期福也
　　　餘姚諸耿衣六十序
十年前為文壽耿衣又十年而仍以予文為耿衣壽然
則予之無已于耿衣也雖然當予知耿衣時耿衣方盛
年懐抱宏略交游滿天下天下人爭先知耿衣或得為
耿衣知尤幸而予以總丱之末亦且窺其所著文遥申
慕私安知耿衣志氣猶然詘處如今日哉且安知三十
年以來予尚浮湛為文章相餉耿衣如今日哉乃當斯
伏處乆矣其出者固已無論同為行遜或當時原無所
表建藉以揜隟或方洋自廢過為儻䓪或乃更遁于緇
衣羽服之間或貧病代謝迄于今其卓然可見鮮矣耿
衣藉忠定之後世擅氣節又理齋先生以理學開纉凢
夫文章節概學問經術俱已小用于棲遲十畝之間鹿
門夫婦已從容相敬愛有禮諸子擊鮮良日數過擇善
田養秫揃剝湛熾足假啣啐而餘苑雜植流觀娛豫小
婦挾瑟上堂日暮嬿婉自友朋雞黍外復能使衣褐投
止者匿處田舍則憶疇昔避世時亦安知其至此世固
有得不必慶不得不必慮者耿衣六十年爾其閱視深
其領袖羣賢者乆其詘處田間又非一日然甫當耆年
其從此而進者無已也乃曩時交游其願附壇坫者或
大用于朝或小試于雜宦後先貴顯熏轑震世者纍纍
也三十年來亦且寥落罕存在者則是得失之難分而
用不用之未可限也且予十年之間其流離也甚矣然
亦尚能為文章相餉况進此也
　
　
　
　
　
　
　
　
　
　
　
　
　西河集巻二十八
欽定四庫全書
　西河集巻二十九
　　　　　　　　　　翰林院檢討毛奇齡撰
　　序(六/)
　　　諸暨邑侯朱公治行錄序
浙東二暨為秦時所分邑而漢魏以還惟予邑餘暨屢
更其名而諸暨之稱至今不易則其邑之重巋然自立
不與斯世為推移概可知矣邑侯朱公由名進士起家作
天子命吏出宰是邑人之望公如望嵗其責備周詳有
非他邑可比擬者乃不一載而多士誦之庶民謳之覺
從來惠化之速無過于此然且郵亭父老編輯所為詞
不逺百里各不以予為不當而踵門而告予以序其故
有三一則二暨不相隔也一則鄉官居左塾教導里門
可以周知列國之政與治也一則以予年滿八十其言
可信也顧予則重有感者當予避人時出走維揚維揚
人藉藉稱直崖朱先生為昭代名賢能以經術超于人
而其趨鯉庭而習詩禮者即公也暨予入史館同館官
丘君洗馬喬君侍讀亟推公人倫南國克領褏羣彦將
以學古入官舒攬轡澄清之志而逮今而卜仕百里以
治行聞夫功徳之錄類乎從諛疑非士君子所宜為况
朞月政成似蛾子待化不無過神而乃証乎昔而驗乎
今因其已然而進觀其所未至則其言有徴不翅如塾
師耄年可髙譚得失如前所云者然且二暨雖同封而
䆒為兩地夫編户之民九親八口皆𨽻其分蔀其因而
加譽或亦應有而予則垂老隣界闔户不言事何求于
長官而以詞為佞亦又何利則其言之公雖微父老請
亦必謂無可渝者乂况輿人有誦古則採之入鄉校而
議執政之善否古則書之然則今兹之錄亦猶行古之
道也雖以之宰天下有如此錄已衆曰善遂書其言以
為叙
　　　駱叔夜詩集序
叔夜以詩古文辭㑹天下豪俊天下豪俊翕然歸叔夜
南極吳楚北極燕代皆稱與叔夜合神契四方上下相
追逐故其為詩多忼愾任氣負才具鄙視一切觀其赴
都時辭友感激作五言詩懭悢槮楔情奮乎詞他可知
也顧記云詩教敦厚而劉勰論造詩必情為文經而詞
為理緯故情不足以導詞理不足以敷文即縟㫖星雜
繁詞若綺無以揚經緯而被文質而浸假懽愉已甚愁
苦未聞中鮮鬰紆之情外無憂讒畏譏觸類長志之㮣
又何以抒情擿物激越其心思而暴揚其志氣然則情
由境發而理從遇生道固然乎方叔夜為詩豪蕩振㧞
心存乎事物之微志極乎天地之大方自謂翺翔馳騁
可以致逺而惜乎既也上無太常之徴為之稱祖功而
誦宗徳明堂郊廟藉為雅音次之無叔孫河間之薦使
桂華赤雁秋風天馬諸曲庻得借才情而節靡曼萬石
之鐘撞以寸莛用相盭矣然吾讀叔夜之詩自對策大
廷賜酺光禄以至驅車河渭之間種栁華池之曲其間
宴飲臨觀行農茇社而外紀述漸减暨雄鳩怒飛搆者
旁午而後詩工可知也韓子曰物不得其平則鳴歐陽
子曰非詩能窮人而窮而後工吾聞叔夜在北寺時其
所治署有老親嚙指悲哀誠恐晨夕不繼見為倚閭憂
其為詞痛心難以盡聞及再令崇仁重罹網罟則子長
縲絏幾䧟不測生平交游多至有掉臂去者而叔夜獨
坐請室為襍體詩彷彿阮籍陶潜諸作其綣戀友朋懐
思鄉故離憂悽愴予乆䝉念訊徃欲以書報少卿而未
能也乃崇仁父老扳豻呼號舊時三原子弟至有懐白
金數觔自闗以西走豫章獄歴四千餘里涕泣跪餉然
則天下有至情感人如叔夜者乎吾即謂其嬴于才而
詘于理不得已
　　　王文叔嵩峯樓稿序
世惡吾言吾復以言為世罪胠其箧焚其書辭知與不
知者咸誡且訕以為今而後當勿復令是家為文而文
叔坦然示嵩峰樓稿以較以叙予方自畏今而後予且
畏文叔也雖然文叔固無可畏者文叔朝夕言言必有
道其為文不怨尤人物涵瀜而清深予自愧其淺也即
以持示天下人無所憾即示予予苐自畏亦何庸畏文
叔焉而事有不盡然者今夫窮愁而著書人之常也是
故非窮愁之所言則不疾而唔也窮愁之所言而不得
盡則病而隠且忍也人方窮愁不得不為窮愁之所言
而凢達身而悅心者惡之是非惡窮愁之所言也惡窮
愁耳夫惡窮愁之所言是何論言之盡與言之不盡而
吾言之盡而為世罪文叔言之不盡而遂得為世好乎
文叔徐徴君門下士也徴君嘗曰言非其時夙昔所戒
夫横議之發而後竟至于黨人故蘓子亦有云憂患雖
已過尚宜慎口以安晩節予方師其言文叔固熟聴而
稔記者而予反為文叔道予悲世已惡窮愁而文叔之
窮愁而著書方未已也語云愛其人者及屋上烏憎其
人及其所畜徒予畏文章為畜徒也是以序其篇而為
之告焉
　　　春秋自得編序
春秋為經世之書而意㫖通微義例龎賾隨所解㑹悉
得以觸類達志窺見大略而䆒其指趨則初無確然之
見可葆不易故漢初四家互為抵掎而最後左氏傳出
則各守師說而迄不相下雖至劉駿通經趙匡闢傳猶
不足以發墨守而起錮疾宜乎胡子文定一舉而盡袪
其説也顧文定是書道在乎匡經而志存乎悟主以彼
其時南北勢成徃可與周之東西相比發者故一偏之
㫖原不無有傳無傳并有傳無經之慮而後之為春秋
者既飾傳作經復裂經就傳而春秋亡矣嚮與甲庵論
春秋每喜其發凡新穎起義開闢嘗以為能出儕識必
其能發祕義者今讀其書知其得之深而見之大也甲
庵據程氏所言春秋者猶法律之有斷例又引邵子云
春秋夫子之刑書也因謂春秋者有貶而無褒有非而
無是有懲罰而無勸賞間固疑之暨觀其大㫖則以春
秋首五伯而五伯為三王罪人經所見者罪焉耳故齊
桓稱人與衆分之殺其罪也晉侯則甚矣正譎之辨較
之甚明而其他列國名卿大夫苟為聖人所稱許經勿
及焉管子之才子産之賢詎無一事可記述與且命卿
其任政固乆也平仲與聖人交伯玉為聖人所夙好舅
犯以仁親見稱又伯功也栁下季秉直受黜為後世惜
凢若而人寜難假義例相及而是書冺冺焉必其人無
與于閱實之數者也乃吾則又有進者甲庵所據者程
邵語耳然而程氏作傳兩列功罪即程氏之先杜預五
例亦以苐五為懲勸即范寗註榖梁猶曰臧否不同褒
貶殊致而甲庵盡反之吾讀孟子矣孟子有以春秋為
比例者晉乗楚檮杌是也夫晉乗不可考矣檮杌惡獸
也故前古以目不才而楚史是名則必其書本飭惡者
故或曰乘者治也治罪之書也春秋固一例也有以春
秋為比義者抑洪水與戮飛廉驅猛獸是也洪水之割
固無不惡其洚洞者也幾見虎豹犀象驅而逺之為褒
賞者乎春秋猶是也夫古稱疾惡者莫如孟子其稱善
讀春秋者亦莫如孟子乃以孔子之懲惡而見之于經
以孟子之疾惡而見之于讀春秋以甲庵之為善去惡
而見之于學孟子與作春秋之註此其自得為何如也
乎况其句解而字釋者非依倚者也
　　　文犀櫃院本序
徃從吳人話文犀櫃事且云有院本甚善踰年至廣陵
得其本讀之始知為吾鄉張陸舟先生作也先生好逺
游朝㠶暮車然所習至者則尤在秣陵廣陵吳閶之間
所至坊曲爭相迎藉先生為懽其于娼樂屢矣暇時為
詩歌且襍為填詞小令諸體又為傳竒院本雜劇散弄
合不下數十本文犀櫃其一也或曰先生滑稽依隠以
玩世其為文放浪嘲謔不可為法而予曰不然稷下士
為雕龍炙轂之談而東方先生不嘗騁諧文作據地歌
乎夫不得乎世而至以文詞玩世則必為世所不敢道
者而世于是乎略其寓言而師其正㫖然則先生之為
世法乆矣不然當先生出門時披緇負笠與鄉里故人
拱手告别其中懐隠深浩然長徃之槩亦可哀矣然猶
流連狹斜娛意歌曲倘亦有不安于心者在耶文犀櫃
實事也先生文雖竒然先生豈櫃中人哉
　　　送李懐岵西征序
李子不得志于時思西走襄武北抵雍岐闗隴之間道
逺苦舂糧也計無可如何於是託為星辰家以自前惜
哉李子之為星辰家也雖然李子固無事為星辰家者
李子先世居臺端門十乘車其去李子才二世耳李子
固不宜貧假此事即不得已既已貧必欲假此則亦非
專家者流也璣璿眇芒偶託而為之必不精乃每發輒
中談者成市皆相顧眙愕去譬就質之射䟽而見藏之
發覆也昔者李生虗中以日辰支干斟酌休咎此即今
代星辰家所自昉者故昌黎韓子亦口藉藉道虗中不
衰李子曷嘗攻虗中術乎以彼其才偶有託且窮神達
渺以臻至極浸假他日者使得遭逢良時其經紀大事
豈有量哉吾知李子將不終以星辰行也雖然李子自
言曰吾非欲為是者吾欲以四端求天下士而不得也
必求文章如馬揚學問如荀孟者即不然則亦抱荆聶
之肝膽具原嘗之意氣者又曰文章期實不期虗靡學
問期真不期該博吾初謂李子星辰家也託日辰支干
以相士其相士為宿舂計耳不期其復得求士即既求
士亦日辰支干求士耳不期其復得以文章學問肝膽
意氣求士然則李子之所必託者馬揚荀孟原嘗荆聶
而其所不必不託者星辰也雖然李子貧李子終不能
不為宿舂計矣己亥冬朅來蕭山至庚子之春而又有
行也屬予為序以送之吾悲李子之為星辰家而告其
將不終以星辰行也乃李子則遂以星辰家行
　　　贈周先生九十壽序(秋駕尊/人也)
予二十年來頗以詩文見天下天下之以生日屬予為
詩文衆矣顧獨自四十逮七十徃徃而是八十即僅矣
至若九十則有十年罕一遘者向曾為海昌沈徴君王
父作九十詩(見七/律卷)去年客商城有少時所受知兩浙開
府中丞熊公年已登九十思為詩頌之䆒以事去迄于
今始有以周先生九十屬為文者然則九十之不易也
先生生望族其嗣子皆能以禄養曩時次君迎先生養
和州值先生年八十板輿就道親朋祖賀觀者嘖嘖今
次君不幸而長君宦嶺表不能從季君文學則乆棄舉
子業歴隨諸兄為記室先生囑之去嶺表心安故遥承
色笑留諸婦事滫瀡而先生九十矍鑠臨貺趨蹌未嘗
手杖其不令諸子在側以是也而先生之壽則從此可
識矣今人相詡者動曰百歲夫百歲可限乎鄉使造化者予人
以有限微獨不百歳也即果百歳人之當之亦且指詘
心計嚮前期而多所綣戀眵眵盻盻惟日不足何則有
限故也亦惟不可為限斯揚烏姬晉皆得心安于一日
故徳以無所概而徳成年以無所量而年裕先生之年
豈猶歳月所得量乎不然先生已九十其視百歳直十
年耳惟其非是故從此以徃遥乎未有盡也予之所以
頌先生者如此然則予之頌百歳亦豈有異焉
　　　峽流詞序
經解曰温柔敦厚詩教也夫詩尚温柔而况共餘乎文
賦曰詩緣情而綺靡夫詩尚綺靡而况其餘乎然則詩
餘者温柔綺靡之餘焉者也其言巵匜其音曼俞馳情
于華滋艧飾而寄㫖于閨幃窈窱之間似組紃纂繢壯
夫不為而自昔才人如龍標輞川青蓮香山輩猶且爭
倡新聲互為標的則以詩餘者其流為曲而其源直本
于國風離騷故離騷名辭詩餘亦名辭自非㳂波討源
滌流郤㑹道天淵而濯下泉孰能使涓涓細流一歸浩
蕩故稸水髙唐漸觀百里流使然也王子丹麓擅掞天
之才華文四發自著記撰述外多為詩歌雅騷凢比聲
切律調商按徴無不啟其扄鐍而開其幼眇乃復以餘
者溢而為詞予受讀之一何情之厚而辭之綺如是也
夫温柔綺靡固始于詩而以凖其餘如岷流然齊梁樂
府羊膊之源也緣崖數百猶未濫觴王維李白則已湔
堋而下矣瀺嵓灂石淫淫溶㵝歴峽已盡也相其勢可
以到海逮大晟以後逡巡元明間汨焉而已丹麓其峽
流之際乎唐詞肇李白而白詩有云詞源倒流三峽水
以為倒流但言其滂洋莫御焉爾然其源可睹也予讀
盛𢎞之荆州記云自峽七百里中春冬之時素湍淥潭
迴清倒影備極婍妮而宋玉賦髙唐更有姣姬揚袂之
喻以較之詞其温柔綺麗具在也讀峽流詞吾將徘徊
于黄牛朝暮之間矣
　　　徐氏印譜序
開基以毫書之暇間為鐵書嶻嶻乎肆其彊幹博奥之
才而一凖于法說者謂徐氏有兩傳書毫書者熊瑞鐵
書者開基云予嘗聞隰西萬年少論鐵書大抵晉有楷
漢有篆晉以楷法易六義點畫增損雖倉頡弗顧也漢
以篆銅易鼎漆勾曲變換雖姬公旦弗得預也以故鐵
書宗漢銅猶之毫書法晉帖凢說文六書均無用之而
其間填朱琢白若正變偏滿益减爭讓諸法確有程量
唐宋以後無聞焉今開基于古法無所不解而徃徃自
見其才譬于虞禇臨右軍形橅廓填而兩家之意居然
見也前見開基篆謂其才過于學而今則見才于學予
悲年少已死不及見開基篆譜而又惜熊瑞先開基生
竟不得使鐵書與毫書並傳世焉
　　　施愚山詩集序
予過湖西與愚山論次當代能詩可嬗後者合得一十
二人愚山居一焉因較愚山詩竟五日起而嘆曰傳人
哉今人所難言者情耳情有七而哀好分之好能歌哀
能嘆也歌之有聲嘆乃復有淚也外即就裁耳接其中
淵乎微也雖然嗜辛者忘辛習勤者安勤焉猶懼予之
習之而嗜之也乃復竟一日若從甌居者之視汧沔也
若千百世後言逺人洇追而闞其凡也卿所較者其無
有成說已矣其有成說還求之若少汎書傳既長且更
探也乃益復嘆曰傳人哉傳人哉毋論愚山所傳者有
學有術有名實有行止如是即使愚山如宋玉之輕浮
司馬長卿之薄劣陳琳阮瑀輩離流遷就漫無足道猶
必傳之如宋如陳劉如司馬成都不可謂非文章之林
囿也况以愚山之學之術之名實行止如是者哉愚山
刻谷音二巻序之者江右陳士業也其言曰唐人以詩
為詩宋人不以詩為詩又曰仁義忠孝何惡于髙岑王
孟而為髙岑王孟者必諱之假如屈平杜甫者皆忠孝
中人也而屈道齊桓述帝嚳今杜詩所稱者可按而得
也夫洵如士業言也則必屈之歌杜之詩皆誠明性教
文也乃屈以帝妃簡狄為淫妷之辭杜以仲尼原憲作
抵排之語而讀者終不以為非何則其㫖微也今之為
髙岑王孟者安知其所為者詩也而其㫖不又有在也
乃必曰言誠則誠言明則明則固之乎為詩也是不特
平若甫也上之姬旦召奭其為仁義忠孝者有逾于屈
與杜而旦為南風彼其誦后妃何如哉鄉使為仁義忠
孝之言則必曰德之四從之三而公不然也愚山為仁
義忠孝之人亦且為仁義忠孝之言而其言仁義忠孝
者不過如此假曰不以詩為詩而詩傳則何不曰不以
仁為仁而仁傳也世之為此言者多于士業而其髙語
仁義忠孝者且過于愚山予故論愚山之詩而舉士業
之語以衡之世之較愚山之詩者可以觀矣
　　　景文沙門詩集序
景文斷乳為沙門未嘗誦儒者書也而能詩夫詩亦有
道不讀書不工如築繭然布蛾子于筁簿豈能遽邀其
啣絲被縷摇首而經營者哉是必㘜枝□葉仰之蟄之
而後時之至而于以化也故桑不闗繭而繭以成學不
闗詩而詩以著今景文未習書也即習書亦藉記字形
而己未嘗導其藩引其曲揚其通變乃矢口為詩而詩
成或曰前身無相翁後身無着童子此其人宿生人也
故其着筆若秀草若散香木若文錦毳段雖撚髭嘔心
夙擅妙句無以過之予謂景文之不宜為詩猶予之不
宜為禪也予幼習儒書長為詩其為詩宜無所取疚而
抑嘗一懴悔為口過而急為捨去景文方學禪何宜遽
及于麗詞綺語以自取支離者哉顧予學禪而終不能
禪景文不學詩而能詩景文之才之倍于恒人如是則
向使景文轉而為禪其精銳進取當有十倍于予之習
儒書而為詩者則欲不懴其為詩不得也景文平陽孫
本師破堂今來㕘湘谿湘谿者破堂之弟今能詩家所
稱蛤公和上者也
　　　㑹稽縣志總論序
㑹稽縣志前此典修者為山隂張宫諭君君屬徐渭編
摩之因載徐諸論卷端未有易也康熈壬子再修志㑹
守令遷革不以時典之者異首目一時博雅孰掌故諸
弟子各游散滯四方遂不得一與較覈暨稍歸而志成
既已無可如何第巻端分門發凢各有論統紀而語頗
襲故且未備也㑹稽令君遂以諸論屬俞子賡之因文
施易剗剔其成版而補鋟之且别彚一帙彷彿徐集中
所載者繙而讀之何典制已甚也山川形勝户賦徭役
詳于治術而議必開始語具裁略崖岸而波潏類七國
時所傳文雖限于方幅而翻覆委蛇論述之能事矣賡
之以跅􁀪之才出㑹稽令君門下垂薦復罷因濩落受
督學使聘躑躅于苴蘭葉榆之間胸有幅員可承頦而
得也予浪游十年所至乏耳目心志即詢以丘原浸灌
丁男包篚之數瞚瞚然未有記者而予邑志于諸邑最
劣益修而益劣幸而無能計及于補苴之者也設或計
及敢望有論著如徐俞鮮矣
　
　
　
　
　
　
　
　
　
　
　西河集巻二十九
欽定四庫全書
　西河集巻三十
　　　　　　　　　　　翰林院檢討毛竒齡撰
　　序(七/)
　　　厯法天在序
夫物生有象而數已備焉矧天日垂象于前而目不可得
而視心不可得而較稽幸而藉口曰吾儒生也向使集博士
衣冠于清臺之下使之考五紀而定六厯鉤較紬績安所
賴之昔者觀天家大率分見窟穴占隠物怪與臯唐甘石凌
屑米鹽者略等故迄于天地多故即仰覘彗茀糾察抱珥自
許有得而苟及孟陬渝次攝提乖方悉莫能究故仍留其事
于司厯而凡大法大章有可以紀出入察擾正者翹首喑喑欠
申而已夫象之不明觀者之失也機旋道行之不可以為法
則九㑹之數或未講也朱先生少參分守吾郡留心于天文
家言其所論著者曰坤乾曰陰陽曰竒門太乙皆有成書
而尤于分天轉歴之術稱為至精盖其得之于家之所傳與其
徃來游歴之所探索殫且備矣予井觀有年不辨早晩
而先生不以予固陋馳書使束册載幣立取予一言為
序子嘗窺舊厯與郡之士大夫追論三五皆云西厯㝡
良元時西域有萬年厯早行朔方而郭守敬授時私取
其説庻幾䆳宻故其儀象謂地輿圓轉竟與相合而明
初靈臺亦有回回厯與大綂參伍今保章時憲即西洋
也先生論著雖半為先世指授而隨在參訂不遺一得
三綂多取之儒五部多取之史合散盈縮多取之博士
所傳伏見存亡短長先後多取之司天者而至于圖象
之竒推步之宻衺正濶狹之異同發歛清濁之得失則
多取之西厯之舊傳與鈞臺之時憲名曰天在蒼蒼者
自有在矣顧予有疑者古厯簡易而西厯煩重夫賓日
在卯餞日在酉時次同也今則不于其所出之時而于
其所見之時不于其所出之次而于其所見之次以為
燕齊吳楚出有不同則向使經峽中者亭午見日可謂
日出于午乎則何不别穴處之地而曰此日不所出之
鄉與且日入亦殊而厯又不載何耶若夫候氣之至必
穿上達石無間厚薄而以為隨地各至迂已儒生不習
厯而先王恊時首在正日且西厯所布較于日出候至
有倍詳者因為讀夭在而敢為質之若是
　　　錢塘吳元符游仙録序
子與元符遇姜京兆坐中元符知予予不知元符也方
是時予避人潜歸舍京兆之尊人工部君者而元符試
禮部出京兆門下躬渡江為工部君夀因得一見元符
顧私念元符者姿形濯濯如臨氷壺有道人也既而知
與宗友稚黄同巷居益知元符有道工為文章砥行不
負向一見若他人累稱元符善制義則未嘗見也且制
義豈得稱文章哉及予再歸而遇元符之弟瑹符猶元
符也然元符已死又念以元符之文若行堂堂具天人
色其不幸於年如此形固不足恃文與行且安據也暨
予止里門而瑹符錄其兄游仙記傳且彚所贈文詒予
為叙予按其狀大略元符曾降神于鍊室書方療疾并
道趨避其言質而可信且縛竹畫灰蹤蹟左合其對鄉
人故舊問無恙外多得隠券因傳其祕若有所為三華
一元諸署掌者予徃游二氏而特疑于老以為鼎湖燒
藥崆峒受書求不得驗而求而至死則漸有託之髮脫
形卸目光不墮為解去者故輔嗣朽骨談𤣥冡中嵇康
離體援琴海上乆無足信而近聞海昌吕先生鬼能著
書呉江葉瓊章倚乩成詩稱璿宫侍書女則意顔氏子
為修文郎宋康王舍人作水官騎魚不必皆亡是者與
夫人之難于為仙者謂其背羣遺黨衣風吸雲修黄鵠
之舉而終不離于壤蟲之蟄故不屑也乃若飭其言行
而自有以底于道則雖曰為仙而實不異于為人吾向
見元符而苐不知其為仙也向使吾見元符時知其為
仙則私幸一見或有甚于當日者然借使元符能為仙
元符不死其見吾元符仍無加于其一言一行而止則
是元符雖為仙吾仍見吾元符之為人已也瑹符工文
章其游仙啟瑹符作某序
　　　贈陳别駕遷淮安司馬序
自古有郡守即有郡賛所以貳守典兵謂之上佐顧歴
代建置有通名而無異秩凢治中别駕長史司馬一也
既則分司馬别駕為二而以司馬為六百石位别駕上
要其賛亦少異焉三韓陳君由典奏起家為淮西别駕
其稱上佐有年矣今年秋
天子特簡諸守賛有政績者念淮西别駕能遷淮隂郡
司馬以典兵賛郡兼籌海防開牙于射陽鹽瀆之間淮
西守以下暨諸邑長供張于郡東門外而索予一言以
為贈夫郡之有守賛亦猶地之有江淮也淮于四瀆為
南條之一江漢既合而淮乃鍾之暨東江漸東而淮亦
因之獨入于海君初賛淮西既賛淮隂雖猶是賛也而
始終在淮抑何與朝宗上下有相須者耶且夫賛亦未
易視也郡守承王化以敷宣于外而其副之者惟賛也
故守以牧民而賛以佐守郡以按縣而賛反足以監郡
禮曰四瀆視諸侯侯者守也以賛侯而參于侯則夫以
賛瀆而列于瀆其理同也乃當君行時有執瓉而揚于
前者郡守也有捧罇罍而傴僂于後者諸邑長也有持
錢挾食提抱而扶服于左與右者民也民之言曰君功
在賛郡而徳在民民之思君徳即郡之紀君功也然而
君之功不勝紀也夫以君之皦皦著髙望也則流品于
以澄也以君之公忠勤慎能合衆也則邦國不空也以
君之廉清而無所于奢也則所謂襆被能自將也以君
之摲煩而剸劇剛克有濟也則又遇事能斷者也澄而
能勤清㢘而能斷鑒流品合邦國而能務凛于出入機
事淮西如此淮隂可知矣君伯仲皆仕顯其仲氏掌樞
曹司校多所建立而君方以賛淮為推移他日移所賛賛
國賛名雖同而其賛又異則夫三公五嶽其為相視更
上者又豈僅區區淮海間哉
　　　丁大聲迂吟二刻序
大聲為迂吟迂且吟也既而墨然不一吟盖號呼躑躅
之餘總咿唔豈能成聲哉去年三月灌園于西郊始出
向時所為迂吟者視之泪浪浪少吟之輒悲哀動人且
鉏鍤之暇仰首落日亦遂多所惋嘆因復俯仰出箧中
筑衣故時所衣仍坐上坐予私喜得大聲一言而時之
思大聲者亦願一再見大聲詩此迂吟二集之所為刻
與夫言詩者紛綸于人然近世言詩仍推大聲猶恨今
所言者不盡如吾大聲所言大聲曰詩本六義續以八
體又曰詩以善變為上拘限次之㳂襲㝡下盖大聲所
言直本風人近未及也昔有疑迂吟為不迂者矣憂時
憤疾多激楚之音其于優柔靡曼和平嘽緩之節可謂
曰殊然而邅迴于刺促之間瞻顧于敏皇之際以人之
可為而苐因文以見志以事之必不可為而故為沈吟
輾轉紆徐以風之而且時有難言猶盤辟其詞一似言
在是而意不在于是者凢此者所謂迂也今以能言之
流而泄泄好退一若遲迴却曲之必不可已而後杳然
而間示以所欲語此非從容閑誕濶逺而不切于事情
者必不至此吾故曰大聲之迂吟以迂而為吟者也其
又迂則以其吟也然而大聲于此將復有墨然不吟者
何也
　　　閨秀王玉映留篋集序
萃山林川澤之氣以生才才固未易言也歴塊而一逢
閱十百年而間一二覯况閨房也者夫惟天能愛才故
亦不急于生才乃生之而人反棄焉山林川澤其不如
人意乆矣吾鄉之有閨秀自謝道藴始然謝在當時未
離梱域獨王江州以孫恩見害而謝亦抽刀挾婢登車
殺賊及乎嫠居則間隠幔與士大夫談義已矣今吾卿
閨秀十倍于昔然早見稱者王玉映也玉映為季重先
生少女先生制文傳海内而玉映繼之中郎有女可慰
孰甚乃七八年前予亦得讀所為吟紅集者時先生尚
在通家子弟争相傳道暨乎後而稍衰矣遭家仳離即
夙昔倚聲聞者猶以予選越詩時登玉映作且群起詬
厲在有辭說今玉映以凍饑輕去其鄉隨其外人丁君
者牽車出門將棲遲道路而自衒其書畫筆札以為活
記去秋鄉田燒自山隂道江凢一百里渠腹龜拆結袂
而䝉暵未及稅而風雨驟發邑市衢巷皆漲牛馬暴涷
予既聞其事值有客抱三絃者托屋下其哀彈與風雨
迸出予乃作長句既悲閨中之在道而又自託于箜篌
作諷申無渡之意其詞至今在也(見瀨中集/七古巻)今渡江已
乆丁君且擕玉映詩示予為序夫玉映固季重先生之
女而丁君非他其尊人文忠公所稱以詞官而死于魏
監非耶文忠為東林祭尊復能見概節其于王謝兩家
正復無憾而丁君以三衢法曹所在乞食而玉眏且不
得復為隠幔之懽於人意何如也吟紅集詩文多激切
而留箧反之留箧獨有詩然其詩已及劉禹錫韓翃閨
秀莫及焉留箧者予為之名也
　　　杜詩分韻序
輯詩家有分時分體分類分韻四則杜詩本分時者近
有刻分體名杜詩通而至于分類分韻逮今無之此西
樵分韻之所為作也古文無盡韻者有之易是也詩無
無盡韻者有之頌之桓與般是也是故漢以前文間雜
韻句而東方先生作據地歌後漢靈帝中平中京都謡
辭即詩而反無韻焉自魏李左較始著聲類齊中郎周
顒作四聲韻譜而其後沈約陸法言孫愐輩各起為韻
學而詩凖於韻故三唐用韻較昔尤備况甫精聲律其
為押合尤為三唐前後所觀而橅之者乎西樵沈陸之
良者也其書法工擅一時凢六書四體已極根柢而韻
則起收呼噏變化通轉輒能析豪系而定幼𦕈故與其
及門黄大宗者判甫集而聲區之嘗曰韻本嚴也而甫
能以博為嚴韻本肆也而甫能以拘為肆㫖哉言乎獨
予有未辯者今之為韻不既分佳與麻耶佳無嘉音而
唐劉禹錫送蘄州李郎中赴任詩以佳間麻而公乘億
賦得秋菊有佳色則佳倡而麻隨之今少陵柴門一章
其為佳麻者且五組也是豈佳即同嘉抑唐韻本佳麻
通與且唐韻真文與殷分有三韻而今即併殷于文夫
不併則已爾併即殷韻當在真而不當在文是何也則
以唐人之系殷于真者李山甫賦秋戴叔倫詠江干陸
魯望懐潤卿博士諸律皆是也少陵雖無律而于崔氏
東山草堂抝體與贈王二十四侍御長律亦且雜斤之
與勤則是真文二韻在今與唐韻絶然不同而苐習視
之而不之察也至若東韻原與蒸通故翹翹車乘之詩
弓朋一押而後乃不然然而東轉為屋蒸轉為職皆入
韻也今未知東之與蒸在唐韻能通與否而集中别賛
上人詩以職通屋三川觀水漲詩以屋通職其他若南
池若客堂若天邉行桃竹杖引其通屋與職不更僕也
韻之可疑者甚夥而吾之欲質于是集者不止此數而
以吾所疑質甫所是西樵大宗必有起而剖晳之者吾
敢以細莛撞洪鍾哉
　　　任千之行稿序
古者取士先行其文而後乃授之甲乙故李華戰塲杜
牧阿房乆行世也而一旦為主者稱則取之故省試諸
體行在解先古云不得時則蓬蔂而行亦以明蓬蔂之
猶有行也今則行文專屬之解者苟鄉舉有名莫不挾
一巻相問謂之行卷而其落解者則目為藏義而擯不
行嗟乎行不行未可知也千之當垂髦時即梓其所著
行世世笑之及今而乃得以行稿稱夫千之驚才異姿
少小嶄頭角入里塾驚里中兒偶舉于社則社之先生
輒不敢即與之較短論長與予同學于予兄之門而予
詘之予至今猶怖心也乃千之甚窮當明亡之際不苟
隨世披榛拾橡于山澤者有年轉而學古學避人為詩
歌古文又有年即降心從舉子業猶且蕭條寂莫歴風
雨霜露明晦燥濕之異杳然謝人世人世亦相與忘之
而後一舉而辨紆曲再舉而瞭圜方向使千之行稿不
以其己行時示人人必曰是跼跼不可行者即不然見
為可行亦且心隠之曰是當有幾微與行殊者乃以不
行之文而不終于不行以不能不行者而不必即見其
可行則向之所為不行者安知非即今之所為能行者
也
　　　寳應王孫晉南游詩序
與王生遇淮市翩翩者王謝家子也既而見王生彈碁
擊鞠馳騁射獵幽并兒也又既而與秉燭對榻縱談古
今學術靡曼披離搖筆作詩遽能效少陵驚人之句才
士也天下有難測如王生者哉顧王生與予游好予詩
迴健筆效予而予亦好其健筆詩兩人者詠歌于淮市
淮市見者皆笑之天下之知子者莫如王生而其知王
生者予也然予卒難知其好射獵而善博撃夫王生非
獨王謝家子也王生隨其尊大人宦七閩已而其尊大
人死則寄居于故舊之宦甌粤者孤且貧也間游于軍
麾或溷市肆其徘徊忼愾不得已而出入于俠游子弟
之間至今讀其詩又未嘗不惜其數之竒而遇之坎也
夫王生之以才士而至所至縱横漸且與伎戲之流呈
能角藝此有故矣人有以難測疑王生者吾請與之讀
南游之詩
　　　淮隂馬西樵詩集序
詩無分地也而齊秦唐鄭風以國殊遂謂吳音靡夸楚
音接㨗非也淮南王招八公作流淫之章枚臯生淮不
嘗與梁園諸君作麗賦乎西樵主淮隂風雅者幾二十
年其詩雅詩也乃間作歌行殊有似乎楚騷者騷亦雅
也曽謂雅騷而竟限之以楚乎夫詩分時不分地也其
分時何也古以琱為樸譬之器追琢繁重先彛也今以
俚為質譬之冕儉純者時也維文亦然先古文多飾謂
之爾雅今文多質則嘗為爾雅之釋夫爾雅飾文也釋
爾雅者質文也飾既為雅飾易之以質而不為俚乎則
尚為古乎吾見人之知言古而不知言雅也西樵雅好
古其為人為文為詩無一不古其古也以其樸也然而
吾愛其能雅則未嘗不以其雅也所謂古器者琱之樸
也若其聲律風格之變化則固有主之者也予知西樵
有年矣今見西樵于枚臯之里澹如也且其家亦貧然
且酒湑我而鼓鼔我夫西樵貧士而鼓鍾簠簋不幾樸
也而雅焉也乎方今吳楚一家聲氣無間吾將舉西樵
之詩以為東南唱而西樵與楚人西之並稱二西何必
西哉南朝有宫體徐氏詩也而與北庾為庾徐江南之
豔推江總矣然與彼傖道衡齊名江薛此雖靡夸乎顧
亦何須不為南也
　　　南士七律序
少與南士習為詩時天下之為詩者百千家也亦既二
十餘年復之為詩者未减于前而前此之為詩家求其
卓然可稱名者百不一焉然則後此者之猶前此矣南
士弟畜予者阿其所喜每擕予詩游萬里外雖西極雁
門南抵儋耳獨身挾持冰蟲不去而予鮮阿私見南士
詩無以異于見諸家詩也然嘗于髙㑹中稱南士為詩
度越前人髙者岑參卑者劉長卿也乃聞者若若各得
響應是豈天下之知南士竟無以異于予之知之也與
南士將北游客有刻南士七律者予曰四始五際各有
攸嬗譬諸四序得候者謝漢魏無四言而五言之盛迄
于六季唐無五言古而七言之盛則由宋迄今未有殺
也今亦莫甚于七字耳人有觀五字古詩不辨良楛偶
見七律即未經卒讀而淄澠驟分如劃刀者盖振體明
靡無取壯駴驅詞昭儷非假孤出就其興情之所至而
藴文極貎苟有標格即截去琱繪自非調音如輾稍跲
㚄而即于泥者雖曰一體實衆體之趨也夫南士詩未
易盡也予嘗出游南士思予必尋之走四方當其逆旅
靡悶闔户聨句或緣境附物動無留礙或比聲切實相
觸爭上予每度一韻輒為之妬不及迄于今其偶然見
傳為世口實者其視七律猶十百也天下之知南士者
即多于予然以予言而幸垂之後其于後之為詩者苟
得稱名安知不又以予言為響應哉
　　　傅生行稿序
山隂傅徳孚與沈子孚先同以詩文行天下稱江園二
子云當二子居江園時好言大節每曰慕義如皇甫規
文章如賈誼亦可矣故兩人者皆兢兢好學力行行文
去雕飾一時自好之士皆歸之予嘗題之曰兩龍躍雲
津雙珠生浦源豈有誣乎惜乎孚先之死也今徳孚見
舉矣徳孚以年少之才遭逢良時當必立受主知如賈
生者苐徳孚甫就解歌鹿鳴已即貽書問予索子為孚
先誌銘其不忘孚先如此鄉使孚先尚在觀徳孚之見
舉較徳孚之文踊躍懽忭其什倍於予當何如者予初
與叔夜武孫較孚先徳孚社義既與茂倫麗京世臣朗
詣木弟較孚先徳孚詩今獨較徳孚文予知徳孚必有
不怡于心者在也於其行文也而序及之
　
　
　
　
　
　
　
　西河集巻三十
欽定四庫全書
　西河集巻三十一
　　　　　　　　　　　翰林院檢討毛竒齡撰
　　序(八/)
　　　樂天堂集説序
孔子作易傳以旁行不流為樂天之實夫旁行者曲成也
士君子讀書談藝本期岀所學以道濟天下而勢有難為
則必旁行之以曲成其意葢天道固如是矣崔子遺山以文
章名世而連不得志遂漫遊人間往往以純任自娛而乃顔
其堂曰樂天一似借安居以俟命也者而余曰不然古者游
仕人國多藉友教士大夫為乘韋之先故東漢諸賢去古稍
逺然猶受郡國徴聘一展裁畫今遺山久擅文賦兼饒經濟
偶一舉足即縞紵四達真不減潁川當日羔雁填門巷者從
容談笑治術犁然此正旁行不流道濟天下之正説也不然樂
天知命與安土敦仁亦殊途矣以志在四方假浮家汎宅為
漫遊計而反與安土者同其歌詠意固何為予耄矣行道濟
時有志未逮能假嵗月尚思登其堂而與之樂之
　　　童煒行稿序
古無傳經墨義者故世謂制科所作與古文辭異信爾
則是平津江都之策不傳于今也然而遽謂帖括章句
之即為古文辭乎則詩又不當異賦賦又不當異䇿與
論也特世之攻制舉者習燕烏揣摩之説以為舍墨義
必相戒勿復涉一字即二三塲䇿與論與表判尚不得
與墨義同觀况其他乎是必得一研精古學者出而雪
其語童煒自甲午公車以來縱觀二十一史并他所藏
書人見之輙掩口去己亥既已魁禮闈以誤字仍斥落
復于康熈庚戌冠庖經房對䇿歸里與邂逅于淮西客
舍出其所為文讀之然後知向之所期兼古學而得為
經義帖括一雪其語者煒是也煒為文不廢揣摩引繩
削墨而要自有其渾淪之氣充斥其間譬之以長沙江
都詘而為李程之賦五色依然一元具舉何其壯也人
苦無才有才矣苦無學有學矣苦無時乃亦有有時而
反無才與學者吾不知無才與學者之得比于無時否
也而特是以不愧逢年者為煒喜即以振興制義為天
下慶易曰觀乎人文以化成天下然則天下之待理吾
于煒卜之程子曰詞麗而㫖誇者應世之文也編詩書
而不愧措天地而不疑傳世之文也然則經墨義之能
傳吾于煒卜之
　　　傅生時義一刻序
予隨兄大干讀書于傅元升之草堂裁弱冠耳元升每
讌㑹輙抱子出偊旅歌古人詩予見之私曰嶷嶷者後
來之秀耶然不料其能從游如今日也自變遷以來予
焚棄筆墨者已八九年夙昔攻舉子業已矣即郡邑為
舉子業者亦曰是家已放廢不復甘為時義為時義亦
不當予每遇元升讌㑹見其髮漸白然且勞苦道平生
歡彼退雖語人兒能文當從大可游予聞之心驚是當
日讌飲出拜客歌詩者耶然又自歉故人知我我恐以
不能為時義者負故人也今年春以鄉里多故避之横
山乃復入元升草堂視舊時桃李棃栗園魚池竹都有
存者元升乃率兒拜予堂下予起視之喟然曰嚮使予
弱冠時或謂兒聰明他日者將從予游予必且恨以為
安得此乆處者也即既已乆處無所覬望然一聞是語
猶且恨予安得七八年後猶然抑鬱無他懷也今何如
矣子前此所從游者史憲臣也予不能時義而憲臣能
為時義予不能時義而憲臣且能以已之時義使子亦
能為時義憲臣為昌黎予為籍子為湜互持其教亦復
何恨予所恨者故人子弟日就長大予倘乆詘處予恐
七八年後其所為拜客謳吟者且不知其又何等也
　　　傅生時義二刻序
夫車工造車而得以車名則必其車可見于天下而後
閉門為有餘假使輪無可眡輻無可驗輈􁀙輢較無可
顧盻吾見其􁏽也曩時為髙文者率能出其文使天下
見故方其未行即世已得指之曰此某君文及既行而
果無所謬夫而後始得以専家目之今之為之者不求
可見躧舄視不出閤若以為晻昧無可示者而一時塾
師里朋率無容以問學相勸勉銷晦隠抑命曰揣摹其
未行也墨墨然其既行也墨墨然自號為車工而究不
使輪輻之可見于天下終生之肄業一技勿就嗟乎惜
哉夫猶之貪天之工以為倖獲而有所挾以徼與無所
挾以徼相去何等不持直而就博博之雖勝與無博同
然且曰吾將逢時夫果秭鴃不見􁌖于春而知春廪霜
不見下于秋而知秋是使皵榎不逢夏皵楸不逢秋無
不可也吾生十七年而與傅子元升讀書于横山草堂
又十七年而又與元升之子四如讀書其中白石既旰
朱顔已遲乃復幪首塗面選科舉子業既以四如一集
序之行世更累其近作次為續集夫以終生造車削衡
規輻合二十餘年無一顧者而又令其徒挾持自好此
與夫世之隠閉掩抑墨墨以幾者得毋有間夫春華未
發幽蘭自芬秋潦既縮原泉始見吾不務為可行而務
為可驗即使造車者終日閉門而其學自見于門外必
欲進前而問曰閉門乎造車其行止也何如吾勿告也
　　　傅生時義三刻序
射無所為羿也貴能彀耳御無所為王良與造父也貴
能乗耳文無所為王唐瞿薛歸胡許湯也貴能行耳必
曰文章佳惡多與遇違豈通論與然而色之美者必辨
於目聲之善者必解于耳惟文無聲色是以不能有所
視聴或青黄不分洪纎瞀然向使色與聲亦皆有命則
未必青之不淆而為黄洪之不變而為纎也故曰物之
憑乎人則物之不能自有其天也文章有其天故雖人
事而亦實若有天焉主之予與四如讀書溪山草堂已
二年矣其前一年則皆攻苦之旦暮也自盥水啜食而
外必質疑問奇窮極㣲渺凡時之人有持之以得富貴
而卒不能稍得于字畫行墨間者吾皆有以使之得之
其後一年則飲酒譚義以文為嬉而其叔氏者揣摩家
也每出其奇搆與之相角夫是以優悠春秋修游止半
然而未嘗不自得也當其相對角藝時兩人者顧之而
嚎輙使池魚夜踊林鳥駭散近村之民且有纓冠而至
者乃逡巡渡江相帥就刖此何為與今年冬予既辭草
堂將還故廬而四如咨嗟惟恐以薛譚學謳未窮青技
因乞選其文兼為之序予思文雖有命然技至而命立
人盡而天見故杜少陵云文章千古事得失寸心知夫
惟文在千古故文之得失心知之而命之得失文亦知
之向使王良執綏遇顔泰父而乗之當亦必無趙簡之
殷勤與嬖人之斥落而伯昏無人立層崖之上俯千仞
之淵從容決拾裂眦霄漢則禦冦雖善射亦必匍匐而
不前搶地而若失文亦患不精耳苟進乎技則王唐雖
遥接踵可至又何患乎射之不入彀御之不就範哉
　　　朱母史太君七十夀序
夫稱愛民者必曰慈母顧慈不自已始也子有善上之
其親况杜詩稱母而東海家則郝夫人之法反稱女師
豈非其慈可傚與朱子揆叙為宰楚州三年矣太夫人
史太君在官舍年遘七十楚州民各起為夀予思太君
名族也門閥之盛踰于崔盧凡其自歸嬪以至纘婦其
間克􁌫克順均勿具論獨念揆叙以天下才試為良吏
豈無在庭之教為之先者且揆叙之蜚聲非一日矣方
其北堂甫離而南游未返其勉强剔厲太君之成子之
名者無既也洎乎捧檄來前乗板輿以就釡鐘其成揆
叙之治者又未可悉數也夫人之稱夀親者苐能養耳
農賈車牛止用洗腆而一命自膺僅得藉冠簪洽比饋
餉薫炙孰有如揆叙之以善事其親者况其帥楚州萬
户而稱觴舞綵又從來孝養所未有者乎夫揆叙之愛
民則皆太君之為之也今揆叙已報政矣向使當報政
而馭民之無方養士之無術明刑弼教之未有其源撫
字催科之各無所效以至城郭溝洫水旱盜賊皆不足
以順天時而靖民俗于是而稱曰母慈無當也乃若休
民而民安曰惟吾母養士而士奮曰惟吾母粟征力役
之寛平有制曰惟吾母獄訟刑宥之輕重有法曰惟吾
母以至蟲鳥時若邦郊無壘雈苻戢伏而䝟貐不作曰
惟吾母于是而猶曰杜母之慈非其母之慈則吾亦不
信也揆叙方强仕年能事母即能愛民而太君七十且
以慈子者令其子慈吾知太君之年與揆叙之善政俱
無盡已楚州民屬予祝辭而時方報政遂有採輿情以
當饗獻者予因用其説而書之于幛
　　　兖州趙司理生日序
自後唐以兩使節推分屬諸路而其後有諸州推官然
大抵紏察吏治審達抑滯如判官録事已耳今則専省
刑獄而彈違糺慝一寄其權于外臺故獄訟璅屑衆致
煩刻今天下刑平孰有不先之司理者哉堇溪之銅加
以新硎我知其割也乃趙君之理兖也不特其政能也
乃其操則玉壺也其直則朱絲繩也其胸有冰鏡凛凛
然芙蓉之淬于塘也其與物喜怒春風之在堂而夏日
之在牖也予嘗游河一觀其政而思之今兖人以君生
日製幛夀君不憚涉千里請予文以為君祝夫祝亦何
常但期其所未至已耳予不期以未至而思其所至兖
人舊誦君政今其來也又書其政于版夫以提綱肅紀
之地而濟之以矯矯風厲之資時之坐為委蛇者非其
操持之不足必其劑割之未當耳匪然則又但加之刻
覈而綜理無緒鍥然多鑱思耳又不然或其五過之來
誠未足與為更革焉耳有如是之湛以清惠以平也矯
然以有成豁然以明明也豈非時與脂韋我獨為峻潔
耶時與為達我獨與為立耶夫登琴臺者思父事之風
過于公之門者思平刑之報今兖州名賢不止不齊于
公也二十七州邑之所及其政蹟可紀不啻家有碑縣
有譜也人之仰君臺而大君門者衆矣予辱與君知而
兖人與君則實有愛戴之懽於來請也予亦馳一觴告
兖人曰人孰無情他日趙君之引年則其政為之也今
日之夀趙君則情為之也政在人情情感其賢而願為
之祝則祝之安焉若有請予為期者夫兖固河濟間一
都㑹也不見夫濟之清而河之長乎
　　　付雪詞第二刻序
東海何良俊序草堂詞謂詞為樂府之餘而不為詩餘
初亦疑之及詳其説則以漢樂府郊廟歌詞及晉樂所
奏相和清平諸調皆𨽻樂録有近乎大晟所定而漢魏
後五言即高如蘓枚亦不聞領于樂官故云然耳予則
謂樂府詩詞本一致而歌有不同使以詞按歌則詞不
限聲三百章句故差池也以歌按詞則詞且限詞念誦
一限唱嘆又一限也故張衡四愁張載限之徐陵長相
思蕭淳限之悉依句綴字宛宛廓填而梁簡文春情曲
似瑞鷓鴣陳陸瓊飲酒樂後周王裒高句麗曲似破陣
子他如迎客送客夜飲朝眠其似填詞者不可更僕則
是以歌按詞故樂府類詞以詞按歌故詞不類詩其大
凡也且夫詩無成名矣闗睢之後不名闗睢而樂府所
奏則鐃歌横吹雉子蜨蝶各有名字限為歌例此不與
調笑鬱輪相等埒乎又大凡也陸子藎思為樂府歌詞
方駕齊梁其為曲子則縱横元明間宜其為詞上掩温
韋下超歐栁合尊前草堂而一之從來為詞家不以過
也特吾謂詞為詩餘不必更為樂府餘者藎思以詩文
雄長海内者數十年其為詩體古今窮極工妙而後乃
為詞及為詞而初顔巢青繼題付雪今則付雪又二刻
也夫藎思但窮極工妙為詩而詞之渢渢乎不可迫遏
有如此然則為樂府為詞皆其餘耳
　　　畫賦序
㑹稽董子長薄游京師以不怡于時著畫賦自娯上自
庖犧下逮今兹窮搜極探旁及無象其按部繁而譬類
賾遣言多遷而寄㫖斯約該舉咸有歸于一致於是四
望房皇寓書于河西客子亡名瀨中之毛甡而為之序
若乃飾志㣲芒興情幼𦕈多所思而未達欲追叩而若
失其跡羇乎形容而神縈乎廖廓即有耳所不及聞目
所不及見得之於體按而遇之於怳惚于是略悉索之
考求工攬披之頥悦斯亦書圖之所必稽丹黝之所咸
藉者矣夫蹠實之輩鏤目為虚抱景之流畫空非智故
駴蒼龍而不御者子高之浮情也斥毛嬙而不睹者世
主之庸見也故蕭屏以一顧而生華浮雲因偶視而成
色何則三漏之形未嘗騐司空九苞之羽無能諦翔鳯
也是故志有攸辟可使西施為無鹽㑹有攸乗可令駑
馬為良驥非有定也故曰按圖而相馬君子謂之不識
馬按圖而觀兵君子謂之不知兵何者飾形審象無當
于昭曠之理也故霍光觀負扆而昧於復辟崇伯相九
疇而遺于治水秦王審督亢而忽于機變漢臣瞻太丘
而闇于功徳况乎經營象先不逮前古規摹意起失之
輓近力殫於毫毛而神疲於方幅以義而言烏暏其可
然且縁情昭宣體物溜亮逺揆比興軌于大通假耳目
為非真方物章於有幻儷揖讓于黼黻之施等辯訟于
元黄之色雖復騁千目之精調五指之運揚八彩之華
文窮萬形之殊狀而不為過也不見宋人之為畫者乎
儃儃焉而進而藴其巧也施施而退而逞其神明也非
衣冠之嚴而臝袒之適非趨速坐作之勤而從容俯仰
之為得由斯以觀進乎技矣又况於進幾㣲而以簡澹
為歸㑹形神而玅轉移之用乎哉然則精六法者不必
泥三祖之稱拂三毫者未嘗袪百家之目鄙博望之難
名笑東方之傲世許丘壑之可過謂雲霞之未蔽易寒
暑于瞻望之間幻晝夜于晦明之際比辭類情觸物長
志是雖謁展鄭之工巧屈偃通之才思畢顧陸之玅悟
殫曹呉之絶技烏能儗其精靈通其變化者矣
　　　㑹稽倪孝子記傳序
㑹稽富盛倪孝子仙溪君曽覓木心石療母心疾于是
同里王大叅陶侍讀趙文學輩爭為之記傳而世之聞
之者尚莫得其概也按概孝子仙溪君有母沈心疾心
毒而剜呼不可能乃以母氏痛湛于子心孝子若于是
魂精幽越耳目泄敗似有見也當此之時有鹿幘丈夫
能診視五色造門望氣告言維木心石可療時厄耳而
木心石者木感月英孕而成魄木之灌灌世不能得也
于是孝子思鋭力蹶耳營目馳窮冬春歴山谿而後得
之中林之伐樸者也夫而後母疾以夷其概有如是者
山隂駱子叔夜者倪氏倩也曽示予記傳謂予宜序而
予未應也予避人巴山值叔夜為巴山令孝子之孫赤
子者亦以訪巴山令故先予赴巴山驟見予即重謂予
序予終以未應故于送赤子歸時為詩導其情徘徊悽
愴亦略見以概然卒未應也今則駱子以為令得罪將
罹不測予計無能救駱子思駱子又無罪横被口語萬
一罹不測予則無以報駱子命而駱子孝子也事母俞
賢節同于孝子之事母沈其為賢節母飾誌幽竁思欲
以誦母徳者世不止大叅侍讀輩也則凡與孝子言孝
必有可傳而駱子之言孝子予不傳世無得知者則甚
矣駱子之言之當思而予之不可以不為之序也駱子
謂予曰前此無木心石也孝子之心惄于永疢其為方
士者思以解孝子之疢也而告之然而咨嗟之聲浸滛
于耳何則心也者以為神君而正位于火徳者也火當
炎上賁于太陵熱結氣㑹而中腕不平夫攻腠理以湯
熨而攻藏㑹以金石此精論也拌隂陽水火之齊而隂
齊石柔陽齊石剛即又已然之要也予聞毒之深者不
能効湯液疢之盡者不足濟草葉惟時孝子者淚若灌
霤汎與睫接夫五石之强達于五輸酒酪瀟灑金鐡朴
擊草木辛臭血肉轇轕方之五石斯為薄劣故爪膚不
能割幕不及匪揚石英何其啜泣故石者木華之盤桓
而土氣之嘘噏也譺為砂礫散為礬汞根雲作母升氣
戍蝀其乳化鹵變柔而得剛星霣雷墮静而能動子不
觀月華乎月為水精濫而生華木也者火之母也火母
㸌質乃感水精火水既媾隂陽成焉隂陽不成大寳不
生故木胚在水石孕在木木石舍腠其體斯覿故外含
黄色而内融真白中得水而為水之母外泄火而又為
火之子也其味不毒而其氣不燷火得水而為和火成
土而又為甘也以甘味攻毒鬱以和氣而澹其爊土以
洩烈而水以沉焦心之疢也于是乎瘳今夫珠玉之生
于山海皆必有所感而見其神明故明蟾映蛤而珠以
生接水木之潤而譺者為玉何則芬華之所積也故海
漚壅草葉而成石得水木之際故水木之際多成石由
此觀之豈不昭然者與乃孝子躍然以興復泫然以思
者此又何故夫鄧林之木不必其能感也即或感之目
不徹其理視不達其窞也身之所經不能周伐材之工
足之所至不足窮析薪之崦也而木感以石子感以心
感木則淺而感神則深夫是以木心之石端在乎心而
不在乎伐樸之中林駱子之言有如是者
　
　
　
　
　
　
　
　
　西河集巻三十一
欽定四庫全書
　西河集巻三十二
　　　　　　　　　　　翰林院檢討毛竒齡撰
　　序(九/)
　　　硯隣偶存序
韓退之陳言務去而柳州于龍門文題之曰㓗夫龍門
文亦繁矣而僅以㓗稱文豈在侈言哉西昌蕭孟昉以
豪詄自喜其意氣卓犖交游滿天下且披閲萬家日鋟
先人所秘書行世疑其為文必恢竒汗漫潰然于羈繩檢
括之外乃蕭條髙寄峻削而清嚴若惟恐㸃墨之或累
我者一何㓗也予交孟昉有年矣當予見孟昉于廬陵講
堂相顧忼愾天下事亦何一足當吾所為今距十餘年而沈
淪往來重合柴車于長干雨花之間慰勞無恙又若天下
事皆非吾所得為者夫天下之去煩難而就簡澹者豈少
也哉雲霞燦然歸于太虚百川下渫根本自見孟昉家有别
業其先奉常著書處則春浮園也亭臺花竹甲于江表乃
蕩無一存而孟昉于通徳舊門别為營構名曰硯隣今
硯隣偶存則所為文也天下大矣四裔渺漫望之無際
而一身所當不過萬里然且萬里所致極車馬紛紜驅
騁揮斥之稠沓而究所棲止仍在一室若所稱硯隣非
與夫以天下之大四裔之廣極驅騁揮斥之稠沓而所
存者止硯隣然則硯隣之所存之文抑可知己
　　　青門文稿序
向從蘭陵文選中讀邵青門文嘆其豪上雋永昱昱有
氣累串其所學而意㫖龎厚薈然發乎詞超然乎近之
所為文者今年秋避人呉市則遥題其所寄像所稱青
門五真圖者其貌有五其人葢可得而見也既則吕子
絃績擕其稿來曰此青門君之文也盍序之夫青門者
非即其先人邵平所隠居而種瓜者耶天下為文家不
少矣方其操觚特達與世抑揚必爭相容衒以求得當
乎其時及其既而文與時㑹大者能見于朝廟小亦得
播之鄉國閭巷之間使觀者有以考其詞而論其世此
所貴乎文也自非然者必文不足以乘運或有文矣而
連㑹偶不足以達之斯善藏已耳焉有少習鉛槧既已
重有聲于人而藐焉棄去遊遨乎四逺返而遁于圃人
以自託夫所為青門也者吾方讀其文而哀其情之有
難通焉乃人亦有言曰豐乎遇者嗇乎詞文有所達則
時有所違是故同一文也而應世者目文為時不應世
者不目文為時然且習時既乆即未嘗應世而亦若有
時焉移其中者此無他誠以今之為古文者即皆今之
為時文者也夫文無成法隨在可見而時則以成法紏
畫其間不予文以文而予文以法然且曰入乎此則是
出乎此則否夫必立意以造喙析股以建體吁噏其初
終而曳銜乎首尾者此他文之所通而帖括之所守也
故行文百變帖括居一而乘時之家耑守一得即拘文
牽義撿行攝墨苐恃其孱胸而已可自附于古昔大家
之列此宜超世肆志者之所不為而世争稱之邵子之
青門自居其有遺世之思乎夫天下無難為之時有不
為之志邵子方丁盛年時際可為即以其才其學出而
應世雖南説甌蠻北平大夏亦何難急于自見而掉臂
勿屑宜其時之塞而文之通也乃人有言曰文之有法
猶文之有體也文不能舍傳記銘誦以為體則亦不能
舍規撫萬度以為法顧亦有法與體之未可限者周書
誥通乎誓史遷傳序似短長家言張衡思元賦即離騷
也阮嗣宗奏記與箋啓何異任昉為王文憲集序或以
為傳或以為誌韓退之作諍臣論仿彿乎答難解嘲而
東坡賦赤壁微近于記葢合歌行引曲吟嘆篇誦謡辭
鹽詠而要之皆古詩合傳記銘誦漢魏唐宋縱横出入
要之皆古文也夫圃無疆理而溝塍以分瓜不飾青黄
而五色以判人不必有兩形而屢貌之而屢肖以像青
門之文其隨地可見如此
　　　友勝集序
兑之彖曰君子以朋友講習夫兑為麗澤不其文與然
而所藉在講習則是朋友之助之不可已也顧君子之
友先謀後游小人之友先游後謀葢合志同術竝立互
下必相稽以賢相觀以善而後同心之言可以布華文
而成麗澤否則種木不擇地徒蔓焉爾予少慕結納甫
束髪即願友天下善士爾時承啓禎後門户餘習每一
髙㑹百千成羣甚或召集十五國有聲應者按籍而勒
名舟車蠭合山澨皆滿所至飲酒食肉累丘填壑而分
塲而列幔者其考鐘伐皷之聲震慴逺邇要其初本以
求友而浸淫汎濫物盛而衰迄于今天下之䝉禁令而
受錮禍者且二十年也夫切靡利鈍本無多人在昔四
友七賢三君八達其數可稽而推而極之梁園鄴下緑
池素葢自誇盛大究其所稱連榻而止耳夫博交者馳
虚而審友者責實夫人而知之矣今何生卓人輩讀書
論文雅有同好將欲合里閈交游為他山之攻抽詞比
牘月有較時有㑹礲礪真切不涉浮薄葢一雪從前社
事而更為斯集子嘗曰㑹友以文而他日謂門弟子曰
賜也好友其勝已者吾聞諸子之所㑹則皆論文之事
也其所集者則又擇取其勝者也向者西園之彦不名
為社而名集今豐狐之腋集以成勝邴原友盧植陳蕃
而徳彰郭林宗友王憲符偉明而名著王元之友㓂萊
公王文正馬公樞密而譽問以顯諸子非其遺乎若夫
黨人之餘垂老放廢其諸游處者已不能無時過難攀
之感而乃復為諸子輩序兹勝㑹即欲不笑于善士而
豈可得也
　　　余澹心娥江吟巻序
澹心游越時予方入蔡澹心之扶杖命檝登高臨深與
越人相遇于盤盂皷鐘之間予不得而知也及其後予
讀澹心詩而乃知之信然則予之入蔡嘿無一言後之
人其能知予之出入廣桞食飲于羊圏牛蹄與淮蔡人
亡名一相見哉然則無言之必不勝于有言也人有汎
江海而來歸者詢其江海之所見無有也其行也拳攣
樓㯭目不接瀺灂即接之苐演演而已夫是以終無所
言而或者過之憑陵感興歴記其山川雲物之奇古今
事蹟之異與夫鰍蟲蠏魚黿鼉兕􁙹之汸洋變幻然後
知向之不言之非也澹心所至輙有詩累詩以萬而區
其所至各為篇帙讀之而得考見其所游與所詠也乃
澹心入越不及與予同為詩洎予入呉而始屬予序其
所為詩越人序越詩亦復何辭苐予之入呉仍不能如
澹心之入越祇讀其為詩光明轢落能隠人千百恢乎
其中而游刃乎外則向使予入蔡時縱有詩能如澹心
哉詠江海者見木華郭璞之賦而悔之以為雖有言亦
猶之無言夫有言猶之無言而况於無言也娥江越之
一名也
　　　王憲隣游草序
與憲隣相别有年聞其東來惟恐顛毛乍改相見不識
既窺照自審而又轉憶其言笑顧盻宿昔慰勞之狀然
後操舟一從之至其詩文之來前則暗中能索不待辨
也及予見憲隣而形容粹然仍如城北徐公者獨新詩
之美較勝疇昔驟讀之幾至不辨則假使予未見憲隣
時僅見其詩不幾反失吾憲隣也哉夫憲隣之為詩乆
矣方予以避人渡淮而憲隣勞之惟時賣餅淮市未遑
出而偕憲隣倡且和也及其後漸聞憲隣詩流傳東南
間窺其所貽什意㫖厚矣其詞抑宛麗有法私嘆淮里
自枚生以來代嬗藻才予所見憲隣其一耳今憲隣來
越予復渡江而憲隣東西瀏覽不能忘其地而為之賦
詩予向不嘗渡淮也哉江畔壺漿歴掩勿露而由江溯
淮淮人士之哀予窮而進食者踵相接也憲隣漫游于
呉山越水之間予不能相從適館授餐一切有闕而僅
僅以山川清虚供其盼睞可謂薄矣然且勝地無幾盼
睞有窮而流連不舍重假諸題咏以藉之生色夫憲隣
之有厚於斯地如此則即使予不見憲隣詩僅見憲隣
而憲隣之詩其為進形容而稱勝者豈有既哉
　　　淮隂戴龍質詩稿序
予以避人之淮隂淮隂友人爭邀致其家而進以食予
嘗有札致友云韓王孫一漂母耳而予之為漂母者無
算正指是也特不見者十年幸得一見感生於神明喜
達于色景大夫見宋玉曰不虞復見故人不虞復見楚
山之碧予亦曰不虞復見我龍質且不虞復見我龍質
之詩之美葢懽忻之極急不能傳則悉舉而委之無如
何焉雖然語有之曰愛其人者及屋上烏予愛龍質即
宜愛其詩不問其詩之當與不當而一以愛之而予于
龍質則反有推求而不能已者曰此其所以為愛之者
也懸黎之美者罕矣當其占美必追摩拂拭若惟恐砆
與䃉之得見攘者而初求其瑕繼指其釁夫而後孚信
特達一出而天下之英瑶孫焉今天下孰不好指人之
詩而求之于無可指而後人之好與不好亦且一見而
中其所喜夫乃見其美也龍質不自好其詩然為詩已
乆今所存者出游詩耳當予在淮時龍質好予詩嘗編
予所為詩課其子弟暨予去淮而龍質索予書一巻置
之懷袖且貽札曰日誦毛詩宛如對面其好予詩如此
然則予之好龍質之詩豈以云報哉夫予食漂母之食
而至今無以報也而謂能報其詩乎
　　　東昌倪天章遺集序
方予避讎時皷筦渡淮淮之君子爭褁飯飯之而其載
之車而藏之壁者則犬章也天章以東昌名士亦不得
志而居淮驚翔之鳥同集于瀨其意氣相得豈顧問哉
獨未嘗以文章之事相切䃺也昔趙太常避安丘註孟
子七篇其自為詩約三十三章而安丘孫生了無所見
顧兩人俱傳今予之在淮本不能有所著明而天章贈
予數詩耳千秋萬世後其誰知予與天章意氣相得有
能如昔之太常與安丘者乎乃天章以不得于家人還
歸東昌既而又徙之彭城憂死于雲龍蜿蜒之間予在
途聞之徬徨哀哭以為天章既客死生平意氣盡矣且
家産散落詘然身後其無所留遺抑可知也苐恨其常
時所為文不能早為之撰定使可傳世而淮安劉勃安
者君子也其交天章先于予而意氣相得即與予同當
予在淮時與之飲于天章之亭亭前薜荔牆髙裁數仞
霜棲而葉紅每飲必酹曰吾敢忘此薜荔牆哉其後天
章以居居勃安予作詩思之而未有寄也今勃安輯天
章集而貽予屬序夫勃安之為天章則得矣而予饗其
成而加之以序然敢無序耶葢文有以序顯者王仲寳
遺文若干加以所撰述七志諸書而至今所誦者惟彦
升之序則文之有賴于序也序有以文顯者滕王輯子
山之集親為作序故子山集中有所為謝滕王集序啓
者而當時不傳其序而傳其所序之集則序之有賴乎
文也天章豈藉序以顯文者哉獨是前賢感恩既報之
當時而身死千年尚惟恐書史之遺其名而託諸夢寐
而予以貧賤之身溘然逮死不能為良友所藉而又無
文章以為之傳述則其把筆心痛者也
　　　戒定寺乞米飯僧䟽簿序
戒定寺僧元公既已修復戒定寺功成乃持鉢之四方
乞米飯僧矢以滿千石為願或者疑之夫僧者生也以
無生為能生故資生之具一概不設而苐以禪為滋味
故佛初入山僅食一麻一菽無所丐施而經云僧家雖
飲食而味在禪悦今朝營晩餐春募夏饗是以食為累
也且儒者不云乎不耕而食此釋氏之所以見袪于道
也而公方乞食有説則可公曰不然僧之必耕而食固
也然有寺田則耕無寺田則乞寺亦惟無田以有此乞
也是故僧之食于人亦猶人之食于農也且吾嘗見有
得食而自私者矣終嵗勤動力田而逢年初未嘗不自
食其食然而内不惠于親外不溉于人近不逮于寡婦
而逺亦不顧夫道饑而死者則亦何賴乎有是食矣有
如髙言大共衣博而游曷嘗不藉人之食然而取之不
刻與之不割拾䑕壤之餘粒給鼯腹之有數而且以其
所得者即隨手而散之他人既不竭人力而又不自私
其有有人如此此毋論乞食迦葉太子已行循城托鉢
阿難不免而猶之不耕而食乃苐貰大官之禄擇其六
百石以上二千石以下可以脂身而豢槖者而瓜以濟
人是亦秀民之善者也予笑曰辯哉元公將之呉而呉
有故人可與告斯語者因書之簿以為勸若夫儒者之
乞食則饑來我驅吾嘗乞食于瀨中而未敢道也
　　　甘露亭募序
西陵臨漸江之東長波涾湤往有驚豗謝惠連詩所云
西陵阻風是也顧其地西通錢唐海水兩接圻􁒎之或
壤而或汨者彼此相嬗聞之梁開平中錢氏武肅曾築
捍塘于候潮通江之門潮汐東首咸奔西陵幼時父老
言八月十八日觀濤于望京門樓水之跳者能沾衣裾
今則平沙斥鹵彌望無極夫地遼則間以亭使夫往來
輪蹄可藉託足此即古長亭短亭之遺製也乃官程負
弩估騎導節典制所略而浮屠以利人之念起而承之
彼長江澔□風雨四來操舟之阨于洶涌者與提壺牽
車之顛連于褰裳與望崖者非茅茨覆葢何以克濟然
則亭者崇伯之九仞而大夫之一輿也然而名甘露何
也今夫施飲者利人之一也昔有苦呉飲而名為水厄
者矣夫同一飲人而當其急則為甘露不當其急則為
水厄今之翼然而高峙者豈少也耶登臨未巳輙棄去
勿顧而獨于是亭徘徊焉非秋霖戒塗則春江難涉非
乘障欲留日㰕在地則升亭四望浪高于山其去其所
苦中其所急一亭之憇誠不啻暍之于䕃而渴之于飲
也則夫甘露之名亦殊有甚利焉者况其為夏水冬湯
者耶予止是亭浮屠清源者請予書幛為行路勸予願
行路者之思其急以成其利遂書某月日
　　　楊園藝菊詩序
古菊無異色月令稱菊有黄花而周官載王后六服有
曰鞠衣即黄衣也色紫者名馬藺耳陶隠居謂白菊治
眩而抱璞丹法亦用白菊然大抵甘菊入藥與今之菊
種異焉惟唐人作白菊詩其摹畫纎麗有似今種而宋
人為菊譜則云有以香得名者麝菊是也有以色得名
者錦菊也以像得名如所云孩兒菊者是也或以葉得
名即金絲菊也故洛陽劉氏譜菊得三十五種而呉門
范村東陽諸圃各誇所植約得七十餘種而漸而廣推
至百種備矣今楊子雲士好藝菊其為種不越數十而
擇其株好而色殊者且區蒔得法漱溉摘掇嵗勞而日
瘁凉秋花發莑茸滿堂觀者數百里爭造其下一至再
至悉流連把玩而不能去于是有貽其詠吟以志勝者
乆之成集而命予序首夫詠菊亦難矣體物瀏亮古人
所重而今則習汎設之詞鮮形似之語試與觀楊氏之
園叢葩若屏攢卉過錦雙紋百鐸高下層疊毋論菊種
稠雜難以遍擬而即此以觀雖使元亮抽思安仁結體
猶恐未能窮形似之妙而苐令詠菊之煩多于藝菊則
亦有菊者之勝也或曰菊等蘭杜不伍凡草雲士所種
葢以自况故種不貴多而貴佳予每欲區别其種之與
俗異者續為之譜而系之以詩然而難之
　　　茹大來詩序
山隂二茹子皆以古今文詩詞名能于人予嘗與小茹
子游亟稱其兄大來今文為已所未及夫小茹子以今
文取科第乆矣然猶謂不及大來則豈非大來之文其
所詘者猶優乎况其為優焉者也先施不以不嫁而無
容也况美心為窈美粧為窕不止作青廬之飾而匠人
入山相木手無成鐻雖隠深未衒或不蒙見者所許而
中心悠然養其神氣而足以自見然後削為鐻而驚之
如神吾未知大來之文其能加于人者何等也而即以
其詩觀之四始六義治之有素乃思心窅㝠恍棲息于
義得言忘之地若善刀不試而解中窽㑹隨所觸而圜
轉四應登臨酧酢皆成詠歌是豈大來之詩不欲急見
其所長而所長卒莫過與予嘗溯大江道潯陽蠡浦思
西上灩預南窺昭潭一抒生平所欲觀而徘徊中道遂
致兵戈滿前竟不能達大來訪友瀏陽迴舟夏口其間
賦大隄而弔蒼梧所稱青蘋紫蘭者寓目興懷諷嘆成
帙則以視小茹子宦游儋耳行吟海上其及與不及又
未可知公輸墨生其果能彼攻而此却否也
　　　陳徳宣山堂近體詩序
邑能詩家賾于郡然自唐賀監後無傳人焉即初明諸
君子若任處士張助教魏尚書輩先後間出各擅時譽
顧欲與高張何李方幅齒遇而不可得况其他與予少
時得讀曹文學體升詩私謂其五七律當頡頏宋之問
孫逖王維之間而究其集無兼本後人不能存司馬長
卿即有書空居而已至若包淳博沈七與予同時争上
為著作相繼徂謝今人間不傳一詩詩亦豈易言乎徳
宣與何卓人游卓人亟稱徳宣才不可及方有事制舉
而以詩為餘事然已率能如郎士元劉禹錫輩予覽之
嘆曰良然哉夫明月之璧獲于魏野驔魚之駕取之在
坰然而求馬于魯郊搜玊于大梁而世不再見何也以
生材之本無定也故神物之生隨地可見必謂苧蘿皆
美婦而惡溪無潛魚豈理也與邑故乏傳人然當多才
繼起之際豈無奇文特出超越前進若賀監以上者倘
假予以年吾見徳宣之能名也徳宣好賈山至言故以
至言名而山其堂然則山堂不僅以詩也
　西河集巻三十二
欽定四庫全書
　西河集巻三十三
　　　　　　　　　　翰林院檢討毛奇齡撰
　　序(十/)
　　　重修萬壽慈禪寺募序
山隂等慈寺創于石晉天福間賜名天長至宋真宗朝
改建其寺于相墅之西遂更天長為萬壽等慈聞于廷
而賜今額焉其後熙寧淳熙代有興廢逮元季天厯寺
亡于菑慈室不修者有年明洪武初始得藉檀衛之工竭
勸縁之力而重還舊觀今又漂搖矣吾聞釋氏兼愛自王
公貴卿下逮輿皁無不煦嫗然合萬若一謂之等慈今山
隂縣西凡百餘里間所云天樂相墅者其受慈悲之汎䕶
非一日也佛等其愛而我平其施合萬若一以此報佛其
可乎况宋明以來其為勸縁正等也衆曰善遂書之為序
　　　王草堂詩序
春秋士相見必稱古詩為贈答而其後浸衰然猶有中
郎之因訪友而詠招隠殷東陽送甥而誦曹顔逺之為
詩者今則非已詩不贈爵里未通輙投以一卷古今長
短毋論木李瓊玖軒輊有等而苐從輕車出敖必有填
車篋而來歸者故予于近詩概不暇讀而獨于草堂有
降心焉則豈予之有私于草堂也哉夫草堂固修處士
之行而擅大夫之才者也天下尚結納乆矣雲間日下
未嘗相見而縞紵往來凡知草堂與不知草堂者皆欲
得草堂為賦詠故草堂家居足不出闔而側身四望其
為贈英瑤而報錯刀者以詩言之不啻零露之為歌草
蟲之以誦也予嘗浪游人間嘆今世無諸侯王虚已下
士得追古稷下碣石故事而草堂以嵓穴之子致賢王
忘分每以詩文相傾倒横槊之餘從容倡和夫淮南八
公至今不得其姓氏而梁園賔客鄒陽以傳臨川門下
明逺特著人苟自立則青雲在前當有相附益顯者夫
草堂豈僅為河間誦詩者耶
　　　田子相詩序
往餞胡東嵓之汾陽料其贈行詩得田子相七律驚為
嘉隆間詩人既從予邑王子文叔見子相所刻方幅則
居然唐詩也惜予見子相時少不能盡識其生平所作
為之甲乙今子相自輯其詩次第編摘將以示于人而
畀予以序夫詩之為思也窮神幼渺期于中度故流連
咏嘆而未嘗無止則焉存乎其間特犬矜情太多則超
詣反少葢詩有氣調氣揚則調振自非葭灰相發元氣
具舉其能調音聲而播律吕鮮矣夫子相之詩之臻乎
嘉隆而未進乎唐則以矜卓之未忘也然而遂有進也
則以意氣之能開興情之日上也故少陵為詩衰于晩
節其興減矣予避人有年而文詞不得揚氣未充矣向
在姜京兆許見子相尊人驃騎君抵掌俠烈能縱譚天
下時事比之陳同父之見幼安意思勃發致京兆以持
重緘嘿之資互相激越暨予見子相于蠡城之龍山飛
揚跋扈四坐為詘其在今驃騎戈船南下衝斥于甌餘
姑蔑之間横槊慷慨賦詩而却敵其意氣之有效如是
則夫子相以終軍之年抱請纓之志而又加之以雄悍
博達慷慨激越之意氣豈獨示人以詩句而已
　　　朱斯珮五律遺稿序
予詣斯珮斯珮出五字律一百餘首示予時盛暑設床
坐林下索予㸃定其詩逮晡而别别數日而斯珮死今
斯珮所著書無一存者而獨是詩以予所㸃定特為編
摘乃得存則是斯珮所著皆可以傳而惜予之不盡為
㸃定之也斯珮初不喜為詩其為詩也近嵗耳而與予
論詩則在今嵗一二月間予漫游多年逮歸而親朋在
者已無幾矣其為詩與文或十年或二十年向之所為
同唱和共吟嘆者今或存或亡皆不可考而數月之内
其為存亡之痛生死之感亦復如是又况乎四海之大
友朋之衆之遙遙而莫可指記者哉予痛斯珮死而蹉
跎車過無輓無誄無虞殯無哀詞無銘狀誌述而獨斯
一編為二人手跡開卷而親娓娓焉悲夫嘗謂天下無
全文近之為古文者皆非吾所為古文者也惟詩則欲
各取其所長合為一集往欲得樂府如大敬擬梁陳以
後詩如呉漢槎七字詩如梅村七律如葯園禹峯南士
五字長律如杜陵生者以為善本而皆未有定斯珮詩
倘幸而終存是亦五言之選也至于斯珮之篤行則予
方效之非敢以斯序為傳述也輯其詩者何自銘也(倬/炎)
(曰西河與施愚山先生謀選近詩約得十餘人終/不果選見序四愚山詩序及題辭阮亭詩序中)
　　　蔡子珮詩序
夫為詩與為帖括同一無用然而寧為詩者豈非以詩
本于志内之可以見性情外之亦可以覘問學哉苐今
之為詩大率單心帖括而賈其餘才比辭摘句其于詩
固未知精神之依憑而典墳之有效也蔡子子珮具絶
人之姿不恃攻苦輙能為文章詞賦歌詠論議即下及
書數繪畫博塞游娯之細無不意志所至手目畢達而
特其所為詩則若有㝠心求通博觀取勝不甘以才分
自限者夫審時候氣初亦何與于宫懸而穿域蹋鞠超
乗投距其于横行轉戰之事相去甚逺然而吹銅布琯
輕齎絶幕樂人每藉之正律而當時行軍制陳反有借
斯戯為訓練者此無他理有相因則先事所從起也故
種樹非製衣而衣由之成啣龜非築城而城于以備必
謂調情者為虚器而旁蒐者非雅材豈通人之論哉夫
詩畏言性懼其誕罔詩忌使事惡其拘牽而有如得之
中而資之外在心為志而發言為詞子珮多才吾卜其
思之成學之固矣子珮舊為詩頗學茂秦而近詩有進
或曰茂秦詩有性情然亦寡學或曰性情吾所自有若
夫學則老子不云乎善人者不善人之師不善人者善
人之資人亦惟不好學耳人苟好學則亦安往而不為
資焉
　　　胡氏東岡瑣言序
昔漢藝文志載雜説家為書千餘今竝無一存即世所
傳齊諧洞㝠搜神博物西京越絶諸記悉後之人襲其
名而偽為之故記中所載竝與史傳所徴及他書記註
所引據者了不相合是何雜説之難傳也然而唐宋元
明以來人有外集集有别記篇帙之多至比之山毛海
浡而厭不欲觀則又何與胡光禄著書東岡有東岡瑣
言自六經九家以迄之街談巷議書凡幾巻巻凡幾部
乾象五行書詩禮樂竺乾柱下神蛇鬼豕一一臚列不
啻匱石之探而冡土之汲紛紛乎雜説之𢎞覽矣世每
稱雜説家不可為其説有二一則惡妨于大文而養其
力也一則恐殽于大事而不可為要也夫文之大小固
無論已若夫雜説家好辨舊文其載藉字句考論得失
所繋猶淺惟是捃摭遺軼往往取人間所傳而顛倒之
指記混殽是非莫辨夫予宵小以平反借名覈實此固
不害為廣大而有時以端人正士纎㣲無纇者或間摘
數事為之㸃染嘗讀宋人小記至范公文正暨歐陽文
忠諸隠軼事未嘗不惜夫野稗之漫傳而立説之當慎
也今瑣言所及但有通記竝無偏駮其聞必取真而見
必貴確他日者史館有人當必求是書以備搜採豈曰
補衲是資而已乎初予避兵時曽記明季遺事凡四巻
以示沈七七善其為文而疑于其事既而示大敬大敬
曰矢人有叅訂而成一矢訂之不詳雖挽彊其可追耶
予乃悟其義而焚其書瑣言無是耳
　　　采山堂詩二集序
予與康臣為詩時同之者為伯調木弟桐音奕喜四人
木弟早世無集而兹四人者各有刻集行人間其集以
堂名伯調名嵗星桐音名芳樹齋奕喜名東書而采山
則康臣所居堂也特康臣刻采山詩時值予以籍捕夜
走呉下無暇為較讎而康臣屢屬予序亦不能應暨康
臣赴都遇諸淮而後讀其詩而相對泪垂今集中絶句
有云濕盡征衫者葢指是也乃康臣第進士對䇿以稱
㫖擢高等白事閣下入筦中秘書其為詩滌然自喜却
脂藥檢括不及嘗寄予書云吾方與同舍郎汪君同為
詩吾憚其伉烈力追之吾將以此易天下而不知者必
謂予兩人為宋人揚波效滄浪宛陵清江所為何哉其
後招予于白門盡出其十年來所為詩屬予㸃定私喜
五古雄博雖峭巉不類具茨七古有開闔縱一意倜儻
汎軌軼步猶不足涉都官長史之藩而近體蕭踈非歐
黄比也此猶居明堂者厭耑見之數而雜啓左右移易
向背雖西盪東澹合宫重屋逐步為轉變而要之不離
乎殿陛之間此猶先施侻衣毛嬙滌黛而意密體䟽神
光離合無所或二葢絢爛之極則平澹生焉而惜乎康
臣死而其説不早見于世也今康臣遺集其同舍郎汪
君為之較讎而以不忘舊仍名采山且屬予為叙夫詩
實難傳康臣幸與同舍偶汪沈之名已行人間而伯調
亡後其嵗星二集世多瑕瑜芳樹之後人貧不能鬻紙
染板而東書少年戌死塞外其毁其所為惟恐不盡獨
予以一身當五人共逝之後復取采山詩而為之序之
即欲相對泪垂如在淮時亦豈可得乎
　　　俞石眉詩序
詩為六經之一而謂窮經者不言詩是何淺之乎為詩
哉苐窮經實難孩提入塾長而游于師廣稽博習尚不
足窺其藩牆而朏明詠露露未晞而詩已成此非詩之
易葢必窮經有年而後能矢歌于一日故夫風人者學
士之為也胡子東嵓亟稱石眉為仲高小阮工為詩文
去年遇㑹城觀其舉義嘆八家傳文不廢試論技良者
無棄藝也既而讀其詩風㫖警上梗概多氣雖縱横睥
睨倚天拔地然要歸于大雅東嵓非欺予者特石眉年
富方窮經術究其所蓄已足搘人頥而折人角乃降為
韻語名動衣冠人遂有疑詩句之不韌學者夫儒術誠
行即天下之大尚無窶業况言詞詠嘆櫽于問學能殖
田而圃可鉏能削札而絣可組也人有操瑟而不為鞉
者世共謂其不能鞉及改絃布革按度中律試為之而
竟以鞉名夫鞉且能名况乎其瑟也哉
　　　懷許堂續集序
懷許堂續集詩者蔡子聞似祖之所為名也子聞之祖
青蓮君曽為詩名懷許堂集以東晉許掾嘗寓兹土因
以懷之夫許掾無文往為孫楚所見譏而史尚隠逸不
傳𤣥度此亦何足繫人懷而以顔其詩倘亦蕭條是好
之意與(許掾詩蕭/條北幹園)乃子聞痛祖徳之云亡思覲前烈復
以懷許名而謂之續夫孫無續祖集者續之自子聞始
然而其志可念矣昔陸機以揚祖駿徳姚珽以紹祖訓
義為世所稱子聞有其志無論其詩之妍蚩足繫紹述
而苐使芟落華膴獨存高致若許掾者當亦不負中領
軍後况乎甫之詩之有似于審言者與子聞為制舉擅
聲于時將特見所著為用世計𤣥度之續非其本懷予
獨惜作述之難自漢史藝文暨唐世書庫所載名目今
罕有傳者予聞曽大父為司刑時曽改撰冊府元龜諸
書僱胥史抄録凡若干卷而大父所著不止懷許嘗讀
其誌狀尚有左氏薈周禮鈔百子樷語尚書射覆四書
摹空翠樓稿聊爾集三一言石室籌黽陼唫甘龎而三
解酲嗑言忘身堇無無説蠙衣偶占清影軒雜爼凡十
六名今兵燹之餘猶能有存焉否也而謂子聞之可無
以續之也
　　　王紫凝幹山集序
予隨羣公作舉文社髙㑹于洛思山之耆闍時搖筆者
不下一二百人予為甲其三一選郎朱君一滎陽丞章
君一紫凝也乃朱君為選郎歴文選考功稽勲諸司掌
選者屢矣而貧不能飾葢履丞被謫幾死紫凝三十年
衣麻不得卸去然則舉文之無闗于富與貴也雖然亦
惟舉文為能致富貴之具故富貴反得而詘之浸假文
之得無繫貴顯文之不得亦無與淪落則雖慶封宣孟
日臨吾前其得而操吾文事之善敗哉乃由今思昔其
所為一二百人者或隠或顯而要之能為詩為古文者
又不逮三四人紫凝以為吾既無所見于世則必有所
挾以自見芍藥之花不生于禁省之中訏水之外則退
而藏之别出其材以合之于蘭桂調之于羶薌于以成
五味而和五臟横江之鱣鯨不能薦寢廟具饗禮則枯
腊無庸所當逞其餘技以鱗飾刀以目飾珥以鬐鬛脬
膜飾韎韐旂弁車巾矢服之用葢挾持固有在也苐紫
凝為詩傑奡自得每不潔潔于規橅而情深致長抽牘
即合故隨其所寓各以名篇若所稱螺峰與浮峰與今
之幹山集而三也夫遍紀所游而仍不離乎桑梓如是
聞之章丞好為詩自筮仕山左繼謫中州而近且從征
乎荆門夏口之間其為集當不止是也然而其幽愁憂
思有過人者然則文人之窮達又安可定哉
　　　呉應辰詩序
應辰工舉義舊習舉義者戒勿為詩而為詩者謂為舉
義家必不工應辰同時工舉義者若張逺陳至言輩已
能擅長律比考功盈川而應辰驟為之争相馳驅故自
應辰詩出而習舉義者不得妄戒為詩即窮年為詩自
誇有得者不得傲舉義以所不能才人之絶技也昔人
稱詩有難至如轆轤交往未易駢嫓而元稹作工部誌
謂工部獨絶一時在排比聲韻屬對律切葢三唐取士
悉用排體而散詩自鮑謝後漸趨于偶故能律即能詩
而能長律則然後能律然而宿儒老師窮年矻矻而不
必能者而一旦能之如顔光祿忽聴張鏡與客語如魯
肅就吕子明談議如石季倫作豆糜啖人吁噏猝辦如
孟達聞司馬公兵至城下不意千二百里八日而到才
之大者無所不通應辰可騐也如謂工舉義之不必即
工詩也世固有已通籍而未能詩者夫通籍者則必其
工舉義也夫通籍而何必工舉義也哉
　　　王鴻資客中雜咏序
今之為詩者大率兵興之後掣去制舉無所挾揓而後
乃寄之于詩惟鴻資不然少為詩數百自書之而與之
雕工人之讀其詩兼摩其書以為兩絶予入塾時猶珍
之暨鴻資漫游四方值天下初亂中州羣盜大起鴻資
獨杖劒挾䇿思一得當以展所學而卒不可得歸而梓
其詩則皆壯游時發憤怫鬱不得已而仍寄之咏嘆以
圖一快者也今老矣凡所為詩則皆以奔走衣食寄諸
侯幕下為他人搖筆草檄馳箋驛奏勞心敝力之餘暫
一偃息而意氣感發亦復為之故為之不多即多亦散
去不收拾乃亦録其賸者于篇葢曩時所為書記者有
位而無事士君子未至通顯則先就辟召而後乃呈身
庶僚故陳琳鮑照崔融髙適皆以記室起家而實則文
章箋奏未嘗責乎其人也今則位與事午凡幕下詞章
一以相委顧追隨屬車無所聞于外不惟無位兼無名
焉乃鴻資凡三為詩一揣摹帖括而旁及之一挾䇿求
有用而藉以興懷至于今則皆食苹傾醑之嵗月也然
而其為詩一若劌心鉥神窮幽達𦕈而為之沈雄老健
不遺餘力畫家無所得即使五日一山十日一水經營
彳亍而一丘一壑望之而盡而假使輞川龍眠適意磅
礴雖偶然下筆疾若風雨而指未到而氣已舉房皇流
濫皆可觀也鴻資詩不猶是乎若予之三讀其詩而三
好之是雖讀之時之或有異乎然亦何嘗無同嗜焉
　　　募裝韋䭾金身序
祇洹無金湯之險兵革之衛所藉以維䕶者韋䭾也無
論韋䭾所始以七世童真用堅固毅力作佛干城而即
其岸然强立歴劫不去是亦弱門之錚錚者與天寧寺
韋䭾未裝金身既已戴胄摩杵雄峙殿堂而髹漆不施
追琢未竟雖使黄金布地一往照曜而丈八之間黯然
無色縱曰像教猶勿像焉顧裝金實難雖一身有限而
所費不訾計追師鏤綴填灰墁布約有千工佛以韋䭾
為垣墉而韋䭾以檀越為篋笥故韋䭾稱䕶法檀越亦
稱䕶法苐韋䭾䕶法逺在三洲而檀越以一身而不為
之保䕶非䕶也况韋䭾幻形何所事飾彼以像飾教夫
亦飾生人之瞻視者耶募者索予序為施捨勸因序之
若夫以一人助一身與以千百人助一身其大少寡多
原無限量亦視其一身之能助者助之而已
　　　募裝北嶺王天君減像序
北嶺崇真道院為吾邑福地之一以其地在北故祠𤣥
武協方神也乃祠𤣥武者必先火徳取水火相濟之義
而火徳最神道家稱之為靈官或曰道書曰靈官本王
氏名善即王天君者能驅邪燭奸開寃析罔其以善治
不善而不枉于善乃以名善于是世之發憤怨抑無所
告訴者得借其神為証明故時俗訟神者多于訟官而
其如神之瘁于奔命何也向使神為生身金鐵不壞猶
且遲乆賢勞思用歇息况以香塵和泥屑為之外加綵
繪雖披甲胄土梗而已住院道某憫神之碌碌將以減
像代增灰礲漆剜務使嚴重勿輕令舁輿得離其位此
亦敬神去慢之㣲意與人有訟官而反褻官者官必加
怒而假使尊其等威張其容色就訟堂而申辯質此亦
聴訟之欣然者也靈官果靈福必有在吾願世之重其
神以集其福而遂為是言
　
　
　
　
　
　西河集巻三十三
欽定四庫全書
　西河集卷三十四
　　　　　　　　　　　翰林院檢討毛竒齡撰
　　序(十/一)
　　　徐西崖詩集序
天下之為詩者衆矣苟任搦管無不挾一編以吟以諷而
究之嶄然見姓氏于人千百之中不過一二然且此一二人者
與世相見未必如甘蠅飛衛抵矢于道中而不之下也予知
西崖有年矣前此過西崖見其詩未見其全也今則得見
其全詩自搦管以來以逮今日合古今諸體録其可與世相
見者為一集為二集夫西崖年不過三十而其以詩為當
世指名則近在十年之間然而其十年以前之所為詩即已
莑莑蓯蓯其見于是集者比類以觀一如唐之有韋劉明
之有邊徐也則夫西崖之名其在十年間者豈有過哉人有
慕毛嬙先施之貌者向習見者而詢其人而習見者妄以為毛
嬙先施則必以其名焉耳人不見其貌而已得其名名不在貌
也夫安見毛嬙先施之貌之必于是也于是飾東家以
出濩唇堊頰而使毛嬙先施者反蓬首垢項控壁竊視
然而人之見之且爭舍東家而向西壁何則名固不可
假也方西崖少時席先世門閥遭時中落艱苦倍嘗暨
長而裒衣須捷落托于江湖之間以彼其時曷嘗有勢
位以結時榮有禄米以望人腹謂可邀譽問而致名高
哉然而一鄉稱之一國稱之迄于今其在東西之廣南
北之運讀其詩見其志而悲其遇之于以窮也夫材藝
能神各不相下即以飛衛之技一出而可以自殊于世
然猶二年三年卧牽挺之下目承織鎡迨至懸釐貫虱
操弧以起而後飛蟲蟄而㝠鴻下也西崖負英異之姿
挾三寸管即能與當世賢豪度長絜大况過此以往未
之或限則試以其技而射于中途豈無挾棘刺之端扞
之不得而却而走之者矣
　　　賁黄理承閒堂集序
陽羨陳其年每推如臯賁黄理為詩中之豪予因介其
年一見黄理于慈仁寺中時雜坐之頃得讀其望摩訶
山詩以為善也既而宗臣輔國將軍則又介其年與予
邀黄理一見而黄理方以赴太原之招踉蹌謝去爾時
送黄理因得與其年共讀黄理所為詩又以為善今則
黄理從太原還出其游太原所作予善之一如前此與
其年讀其詩而其年已死夫即期年之間而居者游者
生者死者來而往往而來者其為不可恃如是也夫詩
之在人譬之烟雲之在眼一時短長工拙互相爭上而
不肯少息者而待之數十年後其為不可恃者亦復何
限黄理游未竟其為詩亦未竟吾烏知他日為詩不更
有加于今日而就今所見予見凡數頃而其所為善則
一也然則黄理之為詩其在數十年後亦一如今兹之
所見者而已矣黄理詩未刻甚富其所刻承閒堂則正
予所見者尚有詞若干首附巻末
　　　介和堂詩鈔序
少與待庵誦賈長沙䟽三過能記及旬日而予忘之而
待庵不忘人嘗以此定優劣焉暨予罹兵革稍為詩歌
而待庵著權書十篇示有用嘗戯為璿璣詩曰吾但為
一詩而千百詩具是焉詩何用斤斤為哉顧人有言曰
居眎篇袠出眎簿書待庵自升賢以洎通籍中間閒暇
日多然究不為詩即為詩窮極工麗擅庾鮑之勝然猶
且棄去不存及試仕海上而後于蟠錯之暇而偶一為
之若所稱介和堂者則官舍名也吾聞未仕則所志在
仕既仕則所志在學待庵之未仕而不為詩其志在仕
即既仕而反為詩其志當在學而獨是詩之為道務其
大者不遺其細者夫大既當務而細復不遺不幾兩貿
然嘗觀絲人製錦唯經緯既立而後八細五組可以隨
在而罄其所施詩亦唯不觀其大耳苟觀其大則意閑
手敏雖纂績而不傷于靡琱刻而不漓于巧今夫為政
猶製錦也吾嘗過海上觀待庵吏治優游鎮静得字人
之大而基宇澄䆳嘗有過於南金之為礪荆玊之為潔
者然且一絲一縷惟恐傷民杯水束薪不以累物其得
全吾大以復全吾細如此每見讀書譚道自誇有用及
其出而悖之待庵能不負所學則雖所學者本不在詩
而即以詩觀八體相宣五色俱備以儗其工抑亦眉山
之遺書長沙之賸議也吾故選其詩而為之序之
　　　王枚臣西臺雜吟序
初與枚臣同為詩每見而避之畏其湛深而枚臣亦中
道棄去口不言詩者數十年暨枚臣成進士授西臺舍
人始效謝監吟紅藥當階之詩於是畜所吟遲乆成集
鄉先進嘗曰詩與文異雜文與舉文又異故為舉文者
相戒勿為詩為雜文而昔之以詩與雜文傳者皆從舉
文有得之後棄舉文不事獨事詩若文如昔信陽濟南
暨近代陳黄門呉詹事輩皆是也苐枚臣論詩又與濟
南黄門輩多所不合嘗選列代詩自漢東西始下及魏
晉六朝唐五代宋遼金元明凡二十代裒詩若干首合
若干部矻矻歴寒暑晝夜取置摘摶數變易籖帙前一
年夏曽持宋名家詩過予論較取滄浪宛陵眉山涪翁
諸集上下甲乙慨然謂有明諸君閎閥過峻苐恢其一
門而凡三衢九術縱横汗衍千蹄萬輻之不可紀極者
悉閼抑勿通是使隘也夫青黄殊色而齊晻于目竽笙
異音而同調于耳河水多廣流不廢支漯鄧林有奇材
不翳榛莾必欲執一元之筦以定中聲据二南之詩以
概篇什豈通人之事哉其論如此故其為詩不沾沾于
唐之開大明之𢎞正而時之為開大𢎞正者莫過焉其
思沈雄其氣博達其情辭高騫而意㫖通儁雖不涉滄
浪宛陵之藩而較之嘉隆之際約繩束轍者稍有變通
予向謂枚臣能自致今苐吟藥究推其所到必能進賦
休成述聖徳之詩奏文始五行之曲以佐制氏豈虗䛕
與獨念予與枚臣暨任君待庵韓君燕克同硯有年而
三君皆前後通籍策名于時然後各出所為詩為世指
名而予苐為詩為雜文究之不得成一名而即其所為
詩與文者亦將浮沉滅没而與嵗俱盡此則鄉先進之
所為可戒者也
　　　龎檢討家庭紀懷五律序
雪崕未嘗以五字律見長也嘗讀其五七字古詩蒼芒
豪􁀙如榿林之結根於秋原攢柯裛葉一往挾刺天之
勢人之遇之率興懷懭悢浩浩然披襟而前崔錯焉而
不能行然且調調刁刁各中音聲與世之徒歌徒咢者
異焉嚮使雪崖者當故國孝武之間與信陽北地相課
後先奇不逮空同即從容條易當亦不遽出康徐以下
此其間參互必有可觀而惜乎知之者之鮮也古云詩
言志乂云在心為志發之為詩雪崖惟原本心志故言
多根柢比之擢本之木入地千尋即拔地亦千尋所謂
凡學貴有本固如是也乃雪崖於一本之地尤三致意
焉往讀故史歎吾邑魏文靖公以敦倫著稱仁宗賜之
以五倫之書今是書無存也嘗擬其書大畧輯古人人
倫之事與夫詩與文之紀人倫者雪崖詩故多今先出
其家庭紀懷諸五字律梓以問世此非故匿其所長也
以為詩自有本本在是詩亦在是而吾即推之為人倫
之書其前乎此者則安仁叙家風康樂述祖徳王融懷
叔陸景寄兄秦嘉贈婦左思鮑照贈妹陶泉明哭從姪
韋應物念弟杜甫憶諸弟與妹王㫤桞玭陶潛杜甫盧
仝韓愈或喻兒或訓子往往也吾得而並觀之矣
　　　兩水亭餘稿序
定庵不屑以詩名自内廷應制掖門贈答而外感時賦
事皆是物也乃三十年不存一稿人以詩叩之即不應
至鄉游有年予始强其録近所為詩屢見屢强乃又遲
之遲之至於今而始以兩水亭稿付之錄事然而餘矣
人有求道者于此視𦕈若博窺微知著初未嘗為朔蓬
燕角之用然而張弓挾矢雖甘蠅之射無以過之何則
本懋者餘自裕也故魏舒善射必至幕府狎習卒未有
知其能射而後一射而發無不中方定庵兩入諌闈其
忠言讜論每藉筆札又何嘗以文章之事為緒事哉惟
夫經國之言餘于詞翰是故永興五絶每有置詞翰而
不道者間嘗考定庵家乘自太僕公下光禄宗伯歴嬗
文譽凡其詩與書即片紙賸字爭為世人所寳惜而列
代以後家無藏文定庵之遲乆不録夫亦有所受也夫
夜光之珠篋笥莫掩雞斯之乗不示縱跡向疑謝榛題
李北地為詩人而近代婁東學士反囑其弟子以詩人
見稱是雖自視欿然然或偶見夫詩句之外若無庸以
自見者定庵可見者多而即以詩論詩亦不少乃題之
曰餘餘者餘也然而定庵曰吾即此已餘矣又多乎哉
　　　家副使秦中詩序
賦詩以事復以地采薇不作士大夫多横槊而吟倣王
粲從軍杜甫出塞諸作而録詩者遂記之為本事之一
然流連興嘆各有其地向使烏蘭上郡地近五原即軍
容不臨羽檄未至當其感寄所及猶且相望咨嗟起為
憑吊而苟非其地則雖淮蔡澤潞日尋干戈顧賦詠不
與焉吾家菉園以金門之才司馬平凉夫平凉即古之
蕭闗地也其地近邊塞曩時􁂰􁂰稱第一城者㑹
王師西征討涇原叛帥菉園本司馬駐師高平乃日捧
羽檄北抵賀蘭南踰闗隴然猶入撫降卒出督轉餉于
劍門棧閣之間慷慨馳驅一何壯也夫菉園文章未足
獻廟堂而光典冊而乃致身行間徒以摩盾銘銅之技
上馬殺賊下馬草露布則其感寄所及發為詩歌何足
恠乎今菉園以文事顯矣身為望郎
天子特簡之校文黔南甫竣事而即復有滇南學使之
命文章衡鑒震卓逺近乃于瀕行之際輯舊所為詩而
次苐之悲凉磊落骯髒拔俗償所稱子美出塞作傳讀
之能使壯情鬱發軍士感激非耶夫滇南亦用兵地也
昆彌萬里新受
王命而菉園以長卿賦才傳諭之餘加以教化則冉駹
僰笮更有詠歌為本事詩者泉明重宗誼吾將進而諷
長沙之章矣
　　　張賔門游西山記序
記遊之習有三形摩險窄過于璅屑類稗官家一貪叙
故實雜以沿革類方輿家二自愬起居猥陋齷齪類簡
札記簿家三故白傅過洞庭無詩而韓愈登華山未嘗
為記非無故也京師以西山為名勝地四方來京師者
必以遊西山為愉快當車輪馬蹄揊撲塵埃中得山青
水碧耳目開滌誠亦甚善苐前此無佳文一志名勝而
遊其地者不過唫詩數章便稱能事即偶有紀遊亦苐
如前之所為簡札記簿者猥陋齷齪不可名狀予嘗出
東華杖馬箠西望輙恨不一至其地即至亦必不能有
文章相傳述塵襟膩􁔩自分隔絶讀賔門紀遊一向所
至朗豁輙引人入勝一至此也予與賔門遇申江之濵
詩文唱酬每嘆賔門以山川寥廓開拓襟宇故為詩為
文皆極遐曠能自闢畛囿與世之寄廡下隨車後有辨
宜其遇勝地而興情生矣顧賔門遊時曽上避
警蹕于途親承
聖天子訊問慰勞于千乗萬騎風發雷動之際踉蹌扶
服遷延引去夫相如揚雄未嘗見天子先讀其文而後
知其人賔門負作賦之才驟然見
天子
天子已見其人而未嘗知其為文夫猶是其人其文而見文
與見人之不同如此獨惜身為侍從不能周旋槖筆陳詞作
頌徘徊扵射熊甘泉之間又不能隨時薦賢效直宿郎監使
聖天子顯然見相如揚雄之為人與文而徒以未遊西
山之故竊誦其記以當遊覽則其猥陋齷齪有甚于世
之為簡札與記簿者而又何文章之足云
　　　資治文字序
自文字起而載籍興文字者載籍之先事也毋論典謨
誓誥詩史銘頌所藉不淺即文簿板冊札牘劵契以逮
農估輿𨽻竺人丹師之流嬗記注有不資文字者乎向
使古無文字則自今以前有若夢寐又何知孰為虞周
孰為漢唐孰為聖愚賢不肖以及天時人事古今運㑹
興喪得失之紛紜也者然則文字之資治所固然也苐
古來字書不一而要其指歸大抵不越形聲兩端原造
字之始先聲後形傳字之後先形後聲故先儒謂形母
聲子聲母形子皆不必辨要之六書所稱象形諧聲略
見之矣獨是古文今文既殊其形辭賦歌咢復異其韻
在昔揚雄采篆籀諸文著為訓纂而東京許慎因之有
説文之作暨梁顧野王増為玉篇輯偏傍所同悉以類
聚而其後在唐有李陽冰者修正説文宋初徐鉉取陸
詞切韻増入翻切至金章宗朝王氏與袐據説文玊篇
二書集為篇海而從前省篇川篇類篇諸書俱為之廢
此則字形相嬗之大較也至若字聲所著則自魏左較
令李登創為聲類齊中郎周顒作四聲韻略梁沈約因
之于是有韻譜一巻其後隋開皇間陸法言與劉臻等
同造切韻唐陳州司法孫愐略為訂正更立為唐韻之
名逮宋祥符間増為廣韻景祐間復増為集韻至理宗
朝有平水劉淵者始括二百六韻為一百七韻名壬子
新刋禮部韻略則至今用之而從前韻英韻集禮部韻
略諸書又為之廢則又字聲相嬗之大較也顧夫記形
者必兼聲而記聲者亦必兼形故較玊篇者必増音切
較廣韻者復限畫段至金韓允中合為篇韻則兼形聲
二書而取説文之筆畫唐韻之五音韻㑹之七音荆璞
之三十六母彚成一編然而義行其中明初大校字學
復因襲金元之舊變易前文别為改併名曰洪武正韻
則形義未覈而韻學亦失至萬厯中宣城梅氏集成字
彚則又兼攝形聲統該義理世之所為金科玊律者莫
以過矣吾友徐氏仲山洞精字學其于三蒼爾雅諸書
自李程以下正變沿革源流瞭然且又博極墳典恣所
考核乃遍覽字書而惻焉憂之以為安有千百年以來
著書相嬗踵事不替而譌謬荒落如是者乎不特從前
篇韻偏而不全而即字彚之綜其成者猶且乖舛回午
千創百隟雖有増訂仍復繆盭間嘗與仲山論字仲山
毎一字必戈波㸃畫縱横曳戻豪釐具析而予則不問
古今任意增減嘗極訾正韻及呉江趙氏所著長箋之
説之陋以為楷書當具楷法不當泥古法曽作答王進
士辨字三書頗傳于世而與仲山談不自知其語之詘
也仲山于古文篆𨽻無不殫晳而不以篆律楷不以古
責今以為覈古字者所以見本輯今書者所以考變嘗
為繙其編部觀其發凡大約有正字正音正誼三端正
字者正所為字形者也夫殳支異用以義分形雥佳相
隨以形合母故牽放稍疎雖絲縷而得尋丈之判自夫
四體相循導源疏𣲖則必先定其規畫而後以代而降
漸就沿變如允允之析必及允□而易文以明鉞鐬之
辨極之鐬噦而詩句始白至如正音則即前所為字聲
者葢本音轉音通音借音原有區别世以借作轉以轉
作正往往而是且譚談終合清青轉分其中正變各有
所受况夫宫宫徴徴字隨聲造而律以韻母則宫角徴
商反為亂音而是書則特嚴正借轉慎翻切其于見溪
諸母則苐因集韻徒作標識而不襲其説然而字從義
生而由字求義則天地人物姓氏州縣草木鳥蟲日用
事類各有至義苟一字數解則以正為尸以兼為從以
通借為更端以辨駮為附著即至􁊂合數殊睍睆説異
亦必窮其參差而定其是否其于義之不苟如此至于
依韻分部部下分畫畫下分母前正後俗始古終今其
訂証之確引據之博始而經史子集既而九流百氏又
既而裨官小説搜輯窮荒貫穿山海洋洋乎天地間一
巨觀也嘗考其載事所由自幼時從其尊人大司馬公
受洪武正韻甫受即能指摘其紕繆其後觀説文而好
之既而有悟見人物體貌皆成字形至甲申後捐去舉
子業講姚江之學研練經術擬著理學經濟合一一書
筮之得屯之五曰屯其膏小貞吉大貞㐫遂單心字學
明晦不輟凡幾易冰雪始脱稿合若干巻名之曰資治
文字葢將以獻之
朝廷佐一代同文之治豈僅為載籍之先資已哉然予
又聞之仲山為是書雖本學力顧實有夙悟其太君俞
夫人以識字稍魯發願惜字匄鬻一善識字兒自未歸
逮老見剩字必拾出入嬴筥後習拾之乆遇隟地字影
目過即省既拾澣而爁之囊其灰投之清流暨生仲山
歛其彌月贈餉之貲僱拾剰字仲山生甫嵗餘即識字
時柱聮中蝕兩傍存波戾蹤跡太君抱仲山指訊應聲
而射即得其字稍長學書法輙能自為起止學篆亦然
其夙悟如此然則以李程之資擴沈顧之業古學倘行
吾必以是書為百川之歸矣
　
　
　
　
　
　
　
　
　
　
　西河集巻三十四
欽定四庫全書
　西河集巻三十五
　　　　　　　　　　　翰林院檢討毛竒齡撰
　　序(十/二)
　　　西湖三太守詩序
杭之為守者衆矣而獨白與蘇並傳豈非以兩人並能詩
哉顧樂天在唐當元和長慶之間距宋東坡時已二百四十
餘年其間沙陀邢涿易姓者六而後兩人始以傳一若肩
之比而踵之接者甚矣能詩之未易也予僦居西湖值在園
劉君以括倉良守借箸兹土西江聶晉人曾選在園詩而予
為校之嘗曰若在園者可以為西湖長矣既而蒼石魏君來
則予友也蒼石以石屋丹崖諸集屬予篹定而晉人適至遂
列其兩集于百家詩鈔之間且于去官後和東坡守杭時詩
以寄意㑹舊黄守蘇君小眉代蒼石予曰此真坡也當其命字
時則既已坡居之矣乃適守兹郡相傳小眉詩提筆千首雖
紙竭墨渇而筆尚未輟晉人居湖久將行還顧曰吾無已於
湖吾當為湖留佳話去因遴三君詩並列之名西湖三
太守詩夫自有杭來即有此湖亦即有此守即守之能
詩者亦未嘗間絶于世而相遇甚罕今一時而適逢其
盛彚後先三守于兩年之間而聶君晉人即又能歴取
其詩而為之選之遂使曩時蘇白閲五百年僅一見者
而今且車連袂結于滄浪之濵此不可謂非千秋極勝
而予以僦居一老亦躬承其際而觀其賦詩何厚幸也
　　　來子心聲序
來子心聲者來子哭母之所為作也夫來子之所哭不
一矣有哭其猶子者有哭子者而總以哭母之哭哭之
夫哭母而何以文曰此其所以為心聲者乎葢哀感有
七惟心無飾故或以義哀或以情哀或耳目聞見而哀
或口嘆而哀而心之所至則百哀具焉是以烏啼七章
過于九嘆而祭姪悼兒較有類于昌黎之為文顧况之
為詩者誠哉靈臺之呌號矣少從倘湖先生游嘆先生
以􁃻摯之性流為文章真所謂淳意發高文者而趨庭
嗣興復能以孝友天性形諸哀嘆而不必以文為文而
其文如此聞之來子好老氏放情任達置身于逍遥之
外凡一切感心觸性稍有眷戀急舉而聴之無何有之
地以為縁神感動恐傷自然而獨于天倫迫切若將身
殉焉而不之顧且夫撿心者吾得以達心解之泥情者
吾可以釋情喻之乃以來子之放情任達置身蕭散而
迫切所至究且轇結繚戾而至于如是夫如是則雖欲
寛之以原氏之歌慰之以曽㸃之瑟又豈可得哉
　　　龍眠風雅序
自昔邦賢國獻多得之雍豫燕齊諸境而呉楚以南傳
者漸少顧其所為可見者即一言一行致足稱述又何
嘗定以文章為是邦耆舊高賢傳哉故七國文儒東漢
名士原無爵履官閥可資撰引然且澤不被于人詞不
彰于世而其名其氏誦之赫然今則非文不足以傳人
而史館文厖無能軒􁁊非其人所自為文足以嬗後則
雖言行之間原有可見而其人不傳然而今之呉楚猶
之昔之燕齊雍豫而高賢耆舊往往不逮致觀者有古
今升降之感此非其文不足傳而其文之可傳者或不
能傳之使天下見也𤾂城為七國楚地而樅陽入漢即
為名縣其間髙賢耆舊代不乏人且輓近以來名士輩
出凡言行文章致足稱述者前後挽推互相暉映可謂
盛矣乃潘子木厓復慨然念宋元以降自武樂洪宣下
逮今日有其人其文乆傳人間而風雨兵革侵蝕流散
漸至洇蔑而不可考者將先輯其詩為集因博採國誌
旁蒐家乗凡夫故老之遺聞閭閻之狎識務必袪其可
疑而徴其可信不汎不偪以該以審命之曰龍眠風雅
且不以予為不文屬為叙次予思江左言詩首推雲間
而雲間又首推陳氏當夫黄門崛興與海内争雄一灑
啓禎之末駔獪餘習而其時齊驅而偶馳者龍眠也故
雲龍之名彼此並峙當時習故者其于江介諸先正歴
歴稱舉皆有倫有等可備譜牒然而黨同伐異肆口雌
黄葢門户習氣則若有詳于彼而略于此者此生其後
者所由輯遺詩而憤然興也夫里門必式梓桑必敬此
在鄉之人固然矧文章大事宜辯方域昔有見羊酪而
誇蓴羔覯水嬉而歌河女者其私其所處而矜其所袐
即偶然給捷世且誇之為盛事况乎南音之當操而土
風之可播與木厓著書等身其所為詩乆為海内所誦
揚然猶兢兢乎不忘先烈而具為搜討今之所為後即
後之所為先也予生為越人僻處海隅邑之文獻固無
能與寓内頡頏然嘗考遺載亦有鄉先生詩共若干巻
自有明迄今判為二集既鏤版行逺近而數百年間𦕈
無一存即故家收藏兼本副録亦罕有見者大抵世近
則相形者多忌嫉而代逺則因循忽畧易致軼落予往
欲輯之而難之也賦呉都者矜灌注之能揚藪囿之廣
荒陬詭譎旁魄而算自以為竭智計詞説有裨吾土而
忽有人焉控引漨浡襲歴坱圠聚鮫鯔而集镺蔓舉他
人之所憑虚而談睟容而誥者而皆有以著其實則夫
按緑竹之詩以求衛産誦板屋之章以騐秦風而猶謂
未足攄懷舊之念發思古之情不可已
　　　大山稿序
予與滬上二朱子游未嘗僅以文章也顧伯氏周望少
時用制文冠毛詩北闈其文乆為逺近所稱而季子大
山復以娯清樓詩傳之人間然則其文章且若是矣大
山之言曰予欲樂府如叅軍五字詩如陳思仲宣律體
高藻如考功工部一輩而乆不可得故為詩不愜心輙
置去其不得置者獨其游西江前後諸詩已耳予薄游
滬上主周望家因得竊讀大山所存稿嘆大山前所自
期具能有之其樂府且足當古三調詞五字詩追建安
以前律體有㣲近隨州與嘉州者苐其稿所存止十之
三而予復汰去其半似乎過約然予見舊時鄉先達名
士襲隆萬間遺習裒然卷帙自許博大即彼此互贈必
曰著等身書而身殁而書不傳雖藏書家偶用備數或
子姓善守䕶其板使不斷爛已矣其于存毁之數固未
可知者朱氏自九世前後其所傳集凡十有四今鏤板
尚存故志書稱鄉先達名士有文集者莫盛于雲間朱
氏而要其所傳者僅如静庵公麒麟頌邦憲公江南感
事詩數冊而止則夫後之繼先達而傳文者顧在多與
　　　柯亭詞序
嚮與蒼崖作集字詩平陂單複頃刻裁押予早知其能
填詞及其游大梁作大梁竹枝若干首愿雅而雋狎得
填詞家遺法竹枝者填詞中一體也葢蒼崖才多其于
學無所不窺然且未嘗習為之略涉即得故其為詞固
未嘗知其為詞而其詞工焉况履甲得乙予已早見其
能工者哉特詞為詞語使必效隋唐餘習刻意組就將
以别于元慶之庸便嘉隆之佻滑而其失也錐而不利
詞為詞氣必欲蓄志以藴氣使氣不横洩比之詩歌庻
幾免于蘇黄之奡劣辛蔣之頑誕然其失也宛而不舒
蒼崖甫涉筆而二弊免焉葢詞如衣然稱身而裁不減
不浮而後越布單衣皆得目之為佳士氣如筦然依聲
高下而不伉不墜然後街談巷諺亦且播之為雅音而
無所或二柯亭之詞不如是乎中郎見竹而知其材予
見其為他詩而知其為詞雅有同量若夫學仕者之亦
為詞古有以君子而為詞者晦翁也晦翁且為詞而况
其他也有以大人而為詞者希文也希文且為詞而况
其他也有以命世之才而為詞者蘄王與鄂王也蘄王
與鄂王且為詞而况其他也
　　　王西園偶言集序
往者雲間與東鄉論文援大易修辭之㫖自六經諸子
下及漢魏晉宋齊梁諸為文者各示體要與以正的東
鄉不能難而雲間之説遂行天下既則呉中耆舊自相
操戈苐推廬陵為鼻祖而濓溪震川諸先輩宗分𣲖接
以次礽袝一時制舉家便之即使能為漢魏猶不足與
今之制舉家争衡百一况六季乎雖然亦唯六季為非
是焉耳浸假庾徐沈鮑仍行人間則廬陵南豐未必不
望而却足曽是區區者而敢與之絜寡多較細大哉然
則今之不為六季者非為之者少而為之而能者之少
也予與西園王子游嘆其所為詩詞工麗絶俗以為雲
間遺響庶幾未墜近讀其為文駢情儷句具極高勝猶
且轆轤盤辟能使新裁别杼往往摇捩乎其間自非掞
天之才為之摛詞又安見連珠繁露縈迴錯互有如是
者是得母所稱庾徐沈鮑者非與自初唐諸子工于詩
律雖文仍偶體而格調全卑今則名為四六究其堆垜
實表判爛叚已耳夫以制舉表判而名為六季宜六季
之不振也夫史遷班固不廢俳詞昌黎栁州多有絜字
今毋論包犧一畫必藉偶成鍾吕間生娶妃而得試觀
天地之間日月寒炎動静徃復凡夫花葉之駢生鳥禽
之嫓翼以逮人事周旋冠緌扉屨又何一非奇偶之環
為體者而西園以文筆之巧奪造物之能敏心慧指纂
組成勢雖使嫘女縈絲天孫製錦猶不能擅其文而易
其藻與彩也人即欲誇八家而抑六季而必謂絲麻之
不如管蒯珠玊之不如砂磑夫亦孰得而眯之
　　　募建天衣乾公骨塔疏序
向避人天衣乾公引予至大悲閣前鳴鐘轑燭命予皈
法予約以年嵗而未償也既則送乾公住靈隠又既則
送乾公住揚之天寧時兵戈滿前植錫于西陵之路傍
從容告别不謂别一年而乾公死死而歸其骨于天衣
者又一年矣當公未死時嘗相天衣前大塢名茶園者
指而曰吾茶毗後當龕骨于是而龕乆未建法嗣寄庵
為行脚告募屬予叙事昔孔子有云朝聞道夕死可矣
夫聞道早暮初亦何與于死生而至謂可死夫亦慮年
嵗之不姑待以幸有是也今乾公聞道乆乆而可以死
死而可以樹塔于茶園而不之愧獨予以瀕死之人歸
投于公初謂從此力學可旦暮計耳曽幾何時而公住
靈隠又住天寧即又死而仍歸之天衣而予猶然以茫
茫之身為公叙事嗟乎人之生死可待哉公為天童之
苐四世葢三峰之孫而靈隠之子也靈隠嘗曰自五宗
淪後必如公者始能繼三峰之學丁已秋月將有事建
塔爰叙募簿且告世之能助者
　　　錢唐呉清來詩序
予讀翦霞詞如嫩簧乍調生絲繫桐金牕兒女子為帉
帨家人語言而鸞雛未翔噦噦于銅屏之隟意其人必
韶年而雋于言情者也則又慮其人或才高意闢興㑹
英上昵于窈窕而曠于交游况乎以留離之子當之翠
尾之曳而赤霄之阻其不足副其婉孌之思也明甚乃
吾未嘗見其人也讀其詞兼讀其所寓書抑抑乎藹乎
若可親者又既而讀其詩且讀其和予之詩則然後知
其愛予之深交予之摯也古不有誦讀而相思者乎予
讀翦霞詞而思清來清來讀予詩而思予其彼此神契
亦又何異顧予乆失志其詩本不欲傳于人間而疇昔
在淮有王孫晉者能迴筆傚予作雜體詩而近則始寧
徐媛好予長句遂展轉摩似世所傳徐氏昭華詩者則
師予作也予方戒予言而人不以予言為不祥則緘祕
之餘尚當忼愾一吐出胸中之藴况清來高才其為詩
詞又予之所遜為未逮者乎今清來詩超越凡近雖直
抒所見不假容飾而意態横溢駸駸乎有神駒拓落之
致其和予詩不下十百餘首顧皆非原詩所得髣髴惜
予逮老不能與之相唱和揚風扢雅以成其所謂誦讀
而相思者也而苐以垂髫之年傳言情之句則進此以
往其為情深而文明者益復何限吾未見情深而恝然
于君父之際者也而况乎忘年交友愛好必篤讀翦霞
之詞而猶恐于赤霄往來有相疑而無相契者也曷不
取其所為詩而誦之
　　　丁少君四十夀序
禮尚記年自三十伊始推至期頥每十年而更名顧獨
不及閨閤豈非以閨閤無稱君子之稱即其稱與我友
任君待庵以初仕為上海令㑹夫人丁少君年躋四十
當君子强仕之嵗夫以君子試仕方在强毅而夫人以
行年副之亦可慶矣乃在庭賢嗣纍纍稱觴就列屬予
一言為嚌酒勸予因思夫人少席門閥其尊人樞曹君
名滿天下雖不竟厥用然意氣亢逸務為豪上况夫人
尤所愛也珠襴繡褓嬌處阿閣年時姻戚走車轂如流
水而待庵以名家子當破産從戎之後長卿壁立慮難
為歡乃夫人處之泰然復能拮据中閨仰事俯接周旋
于妯娌先後之間可不謂賢乎且夫貴盛難乆處也一
人加蔮望者在户夫人自初歸以迄今日其間歴境變
易如鮑宣就辟秦嘉上計在族里中外得失懸殊自不
無愉戚相形之感在待庵閲乆彌盛者而夫人一意謙
抑平平居之者數十年即今劇邑之治與有佐理而夫
人不以是自矜向非淑慎作徳婉娩成性則葛覃儉勤
采蘋知禮吾未見其能兼也夫閨中之年修短難計今
無論夫人静好宜享長乆而即以記年推之自三十伊
始晨昏笄總猶在子舍耳曽幾何時而趨庭衆多嵗月
易邁一若當年之誦休洗紅者然則自强仕服官以逮
傳政其將由君子而進年者可勝計與予與待庵束髪
定交争欲以藝文雄長天下而為龍為蛇相逢官舍則
夫回鹿門之筆為輞川中外揚徽誦懿雖欲過加以諛
詞而不敢也
　　　張二先生八十序
夫人之躋大年者綦少而或有其年而不能享受即致
身通顯席履封厚猶然刺促旦暮竭心腎餘力急公營
私求其優游自怡衎衎于日用之間不可得况下此者
而欲其遭逢泰然終其身譽處難矣故詩曰既多受祉
葢言受之之未易也予少入黌序即知張二先生以齒
長于庠凡後學始進者急從之習矩武稱為祭尊而予
以舊戚黄小敘行輩倍親且敬今予亦老大而先生之
子亦復以學行見重黌序人之見先生之子者一如昔
之見先生而先生以今年仲春為八十懸弧姻戚中外
各捧巵列幛為先生夀考邑之張氏凡有數族皆能以
門閥甲第啓大于時而先生之先自曲江來遷歴安成
而新淦而永興代有達人先生由儒術起少習孔氏咿
唔相嬗數世矣乃先生性朴略洞無邊幅坦坦以遇物
自少逮老喜節嗇自將不事文繪雕飾裘馬盤匜嘗擲
杖行市中禹步嶽立挺挺然迄于今八十矣猶聰聴明
視善起居躩鑠有如少年故吾謂先生之夀厥有數端
夫夀曰全真以其無可飾也而先生以任真之性葆其
天良夀一老子曰事天治人莫如嗇嗇則早服嗇則重
積徳今先生以節嗇自將是閟之者固而無所于耗也
夀二丹經指太和為一元之氣先生之與物無忤和也
而以得于元夀三且夫夀也者常乆之道也故詩曰日
升月恒言有永也而先生自少逮老常乆不渝夀四人
亦有言松栢之姿經霜彌茂世有如先生之體彊而質
堅而謂非松栢之爾承者乎夀五苐人之為夀茹荼習
蓼未必皆適意之嵗而先生進退無害翺翔于里門者
八十年市甘而披温其在庭賢嗣又能以孝饗洗腆穿
園池灌花為娯老計其享受也如此夫治世之民多和
樂亂世之民多愁苦夫人而知之矣先生生神廟太平
之日衢巷清晏城扉不夜闔父老垂白目不見介馬馳
騖而其後驟當流賊之變海内騷然前明餘燼又稱兵
逆命距錢塘十里兵如蝟毛鄉人之仳離于戰鬭者不
可勝數其在今承平漸啓壟耕户織然猶有甌閩烽火
之未盡靖者先生卒能全其年以處之如一不可謂非
所遭之有幸也夫生年七十謂之古稀八十則益稀矣
乃以稀有之年當難全之遇而從此益進則其享大年
而受多祉者又豈僅八十已哉
　　　葉氏分書詩韻序
葉氏分書詩韻者慈谿葉天樂以八分書而書近世所
習用之詩韻也昔者葉此君先生擅八分凡郡縣碑䂥
榜閴屏几與夫鎔金琢玊笵土摩竉雕梨剜棗之事皆
請先生為之書今天樂以先生嗣人既能讀其所遺書
然且紹為書法謀集字之専見不複襲者千文而外莫
如詩韻因書詩韻五巻計一萬一千三百五十八字大
書其韻而註以小楷間有字形互異者則又小書一字
于註字之左且偶芟今韻之不可用而増正韻之可用
者名曰分書詩韻信乎偃波之神觀也夫王氏父子以
書並稱即唐時大小歐陽亦嘗以字學相禪謂之善繼
天樂于先人所遺即一節之美不忘紹述則凡奕世以
來其文章名節有重需繼體之追蹤者衣聞蠁接亦復
何限獨是書法與詩韻相表裏書即字形韻即字聲也
字形至近代而一變明明楷𨽻悉律以篆籀之法戈波
損益必准説文而天樂以篆𨽻之間行之使知篆𨽻分
體不得雜出况乎韻學之衰自周沈創譜渺焉遼絶即
隋唐詩韻所稱切韻唐韻諸書亦概不可見而祇以宋
人所限禮部試韻傳之至今且即宋禮部韻亦并非咸
平景祐所定韻本而僅僅得之南渡以後壬子刋併之
殘本而公然行之三四百年而莫之能辨天樂之書此
其亦有考古之心乎天樂曰吾姑書此為濫觴他日能
重訂其書加以論辨吾尚當更書一本以示有進葢字
形字聲所宜參互而推求者未有盡也若夫書勢之妙
則蛟龍蟠拏鸞驚鵲跱星之羅而雲之布舉凡先生之
遺法彷無餘力謂歐陽險勁定非藐孤所能及也其誰
信之
　
　
　
　
　
　
　
　
　
　
　
　
　
　
　西河集巻三十五
欽定四庫全書
　西河集卷三十六
　　　　　　　　　　　翰林院檢討毛竒齡
　　序(十/三)
　　　彭海翼蕭閒堂集序
古今文不相襲非謂其去書而學劍也能為楚詞者不必
仍九思七諫諸名也然當其作歌郢中則吳歈㑹吟不得
而亂之矣即善為楚舞者未嘗蹈陽阿轉激楚也然而
子為我楚舞則巾槃鞞􁗃不得而易其技矣今之為文者不
然不能為白雪曰白雪不足學吾學折楊焉不能為書曰書
不足學吾學劍焉亦坐見其不足而已予少時讀南陽彭先生
詩嘆先生七字四韻能手闢六幕跆蹋萬類一如㧞華于青天
而渫河于滄海者其意象羅絡星辰之麗空而聲震氣達雖
播之槖籥而有未盡者此謂古有其人則古亦安有然不可
謂非古人之詩也今其詩不可再矣先生之後人有能為先生
詩者予遇之京師㑹京師當朝元之際明堂辟雝車書輻輳
賁皷大鏞考其左僸佅兠離舞其右予方賦元㑹往欲
儗似其象而必不可得而先生後人其為詩輙能似之
讀蕭閒堂集一何神之雄而氣之博也其在先生詩或
不必有而在古人即不必不有南陽多傑士初不盡以
文章顯然而文章其尤傑也當先生建節南服開府於
牂柯夜郎之間曽遇賊靖州乗夜上馬殺賊暨歸而斗
柄入地飲酒袒膊以為快然而徘徊戎馬出入苴蘭葉
榆者且二十年而封爵未加勒銘有待嘗形之詩歌以
當浩歎今先生之子年逾三十車前無八騶閒房無炫
服千人父為九州伯子且不得為五湖長也然且含英
咀華未嘗以拊髀心棘厭薄毛錐子為不足為而謳唫
發越其在父若子各能以其詩自立于古人之間若此
世之望古勿及而甘心于輓近何矣
　　　范熊巖雜集總序
宋張芸叟自署所著書曰畫墁之篇而李泰伯題其集
名常語以彼其人既已優游撰述可以自見亦何庸過
為是纎㣲猥渫之目徒取相下曰志有在而非所侈也
方范子熊巖之未仕也􁅀然以文章自命亦既登著作
之壇日以汙陶集天下豪俊似舍文若友無事事者暨
乎蓍仕江右即以節推入南康軍佐惠文糺察赫然稱
能既又以信州司馬多植名蹟乃歸田未幾歴記其生
平友朋政事之樂及出處進退襞積成説曰譫述曰事
記曰枕語抑何辭之高而名之下與當予與熊巖游時
熊巖方盛年意氣忼慨東南為高㑹者摐金伐皷捧敦
盤來前千里百里必以熊巖為祭尊熊巖雖挾所為文
為之請召然取以㑹友而非以自衒其所論列吾嘗樂
得而次第之乃予以避人之四方雖三過西江然終未
能造南康詣餘汗諸治以觀其所為政與事者其政與
事吾不得而知也然吾聞鄱陽上下往往稱熊巖神于
讞獄諸妄出入不能干以私即讞獄外尚有平漕履畆
升賢講學諸績藉藉人口此其為政亦安有大小之不
可紀者今熊巖春秋高結廬栁下猶且感念生平回憶
故舊慨然于死生去就之間取當年遺事可與政事友
朋相間發者每述之而念其志之歉也夫官制之不同
乆矣考之節推之制古無其官而自宋以後則歴明迄
今皆為要職故蔡忠惠送劉總之甌江即有曰司理之
權重于太守而至如郡贊則自昔輕之故白傅記江州
㕔壁且有等司馬之職于部從事者今則不然節推之
重既已汰去而司馬轉二千石于徑為迅熊巖除節推
于未汰之前轉司馬于將遷之際居津梯要適逢其盛
然猶毅然拂衣斤斤以執板為恥而棄如敝屣如是如
是而欲其自侈焉非其志也故曰其言之不多而命為
譫歉也政也而曰事又歉也摭諸生平之遺軼而南榴
之咨亦又歉也不然世豈無皇甫乃不以予為不文而
顧使予合其書而重為之序非歉而何
　　　公餞益都夫子于萬栁堂賦别倡和詩序
王制曰大夫七十而致仕故韋賢為漢丞相七十還政
而宋趙魏公以七十告老世稱其賢益都先生當七十
時已三上書請致仕㑹閩粤初定
聖天子方召天下文學之士試之
殿前一時文教武備重煩揆畫
天子親遣滿大臣就家慰留而予亦得于先生既留之
頃投板一再見當是時城東有萬栁堂者本先生别業
嘗倖從賔客後厠游其中因得于讌飲之次攀栁枝而
為之賦之迄于今又四年矣先生引年書七上
天子賜馳驛遣行人送至家親御瀛臺賦五字詩與先
生告别乃賚金章一鏤以適志東山四字命中人扶先
生游
西苑隨諸秩閣肴榼每坐定引三爵復行游畢中人扶
之出一時朝士及三市九陌觀者咸嘖嘖謂隆古未有
則考之長孺之賜宅趙魏公之賜璽書皆不逮此嘗與
朝士及門者志其私感謀所以留先生曰今之留先生
孰如
朝廷然而
朝廷不能留也無已則謀所以送先生者然而今之送
先生亦孰如
朝廷夫
朝廷之所以送先生者已如是其無以加也因思舊時
執政謝事即垂老杜門亦必在都下闢宅搆别業以游
居其中未嘗還里閈先生以故鄉為歸已搆一園于薫
冶之上今京師之所為萬桞堂則前時請沐地也雖先
生曠懷過而不存原以公諸同游如予向時賦中所云
顧召奭去相人有指其所樹棠以為感者裴令居午橋
庄洛使每問其松雲嶺樹成長何若今
皇上賜詩首以平泉緑野為念(日御賜詩中有海宇銷兵/  賢臣樂致年草堂開)
(緑野别墅/厰平泉)而先生别萬栁堂詩摩娑攀援重感摇落夫
草木之㣲根荄之細未免有情亦遂有流連故舊徘徊
眷戀而不能驟去諸懷况乎百嵗樹人今兹門下皆先
生之所栽而植之灌而溉之者也因倣在昔都門供帳
集朝士之及門者于萬栁堂請先生上坐歌舞進酒以
為兹堂别而繫之以詩先生唱四韻二首及門和成之
蕭山門人某謹再拜為之序時康熙二十一年八月五
日
　　　志壑堂集序
漢唐無理學之文惟韓愈有之所傳諫迎佛骨表原道
諍臣論皆是也夫愈生平以文章自豪其居官也所至
無大功然且立言與立徳交歸之則文之所繫重矣往
讀淄川唐先生疏其責諌官者較切于愈之責諍臣而
當時以内院史官敕修雜乗如所稱真武化書及姑藏
索盧占刺小記未嘗與佛骨之迎同年相稽乃期不奉
詔必折以三兆十易古先聖王修身治天下之道何其
正也及予從益都夫子游竊讀其志壑堂集嘆先生儒
術醇粹幡然一破諸俗學之陋則比之愈之原道竊謂
過之自聖教不作宋人以理道自尊日出其意見毁一
切古冊所傳梁孟之易申韋之詩以及小大戴杜黄李
賈諸禮而斷以臆説甚有謂孝經不經爾雅不雅春秋
非孔氏之書尚書為後儒所簒大學殘舛國風滛失一
逞諸宋人作文習氣如所云趙穿不弑君李陵無報書
者而世之不學者附之保殘守闕侮嫚前言在當時以
讀書譚理博稽好古謬稱格物致知之徒而其既反便
于弇鄙以自文者迄于今嚶嚘呫嗶諸儒其據今兹而
訿古昔往往也初不過私所便安僅狃其故常而艱于
一創而竟至以封脊之駝為腫背之馬而恬然不知為
怪故以宋人之文而言學學必不精以宋人之學而言
文文必不稱何則以其有類于今之為經生者也昔先
生嘗至越矣見蕺山之學而論其得失其于本體功用
燎然有得惜予以避人故徘徊他方不能親承之而見
其所為學也乃予入館中忝居後進間取其所著而以
步以趨憬然念今人中亦遂有言徳兼至如先生者則
又私自喜同館後先與有光暎方思所以推挽之而先
生慨然授以全集合已刻未刻詩詞雜文而彚為大通
皓皓􁀙􁀙凡理道之言經方之學治吾身以治斯世者
無不備之于其書斯誠先達之表式後學所罕覯也昌
黎而後其諌迎佛者猶有新建先生之學本與新建相
表裏而其文則合昌黎新建而均有之所不足者其功
耳新建以抗疏大節幾死荒服所賴當事引汲卒能于
坎壈之餘隠忍焉以成功名先生志在丘壑而心存民
物乃羇遲有年卒未聞有束緼之請過而問之者豈其
時為之乎宋前無理學即以昌黎當之而有餘宋後多
理學即以文成恢大之而猶慮其難盡必如經生家言
新建學術微近二氏則其疏具在吾未聞韓愈諌迎佛
而猶視為佛書也
　　　孝經廣訓序
孝經者十三經之一也相傳夫子作春秋之後即著孝
經故何休述夫子語有曰吾志在春秋行在孝經而其
後焚書律興秦人顔芝者藏之衣間暨漢始獻之於是
立學置博士歴晉梁唐宋不替而宋相安石忽疑之而
廢其學者已數百年也夫聖作賢述何所致疑明王孝
治千古不沫獨是經文具在傳註未一先是顔本初出
謂之今文而孔壁之出于後者翻謂之古文合古今二
文而參差見焉雖今文宗鄭註古文宗孔註然或疑鄭
註與康成不類孔註非安國舊本即唐時在廷互相質
難而究莫可定其他自后蒼翼奉後為註者七十餘家
或傳或蔑蹐駮煩薉甚至作神經錯緯圖義傳贊正義
衍義諸書紜紜雜出而愈求愈逺甚矣訓故之難為也
北平雷徴君力學人也其立身有原本而又博于文所
著填籯溢篋未經示世司馬金公幼師之將出其所著
書為之表厲而金公孝者也因先取孝經廣訓一書訂
正鋟板予嘗考其例大約分章解節不襲古文而又非
今文一十八章之舊且盡鏟唐時所増篇題凡夫析經
分傳移易顛倒一凖朱子所更定者又附以雜述暨羅
氏近溪所著宗㫖導揚未盡抑何註之詳據之約耶姜
子武孫每言金公純孝雖顯貴不廢孺慕幼時入子舍
效萬石氏親潔厠牏嘗遘篤疾竊籲天剔臂和饍徼延
瞬息雖其事頗祕不欲示人然即以是而推毋論其所
致揚名顯親躬秉要道既能以愛敬佐
聖天子孝治天下立君親之義而即此見其書而不忍
舍去思以揚義類而廣論説一如孩幼之承歡而展色
笑者恐亦今呫嗶家所難到也若夫諸家異同必求一
是則
聖天子親事兩宫上述祖徳覃㤙孝治將必有立學定
經義者而又何異同之與有
　　　周亦韓愛蓮堂詩序
良金之在冶也未嘗自言曰吾為器吾為幣也其為器
為幣也又不必先試之曰若者為龍鈞若者則褭蹏也
然而世之為利兵為國泉者交資之故馬必教駣而後
千里則駑下矣鳯必先引翼而始備六徳則雞雌矣予
方為周子愚亭叙其詩嘆其負良材不局于學所謂名
幹無軼支者而不踰時而周子亦韓即又以愛蓮堂詩
屬予為叙夫亦韓以舉文鳴海内少負鉛槧提抱入選
塲見者却步出遇文轍轣其車而先年未越子奇即以
覃㤙拔士薦公車門下周氏雖多才中郎阿大吾必以
亦韓為之冠乃其所為詩亦復琳瑯馳驟上之窺文經
理緯之能下亦不失為宫商遞宣廣謐咸通之概是何
雞斯之乗不名一家莊山之金隨所流寫有如是也詩
不必備體試地以轂車工有餘工然而其製全矣御史
大夫者亦韓伯氏行也掌蘭臺詞翰為予前游其進所
未逮而勉之于成固自有在獨自
聖天子文華首出開闢景運為星雲縵爛之觀天下之
應運而興者不止一二而以亦韓之才而厠于其間其
為對揚而進者豈獨詩已
　　　高仲友進士新房稿序
康熙乙丑予以領房官分試南省得張編修卷為本房
之冠越三年編修亦即以戊辰分南省試其首所得士
則仲友也仲友貧且年少念在堂已垂白不俟放榜遽
歸覲不知座主為何如人故事後唐馬相于清泰二年
為南省主文官纔放榜後即引諸生詣座主宅時座主
裴皥示詩有門生門下見門生之句世遂相傳以引見
為盛事仲友既南還而予亦病假未解乃忽挾刺從若
下來執禮甚瘁詢之則以知舉之水木逺溯所由予晉
接間乃嘆其惇本為不可及也人為親所生而進身伊
始即為君成之所階故生之成之兩者交重然而截裾
而出者不必即嚙指而返其能戮宣子之僕者必其不
能推陳平之封者也爾乃庭闈戀戀不計得失即春官
門下未嘗為舉主修謁而一聞所自即不間崇庳不較
出處過田間而講淵源之好是非惇本者而有是乎今
仲友以前進之英將與後來期集者入而膺
臨軒之對其文章華國應自有在乃復以臨塲舊藝未
盡其藴重輯三年所為文以代為詞業夫世固未有有
本之學而春華秋實不並著者况其掉鞅于藝術之塲
而房文闈巻乆爇人口江河動而風雲生筆札所及渢
渢如也從來達視所舉而是科舉主皆一代鉅公致
聖天子以李杜文章目之(戊辰主考丈上賜/以光熖萬  四字)曩時所謂
嘉祐進士與至和以前端有異者
皇上秉如神之鑒親預衡尺而一時公卿大夫皆能以
高眡餘資争為獻納將見景星甫出而有目者並睹之
然則文章之知已僅張編修哉
　　　杭州太守魏使君生日序
益都相公每入舘亟稱給事閣下溧陽魏君今之正人
獨立無所依于時舍取不苟能儉于飾身而優于事親
然而臨事健决嚴重無所貰一如古之所稱三語箴者
時榜
今皇帝御書清慎勤三語于堂公指而告之嗣是憶公
語嘗坐東朝房辨明宫鴉噪于門見有趨左闕端步而
入不踰分刻者必君也各悚而起立俟君入闕盡始就
坐當是時有願識君者于大㑹日使之認曰得之矣曰
何哉曰鵠立建禮門衣薄不鮮自視若卑下非耶迄于
今十年餘矣予歸甫四年而君先一年改登州司馬登
州逺其政蹟在人雖藉藉不得而知也顧登人猶能言
使君清徳捲握之物不以汙其家每賦詩踞望海臺慨
然具澄清天下之志相海運訪膠萊故道市舶至者不
以擾濁吏歛手夫生貴有用内之作宰相判官知軍國
重事外之左右諸大郡使得于監理之餘叅畫庶務古
所稱忠正直亮可入掌書命出為郡股肱庶幾無愧乃
一旦進膺
帝簡為浙藩首府外臺千里専于所寄予嘗與友約謂
當事峻潔不宜䛕以詞即使君亦非能愛人諛者乃閭
閻以使君生日逺近稱觴者屬予書幛為先生夀予思
天生使君為此邦長其生也不可不知人詘指使君之
嵗苐願其乆居此邦其生年多寡亦不可不悉顧使君
受任無幾時而即以目前所見者思其將來則實有捧
觴言之不能盡者夫使君以折轅之車單轡到郡遽與
民更始推心置腹和易不謾物物亦不得而謾之顧府
𨽻行省多上官易以承伺為宣布而使君不激不阿遇
事當將順每不憚接若流水而苟其不可則再三封拒
不以媕妮誤公事雖都㑹多豪猾胥𨽻相因縁為奸而
發伏破匿嚴而不殘即民有寃抑者寅受而卯聴案無
稽詞然未嘗以矜喜之心流于察察而㑹城五達闤闠
棊列凡駔儈之互為市者悉斟酌損益令滿願去至于
遇士大夫之有禮又無論也間嘗僦隘巷販傭踞門門
壞方仰鏝而使君手闢隣牖越竇而訪之一時觀者如
堵牆嘖嘖稱使君賢能下士而平交書疏以儉無記室
必手自裁復至有對簿時據案寫駢體啓事以授使去
者然則使君甫下車而其為治事已然也然則予之為
此言非䛕也然則以使君之年行使君之事年無已治
事亦無已浸假予病痊復入史館當為使君紀成事以
付之籍氏然則予之夀使君請從此始矣
　　　汝南曹氏世賢録序
汝南曹淮湄先生為儀曹郎時曽以其贈公在崇禎之
末率民徒拒冦而死于城下既已上之臺而未旌也其
後先生以居太君喪哭泣而死于是先生之子郡司馬
君以贈公之忠先生之孝合請而旌之且為輯贈公與
先生遺事攟摭撰述兼附諸所為題旌者勒成一書曰世
賢録嗟乎曹氏真可謂世賢矣昔漢張堪謂忠者禮義
之所宗而吕氏春秋又以為生人務本莫逾于孝葢執
一善而凡所為善蔑勿備焉則是希賢者亦惟於忠孝
是視焉耳况乎父子相嬗作之承之於以布朝廷而風
閭里近古以來未數見也夫標大節於當時者大人之
行揚令聞于無窮者後來之事贈公以忠倡後人而後
人以孝承之乃先生之子即又將以後人之孝傳前人
之孝則是世賢之錄方將傳之世世而未有已也顧予
則更有進者聞之家居者用孝掩忠而贈公以忠傳立
朝者用忠掩孝而儀曹君反得以孝傳則是尋常所居
凡恒理之所難致而惟懼其相掩者而贈公與先生則
皆有以致之而皆不能掩况其可致而不必掩者當何
如也故曰賢也若夫先生之子則正所謂象賢者詩曰
世徳作求夫其作求者匪一世矣
　　　李勺亭摹印譜序
古作書以板以竹以刀以筆刀者劂筆者漆也今則易
板竹而為楮為榖為繭為簾為幣而刀與漆不用焉于
是以刀者皆施之刻符摹印諸作與世之所為墨書者
絶異葢墨書𨽻書也即楷書也而能為墨書者或間出
摹印以為戯勺亭先生能為詩為文為墨書而出其賸
事偶為摹印至于今其不為此狡獪伎倆乆矣乃搜諸
篋笥復有染以朱而印之紙者古才人皆有藝藝之最
下當莫如鍜與蠟屐而亦嘗為之他何慮焉所慮者摹
印另有體篆與𨽻與摹印各具一體為八書之一而今
以篆體為之動稱説文吾所不解也摹印各有質或金
或玉或晶或石或木或牙角骨骼各具形橅則各有其
質而今祗一石而曰仿骨仿角仿金玉晶木吾所不解
也
　西河集卷三十六
欽定四庫全書
　西河集巻三十七
　　　　　　　　　　　翰林院檢討毛竒齡撰
　　序(十/四)
　　　呉冠五游上黨詩序
予聞烏聊白嶽間有吳子冠五其為人為詩為天下人所
推重而予求其詩而未之見也姜子武孫謂予曰冠五于
人詩每少所可而獨不能已于君之詩嘗曰天下有為詩
如毛生者哉而予則疑之夫予詩不為人見見即不必憎于人
顧未嘗有稱予詩如冠五者也是必冠五之詩偶與予近近
則悦悦則稱之有溢口而冠五不然冠五嘗游上黨矣去而
輯其詩來京師夫上黨介秦趙之間壺關虒祁本河朔勝地
予方傳綏盜前代名將若曹文詔張道濬輩曾提甲卒殺
賊驅騁狄潞旁若無人予思游其地而惜予詩不能竒無足為
雄憤生氣􁔩膩狎䙝無能鏤魂鑿影使神鬼咤㗫而讀冠五
詩一何琱㝠漠而刜虛無如是也然後知冠五之好予詩非
如當世之苟同而附已則悦異已則非者也然後知武
孫之知冠五猶之冠五之知予也然後知冠五之為詩
也不然好竽而棄瑟襲青而斥白便宫徴而毁商角天
下亦安有為詩如冠五者矣若夫冠五之為人則第就
其為詩觀之而其人何難知焉
　　　桐城左仲子暝樵詩集序
少聞左忠毅公死璫事恨生晩不及見忠毅會忠毅介
弟于崇禎之末以御史代巡兩浙特渡江詣臺望見御
史顔面咨嗟太息指語于衆中以為此即忠毅公介弟
也況忠毅諸子曾預籍逮尤素所願見而不可必得者
哉去年冬公仲子暝樵先生來游永興距向望公介弟
時已三十餘年予與先生相對各已老大然猶幸于流
離未殞之際得納履一相見惜乎去之遽也乃又距一
年而貽書問訊兼寄生平所為詩屬為序首夫先生家
世氣節不藉文章即文章自命亦必出入經術期於有
用不必屑屑以巵詞帨語争英角綺乃我聞忠毅在北
寺時鼎鑊刀鋸剟肌爇肉即魂夢吁噏未嘗少為之偃
息然且含毫搦竹與魏公忠節楊公忠烈周公忠介輩
謳吟唱和為七字長句融金叶石情文俱備此非故示
整暇誠以意旨激越呼天搶地之頃不能無所發洩則
反舉而寄之於詩今先生遭逢未必皆順俓也羇遲俛
仰形諸浩嘆亦固恒事況先生所存多歴游詩往嘗訪
弟司刑公於嶺外早有南游刻巻行世而今則合諸所
游為一集寄跡棲棲不廢嘯詠倘亦文章忠孝之所必
及者乎先生詩氣惇而詞雄不假雕飾洋洋多負道之
色而剴摯刻實則直欲抉胏腸相向無優游瞻顧可自
解免葢天性然也予不及見忠毅見忠毅之子且得見
忠毅之子之所為詩幸藉一言以掛名於其間則以視
三十年前渡江竊視其介弟時不可謂非今兹之厚幸
也況乎後之讀其詩而興起者與
　　　琴溪合稿序(丁克揚别/字琴溪)
向與琴溪之伯氏論詩城西琴溪方以舉進士走長安
道上未暇及也暨琴溪筮仕懐印之下􁏟始得竊讀其
所為楚中吟者夫以為吏之賾當下􁏟之邑之敝宜板
稽簿責惟日不給而反從容焉而為之賦詩則其地之
不足與有為奚待計哉第伯氏論詩雅好刻覈非備極
幽拗略一過不省即未嘗動色稱嘆而琴溪坦然獨行
澔澔然若決陂之灌河曠然無所芥蔕于其詞是豈履
道之所為務為可曉者與乃琴溪為邑與民休息終以
不善事督郵投劾竟去會兩湖用兵荆岳之劃江而相
抵者合巴東上下彊弩百萬烽火照夜不徹而琴溪以
解組未歸棲遲于武昌楊栁之間目極晴川喟焉嘆興
而又時時還下􁏟與父老子弟山川城郭重道故舊其
流連賦詠哀與怨併讀其詩而見其志與其所以遇也
今琴溪歸里思彚其所著若所稱前後楚吟與秋夢旅
愁消夏諸編合為一集而命予以敘夫履道任達本無
宦情而感時觸事隤然自放嘗見之投閒置散之間琴
溪遇不及履道而情文曠逺往往相近自夫論詩者好
言初盛遂致貞元元和以後棄置不問而昔有終身為
詩始悟長慶集之不易為者夫從容游娱易事雕飾而
有如造次當前痌瘝未解非大聲疾呼即徑情自訴而
不諒者猶欲以研練之詞責之彼夫不病而呻者謂之
樂憂病而不呻而故為巧言令語以達之謂之飾喜樂
憂與飾喜同一不倫則向使伯氏而在猶必以為琴溪
所言當有不出于履道而不可者而況乎情之有相近
耶
　　　蛤庵和尚語録序
蛤師參諸方自謂有得及參報恩老人如捨仙經見十
六觀盡悔諸宿習穿跏入地者凡十年遂舉西來所傳
直指心印印之報恩報恩亟許之而未有付也既而隨
報恩來京入
萬善殿
世祖章皇帝每訊以法因有所舉似于
章皇帝前會平陽老人相繼應
詔聞師名急覓見師而師已南下遂于其還平陽時出
大鑒以來正法眼藏馳而授之報恩嘗曰吾芻象十年
而衣纓者在禁門然豈不足示天下觀哉寧州龍安之
兠率古名刹也越千里啟請值賊犯兩湖官兵從武昌
下者道蒲圻下􁏟而出入於龍安之間師凡兩往振已
廢之跡而經始之雖荆榛屢塞未能闢招提舊境一還
故觀然而鐘皷興焉嗣此則時游三吳吳中人士每有
所啓請皆不之却錄中所稱吴江羅漢者其一也歳甲
子任黄門招師渡湖會師發願將朝臺遇于京師和碩
安親王延師于西山隆恩建幢設鉢逺近聞者皆宗之
居無何
翠華幸潭柘召師
行在令賦詩訊五宗始末授齋賜含桃灑以
宸翰時天下大定闢國日出入之表
皇上大闡治道自堯湯至文見知聞知皆有獨契因舉
心學相質難至謂佛家之見性即儒者之明徳直掲千
古所授受而明示之師幸于親承之下特拈宗教附以
頌揚一何盛也夫佛無與于治道而言治道者不之廢
然且曇摩釋安元奘宗泐雖出入禁廷未嘗遇堯湯之
主而師以彌天絶學直取西方古徳不化而自行不言
而自信者上與
聖天子參證同異其道法心印為何如者少林無文字
維摩與文殊相對乃至無有言説龍安羅漢豈饒舌哉
則謂是書為三洞經為菩提流支十六觀文為大學明
徳所傳北海之註衡州之疏無不可也
　　　聴松樓讌集序
聴松樓者蕭山吴氏别業也其樓在蕭之北幹山下山
故有松而築重屋以聴之因名聴松會吴子征吉偕錢
唐許子莘野選文其中嘗有聴松樓文選行世故雖在
錢唐亦以是樓名所居葢其為友朋髙會久矣康熙己
巳淮隂張子毅文杜子湘草與吴門俞子犀月顧子迂
客俠君兄弟同來明湖適睦州方子渭仁家季會侯寄
湖之南屏而越州吴子應辰王子六皆張子星陳金子
以賔皆前後至因偕丁子葯園輩若干人髙會于莘野
之草堂而以楊先生以齋為之祭酒仍題之曰聴松樓
讌集統所名也少時作蘭亭大會合郡之八邑人士而
集于倪文正公之園維時三吴諸名士各舉文會與東
江相應顧東林諸賢實主之曾幾何時而風流歇絶至
有假應求為結納藉聲氣之階為奔趨地者此西園之
勝所由漸流為甘陵之禁而無如何也聴松諸子久以
文章名于人而大江南北浙水東西其文人豪士偶相
契合遂若磁石之粘鍼與琥珀之受芥流連詠歌延為
髙會此固三十來所僅見者吾既悲斯事之久荒而深
慶友朋相遭良辰勝地為未易遘也若夫敦盤在前聲
伎間作諒亦從來良讌所自有者是集也各為文一賦
一詩二予老且醉不能承管硯越日竣事因復藉授簡
之末而僭為之序
　　　倘湖樵書序
幼時讀野客叢書而好之遂效之作説麻十二巻以未
能博晳棄去既又為雜記記其耳目所見聞者亦不就
時傭書長河間嘗詣元成先生聽先生譚議毎舉一事
必批根導源窮詰流末然後以漸互引依類比見合古
事與今事而串穿之為之指其異同而折其是否然且
宛轉觸發左右旁及條條然如説家人事如按驗官府
文牘如自訴肌膜所疴癢如數壯貝毎聴之輒為之爽
然者累日而惜乎舍之游而不能盡聞其語者且二十
年也今年夏從海上還里私讀先生所為文竊疑先生
以如是之學何難舉所聞所識而編之誌之乃未幾而
果以所著名樵書貽予論敘予受而讀之一如當日所
談議者書凡若干編編若干巻不分部類門目而任取
一類之中一目之内臚其事之可相發者鱗次櫛比凡
夫鳬毛龍鮓隼矢牛鐸畢列其相干而推于盡變使讀
之者時而頤解時而首肯時而心開而意釋時而舌撟
然不能下時而低眉決眥抶手躅足夫作祗百行讀有
千巻故張華讀書遍三十車而其後作博物志僅存十
卷左思窮搜討之力遨遊十稔而其所為文不過三賦
先生弆書重屋三充牣上下凡繙閲數過加之以時賢
之論述近事之睹記參互緯繣合成斯編記所稱博學
無方又曰儒有博學而不窮殆謂是與考之稗官著作
原有二家一則集事以資用一則考義以資辨故黄覽
類苑而後在唐時名臣集羣書北堂作使事資而白傅
列陶家缾于書楹區分門目集所記以資六科試帖之
用名曰六帖此皆集事資用所自始而王仲壬作論衡
則實創為考覈駮辨之文以助談議故後之為稗官家
者雜記之外復有論説如筆談叢書隨筆友議諸書每
可為談議所藉如所稱考義資辨者而是書兼而有之
類事而無方比義以廣異此誠伐山之能事折竹所未
逮也予邑夙推多識者三人一包二淳博一蔡五十一
子伯其一則先生也予兄事包蔡而先生以倍年之長
忘分下交將自厠載酒問字之列乃蹉跎就老包二且
久逝今巋然者獨先生與伯耳
聖天子方嚮文章昭囘飾物徴天下博聞强識之士以
充著作既已敦趣先生璧帛到門而先生以年老謝去
予方幸先生之謝可藉之仍聆談議而獨是宵燭餘光
既膺照曜庶幾如曩時之著雜説而筋力耗頓又不可
得夫睹是編而不恨十年之不讀書者寡矣
　　　徐昭華詩集序
閨中傳詩自三百始顧三百多采藍伐肄執殳弋鴈之
婦而其後班蔡鮑謝下及管李非名門巨閥傳詩頗鮮
葢閭閻夫婦操作不暇何暇與之言文章之事哉獨是
金閨窈窕易於作偽故世傳李都御史妻陳懿遺詩半
屬贋成而近年女士黄皆令游于諸家知閨中所作類
有藉于補鏝者則夫閨詩之未易工也始寧徐昭華以
詩傳人間者有年其人慧生而産于世家父仲山君席
大司馬公遺業著書等身而其母商太君則為冢宰公
愛女稱工詩者然則昭華之能詩豈待詢哉第昭華嬌
穉不屑就女傅即隨兄弄文史亦未嘗斤斤為學乃驟
然搦筆相傳元夕隨諸婊觀燈曲廊向月獨吟遂有詩
今集中絶句所為㸔燈者是也乃昭華特好予詩凡繡
枰鍼管脂盂黛鬲偶有著筆即漫寫予詩以當散翫故
其後謬呼予師而予得藉是數數課題面試以驗其誠
偽嘗窺其落筆時頃刻簇簌如弱羽之翻窼而新花之
生樹雖使鄒陽子建强顔伸腕猶不得與之争新鬬捷
矧詠蒲吟絮何足相上予故曰如昭華者可令班昭為
後先(古稱妯娌/為先後)蘇蘭為姊姒非諛語也特工詩實難雖
曰閨房之文易于見傳顧亦視其工何如耳考風詩有
名字者唯綠衣燕燕白華河廣諸篇其他有其詩而亡
其名至若漢唐以後凡史乗所載宫闈書目自班姬左
嬪道藴令􁌫以下合若干人皆各有集名存于目中多
者十巻少亦不下三四卷乃數傳以降殘韋斷竹或存
或没甚至通集遺軼有其名而亡其詩即或統為選輯
若顔竣殷淳諸君所為婦人集若干巻者今藏書之家
亦並罕有而團扇一詩千古不蔑則非閨詩之易傳而
閨詩而工者之能傳也昭華亦勉為其能傳者而已矣
　　　山隂陳母馬太君八十壽序
禮稱百年為期亦曰百年者庶幾可期致焉耳而禱頌
之詞不曰於萬斯年即曰萬有千嵗似乎凡為禱頌率
淪乎具文而不可為据況揚徽飾媺非誣則諛而亦有
不盡然者予與山隂陳電章游久念電章居子舍養事
素著嘗于登堂進拜時窺其瀡腆備矣今年余月為我
母馬太君八十辰懸帨北堂族黨姻戚朋友咸起薦束
帛列笙瑟設苞苴筐篚車馬冠葢相望于路夫以陳氏
門閥盛大加之太君之賢電章兄弟之友之廣何難乞
言通顯飾致華膴為屏幛耳目光悦而乃以稱觴念詞
問之居無宿給之毛甡曰此其所為非具文者也夫事
不求諛則質詞非具文則能實方太君在閨中時扶風
本右族其尊人星寰公與電章伯王父毅庵公同以萬
厯甲午膺浙江鄉薦相擇年家子弟可為耦者于是始
歸公乃公以文章名當世為藝林逺近推重却于内顧
而太君井井家畫以婦道禔其身捍于其家然且于于
睢睢不假言笑絶方幅畛畍而務飲以和以故事舅姑
能孝相夫子能順御娌妯臧獲能睦能愛此可謂非得
于天者真而盡于人者摯與夫貴而能勤富而能儉自
昔稱賢而太君幼席寵緒且隨星寰公宦江右家世方
隆隆起乃豐積裕施於儉勤之餘凡閭黨有求又能以
嬴遺相及使滿願去及其教子也躬親課誦久為虚詞
唯太君幼知書通論語孝經自為訓詁故電章兄弟未
入塾時即共以講論誦讀稱于人間稍長而聲施藉甚
迄于今天下之聞電章兄弟名而願為友者且比比也吾
聞名材以樸遫而能貞良玉以質方而能大故長久之道
唯在積之者不郛而後傳之者有永今太君春秋髙既逮
鯢齒而電章亦正當服官之候方將入就選造膺嵗獻于
天子為事親計乃其心則嘗以禄養之遲為憾禮
曰八十者一子不從政電章之弟早已試仕嶺表
驅車于髙涼羅麗之間獨電章在膝下則是承歡之切
過于禄仕況禄仕已近也嘗讀漢史至萬石君傳嘆萬
石君父子以質行聞于朝廷致天子以下皆動色贊誦
莫及然要其大略則祗以垂老入官克就子舍電章尊
人伯仲有四皆嘗夫婦負華髮為王父母扶鳩祝噎後
先不替即在今羣從各已垂白而電章甫家杖依然衣
綵衣帥孫曾若若賀太君羅拜堂下其久于養事如此
夫享年之長與事親之久同一難致而今幸致之則自
今以往雖曰千秋萬歳從此可得何為不可哉
　　　重刻北斗元靈經序
北斗元靈經者道書之一也其書敘設教之原旁及功
行姑假道于生死因應之説以為世誡而註釋興其間
焉予嘗論道家之雜過于他氏自柱下以五千開基初
不過自示其慈儉不先守為道要而繼而繹之為遣有
涉無之論滉洋瀰漫然猶是老生之常譚也既乃一變
為養生家言吞金咽髓相事為七還為九轉而由是而
降漸至流鈴噀酒畫水叱石趨近狡獪而于是五符六
甲之術因之以生是書所載亦固以步虚履煞為能事
而其言質慤一似唐宋以來自厭其學因欲援儒以入
之兼亦自㝠其三景參錯毎變愈下之況故首以定静
心齋微示祕旨繼乃翻覆于轉輪往來六害八難有似
乎釋氏所言者世嘗以禍福憂患為釋氏詆毋論惠迪
之語始于吾徒釋氏為教全不在是而即以是論匹夫
匹婦不畏官刑而獨于㝠㝠之間施報赫然至有生儒
日誦經傳習聞聖賢之訓而瞢焉貿焉得一感應篇以
為寶祕何功何過遂有實見諸行事而不敢替者然則
聖人復起亦必不以其言為可廢矣特是書所始相傳
為東漢永壽而元時徐道齡為之註之然苦無兼本其
刻之者則奉化州判官沈道宗也延至明永樂間其書
漸毁道録徐氏得其本于朝天宫道士因再刻之惜流
布未廣終致湮没至英宗朝有太監鄭和者得自宫中
而福建都轉運使司知司事者為懐柔王氏素受斗籙
見其書悦之乃繪諸斗像合為鏤版迄今二百年而存
已寡也吾友沈士超有道人也合同志剞劂重為流布
將以公世之好道者非曰道如是也亦曰世固有言道
焉如是者爾因為應其請而序之如此某序
　
　
　
　
　
　
　
　
　
　
　
　西河集巻三十七
欽定四庫全書
　西河集巻三十八
　　　　　　　　　　翰林院檢討毛竒齡撰
　　序(十/五)
　　　東園沈庵志圓尼師抄化齋糧功徳簿序
東園多尼居緑塍相接其在民家好佛如洛陽女子上
請却髪率連房以棲至于故家遺閥官姬貴妺往往結
廬而居于其中志圓尼師中年去家代茅而編籬獨以
俗姓本沈氏築名沈庵有日矣康熙辛未將勸縁于城自
持化簿膜拜予而請予為序夫閨中耽澹淨自昔所難況
以朱門華屋之子餐金拖繡乃一旦托跡于此汰其膏而
毁其飾猶復以齋薪供粥經營樵粒毋乃太苦予嘗為家
太保題墓門之碑疏所自出嘆其舅氏京兆公為明熹宗
朝名臣當是時稱杭州甲族以沈為最其後嗣君輩起皆
相繼仕宦而第五郎君曾以舉人為蒼梧令者則尼之夫
也世事之如幻也久矣數十年來其間家國之興亡城隍
之圮復與夫閭閻貧富宦游荒落凡夫盛而衰衰而盛
者亦復何限夫虹生電過倐忽遷變海樓山市到眼而
沫而當其盛時炙顔爦手及其衰而悲之乃以解脱之
情銷其愛憎舉凡人世遭逢或忻或戚者而一舉而返
之空虚所謂以六如祛六觸非乎則夫愛金錢而吝施
捨猶未達也夫斯世所乏不獨金錢而閨中施予較外
人更吝乃志圓所請不欲以身之所需乞之官人而第
倣長安老尼出入汾陽臨淮諸閨闥以匄所有夫人之
可愛者莫如家室女子之身其所甚愛者尤莫如首髮
而以家之盛若此而棄之身與髮之所甚愛若此而捨
之却之由是而思天下之可愛而不可戀有如是乎況
金錢已
　　　張編修文稿序
乙丑之役
聖天子親定十人而春秋居二其一即編修張生也暨
廷對三人亦既登春秋之一而編修又復次臚句首故
天子謂是科春秋佳特命掌院擇詞臣工春秋者彚註
傳義而惜予以遷塟歸也其後編修遽槖筆入
起居注日講為侍從親臣漸以髙文典册稱於人然而
每科舉義必有一二特出者為運會主持微聞天下遴
文家往往以編修為是科公孫僑云今鄉試典解推及
吾浙禮臣據例謂編修曾以康熙廿七年分考會闈不
當復開列
天子顧所開槩置不問獨破例標編修名使主浙試是
何
大聖人知人之哲一至是也編修居官住編檢㕔既而
遷會舘客座傍列土銼瓦瓿隔以蓬屏出入無􁅰轎徒
行遇朝官􁅰轎過避之其同鄉大僚嘗謀合嬴錢以佐
月進編修量可搘即却勿受若他部寺事座偶言及輒
左右視曰吾詞臣爾敢聞是也哉其介如此
天子知其文又知其人兼以
南巡故稔知浙人文之盛必得是人搜羅之極公且明
庶士以成是
聖天子大造吾浙人以有此舉也編修文行世已久坊
人復遴其要者而佐以新篇因為應其請而序之如右
　　　鷄園詞序
詩餘者繼詩之樂章也前此歌詩矣歌詩之法取五七
字詩押其平陂髙卑而被之以律曰宫曰調此其法如
歌曲然有拍有散有序有遍而第其引伸之間限于字
數五字必二􁚖七字必四􁚖排而摙引伸而不能變嘗
得唐人所遺五調曲就其笛色而按之以歌亦既抑揚
句矩來往盡致而第以五字之故尋分覓刌猶不若孤
兒婦病得以散聲而抶掉以成其曲此詞句短長所由
繼五七字而起也湯君鳴友作鷄園詞夫詞名填詞則
以詞也然而名倚聲則又以聲也往予與華亭蔣生搜
討唐詞謂小詞者實詞所自始而或曰否夫詞以具體
第曰詞則曼體不可少也夫是故花間草堂各不相掩
其後迦陵陳君偏欲取南渡以後元明以前與竹垞朱
君作樂府補遺諸倡和而詞體遂變若夫聲則雖萬君
紅友著詞律廿巻其于句讀平陂則得矣然而與律吕
何當焉鳴友詞櫽唐宋自供奉以迄辛柳皆有其體嘗
自言曰事至則情生意逺則品軼此為得之而至于聲
吾不知其何以諷之而善也長吟之而以散以拍殊有
會也被之絃鞉而度以管曼聲以逐之而抑揚句矩未
嘗有拗戾于其間也迦陵紅友君鄉人也鄉人皆善詞
而君復能以其詞而進之于聲如此若夫三臺紅藥(集/有)
(三臺弔曼殊詞開句/云是盈盈一朶芍藥)詞本傷心假使為歌將必有哽咽
而不能終者然豈聲病哉
　　　馮氏壎箎集
予在京時與紫燦禮部同邸居毎連茵並馬輒言其家
友悌諸子在南並邕好為樂而益都師相累稱其族自
畢公髙後在晉宋間南遷者多以文章孝友顯于時今
錢唐馮氏是也予謂禮部君以經學起家而一門羣從
皆丁年勸禄之際斯世洮洮誰解文行乃就其恒言以
質之益都師相之所稱中心慕效以為世安有古道如
是者脱有之吾舍此安歸矣及予請假還急訪馮君屺
章于有斐之堂見其與弟重韓輩閨門怡懌旦夕出入
忘人而悦天一似三古之于于然者而披衿示客不問
合志與同術而相觀而善並以無猜之義共為心期且
歉乎自退抑抑乎多自損者會
國恤下頒兩浙開府闢延賔之館聘術序有學之士賦
詩作頌以紀
聖孝而屺章重韓與同學蘇君子傳沈君方舟李君宏
載徐君紫凝輩所為胥山諸子者一時並入為西園上
客抽毫撝牘中丞擁篲前長跽請教予然後知文章行
誼其生平稱許為不可誣也昔阮嵇以中原耆舊與王
渾為友而既而見其子戎輒忘年而與之交世説所謂
與卿談不如與阿戎談者今林下七人則戎儼在也予
締交于禮部君逺過王渾而視屺章與重韓之年則與
濬沖不相及然齊契從此始矣屺章兄弟與胥山諸子
共集為詩而屺章與弟不忍分行因合而輯之名壎箎
集詩云伯氏吹壎仲氏吹箎言友愛也屺章之友愛則
于此猶見之若夫李義山兄弟皆以文名嘗合輯其詩
名李氏花萼之集則但以華詞自誇門戸其于壎箎之
義何有焉
　　　陳山堂五七律詩序
少時為詩惑於楚人之説詩者而同曹不平各私其邦
賢始以徐渭為越君子軍不足則又張之以渭南之師
曰陸游吾越中人也久而知皆不足恃夫然後轉而為
信陽為北地為初明諸家又遲之遲之而始進而為三
唐葢幾折旋于其間矣山堂為詩則不然方學四韻即
能以藍田孟亭之勝縈其腕間時邑之稱工詩者二人
一張子邇可一山堂邇可中年始學詩山堂以小年雖
時各不同顧其為驟工則一也人有效斲者於此引繩
削墨久而傷其指而工倕試操斤即已刻木為龍鸞之
形有尋聲者於此析鐘律辨銖黍歌工易其器而不知
而師子野生不見絙桑目不睹嶰竹而偶聞人聲即審
其形之短長與色之黒白此無他其才使然也予與邇
可同為詩驚而遜之為才子暨予赴召應
昭代制科四方之士咸集轂下然所見不必皆可驚即
同時為詩亦不必盡為我遜而山堂每寄詩至則移情
累日不能自已是豈予之有私於邦賢也與張子邇可
近在都予欲以邇可山堂為吾越張而山堂方刻詩示
世予喜而序之如此或有謂山堂之詩興長而賦短者
張邇可曰人不識六義漫曰賦者賦其事遂以在前所
感者為興而以其時所行者為賦夫必賦其事而後為
賦則叔田必當補克鄢擊皷何以無伐鄭也若其止刻
五七律詩者則以山堂為唐詩五七律者唐人之詩也
　　　城山大拙禪師語録序
蕭山城山為越王保棲之地舊名越王城以山椒有牆
蜿蜒如㳂盂因名城山曩時為比丘所居築椽葢茆而
祠句踐于其中葢不知幾何年矣康熙戊申冷堂老人
從雪竇來相山川形勝而卓錫焉舉四遊未開六幕未
布之事而偕其從人闡導于巖阿之間不數年而三涂
廓然即將如來所傳僧迦金縷撟手而付之乘門之長
所稱大拙禪師者使之奉佛衣而授僧法一何謐也夫
槃阿寸土不宅龍象當大師參諸方時發源天童歴棲
真能仁而聆獅音于羯磨念誦殿堂回向之際(師夢中/聞羯磨)
(戒囘向念/誦有省)且復由奉川跋涉淼漫而後倚嵓扃而居則
斯山狹阸亦何足以闢神天之門容泜洹千百之衆雖
亭雲磵水頓非舊觀而泝所從來得毋寄跡虚空截然
雲水者非與乃師以象王之尊大踞獅座獨拈拄杖者
二十餘年邋女牆數仞翻之為大千之界舉凡石凹舂
虀雲頭曬衲者不計晨暮然且朝叅夕囑拈古証今寄
喝聲捧影于管硯之間而錄以示世我聞於越謀吴當
夫椒之敗戢翼歸來縮長河浩氣而暫企之斗城之隂
卒至呑吴震楚稱伯萬里而英雄未遇方且拾芒繩而
仰以􁀙也然則城山雖小其為鍛鍊英雄與鉗錘龍象
者一而已矣
　　　周春坊新簡兩浙提督學院賀屏序
古惟天子得試士制科是也嗣此則試之禮部又試之
門下所稱明經進士諸科隋唐以降代有沿革顧諸州
解士一聽之州吏從未有專遣京朝官主試事者自明
増鄉舉之科入解者毋論得當與否而先以舉人為之
階因之立學養士士之入學者皆有成數于是設鄉舉
主文及比年視學之使重試事也第明制鄉舉主文多
遣詞臣及省曹以下惟視學一使則例以諸曹郎出行
諸道與觀察相長少獨京師首善地居重而馭輕别遣
南臺有才望者主之名督學侍御史惟時江南本留都
與京師等他無與焉
大清興司列重文學改侍御史為詞臣專行直𨽻而
聖天子復厪念南浙謂江左人文夸于他省宜破例陞
道為院已授專勅開轅於兩臺之間會予同年生周君
主文山左升書最第一甫竣事即有視學兩浙之
命夫知人則哲前賢所難況登明選公尤出司試事者
之所僅有也在昔廬陵為嘉祐主文不厭士論幾不能
再參御試而近且搖唇懐甓相繼成習矧山左係鄒魯
材藪累科稱得士極盛者較難為繼而君于井亭葉落
之餘鏁門躑躅時出其鈞石衡量􁰊敠諸才士諸才士
翕然受程一似辨響于謰謱而收金於麩糏即受裁諸
族無或仰星辰而怨蠶蟻一何盛也從來諸州入解必
投業門下詳審得失而後過解之賢否以定今
天子明鑒萬里書論乍升即立察勤窳坐析明眯舉一
時得人之賞遲久後酬者而使之再試于有效之際吾
聞百鍊之銅不憚屢照原泉在山累綆不竭言其蓄之
者裕也曩者制科之興實繫曠典然亦漢唐以後故科
目耳乃君以賈傅之年應
天子召試拔居髙等夫制科莫盛于唐然以昌黎之聞
望累赴不售雖既舉禮部尤以未登其科為憾至宋則
東坡兄弟並登制科然而夷考當時東坡所登止三等
耳子由且四之而君且裒然舉首與郄詵李郃相頡頏
及天南蕩平
大廷獻頌人競進詞賦君獨稡擷六經攟摭其成文纂
為百韻詩而集儷句于其前以為序東堂學士動容咨
嗟以為僅見至其髙文典册槖筆綸閣與夫金鐀石室
之搜討所謂擅三長而却五難者又其餘也夫人少年
入學讀當世之書原思以文章見天下暨乎稍稍自見
門巷有車轍爵里之投各不相下遇偶有欿懐者揖而
問字即誇以示人以為流芬餘瀋庶幾不匱而君能出
其所學分㕔草制巋然登著作之林且復于論秀之餘
復膺是選夫兩浙本多才而君以文章宗主進之退之
毋論江表顧陸山隂王謝皆令出我門下古之以學被
世而復為斯世興教以大所學意在斯乎故事學使君
至凡在受治分應進一言為賀因應諸君請而序之如
此
　　　北山無門洞誌序
當予羈丱赴臨安考解在崇禎之末爾時寓錢湖北山
有所謂蕭家莊者日攜屐追趂大抵在葛嶺以西棲霞
以北扳巢而貫穴初不記其企足在何地也及予浪游
歸而四顧滌然曩時叢岡灌嶺重樓叠榭悉袒膊裸背
一望而腓腓而暨乎還山則遙憶向時所歴不啻如烟
雲之過眼焉菊逸大師以無門洞誌見示并謁以序予
展巻嘆曰北山勝地猶有倖存焉如是者乎夫無門非
他宋慧開大師字也師曾説法于龍興之山而龍隨以
歸乃藏龍山間劃泉而居之以其色黄名黄龍潭且闢
洞以棲身其傍因有無門洞在黄龍院中宋時禱雨者
多就之相傳寶慶中以歳大災天子特開選徳殿延師
説法暨淳佑七年又復以旱故遣丞相就洞禱祀(丞相/吴潛)
(少保孟/珙偕至)因賜師紫伽黎衣給以平江官田三千餘畝錫
號佛眼并爵龍以侯而祠之(封靈/濟侯)今相距五百年矣夫
天下山川因革經時而變即以錢湖之勝歴唐宋元明
相嬗勿替而當予一身相距五十年即已如髙陵深谷
浮雲滄海之不可復記況南朝多寺寧無灰刼而無門
一山尚能恢其遺業而授之以誌自非師之功不至此
夫天下之思其舊而悵然感者不獨予也其不得其舊
而思藉誌記以想見夫當日則又不止此一山也今入
湖者有能談宋明遺事而不慨然生懐古之思者乎乃
區區一山而佛眼興之香林貞吉繼之宋時帝主開其
前明之卿大夫各䕶持其後而師以太白髙僧巋然説
法復能統餘緒而從容作誌以傳之無窮誌不云乎香
林從經行之隙得佛眼金身于沙礫之中而近年杭州
禱雨則黄龍之神儼然示現葢洞中丈八之軀與澄潭
故侯未嘗亡也則雖所見有時改而又何患焉
　　　包氏族譜序
族譜之設創自蘇洵其時軾與轍尚未仕也蘇氏之貴
當自唐蘇味道始然而譜不之及者亦曰親盡則略爾
今之為譜者異于是必賢如子騫貴如梁公則雖逺必
載而如其不然即髙曾至邇猶且記誌恧縮以為此何
足以光吾譜者甚矣譜義之非古也包氏始自安陸代
有顯者乃由南渡後上泝所自獨以合肥孝肅公為斷
其相距不越十世以統以系而由合肥而山隂而蕭山
則又以蕭山為近祖葢自南渡仕甌越或分或聚而蕭
山最大其相距亦不越十世而為譜者宗之葢其世當
元明間賢哲代起一時父子兄弟若松坡東臯輩皆以
明經進士顯于時凡海内聞人争先結納若所傳河東
張翥金華黄潛宣州貢斯泰南陽迺賢臨川危大樸東
陽王褘餘干董朝宗青田劉基上元楊融西江揭徯斯
廣平程鉅夫東嘉髙明不下數十輩皆當代名臣偉儒
能不逺千里並過蕭山與之遊車轂所至使市橋左右
廬舍皆滿噫亦盛矣夫譜貴親親由身而推祇詳所自
出而上本姓生下聨族屬未嘗有聲稱官閥之見生于
其間而其貴而且賢若此予少時與即山遊拜其尊大
人于堂降而與即山吕和銓平結為兄弟惟時同游者
皆海内聞人渡江造請各以古學相切䃺其一時賢俊
亦不讓河東張潞公金華黄文獻以下乃身遇
興朝未得一試其才以黼黻
盛世信乎出處顯晦之際有數存焉而即山吕和且相
繼齎志迄于今墓有宿草者已三十年矣予乞假還里
值銓平修族譜成屬予為序予思氏族之盛莫如包氏
少時登其堂景其先賢懿行往往起敬起慕徘徊勿釋
而今則觸目悲哀不忍過其廬造其門巷睹見其遺文
賸字況明明世乘儼然載即山吕和于其冊而其忍序
之然而譜也者嬗後者也今之所作後之所述也夫以
予異姓之子束髮與交垂老而不忍棄去偶一見其家
之所為即感生于心況為其子若姓者睹先人遺譜而
不遵之如經守之若國史非人情也譜創于即山而銓
平與吕和之子續成之前二年銓平示予譜予不忍讀
受而藏之衣箱之間既而曰予與銓平皆垂老倘一旦
不測其何以應遂出而書此銓平予老友尚居牆東此
包氏家獻也吕和之子公度善文似吕和吾見包氏之
繩繩矣
　　　史村曹氏宗譜序
宗譜與世族譜不同唐時岑文本令狐徳芬奉詔輯天
下茂族合九百二十三姓一千六百五十餘家而分之
為譜凡一姓之中第取其賢而顯忠雋而有材望者著
于篇而他不之及名曰世族猶史稱世家孟子所稱世
臣也若宗譜則創于趙宋蘇氏但以一姓為九宗上自
髙祖下逮元孫毋論仕不仕賢智愚不肖而各予以系
而其後所宗過長其所及亦過逺然且進貴絀賤右賢
退不肖至有冒他族名達遙遙華胄為世取誚者則宗
譜也而與唐之譜世族無以異焉曹氏為蕭山茂族少
時見木上先生以第一人舉于鄉名冠兩浙嘗追陪游
讌每嘆其器宇沈湛淼然若淵泉之在望叩其鐍抒之
不匱猶繭絲焉方是時有為九江司理者有為望江令
者予生也晩不及一一而見其形與其事也然而名賢
輩出在曹氏一門羣從譽望藉藉如浴雅先生以詩名
于時時得其片詞賸字輒規之橅之轉相傳寫以奉為
祕寶迄于今郄紹之書其為法盛之所行正不少也而
文虎為文予嘗私效之而嘆為莫及夫以邑之為詩為
文為書法為理學政事而皆于是家取之此其家真世
家矣予與其裔孫國學名顯宗者遊每言其家茂才名
錫爵者修宗譜甚具顯宗將捐槖謀付之梓而屬予以
序予因諦觀之簡而覈精詳而有要不附混元不冒巫
趙所云以族譜而兼史乘者是書有之若其泝武惠王
彬者始之也繼越州判官追其所自來也又繼而判官
之子丞則自越而蕭所云占籍于桃源之下鄧村者是
也而于是以學諭承之則以遷史村自學諭始也史村
者今曹氏居里名也
　
　
　
　西河集巻三十八
欽定四庫全書
　西河集巻三十九
　　　　　　　　　　翰林院檢討毛奇齡撰
　　序(十/六)
　　　新刻
聖訓演説序
古酇長遂師各舉其方之戒令以時宣里門漢唐多尚
名法猶有以講讀教授為治理者暨叔世而浸衰矣我
皇上躬親教化首重訓迪謂大猷之世必先事化導而
後可以維至治於不替因於康熙九年特頒
上諭一十六條相率董勸而兩浙中丞陳公即又作為
演説一書總講分講使顓萌愚稚皆可通曉已奉
㫖頒行撫司及府州縣衛所官吏凡月吉嵗正各集耆
老於城鄉公所依式講授者約二十年會總制興公開
府張公學院鄭公再三申飭且附諸律令以倣古讀法
之制鄉禁國書相為表裏第司其事者祗責其成於長
吏兼殿最勤寙而司鐸者不與焉餘杭訓導王君獨嘅
然興曰此亦學校事也夫孝弟禮讓皆本明倫而崇正
學以端士習則條教之中儼然載之間嘗追隨講肆目
擊諸父老攜持負戴側耳傾聴若惟恐語言之有盡而
誥誡之難遍及者因損俸鏤版流布廣逺使煌煌
帝訓昭如日星甚盛典也昔者文翁興學僅傳經義而
蘇湖之教則又以治事立業為實學有用然且千古相
傳遜為莫及有如是之上承
聖謨下廣憲法毋論載籍所嬗可葢經學而即此一講
授間長幼造聴咨嗟感激凡夫有動於心而不能言欲
發於口而不能記憶即欲歸而互相傳道使父告其子
兄告其弟以之展轉於比酇閭族之間而不能達者而
一旦開巻而瞭然此不可謂非當今宣教之一助也
　　　西江唱和詩序
自國風有予汝唱和之詞而春秋晉鄭大夫往往于所
會之地彼賦此答此即履道聨吟松陵互和之所自昉
也信安馮使君有事洪都偕吴子志上徐子紫凝髙會
于章江之濵遂邀之同舟而歸于信安因之有西江唱
和之作夫使君才士其為詩下掩王維上追庾信而一
行作吏中道捐棄予嘗謂使君裁弱冠為文為吏皆得
以拔擢流俗超然直上浸假趂其時年專事壹志其所
到亦寧有量而使君仍兼為之而兼臻其妙才士之叵
測如是若夫紫凝志上虎視臨安予每僦其地而與之
觴詠其風流雋上固無論已向在京時嘗追陪益都師
相髙會諸竺壇經厰互相唱和以當休沐及從大雪游
善果歸酒鎗燭樹合毯于東堂之右間使一人唱韻一
人把筆每一韻落則筆隨韻絶唱者未既而和者已就
今予集格詩猶存其題可騐也乃歸田有年兀坐􁀙􁀙
不成一字而使君為吏猶能與二三友朋踵太傅髙致
刻燭擊鉢以嬗其休風于勿替則夫讀其詩而寧無感
乎
　　　田子相詩賦合集序
向從胡氏東嵓王氏文叔見子相於吴山之岑爾時子
相未弱冠也然往往為五七字詩登臨詠吟一時見者
多稱之予嘗題其篇而思其為人暨予以應
詔入都而子相方隨其尊人宦游江南者數年迄於今
予請急里門又三稔矣錢唐馮屺章兄弟亟稱子相詩
文為胥山之冠夫欲知其人者視其友向時文叔東嵓
為予良友而近居錢唐方與屺章兄弟為忘年交乃諸
公所推先後若一則夫子相之為人固無容問矣獨是
子相少工詩為古為今一如唐人之所稱格詩律請者
未聞工他體也惟夫詩有六義其一曰賦故賦者古詩
之流而登髙能賦大夫是期方今
聖天子好文首重賦體作者林立少能有當
睿鑒大抵髙之為長卿子雲之流失之蕪詭而卑之即
降為試文遂使李程王起互起争勝體裁之雜莫過今
日而子相以鄒枚之能抒庾鮑之製髙不浮靡卑不檢
劣隨所結撰而良材麗搆一徃流曳體物精而狀意顯
若所謂氣若駢珠詞如繁露者子相真賦才之雄也我
皇上經天大文偶為儷語巡行賦物微示法則而世無
敢為對揚者子相進而備承明之選尚書給札賢王授
簡其摛文掞藻必有可以舒國華者而尚有待也若夫
景運初開詩當初盛而流俗卑汚方且競變為佻涼弇
鄙之音則子相所為詩前後具在其力追正始而挽隤
趨端在何等夫子相非流俗人也
　　　家明府文山兄七十壽序
予氏無二族自周王第九子圉肇封于毛遂表之為氏
而其後南陽平丘代有令哲逮靖康以還扈蹕南徙嘗
散處于閩越之間故浙之姚江新安閩之玉融所在顯
著即嘉隆後猶尚有新安司冦姚江殿翰與閩之起曹
觀察後先齒序藉藉通往來其為譜記可考而知也予
于康熙乙夘游閩之晉安遇文山於道山亭下彼我慕
悦相持不能别顧不得譜記不詳其行輩但以容髮度
長少第為伯仲實不知其幾何年也既而浙中丞請召
至幕值予滯姚江不得一見又既而其門下士何君為
湘隂令迎之至湘隂道浙見過而予以買藥他出仍不
得一見今年春從中州還遘予于錢湖謂曰予七十年
矣歳之首秋則懸弧時也子可無一言為贈詞地乎予
聞而憬然視其容轉而自視私念齒將脱髮秃種種膚
之皴者多瘒瘃而文山齦完肌薄儼塗髹漆于髵鬢之
隙行立顧盻矍矍然而反長于予然後知老少之不足
憑而向之度容髮而謬予長者之甚可笑也昔楚丘丈
人年七十自謂能出詞以應對諸侯決嫌疑以定猶豫
遂負壯衒竒以為莫及而文山强且過之方文山少舉
於鄉以文章名世越廿年而筮仕營山嘗考其在營時
優于吏治按察宋君舉良吏第一凡鄰縣有闕皆藉文
山兼其官夫營固瘠邑又其地蜀漢相接當巴渝萬山
之間曩時流冦所出入瘡痍難復而文山毎坐理之然
且興起文學其分簾取士多得名才所稱湘隂令其一
也乃既經薦剡川湖開府已上其治行于
朝
天子嘉其能下部取召而驟丁兵革拂衣歸里其在今
又幾何年矣夫楚丘帶索不出閭里老萊荷畚徒事畎
疆而文山於歸田之暇過都歴塊交游遍天下即偶然
詘處一室而戸外屨滿凡夫質疑問難造其廬而諮以
事者比比也倘所稱身居丘壑而經術滿寰宇非歟至
于心思之敏鋭每當著筆一若迅雷之及物而江河之
行地汪洋翕忽不可名狀憶予在京時從益都師相作
擊鉢詩互相倡和必倡韻未絶而和韻隨之以為快今
兀坐搖筆終日顧盻不得一字葢年為之矣而文山著
書等身老而倍進今世所傳茱根集是也夫容色之粹
材力之强心思之敏皆足以壽而文山兼之則其難老
豈區區長予為可怪也哉
　　　髙詹事天禄識餘序
劉宗正父子領校天禄當時有説苑雜記諸書散行于
世而後之為雜説者宗之如班令史之侍讀禁中而作
白虎通蔡邕之校漢典而作獨斷是也嗣此則唐宋諸
家短裁促筆不必盡出自祕府致長安舉人浄坊佛厰
争相寫記為銷夏之舉謂之夏課而元明以來山人園
客又往往作稗官野乘以誇詡聞見故説者謂談議之
盛至唐後始備而不知漢書藝文已早有雜説千家見
諸書目特其文不傳耳江村宫詹以驚才絶學供奉
内廷其所讀祕書真有非外人所能見者嘗笑儒臣進
身偶職詞翰便自誇禁近足不涉苑籞身未嘗一踐闈
闥兩目不經接内府圖書及金匱石室之祕入直三舘
持帔却足即宫門侍班亦不過暫立銅獸傍以互見其
睫而宫詹日侍
至尊掌禁中文史充􁗗負欐皆得而典校之其中偶有
兼本為
皇上所賜即拜
命捧出故私第
賜書即有為長安貴人諸藏書家所未備者是天禄領
校惟宫詹為能職其盛顧時奉
起居晨入夜出負星而趂暝亦何嘗有頃刻之暇可涉
筆札而乃無書不睹一若陸倕之竪橱而世南之行笈
隨所記録皆成巻帙何其神也夫雜説有二一則騁聞
見以討遺軼即説苑雜記所自昉也若此者慮其誕妄
一則誇記憶以肆駮辨即論衡獨斷所由著也若此者
又慮其寡陋宫詹自侍從以暨退食所在有記若松亭
行記塞北小抄與夫東西扈蹕金鰲退食諸書既已謹
聞見而祛誕妄有成事矣今以耳目之餘廣為記憶其
中搜微剔隠註疏考窒有駮有辨而皆于天禄乎得之
因顏之曰天禄識餘則短裁促筆雖曰供奉之餘然孰
非經國大文對揚奏記之餘事而且學山藝海非容齋
伯厚弇州升庵之所能及者是焉得以識小者而忽之
也而況其大焉者有在也
　　　重修平陽寺大殿募疏序
平陽即平原也相傳其地在平水之北以水北曰陽故
名平陽越王句踐嘗都之明崇禎間山隂祁中丞購之
為别業而藏書其中其後中丞殉國難山賊據為寨别
業頓毁
清興宏覺大師者受
世祖章皇帝之詔卓錫平陽構
御書樓于上方而恢大其基名平陽寺迄于今已三傳
矣嗣席者以琳宫被災重為修復而堊土刻木乏稻粒
以給口食因擊板于途遍匄行路吾聞薪盡火傳者老
氏之教也而釋亦有之當句踐都居稱霸東南之會不
知其盛何等而千年以來僅見中丞之營建比之平泉
乃忽為化城龍藏象宿亦云極盛曾幾何時而興而燬
燬而又興薪有盡而火無窮也人之施捨猶是矣聞之
嗣席者為天岳大師師有直木堂集行人間今之以文
字入三禪者人或未信其覆以予言質之
　　　霞舉堂集序
王子木庵自第其所為集自辭賦記傳銘誄書疏以及
雜志野乘偶體諧説與夫論辨記述之自為義者合三
十五卷名霞舉堂集以屬予序予受而讀之曰文有名
家有當家有作者家夫名家秪如書畫家之有標格爾
而金元詞曲每以平行協時族者為當家至于作者家
則毋論當行與及格而必有作者之意存乎其間故漢
魏六朝文不求盡凡散題閒牘皆足自存而汴宋以後
即文體鉅細事類多寡必無所不具而苟其製有短長
門有枯菀每零梬孑屑而不成集自非作者家經營部
署羅絡而不遺求其以函冊示世難矣木庵即不然其
植物也閎其斂材也覈其功積也千至而流效也四應
而五達故其質皦晳其文青黄其為幹􁞘擢而其聲其
色即雲興于樊而噫散于壑即之為無垠而放之為可
到真作者也宋後集多而傳者少初以闗石程紙數而
既而銖兩無有古史藝文之所載必摲播四訖歴數代
嬗習而後得以存其名然不可考也今其書甫出而塾
文不擇詞國書不弆其文金匱石室之所藏未嘗編載
其巻目而人之見之者皆寶閟珍惜而不可釋此非傳
書乎予與木庵游約四十年每歳過湖墅必詣木庵詣
必有新纂一巻出而相示及其讀禮也宣州施少參君
方抵杭與予約曰今當詣木庵寧得有撰著如平時者
耶予曰有之及至甫就坐而木庵出孤子唫見示乃相
視笑暨予官京師當會朝日少宰李公傳木庵書至發
其椷則所撰今世説也時賢在
朝者争起問訊繙閲
午門外各相歎異以為榮今諸所存者十之三也嘗曰
生人為文得親為按第置諸几席食訖而繙之一如千
百世後偶得前人集而為之品騭亦一快也予歸田五
年自視舊文如三伏之綿提起輒置而木庵霞舉堂集
軒軒如也然則傳固有數矣
　　　劉氏水澄傳詠序
自史漢有敘傳之詞槩括諸本事押韻成文而更生作
列女傳遂贊頌而諷揚之此即水澄傳詠之所由昉也
顧水澄傳詠原始家乘而家乘之體大抵襲廬陵眉州
編年紀世取其明晳而水澄舊譜獨詳列記傳旁及志
表有似乎扶風龍門之為史者今乃以史而為詩善善
惡惡之幾間出以微言風物之旨使孝子順孫讀之而
油然以興翕然以感是豈非敦倫敘族實有見之于性
情間者所謂以情馭法以恩掩義非乎藎臣天才縱横
睥睨一切每下筆滔滔目無前人而敘事嚴簡矢歌舂
容特于纂討呻吟之際兢兢業業可謂慎重獨怪水澄
閥閱甲于吾郡自其先司馬公創譜以迄于今增修續
修不知凡幾而藎臣以韻文一二槩括之使知劉氏所
始六族五忠著于前代而由元迄今尚有名臣傑士忠
孝俠烈可歌而可詠者其為保世亢宗之無已有如是
也
　　　聽松樓近體詩序
隋唐以詩賦取士而殷璠選詩由梁陳以及唐初則適
當詩法極盛之際然猶云自大同至于天寶把筆雖多
而灼然可見者十無其二甚矣工詩之未易也今習尚
經義而鉛槧之餘偶押聲律即自以為駕王盧而邁江
薛豈古以詩求而詩反難今不以詩求而詩反易哉亦
曰工則難不工則易耳吴生征吉工經義其以經義冠
試士屢矣一旦以揣摩之久舍而為詩會吴生以聴松
樓文選行于時四方過問者車轂輻輳乃大起文會與
江南北士公讌于吴山之麓生對客揮毫一時倡和者
皆辟易去則吴生工詩既有成事是何古之以工見難
者今以易而反見工與
聖天子右文興學一時好古之士争獻于廷吴生將挾
其所學以遊京師而先出其近體詩以問世予取而誦
之近體之難工久矣毋論精深灝博咫尺難量而第就
風裁以証大雅一如談藝諸録所云簡練以為思頡頏
以為韻圜皦以為辭混沌以為質者而吴生皆足以幾
之其以進于唐人不難也或曰詩以近為難不工近詩
者則必不能為古詩故凡觀古詩而不得其優劣者也
觀近詩而瞭然猶之為文者不工時文必不能為古文
故觀古文而不得其通與僿也觀時文而瞭然然則吴
生之工古文吾嘗于試文見之其工古詩則亦觀近詩
而知之
　　　東南輿誦録序
自子産誰嗣之誦興而漢晉以還若漁陽魏郡潁川廣
漢率皆以輿歌巷諺流布史册故王祥太保而海沂之
謠早著徐泗姚元之為開元賢相乃吴陵頌稱悉紀于
石誠以民情至公感則籲而悦則嘑非有誣也金大中
丞由綸扉起家槐堂草制早已知頗牧在禁中乃稡擷
經史嘗佩水蒼玉為天下宗師百僚長庶無一不就教
恐後旋復以諳練經術仍出參觀察
特錫袋帶揚鑣而分路為行省中書者約十年
天子嘉其能徴典樞要佐七兵九伐之事兼使詰禁當
是時六師張皇樓船之南下者藉軍司馬上卿轉餫行
間供調百萬億收復昆彌廷臣上功者方擬以五都伯
長專弓矢鈇鉞之權令宣布徳意會七閩初定議應遣
重臣填撫其地遂命公往乃海外蠻荒若髙華彭湖從
來不臣其國者悉版籍而耕犁之重以兩浙介在甌粤
為神州奧區天南半壁尤不可無搘柱者以厚其任曰
惟公賢則是公之敭歴固已閲中外備艱大以迄有是
也乃公甫入境須江水發水之逆阞上騰者湓湓洶洶
浮天日而下爾時公未受事也即捐金拯溺賑䘏諸昏
墊而後以入告其于樹栅堰防離􁇝築西江諸塘以修
復水利又其餘也夫為民去害而治可以興顧去害必
先其大者浙右轉漕多閭左窟穴因縁為奸而闗𣙜譏
訶比之漢之大誰使然且方樞庇之翼虎而藪狼比比
也公先剔漕弊而清𣙜税使曩時陋轍一切報罷乃整
躬率屬激揚風紀凡刑獄賦税務為減損以與民休息
至于教化尤所急嘗賔興入貢在閩與在浙兩主其事
先設立講院養貧士其中月廪日餼飭紳士之老成者
董之暇則率僚屬講訓讀法至于棘闈之底飭修塗鏝
屋嚴朱謄而寛􁚈乙以迄供億之精科辦之簡奸胥不
得赴行戸無所派以一事而兼百恵多有也夫民惡貪
而公砥以清民不樂惰窳而公礪以勤民所願輸公故
緩之民苦于侵蠧而公則譴之民田有時乾公跣祈之
民之室不戒于火公拜而馳之夫民患惟盜而公是飭
民所畏者兵而惟公是戢是民好惟好民惡惟惡如是
而猶謂民之不能歌思而讙嘑也情乎夫民實有心謳
吟之來不能强其所不欲如必楔其齒而防其口是猶
障風之吹而遏其響也然則後之紀績視此矣予忝館
職為公之後進敢述所聞而臚之為序若夫公之功德
仍在輿誦予又何能多為贅
　
　
　
　
　西河集巻三十九
欽定四庫全書
　西河集卷四十
　　　　　　　　　　翰林院檢討毛奇齡撰
　　序(十/七)
　　　送汪翰林奉使琉球
冊封中山王公饑詩序
王者撫存萬國爰有使問故傳曰皇華遣使臣也送之
以禮樂故逺而有光也而魏武著選舉令每曰使于四
方古人慎擇葢期當于是選難矣
今天下車書一家薄海来享凡蠻邦逺處日出日入之
所徳廣所及去俗效義而
皇帝聖文神武柔逺能邇諸所動作悉合天意既已東
征西討盡驅諸不庭之族倭泥再闢雕題盡来惟是四
裔之外如南夷君長番禺太子無不延頸舉踵想望為
臣妾雖道里遼絶阻以人力猶不能强抑其自致之情
况琉球處東海中早稱外藩自王公妃妾以及陪臣長
幼咸願署名負版拜
天朝一命以為煌寵是固開國以來所垂袂而臣之者
也康熙二十一年
命册中山王世子為嗣王
國議遣近臣任使者捧
天子詔敕及
金册玉圭以往按海中屬國開自隋唐唐遣使官如新
羅日東諸處悉簡御史中丞負人地者啣命拜節而琉
球為明初所開其正副二使率給事門下及行人為之
今
廷議鄭重正用翰林官副以中書僉曰檢討汪君能受
命不辱諭國威信其文章特達秉志皦皦已足取驗海
外而儀度秀卓揚言如鏗金翹然上殿
天子以為可遂賜一品服繡以麒麟而加之尚書之尊
中臺八座自國門升車旌旗獵獵前導闗亭負弩者踵
相望于路
上既慰勞出而在
朝諸臣並為之供張贈以詩歌而屬予為序夫居平誦
讀忼愾自期非為九州伯統十萬師横行邊庭間即出
使萬里折衝樽俎為國家建堂堂之節足矣乃以一儒
臣夙抱弱翰給札牘為文賦而一旦朱軒緋驂奉
天子威徳陽陽持節至日出之所頒布
明命使屬國君臣崩首蹶角以致其父子同賜懐抱匹
帛之意是則陸賈之語所不傳而相如之諭所未逮也
若夫波濤澒洞戒我前綏則唐臣使海猶尚有受命不
私履險如夷之頌詩不云乎忠信涉波濤夫世有信使
如汪君者哉贈詩不限體從所志也副使林君同有餞
而各為贈詩重其事也予拙不能賦僅成五字四韻詩
凡如干首而書其序于端汪君名楫字舟次揚州人
　　　送張毅文檢討歸郁洲山序
予以入舘之七年請假歸里未能乞官湖為棲息地也
同官張毅文以言事去職自言家海東有郁洲山即山
海經所稱郁山者山周八百里而四環于海林洞掩薄
中多良田先考功思結廬其中而未逮也予將長往焉
竊思毅文無言責其所以謇謇直陳撞九閶之鐶而不
自顧者夫亦以鄉里蕩析人將為魚思稍□其災拯滔
淫而出之于溺因不憚越職言事乃
聖朝既行其言而徒以封題細故少就裁抑反輕去其
鄉悻悻蹈海以自置于波濤出没之中豈真謂此邦難
與居與毅文本良史職司記註其纂前代事慷慨落筆
即厭承明亦當自抱經術棲遲槐市間(時毅文冝/補助教)以出
與朝士相周旋而乃木石是居下同鹿豕何其憊也吾
聞郁洲從鬱林飛來又名鬱洲其山中所植尚多竻荔
柑蕉之屬曩時崔季珪遇仙人而悦之夫以入世之難
測升沈反覆𦕈不可定則睹兹山之變幻而彷彿與仙
人者游或者陸績之石有時而移淮流澶漫有時而渫
豈亦依約翫世之㣲情也乎予隨考功先生父子登曲
江樓飲酒賦詩辟易千百人越二十年而考功先生仍
然就安車應建元之詔率毅文與予同上金馬門予因
得與毅文並授舘職不十年而考功已厭世曲江樓傾
廢不可復問而予與毅文又復于編纂之餘相繼言去
嗟乎雖欲不為棲息地而何可得焉
　　　慎餘堂詩文集序
古者傳世之文與問世之文無異也司馬文園以游梁
之賦受帝主知公孫犀首揣摩短長終以此見用列國
然三篇之目則依然具藝文也今則稍異矣帖括之精
無預博洽故有皓首章句而不涉一韻語不及一短長
言者況一行作吏棄如敝屣百城之相擁則萬巻所從
廢矣廬陵劉君試仕來新息其為舉文亦既藉藉傳人
間矣乃抱牘未幾復以所著詩古文相質昔者八家之
傳三在江右而廬陵歐陽且推為八家之宗即入明以
來其以舉文稱雄者代不乏人然卒皆以經術之氣兼
行之帖括之中故當時特標為西江派迄于今不衰是
豈地使然與抑亦傳世與問世兼資如所稱司馬之賦
公孫之文與抑亦歐陽南豐荆川諸家有以開之于前
而奕葉以後遂相嬗不之替與何劉君之能以舉文見
復能以詩古文見也予寄居倉卒不能與劉君論古學
而第披其集視其詩若文淵淵乎如大禹之吹筠而平
陽之擊石含吐性靈抑揚詞氣與時之摭葩拾藻者殊
矣且其文汪洋縱恣不可方限宜以為江河之目而乃
顔其集曰慎餘則其不事誇靡務求􁃝檢謹言行而為
世用者不槩可知乎
　　　虎跑定慧禪寺志序
虎跑在西湖之南凡由湖越江者必穿山以通而寺當
兩通之間相傳唐元和中有性空師者從南嶽來遷而
苦于無泉陡見虎跑地即泉生而南嶽故居所稱童子
泉者則頓于是日枯焉遂以此泉為南嶽移來因名虎
跑又名虎移蘇子瞻詩所云虎移泉眼趂行脚是也特
虎跑名泉而不名寺曩時大中乾符各有敇建而以山
得名者謂之大慈以塔得名則謂之定慧大抵自元和
而後歴宋元及明建置非一要必有人焉為之主之故
開山以來代有嬗受凡寶洲規為慈室營造與夫帝王
之頒賜檀那之供養齋田薪嵁經壇幡砫各為記載之
以傳于不壊而明代諸志僅附之西湖之末闕焉不詳
雖欲考按焉而不可得也本然禪師以彌天龍象受大
鑒大法繼席此山其力行化導振興遺緒已非一日乃
于説法之餘惟恐山川灰刼久而漸泐急㨑諸實蹟參
之聞見以証以核以為之志其分門立部所為建置沿
革法傳世䕶佃布樵採無不抽其端而析其委自此虎
跑有眉毫矣夫名山之興闗乎運會前此大中乾符京
師遼濶帝王頒錫皆未嘗親至其地即降而吴越錢氏
世王此邦顧記載洇鬱不知其施賚何等而當今
皇上于南巡之頃親幸泉亭掬流而飲之
睿音稱讃間泉為之沸即井榦所刻金龍伸爪奮鬣日
光動盪與
聖顔照映同其晃曜則祗此一泉而神虎跑于前天龍
現于後不可謂非重興之一會又況兜率化身久持法
海于以迴髮字而成貝書即以是為龍藏之經函所以
助道生法安之論説何不可也
　　　清化廣利寺志序
當予讀書横山時每渡浦陽江見江流半青巋然髙出
者氣佳哉鬱鬱蔥蔥此清化山也顧欲一至其地不可
得暨予避人歸或有以清化三十二景屬題者予以焚
硯辭之去當其時相傳清化山中有普慈師者實始興
廣利舊刹一復晉宋以來雙嵓七宇之盛凡梵室之中
落者則于斯復振焉康熙已巳予以歸田之暇杜足江
村而普慈後人乃挾清化廣利志渡江再請願得數言
敘其事予思名山福地必有聖僧覺士搘拄其間所謂
山川之精與辟支之力相附而顯顧慈室易壊珠藏金
乘不無循日月為興廢者考之廣利所始創于宋大中
祥符之間而歴元及明毁者再矣普師以禪徳之長入
山有年一旦出其願力使久淹浄土頓還舊觀不可謂
非名山之幸顧興廢未可料也住持宗標丐其鄉居士
輯為寺志歴載開山嗣法諸源流而附以旃檀捐助山
塲田蕩之劵冀傳永久其為意非不甚善獨不聞清化
之所由名乎夫清化非山名也在昔龍湫石室本名靈
峰自五代晉時有純一國師者曾建院于廬陵之安福
賜名清化及師還越州而吴越文穆王錫師紫衣因闢
靈峰山創為道塲而師乃即以安福清化之名名其所
居然則清化山者本安福舊名而以之重名其寺者也
夫世有以山名寺無以寺名山者今清化之名實始于
寺然而人之稱之者但知有山而不知有寺如予疇昔
所稱清化山者極至山久無寺而清化之名猶是也夫
至山無寺而尚名其山而謂山能無寺謬矣他日儻能
至其地三十二景當在也予雖老尚能題之
　　　同音字解序
字學有二一以形學一以聲學其在形學者自許慎徐
鍇以後悉以篆𨽻為根氐而降而宋元拘牽波點其失
古楷體之舊久矣若聲學則自唐迄今皆夢夢焉予嘗
于修史之暇著通韻一書進之
御前其義明指確已經宣行而惜未能家為喻而戸為
説也錢唐沈君取梁周興嗣所著千文而輯其同音之
字以類分聚謂之同音字解乃復以每字四隅分註四
聲使里門兒童讀一字而字類之仄音皆備具焉考之
兩漢以前以均為韻所以均聲之不齊而同聲之字古
無其書至左校李氏首創聲類而後字聲之相同者彚
為一家逮齊梁之間中書周顒少傅沈約始造為四聲
類譜實非三古以後漢魏以前所舊有也然而聲類既
開則于是有東冬之部就其聲音之同者而反從分之
四聲既開于是有有入無入之辨就其有入十七部無
入十三部而或為之界或為之合乃沈君所訂則聲同
音異不拘東冬有入無入通合兩界一若李周諸學原
非古法不屑與之較是非絜短長而第從小學之習字
者而參稽之古者天子世子公卿適子學于宫閨而保
氏教之以六書之法謂之小學今其説不明久矣誠使
入里門者開巻誦讀即由是以得夫保氏之教不必逺
稽説文近襲廣韻第隨舉一字而凡為齒齶之齊與喉
舌之轉皆有以周知其數而推類以盡其餘是亦興復
小學之一端也又何患形聲之不畫一焉
　　　俞可庵文集序
順治辛卯浙三舉秋試是科解文往以第四人為一鄉
之冠謂其文峻警拔恒等選本一出家模而戸程之一
似風發于青蘋而須臾而遍大塊詢其人則可庵俞先
生也既而先生成進士予嘗于文會中得一再見然于
舉文外不見有所為他文者又既而先生之子復與予
從子同舉于鄉每謂先生有詩集數卷藏于家已托子
從子屬予點定而予以出遊去未之應也暨予官長安
距當時屬予時已八九年逮歸而先生之子然後捧先
生集至齎咨相示則儼然遺文焉夫以先生之舉文風
發霆應亟行于當時而獨于詩于古文詞孑孑焉若艱
于示人而遲之遲之一似桮棬之餘澤而必待孝子之
㨑剔以傳于身後似乎贏于彼而詘于此何哉顧人亦
有言方先生為諸生時日殫心古學講求漢魏以來樂
府歌詞或勸之止以為與舉文有礙而先生不顧且曰
舉文所以闡名理無根之言則名理所棄也所以孜孜
于古人者為有本爾則夫先生之舉文皆原本古學而
出之豈有本詘而末反伸者夫先生以為古學實難非
得畢生之功力不能庶幾而又惡世之淺嘗而輒以為
有得故每為之鄭重不輕就即就不甚存即存之亦任
其流散不甚惜迄于今非得後人之孝思力為蒐輯則
幾不能以嬗世所謂超世之珍以求全而反見希非欲
贏而故詘也夫詩文自漢魏以還代有流轉然並無畸
衺之習竄處其間而今則啓禎至今凡為數變始流于
竟陵而今則漸欲以南渡卑薾上拒漢唐獨先生詩文
則適當兩變之間前可為鍾譚而後亦足為宋元所惑
乃其詩其文一歸于正則豈非先生之學以矜慎而不
詭隨以遲重而不即為流俗所轉變哉若夫學有原本
則皆足傳後夫先生舉文則趨庭繼起亦既承之而蚤
有效矣至于為詩聞之謝氏閒庭能吟栁絮即康成家
婢亦偶有起而詠泥中者夫東山北海之間多傳人矣
　　　楊母九十壽詩文集序
昔陽城為國子司業詢諸生之有親者使之歸養夫人
各有親方其羣居講舍亦何嘗謂賢聖之業可以坐致
其窮年揣摩初不過為勸禄之具而乃有親莫顧必以
待夫他人之遣之而況躬膺膴仕利禄在前其不至截
裾亦僅矣予于康熙已酉從淮西歸同人競為詩為介
璜先生母太君壽是時先生宰府谷未還也予謂太君
年七十在先生當迎養不則或乞養以歸不宜在府谷
而或曰不然先生甫赴宰即迎太君至官舍凡三年而
以苦寒而返也府谷將報最庸詎知所移之必府谷而
不為待之暨乎遷晉陽司馬而後踉蹌而辭去以為五
原寒坂必不能置養堂于其地而其後八十之觴則先
生親舞侑焉今則太君年九十矣然而先生亦皤然以
老家居二十載剔黄揃白而躬披斑斕尚日以承歡為
事即其子長㓜皆已筮仕且有佐郡于滇者而先生鎮
居子舍以為樂夫捧檄色喜入院乞官為禄仕也壽親
于京朝而迎母于軍屯者以仕養也先生初為禄仕而
既不能以仕養則華膴在前棄如敝屣當其歸時即慨
然以子舍終矣向使乞養之際逆料後此之嵗月甚長
則稍待時日亦未為晩即使孝思懇切不能姑緩而太
君强飯則稍為逡巡豈必盡歴之寒苦之地而先生不
爾也先生有是志必得太夫人之年始足慰先生之心
而先生既有其心則必天予太夫人之年而後足以彰
先生之孝則是太夫人之年皆先生之壽致之而先生
之孝則必藉太夫人之髙年成之然則太君之壽何既
矣人生九十不易逢而先生以垂白之年稱觴膝下更
不易遘先生輯詩若文而以之承歡夫詩若文則安能
誦百一哉
　　　忠義録序
傳曰忠為令徳又曰忠者下臣之髙行而夷齊餓首陽
王蠋死晝皆稱義士故人亦有言有生所甚重者身也
得輕用之者忠與義也顔杲卿赴洛陽自謂我世唐臣
守忠義然則忠義亦重矣顧經載比干傳紀荀息仇牧
而自漢以後累誌龔鮑巡逺暨王堪温序輩赫然史乘
終未聞有會萃成一書者雲間朱先生者義士也而工
于文嘗讀漢書作釋義力表其程法課諸後進而卬手
挈筆往往近龍門之為文振踔皷盪一似雲蒸于前而
海潰于後即生人已亡骨肉漫漶既已溉塵土音容歇
絶而揮灑所至能使衣裳髭髮奕奕若睹生當啓禎間
目擊夫國家之故北南喪亂有相繼而死其事者每憶
而書之久之成帙遂題其編曰忠義録間嘗厠史舘編
纂前代史文奉
天子明命無嫌無忌因得逺丐先生所為書為之藍本
而同舘前輩且有延先生于家者嘗述先生苦心殫歳
累月將以藏名山而傳其人而煌煌國史業經採擇則
千秋已定而先生猶兢兢慎慎出其稿相示先後檢覈
一篇之中兼行並竄甚或塗乙至溢格者曰是何事而
可以姑忽為也則是是書之成雖諸公靈爽實式憑之
然其文亦皦然矣昔人稱忠臣義士在天為日星在地
為河嶽而先生以皦然之文與為不朽前賢雖往可進
而與之為接踵也日倍明于上河倍廣于下也意象髣
髴毛髮動而精英生也人有慕比干之心戀常山之舌
而不得其形與似者進而觀是書其庶幾已
　　　沈又京行稿序
庚午之役兩浙舉鄉試
上命編修張君偕民部尚書郎同時主文而先之者編
修君也君為予乙丑省試春秋房首得士故事凡榜放
而名次適符者比之佛氏之嬗衣鉢若一經相同而又
同為一經冠則雖名次不相符而泝淵源者亦必以是
為衣鉢焉沈子又京以第三人舉於鄉而其所冠經則
春秋也居恒讀又京文嘆又京名下凡比年小試必冠
多士其文為逺近所矜式以之當曹溪衣鉢庶幾不負
乃從來知舉難厭士多起擲甓之習每一榜發必揶揄
訾謷吹斒索隟甚至標帖衢巷以快其􁁊懣不平之意
而獨是榜發見又京名無不唯唯稱得人者今又京行
稿又紙貴矣三年揣摩去軋茁之陋而一軌於淳而世
即奉之為科律且以袪累科積習為文害者特後唐清
泰當戎馬倥傯之會知貢舉者猶能於放榜之後即引
諸生詣座主宅以泝淵源而予以歸田之人于文明盛
開之日亦得藉重門𦕈末以相為周旋所為吟裴皥之
詩而深有歉也
　　　東臯詩集序
崇禎已夘之秋予以童年應臨安鄉試稔知臨安多名
士其最稱于人張先生也當斯時東南以社事相争髙
自太倉金壇開其端浸淫遍海内而究以臨安為極盛
予嘗讀先生社義嘆先生以排比小技造髙而窮深當
為三百年來所未有而惜乎驟丁亂離灌園東臯間向
之所為人倫長庶各競其華文以為雄長者後且閟而
藏之一若銷亡刋落之唯恐不盡嗟乎先生之文其不
輕見於世也久矣予向赴召入都時同邑徐徴君與何
子毅庵扶杖過予送予于官亭予時左右顧謂老成無
幾且不審後來復何幾相見暨歸而故交蕩然四顧無
所嚮獨先生年踰八十尚能與顧君侍御丁君禮部輩
講徳論道學者宗之為東臯先生然且出其所為詩屬
予點定夫予以故鄉牢落將僦居臨安與少時之就試
而藉之以為應求者相去有間況以先生之文深自􁃝
晦而偶以行吟之所賸漫示學人則今日之誦先生詩
與當日之讀先生文較之其盛衰今昔亦復不等顧予
聞王通在隋著書河汾間當鼎革之際刻意自藏而門
徒仕唐若鉅鹿河南京兆代郡皆能以一代相業盡發
其師文以為典則況先生之學久而益顯其在門生兒
子輩自能交相傳述以不致阨塞而獨予以七十之年
徘徊故鄉魏文所謂鄴宫舊遊零落殆盡者而予猶得
以遲暮歸來從容為髙年老友親受其詩而訂之序之
則其把筆悵然者也
　　　周千仞八十壽序
予與千仞先生戚也而為友少試于杭每千仞其兄而
平山其弟記曰十年以長則兄事之予之兄先生與平
山之兄予皆以是也乃十年以前予為其尊大人稱期
頤之觴爾時先生宦髙要也予自視既非盛年而髙要
君以杖國之嵗棲遲嶺表往往于稱觴之次拜而思之
今予請假歸而先生巋然以八十大耋張弧于庭在昔
香山居士作九老之會東都故人無復存者司馬温國
會耆英于洛則但敘官閥而故人未仕者又不得與予
年近七十舊交尚在梓里諸賢幸不以出處相間而尚
齒之會至今未逮先生與平山伯仲把臂入林早已與
邑中耆徳時會于幹山之麓以樂贏年然則其年可量
乎予將持一觴以自厠于諸賢之間矣
　
　
　
　
　
　
　
　
　
　
　
　
　
　
　
　西河集卷四十
欽定四庫全書
　西河集卷四十一
　　　　　　　　　　翰林院檢討毛奇齡撰
　　序(十/八)
　　　張御史奏疏稿序
三韓張御史以言事得罪岀為杭州府錄事參軍杭之
人自達官長者下及士庶無不以御史稱之乃御史深
自貶抑居官極拘檢甘處卑下每相見言論卒未嘗有
骯􁰞之氣見于容色第公家事了私取生平入告者閉
閤思過而其嗣君孝思竊次第其稿且過予而請予為
序古者言官焚諫草今臺垣去職必鏤疏一本以誇其
平日嘉謨之告類乎自衒況御史以科目起家䝉
世祖皇帝厠之侍衛更厯曹員而
皇上則又加之以非常之目拔擢之而置之南牀之首此
其入告當必有大異于今之喁喁者而乃編次殘文下同
庸衆此何説哉日此則御史之所為補過者也御史以為
聖朝無闕在乘輿左右曾何足容吾拜揚則已所至無
可諱之言況前代疏出懐袖不聞近侍而今則每一疏
下即發諸科抄以遍示海内吾即不言天下未嘗不知
也且也歴代人主厭親章奏即五日一御宫門不過令
女官輪直一唱念詞頭已耳就其中揀擇驗黄百不一
二而
皇上日且負扆甲納而乙出大小詞摺悉經
睿覽然且日左右詢若成誦者則亦何一不由
宸斷而尚容以出納嫌疑過為祕謐不惟是也凡御史
之所以再三毁棄不敢示人者亦曰有得罪之言在也
夫善則歸君惡擅美也過則歸已慮委咎也向之袖奏
焚草兢兢是飭者惟恐從容入告不能順外即有内降
亦曰非我莫能為耳若夫得罪之言正其過也過當歸
已而御史不諱其過以存其言其嗣君即又不諱父之
言以善承其過則是此一稿而御史補過之忠與御史
之子幹父之過之孝盡在乎是而又何時俗之可比視
焉
　　　戴隠居九十壽序
間嘗應世為雜文諸體什二而序什之八即他序什二
而壽序什之八故當未赴都時禁勿為序而予假以來
則尤禁勿為壽序然而壽序雖多大抵在六十七十之
間八十亦罕矣至九十則生平詘指無幾故每因罕見
而稽之古人則自衛武伏勝而外無聞焉隠居戴翁以
新安名族來居武林其門閥之大篸裾之富不待言也
獨是翁生舊朝正丁神宗極盛之時每以英齡睥睨士
林雖屐席嘗下人而意氣直上其説經談禮往往登大
傅之堂而奪侍中之坐當其時稱少成者必推之乃閲
歴數朝更身逢
聖世以逵顒之才而務為髙隠植林開磵弄孫課子者
亦復多年而逮今以九十聞夫生年滿百但指大概而
壽竒者不以限故既臻耄耋則來日未嘗短而去日實
長榮啓期曰生有不見日月者而吾臻九十豈非樂哉
乃以翁遭逢子姓繞膝姻婭滿門其捧賜絮而上珍饍
者皆不足引為翁慶而惟是稱觴之頃迴想誰昔凡夫
所歴之山川城郭朝野風物因革興廢一如麻姑所云
揚塵于蓬萊而藝桑于滄海者銜巵扶几從容而道之
此亦生人之一大快也
朝廷重髙年之典尊崇憲乞將必聆其名而諮以政者
几杖之錫于是乎始矣抑又聞之大年在躬必多問學
故獻也而文因之考之武公九十力學成聖而伏勝以
九十授尚書于太子家令翁擁書萬巻手自纂輯往往
稽稗野釋掌故宵燭尺寸尚書作毫端細字為之評隲
而家訓之餘益復著格言勸善諸録以為世儆其問學
何如也予生平序壽上壽最鮮而頃為楊郡丞慈親作
九十序今又以壽翁即一月間而得兩序大壽以附文
于末何其幸乎況百年從此臻與
　　　平臺灣記序
從來不世之功必藉大文以傳之虎之詩長舅之銘韓
吏部之碑皆是也獨是循蜚以還不臣海邦幅員雖長
漸被有限而
本朝于四征之餘凡衣麛飡兕雕膺畫顙之族無不臣
伏祗此海中孤島從古未經奉耕犁者而戈船所屆即
驅除而版籍之然且逋逃四世由明季迄今僭妄自大
舉前代孫盧陳彭鼂興暮蔑者且偷安因循至七八十
年之間乃一旦破彭湖擣臺灣由銅山花嶼抵將軍大
㠗乘潮而入斬將奪柵燔其井而瀦其穴海外一方重
申弔伐自辰至戍揮數世積逋之冦而平于七日之内
何其捷也然則
廟算之神與師武臣之力其所宜鋪張而誦揚者豈顧
問哉惟是壬戌春奏凱京師
天子親御端門受俘獻馘其時侍班諸臣徒槖筆立左
右不能歌咏其事以嬗于將來但記諸
起居為
聖朝實録採擇而倪君殿侯親歴行間目睹旌竿之所
及辟易潮汐且身當礮石復能摩盾吮矢以誌其始末
今讀其文不啻陳琳之草檄而韋臯之紀功也則是
廟謨雖大有載事而徳益彰版宇雖寛得頌言而績彌
顯斯文果傳其有裨于
聖世者豈淺鮮也殿侯既以其文上之將軍將勒石海
濵而復録其兼本以示世因次其篇帙而屬予為序謹
序
　　　西湖倡和詩序
康熙廿八年三月吴門顧迂客伯仲偕依園諸子來西
湖時隄水初漲樹與草皆改新葉山容之開閉于雨晴
之間者日再易會張太史毅文自淮至家明府會侯自
睦州至迂客故好客早已偕錢唐諸子若吴君寶崖許
君莘野輩為文酒會至是豪飲窮山水之勝凡飲十晝
夜不輟夫以良時如晩春勝地如湖髙朋佳客相遇如
迂客諸子豪飲不可已如此晝夜凡有一于是皆宜有
詩而兹且兼之其彼唱此和而裒然成集固其宜也獨
是迂客非酒人其家有名園今人所稱依園者其花竹
丘澗甲于吴會其伯仲以才名致天下士車轍滿戸外
而獨于此地且一再至流連文酒間往來送迎豈此鄉
人士獨與迂客有殊契與曩時十郡大會當
章皇帝時考鐘伐皷極交游之盛今歇絶不可再矣所
幸
翠華省方駐蹕此湖凡樓觀之望幸草石之被顧者稍
有生色或可以助登臨之興而予復臥病乃不得一與
良會以自厠于負囊挈榼之末然且讀其詩而為之序
之寧無媿與
　　　鄭彦升棣蕚樓詞序
唐宋樂府本于隋時分宫調者大概以二十四調之律
增減為法故詩餘舊譜原有稱黄鐘宫黄鐘商者不止
小令長調分部曲名也然而詩餘初起在中晩唐之間
其時樂工正盛尚能按歌而大晟樂録自秦周以前多
中聲律故其詞雅馴南渡以後詞人争為拗劣偃蹇兀
奡璅屑扢抐以為竒然而樂府徴歌則從此多濶絶焉
鄭子彦升與其伯仲並馳聲藝林既以詩古文辭争長
海内復出其餘技為棣蕚樓詞嘗展誦之芳妍秀綺沖
瀜涵雅如赤城之披霞與蜀江之濯錦即比之竇羣之
聨珠義山之花蕚鮮有遜者予夙諳聲律近從先大夫
遺志著為樂録正將按五聲二變七始九宫十二管之
法編釋成書而細繹兹詞正與聲律幼𦕈互相闡揚則
謂棣蕚樓詞直接大晟而上之其亦可也
　　　王明府季試文序
朝廷設科取士三載論秀以簡于春官然後
䇿試而用之要其初則黨庠酇遂其載事也曩時文翁
興教原以吏治兼學術而其後政教攸分各有専典然
猶郡縣較季與司教課月督學考歳相表裏葢鑒迪精
良進升有藉學臣之責也比按其生平時擩而月染之
郡縣長人者之事也衡麓王君以楚黄名宿出宰仁和
明庭固非百里才然且行省煩賾凡夫簿書之紛紜獄
市之稠雜戸版稽覈徴調去留之糾錯與夫上官客使
都亭廨舍芻茭畜牧監燎監濯之猥璅即朝暮刯劃矻
矻不暇給而乃車茵乍暖即屢進邑之賢良文學而諮
詢之以為臨安都會本人才輻輳之地萟林華府争長
海内當此
聖天子右文之世而不以文治何以善政于是出其冰
鑑搜網剔抉覺明珠在淵有似手拾崑山之石不揚而
剖第就其所已録者而諦觀之一若樽俎之陳筵而楩
柟之列肆雖風會不齊而度量所及歸于醇一即或起
昌黎而袪繁縟出廬陵以斥軋茁不是過也夫丘壤師
山百川學海凡事有本故仲路為政告之身先況文章
模楷必有宗工為範圍而君以兩湖名魁其經書墨義
海内争誦之為舉文之式迄于今若干年矣鞅掌所及
尚能洋洋澔澔筆落而章成比之注水之穿錢彈丸之
脱手極下帷穴硯之工而悉莫之及以之榘矱多士而
多士宗之未見虎魄受腐芥磁石收惡鍼也所謂有本
者如是也然則君之為政可推已
　　　髙學士花源草堂圖序
宫詹學士髙君以侍從入直
禁廷者十餘年會
天子觀河南巡躬禱禹廟學士仍得叨
扈從之班託之陪乘以暫還故鄉
皇上乃于問俗之隙命減羽騎幸學士山庄俗所稱河
渚間者
上顧忻悦乃親灑
宸翰書竹牕二字以賜之真異數也前此學士先贈公
曾授生徒講學河渚間而其先數世有菊磵公者以林
湖巨室著書于葛嶺之陽與河渚近學士少習其地猶
能記童時往來游釣之所而有懐靡及嘗
扈從松亭
上命學士登盤山之巔任其幽探以慰其丘壑之念學
士因為記記之其流連慨慷未嘗不嘆夫遂初之可懐
而
君恩之難遽釋也今供奉日久毋論里桑社井榮枯匪
昔而即其河渚往來登臨劉覽之跡略無可驗徒以丘
樊未改稍理其竹間數楹留以為他日休沐之地植花
種魚猶尚有待而
萬乘之尊早已幸臨而惠貺之固屬非分然且
乘輿既還追憶前事其所賜詩復有花源路幾重句拜
賡之下詠嘆感激夫以河渚之間梅花十里其間長汀
枉渚一往迤邐真不啻有武陵桃源之目乃
睿題所及覺山川草木爛然生色因供
宸翰于其堂而復取花源二字為斯堂名兼購畫工為
之圖以傳之不朽吾聞草堂居士營陜河之東竹樹泉
石稍有可觀而宋宗還祀汾隂召見不出詔圖所居以
寵之今學士身居
禁近日在蓬山瑤島間烟霞錮癖未嘗或間所謂䕫龍
在側無異巢由者而
聖情眷戀猶且幸其地而為之詠歌嗟乎以視彼巖居
圖畫者何等也
　　　王君慎齋詩集序
人之為詩比之大樂之吹􁋿工師之斵杗杙大抵深心
厚謀往往竭蹶于禔躬治世之所為偶出其餘技以為
詠言亦或殫心著作髙文典册連累乎筆札間為短章
雜什以簡括其志意故詩者弛也弛其所有事也詩者
貰也貰其散者而使之專貰其煩者而使之簡也顧人
而不為詩也人而為詩則好見其技一篇短幅促易以
示世二夫謳唫諷嘆初亦何足以自異而大事未就則
姑出此以為可見之具三是故人之為詩者不為不多
而人之自鏤其詩以求衒于世即不必不少王君不然
王君以文章自命其考求經學裒然稱著作之林自馬
融盧植以下代有模楷然且才力敏練急出其學問之
氣以與世相周旋凡國家大事兵農禮樂以及錢刀醯
醢之細無不經營貫串洞析源委然後轉見諸行事自
對䇿
大廷驅車江表綰銅結綬以致身于社稷民人之間于
楚于豫皆是也然則其為詩特偶然耳然而詩之工舂
容雋永功圜而思健往往語隨興驅而勢逐情起所謂
茂先得其清景陽振其雅者是亦何難出其緒餘以遽
見于世而乃藏之箧笥顏曰詩存葢以為凡吾所見有
大于此者而不在此區區之間也今慎齋以居官逝矣
予歸田有年一時孝子有刻其先公遺集而屬予序者
兩人一俞君友薇一王君孝先也夫友薇先公早年以
文章經術縱横萟林其試仕百里稍展驥足與慎齋等
而齎志以殁乃兩家孝子皆能舉于鄉以繼夫先人之
業而孝先復能搜討遺文與友薇相繼以後先嬗世一
似手澤桮棬之不可釋者夫孝先孝思固不可及然而
慎齋之不弛其事亦可驗矣夫慎齋豈甘以文章自貰
者耶
　　　淩生詩序
當明崇禎間訪友來杭人士􁁊􁁊多以藝文相往來每
通刺後必出所鐫文互相質詢顧未嘗及於詩也即偶
以詩及之必謝去然而其詩工焉既則棄舉文習為歌
詩西泠詩遂行人間然其詩猶工今則為舉文與為詩
者相半間或為舉文不利益復為詩歌以攄其不甘之
心於是詩之數每多於文而詩反不工何也夫詩弗易
為也唐以詩進士猶舉文也然而工者少即山人木客
尊師上人終身絶仕進刻意為此而自唐迄今傳者罕
有夫生人才質有限即工力歳月亦復有素而以舉文
之餘汲汲為此縱使講求嚴峻望而却足猶恐以慢易
為之而近之為詩者便於荒陋可以不才不力不汲汲
歳月即日習舉文而可以餘工為詩以為詩固有時近
之為時者如是焉爾而於是為詩者愈多而詩愈亡淩
生繼滄有家學其尊人鑑含君以舉文解京師有名繼
滄繼之不獨舉文佳勝早能以試事争長萟林即為詩
亦輒矜慎不輕於下字嘗持詩過余反復裁酌若有不
超於輓近不止者其為詩豈可量也淩生將以詩刲木
而索予為序因序之而并論其詩之不易為也有若此
　　　李使君修復郡治城郭壇廟舘廨麗譙諸碑記
　　　　序
古者以京朝為右凡内舉不得皆謂之一麾之出而其
後位重親民往往擇京朝偉仕為名都主因有以相國
之尊乞居外郡者世所謂千里之師一州之表任甚重
也三韓李使君以從
龍世胄暫紆邦紱其在先朝曾有以寧前巨鎮作萬里
長城彪炳史冊而奕葉以後其以元勲受帶礪之盟者
亦復不少使君以三省儀同之子束髮入仕即以尚書
郎受知
天子簡畀斯任宜其驕貴自暇不習民艱而使君自下
車以來飲冰齕蓼晨葢而晦轍程石計簿瞬息而斷惟
日以小民疾苦經營胸臆雖世濟之裔原有中外治譜
相嬗勿替然非使君之神明智計實有以周知之不至
此夫郡事之骫廢久矣自居官者以所歴為傳舍而一
二因循之長又復市名飾䫉動不闗心誰則墜是修而
骫是飭而使君則懃懃諮詢孰者當舉孰者當廢迄于
今其為振興而可紀者比比也夫妥神祇祠賢哲惠賔
客謹候望興學砥材平庭息獄以至觀雲察物立防通
堰此皆為政所尤重而使君皆有以舉之然且自抒其
意布之詞而勒之石百年因革班班如也至其誌記之
詳明情文之闓切懋于行者粹于言又無論已今夫賈
父治洛刻石伊闕記其事也羊公之碑過峴而泣則又
思其恩也使君之治行實不勝書而愛民之情每有超
于記之外者近以八州澤國痌念水災于救䘏捍禦之
餘見洪流湯湯仰天而泣夫秦越肥瘠誰為膚受而觸
目而憬于心則其極力拯援者何所不至然則使君之
可紀豈惟是矣
　　　趙管亭涉波詩序
管亭詩褰英擥秀時露騷屑故其任潭州司馬當橘頌
之地京師同志咸謂其才與地值應必有涉江憑弔諸
作而政紀瑟密悉志時事間為嶽麓諸誌與邦賢登臨
詠嘯屢見篇帙他不漫及葢其胸藴經術務期有用一
旦見諸實事遂紛綸揮霍盡其解剥而後微言以見意
此載石既行所以有涉波之作與施侍讀嘗言越人為
詩能不囿于俗謂明不襲文長宋不襲務觀與世之惑
輓近之説者有别今管亭千騎將臨雲間此地為文章
林囿當三吴靡然每趨逾下之際而此地靈光巋然獨
存雖他時政事其煩賾必百倍疇昔而公家事了出與
諸越布佳人談議風雅振起隤俗詎不甚快然則涉波
亦先聲也
　　　重修笑隠庵募簿序
笑隠庵在清波門外相傳古法喜院地而與學士港為
隣居人每種花港間西湖十景所稱花港觀魚者即此
地也
國朝初年已廢院為錢氏湖庄而陳君太蜚以禱嗣而
購復之仍名笑隠有年矣康熙丁夘予歸田之後訪奕
公和尚于其中見殿堂水閣四顧軒豁頗足棲息而牕
戸脱落欄楯欹缺不無鳥䑕風雨之憾因嘆是地修復
本有時數乃不轉瞬間而遽至于是劫灰咫尺可念也
及再過三過則綢繆不早將有不可搘拄者奕公憂之
思重加整葺而謁予以疏予思近遭嵗饑四民俱乏財
孰能舍其所無餘而急人之所不足顧為事在人事果
可為則必有一二人焉起而任之當順治之末戎馬甫
靖瘡割尚未復陳君合鄉之善信剏為是業而院無宿
糧薪蘇顆粒皆給之于外奕公以太白宗傳息居此地
未嘗以缾鉢乞假道路而姚君斐成為之力營供養等
之月進迄于今其運以蒭而繼以粟者縷縷也世不乏
善信豈無嗣兩君而興者夫陵谷之難問久矣湖山如
故而興廢相尋曩時清波湧金二門皆予郡名園若所
稱祁中丞商太傅别業燈火笙歌不絶晝夜而今已盡
為馬塍菜隴披離烟水間天下事成之難而毁之易祗
此區區笑隠聊以存湖山萬劫之一而猶忍坐視其廢
而不之救吾恐有心斯世者必不出此
　
　
　
　
　
　
　
　
　
　
　
　
　
　西河集巻四十一
欽定四庫全書
　西河集巻四十二
　　　　　　　　　　　翰林院檢討毛竒齡撰
　　序(十/九)
　　　彚刻
南廵記頌録總序
古廵狩無頌辭孟子載夏諺而頌辭興焉我
皇上徳被寰海一廵再廵頌聲滿天下當其始省方念切
惟恐小民痌瘝不一周知而山川土俗且相隔而不之浹而其
既則觀河祀禹遍顧閭閻而咨以疾苦其間省軍減從凡太
馭掌較司賔職㑹未嘗有欒鈴鼓柝之設因之羃鼎不張
帷宫不御田更市販趨走如故則夫王通所言虞帝一歲四
廵而國不費民不勞者于斯有焉東漢光武廵行南陽特
召父老吏人與之飲食兼復其租賦他未嘗有
皇上羽騎所至輒有犒䘏東南大省盡捐賦税是
車駕經行而民受大賚真所謂不游何休不豫何助者
謳頌之興即起帝俈虞舜夏禹周成而一一記之未有
若今日之盛者也草臣聶先託跡吴門親見夫萬戸歌
思兆人慨慕攀
鑾留
仗向天號泣而臣民之陳謳獻頌者萬紙盈集
皇上慮涉鋪張屏却勿納然而民志殷焉臣聶先隨遇
所見彚録一帙不務㨑剔庶存大旨于以皷休明而歌
太平不無有助因為敷揚之而題之于篇
　　　李廣寧課慎初集序
開國之初天必生勘亂諸賢以拓疆土而繼世稍定即
為天地闢經緯之資堊飾民物故揆文奮武往往相倚
而當其王氣所鍾則參墟豐邑每萃其材于一區將易
所謂嚮離以佐治而動為甲兵即静為文明義取此矣
我
國家從龍之彦盡出遼海青山李氏尤以大勲在王室
勒旂常銘帶礪父子兄弟皆仗旄負纛功名葢天下迄
于今即以游仕蒞九州牧伯不一而足乃廣寧先生獨
擅文譽比之東吴之有平原江左之有康樂自通籍以
至課績所至燕齊吴楚山川風物舉凡賔客之往來政
治之得失悉有以見諸篇章而形之賦詠渢渢乎文章
之能事稱極備焉往予在京師序廣寧所為詩猗猗雋
永趣昭而辭壯韻流鋒發嘆為近代詩人所未曾有今
則體裁既徧巻帙更博自鬲津楚游數詩而外益以耕
露元對諸草髙文典冊合為一集庶幾哉滄海之洪觀
矣易以山嶽之尊下于坤輿名之為謙而夫子誦其勞
而不伐有功而不徳顧往往以語言概之故謙本從言
而繫以徳言禮言驗其恭謹今先生以課慎名集已極
卑牧乃復由渤海專城東方千騎不憚越數千里惠示
兼本索一言以題其篇何善下也夫物薄而用重者則
謂之慎功大而語下者則謂之謙故勞謙撓過每至贊
易者並提而論而先生之集有以兼之讀先生之集而
不嘆為徳言之先資髙文之厚藉豈人情矣
　　　顧溪翁拈頌序
嘗與張杉寓天衣嫚侮知識戯拈梁山牧牛頌以試之
各口占數語而雜以諸方語録非知識所素曉者知識
分别是否乃句割而字析之如肉之剔骨而白之判黑
張杉始愕然因而信之且好之而予則至今未有省也
會予官京師
天子召知識圜公令居
萬善殿而圜公以病辭先湼槃十日預定行期為疏謝
至尊兼作書以别所知者當是時其所記莂者顧溪翁
也吾聞溪翁居長安口不言佛日與公卿大夫抵掌論
時政得失溪翁氣故豪抑且多學將游于選人以見諸
行事不知其所記莂者抑又何等得毋以世法當佛法
與乃溪翁歴參諸方多有拈頌其先後圜公而願授以
法王法者且比比焉予請急歸里而溪翁南來復得讀
舊時所拈頌茫然不省一如前之拈梁山頌者予方悔
相從之晩而張杉已物化假使杉尚在得見是頌不知
以視當時之所拈又何等也若其附棹歌諸詩則船子
倡和别有解會歌苦者非通州司馬詩也
　　　兩浙提督學政春坊鄭公新任序
自昔三年一比士每遣使巡視諸學而宋崇寧間遂有
提舉學事之制令専興學政歳巡所部此即提學之所
由昉也我
國家設官分職一循舊制獨於學使諸路
天子念東南文盛特遣江浙兩省比之直𨽻既改道為
院而以曩時直𨽻用侍御史者今更以詞臣為之非曰
蘭臺柱下舊本相通祗向以史舘權輕惟臺省知雜可
以杜怨望而斥鄙薄而今則堂堂使臣無敢褻越第出
槐㕔學士子手秉衡尺以之坐鎮而有餘則夫向之用
御史者所以重事權而今之用詞臣者抑所以崇文教
矣春坊鄭公由　青宫近臣視學吾浙其生平藝文固
足以上副
主知下慰人望獨是學習稍弛以冰清之府而視為羶
薌雖伯夷仲子之操皭然不滓猶必以潢汙目之在他
人之覬覦而干進者固亦不乏而屬垣闞室其將縁窺
伺而思以中之日三至焉世亦知先生之髙行固何如
者耶夫致身通顯貴乎早成故有志特達者往往詘指
年歳競以三年執政五年持槖為盛事而先生垂髫登
第方以丁年為十九人中之冠將進此而黑頭入侍控
馬長吟所為其年不可及者而乃棲遲閭閻踟蹰子舍
者越二十年即戀
闕情深猶且偃仰東園從容就道其甘心寧澹為何如
者天下未有薄於世榮而猶可干以所私者也況貴視
其所與窮視其所不取先生方鄉游日與諸同志飲酒
賦詩登山臨水遇逺道客至必典衣治具為交游歡其
髙談性命諮諏治術每有口道榮利以為恥者甚至當
事見重有邀以請託藉之作舟車僕賃之貲而傲然不
屑却之如浼非髙懐峻潔皦然若冰壺之湛於胸何以
得此且夫先生之得人非今日始也在昔西南甫闢昆
明乍收
朝廷以揆文為奮武之略特
命先生驅車萬里主文其地一時文教煥然麟麟炳炳
即至􁃝弓擐甲之徒亦復詘躬搖筆聴鹿鳴而膺論秀
一何盛也夫銅街備官亦既多日其同籍諸賢已有進
持槖而至執政者而先生方庶幾服官之年出典文柄
倣之故事原有下車迎慶之典況初度甫值則又舉觴
所必及者竊思文昌六星在魁前炳燿介於諸府故天
之六府皆稱文昌而先生以司命該六府之盛此與弧
南之壽正復相埒且詩不云乎周王壽考遐不作人夫
文王以官人稱矣奉璋髦士無非良材濟濟烝徒昭于
雲漢其官人之功何闗年歳然而誦其詞者不曰萬壽
無疆則曰祈爾壽考然則文王之壽以官人傳先生之
年以作人進在前迎慶原以
朝廷之得人為吾浙賀在後舉觴即又以先生之作人
為天下賀也因合誌其辭而為之序
　　　沈母陳太君壽序(師尹又宗/尊人也)
古閨中無頌禱之詞近世尚生齒凡閨闈内外懸弧懸
帨槩有頌詞故予自弱冠即為親朋閭里行文寫幛閲
五十餘年其為文不知凡幾大率金泥鼎篆為屏幛光
悦已耳其文置勿弆即弆亦百不得一二而乃有不盡
然者沈母陳太君以潁川名族而歸于吴興少時工織
絍婉娩姆訓且席王父方伯公後知書􁌫禮讓不幸而
兩失怙恃相依中表間然且剔臂和糜以報其鞠子之
勞暨乎歸而相君受室餽祀獻饗仍然以不逮事尊章
屏巾却御比之桓少之從夫樂羊之事親較有類者獨
是予與太君之子游在十年之間其尊人文學公早年
有聲予嘗與其家司法褐衣席帽應崇禎已夘鄉試已
知文學公頭角嶄然暨同遭國故見公與太君負鍤偕
隠然猶竊誦其所為文以為難及至若一門羣從都官
詞翰其為聨丹陛而惇世好者又無論也乃師尹又宗
兄弟但讀父遺書以祗服母訓自予歸田後而與予益
親若以予為江左老成可以備冠冕本源之問不憚載
酒造廬以相為周旋夫以師尹兄弟之才當青陽壯齒
出其所學何難驟見諸施為乃獨蒔花藝竹經營湖山
泉石間日侍太君膝前以娛其志意然且定交有道藉
其語言于以壽其親于勿替此其孝思為何如者今夫
鳳凰為羽族之長翺翔丹山負仁義而苞徳業其于靈
祥四應可謂極備然必雙雛羅其前九子繞其後然後
足以昭六象之華喬松結根于山阿上拂浮雲下淩巨
壑含星辰而麗日月其于窶藪紛綸蔦蘿轇轕可謂極
盛然必五釵之枝附其旁三鬛之萌挺于下然後可以
成千仞之勢何則其所孕育者大也方予少年俠游雅
尚氣節不事家人歡暨稍長而儉徳避難益復無所顧
戀今且暮矣然當斯之世出處進退無一不可而特不
能優游于門戸之間若太丘之子所稱閨門雍睦者而
師尹兄弟皆能之毋論他日致身厚邀揚顯而即此娱
親膝前茂枝葉以芘本根有非尋常羽翼所能及者是
則可慶而可頌也已
　　　仁和邑明府王公治行録序
周制以縣正掌縣政令而秦漢分國因之設百里之寄
雖猶仍縣名而南面方幅與列侯等故白太傅曰今之
縣令即古之子男也其位與后王君公有大小而無軒
輊凡一縣之事皆得專制故西晉以後縣有治行即報
以大郡非歴宰名邑即不得入為臺郎而宋淳熙中每
用京朝官出署縣事此其為任亦重矣夫以綦重之權
加之以專一之制稍有偏側即成畸致豪氂而千鈞跬
步而尋丈生焉衡麓王公知其然其宰仁和也務為坦
坦不務為矯矯曰為政去太甚而已乃不數年而政成
凡顯義詘惡舉利斥害自講律讀法而外諸如農錢獄
市都里術序水旱盜賊凡諸當為事無不一一經畫予
以各得而民已便之為之謳其功誦其徳歌咏其教澤
所謂所在無赫赫名而令人可思公之謂乎生平讀大
學怪其所言皆天下國家之事其所肄業率皆后王君
公名卿秀士之輩而其言好惡一歸于平孟子譏國僑
乘輿濟人而其所救正之者第曰君子平其政夫以民
好民惡為民父母者而惟以至平之政行之故洪範曰
無有作好又曰無有作惡夫猶是好惡而作之非平平
即非作此遵王之路所以一本于王道之平平也我
國家首嚴治外每慎簡百里以為激揚故三年試士自
詞官外悉起家邑宰以覘諳練而方州伯長即又廉法
自持倡率諸屬則亦何得有咈志違道下干民譽而有
意圖治或未免蹈賢智之過公無慮也葢為政得失闗
乎學問公西陽名宿舉進士者若干年文章遍海内其
于學無所不窺即盤根錯節宰會城首邑日持衣出入
倥偬不暇給而一出以學問之氣從容就理倘所稱左
手畫圜右手圖方者耶倘所稱韋抗能理繁尹賞堪治
劇者耶倘所稱試宰大邑内可為臺郎即外可報大郡
者耶夫一邑之長與一國之君相等也一邑之民與天
下之民無以異也一民歌之衆民和之天下之民皆應
之然則公之宰天下有如此録矣
　　　重修慈濟禪院募序
慈濟禪院者敕建寺也其寺在杭州花市中相傳元至
正間有牧牛孝公者遵母遺命改其宅為寺會其時住
僧有以國師為元主所賜名所稱𢎞慈普濟者而節取
二字以名寺謂之慈濟郡志皆載之而歳久而瀕于毁
也夫古刹之難復久矣以將洇之蹟當不貲之工加之
以金錢四匱之際欲程株集土建標飾幹以力求興復
誠亦甚難獨不曰人各有親乎昔有過王祥之里而式
其廬入田真兄弟之鄉而願觀其宅與其樹者今區區
一寺而昔以孝興今坐視其廢而不思其孝必非人情
況金錢雖匱不必有過于牧牛倫行雖衰不必即遜于
牧牛之行孝住僧雖無縁不必驟幾于𢎞慈普濟之動
帝王而錫名號則一念及親而重為之感激而慷慨焉
未為無是也因應寺僧請而告善信以是言
　　　聖賢儒史序
聖賢儒史者王子草堂為學宫祀典作也夫學宫祀典
而何以謂之聖賢儒史也哉古者有學而無廟凡釋菜
釋奠皆設位為之而其所為設位者則一聖數師而賢
與儒不與焉一聖者先聖也數師者先師如書師禮師
干戈羽籥諸師皆是也故唐虞夏商其為聖為師皆不
可考而自周以後則周公為聖而孔子參之若夫師則
詩祀毛萇書祀伏勝樂祀制氏禮祀髙堂生即生其時
為學宫教授周官所稱師氏者而死亦祀以為師葢聖
重于師久矣兩漢六季猶學與廟異故髙帝光武皆以
太牢祀孔子則皆在魯廟而魏晉以降如成康泰始講
經釋奠則皆在學宫自唐代以周公為聖孔子為師詔
立廟于學此廟學所由始既而以孔子為聖顔淵為師
而然後徐及于諸賢又既則以向之所為師者若毛萇
若伏勝若制氏若髙堂生輩復祀于諸賢之下而于是
始又及于儒則是聖與賢與儒皆後世遞增之名而非
其舊也夫聖與師非溷稱也在昔孔子周時已稱先聖
與周公並尊所謂在周以周公為先聖在魯以孔子為
先聖者即在唐以後偶詘孔子為先師而即已改正則
既裁封號亦宜獨加以先聖之名而以諸賢諸儒可以
當五經六藝之師者則為先師乃明代寡學以嘉靖議
禮之臣而妄改祀典忽易之以至聖先師之名而後遂
遵之而莫敢易焉(古註師官名即學宫之官故周禮學/官稱師氏鄉學稱遂師族師酇師閭)
(師故後漢朱浮曰天下宗師皆博士之官故汎稱夫子/可稱師如孟子百世之師孔子廟廷可稱師如韓愈孔)
(子廟碑匹夫而為天下師類而獨于學宫不可葢古凡/生為學師死即祀于學亦稱先師見鄭康成註則先師)
(即學官也若以師為無位之稱則不然相傳夏商以後/多以堯舜為先聖后䕫伯夷工倕輩為先師則皆有位)
(者且師保傅皆官名亦皆主教訓之官左右王者又師/工也如宗工宗匠類以為一曲皆有師耳但世有工師)
(樂師而無工聖樂聖則何如分先/師之名而獨稱先聖為確當也)夫合師于聖邋而不
尊附聖于師轉見輶褻然且賢儒錯列前後紊序舊所
列儒若鄭𤣥盧植服䖍范寗輩翻以學未顯著明末罷
祀而乃越級升降如宋徽宗之陟王安石于顔淵之下
明季崇禎時之躋周邵程朱于漢儒之上而于是為賢
為儒皆不可問矣且夫學也者非廟之謂也今既立廟
于學而上有追祀下有配食前以饗先聖之先而後且
逮于邦賢國大夫之報祀則已煌煌然為孔氏廟庭而
至于負牆面水圜橋半池之制則盡設之于廟廷之前
假使春誦夏弦詔樂講射憲老而合語饗賔而上尊以
及文則授經于堂武則獻馘于陛皆行之几筵俎豆之
傍則凟亂猥褻不可為訓于是不得不别搆一堂以當
學宫如今所稱明倫堂者而枵然三楹無牆以依之無
圜橋以進之無泮林泮水以周旋之可謂學乎(今議禮/者當于)
(孔子廟庭外或傍别設學宫而移􁂻星/門内圜橋頖水之制于學宫前為是)則夫今之為學
宫記為祀典誌者皆非其實也曰吾第以為聖為賢為
儒者之史而已矣然而為聖為賢為儒者之史而列傳
一百列贊三百自表序譜誌以後凡山川里巷封爵年
齒制度名物禮樂文章以及諸儒之黜陟配位之升降
釐正訛謬辨析毫髮纂若干時成若干卷煌煌乎孔林
之巨觀聖門之盛事也草堂幼尚實學長為人師其祖
其父皆以孝友婣睦稱于鄉予嘗登其堂聆其教而敬
之重之草堂一本其世學履方居正曽于　和碩康親
王南征之際獻以正學有云　王之富貴非今之所謂
富貴也蓋聞富莫大乎蓄道徳貴莫大于為聖賢　親
王聞其言而式廬賜蟒呼為醇儒予嘗讀其所著書嘆
其于朱陸同異之際多所昌明使後儒顓隅之見盡為
氷釋嘗以為儒林千載有如此人而今為是書其有功
于為聖為賢為儒而以為史也其明于禮也夫其不悖
于古也夫
　　　佳山堂二集序(馮相公/詩集也)
夫子致政將東歸予時為史官不能從然心實依之于
其錢也走馬出長安門外望後車既逺猶立大栁下流
淚而返既而夫子貽書來招予云鄉林雖遥然有田可
畊有書可讀城中佳山堂與城外冶湖相望可往來游
從于是為五字詩招之今集中詩有所為寄大可者是
也予時約小妻曼殊並車往無何曼殊死予嘗過萬栁
堂見夫子所種栁徘徊思之嗣是予請急迂道謁夫子
于佳山堂留連三日然其于從游之志終不果去其迨
今夫子之子為予郡司馬以嵗薦遷信安太守瀕行始
出夫子所為詩命予較訂書曰詩言志子夏曰在心為
志發之為詩當夫子致政時本期以明農之志乞還東
山而
天子賜詩曰元臣樂志年且復鋟文石為印記以贈行
有云東山適志者夫人惟心閒故意適性定故情樂而
皆于志乎見之志適則無往不適志樂則無往不樂故
人謂夫子之詩一隨乎遇而不知志之所在詩即因之
毋論薦荷被芰優游畎畝其志悠然而即其槐堂判事
身勞而志適綸闈參政所憂者在民而所樂者仍在志
亦安往而不自得矣佳山堂詩集鋟自庚申閲二年而
後致政今之二集則半猶壬戌以前詩也自庚申以後
戊辰以前同一適志亦同一樂志所謂夫子之詩不以
出處殊不以顯晦異不以勞逸岐不以安危變猶造化
然獨是予壬戌嵗隨諸朝士餞夫子東歸閱四年而始
請急過謁通徳又三年而餞夫子之子椎輪卧轍始得
讀夫子二集較讎之而附以一言然猶未得決從游而
遂以志也若夫佳山堂則已别名為適志堂云
　
　
　
　
　
　
　
　
　
　
　
　
　西河集巻四十二
欽定四庫全書
　西河集巻四十三
　　　　　　　　　　翰林院檢討毛奇齡撰
　　序(二/十)
　　　兩浙張中丞監臨庚午科鄉試舉人放榜謁謝
　　　　公序
皇上御極之二十九年禮臣舉賔興故事次及兩浙分
别監臨提調監試考試諸官而以大中丞張公為諸使
長監臨全闈昭舊典也前此東南用兵師武䇿力能以
克詰戎行樹揆文奮武之略遂致東南禮治甲于天下我
皇上廵方來浙特廣文教進諸生而諭以文章經術之
本士子之渢渢興起于黌序者三物六行互相比較惟
恐以浮文虚夸致妨德藝徃徃簡練揣摩必欲使偶然
摸索皆名副其實而言見乎行始不負
國家求賢至意故公于闢闈之始上下劼毖綱紀肅然
而一經鏁院遂晨夕戒儆防衛周宻使中外官僚叅詳
校理無不矢公矢慎底于有成公之于監臨可謂勞矣
聞之宋之嘉祐以廬陵歐陽專主貢舉與端明韓君龍
圖梅君輩互相倡和嬗為勝事今之監臨即古之知貢
舉也然而監塲視巻今昔不同夫程材無方升求有數
則限于材地風簾官燭刻日迫促則艱于審視參詳分
牘各執意見則難于合併而公皆有以調劑之未嘗為
苛細之行而合同融化以前簾而統中簾之務相傳草
榜已定公遍閱其所取者為之甲乙暨放榜後尚能記
其詞句而指其瑕瑜自非至公亡私以得人為己任者
焉能至此昔者武成榜發姓稀名闇即為時譏而今則
知名之士前後絡繹單寒陋巷皆蒙進取即間有閥閲
子弟世濟家襲亦必少見頭角曽稱藝林並無衣冠襁
褓之藉為口實道路之人不歸之主文之明而歸之監
臨之公不歸之參詳小試之能謹而歸之監臨之飭之
嚴而倡之毖則豈非方州大臣實能以求賢進士為致
主之先資也哉公詞臣起家分闈者再皆以得人膺冰
玉之鑒而觀風浙河日省月試裒然舉首者多登賢書
其惠我譽髦如是嵗在庚午識者謂庚者更新之象而
午為文明離光正中必有大人焉起而持其運會者公
其是矣榜發之後舉人若干人謁公于軍門例有饗謝
因請予為文而序之如此
　　　蒼源文集序
吾越自陸佃陸游而後無文人焉若徐渭則丘邑之長
豈可與中原伯叔較先後哉然而概視之天下與吾越
同間嘗北極燕齊南抵甌越東西歴江漢河濟求若雲
間日下相見如素渺不可得即或聞名而思通文詞以
致慕效亦百不得一二然後知吾越雖乏才仍未嘗少
遜于天下人亦有言一隅者四表之則也九有者一方
之積也當予出遊時有稱諸暨馮蒼源氏為吾越著作
之雄予嘗思其人而未之見也暨予歸里竊觀蒼源氏
所著有叢笥一巻其目列叢説叢記叢問叢對諸條彷
彿古諸子家言而不假連類不藉影響直抒諸所見而
精警刻核語無旁貸鍥鍥乎論難之能也越數年而介
予及門示以生平所著書兼屬予序人有學文不成者
去而學藝而藝成曰文與藝等也學文之家不必減于
學藝之衆也然而十人學藝而十藝名十人學文而文
不得一名豈真藝人嬴于才而行文之家率鐬心鉥智
曠百世而不一覯哉夫操斤滿前不可謂工倕也把筆
者滿家不可謂屈宋與賈晁也藝事易習而難精文易
為而難以名然則其所謂無文人者非無文人也謂無
文人而如農師如務觀者也蒼源之詩别于文長而文
則直與農師相頡頏吾越之人斯居其一矣特予與蒼
源相隔祗百里耳其年齒相去亦不過七八歳以下而
示我所著則予年七十蒼源幾八十然尚未相見而寄
題其篇則猶是四海之大九州之廣所謂聞名而思見
所著而起慕效者而又何一方之足云
　　　齊母張太君九十壽序(齊欽齋徴/士尊人也)
予與徵士齊君游其母張太君以大節受旌爾時有司
即以賢壽題其門以為母年七十世所罕也及予為母
作節壽録已届八十齊君嘗拜予且喜且懼以為世安
有長繩可繫如此日者乃予宦京師以迄予告中間相
距又十年而母尚無恙齊君因寓書及予重以九十之
觴謂予稱祝予然後知我母之難老正未既也夫母不
嘗以賢壽稱耶夫以賢致節以節致壽賢與節有定而
壽則無定向之稱壽亦徒以七十古稀未必後來之有
進于此而即此以頌已云罕覯乃不意進而八十又進
而九十則夫向之所為壽者在當時以為頌而以今觀
之則祗為祈也在當時以為祝其所已至而以今觀之
則祗祈其所未至也夫至祈其所未至而千秋百歳亦
祗于未至間概之已矣且夫節母之年未易也冰霜短
景私顧難度每詘指一歳可抵十歳而人之求節母者
常恐以靡他之義久而生變每詘指一嵗可抵數十歳
則夫自矢志以至受旌已不啻百年之享而況受旌以
來進而加倍則夫期頥耄耋豈足復為我母賀況從來
賢節之稱多得之身後幾見榮名大典及身享受至數
十年者則是所至皆千秋也齊君書至云吾母教子之
切垂老不輟而為之子者與故人相隔十年貧窶如故
是安足以慰母心則節壽録不云乎齊氏自觀察公後
幾墮儒術而吾母于先公齎志之後撫藐諸孤而授一
經以為斯世經術之冠此真所謂以善養不以禄養者
雖絀處何憾焉
　　　黙堂詩鈔序
古者試有甲乙科而鄉試無之以鄉第解之南省已耳
未嘗設科也今則鄉會試並皆設科亦並有甲乙而近
反去會試之乙科而獨存鄉試故會試無副榜即殿試
三等皆謂之甲惟鄉試則但取入解者解禮部而以其
副者貢之成均即乙科也康熙庚午
上命編修張君尚書郎王君司浙鄉試而以沈君武抑
中乙科或謂有司明能知武抑或曰不然武抑豈僅中
乙科者予知武抑久三吴推指名士首絀指武抑其先
人四世皆中甲科由父而上其為中外執法者三世矣
以視武抑誠不無慙卿慙長之目區區是科誠何足為
武抑重然而武抑之重是科何夥也毋論武抑舉文久
為世誦習而即觀其詩體撰閎闓舉纂紃雕繪而悉返
之神明之間然且質不傷雅樸不涉鄙追六義之遺而
一袪近習之陋嘗謂浙詩頓降始于康熙甲乙間而武
抑早有以振之予初從武康二韋君問訊武抑在三十
年前越二十年而與陳君興公論文長安是時武抑居
塘西往往對其友而未嘗不願見其為人也今武抑以
主文編修君出予門下見予于湖濵時興公二韋已墓
有宿草而予始得與武抑慷慨論詩雖知之有素然亦
私幸有是舉以得一見也然則武抑入長安其得藉是
舉以見其詩并見其人猶是矣予故序其詩并述其所
遇以志予相見之有幸焉
　　　借山詩序
前一年折指戒為文間或彊勉偶一及雜體而于序則
戒之盡以為生平皆酬應文字而序居什八詩序尤甚
人有以詩序請者必鑿坯閉閤拒不容息而獨于借山
則不然借山謂予曰凡子之相戒序詩者亦以絶夫庸
妄干進之徒謬邀虚譽以馳騖于聲利之塲言不足髙
祗以取憎而有如澹然泊然絶塵離坱以偶然與風水
相遭而不能出一詞加之豈古人贈言意哉曰不然夫
序詩者序其詩耳其詩佳雖或馳騖可也其詩不佳雖
澹泊不可也往予讀借山蘭亭一詩亟求其人而不得
書其詩扇間既而遇旡休則旡休几前亦有其人所贈
詩其佳與蘭亭等夫山臞之作不習薾芾必求其髙文
典册飛書馳檄固為非分乃若六朝自湯休以下中晩
唐自皎然靈一以下方外佳詩其所至超而至名者究
無踰此二詩而止則夫借山之為詩亦可見矣乃既交
借山嘆借山聞道之早二十而却染不十年間即已受
大鑒大法于平陽門下夫平陽不二之旨昭然人間既
已披僧伽黎衣其于語言文字宜一如土苴水沫匪惟
戒之抑從而唾棄之而借山落筆儻然有如白毫之自
生而丹輪之日見者予序釋氏詩二人一蛤庵一借山
也蛤庵與借山皆出自平陽之門雖蛤庵聞道較借山
稍晩而其為詩則一也方蛤庵游五臺企脚京師為
天子所知已召之留天龍而以病謝去借山承其師之
㫖將以祖庭未了事託之汗漫其與世往來必能紹平
陽之蹟過于蛤庵而吾第以詩論今之言詩者有門庭
矣詩無宗教禪無南北而第舉心之所得言之于人而
人亦即以其言之有得者而得之于心書之扇書之几
案皆是也此所謂聞道者也此非門庭也夫如是而何
勿序之有
　　　嘉定李氏功行録序
書曰天道福善禍淫易曰積善之家必有餘慶積不善
之家必有餘殃此即桑門因果之説之所自昉也顧禍
福因應吾儒有其理而無其事故禹稷得天有窮被殪
仲尼每置之勿論而史傳伯夷且有顔氏早殞盜蹠考
終之疑而其後桑門立教著為果報遂致法苑珠林諸
録竟與楞嚴法華並垂佛藏予束髮時或有授予立命
編者時崇禎之季袁氏所著方盛行於人考其為説大
抵昌言禍福因應而以已事實之然止袁氏一事已耳
其後數年漸有條列其事于其書後者又數年當
國朝初年則又變而為感應篇取道家太上感應一書
而句釋之且疏事其下而於是吾儒與道亦皆各有因
果之録先後行世夫吾儒為善不必得福為惡不必得
禍而老氏無為原以上徳不徳為道徳之要即桑門上
乘亦何嘗有善惡兩途可墮因果而其理其事則未必
非奬善絀惡者之所見端也練川李九蘭負君子行少
時以藝文雄于鄉既而避草澤闔戸不出今老矣自思
獨行無可為及人者乃著功行録四巻分出處方外閨
闈四則每則則又分若干格格若干條其為格甚具而
為條頗煩至每條則又列言論于前而紀事實于後葢
合理與事而一之使讀之者見聞雜出理事並著按而
行之瞭若指掌夫生人不古久矣聖王教令不行于世
而國家律法刑政桁楊刀鋸顯然在人以為入此則生
出此則死然猶有閔然蹈死不少畏者夫人畏名義而
為善者十不得一畏刑法而不為不善者十不得二而
有如導之以淺近之言示之以時俗之行成敗禍福歴
歴不爽則雖才識過人素稱特達者猶然相顧咨嗟惕
焉感興而況夫婦知能其讋于昭昭而警于冥冥者閭
巷相觀葢往往而是也彼夫章句之子守理過拘惟恐
稍涉禍福即有類于佛氏之所為以為正誼明道不計
功利盍亦取是書而誦之可乎
　　　龍眠方又申游稿序
江左能詩家舊推雲間龍眠而方氏則尤擅龍眠之勝
故啓禎之際有稱雲龍與方陳者陳則黄門方者指諸
方也顧予與方氏交頗習而獨于宫詹父子兄弟未嘗
委摰一被容接前歳從長干得見待御預裀席之好今
則三孝亷君慨然游越而季子又申特將車以來承顔
受詞不啻覲安琰而遇莊朏焉又申固貴游之能賢者
哉乃又申甫出游即為詩為詞紀其劉覽往復山川里
道車騎盤盂之概措語清遙搆旨激越吾讀之而知其
情之深與才之廣也夫家襲韋平身被文譽在又申固
屬本事無所或異獨是又申丁門祚極盛之餘横被謠
諑一若胥原欒卻平傾驟接雖欲道志事而難為情者
而又申于通家舊故周旋樽酒之際輒流連慷慨形諸
咏嘆是即王氏之念銅川庾信之悲江表亦罕有過而
又何諸方之詩之不能繼焉
　　　燕臺醫按序
倉公受扁鵲之書于公乘陽慶逮其家居漢帝嘗問其
治病所驗者記之于册此後人醫按所自始也顧治十
得九世難其人浸假得失平參世必好舉其所失而略
其所得況浮湛湯液因循取驗其得失原無成形安能
歴考其所得而為之記之雲間顧先生獨不然先生以
經義治四門學作選人京師京師藉藉聞先生善醫其
家居時每醫人有成績稱聖儒其為聲在崔長史李慶
嗣上姑請召之而先生亦復以邸舍岑寂即應召往顧
京師多官私醫萃天下之能醫者而僦于其間自給事
内廷以至踟跦幸舍者比比而是即有
詔召問按驗亦别有給事在左右者而先生非其人也
然而所至輒起亦且有醫藥已病之狀書之成帙夫上
醫醫國其次醫人夫人而知之矣生平讀書講道治舉
子之學原不能抉隂陽之精調燮補助而即其試仕方
州驟膺民物其張弛激揚亦何能展我欲為而有如嘑
吸之間就人之死生轉旋俄頃以與造物者争其權度
此亦吾儒施濟一快事也若夫其按可驗則予之家人
已列其一如所為薄憂女子者而又何怪焉
　　　蘇子傳胥山詩序
西泠古才地于文争六季于詩争漢魏三唐以上曩者
順治之末會十郡名士于檇李之東塔寺惟時太倉吳
學士尚在坐也榜文式于牆並推西泠之詩與雲間陳
黄門李舍人功出禹上葢惟恐六義之指之有墮于畸
衺矣今西泠耆舊渺無存者而胥山諸子起而踵其盛
會開府好士闢舘設醴躬請胥山諸同志按名授簡並
以蘇子子傳為之冠而子傳以甾目辭也予因從馮子
屺章私讀其詩清雄博達語警而氣軼古格今律各極
其致此與啓禎諸賢格漢魏而律三唐者又豈有異純
鉤在土光氣燭于上無問逺近卬首交睫而得之不必
斸其涂破其匱淬厲其釽華而後始揚其美也然而毁
壁而飛翀漢而出者必有之特是西泠為詩向能式靡
挽之于鍾譚既行之後與黄門舍人争相後先而近習
畸衺間有流為打油為嘂賣而不可底者胥山諸子之
大有造于西泠也吾將以子傳為揮戈之先矣
　　　家文山菜根堂全集序
天之生物何限丹砂黄金瑤琨銀鏤不知其幾何也辰
之砂拘彌之珠扶南之剛金林邑之貝不知其若何所
也其或産于辰者亦産于宜出于拘彌者亦出于大秦
以至硨渠馬腦琅玕瑇瑁自南番西竺東胡北貉所在
皆有未詳其得于此得于彼也惟生才即不然左顧溟
渤右顧流沙自日出日入以及南至北至之際其一時
所生可以指詘而枚計如視地如手探缿如坐闗樓數
過馬未嘗有纎悉之遺幾微之不可辨也然而多不過
十人少不下七八人然且此十人與七八人中求其能
嬗後如前人之赫然者則不得一二焉閩之有文山即
閩之一人也前此周侍郎櫟園每稱文山為五言長城
宛平王文貞之五言古詩太倉吳學士之歌行中原彭
禹峰方伯之七言律與文山五律可以頡頏間嘗讀侍
郎所摘文山五字句而慕之今文山合輯其序記賦頌
彚為一集夫文山之文亦豪矣予遇文山晩甫一再見
而予與文山皆已老計夙昔所為詩文亦既止此欲求
其更進不可得然而予忝才盡而文山之可傳者遂復
不少東南多瓌寳曩時重海中紅刺為帝子冠衣之飾
相傳其名有所為紅亞姑青亞姑者皆石也而閩之名
山其新產文石率五色陸離光芒璀璨相其聲價有逺
出亞姑上者此東南之寶之可驗者也以當文山其亦
間生之一矣若夫予兩人族誼則文山方七十予於他
序中及之而此何贅焉
　　　胡寅公詩序
工舉文而復工詩者二人姜子武孫胡子寅公是也二
人舉文行天下而顧艱于一遇武孫垂老舉于鄉寅公
至今日始就試天安門外除温州教授夫以其所專工
者而知之甚艱猶俟之遲久之後況偶然為詩安望其
驟致聲名為當世諷詠家所推重而寅公出薊門雜詩
自計車道路以及天街馳驟載刺投贈之作長安公卿
無愚智皆藉藉道寅公詩工則豈非龍阿不能藏夜光
無可掩與往伯氏大千為仁和教諭論文之暇間亦論
詩第其説以聲律為主世無不審聲不協律而可以稱
風人作韻文者人初怪其説之異及按之古人則往與
説合大扺律與絶其為聲為律皆易調劑而至于五七
字古詩則宫商相宣律吕相應一推一挽皆如弦鞉家
之有闗捩存乎其間自非明于永言者其乖舛立見而
寅公豪蕩激越噌􁀙鞺鞳一唱三嘆居然宫商律吕互
為宣布是豈諷詠家所易致哉宜其並舉文而稱工矣
　
　
　
　
　
　
　
　
　
　
　
　西河集巻四十三
欽定四庫全書
　西河集巻四十四
　　　　　　　　　　翰林院檢討毛竒齡撰
　　序(二十/一)
　　　淮隂張儀部農部二鄉賢祖孫合祀録序
自唐貞觀中詔以左丘明伏勝毛萇鄭衆等配孔子廟庭
後遂推廣諸儒以次增入然第取其有裨于學校者耳唯
明以名宦鄉賢並厠澤宫分置兩祠於靈星門外則興秩
之餘旁有祭啐顧其始猶不失邦賢祭社之義而其後浸
濫而不可問也予游淮隂值儀部郎張公與其孫農部主
事同時舉鄉賢自巡漕開府暨督學使君以下皆藉藉稱
兩先生宜附廟祀敕郡縣吏及學校經師各執結給皷吹
迎主以入凡鄉官坊騎三舍子弟咸衣冠捧輿由圜橋升
令春秋三獻官竣事得以例分啐左右繼諸先儒之後猗
歟盛哉今相距二十年予被徴來京師而農部之子吏部
公偕嗣上舍亦父子同時膺聘赴都投牒之次見予于選
堂之牗間重以予游淮之舊握手道故予方念吏部公
父子聘幣一時稱勝事而公則復以其先人合祀一録
令諸同舉者各為詩歌而屬予為序予乃嘆張氏一門
之盛為未易幾也夫生莫重乎以名徴死莫大乎以神
饗故樽俎在堂羔雁在戸世所難及而張氏一門兼之
然且祖孫咸秩父子並摯數世之間懿美叠見嗟乎其
于學校何如也夫居官能方有政可紀是之謂賢邁蹟
顯揚克誦駿烈是之謂孝夫儀部與農部公賢以開之
而在吏部公與上舍則又孝以繼之是皆不可以無詠
予宿昔在淮曾與吏部公父子讌飲賦詩至今相傳有
所為曲江之園雲起之閣者曾幾何時而吏部公安車
來京將仍返故廬而予亦老病庶幸徼放歸之例獨上
舍君與諸同舉者以纂修前史入承明著作之庭倘他
日二張之傳成之文孫與同舉諸君則今日同舉諸君
之為詩歌為文又安知不即為他日
國史所嚆矢與
　　　介和堂續集序
戊午之秋
朝廷詔丞相御史二千石舉内外府州縣官暨草澤有
學行者策試
殿廷而待庵與予同在舉中會
天子詰武事收復西川不即較六論留公車門待庵日
為詩與長安舊游酧酢往來今詩集中所為
帝京湯泉諸詩皆是也夫待庵少為詩暨通籍而截然
不為自筮仕以來則間一為之至是而意氣坌涌搖筆
如擢枝既已大具詞業呈門下兩省就試
殿前而其後以取數限也吾聞漢重經學轅固被黜唐
尚文賦韓愈受裁從來得失之數原未有定獨是習俗
耳受必謂簿書親切載籍或逺幾見狎三善而工六義
者夫天下生才無盡作者間出雖摛詞逞韻家叶戸曉
而求其能當于是者亦復有幾乃自負名下裒然藝林
而疏鄙庸劣茫然不解比興為何物即間有識者亦復
浸淫流漫不能拘正始之舊而目數蒯𨽻手弄錢刀能
自為篇幅出短長雜詠而悉有以軌于法誰謂懐縣非
詩人也
　　　蘇潭張氏族譜序
古者君子行禮以敘宗族族之所敘則禮從生焉故因
孝以推之因睦以合之初未嘗不惇本䘏末而其後稍
相逺也嘗按之族服之制四世而緦至六世而服已絶
則親亦已盡是毋論棄徳曠宗塞源拔本者固于斯有
淪遺之感而即以服推其因禮降而情殺者亦復何限
然則族譜之設雖肇自有宋倘亦先王惇宗敘族之遺
意也與今世家舊閥多著譜牒而時移代易廢棄多有
苟非為其後者有以修之則三眷之親同于九等吾未
見其能禪後也蘇潭張氏自宋時亷訪公來遷蕭山遂
族于斯歴元明數百年代有賢哲已見之邑乘而曩時
有譜創于元季亷訪曽孫暨明永樂間則郡丞公重修
之自是以後闕焉罔載者越數百年裔孫純白由泰州
教授歸里毅然以修譜為己任自隋唐以來方城曲江
吉水新淦各為疏覈凡世系前後稍有同異必親至其
地咨諏詳較務求殫晳而後已而乃越二十餘年而其
書始成夫隋唐宋明為世已逺其為親幹族屬亦已長
久根株之大茂木莽莽乃得收其渙散聨其乏絶使弈
世衣裘臂指時地爵齒皆已彚存之數簡之間其竭數
十年之精力不為不勞而成書以後予滯京邸亦復不
逺數千里遣其子孝亷君持書至京索予為序夫上下
千載縱横萬里其勢本同而前考之數千年而不以為
遙近索之數千里之外而不以為逺則自是以後其為
久長計而不得以因循苟且之端任其漓渙焉可知也
　　　益都相公佳山堂詩集序
士有一言而足為天下重者宰相是也夫宰相不言則
已言則必為天下重則所言不既難乎曰言當乎理而
言難以理為言而言即不難惟詩亦然方其溯四始案
六義博求名物旁及鐘律初亦殊覺其漫漶而源本既
得循行習坎隨其勢之所自至如通波赴壑備極湎演
皆足以見其根之所存予誦益都師相之為詩久矣方
予誦師相詩時每嘆其言大而旨博義深而見逺絪緼
闔闢渾括萬有渢渢乎大人之言也暨予以應
召來京師會
天子蕃時機無暇親策制舉得倣舊例先具詞業繳丞
相府予因獲隨儕衆謁府門下適單馬從閣中出揭剥
倒屣延入為賔客當其時先予居門下設食授室粲然
成列者已不啻昭王之舘平津之第也乃予以受教之
久時執經侍側見其所為大文者代言應制端坐而卓
筆儼治絲然繅緒及而緵䌰成而即其氾氾酬酢日或
十往返彼唱此和印符取照莫此之速則當誦師相詩
時望洋浩嘆㝠兆俱絶又安知其如此嘗大雪中請沐
歸取門下從游所為詩句繁而韻僻張燈伸帛師相口
授門生筆追形之不逮聲且尋丈也文猶風也風發而
􁢚嘘䬝􁫺力能載物夫然後垂天之翼挾而萬里文猶
水也水盛而天吴所舉極魚蟲物怪吞舟撼嶽之竒包
幕不失葢至言若桴皷而大文無方幅理固然也今師
相之詩自樂府古體以迄兩韻分班定部類有成書其
間上紹三百下及八代就其裁製皆足統源流而窮正
變乃嶒峵博大動無細響上之為登歌拊詠之音次之
亦不失三調五聲出納治忽之數自非義藴于中氣流
于外涵容槖籥而羅絡紛賾于無盡則玉臺太一形于
樸斵吾見其敝也在昔文教之興每與運會相終始故
三代初闢渾渾灝灝漢唐開國猶不失扶輿之氣今
聖天子大啟文明賢宰相百執各展其經緯以鬱為
國華習俗偶岐易成頗僻而師相重有以正之巻阿七
月豈止張蘇論撰已與明世相國甚尊無三省之分又
無取旨降敇覆奏施行之異其為政事堂雖尚書門下
莫敢參預獨内廷傳奉多假之中貴之手而今則録白
書黄委之門下施行封駮移于六曹惟是君臣之間一
徳一心諮諏善敗往往出一言以為天下蒼生之幸其
獻納所裨有過于前代什伯者況乎文章喉舌同在司
命豈無讀師相之詩而愾然思蹶然而興于道者然則
敦厚之教風人不廢焉知師相之矢歌不即為師相之
所為坐論者也
　　　姜武孫七十壽序
唐白少傅居東都作尚齒之會其時少傅裁七十而其
所與者若懐州司馬輩皆晩年相結並非宿昔往來之
舊故少傅于履道坊懐諸舊游往往舉微之夢得子厚
諸君形諸詠嘆而九老之數一不及焉甚矣得年之難
也予弱冠與武孫先生為文友其同時鬱起能以古今
文争長海内者累累也然必推先生為祭酒間嘗舉髙
會少長畢集設賁皷于壇圻之左其首執銅盤而啐血
以釁盟者必先生也曾幾何時而疇昔之累累者或散
或偶往往游仕之四方迄于今其在者鮮矣先生年已
踰杖鄉而膂力如方剛者古云松栢之姿經霜彌茂非
與吾聞㙚墳之生物本異鹵磶而䎩耠之下其種易成
江河之渫水殊于涔汋而能藴其道則勢易行方先生
席世閥閲比之漢之韋平晉之王謝自光禄太僕以下
司農宗伯各有表建為列代名臣而其家之先後世濟
内而卿貳外而丞令不絶也先生獨晩成舉文試義傳
譽滿海内尚艱一售至趨庭之賢先雋南宫而先生始
以京闈舉也雖曰喬木久䕃必無改柯而先生終以至
徳持之世嘗稱才人輕薄最易怙勢故古有多才鮮終
之嘆而先生初專責已既期利物又既而根理氐性直
極之知天之學將近世之所為以釋詁為講徳者而先
生一反之其善席寵厚如此夫自古無祈年之法而中
庸栽培壽可必得雖富貴所自有然而年亦彌卲焉去
年秋先生之徳配史儒人以貳膳之嵗親朋為舉觴壽
孺人并及先生重齊眉也今先生臻貳膳嗣子内史君
就選人將之長安而以予為故交也屬予為文書之幛
予思尚齒之會少傅雖為政而以年甫七十贏厠之座
末降此而耆英而至道而真率在有宋累舉洛中者長
不過七十次裁六十嬴耳予以六十餘年之交得與斯
會不可謂僭而獨是當時故交如夢得子厚無一在者
雖欲舉尚齒之觴不得也然則當斯時而得年如先生
巋然七十不可謂易事也則夫由履道而至道而耆英
而真率雖屢舉可也
　　　李丹壑進士館選庶吉士賀屏序
宋人作春明退朝録多記早達而弇州繼之遂將近代
早達者譜入三述謂之盛事然大抵成童以前率皆童
科膺薦如蕭何草律以太史試學童補史書令史而魏
晉相仍所稱童子郎者是也獨是科目之設隣于發覆
雖年如子淵齒如項槖何所别識以故早齡通籍代不
乏人而求其十六成進士者則自明三百年來所傳祗
王庶子一人而他無聞焉
國家崇儒右文景運日隆加之
聖天子興復古學一時摛文掞藻之士翩翩蔚起意必
有聖童畸質可為當代標人瑞者而學士李公其令嗣
丹壑以十五歳舉于鄉十六成進士時康熙己未春官
列名赴
殿廷對策擢髙等遂得
召問改翰林院庶吉士使讀書中祕以補舘學生三十
人之列一時聞之者無不嘖嘖稱嘆以為極盛吾聞越
睒之生蘭筋宿成雖紐紲未賖居然有籋雲掣電之勢
鸑鷟産丹穴體備六象質負五采初未嘗巢阿舞庭而
長離所燭菡萏興而文章見葢瑞應昌隆固神物所自
鍾也然而崑丘良木滋以靈露威鳳雖奇宜畜嘉徳曩
者任咸黄琬皆以夙悟力學卒成大器故唐宋分十齋
教諭専朂異才而明時茶陵少師亦以十七成進士讀
書中祕究之黽勉奮發肆情藝苑以致入參大政多所
建白至于今鴻文鉅業追溯前事者尚藉藉稱茶陵不
衰今之授舘學即公輔儲材之地也深嚴親近必用經
術有學者上備
顧問兼之册府鄭重並以大詞掌書命則凡經緯黼黻
儲偫以須莫不預于是時朂之葢年少力學勉在青陽
雖曰揣摩所由終而實則淬厲之所由始也夫居寵不
驚履榮不衒達人之識而苟其居髙而益進于髙席厚
而益期于厚則雖恢台日盛而卒無日中則昃之慮今
學士致身祕閣稡擷經史既已躋玉堂之長然且周旋
入直勞勩謙抑未嘗少縱即晨入暮出東第稍閒遽與
天下賢俊傾筐倒篋談千秋之業而丹壑于趨庭之餘
觀橅有素他日為
天子親臣繼志述事恐茶陵聞望定無以過予故于彈
冠之頃不為頌而為勉如此不然父子同朝世掌綸綍
池上鳳毛古人所羨即以弇州三述觀之其為父子翰
苑者亦復有幾吾又何為不嘖嘖焉
　　　星槎詩序
予過上海與徐君西崖為忘年交西崖真才人也既而
友西崖之友得星槎金君所投贈詩予愛之不減西崖
顧西崖為此鄉領袖而其所與游悉能文有學之士其
為詩與詞尚得追曩時黄門舍人遺響不與世移易故
其惑於邪說而甘入宋元洿下坎塪汨淖而不得復濯
之清滄之淵者惟此鄉為最晩夫近世之為詩甚矣乂
爬刮刷猪樝鴨蒜零糟薉溲瀰漫紙上而調必轆轤不
曉轉變語必起伏不識對待袒膊張齒以相習為嚎嗄
咧喇之音譬諸京師之販傭終日嘂街而全不解鐘吕
宫徴為何等則又宗元人所不屑道者直市儈事耳吾
不意堂堂文苑為詞翰標指而反出于是乃星槎為詩
即不然風流涵泳詞洽而氣清句必有聲字必有色寧
為澹宕毋入褊棘此如吳中人士越布單衣而自足以
據髙流之上世不乏傖人不與較也予向許星槎詩謂
為文房夢得可當進步而星槎近入長安詩體容肆方
超超乎淩厲而上而復以長安塵鞅難以久處將隨官
浮梁者為西江游夫廬嶽之髙鄱陽之廣其為詩境當
復有進于是者慎毋謂茅靡之習倡自首善遂謂廣大
不足法也星槎將行以近詩屬序予告之以此并告西
崖夫西崖則已知之矣
　　　寄贈周平山游嶺表序(平山原名玉/輪字秋駕)
吾邑多隠君子夫隠君子者非以其好晦而惡通也又
非以用于昔而不用于今也必其才可為而不為徳可
見而不見身可以用世而世不必為身用斯足尚矣今
天下不出者則其才不足用耳徳不可以見諸時耳非
然則亦身世不相副彼以是求而我不必即以是應耳
非然則鮮有能隠者矣今
聖天子旁招文學以地震求治思舉山林髙隠之士即
已下其
諭于郡國守牧與御史大夫以下而宰相復屬意吾邑
趣邑令按名敦請使上應
詔旨而邑之君子悉杜門闔壁謝去若避惟平山周先
生以先在嶺表得免而其事亦遂已予嘗讀子伯南士
送平山序知平山去時邑君子多以文贈而予值赴都
不能出一言相别意謂平山者必厭予垢􁱀䠥􁌣隨計
吏舉制科公車門下徼幸入侍以自比于公孫𢎞東方
揚雄之列可恥孰甚而乃託諸故人貽書從嶺表數千
里詢問無恙予乃知平山之意氣真而性情逺也夫訾
利者慕利者也平山胸中無利故見利而不以為利且
夫平山固未嘗晦也平山少以文章顯今復以經術知
于時不能自閟往往為人入幕以展其才抱然則金馬
門猶是矣故吾謂平山才徳可以見而不見斯謂之隠
世嘗比平山之徳有似陽城昔者陽城以兄弟友愛不
能暫離各不忍娶婦而平山則既娶而從其尊大人游
其繼也復隨其兩兄以祿仕走四方所至獨身從合食
共寢各留其婦于其家凡數十年而平山無子而婦以
死也今其兄歸里而平山以再娶復别其婦作嶺徼行
葢以隨其兄時官貧或不能計晨夕則又間出其才技
為友人入幕藉其貲以養而其後主賔相得則一如兄
弟之相愛而不忍舍也夫平山于友朋之間則又如是
矣人惟性情逺則所見者曠不責過不及道廣能容而
亦惟意氣真則友朋兄弟所在親切方予初友平山時
裁總丱耳今相距四十年中間别多而會少惟恐形跡
之間將復疎逺少親切而回思予故人向之所為親切
者今復散盡而獨平山與子伯徽之南士數人僅稱白
首而南士又死于路則雖書問千里諮詢無恙亦猶然
疎逺不切而況出處之間與平山曰盍贈我以言因寄
之且以示子伯徽之之家居者焉
　　　送登封令江南張君赴任序
洛邑為天下之中而陽城又為洛邑之中夫陽城即登
封地也在昔姬公卜宅既已食洛攻位定為東京而又
封表太室端圭于陽城上下之間定其標而為之則之
臺觀巋然使夫土中之實之必有所在此曷故哉誠以
為隂陽之和道里之均必有其端焉而不可溷也今天
下居重之勢久在東北縱不必如漢晉隋唐申畫其地
顧古亦有云欲萭四方先規中央夫以天地之中而為
之宰者百里南面深其溝而隆其堵料土中之民而井
伍區畫亦重事矣予向時曾游二室藉隣州使君假我
車騎遍求夫古之所謂步影與測象者浩然感興葢仰
觀俯察人事以起特未嘗過邑宰而驗其治政之何如
也今相距若干年予至京師會江南張君以謁選得登
封宰或謂張君才大登封瘠不足以展攄其才或謂登
封雖土中然故非形勢所在邑且荒僻非要害張君無
可為吏治地而吾不謂然夫以邑長之尊寄一方民社
之重銅符軒綏朱丹其車豈不惟材幹彊力是視而宿
昔美為政者其在前古則稱單父以揮絃操縵為能事
而近稱河陽則居然灌花蒔卉任娱目快志而略不為
愧此豈真不足于政事而為是泄泄也哉葢和平者有
功而彊毅者多割也今天下皆尚名法凡租庸獄訟進
才絀不肖皆一以簡覈自效毋論庸庸者淟涊却足而
即其勵精鍥志偶一過當皆足為病有如舉一事焉在
張君長材逺思豈無一往奮發之概而徐而思之凡天
下之可以益官者未必無少損于民其可以邀譽于百
姓者未必不少夷于政治而由是以酌于中抑有為以
補不及借調劑之術以行其催科撫字兩兩難全之意
是即姬公所願聞而宓子之所相視而歡然者也若夫
自服土中古有其説則先之以喜怒之和繼之以競絿
之節張弛損益各得其宜隂陽調而水旱時遵其道路
而可以幾無偏無陂之治此豈張君所難為然而未敢
驟已張君將行京師善詩者各為詩送之而請予序之
如此或謂登封古封禪地
今天子方召文學將欲登封喬嶽躋七十二君之盛他
日者
翠華臨幸驗縣令之治必當同律準度為肆覲者所稱
首夫政果能調又何患
天子不見知哉
　
　
　西河集卷四十四
欽定四庫全書
　西河集巻四十五
　　　　　　　　　　翰林院檢討毛竒齡撰
　　序(二十/二)
　　　李廣寧司馬詩集序
十嵗見楊盈川詩初未嘗知為詩也而誦而好之以為斯
文中固有如是其可娛者人有以東野夫子集問伯兄伯
兄稱其佳而竊為不然伯兄曰汝何知汝他日當知之迄
今越四十年而其所為不然者猶故也文之在人猶雲霞
在天一望軒然雖有他物不得而掩之必再顧三顧而後
知其為美者非真美者也予讀廣寧詩目之所接口之所
誦皆豁達于心有口所不能道心所不能發者而廣寧能
道之發之其思深其意廣語奇調髙而一凖于法意向之
所為一見而知其美者其在斯與廣寧為人卑以自牧其
接物恂恂一如有愷摯之氣行乎其間宜其詩之温柔親
切有如是矣或言廣寧治鬲津政聲藉藉然不廢吟詠有
鬲津集行世其後游楚有楚游集今將以魯國司馬特
遣開牙于淮沂之間褰帷而行予謂為政與為詩表裏
政閒故心閒心閒故為詩亦閒他日過魯必有以魯國
風詩採之入奏者豈僅靈光一賦已哉
　　　王舍人選刻宋元詩序
昔昭明選文謂文有變本不相仍襲譬之椎輪為大輅
所始而大輅不必為推輪増冰為積水所加而増冰不
必皆積水審如是則漢魏六季升降甚懸然猶不能存
漢魏而去六季而欲以三唐之詩一舉夫宋金元五六
百年之所作而盡去之豈理也哉夫唐之必為宋金元
者水之為冰也然而猶為唐則冰之仍可為水也宋金
元之大異于唐者鉛之為丹也然而不必為唐者丹即
不為鉛而亦未嘗非鉛也曩時嘉隆間論詩太嚴過于
傾宋元而竟至于亡宋元夫宋元必不能亡而欲亡宋
元遂致竟陵公安競相簒處勢不至于傾唐不止今之
為宋元之説者過于重宋元而抑明夫明必不可抑而
過于抑明而重宋元其勢亦不至于傾宋元不止舍人
王君惟恐以今之為宋元者如昔之為唐而仍蹈其弊
于是搜討遴錄遍輯宋金元之詩而以揀以料揚其粃
而汰其礫取夫宋金元之近唐者而存之夫丹固亦可
爇之而仍為鉛也今無論宋時詩人如渭南滄浪眉山
涪川諸集其見諸編者去唐未逺而即取金元之在選
者而試誦之夫不見虛中好問之近韓韋師拓麻革之
近郊島趙承㫖虞學士之近錢劉鮮于機薩都刺之近
温李掲奚斯太不花之近張籍王建乃賢郭奎張憲兀
顏子敬之近方羅近滄渾哉
　　　理學備考序
聖門無不一之理而有不一之學惟無不一之理故堯
禹湯文皋䕫伊散所行不同而同歸于理惟有不一之
學故雖聖人之門同一授受而四科而外漆雕氏南宫
子容以退為進曽晳琴子開以無為為宗端木公孫子
龍以説辨相矜多仲子路澹臺滅明以游俠顯卜商商
瞿馯臂子弓以論著討求置身于傳述之列然而殊途
同歸合源異流卒不以此開分别之途若是何也則以
此理之本無異也故理同則學同學不同而理愈無不
同逮趙宋繼起雖其同時言理學者肇于周子而二程
而邵而張稍有區别外至涑水崇安漸涉踈曠然猶一
理相學不分彼我及金溪紫陽偶相質難而學者遂以
此為齟齬之端設立門户區分畛畍是欲使吕尚隂符
黜于皋謨卜氏詩序殊于商易也而可乎夫列聖之不
同列聖之行也其無不同者則其理也理在天為天在
人為性在天與人之所行為道故儒者以理為天又曰
性即理也又當乎理之謂道而合性與天與道總之為
學葢學以學此而已雖所學不同亦學此而已譬之至
都者以舟以車以趾以蹄以東西朔南隂陽向背而究
之至都而止故日月不並行而皆麗乎天江河不同流
而皆見于地隂陽寒燠燥濕不同候而皆合乎天與地
之氣所謂衆致者一致之歸故貴乎學也今之學者吾
惑焉守支離者訾金溪崇易簡者鄙紫陽而沿其流弊
遂移之為河津姚江餘于新㑹紛紛牴牾夫朱陸尚無
異同而欲以朱陸之同異移之他人不亦怪乎彪西先
生為河東夙儒考道有年乃復以理學相傳恐有闕略
或致是非同異相持不決因輯諸儒語錄為理學備考
一書夫不裒不減不贏不匱備之謂也備則無偏陂之
見存乎其中備則無罣漏之形見乎其外而就其學以
溯其理洋洋海若不知南極與北極也星漢入其中日
月出其裏隂陽寒燠燥濕皆與為往來而藉以消長理
學雖繁欲舍此而更為異同不得也顧吾有進者先生
與河津同里崑崙可溯百川俱㑹定無守一曲以為獨
得而其書倘行
聖天子經筵進講時及理學且諄諄以消朋黨化同異
為諭果能進其書以邀
乙覽縱語錄纎微然安知不即與卜詩商易稱極備哉
　　　丁孝子身後芳名册子序
身後芳名册子者故明丁東阜先生之孝蹟也先生為
嘉靖國子生曽侍父雙槐公疾將革百醫不能療值嵗
除先生徒跣禱城隍祠歸而闔户以泣既則詣竈詣家
廟衆不知何所為也詰旦元日雙槐公回面謂先生曰
吾不能再逢此元矣子孝舁我至前庭加衣冠其身將
一謝天地祖父而後别即舁第出先生率諸子姓羣從
拜天地祖父畢焚紙幣出袖中片牘雜幣中雙槐公卧
視見若有神物攫幣去者驚而謂先生先生唯唯私喜
曰事得濟矣越五日先生不疾死死一日而雙槐公愈
越數月公與先生子撿先生書室收諸留遺見篋中有
讓年算以代父死疏藁筆畫儼然公執藁而泣始悟元
旦焚幣時其雜投之牘即是也且又悟神物之攫之者
亦以是故乃告諸親族既而外之人亦漸漸有言其事
者府縣長吏争為題而榜於其門而好事者復圖繪而
歌詠之于是同邑内史孫公為書其册首曰身後芳名
今其事已往矣其五世孫進士文龍以謁選來京師重
裝潢素册彷舊圖而書先生遺疏于其上以乞夫京師
之善歌詠者予思孝者天徳人敦不樂道況世逺代易
而為之子孫者復能誦揚先徳以彰夫駿烈則是先生
之孝其不匱者可知也且此亦身後事也予在故鄉時
已題前巻今復記其始末而序之如此世之詠歌者可
以觀焉
　　　張澹民詩序
少時與澹民之弟公授為詩未嘗見澹民詩也既而見
澹民之詩則澹民詩實勝公授顧公授以客游不歸而
澹民亦日走四方在故鄉時少故予極愛其為詩而求
與倡和之則什不得一焉今予來京師而澹民適逺遊
過闕寓于其家人為都官郎者因得卒讀其近年所為
詩夫澹民為詩不多而寄託隠深于古詩得子建法其
近體詩則蕭散閒雋多自得之句顧賦寫饒實境今為
詩者不及矣予少好宋元人詩既而隨俗觀鍾伯敬選
詩又既而悉棄去效嘉隆間王李吳謝邊徐諸詩則正
與公授為詩時也今距三十年海内為詩家又加于昔
而變易百出復有竄而之宋元者而澹民之詩則猶從
嘉隆而進之于唐其不為習誘若此獨是澹民以世家
子能襲其家學詩本小道尚足繼其先人宫諭公下及
累代名集究其所得當不止詩一節而澹民生長豪奢
自幼迄壯悉得修服食玩好宫臺圃榭之美及圖畫典
籍什器刀劍金銅鎡石漆沐雕鎪追琢冶鑄之巧以追
席夫先世遺緒朱輪華裀之盛者三十年來猶未之有
改也而公授客死澹民則驟丁貧困至道路瑣尾具饑
人之色乃猶然泄泄洋洋下筆為詩文慷慨磊落毫無
牢愁憤嘆及局脊踽窮之見于詞句此予之掩巻而興
思者乎
　　　館擬甲子科湖廣鄉試錄序
皇上御極之二十三年值元㑹初開干支初闢之始禮
臣以賔興大典恪遵成例開列諸臣應任選者仰荷
睿鑒特命臣偕臣典試三楚伏念天下當蕩平之際東
漸西被海波不揚而三楚介在南服自荆門以南逺至
五嶺中間數千餘里前代雈苻跆藉不遺尺寸賴
世祖皇帝方行克詰耆定武功江漢之間幸有寧宇而
潢池盜兵又適當黔巫之衝浸淫衡嶽凡鋪敦師旅悉
集之襄樊穀鄧以下與湖湘為控馭卒之
六師張皇皆藉我
皇上聖文神武裒荆罙入持玉斧而劈之瀾滄之外洞
庭上下重見天日迄于今文徳振興賢書進獻者又三
年矣古者生聚教訓必須時日而
皇上以存神過化與斯民更始如風之刁嘹而萬竅齊
發不數年間巖居谷處悉受披拂臣雖駑劣亦何致以
文命覃敷不加宣布獨是三物六行互相比較惟恐以
浮文虚夸致妨徳藝是必于程硃較墨之間使言行相
副始不負我
皇上求賢至意用是惴惴惟謹乃暑雨宵晨既底其地
即與二三臣工載厲厥事惟時監臨巡撫中外劼毖綱
紀肅然而提調則布政㕘政經理精詳監試則㕘議僉
事防衛周悉爰集同考試官決題發策進提學僉事所
取士而三試之垂簾于堂合衆視而通以一心一若心
入重淵而目營四海積若干日得若干人以
覃恩廣額増若干人并取乙巻貢成均者附若干人而
錄文若干首以獻臣謹拜手稽首颺言簡端臣惟國家
致治莫先用人用人之要在乎言行故三代立賢必以
言揚行舉為旁求之則而成周三載選士必大比其徳
行考詢其話言而後升諸宅俊以貯為世用此無他言
者行之表徳者言之本也自西京取士有舉有試而分
徳與言為二然且試士之目猶尚躬行如所稱賢良方
正孝弟力田者簡拔之中仍不失砥礪之㫖故兩漢得
人較後為盛暨隋唐以還廣立科目但以天子親試者
謂之制科而别立秀才進士明經諸科為有司所試舍
此以外别無他途為進身之地而于是以行求言而言
見以言求行而行不可必見夫立言者既欲借言以表
其所得而求言者亦即欲因言以定其生平則疏其辭
矣必瞯其情也瞯其情矣必覈其義也覈其義矣必覘
其情之何以通與義之何以立也夫如是而衡文之難
也甚矣曩者漢庭制策首重儒術然鼂錯内習申韓外
應文學雖孝文之明猶不能辨其醇雜宋代啟髙文闢
詭習顧劉暉私製新體而應試則謬為方正之語以嘗
有司則雖歐陽之聰亦且為其所蒙昧而絶不之覺況
今人之文不逮鼂錯有司之識逺遜歐陽而欲以尺幅
之間燭照數計坐見其敗也乃者兢兢業業殫精敝思
自謂可以告鬼神而終不能少釋于寤寐者以為因言
以求人仍不若因言以求言葢言有偉肆而非夸者終
不若醇謹而不流于固言有綺麗而非靡者終不若清
真而不隣于薄言有勃窣而非僻者終不若簡易而不
淪于一望而易盡則文字雖微亦即為維持氣運變易
風俗之大道而況髙文華國正
聖天子啟迪文教所有事哉夫文體不同要歸一致前
代取士多途總皆以登選之一意行之雖明經明法不
一其科三年二年不一其候兩省禮部不一其地帖括
經義不一其業然其為求賢之㫖則一也況今者家共
一書人共一藝
上以是求而下以是應閉門造車出户而合登明選公
夫豈有二姑無論其他即楚材晉用起自春秋而其後
三楚人物漢唐輩出諸如黄香孟宗以孝行著易雄李
芾以忠義見黄瓊郭翻之方正胥偃鄭獬之氣節龎徳
公劉凝之之髙尚孟浩然皮日休之曠達以至幹辦如
龎統向寵品量如孟嘉羅友力學如車𦙍潘京該博如
黄琬李善詞翰如李邕歐陽詢文章如羅含習鑿齒王
延夀杜審言輩何一非生其後者所當法式而其各不
一以歸于至一有如是也然則言行雖殊求之惟一而
至于文體之變猶次焉者矣臣之所自勉以勉多士者
如此若夫有事茲役有吏臣若若例得並書
　　　王文仲六十序
予與文仲為禊洛之㑹正始諸賢未有少于予與文仲
者也既而與文仲之子作河朔游則河朔諸賢仍未有
少于文仲之子者夫以阮籍之才曠視一世猶然與長
原安豐父子前後友好況以予之愚而幸友文仲又幸
友文仲之子豈不甚快獨是以夙昔所齒序者而其子
繼起乃復與之講友朋之好則其嵗月之所經亦已多
矣予中年避人不知文仲之所以處壯者如何也第觀
其少時意氣蔪然擴乎其神明皦焉若初日之升于林
其争衡藝文卓立壇坫又何嘗不以用行之事為己任
哉曽幾何時而三豆之觴即已在鄉曲間也夫汝潁之
士流離世故猶有託身天宇之感而柴桑心悼逺役尚
官百里文仲以麟龍之姿處約味道凡生平取與過為
降薄毋論世味沖子即其自奉之歉茹蔬斷肉雜虀瓿
几桉服食􁀙顇誠有生人之所不能甘者予嘗服其行
髙其誼而未嘗不悲其資世之遇淡也今年秋以六十
生日屬予為文夫櫟确無才棄置能乆此物情之恒惟
是楩梓珠玉亦以寡用為乆長人固各有志耳李愬以
西平之子建功淮蔡而愿歸盤谷兄弟異趣文仲自處
隠閟而有兄在朝領殿中執法之選為
天子親臣人之志量各自有在獨予固文仲友也避人有年復能
偕其子之友一觴寄祝天下有耐乆如予者可以為頌矣
　　　劉櫟夫詩序
予毎誦雲間之為詩輒念黄門當日以古學剪辟蓁薉
奪楚人邪説而歸于正何其雄也今則宛陵涪川簒行
于世毋論其所宗者皆鄙猥褻敗不足深據而即以難
易觀之夫才人當為其所難以千百人為王岑必不得
者而一二人為聖俞山谷而即已大噪于時然則其所
尚者止藏瘢廋慝當逋逃之數而非丈夫抒才見學之
能事也劉子櫟夫來長安予重讀其詩嘆曰此非當時
與黄門同事者乎乃以當世非笑雲間之日而櫟夫仍
攜雲間詩以遊于世且其詩則向時遊秦之作也秦風
剛勁為三百變體而櫟夫以正行之凡涇南渭北蕭闗
瓦亭之間詠歌笑傲而仍不失四始六義之正嗟乎此
何如者耶今
天子好文取天下為詩文者試之昭示天下而間在舉
中猶且習氣未除半趣弇鄙向非册府大臣力持文教
申敕再四幾不能使昌明張大之業行于開闢然則櫟
夫之為詩譬諸松栢本後時之凋而今且復為先時之
榮不亦怪哉
　　　何生洛仙北游集序
人能為唐詩而後可以為宋元之詩如衣冠然攣手局
步隣于拲械而後稍稍為開襟偃裼之狀差足鳴快而
不然者則裂冠毁冕而已顧能為唐詩者必不為宋元
之詩如琴瑟然搏拊詠嘆已通神明而欲偶降為街衢
巷陌之音以為娱樂則流汗被地而世人不知則以為
弦匏無異聲鐘釜無異鳴而已吾鄉為詩者不數家特
地僻而風略時習沿染皆所不及故其為詩皆一以三
唐為斷而一入長安反驚心于時之所為宋元詩者以
為長安首善之地一時人文萃集為
國家啟教化而流俗蠱壊反至于此遂一手榰梧以與
時之波靡者争而近則東方漸啟爝火頓熄乃吾里為
詩如何生洛仙者先予入長安且流連于燕齊趙代之
間者至乆且逺獨其所為詩廣大和平不為時誘是何
其錚錚者與予門下何生卓人為洛仙大阮其為詩矯
然獨立予方欲馳書示之使之知郊廟明堂之音黄鐘
大吕之調而洛仙在上國觀光最近以此倡和南北吾
知四始六義不難復也此集係一時遊覽所作然已能
見大概于其過也遂序而告之
　　　張芍房摩青集序
日見千百人不足當所見也其足當所見者或數年之
間不見一人或一日見一二人然且所見不一有一二
見者有一見不再見者夫至所願見之人而一見而不
復再見甚矣所見之可思也予與張子芍房見于汝南
之南亭致相好也顧嗣此不復再見康熈乙丑其猶子
舉人偕計車來京距向相見時一十八年始接其書問
且間見其近日所為詩若詞而其人終未見也古人能
任意不詘于事且不為境遇所稽滯故毎一思及千里
命駕而予以一官升斗棲遲京邸不即歸也即歸亦覔
食鄉里不得挾餱糧徒步訪友則其相見有終未可必
者毋已則第見之于其詩與詞而其詩與詞抑何四顧
磊落忼愾沈摰其聲情相屬一若芍房之在前而與告
語也夫良朋契濶既乆其間隂陽寒煖亦已遞變即生
人齒髮精力亦漸減薄而其為文如故也然則今之視
後來亦猶是矣芍房有從父廣文君予見之息縣與見
芍房者同時而猶子舉人則見之今之京師其繼此相
見與否俱未可知聞芍房搆園居名曰陟園取陟岵陟
屺之義而中建傑閣以摩青名則即李白登華時所稱
頂摩青穹者是也夫陟園思親已不再得而登髙四望
有懐逺道則芍房亦第于君父朋友間相思願見而登
愈髙則見愈逺因不憚抵蒼拂昊以求快其志則其所
相思而願見者安知不即于恒山北望間加之意焉
　
　
　
　
　
　
　
　
　
　
　
　
　
　
　西河集巻四十五
欽定四庫全書
　西河集巻四十六
　　　　　　　　　　翰林院檢討毛奇齡撰
　　序(二十/三)
　　　馮司冦見聞隨筆序
見聞隨筆者司冦馮先生所著書也一名兩渠傳大抵紀
闖獻始末而二賊分列尤詳于獻賊入蜀暨䕫東割據以
後葢是時神州陸沈天下之能言其事者寡矣㑹
天子開館修前代史書
詔徴獻賢所記識者在京朝大小了無一應獨先生所
著裒然捆載為一時所未有夫西南之變亂極矣自茶
陵喪師蠶叢失守䕫南萬里喋血者數十年而先生歴
仕適當其地由推官以至巡撫中間所厯瀾滄路賧山
川風物傍及古今興喪得失之故無不摭其前聞而騐
所近見即記載附㑹必從考覈辨定以取傳信故先生
之書其為前史所取資者叢薈無算而是書其一也予
承乏史職􁭤題給札適得土司盜賊諸傳因獲盡讀先
生所著書知先生留心國事所在詳審諸凡廟算曲直
戎律修短地勢平陂技擊疏覈征繕堅隟傳發紆促軒
軒乎瞭若指掌至若野稗之訛舛評隲之偏頗抑何其
考析不憚煩也自漢唐迄明代有盜賊初不過販鹽撒
豆呼狐盜驢如刁子都瓜田儀許生吕母以逮青犢白
騎長垣寃句之輩究至竊地僭號貽禍數世亦云已劇
然未有琢喪人國痡毒萬姓樔揃血肉屠殰胎卵如禽
獮草薙焚山竭澤似此甚者此本循蜚以來一大混沌
而巖廊乏䇿閫帥失制一切簡稽搢挺號矢撝奮不早
為扑滅坐致此極而中外大小合一時八比之士旦暮
以門户齮齕狺狺嗷嗷以至于敗亡而徒使有志君子
把筆流連咨嗟感嘆而究無如之何也後之讀之者可
以觀矣
　　　張邇可蕉園詩序
隋唐舉士合經問詩賦為一自宋熈寧間議罷詩賦祗
以經問大義舉試而後詩賦經義劃然為兩然猶有二
場詩賦四場子史之旁及於經義論䇿之外而不謂明
制盡去之也蘇軾嘗曰楊億以詩賦入官使億尚在則
忠清鯁亮之士也孫復石介通經學而迂濶誕漫不可
為訓夫自唐迄今其以詩賦為名臣者比比是也詩賦
何負于天下而必欲去之㫖哉言乎予與張子邇可以
經義投契者二十年邇可為經義輒踞髙勝𦕈然無倫
輩其試文行天下天下人慕而傚之予嘗謂使仲尼以
經義設科則邇可入室當不在顏閔曽仲下而進取尚
有待也今邇可忽迴筆為詩賦取唐人詩一册遍觀之
既而復遍觀宋元明之詩落筆為五七律為古詩汗漫
酬應皆入微妙同室居者不知其能比聲能押韻而同
學二十年為文章並未見其有謳吟諷嘆形于筆墨而
一旦信情揮斥裒然成集鄉之老師夙儒皆瞠乎其後
拱手甘讓邇可而邇可直溯吾鄉先哲若秦系若張經
者而踞乎其上邇可其文之梟雄者也邇可曰吾早嵗
食餼雖限年亦將貢于廷矣吾不能仍以經義與諸子
問長短明年待我于公車門下子盍論我詩且序之予
思明經進士同以文售或詘此伸彼各有時數然總為
經義已耳今則止此二途矣若制科所以待非常之才
舉不可再邇可安于一途何莫非文章之騐顧邇可之
意則以為經義品目恒不如詩賦之通則以經義之品
目在内詩賦之品目在外經義之品目在一人詩賦之
品目在衆人夫品目在衆人則公在一人則不公在外
則公在内則不公邇可之舍經義而為詩賦亦將以求
諸公也乃邇則欲向京師以行其詩夫京師為文章之
藪非明經進士則制科人也予赴制科時邇可為詩送
予重以茂陵多病莫頌子虛為囑夫予本弇鄙不能為
賢哲導揚即使能為導揚而既經制舉則詩賦經義去
取一例豈無金玉在前兩目有異賞賢能在朝八統多
畸視者又豈無雞斯之馬其來有時襄陽之詩其稱有
數者又豈無衆人之仍如一人在外之一如在内者邇
可亦惟信之于天下之通與後世之傳之者而已矣
　　　江上吹簫閣集序
江上吹簫閣集者為真州汪君學先作也學先名家子
弱年以文字為贄得麗人揚州綺羅珠玉兩相晃曜四
方過之者則于是有投贈之什今集中所載是也特是
麗人才士未易解后即解后亦定有造物焉為之媢之
況千金買笑價重時年成都貰酒無俟典裘為歡娱此
其適願有異于尋常什伯者則因而賦之固所宜有顧
其事已往矣學先來明湖重出其集以謂予序予視學
先年甚妙方照映巾飾而其事已在十餘年前即集中
所載多老友半已彫謝展巻一過不覺三嘆況予在長
安亦曽以豐臺芍藥泣綵雲之散今頽然就老驟得觀
斯集以觸􁊛于懐此如霧中看園花積雨後見初日之
出于林病起汎舟老人相對説年少時事盛夏焅熱中
望長林鬱鬱于清泉之上雖欲不見獵而心動焉不得
也
　　　何氏宗譜序
蕭山兩何氏一居芹泥橋一居城西崇化里兩家皆廬
江之後而源同派别其在明代則皆有御史臺世其門
而俗稱何御史家則惟城西何氏當之予從祖敎諭公
為芹泥何氏贅婿而予大母則城西御史公女孫也少
時大母嘗為予言御史公復湖事感激流涕暨予稍長
作蕭山三先生傳則御史公之子孝子公居其一焉第
其家式微丁衰祚涼乗輪之後降為草衣予歸田以來
偶以訪舊過其家詢從前衍系悉漫漶不可考悵然而
返今其裔孫長仁搜先代遺譜力為修復較其闕軼而
補其未備裒然成一集以請予為序予思城西何氏自
宋南渡後歴紹聖咸淳諸朝顯仕六世皆以科名爵秩
榮于時即在元代猶有以祿養為世稱者乃入明三世
而御史公父子即又以非常名蹟振踔鄉里爾乃繼述
寥寥遽至中落予初避人歸早已為孝子争鄉賢之祀
直揭臺使送主入學宫以為盛事暨入史館即又探孝
宗實錄討其所記孝子事為之立傳頃吾邑無賴仍跨
湖塘以圖侵佔而予以景行御史公事挺身争辨得復
舊蹟雖曰何氏者予世所自出然亦以邑有前賢則生
其後者當觀摩其行而表章其蹟故如是也況為之子
孫而聽其沈泯而不之顧豈情也乎後之為譜者其亦
視此焉可已
　　　李侍讀卧象山人集序
往予來京時慕諸城李漁村之為人既而從李學士師
宅誦漁村所著卧象山人詩愛之又既
天子試郡國所舉文學漁村在選中因得于是時交漁
村且得與漁村同受館職且同入柱下為史官乃嘆漁
村非常人今之人未有如漁村者也其為人慷慨厭世
苟薄以龎達自居其與人交不沾激戀戀多布衣驩其
視得一官如贅肬之附于身而獨以文章與山水為終
生簿領嘗思卧象山不得見對酒躅足曰吾嚮入卧象
視如室房每出一步數顧若辭家人然今羈此有年惘
惘然使我為無家之客何哉昔元稹在長慶中與白傅
齊名其為文無以大加于時人而當時推之上自王公
以下逮妾婦牛走無不誦習其所為甚有假其文以賣
于市者漁村文過人人亦以此知漁村然而相顧豪許
卒無能拔擢出衆中申其特達以超于恒見之外是豈
今人之善嫉與毋亦燕見習處狃視而忽之實不知其
文之果可以禪後于今何等也吾聞卧象山為諸城勝
地分九仙之派而别為岑扈與瑯琊諸山相表裏然而
洪荒以來未經翳剔而漁村實開之一似巨靈之所劈
而五丁之所鑿者其自題為卧象山人以是也夫山水
乆在天地孱顏相望與人境未嘗少隔而荒忽幼𦕈歴
百千萬刦未之或開而忽為開之若此文何獨不然猶
是文賦之末方幅揣量别無能軼其萭度而漁村縱横
倜􁎆以尋常而得啟闢之致詩歌婉附具風人風文激
亢不可下而至于記事絶去回隠言覈而指直然而文
采爛然如巨估操良金廢舉五都而龍海蠻窟之藏畢
陳目前古所稱記載之文須通五志者其于史文猶是
也是豈尋常所易及耶夫文之有境界猶山之有岡巒
也文以通見稱猶山之以竒見名也請觀卧象其自賔
日門以至元潭中間所歴若雷軌太極䦒霖柱三天井
與夫扶雲瓏塔凡丘澗迢遞峰嶂層叠指未可詘至有
束山如烟築石若幹道阸㠔之水使之夾闕以拗其􁥆
瀑之勢其奇也如此幾見山澤嶙峮產物布氣具神變
之略而猶得以鴻濛掩之也觀文者可知矣
　　　沈客子詩集序
予評客子詩目為才子且期其所到當在王維錢起之
間而蹉跎契濶不相見面者約十年當予識客子時其
先子西平公治西平有名而予以蔡州之客與西平君
遙相往來亦嘗讀西平君詩疑其驚才絶豔不類循良
吏而西平君則竟以勞于吏治而死于官予喜客子能
繼武其文章行誼足世家學因以交西平者交客子葢
予之所以期客子者别有在也今客子在京師㑹其婦
翁與予為同年生客子寓其寓而仍與予通往來道平
生歡予急索其詩讀之疑其詩小變一似回北樓之筆
而為宫體詘輞川之製而辦西崑者夫美人無凡飾良
馬無劣步李丞相斯即偶然與師宜次仲相為戈波頗
牧老成或降而與韋虎吕姥周旋戎行亦安至使䜿子
庸下得以藉口獨客子以不世之才膺繼述之重所期
誠奢而所造誠大第區區詩律一端原不足較長絜短
而即以詩論西平君亦曽以妍詞麗句争雄藝林乃考
其治蹟方實沈守躬尚坐㕔事收民間束麻擔草以代
二稅親較量贏縮若傭販然與婦子兒童嘈嘈几案間
猶且課麻授績剉草備秣以充之典枲置驛之所用使
西平數百年荒殘破壊之邑而漸致生聚夫世有不必
讀舂陵行而亦可以寄元者西平是也客子可以思已
　　　趙象九生徳配金太君賢孝册子徴詩文序
自劉向作列女傳范氏倣之為史傳之一嗣後作史者
沿以為例今
天子敕修前史開東華之館命詞臣編纂遺事予每惜
明史官記事不足其載列女祗採摭題旌諸名而列朝
為實錄者又各異其體順成𢎞正間間書事蹟而嘉隆
以下則但具名數且有具名而亡數具數而并亡名者
嗟乎其為闕軼何等也予少時早聞山隂趙先生名嘆
先生以文章行世而不得志于時家有老親思匄升斗
為祿養入伏成均習四門書業而京闈秋試誤以禮經
中乙科之首遂拂鬱死都下(明副榜為乙科今以/舉人稱乙榜誤也)當是
時先生同舉者皆東林後進與先生肩隨為文社争鳴
一時而皆以是科取中今通籍中所稱姜侍御滙思何
吏部昭侯金觀察幼鑣姜京兆二濵葉清豐蕃鮮皆是
也夫生人惟儒生最艱當其力學本欲籍進取為壯行
之地乃垂白在堂枯魚銜索旦夕厪念亦既已指名于
時而一旦斥落其同時争雄者皆先我颺去不幸而冒
犯霜露身羇逆旅去家鄉又逺將自此㝠㝠永不得就
子舍縱孩幼在抱未知能成立與否此時之望婦而不
能得之于婦者而苟其得之則雖誦之為姜詩之養親
蘓武之守節程嬰公孫杵臼之存孤皆未有過也乃金
太君以名家弱息為先生婦備極勞苦其奉事二親較
謹于先生在時而加之以和雖其家教本嚴不假嚬笑
而下氣怡色必欲曲得其歡心而後已曰惟恐其念亡
人也其育子之閔自􁀾􁀾以迄就傅中間婉戀畢至而
其既則督課極嚴必欲其誦讀繼先業嘗泣曰汝先人
所賫志者何事而可泄泄耶㑹閩海初定
朝廷方命將詰戎張皇撻伐太君遽遣其次君又裕從
軍海上稍效其所學以慰先志于地下卒之甌粤恢復
武功耆定而又裕得身拜一命早通籍以無負所遣至
太君之操作組絍經營饋食抑搔寢疾刲股投糜以及
含斂之誠信哺乳之艱辛又不待言也夫斷臂戮鼻閨
中之變而尋常貞志養親教子則又平平無奇卒不得
自比于女宗庸行之列而以觀太君雖卒于近年原無
庸載在前史而
本朝旌典亦復以郡國彚舉尚逡巡有待然其蹟則可
槩睹也孝子又裕恐母烈不彰來史闕軼因屬予序之
而以匄當世之能詩文者歌詠記載以為傳述嗟乎太
君與先生俱不死矣當先生易簀時曽見夢于太君曰
吾病矣來與子訣因相視涕泣無一言太君醒而疑之
逮一月而訃果至是先生之不能忘于身後也夫不能
忘于身後而望之太君然且望之太君而迄無一言以
俟太君之自悟若是乎太君之承先生者如是其不可
道也若太君者可以當列女矣先生字象九代有顯仕
為宋理宗後詳見太君行實及誌傳
　　　淮安周母靳太君七十夀序
淮上多名士其最著者莫如周左台先生予以游淮晩
不及見也然猶及見先生之子喬嶽與之定交而拜其
母夫庾衮兄弟不肯登陳凖之堂以為拜母同子其義
甚大而至于隣人褚徳閉門養親衮毎造拜之而不少
歉何則以其賢也喬嶽兄弟比之伯仁仲智而母則比
之伯仁仲智之母予嘗謂喬嶽者匪獨其父賢也乃其
母亦賢母也迄于今已三十年矣間嘗為人誦母賢必
稱善教其稱善教者必曰知書然徒虚語耳惟周母者
七嵗誦孝經八嵗誦論語毛詩九嵗與其兄茶坡先生
學為文茶坡先生者淮名士與先生並稱當時所為靳
周二子是也第先生設教多就人延請嘗留諸子于其
家使受母教故母之教子則實能授詞訓義與人師同
而諸子之受母教一如人人之受教于其師此其事當
予游淮時而已知之顧予自游淮迄今其所交游者雖
甚簡慎亦不下一二十輩中間升沈得喪不無互異而
喬嶽兄弟則日以文章行誼名于人夫人能事親兄弟
友愛雖閉門養潛如褚徳者猶足來庾衮之拜況文章
爛然足以嬗後其聲名足以震世江左髙流必詘指伯
仲第一則天下誰不想望風采以為是母是子所願見
惟恐後者況母齒無恙也予嘗數淮上君子孝友醇謹
吾不如二丘瓌瑋卓犖吾不如楊簡霖嶽嶽饒經術風
流四襲吾不如蔡子子搆而諸君皆出自先生之門登
堂受母教至今猶能道先生在時與母講藝文互相發
明使諸子與門人各述敘其説以為程法其為教如此
今年首冬為母七十辰親朋皆稱觴為夀而大丘學士
為廷尉在京小丘即予同年生與蔡子子搆皆馳書屬
予一言予嘗登堂拜母辱厠之同子之列者也聞之淮
上君子㢘母之賢將欲以韋母絳帳故事聞之于
廷著閨闈之範而學使胡君則又預從而榜之里門明
年喬嶽當詣公車使得設養堂京師令丞相如王茂𢎞
者望而下拜則予之修庾衮之好者固三十年前事也
而進此而三十年猶是也況乎其受母教者
　　　瑜珈皈戒放生儀序
皈戒放生二儀者柏亭法師所撰儀也其儀一為祀先
并度孤而一為放生大抵本瑜珈教法以宻部真言為
利生之精幽可接鬼神而明得達于蟲臝因之使神天
魔羅下及怨鬼皆得依三皈五戒以受我普度而胎卵
脂膏並被解脱此賢首立法所謂以自證為利他者顧
前此無其儀且其教亦中絶乆矣慈雲柏亭本㕘不二
門而既而咈然謂阿難迦葉同受師教而少室以不立
文字直嗣迦葉致白馬繙譯棄之若遺屨之絇惟恐不
斷所恃隋唐以還賢首澄觀以華嚴宗㫖遍設義疏稍
得繼馬鳴龍樹諸法有所云五教十六觀者今何如矣
乃歴抽諸藏日記十萬言垜羣經于輪而旋觀之且加
義疏于其間越十年工成嘗以易太極之説詢後秦僧
肇所論而隨扣隨應自晉唐以後趙宋以前凡華嚴疏
義略及儒書字句者無不洵口成誦如數珠串斯已竒矣
至瑜珈宻諦其語株離如㜑蘓訶喇本非梵譯所通者
一經訛錯莫可指証而師能一一正之考微析𦕈以之
召神明而通幽讃非毘盧化身何以有此先教諭同
錢君向若倡立仁社原有祀聖掩骸施藥放生拾字贖
難薦祖度孤諸條而予以歸田之暇重請師主其事師
特為予撰二儀而創為斯篇嘗考唐師澄觀為華嚴四
祖生開寶之初歴九朝七帝皆為國師及貞元之末上
遣河東節度使迎之來京開罽賔般若三藏匄之翻譯
烏茶國所進華嚴梵夾此與師之譯真言亦無以異乃
澄觀長年當長慶寶厯間為相國齊抗著華嚴綱要為
南康王韋皋著法界觀為僕射髙崇文著燈鑑説文為
節度使薛華拾遺白居易著七處九㑹華藏界圖心鑑
而師常不偶不能遇帝王師相名人學士如唐七帝及
韋皋齊抗白居易輩而僅僅為予撰瑜珈二儀此則予
之每見稱愧者已儀凡二巻仁社諸子如錢君向若徐
君聖修沈君輝東周君雲子魯君民懐皆重師所撰合
錢而梓之以屬予序因直據其事而序之如此
　
　
　
　
　西河集巻四十六
欽定四庫全書
　西河集巻四十七
　　　　　　　　　　翰林院檢討毛竒齡撰
　　序(二十/四)
　　　送潛丘閻徴君歸淮安序
予避讎之淮安與淮之上下無不交閻君潛丘在其中
暨之梁之宋不能前復歸淮安則稍稍有言潛丘君年
損而學多者于是躬詣之與之登城東程將軍塜題名
而去顧予變姓名獨于淮有識予毛生者予漫應之曰
毛甡于是有毛甡與潛丘君游墓之題當是時淮徐之
間能言江東毛生事此其一也及予還舊鄉㑹
天子開制科徴車四出其在淮則潛丘君首應之予相見
于京師觀其所著書夥頥哉言洋洋乎乃不登科而罷值
司㓂徐公修天下志書未成聘潛丘君掌其局多所論著
既而謝去出其所辨尚書二十五篇廣其文約數十巻挾
之游錢唐時潛丘毛髪種種而予則歸田有年越七十
衰矣乃取所為文讀之謂之曰吾不知於漢北海君相
去何等若唐之孔仲逺趙宋之深寧叟則出之逺矣潛
丘曰知予哉盍為我言之予思元明以來無學人學人
之絶葢于斯三百年矣生為舉子文志下矣識亦并陋
前無師承後復鮮讎駮者幼合四友學古學予文中每
及之所稱沈七包先生蔡子子伯者其二早死而包先
生號書簏雜著四十卷今其子不能守索之無有也子
伯以文多不醇不肻示世予則年未壯而避讎人間越
四十而歸其不能為閉户生明矣且性魯又不能閱市
肆有所記憶而以觀世之為學者枕藉焉漁獵焉其能
飛一羽而穴五甲劖腹而透脢視肌理而驗㿂結者亦
復安有而潛丘疏其容復極其裏自竹木番頁以迄金石
甃甓浮圖欐礎無不蒐刻于天識其行于地見其理于
人自疏仡以還可得其容貌詞氣于時日判其晷景于
倫族無逺近必析其母妻子姓傳婢厮養于篇帙備列
其編摘分合字畫戈波之數嘗謂予固不學人也即以
求附于學人而其失有二其得有一好大而苦煩一失
也見其一則不耐又徴其一二失也若夫得則他之博
而不通者吾不博而通他之學而或無識者吾不學而
有識如是而已潛丘無二失而饒一得世每言北人之
學如顯處見月雖大而未晰也南人之學比之牖中之
窺日見其細而無不燭也潛丘乃兼之禮堂寫定傳與
其人予雖非桓譚且見潛丘之能傳矣于其歸也遂序
其言以送之亦欲使淮徐之間其知江東毛生所與潛丘
論文者又如是也
　　　浙江鄉試鏁院中秋倡和詩
康熈癸酉浙江舉鄉試巡撫御史張公監視院事舊例
八月十五夜席舍給燭監臨偕提調監試五公座設饌
于明逺樓上綴席醮月公乃循故實與同事諸公銜茗
具槃槅雖樓已改製減去重屋猶且雁齒坐敞櫩下口
占三律諸公疊成之即簾外諸司薪膳封錄多有和者
暨撤簾而主文兩公亦依韻得三首合并授梓名倡和
詩嘗讀唐人詩話載知舉賦詩秪得井亭梧葉一篇他
並無有惟宋嘉祐間歐陽學士偕同知貢舉者鏁院五
十日得詩如干名嘉祐倡和詩顧皆主文參詳官為之
非監院也今則鏁院日促且巻繁主文小試官各給手
目之不足何暇及詠唫事而監臨公座于蒞事之頃從
容賦詩一雪前人所云三條燭盡擁枕髙卧者此又増
聖世鏁院中一盛事也因為通讀之而敬題其端在籍
史官某頓首
　　　張禹臣詩集序
詩有性情非謂其言之真也又非謂其多愬述少賦寫
也當為詩時必有縁感焉投乎其間而中無意緒即不
能發則于是興㑹生焉乃興㑹所至抽思接慮多所經
畫夫然後詠嘆而出之當其時諷之而悠然念誦之而
翕翕然凡此者皆性情也張君禹臣少為詩予嘗與陳
老蓮游酒酣頽然必誦禹臣所贈詩􁎐然淚下今五律
巻中有贈章侯題是也暨予逺遊歸每見禹臣詩人有
比之羅昭諫者而禹臣方攻舉文予亦北去不相見㑹
予以年過七十老且病就醫㑹城則禹臣亦逮老髮齒
俱改乃不以予為不學出其詩請序予讀之詩凡十巻
巻若干首其中樂府古今體昭晳清潤動合榘則即恭
言詄貌多所縱變而皆有性情行乎其間若所云情為
文經詞作理緯者乃禹臣自言作詩無他貧無所事事
觸處生慨遲暮棄諸生不得志胸壘壘矣又役于他技
為人相隂陽延翰之術勞苦且闕後目前無可為撫弄
者夫如是則不得不藉詩以忘之以陶寫其心夫以遭
逢如是貧且老如是困苦如是而能慨于心發于言陶
寫于中而嗒喪于外則性情為之矣世無詩人謂唐舉
詩而能詩今世舉經文而不能為詩觀唐無經解而今
能以經為文可驗也夫以經為文而尚得謂之解經也
乎唐舉詩而能詩今不舉詩而猶能詩者則猶是性情
之故而世顧不察因于序禹臣之詩而遂及之
　　　慈雲寺新翻大悲准提二梵咒解序
釋書有顯宻顯者其經宻者其咒也自少林傳印不立
文字則并顯者而宻之以為阿難説法究歸耳宗必返
之迦葉心度之宻而于是一指之示勝十六觀焉少時
搜佛藏見瑜珈儀法不得音註即諸經梵咒亦並無釋
義行乎其間妄謂宻部無解解則不神遂致彼傳此受
展轉訛錯梵音無定字而既則并其音而移之口語株
離其了無證明乆矣伯亭法師通四道大藏修馬鳴以
來法海諸觀儼日月燈之現于口目凡顯宻各部無不
洞其原而究其裏方闡燄口施食儀開千古聾瞶解釋
之餘并及諸咒㑹司天鶴亭邵君歸田有年曩時得西
僧祕授博通四譯間與師考晳論辨廣所未備每得之
名義諸集之外因以大悲准提二咒為世所習誦者先
為解註聞之大悲者觀音之心體也准提即諸佛覺性
也大悲之咒譯于尊法而准提則龍樹所集二咒奥義
從未翻解而今忽解之得毋祕㫖之洩為且明忌而予
不謂然夫瑜珈通四法咒字具四悉夫人而知之矣然
而一指之禪未嘗不洩觀經日誦未嘗不祕今所謂宻
徒字音字形耳堯語舜云允執其中夫執中語字何嘗
不顯然而舜受之禹亦受之他人勿受也古徳云諸佛
宻語惟聖乃知今茲所翻雖曰一切乗境行果莫不相
應仙陁㜑名鹽器水焉則莫不稱契然而其㫖深焉則
使誦其文而當前了悟固所願望即不然而憬然于心
犂然于耳目縱未及其裏而從此有省疑義生而信心
起何為不可哉
　　　馮使君錢湖倡和詩序(使君即馮躬/暨世兄也)
嘗讀西江倡和詩嘆使君以郡國之長鞅掌文簿尚能
與坐客賢豪競出其清新之句以互相贈答予歸田有
年在籍閒人出而與使君主賔相見不一然且所至無
一字讀而媿之今使君去郡未補擔囊來錢湖重與二
三友朋􁎐盤酒榼叙疇昔之好往來雜遝因復有倡和
之什傳于人間夫以使君之才當二三友朋賢豪之舊
即微君錢湖其為登臨詠歌者自必抽新摘穎争出所
未有則其詩之工不減西江固無論也獨予僦錢唐與
湖隄相去不越數里亦且偕酒人相謁執手慰勞然仍
無一字可以相餉徒把此一巻為之吟詠愧乃滋甚聞
之古友朋㑹合多所贈答如鄭僑晉肸輩見于春秋顧
未嘗為詩也誦人詩耳即良時髙讌賔朋滿前有若庾
公在武昌歡飲達旦然祗稱理詠理詠者誦詩也予雖
老去才盡而齒存心力衰而口尚健縱未能詩讀羣公
之詩而一如已出口之所至心以為善則請誦諸詩以
當賦詠寧有異焉
　　　三韓張氏家譜序
夫輯族之法先分而後合其先分者何也分姓為氏分
氏又為族也國君禪一姓而卿大夫下則各受以氏而
判以族而後合何也一姓合諸氏一氏又合諸族也國
君以一姓綂宗而大宗小宗則又一綂氏而一綂族故
禮大傳曰國君有合族之道又曰尊祖故敬宗敬宗故
收族其或分或合各具條理而要必有人焉立書册而
稽覈之國語所云工史書世宗祝書昭穆胥視此矣自
封建不作氏族不分而後之為世系者第合古之一氏
者而不辨所始嶓其源岷亦其源也或析今之别流者
而不知所收潛不知有江沱亦不知有江也三韓張侍
御以科目起家遍歴三曹尚書郎從征滇南佐
王師撻伐有功隨以言事故遷幕杭州其滯錄參有年
矣生平孝友惇睦每念及所生期于無忝教子弟以詩
書之澤乃復續輯其家乗而謁予以序予思遼左諸族
皆從
龍之胄世甲地大巋然當豐沛宛鄧之鄉其通侯代興
冠金貂而錫履陛者不可勝數而侍御家聲爛然獨慨
念先烈上溯之千里之侯百里之長以著所自來而所
輯家規則又以砥行飭法勤學務業為兢兢是何席寵
而思遙履貴盛而重本根一至是也夫圖系傳述仿之
史氏以為家國雖殊記載則一而近為譜者第凖之唐
之氏誌與宋之族譜著為科律而不知支派分合當遵
古法夫清河曲江代顯閥閱凡連天之姓誰不視之若
崑崙而侍御悉屏却之而第肇基于醫巫之丘是分者
不輕合也然而萊子之國東近營州明時遷青齊巨族
以實遼海四郡雖大究以膠萊為涓涓之地是合者終
不可分也然則工史之書世與宗祝之書昭穆悉視此
矣夫侍御以用世之才不竟用之國而區區經畫僅見
之家門之内固為可惜然而工祝之所書較之太常之
所紀未有歉也則即此一書而頒之國門永為凡有家
者所取法何為不可乎
　　　梅中詩存序
世無甘蠅非謂辭金僕而却銑珧也又非謂河中無弓
人而封父無繁弱也方其家居懸蟣虱于牀柂之間閟
其耳目而忘其筋骸初亦何敢謂天下之射必無過是
及一出而朔蓬之抵所向無敵然後知射者之絶人逺
矣惟詩亦然挾平水一本購劍南石湖一二巻意氣湓
湓搖筆滿天下出以之為摯而處以之為徴名傲物之
具人之望之者亦且辟易却顧莫之敢抗然而十餘年
間自都市以至陬僻指詘心計求其得當于是者率刺
促恝屑而眎若無有是豈操觚果無人而倡酬絶于世
哉其所為詩者非詩而所為射者非射也予乆知蔣子
梅中與其兄嵩臣各能以詩文名人間每見其投贈而
思之既而得其所纂為律韻一書嘆其深于詩而并及
夫詩之所為押四始雖絶當必有起而續之者今讀梅
中詩作而曰甘蠅哉世無射者而今忽有之世已無詩
人而今乃得而一見之斯時也而有斯人詩之幸也斯
詩也而見于斯時則又斯時之幸也江河而日下矣袒
膊以為容詬誶以為言溲塍糞壤以為所居與所處而
梅中以爾雅之才展揮戈之技去喭而進史去駮而進
醇去薉臭而進薌馨去其近今而進于前古言格格精
言律律妙是非有鉏之彊力所幾也是非吴太史之神
臂所能至也世雖多詩人吾必以為叔田之後無飲酒
矣詩名存言可存也然吾以為所存者不止是也
　　　倚玉詞序
詞成于宋舍宋無所為詞也然而人好宋詩不以宋之
為詞者為詞而以宋之為詩者為詞而于是宋無詩亦
并無詞夫詞雖宋體然自唐後樂府減四十八調為二
十四調而後詩餘曲子由大晟以迄金元其所為九宫
十三調者皆二十四調之遺則上自齊梁下逮金元無
不以是為宫懸戛擊之端原非北宋一代所得而限也
故予鄉曩時有創為西蜀南唐之音者華亭蔣大鴻也
其法宗花間而人之為草堂者却而不進有創為徳祐
景炎之音者禾中朱竹垞也竹垞客予郡覔予郡之景
炎處士所稱菊山唐珏蘋洲周宻後村仇逺輩而效其
倡和相率為恝急偪剝之詞而人卒局步而不敢前迄
于今又三十年矣杜陵梅中以風雅之宗領袖篇什乃
出予鄉倚玉詞屬予一言夫倚玉詞許君又文之所為
作也鄉人為詞者夙稱雪舫而又文接踵而興標新領
雋萃草堂之精而一軌于正有近晩唐者亦有類徳祐
景炎者要之皆大晟之聲也越中乏詞宗而前有華亭
後有禾中今得梅中而三之宋人之詞于是有真面目
矣予老去不能為詞居錢湖之濵而目盻西陵所謂青驄
油壁者皆惘惘若隔世矣觀又文之詞細犢車回小蠻
人去雖逮老猶想見之
　　　長生殿院本序
才人不得志于時所至詘抑往往借鼔子調笑為放遣
之音原其初本不過自攄其性情並未嘗怨尤于人而人
之嫉之者目為不平或反因其詞而加詘抑焉然而其
詞則往往藉之以傳洪君昉思好為詞以四門弟子遨
遊京師初為西蜀吟既而為大晟樂府又既而為金元
間人曲子自散套雜劇以至院本每用之作長安往來
歌詠酬贈之具嘗以不得事父母作天涯泪劇以寓其
思親之㫖予方哀其志而為之序之暨予出國門相傳
應莊親王世子之請取唐人長恨歌事作長生殿院本
一時勾欄多演之越一年有言日下新聞者謂長安邸
第每以演長生殿曲為見者所惡㑹
國恤止樂其在京朝官大紅小紅已浹日而纎練未除
言官謂遏宻讀曲大不敬賴
聖明寛之第褫其四門之員而不予以罪然而京朝諸
官則從此有罷去者或曰牛生周秦行其自取也或曰
滄浪無過惡子美意不在子美也今其事又六七年矣
康熈乙亥予醫痺杭州遇昉思于錢湖之濵道無恙外
即出其院本固請予序曰予敢序哉雖然在
聖明固宥之矣予少時選越人詩而越人惡之訟予于
官捕者執器就予家捆予所為詩爨毁之姜黄門贈予
序曰膏以明自煎所煎者固在膏也然而象有齒以焚
其身未聞并其齒而盡焚之也昉思之齒未焚矣唐人
好小説争為烏有而史官無學率摭而入之正史獨是
詞不然誣罔穢褻概屏之而勿之及與世之所為淫詞
豔曲者大不相類惟是世好新聞因其詞以及其事亦
遂因其事而并求其詞則其詞雖幸存而或妍或否任
人好惡予又安得而豫為定之
　　　左季折衷序
左季折衷者時賢之書也明嘉靖間山隂季本字彭山
作駁左傳書名曰私考而生其後者又駁之取左氏之
文與季氏之駁兩相較辨名之曰左季折衷然不知何
人作也其書本雜論經史之可疑者倣王仲壬論衡徐
偉長中論而雜是篇于其中顧行文寛博使才氣微涉
宋人論辨諸習然而其議工焉今其書已亡不可考矣
亡友徐伯調之孫文士也謂予曰故祖嵗星堂所藏書
有抄集六本云得之祁氏東書樓藏書中者忽何有之
人攫去越十年聞其書已刻他氏名又五年聞刻書者
已死又聞死時其人每寢有丈夫者據寢間百遣不去
既而死逮死不得証其書為何人作且其書無兼本罔
所據又踰年嵗星堂移居遷故祖書得左季折衷十三
篇于廢帙間是竊刻中所有者且係祖手書非從刻後
抄得之是宜可據而不署名氏雖欲刋正焉而仍不得
其所為人抑者先生冠以序幸存之以俟他日之自雪
何如予曰有是哉晉向秀註莊而郭象據為已有南史
郗紹著晉中興書何法盛欺其無兼本也竊而署已名
二事聞者深恨之然而秀與紹其為名未嘗亡也今乃
盜其文而其人遂滅東陽盧元夫嘗言著書者集他人
之説而不署其名比之盜人葢諸儒老死著書亦欲有
所傳于人而後之為儒者述其語而不著其名與氏千
秋萬世後又孰知某説為某所云者雖以盜比之而不
為過況果盜哉或曰盜書與盜財異等況非剽人賊而
索之抵死已踰量矣尚何憾之有而曰不然今夫居計
者生平積汗血以收錙銖而一旦攻剽胠篋奪其所有
然且戕其人滅其口子姓不得知隣里不及與聞易氏
禪代而終不得其存亡起居人必曰忍人哉雖抵之亦
何足償而乃有劌其心鉥其骨刳其腎腸銷亡其年嵗
寒暑精力魂魄忻戚歡宴之所忘飲食男女之所不給
陽陽攫之而其人亦遂窅㝠歇絶如蠛蠓影響之不可
復睹此在旁人聞之猶震心慘耳而況其受之者也鬼
神有知將必重雪之而重還之矣吾故書之以俟夫後
之雪之而還之者其所抄目曰左季折衷説曰亂臣賊
子辨曰編年辨曰三傳學官辨曰晉文公曰隠公曰秦
穆公曰衛成公曰公子叔牙曰首止之㑹曰王子虎曰
趙盾曰武子來求賻
　　　道源田氏族譜序
道源田氏稱蕭山右族其里踞東南近郊水環其樊分庖
而同涂前坊後廬無三眷之殊無丞相司空益宅減宅之
弊予每于嵗時行禮一過其家輒東西眺視不能去云暨
鼎革以還世家大族率相顧冷落曩時所謂太傅之
澤尚不能庇及五畝況其他乎顧宗事亦稍曠焉姊
子三上係中憲公嫡派凡數傳而服屬未絶慨然以
因睦合族為己任謂族大以禮禮合以序譬諸衣裳
别之以冠純而望之而儀生焉譬諸宫室棟宇標之以
閈閎分之以閥閱而就之而黨以辨焉于是倣有宋諸
譜勒為一書追溯其本源而條其枝流有表有序有譜
有傳往來稽核閲若干稔而工成可謂勞矣夫邑有世
族則邑重族有聞人則族愈重吾蕭在晉朝尚有望計
望孝諸族與㑹稽埒而唐宗檢正世譜合九百二十三
姓則吾邑夏郭二氏公然居右今戸版衰減門望寥閴
而為人後者尚能述其先澤以下聨族屬此非克家所
有事與嘗簡邑乗係前朝嘉隆間東源先生與芝亭張
君龍泓錢君所共編者東源先生即中憲公也中憲在
前朝以文章顯及啟禎之末予方垂髫尚得見中憲諸
孫衣冠方幅若所稱楚府典儀上林監正内殿中書以
及明經嵗薦司教司訓者不絶于時曰此田氏聞人也
無何轉瞬間已相距五十年老成典型並枵然無一存
者而姊子以諸生繼起率能繼志述事以承先人所未
逮如此嗟乎吾見田氏之嗣興矣
　
　西河集巻四十七
欽定四庫全書
　西河集卷四十八
　　　　　　　　　　翰林院檢討毛竒齡撰
　　序(二十/五)
　　　重刻荀恱漢紀袁宏後漢紀序
六藝家史家失傳久矣
皇上搜經學之在章句外者侍衛成君應
詔梓經解數十百巻而隋唐以前抄括無有祗一子夏
易傳而侍衛原序尚三嘆為宋元間人偽書則他可知
矣襄平蔣蘿邨梅中兄弟嗟史學之闕謂自典午後八
書南北合成十史而五後十國五十餘年間寥寥數䇿
僅傳歐陽氏史得一失伯將取扈氏盧氏梁漢周三史
所未傳者合之十國編年諸書以備五後因先梓馬令陸
游二南唐書行世而以為未足復溯自二漢紀舊唐以迄
宋遼金元逸史之全將循次編補匯成大觀而惜乎以他
事沮也余嘗就蘿邨梅中聆其談議謂兩漢二書皦若日
月逈非二紀之可比顧各有相發荀豫前紀作於漢初
平興平之間已習見班氏成書而應詔減省創立五志
以補春秋考紀所未備若袁虎後紀則先於范氏所作
五十餘年其中多范氏所刪取而不盡錄者二紀之當
具比之易之有荀九家禮之有熊氏皇氏所應重標其
書為逸史倡故不憚亟為梓之如此至其所讎校則初
購善本於吳門宋開府署得明嘉靖間姬水黄氏所勒
本續得宋版前紀於項侍郎宅又續得明南監本後紀
於吳宫允宅互相參對補其漏而更其譌疑即闕之不
妄填一字起自乙亥冬十一月訖於丙子夏六月㑹其
尊大人由兩浙行省左移參知從杭州寄居吳門中間
多曠月凡八閲月工竣自古學淪失士子習一經競為
舉文茫然不解典籍為何物即一二知名之士槖筆載
牘日以文賦相矜髙而巾箱五經匿為珍秘一遇史事
即司馬光稽古錄無不張口㰦㰦不能略辯而蘿邨梅
中年不踰終賈胸懐萬巻其能網古今而羅百氏如是
是非古學將興有應運而先開者邪吾願天之假以時
而得盡踵其所為志也
　　　五雲唱和篇序
易曰方以類聚詩系曰才人當叔伯而予汝以興故白
傅守杭元九為越州觀察始製詩筒而涪翁與眉山則
各以著作為丹禁詞官因之有蘓黄唱和之作葢吹律
用同而躍劍當合理固然也浣廬彭君為襄平異才當
未通籍時即能讀等身之書出其所為詩與京門賢豪
争長藝壇有年矣顧往往取法最上擷漢魏晉唐而踞
其髙步睥睨宋元下如蛙鳴鴟哨唾㚄不屑予嘗聞其
人而思一見之乃筮仕縉雲寄蹟山僻固知龎公非百
里任然且一行作吏文簿鞅掌雖才大不擇而種花種
秫究之與鄴宫酬唱之事稍有分別顧下車未幾而刑
清訟簡仍然以詠歌風雅當揮絃之理㑹吾友蕉園擁
皋斯地珪聨璧合叔伯予汝因為唱和詩而錄以行世
吾聞東甌山水以括蒼為勝而括蒼山水則又以仙都
蓬萊擅全郡之勝道書所稱一十八洞天此其一也地
所鍾靈必産人傑乃計之前代自趙宋王伯厚後終鮮
文學而近則劉君在園以括州刺史名過北海君復得
以縉雲之長超李陽冰而上之而蕉園尾檡山後並厠
不朽覺一時名士共集其間不可謂非山川之勝事而
予以七十四叟寄數言以題其端延津飛劍千里必合
世之見之豈止占類聚之爻諷蘀兮之什已乎
　　　雪園集序
予與昌其比隣居兒時同學于塾師沈四先生之門予
九嵗為文十嵗出赴試應童子科而昌其小予三嵗甫
九嵗而即應試嘗曰吾無以過君然先君作舉文者穀
一熟矣既而丁國變燕京不守留都之建號者相繼潰
西陵烽火達甌粤里中奔逃予方避南山與沈七包二
先生蔡五十一子伯為四隠闢土室列藏書室中刻日
遍讀而昌其方竄處山隂之馬社不相聞也及
王師東略地風鶴稍定予出為文社考鐘伐皷號召諸
名士始得偕昌其領東江之㑹飲酒歌呼流涕道故舊
然而昌其已就試每試輒第一聲名藉藉雄長諸試者
諸試者見之輒相下呼為先生當是時昌其間為詩曽
以一巻示子伯刻之問世世多稱之然實未見其全詩
也暨予避人去周流淮蔡不相見者越十年而昌其已
厭世不得赴嘗謂昌其賫志殁恨無表見舉文不可驗
而生平詠吟且無所聞于時也乃予請假歸杜門十年
而昌其令子能發其先人所藏較讎篇什搜簡諸闕軼
付之梓而屬予為敘方予與昌其游時沈七早殞而子
伯與包二先生則各有詩文數十巻藏之子舍乃數年
以前沈七所遺子折而無嗣而今年八月則子伯之子
不幸已娶婦而天祝之其所遺集且不知棄于何所祗
包二先生孫枝已成長其别集中有所為蟲弋編者約
三十餘巻予囑之早刻而其孫不戒為無賴子弟竊數
卷去而昌其之子獨能保愛父書遍收其瀋澤而使之
嬗後夫昌其之過人者不止舉文穀一熟矣
　　　袁春坊試浙紀程詩序
當在史館時與袁子杜少分㕔起草毎牕紙日落必撤
筆相對吟一詩然後騎馬出東華門計長安聚首及今
相别南北各異地掄指約十五六年㑹丙子大比
皇帝從撻伐還允橅臣所請擴鄉試額而杜少奉
天子簡命主文吾浙因得于榜發之後循例謁謝見杜
少官亭把袖如不相識其毛髮容齒皆大減于昔知其
以終養復入官勞苦乆矣然猶四顧轢落意氣慷慨如
平時自道無恙外愬言中簾燭短書日閲試巻無暇與
㕘房賦詩倣嘉祐時事惟是乗軺南來津亭紀程合得
絶句若干首以問吾子予受誦之其風骨峻上覺與當
日相對時不甚相逺而乃身踐修途心懸魏闕就其所經
無不以承詔品目偶佚繩簡為兢兢未剖蚌而愁得珠
宜乎青嬰滿車篋也夫罔象入水不辨龍魚況以漆室
探麩金而稱量璅屑錙銖不爽此豈易事杜少自言曰
予甫入公舍而撫軍以廣額見咨遂喜為口號以附之
紀程之末而揀所為詩適得七十一與撫咨廣額之數
合其通于神明如此特予則重有感焉昔有謂長安之
月明于鄉縣洛陽之花燦過他谷者非花月之有殊而
所見之地異也今杜少銜使異于曩時而予則歸田有
年逺不逮騎馬紅牆相對詠歌諸舊事而杜少為詩與
予觀杜少之詩前後若一夫杜少千秋豈復以頃刻為
今曩者哉然則繼此相思其觀杜少之為詩亦猶是已
　　　重刻楊椒山集序
少讀王章傳涕泗被面驟出對客不能飾客訝問故曰
吾讀王仲卿傳故也既而讀楊椒山自著年譜驚曰此
非仲卿乎仲卿學長安獨與妻居疾病無卧被入牛衣
中與椒山讀書無卧被同仲卿為諫大夫進左曹訐宦
官石顯免其官與椒山為南部員外進北部劾咸寧侯
鸞降典史同仲卿起司隸校尉進京兆尹遽劾帝舅大
將軍輔政王鳯下廷尉獄既而死與椒山起刑部員外
遷兵部武選司遽劾相嵩下詔獄辟死又同然且仲卿
之封事以日食椒山入奏亦以日食仲卿之得罪以指
斥張美人故椒山之得罪亦以扳援二王故所不同者
兩人之妻皆沮其上書而椒山張夫人乞代夫死仲卿
未有也然當仲卿下獄時妻女皆同時收繫女年十二
夜起號哭曰平時獄上呼囚數常至九今八而止先死
者必君也及旦而仲卿果死妻女徙合浦則是其妻之
罹慘較有甚于椒山者予嘗入史館詢椒山傳同館官
曰未􁭤也曰此一代有數人物當特為起草而俟􁭤分
乎同館官不答既而微聞同館有進劄子者曰孝宗非
令主陽明非道學東林非君子謂夫儒者言事但當以
迂全不以激骫東林之争每始于意氣而終于朋黨此
皆嘉隆間戅直諸習有以開之葢暗指椒山言也予曰
然則如漢王章者非君子耶曰章不識輕重亢言殺身
何有乎君子子不讀胡氏致堂諸史論乎其于兩漢人
物率詆之不直一錢是以朱氏傳王荆公為名臣而稱
秦㑹之太師為致有骨力何則不輕舉也夫以岳忠武
之死而猶譏其横刺其直向前厮殺而無所于變也他
可知矣予氣塞而罷然而歸邸撿舊史見趙宋兩朝當
君國之慘死事者不下十百而宋史忠義傳並無一講
學之徒厠身其間然後知薄事功并薄氣節皆宋學之
陋而非恒情也今予去史館又十年餘矣康熈丁丑同
邑章子鈺有感于椒山之為人取椒山所傳年譜與其
生平詩若文合上下巻將刻以示世而屬予為敘予讀
之淚滴滴下一如疇昔讀王章傳時雖不講學不汨其
本心而章子以藝林之豪攻經生家年不及賈生獨能
發奮忼愾聞椒山之風而興起焉且復輯其遺文惟恐
其不傳于後而汲汲示世此非君子所用心乎夫椒山
文士其于聖學未知其有當與否然而讀其疏而知君
臣焉讀其諭兒文而知父子焉讀張夫人代夫疏而知
其夫若婦焉讀王繼津書與弇州王氏所為狀而知朋
友之交焉至于兄弟則年譜所記彰彰也近之言學者
動輒輕事功而賤氣節至有訐陽明之學以明得意者
夫陽明事功固所宜薄然而氣節者君子之梗概也椒
山不幸與王章同兩漢儒術乆為宋學所不許而陽明
又不幸而龍場以前同于椒山道學既難言而兩人氣
節又百不如權相之骨力然而猶尚有讀其書感其為
人惟恐其不傳于後而汲汲示世如章子者則是人心
之未亡而君子之猶可為也世有見斯集而興者乎其
亦以予之讀仲卿傳者讀之可矣
　　　郭總制觀風集序
古總制方州之任雖宰相遙領而雄藩鉅鎮實専武事
惟幕府辟士其聘舉之盛每與公府置吏王國命官相
表裏而今則文武並憲三載論秀首列其銜于貢版即
下車伊始亦得課士文而驗士習之善否謂之觀風此
典自
開國至今彪炳乆矣汾陽郭公膺
天子寵任由直隸中丞總制閩浙甫朞月間即能揚清
激濁振肅綱紀使官吏望風知所取法循良者相勸而
貪墨誥誡灑滌自效父老謳思謂公駐閩疆旌門間隔
但願一見公顔色捧公衣若履瞻公眉展頥揭嚬笑叱
咤不可得而多士何幸遂得邀公試奉公教誨受公簡
拔而拂拭則是四民之所先莫如士也乃士亦感激軍
門頒賚即藉之以梓其文傳播逺邇且復以予職詞翰
屬記事以弁其首夫文事升降闗乎氣運至治將開則
其文昌明博大並歸雅正浙地雖多才而一經指授文
教不變固不待言特予聞去秋北征
皇上從黑魯侖還念公勞苦命畫苑從臣繪闗山堠望
圖于扇并手書
御製凱旋詩一章勞賜之且
諭以閩地濕熱解以清風雖
君臣相悦情愛實深然亦見
聖治無偏其于武備稍間即不忘文治如此今小醜蕩
平要荒來王邊闗數萬里皆我輿服
六師奏凱正普天歡慶仰賀昇平之日而公以試義一
編敷揚文治且即以此當歌詠黼黻之具則是錄雖微
似亦報清風之諭之所自始也吾知文武憲邦之誦將
從此進矣因于編輯之次謹搢筆抃舞而附以是言
　　　彚刻小試文卷序
唐宋赴試舉子先以詞業進所司詞業者舉子生平所
為文也明即不然士當應舉即自閟其文不令與所司
相通而居常肄業往往羣連類集創社于枌榆之間載
筆無幾何輒板其文以行世較之鄉舉之行稿禮部之
房牘倍為張大苟非社業有名字即見舉禮部仍不得
預館局侍從之選而今又不然士子不創社不板文出
其詞業不得與行稿房牘並行藝林然而行稿房牘之
為文則皆其文也禮部無房本而鄉闈撤簾後行巻不
齊坊選搜未售之文偽為舉業而見舉者亦復遍假諸
他人以自文其陋雖未行然行過畢焉徐子二吉偕同
人為文聲應氣求未嘗挾敦槃賛牲醴皷鐘燕飲徼盟
㑹之習而聲氣所感羣焉以興其文早播諸逺邇其應
試而見舉以去者不可指絀乃不假詞業不需社文簡
生平小試諸牘板之行世夫試牘與闈牘一也試于鄉
試于禮部與試于州縣亦一也見舉者既得挾二試以
行于時而已舉未舉亦各得因諸小試以自見其技九
鼎在門無異于在廟而太阿有神可以剸兕虎即可以
揮晉鄭之兵之衆則雖小試文巻自當與兩闈朱墨並
行于世又何有于唐宋詞業有明社義之紛紛者為
　　　吳司教偕許太夫人八十雙夀序
庚午之秋吳子介臣以第一人領是科解首而予兒次
之故事同榜者敘年錄錄其井里氏族與二親之存者
否而以兩存者題為具慶時開巻得具慶二人羡之顧
予杖鄉乆而兒以類我未免懐本生之嗟惟介臣承歡
在堂白首無間言予嘗讀孟子疑君子三樂上及父母
中及俯仰下及教育而獨不得于一身出處之間分别
顯晦豈薄仕進哉以為仕進者用以樂親而非吾所為
樂之之具也乃介臣自言曰吾敢以父母之年徼榮顯
哉夫父母何年耶幸而兩附計車去不登于禮部猶得
以負米歸來着斒斕衣萬一通籍而致身則此身
君身也其將乞此身以事親難矣于是端居子舍者又
六年㑹
天子從北伐還偃武修文仍然以鄉比當解士之嵗而
介臣尊人先生年七十有九明年方杖國而太夫人許
太君則正八十時也親朋謀所以為夀者而乞言于予
予聞先生籍婺源族甲地大兒時親見其祖伯以太常
卿抗疏劾魏璫救楊忠烈直聲震天下而先生弱冠受
四門博士貢留都相争上進以不負門閥乃
鼎革以來僅得充分水教諭即以孟安人在堂乞養歸
里而太君少貴本中丞女孫而鞠育于世父大㕘公家
其時一門濟美方遭鼎盛而太君之兄由副使分守蘄
黄為憲賊所脇不屈被害雖已經贈䘏進太僕卿而終
以一身許國之故家世中落太君毎言之而疢然于心
故先生平時讀書訓子未嘗不汲汲仕進而其終生拮
据者専以奉養孟安人為兢兢是以兵革甫定連值嵗
歉而太君以珠玉錦繡之身為貧家操作不少懈怠然
且以先生當幼子不能晩嵗承二親為歉今先生暮強
耳目聰明骨綮而筋堅手無所攜持而足能濶達衣冠
方幅率士子談道娓娓終日不少休予嘗欲舉耆英之
㑹追隨步後塵而尚有待也太君盛母儀諸通家子拜
堂下者摳衣問起居畫冠綠髮步履飲食如平常凡此
皆人子之所願望而未易幾者夫年登八十一難也齊
齒二難也身其康強而不為嵗月所耗蠧三難也況乎
以稱觴之年當解士之嵗介臣與諸士同登建禮使仍
首兩試耶則入官
禁近當築養堂于京師而苟其從槐㕔學人選入東館
則邸舍迎養亦正不廢是三樂之外抑别有所以樂親
者而吾即于是而進思之初歸田時厭為夀辭擇其年
之髙者八十九十間一應之而近則概不一應以為年
踰七十安可以番番之老捉筆媚人以故繡屏錦幛皆
任人為辭而署名其間獨于先生與太君忻然槖筆此
豈以予兒同籍之故阿所好哉夫亦以推之古今而未易
覯者則泚筆其間而深有幸也而況家人之當此者也
　　　龍山祝矜刪詩序
予自乙丑歸田後年踰六十老且病不能為文辭遇有
親知作慶弔屏幛􁰛石及詩文集序聽其自為文署年
月名字與印記去且有偽為予手書以付碑版者予見
之俯首稱不敏不敢直如此者又十年矣祝子矜刪偶
出其近詩屬予為序予愛而留之不辭又不使自為然
又急切不能應棄之案左者越半年自忖古書畫家見
名人蹤蹟眷戀不釋然又不能弁其前而躠其後㸃次
其佳好則但為署一名曰某觀予之讀矜刪之詩可無
署一名以厠其間與近世為詩者好談二宋而今則又
當小變之際明時郛廓既已灑滌而二宋佻喭諸習亦
復去之恐或後則迄今以往自宜有獨闢意境推陳出
新者為之更始而矜删先之予觀而知之然則觀之無
以異于序之也夫以矜刪之才之學其為古文今文無
不超然獨得一往多上人而予皆得以觀之而知之也
而況于詩已
　　　胡飛九詩詞集序
學者之兼才伸于彼者或絀于此張平子無五字佳詩
而使梅都官與栁屯田易地相觀則詩詞闕然況近代
舉文别為一科又復方圜黝堊必不能相通者乎以予
觀胡子飛九即不然飛九名家子席其世學甫結髮即
出與藝壇長者相為雄雌嘗自號潛九又號飛九雄鳴
雌㐲吾不能測其飛潛之所至然與之相對如泰華竒
峰陡立千尺而沕然穆然與之偕忘于無言之天至感
時賦事偶爾觸發即指爪飛揚興㑹勃勃然且匠心絀
折比于纂組機織之巧利青黄藻米抑何神也去年冬
飛九以小品詩詞文草示予予留諸几案不能舍去惜
年老無賴每言念舊交惄然傷懐而飛九集中諸贈答
皆當時耆舊四十餘年所離别生死契濶而不得一見
者而皆于是乎見之即此間名下若宇台景宣秦亭野
君諸老友洛濵褉飲相對愾忼猶宛宛若昨日事而況
其他乎然則飛九之詩文與詞其乆為耆舊所稱許有
如是也
　　　吳中書廬墓序
古倚廬在中門之外苟無故而夜居于外則見者弔之
是以禮曰父為衆子則不次于外凡以明廬次之必在
外也今門不設廬庭以外不設堊室有就墓堂寢枕者
輒以為廬墓非孝道然則未卒哭而反于寢始為孝與
夫古之不廬于墓者非謂墓不可廬也亦曰死徙無出
鄉凡塟親者必不出井里之間而古之塟法不令妨田
縱去棺有咫猶且起而藨菑之夫是以不壤不樹雖欲
辟苫塊之地而無所容也今吳子以宰相判官上其母
一品夫人塋之空山而廬于其傍人以為怪予聞而善
之夫斯禮不行于今幾三百年矣幼時聞先君守墓駕
言種桐而借宿于墓隣盛氏之門而司空張嵿且復以
愛楓為名自號楓丘因徘徊楓間以寄慕思何則恐驚
聽也今
天子純孝當
太皇太后賔天之年曽具巾葦廬居于
乾清門外而臣工化之相公李公遂歸廬(即廬/江)而廬之
北門之岡而予友祭酒汪君就西湖壠間而堊室焉乃
吳子復相繼起是數百年來今始知廬墓之無所否有
如是也夫里門厭居即山陬海澨猶思張㡘幙而寢處
其間而況先人之樂丘朝斯夕斯其與夫望都亭而馳
哨堢者且有過也然則此亦安閒矣世有謂此為不孝
者且讀論語註有曰人性止有仁耳曷嘗有孝弟予乆
深惡之而無所發因題其篇云
　
　
　
　西河集巻四十八
欽定四庫全書
　西河集巻四十九
　　　　　　　　　　翰林院檢討毛竒齡撰
　　序(二十/六)
　　　重修族譜序
予族以魏尚書僕射孝先公為遠祖南渡直言敢諫科進
士侍御史叔度公為兩浙之祖元初處士貴誠公為餘姚
祖明贈朝議大夫福建都轉運鹽使司同知坦然公為蕭
山祖逮予十世矣自明正綂後迄今康熈凡一百五十年
間其登仕版者世世有之而在姚則丁多而族繁在蕭則
丁匱而族復不充兵燹以後譜牒荒焉幼時聞族祖禮部
公云寧七府君墳在餘姚師姑嶠冬青樹傍當石阡公征
苗時值餘姚叅政公為貴州提學副使兄弟行也同時仕
貴州歸而墓祭于師姑嶠樹旌竿嶠中暨榜眼公以嘉靖
已未官翰林編修相墓者曰師姑嶠墳後六十年亦當有
以鼎甲官翰林者及萬厯四十七年又值己未而其言不
驗至康熈己未予乃以
制科應召凡取中者倣宋制科例悉以上巻官翰林一
如鼎甲之不必由庶常而授編檢者然則墳墓之所䕃
其歴乆不隔如此今族既散處惟藉譜記而譜又闕落
予弟大觀乃力任而増修之予告之曰古貴分宗姓分
而為氏氏分而為族是也今貴合族族合仍為氏氏合
仍為姓蕭之五大房即一房姚之三大支即一支是也
合則如磐石牙齶相互合則如葛藟如𤓰瓞根株與枝
葉相轇轕而多所倚附僕射雖逺昭假如在矣於其成
也因舉蕭之與姚其祖宗墳墓雖歴乆而不隔者書之
于端
　　　合肥相公千首詩序
合肥夫子自汰其詩一萬首為一千首曰吾家多文相
然自深之明逺後所傳詩率不滿千首葢世無萬首詩
相公集也某嘗謂夫子三不朽徳與事功早見諸天下
至于言
聖人曰其代予言乆矣然則此言戔戔耳大言行則小
言可省而亦有不然者當夫子以侍從槖筆為
天子所知日草千百言每計年枝幹而編其詩比年必
編詩千首或贏或絀如是者約十許年某于請急時乞
錄夫子詩南歸名還町雜錄今所存尚千有贏也往處
門下見夫子以學士㕘知入政事堂中夜呵門出雞未
鳴也至日仄而始還第故事㕘判詞頭伺日上鴟吻刷
廏馬行傍已而散間有申入而酉出者崔相所謂薄暮
出端門上馬詠詩是也今必駕以夜而税以晝然且由
元月以迄除月略無闕日無輪辰知印無三日五日一
坐磚位無兼旬註門字自左右相至六事府三府皆然
而夫子皆歴周之乃復所至優暇方侻巾小寢之後門
館閑閑白日明静取韻牌集字以當茗博遇有酬唱則
押紙疾書連篇而累什不計也夫應事拙速不闗勞軼
夫子處性沈嘿而抽思朗捷既熟于朝常晨夕待
顧問無所檢㸃而所押羣務即踰時越嵗偶一詢及無
不響隨莛鐘而應若桴鼔以故心閒而思敏發奮泉湧
雖欲過簡之而無可簡也嘗考三公宰相舊多兼官而
不必實親其職周公以太宰兼太師江左置政府作司
徒官唐以三省長官為左右丞相皆屬兼官而身歴其
任則山巨源閲吏部司徒兩府之政杜佑以檢校司空
入中書門下平章政事世每加稱而夫子歴四部尚書
由冢宰以入東閣雖
主知實隆然其卓㨗為何如者古曰黑頭曰其年不可
及鄉使夫子以逮今之年留意聲律猶能以度越前進
跨常侍而上而夫子不為也夫子曰詩有以相掩者李
徳裕是也徳裕處慶厯之間以文章名而其後不傳其
詩而傳其人相有以詩見者張説是也燕公踵姚宋之
後足可繼軌而當時不稱其人而祗稱其詩然則詩亦
可省矣某從在籍之末窺夫子所為百務簡簡而天亦
即以簡徳報之方太夫人歸塟時
天子奠以酒題曰貞松而不奪其情然而三公不備台
司闕其位以待之三年甫服闕而就家起之其為天下重
輕如此乃喪車渡譙水乾膠舟所至省民徒而家無伍伯
相國綰雉繩前行不移跬步既而譙西水溭溭初不知其
所自來也某嘗赴義躬詣墓林見夫子廬居棲舊茨三楹
卑且陿也第治司馬公泉臺經營髙厰念無可為環䕃地
者横岡百里外無夭喬焉乃姑移前山枿蘖略具左蔽而
釵粒駢茂鬱然成修林墓左宜園司馬公讀書堂也稍稍
理之作饗祭之室不蓄蔬菓不安禽鳥而方春而白燕來
巢未既而復有南方翡翠重棲于丘樊謂非簡儉之格
天有如是者乎夫萬盈數也夫子去盈而就歉而歉亦
滋大漢志曰大于千故千人之長曰仟田與錢則皆以
阡計大焉集文者以千字為率史記貨殖傳凡棗橘薪
茜羊魚醯醬凖以千為數曰千亦足矣則是相公之詩
之千也葢去盈而就歉也然而詩之大亦見于此
　　　孫繡姑表貞錄序
國風首弼鄘而弼鄘之首則又以兩柏舟詠婦人志行
之不可奪然則婦人之闗于民俗乆矣獨是表勵之責
曩時率歸諸監察御史以故巡方每嵗必上所聞見孝
友㢘節覈實以題旌而今則悉聽之開府儀同彚請事
行之合例者三嵗一上而他不及焉以予所聞錢塘孫
繡姑有絶異者繡姑十五一穉女耳毁齒作人婦以貧
家而為様婚少小過門雖與家人合屋居而笄篸未加
則又一室子耳乃其舅其婿販笠他鄉而與狂夫為比
隣杭俗貧巷多連房界一壁以分兩家而朝夕厮喚男
女不能避狂夫每侵女女拒不受至是以溽暑闔户湢
浴而狂夫穴壁而撓其足女嘂姑訴之隣人狂夫素自
豪往往以盛氣凌四隣于是率黨來咆哮隣有老者謂
之曰何必然杯水可以謝百過過在君何難寫杯水謝
之狂夫手杯前名為謝過而實借以為調笑女乃擲杯
中其面面血狂夫率黨排闥入將捽辱之隣人解而罷
然詬詈不已其語有不可聞者女乃紩其衣撮鹽而滷
之侵晨進羮于姑聞詬聲泣而曰不幸而遭此能事姑
乎既而狂夫詬至門女仰滷氣絶隣人聚衆首之官㑹
開府張君甫勵治以興教化正民俗為已任聞其事覈
實乃破格入
告而先置狂夫于理或言女棺劣且豁不蟲不穢青蠅
四飛無近者開府為置棺複而畫之重為文遣中軍致
祭而布政使趙君少㕘李君按察司副使卞君皆前後
為弔詞懸之棺傍里老為蓆舍覆之凡郵亭鄉官士大
夫之家居者及郡縣學博士相率為詩歌文賦粘之蓆
舍而里巷謠諺紛紛四起好事者作搊彈唱本譜其事
為韻語使盲婦負絃而唱于市聽之者人一錢時康熈
戊寅六月一十六日越數月而李子完車何子漢霞輯
諸詞而授之梓予自傷老去不能為一詞綴蓆舍末而
猶幸開府諸君其能砥民俗以繼採風有如是也因應
其所請而力疾書之
　　　顔母朱太宜人八十夀序
易以兌承坎為節而其所謂安節與甘節者反不在兑
悦之二三而在坎險之四五何也則以遇險而能安遘
窞陷而能甘之夫然後坎險去而節以著焉獨是安節
者甘于節也甘于節則雖節也而安矣予官京師值顔
先生澹園以編修領袖史館而予追隨之因得于槖筆
之次竊聞顔母朱太君者為兖州鎮國將軍息女歸之
贈公考功郎當前朝崇禎間河北大饑山東畿南皆被
兵贈公父河間太守以嬰城死官而家居魯東兵之環
城者潰而入悉俘其閭左而疾驅之且云緩者剚以刃
急即免時太君在俘間故不行曰此生須㬰耳何緩急
為遂剄之城下而幸未殊也越數日家人有救之而歸
之者方是時贈公家已破然猶踉蹌走河間奔赴請䘏
大司農倪公䘏詞所云忠孝節烈萃于一門者是也予
嘗聞其事而為詩記之暨先生母弟修來君入為天官
考功郎則太君次子也幼負才譽好以文章為交游東
曹邸舍車連而轡接予嘗隨衆赴請召茆菹蠃醯出其
故鄉所進盧酒者而飲酣咨嗟必與編修兄弟謀造養
堂于京師以迎太君謂太君春秋髙人夀幾何每以兩
官奉庳薄深惻惻焉今予方歸田而太君三子世稱學
山先生者復由檢討充兩浙主文官其所得士率一時
名下而予兄之子忝冠一經遂藉同館兼通家往來及
書上
天子嘉其能㑹功令督學院使暫禁坊局參以貳卿諸
重臣而先生獨以史局官破例特簡為兩浙宗師建笳
皷開牙禾中乃忻然迎養太君張幃設幔躬帥門下士
扶侍後堂而太君已八十矣丙子五月值太君生日予
既合鄉之搢紳彚為詩册而門下舉人偕予猶子輩復
製幛為夀予曰此即前史館所稱朱太君也即編修考
功所共謀迎養而未得者也夫當太君未行時其自視
此生祗須㬰耳距今五十年而已臻八十是須㬰而千
秋矣夫以前須㬰言之不可為不險以今八十年觀之
則又不可謂不安夫太君固甘于節者也而今以節而
得甘又安于節者也而今反以節而重得安是節固坎
也而一變即為艮坎者險也百川之至也艮也者貞也
安也既如岡又如陵也而綂于節乎該之今夫天無節
則不成嵗地無節則不成理草木無節則不能發榮華
而致盛大第觀夫百丈之松結根山阿凡勃窣輪囷喬
然不拔者皆恃有節目以釐乎其間則是險者安之基
而節者夀之本也
　　　孫氏族譜序
周制工史書世宗祝書昭穆每以同姓所系載其世次
于簡册以合之宗廟昭穆之列故雖别生分族姓氏屢
易而終不失其本源所自何則有所以記之也吾邑孫
氏肇基于樂安而大于富春其自奮威將軍領丹陽太
守以來歴居吳陵有年矣暨趙宋南徙仍還江上相邑
之湘湖而僦居其中至明世宗朝有禮部春溪公以文
章為世指名而其弟東莞公登嘉靖甲辰進士當時榜
之為湖中雙鳯比之雲間之兩龍而不為過予嘗過湖
濵慨然慕思嘆前哲風徽未嘗或沫而惜其族之無可
詢也今吾友爾猷誦揚先烈以康熈辛酉登鄉書赴公
車門還隨彚其族人溯本星宿而派之胡蘓馬頰之末
不佚不濫仿工史所記而葺為族譜使煩有所總散有
所紀逺而疏者皆有綂彚而孫氏之工史成焉予每見
時俗之薄不親之至流于不遜見族人不問問亦不記
間有詢其服屬者輒曰工史書世為天子諸侯言之也
庶人何足當此數而簿之籍之而予謂不然不見論語
之式負版者乎夫民家口率何與至治而周官司書每
以邦中之版籍記諸名數而少宰聽事即又取其所稽
版以驗其是否論語所稱敬民數是也則是天子至尊
猶得取下民之數而周知之況同宗已
　　　兩浙布政司使蔣使君民懐集序
昔姚元崇去荆州時民遮擁馬前百計思所以留之者
雖折鞭截鐙填門塞巷不可得于是為謳歌以送之今
行省蔣公之將去浙也士子叩幕府慷慨陳辭農輟耕
于野商人罷市三日咸褁糒躡草屩將嘂呼闕下願還
我公㑹
皇上親綂六師征逺塞之不庭者無暇啟九闗以延清
問然後民之懐思者相率為詩歌以志其不忘之意此
其事與姚相之去荆門等然而何以得此吾聞公以從
龍起家由官閥名員出佐巖郡卒之以行軍司馬竭蹶
効力于東甌再闢之際亦已多年㑹戈船出海南擴溟
渤舉彭湖髙華從來不臣其地者悉舉而為我郡縣念
非偉略素著足以撫綏其地者未易勘此鉅任而公膺
天子特簡軒車露冕為海外長城其間軫民隠而恤民
瘼不為不乆顧與浙人何預焉暨公以西江觀察分路
揚鑣賜朱旗繡袋以榮其身遂得以㕘知政事行省此
邦然而承流宣化不過兼總大綱與斯民相倚賴舉凡
政刑璅屑獄訟煩賾悉委之諸屬而已不與惟是舉賢
升秀底慎財賦以攬其户版之成未嘗家餔人餕與為
咻噢而民之愛之戴之不忍頃刻而暫離之若疾痛之
聨膚而甘苦之共咽者此曷故哉則以至誠之相通而
剴摯之忱實有沁浹于心而不可已也夫民可虐而不
可欺也乆矣驩虞之治未嘗不足以動人而肌膚未浹
神髓未濡往往農人野婦忘長吏之尊對若家人然且
鋃鐺夏楚不忍相加哀矜涕泗以轇結其情而究之所
居有名及既去而茫無可思葢違道干譽徒邀民聽而
民終背而去之有如是之愛之深思之切無所為而為
無所強而終致之比之孺子之慕其母呼于途號于里
門雖其母以得罪去猶不禁其子之期年而猶哭也書
曰皋陶邁種徳徳乃降黎民懐之又曰民罔常懐懐于
有仁題曰民懐紀其實也然而何以得此
　　　安郡王詩集序
曩游梁時值大雪過孝王園嘆寒士寥落不能入平臺
曼館槖筆為文詞而棲遲道傍所稱鄒枚安在耶因下
馬長思乆之暨應
詔赴
制科濫厠
親近劇聞桂山蘭坂間多維城之英
龍種諸孫率能以多學仿周家分子賦詩睦族兼與賢
俊相介接而又以身為朝士不敢越典例一登其門然
後知遭逢有數人非鄒枚雖日伺東邸而無所用也今
請急歸里已踰十年乞閒下士不妨入日華之館校論
古者而長安相去三千餘里痺軀曲足何能自前即當
時休沐曽與　王孫博公者唱酬主客已唶唶成往事
不可紀矣獨念出都時客有書　安親王世子一詩登
之障面(其題為秋江夜/月用十四寒韻)某愛而和之其詩至今存集中
然實未嘗令世子知也乃數年以來大江以南藉藉稱
古香主人詩禮堂書牖輒能寫其句入鏝壁間識者指
之曰此即　安親王世子　安郡王也詩本之温厚而
出入風澤辭輯而氣懌一闢長安俗好南宋俚慢之習
似與景運有重繋者丁丑嘉平某醫痺杭州僦君仁和
羲同里忽有客從長安來扣門而入出所擕書授之曰
此古香主人教今也主人以近所為詩抄謄一巻令校
次而敘論之某叩首捧讀作而曰此非景運𢎞開之一
大元㑹乎
皇上以神聖之資大啟武功使薄海内外咸入版籍而
文教則誕敷乆也從來功成樂作必以四始六義為五
聲八音之本是以中和丹陛
皇上曽釐定樂章播之歌詠且復昭示羣臣以生聲製
律之法某嘗對揚之作
皇言定聲
聖諭樂本二書而未有進也今　諸王大臣皆能起而
昌明之長吟短句一唱三嘆可以皷休和而曜文徳何
其盛與昔楚元王好詩因自次所學為元王之詩而漢
代文始之樂于斯以備即其後河間獻詩入對三雍説
者以為此天人協應之助今主人所學亦猶是也某雖
不才猶得于鄉居之次奉揚
聖教為一代文運所始即使皋陶颺言后䕫典命亦未
有過而又何鄒枚之足云
　　　索太僕晴雲集序
詩有性情初非質言之為性實愬之為情也當其情之
所發根于至性始之兆朕于無何之鄉探之難明即之
而無形既已刺刺焉不可自已而稍渝而遽失之而于
是見之為言有漠然不解其所自來者而人之見之怵
焉而驚􁁊焉而感嘿焉而神傷以為疇昔曽有是而阸
不能言即或偶言之而不能委晳焉如是之鬯而此能
言之且一若為我言之而鬯之夫乃所謂情矣是以作
者于此鉤不為深灑不為淺琱鎪鍥刮焉而不失其靡
煩怨亂之節屬詞比事觸物而連類此在九辨懐忠四
愁怨友諸作時時有之而不知者動以玉臺西崑相比
方豈通論與猶子季蓮以偕計赴都與太僕索君飲酒
賦詩把臂金臺間攜其所著無題詩若干篇歸以示人
人見之輒慕效以為天下詩有如是其可思者吾何為
不為之乃為之而倍見其不可能有匿者有自慚形穢
者有爽然失者猶子為集其見存者若干人人若干篇
彚作一巻將以質之長安之言詩者既已付之梓而載
板以行予因于是時附一詩焉而惜其死于途而不能
達也今予僦錢湖而太僕乃逺貽以詩緘其所藏稿而
屬題其端予乃發其册再三讀之益嘆太僕之不可及
也太僕席台司之裔年幾終賈早能以其詩上膺
主知應
制之作裒然冠諸篇且復唱酬雜沓藝塲文圃皆遍寫
其詩粘之屏幛而不遠數千里向請急老人而揚風扢
雅一何善下予自歸田後往往訊日下近聞皆云長安
髙髻頃刻變幻車轂名士一時相尚為謰謱之音反脣
為歡而太僕獨𦕈不一顧専以胏腸為纒綿人多稱之
惜予老去未能藉美人所貽特為酬報而疇昔和篇乃
不意隨衆人無賴亦謬附一詩寄思君之意一若㝠㝠
感通有無端而啟其機者是亦言情者之所未解矣
　　　栁烟詞序
少年讀人詞如聞清歌如衛洗馬渡江如從王伯與登
茅山心思靡煩覺白日莽莽而不知此身之何歸逮老
而幽巖涼潦不接朝旭壊衣無暴色散痺肢而沃之湯
泉之間疴癢不復闗寒煖不得相知雖日讀新詞何益
而鄭君丹書以詞示予且請予言序其詞予思魏公文
靖年八十餘尚示門人何穆之曰晩來讀離騷殊動人
思夫宋詞者唐詩之餘也齊梁清商曲詞吳聲歌詞者
漢魏詩之餘也楚詞者三百之餘也文靖讀詩餘而思
生矣不觀栁烟乎春雲羃䍥結初黄而曼布之長條細
縷芊綿而可愛而至于秋潦至于冬烈武昌官渡櫹梢
都盡而朝暮黤􁀙猶尚有霏霏之色舒巻其際詩之餘
不猶是乎然則讀詩餘而以為可思老少無二時宋人
與楚人無二詞矣丹書以栁烟名詞而意有在也吾故
敘其詞而告以是言
　　　始寧陳璞菴言志集序
詩無成法祗自言其志而歌詠出之故曰詩言志又曰
在心為志發言為詩是詩者志之所發而往往得志之
士其文不彰詩三百篇大抵賢人君子不得志於時者
之所為也陳子璞菴以始寧名閥寄居杭州其為人忼
愾卓犖不詭隨流俗而與世之漠漠者游嘗過其所居
席門蓽牖庭外多軌轍而髙堂熈愉家室雍睦間與一
二友朋商古今得失予嘗聆其言而敬之今觀其為詩
情能緯物文足被質散辭觸事取之為歌咏之資雖古
今殊體而各極其致非所稱風雅兼行短長並見者與
又非所謂心體明宻故出言而能通居已端誠故輕浮
之盡迸者與或曰陳子失志而詩自得即有時得志而
詩亦無所不得志之無與于詩也而予曰不然陳子自
號璞菴矣始而見刖不為璞傷終而見收亦不為璞幸
曰吾志有在失者志不失者亦志也又嘗以摽梅自居
矣松竹勁節雖嵗寒櫹槭而榮瘁不形惟梅有枯菀而
芳華之時不厭摽落曰吾志在是得者志不得者亦志
也然則陳子之為詩一陳子之志為之也而他何與焉
　西河集卷四十九
欽定四庫全書
　西河集巻五十
　　　　　　　　　　翰林院檢討毛竒齡撰
　　序(二十/七)
　　　新纂蘭亭孤山二志序
康熙丙子
皇上萬幾之暇偶書蘭亭序及舞鶴賦二通而在廷有
請之者謂蘭亭本右軍修禊所記當奉
御書勒石于紹興山隂之蘭亭而以舞鶴賦勒石杭州
孤山間以宋林處士曽有放鶴亭故址在孤山麓也當
是時蘭亭孤山諸名蹟乆已洇塞而
宸翰忽及山川煥發觀之者皆有登臨慷慨之思焉予
友王君草堂目睹茲勝因之作蘭亭孤山二志以備稽
考其費編摩成一書已三年矣嵗在己卯恭逢
聖駕觀河南巡駐蹕杭州三月二十五日在籍諸臣朝
行在畢㑹各有
進獻賦頌册子
敇黄門收入而草堂以草莽臣亦得將二志抄謄逐隊
呈
進此真異數為古今史册所罕覯者乃越二日而掌較
官屬索草堂名甚急遲乆不至值予詣
扈壘大學士張公宣予至
行在朝門傳
諭奬勞兼出草堂所
進書
敇其改行謂既名為志自當先事蹟而後題詠況兩人
之集祗應附後非本志也遂付予轉授傳
諭改去其
諭之宛委昭晰至于如此夫草莽微言上邀
天睹斯已竒矣乃
褒嘉之餘重以訓迪陋巷窮士一旦被
都俞之盛儼若嚴父師之教弟子此在後世聞之猶感
慕嚮往以為難得而況躬逢其際者也草堂從此可自
慰矣方予捧册還草堂時微問其故草堂曰予纂二志
時欲倣常璩作劉先主志因以兩人世系文字列之在
前而既而更名蘭亭孤山而仍不之正
睿鑒如電霆早已燭及敢不稽首改正以報
明詔曩者東甌初闢　和碩康親王還師江干㢘草堂
文行之卓蒙賜蟒衣草堂謹閟之篋笥不事焜燿而今
復為
天子所見知特賜嘉與將成其所著以嬗于不壊一何
慶幸嘗觀草堂所著書尚有四書疏解聖賢儒史朱陸
異同并大學孝經諸辨證皆有闗儒術可以嬗後安得
盡獻諸
當宁而為之正之
　　　李生試文序
李生白山抱卜夏之痛效楚人作哀子詞而讀而善之
請與之游因見其人狀貌非凡發言多驚人而尚困有
司阻下士之試每見必訝然意者長于古文未必不詘
于今文也與及觀其試巻然後知伯樂之難逢而鹽車
之下之所由泣也司衡者日衰矣主者寄其目于人而
以肥自利間或借名採訪下及寒俊往往濫被之輿臺
皂隸公乗姑布之子而欒郤之後必不一顧亦安知世
間有錦心繡腸下筆如繙花而龍沈蠖屈猶偃蹇有待
如白山者耶白山名家子世嬗學海其王祖我存先生
以太僕卿為啟禎名臣著書數百巻所傳乾象輿地禮
樂算數諸册為天下宗法而王父工部公早登建禮其
闈房諸牘衣被海内今白山起而承之陸平原即不入
洛亦安敢謂世徳駿烈必無誦揚況春郊不終蟄也錢
先生者白山之九方也憐其才惜其遇梓其所試文以
問世然則天下亦尚有知己如先生者矣於其成喜而
序之
　　　李白山續刻試草序
向白山刻試草成愛而序之且以不遇知己為憾乃未
幾而都運李公知之三試其文于籌商之堂拔取第一
又未幾而上其名于學使者學使者又知之取民籍第
一未已也取商籍又第一夫都運公本侍從名臣初以
第一人解南宫而學使對策為臚唱第一以衣鉢言則
白山之第一或不僅止此小試而即此小試觀之蘓氏
子謂淳于髠曰人有賣駿馬於市者市不知也伯樂驟
見而顧之其價十倍今不既見伯樂乎然則價亦何可
量哉續刻成喜而又序之
　　　盧樹侯詩集序
三古詩與文並傳漢制科無詩而三唐兼之宋初遵唐
制而既而去詩當時争之者如蘓子瞻輩僅曰唐以詩
取士而賢人君子未嘗乏也其為言止此而已然猶有
文也至明則不惟去詩乃於文之外又别有所謂文者
而於是詩與文皆亡夫使詩可亡則詩不宜列一經且
不宜以此立學官取士夫既以詩立學官取士而謂士
不得為詩可乎惜當時議貢舉者言不及此若夫文則
上自朝廟下逮閭巷凡鐘石旌常碑板竹册以至移告
質劵柬札簿牒之細皆未之學於是通籍以後悉請召
記室明明僱賃而不以為愧曰吾所學無是而已盧子
樹侯恥其然自趨庭受書以迄出郭負笈為今文為詩
為賦為古文為雜文無不探其郛而入其奥不為詭隨
不任朴畧不好務通侻而趨一切其寄託深長而譬類
廣逺燦燦乎質有其文焉予入館時日步趨西寧先生
以為楷橅嘗謂髙文典册能為
國家職紀載之事者惟先生一人而樹侯繼起如是漢
人以詩傳韋氏是也唐之以詩兼文者張蘓父子是也
進而三古則不可量矣夫樹侯之必不止以今文為世
稱可知也吾縱不敢以宋後詩文目吾樹侯也然又安
敢以漢唐所傳者為樹侯限哉
　　　重修北渡橋募序
北渡要津也扼南北之隘以導其往來其諸舟車之恃
有橋也猶之腹與口之賴有吭也今吭亦稍哽矣從來
國有大役則必邦大夫主之邦賢佐之井里小民羣起
而趨之走之今邑有賢父母為政而薦紳先生復相助
為理亦何患大役之不驟底于成而猶有進者曩者泉
州瀕海城東洛陽江漂没行路太守蔡襄為建大橋以
渡之後所稱洛陽橋者是也其時奏請水衡并捐月進
又且合平海諸邑而共為匡濟然猶官錢居其半募錢
居其半今其橋砫尚勒僧衆名以示奬勸記載可睹也
然則茲役之重有藉于募之也夫復何言
　　　西泠唱和詩序
老不能詩況能讀人詩哉顧唱和詩即不然唱和有興
㑹唱和則于詞于韻皆可比絜焉而見其短長夫老年
寂寞遇有興㑹事即趣之況短長品隲尤予生平所願
聞者乎司成汪先生同官同籍向與之唱和而畏而避
之今暫稽鄉邑門庭清疎日與其門生兒子作唱和詩
予受而讀之既而掩巻不敢讀其故有二一則唱和之
體始于中晩而糜漫于宋今世不争為宋人詩乎吾懼
其以皮陸之濫觴而及蘓黄也一則短長比絜踟蹰未
決吾既已避司成矣顧其所與唱和者匪他人露湑山
侖皆當世名下士而趨庭二子詩復争上嘗見楊公侍
郎和其所和十寒詩而嘆為莫及萬一短長之間仍稱
司成在知我者謂我為暱而不知我者即謂我為讇夫
暱與讇予則何敢而既讀其詩一何超中晩而更上之
也一何相顧寡短長也子不必恭父弟不必讓于師也
時而棊置上與下若一也時而入平林長松與短栝無
參差也幸而老去不能詩不然其為畏避者何多也
　　　嗣音軒詩集序
古來談閨門之盛無過班謝兩家然而班昭續父兄之
史而其夫曹夀全無文章即隨其子轂作陳留長曽賦
東征而為之子者並無一字傳于人間謝道藴與羣從
唱和及其婚江州則天壤王郎世當惜之然則班謝之
所為盛固班謝之盛而非昭與道藴之所為盛也人莫
大乎有家庭之樂而家庭之樂尤莫大乎父母舅姑夫
妻子婦之相歡故内則講扶侍之節其在飲食則臐膮
醢炙必求其精在衣服枕簟則衿纓縏袠牀柂衾襡之
必求其備甚至樂府歌三婦或美容飾或工織作或援
筝操瑟以娱于丈人之前卒未有起而談藝文者而苟
其北堂几案長幃短榻抽書而授牘承頥接欬以與寢
饍相周旋則雖三婦三息綰銀黄而拖繡紫亦何以過
故吾謂班氏一家以叔皮為父孟堅為子而又得恵姬
道藴輩以為之姑婦則其為一家之文必更有異而惜
其不然也予向讀柴季㛠詩嘆季為沈君漢嘉之配秦
徐夫婦鬱乎可觀既而與其子方舟君游則已輯為沈
氏一家文凡門庭内外裒然成集而柴夫人詩則儼在
其中焉又既而讀繡帙餘吟一卷則朱順成之詩也順
成為方舟之配與柴夫人為姑婦前後暉映予曰太姒
嗣徽音此其是乎又既而果以嗣音軒詩集屬予為序
人有好友能文詞即望衡對宇不厭屢從而苟或兩地
相隔則聞聲相憶雖復千里命駕不為過而乃近處之
房室之間以朝夕相規摩則其為友朋之樂已越尋丈
而況夫妻子婦之聚于一堂此亦生人所希覯之事而
沈氏有之予年近八十友朋凋盡偶有質難出門復入
門茫茫安之聞沈氏當日中之際不無稍仄柴夫人已
厭世漢嘉居窮巷忽兩目不見物而方舟夫婦每侍坐
談義遇漢嘉欲有讀輒夫婦遞讀以當目及即漢嘉性
耽書日願十百讀而子婦之侍坐者亦十百讀無厭此
亦家庭一盛事矣若夫順成之詩則詞質而意達有似
乎杜甫之言情者柴夫人詩多凌厲有似太白與順成
之婉而摰各有所到予門有徐昭華者㑹稽女都講也
頗工詩是集成當貽一本示之
　　　胡國期詩序
能詩者不必能文而能文者必能詩李杜無文而昌黎
眉山其詩並為世所稱葢銘頌賦誄以詞為文故古善
文者往往著有韻之語于散文之間況舉文八比尤以
偶對為章程者乎胡子國期從予游每見其舉文劌心
鉥腎託其身于𦕈漠無朕之鄉而乃由窈㝠以達髙明
淺者深之直者曲之疏通者假羃䍥以彌縵之使尋常
畦徑為之一開以是而為詩其大者入于杜陵之奥而
偶然結撰亦動以盱眙昌谷為法鉤隠剔宻而不屑屑
于任華彭伉之末嘗為長律百十韻推挽頓挫世之舎
單行而窮比步者莫敢先也昔有操瑟過齊門而門者
叱之謂王好者竽子操者瑟瑟雖工非所好也而其人
亦即趦趄却步而懐瑟以退予謂亦其瑟未工耳苟工
瑟則洞庭張絃通于嶰谷夫猶是五均七始九歌十二
管之各以類應而舍嶧山之桐吹雲門之竹亦必有鳥
驚魚駭感神人而和上下者夫聽師曠之彈而尚疑其
有遺器必非知音則讀國期之文而尚疑其有遺詩可
謂之知文者乎曰未也
　　　讀書堂詩集序
初僦杭州時辨論禮經與汪司成君主客于錢湖之濵
其時汪次公無已每有質難厠其間以司成君廬墓讀
禮而為其子者亦復就廬講習以抒其晨昏之情皆孝
思也今司成服闋還京其長公無亢扶侍邸舍而無已
獨留家門如所稱讀書堂者則凡克家與持門其為任
較重于昔而乃應舉之餘復出其所為詩以示予取正
曰詩與禮總讀書所有事也予聞夫子教伯魚曰學詩
學禮夫亦以讀書所重首在詩禮顧學有不同學禮惟
講習而已無自為禮者而詩則可自為之故夫子亦曰
女為周南為召南吾不知今之為詩與古之所為有合與
否然而為二南為三百為漢魏六代為三唐宋元明其
時固殊而其所為之不同亦已乆矣三十年前予選越
人詩而杭人為詩者不一家其時重標榜赫然于人
然且守雲間歴下諸胚膜定為成法謂入此則是出乎
此則不是向使以今所為詩使昔人觀之必瞠目撟舌
駴為異事觀者遂以定今昔之優劣然使在昔佳詩陡
出之以示今人亦必嗛嗛然相顧以起何則氣志未通
則胚膜不相接也外氏謂生人自少至老形貌有殊而
中心不殊故善為詩者毋問在前與在後而讀其詩而
作者之心宛宛相屬則雖起王子安讀琵琶行必以為
善而使履道坊人各仰首而讀滕王閣詩誰敢不俯首
稱莫敵者初讀司成詩而動于心今讀無己詩而又動
于心此其為詩必有不與世進退者記曰無體之禮氣
志不違夫以氣志為禮與以氣志為詩其胚膜不同而
心則一也無亢無己南北各處而不違于孝前時學禮
今學詩而不違乎學司成父子各自為詩而不違乎氣志
之合讀書而已矣雖然讀書者匪直詩也然詩可觀也
　　　嘯隠偶吟錄序
奕公以息慈之年受平陽記莂為乗門髙足弟子予羡
其聞道之早每以聖門之子淵目之乃平陽所期極其
逺大嘗招之繼天童之席垂手東方演彌天大業而奕
公多方辭去棲遲于錢湖之嘯隠者凡若干年予就醫
㑹城往往造其室見所居穹如即敗椽改葺榰柱嵗月
依然廓落無四壁安見所為一塢白雲三間茆屋者而
奕公處之泰然然且閉户不出致絶粒啖柏如休糧僧
而饑癯不形貌澤而神融宛宛有太虛之在吾躬浩浩
乎空空乎豈非吾儒之所云戰勝而能肥者與自少林
以不二法門直指心印將從來十六觀禪一切埽盡以
為一真不立何況文字而平陽狡獪往往以神通游戲
偶拈句子而從之者效之遂或以湯休之業唐突圭峰
者不可勝數乃奕公視一切所有總若塵土而徧欲實
諸所無亦以文字為游戲夫以奕公之才向使讀儒書
智髙于身而力多于髮以之為學事為世業為儒門經
術計藝未知與鄭𤣥盧植輩相去何等然且勤息于彼
而屏跡于此猶能出其餘資于不二法門之外回偈為
詩回梵字作師宜小楷世之為詩為小楷者無以過也
然則奕公之所到豈有量矣奕公居嘯隠錄偶吟一巻
見示凡詩若干首佛家所謂大海之一滴者奕公請序
之因序
　　　西湖蹋燈詞序
往作京師蹋燈詞而京師無燈惟廊房百餘家各燃燈
兩櫩間並無山棚露欄并棘盆綵竿之見于街陌而九門
喧然蹋終夜不徹好事者遂各為之詞以紀勝事今杭
州燈市不減曩昔獨西湖無燈馬君逸千乃作西湖蹋
燈詞六十首傳于人間豈亦京師蹋燈之意乎孔子告
子夏有無體之詩無聲之樂以為心存禮樂則不藉聲
容之發而皆得其意西湖固勝地又值燈節則凡樓頭
紅燭塔心佛火與夫漁炊嵓竈船星隄月之相為照映
皆足當九枝百炬而逸千一一而摩畫之東棖西觸情
思滿前此豈南渡以來上元紀事之可相彷彿者幼時
宿湖濵三門不閉笙歌燈火中外相接今不可得矣邇
者
聖駕南幸宫車先後從三竺還蘓白二隄皆籠燈樹間
晃朗如晝雖京師安福門觀燈迎仗無以過此此則西
湖之所當蹋歌者也逸千亦進而補之乎
　　　何氏二童子擬應制詩序
何氏二童子者何曽園東部之季子也東部擅世學其
長君慎言既以藝文噪于時而晩得二子先後競爽觀
者謂其有三珠之瑞焉特東部宰桂東時攜二子從予
嘗聞其名而未之見也康熈已夘
上觀河南巡駐蹕杭州㑹東部君以
内召需次已攜二子還江干迎
駕之餘朝賀
行在二子因得隨父老往觀擬應
制詩若干首將懐之進獻而以年幼未能上趦趄而罷
予乃過二子出詩讀之一何髙文典册超等倫也杜甫
有云往昔十四五出游翰墨場讀者每嘆其夙悟而既
復有詩又云憶昔十五心尚孩健如黄犢走復來則未
有童心而能以翰墨為馳騁者得毋所言非實錄與今
弦石年十五韋江年十四實能挈筆伸紙揮灑顧盼于
座客之前湯湯涌涌然且大篇短章皆成榘矱羽翼成
而文彩備此非健犢往來所能到也在昔天子巡狩賜
髙年粟帛而童聖兒哲亦得間引為鵷雛鸑鷟表人國
之瑞惜二子趦趄未能有先之而使
上聞者然而夜光之珠終不可掩杜甫不云乎丈夫生
兒有如此二雛者名位豈肯卑微休吾將拈其詞為二
子贈豈有過焉
　　　就正篇序
猶子逺公偕計車行者十七年兩為南省首拔士而詭
得復失遂操筆為歌曲遊于酒人出入王門間幾不得
歸暨歸而悔之乃復俯首為舉文鉥其心劌其胏腸必
幾經頓挫而後快然而出之故文窅然以深復曠然以
解世之謀篇者莫過焉夫繳鳥者得鳥而棄繳意不在
繳也柴魚者既取魚而漂其柴而不之顧何則以所求
不在柴也今以入林臨淵之暇進無所得退而修器猶
復就傍人而較器之利鈍一似沾沾乎繳與柴而不忍
釋者夫亦以矰繳雖細傍觀極清葢必魚鳥之見親而
後傍觀之利鈍于以出也結網者忘筌之前事也
　　　丹井山房詩集序
予以殘年住杭州思得宿好者與居因僦竹竿巷與老
友顧侍御君為比隣而侍御君辭我去已七年矣吾早
知侍御君有後杭人無大小皆能稱顧十八郎第甚弱
不得而與游也間過其所居見其户外屨日益滿其先
人所藏書日益増多榻案間瓦漆銅竹諸器物日益完
且好其吟篇寫軸日益富七年之間仍得安居竹竿巷
以游娱其中非東隣有人不至此昔人謂阮嗣宗與王
涼州游既而與其子安豐為文酒之友世所稱林下諸
賢有阿戎者十八郎非其倫與今年秋以文戰得勝將
攜其文游長安而以所著丹井山房詩示予㸃定予廿
年不為詩故亦不能閱人詩然而好與惡心所知也少
時出游必載已所為詩與世相唱酬比歸必捆載盈車
篋而後返爾時心儀者豈伊乏人然而五十年間傳者
益少雖詩固難傳然其跡亦陳矣丹井詩上追初唐而
以中晩為門户雖資州棗強松陵東野亦復窺其樊而
闖其奥然且推陳出新若惟恐塵言之殢其筆者予嘗
謂文章千古事原不宜妄逐時好而性每喜新老年減
滋味雞猪魚羊日溷乃公可厭聞明季白門有盒子㑹
每月節勲坊貴官以鮮味相餉有沙菘土藕銀餅法鯽
諸物每一念及輒饞然朶頥思厠身其間而不忍去何
則以其新也吾讀丹井山房詩而喜其新而不可厭也
因漫取其篇而為之書之丹井山房者侍御别業在葛
洪井傍非竹竿巷居也
　　　鐵庵詩序
古文無言時與景者日記游覽記皆漢後之作也亦無
言情者寓書贈答序皆近代製也其専言時與景與情
者在三古以旋惟詩耳然則賦詩而能静領節候體㑹
境地終其日閒觀性情以與世往來宜在釋氏而自唐
迄今傳者多有顧求其顯著一時與李杜王岑争先後
者卒亦罕有則以寫景搶卒便涉疏俚造情喭朴反成
鄙弇也鐵庵和尚為平陽付法子弟而下筆為詩如湯
休如靈一如賈浪仙辭致結屬韻句纍貫就其體撰而
皆得其言情言景之趣劉夢得有云片言可以明百類
坐地可以役萬景此其是與鐵公住平陽與越人游越
人無言宋詩者今將歸淮南行脚道路亦定無有以弇
鄙疏俚之習汚我念誦惟是淮南舊游地且多勝景而
其中人士亦往往與予有疇昔之好他日能憶我未免
有情當復記其所游覽而示予讀之
　　　日南和尚増釋感應篇序
無所為而為善不必有所為而不為不善世有幾人下
此則第以有為之學分别善否雖夫子不答南宫括佛
氏言因果即是下乗而要之福善禍淫與三緣五覺之
説彼此並行惟道教言太上者則不及焉自趙宋理學
祖述老氏濂洛大儒皆以華山道士為之宗于是談道
教者小變其習諱為我之學而講大同因之有感應一
篇流傳人間而宋史之輯藝文志者遂編入之迄于今
天下之舍因果而談感應者非一日矣越州日南和尚
繼弁山之席闡導諸方將以不二法門絶一切因緣而
乃較論感應篇以示世世遂疑西來心印降而為道士
無賴變言禍福之所為而予不謂然少時聞二氏之學
輒起攻訐而既而誨之三教本不同而同歸于善雖道
之所謂善或非吾之所為善而其為感應之善則無勿
同也易不云乎積善之家必有餘慶積不善之家必有
餘殃此為隂陽言之也性也繼之者善也中庸不云乎
禍福將至善必先知之不善必先知之此為至誠言之
也道也明善所以誠身也伊訓不云乎作善降之百祥
作不善降之百殃此為凡為君者言之也治也合天下
而同歸于善也然則三教無異同道術無大小以此見
性以此誠身即以此治世善之為用亦大矣日南自作
百善圖以為修一善心破百種惡修百善則惡亡矣夫
以有善無惡之性修為善去惡之身進而治盡善無不
善之天下吾未見以善為事之為禍事也吾未見以善
為言而猶曰非吉人之言也然則道書何害焉
　
　
　
　
　
　
　
　
　
　
　
　
　
　
　
　西河集巻五十
欽定四庫全書
　西河集巻五十一
　　　　　　　　　　翰林院檢討毛竒齡撰
　　序(二十/八)
　　　勤郡王詩集序
詩者文之一體也世雖好文必不能按體而具為之獨于
詩則為者十九豈篇短易成抑好者多而趨之衆哉夫亦
以詩能達景無問身所值身所不值而皆得見之詩能移
意不必思有所及與思有所不及而諷詠焉而皆有以遇
之且夫人之遭逢亦大殊矣或悲而離或歡而併舉凡登
臨游讌感寄觸發其為事不一而其為情也屢遷乃一展
卷而無不得夫乃嘆詩之不可已矣予歸田以來老不能
詩日有事于書易春秋禮樂其視門外事若泉壤之相間
隔忽有客從長安來賜我以　紅蘭主人之詩拜而讀之
一若瞍而明充耳而復聰喑啞而剪剪然諞諞然景所
不值者值之意思所不能通者通之彷彿置我于二山
之間平臺之側西園冠葢之地嗟乎何其快也夫予之
思　主人者匪直今矣　紅蘭之名遍于㝢内然卒無
能覿其休而睹其盛少時以避人奔走道路勞瘁之餘
每思及長安輒以為天上人間逈不可到即登
朝以來宻邇
禁近居然入蓬山瀛島之間而一落江湖陡絶夢寐而
乃使崦嵫匿影重登扶桑非筆墨有神焉能至此今夫
友朋往來偶不相值初以為雲散雨歇而忽通一介越
數千里道而授以片言猶必感奮流連視為難得而況以
天潢之裔桂山蘭坂之英攜天上人語而振之蠮螉呦
嚶之穴有不喟焉長思慷慨焉而嘆興者乎方今
聖人御宇文教滿海外天章雲漢昭然在人予雖老去
固有誦揚之恐後者獨是丁儀之文陳思所定而庾蘭
成集則滕王實為之序予少嬗文賦垂老棄置乃卒不
能定其集以邀　主人之一顧讀　主人之詩而媿可
知也
　　　静念堂稿序
曩者猶子驥聨謁建禮歸自言游　諸王之門平臺曼
館往往曳裾于其間嘆長安風雅總歸
帝室舊所稱好學賢宗為世指名者不一而足予深感
其言自傷老去即欲如當日朝回過積善坊邊偶一駐
馬而不可得也今猶子物化予亦倍老華胥之夢自分
永不能再作而静念主人倐貽近年所著詩而屬予校
定予思國風與二雅不同皆以時地所居處而于焉分
之王朝為雅列國為風此非好為是區殊也誠以風雅
有體詩雖言志而崇庳之體即現乎其際今有談京國
行事而不要之以大體也乎髙文典册廟堂自别而況
鹿鳴四牡皇華杕杜無非介弟姬旦分子召奭之所作
如所云因一事以紀一詩其目二十有二者此非閭巷
老人所能道也乃静念主人抽思迪慮隨心之所之而
指顧裁通辭采畢發第出乎性情而止于禮義遂使閭
巷所不能道者而道之而中人之私開人之隠此不止如
前人論詩徒以時地分正變已也十年以來不能作詩而
祗能讀詩今并讀亦不能矣予受主人之詩而深有感也
因為校其篇而序之如此若夫五王宅畔候問歇絶縱徼
冠葢亦定無能出一詞以紀其盛者而又何風人之足云
　　　臆言序
俗儒習八比不通一經其能稍窺六學者尚猶難之若
躬行之士則千室一鍾矣且聖教衰歇行方萬正斂手
足以敦踐履遂稱罕有苟求之身心性命之際而能道
所見則萬室不一逢矣吾不知吳子殷書其為人端在
何等而乃介所知而投我以書曰臆言大抵上闡三易
原本象數雖珠林玉闕多所旁及而究歸于陳邵之學
好學人也既而推之言行之間日用出入教家治世皆
有繩檢且慇于勵俗而急于勸物篤行人也而至于原
始至于原性則實實言之一若有所見于中者予童年
講學稍長棄去暨游嵩少而得受聖教于醫閭先生之
後顧追隨影響每欲自疏其所見而究不可得而臆言
能言之此非豪傑之士乎或曰無極太極先生之所疑
也道徳五千文先生所麾而外之者也陳摶邵雍之學
雖新安所遵而先生則歴辨之而未之許也今一舉而
盡反是曰不觀夫鬻脂者乎盜蹠鬻之為濩樞也而曽
參鬻之以養老粢醍麯蘖妺邦用之為長夜之歡而文
王用之可以備洗腆而供饋祀道一而已
　　　映雪堂賸篇序
西河自言曰吾生平有三幸一不為繼子一行文無宋
人論體一無負郭田作衣租食稅男兒夫宋人論體則
亦何害于行文而惡之若是以為好翹人過吹毛索瘢
有害心術故翻成案變亂黒白有害是非搖脣鼓舌抵
掌言事有害文筆自三唐以前並無此體而宋人倡為
之而害不可道人有以論文見示者隨手還謝曰非所
好也乃一見元襄先生文而怪之三復三嘆曰此非天
地至文矣乎議不骫于正而中人之綮浮薄者既非所
道而迂儒繩檢率膩􁔩而不敢近出其知見實可以上
下千百年史事而惜其書之不盡傳也先生在明季試
必領衆早已食下士之祿吳越間士望而歸之者如影
響而終以避人之故隠居當湖遂不屑以文自見今幸
與先生之子游急搜其文而全巻已亡即賸論一體亦
復零散而不具如是予既悔前言之過而深嘆名山大
篇其滅没于斯時而不可考者將不止是文已也因為
鏤其篇而又序之
　　　沈瑤岑集千家詩序
自集詩法興而繼之者集古集唐集三百篇集陶詩杜
詩集樂府詩餘長短句而獨無有集宋人詩者則以宋
人詩之記之者之少也葢不記則不能集不記則讀之
者亦不以為集之者之巧是以集詩萬首莫如泗上施
助教然除所記外漠漠而已如此則與自作何異焉今
人好宋詩而皆不能記蘓黄楊陸掩卷茫然予嘗取千
家詩示之曰一團茅草亂蓬蓬此宋詩也沈子瑤岑乃
取是詩而集之驟讀之而驚既而頥解又既而心曠神
豁拍桌呌快事猶是孩䜿所誦諳于心而熟于口而乃
曳白妃黒移子而換午耳目變幻一至于此今人好刀
大食百辟豈有畸製乃雜取莊山之銅歴山之金冶百
以為一渙然若氷釋爛然若芙蓉之出于塘今人亦好
裘剸豹以為襜㓤貍首以為袪綴千羊之皮以為三英
五紽而浮光集翠千純百結之名其價什倍然則集詩
雖小道其亦足以見其裘見其冶有如是也
　　　張介眉八十序
當湖有蒹葭圍聚家而棲于水鄉之中菰蒲茭菱四嚮
而環之以鬱為名人髙士之所都居詩人所謂蒹葭蒼
蒼在水一方者一若為斯鄉詠焉第是詩本招隠之篇
而序詩者謂秦襄繼霸不能取岐西之地以復周業因
慨然以道阻且長藉之興懐舊之思豈其然與介眉張
君為當湖望族而舉家居圍圍之中亦多他望族居之
而張氏之居圍則甲于湖雅坪學士曰吾家南陸世與
張氏為婚姻介眉吾親家其子子益吾婿也而蒹葭蒼
蒼毎欲溯洄焉而不可得即間一至之而媿其為人夫
以雅坪賢君子出處不苟生平多大節其于世無一可
愧而猶抱嗛嗛則必其瑰行異軌大過乎恒人而乃詘
體焉而居于是夫是以每溯洄而嘆莫從也今介眉年
八十矣當七十時學士贈以文載雅坪集中不十年而
學士乃先我反真予以七十八年之友未能溯洄一相
從者而亦贈以文嘗嘆乆為人作夀序而自檢其篇八
十者裁八人九十四人百嵗者一人耳上夀之難也如
此學士文有云張氏之世幾百嵗者二人踰九十者二
人幾九十者三人夫向之幾百嵗與踰九十者今百嵗
餘矣即幾九十亦幾百嵗矣此無論其皆存與否而上
夀之易則又如彼是豈隠者多夀抑亦身居之蒹葭之
間而逍遙溶㵝天即以仙人之日月授其人與夫文獻
之重也乆矣老成典型當
鼎革之後易于放佚而介眉以肥遯之軀閱世長乆舉
年時所見所聞興廢得失皆足鑒往昔而儆後來加之
多識大小前朝之掌故嘿識胸臆此在
聖天子下省髙年猶當造門而
憲乞之而況子姓登
朝其為賜鳩賜玉者方未艾乎少時聞里有長年毎就
之聽百年間事往有聞神廟太平貴家往來諸遺蹟以
為咨嗟而今則啟禎之間能言者鮮矣夫鼎鼐簠簋奩匜
舟刀苟雕陶冶漆在宣成靖慶所製即什襲拂拭尊為
寶祕況人惟求舊誠有如蒹葭之詩所稱懐故都而嘆
興焉者則以老成之尚在而稱觴百里相繼恐後夫豈
異事而苟曰十年以後誰為贈文則又予之詠溯洄而
茫然者也
　　　髙雲和尚四居詩序
佛家有偈而無詩偈也者揭也揭其㫖而已非為詩也
自中峰以詩為偈而偈乃一變然而所揭之㫖仍在焉
髙雲工為詩及受法為平陽弟子則棄詩為偈而既而
居山居水居市㕓居舟楫則又重仿中峰四居詩而以
詩為偈夫為詩為偈是亦何所于分别而以予視之以
為四始六義靡一不備者而明眼者見之則又曰三門
八正無少欠焉夫釋無文字乆矣天童直指一傳至三
峰而旁及言語然而平陽與三峰則竟以江漢目之雖
同宗于海而岷嶓之見未嘗亡也今平陽一傳而文字
之盛遂為古今所未有予不㑹佛法而老年註經遂厭
文賦為宿孽而髙雲寓書于予謂葛洪井畔當邀予話
三生事葢夙契也夫予不為坡而髙雲應現實有如源
澤之悟三身而得化身則其慧業結習固有疇昔之難
忘者予讀四居詩而并為及之
　　　魯緗城詩序
予避人還真州值山隂沈九康臣以丞相判官主文江
南藏予秦淮之複壁間其時潤州司馬魯君謙菴造戈
船江濵與康臣同學且同官每以文酒相唱酬而不敢
與也暨予還里閈遇謙菴杭州相見慰勞而康臣以都
官郎赴玉樓去予方悲故交淪落鄉里後進無復擅詞
業如曩時藝苑與謙菴三嘆而既而江東同志無不藉
藉稱謙菴諸子有學而次君緗城尤工詞賦往以五七
言長城争雄于時時之唱和者率相顧咨嗟以為莫及
是何平陵之裔多才士也夫世家名閥豈乏賢儁然挾
其所到多以仕進相矜髙求其一二有學者卒亦甚罕
今謙菴以粤西觀察進㕘知行省開藩于五嶺之南而
緗城赴覲與諸同學登臨感慨合離分併往來之頃饒
有篇什予年七十後己不能操筆為詩其故有三一則
江淹才盡筆豪脱落一則揚子雲方草太𤣥悔實學不
早概從廢置一則鍾期既逝雖髙山如故而聲音歇絶
康臣亡後便不能無黄公壚下之感而近觀緗城諸詩
有不禁酒傭之技癢者第崦嵫迫促仍如避人複壁中
雖欲為唱和而仍不能也
　　　蕭山令鄭侯生日序
越浙而東出者曰蕭山其地丁句餘甌海之衝土瘠民
貧尹之者非具管樂之才秉夷叔之操皆相率謝去開
府憂之㑹
天子南巡簡供億之官蘭溪今鄭侯以能名徴之掌太
馭鈴欒扈軍前較之除道者設帳于衢數十里刻日而
辦不費民一錢開府註其勞值蕭山闕員東曹上選格
已有人矣開府曰此地繁非是君不勝任破例請調侯
蕭山部臣厄于例格不下
天子見侯名特降中㫖曰可命至浙蕭山諸郵亭鄉官
齊渡江謝開府軍門而蘭溪民大怨集父老子弟數千
人譁曰何為奪我官撾皷兩轅間開府初勞之既而出
上諭曰敢抗耶蘭溪民不得已咸悻悻去阻江扼官渡
百計謀所以留侯者不得乃以數百人送侯至蕭山脱
侯袍鞾號于途而返侯自奉調後詢民疾苦先去其害
馬者大抵以行所無事為休息根本除催科之外訟堂
晝闔獄市不得作而究之官無廢事民便之然而過于
砥操絶苞苴屏餽問辭饗謝宴並不受鄉官以下一蔬
一菓而薪米出入官值卭于民是地無閒田贏賦可隂
資日用而一切耗羡杜無遺隙幾幾有枵蟬槁蚓之患
士民聞者無不惻然其念之顧無可如何至于重文禮
賢恭敬而下士其于試事無所苟又其餘也夫四民者
士民與工商也四民並重而士與商居其二宜無所軒
輊其間而輓近之弊重農而抑士且重士農工而抑商
名為損末而實于本無所益蕭山本産鹽之鄉牢盆煮
海而盜販充斥害
國禍商并累司事之考成而漠不相闗者尚復以紆繆
之説故為撓挫而侯力持之其于四民之輕重無偏畸
焉嵗之秋仲邑人以侯之生日以幛稱祝而乞予文書
幛間予曰中庸推至誠每以不已不息為悠逺博厚之
徴謂夫諴民有基即乆安長治所自始也然而上之得
君下之治民中之信友必要乎誠身而極乎明善以為
發乎邇而見乎逺功建于此而效成于彼可乆之業端
有由致而君之治民既已所在有成事矣爾乃上自
天子次之開府儀同及㕘知行省提刑觀察以下而無
所不獲然且塾門之老所稱郵亭鄉官者即朋友也朋
友雖甚疎而偶為賔僎即備言其事一往可信此豈旦
夕間事哉千秋百嵗于是乎徴矣特所慮者侯資俸已
深在
黼座既知其名而使相以下又必以明試之蹟有所薦
引祗恐
黄麻之下即欲集父老子弟一如蘭溪之留侯又豈可
得哉
　
　
　
　
　
　
　
　西河集巻五十一
欽定四庫全書
　西河集巻五十二
　　　　　　　　　　翰林院檢討毛竒齡撰
　　序(二十/九)
　　　唐人試帖序
當予出走時從顧茂倫家得唐人試帖一本擕之以隨每
旅悶輒效為之或邀人共為之今予詩卷中猶存試律及
諸聨句皆是也暨歸田十年日研經得失桑榆迫矣尚何
暇及聲律事客有以詩巻請教者力却之康熙庚辰士子
下第後相矜為詩曰吾獨不得于試事已矣安見外此之
無足以見吾志者必欲就聲律諮詢可否不得已出向所
擕唐試帖一本汰去其半與同學相訂而間以示人夫詩
有由始今之詩非風雅頌也非漢魏六朝所謂樂府古詩
也律也律者專為試而設唐以前詩幾有所謂四韻六韻
八韻者而試始有之唐以前詩何曾限以三聲四聲三十
部一百七部之官韻而試始限之是今之所謂詩律也試
詩也乃人日為律日限官韻而試問以唐之試詩則茫
然不曉是詩且不知何論聲律且世亦知試文八比之
何所昉乎漢武以經義對䇿而江都平津太子家令並
起而應之此試文所自始也然而皆散文也天下無散
文而複其句重其語兩叠其話言作對待者惟唐制試
士改漢魏散詩而限以比語有破題有承題有頷比頸
比腹比後比而然後以結収之六韻之首尾即起結也
其中四韻即八比也然則試文之八比視此矣今日為
試文亦目為八比而試問八比之所自始則茫然不曉
是試文且不知何論為詩夫含齒戴髪而不知其為生
人不可也知為生人而不知生人之有心尤不可也夫
為詩為文亦何一非心所為而乃有其心而不審所用
詩有性情人實不解而至于八比則敷詞貼字而並不
得有心思行乎其間今毋論試詩𦂳嚴有制題之法有
押韻之法有起承開合頷頸腹尾之法而即以用心論
窮神于無何之鄉措思窅渺雖備極工幻具㝠搜之勝
而見之而頤解目觸一若有㑹心之處遇于當前夫乃
所謂詩也則是一為詩而飽食終日無事他求即道路
憂患猶將藉之以抒懷況文心霏霏又烏能已舊本雜
列無倫次且科年爵里多不可考㑹先教諭兄有唐人
試題寫本略見次第因依其所列而周臚之并分其帖
為四巻而附途次所擬者綴諸詩後
　　　家㑹侯選本詩序
㑹侯以舉文為世楷模世有甲乙舉文於㑹侯之前㑹
侯不讓也古文亦然而獨于詩則世之楷模猶是而㑹
侯反嗛嗛焉予往與㑹侯同被召京師唱和邸里嘗謂
君詩高警而劃滌上之無故朝郛廓之習而下之與時
俗卑弇却之恐凂非嬗世何為而惜予之未讀其全詩
也及予歸田後老不能詩而㑹侯亦汎汎置之人有以
詩請者偶應去亦不大屬意間詢其舊作則曰亡于火
菑者久矣康熙四十年客有請刻㑹侯詩不得無已取
其舊時被選者一鄧孝威詩觀一王景州離珠集合収
其選刻而併作一巻屬予裁定夫選詩未易事夫子定
三百尚失貍首新宫諸什而昭明太子錄建安詩後多
有議其饒軼美者兩家選本又安足甲乙吾㑹侯全詩
而乃以亡篇之後搜討舊章如覩真越絶于羣書註中
輯伏生夏侯建逸傳于洪範五行春秋二類之内較全
詩所見倍為矜惜而且好其詩者將必由此而倍思其
全詩則雖謂全詩不亡可也
　　　夀昌禪堂刻周鄮山文集募簿序
甬東周鄮山以能文稱海寧奎孝廉嘗為予言之予時
求其文不可得既而予出走四方不相見而殁實不知
其人之學之果何等也夀昌菊禪師與鄮山舊將勸緣
于人而鋟其集以行于世夫釋門空空每欲損所有以
益所無然不過以虚化執以福利化仁謂佛家緣業如
是耳從未有為儒門作檀那者夫吾儒為文嘔出心血
原與釋氏之攻苦鉗錘爐烙相去不遠而乃篇殘簡脱
輒共燎草為灰滅則雖慈海相息者亦且並生其悲憫
之心而況居同方而行同倫其為鄮山所生平當不止
查氏一孝亷己也菊師居夀昌曾得天童開山塔而重
為新之其作佛門之旌幢者已非一日今復為是舉吾
方慶吾學之窮有旃檀海矣
　　　重修示農亭合賦冊序
示農亭者戒示農事之所也故事孟春祈穀遂大布農
事而戒而示之于是乎有亭蕭山出東門數十步舊有
亭三楹合門房兩重佐以夾室每先春一日迎句芒之
神暨土牛駐于亭間然後邑長帥僚屬吉服盛樂鹵綵
仗就亭迎之給春花東㕔俗所稱東營房者而反而宴
于縣東之東司翼日則勸農于亭西申以訓戒加勞酒
焉謂之示農則是前王制是亭以重農故其為邑要廨
己不待問矣況亭之為用每不止此吾邑當東浙之衝
上官往來者絡繹于路嘗設亭餐頒亭燎坐上官中楹
而休伍伯于門之兩傍因呼亭前水階曰東馬埠門左
勒一石曰輿𨽻息肩是其為迎春為示農止一二日而
其為郵驛之用日三接焉如是其不可已也近日以來
亭傾者屢矣民間既多侵蝕而縣長惜費修廨乏帑錢
其于迎春儀節又崇尚簡略且視勸農為贅事遂漫置
不理而至于上官送迎則又以謙謹太過謂馬埠逼城
每越至百步以外之武安廟前而其亭遂圮然其基壂
猶在也自修志者不肖受侵蝕貨賂其于官廨志中隂
削去其名以漫滅之而于是告朔一禮無有司羊矣康
熙四十年邑長鄭君蒞吾縣多舉廢事城東士民謂廢
之當舉莫如斯亭因合詞議復而縣上其議太守宋君
急許之移檄到縣士民首事者踊躍趨辦先立一冊書
而謂予以序予曰嗟乎不圖行年七十九尚得見斯舉
以迄于瞑也往者城廓廬舎皆繫官築而今則官吏避
事諸有興作苐責之民間而民又不足當此十室九空
之際雖好任事鮮有克集于成者考之古築室之法惟
賦力二者賦者斂財力者任役也是以召誥營洛周公
必賦功屬役以為之書此即左傳命役賦于諸侯之法
而力役所任必先賦斂非豫斂其賦必不能任其力以
致有用況今所謂力必當合力今所謂賦必當合賦合
者衆擎之謂也夫示農公事非東城之所能私而東城
士民既為之倡則以匄夫同邑士民合其賦而共成之
毋論公家大事多寡惟命而即以寡論能輸一金以視
夫修志之徒僅婪一金而甘削舊章以滅其跡者其賢
不肖何如也首事者誰四門國子莫時蕚諸君也
　　　淮安袁監州七十夀序
自六十歸田後悔經學未攄杜門闡書易論語大學及
三禮春秋曰晩矣惟懼不卒業日暮途遠却筆札醻酢
客有以詩文造請者直再拜謝不敏以故碑板銘誄及
諸屏幛所有詞率人自為文而署予以銜雖詞有好惡
勿計也而獨于淮隂故交則思之憬然語及之而惺然
有道淮人事于予前者則心目俱瞿瞿然雖醉亦醒夢
亦覺即倉黄造次亦必徐理其説而後已而況徒委我
以文其但曰文惡不足重不如不文斯已耳其敢曰無
文哉兒子遠宗從淮歸道監州袁君年六十九矣明年
丁七十戴子西洮劉子嵩藩輩謀所以夀監州者而遠
屬一言予方卧疾把素問一巻急起憶監州當日相遇
何所往來何歲月其為予較計者何事其鬚髪何等惜
相别之久而垂老之容未及見也然而意念深矣夫天
涯萍梗其所㑹合亦偶然事耳而身當憂患之日則望
人倍切乃監州當日一似重有切于已者夫切于已者
仁也切于已而厚遇之則不薄也夫嘉木以厚實成仁
而石薄則磷是以論語曰仁者夀而中庸言誠則每以
愽厚而進于悠久乃于監州之厚予在三十年前則其
臻斯年也予必以為此積厚之效顧此三十年中其為
厚于物而應食效者又不知凡幾也劉勃安先生者予
老友也十年前為監州作序其言曰翁歴落人也矜于
取舎而竊鄙夫澆漓之習不苟且然諾其于人也必使
得于情而遠于不情且夫財賄羶逐權力燄張之世止
見金耳翁特于義利之際辨之甚晰寧利物而不以自
利以故興于身發于後人譬之梓材翁墍茨而其子且
丹雘焉所謂久也則是予文不足重而勃安之文其為
可傳也如此予嘗憶淮隂故交每引領不可見其幸厠
同
朝而追隨有年者為李君太常丘君洗馬張君檢討吳
君中允以至劉氏兄弟如吏部選郎山東督學使無不
聨轡長衢講疇昔之好而勃安昭華則僅僅把臂于
天安門下觀其對䇿而旣而别去迄于今又十年餘矣
勃安年八十而予亦七十有八雖不能追隨耆英附至
道之㑹而老人一星彼此同照然而尚有扶杖相憶如
監州者則浸假十年以後予倘幸存在能挈筆猶願與
勃安先生先後致詞而況于今也
　　　鐵庵游黄山詩序
生平乏濟勝之具過岱勿前望匡山而不能登即已陟
太室而中道旋返未嘗越數峯而上宜乎藉觀覽以代
游歴而乃篋無山經且曾謂人曰僕最不喜觀近人游
記人遂有誚予無登陟情者顧少時讀漢官儀而驚心
偶閲謝客入康王谷詩輒把巻惟懼其盡則是能言山
水者亦未始不好之矣鐵公居焦山數年而後入黄山
既窮其勝抑復退居雲谷寺作黄山主人因之有游黄
山詩越千里相示夫鐵公有道者也曩者于無何之中
不知何所見而太白山人以為見道而許之使如來無
象者而忽著之為有象而況山容儼然極人世變幻之
形視之如指螺掌壑當下可信而且見之真而言之切
舉所見示人而人必不以為不可見之事則雖謂謝客
之詩應劭之記畢陳于吾前當亦未有非之者而乃以
予不善游將并世之言游者而盡屏之豈其然與
　　　經義考序
經義考者諸儒説經之書目也古經定于六春秋以前
惟有易書詩禮樂春秋六名見於經解而其時夫子傳
易子夏序詩虞卿論春秋各有經説行乎其間即至燔
書以後尚有古五子十八篇周官傳四篇列漢志中而
嗣此諸儒之説經者遂紛紛焉自宋人倡為論曰秦人
焚經而經存漢人窮經而經亡而後之偽為文中子者
直伸其語曰九師興而易道微三傳作而春秋衰于是
談經之徒各大掃儒説而經學不可問矣考漢武倡制
科以經義為對䇿之首而漢後説經之文皆稱經義今
貢舉家猶以經義名舉文可騐也獨是予之為經必以
經解經而不自為説苟説經而坐與經忤則雖合漢唐
宋諸儒並為其説而予所不許是必以此經質彼經而
兩無可解夫然後旁及儒説然且儒説之中漢取十三
而宋取十一此非左漢而右宋也漢儒信經必以經為
義凡所立説惟恐其義之稍違乎經而宋人不然孟子
曰盡信書則不如無書書可信乎吾所信者義而已苐
先立一義而使諸經之為説者悉以就義合則是不合
即非是雖名為經義而不以經為義有疑文言非十翼
文者有疑顧命非周公所制禮者有疑春秋非夫子作
者有疑春秋傳非左丘氏書者有疑孝經為六代後增
改非七十子所舊傳者而至于士禮則廢之周官經則
明斥之王制月令明堂位諸篇則直祛之詘之然且有
誤讀隋書經籍志而謂尚書為偽書誤讀劉歆讓博士
書而謂今所傳國風為偽詩者是無經也無經焉得有
義予大聲疾呼以救經并救經義而不諒者遂謂予遵
漢而惡宋豈不甚寃然而儒不説經不知書之有經也
經説不備則并不知説之以經為義不以經為義也朱
子竹垞知其然先定其為經從前人所增七經十經十
三經外而更廣一大戴禮曰此皆經也定其為經而凡
以經為義不以經為義者而既已有説則并從而共臚
之曰此亦義也有説而義明有非其義者而其義倍明
予方慮世之埽儒説者駕言窮經而故蔑其義以圖自
便而又何暇乎左右而取舎之于是竭搜討之力出家
所藏書八萬餘巻輯其儒説之可據者署其經名而分
繋其下有存帙而無是非使窮經之士一覽而知所考
焉洋洋乎大觀哉嘗按周禮春官以外史掌五帝三皇
之書而志其書名此列代史志所自昉也乃漢武藏書
名之曰䇿而成帝求書天下命總其羣籍而合為縱畧
其在經義則所云六藝畧者是也至後漢以四部立名
而以經部為甲部歴魏晉六朝或稱新簿或稱舊簿而
要之皆部記之名此趙宋三舘所以直稱為書目而無
有他也然而在官輯者如劉歆奏經畧班固著經部王
儉撰經典志唐儒鄭覃輩之修經書四庫而自為輯者
則如謝康樂之編經目阮孝緒之分經典錄各有機軸
竹垞曾舘
内庭為
天子典祕書㑹其時方用兵滇黔再闢固未暇檢校而
籖帙之也其後下徵書之
詔敇天下經義之在學官外者皆得盡入祕府而説經
之書于斯為盛然而未經甲乙也今竹垞于歸田之餘
乃始據疇昔所見聞合古今部記而著為斯編曰經義
考此真所謂古文舊書外内相應者乃其所分部則
敕撰一巻尊王也十四經為經義者共二百六十三巻
廣經學也逸經三巻惟恐經之稍有遺而一字一句必
収之也毖緯五巻緯雖閟説經者也夫緯尚不廢而何
況于經擬經十二巻此則不惟自為義并自為經者然
而見似可瞿也其與經合耶是象人而用之也否則罔
也又有師承三巻則錄其經義之各有自者廣譽一巻
立學一巻刋石五巻書壁鏤版著錄各一巻通説四巻
此皆與經學有微繫者然而非博極羣籍不能有此家
學一巻自序一巻補遺一巻共三百五巻書成示予予
曰嗟乎少研經學老未能就不及見諸書而年已七十
九矣孟子曰觀于海者難為水游于聖人之門者難為
言荀子有云不登高山不知天之高不聞聖人之言將
不知學問之大今經學大著聖人之言畢見于斯世而
生其後者復從此而有所考鑒則既寳其書為
盛朝慶而又喜天下後世之知有經并知有義也因卒
讀而謹為之序
　　　張中丞勤雨錄序
歲六月不雨至於秋七月中丞張公偕行省觀察以下
暨郡縣諸司並起禱祀雖雩壇多處所而要以城隍為
之歸以為城隍者實五方五示所分主也乃自六月既
朢至七月合朔亦既見霡霂而禱祀不輟當是時予方
病􁁜痢僵卧西溪僧舎間未之知也暨七月朢後天愈
燥禱祀者愈切一日兩詣壇却輿蓋屏左右伍伯閉訟
停獄市禁戒魚獸諸屠殺予既病轉劇不能從而坊民
愛公者各出丁迎土龍十門諠然以為公從此可息肩
也乃公翻止之曰此我事何為廢民業且徒衆雩請無
費耶諭坊民令歸而民乃散去其曲恤民隠又如此既
而公留壇謝師巫里老謂吾生平呼吸通帝庭頗受神
答今若此乃為奏書曰寧損年無無年奏訖卜之報曰
天書有成矣犬豕日當有雨既而壬戌癸亥日果雨於
是鄉官偕士民營壇於城隍之祠為公祝釐者三日且
有願減年以還公年者乃合著為勤雨錄而附之以詩
蓋有取乎魯僖勤雨之義也夫甘霖立沛往屬䛕詞御
史隨車襲為故事矧以里門鄉官而頌當塗之賢勞非
誣則讇而獨於公則實心實意格乎天而感乎人此在
為編氓者雖合兩浙千萬户鉥心劌腎亦安足以酢公
徳徒藉區區齒舌間以言詞誦公為誼已薄而況明明
口碑因避嫌而翻諱之則人各有心必不出此
　　　壺山草堂詩集序
予僦杭州凡詩人文士無不把臂修往來之好而獨于
吳君介庵生未嘗相親迨屏世而始以壺山草堂詩集
屬予弁詞叩其故則以愛吳趨之勝築草堂居之十年
以來未嘗返樟林舊桁以故蹤蹟太稀聲問不相聞夫
以錢江栁浦日搜探不暇而乃舎而之吳且相樂丘于
東武之側一似子真之居吳市童子鴻之請墓于要離
塜傍者斯其人固已殊矣乃披其詩則登覽十二贈答
十三讌飲酬酢與感寄觸􁊛者十四而鯉庭倡和之作
反十居一焉然且直抒其所得落落自好不詭隨于人
幾不知世之有唐宋與元明者夫人席朱輪之裔服食
翫好悉狃于便安未能拔擢以超于人況儼然為是邦
名士文譽翔藝林而乃龜解蟬侻舎榆枋之控而一壺
自適文詞爛然逡巡與在庭之賢鶴鳴子和此其曠懷
何如也其猶子尺鳬吾小友也攜其詩來因率為題此
而且以告之
　　　朱氏易韋序
舉世皆言易而易亡然惟易可以舉世言之倘舎易而
言詩則弼鄘唐檜至今尚莫解其名舎而言禮則祗為
人後一節而定陶濮國積為千六百年必不可釋之寃
獄況其他乎苐易雖廣大任人可言而易之為易卒亦
未有言及者予嘗謂言易有三一則易辭有着落一則
與左氏史占相合一則包犧氏文王孔子同一易而無
兩易而世之言易者皆不然名為言易而實自言其易
不惟自言易而且自為作易易林之自為爻辭司馬潜
虚阮氏洞極之自為卦畫揚子太圜衞元嵩元包蔡沈
洪範皇極之自為䇿數為蓍數為揲扐之數可謂易乎
如是而欲易之不亡何待已朱子賛皇作易韋不必言
易也亦自言其易已耳而易可以見亦未嘗于易外自
為易也亦就易言易已耳而其自為易亦可以見賛皇
嘗與予講伶州鳩七律之學汎濫不竭其好學善辨有
非尋常涯涘可窺見者今此言易其洸洋猶是也而口
可得道指可得畫舉易之廣大而悉歸之書不盡言言
不盡意之中生平搜祕藏每恨史蘇靈臺無名氏翠羽
玉闕諸書之不著于世以為易學雖煩亦饒缺落何可
當世有此書而不急覯之
　　　湖州府志序
天下不可信者三一道經記黄帝君臣一姑布子家談
人相有休咎一天下志書所載山川疆域人物居處斯
三者皆不可信而或者疑之周官職方氏掌天下圖籍
并辨其人民財賦獸畜之數為作志書所自昉縱或未
具亦安至如方術形法同類併斥而實有不然者小藝
荒畧無足取信斯已耳公然作訓方形國之書則凡疆
場􁎦離道里阨塞皆有居馭之勢繫乎其間而況風土
之記誦四方之傳道其為王朝所採摭者觀物新舊並
關掌故于此而叵信則天下無信書矣曩時考吾浙諸
志嘆其紕謬即職方首載九州東南其𨽻吾地者一㑹
稽巨鎮而不知所在一三江大川而于浙東浙西並不
識分屬何所遑問三男五女獸畜穀稻之璅璅者哉是
以疇昔記載如顧夷吾之記山川劉道真之記錢唐酈
元註水經孔靈符著地志以及唐元和郡縣之記宋淳
祐咸淳臨安之志皆誤讀禹貢史記及兩漢地理郡國
諸書以秦始東渡為取道餘杭以漢西部都尉治在武
林山以晉咸寧中開臨平湖為浦陽以西錢江以東以
劉宋泰始間從海寧進軍趨蕭山回浦為從海鹽進軍
趨錢唐同浦予在蕭作蕭志刋誤在杭作杭志刋誤亦
何嘗不歴歴置辨而無如􁡁駮之極不可以條件争也
湖志亦然湖之地始著于秦漢而大顯于南北六季之
間自三國以後人物之盛甲于西浙而其中記載失實
則自明萬厯以迄于今作志者不乏而訛脱謬誤前後
一轍鄭子芷畦者博雅士也胸有書巻曾讀廿一史而
櫽括之而出其餘技輯湖人之著于史者自序紀列傳
以至表考分其門部兼别其義類先合仕寓土處諸人
物而彚以成編夫然後遍及象緯山川郡縣田賦户口
徭役以至食貨之煩穀畜之細圖記十二表八考八列
傳十五藝文十二共一百二十巻夫志莫難于人物而
山川次之其餘又次之予向受寧紹分巡之聘請修吾
越人物志而辭之不得至鑿坏而遁何則人物去取恩
怨之府也今湖中人物什倍于越而當前世家大族其
卓然名氏無容甲乙者亦什倍于越雖芷畦受郡使君
之屬再四諄切乃不憚一身肩之殫心於新舊碑版之
間㑹萃以成而三代直道皦然不渝則其才力之敏贍
志意之峻潔亦可見矣至于山川户口興廢沿革則又
精于考核不復可疑如前所云者獨是故明一統志肇
乎洪武而成于景泰其間歴文臣學士共相纂輯而仍
不可信今
國家文治大啟已敕諸儒臣開舘撰一代之志賜名一
統此必有大異于前者㑹
王師北伐未集于成倘進芷畦之書而參稽之則以信
徵信定鮮擬議其即以為天下可信之事自志書始未
嘗不可也
　　　隖里張氏族譜序
宋人立族譜稍合於先生収族之誼故世每遵之特是
作者初意務在詳近惟恐惇叙有關因之造譜亭以㑹
生人而踵其事者誇氏族之盛祇彚一姓之名且顯者
記其官閥而考其事蹟不問九河與九洛各有流𣲖祗
繪圖立系以冠之巻首而于是遙遙華胄之譏所不免
焉吾邑張姓皆名族而源委不一隖里之𣲖冠簮者累
世越宋元迄今而詩書不替可謂盛矣顧歴世久遠難
以考據即其先有神人當汴宋初年為工官捍江以死
勤事一如祭法所云冥勤其官而水死者列代援報功
之典列在祀版此亦吾邑一大人物而即縣誌乘不載
始末不注爵里甚至有諱而無字有使銜而無授秩史
書家紀兩茫茫焉裔孫二監搜元時所著族譜得殘䇿
數簡力任修葺偕其弟南服仿所見所聞之例合遠近
而增損之顧遠不加詳近不過畧傳信而闕疑不檢不
濫即其顯著如神祖亦且斟酌擬議不加杜撰于其間
何其慎也予老不捉筆不作序頌而譜像紛投尤不敢
漫附一字而獨于張氏是譜有諄諄者世鮮才士以二
監兄弟之才將必有文章大顯于時後人立言正當與
前人立功有相需者此在吾邑且嘉賴之豈止鄭穆七
族之有公孫羊舌十一族之有叔譽氏與
　　　東陽杜雍玉詩序
當世有文人而無學人而今則并文人亦無之自避人
山中曩時四方枉訊者多以五七字當乘韋之藉近且
寥寥焉顧殘年相對由同里舊游外獨與東陽學人王
虎文父子暨盧子遠輩間以學術相往復而子遠競推
其鄉人杜君雍玉為文章之雄予嘗為其先人杜見山
先生作悔言錄序嘆是家有學其後必有繼起者而雍
玉果以文名且出其所著楓庄詩遠屬論定夫詩之升
降非一日矣漢魏不作降而三唐既而漸降為宋元每
況愈下而世争趨之何也以其便于不學也初尚謂詩
有别情非關學力而今翻以學為累曰抒意而已致使
市肆袒裸争相齗齗而雍玉以學行之上自六義之三
原本風雅而下逮兩京安世三朝相和與夫黄門鼔吹
軍中短簫諸樂錄皆能就其詞以彷彿其概然且古排
律絶各有攸歸日與二三同志唱和予汝内飭其情文
而外循其體製吟咏之間秩秩如也或曰子研經有年
客以文序相屬者必瞑目搖手曰吾研經安暇而于斯
獨娓娓焉曰子亦知斯文中之有學人乎
　
　西河集巻五十二
欽定四庫全書
　西河集卷五十三
　　　　　　　　　　翰林院檢討毛竒齡撰
　　序(三/十)
　　　陸孝山詩集序
當予避人湖西時以滯久難安將投嶺表依故人之官韶
州者而故人不欲值孝山為南雄太守招之來時予既已
赴崇仁之招雖不果往而聞而壯之曰孝山哉夫哉既而
予與其弟義山同官京師距向招予時已十三年而孝山
以補思州太守來㑹京邸予每㑹必與義山相咨嗟謂思
州難行而孝山慨然就道曰不聞王尊之過九折坂乎予
揮手而别歸而嘆曰夫哉孝山哉迄于今義山為東閣學
士以參知軍國歸田而逰而孝山竟卒於官義山所著雅
埤集久已行世而孝山之子乃始持其所為詩屬予㸃定
夫孝山兄弟席世家之遺競讀父書各能致身通顯以功
名文章互相爭勝而孝山復饒于憂民恤俗之辭自之官
蒞治詢方諮土而外流連今昔無非為斯民請命而即
其水旱禜雩吁嗟而咏嘆哀于言而惄于氣讀者知其
為志切九閶情通萬里此其政治之足傳與文詞之足
錄固不待言矣特予少為詩必力排基壂先擴其所為
地步者而後論裁搆之法格取其高却諠卑也氣取其
壯絶薾弱也調取其噌吰斥嚶咿也律取其渾涵而周
謐去纎以弛也意取其刻覈而㫖又取其有餘慮思維
之易疎而諷嘆之又易竭也至若詞取其雅韻取其和
平則將使誦者不愧于口歌者不跲于響向使起田更
而著三豳則學士必口恧進株離而講五均之法則工
歌者必張口而不能闔夫人而知之矣乃不學之徒厭
常喜新一變而為京師呌賣之音村言市詞動以褻嫚
相往來而既而厭之就其形之弇嗇者而拭其脣拂其
眉宇易如山如河之貌而假以修容即其言之謱謱者
而巧之俊之改黄鐘而為瓦釡何其細也今夫生世為
丈夫必當有昻藏七尺之概行乎其間故相如追琢揚
雄纂組猶以為壯夫不為而況砑衣膠鬂收貨郎把翫
以為寳祕似非士君子所宜為者而以視孝山則正當
累變之際乃獨堂堂坦坦直抒其所言而不詭不隨皇
然為正始之音其調之高而氣之博雄沈廣大詞雖簡
而意甚長其浩然自得為何如者夫不為時移夫也自
抒所言而高明爽闓昻然自立于天地之間又夫也若
孝山者豈非文章政事大丈夫哉嗟乎孝山與予年不
相上下而予以崦嵫未入猶靦然叙其所為詩而特是
齒衰意耗四顧滄茫孝山能招予而予于蓄哀之後距
孝山死時又若干年即欲向西南荒徼作招魂之詞而
不得也㝠㝠之中吾負此良友久矣孝山諸子皆相繼
有文章名故既叙其詩而并為告之
　　　江臯草堂應試文序
予避人以前曾授徒于㑹稽姜京兆宅一年凡七人而
售者五曰希輅(丁/已)曰兆熊(癸/酉)曰兆驊(丙/子)曰之琦(壬子/壬戌)曰
公銓(丁/已)皆姜姓也其明年授徒于蕭山裁八閲月耳凡
九人而售者亦五曰張燧(丁夘/庚辰)曰李日燿日焜(壬/子)曰逺
宗(丁/已)曰文(戊/午)則兄子與孫也驟言之豈不甚盛然而不
以予為功何則非當年也夫苟非當年則蒙師鄉塾中
豈無售者敢謂其售由蒙師哉江臯草堂即不然草堂
一先生而聚生徒于其中堂雖寛多不過十許人耳然
而當年應童試其在辰年拔三人而在已年則拔至七
人然且諸生錄第一與夫督撫藩臬府縣之㑹課其拔
前茅者無算也夫小試實難㑹城學徒以萬計其學舍
如草堂者應以千計至于童試則未經定籍四方纂纂
來焉能以一草堂與衆學爭上而拔擢如是則其學之
精督之勤先生之啟誘與學徒之鼓舞有不可量者或
曰先生善課文每課如考校必􁭤坐而躬臨之榜以甲
乙故知所懲勸而憶予總丱從予伯氏于任氏山莊時
學者多人擊鐘㑹食亦以課文比考校題名中堂而是
年為崇禎丁丑祗予一人取童試而他皆不得然則先
生之教有異矣故曰河汾之門多開國名臣蘇湖學徒
皆出之為經術醇儒悉後此之事而非當年也草堂非
是也草堂諸生若干人名具試帖予不得而指數之也
先生為誰仁和何泗音也
　　　翠柏集序
翠柏集者許夫子之子巨山先生所為詩也夫子負蓋
代之才以副相行省開藩中州而竟卒于官當是時嗣
夫子者有人相距寥廓未知傳夫子之學在何等也既
而予歸里四方來至者藉藉稱巨山文章超于時得夫
子一節而予以年老僦杭州聞其言甚喜顧四望茫茫
不能一相見悵然久之康熙辛已予以秋節渡江省西
陵墓田有以爵里刺見投者驚曰巨山耶急返棹來杭
謁巨山旅亭昻昻若駿馬之出于林意氣轢落慷慨道
先烈儼然吾夫子在前咳唾顧盼不自知其泪之垂而
膝之下也夫人生感恩何限避地多歲月其受人衣食
承人色笑者必倍于衆然未有如吾夫子之感予深者
顧瞻覲幾何而匆匆一訣倐忽已二十餘年詘指巨山
于是時不過在童丱之際浸假予年不長則没齒冥冥
焉得親見吾巨山相對話舊如今日者然則大徳雖不
報而尚有人焉口能道之不可謂深恩之不在人矣乃
巨山瀕行出其近年所為詩屬予論定夫論詩有二一
則長安貴交千里馳示必假溢美以張之夫貴交孰如
吾巨山者一則心所愛好無由申致必藉奬譽以阿之
夫宜阿所好亦孰有如吾巨山者而進論其詩不惟不
阿不溢即刻核以求而裁搆之高學植之富意指之精
淳而博大顥盪感激一袪夫宋元近習之陋而不為苟
趨不為㨗附即此數篇而知得吾夫子之學深也嗟乎
賢者必有後夫子可謂有後矣苐其題以翠柏者夫子
無家往以官為家亦何曾有一枝之可名而巨山逺述
祖徳其在前朝有從高皇奮興者以軍功授遼陽左衞
世襲都指揮使從五河東遷遂為遼左之巨閥而
鼎革以來又復從
龍繼起南開百蠻保世且滋大矣因不忘故鄉仍以翠
柏名其篇蓋故舊之不可忘本如是也翠柏先人所居
山也
　　　東臯二圖序
錢唐有名士而寓于醫者三人一陸景宣一沈謙其一
東臯徐君也景宣以東林都講賣藥長安市不知所終
謙家故業醫顧
國初詩人有稱錢唐十子者謙其一也東臯席名臣之
裔豪于藝林與兄西泠弟北溟稱徐氏三珠樹而西泠
試仕昭陽東臯脱青衿隠居養母間採藥療母疾遂以
其餘伎療人取贏錢為負米資相傳入山中遇異人授
公乘陽慶之術以醫仙名康熙庚辰夏六月不雨至秋
七月民間苦疫癘東臯車所至隨步而解時中丞張君
招予禱雨而予以疾辭中丞寓書曰使欲得太倉醫耶
則隨地有之必欲得蘇耽耶非東臯誰屬焉蓋不知予
之為東臯友也然而已仙之矣昔者左思丁典午之初
厭王侯齷齪而慕許由之為人謂由能沖修好道學于
齧缺得仙術因為詩曰被褐出閶闔高步懷許由振衣
千仞岡濯足萬里流雖名詠史實游仙也東臯好其句
間嘗為之圖而置身其間顧其時猶少年也朱顔青髩
投足滄浪一似先除垢而後可以超于世人此即洗髓
先伐毛之一端也乃越若干年而後作振衣之圖躡崇
岡而攬雲物其形容先後邈不相識然且交游衆多題
詩滿幅一展巻而存亡今昔之感生焉吾向者友景宣
在崇禎之季兵戈亂離而既而與沈生游亦復倉黄避
人歴十二諸侯舊都終不能與韓康偕隠及還鄉而予
已老矣太沖慕許由而東臯效之
天子聞東臯名召見
行在欲處之丹臺紫庭之間而東臯力辭此非真許由
乎予見真許由且與之友而年滿八十筋弛力衰思學
仙而不能成乃徒取游仙二圖靦焉為題今而後媿可
知也
　　　馮氏永思集序
呂氏春秋稱孝為五帝三王之本務而漢詔賢良亦曰
凡賢以孝為首則孝故重矣馮氏復鐸以孝稱所著永
思集率哭母詩而乃持其集介于予所親者而請予一
言夫學重力行予方恨俗學之多論議而思舉一躬行
者以為之砥礪馮氏非其人乎夫言為心聲文為行表
假有哭母者于此其聲甚哀而欲舉其聲而辨其音節
以審定其哭之可與否必非人情則夫永思集者不問
工拙而知其詩之可傳者也乃吾復有説于此昔者楊
忠愍以諫諍死哀之者偽為王勃然變乎色文以表其
忠今復鐸赴試實以父母在不逺遊題為有司所賞豈
天之欲著其孝而故表之乎或曰事親不以文哭母有
詩其情已疏況百首耶予曰蓼莪陟岵自古有之特百
首則太過耳屈平忠而過復鐸孝而過過亦可已
　　　陸軼南南游詩序
軼南有家學其為文為賦單詞複句皆能慷慨作一家
言而至于詩則工于排比淪漣往復尤為時流所却步
焉獨是此數詩者皆春朝出門稽遲途路之所為作也
夫以軼南茂閥承副相之後將訪其先公所欽友南游
晉安而乃中道旋返三閲月而不能前則其遇之竒與
家事之不可問概可見矣予方欲為之賦五交之詩歌
行路難之什以慰其骯􁰞而軼南詠吟自得登臨酬酢
了無幾微之見于詞句是則和平温厚曠于心而達于
事不止詩教為可法也夫彦升龍門不止公叔古道在
人豈無讀其詩而感興焉者吾又何能重為贅之
　　　重修笑隠庵募簿序
笑隠庵在清波門外相傳古法喜院地而與學士港為
鄰居人每種花港間西湖十景所稱花港觀魚者即此
地也
鼎革之際已廢院為錢氏湖莊而陳君太蜚以禱嗣而
購復之仍名笑隠有年矣康熙丁夘予歸田之後訪奕
是和尚於其中見殿堂水閣四顧軒豁頗足棲息而牕
户脱落欄楯欹缺不無鳥䑕風雨之憾因歎是地修復
本有時數乃不轉瞬間而遽至於是劫灰咫尺可念也
及再過三過則綢繆不蚤將有不可搘拄者奕公憂之
思重加整葺而謁予以疏予思明末多眚四民俱乏財
孰能舎其所無餘而急人之所不足顧為事在人事果
可為則必有一二人焉起而任之當順治之末戎馬甫
靖瘡痍尚未復陳君合鄉之善信剏為是業而院無宿
糧薪蘇顆粒皆給之於外奕公以太白宗傳息居此地
未嘗以缾缽乞假道路而仁社諸君為之力營供養等
之月進迄於今其運以蒭而繼以粟者縷縷也世不乏
善信豈無嗣諸君而興者夫陵谷之難問久矣湖山如
故而興廢相尋曩時清波湧金二門皆予郡名園若所
稱祁中丞商太傅别業燈火笙歌不絶晝夜而今已盡
為馬塍菜壠烟火披離天下事成之難而毁之易秪此
區區笑隠聊以存湖山萬劫之一而猶忍坐視其廢而
不之救吾恐有心斯世者必不然矣
　　　唐七律選序
前此入史館時值長安詞客高談宋詩之際宣城侍讀
施君與揚州汪主事論詩不合自選唐人長句律一百
首以示指趨題曰館選其祗選長句律者以時尚長句
也其曰館選者以明代論詩尊主事而薄館翰故特標
舉之以雪其事也既而侍讀死其手寫選本同邑高檢
討受而藏之增入百餘首仍曰館選當是時同館諸官
有争先為宋詩者檢討嘗曰侍讀作館選非館閣也貧
不能受邸假宣城㑹館而翹居之㑹館所選其敢借館
閣為昭文地哉康熙廿五年予請急南歸將選古今文
作還町雜錄檢討瀕行寫一本授予曰此侍讀志也其
逮今已十六年矣予歸懼年促經術未立日研經不暇
即古今文録亦棄置不復道客有請間以詩者悉謝之
恐後然而世尚遷變向之舍唐而為宋為南渡者今復
改而為元為初明㑹予方老去作春秋傳畢意敗力歇
不能事經學客堂同志重有以詩諮請者予謂詩本小
文其得失升降亦何足關繫且夫沿變所時有也漢魏
無三百晉後六代無漢魏樂詞唐人無六代俳比古詩
而欲今之為詩者必墨守三唐以為金科一何不達夫
事有由始詩律始于唐而流于宋元則循流溯源將必
選唐律以定指趨誠亦無過而特是隨時遷轉勢所必
至春之不能不夏猶之初盛之不能不中晩三唐之不
能不宋元明也今但就其隨流者而自為砥止減高髻
為五寸而恢蜾蠃之細腰而易以杵把則後人抖擻未
必不可駕前人之轍而委勢隨下焉能自振嘗校唐七
律原有升降其在神景大抵鋪練嚴謐偶儷精切而開
寳以後即故為壯浪跳擲每擺脱拘管以變之然而聲
勢虚擴或所不免因之上元大厯之際更為修染之習
改鉅為細改廓為瘠改豪蕩而為璅屑而元和長慶則
又去彼飾結易以通侻却壇坫揖遜而轉為里巷俳諧
之態雖吟寫性情流連光景三唐並同而其形橅之不
齊有如是也是以宋襲長慶元襲大厯嘉隆襲開寳皆
欲遞反舊習而自趨流弊翻就汚下彼不讀書者每稱
吾為宋元不為三唐則蘇陸虞趙高楊張徐原深論唐
詩極為趨步其言不足道而即矯枉之徒必欲張元白
以表宋元揚王杜以袒何李皆不必然之事也夫團扇
之擯以時器也松筠之不壞以不與物候相轉環也昔
有擇嫁者東家富西家貧然而西家美婿也問女何擇
則曰吾願東家食而西家宿是以夏商不同治而講治
道者則必曰夏取其時商取其輅今三唐諸律亦何一
不可取擇葠苓固足藥而牛溲馬浡古人嘗用以和劑
世之不自為詩者襲其形橅則遷流不一而苟自為詩
則性情光景由神龍以至天裕皆通觀也因就侍讀所
選本而大為增損約錄若干首去館選之名而題之曰
選既不必與主事校而同館出入并無得失侍讀檢討
抑亦可以自慰矣初擬倩同輯者作釋事註于行間而
既以巻促且亦本明了無事多贅觀者諒之
　　　一等公皇太舅佟公六十夀序
自昔軒耆御世必有五雲四山之佐為之長保其治今
天子富于春秋在
廷諸賢豈乏夀耉惟是去留有數其以親臣兼世臣之
誼得與
國家蕃翰同久遠者則非貴戚之卿莫與焉我皇太舅
上公佟先生以鼎司之重領中外朝叅有年此即詩所
稱王之元舅文武是憲者而乃深自抑損折節好學從
來文臣以八比起家鮮有以聖賢之業自期待者即一
二儒生縱談濂洛亦徒託空言已耳曾何補于理道而
先生為業必曰聖賢何在五百年見知聞知何等無務
夸詞第躬求實得以應名世之運凡工虞禮樂必根柢
六籍佐以諸史窮源而竟委不特學古入官賴之底治
而即此焦心恤事自强以維國此豈尋常小成可絜量
與夫經營天物代執膚功從勘亂以及昇平其為綏定
者何限然且忠貞世篤往往致身疆塲仗不二之節非
止服勞王家得以奉揚鉅烈者今先生位極人臣以
太后仲弟加之
先皇后中宫所自出金根玉輅歴正坤極近復英姚相
繼以
元妃爵九品之一掌掖庭璽綬而文孫又且尚
主進之為
彤街副馬其餘子姓登屬籍與試授詞翰者比比而是
則以恒情論其為周京尹姞亦豈有歉而先生自視欿
然嘗曰世禄之家面牆不學蒼頭緑褠乘堅而驅良欲
求内里皆賢家難矣吾將一挽其習以正之生平讀郭
子儀傳輒掩巻太息以為世嬗休戚豈無遭逢肺腑前
後相類者然而恩澤有之勲名則未也君子處此要當
立勲名以居恩澤一若燕譽自處全不知從龍師保建
成績以紀太常有過于汾陽十百者其謙退如此此豈
旦夕之業也哉書有之天夀平格史亦有之視日則增
輝方山則並長歲在壬午值先生周甲之辰同館諸君
謀所以夀先生者而書以當祝若夫先生理學為時賢
領袖某雖衰老而志尚未敗儻桑榆可待其願捧一經
為受教地者於以視斯世事功孰輕孰重當必有説以
處此
　　　新都太守盧舜公詩集序
文章何與于政事而書曰學古入官論語曰誦詩三百
授之以政一似非此不足以致治者景陵盧舜公累世
以詞翰起家而舜公繼之一出而交河治再進而清苑
無廢事又進而皇畿西路鮮探丸伏莽之子又進而
六師輂輦三關餫饟方行塞外者不闕于供又進而符
守煩郡尊之如神明而愛之若慈父母使名都千里盡
成化國然且
天子褒之庶民誦之太史書之中外大臣各手剡而交
薦之若是者何也則以文章之澤概被之政治而無不
足也是故行文不一而即以詩論前此為貢舉議者有
曰唐以詩取士而韋臯裴度以功顯叚秀實顔杲卿以
節顯陽城元結何易于韋景駿以循良顯詩亦何負于
國哉舜公為詩不襲舊不詭隨于時其家景陵而無竟
陵之習自京國出守值宋元弇劣草竊横行之際而日
游其中而不為所動上追漢魏下法三唐取材愽而攄
思遠此真古所云在内無遺情在外無軼象者是以
皇上每嘉其能且稱其騎射而大臣所薦不曰撫字清
勤即曰轉運勞苦夫我任我輦王事鞅掌小雅之所歌
也民之父母慘慘劬勞詩人之所由慨而誦也召伯以
乘其四騏為能事而衞武賔筵必以張弓挾矢作百禮
壬林之慶蓋學詩成效有先事矣當予入館時其尊人
亨一先生予前游也曾侍之講杜陵之詩娓娓數千言
予拜而受教而先生特膺
主知開府湖南即以説詩之法行之撫治至今浣花之
説與峴首之碑共勒之湘山蠡水之間未有斁也特念
予受教當日舜公方總丱坐先生膝前曾幾何時而予
已病廢歸老舜公乃隆隆由良二千石取治行第一即
其詩亦超軼儕輩多巻帙至于如此則他日再進其出
其家學以發其治譜吾又焉得而量之
　
　
　
　
　
　
　
　
　
　
　
　
　
　
　
　西河集巻五十三
欽定四庫全書
　西河集巻五十四
　　　　　　　　　　翰林院檢討毛竒齡撰
　　序(三十/一)
　　　重修横河張氏族譜序
原夫世繫之說惟天子諸侯氏族未分則工史必録其所
屬之牒以備叅稽因之禪代生卒具見乎書而外此而庶
姓庶官即夫子之祖弗父何儼然宋卿猶不定為何公之
子其父鄹邑大夫竟不記塟所况下此乎自宋人大作氏
譜遍及庶姓衡門曲户皆得有譜其于睦屬大義可謂悉
周而獨是家無工史記多斷續倡于前者或不能嗣之于
後所藉世家巨閥代有聞人然後可繼起而纂修之蓋作
之重有賴于述之也久矣横河張氏席門第之舊其在前
烈以兩廣都府進為司空尚書簪纓勿替其為國史邑乘
所表志者何限予嘗作尚書公傳久已行世而既入史館
則又以同里先賢謬為起草其間搜採實録旁及野稗
真有為家藏狀述所未備者此其與工史所載寧復有
歉而無如後此多闕畧也今其裔孫式玉由文安邑宰
受
聖天子隆眷擢覇州守將以大用而憂服歸里既擴尚
書舊府闢為宗祠乃復受先所遺譜而親承纂修從向
時牒記已後世數未具者悉為補入覈舊損而訂新益
諸凡志傳詳畧圖表同異與夫男女出處功徳祧殤之
是否旁行曲上勾繩縷絡必誠而必信非孝子順孫而
何以有此予嘗嘆繼志實難考是譜縁起在嘉靖五年
司空公任留都時實手倡圖稿而未成也至隆慶庚午
相去四十餘年而族孫衡川公乃始受而成之然而祗
寫本而剞劂未聞暨萬厯四十八年庚申又越五十年
而始付梓也今式玉以康熙辛已隨修隨梓較之向之
越數世而始成而始梓可謂勤敏然其距向授梓時又
八十餘年矣夫以一氏之譜經名臣巨公手創而手畫
之然猶八十餘年而後梓又八十餘年而後修作之難
述之果不易也後之觀譜者亦苐思其難而勉為其不
易焉可已
　　　徐寳名詩集序
往者見寳名于姜侍御座間㑹侍御創詩體袪風雅舊
習而易為謾言一如刌宋人語録而假以韻者此即後
此學宋者所嚆矢也座客争效嚬以强寳名寳名曰吾
自有詩吾能壞吾顔以逐人矧哉當是時固已知寳名
之詩不詭隨矣及與予同舉制科長安言詩者大抵拾
侍御餘唾而自稱宋詩誂膠焉詬明而訿唐人有迂夸
不入市者輒以唐人詩呼之時赴舉諸賢各以詞業投
相公幕下予從高陽益都兩相公許讀寳名詩怪其違
時而孤行見而詢之曰吾違時乎哉時有忺厭而舉廢
慿乎其間厭端委者文其身厭倮而綷䌨其衣就時之
理也今時方倭倮而吾特盛吾衣裳以待之天下有舍
建寅之時而可云知時者哉予嘗是其言佩之暨予歸
田後僦居杭州其在疇昔同方講藝文者皆老死無復
存在而寳名巋然往往相見道故舊外自傷年及桑榆
經學之不明又何暇及藝文事而寳名之詩則正當厭
倮求衣厭市門字語而改為莊言之際自稱為元為初
明一如曩時之所云盛衣裳而服綷䌨者而其詩遂裒
然為學者所宗蓋詩自景隆以還擺落拘管而上元寳
應相率為研練親切之音以持之隨州與播州是也至
長慶諸君始漸降通侻而俳諧興矣寳名上不附郛郭
下不流弇鄙倡乎招搖而遂為叶蟄倉門之所不能動
豈非主乎時而不與斯時為低仰者與寳名抱長才重
與時違而四方羔雁不絶于門聲名播寰㝢其作述之
盛何止聲律嘗為貴陽使君作龍番諸志其書出而西
南鴻濛為之一闢惜先我而逝徒以遺詩數卷拭泪眼
而為之校讐則又車未過而腹痛者也
　　　中州和尚黄山賦序
向過無可大師于青原見其以轉輪庋經而鏇觀之詢
曰大師尚繙經耶曰達磨當使之讀書夫以大師舊史
官胸藏萬餘卷其所著通雅諸書見有成事然且學佛
為宗師乃猶出于是暨予請急歸為亡友俍亭公作塔
誌銘誌其所著儒佛書一百餘品合為巻二百三十有
四公然入佛藏夥頥哉此非吾儒之讀書者乎夫聖學
不可問矣五穀之不熟不如佛氏惟是讀書能作文必
藉儒服者為之乃生斯世者閲八十年其間足跡亦幾
半天下獨同時數友頗稱讀書然亦未見其能成而求
之後來寥寥無有合肥相公嘗言古學一也而隋唐以
後分而為二小司馬無文而燕許巨筆不足辨記注劉
攽洪邁無篇帙可傳述而歐陽九實不讀書今予厭詞
業恨經學不明于世欲求一言禮通五教言樂得四清
二變七音十二管之本言易象春秋知三史筮法與二
百四十年記事之在簡而不在䇿在經而不在傳者署
于門曰能以是來教當長跽受命而佇望勿及日之夕
矣康熙三十九年居杭州客有言黄山中公善文賦者
予謂中公受福嚴記莂儒者也而入于佛其工文賦本
事耳且以道法兼文字在平陽多有之此習氣也其明
年上已稧飲于杭州之東園四方至止者三十人晉江
郭河九㩦中公黄山賦來讀而驚曰佛不立文字而今
兼之然而文與學仍兩事也佛門無博學者中公是賦
極博矣何以致此時予欲題數語于其上以搶卒舍去
又明年中公乃寄一本介吳山道士黄方城投予屬題
曰吾素志也急起而應之夫以黄山之竒登之而賦之
者遍天下八十年來寓目者亦何翅十百曾無足為黄
山重而中公出生平所學集成句而為之賦其為纂組
薈萃誠不知其如何也乃就而觀之自賦額以迄頌末
上取六經下及百氏前之為七畧七録之所遺而後之
為四部十二庫之所未備長詞短句櫋攅而車輳凡夫
駢聨轤轆疏謐單複宜均而均宜助而助一若涌化城
于中天散青嬰于平地所謂神為輸鬼為運者往者太
常周君曾集四書五經作瀛臺賦為
至尊所賞䆒之取資有限易于為功若近代狡獪家徒
集唐詩以為詩不過挹彼注此移易方幅而一經對仗
動多乖反誰則能連蜷偶儷坱莽無盡至于如是然則
黄山藉是賦傳矣予衰老不能濟勝又不能千里命駕
親見有道猶得于八十之年快覩斯文以一雪夫前此
難兼之恨可謂厚幸獨是中公吾儒也而入于佛吾溯
三賢吾所由三嘆息也
　　　浄慈寺舜瞿禪師語録序
佛不立文字而阿難以教傳維摩詰屏絶語言示不二
法門而馬鳴龍樹偏以語言為之教即蕭梁以後初祖
已西入中國倡直指之宗而唐僧澄觀尚有闡三量五
教七處九㑹十覺十六觀以代佛説者此豈真能秀殊
途南與北有異量哉天下有不言而言存即言之而仍
如不言者此不惟教有言即直指亦有言不惟教有文
字即直指亦有文字吾嘗為禪徳序語録久矣生平過
方丈問其所得比之詢喑者以食其飽饑甘苦豈不自
悉而必不能為我道暨撤席以後則言詞堆垜輯一時
答問而㑹萃之名之曰語録一似占寃于訟庭折閧于
市肆盈庭既不關而過市而仍不之辨曰爰書而已貨
簿而已浄慈舜公紹大鍳遺業從婺州來開席者三十
餘年不言而躬行其嗣法諸公累請錄法語以導諸方
而公力却之及示寂而始以寳林淨慈兩語録請予為
序予讀之嘆曰此豈文字哉夫經有密顯密者咒也顯
者則佛説也然而密未嘗不顯何則菩提吾知其為性
薩埵吾知其為情也至于佛説則雖顯而未嘗不密天
下有誦諸經幡華嚴觀數十萬言而遽能蹴蹋之如穅
秕者乎此如儒書然其曰予欲無言者密也然而無言
而時行而物生則猶之顯也所謂無行而不與是也其
曰吾道一以貫之則顯也然而夫子言之曾子知之及
門者未之知也即推之而至于今其不知者如故也則
猶是密也是以佛度東土不廢䭾經禪徳化導仍立文
字此其間蓋有故矣方其引手入室必斷絶往來如鎔
金錮關纎颸不通而竹箆楖栗又並無筍芽木甲可微
度消息其間漆室受毒真有同居不相聞偶坐不得見
者而及其登鐘樓撞鼔閣一吼而天下萬衆皆知之此
非有真實文字可以告人則一指一喝焉知非籠統之
形而乃既用乳藥復加腹擁時而挈導又時而揮散或
語或嘿覺千百言不為多而不言而不為少者自非具
神天之力振出世之功大呼入鄽而一閧之市終歸寂
静不能到此昔人云舉一不得舉二夫既已舉一焉得
無二讀斯録者亦惟知萬舉而仍無一焉其亦可矣
　　　偶存序
詩易存乎唐以詩取士而檢其試帖合之登科録所載
姓氏夥夥而求其詩與名並存者竟亦無幾幼時倡詩
社各鋟所為詩越國爭勝以為致足嬗後而迄于今寥
寥焉是以金谿耆舊作江西𣲖文不以詩名亦苐衡論
諸名物如短長家言然而自定所為文名曰留書蓋亦
幾夫姑留之而姑存之也方子伯陽藉乘輪之後世其
家學早以今古文指名于時而出其餘技偶然為詩因
題曰偶存以為是所存者偶焉爾夫文無久暫終日為
文或不得佳篇而都堂臨宇風雨頃刻忽定為數百年
必不可易之程式惟詩亦然拈髭嘔血不必過于人而
偶當良時勝地感寄所或及而六義成焉是伯陽存此
無關久暫而即其所云偶存者吾反覆讀之而斷其必
存何也蓋詩之下也久矣明嘉隆諸子假為唐詩而不
得三唐用意之法徒襲其外象有郛郭而無鍵鑰顧其
形模厭厭而已然而軌度猶是也自陋者倡為趙宋之
習爭趨弇鄙每以農喭當良耜之詩而市脣儈吻率相
矜為貨殖傳不數年來而遽已厭去非棄如骨餘即嘔
若糞薉其為長安之髙髻且安在也乃補救之徒重加
鏝雘飾細詞而摷璅字舍宋而元舍元而初明以為元
長以後光咸以前原自如此夫高山大河不磷而不渫
以質具也含齒戴髪昂然自立于天地之間以體全也
今體質俱微才氣亦盡上之為口脂面藥熨衣膠髩之
態而下之竟如門攤貨郎勾欄子弟之不可名狀瞬息
未安何有存在伯陽之詩格莊而㫖純律之髙而調之
逸極三唐用意之法而體質才氣無不具足亦既歴諸
遷變之時而不為所動閲江河之下而傲然得以自立
此真疾風勁草獨存本性者是非偶然而已也
　　　杭州慈雲講寺志序
釋寺之有志仿于洛陽之記伽藍而世之為郡國志者
必採之則亦重矣顧從來郡國諸志大不足據而釋寺
紛賾即又無所于稽核靈隠許現墓訛為許由此易正
也江寺為江總所捨宅而訛為江淹則雖知書者亦鮮
有不為其所惑者也惟慈雲之志不然作志者為灌頂
法師師本達心其于儒者書無所不通下筆朗朗然而
又習不誑之教其言可信且其地開山未逺創于五代
周顯徳而大于南渡其間沿革興廢未甚洇滅即前朝
宗教互傳兩兩遞代而世系一綫如厯數相禪一望而
聨若旒絡然且先冠門部有䙅有襋彷彿三句法門之
可以分三又可以合一者條條哉真殊觀也予與師論
難久矣杭寺多講律而今統于宗自師出而慈雲之教
為衆宗師所皈仰似乎龍樹再生反一祖直指而仍通
之阿難之所傳鳩摩羅什之所繙譯慈雲雖小其繫于
門庭豈細故與予嘗觀高麗寺志知慈雲晉水曾以説
經雨雪花于髙麗國中其雪中片片有晉水字因之使
世子入侍兼受教慈雲而建寺居之今湖南髙麗講寺
是也灌頂開講于江傍古崇夀院㑹浙潮日上奔揚􁥆
瀑壞錢塘二十餘里而師所講處潮却而過此則慈雲
之志所未及者予因序志首而并及之
　　　周允開文稿序
允開詩文無不備俱足嬗世而吾尤愛其為文大抵遇
時涉事無問登陟游讌離合酬酢莫不有至性行乎其
間慷慨俯仰便成文章然且意興所屬縁情而綺靡其
于時序遷移山川興廢之際未嘗不流離三致意也予
僦杭州四顧無可語者幸與允開對門居自傷老敗不
敢窺户牖而允開閒居自喜日守其先人老屋巡櫩涉
徑與花塍菜稜相盤旋當斜陽在牕竈烟生壁予偶過
之先生把卷自得也嗟乎可以知其文已
　　　兩浙江南都轉運鹽司使髙公治行録序
聖天子念東南鹽政重大特用外臺請以岑溪高公由
井陘令遷補兩浙鹽運使司鹽運使重其任也先是鹽
政之設以經商銷鹽紀商銷引而引有年額即或銷不
及額亦必先報滿銷而後追課以填之以故前後接任
每逋課至十餘萬而壅引山積血杖無如何夫以未銷
之引而報銷是欺上也引且未銷而血杖以追其課是
虐下也公至大驚曰安可使吾任而有欺上虐下之政
乃力為根柢立提塲官之闕煎巡官之縱私與夫地方
官之容捕蒯而不力緝者各加申飭然後寛其追填特
設一良法使各折其引而令銷鹽之商多其鹽以帶銷
之然且堅持其事雖衆商阻撓不為動而于是十餘萬
逋課之引為之一空予嘗以貧故僦居杭州賃引六百
餘藉以謀食而私販充斥縣官不行銷每以饑僕應課
比股無完膚而傍觀之不諒者且曰窮民販私救饑耳
古王重本而抑末何必左商而不知商亦民也窮民銷
官引祗每觔加數文錢耳從不害民而一經販私則害
國課害商筴害鹽司大政欺上虐下而且擔負横行結
合數百輩弓戈操殺戕官兵刼行旅以窮民而縱之為
冦為盜前之黄巢朱温後之錢鏐董昌張士誠方谷珍
皆是也予遭逢賢使君得免斯累釋逋課千餘而還其
賃比之拔虎口逃烈燄脱然事外豈不甚快夫居其中
而言此謂之妬口脱然事外傍觀若秦越而猶為此言
則謂之公情予公情也特惜予之言公者祗此一事而
公之為政不半載而商人歌之庶民謳之士大夫之傍
觀而睥睨者皆誦之詠之此其治行必有大過于前所
云者而特予事外之人終不能一一而指數之也夫不
知後效當觀前事方三藩弄兵西南震驚時公祗孱然
一書生耳土官攫縣印乘間竊發而賊將之侵東粤者
且埋竈岑溪越疆據險公無尺寸藉并非附地為左官
而舉幡倡義驅市人而使之鬬先迸土獠後斬賊將懸
竿聚柝以待
王師之至止斯已竒矣暨
王師既届遂憑其伍符不俟請纓而執戈以從一斬賊
渠于藤縣再擒賊帥于封川及鐔江兵撤岑溪再失守
而土官再據公再恢復之然且容岑之破賊圖報怨盡
殺公鄉里親戚思以脅公而公稍不為動也夫上馬殺
賊下馬草檄丈夫之能事也累至而行明難至而節見
者忠臣之極則也公逆順早定九死靡悔即其聲罪致
討發為文章真有抽誠瀝膽理直氣揚出言如秋霜而
敷詞若烈日者又況料敵成敗宛如指掌幾幾郭嘉之
料江東韓兖之料汴賊平滇三䇿昭然人間此不止決
勝千里已也夫以殺賊之勲守死之節重之以文誥加
之以謀畫是亦何負于家國而䇿功課實僅僅以攝官
承乏為都講代庖甚且不識奬例給門旌以了故事即
其後量授百里銅章墨綬曾何足以酬忠貞十一而
皇上明聰四達驟舉而加諸髙位為外臺垣翰所表率
則治行多端又豈無註
彤屏而紀奉常者此非傍觀所能道也
　　　姚母楊夫人節夀録序
世之誦閨房之年者多稱節夀夫節有甘苦宜與長享
不相合而稱觴介祝好舉生平不惬事以為祈年有方
必本乎婦徳而後可以徼久長節之言賢夀之言年也
然而幾此者鮮矣節夀楊安人者姚子音上之配也其
父介璜公由晉陽司馬解組事母以孝聞予嘗為文亟
稱之安人為人婦不幸早寡守女貞之行鬻子成立長
君舜揚即呱呱所撫次君卧子則腹遺也今二子俱力
學標名藝林而安人已五十矣在
本朝典例自五十以上行將表懿行于
廷建坊里門而舜揚卧子亦即以安人大節請鄉邦之
有聲者著為詩文以鋪張其事顔曰節夀夫孝事之則
人各不同貧者以力養其親釡漿豆肉再拜承歡而有
餘之家不難設珠玉錦繡鐘鼔管絃列長筵而烝大鼎
賔朋傴于前姻戚僂于後行觴進笲為閭巷光而乃慇
慇勤懇必得諸佳言以志不朽今而後吾乃知二子之
孝而安人義方為不可及也今人論孝養者但曰力養
色養力養者前所言者是也色養則論語曰色難禮記
曰愉色惋容不一而足然而皆孝子所得為也惟孟子
曰志養則其志在親而不能自達必俟善承者為之達
之夫安人之所志者節也匹夫有善必歸之親況在堂
大節此即母所自為善而乃初朂為志繼見為事而為
之子者忍湮沒而勿使彰謂之賫志然而欲伸其志則
其窮年累月請謁于名人學士之門者夫豈易得夫拾
薪負米拮据于筋力之細者庶人之行也摭微㨑隠表
式于簡篇之大者士君子之槩也孝經曰夫孝始立身
而終于揚名以顯親後世母年秪五十而志在千秋無
疆之夀莫大乎是矣吾故誦安人之年而并嘉二子之
孝行如此若夫安人之大節則人能言之吾無贅焉
　　　胡奐庭紉􁉤集序
奐庭負異人之姿而善與人交座客滿前往往勒詩箋
以當珮璲故彚其全詩題曰紉􁉤誌攬結也昔者卜氏
作詩序有云在心為志發之為詞夫人各有志任其生
平所遭而偶當感觸則慷慨寄之是以諷其篇什即可
以得其中懷之所存今奐庭志在友朋則雞鳴風雨無
非佳詩天下有誦淇南之瓊瑶詠泰東之金錯而不爽
然興贈問之思者乎特是好尚不齊長安高髻時有更
易而奐庭自行其志不以習俗為變遷人有問奐庭之
詩為何如詩予曰矯菌桂以紉蕙兮非世俗之所服紉
􁉤之謂與
　
　
　
　
　西河集巻五十四
欽定四庫全書
　西河集巻五十五
　　　　　　　　　　翰林院檢討毛竒齡撰
　　序(三十/二)
　　　湯潜菴先生全集序
予避人睢川值潜菴先生以關西參政請十旬假就之論
知本之學與關東賀凌臺先生知本說合因留睢半月且
屬予記其太夫人殉節事既而舉制科與先生作同年生
且同入史館遂得辨前代得失并古今禮教名法知先生
裕經術外擴而中堅體用咸備真所謂應元運而興者
天子重其學進　青宫保傅兼領叅知入　東閣作宰
相判事遂以春官侍郎開府江南使敭歴中外為
聖朝儒術之冠予乞疾南還過其境見關門坦坦然農
安畆而估習市武吏與暴客刷跡而徙閶樓夜鳴瑟游
媚貴富皆嚮晦闔外巷予顧之嘆曰儒術之效如此耶
乃未幾還院補冬官尚書而驟遭棟折先生且騎鯨矣
其在今距先生捐館舍將二十年而
京朝先後思之者如昨日江南之民一若服税服雖相
隔多歲月而偶然斂衽必哭泣因有慕其人稽其事願
讀其所遺書者聞河撫閻君曾為梓其集而未備也王
子孝先者先生門下士也家世習理學早歲見知而授
受親切其視扶風之于北海不啻有過然且筮仕吳城
正值先生所屬地遂輯舊集所遺軼購其全捐奉而付
之剞人而以予為先生友并具書幣屬其同門生沈子
昭嗣踵予寓而請予以序夫世之所謂三立者謂夫徳
與功與言也而實則一立而無所不立古未有聖賢而
闕事功者況文章乎即宣尼抱至徳每傷世之不我用
而退而著書然而書既成而聖徳愈顯且有讀其書而
謂功在萬世雖堯舜莫能過則是文章之無間于徳與
功也先生踐履篤實務為善去惡以求慎獨而出而應
世則入叅宰執出領方州明明有實效見諸成事此其
功徳為何如者而即以文論與子言孝與臣言忠不必
飾講席之跡而發言中道不偏亦不矯其為羣儒之所
取正者何限然且言議慷慨周旋政事堂多所建白而
至于外臺入告則請賑請蠲尤極剴切嘗曰吾受
天子命以出為民吏目擊恫瘝即過為激鍥寧得罪死
官下亦何敢緘默負
天子命而
天子神聖亦即以是優容之然則先生之言其有繫于
世如此若其髙文典冊揚
廟堂之盛則綸扉判詞槐㕔起草舉凡應
制應試之作往往而是夫既已舉于春官槖筆三館而
復登制科膺鴻儒博學之選則文可知已孝先輯其書
復為編類曰語録曰奏疏曰序曰記曰書牘曰賦頌論
辨曰碑版文曰雜文曰告諭曰詩詞而總附年譜誌狀
于其末嗟乎世之求先生書者可以觀焉
　　　東臯詩集序(宗藩輔國將軍博/問亭稱東臯主人)
詩有髙其格閑其辭藴其氣依約其意㫖而均調其音
聲在三古謂之雅在兩京謂之休成在魏晉六朝以後
即謂之清和謂之善平謂之登歌上詞此即都尉屬國
降之逮晉唐作者猶自歉難能而東臯主人優為之嘗
從施侍讀愚山汪編修鈍翁陳檢討其年輩與東臯主
人唱和每唱輒自愧不及不敢和録其詩而歸迄于今
越三十年天下誰不知東臯詩者然而見其詩恍旅舎
對千頃陂恍過江市人逢衛洗馬恍長安安樂坊觀海
外玉樹即偶然觸及亦覺私顧形穢而東臯示我渢渢
然吾何以測其涯涘也乎文章五百年一興
皇上以經天緯地之作彪炳萬古而　諸王龍種皆能
各攄其所長以互相映發光天之下斯文且爛然矣獨
是長安高髻時多異尚髙文典冊往往閒雜以句欄小
曲私誇新様而東臯獨軒軒自得每彷
御製豫和以滌諸佻璅􁀙翕振之作清廟明堂之盛大
海蕩蕩水所歸吾無間焉惜予年八十有一生平論文
者百無一存即愚山鈍翁其年輩皆先我而逝而每憶
東臯比之膠之結于腸長庚之遠附于陽烏即中夜念
及亦若隨之在後先而不踰寸步是非深有感于心而
何以至此
　　　蕭山史氏世譜序
予與昢菴覺菴兄弟訂同硯交因得拜其尊大人兩世
于堂而其子其姓即又從此而齒遇之迄于今往來不
絶如家人此猶之親親之典由一而三由三而五以一
身而得與五族相周旋況乎四親在匰其當前可見有
非一三五九所得而概量者乎是以宋世造譜最重生
人往往懸譜而録其可見者于亭名族譜亭而其既漸
溯所自一如氏族志之統諸著姓以力搜往昔于是有
非所自而自者而譜法變矣今天下氏族之盛無過史
氏往者吾郡司刑從溧陽來訪昢菴兄弟而序為雁行
而
鼎革之際有東閣部堂開幕揚州者以摯幣聘覺菴稱
曰宗仲而覺菴辭之當是時文章聲氣遠近無不通而
凡氏史者則又以同宗故時相訪求其在明州與姚州
則原屬本支公之讓而私之燕東西相從不待言也昢
菴嘗謂予予家世譜詳今而畧昔詳于是邦而畧于異
地顧四方之逺居者仍呼吸不隔而惜譜不修世系之
闕畧有難稽矣今其孫吉先承祖父志合逺近而並修
之肇自成周受姓以來當漢孝宣時杜陵侯以帝戚開
基傳襲五世及東京而溧陽侯繼之遂以家于封而世
滋大焉至南渡以後則忠定越王與忠獻衛王兩世知
政事散處東鄉其在蕭山則忠獻五世孫也乃自漢至
今歴年一千七百有竒歴世五十有七而自元明迄今
由明州以至蕭山亦歴年三百三十有竒歴世一十有
八然且有參知行省開藩于河南山西若蕭之第五世
者其自兹以往被簮紱而長方州且不乏也夫往昔難
稽而譜之序之者前後無闕若夏之繼春而甲之授乙
當前可見而譜之記之者生卒不爽一似太史之載䇿
書而宗祝之判昭穆且復區畫有方詳畧有法分之合
之以不失列代相傳敦宗睦族之意向使吾友尚在亦
必以是譜為不刋之則而況乎後此之繼之者也然則
譜法雖變其不變者猶是已
　　　丁茜園賦集序
賦者古詩之流也惟原本古詩故在六義之中與比興
同列而實則源遠流長自為一體班生藝文志于歌詩
之外載賦目千篇而惜其文之不盡傳也乃嗣是而降
孫卿以規宋大夫以辨王褒揚雄之徒或以諷或以頌
要不失六義之凖即六季佻侻猶然以縁情體物之意
行之至隋唐取士改詩為律亦改賦為律而賦亡矣登
髙大夫降之為學僮摹律之具算事比句範聲而印字
襞其詞而畫其韻既無忼慨獨往之能而稱名取類就
言詞以達志氣亦復掩卷殆盡本之亡矣流于何有丁
子茜園胷有巻帙其于載籍根柢多所究竟故為詩為
賦皆一往奮發有自得之致循其流而溯其源滔滔盪
盪因之取賦體一卷屬予論定予嘆世之學者畏難喜
利寧謝隆古必守輓近不惟詩不知古舎格為律而即
其為律之中猶且闢景開而習和慶而況乎賦才特上
煒爍縱横誰則能上備援稽下工攄冩者而茜園揮手
而成之鋪文揚質以方之矜宋元之詩襲試塲之賦者
何如也吾故曰賦者古詩之流世之見之慎毋以詩律
律詩并毋以世之言賦者律是賦可也
　　　𢎞道録序
孔子曰人能𢎞道謂夫大其道之在乎人也而特是道
之為名言人人殊惟中庸以率性為道則始以天下達
道屬五常之性而孔子答哀公即又以司徒五教稱五
達道是必合五性五教而道乃立于其間是以向溯五
教祗有父母兄弟子而無君臣夫婦朋友有天合而無
人合而孟子則直以君臣五者當之曰人之有道也向
辨五性或以一恩二理三節四權表明倫之則或以元
善嘉禮利義貞信著盡性之要而孟子直舉五性而歸
之五教曰仁之于父子義之于君臣以人性合仁類而
曰仁也者人也合而言之道也則是道之為道已如白
日之昭于天下而無如拘牽輩起刻舟以求門内多掩
恩而門外義合有理無志致使親義序别多泥于一節
而不能周通至道在人其不能𢎞也久矣𢎞齋邵先生
儒者也由八比起家而以𢎞道為已任方其入解即以
赴部舉人上武宗皇帝疏約二千言及成進士而世宗
入繼又復上陳八事及中興保治諸疏然後授冬官主
事使𣙜荆州當是時朝廷甫議大禮廷和與璁蕚各持
異端致撼門哭廟天地皆震動而先生方拘于官無一
言也暨再補都官員外郎則正值璁蕚被劾去而復留
之際先生乃于十月日食假災變言事直斥璁蕚兼有
禮守可變禮成可毁諸語攖世宗之怒遽下詔獄發邊
逺充軍不復賜環者越三十年其于道也亦幾矣先生
以為既不能行道以𢎞道亦當立言以𢎞之乃著三𢎞
集曰𢎞道曰𢎞藝曰𢎞簡藝者文也簡者事之冊也而
總以𢎞道為要襋蓋其録五教有鍳于明倫大典之誤
而亟亟以道正之使教之與性互為經緯或以性該教
則以一經包衆緯而有餘或以教配性即以一緯分衆
經而亦無不足取説于六經而實之以二十一史之事
一篇之中三致意焉乃文孫戒山先生亦以八比起家
既已成進士讀中秘書出之為江介宗師抑復以力學
舉制科重侍
講筵作　東朝保傅于以揚世徳之駿誦先人之芬豈
復有媿乃校𢎞藝𢎞簡録而續其未備而至于𢎞道則
踵事增華隨類加訂其引據既該博而考辨論析往往
折羣書之奥執兩用一必至精至當以補前人所未盡
此固古今上下闡明性教一大録也㑹
天子念河功未成特簡先生理南河于負薪之餘重為
檢校既已成一家之書而復刋行之為天下後世所矜
此其于道為何如者夫道之藉人也甚矣曩者孔子言
道中庸闡之然祗以性教言道已耳其後七十子之徒
各祖前説或推五教為十倫而隨舉一倫輒曰仁者仁
此義者宜此禮者履此貞者信此則已一倫而得備五
性或廣五性為十義而祗舉一性即曰父義子義兄義
弟義夫義婦義君義臣義則又以一義而得具五教是
𢎞道一書固祖七十子之徒以為説而前聖啟之後賢
擴之顯祖作于前文孫述于後夫𢎞道之在乎人有如
是矣
　　　擬元兩劇序
蕭山王叔盧曾譜唐人事擬元詞兩劇吳江沈長康見
之謂不合宫調令其改作及改之而仍不合乃亟商之
予謀再改而叔盧死予時哀其志私為更定其詞藏之
城東之草堂未行世也㑹白頭兵起掠予廬而胠予篋
去遂失稿所在若干年矣嘗夜卧嵩山土室夢叔盧來
曰予詞寄君所藉君竄定而稿未見還不能忘醒而泫
然謂才人習氣自愛其所製雖魂魄猶戀戀顧無以報
之如之何康熈三十年予歸舊廬聞鄉人有得其稿者
急遣人購至故紙儼然獨闕首二頁時予痛經學晦蝕
日疏衍不暇且悔幼嘗為詞損正學思壞所刻雖亡友
叮嚀擬亟行而尚有待也暨四十一年遘大疾幾死死
時仍夢叔盧來相對咨嗟且曰脱不幸奈何一似慮子
死則其詞偕亡有不及待者因中夜坐起重為檢校且
補綴前頁而梓行之予思曲子仿于金而盛于元本一
代文章致足嬗世而明初作元史者竟滅没其跡並不
載及祇以仁宗帝改造八比為元代取士之法以為崇
經義而斥詞章可以維世而不知記事失實已非信史
且經不嘗録國風乎男女相悦或不盡如朱子所云而
懷思贈答温柔宛孌以之陳忠信之道通君父之情不
必二南即是十五國即非也況樂府科例不盡輕薄以
後人譜前人事豈皆淫濫聞叔盧作此一傷蓮勺之棄
故劍一慨武成主者並不識司空氏族皆有為而發原
非汎汎即其間優游按演動中窽㑹前儒所云言情深
而寓㫖切忠愛悱惻兩皆有之然且下筆髙卓摛文浩
蕩于以方前此為詞未敢謂龍笛長鼓子短也夫文章
之事難言之矣曩者靈均作涉江懷沙慮其遺亡乃于
晉咸安之季白晝見形向吳人顧珏自為誦之夫才人
之愛其詞獨叔盧也與
　　　徐沛師詩序
昔嵇阮與王濬沖父子同時入林後之以名士而訂世
交者率稱林下而予與世臣先生訂交在崇禎之季其
時趨庭者尚有待也乃既而與武令交又既而與沛師
交皆相嗣以文章往來較之安豊末坐徒以談義相把
臂似乎有過然而交武令而武令早世及交沛師則又
以予還山晩在沛師亦非盛年而予竟頽然老去屈指
崇禎已夘與先生角試塲文真隔世事也乃先生高蹈
早隠牆東而沛師亦復以歴試偃蹇有睥睨一世之意
遨遊四逺藉登臨贈答作詩古文詞而間以示予夫徐
氏有家學曩時鄴宫諸賢稱偉長之文為一家言而士
秀父子又以駢詞擅世濟之盛先生自棄試文後著書
數百巻嫓美前哲予嘗銘其墓而嘆其似續之𢎞且大
也沛師讀父書其于辭賦諸雜文無所不工而即觀其
詩蓬蓯燁煜奮筆而直前所在辟易世之以習俗為轉
圜者其敢與之争衡也乎特是歲月易駛向之論文于
崇禎之年自已夘至甲申往來主客而今又復遭其際
星紀一周存亡兩世雖欲不為之興感而豈可得焉
　　　韓邑侯生日序
嘗讀豳風七月之詩嘆豳公以儉徳治民為八百開基
猶且羔羊朋酒公堂躋饗受介眉之祝以為父母于民
其饋食之節所不廢也邑侯韓公自下車以來廉于於
陵日啜蕭山一勺水以度朝昏即一蔬一菜必不苟入
之官㕑以故四民引領祗盼公生辰以稍伸饋食之私
而公于是日亦始怡然舉一觴以為歡則是民之懸懸
此一日非易事矣獨是稱祝之頃必有致詞而予以齒
長于衆必請予一言為捧觴之藉予惟古稱三夀上夀
夀國其次夀民其次夀身以故前儒作夀域碑謂大宇
熈熈四衢坦蕩舉生人子婦而盡登之春臺之間風雨
不能蝕矢石不能壞夫然後身享永久無拮足瘏口之
患今公于四民寧袵席而長養之庇以閈閎而授之扄
鑰民之域之祗覺化日之倍長而恩年之倍永也夫上
施以徳下報以心心不能達則口以達之未有上施如
是而民心如石不能報之以口者是以尊之呼嚴君親
之呼慈母而未已也蓋民生多端生以食而道不饑生
以衣而嘆不寒生以煦咻而始無鞭笞獄訟之嗟生以
捍䕶而然後無水旱盜賊兵刑水火之告故仲尼至聖
亦有歌詞子産大賢不廢輿誦以為報也今則何以報
之哉吾仍考之豳風之詩夫千百為期人世罕有而豳
詩之頌之者且曰萬夀誠以心之所至口即隨之心願
其永乆則不覺其詞之迂而語之過蓋施報相等古人
所以云報稱也施者不訾而其所以報之者祗一言語
間而尚或有吝則豈斯民之本心也哉他日公年果髙
民年亦進京朝需人必將以公為天夀平格之選則即
此夀民之盡于以夀國且有餘而況于身與
　　　盛玉符詩序
少選越詩越無多詩人也既而作越州三子詩三子之
外往來唱和者仍寥寥也及避人吳中吳中人藉藉稱
玉符盛子所為詩予亟索觀不可得暨乎赴都同館沈
學士道玉符詩佳時老友西疇在坐實其狀予于始歸
田時作還町雜録覓得其詩㑹玉符以禄仕司鐸大雷
不數數相見顧以數十年相憶之人經南北諸名下耆
舊嘖嘖之久而朱顔茂齒年尚在彊仕服官之間然後
知玉符之知名早也獨是詩至今日争以南渡陋習加
三唐之上庸劣俚鄙自以為能夫以前人所品目阮生
優緩猶病簡率劉楨錐角便訾割曳陳思勢隨情減伯
喈意盡行間彼其聲望卓犖偶有所見已空絶前後徒
以檢校偶偏之故遂多優劣何況今日之紛紛者而玉
符獨慷慨任氣磊落使才挾清潤之姿而行昭晳之致
結體撰詞全歸風雅此豈時流所得嫓與玉符家有别
業等于蓬瀛而近復啟教于方城華頂之間擁臯授經
望若神仙則自此以往其為槐堂所頌獻者又豈止學
士稱嘆已乎
　
　
　
　
　
　
　
　
　
　
　
　
　
　西河集卷五十五
欽定四庫全書
　西河集卷五十六
　　　　　　　　　　翰林院檢討毛竒齡撰
　　序(三十/三)
萬夀册序
皇帝御極之五十年溥天下臣民爭呼萬嵗(臣竒齡/)在
籍即已率家人北靣叩首仰祝
聖夀而兩浙布政使司布政使(臣郎廷極/)恭彚近屬臣
民禱頌諸詞裝成一冊將抃舞以進猥以(臣/)齒長居臣
民引年之首謬屬(臣/)序次其事(臣/)竊惟
聖人之夀自與
天地相終始原無一年一慶十年再慶之典故自循蜚
以來黄帝少昊帝嚳皆百十餘嵗不必有誦揚之文傳
于人間即三多之祝進自華封而帝堯辭之召虎以萬
年詠周宣而其詩不列于頌縱或君臣相悦稱觴上夀
亦未嘗以誕彌之辰立常度者惟唐明皇以生日建千秋
節而有宋倣之因之有天申瑞慶諸節畧見章表是
聖誕拜揚曾何足為我
皇重而無如臣民之心之不能已也夫大衍之期即天
地之數也天五地五必五位相得而各有合亦元㑹運
世一初基也彼夫一年一慶者天一之始十年再慶者
地十之積則是五十年而稱大慶正合天始與地積而
共成一元其在臣民之肝膈並未有過獨是從來頌禱
定多浮詞而惟我
皇萬夀則刺人之骨沁人之心探諸懷而出諸口有千
百言不為多而一二言不為少者蓋五十年之恩深矣
曩者史臣頌堯首曰欽明我
皇上敬
天尊
祖燔祼必親即端居
宸極亦時時以嚴恭寅畏凛諸咫尺豈非欽乎且夫庶
政亦殷繁矣天下臣民亦衆矣大君耳目焉能一一而
周知之而
皇上萬幾具舉百務秩然即中外臣工亦孰有不親别
其妍蚩而灼知其良楛者一何明也乃考伯益之賛舜
則又曰乃聖乃神乃武乃文夫以我
皇上之濬哲何所不通毋論大經大法洞徹微𦕈即軒
帝三墳倉頡六書亦且窮源竟委動為世則而至于旦
明則並由精一以進于中是聖且神也然且
天威不假撻伐四出既已南平葉榆東埽溟渤又復親
犁北庭以大拓屬國于流沙萬里之外而究之文命誕
敷聲教四訖出經天緯地之學躬秉天文然後觀人文
以化成天下是既武又且文也臣民雖愚其敢須臾忘
聖神哉又豈敢有一時之不仰文謨不承武烈哉乃若
夏書之敷土奠川即我
皇之軫念河淮殫力疏濬也商書之克寛克仁即我
皇之三驅舍逆四網解憝也周書之上下勤恤即我
皇之巡視方岳吏治日以修圖繪耕織民事日以奮也
夫三代無侮聖之君而今則尊崇
闕里倍于疇昔古王饒興賢之治而今則闢科廣學優
于前時雖斯世不乏矜寡而我則從而恵鮮之即民間
亦多老弱而我則因而懷保之捐租賑荒之
詔每歲必下而且罪疑惟輕災眚斯赦省刑薄罰以全
其好生之心是禹湯文武凡有一于是已足稱揚史乘
而我
皇且兼之然則我
皇固兼堯舜禹湯文武而合為一人也夫兼堯舜禹湯
文武而合為一人則我
皇之夀將必兼唐虞三代之年而合為一人之年斷可
知矣臣年八十一幸覯昇平雖夏蟲不當語冰蜉蝣不
能知春秋而逡巡里閭猶得仰化日悠長以私慰瞻戀
慶孰甚焉因于兩浙臣民祝頌之末謹臚其次第而序
之如此别有頌一篇亦附卷後(臣竒齡/)臨序不勝踊躍
歡抃之至
　　　佟國舅一等公周易註序
易傳有辭象變占四義而後儒説易每以此定五易之
準故東京建學首以施孟梁丘并京房四家分立學官
大扺施氏梁丘氏同出于田王孫之門以小章句起家
專主易辭而孟喜京房則别以卦候五行隂陽災異刻
劃夫象變以訖于占而其後賈直説行梁丘與施氏並
亡西晉而孟京諸書僅採入漢五行志畧見百一而世
之為師承者于此絶焉顧費氏説辭猶尚有古義存乎
其間是以鄭𤣥王肅輩習費氏學者彪䝉豶互其為舊
辭之詁訓未嘗乏也王弼起而盡掃之不特象占亡即
辭亦無一存矣宋學代起并四義而分之為二曰理曰
數以為辭者理也象與變與占數也程子言理過于王
孫而邵氏堯夫且復著圖象于孟京之外而漢易四學
為之一新予嘗謂學有逓趨而難于驟返經師授受但
當就近儒所説以徐通指歸漢易殘闕自不如宋易之
備而可徵而無如後此者之仍紛紛也皇舅佟公闡精
一之秘世嬗理學因謂三古先聖奕代相傳之道莫逾
於易乃博討羣書溯源竟委上自儀象以下逮名物無
不周知其義而又妙簡于諸儒所學専以程氏之理邵
氏之數定為指歸謂非親見三聖特摽夫五易而能若
是乎我
皇上逺紹羲農合墳典丘索之書而萃于一身開運㑹
以衍連山擴地軸以繼歸藏統天地民物家國政治以
隠脗乎乾坤坎離咸恒既未之易而為之輔者復能發
明理數剔抉幽微表兩經十傳為天下後世法則此真
循蜚以來一啟闢也
朝廷下搜書之令凡天下鯫生家有裨經學者皆得獻
之禮官進充袐府夫
聖人出世自有圖書四庫既開吾必以是書為河洛之
先事也已
　　　來木菴詩賦集序
夫良材不琢非謂人工之無可施也以為此固有天焉
而不可强也予少時與來紫垣游見其為舉文不費㓦
劃毫管裁脱戴而信手搖捩輒文采爛然此可謂非天
乎顧早歲成進士由判事東閣出之作萊州司馬而乃
以武人狂瘈怨學使之軋已也懷刅闇向之而誤中紫
垣予嘗嘆文人無命即巖墻之立而不能避名為得天
而亦安所得乎天每欲呼天以問之而無可如何乃其
子木菴痛父之亡寄居城南桃源村自稱桃源旅人雖
已升俊入四門學而以王父吏部公當崇禎之季曾罣
誤編管與其父兩世俱以舉文顯于時而皆遭不幸遂
絶意進取却試塲若犴狴第為詩為詞賦而不為舉文
顧天才横絶不砥而平不濾而清不翦刻暴染而進乎
菁英予每誦其賦讀其詞覩其五七字諸詩必以六季
三唐許之然不自信也嘗過予杭州故遺其稿去且易
書不知為誰作也長夏卧簟拾而展其編曰此非木菴
詞賦乎投珠于市雜毛嬙先施于藩姑井婦之間而終
不可掩在木菴過自韜晦傷先人不幸而不欲自見其
所長揣其情亦固有大不得已于其際者然而今文與
古文不必同工而同于不學而工雲霞在天朝披而夕
攬焉東塍雜花與南園毨毳初未嘗有所檢㸃而春秋
逓代時既至而文自見焉天實為之謂之何哉
　　　孫肖夫詩序
詩有㳂革革四字而㳂五字七字革律之六韻而㳂四
韻而人必從㳂而不從革此易解也顧詩有升降升厚
而降庳升雅而降俚升博大而降纎靡而人亦必從所
降而不從所升此不可解也肖夫詩質本大雅不屑俚
諺而意境空濶所至無局步且復浸淫于黄鐘大吕之
音未嘗槭槭與瓦釡争響以故作五字七字雖仍㳂舊
物而隨所遇而得詠嘆鮮升降焉往謂肖夫有家學其
尊人元襄先生豪于藝文向嘗見其遺稿袛論序數篇
而學術之洽器識之廣上下千古之充斥無一不備今
肖夫工襍文兼長于詩賦諸體而苐以詩論亦似有卷
帙之氣溢乎言間人有擁巨貲而閟其閈周其藩掩蓋
其暨茨初若不足于所觀而中藏擴然仰之而却步以
為此未易窺也過門攤市肆而青黄雕琢絢然在人目
而求之而一往而盡然後知所降之必不逮夫所升也
而從之何也
　　　平澹人徳配陶夫人七十序
予束髮與澹人游在五十年前維時郡城好結社每社
譜出予與澹人必聨名有若榜帖以故予至郡必主其
家因之能道其家人事顧未悉也逮予避所嫌藏澹人
複壁越十日而後出門當是時丘嫂陶夫人主晨夕餐
飯凡粢醴涼暖脯糒乾濕皆一一口受而心記之至于
今不能忘乃予年八十有一回顧曩時所游者百無一
存即澹人已先我去而夫人則竟以七十聞予嘗疏夫
人生平以賢門弱媛年少婉孌歸之我友之名下其于
伉儷間亦又何歉而獨于夫人有難言者澹人雖世積
兄弟鼎盛而其所後者世父也在堂餘老嫜與所生舅
姑孝養兼責每歲時伏臘轝轎舟楫東西至如流水而
夫人以一身周旋其間雖劇易不齊必得其樏理而後
已況羣從滿前多望之長伯遠游饒結納而姻婭戚族
槃匜饋餉又雜遝無歉日加之家室多故叔隗尚未絶
而戴厲相續勤于下逮其為佩刀之逓授與衣絮之咸
被于以費經營而煩㓦劃蓋不知凡幾也而夫人一以
敬順將之謙沖其中而和愉其外在本性鮮嫉媢而孝
先慈後畧無墮闕自持門至翕幙并絶佻侻陜輸之習
世嘗稱石簣家學歴産賢哲而夫人以閨閣善承其後
以故八荀三薛前後相繼即門楣宅相亦且競秀如他
日今而後乃始知夫人之教澤長也夫歲月幾何榮落
有限曩時結社諸大家或贏或絀往有嵸嶐若丘山而
數十年來頓夷為培塿而不可止者予與澹人訂交時
即自忖所至亦不輒料其止此乃一轉瞬間而相顧倐
忽夫人且已老矣予力憊不能身入郡城親捧錦帨為
夫人夀然意念所及高門閥閲恢大于舊而膝前奮起
各能以文章馳譽逺邇然且友朋踵至所云拜母庭下
者多于疇昔不翅名姻貴戚酒漿筐篚之接跡于道則
異日在廷之褒遲久不厭夫人達人當必有曠然于其
際者予故馳一觴而獻以是言
　　　地理心書序
地理心書者張子禹臣所著書也周官族師氏有相墓
之説謂古有𦵏式須視其封窆以合軌度非謂此中有
吉凶當審擇也自陶侃羊祜相傳有隂陽家言指亡人
坎埳以為生者休咎之驗因之地理一門肇于東晉而
盛行于宋之南渡以後蓋嗣是而在庭楄柎欲早安窀
穸難矣張子禹臣知其然謂撥沙表竹言人人殊景純
仲祥動多荒誕亦顧其心何如耳于是著地理數卷而
顔曰心書蓋心有二義一則俗師㝠頑心本不靈焉能
􁇱土禹臣以博通之懷精于名理豈區區阪險而猶不
能直抉其徑與遂者一則心乃仁術苟巧于依違則外
而徇人内而徇已皆足自壞其本心而禹臣一以至誠
行之故吾謂心書者禹臣之達心與其心術相附成焉
者也然則讀是書而倘有㑹焉亦㑹之以心而已矣
　　　寧晉邑侯去思碑記序
古之為吏者自通籍後比年觀政三年而報績其善者
留其屐而懸之縣門不善者唾其輿噪而驅之今稍不
然居官長子孫動輒十年毋論善與不善初立長生牌
而繼即為祠而填牌其中及其去也詛者詬者怨憤而
譁者咸集祠下甚至焚其牌毁其所為祠而後愉快是
曷故哉則以民心之難欺而愛與戴之不可以勢力取
也邵君二峰之宰寧晉也吾壹不知其居官何等也其
治行在人人能言之吾不能壹壹而疏布之也乃計其
受事之日裁數稔耳自下車以至乞疾裁轉轂間耳迄
于今相距已七年矣邑之人尚能思其人念其平生詠
嘆其所行糾錢買石思樹之五達而邑之士大夫即又
起而件計之礲之勒之彚諸所詠歌合為之文以傳於
不壞人皆曰寧晉民良能不忘舊官又曰官毋虐視士
大夫士大夫尚能以遲久之言相於有成而吾謂此皆
君之有以感之夫懷塼之俗今所同也挽攸推謝之謠
不必寧晉士大夫始能言也況恩久必息思逺則忘變
榖改燧不待來復而乃感愈積而澤愈長日彌逺而思
彌切夫驩虞之術可以暫而不可以久假借之恩可以
頃刻而不可以終年彼苛政無論已間有假以小恵者
初與民噢咻遇草衣芒戴之族言語喣喣涕泗相慰勞
而乃隂料其貧富而利其財每事為氐卭貧者軒之富
者輕之其始也貧者多快心可肆忮害而究之人匱財
竭而同底于盡甚或摧抑士大夫以悦愚昧而等威一
喪强者暴者率能自恃其慿陵以加寡弱而其為禍反
不在士大夫而在百姓此害馬之政也此違道以干百
姓之譽者也君居官坦然行所無事而四民安之邑有
瀝城即滹沱水也周環數百里一望洋洋繞蒲葦魚鱉
菱芡茭菰之利男婦日游居其中而相與為樂嘗指之
曰吾侯澤淠然有如此城此非涓滴沾濡之所能邀矣
漢史之頌循良者有曰所至無赫赫名去後嘗令人思
邑之思君其得之去後如此吾故樂題其請以為世之
為吏者勸焉
　　　吳母章太君夀序
嘗讀易至節之六四嘆節以三隂當水澤之交互相推
移而惟六四為不易是以身處艮中雖震動未已臨以
坎䧟而安于互艮而止而不遷君子以是卜其能安貞
焉予年老不喜作夀序苐遇七十以上則偶然應之以
為年老杜門庶幾説長年舊事猶得置身童稚間强為
笑樂而獨于吳母章太君則重有感者太君為吾郡都
掌諌章公愛女方公忤權相編管均州正值崇禎之季
國事大壞雖莊烈皇帝䆒已用吳太常請令復公故職
而倉卒不逮當是時公荷戈渡江叩浙撫軍門興師勤
王太君牽衣不為動而既而遯于四荒太君偕其兄尋
父不得彷徨墟墓間則在太君家居時已歴坎矣且太
君所配非他即宫允吳公之次子也公與宫允公本同
年同館且同為黨人因訂婚姻而
鼎革以後宫允公亦入山往時清華之望髙門大户了
不復舊時之盛公絶志不為子孫計以故太君來歸時
年祗十五而公子之親迎者且御輪草草不止桓氏挽
鹿車焉乃公子弱冠即與其兄星叟皆以文章為東南
領袖而羣小叵測往往窺兩家踪跡隂相哃喝以致發
憤鬱結驟赴玉樓者又三十四年夫以世家門第煌煌
鼎盛鄉里望之若崇墉峻闔而一旦夷于草萊席門窮
巷已不堪矣況覆巢危卵幾至不保而又仰黄鵠而誦
單栖遺孤孑然迄有成立此其憂患為何如者彼夫水
澤汗然亦云坎險太君以艮止當之既承上道復昌後
來然且嗣君大賢能令坎離震兑各馭時序彖所謂天
地節而四時成是也夫節者賢也以一節而成四時則
賢也而進于夀矣歲之載陽為太君誕辰戚里飾漆屏
虛其右以待雕琢于其上乃執一觴就其請而慨然應
之
　　　吳静及詩序
吾越當
鼎革之際曾作越郡詩選若干卷遍搜越人之為詩者
而選之而杭州不然限人數于十名為西泠而外此勿
錄以故予來杭祗與十人作倡酬往來一似舎此無詩
人者今其事往矣名才相望各出其咏吟以摰于人雖
牋版數行亦復相遺若束帛況篇聨卷接者乎吳子静
及好為詩所至題郵畫壁散作方幅嘗介友人示予并
請予序而予以剖析經學弃之篋中已久矣長夏卧床
始得卒讀其為詩而附以數語向過杭州與所識者論
詩其言畫一雖十人而仍如一人了無出入進退于其
間而今則離竒錯雜極唐宋元明平陂正側雅俗濃淡
之各有所到以大體言之不無過賾然而四時雖殊寒
煖則一今試過鄉縣蕭條閭巷千里一色而一過都㑹
則臺城參差車轂紛出要其為四民之所居則無勿同
也静及力趨大雅本不為時好所逐即偶然遣放亦復
去故就新歸于正則是雖十人相遇亦未嘗不忻然把
臂而況予之不立選格者矣
　　　錢姚三子獻萬夀頌序
西林多軼才其所為詩古文詞甲于他郡㑹
皇上萬夀行省徵治屬工文賦者多為祝詞合書冊以
進予嘗竊觀至二姚子作一賦一詩嘆其工麗饒體㑹
可稱才士而既而得錢子集唐三十首依平水所併上
下平兩十五韻淪漣詄蕩對精而屬切以為聲律之極
事莫過于此顧其冊以彚遲稍闕畧未入獻也乃
皇上以觀河之亟星言至浙羣臣在途多獻頌者三子
亦循例録所著捧之至鳳山門側蒙駐
輦垂問歴訊其官銜版籍且
乙覧移刻命其親賫向
行在投入已異數矣及投訖而傳
㫖侍衛引見于中堂張公且同仁和王錫等五人一體
奬勞抑何
至尊之優視文士一至此也予嘗嘆桓滎被服誇稽古
之力而經生年少即親承咫尺面受
温言為高文典冊生色此其于稽古寧有歉與予垂老
僦杭祗閉户窮經無暇及詩文一字而錢子升巖姚子
立方皆數以經學與之往來今錢子景舒正升巖之子
而魯思彦暉即立方猶子也三子有家學且同巷居古
皇見佳賦喜與同時他日以同學而同進
公朝其為同時而獻賦又豈相逺焉
　　　邵時來先生七十序
人生以百年為期而十臻其七已稱稀有况閨闈合徳
中外齊齒而又有名父以居其前有順子賢孫以隨于
其後此雖孟子三樂周詩九如亦于此遜不逮而先生
實躬逢之友朋姻婭其屬予一言以稱慶者屨且滿矣
予嘗從其嗣君在掫觀所輯邵氏世譜嘆閥閲盛大為
東江望族之冠而先生父子皆以多學為藝文領袖乃
高蹈不出先生且嘗游京洛為王公鉅卿所敬禮争相
館饗而終以歸養之故辭之南還其徳配孫太孺人則
又以南臺之後世席贏餘舍珠玉錦繡而挽鹿來歸苐
日主中饋佐先生洗腆然且束髮與難兄孝廉君同硯
稱詩説禮迄于今其膝前奮發早能以文章娱事二世
皆太孺人教也夫先生七十不敢言老而上有忘年之
耆英岸然在堂下有不可不知年之嗣子且獻觴庭下
是毋論親朋姻婭稱祝無既而即此一堂雍容合三世
中外以為吾先生稀有之慶慶孰有大于此矣因就所
為幛而并書之
　
　
　
　
　
　
　
　西河集巻五十六
欽定四庫全書
　西河集巻五十七
　　　　　　　　　　翰林院檢討毛竒齡撰
　　序(三十/四)
　　　兩浙開府中丞張公生日賀屛序(為武科新/榜舉人作)
當宋元豐間文潞公以太尉留守西都值司徒富韓公治
第洛陽乃集洛公卿為耆英之㑹一時慕效者咸趨之是
必世際昇平而又有天子重臣以出綏外藩人之詘指而
相慶者曰天下誠寧于今若干年其長兹土而為萬室所
取安者其人若干嵗蓋深幸夫是人之年富而致足以有
為也又況善人百年王者必世其所致治又天下之所月
較而嵗計者乎平州張公由行省儀同開府兩浙東南十
道依毗為長城父老子弟往往于行部之頃咸相望而手
額曰相公盛年迄于今相公之涖吾土者穀已三稔蒼龍
之東轉而揆皇覽絓綵弧者已三授籌矣獨是三載論秀
列國獻賢能之書而升之禮部其間賓興三物續食上計
皆方州使相之事而今則監臨鏁院比之宗伯之知貢
舉凡主文閲卷苐總其成効而不侵其細惟是古節使
之制分麾授律設壇而拜職以仰受
天子之寵命謂之軍門雖文武並憲而方行海㝢以克
詰戎兵則尤開府所專司也是以翹關車騎立期門之
選三班入試自行營校射以及摩盾獻策圖上方畧皆
目給而面勘之以故武科榜發兩浙之讙呼而相慶者
咸集榜下曰頗牧皆入彀矣又曰衡量一何精遴選一
何公自非天地之無私日月之無蔽中羅星辰而外苞
萬有何以得此歲之夾鐘門下之給牒而赴夏官者咸
感恩投地願稱一觴為公夀予曰公之夀豈惟是也古
聖人之開夀域也非土木為版築而不湯而池不金而
城晝不設鐍鑰而關市以清夜不俟聚柝而四裔以寧
山嶽不加高溟渤不加深而雉堞溝隍藉之以安平故
能上之體
聖主無為之治而下之即予十一州七十五城以無事
之化其日坐政事堂以發號施令而閴寂寧静邈若無
有苟非旌門大闢笳吹鏗鍧于梐枑之側幾不知有中
丞公之居其中而鎮撫其地者論語曰仁者静又曰仁
者夀蓋惟静故夀此固我公之自夀以竝夀此兩浙民
不待言也乃即以取士論詩不云周王夀考遐不作人
乎夫文王以知人之明倬若雲漢使之為章于天地而
照曜四海其得人之盛為有商數百年以來未有之事
然亦何與于夀考而以是為祝誠以十歲樹木百歲樹
人周王樹多士以為王國之楨而濟濟多士即能報成
周以百年之治所謂夀也然則公之自夀以夀人亦以
是矣特是曩時留守創耆英之㑹凡鄉官在籍者悉携
鼓樂就軍門行觴而好事者致圖畫像于資聖寺院為
後來觀法即司馬温公改為真率五行酒食亦必彚鄉
老同餐以為盛事而今則軍門鞅掌無暇飲讌且司涓
清絶矢不受鄉官一飲一勺致予以近耋之年猶不能
預真率之㑹以追陪一觴此又時勢之無可如何者也
　　　東陽李紫翔詩集序
今世有文人而無學人夫文人者非謂習延祐舉業能
挈筆作應試體也將以摛辭賦詩并發之為碑版札牘
諸雜體文字則雖千百之中偶一有之亦屬倖事而況
經學茫昧誰則能開扃發覆探五學之精窮六籍之奧
使易象春秋詩書禮樂悉曉然于天地間如七十子者
乎予早知東陽有李子紫翔以舉文見知于時時之誦
其文者咸稱之而予獨謂其有古學嘗竊觀其論春秋
䇿書按時度物其于三家之是非多所考駁即妄附謬
説如予者亦且一一正定之此不可謂非當今有學之
一人乃相見投贄袛以所著詩篇若干卷示予予讀而
嘆之此非學人乎昔論詩者云詩有别才非關學術此
非知詩者之言夫詩肇于漢㳂于六季盛于唐而衰于
宋夫人而知之而今之詩人必且舍盛而趨衰何也不
學故也天下惟雅須學而俗不必學惟典則須學而鄙
與弇不必學惟高其萬步擴其耳目出入乎黄鐘大吕
之音須學而裸裎袒裼蚓呻而釡戛即不必學則是今
之為宋人詩者不過藉文人之名以自掩其不學之實
非有他也紫翔以學為文即以學為詩温柔敦厚一本
經術以出之而風雅翩翩上追漢魏而下不失乎三唐
之法即其主客盤桓倡和予汝擬蘇李之遺而情㫖親
切于以篤厚誼而厲薄俗無非以三百至意行乎其間
此豈與世之文人爭肩併耶夫四海雖遙風聲不隔文
人雖鮮有必識之譬之瞻華于河拔干霄之木于鄧林
遘僑如兄弟于侏儒之鄉雖千百必不失一而獨于學
人則終恨罕見乃及今而一見之則是予之所望于大
山喬木與出羣之人當不止詩篇數卷而已
　　　㑹稽章晉雲夀言録序
唐以前無祈年之文而今則世尚浮詞每十年一周輒
預飾屏幛而書祝贈之言于其中予初鄙之即有求者
不之應而或曰此亦為人子者之用心也彼人子者以
為父母之年日臻老大雖鼎烹在前子姓戴觴每無可
以娱其意志而袛此贈言數行則忻然承之而特恐言
之者之或不得其人也予與章子泰占游深信泰占之
為人博通經術而工于操持其作古今文久為斯世所
矜式而尤兢兢于家人之行此非有得于義方不至此
乃聞其尊人晉雲先生席世閥之餘高蹈自喜早年以
孝友著于宗族而既而婣睦任恤為鄉里嘖嘖雖
鼎革以後不好進取而或以棲遁目之則嗛然道不敢曰人
亦各有志耳曾市門皆墻東君而畎畝之間無非南陽
躬耕者哉以故北走燕臺南游吳楚間苐遨遊不輟而
不為浮名所逐嘗念先人北渠公砥礪名節為蕺山劉
先生表誌其墓而祖仰渠公兄弟則又以效丁蘭刻木
事陶半村先生為之立傳間書兩文于其堂令子姓觀
之今年八月先生方六十泰占思乞言以慰親心而羇
遲白門届期始得歸乃人之知其年者在故鄉則親朋
逺邇預為詩歌以致其禱頌之情而在江以南凡與泰
占游者聞先生之風各願出一言以誌其盛夫人亦自
愛其文凡金錢粟帛可以推予而必不肯為不情之詞
妄相附和以自貽慙慝而乃盈篇累幅知與不知皆願
附一言以相籍為名高此非先生之賢與泰占之名均
有以致之不得也嚮使唐以前早有是風則庾信摛詞
杜甫握筆亦必有以傳其贈言如今日者也然則世之
以屏幛娱耳目者請以觀其詩何如也
　　　素園試文序
昔厯禎間社業與房書竝行而今則房選行牘率皆坊
人偽為之而社刻無有惟取學使以下及諸司考校文
版行坊間則猶存社業之遺意焉金子素亭久以舉文
名于人而友教日衆乃與趨庭都講輩各出生平見知
文彚以示世因人之重素亭者名所居園為素園遂稱
其文為素園之文夫以素亭多才其于古今文何所不
得廟堂無樑欐而但取㢋房之欂櫨以為美奐寧無餘
憾然而高文自在也間嘗選唐人試帖嘆都堂試士外
其為國子京兆及州縣所解帖無算也夫隋唐試法惟
舉省試為最重得即為士否則仍為途之人無舉人諸
生名目可以託足無行書社業為四方行估所藉手而
試帖之傳大小畢備曾是知詩者而僅僅于行不由徑
湘靈鼓瑟間争得失哉
　　　金華杜見山悔言録序
㓜時講學龍山見劉忠端證人社譜疑黑白兩的出之
禪源詮集而蔡子伯曰豈惟是哉周茂叔牕草不除何
異乎庭前柏樹子也程子謂顔子所樂何事則衲子下
句什麽是受用處也朱文公論太極以一隂一陽為形
下之器則即心即物及註論語則又云洒掃應對便有
个入神事則即物即心也世但以禪學歸陽明而不知
有宋學者實有以啓之聖道之可疑于天下非一日矣
東陽多名儒而舊所推者為杜見山先生相傳松嵓盧
子講學五峯先生乍聞而驚曰有是乎遂從之相依不
歸者閲四年既而還故里人事間隔自恨放廢之久日
書所不足曰悔言錄大抵生平得力惟主静立極直本
濓溪而自抒要㫖則又以良知為本體致良知為工夫
與陽明當日天泉授受者正相表裏見者因遂以近禪
疑之予嘗游嵩陽得賀凌臺先生知本之教謂聖學切
實袛一誠意而意之得誠袛止善以去不善竝無窮物
理與致良知兩途可以抄變于其間然而良知二字出
自孟子致之一字加于陽明即不必以此參釋大學而
苐就三字徐思之夫所謂致良知者非謂推虗靈之識
以進于覺也謂夫知能之良可推之以進于無不良也
蓋知則莫良于孩提之知愛親知敬長矣先生以愛親
敬長為教而後人之繼起者即以是愛親敬長承之聞
杜君雍玉素以孝稱乃憫其先錄之亡力搜其殘編細
為較輯而重授之梓使先人所學復傳于世則即此良
知之致不必佛説四恩舉父母之親與方丈國王争先
後也世之讀是錄者但以親長求聖學而又何疑焉
　　　甘州行省朝勿齋先生松岑集序
松岑集者朝勿齋先生所著詩也先生詩早行海内予
嘗序東陽李紫翔集每見先生唱和詩而心儀久之乃
先生以三輔分刺兼督理河務為
天子所嘉賴遂由參知行省出巡邊衛開牙于酒泉張
掖之間而家弟之子甘州軍司馬其屬官也因出所著
詩不逺萬里使驛予而命之以序予三復之嘆先生勤
勞王事自行役盡瘁外大抵皆
屬車扈從賜衣賜膳賜什器珍琢并
聖篇御藻種種班賚而先生亦深感刺骨往往紀其事
而播之以詩一如唐人之所稱應制體者夫詩學之流
移久矣長安高髻不計尺寸而世儒無學方且以草野
哩喭之習易我髙文典冊以自掩其劣而先生一以廟
堂之體製出之就正大以合雅頌其為華國之文章力
挽狂瀾固其所也特念喬松之名
皇上嘗以賜大臣以為天夀平格貞松似之昔者聖主
賢臣之頌有云萬年之久過于喬松是也今
皇上書松岑二字賜之先生而先生即奉之以名其集
不特徂徠千仞萃我髙岑而疾風勁草之志于此驗之
蓋亭亭山上厥有本性盡瘁之節也心懸魏闕髙枝西
靡懷君之忠也有臣如此其于聖主得賢臣亦復何媿
然則先生雖盛年甫探二毛而他日夀考之稱與夫詩
篇之久傳而不可沫不即于是名均見之哉
　　　竒姓類考序
黄炎本一姓而父子兄弟各不相襲誠不知當時之仍
其姓者限于何等暨中古以降則惟有地之君得以仍
之而他皆易姓是以天子諸侯必析其弟為大宗而分
氏别族為姓不一然且易姓之法以官以賜以字以諡
以居以采以伯仲以長幼倫序以所聞所睹所齒遇遘
併隨意立氏故曰姓分而為族族分而為氏氏又分而
為庶姓為庶族自天子諸侯而外人各有姓不啻萬也
自開闢生物以來生人造事以還及古皇立文字置書
學以後凡物凡事凡字皆可為姓又不啻若干門若干
部也曩者予友蔡子伯將輯古今氏族譜已有成説聞
予言而遽止之今吳門徐子南沙取其姓之竒者編為
類而分以門部題曰類考世不盡姓姓不盡人窮搜極
討而總限于類見者開卷而耳目所接似乎豁然一改
觀者此非異書乎夫讀書深者所言多怪即以氏譜論
公羊傳云古以王父之字為氏予嘗非其言而人多怪
之是不特魯之季孟鄭之罕駟皆以身之字與父之字
為氏並無孫氏王父字者自此言出而東門襄仲三世
皆以子作孫以兄作父一門倫序全受禍烈此非細故
也乃朱子論氏又但知王父之字可為氏一語而不識
諡亦可氏反曰諡焉可為氏此必誤讀王父之字字字
為諡字而因以諡氏則不特桓莊武穆顯見經傳者俱
不之識而即其註論語孟子豈不知三桓為魯桓之諡
戴不勝為宋戴之諡而以為諡不可為氏無怪乎論孟
姓氏十餘處無不錯註此又非細故也
　　　重修祗園寺募序
祗園寺在縣治之西實不知創于何時相傳晉咸和中
高陽許詢客居永興界因捨其寓宅為寺載在誌書然
不可考也唯是明代盛時實為江南第一山(五字係當/時扁額)
周環若干畝寳坊嵬然凡官家大慶賀如萬夀元旦諸
節縣之令丞輩率于此習禮合樂勒為令典而四方至
止者舟車甫税即蜂臺鷲室往往以是為游觀之所一
何盛與自江東不守戎馬蹂躪而後彼黍離離且六十
年矣
國家休暇闢補陀後山為祝
聖之塲
敕禪師便菴開堂其間而其徒止公則嗣法者也見祗
園之圮而憫之遂發願修復簿其募而謁予以序予思
物有興廢本循環之理況珠藏金乘神實䕶之此固無
慮其久堙者獨是彈丸三里四業艱難似乎時尚有待
而幸值
天子神聖宰官賢仁井邑蔥蔥然覺有起色以芥粒之
施而成丘山之業想亦通邑老穉所相顧而忻然者乎
城有三古刹一竹林一覺苑一祗園也竹林喜久復而
覺苑甫興勢必以祗園繼之是天時人事與宰官耆闍
輻輳而來不可謂非此山鼎新之一㑹也因為然其請
而勸以是言
　　　先正小題選序
從來應舉之文始于制䇿而既而詞賦又既而經義帖
括止矣自元仁宗朝實創為八比之法改去帖括首以
四書文取士更名書義而别立體製曰破題曰接題曰
小講曰官題曰中比後比曰原經曰結尾而于是書契
以來遂有八比一法在人世間焉然且主者命題多下
小籖相傳延祐解士題用子曰二字其首解破題襲韓
愈文匹夫而為百世師一言而為天下法以為能事其
在明初載之元文矜式間曩時老成人能道之也乃選
家無學稱八比文為制藝夫制科取士皆天子親試于
庭八比試有司並非制也又以為八比始于宋偽造為
王荆公曾子固蘇子瞻子由諸文以誣惑斯世夫八比
矜式元實始之宋時書義尚未行焉所得八比而預用
之也人日循墻而不知為序久矣予友高介石先生博
學彊才少年主藝林即以舉文雄于時近方選古文行
世而間及書義因遴取先正小題為之嚆矢念斯世書
義屢變學人倀倀靡所適從而先生胸有準的考八比
所由溯諸矜式且以歴搜夫成𢎞正嘉慶厯啟禎諸遺
文而究其根柢閲之博而遴之精不輕加月旦不濫施
點􁚈甲乙使學者一望而繩榘儼然此非近代之矜式
矣乎先正多小題一仍元延佑遺法而先生亦以小籖
先之雖曰以便學課亦以見元明以來汚抔載事有餘
意焉
　　　應和堂試文序
予僦杭州學使補諸生何泗音江臯草堂從學者十人
而補其七以為盛也匄予序其文行之今予歸城東而
比鄰數武補之者三人曰莫東怡曰張南服其一則予
宗來初也三人同有聲試必同列且同出于莫子蕙先
與英仲應和堂之門而東怡為英仲子且冠軍焉易曰
同聲相應詩曰倡予和汝言相孚也莫氏兄弟以文章
領袖羣彦而一時應和合門生兒子而萃于一堂竹箭
不異苞而冀野馬羣千里同皁此相孚之盛亦何足怪
獨恨予老去不能減年以追隨而尚有吾宗一人得附
其列即不可謂非幸事也因復披其文而為之序之
　　　石艇詩集序
天下幾人負重名比之睹恒星于天數髙山大浸于輿
圖千不得一顧亦未嘗失一也然而生年有限予年僅
八十而四顧茫然回憶同時得名者或年長于予年少
于予卒無不先我而逝而惟石艇李先生減予四五歲
而巋然獨存予嘗謂良朋千里宛若一室顧見面實難
生平避人走四方足跡汗漫縱南至閩海未能車過東
陽一訪所謂石艇堰者而先生又髙蹈不出即謀通姓
氏而日暮途逺每恐還山不相識為猨鶴所誚而先生
之子亦當世名士今所謂東陽李鳳雛者過予講春秋因
得詢先生所著書而先生竟不以予為不肖寄石艇詩
來屬予論定予卒讀之然後知先生之過人逺也先生
以文苑豪傑世紹家學一旦丁喪亂閉門却物其所居
本山水之間而性好咏吟往往矢口即成句昔人謂山
人之詩多于山葉不待言也獨惜生平苦易度而山中
日月反長繩繫之猶是晨與暮而朝曦夕暉襍之冬夏
之早晩而光景遷變誰能一一傳冩之況山川長在風
物無恙賦詠匪一朝而隨所感觸千態萬象一似雲霞
有性情而峰壑有面目縱同此即事有前後若異地焉
者人嘗謂輞川杜陵工于抒冩千年以後必無其二亦
嘗讀先生詩乎予老還故鄉研經不暇屏一切詞句雖
敗箱之中尚饒殘帙而必不敢示一字則即詩以觀而
其有媿于先生者不既多與
　
　
　西河集巻五十七
欽定四庫全書
　西河集巻五十八
　　　　　　　　　　翰林院檢討毛竒齡撰
　　引
　　　迴文集引
迴文者詩中一體也幼時製雙帶子喜遷鶯詞故作迴文
體以示狡獪既而悔之然而才人伎倆何所不有璿璣雖
不可再而五七字間偶亦顛倒是亦文心縱變所有事矣
張子東亭每以是體為倡酬動輒盈卷聞舊刻已付鬱攸
近復合格律二詩并樂府絶句彚為一家言才人豈可量
乎山隂閨秀張楚纕工是體曽過始寜徐大司馬傳是齋
中把筆作迴文古詩而予門徐昭華者即司馬公女孫也
為題其篇曰曲江比下筆流水作迴文書十字訖即輟筆
觀者訝之曰是㡳言何為不置可否盖不疑其亦迴文也
予恨老去不能復作詞如幼小時事而題筆又艱未遑猝
應祇逺述舊聞以留此集中作一佳話旁觀者或亦諒之
　　　陶簠指頭書畫引
凡書畫以指而必有具古用刀今用筆皆具也自心書
意畫之説起有畫腹者有壁掃作字者有用指戴為虎
爪文者有以頭濡墨寫草書者有脚蹴手捫成潑墨畫
者而具亡矣陶簠曰吾安用具哉得魚亡筌行千里者
棄其行縢吾請以指頭行之天下有攘工倕之削折逄
門氏之弓與之相遇于中原而以爪觸堊以飛蓬相抵
擲而猶有藉者此非一指頭禪乎吾見之喜而為之書
　　　徐克家涉江草引
毛甡游江表不得已也徐子亦不得已而游江表乃以
十年來所不能逄之故國者而日相遇于荆闗楚水之
間登臨唱酬積其所為詩名曰涉江徐子其有繼騷之
心乎當徐子居越時鷹揚藝林與薄海賢豪爭雄長假
使魏太子仍開鄴園徐子非徐幹哉越二十餘年而不
遇太子冠切雲之冠紆遲南荒涉江云淹回水而凝滯
兮豈非其凝滯有足悲者與建安諸君子並起辭藻嘗
自謂能比蹤騷雅而既而中落致令孔璋擬相如而不
得也所傳者偉長一家言耳毛甡當勞憂之餘損其所
為心惟恐思煩情敝驟致隕落故于其感興而輒棄去
此如醉裏聴蠅聲波間翫花色嗒然而已矣徐子獨流
連興㑹于情之所至而文隨之雖猶是偉長論世之思
乎然以之繼騷有何憾焉
　　　季跪小品制文引
韓愈為毛頴傳人皆笑之獨栁州刺史嘆為竒文此則
梓人槖駞之所由昉也苐今之為文者好持大體動以
語句之偏全而分為鉅細彼其心思質木摶折無象遇
危言正舉猶且趦趄囁嚅格格不下苟一旦頰頥將承
齒牙未盡足欲步而過却目方馳而若留涓涓初下江
河具來鱗爪未全風雲頓起則雖素稱哲匠窮極窈渺
孰不相顧咨嗟拱手謝去然則文之有大小亦猶心之
有敏鈍也季跪為大文乆已行世而間亦降為小品嘗
見其座中譚義鋒發齊諧多變私嘆為莊生淳于滑稽
之雄及進而窺其所著則一徃譎􁀙至今讀西遊續記
猶舌撟然不下也技之小者非巨才勿精向使季跪所
作非四子書題為時所習亦但若向之所為續西遊者
則安知世無見毛頴而笑者矣
　　　重修息縣恊天祠右廂觀音閣募引
息之治東南有恊天祠古也祠側樹碣志明萬厯間重
修而不詳所始及搜廡下斷石得宋元祐辛夘雷跡碑
記雷車之文剝蝕隠隠然後知其從來逺也但祠舊有
左右廂而中丁兵灾左廂則先成三楹右廂闕然觀之
者左右臂不齊如偏痺焉住持開悟者戒僧也禱之恊
天前謀廂其右且因而層之下祠火神而以其上為觀
音閣火神以戒觀音者所以感與息連歳不登地蕪穢
未治居民良而苦瘠雖好施乎將曷厝諸然而語有云
累黍而成尺累土而成室當明萬厯間有長吏鄭君者
實為率修而士大夫和成之今之長兹土與士大夫之
居是邦者毋論善作者善感睹兹偏痺有不興鍼灼之
思者乎則為累黍而累土焉必也予游息與息之士大
夫交遂以交息之長吏知皆賢好施者且假寓兹祠凢
三十日知住持亦賢可施予因應住持請而為之告之
如此
　　　懐山書言引
懐山相對時若深山道流絶無音聲及其發之也而洋
洋然傚晉代清談能作數十萬言懐山口授僧開手書
不自知其手之狎而板之續也徃見懐山有書言錄既
而得見其歴游所記布棊測象議若潰捍又既而窺其
裝則遥篇曼冊穴紙而編焉于是懐山彚其帙請為之
叙予嘗疑步兵中散既淪鑒埋昭以嘿成為道似不得
寓詞託諷致與物忤及觀其夜中不寐起坐彈琴流連
于安樂利貞之間慷慨于代謝差馳之故寄言蓬池眷
念山阿然後知其情深也懐山志懐天下事其所可語
者語之其不可語者手劃而心開已耳爾乃跢跦道路
一發其情于談天指日之間是即不必與物忤乎然何
致所在謇塞竟與廟中之金狄共銘背者哉
　　　聞人山人印章譜引
杜預作峴山碑一樹之巔一湛之淵惟恐其不傳也故
山雞見影而喜緱山之雉必留其跡而後去回道人過
巴陵使巴陵市人圗其形容盖工其工者遺其斵理固
然矣聞人山人工印章自鼎鐘秦漢以逮唐宋皆能心
憶而手追之且復譜所勒以傳于世一如古人之編韻
而集氏焉者何珍惜已甚乎世人好古文每欲變殳𨽻
而襍以篆籀予甚疑之山人皆慷慨魚睨棄置勿道至
其把鐵如柱號呼䃲礴恍前有岣嶁後有石鼓極離竒
譎怪而不舛于法以彼其技宜隨所摩畫當無所不得
于世而復乞予言以為之引亦曰非予言或不足以動
巴陵市上人也
　　　合置社頭張十一郎官二祀田引
月令擇日命社所以祈也而良耜之詩秋而報功今社
無祈報矣比社則苐遴歳之良日不分春若秋設為社
祀而吾邑首社則猶在元夕之旦吹笙設燔婆娑而饗
之此豈元辰擇社之遺與顧八蜡與社表裏而田坊水
庸則嘗列之六七之數今無蜡并無坊水庸也邑瀕海
近魚禾稼是憂考邑有䕶堤侯張十一郎官者在吳越
王時其父亮為刑部尚書而侯以任子起家宋景祐間
錢唐水淫侯由工部郎綂捍江五指揮使䕶堤有功因
侯而没乃祠之今俗稱張六五侯則十一之互文也夫
祀典能捍大患即祀之况侯死而所在能神則生其後
者殷其禮亦以明報而社祀在首春之十五日侯祀在
末春之六日里中人有秩其文奠其典例而預合其錢
以為祀田者夫猶之通報于祈而在春則暇而可行在
秋冬則不暇而不可行而以司糓抵社以侯之䕶堤抵
八蜡之二但舉夫春祈而若竟忘其秋報之意夫亦神
惠廣廣丐其所施而不敢自名其何以答也則夫合兩
祀而置以田豈無義焉
　　　何孝子傳竒引
人不識申包而識伍胥不識京兆三王而識包待制不
識孫賔石王成而識公孫杵臼則以爨演之易傳也古
來正史所未詳者多藉之稗官而稗官又闕辭人騷士
咏嘆以傳之所稱鼓子詞非耶今其詞又不可得而傳
竒雜劇登塲㸑演較之咏嘆之播揚感發尤㨗故予每
欲以近代軼事或有裨于世而不盡傳者皆假是法以
傳之而未之逮也鄉之先有何孝子者其事已見于故
明孝廟實錄及府縣志而惟恐新史未採浸乆失實予
向已為傳傳之復擬作長短歌句編記其本末若謡若
諺彷彿古焦仲卿妻以當夫調笑鼓子諸詞而近觀謝
氏所為傳竒且有先我而為此者人雖不欲以孝子為
伍胥以曹大理為包待制以王鼎叅政為公孫杵臼不
可得也夫㸑演之感人甚矣今有家不悦于親出不順
于朋友冠裾回慝秉性忮害似非保恵誥誡所能引激
而一旦過勾欄見忠孝節義遺事目觸而心悲初絢于
眶既而溢于睫又既而涕唾垂頦雪前襟而觀口訟心
愬一若身處其地而必欲為之較量而不可已者豈其
人則善變哉誠觸之者有殊而感之者有異也時之為
傳竒者苐極合離而正史所載則又懼以演義失實致
掩本事有如此之愷覈而詳明者乎昔元詞以十二科
取士原有忠臣烈士孝義亷節諸條不盡崔徽麗情也
讀孝子傳竒而不知其有裨于世也則請過勾欄而觀
之可已
　　　修建十種功徳募引
佛乗多名目四流五衍六度八正不可稱數而其近人
情而可舉行者則惟十種功徳為良云夫功徳以十計
合之則已細而分之又甚煩然而九功三徳先王已先
佛言之故空門非空而功徳所建則空也而實行焉如
曰行不捨之檀唱無緣之財可以資萬有而利百物是
匱守也恒公空門之賢者也以十種功徳發願修建予
按其目福國報本也修圮橋修路則除道與成梁也接
行旅者郊里之委積以待賔客也放生不殺蟄不妖夭
也施老孤先無告也飯獄者恤獄也賑饑濟渇藥疾一
則懲荒一則救暍其一則掌醫政令以治六癘也設槥
而掩骼除其骴而給其器也凢此何一非王政之大者
而王者不行而佛氏行之佛氏不必行而恒公以佛氏
之意果行之人不知佛獨不知王者乎夫大功不獨成
大徳不獨舉學士好言大同而王政之行必操之自上
惟佛家求助即使卓地得水開盂指米猶將藉之給孤
之施與波斯之捨則夫君子耻獨為九功三徳何難各
分之而載半去與
　　　東亭文稿選引
叔氏御先與予讀書于城東之東亭初未嘗不思有用
既而俱不用乃予以亡名棄筆墨如敝屣而叔氏避人
山阿不忍以不用之故盡捐其技于是輯其平時所為
文選為一巻予受而悲之古有不必用而預為有用地
者伊吕是也彼其視天下之事一如已事初何嘗有用
舍之可分而用而行之一不用而摩厲以須此其人即
獨處一室猶然家國之是謀而君民之是計也是亦何
藝文之可自遣者而不敢傚也乃亦有不用而即自甘
于無用嵇與阮是也以彼輕世肆志惟恐文之有耀於
其身而務為緘嘿以終流年盱盱墨墨舍雕而刋華所
稱達生非耶然又非吾所欲處也夫田父以作勞而談
徃事學士以無用而弄筆墨譬之獵鳥禽者材官蹶張
既無所從施而又不忍自棄其翹闗之用于是拈絲􁁊
矢徘徊于林莽以仰飛鴻而左右射此即在旁人見之
猶不能無沉淪之感與牢落之思而况其與俱而與棄
者也然則世之妬其技而不早為用之者亦獨何矣
　　　殉難錄引(崇禎甲/申年)
石介云人有死物有盡其氣烈烈然亘萬古而長在非
殉難諸公之謂耶死者澌也人孰不死死而即于散獨
諸公炯然在天地焄􁁊悽愴雖僅竹册所記述相對奕
奕即欲與天地同其開閤與日月同其顯晦與江河同
其通塞不可得也少時與兩徐子游每聴口道諸殉難
事輒心驚今二十年來失足濁淖汙泥中中䧟者屢矣
讀小徐子所輯錄得再聆曩時所稱諸君子者槭然動
于心嗟乎諸君子不朽矣小徐子亦不朽石介不云乎
在晉為董史筆在漢成帝朝為朱雲檻在唐為段太尉
擊朱泚笏為韓愈論佛骨上表予謂在宋為文丞相正
氣歌在今為小徐子殉難錄而已矣小徐子勉之竹册
所紀述神靈憑焉慎勿輕予以增損而務為傳信可也
　　　重修文昌祠引
自文昌一星位天樞上躋三階而排太一宣布經緯而
後之行文家必稱曰文章主云然嘗攷他書蜀之梓潼
有神名北郭生實掌文昌職貢舉司錄事故更名文昌
曰梓潼君而文昌化錄又稱張氏孝仲張弓挾彈彷彿
古髙禖氏者而彈音同誕誕子者禱之要其神即文昌
也然則文昌之為神舊矣城東有文昌祠舊在漢前將
軍祠右以世之祠將軍者必偶以文而道家每稱將軍
受帝命監試闈事與文昌典桂籍實相左右以故士之
膺鄉舉里選以文進身者嘗並祀焉而其後以兵燬也
近年以來時移事易舉夫所見所聞均非其舊而苐
當髙臺既傾曲池既平之後猶復有神祠廟貎幸還故
觀即其際已不能無流連今昔之思况祠禖祈禄尤生
人之所不能暫已者與祠舊榜梓潼而梓潼當西蜀亡
時無所因依遂神游崆峒飄颻不歸今蕭山雖褊而神
來最靈崆峒遼逺非神所安也且文昌位天樞上雖天
街煥然明星仰首可接又何如攝衣而親承之為愈矣
邑人修祠者已立簿書而屬予為引某月日某引
　　　百步寺募齋板引
埭之南有山曰筆峯其椒之隂有紺宫嶐嵸曰百步寺
寺所始不可按也僧曰舊藏寺谷間而其後中廢而遷
道左去故址焉近年以來復建其寺于故處而聚其徒
以居又曰吾故處安在哉吾可徒處此而坐使面壁之
學同于面墻因鍵白板獨鍊五門而閟之迄于今三年
矣夫寒嵒幽壑本已寂歴而又閟之以𤣥闗獨叩之地
其有所得吾不得而知也苐其事方圓而其願已滿則
因功証功固將闡八正以究三乘而假使摩竭啟室大
集其徒而利導之而香積之飯不施伊蒲之餐不設縱
有般若其何以濟昔者祗陀舊林如來受供凢無漏以
下悉得食波斯施飯而阿難無分遂有沿城托鉢之憾
今其徒坌集未必皆無漏也持鉢來前得毋有無分而
興悲者乎予嘗寓埭上一詣其寺知其僧類有道者而
居士黄君則又有金剛講㑹曾請予序之而今以募齋
而重為請也故既為引端且書其板
　　弁首
　　　姜尚父行書續刻弁首
尚父再挾策隨計車走魯及齊宿清泉之浦為文若干
篇心思要𦕈穿土達石就其所到可使清浮下陵而風
飈上舉制義之絶事也徃時尚父闈牘并行書為天下
所稱其受尚書一經者則又私相傾倒以為秘本予念
其生平每嘆文章貴獨行耳揣摩無為也揣摩而遇不
失楚人量權測情之㫖其不遇裘敝而已矣尚父文非
其騐耶今尚父逡廵計車乃益復倔強為此續刻古云
啾發投曲徒感耳之聲因勢合變徒偶時之技夫宫商
善徙時數遷而不易其音審飭易更工屢移而不渝其
器豈非黄門之佳弄英雄之竒技哉
　　　王阮亭詩集弁首
徃在湖西與施君少叅論輯天下諸名家詩指所一折
為新城王阮亭既已購阮亭所刻集闔石溪佛寺畫五
日程遴錄標置略當就緒㑹以他事去湖西遂不果决
暨予暫還臨安重與丁儀曹論踵其事而未得也今年
春從汝南還道經呉江訪顧子茂倫于維舟之頃因得
重讀阮亭所為詩盖茂倫方輯山左四家集而以阮亭
詩示子掎引者也予徃讀阮亭詩時嘆阮亭詩軼氣凌
上曠情絶物環彪被炳雲族霧散擷枚馬之麗藻抒曹
王之風流亦既上擬安初下陵開寳當代詞塲罕有其
匹今乃知其鬰于情者深萃于文者備也夫世所謂情
逾于文者謂其披質無華導思寡藴經露之色刋諸賦
詠探幽微于一隙揮萬有為無事自恃筋力鮮章程矣
其或文不逮情則必修詞靡曼無當體要哀艶兼工難
于中曲夸徃烈之有餘飾今思之未至徒逞妍文坐得
躓理豈有才髙意略舉體流美情深婉約而詞㫖䟽亮
兼怨雅之能極崇庳之致猶謂潘陸並羙無尚平原顔
謝同稱勿推康樂未敢出也夫茂倫者人倫之雅鑒品
目之善裁也其評阮亭詩猶夫翰林之于士衡上人之
于客兒也使他日者從山左諸家而廣推之當復標置
新城鋪揚海内夫譜詩于江西者非江西詩也
　　　吹香詞弁首
屈平宋玉不為散文也假為散文必能為子長之史賈
誼之策平原與康樂不為詞也假為詞必能為温韋之
小曲周秦之曼調盖才不必其兼通而亦無所於偏致
東不責之西方不棄以規也今天下多畸尚矣習散文
者斥儷辭好詩歌者憎曲調已即不足而嘗訾人之有
餘猶之饜辛椒之烈者翻嫌芍藥不善和襲蕡蔴之䟽
者必謂纂組無所用有是理乎吳子伯憩工儷辭既已
克揚壯采頡頏雕龍繡虎間乃復遺其弱采為喁喁之
音壯弱不同同凖于艶此真挽鑿山為琢脂傾陸海而
流膏者與唐時温韋稱才子而韓栁李杜反不與焉以
其獨能艶也伯憩掞華披藻艶才特絶世或以喁喁少
之予謂伯憇所歉者非是也伯憇世嬗勲爵志在有為
平原以不嗣遜抗為憾康樂以祖徳未述致嘅其生平
紆鬰應自有在若夫棄柔情而譚正則非謝陸所難也
閨房粉黛賢豪寄感夫不有望暮雲而動京國之思詠
瓊樓而起宫閨之嘆者乎
　
　
　
　
　西河集巻五十八
欽定四庫全書
　西河集卷五十九
　　　　　　　　　　翰林院檢討毛竒齡撰
　　題
　　　題王文叔詩頁子
文叔身隱而文遨逰吴楚諸侯間吳楚諸侯爭欲傳其
詩因刻詩人見之者以為近于襄陽云少與文叔共鉛
槧長各游散不相倡酬者已二十年襄陽少七律而文
叔偶然以七律示世非有殊也向選文叔詩世人爭誦其
排律百韻近文叔製樂辭一卷陵轢漢魏文叔不乏他體
猶襄陽不必少七律也夫文叔豈僅擬安陽城樓詩哉
　　　題宋搨聖教序帖
宋搨聖教碑海内能藏家絶少大抵小斷便佳耳此本
鉤畫清穎風骨朗然真神物也使君為北平趙君所贈
趙君云嘗得之劉帥幕府帥平豫章金虎符軍全活兩
儒儒懐之以報盖用此効生者儒不與俱没于軍帥不
使終溺于幕皆有神助乙已二月日
　　　題雞山諸子五言詩卷
越絶書載雞山為句踐飼雞豢士謀伐吳處徐生正我
王生子懐偕二童君讀書其中因作詩有所感也正我
為故友伯調長君子懐曾從游故友來君北沙門下童
在公明府駿止進士每稱其族人二童君工詩其詩之
妍好無足疑者近士相見比取詩文為將摯全詩巻繁
即先錄五律當紵縞之用苐昔人謂五古不可有律詩
氣五律亦不當有古氣此妄語耳五字昉于漢魏漸趨
三唐雖曰律詩實古詩之歸也能為五律詩他詩可知
也某月日書
　　　題雞山諸子七言詩巻
七字律詩自唐神景迄開大有如晨星中晩稍具矣宋
稱極備逮明而勸醻贈復非是勿作豈時㑹使然乎然
而昔以少見工今以多見拙又何也然則多固未可恃
矣雞山諸子既出其五律問世復取七字詩彚為斯帙
雖偶然故不得多然而其工存焉吾友沈子先揀弇州
七字律憎其浮襍曰安用是夥夥者既後閱贈戚將軍
作始嘆曰能如此即少亦何害則夫讀諸子詩亦安患
少哉
　　　題周子鉉所藏董尚書臨聖教帖
聖教終是唐人字畫苐于右軍清真大意如咀鹽見滷
妙有尋味若董尚書臨聖教則又如下豉見鹽轉本轉
脱然要其不為法縳不為跡窘自具名馬軼步好女卸
頭之致則亦能矣徃晁美叔謂黄涪翁學右軍書僅取
其韻至如戈波㸃畫殊不相似尚書有之予見尚書臨
聖教凢四本唯嵩山廟市所見與此本差似此本幼見
之黄刺史家今復為子鉉所有子鉉妙書法得此恍右
軍之洛得梁鵠書欲令書法不精進不得已某觀并題
　　　題吳夫人評閱明史巻首
陳何亟稱吳夫人善文且饒腹笥予與商生游十年而
不知其内家有是雖善匿抑亦稱者過耶丁未春其闥
左有牡丹一本向當予寄席至是雖邇闥但花時仍假
一觀逮觀則臨軒覆茵圖書燦然就中明史半部丹黄
初下夫人筆也其評隲前後具見秤量書法婉麗類衛
櫟夫以有明人物言議概節乆未論定而夫人以閨中
較觀可感已夫人名芝楨其兄卿楨弟棠楨俱有文世
襲司馬勲衛如遜抗之有機雲也閱一歳予内陳何假
史觀因題之何知狀
　　　題身後芳名卷子
身後芳名卷者丁孝子東阜君死孝錄也萬厯辛已臘
孝子之父病胏喘已中死法孝子禱于除請身代之歳
朝又禱匿其文紙幣中俗歳朝謁神焚紙幣時孝子之
父分必死顧不欲失謁禮輿而前見紙幣中紙掣讀怒
曰欲我依孤孫耶投之别火越十五日上元又禱如故
距禱之十日越二十四日而孝子病孝子初未嘗病胏
也至是病胏喘中死法凢五日死當是時孝子凢三禱
禱之文皆不可得而見也及乎小祥孝子之父敇諸孫收
父書撿故札中得禱文稿一廣尺詞㫖哀酸字如大菽
而書疾旁有㸃竄則至今存焉予傳節孝衆矣去秋程
孝亷以節母狀來稱母刲臂肉啖姑而先禱于夫之木
請延姑三年其後果三年而姑始死也夫古禱無必信
者而今且一信于節母一信于孝子曰非信則無以别
夫世之為禱者也且勿使自便者得藉口無用萬厯癸
未山隂朱太常既為之傳而一時名公鉅卿爭為文以
誄以弔以頌以述凢若干篇邑禮部郎孫公為之題身
後芳名四字合一巻越百年而歴世相嬗幾燹矣裔孫
日宣者攫于火重為裝潢今紙尾有焦則燹之為也夫
止一稿也而初不盡焚于紙幣今復不揃于火天之信
孝子何如耶康熈乙卯遇日宣㑹城語其事又一年而
以卷屬題甡盥手卒讀并題如前
　　　題三孝巻
孝無成名而有成性士君子既鮮克厲而一二閭巷椎
樸之夫知本不慮任其性而為之雖未盡合然亦未可
非者予乆聞金閶有沙孝子其先子升曾于先朝天啟
間擊魏璫所遣緹騎被逮幾死以末減僅存其軀者若
干年姚孝亷為沙仲昌傳謂仲昌善娛親有似養志盖
沙氏聲名數起矣今沙氏三孝子復能剔臂和糜築廬
守隧以各見其志豈亦感子升大義仲昌孝養而接踵
而興者與當先朝輯㑹典時世無敢以畸創之行仰干
功令故廬墓刲股皆目為非法抑勿使上然而居廬倚
壙刺肝鈹骨者所在都有夫上不以是旌而下之為之
者衆上必以是置法而下之為之者必不以是而少有
所却則是不求旌不畏法而為之也夫不求旌不畏法
而為之者性也孝子見性矣予寓金閶客有携三孝卷
屬題因題此世之狥孝名者可監耳
　　　題鳬亭曇廬鳴和篇首
予渡淮交鳬亭曇廬父子最晩然而最親嗟乎吾能忘
鳬亭與曇廬也哉鳬亭踞東湖之勝傍亭而廬即曇廬
予寓一漚亭與相隔也顧予過亭廬必留詠亭廬過亭
亦必為間歌易云鶴鳴在隂其子和之詩云叔兮伯兮
倡予和汝夫亭廬為鳴和亭廬與亭而敢忘唱和焉
　　　題湘溪唱和詩
昔北來道人與支公竺法深集瓦官寺各有談義當其
時則長樂在焉今放公卓錫淨土而蛤公從兠率還湘
谿㑹諸路道人各以瞻平陽靈骨于是道塲兀公中嵓
節公俱間道造訪一時天龍咸集斯地能無吟乎諸道
人嗣法平陽東土偶㑹真不減㑹稽遺事獨予不能從
而諸公懐予且錄予和詩以附卷末嗟乎諸公之不忘
長樂如此
　　　題秉鑑圗
予游巴城戲為駱明府夫人作麻姑圖闇公過明府私
臨之歸闇公筆墨秀人間而乃為是可惑甚矣予同武
孫公叔訪闇公于碧峰寺彊予畫予辭不能出所臨畫
揶揄之因大慚便復作此闇公方登文選樓且夙善藻
鑑為秉鑑志贈也十日前適為櫟下老人戲墨題曰生
平無繪學戲為者裁苐三程耳此又四矣戊申十月日
　　　題止園詩方
止園踞東湖之勝幽清渺漫予向思賦之未能也大宗
居其中其為詩如輞川杜曲優游日涉遂領佳要諸如
嵓根瀉瀨浦口迴橋卧内山光空廊人語諸句此中人
語言矣大宗嗣兵曹家學從西樵游所徃來多髙人軼
士是詩之傳亦欲得和詩如裴秀才者可共題之某題
　　　題雪中游勝果續詩
石公避地于城東之東園天大雨雪四顧而興生負蓑
渡江登鳳凰山絶嵿逮晩止宿勝果因勝果有詩故續
詩石公謂予云勝果果勝其通天望月諸巖率皆有前
人詩句鐫之巖間雪中洗觀之滌滌然予曰可以續前
人矣短至日
　　　題客詠
予與天章遇于驛亭時朝雨初過負弩者訶之予方徬
徨起而天章吟不輟也既而與游于春申祠下同游者
悉困升陟而天章摇筆思至腕落天章何如才矣謝客
兒有游覽詩讀者謂宜于作客故名客然則予之不宜
客也乆矣雖然獨不宜讀客詩耶
　　　題汴梁竹枝詞
竹枝為巴東折竹之音北人勿宜也自鐵崖倡西湖竹
枝而後之詠方土者輒效之于是有汴梁竹枝詞予數
經汴城見輪蹄轣蹢攘攘都㑹徃欲諷隋唐以來汴州
東京諸勝而蹤蹟洇然杳不可得讀蒼崖諸詞抑何渢
渢有餘思也南人好捉搦生為吳聲每欲效變吟作幽
并馬客以為豪快風之自南而侵于北也聞竹枝而有
不廢然返者乎
　　　題淮隂郭氏有筠亭詩巻子
郭子錦伯以有筠名亭甲辰十月毛甡登其亭而觴之
襍坐若干人乃接風日于筠中風閑日流郭子顧同游
而為之賦詩夫淮南招隠之地深林叢薄自昔所推而
今已望之而曠若無有區區有筠亦何足致人詠思而
吾不謂然吾嘗勞于其塗矣車遥遥以長征或僵或暍
不必珍囿之在前而平臺之在側也但得都亭而止之
猶宛然袵席今淮流雖夷曠苐當淮市􁀙卑北南轣轆
之際而偶登斯亭其不動山中之思而願為淹留鮮矣
夫錦伯者楚人之材也余處幽篁者招隠之句也路險
難而後來者游子之悲也以楚人之材當招隠之地而
又厠之以路險後來之子即欲不賦詩其中而為之題
之奚可焉
　　　題羅坤所藏吕潜山水册子
壬子秋遇羅坤蔣侯祠下屈指揖别東昌坊五年矣新
詩已能到劉河間平視近代邊徐一輩獨其文大率紀
所游雖小品顧善摩畫每讀一首如展畫一幀及飲酣
後探得槖中所擕吕潜畫則居然似也吕畫妙人間不
能名其所自來坤藏之如藏其文者坤曰吾與别東昌
坊後南經苕霅北過燕代見多山水始知名畫之妙一
如司馬之為文必多所閱歴始得精到然則其文猶是
耳
　　題詞
　　　托園集題詞
自律文興而古文絶書義興而小品之文亦絶王氏矜
式其不能下殷源之籖乆矣托園盛君以書義起家每
試髙等食下士之禄而特以司成薦早策對天安門遽
為擁臯比而服介幘遷轉槐㕔者越二十年乃所至慷
慨落筆成文章而尤傾情于小品昔所稱長篇固自佳
短篇尤超然者非耶庾肩吾箋奏數行過于駢麗而眉
山雜文即又不能無坦率之誚能緣情體物不事轆轤
而句鎪字剔仍渢渢若御風行則雖托園數畝地而謂
就之有千巖萬壑之勝誰曰不然
　　　孫天驤試文題詞
天子以大賚選天下士貢公車門孫子天驤考仁和第
一領選將由長安出其所試文以質于人予讀而善之
夫以天驤少知名曾作五經七藝補博士弟子隨試髙
等食下士之禄其席先世御史臺後嗣龍山十洲諸公
之業猶惟日不足則亦何有于是選而正不然者天驤
孝于親友于兄弟其惇誠慈慤篤于同師同序而見信
于比長閭尹之良者下里而澆澆矣朝廷重實學六徳
之奬必先行之京師首善之地而天驤得遊其間吾知
見其人者即未見其文猶且起而模楷之况見其文也
與
　　　江園二子詩集題詞
自春秋詩亡而雅頌已衰洎陳靈而變風息然尚有賦
比興可尋求也故離騷賦也而近于比子虗比也而近
于賦枚叔之發東方之答賦也而雜出于比興故都尉
辛苦之作媫妤哀怨之音莫不原本風騷感歸六義彼
摇蕩性情形諸舞歌指事造形窮神寫物非因情喻志
無以見端寓言書思何以竟體故夫鍾嶸之品初古猶
曰建安以後元嘉以前𢎞斯三義酌而用之使専用比
興患在意深但用賦體患在意浮而殷璠之選近今亦
曰自大同至于天寳理則不足言嘗有餘都無比興但
貴輕艶盖比興賦者意之所生而理之所立也意生則
文明理立則調起庸音雜體棄于髙聴挈缾膚受終涉
平流良繇情文散煩六義未舉故曰賦比興者風詩之
則也江園二子以終賈之年賦班揚之質經緯文質遺
思粹雅前古迄今各擅標勝譬之歌者依永而就班舞
者循聲而蹈節爾乃託言體物比晰連類𤣥覽者無直
情耽思者無傾訊抱景光而彈寂懐聲響而招鮮嘉㑹
等諸南皮懐人優于栗里望逺擬霜閨之作將離賦纍
臣之辭流連世故朔客吹哀感慨亂亡衰伶淚盡已足
比蹤楚謡接跡夏咏斯誠感寄之殊軌興觀之能事矣
夫江園者二子之所居也二子言同簠簋行並車轍友
朋之樂渝溢伯仲其髙言嘆興懐憤所至亦或應如拾
芥契于合竹故其所著言偶爾鱗輯已若二龍蜿蜒于
雲間雙珠隠約于合浦吾言雖輕定亦不謬若夫纔能
定辭遽許入奥我睹淪平彼觀警策揮萬有為已麗置
六義於未服竊資遺沫轉相矜詡口衆我寡孰能奠之
記室所謂膏腴子弟淄澠並泛殷璠所謂勢要賄賂輕
薄相取此固品目所羞稱掄錄所不道也
　　　黄皆令越游草題詞
吳門黄皆令以女士來明湖有年既而入越有越游詩
其外人楊子云皆令渡江時西陵雨來沙流温汾顧之
不見斜領乃踟蹰于驛亭之間書奩繡帙半棄之傍舍
中當斯時雖欲效扶風槖筆撰述東征不可得矣迨入
越而舉止稍定始慨然懐悲去故就新喟情自違酌酒
弛念於是有遣懐諸詩顧唱醻贈答十八九也予曰予
鄉閨秀梅市其最也以客居之美千里比肩迭相賡颺
此甚盛事當别錄梅市倡和為一集而存其所餘乃為
斯卷夫越游者游越者也越多名山水雲門若耶以皆
令當之應必有異乃用貧流離不得已而寄跡于書畫
之間既已善疾藥鐺潲然減良諷也益復為名家閨闥
譚讌廢日鄉使皆令居明湖有年徃來吳越不以委璅
攖其心得怡情物感放志𤣥覽嗟乎其所撰述吾安知
永初之有七非黄氏賦矣
　　　續本事詩題詞
自祈招止王左丘誌始墓門負子屈氏更端于是韓嬰
有記實之文劉向得徴情之序此即後人本事之所自
昉矣顧漢魏以來代有踪蹟而旁引曲述迄無成本都
尉錄别附見史文郡掾贈言彰于詩品晉樂載桃葉之
詞吳調列明君之曲從未有彚所見聞裒為一集如唐
孟啟所傳者盖唐人為詩猶近風諷有其言在此而意
在彼者有題鮮緣情而文實多寄㫖者自非晰所從來
用為標識則綠珠之篇無與左司息媯之吟但詠楚事
幾何不倫于白華之疑采唐之訟也夫切類指事所以
附理起物擬議所以植情故詩為樂體事為詩志無疾
而呻吟聴者謂其不能吟無指而怨刺識者謂其非所
刺盖物觸者理通而事形者志起也特錄事之文藏于
篇什本始遺軼徒具諷嘆而近且大雅不作載述未聞
吳江徐子電發因有續本事詩之選所以備輯題序嫓
諸記事予惟是近代以來時移物更景與㑹遷其間閱
歴遭逄感慨都有南皮酣飲不廢盤桓西塞流離自傷
羇紲王粲起登樓之製陳琳成記室之言塞姑昨日都
䕶難歸驛騎明朝逐臣將去然且世際因革遇有興喪
就其上聲言聞變調豈無㠶開牛渚歌用莎持人在彭
城道逄播掿絶弦聲苦猶懐五日當年破鑑光分虗過
上元子夜又况才人淪落意氣慷慨髙逸未就怨憤斯
作汾隂無西顧之悲明河増北門之誚簾前燭影歳月
依然北闕書成故人休上天下有事故流易坐丁憂嘆
如今日者即微斯編亦必以為序傳之當興向嬰可與
嗣矣
　　　刻姜左翊文稿題詞
夫絶節髙唱凡耳勿悲端綺芳華庸目勿善哲者隠心
于鉤曲愚者飾情于曈曨譬之仰翔禽于千仞緒晰毫
芒俯泳鱗于三涔坐遺泃沫端木得其平林顔氏遊其
深谷所繇來矣然而𦕈志瘁深漸臻娛樂抱景者拊形
而嬉懐響者循聲而逝始躑躅于樊墻終翺翔于寥廓
桃花既盡忽睹桑麻蓮葉乍舒遂通箭栝鑿龍門于天
上開鳥道于雲間使夫耳目攸窮心神欲絶匠氏運斤
而不知屠者藏刀而若失過行雲之譎詭宛御風而逍
遥此雖窮年皓首竭智殫精揚雲思絶于攡𤣥周子韻
成而戴白猶然七襄未報于牽牛五楘難調于乘馬左
翊以絶代之才為遣時之製左圓右方不煩餘指中紺
外素罔襲前裘啟巴蜀于行間汎蓬萊于紙上峙東頭
之屋比跡士龍押西京之書追蹤司馬枚臯辭賦並古
為雄叔寳風流于今不墜黄絹勒曹娥之字朱花開江
令之辭故偶然而掣筆亦飄颻以成文斯固謝家之鳳
羽王氏之龍驤也自耻學殘况當才盡已興减于南皮
復心慙乎北海竽笙濫耳驚聞嶰谷之吹絺綌為膚羞
暏錦江之濯爾乃妄希珠玉漫倚蒹葭乍捧新編頓生
夙感猶夫魯門襍縣聴鐘鼓而悲摧洛水魴鮞藉風雲
以起勢得毋拜手于嫏嬛遊神于板桐者乎
　　　阿蓮瓊枝集題詞
乃若蘋生調緩不如折楊苓落聲亡原非續竹因之房
中起送逺之音封内識歸來之怨雖南朝學士襍稱曼
辭洛陽宫人踏歌新體猶且普通變聲于五引海山嬗
調于八闋則亦風㑹之攸趨淫靡之漸逮矣夫翰林憶
秦司馬思汴六季餘也故主呈詩相公遺曲三唐軼也
洎乎大晟增諸宫而體弛政和翻新譜而節變溯其沿
革厥有升降夫諷嘆所及限于宫調歌詠既成辨在絃
筦曩者漢宫近調編諸府丞秦樓舊詞填之河卒故栁
綿以婢響增哀松菊唯童歌是樂自夫順郎失葉底之
傳樂世亡桂株之唱江南花落不復逄君塞下霜繁徒
憐送客然而舍伊羊之可叶藉句字以爭新偶然抒感
自具章繩凢屬推懐豈無填綴且夫按節調宫䟽絲滌
筦樂人之成也䆒體崇庳觀風正變學士之功也當其
美人既徃荔草興思孝子將歸稷苗生感鬰孤臺下多
江流不盡之悲長樂宫前作春去人間之痛亦復有情
誰能自遣爾乃按崇庳以定體依正變以成聲假玉樹
之哀情傳金荃之靡韵晴郊挾殘酒用斥酸詞太液有
翻波袪其險字摩訶驚縐水之風沙際重回潮之夢豈
無瓊樓玉宇感諸内庭桂子秋香懐來異地則夫身慚
大阮誰得當㣲雲佳婿之稱爾過潘尼何必减花影郎
中之譽
　　　陸藎思新曲題詞
夫新聲乍起僅有黄華餘懽未亡始歌白紵故議郎存
恊律之思主簿起定情之則三洲將變阿子空聞一曲
相迎就姑無恙此非情有固然誰能思而不已間嘗誦
南粤之新語想雲間之麗材東吳名勝首指横雲入洛
風流羣推如海是以甘泉未賦緜竹誦成梁甫長吟分
桃念少抱臨卭之瑰質懐沅浦之離憂雖聞歌輒喚王
子堪憐顧曲多情周郎自妙然尚以巴東之激訐為濫
耳江南之調弄為變聲内人舁出不復霓裳弟子部中
誰工阿鵲因復寄指尋橦編情舞柘夫擣麋香减紀摩
支之散辭折竹音傳倣紇那之閒韻秦川一半獨想夫
憐江上三臺總言客到自古聲律攸通原闗至性謳唫
相嬗雅稱才子故魚家舊譜訾其㸃拍纔成都子新歌
每道典刑猶在况五言一遍調韻頗遒幾叠六么管絃
斯急其中因革屢殊短長互掩乃以我眇思細繙宫徴
豈獨龜年新樂傳李白之宫詞何勘舊人誦王維之絶
句而已
　　　姜肩吾傚金元樂府題詞
且夫大晟既變遂肇昇平㸑舞相仍比之欿叚此雖科
泥拽棒别有當家然而按徴調宫總歸作者故樂府繼
康衢之遥葉兒為梨園之散摸魚戀蝶爰作俑聲白馬
王睢爭先創體若夫解元失絃鞉之譜花郎亡板㳫之
傳大都甌海尚多戾辭宣城臨川豈無劣調姜子肩吾
思緩聲之當續假麗唱以相宣鬰輪袍不作縱耻王維
醉蓬萊未傳亦懐栁七顧乃聴風聴水識所由來序散
序中詳其沿革長卿多别製都是髙文奉倩有深懐原
非妄想傚感甄之能賦幾慕宓之可詒熊湘張樂將寄
洞庭青草之思帝渚吹笙願發澧浦紅蘭之詠遂使空
舲峽内兩度聞歌嶽麓山前一時詭語夫羇臣善諷引
唱巴人明審聲矣婺婦沉寃急呼都䕶揚妙節矣惟公
瑾之諒曲多方故李煜之製樂有本肩吾辨定鐘律别
有成書釐晰宫調盡破習論解趙人之牛鐸以諧鐘取
蜀中之魚桐而擊鼓宜其尋聲按節窮極㣲渺况乎學
滿辭山才通曲海邉城畫李益之詩宫掖繡元稹之句
機邉紅錦乆藉鮫人酒肆烏衣已隨龍女則其髙唐薦
枕何必假房中太傅之名玉笥為歌誰得進曲子相公
之目固已騁星渚之幽懽攬妃巖而咸媾矣
　　題端
　　　為吳君卿楨合諸君集滕王閣賦詠題端
若夫登臨抽好古之思羇旅發將歸之什則黄陵峽下
極望生哀白岸亭邉詠歌自好况南州髙士已詣陳蕃
北去孝亷徃留陶尉此豈猶六軍駐節偶賦層樓九日
開筵故誇勝㑹宜其俯章江而懐愁感滕王而興嘆
　　　為諸君秋日登北山懐友寄答題端
乃時當九秋集兹多士登臨騁望觸􁊛增懐淮南慕類
援叢樹以淹留江畔懐人把芳椒而太息劉遺遷白社
當時傳雲靄三章應璩去西園何處見月明千里
　　　為張驃騎君朔游贈復題端
一江新雨時懐淥波南浦之詞萬里長征遂有吳馬北
風之詠夫丁年作别半在干戈馬上相逄難憑紙筆在
昔河橋日暮故人各執策以贈言只今塞北春還游子
復聞笳而流涕則夫射上林之雁應有書來啼白下之
烏寜無腸斷
　　　為商景徽閨秀詩題端(景㣲字嗣音商太宰季/女徐大司馬次君咸清)
　　　　(配/也)
是以纂繡床之五采著處能文掃黛椀之餘青畫來成
字才名踰謝女不羨因風栁絮之辭夫壻是劉臻自傳
元日椒花之賦
　
　
　
　
　
　
　
　
　
　
　
　
　
　
　西河集巻五十九
欽定四庫全書
　西河集巻六十
　　　　　　　　　　　翰林院檢討毛奇齡撰
　　䟦
　　　新刻五浮山人詩巻䟦
歐陽永叔讀班氏藝文志暨唐四庫書目計其所列謂秦漢
以来迨今其著書不傳磨滅散漶而不可稽較文之不足恃言
之無能為乆長也予曰亦賴有傳之者耳向使漢不志藝文
唐不為四庫藏書輯目亦焉知古人有著書若是者乎是故
司馬長卿無書黄憲不著書(相如傳長卿已死家無書黄憲/天祿閣外史明正嘉間吴人作)然
而世能誦長卿文至今思叔度者謂如子淵是豈千秋萬世前
可授以口後可接以耳哉以文傳徳以文傳功亦以文傳文也
文之不能傳者衆矣吴江鈕鳬溪先生生明正嘉間隠于
湖與山人孫太初者為吟嘆游號五浮山人所著有五浮
山人詩今其詩冺矣其孫孝亷君曽于萬厯中刻其遺
稿而未甚著也四世孫斯来謀之顧子茂倫㑹茂倫撰明
詩乘遂以五浮山人詩當乘詩之一且輯諸記載評隲
以引其簡嗟乎茂倫其傳之者乎世不乏以文傳文如
茂倫者獨是前人幽光子孫揚之予固未能讀先世書
然豈無先人遺集如山人詩可得當茂倫所傳者也聞
斯來而媿可知已
　　　史書巖猶奕堂詩跋
山居苦藿食􁢚噓非時一行作吏便倉黄簿書口絶吟
歎書巗尚能為四五七言詩耶雖然書巗有摯性為親
捧檄即迢遥禄養猶自抱歐陽閩人之恨故嘗發諸辭
而一時敺蟊貯榖饇人澤地而外潘枝陶栁皆歗歌也
心閒故政暇政暇故文富不猶奕乎游歌自安勝所用
心其謙之矣間嘗慕全齊之區謂一登泰岱下俯歴下
可瞰今所謂白雪樓者輒藿食不逮書巖雖視已所歴
猶奕然然既吏齊地則進此而翺翔六宇即一唱三歎
但呻吟黄金白雪之句亦豈有量哉
　　　相溪外集跋
相溪叅公演法于湘湖之沚人共聴其法予初過而惜
之法何庸演與暨公辭湘湖㩦所著山居别記并古本
大學一貫諸書丐予為叙予以公為不二門不宜立文
字即立文字亦不宜遽及吾儒格致并聖門曾氏子一
貫之學此與夫唱演教法更復有異而公且津津而不
能已公嘗為儒矣少家于苕之相溪相溪文章為天下
稱而一旦以兵革之後去家捨飾即就証無上菩提受
寳壽師法則是公之為學其以繪而返於素非夫以素
繪者也夫以繪為素而欲其繪之不稍存焉得與則夫
公之居不二而僅為演法其猶非公之心夫集本名寳
壽外錄其名相溪予更之
　　　韓燦璇璣圖䟦
璇璣規運也方則扞矣自蘓蕙以錦方行世而五代迄
今僅有偽為規圖以為西來所傳者燦復多其字數極
盡其致然則燦其繼蕙而興者與蕙錦若干字得詩若
干首以有扞未盡讀也燦圖若干字詩若干首讀而盡
之其字數繁簡讀句通塞則規簡矩繁規通矩塞理固
然者予嘗謂蕙不遇㴞其遇㴞也亦無不得志於㴞則不能有
斯錦向使燦不遭詘抑雖鬼神實好事亦不能藉燦有
斯圖矣
　　　何歸三贈遺草跋
唐人以詩制舉然流覽眺望贈寄簡答皆是物也文即
不然窮年矻矻雖獨居一室猶若有刮磨勘覈者伺其
旁况徃來贈答何所用之嗟乎使杜陵必以省試體傳
而昌黎諸公必以禮部諸試文示之天下則三唐無文
乆矣予讀歸三文自愧莫及即匪獨予也天下之人偶
見所作亦孰不三歎稱勿逮者盖其為文譬則錢體成
圜鈎形作曲總心機之妙而形為蒸變以故置思若連
絲摛詞似繁露近之可代縞紵而逺之將託為英瑶金
錯之用文雖非詩有詩情焉今世為詩者必歸杜陵為
文者必歸昌黎而窮年矻矻乃不知昌黎杜陵之制舉
有如此者詩云將以遺逺道吾欲取之為歸三誦也
　　　籋雲集跋
籋雲文類有道者也其為言神氣散上入理泓然不習
于世亦不喜為世習世莫得而名之予聞籋雲居吳門
時曾問字于文文起先生之門一時名士若管園雪楊
維斗軰皆後先爭雄今諸君乆謝去而籋雲猶棲遲人
間布袍繩屝意興盡矣顧籋雲少時曾以稗官家作齊
諧小說盛行當時及其既而悔之盡捐棄夙習一變其
風雲抵掌之技故其文孤髙自行鮮有近者夫以譚天
滑稽自喜而至一進于蕭條閒澹游俠少年不事家生
産轉而為置貯候時出物逐什一之利此其為利亦豈
有過之者哉
　　　陽坡詩跋
陽坡詩游覽居多焉似非詩勿游者亦其習也顧予游
西湖無詩小至夜與陽坡集湖西幕陽坡刻燭授簡比
之梁園之有鄒陽游非詩亦勿豪能者豈嘗域于習耶
昔者戰國多游人擔簦伏軾而是時詩亡學士皆挾辯
以行然而孟軻孫卿道古稱先雖習辯勿習于辯焉陽
坡汪文節公後兄弟舉進士陽坡者宣州治中勝地也
　　　寄庵詩跋
道人無所住著眎世皆寄與張子生寄意同况其為詩
乎故詩則寄之尤寄者也雖然道人啟不二門耻立文
字雖曰寄不宜寄於詩何為拈五七字而吟之諷之曰
子不觀草枝之寄於缾甒者乎徑寸枯菀陶笵者不問
也慧公詩不減休上人予向與之遇天衣今寓靈隠頃
讀其詩其為蹈丘山而汎江海者無盡也題曰寄庵然
則慧公之所寄可知矣
　　　陳老蓮詩䟦
古有畫詩無題畫詩顔真卿贈張志和詩五首志和依
其詩作人物舟檝烟波鳥魚以答之唐人謂李十郎詩
畫人爭為畫是也元後多題畫者沈隠居另有題畫詩
為一集老蓮畫多不題間有題者付之去亦無稿本姜
綺季老蓮老友也與晨夕處遇有題輒記之乆得若干
首彚為一巻老蓮見之喜而為之序自予選越詩付此
稿來今二十年矣老蓮死二十二年綺季與予各出游
亦不減十四五年友人有請刻老蓮詩者仍付之去世
但知老蓮畫不知其詩顧陸雖無詩亦傳况有詩乎惜
予與老蓮交晩見老蓮五年而老蓮死乃不及為詩令
老蓮畫之如志和也
　　　姜价人文稿跋
歳九月與姜生渡江姜生出所製文稿請予弁首予視
之清空㵳然一何與秋之為氣殆相似也憶予在暮春
修禊山隂與姜生詠歌朝夕致懽且樂也其文亦率多
是時所作今廪秋變衰登山臨水而文亦對之有寒色
予所為文大約多得之歳寒道路之餘他日起凍僵而
呵之匪風偈車或得變觀如春陽大道天下事豈可料
哉
　　　朱叅藩文集䟦
自古文章以専家名者大抵無所倚藉自樹櫨構故亦
有門户區分之論實則體雖殊而㫖無二也昔人稱漢
文如矩唐文如規大概或然嚮使詘賈晁為游覽自足
記西山鈷鉧有餘而起昌黎栁州日備顧問安見不足
䟽積貯陳兵事哉介庵朱先生分藩吾郡于受事之暇
間為詩歌其于古無所倣而動與古合為文亦然予嘗
誦之宛如日月之麗天而江河之行地燦乎其離也浩
浩乎無所區畫而坎以達也浸令先生者日侍承明其
因時論議當必與西京諸子爭課後先即不然著書天
禄石渠之間龍門扶風或轉為稷下而乃直指西北埋
輪東南登車攬轡與天下蒼生謀治安事是豈事功之
竒將與文章分位置哉夫事功文章倫不同而理同漢
魏與唐宋文不同而文之㫖同先生以事功兼文章其
不為古文而自為古文亦曰兵事積貯姑待之以俟自
見耳夫先生豈于賈晁有歉耶
　　　文社跋
文之有社以文社也而世之社者不以文鄴下冠盖梁
苑讌集佚游已爾夫文社非古也國有六鄉鄉有五社
所以興行也今易行誼為文章既已非古而况行誼而
文章文章而佚游江河㴞㴞其有既乎然考之周禮司
徒之職族師春秋祭酺書其孝弟婣睦與有文者夫文
社雖非古然以族師敦社事而至以文藝與孝弟婣睦
同類並舉則文雖非行猶興行也以之名社亦猶行古
之道與里有以八子為社而字以文者予既繹其義而
并記以言
　　　秋唫跋
江園二子詩既行海内其一沈君則大逺先生之猶子
也曩從冠山寺壁間讀先生詩時小阮已噪于人至是
始嘆為先生家學相嬗有素詩雖小道不授受不工也
則又嘆先生懐才于文章無所不備而猶自吝于行世
今年秋乃輯其為詩固請予序予曰此即先生之志也
王褒曰蟋蟀俟秋唫夫方春載陽不能以時鳴及乎秋
而啁哳西堂聴者每自深惆悵之私焉先生以有用之
才乃不能乘時進為世用而秋而變衰當其時能無唫
耶且先生授猶子以為詩而乃使猶子先行其詩豈非
有所俟耶秋唫本二集今合行之月日某跋
　　　西寺語錄跋
居石頭多年而不知其路滑者衆矣况復得不滑耶世
傳道林在西寺時王許決論嘗至相苦而道林從容解
之因得不屈今至公所居正西寺也至公語比之林公
天空爛然聚花而雨亦安有苟子元度之不可解者惜
世無王許諸子因不得不語然亦幸世無王許雖有語
亦不致相苦如當日西寺時事然則予雖好辯聴師語
一如聴無語語與嘿同并不知嘿石頭路不滑師曰滑
予終謂不滑可也
　　　北牕詩跋
避世而行歌與避曝同故蔣生為詩名北牕詩有所避
也昔祖士少企脚北牕得天際真人之想蔣生非真好
閑澹者予與蔣生交有年見蔣生時少知蔣生浪游人
間能睥睨一切王侯貴人宜假其未盡之才得馳書巴
蜀奏語南粤而兩未之見獨挾其窮巷寂莫吚嚘北牕
之什豈真違時寄志者與生平慕班仲升不専讀父兄
之書而乃徼馳驟之功以為名當此世而不急于馳驟
徘徊行歌寧為固毋為超吾知其有所避已若夫詩之工
則新思幻眇紬繹清則外似簡刻而中懐融暢近世好
言詩當知之已
　　　𤾂游詩跋
予訪梁溪錢徴君徴君亦訪友未還也其門有吳州程
爚者嘗徃守其廬予過之見程生焉夫徴君訪友北行
去其廬凢若干年矣程生嘗徃守不忍去則夫程生之
為人亦可知矣昔者吳州程棅者予友也予每思見之
暨予走瀨上亡名凢三過吳州不一留即或留曰我王
彦也是以卒不見是無論不見也苐見亦卒不得道名
氏不知為何人而爚者棅猶子也今予得自道其名氏
顯然游于世而不見徴君也然而見徴君之弟子不見
棅然見棅猶子是一見程生而且見徴君并見棅也程
生年少負殊才嘗徃來訪友所著詩滿筐篋今其來守
徴君廬自皖江也乃輯其近詩名皖游詩夫程生亦訪
友浮沈徃來而其不忘徴君廬如此傳曰温柔敦厚詩
教也又曰詩以導性情夫不忘舊厚也夫厚性情也夫
厚有性情程生惟勿詩已耳詩可知矣(西河出游時大/敬指壁間王烈)
(名曰子名王彦字士方他日/天涯相問訊者王士方耳)
　　　馬生詩䟦
詩者藝文之一體也然能當于是鮮矣三百篇無越風
而漢魏以降惟謝客傳詩至今他無聞焉馬生詩與謝
客不類而慷慨激昂磊磊多氣其猶烏鳶採蕺之遺乎
予避讎乞食方思走莊浪嘉峪之間蹙蹙不得達馬生
尊大人挾竒策歸河西軍凢燉煌幕府開邉略地必下
馬草檄而馬生以少年趨庭萬里徃來如平平此在強
有力者所難為而馬生能之則其為詩豈猶然尋常掇
拾者乎
　　　梵公書輯跋
古今無相襲者不苐書法也而書法亦然王不襲鍾鍾
不襲中郎即王不襲王也蘭亭曹娥迥然已顔公家廟
碑與麻姑壇恒山蹤蹟判絶即草書家若懐素上人幾
見千文自序諸書有因仍者乎予嘗惜董宗伯書似不
能轉變各出形模而合萬若一至其臨舊書又何強也
夫鷹化為鳩不為鳩也樂人抵掌而效楚相又不似楚
相也夫弦匏以不移成拙而染夏以失染見棄兩無得
焉臨清倪之煌曰昔無合手書宋人淳化帖贋成焉耳
不如考金石而集之為當予嘗疑其言今信之也梵公
輯近書而有合乎其㫖也故于其輯成而記之于端
　　　蘋書第三集跋
少年與元公讀書溪山草堂爾時元公便為詩予方習
和之未就也及甲申以後予乃廢舉子業稍效為呻吟
然恨不能與杜甫同時親見其為詩今又稍棄去矣而
元公方自示其所為詩且俾予叙然後知向時溪山讀
書之未易得也向不嘗為溪山吟耶泳魚于前池深林
鳥鳴當襍花初生碧草環橋之際每為嘽緩慢易之音
互相唱歌今兹所吟抑何噍于聲而殺于氣也杜甫好
言愁摹畫悱惻而元公以甫之詩為其詩予見元公親
見杜甫矣曰蘋書言寄如蘋也元公逺游與予同而為
文過之
　　　周秋駕閩游咏䟦
求詩于山水而不得也求山水于詩而得之得山水易
得詩難也求山水于詩而得山水求山水于山水而不
得山水得詩難得山水又難也予故曰隴人生隴上不
知所謂隴上曲也即征行者過之隴水流離覩之生悲
顧欲求其記一辭而不得也夫世之見山水者多矣惟
不得山水故終無詩然或有詩而人之見之反不得山
水故終無詩然或有詩而人之見之反不得山水焉周
子游閩還著閩游咏予見之得閩山水也而周子則先
以得閩山水者得此詩不然極東南皆閩人也世之游
閩者又衆也
　　　來式如易占跋
貧者賣漿值天凉讀書數十年而值亂離其情同也當
斯時欲覆漿而不可也然欲衒于市而又不得也故其
所言􁀙􁀙然不見條理盖亦昩所去就矣然嘗見前人
有卜居者心煩情敝不得自决是以極盡辭說而後之
人讀其辭索其趣則其所去所就仍亦瞭然不失尺寸
式如當亂世避兵野祠而野祠之人有來占者為觧説
與之占之以其占之為易觧也名易占原其始由失所
去就瞀亂則肆言其生平所盡見人情物貎佹僪錯雜
而與裔裔焉而自世人觀之則吉凶得失其分明在言
辭間其以是為去就者之所歸從矣易占初成合百章
既成續二十八以六十有四推而偶備内外也自跋一
合一百二十有九時順治丙戍越二年始來示則曰跋
之已丑五月日跋
　　　顧侍御合集跋
漢陽顧西巘先生言滿天下天下之推詩古文家者必
推顧先生先生以其學進之蘭臺嘗冠豸冠按廣漢矣
今又按吾浙白筆之外詩卷存焉予因較之䡾䡾者先
生之涉園集耶槆書耶滄然以深者山中吟耶豂然者
以寫耶營營而後平既戒草耶摐金伐革峩峩然應制
矣其燕臺手鈔耶揮絃于浮山横水之間其清涇然先
生探梅耶愛以健鵝城詠耶燭燭乎承明之庭内徴草
耶諭卭笮以華文驅碧雞之膠膠則入蜀詩出蜀詩耶
宫閨省闥山亭驛店搜殘掇賸錄遺耶喟然曰嗟乎吾
今而乃知顧先生也先生襟懐若白雪峨嵋蕭疎而意
氣之發蜀江春水流灕四來雖簮筆臺端鋪張宏象而
殷勤補獻之思勿釋焉故其遇于物如條風之瀏瀏于
青蘋而放乎海谷觸物感㑹宏且多也古之論詩者莫
如舜之告后䕫其曰詩言志則性情者也曰歌永言則
聲與調與氣與格也今之言性情者每遺氣與調與格
而言格與調者則曰性情刁嘹耳先生豈其然耶昔有
以雍州參軍為侍御史者曰御史供奉赤墀下接武䕫
龍先生以武䕫之職繼䕫稱詩嗟乎盛哉先生謂予曰
不可居吾部而不一叙吾全詩也因重為之䟦月日某
跋
　　　嚴中丞集跋
天下無名山水而不竒者也且無神物不竒者顧亦無
大文章不竒故山竒于華水竒于河人竒于神禹文章
竒于墳典以下然以竒遘竒則竒益生如神禹導山水
作金簡玉字是也中丞襄之竒士也少有竒行聞其撫
贛南也有竒蹟今既歸東陵又復有竒節懐竒如是故
遘竒山水遇竒人而竒文生焉古云竒文共忻賞又云
語不驚人不肯休則夫竒文者忻在是驚亦在是中丞
之文得毋同我者見之而賞異我者即見之而驚乎而
遇賞勿加喜受驚勿加恐則中丞之為人也(集刻人/作文誤)少
時讀漢中記記鴻都坂之竒謂峻崿千重躡萬尋之壁
既已㧞峰而登矣私意當必超隴過華而復瞻前嶺即
又倍過之是真能言竒者吾讀中丞集而有懐是言
　　　修柏葉橋募簿䟦
春秋傳曰水涸而成橋王政也而釋氏以修橋為八福
田之一故宋蔡忠恵造萬安渡橋矜為竒功而其間勒
石記名即浮屠與焉下此可知已崇仁之有栢葉橋舊
也南自豐淦北達閩粤以梯以彴而乃建于昔而隳于
今輜車躊躇褰裳不前夫使黿鼉不能架而烏鵲飛飛
啣尾而無用則雖周穆不足以涉荆而天孫至巧其技
安施此釋氏之子所為顧斯橋而憂從生與夫釋氏之
所以異於吾儒者亦徒以禍福之說有殊焉耳夫禍福
無恒而釋氏徼福于未然儒者見禍于已然是無論除
道成橋在先王之政固然而即以福田之説推之吾未
見坦坦之非福而傾偃之反為福也况徃來車徒繩牽
木負利害甚析而瀕于害而不瀕于利古先王福善禍
淫之說倘行于時吾必以是為溢禍之涾池也已崇仁
縣令儒者也好言王道栢葉之修令實為政焉故于叙
募簿而為之告之世之養福者共傳此文
　　　重修鎮潢橋䟦
光州兩城跨潢而北南貫以石橋曰鎮潢盖隘津也戊
申之夏淮西水災潢河隘而馳橋壊于水先是橋本比
舟笮以濟名為浮橋費繁而濟緩且不測也有明萬厯
年間守是州者始更為甃石而今兹之壊守州者實咨
之夫兩城之有藉于斯橋乆矣民以城為蔽城以橋為
貫而橋傾城隔筋骸不通且古王不嘗云設險乎前者
流冦之來實合兩城為守禦恃以無恐今未雨勿戒而
烽臺相望臨河而岐萬一廢弛未復遇一旦有梗倉皇
瞻顧何以濟之此非秦皇所能鞭而公孫所得據也苐
昔之守州者創之于豐豫之年而今之守州者將恢之
甾荒之際則修艱于造斯亦攻築者所宜念耳守既捐
俸倡而監州以下暨紳士助之於是載簿書將以記事
而屬予以䟦跋如右
　　　任王備詩集跋
王俌有三絶詩一書一其一則鋟摩之技也能扼三寸
鐵畫石作八體書勢精良而結㨗雖李程以下莫過焉
然而王俌徃匿其所能自甲申後間示書法莫見其所
為詩者而至于鋟摩之技則折鐵詘指而閟不傳予從
臨川還王俌忽貽詩屬序予得之喜曰此又一絶乎及
予繙較則見有所為漫憶者出游詩也其詩多得之荆
山笠澤之間以憶而得之故名憶有所為愁吟者東園
詩也王俌居東園幽愁憂思積晨夕所感而鬰為吟則
名愁吟今而後吾始知王俌之不欲見其絶有以也予
出游無詩暨還舊廬其愁有過于王俌者王俌東園在
郭東去予廬百步爾其半在野垣之隤于耕者乆矣中
有陂塘襍花覆楹間予倘乆處此當日從咏吟其中王
俌肯盡示其技乎吾將買一石使書是文鋟之摩之以
與是詩而三焉
　　　浦東詩跋
嘗讀唐人選唐詩自極𤣥又𤣥以外私歎今人稱李杜
以為極則而唐不爾也唐人且不必神景與開大也然
則世之必神景開大必李杜也愧矣浦東全君之為詩
也為唐詩者也為唐詩而不必為神景開大之詩故其
詩清而逺雋永而多致有似于極𤣥又𤣥之為詩焉雖
然極𤣥又𤣥之為詩則中晩人之為詩也中晩之為詩
夫是故逺乎神景逺乎開大也夫中晩為詩而遂逺乎
神景開大則生乎中晩千百年後而必為神景為開大
也愧矣
　　　建大悲閣募跋
佛家以乞物為行恵之功故以物予物而物無不利向
使如來挂偏袒不施一錢欲以建祗洹精舍開利生之
門不其難哉吳淞庭栢渡胥江來年已六十矣生平𢎞
願祗期建大悲閣禮懴其中而遲乆不就因丐予一言
以為善信勸予思大悲懴者乞福并乞慧也合檀那之
金錢而各報之以福慧雖愚且貧宜無不踊躍恐後者
况以富益富以智益智人但知乞物而不知物之有乞
于大悲吾未見有求而不應者也而况所求止金錢也
哉不然庭柏年已老縱得建閣其為居幾何而謂庭柏
為利已而為之乎是何所見之不慧與
　　　書何氏册子自䟦
予不善書然似善書者以予能言古之為書者也且識
今之以書名者癸已寓何氏何氏自銘索予書乃復出
佳紙良墨且索且壽予曰使以予之書為堪此者也韋
仲將曰得伯英筆得臣墨又得臣手始可大龍蛇而細
蠅蠁予則無以手也使以壽予書蘓子瞻猶謂魯直不
良不工書而得人之精紙良墨以藏錦袋必攫取之况
于予乎予其舍予書而貸今之善書者以償其謂之何
曰雖然其䟦之予曰予方舍予書而又俾予書之雖然
予懼夫他人書之而有類于洮之與汰之也遂書
　　　周雪山集䟦
夫登髙山者穹隆轇葛上之而慄一何其艱而及其習
也遂遂然以御風行俯眎岞崿猶波濤之洄澓于平地
者也覺其瀜洽不覺其岨峿習夷者忘庳習髙者忘危
而已周子雪山為古文辭率攅藂磧硌一顧萬里雖捫
地欲就而雲闗在望頓絶凌歴乃三休倒景驟接夷曠
浩然若長風之信行羽翼之生肘遂遂然其為文雖自
闢其境而盲左以下腐史以上時時就之左撫屹崪右
絶澒湧此譬之登天台者冥觀萬象同體于自然昔人
云皎皎之子自獨立雪山之謂乎予夙慕天台雖相去
止三四百里然未嘗一登故亦不欲言天台之竒及讀
孫興公賦知興公作永嘉守時初亦未嘗登台也圗台
狀而為之賦台予然後嘆曰倘世人之知天台無過予
者方予至海陵時未見雪山也雖相去止六七百里䆒
未嘗一過然讀雪山集則又嘆曰倘夫人之知雪山亦
無過予者故人或詢雪山何似予必曰幽迴冥奥似荒
忽不可近故興公亦云舉世罕能登陟王者莫由禋祀
然而釋域中之戀暢超然之情既契誠于幽昧履重險
而逾平天台雖竒不同體自然矣哉此則予之知雪山
者也
　　　王石庵墨園小草䟦
苧蘿佳山水居其地者率能比詞儷句咏唫自娛石庵
其一也石庵與予友來北沙游北沙嘗指苧蘿謂此叢
坱者幽鮮競爽如石庵詩今讀墨園草北沙豈欺予哉
作者滿天下源流蕩然能循流溯源雖涓滴未絶而不
壅于波瀾石庵之以㣲而見之于其著也小草歉文耳
就其歉而極觀之苧蘿其緜緜之網矣
　　　采山堂古樂府跋
魏後擬漢鐃歌者皆易其義類更其詞轉變其音聲所
仍者獨名耳今則襲其義而比其文短長而橅之故迄
今無樂府即有之以古樂府為樂府無樂府焉夫詩為
樂心聲為樂體達心者君子也徴聲為工故苟能達心
則言之而促而舒皆能成聲必曰平陂有度三七有節
是曲于阿工而反棄置吾達心之辭使漢唐以後樂府
一變而為填詞不可嘅乎且夫樂府之變為填詞也猶
曰此變者也今直稱樂府仍填詞焉樂錄云鐃歌數曲
其文相襍不復可分也今必并其襍而故擬之向使晉
人札牘必如今板碣之所摩則此以札徃彼必不解此
猶然結繩之世也夫樂府本于騷騷本于詩詩之義情
阿曲而文昭晳盖必有所遇于中而假以達之故其㫖
長其辭磥砢播之聲而聲成焉漢工能歌長短魏工不
能歌三與七乎采山沈舍人所居名也舎人為樂府與
予說有契也故於其屬予跋也跋之
　　　楊童子稿䟦
維則以童子隨二親遊四方其嚴親好結客車裝所稅
即戸屨滿焉而其慈親則又以書畫歌詠應購不給㣲
論童子失學幼未入塾繼不接于序即欲于都亭稍間
紆徐執經而不可得也乃童子為詩駢娟好麗有慈親
風而又時發其年少爭上之氣趯趯㑺勇間為賦為七
為歌辭為記為序隨所抒弄皆成章焉夫古無不學而
能者而童子實能之童子其夙悟者乎漢曹世叔妻隨
其子轂為陳留長因賦東征而其子之文至今不著今
童子之母即黄皆令也皆令能文童子又能文見之者
謂童子過陳留長矣夫以童子之才未嘗學問但加以
年歳即以其文章詠歌遨遊四方宜無不足以自見彼
四方之人習見童子未嘗攻苦為誦讀率能以文章家
名世世固有純任天質而可以有成者質之不可以自
棄如是也而况乎學之也
　　　九蓮山彌陀寺募造佛像疏跋
金刹者佛之所居也是故五金布而像教生焉嚮使青
蓮下承藻井啣之而中無華鬘之形容得乎山隂天樂
鄉舊有九蓮山彌陀古寺中湮者乆矣一聞師起而恢
其刹紺宫梵殿鐘鼓鈴鐸重尋故常而如來之像闕如
爰復為募之或曰佛豈在像耶且何處非佛而必于是
予曰否昔西竺佛生身長丈六尺而黄金色故後漢明
帝夢金人丈六者飛至殿庭而然後迎佛則夫佛之入
中國本以像也此如日在天然天下何地非日之所照
而人構宫室必穿户鑿牖使各得其光以為吾室中之
日如是且夫人有日見日而若不見有日者豈其目則
不可見哉亦曰生乎心者觸乎目見固不在目也夫生
于心而可觸乎目則觸乎目而不愈生于心乎一聞行
僧也其專心像教似亦可信且其侣静修與予游故乞
予言之若九蓮山山川之美羣山萬壑必有𢎞忍鏡臺
生乎其間倘能略其跡而見其心乎則吾何必執像教
以教之矣
　
　
　
　
　
　
　
　西河集巻六十
欽定四庫全書
　西河集巻六十一
　　　　　　　　　　翰林院檢討毛竒齡撰
　　書後
　　　書張司獄巻册子後(沈舍人/請作)
古者敬獄周公曰其不誤于庶獄獄不重乎顧重獄者謂
夫都官作士明刑司法可為平亭簡閱焉耳至司獄眇矣
職圜扉啟閉灾瘐死生以逮箯輿搒掠之數日譏而月較
之平反不可啟占而參豫之不可然且世重焉者豈非以
獄吏之尊其勢易虐也哉然則欲其不誤難矣江寧張司
獄世傳其有隱德自方侍御吳學士魏督學季司諫以下
皆藉其給事御史臺時多所周旋侍御學士皆為文記之
予至江寧江寧人云康熈辛亥江寧郡灾勢已延獄君料
囚無死法者釋之令歸鐍死囚如干呼與坐共飲身具衣
冠把酒望火嘆曰嗟矣釋囚死火囚亦死寧釋之勿火也
死法死火亦死寧火之勿法也既而火滅君與死囚俱不
死而前釋之者不可還矣于是復詣獄撿舉請死于法
自卯逮酉所釋囚穰穰先後奔至且有中道返不至家
者及料之少一人則其為君獄訟臺者也君曰公等何
為矣豈吾釋公等時中其心耶皆叩頭曰非也方君之
釋之也雖好生耶詎無臨難懼變之情為之先乎且囚
東西走耳假使以釋去之故偶然動心縱或來歸寧能
一一約無遺哉夫吾等之所以如此者誠不忍公之生
平哀矜惻怛一旦且為我死也君曰善張君彚贈言為
册子索予書遂書之且告世之典獄者
　　　書任叔連遺墨後
此叔連君遺墨也幼時聞叔連名以生晩不及陪几席
言笑聞其書法最精亦不及見康熙癸丑予還舊廬其
猶子青巗君拾其遺墨數畨則平時所書南華兩篇及
試岕一歌皆取閩中竹楮任意抄錄書法清真具有氣
韻而藏穎身中運神象表似乎倣元常而進王氏者真
楷書之雄矣昔人評字學謂金注不如瓦注散手振刷
矜卓都盡故偶然標冩生平藴奥藉之流形意不在書
也顧青巖謂予云南華本全抄遺軼流散僅得是畨則
其勤縝于書法又若此唐武后向王方慶家索王氏遺
蹟方慶以九代三從伯祖諸書紙進之青巗可以觀矣
毛甡記
　　　任氏家藏劉誠意札記巻子書後
予從澹生孝亷觀其所藏先人元禮公與故明劉誠意
徃來寓復并誠意投贈巻子深歎元禮公以處士被元
明諸路辟召掉臂不出矯然超于物乃獨偕天下豪俊
一時應運從龍之彦周旋起居意氣縝宻此其聲實必
有大超于倫類在也抑又歎前人所貽後人守之為不
易而是家獨完葆之甚善迄觀青嵓所藏卷則益騐元
公之賢與後人之能世守均可念矣卷列青田札記及
學士蘓伯衡助教張經諸跋按其語㣲與史忤似青田
當至正癸巳本以行軍叅謀應江浙行省左丞特哩特
穆爾之辟征海喪師遂自投劾奉其太夫人避越止元
禮廬是札其既去之謝也又一札有奉别兩載山冦漸
平諸語則又在至正丙申青田復受江浙丞相達實特
穆爾之聘諭其鄉青田遂昌縉雲諸冦遲乆未效而是
年樞宻諸使將加之兵故云云則意古來命世者當未
遇時其初無一定而與物浮沈若此况乎以庸才而當
季世之艱難者乎然則時未可為而責處者以有為不
可也聞任氏尚藏山堂記稿今青田集所載蕭山任氏
山堂記是也又有送元禮東歸序稿似從龍後招元禮
京師將予之官而元禮復掉臂歸其巻有髙啟王偉諸
公送詩予鄉時曾見之至乎畫長江風雨圖題其端以
贈元禮則予未見也名家巻軸守有三難兵革燥濕攟
摭不預一友朋愛好傳觀漫漶二彼我分拆漸至零落
三以前二難則任氏所知也至于三難則一家數藏恐
或不免為語孝亷其亦合併而傳于勿替可矣同里後
學毛甡謹記
　　　書朱指庵詩集後
指庵故詩豪其言襍謿謔調笑懐人慰藉遇酒徒畫夜
飲為憤奮不羇之詞雞禽啁唶乎其前市井讕謱乎其
側賔從指斥侍姬婉孌中感外觸咸能調其語字而飾
以音聲夫如是雖欲不稱為詩豪不得矣或曰指庵非
豪也指庵故丞相後世嬗華麗一旦以離亂之故遭逢
困頓其慷慨任達辭㫖縱誕較有似于豪焉者當其情
深渺瀰一徃而遥憂思哀悲急不得解他人當之木然
不仁獨為心通乎詞思隠乎句為詩詩深為詞詞哀嗟
乎指庵豈豪人已哉論詩者謂内有意外有象論文者
曰情深而文明情思所至文采煥發賈子弔屈平鬰為
文章不事琱飾王叔師擬楚人調揚雄作反騷無所于
懐徒文焉耳指庵幾有是乎指庵念姜綺季客大同從
里門策馬浮渡河訪之值綺季從大同來遇之澠池綺
季故將還轅已南也復却之反走過大同兩人者豪飲
于定襄雁門之間晝夜不已閱十旬日始返以此誦其
詩詩可知矣
　　　梅市倡和詩抄稿書後
梅市倡和詩抄稿者閨秀黄皆令女君所抄稿也皆令
自梅市還歸明湖過予室人阿何于城東里居其外人
楊子命予選皆令詩而别錄皆令與梅市所倡和者為
一集因有斯稿盖順治十五年也既而李子兼汝已刻
梅市倡和詩復命予序則此稿遂不取去遺簏中乆矣
康熙已酉予暫還城東里居偶揀廢簏則斯稿在焉距
向遺此稿時約若干年皆令女君已亡于京師也兼汝
與梅市祁子奕喜又同時戍塞外予亦棄家去不復得
至梅市而其稿中所列如胡夫人已物故其為詩最工
若修嫣者為王子舍人内君聞死前歳以視向序此稿
時若何矣陳何知狀
　　　書來度詩後
不幸丁亂離委棄年歳有若骨餘不知春陽之在道也
如彼窮婺坐深闥者朝暮組絍日覺衣重及見乳燕飛
而後心驚則已暮矣來子之情毋乃類是故徃多慷慨
其言詞錯見無緒雖良辰勝游髙朋快㑹笑語之頃其
愁若有餘者雖然來子有大節其大兄為國死予曾讀
其臨刑詩而私為傷之今來子辱交善也來子天下士
其為人流離感憤其撫時傷逝外更有壯烈某月日
　　　書李匡詩後
李子詩似李賀人謂之小李賀然賀勿似也賀鑿多恒
理不喜用事而李子反之李子遂異賀李子嘗自言曰
作詩時似有物入其室者雖長夏白日亦若霜雪撲落
傳屋柱間故其詩隂峭多儉氣雖使事亦不覺嘗怪鍾
記室云若自然英㫖罕值其人詞既失髙則宜加事義
似乎使事者悉中才所為然其中自有善敗不可同也
李子自言曰予非好使事也予苐厭世作者雖募兒歉
腹亦皆抱東野意氣為此言庶幾近之
　　　書張司空傳後
子既應張君請作張司空傳凢有互異已為叅擇文獻
不足存其可徴復恐見者之不量也且予所謂慎言餘
者復攄其所見漫書若左公初為刑部郎時隆平無嗣
有爭襲而賄逆瑾者公拒不許暨正徳戊辰出守興化
瑾又欲奪戴君妻而妻以弟之女也公復拒之遂誣以
他事罷歸此郡縣志傳同一辭者及覈公歸狀則仍摭
隆平一事無他事也瑾以正徳丙寅改元始入司禮擅
大奸而誅于庚午裁五年耳隆平事在𢎞治乙丑時瑾
尚未横故苐啣公不得發而頓發于此此猶民部覆李
東陽疏但及糧餉而瑾撟㫖忽并責韓文謝遷一例耳
至為江西左藩與逆濠相忤史載數事皆與行狀志傳
叅差互見獨創陽春書院于城東南隅壓天子氣則在
八年癸酉四月而公以八年七月始自南雄守遷江西
右藩此時公未至江西也年譜既列其事而費文憲為
行狀復不審覈有曰濠欲拓府居以擬大内創陽春書
院以招逆黨奪官池以賂謀主公皆拒之則誤矣丙子
秋公出自棘闈濠遣承奉饋四菓公啟視之則棗梨薑
芥也公曰是欲我早離江西界也此史載甚明而其家
傳則又曰濠謀害公其妃婁氏者憂之饋公夫人戴以
四菓盖隠令公去也此稍齟齬然未審孰是至公去任
則史載暨郡縣志諸傳皆曰濠懼妨已賂陞南京光禄
卿以逺之則大不然公屢考第一至為江西右藩時期
年之間朝廷復加之旌異遣使勞問此已非望及其轉
左再考第一且賜宴首班先諸方靣則超遷决矣濠始
大懼恐要擢妨已然後賂錢寧囑吏部遷南京光禄卿
散地以抑之此因公已居上考當大用勢已無可奈何
故賂置閒散耳此亦揮戈之挽矣豈有惡其人而反賂
之使陞之理不然濠所拂意者如胡世寜范輅輩若何
摧排而此獨賄之陞耶若其進副都廵撫保定與彬寧
相抗復罷去及彬寧伏誅然後復起公右都總督兩廣
則公之再起實由彬寧伏誅故也而行狀則專記南京
廵江都憲劉玉䟽薦而不及彬寧之誅其他志傳則記
誅彬寧而仍及疏薦按劉玉之疏在已卯歳公之起官
在辛巳歳此正彬寧伏誅歳也中間相距亦已三年是
已卯一疏武宗漫不之省而傳者必以是為起官之由
此何也若公任兩廣則勦上思州土官黄鏐時公宻䟽
田州太守岑猛之惡猛聞大懟遂日伺公隟思中之及
猛叛伏誅兵部䟽公功特賜銀幣已推公總制三邉而
公頓致仕則猛黨之譛入之矣且以公功徳不秉樞要
以公爵望不賜易名此皆有說則猛黨行間正公事興
廢一闗鍵也而記傳未之詳載及考史料重地開府大
臣表序云正徳中韓雍以右都御史總督兼廵撫于梧
州開設總府正徳十一年改總督為提督至隆慶四年
詔改復總督兩廣則公在正徳辛已夏起都察院右都
御史總督兩廣軍務兼理廵撫許便宜行事此在十一
年以後者家乘既多未覈而儼名為史復後先謬戾而
無可據則又何也至公知上饒六年而行狀縣志皆稱
三年公以三十三歳知上饒而行狀稱己酉為三十二
嵗公以丁亥允致仕而年譜稱七十歳乞休不允此又
謬戾之已甚者世無信史誰與闕文吾作司空傳而有
感于後之記事者也因書之已酉書
　　　越絶書書後
越絶春秋亡名氏書也辭文髙上紀志荒衍近先秦間
所為文自篇首隠其所為人而故為推求以為子貢作
又以為伍胥作故自漢迄今皆莫得所為人焉嘗讀末
篇篇中皆隠語有云紀陳厥說畧有其人以去為姓得
衣乃成厥名有米覆之以庚禹來東征死塟其疆盖㑹
稽袁康者也又曰文屬辭定自于邦賢以口為姓承之以
天楚相屈原與之同名其屬辭者盖同邑吳平者也昔
王充有云㑹稽吳君髙又有云君髙之越紐録則豈君
髙者平字也越紐故越絶也則前人亦偶有指平者矣
逮明楊慎跋其書推袁吳名矜為獨得盖自漢迄今貿
貿者且千餘年于兹矣徐受之注吳越春秋前後引據
反覆于是書猶且猶豫必得升庵始解之誠亦甚怪然
升庵猶未審似于其中文未遍觀也升庵云東漢之末
好作隠語黄絹碑其著者也又孔融作離合詩以隠辭
見郡氏而魏伯陽作叅同契亦隠其名是必其人與同
時者抑知其末篇則明云句踐以來至于更始之元五
百餘年又記吳地傳云句踐徙瑯琊到建武二十八年
凡五百六十七年則東漢初書也而以為東漢之末猶
近鹵略因特補出之
　　　三輔黄圖書後
三輔黄圖不知何人作著書家多引之為據嘗讀漢書至
元帝紀稱元帝好度曲被歌聲私嘆曰是天子者而有技
若此漢之衰于元成間也信也及觀三輔黄圖則且曰
宣帝亦能度曲曰宣曲宫在昆明池西孝宣帝曉音律
嘗于此度曲是故名則又私嘆曰元帝之技宣實啟之
漢之昭宣間極盛矣其天子皆有技若梁陳五代時豈
漢之衰不在哀平而在元成抑又在昭與宣也則又恨
漢書不詳宣帝紀載宣帝能度曲事班史多缺失失史
官體一言而漢數世君臣書史俱有闕及又讀漢書然
後知黄圖之說之謬也漢書東方朔傳有云武帝嘗從
宣曲以南十二所中休矣則又云長楊五柞萯陽宣曲
尤幸矣且又有長水宣曲校尉在百官表矣不幸而宣
曲二字偶合于孝宣之謚求其曲而不得則私曰元帝
曾度曲豈其有技也而宣實啟之遂以漢先世所建之
宫室而加之後人以子技而上之父以二字之私而遂
誣古君臣書史父子數世之惑嗚呼讀書者可不慎也
　　　三輔黄圖書後二
予既書三輔黄圖宣曲宫事以示凢著書者以一二字
而重誣古人者不可為著書者不可不儆讀書者宜益
慎不可以不有所辨故既已書之而黄圖之誤不勝書
也予嘗為客道而客不信也乃復舉一焉客嘗曰細栁
營何在也今按黄圖曰細栁觀在長安西北三輔舊事
云漢文帝大將軍周亞夫軍于細栁是也若然則是以
長安西北之細栁觀為細栁營矣予嘗聞之漢有三細
栁在長安西而兩在西北一在西南其在西北者則細
栁觀與細栁倉也其在西南者則細栁營而與西北之
細栁觀實異地焉嘗攷細栁觀即古徼也在長安西北
即所謂渭水北者而細栁倉在古徼西獨細栁營者名
栁市在長安西南漢書漢文紀顔師古註與張揖註同
皆云在昆明南而昆明則長安西南也西南之不可得
同于西北亦明矣且夫上林賦不有云登龍臺掩細栁
乎此則細栁觀與細栁倉也此西北之細栁也西京賦
云東至鼎湖斜界細栁此西南之細栁也此細栁營也
嘗讀漢書矣匈奴傳云置三將軍軍長安西細栁渭北
棘門㶚上夫曰長安西細栁耳復曰渭北之棘門㶚上
向使細栁仍在渭北則細栁固與棘門㶚上軍並軍也
漢書何得以渭北别之棘門㶚上得並于渭北之細栁
觀與細栁倉而亞夫之細栁必不得並于棘門㶚上亦
可知矣天下讀書者如客之求細栁營者不少書之註
細栁營者不獨黄圖使不讀漢書皆疑漢是時長安西
南何以獨無軍有以議漢世用兵之不詳也又書之
　　　三輔黄圖書後三
天下有事本纎微說之似無闗大體其說之是與否抑
不足當論世之一得而好古者每顧之而不忍釋則無
如黄圖矣予辯黄圖再而客復請進以為書之是與否
非三復不足定也且夫人著書垂千百年而欲以一言
而非其書非偶然也三輔黄圖云建章有神明臺上有
承露盤有銅仙人舒掌捧銅盤玉杯以承雲表之露魏
文帝徙盤盤折聲聞數十里曰此又非也按漢晉春秋
曰明帝徙盤盤折聲聞數十里此魏明帝事也故魏略
亦云明帝景初元年徙漢長安諸銅人至㶚城遂留之
而唐李賀作金銅仙人辭漢歌其叙云魏明帝青龍元
年取長安捧露盤并仙人載之㶚壘仙人臨載乃澘澘
淚下夫魏明帝始徙漢銅盤矣魏文焉得先徙之乎客
曰予今而知子言之不足徴也子亦知漢有兩銅盤乎
曰然昔者漢宫有兩銅盤一在建章神明臺按廟記曰
神明臺有銅仙人舒掌以承雲表之露此即明帝所徙
盤也一在甘泉通天臺班固漢武故事云築通天臺于
甘泉去地百餘丈望雲雨悉在其下上有承露盤仙人
舒掌擎玉杯以承露元鳯間一旦無故自毁榱桷悉化
為龍鳳從風雨飛去夫惟建章銅盤始得傳之魏而為
魏明所徙也若甘泉銅盤則在漢時已亡也夫魏明徙
其一漢時已亡其一而謂魏文徙銅盤是三盤也客曰
然則魏文不嘗徙銅人乎曰魏文固嘗徙銅人也何也
昔者長安所徙者一則始皇銅人也一則漢武銅盤一
銅馬物也應劭稱漢明徙長安銅馬物置西門外此銅
馬物也魏略稱明帝徙長安銅人至㶚城留之此漢武
銅人水經注注㶚水云魏文帝黄初元年徙長安金狄重
不可致遂留㶚城秦銅人也夫魏文徙秦銅人矣而徒
謂是銅人乎則徙之乎曰殆非也今夫魏文之徙金狄
秦金狄也然而水經注亦曰魏明徙金狄夫金狄可兩
徙銅盤獨不得兩徙乎曰魏明從金狄非秦金狄也金
狄焉得兩徙乎夫魏明之徙金狄即魏明之徙銅盤也
金狄而銅人混名也曰然則何以知魏明之必不徙金
狄也曰以金狄之數知之昔者始皇二十一年長狄十
二見于臨洮因作十二金人像之坐朝宫前此金狄也
然而漢之董卓已毁其九人作錢其得留之及魏者祗
三人耳然而其三人者魏文欲盡徙洛陽以重故留之
㶚城此魏文事也故曰魏文徙金狄若夫後趙石虎復
遷二人還長安毁作錢而以一人沉陜城河中則又後
乎魏明之為也然而十二金人之為數則固已盡也故
夫金狄之為所徙者概可知也假使魏文徙三人而魏
明復得徙一人是十三人也
　　　書歐陽永叔秋聲賦後
歐陽子作秋聲賦中情悽愴感與時興貧士夜讀之則
飲泣旅婦朝歌之則謝去歐陽子得意文也客曰是文
特未善理其辭似乎賦秋風者予初疑其言既得其說
似有當因記之其言曰曾讀風賦與是賦同可指計者
風賦云飄忽淜滂激揚熛怒則所云淅瀝蕭颯奔騰砰
湃者也風賦云皷千尺之濤瀾襄百仭之陵谷則所云
波濤夜驚風雨驟至者也風賦云送夕皷而傳音埽晨
鐘而付響則所云鏦鏦錚錚金鐵皆鳴者也風賦云憯
悽惏慄清凉增欷耾耾雷聲迴穴錯􁒜則所云凄凄切
切呼號奮發者也風賦云列萬馬而並騖㑹千車而爭
逐類鉅鹿之戰似昆陽之役則所云赴敵之兵銜枚疾
走不聞號令但聞人馬之行聲者也風賦云飄玉蘂之
濃草零圭葉于衰桐捎桂樹之間獵芙蓉之精離蕙草
披秦蘅則所云蘴草綠縟而爭茂佳木蔥蘢而可悦草
拂之而色變木遭之而葉脱者也凢其所言無一非賦
風者而以為賦秋聲則謬甚也且夫言聲者不必其果
有所聴也亦不必彼之砰磅銵鎗之果有以入吾耳也
故凢言秋聲則白日㣲薄凉夜遥永徘徊閒庭展轉華
省皆能有聲如必哀鴻晨鳴鵾雞夜咏梧桐蕭條觱栗
啕哽然後舉耳聴之斯已晩矣譬之望登髙者向而指
若得其笑言故未聞其響也尊者目動而舉頥蓑然得
其所使然未嘗使也縣琴者嘗有清泠之音畜利刃者
若吼夫聴瀑于廬山之顛既去而神色不定猶砯􁇤而
心徬徨斯其時則已逺矣聞雁鳴者既滅沒而猶在于
耳所云有聲者無聲之止無聲者有聲之始此貴乎賦
聲也且夫聲之所在無徃不得噓咻噏叶隨物而起故
賦秋聲者即如劉夢得所云驚綺䟽之曉吹墮碧砌之
凉月動塞外之征行顧閨中之騷屑是亦聲矣吾意歐
陽子所居不在山必在水不在閭閻必在田野外有籬
落内有井榦床壁機杼缾罍筐籯蟣􁈙畜牧渢渢如也
獨曰聲在樹間非風而何
　　　書圖繪寳鑑後
圖繪寳鑑合四巻元吳興夏文彦著文彦字士良即雲
間義門夏氏盖其先吳興人也其書譜列代能畫名自
前古迄元固無所禆于問學而説者備焉昔王弇州撰
陶九仍傳云又籍古之善書畫者而紀之曰書史㑹要
曰圖繪寳鑑嘗疑是書固陶九仍著者然考孫作所撰
南村先生本傳有云其所著書時所傳説郛一百巻輟
畊錄三十卷書史㑹要九巻四書備遺二巻曾無圖繪
寳鑑之目盖嘗簡是書所叙則楊君維楨叙也叙云吳
興夏氏集是書成介其友天台陶君九仍持之示余則
是書固夏氏所作而曾介九仍以乞楊為一叙之弇州
不識是書與九仍展轉而不考夏氏遂為九仍所著書
也事不深考誣所從來乃無作者乆矣且夫為人傳抑
不可以無實錄丁未書
　
　
　
　
　
　
　
　
　西河集巻六十一
欽定四庫全書
　西河集巻六十二
　　　　　　　　　　　翰林院檢討毛竒齡撰
　　碑記(一/)
　　　息縣雷跡碑記
息縣市東祠有雷跡碑宋元祐所立碑也碑在祠東廡
髙三尺石裂而刓字剝泐不可誦大略元祐七年辛夘夏
六月巨旱燒禾數百里驟得大風雨三日淮北岸舟人張
乂者操舟前聞雷聲見雷熖熖從東北來出舟墜于地火
氣㸌烈轉旋猶車輪乆之似有物舁而去者既視其地短
草被灼如烙馬毛烙跡入泥寸圜為輪輪納八輻輻杪各
兩岐凡八而倍是日弋陽有震人則是雷之為也記者張
姓而名漫滅不知為何人且其文亦不具然而事奇矣予
游息寓祠下祠僧引予拂其石就其漶字而索其義重為
之記曰雷也者先王象之以作樂崇德者也然而亦嘗用
之以辟惡是故天地解而雷雨作雷雨作而萬物始動故繋
曰動萬物者莫捷于雷今天下有聞殷雷而不憬然動
心者哉動則奮奮則爓然若有見故智者不見鈇鉞而
得所畏焉愚者畏威而如見鈇鉞焉故夫孔子聞迅雷
必變非迂也故雷奮而識崇徳之象夫崇徳有象雷跡
是也然則雷跡之不宜泯也乆矣昔者稗官家記雷車
事涉乎誕罔而李肇補國史至謂雷州有雷楔每雷即
得之田間佩之者用以辟惡此猶近鑿若夫元祐之為
雷則似非偶然也聞之建中靖國間樹元祐奸黨碑于
宣和殿前他日者雷怒而碎其石夫以徳為邪而至攖
雷怒然則雷之必欲為崇徳而不為長惡固也然則元
祐之早為此碑有為也然則天下之見雷跡而知感者
不獨元祐矣或曰數之以八則陰所由成也雷于天地
為長子故少陽而陰成焉其又岐則推之而盡也自太
極岐而極之無勿岐者岐徳不専故用以生物而即以
殺物故曰軒轅為雷雨之神而卦以生豈無義也
　　　重建賞祊戒定寺址碑記
自後梁開平間大興古刹修律戒而習禪定于是越州
城西多戒定禪寺賞祊其一矣嘗考賞祊戒定較諸戒
定為最雄而往多興廢當梁時有賞祊善士全君允忠
捨宅恢寺别名從善顧戒定名猶故也允忠以象教裝
金自明浄宫命道人邵良操持其中迨宋至道中而允
忠之𤣥孫仲修出為南昌府教授與其女夫南昌府太
守徐儼之子踵置寺田將以𢎞祖徳而闡𤣥義遂以天
聖六年重請于朝勑賜加額更號積慶命僧人趙文廣
住持之然猶且立戒定名傳至景祐則徐踵全事有稱
昊一主簿者重捨田蕩始創寺譜而昊一之孫九明為
後軍都督府都督其夫人全則理宗皇帝太后娣也夫
人親賫奏乞皇帝降勑淳祐八年皇帝親降勑為御書
而太后請加之璽標額并軸實藏諸寺而于是積慶之
名掩戒定焉迨明崇禎間城西戒定各燬于兵火其在
賞祊者址猶可考也而寺田及譜蕩不復存按元至正
時寺燬于兵有僧㑹椿者收御軸及譜藏之族家逡巡
至𢎞治仍復戒定而徐氏之後尚有揀獲原譜以歸之
寺者因有嘉靖十八年勤石之誌而惜乎其湮也釋子
元潤名海印矢志恢復植香于釋迦之前將布金故地
復梁戒定而以曩時徐與全之不能再也乃告諸全徐
之後并告善信以徒杯而募四方上下桐陵苕水間砂
積而黍畜之㑹苦嵗自順治十二年至康熈元年募甫
合先立寺址界增寸闢尺于是攻位凡若門若坪若殿
若房共若干畆東至若西至若南至若北至若位成僧
衆將勒石而以記告之蕭山毛甡毛甡曰有是哉是由
梁而五代而宋元明以傳之于今日者也是刺史之請
後軍之復帝主后妃之勑名僧檀那之維䕶而興而廢
廢而復興者也是屢易其名者也夫以帝主宰官檀那
合興之于前而不能免于廢以一僧人徒募于後而即
幾于興然則何記乎亦記夫興之者之可繼而已矣衆
曰善遂臚其説以為記
　　　旌表徐節婦貞節里碑記
蕭山貞節里者明旌表徐節婦所居里也里在儒學左
而北旋户沿流居為縣西舊名西河里曩時稱甲科家
里相望節婦居其中傳節婦者曰節婦故李姓閩縣儒
學教諭徐公黼繼妻也公筮泉州晉江縣訓導故有妻
氏周死晉江𢎞治元年(月日/無考)再娶泉州永寧衛李指揮
女則節婦也節婦年十八逮明年公遷閩縣教諭領符忽
遘重疾(傳誌稱二/年六月)時距娶節婦時尚未及朞也公先有
一子係周出非節婦生者至是指其子謂節婦曰蕭山
去泉州三千里吾即不還者如是何矣節婦曰事君未
及朞然事君矣其不即先君死者為三千里君與是也
何不還者矣公時已疾亟乃復強起拜節婦蓐間節婦
坐饗之先是節婦父母之許節婦時逆公必家閩故以
許至是恐失望迨公卒節婦慮父母不聽歸也先公訃
一日潜遣齋生長丁儀者告之縣封識其篋笥歸縣以
鑰而後訃父母父母既偵節婦意大恨計誘之復不可
奪乃置酒集宗黨紿節婦别而鐍諸室節婦起自絞父
母不得已始聽之乃復集宗黨姑姊妺數十人送之上
道故為放聲哭牽衣而行如是者十餘里欲動節婦節
婦稍服臆縈淚于䀹不少動既而舟抵暮各泊以處節
婦乃始仰天連呼曰天乎吾豈不知父母别我悲耶獨
念悲則行阻耳且不可使他日得憶我矣于是遽犒操
舟者乗夜潜發不令送者覺遂扶二櫬攜一孤歸蕭時
兵部尚書錢塘洪君為閩布政使亷其事移檄蕭山令
恤之節婦乃營壙掩公及周葺故廬自寒食省墓外足
不躡畿木日治紡績比篝燈績罷甚始就寢覺即遽起
篝燈績如故或問之曰勞則寡所思也盛夏不單衣衣
必重袵所居置一閣比浴必攜盤内閣間登閣去其階
階兩竿級也後所撫子亡遺二孫在襁褓撫之既而孫
婦亡遺曾孫襁褓又撫之正徳丙子知縣伍希周上其
事監司奬其門嘉靖庚寅郡司馬孔君攝縣事上諸臺
時節婦年六十嘉靖十年辛夘知縣張選踵前事請于
臺使者于是臺使者請于朝命下詔旌其門㑹張以遷
去知縣蕭敬徳踵而奉行之給禮部勘合世復其家勑
縣為摩石立碑又倣魏孝烈勘合優子孫免人田四丁
後大司馬趙君故為侍御史按浙勑有司月給米冬夏
布帛各有差終身至嘉靖四十三年年八十八距公死
六十九年卒邑御史致仕翁君五倫為誌銘山隂工部
郎黄君猷吉傳之自浙江通志以下至郡縣學志皆有
載至崇禎二年知縣陳振豪始名其里為貞節里䜿碑
于儒學左三元樓側時節婦五世孫晉台公明徴舉于
鄉又十五年而邑人毛甡與節婦六世孫芳聲芳烈友
善乃為之記毛甡曰吾見邑之游于學者衆矣讀孔氏
之書修明堯湯伊吕之道教以百行而不能以一行名
且夫里居者皆曩時甲科家也門閥相望致足伐施其
鄉人逮死而不能稱于巷里草陳根嵗為衰菀呼其里
者無變也嗟乎可以興矣或曰周書云表厥宅里旌其
門而綽楔之表其宅也碑而名其鄉表里也三代後無
表里例且其事亦偶不多見漢時稱鄭公鄉非典例也
然亦且私不得濫其為時慎重如此蕭山又有夏孝鄉
為晉夏孝子里居也在城南與節婦貞節里俱載志中
　　　永興道藏櫝碑記
嘗考周官蜡氏掌除骴者遇客死道路則埋之而置楬
于其傍大書嵗月且縣其衣服任器于有地之官以俟
其人而漢制濶略亦復有給櫝還鄉之令自世之漸降
重生輕死于是有暴骼不藏者有徙櫝不得歸棄不及
埋捐不能恤其灾者王政之多亡亦仁情之不備也永
興道多往來暴櫝自望京門樓以達江滸平沙斥略而
蜒蜿道左其為無主者纍纍焉嘗念此木中人亦即夫
道之驂驔車轂人也行營出户毎多疾病一旦之事而
黄口牽衣白首倚閭者仰視滄浪天未知死生乃復骨
肉墮地漸漬草木衣裳絞襪悉化為塵埃野馬其幸而
就木猶且見棄斯土寒風野火寧無怨傷夫道多疵癘
天之行也殣于其地而不使之有所歸邑大夫以下之
責也長河來孝亷義士也捐貲百金將聚諸櫝為藏俟
之計而邑侯黄公割俸成之但其事須次第舉也畫地
坦衍覆上而填下區以五楹累令辟若梁周四楹中置
楬櫝其上而鱗次之中供大士募僧者守焉大略已成
然而啟閉畜發或以時修撤且為葢藏而油燎漆木旁
及錢鈹日遼而月長皆有費也夫邑大夫創之于始而
鄉縉紳士民各承之于後情也昔者文王作靈臺掘得
陳骨王命瘞之而六州以誦唐節度使劉昌瘞涇原將
士奏之于庭給衣賜塚夜夢將士者各謝焉邑大夫有
地之官或不應求報而報之自至人不得辭夫濟人者
得福神道也鬼則近神矣能濟鬼不更得福乎夫王政
何常予仁以全而以餘者予福報無不可也因合具二
石磨其一以俟登士民之第月與日車守之而以稍任
其諸所費者乃為頌頌曰
維永興之道有露其櫝藏之俟之以均載爾福
　　　白龜圃記
中州講理學者二其在河南則為上蔡張先生先生與徵
君孫鍾元交徴君家信都而講學于故衛之凡城在河
北予往欲渡河訪之未逮也嵗已酉避人之淮西㑹淮
西守金公者飾書幣躬除故所搆天中書院張帷設燎
將卜迎先生于蔡予幸于此時當得一見所為河南張
先生者而部使按故藩廢采巡視汝南南陽間車蹄訝
導不絶于路既館所除書院去予亦適南下遂不得委
摯一見越明年復來淮則西和夏令曽令蔡適將過蔡
造先生廬予謀與偕前而夏令不能待也夏令還告曰
先生方讀易于家搆圃而椽焉題曰白龜請記之吾聞
先生家蓍臺則包犧氏畫卦地也昔者包犧畫卦時有
縞龜曳河傍生禱蓍故後題其臺曰蓍臺而三代職方
至表其邦以為蔡先生方取義于畫而攡文于象非物
之神孰與為識故六龜之掌或雷或獵各以其方色辨
定物名而雷者白也于名為皦于方為西夫先天之西
不云坎乎文明之生兆于天一後天之西不云兌乎生
成廣大迄于少女故翕闢既備兆于白而亦迄于白葢
華文者繼起之象也然而亦先物而去其跡故貞白之
守尊于𤣥也原始反終要于無終此或先生讀易之微
義矣乎孫徵君曰先生自言曰吾眼前地固見有不得
讓堯舜者然則先生之為包犧乆矣予嚮以避人湖西
得三入湖西講堂以質予曩時所聞于姚江蕺山之學
今復以避人故獲為先生作圃記倘避人不已將必造
先生于圃且渡河去一質之徵君以肆求先生所為讀
易也者為辭曰
天户之闢是名包犧察民興物神明以齋觀鳥獸文與
其地宜蓍苞于陸蔡浮于河越千百年神靈閟之相彼
𤣥文尚汨其辭誰是縞介而游之波離火為物屬復為
雷表水成澤生成之資隨時轉應章于神蓍惟我先生
乃生蓍臺嗣犧而起當逢其期編韋既續樊圃是居觀
象觀法白龜還來
　　　重建息縣儒學大成殿碑記
禮曰凡始立學者必釋奠于先聖先師吾未知三代以
前其所為先師者何人也嗣此者則嗣孔子故曩時稱
孔子廟庭又或爵孔子為文宣王稱文宣王廟既乆而
始更為大成殿為先師殿焉息之有學前此可誌者始
之宋之慶厯間以是時天子方好文始從范仲淹建學
議也若先師殿五間則重創自元至元二十五年而逡
巡歴明三百年以迄于我
興朝開國建學之始増修者八改修者四庶幾相延補
苴不致墮壊而不謂其即于圮也康熈七年夏大􁁊潦
横流之不由道者夾城而奔殿頽及廡捧神藏而廬居
之欂枿瓦确散不可拾春秋興秩舍菜明禋趨蹌者負
星行事邑宰劉君丞夏君尉章君學博張君于行事之
次相顧咨嗟謀所以恢是殿者㑹弟子員差擇與祭有行
名者皆在列于是何子朝宗王子復旦全子嘉嗣黄
子錫珍輩起矢志休復用書量事程材慮功約費若干
金劉捐若干金為倡而丞夏君者願盡捐厯年以來所
食俸合得若干金且任為相役凡學博以及薦紳諸生
各捐費有差始康熈八年五月迄九年六月凡一年工
告成自殿庭及廡及門及屏遞相標揭木巧之飾層欒
浮柱瓴翔榱翬墄平闔扇文塼雕雘啟庠側出㦸門兩
張櫺星東西增樹雙闕翼翼延延揆之以日將妥神告
䖍駿奔其中而先為飾石用誌其初終以備載事春秋
傳曰鄭人游于學而可以議執政之善否夫執政善否
何與于學顧吾聞之漢文翁時私置學宫于成都市中
此非遵漢令也宋胡瑗自為齋舍時亦未經行文正之
議建郡縣學而兩公倡為之而朝廷方且下其式于郡
與縣至著為令今學宫之立雖凖前代終以天下初定
未遑修舉故一旦有廢博士不必白于師師氏不必以
諮于邑長邑長不必告于臺臺使者亦不必以聞之
朝廷而邑長以下乃不憚咨嗟成之上不耗國下不朘
民斯已難矣況興廢所時有也古不云乎論堂有廷接
于圃草三館之門猶之論堂曽不踰年而休復如故獨
不聞學耶進修之業勿綢而弛振起之功不殖將落嚮
之増修者則日新之資也今之創興者則震動之藉也
然則優游之未可為功而風雨之反不足為厲也繼此
可觀矣殿南面淮水前當南城之龍門唐列樹栢四北
負湖舊有明倫堂五間尊經閣三間倉厫射圃齋房各
三間敬一亭三間皆乆廢未復在殿後以俟後之繼此
者蕭山毛甡為文曰
繄惟三代首建學宫九房入闥逮之男邦大昕入奏先
師是崇漢唐而暨惟尼山宗發蒙振􁆓如日之曈報諸
祼瓉饗之鐘鏞諸生以時習禮其中日月既積風雨攸
降震此梁木漂于湍瀧誰其興之長賛之功又誰成之
師儒以共鴻材博植以匠以工既勤拔擢乃資垣墉櫨
丹桷赤山雕木礱翠錢結牖黄金為釭堯文禹樂顔和
曽恭九筵七筵周袤有容長吏以逮束脩其躬諸生奕
奕將為蛟龍朱干可執蒼珉可攻布之後來以昭無窮
　　　洞神宫記
㑹稽馮經以制舉争雄齊郡者二十年不得志也去而
游嵩洛其同邑章貞者謫滎陽貽予書曰有仙源君來
將以洞神宫屬子為文予未審仙源君者何人也既而
知為經念經居齊郡者乆嘗七登岱矣或者天孫之區
足以棲神覆其壇而宫之經曰不然㑹稽山者東南之
福地也昔者大禹藏㑹計之圖謂之苖龍而周職方氏
以揚州之鎮封于其山此其山有神山之前曰罏峰其
傍曰陽明洞折而宛衍有泉涾然洞神之所基也余怪
經以制舉争雄將出其文章以馳騁天下而忽為是蹈
虛蹠逺之舉是必有説而經曰吾嘗觀趵突泉矣趵突
泉者齊郡七十二泉之一泉也其上祠吕仙吕仙者純
陽也世恒禱而夢卜焉予方潔躬告于掌夢當是時將
欲急見其文于當世而以不即見決所趣也有物挾而
奔掠之瀾汗四顧㶖㶖然若匒匌而鼓作焉者其勢漰
湱聞如驚雷驟見神人于連延之坪而舍之語之新訣
命棄其故于是急變其名字而許以身從今所稱仙源
是也夫游物外者輕去其鄉仙源以出應制科遨遊青
齊者二十年一旦以失志之故游心翀舉乃反趣還之
故山之麓而重與之謀息隂撰辰之所倘所稱歸來何
期與物終始非耶然則予之好逺遊而誦涉江聞仙源
之言而後感可知也宫在鎮宫左禹井之隂祕殿横崖
凌臺而張枌栱奕奕鏤其英而追其華瑤壇墳然樹以
芳草旁有丹竈將俟燔鍊貌仙于其中以報其所夢題
之曰洞神仙源君從之然予聞仙源又言嘗從少室還
遇苾蒭于道授之丹經私臆苾蒭者仙所幻也則似仙
亦所在有之無定所若月日
　　　山隂上方山長生庵碑記
長生庵者在山陰上方山之麓比丘尼慈修之所創也
尼故名家子年十八而亡其雄又無嗣也家以其無嗣
謀奪之不可鍵室辟纑者凡八年一日忽哭辭其栗自
翦首髮偏體弛足而矢為尼或問之曰吾痛我生也然
義無入他阿藍理又其勢不得復家處因出所辟纑嬴
錢搆一椽居當是時其家之欲奪其志者則稍息焉又
十年尼乃言曰吾生十七年事人一年辟纑者八年尼
十年合三十六年吾生亦長矣乃就所搆居廓而大之
堊壁塗戺稍稍翦闢養佛母其中傍築一楹棲其身前
後㕑房圊舍圃場林麓各有差名長生庵乃遣女奴越
百里介其所戚踵西河之門而請為記且曰凡所為記
將以墐夫人之欲虐之而奪之者也吾聞尼故名家子
也所歸又名族夫以名家之子歸名族為婦宜無所樂
乎為尼然且為尼無厭心是豈花氏之城果可悟道空
明在前則女身得度乎良以禪定而心一則心不奪尼
定而志一則志不奪然則尼惟無所奪以有此生也且
尼所生亦幸耳以十八年未死之婺又十八年而不意
其尚未死也則自今以後亦嘗如此十八年中已耳彼
釋氏之教必極無生而後乃至于生生尼非其人乎且
夫生之為言姓也為所生者即為之姓尼且無姓矣阿
含經云四河入海無復河名四姓入釋乃無姓氏夫以
尼故名家子又名家婦而至所至以尼名歴三十六年
所生之乆而終不得以存其姓氏則是尼之必無限於
所生也夫既無限于所生而凡有姓者又安得挾所生
而非干之矣乃為記記曰
翳碧麓開金田有遺婺為女禪飯黄蘗栖紅蓮憑未亡
留餘年以短景當長生生如何惟永貞
　　　讀畫樓藏畫記
好文必好畫畫猶文也司馬子長稱寫生家而長卿子
虛直欲以何有之人摹意為賦此非畫乎顧好畫不甚
耳今之好畫之甚者曰周先生先生積心好畫者凡若
干年持購走四方其有善畫者招來之海内無遺畫者
汗牛而充車嵗得若干箱箱得若干稛易嵗則損其與
心迕者若干乃為之甲乙或降若干乙升若干甲于是
裝潢成帙凡若干帙其未成帙者若干紙若干絹其善
畫有名自隆萬以後到今若干年合得若干人或其無
畫名而能文為薦紳大夫為隠君子願為先生偶然畫
入妙者若干所畫山川雲物人馬花樹竹石鳥禽蟲魚
以逮吹噓榮落冬春凄皎之若有若無者若干境其為
倣古為摹舊為唐為宋元為倪黄為荆闗董巨為范寛
李成夏珪馬逺為文待詔為董宗伯為法若干為規模
若干而凡題之者或楷或行或鉅若指或細若毫毛或
填上下方或書左右或詩歌記序或藻品又凡若干則
則若干字合并而藏之一樓名讀畫樓畫猶文也先生
曰吾以文為畫而讀名焉戊申秋予從江上謁先生先
生出畫册命讀予讀之栩然若游板桐焉翼翼然若翺
翔于廖天而徘徊于九環與十洲焉予避人出走所至
名山水間覽登之然處壁中時多也嚮使趙岐在壁中
十年得是畫讀之其所著書當不僅釋孟子七篇而予
也栖栖廡下早得藏讀畫樓讀先生畫册必不至胸胃
結轖髮焦項槁車曳其踵而豚圏其衣若今日者也然
則讀畫之感心葢如是其不可已也或曰先生當䝉難
時出陳待詔畫凡若干幀貽之友人乃為兩題于其側
睠戀悲愴如判所私者如剜其肝腎析其指爪顧望痌
痛而不能恝者夫先生之蒙難亦甚矣虎眎于前狼㚄
于後舉赤肉而投之鑊湯之中在彊無畏者亦且瞻首
顧末傍徨躑躅之不暇而先生獨沾沾焉留心于斡皴
渲染丹堊繢黦之瑣屑而不之置然則先生之為文何
如也先生號櫟園名亮工大梁人當世能文家之所推
為櫟下先生者也所畫人冗冗不詳其名字先生曰記
之毛甡記
　　　息縣丞㕔壁勒石記
予游息聞息丞名懐刺入縣門求所謂丞㕔事者無有
也市之東僦居喧卑門僅容馬馬首接于庭不能旋撤
所憑桉下饌饗賔既而娱之以搏摘投擲之具圜方雜
遝即又撤所下饌去他日又過之則不然或移饌置榻
前揖讓飲食他日又過之則又不然或拉登馬遍飲諸
名士往來家日一易其處如是者累月而罷先是丞本
有㕔事在縣堂東嵗乆就圮丞具狀願復向所謂㕔事
者郡已下其狀顧視諸帑藏無嬴官錢賦民錢又不可
遂寢其狀㑹廷議析海澄軍由七閩以還屯之汝南南
陽間任地墾草官給房與居乃樹垣㭬杙陶土笵井丞
請為監工思欲以此時錄其餘材庶幾復㕔事于舊址
中卒不可得庚戌秋予再游汝南息名士曹子鑄王子
復旦各遺書來請為丞作㕔事記予喜曰丞已得復有
㕔事乎是何月日何藉而得有此在何所則索其所復
狀越五日復遺書曰噫乎是即向所謂撤桉下饌者也
即所謂恒徙食者也今夫有道之長出而休于樹此偶
然耳人之謂斯樹也者一若為之終居之曰此公舍也
且夫人登山四顧悄然傷于心初非有擇乎其地而後
之望其山者仰淚雨面以為此公之所游之山況處其
中有年乎丞愛民也切與民日嬉游于庭慕士也篤與
士日吟諷于房好賔客也摯與賔客日飲饌于其中而
不可忘丞之德在心丞之風流在此堂也丞雖去猶或將
祠丞于此而謂非丞之㕔事不可也且丞亦何事之有
向之丞無所不承今之丞承糧而已向之丞承糧而
親糧今之丞承糧而不親糧然則丞至今日雖有㕔亦
無聽事者則即無㕔事而或謂之有㕔事寧或過乎且
將以此風乎後之有㕔事者也予曰然請記之石嵌于
壁君夏姓名聲字廣秦浙之東嘉人也由司理左補為
今官性好飲工詩所著有前後蓮渚詩集曽攝令上蔡
上蔡人徳之為勒石
　
　
　
　
　
　
　
　
　
　西河集巻六十二
欽定四庫全書
　西河集巻六十三
　　　　　　　　　　　翰林院檢討毛竒齡撰
　　碑記(二/)
　　　越王崢創置寺田碑記
越王崢者越王保棲㑹稽地也其地在山陰東徧元至正
間有甌兜禪師從錢唐來其師雪庭授以橙囑之曰當向
月行既渡江聞越崢名曰師命我矣遂結茅于崢之巔而
遺其蛻焉暨明萬厯十六年鹽官鶯窠頂僧有寶峰者與
其徒慈舟開山伐石架木而繚以周樊為精廬若干前祠
越王而飾甌兜遺蛻于其中且請大藏諸經設寶坊弆之
而再傳而衰㑹年饑行儈過堂者日繁而餐流啖栢比之休
糧逺明禪師乃募諸檀那創置寺田若干畝補捨施之乏
夫化僧禮佛作大香積慮成虛願而儒家拒佛則必以不
耕而食為伊蒲罪案有如依山穡植事家人産不必累攜
缾鉢而福田常滿則亦桑門檀海所共當世守者也因于其
衆請而誌之于石其田畝字數與化主姓氏例列如左
　　　琴室勒石記
崧髙多穴居者土埴不石鑿土而横穿之宛轉連空如
堂如房就其横際而竅以光明俗名土竉是也顧其傍
不藉瓴甓崖覆上薄裁尺許耳上有鋤植而下無榱承
居之者鮮疵癘焉崇禎壬午土賊李濟宇拒闖于洛據
少室南名御寨者而誘殺少室僧遍發崧髙左右冢宅
遂于同泰北發得二穴相連如環中無祕器表裏側折
合以埏門門石刻琴室二字然實無琴也相傳賊于室
中得銅盎二一實開元天寶銅錢五枚而一貯淺水撓
之無物遽捨之去康熈四年潁川戴尊師經乆居崧陽
得是穴而移就之傍啟一牖以當長松引小水到門設
几闢竈斵二石琴藏其中予游少室遇尊師于少林後
院因邀予過室使誌其事予讀水經注載潁上葛陵北
有楚王瑟城瑟者琴也楚人謂冢為琴而六安大冢舊
名公琴即皋陶冢也則意室之名為琴或室本近冢如
古者墓樓者與抑亦有象于冢者而為之名也經曰夫
既名琴則因而藏琴何過焉乃命經鼓琴甡為詞詞曰
穴乎吟者有石其音泠泠乎翳戴逵之琴
　　　埂頭茶亭勒石記
㑹稽二十八都曰埂頭剡川路經焉崇禎間商君周嗣
創茶亭路傍樊以竹場延僧日濩茶其中以餉行人乃
商君以國事死也人哀商君之死且悲亭之廢思興是
亭而亭址故版藏之商君之僚壻傅氏者越二十年今
商君之配胡願續前志遂謀諸女弟仍清故址延僧人
心空復為構亭而惟恐後來之有所侵也請記之石雖
然天下之能死國事好善如商君其不忘前志善成事
能遂施予如商君之配其見其所遺誰不思復而其忍
侵之月日勒石
　　　志雪堂記
周子鉉讀書西村名所居之堂曰志雪堂實古今書史
圖畫于其中繚塍為樊間以立垣忩虚延光軒平接隂
沐檻移塵積瓦飾漏修鱗躍于池候禽翔于山時有新
卉停紅上下四時襍植沃綠若灑于是周子相顧而嘆
且曰吾獨不得毛甡為記耳㑹毛甡歸里過飲于堂中
酒把筆若有所感昔者孔融薦襧衡表有云忠果正直
志懐霜雪夫以周子之質粹然嚮道何難以孔孟遺行
砥礪其志而乃因情標㫖僅同狂生是豈韓公之堂不
廢醉白諸葛未逢且言㣲管哉夫亦有所取也生人之
不潔也甚矣淟涊被乎其形容垢薉未涓諸行事亦何
物焉可以藉之為溉汰者吾聞謝生作雪賦託枚叔為
歌詞至謂白羽白玉無所比方陰凝以霏不昧其潔韓
愈赴裴尚書宴座中指雪忼愾獻詩亦云自下何曽汙
比心明可燭然則天下惟雪之無所于累也志此而已
矣周子方少年席其門緒其家之入承明掌綸綍者方
將策功良時為風為雲而周子翻是之志或曰何幼則
髙尚自喜不屑驃騎然第五之名已逺矣袁夏甫累世
公輔築室蔽體而彭城之業藉以不墜周子豈真與正
平争好尚哉雪賦曰縱心浩然何慮何營韓愈云隠匿
瑕纇増髙未危志雪之謂也
特旌誥贈湯母趙恭人崇祀祠記
予過睢陽問昔所稱樂羊子妻遺跡無有也既而還江
介雎州湯斌以其母恭人崇祀事狀過示予且屬予為
文予讀而嘆曰嗟乎何必樂羊矣恭人姓趙氏故明崇
禎十五年三月二十二日李自成陷睢州恭人義不辱
死之順治五年雎人上其事河南提學僉事李震成命
知雎州事房星建祠于故居之東十三年其子斌由進
士改翰林院庶吉士授國史院檢討遷陜西按察司副
史整飭潼闗兵備兼分巡闗内道贈恭人十七年巡按
御史李粹然請于
朝廷坊旌其門是年知睢州事戴斌以故祠湫隘乃改
今祠予昔過睢雎人亦有言恭人死賊事者賊入城恭
人絞衿房間其族不諒者解之入井井燥㑹賊大至環
而驅之恭人叱咤不聽行手捃仆器提賊且曰為國之
赤子而作賊乎勿謂吾弱為鬼當徤耳吾見汝樔絶矣
賊大怒遮迫以刃遂事刃方城未陷時先二日賊破開
封之西華破陳州又破太康太康去雎九十里其子幼
嘗從母學夜作共㸐脂讀至是遣從從父學城北逮歸
而城閉父登陴哭恭人擗而曰事在闔睫不即為姑謀
而為是穉子哭乎且賊所向城耳去城必得免此易解
也吾向者遣兒學城北而不為君子誦其意也撝之去
之龍塘而其子得免及其既也恭人乃立紉襁襡促夫
負其姑藏葦中斂㫖蓄為鴟囊葦蔽淺泄度不能俱全
請夫奉姑而已居留好言辭姑且謂賊勢方薦處宜不
乆住食三日糒可免也後三日賊徙寧陵去果免予聞
是言嘗謂恭人者是不獨能死也乃亦賢有智者也今
讀其事狀知恭人讀書通大義由來舊矣婁東吳偉業
容城孫奇逢各為之傳兹不具記獨記其死節者睢人
又有言當恭人之死賊攻開封不能下開封守者決河
水灌賊河大徙洪流湯湯潰城郭廬舍恭人殯堂汨于
水毎嵗禁日其子號水傍水興隂雲寒雨四面來集中
有旦明隨波㴿濘震怛晝夜睢人逢是日闔户悽愴比
之罷社其神如此康熈七年蕭山毛甡感母事再拜稽
首而記以詩其詩曰不見穀丘樂羊子其妻養姑擷甘
㫖一旦乃為賊所死予嘗過之雙淚流欲弔其地悲無
由居人為指今睢州翰林有母曽死節皎與樂羊比風
烈葵丘之石作碑碣書其懿蹟螭首崇勅賜建祠祠里
東年年寒食梨花紅擔漿灑醴嘗恐後當日雎陽潰流
冦隔城子母不相就阿母入闈方雉經救之出井眢井
平賊至叱賊賊頓驚長刀夾耳落如雪濯錦池頭洗寒
血翰林呼親夜不輟顧念在堂有嚴君願為穀養兼報
恩以此大節能上聞只今予告湯翰林曽使闗内蕃嶺
陰拂衣歸省全初心我思翰林不得見忽遇江南淚如
霰自言母饑鬻釵鈿獻姑滫瀡私饜糠滅燭授兒誦古
章中原苦兵先苦荒遂使賢母成永訣我聞此言亦流
血小人有親賢且哲教兒不成走道路日盼西陵舊墳
暮可憐孝子能自樹為親作祀祀孔林哀思何必援鳴
琴不見睢州湯翰林
　　　范督師祠記
范司馬以督師失事死于法其中軍將軍左府都督同
知陳君之驤瑩以木丹朱其名私祠于家廟之别楹感
故恩也當督師之失事也人怨其重衂展轉不復于是
有引兵鄉導縱士焚鹵之謗是不獨武徳有掲撫按有
疏給事吳履中輩有彈糺已也特予嘗從吳祭酒飲祭
酒能言故國事嘗謂督師才過中上而僨于好用當其
戰界嶺也憑城以确軍纔數千耳從臺頭左右環繞分
截勢更單瘠而補苴抵掎指撝馳驟一似擁數萬軍者
暨開平之戰縱軍横截思東扞灤永西保豐玉遂以見
却然猶能救敝以鼓鐲為縱止礟石紛拏縱止不亂故
幕府馳聞尚有全疆勵師之敕及其後衆寡相軋殺傷
過當遂不支耳要其心豈有他也且天下未有兵食不
給而可言轉戰者也合烏為募既即駴散車輜徒頓難
可言食以虚枵之旅而輕承謾用夸不自量我知其壊
也且夫引兵鄉導者即有之矣斗入之師一則遮之一
則距之此節制也遮為當前督范以之距為遏後督趙
以之(趙光/忭也)天下又豈有當前而不為之先焉者乎名為
先人實以自却然而先之者固官軍也官軍所至必開
闉撤塹以待軍入乃甫入而轢者至矣城不逮闔兵不
逮走官不得為備民不得為守倉皇轉引所在迅埽然
則向之先之者乃其所以為導之者也故徳州之守則
武徳兵備(雷演/祚也)閉城不内而城賴以全然而武徳之訟
遂有不能為督師解者葢兵備登陴伏弩中脅環軍露
宿攖城而譁則齮齕所由生矣嘗按督師為民曹時軍
興饋餉先後莫措司農侯君(侯恂/也)急謀諸司而督師無
軍興之責毅然身任及其後卒以無失暨其為闗内道
也修垣繕堡著戰守攻拒之䇿且屯田疏渠廣任地力
至鎮城兵譟則宣示威信令攝之去則是督師非妄為
而好僨事者卒之以敢為而遇難為以赴事而致隕事
一經喪師殺身以報將軍之祠母亦有痌心于其間與
督師善駕馭凡所為用輒能盡其才以收其效故一往
知感將軍入嶺表身禦炮火爇其半身半尚無恙順治
七年八月日剏督師祠并祠督師標諸將舊死事者左
將軍李君輔明癸未九月前屯失陷戰殁前將軍黄君
斐以南京總督疏調備邊乙酉六月殉九江難監記軍
前兵部職方郎中蘇君觀生丙戌死粤中乃為之記記
曰
事有得喪功有成敗勢不可為死亦何害李廣責簿亞
夫縲紲死鬭死辯總為執節禆將散立偏校嗣起龍額
煇渠合騎陟軹三仁一心死即不同彼殪驂者乃真鬼
雄
　　　觀音閣種栁記
汝南城南有觀音閣故明崇莊王奉敕之所建也閣前
曰南湖湖坦而抱閣之凸出者如璧之環好下有龍潭
通汝流而隂為坊以閼之相傳莊王曽禱雨于潭見好
女者屣波來故建閣或曰不獨閣也當莊王建閣時在
嘉靖二十四年其時太平乆争以奢靡相矜誇亦既奉
敕建閣敞博閎麗而莊王世子于萬厯甲申嵗重為請
敇得太皇太后懿㫖増恢阿藍頒賚金銅器物并珠旛
畫像等周羅其中其前後宫臺房廡之擁衛與夫桫欏
菩提之環樹者曽不止是閣已也而迄于今唯是閣巋
然獨存北平雪公自南嶽來卓錫于閣中朝夕披衣從
閣觀凡所為髙明之象逺與天併游波間呈茭菁被水
其諸流怡者無過也而特四顧拔起兀焉軒峙于層臺
之上朝陽薄其東夕陽薄其西神明䕃樾于斯減焉閣
東西有廣晦若干幅員周折綠塘為坪曩時雜植之所
棲也雪公曰吾將被以栁乃咒萬黍結萬人緣毎人施一
栁合萬人而萬栁成彌望曖􁀙混水漂碧髙不踰閣而
芊眠于蒙蔓之野新飈微曳柔條毶毶遙山帶映遞
相變色含暉浮彩以鬱雲氣盼睞之間飃然凌物遂練
良日邀予與客登閣啜茗坐而樂之雪公曰客亦知予
種栁之説哉客曰以栁之易長而易為涼也予曰不然
栁者留也析其揚而留其莖逺不翳目近可衛足也夫
逺不翳目則眺疎近可衛足則臺不孤而雪公曰豈為
是與客亦知莊王之建閣者乎方莊王之禱于潭也旱
方蟲蟲見屣波女疑為神降許覆以棟雨滂于陂既夢
丈夫惡其忘之首胄而杵責王所許于是建閣而閣有
神夫神之所應王者雨也其所垂者潤也執栁而灑之
可以潤物是故種栁以為髣髴況夫覽河栁之豐茂既
蕭槮以奮揚緬人情之感舊乃于焉而増傷廓落崇臺
之步思麗藍之故處吾見攀條者之多延佇也記曰
惟此有取以勿折此栁
　　　郡太守平賊碑記(此崇禎末西河為王使君所/作碑記今有竊移其詞為他)
　　　　(碑者故不載使居姓/氏文亦與舊稍異)
浙之東藩披江帶海負山以薅饑年之後民多逋逃既
逋于江復援于山移剽江濵潜以山蔽顛越所至爰貿
兵鐵太守憂之乃舉前古版甲之令團練之法㑹東浙
苦旱自永興達鄞四百餘里河竭以路苖草燒熱荒萌
乗之稂竊蔓附遂日以大案之太守之職惟典治民此
秦制也晉永嘉中東南郡守皆稱將軍後加持節節諸
軍事而今不然太守論課勸功已矣外臺分守建置旗
鼓稍假節制太守不與焉時太守以攝理分守寧紹台
道可兼領武冠用統軍行于是公曰此邦恢恢左轂于
㑹良民秀疆何使逋厲乃具告警狀上之大中丞大中
丞即檄之分守且遣中軍裨將等令與公㑹公拜檄行
若日禡馬若日案沈村又若日絶中嶺踵軍漁山又若
日隃大塢初賊伏沈村以下聞官兵來走暨若日敺至
暨乃分三隊蹈陶姚公胄夜行天明賊以五隊來公先
衆殺之遁是時暨地皆先受公命團練遂遣團練追捕
鹵偽監軍等若日斬飛虎大將軍等若日躡漁裏若日
中軍等㑹大橋時暨之團練又捕鹵偽先鋒等又若日
而山隂西鄉復偵錢清江賊大來葢賊之枝遁而荒萌
之乗而和之者也若日復度錢清江又若日返臨浦乃
遣前軍守備把總等歴駱家沙與中軍㑹而捕賊燒其
砦轢其闗門踣其滚石擂木若日鹵偽左軍都督等自
若日至若日凡四十四日鹵偽監軍一左軍都督一先
鋒一兵三百六十二陳斬偽飛虎大將軍一總兵官二
首級六十四獲大將軍印一馬五驢十牛羊豕五百八
十犬三大旗六令旗九藤牌十七弓二十箭千六百一
十五長鎗五十七刀七百子炮十三眼鎗二馬釵钂釵
鐵釵苖鎗等共十四黄葢一燒砦二降偽中營總兵官
等百四十賊平先是公行時父老皆攀援曰公毋往及
其旋也而父老讙呼且有逆拜于郊者齊曰非公領武
冠焉至此或曰公返臨浦時降者日至公悉遣歸里間
有願留者始籍記之又曰公敏于行略方賊之敗螺山
也次日公謂中軍曰徐家閘賊歸路也盍守之乎及其
既也則果有賊從閘來其略如此若日郡屬吏并諸父
老請為碑記之繫之以頌其辭曰
越之瀕海徹海于山是芽山蘖況今三江與五湖闗具
區壤接古魏都㑹宜以荀良為魏太守浙東熊熊誰其
能彊稱諸郡首郡公之來既餘仁教又修禮樂蠢兹小
盜何能鷙驁復用如昨銅虎符五竹箭五枝時刺史職
何幸九伯攝是總師布司隸檄天假我公釋惴袪悍并
畀外臺我公慨然神武乾健真撥亂才曩者渤海亦遺
㓂盜賣刀買犢賢哉太守少卿之教比及蕭育治其南
郡受策殿中盜用絶跡何必涼州畏見我公然後喙息
漁山之傍雞嶺之下㑹食以進挾絮相温傾醪相㵼士
卒亮信䝉霧戴月身先甲盾誰敢或後兼禆經術保甲
是問鄉練壯茂三旬之餘無用逆命此公之徳愚民投
戈逖視邇聽半藉來格殺伐立威太守之武襁負争趨
太守之仁願受安撫相顧而嘘寧忍棄置誅其不伏赦
其歸降是以克勝拔諸渠毒餘者散亡昔公初行父老
愛戀祝公有濟今公之旋子婦歡嘆助公樂凱公功在
史銘厥旂常升爾廟坐惟是微文聊布土方以告來者
　西河集巻六十三
欽定四庫全書
　西河集巻六十四
　　　　　　　　　　翰林院檢討毛奇齡撰
　　碑記(三/)
　　　新建東來禪院碑記
城東便飲庵不知剏于何時相傳明萬厯間結團瓢路傍
覆路以茨而施飲其中其後稍門焉而為之堂易茨用瓦
作亭桓三間内祠武安今俗稱闗王廟者葢其舊也桑門
慈公自六嵗薙染即已隨其度師蓮臺住持此庵天啟乙
丑創觀音殿于故祠之後公實首募逮崇禎十三年武安
祠圮則公改建之公之繼蹟亦勞矣祠本北嚮臨渠而衝
凡往來而道過此者絡繹蹴踏梵井不潔公乃割祠亭堵
以甃甓轉觀音大殿使負祠别為三重南其門由門而入
而地藏而大雄其一即觀音也堂殿清肅法象映曜佐以
廊廡寮舍井厨樊溷之屬自順治乙未為大雄至康熈癸
夘而地藏成猶憶創斯殿時先君子太君早為信施而其
後始合募也乃落成之後更名禪院顔以東來按初祖
以東入中國稱西來矣今院剏于東而其來有自彼以
西而來則其所來者不在東與且夫往來安有定也公
名某字慈光郡之餘姚人精嚴戒行嘗從法師受諸法
髙坐演説且勤于院事自創建外歴置常住田若干畆
燈油田若干畆桑園静室各一其徒衆林立皆有名號
是可銘銘曰
惟師繼蹟實惟蓮臺乃以東土紹彼西來祗園既啟寶
坊以開開山者誰尚其傳之
　　　重建隆興寺碑記
自漢明于東都門外剏精舍以處摩騰而世之為伽藍
因之顧開山卓錫多據勝地而其後歴刼不毁至有毁
而旋興者豈亦有神物持其間與隆興寺在金泉井東
去城西一里負蕭山之麓而前撫支渠舊傳晉隆吉將
軍所建歴唐宋而元而明興與廢互矣然嘗考將軍無
隆吉銜而南陽隆姓至今不絶則意將軍本氏隆而以
表寺者乃其後更名接待募田飯衆而在宋乾道且有
力請于朝使仍還舊額則夫初事之難沬豈待問哉特
寺廢于元復興于明其自至正以逮永樂中間年嵗相
距不逺而永樂以後不知又廢于何時而逡巡變易漸
至經數主而不之正也徳師明然從婺州來由西吳渡
江處于湘溪者數十年既己修復浄土西方諸院巾幢
相映鐘鼓遞答乃復慨然以隆興再興為念㑹其地為
丁氏别業丁君大聲者夙嗜苾蒭且與師為方外交因
師請次遂盡捐故址半為信施而師亦稍償以募金之
半順治十六年預訂信約至康熈建元有六度地立程
簡材陶辟凡舊時亭檻細杗纎杙翳于荒埒者概從徙
置而近城居民獻力薦貨稍稍應募遂于無射之月陳
梁立棟爰䜿寶坊自後院始工由漸而前衛之廊廡且
礲且沐以潰于成然後丁君手勒捨牘付嬗不朽大抵
繚垣中外圃塲竹木皆為寺有則丁君履道之施固不
可忘而師以繼蹟為開山之業非元度再來未能肩也
師初過别業夜夢五丈夫者胄而前交以所住曰為汝
守若干年矣師猶豫五丈夫曰此本公故居而寧忘之
耶後果如其言師東陽人八嵗薙染既長歴參知識文
句蟬脱自處尊勝或欲授信拂而師不受其所度弟子
多披伽黎湘溪蛤庵其一也記曰
蕭山之麓湘湖之濵舊有招提奕葉以湮考其攸始晉
之將軍紺城初建蓮峰肇新既更接待漸就荆榛何幸
大師重開祗園因方丈地䜿不二門青山白社中還璇
宫雖其所守不無鬼神亦緣長者有如珣珉黄金布地
白象承輪凡所繼蹟等諸開山歴劫有盡𢎞功難泯後
嗣興者視此碑存
　　　甘露亭施茶版記
佛家以布施為功徳茶其一也夫徳貴相忘一茶之餉
予者不見恵受者不見感然而心脾之沁莫過焉望京
門内舊有禪院名茶亭以㰕舟去門近路縮飲少今則
數里増一亭臨江之亭所藉最亟風雨昏暮假以延憇
飲者尤衆比丘清源既募以建亭復發𢎞願為施茶募
冬湯夏水相嬗不絶夫醍醐甘露稱為至味故晉史謂
甘露仁澤也又名天酒今一茶之餉比之甘露其澤溥
矣而善信以隨手成之則是未央之降不足竒而楊枝
之灑為已勞也亭成于諸當事大䕶另有載石此専記
施茶姓氏以次臚後為永永勸某日記
　　　吳江宿蘆庵碑記
夫初地有二一曰精舍如祗園之布以黄金是也若是
者助衆居之一曰浄居如古徳之煮飰于草茨是也若
是者自得者處之松陵惺公少而落染歴㕘諸方者二
十年既已浩然有得矣乃好為獨處不欲受大鑒以來
諸宗記莂還歸北麻結庵于鳬水之南一時善信共成
之始自乙未終于己亥迄于今又二十年矣其間治綯
飾墁増團改標滙畜水虫為放生㑹各有建制而獨其
命名有曰宿蘆若類乎蒹葭之詠在中者及詢其所自
則以公㕘諸方時凡報恩平陽各欲授公以信具而平
陽過金粟已示衣拂公便遯去故平陽贈公拈舊案云
佛祖位中留不住夜來依舊宿蘆花遂以名庵則是公
之為古徳而不必為助衆有若是也夫比丘好修非云
自足故入㕓隨手原欲以入世行出世之學而公獨夷
然去之若凂一似甘心于草茨以守其所為廣嚴家風
者夫同一出世而自得之處仍不同于助衆之出則即
一出世而出處分焉陸佃云蘆即葭也髙者為蒹宿蘆
之避法不猶之蒹葭之避世哉湘溪蛤公從麻來砥石
索記蛤公為予言當公從楊山落染時摩頂者五人四
受記莂而公終堅不肯受公志可知矣記曰
誰謂道人而有其家吾為之詠詩之蒹葭或曰不然如
彼𤣥沙但持瓢笠不着袈裟焉知所處南麻北麻三間
茅屋一片蘆花
　　　崇祀何太守義愛祠版記
何公治郡之明年民愛之僉曰何公愛予夫予所不得
于天地父母者而得之于公如潦之下澤如徂暑之啟
向如勞者之就息于桓東林樾之間渴之趨水提抱者
之于煦嫗蠛蠓蠁螘之于靄然以渰于是天有愆時曰
公能回之人有不得意曰公能慰之國家兵刑甾祓繇
斂征尅馬牛韭豉之日瀆于其境曰公實能捍衛而保
䕶之㑹公遭大故將去越田父輟耒工估罷市肆女下
機織讀者散編摘而却術序争趨督撫號跣請留自㑹
城泝江匍匐金衢戈㦸之間督撫憐之簡古四制獲門
外之治斷義以權且郡方用兵得倣三代弁冕服金革
遺事而公故辭之而不之受也于是民愛益切謀祀公
義愛舊祠貌公像而勒版其側夫為民師率無過守令
顧令親而守尊故居髙逺睞俯而摘發唯神采激越是
尚而從來吏治循良必推兩漢以彼其時凡英君偉輔
盈廷卓犖何難取為吏而矜張之而咨嗟奬勸一則曰
長者再則曰長者哉誠以吏在親民慈恵者多功而操
切者寡要也公治本至誠其愛民一如已子興實利去
實害剖悉情隠煦煦然無訶斥擊斷有懐匿弗得白使
緩上之其引譬諄諄惟恐傷民意而丁寧告戒即弗悟
不忍遽絶其愛民如此此豈古之所稱長者非與夫公
實愛民而民之愛之有何疑焉若夫臨大事忼愾不囘
其御彊兵驁吏必振掣不少借下至㑹羡緡算城梁館
廨郵置坊築諸妄璅屑必不容干以非分以恵愛若此
嚴毅若彼世所傳勸農興學簡訟䘏獄戢兵弭盜招流
贖鹵却縑辭肉皆公之緒事而非所記也按吾郡循吏
自漢劉公後在宋推范文正公故祠名義愛實愛祀二
公而民以為義今且得我公而參之嘗嘆守令勒銘多
用民諛而我聞在昔以閣臣二十人分典大郡宜無所
不得于民而其後還閣惟二人政績得記之石然則貞
珉之未易冒矣公諱源濬淮安人由建寧府别乗入覲
值甌閩兵變遂留京改為今官嘗謂公曰覲君免亂痛
父去職此忠孝兩全之道也今且騐其能得民因為頌
頌曰
相彼錢江曰惟祖榮亦越清白文正以名於赫我公逺
用嗣興若耶之水倍為清泠蒞郡無幾愛如所生耿純
却任山公直情銘勒有盡義愛未央庶幾永祀以昭徳
馨
　　　重置掩骼公田碑記
宋元豐間陳向以朝官為開封界使者請斥官地塟無
主稽骸八萬餘具毎三千為一坎環以溝洫什伍其坎
而圖表之畫地之一區葢寺貌佛令住僧一人掌其籍
此即漏澤之制之所由昉也今其制不行而漏澤故址
浸圮于佃兵燹之餘其為暴露者多矣明崇禎間郡南
郊有擊竹庵守者恒鑒白之道使者鄭公為掩骼㑹大
抵醵錢作社集枯藏朽而一時邦賢若都御史劉公司
農倪公開府祁公左庶子周公共成其事而其後稍替
也今恒鑒弟子圓行愍先業之隳募諸善信遂合虞君
咨牧吳君飛羽金君自昭劉君孟雄姜君汝皋輩同為
信施置公田如千畆就城闉山麓堲其坎而覆以龕坎
如干骨地如干坎嵗給工役畚鍤四向捃拾道路之不
藏者穴龕以下畆鍾所息出入惟記如是有年康熈甲
寅剡川上下山㓂竊發延燎不揃遂至薄郭時官兵驅
殺多所俘鹵而城南居民有在鹵中者二十餘人圓行
傷之嘆曰埋死與救生一也遽鬻田請贖而是時驅殺
之餘血肉糜漫然既鬻田去知已無可如何山隂何君
調之為鹽運司判官算商于揚圓行匄姜京兆書持鉢
竟往謁君于真州而告其事君慨然予金如干且握其
手曰師當再來歸復置田如干畆重為掩骼而請記之
石昔都御史劉公為京兆時值崇禎初畿輔方不戒于
兵督師崇煥敗績洎罷而公瘞陣亡將士自徳勝蘆溝
諸處埋骨三萬葢戰争之際瘞掩尤亟故後魏汲郡賀
蘭荆州皆以戰鬭謀藏骨法而宋汴多事所由元豐之
制較詳于後來者也今太平有年而東南用兵遂已及
此此豈可視諸君之助為細行而委之釋氏而不一思
復漏澤之制某記
　　　修復福清禪院碑記
向予觀梅西溪時已從徐氏庄直抵安樂將欲過福清
而不能也或曰福清在安樂山之隂左接永興其地環
九龍而負層崖當西溪之勝故游西溪者必過福清而
其後從秦亭還仍不一過今年秋周子子鉉攜西溪僧
來謁予為記曰予方游福清而福清院主介香城院主
以記文請因詢其所遇及所知見然後知福清之從來
逺也按院創自唐貞觀建元以竹院名而僖宗中和間
有禪師性空者居之改名傳教種竹萬餘竿遂為勝場
歴傳至元天厯復䜿殿堂于萬竹中間以雜梅一時游
者多為詩鐫其堂逮明萬厯之末則尚書陸公太史馮
公以及了凡袁先生訒公嚴先生徳園虞先生輩共為
䕶持䖍請禪師桂峯駐錫其中重開浄居恢復舊業而
以師從天台來福庭清涼與之相埒遂易今名若其竹
則未知其與舊何等而不謂數十年間之興廢已疊至
也今律僧自慧偕其徒濟生竭蹶匄募仍還故觀凡殿
堂寮舍趺蓮承藻魚蠃鐘杵巾盂幢幕燦然一新而梅
花而竹仍獨擅西溪之勝且其地四界自兵火後半為
有力者占佃而師盡復之夫佳山佳水原足係人之流
連況儼然初地歴唐宋元明累刼不毁而又加之以十
里之梅萬竿之竹當西溪之地之勝向非慧公師弟力
為修復其為天下所懐思而不得見者葢不知凡幾也
然則師之功可少哉吾他日乗興尚當入西溪重抵安
樂以窮其所謂福清之勝者而記之以是
　　　傳是齋受業記
予避人時以詩傳人間人争誦之愛予者至為予鏤板
使行逺㑹七閩兵變閩中造紙畨者槽厰俱廢板為之
枯人之誦予詩思得一印本傳觀日貽牘走使取索不
應予友徐仲山曽得予印本藏之家其女昭華者好之
請于父曰吾讀唐後詩不恰于心獨是詩者敞然若有
㑹吾思以學之而不知其為何如人也父曰嗟乎此吾
友西河者也其人窮于時流離他方吾方欲為文招之
而若好其詩他日歸吾請為若師女曰諾其後予歸里
而仲山貽予昭華詩予讀其七絶大驚以為吾向學唐
人詩時偶有得庶幾類于是今不能矣而若人能之吾
不信閨閣中果有是仲山曰是人已師子故詩頗類子
而子翻未之知耶且安見閨閣中必無是也未幾越中
果有疑昭華詩非已作者聞于昭華昭華怒乞其父招
予請自試予時以他往不赴貽試題二一擬劉孝標妹
贈夫詩一賦得拈花如自生則摘范靖妻詠步搖句也
時昭華未嘗為古詩學為之其製效原體而下句妍婉
與原詩埒葢昭華天才也乃仲山復貽書曰以試題遙
示是豈吾父子意哉夫閨閣亦人耳少苟誦讀與男兒
何異而必謂閨閣中當有偽向使吾家無此女將不得
復張吾門緒乎哉顧事有實然不可謾也他日倘入郡
尚俟子過我了此一案又一年予入郡過傳是齋傳是
齋者仲山尊人大司馬公所居齋而司農倪公贈名者
也其上為青未閣昭華向居之與其母商太傅女名景
徽者曽為青未閣十景詩流傳人間予嘗和其二而未
竟也今齋與閣皆為仲山著書處而予過是齋昭華出
受業謁予為師既罷仲山復請試以詩時予方就飲甬
東仇石濤在坐㑹昭華為其祖從母范郡丞夫人作畫
幛予喜其畫蝶遂命題畫蝶五絶而以坐有甬東客限
以東韻語未絶而詩至誦之一座稱嘆予喜而和之且
為二絶句記其事夫天下閨閣多矣貧寒者既鮮誦讀
而大家帷幙易于掩翫且嬌稚好閟自女師保傅外鮮
肻執學即或執學而非女齒卑幼與通家世好如予者
則亦不足為女師夫是以粉飾者多而洇没者亦復不
少顧吾聞在昔唯伏生之女以傳經為晁家令師而班
氏居東觀朝士各請受漢書閣下衛夫人授王逸少書
法若韋氏宋母則以絳幔授生徒封宣文君者而閨中
受業千古未有唯予以老大陋劣為昭華師然則予藉
昭華以傳矣昭華有夙悟始寧山川唯徐氏門閥代踵
偉望而昭華尤獨擅山川之秀仲山曰昭華幼不喜針
刺及問名後其家名族也姑遣喻昭華習女紅略習輟
去暨歸而小姑攜繡床令繡曰不習也無已請小姑繡
吾學之可乎及成以所學繡與小姑繡共呈其姑令辨
之姑指昭華繡曰是最善其慧如此予暮齒無嗣流離
還里門其詩文荒落不足傳而昭華枉師予昭華必有以
傳予若夫受業則昭華已能詩多才予敢有所加于昭
華哉昭華兄曼倩外君駱子佳采皆侍予執猶子禮其
所試數詩暨予詩已載别篇
　(附畫蝶詩渾蛺蝶翻飛去翩翾綵筆中雖/然圖畫裏  似覔花叢  餘見詩話巻)
　　　何使君九日龍山張别記
何使君以外訃至去官人之留之者湛舟塞路呼告于
兩臺使君兩臺使君憐之許題請起復而使君從甬東
還走辭過曹娥江痛娥以弱女能殉父死而身為刺史
乃不能以終制去慟哭書哀詞一篇投之江徒跣遂行
于是兩臺使君諭止之隨例報憂先是郡署有亭在龍
山之顛其亭當郡臺而敞可四瞭名曰越望即唐時望
海亭故址也今傾廢有年而使君方修復之㑹九日將
落成僚佐咸集而民之呼留不得者請得于此日一見
使君作張别狀時使君以候代既為位納弔後尚棲郡
署乃應父老子弟請慨然登亭與之告别自亭以下毎
一坡置酒一盎施以杓而佐之以蔬時集者數萬人蔽
山填壑使君拱手持盃及脣而不釂初與僚佐語建亭
事坐中嘈嘈及從容言别民皆翹首屏息耳察蠮螉已
而慰勞父老子弟争持盃再拜呼聲遍山麓及其既而
各請垂訓伏地流涕至不能仰山下逺近望見皆太息
有泣去者予時以外邑不能赴聞其事輒恨以為千百
年無此事而今偶有之然又不得親見越數日而人之
傳之者藉藉若睹夫人居平隴畆比户相對初亦不覺
其可親及其背而思之即或偶然邂逅相視嚄唶未嘗
有金錢相留遺酒食相厭飫而傾葢而親既乆而相憶
又乆而執手咨嗟不能相别即别而終其身記念不能
相忘者比比也況乎深上下之情而浹肌膚之愛者哉
昔鄧攸去吳興與父老子弟連舟並行話别三日而白
傅去蘇與杭則張之武丘之路湖水之濵其一時流連
之情皆形諸詠歌而見之記載今吾郡太守與父老子
弟相告别者前有劉祖榮今有何使君然則龍山之張
别其可已哉一錢之江與九日之亭争先後矣郡人士
各有詩歌及賦序傳之而屬予以記因記使君名源濬
即淮之梅庄先生今治郡以慈郡人又有稱何母者
　
　
　
　
　
　
　
　
　
　西河集巻六十四
欽定四庫全書
　西河集巻六十五
　　　　　　　　　　　翰林院檢討毛竒齡撰
　　碑記(四/)
　　　重修雙闗廟碑記
雙闗廟在京城四并園南祠漢忠義前楹而兩神並席
如聫璧然相傳其一従城南来丙夜據此而城南之祠
虗焉其後三楹養大士像則比丘尼靜元者實為之靜
元故前朝宫人相傳萬厯間當福邸出藩之際有尚寢
局掌設女官送之城西見道傍小女姣而晳擲以金罌
遽抱之入宫即靜元也其後隸坤寧荅應凡若干年而
以宫人入道迄于今老矣積向所賜金搆椽習誦而猶
懼為勢所奪也在昔洛陽伽藍半屬尼寺而何充以大
家婦女祝髪者夥因捨所居宅以安尼衆今靜元自飾
所居未嘗藉長安貴人為之化主而丈室自安一巾一盂無
與人事然且上陽白髮老入空門即廬江捨宅猶恐棲
息之不足而尚忍奪之忠義有神神倍則呵䕶亦倍也
静元徒不住介隣嫗之有道者稽首請書石遂書此月
日
　　　紹興府太守今遷兵巡道許公見思碑記
守視古侯伯而周官建侯不越百里郡所轄地封堠壺
柝每千里而一闢其間生牧教訓錢貨獄市嵗㑹課甲
乙煩不能紀況乎頒銅領節凡當帥兵鎮團練所有事
者規模宏且逺矣然讀漢循吏傳住稱吏米鹽靡宻得
民驩心故所去見思何與公守吾郡者滿一嵗察㢘為
寧紹兵巡副使民思之自郡逮各邑鄉官郵亭争勒石
紀功徳而吾邑所標石在西城之郛因砥確摩鋭屬載
其事邑於郡為八邑之衝右翼全㑹遮莽而負濕軍興
往來所被最棘公下車甫數月㑹撤藩兵變近郡之響
答而影傅者南闌甌江東越句章章安之間烽火接海
涘導邑界饑寒無厲掲棘矜胄茒介襏赤其腓而馳所
至蟻附􁒅擁麾臂長嘯漲山谷如毫毛遂於鎮兵失利
之次追奔薄郡城城閉先是公已戒閭左民徒户設油
燎給木械至是慰之而戢鎮兵之以奔還者城中估販
無朝夕儲穀驟貴諸豪家乗急鬭其嬴民無所得食皆
張拳洶洶公急捐帑藏賑民民定然圍者益急門兵突
出如刀劃水城端礮石逮盡勢已無可如何公登城諭
之皆呼曰吾良民也官兵不禦冦而冦我吾何為哉雖
然吾不忍負許公許公子我願得一見許公面請死公
露其頰于堞間衆驚認曰公耶皆投刃相顧泣曰安敢
負公遽散去而邑藉以安既而㑹城兵大至貫邑而東
邑子婦走避者如鳥獸散公發帑犒遣乞毋驚民而身
請入山撫賊賊見公至皆曰無負公自山陰至諸暨至
虞至嵊占業若干其以籍降者若干而邑又藉以安迄
于今公辭郡事始矣當甫辭事時台衢用兵方未巳邑
車騎徵發以及軍儲餽餉専芻秣兵間間闗險阻悉責
之邑之里畝之民公私驛騷嘗解台餉至郡恐勒里解
甘給解費乞郡亭轉運遂于餉額之外羡輸若干公立
督解發而還邑所羡且著為令令勿以輸輓煩邑民邑
民受羡散斗斛于衢每給一户輒大聲一頌公至百千
乃已公嘗曰守所以子吾民也吾嘗乗髙車訶途而驅
施施坐政事堂而傴僂偃伏鳩形而鵠面者皆子姓也
今有子姓饑餒或衣帔藍裂出不耀于人長者輒引為
已羞況弄干戈蹈不測彼豈嘗甘為之哉而身為長吏
而不急為之救拯子民之謂何且政務濶略第去其已
甚而至于為民之際雖一絲一粟必得使鄉部書言可
為之區處而後可已曽見長者治家不為子姓計纎微
者乎況積微轉成鉅也故其為政類如此公賦性恬澹
而見事最敏因閒于治理嘗手植桃李郡署彌山被畝
閒造一小舟載書其中毎行部則卧舟以行嘗至蘭亭
慨然思右軍故跡修其亭去公名宏勲由世爵恩蔭為
今官今現遷副使當公遷時督撫嘉公能請遷行間副
使以覘其功民聞之争渡江乞留自親王部堂督撫以
下各匍匐入呼曰願還許公親王以下皆動心因仍留
寧紹兵巡以慰民志雖所去見思如未去者毛甡為記
記曰
見公之碣以知公之事亦惟民思之以至于是
　　　兩浙開府中丞陳公轉運碑記
兩浙開府中丞陳公由藩方特簡加授節鉞不數月稱
治夫開府之制合治兵民而其後督理軍撫理民也今
則東南用兵
天子重撫任使統軍容顓誅殺一復古節鉞舊事于是
公得便宜置開府僚屬招募壯勇刺以為廂軍遂設行
幕樹六纛于兩牙之間論者謂安撫之尊加于九牧公
實始之乃公則有以撫軍為撫民者自夫諸道驃兵咸
集斯㑹白晝張弓刀行掠入市或挺劍􁀙撞門剽私室
葢藏公令捕至遽戎服立表下各以軍法徇諸道軍諸
道軍咸懾去由是檄金嚴流移諭使來附修城堡穀繕
甲械作攻守法凡門下諸生有能言扞衛事者禮之一
切硝炭莝棧筋膠芻束勿煩估辦且宻亷行間有陣鹵
僮婦悉贖之以給主者公之撫治如是也獨是諸道安
撫與諸路轉運相為表裏曩時軍興往來特重糧道而
唐宋以後未免以用兵稍劇别設諸路轉運而于兵行
之處則更置都部隨軍諸使然要之皆在官也今台州
兵餉分委各郡而郡人轉輸有運米一石而給運至十
餘金者有七八金者且有斃于礮石死于險阻者古稱
粟行三百里則國無一年之粟而漢武輓輸動至萬人
率十餘鍾致一石以今觀昔得毋有同情者與乃公勒
官解不令擾民至有私𣲖里役者嚴為檄禁且給買平
值分别水陸以限僱運大揭榜示于郡縣俾絶其壓𣲖
里役給買失值強勒長僱蒙上剝下之弊是何恤民已
至與父老苦兵乆矣累卵之勢不搖而傾況綰徒負輦
衆有慼色能如是之槩以官而民力緩然則轉運祗一
端而其為治者且十百也公名某由恩選起家歴任大
使為今官嘗舉尤異
廷賜袍帽以嘉其功今復考第一爰為頌頌曰
惟公授鉞控制雄闗開牙建纛在吳越間平輯百辟俯
循諸蠻分寄在閫就拜于壇啟茲幢幕總其師干神斾
鵲羽琱戈虎鞶編蒲藉民仗節詰奸亦越陽九章安兵
起賴公常武鎮斯浙水馳鶻伺敵秣馬厲士諸道響應
爰集其所戢兵用威馭衆以禮其恵愛民逾于父母至
若師行首重督餫三軍負鐎千里餽餕曩者輓輸使有
常分中都給粟外鄙行陣是以元凱引漕于晉河内軍
需責在冦恂今則輸發下于諸郡但僱官夫不擾民畯
費無畆鍾饑鮮道殣舟車連營徒輦繩峻猶懼下吏蒙
昧不問飭諸鄉亭榜示以徇憶昔羊怙開藩襄陽衆為
立碑峴山之岡望者涕泣觀而徬徨唐有行儉鎮之西
荒將吏勒石于碎葉傍君曰文武民是乂康我公嗣興
與之相望礱堅抵鋭民志乃章庶其拭之思公之功
　　　張推官勒石記
自昔推官之建理軍事也今即官以刑雖稱佐獄猶専
官焉紹興衝壤也民之良者與莠頑雜居加之甌越用
兵獄市四起張君自中州來興剔利弊達幽散滯嚴出
入之科苞苴者不得行請謁無自甫朞年而獄市息人
皆曰張君哉張君哉又曰張乎出我以生乎吾氏張矣
又曰人亦㑹有遇耳吾獨不得當今日而覯祥刑之治
乎君不見張君哉于是父老感激謀勒之石夫是石也
尋丈耳使以紀君之功耶則煩不勝紀也且君之隠徳
能名言乎使汎為誦耶則又未可厭父老情也吾乃舉
其略為父老告夫推官非第諸州察推也以内臺刑讞
寄之外臺而外臺又寄之諸郡推官是推官臺史也是
故以為省讞則為臺使者慎庶獄也其在郡則為小民
撤寃情也然而民情之寃孰有如誣命者耶殺人抵命
律也而越俗善誣謂之誣命誣者始用橛繼用蔓橛者
決也決則情棘而驚決以起蔓慢也慢則緩結證而延
縲以致于斃夫以刑官之尊而又加之臺臬之嚴重緩
急相煎烈濡等也君則拯橛以緩陰鞫其真而不急予
之勘騐其救蔓也即以橛或抵或坐片言折焉無使滋
蔓而誣詐者以屏焉何其能乎且夫刑之逮人或名勾
提其法用殷著者主之為勾頭而從以無厲伺事之鉅
細而夤諸吏所以買勾然且一提出而無厲諸勾從之
以薫以灑以詬以慰毎下縣而縣之添勾者搆其間設
科圈錢曰見面曰常例曰船飯曰偏手故理刑爪士酷
于虎衞而越為尤甚君易以勾牒緩名風而急名雷編
紙而飛提即不能而第責之縣之上不親勾也又其能
也獄訟非一方也褁糧候讞荒其耨弛其估任胥之利
便而先後庚甲尅簿不必理懸版不必序君則隨訟而
隨以讞之庭無宿版案無宿簿又其能也獄訟當已讞
已得生矣然讞必有刑刑必有贖是雖數鍰以上必囚
縶以候于盡夫獄吏之尊可攖乎罪止金作無死法而
得死刑寃與君則輕者捐鍰重者押外且有立起解赴
者未也追賕之根株而無以給也擇犯者所親可代償
者而脅以抵之枝其所枝乇其所乇君毎斥不行未也
夫察推為外臺行察察郡中豪彊為厲者而上之臺臺
未嘗鞫得其情也法之已原其初即察推亦未嘗果行
察也胥以為察之已懦也而彊之多藏也而目為得罪
人情乎而君輒禁之未也臺讞駁覈動輒再三奸胥藉
之以為利而請謁所至兼有朝定而晡更者已讞也驟
而覆讞求其剛正不阿守成而不詘難矣而君毎讞定
屹如山立雖百參駁不少動夫息奸誣知也慎行察仁
也戢役胥勇也減贖鍰撤監候恵也速結讞絶株累斷
更反明也又武也既仁又知既知又勇既知仁且勇而
又進之明與恵與武君足傳矣君名某由進士起家為
今官
　　　神告記
康熈十六年三月安西估魏丙貿卉布上海市中夜就
旅主人宿醉卧風雨大作失槖所藏金三百兩盡先是
旅主人俞甲相槖金估布料其數而以他事入鄉屬其
季俞乙守舍至是捕騐賊不以穴入而以門出謂乙盜
金乙不知所為經于梁出舌力救得甦上海令任君素
善讞至是疑之方庭鞫時卧一垂死人箯間刑無所施
而估失金盡哀號有如窮猿獨念此二人者生與死未
可知然且必根株其人掠肌膚析骨肉以求實即得實
而推求之下所傷已多萬一不得則自今以往其為無
何而受害者將不止二人也踟蹰乆之命舁去獨詣城
隍廟禱于神請以實告而留捕隨往者使待命于神寢
宫俗神祠得置寢宫殿後羅列帷幔楎椸巾盂屏几如
生而虚其位時十九日捕夢伏寢宫下私念此位中當
得神至而乆不至少選有幼婦出呼曰神已詣縣去矣
留衣賜汝遂右手抱細女左手挈衣與之及接視則裙
襕也歸以告君君是夜亦夢神幞頭緋衣前㦸手云已
得賊而君未知耶其云神詣縣者正以神來告是語也
質明則估又入報夜分時賊已還金一百兩投旅舍去
君是時方疑乙慮罪或姑還金至得捕語則俯首再三
仰而曰夫賜衣而得裙襕則非衣也非衣者裴也豈有
裴姓其人者耶捕叩頭曰似也閭左有裴愛無厲不事
家人産其人僦旅舍傍而得出入于其舍即欲得裴姓
此當是君曰然然則其抱細女者抑可知矣夫細女愛
女耳吾聞納音之數陽姓從左今左非衣而右愛女其
為裴愛無可疑者雖然吾懼以私臆入人罪使蹤跡之
無實復命捕詣神再候命既則捕復夢伏寢宫下見一
吏呼曰神至矣至則實其所虚位已而復入見前婦出
持敗褌與捕而以米筐遣少僕隨老僕攜去乃復告所
夢于君君曰是已仍與褌者果非衣也敗者已露也米
則八十有八禮凡出老者先之今少者繼出意者賊當
敗續出金八十八兩遂收裴拷之得實其狀云風雨夜
先入舍匿盗金至十九日夢神勅還金因先投舍金一
百兩今續存八十八兩在泮中餘各有所遂泅泮得金
定招伏而追給餘金所未全者邑人張錫懌曰晉史載
成都令察奸如神唐順陽劉君神于摘發而李果宰洛
陽獨曰古今正人能達鬼神則又何與君秉性正直往
合神聽且誠于格禱祗以一念好生之隠委曲求實致
鬼神聰明亦委曲覈實以告之若其解斷明晳能抉周
官掌夢之袐雖君實多學然亦君清潔寡嗜慾神啟其
智有如是也當君初蒞時為七月二十五日越三日而
火燔民居是日大風作燎如揚箕君竊念甫下車而菑
及吾民豈吾實不徳耶徒步拜火所泥銜于衣時正焚
輪間風不息而火息嗟乎神已君名辰旦字待庵蕭山
人由丁未進士為今官
　　　觀音庵送子記
上海城南有觀音庵邑人祈子處也朱公子簪原曽禱
庵歸夢丈夫子冠裾來前生一子慧甚易朞而死復過
禱則夢甲士排户入擁一兒至曰送官哥來及見則前
兒也既而果有娠將彌矣丁巳三月十三日予過上海
主簪原家因予與其尊大人司刑公有舊故也甫入門
即聞内讙譁聲怪之既而主人出迎予于堂熟視錯愕
亟詢其故則曰内人適産兒耳于是起賀然未知其錯
愕者何等也越數日作湯餅㑹酒酣簪原始語予夙昔
祈子時所夢丈夫子者其鬚眉軀幹暨冠服儼然如君
然已死及再祈再娠則居然前兒也然而君入門而兒
生豈君實有神能化身為人抑亦大士者重君姑假君
以示信耶予思古有愛其人而願為子者(自註唐白樂/天愛李義山)
(詩願為/其子)予愛司刑則為其子姓固亦無怪然予儼然生
人也昔予避人時曽寄居法華山中許大士捨飾而未
償也迄于今易十五年其証明乾公已死維揚而予忽
病痁見大士呼予前出紅紙三寸令讀讀竟怖甚以為
已死逮寤而紙中字眯如漆室獨記口語云許捨飾而
乆逋之何也今又一年而湘溪蛤公命予誦法華普門
品以延其願然則予之神為大士所役乆矣世固有飲
食日用而離竒變幻如平平者大士欲示神且假生人
以示神其幽明相通本屬可信況仲春祠髙禖為祈子
始事而詩言寢夢史記載吞鳦躡跡其為竒誕有過于此
者吾感大士之神而告夫世之供大士而祈子者之當
有騐也因從簪原請而為之記之康熈十六年五月日
記
　
　
　
　
　
　
　
　
　
　
　
　
　
　
　西河集巻六十五
欽定四庫全書
　西河集巻六十六
　　　　　　　　　　翰林院檢討毛竒齡撰
　　碑記(五/)
　　　陳氏家廟碑記
古廟祀之禮自天子九廟外諸侯大夫以漸而降而士庶
則或二或一或祭于寢夫一廟止禰即已不得及其祖而
况無廟而祭之于寢則祭禰之外更有何及然則髙曾之
祭惟諸侯大夫有之而況由髙曾而上者也今則諸侯大
夫士皆不立廟其立廟則皆族屬衆多者為之若鄉社然
而其所祭之數則無分祖禰高曾凡始祖以下祖禰以上
族有死者皆入焉吾聞漢無廟制自魏晉及唐亦漸以官
階差次為世數升降之等彷彿乎古之立廟者而其後不
可考也夫族之大者原有子姓通籍可等于諸侯大夫及
士官師其立廟亦不為僣而獨是三代以前世爵世祿故
立廟以世而今則父為大夫子忽為士子為官師孫忽為
大夫則朝而増焉夕而減焉時而廢墜即時而修舉楹
桷成毁既不勝其煩難而肸蠁出入亦茫然無所依據
吾故曰禮由義起制以情通在宋諸儒亦早有祭禰必
及祖祭曽必及髙之説則合祠比祀夫亦孝子仁人之
用心然也山隂陳氏其先世自石晉時為朝太尉再傳
宣教郎三傳至記室參軍實始居山隂北塘之下方橋
而遷延入宋有登進士科為樞宻直學士者將立家廟
于寢側而以制未定因捨所居書院為下方禪寺乃終
宋之世至紹興嘉泰嘉定諸年則毎為秦太師韓平原
郡王史丞相輩歴請立廟而士大夫無朝命不得私建且
恥踵其事于是立廟之制遂至今無仍焉順治初年其
二十五世孫有仰南君者曽捐金五伯兩為立廟記而
逡巡未逮暨二十六世孫子修君于己未春復捐金五
伯兩以踵其事而于是諸子羣從其起襄之上為妥侑
下為惇叙以次昭穆以合族姓其規制一仿于昔自堂
而室而房而兩翼而廡而門而齋坊庖㕑及省牲展饌
視滌賛盥之所皆已備舉且釐定祭器壺樽鉶鼎豆籩
筐篚勺羃諸物皆有繩檢將以是年嘉平奉神板于堂
而乞予以記嗟乎夫孝子仁人之用心如是已乃為之
銘其詞曰
皇皇饗廟惟神攸棲執膰縮醴代展孝思古者祀數限
于尊卑以故廟祀親盡則遺今合先後分帷同粢千秋
萬䙫永勿替斯
　　　吳江泊蘆菴碑記
吳江當太湖之委烟波四暨其中多隠君子者遺世負
俗不得已而遯于緇黄之間假水草自蔽結瓢鏝堵以
自安其身若所稱泊蘆菴其一也顧泊蘆之建肇自前
紀而千仞太師承先人遺蹟恢宏舊觀自乙未丙申以
迄壬子凡五年而工成自祠殿場宇下及寮宿以至芳
㕑薉坎之屬各有位置蓮莖鷲羽華瓔覆之其六時盂
缾之扣食者聲徹水裔豈非浄居之優游者與乃師自
求法以來操履上輩曽質所見于福巖老人福巖老人
亟可之將舉大鑒迄今所秘而不與者而與之于師則
意為師者當演法出席據祗陀自尊即不然而出其所
學漫游中土亦得如道安毗耶之可以自見于斯世而
乃棄去不屑獨歸而與斯地謀折鐺焉此曷故哉吾聞
泊蘆在兩麻之間界東西草蕩人有至者非舟檝莫渡
其所處亦僻矣然而蒹葭在前鳬鷖日來憑軒而觀則
菰茨菱芡垂手可探儼然世之為隠居者毎望之而愛
其心之閒與志之有所在也丁巳秋介吾兜率師謁予
為記而予以事未應至戊子春遇兜率弟子于申浦之
上遂書稿去予思泊蘆者泊于蘆也昔者大覺世尊以
旅泊三界為度世因縁惟所處無着遂謂之泊然而以
虛附實以動附静故舟可附岸而岸不可以附舟今乃
舉所處而盡泊之則是虛實之難齊而動静之罔據也
夫人生世上為渥為泊又豈有定哉其地有宿蘆予嘗
為文記之而泊蘆與隣他日予從海上歸當特過兩蘆
且以視其泊之者何如也是為記記曰
松陵之濆麻水之濵禪宫獨啟離于諸塵有師處之如
祗陀園方師力學能杜五門辭彼授受絶諸聲聞飄然
避地作旅泊因以斯自度有如世尊樹茲棟宇環為丘
樊户牖所向烟波是隣蓮蒂坐象菱舟渡人我欲折蘆
宿蘆之根蘆碕有盡斯文無諼
　　　半樓記
王子鴻資挾其文以遨遊天下自燕齊代隴以暨荆鄧
甌粤嶺海之外率驅柴擔簦坦坦如衡術者凡四十年
曽歸而築小樓于隘巷名曰卧游而卒之舍而去也予
嘗作卧游樓詩以留之暨其後從五嶺歸慨然念故里
不可去乃復買宅于沂川之間環沂舍傍築層樓其中
前可瞰城南諸山而北幹一峰適當北牖且隣園之藂
薈而翳蔚者松楸木莽晻映左右于是判樓而分受之
顔之曰半而人或疑焉夫以鴻資之足跡幾遍天下其
目之所通耳之所接心思意㫖之所周知固將以二室
為奥居百原為行唐蓬丘滄江為洿池林囿而乃局局
于櫺軒之末櫋幔之細是必有説顧吾聞逍遙萬里不
越搶榆當其肆志寥廓游心浩蕩可以窮天地之大斥
萬類之廣而及其退藏一室飲食偃仰不過肘之所布
與趾之所量而止夫鴻資風塵在衣顧之將澣豈真好
窮大而忘歸者哉今鴻資薄游海濵而予以訪舊之餘
與之晨夕葢嘗飲予酒而告予以將返而居是樓也遂
述其撰事而乞予以記夫暍者望叢社以傾心勞者睹
藳砧而思憩何則情固有所安也今夫人身居廣厦層
臺累榭尚以為隘而苟當躡屩之為勞驅車之已瘁見
棟宇而願安焉此亦何暇問其地之或廣或陿而況時
事紛糾未能百全吾游于天下而知天下事之未可以
意量盡也鴻資雖所至特達然秦趙越貊行或未遍山
川雲物覽有未備詩文溢寰宇而多所散去黄金滿行
槖而不盡收拾然則天下事之不能全者有如此半矣
若夫一枝之棲可以娛老一椽之遺可以裕後則斯樓
雖褊是亦得半之道也鴻資曰善請飲君是樓勒其文
而嵌之于壁
　　　滿聽樓記
予至宣城偕張公荀仲訪東渚先生不得觀張公所畫
東渚草堂圖而思之夫宣城山水甲天下既已登敬亭
溯雙溪觀柏視麻姑之勝亦既快心娱目而顧伈伈焉
重有懐于東渚之一圖亦可怪矣既而先生築樓于草
堂之傍顔曰滿聽相傳樓成時有鵹黄栖于梁緜蠻而
啼同里施侍讀為之題之而其家舉人淵公復為之繪
圖傳來京師京師好事者且為之歌詠其事予少游倪
文正園有庭軒然以其橚爽之在楹也風生刁調經耳
而滿名滿聽軒今相距四十年矣先生是樓之名適與
相合豈釃酒伐木與鳥鳴求友其情有同然者與方先
生從沈徴君游正值徴君與文正同時頡頏相與持黨
人之事而先生以髙弟子周旋其間迄于今讀先生序
徴君遺集未嘗不嘆先生之毗輔嚴而步趨正也夫聽
亦何常目不睹鄧林之柯足不踐板桐之隂而劉􁎗卉
歙求之而條然又求之而飉然情之所之一似風起于
青蘋而河放于泬㵳者況間闗啁唽因時而更故有聆
燕竽之音而以為齊笙者矣世不遇文正世不識先生
之效文正而見草堂之圖而思之聞滿聽之名而歌之
記之他日聞聲而起相為應求安知後之倚音者不猶
之今日之傾聽者也吾耳屬之矣
　　　重建仁賢祠碑記
仁賢祠者鄉人為先吏部作也古無鄉人立祠祠鄉賢
者嘗考漢朱邑為桐鄉吏暨拜司農天子賜黄金百斤
使家置祀而邑以為家人祀我不如桐鄉民葢自信桐
鄉之有得于已也今則官祠皆故事上以是哃而下以
是謟其不足取信明矣獨鄉人稍公難以勢奪亦難以
利誘然而自漢迄今雖更里名如王烈閭師争畫像如
陳寔父子卒未聞立祠而為之祀之葢鄉人易與易與
則多求鄉人又易形易形則多媢故有髙車駟馬歸馳
里中里中人忌之至相與共事則往往苛求而極于怨
望吾不知遂之人何以得于先吏部先吏部亦何以得
之于遂人而合錢于缿合材于涂合筋骸手足于閭左
子弟而構以祠飾以貌于嘏于祝題之曰仁賢倣惇宗
殷禮而載在祀典雖曰公之徳著之里甲凡邦比版藉
出入租役一切輕重髙下律之官府之八成而未有稽
者而公力清之祀法有功徳于民固當祀然非公之生
平實有以感人之心而中人之隠亦安能致此迄于今
祠稍圮矣公之孫㑹侯為祥符令已經取召而忌者中
之所稱祥符民思之如桐鄉民者慨然念祖徳而重為
建之夫祀典有二祠于功徳所以勸善也祠于祖考所
以廣孝也今仁賢之祠在鄉人創之為勸善在後人建
之為廣孝均得之矣族孫竒齡拜祠下而系之以歌乃
為系曰公諱一瓉遂安人官吏部文選司郎中歌曰
婺之山兮幽幽公之出兮駕雲虬婺之水兮差差公之
來兮浟然以思為公作廟兮建華榱靈旗上下兮山風
四吹惟公疇昔兮感鄉閭鄉人戴公兮願為尸之陶土
甓兮築堂簃孫為祖役兮子為父來紅粱兮烏黍風飄
飄兮神靈雨為採明粢兮薦筐筥春祈秋賽兮長此終
古嘏稱降福兮祝告以䖍膋蕭四達兮年又年蒸禋如
故兮昭事不諐几筵重飭兮貌廟鮮宗功可述兮祖徳
以宣吹簫擊鼓兮彈神絃苾芬孝祀兮通後先執籩捧
豆兮有如鄉人婺之山兮婺之水碧雲如衣兮白石如
髓惟公駿徳兮堪與之比山水可移兮徳不可以徙廟
有葢兮石有底勒嘉名兮昭萬祀
　　　寧州龍安山兜率寺重興碑記
佛書載兜率夜摩宫殿在諸天以上璀璨𢎞麗可居能
仁故名山法地有所創建每借之以顔其刹如梓潼分
寧皆有兜率是也顧分寧兜率倉于隋開皇之末山名
龍安其地由豫章西山而西去豫章逺而龍安委迤反
與鄂之下雋之畍相為犬牙則又去分寧逺葢山之興
廢其不可按者亦乆矣湘溪蛤菴禪師本楚產而遊于
越㑹吳越用兵師乃傚浮屠奉親故事拂緇負母避于
湘湖之麓者若干年後累遷上輩自福巖報恩平陽諸
宿歴伺勘驗究之平陽報恩交欲傳法而卒受傳于平
陽撫期之雄出而振錫有何足怪獨是師乆在越毋論
浮杯四達非所依戀而即其兩赴京師隨大覺老人説
法
御前幾欲留内庭薦福若所傳萬善殿者而猶然却足
惟以湘湖之一曲為念則其不輕于應物如是也乃其
初以越中故人出宰下雋延師于下雋之鳯山寺而下
雋去龍安較近惟時有兜率之僧名師亮者承隠賢静
師之後稍葺元明以來兜率之既廢而漸復者建堂五
楹奉鬘華而藏貝葉將以次翦闢冀還舊觀而詘于時
之未有合也康熈十二年癸丑二月住僧師亮同龍安
䕶法匡君鼎雄君竒遇萬君正瑛陳君欽􁆚等白諸當
事共賫禮幣迎師于鳯山擇日入院乃大建旛幢漸興
工役當斯時兜率之既復而稍合者已駸駸乎有其基
焉㑹兩湖用兵諸旗張皇四出悉駐荆岳而下雋當平
江臨湘之間為荆岳衝龍安近下雋烽火相接戰守所
必争適師省平陽負錫東渡暨還而前途梗塞不可通
乃往來湘湖自稱湘溪道人者又若干年雖其間三吳
巨刹各來迎師師亦曽一應吳江黎里之請然非其意
也丁已之秋龍安兵稍解其住僧檀越堅請師往將驟
完舊緒一光前席其勸駕之篤倍于肇事而師亦乆念
寳地之當急復遂于榛莽之餘毅然許往于是増視延
袤就其髙下庀徒量材遂事有日乃使謁文于予為紀
石用予三入西江未嘗一過龍安不能詳兜率遺蹟又
記誌荒略亦無從考覈故實以備因革然嘗聞兜率初
興有司馬頭陀者來相是山預記若干年後必當有聖
僧先後相繼開演故自隋唐五代代有徳士而延至趙
宋則臨濟雲門兩兩分見其在慈明之後者則曰無證
曰志恩曰從悟而在匡真之後者則曰擇梧曰景常曰
維顯前後記驗歴歴不爽及其既亦少替矣今師之重
來曠世接跡雖曰人事然孰非山川爽睿實有以啟之
也哉葢祖庭興復端藉大力自非挽繂日月開掲天地
具鑒道之能而擴劫摩之㑹者未易勝任故師念湘溪
而今以當日之念湘溪者轉念兜率夫亦以兵革之際
興復倍難遂不憚矯願力屈事任以有此役也考之宋
宣和之末兵興旁午中外戒備而朝士張君商英尚有
追謚兜率悦師之請以其運漕隆興時曽從兜率座下
一言有悟故也今師之道法不減從悦而兵革之連且
異曩昔法寶當興豈無商英其人踵其事者吾于兜率
有厚期矣寺址訖各具畛域前後殿堂門廡寮舍各具
規畫程功餱廩民物人力簿書嵗月各具計數例書之
碑負而綴以銘銘曰
惟此神宫名兜率陀招提象之以安騰摩有如祗園對
此恒河庭生苾草座成蓮花乃者龍安亦有斯寺闡兹
五衍開自六季白馬遷經黄金布地彷彿曹溪掬水嘗
味云俟時日當出化導為天人師𢎞佛祖教是以數世
能攝衆妙相繼説法具大辯才星羅寶殿雲滿香臺鷲
羽旦拂優羅夜開領其中趣比之西來無如象教稍墮
後葉道岸傾崖慈航失楫曠然前期丁此浩劫何幸大
師早授𢎞法迦葉一嬗大鑒再宗逺恢臨濟近嗣天童
日月並徳山河比功馴象騎素傳衣賜紅初住湘湖中
棲黎里曽隨大覺入見
天子辯晰八正在醮園裏爰請法駕整是道席將邀舍
衞興我兜率寶樹牽身金花捧足復太子園修利王國
不悟詰武兵來洞庭龍安烽燧間于荆衡湘溪一曲雖
署師名終還初地言完化城増累疏浮薙蕪崇槁旛為
風生圭作影表丹甃蟠螭赤桷飛鳥矛㦸戈鋋棄之如
掃修水東流夏汭西折祝融堆霞彭蠡泛雪鶴不争山
龍請避穴縱復兵行江漢有截安以金輪鎮之寶杵普
濟禽蟲廣喻徒旅門闔四流燈燃一炬珉石堅貞永樹
其所
　　　家貞女墮樓記
家貞女者祥符知縣㑹侯女也貞女已成婦三日而猶
稱女或曰昔荀爽之女為陰瑜妻雖既死而稱荀氏女
或曰祥符民父母㑹侯曽上貞女事于臺以父母故女
之貞女許字方翰林渭仁之子奕昭方毛故世婚比之
羊鄧而㑹侯與渭仁又以文章相親好其訂為婚婭故
無所負獨是奕昭乆病瘵當㑹侯以被召來京師予見
奕昭于㑹侯之寓疑其肌清而損容澤不外著恐不年
而㑹侯再任祥符其明年夏奕昭就婚祥符官舍則負
病往自京師達祥符千餘里鞍轡道路病愈劇㑹侯初
難之然既已至此無還理乃遂于病中強為脱褵甫脱
即就外舍當是時其病中之扶侍起居嘗藥和㱃雪垢
撋薉其重有累于貞女者不待言也至病革奕昭泣曰
吾此來百悔亦何及矣雖然吾敢以三日誤汝終身哉
女曰子不讀芣苢之詩乎其夫有惡疾雖未婚猶不忍
去也況三日耶既而易簀女不食父強之始食初女少
時以食蒸羊致病中死法乆斷不食至是忽食之以為
得速死也㑹㑹侯以卓異再被召將赴考選而謠諑適
至㑹侯居平頗鬱鬱女伺父不懌陽為好容施施然如
尋常初欲自材有二傅婢同卧起及是稍懈嘗坐私室
淚縱横被面母至強拭曰不謂小寒遂嚏唾至此時二
月易冬服女僮請擇其撋澣者曰吾能再御此耶女僮
怪問之隨亂以他語康熈二十年三月六日日暝登樓
呼女僮執燭隨後示不疑行至牕欄將閉牕委身而墮
樓去地二丈許下甃以石􁞘擲之將必靡碎而肢體不
壊惟口嘔閼血眸子黒白溷數日一若有鬼神維䕶之
者噫異矣祥符鄉三老感㑹侯者為㑹侯勒石頌去思
而并上其事于臺表之雖女年尚少未當旌然而靡他
可知矣祥符紳士皆有詩而予為記之如此且以告夫
後此之為詩若文者
　　　五賢崇祀鄉賢祠記
古者祀邦賢于社韓退之曰鄉先生殁而可祭于社是
也其後社禮廢而州縣祀社不及鄉里且亦無復有祔
祀者惟明制建學自成均以下遍及州縣較前代之建
置無常格者最為周悉于是哲配遞降由廊廡以外特
設名宦鄉賢二祠于宫門左右當欒公鄭鄉之祀原其
始非不鄭重而其後稍冒濫也夫惇宗大典要在事功
然或祔于廟或享于大烝而鄉祠以賢賢則無問出與
處而惟賢之祠不特事功當在所略即顯晦仕止亦何
足為邦賢較而明代中葉多取宦達者填于其中既則
漸及于贈君于封翁又既而貲豪者皆得以夤緣而簒
入之故以至重之典而輕于鴻毛相傳啟禎之間長洲
陳太史請别搆一祠祠言游季札而禾中魏給諫至有
捧其先人主矯然而出于祠者武林有五賢皆明季隠
君子也隠君子而何難于祠顧非賢之難而祠之為難
彼隠君子者勢分不足以動有位家貧不足以將禮幣
其子姓將必達顧猶未達不足以致往來請問之好然
而一鄉賢之一國賢之天下後世均賢之自㑹城一府
二縣三學舉人沈佳及貢監生陸寅三學生員王丹林
等合二百二十人各發憤蹶起毅然以古道自任懐公
揭上之學使㑹學使王君由翰林春坊來改道為院出
微尚􁃊然念時俗之有非思一反其習遽以其揭下府
縣取給取事實即同巡撫趙君敕府縣官迎主入祠于
是五賢者同時為神木府縣官敦請到門五家子弟各
捧主鼓吹迎于途城之士大夫各冠衣詣祠下再拜自
院使以下各致祭于是好事者競為詩為歌為圖畫為
五賢誌傳記其事以為此近代二百年來所僅見而五
家子弟復不以予為不文而屬為之記當予見五賢在
崇禎之末維時己夘庚辰間修里社之廢而集鄉之文
人學士以為社在五賢立社則有所為登樓與攬雲者
其人尚氣節以東漢諸儒為宗而其為文則精深奥博
破陋學之藩而一歸于古予時以總角附敦盤之末同
應鄉舉因得交于五先生五先生視予則少長而肩隨
之乃驟丁國變五賢皆盛年而遺落世事闔土室以儉
徳避難間有寄于釋屏于山林託跡于交游之幕以為
生者獨予以亡名走四方不相見即見偶然相值道故
舊序坐頃刻不謂入都裁幾年而五先生者即已騎鯨
上升與鄉先達周旋于黌序之間如是也夫予見五先
生于崇禎之末不謂其至此也向使五先生者不即遭
世變不處出而用于世不祀于社當必祀于廟享于大
烝必不止于是雖然以視予出者何也五賢者一汪渢
一陳廷㑹一柴紹炳一沈昀一孫治也
　　　思硯齋記
予少時聞父老言合肥許中丞守吾郡時臨去郡别父
老于錢清江指所攜硯齎咨曰嗟乎此吾守此郡以來
所得物也吾不能有裨於此郡而乃攜此去吾媿焉是
言也吾嘗聞而感之暨予入京距前事若干年讀施侍
講所為思硯齋詩輒掩巻曰是物已失之耶即又嘆亷
吏之所遺不能下逮于子孫一物且然及見公文孫今
户部君生洲先生毎道其尊大人思硯事且屬予為記
然後知公之亷贈君之孝思與户部君之表揚駿烈俱
不可及也公嘗夢東坡于郡亭手授一硯亭枕種山麓
種山者則越大夫文種所瘞山也東坡曽守杭去此百
里或往來游居俱不可考惟是夜甫見夢未及明而即
得一硯于蒯隸之手以為曉受公命種竹亭下巖窔之
間應鍤而出公取澣之則儼然勒坡像于背一如夢中
所親見者葢公之去郡而不忍釋以此也乃公殁而硯
已亡矣孝子思之作思硯齋晨夕居齋中以誌不忘夫
思其所嗜思其所好事親固然然而在前之人無故而
忽授其所好者于漠漠之中而後之受之者亦復于漠
漠之中忽若適還其所好而去古人之投報類如是矣
乃東坡當日愛硯之切求劍灘之石誤以為鳯山妙材
價過龍尾而其後復求龍尾于方君彦徳則又甘為作
詩自懴其失其愛好如此然猶不能守而棄之種山之
麓而況公之偶然而得之而欲即傳之世世不無甚惑
顧其子思之其孫又從而記之比之手澤桮棬𢎞琰赤
刀觸之于目藏之于心瞿然惻然歴數世而不可解此
其孝思何如也夫㢘于官友于古人與孝子順孫之慕
其親而展轉揚顯以求傳之于後者皆可記公諱如蘭
前朝中丞初為敝郡守生洲先生諱孫荃曽授翰林庶
吉士于予為同館前輩今視漕通州所稱户部君者
　
　
　
　
　
　
　
　
　
　
　
　
　西河集巻六十六
欽定四庫全書
　西河集卷六十七
　　　　　　　　　　　翰林院檢討毛竒齡撰
　　碑記(六/)
　　　兩浙廵撫金公重修西江塘碑記
浙江為三江之一自姑蔑導坎厯婺州睦州以迄章安而
陡作一折謂之浙江蕭山西南偏則折流之衝也其水北
注澔涆抵所衝而詘而之西於是築塘以捍之以其地之
在縣西也名西江塘明正統間魏公文靖躬修之厯百餘年
逮天啓改元秋潦水暴漲決塘而奔民之骴衣漂漂者相
望千里顧隨決隨築不致大壞今則五年之間且兩決矣先
是二十一年決二百餘丈山㑹蕭三縣盡成澤國鄉官姚總制
捐貲修之至二十六年決二十餘丈急畚擁間復決三十餘丈
非前此墇堅而今墇疏也又非墇之者不力也前此北注湱
湱以漸而殺其折也勾而不矩勾而不矩則水少力水少力則
增防易固今則折流之西抱者有沙生脇間水之循沙而
折者沙轉出則水轉盓水轉盓則向之挽彊以西者今
徑矢而東而於是承之者以横亘尺土當長江徑矢之
衝初如撞闛繼如擣匼下穴而上頽欲其墇之久難矣
大中丞開府金公視猶己溺一日檄三下舉三縣民生
嘻嘻處堂者而公悉驚為灼體㓤膚之痛先審料形勢
若潭頭若張家堰若上落埠若諸暨濆若於池若大小
門臼歴求其受患之故且務極根柢必以築老塘勿僅
築備塘為斷曰不見夫塞河者乎河之患未有減于江
然而先之以石菑石菑者石臿也繼以楗楗杙也下淇
園之竹以為楗是也而後加之以䈾䈾者攟木而横之
者也而後塡之以竹落竹落者河隄使者刳大竹為落
實以石夾船而沈之是也夫如是而工亦幾矣徒以老
塘柢深虚擲民間金僅築備塘此黃葉止啼耳且棄民
田棄廬舍何益自今伊始毋怙舊毋憚煩毋補苴目前
而隳棄永久牘十上十反甚至集官民里老共議可否
必各使心伏令畫押上乃衆議噆然反謂築備塘便何
也以為河隄無正衝者旁決易補而正衝難塞一也且
河身髙於隄其決也隄耳此則江深而隄髙隄亘于地
抵衝者以地不以隄故當其衝時先齧其隄地而後隄
隨之以傾方春水發隄地如蟂潭不特捧土難塞即塡
以巨舟投以篰石隨濤而捲等于飄蓬故菑楗之設但
施于隄而不施于築隄之地所謂不與水爭地其説二
也且水能決隄不能決地地藉隄以禦漲水耳能遜地
于水地不即渫則隄不即壊其説三夫江流有定而沙
之遷徙有定乎沙徙西則西衝徙東則東衝築一定之
塘不能抵數徙之衝保無東向之沙不仍徙而之西乎
其説四要之皆非公意也是何也則以公意在久逺而
順民之情則仍近于補苴也乃塘工所需有云得利民
田者民利之民自築之蕭山得利田計十六萬畝而山
㑹二縣計一百萬畝有奇則其利六倍于蕭然且蕭山
地髙而山㑹地下傾盪之害亦復不啻數倍天下未有
利奓而功慳禍重而救反輕者考之嘉靖間三縣通修
曽無氐卭今則山㑹合金僅足抵蕭山之一似乎畸重
乃公復如傷為念惟恐民力之或不足既己議輸四千
金蕭山半之山會二縣共半之而公特倡率司道捐金
二千却三縣之半計程立簿猶恐董之非人則其工不
固且或來中飽之患復簡屬吏之㢘能而勤慎者共推
郡司馬馮君㑹馮君以清軍兼攝水利遂董其事塘距
水五丈底七丈頟二丈髙一丈五尺長二百一十丈有
奇餘悉増庳培薄内桓而外殺鼛之椓之諒工役勤惰
而親為之犒計楗若干土若干篰與石若干自二十五
年十月至二十六年三月凡六閱月工成夫方州大臣
興利除害固屬本分然往往視為故事遇修翰所關一
委之都水聴其便宜從未有己溺己飢如公者且民利
民築嚮有成例而公以氷清之操却苞絶匭然且惟恐
民力之或竭為之割腽而剖腊以資于成繼此者可風
己公諱鋐字冶公别字悚存壬辰進士由内翰林起家
改祭酒歴按察布政二司使進兵部侍郎巡撫福建調
繁為今官頌曰
於越同利有如三江北流而折在餘暨傍馮修􁁜匌江
婔洄湟縵地逆阞民為鯉魴我公仁愛宛如身創負土
作埭捐金捍防前者䇿堰龜山仲房我公嗣興以頡以
頏公之功德煌煌版章祗此澤闓一何汪洋沙漫可泐
江穨可當公恩蕩蕩千秋勿忘
　　　重建宗慧堂記
法相寺在西湖南髙峯下五代時長耳和尚舊道塲也
其傍有宗慧堂相傳趙宋時所建而今亡矣嘗考法相
所始不得其實或曰法相即長耳院又名宗慧禪院實
即定光佛寺也夫定光與宗慧長耳何與及按舊跡得
宋翰林侍講范楷所撰碑文而碑燬于元即文亦闕失
不甚備惟眀嘉靖中有蘇州太守徐節所樹一碑尚存
西楹其文為翰林庶吉士王穀祥所譔拂讀之彷彿其
槩而惜其時月多未協也考師泉南人生于唐昭宗景
福之元其母夢吞日而生師生則兩耳垂及肩名長耳
兒長耳兒七嵗不言忽一僧謂曰何鈍置耶師答曰不
遇作家徒撞破烟樓耳當是時人早知其為應化身矣
其後㳺方外祝髮金陵瓦棺寺而歴參諸方至後唐同
光二年始至杭見西湖南山而樂焉依石築室以乏水
咒而得水今名卓錫泉是也自同光二年居此閱二十
六年至後漢乾祐三年十一月二日永眀禪師者聖僧
也居淨慈寺呉越王生日飯僧問永眀有真僧乎曰有
南山長耳和尚則定光佛應化身也王趣駕至山禮師
直呼定光佛師不答但曰永眀可信乎趺坐而化則是
法相之建或在此時或過此已往而碑云石晉時建則
石晉二主共十一年正當師所居二十六年之中是時
未嘗知師也且即此二十六年中石晉多事大梁去此
逺毋論不知師即知師必不能賜院至呉越境即或賜
院至呉越境或呉越王自知師當石晉時王自賜院不
必出石晉敕建則長耳之名己著南山何必待永眀而
後聞也且夫宗慧之建何自也舊以為是寺所始本名
長耳而宋始更名法相且賜長耳為宗慧大師則是宗
慧名堂必始于宋苐不知在宋何代而碑云師遺蜕不
壊膚革津澤月必三淨其爪髮而金人侵境刃所傷處
皆流白血因于崇寧三年應僧司之請然後覆以髹漆
而錫以今名夫崇寧者徽宗年也其時天下稍安燕閒
所至表錫及此固未可知然而當其時金人未嘗侵境
也即謂金人侵境後此之事是時但賜號則又不得謂
僧師上其事而後得之蓋上即上其侵境事矣予謂是
寺所始必始于五代之漢宋僅易名耳若堂所由建必
在南宋而世誤以崇寧實之事當因革即基構見存尚
多倪㐳而為文不慎致有以己成之記為謬誤者此興
復之所當亟而為之文者倍不可不為之審也予重詣
法相寺求所為宗慧堂者而不得因考其故碑而重為
辨定若此若夫師之應化所在皆有天台文殊囊山之
辟支佛池之金地藏鶴林之布袋和尚靈巖之智積菩
薩皆有顯跡而師在生時杭人以水旱疾疫及禱生求
嗣曳其長耳無不立應今遺蜕巋然尚能趨四方之士
碑不云乎蘇州徐使君以禱而生所為三致意而報以
碣也世之有事于堂者可知已康熙己巳住僧方謀興
復因丐斯文為勸緣之舉越一年堂成寺僧請書碑乃
即書其文于石某月日
　　　兩浙提督學政右春坊王公試士碑文
自昔無學使之制眀始出曹郎為提督學政分𨽻諸道
而以兩京為首善地特遣侍御有聲者陞為院使賜笳
皷開轅建纛設丞令官屬視諸三巡特未嘗舉詞臣而
懋其選也
大清興専以直𨽻用院使而盛京則但令京兆兼之乃
敕詞臣自講讀以下編檢以上充直𨽻督學院官而盛
京及他道使皆不與焉嵗乙丑
天子念學使任重非詞臣莫承而江南兩浙人文蔚興
宜破格陞道為院羣臣循例列銜者紛紛上
天子獨慎簡先生謂先生品譽髙當拔諸方局越資俸
使任兩浙凡一切幕府行事與直𨽻埒可謂重矣乃自
乙丑至丁卯三年之間一嵗一類合八十郡縣文人學
士甲乙而差次之無不頫觀仰息狂讙劇謼謂稱量之
精去取之公真
國朝四十餘年所未有事嗟乎亦何道而得此夫士人
生平攻苦力學祇期得當乎主文而一旦出我所學斥
拔人類極一時英俊皆得厠我門下斯已快矣乃甄鎔
搜剔必欲使璠璵金錫並収之筐篚而後己故有謂國
家旁求鎻㕔之得人百不如案學之造士為有要而先
生皆有以幾之嘗觀其兩試吾越每一榜出士人爭来
觀輒羣相指曰某貧士某名士某遲暮士始而驚繼而
慶又繼而咨嗟感嘆且有至涕泣而不止者自兵戈相
仍誦讀少又户口多薄瘠
功令定限入學歳無幾志灰敗漸有舍此改他業者其
一二學究不得志課塾為生計自視無色而有司狃習
俗更有相因為請託者夫是以特達者罕今一旦反是
皆曰世亦有至公如是者事固未可料也則又曰人亦
患不學爾學則得之今此可騐也則又曰語有之力田
不如逢年此非有年乎雖然吾懼其不易逢也于是吾
越之士進三字以頌先生曰窮通翁窮通翁何也曰先
生所取皆窮士也然而皆通人夫文至今日而變甚矣
縦橫之家紛紛競起而先生一以榘錯繩之涵溶雋永
悉準乎度豈非通乎然而齒亦稍進焉夫日暮途逺將
老死牖下日與乾螢枯蠧相為因緣而先生驟起而祓
濯之如顚蘖之生而蟄蟲之振矍鑠哉翁乎夫天下未
有窮而不通者也夫能通雖翁猶通也夫至翁而公至
矣翁者公也因而天下之人亦稍稍相傳為窮通翁者
予承乏史館忝與先生為先後進而請急歸里則正值
先生試士時也邑之人士謀勒石頌德而謁予以文因
為書所見而應之如此先生名掞字藻儒
日講官起居注右春坊右贊善兼翰林院檢討奉使為
今官世為江南太倉人自曽祖文肅後歴世顯仕三傳
至先生皆以文章名蹟稱于時
　　　創建羊山石佛寺大悲殿碑記
越有二石佛一柯山一羊山也二山産石石工取石者
割剝壘凷周刳其四圍而留砫于中就其形撫㘭凸而
刻之為佛髙五丈六尺相傳隋開皇間有石工發願為
此畢生石不成以禪之子子復禪孫凡三世訖工或曰
石工死而生生而死死而又生以願力之堅而假胚此
鄉者三世矣乃就其石窞而袤延之以甍以築名石佛
寺康熙二十三年大樹禪師従京師還卓錫于其寺募
金造大悲大殿于舊寺之側址之樹之上陶而下甓減
木増漆䫉大悲像而索予為記予乃拱筆作偈且誦之
曰
如此大慈悲無處無祗陀乃假憩于此以與壘凷俱是
為大悲力千手千眼目照鑒此一方無福不翔備我今
作慶讚勸此十方衆惟是石龍龕石幢石鐘磬鑿石與
鏤木妙相無有二謂石為大悲謂大悲即石是殿是石
龕藉此大悲力
　　　馮太傅適志堂記
太傅引年時
天子念元臣復辟無以命寧于其行也
御製五字詩灑之
宸翰中有元臣適志之句維時同
頒者有螭領文石復鋟適志東山四筯篆于上太傅感
焉遂于歸田之暇築室藏弆即以適志二字顔其堂且
屬宫詹學士沈君為之書紀
聖恩也人各有志當其入居槐㕔時志在致君即其統
宅百揆平章軍國出與斯世建平成之業志在安民而
今則杜門却謁逍遙桑苧日與刳瓢薦芰者優㳺出入
以自眀其志此其間有何一之不自適而事有不盡然
者夫居優總方第為所得為己矣乃或中有未靖在當
日機務緯繣未之或覺迨習靜思之而無以自安又或
朱組繡裳徒取尊榮一旦退居晏閒則晃日之目難于
爥幽鄉人有市歸而縬然若自失者何則寂擾之勢殊
也且夫人境未有盡也富貴己至當復進冀所未有者
餐芝茹蘂不能即效則復轉而覬人世之寵或造廬特
存或起家再入未免元纁白璧安車蒲輪之想皆足以
擾而太傅均不爾也太傅嘗自敘矣七十老人生平無
不可自示之心然且澹泊寧靜出處一轍
聖天子既以眀農許之而優㳺歳月皆足自適浩浩乎
蓋樂天知命先憂後樂志有在焉境固不得而限也故
蕭條髙寄徃往于執政之時每寓其意于東田西塞之
間致
聖天子賜詩猶以平泉綠野為辭而太傅自若也太傅
之所適者此一堂而已矣堂五􁗗倍之而十凡兩層旁
無挾廡每以左右兩􁗗為藏書之所而左則别為重屋
如書樓然堂除廣甃皆以文磚相亞次髙敞燥潔可坐
千人髙軒過者䃔䃔然欲一投止而不得也有當事掃
門拒勿入太傅曰盍記之謹記
　　　重建宣城徐烈婦祠碑記
宣城徐烈婦生而許字其同鄉兒施氏稍長邑豪湯一
泰者豔其色倚從子官翰林烜赫謀之徐之無賴者而
委之禽烈婦父拒之勿受然慮有變立趣施娶女去豪
大怒湯族居洪林獨翰林以貴故郡居㑹翰林従郡還
呵于途湯族傳豪者佯聞而唾之曰止家有婦而不能
庇而第呵族人何耶翰林初不解及詢知亦怒使訟之
郡郡太守張君直施則復訟之臺使者使下郡覆讞當
是時兩造各詣縣解豪張甚麾僕捽擊施徐之在解者
血胾濩落甚至簒取其媒氏匿之勿令解及解而施之
父諸生也諸生有不平者譁而起各執詞詣郡亭豪亦
賂諸生相持太守見諸生者各有直然未分也令曰諸
生直施者居墀左直湯者右則多居左者豪益怒麾僕
伺郡亭擊居左者烈婦時就解既己怖甚至是泣曰湯
横如此吾不終為施婦矣萬一暴簒之如之何其姑聞
其言不省夜同祖母寢逮曙忽失烈婦所時四月晦日
雨後跡之則遺一履在青魚塘傍既眀出其屍以告太
守太守方坐㕔事聞之仰而曰有是哉賢乎得死所矣
趣駕親驗則自領巾而衵而襦而縑袜連紉不解太守
與觀者數百人皆掩泣既而謀所以停棺者近塘有張
睢陽祠衆欲殯于祠而祝不可請卜之神卜襲吉祝猶
難之衆曰然則惟祝卜之耳俗卜剖篿以取向背其象
衡拂神則縦祝擲之篿縦於是衆閧然􁒅擁而入萬厯
二十七年郡太守張君德眀請于督學御史陳君子貞
操江都御史耿君定力旌之建烈女祠未幾督學御史
熊君廷弼者翰林門下士也其按宣城則盡反前事毁
祠褫諸生之左施徐者而箠之人凡六易箠(漢制箠令/即今之竹)
(板也當箠者箠臋/每箠五數為一易)箠竟内之獄有瘐死者既而督學御
史賈君繼善踵至則又反前事旌瘐死者題以官而給
廩餼于諸生之未死者使得按年貢其按年自被害日
始崇禎元年巡按御史田君惟嘉聞于廷復祠名不冺
香名祠在迎春巷東至康熙二十年侍讀施君閏章屬
某為記記曰予至宣城宣城人多能言烈婦事者云烈
婦名領姑其父子仁與諸生施大德者同里閈相愛不
能已遂為婚姻湯故名閥然施徐亦不相下時徐尚有
司冦君名元太者鄉居當烈婦之死盛暑桐棺如苴而
蠅不敢近衆奇之弔之者垜其香路傍如丘山司冦君
亦冠大布受弔祠下時以為榮然且湯徐之爭其勢力
不敵如此祠此者可鑒矣重為詞曰
惟此祠以烈名豈與勢爭毁成祠再成名不毁祠此者
以世世
　　　剏建古越鄉祠碑記
古難于出鄉非謂五土異宜遷于地而弗能良也夫既
各君其國則百里内外亦遂有分疆别族之思况傳餐
委積建亭築館皆君國者事而下此無有今則天下一
家溝涂四達民之梯航而至止者所在輻輳然而上無
贈勞下罕餈給即至往来揭櫝猶且盱盱倀倀徘徊乎
中衢其能振顛踣而収暴棄鮮矣予居京師竊怪諸州
入仕皆設㑹館為棲沐之地獨吾鄉闕然每思倡興之
而未有便也人有従大梁来者告予以汴渠之陰鄉祠
落成將書事于石而謁予以文夫大梁固畿輔以南一
都㑹也鄉人之萃斯土者京朝而外以此為最其為之
鳩度而周居之亦固其所顧誰則載事而浸至于是前
此姚江王君為中州觀察記室其同邑余君曽挾長桑
術以懸壺市門而溘焉長逝其婦寡且貧復無嗣也然
而矢志不可二王君憐之為之立募簿募于吾鄉之宦
是邦者約得若干金將以設官舎置園田而并以處于
􁊘婺之以鞠而以居者也乃垂成而婺辭之以為衆恵
多寵非婺所受稠房襍閣婺不以息王君嘉其志分婺
别居使自食其力而以所既募之金自捐若干悉置為
鄉祠義田且旁及瘞貍之地按簿而稽自别駕大尹以
及丞簿尉幕無不列其名而紀其數即他省宦此與夫
肇牽逺服之操贏者皆合細成鉅各有記載遂于東城
外割畝頃之半而中廬之曠可掩骼而于城中濟瀆廟
街購宅之有㕔事者凡三楹祠鄉神其中然後増屏門
置廊旁可以居鄉人之至止者夫以王君之好義厚于
鄉人而樂于成善而􁊘婺之矢志者復能堅持苦節不
受寵恤以迫成其事皆可感也遂因鄉人請而記之如
此王君名安夫字復古餘姚人余君婦胡氏與之同邑
　　　曼殊回生記
曼殊以壬戌十月十一日死死而有息顧僵噤不内藥
眼鼻血迸出醫者謂中死法不治㑹十五日入朝同朝
官藉藉稱髙郵葛先生國工在孫黃門家盍診之既診
曰是氣蹷也肝衝以逆極憤不得洩擁周身之涎與血
而填之肺俞之間故氣不下接竅不上闢五藏八㑹皆
結轖而不得其通是非湯液所能攻也然而何以致此
先是予来京相國馮公予師也憐予無子擇取曼殊為
小妻及予室南至以屋窄徙居曼殊右安門而馮公憐
之惟恐曼殊終失所囑予遣曼殊而迎曼殊至其家親
勸之去曼殊執不可座有旗下婦辮髪曉譬甚至曼殊
謝之泣公亦泣既而公乃推按起曰賢哉請月致米石
薪蔬銀五金以佐不給曼殊歸詘兩膝躇地匄勿遣予
慰之既而予戚媪有居京者假予言遣之不信重强之
且曰汝之去就何足關而堅抝乃爾曼殊聞其言大憤
且誤以為果予意號咷曰命至此耶􁞘身而擲之其婢
持救之不得躑躅氣絶曼殊之死以是也葛先生曰有
是哉有人如此而吾不為之急救吾負吾術矣乃治匜
鉢理錡鬲湔木燖石手研而指調之先以物刷眉間絞
桑皮蘸末探鼻竅中焚石炭于盎澆以醯用巾覆首接
盎㳂使臭沸而騰入于鼻初不為動而遲久而眉小皺
又既而鼽嚏曰可治矣乃以酢梅刷其齒撟錐齒間研
丸子嚥之不内再嚥之且撏雞翎之翹者探喉間忽涎
涌如泄乃濩藥注之涎盡然血尚未下當是時病者拳
手坼目稍開動而日己逾午葛先生飢乃就隣人買不
托食之于是和齊市衆香襍煑令嚥時日已墜地曰吾
去但煑渣食當能言預貯茗汁和他丸待之聞隣廟鐘
聲若有唏噓在牀者急取火視大哭己而服臆果能言
初曼殊善病嘗夢奶奶喚之去不肯曰俟汝三年奶奶
者大士稱也至是復見奶奶至曰吾憐汝飲汝葛婆水
一啜而醒葛婆者疑葛陂之訛也然而先生果葛姓方
子下朝時卜前門武安王祠其卜詞有碧玉生来字碧
玉者小妻也生来生之也又曰正是人間第一仙則在
武安已呼先生為仙矣嘗讀倉公傳嘆古有聖儒能起
死人令之生今無是矣葛先生非耶先生名天廕國子
生淑承其字也父寅谷以醫仙去十月二十記
　
　
　
　
　
　
　西河集巻六十七
欽定四庫全書
　西河集卷六十八
　　　　　　　　　　　翰林院檢討毛竒齡撰
　　碑記(七/)
　　　萊陽姜忠肅祠堂碑記
萊陽兩姜公既己建祠于虎丘其明年學者將推所自出
立兩公之父忠肅公主于祠之誃房㑹商丘宋君開藩來
吳元旦謁祠下謂祠隘誃祀不敬乃重為􁀙挶别構一祠
于兩公祠右相望百餘步顔之曰忠肅公祠從學者請也先
是兩公之祀中丞湯君實主之以為貞毅廷諍得罪戍宣州
乃甫出都而國亡宣州亂未逮也不得已退居吳中而其弟貞
文即又以黨人難發亡命于句章章安之間歸而謀其兄奉
母來吳因之授生徒講學學者思之歿而祠其地宜也若忠
肅者見危授命然故萊人也足不出城市生平未嘗來呉車轍
不及于雞陂鶴市之間然且前朝䘏典既賜祠祀而乃復􁏕
俎于此吾亦疑之間嘗緬想當日貞毅下詔獄濱死旦夕而
忠肅以城亡不詘闔門殉難者二十餘人方是時臺省
交章請釋貞毅歸奔喪而貞文上書乞以身代獄使兄
得東歸一拾骸骨而朝廷未之許也其後貞毅以杖戍
分無還理而貞文即復以故鄉難居奉母東西馳夫生
死之際人所難堪况一門罹難以瘡瘐拳械之身箯捆
就道而家之血肉漫漶漬草涂地者且不能歸一省視
猶且國亡君喪不得效季生反命之哭埋骨戍所推其
情豈不欲丘首哉自詔獄聞訃以迄于死豈不念父哉
即貞文豈不欲偕兄歸哉不得已也夫不得己而不可
以歸者或可以来不得己而不能以一見父者父或可
以使之一見則夫崇祀于此夫亦曰神眀往来戃怳者
將在是矣生相離死仍可相聚矣故曰忠肅之祀凡所
以慰孝思也祠忠肅猶之祠兩公也且夫至德亦難繼
矣人第知兩公大節皦皦在人而不知忠肅實有以啓
之忠孝㢘節萃于一門非作之在前何以嬗後况忠烈
之氣充塞天地下之為河嶽而上之為日與星凡有血
氣皆得而瞻之事之夫忠肅豈萊之人哉祀于萊祀于
呉雖祀于天下可也若夫學人之意則將以祀子淵者
祀顔無繇祀貴推本夫豈無義哉祠三楹中祀忠肅而
以其誃祀蘗庵和尚蘗庵和尚者前朝行人熊開元也
行人與貞毅同入諫同戍而無子附于此曰貞烈之友
也亦慰之也後有諫草樓則正貞毅所依憑者若傍有
房曰思敬貞毅之仲子曰此吾齋居也過廟思敬記固
有之且吾敢一日忘敬亭山哉(敬亭山在宣州/貞毅𦵏于此)康熙二
十四年祠成越三年貞毅之仲子疏所載事而屬奇齡
為之記記曰公諱㵼里諡忠肅萊陽人以崇禎十六年
王師破城死是年登萊巡撫曾化龍疏于朝贈光祿寺
卿賜祭𦵏賜祠兩姜公者公之子一禮科給事中埰一
行人垓也公尚有二子幼者従公死長者被創後亦死
乃為詞曰
維四嶽實封齊族世衍大于萊公之生以嶽基亦曰宿
當張箕砥忠孝傳禮詩有經教無籯遺仲子㢘作諫司
碎首血塗龍墀以為戇將死之弟大行觸蛇􁡠名己列
奸黨碑天地裂梁棟頽公秉節值數奇城既破樊不支
口􁀙銜胸刃剚家耆死二十餘為鬼雄真人師司諫戍
宣州治搶厚土扳長離徒招魂將焉歸嗟有弟奉母馳
同授學東武陲身𦵏戍魂祀斯推所自為公祠以教孝
并立義瞻仰間深人思陳修肴薦眀粢風此世垂後來
　　　重建碧山禪院并剏置食田碑記
姚城西北陬有㸃碧山修崷碧色望之如㸃因名㸃碧
相傳晉龍驤武士逐孫恩至此㸃兵山下因以名山碧
之為兵俗傳之訛也予族居姚者綿亘十里而散其㸑
火于諸村之間合名之曰十里毛村㸃碧其一也曩時
族人有託蹟釋氏改號石愚造庵于山間名碧山庵以
為村人祝福㳺憩之地而址偏宇隘道廩不給時興時
圮泉州慈勝師曽以募縁従平陽來族叔經一大功等
共十二人迎師山間為修復計而師力承之越三年拓
地恢宇繚垣結閣為堂為房為厨為坎且為鏤佛而止
客建幢設鼔一切具足舊有食田八畝自耕自穫今續
置四十畝而贏雖栴檀化主不可暫忘然師力亦瘁矣
儒者闢佛謂不蓋而處不耕而食不力而娯游以嬉師
自誅茅辟土以及塼埴釫鏝而外皆任其手足胼趼胝
拆即致所助田甽亦必水火銍刈以自為作息然且發
願利濟將以食夫逺方之至止者而村人士女並得以
嵗時伏臘相羊焉以遊于其地其以視夫漫居而苟食
以自安于娯嬉者何似已因為記記曰
一㸃微碧百丈精藍彌天可致量地自安師主化導旋
開泜洹獅音可誦鳥稼以餐慙予焚魚未歸碧山緬想
屹崹宛然躋攀黄雲數頃青螺一彎髙風克繼千秋難
刋
　　　重修得勝壩天妃宫碑記
古以得勝厭北字京之門(京師北門/名得勝門)北關之壩皆是也
特京門迤北直抵塞垣故舟車絶少而此則臨安以北
通潞以南水陸並發然且水倍于陸相傳眀洪武間祠
水神于壩以為官艚估舶禱賽之所意甚善也乃未㡬
而稍圮矣成化辛丑鎮守浙江司設監太監張君實始
捐貲恢拓髙其殿欐而擴其垣廡使當日之奉觴獻豆
灌薦拮挶者坦然可効駿奔于其側然猶䫉神立嘏按
簿勒石令列朝鎮巡以下凡仕其地皆得補苴焉以傳
于勿替而後且陵夷而莫之顧也夫捍患之祀急于祀
功今天下河防為甾耗内府金錢不减疇昔至官軺往
来若
册封贈弔通使溟漲者日蹴波蹈坎出入澒洞以濵于
不測此非神保不為功况商船峨峨其為越三江而跨
九河未有量也曩時經理之費仰之在官故順而易就
今大吏小僚率皆躬勵㢘潔朝不謀夕而踴躍好事曽
無多金如中官者以為之領袖則苟且補苴非合并羣
力曷其有濟因具疏設募各為小效使微塵秒末積為
銖兩是修是葺以稍還故觀不可謂非衆擎之有埤也
若夫神名天妃舊傳秦時李丞相斯于登封之頃出玉
女于岱山之巔至今祀之所稱神州老姆是也特以地
祗主陰故妃之而以所司河海為職土之雄逮宋元祐
中俗稱莆田女子契𤣥典而為水神此則後人所附㑹
者康熙甲子同官汪君曾為
册立使封琉球中山馳波傾檣㡬于不免乃禱天妃再
而舟竟以渡其神如此因于其饗祀而續為之歌歌曰
翠羽帔兮雞翹駕靈虬兮渡洪潮青山作幛兮碧烟為
旓神之來兮雲旗飄吹簫兮擊鼓南塘風來兮北湖雨
眀粢在豆兮殽在俎靈巫酌酒兮醉代神語舳艫兮相
催官艚既濟兮商船後來沙蟲逺避兮黿鼉迴負檣銜
檝兮鳴鉦以隨浪不使漰湱兮風不使喧與豗鴉不噪
兮人不甾神降嘏兮福孔偕
　　　修復平山堂記
平山堂踞維揚之勝岡巒竹木蔭映四野相傳六一守
揚時公事之暇率賓朋讌集歌詠其内是以逡巡數世
皆歴歴可紀而其後不能繼也夫天下興廢多矣考之
六一去揚其距建堂時相去未逺然當婺川劉公來而
六一送之其繾綣故蹟屈指年嵗戀戀于所為庭前手
植而叮嚀浩嘆一若彈指之頃早有古今盛衰之感生
乎其間暨東坡再來三過平山乃復徘徊憑弔託諸夢
寐猶後此者也蓋物盛則衰隨事興而廢踵理所固然
而第當循環逓至則湮廢己久將必有人焉為之興復
而方其極盛亦遂有起而持其後者乃堂介浮屠左右
蔽虧始未嘗不相為倚恃而其後堂既毁而浮屠獨存
然且故址昭然遲久未復予嘗過其地而悲之今太守
金君自汝南來遷重守是邦計之有宋慶厯間相去甚
逺且治揚甫匝嵗即復遷江南副使倉卒引去又其時
適當
六師張皇禁旅四出之際揚之疲于奔命往來芻秣者
日不暇給乃登臨感慨毅然修復于所謂平山堂者是
豈僅為是游觀地哉蓋亦有感于前人之所為而興而
廢廢而復興汲汲以成之惟恐後也予鄉蘭亭自永和
修禊傳之迄今數千年間廢日多而興日少當君守汝
時汝無名蹟然猶考淮西舊碑勒段韓兩文于碑之陰
陽而覆之以亭蓋古今賢哲風流相映非偶然者第堂
成命酒賓朋歌詠己非一日而予以訪舊之餘續游其
地不朞月間一若賓主去留後先頓異者昔人所為登
斯堂而重有感也堂以某年某月成越一年乃始飲于
堂而屬予為記
　　　葛山石幢勒石記
清化廣利僧買葛氏之山與田而𦵏親其中復畫其賸
地盡捐之為僧俗義壠而以甃以甓道其坎而覆以石
名為石幢考之儒者之惡佛動謂佛氏無父母不可訓
間嘗窺佛藏怪目犍連以慈室之長穿地求母而經載
四恩其所矢報者首惟父母其次第在傳法師長與國
王施主之上是佛未嘗遺父母以為教也今僧以暴親
之故買山負土以躬承凶事虆梩掩蓋凡期年而𦵏以
成可不謂孝焉乃掩骼埋胾王政攸重儒者以古王不
作往往置義壠為補救之術而僧復自親親而推之以
及于衆捐其地以瘞夫無主之骸之委于道者此利濟
之心倘亦親親及物之意與佛氏以比丘為乞士乞慧
養性乞食養身一身之内無所不乞而今以石幢工煩
益復乞錢以成之則是孝于親澤于衆復不憚以身之
所乞者兼為人乞而欲以髙語孝弟空言博濟之徒利
人之所乞而以　為奪不得也地在天樂鄉四十二都
所謂葛氏山者連山碪與田共若干畝值共若干兩康
熙年月僧交值𦵏母自母墓外皆義壠僧名德揚字宗
標廣利寺住持也後凡繼此者視此石
　　　通𤣥觀崔府君祠禱嗣記
丁禮部以六十七嵗舉一子其前一年亦既舉子矣而
未育也泣曰吾己六十六年矣今而後能再舉哉夜夢
轝轎行由巷而門拾級登覿神于中庭而列炬焉詢之
曰崔府君祠也拜且起見槃舉一兒置神案間私念此
兒儻抱與誰則受之頃之有盛服而拜于下者小妻也
喜而醒以問左右左右曰有之此間崔家巷有崔府君
祠當是也及至巷不是入其門不是登其庭不是見庭
所䫉神俱不是再拜而出居無何以他事至通𤣥觀觀
傍有神祠則崔府君也自入巷至觀目甫接而心記之
而由觀而門而庭而神則歴歴皆昔所見者即案舉一
槃尚坐一兒于槃間遂禱之而歸而婦有身及彌月而
生一兒所謂六十七嵗舉一子是也乃予甫歸沐亦六
十六年矣其前一年生一女而育之年老難再舉禮部
曰崔府君神可禱也因告以夢且曰府君以壬子日禱
之當應雖然宜有以酬之予曰吾將為文記此事以代
酬可乎曰可因禱之而彌月而亦舉一子恍神授者予
思古祈子詞原有釋老降生宣尼抱送之説顧三代所
祀動稱髙禖予不知髙禖為何如神而嗣此或祠子母
唐皇甫觀察祠九子魔母為生一男是也或祠神嫗齊
張敬兒拜三公為妾祈子于新林廟嫗是也母與嫗職
孕則祠之宜府君何如神而所司在是按府君諱珏彭
城人唐磁州刺史也少曽舉孝㢘為淇縣令能捍水灾
以生有異政死而為神相傳安史之滅神實祐之故在
唐世己早有䕶國威靈之封祠之河濱暨宋髙南遷禱
宿祠下而神助以馬俗所稱泥馬渡康王者是也故宋
祠府君一建顯應神觀在西湖傍一建白馬廟于呉山
之麓以為白馬顯應當兩祠之名勝之地以答之杭之
有府君祠實自此始若夫崔府君巷則展轉分祠雖至
以巷名而非其舊也然而禱嗣何也考通𤣥觀志府君
之父諱讓者五十無子禱嗣于北嶽夢上帝賜之雙玉
因名府君珏而字以子玉實隋開皇三年六月六日事
也(神以是/日生)暨南渡祠此則髙宗張后夢府君饋羊而孝
宗以丁未年生因以府君為列朝祈子之神累封䕶國
顯應昭恵王逮元嗣統復封齊聖廣佑王敕遍祠天下
視之五嶽暨眀代錢唐少宰李旻亦五十無子禱于府
君夢賜之棊因生子名棊乃厚德府君而别祠之今通
𤣥之祠是也祠近白馬廟而觀地髙敞可饗神少宰李
君白之杭太守滁州孫君太守孫君又白之參政蔡君
乃于嘉靖壬子構祠三楹于觀之東偏而大鴻臚錢唐
張君亦以禱嗣故親刻神像而供于其中然則禱嗣而
應固神所従来而禮部所云禱以壬子則以壬子所構
祠而不于他祠于通𤣥者則又以通𤣥之祠為禱嗣設
故在此不在彼也然則府君之有神豈獨禮部矣自宋
眀迄今凡禱祀者無不應康熙庚午五月日記
　　　重修卧龍山越望亭記
越望亭在龍山之岑相傳前守湯君曽于眀嘉靖間修
復此亭因名越望歴八十餘年暨崇禎之末海風􁁜然
遂發砫而檼以傾迄于今又三十年矣山陽何公于守
越之眀年登山四觀隱見瓴甓于叢棘間遂従井儀右
拾級而上得識亭故址重思修復而郡值多事四隣之
露鶻而震境者日再三告且山澤逋雈苻飢萌思因緣
伏莽方陰為解散而民力未固恐興作滋擾擾逡巡又
久兵之往来而鴟義者敉之民之無告者慰之乃割俸
經始子來之衆不事鼛鼔合工而程材遽仍舊貫築基
于垣間而補其齧榰柱牙角累重櫩而翼之亭成乃集
僚屬飲之酒酒半言曰而亦知夫修亭之意乎昔越臣
范伯以生聚教訓撫國都而建樓窺呉顔曰飛翼彼固
有所用耳然而漢唐以後元眀以前其為因革亦既非
一而時毁時復彼豈真飾游娯恣眺聴哉夫仰觀雲物
俯察土方意固有之而非其實也間嘗于聴事之暇一
登其亭慨然興居髙臨下之思焉況山川風物終古猶
在而官居若寄欲以一時之跡可以紹往昔而待來茲
此昔者羊公所由登峴山而泫然悲乎且吾聞種山居
中其上應南斗而下臨井垣凡閶闔之廣闤闠之賾皆
一攬可盡今試逺觀四郊近視五達其或臺城宫室烟
火相接鷄狗鳴吠並徹于逺邇則熙熙攘攘望之色喜
而苟其愁嘆之聲聞于上顛連之色見于下則憑欄惄
然百端咸生是亦有官者之所當為考鑒者也若夫亭
之為名以代更易昔有稱飛翼為望海者矣唐時觀察
率賦詩是亭皆名望海而入宋而更名五桂則或以植
桂得名而其既亭廢而桂亦亡于是有建樓而仍稱飛
翼者矣嘉定之汪綱是也有建亭而仍稱望海者矣嘉
祐之刁約是也前守興廢經歴凡㡬而後乃越望以傳
蓋是亭為一郡所望而守是邦者即于焉望越是毋論
望之而或得或失如前所云而即以湯君觀之彼治行
相傳其有造于越為何如者而登其亭而思其名是亦
景行之一端也衆曰善請書之石是為記
　　　嚴禁開燔郡南諸山碑記
古建邦立社必審察地道以為經營卜食之本如宅洛
者瞻伊闕都渭者料太乙況吾越為計倪范蠡所相度
者其陰陽向背必重為可信眀矣相傳郡治為勾踐建
國之所其地祖鵞鼻宗朱華乃由陳伽嶺穿茅陽殷假
諸山而蜿蜒盤澓分條舒幹踵為斯治其間羽飛介伏
迴翔偃䕶有似真龍故以卧龍名其山載之誌書凡府
㕔縣署城隍祠廟以逮薦紳之第宅士民之居廬實憑
且賴以故越中宦蹟邦賢較勝他郡非無故也眀季崇
禎間居民無厲者開鑿陳伽嶺山燔其石而燼収之以
灰以堊民多灾傷郡守王君與推官陳君立為禁絶復
恐山籍奸民耆利再鑿隨将籍之蘭字自十二號始至
二十六止凡若干號捐帑估贖追由在官以杜姦慝其
先事豫防可謂密矣至
國朝初年舊禁稍弛徒以修葺禹廟之故偶假開燔而
一時道府㕔縣相繼解綬土冦之延蔓而伏莽者頓起
剽殺村市為虛其徴咎之不爽如此乃奸民乗機發鑿
于前而土豪之射利者遂大開于後燎原不揃㡬至燬
室按
本朝申禁一在順治十一年爾時盜偶開鑿而當事發
覺遽行敕止一在康熙十年爾時以公作所需致薦紳
士民同起請命不數月間旋已報罷今則盤踞焅烈不
由公作夫竊據官山為己利盜也椎埋剽攻發蓋藏毁
道隧大憝也今以大盜為大憝而其所為民賊者又非
止一家一室之為禍乃猶相視施施不加嚴剔夫鈹木
之榦而欲延其英刳人之項背而欲其負府藏以生無
是理也況盜官擅利比之鑄山其為官刑方大耶文學
某等以其事白之邑邑白之府府白之道使君道使君
命勒石永禁垂乆逺且以告後之守此土者石凡二一
植府治一植盛塘之上埠邑令髙君郡太守何君道使
許君皆有名氏勒禁末
　　　張水部雷琴記
琴者樂器之一也特琴德甚尊其器不盡列于樂官故
自三絃至九絃大樂雖備而師延拊一絃之琴京房製
十三絃琴以定七均則但藏内府而考擊之數不及焉
幼時謁眀代諸王于杭州見潞王北徙出莊烈皇帝所
賜琴付北使去其衣琴爛然有若雷錦潞王泣指曰是
雷琴故宫人以雷文刺衣而惜當時之未及啓視之也
水部張君得琴燕市中其上暉下準齦頟長短悉中古
法池有宣和印嘗疑為汴京故物及膠敗木豁姑蘇琴
工為析其肌理而窺其中則鏤款于臟曰大唐雷氏製
而其下即附以宣和養正之記然後知水部所得實唐
時雷琴而宣和之印則収藏家所為款也夫神物顯晦
亦各有數顧非其人勿歸水部古情則古器歸之風雲
之従蟉抑又何怪獨是雷氏為琴時覔琴材于蜀山松
雪之中經營心苦而後斲之以成器而傳之宣和五六
百年間其中什襲珍重不知何等乃或存或殁迄于今
又五六百年一為天子之所不能私諸王之所不能保
者而一為水部有之此其遇合豈細故與古以琴倚歌
如絃鞉然虞書所謂搏拊琴瑟以詠是也雖學士操縵
不用唱嘆然皆自為歌如舜歌南風仲尼歌龜山猗蘭
皆無若近代尊師端坐揮手但以有聲無字為絶調者
水部雷琴詩已遍人間浸假取其詩而播之琴一人長
歌一人揮絃並如絃鞉之倚曲而有聲有詞彼此相應
則斯琴有神焉知不能發古音如堂上器者則雖謂雷
氏琴即樂官琴亦可也琴者樂器也
　
　
　
　
　
　
　
　
　
　
　
　
　
　
　
　西河集巻六十八
欽定四庫全書
　西河集巻六十九
　　　　　　　　　　　　翰林院檢討毛竒齡撰
　　碑記(八/)
　　　兩浙布政使司政事堂歌咏勒石記
政事堂者布政使司堂也其使用宰相之副為之謂之使
相(俗稱方伯/連帥非是)前代無其官明初設中書行省而以參知政
事領其職即元時所稱中書參知政事行省者(晉唐以中/書監令為)
(宰相而以參知政事同平章事副之明洪武初設中書行/省出參知政事為大使至九年始改布政使司布政使)故
名路曰省名堂曰紫薇而名其官曰參知政事即後改布
政而其名省名堂名參政如故焉(今司官仍有參政/名下大使一等)第漢制
外郡自刺史止以為親民之官當久于其職使上下淪浹然
後覘積勤以資不次不宜朝遷晡擢等之傳舍故刺史以
上别無他使致有進刺史而為三公者自隋唐以降封軺四出凡
㢘訪轉運諸使皆得加大府之上而其後提刑觀察比于外鎮
及元設行省明改布政而使官之尊極矣故自大府至行省猶
之刺史之進三公而其階迂其陟緩其受事反不得久
而獨于吾浙有不然者上郡馬公従尚書郎来使榷杭
州至一麾而復守其地㑹
天子南巡旌其才使提刑全浙分外鎮赤幢曲蓋以宣
布使指復未㡬而進浙行省析圭擁節為外臺長有似
乎刺史之進三公者乃仍歴諸使以登于副相其階迂
其陟緩其受事仍未為久而乃躐大府以臻大臬不為
不徑數年之間而由分部以進乎全轄不為不速自使
榷行軺尋至斯土歴方州大臣而尚不離乎其地不為
不久是豈天之巧于愛公而位彌紆陟彌迅與是豈
皇上之曲于衞民而名為遷移實久于撫治與是豈此
方之民别與我公有冥漠之私而由父而祖戴帡幪而
長子孫一似藩鎮之分封其地而君斯國子斯民與夫
名郡之主進為都君其間親民惠物不一其事即間為
提刑皦然清白坐赤棘于五都之㑹其為安族而悦衆
者亦復何限而皆于我公得之如是而欲禁民之愛戴
而歌咏焉不得也夫大府有政政可歌也大臬亦有政
政可歌也今巋然敷政嫓于開府其内躋執政而外掌
儀同特跬步間耳乃四民歌之百城歌之諸州萬户俱
歌之凡飭綱陳紀舉善絀惡敷言輯瑞賓興論秀水旱
灾荒關梁獄市租調版籍陂塘亭障觀風造士延師正
樂質契平價育嬰保赤却請拒餽掩骼埋觜種種也書
曰爾有成績紀于太常嗟乎太常之紀績従此始矣是
為記康熙辛未十月日
　　　趙使君補山閣勒石記
管亭趙使君以良二千石守松江還里築閣于宅之西
偏方落成時其湘潭門人陳君鵬年登而樂之因拾宋
人又補青山入座來之句顔曰補山紀所見也夫以管
亭所居在山水之間柯亭當其前瓜渚環其左未有閣
時山未嘗少減及建閣而山不加多而乃曰補之蕭山
毛生曰凡所為補所以補使君之不逮者也夫使君非
不足于山與水也弱冠却柔翰杖策出門值東甌用兵
賢王入粤之際摩盾戎馬間遂以試士啓東南之治暨
遷潭州司馬則又當滇南初定車徒轉運不絶于路予
嘗謂管亭賦才官靈均頌橘之鄉而迫于公事逮之官
而後有詞正謂是也及守呉淞㑹
國家嚴吏治方州大臣率餐疏衣敝寅作而酉息程文
簿以鈞石其間勸德絀惡觀農升俊讀法于里門而平
爭于聴事日不暇給是其生平所自歉者祇在拄頰觀
山之興而今後而得補之是閣中之所見猶是而使君
之所見者有獨加也夫時有不足端賴于補人亦自思
其生平所不足而有待于補救者亦復何限而使君所
補惟是可以思矣康熙壬申予與同館查君庶常前後
登閣庶常曰傳曰進思盡忠退思補過使君今日之事
也然詩又云衮職有闕惟仲山甫補之則又後此者所
當勉也予曰善遂用其言以為記且乞庶常書之石以
示後之登斯閣者
　　　笑隱庵碑記
笑隱庵者笑和尚所隱庵也其址在杭州清波門外舊
名法喜院而中丁毁廢大􁇭陳氏購復之以開住者為
照福笑魯和尚而笑近于喜因以笑隠名其庵康熙二
十二年奕是和尚従平陽来㑹靈巖翼庵將退院而以
奕公曽落染此庵遂合檀越及僧衆啓請願為奕公量
笏地而奕公應之今十法臘矣吾聞釋氏以退晦為名
雖持燭破暗而未嘗自炫即或勤于精進而究之無所
于先若此者所云隱也㡬有釋氏而猶未隱者而未可
概也人有絶人世而仍不得稱為處士者矣生平挾特
原無可恃為世用即不見物物亦安用為見之此如田
更市傭其為袒膊而箕肱者傲物也與哉禮不足耳惟
我固自有繁飾之具而以為無益躬化謂何而去之夫
然後可埤堄曰安用是拘拘者為今天下沙門千百槁
項黄馘其東投西驀何關出處惟夫禪法之雄為龍為
象既已披僧伽黎衣髙眎人世將出其所學樹之大寳
幢以告四逺而仍然詘處如面壁然此可謂隱矣公少
通儒書一出而參諸方即付以大鑒之法年未及子淵
而早聞大道宜乎髙坐名山岸然揮麈以進退夫三皈
之衆而乃退居一室詠歌以自娯吾嘗讀其詩觀其所
為書而深慕乎公之才與公之道之廣也夫可以用而
不用斯之謂才可以不及而無所不及斯之謂道之廣
可以不處于此而猶處于此斯之謂隱公非其人乎若
夫笑者舊所名而今復仍之曰吾以知靈山之笑之别
有在也公笑曰記之遂為記
　　　兩浙公建育嬰堂碑記
王者有慈少之文而順時行惠則春育幼穉與秋養衰
老往往並布之眀堂月令之間此後世漏澤之制所由
養無告而先以孤也顧曩時育孤大抵在保抱以後如
孟子所云幼而無父者而至于胎娩之餘甫離苞絡則
前此並未及焉自
國朝定鼎京師丁兵燹之後道多遺嬰益都相公曽啓
之
章皇帝前開育嬰堂于崇文門外畿南數百里車攜擔
負口哺手綳者日踵踵至及益都致政還里而宛平相
公復繼之其式遂遍于天下吾浙育嬰舊堂在呉山之
麓地偏而棟陿所輸貲糧嘗不足以給日用乳婦各散
處無所稽攝巡撫張公顧而恤之于公家之暇往往咨
及而布政使馬公遂力任其事㑹方城五達有皇華舊
驛本駐使節而鞠為茂草久矣乃址而堵之闢堂三楹
而列甲乙舍于其傍分坏别牖設牀而鋪墼冬罏夏嬰
料居乳婦于舍間有夫者共棲之使之㤀内顧之憂凡
竹車絮藉所以供兒之坐卧者無勿周具且延醫師之
良者以䕶其疾其于保字之用心可謂極矣然又恐遲
久不繼買田數百畝為儲峙需而立首事鄉官月稽而
日核之嘗讀周書康誥以武王之聖康叔之賢治妹邦
之地之大而當時寒煖燥濕饑渇勞佚口所不能言心
所不能達而為之上者以己意而宣之達之予所好而
去所惡有如嬰然則是合帝王保大之心而後可以養
一嬰極都伯重臣上下經營之全力而後可以保一赤
推之萬姓何異矣康熙壬申之三月甫載事而五月工
竣當事者請為文以布之石使他日繼此者有所視因
為之記某日某記
　　　兩浙布政使司布政使遷江西巡撫都察院政
　　　　蹟碑記
聖天子御極之三十一年上郡熊公由兩浙使相進秩
大中丞開府西江為外臺垣翰之長建牙樹纛設笳鼓
節鉞一時士大夫咸拱手為
天子稱得人慶而下民哀號謂奪我公去扳車卧轍不
得已乃歴數公政蹟凡若干條琢石雕朱于行省之門
仰眎流涕一如羊開府之在襄陽者誠曠世事也夫善
政在得民得民在獲上夫人而知之矣然而二者嘗不
能兼京朝左右日親近幃幄而澤不下逮其在專城制
閫去君門萬里即曰御屏多記注徒虚語耳獨我公由
一軺使榷早合輿誦至
皇上南巡駐蹕茲土親見公趨事勤敏所向無稽業而
民之愛戴者衢巷歌呼無不曰我公賢我公賢以故公
凡三進秩皆不出茲土以慰民望而終遷峻省重之都
府以彰我懋簡従來方州大臣未有得君得民若我公
者然則遷之者
君之恩而思之者則民之情也考之三代封建設官不
同而郡縣相仍大率以兩漢官制逓為沿革漢法最尊
者莫如宰相執法暨郡國相守故凡有大舉則必以丞
相御史列侯中二千石為之領袖今之大府即二千石
也上而布政使司布政使即丞相之副後所稱參知政
事者也又上而巡撫都御史則御史大夫也漢以丞相
御史𨽻之京朝而歴代重使臣則往往以京朝大僚出
之為垣翰之長故使至執法則使之極事矣公自大府
而觀察而行省而御史中丞以一身備諸使而且得久
于其地其獲上之專與得民之深如此第民心惟一而
其類有四其在官屬即士類也凡承流宣化整綱肅紀
與夫飭法眀計杜夤絶請諸條此所謂勵官常以儆師
士者至于士則講讀考課而外爰有監鄉闈建義學諸
條而農長諸民諸如舉孝奬㢘粥孤養老恤菑捍患調
爭減役以及耗羨之除常平之置皆是也若夫工估則
凡釐漕平關築隍濬畎與夫行户所必裁承應所必捐
牙埠所必格輕減子錢均平物價比比而是因件其實
蹟疏為若干而但存其目于左以俾後之􁎗此者有所
取法且曰此民志也若夫公之德則槩以政見且有非
斯石所能記者
　　　皇華使館瞻
御書記
康熙三十五年
皇帝遣刑部貟外(臣/)宋駿業手捧
御書將至紹興山陰之蘭亭車過杭州在籍兵部左侍
郎(臣/)楊雍建詹事府少詹事(臣/)邵逺平國子監祭酒(臣/)
汪霦翰林院檢討(臣/)毛奇齡翰林院編修(臣/)凌紹雯中
書科中書(臣/)顧之璿等詣皇華之館叩頭問
皇帝起居畢跪復請匄
御書瞻仰駿業不可曰此非臣等所敢擅也
皇上未嘗有旨令汝等觀也且亦未嘗以書法教天下
臣也
皇上以為自昔巡幸皆有祀古帝王賢臣之典載在史
册故漢帝祠黄帝橋山祭魏信陵君封樂毅後而東漢
建初且有祠本朝臣桓譚冢者朕觀河南巡東祀神禹
而獨不得一訪問先代賢臣之在其地者朕深憾焉因
于萬㡬之暇曽憶晉臣蘭亭舊蹟在禹井東西洇沬不
彰遂手書蘭亭記一通將以張諸石而補祠其地汝等
誤以為
皇上文武神聖乃區區與右軍將軍較書法乎(臣/)雍建
等俱伏地曰何敢然何敢然第
聖人御世動無過舉在
國家行之為典禮而在臣民見之即為法式此如天然
在蒼蒼祇以自舒其陰陽之功而在天下人即仰之為
金輪為玉波為䨧翹華蓋不可名狀今有景星慶雲出
于天而薄海内外不爭先願睹者乎有醴泉生于山甘
露降于林而鄉城老幼不扶杖襁負願少須臾毋死以
冀得一見者乎今
皇上加惠東浙
龍文逺頒(臣/)等身居浙西方私相怨望以為獨後而瞻
天仰
聖尚閟抑不前恐亦皇華所未忍也駿業乃仰而告俯
而祝曰惟
皇上惠之敕設几行叩頭禮畢甫展軸而天氣清朗日
色相照耀庭前草木雞犬皆爛然有光色彷彿見黄帝
垂衣倉頡布象龍跳虎躍鸞驚而鵠峙滿庭皆踊躍歡
抃觸首呼萬嵗不能起臣伏見三古之世極重書學故
中庸曰書同文又曰非天子不考文蓋古凡入學則天
子頒其書法于學官使天子胄子與公卿大夫元士之
適子皆習其書是以大戴保傅篇諄諄記書學之事而
漢志有云周官八嵗入學保氏即教以六書是書之為
重于天下久矣今
皇上書法前掩千古後掩萬年雖神禹手書岣嶁武王
親銘几杖皆莫之及自宜頒其書于天下使後世臣民
永為法式今日之瞻則百代規摩所自始也衆皆曰然
遂以(臣/)奇齡原職史氏當備載其事以俟
採擇因略敘始末而記之如右(臣/)奇齡稽首頓首謹記
　　　趙開府六事圖記
兩浙巡撫中丞趙公開府杭州予與同鄉官出餞之朝
陽門外暨予請假歸而公已移鎮江南尋且還臺遷部
堂去其撫浙之政值在京不得而知也然杭之人每思
公其有得于心必曰此公澤也其或不得于心必曰公
何在耶又曰向使公在不至此以故范公貌劖公治行
以廟以碣其在今己十年所矣猶有繪公六事圖屬予
記者曰開河曰築十觀臺曰刑奸曰代民還營錢曰講
道學曰移鎮公事不止六且移鎮非事實祇以紀
朝廷倚重并浙人留公之意然而大者具焉夫開府無
細事官其地當使山増髙而水増深杭昔苦􁁊塞前哲
鑿八井不足其穿城水關有渠而陻公開中河十餘里
西小河十里南自慶封關北達清湖尅期而工成乃築
城十門觀臺髙廣若干丈牆樓參差且増坏諸障隧令
城中士女偕觀撫埤堄循牆而游如是者三日今所繪
城端纍纍是也夫東南四民生于逐末賣漿負飴者貸
營錢為餌旬日倍子母還之而風雨疾病或不幸不售
縲係敲扑鬻妻孥逮死比比也公代民償責累巨萬而
禁其將来至于土豪作奸者詰殺之曰吾去其害馬者
而己念無可與士大夫往來請益于是借講堂論議得
失以予觀世之為政者髙其牙盛其伍伯日與下吏候
門者罄折問詢相對移日晷而士大夫之車轍若冬雷
焉民之暴亂非法者矜之以為恩遇有大事大役即惴
惴不敢任聴其脞廢曰清靜曰以不治治或百不得己
任之而動輒箕斂曰設法以至重農驅惰抑奢崇儉不
務識大勢而概以祛末之見任意催割雖賢如湯斌其
治呉閶不免也有如是六事而猶謂不足以砥世也乎
吾記之猶思之矣
　　　海竺庵食田碑記
海竺庵者吾族蜜修之所也従來四恩報主各稱檀海
今以海濱隟地建旛量笏為衆生修覺之塲則雖小葊
而海以名焉前此族弟尹儔與其婦周㑮雅好施濟曽
築室數椽濩茶歇暍有年矣今尹儔夫婦垂老無嗣遂
拓之為庵且以此為他時樂丘使翦茅其前培龕其後
生時焚且誦而百年之後歸于其室此固鐘鳴漏寂剨
然猛省一大機也因族叔遐伯従弟鎮還夫婦皆有同
志則自此而推將必有踵其事而増其華者故特延禪
僧髙修為之住持作開山之師而以尹儔夫婦為之山
主乃為述其事而記之如此庵坐落祖宅之南相距一
里許後有田如干畝即尹儔夫婦歸藏地也别有田如
干畝為常住食田皆尹儔周㑮身施之族之人毋許佔
者某月日
　　　祁夫人易服記
姜桐音先生以疾死其配祁夫人服三年喪畢不易服
先是先生易簀時其諸子環列先生指謂夫人曰以累
子以故諸子無長少皆夫人教之至是諸子請易服不
許家人請于祠不許少京兆定庵先生其猶子行也拜
于庭為陳大義謂非先王法且先人亦莫之行反覆論
説終不許㑹
國朝定鼎郡之以世家保家門者日隆隆起而先生席
列卿後獨家食不出于是諸子有乞試者屬京兆君為
之請而夫人許之康熙辛酉次君貢于鄉及癸酉長君
登賢書方是時距先生之死己一十六年榜帖至家人
仍有以易服請者邀予至其家語之夫人夫人怫然曰
謂此區區者遂足以易吾心乎而予曰不然方予之與
先生交也約四十年矣始為患難逰既而以文章為伯
仲又既而音容閴絶莽莽若隔世而夫人非他巡撫蘇
松殉難贈太傅諡忠敏公之長女也予少至東書堂時
夫人従母商夫人學詩而以予通家子每出諸閨中詩
屬予㸃定以故每讀夫人詩而為之賞之其後與先生
倡和更名靜好集者是也今商夫人已即世東書堂已
毁當時所㸃定詩己俱散失靜好集己殉棺去即夫人
所授四子書及經義諸子售後已厭晦將抵之牀下天
下亦何事不従遷變髙門華屋改為蓬茅滄海之波移
而為塊壤而祇此絲蒯之縷縷而不之易且未聞易服
而即可以易心者也世可易心不可易也夫人乃忻然
税服而曰可易矣遂詮次其語而屬為之記雖然離騷
云進不入以罹尤兮退將復修吾初服夫進不罹尤退
不修服君子之過也初服安在吾作易服記而重為思
之
　　　重修臨安縣學眀倫堂碑記
眀倫堂者學宮之一堂也古學與廟二釋奠先聖每設
主帛以行事而學宮甚廣由垣而門而堂而室房而館
舍而圃林凡讀書養老興師貢士以及上功上齒序飲
序射皆集于其中而名之曰學自隋唐以還間立周公
孔子廟于學中而元眀更制遂以孔子廟為學而别立
一堂題之曰眀倫無米廩無瞽宗無論庭射圃二館三
舍祇一圜橋一泮林亦列之廟前而堂無與焉則此一
堂者固合全學有所事而存焉者也使此堂而尚任其
圮則全學廢矣郇陽郭侯存齋舉鄉試第一以揀選知
臨安縣事其􁎗任也見聖廟巋然而啓聖宮壊捐俸修
之未竣也及集多士于眀倫堂將習講誦而堂本五楹
而墮其三棟欹而壂礫慨然傷之念邑為西呉奧區代
産偉人即今衣冠濟濟科名相繼起而顧令本源之地
荒蔑若此古不云乎學始于不足而成于克奮苟能奮
興雖經費不足何害因敕諸生鄒偉元等使先竣啓聖
宮功而徐議堂事康熙三十八年夏六月朢日候首捐
月進不足請輸于紳士又不足則以贖鍰佐之凡陶土
刻木負繩運榘一切任材効力聽擇所便不苛亦不濫
乃請練事紳士如許君胡君駱君盛君典司出入而縣
尉任君董視之越五月工成侯因㑹諸生于堂而課以
文且舉鄉飲酒禮并讀法焉及侯將引疾未暇記事又
二年而諸生礱碣請為記夫學之賴修成久矣君陳曰
簡厥修亦簡其或不修學記曰凡入學者七年而小成
九年而大成向使廢墜不修毋論是堂無㡬即漢唐國
學往有二百四十房一千八百餘室而諸館之門墾為
菜畦即初授廣文一職有雨淋屋塌而不可入者况官
居相嬗等之郵驛計侯之􁎗治才五年耳初衣之遂本
諸夙抱祇此數年間何難膚膜置之而多方經畫以集
于成然且瀕行頃刻不忘斯舉而就許胡諸貢士而三
致意焉其不令或闕如是也
聖天子崇儒右文其將稽士成以稽官成胥視此矣乃
為文曰(文缺/)
　西河集卷六十九
欽定四庫全書
　西河集卷七十
　　　　　　　　　　　翰林院檢討毛竒齡撰
　　碑記(九/)
　　　兩浙提督學政翰林院檢討顔君試士碑記
國家三載一論秀而三載之内必一歲一類取民間俊秀而
填之學中故曩時科目有所稱秀才科者而填學之士即
假以是名以為俊秀者即論秀之所自始也但從來試例
四民之子不露名籍貧者固無容自白而高訾厚稸亦並無
可為物色之地以故每一試出縱令至公亦定有一二紈袴居
于其間凡樹碑五達乞貴官諛文雕朱鑱素較易為力試而
頌之再試再頌之今學使顔君吾不知所鑑何等其在杭已
兩試計所得士兩縣三學己不減百十有餘而乃衣卉而食
藿一若漆室揀火吹纎塵而揚大秦舉髙訾厚稸之子而
盡却之囊無一金通衢大涂不能購一石乃相與羣聚而咨嗟
曰猗嗟我公欲頌何從頌乎公乎能瞢瞢乎于是一人四銖
合兩人而成一錙三人十二銖合六人而成一兩計若
干人得若干兩糾工琢塊將樹之眀倫之堂而屬予為
文曰惟公文之足以嬗後來也予嘗考明制學使悉用
監司惟兩京首善之地始以南臺長官兼董其任監司
道也而臺則以院名焉今
天子以兩浙文盛改道為院使東南一區得厠之三輔
之後斯已幸矣顧院使新開初但以坊局之能者充之
謂中贊以上講讀以下堪荷斯職而
皇上崇文右學惟恐狃于成習即不足以大非常之典
因故為不測内而尚書副貮外而樞臺使相開府儀同
皆一時互相擢用而獨于君則侍従臣也檢校秘書與
討論國史尚將有事于草制之班記事之列而
聖眷優渥即與中臺侍郎同參其選夫
上以非常遇我即當以非常報之此時君之報
主知不啻如士子之報君然且
簡畀稠叠今茲之使學即昨嵗之主文也癸酉之役君
主文兩浙實為得人因之甲戌首春即以是任當先茅
之奬三載升秀與兩試課俊並舉而萃之一身是在
朝所必不能已于君者而草莽在野安能以心所難已
而反已之且夫士風而日下矣従來清論是非出于學
校故左傳有云鄭人入學而執政善否于是乎定今則
旌揚贊誦視為故事士子進身即以此為諛人之藉銘
功紀德不可信矣有如此之慷愾踴躍吹浡而賦海把
簞土而頌丘山此非尋常碑碣所可例也眀倫堂者公
學之堂也
　　　兩浙布政使司布政使蔣君左遷去任碑記
王者建邦辨治設諸道以領庶吏無非為斯民通上下
之情是以卿長率屬每建行省于諸道使上初不過飭
綱紀整官方升賢舉才編織户版以統諸筦鑰之要一
若居髙處尊不必與民間子婦披瀝情愫而民率呼吸
歸之況兩浙為東南要區賢能財賦甲天下民之望大
吏如望嵗焉襄平蔣君由西江觀察開藩杭州者越五
年亦已綱舉而目張官不即于衺户口生齒已溢于圖
版三年論書者已得良士嵗月舉倉庾㑹要而任土作
貢已倍他日四方軍需及一概坑冶錢幣薪奉頒賚之
典俱已權衡度量各得其理而偶以庶司關移檢校稍
疎之故捲纛而去民之聞之者男廢耕耒女罷蠶績商
估闔市門士子撤學損課讀百計思所以留之不得乃
相率為畫像為侻屨為立祀版為謳唫哀思而終之勒
石以紀其事予思蚉䖟之俗祇趣膻附煖往往長吏遷
官則樹碑以應故事未有拂衣以行而復為之疏往昔
戴恩膏者夫虚公之言其言可信不讇之辭其辭足録
夫人而知之矣乃較君生平以行軍司馬開闢東甌㑹
天子威行海外舉溟渤而耕犂之復簡君為長城之寄
龍鱗馬齒井畫其地則自茲以往豈無天風之動築其
禾而起其木者況前事者後事之規也民聴者天聴之
本也夫以尚書僕射兼門下中書兩相之任推為行省
古所稱左右丞相開政事堂者縦有蹉跌進可為開府
儀同退之仍不失為大小參知之職而苟其規前事以
策後効即民心以覘天意白石在前不必伸桐鄉之思
下峴山之泪也吾是以應民請而樂為之記
　　　長山心庵自置食田碑記
長山心庵者新建之庵也其義以新舊得名而住持者
曰吾將以求吾心焉顧地近海塘前此山界于海潮汐
抵山麓桑田萬頃在洪波中而今則延袤百里皆良園
美蕩茭葦之外間産竹木故傍塘而居好善者歸之乃
住僧凡白嘗為我言開山者非他予法弟慧彰師也彰
與白皆長山人且同師落染而彰長于白徒以桑門次
第先入為兄故白弟視彰而實則開山大事皆彰主而
白輔之乃彰本氏富白本氏金彰俗猶子有兄弟三人
實捨得分地以為庵基因于康熙甲寅冬十一月彰與
白同剏此庵閲今二十有四年而彰已逝矣特庵有食
産皆兩人自置不佈施不經䜟各攄其力積銖粒而賈
買之播植藝穫量所入以給僧衆終嵗之用皆于兩族
無與焉夫捐金布地不還所捐募錢以造像不復翦蓮
片以作錢用況釋已捨姓一切身受非本姓所有豈有
給孤餘地自耕自食而人猶得以覬覦之者夫茫茫滄
海已為桑田而欲其遽就刧灰不得也夫心庵者心不
可壊也凡白名某自置沙田如干畝沙地如千畝復有
再置者列此末
　　　重修蕭山縣儒學文廟碑記
漢制諸侯王相及郡縣長吏之官必先赴廟謁而後従
政至隋唐定例往往以春秋二仲釋奠責之州縣而惟
宋及眀則又増之以朔朢行香之禮是廟學之設創自
朝廷而其仰承之以延其制則實州縣所有事也苐居
官遞代等之傳舍典禮十廢難于一舉況三征九賦惟
正不足必欲統會計以戒功事則秦瘠而越視之矣
國家建學垂五十年釐定典制整飭廟䫉而
皇上復臨雍講經親理帟羃其于崇儒右文之意可謂
備至乃郡縣學宮每易傾圮大抵殿宇崇閎成艱毁易
加之官府工作輕于審辨諸凡輦銅合土脂膠圬鏝所
至以一切従事故子鑄而丑三釁焉桐城姚侯蒞吾蕭
有年自廟謁以迄釋奠釋菜其為屈折盡禮者已非一
日而獨于棲神之地尤厪俯仰蓋十年以來凡數修矣
今遷官在即而瀕行之頃猶不無徘徊而警未雨者乃
首捐月奉經營載事損㢘入而考出之稽器倚具皆有
程法自殿庭兩廡以及㦸門垣牆凡刻桐畫梓笵金飾
木皆量其疎密以辨工濫上眡櫩楹下審坪墄朱丹而
黝堊次第塗雘一若橋増其圜而池益其潔計長功中
功閲兩更朔而告成予乃于餕奠之後拜觶言曰不觀
學乎學貴有補修之者所以補也學貴有繼重修者凡
以為繼也顧其説尤有進者夫天下之以因循而隳吾
學者豈少也哉事當可為其始未嘗不欲其急行而既
而逡巡又既而以為此非吾事可俟之將來而于是退
諉之情生矣向使侯當政成其視此未雨之事可姑待
也且夫春秋遞嬗成功相推吾第従容焉留此成效以
俟後之繼此者夫亦孰得而非之而乃奮焉勉焉不假
瞻顧而興焉夫然後知當仁之不讓與見義之必為固
有在也他日任國事有如此廟矣因為記其事而復為
之詞其詞曰
惟昔闕廟在魯觀右兩漢幸學别作妥侑唐改廟祀于
州縣學澤宮巋然上有榱桷従此聖宇較殿陛隆几筵
籩豆乃實其中特因嚴事饗薦有時銅槽瀏晩金鋪啟
遲邑設學在文眀門内璧水東環筆峰南峙㡬千百年
勿詠茂草鳥鼠既去風雨殊尠獨其嵬聳長藉修築比
之藝業不殖將落我侯戾止胡然念之彼髙坐者實惟
吾師雖當政成早賴神祐敢廢羮牆以自貽咎乃滌范
釜用飾顔廬天宇方澄地軸載舒従來頌禱矢棘翬革
試觀櫩楹如萬斯翼礲磶砥砫綺欐香橑自茲泮林有
梅無鴞在學言學不教而教業無推諉此是領要式瞻
既往言規將來斯文無諐庶嬗勿衰
　　　湘湖水利永禁私築勒石記(此文縣申藩臬二/司敕勒石者縣復)
　　　　(以不便于已假他紳一/文刻縣志中後改正)
蕭山湘湖宋邑令楊公所開湖也公據熙寧大觀間縣
民殷氏等有請築湘湖之奏而下議未決公決議成之
遂開此湖用以灌九鄉田一十四萬六千八百餘畝歴
南渡髙孝兩朝邑令顧公諱沖者以九鄉爭水度地勢
髙下定諸鄉放水之則算毫釐酌多寡勒石縣門因有
劃堤斷臂穴水釱趾之令而其後郭公淵眀于嘉定之
末來宰斯邑則益加疏濬凡湖傍山足尺寸皆湖所謂
以金線為界者謂山足黄土外皆湖水也自眀𢎞治間
湖豪孫全等漸起侵佔鄉官致仕尚書文靖魏公力為
恢復而御史何公舜賔繼之不幸御史被害孝子伏闕
孝宗皇帝親遣給事李舉郎中李時大理寺曹㢘同外
鎮巡官反覆審理置孫全于辟敕邑令楊公鐸勒石湖
口毋侵毋佃毋私築毋蝕水涘毋倚圩傍岸以漁以草
以栽以畜犯則重者辟輕者釘發遼東衞永逺充軍載
在實錄播諸誌傳彰彰也今康熙二十八年距向勒石
時㡬一百八十餘載恪遵舊制無敢越者乃忽以秋暵
湖涸湖豪孫凱臣等糾集畚鍤一麾而千人不鳴官不
暴衆築堤數里自湖西至東兩山之間横跨湖靣而攔
截之邑令劉君據水利衙報文申請而無如阻之者之
衆也夫湖職蓄洩不職行走況兩山阸塞従非五達揣
其用心不過為風水計耳夫兩山墳墓下有關沙可以
動勢家巨族相助之心而實則倚圩而栽滙巖而漁正
曩時侵佔所由禁也夫湖分為三其于上湖下湖不無
偏曲然且放水早晩限有時刻堤截水緩則于限刻最
少者每有水未出堤而即行閘止之患然而九鄉泄泄
獨澇湖蔣棫等爭先控告㑹郡伯李君初下車時惑于
阻撓屡敕集議而卒之用予末議始敕令剗削榜杻示
衆而豪黨多力抗拒官法府復據縣申之藩臬二憲司
藩臬二憲司仍下之府縣剗削按律且為之永禁以勒
之石夫創始之難不如守成開之者一時而爭而守之
者乃在萬世第宋代敕法皆當事主之故洪武祀功尚
有楊趙顧郭之祠建于湖濱而入眀以來則藉鄉官為
力持故𢎞治賜祠特敕名德惠以祀楊魏而其後何氏
父子得祔其傍今鄉人委蛇動多退諉築堤變制無一
人為之爭執而一二州縣守令儻惑于豪强而動多變
法此則生斯土者之一大患事也夫以宋世侵牟雖郡
王之尊招討之貴一丞尹持之而有餘而孫氏一佔即
極之尚書御史門生數世之恢復而猶不足今遺孽復
興㡬壊大事及此不戒將何底止因為布諸石而禁之
如右若其禁條則具見宋淳熙十一年嘉定六年眀正
統五年景泰四年𢎞治十三年正德十五年今
大清康熙二十八年禁罰各例載湘湖水利志中
　　　沈氏放生池碑記
沈氏放生池在大芝巷沈氏宅前池方五百步廣長于
袤其西角通他陂而平橋鎖之有長林修竹横其南當
宅門之屏凡過其門者停車而觀如登濠梁焉崇禎七
年沈澤民先生捨其池為放生池而曰此池非他吾母
袁宜人陪嫁産也先大夫痛宜人之早世也而思歸袁
氏既而袁氏絶無可歸矣吾何忍據此傷父母心請捐
為衆有以長存此池當是時先生手書放生池三字并
書金光眀經流水長者子一巻又請李次公為之圖畫
共勒石池上且曰後之人有食此魚者如食吾肉取此
值若析吾骨而不謂甫易世而不能守也沈八公者先
生之季子也與客飲于池而醉而流涕客詢之而告以
故客曰傷哉顧質值㡬何則以十五緡錢質貴門矣客
慨然曰豈有沈八公無十五友者友各賷一緡贖之康
熙三十七年重標其池曰放生池復書金光眀經及圖
畫為巻册而大書十五友于其上曰胡氏曰朱氏曰鄭
氏曰三王氏曰馬氏杜氏曰又胡氏曰陳氏張氏羅氏
兩劉氏曰沈氏其眀年將勒石垂久而請予為記予曰
世之能垂久者莫如佛氏天下名山其自晉唐迄于今
豈或暫易而亦有不然者夫惟其為名山也名山而城
市則覬之者衆矣向者先生亦知佛法不可守而動以
孝思曰人孰無父母而世不顧也乃以輓近衰薄友朋
凋喪之際而尚有人焉慷慨好義以善全此兩世之孝
此在他人聞之猶逌然感興而況沈氏之子之親承其
後者也然則是池也將與孝與義並存而安用守矣衆
曰善遂書其説以為記
　　　方示神應記(示音/祁)
古有方示今之城隍是也有土示今之土穀是也顧土
示之祠遍于里民而方示則官祠之然且行省郡縣每
以上下分氐卬故都㑹城隍較郡縣加等況呉山嵳峩
左江右湖尤神所依憑為昭昭者乎康熙三十九年六
月不雨大中丞平州張公帥諸官屬暨師巫里老登山
而雩初却車自山麓既而斷腥従軍門徒步歴戊夜以
至髙舂吁嗟以祈之如是有日公慨然曰吾従來索雨
三日而驗今如干日矣豈德日下耶抑亦索之不以誠
而徒具文也乃立册書請減年以救燋灼翼日師巫大
言曰為我謝軍門今年夏甲雨當爍地千里茲者鑒公
誠且降雨矣公遣官籖問降雨何日籖有天書豬犬字
(籖曰連年乆暗漸分眀所用天書自有/成従此出門無阻滯相逢豬犬辨枯榮)時七月二十七
日越四日辛酉值八月合朔二日旁死魄壬戌犬日也
晩而雨三日癸亥即豬日則大雨傾晝夜東自鄞鄮南
自新安江西北訖浙所有地悉霶霈溝澮皆滿杭人讙
謼頌公㤙公曰此神惠也我何有乎爾乃手題大榜曰
有感必應懸諸祠以旌其神云先是仁和學諸生袁樞
貧士也有黄冠草衣者到門請偕之海濱耳颼颼行生
掙揣曰吾有親吾何能従君言畢棄之塘西之市間已
去家五十里矣然而口喑不能言苦之仁和令君㢘其
事以告公公為召生使具狀立為文據狀檄真人府切
責之覆以印䕶以官簽驛之至江西取覆狀來真人不
敢辭且有别牒令生賷詣城隍祠焚之生夢城隍神告
曰是非妖也願軍門毋怒詰旦當以予言告軍門生如
言詣轅已能言矣遂以言告公公久神其事而未啟也
然杭人早知之至是索雨應杭人比户傳其事且一閧
至予門曰此實公至誠有以感之然神應不可沬是非
君文不足以傳此予曰書曰至諴感神此言公誠能感
神也又曰天壽平格此言公之平居有以感乎神則天
必壽之不惟還其年且益其年也然而中庸曰神之格
思又曰夫微之顯此不言鬼神之來格又如是顯乎吾
多公之誠而併嘆夫神之應之能相與有成而不可揜
也因應杭人請而書之為記時八月十九日
　　　都轉運鹽司運使李公賜
御書記
古天子賜大臣多用彤弓盧矢圭瓚秬鬯然必先之以
文命如周宣錫召虎圭瓚詩稱肇敏平王錫晉文侯秬
鬯弓矢尚書稱惠康是也司鹽李公由詞臣起家破例
為臨江太守考清廉第一因擢兩浙江南都轉運鹽司
運使以牢盆煮海積骩難治且亦以徴其㢘也㑹
天子南廵嘉其成績遂賜
宸翰榜于堂予趨覲
行在急過瞻仰私謂以我公介節將必表之以清忠作
百司倡而乃
書惠愛二字填綾榜以賜一似親民之官了無所用吾
心計者夫乃嘆
聖人之用意深而垂訓逺也夫世治亦日疎矣擊斷者
以毛舉為能而撟枉之徒又復尚農田而抑商市夫四
民皆民也自不學者為政祇以農為民而士工商不與
焉初視商政為膚膜既為贅疣以農與士校則士絀以
士工而與商校則商又絀甚至學校鹽法與親民有司
分立門户一應文咨簿質各相為左右不止如漢庭鹽
鐵使大夫文學剖判低昻于論議之間而公鑒其弊每
揮戈而倒挽之喣咻滋養使四民同情無所畸蹠其恤
商之苦甚于自恤其肌肉此何如惠愛乎嘗讀月令云
行慶施惠論語云節用而愛人夫惠澤所施關于財用
惜財者即愛人所由生也不觀鄭公孫僑乎鄭以小國
而供强晉之嵗賦所定車甲每加于魯衞六七百乗之
外而僑以節嗇而裕丘甸夫子一則曰惠人一則曰古
之遺愛蓋惠愛之厚繫于理財有如是也大哉
王言其鑒于此矣康熙三十九年公礲丹于石搨諸紙
而裝為巻軸因得于重瞻之次謹記之而書之巻末且
以告後之繼此者
　　　慈雲灌頂法師開堂碑記
嘗避地少林繙三藏文知釋有三學原具禪與教與律
三家而近崇禪學第守臨濟一棒喝而教與律無傳人
焉考之摩騰入中國䭾經以隨而八代髙坐如鳩魔羅
什輩皆以闡繹文字為唱導宗師即西來靣壁後亦復
有圭峰論學舍天龍一指而修十六觀經者然則三學
之必有藉于教也審矣是以兩浙名山三宗悉備如靈
隠為禪上竺為講靈芝為律類所至比比而至于慈雲
舊刹則初祖大休觀公應李鄴侯相國之請以講宗為
開山一代而次祖寰中空公則白傅為刺史時實延繼
之蓋禪宗也洎三祖普濟覺公則律宗而為呉越國王
所師迎住此山是慈雲三祖實三宗相嬗迤邐次第而
灌頂法師以三藏真印起而統承之予嘗辨儒佛異同
與師相質難歴舉従來經論與吾學相離合者娓娓數
萬言如燎飈之發與決河之㵼聞者皆屏息撟舌而不
能前非深于三學而得有是與康熙庚戌杭州紳士請
師入慈雲講堂越九年戊午順天府丞戴公請師于本
寺講諸經論遂開雕師所著五教儀勢至鈔五祖記并
㑹起信論疏記越八年乙丑應興福之請講楞伽經戊
辰赴戒壇演法華眀年已已宮詹學士邵公請師主上
竺開十期講逺方來聴者舟車不絶㑹
聖駕幸講堂褒之時毘盧閣告成上竺之舊燼者師為
之一新越四年壬申聖果請講報恩盂蘭盆經工部侍
郎徐公請師復還院開戒三壇他若仁社諸君請説瑜
伽皈戒西資皈戒崇壽説諸經潮音説般若經曹源説
法華蓮居説戒且著瑜伽儀施食儀疏燄口經解及萬
佛懴彌陀經註凡三藏三學圓通顯密無不周其外而
徹其裏于以為僧林佛苑之冠其繼觀空覺三祖有光
矣師諱續法字伯亭别字灌頂仁和亭溪人也少習經
書能文章年十九好禪忽入淨慈參豁堂和尚有悟其
時兼律學進具大戒豁堂深契之既而辭去過城山聴
講悵然謂一指昆侖吾習阿難教以進于如來鬯然也
康熙五年德水大師以師性相兩通遂付衣法而師復
精進更以三學研練入三藏之奧而三宗門庭統為之
闢三藏者經律論三宗者戒定慧也
　　　重興崇壽院碑記
崇壽院者唐至德中慧因法師所建院也其地在龍山
之北鳳凰山之南舊名龍崗崇壽院以師曽説法于此
崇無量壽佛得名而歴後唐長興石晉天福則嘗有教
觀諸師繼席其間是以呉越國王特迎志通居崇壽與
淨慈永眀同為國師而趙宋熙寧間則道鴻通辨實為
杭州僉判蘇軾迎住此山遷延至眀初而法師慧炬并
開大之當是時崇壽之名甲于諸方前庭海日樓巋然
江濆佐之以紫竹之林放光之井而山後石竇則珍珠
泉出其中焉相傳泉石間三字東坡之所題也院有八
景則杭州太守王興福所為詩也迨其後而蕩然矣康
熙甲辰有僧照然者募其兄何氏捐貲復之俗名何庵
越一十九年而旭如法師卓錫于茲請灌頂大師講般
若經演盂蘭盆于其中以址隘于昔購項氏山地益之
㑹仁社錢生迎灌公説瑜伽皈戒并溥施法食五壇遂
裝金刻木煏土築基壂而社中諸君則又各施以金錢
丁丑開功韋䭾殿告成眀年闡金剛經一期建彌勒殿
重開山門雜置客堂法厨僧房而繚以藩垣工部侍郎
徐公飯僧衆于院㑹者千人又眀年復辟朱龕裝竹林
三大士像重講華嚴行願品法華普門品及彌陀尊經
乃以宋雍熙年晤恩開法曽改崇壽為仁壽而今合仁
社諸君重興此山則崇壽仁壽可間稱焉聞之梵刹之
興雖有因緣然亦惟修持克實者得以致之考古德有
云祛邪皈正為治心之實識果眀因為操履之實𢎞大
道接方來為住持之實至于親賢之實則必察古今以
定可否用人之實則必合短長以均利鈍而以觀旭公
受法于慈雲親仁實也傳戒于資福正心實也隱開佛
説于衆中操履實也恢金乗之廢墮住持實也程材量
能隨所應而各盡其義用人實也夫以丁癸之年加之
東南財匱之際不事勸緣未嘗有齋板募簿傳之于人
而千年舊業不三載而底于成自非躬修之克實不至
此旭如超于人矣又有異者當眀洪武初海潮壊堤慧
炬法師為説三皈戒咒水所滴堤住而不壊今江門不
扃洪濤澒洞砰訇蕩山麓而每當灌公説法之日則澶
演而退其前後之一轍如此因應諸檀請而并記及之
　
　
　
　
　西河集巻七十
欽定四庫全書
　西河集巻七十一
　　　　　　　　　　　翰林院檢討毛奇齡撰
　　碑記(十/)
　　　兩浙開府中丞張公去思碑記
古使相之職原以㕘知重任加開府議同合外臺垣翰
而統轄之其受轄多者初不乏五州防禦四路招討諸名
而要其最重則莫如以一使而遍厯數圻如李西平之六遷大
鎮栁仲郢父子之九易名藩為千秋盛事葢地大者恩多
而遍厯則澤廣也大中丞張公以詞翰起家更御史執法提
刑觀察進為江南行省者十餘年乃以文臣領節鉞于閩
海之間朞月大治天子念兩浙巖疆必藉公一綏理之于
三十九年之冬移鎮杭州一時十郡七十五州縣無不靡然嚮
化浙東西數百萬户悉登之春臺而安于樂囿
天子嘉之謂治有成效惟是西江地瘠不得鎮撫如公
者不足以勝兹任因復使駐節南昌此其倚公之功徼
公之德可謂深至而不謂民情之未諒也夫下之従上
原無向背祇以逺近為親疎故曩時方州分牧但以梁
州遷漢陽而兩地爭之魏民之留伯長者願其在秦即
不願其在晉雖
天閶萬里未能呼叩顧其為何武之去思謝公之遺愛
則固所優也乃十郡父老咸礱板琢石號呼集軍門願
有所以紀公者而公辭之謂我何功德而煩紀為曰不
然今夫父母之于子也鞠鬻焉顧復焉雖欲報而罔極
焉而苟其頌之者必枚舉而件計之曰某時一衣某日
一食是滄海而涓涘之也且夫皇天后土朝夕履戴未
嘗有朝露之可稱春風之可誦也又未嘗有土膏之思
地澤之感也然而履戴如是矣況乎公務克己不期衒
外其絶苞苴却簠簋呵流飲氷而人不必知也其朝而
輟沐夕而廢寢日孶孶勤政而人或未之覺也然而民
安于甽估安于市吏端而儒良農錢漕粟既斥其贏餘
而防兵關𨽻又别無攔索横征之害以致貪墨解綬駔
獪絶而姦民散待化之速何其神也他不具論即以捍
患一節言之浙潮之澒洞其來舊矣今且江門不扃集
浩汗之水而奔之城臺之坳撞闉擣匼將曩時華功曹
所築數千年之塘一旦傾毁欲盡而公力搘之月費斗
金㓤肌肉所有運薪轉石闕即補而圮即築不費官錢
不藉民力不設立䕶堤一軍捍江一使而期年之間安
全無恙誰之力也然則公之不言而躬行均視此矣
聖天子鑒公之勞將欲播公功而大公績必使天南鉅
省皆遍歴之而後已是豈無瞻言而遽出于此故曰輿
人之誦而太常之紀因之勿謂峴山一石為無所憑也
公諱志棟號青樵山東濰縣人康熙癸丑進士由庶吉
士授監察御史廵視兩淮分守冀寧道遷福建按察司
使江南江蘇布政司使進福建廵撫移任為今官
　　　客堂冬夜説經記
康熙丁丑卧病杭州之客堂適日將南至長夜如嵗每
升牀苦魂夢易醒撐兩目達旦侍者謂昏時略飲酒邀
客語數頃入更而瞑或可㡬一覺㑹兒子逺宗兄子文
輝下第従京師還而文輝子詩以十嵗通經適過江在
坐因呼詩前使説經予曰髙子曰禹之聲尚文王之聲
何以言之曰以追蠡何謂也曰謂夫禹之聲其鐘懸之
追有若蠡也用之者多也城門之軌兩馬之力與何謂
也曰涂軌淺而門軌深非門馬獨多力也用之者久也
曰豈其然乎豈其然乎夫涂軌之淺馬力少也門軌之
獨深者馬力多也夫以三門而合九軌之馬以為力則
真兼人之撞莛矣故同在一日之間而九軌行一門軌
三之九軌行三門軌九之文王得其十一禹得其十九
誰謂禹之聲不足尚文王聲乎夫以禹時而較之文時
相距者越八百年其亦久暫之極致矣而乃舉一同時
而同行者為之比儗然且曰用之者久夫門軌則何以
得久也夫匠人營國方為三門即為九涂城門之軌與
經涂之軌未有一日有先後也即行車之頃國馬繕關
公馬給賦兩馬行涂畢即行城門其相接受轍又未嘗
頃刻有參錯也而一深如此一淺如彼髙子之言得此
倍顯儒者可謂不善説經矣逺宗文輝各訝然曰有是
哉夫子之于經也儒者日有説而日夢夢也(逺宗曰詳/二語孟子)
(第解追蠡非考擊所致猶之城門之軌非馬力所造使/徐悟年深積久之意並未比及九軌較用多少畧一比)
(及則門軌用多九軌/用少髙子之言得矣)予曰雖然經第示以意而不眀言
其久與暫也儒説雖不善抑亦經本非切喻也古人示
學有宛諷有罕譬罕譬者切喻也經言第宛諷而吾輩
切喻以眀之可乎皆曰善少頃逺宗曰舊穀先腐舂抌
之多與又頃之文輝曰夙霤早泐滴瀝之倍與既而予
曰故井易竭綆缶之奢與時已入更後因命孫詩合書
之次日逺宗臚其説遂為之記
　　　重造餘姚縣學文昌樓碑記
隋志以文昌天府為選舉之所自出故凡科目家多祀
文昌而特是幽禜所享端必假重櫩複屋俾幽也而致
于顯況魁南第四尤為文命所昭融者乎吾姚學宫在
縣治東偏曩時巽方原有文昌一樓超于宫牆以為故
城卑隘是必翹然拔起足以標文巒之秀然後新城在
前無所壅蔽而惜乎址之跼而瀕乎圮也今韓君邵君
輩擬擴故壂架以重樓而祠司命于其巔使文光四射
曠逺無礙凡都講以下同𨽻學籍者各自捐膏火之資
以共成焫烈豈非勝事或謂文昌宫星未列祀典且非
頖宫官祭所必及然而周禮以槱燎祀司中司命而王
制祭法皆以司命為五祀之一夫五祀則士大夫所有
事也不讀九歌乎登九天兮為民正夫欲藉登進以啟
崇嶐而不于司命九天之登加之意焉非所聞矣因于
落成之際書其事而記諸石
行在　東朝並賜
御書　睿筆記
康熙四十二年
上南狩至浙駐蹕杭州予以在籍鄉官隨制撫諸臣候
安于
行在朝門謬䝉
至尊垂問曲賜慰勞兼
敕予與侍講學士徐倬
誥封侍讀學士陳之闇三人年老令起立奏對予謝不
敢并
命在傍同館官掖予以起是日諸當事并在籍臣求
御書者競開一摺子啟奏予獨無有
上遣侍衞出諭毛奇齡應一體
賜書着伺候既而至日昃各退
朝去未頒也眀起趨候侍衞先捧
御書一道呼奇齡拜賜訖然後齊出昨所開摺子諸有
名者
御書十餘道一一頒賚㑹皇太子隨
行在東禁亦　召徐倬陳之闇并予三人入慰問良久
且不令行禮各賜　睿筆一道屏聨二條拜捧趨出此
則專　賚予三人凡内外大小臣工俱不及者夫
御書　睿筆人世罕有(奇齡/)何幸以衰老之年得遭逢
聖眀濫承異數此固應寳之世世瞻仰無斁不待言矣
特是予别有感者生平以避人流離道路遇晴霽則喜
渰翳則戚至暮年衰落日近隂霾則望晴尤甚故乍歸
田時自號初晴既而曰嗟乎予晩矣更之曰晩晴凡碑
版屏幛書册箋牘應署名處往往以二晴雜署其間然
而世人知之
皇上與　東朝未知之也今展讀
宸翰為初夏登樓所製中有處處晴花風拂起句既已
有初晴二字而　東朝對聨則儼曰晴香邀步澗花發
晩影逼簾溪鳥迴公然以晩晴二字題之聨端一似筆
下有神隱鑒乎臣衷之所願望而
一聖　一睿其賜字所及偏能于無意之中暗相脗合
此豈偶然之孚契也哉然則予之大病不死得苟延以
見晴光天錫之矣因拜手稽首而謹紀
殊恩以垂不朽翰林院檢討(臣/)毛竒齡恭記
　　　新建黄山雲谷寺蘗菴和尚塔院碑記
蘗菴和尚塔院者前朝熊魚山先生埋骨所也先生名
開元湖廣人中天啓五年進士由知縣行取考授吏科
給事中以疏劾權相罷官歸九年崇禎壬午詔求直言
敢諫者起先生官改行人司司副召對中左門重以劾
權相下錦衣獄杖午門一百不死因于次年之八月謫
戍杭州當是時賊騎入都門先生甫至戍所而國已亡
遂北向號哭竄之匡山之東林寺聞其已為僧而未審
也越數年相傳西南有僭號者待先生以都察院左都
御史而先生辭去走之阿迷提塘官掛號忽于某月日
叩偏沅軍門有僧熊開元行脚従阿迷歸報以聞于是
湖人藉藉稱先生已落髪歸其鄉住祝融峰云既而蘇
州靈巖山有作務頭陀苦行備極楚毒自順治癸已至
康熙癸夘凡歴十穀熟而中忽有省三峰繼公者勘驗
之遂伐鼓告衆授以衣盂即先生也或曰先生為僧本
有託而逃非其實或曰先生性誠篤每為一事必務究
根柢不肯姑試故其進倍速若此者吾不得而知也乃
先生既開法以素行頗苦自號蘗菴蘗菴居呉中曽受
丞相源雲谷監院之請住之三年呉中屢邀之不忍去
且令築石函其地指之曰蘗菴埋此足矣已而卒于呉
歸骨于三峰之左山而黄山學人爭之謂師有成命安
得悔且石函具在也虚此何故移詞至呉中呉中人無
以應先是師居黄山時金太史子駿師友也有女道超
以童身來學已得法去至是挺身前密具資糧跋踄數
千里以航以車迎舍利來歸藏于舊所築石函而碣其
前已廿四年矣康熙已夘平陽鐵夫大師従焦孝然山
來建旛茲刹見蘗師塔而咨嗟謂石幢巋然露立烟雲
間不棟不茒急顧監院等吉等慧正悦正受謀所以覆
蓋之而逡巡未果越眀年鐵師乃發願旋為開工相木
石所須琢于山而陶于壑植屋三間中蓋所藏而養師
像于左楹并聚生平所遺箋奏語錄合罌瓢錫杖而雜
實其中靣懸琉璃燈晝夜燋灼舊所稱光眀幢者設司
香行者執司之肇其事于辛巳春至壬午之冬始落成
而謁予以文予惟蘗師為三峰法孫鐵師為平陽喆嗣
要之皆天童第四輩也其相接住持互為輝映雖先後
而實伯仲然且道法嶐嵸各出其鱗爪為斯山建開大
之業一燈逓照可謂難遘獨是予修眀史時深痛蘗師
與萊陽姜貞毅公同忤權相且同杖同戍而一戍宣州
一戍杭州貞毅𦵏宣州敬亭而予居杭州不能奪蘗師
之骨而𦵏之杭州之呉山雖予輩之弱然亦地靈之有
幸有不幸不可强也乃蘗師言事捐軀殉國在前朝壬
午而迄于癸未而逮今而塔院之成仍在此年是雖㤀
情如予者猶不能不相顧興懐而況山川陵谷轉眼變
易即此六十年間而前為魚山後為蘗菴此中所藏其
為宰官與僧伽洫乎其未有分也然則巋然雲谷何異
杭州蘗師有靈抑亦可以自慰矣時康熙四十二年癸
未五月日蕭山毛某謹拜手記
　
　西河集巻七十一
欽定四庫全書
　西河集巻七十二
　　　　　　　　　　　翰林院檢討毛奇齡撰
　　碑記(十/一)
　　　浙江三郡望
幸圖記
古者天子巡守每一嵗而周行四岳于以朝諸侯而考
制度凡班圭輯瑞明禮飭法皆在是焉以為建方弼服
多所分畫非藉是以振攝之則無以綜事權昭大統也
今則天下一家車書㑹同三載一肆覲協律凖量審權
謹度並無㕘互于其際而
聖天子復勵精圖治萬㡬躬親周知吏治之賢否如燭照
數計凡一黜一陟必有明㫁其所巡幸不過省方問俗因
之以慰勞疾苦原不必周行四岳一嵗畢徧即或彼或此惟
其所指而乃東行西怨南征北盻山陬海澨無不願見
屬車之塵坱以為袚濯民之望
君如望嵗焉嘗考周官底治軼不忘勞往往以戎兵之
詰撫視九有若所云陟禹之跡方行天下者我
皇上恢疆闢土南開葉榆東擴溟渤合日出日入之所
而歸我版籍皆願以新藩之土仰邀怙冒曩者彭島初
收高華竄跡
鑾輿東狩登苗山而望蓬海凡兵行之所咸駢首引領
惟恐攝提所指不至其地近則西羌屬國偶弄戈甲
七校親發絶大幕以北犁其庭而罄掃之勒銘于伊吾
望鄉之間夫然後罕東哈密以次簞迎而三秦且捧
蹕焉今三苗乍服洞庭再靖凡馬王魚復諸鄉軍民宣
慰皆與之更治因之荆門以南夜郎以北旋有山海諧
諧徯我
后來之謡播于民間甚盛事也然而望
幸者從此起矣考之帝俈東封不辭里禾虞廷四巡僅
班執玉即禹征有苗東巡㑹稽自治水之外復循其轍
跡而徧行寰㝢夏書所云東漸西被朔南暨訖者是也
然亦未嘗有捐珠賚布記于史氏及讀孟子則夏后遺
諺公然以耕斂補助為世法則所云不游不休何豫何
助者然後知古王出游不乏恩澤而記事者或失之也
我
皇上車駕所屇勞民疾苦觀風俗厚薄相寒燠以較豐
儉歸市不止耕芸不變父老扶杖來觀者加以咻噢高
年者賜粟帛在籍去職官咸復其職然且捐租之
詔屢下至于再至于三兩浙已被賚而兹復特攤額課
于四十四年正供槩賜蠲免此較之古王豫助之盛尤
為優渥夫以
天子之尊加父母之親原以天下為一家以六合八荒
為一圍之帟朝夕出入使老稚男婦得時時望見顔色
懽忻踴躍豈非甚快亦何必有所推予始著闓澤況
我
皇神聖所過之地山增高而水增深雨暘以時雞犬不
為甾禾稼豐熟闤門之懋遷者較倍于昔其有惠于民
為何如者前此
駕臨東浙神魚上江門麒麟夜見于鄔山民家鳯凰山
南甘露降草木如冰凌之綴于瓴日出而斂是天亦欲
我
皇之涖止以為慶矣兹者
恩詔初下兩浙七十二州縣皆歌詠載道作迎
鑾賦頌而浙東三郡父老子弟悉銜尾叩縣門拜
聖恩訖乃復出西陵渡口北望舞抃希
顧復以當乳哺因有繪為圖以傳觀者(臣/)謹進曰古王
以事行則謂之巡巡者事之則也
今主以恩行則謂之幸幸者恩之著也巡尊而幸親巡
嚴而幸寛幸可望而巡不可望今幸矣可以望矣恩之
至亦望之至矣因題曰望
幸圖而并為之記(臣竒齡/)誠懽誠忭稽首頓首謹記
　　　新開吳淞閘碑記
昔周職方氏以具區為東南之浸而夏書禹治震澤先
導三江則是三吳之水雖曰具區能踵之實則三江能
下之也第三江在昔分滮下洚爭相入海而今則東江
已洇唯婁江淞江尚存古蹟然且婁之為瀏僅存一綫
而吳淞自宋慶厯後堙閟者屢焉夫瀦之受水卑于習
坎而江之入海亢于久閼以習坎之卑當久閼之亢則
入之者如建瓴而出之者如拉釜其為震盪固不待言
又況吳淞一江尤為蘓常以南嘉杭以北六郡之水之
所灌注而靡遺者哉今
天子御極之十年三吳水甾臺使上請開吳淞故道發
水衡十萬由五渡迄上海亦畚亦鍤凡七十餘里飢民
之廩役以丐活者萬有千計不期月而告成其六郡圩
田變舄鹵就土膏耜之趾之已有漸矣然而朝潮夕汐
脅沙而奔擔水斗泥遲久易壅曩者范公文正創謀立
閘設坊于江海之㑹板障之使濾濁而後入(板字下疑/有以字)
門以餞之使挾滓以並出猶且僱捺(缺一/字)之夫造鐵帚
之櫓是以終宋之世未嘗全閼暨入明以來夏公忠靖
開濬于前海公忠介疏瀹于後初未嘗不殫心修復而
閘制未講旋啓旋塞因復建閘于上海縣北之黃龍口
橫截海浦而無如海波之撞搪而易為圮也十五年秋
大中丞慕公開幕斯地睹兹閘而惄焉憂之前此議葺
者僉倣治河之法用栁䈾斷流戽水使涸然後楗木石
而為之坊計栁䈾若干每一䈾約費至四五十緡合計
不貲而役夫戽水日需千人且為日未易限也又役在
農隙時當寒沍民艱臝躬以入水而朔風吹波衝䈾瀵
石窞蕩叵測公向令錢塘聞浙地多水坊匠氏先範石
陸地記其甲乙而次第縋水善泅者從而理之一如陸
範所置力省而功倍且耐經久㑹上海任令浙人敏于
相事立募浙匠之能者用其法先壘而作埂橫亘閘址
如拾級然加板而縱覆其上則水無留行而易下而又
楗木于埂末使免塌瀉然後樹三門而梁之廣左右䕶
堤束水就道令不得汎具牒申約悉照規畫以從事始
乙夘之臘迄丙辰陽月工竣民不知役帑不知費胥吏
不按籍而派夫里工估不踰疆而運薪石三吳平土得
籍耕耨六州黎庶並被沾溉于是此郡人士請勒石以
記其事夫本
國家之咸和播民見士于以急公而奉令不可謂非諸
有司之力獨是疆域大事難于倡始既已計工按法扼
持其要而迄于潰成猶且度支委輸必上省
國課下惜民力使晝夜經畫期于百全而後已其灑澹
鴻功于以慰
聖天子南顧之勞與夫三吳數千里經久之計較之文
正忠靖諸前烈又豈有媿夫以宋元明迄今或行或止
歴數世而必不能興復者而一旦徐起而興之其亦偉
矣後有興者庶亦有鑒于斯文
　　　重脩蕭山縣學碑記
古興作必書春秋二百餘年間凡城郭宫廟門臺廐囿
其或興或作無不歴書之于冊而獨不及于學校然且
子衿一詩刺學校之廢以為膠廩不修學者所恥則是
立學之重等于立國原不必以類書冊而一當有間則
必飭化以苴之蓋作之有藉于修也明矣是以唐宋之
記學記立學也以其時里塾未定廟饗未合夫固有倡
之者也今此之記學則記修學也以成廟而合成學但
修之而事已畢也顧作易而修難作簡而修賾作在一
日而修之者在百年古云力學貴自修豈虛語與邑之
脩學在二十年前其時縣侯姚君以記文屬予貽書京
師而予為應之今予甫還里而　文廟榱桷聞有闕于
蝕齧者兩廡且瓦豁仰見星日頖之環門者如田坊圜
橋于陸已久矣完石徐先生與昌亭謝先生秉鐸于兹
力能以文教啟迪才士一時才士為都講者各發憤趨
事以材以力稽器而考度任其物而就其功闕者補之
仆者植之抑閼者疏而通之自殿而堂而廡而門而池
而祔祠凡宦蹟邦賢與　聖所自出皆一一整理而各
依于法㑹學使按部已歳除矣故事暮冬興役不妨農
政而特以日偪短景由亥月以迄寅月謂之下功乃卽
此下功末旬甫班程簿而不日告成届二月上丁而卽
可祼瓚以從事自非兩師率作諸都講咸和以協勞
不至此然則是脩亦力矣苐司事多人不能備載而較
其尤著則吳子升金子書何子西堰王子錫晉趙子昂
發來子賡虞孫子曰發家從孫端皆都講能任事者
　　　山陽畢家溝勒石記
山陽城南五十里曰畢家溝衡漕而枝而西接高堰洪
澤諸湖之水然猶之漕也漕故北南行而溝抱西湖而
北與漕合曰新漕故一溝也東受漕西受諸湖水中則
沿漕堤而捍湖田雖田坊實繫之然故與漕渠相終始
焉康熙四年夏恒暘之後繼以恒雨凡浹五晝夜諸水
暴漲漕與湖憤溢抵諸溝而決堤而奔漕使以他故不
暇視急檄山陽令朱君禹錫使治事君蓐食行僱諸庸
水者臨潰堤杙之水濫不能下又杙之躬先負薪輿𨽻
各畚諸土石戴漏踏坎砥其蕩而艮其植凡閱五晝夜
築堤二一故堤一䕶堤也堤凡三十有九丈䕶差之堤
成君告衆曰爾亦知都府之所以急是者乎淮之有漕
也漕之有溝也溝之有堤也雖尺土而全漕與田坊均
繫之矣都府汲汲于衛漕乃不暇選擇而使予予雖不
職于水庸然終以此為坊田之事故不自量其不能而
急受都府之使而不之辭詩曰念我獨兮我事孔庶吾
願後之治此水者勿以事庶多推阻也衆曰善因記其
言書之石
　
　
　
　
　
　
　
　
　西河集卷七十二
欽定四庫全書
　西河集巻七十三
　　　　　　　　　　翰林院檢討毛竒齡撰
　　傳(一三一名蕭/山  先生傳)
　　　明南京吏部尚書榮祿大夫諡文靖魏公傳
公名驥字仲房蕭山人也先為光之固始人五世祖文
昌為宋江淮總制司制幹扈蹕臨安因家焉髙祖有聲
宋承直郎常徳路判官曾祖應元臨平務副使祖毅元
廣東鹽課司提舉以公貴贈正議大夫資治尹南京吏
部左侍郎父希哲明承事郎上髙縣知縣自文昌至毅
五世皆居臨安獨希哲以蕭山俗厚洪武庚戌由臨安
遷居之公其仲子也先是希哲有兄伯雅在元時為録
事判官入明徴辟累官寳鈔提舉司都監今贈同毅者
卒于官無嗣而希哲哀思之也希哲長子騏宜後伯雅
因愛公遂舎長子騏而後公焉公生而端重嗜學九嵗
居生母李喪能哭踊如成人弱冠通五經初試於鄉聞
父病不徹棘回(公生七嵗而伯雅/死此父生父也)永樂甲申其兄騏中
甲科已授翰林院庶吉士(騏以庶吉士遷刑部/主事縣志失載誤)而公以
次年乙酉舉于鄉丙戍㑹試中乙科(甲乙科皆進士科/文集稱乙科進士)
(是也是年為永樂四年府縣志以/鄉舉為乙科遂稱永樂三年誤)授松江學訓導公至
學以真知實踐為訓課諸生夜誦非諸生畢寢不就寢
比甲夜聞誦給茶一器丙夜又聞誦給粥一器與諸生
遇雖丙夜未嘗不冠也既而召修永樂大典甲午江右
同考(縣志作/典試誤)以明年滿九載諸生楊珙等詣闕請留時
仁宗監國命留三年丁酉江右同考十七年己亥(簽宰/紀要)
(作十四/年誤)用吏部尚書師逵薦遷太常寺博士陛見太宗
謂曰(一作謂/逵曰誤)劉履節為御史九年髙皇帝方授是官勿
卑之也是年隨侍皇太子北上留行在太常署事次年
營建畢工始行郊壇宗廟諸大典禮並充公導駕官累
賜金繒甲辰從征至榆木川㑹太宗上賔預議喪儀仁
宗改元召公至御前諭曰久不見卿思卿朕將作𢎞文
館必卿與楊漙共任之賜太乙金丹六錠御書封識曰
魏仲房收用其見重如此公善書法至是復遣修撰曹
曼齡賫手敕曰書澹然二字付曼齡來用東宫圗書
覆其上宣宗嗣位稍遷吏部考功員外郎宣德二年丁
未同考會試留行在吏部署考功事次年持節充副使
赴寧夏冊封慶王府安化眞寧二王并妃賜金銀綵段
表裡鞍馬裘帶貂狐等物無算不受及返道又追賜常
衣銀相鏤花銀帶鞍馬并詩三章不受受其詩復命上
以不受親王賜特殊賜白金綵段表裏光祿酒饌庚戌
同考會試越二年遷太常少卿(縣志作為少卿時/修永樂大典誤)正統
元年丙辰同考會試越二年戊午(此正統三年也藏書/獻徴錄皆作宣德誤)
召試行在吏部左侍郎孜孜以進賢退不肖為已任踰
年為眞時進士有未終制來欲為考功者同官許之公
毅然曰選法不可欺其親況欺上邪庚申持節充正使
往代府行冊封禮其賜予不受如前時壬戍畿甸蝗奉
敇巡視問民苦疾凡公所至地蝗為之息于是杜淫祀
崇正典復漢漁陽循吏祠重立洪武望祭北鎭碑昌平
修狄梁公祠癸亥以老辭不允調禮部巡視如故已而
請老益篤先是公在吏部時中官王振怙寵而驕毎出
公卿以下皆斂輿避道公與遇于崇文門不顧振啣之
(通志府志塵談言行賢奕/諸錄此下有譛于上三字)衆為公危後上以問公公具
實對且慷慨曰臣不才備位六卿如臣犬馬不足惜奈
何朝廷上温旨慰勞至是又辭乃特改南京吏部以優
視之公豫為歛具所屬郎中殷時暴亡即日往弔大暑
即贈以豫所為棺已丑滿六載復以老辭弗允間命讞
獄時大旱當減刑有王剛惡逆當刑或憫其年少謀緩
之公曰此婦人之仁耳天道不時正謂此也獄決而雨
十三年戊辰滿九載詣闕上章乞致仕弗允遷南京吏
部尚書賜五倫書五經四書孝順事實為善陰隲等書
明年冦犯順公寢不去衣時率諸生條安攘策凡三上
景泰元年秋冦退始以南京吏部尚書資善大夫致仕
時年七十有七(縣志七/十三誤)先是公以尚書進表大學士陳
循公同考江西首取士也來謁請曰公雖位冢宰壙尊
未嘗立朝願待之事在循輩而已公正色曰君為輔臣
應為天下進賢才而乃欲私一校文主耶循大慙公為
人端愼簡飭清苦自勵嘗貽書戒其子完曰端重祗愼
簡嘿亷勤此吾生平得力處也好别流品辨君子小人
不遺餘力嘗曰孟子有云無是非之心非人也同列後
進有過必面折之怨誹不恤所至崇正抑邪務持大體
山川壇獲雙白兔圻内升瑞麥皆却勿奏雖羸不勝衣
嘿不出言而峻望素著驕若王振亦雅重之呼為先生
贈振用帕一方振不為怪顧性鮮猜物嘗奉使南察㩦
一僕行留貯厯年所積俸付同鄉同年子為刑曹郎者
其人請封鐍公曰是何待前輩薄乎刑曹郎舍人(維風/編作)
(子壻畜德/錄作家僕)笵偽易之公揀俸疑部司所為及揀柴薪銀
又然笵工曰有某曹舍人嘗為此物幾是也公曰止是
安足知之已而刑曹郎遷辰州守瀕行請誨公曰以君
才何郡之足為特親近纎密所當閑矣辰州佩其語而
未審也暨舍人以他事露并及前事辰州感之急㩦俸
來償公不受曰銀具在耳其厚如此公事兄騏如父騏
嘗以謫戌還遷泰寧諭過南京時公為侍郎年七十一
迎騏于塗涕泗交頥然趨承恭謹時方隆冬汗浹紗幞
公遇鄉人言家事遇有官者言官事悉本樸實自歸田
後履芒戴笠布衣糲食其所日奉人或難之與野畯處
不少崖異是時杭州太僕卿王榮布政司夏時輩倡恩
榮會郡守胡濬亦與焉公先塋在杭將伺公渡江埽塋
邀以入會伺之不得以公行無輿從也公詣闕歸嘗乗
小舟阨于要津其子稍設儀仗公見命撤去曰豈藉是
乎嘗過杭野服舁籃遇錢唐主簿于朝天門急不及避
簿遣𨽻追訶之公曰蕭山魏驥者也簿曰蕭山㑹稽何
耶公曰蕭山致仕魏驥者也簿惶懼不知所為匍匐請
責公急為引咎扶之去天順八年甲申正月憲宗嗣位
(是年未改元故碑誌皆稱天順甲申而筌宰紀要藏書/諸書俱稱裕陵復位誤矣若先德錄竟稱成化元年亦)
(誤/)詔進階一品榮禄大夫仍令有司給食米羊酒綵叚
如數成化七年辛卯監察御史梁昉上言曰臣先任浙
江紹興府蕭山縣知縣有本縣致仕南京吏部尚書臣
魏驥歸老居里與里人稠處帥子孫耕且讀務本及民
間旱澇剔心區畫増堤淘湖弭辟鄉患如(或作/始誤)其身創
於凡所行動合禮法為殽為矩嘗説理學以朂後景知
務正經雖在家閒有補宇治原其在任之時如訓導四
考成材有祭酒陳詢編修楊珙等考試五科取人有學
士陳循劉定之周收尚書何文淵祭酒蕭鎡翰林尹鳳
岐等兩入太常祀事備飭再任吏部銓選公平其餘事
蹟悉載朝史年過七十凡五乞休仕經五廷無一有害
竊惟本官生平學行醇篤心術正大且暗于世事轑(即/瞭)
(明/也)于國體臣在蕭山之時以為師法即今致仕二十餘
年見年九十八嵗四方卭德有如卿雲(誤作鄉/靈改正)百年化
育滋此人瑞臣讀前史有以歸老賜祿畢身者有尊養
三老五更者有安車蒲輪召者有賜延年杖封公爵者
上齒德也本官齒德有餘爵亦不纎以曽孟語可稱達
尊洪惟聖朝垂憲如䝉乞敇該部損益前代故事奏請
施行或下安車之召諮以治道或遣存問之使慰其養
躬此盛事也奉旨禮部會多官議皆言自洪武以來終
今(猶言反/今也)臣居重任德望遐夀如臣驥者實所罕有惟
是期年難以召致殊恩自上未敢擅材八月戊辰上御
奉天門召尚書鄒榦右侍郎劉吉雷復等曰尚書魏驥
夀及百齡兼有德望朕深嘉悦其冩敇遣行人存問并
賜賚如數九月丁丑遣行人張和存問敇曰卿以醇篤
之資正大之學厯仕累朝官登八座歸安田里夀屆百
齡進退從容體履康裕緬惟風采嘉嘆不忘特遣行人
存問并賜羊酒仍令所司月給米三石贍之終身卿宜
倍加調攝益隆夀祉佇聞讜論得慰殷思卿其體朕至
懐敇甫臨浙公以是月己丑卒于里第(是年為成化七/年辛卯獻徴錄)
(作八/年誤)時年九十有八公少過相者凡三過既而相者褰
簾曰為我語向來人勿需相也貴與夀無度矣詰之曰
吾見其屢來屐不改跡坐不移袵以是知之及將卒齒
髮不變如嘗時先卒五日悉揀親朋所請卷軸題識酧
答預書囑其子辭朝野祭塟唅襚賻贈先一日夜有大
星隕于其隣王文政家質明盥潄就枕逮午有紅光熊
熊自寢闔出衆驚為延燎也就視無騐既逝復起坐舉
手加額若答謝狀連言曰無以報朝廷或曰此預為存
問謝云邑人聞計皆哭他郡縣知不知皆為嗟嘆松江
人士為位而哭有赴義者學士錢漙合舊門下士及庠
序師生咨諸當路如胡安定故事以少牢祀公于學宫
明年正月上聞悼惜遣官諭祭二埏并賜營塟既而其
子鴻臚寺序班完以公遺言詣闕請辭營塟并乞以有
司所存工價銀一千七百兩轉濟饑民上憮然曰老臣
清德乃爾邪死尚然乎許之是年蕭山縣知縣李鞏請
諡賜諡文靖又明年縣民沈安等一千五百四十人奏
曰有已故鄉官致仕吏部尚書臣驥歸農建績千百為
民邑地瀕海苦于傾渫上流易蕩下游易槁蕩則堰閼
槁即瀦牐宋令楊時創有遺制以蓄以洩既而浸湮本
官力尋舊踪著書勸導清復侵占身為怨棷其所奏攻
有西江塘北海塘湘湖塘徐家閘螺山閘石巖閘股堰
大堰畢公堰麻溪瓜􁐍諸處皆設法提蔽昭著永逺湖
利以沛江患可捍(祠稿原有開湖築塘二事今縣志府/志僅指修湖又以修湘湖為防水患)
(誤/)以兹旱澇皆能有備前此壬申年大雨霪霖圩岸隤
倒水如奔馬人將愁魚本官身共畚土家供楗竹至丁
丑年亦然今藉臨命遺言辭免營塟匄其工價以救大
殺生啣巨澤死溉其漏不有享祭何以報德乞請降敇
賜祠與宋縣令楊時久久合祀可之敇合祀德惠祠公
長于詩文四方求購者不絶于路山刋木刻幾徧天下
且好談理學所著有南齋集素履集理學正義水利切
要諸書公初號梅居又號南齋其不由翰林而得諡文
崇理學也後孫尚書貞出鎭兩浙取君奭平格之義尊
稱之曰平齋先生(何靜子曰文集稱門人/何御史為之孫作記)
毛甡曰予嘗謁公像見公和以熈詘然如不勝衣及讀
史載至為少宰時慷慨殿前不避權倖一何壯也王元
羙疑墓誌不載其事且謂振雅重公當或無譛公理不
知振之重公者憚公嚴耳彼豈嘗有愛于公耶且公召
見即請老先幾自危而時亦遂以公請初調祠部繼出
留都名為優禮實以疎之葉文莊為誌偶舉大略不務
摭實而論者遂以是為齟齬誤矣嘗搜公家乗得商文
毅所為神道碑葉文莊誌銘王文端姚文敏所為像贊
若其子寧國君記事有云詳見年譜碑誌有云禮部尚
書鄒君榦所述行狀今無有也公七世孫振宗懼記載
散漶終就軼落且曩時為郡縣志者皆畫于方幅記事
繆忽因遍考記載而屬予為傳若其記載之廣自通紀
史料藏書吾學編法傳錄從信錄一統郡縣通志而外
其一言一行彼此毫舉而不可極者名臣獻徴大事言
行維風憲章筌宰畜德先進古穰麈談紀錄治世諸書
叢叢也嗚呼盛矣
　　　何孝子傳
孝子名競蕭山人父舜賔成化已丑進士擢南京湖廣
道監察御史嘗理畿甸渠道與權有力忤謫戌廣西慶
逺衛遵赦還里邑有湘湖宋縣令楊時為溉田作也嵗
久浸湮前此魏文靖驥已經擴復而豪家不法仍肆牟
食舜賔故文靖門下士也至是慨然曰吾不能治渠吾
當治湖遂發湖民私占者揭縣具奏當塗鄒魯以御史
謫宰蕭山(𢎞治九年從寧/羌衛經厯遷此)湖民憾者爭賂魯謀變其事
舜賔語侵魯魯恨誣以盗署事官印妄奏不經由署事
官且身絓戌逃無遇赦牒冒濫冠帶應押解原衛亷理
(古今孝子集作舜賔長子/棘忤逆以赦文盜與魯)揭下所司治所司不可魯念
舜賔終害已且宿驕悍惡舜賔敢枝柱(紀錄彚編載魯/自號蕭然逐客)
(改牧民堂為寄豸/堂舜賔譏之成仇)又詗舜賔陰具實封將入奏會舜賔
門下士憂居訓導童君顯章知魯陰事魯䧟以他罪(有/掘)
(冢佔/倉等)論絞獄上憲司疑之更下府覆騐道舜賔家魯嗾
解人押顯章過舜賔(實錄作顯章入謀/誤今據招詞改正)隨遣里老皁𨽻
蒯捕等五百餘人尾而迣執器圍其家曰舜賔簒取重
囚毁門而入剽所具實封并成化二十三年原給赦牒
及縁例冠帶慿照縳舜賔顯章去各箠以八人(每箠五/為一人)
下顯章獄立為文解舜賔原衛亷理不俟詳覆拲械舜
賔狼狽督蒯捕任觀等十一人執器押就道魯必欲置
之死續遣田敏胡紀等十三人諭意追之三衢屏去服
食驅侵之過玉山屏舟押之步至餘干宿昌國寺反秃
袖䝉靣氣絶乃故為白官相視楬置而歸(一作厝上荒/坪魯押其子)
(棘載/歸)此𢎞治十一年戊午七月日也先是舜賔就道時
魯捕其家人者四出孝子方患癰力疾負母朱提其妻
虞入夜伏莽中凡三夜達其女兄夫福建僉事縣長山
富玹家既而捕者危及之孝子仰天者再念其父為御
史時有同年友嘗熟王鼎為南京刑曹郎相親重嘗于
廣坐中指語人曰吾生平交滿天下所可託妻孥寄死
生者吾元勲一人而已元勲鼎字也至是已為廣東布
政司叅政歸里孝子念父語以手搤臂曰吾可投止者
其是乎由龕山渡江凡五日達王鼎家(諸志傳皆稱餘/千凶問後孝子)
(奔吳此據/墓誌改正)方是時孝子思安置母妻跳身扞父及餘干
問至孝子乃擗踊頓絶鼎號泣而讓之曰競爾即死如
狗豕耳誰為汝復讐者邪孝子甦既而孝子跽辭曰請
歸復讐鼎曰孺子何言之易也方翼虎而思批其爪大
難且爾非其人也居久之察孝子鷙可用孝子晝侍母
坦坦夜閉一室繞床周遭行枕匏褽蘆雖就寢未嘗寐
苐寐從外呼之未嘗不應如是者數月一日孝子曰如
競者斯可以報讐矣乎鼎曰殆可也顧有母在爾兄懦
存亡未可知壁中婦雖有娠尚未分也念誰為何氏後
者且聖天子方在上庸詎無國法乎待之既而魯遷山
西按察司僉事鼎乃曰可矣顧孝子曰交友之讐視從
父昆弟吾當執兵以從爾顧爾能不煩吾行也餞于庭
豫為圜緋骰投之得六緋遂行𢎞治十二年四月二日
魯既已禪印詣省取慿藩輿而西孝子先一日歸匿族
父何寧家假族父命召故人親暱飲之酒酒行謂曰魯
酒將行而御史獨飲恨未泄邦植(孝子字縣/志作直誤)流落報酬
無所奈何皆曰豈無共酬之者乎因相顧泣再行又曰
酒至則令行脱邦植在必欲甘心此魯酒將誰應之皆
曰有令而為之應誰辭三行主者出席跪衆皆跪遍釂
以觴既坐又曰事急矣吾與諸公決脱邦植果在云何
曰在即從之孝子躍出叩頭曰競在也于是除二室請
曰願從者左否者右幸勿歸皆左至是魯出伏道傍園
(在盛家港/陳習園内)導盡將過輿孝子手鐵尺直前衆二十人白
衣手杖皆前騶從分散馳掀魯仆輿臝之杖一齊下呼
號震天地矐其目剔其鬚髮相更溺之取食樏盛溲灌
中偃箯登舟孝子㧞佩刀呼曰殺吾父者賊耶斫其左
股衆止之抵渡用鹹水濯其血孝子與魯並項鏁預令
族父何澤二負黄袱赴闕訟寃度出關鼓鳴控按察司
時鎭守司設監中監巡按御史及布政分守諸司咸聞
變眙愕不知所為而按察司判狀發分巡僉事蕭翀簡
閱翀故黨魯至是乃刑孝子令其誣服孝子不堪蹶起
大言曰必欲殺競競固非畏死者也顧人孰無父母耶
且競既已訟于朝恐非爾所得擅殺者噬臂肉擲案上
魯引手摩案若將厭肉孝子乃大呼含血噀翀面一堂
皆驚翀亦拂拭動容顧念魯已盲廢絶助者望而孝子
氣直不可詘乃視魯曰是肉非爾所能食矣遽起于是
鎭監御史各委司道等會質孝子與魯各執詞不相下
審者不得決獨布政司楊峻(一作/岐)慨然具由略曰伏讀
律例部民毆本屬長官杖且徒傷而後流折傷而後絞
若毆非本管則三品以上傷者徒折傷而後絞其五品
以上減二等矣今鄒魯久禪印何競之毆乃遲之給慿
之際此非本管也且魯聞遷後競母及競各出籲詞籲
守巡所特未理耳則兩造而已此非平人毆五品以上
官也所爭者施讐之由耳時鎭巡以下聞者􁒍動然終
忌之日叅論齗齗不已而何澤二訟闕下者(實錄作魯/遁去孝子)
(走闕下訟寃今/據奏疏改正)遣郎中李時給事中李舉會巡按治之
審者既各持兩端而胡紀等亦私念罪重隠其實乃擬
魯故屏人服食至死競部民毆本屬長官篤疾俱絞孝
子不伏其母朱赴鼓院撾鼓復命大理寺寺正曹亷會
巡按覆治亷曰爾奈何毆縣官孝子曰競知父讐不知
縣官況去任者也但恨毆之勿殺之耳(相傳有奈何毆/縣官曰印不在)
(手奈何毆僉事曰慿不在手/諸語以記載不詳不敢入)言畢涕淚俱下亷為之惻
然乃曰獨念致死無所從(音踪義同又/如字由也)如何遣杭州前
衛指揮僉事同本縣知縣就楬櫝騐孝子故疑櫝有詐
將易棺已具歛具至是啟櫝孝子號呼嚙指血􁐍骨騐
其眞觀者皆哭然後耤仵易衣歛報傷而解人任觀慷
慨撿實具言其狀且出舜賓臨命所付血書若干字于
是衆皆伏左騐無異乃改擬魯造意謀殺人斬競毆傷
五品以上官加凡人二等徒三年田敏胡紀絞其助魯
為惡及競親黨當充軍者十人擺站六人贖徒杖及枷
號五十人餘所逮二百餘人准徒贖杖有差獄上上令
法司議刑部尚書閔珪等議魯罪當獨競宜倣唐孝子
梁悦例充軍(實錄作宜坐聚衆持/兇器傷人徒以上例)其前審官舉時等審
勘不詳各罰俸准擬于是辟魯戍孝子福建福寧衛或
曰凡孝子所為一禀王鼎如素定者正德改元赦歸又
九年甲戌卒孝子自復讐至是凡十六年服衰終其身
先是舉時出勘時已改正湘湖奏請勒石其略曰湘湖
八十餘里宋令楊文靖草建瀦水勒有舊石本朝成化
中魏公致仕加意恢復著有成書今鄉官何舜賔重為
廓清原于𢎞治八年白縣上聞已遣布政司分守叅政
勘騐明實清出湖民孫全等侵占田一千三百二十七
坵堰池九十六口地二十六片瓦窑房屋無算因委本
府經厯到縣追理并設耆民等八名專一譏攝而挾持
汚貨未之匡改今幸藉明命一復其舊棄害就利前緒
有績但當預監夙昔杜之後來其命知縣楊鐸據案勒
石嗣後遂無有敢占者(後張尚書復清占但力較/易耳張即御史門下士)
毛甡曰翁文曰邑之有湖創于龜山復于文靖而終以其
身為廓清者御史也龜山文靖兩得祠祀而公以身殉
顧不獲與一席之享人固有幸不幸與予按故實得
嘉靖三十六年鄉人請名宦蘇琳及孝子鄉賢祠祀各
有執結自督學使下業具覈實(有提學畢知/縣魏詳結)而祠典未
載何耶孝子事已登孝廟實錄(在𢎞治/十四年)暨諸志傳(通志/府縣)
(志皆有傳府志傳係湯篤齋太/守作又福寧州有復讐編戍傳)而疇昔鄉人且有遺孝
子并御史傳者嘗讀孝子之子世復揭詞哀其志并錄
之世復字景襄邑諸生孝子避讐時生于王叅政家叅
政命名所謂齊襄復九世之讐是也嘉靖二十三年世
復揭曰故父何競邑諸生也故祖御史以清復湘湖水
利為縣令鄒魯阨絶道路湖恢本境身沈異鄉故父力
為報讐置魯重辟百年史錄已載實事三修志書均為
立傳今䝉本縣重勒縣志而妄者陰肆刋落至于湘湖
之下則書曰𢎞治十二年邑人奏聞云云夫復祖之死
死湖也父之訟即訟湖也此湖之所以復也不潔書父
名而改曰邑人則用心刻矣且夫復讐者雖人子所不
願聞然君子立教即嘗以此為激勸亦曰奬忠臣所以
教忠矣奬孝子所以教孝矣故李唐張瑝張琇梁悦為
父報讐綱目書之魏邑人朱恭明父為烏傷長陳頵所
殺而刺殺頵子史冊不去凡以為人理所在不可冺也
彼獨無人理耶原其設心但以為迕長吏耳殊不知春
秋之義父不受誅子復讐可也是以楚平王君也子胥
鞭其屍而後世不以為非趙師韞縣尉也元慶刃其首
而先儒以為得禮若父之與魯以禮為不共之讐以律
為謀故造意首論之惡況魯已去任非本管也父執其
讐非推刃也豈以毆長吏而非之哉夫不忘讐仁也能
報讐義也居心積慮以剸讐人之胸勇也束身歸罪而
不奸擅殺之律智也一舉而四德備焉父誠君子所許
者故大理評之為報讐司宼題之為孝子藉曰不然則
使伊人者身處其地將忘親以事讐乎抑猶未乎夫論
在千載書不足重不書不足輕特人子為親不容緘也
郡下牒縣學訓導楊鋭等執結故御史何舜賔恢復湘
湖一人殺身九鄉受惠故生員何競為父報讐洒恨已
往垂名將來允合補傳無忝竹冊隆慶二年(一作嘉靖/三十六年)
(俟/考)世復揭曰故祖何舜賔監察御史久入縣志屢修不
刋而賕官罷閑妄以其父冒濫攙入思名臣行數方幅
有限遂刋去復祖益入伊父殊不知伊父以貪暴去官
計典昭然未可溷也若復祖為諸生時却補餼廪及登
科甲兩辭坊銀其為行人則著聲蜀府曽建皇華清節
亭于成都其為御史則抗節京畿復樹南臺風憲碑于
白下徒以迕勲戚而致謫攖豪吏以殺身豈嘗有纎微
之跡可為國法簡稽者耶是以屈平沉而楚户哀思范
滂死而漢人隕涕且其所為殺身者非無利于邑人者
也百室享其利而一行不使存其跡以情而言固為刻
焅若夫是君者又名教所難容也父既叢諐子復貸惡
昔者狄梁公為魏州刺史人已立祠及其子景暉作魏
州叅軍稍行汚虐而梁公之祠頓為人毁今其父之行
羞比梁公是君之惡浮于景暉縱有故載亦應芟薙況
本無是也孟子云殺人之父者人亦殺其父於此緘嘿
非人子矣痛予孝之不終每顧名而思義復名具在尚
其鑒之縣學公議諸生毛瑚等由化一等都里老孫寶
等皆執結直其揭仍去是人傳立御史傳御史字穆之
號醒庵自髙祖以上五世皆仕宋有名三世祖為端平
進士四世祖宗可道可兄弟舉咸淳鄉薦登進士御史
在時有家藏宋試印厯見家乗
　　　張大司空傳
張大司空嵿字時峻俗通籍者易其字公成化癸卯膺
鄉薦丁未第進士厯官南京兵曹郎恥易字也無何以
艱歸(𢎞治庚申/丁中外艱)日省墓墓傍有楓攀楓悲號比歸徘徊
楓間不忍行因别字楓丘以志不忘或曰其所著書有
楓丘子對云予初傳魏公文靖繼傳孝子考其系皆自
杭遷蕭公先世家錢唐元提領興甫徙居蕭之橫河里
為蕭山人凡六世今贈資政大夫都察院右都御史總
督兩廣軍務兼理巡撫清及孔殷其祖父也公初知上
饒縣奏績考天下第一取擢南京兵部車駕司主事遷
本司員外郎厯遷刑部貴州司郎中考第一正德三年
以外轉出守興化明年罷歸當公遷車駕時南京内守
備太監故例部司進謁長跪公至揖不跪太監怒詰以
故例公曰此何例也如以例則請不跪自嵿始以是為
例可乎監怒甚中一人私謂曰此故上饒令也予鎭江
藩時知其人容之例内降至留都主事手錄呈内守備
公置不録尚書趣之公曰主事豈史胥而任録為後遂
為例及為刑部郎隆平侯張佑卒無嗣爭襲賄瑾瑾囑
公不聽暨公守興化瑾遣使巡省郡假以盤府貯財物
遍索貨賂預致公手記饋以金顔(香名一/作金香)公不報會興
化進士戴大賔及第第三人弱冠瑾欲奪其妻妻劉傑
女(年譜作/瑾姪女)公復執不可瑾大怒遂摭隆平奪爵事罷公
職或曰初公上考得外轉皆瑾為之庚午瑾伏誅起公
守南雄既遷江西右叅政時逆濠張甚聞公名預遣其
黨王泰郭宇私要之使附已公拒之去濠不悦出公領
饒州兵事以饒㓂方横故糺公公請之鎭撫親統官軍
勦獲萬年賊首王重七上猶賊首龔福全等散其衆旬
日復鎭撫鎭撫奇之會左布政使以述職赴都撫命公
署布政使事是年冬司災濠乗間劾公且賂權䜿錢寧
張雄謀罷之大學士費宏素賢公執不可處以過誤勿
問甲戌考第一遂遷本司右布政使遣使旌異賜綵段
羊酒破例彰其尤自開國以來所未行者時左布政使
鄭岳以不附濠誣受賕賣㓂羈候别署寮屬過者莫敢
視公至入叙故及三堂會勘公白其誣得減罪濠怒授
以意使公去公初求去既而曰此地陸沈久矣錚錚者
行殆盡吾不可復去使一往淪陷乃任事益力濠脅三
學生徒保已孝行諷公具勘公却之曰嵿能舉孝子不
能舉孝王也(此正德九年事後十三/年舉孝行公已去任)會遣造内用紙劄
公領其役故例督内造紙劄槽戸償料而以官價錢盡
輸之濠㨂濾收裝復多尅索公親舍玉山給估辦料子
槽户工廪如法監造得羡錢數千緡儲為司災營建之
費濠怒密令鎭守太監黎安劾紙畨敝劣尅給自盜而
以餘畨盡入之已先具稿呈司禮監太監蕭敬敬曰張
君故彊項然中外頗亷之此勿行也且事無為己甚者
還其奏明年轉左校尉戎信家有母彘生象獻諸濠濠
以為瑞其黨白全等賦詩頌之擇吉開宴諷鎭巡以下
諸司郡縣同日進賀既集公毅然曰以為瑞耶當賀于
政府不當賀于王府以為妖耶省之不足何賀之有衆
為悚然既又曰安禄山化猪為龍猶禍不旋踵況豕象
乎且豕亥也象則十二位皆屬者也以一陰而生十二
位細不鬻鉅害立至矣遽止丙子開生員援例監濠令
引禮丁瓉者捧金如干從甬道躧入為其内戚徐生大
才援納且稱有旨公曰何旨耶瓚以故對公曰以納例
而犯㕔事以引禮而闌甬道可謂旨乎將叅之濠令長
史入謝過乃已然終不與例三月(史作九/月誤)濠將踞官湖
(史作/池)賂其謀主李自實徐以語公公曰侍郎(自實侍/郎致仕)能
占王土耶此非嵿所得聞也如其不然則嵿無敢以官
湖私侍郎理濠色變公出濠大詈曰張風囚吾固知其
不足語也或曰風囚者即楓丘之變音云五月濠以故
府隘欲四拓其地擬之大内將撤民居櫐府居羣情洶
洶公憂之直入爭曰故府有舊制必拓之非制也且江
西民窮甚矣盜賊􁒅起殿下身為藩主休戚與同今府
居七八重繚垣十餘里猶欲廣之撒民居一丈不足一
楹而小民八口之椽廢矣此令一行男女流散殿下縱
不念百姓獨不念朝廷乎且殿下即欲自大夸于諸藩
又何藉此尺寸土為辭旨愷切便便不已濠屢麾之出
不顧會營建災司司址王府右故例司府髙比埒濠加
司已倍至是増司十五尺與府略等濠知拓地必不得
乃抵曰司何得與王府等必吝此地司何得以髙于舊
事且此何制公曰以殿下為爭袤狹耳乃爭此崇庳也
耶謹受令矣趨而出遽割司五尺而濠怒不徹陰詗公
他事且鉤索營建出入之數八月公例監鄉試已入棘
濠遣官校二十人破司後廨出夫人戴并童婢等列㕔
事盤撿帑畜得衣冠文書數竹箱無鐍鑰錢數緡日用
薪米而已濠計無所施恚曰勿再言風囚徒擾我心遣
去之已耳公出棘乃遣承奉劉吉餽以果公啟視則棗
一梨一薑一芥一公呼吉曰我知之矣是欲我早離江
西界也夫臣子受命于君行止豈人所能預哉是冬入
覲吏部考第一賜宴内府位列天下方面官上朝野傾
動濠大懼恐膺要擢益妨已急賂錢寧等謀置散地遂
遷南京光禄寺卿(明史紀事及郡縣志/皆稱賂陞光禄卿誤)衆議囂然有論
薦者明年擢都察院右副都御史奉敇巡撫保定等處
兼提督紫荆等關本年罷歸前是江彬宣府人欲挾上
自誇誘狩宣府至是就宣府建鎭國府第復誘西狩所
至省郡縣索金璧裘馬婦女等名曰供應公所統轄無
供應張忠責之公曰故制巡幸恐無以金錢子女為饗
獻者且此間地瘠不産他物民貧不保夕婦女皆民妻
室必欲供應則嵿實不職嵿請歸忠曰都府公欲歸耶
歸已耳請之何有撟旨令歸明年己卯濠伏誅南京巡
江都御史劉玉奏曰逆藩蓄異戕害撫司原其不臣本
非一日今幸䝉顯戮則開沈理抑在所宜亟先任巡撫
都御史今致仕林俊先任布政使今致仕張嵿此則抑
其非分見諸行事者也先任副使今充軍胡世寧先任
御史今降職范輅此則糾其不法見諸章奏者也既鑒
前節當策後用不報明年浙江巡撫都御史許光庭復
疏薦之不報(行狀稱以/薦起誤)辛巳彬寧伏誅乃起公都察院
右都御史總督兩廣軍務兼理巡撫一切便宜從事(年/譜)
(又云是年赴任又以盤𣙜/鹽厰題准先斬後奏事例)兩廣自成𢎞以來蠻冦飈起
屢勦不靖至是益甚凡陽峒栁慶藤峽南詔諸處叢篁
菁棘厯狃險阻且廣西土官田州太守岑猛累藉世緒
繕器榖介驕蹇莫制從前進勦自韓雍李承勲諸督多
藉犄角故益自負而公羈縻之不令借援得邀功伐預
于嘉靖元年壬午密疏其惡思以漸揃滅而嚴勒將較
陰别營伍盤鹽課椒以充糧儲于是設奇四出是年三
月平廣西融縣賊周克亮六月平廣西上思州逆賊土
官黄鏐敇遣賞銀三十兩紵絲三表裏十月進階資政
大夫二年四月平福建賊江小范四江廣賊梁八尺黄
萬山賴亷十月平廣東新寧賊嚴阮蔡猛三㧞寨二百
所斬獲二萬餘衆敇遣賞鈔萬貫紵絲三表裏三年三
月平廣東賊李文積公以疾辭旨曰卿望老成總督重
任正藉委託不允所辭九月考滿廕一子入監是月召
掌南京都察院事公又以疾辭旨曰卿厯有所勞方借
南臺觀風紀耳不允公又辭旨曰老成年力未衰委任
方切留臺掌握正東南重寄願占讜節七月仁夀宫災
公復以消異請辭旨曰咎當朕躬詎在多哲十月進南
京工部尚書明年丙戌詔賞先事疏惡功以廣西田州
逆賊土官岑猛征勦克㨗及照先任總督張嵿曽于嘉
靖元年疏猛逆惡宜先事預防功亦難免兵部以聞敇
賞銀一十兩紵絲一表裏時三邊缺總制給事中管律
論曰今之總制即古之大將也國家安危藩鎭得䘮皆
于是繫詎可藐哉臣訪得尚書張嵿孟鳳侍郎孟春都
御史姚謨陳九疇此五臣者允恊斯任剡上會猛黨廣
東通畨官陶鳳儀郭畀并掌南察時所黜巡江都御史
譚魯都指揮陳璠内守備舍人曹顯等各以宿懟賂言
者誣公輸官賕為已有糺之上素知公亷得急白然寢
其薦丁亥四月公引疾力辭乞以資政大夫南京工部
尚書致仕許之(年譜作不/允辭誤)明年詔進一品階榮禄大夫
遣有司賫綵叚羊酒問勞越二年辛卯用廷臣薦將起
用正月十八日卒年七十四浙江巡撫都御史胡璉巡
按御史李佶各以訃疏故大司空張嵿初聲邑長嗣表
曹郎節勵藩方功成開府晩著輯寧之略時亡將相之
人欲報忠良宜崇優恤奉旨吏部文選考功并兵部職
方厯勘累任上考及撫督軍功賞賚與奏畢合照例行
翰林院工部依級祭塟兼行浙司備物遣祭時禮部尚
書兼學士夏言題請賜諡于是遣工部主事羅餘慶營
塟事布政司叅政党以平叅議姜儀諭祭二壇或曰公
遺言曰吾得以楓丘易名字足矣其子遵公命勿復請
諡而是時行孝廟典例謚由内裁故遲久不發葢中有
沮之者云公罷興化歸饔飱不繼其夫人每食必故曰
清官食粥糜及為江西左藩時逆濠盤撿無所有公歸
語夫人曰此非清官之效乎後督兩廣有獻珠母海青
嬰珠者公取大珠三貽夫人曰所以酬粥糜也公厯任
多政蹟上饒立社倉裁浮驛清漁畝造舟梁濬瀦捍陂
以防暵霪興化疏行估禁漂市鉏暴剔弊南雄罷賽祀
節夫里修復庾嶺張文獻祠改郡縣兩學(武宗實録載/郡縣二學共)
(一文廟故/改建他所)以盤鹽𣙜椒代民虚賦其去嶺也民送至嶺
遂祠嶺(乂勒石學宫解/元李昕為記)南京開金城溝其從巡撫保定
歸清復鄉民呉瓚等占佃湖田如干畝居鄉不乗輿西
江塘北海塘毛山閘圮修之公師孝子之父御史御史
師文靖自文靖以下師生三世相繼復湖或曰有所受
也文靖忤王振御史忤鄒魯公忤内守備太監忤瑾忤
濠忤彬寧忤岑猛其剛正相似如此公有集亡初公第
進士以文名簡公纂憲廟實録又奉勅往蘇松諸郡採
纂政務民風人物期年復命始筮仕
贊曰公兩以開幕出督軍務而不得樞要其時為之與
抑亦有所掎也千鎔之鏐厯試不折忠果正直志在霜
雪公實有之顧累公功德尚靳易名豈易字有志不欲
更掩其稱與公誌傳俱闕其族孫廷弼弼成各以公譜
狀示予屬傳因旁搜他乗述其載事可徵信者惟是邦
賢之望亦魏何與張耳皆用至剛雖文靖善全御史不
臧互有得失然得公乃章矣
　
　
　
　
　
　
　
　
　
　
　
　
　西河集卷七十三
欽定四庫全書
　西河集巻七十四
　　　　　　　　　　　翰林院檢討毛竒齡撰
　　傳(二先一名越/州  賢傳)
　　　吕訓導傳
訓導名不用初名必用字則行紹興新昌人也十三歲應
元至正鄉舉未午而岀院主文者竒之索其次塲文不得既
而知其不終試時不用講學念已宋忠臣億後不當仕元
世因改必用為不用字則畊每以疾居石鼓山未聾也曰吾
聾遂自號石鼓山聾學者宗之皆稱為山聾先生及山聾子
云不用傳孔孟之學而故以文豪嘗與天台陳東之㑹稽王
宗成廬陵曾伯曼金華宋濂青田劉基為文友㑹基以青田
冦起奉其母避蕭山包與善家不用與之游時基罷㕘謀征
海已喪師乃復將應達實特穆爾之聘時人漸薄基謂基
何人先生乃相結若此不用笑而頷之洪武初基首薦不用不
用辭之曰吾已不用矣既而再薦不得已姑以明經行修辟授
本縣訓導時兵革初靖士不識文藝不用疏六緯四籍
諸史之學授生徒且身為率先一時芔然嚮化是時居
珠浦之里遂稱其里為善政鄉鄉人嘗相語曰即有不
平(叶蒲/姜切)莫入善政鄉後引疾解官累辟不復起乃以遷
居東窌山改稱曰窌西牧所著有牧坡稿得月稿力田
集行于世
論曰不用精理學新昌餘姚山陰會稽蕭山多能言心
性自不用始若其文則汪洋乎李杜渢渢乎翺翔班揚
之林景泰中祭酒蕭鎡曽頌之而惜乎不用雖然已用
之矣
　　　明左僉都御史恭惠楊公傳
公信民本名誠以字行新昌人中永樂十三年鄉試授
工科給事中使江西疏諫五事正統八年遷廣東左參
議髙雷亷諸府盗起信民親統兵進勦斬其渠盜平按
察使郭智行不法信民劾罷之既而黄瀚代其任其不
法乃甚于智信民復具劾而瀚受智指還訐同詔獄既
而直信民坐瀚罪去當是時廣民赴闕為信民奏辯者
凡萬人無何英宗北狩詔以信民守白羊口有功黄蕭
養之㓂廣東也圍廣州數月守土官不能禦賊但閉城
毋出入鄉民既無所逃匿而城中民出覔食輙為賊殺
民苦之羣思信民在不致是會賊下令毋殺楊參議家
口有縋城者必詢曰非楊參議家耶以故廣民在京者
伏闕乞信民上乃遷信民左僉都御史往撫之信民晝
夜馳及至從賊營中藩輿前呵之曰舊參議楊公來賊
驚愕環輿願得一親見公面騐其眞信民乃撤藩坐露
車賊見羅拜泣下曰是也公在奴何敢爾今請伏椹質
聽公所為信民撝賊却十里外開城發庾廪給民佩木
牌縱使出入賊見牌曰此楊大人所給也不敢犯既而
遣吏齎檄入賊營撫諭賊大喜簪花設宴約曰請聽撫
信民復單騎出城遍慰諸民之逃匿者賊衆見信民皆
倒旗伏地各泣下訴狀信民坐諭之是日降者數萬人
未幾信民將題請議安揷驟病死廣民縞素號哭不知
所為賊亦統衆入哭祭而于是廣州復圍其後董興討
平之上乃思信民諭祭諡恭惠
論曰二正賊多以撫誤信民故能殺賊者至是獨用撫
其信之者深也勦撫貴務本董興以勦勝究之根株未
靖賊禍延蔓者且二十年廣人思信民奏請立祠宜哉
　　　家忠襄公傳
公諱吉字宗吉餘姚人少舉生員教官以贄薄扑之公
不平起碎所衣衫辭先師出乃以儒士中正統九年鄉
試故事中式不由生員者謂之儒士入塲既而中景泰
五年進士授刑部廣東司主事例十三司分理在京諸
司刑獄惟廣東司則并治錦衣衛卒錦衣故虓横而是
時衛長門達尤縱惡日陰持司事卒付司司好遣之無
敢以怒容加者公獨治所犯如他犯卒大憾至詈公曰
毛葛刺公嘗遇門達西街諸官避馬去公過之以一手
舉鞭達愕然顧左右曰此非刑部毛葛刺耶於是百計
求公過無有會公以病誤朝叅下衛衛卒聞之譁且走
報其長曰毛葛刺至矣掄巨杖及彊有力者待公公至
杖不過十五骨見適有僧同繫傅以良藥得不死既而
例復職循次陞廣東按察司僉事時嶺外多流賊而公
以分巡嶺東督戰守陰除其奸宄可為患者嶺東民仗
之於其將去鳴鼓控撫按萬首拄地願借公一年先是
程鄉民有羅劉寧者倡亂為官軍所滅其黨楊輝逃贑
之安逺陰集餘㓂于江廣之界會官軍征廣西不及勦
公不得已招之暨公去而輝等復聚張幟肆剽殺雖急
借公返題留而賊勢已成方是時輝據上下寶龍峒其
黨曽玉謝瑩者一據龍歸一據石坑次第㓂安逺并福
建上杭破之于是將尅期攻程鄉公還任立召縣官料
民壯并檄旁近官軍得七百人褁糗倍道行即日越三
站而舍度去石坑近辯明掩至坑賊有負米入坑者覺
之出三千人陳山下官軍見賊衆驚却公乃呼譟抽刃
先官軍行官軍涌而進公連斬二人力戰自辰至午賊
敗走追之生擒曽玉及其徒二十餘人斬首三百級既
而乗勝連破龍歸及寶龍諸峒獲謝瑩前後擒斬計一千
四百有餘而公士卒無一傷者狀聞未報會髙雷亷三府
苦賊殺請公往往則數百里間無民居分守都指揮官嬰
城賊或十許人或三五十人驅脇子女百千過城下無敢
問者時海康知縣王騏能殺賊為衆所嫉公至雷賊劫大
體村移都指揮出擊之不應再檄再不應公即督騏領民
壯躬戰賊所賊敗斬首數百級奪回被擄子女無算既而
賊分三支來攻呉川縣公諜知其一近河即命騏乗小舟
出賊不意破之斬賊首六十餘級而二支已遁至是朝廷
嘉公勞陞本司副使降勅奬諭委以全廣軍務使便宜調
度而騏亦得陞本府通判成化元年賊從惠至韶冦翁源
公被新命遂帥官軍二千人兼程進斬獲百餘級賊西奔
既而新會復告警時王騏已戰死公召都指揮焦用指揮
孫璧帥官軍三千人民兵倍之至火嶝與賊戰賊走斬獲
二十餘級乗勝追至雲岫山去賊營十里而舍時二鼓召
諸將曰賊營前畈而後箐敗必入箐明當分兩哨陰據箐
後而我以精鋭衝畈前可盡殪也遂期曰雞鳴蓐食當進
兵是夜雲霾無月星後期不得已三哨竝進賊果敗入箐
公命潘百戸者帥精壯千人據賊營而賊多遺財狼戾官
軍爭取之賊俯瞭見官軍爭且譁以為可圖遂擁衆馳下
刺潘官軍亂爭營門出賊迫之右哨指揮閻華者力戰
公命他指揮援他指揮不從華馬躓被刺諸哨潰竄公
勒馬持刃呼遮之不止從吏廖振請公走公叱曰事至
此走將安之且予可先衆去乎且殿且戰賊合力趨公
公猶斬數人刃折遂遇害先是嶺表無殺賊者惟公與
王騏協力騏大理人正統貢士由胄監出知海康縣至
官即日以忠義激其民遇賊輒擊民賴以安獨守將惡
之乃以力戰先公死至是有司聞公事及騏贈公通議
大夫廣東按察使諡忠襄而騏亦得贈本府同知初公
出師時布政以犒銀千兩委懷逺驛丞余文者㩦之軍
中自出師至是已約用十之三矣文憫公之死貧無以
䘮密以餘銀七百兩付公僕歸是夜僕之婦忽出㕔事
據席舉止如公狀呼左右曰請夏憲長來夏憲長者按
察使夏塤也家人驚走告左廨經厯時僉事胡榮急來
視婦瞪目拱手曰非也頃之塤至乃起揖言曰吉以身
死事無憾獨是吉生平清白公所知也今吉死而余文
以所羨官銀七百兩密付吉家是欲使生前清白之身
而反含垢入地也而可乎願亟還官銀無汚我言畢仆
地甦明日其子科具詞捧銀還官而文坐監守自盜以
原情免罪知縣陶魯巡按御史葛萱上其事且請祠祀
大學士丘濬等核之予祠子科由廕監生登成化十四
年進士厯官雲南按察使其捧銀還官時年十二
奇齡曰順成之盜盛于南服然皆守撫養成之嚮非𢎞
正儒臣為之掃除則蔓草難圖何翅綏㓂然則公之忠
勇其亦先守仁而興者與論語曰德必有隣王騏從吉
討賊先公而死其于臨難致命之節有同契焉世傳却
金事以為怪異而致忘伍胥杜伯之有前烈則亦未入
宣室哉
　(附録䝉忠襄事載諸書甚備然總無異同惟浙按察/使曽  簡所為墓誌不得見所見者丘濬傳柯潛墓)
　(表方獻夫祠記及其子科所述優免帖文耳若帖文/又云丘濬楊守陳劉定之皆有文記其事則亦未見)
　(忠襄死于雲岫山賊營諸傳皆然獨墓表云賊黨二/萬餘自他所至遮官軍歸路前鋒閻華戰死公被害)
　(而優免帖文又云兵科抄出廣東監察御史凃斐據/新會申文某統官軍與賊對敵斬開賊排柵放火燒)
　(毁賊巢烟起不見賊伏四面起當陣殺/死副使某等因各有不同今從丘濬傳)
　(分省人物考云楊輝程鄉據上下寶龍峒似程鄉亦/賊名矣楊輝本程鄉賊耳又墓志有平海冦李斌一)
　(事今以不見/墓志不敢載)
　(僕婦請夏憲長時傳稱呉希仁來/視而優免帖文稱胡榮今從帖文)
　(祠敇有生前盡節死後却金諸語見/建祠公議因不見全敕故不録入)
　(忠襄官止嶺東而勦賊在全省者以天順八年所降/敇中原有凡廣東所屬各府州縣地方但有流賊土)
　(賊即便同總兵巡撫三司等官設策督調官民人等/相機勦捕其領軍官員不聽調遣者逕自參奏拏問)
　(治以重罪凡勦賊良䇿隨便施行則其權已重于巡/撫矣以一人之力而勦全省之㓂以伍伯之少而禦)
　(萬千之衆位微/任重寧無敗乎)
　(予承乏史館分題偶得先公名即以此文/㸃竄付録史生故有附録數條今并記此)
　　　明少傅謹身殿大學士文正謝公傳
公遷字于喬餘姚人成化十年鄉試第一明年會試第
三殿試復第一遂由修撰陞右諭德充經筵講官二十
三年孝宗嗣位以官僚恩陞左庻子兼侍讀御馬監少
監郭鏞請豫選女子入宫或諸王館中習禮誦書為冊
封諸妃地遷疏爭曰伏聞陛下用内官言欲預選后宫
以廣儲嗣誠善但山陵未畢諒陰可哀陛下富春秋中
宫得人則其餘嬪御以貫魚進未晩也臣聞九經之義
逺色為先陛下嗣服伊始奈何以宫闈細故為首德累
帝善之時帝方嚮學遷務積誠以開聖聽每進講必先
期習誦如在侍及講從容詳警甚稱帝意𢎞治四年加
少詹事兼侍讀學士憂去八年詔以本官入閣辦事時
尚未終制辭之服除始拜命十一年皇太子出閣加太
子少保兵部尚書兼東閣大學士賜章服十六年加太
子太保禮部尚書武英殿大學士孝肅太后崩禮官舊
擬與孝莊太后竝祔太廟至是遷請别祠如周祀姜嫄
禮立奉慈殿祀之時承平日久政令漸弛内官驕縱成
習遷思豫遏之故于皇太子出閣首疏以親賢逺佞勤
學戒逸為皇太子勸且裁抑諸内官立科設禁將以是
廓清近倖而勢未逮也帝大漸召遷至御榻執遷手受
命武宗嗣位加少傅兼太子太傅遷于是時即乞去薦
呉寛王鏊自代詞甚切摯正徳元年逆瑾等八閹號八
虎亂政言官劾下閣遷與閣臣健堅持必殺瑾等會尚
書韓文帥百官伏闕論約遷等中持語泄事遂敗遷等
連疏爭不允遂乞去先是遷力抑近倖凡瑾所欲為皆
遏勿與時内府各庫及諸倉場馬坊各司内侍多作奸
集賄而御馬監軍士自以禁軍不𨽻本兵空名給食遷
既已條奏請禁復勅曹司搜覈開覆必逐事布飭而後
已瑾等衘之至是憾甚下遷疏令去然猶以顧命臣尚
頒敇給驛月廪嵗𨽻臨行賜金幣衣履如故及既去而
吏部尚書焦芳繼入閣嘗憾遷舉寛鏊自代而不及己
瑾又以閣議時遷嘗訾謷刺刺切齒欲甘心于遷遣偵
四出伺遷事無有會詔舉懐才抱德餘姚周禮徐子元
許龍上虞徐文彪應詔同試吏部中有文用恭顯語者
瑾大怒詔獄搒掠剟刺械之戌鎭番而以四人者遷鄉
人其草薦舉詔則健為之矯旨黜健遷為民而逐遷弟
兵部員外郎迪子編修丕削籍榜禁餘姚人竝毋得為
京朝官五年瑾誅詔復職致仕至世宗入嗣言官始連
薦遣存問起弟迪叅議子丕復翰林官遷乃遣子正入
謝疏曰臣猥䝉孝宗知遇顧託之重思圖報稱乃不自
知其力之不足既而格心無術輔導不效引身退避杜
門省愆自分與草木同腐幸溝壑未塡得覯聖明如臣
衰朽亦荷軫恤不加之負國之誅反錫以優老之典顧
慈恩厚效死何時惟有一言少資獻納仰惟聖性睿哲
本屬生知而聖德成就當加問學是必謹一暴十寒之
失而後可積以日就月將之功夫一日萬幾未易周通
而一心萬化惟在知要若夫軍民利病政治得失則所
司者能言之矣疏聞帝温旨慰勞蔭子正中書舍人嘉
靖二年復令有司存問五年用楊一清薦起于家進少
傅戸部尚書謹身殿大學士然遷以老疾即求去嘗在
舟中繕二疏不上而帝待遷厚每天寒免朝叅除夕賜
御製詩以郊祀賜織錦大帶及以病告則太醫賜藥餌
并給酒米而遷竟以疾辭去十年卒年八十三諡文正
諭賜祭葬遷器量𢎞達而處事敏決每中機要火篩㓂
大同遷為決策驅去而部計以邊警加饟毎議増南折
銀三分之二遷力沮之然警亦尋息荆襄流民激變遷
撰旨區置急令附籍附籍則流者自止時編户約三十
萬會有阻其事者忽中止而餘衆遂叛其審要如此遷
為晉謝太傅後致仕時居東山第四門著東山誌子丕
亦以解元登進士及第厯官吏部侍郎贈禮部尚書世
其家
論曰𢎞正間多名臣而遷不務為赫赫自處方幅衆莫
之撓故忠誠敦慤始終不渝此當時誥詞所稱清白之
操百鍊愈精剛毅之氣萬人必往者與遷在内閣與劉
健李東陽同官顧健敢任事而資遷之謀斷東陽善文
曲而遜遷之亮直出處可否不激不阿夫其抑昻于二
君之間者槩可暏已
　(附録趙諸書載謝文正會試薦第一因本房是兵部/主事  瑶名位輕故抑置第三而墓志稱主考丘文)
　(莊賞之拔置第三則矛盾矣世但以文正兩踞第一/而會試稍抑故為此説耳然文正子亦解元探花而)
　(會試第四/亦是僅事)
　(餘姚薦舉入試文用蕭傅恭顯語刺瑾故瑾怒下詔/獄謫戌而史料云四人上疏求用天下無未試求用)
　(者况止求用則瑾/何必一怒至此)
　　　兵部侍郎吕公傳
公獻字丕文浙江新昌人成化進士授刑科給事中孝
宗登極擇可使交趾者賜獻一品服應詔獻至交趾頒
誥諭宣朝廷德意交趾悦濵行相率為餽饗至捧珠貝
塡槖中獻不受人未知也龍川土官趙源者索交趾金
錢使者上其事曰天使回禮有餽遺猶峻拒不受趙源
何人乃黷貨無厭一至此上聞其言訊之然後知獻却
餽狀而宣之于廷太監李廣擅選富兒為駙馬受賂廷
臣莫敢發獻劾罷之時京師雨雹日食東南諸省皆大
疫又孝陵灾獻抗疏陳闕失會夀寧侯張鶴齡兄弟倚
宫掖勢燻灼每游宴後庭出入無禁忌前後李夢陽羅
玘皆得罪去廷臣久嘿嘿獻乃反覆極論上怒詔杖三
十下鎭撫獄既而以言直釋之遷禮科轉應天府丞復
改順天武宗耕籍獻為執事官率保介趨蹌儀甚備上
顧之曰是官善行禮寧不可作禮尚書耶時瑾用事獻
無賂不調雖上諭置不問久之進為尹又久之進南京
兵部右侍郎劉六㓂江介凡三過南京以獻有武備不
敢入既而致仕
論曰史嘗謂清畏人知然未嘗不知獻則有之獻厯官
三十年無贏財止構一室榜之曰清白
　　　贈太僕少卿原雲南道御史狷齋謝公傳
公愉字如卿上虞人嘉靖進士授浦城知縣行取擢南
御史武定侯郭勛奏請復天下鎭監愉劾勛妄奏勿議
復天下快之尋使雲貴疏論兵部尚書張瓚刑部尚書
周期雍大學士翟鑾皆相繼罷去獨論嚴嵩㝡激切上
不用然亦不罪愉時嵩為禮部尚書值其自陳時愉以
大臣巧辨誣罔痛責之且言兵部尚書張瓚貪而優柔
以本兵而壊天下之兵禮部尚書嚴嵩貪而狡狠以掌
禮而壊天下之禮二臣雖不同其欺君誤國則一也宜
其莫逃聖鑒而任用不衰必陛下眞知其智識足以集
事取其才而略其德耳乃嵩以貪墨非聖主所惡而日
益汚濫一時臣工亦復以亷靜非聖主所尚而競為貪
婪風俗下趨嵗異而月變欲望世太平難矣今夫郡縣
小官犯贓或三五錢或數十貫必繩以峻法而大臣狼
藉鉅萬置不以聞眞所謂縱豺狼而搏雉兔也疏凡數
千言嵩見而憚之會愉自雲貴還臺一時稱古之遺直
薦留雲南道嵩亦百計要結且啖以美官愉不顧既而
按四川聞邊警遂上疏曰堯舜誅四凶而蠻方率俾今
之四凶則郭勛胡守中張瓚嚴嵩是也陛下已誅其二
矣何難盡屏之以全堯舜之功哉不報會愉以母老乞
歸未允嵩乃乗京察除愉名愉歸奉母所居室㝡隘名
狷齋世宗崩詔録前言官未拜命卒御史周𢎞祖為特
請于朝贈太僕少卿其疏有曰臣嘗輯録嘉靖以來章
奏見原任監察御史謝愉所論武定侯郭勛及禮部尚
書嚴嵩皆人所不敢言者乃為逆蕃父子切齒中傷退
閒之後且不知存亡下落未識彼省撫按亦曽舉及本
官否夫如此忠藎際此明聖而使與草木同腐朽而不
得被一命之榮殊可惜也
論曰誰毁誰譽三代之直道而行不其然與愉之劾嵩
𢎞祖之薦愉皆古遺直而愉自名狷惟直故狷朝有如
此臣而不能用嘉靖之業可問耶
　　　張中丞傳
中丞名元冲山陰人以嘉靖進士授吏科給事中拜命
而泣或問之曰吾祖為是官曽以直諫萬貴妃擅寵賜
杖吾父逢禁日必出血衣陳祀之且涕洟曰子姓有為
是官者其毋忘此血衣哉吾今為是官是以泣蓋其祖
以𢎞本科都其父景琦則以部郎知桂林者也時嵩初
入閣元冲首疏嵩心術不光不宜在帝左右不報先是
九廟災上刻意營建曽以木工郭文英有技愛之加工
部帶俸右侍郎至是工成廕其子文思院副使而文英
嗛嗛復請辭已所受俸改廕兄子乃復以其兄子為鴻
臚序班元冲疏爭之謂文英賤工本以繩墨斧斤之能
奔走冬官忽遭逢廟建致濫名器以無何厮役而帶俸
竊銜其為非分已甚矣今復冐叨恩廕在文英者慚悚
引咎不暇乃復敢狎恩抗求自處非法小人之貪肆一
至於此且文思院非他文英出身之所也工技必各安
其業而後有濟今文英既已踰越而復不使其子弟安
于其業此何意乎上怒不納會織染太監以上用羊羢
未給請尚衣孟忠齎敇儹造而元冲復爭之謂嘉靖元
年既已停罷中使儹造厯至二十年間始遣尚衣李鉞
偶一督辦然即已徴還此在神聖愛民其為防微杜漸
者如是其至而小人罔上重溷聖聽其罪可殺且内官
之出必有京師巨黠投充家人名色于其奏帶常數外
増一二十輩依附撥置需索騷擾甚至輘轢司府箠縛
官吏此所係匪細也上益怒不納然卒以其言直轉外
為江西叅政既而進廣東按察使巡海擒海賊徐碧溪
何亞八敘功賜白金大計考天下監司第一補江右布
政轉左尋以右副都巡撫江西時閩廣流賊犯境元冲
疏請便宜統叅議趙鏘副使陳柯暨指揮屠塤杜喬廣
東都司孫敖浙直冠帶千户龔綸等各領兵堵勦日有
斬獲遂驅賊出境而其渠犯贑者殺官吏劫倉廪焚掠
贑撫得罪内官與政府憚元冲直畏其入用并囓之勒
回籍元冲少從王守仁游與同里錢德洪王畿徐珊共
闡明良知之學而元冲尤以氣節自勵曰人之生也直
守仁嘗稱曰吾門不乏上知之士至于忠信質諒無如
叔謙叔謙元冲字也又元冲嘗讀書浮峰山寺守仁顧
而登其巓嘆曰此山卓絶不羣叔謙似之為題浮峰書
屋而去嗣後學者遂稱元冲為浮峰先生
論曰元冲祖父皆名臣以𢎞以建言得罪而景琦為郎
忤中官謫判始知桂林元冲其繼志而興者與姚江之
門有二一以領會一以踐履元冲與畿珊同學而元冲
冲然已
　
　
　
　
　
　
　
　
　
　
　
　
　
　西河集卷七十四
欽定四庫全書
　西河集巻七十五
　　　　　　　　　　　翰林院檢討毛竒齡撰
　　傳(三先一名越/州  賢傳)
　　　明太子少保兵部尚書呉公傳(世職孟明/邦輔附)
公兑字君澤少倜儻本紹興籍以例入北監中嘉靖三十
八年㑹試授兵部主事越十五年陞為郎莊皇帝即位内
監乞門廕持例不可司禮責部易兑疏兑怒將奏之司禮
惶恐謝㑹北部入塞掠榆林太原議徴宣大兵入衛兑獨抗
言勿徴宣大兵冦當退不過灤一步邊兵擊其歸可得志而
廷議已決冦果去無邀之者隆慶三年轉湖廣㕘議值大征
古田將調麻陽兵制其奔軼兑直遣土司遏之明年陞山東
按察副使備兵霸州立保甲法塹涂布壘亘木斷道以捕盜
是時北部新附諸邊覘叛服以定嚮背總督王崇古應代廷議
難其人咸推兑即于是年擢僉都撫治宣府乃先減屯額墾
荒土繕垣繚臺别築外十三家邊起滴水崖訖于黑漢嶺烽堠
屯墉咸甓而崇之昌平陵園無捍蔽䕶陵軍駐山南其
東北挺出塞外單弱兑拓其城障北自龍門所東至靖
邊堡横絶北地三百里遷嘉靖間所納史車諸部屯實
之時北部多奡黠嫚漢吏而俺答弟把都兒子黄台吉
尤梟悍喜鬭薄市賞心非父兄所為每貢俺答以已馬
代進得賜物抵地不肯受兑于市日值俺答與諸子弟
獵百里外窺其營近塞與官軍相望兑率五騎出導二
旂直趨其營北部錯愕咸控弦導者呵之曰軍門來北
部咸拜跽問狀曰按爾軍且行犒耳北部乃獻酪行禮
請遍觀其軍薄暮返王崇古聞之大駴遺書規之兑報
言是行有三利審料虚實一推心置腹二彼常輕中朝
無人吾以隻身入虎穴指揮十萬衆示以無恐使彼知
所畏三若夫意外之變則其酋在逺請命無及擅謀妄
動又非彼中法吾豈不籌之哉初黄台吉娶婦生扯力
克無寵又妻大成台吉之母生五路台吉色衰復棄之
盡奪其所部萬騎與他庻孽乃復東掠史車就婚于朶
顔值扯力克請賞兑叱曰爾父反不畏誅更乞賞為對
曰父棄吾母吾無如何矣能止父反乎兑召前語曰聞
爾兄弟皆失職吾取爾部騎歸爾爾能報我忠朝廷乎
泣而對曰能曰爾父腹心惟革布耳布誅奪爾部騎依
姑多羅而五路兄弟亦奪故騎合大成台吉彼二家者
素與爾父郄力足抗也扯力克唯唯遂殺革布而約擺
腰兀愼盡奪父部騎而于是台吉頓衰兑又使其將邀
把都兒酖之其子青把都怒請絶貢擁兵至塞要以十
三事兑召前為開譬禍福曰汝能貢仍賚汝否則試聽
吾礮聲可耳言畢千礮並震人馬皆辟易乃乞貢去貢
市初起無制度兑始定番部貢儀與通使之禮我使用
白衣至北庭隆重北使入遇叅游于途避馬下立言事
則跪置譯舘以五鋭士夾一使加扄鍵焉每市阻酋長
牆外按部犒給所市馬良者予直七兩七軍共領之遞
而殺至三兩三軍而止其法最密後來惟謹守繩度而
已番部習侵盜雖欵塞亦且誶于市或潛盜所鬻馬以
去兑使挾棓伺擊之曰孰令汝為市而盜乎哈不愼盜
馬擒三人哈獻馬請釋不與哈奪之去兑閉關停市告
諸部命發兵討哈諸部懼共追還所奪以哈馬九九謝
死罪乃舍之打刺名安執關民要貨兑聲罪諸酋共收
其畜千獻之表聞詔以賜諸部諸部愧服兑居上谷久
威信素著且嘗以不測賞結諸部心東貴者青把都女
也嫁東部隨父入貢與邊吏言稱已貧兑諭貴昆弟毎
一馬取紬一畀貴貴得紬二千感泣去後東部入㓂命
兑偵之諜從東貴帳中來具知土蠻生于亥避太嵗不
㓂其弟莊兔兒病不能騎今掠岔河以東者特零騎數
千耳始遼帥恐敵用衆且未知所向軍廣寧以待之及
得報亟以兵趨西堡擊其歸斬數百級賜兑金幣朶顔
操蠻以其姊妻黃台吉挾賞㓂邊攻毁鴉鶻寨殺二將
薊督奉詔責問策于兑兑報曰上策悞之以形姑解之
以驕其志俟其弛備而擊之上中策奪之以聲薊門先
出師以明必討而又料軍于宣雲若合擊者乃示意台
吉俾得禽獻以自贖中上令從中策果縳阿都赤等十
七人梟鴉鶻寨先是宣府屯糧溢故額至二十一萬軍
多積逋兑疏請赦逋罷汰令流人歸業者原其負給以
牛種由是耕者雲集糓賤于中土兑善制火器造將軍
砲百滅鹵砲千三眼銃萬舊砲重難轉兑創雙輪車隨
營轉向舊砲楔木多震死兑易以乾土氣完不震北部
嘗笑砲如雷然災者當之能再擊耶器成引北使觀之
砲舉若連珠移時不絶乃囓指去萬厯元年陞右副都
兵部右侍郎四年遷左七年以原官總督宣大俺答佞
佛將西謁番僧寄帑于兑留旗箭表信而去道出西涼
塞諸邊震聳兑使繞賀蘭背行勿近邊苐恐既西必以
兵力併瓦刺陰求得瓦刺為俺答俘者勞遣之授以計
令好迎俺答而陰襲其後俺答大挫至西部不歸將與
為婚兑聞大驚曰果爾且續其斷臂矣復密遣人厚遺
西部令絶婚時俺答以契召諸部兵將釋憾瓦刺諸部
不應兑乃發金幣修書遣通事金鳳彛使羊羔兒賜俺
答勸之東歸俺答大喜而舊使珊瑚戈陶等監俺答西
行亦皆斤斤為俺答信俺答乃歸遣海大首領扯兒克
上表稱謝獻黄駝白駝刀甲氆氌而番僧滿頓失禮亦
附貢銅佛舍利車渠海螺兑為之進當是時兑經紀有
法縮軍費節客饟積幾五十萬屯糓二百萬省太倉太
僕銀嵗輸邊皆百萬凡儲偫糓勵足以控制諸部故諸
部愈畏之先是俺答以長女啞不害之女三娘子美自
娶之而其子黄台吉鄙而淫每奪諸彛婦過百人而聽
其索食外奔獨憾三娘子擅富厚詛詈三娘子每入貢
宿兑營愬其事兑思以結之兒視三娘子賞賜宴犒無
所吝嘗以番王哈屯視中國夫人于貢日親賜八寶冠
百鳳雲衣紅骨朶雲裙感之指其心誓以必報而黄台
吉諸婦如五蘭比妓且沁比妓威兀愼比妓以饑餒嵗
盜葛峪堡小軍盔甲牛羊必罰不赦其後黄台吉扯力
克子孫襲王皆妻三娘子三世修貢不絶封忠順夫人
九年以原官回部扈從上大閲進陣圖兵略十年復以
右都總督薊遼瀕行執政詢邊事對曰速把亥為害久
矣其滅此朝食固也苐五路統于一酋可欵以修備東
部紛雜各自為主利用戰以制欵于是首議固險前此
塞垣取弦直突則割之又山長多陴可騎而登兑令依
山為壁復曽家寨之割棄者五十里以犄古北乃遣薊
帥逐朶顔趕兔碎其帳俘其軍馬及所被掠者合數百
人其明年遼帥禦速把亥于鎭彛堡為覆待之伏發斬
大酋八亥死焉生得額孫兒斬首百級于是亥弟炒花
侄老撒卜兒悉逺伏不敢近乃進兑兵部尚書太子少
保廕一子世襲錦衣千户逞加仰加攻海西虎兒罕阿
台應之兑遣遼帥截勦敗于曹家峪斬首三千餘級鹵
獲無算其年入掌本部事乞骸骨疏七上報可兑負氣
任達嘗曰行文以氣勝當其居幕府軍書旁午必張壁
酣睡意飽乃起而後㨿案汎應無不當其氣全也為諸
生時倭㓂至所調狼兵數剽掠人莫敢忤兑獨聚衆守
戒曰苐勿殺聽吾呼皆呼大譟震天兵果走然後追執
一二人以告主者徇之其識略如此子有孚襲錦衣世
職陞都指揮同知進南鎭撫司轉總兵死孫孟明襲有
名
孟明字文徴鄉試擬苐一副榜再試再副榜遂棄去承
襲錦衣正千户天啓初忠賢用事掌司許顯純其黨也
孟明進北司理刑中書汪文言以事詔獄忠賢欲假文
言獄羅織顯純承其意設五毒勒文言蔓引已書髙攀
龍楊璉左光斗二十六人為一通孟明接視之叱曰囚
不畏死耶諸人安肯與汝通而希以株連圖巧卸乎裂
之文言連呼曰誠然獨冀緩死耳安有是也顯純亦語
塞遂指孟明匿亡命矯旨下孟明本司拷訊會田爾耕
亦閹黨適掌衛事惜本衛邊幅遣削籍去崇禎改元起
原官進掌衛事提督東司房卒子邦輔襲邦輔字元素
亦以正千户進北司理刑崇禎末給事中姜埰以言事
詔獄而行人司副熊開元因靣劾延儒同日收拷當是
時上怒甚密旨促具牘速上葢意欲置死地也邦輔故
緩牘待之既而上怒稍解令刑訊然必欲根柢開元所
主使時都掌劉宗周僉都金光宸俱以此得罪朝議洶
洶邦輔念其寃故為開導記口語刑及其衣即具牘出
之上猶怒不已予杖各百臨杖膚軆完具無刑訊狀杖
者大訝舉朝為邦輔危既而杖者亦念二人者無罪邦
輔心無他予杖畢竟不及邦輔而罷後舉人祝淵以疏
留宗周詔獄邦輔復全之在宗周傳
論曰欵事初起疑信未一檻虎􁀙猨保無終駭語曰始
非難終之實難向非兑者則猶是俺答萬厯之保關安
見非嘉靖之市塞也邊臣以鎭重為功而機變翕忽所
在控制卒能使保關市塞皆能有成自此以後厯三四
十年不為邊患是雖李魏之守雲中韓范之鎭西塞何
以加焉宜其閲數世而猶烈已
　　　姜光禄公傳
公名鏡字永明餘姚人也萬厯十年舉浙江鄉試第一
明年成進士授行人陞禮部主事進主客員外郎哱拜
據寧夏而兵圍之三月不克寧夏城環湖湖四髙廷議
決湖水以灌其城鏡方為主客職四裔事慮其事不就
兼有害也遂上書曰諸將計水攻必謂寧夏城卑下在
西北隅與金波湖近在東南隅與觀音湖新渠紅花渠
近如釜底然將遶城築堤以灌之如智氏之灌晉陽策
非不善顧寧夏城中百萬户不盡賊也即不得已與賊
處不必從賊作薦居也一時為所簒無路可奔而使之
一朝盡為魚鱉於皇上如天好生之至意得無有惻然
者乎孫武一書深明五間古之名將多用間以成大功
前哱拜因劉東陽土文秀並起逆謀雖同惡相濟而反
叛之人各懐叵測始則相倚終則相猜近聞東陽殺文
秀隙已見矣今哱酋與許朝東陽三叛鼎立必有不相
下之勢若遣權譎之士入城招降而乗機搆會以離其
腹心使之自相疑貳然後重兵以臨之三叛之俘不當
獻之闕下哉書奏上頗偉其言不即行旋陞本部精膳
司郎中既而堤成賊劖之水泄功不就然後用跛者李
登懐蠟書三入城説哱拜而問以書㩦東陽與朝承恩
果殺東陽朝而三叛就殱兵部敘鏡功題准以京堂員
缺推用萬厯二十年皇長子年十一未建儲貴妃與司
禮田義潛蓄異謀宰輔莫敢言廷臣亦未有言者鏡上
疏劾奏其略曰祖制建儲有嫡立嫡無嫡立長聖聖相
傳無異議也皇長子春秋十有一矣當璧之徴久已表
著而主器有待凡出閣講讀選婚加冠冊立諸大禮未
經舉行此必有左右為之沮者竊聞司禮監太監田義
希附皇貴妃意旨往往妄測神聖有所轉移微陳兩可
之端潛施蠱惑凡内官中與義合者共進密謀而其不
合者每巧激聖怒啓皇上嚴刑峻罰用以箝攝左右絶
中外之議種種邪謀如鬼如蜮臣以為田義一日在側
則國本一日未定社稷一日未安内閣大臣既畏義權
威首鼠兩端而廷臣宴處亦未有能救正者皇上大奮
乾斷立斥田義庻陰霾消散天日自開國是正主器定
矣疏上義大怒條旨杖午門外上以其言直改票革職
時鏡年三十有八越十五年而太子始定儲位乃推冊
立恩予鏡冠帶閒住又越十二年卒于家又二年而光
宗即位追直諫功特贈光禄卿以子逢元貴累贈資政
大夫太子太保禮部尚書
論曰鏡禮部未有言責乃于寧夏則密進奇謀于國本
則首申讜論有引裾折檻之風焉先是鏡曽祖榮以工
部劾逆瑾貶外父子羔以忤相嵩父子罷歸及子逢元
以修三朝要典忤魏璫見屏姜氏世以直節聞而鏡尤
卓卓云
　　　明吏科右給事中周公傳
公洪謨字宗稷山陰人中萬厯進士授福建延平府推
官時福州推官周順昌負清名洪謨與之埓稱二周會
福建鹽運使司委掣鹽懲墨吏骫法使洪謨順昌司掣
事嘗曰自二周掣鹽而鹽政以清天啓二年舉卓異第
一行取補户科明年辦事忠賢以傳奉杖死屯田郎中
萬燝於午門外而捕御史林汝翥於葉向髙第破闥入
捽汝翥予杖中官王體乾附忠賢每疏至必鈐以片紙
條其意略而閣臣廣微遵行之洪謨到科即疏曰臣自
家抵都見一路灾荒備矣夫呉淞澤國也而加之霪霖
青徐槁壤也而重以旱魃臣嘗疑上天恩威每多偏任
何所感召而竟至於是及見我皇上震霆迅雷非不擊
斷而乃重施之失勢之言官溢寵濫恩非不優渥而乃
盡被之浸淫之内侍是豈春霖不足施夏日果可畏哉
燥濕之勢殊也今萬燝已死汝翥幾斃而向髙毅然請
去猶幸執政柄用方新諸臣九死不折萬一不幸而拂
衣者旋踵畏威者結舌將明旨所謂孤立者不在内侍
在近臣也皇上誠能回惠威之施一生殺之柄納大小
諸臣之諫詰萬燝之何以死究汝翥之何以杖察首輔
向髙之何以即去立斥忠賢毋使以媪相之權成騎虎
之勢然後大張祖訓并勅王體乾等勿開市交之門叅
票擬之柄違干政典兵之禁如此而天變不回人心不
固社稷不安請治臣以妄言之罪不報會璫事讐歛叨
懫者思媚不止意欲重困東浙人曰越猶吳也壤比粟
均舟習水次便應詔東浙税畝粟若干㪷如蘇淞例主
漕者已行單徴發東浙人比户惴惴若中風狂走顧莫
敢訟言洪謨曰此吾事也幸覆疏未至浙撫苐疏來吾
當死生争之及疏至洪謨駁抄曰越淅鹵仰給他郡縣
東北環海而又有三江之阻義雖當輸顧安所得粟且
蹴舟踰險涉錢塘越風濤種種不便時印在掌科洪謨
用白頭抄叅以上人為洪謨危顧詞直終莫能奪議遂
止是年十二月註籍至明年二月始一出侍班而周順
昌被逮至洪謨乃嘆曰二周不獨全矣自劾去先是洪
謨論熊楊失律廣微失禮事詞義凛凛久已觸璫怒會
洪謨同鄉有勸璫收洪謨為已用故璫姑銜之洪謨嘗
笑曰吾豈不欲為官乎顧何以為人至是自劾入廣微
陽謝曰毋我故而璫竟加以久依門户之旨勒令閒住
崇禎改元起吏科右給事中陛見首薦劉宗周可大用
時吏部尚書王永光變亂銓法洪謨疏叅之其疏留中
不下十餘日無何上御經筵諭講官云周洪謨言是發
閣票旨百餘言明年陞兵科右給事中皇太子生充御
書使者厯潞周趙三藩又明年御書差竣時政府屢易
用事多新進洪謨乞身去將行註山東試差洪謨曰已
告病矣復膺差謾也遂去洪謨在戸科時以新餉缺乏
曽疏言不得已之取嬴有八曰鼓鑄鹽法屯田出之於
地税契典舖散官取之於民冗役郵傳節之於官至於
多方裁省責之三方督師之臣使司農之所輸者以飽
猛士不以供闒茸以勵鋭師不以供坐客凡兵馬器械
一若貧家之拮据絲粒皆期實濟而後國計為有禆也
上亦是其言而終不能用
論曰李應昇劾楊熊失律而死魏大中劾魏廣微失禮
而又死洪謨兩劾之豈復有生死之見存於心與媚璫
者思擇彊項士以張璫勢而致豔以官洪謨二十舉於
鄉念父通城令年老而留事之至五十而成進士彼其
不屑屑於一官者寧一日矣
　　　明特進左柱國少師兵部尚書都察院右都御
　　　　史總督貴湖川雲廣五省軍務兼巡撫貴州
　　　　朱公傳
公爕元字懋和浙之山陰人萬厯進士授大理寺評事
遷寺正慮囚山西土豪殺七人輦金京師屬貴人為請
寄爕元論殺之出守蘇州蘇州治遷廣東提學副使御
史以巡按至自貴倨於所錄士外自取二十人檄布政
司塡冊與鄉試爕元不肯曰侵官非法立壊其冊而榜
為首者於市御史恨刺骨誣指他事朝論直爕元而以
劣罷御史勒令去爕元乃請養家居十年起為陜西按
察使分巡隴西越二年遷四川右布政使先是朝廷以
營建殿門採川木令右使董其事凡大木生絶險逺州
郡吏督工徒入山覔得之報官報已斬伐之斬伐已運
之置大壑中候暴漲然後得出集於涪州然而吏因緣
為奸類言不中程如是者二十年費水衡數十萬官吏
坐繫至沈命不可數爕元疑其事立趨駕至涪第其上
下而簡料之凡五日竣事得大木一千七百餘章盡釋
諸纍囚而以不及選者給髙貲商算其直由江淮達京
師官無資焉乃復清川田漏籍若干畝嵗抵川新餉七
萬五千有奇川人德之天啓元年奢氏反奢故猓種世
居藺為川外徼與黔徼安氏為界皆爵宣慰而世相仇
殺奢崇明襲爵猜鷙蓄不軌聞遼左有警自請援遼陰
藉之治兵械遣其黨樊龍等出兵重慶陽以餉弗給激
其衆殺撫道以下官吏據重慶城反時爕元以左使入
覲方就道蜀王率士民遮道留爕元爕元頓還立遣使
持符發石砫羅綱龍安松潘威茂建昌諸道兵入援下
令募民徒繕城歛米粟薪芻之在城外者榖甲煅器凡
兵械所需若金鐵麻枲油燎遍督所産于州縣如是二
十日而賊已至所過州縣下三十有七前所遣將屯守
諸險隘悉潰敗爕元誓衆率民徒登陴賊百計仰攻不
得志乗賊懈直闖賊營斬馘千餘生擒賊目數人乃遣
人決都江堰水灌濠濠滿賊治橋藉其少息急清在城
民之與賊通者前後疏捕得三百人誅之出示賊賊氣
大沮乃更集諸猓叠為雲樓為旱船為陽橋以瞰城中
大抵駕竿為屋而施懸梯于其背雲樓如樓旱船如船
陽橋如橋髙比麗譙而出女牆丈城中人望見大怖爕
元覘其機所運如牛車然用牛數百頭牽之乃爇砲擊
牛牛奔竿折而屋傾矢石雜集守門軍殺而出大敗賊
衆于城下會援兵至賊増屯而守相持無退意如是三
月羅乾象者賊梟也諸生有䧟賊營者乾象遣之歸輸
意爕元招之乾象來爕元與之飲乾象雄猜左右顧爕
元示以易傾酒數斗啖炙彘肩一酣然假寐鼾齁如轟
雷不解胄不辟刀劍乾象伏地曰公天人也縋而出自
此凡賊營舉動無不悉賊大疑待左右束濕衆心倍㩦
爕元復使牙將周斯盛偽為書約内應以誤之賊以名
馬饋斯盛斯盛乃潛出與之盟而設伏以待崇明果自
至甫懸一人上松潘守兵不知為誘也大噪崇明驚走
伏起獲其從者數人城中氣百倍力戰燒其旱船并攻
具而援兵益集乃造水牌百投錦江順流下令所過州
縣嚴兵截賊歸路夜半乾象等内變賊營火起崇明父
子策馬走乾象等來歸餘賊奔潰時已擢爕元都御史
撫川朝命甫下乗勝逐北定敘州復重慶城斬其梟將
樊龍賊渡瀘水去而其時有水西之變水西本安氏與
奢氏世仇殺宣慰安位幼弱安邦彦佐之聞崇明反亦
乗間竊發解奢氏仇相約為唇齒起兵水西爕元既已
復瀘州進兵部侍郎總督三省乃復整兵入永寧破藺
州燒其九鳳樓蕩平其巢開疆千餘里遂上奏以外四
里膏腴之壤歸永寧衛𨽻敘州内四里深險墝瘠分給
降將各守其土為天子保塞當是時水西賊鋭甚方覆
官兵于大方殺巡撫王三善貴州大震奢寅遽返藺借
水西為聲援招餘蘖抗戰如故爕元乃重購降苗拍登
等令所部阿友佯為叛歸居賊營輸賊情實寅初不之
疑既而覺之縳阿友搒掠備五毒以刃穿友足一晝夜
友不伏寅意不自得痛飲友乃乗寅醉呼其衆殺寅焚
其屍以首來獻先是朝廷以水西事急加爕元兵部尚
書賜尚方劍督貴州至是寅誅爕元移鎭渝部集分兵
一意討水西而以父䘮歸莊烈皇帝即位録平藺功加
少保蔭一子錦衣衛指揮使世襲是年秋敇總督貴湖
雲川廣五省軍務仍巡撫貴州爕元即上狀大簡諸將
更易署置一反前督所為乃檄滇兵下烏撒杜安邊助
逆路蜀兵出永寧抵赤水扼四裔要害而親移師駐六
廣逼大方鬼師莫德説邦彦曰安邊在烏撒滇人不敢
南下永赤之兵牽制我後我當先破之取永寧以畀奢
氏取建武六縣以畀法舍然後挾烏鎭以臨遵義并黔
及滇大事可圖也邦彦從之以歹費等防六廣小阿烏
謎等防遵義阿鮓怯等守鴨池三岔各自號元帥而邦
彦號四裔大長老崇明稱大梁王先抵赤水爕元諜知
之密令守將許成名徉敗㧞營走永寧且戰且走誘賊
深入薄永寧城乃令林兆鼎從三岔入王國楨從六廣
入劉養鯤從遵義入邦彦聞王師四集恚甚恃其勇欲
旦夕先破永赤兵還拒諸王師急索戰成名與永將侯
良柱鄧玘等約夾攻賊玘等兵始交成名與羅乾象繞
出其背奮擊之賊大潰自相蹂跆死者數萬計遂斬崇
明邦彦等將乗勝勦捕安位及餘賊而蜀將以争級㧞
營先歸餘賊稍稍遁乃移檄安位諭以内附許自新位
不能決其羣目復集兵迫脇諸餘蘖號二十萬以抗王
師爕元會諸將且誡之曰水西地險谿谷多霧瘴莫辨
昬旦箐林悉蝮蛇猛獸即不戰鬭而兵易疲前督䧟賊
中率以此敗困獸之噬未可輕也是必扼險以斃之於
是焚䝉翳剔巖穴屯兵近地相持百餘日稍稍出游兵
引戰而漸促以進焚其窖粟斷其樵採賊且饑且困别
將劉養鯤又密遣人入大方燒其宫室安位大恐乞降
公弗許要以四事一貶爵二削水外六目之地歸朝廷
三獻殺故撫王三善者四開通畢節等驛路而位皆唯
唯遂率四十八目出降誓不敢叛而黔人自軍興來嵗
食餉百萬不樂罷殺其使奪其所獻馬爕元斬數人始
定乃遂上善後疏曰臣惟邊徼雖安不可忘戰制苖之
法必先固本水西自河外六目九司之地亦頗廣衍今
已悉入版圖沿河要害臣築城三十六所近者控扼苖
地制出入逺者聨滇蜀通商賈皆立邸舍繕郵亭建倉
廪使不敢卒入為冦鴨池安莊計河旁可耕之土通溝
洫者不下二千頃事定之後無慮常屯萬人人賦水田
十二畝旱田六畝稍益之使自贍鹽酪芻茭出其中諸
將士皆身經數百戰披草萊立城郭咸願得尺寸以長
子孫即割新疆授之使知所勸謹條便宜九事不設郡
縣置軍衛不易其俗苖漢相安一也地益墾闢聚落日
繁經界既正苖不得以民不耕地漸侵軼二也黔地險
瘠仰食於外今自食其土省轉輸之勞三也國用方匱
出太府金幣以勞諸將不足以爵酬之爵轉輕不若以
地於國無損四也既許世其土各自立家計經久逺永
為折衝五也大小相維輕重相制無事易以安有事易
以使六也春夏治農秋冬治兵耀旗河上揚威武使苖
日備我七也從兵民之便願耕者給之且耕且戌衛所
自實無勾軍之累八也軍耕抵餉民耕輸粮以屯課耕
不拘其籍以耕聚人不世其伍使各樂其業九也疏聞
詔可崇禎五年加少傅兼太子太傅七年加少師蔭一
子錦衣衛指揮僉事世襲八年一品再考滿加左柱國
九年詔出師誅擺金兩江巴香狼壩火烘五洞叛苖悉
平之乃又通上下六衛并清平偏鎭四衛道路凡一千
六百餘里設亭障置游徼商賈露處道不拾遺滇中沐
氏土舍普名聲作亂朝廷命討之名聲伏誅龍塲壩者
水西地也水藺相仇殺争此地時屬藺時屬水其後二
姓盟以其地假藺其地抵大方七十里去永寧且六百
里山箐峻險不産五糓蜀人欲為設官屯兵以自廣而
故帥侯良柱貪横爕元劾其罪良柱修怨借拓界以責
爕元爕元疏曰臣惟禦苖之法治以不治今水西既納
欵藺殘蘖安敢負固夫守邊者但聞扼險不聞入險此
地陡臨苖穴四面孤懸而中限以水必築城守渡則轉
運煩費多所未便然且内激藺苖必死之鬬而外挑水
西以扼吭之嫌兵端一開未易卒止非疆塲福也書上
下詔詰責之爕元持其説上無以難及安位死無嗣朝
議必用兵郡縣之爕元復上疏曰水西各苖恃其險固
向阻聲教今安位殄絶疎族逺條紛然争立臣奉明詔
一切禁止聖威逺暢有苖來賔納土獻印相繼於道臣
惟水西有宣慰之土有各目之土宣慰公土宜還朝廷
各目私土宜畀分守籍其户口徴其賦税殊俗内嚮同
於編氓大方西溪谷里比那要害之地築城戍兵亦足
以丕振國威永銷反側矣夫西南之境皆荒服也楊氏
反播奢氏反藺安氏反水西獨滇之定番彈丸小州為
長官司者十有七二三百年未聞有反者非他苖之好
叛逆而定番之獨忠順也地大者䟦扈之資勢弱者保
世之策也今臣分水西之壤授諸苖長及有功漢人咸
俾世守凡苖俗虐政苛歛一切除之使叅用漢法可為
長久計制曰可十一年春爕元卒天子震悼賜祭𦵏爕
元軀幹宏偉年七十飲噉如少年室無姬媵性介潔不
苟取所至人服其介鎭川貴垂二十年軍資贖鍰不下
數十萬皆籍之於朝居處節約儼韋布士焉其為人明
敏而有度量雖矢石之下軍書旁午從容應之各有理
居軍中未嘗置記室知人善任人樂為用其禦苖一以
恩信不妄殺一人故所在親附既殁皆罷市巷哭不輟
内江有牟康民者隠士也佯狂當兵未起時嘗語人曰
蜀且有變平之者朱公也及亂召之不肯至凡有軍事
或咨之悉中後不知所往子兆寧襲錦衣衛指揮使次
兆宜襲錦衣衛指揮使陞南鎭撫司僉書管事次兆憲
襲錦衣衛指揮僉事次兆宣後軍都督府都事
論曰劉宗周曰爕元沉毅如魏公忠誠如汾陽練達如
文饒亷正如孝肅而將略大類趙營平陳子龍曰夫自
漢以來通西南徼者大率疲所恃以事無用爕元不侈
言功名而力抗郡縣之議有嘉折首不窮兵威偉哉或
曰天啓之季政在閹寺爕元不歸功闈闥而以是失侯
嗟乎何必侯矣爕元建石城三十五曰省會北關曰開
州曰龍塲曰虎塲曰鎭西衛曰𦍕狼曰息降所曰劄佐
土司曰九庄曰詰戎所曰陸廣曰乾溝曰簸箕隴曰鴨
池曰樂平曰鐵王旗曰廣順州曰鷄塲曰青嵓曰馬塲
堡曰烏江曰連雲曰有嘉曰板橋曰恬波曰馬塲曰亦
資孔曰清豐曰定頭曰尾洒曰石基曰小龍塲曰黄絲
曰楊老曰凉傘曰廣興鎭曰隴落堡曰巴香修舊城十
三曰普定衛曰安莊衛曰新興跕曰杳城驛曰普安州
曰甕安縣曰施秉縣曰烏撒衛曰赤水衛曰永寧衛曰
普市曰摩泥曰平壩
　　　姜尚書傳
公逢元字仲訒會稽人萬厯進士父鏡光禄卿臨卒遺
言曰立朝勿植黨時逢元已官翰林進中允而其弟一
洪亦成進士二子佩其言故當崔魏時逢元一洪皆自
言非黨人既而逢元進國子司業充講官科臣楊所修
建言宜纂定要典倣世宗朝明倫大典故事而呈秀矯
旨開館敇大學士顧秉謙以下二十三人分總裁纂修
謄録收掌而以逢元非黨人可用列逢元副總裁官例
總裁官入館據上座舉筆判諸館務逢元舉筆忽長嘆
衆愕然問故逢元視所舉筆示衆曰吾持此有年矣今
欲用之而有違于心吾敢違吾心以强持此哉遂閣筆
出先是逢元為講官講虞書退有後言大聲曰後言非
他謂既退而小人間之則大臣有言言小人之得持其
後也御史趙南星曽用其語入疏中忠賢銜之至是矯
旨謂呈身門户革職崇禎元年起詹事仍充經筵日講
官尋自禮部侍郎進禮部尚書凡九枚卜不用後上親
御門出諸章奏召廷臣給筆札各試票擬次日傳逢元
及陳子壯文震孟張至發以下九人吏部録年貌履厯
上之上已用逢元而内侍曰孰有講官如逢元者復止
至九年致仕逢元少時夢斗魁贈詩中有金殿簪花字
自謂殿試必苐一既而不騐至是將去會皇太子行冠
禮充逢元三加官簪花殿中逢元乃嘆曰然則吾之終
此官豈人事哉
論曰逢元在禮部時唐王弑從父越關入都都人洶洶
羣以宗藩事責之逢元逢元啓閣密處之而人不之覺
何縝敏也顧逢元以閹去官而逮乎既用則仍為閹沮
主有明闇煬竈則一異哉若夫西州豪傑自言為黨人
今自言非黨人嗟乎可以論世已
　
　
　
　
　
　
　
　
　
　西河集卷七十五
欽定四庫全書
　西河集卷七十六
　　　　　　　　　　　翰林院檢討毛竒齡撰
　　傳(四忠一名/四  傳)
　　　周文忠公傳
公名鳳翔字儀伯山陰人以大興籍為督學左光斗取生
員第一崇禎改元登進士厯官司業許士柔者祭酒也為
翰林時曾撰故左都髙攀龍誥文有年矣至是謂失當降
其官調之鳳翔曰臣故翰林也例翰林撰詞苟不當則閣臣
竟裁之否則駁囘使另撰而士柔于十年前初擬之詞未聞
駁囘使改撰也今忽曰失當是以閣臣之罪罪士柔也且誥詞
非不當也當崔魏肆燄臣節幾盡含血負肉誰不畏死樂
生而攀龍首以身殉皇上既憐而褒之中外相望以為褒忠奬
烈不知宜如何鼓勵今徒以中書科先入寶簿及其子世學不
諳事理之故反指摘誥文遲其贈卹夫褒諡之典久奉于王
言而綸綍之詞未頒于尚璽使泉壤悲殊恩之久稽而輿情
咎載筆之有失則是以世學而累士柔以士柔而累攀
龍恐非陛下褒忠奬烈之盛心也不報既而遷諭德充
東宫講官是時賊勢迫召對平臺問滅冦之策言論忼
愾上為流涕會軍需告急議税民間間架錢鳳翔曰事
至此是宜收拾人心時也尚可括民財以摇國勢耶昔
賢謂民心一失不可復收國勢一傾不可復振正謂是
也尚書倪元璐亟持其言亡何京師陷有傳駕出狩者
鳳翔思扈蹕倉皇奔探見賊據殿坐而魏藻德陳演侯
恂宋企郊等各帥百官入朝賀鳳翔至殿前視之大哭
急從左掖門趨出百官皆驚怖不知所為而賊苐顧之
不為問庻吉士張家玉者鳳翔會試所取士也抵賊書
詬賊賊縳之夾兩刃脇降不屈且其言辯愈侃侃賊怒
甚曰是何物子急取其父母來刳其腸觀之家玉心動
乃陽為好言謝賊賊舍去歸而詢鳳翔鳳翔拒之曰安
有此事而問我者吾父母猶在也夫吾不能為二親生
矣家玉出鳳翔作書辭二親其詞甚哀書畢再拜慟哭
自經死其題壁詩有曰白頭二老哭忠魂蓋痛之焉南
都僭號諡文節贈禮部侍郎祭葬封贈三代如其官
大清順治九年追卹前朝殉難官贈禮部侍郎祭謚文
忠初鳳翔為司業時監進溢米則諸生廪也鳳翔獨不
受儲之得數千石賑飢民靈璧侯家奴辱諸生鳳翔撰
封事侯徒跣拜大成廟伏罪不聽必捕其家奴付刑部
乃已其清峻如此其後張家玉起兵廣州抗
王師累破龍川博羅連平長寧諸縣退屯増城轉戰凡
一年力屈死
　　　明少傅兵部尚書前巡撫蘇松都察院右副都
　　　　御史祁公傳
公彪佳浙江山陰人也字幼文年十七舉于鄉中天啓
二年進士授興化推官瀕行跪其父故參政承㸁請敎
承㸁不答或問之曰不見夫誨泅者乎􁀙壺而扶甕人
藉以肘終其身不能泅一旦挾諸清泠之淵翻壺却甕
􁞘其身入水而泅成矣今者入官則翻壺却甕之時也
彪佳去果以賢能稱嘗出撫亂兵斬其渠徇于軍門崇
禎四年考選擢御史時京營操兵遣七太監主兵政彪
佳激切諫久之巡按蘇松預以十革十四申九詢檄下
屬革者革其弊也申者申其所當行也詢者詢其何者
可行何者在所革也乃據屬所答覈之定黜陟會蘇州
無厲名打行亷其稔惡可殺者四人械于衢集鄉三老
詢之曰是可殺否鄉三老曰可即又詢諸觀者曰是可
殺否觀者曰可于是掄大箠箠末量五寸積一寸半每
箠十易操箠一箠至死騐之陳其屍而宜興鄉官陳一
敎奴客播虐怨家刑牲焚其廬劫肆其屍墳彪佳先捕
諸奴客正法平衆心且盡追還所佔掠男女田産而奏
奪陳氏父子官然後治諸怨家之為亂者時彪佳回道
居上考而舊輔延儒與陳氏僚壻怨彪佳執法陰嗾中
官駁彪佳下其等降級上親索筆改罰俸當是時人憾
彪佳寃而猶幸上之知彪佳云彪佳為人修長潔白風
度奕然而遇事敏斷時乞病家居猶立賑灾法賑東南
飢寧紹台三府十九縣皆倣行之乃以病假過八年自
劾請照過五年閒住限例而詔起掌察召對賜茶餅會
吏部呉昌時破計典任意出入彪佳遇于朝面折之叱
昌時陰陽攬權要骫法疏叅昌時昌時故叵測而彪佳
是時又以疏留掌院劉宗周為上所忌至是疏入恐從
此重得罪人人為彪佳危而上疑昌時謂彪佳言是既
而昌時敗彪佳循差例刷南京卷國變諸臣援宋髙故
事擬以福王為兵馬元帥彪佳曰監國本朝故典也何
逺引為議遂定未幾有傳正大位者彪佳抗言曰甫監
國而遽登極何可且羣帥勸表未至即有忠如陶侃者
尚以不預定策為恥况其他乎然是時邀功者駕言本
兵史可法有二心可法懼雖是彪佳言不敢持遂以蘇
民變謂彪佳素德蘇出彪佳安撫蘇州彪佳所至設先
帝位率衆哭即諭以大義且言中原已無賊國有長君
使人心得安乃揭榜于路曰叛逆不可名忠義不可矜
毋借鋤逆報私怨毋假勤王造禍亂斬丹陽亂民三人
以徇先是蘇民以鄉官項煜從賊剽其家而嘗熟亂民
遂借討叛名焚鄉官時敏宅燬其棺之未葬者而暴其
陳人彪佳至捕其為首者斬之而嘉定華生家奴客為
亂合他姓奴客同時起縳主杖之踞坐索身券所至數
萬人彪佳盡捕之斬數人餘悉掩獄令曰有為原主所
保者貰其死於是諸奴客家皆膝行摶顙匄原主赦免
遂募士為蒼頭軍親敎戰適興平兵攫丹陽市錢浙兵
勤王者不平鬬而傷軍民大譟城閉彪佳率蒼頭馳治
斬興平兵興平伯傑夙憚彪佳名至是忌之揚言且移
兵丹陽以哃彪佳彪佳却以牒復約會傑于大觀樓時
傑踞𤓰步大觀者𤓰步樓也傑謂彪佳必不至至期風
作傑笑曰祁撫不至有辭矣頃之隔江帆起破浪頃刻
達岸傳呼曰祁都堂至矣撾鼓入傑聞之大駴衷甲出
迎及門見彪佳角巾單衣攜胥𨽻各一人又大喜手揮
部士去勞且拜坐語久之起指江誓曰公鉅人也公在
傑敢越尺寸以溷公者有如此江乃屠宰饗彪佳彪佳
一舉箸而别既而士英憾彪佳適劉宗周劾士英阮大
鋮謂彪佳同為之嗾其黨張孫振劾彪佳二心阻監國
正位為潞王地彪佳不與辨袛疏辭定策功所陞都察
院右副都御史竟去
大兵下江南貝勒以書幣聘宗周彪佳彪佳沉水死死
時别家人駕言應聘將渡江宿所構山園夜開牖望南
山笑曰山川人物皆幻形也今山川如故而人生已一
世矣詰旦家人失彪佳所在見柳陌淺水露巾角曰是
耶葢入水端坐云後唐王僭號贈少傅兵部尚書諡忠
敏
　　　俞御史傳
公志虞字際華浙之新昌人登崇禎七年進士授四川
順慶府推官故事推官為巡按耳目卑而要每新到官
奸胥于此覘夷險即甚簡易亦先為煩苛令可畏憚而
志虞平平且曰此地當奢氏之亂獮薙民苦兵久矣誰
謂治蜀必嚴者乃大發滯囚釋積繫開司獄放去獄為
之空無何流賊入成都道經順慶鄉官請集民堵禦而
志虞不可曰冦之深入必有大兵追蹙之以民迎敵徒
棄民耳吾堅城以待正恐追軍之尾此當不逺也已而
果然會重慶闕推官調志虞往民哀留不得乃令志虞
兼攝之十五年行取召對平臺親策安邊弭盜數事條
對稱旨授貴州道御史乃復上輯盜練兵選將任賢屯
田十餘疏遂奉使巡山海居庸兩關故事先東巡山海
巡畢報命然後復西巡居庸而志虞于十六年十月東
巡已竣乃于十七年三月赴都將西出而闖賊警至吏
請志虞行曰官出使則無與他事即使前途有梗者可
假此避也志虞叱之曰人臣不為王事死而借王事以
生乎不行十九日城陷志虞自縊其子泣救之曰未知
聖駕在何所探而後殉未晩也志虞不得已姑唯唯然
已不食坐露地不入室處二十三日賊出梓宫于東華
門志虞匍匐往撫宫而慟賊詢之曰此關院也舍之去
入夜遂縊于新昌會館衣有紙云死固吾分吾不死于
院而死于此者吾已在巡且恥院中有此官也南都尚
書張㨗請贈卹贈太僕少卿諡節愍而以其在巡比之
身死封疆者復與衛景瑗朱之馮三人同賜祠祀
　　　明左都御史蕺山劉先生傳
先生名宗周未生而其父秦臺公亡念之號念臺起東
其字也少無衣綿外家為之製縘袍拓落如襏長猶衣
之嘗從外舅學夀昌走烈日百里攣一足萬厯辛丑成
進士授行人故事舉人入國子始預謁選宗周急禄養
冀以舉人得早授就國子試乃釋褐而太夫人逝服闋
以薦起原官疏東林學不報因告歸先是宗周於服闋
之隙曽講學東林書院東林者宋楊文靖祠而顧選郎
與髙大行講學其中後所稱東林黨是也時選郎已死
朝士從大行游務持清論别流品而小人不便攻之宗
周負清望政府之銜東林者思借以引重且擬處宗周
選部以奪其志及疏入而攻者四至時宗周以行人告
歸御史韓浚糾其後且欲中以考功法考功郎趙士諤
訟之免熹宗初政盡起廢籍諸君子諫官惠世楊薦宗
周而大理卿鄒元標繼之起禮部主事自二十四嵗釋
褐至是已四十四嵗始一遷凡二十一年時客魏將亂
政諫官言者相繼去宗周起九日拜封事糾魏進忠客
氏進忠忠賢也時多言客氏而進忠之糾自宗周始進
忠銜甚然終以勢未橫傳旨杖六十輔臣葉向髙力救
改罰俸於是遷宗周光禄寺丞未幾遷尚寶少卿又未
幾遷太僕寺少卿宗周以一嵗三遷未安且客魏勢轉
盛疏辭三上不報以病行故事三品以下無辭官禮宗
周獨辭之太宰趙南星重宗周起宗周通政會副都御
史楊漣劾忠賢忠賢怒盡逐東林諸君子宗周甫疏辭
即革職奪其誥命於是大興鉤黨獄緹騎遍天下御史
惠世揚被逮辭連宗周王侍御業浩救之乃止崇禎改
元忠賢誅給削籍官誥起順天尹宗周集諸師儒示聖
賢為學之要諮三老嗇夫興利剔弊所屬奸胥有乾沒
帑金狀論如律勲戚家人及豪强不法抑之絶中貴請
謁盡驅伎童優女焚權家所畜戯仗炫服武清伯奴客
爭道毆諸生直入武清第捕得之搒掠加三木示長安
街會
王師大入邊所屬老少奔都城乃請撤九門諸税發内
帑賑給平糶立保甲法其法十户為甲甲有長十甲為
保保有帥十保為鄉鄉有伯由鄉而坊而城而畿各以
五為數而攝以官一戸客奸九户舉之一甲容奸九甲
舉之不舉者坐適遵化失守而近輔之流移者日千百
至廷臣慮藏奸議勿納宗周曰此京兆事耳遣屬籍姓
氏居業記以篆符宗周騐符入分挿之而聨于保甲發
贖鍰設粥僵者使就火室道殣給藳其閭左單户令富
民互相賉時
王師攻德勝門督師袁崇焕抵之不勝上不視朝而中
旨辦布囊八百内官進馬騾宗周曰是必有以遷幸之
説欺上者夫與斯土為存亡者京兆也疏請臨御自卯
至酉跪午門不去諭遣之乃集京兆官屬暨鄉大夫士
父老子弟于城隍廟設于忠肅公位哭而祭之布死守
之誓衆皆哭
王師退宗周瘞戰亡將士自德勝門凉水蘆溝諸處瘞
骨三萬標以柳榆乃復陳善後之策曰選有司撫流亡
聨保甲練民勇已下部而宗周於保甲之法尤加申飭
曰籍曰政曰教曰禮曰養曰備曰禁輯書以獻乃復裁
京兆冗費一萬六千餘金而大興宛平費額尤甚悉裁
以舊籍權貴無敢難者於是陳祈天永命之要為更化
之端其旨在除詔獄捐新餉而要歸于化門户意見語
侵輔臣時上方持法切責黨人無財賦以佐軍興而宗
周所言適中之怒曰必捐新餉則軍需何措着奏宗周
覆奏謂遼左額兵額餉原自相副若縁邊州縣各選土
兵自三百以上至千而止量給食械為兵餉給為農餉
懸何至如新餉五百餘萬之多哉且京兆裁冗萬六千
金抵之續𣲖萬二千三百金而有餘推諸天下猶是也
且陛下修德廷臣孰敢私其利者上終以為迂責之宗
周疏乞歸越五年上以體仁在閣久專務刑歛致民窮
盜起且念前此置相不得人乃大破資格進大小臣工
親試之且推在籍堪任者廷臣推禮部尚書孫愼行侍
郎林釬并宗周而愼行道死陛見有日承旨范仁誤傳
令宗周先見上不悦論仁城旦及見而宗周以修德舞
干為禦敵計上顧體仁曰滿桂之敗宗周在朝也此時
能舞干羽耶因相釬改宗周工部左侍郎宗周乃直陳
時政思轉亂為治其要在抑宦侍不使侵政去市井言
事若陳啓新者而下尺一以招流亡上怒甚輔臣因爭
指其隙上反改顔曰宗周直臣不度勢量時夫盜賊遍
天下而欲以尺一勦除何也會推閣員三推皆不報上
意在宗周而究以迂濶且謂宗周學有餘而不足於用
遂止既而體仁修黨人隙擠文震孟諸公去循吏如成
德申紹芳輩皆得罪宗周復請告自起用至是凡百日
瀕行貽體仁書數之會
王師再入宗周在道聞復用中官監軍馳疏諫中官恚
甚羣詬之而體仁復指以為黨革職越六年復起吏部
左侍郎甫就道復改都察院左都御史召對文華殿退
集御史于庭嚴飭之臺中肅然乃申巡城職掌察九門
官吏不法設鄉三老揚髙皇帝大訓即以鄉老行保甲
法咨五城御史著為令無何上惡諫官姜埰言已下吏
議而行人熊開元糾輔臣延儒縳開元并埰付詔獄宗
周思救之時上方召對或傳中旨斃二人獄宗周昌言
曰刑人于市禮也焉得私斃諫官此不可不諫衆許諾
及對竟户部尚書傅淑訓頓首請釋埰開元上不納餘
無言者宗周直前爭之且曰言官可用即用之不用即
置之縱或得罪亦當敇法司擬議而遽下詔獄是朝廷
有私刑也上怒曰司衛皆朕刑官何公何私且朕不得
自問一在廷官乎宗周爭不止上大怒乃曰吾固知開
元疏有主使也宗周免冠廷臣為宗周謝僉都御史金光
辰特申救之上怒甚目為朋黨敇革宗周職而光辰亦
降調外次日有舉人祝淵赴公車疏留宗周上益怒坐
淵妄言朝政下吏議而宗周以掌憲六十日去甲申之
變宗周荷戈號跣呼督撫討賊而南都新建以原官起
至丹陽劾輔臣馬士英責其不討賊而變亂新政士英
怒會浙撫黃鳴俊提卒入覲抵京口與防江兵爭道閧
事聞朝廷士英遽指宗周與鳴俊懐異將入清君側為
廢立計宗周入朝不聽見士英乃修黨人隙特薦逆案
阮大鋮知兵既而起大鋮兵部右侍郎宗周糾大鋮不
報拊膺曰吾不可復居此矣遽歸
王師入浙將軍孛羅遣書徴宗周會宗周絶食死死前
一日門人王毓蓍自沈柳橋上宗周書曰毓蓍已得死
所矣先生早自決幸毋為王炎午所弔宗周得書呼其
字嘆曰元趾吾講學數十年得子隨之足矣宗周幼學
外大父南洲章公既而師事許孚逺分别理欲遂與同
籍劉永澄詣髙大行攀龍受古本大學及歸魏給諫大
中造講既而同總憲鄒元標講首善書院至避璫難輯
皇明道統録始遜志終陽明涇野大抵所學由刻厲而
漸就涵養嘗曰吾今而知主靜之要也崇禎辛卯由京
兆請告立證人社同郡祁彪佳受學是時弟子日衆乃
著第一義等説九篇輯聖學宗要以濓洛關閩姚江為
合一學及為少司空每於在官頃記所獨得曰獨證篇
于是辯太極之誤闡大學誠意中庸未發之旨大抵一
中和兼動靜合本體工夫而要歸于立誠晩年著讀易
經説著易鈔既又著經籍考遍輯十三經諸子史傳之
有裨于敎者其言逾博而旨逾謐夫道一而已矣宗周
家會稽蕺山稱蕺山長居貧食不兼蔬入官寓朝房嘗
起少宰道乏食臨朐令以十金餉受之至前途得故人
所遺金趣遣還令及罷總憲歸不能行朝士歛贐餽之
不受其後赴南都以冠服久敝假冠于從子之宦者歸
而還之笑曰吾不可掛他人冠也其介如此
　
　
　西河集卷七十六
欽定四庫全書
　西河集巻七十七
　　　　　　　　　　　翰林院檢討毛竒齡撰
　　傳(五吏一分名纂同郡/循  孝子節婦襍傳)
　　　紹興府知府湯公傳
公紹恩安岳人生時夢神捧兒至而拜之曰吾紹興城隍
神也既生峨嵋僧過門施之飯請名僧以指詘計曰當以
紹名他日東方有承其恩者其在紹乎因名紹恩字汝承
嘉靖五年登進士釋褐衣越布覆以父官參政時所遺
絲袍終其身不之易十四年以郎中出知徳安府旋改紹興
甫到謁禹廟周視其欂櫨若故識者紹地春秋所稱澤國也
水濫地在浸中水驟下而龜其腹山陰縣東南有浦陽江者
為三江之一韋昭有云二江者松江浙江浦陽江也浦陽江
上接金華浦江諸水北流百餘里至諸暨與東江合北過峽
山東滙山陰之麻溪然後盡注錢清江而入之于海當是時
浦陽已通浙苐口隘浙當髙時水反入浦陽而灌麻溪而錢
清之入海者勢若建瓴則又傾渫而不可復止其所以
既苦潦又苦暵者槩為是也紹恩至相浦陽上流恢前
守戴琥所開績堰使浦陽之通浙者坦而易洩而乃塞
麻溪以遏其來不使浦陽之水得復入山陰東南而於
是相其尾閭凡在紹諸水濫則易淅渫則易竭者為水
坊海濵將以伺瀦瀉而定啟閉而無如海波之澒洞而
難為坊也初錢清下流原有二閘嵗久湮廢紹恩相下
流仍得之三江之口其地夾兩山為浦陽入海故道下
有石峽橫亘數十丈泅水者得之乃伐石于山依峽建
閘石牝牡相銜烹秣和炭以膠之石之激水者即剡其
首使不得與水爭下有檻而上有梁施橫坊其中刻平
水之則于柱石間而啓閉之兩隄築土冶鐵而澆其根
閘凡二十八應二十八宿隄數百丈而大閘之内又置
備閘數重曰經漊曰撞塘曰平水閱一年工成共得良
田一百萬畝漁鹽斥鹵桑竹塲畷亦不下八十萬畝而
紹興於是稱大府沃野千里紹恩之力也初紹恩築隄
隄潰有豚魚千頭乗潮而上衆驚告紹恩紹恩曰此隄
成之兆也在易之中孚豚魚吉利涉大川吾以誠信格
豚魚尚患涉乎立令入水築人多怨讟又其時潮大至
見者洶洶紹恩堅不顧且請禱于海潮忽下望隄而却
以為神云後以次遷去厯官布政使年九十八卒
論曰漢後言水利者率水工穿渠注塡閼之流以漕以
溉用能稍入餘税濟少府錢未有鍾大利久逺惠一方
民若紹恩者也循吏稍有益于民民得吏治一二年稍
蘓息猶藉藉稱惠政以為罕見得紹恩是治而有不尸
祝之世世也乎宜紹興祠之為湯君神矣
　　　明廣東按察司副使分巡廣南韶道殉節前紹
　　　　興府知府王公傳
公名孫蘭字畹仲無錫人中崇禎四年二甲進士故事
二甲授户工二部主事時太監張彛憲奉新命總理二
部其尊視尚書諸司郎以下皆叩頭行屬禮孫蘭羞之
請改授他部遂以刑部主事出決江北獄進員外郎考
選擢四川成都知府成都自奢氏亂後凋瘵又宗藩錯
趾居宦䜿往往索民錢激變嘗聚衆劫蜀府内江王呌
譟將殺之孫蘭亟馳救衆見孫蘭至環擁襍訴孫蘭遽
掖王同車曲諭揮衆散然後請擇宦䜿之橫者與亂首
同正法無何艱歸至十三年補紹興會紹興飢御史祁
彪佳鄉居孫蘭與彪佳定賑救法預為分區使鄉官分
主之籍記飢民之受賑者合萬九千六百零口立厰二
百七十六所設散米給錢粥厰移粥藥局病坊官糶民
糶官積民積諸事共二十六則浙東三府十九縣皆行
其法所全活以千萬計彪佳遂著為救荒全書合一十
八卷可嵗行之如官積先闢厫于秋收時征米每畝征
升以時直給契登厫次年官出如舊直謂之官積民積
計民田積米凡三十以上畝積五升六十以上畝積七
升百以上畝積斗三百以上遞増而米藏其家不俟官
騐明年計畝以時直糶米于本圖謂之民積其法如此
尋陞廣東按察司副使分巡廣南韶下車勦連州猺連
故分巡轄也猺久為冦至是愈橫縱焚掠孫蘭統官軍
進勦破三柵降之御史柳寅東以聞上喜將大用而獻
賊狎至韶故與湖南接壤獻賊冦宜彬逼樂昌乳源而
蘄楚諸王以避賊踰庾嶺孔兵譟而南南韶大震城不
守其所轄連州守將楊守諌據州城叛降賊將導賊至
先是孫蘭聞警誓死守即率府縣官為文告城隍廟以
舊所用連州兵破猺冦者不足募民兵七百人鎔所束
金帶為軍貲奉撫檄監軍欲以嬰城至是連州叛所募
民兵已調去而樂昌曲江所在設偽官行牌公座韶民
驚逃手劍當門不可止飛檄請督府援兵不應孫蘭乃
嘆曰連州曲江吾屬也吾屬失守守將叛而兵備監軍
泄泄然既不能守復不能救將俟此為迎降計乎遂北
面稱拜自經死臨死有勸之者曰賊尚未至縱連州失
守猶可圖存何自苦如此曰吾知死封疆而已福王自
立御史祁彪佳禮部管紹寧題請卹録予祭廕
論曰君死社稷則臣必有死官守者孫蘭眞攀髯之先
與當孫蘭巡廣南韶時本以兵名官且加監軍而分巡
則又當五嶺之衝其為兵官者不能守其官而使其屬
連州曲江守將叛陷即欲緩須㬰之死得乎雖然使其
稍瞻戀顧影徘徊其不致留此姑待以藉口于將有所
用之者其亦鮮矣彪佳疏曰獻賊逼臨援兵不至連州
失守樂乳告危能為社稷之臣請殉封疆之守諒哉是
言
　　　吕孝子傳
孝子名升字德升浙之新昌人少以孝稱顧性介當元
世將亂奉父與後母避地居沃州山躬耕非其力所致
不以養逮後母死父老在堂人無婦且多病出入起居
必賴升扶侍猶蛩距然旦日盥櫛奉匕箸乾瀡鮮滑以
次第進時時相衣褁増損行則承以肘即所卧處過傍
舍纔三四武非升在不往升偶離側必呼升如嬰兒當
是時升非盛年而父復享上夀將百嵗稱百嵗翁以故
升雖垂老猶日抱父雙足卧終其身不入寢室父嘗得
瀝浰疾夜必八九起自蹲圊雪惡以及澣牏其間詘伸
撋灑搔抓按抑竟以升體為其體如是有年方國珍據
台州新昌亂升負父避鸕鷀山出覘賊為賊所得知其
為孝子也留賊中與之飲不飲坐而泣賊哀憐之請升
歌升乃為青天歌浩浩歌賊聞之感動送之歸升園有
杏父嗜之隣之豪者奪杏去值杏熟升乃市他杏以進
父辨非已杏不食已而升轉就隣市隣復不與升不得
已呼于天隣忽病疽背其婦夢神曰以杏還孝子則已
旦則其婦請還杏其感神如此洪武十三年詔舉賢良
孝弟科升再辭不得乃曰臣老矣請以布衣返遂命布
衣使山西稱旨强授職升辭疾歸二十三年詔選老成
有學者復舉升升至復辭乃敎授一室曰小小齋曰半
村癯曰沃州畊者手著六經箋註及小小齋稿與從子
不用歌詠倡和士大夫東西行必問小小齋至輙留信
宿酌酒論文然後去不用别有傳
論曰史稱賊不殺孝子又稱棲烏躍鯉能動鬼神良然
哉顧孝有難易閔損伯奇為其易者此為其難者説在
公孫杵臼之語程嬰已升子珮亦孝其先世曰䝉曰琰
以孝旌人稱為吕氏四孝葢孝亦有敎云
　　　劉孝子遂安公傳
公名謹山陰人洪武中父坐市民充吏法戌邊已赴貴
州烏撒衛法府縣吏投充但許鄉井力田者而禁市民
世稱吏農民是也時謹方六嵗問家人貴州何在家人
以西南天指之謹望西南天拜且哭朝夕不輟已而年
十四矍然曰西南天雖逺吾有身猶可至也天下豈有
無父之身哉遂辭家人行會烏羅開思南鎭逺由烏撒
以通卭蜀道路匈匈家人勸沮之不聽閲六月抵貴州
踰月遇父於烏撒亭站父病痺謹泣告官請身替父戌
法戌邊者年十六以上嫡長男許以身替時謹未成丁
且伯兄謙早以督運死京師謹次子也非例於是歸攜
兄子往顧兄子亦幼謹請以身與兄子共替不許則又
歸於是悉鬻其家産什器竭所有三往百計謀所以歸
父者雖其所以歸之者事秘不得而知也然而竟奉其
父歸及歸家貧甚謹力辦甘旨晨昏必進酒供笑樂嘗
曰吾今而遂安親之志矣自號遂安提學張倬上其事
論曰孝子必遂事向使三往不父歸其能安乎遂安所
以志也他書載孝子事甚備此即史舘所傳稿諸誌同
　　　詔祠孟貞女傳
貞女名藴字所温其先為鄒縣孟氏入宋有封信安郡
王者判紹興府事家諸暨為諸暨人藴父鋋為明初生
員嘗夢女官送雲冠繡裳于庭遂生藴絶慧讀書過目
不暫忘會同里蔣文旭者年十七膺洪武二十九年鄉
貢授河南道監察御史性耿介與方孝孺遊孝孺重之
作味菜軒記以贈名大起時巡按湖廣以未娶託媒氏
聘藴而請歸親迎值陳時政十二事中有暱戚殺平人
一條忤旨賜死藴聞計大慟請于父曰大人昭信踐蹇
修之言問吉以通是藴為蔣氏婦矣文旭之不幸即妾
之不幸也願得一履蔣氏庭奉侍舅姑他日可以見文
旭地下父母未許藴私念文旭柩歸必過已門乃密為
衷麻而䝉以絲俟柩過從門間躍出裂所䝉服長號扶
柩去終其䘮三年既而文旭父母死無嗣藴服除後乏
食分餓死藴父始憐之迎藴歸擇宅後嵓間構柏為樓
令藴處其中曰柏舟之意也聚書百餘卷供晨夕觀玩
足不越梯一步嵗時兄弟姪姒皆一至樓前問候去嘗
見樓後嵓石間老梅盛開賦老梅詩一百首見志宣德
六年巡按直𨽻監察御史蔣玉華翰林院侍讀黃文瑩
等疏曰竊惟原任河南道監察御史蔣文旭妻孟藴未
婚守志經三十三年今已五十有二矣臣等思叔世之
婦甫諧伉儷遽誓白首乃一旦夫死而改絃易轍者往
往而是即或終始不渝亦必激于夫情眷戀子女家世
榮盛原可依倚未有夫存未面㷀然一身家世零落了
無可藉而矢心明節如孟藴者是即君子無所為而為
之義也夫無所為而為者在女為未字砥節在臣為未
字矢志是當與殷夷齊齊王蠋漢袁閎龔勝晉王裒唐
周朴宋順昌山人唐義士共表異者奉旨旌其門建坊
立祠於亞聖孟氏祠側年九十三卒
論曰古有貞女引藴其為賡歌者與文旭抱志節無傳
傳于此
　　　晉江訓導徐黼妻李氏傳
蕭山徐黼妻李氏福建永寧衛指揮李正女也黼于𢎞
治改元為晉江訓導妻周死遂于其地娶李氏為繼室
未及一年而黼病當是時黼已遷閩縣敎諭未往也私
念前妻生一子甫數嵗非李氏出李氏年十八歸黼至
是纔十九晉江去蕭山三千里道逺氏弱度不能扶柩
返乃于易簀時撫其子謂李氏曰吾竟負汝吾即死聽
汝自斷吾敢望此兒為徐氏後哉李氏曰不然即不幸
吾當扶汝棺撫汝兒以從汝于蕭山耳黼曰有是乎强
起拜李氏李氏受之先是李氏嫁黼時其家謂黼家于
官必不歸至是聞其死且喜且憐之將取其裝㩦李氏
去李氏乃豫檢箱篋緘縢之而歸其􁀙鑰于縣逮李族
人至明赴縣告之請北歸父母百計沮不可得不得已
乃託之告别而扃于室李氏裂其裙自絞氣幾絶賴其
嫂知之救免乃聽之歸逮歸集宗黨男女數十人送李
氏上道放聲長號牽衣以行李氏以齒齧舌噤不出一
聲福建布政使洪鐘移檄蕭山命縣官存卹之李氏歸
葬黼撫孤以針黹自食其力孤死撫其孫孫死又撫其
曽孫正德中知縣上其事于道予之榜巡按至縣命縣
官月給米帛嘉靖十四年用御史張子立奏詔旌其
門給勘合優免如例年八十八卒李氏勤且嗇初甚貧
後竟置田百畝為撫孤資自寒食展墓外足不出户所居
闢重屋沐浴登屋去其梯盛暑必襲衣夜為女紅非罷
極不睡睡覺即起或問之曰勞則寡所思也其愼如此
論曰節本不易李氏更為其難者詩曰我心匪石夫石
豈易轉然尚或轉之浸假將歸時長途漫漫牽衣未絶
雖巉巉之石其不致兀臬鮮矣扶死撫穉仁緘貲辭縣
智斷親割欲勇仁智勇賢矣哉
　　　詔賜特祠崇祀貞烈竇孺人傳
明詔賜特祠崇祀貞烈竇孺人者餘姚姜工部榮側室
也名妙善又名妙惠世居京師崇文坊年十五歸榮榮
中𢎞治壬子鄉試與同邑王公文成孫公忠烈同見舉
有名稱三君壬戍成進士授鳳陽五河縣知縣稍遷工
部主事以忤瑾徙興化府通判尋改瑞州攝府事正德
四年江西盜起南贛賊執叅政挾靖安華林東鄉饒南
諸賊竝起為亂而華林賊陳福一最驍破瑞州瑞故疲
癖又府縣不得設兵備公既攝府事躬帥捕蒯潛出城
將制其險賊驟入執孺人倪暨婢等使告榮所貞烈在
别室急衣孺人衣來前語賊曰吾為官人妻尚不知官
處所指孺人倪曰此婢也焉從知之賊見貞烈美且衣
異固已疑為孺人及聞其稱官人妻信之遂釋孺人倪
而輿貞烈貞烈泣曰不幸官在外必輿吾將安之可已
則已不可已願得吾從人同行私顧所驅𨽻中有盛豹
者髙安人素以愿聞遂指之曰是人善事我願以從我
賊許之先是賊入時貞烈衣孺人衣訖念榮所攝太守
印留置卧間復入攫得之而投之官池至是呼豹前使
近輿初語他語少間曰唶吾所以呼汝來者為太守印
在官池官未知也汝能歸告之官乎吾即死官豈無以
報之豹以齒囓指遂縱之歸時至花塢鄉有頃度豹行
逺乃言曰吾以丐諸君吾口燋不可能假使前塗有井
者吾思飲焉既而果有井在道傍貞烈已下車賊伺貞
烈意見貞烈下爭為之綆貞烈從容勞之既而前若掎
綆者掎綆踊身而入賊驚救不得悔且恨塡井以礫既
而榮入保遇盛豹歸告印所取之左都御史陳金右副
都御史俞諫調廣西兵征諸賊榮隨至花塢于是起貞
烈井中越七年瑞州府知府鄺璠髙安縣知縣翁素等
上其事詔旌貞烈勅春秋祀祠其祠有二一在城東迎
恩門一在花塢橋各置祀田而城東之祠則配祀髙安
婦死賊者曰塞口熊氏女貴貞曰新陂張榮一妻蕭氏
曰太平門黎玉亮妻殷妙慶曰雲岡況太學䕫妻曰廖
足貞曰坡山朱應恢妻曰陵上黃暖妻幸氏曰港西朱
治一妻梁雁貞曰斜橋熊武六妻胡氏曰社山朱丑四
妻熊以桂凡十人後賊尚猖獗南昌府知府李承勲同
按察使王秩誘殺華林賊逮文成王公以都御史撫南
贛勦之賊平
論曰江西羣盜起而荆揚以震由前觀之猶崇禎之宼
也雖野火燎原究至撲滅然勢亦危矣嚮使進討者稍
能如貞烈之從容警敏設機變于俄頃之内則制勝倉
猝又何至叅政被執副使受害有如此甚也夫閨房致
身自昔所難矧貞烈智濟其勇易衣在前擇人以早保
主完印宛如素定難乎哉難乎哉榮與文成同邑同舉
同劾中貴人同官斯地而榮以兵柄未歸且賊之蹶起
瑞當首嚮遂不得與文成同其功名亦遇也夫
　
　
　西河集卷七十七
欽定四庫全書
　西河集巻七十八
　　　　　　　　　　翰林院檢討毛奇齡撰
　　傳(六二一名崇/禎  撫傳)
　　　明正治卿中奉大夫兵部右侍郎徐公傳
公名人龍字亮生其先人卜居管谿插折管于地管生
遂定居焉是為上虞下管徐氏徐氏自明洪武已卯迄
崇禎癸未多由甲科登顯仕齒序不闕以故郡之稱望
族者先之獨以其一經第髙等為易為書為詩為禮記
而第闕其一曰春秋公父鄰首以春秋中萬厯壬午鄉
試而公繼之自萬厯丙午舉春秋第一遂與其同母兄
宗孺同以春秋成丙辰二甲進士而于是徐氏一門得
備五經髙第者自公父子兄弟始公嘗曰吾嘗為婿于
陶文簡先生之門稍學為文而文已日進吾復安事吾
微文也哉㑹中原用兵每出入劉覽或臨貺輒留心兵
事特公成進士時值神廟以視朝日少竟輟館試僅改
公工部主事使荆𣙜𣙜未及竣而遽有湖南督學之命
以為公能為文湖之士大夫争請之乃公之試湖一嵗
一科未嘗啟客幕較文獨身攜僕日閱卷千百皆竟閱
試之明日榜甲乙無一失者其所甲士應舉多中式先
是湖北文盛毎科得解額十七湖南雜猺獞荒略僅得
十三以為例至是湖南舉四十九人爰有謠曰龍德何
盛兮鳳德何衰其所謂鳳則以湖北學使者顧君名起
鳳也獨其初𣙜荆蜀冦樊龍等殺撫據蜀江漢震動公
與楚撫日議戰守事甚具暨受命督學悉力文事顧中
心刺促嘗以武備為念故事學使者使車僅止義陵凡
義陵以南辰沅郴靖諸地皆就試率官師子弟行縢結
屩從無一按其地者公毅然請往或難之公曰豈有乗
使車而中稅者自桃源南入連山接嶺争髙競險頽垣
牽木間以叢篁初偃轝行至有挽轝不得前者步趾裁
通其榛梗㝠接藤盤筀錯之間屢絶供應或勸公還不
許然公毎度一關必徘徊相視詢其形勢及度辰龍關
徒行則盡得其要害其後𠞰臨藍大盜預知其險易廣
隘以是也乃公凡所至居人驚喜以為開國來無此事
者逺近争來觀及試則惟辰郡與盧辰二溪能為文句
至漵沅則俚歌傜諺雜成之靖川與峒彛相半能通論
語一章者即舉茂才時辰苦黔難文士皆從繕應門公
拔其一二稍俊者蠲之且風之曰是朝廷之所以重士
者也士無地無才苟能讀書通經術則朝廷方舉而用
之亦何至趯趯䕺篁間哉士人聞其言皆感動且有嘆
息泣下者自長沙終衡遍歴五千里凡八閱月而試成
再試如之尋遷分巡湖南道參議㑹璫難大起公大收
士時有策問數題侵璫為璫所銜因乞予終養凡十二
年崇禎乙亥服未闋即起嶺北分守道服除拜命公乃
増拓贑南五城以舊城庳隘冦屢陷遂増南安城髙廣
各二尺興國城髙三尺拓安逺城七百餘丈龍南城八
百二十六丈寧都七百五十九丈諸増髙與興國城等
圮者更築朝廷嘉其能已遷蘇松兵備道按察司副使
而䖍民留之詔可于是三臺合舉尤異而大巡劉君復
特疏薦公邊才㑹郴桂賊起其渠劉新宇李荆楚等分
據牛矢蝦塘諸寨以數十萬賊累陷衡灃茶攸湘潭祁
陽之間凡四省瓖接如吉袁詔藥寧永所在告警獨䖍
以公在多戒備無犯既而圍長沙復攻衡州兩藩之封
于其地者呼救闕下上怒命兩廣江䖍㑹楚合𠞰而檄
公監軍舊例監軍非分守任僚佐皆難之以諷公公不
許時沅撫陳君首請議撫公曰兵未動而遽議撫此冦
之所以窺我也夫先𠞰後撫行軍之常縱愛民不忍加
斬殺亦必厚集兵威摧堅陷險力足以死之而後得以
情生之苟不先用戰而謂驟可以撫者未之前聞沅撫
然其言遂斬桂守所誘賊曽冬保等若干人以徇公乃
陽言楚兵當𠞰我何為先之且暑不興師盍散馬俟秋
風生長嘶而前時六月二十一日天雨夜晦㝠忽下令
鼓三入牛矢寨賊不虞兵至大潰焚其寨牛矢為桂陽
賊寨之冠聞牛矢破諸寨皆膽落先是文吏極輕武弁
公督學湖南為甲子科武闈總裁其策問痛言文武軒
輊之弊武士皆感激及至䖍首擢游擊將軍謝良志及
㕘將董大勝嘉其壯勇常引之後幕計治盜事間或脫
所絓食刀以賜志良至是以志良為前軍大勝繼之志
良遂自效乗勝連破數寨曰佃裏曰銅梁曰猴寨曰蝦
塘擒賊雷天召蔣明宇等其帥劉新宇則脫走者三而
後獲之遂以七月從臨武與楚兵合于是㕘將大勝以
偏師繼進其所破寨曰茶山曰香花嶺曰竹坳志良復
從木灣鵝王寨黃沙寺轉入并破二寨曰芹寨曰姜山
生擒渠帥劉紅鼻劉思榮等八月與粤兵合既又破髙
獠紫獠二源并搜擅源山破寨一曰石門其餘走羅源
者願輸萬金犒軍中以求免𠞰不許㑹大勝自藍山還
道經羅源公指授方略破殱之大勝以數騎追獲李荆
楚于大板沖自六月至九月凡四閱月破寨三十八生
擒賊帥十有八人斬級萬餘撫而歸者無算公嘗謂䖍
撫曰兵無分制分制則其勢扞格而不可行今合兵四
省統制惟一蓋必規畫定而進退不疑號令一而期㑹
不爽儲峙專而飢渇不貳䖍撫然之遂悉以機務屬公
使便宜行事故公得專意肆志以至于成捷聞初已遷
公武昌道晉㕘政至是上特召公至京賜對故事道臣
無特召者召之自公始時嗣昌以起復執政兼本兵念
公曽官楚冀相引重再拜執公手指所坐曰以此待公
公初上應召戅疏譏時政與嗣昌忤至是見嗣昌墨衰
絰在坐連矚之愬言已十二年予終養事忼愾激切嗣
昌眙􁂚不知所對遽引退旋㑹朝房議邊務嗣昌議増
兵内防公謂有進禦而無退守畫宫而守之是欲閑腑
藏而棄榮衛也且未有増兵而兵可用者嗣昌怒次日
公復上疏力言驅之室中不若拒之門外其利害難易
相去甚具上御平臺詔公對初及守贑賑饑民事公曰
饑民非可以槩賑也夫發帑則病官開糴則病民臣先
示之以發帑之意且過稱廩庾豐裕兼可給糴使富户
之閉糴者争減値出而後定規畫取閭師之識饑户者
别之約為三等矜寡老病者賑力耕而餓者貸之不責
子能自全者平糴而于是全活者衆上素寡言時同對
三人皆無問獨問公全活幾何公曰以十萬計上色喜
及對他事畢退上猶顧左右咨嗟曰活人至十萬亦㡬
矣時嗣昌在側遽曰䖍户版幾何而動言十萬此罔上
也上嘿然久之然終嘉公能諭吏部遇督撫闕推用遂
超拜都察院右僉都御史奉敕巡撫山東登萊東江等
處陛辭賜銀兩紵絲表裏遣中使四人扶肩輿出都觀
者榮之及至鎮嵗飢題免積逋銀四萬七千兩捐本年
租増修昌邑濰縣諸城改築平度州為石城一如守贑
之五城者孔兵引朝鮮船至旅順鳴鼓吿急公方治文
書展卷不輟密檄津門山海之為犄角者乃令標將余
國祚預貯火筒以焚其船至夜襲破之獲大銅礮三十
餘架東海之覬伺者自此頓息特慮流冦橫勢將阻漕
且臨德之間毎邊兵闌入以妨轉輸意欲疏膠河故道
傍通海運既已親歴相視見有成畫疏入嗣昌銜夙怨
謂漕非公職嚴敕之初公撫鎮時屢以他事奪公俸至
是奉嚴敕知事不可為自陳奉職無狀請告歸無何嗣
昌以督師死衆望公起㑹兵部増設右侍郎備邊關制
督之選廷推公為副以覘上意上見公名即報可疏辭
不允甲申復首推公户部尚書時倪文正司計力薦公
可用故事官計無浙人者上特用文正今復用文正薦
特㫖兵部馬上催公入京至淮聞闖變慟哭草檄討賊
劉忠端見公檄曰信矣遂詣浙撫黃君同舉義以應𢎞
光朝士英兼本兵公仍為副毎同堂坐機事一決于士
英公不平求去且毎在堂公正色危坐士英踧踖不自
安遂分部事判兩堂命公督理駕庫漕運暨公諫罷朝
語侵士英且極言安寘四鎮不宜以廬鳳淮揚祖宗湯
沐重地遽予之擁兵自衛之人夫帶礪之盟俟有成績
即事在急遽争先歆賞亦必策以自効使恢一城則予
以是城復一地即授以是地當前激勵未為不足乃兵
未即動而遽刳内地以畀之江南尺寸土可勝刳哉士
英惡其言諷臺臣劾公無可劾乃使御史何綸論公耄
失拜舞儀勒致仕時公年六十有九矍鑠進止步履無
少悞者江東監國起公工部尚書及閩中僭號以武英
殿大學士兵部尚書起公遣公門下士閩撫吳君春枝
賫詔諭促公入閩不答杜門却埽者七年臨卒流涕曰
吾頗知兵事且官兵當國家需兵之時乃不得効死為
國家用
毛甡曰公既優文事又擅武備顧文事已騐之督學而
武備則在守贑時偶見之何也豈時實使然抑亦用之
有異與考公守贑日粤督張君鏡心雅重公毎移書䖍
撫王君之良以為此事非公獨任之不可後沅撫陳君
亦一切聽命于公故雖事屬四省而統馭聯絡如出一
人故一往有成功後四鎮之出人自為政即一同堂決
機者尚齟齬不合欲其命將出師制勝廟堂難矣予少
謁公于行間值公從江上軍還知事不可為忼愾累嘆
憂見容色予至今能記之公仲子仲山與予游以予知
公事屬予為傳第年譜稍闕而余君若水所撰公狀則
旁及璅屑反有為記註所不能備者嘗讀守䖍紀略留
䖍紀實監𠞰隨記及召對記諸書知公規畫神敏不減
文成而其後卒不得竟用以至于棄置而隨國以盡夫
文章之不易見子世亦猶是矣
　(自記禾此徐氏宗譜中傳文也史館所徵書早有其/稿故  中徐中允草公列傳即以此文為藍本特予)
　(為盜賊土司諸襍傳而公平郴桂諸賊因崇禎年少/實録且是時長編未備遂致缺然因記此以志餘憾)
　　　明提督雁門等關兼巡撫山西地方都察院右
　　　　副都御史忠襄蔡公傳
公諱懋德崑山人七嵗讀大學能通其意二十一嵗中
萬厯丙午舉人是時公氏陳天下争誦陳維立文維立
公字蓋公系河南新蔡遷吳而祖贈君者曽袝姑氏為
陳云公嘗讀陽明傳習録嘆曰道在是矣是故學日精
而文亦日進已未成進士館選者欲邀公置館首公却
之不與館試乃以第三甲除杭州推官立讞盜讞命清
獄法刑平臺使者能公頒公所條定兵事關政鹽法驛
傳鑄錢救荒諸大政滿六年行取第一崑山相公同鄉
慕公名急欲致公門下處以吏部公拒不與通部已擬
公給事中遽改擢禮部主事時忠賢建祠京師本部堂
上官帥諸曹謁賀公中道歸三殿告成首忠賢功在京
官以次進級公獨掲吏部辭無功不受㑹使封光澤王
請行使畢還里榜其室曰不隨室崇禎改元忠賢誅復
補本部歴員外郎郎中出為江西按察司副使視學政
凡學所試稱得士于是極昌明陽明之學刻傳習録于
白鹿洞標洞規八條纂真朱子録以申朱王合一之㫖
創書院禮請鄉大夫力學者主之日與諸生往復其中
著筦見臆測若干言大抵統良知合至誠要格物致知
而以知及仁守莊莅動禮為階程以發憤疑問深造自
得為功效次第自陽明以前周程以後兼綜條串而正
學昭焉既改嘉湖兵備進布政司右㕘政兼按察司副
使屠阿丑者湖盜也踞湖有年陜西道御史謝君疏丑
剽攻轉入叵測請設隘浙直界地増㕘戎置兵而合浙
直諸廂軍𠞰之已經撫按覆奏而公曰賊可縛致必黷
兵擾民何耶且海冦劉香游船屢來萬一迫而與之合
勢無及矣密捕窩盜家貰其死散歸湖濱約曰有捕至
湖者第舍之假捕卒為估賣兒先後踵至屇期而烽生
丑義兒沈千斤者有驍名捕分趨賊營沈左右救力敗
遽趨沈沈大創丑奪氣遁捕卒散估者扼于隘互持陷
水澤中追者生擒之盜平督撫上公功廷臣皆薦公知
兵無何以艱歸時公已復姓民留之哭曰還我蔡公服
闋補井陘道進左㕘政甫三月而調寧前初寧前道闕
員已除有人而遼撫方一藻特疏薦公公恥關寧總監
髙起潛之當㑹疏也疏辭曰寧前重池臣不諳兵事未
敢任也夫知小而謀大者凶萬一試而不效臣不足惜
如封疆何哉且臣與監撫有何生平而謬謂臣知兵不
報公乃與家人訣曰吾不顧矣于是選間諜寛文法革
濫冒備修軍政貸商錢以濟軍餉時祖將軍大壽鎮邊
久士卒頗橫公交歡將軍嘗與語乗間蹙然曰將軍信
令行于時而反有不盡行于幕下士者將軍何嘗令幕
下得侵民哉今將軍愛民甚而幕下士反之某請為將
軍治違令者大壽大喜遽戢士卒而起潛以制府自大
公貽書曰職與貴監相見之禮㑹典無考天抵髙下從
義起耳然而貴監稍傲則為凶德職稍卑則為詘節與
其執凶德而臨詘節何如職伸朝命之尊而貴監嘗受
親賢慕士之樂為兩相得哉起潛不能難當是時山東
河南北直𨽻名城失陷者不一公初守松山再禦寧逺
抵掎于開元定遼之間宵甲者六十餘日而八城以完
廷臣議松守功在文職應叙者一撫一道一判遂加撫
一藻兵部尚書加通判朱廷􁀙按察使僉事各廕而公
獨勿及反謂公清修弱質宜調腹用或曰閣部嗣昌以
公不附其款議故抑公以示意云先是詔以災眚言事
公極言省過莫如改過而治平之要則在硏大學明德
為内聖外王之學究之天心之復係皇上一心之通豈
有聖心朗若中天而朋黨不消災眚不弭制敵不勝之
理疏上上以為迂而執政多齟齬奉㫖切責至是調濟
南道濟南甫殘破公攝兩司使及三道事日撫創招流
舉諸廢墜有泰安知州好斂知不免因公生日懐金帶
入壽公提所束帶示曰吾十餘年一銅帶耳且此何地
而能得此州大慚立解綬去却泰山香税羨金如干修
泰安城大冦李青山為亂公𠞰之平遂于次年遷山東
按察使隨進河南右布政使公具文乞休而撫按以規
避格不上適河南饑斗米三金人相食催科無所應而
闖賊流言降城免征民日夜望賊至公曰此非催科時
也檄停征抗疏自劾落職七級㑹山西巡撫員缺上特
命公而召見于中左門賜膳問撫綏之要公初言山西
與河南界河則先當防河然餉宜亟也臣所部兵已缺
餉九月而災荒日告臣今往撫當先使窮民有食耳又
言學無大小而為治之要必從大學提綱挈領而衆目
畢舉又言臣今往撫願使民不為盜而臣無可見之功
不願殺良民以成一已之名上悦賜表裏銀兩壬午春
公至山西榜其門曰願聞已過求通民情于是興屯以
足餉防河以禦冦建干城社以招來智勇之士復講學
于三立祠大冦王冕等先後為亂平之(别録作王綱及/五臺交山諸冦)
寧武鎮將許定國援河南兵叛而薊將任國奇等統譁
兵盡入晉地公密授機宜且𠞰且撫亂為之定是年九
月京師以邊警徵天下兵入援公已應徵而遽有扼防
龍固之命按龍固三關居内禦外轄之保撫今敵入内
地反居外禦内其間山勢綿長凡千五百里各設烽臺
扼關隘馳騁堵捍敵不敢近自十月設防至癸未五月
撤防凡七月以罷勞請告㫖未即下而闖賊已陷河南
將渡河公禦之蒲澤不得渡乃西向潼關先是公防河
時止扼其界河南地若垣曲若平陸若芮城僅南河數
百里耳至是秦督孫公傳庭以十萬精兵守關天連雨
士饑弓矢不張而朝議督戰甚急一戰而潰三秦皆陷
于是河西之界秦者南自芮浦北迄保德延袤二千餘
里所在可渡且河冰通馬車賊初渡大慶繼渡風陵公
兩以奇計擊敗之賊稍却會髙傑統潰兵入汾州攻剽
公甫調戢而賊西破榆林岢嵐告警公急上疏以為賊
聚而攻我散而守是以一往無堅城也自今以往請分
發禁旅并調真保大營諸兵合之晉衆背關一戰尚可
有為否則畿輔以西恐成破竹之勢矣不報初公在平
陽留巡按御史汪宗友守太原至是太原警宗友馳羽
書促公歸保而晉王亦請救備至使者相望于道公不
得已分所部三千人以千人自隨而留二千人守汾州
平陽平陽大懼相驚以冦至道將以下皆棄城走既而
賊不至恐得罪乃反迎賊渡而平陽陷公先遣部將馳
救復自為後應將行而晉王及官吏士民數萬人遮留
馬前不得行嘆曰賊之得至此天也乃為城守太原計
而宗友先促公歸已巡他邑去既而聞變思委罪于公
以自解免反劾公不守河而自歸太原有㫖解任聽勘
且命郭景昌代公而以閣臣李建泰督師援太原皆不
前先是公在寧前拔裨將應時盛于衆中忠壯能折衝
至是時盛以副總兵領中軍事與材官叚可達皆隨公
因諷公當循例出境候代而公辭之曰吾死封疆耳且
此時何時而藉口解任以圖自便縱令代者至吾猶將
共死于此君言誤矣率衆哭誓于關忠義之廟甲申正
月晦自成聞降者交誦公乃遣使持牌招公公立碎其
牌斬使竿于堞樓自成怒悉其衆五十萬薄城下公豫
瘞大礟城下賊營燒夜發延火中藥殱賊數千人益大
怒肉薄之時賊營蔽扉矢石不入公命部將惠光祚縋
死士掣扉投之濠而南廂報陷中軍時盛力射之不退
賊遽冒扉鑿甕下公命材官可達用火掲其蓋發萬人
敵直甕口縋爟凡發四十有一殱賊千餘而東南角樓
所貯火藥器忽自裂樓為之燬(一稱叛將張雄先/伏人焚樓火藥)次日
風霾作拔木發屋晝晦守陴者不能立公預草遺疏藏
衣間而中軍時盛者馳歸手刃其妾并幼子持矛登敵
適新南門守者與賊通毎白事鞸皆前向方議調他門
未及調而賊已入公北向再拜授遺疏于贊畫知縣賈
士璋曰臣力盡矣願間道奏天子引佩刀自裁而諸將
奪公刀擁馬西行欲刼公出走公叱不可遽下馬徒行
入三立祠時時盛持矛巷戰赤突手殺數十人尋遇公
于炭市乃同材官可達已先公馬斫出城回顧不見公
復斫而入從公入祠下公從容拜先賢自解袍帶縊祠
之東梁身輕不即死時盛脫鐵甲覆公肩氣絶時盛亦
拜公東向絞以弓弦一時從者十餘人皆自殺自成購
公尸離其首棄之海子可達廉得之斂瘞于新南門外
東崗私題曰雲怡公壠雲怡者公别字云福王時以禮
部尚書顧錫疇請表賜謚忠襄予葬祭建祠而袝以時
盛㑹柄臣士英修怨錫疇而媚士英者并劾公失守且
有指公未死者以故下䘏典而贈廕不行初公還太原
寧武鎮將軍周遇吉者公所薦士也貽以書曰公忠義
性成吾與公同心破賊豈顧問哉萬一不然即賊得渡
河願與公約公死守寧武以扼其北吾死守太原以障
其東兩地牽掣則畿輔得延以俟援集此睢陽之烈也
至是公死賊從保德渡者圍寧武城二十日城陷遇吉
貫甲運槊躍馬入堅陣手殺賊豪百餘人掛矢滿甲大
創而死其妻蒙古人也(綏冦紀略/作劉氏)帥蒼頭百人先縱火
焚其居而跨馬挽弓衝斥亭桓間自辰迄未所殺傷過
千人矢盡赴火死蒼頭無一降者
毛甡曰予讀三事録嘆材官王永魁等能同時自殺而
太原民數十萬既從公死尚有遺民傅從髙等尋哭公
屍于殭屍漫野之際非公之忠誠素浹于心何以有此
然則感奮成仁不止門生故將也公全晉拒守已經二
年向使公在平陽則賊不必渡賊不渡則太原不必陷
公一去就而全晉之存亡係焉顧公事如此而國是未
清猶有格贈䘏而快私怨者公仲子方炳所由狀公實
而授予述之如此夫匹夫慕義何處不勉公獨講學而
藴之平日授命致身肇于愛敬知之良將與文成比烈
矣(吳梅村曰賊以三道渡河下流由蒲坂趨平陽中道/由延綏趨汾晉上流由樓煩趨寧武既破延綏則不)
(得不返顧根本豈得/以去平陽為公咎與)
　
　
　
　
　
　
　
　
　
　
　
　
　
　
　
　西河集巻七十八
欽定四庫全書
　西河集巻七十九
　　　　　　　　　　　翰林院檢討毛竒齡撰
　　傳(七/)
　　　沈七傳
沈七名禹錫字子先邑人居崇儒里其先七世連舉于
鄉七生而好竒期大用崇禎已卯補諸生既乃棄舉子
業讀書著詩古文辭當是時浙上軍大起永興以東畫
溝土為壘自酉逮戌七嘗為相視其間卒厭其柢枑私念負
才不得用當或有所為而視諸所為不道又不善用竒計棄
不復顧讀書漁林間鍵門遍讀十三經諸子暨兵符陰陽家
書以逮漢魏晉六朝唐宋諸名家集合萬餘巻城南蔡五十
一仲光城東毛甡市東橋包二先生與七為四友時七念甡
甡避近漁林七得之持而哭而蔡五十一避芝塘相去五十
里即欲取道往芝塘中道而雨隠麻中七搤甡手拊其首
長嘆曰古有云頭鮮惡骨而予也骼骼然者而不知其瘦也既
而鄉中不可居復居崇儒里益悉力讀書畢發生平所
好書聚一樓嘗讀二十一史以板枯不能復購他本乃
手畫其板自朝迄夜漏下十餘刻不衰而七不以為苦
以為常既而嘔血旋愈旋嘔血至數斗復愈時治之者
以為七困厄不平不得已讀書是必血逆妄上行也無
大故既復嘔血如粒米復愈復嘔壅血塊而軟不可卒
破遇錢塘醫者曰嗟乎是病鬱也治期月當愈七素恃
已精力無敗理遂傾信之喜過望數服益信之遂至敗
然是時醫者十數輩皆殊其候竟不得定七病而七病
凡五年以戊子十一月二十七日死死之日其母哭曰
兒將死耶七以右手拊左手審視尺寸曰不死也時年
二十七七貌瘠薄兩手盛夏不煖性穎口好為微辭尤
喜觀劇八嵗作文鄉里奇其才多稱之後毎一文出必
傳誦鄉里而七故秘之不以示及病甚或詢所著書大
怒以為預已死也及死而愛之者以為七負才不得用
用抑鬱死憐其才將輯其為文刻傳於世而其母又哭
不示曰其遺意也乃刻其寄友詩若干首因憶七病時
作雜詩遣其僕寄予時來蕃在坐共詠之蕃愀然云沈
七數詩皆哀絕似非生人時聞之不以為意不悟其言
驗也予與七就醫錢塘推七命當死予初惡聞其言且
七病中多嫌畏既歸為變其説而意不自樂七未之知
也長嘆曰嗟乎人生有命胡為不樂哉嗚呼乃竟不知
予不樂者也
　　　楊孝子傳
嘗讀典例無有以刲臂割肝旌孝子者故西河出游人
以刲臂事屬傳必謝之或不得已稍見之雜文如題吳
門沙孝子巻如新安程舉人母事狀如為京口汪將軍
記事如錢塘方氏母子五人節孝録序而獨于上海楊
孝子則不然孝子名文蔚本浙之上虞人其父榮生員
在明天啓間隨其所親宦上海而家之康熈丁未父病
時年八十七孝子走厠牏嘗其糞甘號于天請身代不
得竟死越十年母痢見血中死法醫者凡數輩皆前後
相顧去孝子獨念父危死不救今復然生男何為也世
已無鍼石燻灼豈湯醴亦告絶者闔户刲左臂以其肉
襍葠汁濩之三濩三進母初進而體下再進而浾滓以
去三進而愈時康熈丙辰九月二十一日又二年戊午
上海令任君廉其事請告之臺將奬之孝子泣曰是欲
重我以迕德也且予何如人其敢以迕德越典例再拜
固辭固強之不受乃為之題其門曰以身壽母而請西
河為之傳西河氏曰予兩過上海未得訪所為孝子者
而見之也予友丁明府曽與之游毎盛稱其人謙而和
恭而能容輕財好義而不自放于俠烈人以孝稱之必
變色踧踖却不受毎月吉必詣城隍祠禱之願減年以
益母年然祕不令諸兄知若惟恐以獨行傷兄意者方
母病時體羸甚又年髙將彌八十耄而瞶以為不療即
療必不能康彊如平日乃既愈又健皆眙􁂚不知所為
丁明府曰孝子將刲臂夾臂以兩麻令肉墳起然後迫
噬之而脫之以刀故其創甚鉅骨露凡一百二十日始
合創人不知也又曰初以臂肉鉅雜葠濩之揚其膏令
竭屢濩屢竭今所餘腊肉猶有重至八銖外者嗟乎孝
已别有襍贈詩文卷附傳後
　　　曹太常卿别傳
山隂曹君太常卿與予内從祖南京五城兵馬指揮陳
君為姻交陳君為之傳傳者置也謂其行事可傳置也
則傳置可已且曹君舊有聲其號秋水名惟才人能稱
之其以第一人舉于鄉成進士仕泉州司理歴兵禮二
垣給諫進太常卿人皆能指之其仁于先和于閭門勤
于供官而竭蹶于國家多故間也人又能數之道之然
則何傳乎傳其軼事君之初仕時以泉州司理攝漳州
也漳故多冦而君以泉州理來咸望君且郡闕兵備冦
之將至嘗佔守未備以乘其隟君出㕔事間服鄙袒衣
偃仰四顧而命課夫漳之儒生儒生雖强起應之然竊
笑且有怪之者乃益復召他郡他郡亦應之當是之時
大宗伯黄公道周適鄉居講學芝山君復服鄙袒覆以
深衣導𨽻詣講所麾諸儒生進其廡而環坐以聽既復
往著榕壇問業黃公深許之且贈言曰文治之有華實
猶黍稷之有馨香也豐儉不同享祀不可失也其重如
此于是此漳之人怪之者咸更起而笑之曰此翁儒者
也各棄去及其久始無笑者而冦竟以是傽徨不前及
其去漳州而返泉州也君本理泉州泉州于是復有冦
居民相驚議事者謂泉州閩衝也非司理君不可于是
檄司理趣命駕返泉州或進曰司理君儒者講芝山者
也恐不足當冦或乃因而阻之且竊言曰天下事豈得
數數倖矣君返日坐㕔事按簿書若無知者悉禁諸譁
言隂為扞掫而冦且登岸有來探者故疎其坊(音/防)令之
入入城晏如故窺㕔事簿書蒯𨽻如故乃曰唏此易與
耳于是賊稍縱漸因居民之為内應者散伏焉將乗隟
而舉以入君乃令黠者隂伺之已得其處閱日令假為
賊藏甲所忽召諸坊民及偵者曰甲所應有賊也皆相
顧愕偵之返曰然又令藏乙所復曰乙所賊當獲衆皆
笑頃之則捷而獲者立庭下于是皆相視不知所為以
為司理君儒者言事且中而君次日急召諸衆曰賊今
日當敗可擒矣盍與我出城則衆皆伏地曰諾如公言
夜半薄賊營縛其渠泉州平則凡閩海間知與不知以
為司理君儒者講芝山者也能縛賊預識善敗儼若鬼
神者若有物依之能預人禍福事者而于是咸服之曰
司理君神
齊于生曰君嘗自言曰擾人者將以定人之擾也而擾
之是擾者也官人者我將有以官之而使人官我則不
官也故其為官如所言嘗憶黄公游㑹稽與郡司理華
亭陳公多道君事君為諫官値國亂及其後始以太常
卿治軍閩故多海冦在漳與泉州尤甚人無敢任其地
者是故嘗乏員而君之仕閩最久君嘗曰冦漳者劉香
冦泉州者林瓚元也更有僧不得其名字
　　　徵士包二先生傳
蕭山包二先生名秉德字飲和别字即山與同邑崇儒
里沈七禹錫城南蔡五十一仲光城東里毛甡為四友
沈七長于甡而少包二先生一十五嵗毎髙㑹包二先
生坐上坐口㰦㰦體慙而目卑已欲言忸怩人以言及
之亦忸怩而沈七坐將末摘擲號笑四顧無坐人者曽
與包二先生作酒賦沈七四顧談不即屬詞已而持几
出從容扶几伸白而吮黒自恃讀書萬餘卷當必無或
過而包二先生向隅坐小息私納紙入博袖沈七不疑
其遽成也笑探之先生乃大慚已而探益急不得避掣
紙尾出誦之音詞琅然沈七驟輟筆捲白而去次日又
賭作琴賦先生小息成不加㸃綴七故以捷勝既已屬
詞然惡其速成也又去由是邑之推古學者必推包二
先生焉戊子沈七死又四年壬辰包二先生死死時其
尊大人猶在也先生面中赤勉起扶伏于簀叩頭若有
言者卒無所言竟死先生系出楚申包氏世居安陸其
後有仕宋尚書虞部員外郎者遷合肥生孝肅公為宋
天章閣待制龍圖直學士子繶早死得出媵生子綖贖
以為嗣凡七傳有台州醫學教授次子榮從兄宦游遷
于蕭其時有兄弟五人俱仕顯稱五桂包家其一名大
中住包家衖則先生之宗也先生補諸生第一崇禎末
棄去徵為郎贊江上軍復不應授書里閈間年旣長與
弟秉衡各娶婦産子女身無私錢比嵗懐授書金跪其
尊大人慙獻之獨甲嵗跪赧然不起良久曰兒于中擅
取數緡矣偵之周甲貧也又乙嵗復然易書也其謹如
此先生與沈七俱好讀書而七以遘病作輟先生獨坐
讀有常候比讀必過丙夜嘗授書友人宅其宅髙樓當
城隅販傭僦焉毎丁夜渡江其婦睡醒聽先生度紙聲
并竹中鴟輒曰鴟未呼包二先生尚拽書起徐徐而七
當病時夜寢勿讀也後販婦聞先生死出涕先生所著
詩十巻賦一卷讀史詩二卷倣西涯樂府體也襍文二
巻襍志五卷襍輯古今名物事理别為一家言名蟲弋
編三十巻其酒賦與琴賦集不載先生謚淳博
毛甡曰予與先生為四友時邑之稱最博學者無過蔡
五十一仲光沈七思勝之故日夕讀書過萬餘卷惜已
死然且兩人者皆自謂不如先生然則先生之學何如
也自昔十室相許必將成名予四友者當衰時相結嚮
榮而枯而先生與沈七更相繼以死悲哉先生之尊大
人與其弟各以其傳誌屬甡以甡為先生友也嗚呼先
生曽為詩定交效國風體詩曰香草曰桑扈曰松與柏
伍各四章一自勗一勵友也予向思和之而未就也予
至今慚之
　　　家義門彦恭公傳
義門毛彦恭浙江遂安人也本名文􁲓以字行祖希成
好行義篤于倫敘誡子姓勿析產傳至彦恭族愈蕃計
男女二百餘口恐不能繼乃創立同居家規雞三號男
女齊起問安于家長各就東西舍操作漏一下罷去自
冠姻瘞祀以迄衣被饋食之細分甘均荼釐毫必悉中
外罄欬不敢忤且復建義倉以周閭里凡逺方來學者
延師儒以董教之而給之以薪膏之資兄弟五人共營
一瘞地中穿其壙使達氣不隔而别瘞妯娌于山之麓
曰吾欲使百年後吾兄弟魂魄猶相依也嘉靖十三年
十月太保禮部尚書夏言請于朝詔旌曰六世同居義
門給官銀三十兩建棹楔優免丁田雜差如例嘗入夜
見東西舍操作燈火煜煜如舉子號屋譁笑之聲不達
户外嵗時男女候家長從東西舍搴帘出男各覿其婦
不甚辨驟見恧縮以平日無晝面故也其家規之肅有
如是者
太史氏曰予與祥符令㑹侯為兄弟行㑹侯毎言其先
人吏部公為義門曽孫與其子司訓次子文學並以孝
稱予心儀久之暨予入史館草義門傳然後知孝義蓋
有本也義門後頗大而大以此
　　　尼演傳
平陽翟煇商銅于江寧女殊色浙軍正藍旗强委之禽
女初不從既來旗則辮髮革胝二月十九日隨衆女騎
至上天竺控驔行前道驚盡回面騎週呵之中一女騎
朗言曰本欲朝奶奶(北人稱觀/音曰奶奶)而生奶奶從道中行寧
無觀乎既而孀居旗争奪之女自剄再聽髠為尼遂名
道演天童忞公以國師乗傳衛使貴人掌導者止吳山
觀尼將㕘公步經花市一市皆驚漸有攔觀尼前者尼
怒遽返既又㕘靈隠禮公于郭童園公曰是未可與言
也逮前作色曰從誰來耶曰身獨來曰身與和尚有何
親而令獨來尼不能答羞之紅界于面公喝曰狐情尚
不減何用㕘為尼嚙臂鍵户嘗有盜入尼室驚其豔屏
息伺大士座傍見尼入静將易衣蔑火復搆火掬鉢水
塗掌咒炷蓮片投體大士前登床結跏儼若大士者香
氣葉葉繞上下夜分盜熟視悔之直前叩頭曰姑姑佛
也吾見佛從此懴盜矣朞年尼忽曰早知如此靈隠禮
公深然之將予之衣不受無疾卒西河氏曰邑有蔡氏
女許山隂余氏而未歸也余死女為尼于余山隂張南
士曰有姑許邑王氏者亦未歸王也王死喪之亦為尼
惜哉其為尼也雖然若尼演者則又幸為尼者與不然
奪之矣張名族與蔡有戚蔡大父萬里為刑官余從父
煌死國難有名近異教有女子髠髮不嫁者郡有某某
氏此則悖理蔑倫之甚者予懼得與二女事且為例也
距二女事十餘嵗然後有此教近嵗中(璜曰蔡氏尼即/蔡貞女也西河)
(别有詩見/五律巻)
　　　陳老蓮别傳
洪綬好畫蓮自稱老蓮數嵗見李公麟畫孔門弟子勒
本能指其誤處十四嵗懸其畫市中立致金錢初法傅
染時錢塘藍瑛工冩生蓮請瑛法傅染已而輕瑛瑛亦
自以不逮蓮終其身不寫生曰此天授也蓮游于酒人
所致金錢隨手盡尤喜為窶儒畫窶儒藉蓮畫給空豪
家索之千緡勿得也嘗為諸生督學使索之亦勿得顧
生平好婦人非婦人在坐不飲夕寢非婦人不得寐有
攜婦人乞畫輒應去崇禎末愍皇帝命供奉不拜尋以
兵罷監國中待詔
王師下浙東大將軍撫軍固山從圍城中搜得蓮大喜
急令畫不畫刄迫之不畫以酒與婦人誘之畫久之請
彚所為畫署名且有粉本渲染已大飲夜抱畫寢及伺
之遯矣朝鮮兀良哈日本撒馬兒罕烏思藏購蓮畫重
其直海内傳模為生者數千家甬東袁鵾貧為洋舡典
簿記藏蓮畫兩幅截竹中將歸貽日本主主大喜重予
宴酬以囊珠亦傳模筆也蓮嘗模周長史畫至再三猶
不欲已人指所模畫謂之曰此畫已過周而猶嗛嗛何
也曰此所以不及者也吾畫易見好則能事未盡也長
史本至能而若無能此難能也吾試以為文言之今夫
為文者非持論即摭事耳以議屬文以文屬事雖備經
營亦安容有作者之意存其中耶自作家者出而作法
秩然毎一文至必銜毫吮墨一若有作者之意先于行
間舍夫論與事而就我之法曰如是則當如是則不當
而文亡矣故夫畫氣韻兼力渢渢容容周秦之文也勾
綽捉勒隨境塹錯漢魏文也驅遣于法度之中釘前燕
後陵轢矜軼摶裂頓斫作氣滿前八家也故畫有入神
家有名家有當家有作家有匠者家吾惟不離乎作家
以負此嗛也其論如此蓮畫以天勝然各有法骨法法
吳生用筆法鄭法士墨法荆浩疏渲傅染法管仲姬古
皇聖賢孔門弟子法李公麟觀音疏筆法吳生細公麟
七佛法衛協烏瑟摩法范瓊諸天羅漢菩薩神馗鬼䰩
法張驃騎道經變相法公麟衣冠士法閻右相士女法
周長史昉嬰法勾龍爽倭墮結法長史髾鬋長史衣帶
盤薄法吳生金璧宫臺林泉湍峙長陂豐卉法大小李
將軍雲山法浩水法董羽溜水法河陽郭熈几幛尊卣
缾罌什器戎衣穹廬畨馬駱駞羊犬法趙承㫖馬承㫖
小馬法承㫖之子竹石窠木法趙大年鈎勒竹法劉涇
墨竹管仲姬折枝桃牡丹梅水仙草花法黃檢校錢選
鳥睛花鬚點漆凸厚法宣和蜂蟬蛺蝶蠐螬螗螂蟋􁀙
法宣和亦襍法崔徐黃父子鵪鶉鳩女法閻助教士安
雀法雀兒黃蓮法於蓮(於青年/以蓮稱)莆蠃法母延之
　　　湖中二客傳
饒估彭萬年禱吳城之張令公祠夜夢令公授之坐詢
曰剽人財而室人室何等律乎答曰斬耳頃臝一人反
接至使畫字萬年畫斬字于背及獻級則其伴鄒三也
先是萬年與三伴分舟而行萬年避風㰕蠡左三舟渡
湖是夜盜刼兩舟去一三一黃壽三與壽俱被殺而壽
舟有吳人秀才趙瑩者匿壽子并婢載他舟行蓋壽者
襄陽估也萬年寤驚覓三舟湖口知三已死哭之遂斂
三木挈三家人置後舟偕之維揚暨回舟而飲三婦于
艙詢曰夫人非三妻而得隨三何也婦愕失箸既而視
僕萬年令三僕避後婦流涕曰妾建昌追工妻也夫積
工值攜妾歸附三後舟夫病而三據妾身并值有之夫
棺在板子之沙家遺老姑存亡不足知君何得詢及之
乎萬年曰吾唯稔其情以有此詢也雖然亦思歸乎曰
思之萬年遂呼三僕語割贏財千金半與三家人而以
其半給婦歸建昌使養姑焉方三舟之渡湖也三聞壽
舟絃鞉聲及窺之則有婢福妮善彈别名瑟瑟因與之
聯舟暨被盜而秀才趙瑩者傭算者也藩估購妓樂豔
婢容髮競卭值以購既筮日有成説婢急謀瑩瑩亦為
婢計顧自視無槖中金而前後舟悉秦越無可主者乃
懐刺謁九江守告之守謝藩估去牒瑩押婢并其子與
家人等還歸襄陽瑩乃為歌令婢彈名瑟瑟彈匄諸故
人之有財者詞曰大堤估兮襄陽商風吹鐵鹿兮渡潯
陽何人刼公兮身首以戧遺末婢兮蘆之傍低無枒棙
兮髙無檣夕不藉絮兮晝不咽稗與糠孤兒無恃兮惟
末婢之將將歸洞庭兮還故鄉洪濤洶洶兮青天茫茫
願假羽翼兮翺且翔一彈再鼓兮心悢悢齊于生曰瑩
以匿婢故曽見予舟次且不疑予為無財謀資婢歸蓋
其人長者也(西河有瑟瑟/詩見排律巻)江右王猷定嘗言觀察宋公
能道張令公見夢事其人為士人非彭姓今覈之則萬
年者實跡也豈事偶相類抑亦傳聞之訛與夫天下衣
冠方幅藉藉稱士人而錙銖成市所争豪釐生死頓易
其為萬年所不潔者則亦何限萬年雖估乎估而士人
行即士人矣張令公者或曰唐真源令張巡也其祀湖
所始則無可按者
　　　桑山人傳
山人許氏汴人少舉茂才崇禎中嘗獻𠞰賊三策于閣
部督師楊公不用既而為東平侯劉澤清幕客與澤清
語不合辭去鄉人怨家發其隠事于
王師之鎮汴者走匿桑下因姓桑號桑山人山人乃與
嵩陽曹道士游夜坐耳鳴絲竹徐發若有物拔其頂聳
身丈餘骨節皆通嘗賣藥嵩山廟市以水酌喑者能言
許州小男為狐所苦呼狐斬之既還汴怨家見曰此許
澄茂才也帥捕十許人跡至山人乃獨身指揮盡縛諸
捕者揖怨家去謝之而身游衡陽不返云
　　　何顛傳
何顛非顛也有顛名為人潔居冬夏衣絺衣裂緯蓑蓑
顧自以為妍好人佯唾其裾則急揊之嘗揊衣日影中
飈塵揚揚揊勿得已毎踰梱攝前後衣左足預著梱中
履危杙然以右躍之􁀙如也旦起靧水濱引手左右捉
水駴躍若捕泅蟲然後激灑其首項以面霤焉越食頃
攫懐中幘澣之引著頂去小復至如之則又復至冰雪
不間日食斗黍酒百缾然不必得也夜不就枕與人言
輒了了予與顛遇來氏其中表也揖讓進退如常人或
曰其曽大父為明世宗朝南京工部尚書其大父鼇為
刑部尚書其父以垢厠摩𢷾累日死溷中
于先生曰是畸志者也屈平不潔其族人日三濯纓顛
近之栁宗元傳李赤至曰以世為溷以溷為帝君清都
唯世淟濁若溷者則唯處溷中然後潔清之極致也前
人外記多寓言予目徵之言之實故語特猥瑣世或以
何氏父子相繼顛焉何哉
　
　
　
　西河集巻七十九
欽定四庫全書
　西河集巻八十
　　　　　　　　　　　翰林院檢討毛竒齡撰
　　傳(八/)
　　　列朝備傳(凡屬史館所分題而與史/文有異同者謂之備傳)
　　　呉寧
呉寧字永清歙人年十一補府學生永樂十八年以春秋
中應天鄉試宣徳五年成進士上御奉天門親發䇿問退
而御武英謂從臣曰朕䇿士不尚虛文欲得忠鯁能抗言者
賦䇿士歌示讀巻官讀卷官勉奮爭先摩索得稱㫖三人
一廖莊一劉實其一寧也時寧尚年少越五年始授行在兵部
武庫司主事㑹正統改元陜西凉州鎮臣以西番囘囘特哷諸族
薦居内地徙實兩浙海上寧憐其貧奏給以月饟大者月四
斗小半之因著為令已進職方郎充副使持節冊封楚府通
山王暨妃周氏却餽餉還部言于尚書鄺埜曰北部衛拉特額
森意叵測京衛兵單殘猝有豕突何以為禦宜留山東河南二
都司暨江北直𨽻衛所儹運官軍𨽻五衛操練以備非
常而以前所調湖廣南京征楚川凱歸之兵使撥充輓
輸去埜然之奏行其言十三年福建沙尤賊大起命都
督劉聚為總兵官而敕寧同豐城侯李賢簡南京驍騎
實軍伍寧閱尺籍盡發諸權勢所隠占者人人賈勇往
賊平㑹明年也先破獨石犯龍門洗馬諸城至秋大舉
上親征鄺埜扈駕行留寧佐侍郎于謙理部事寧招募
報効人王敬等五千名分撥留守五衛附之操練仍督
向所留𨽻京營者授以兵仗使并力防禦已土木失利
寧慮犯畿甸急陳備邊十事於謙奏留山東更戍都指
揮衛頴等請遣廷臣分巡江南北選募鄉壯及巡漕未
回官軍持械登城而檄河南實操官舍軍餘暨海防兵
悉赴京演操鞍馬鈹盾不給者敕禮兵工三部廉取民
間所畜偫償之直九門要地守以孫鏜雷通等營諸軍
郭外而徙郭外民入内凡通州倉糧及諸厰馬芻給軍
自運取有不盡則焚之毋令飽敵赦諸將之才勇而繫
譴者如楊洪等謙次第舉行遂進謙兵部尚書而以寧
為右侍郎佐謙掌樞務皇弟景皇帝即位也先復入謙
出戰却敵于德勝門外擢項文曜為右侍郎而以寧掌
部事寧奏雁門為西邊咽喉所設關隘數十處俱通人
馬乞敕都督孫安等増陴濬湟墐墻闕而令指揮石彪
孔明于代州伏衆為援兵值福浙鄧茂七葉宗留廣之
黃蕭養及貴州苗獠所在蠭發皆屬寧居中調度命將
征討也先挾上皇從紫荆關抵都城景皇帝遣寧出城
與謙及諸將計議還及德勝門敵驟至門扄未啓敵充
斥滿前居民悉奔潰塞路而寧大坐霖雨中指揮顧盻
意氣閑雅敵疑寧有備不敢近寧乃復入時畿南民多
南徙大臣有請詔天下勤王兵者寧獨不可謂如此則
人心愈駭事愈不可為莫若露布告官軍得勝通示海
内庶安天下心至敵之得勝而驕驕必敗無容慮也已
敵遁解嚴寧乃出慰勞嚴緝京師無厲子弟得乘間者
且責山東河南諸撫臣使益儆備而發帑賑被冦諸隘
逺近以安明年景泰改元寧力主迎復不合乞骸骨優
詔許之及上皇狩回寧乃曰微臣心事畢矣杜門却賓
客絶口不更談土木事其後謙羅禍而寧不及于難寧
素饒氷鑑初在兵部時謙與寧厚嘗囑寧為女覔壻久
之以兵家兒報謙從之聞者駭愕及謙赴西市親屬賓
客各鳥獸散獨兵兒冒死收葬當時所稱錦衣千户朱
驥者也其先鑒如此
　　　張瑄
張瑄應天江浦人也字廷璽少貧喪母受書于姊氏李
侃之妻稍長即受書于侃正統七年乃與侃同登進士
由部屬出知吉安府吉安俗尚巫刻木像神丹漆而冠
衣之聚衆送迎導以橫簫瑄途遇大怒叱收像投水中
而寘首事者于法無何瑄遘重疾衆哀泣請曰此神祟
也禱可免瑄復大怒不許既而疾愈㑹大飢瑄申白不
報遽發廩賑乃建祠祀忠節葺文廟修築府廨治橋梁
道路以救飢者吏部考第一陞廣東右布政使時廣西
流賊越境冦屬縣連山瑄督官軍擒殺賊首莫文章等
遂築城堡大治兵凡陽江縣賊周公轉新興縣賊鄧李
保等嵗久不𠞰者悉𠞰之時兩出師征大藤蠻給綵段
銀牌以旌軍功瑄累受綵段十一疋銀牌十四面特賜
瑄大紅織金雲鶴衣一襲銀錠寶鈔無算乃造預備倉
六十二處修理陂塘圩岸四千六百六十二處増築廣
州新㑹等府縣城垣一十二處民賴以安成化四年轉
左布政使明年以滿九載當赴京軍民千餘呼譟走鎮
巡匄請題留詔許之至八年始奉敕陞都察院右副都
御史巡撫福建初瑄所屬州縣多無宿糧瑄命各建倉
勸民出羨粟貯之以備荒政㳂海官軍因事裁減支俸
三十餘年而遲久為例貧無以生瑄為盡復之閩安鎮
出海口二港元時用鐵纜橫截港口而其後遂廢也瑄
命所司造鐵纜三毎纜長百餘丈兩岸樹鐵杙維持之
中駕二十筏小港如制而纜差縮于大港由是海冦逺
跡不敢近至山賊久逋如林壽六魏懐三等皆以計擒
之而福安壽寧諸縣地隣江浙多竄聚者瑄捕其賊首
葉旺葉春餘盡散去朝廷以為能降敕褒之乃劾去鎮
守太監金勝之暴橫不可制者未幾遷河南巡撫首薦
按察使何喬新副使陳選改置河南餫倉于彰德水次
㑹汴梁飢設法發官廩賑粥于城四門外及各鄉寺觀
出官庫衣布查關廂空屋土窯可投止者流民存活者
不啻萬數十四年改南京刑部左侍郎以刑獄繁重不
得決添廣東司主事一員而親決諸要囚旬日即遍問
擬皆如律毋枉十八年進本部尚書二十三年年七十
有一遂致仕瑄知吉安時巡撫都察院韓雍威望烜赫
屬官皆望塵羅拜瑄不少詘然雍甚敬之暨瑄為布政
廣東地方多盜瑄等皆戴罪殺賊而雍復受命提督軍
務瑄事之甚謹人以為瑄禮貌詘伸皆有權度獨其師
事李侃終身不改侃官至都察院僉都御史
　　　潘蕃
潘蕃初姓鍾字廷芳嘉興崇德縣人從父京師占籍留
守前衛中順天鄉試已而登成化二年進士復姓授刑
部主事歴郎中山西沁源王與知州金澤互訐久不得
解蕃徃治之核知王左右李成撥置直坐成死雲南鎮
守太監錢能攫金蠻部而指揮盧安輩復讇附之幾啓
邊釁蕃徃正盧安輩法并請治能聞者壯之已而出知
安慶要路者不便改鄖陽時鄖陽初開與陜洛壤接流
民多歸者蕃盡撫之土著成府㑹四遷至右副都御史
巡撫四川兼提督松潘軍務因上五議請擇守備免徵
解折鹽課理屯政嚴禮法常單車行視松茂邊人畏服
莫敢輕出嵗罷假道金以千計仍戒守將月出行邊諸
凡捍禦撫輯積五嵗而朝廷無西顧憂乃轉南京刑部
右侍郎無幾改南京兵部又無幾陞右都御史總督兩
廣故嶺外尊鎮撫臣威重自韓雍開府後莅其地者率
建牙吹角列㦸擁纛軍門沈沈然被組練而夾甲帳者
幾萬人其戈矛子弟紈綺相錯起居護導者無算蕃量
留數人僅給麾下使令向相㳂自衛者悉遣征發其與
諸將大吏約凡科條如舊無事更擾有以密封白事者
一切禁罷之至其節制特嚴一號令出即大將不敢喘
息方面官下稍違約束必召軍正治以法不少貸㑹黎
冦符南蛇等肆禍海内聚衆號數萬蕃前已授方略至
是親統兵逆擊大破之生獲首酋磔于市於是論功進
左都御史而思恩知府岑濬與思州知府岑猛以叔侄
為土官争地相讐殺濬攻陷思州猛窮走軍門乞援蕃
諭濬罷兵濬不從且據地反蕃㑹奏請討密計其所居
道里逺近險易調集兩廣官軍及土目諸兵分六哨以
進濬大窘伏誅餘者殺降殆盡而豐湖十三徭冦及惠
州古三仔唐大髩等憑恃獷戾阻兵肆亂蕃督率部兵
左右掩擊殱古唐二渠而餘黨盡散凡五年間計前後
斬獲共一萬三千有奇且節縮驛傳省冗費不貲又奏
裁其冗官二十七員請改思州設流官陞河池縣為州
而割歸德州使𨽻之南寧以控制海徼嶺表大治值正
德改元蕃與中官忤乞去不許召拜為刑部尚書而瑾
復憾蕃蕃再乞去于是命乗傳歸里初岑濬既平蕃議
以思恩改設流官而岑猛失守府治則宜降同知時尚
書劉大夏議獨相左乃奏徙猛平海衛降千户而思州
亦從改革及蕃去而猛不行據思州叛瑾遂用此為蕃
罪逮蕃及大夏下獄將論死姑從減末戍甘肅瑾誅詔
復官歸里凡六年卒卒之日屬其子曰吾貧不能喪衣
裁被體庳其封毋先為𦵏期吾不拘隂陽以卜趣避晴
日無雨漏下窆可也其子收涕從之至嘉靖十八年用
御史傳鳳翔請乃賜祭𦵏于石門鄉先是蕃從兩廣軍
門陞尚書歸無宅稅他人宅居而隘毎與鄉人飲必露
坐花下醉任所之時有詩曰尚書歸來無第宅稅地種
花兼種魚舉網打魚魚換酒花前醉倒老尚書蕃得詩
笑及被逮鄉人同游者皆相送蕃械繫拱手就道觀者
流涕
論曰名臣惟清節與經濟不能相兼故汾陽嵗入不下
二十餘萬而張氏無名錢遍滿都内然皆不以此損望
蕃獨著績南服赫赫都府而至不能治其居與其葬此
何為者也古尚書多田不入政府而蕃反從此去官雖
宵小實為之然亦足以覘世變也夫
　　　吳洪(子山附/)
吳洪字禹疇吳江人也年十二為生員同學有訐教官
于學御史者洪曰師可畔耶不署名成化十一年中式
進士由南京刑部主事歴員外郎郎中陞貴州按察司
副使舊例南部無遷副使者遷之自洪始未幾改廣東
巡視海道革海舶貢獻例人德之尋陞福建按察使將
行海防將軍以犀珠走間道餽洪謝之其人曰公將行
之官而顧餽此其無所干亦明矣夫區區之心凡以為
有不忘于公者在也且行者餽贐古今通情是亦何損
于公名而必却之洪曰君不知洪耶雖百珍珠何益徒
利之耳苟知洪則何必是卒不受去洪在福建多善政
提刑有法㑹建寧延平潦民飢輒便宜發粟賑之而汀
漳軍餉缺急取征商之羨賑汀漳軍既而遷太僕寺卿
進工部右侍郎入視部事逆瑾誣尚書劉大夏罪下大
臣議洪頗非之時部長缺資望已及洪瑾故勿與出為
南京刑部尚書寧河王鄧愈之後兄弟争所賜田宅詔
南京三法司覈之其兄倚瑾求勝洪不報瑾怒勒令致
仕嘉靖改元進資德大夫正治上卿卒贈太子太保子
山次子巖同登正德三年進士而巖以參政先洪卒少
子崑登嘉靖十七年進士㝡名
山字静之以進士授刑部主事歴員外郎郎中諫武宗
南巡跪五日擢山東副使四遷而陞都御史巡撫河南
初河南運額兌在小灘久之民勿便正德初移之臨清
民又勿便乃移兌回隆而運官受臨清重賂呈御史奏
勘山堅持之成化間親王居河南者纔五府已而漸盛
自郡王將軍而下幾數千人嵗入不足以需常禄山請
以嵗運之贏補所不給時伊王素庸懦宦䜿保金等肆
虐不法而王反怵之山疏正保金罪使王自新臨漳王
府將軍祐椋者招納亡命奸法軌時侵掠民間即祐椋
至無不惴惴恐罷市肆閉户竄匿前後諸撫臣至莫敢
問山疏免為庶人于是宵小被劾者争遁之京邸搆山
短左遷山浙江參議已復轉參政進南府丞仍以僉都
御史巡撫四川再遷至刑部侍郎進尚書㑹翊國公郭
勛撟䖍播痡諫官上其罪下議議首䑕山憤然曰人臣
有直節無遂垢以勛之惡即令驟誅之猶以為後而尚
皆咋舌义手雷同豈稱法吏意哉乃陳其不軌論棄市
黨附者有等獄上久不報洎秋當報囚而勛竟瘐死獄
中帝怒詔山去山聞命即行道卒初山使山東時有塞
井復渫民為謡曰彼泥者泉弗浚而復錫我則福及為
福建按察使吏民懐之以其父洪嘗居是官也為之語
曰鳳之棲兮其雛來儀民具是依蓋既歌其惠又美其
世濟云
論曰明時父子官尚書者不過一二十家然第世其官
耳至于世其德則十不得一二焉洪在官多治行而山
能繼之觀其父子去官時皦皦前後宛如一轍史稱身
斃而名立又云鸞凰代匿而弗傷其彩洪山則有之矣
　　　白昂(子圻附/)
白昂字廷儀武進人天順元年進士為南京刑科給事
中劾户部尚書張鳳不法自南京械至京詔獄人以為
能既而歴應天府丞陞南京大理寺少卿進都察院左
僉都御史兼管操江仍巡捕㳂江盜賊𠞰巨冦劉通受
其降衆于太倉學宫進本院右副都御史尋陞南京兵
部右侍郎鳳陽皇陵白塔壽春墳圮與平江伯陳鋭治
之㑹東南嵗歉興大役初賦工者計費若干萬期以七
年竣事至是二年竣省初計費之半且以贏錢賑恤災
民民反獲濟遂以𢎞治三年改户部左侍郎河決金龍
口漕運多沮昂奉敕徃治初至河南從上游相度水勢
慮水趨張秋發卒數萬自陽武封邱祥符蘭陽儀封數
縣築長堤捍之遂導河自中牟決口至尉氏縣下潁川
經塗山合淮水入海於是修汴堤令髙廣如一樹以萬
栁乃命郎中婁性于宿州濬古睢河入運道命主事謝
緝築蕭縣徐集等口復自魚臺歴德州至吳橋修古河
堤自東牟至興濟鑿小河十二道引水入大清河及古
黃河以入海毎河口作石堰則水贏縮以時開闔由是
河竟不為害而漕運以濟當是時髙郵之甓社湖震蕩
覆舟有知州毛實者請開復湖于東岸以避其患昂時
正治河于倥偬間立令開渠五十里名曰康濟雖衆争
之不少動其彊果如此乃以署掌院事進右都御史陞
刑部尚書歴加太子太傅致仕卒贈太保謚康敏昂性
尚圓通而遇事機警然尤長治水知州毛實亦以善治
水為昂所知實餘姚人成化進士嘗補知霸州以霸為
九河之交舊多水患乃自黃岱口至清河口共築堤九
十餘里以防桑乾河之衝自莫金口至苑家口共築堤
三十餘里以遏中亭河之溢皆受昂指云子圻
圻字輔之年十八中應天鄉試明年登進士由主事數
遷至浙江參議時有承瑾㫖議開處州銀坑者圻執不
可不得已請以贖金充内帑匄免事得寢鄞少年為日
本館甥隨使入貢鄞人執少年使大噪圻曰中國亡此
人何損治體而乃以璅璅啟邊釁縱逸去長興有田嚙
于水凡八十頃而稅仍在民民病甚圻為奏免轉福建
參政汀漳盜起圻率民兵至大田驛相拒二十餘日㑹
鎮東官軍至合擊之賊解散去進山東左布政使遷應
天尹遂擢都察院右副都御史提督南京糧儲上便宜
七事皆切時務時京儲嵗入一百二十七萬而所出者
反至一百五十餘萬圻以為根本重地儲蓄減耗所出
多于所入何以持久請革冗費冗食劾武臣逋負不法
坐辜者若干人旋以母憂得疾卒子悦字貞夫初以廕
補國子生後推廕與弟登嘉靖進士歴官尚寶司司丞
論曰洪宣後為京朝官者多視南京為散地而昂圻父
子則皆以南京著功地固未可限哉明時河患與漕運
依倚嵗費度支水衡金錢累幾千萬而迄無成效以觀
之昂雖復王延世之塞決河何以過矣
　　　周季麟
周季麟字公瑞寧州人也成化八年進士授兵部主事
清禁軍及圻内山東西邊軍得健卒八萬歴員外郎郎
中𢎞治初陞浙江參政武康山羣盜起躬徃招之遷河
南右布政使嘗曰為官須稱職既至籌國計搜剔隠蠧
豪釐不取除嵗解外嘗貯銀四十七萬餘兩撫按交疏
薦凡七八上乃以甘州警進右副都御史巡撫甘肅至
即勒兵戰斬賊首六十四級捷聞先是哈密忠順王中
絶其所立王毎為土魯番王速擅阿力所擄部落數千
人來奔甘肅𢎞治五年有安定國王者冒哈密族請立
其姪陜巴守哈密時阿力已死其子速檀阿黑麻嗣王
仍襲哈密擄陜巴去于是邊陲不靖者有年矣季麟宣
德意并脇以威阿黑麻慚伏遂于十二年夏送還陜巴
并所擄原給勅印詣甘州季麟受之乃請立陜巴給以
原勅而還前所留番使寫亦滿速兒等諸部帖伏即陜
巴之族凡曲先安定諸國亦慕義來享當是時帝悦甚
賜季麟金綺奬勵加等第季麟久病胃至是以苦寒創
甚然不之顧也北庭小王子擁衆數萬入河套徃來波
羅賀蘭間季麟厲芻秣捍禦不為患因劾總兵官恭順
侯吳鑑怯衂罷鑑而以武安侯鄭英代之時西安設防
冬民兵五千以舊警偶召民城守而嵗久為例季麟裁
之毎嵗用千人春秋番而罷四千人歸農獨勢人有役
民兵者稱不便未幾閣臣薦季麟召還調薊州薊州草
場御馬監京營牧地與民田接畛侵蝕往往争訐季麟
考圖籍據景泰間奏案改正疆界衆愜服然權貴侵蝕
者不便十八年武宗嗣位以病寒乞去既而瑾憾之搆
以他事奪其職罰米千石瑾誅例復官未用乃以正德
十三年卒贈右都御史謚僖敏孝宗嘗問劉健謝遷曰
周季麟何如人對曰季麟好官
論曰季麟論處官無分大小務稱其職故歴官所至皆
能有功而卒以守正為僉人所抑官不竟其用惜哉明
三百年多文臣用兵而季麟以畏寒之軀黽勉邊陲間
觀其處哈密一事張大國體濟以德威使諸番搆禍于
此暫息其以方之魏尚之守雲中李勣之督并州又寧
有憾焉
　(附録黒分省人物考周季麟傳稱土魯番之叛臣速/檀阿  麻按阿黒麻即速擅阿力之子繼阿力為王)
　(何為叛臣及考哈密本末知哈密有臣馬黑麻叛去/歸土魯番是誤以馬黒麻為阿黒麻矣又稱國人擁)
　(立陜巴為哈密王亦非也陜巴係曲先安定國王族/屬冐稱哈密族而尚書馬文升誤信之遂立為哈密)
　(國王因復啓土魯番之釁若國人所立者為罕慎非/陜巴也又云陜巴之弟安定國王干奔按陜巴為干)
　(奔之姪實録明載人物考之舛錯如此彭清巡撫都/皇明實紀論哈密功甘肅總兵官都督)
　(御史周季鳳而下陞賞有差則誤以季麟為季鳳矣/誰知我是伯楷耶)
　(傳載哈密與土魯番搆兵一節云西陲結怨者四十/年考是時𢎞治五年去成化九年始事之時不過二)
　(十年傳不/深計耳)
　　　賀欽
賀欽字克恭義州衛人成化二年以進士授户科給事
中㑹陳獻章被徵來京師聽其論學嘆曰至性不顯寶
藏猶霾世即用我而我奚以為用即日上疏解官去執
弟子禮事獻章既别肖獻章像歸構一室懸之朝夕瞻
事者十餘年𢎞治改元用閣臣薦起陜西參議檄未至
而母死乃上疏懇辭且陳四事一曰資真儒以講聖學
二曰薦賢才以訪治道三曰遵祖制以處内官四曰興
禮樂以化天下大略謂師友之臣當求真儒檢討陳獻
章學可大用是宜以非常之禮起之使任内閣或經筵
官而内官驕恣裁以祖制如内府監司局庫衙門載之
祖訓内官條中察其職掌不過灑埽供奉關防啟閉而
已近乃參預機要干犯政令非招權納寵叢奸府賂即
邀功啟釁流毒邊徼甚至引左道以蕩上心進淫巧以
盜府庫此其陷君誤國蠧政殃民既已鑒諸已往尤宜
毖之將來内不可使職掌奏牘得預政事外不可使鎮
守地方掌握兵柄至若奉常正經教坊俗樂㳂革去取
尤宜慎重疏凡數萬言奏入報聞正德四年逆瑾括東
田東人驚恐而義州以守臣貪故思變至是先發聚衆
東西劫顧相戒曰毋入東街驚賀黃門欽聞之身往諭
曰公等吾鄉人也今不幸至此良苦然吾竊為公等憂
鎮城兵不即至耶如之何衆初洶洶既而有省呼曰願
教之欽曰惟不殺人而已守臣激民變民無辜今不殺
一人待命是良民也良民何畏焉未幾有言鎮城軍果
至者衆復譟曰賀黃門無嫚語環跪欽里門欽曰吾固
知有是也雖然汝仍不殺人誰則殺汝是在我而已衆
散去遂定邊將有誘殺邊人罔報功者按之不得實一
見欽即慚伏曰他人可欺吾敢欺賀先生耶欽學以為
已為本方見獻章歸閉門静坐有來學者輒辭之曰已
之不治何以治人既而從游者甚衆然于是人人知為
已之學其後薦引相屬終不起卒鄉人祠之凌溪釣臺
其所隠處在醫無閭山下號醫閭先生子士諮能傳父
學嘗陳十二事論王政不報辭疾歸終其身不仕
　(附録永賀欽義州人屬遼東諸書皆作遼西誤遼西/在今  平府且籍貫無稱古地名者不如直稱義州)
　(為當中稱白沙為新㑹縣歴事監生諸書皆然按是/欽疏)
　(疏在𢎞治元年而白沙于成化十八年已授檢討則/此時不宜稱監生矣近觀史竊所載改稱檢討遂從)
　(之/)
　西河集巻八十
欽定四庫全書
　西河集巻八十一
　　　　　　　　　　　翰林院檢討毛竒齡撰
　　傳(九/)
　　　列朝備傳
　　　李夢陽
李夢陽字獻吉生時母夢日墮懐以為吉也名字之世為
開封扶溝人其曽祖戍慶陽死家焉而父正為周王府教
授仍還開封夢陽束髪就河南試不利年十八乃以故籍走
試陜陜場且閉夢陽大言曰塲無解元何為閉也主者竒
其言試而納之遂中𢎞治五年鄉試第一明年舉進士連中
授户部主事遷郎中嘗治關立通商法痛格勢人求勢人不
便搆下獄尋釋十八年應詔上書陳二病三害六漸不可長
凡五千言其言神機三千五軍三營兵數十萬至正統已已
纔數十年間僅㧞得一十二萬為十二團營而今則料衆
北代不彀三萬腰鍵弓矢不全騎士牽露骨馬官不恤其
軍豪勢侵蝕食之増而用之寡是兵害也且夫騰驤四
衛者非今所謂内兵耶外官既不稽其數而征役不調
富豪而氣驕夫以内官之貪狡而率富豪而氣驕之人
其為害可忍言哉是必查往年李玉事例仍置總兵官
㕘掌内兵而禁團營把總號頭等俱不得置私人而後
積弊可徐銷也又言莊場之害曩時直𨽻抛荒田地聽
民開墾未嘗起科今輒指之為官田皇親家聽無賴投
獻而朝廷復允其請占其田土犁其墳墓摲伐其樹木
民則何堪且薊州牧馬草場與百姓争阡競畝尺分而
寸剖之百姓連年坐勾攝轉相牽聯廢本業以尺寸之
地失黔首心乞勅户部查景泰六年勘官馮諲奏内事
理以前項田土仍給民徵租但以空閒草地牧馬便末
又言貴戚驕恣之漸夫皇親至戚也然必以禮防之者
則保全而使之安也今陛下至親莫如壽寧侯所宜保
全而使之安者亦莫如壽寧侯壽寧侯招納無賴罔利
而賊民白奪人田土擅拆人房屋强擄人子女開張店
房要截商貨而又占種鹽課橫行江河張打黄旗勢如
翼虎夫川潰則傷衆萬一法行陛下雖欲保全而使之
安焉得乎此非所以厚張氏也書上侯奏辯謂夢陽罪
斬十其㝡著者斥皇后為氏時張皇后寵有權皇后母
金夫人日夜泣帝前帝初令回話不得已乃下詔獄掌
詔獄者牟斌為夢陽具牘議罰俸左右請杖之不許金
夫人復請帝帝不懌曰張氏謂張家也張家皆后耶推
案起帝初與劉健謝遷論夢陽謝遷曰夢陽心無他所
謂欲効忠於陛下者也至是帝語劉大夏曰或謂我杖
夢陽推其心欲殺之耳吾能殺直臣快左右心乎當是
時天下賢孝宗而慕夢陽之為人故事館閣習文翰夢
陽以諸郎倡起號召為詩古文詞館閣笑之顧夢陽所
為文鳳矯而龍變旁若無人同時何景明邊貢徐禎卿
朱應登顧璘陳沂鄭善夫康海王九思號十才子而夢
陽則更以氣節超諸郎間嘗遇壽寧侯大市街乘醉數
侯過襍罵舉鞭梢揮擊之落二齒侯隠忍去正德改元
堂上官韓文毎退朝輒與曹屬語閹等而泣夢陽進曰
公大臣不除君側奸徒泣何也文曰吾亦思除之耳夢
陽曰除之則何必泣夫閣中皆顧命臣公所知也今言
官劾瑾等閣臣持其章甚力將必除之特其機未釋耳
公誠能手疏帥百官伏闕下争則勢成勢成則機釋機
釋則一發而殪是合諸公卿内外比掌而拊一䖟也過
此勿再也文曰善君為我草疏然疏勿文文則勿省勿
長長則勿竟草具文懷之入㑹語泄中變健遷並辭去
文坐落職而以疏草為夢陽所為謫夢陽布政司經歴
勒致仕既而羅織夢陽事械繫之論死賴康海救得免
語具海傳當是時天下人人稱夢陽顧夢陽益喜自負
瑾敗起江西提學副使甫到官與總制陳金約曰公治
軍夢陽治諸生無相尼也舊例監司五日一㑹揖御史
所夢陽不往日教諸生砥氣節毋許諸生就上官謁諸生
謁上官雖都御史毋跪伹長揖上官毋許加諸生者時
御史江萬實與諸生迕夢陽拽黒縲帥諸生親往鎖萬
實㑹淮王府校争諸生於途夢陽途笞之淮王奏聞適
以所奏下萬實按狀夢陽乃訐萬實雜奏下陳金金檄
布政司鄭岳勘之夢陽疑岳袒萬實因復訐岳時逆濠
重夢陽甚而岳以迕濠濠為夢陽執岳吏令報岳子沄
與羣吏通贓奏聞繫沄掠治而參政吳廷舉謂夢陽侵
官亦上疏論夢陽掛冠而吉安知府劉喬嘗殺一諸生
為夢陽所持亦互訐劾喬乃手偽疏一通示萬實曰此
非公劾陳金疏耶夢陽偽為之將以惡公於陳公而復
示金疏以激怒金金乃還所下不復勘驗更遣大理卿
燕忠出治諸生數萬環廣信獄忠至召夢陽入團手据
案罵罵已且誚且讓謂夢陽未講老氏無學問不知雄
而守雌遂還奏夢陽欺凌僚屬挾制撫按勅冠帶閒住
還里而岳喬以贓私削籍充岳子沄戍廷舉擅去官罰
俸夢陽嘗作書上座主楊一清曰陳士賢曲庇諸生諸
生有為盜者舍勿問也敖静之拳毆唐御史唐御史憤
死楊繼宗罵贓官不去口雍世隆為按察使途辱知府
為都御史時鞭㕘將當時數公人莫加惡名焉夫激濁
揚清之中當寓扶陽抑隂之意使知朝廷有不可罔之
法天下有不可詘之節古今有敢為之男子無能逃之
法吏夫然後懾伏勢雄繫渙散而冺亂階也夢陽既家
居賔朋日盛嘗從汳洛少年射獵晉邱繁臺間自號空
同子海内慕空同子名多造廬請顧時時以侮嫚謝去
五年御史周宣論夢陽親濠逮詔獄大學士楊廷和刑
部尚書林俊解之得免乃以為濠作陽春書院記削籍
先是夢陽有甥曹嘉能文章以御史諫武宗南巡廷杖
其負氣陵轢人嘗謂其似夢陽至是以抗諫謫四川茂
州判過夢陽相對慟哭同為謁逢干廟詩以見志子枝
進士
論曰聞之燕忠責夢陽曰方君彈壽寧侯時斷螫搤猛
動至尊之心及其為韓尚書草奏忼愾抽筆氣陵朝宁
庶幾李元禮范孟博之流而惜乎不講于道也㫖哉言
乎語云鈲以礪缺夢陽砥名節矯厲太過遂流為悖慢
而不之覺坎􁀙終其身悲夫明初金華諸子開藝文之
門蓽路藍縷而夢陽景明繼之大起古學鬱然為文章
當時已遂有蓋代之目乃自是以後振焱揚波非不甚
盛然終明之世究無出其右者舊傳𢎞德集空同子諸
書後彚為空同集六十六卷所當與李杜栁韓争雄長
矣
　(附録反夢陽與鄭岳相訐時濠左袒夢陽擠岳者而/年譜  稱燕忠出勘承濠風㫖公且不測獨何景明)
　(上書冢宰楊一清乞為申解遂得閒住此欲出脫夢/陽比濠一節而故稱濠擠夢陽年譜之護衛過當如)
　(此欲官康海吏部侍郎海力辭免諸書稱欲官夢陽/瑾)
　(吏部此是因海而誤之者瑾此時欲復官夢陽則未/可知然非吏部也)
　(年譜記夢陽甥曹嘉以諌謫四川茂州判官而名山/藏謂抗論楊廷和喬宇彭澤因列廷臣五十八人為)
　(四等坐貶昌邑知縣兩不相合考空同集有送甥謫/四川茂州判詩豈昌邑之謫又在茂州之外與姑記)
　(此以俟/考定)
　　　仇鉞
仇鉞鎮原平泉里人以傭卒給事寧夏總兵府總兵者
愛之使之襲仇指揮職掌其兵遂為江都仇氏既而戰
甜水河有功陞僉事正德二年用楊一清薦充遊擊將
軍五年寘鐇反都指揮何錦周昂指揮丁廣等從之殺
守臣以討瑾名舉兵鉞駐大壩聞變將東行時反者預
撤黃河渡船於岸西以拒來者而㕘將楊英屯河上復
盡奪船歸東岸使反者不得東鉞東西望間無如何顧
念妻子在賊中遂從大壩歸垂􁃝覲寘鐇詐稱病發急
分所將兵𨽻賊營掩宅卧于是賊時時就計議㑹興武
營守備保勛家陷賊遣蒼頭泅入駕言楊英等合諸路
兵將渡河鉞聞之大喜乃謂錦廣宜急出守渡口遏東
岸兵勿使渡且橫城堡近河聞有決河灌堡者非固防
之恐倉猝未可狃也錦愕然急偕廣傾營東出昂獨守
城鉞又稱病亟昂問病鉞猶堅卧呻吟言旦夕且死蒼
頭驟起捶殺昂離之鉞乃披甲橫刃提其首躍馬出門
一呼諸遊兵壯士坌集遂圍安化府擒寘鐇而城外兵
聞之俱反正縛錦廣獻自寘鐇舉兵至此凡十八日敗
先是遣將時議以鉞為副總兵既而傳鉞在賊中悔之
將追勅未幾捷聞勅署都督僉事佩征西將軍印鎮守
寧夏及論功封咸寧伯嵗禄千石與世劵七年霸州賊
趙鐩等冦河南橫甚命鉞討賊稱平賊將軍鉞督副總
兵時源等涉河而進敗賊七里岡乗勢四追斬獲四千
八百餘人乃擒鐩于六安州無何山東賊劉七等從河
南流剽入湖廣復命鉞進討時賊已㳂江下至鎮江退
保狼山鉞駐兵鎮江而令諸將劉暉郤永等分軍並進
與賊戰大敗之賊自崖趨下將奪舟官軍乗之七溺死
進侯増禄千石八年大同警復命鉞以平蠻將軍禦之
未至警息先是鉞從江南還即乞去前後凡十三疏至
是以病歸時帝好武毎御豹房召諸將入侍鉞辭不入
十五年世宗入嗣以言官薦起鉞提督三千營掌前軍
都督府事卒謚武襄初鉞歸田間剽者指之曰此仇游
擊庄也斫而入鉞暗中注鏃無一虚者子恩病孫鸞嗣
侯以罪誅有傳
論曰鉞傭卒起家以功封侯偉哉雖狐雛緼火扑手易
滅然而智略逺矣惜乎嗣之者之隳其績也世傳鉞有
謀審于料敵自從軍至侯大小數十戰未嘗不利邊人
毎言鉞一出而綵繒佔倍言功賞多耳至若辭疾屏居
避勢晦跡以終全其名則雖古名將何加焉
　(附録世諸書皆稱仇鉞江都人惟趙時春為仇鸞本/末敘  系甚詳時春同鄉人與鸞頗密故知確為平)
　(泉里人第他書稱寧夏者亦有之至若楊廷和為墓/志稱江都實録亦稱江都則原狀既冒姓其無能改)
　(正不足怪耳實録作鎮守太監季増少監鄧廣而昭/寘鐇殺守臣)
　(代典則稱太監趙弼無據今略之西以絶來者不記/實録稱賊撤黄河渡船于橫城岸)
　(官兵奪船一節惟昭代典則稱廣武營指揮孫隆焚/兩壩掃捲河舟盡歸東岸使賊不得東仇鸞本末又)
　(稱陜西總兵曹雄靈州㕘將楊英盡收黃河船濟師/歸靈州二書不合攷實録敘靈州奪船功則官軍奪)
　(船洵有之但其牒稱副總兵楊英遊擊史鏞率都指/揮韓斌陳恂尹清鄭廣吳山韓逵李完韓連蘇勇黄)
　(正鎮撫温良副千户郭春凡十四人並無孫隆名若/曹雄則陜西總兵以擒寘鐇之次日援兵始至安能)
　(奪船故知二書所記皆謬也城門擒寘鐇大謬斯時/諸書載鉞殺昂後皆云鉞奪)
　(鉞與寘鐇皆在城何奪門之有奪之而不及六安之/墓志載鉞討趙鐩賊止言先聲)
　(降及討劉七賊則反云襲破之于六安是誤以趙鐩/賊為劉七賊矣六安是趙鐩與七無涉時趙鐩賊中)
　(有劉三者亦指名豈/誤三為七故然耶)
　　　涂禎
涂禎字賔賢新淦人𢎞治十一年進士知江隂縣舉卓
異第一遂擢監察御史巡長蘆鹽復命時瑾用事御史
有獻割没銀者因以責禎禎無有瑾怒下禎獄然猶望
其獻也遲之禎終無有矯㫖杖三十戍肅州衛永逺以
坐杖重未行卒先是下獄時江隂民痛禎願合錢贖禎
如御史所獻銀數禎不許遂遇害
　　　王承裕(附王恕傳後/)
承裕字天宇兒時即重厚如老儒七嵗能詩成化二十
二年舉于鄉始婚自著婚禮用中呈父擇用之𢎞治六
年登進士時父恕致仕即歸養授徒于𢎞道書院正德
初歴諸科給事中以正直名有時政先務勤政任將等
疏逆瑾用事以上書罰米三百石輸邊八年陞太僕寺
少卿奉命點視京營馬疋十一年進本寺卿上偶降㫖
大閲用戰馬二萬疋皆應命時以為能既而陞南京太
常寺卿嘉靖元年以憂闋補任無何陞户部右侍郎却
其舊例公堂銀千兩貯庫言官論禮部尚書席書賑濟
不明往勘當上意欽賜睿筆清平正直四字六年陞南
京户部尚書奏鈔關商税羨銀解京查累嵗逋租至一
百七十萬石而還收貯所羨銀凡四萬八千餘兩七年
致仕卒謚康僖論者謂能繼恕業一如范忠宣之嗣文
正者承裕體肥澤廣額豐頥性孝且友能悦親養志教
人以禮為先凡弟子家有喪祭事必命率禮而行所著
婚禮用中與論語蒙讀談經漫語諸書共若干巻合詩
文集行于世
　　　伍文定邢珣徐璉
伍文定字時泰松滋人父琇官貴州㕘議文定年二十
以𢎞治十一年進士授常州府推官剛直好斷與提學
御史抗諸生羣捶之幾斃猶曳衣襬行鑠鑠然正德初
陞成都同知以迕瑾追誣在常州時勘魏國公徐俌争
田失實逮繫詔獄勒為民瑾敗補嘉興桃源賊冦開化
檄文定與指揮他知府追𠞰于江西之淫田指揮他知
府皆敗被擒而文定獨能斬賊首及其黨一十二人而
全其軍未幾擢河南知府計滅河南賊張勇李文簡等
乃以江西吉安多盜調吉安到日即奉贑撫王守仁檄
擒永豐冦賴招壽而大茅山洞賊方熾隨𠞰平之宸濠
反文定已城守值守仁還贑道吉安文定帥健兒迎之
峽江控纜請曰賊悖逆不道自取樔絶明公舉義旗相
嚮何讎不克第燎原之燔利于蚤揃明公何不即起兵
吉安先此大事守仁初西行尚思還贑整軍旅而後聲
討及聞其言大喜遂與乗夜返吉安閉門草檄集兵食
繕甲旬日而具文定吿社設孫燧許逵位為文哭之動
衆心舉兵至樟樹知府邢珣等各以兵至合八萬餘人
號三十萬分隊七令各攻一門而以文定為先鋒攻廣
潤門時濠去南昌守未固砲門門者走遂攻門入既而
追濠及樵舍濠反兵鋭甚㑹知府鄭瓛逃歸自賊中詣
文定營語狀文定乃乗夜帥所部先進徐璉繼之時濠
舟蔽江面前後數十里文定進戰不利舉砲以風逆燎
鬚灼左臂衆却文定遽引退賊乗勢追之至黄家渡賴
援兵解去乃與濠隔江而軍濠舟聯岸為方陣營時北
風烈甚忽反風有請火攻者文定不應既而請者衆文
定怒曰風善變南北未可定而欲狃赤壁成事以擾軍
政何耶衆不敢言文定乃密啟守仁為火攻具募舟四
十艘填藁灌油勒竟夕辧預分隔江軍自下流潛渡繞
出濠舟後伏之而更以他軍補隔江軍平明火發諸舟
乗風入文定帥衆隨之頃刻薄濠營先夕濠令人誘降
惟不赦守仁文定二人餘待以不殺至是縱火人人殊
死戰濠舟膠淤沙舳艫聯絡倉卒不得發又篷笮多葦
竹火及輒爁烟焰蔽天地焚死無算而伏兵復起鼔譟
邀擊其登岸逃者濠大敗乗他舟遁既而就擒論功推
第一進江西按察使閹人張忠帥禁兵討賊賊平無與
忌其功因見脇跪不跪執而撻之乃乞歸嘉靖初起廣
東右布政使以平濠功陞南京都察院右副都御史久
之乞歸既而起兵部侍郎右都御史雲南土司鳳朝文
反加兵部尚書督雲貴川湖四司軍務兵未至而朝文
死時芒部多不靖文定欲乗勢𠞰之四川巡按戴金力
言其不可遽降㫖罷兵召文定文定復乞歸卒當文定
勤王次樟樹時贑州知府邢珣臨江知府戴德孺袁州
知府徐璉各以勤王兵赴吉安軍其後論功惟文定授
副都而珣與德孺與璉三人者皆以陞左布政使致仕
而德孺死于水
邢珣字子用當塗人𢎞治六年進士嘗為户部員外郎
以忤瑾褫職為民及起南工部㑹嵗歉宫寢營建輸辦
不給而中貴人敕織造􁀙衣樂器累費數萬且督趣甚
緊珣劑量供繕悉準以法中貴人無如何正德九年出
知贑州府贑壤接閩廣嶺㠐險絶有劇盜滿總焚剽為
害久不能制珣下車即親詣峒穴推誠而撫諭之總率
衆歸降且願效用他盜翻藉以抵禦于是立古鄉社約
大新學宫修復鬱孤臺㑹都御史守仁檄𠞰橫水桶岡
浰頭諸賊調官民兵萬二千人分十哨以珣領之是時
將進兵議先桶岡珣獨謂桶岡諸巢為賊境咽喉而橫
水左溪實據心腹今湖廣徴兵未集賊不為備不若出
其不意速擊橫水而然後移之桶岡蔑不濟矣守仁是
其言遂破横水進桶岡時守仁隂遣人説賊使降賊猶
豫間㑹大雨珣冐雨進兵賊潰走乃以平賊功陞俸二
級賜鏹金文綺十四年濠反遣使賫重貲誘滿總等兵
助逆總執使戮之將其貲幣詣府珣大喜慰勞㑹守仁
偕文定起義兵吉安珣即日部兵與總赴之次樟樹時
諸府兵徐璉戴德孺等皆至同抵南昌諸兵入城縱殺
珣立白守仁令禁之既而戰樵舍文定先進不利返之
黃家渡珣倉皇馳援率滿總執大旗麾兵進刺其渠帥
追斬數十人賊勢稍却然後隔江陣文定以火攻直入
而珣擊其左濠擒陞江西右參政世宗入嗣首議賞格
㑹有嫉守仁功者嗾言官論沮削其世劵嵗禄而一時
勤王諸臣斥廢殆盡珣陞左布政乞致仕既歸口不言
功有問者亦不答嘉靖三十年南昌人立報功祠于學
宫之左專祠守仁而以珣曽白守仁禁殺得配祀他不
與焉
徐璉字宗獻朝邑人𢎞治十一年進士由户部出知袁
州府濠反守仁偕文定起義兵吉安璉聞謁守仁歸而
召民兵五千人與臨江知府戴德孺贑州知府邢珣同
以兵㑹吉安軍從之下南昌遂躡樵舍時濠勢甚盛璉
師寡守仁署璉為衝鋒官與文定俱文定先衆擣濠軍
璉繼之不利濠乃懸重賞厲士盡發九江南康兵以益
軍守仁隂囑文定為火攻而令珣擊其左璉與德孺擊
其右濠敗璉所獲賊計一千二十八級守仁疏其功次
文定進㕘議既而論功陞左布政使候缺逾年乞歸後
守仁受封白璉功文定進右都御史亦請以已位讓璉
時尚書霍韜等復奏論璉功未酬帝命御史王鎬核之
以實聞俱不報璉退居後絶口不言功所著玉峰集羣
書纂要共若干巻
論曰文定以文臣𠞰賊不減守仁而勤王之舉則守仁
實賴之雖守仁忠果自有成算然初下南昌繼擣樵舍
卒之火攻制勝隂定計議于俄頃之間豈懸瓠之捷非
李愬不為功與邢珣徐璉同時並起偉伐未酬均就閒
散夫功立而忌生事定而謗興在守仁已然矣
　(附録殊伍文定墓誌稱濠薄兵江上安慶被圍文定/士卒  死戰賊􁲠漸遁乃夜引兵入省城則先戰樵)
　(舍而後破南昌誤矣且稱守吉安時𠞰賊反遺桶岡/永豐諸賊而為南京都御史時則反稱其平海冦皆)
　(屬不合今考正邑人一作武功誤/徐璉為西安朝)
　(徐璉墓誌稱䖍州知府邢珣同以兵㑹䖍字是贑字/之誤)
　
　
　
　
　
　
　
　西河集巻八十一
欽定四庫全書
　西河集卷八十二
　　　　　　　　　　　翰林院檢討毛竒齡撰
　　傳(十/)
　　　列朝備傳
　　　馬中錫
馬中錫字天禄故城人三歲識字七歲能為詩父偉唐府
長史以直諫忤王拲械來京中錫方毁齒隨母徒跣訴闕
下事得白見者憐之成化十年舉鄉試第一明年登進士授刑
科給事中萬貴妃弟通驕而侈中錫疏斥之予杖再疏再予
杖公主侵畿甸民田奉命往勘以其田還民乃劾中貴汪直
不法十數事直怒使賊曹詗其門無所得滿考調雲南僉事
以憂去服闋改陜西督粮延綏革例不受一錢𢎞治二年遷
提學副使入為大理右少卿南京内守備太監蔣琮豪鷙擅
誅殺怨家上其事累治不决中錫請按之抵琮于法八年轉左
九年陞右副都御史廵撫宣府革鎮守以下私役工匠使𨽻
尺籍凡芻粮馬匹舊為勢家所奪者悉歸之官㑹北部
入冦督軍擊却之斬首五十九獲馬二百賚金幣尋引
疾去武宗即位以薦起撫遼東勢家所佔屯田便利者
積數百頃役卒以畊而卒所受皆虚籍益復為勢家賠
畝稅中錫疏于朝奪田給卒而除其虚籍鎮監招商市
馬牟民利諸弁效尤各為立草行魚户設缿投責中錫
密覈之一裁以法且謫其尤甚者遼大治正德元年召
為兵部右侍郎尋轉左有朱嬴者瑾黨也冒邊功匄陞
蔓列無賴脅兵部為之請中錫持不可瑾大恚矯㫖改
中錫南京工部尋勒致仕家居越一年恚未已忽内降
謂遼倉米損腐減軍積前撫不職就家鏁捕送遼東獄
變田廬償米削其籍五年瑾誅起巡撫大同㑹河北賊
劉六劉七與趙鐩齊彥名等前後倡亂流刼山東河南
間屢𠞰不效廷推中錫為右都御史提督軍務與惠安
伯張偉統禁兵討之中錫至軍謂盜本良民由酷吏寗
杲與中官召賄相激成人豈無良吾當推誠以收之下
令賊所居勿捕所過勿邀擊飢渇給食飲視如估客降
者待以不死賊初聞讙譁戒勿殺勿焚勿椎埋行且就
撫顧猶豫無成説而偉紈袴子將吏承中錫風㫖卸手
觀望賊大熾值武清賊宫太保與劉六合兵犯天津副
史陳天祥擊敗之獲宫太保上其功中錫遂于是時進
左都御史然賊流漫衍六從河南還山東而燧與彦名
則由江西流入湖仍返河南當是時諸府縣官軍間能
破賊而賊善衝突往來儵忽後之稱流賊自此始中錫
復縱之賊勢已成然後不得已主兵者謂禁兵弱不足
辦賊請調宣大延綏諸邊兵聽中錫節制顧中錫欲戰
則非其意欲撫則時嚮時背終不得要領雖其後亦稍
悔之然終負成臆不即變先是賊攻棗强中錫遣救之
失利賊屠棗强去知縣以下死者七千人中錫有創心
至是賊稍挫邊兵所至皆克捷已追劉六等南徙至德
州桑園中錫轝轎入賊營反覆慰諭與之宴賊且拜且
泣遞起為壽劉六慷慨請降劉七仰天咨嗟曰騎虎不
可下今内臣柄國人所知也馬都堂能伸其約乎㑹賊
有自都還者探中貴無招降意徑去焚掠如故獨至故
城戒毋犯馬都堂家由是謗起謂中錫通賊言官交章
劾中錫降詔切責已中錫仍以乞降請尚書何鑑謂賊
誠解甲則貰死即不然毋為所愚既而不然鑑遣侍郎
陸完代中錫議中錫與偉受命徂征乃計護身家不以
一矢相加遺師老則詘仍倡為招撫之説為賊所謾致
賊破郡邑擄男女燔漕艘洒盪郊保震驚京師罪在不
貰逮下刑部獄論死死獄中十一年巡按御史盧雍追
訟中錫寃謂賊實聽撫僉事許承芳忌之陽請益兵疑
賊心及賊已受約尋至軍門而檻車已就道矣朝廷是
其言復官賜祭廕一子監生
　　　鄒昊
鄒昊即馬昊寧夏人宗大其字其先本鄒後而冐馬氏
少喜揮霍長身驍捷善射𢎞治十二年由進士為行人
正德初選授御史遷山東僉事尋以御史時忤瑾論罪
謫真定推官降夷騎多為盜剽攻人莫敢呵昊懸賞募
善射者不數月游徼卒皆善射遇降騎剽攻輒獲之盜
乃止瑾復用前罪謫判開州時真定吏民感昊恩伏闕
留昊上許之六年川賊藍廷瑞鄢本恕方劇合四省兵
進討不效以昊才擢四川僉事昊至閲所部笑曰將不
知兵其何以戰于是擇驍卒千人分四隊隊各立長敎
之㑹賊方四應本恕冦江津綦江進薄重慶時昊方駐
重慶城乗夜出百騎舉火擊賊賊驚潰相跆藉昊乗之
斬首四千級軍中皆賀昊曰何賀尚未見大敵也雖然
宜及鋒用之遂并合玀􁌆土兵直前搏賊賊方陳左而
伏兵于右為應昊以正兵當左而身率百騎直擣其伏
伏潰復趨左左亦潰于是合擊火其栅大破之斬首捕
降者近萬人四奔婺川而别將所獲獻俘進副使是時
廖麻子喻思俸再冦川北被創川撫髙崇熈舊主撫至
是復招之賊要質駐臨江市且勿徙市民崇熈輕信遽
請之兵部賜復已有成議昊乃力争之謂是地為全川
咽項上達重敘下連湖湘今悉已委之賊是絶吭也夫
飢鷹之附可信乎崇熈不聽昊乃立賞格飭部伍觀變
㑹彭澤以總制調土漢兵㑹𠞰崇熈請散還而遣副使
張敏買臨江田宅挿賊賊囚敏屠臨江市官軍與戰皆
敗績遂圍中江逼成都畏昊不敢東崇熈懼急檄馳援
昊乃提勁卒五千赴救之賊聞昊至皆散去時土漢兵
既遣還而官軍又無可用者乃始請邊兵辦賊擢昊右
僉都御史代崇熈與彭澤時源共追賊至平壩賊潰為
二廖麻子奔羅江昊遣指揮閻勲捕斬之而喻思俸奔
金堂北走陽平復由昭化渡江還趨東鄉招鄢藍餘黨
自益時源方卧病昊乃言于澤曰東鄉山險不便騎射
深入賊為主非計之善幕下誠能統諸軍使昊得據險
遏出入賊困可不戰詘也澤從之昊以一軍軍九真諸
軍環向賊窮蹙降散殆盡思俸遁追及之于竹木溝負
十創死時遂寧渠縣諸盜皆視思俸為進止思俸敗衆
散賊首駱崧祥范藻皆相率就擒因以平賊功進右副
都御史巡撫如故其明年西部亦不刺冦松潘昊與副
將張傑謀招大信小信土番為間取道夜襲之亦不刺
遁去加俸一級烏䝉芒部所屬葛魁諸寨與髙珙筠連
接壤僰羿苗仲猓狢居其中僰人普法惡者蓄妖術僭
號煽諸蠻叛富順謝文禮文義應之指揮杜琮出與戰
敗績文義手奪琮胄去千户胡翔百户潘輔皆戰死昊
乃督指揮曹昱統官軍討之賊大敗降者萬計乗勝搗
其巢法惡率衆保青山寨昊追及望曰山髙而無泉絶
其水道當自斃乃分據水口而闕南方圍待之賊果渴
偵南圍薄薄暮突圍出官軍遮擊之俘斬萬計法惡中
流矢死諸蠻奔昊撫定之已班師值珙縣知縣步梁承
昊風㫖誘殺降蠻苗阿尚而琮恥亡胄檄諸蠻取文義
頭文義方激諸蠻變昊又議吏増賦法諸蠻遂大訌集
衆破髙與慶符二縣而琮匿不救及昊聞與張傑往討
乃大衂官軍失亡者三千人昊又移軍攻小東路番而
茂州核桃溝上下關諸番不平並糾白别羅打鼔各寨
生番以叛殺吏攻城堡張傑與指揮龎昇皆戰死自黎
雅以西天全六番皆相繼亂巡按御史盧雍黎然先後
劾昊詔逮昊下獄免官世宗即位以楊一清胡世寧薦
起復職然與璁萼殊不合仍致仕去久之卒當世寧薦
昊時其言曰昊方今名將可用松潘之敗非其罪也昊
長于用兵惟輕用其長故敗臣短于用兵惟重用其短
故勝時謂名言
論曰磽磽者易缺皎皎者易汙豈不信哉林俊始批逆
鱗繼殄劇賊抑足以成名矣瑾敗而進疏以掩緘嘿之
非不已拙乎昊所樹立差足方俊而松潘蹉跌訖以不
振亦喜事之鑒也俊為僉都御史時李承勛方為部郎
俊語之曰昔三原王公在南都無一日無賢士大夫在
門今吾豈不能詘已耶何賢者之不至也承勛因問俊
所交賢者幾何俊以張敷華楊一清楊廉對且論其長
短承勛曰于公何如俊遜謝以質承勛承勛曰公生平
所言多節義文章而未嘗及學問意者所長在彼所短
在此乎噫是可以得俊之為人矣(此似林俊馬昊合/傳論今缺俊傳)
　　　洪鐘
洪鐘字宣之浙之錢塘人成化十一年由進士授刑部
主事時進士習經生業不諳練鐘獨負實學堂上官林
聰重之使之總諸司章奏聲驟起二十三年江西福建
賊新定奉使安置既歸上言福建武平上杭清流永定
及江西安逺龍南與廣東程鄉率流移混雜習鬭争以
武力相髙故易亂譬若羣豺虎而失所檢欲其無相攫
噬難矣是宜及其平時令有司立鄉社學銷兵器日教
之詩書禮讓以化其姦慝時謂之知本之言𢎞治二年
陞江西按察司副使既而陞四川按察使所在發奸摘
伏無所撓避自土官宣慰司下皆恪奉約束時安氏世
踞馬湖恃力蔑朝命為一方患鐘設策去之而請吏治
其地九年進江西右布政使明年轉福建左又明年陞
都察院右副都御史巡撫順天等府兼整飭薊州諸邊
備時朶顏猖獗鐘建議増築邊牆自山海關界嶺口西
北至密雲古北口黃花鎮直抵居庸延亘千餘里繕復
城堡二百七十且悉城㳂邊諸縣使各有所守又奏減
防秋官兵六千人嵗省輓輸犒賞之費以數萬計毁永
平陶窰無令軍民有橫役者奪民田及牧圉草場之入
于權貴者而悉還之逺近大悦然權貴人之扼勢失利
者多未便數短于帝遂出為雲南巡撫尋改貴州頃之
召還督理漕運兼巡撫鳳陽諸處正德二年陞右都御
史仍董漕政明年命掌南京都察院事尋陞南京刑部
尚書又明年改北京工部復改刑部兼都察院左都御
史加太子少保賜玉帶五年特令出總川陜湖河四省
軍務時沔陽洞庭水冦丘仁楊清攻掠城邑其鋒甚鋭
官軍屢失利鐘調土漢官兵統都指揮及宣慰舍人等
分道進剿乃敗賊于麻穰灘擒斬八百人俘獲不計賊
平藍五鄢老人倡亂二三年間烏合十萬餘人僭稱王
號置四十八營總管攻城殺吏鐘與巡撫都御史林俊
督兵進𠞰賊敗求撫然意在緩師不至也及至依山為
營預邀裂營山縣地且欲得旗牌官為質刼掠如故鐘
佯許之㑹藍五以所掠女作已女飾嫁永順土舍彭世
麟以結驩世麟白軍門受之鐘令藍五所親鮮于金説
五及老人帥賊衆王金珠等二十八人來㑹伏發盡擒
之衆聞變大潰鐘遣諸路兵分道追𠞰擒斬七百餘人
招降十餘萬露布以聞其後土官楊友楊愛相仇激為
變衆至三萬餘流刼重慶保寧諸州縣鐘隨調兵𠞰平
之朝廷七降勅奬勵賜白金麒麟服進太子太保未幾
被劾乞歸進榮禄大夫録其孫一人入監嘉靖改元詔
進階特進光禄大夫柱國遣有司勞問既而卒謚襄惠
論曰孝宗嘗謂劉健謝遷李東陽曰洪鐘在薊州時以
潮河川開山致損人命故人論之不已時健遷各善鐘
而東陽則極賛之豈功之所集其即謗之所興者與孝
宗又曰大臣須剛正有氣節而人言鐘務卑諂當退第
無實據耳夫鐘之城邊史稱民不知勞而官不妄費及
其平鄢本恕藍廷瑞賊運謀設奇一何壯也蓋功實有
據而卑諂無據然則論人者其亦務求其實據而可已
　(附録擒洪鐘誌銘為王文成先生所作頗為可信但/其敘  廷瑞處較實録諸書稍略今從實録)
　(分省人物考以正德六年五月擒藍廷瑞考實録是/八月不合又兩加太子太保俱訛謬之甚今俱考正)
　　　陳金
陳金字汝礪德安應城人也成化中繇進士知婺源縣
以最擢南御史巡按浙江𢎞治三年改山西副使巡撫
張敷華檄金増河東盬鹽補宗人禄㑹年饑民他徙無
守池者金發帑賑招池丁歸業不數月課竣居六年遷
貴州按察使已調雲南父老遮道留金金揮扇却之父
老持其扇而泣遂留扇都亭去就擢左布政督兵平竹
子箐蠻進禄一等尋遷右副都御史巡撫其地時孟養
思陸冦蠻莫屢𠞰不定金請合蠻兵大征朝議不可金
使使諭之即輸服願返侵地一十三所已督貴州兵破
普安土婦米魯進禄一等滇池水溢淅官民田金以法
疏濬復田數千頃召為南户部右侍郎正德改元以右
都御史總督兩廣金故有幹局喜建立比至則慕韓雍
之為人多彷其制行之栁慶馬平洛容獞叛金集土漢
兵一十三萬討之分為四翼以總兵康泰為帥從栁州
三江舖入直拔其巢斬首六千六百有奇俘獲無算以
兵威風諭古田酋歸侵地輸賦如他日㑹斷藤峽賊阻
山久畏罪願通江路自効金喜上其事改名斷藤曰永
通因以功進左都御史尋遷南户部尚書復改左都御
史掌院事未至以憂去先是江西盜起有桃源華林東
鄉大㡌諸賊久不能制巡撫王哲坐失事以董傑代哲
至是兵部復議遣大臣總制乃奪情起金官趣令即家
就道之軍凡江西浙江福建湖廣江南北廣東鎮巡聽
其督發三司而下悉受節制餘郡縣長吏皆得以軍法
從事時大㡌山賊大出攻圍武平連陷建寧寧化諸縣
贑撫周南已破賊金復督副使王秩等疏捕山谷獲賊
帥何積欽劉斌陳鳳球等俘斬一千七百級破寨二十
四㑹所調土漢官軍皆集乃下令征東鄉賊參議徐晟
都指揮陸潮與土官岑鎏岑猛分道𠞰撲于熟塘于南
㙩于赤岸廕嶺所至皆捷斬賊帥徐珏五揭瑞一等前
後俘斬以萬計破寨二百六十有奇是役也目兵功多
然實性貪好剽殺金不能御致有縱賊取賂者給事趙
官劾金師出無律詔切責而是時華林賊羅光權遍掠
州縣金檄㕘將趙鉞按察使王秩知府李承勛等討之
先後敗賊於局州貴塘擒斬千餘級賊恐分立仙女寨
以拒官軍副使周憲戰拔之復連拔雞公山寨乃始移
兵討桃源賊參政董朴吳廷舉都指揮髙賔分守要害
俘斬數千而副將張勇復統諸目兵毒弩機張所向破
竹斬賦帥殷重十洪瑞七等金喜謂功在俄頃值良日
與諸將置酒髙㑹慷慨賊偵知無備悉捆所載賂諸目
兵乘夜遁時賊已創甚廷舉力追至弋陽將及賊而目
兵所至攘攘居民遮訴滿馬首金乃大沮為招撫計㑹
朝議亦厭兵聽之遂名降賊為新民即東鄉立為縣𨽻
撫州並立萬年縣𨽻饒州州資給新民使居焉然後返
擊華林賊張勇復以目兵破其寨斬羅光權等金積前
後功加太子太保而新民王浩八叛破萍鄉執㕘政廷
舉賊勢復振乃劾召金還削宫保以俞諫代金既而議
者謂金功大過小復所加官請終制許之十年起再督
兩廣比至首復鹽利開鐵冶佛山堡補南雄潮州逋賊
定田州官田租平海冦饒平外洋而焚其僣用服物聲
大起先是府江諸苗有大小桐江洛江仙回古茂田衝
斷藤峽朦朧三黄出入行剸綿亘二千餘里積久未服
金乃發兩江土兵及湖廣官軍征之斬其酋王公珦等
俘斬萬級諸苗定㑹流賊龔福全冦連州連山樂昌并
討平之捷聞召還加少保復掌院事時王璟張綸並以
左右都御史在院金入而三人稱金中都御史居一年
請歸又七年卒金歴官至五十餘年多在行間所至以
功名顯顧劾者多言金茸闒多嗜慾競進其征江西賊
時民謡曰土賊猶可土兵殺我初開永通峽民與蠻市
既而蠻有役民者金不能禁民大恐時為歌曰永通不
通來葬江中誰其作者噫陳公其怨金如是
　　　俞諫
俞諫字良佐桐廬人𢎞治三年進士授長清知縣值旱
饑諫徒跣禱且賑其不能存者毎嵗首給牛種勸之耕
以治最擢為南御史同官有匿䘮者劾罷之既而遷河
南僉事雪花崖賊吕梅聚衆亂諫率兵擒之而俘其黨
是冬丁母憂正德三年起補山西瑾嘗出内降遣寺丞
取縁邊防兵為他用諫慮其叵測白巡撫寢不報瑾怒
欲中以法不果遷江西㕘議平大㡌賊鍾仕髙以功進
廣東副使中道召為大理右少卿尋轉左亡何擢右僉
都御史治水蘇杭時太湖浸渫倡築圩塘以扞水作歌
諭民民賴之已而河北賊劉七走江上擢南右副都御
史專理撡江備賊患㑹東鄉新民王浩八叛總督陳金
被徵去詔諫往代金督兵江西以便宜從事時浩八自
萍鄉流刼諸縣衆復踰萬轉入浙之開化而石埭生章
仁挾妖書與浩八合副使胡世寧統新民艾茹七往擊
茹七亦叛去㑹陶琰發所部兵命㕘將李隆同知伍文
定等戰于華埠賊少挫遁還江西陽乞撫隨撫隨叛殺
千户鄧俊連營十里諫乃合大軍攻之分遣王秩軍方
家墩胡世寧髙賓各據其山岡吳廷舉從賊中還軍武
山右斷其歸路李隆與指揮賈鑑率大同兵乗夜冐雨
前進出賊不意大破之俘斬千計遂獲浩八而餘賊劉
昌三等奔玉山據隘且復推浩三為帥諫督兵追擊斬
首二百生擒五百餘昌三與浩三殱焉越兩月而有萬
年之變先是陳金挿新民于東鄉萬年二縣各設管轄
東鄉雖已叛而萬年尚未動也既而東鄉平萬年疑勢
必及已而副使李情復嚴酷獨胡念二者畏李鋐屯餘
干不敢發至是鋐卒賊首王重七素狡悍遂鼓衆叛殺
李情及指揮千户府縣官以下縱火焚廨舍諸賊響應
諫乃調湖廣官軍二千并永順土兵討之獲重七而茹
艾七叛東鄉者至是亦就擒乃復討平臨川安逺新淦
諸餘賊論功進右都御史既而建昌撫賊徐九齡復叛
諫追討之九齡奔湖廣亡何復還醴源副使宗璽及同
知汪穎知縣吳嘉聰合圍之斬九齡等班師上手詔褒
慰加秩一等先是宸濠蓄異謀聲言得上賜欲撫臣以
下朝服入賀諫不可且時治其左右之不法者濠久嗛
之至是諷所親御史張鼇山劾諫言江西劇賊自用兵
以來日奏斬獲其所奏之數日以萬計誠如是宜數月
間賊無遺種而乃至今未殄者豈天之生賊過䖟蠛哉
虚冐之使然也夫撫之而叛所恃在𠞰今𠞰之而愈叛
則我將安恃乎夫賊久不殄民盡為賊請罷諫代以能
者章甫下而捷音至得不問既而南給事御史復追劾
諫如鼇山乃召諫還引疾以中㫖奪官家居久之嘉靖
初用原官起督漕運平河南賊之流淮上者既而召入
理院事尋致仕卒贈太子太保謚莊襄
論曰治盜無良法斬艾不可盡也又多傷良焉而縱舍
之其能無蓄患乎陳金俞諫之功章章矣乃皆被論劾
其所以處之有未盡善故也雖然文法之議賢者不免
而史又云劾諫者寧王為之然乎哉
　　　陳天祥
陳天祥字元吉吳江人以武功左衛籍中𢎞治九年進
士授青州推官召拜御史正德改元巡按雲南遷西安
知府五年以副使備兵天津當是時河北賊大起畿南
州縣相驚以賦至天祥練卒伍塞要害列營築堡為戰
守計六年五月賊首宫太保突犯天津鋒鋭甚天祥親
督兵迎敵兵既習戰無不一當百自旦迄暮大破之擒
官太保及其黨事聞賜牢醴進祿一等尋以御史蔣瑶
言陞天祥少卿仍駐天津理兵備未幾條上六事大抵
以賊流山東當遏其所向德州守備必駐兵東陵韓村
而後可以防河東河間守備必駐兵故城髙州而後可
以防河西㑹劉六攻德州不克將之霸州臨行歎曰吾
獨不敢犯陳少卿耳天祥聞其言大駴謂賊雖徙霸將
必襲天津以牽制我于是益設備分兵布伏斷賊要路
凡通津往來皆植木絙鐵使賊舟不得前又慮賊衆我
寡急請都督張俊率千人待之賊果至天祥遂與俊夾
擊賊大敗斬獲甚衆乃以功進左僉都御史領兵備如
故時吏部尚書楊一清謂天祥邊才當歴駐他鎮以盡
其能而廷議謂賊逼畿甸非得其人抵要地則樊蔽單
弱故賊未即殄天祥雖遷而不能去也賊平移撫貴州
㑹程畨苗亂天祥調各路土漢官兵分哨進𠞰苗驚潰
遂破其寨擒斬六千級捷聞賜白金文綺明年召歸理
院事宣大告警廷推天祥督軍務敵聞遁去天祥奏言
守邊在設險今雖禁伐林木而豪强多闢山場立庄田
以致邊無阨塞宜勅令禁絶報可既而敵又冦延綏復
推天祥以左副都御史提督陜西諸路軍務敵又遁去
詔賜九綵衣加禄二等尋徵還已奉命理浙閩鹽政道
經吳江卒于家贈南京兵部右侍郎初天祥按雲南有
左道號阿吒力朶兮薄者自宣德間賂中貴授官蔓延
至今輒聚徒數百人祠鬼禹步相煽誘天祥請發所司
編管如軍民例時論韙之天祥臨事能斷所至有聲其
在天津功尤著已而科道交章劾賴上知天祥得置不
問益委任焉然天祥卒後諸子争訟積貲至十餘萬人
以是疑之
　　　叢蘭
叢蘭字廷秀文登人𢎞治三年以進士拜户科給事中
巡視光祿上言禁中齋醮係當年繼曉李孜省以邪術
誤先帝者陛下既已置之于法而光禄供器依然註備
皇壇之用是自誤也請罷之報可京師正月上元四月
八日軍民婦女多炫服行道路蘭適以巡視禁止而太
常卿崔志端自稱道流不願受禮部統轄蘭面斥之㑹
清寧宫災以陳言請去侍郎林鳳巡撫錢鉞太監梁芳
都督吳安等聞者心惕時奉命揀選官軍提督陳良請
勿選守門者蘭持不可既而預選者仍充門軍蘭復奏
止之言國初諸軍皆𨽻三營其後選鋭為十二團營不
應差役既以邊方稍寧凡土木之興團營諸軍皆疲於
奔遣不習操練往嵗調大同悉不堪用今臣任操練原
許以專事簡撡無復差撥乃命下月餘而猶然被役非
所以示信也已遷通政右㕘議轉左命經畧邊關自紫
荆至倒馬正德初由左通政督理延綏邊儲㑹有寧夏
之變上書陳十事瑾惡之及瑾敗遷通政使改左僉都
御史督儲寧夏㑹河北賊起兵部言鳳陽陵園地宜重
臣防守召蘭巡撫廬鳳滁和而其時嵗饑兼行賑蘭至
鳳陽值賊已壓境蘭督吏士防縁河津隘而躬擐甲胄
先吏士馳擊俘斬二千溺死者以萬計乃行賑所全活
又十餘萬事聞璽書嘉勞賜金帛牢醴進秩一等以邊
警巡西路諸關兼督宣大遂以右都御史總制其地是
夏冦轉急詔京軍出禦中官監之而蘭駐陽和節制諸
軍冦分道自偏關薄大同進犯懐安轉攻白羊浮圖峪
入宰武關略陽和定襄復自萬全右衛從蔚州轉掠而
南蘭督軍追擊隂使炊黍于諸堡雜以毒乃設􁕒石火
矢于陽和天城伏卒其傍冦飢食毒發伏者乘之中矢
石奔潰遂陳斬百人而奪其牛馬什器捷聞顧與監軍
者不合薄其功明年改督漕運權貴不便者請罷漕專
理巡撫中官劉允迎佛西域過淮請見蘭辭之及濠反
蘭督兵江上捕賊諜武宗南巡識蘭名曰是為總制時
禦敵嘗墮桑乾河者也蘭所治供張不能當他郡十二
上不之罪久之遷南工部尚書世宗初立自陳求去不
允御史陳克宅劾其附中官隂事而其時治彬寧獄法
司亦有言蘭撫鳳陽時阿奉失察不宜處位詔置勿問
既而致仕給夫廩二年卒贈太子少保
論曰明亡于流賊而賊之流自河北始趙鐩嘗教劉六
為影響影勿使踐響勿使追天下有不宿粮不薦居而
人猶得困以疆場且詘以芻稗者乎吾因地而食官軍
不能指民積吾易馬而馳官軍不能窮馬力以故漂流
蕩渫展轉澒洞而國卒以亡然涓涓之始誰為濫觴而
卒抵于是論者謂有明三百年間凡三更賊禍而勢若
一轍王振用事則葉鄧以起逆瑾干紀則趙劉發難魏
閹厚毒則闖獻播烈中人盜賊氣類相召理固有然第
當其時則皆有指名自好經術素嫺者為之耆定故二
正之間自新建咸寧外若項忠彭澤林俊馬昊諸人由
此其選而啓禎以還則握廟算者既非其人即閫外驅
馳又不能無從流愈下履扁愈庳之勢則以人定國謂
非用世者所當鑒與故平賊名臣鉅細不一而第彚其
略可考見者鱗比櫛次以覘得失若夫中錫風采最為
矯然而過持偏見遂致禍敗人國幾不可挽馬昊克敵
制勝略比韓雍而松潘小挫喜事之戒彭澤洪鐘陳金
俞諫皆能以𠞰撫並成功名而議者多有夫不詘不招
中錫罔聞已降不殺馬昊昧之無尸無從者不庸議𠞰
時嚮時背者難以言撫則陳金俞諫輩皆不能朗然有
所别識故時與遇合不必以人國僥倖而尺長寸短瑜
瑕顯然至若功名末路幾于垂成而物必敗之前後相
觀儼若霤滴雖忌之者實然然而生平審處之際亦大
槩可睹已
　
　西河集卷八十二
欽定四庫全書
　西河集卷八十三
　　　　　　　　　　　翰林院檢討毛竒齡撰
　　傳(十/一)
　　　列朝備傳
　　　郭東山
郭東山字魯瞻萊之掖縣人𢎞治六年登進士知紹興山
隂縣以憂去服除補濬縣薦第一十六年召入授陜西道監
察御史首論英國并以天象陳權倖交通數事觸時忌奪
俸三月正德改元使頒賞于陜西三邊二年出按宣大二
鎮時邊冦犯獨石宣兵畏縮乃趣令進而調大同兵犄角
禦之冦遁追斬數百級捷聞賜金綺如是者數逆瑾亂政
邊儲嵗一覈實受命徃察有欲苛刻迎合者東山執不可
瑾銜之時巨璫開三厰偵事勢焰薫灼其昆弟厮養卒冐
名入籍以邀功賞東山在鎮復裁抑之于是奸黨搆陷逮
東山於獄被笞免官七年起廢擢四川按察司僉事鴇賊寥
麻子喻赸横甚時以受撫挿臨江市既而復叛朝廷命
左都御史討之而以東山為監軍由德陽至劒州累捷
東山料賊勢必走潼川伏兵起江賊果至半渡擊之俘
斬甚衆及次射洪遇前賊親督行陣斬右掖長不用命
者以徇諸軍奮勇縛其首蠻端公轉戰至牛山及三义
溪連有俘斬獲赸妻子及輜重賊狼狽不支轉而奔北
乗勝長追行縢鐵澁與士卒共賊計窮乞降十一年擢
副使撫治東達適僰彛普法煽亂東山署川南道事討
之抵葛魁諸寨擣其巢元惡授首其烏蒙部諸寨亦隨
宜撫輯之奏聞加俸一級仍莅東達十三年擢右參政
以疾疏乞歸卒
　　　張士隆
張士隆字仲修安陽人也𢎞治八年舉鄉試不第攜母
妹就太學卒業遂與三原馬理講學至十八年始由進
士出身授推官入為監察御史巡鹽河東當是時光禄
卿李良曽以女字劉健孫諂健既而健為瑾所去乃詐
言女死謀他適士大夫多薄其行而鹽法運使劉瑜貪
狡壊法人人側目士隆劾罷良復劾罷瑜時皆快之正
德九年乾清宫灾士隆疏曰陛下前有逆瑾之横後遭
薊盜之亂既不知警方且興居無度狎暱非人徹夜燕
游外見烟燎内官取貨于外武臣黷亂在位扣尅軍糧
名曰進貢織造龍幄科害靡極賢黜而奸進翫至則患
生夫裒衣博帶之雅孰與市井狡穢之羣廣厦細旃之
娯孰與邊徼驅馳之險不報巡按鳳陽織造太監史宣
者出荷黃梃二列之騶前名賜棍有抗令者輒杖殺之
自都御史下皆莫敢問士隆按列其罪狀疏之令去暨
還院而大猾張順往隨中官使雲南殺人仍匿之京雲
南巡撫移逮甚急不得已出官押以二𨽻至桃源貨𨽻
招淮上病丐斃之告順死勘實給文歸已二年矣士隆
疑其案密廉之數月乃忽得順于淮上而坐之以辟時
廖鵬附錢寧為奸初兄事廖堂夤守河南積金如丘山
堂敗又以鸞為兄謀子鎧守陜西而已入錦衣理事廖
氏父子名隆隆起京師元臣師保皆降席相接士隆率
僚屬疏劾之其疏有曰堂前鸞後兄弟擅勢鵬内鎧外
父子作慝鵬毒河南既招羣盜鎧虐關右必召邊釁朝
廷豈無他才專用一家兩省亦有何罪罹此百害疏入
寧大恨㑹寶坻薛鳳鳴以罪削御史籍無賴諂諸佞倖
而寧以通其妾故尤曲庇之嘗與從弟鳳翔訐嗾緝事
發其私收詣刑部論死部疑有寃并捕鞫鳳鳴鳳鳴使
其妾懐狀自殺長安門狀聞仍坐鳳翔死而立出鳳鳴
于理且詞連寶坻知縣周在并素所讎者數十人逮赴
都察院院長下士隆暨御史許完先後雜治士隆乃重
掠鳳鳴取伏而釋周安等數十人寧怒令鳳鳴女告治
獄偏枉下士隆并完詔獄復謫士隆判晉州完判定州
時院中周鵷潘倣等皆被議悉賂寧免而士隆毅然獨
行既而陞知州嘉靖初始復御史然忌之者猶擬以知
府缺用尚書石瑤曰凡官居以資深超用而謫者罷者
反以淺資拘常調是佞者常伸而忠者常詘也乃以士
隆為漢中兵備副使㑹漢中賊王大王三閻仲良結回
回入冦官不敢捕所在立親識急則投匿號曰賊主士
隆至首諭之曰能擒賊者為良民有功受髙旌不能即
為賊至殺身屠其妻子孫而瀦乎其門夫一反手間而
是二者于禍福何居民初聞之憬然既而猶豫乃取賊
主怙惡者十家破滅之于是賊主争獻賊無一遁者無
何卒于官
　(附錄被獻徵錄分省人物考皆稱薛鳯鳴以殺人為/巨盜  逮又夜自殺二婢子置朝門外懐牒訴其寃)
　(而實録稱與從弟鳳翔有怨收詣刑部又使/妾自縊長安門愬寃與諸書稍異今從實錄)
　　　楊旦
楊旦字晉叔福建建安人太師榮曽孫也登𢎞治三年
進士授吏部主事歴郎中以剛直聞嘗考察京職有被
黜奏辯者奉㫖再覈尚書馬文升欲改擬旦獨持不可
曰改擬非例也且倖門一開後將謂何既而陞太僕少
卿尋改太常正德初予省還京逆瑾要一見不見遂以
違限例出知温州府有能聲時瑾偵邏旁午府縣苦誅
求旦獨鎮以静民賴之安遷浙江按察副使提督學政
瑾誅起應天府丞進順天尹貧民有負内供不能償者
請以贓罰并帑藏之羨者代充其逋仍禁縣吏無重科
四方流民薦食京師道殣相望因募人為叢塚收葬之
明年陞南禮右侍郎尋轉北改户侍總督京通等倉西
羌回賊犯順甘肅繹騷奉勅總理糧餉所在充足開中
鹽課以其餘均給三邊及賞賚哈密有功人哈密推戴
上恩誓不敢負當永樂時其曽祖榮從文皇帝西征過
甘肅人德之今旦至甘人舉手曰是楊太師後耶率遮
道來瞻以獲識為幸無何陞都御史總督兩廣軍務兼
理巡撫㑹蘇岡十八山滴水巖青龍岡㡌子峰等寨猺
獞負固稔惡大肆焚掠乃調集官軍分道並擊斬級一
萬一千有奇俘獲四千一百有奇奪回擄掠男婦二百
三十有奇牛馬輜重無算捷聞璽書褒之逆濠之變南
贛撫治都御史王守仁已咨援兵旦即委兵備僉事王
大用朱昂都指揮董禎馬英率驍勇五千直薄南昌前
後凡九咨守仁未幾濠就擒始徹兵歸田州土官岑猛
初以岑濬亂得罪降級請謁權要希復職㑹龍州土官
趙源亡後以姪相嗣猛乗間黨源假子韋璋以計襲破
龍州逐趙相遂賂本兵及當國者使璋冐趙宗奪龍州
且欲藉是復已原官請託于旦旦執不可而當國者廣
人也子弟素與叛人通又本兵擅威福凡巡撫在外嵗
有厚餽而旦獨無有當國者與本兵交怒旦乃嗾巡按
廣西御史曹珪誣劾之幸吏部持公為駁白誣卒不行
未幾丁内艱服闋起掌南院陞南户書又改南吏書踰
年又改北㑹桂萼張璁以傳奉陞學士旦率部院諸臣
上疏論列語極激切一時悚然用是忤㫖遂為給事中
陳洸誣奏致仕年七十一卒
　　　俞敦
俞敦字崇禮江都人也以進士改庶吉士出為刑科給
事中首劾江彬不軌事聞者憚之其後次第陳禁門守
衛縁邊賞賚及薦舉臺閣諸弊皆有裨時政正德十三
年特㫖行勘河南總兵張璽等夜夢巨人授天理人心
四字後按罪狀具獄衆懾伏錢寧重敦名求與交納敦
峻拒之且不為延接時上亦特賜銀牌金織衣以旌其
直既而遷禮科右給事中世宗入嗣敦首疏四事一去
壅蔽二親儒臣三立紀綱四惜名器後賜麒麟服與翰
林院編修孫承恩奉詔勅犒幣諭賜安南國王黎晭道
聞其國叛晭遇害還行至梧州病卒敦生四嵗亡父其
後居母喪痛母勞苦不盥不櫛不食稻衣絮者三年人
稱其孝云
　　　李紹賢
李紹賢字崇德其先巢人洪武初有李文者以軍官隨
湯武襄王戰采石有功籍𨽻泗州衛紹賢生有大志正
德二年舉于鄉十二年中進士觀政户部例户部饟邊
銀有火耗如干觀政者皆得分其餘紹賢却不取釋褐
授行人司行人遂奉使賫孝貞皇后遺詔詔江北至徐
州開讀徐州太監與州衛官不得並行禮命撤太監席
太監帖然不敢動㑹上謀南幸兵部郎中黃鞏翰林院
編修舒芬等已具疏留而紹賢偕行人司司副余廷瓚
等復同詞入諫上怒甚詔獄尋梏拲跪午門五日而終
以語侵中官怒不解遂于釋跪日杖舒芬等三十而于
紹賢等加至五十紹賢死嘉靖元年遣鳳陽推官吳璟
諭祭降勅贈監察御史建顯忠祠初杖紹賢時彬等密
伺之慮不死隂遣醫者市杖膏而傅以毒是時死者十
一人行人司居其六而紹賢最烈
　　　戚杰(子伸附/)
戚杰字世秀中都泗州人父昂神武衛經歴生杰有異
徴八嵗通一經十三嵗補州生員嘉靖四十四年㑹試
中式隆慶改元除河南上蔡知縣上蔡故多盜民嗜訟
杰到官日大書民之父母四字于堂約與民更始力行
教化督閭胥振鐸以儆舊俗俗為之變巡方御史頒其
所條上十事檄庶司受成著為令大計舉卓異第一擢
吏部稽勲主事當是時進士重京職薄令長既行召即
棄去若侻杰獨經畫所未盡者設立丈田法竣事乃去
㑹稽勲正副郎缺杰以主事攝司事有革職知府謁選
陽言贈書投一匱于邸鑿書而空之實以金珠杰啓匱
大驚曰傖何敢然舁匱五達而疏諸朝治之如律無何
調考功忽思親以歸養請不許遂稱疾去事二親三年
神宗嗣位起原官既歴選司員外郎㑹進退天下羣吏
以盡瘁得疾萬厯四年遷考功郎中是年復當計力疾
視事著吏部職掌一書既而核各省學政攝四司事瘁
甚疾陡發不可治遂卒于官杰有概節幼聘花氏女女
盲且罹風疾婦翁以杰舉于鄉請自罷不可既而女亡
始他娶子伸
伸字起蓁方杰死官時伸才三嵗母教之讀書儼夙誦
者九嵗舉童試于鄉督學御史奇其才乃屬以對曰九
嵗童生伸應聲曰萬厯皇帝既而以選貢入監與嘉興
錢士升輩為文友稱七才子故事南監試居首例進于
北伸兩居監首遷北監萬厯四十六年舉京闈鄉試次
年㑹試中副榜伸不受選顧性孝侍母疾嘗糞刲股請
身代無所不劇及親故而刻木為二像祀祠側崇禎改
元登進士除户部主事使𣙜滸墅時兵餉不足𣙜稍嚴
伸獨寛其𣙜坦坦然吏無譏訶才足辧解額不贏一錢
當事已薦伸而中貴有索伸名刺以為重者伸不與遂
乞假去先是伸未去官時日不給吏有指無名官錢為
可取者伸笑曰吾授經里門貧未嘗減于今也嘗夜坐
婦兄蕭君書舍見白光如流往來亭桓間以告婦兄婦
兄掘地得良金千鎰請割其半以謝予而未有取也夫
即人間無名錢而不之取也取官錢哉
　　　焦芳
焦芳泌陽人天順進士李賢以同鄉故引入翰林芳曲
意仰事賢隂遣細人侍嵗節視酒饌同于子姓時將以
侍講遷學士或語萬安曰不學如焦芳亦學士乎安咍
之芳聞大恚曰是必彭華間我也我不學士者且刺華
長安道當是時翰林纂大訓為東宫進講其書皆華等
為之芳恥不與至是遇進講芳故摘其疵揚衆中同館
夙以禮相齒芳獨猜狠無文又多口衆頗畏避㑹芳黨
尹旻父子旻敗株累謫桂陽同知芳疑出華安二人所
為銜入骨𢎞治初陞霍州知州尋陞四川提學副使上
書乞憐調湖廣副使乃百計謀復翰林未幾陞南通政
以憂歸㑹南祭酒李傑服闋待除傑亦故出自翰林錢
溥欲遂以翰林還傑劉健不可曰焦芳伺此久矣今日
援傑明日能拒芳耶溥不聽及傑入芳兼程至亦授太
常少卿兼學士尋擢吏部右侍郎日于衆中嫚罵健其
在禮部行文書有不可意即引筆抹勒不關白尚書俄
改吏部時馬文升為尚書老臣亦並加姍侮且隂結言
官使抨劾素所不快及在已上者因求入内閣為謝遷
所抑尤怒遷毎言及餘姚江西人輒罵正德初户部尚
書韓文疏論㑹計不足詔廷臣集議僉謂理財無奇術
唯勸上節儉而已芳知上左右有竊聽者大言曰庶民
家尚須用度況縣官邪諺云無錢揀故紙今天下逋税
匿税何限不是之揀而但云損上上聞之大喜㑹文升
去遂以芳代之給事中劉􁉤陶諧等共劾八閹韓文將
上疏疏當首吏部走告芳芳曰我大臣也知格君心而
已既而文伏闕上召諸臣左順門芳故曳履徐行曰今
日之事為首者當之而乃預洩伏闕謀于瑾瑾德之健
遷去瑾援入内閣累加少師華蓋殿大學士凡瑾所以
濁亂海内變置成法皆芳導為之芳過瑾稱千嵗公公
自稱門下每事先得瑾意出言如一口且寡學其閲章
疏不大了而伺瑾頥授四方賂瑾者先賂芳立應芳子
黃中亦傲狠不學舉進士廷試必欲得第一李東陽王
鏊為置二甲之首乃言瑾徑授翰林檢討又一年驟改編
修録黃中策與一甲三人並列然尚時時以不得狀頭
移怒東陽罵詈之瑾聞之曰黃中昨在吾家吾試之榴
詩甚拙顧恨李耶瑾嘗怒翰林官傲已欲盡出之外張
綵勸不可及纂修孝宗實録成瑾復持前議綵復力勸
瑾意良平而芳父子與其私人檢討段炅輩文致諸翰
林密投瑾乃以擴充政事為名出編修顧清等二十餘
人為郎屬餘姚薦舉四人以試文忤瑾瑾持文至閣必
逮遷且籍其家東陽解之芳厲聲曰縱輕處不當除名
耶乃黜遷為民而榜逐餘姚人之為京官者滿刺加國
王所遣使亞劉本江西萬安人名蕭明舉以罪叛入其
國而與其國人端亞智等來朝既又謀入浡泥國索寶
殺亞智等方下勘奏而芳批其尾曰江西土俗故多玩
法如彭華尹直徐瓊李孜省黃景等多起物議宜裁減
江西鄉試解額五十名通籍者勿選京職著為令且謂
安石禍宋吳澄仕元宜榜其罪于朝堂使為他日用江
西士人之戒楊廷和解曰以一盜而詞連通省試事至
裁解額亦已足矣恐宋元兩朝人物或不便併案否乃
止芳大都深惡南人其于江浙尤甚既裁江西解額乃
復増河南陜西山東山西各三十餘名而㑹試南北并
以四川入南巻而分南北各一百五十名令均意猶不
足毎退一南人進一北人輒喜雖尚論古人亦必詆南
而譽北嘗作南人不可為相圗進瑾其與修孝宗實録
亦以筆惡南人若葉盛何喬新彭韶謝遷皆肆情誣詆
反自喜負曰今朝廷之上有誰如我直者始張綵為郎
時芳薦以悦瑾覬共奸利既綵為尚書芳父子納賂薦
人無虚日綵不能滿其意遂有隙而段炅見芳勢衰轉
向附綵盡發其隂事互搆于瑾瑾大怒先是土官岑濬
没入家口當給賜大臣芳聞濬妾美求得焉嬖之與其
妻反目至操刀殺而黃中乗芳卧病逼通妾淫毐嚙臂
時就寢醜聲達瑾瑾常于衆中斥芳父子㑹南司業缺
芳乞瑾擠汪俊為瑾所斥頗愧沮而寘鐇初平禮部以
黃中充頒詔使瑾復于左順門斥芳不聽行芳乃立乞
歸黃中疏請送父并匄閣廕以侍讀隨父還里瑾敗科
道交劾芳父子黨瑾當正法以尚有奥援僅削其散官
月米黜黃中為民而芳使黃中大賫持金寶分饋權貴
上章求湔雪復官吏科駮之且歴數其罪于是吏部覆
奏謂芳當瑾用事時首先附和蠧政亂法黷貨淫刑援
引憸邪殺害忠正一切欺君誤國之事瑾意未發而未
遂者倡引助成無所不至本當急正典刑偶䝉寛貸已
屬漏惡不知慚悔反肆奏辨殆鬼神震怒驅令就誅乞
將芳父子械繫法司彰天討之公雪人心之憤為萬世
奸臣之戒覆上隨令緹騎捕黃中黄中棄貲重狼狽遁
走及得㫖始免芳居第宏麗治作勞數省大盜趙鐩入
泌陽火之發窖仆牆多得其藏金乃盡掘其先人冢墓
襍燒以牛馬死盜骨曰使無擇也求芳父子不得取芳
衣冠被庭樹面縛如首罪狀歴數之厲齒拔劍斫其首
而使羣盜争糜之曰吾得手斬此賊幸矣鐩後禽德安
臨刑呼市中曰吾非反者吾欲誅焦芳父子以謝天下
而不能也瑾姪劉二漢亦曰我死固當第吾家所為惟
焦芳與張綵耳今綵與我處極刑而芳獨晏然家居豈
非寃哉
　(附録是諸書載焦芳比尹旻父子而弇州别記稱尹/龍要  旻子名耳獨弇州于其官爵遷次不甚考据)
　(其云擢吏部右侍郎則是禮部右侍郎轉左改吏部/進尚書者吏部但為左不為右也且其云進尚書後)
　(韓文疏㑹計不足則尤誤芳之得代文升為尚書正/為議㑹計一節耳又云黃中授翰林檢封踰月遷侍)
　(讀則誤之甚黄中不由庶吉士授檢討踰年改編修/至芳告歸時始陞侍讀同歸此實録與他書彰彰者)
　(而弇州之謬至/此亦可異也)
　
　
　
　
　
　
　
　
　
　
　
　
　西河集卷八十三
欽定四庫全書
　西河集巻八十四
　　　　　　　　　　翰林院檢討毛竒齡撰
　　墓碑銘(一/)
　　　故明大學士前兵部職方司郎中厯九江道僉
　　　　事孫公墓碑銘
順治三年
王師下浙東職方孫公以抗戰不勝蹈海死死時海未
靖未能浮海而問所殮也越二十八年康熙乙丑
天子命諸旂渡海剿彭湖逋冦盡翦撲而版畫之于是寧
波上下初界于海今皆入附而比于藩落公孫監州君踰
海尋公死所得公揭櫝于滃洲之間遂啟櫝以歸而葬之
燭湖燭湖者公里也先是公入解知縣梁佳植夢公坐上
有狀元額而公當兒時屢夢狀元與之遊私喜自負謂先
達自忠烈公後有解元會元而無狀元即從曾祖榜眼耳
應待已以具其數而既而不驗及監州乞銘自言啟櫝時
有張信墓在櫝傍蓋有明開國登殿試第一而葬于滃
洲者也然則公之死豈偶然矣公諱嘉績字碩膚浙之
餘姚人自五始祖燧以右都御史巡撫江西死宸濠之
難追贈禮部尚書賜謚忠烈而名臣代興髙祖墀尚寳
司卿與兄都督堪弟禮部尚書謚文恪陞皆以孝稱子
是墀所生者為上林苑監鏊與太子太保吏部尚書謚
清簡鑨南京禮部侍郎鋌太僕寺卿錝太子少保南京
兵部尚書鑛實兄弟行也鏊生如游少保文淵閣大學
士謚文恭是惟公祖時公之從祖尚有光禄寺卿如法
池州府知府如洵皆以名進士蟬聨而起而如游生應
本工部郎中應本生公公以崇禎丁丑進士授南工部
主事改遷兵部職方司郎中方是時以氣節見每立朝
剛果不阿不附其于大事喜負荷無瞻顧意已卯五月
烈皇帝知其才召對觀徳殿詢武庫軍器大司馬口蹇
不能對公一一指陳上悦賜綵繒二匹糭一盤公跪謝
食糭竟敇再賜再食之捧繒而出會髙太監起潛乞世
蔭公格勿與起潛怒上方閲尺籍起潛假以隟中公遽
下公獄時黄公道周以廷諍予杖敇獄吏屏一切服御
意叵測公推已所有䖍事之且從而受易政府楊嗣昌
指為黨取同獄黄文煥文震亨等雜治之詞連及公公
卭首抗言曰昔夏侯勝在獄中受經子黄霸不以為罪
獨柰何寛仁之朝而苛乃出漢世下大司冦忠襄徐公
故知公遂出公于獄而轉薦之已而起為九江道僉事
命未下國變公狼倉歸里不自量與鄉官熊汝霖破産
括閭左揭竿稱孫熊兵會故魯國避紹興拜公左僉都
御史進大學士劃江而保者凡一年力竭不能支且天
命有歸江枯
王師渡公遯之滃洲忼愾嘔血遂不起公以順治三年
六月二十四日卒距生萬厯三十二年九月十四日享
年四十有四配陳氏封夫人子延齡中書舎人孫六長
訥州同知即葬公者次訓次諤次誠諸生次謐次詮因
系之曰
古族氏稱金張惟世徳袁與楊三公禪皆貞良盟王府
紀太常國恩在誰報將公之興以職方斥閹豎清軍防
繒賜綵經受黄用未既國已創傾大厦扶修杗雖昧時
不自量謂車轢可臂當顧其心猶可諒鹿逐秦犬吠唐
聖浩蕩能恕狂不觀漢釋蒯通乃數盡孤臣亡蹈海死
亦可傷彼殮者洲之傍所與居殿首張翳鬼物知興喪
今來歸瘞舊疆燭湖水何泱泱公之魂翺以翔但假此
留公忠
　　　故明户部尚書原任廣東布政使司左布政使
　　　　姜公墓碑銘
公姜氏諱一洪字開初其先餘姚人曾祖工部公遷餘
姚之南城祖行太僕公以他嗣徙杭州歸宗而父光禄
公由曹郎出為知府贈光禄寺卿移家會稽至公兄大
宗伯即以會稽通仕籍焉公二十三嵗登萬厯丙辰進
士越三年辛酉謁選請就敎職因以武學敎授遷南國
子監博士陞南禮部主事調南吏部考功司郎中皆閒
曹與同官魏仲雪申青門為文酒會三君皆丙辰釋褐
且同以學博起家今又同部好之自稱曰南銓三友已
而改江西副使分守九江道駐節饒陽當是時海内脊
脊所在徵民兵加饟凡鋭意功名者率以揚厲擊斷催
科督役為能事而公獨捐去苛細一切以寛簡治之令
有司從尚徳敎察鄉民孝弟力田者核其實府縣敦促
赴道治次第立堦下公乃出㕔事降階勞問賚金帛奬
厲鄉民入城觀無不相勸為良民者苐饒俗多溺女女
少士民或中年不得配又惑子形家言停舊木不葬下
令溺女與殺子同律停舊木者與暴棺棄屍者同律里
隣不舉坐居三年大治乃遷河南禹州分巡道右叅政
值霪雨河决民大飢流賊犯隣郡飢民多揭竿應者縣
捕之急逋逃滿道路公曰此良民也飢不得食故為盜
耳奈何復驅之速罷諸捕卒設法以賑民稍稍還里賊
逼葉縣及鄢陵見所在有備不得入于是賊帥老回回
分犯河北巡撫知公能應變以軍事屬公公乃遣老弱
張幟分布要害而自將捕卒千人前行賊詗知公能舎
之去會巡撫樊公以艱報將舉公自代公已遷福建按
察使閩吏習輭緩公一以勤慎自持八屬肅然凡滯獄
疑讞立為之决囹圄皆清遂遷廣東右布政司使故事
布政惟左筦賦税右第伴食徒兼清軍名無職掌粤襲
承平久軍丁多為諸司所役凡衞所存空牒給餼而已
公力清核得千餘人别立隊伍訓練以待用既而進左
粤素饒沃而布政又財賦所自出公準量平衡約受裕
與却羨而塞耗官吏輸餫者朝至夕發完納甲諸省入
覲舉亷卓會推䖍撫以政府格之不行前後在粤凡八
年歴丁丑庚戌兩薦至壬午撫按竝疏舉奉㫖候京卿
缺推用值艱歸甲申國變江南柄用者推公太僕卿不
赴㑹唐王入閩僣位號公亡從之連進吏部右侍郎户
部尚書是時國家方南闢閩所賦者悉鄭氏所有獨雲
貴廣西諸道賦裁足給軍唐王仰賴惟廣東一區而䖍
撫復便宜截留之版圖所計雖尚及七省而司農無一
錢公措置盡心力恐民匱遷延間值
王師踰浙唐王使鄭氏守關自將兵三千從延平移之
汀州命公前行峙糗糧以俟而仙霞兵潰唐王走公四
顧無所得馬初坐肩輿行既而散去徒步次興國榔木
村去贑百餘里時相隨止二僕枵腹足盡裂公仰天嘆
曰嗟乎天意有在雖偷生何為矣遂赴水死時丙戌十
一月六日諸生鍾國士見而哀之與榔木菴僧了縁為
含殮如禮越一年公二子南奔得公殮因載歸葬故阡
而屬予以銘公長身白晳廣額秀眉為人簡重有徳量
或以非意相干未嘗小怒至大義所在淵停嶽立有確
乎不可拔者言不妄發發必婉而中見事敏而慮事密
艱巨不沮至璅細亦未嘗厭薄故所至不動聲色而事
事就理配王氏封夫人係舉人敎授鼎和公女男二長
天植貢生娶陳氏吏科給事中陞太常寺少卿襄範公
女次廷梧庠生娶祁氏巡撫蘇松殉難贈太傅兵部尚
書謚忠敏世培公女女二長適兵部尚書峩雲王公子
貽模次適户部尚書殉難贈太保禮部尚書謚文正鴻
寳倪公子會鼎孫三長燦天植出次承燕廷梧出乃為
銘曰
時天水後代為王臣徒席世寵誰報國恩謂當集菀而
丁于屯何以自處惟有致身緬稽古昔殷有三仁大者
遜荒小者臥薪雖昩時命未度周親其道固僨其心則
純蜀之伯約思邁等倫惜乎其志田横之島從者二人
榔木之村彭咸若在相從水濆東海烏喙西山草根何
以招之南方之魂
敕贈文林郎家明府君暨髙孺人墓碑銘
予修明史作先忠襄傳嘆忠襄以死事崇祀嶺表且名
其地為忠襄里報䘏何厚然猶藉後人侍御恢大其祠
而香山子姓有為茂才者復于明崇禎間訟所侵祠地
給帖勒石後之有裨于先烈如是也既而
天子臨軒策士于天安門外見貢自香山者詢之則前
訟祠者之孫也予方慰勞間而香山選人由舉人授丹
徒令以兄弟行來見且手狀再拜將表其先人之墓而
謁予以文予拜讀之始知向之訟祠者為予族父行而
對策者其孫謁選者即其子也夫子偶感其為人而其
子其孫一時竝見然則孝思之不匱與情感之自通兩
有然矣公諱濬字孟深其先由浙人入湖從明開平王
定江西以世職調守廣東之香山縣至髙祖茵尚以茂
才襲百户職祖鳶封文林郎與父元鈺皆以茂才廩于
學而父有足疾公生純孝日侍父疾不出户當五嵗時
能治母陳太君喪暨十五父亡公泣必見血每遇禁日
終其身易服而哭嘗以父在時疾不能赴讌會公亦遇
讌會不赴終其身公幼慧試童科冠軍其于諸嵗類亦
然繼母麥太君生遺腹弟􁀙公撫之如父而身敎之弟
亦慧每試與兄爭雄長且貢于廷而公益推甘與弟如
兒時顧公性狷介當明崇禎間從父可珍者浙令也行
取有名浙人多宦粤者自方伯下以令故人人物色詣
公公不見即請召亦不往及身所受知當事自外臺迄
州縣皆重公索公竿牘不可得時公弟及公次子定周
皆以文章知于時公各戒䠞縮毋請謁嘗云生人惟躬
行而已其次讀書外此非吾有也又云人自敬天念祖
而外當約以持身寛以待物又云自重者無辱知畏者
鮮禍憬省則寡過謙虚則受益以故鄉邑無賢愚皆稱
長者里中有悍子迕逆公頻往諭之卒為孝子少嘗與
隣人黄亦亨善亦亨子被賊鹵貧不能贖公亦貧賣宅
傍菜園代贖之有先世所遺田庄數百年物也豪家忽
佔去公不與爭獨訟其先世崇祀忠襄祠地被豪佔者
閲州縣數年必請復乃已久之豪慙悔退還公嘗入山
覔葬親地夜行多虎見前有光曜如燭導之數里及得
路光滅人以為神所佑云公配髙孺人髙孺人者名家
女也幼讀書能通女箴列女傳暨歸公與公合徳宗黨
多稱之順治九年山賊起破城殺官剽庫藏平南兵驟
至巷戰孺人覘事迫恐及辱念所生女已適郡司馬蕭
君子茂才而所居同里急呼女至衽衣顧宅傍井齊投
之男新周崇禎改元以茂才守忠襄祠者縋城入覔母
見母死亦慟哭而湛于水某月某日合兆于某山而表
以碣康熙癸亥次男定周請書碣定周順治丁酉科舉
人即新授丹徒令者乃為詞曰
惟是懿哲先以峻行讀經談義曰惟方正孝乎惟孝友
弟為政施之鄉邦必共與敬以是孚達早播桑梓比之
王烈在孝弟里雖復文翰卓犖無比次仲書勢鴻騫鵠
跱世所珍匿皆其技末獨此躬修如星如日言成標蕝
行萃科律況當家庭皦皦大節中閨姱􁚒言容徳紅披
帷吟誦有林下風如何于毒與尤來通慨然致身瑩于
寒冰所羨子女俱秉令敎女既殉母子亦死孝旴江是
浮汨羅可弔不媿忠烈世禪廟貌自古至徳為裘為箕
誦芬揚駿俟之後時凡銘貞石汗簡之資繼為史者尚
其思之
　　　刑部廣西清吏司主事沈君墓碑銘
君典江南試撤棘招予于烏衣自言入衡鑑堂時見按
側賢書例鐫從前論秀名應手開揭則先王父玉梁公
名籍出所揭版蓋故明萬歴丁酉以國子從應天榜入
解者既而飲于堂堂例題名列典試先後自本朝開科
逮今為一石植至公堂右而故明自洪武庚戌劉誠意
為主文官始迄崇禎壬午為一石植是堂側乃就坐仰
視則適刺萬歴甲子先外王父姜宗伯公名怵然動心
予生于甲子是年宗伯公適撒棘歸值予彌月已命有
名矣宗伯公曰以予闈中見是子非是名也因改今名
且曰是子宜嗣我然嗣我于此已耳遂取宴時所饗銀
鵝佩之以為劵今予忽覲王父籍而外王父所先鑒不
幸左騐然則予數止此乎予笑慰之次年招予于京師
不果又次年君轉都官又次年計至時予方游吳門哭
于旅又次年而君之柩自京師歸始就哭于喪次于是
君子五杲出狀請表碣不敢辭君諱嗣笵字康臣别字
肻齋自唐成徳節度使由蜀遷越為越人厯宋郇國公
元昌平提領公下至明素庵公徙山陰之隆興里君生
而英敏四嵗就王父索一硯竒之弱冠餼于庠例諸生
補餼者輪年貢舉倣古者天子之制諸侯嵗獻貢士于
天子謂之嵗貢明初嵗貢者為正途科目次之而其後
科目重而貢且輕也今三途竝用貢所考選與科目無
異君猶不屑當貢及棄去援例入國子就北雍試一試
獲薦再試拔進士髙等君素擅書法至是凢南宮主文
參詳小試官俱素聆君名且工書各屬意君擬廷對處
君及第而廷對巻偶誤墨不撿洗以容刀傳臚賜出身
拔授袐書院撰文中書舎人第一時新例以内閣親切
地勿用貲郎特遴進士有才望者充之君首應是選會上
兩宮徽號貤贈遂以纂修
世祖章皇帝實録充史館收掌官五年告成且開代紅
本悉經撿㸃賜金幣加級壬子典江南鄉試先是
天子念東閣制誥諸舎人槖筆勞苦當與簡主文官而是年
適纂修實録有成効遣君遂用為例既而復命嘉其能
内轉乃以資格稍遷刑部廣西司主事君自文林君贈
君厯世鼎食少豪侈不撿揮金刀如流泉結納天下賢
長者且游于聲伎後房充陳供具服食不能嗇既仕而
家産散落鬻所居廬為入官釡庾家如單寒而君不纎
悉芥蒂益刻苦自厲自國子就試暨入官凢十年思還
故鄉江南試事竣計去家千里而近撫環輙泣曰吾入
都時親朋餞于郊且有贈以衣裝者今歸而無一錢為
襍報資縱人不我責吾能􁀙然行鄉里間耶遂不歸君
篤于友愛仲弟華善病貽書憂勞既招華江南同臥起
時友人毛甡在座比夜必飲飲必着曙向與甡飲家采
山堂甡善歌君吹洞簫和之能曲折倚其聲至是置一
笛比夜必數弄倚歌至一月乃罷嘗泣曰吾髮種種吾
入長安後求兄弟友朋如此會鮮矣君好學尤好過人
嘗與同郡徐緘張梯姜廷梧及毛甡為詩文角勝中秋
夜苦吟作明河篇數千言輟筆而血嘔自太陵出漫銅
盎臥病㡬死比文戰不勝鍵户揣摹有日者告星過癸
卯後當不利君惡其語益發奮必以丙午售後入秘省
與同舎郎汪君相倡和爭去恒體今采山堂續集則當
時所為詩也汪君嘗語君勤于酧應比辦事之暇有以
詩字索者輙應不苟其主文時凢退巻皆親閲至遷刑
曹例以新遷者視獄晝簡囚𨽻夜宿犴狴外三月而代
名為提牢時朝審秋决諸重囚日未得蔽而滇閩適亂
囚且溢獄君驅伍伯供𨽻事食寢不給會天寒囚饑貸
錢市衣米散活瘐衆而君卒以是瘁死君嘗曰吾畏親
獄少時過訟亭聞敲骭聲輙驚悼累日夫以慎獄之人
而親獄宜其痒也君所著采山堂詩集八巻續集十巻
擬樂府一巻文一巻其試策雜文集不載銘曰
謂才足恃科目以㡬何為入官厄于曹司召公是似郗
家見竒惟生與死鏁院而知只憐官貧生不能歸死而
慿者墓門之碑
　
　
　西河集巻八十四
欽定四庫全書
　西河集巻八十五
　　　　　　　　　　　翰林院檢討毛竒齡撰
　　墓碑銘(二/)
　　故明中憲大夫太常寺少卿兵科給事中來君墓
　　　　碑銘
君諱集之字元成曾祖日升以嘉靖甲午舉人官雲南師
宗州知州有文名而君繼之早嵗通經稍長即能以詩古
文詞爭雄藝林而阨于童試崇禎六年始以附學改學生
廪食髙等八年禮臣請特科舉天下士每學取廪食髙等
者設兩塲試分經義論䇿硃其書與鄉試埒而君舉第一
貢之南京國子監領已卯鄉薦庚辰成進士時房官陳函
輝能文同房所收皆一時名下士聲大噪而館選數陿擠
之改南京安慶府推官會天下多故獻賊破蘄黄流及旁
郡沿江烽火接安慶君力搘拄之晝營儲峙夜率伍伯邏
雉堞間顧兵民雜􁀙楚帥防江者駐安慶營日以蒭茭不即
給糗糒闕然洶洶懷亂心而前後撫軍擁幕府自大鮮
所獻替君獨竭忠誠以告陰為調劑得遂所陳請以故
羇縻之雖賊三薄城而得以不壞方是時二京臺省聞
君名疏記其所為爭起薦之章凡十數上而畿輔踵冦
留不下乃以壬午鄉試充南京同考官薦戚藩等凡九
人平賊鎮帥者寧南侯左良玉也遇賊湖湘間不利且
匱餉大掠而東舳艫衘于江聲言勤王師所至讙譟不
可測君駕舟見良玉良玉擁􁩈具躡屣出接嘖嘖稱君為推
官有名握手深結納由是下江悉無恙既而賊犯闕事
棘南京拒賊者取君為兵科君不就先是鳯督馬士英
以招永城賊募兵黔南道徽州兵饑剽食于婺源村民
民拒且鬬殺傷黔南兵士英大怒特檄君往治欲以亂
民律掩殺而君撫諭之覆言民殺刼人賊非殺兵無罪
宜勿問士英心恨之而外憚其直顧無如何也至是君
取召而士英方以故督入柄政反言君可用署以兵科
將欲收之為私人而君恥不附遽改兵科為兵部後以
他臣薦仍改兵科且並進太常少卿而
王師已南下矣初君父舜和公亦廩食于學課君及君
弟于儻湖之濵君嘗過念之曰此先公授書處也至是
髠髪匿湖濵以著書自娯購古今載籍弆其中日與客
論文及古今興喪得失兼近代掌故與夫身之所聞見
者燃薪繼景娓娓不能已四方請敎者踵趾相錯共稱
為倘湖先生明制輕武士遇獸衣輙嫚易之視若蒯𨽻
即季世用兵稍稍敢自桀而終壓于制不得遂方君為
推官時安慶帥馬君投糧儲道以名刺以為鎮將與叅
政可平行也叅政責易板不報既而叅政驟開府巡撫
其地乃修宿憾將置帥于法而君力解之且薦用焉至
是帥歸命略地江東
世祖皇帝嘉其能賜之以名且令提督江南兵開牙吳
淞于是擇使拜書幣乞君況臨君以角巾往開轅迎君
饗于堂膝地行酒臚列山海不可識人以為此國士之
報云康熙十七年
上開博學鴻儒科召天下才學官人可備著作顧問之
選者撫軍以君應君辭之且曰吾年七十餘已嫗矣尚
能為成君作衣補耶康熙乙卯君自為誌銘以為他人
莫能言且多諛也越八年壬戌君始卒又三年其四子
燕雯以己酉舉人赴公車門值予直史館􁭤分明史文
苑傳得君名已起草去燕雯適詣予具言竁門之石先
公已自銘之矣惟是嘉懿未盡學者將勒文于饗醴之
版比之顔光禄之碑靖節此非先生文不足重亦惟是
先生與先公為忘年交文章親昵足徵信勿諛予曰諾
又十年乃始為此君所著書目備載明史經藉志其在
經曰讀易隅通曰易圖親見曰卦義一得曰春秋志在
曰四傳權衡在籍曰倘湖文案曰南行偶筆曰南行載
筆曰倘湖近刻曰倘湖詩餘在雜著曰樵書初編曰樵
書二編曰茗餘録君嘗曰讀易隅通者一隅之通也然
予是時方嬰城藏燈木樵每從塹隅旁通之自為誌曰
予所著有某書及雜劇之兩紗秋風三叠而已案兩紗
三叠史志皆不載以雜劇故也顧予知君事君以崇禎
已已赴童試縣斥之粘其文于門庚午再試再斥之然
而府試拔第一時年二十七始附學于是作兩紗劇一
紅紗謂以紗幛目眯五色也一碧紗則紗蒙其舊所為
詩貴與賤易觀也夫通塞之難憑如此子六人皆以文
名具劉氏補誌兹不載銘曰
君功在一方而名垂四涯其文可傳者則蔵之倘湖之
湄誌而銘君自為之遺言軼事不可既于是乎有墓旁
之碑然而遲之以至于今曰非諛墓辭
　　　汪贈君墓碑銘
汪贈君以康熙改元之一十有四捐舘舎去予方赴徵
車未皇弔也越明年予以史局留京師又十年告歸始
與贈君之子游嘗從舊文社祭酒在先朝訂交若柴君
虎臣陳君際叔軰藉藉稱贈君為人時用知物善推有
以益所無與貧賢者往來不私其居出物鮮留吝而終
以不匱今其人不可見矣而善子繼之見其子則一如
見贈君焉以故予與贈君之子交稍通即予身所遇偶
為他誤亦嘗藉贈君之子以補鏝其間予因而好之乃
距告歸又十年而後以修贈君墓謁予為碑予何敢辭
予按贈君狀知贈君生于前朝萬歴之三十六年當崇
禎改元海颶發三日東洋水髙挾陂塘而奔而上江蜃
蟄四起浲洞之出山者瀖濩而下山海相摶擊骴浮蔽
江會贈君齎載歸駕所乘舟率長年拯溺每拯一人則
量棄所載懼不容也及拯滿而載已盡暨十三年秋旱
蟲南飛斗米五百錢冬大厲贈君賑以糜凡執厲來者
悉納之或以傳厲告君不應乃飢活而厲亦無恙當是
時國運方百六天變日至父老嘗言辰水辰旱土敗而
民散則以洚水當戊辰而蟲在庚辰予少每聞之而怵
于心也然而天有災人則弭之國固不可支而閭里草
莽乃先芘而依維之自明亂以後贈君每于故交之貧
者倍相周䘏家人戚友凡有婚嫁死喪者求即應之里
中寒士每嵗除各贈以卒嵗之貲如恒課然雖歴久不
已夫天地生財莫之短長然而人每生于嬴而死于絀
當夫五金在地過而勿視而一經筐篋則遂資之為口
體服食舟車棟宇之具乃其嬴者嘗至揮棄而不足者
銖銖焉此在平成俱有之而喪亂尤甚幸而挾詩書作
長吏可矯語亷節陰相摲取而户牖之子家室單弱嵗
時無以給祭祀進醵修艇每不足以自通彼夫豪奢之
俗冬食萍薤晦布星月一飯十金猶歉于茹啖而有如
儋石不充暫假升斗即以之摩腹而有餘是升斗之惠
重于千倉一勺之濡寛于四溟也世有贈君吾知閭巷
鮮饑溺已順治十六年於潛盜起刼君父于砦而索其
貲君至砦即羅拜還之嗣後凡在家在客遇有盜輙相
戒勿犯贈君諱廷瑜字汝待徽之休寧人其所居西鄉
名西鄉汪氏西鄉汪氏初以勲爵起家而既而甲第遍
天下今徙居杭州顧在杭猶隆隆也子肇華次肇昉又
次肇齡則世所稱善繼君者君有聲成均而肇齡以諸
生入國子不墜其學諸子姓婚嫁俱具狀銘曰
既豐于徳而又不嗇於所藏斯進可逮物而退亦自臧
乃通財化幣而推恩于鄉邦使閭里貧乏雖居亂而不
及于荒則凡少丁百六長罹更革者而聞其言而不能
相忘是君雖在地而其可傳者仍在人也曰君何嘗亡
　　　徵士徐君墓碑銘
君仲山諱咸清上虞下管村徐氏歴世以科目為京朝
官祖諱隣萬厯壬午舉人僦居會稽父大司馬諱人龍
與伯父諱宗孺同母兄弟同登萬厯丙辰榜進士伯父
還下管而司馬公留會稽之稽山門家焉君生而慧一
嵗識字五嵗通一經甫畜髮即能以官監生應鄉舉入
塲有文章名仲商夫人者大冢宰商公諱周祚女也國
色與女兄蘇松巡撫祁公夫人俱能詩近世能詩家呼
為伯仲商夫人冢宰公還朝值司馬公以副都御史巡
撫山東見君于官署而愛之許為婚姻會國變司馬公
以大司農起用被召中道旋返破産與兩浙巡撫黄鳴
俊募閭左勤王不利南都建號者仍以公與馬士英同
掌本兵而公怒却之提一旅歸與故總兵官王之仁屯
之西陵名西陵軍
王師下江東西陵軍潰司馬公踉蹌走海上家人東西
竄暨稍定而君方重病且以國難遘家難意托落無生
人趣及行嘉會禮却扇驟見商夫人大驚曰吾以是為
王覇妻足矣乃就故居稽山門辟寢前廣庭構以藥欄
設長筵當中發故所藏書散垜之而對坐縱觀暇則抽
牘各為詩如是有年天台老尼從萬年來遙望見夫人
合掌曰此妙色身如來也蓮花化生相好光明既而咄
唶曰善持之善持之㡬見曼陁長人間耶于是君與夫
人約請各為課程吾當著一書銷此白日而子且從老
尼請發願寫玅蓮花經三部以延其年何如夫人然之
乃復自揣著何書吾研練經術久矣請合并羣籍而正
定之以勒取其意與事之裨世用者筮之得屯之五曰
小貞吉大貞㓙曰猶之屯爾寧為其小者而已于是著
小學一書慱取揚雄訓纂許叔重説文以及梁顧野王
玉篇并後儒川篇篇海諸書以正字形取陸法言切韻
孫愐唐韻暨宋祥符景祐間廣韻集韻諸書以正字聲
而于是縱考十三經子史文集暨漢唐宋元諸大小篇
帖凡有繋于釋文者悉旁搜博採以正字義自一畫以
至多畫分若干字合若干巻名之曰資治文字而夫人
齋蔬性不喜肉食至是斷之日給粥一瓷酪一瓷金菊
湯一瓷焚香滌指以辰申二時寫梵頁三番計三部合
計所寫字二十萬八千有嬴凡三年寫成會廣孝禪寺
大殿工竣三目尊者君方外友也率僧衆披衣拜于庭
乞施二部去供其一于殿極甍間周以朱木凾而甃結
之使風雨蟲䑕俱不得蝕而納其一于毘盧遮那世尊
腹中綴以金銀寳珠而冪以錦紱撾皷集大衆宣揚之
其餘一部則送之天台萬年龍藏中以老尼從萬年來
也康熙十七年
上開制科令京朝内外各舉郡縣有才學而堪與試者
道撫爭薦君君辭不得遂赴京先是閣中判詞頭照前
代典例多用查議查覆諸字而髙陽相公精字學謂字
書無查字縱有之不作察解此必原判是察字而北無
入聲呼察聲如查故訛查耳訛字何可用因啟奏
御前凡判詞查字俱改察字然終不解查與察沿訛之
始至是應制科者紛紛至每至必合數十人謁相公門
下君進謁髙陽相公徐詢曰察聲訛查有始乎在坐無
對者君逡巡曰漢書貨殖傳有之顧查為在聲之訛非
察聲訛也髙陽矍然曰何言之曰古在本察字爾雅曰
在察也堯典在璿璣玉衡以齊七政是也苐三聲呼在
為查以查與槎同漢書貨殖傳山不茬蘖即槎蘖也而
字乃從草而諧以在聲故在聲為槎槎轉為查則是查
者在聲之轉也猶之在之又轉而為裁為財也若曰察
之轉則是乂也差也察豈能轉查乎髙陽遽色變乃復
進曰察聲不轉查然而在即察也改查為察可乎曰不
可老子曰其政察察亦惟察名不可居故以在字隠察
名而轉聲為查若改察仍察察也然則查可乎曰可曰
此則僕之所未聞也夫字必有義查字無察義而有在
聲使徒以聲同之故而不顧其義則道可盜也曰道固
不可盜而在則可查不觀在又為裁乎在之為裁察義
同也然而裁之又為財則無義矣裁可財則在可查矣
裁之為纔僅義同也然而纔之又為才則無義矣才可
纔則查可察矣髙陽􁃊然謝而起其後三相録試巻糊
名然終不用益都相公薦于廷
上曰有著乎曰有曰何著曰資治文字資治文字何謂
耶曰字書也旁一相曰字書小學耳遂罷既而益都擬
再薦不得君曰小貞吉吾向不為大而為小此屯也然
而吉矣吾幸得歸矣初君到京時益都相公欲館君于
邸會邸客將滿中有一客鄉人也作字補一書内有􁫞
字註曰水雲角􁫞遂音妻而入角部中或以問君君曰
呂覽曰水雲魚鱗未聞角􁫞也客大恨遂沮之至是欲
再薦則同舍者再沮之君歸而逍遙仍與夫人相對坐
戀花觀書越十年庚午七月七日微疾卒子東女昭華
皆有才名越中閨秀舊稱伯仲商夫人其後伯商夫人
女有祁湘君者繼夫人起而仲商夫人則昭華繼之既
而昭華名藉甚過于湘君嘉興曹侍郎曰自左嬪蘇若
蘭後文章之盛無如徐昭華者昭華婿駱生名襄錦乃
為詞曰
平原康樂席世勲兮將率妻子居之呉市門兮闔户著
書其閒情兮如何翁思復舉明經兮區區小學等曲禮
兮食肉食肝不如歸故里兮特負畚者非鴻妻兮老萊
童鴻反比之荀倩兮七月七日黄姑上天兮竁門虛左
將駐此玅色身兮君有子過中郎兮千秋之室堂堂兮
誥贈奉直大夫都察院監察御史張公墓碑銘
張公諱鎮字庚生世居武强之王家庄初以子星耀貴
贈户部山東司郎中其卒時相國李公為誌其墓門久
矣既又以次子星法貴贈監察御史㑹户部君以俸滿
出為寧波府知府飾幣造請謂舎奠之石已礲墓左而
獨不得文其陰念先生與任丘龎君同館同年而龎君
之舉制科則實予所薦士也今龎君有素書敬問先生
起居予敢藉龎君之請乞先生一言以大予工祝世世
何如予不敢辭按公以文學顯明制重文事而輕武備
及其季也盜賊充斥始飭督學使凡試髙等者必較射
學宮以定甲乙然率具文耳公弱冠督學曹溶試真定
已取第一及校射九中大驚謂此文武才超其等值崇
禎癸未河北大亂盜賊剽鄉閭公乃集蒼頭設柝登臺
四瞭且出竒計襲賊營捕賊梟桀賊苐聞王家庄兵皆
却去既而京師陷公奉母闔土室棄文事武備不道每
嘆曰吾兄弟三人皆以文章雄于時而予以稍健思出
知計為救時之豪乃終不得遂豈非天哉順治三年稼
部圏畿甸庄田為旗丁屯將入境公策馬赴行幕畫地
抗論謂武强土陿居民並無厲阡畝再易不足稼圏屯
未便反復詰難千餘言稼部義之當是時畿甸圏屯數
千里獨武强免公家素封自謂推財不能如田文居鄉
行義不能如王彦方則家食何為矣乃焚所責劵詢族
戚中無子女者為之似續而分貲財以給之有不能婚
塟者為婚塟修學舎鄉祠之圮發粟賑歉代償官錢之
不能輸者元氏平姓婦老寡有操無貲不能達于朝公
集諸生告督學使請
㫖旌之并為造棹楔以髙其門上谷劉生因塟親南遊
凡附身諸物楄柎俱具獨不得一美大槨巋然髙侈以
陰娯其親徘徊武强界公聞之感其意立予百金使買
槨砥沐游之通途致逺近來觀以為榮東明袁中書宦
家子也不得于縣令縣令刳剥之不已羅織他事蒯捕
數輩出家人竄走公坐賈人車跡中書所在而苫蓋之
匿之車間驅而歸乃為舎養于旁縣營救備至伺事解
陰為治貲裝赴都值特開制科詹事府詹事沈君聞中
書名薦之入試中上巻授翰林院編修時中制科者北
直五人而編修居其一為之詞曰
公以文章顯而不于其身亦有武畧而惜不能救國家之屯乃散
財肆志慷慨任俠而其志終不得伸吾所題者嗟乎此思賢之墳
　　　刑部員外佟君夫人石氏墓碑銘
夫人氏石遼東人曾祖諱漢以滿洲籍當
定鼎之先從龍入關生子三長國柱阿思尼哈番次諱
天柱即夫人祖也為關東總兵官有名又次廷柱固山
額真夫人父諱瑾即總兵公子以副總兵官守孝陵進
都督僉事母李太君
誥封夫人則故名將諱成樑曾孫大同叅將殉難諱向
堯女也夫人生最長其弟文郁侍御史文燦驃騎將軍
文賢候補筆帖式獨夫人少有異姿且知書僉事公愛
之密為擇配會大中丞佟公巡撫四川其子賦斌為刑
部員外郎賢而有文遂歸焉當夫人歸時刑部君大父
以宣府掛印大總兵家居中丞公撫蜀未能養也留君
與夫人扶侍而宣府公卒中丞公聞訃將北還而奉
㫖留任守制君復以覲省從任所還發未及到諸凡視
饍嘗藥以及含歛殯奠皆夫人一身主之其間豐約贏
歉無不中度然且大母王太君春秋髙不能隨任日夕
藉夫人進養寒暖勞逸審伺之不輟如是有年以故王
太君臨終流涕曰世焉有扶侍之勤如吾婦孫者乎既
而中丞公移鎮中州薨于官君與夫人偕奔喪所遺幼
弟稚妹皆在襁褓夫人乃接受而鞠粥之以丘㛮而兼
保母自毁齒垂髦以至笄丳未嘗頃刻離左右迨治粧
送姑登車結褵而夫人始以瘵病終也夫金閨之子生
長嬌穉不習家人事又所至名門巨閥兩家彼此各以
富貴相矜髙誰則甘勤苦而􁌫法則如夫人者然則夫
人亦賢已先是京師大厭時有師巫過門言某日當災
至日地震以為驗夫人曰地震豈一家災乎此偶中耳
斥之不與語及夫人有疾俗言師巫善祠神名曰跳神
每跳師巫被錦繡念誦手擊神鞞腰繫諸鈴鐸而步搖
之使聲與相應至跳畢覘神意當否不當然後扶病者
徒跣至神前愬罪無不愈者或以强夫人夫人堅拒之
曰死生在天豈一師婆能制之且吾生平無大罪自視
瞭然乃欲以百年歸藏之身而徒跣衆前以延須臾吾
不能矣乃于康熙甲子十二月初七日卒距生崇徳庚
辰八月二十日享年四十有六以
覃恩誥封夫人子一時傑候補主事娶總督倉塲馬公
如驥姪昭勇將軍雲漢女女三長適湖廣巡撫張公朝
珍孫刑部員外聖猷子枚次適佐領公畢拉子户部員
外薩木哈三適内務府郎中張公萬禄子鼎鼐係以銘
曰
孝乎親而不惑乎神此庶士所難也而得之閨中之人
雖豐碑華窆睪然墓門其瞭然歸藏者視此身
　
　
　
　
　
　
　西河集巻八十五
欽定四庫全書
　西河集巻八十六
　　　　　　　　　　翰林院檢討毛奇齡撰
　　墓表
誥授奉政大夫翰林院侍讀加一級施君墓表
上之二十二年侍讀施君死于官將擇月日歸𦵏于宣
城城南之牛喜冲以病臻時曾與予泣訣屬予為表墓
之文而恐失記顧檢討髙君知狀至是檢討帥孝子彦
恪来再拜述君命予思予與君締交有年今又同館微
命猶將以哀唸重累其生平况君命乎君諱閏章字尚
白宣城人順治已丑由進士授刑部主事當
世祖章皇帝大婚禮成上
皇太后徽號頒赦天下君奉使廣西謁定南王于桂林
船發灕江㑹永明兵犯桂林殺定南王而東略地及平
樂君還至平樂聞變哭王于官亭將嬰城共守尹君揮
君行曰使臣無嬰城理君乃行抵家以承重居吳太夫
人喪服闋補員外郎大司冦劉君重君名一切部事皆
屬之君引經折獄平反盈百而大憝終無倖者㑹
章皇帝右文拔曹郎尤者充學使御試得七人而君為
首因提學山東君嘆曰吾世嬗理學三傳而皆絀于諸
弟子吾一旦抗顔為人師進退學者吾惴焉吾敢以俗
學負家學哉故其取士必先行而後文且所在講學重
儒術嘗過鄒平謁伏生墓觀其祠堂壁間所畫鼂錯受
尚書狀慨然久之臨去垂涕示諸生謂經學已絶其授
受宜亟如此已奉
命分守湖西所轄吉臨袁三州故殘破袁無土著民聽
流民占籍墾土而集其壯者萬人曰麻棚吉閥閲家聚
文昌折桂兩鄉多保險吉水令捕其梟長髮廣袖檻車
膠軍門君陳兵摐鼔金若赴市者叱縳其人屠首髮割
其所衣廣袖衣而盡釋之予約令悔罪能招致諸所與
者得不死其人流涕願如約于是自為文使持之諭兩
鄉民兩鄉民感激爭請得一見君歸命而麻棚之在袁
者亦散去方是時永明兵猖狂轉餫最亟御史以逋賦
檄君征輸君乃作勸民急公歌垂涕而諭之遍歴崇山
峻谷間悉窮民狀作彈子嶺大阬嘆竹源阬諸篇以告
當事當事咨嗟比之元道州之作舂陵行而民亦輸賦
毋敢後君乃務休息每日昃一視事但對閣皂山支頥
賦詩築愚樓于官廨之傍環以橘柚暇即與過客登臨
其中出入屏干掫行部所在設講堂講學學者無大小
從之如市會
廷議裁諸道使民留君者咸醵金建龍岡書院如祠君
請君講學三日去初君駐臨江有清江環城下以其清
也民過之者咸泣曰是江如使君因改名清江為使君
江至是民送君使君江上不能别復送君至湖會湖漲
君所乘官舟御史所贈物也輕不能渡民爭買石膏填
之已渡乏食賣其舟而歸康熙已未
上初開制科詔丞相御史及諸郡縣舉天下學士備顧
問者三相上君名
御試授翰林院侍講充明史纂修官會
日講員闕
上親出君名令補忌者沮之辛酉典試河南明年陞侍
讀奉
命纂修
太宗文皇帝寳訓時筆札既煩復以哭叔父訃時過哀
毁神氣澌散值望日
朝下端坐草馮恭定傳自午迄酉移按就櫩隙草罷不
能起左右掖之至榻間若形存者然而卒無病越數月
沐浴卒君數世以理學顯祖諱鴻猷曽從陳九龍先生
暨石城焦澹園吉州鄒南臯游既死號中明子中明子
子二長諱詧以君貴
贈奉政大夫山東按察司僉事稱述明公則君父也君
生而仁讓于物不忍好自下勤學而博于酬接口吃艱
語詞顧論理便便聞忠孝事及羇人才士有失職者輙
感憤忼愾涕泗隨語下嘗與同邑吳君赴春官試吳有
老母下第君已在第中相持而泣一若與之俱擯者友
朋窮無歸疾病死喪自經給膳療以及殯輁必周必具
嘗􁇡服營友人窆慟如天倫且有梓其遺文碑其壟買
田置宅以贍其子若姓者平樂守尹君嬰城死其子三
十未娶君為娶之君嘗曰吾去平樂時放舟中流迴望
尹君送予還其前後伍伯忽獸走斿蓋散盡獨一轝𦕈
𦕈隨决眥没吾至今思之而痛于心方君之道平樂也
呉太夫人踰八十日計官程思以嬴日歸侍太夫人而
太夫人適以是年死然而猶幸及歸侍者初述明公孝
日與君母馬夫人謀所以事呉太夫人呉太夫人偶病
洟以為失温叱馬夫人歸其家而馬夫人卒君初字屺
雲以是也其後述明公悔之然亦卒君從鄉薦還謀與
叔父砥園公歸馬夫人主祔廟而重傷父心將俟吳太
夫人命祔之惟恐呉太夫人將一日不懌可如何至是
使歸會
覃恩贈馬夫人為宜人賀者在門君以手據地號哭匄
呉太夫人命呉太夫人命設豆上坐而坐述明公主于
其傍食而囑之且令為文告于廟太夫人白首親挈馬
夫人主同述明公主入祔焚黄贈宜人當是時君手據
地行伏主前號哭不起左右皆哭賀者徬徨不敢進為
之罷賀乃事畢而吳太夫人始減饍若有待者君家世
孝友述明公兒時侍王父食食肉退而見呉太夫人以
鹽虀膠筯驚且泣嗣後王父召之食不往王父怪問故
嘆曰新婦有孝兒遂併賜肉君少孤育于叔父砥園公
已就外傅冬月隨羣兒履冰砥園公杖之而逐居塾外
之土山寺塾師王君中明公老友也讓曰兄一孤而忍
出之砥園公泣曰正惟兄一孤故然也雖然命之矣乃
親就寺抱而歸君嘗官湖西砥園公視君君跪迎之有
不悦必服冠跪終日俟其解乃起自中明公歴世創義
田不就君仕無嬴財獨積俸置義田二百畝繼其業君
好忘分友天下士天下士多歸之典謁日入刺雖臨事
必屏去趨迎與談移日景非語竭氣敗不忍已後進有
佳士力奬誘以成其名至所在善行興舉利濟其事煩
不可得而載也君為文數易其稿客在座即諮之推求
施易或竟體無原稿字者要其文一歸于正雅其講學
以體仁為本子二彦淳彦恪能世其所學乃為詞曰
惟君先閥起自石渠粤至尊道建坊于閭懿則代嬗以孝
友于歴世而大爰産斯儒當其通籍陳汝臬事賦白雲
詞于赤棘下
朝重儒術予觀學使程文自齊講徳于魯中秉玉節分
藩湖西戧瘍之後以喣以嬉獨其介節餔􁏘茹藜過清
江者泫然而哀乃者
天子由制科召置之講讀式是來學云何前史編纂未
就特乞撰紀如歐陽九以兹筆墨雜置籓溷手足皸瘃
況戀親串于是哀樂中年大傷迄暮而衰亦惟其常君
之文章已貯石室君之徳業堪表象闕其澤及人户口
能説矧其世學昭于月日今啟輿旐將還故阡琢石載
事繼之以文惟愳石褊載罔克全謹標槩節以垂墓門
誥授御前二等侍衛拖沙喇哈番原任兵部郎中加一
　　　　級逹君暨
誥封淑人錫克特勒氏墓表
皇清御前二等侍衞拖沙喇哈番原任兵部郎中達里
虎者韎韐族也少敏鋭㨗給善應事
世祖章皇帝器之授以内法一旦筆帖式哈番即漢所
謂内鑾儀衞者君出其知計才技典金吾諸衞以兢以
業内深其籌略而外肆其投蓋超距之能不數月間遽
進君本衞他赤哈哈番即他齊哈哈番當是時君始以
佛保名改達里虎
敇文所云初任内鑾儀衞筆帖式哈番佛保二任本衞
他齊哈哈番達里虎是也乃君甫受事值東人多逃舉
向時開原廣寧攻城略地所收鹵者往往掉臂去已設
督部侍郎于兵部專理其事而以君為副理事官君制
軍詰奸佐大司戎糾邦國禁令比之列代軍司馬夏官
大夫之選頗得其任乃復以
開國天潢所繋良鉅遷君宗人府郎中分司戚事掌金
匱玉牒
上嘉其能仍改君兵部郎中復令以夏官大夫叅司戎
之要君竭忠辦事部無稽牒因累遇
覃恩膺
誥授者凡四而其妻錫克特勒氏亦從公累次進封以
為榮會擦哈爾布爾尼弄兵塞上君以候補司正官挺
身勦賊時遇賊大魯擦哈爾布爾尼率賊三千人用鳥
鎗為前茅以次抗戰而君遽策騎麾兵度嶺忽賊伏發
嶺右衝而前衆倉皇間君率先奮擊且遣甲喇衡馳之
大敗賊衆于大魯之溝特授君拖沙喇哈番准襲一次
明年進二等侍衞又明年進二等侍衞拖沙喇哈番而
其妻錫克特勒氏亦得以是時進封淑人康熙二十一
年君女夫巴爾翰今户部郎中以君訃并狀來云某月
日將葬君某塋而附錫充特勒氏于其傍請表之嗟乎
君之刑于可考已因表之曰公初名佛保繼名達里虎
即達里胡錫克特勒氏即西克忒克勒氏系曰
惟君令質發跡卞韓從龍而起為開國藩初授衞尉嘗
冠虎冠既佐司戎遂歴夏官爾時五屬金枝玉欒藉君
司戚以資奠磐爰相睢鳩翩翩羽翰九伐正邦圻父是
觀乃遘小蠢盜兵塞垣敗之大魯獻俘天安特厠親近
為楨為幹肇事羽衞終于期門況君治内厥有可聞庶
揚寵賚以傳貞珉
　
　
　
　
　
　
　
　
　西河集巻八十六
欽定四庫全書
　西河集巻八十七
　　　　　　　　　　　翰林院檢討毛奇齡撰
　　墓表(二/)
誥授嘉議大夫陜西督糧道布政使司參政趙君暨
誥封恭人許太君墓表
君諱廷標字叔文别字雲岑杭州錢塘人趙姓髙祖孝亷
公諱登官興安州牧從餘姚遷杭家焉孝亷公生光禄公
諱珙君曾祖也光禄公生龍驤公諱鈺為君祖龍驤公生
中憲公諱維清則惟君父君父官光禄寺丞而以君貴贈
中憲大夫且以别于曾祖之為光禄正者因稱中憲公中憲
公生七子一都督僉事一都司僉書授明遠將軍一鎮江府
知府一沔陽州同知殉難西山一甘肅鎮右營游擊將軍一
江安縣知縣而君生第三以明經起家除福建汀州府永定
縣知縣遷湖廣衡州府同知擢長寳分守道落職復從征
南兵督師軍前題授安普兵備道進布政司叅議管通省
驛鹽事調廣東按察司副使分巡廣肇南韶道以憂去
服闋補長沙驛鹽道併理糧儲道事康熙戊辰遷陜西
督糧道布政司㕘政而以病乞去君饒于治術蒞事有
體幹遇倥偬造次輒能顧盼給辦而受性惇誠袒胸膈
示物所至感激故當試仕時海國初闢日扞冦却敵皆
足以忠信來格即歴仕儲備多與强軍為周旋而不悞
軍政不竭民力量其才地實可以大用而惜乎以監司
終也方予在都時值君以服闋補長沙驛鹽道將行餞
君彰義門君偕其兄子進士承烈在座後至者見君風
度灑然濯濯有儀表計其年不下六十猶前後審視與
兄子不辨長幼暨予歸三年驟聞君乞病已還里急過
之即不能一見若君真所謂盡瘁死王事者今某年某
月將塟君某山之原既請予為文誌諸幽矣禮卿大夫
塟必幽述其繫而顯著其徳孝子不以予不文重請予
表墓而予難之曰有是乎曰有之宋歐陽子之表李殿
直眉山蘓氏為司馬温公撰神道碑銘皆其人誌狀而
重匄其文表之可按也然則何辭矣君少以文章名年
弱冠未嘗習武事然而所在戰克以永定强冦介山海
之間三覆而驅之且有束身歸命者當圍城時忽有人
從賊中來曰何哉爾之以賊間我也曰非也吾以戍為
賊然當吾犯時感公之不死而戍之也故來歸焉于是
盡輸賊中情而賊遂以衰至若湘江多盜剽及官吏既
已籍捕得其多人然猶諭以禍福貰之以自新苐斮其
渠一二人而餘俱散釋今之扶犁而為農者即昔之揭
竿而為盜者也聞之安普之役土官為梗君以監軍平
維摩彌勒之亂一時將帥怒諸城之為賊守者將殱之
以絶後慮君㢲言譬之不聽推几而訶之不聽則大呼
曰
朝廷好生踰于虞舜今以民命寄戎行而忍以殘逞負
聖主意吾將啟督師使上聞矣時督師洪公經略五省
諸帥怵其言已之及君任廣肇肇俗喜為亂當西南多
故之後榛莽塞行路君行政之暇覘過抵所在而曲諭
之伺衆多革面然後捕其尤者伏之法及臨刑皆仰首
稱君仁立囑黨羽使散去其感人如此其後湘東之變
激于催科時公司驛鹽不相聞巡撫韓君亟檄君諭之
君往而亂民皆涕泣悔罪一夕而罷至于鹽𣙜之覈郵
傳之清糧儲之調度機宜緩急各中精勤而敏練古大
臣莫過也君文具體要儗之西京凡文敎書檄及親賔
去復柬札皆手自濡削末年力小減藉手掌記嘗令其
子為移文以事周章累數十詞不能達君覈以二語而
簡暢明析若以少勝人多許者其才思然矣配許恭人
名家子助君政有成績孝于姑惠于宗族其事多别載
以合塟故得並書有子八人以一後游擊將軍早卒餘
七人皆仕有文名孫十六人或仕或幼曾孫九人未仕
所謂能世其家者因為表之而並書其名于石曰某等
敇授江寧北捕通判呂公墓表
當予入郡為文社時有以兄弟指名者曰三張三吕三
張者張梯張杉張㮙也若三吕則一為鉅烈一為相烈
一為洪烈兩家皆世家子弟而文采爛然每入社軒軒
若豹羽之張于岡觀者竊指視如迫火爁離立不敢近
而既而三張皆就木相烈客死鉅烈為鹽官訓導貧不
得歸惟洪烈以記室從嶺南來見予而咨嗟曰先公死
二十年矣方康熙辛亥已與先繼母龔安人合葬于孟
葑之原獨先母祝安人以先先公卒預塟于謝墅之棊
子山不能遷記先公塟時曾虚左一槨以待而未果也
今已書安人支幹覆以生時所御衣而填之壙中獨是
墓門之石將以俟冡兄之歸而並請之今老矣子猶吾
兄弟行也吾請自為狀而子表之何如予曰然按狀呂
系出四岳唐河東節度使延之其逺祖也自宋太師正
惠公端二傳至中丞公誨有子守襲慶死金人之難而
其孫大理寺評事公億負父骨南渡家于越州之新昌
為新昌吕氏其後有貴義公者遷餘姚餘姚呂與李同
音明初定户版里長謬呼呂為李遂姓李嘉靖間太傅
文安公諱本以李通籍相世宗朝十三年及將致政乃
始啟奏請復姓方是時世宗重太傅甚先于餘姚建相
國里第為别築一城居之復于郡治山陰地更造行府
延袤若干區自㕔事外比視為堂室從以謻房凡旁櫩
離舎皆可容若干筵且作永巷從横之使負販嘂賣者
得周行其中以故太傅公後一傳為祠部柏陽公諱兖
再傳為銓部少㕘姜山公諱𦙍昌皆居山陰自銓部公
子茂才公諱天成髙才早卒生公而頴異蚤見頭角以
為呂氏至公當益大故公母史太安人為郡守公諱繼
勲女知書能授經而祖母孫太恭人為尚寳公諱墀女
嘗與兄冢宰公諱鑨弟大司馬公諱鑛者同館學博極
羣籍下筆成文章遂敎公為文而身師之公既善記憶
一目可兼行下復以受太恭人敎年十一作放膽文頃
刻千言觀者皆咋舌去既而就童試適史太安人服未
除及除而府試已畢不得已冒仁和籍補諸生仁和故
省會太傅故有宅在省會間為舉人何氏所佔而公訟
理之會學使嵗試臚名入何氏買伍伯搜挾書為姦陰
以簡摺納公袖隨探而出以首公公抗辯不伏曰有嫁
之者學使不能决下之府判府判受何賄遽于訟庭給
筆札令試試題既艱甚乃故出重囚刑于庭謼譟嚎嘈
既以讋公心且撓亂之使思不得屬稍間囑伺者以曵
白報公伸紙疾書略不加㸃庭鞫者未竣而文已成且
直拄何陰禍狀判大駴揖公而退當公被䧟時適祝安
人以疾卒公四顧怏怏及娶龔安人往往文戰不利且
不善事生産家中落會國家多故中原飢饉千餘里流
冦四訌自恃世家後慷慨當有以自效而進取無地無
所用崇禎癸未入北雍旋以流冦破京城南歸止山東
時南郡建號者畫河而守不得渡適季子洪烈有婦翁
徐公者監靖南侯軍迎公渡河居軍中順治二年
王師下江南靖南侯死公與徐公還江南旅居會族父
隨
王師者授髙淳縣令邀公同行時浙東五郡已括民徒
抗
王師公念家浙東旦暮不保髙淳去家近或得隨
王師東渡作保全計因忻然偕行及抵縣縣典史遣𨽻
持文書來迎𨽻私抵家以後時當笞公固請免之既而
問故𨽻以婦娩對時暮食公勞以匕肉𨽻食竟連目公
去明日下薙髮令市民集無厲譟于訟堂公促族父出
諭之族父遲囘間忽壞門入棓擊者雨集公以腦受棓
仆而僵儼跳身負屋梁者俯見體横地裸其衣將加以
刅怖甚㡬致墮幸刅不即下衆洶洶擁族父去抵暮衆
散覺身冉冉從屋梁降目瞑無所見頃之體蘇曰魂附
矣急踰垣出則典史署也時衆已殺令典史知不免將
竄去見公而驚既知為令客遽嗾兩𨽻牽公出遣獻以
媚賊未曙坐月下公自念無死理且既已生之寧又死
仰月咤㗫拾敗紙拭面血臨拭一𨽻熟視叩頭曰恩公
也㡬誤公矣詢之曰公不記後時𨽻耶公生𨽻而𨽻忍
殺之遂語他𨽻各解衣衣公乘夜負公出他境得免居
無何江南開試塲試流寓生可以為江南官者公試得
第四授江南江寜府北捕通判先是縣𨽻救公時公問
其姓氏曰葉正甫也其後官軍平亂民兼戮縣𨽻之從
賊者正甫以救公解公族父之子在軍問狀曰吾兄也
釋正甫勿殺至是公以髙淳為府屬因檄髙淳令求正
甫所在而正甫病死江南舊無督捕官因獄煩創設諸
務山積公行以仁恕凡閲囚無輕重曲直多用貸免以
為江南當喪亂之後民貧易犯法其罪皆可矜勿使寃
入一時翕然頌公仁會内院洪公故明兩浙督學使也
公試髙等至是將薦公值頒春治春宴于堂江寧故留
都地設京兆府自治中别駕以下皆屬吏每宴京兆席
南向餘東西向今改尹為守則守判敵體宜雁行列而
胥史尚遵故京兆儀註已設席而公執不可將就坐更
席守心銜之未㡬甲有訟乙入舊内剽掠者公按之無
有遂直之是夜丹徒簿解帑金藩司昏黑不能前以公
同鄉負金投公署辨明輸去守陰偵得之疑得剽舊内
者財讞事不實遂摭以告臬及勘騐實訟不得財報無
罪而臬已先騐一日遽劾公去順治三年
王師渡績溪將下江東適徐公在内院軍中公亟趍軍
門謀所以全江東者徐公初難之公以跪請徐公言無
他苐遣父老詣軍前請命公曰諾及渡江入山陰界父
老迎且拜徐公從容在傍向大將軍乞哀憐願勿屠城
大將軍許諾立令封刃不復戮一人(公是事頗秘至今/尚相傳城隍神寄)
(夢父老令迎于錢清之太/平橋故封刃真隠徳也)既而大軍進婺州内院補公
三衢敎授隨軍行及至衢而徐公奉大將軍令先入城
撫抗命者為亂兵所殺公乃徒行求徐公屍時屍僵横
路血胾狼籍無可辨公乃求其可記者辯得之為請殮
請䘏䕶之歸公在衢經年葺學舎修文宣王廟招倈諸
生之竄伏者課以文文敎大起内部聞公名移咨學使
謂衢州敎授與舊時江寧北捕通判同名氏是一人否
學使遽以私人易公名公不置辨拂衣去公嘗曰吾兩
次去官皆宜辨而不之辨且前此䝉不韙名猶嘿嘿豈
甘以汚自居乎古者降其志辱其身夫猶是也又曰吾
世受顯爵思以紹大而竟止于是以視靈運之述祖徳
平原之揚世烈不無有愧然予與平原靈運同遭喪亡
而予以卑棲獨保全首領以安其天年不可謂非天幸
也其言如此惟是世禄之家多産才士而公承茂才公
後繼以三呂皆曠代軼才而茂才公早卒公坎壈不偶
三呂者鷹揚虎峙非不足蔭映一世而卒之蹉跎就老
竟賫志以終其身悲夫公諱師著又諱王師字謫名客
星其號也為人才大而意不薄少于學無所不窺下筆
銛利如鐵英之發于鋩而居之以厚好解人急每欲于
人死中曲求其生嘗入友人幕平反大獄友人誚之曰
君坐是失職而欲以是遺我乎公曰能生人雖失職何
害間擅岐黄術起友人死當江南亂時從髙淳之蕪湖
見道傍死人既過思救之及還視則故僕也負之歸投
藥而起先是茂才公少時工填詞别號蔚藍生著樛木
園詞十數種為呉江沈詞隠及同郡方諸生所推伏然
雅不善歌公獨能歌且能言五聲六律七始九辨之學
故他著作甚夥皆屏去惟以傳竒七種行人間曰此羊
棗也康熙甲辰七月三十日以微疾卒距生明萬厯已
亥享年六十有六配祝安人州牧金陽公孫女烏程敎
諭心嚴公女年三十一卒生子三即三呂也繼龔安人
台州水師營游擊將軍某公女年五十卒生子一煌烈
孫七銘曰
惟公之德閟不以揚知公後人必保大以昌其子之友蕭
山毛奇齡謹書其文于墓石之陽曰時呂公之蔵
　
　
　
　
　
　
　
　西河集巻八十七
欽定四庫全書
　西河集巻八十八
　　　　　　　　　　　翰林院檢討毛竒齡撰
　　墓表(三/)
勅封承德郎雲南永昌軍民府通判林君墓表
予入史館作土司傳歎西南徼外哀牢金齒諸域要荒萬
里苐鞭箠之已足矣乃復版户而長衆之曩時所為流官
者今且堂堂選人試仕其地士君子讀書談義亦安所自
恃㑹予請假歸而故人之子林生兆哲赴東曹選得雲南
永昌軍民府通判則正值斯地時合餞國門微視林生將之
官了無難色獨咨嗟謂家有嚴君惟是晨昏遠隔可用為慮
而其既之官即以兼知新興事積逋六七萬林生受其尊人
教不忍敲朴而前任之在繋者纍頸無所愬咸謂蠻地果難
治其尊人儒者迂遠不足以利世用林生遵教且太過忽
恩赦自天下凡全滇七年逋負銀米蠲貸殆盡逋官之
在繋者皆得釋人因誦林生賢能徼
天子恩
天子神聖能使下吏得自愛惠澤滂淠儒者雖迂濶未
必不見利於世也赴三年而其尊人以疾卒於寢又一
年林生歸葬涕泣請表墓嗚呼君諱瀾字觀子杭州人
先世自宋末由莆田來遷其始遷祖均仕元初為提領
官居於杭州之大井巷三傳至榮當明洪武初贈官通
議大夫長子才次子文永樂中官監察御史又次森封
太常正卿森生章景泰改元舉神童召試授中書舎人
天順間遷儀制員外郎歴山東布政使司左叅議進太
常正卿與修憲宗實録及大明一統志續通鑑綱目諸
書進階一品榮禄大夫詔祖父如其官森生應禧正徳
中授内閣中書舎人以忤瑾歸瑾敗起大理寺副歴尚
寳卿遷湖廣布政使司布政使進順天府丞應禧生竒
贈刑部員外郎竒生梓嘉靖壬戌進士由刑部員外郎
改延平府知府遷雲南按察司副使整飭金騰等處進
階贊治尹崇禎十年請祀延平名宦梓生逢春萬歴甲
寅舉明經廷試受官則君曾祖也君世居大井巷繼遷
褚堂皆歴世仕宦暨祖長蔭父宗震承曽祖遺訓遷居
倉橋閉户爭著書各以文章氣節見於時世每稱遜抗
之後繼以機雲而君復承之值明季喪亂少年即漂泊
干戈之際既以成童補諸生第一便棄去遍讀諸蔵書
目兼行下搦筆為文章瞬息千萬言同硯者辟易不敢
前君自薄小技每脱藁不一再視苐與坐客談孤虚之
學駮之不勝退而盡發諸河東郭公南陽許氏之書討
練有年忽大悟遂肆幡演禽六壬竒門太乙遯甲及圖
緯占候風角以逆刺諸物通驗若神每曰數雖小道能
探精研微可以補造物不全之憾發生民未見之隠所
繋豈細若夫君平布算激貪勵俗亦在人為之耳名士
有學何者不可以自見必以八比取富貴雖吾前人嘗
為之顧吾非其人且夫人各有志也既而曰郎仲綴襲
京氏易徒善天步袁客師播星歴之筴要皆失師傳不
得所始夫始之者天也惟齊姑臧侯為神武所封得金
韜飛候𤣥象渾蓋諸術吾將用之以探其本源而知其
所始於是竆古今天文七十二家之説倣璣衡舊軌按
其圖目分躔而别氣其言災祥能使書墨入版而言晷
漏則左右司晨司刻可以時應每於清夜子分登臺察
雲氣占星辰順逆以之辨風雨明晦燠暘遲速之節且
用之以定一嵗陰陽損益之道其言多先見人或以西
學難之答曰使吾為五官正者吾能講太乙五紀八象
三統諸歴以折取於中雖然吾甘與西學較尺寸哉乃
以杭俗好相地中外姻婭多藉口竹策未定露柩室不
掩連年累嵗君過而咨嗟覓海角神經唐世所秘為金
匱玉柙回元天機者􁄭討其論説登山臨水躬驗諸吉
凶離合即以五行生尅二氣王衰推諸地道周親歸葬
者多得效去而于是塟者日以告即鄰人柩室皆為之
空乃復痛天札疵癘無由拯救曩者軒轅著書上竆天
紀下極地理中知人事其間府藏陰陽經絡生死運會
升降皆可竆抽極繹發我神智漢張機云夫天有五行
以運萬類人禀五常以辟五府𤣥微莫徴變化不可擬
自非才髙識廣安能剖晣幽遐盡其理致哉苐洞垣前
脘世無其人鍼石熨烙其法又不授雖諸家内經􁄭討
極備而論議浩博考索難竟即盧國難經與皇甫士安
甲乙諸著俱未能析其指歸而得其要領惟元人滑壽
作素問鈔一書頗稱簡切顧靈樞真經實先素問而未
得並著于世以相為表裏非闕事乎雖明末張氏彚作
類經已嘗蒐入而義例煩賾乃仍倣滑氏分類十二約
文五百汰其宂而貫其錯合靈樞素問為一書名靈素
合鈔自攝生以至運氣定十有五巻為醫學宗然而黄
岐不作凡伯髙雷公少俞仲文及長桑扁鵲公乘太倉
諸學皆别為一途金石也而代以湯液耳目也而代以
尺寸辨府俞而釋草木周秦以後所可考按者獨東漢
張機一人夫証之難理莫如傷寒言理之可信則莫如
張機之書今傷寒卒病諸論俱在人間雖前後倒置篇
帙錯雜其中三陽三陰以及太陽少陽太隂少陰諸部
皆有紕謬乃博􁄭典籍自靈素而下凡元化中藏稚川
肘後北齊禇氏唐人孫思邈諸所著以至中朝聖方外
彛醫鑑合數千巻彼此相訂因採擇而論辨之以法次
証以方次法即以説次方割塵析杪輯為傷寒折𠂻一
書取二十七篇症外合二百五十七法一百一十二方
共十二巻加類證八巻鏤版行世世爭購其書以為凖
的一時名流如卿子張氏亮宸沈氏子由盧氏易園陳
氏䕫師潘氏輩皆互相發明以昌大其説而於是醫學
得大成焉先是兩書鏤板成凡數千葉為估人所藏而
不戒於火時漏已三下家人欲往救板者君曰吾殫精
力費嵗月以成是書為利濟耳今鍥木甫竣而遽燬之
是必有不足於利濟在也否則必勿燬詰旦估人來告
曰居以内無不燼者而板乃獨免坊人有救他板者而
誤出之也君為人沉黙而談理侃侃若河流之東注然
故下物動以古為期雖博極羣籍有叩必應未嘗以此
詘坐客坐客雖不勝亦慰之去生平不二色不喜事家
人産産日廢顧志意髙逺襟期落落然門以外事悉屏
絶不以聞與學人遊學人皆稱之為萊庵先生晩年耽
于内典及養生家言澹泊寧謐與釋氏相對具有見解
嘗曰肢體弛則誦黄庭以振之意見起則諷楞嚴以消
之其多學而達如此君著書等身所存者于詩文有滄
門集自娯集秦川雜詠酉冬雜著壬戌新鈔於經學有
學庸集説論孟彚解古今聖賢録於史學有古今名臣
經濟録讀史寫琰録於雜著有武林雜志武林英賢志
西湖逸志林氏家乘輿圖津要廣輿志考其於天文地
理星歴諸學則有五星辨難火坑珠寳圖説㸃穴歌地
理㣲㫖天玉正傳秘㫖示掌歴較正元經餘編纂未就
者不可勝紀康熙三十年四月二十三日卒距生天啟
丁卯年六月十一日享年六十有五以
覃恩勅封承徳郎雲南永昌軍民府通判娶沈封安人
子六長即兆哲判永昌者君之封是也次聖則見任雲
南黑鹽井鹽課司使以他後降服次兆異太學生次兆
杰貢監生次兆琪次兆徳孫五啟瑚啟璉皆監生啟璿
啟琛啟璵女三女孫七其所適所娶皆名族詳誌中乃
表以辭其辭曰
古之鴻學以多藝名藝十得五而名已成至于百氏則
匪所營彼談天者下逮九瀛紛綸噂􁀨有如集蠅況當
療物上嗣阿衡誰為為之以著凖繩君之先世代為列
卿乃獨髙尚同魯兩生以博墳索不止嚘嚶果能觀察
得天地并上撅天隠下達地靈中洞人則誰謂貞白不
足與京孝子筮仕能述父行墓門之碑千秋永貞
　　　故明兵部車駕司郎中黄君墓表
君諱運泰字開平當明亡之日破産募邑中死士得五
百人渡江叩巡撫黄君于軍門黄君閩人受其衆以同
姓故弟呼之請于江南僭號者授君兵部車駕司郎中
久之不得意視一時所為殊不道却而歸見予于土室
曰江南事無成矣會馬士英奉福王太后奔杭州與故
鎮東將軍方國安敗軍合拒
王師于西陵渡口因在江南時與君舊君饗之萬人山
中諸養舎囷廪一空已而嘆曰與我餵此賊何如餵沙
中蟲哉乃挈眷藏南山間闢其先人所搆園名文園者
種桐養漆于其中晝課傭作夜即飲酒近婦人達旦不
寐江東監國有以故官召君者却之順治三年
王師下江東君乃出山以文章會天下名士天下名士
東渡者悉館其家日以百十人設長筵于堂隨到隨就
坐咄嗟而遍竆海陸珍錯之饌每大社入郡一切供張
厨傳皆其所治時嘉興南湖作十郡文會君連舟十餘
鳴鉦吹鐃越郡名士皆載之以行嘗與予撰越郡詩選
庶常王君選四詩中一詩為鄆城夜走題則明亡時庶
常從賊中遯歸作也予為哀其遇因以右丞司户評其
詩簡間而庶常家人謂譏其從賊搆予怨家陰中予以
隟然後遣人密諷君改所評語君曰此不可改也予與
毛生共為此毛生即不幸有予在予能賣吾并賣吾友
哉愈易購多紙染其板不絶居常無聊召能飲者一人
不問其所來與對坐各不出一語徐徐飲自朝至晡隤
然不能動坐寐鼾齁客去不知也自後家寖落良田廣
蕩半屬蕪渫文園數千頃亭臺池舘半傾圮不復理或
勸之節嗇君持杯長嘆曰當吾叩黄軍門時衷革者一
月脱此時出關死于兵吾尚能嗛嗛飲此酒哉既而有
病不能食危坐却飲噉十日一夕大醉卒方君卒時予
尚未歸里君泣曰吾友在天涯能知别予在今日乎顧
其子曰毛先生倘歸當請一言誌予墓他勿請也康熙
十年予客淮西君已出葬于天樂鄉應駕尖黄州府君
之壠傍其子致書請誌墓不達暨予歸而墓門已闔乃
承君遺志其子再拜口授狀請表之君所居名黄竹塘
父上舎諱衍祚席世富厚以豪俠自喜而其祖諱可師
者以國子籍中萬歴丙午北京鄉試丙辰登進士其鄉
會墨義俱為世傳誦有名初仕行人遷刑部員外郎陞
黄州知府而卒曾祖諱初元由監作上林苑苑丞贈刑
部主事與弟希元中天啟辛酉鄉試者俱以詩文名于
時髙祖諱世厚以國子籍中嘉靖戊午南京鄉試授江
夏知縣時充湖廣鄉試同考官江陵相公陰囑以少子
入解不許罷職歸里六世祖九臯中嘉靖戊子鄉試戊
戌登進士拜魯王相與王左右不相能謝去七世祖懌
中正徳癸酉鄉試授安溪知縣崇祀名宦君曰吾累世
通籍如此吾何如矣君年四十二子五女二所娶所嫁
皆名族康熙十九年友人毛生表其墓且為偯曰
西有黄竹今在東渡兮族居以黄比江夏兮世本隆上
君適丁其汚兮子房破産不用為家兮亦有良友天之
涯海之角兮墓有宿草尚不能一哭兮今者歸來車過
腹痛兮欲識其幽反為之題其竉兮身其深深名者其
聳聳兮嗟乎是樗里之塟兮苟無恙兮嗟乎此栁下季
之藏兮苟無傷兮
　　　錢唐李記室墓表
嘗從家明府許讀李東琪文嘆其博植不卑貶于雜文
有蠭氣是名才之鮮時習者及予官京師見其弟上珍
于馮儀部宅意度翛舉䫉骨見如瘠鶴多讀書而往與
山人者游若于衣羽家有所遇者暨予歸而東琪已厭
世獨與上珍為主客聫校往來久之上珍忽言曰予將
游成都歸期未可知先生文致足禪世恐從此卓逺相
見罕念先人有隠徳當
鼎革之際徵書四下不得已應徵為檢校大使卒以非
其意旋棄去而生平好古疏記天下事無所試以康熙
八年己酉五月二十六日賫志以殁距故明萬歴癸巳
生時春秋七十有七而無所傳述即次年九月七日卜
葬于錢糧司嶺之新阡亦並無誌石匿于墓不孝之罪
著矣今幸交先生先生能無出一言表之遂手狀再拜
予誦狀稱居譙李氏有武毅公者從明太祖開國積戰
功為將軍而虎賁公繼之遂領虎賁衞世禪勲爵奄至
武略公以食采于浙始遷錢唐豐寧里凡十世以詩書
代興數矣自北渠公傳敬渠公而公生單傳鮮兄弟娶
謝生式金早卒其次式王即東琪也又娶馬生式璉則
予所交字上珍者又娶沈生式瑚凡四子皆名下士而
二為予友至公卒之嵗遂有孫十曾孫八而十孫之中
有名成輅字宏載以康熙癸酉登兩浙鄉榜者則又予
兄子同年生也然則予之于公其世交若此雖不文又
何敢辭獨是公在前朝時抱其所學思有用嘗為本省
巡鹽侍御史記室參軍值崇禎改元秋颶風發海水上
涌浙東西田廬皆蕩于水即滷地澒渫牢盆竈􁀙盪若
浮梗公把筆繕疏力請巡鹽者馳奏捐課若干既而鹽
運司菑邊引官牘悉燼于火運司將得罪而公代為疏
寛之會倭冦初平海上籍鹽徒若干指為盜皆坐以辟
讞上爰書堆垜不能釋公晝夜檢閲所上凡萬紙刻求
其可平反者遂徼減其半新安巨估呉氏以觸忤海虞
鄉官囑侍御史殺以事以侍御史同年生也公執不聽
曰豈有以私怨僇無害者時私販充斥法漸弛公力為
整飭使積引泉流不少壅滯嘗清覈帑庫有贏金萬兩
在常賦之外皆疏引之後所増入者而公仍具疏請給
邊軍總制傅宗龍義之移書曰邊實壙積士氣不先久
矣若朝廷得士盡如君者何憂兵事哉其經術有用如
此公嘗居貧與友人共估友亡司計者侵蝕其貲本殆
盡友家請各歸所賸公曰不幸而友亡彼寡也所餘何
㡬而尚恐分之乃不取一錢振袖歸若無有者公諱干
霄字卓如初諱立志表曰
時李記室之塋表而述之以見其平生
　
　
　
　
　
　
　
　
　西河集巻八十八
欽定四庫全書
　西河集巻八十九
　　　　　　　　　　　翰林院檢討毛竒齡撰
　　墓表(四/)
　　　浙東招撫使故明工部員外監靖南侯軍徐公
　　　　墓表
公諱凖字式平㑹稽人當崇禎之季士人爭以八比取科
第而無益人國相顧淪禍敗不可救公既被試忽集平時
所為文熟視曰是何物于治事何所與吾學在是否既而
曰天下從此壊矣碎裂之别婦至京師其弟有從事倉曹
者好博負博進博徒合少年登門追償轝一尫者坐上坐
譟且罵公怒批其頰應手而斃公突走出門不反顧裂行
縢裹腓至山海關登髙長望偵者以為奸拘之寧前寧前者
王師下遼陽而明兵㨿之為守禦地也自營薊連衂後
王師鋭甚不可當幸養晦不即入藉為榰梧㑹調上機
事開府馮君有指畫詞不能達掌記數易草不得公在
羈中以數語達之開府大驚曰誰為此者衆遽以公對
遂引入請為幕客凡機事必以聞如是有年楊君嗣昌
撫永平虛恢自用于寧前諸官悉婢視不一屑屑而獨
于公多許可曰竒士竒士嘗由閣臣出督師勦獻賊于
湖會公歸里即家召公行嗣昌湖人欲敺賊入川而迫
而殱之使湖故鄉無一賊故巫䕫上下疏守禦使賊得
輕入而既而官軍䠞賊後公曰勿䠞也夫賊易入亦易
出苐并力攝之而疏其防保無繇他道出者嗣昌迂其
言悉力追䠞而賊果繇他道返自雲陽至䕫一晝夜行
四百里且留衆于鄖而自以輕騎破襄陽殺襄王及諸
官屬而全湖以震于是嗣昌乃自材一軍上下往往誦
公言而恨嗣昌不能用繼督丁君聞其事搜公于行間
購得之引與計事顧事不可為會闖報獻隟綂羣賊來
湖遇官軍于水坡間敗績督府單騎走公與同幕十八
人皆縳送闖營闖令洗之洗之者俘獲無少長皆斬也
于是奴賊曵十八人雜衆跪抻項刃齊下公私念何至
死于此紿奴賊曰汝能縱我一謝闕乎奴賊曰官耶曰
然喜而解其縳送公闖前賊例凡獲官有賞其所獲官
磔而殉諸衆不曹斬故官每被獲寧就僇必勿言官而
公詭言官信之至是闖詢曰何官曰慚愧苐參軍耳參
軍何官耶曰慚愧參軍司幕府文書而未嘗為官闖念
幕府司文書必有才可用而是時河南李信每勸闖勿
殺文士收人望因付賊目李之綱之綱與語大悦縱談
天下事慷慨無忌脱械飲食之夜則校其足而覆錦于
牀公問故曰我敢疑公哉曩者王命監一俘如公才縱
而遁之㡬誤我大事吾特前車之惴惴以有是也公曰
諺曰利所都旅亦家此間利吾安歸乎之綱乃餌公以
貨盛供御且擇俘婦之姣者以羇留之因告之闖闖令
與計事公攬鏡必挽髭嘆曰參軍參軍今入賊幕哉崇
禎十六年正月一日天文生楊永裕謁闖于軍門黄冠
野衣捧圖䜟以獻謂闖宜建號改正朔闖悦使見公公
心恨之不與語永裕還見闖曰以臣觀徐生此野鷹非
終􁀙者闖銜之會再破襄陽永裕勸闖改襄陽名京設
官行間武臣自元帥權將軍以下有差文臣自上相左
輔右弼及六政府以下有差乃以永裕為侍郎而授公
以官公力辭永裕曰何如果如臣言闖立召公公醉語
不倫闖杖二十次日復召公公復醉又杖四十公曰此
其時矣會官軍破賊寳豐及唐縣郟縣間倉卒拔營走
公即挈故蘭陽令山東來儀與之騎陰覓保寧王于他
營不得乃夜與儀兩騎遁邏者訶之公手執龍文大牌
指儀曰此右弼也有公幹急策馬去時儀受賊官右弼
龍文大牌者出入之符蓋預購得之也苐是時賊雖他
徙然名城殘破一望七八百里間皆曠無官司惟土寨
據險隘自相固結白晝行殺略雖竊奉朝廷名號而獷
虓與賊等公晝匿草間夜輙望昴星東馳如是有日及
至河操舟者窺客裝有無以卜生殺公故侻衣臥得渡
抵歸徳故督師丁君家居見公而勞之公備陳賊中事
計擒通許太康二賊官丁君令其子解賊官入京而使
公伏闕上十陳冦情疏葢公在賊久日察其機事并用
兵虛實設策疑信及守禦攻取分標立營諸法詳記之
為官兵滅賊地而事勢已去且中外諸官其拘牽轇固
牢不可破公深痛無如何然既已疏入莊烈皇帝驟見
之大駴時漏已二下即命兵部堂上官次日于演象所
面詢機宜公曰賊勢燎原人心瓦解非望塵而奔即倒
戈以叛數千里名城如無人數十萬甲兵惟束手而已
然則奈何曰國家兵力既不足而統馭方略似又無足
為挽囘計者夫藉攻勦者惟人與饟耳今兵耗于邊饟
亡于甾夫人而知之乃或大破宿習多為權詭以亂之
且稍分事權使便宜可行意則庶或可救夫文臣原無
學術在中在外皆伯仲之間而彼此牽掣綂兵者必受
命督師監軍督師監軍必内承廟算馳奏方略一往返
間而敵之形勢變矣前之所籌後不足用況乎漂焱叵
測如此賊者今幸其設官司分土地遲回關隴為今之
計當亟為用間使其自相猜貳以賊制賊縱或無效猶
得藉其瞻顧以小緩其東向之勢不然發機已亟京師
其正鵠也廷臣上其議復退為用間十二策中有速取
楊永裕妻子及賊諜蘓二之在永裕家者當取之作行
間用上初尚未信及見此遂飛騎往南都取永裕妻子
果得賊諜蘓二並囚之來京信公言實值保寧王從賊
中至上召見得公不屈狀益重公敇吏部授公職因授
河南開封府同知贊畫軍前會閣臣李建泰督師西禦
賊請公同行上許之親餞建泰及公于大明門甫出都
所隨羽林軍忽散走無一留者建泰駐居庸躅足狼狽
公曰事亟矣羽林鳥獸合亦鳥獸散此無足深怪者苐
國家已無力募藉募亦但如羽林朝合夕散不如再請
命整師且迎且待某當先往河聨絡故督河之土寨可
用也及抵河而都城破遂倡義結河諸土寨勤王與故
督丁君已刻發而南都稱號者以詔至即移師至江南
仰天曰事不可為矣雖然吾總無所歸浮沉焉苟有利
于人吾猶為之時閣部史君鎮揚州已留公幕中而靖
南侯黄得功與公在寧前有交向史君乞公史君許之
遂題公監靖南侯軍㑹興平伯髙杰兵留潤州與兩浙
勤王兵競道相讐殺公力為疏救而靖南與興平有隟
至是復爭鎮兵大閧公復為調之靖南乃移鎮無為州
公在無為軍遷廬州府同知奉命聨給西江進工部員
外時馬阮用事諸鎮鉥内亂思一湔滌乃合東平廣昌
興平靖南四鎮為公疏而列靖南名居首請誅君側姦
靖南以語公公知勢已去外患侵偪恐徒清内變不及
竣翻藉為口實乃詭為儒者語令解之悉力外禦事已
寢而寧南侯左良玉復飛檄率兵南下清君側靖南翻
奉命西禦遇于板子磯忽報
王師下江南靖南戲下有刦靖南迎降者靖南自剄軍
遂降公在降衆中當事者聞公名趣授之官公曰天命
固有在苐吾敗軍將也雖努力難以自効多為人恥笑
辭之避潤州越一年會江東民徒抗
王師畫江而守公知江東事必敗敗則千里無噍類矣
吾族鄰親戚皆在中何可不一救時綂兵向江東者有
内院佘君久知公言于貝勒王招公同行公許以自効
曰江東必破破則苐勿殺吾能招之此皆吾民也王唯
唯及破大軍皆從績溪下而偏軍亂流由西陵聨舟至
蕭山空城屠無所施舎而趨錢清至太平橋公預遣父
老具牛酒迎拜馬前曰願勿殺公故為詢曰此何地耶
曰太平橋曰自此當太平矣請封刃王曰善遂拜招撫
使往招故閣部朱君大典于金華大典不受招闔宅自
焚城破轉而之衢衢守將越人初不知兵之已臨也公
在途被刦所賫符信書命俱失去比至無所憑苐言孤
城旦夕危矣决趨舎而守者不信遂殺公公死三日兵
薄城守者出降以殺公故盡殺在城官吏之降者公友
吕公故北捕通判改衢州敎授收公屍公性孝友為人
忼愾不矜飾好與人財與人言必盡其肝膈博學善文
下筆數千言而恥為八比初名士竒惡流俗畸致改名
準取以儆也體肥白好奢衣不再撋嘗曰吾行年五十
當不知死所矣至是騐公卒于順治三年七月廿六日
距生萬歴三十二年七月十日享年四十三子嘉慶以
父難廕官辭不受女適吕洪烈則余友也其孫源曾以
國子遇予于京師及予歸出所為狀拜請表則其狀為
洪烈尊大人北捕通判公所撰即當時收公屍者乃為
表而系之以銘銘曰
公習于五典稔于七録而耻以八比名好談天下事善
用竒計而自式于準與繩當國家興喪之際驅馳四應
所至常有效而無所于成曰此時數固然也究之為鄉
邦為里閈纓冠往救而不能自庇其所生嗚呼此徐先
生之塋也而為之表其行
敇授文林郎仁和縣知縣王公墓表
康熙三十二年知仁和縣事王公以疾卒于署卒之日
囑其子曰予承命知此土已盡職死節官下顧青衫出
門今以白木還念無可為飾木地者蕭山毛太史僦居
仁和羲同里工文而知予其文能嘘枯而不能于媚人
苟還骨故地棺無朱緑應藉其文以飾之而子泣曰諾
會予甫東渡大旱渠底龜坼舟壅格不得行暨歸而哭
公于署則已踰月日駕柩于車出關將以詰朝解舟紼
去乃故㰕其舟孝子扶服登岸間適同里丁君以訪故
來杭其尊人與公同出自瀏陽劉公門下世誼遂介之
詣予寓亭泣拜述公言請所以表其墓者予泣詢其狀
而無有也因抆泪就坐敘其語以表以狀公諱庻善字
衡麓湖廣黄陂人也始祖彰卿公明永樂間仕太僕寺
卿由豫章遷陂家于陂之石陽城閲十餘傳矣公祖之
遇入成均有名而伯父鴻臚公立偁與父國子公立份
俱以文章聲于時而鴻臚公無嗣以公嗣之會陂當明
季獻賊蹂躪蘄黄間破産禦賊家中落暨鼎革而豪民
巨族且有妄占公産者時公年十三從容對簿于提刑
之訟堂亷使李君竒公言試以文公倚訟桉援桉間墨
筆迅書立就李君大竒之留公讀書于官署中苐公少
孤事母黄太孺人孝每疾必告于祖請身代人每以孝
童稱之康熙癸卯登賢書以一經冠于鄉計車數上家
貧不能給乃乞署秭歸教事俸滿遷杭州仁和縣知縣
會
天子南巡出水衡所掌綂為儲偫不費地方官一錢而
仁和為兩浙首縣帥諸司起居自
車駕所到行在止茇以及楫筏橋道梐枑鈴柝之設晝
夜搘畫雖入官伊始未嘗一諳宮府事而動合法令所
至無誤臺使深嘉之乃于下車之會相視所治謂仁和
省會地比户闤闠四民皆街居交利而計其嬴日以財
貨相主賔舉目無禾稼與循良吏興農勸功之意絶異
乃首興學校創葺大成殿延諸生試之其後庚午領解
者即首取士也于是漸及估販及官府工作若所云工
與商者調其爭平其儈牙簡覈其木石銅鐵黍角絲枲
諸物價大略治之以不治曰為政去太甚而已假有刧
訾者斷還之負責者償之質子女鬻家口者則贖而完
之如是而已其一切璅屑俱置不問他司有所索不應
即不諒者或指為慢事急操之漸至徵于色發于聲而
究不之顧嘗讀漢史嘆循良為政痛百姓苦吏急寧為
寛平彼刻轢是視者亦何嘗不念及小民之艱然且假
公亷不發私書問遺請寄俱一無所聽而究之嚴酷所
至重足一迹不至生民不盡禍不止是曷故哉大抵煦
煦嘔嘔祗及之霑體涂足之民而市籍商販給衣浹食
即目為輕薄動加摧抑則愚者相顧稱快既而漸及于
文儒以為衣冠侮人當辱之大吏則時之不為儒者稱
之而至于郵亭鄉官以及士大夫之家居者吹毛而求
疵文致之故曲其法以明直而椎魯無知為之嘖嘖以
為平政者如是而不知斯世之猜禍遂不可底何則裁
富以悦貧則富亦貧詘尊以立威則威愈酷也公之治
杭無是已公賦性和厚而不善于修飾處已潔清而不
為皦皦之行遇士大夫必以禮而相對落落自朝至昃
公家事棘棘偶有間即推桉飲酒或賦詩一章以遣其
靡煩之意嘗和臺使觀海詩臺使愛之時屬吏多篇獨
取公詩附之石公治以慈勝而至于弭盜則不遺餘力
城北湖市為舟車輻輳地嘗患盜公捕其渠朱新者梟
之而城北以安至鄉之大鎮如喬司如塘棲皆居積坌
集而盜每陰行其間公遞鉏其渠曰丘二曰趙三而雈
苻無乘間者至若苕之積逋甌江之大砦攻剽近境公
悉密捕掩殺之而杭之四境逮今晏然至于近旗之民
因縁無厲至有鬻身入旗者公悉禁絶之而為之贖比
比也公生于崇禎四年十月十七日距康熙三十二年
八月二十八日卒春秋六十有二會是嵗亢早公晝跣
走烈日中夜露宿以禱大瘁稍間則文簿堆垜秉燭不
能給又日伺上官執板奔馳之其有不合意指者遂引
躬受不韙抑鬱成疾哀哉卒之次日四民皆市哭予在
越聞訃有杭人客越者相對哭不止予詢之曰有所舊
耶曰無有徳之耶曰無有然則何哭曰吾哀夫公之至
于此而民安之也公配陳氏又周氏皆封孺人子四長
堦庠生陳出次式緒國學生次式載次式域周出女七
三陳出四周出孫三長文鏊國學生堦出次文鎮次文
鐸式緒出其所娶所聘所適所許皆名族乃為表之其
詞曰
以公之首斯丘也而歸其身其歸之者形也而浙人依
其神蓋公之處已以介而治人以仁雖抑鬱死官下而
其志未嘗不伸曰此公之生平也而并以告之桐鄉之
民
　
　
　
　
　
　
　
　
　西河集巻八十九
欽定四庫全書
　西河集巻九十
　　　　　　　　　　　翰林院檢討毛竒齡撰
　　墓表(五/)
　　　金文學魯孺人合葬墓表
君以崇禎十四年卒卒之時知山隂縣事周君輯君善行
傳人間名晤善録予時受其書而未省也越二十年君遺
子子闇重取録鋟木屬予為序且具言宿昔為善賫志之
狀涕泗滂霑予時已為文記其事終以其事渉隱昧罷去
康熙十年君配魯孺人以單居三十載從君地下子闇復
寓書屬予銘墓㑹予從淮西轉徙嵩少不得書暨予應
詔從京師歸醫痺杭州子闇乃以對䇿赴
天安門請宫詹學士朱君填銘壙中而麗牲之碑尚有
俟也且朱君之銘與予友吕子絃績所為傳仍以待予
表墓語行之文間然則予又何辭矣崇禎十三年兩浙
凶饑君父太常公以監察御史典南京學使院事事竣
歸里發粟賑里門然後還臺其明年雨黄雪十日斗米
千錢君立救饑法預開坊局遍畫諸坊之在城者與四
鄉表裏擇鄉士官師主之以籍記受賑口數先設散錢
給米局以安其家然後分别逺邇自官糶民糶官積民
積諸大法外條列出粥移粥驗病傳藥諸碎事凡若干
則立厰若干所每厰分主若干人且徐徐于經畫之暇
勒荒政全書凡若干巻會紹興府知府王君推官陳君
皆悉心任事舉君為倡而簡其能者副之時在城諸坊
惟城南大雲(坊/名)概有丳串則以君為主而胡君諱鑑者
為之副也乃是年五月一十六日君卒越十日二十六
日胡君又卒坊人奔走哭于路號于里門比户驚相告
曰善人亡矣善人亡矣雖然善人不可為如之何無何
胡君甦大言君居鈞天甚樂鈞天穹窿别構一堂以居
君名善人堂堂布千坐坐止百餘人而君居其中顧見
鑑即呼與坐而既而却之曰胡八兄何庸至此耶八兄
者胡之行也時傳道其事或疑或信即其家人亦惶惑
越十日六月六日俗六月六日浴貓犬曰貓犬生是辰
為之沐蘭君外弟呉君年十四浴貓呉所居宅則玉虚
道院左也貓走院依神而呉就神捕得之神擊之顛既
而神憑以為言曰非善人相救其能生哉且曰善人願
致太夫人太夫人無恙穹窿之間將建堂以居善人太
夫人善人行也請貽金為工師勸成太夫人者君繼母
呉之姑也言訖而起如平常時坊人龔勲章啟初胡銑
項發張先聲王龍光輩上其事知府王君推官陳君山
陰縣知縣周君各拜稽首曰善夫即以其事輯記之名
晤善録且敇載府縣志中金氏為西京大姓然日磾族
也君氏出漢裔避莽簒減劉為金既而復之至呉越王
時有為民部尚書者諱王嫌名仍氏金南渡後遷于賢
庄既而遷觀港為觀港金氏君為太常公長子生六嵗
而母王太夫人卒是時太常公登賢書暨君年十四乙
丑而太常公成進士然君已能補學生食下士禄早以
藝文噪于時其配魯孺人則戊辰進士翰林院修撰公
息女也年二十八而單居一子六嵗其一尚在腹即子
闇也子闇生而弱甫期以驚仆孺人狼倉走庭外不識
户以未嘗窺庭也既而悔之
王師下江東邑里奔逃男婦啣曵走出城一城皆虛孺
人曰嫠婦何之焉指所佩裙刀曰脱不幸飲此已耳暨
四垣鍵户獨㩦二兒居重屋而竟已得全太常公嘗曰
兒善而死新婦善而不死死而樂與不死而苦均等耳
然而苦可知而樂不可知善何可為矣予嘗怪魏晉以
後多言鬼神事不之信子闇在廣坐曾爭之曰君不讀
春秋乎春秋多怪事而夫子修之何也遂雜引春秋時
事并列代史文一如邢劭之論名理娓娓成説予嘗載
其言别篇而晤善録所記事終不敢多及然而概可睹
焉君諱樞字伯星或曰此斗星精也而泄以名宜其行
矣君生于萬歴壬子三月二十五日卒于崇禎辛巳五
月十六日享年三十孺人生于萬歴甲寅十月七日卒
于康熙辛亥七月二十九日享年五十有八例守志五
十許建坊越中紳士與子闇游者請學使題旌而孺人
辭之曰吾敢以贏年沽寵譽哉子二焯烺銘曰
維昔末造天降鞠饑豈翳公子而解信施乳瘵用藥餔
餒以藜不報黄雀反夣白雞人事已矣天道何知古亦
有言善不可為上帝示意此豈有差彌羅饗善與穹窿
齊玉樓既召金臺可梯鈞天廣樂趙簡所知應遣蘇韶
回世説之十日兩告千秋不疑脱或未信名字足稽酇
侯歸昴傅相乘箕矧瞻閨中實共伯妻思君心苦有子
腹遺世徳務大家聲是基東山談理西園賦詩感兹異
事作搜神詞廣彼晤善助我孝思越五十載猶念先儀
礱石以待將為豐碑身藏兹土神升雲霓尚疑藏者惟
冠衣兮
　　　文學洪君偕張孺人合塟墓表
洪孝子綱不幸生四月喪父越一年不幸又喪母又不
幸父母享年少父年止二十有一母年止二十又不幸
綱以五月五日生諺云兒生五五慎勿舉身長及户刑
父母今乃身不必及户而其言又驗生平既不見父母
又每懷是恨自戕不可自悔艾又無所用又韓退之為
李干墓誌誌當世名貴誤服金石藥求生而致死著之
篇藏之地下為後世戒而綱父以寒疾食梔屑母病熱
而誤投以葠茋之湯向使子長能嘗藥不至此又席世
寵後地大難繼或得嗣駿烈以慰賫志而時命未逢詘
指身生時逮今已二十七年矣抱此數不幸而展轉無
計計惟有刋石書徳藉名言以誌不壞使銘埋墓下表
傳人間而人亦有言王庾舊家必得孫綽文而後家人
治葬事今康熙辛未合葬二人普福嶺既已謁祥符知
縣遂安毛先生文填墓間矣蕭山毛太史遂安同譜兄
也曾為先司寇公作明史列傳予家世徳之太史能復
賜表文為人間觀乎予乃見孝子哀其志發其所為狀
嘆逝者無所事事遂安文已具何用綴餘言以重示于
世而既而思之自昔竒行異節鴻功偉伐可以嬗于後
是固賴世之能言之者而苟其深悲極痛無可傳述明
知其人之無所事事而即傳述其可悲可痛不能自已
之志譬之遇剥割熨烙伸臂坦腹嚙齒舌忍患而呻吟
唔吚不絶于口亦足以抒其所苦而驅其所不耐然則
孝子之為此豈得已矣按狀君諱潢字天如總角能文
十四嵗即以未補諸生為晩會學使試台州曰此先忠
宣判官地也忠宣生于此仕于此當必有籍請往試其
兄壯之挈之行果見取為台州學生其明年十五即贅
于張孺人家孺人父諱仲安錢塘學生也無子贅君而
身殂君童年經紀其家事持籌佩鑰視垣墉周遭夜督
家人數么貝不失竹箇有催科吏來譙于庭張僕抗不
遜吏持之官例逋糧抗官者朴而枷于市君親入縣門
與縣官拱揖侃侃辨具言追呼急良民不給應辭㫖倨
傲其在草野則有之未聞得罪也且催科與撫字孰重
官見君年少而氣直語有理解遽釋僕謝之歸邢吉人
先生者君受業師也無賴子弟有以婚姻負先生者先
生憤至死君獨伸大義呼同門生移檄之已而置其人
于法先生雅善姑布術嘗相君曰子才大于軀而血不
膚其能長乎乃以康熙乙巳八月廿四日卒先是張孺
人贅居張氏暨君卒時然後來歸不復往而張母顧太
君屢以車來迎必流涕謝之曰今以後則吾事舅姑時
也既而君母周太君力勸孺人暫歸寧復來孺人扶車
不能登肩顧乃去至是病劇顧太君詢曰兒有言乎曰
無有但有不能自决者昔者事舅姑不能從夫子今幸
從夫子去又不能事舅姑生死之際當何為情言訖而
瞑時康熙丙午六月九日距君卒時祗十月一十五日
嗟乎其可哀也如此君世籍錢塘宋徽猷閣直學士忠
宣公由樂平來杭一傳為同知樞密院事文安公留錢
塘家焉迨元興有浙東安撫使諱某者徙越之上虞入
明而襄惠公諱鐘成化進士官刑部尚書太子太保以
軍功賜白銀麟服復起家錢塘西溪襄惠公生澄𢎞治
庚午舉人中書科中書澄生椿政和縣知縣贈都察院
右都御史君髙祖也曾祖諱瞻祖萬歴戊戌進士都察
院右都御史巡撫南贑汀韶惠潮彬桂以平賊功贈少
保兵部尚書祖諱吉暉萬歴戊午舉人中壬戌甲戌乙
科進士未仕卒父諱超例以廕受官不就為杭州學生
世咸謂君承世閥才髙當益大而不幸賫志孝子綱錢
塘學生銘曰
惟君世勲賢歴嬗開府業立功西與南兩建銅柱臬宗
衮既殊望康樂亦佳嗣東京四世楊尚識黄絹字如何
芝蘭生早已刜其芽日象殞丹穴星魄墮渥洼有子生
背親四月方哺乳比之徐節孝匍匐解覔父世苐見嵇
紹不見紹父形況兼謝阿母孤早若寄生惟是填墓文
不用戒金石𤣥衣罕遺羮黄口未嘗藥縱謂鴝鵒鳴陽
五劫此月但逐葫蘆生何用名鎮惡獨憐魂婉娩相隨
在重泉嗛嗛作伉儷于今三十年墓下填所哀墓上標
所痛譬猶病呻吟勿謂偯無用世徳久愈熾孝感身必
興聞者儻不信請以視此銘
　　　山陰金氏女滿願墓表
金氏女山陰南塘人父鎔上虞學生家貧而無子當女
生時值小滿之滿日父以為女也棄不視既而嘆曰金
能滿吾願畢矣古有沈滿願試以名之七嵗能讀書從
父之塾塾中兒無過之者隣童呉登家頗殷請婚于父
父許之而未聘也白頭兵起燔吳登之家而簒登去既
而返之家無賸一錢登年十五無生計請倉橋之賣紈
扇者而為之繪之日繪三十紈得百錢會女父死女亦
繪紈以養母登儻不給繪女給之康熙改元侍郎王君
祭禹陵搜城之丐婦而諭以意買姣好女酬以官金二
十觔丐婦來女家女母曰金果滿乎持華衣披女身女
泣拒之一日三往復既而女病約以日至日衣華衣登
過送之請于母曰先生在時某向有成言雖無禮而有
其意今則已矣願别之可乎曰可登見女曰不謂子之
幡然也女曰吾籌之矣吾死則誰養母者往之而之死
則金可入也否則子能養母乎曰吾叔父在處州以千
金販木呼吾尸之此後有贏錢未可知也女曰諾謂母
今日病請中一日遂經死年一十有七登迎其母之處
州家復大起三十方娶妻生一子塟女于南塘之湖南
山而請表之時始寧女士徐昭華有詩曰南塘嬌女玉
琢身黄金為姓家復貧生當四月小滿辰兼之金滿干
枝分命雖無缺願未伸但耽文史厭寳珍山環十里桃
花津兒家住近山後村青蘿作髻雲作巾閉户不聞㰚
犬狺曾賦映水當洛神何媿滿願稱後塵(沈滿願有/映水曲)祗
憐兎絲牽麻黂小童韓重居北隣越羅裁素張曲筠團
圞如月虚無文雖與題扇非右軍相邀同染蛛絲紋㸃
花築翠掃黛㾗逺山着處香螺新有時滴粉調朱脣呵
指把筆凍不龜東家作畫西家皴兩兩腕袖相粘籸畫
紈三百錢一緡才彀晨夕供老親狂夫無賴千騎臨千
金買笑萬買春不識桑下羅敷秦白茅強委半死麕盤
龍四角穿車茵為予判作載柩輴衣箱五彩花組紃不
須換却填襦絪阿母呐呐徒好金叩户一别肝膓鋟雪
花螺旋鋪官銀縱然金滿缺在人日有時蝕月有輪豈
如紈子長圓勻廬江小吏銜苦辛販材貿木羅漆杶黄
金亦有滿願晨世事完缺何常倫湖山萬仞髙嶙峋下
有清水清且潾封茅藉草薦水蒓夏澆清酒春酹醇瓦
棺土甓安穸窀相過淚落前湖濵
　　　蠡吾李孝慤先生暨馬孺人合塟墓表
李孝慤先生以康熙二十二年八月卒塟有年矣其子
塨登康熙二十九年庚午鄉書明年試禮部既歸而嫡
母馬孺人即以是年閏月又卒與先生合塟服闋慨然
曰禮云居喪未塟讀喪禮既塟讀祭禮喪復常讀樂章
今古樂並亡誰當讀者客有以予所著
皇言定聲録竟山樂録二書餽之讀而怳然即束裝越
三千里就予受樂凡三日盡得舊所傳五聲二變四清
七始九歌十二律諸遺法去且能正予書訛謬二十餘
字瀕行再拜曰先孝慤儒者也不孝身親凶功已一十
五年未有片石填土中而先慈從之幸而封甫乾將復
琢柱于壟傍且以麗牲先生其可無一言褒施之乎予
曰然按保定多儒者容城孫竒逄以竒節講學蘓門間
祁州舉人刁包聚生徒里閈先生獨篤行却講謝弟子
謂學貴實踐合内外期于有用乃闔門從謹身始型于
家惇于所親漸以及邦人邦人信之大率貌樸而莊衣
布袍覆瓦壟巾或髙胎羢巾而禮容温然言論伉直而
呐呐不即出性嚴介而予人以和當太公在時雞鳴盥
潄率馬孺人拜于庭然後登堂聽寢聲徐徐問安顧太
公春秋髙日必五六食每食必燥濕甘苦察所冝手捧
持之會天寒雞鳴而起瀹豕羮于陸稻之間先燃燈于
堂反持羮而燈已熄念置羮取火羮必寒如何正徬徨
間而燈燼忽燃若神助者或曰此孝之感云至其自奉
則礲粱連覈作饔和菜菹而沃以沸水頃刻一二盌不
知其麤也先生嘗慨世儒愅詭求身心不實舎求事物
乃求事物又不實徒竆致物理于古所編摘之書而註
事説物葢復不實乃遂屏棄事物不道漸至兵農禮樂
由賜求赤皆斥之為舎已為人之事然則學亦安用矣
因與同邑王法乾訂身心之學又感五公山人王餘佑
大節與之論有用之學録孔聖全書及通鑑事蹟可施
用者顔習齋者愽陵儒也謂聖人無心學而有其學乃
自立為學次第雜取少儀内則諸篇定幼學之凖而以
古文禹謨李氏周官經所云六府三事三物為節目究
竟彷彿班氏五學限年責功之説而心學闕焉乃謂先
生崇實學與其説合齋宿過先生先生不與見既而見
不答先生於諸客之過未嘗不答而獨不答于習齋即
習齋亦不以先生不答而不之過嘗過先生值他出見
桉前所録書大驚歸而書先生姓字于屏每出入必拱
揖焉顧習齋籍愽陵而寄僦于蠡城之東村先生由里
居之鄉由鄉之里居必經習齋門不一入也然而先生
遇雖疎終以其學切實遣子塨與游塨雖秉家學然亦
學其所學云先生諱明性字洞初孝慤者學人所易名
也少與兄成性弟盡性皆蠡縣諸生有聲兵亂後先生
不出試客有以出試勸先生者先生飲之酒既醉浩歌
使客不得言順治八年兄以
覃恩貢于廷授府判官而是年
恩詔郡縣舉學行兼優一人時已推先生先生辭之初
居城東曹家蕞圏田令下廬舎彊甽皆受圏于旂獨奉
太公入城居太公卒復奉母居鄉之賸廬及母又卒而
兄弟之子有不幸者復為之經理遺幼往來鄉城間嘗
在邑里修比師閭長之敎凡婚喪祭祀養老讀律必躬
帥盡禮而其在鄉則出民入民各有程度暇即與鄉人
較射每鈎弦目光箕張鄉耆老見之輙流涕曰李二公
少時當崇禎之季羣盜􁒅起二公從太公帥鄉人保守
戒勿為盜鄉人感之即他盜過二公門挿幟門左禁勿
入當是時二公揮利兵用長木箭跨生馬疾馳可敵萬
人惜今不見也先生生于萬歴四十三年少馬孺人二
嵗而先孺人九年卒孺人有懿行無子副以易州世襲
錦衣衛指揮使馬公斌女生子五孫一塨其長子也孺
人同馬姓而殊系歡如姊娣推讓所生子而同懷之塨
乞銘時累以馬孺人懿行為言嗟乎賢已乃為銘銘曰
嗚呼此蠡吾李仲之墓而以徳配祔
　
　
　
　
　
　
　
　
　
　
　
　
　
　西河集卷九十
欽定四庫全書
　四河集巻九十一
　　　　　　　　　　翰林院檢討毛竒齡撰
　　墓誌銘(一/)
　　　沈君墓誌銘
予友沈七禹錫二十七嵗死嘔血其諸宗沈功宗與予
前後友亦嘔血二十七嵗死死時作書曰先生肯為我
作誌耶其弟在宗持書泣屬誌且云某日將葬苧蘿山
東崗啓其書其遺筆也功宗字孚先蕭山汀頭人其讀書
處名江園稱江園沈子後山隂傅宗者慕之就君同里居
師事來蕃讀書江園中又稱江園二子君十嵗著大臣論
稍長尚風節嘗讀漢書黨錮傳至度遼將軍皇甫規自以
西州豪傑不得與黨人上書自訟君捉筆填其下曰時蕭
山沈功宗以童子同將軍上書其慷慨如此君善書法遇
縑素必移易書滿雅好談毎達曙不寐時其師來君同學
傅君亦皆好談故嘗與談無厭情一日來君書同邑毛甡
之詩示君曰此何人詩也君應聲曰此嘉州也又示曰
此白太傅也來君咥然而起曰何哉此城東里毛甡者
也君曰有是乎次日遂走城東里問甡值甡過埭上君
亦走埭上相與語甚驩當是時毛甡過埭上埭上黄君
好結客日接遠方履置酒高㑹毛甡既指君徧告座客
座客與君語亦大驚後客有為問難者君著答客難數
千言頃刻成客傳寫去至是客至者必詢江園沈子焉
君嘗夜思甡逐月隨一僕走埭上凡二十里語逹旦及
甡過横山君復隨一僕乘夜走横山横山去江園三十
里中界以江呼江漁刺舟亂于江時雞將一鳴江㟁有
踞虎兩目如燐接江水君信為燐也叱之虎遁杖追之
時近江村民驚以盜一村皆起江園前有苧蘿山西子
所居處也旁有浣紗溪溪祠西子其祠前為越王走馬
崗君嘗行崗上悵久之著越紐遺書不就乃與傅君合
刻所著詩共十四巻名江園二子詩集呉江顧有孝臨
安陸圻徐繼恩山隂張梯慈谿魏更與同邑毛甡皆有
序後傅君出試君不從與之别傅君出試輙第一庚子
舉于鄉而君以戊戌十二月嘔血死死葬苧蘿山無子
遺一女傳君告諸木娶為子婦銘曰
猗乎崇蘭馥馥其華扄之幽巖凛霜來加嗚呼昊天曾
是不瑕焚芒灼蘖剸榮刳葩維兹苧蘿有懷著書畜志
不逮言還其墟材優覇服思成王圖其人即亡其心不
渝宗有沈君風流相似鄭鄉即同楊冡亦邇能通秘埏
相語𤣥里夜月尚縣江園之水
　　　姜桐音墓誌銘
君諱廷梧字桐音明大司農少子也司農死國事于贛
長子國昌走五嶺負楬櫝以還行至閩征南兵大索于
路漢旗徐帥者捕生人為逃丁兒械國昌手載之行將
以釁鐎斯時有總角少年膝行馬前求代兄即君也君
幼給㨗行文不起草口所誦即成句大宗伯黄公道周
曽與司農謀國事勸司農行夜宿君宅聽君詠詩而怪
之疾顧司農連言曰君尚難為陸荆州耶此非平原乎
君歴世仕宦而無籯笥然性喜中友之急蕭山毛甡避
隟人于君君歴之日與山隂張杉往來拯􁀙山隂徐緘
家嘗被賊賊質其子男而要之贖徐不能贖也君卸婦
頭上粧贖之君世為炎帝後姜姓師尚父其宗也自蜀
漢鎭西大將軍後如千傳歴宋南渡有從一宣教者家
姚江為姚江姜氏入明益大高祖考榮以工部主事左
遷通判則嘗劾逆瑾得罪者也時徙居姚江南城曽祖
子羔有文章名由禮部郎歴陜西按察使進行太僕寺
卿與分宜相公忤致仕祖鏡解元中禮闈試自禮部出
守為建儲上書罷職既而例贈光禄卿徙家㑹稽又為
㑹稽姜氏焉父一洪則司農公也司農公初叅政東粤
遷太僕卿以國故偕大宗伯黄公入閩叅機事尋由吏
部侍郎進户部尚書而走死于贑君曰吾世受朝廷恩
如此日見舊世家子保家門者悉應徴出君獨義不出
闔户而居㑹稽故瀕海大將軍統征海旗丁輦徒以東
自永興逹例有供役日括坊民為夫君已循例而賤值
莫僱也倪文正公長子者君女兄夫也有喑奴客居民
間以賤值僱旗丁者虐奴客泣而不得語既辨其喑者
也利其喑指為旗丁兒逋逃有年是家敢藏逃法當死
法藏匿滿洲逃亡新舊家人不主首他人為勾稽名窩
東人東人鞭之還旗窩者斬十家家連坐流徙塞外當
赦不赦君既家被抄無遺金錢而奴客喑躅足竟不得
辯一語于是桎梏君觧京師赴督捕府讞而君以道病
有坊民義君者願代君不可其兄國昌自道還急詣縣
府首自被桎梏解督捕府督捕府亦竟以君枉命釋君
君向與兄共户居既各娶子婦以居隘兄僦道南居以
居君獨居既而兄亦貧力不給僦乃還道南所僦居仍
與君居君乃穿户傍賃旋人所居居久壊也立四泥垣
埒汙泥􁞚其中而獨身居時夏方溽甚泥水中體客濕
淫于腎腸腫發于幕鑱石湯火治不可救戊申十一月
若甲子死距生年若甲子若月若日甲子四十有二君
少遇筮者曰君當有大節惜乎蹇也畫蹇卦于紙且曰
六九其遇二四其數也君初不解今解之也蹇也者蹇
也六九者六九也蹇六之九所謂不事王侯者也二四
者倒探之猶云得策十八者四十二也君長于文章而
無成稿所存詩待刪集如千巻芳樹齋集如千巻甲乙
詩抄一巻皆已刻其未刻者藏于家如千巻詩類何景
明近為詩者莫過也娶郡祁氏名􁃝英明廵撫蘇松殉
難贈太傅兵部尚書謚忠敏祁公長女賢有文章每與
君倡和或君遠遊則必詒詩相問訊有詩一巻藏于家
名靜好集子男五人長兆熊郡文學次兆鵬次兆驊邑
文學次兆驥次兆鵠俱幼女五人兆熊娶邑董氏明尚
寳卿董公𢡟中孫女生孫一允垣若甲子若月日將擇
塟若所兆熊兆鵬兆驊同持狀造蕭山毛甡跪請為銘
甡以言㣲辭兆熊泣曰先大人易簀時呼熊前囑曰守
身誦讀奉慈慈幼此八言命固也西河毛先生吾肺腑
交而流離走四方吾不能與之訣吾念之汝執筆記吾
言是先生與先大人何如而忍無一言于先大人且先
大人隱者也隱而何以顯者銘甡曰然可以銘已銘曰
系惟四岳兆天水宗既遷既大大于姚江歴世顯仕垂
珩珮璁各礱名節咸鐟鐘鏞繄惟夫子實紹司農退秉
大義詎為苟容蕨食成饌土室是封衣剪薜荔詩裁芙
蓉其同王考猶有敷庸或待闕庭或登鄉邦而君不然
永謝世徵曩予攀鳳以君腹龍果逃海上見稱遼東仲
尼有言君子固窮嗟其命詘不如文豐既歴坎坷亦羅
罦罿貧無室居死于泥中穴乎有竁惟君之宫砆之瘞
之利其後乗
　　　張梯墓誌銘
山隂有三張子張梯張杉張楞也王正義先生以詩文
㑹天下士三張子俱幼小坐末坐天下聞三張子名各
爭起問訊已而見三張子在坐末輒相顧嘆息去順治
三年征南兵下浙江山隂鄭遵謙率民徒抗之江濵張
楞死焉張梯乃髠髮㳺澤中性不嗜酒至是飲飲必劇
醉嘗與弟杉過維揚維揚人聞梯兄弟名爭邀梯兄弟
飲梯既以劇飲稍成疾至是益甚歴晝夜下血不得止
杉事梯如父不脫衣履晝夜坐梯傍篝火假寐聞呻吟
聲輙前按摩之扶上行清不能拭惡杉為手拭日十餘
上灑穢釁臭豪氂不見如是者五六月及歸而杉亦敝
極幾死是時醫者多人不能得効有山隂倪君蕭山俞
君錢唐張君戴君皆名下醫願為梯効醫爭造其家餉
藥致餌晨夕調伺終不効遂死既死而張杉獨行人間
者若干年前此三張子與蕭山毛甡友善甡避人渡江
未歸至是杉尋甡于汝南城南之蔣亭酒酣泣曰吾四
兄死若干年矣天柱之麓是其墓也顧無為之誌其墓
者誌之者其在君乎甡曰諾乃誌之君行四字木弟世
居山隂之曰魚潭稱白魚潭張氏九歳能屬文名聞當
時為人孝友慈愛然好立名節從游于劉忠端公之門
嘗入市有武人私詆公理學君直前批其靣武人初斂
手避既而啣之然卒畏君名不敢前祁中丞殉後其家
寢落里中豪侵中丞寓山莊田君挺身為理之其人雖
素豪見君前輙惶恐謝還所侵去方鄭遵謙之起兵也
兵無舂糧遵謙素與讓簷王氏不相能王氏家有多藏
者遵謙將以是報籍其家君抗言曰讓簷王氏者非他
吾舅氏王正義先生之族人也明公方假義旗相向而
先以私怨使正義先生不得庇其族何用示天下拂衣
而起遵謙頓請過狼狽乃止其為人方正類如此君代
有令名其先數世皆以甲第著大節矯矯于時六世祖
以𢎞明憲宗朝進士由庶吉士授兵科給事中以萬妃
擅寵䟽諫得罪廷杖後遷江西布政使司參議五世景
琦以進士授刑部主事治太醫院姦獄忤逆瑾意謫通
判歴官廣西桂林知府有清德焉高祖元冲進士由庶
吉士授工科給事中歴江西廵撫都察院右副都御史
平江西賊曽從游于王文成公之門讀書浮峰山他日
文成思之指浮峰曰此山卓犖不羣有似叔謙叔謙其
字今所稱浮峰先生是也神宗朝進士曽祖諱一坤刑
部主事歴官江西布政使司右布政祖諱鎡晉府左長
史與劉忠端公講學及卒忠端率學者私諡正學三張
子出而聲稱藉甚論者謂張氏益大乃驟當明季相繼
落拓悲夫先是其五世祖景琦有仲弟景明世廟長史
以入繼大統召拜相抵閣而死季弟景暘為侍御史皆
以進士貴顯世稱前三張後三張焉乃系之銘銘曰
於皇先生命世是期既邵義德尤工文辭氣竝川流臭
如蘭颸踵武前哲貽規後來誰曰孝友祗在周鎬亦聞
竒偉將邁漢造乃逄陽九旋遘百六中含霄澄外蔽泥
濁紆其養仁厲于嫉俗生同時衰用致膚剥曩者晉彦
首推孟陽與弟景季號稱三張曠代而下兩與頡頏前
為逹著後當貞明固將飾節為時所方如何喪斯永閟
不彰峨峨天柱惟先生藏表之樹之以揚令名
　　　禮部精饍司主事曹公墓誌銘
予游汝南聞曹先生孝名自郡使君下悉以狀上之臺
使者臺使者以上之朝廷予怪詢之或曰子浮江來獨
不聞奉母江淮間曹孝子乎葢先生曾于避地時稱孝
養云既而先生之子與予游持狀來示予泣且請曰此
先大人儀曹公狀也先大人以孝死未有誌也惟竁之
幽頼碣以彰翳孔竉之閟而君辭是揚予曰何哉君之
為誌者夫飾碣于幽堂者以為光也砥文石于𤣥埏之
竉以為寵也汙溲之沚光無所于施放廢之詞寵之而
益鄙誰則用賤而語貴欲語賢而用不賢者而曰不然
使先大人而尚書諸曹事耶則語貴由貴也使先大人
而孝子也耶則是將以賢語賢也且先大人有言矣吾
慚吾德焉耳胡可使貴官逹人得我譽也葢懼夫飾者
也乃為誌曰先生諱琪字玉度别字淮湄世居息之臨
淮里故明崇禎癸酉舉于鄉鼎革初奉母王避之江淮
間當是之時以為母獨處驟罹兵革乃一旦輕棄墳墓
流離遠土恐不得慰母心江淮間風土樂耳目旉豫可
用忘歳月乃窮意極娛畢致江淮諸玩好什物媮靡鮮
華雖親朋貺臨其在母前驕張施為詘人力無所顧此
即當時之所為養母曹孝子也而母曰亦獨思歸耳吾
不能去親戚墳墓居此鄉矣先生曰雖然柰公車何母
曰兒為母而就公車不亦可乎於是歸上公車遂于順
治六年己丑成進士策三甲第一釋褐復告歸曰願養
母不願仕也越三年母曰為母而仕可乎于是仕授行
人司行人然居嘗不樂每以迎母就養母不許鬰鬰屢
請使思藉以歸省順治十年奉使
詔延綏軍既辭行仰天曰吾欲假南覲而得西使命也
乃兼道行詔畢南馳四千里荒山隃河得覲母于堂而
留不行母叱之行于是行世賢録曰先生嘗請假歸省
不得請終養又不得乃為書詒所親者當路曰汝南周
磐讀汝墳之卒章用養母而始就辟也既已赴辟歴三
縣長即又以思母而棄之歸然而朝廷不因之而無良
臣草野不因之而無令子汝南人士即又何負于國乎
十三年再請使南贑拜母于閭立赴使以還而稅諸家
復不行醉而誘之行狀曰方先生之使贑還也自十三
年丙申逮十四年丁酉而猶遲遲行值歳鄉試先生例
當典試闈或勸之行先生曰得門生百曾如我娛親刻
也遂不行適闈撤而較文者以不肖得罪凢無分大小
分闈咸伏誅去而先生以遲行免或曰此孝之報云既
而稍遷禮部精饍司主事復迎母就養母不許葢母重
去土天性猶之昔之避江淮時母思歸也然而是時在
廷官例鮮予養葢以杜趨避僥倖故先生于兩使時思
以此得罪棄去因留之家而又不能也既而母卒先生
曰今而後果不得養吾母乎曰嗟乎欲如向時奉母江
淮間得耶負星而奔道病不能行舁之既而又奔至柩
側坐卧于其下哭無時也上食必哭哭必盡哀及至後
不能哭則以腹傅地呦如也既而大哭卒嗚呼孝矣或
曰先生故不止死孝者也先生歸省時陳邑中利疾邑
頼之如折畝如减夫如减繇皆有成效或曰先生久當
為孝死世賢録曰先生之父象乾公用先朝覃恩授訓
導今贈文林郎行人司行人祀鄉賢者當崇禎十五年
二月一十二日闖賊攻邑城城無守者公踴躍呼士民
登陴守之不克戰于闉闍不克戰于衢不克戰于巷不
克殊扞而死先生拽棘前繼之母哭止之曰母在而子
繼以死母何依乎乃嚙指礪掌晝夜嚎躃畫殺賊狀賊
敗乃止則是先生之願死孝不止一日惜乎時不見用
雖已成進士而仍以親殉猶然與孝亷色養時同見稱
也雖然孝天德也稱曰孝可以止矣先生以順治十七
年八月六日卒年五十七以康熈元年十二月二十一
日卜塟于邑城東鳳鳴崗先人墓側有子男一人曰鑄
由廪選甲午㧞貢士能文章有名為原配彭生彭早卒
以覃恩敕贈孺人女子一適光山前進士應安廵撫程
世昌子謙孚為繼娶孺人馮生有孫男二曰澄曰濟女
孫四一適儒士崔嶷一適池州府同知宣紹中子汝楫
一適前進士陜西布政司左叅政劉四端孫澍一適固
始前進士新任湖廣按察司副使分廵辰沅靖道祝昌
孫日恂先生有題旌崇祀諸典見世賢録銘曰
至德云亡世無孝子嗟哉先生用孝而死南陔草柔北
山杞長有親未祀何為方將幼讀汝墳長游淮涘白華
絳趺以紛以斐亦歴銅街亦登金馬握蘭前墀䕶衣中
府初展星軺嗣揚饍鬴以為靡家不在母側賜羹誰遺
厠牏誰滌半菽勿承萬鍾何益乃遘風木遂歌山蔚哭
踊辟朝袒括就位符表不食竝母以喪呉恒臨祭乃慟
而亡勿譏曾閔敢嫓荀何苟能殉親皇咨其他有山可
錯有刀可礱翳誰記之孝子之宫馬跼道傍鳥鳴樹側
翳誰記之孝子之宅郭宗有道蔡喈無詞萬年是􁁊千
秋爾思
　
　
　
　
　
　
　西河集巻九十一
欽定四庫全書
　西河集巻九十二
　　　　　　　　　　　翰林院檢討毛奇齡撰
　　墓誌銘(二/)
誥授通奉大夫廣西布政使司布政使顔君暨
誥封二品夫人田氏合塟墓誌銘
君諱敏字乃來别字澹叟曲阜復聖裔也其先在明初
有以軍功襲錦衣者籍宛平為宛平顔氏君少為諸生
與其弟諱斆字敷五並名㑹
鼎革開科君出試中順治乙酉舉人當是時贈君鳴鴻公
娶馮太夫人生君而卒獨楊太夫人生敷五者尚在堂而
家貧時君已娶田夫人日辧菽水事楊太夫人不給君乃
就新安教諭思匄升斗而臺使以君賢薦會己丑大比君
于正月遷閩縣令將領憑乃復詣吏部堂請㑹試部以非
例沮獨掌堂者奇君言許之時君弟已先一年中順治戊
子舉人與其兄同試春官而君成進士授刑部主事進郎
中海冦闌入内江江介士大夫多為所誤興大獄君典
江南司江南臺使奏報下部屬君定爰書君披牘着曙
不寐必求得其可以生者入報每力觧即迕堂上官不
顧獄藉之成乃以一麾遷池州守池故宋包拯所守州
也君至拜拯曰豈有繼公官是邦而敢負公者三年考
第一民思君如拯竝祀之遂遷湖北按察司副使上荆
南道㑹義王孫可望由西南來歸我兵迎勦者大將軍
貝子固山以下皆牧馬荆南而以供億厚責君君為廣
儲偫蒭茭糒糗一切支放皆有法軍無譁者既而遷本
省布政司叅政分守下荆南道大經略内院洪公夙知
君至是以君能題君貴州按察使攝布政使事時大軍
進滇者必道黔値黔飢斗米錢十千前此轉餫每至黔
以道險手牽足挽幾三十鐘致一石因改黔秋糧令折
本色至是民不堪土司奔逃君請之撫軍仍改如舊賦
征銀民便之不數月即遷廣西右布政使隨以轉左改
陜西君赴陜至岳値弟敷五亦由刑部郎為岳州守楊
太夫人正在署君不見有年急欲見楊太夫人趨而入
楊太夫人出迎之遇之屏門牽衣啼遂留岳與弟共被
伺色笑浹旬終以限嚴不能别竟奉楊太夫人西入秦
時兩湖未靖慮楊太夫人或念弟每當令節田夫人必
謀之君假弟家書從洞庭來道無恙率以為常康熈二
年
王師征西南大㑹各路兵分隘進勦而大將軍獨取道
關隴士馬之集興安者日以萬至多不給君立疏險易
别水陸措夫辧饟按程而應之事平
上嘉恱㑹
覃恩授通奉大夫封贈召回京改補適弟從岳歸仍共
被事楊太夫人當是時君通籍才十餘年而九遷其官
所至享能名且
主眷位駸駸上他人處此鮮有能却足者君乃與其弟
家居闔門色養者十三年康熈庚申君弟起四川叙州
守而君以八桂亂大兵方南下議非重臣轄其地不可
特
詔君開蕃廣西時田夫人以疾卒不顧行大將軍頼公
統征滇兵從南寧道入藉君籌挽得底定而大軍告㨗
舊時定南王藩下官兵家口約數萬盡遣還京凡軸轤
長年無正饟可辦君立出帑金僱募逮起發而後捐輸
以補之乃以力瘁并病瘴上書乞身而代事者以薏苡
危君君嘆曰吾通籍以來家居與游仕相半惟此國與
家兩不能已今
主恩究未報太夫人在堂不終事有弟在川而竟不能
與一訣憾可知已遂不起君生于萬厯丁已正月八日
卒于康熈甲子四月二十六日年六十八田夫人者世
襲錦衣仰吾公女賢而孝善事楊太夫人而先君逝生
于萬歴丙辰十一月二十六日卒于康熈庚申三月十
九日君兄弟三人而伯早世生子二不禄因以弟敷五
子伯虎為之後伯虎官監生候選兵馬司指揮娶顧氏
太常寺博士雲門公女辛丑進士現任江西貴溪縣知
縣啓祥其兄也女二長適丙戍舉人河南汝寧府知府
濟之臧公長子現任江西贑縣縣丞炎次適荆州總鎭
子淵馮公次子山東平度州知州庭棨子淵故涿鹿相
公孫妾嚴氏生女一幼君世本聖裔而兄弟赫赫時聖
裔在朝有太史天官大夫兄弟最名而君兄弟在外為
方州大臣與之埒乙丑嘉平月將合𦵏君夫人舊阡而
孝子伯虎介天官大夫拜予狀而謁予以銘銘曰
覬禄仕娱親顔乃以王事而厠之戎馬之間雖持節三
苖開蕃百蠻公之功在四裔而公之志仍不在一官是
以白雲在望不無嗛嗛而有弟和恊且隔之蜻蛉之川
庻子弟之子而内闢宫竉外奉几筵曰此君與夫人之
阡也而于以大其傳
敕授儒林郎山東都運分司運判俞君墓誌銘
山隂兩俞君工文章謂易菴與余菴也易菴以儀曹郎
死于官而余菴入成均殫志舉子業歴癸卯丙午壬子
三科屢薦不得㑹八旗教習員闕余菴乃上書謂舊制
充教習員惟恩㧞歳副四行而今巳俱停請得以官廕
准例補四行選獲
㫖授鑲黄旗教習創學規嚴鈐而厚誨之遴錄筆帖式
夥于他旗大司成陳君少司成宋君咸異之薦為能將
以正印官用部議狃成格不許値
朝廷狩幕北沿途上書
上特為慰勞敕所部議叙出常格外當是時天下聞君
風采者相望冀一見至有傳簡牘致慕思者酒間各聚
語得悉其事以為快予嘗與蕺山駱明府游明府君姊
子也屬予作一詩寄之暨予官京師而君以都運分司
山東聞其初至官有司例金錢為前官所格君直白御
史臺曰分司有規例猶州縣有火耗也州縣無火耗無
以養亷分司無規例則無以絶貪夫當此月進不給歳
薪日减之時而獨有一人焉斷火耗黜規例挈母妻子
女賓朋奴客及閤中幕下之效才者而相率為蟬為蚯
螾能乎夫知其不能而猶斤斤焉惟規例是黜此非不
情也詐也夫詐則何不可為夫詐則必求之于恒格之
外而其為規例不可問矣夫詐則何可以受國事臺使
善其言許復其舊制之半而其言亦稍稍傳都下乃予
請急歸而君巳先期首故丘將𦵏矣君之子於予歸也
造廬手君狀涕洟請曰歲之首冬謀筮兆于山隂葑溪
之鳯凰山乞誌之按狀君世從剡遷累以詩書嬗其家
大父兩谿公生六子竝餼庠而君父以成均聲于時生
子三次即君也君生而警敏七歳就學善誦聞塾師講
黄童事歸而擁衾思效之十歳能文下筆越尺幅十二
歳以女兄出嫁隨父行揖讓禮旋折中規矩觀者嘆去
間因母瘍訪醫不得療發黃素以下書精硏之遂洞見
幕理幾以醫為世名又因相地得青烏法祕之既長修
髯而偉幹言論慷慨凡事朒縮不能决君數言决之任
天下彊奡不即絀者見即沮落生平尚氣重然信且諳
于時事利害當前無所顧變故猝乘隨事㨗給即親戚
交游有所干請無不令滿願去以故人人稱之初筮仕
河東運判河東鹽池綿亘百餘里鹽盜來者以千數莫
能攖其鋒君命蒯數軰伏要害盜至縱之去苐邀其最
後者數人執訊之悉得羣盜名于是始籍捕無或遺者
然故從末减翻覆慰諭令自新而羣盜之感激者爭為
良民運城地屬安邑而門者縣𨽻也民間婦姑偶誖誶
無暇訴長吏門者立馳報木板到門需求之縛其雞豚
而傾其所蓄之缾與罌民不曰便君語安邑令使立徙
去曰安邑自有城運城自有官何至煩貴役為既而議
裁河東闕康熈十九年改補山東其所轄六塲延袤廣
每塲舊有𨽻催趲名坐差而廵綽例按季換牌凡一牌
繳費如千以為常君既除坐差而復革廵綽之繳費者
每獲大夥私販則依律科斷其以一二十觔易米薪者
槩釋之鹽艚自蒲關抵雒關相銜不絶君但于隘地設
一人守之立串票註引鹽數目一存查一給艚司使雒
關按票騐行而鹽政大治乃以復攝河東事至蒲㑹蒲
臺歳灾縣令催科過嚴急民有竄者令收其族屬不分
男女老稚悉縶之獄獄滿分縶之門堠民既巳飢餓而
縲絏之後繼以朴掠死者道相望君捐金代輸而以焅
虐責蒲臺令蒲臺令慙謝是年以
覃恩贈其父如君官母張繼母董皆進贈安人無何以
他事歸君嘗念其曾大母苦節术旌已格于例乃于初
任河東時請之裕親王手書節孝貞操二匾額以旌其
門至是歸將改祖宅為家廟而建坊以塡之且念其母
董安人家無嗣曾于其故里立一莊名蕭莊置田如千
為董氏祀産而未竟其業因于其歸時重至蕭莊將恢
擴田畆作祀産而溽暑馳驟遂得疾以逝哀哉君諱鳳
章字九儀别字余菴嘗顔其堂曰未能曰吾于斯道有
未能也生于天啓乙丑十月六日卒于康熈丙寅四月
四日年六十有二由鑲黄旗官學教習歴任河東都運
陜西分司山東都運膠萊分司運判加一級
敕授儒林郎配王氏封安人子二長雲溥附學監生娶
王氏次雲沛附學生娶章氏繼娶朱氏皆望族朱即山
陰相公曾孫女也女四孫五君博極羣書而工于詩所
著有余菴集行于世乃係以銘其詞曰
惟自命士入關棄繻况同東方慨然上書宜其判事環
煎沮洳開軒衡論折漢大夫乃溯丕績劖之碔砆輕貲
重信斯民所無况兼孝友閥與德符嘗痛大母苦節孕
孤以故穉髪飽蚊戴烏歸為母祀亡于奔馳惟此葑溪
山銜鳯咮孝思不匱乃生兩雛堂雖未能菴則在余伊
墳然者先生之廬
　　　沈母胡太君墓誌銘
山陰沈君筮仕得粤西泗城軍民府參軍自言亡怙恃
雖遠使萬里與百蠻為長少王命也亦又何怨獨是母
有令德故事矢靡踰五十已奉
詔得舉行旌門建坊之典而家貧無貲屢乞鄉大夫謀
告于
朝而迄無主者今之官海徼恐從此違故鄉益遠鄉大
夫之謀入告者當益紆滯夫猶之嬗後而上膺
綸綍與遠播碔砆一也縱馬鬛搶卒得史氏一言以壽
之于石則猶是顯揚之事矣乃于南行日介所親而謁
予以文子何足辭母氏胡父孟昌公席閥閲為郡名士
母夏太君能文母與兄俱從夏太君學以故夏太君寢
疾母未笄也輙能侍湯藥衣袵不侻以孝聞年十九歸
式菴公式菴公邑名士讀書等其身顧卓犖有大志嘗
以食貧有太公在堂年且老已屢試又不售遂與母别
褁糧至京師㑹崇禎末盜賊充斥四方來京者多游仕
幕下遵化撫軍聞公才厚幣聘公公應聘而死母隨公
三年生子一即參軍也太公春秋高然且遺子二長者
弱冠次襁褓女一尚未字堂上餘一老而堂下之羅坐
而環立者皆穉兒弱女啁啾然母乃斷肉食事織絍以
膳太公太公所遺子與已子皆侍太公學太公赴舘請
則隨之與俱如是十年暨太公死而太公之子與已子
以嫁以娶皆視之母母悉有以周支之而其所謂小郎
細姑妯娌先後之望之者匪一旦也乃參軍既長亦屢
試不售别母赴都凡一年而母死母濱死時値十月朔
晨起沐浴更衣請召親族至告曰予守身二十七年今
幸無失墜可以見夫君于地下矣苐吾兒在京詘指曰
後二日則正吾生兒日也吾欲以是日告别使兒遇生
日嘗憶父及我遂于月三日不疾卒年五十六越十年
參軍將之任急歸葬母而以墓銘告乃銘其詞曰
賢哉母德孝于女居與兄同硯具觀詩書工侍寢藥兼
滌厠牏以故歸公饋祀洗腆尊章悅懽兒女宛轉仰事
俯育愼終追遠獨憐夫子屢泣牛衣遠應客幕長留邦
畿春路草發秋林葉飛亦既抱子克嗣徽烈何以數竒
雅竝前哲以兹氷蘖閱歳月日今者細賧受符西南君
子涖止言冠其簪因念先德將誌墓林蟠螭于碑屓屭
在石竁幽彌章泉冥不隔千秋萬春爰視兹室
　　　程贈君墓誌銘
嘗讀顔氏家訓每惜士大夫輕去其鄉或忘所自出不
啻泉明所稱昭穆既遠夷為路人者然而燕越源流惟
責之肻構之子少為振興夫亦曰自今以後可無遺下
治之思况記幽表竁尤繼世所皇皇者乎程氏自重黎
之後有程伯休父者以國為氏至東阿程鄉各有世系
而以河南二程故多冒河南族為門閥光惟余門下士
清源君其先世自山右洪洞遷于清豐譜牒散失不倚
附他族惟曰清豐程氏清豐程氏者自遷祖至清源君
凡八世其七世則贈君也贈君之父以孝聞生贈君而
貧贈君出就外傅受書讀讀過輙記憶不能忘推觧書
義以此悟彼謂科名可即致忽慨然告其兄曰父耄矣
貧不能奉養而吾兄弟皆守儒啖根呵流脫一旦有不
及餐可如何獨奈何以難恃之養儉父體也遂請兄自
讀身為估早作夜息出其智計以求當于白圭計然之
術如是有年家遽起日視洗腆惟恐不遍食人稱曰孝
乃贈君則聚其嬴與兄共之兄子女七人皆贈君任婚
嫁自清源君上祖若父下及其子四世皆合屋居無分
别竈井杵臼時推其所有以賑救閭左之不足者今清
源君以邑宰起家治清源有聲嘗迎養贈君官舎贈君
對食流涕曰吾不能以祿養父而吾受祿養每飯必捧
匕箸上其父如養生者且謂清源君曰昔周磐讀汝墳
之卒章涕泣求仕以為父母甚邇不可無祿養故也夫
以父母為所必當養而急求仕者孝子之志也顧既仕
而即以已之愛父母者使民愛已則又凡父母之情也
以故清源君之愛于民有如父母康熈十九年五月二
十五日贈君卒于治年六十有六其子清源君既扶柩
還清豐乃以葬事馳狀來乞誌銘贈君諱世顯字配周
為大名之清豐人娶趙氏先卒子二長道徴次維屏即
清源君也孫若干銘曰
自昔孝子多為禄任越三古後仕不可恃是以牽車服
賈以待何期嗣業爰篤爾祉涿鹿曾遷卬駒于此揮弦
其中百務具理則是何故父母孔邇乃嗟山隤亦曰哲
萎梗陽之民如喪考妣孝思所至礱石莫擬惟此微詞
歴千百祀
　
　
　
　
　
　
　
　
　
　
　
　
　
　
　
　西河集卷九十二
欽定四庫全書
　西河集巻九十三
　　　　　　　　　　　翰林院檢討毛竒齡撰
　　墓誌銘(三/)
誥封金太淑人楊氏墓誌銘
予過秣陵金觀察署觀察每言其從弟孝以失怙事王母
如其母徃欲録賢節為王母旌而未逮也暨予官京師觀
察弟司馬由學士為予官前游時相往來倍知其從弟國
學工文章善事王毋葢晨昏冬夏無間焉越明年司馬授
節鉞出撫七閩而觀察以致仕北還會其從弟承重居王
母憂觀察乃為介持母狀來謁銘按狀母楊姓順天大興
籍父鴻臚丞夢叟啖以松而生毋念金氏世婚相其諸子
中有茂才君者以為賢而許之為繼妻顧茂才君高才通
經術遠近造請者不絶于閭且意氣豪上無暇理家人事
一切皆責之母母司鐍鑰啟藏室無錢貝啓篋無繪帛絲絮
啓橱窖無粱菽膏膳充什器者苐所在牣圖史堆垜狼籍
母大喜以為家清白不事封殖益勉勵勸為學㑹茂才
君女兄夫曹君亷訪崖州以臬事重非茂才君掌幕記
不可迎茂才君往而茂才君死母乃撫前孤一如巳出
力教之以京師俗奢飲啄煩恐一婦持門户或不給乃
遷之易水杜門絶囂賾謂可以教子且嗇費也既長子
豐以翹關授北直馬水路游撃管都司事封昭勇將軍
死于官母撫次子復與諸孫皆成學次子為茂才有聲
而諸孫鍈與鍹皆以國學授監郡向所稱孝孫能善事
王母者即鍈也鍈嘗曰先君司漕時曾飾饗食製衣帔
以進王母王母拒之曰我守寡存孤四十餘年食不甘
口衣不文體凡以傳清白而揚世德也今汝甫自立而
即以温甜易我志耶其儉如此夫母以節為儉而為子
姓者即能各行孝以上承母志可以觀巳母生于萬歴
已酉月日卒于康熈甲子月日年七十有九以
覃恩誥封淑人子二長豐次復孫五長鍈豐出次鍹次
鑣次鏓復出次鎔豐出女孫一豐出某月日葬于某阡
銘曰
西京著姓曰惟金張乃其世婚惟潘與楊淑人緼德秀
于閨房是以請繼得亞少姜截髮勸學陰教以彰况當
訓子敢違義方惟此洗馬陳情孔皇雖無式閥尚覲養
堂豈謂螭首作幽竁光慈亦無竭孝何渠央圖史千軸
誰為鋪揚煌煌夜臺當識是章
勅贈内閣中書舍人高君暨
勅封孺人丁太君合𦵏墓誌銘
中書舎人為宰相判官入掌制誥與東館相表裏予從
編纂暇遇舎人高君與語君每嘆祿養之艱僱賃馬僕
僦居三市傍斛水百錢致太孺人就養榖薄不給將仍
歸故閭與兄弟家食者居所稱養堂安在焉予嘗悲其
言且為歌河上之歌以為詞翰不可近居官亦然既而
高君以艱歸其明年予門人蔡生君分校京闈所得士
也持君札及狀告以某月日卜𦵏其贈君暨太孺人于
其鄉之新堡村而匄予誌石予聞君兄弟五人皆能以
文章才技見稱于時其長君善文膺壬子鄉薦詞義風
起蔚然為晉陽通儒次即君也君以丙申中禮闈試選
授綸閣其在官精于書命有文帥之目諸季力學居學
省見名而其一復出其餘技從甲子翹關升于司馬君
之兄弟其各能自立如此顧一一皆贈君教之贈君嘗
以身董訓不足延邑中之堪為師者經營槃槅辦朐䏞
惟謹甚有粥太孺人珥飾以典膳者而太孺人亦兢兢
其教諸子一如贈君之教之贈君嘗臥牛衣中踟蹰不
起及見諸子輒忻然顧太孺人太孺人來前輒相慰每
曰教子一經而已籝金何與焉其在今君方營葬事負
土築宫而其所貽札痛悼咨嗟仍以家計庳薄無財不
悅為憾且曰里居之艱艱于長安則甚矣贈君與太孺
人之教之善也贈君諱登第字歩雲祖千始占籍于山
西太原府清源縣南鄉之新堡村父春生二子次即贈
君君由太原府學生以
覃恩敕贈徵仕郎内閣中書舎人而太孺人氏丁亦以
是時蒙
恩封孺人兩家望族同里居早為婚姻而贈君以康熈
丙午冬先逝當次君舉鄉之歳與太孺人甲子冬卒相
距二十年始得合宫于衣薪之藏所謂一與之齊終身
不渝非耶贈君生某月日卒某月日太孺人生某月日
卒某月日子五長聨元次聨璧次聨芳次聨璋次聨桂
女一孫六女孫十二銘曰
伊惟梗陽左恒右河踵于吕後在陶之阿方山孤竹施
為女蘿誕作以室爰成厥家相彼丹穴曽生五雛各長
羽翮蔚然而華鄉推國舉右垣是居以其餘駟為龍驤
科今者壽堂開諸南谺金鐙有熠玉版可磨煌煌朱篆
如螭如虯千鼂百昏尚其佑之
　　　台州教授何公墓誌銘
台州府儒學教授何公既死之四十二年孝子之裕之
祚始以庚申之中春卜葬城南蜀山坂時予居京師孝
子馳使賫書狀請予誌石予與孝子交三十年孝子每
述其先人遺事流涕雖遲久猶能記憶其百一况四十
年間鄉之人亦多有道者邑當郡上流而渫民無宿炊
其所通官河則宋丞相史君所鑿渠也彼時以葬親逹
鄞自便不顧邑形勢弦流而奔越三百餘年閩人陳君
宰予邑坊其渠枝之曲而南接水故道而後復北而之
渠當是時築鉅梁故道名大通鎮以浮屠而創三重之
屋于渠坊之間曰文昌臺予少時猶及見之顧誰則任
其役者任其役者公也公産本殷厚而以任其役而破
産之半乃邑東接郡西與北則襟江而扆海崇禎元年
秋北海塘圮浸城及雉而汨夫城之室廬溺以萬計其
明年西江塘又圮幸預備不為患然巳漂矣公請邑大
夫力任經度修翰兩塘間甚至鎡肩畚手日出笥中金
破産復半而其役始竣予親承灾患嘗與鄉之人竊嘆
公隱德謀志之而未有間也既而㑹稽太宰商君以還
朝夥頥取自便毁渠坊而行邑人無敢抗者夫人居鄉
多相形相形則盈絀生盈絀生則盈者易矜而絀者必
至于忌且又易較較則勞逸見勞逸見則勞者不甘而
逸者必肆其蹈藉而不之顧以故遇公事而能任者少
迄于今西江再三圮十倍他日而泄泄連歳至有取私
决自便且致大壞而不之救者夫止一坊而邑大夫創
之公成之然而權相開其先庸太宰毁其後止一江塘
而鄉人築之鄉人圮之其賢不肖何如也夫四十年間
而其為興廢如是也公諱汝尹字克言又字太衡由貢
生授台州教授其先自浦江遷于蕭山數傳而有御史
善永樂中傚嚴助故事巡按兩淅又數傳而復有御史
供奉世學則公世父也公端性豐頰善讀書以經術自
命少受知于提學使蘇君以文鳴于時生平重然諾好
推予排觧導地當世稱長者生于隆慶改元六月卒于
崇禎十年十二月子四之禎之祺早世之裕之祚與予
友之裕讀書如其父家藏書數萬巻而自幼食貧曰公
所貽如是乃系以銘銘曰
公生七十年而侻其身又四十年而始就于穸與窀謂
公才高而未嘗列陛而陳謂公擁世貲而予兒以貧公
之生有利于鄉而既死而鄉人思之雖歴久而猶感于
神曰此公之藏也而益以見公之為人
誥授通議大夫江南提刑按察使司按察使金君墓誌
　　　　銘
君姓金氏諱鎭字又鑣其曾祖諱杰
誥贈光禄大夫廵撫福建等處地方提督軍務兵部右
侍郎兼都察院副都御史由紹興遷京師生子四季諱
大濓以君貴累
誥贈通議大夫江南按察使司按察使加
贈光禄大夫廵撫福建兵部右侍郎兼副都御史則君
祖也君父諱晉以君貴累
誥贈江南按察使司按察使如君官加
贈廵撫進階光禄大夫與母孫氏累
誥贈一品夫人生子三而君次之少有夙悟與兄釴庚
子副榜貢生考授知縣弟鋐壬戍進士由翰林院庻吉
士累遷兵部右侍郎今廵撫福建有三珠之目嘗舉國
門大社四方名士集京師考鐘伐鼓冠蓋屬于路而君
以兄弟三人束髪主壇坫觀者榮之崇禎壬午君舉京
闈試領解㑹
興朝搜京闈見舉者授以官遂于順治改元授山東兖
州府曹縣知縣旋艱歸補河南陜州閿鄉縣知縣
覃恩敕授文林郎併贈而是時廵按廵漕廵鹽諸御史
交薦君改鑾儀衛經歴司經歴隨陞刑部河南司員外
郎奉
詔陳言得優
㫖乃于康熙十三年進本部郎中㑹
上方愼獄復矜恤之典分部使循行郡縣以君使河南
恤刑自本年十月至十四年四月凡七閲月計所全活
約一百一十人矜疑半之援赦又半之以是年秋七月
冬十二月兩遇
恩赦多肆宥回部考核紀録一次旋以
覃恩誥授朝議大夫併贈遂于次年轉河南汝寧府知
府時淮蔡多盜兼無年民田荆榛道殣千餘里前代眞
陽西平諸遺蘖根株未清徃來雈苻間而新蔡李樊與
泌陽郭三海據平頭寨相結以起民爭逃村墟坵落皆
虚君一意撫字除苛細下墾土之令生聚教訓示民以
自新取為政去太甚一語書之訟堂而親綂銳丁勦李
樊除其根株一切勿引蔓㑹清理藩産躬驗丈尺而海
上投誠兵適安挿眞光之間凡開屯升稅極意調劑令
民兵相安至于興利除弊及一切津梁祠宇宜毁宜復
者皆受整理當是時君勤于簿書每夜垂㡘㸐二炬于
槃屏息刮目左右伺户外耳察蠮螉移時聞内有扣奩
聲始搴㡘入晝接民事與男婦對語絮絮若家人子顧
好禮名士東西徃來投刺入吐食跕屣迎之啓傍院讌
飲貺贈日不暇給予嘗過淮西舘予于署堂躬率諸子
設厨食撰捧衣履為予治裝歸而未有厭也夫人牢落
去鄉里望門相投惟恐不得當而為之主者見挾刺前
輙撝去即或不得已行人請介為之一禮接而顧盻他
屬詞意多怠忽既退而無復有餘思去而恝焉比比也
夫是以所至落托至有困道路不得歸者然則君何可
及也君治汝十六年以
覃恩誥授中憲大夫併贈而廵按廵鹽諸御史與總河
部院俱有薦乃以督催所墾地暨徴輸有效加一級共
紀録三十二次㑹其弟補河南布政使司布政使君回
避改補揚州知府值撤藩兵變長江上下風鶴相驚而
維揚適當其衝城中相震恐一日三徙至有爭門而奔
者君力為慰諭且以威怵之始安然而兵馬驛騷君處
以鎭靜嘗招名士游讌修復平山堂作文誦之乃事治
而民得不擾遂陞江寧驛傳鹽法道副使遽以優薦兼
署鹽運司事陞江南提刑按察使司按察使以
覃恩誥授通議大夫併贈值大計入
覲召對令敷陳時事時所對有二其一請定盜案嚴减
之例謂江左連年甾盜賊多有三載之中題報八十餘
而其中饑寒逼廹可减者衆如一時窮困被誘竝不傷
事主或得財未俵分或于事主家雜取棍械護身原未
嘗携帶器仗皆宜敕部分别量减永為定例至捕役營
兵豢縱勒財以致先取贜物然後報官甚有指稱打㸃
代行錢令行刼償還是盜有時盡而捕盜之盜反無窮
也如此得實宜從窩盜律一體重擬則犯盜者少而民
得安矣其一請定旂下買人及獲盜審訊之例謂江寧
京口二旂買人多有無籍者自立賣契旂主但送上元
江寧丹徒三縣用印而竝未行文原籍察其眞偽多有
展轉掠買而不之知者嗣後請三縣用印官將所買之
人申報廵撫廵撫按季報部隨即行文原籍出示招驗
其有可疑者令旂主還契追價其用印官不報照新例
治罪至于旂下逃人奉有承審官夾訊之例獨旂人為
盜被獲難以刑訊其狡頼展脫將何底極嗣後旂人為
盜倘夥証甚明贜仗已確許承審官徑行刑訊則奸宄
畏法而盜風息矣疏
聞稱
㫖時君以足疾被議
上不聴敕令回任然終以勞勩筋力小敗至明年引疾
又明年卒時康熈乙丑十月十二日距生天啟壬戍十
一月二日年六十有四配何恭人山西平陸縣知縣幼
卜公女子三長夭次敬敷官監生授北城兵馬司指揮
候補主事娶胡氏
誥封四川提刑按察使澄宇公女都察院右副都御史
貞巖公妹次敬致官監生候補國子監典簿娶王氏文
學德公公女廵鹽兩淮監察御史千里公從女女四長
適奉天府府丞定菴姜公子坦次適山東肥城知縣廷
處何公子琮次適明宇陶公子鞏縣縣丞頴發次適衡
州府知府愼伯譚公子宜振孫四兆璋兆珩未聘敬敷
出兆珂聘黄氏廣東海陽縣知縣崑瞻公子乙丑一甲
進士翰林院編修硯芝公女兆琚未聘敬致出女孫一
許字翰林院庶吉士芷岸沈公長子敬致出君性厚與
人以和而好文予在淮西時嘗索予書唐淮西碑欲以
韓愈叚文昌二文竝勒隂陽面叚文多誤字未較遽去
及君還籍邀予于京邸距向勒碑時一十八年尚道其
較誤諸字一一指數之而請予為䟦當其為觀察公家
事了率子敬致築樓于秦淮之濵名餐勝樓聚書其中
以自娛至是為予道其事兼請予賦之未有以應也曽
幾何時而君子敬致且述君遺命而遽以誌請嗚呼可
銘已銘曰
嗟君之族肇于西京奄至寳婺三賢以承由越及燕從
再遷興蕃如椒聊大以鶺鴒獨君歴仕克用明刑始自
欽恤終于亷平以故敷奏庶云得情蘇公用譽釋之可
稱乃以清談得江左名修禊汝水張筵蔣亭一時佳士
如鶩斯趂人生適志交遊足矜不見鳴鳥尚求友聲今
君後嗣如螽薨薨彼家人事亦又何營我思良友爰題
佳城念君冠珮于斯藏焉
　西河集巻九十三
欽定四庫全書
　西河集巻九十四
　　　　　　　　　　　翰林院檢討毛竒齡撰
　　墓誌銘(四/)
　　　趙少府墓誌銘
山隂趙少府于崇禎十七年筮仕成都之郫縣而驟死于
賊家未知也康熈五年成都守冀君修成都志檄州縣父
老有能言二十年前死賊事者將薦於臺而久而不應無
何他邑藉藉稱少府曾死賊成都舊民無在者郫又最薄
城中屠且盡間或僦居自外來比屋不滿三户不能徴其
事且微聞少府死于灌而不死於郫既而其子麒從成都
還謂曾覔父于郫不得既而之灌有向應㤗者郫人也故
為灌堰夫遇麒與語驚曰君趙少府子耶少府官于郫郫
有都江都江者粉江也粉江之水可以注錦江而溉蜀田
而其堰在灌少府者司堰者也少府甫受事即以司堰故
入灌而獻賊適至脅之降不詘因射死而沉之江今堰傍有
安家口則少府死所也麒乃走堰求父屍不得號咷招
魂以衣衷之取堰傍土塊而納諸懐而冀君者則先為
之記且載之通志以表其事今志所稱趙嘉煒以知郫
縣事死賊是也予官京師其子貽狀來予竊讀之憬然
曰獻賊將破蜀中丞龍文光設守遣將劉佳引出戰而
敗時城壕枯賊謀渡壕薄城下文光預遣人决都江大
堰使之注錦江以益壕水水未至而城巳破然不知當
日所為遣之者何人也少府之死豈即其時之决堰以
益壕者與吾聞忠臣在天其靈爽足以自著故焄蒿上
泊皎若雲霓雖其事已久而昭昭耳目終不可掩縱或
同時竝事澌滅殆盡而終有人焉為之紀其文而覈其
實而遲久愈烈原不必過為尋求展轉曲發而後人得
而知之乃予方奉
詔纂修摛前代忠烈入之史乘而其子復刻木被衣懐
堰傍之土而瘞之且以礲石將樹之墓門而謁予以銘
也予乃發史册書於端曰成都之死事先之者御史劉
之渤也又繼之中丞龍文光總兵官劉佳引推官劉士
斗華陽縣沈雲祥也其誤傳巳死而初未死成都縣呉
繼善也獨少府之死不得日月成都志苐記其事而冀
君作記有曰八月三日者夫八月則賊在重慶是時未
入成都也賊以十月五日抵成都越四日城破計少府
决水當在十月六日佳引戰敗之後則實惟七日故都
巳破國既無史官而蜀人血肉溉地耳目樔絶未能於
影盡言湮之後考月日而為之記之得毋忠臣靈爽必
遲久益烈者與少府諱嘉煒字景恩其先世宋理宗後
所謂福王與芮子者世居山隂華舎村父柱官四川成
都經歴母陳太君同之官生一子即少府也崇禎癸未
少府由監生授成都郫縣主簿志稱知縣亦無考銘曰
是何所有而碣以斯夫亦安所有而可不係之以其詞
葢少府之忠魂不惟是也而於是乎思
敇封文林郎内閣中書舎人劉先生墓誌銘
曩渡淮時謁劉先生㑹先生著茶史成甫就坐即詢茶
銙之製且以未見皮襲美所記太原温從雲武威段磶
之所補茶事十數節為問時先生方七十手輯書千巻
塡一橱務極根抵其于經史子集外復註首楞嚴經參
同契以及飲食服飾諸璅璅書茶史其一也是歳解舉
人京師先生之冢君六皆以苐三人中禮部試四方來
賀者滿庭下予于是時隨衆中賀先生去越十年六皆
以參軍領從征尺籍隨撫遠圖大將軍入安西樔涇原
叛帥既巳奏㨗從凉州還値先生病痺六皆方草奏間
聞耗急馳騎歸省軍諮促奏者踵至先生笑曰吾兒能
破賊吾何憾矣遂易簀時四方㑹弔合數千人予方走
巴山即欲致生芻而未能也又十年六皆補都官來京
與予對巷居相見流涕自言先生巳卜兆將掩石于幽
而以予受先生教屬為誌予惟近代多諛墓非好為佞
亦以其人無可述不得不張門閥鋪官階夸飾所無有
獨顔光祿誄陶徵士蔡中郎作郭有道碑文苐約舉大
槩而其人巳見先生非其倫與先生守正學以篤行勗
淮人士淮人士受教者出而問世比之房魏之于河汾
皆卓卓有治行其為舉文方正博大一如其為人值先
朝光廟間方尚弔詭相爭以諸子茁軋襲取富貴而先
生屹然不變然其門徒亦往往售去當是時上頗重儒
術詔舉孝亷仿漢晉故事江淮間開藩者皆得自辟士
以官州邑吏持板到先生門有司親造請執羔雁敦逼
再四先生終不就然而人士競奮以譽望相矜高其在
道路見有度莊而意沈者必詢曰子從劉先生來耶其
或佻逹輙引避去曰毋為劉先生見其推重如此先生
與高年者為尚齒之㑹每禊飲不輿不葢龎眉而修髯
偃然集東湖之濵人爭觀之獨與謝先生名古修者尤
密居恒以行誼相礲䃺有擇言必告時稱好友者必以
二人為之歸至為語曰交道不偷有謝與劉初先生父
明暘公官粤西懐集縣有賢名以勞卒于官貧不能歸
先生方成童哭愬于兩粤開府許揭櫝置驛既而渡湖
將抵岸忽颶風作同舟者多溺至有竄他舟以免者先
生抱棺哭請殉風亦竟息少侍王母秦安人疾百治不
效先生閉一室刻臂肉和糜食之疾遂愈人以為孝感
云先生諱源長字介祉山陽縣學生以子貴
封文林郎内閣中書舎人加一級七為鄉大賔娶徐
封孺人子三長謙吉即六皆也次履吉次晉吉女一孫
六女孫七娶嫁皆名族生于萬歴癸已六月二日卒于
康熙丙辰十一月一日年八十四銘曰
維德可砥身而行又足以及人時古之君子也而世巳
奉之為人倫迄于今讀其書過其里門而思其居處服
食猶足以起敬而况其穸與窀嗚呼予所不愧者惟此
文
敇封胡太孺人徐太君墓誌銘
予與别駕胡君為文酒歡知别駕在漳為郡良股肱曾
以征海功聞于
朝嘉之㑹入計别駕乘計車捧瑞來
覲在京上下藉藉稱别駕賢乃别駕過予道平生外謂
有母在仲弟博陵官署顧春秋高予以七閩遠不能迎
養幸
覃恩兩及得邀予與仲弟同封而仲弟官貧尚不能具
蔮帔為母稱慶予何以為人乃詣市買良珠為冠被以
重錦紆道赴博陵舉觴跽獻母前母喜為一展齒既而
咨嗟謂吾年七十有竒稱未亡巳久慮旦暮從爾父地
下而須材未備得毋倉卒多違踰者别駕遽居起急顧
門外舁文木内之廡下母見再喜葢别駕是時豫以京
師多名材隂購之為具而不敢告也博陵去京師近傳
其事美談且益知别駕兄弟孝能先意伺志而既而聞
母訃疑别駕已還任或不能待母當大事而别駕使至
請予先誌墓為歸𦵏用然後知别駕之孝復能以覲生
者送死而兩無憾也然則予之誌之者又安辭矣按狀
母徐氏㑹稽望族父承林公負竒氣生子五母齒居長
見母帥諸弟承家事甚辦嘗嘆曰惜哉我女女也假為
丈夫子者吾當授之室而游人間矣以故歴相攸不令
蚤適人至年二十三而始歸贈君贈君少母年五歳㑹
贈君父即世其姑亦悉以家事畀母曰授室母不之辭
母生三子皆母親課誦嘗勉之砥名節謹亷隅為用世
學謂家自姚江來遷代有賢哲贈君又賫志徒讀等身
書無所展宜各自奮以纘遺緒于是仲君明府先以
覃恩薦于鄉出宰安平而長君三君繼之當其時明府
入官長跪乞母教值其縣多盜母告之曰從來盜賊皆
飢寒所驅夫民安則盜自息此本論也女毋治盜但治
民而已明府之任凡數年而盜果息既長君之漳母以
道遠不能從然每詢其政往有言能事上官者母不應
既而以征海積軍功多級開府大司馬計兵秩一時稱
監郡者往往聞母耳而母復不應暨入
覲去漳漳民刻不能離君且恐以尤異一旦為銓人徙
去父老擕持遍郊野願留君無行因饗君于留珮亭留
珮亭者宋郡判鄭樵被留處也母詢君新政君以是告
母母為之慰至是易簀呼諸君語曰諸兒皆起家下吏
親民務亦知愛民在省刑乎勿苐謂一荆一楚無傷天
和即偶或過之而心體虧矣心虧而事善者未之前聞
蜉蝣且知生草木亦有氣語畢而逝嗟乎賢已母生于
萬歴辛亥六月二十五日卒于康熈癸亥四月十五日
以
覃恩敕封太孺人子三長宫漳州府通判功加二十三
級次宣安平縣知縣次宗候選州同知女四適名族孫
三母口不言錢病中以白金三百兩出篋中謂諸君曰
此吾一生勤苦所積也為我買良田三十畝歳稅之以
供祭祀又曰汝父曾牧贍族人之貧且老者及死合一
塜其塜具在汝即以祀祖之餘遍祀之此亦先志也乃
為之銘銘曰
於昔婦教著在婉娩維母持門所見者遠自古訓子亦
以其慈母之嚴也有如父師既秉家政兼識官方朂子
吏治一何煒煌潘生養母不徒以食班昭就子爰勵厥
職我母畜徳有邁前賢况理饋祀豪系不諐頃者玉棺
降于官署萬户撤歌四州裂布苐以虞殯將返江郭齊
女望丘滕公發宅從此豐碣賁于原阡竁門之石千秋
勿刋
敕贈承德郎陳先生墓誌銘
予成童時赴崇禎巳邜鄉試見山隂陳先生以廪餼高
等率先諸試人諸試人咸藉藉稱先生藝文不置既而
傳先生高蹈焚所著書且盡發生平所藏諸經史載籍
拉雜鬻市門嘆曰書生何益于人國而擁此纍纍為哉
予嘗聞其言而悲之今相距三十年與其嗣君州司馬
參軍兄弟游于京師知先生尚健好故鄉山水嘗豋種
山樂之為層樓相望間與客汎鑑湖竟夜忘返逮曉不
能别因自號鑑湖逸民予謂先生以高才碩學不能行
于時懷抱鬰鬰宜假此自遣以銷支干及接其猶子廣
文來京謂先生巳謝世且持其嗣君書幣并狀以請予
誌墓予啓讀之然後知先生篤行其生平壘塊原有不
得已于中而非以自放巳也先生諱長吉字履謙小名
綠衣以生時有綠衣客來故云乃生甫週歳而驟罹家
變其父工正公隨兄太僕公官京師而留其所娶于家
則沈孺人也沈孺人實生先生在襁褓而先生王父少
府公家居王母馬太孺人性素嚴沈孺人事之失歡偶
以細故女僮譸張之大怒出沈孺人當是時沈孺人脫
先生于懐置地去先生不知也及少長知之嘗出外傅
長跪請就里門學冀以往省不許遇伏臘親串有慶弔
必長跪請遣行不許時先生嬉戯百計謀所以過省者
雖馬太孺人知其情故禁勿往然間一自往而沈孺人
則竟以是怏怏死先生隱痛既不言顧私自哭踊若居
喪者而見馬太孺人輙収涕如平常幸先生少慧且鞠
于馬太孺人馬太孺人故愛孫而先生承伺之曲至偶
有過苦之必跪曰請易以杖問之曰恐傷大母手也馬
太孺人以是亦憐之嘗侍馬太孺人于京邸就工正公
養時年甫埀髦帷燈夜讀逹曙不寐人勞之曰吾不敏
故然也且肆力古學日就太僕公繙諸古文史每遇前
人處人倫之變必反覆流涕求其得當而後已嘗讀新
序宋襄母歸衛襄每欲省母而不能也託言兒有舅在
衛嘗愛兒請省之慟哭曰吾獨無舅氏哉因作懐舅詩
十章日諷之以見志云既而工正公再娶則馬孺人也
馬孺人齒少于先生馬太孺人愛馬孺人甚惟恐先生
事之不能如事母而先生事馬孺人無異事馬太孺人
㑹先生娶婦俞其事馬太孺人馬孺人無異先生然後
馬太孺人大悔恨謂前此誤聽女僮言出沈孺人沈孺
人無過先生乃乘間涕泣請立沈孺人主且請合兆于
陳氏之墓擇日發喪遷于盛塘之上埠而于是沈孺人
還陳氏焉崇禎十六年獻賊破武昌先生奉馬太孺人
歸自楚以就工正公養也既而馬太孺人卒先生終其
喪不出試㑹國變人有以先生名入薦者曰吾安庸矣
先生性近物不好訐人過人以逆至必受之顧介節不
事干謁里中人以庸調列先生名先生起自直乃免邑
長吏有舉先生鄉飲酒禮者先生拒不許至金錢往來
必自損寧予勿取歳歉里各設粥厰先生請馬太孺人
設粥紫金里當工正公仕楚時人多貸其金雖家居其
貧而不之責也嘗曰生丁不辰吾所得于天巳歉若金
錢豈吾所宜有哉
鼎革以來先生既以高行稱而諸子游京師者爭致所
得賣賦金為奉養貲先生悉均諸弟馬孺人所出者且
為族譜自溯家世從潁川後迄宋中葉有宣和進士拜
錄參大夫扈蹕南渡移家上虞閲七世而遷郡城有正
一公者仕元為紹興路副提舉實居山隂紫金里乃為
宗祠祀一世祖自上虞以下稍合錢于羣從之有財者
而身成之然猶以未置祀田為嗛臨卒顧諸子而嘆諸
子曰豈以兒軰不盡在側耶抑祀田未置耶曰吾六兒
而在側者三何憾若祀田不置則誠有之然不曰有兒
軰在乎吾所苦者幼不得奉沈孺人一日歡老不得待
馬孺人百年後耳先生生于萬歴年月日卒于康熈年
月日娶俞孺人則前山海關游撃將軍闇然公女也子
六士鐸士銓士錦士錫士鎬士鈺鐸與銓則前所云以
廪監為州司馬與叅軍者餘悉具狀狀又云先生聰敏
多技然不好用當其在京時有異人授祕書能避刀劒
為隱形法先生薄為幻屏去然間以易數射覆多竒中
同舟客畫銜書雀于紙請射之兆成笑曰鼓翼無聲傳
言不明畵禽之銜簡者也其敏如此銘曰
於惟君子顯德被身慮物用義居心以仁修是天節篤
于人倫豈謂少小遭生不辰阿母投杼慈闈拾塵漸起
中冓因之反脣銀床斷綆金車覆輪大歸在媯絶兆于
陳哭止孔伋養亡曽元所藉孝子周旋其間北歴燕齊
南游楚鄖㝠爾視聽親為寒暄至誠所感克孚于神珠
還就浦璧完自秦唾地巳滅煉天無㾗况經多學夙稱
博文珪璋特逹形聲斯聞將獻司徒入公車門驟丁陽
九遽屏典墳絶跡仕進甘心隱淪鑑湖一曲忘乎冬春
坦抱好予逹節任眞才智狡獪槩勿以先潛光彌耀隱
德倍宣堂構日大子孫其蕃爰溯世德肇自潁川近代
祖述興于南遷作譜敦族為祠妥神三鳳同薛八龍成
荀趨嬗詩禮侍垂冠紳薄祿致養小輿迎歡顧兔虧復
何足以言少微載殞雕梁乍騫甫聽虞殯應歸原阡潘
誄永叶郭碑新鐫閟宫孔揚以貽後人
　
　
　
　
　
　
　
　
　
　
　
　西河集卷九十四
欽定四庫全書
　西河集巻九十五
　　　　　　　　　　翰林院檢討毛竒齡撰
　　墓誌銘(五/)
　　　傅母陸太君墓誌銘
歳乙丑奉
天子簡命分校㑹試領十八房考維時所首薦者則傅
生也傅生以春秋經先多士
天子親䇿之已賜出身將入
保和殿赴舘選適陸大君訃至使者投其從父太常公
邸覬稍緩一日令無誤選期傅生忽察得大慟臨至
午門匍匐出披髪徒跣望星而南奔京師見之者皆以
為孝暨予請沐歸傅生流涕迎馬前謂太君巳小祥將
卜葬于梁諸之原有日矣請錫以銘按太君陸姓山隂
宋右丞後代多名臣崇禎間有以進士為邑宰知時不
可為而掛冠去即太君季父也太君歸贈君為繼室當
初歸時贈君母袁太夫人巳疾棘太君甫施帳即侻衿
佩入侍疾連晝夜不寐凡九閲日每嘗藥泣曰吾不事
姑以羹湯而事以藥痛何如矣既而袁太夫人終不起
太君喪盡禮然究以不得生事姑終其身志憾焉太君
嘗卧起外宅兒不戒于火家人東西竄不知所嚮獨太
君趨贈君所亟呼贈君暨傅生先行而身遽入廟手捧
廟主從烈熖中出一切籯笥皆不顧觀者稱之贈君初
娶王太君而亡傅生者王太君所出也是時年十二太
君鬻之如已出稍長為延名師督之學以所居喧卑築
别業居之今所稱橫秋别業是也傅生學稍就太君以
所生二子隨傅生學每朔望歸覲必詢曰兩弟率教否
傅生應聲答則喜否則以督責隨之杭俗不事蠶獨袁
太夫人性好蠶然太君歸晩未之見也太君每思姑所
嗜自以不得生事姑聞太夫人性如此每歳辟蠶室躬
率子婦入室中䖍祓而事之事畢即以所獲繭與絲饗
之先姑隨散諸子婦以逮臧獲廣姑惠云太君生于崇
禎辛未七月二日卒于康熈乙丑三月三十日年五十
有五子三長光遇康熈乙丑進士即傅生也娶江繼娶
呉又繼娶沈四川按察使心泉公子龍驤衛參戎君育
公女次牧太學生娶張繼娶邵次光昭太學生娶張繼
娶張福建漳州府同知顯侯公女女四長適嚴渶次適
茅應茂前一甲第一名内閣學士見滄公其曾祖也次
王臣望次朱裕德皆候選知縣孫四乃系以銘銘曰
猗彼晉淑嗣服維姜獨憐入侍姑淹在床進此苓术如
調羹湯焚乳致感摧躬自傷曰修饋祀以孝饗彰縱値
造次猶臻帷堂伯姬尚在捧主以翔但因佐餕恒懐躬
桑原蠶不替園繭並將嗜好有素孝思難忘至于訓子
廸之義方燃膏績室鬻書巾箱螭篆其額牛眠在傍穹
然何為維夫人藏
　　　陳太孺人墓誌銘
予承乏入史館作𢎞正朝傳􁭤題得先忠襄名氏夫世
德駿烈本難誦揚况煌煌國史將垂及萬世而以後人
而為之紀述雖子姓之幸然非先公實有神曷克至此
㑹忠襄諸裔有刑部郎孫以大名主簿解車京師則予
兄弟行也因詢忠襄事兼搜討忠襄長子亷使征土司
思陸遺蹟惋嘆久之越一年主簿弟同兩弟國子判官
以太孺人訃來踉蹌將南歸急走予邸再拜哭泣口述
太孺人遺事而請予以銘太孺人氏陳前朝布政司使
諱廸女也其兄充曾為呉淞驃騎將軍守平望有功太
孺人少倚閥閲又習視開府豪奢未嘗事操作聞其來
歸克以儉自持弋綈不厭且能以禮得尊章歡心迄于
今其先後姻戚在堂羣從與夫臧獲竈下之養尚能道
太孺人慈愛所至有禮每刻于檢身而和于御物惜予
析處不得而知其詳也苐予觀諸弟在京皆篤實友愛
相顧怡怡然或為上轄或為叅幕或就學四門而索米
九市無不處之以其宜而持之以其厚大略得太孺人
之教居多從父嘗曰吾身游四方而貽徤婦以持門且
能代予為嚴君者太孺人也又曰予以幼具羸疾積十
年不愈太孺人親侍醴熨以衣著席薦窺伺體驗一如
子媳事尊章者卒至羸疾霍然而垂老彌健然則太孺
人之賢何如矣太孺人生于若月日卒于若月日年七
十五子四長士宏直𨽻大名府滑縣主簿次士奎國子
監生次士學出繼次士遴考授州判官孫四女一銘曰
是太孺人之阡志之封之以無泐乎其文
　　　王徵君墓誌銘
君諱攸寧字公遠先世氏謝以後王為王氏初家山隂
之住墅年十四隨伯兄僦新昌長潭兄命入沃洲山販
炭㰕舟嵊南門㑹
王師下江東江上兵從西陵來潰且奔爭門殺所居民
而略其稚且艾者君巳隨衆竄獨念炭在舟舎之畏兄
貴巳守而不去慮不免乃擇叢莽之近溪者晝伏莽瞭
舟而夜守之時嵊民被鹵自十四以上二十以下鮮遺
者而君以警敏免且不失一炭俟稍定鬻炭㑹稽市利
倍兄大悅使下上行販三年祖姑之子周繼芳以進士
改户部主事𣙜北新關素愛君㑹君奉仲兄之禾詣關
繼芳乃留君使典商錢而令仲兄獨之禾及繼芳還部
厚贈君君悉以上兄且尋兄于禾而奉之歸時君已娶
婦兄乃用君所贈貲立盡忽挈巳妻去苐予君夫婦以
匕箸使自居當是時君痛已少孤不逮事父母鮮所顧
恃又失學昧先世所傳詩禮之緒且交游少其于親黨
士大夫之方幅齒遇乃復以貧故不能得兩兄歡心深
刻責入市買書執問于所親之學者久之忽有悟乃卜
居南鄉之鳳凰山環水而堵以漁以佃家稍豐即所學
亦日進乃遂與士大夫講道論德務躬行而間為文章
以自娛當世稱君子焉久之兄復謀合爨或曰指斷可
復續乎君曰吾惟不能續故求續也豈有願續而不聽
續者又久之兄復挈妻去君痛自悔責謂事兄無狀致
有此乃事兄倍謹又久之復來然兄巳病遷居于玉屏
山側親執湯藥如事父仲兄死其伯兄僦新昌者亦折
閱致病挈妻子從新昌來住君宅君讓巳所居居之伯
兄既病又以貧不得志性懆急善詈君夫婦承順之朝
夕婉伺竟其死無忤色康熈十四年三月十五日君卒
年四十四子緒思有文章名當君卒時宗戚里黨皆㑹
哭于社既喪言及君皆􁎐􁎐泪雨下是年州縣已薦君
不及其後族弟光祿君亦孝友敦行誼多推解于世稱
君子與予善因率其子請誌石而系之以銘其銘曰
孝乎孝友于兄古有之惟君陳伊稚弟衒火薪估而士
敦人倫曰禮教萃厥身臂與指斷復聯彼喬者君之墳
貽邁種與後賢
敕贈文林郎家明府君暨孺人方氏墓誌銘
明府君以子貴占閩縣籍其先閩之福清人也自宋南
渡後由陳留來遷分處淅閩歴明嘉隆間有民部觀察
兩公先後繼起與越之侍御殿翰暨睦州司馬三衢司
冦一時鱗接皆以姬所出合譜通叙而府君仲子若孫
則皆由閩縣公車占籍而起于是族之稱鼎盛者必曰
閩縣毛氏往從大梁周司農許讀府君仲子文山君詩
嘆近代詩格能鴻明亮闓直入三唐壺域者惟文山一
人而合肥龔宗伯至以揚雄宋玉相期待且聞其筮仕
西川撫循有法當獻賊草薙之後而與民休息
天子嘉其能巳經
行取而以他事拂衣去其才高其遇致可惜也乃予過
八閩自閩中丞下漸至輿皁嘖嘖稱文山至德足鄉里
法且能救灾捍患為邑大夫扶掖所未逮比之太丘彦
方而文山則正丁營𦵏將遷府君與孺人柩室歸之福
清曰此先志也因以子厠從子行屬予為誌嘗讀魯語
謂宗族稱孝鄉黨稱弟事本至常而聖賢論士必及之
以為是根抵所自出也府君兄弟三人各以讓産為世
指名而文山兄弟繼之聞府君課文山兄弟誦讀必述
祖德道家世艱難至語及先人遺事必垂涕反覆以為
常以故文山兄弟皆肻堂肻構能世其業倘所稱古之
為士非與至于輕財仗義撝斥所有為他人贖子及婦
皆餘事也府君巳占籍閩縣而不忘首丘其推而上之
凡一本之所出猶是矣府君諱一森字應立别字位東
生于萬歴庚寅月日卒于順治辛卯月日以
覃恩贈文林郎年六十二配方太君賢而有助後府君
五年卒生于萬歴辛卯月日卒于順治丙申月日贈孺
人年六十六子三長獻瑞閩縣學生先卒次即文山也
初名獻球順治甲午科舉人授四川營山縣知縣今名
鳴岐季用鑣侯官縣學生孫五長翼坦康熈辛酉科舉
人次廷對府學生次廷奏國學生次廷講廷諫俱幼曾
孫七方文山兄弟葬府君時以閩海多故兵戈相尋距
府君死時巳三十七年而予隨諸親黨後執紼于官亭
親見文山兄弟伏柩室傍哀號如初殁者嗚呼孝已是
為銘銘曰
肇稽姬穆以子圉封典年而降僕射是宗越兹庻譜于
陳留通判牒楊左連支甌東人曹既長使憲則雄西臺
南省親如同堂乃者贈君孝友竝稱推甘饜苦培荆比
棠巳袪叚蔓毋亂晉行以故哲嗣三珠在庭克嬗詩禮
還追冠纓業誇二阮猶存兩馮獨羡仲子文章宗工繡
褓吐鳳珊竿釣龍翺翔左海徘徊南宫彈琴朗池燒丹
大蓬錦宫花發甲于巴充
天子逖聽書之扆屏將行
取召而歸鄉邦所藉
寵贈上明府翁北堂笄蔮以珈以瑛頃因虞殯將還先
塋佳山鬱鬱開于香城紫雲新闢青碑舊銘善爾合祔
于斯承之
誥封淑人張母章太君墓誌銘
余從子舉鄉出聞喜侍讀門下其于江陵司徒公則主
貢所自出也嘗聞從子從司徒公大令令麗水君歸江
陵讀書于江陵之桞間屢稱章太君家居程檢有法一
切卬取俯拾絲黍不貸而内而鍼管外而桮盂速父潔
客無大小必躬事怵惕而㸐膏畫荻所在尤警㑹滇黔
用兵
王師之撻伐與四方之輓輸者咸來荆門居民鳥獸竄
不災而殣司徒公以冏寺羇京師里帑無嬴財廪庾穹
然而太君檢損諸日用廢纂組絶烹剝炰割推服御所
有餘與囷箱之稍可繼者以施以給凡癃􁁜惸獨不能
嗑食往往藉太君延飼喘息以幾于存活如此甚衆以
故諸子各率教無帬屐之習在寵知畏而太君則益督
教之嘗親入蠶室舉澡瀹緼練以下及洴澼之細示諸
子曰亦知衣被所猶來乎必具物積功以次層累而後
經之緯之以幾于有成學亦猶是矣予嘗聞其言而旨
之命從子書之暨子官京師而公之大令適以選人筮
鄉之麗水稱麗水君予餞之横門以為鄉有賢大夫梓
桑之慶而既而南歸則麗水君方以憂服歸江陵而以
予通家且能累太君之行而屬以誌也予何敢辭太君
章姓江陵人幼慧通劉向列女傳司徒公就塾必抱書
㡘過太君門太君父見司徒公愛之即以太君許字司
徒公而太君父卒時太君有二弟提抱一切家人事責
之太君不即歸而司徒公父贈公曽為司徒公聘馬太
君特以馬太君羸弱不宜子故又通媒氏委禽聘太君
暨馬太君歸而太君繼之一切家人事則亦惟責之太
君故馬太君卒而太君勞勩終始不得徹嘗以不解主
中饋自憾及主之而精洗逾等楚俗本尚儉而太君未
嘗以奢教然而炊菰煑雪萱蘇蓴芼遠過大庖而至于
犓腴鱻鱠醯鹽餖飣凡為賔供者率和齊調浹以極于
其法以故予在京師于請沐過司徒公索司徒公饌啜
饜飫摩腹而司徒公于退朝之隙遇有烹炙必折簡邀
過相顧饕餮以為常蓋飲之食之而不知中饋之教之
有由也方予南歸在康熈二十五年之秋而麗水君聞
太君疾早于未訃時即抱牒愬臺使君願乞終養臺使
君不即許而君復彊之麗水距杭州近千里朝夕匍匐
至形之寢處每夜夢歸闥往往隔垣一方聞太君聲而
呼之而不之見也夫至于聞聲而不獲一見其寤寐之
形可謂巳切而太君于設纊時手書遺誡貽麗水君曰
毋上傲毋下陵務使居世皆長厚名夫以君之粥粥若
處子而猶以傲為戒以君之治麗水撫字忳􁀙視子婦
如一家人而猶懼其陵下以君之敦龎不佻惟恐以鍥
刻予物而猶督以厚太君其眞賢矣惟太君賢故君孝
古人云非是母不生是子有以夫太君生于崇禎乙亥
九月二十一日丑時卒于康熈丙寅十月二十日戍時
年五十有二以
覃恩誥封淑人子二長毓瑞拔貢生見任淅江處州府
麗水縣知縣娶王氏戊戌進士原任河南光山縣知縣
諱起岱女次毓蕚江陵縣學生早卒聘胡氏見任翰林
院庶吉士諱作梅其兄也孫二長錫蕃次錫爵女孫一
俱幼乃為之銘銘曰
自昔南郡首推陶桓曰有湛母以教子傳惟兹太君克
配賢哲幼誦女經長飭婦節歸之司徒爰奉蘋藻持門
訓寢如掌邦教以故顯嗣賢于黄童登
朝試仕卜章安東乃以道遠養堂未築執板告歸望垣
而哭伊母之慈怡然安之子果式榖請從此辭特憐母
德指難詘述䘏災拯寡浹雨沐日鶴飛何所龍蓋何求
佳城鬱鬱將延千秋懿績既彰
恩綸未巳蔮被在公禮宜從子惟是子孝倍徵母慈貞
珉有盡汗簡不遺乃展筮祥兼兆卜食焉審百興視此
片石
　
　
　
　
　
　
　
　
　
　
　西河集卷九十五
欽定四庫全書
　西河集巻九十六
　　　　　　　　　　　　翰林院檢討毛竒齡撰
　　墓誌銘(六/)
　　　曼殊葬銘
曼殊小妻張姓京師豐臺人十八歸予能食貧人謂之
糟糠之妾既而大婦至徙居右安門墳園累病不可解嘗
夢隣廟阿母喚之去牽予衣不忍醒而惡之飾桃梗貌已
送廟間若代已者乃復圖其影於幛而自題之名留視圖
觀者哀焉先是曼殊將歸時相國馮公予師也為予擇娶
之而憐其慧視若已女至是公將致政歸謂曼殊曰本以
毛生無子故娶女今三年不身而大婦忽南至汝自料能
安其身否耶且毛生年大家故貧也蕭山去此遠貧不汝
鞠家去此遠則叵測年大棄汝早黄鵠口噤則其摧挫有
難言者汝曷不請去葢公愛是人并愛予以為計無過於
是也曼殊聞其言大驚反覆泣謝執不可且曰本謂公教以禮
義不謂其出此也獨不聞女不嫁二夫耶當斯時有婦
辮而坐于傍者笑而曰有是哉誰則以妻汝而夸謾若
是顧曼殊曰毛先生非汝夫也曼殊乃大恚號咷呼曰
天乎人不以我為妻斯巳耳乃謂我無夫不如死㩳身
擲于地公急止之曰賢哉嘆而起曼殊歸謂予予曰然
惟公亦為予言之汝試思予豈欲去汝者特為予汝計
無出此便獨需汝自决耳曰吾决之矣君果遣予則予
請先死君前不然尚憐予而終収之言訖詘雙膝箸地
曰以乞君既而有戚媪居京師者假予言遣之初不信
重强之以為果然哭踊氣絶一婢持抱之不得死三日
高郵葛先生力救得活然嗣是氣匱血上壅涎液結轖
不可下嘗泣曰吾死固分獨不能為君生一兒指婢曰
俟此子長可當夕吾無憾矣又曰吾病不可耐病小間
吾當從阿潘居尼寺中雖然君南行時其能掩面一揮
手耶君毋嫌予他日願以尼從行康熈二十四年五月
二日病發卒年二十四初曼殊有二婢一名金絨兒即
予師馮公所遣媵也一名來子光祿王君買贈者後以
乏食賣來子惟金絨兒存至是金絨兒年十七曼殊所
稱俟此子長者是也前一月金絨兒亦病及聞主母死
不能起匍匐出伏苓牀下叩頭哭越七日亦死初予將
塟曼殊于豐臺張氏之阡黄門任君謂予曰生不忍相
離而死棄之予曰然遂擕櫝歸蕭山將附于藏予之地
而系以銘銘曰
生矢相隨豈既死而魂無不之歸哉歸哉汝在斯
　　　金絨兒從葬銘
金絨兒者曼殊婢也十一從曼殊如花蘤之有枝葉越
六年金絨兒病初以月事閟腹下小痛醫者誤下之遂
中死法曼殊在病中聞之泣曰是婢死吾無生矣既而
曼殊死金絨兒驚起以手據地行哭七日口血漉漉隨
死哀哉因擕其櫝偕曼殊同歸而𦵏于其側曰
魂乎來乎從之者金絨兒乎
　　　曼殊别誌書􁰛
曼殊豐臺賣花翁女(陳檢討維崧序云疎籬織處青門/種樹之翁纖籠擕來縞袂賣花之)
(嫗開汪主事懋麟詩云荒村侍婢賣花回補屋牽蘿曉/鏡  怪底紅顔如芍藥妾家生小住豐臺  汪春坊楫)
(詩云春到長安芍藥開尋花曾一到豐臺自從解語歸/金谷不是花時客也來  張學士英詩云聞說豐臺住)
(小姑百環新髻世應無又添一/叚游人話芍藥開時說曼殊)生時母夢隣嫗以白花
一當(一根/也)寄使賣其前隣奶奶廟也後隣錢氏疑昔者
乃錢氏嫗因名阿錢(周贊善清原續長恨歌云張家小/女名阿錢種花家住豐臺側生成)
(骨格一枝香斟/酌衣裳百花色)阿錢慧甚能效百鳥音京城販兒推貨
車行呌賣喓喐不可辨阿錢遙聞便知之十歳前村學
針線把翦即能刻花種人獸不搆譜儼熟習者客有以
千錢購蕃繡旛燈于前村家阿錢方學繡立應之去既
長色白目有曼光十指類削玉黝髪委地可鑑(續長恨/歌云十)
(枝春笋扶釵出一寸横波入髩流銀蒜䨇䨇垂綵索曉/日曈曨射妝閣  張編修廷瓚詩云子夜清歌醉不醒)
(曾看寳髻倚銀屏菱花掩後/香雲散腸斷春山一様青)才攏頭作十種名最上以
髮丳綰作連環百結蟠頂前名百環髻(留視圖自序云/飾予生平所梳)
(百環髻種王舎人嗣槐詩云東風吹羅衣空園自搖曵/採將千  花攏作百環髻  續長恨歌云八幅湘裙初)
(拂地百環雲髻早宜春無方編修象瑛云自製新妝號/百環春風搖漾畵圖間  端夢逐空王去凄絶豐臺舊)
(日山袛張中書睿詩云百結雲鬟别様妝曼殊花放下/巫陽  今留視圖猶在减却生時一段香  喬侍讀詩)
(云百環髻就玉為神别有穠華領好春/斜傍青山長不埽有誰堪作畵眉人)顧性貞靜十二
從廟歸路人觀者嘖嘖稱好姑則大愠歸不再出予來
京師益都夫子為予謀買妾有以阿錢言者豫遣二世
兄往視不許(呉文學闡思詩云爭似豐臺解語花臉波/春色襯朝霞盈盈碧玉年嬌小不愛青齊)
(宰相家長喬侍讀詩云村庄無復住東墻但對名/花引興  莫道小家劉碧玉一生不嫁汝南王)先是
阿錢病西山尼師過其門咨嗟曰阿錢不年不宜為人
妻或曰為小妻即免遂决計作妾然往請者率驕貴深
不自願及二世兄往謂猶是相公家也越數日予親往
詢予喜甚且有謬譽予善文者(李檢討澄中曼殊詩云/守身堅擇對偃蹇已數)
(夫不惜充下陳但願嫁通儒毛郎富文史作賦邁三都/  續長恨歌云紛紜粱肉皆塵土不願將身入朱户蘭)
(生空谷人自知嘖嘖張家有賢女毛生一賦奏凌雲柱/下才名天下聞  龍檢討爕詩云湘湖詞客毛先生日)
(昨捧檄來燕京子虚賦獻官侍從閨中兒女皆知名下/李中允鎧詩云毛子鑾坡彦文筆五色鮮造訪出花)
(驚鴻何翩翩豈有十斛珠乃訂三/生縁盈盈賦麗情慕義良獨難)是夜予夢大士取盎
中花手授予次日挿戴(北方以下定為挿戴暇續長恨/歌云疎籬野徑多閒  落花無)
(人碧牕夜天然芳潔不由人優鉢曇花是化身金胡文/學渭生詩云媒氏新傳玉帳音定情何用百黄  簾前)
(一見如相識為挿蓮花玳瑁簪臺丘學士象升詩云昨/夜優曇帯露開簪花迤邐到豐  湘簾一控春如海萬)
(朶花光/入座來)其母兄與其母疑予年大又貧且相傳婦妬欲
悔之阿錢不然(陳序云原思入仕仍然環堵之家仲路/居官不離緼袍之色况乎桓家郡主性)
(極矜嚴呉國夫人理多貴倨王茂𢎞將膺九錫時來悠/謬之談劉孝標永憾三同屬有紛紜之論而乃情堅一)
(諾面許三生曲續長恨歌云相國馮公重古風為訪名/嫗到韋曲韋  春花爛熳生求婚三唱踏莎行忽傳婦)
(妒幾中止官貧復恐離鄉里阿錢却喜嫁才人委身情/願同生死  劉文學詩云夢授一枝和露種肻教連理)
(被雲/遮)及娶檢討陳君就予飲更名曼殊曼殊者佛花
也(汪主事詩云昨宵夢乞楊枝露從此更名號曼殊乍/陳序云僕于阮婦之新婚曽學劉楨之平視屏前)
(見遽訝天人燭下潛窺已驚絶世値此同官之被酒屢/為愛妾以徴名以姬夙悟靜因親躭禪喜遂傍稽夫梵)
(夾肇錫之以曼殊/色相端然菩薩鬘)　(姜州丞啟詩云曼陀花散到人間/蔡修撰升元月上紗牕烏夜啼詞)
(云檀心蕙質玉亭亭解語識迦陵慈雲一滴楊枝露訂/三生却向天花落處認前身  續長恨歌云同官往往)
(停騶御欲拜青蛾不能去迦陵/太史為徴名曼殊本在西來處)曼殊既歸執摯(即/贄)願從
學取書觀有悟才把筆即能畫字其字每類予見者輒
謂予假為之(任黄門辰旦傳云檢討善詩文能書曉音/律曼殊心習焉輒似檢討  方編修詩云)
(夫子江東早擅名學書學字儘聰明新呉文學陳琰詩/云學書不學衛夫人别有簪花體格  爭怪拈毫似夫)
(壻燕釵作贄仿來眞夫施侍讀閏章詩云夫人才把筆/便作逸少字如此好  壻何處不可似  朱供奉葉兒)
(樂府云檀板能歌絶妙/詞銀鈎學寫相思字)嘗為予書刺早起呵凍連作十
餘刺心痛遽罷(陳序云於是雜弄簡編間親文史畵眉/樓畔即是書林傅粉房中便成家塾學)
(新聲于絃上詢難字于枕間硬黄紙滑竊書夫子之衘/縹碧釵輕戲作門生之贄  張檢討鴻烈詩云瞥見仙)
(姝漫七年每聞素腕寫鸞牋修潘檢討未詩云學得簪/花字體新蠻牋十幅簇芳茵  成外傳多情思為有燈)
(前擁髻人挈子有曼殊病詩云黛椀誰書/刺銀床想  壺曼陀花一朶看向日邊枯)予生平好歌
至是酒後歌毎歌必請予復之三復則巳能矣按刌度
節絲黍不得爽尤喜歌眞定夫子祝家園詞(梁司農夫/子桂枝香)
(曲開句賞心樂事祝家園裏轉馮太傳夫子長歌云從/來繡閣惜娉婷紅牙欲按聲  停聞君雅擅周郎顧妾)
(若歌時君細聽又續長恨歌云學書便倣簪花格偷曲/初成按拍時    云拙宦中年何草草但看曼殊愁頓)
(埽酒闌一唱祝家詞温柔鄉裏眞堪老冰絃檀板兩怡/然花底徵歌月底眠  田編修需詩云百綰雲鬟巧様)
(成淡黄裙子稱身輕清歌按板偏能㑹不數紅紅記豆/名  胡文學詩云新翻子夜與前溪顧曲周郎總不迷)
(一唱黄雞嬌欲絶簫聲同徹鳯樓西時王光祿三傑詩/云歌殘金縷不勝悲記得南園卧病  夜起與郎花下)
(坐含顰一唱祝家詞䦨曼殊自為詩云階草啣/虚檻亭榴接斷垣酒  携錦瑟請唱祝家園)苐苦無
彈者不可巳呼盲女街前琵琶聽數曲諦視其攏撚㓦
撥遂能彈(朱供奉洞庭秋色詞云想暗通心曲朱絲絃/裏盡携書巻玉鏡臺前  尤檢討侗新様四)
(時花曲云羅敷趙瑟儂家占子夜呉歌近日諳燕袁編/修佑詩云郎自豔呉曲儂自緩秦筝雙栖梁上  解語)
(弄春聲誰馮檢討朂詩云細抛紅豆譜相思腸斷金槽/一縷絲  道梁塵驚散後酒闌猶唱祝家詞  呉别駕)
(融詩云淥水春來豔金槽夜自/彈市樓盲女在莫作叚師看)顧得竒疾初書刺心痛
謂脘寒也既謂傷肝輸東風木揚春作而秋止又既謂
中懣有瘕癖在胃傍氣積不行歴數載審候終不得其
要領每疾作遍體若煿使婢按摩之不足以帔作兜負
之行又不足縋筐而坐之東西推挽若鞦韆然(任黄門/傳云然)
(而有竒疾􁂑劇則必約綵為兜有若花籃坐其中懸諸/空際左旋右轉乃少可特終不可治嘗遍搜方術不治)
(遂立願捨身作佛弟子不治乃召繪者圖之名曰留視/圖云巳而竟不可治  陸文學宏定詩云病倚籃輿挹)
(翠霞後庭編徑曲欄斜綵兜行/遍雖無跡猶長金蓮處處花)嘗夢隣廟奶奶喚歸去
一日携兒至曰汝本吾家物我擠眼汝當隨我行其兒
曰家去罷不去奶奶么喝醒乃刻桃木為偶人飾之衣
被以生平所梳百環髻流涕送廟間(趙編修執信詩云/淡紅香白好容顔)
(寳髻堆雲作百鬟喚作佛花元自悞如今爭肻住人間/  呉文學陳琰詩云阿錢生小態嬋娟多病皈依繡佛)
(前不信曼陀花一朶忍教憔悴夕陽天親乂云妖夢頻/隨阿母回香檀分影禮蓮臺百鬟巧髻  留視畵裏眞)
(眞喚不來圖沈文學季友詩云雕香分送淚糢糊六尺/生綃便作  認取白衣龕外立前身應是小龍姑  予)
(送偶人詩云且送青娥去言隨阿母歸荷花開作靣菊/葉翦為衣淚盡中途别魂離何處依他時香案下相待)
(莫相違傍曼殊自為詩云百計延醫病轉深暫回/阿母案  身此身久巳魂離殻莫道含顰又一人)乃復
圖其形名留視圖而題詩焉(梁司農夫子詩云百朶雲/光綰髻斜焚香小坐澹鉛)
(華畵圖展向春風裏好䕶豐臺第一花事任黄門詩云/捨身現在禮慈雲月月纖腰减半分何  畵工還染色)
(澹紅衣褶藕絲紋綾沈明府皡日詩云彈窩石畔冷如/冰消得春風數尺  一自檀雕分影去夜深只坐佛前)
(燈身阮庻常爾詢詩云新鏤香檀舊夢頻碧綃留供佛/前  由來仙骨原無二不信雙毫寫玉人  汪春坊霦)
(詩云寳篆依微繡佛前香臺欹坐髻鬟偏夢魂縹緲知/何處只在蓮花秋水邊  高徴士兆詩云百結雲鬟委)
(陌塵一函玉骨瘞江濵可憐遺落春風影挂向花前還/妒人  鄭驃騎勲詩云細雨難滋天上花春光杳渺白)
(雲斜可憐粉黛空留/視腸斷當時油壁車)初予婦將至徙居南西門墳園慮
不容也益都夫子憐其窮强予開閣而曼殊難之其後
有假予意逼遣之者曼殊死復活(曼殊回生記云曼殊/以壬戌十月十一日)
(死越三日高郵葛先生治之復甦來李檢討曼殊詩云/食貧二三載兩情如斯須何意南  者事變出不虞舉)
(家色慘悽丞相謂曼殊毛郎生遲暮官貧徒區區改圖/便爾為作計莫太迂曼殊一無語淚落紅羅襦  又云)
(始至相逼廹既乃復揶揄郎意久異同計事一何愚曼/殊大悲摧天乎我何辜郎今負義信慟哭聲嗚嗚氣結)
(腸欲斷死生在須臾倉皇覔良醫强起事跏趺藥餌徐/徐下數日魂始蘓  李中允詩云踟蹰貯别舘咫尺明)
(河懸脉脉但相望郎言遂浪傳謂當羽翼乖聽續鴛鴦/絃聞言一悲憤氣絶如絲聯已乃泣呑聲仰首呼蒼天)
(家續長恨歌云食貧三歳恩情重恩情祗道長相共桓/  郡主驀地來驚散鴛鴦夜深夢深情無賴金門客愁)
(煞飃風蕩魂魄倉卒墳圍貯阿嬌將使犢車無處覔那/料流光迅如電好信不來飛語遍野花村落白楊郊安)
(得仙郎日相見含情一慟倒玉山杳杳冥冥去世間葛/翁投藥雖扶起那得桃花還結子畵圖試展舊時容玉)
(貌花姿全不是以孟監州遠記云其初歸也則不以遲/暮為非匹而惟  得偶乎才子為幸其濵危也羣言紛)
(搆猶矢若金石惟願得死于才子之手春彭侍講孫遹/詩云優鉢從來不染塵無端號作斷腸  憑誰地下三)
(彈指喚起迦文坐畔人詞張文學闇然詩云曽說南園/臥病時金槽猶撥祝家  新聲不向豐臺度付與啼鶯)
(戀舊枝甘曹學士木詩云芍藥初開驟委泥豐臺猶見/草萋莫  心遠塟西施里苦戀貧官與忌妻  楊文學)
(臥續張夫人拜新月詞云拜新月拜/月在前墀死魄回生後殘眉未埽時)至是病轉劇嘗曰
令吾小可者吾當為尼懺除之(李中允詩云古今傷心/人慷慨以永嘆庻幾法)
(王力遣此長恨端灼灼青蓮花阿母夢所搴因之綺羅/中愛叅清靜禪  續長恨歌云從此香奩日日扄長齋)
(頂禮願難成綵兜虚約香/塵滿伏枕空房小胆驚)既而謂予曰向阿三病時(予/從)
(子阿三/死京師)予藉其園居邀君日來以為幸今君將南行而
予以病殘留尼寺中其能來乎泣曰他日君歸者吾請
以尼隨君行惟君置之既而病發死(曼殊之死京朝爭/作挽弔自梁司農)
(夫子暨張曹諸學士下詩詞文賦不可勝紀又有作鼔/子詞同韻唱和成帙如雲間李穠李榛顧士元馬左西)
(冷何源長魏里周珂同郡成肇璋逹志金振甲馬㑹嘉/王麟遊陶簠劉義林諸君至同館生有託碧虚仙史作)
(盎中花雜劇者/皆彚載别集)死時羸甚及斂面有生色坐而衣骨節
緩澤如平時(任黄門詩云垂簾無力倚闌干怕見庭花/易早殘偏怪瓦棺將掩處海棠猶作睡時)
(看/)初陳檢討孺人死索予為墓銘而貽予以絹絹淺黄
色為製裙而喜囑曰假使貽絹有桃暈紅者當復製一
裙越四年無有貽者既斂乃賣金槽裁一裙納桞棺中
(續長恨歌云去路茫茫在何處矯首空濛隔烟霧金槽/賣却剪紅裙大呌曼殊將不去  高徴士詩云羅裙淺)
(澹剪鵝黄一束纖腰白玉床長恨無人十洲外飛行為/覔返魂香  呉文學詩云减盡纖腰勝小蠻淡黄裙子)
(帯圍寛可憐紅絹空裁/剪不付金箱付玉棺)
　
　
　
　
　
　
　
　
　西河集巻九十六
欽定四庫全書
　西河集巻九十七
　　　　　　　　　　　翰林院檢討毛竒齡撰
　　墓誌銘(七/)
　　　陳翰林孺人儲氏墓誌銘
孺人姓儲氏檢討陳君妻也齊國相臣基開青土開元
才子家住丹陽祖江西按察使著績南州父太學生垂聲
東序孺人生而婑媠性兼明慧刺朱幃于帳裏弄粉絮于
欄邊學書操管篆略作丹黄雜技按楸紋便知横直苐名嬌
女未字令人其母陳太君為陳君父姑君祖少保公即孺人
祖舅兩相歡愛願合葭莩阮甥兄表抽碧軫以徴情劉女姑
兒用玉臺為聘物遂使羊鄧婚姻之好加之郗王中外之親
八緜初著體倍見同功九蕙未分根依然並蒂謂鴻妻之可
託詠鳩配以奚慚獨是衿褵乍結新婦居儀珮帨將貽尊嫜
寢疾君母湯太君病而孺人扶持之厨無茧蜜猶堪三日為
羹盤裕棗脩誰使七年求艾乃曰老親方患苦思食江魚敢
言夫壻未分明心同幙雀伺燕帬之澣滌伸鳥爪以抑
搔不意君過澄江太君遽逝桑枝未捋秋胡有遠道之
行木李難投秦掾少新婚之戀上黄世子不共游仙下
軍大夫仍為生客痛臯魚之哭母頼趙孝以斂姑于是
君父贈君分田授室責孺人奉養蕭娘初得壻略辨酸
甜左女在兒時早營盤槅撃殊鮮而傳食斥他肉于當
餐酒漿汎濫不疑湓浦留賔宰割從容奚翅安東歸獵
其奈家世仕宦不事生産作客窮歸門巷迷失孺人好
慰之使毋廢歌詠百尺樓陳氏劇厭求田三十歳王郎
安知問米但驅饑于彭澤恍失路于天台柴門月色不
辨誰家荻港烟生全迷舊徑錦文當户織自下機來翠
襇出簾迎剛逄帶解庭能漂麥直須把巻房中爨有樵
蘇何必行歌市上孺人每顧視嫁時衣飾典賣不郄嘗
燈下出金簪一枝及羊脂小玉合子是八九歳弄物估
値相示三英玉合子宛若凝脂七寳鈿頭釵非關曜首
簪垂黄粟小年興炊䥶之嬉帕裹青梅數歳作繞床之
弄每嘆長門之未草因之補屋以牽蘿招靈廽短髩誰
從井底収來私語記長生那許波斯買去當春末夏初
牕前黄杏樹為君從祖殿元君手植子熟將脫夜半謳
吟時聽觸地一聲孺人輙令婢啟扉拾以啖君金門未
入有誰從西母偷桃銀扇嘗關無復向東家撲棗惟此
房陵三色李和嶠裁成似兹廊下九英梅元稹種在喜
均亭之既熟儼巴旦之能甘味逾蠻柰生垂嘉慶坊邊
響似霜桃聽落華林園裏雖酪需寒食未足充饑而果
出天漿儘堪解渴乃君應制科置身翰苑每欲迎孺人
到京一語昔昔而舟車蹉跎竟至奄忽門來羔雁徒致
府侯勸赴之詞身入承明原無僚壻相欺之意黄鵠巳
摩天未銜雌去青嬰方出浦難見珠圓贈紅衣于駢蔕
荷間寄尺素在一流泉裏塞垣别鶴未貽徐氏瑶琴禁
樹棲鸞空詠義安錦帳游宧度年時悵關河之阻隔思
君如日月託晝夜以還生東瀛將涸可知床半封塵北
地常寒不用庭中取冷遂于康熙十九年十二月六日
終于陽羡私第越某月日𦵏于某阡祝英臺畔宜多佳
婦之墳玉女潭邊即是其人之墓文褕應
錫賚姑掩泉門華表待歸來相從地下嗚呼哀哉乃為
銘曰
粤稽肇族厥惟營丘諫議持節名賢是求由漢迄唐世
嬗彤騶開元詩體高起𦕈儔惟是孺人門閥蔚薈瓠父
陳思韞從阿大秀稱顧婦親即鮑妹鬱金成床迷迭結
帶盤載纂組案據荼菽縑書覆紅螺字刷綠以其餘技
時展玉局坐而談之有如姑媳乃持門户能欽尊章但
咨傅母不杖小郎夜蚌作燭春蠶着湯亦既辛苦名為
糟糠有時灑室人歸自遠山畔賣珠市中鬻盌肉杏可
食如棗纂纂牛衣雖單馬齒未晩何晤獻賦旋登皇闈
買臣無婦相如有妻只嫌顑䫲金門苦饑是以迎子徒
勞驅馳河行亡梁陸驟匪輛甫盻三塗遽隔重壤塞北
花飛江南草長子荆有詩亦復増伉金蝶閉壠銅棺掩
墳離山埋日長蕩飄雲碣藉龜守泉從蟻分睠言誌之
以紹來聞
　　　王給事孺人張氏墓誌銘
孺人張氏西安人其父興由大同來遷生孺人即以官
桞州城守都司攜孺人桞州有年逮歸道荆南㑹郃陽
今給事王君知潛江有聲而亡其雌荆南道使君知孺
人賢謂兩家同鄉請合好為婚姻孺人遂歸君時官居
無廟見禮然猶奠菜扱地問尊章起居乃以不逮事老
姑臨扱埀涕洟人稱賢焉既而君應取赴京
天子嘉之命給事門下隨以丁外艱西歸且承重先王
母與孺人共執三年喪有年先是孺人夢姑來褰帷坐
陽陽召孺人飲食而慰勞之言語于于醒而舉似君君
大驚曰此眞吾母容也至是孺人甫有身復夢姑來喜
且慼不語時孺人巳病咨嗟曰姑之喜以此身也其慼
者豈以吾病有難言者耶既而産一子越七日孺人死
死之日孺人所手藝秋花參差雜列于盆盎間者繞帷
幔几榻扈扈然一夕死時康熈十九年九月一十三日
嗚呼孺人生二十二年而歸君一年還郃陽越二年而
相繼服三年喪四年而生子以死死二年君始再赴京
補給事門下乃始葬孺人而命予以銘銘曰
維時孺人少禀婉孌天連張姓地即秦産字秀于閨以
範著壼雜弄文史并力組絸箱貯玉尺裙繋金翦雪桃
洗膚雲葉作鬒有時敕厨用饋洗腆脩陳績筐羮瀹黛
椀乃隨父宧日至桞池翡翠設屋鬱金裁帷傍神女山
去司户祠秋採蕉實春銜荔枝雙角舊井誰設珠璣五
嶺荒服難以匹配用是有美獨居愆期詎謂鬱林載石
歸來芙蓉之館瀟湘之臺乃停兩槳爰憇三澨所謂伊
人在潛江水種花自娛揮絃而治黄鵠夜飛文雉朝逝
用藉鳩媒申以鳥綵江妃有亭既名解珮君侯之堂可
以燕喜擷芷于湘採蘭于澧何有何無以續以似如何
冀州奏課稱神河陽縣令巳為黄門青蒲未伏堊室以
存解𢎞託疾杜暹辭還羅褓負土蓍釵枕薪獨念姑嫜
與魂相親茧豆未獻脯醢攸陳誰思笑語難求生平孝
思所感寤寐以宣且慰且勞或慼或忻舉貌審象如說
築焉何悟呱呱癸甲辛壬嵞山化石鈎弋喪身從來良
婦本亦可悼奉倩神傷安仁詞玅况孺人者既順且孝
長繋人懐不止婦貌缾墜豈挈釵折鮮耀埋玉塵坌置
鑑漆窖是以時易屢改燧燎撃缶無韻彈瑟有調尚繁
哀情如在初弔豈惟伉儷増重寡姚亦粤壼德歴久彌
劭最可憫者秉性明滌屏斥繁煒房布清格光垂九枝
芬爇五木瓤核茗藥雜列盤槅尤愛藝花作千種色紅
羅造亭青油立壁猊采駝褐鱗接挿㙷戎王異名淨友
殊殖不翅旖旎號十二客以故盤盎衆列紛藉櫩忌風
漂繖慮日炙當其花時紅紫黄白但有開落而無斷續
雖極秋末霜降土坼猶然􁘼鞢蓼蕙蘭菊一旦枯萎如
彼殰殈草木有靈且為之惜天長地久此恨何極孫子
荆文所為嘆息
　　　故明特授游撃將軍道州守備列女沈氏雲英
　　　　墓誌銘
夫驊騮牝牡必殊其馴健翡翠文質而被以雄雌故禮
兵不同命諒無竝官揆奮無共功何有兼設况坤輿載
物不麗日星陰教分儀判如水火其能笵金鉸之鍼管
用貯豐狐脫貝琢之裙刀以跨銅爵此高才之嬗也若
宫中女隊從親報國軍前娘子為夫闔幕又至德之發
也有明列女蕭山長巷里沈將軍雲英生于華閥長厥
名閨弱體僅足以勝衣薄力較難于舉臼然而女紅則
蜘蛛孫其巧貌素而芙蓉失其色其父昭武將軍諱至
緒辛未武中式進士初仕湖廣遂守道州崇禎之末流
寇東訌朝衝夏口暮逼營陽陳其蘖妖劘剥千里君至
緒誓師厲衆刑馬于塘䧟勍摧堅磔䑕在道而天歩少
窘王略中沮州伯望風而旗靡府軍彎月而矢盡君再
射裨將捐其大黄將殄渠魁縣諸小白而馬驚外埒身
殞中野元戎巳殉千夫將亂于是列女束髮用胄覆羅
以韐刷金箱而斬秣溉黛椀以傳餐朱旗拭淚盡作臙
脂素鉞矢心勿縣巾幗乃率十餘騎奮呼突隍直趨賊
壘連斬卅寇頓驚五校奪父骸于車上㧞賊幟于帳中
裙披馬腹浥似桃花齒嚙箭頭碎為菰葉歸而啟營示
以再戰寇避其威立徙鄰郡湖撫王君聚奎以其事聞
遽邀寵命故湖廣道州守備沈至緒力守營陽臨陣却
敵斬殺過當佻身授命生為長城死作國殤其贈至緒
昭武將軍賜祠麻灘驛春秋祀之有女雲英閨房之秀
奮其弱臂以呼殘衆求屍殺寇不用城頽誓命哭父如
浮江出大復讎以報親肆弭亂以衛國殱敵全軍保疆
恢境其授雲英游撃將軍仍代其父湖廣道州守備領
其軍當斯時睢陽之死可以遏冦龎氏之車又足報怨
廷降異數國有同德爾乃踰城荀灌小女救父抽刀謝
藴為夫殺賊自逾壽陽孟妃之能竟攖内史陸妻之苦
㑹其夫賈萬策四川人故閣部督師標大勦營都司鎭
守荆州南門賊䧟荆州賈亦遇害因哭辭詔命領軍俟
代雖身統士卒亦逮三月然而我師早敗不免司徒有
夫繼傷誰呼督䕶不喜貔貅萬隊受君新策惟願明駞
千里還兒故鄉乃乞卸巾鞲始扶槥櫝舎厥丹斾張兹
白旐因葬親于原阡旋匿形于漆室而饑無朝爨採蓍
為難寒鮮時衣賣珠不足于時傭書族里筆落簪花課
塾閭門書垂帯草摹李衛之妙楷進鼂君而授經既缺
班氏青黎之假終鮮章母絳幔之設乃以赤祝壯月小
疾長畢年三十八葬于龕山昔者忠孝義烈定為綴詞
中外武文亦需揚誨將軍于父為孝于國為忠于夫為
節于身為貞此為女德又擅婦訓文能傳經武足勘亂
而猶不得援故典託微文導淑施于既往揚清芬于後
來匪惟舊史之缺遺抑亦學人之寡陋也西河毛甡有
友沈兆陽名士也為將軍族人曽從將軍受春秋胡氏
傳以為術也將軍從弟婦甡姪也乃屬予為誄并匄作
誌而系之以銘其文曰
猗歟將軍世顯名材九葉冠緌工居豸臺顯考棄繻為
翹關魁㧞于樞曹智計以開少閑豹韜生實龍媒詣關
請纓和門授裁婪婪饑冠時為盜階初折萁桿冀梗于
野繼抽橛櫨思以擣舎若火薰穴翻壺之瀉不思撲滅
乃半天下由陜及湖延蔓雍豫誰鎭江漢可無南顧懿
爾顯考雄略有素羣推出守營陽之路維兹營陽為楚
南服陶侃屏蕃周郎都督結艾為門伐材作輻外整牙
關内安部曲不悟寇來如蟻如蝟噆血盈囊舂肝溢碓
公乃奮武襲其不備殺伐衆醜漸殪厥帥醜衆他顧擬
于此棄次日戴胄當門而出維兹志士激于攻殺呉戈
倒揮秦弓逆折左驂受蹶右馬被刺高天滄茫平原超
忽身委泥沙首受箭栝維兹將軍實維嬌女意慵比雲
眉淡如雨好弄書翰閒習組纂何謂有美亦諳觀武如
彼荆珍既柔且栗如彼湘草有靡其茁乃砥其矢乃蒭
其馬束髮誓師哭于戲下左垂燕箙右把蛇㦸介服帥
師哭于門側選騎勿多利在赴敵以此一二抵彼千百
突如奔流矯羨飛翮賊方飲樂中賊之隙春虹走馬秋
雨垂鏑斫斾用刀裹屍以革賊佔女鋒人駭兵色攻殺
爭先三十餘馘闢營旋旅衆皆感激昔也觀公今也觀
女灼灼紅顔為千人主賊始驚顧旋乃猶豫莫測所由
棄之而去自兹營陽藉女少休何謂夫子復喪荆州父
夫死國亦又何求擐甲羅氏無兒可留上書陸婦難殱
夫讎捋其指筈以解臂鞲燕嘻還越狐死首丘長此鬼
雄曜靈河洲為厲殺賊方神且遒雖明天子降以殊恩
既榮死亡亦賚生存自昔閨中鮮牙其門維兹嬌女乃
稱將軍死不敢受歸諸丘樊方賊小蠢藐焉窮梟以沸
以揚國為之摇拖紳戴弁經營滿朝誰能摩厲有如此
嬌貧拾蓬笛寒披女蘿經傳狩麟書成換鵝交交黄鳥
亦集于柯人苟可贖遑知其他
　
　
　
　
　
　西河集巻九十七
欽定四庫全書
　西河集巻九十八
　　　　　　　　　　　翰林院檢討毛竒齡撰
　　墓誌銘(八/)
敕封邑大夫劉侯德配葛孺人墓誌銘
邑大夫劉侯將之官别予京師詢邑中利害事惟審且言
先王父曾以尚書郎𣙜使北新浙舊游地也太孺人扶侍
久將賦東征而孺人之御潘輿者鬻簪鐻以從惟恐水程
日不給不受餞去既而鄉胥來京稱大夫到官帡車者以
道􁁜殞于官舍則孺人也邑之德大夫者徒跣而將事其
子婦裂帛且接踵至予私為拊額以為大夫裁下車即己
感人若此越三年予請急歸而孺人帷輁還廣川又一年
將殯于舊宫之傍而誌以石予惟上古首婦教房中鼓瑟
毎播之邦國西京以還尚有述閨中遺跡申以頌詞如劉
更生父子者故東京毋儀獨冠前代而國史亦遂起例作
傅傳列女布之藉氏何則隂治者陽治之佐必曰内言不
使出徒拘語也今則宫闈乏女史前代后妃既眇無賸
懿而稽之民間節孝終歳所上自成𢎞以前尚載實錄
而既則列氏焉耳又既則氏且不列但曰某歳所上合
若干焉耳而于是閨中之跡即名氏且不得傳况其他
矣今孺人顯德既以彰彰即微屬猶將誦之而大夫不
以予不文屬使書石予何敢辭獨是大夫所為狀情文
甚備略不能損加于其際徒飾靡言無所用猶憶大夫
自言曰予之不能巳于孺人者無他孺人以名家息女
來為嗣室先之者曹孺人也曹孺人以名家子婉娩有
則而孺人繼之相形之際每易軒輊且曹孺人巳有子
及晬而孺人哺乳以息女而婦而母迄于今孺人舉子
三合得四子而家之人不知孺人之非曹孺人也曹孺
人之子不知巳非孺人子也孺人本弱質首不勝鬀乃
甫殯而遭先王父觀察公喪邑祉車乘經紀走趨者塡
衢巷加之四方㑹弔日饟食贈珮無暇而儒人身承之
至先大夫内翰公相繼喪葬自元頳呼復以迄絙窆一
切苫草中所不能顧者悉責之孺人孺人哀毁之餘持
簿算典管鑰出内伺倥偬稍間猶必日三詣慈闈慰問
無恙往往升枌榆脂膏跪起佐餕使尊章在堂必忘其
偯慼而後以巳也乃水陸扶伺間關數千里一如太孺
人之扶侍吾太恭人者而盡瘁以死哀哉當孺人病時
値大夫行車至鄞去縣四百里而遥家人謀追還孺人
急止之曰公家事未了何有婦病且徒亂人意無益所
不能即瞑者以未獲終事吾太孺人耳其明于大體如
此狀有曰孺人授室後善典家政雖室老歴練皆遜出
孺人下一切組紃修洗晨昏寒暖能先志承意佐大夫
所不逮處妯娌若姊姒教子女以禮御下寛嚴不相過
無少長咸愜愜滿願去其事大夫能順正不妒如是可
以佐外治矣孺人以康熈二十二年閏月十三日卒距
生順治十三年六月二十三日得年二十有八子四長
宜振曹孺人所出也次麟振又次儒振又次名振皆孺
人出而曹孺人所出者聘户部員外郎李公諱孔嘉姪
湖廣衡州府通判諱廷亮女孺人所出則長者聘内府
中書科中書蘇公諱俊女次聘候選同知申公諱元翰
女餘幼未聘女一孺人出則許字提督浙江通省學政
按察司僉事張公諱衡之子拔貢生諱澧子系曰孺人
氏葛直𨽻景州望族庚午科舉人拔苑公諱上林女孫
也父本初公諱潔以廪生早世拔苑公憐女孫之孤大
為治奩具而孺人却之其言婉而正見狀中乃為詞曰
猗矣梱德堪君子齊不厭華燭為之嗣曦方衛叔寳遺
冰清姿山簡雖傲重為妻之乃者持介屏飾以造鹿車
來歸有似桓鮑獨憐少姱頓責慈母結綳翦髦不異哺
乳以是條發四衢一柎彼繩繩者惟君子女况兼明哲
相夫有光尹姞而降斯為令望既閑洗腆爰修烝嘗不
止饋祀勩于喪葬所幸君子為百里后佐之陰教比諸
室友先人舊游有丹陽桞大家東征用是以賦何期扶
侍脫簪鬻鐻舟車間關筋力以罷下車之雨甫霑其旂
四境裂帛如喪厥妣君子清節斯世罕希然而偯者必
歸中治代乏彤史内德不紀煌煌懿行曷敢或遺頃還
輁軸于廣川涘佳城鬱鬱有椐有杞爰為闢之磏石載
事金缸熒熒銅椀泚泚其石可泐其德不劘
　　　徐徴君墓誌銘
君諱芳聲字徽之天啓丁夘與父晉台公諱明徴者同
時舉鄉試主者斥君取晉台公巻為書經冠晉台公曰
吾冠一經無所媿所特媿者吾兒耳當是時君甫弱冠
自學使君下凡大小試必苐一四方人至蕭山無遠近
必挾刺至君門其投刺必先君然後及君父與弟而蕭
山人偶出境有問名者自君外無他及太倉張溥集天
下有名士為一社至東浙每不愜巳而得君名大喜指
示衆曰此蕭山徐徽之也長洲揚廷樞金壇周鐘嘗選
天下社文不得君文不敢選松江陳子龍為郡推官將
入境即以札授君邀一相見其他仕紹者如無錫王孫
蘭宜興蔣星煒華亭錢世貴金壇周銓皆造請每見忘
主客禮且亦不辨其宧此土也君每出市市中人聚觀
嘖嘖偶與人語聽者皆屏息耳可察蚉䖟聲顧君語不
輕出出必中倫脊有條有窽既巳㑹古今切理絡乃從
容抑揚而出之巨如挺洪鐘而細若抽繭有叩必應無
跲躓無嘷嗄咽嗢環而聽等之觀塲惟恐其盡同時出
門者鮮與偕即偕亦鮮與肩併歩履卓犖顧盻端且肅
所過處人各自視若形穢惟同里翁德洪才地頗相似
而儀䫉略等每與行人謂之雙璧即君亦惟與徳洪親
好與之行山隂劉先生講學得君兄弟喜曰吾見二程
矣其同時學人首推張鼇黄宗羲及君兄弟而四顧蕺
山之學合婺源姚江不名一氏而君與君弟則專主朱
氏守朱氏章句不輟崇禎十七年闖賊䧟京師君帥諸
同學哭孔氏廟三日既而隱潘山稱潘山野人闔土室
不預世事遇親朋死喪輒出弔慶則否嘗曰讀書貴有
用痛巳具經濟才不之試當以言嬗後因著兵農禮樂
諸有用書而尤詳于兵嘗輯兵書數十巻自運籌指顧
以及制械造器開屯設竈諸所有無不簡覈以闢從前
之虚言兵者嘉興徐仲威鄉試赴三塲慮策及兵事夢
關忠義謂之曰蕭山徐生善言兵爾盍師之醒而矍然
以為蕭山徐生向于講次曽見之此朱子儒也未聞其
知兵也及至蕭山見君與言兵大驚向所見者君弟耳
因述忠義語請師君君亦以忠義語有感授之盡他人雖
勤請勿授也君初與翁德洪蔡仲光何之杰張杉友善
及德洪以義死同邑毛甡周晉民每過君君善之作忘
年交甡善音律嘗就君講五音七始九聲十二律之學
歴十晝夜大有契既後甡受聘應制科君留甡不得乃
為文一篇授甡寓切劘之意甡佩之至都都人士問君
者踵至嘗謁益都相公于私宅之後堂升階見左廂朱
扉大書蕭山徐芳聲字徽之蔡仲光字子伯十四字于
扉中㑹
天子恢復西南疆大赦詔徴天下山林隱逸之士侍讀
湯斌侍講施閠章各以君名薦之益都相公益都相公
將上之適部頒舉例當由外入責之郡縣官蕭山知縣
姚文熊益都相公所取士也公特發書幣遣文熊親造
請到門而君與仲光竝却之乃巳既而君卒君高祖母
李氏節婦也巳建坊旌門名所居里曰貞節里君臨訣
嘆曰吾得卒于貞節里幸矣時康熈二十六年七月三
十日享年八十有四以是年八月十九日𦵏于湘湖之
井山隖㑹毛甡歸里君二子請誌墓不敢辭君娶陳氏
繼顧氏皆無子最後納側室高氏朱氏生三子高所出
者長安仁娶蔡氏太學生紹榮君女次利仁娶陳氏本
學生員景文君女又次志仁係朱出未聘女三長適候
選布政司經歴呉任聖陳出次適仁和學生員何任炎
即伯興季子次適山陰太學生金㸁高出銘曰
君志在百世名在四海而殁而藏于一抔大之經術小
之文字俱未之試而奄然于故丘後之人多下馬酹酒
者而吾獨掛劒而為之泪流曰此貞節里中人也而他
又何求
　　　呉文學暨烈婦戴氏合𦵏墓誌銘
呉與戴望族而為婚姻呉氏有子四歳讀通鑑括錄數
過成誦五歳能論列代史興亡治忽并人物臧否七歳
通詩書易春秋左氏傳國䇿史記漢書及諸子之名者
八歳習舉文九歳應試家人抱納之辰授題已即繳卷
提學使憐其幼曰是能勝衣巾乎待之次年再試文益
工遂補錢塘學生員當是時呉氏子聲藉甚目為聖童
且曰此非天所錫不至此因名錫字天與而比隣戴氏
女十歳矣父死女哭泣過哀幾失明鄉中人以孝女呼
之曰孝女不當為聖童配耶因聘焉十六歳合卺十七
歳病先是天與十五歳試于鄉以斥落憤􁁊倣李賀送
沈亞之下第詩以見志至是年十八偕其弟鑰同赴甲
子秋鄉試天與既自負弟亦年少相繼起以為必得乃
竝就斥落則益憤吟孟郊再下第詩一夕九起嗟句曰
吾何用起矣晝負枕臥書空百餘字或强飲醇酒不自
適慷慨既而屏舉文鍵其户出所讀漢魏古文賦兀坐
矻矻又所居山齋過寂僻朝暮林莽多草木蒿弇之氣
浸滛薄蝕遂致病越三年病劇死當天與病時戴侍湯
藥不税衣賣所飾珥環祈佛禮斗籙冀以少濟知不治
請死天與前天與曰吾未死而汝先死以待之是以死
促我也戴泣而止至是天與將屬纊呼弟鑰曰吾察汝
嫂將必死我死囑家人伺之脫必不可奪則聽之耳天
與死戴果泣不止以首觸柩碎首血被靣家人環伺之
絞以巾刺以裙刀凡求死者七最後仰金不得死母慰
之曰兒素以孝稱今母在兒死何也曰兒在家死父今
死夫命也兒不孝兒不能復事母矣乃宻壞玻璃乳缾
吞其亷斷腸嘔碧血數升死距天與死時凡四十二日
今喪家所稱六七辰者鄉人趙佩等五十八人與杭州
府仁和錢塘二縣三學生員王大成等四十五人齊詣
府縣公掲舉烈婦府縣以其掲上之督撫及提學諸使
督撫提學諸使復下之布按及府縣取給并事實題旌
建坊而以呉戴籍新安由世業鹽筴來杭杭之商籍自
新安者合紳士楊大生等一百人復舉之廵鹽御史咨
請㑹題而先給榜額懸其門且捐金辧物親為文祭于
柩堂其親黨同籍復合錢搆祠于西湖葛洪嶺之陽而
以次年己巳四月四日卜葬于祠側使來請銘予聞自
昔言婦道者曰從一而終又曰一與之齊終身不改然
亦言從一言不改巳耳未聞其以死也即或不得巳有
奪之有侵且辱之則必矢死以明其靡他然亦矢志則
然或不必即死即死亦先示以死或戳鼻或𠢐靣或斷
臂割髮不必其竟死也乃未嘗奪之而矢死矢死而必
于死且必于竟死無乃太過然而自陶唐以後趙宋以
前凡忠臣孝子弟弟信友往往為非常之行過情之舉
以徑行其志進無所顧退無所忌無一不與烈婦之所
為相為合符夷之遵父伊之見祖王子之致身泰伯虞
仲之讓弟左桃羊角哀之死友皆是也自不偏之說起
審身度物動多絜量左顧右盻惟恐或過于是以伯竒
為從親豫讓為任俠霍子孟為不學田叔都鄧攸為畸
行郅君章荀巨伯為輕于殉友以致忠孝亷節舉足有
礙雖以二宋之慘烈君亡國破而講學之徒無一人為
之死者幸而其說不及于閨中耳予少入鄉學學師說
孝行埋兒刻母不一而足初聞之惕然既而慨然又既
而中心怦怦以為世固有至行如是者吾何為不然歸
而述其語遍告家人至有語及而頥㦸言未畢而淚巳
傾者而先教諭兄講學日久聞予言而惡之謂少年誤
學是非正行不足道埋兒斷嗣出妻傷恩刻木虐隣臥
冰毁性凡有一于此即為不孝而况從彚之不觀有明
之功令乎傷生滅性剜體廬墓得加以罪而子方奉為
至行過矣予聞之爽然而失隤然而自廢迄于今五十
餘年卒不得為孝子為弟弟者一言之誤也觀烈婦所
為可以返已天與以康熈二十七年二月十三日卒而
烈婦即以是年三月二十四日殉之皆享年二十有二
天與之父孚中君嘗謂人曰烈婦十六歳而歸吾子二
十二死吾樂有子者十六年其樂有子婦裁六年耳乃
吾子以二月死而烈婦之死以三月三月以前吾痛吾
子三月以後吾痛吾媳是吾痛子祗一月而痛烈婦者
且終身也又曰烈婦每求死則每救之然而多一救則
多一苦至苦極而罔救矣哀哉乃合為銘銘曰
初謂孝女可配聖童詎意修文之婦而竟以烈終其生
同歳其死時又同今又同穴曰惟一之從葛山之麓西
泠之東中有塜焉樹之以梓桐惟鴛鴦栖之以雌以雄
其朝夕相隨翺翔乎西東者或分而合或違而從所不
可分違者惟塜中
　　　駱明府倪孺人合葬墓誌銘
君駱姓諱復旦字叔夏山陰人義烏駱賓王後也九歳
能文里師疑其偽面試之題曰因不失其親君開比謂
論交者不爭一日而爭百年答比則又謂論交者不爭
百年而仍爭一日時大竒之順治四年府縣牒諸生不
肯赴督學試者君名在牒中出試取第一㑹明年
南郊禮成奉
太祖高皇帝配祀
覃恩敕府縣各拔貢一名督學以君應辛卯
廷試取上上巻授推官君遽歸不受甲午新例改知縣
己未赴都
世祖章皇帝復命試身言書判且分州縣為上中下凡
兩事入一等者授大縣君四事俱一等
上悅引見太和殿
賜茶
賜宴
賜𤓰立授陜西三原縣知縣三原本繁劇而君以安靜
治之貧苦不取民一錢日與薦紳諸生為文字交講道
論德而諸務畢理直指嘉其能薦第一令兼攝涇陽藍
田諸縣當是時君有太夫人孀居生君甫五月而孤寢
荼茹蘖若干年思以藉升斗稍裕晨夕而其食貧者如
故也君每入長跽觳悚伺太夫人意太夫人意安之嘗
曰有子為清白吏足矣以故君在署與家居時無以異
㑹三原有奪水利者君峻却其賂不聽奪而巡撫反之
謂奪之是并奪縣印覆帖後廵按以聞
上乃逮撫并及君部讞坐撫罪與君無涉然終以君受
脅故革職先是君被逮三原民遮留不得爭進米肉奉
養太夫人于署而涇陽藍田佐之至是君還將奉太夫
人南歸而太夫人以病死太守胡君倡同官治裝各捐
俸而三原涇陽藍田三縣民設缿于五達任寡多投錢
合三百萬以餉君君取三之一為輦櫝具就道而三縣
民復負戴牽引送君出潼關返康熈二年君服闋太宰
孫君疏君寃請還君官政府初難之既而察君果無罪
議復職補江西崇仁縣知縣君至招羣盜散之務與民
休息一切詞訟不為理獨募修城郭創復縣治堂并官
廨書院與邑之亭障橋道有關繋者巡撫董君薦苐一
値撫州新知府至議増解餫費每兩五分先置酒壽諸
邑諸邑唯唯惟君持不可中酒出遂以逋賦䧟君獄八
年己酉遇
恩詔赦免獨其所逋賦出君獄三日責令償君自顧無
一錢請再入獄而民爭輸金五日報完當是時民以赦
君故相慶各貰酒飲酤每觔増値錢一文人謂之駱公
酒云十七年
上開制科副使許君以君薦廵撫巳彚疏將入奏而君
力辭之越七年卒君生而俊挺儀狀卓犖目光如流星
每顧盻輒閃閃動左右語言歴落善辨縱譚古今事聽
者辟易每讌㑹遥見君至軒軒如㑹稽王來爭避席踧
踖當牢愁閴寂時與君對輒如十百人充閭氣頓熱爞
爞然所謂一人隱數人者顧性忼慨喜友朋少讀李膺
郭㤗傳即慕效自喜越中當順治初年好為文社每㑹
集八縣合百餘人鐘鼔絲竹君必為領䄂進退人物人
物亦聽其進退不之難嘗同㑹稽姜承烈徐允定蕭山
毛甡赴十郡大社連舟數百艘集于嘉興之南湖太倉
呉偉業長洲宋德宜實頴呉縣沈世奕彭瓏尤侗華亭
徐致遠呉江計東宜興黄永鄒祗謨無錫顧宸崑山徐
乾學嘉興朱茂晭彞尊嘉善曹爾堪德清章金牧金范
杭州陸圻爭于稠人中覓叔夜既得叔夜則環而拜之
越三日乃歃血定交去配倪氏
封孺人婉娩相助為理方君知崇仁時有老舉人逋賦
粥其孫以償孺人聞之惻然請出巳釵鈿代償其逋及
君罹于理孺人慮不測則太夫人苦節將終不得聞急
遣僕遍告君執友并門生之巳仕者掲之兩大中丞范
君特疏
題請奉
俞㫖給銀建坊其中申請反駁諸費皆孺人貸親友償
之君不知也生平好佛自奉儉茹素苐積所有餘行施
捨事至于君結客門外屨滿則太夫人與孺人皆能莝
薦截髮以成之可謂賢巳君生于天啟壬戌卒于康熈
乙丑享年六十四孺人少君一歳而先君死生于癸亥
卒于庚申享年五十八男二長彦驤邑廪生娶詹事府
少詹事禮部右侍郎印趨丁公孫女户部主事伯弦公
女次彦驄國子生娶庚子科舉人候選知縣子御王公
女女一適湖廣湘陰縣知縣栩巖史公子國子生璣皆
孺人出孫男一士濙彦驄出君長于詩文所著有溪山
别業詩集山雨樓集駱叔夜詩集其詩朗雋落筆有才
氣博大而卓犖越中為詩者未有及也初予與君同被
薦而予獨赴京聞孺人之死馳弔之既而君以遊山東
便道來京予與之盤桓且賦詩送之暨予請急歸而君
巳死越二年二子驤驄將合塟君與孺人于故阡之傍
來請銘予何忍不銘銘曰
以君之才得
主知而不為世知以君之治兩見之劇邑而不能竟其
施君之性情在友朋而交遊結納遍于海涯君之學問
偶形之文字而謳吟詠嘆為之而不盡其詞所可恃者
涇河之碣㶚滻之石與汝水之碑雖復琴臺寂寂其合
祔者猶得曰民之父母于斯唱隨誰謂亷吏可為也而
不可為
　　　吏部進士候補内閣中書王君墓誌銘
君以康熈己酉舉于鄉庚戌成進士是年即考授内閣
中書舎人不即補歸而家居越二十年死死時其子壇
以西山之麓君嘗徘徊焉顧而樂之將以其地為瑕丘
而以予密友知君恐一旦還京朝不能待誰則能傳君
者因再拜涕泣請予為銘予思君舉鄉時君之子壇同
入試人疑壇中式而不疑為君暨壇以辛酉副榜貢于
廷領八旂教習者三年考授縣職今其歸又四年所矣
君尚以吏部進士棲遲家庭間不少動其澹于仕宦如
此前此予在京値
王師平滇黔西南再闢
朝廷受其俘獻之
九廟頒赦于天安門外凡
覃思所及中外見任官均有
貤錫即未任者許援例納粟請
誥敕而君以例請予難之曰君仕自有在何難延一命
需之異日而遽出于此君堅請不輟當是時君葢自分
以家居老矣然又恐失時不為將過此以往不再遇稽
先人
贈典不孝雖後悔亦何及因汲汲于此乃既膺
錫命而即以鄉人之請捧牒迎贈君尸木祠諸黌宫使
春秋有司例享之以上躋于邦賢之列抑何豫與君賦
性遲重深醇簡愼言詞不妄發不為巳甚毋務為新竒
可喜之行初若悶閟焉無所短長而既而思之未嘗先
人然爭先者無以過雖重緩究未嘗以重緩敗事凡機
事之來必鎭定有先見從容暇豫初若無可恃人卒以
此恃之顧尤惇倫類族饒仕宦一門郡從多以意氣相
矜高君處之泊然嘗以立家廟鳩工庇材君力任其事
自始至終雖盡瘁不以巳遇邑有大事水旱修築君素
不欲先人者獨挺身先之其教子弟以身授不動容色
慈逾于嚴而子弟之速化者纍纍生徒負笈如坐春風
中善飲顧不喜豪飲每飲少年任氣者舉觶揚斗翻缾
罋讙噪霑灑狼籍君未嘗不飲飲不三五啐不釂釂而
繼進不三五謝不受受不三五舉不及脣及他人以醉
去或欹或側而君從容踞席飲未艾也君生平以文章
名少與予同硯游于先教諭之門先教諭每課文日三
義見燭収其文擇其不完者黜之預儲從人之給寫者
而寫其完文以進緘名坐中庭㸃閲閲竟甲乙之錄簿
然後遣都講開緘而第其有名者于是榜于庭鱗次給
筆札受奬若大試然當是時惟君多第甲不乙孝亷韓
君者次之若任君廷尉則甲乙半予則乙九而甲一及
赴試而君果以第一為諸生餼于庠每歳類必高等嘗
謂詩文不一規而少學之人隨時轉圜初奉唐明為指
歸而既而厭之于是有創為宋元之學者舉凡宋元之
喭形穢貌噭嘷不堪者而反襲之為金科全失三百以
來温柔敦厚之㫖因選漢魏六季而唐而宋而元而明
諸詩取其可法者彚錄之共四十巻名古今詩統復集
諸古文將比其例為文統不就卒時康熈二十七年十
一月十二日距生萬厯四十六年十二月八日享年七
十有一以康熈二十年
覃恩敇授文林郎内閣中書舍人娶蔡氏處士敬雲公
女
敇贈孺人生一子即壇也繼娶來氏前福建布政司使
馬湖公孫女
敇封孺人生四子曰圻曰埴曰垣曰垍壇以副榜貢生
正藍旗教習考授知縣娶蔡氏庠生大敬公女君與大
敬為密友大敬死君為經紀其喪事與都尉趙君檢討
毛君請之督學使迎其主入鄉賢祠繼娶丁氏見任廣
西南寧府經厯亮生公女圻庠生聘蔡氏候選州同德
輝公女埴聘夏氏前吉水知縣梅梁公孫女庠生寅公
公女垣聘呉氏候選布政司經歴以重公孫女廪生仲
榮公女垍未聘女二俱來出長許字廪生征吉呉公子
次未許字孫二長仲旦次仲華未聘女孫四長許字陜
西鳯翔府知府起莘丁公曽孫庠生天叙公子次許字
太學生公恊傅公子次許字庠生廣榮陸公子次未許
字俱壇出乃為系曰君諱先吉字枚臣别字毅菴王其
姓也因為之銘其詞曰
江東舊閥首推烏衣况嬗駿譽青箱是期誰謂蓬轄沙
行需遲安徐靜重乃德之基所惜晩逹緩于從時衣沾
豹霧書留鳳池有經可授有文可貽孝友婣睦鄉評庻
幾彼丹文者千秋之碑只憐椷書用乙者辭
　
　
　
　
　
　
　
　
　
　西河集卷九十八
欽定四庫全書
　西河集巻九十九
　　　　　　　　　　　翰林院檢討毛竒齡撰
　　墓誌銘(九/)
　　　毛稚黄墓誌銘
當甲乙之際士君子棄置今學學古人為文辭往往萃一
二指名者互相標許維時臨安諸君則有所謂西泠十子
者實以稚黄為項領云嘗與山隂張杉始寜徐仲子過稚
黄與論古韻不合座客陸圻西泠十子之一也嘿而視不
置臧否仲子曰景宣寧獨無一言乎曰二毛難降予之所
以不禽也葢戲以兩人為不相下矣及予官京師高陽相
公迎詢曰聞君有難兄稱大小毛子今安在意謂先教諭
也予以稚黄對相公曰非三毛乎時嚴州毛㑹侯以推官
改祥符令薦京師工古今學京師為之語曰浙中三毛東
南文豪則又以稚黄與予及㑹侯而三也予既謝不敏然
私念㑹侯與予以被薦名京師而稚黄家居尚為人稱道如
是暨予請假歸㑹㑹侯來臨安按察佟公遣兩公子擇
良日請召賔客治巨艦于湖延予三人坐上坐而稚黄
以年長祭酒當是時四方賔客在坐者多請教稚黄稚
黄各有以應之既而稚黄死㑹侯哭曰三毛巳亡其一
矣康熈庚午八月日孝子熊臣等將卜𦵏于西湖青石
橋先塋之傍扶服請銘予考毛氏譜大抵汴宋以前無
二族而予族以南遷後徙居餘姚謂之浙東毛氏惟君
與㑹侯俱居浙西而君自為族其族譜為君所自著可
信自宣和御史扈蹕而南九傳入明有平易公者其兄
鳯儀公舉洪武鄉試官教諭平易公再傳至孟遠公其
弟竹軒公舉景㤗鄉試官南安府知府孟遠公四傳至
繼齋公則君父也君祖愼齋公篤行而君父繼之號繼
齋生君時母許夢虎登于牀占之者曰大人虎變其文
炳也是兒後以文顯乎君六歳能辯四聲八歳能詩十
歳能屬文十八歳著白榆堂詩鏤之版華亭陳子龍為
紹興推官見而咨嗟於其赴行省特詣君君感其知巳
師之時復有歊景樓詩質子龍子龍為之序後因過紹
興謁子龍官署㑹山隂劉中丞講學于蕺山之麓君執
贄問性命之學當是時君方棄舉義與諸子賦詩談道
而專于力行事父母色養遇父母有疾告廟請代居䘮
盡禮一切凶功皆身自厯之臨饗祀以誠禁日雖遠歳
必衣幍其于從父昆弟及族黨親里雖葭莩皆以厚遇
之嘗賣所居屋償責忽念女兄與其夫未𦵏出所賣屋
金營塟事或難之君曰假使女兄為兄者則此賣屋金
固均有也區區營塟事而又何有康熈癸亥浙撫王君
修通志請召諸名士匄以屬筆次及君君所豋載必擇
忠孝節義事及乙丑繼撫趙君每月朔望講學明倫堂
令三學司教咨請德望素聞者司教以君應君力辭之
不獲曰昔子夏設教于西河使人疑其似夫子而曾子
責之今東臯張先生吾師也吾敢背吾師以膺此任卒
不就其愼如此君作詩以大雅為主文不一格自兩漢
以暨唐宋皆有之至于辨析則反覆侃侃必本經術往
有鄭𤣥王肅之概嘗曰文須具根柢根柢者如草木之
有根荄也然而根柢無他誠厚虚靜而巳矣誠通天心
厚養元氣虚則受益靜乃生慧誠厚虚靜四字當記文
章本根端在乎是每自頌之為作文箴云君自執贄蕺
山後即有志聖學始嘗傍覧二氏書久之以其說濫漫
棄去究觀有宋諸儒習語取其有禆實行者題曰鍼心
愼鈔葢以自為鍼砭也其論學以宋儒為歸獨大學格
物則專主去欲謂欲去則理存所謂閑邪而存誠克已
則復禮也大學首功莫大乎是且朱子註首節亦曰物
欲所蔽又曰無一毫人欲之私是亦未嘗不以去欲為
首功人顧不察耳嘗以斯㫖與學者往復辨難約數千
萬言觀者嘆伏顧生平好談韻學著韻學指歸以為字
有聲有音有韻而韻為尤要顧韻有六條一曰穿鼻二
曰展輔三曰斂脣四曰抵齶五曰直喉六曰閉口又撰
唐韻四聲表及詞韻南曲韻諸書其大指與柴氏韻通
顧氏韻正相表裏其他所著有思古堂集匡林巽書螺
峰說錄毛馳黄集小匡文鈔聖學眞語格物問答東苑
文鈔東苑詩鈔蘂雲集晩唱詩辨坻韻白鸞情集選塡
詞名解諸書皆鏤版行世其未鏤者存于家君少無宦
情後以父命為諸生及父殁仍棄如故顧有竒疾夏月
衣重裘如五石匏首戴幘數重叠蓐三十層于牀上干
覆斗而僵其中聲息􁀙􁀙然每呼人則以手撃椸然卒
不死後忽得脾疾自夏六月至十月不起君初名先舒
字稚黄錢唐人既而名騤為仁和諸生更字馳黄娶胡
氏副娶王氏曹氏朱氏子三長熊臣次鳩臣次豹臣皆
曹出女三長適徐鄴即世臣仲子也胡出次殤次適金
大章王出君生于泰昌元年十月十五日寅時卒于康
熈二十七年十月初五日子時享年六十有九乃為銘
曰
浙之東西有三毛生比諸管邴以君首龍惟臨安初士
煩于林後逮苓落徒存典型乃復棄此何用為情所頼
力學格致說精生平著書且不一名嗣子克衍既而振
振夜臺無燭亦可以瞑生不滿百三二而嬴相去何幾
而猶涕零南山之石原非堅貞所不磨者苐視此銘顧
為銘者三人中人
誥授嘉議大夫布政使司叅政趙君暨
誥封許恭人合塟墓誌銘
故嘉議大夫陜西督糧道布政使司叅政趙君請疾歸
杭州康熈二十八年巳巳十一月七日卒于家距生明
萬厯癸丑享年七十七孝子承熿等稽首請銘先是君
配許恭人以康熈二十一年壬戌四月十一日巳先君
卒于長沙官舎距生甲寅歳减君年一稔曽謁予宗仲
知祥符縣事際可誌其文柩堂未書丹也至是謀合壙
而並請予銘㓤于石君諱廷標字叔文少就試于兩浙
提學副使黎君補諸生値父光祿公卒于官君丁年走
京師持父喪歸錢唐
大清興
世祖章皇帝建年之三
詔選天下竒才異能者授府縣官君鄉貢應
詔除福建汀州府永定縣知縣縣久藪賊又天下初定
甌越疆新開居民易骪翫為奸君嬰城一年府例頒春
將迎之東郊守者難之君覆甲隍間而集諸耆老率兒
童伎樂張綵設仗闢闉都以迎賊不疑有備羣趨之覆
起掩殺撤環數十里㑹學使行部君復樹新志前導獵
獵出郭迎學使賊皇惑不知所為相視不敢前巳而散
去遷湖廣衡州府同知至則知府通判推官皆以事去
君攝府㕔事湖南烽火接嶺徼當獻賊草殺後觜膏原
野君設法捄䘏外扞逋寇而内養遺孑如是有年㑹閣
臣洪公經略五省駐節長衡間諮詢文武有用之士督
撫以君應薦第一時賊衆距武岡州踰十萬寳慶告急
遷君長寳分守道開牙寳慶㑹文武將帥多不和君極
力救解不得適君以事還衡州寳慶䧟君遂落職
今天子御極
王師平西南經略洪君請君從康熈辛丑奉
簡命兵備安普撫爨僰諸蠻而寧州彌勒州各土官誘
諸蠻反征蠻軍四出請君監軍君決策行間復故時維
摩地安慰巴盤八甸間諸蠻以寧進布政司叅議管通
省驛鹽事無何調廣東按察司副使分廵廣肇南韶道
安普民暨盤州西堡諸蠻塹其路發巨石塞君所出城
闉曰願留君勿以君行君慰諭之去㑹川湖兩廣八排
嶺大讞未決君臨界㑹折定爰書具題彌月事竣連州
冦起鎭臣失勦捕方略以委之君諸冦聞君至即就撫
督撫嘉其績方㑹題間以憂去服闋補長沙驛鹽道當
是時長沙䧟賊久甫及恢復而
王師進辰龍關軍書旁午一切芻茭械杖舟師笮役征
繇去來者絡繹于路君砥力給辦不誤晷刻而民之被
調者不致流散然而心力竭矣時滿學士暨兵部督捕
侍郎董餫湖南薦君能使併理糧儲道事㑹湘東有司
催科亟激變廵撫韓君四顧曰事棘矣此非趙副使往
不可謂君曰湖南民望君如慈父母久矣忍不一行慰
斯民心乎君曰諾遂乘一騾戴星往民望見君皆投竿
涕泣訴悔罪狀君散遣之返乃大修嶽麓書院營堂室
市田蓄廪米使諸生讀書其中湖南文教為之一開自
皇上踐阼早為監司歴西南烽火二十八年中間兩攝
司事而未即于眞每調劑闕乏䘏荒補灾籌軍政所需
而計其嬴絀雖兵興之際所至無爭取功而轉饟不絶
軍賴以振乃三遷監司未經大用而遽至于病康熈戊
辰遷布政司叅政督陜西糧儲道事君聞報以病牒上
九郡耆幼爭先詣督撫軍門投牒請留㑹武昌兵變羽
書來湘潭君强起視事晝課儲偫夜巡警以防竊發如
是者累月而病愈甚乃匄督撫請于
朝疏未及覆遽去時戊辰冬月明年春抵家病不起君
趙姓世居餘姚高祖登由餘姚遷錢唐以舉人官陜西
興安州知州授奉政大夫曽祖珙光祿寺大官署正封
承德郎祖鈺龍驤衛經歴授徵仕郎父維清光祿寺丞
授文林郎累贈中憲大夫湖南按察司副使母金氏累
贈㳟人繼母張氏累封太㳟人兄弟七長廷樞廣東高
雷亷總兵官都督僉事次廷機江南泗州都司僉書授
明遠將軍次即君也次廷楨江南鎭江府知府次廷柱
湖廣沔陽州同知殉難鄖襄贈奉政大夫又次廷相陜
西甘肅鎭右營游撃將軍又次廷林四川江安縣知縣
配許氏封恭人恭人者東安望姓以高祖官蘭谿知縣
遷杭州曾祖應亨刑部員外郎祖仲譽山東鹽運司同
知父文胄福建泰寧縣知縣皆以甲科世其家明萬厯
間君父光祿公入成均與泰寧公為同舎生友愛願以
子女為婚姻㳟人年十六歸君既隨君赴永定任値賊
圍城城外火光燭官廨矢集于障侍婢皆失色君入室
㳟人正容謂君曰妾之殉君猶君之殉國也即城破引
案間佩刀曰吾了于此誓不以此軀剚賊刃矣葢堅君
志也先是恭人事姑孝當君遷衡時幼弟林為江安知
縣張太㳟人者君繼母也愛林赴江安去㳟人以不得
迎養嘗恨恨及君遷安普㳟人前請曰聞安普地和宜
養老太恭人在川久失扶侍是地去川近迎養之便遂
迎張太恭人至安普巳而君弟柱以鄖襄冦亂殉難太
恭人聞變將歸沔陽恭人曲留之越數千里周䘏其子
婦及
皇恩賜祭塟將理塟事于是太恭人决意東下而恭人
隨之事太恭人于沔陽若干年暨君任廣東恭人念太
恭人老不欲行太恭人廹遣之登車而下者三居常不
樂聞訃後一慟而病遂于奔喪之次哀毁不能起嘗設
饗鋪薦于庭女奴掖之跪即以手承恭人顙稽首搏地
伏且泣薦為之濕巳而卒方君任衡衡民多流亡君外
理戎事及入室必聞恭人以招倈為言有婦女被鹵者
必勸贖之君大度而疏于財且坦白無城府與人謙讓
不小立崖異而恭人復教之施且屬以和平下物故筦
鍵財貨出入金錢者數十年而身無兼衣至親戚故舊
以孤嫠待給與配偶失時喪塟無力者即舍養以應而
當夫横逆之加置之不校恭人之善成君志如此子七
皆㳟人出長承熿考選知縣次承煒後弟相游撃將軍
早卒次承燦考選知縣次承焯候推都司次承煊考授
縣丞次承熺次承燾次承燝皆考選知縣孫十九長大
坤考選州同知次大堳考選知縣次大陛錢唐學増廣
生次大環大塊大墀大均大垓大坊大圻大堪大墉大
壑大埏大塏大垍大在大埜大㙨皆未仕曾孫十業鉉
業鋐業釗業銑業鐸業錡業鎬業錚業欽業鍾皆幼自
承煊以下所娶皆名族女女六孫女十六曾孫女四其
所許字皆世家子弟某年某月某日塟于某原銘曰
翳天水氏大以杭厯仕數世同袁楊君兄弟名跨五常
弱把柔翰彊曲斨殉城治郡凌疆塲何者非國疏輔行
惟君起家以才望揮絃却敵閩海傍青幡挿花階羽揚
文教既揆來衡陽曾檄巴蜀通夜郎樓頭賧並諸羅戕
手伐銅鼓平竹王夜散鈴柝晝聚糧十年心計留湖湘
流澤寕讓杜與羊書勒幟與版並詳及其死也杵不相
㳟人助德不易量慈母出牧模在房飛矢集鑑羽集箱
尚譬大義同劻勷只憐孝行過樂龎萱董餳蜜佩帨纕
猺苖萬里猶相將越四十載孝事嫜竟以孝死尤可傷
楚郊蘭秀杜並芳足嫓大節中外良以兹子姓咸茂長
亦與蘭杜好比方子忝國史歸梓桑槖筆僅此載柩堂
羲輪舒馭迴且翔且歸若木同埋藏
　
　
　
　
　
　
　
　
　
　
　西河集巻九十九
欽定四庫全書
　西河集巻一百
　　　　　　　　　　　翰林院檢討毛竒齡撰
　　墓誌銘(十/)
　　　思舊銘
王諱孫蘭字畹仲無錫人壬戌進士由刑部郎中出為成
都知府艱歸補紹興遷廣東按察司副使分巡廣南韶道
崇禎十六年獻賊破連州孫蘭死康熙癸亥門生毛甡仿
古作思舊銘其詞曰昭陽協洽元英之首明故中議大夫
廣東兵備副使王公孫蘭殉難于南韶之官署嗚呼哀哉
兵摧畫邑脰絶桑枝官守滎陽身煎柳火彭府君能殉賊
太守何功周將軍乏援兵梁王不救以致睢陽之死為厲
鬼豫州之出犯妖星况復聴山既邈孰與調商削石云亡無
能為質醉裏過西州之路哀來却内府之漿苟有同懐誰無
私臆乃感兹疇昔言念當時對䇿春官人誦公孫之學起家
秋士文無屈突之辭旋分益部之三刀遂領東方之千騎奬
循良于越國假節鉞于韶陽績著湟中猺獞授首風生
嶺外羅甸歸心當百城相傾陷之時以片石補東南之
闕夫何獻賊逼臨連州失守湯楊繼叛梁化將降堅壁
五旬縱斷指無乞師之計孤軍萬里以捐驅為却敵之
謀三呼殺賊再拜投繯箕尾歸天丹青入地南還憲使
空餘馬革之屍東土門生長抱䑕思之泣痛山陽之吹
笛返嶺表以聞琴招魂有賦藉夢巫陽哭墓無文書名
隧側因為銘曰
蜆岡嶻􁄚羊城崔嵬五嶺是蔽三山以開維此長藩控
彼南越楊僕樓船孔戣節鉞三瀧猺歸百僰羌逸何期
冦流由蜀而出亦踰五嶺既破二禺云誰作虐曰惟獻
忠桂陽不固曲江復陷兵澌若流城空可闞況有二將
相繼負降由此擣虚類梃以撞儲峙餱糧料簡乗馬竈
減勾沙壁撤清野徴兵不來乞糴無力惟有一死足以
退賊下作河嶽上為星辰諸猺畫像羣雛覆巾惟我夫
子越州刺史揮斤撫絃逮予小子羈丱受知弱冠相失
夫子知我空用唧唧所幸恩䘏予于聖代既肆豐埏復
表幽竁謹陳鳥臆附之牲碑蕪詞不章以抒甚哀
　　　故明靖南將軍徳配李夫人墓誌銘
予避人淮隂淮守備張君請召賔客西鄉上坐長者目
接不語及更衣牽予暗中認之則故靖南將軍兄有俶
也次日過將軍委巷夫人曰何不載叔之彭城同就舍
養予以故人山陽令挽留不果越七年予游淮西得夫
人訃聞且曰將塟彭城之雞鳴山恐丘首無日久且失
也乞誌之予曰固然夫人籍京衛氏李祖克詔父榮為
衛將軍稱世衛李氏少夢神授之筆既長適靖南公靖
南公本餘姚毛氏景皇帝時髙祖裕髙從祖祚以兄弟
同舉順天庚午鄉試因𨽻籍焉乙酉之變靖南公偕兄
保定伯有倫移定海軍同武寧侯王君之仁軍西陵渡
夫人在帳中時南都初敗馬士英奉太后奔臨安既而
竄身鎮東將軍方國安營稱方馬軍夫人曰士英逆賊
也棄君來此此地難與守矣武寧軍軍西陵君何不移
軍之龕山逺方馬軍乎既而吳中吳易陳萬良輩各以
偵諜從龕山渡隂為聲援欲引龕山軍從海寧入夫人
勸之行西陵軍潰保定公以入護監國相失全軍歸命
而靖南公偕夫人止海寧既遷淮又遷彭城編户夫人
力也夫人以監國恩封一品夫人年四十六康熙庚戌
若月日卒子衡非夫人出銘曰
惟夫人之能賢兮饗軍鬻釵鈿兮惟夫人之善見兮如
乗錦車又如張繡繖兮避老萊兮君子與偕兮如何孟
光兮噫兮反先亡兮吕母之冢傍兮惟夫人之藏兮
　　　瘞水盞子誌石銘
水盞子者越器也其器不知造于何代亦莫按其製相
傳隋萬寳常析鐘律能叩食器應絃後人即以水盞入
樂或曰古有編磬與水盞同古金以鐘不以鉦今以鉦
易金雲鉦即編鐘也編鐘一變而為方響再變為鉦水
盞子雖不必以瓦然由變而推則易石以瓦或亦非無
然者與陳詩云坎其皷缶史記秦王為趙王擊瓦缶而
莊周子乃皷盆而歌雖或以節音非以倚音專聲赴奏
有如柷然然而猶瓦為之明興平伯從子髙通畜婢住
子能叩食器為幽州歌筝師搊筝在傍能曲折倚其聲
姑蘇樂工謀易以鐵不成乃購食器之能聲者得内府
監製成化法器如干則水淺深分上下清濁叩以犀匙
凡器八而音周强名曰水盞子順治乙酉
王師下安平江都隨破家人之在文樓者皆散去住子
投射陂死康熙甲辰予遇通于淮隂城託鎮淮將軍食
食頃懐二盞出供奉器也中􁚖水級叩之泠泠然語其
事而三嘆鎮淮將軍命瘞之淮城東唐程將軍咬金墓
側如瘞住子者而使予誌于石其文曰
編竹為簫編石成磬方響不傳水盞可聴破十六葉更
為八瓷中流深淺髙下因之玉邸漸安犀槌自撚戛即
函胡挑將宛轉試斟渌酒遙倚素曲半袖縈錦五指琢
玉既越㽔板亦邁徴弄中曲擗扑能使神動吹角出陣
鳴笳在疆北鄙好殺南風不揚烏啼失林雹裂震地官
渡戰亡安西軍潰已奪都尉將邀昭妃錦車翠幕驅馳
何為昔者杞梁妻赴淄水朝鮮有婦墮河而死或援箜
篌或形操暢彼美善懐與之相向身同波澄技乃響絶
殘金斷絲方寸不滅爰歸黄上仍歌青臺英雄粉黛千
秋同埋昭華之琯藏于幽隴元康阮咸乃閟古冢皷缶
無路招魂有詞彼美而在尚其依斯
　　　瘞珍誌銘
兒珍三先兄子也予出游時恐從此不得歸是以後予
督撫以下分守郡縣籍捕疊出珍隨母被繫東西簿較
瘁矣予歸而珍以瘵死予嘗曰生平可幸者三一行文
無宋人論習二無負郭田作衣租食税男兒三不為繼
子慈孝兩隔盖有所感也今兒服瘁死而予於慈養闕
然兒憾可知矣三年前除夕珍死母抱呼曰吾與兒罹
殃亦極矣盍俟汝父歸而死可乎越五日珍果甦問之
曰吾感母哭哀將俟父歸然則予之歸日正兒之死期
也哀哉珍七嵗後予十八嵗死銘曰
瘞者珍翳予之後人
　
　
　
　
　
　
　
　
　
　
　
　
　
　
　西河集巻一百
欽定四庫全書
　西河集巻一百一
　　　　　　　　　　　翰林院檢討毛奇齡撰
　　墓誌銘(十一/)
　　　　自為墓誌銘
先母張太君夢番僧持度牒来懸于堂其牒四邊以五
螭相銜為花䦨醒而生予因檢郭璞游仙詩有竒齡邁
五龍句名竒齡五嵗請讀書無師太君口授大學已訖
讀問其字何等太君買市雕大學一本令循所讀自認
之一再周無不識者(時以篇首后後厚三字異形為問/太君曰後先厚薄音諧義愆后與)
(後同歸/徳不前)總角舉諸生一月中取小試第一者四爾時先兄
萬齡先在學有名人呼予小毛生值明亡哭學宫三日㑹稽山
賊紛紛起市里奔逃予竄身城南山與同縣沈七包二先
生蔡五十一仲光為四友(文集巻有沈七/包二先生諸傳)闔土室聚南北
唐五代遼金元史暨諸書其中縦觀之順治二年
王師下江南杭州不守山隂鄭遵謙乘間起閭左括民徒
為兵劃江抗
王師(時餘姚熊給事孫副使同時起兵不數/日寧波台州金處温五府皆皷衆相應)適武寧侯
王君之仁保定伯兼鎮海將軍毛君有倫原以備倭軍
寧波聞變挈其軍而西屯之西陵與民徒相合名西陵
軍保定者子族人予族譜中有毛裕毛祚曾于景皇帝
時以兄弟同科登北平榜者其祖也時故明諸王爭渡
江江東民徒已共推故魯王為監國統諸軍軍而保定
至蕭山訪同族之居蕭山者移檄購大小毛生出予于
土室啟之監國授予為監軍推官予力辭之隂與沈七
行行間覘諸軍所為不道不足與計事且天命已有在
(沈七著辨/亡論見意)匿不復出㑹鎮東將軍方國安以江南新下
收敗軍東奔踉蹌渡江而馬士英奉故福王太后奔杭
州竄國安軍中名曰方馬軍與西陵軍相峙而居大司
馬徐公犒軍西陵(公名人龍即徐仲山尊人也曾題予/監軍不就其題詞有年遜終軍才逾)
(公瑾/諸語)國安邀保定共迎之保定以諮予予曰方馬國賊
也明公為東南建義旗何可與二賊共事請絶之國安
聞予言㑹出戰敗于朱橋以保定坐視遷怒移兵向保
定搆辭及予且有指予譏兵事者(時江東軍著大帽沈/七作大帽謠和云將)
(軍愛蒼頭不若愛危腦危腦小易收蒼頭大難保又諸/軍每出戰必半渡返因作少年行末云少年欲渡江江)
(面多少路接岸十/里長五里不可渡)予被獲㡬陷脱之龕山時保定弟有
俶為靖南將軍軍龕山名龕山軍就之住一月復還西
陵清明節山中白桐花生保定家人夜召予春雨移帳
桐花間予與朔客觀星者危坐天收雨星見出帳四望
咨嗟曰事已矣滅燭流涕㑹故唐王亦僣號福州客有
以漳浦黄宗伯道周蠟書招張杉者(張梯張杉張㮙兄/弟皆名士㮙死于)
(兵/)張杉持示予邀子南行且曰方馬軍可勿避耶予曰
生死命也且行亦何能為亡走山寺寺僧為予屠首髮
衣緇匿坑中
王師破江東戮山市之留髮者予以髠首免歸覔家人
于褚里太君撫予首泣曰吾向夢僧寄度牒生是兒今
竟然矣時東南新定文士野處者踵前代積習好為社
每社髙㑹數千人撞鐘伐皷得與者為名士否則無所
齒于衆予品目過峻且好甲乙人所為文(先與山隂徐/緘同邑何之)
(杰為三子他以/文見質多却去)㑹選郡人詩鏤板行㑹稽王庶常從賊
中歸投予以十詩予錄其四乃以右丞司户評其篇實
譽之不知其得罪(王庶常名自超有夜走鄆城及哭/周介生赴西市詩而評之云云)聚
怨家歃血布張置羅(與同邑舉人以文社被/黜者集親串怨隙聚謀)謂予逆抗
命今又抗試且以頭陀居士林骫壊名教罪當死讞者
察其妄不坐值順治辛卯浙三舉鄉試同社章貞登賢
書偕同籍舉人昌言毛生在江東抗命時義不受職故
當時奪其籍今不試髠首特無籍耳倘能予之籍以旌
其義是人必能慷慨為
朝廷効命豈甘鬱鬱自廢棄乎提學翟君是其言立還
舊籍令辮頂待試而怨家洶洶㑹布政司使張君以從
賊歸命為今官搆者謂予評文時曾及君六等定罪之
狀援偽朝典例君大恨提學張君阿伺君意指仍奪予
籍予少好為詞至是無賴取元人無名氏所製賣嫁放
偷二遺劇而反其事作連廂詞謂可正風俗有禆名教
提學購得之誣謂放偷縱從賊也賣嫁者歸命
本朝不待聘而自呈其身也狂生失志訕上官不敬上
之制府下寧紹分巡王君籍捕之制府以為寃釋置不
理怨家讐憤不得洩瞷予姻戚有負責于營而相訐者
忽攫予于途謂予當償擁予將渡江隣人識予者追之
至西陵渡口簒之還次日購道殣横所簒處指為營兵
毛生聚人殺營兵宜重典籍捕四出(隣衆千人爭渡江/鳴寃營將疑其事)
(檄寧紹分巡王君廷璧雜治怨家復羅織私之分巡/游客許君名三閭者中傷之遂援重典案籍捕逮)友
人蔡仲光急過曰怨深矣不走將不免指壁間所書王
烈名曰請名王彦字士方吾他日天涯相問訊者王士
方矣過吳投顧有孝家值予病有孝賣書買葠藥食予
夜送予渡湖遂寄宿楊明府宅明起速客忽座中附耳
或指或視一人直前抱予曰子非江東小毛生乎相向
哭(時有詩云晝行蘆中遲夜行瀨上淺江東舊知予故/呼我王彦又云座中有客向予指此是江東小毛子)
去之靖江旅亭近關者有搊箏客住東廂過門聞箏聲
中心惻惻不能行遂止宿焉予世于樂律有神解(家傳/竟山)
(樂錄/四巻)先忠襄子副使當明嘉靖間得寧王所藏樂錄于
王文成府中有雞婁皷譜及筝笛色五尺曾記其一節
至是客彈有誤處微指之客大悦邀住十日瀕别請為
予償諸房蓐錢予曰豈以予為賣伎者耶謝之去先是
出門時仲兄與三泣送予謂曰古賢處憂患者必知易汝
知之乎予跪而受言及過吳匄朱子易義一本于顧有孝
家每竊讀茫然曰三聖之學如是乎于是筮所之遇節
之需乃以已意自斷曰節者止也需者有待也節與需
皆坎險在前而不可行然而節三當互震之中已將震
動而乃動而得乾三則出險矣剛能出險故不敗非然
則需矣致冦至矣乃急行而躡者果至遂匿海陵越一
月曰可出險矣經曰利涉大川往有功大川淮也淮可
往過淮淮守備張君與予舊一見即邀予過飲西嚮坐
客目攝之中酒牽予于旁舍勞問則故保定弟靖南將
軍有俶也具言保定死武寧已殉節而已以亡軍倖免
詰朝將攜予至彭城舍養值山陽令朱君禹錫故善予
聞予至止為予開館驛擇日請召諸賔客讌飲為歡而
吏部張公偕今檢討鴻烈父子闢名園于東湖之濵八
月十五夜水亭隄榭張燈布幔雜設妓樂及色藝㸑弄
而集寓淮諸名士凡數十人賦詩游飲于其中酒再巡
清歌間作絲竹幼眇予倚醉扣槃賦明河篇凡六百餘
言及旦則淮上諸家傳冩殆遍湖西施使君還自京師
見之驚曰此必予友毛生者也(使君名閏章見詩題云/但知王烈是名人不信)
(毛萇本/才子)淮人從此物色予予念需象云君子以飲食宴
樂今出險已宴樂矣過此將失位急舍之去于是之齊
之楚之鄭衛梁宋間嘗登嵩山越數峰逺望悽愴不能
上曰吾力衰矣芒芒者安歸乎㑹稽姜黄門故友也(名/希)
(轍時内/陞在籍)為言于中丞蔣君將雪其事讐者借他隟重陷
之乃復之禹州州使君予邑人也延署中署為故懐慶
王宅後有白雲樓最髙楊花飛飛登其樓大醉手拾楊
花不能哭作白雲樓歌已而邑人至者多知之去之嵩
山匿道士土室中夜起徬徨少讀經稍長讀史史自唐
以後無可問者而經則六籍皆晦蝕易春秋為尤甚二
千年來誰則起而考正之青春白日銷亡盡矣惟毛詩
可記憶者璅璅作問答散錄成帙稍不可記憶即已之
且念生平無建立事功既無可期而乃徳不修而學不
講假寐而泣忽有人告曰何不之嵩陽問之予曰諾仰
首四顧無一人夜半辭去止少林僧房踰月過廟市見
鬻書者旁一僧髙笠取大學一本教予鬻予曰是書亦
何異而教鬻之曰書有異耶曰有恒書不能讀讀異耶
予聞而驚且憶昔所告動心跡其所住于嵩陽院南則
遼人而寄于此者曰予非僧也天啟之末全家死于兵
獨身刑髮而竄于金州之海濵少受學于義州賀凌臺
先生為醫閭先生之孫(賀欽義州人官給事講學醫/巫閭山下學者稱醫閭先生)凌
臺授禮記大學(即古/本也)泣曰儒者無實學于今八百年矣
大學不云壹是皆以修身為本乎身統心意而該家國
天下于其間北宋祖陳摶之學髙談性命而略于事為
(周惇頤程顥皆陳摶門人主隂静立無極以孝弟非/人性窮經籍為䘮志不尚氣節而薄事功虚而無用)其
敝也近乎忘身南宋宗程頤之學就事物以求心性究
之事物無一得而坐失心性(朱熹從李侗私淑程頤格/物理主形器註詩易四書)
(離騷叅同契輯儀禮家禮十七史究卦變太極皇/極律吕諸象數而不考事實不求真是一往謬誤)其敝
也過于有身夫格物者量本末本諸身也(黎立武曰格/物者格物有)
(本末之物倉頡篇格量/度也但度其本所在耳)致知者審先後以身先之也(致/知)
(致知所先後之知故古本曰壹是皆以修/身為本即接曰此謂知本此謂知之至也)誠意則辨理
欲而明善以誠其身(易曰閑邪存其誠誠即善不誠即/邪故誠意者但分别理欲為誠身)
(之/本)正心則驗存亡而心存則身存心亡則身亡(修身全/在存心)
(孔子操則存孟子求放心皆在乎此但正心而曰存心/者以心不在焉為不正則存即正矣心在事物則存乎)
(此者勿移于彼心無事物則存乎中者/勿馳于外久之則心有主而無所違矣)乃于以修身則
凡有禆于心意之學吾學而修之有禆于家國天下之
學吾學而修之(凡詩書六藝經術經濟無所/不修故為體用兼備之學)此大學也
予為受學三日去特予幼所學為朱熹改本誤以格物
窮理為正學首功遂以研索典籍詳究事物為極事遇
有言心學者輒唾之今始知統該于身覺中有根柢而
外鮮遺落涉艱履險皆泰然焉已而應湖西道之招(即/施)
(君閏/章也)經竇家濆有紅字李店蒸不托食客隣棚賣漿婦
目予不輟予就問之則故保定伯家婦也軍散時失身
于此已若干年矣因坐棚下言保定家事各流涕遂解
身所衣罽衣勞之去(時作詩云錦帳雙鬟貌似花河陽/軍散各天涯可憐紅字三家店不)
(賣青門/五色𤓰)乃赴湖西住一年初湖西有舊講堂王文成講
學處也外有白鷺洲使君新設講會于其中時楚人楊
君恥庵從東來率其徒講文成之學使君與之辨詩辨
禮辨尚書皆不能詘予辨而詘之使君以為其學疎遂
以新安之學抵其隙謂學在事物不求之事物而求心
性非空門乎恥庵不之辨少頃午食使君曰子淵不遷
怒何易昨怒官庖闕供具責之宜也今治魚留乙而又
責之則遷怒矣恥庵曰若此者可得求之事物否予聞
之大悟即下拜歸而惺然坐通夜不寐乃以使君將移
治辭之轉之崇仁崇仁令駱君歡留之其隣人黄吉日
餽予酒脯且邀予故人朱三徐二十二游飲北城巴山
間凡數月臨行估馬匹齎糧送予至石牛渡再拜而别
(别詩有云天涯最難忘莫若石/牛渡渡頭花樹紅是我别君處)乃復應淮西金使君之
招留之三年先是予在淮淮人有知予毛生者予曰雖
然予毛甡也(即所/更名)又曰予瀕死屢矣幸而生甡者生又
生也又曰吾生十年瘍五年兵戈者十年奔走道路二
十年能再生乎所謂甡者亦冀夫生之者也㑹
赦屢下而救予者日益至黄門姜君慨然謂當事者曰
毛生㡬嘗與族忤特以無所用落落故讒得輕入耳今
年四十餘老死可惜幸學籍有名吾當以原廩生籍上
之成均使知愛羽毛願效則謠諑自免乃以竒齡名援
舊廩籍例輸貲入國子謂之廩監嘗居白門夜卧夢黑
衣持銀鐺來前曰當行矣有丈夫者止之曰是人辛苦
亦備矣生平學未了請留此以了吾學曰雖然亦何能
了今當籍一物以應之少頃見一綠鸚鵡項被鏁去鸚
鵡回顧而泣旁人指之曰此子魂矣遂大病(㑹稽徐允/定贈詩云)
(莫愁隴上飛鸚鵡夢裏應吞五色雲後西河在館中甬/東葉天樂作上林鸚鵡詩寄之其答詩有云三尺紅縧)
(空自繫不如/還向隴山飛)少時與大理任君出賈生治安疏角讀之
各五過成誦自見夢後苦憶必不得即再讀至十餘過
不成誦康熙十七年(是年與張杉客上/海任明府署未回)
上特開制科(天子親試者謂之制科俗以進士科為制/科誤  通考特分制科進士科兩門制科)
(如漢武䇿試董仲舒公孫𢎞類是也或曰進士殿試亦/天子䇿試故亦可名制科則殿試起于唐儀鳯間然唐)
(自儀鳯以後直至宋朝仍别開/制科未聞稱進士科為制科也)敕吏部遍咨京朝官自
大學士九卿科道以下及外督撫司道郡縣各薦舉才
學官人可以膺著作備顧問者入應
制試名為博學鴻儒科時福建布政使吳公興祚已揭
薦首予㑹巡撫楊君病故不果行而分巡寧紹台道許
公𢎞勲力薦予于兩浙撫軍陳公暨布政使李公凡十
一郡所薦合得數百人僅遴取六人入告謬及予(六人/顧侍)
(御已辭免惟魏副使徐林/鴻咸清吳農祥五人赴試)予三辭不獲(有三辭揭/子見本集)是年
戊午舉鄉試撫軍將監臨迴避而慮予不行乃以覆部
咨文當驛入者故令本人親齎之遣官吏持咨到家從
門中投入竟去不得已就道相國馮公知予至預飾厨
傳辟館相待而内閣學士合肥李公設榻邀予主其家
時四方應召者堵長安市即王公邸里幸舍皆滿城東
萬柳園馮公休沐地也擇日開宴遍請諸應召者來令
賦詩予為作萬柳園賦時同賦者十餘人獨以予賦與
宜興陳生文並稱之(生名/維崧)内史喬君萊工賦者也然憙
事與同舍曹君禾好臧否人物喬君佯冩予賦作已賦
以示禾何如曰此非君作也然則誰作此曰必江東毛
生者也值試前數日右臂忽瘍發腕脹如瓠五指不可
詘特詣冢宰暨掌院學士驗病求免試冢宰執不可選
郎楊君淮人也朗言曰是人免試則此舉為不光矣又
曰此必藥誤之耳洗其藥則指必可詘盖疑為偽也及
試日挂臂至午門請弗入學士曰苐入脱果不可為已
之未晩也有何難焉遂詣
太和殿受試晌午司饍者强予把金筯指小詘(時故云賜/宴    是)
(日得陳太士醫/驟愈故以為偽)完巻
上幸覇州攜諸巻以從親坐帳殿閲至十餘巻風起遽
止予巻在閲中且夾一紙籖翌日盡付三相公暨掌院
學士訖閲及呈入以予列上巻
上忽問曰媧皇補天事信乎盖以予巻中有匪鍊石之
可補一語故也(試題為璿/璣玉衡賦)衆未對間馮公進曰淮南子
有之
上曰徒記事耶則楚詞天問早及之何止淮南苐未知
傳信何如耳衆相顧駴伏叩頭退乃倣前代制科例上
巻比進士一甲並授館職因授予翰林院檢討充史館
纂修官而以勝國之史未修開明史館給筆札令纂修
明史􁭤題得𢎞正兩朝紀傳及諸雜傳先後起草得二
百餘篇先是
制試時
上精于韻學兼以韻押定甲乙凡旂旗逢韸剖析極嚴
予因于修史之暇據臆所見稍加以考識著韻書十二巻
名古今通韻進之
御前時區别賢否特召同館百餘人試
保和殿中閲巻者置予文先後之間
上親拔之相距三十名註巻面曰拔若干名值乙丑㑹
試
欽㸃予同考第一領十八房考官唱名
午門外入鏁院分簾閲春秋房巻及放榜得進士一十
二人是科
上頒題進士一至十皆送
上親定而春秋居二至
殿試傳臚仍以春秋一巻為一甲之二二巻為二甲之
一
上以是科春秋房得人隨
命詞臣攻春秋經者投名作春秋傳註是時房首甫教
習即並與編纂皆異數也先是予入鏁院時
上幸南海子攜予所進通韻者隨
御幄行覽之稱善遂發其冊貯閣中令本官繕疏從通
政司并書冊奏上已有日矣及撤棘謝
恩賜宴禮部畢閣臣遣供事官宣予至閣門將入閣滿
中堂望見予坐起道
上欽覽所進書大喜謂有才學著繕疏另上指示向漢
中堂領書冊宣
㫖明日通政司上書并疏
上乃留其書復降㫖使宣付史館并敕禮部知其事方
予出亡之前一年先太君死暨避人淮西則先贈公又
死時先兄以推官改仁和教諭厝兩棺于杭州之六和
塔而先兄又死予請假遷塟值言官以修明史未成阻
之甚力
上獨重孝治可予請暨塟則畚土負石身親事凶功得
痺疾兩足䏺脹不能立遂乞病在籍越三年
上南巡至浙以躬禱禹陵渡江予扶疾迎
駕于西陵渡口
上臨升御馬遙見予遣侍衛馳馬至前呼毛竒齡
皇上遣問你病好否予答曰未好答畢叩頭謝侍衛曰
有他奏乎曰無有
上升馬去暨還仍送之望京門外
上控馬直前呼予名問病何如曰未好也曰何以不調
理曰調理未好曰是何症曰是兩足瘋痺不能起立之
症
上復有所問予以聴卑不能悉苐叩頭曰小臣微末何
足當
皇上垂問
皇上恩厚小臣何敢當
上慰勞去(有紀恩詩/見五古巻)越二年而病遂劇予族自周王子
圉分封于毛遂以此受姓然未詳其繼也相傳魏時僕
射玠曾家陳留而其後宋靖康末有侍御叔度從陳留
南遷謫居餘姚為餘姚毛氏逮明而福建都轉鹽運司
同知貞偶治别業于蕭山家焉先是九世忠襄公吉當
明正統間以兵備副使殉廣東雲岫山賊與其子雲南
參政科從子刑部郎傑各有成績紀史冊餘姚毛氏稱
一時極盛自刑部公一傳為湖廣按察使副使憲湖廣
道監察御史巡按廣東復再傳為順天府治中文炳河
南滎澤縣知縣夢龍三傳為雲南布政使紹元福建興
化府同知子翼嘉靖已未榜眼翰林院編修惇元而髙
祖貴州石阡府教授淵勦許龍保苖賊有功祀貴州名
宦髙從祖福建汀州府同知公毅與參政編修皆一門
羣從當是時毛氏以科目登仕版者自順成以後嘉隆
以前約二十七人至祖岐山公諱應鳯其從兄鳯鳴舉
萬厯丙子餘姚鄉試鳯起借嘉興籍舉萬厯辛卯鄉試
第一從弟汧借秀水籍舉崇禎丙子鄉試而餘姚仕籍
至是亦衰先檢討竟山公諱秉鏡以邦賢崇祀學宫(浙/江)
(通志學宫崇祀志皆有/傳餘見本集事狀巻)與先太孺人張太君生子四其
季予也(長萬齡辛卯拔貢授推官改仁和教/諭次錫齡髙隠不仕又次慧齡早世)娶陳氏以
無子娶下妻三初買淮婢不冝子遣之去既而娶江寧
林氏女名繁條攜之至江西死及官京師娶曼殊又死
(曼殊張姓見/墓誌第六巻)暨請假歸則又娶杭州馮氏女子三予出
游時懼予不得還以兄子珍後予未成丁死(有塟銘在/第十巻)
既而以其弟逺宗繼之康熙庚午舉鄉試第二先是從
子逺公舉康熙丁已鄉試從孫文舉戊午鄉試皆蕭山
籍而兄子文輝舉癸酉鄉試與逺宗皆以仁和籍見舉
則以先教諭官仁和時所借籍也及子六十七生一子
呼老得錢唐倪璠贈名壹數月識字時予方註易能以
指作卦畫四嵗死予生年早衰嘗奉先太君避村舍太
君令誦壁間字時暝不能視恐感太君意信口誦舊人
詞而竊書所誦于其後及旦太君視之曰妄哉兒吾令
之誦壁間字而乃越右而及左何耶至四十餘嵗驟得
心悸疾健忘而眼忽明晳時尚滯淮西醉中卭首讀息
夫人碑無一誤者予少病痬病痎病蚘絞而老而皆愈
當方馬被誅時其餘孽尚留蕭山之管村予避居巖壤
為賊兵所截不能歸其隣俞亮者寡婦子也無食謂子
曰計賊三日當徙去吾倘得八溢米則母子俱活不然
母寡子獨盡此矣予貯米數合不及八溢并槖底乾糒
盡與之而自食竹萌三日㡬死因得蚘絞疾而其後亦
漸漸解故人謂予健未死不謂其不起也方予病劇時
前數日感
皇上恩厚不能報每叩頭簀間會同年大司成汪君霦
書至曰嶺表楊生進沈韻原本
上疑其誤特令政府出君所進通韻本與之參對
上知君如此予讀之一慟㡬絶予少失學于凡學無所
窺見獨鬯于音律孩抱時聴客搊彈能辨其和謬康熙
癸酉
上諭羣臣以徑一圍三隔八相生之法子曾作
聖諭樂本解説
皇言定聲錄及竟山樂錄思進之太常而阻者甚衆㑹
上復南巡于
行在進已刻樂本解説二巻大學士張公傳予至
行在朝門頒
諭奬勞并敕改誤刻字而宣付專行于是音律之學稍
得施驗特聖教未明且五學六籍久晦于天下予稍有
論辨而諒者寡也祗予所為文偶見于世則世多稱之
少時華亭陳子龍評子文曰才子之文其後予出游則
多有論序予文者顧甚煩不得而詳也杜陵蔣生曰蔣
生生勾吳文物之都父事言游兄事季札瑜昭榮卓一
往傭劣而獨于西河毛生多所慕悦每憂思結轖熱病
内發鍼石不可灌潄不得遽發毛生文一再讀之霍然
而病釋種山僧超睿者董旡庵也旡庵之言曰盖自西
河氏出而越水越山頓為改觀此何如人者然而幼丁
亂離中遭困詘甲兵徙走垂數十年嘗衣緇山中遭厄
而廢其所嬰患或致籍名網羅鉤捕延繫細君躅足東
西簿比雖破柱倖免而嗣子逮斃凡其所游歴與所遭
逢窺其文往往而見也乃偶然酬應思若江河遇有訂
證博極殫晳古所稱潄滌萬物牢籠百態蛟龍翔而虎
鳯躍比于武事可謂雄偉不常者乎桐城存齋何先生
曽為文曰夫天之生才使之漸漬停毓于名都大區而
又洊歴之于坎坷湮鬱之途以激為要𦕈之音恣肆其
旁薄駘宕之氣雖遭逢世妬而沉滯久則寄托益深跋
涉多則究晰益密夫然後尺土之埋不得而掩焉山隂
徐緘曰近之學古為詩文者擬步而後馳省括而後釋
琢磨繩削浸淫擩染始猶陽貨之類仲尼久則曾雲之
肖祖父西河無是也苐觀其波瀾之所盪汨氣燄之所
陵轢鍼縷之所穿穴芬薌之所淫泆其于古人如養由
基命中于百步之外既已達脢貫革矣其餘力所及猶
能摩腹拂脊射麋麗龜又如卜式已出私財助邊數百
萬為縣官賑流民復數百萬而其廩庾緡錢之貫朽紅
腐者尚鱗鱗沈沈不可貲量會稽姜黄門曰雖然事亦
有未易知者夫世之因才而獲困詘者有矣木文而戕
之甘其井而使竭焉顧未聞并惡其文木與甘泉矣且
夫煎桂者以愛膏也焚象者以利之齒也浸假棄液而
擢桂憎之齒而焚象摧其珠而刳剔其蛤與蚌此則古
今來所必無之事而西河獨有之有之而惡其人者安
知不并惡其文而屏之毁之而事有不盡然者夫秋霜
之殺茅不擇蘭杜也而澤已芬矣震霆之扑物不必盡
朽确也然佳材或免矣夫以西河之才與其學雖在數
世後聞其窮者猶起思拔濯掩巻太息惟恐不得當況
生逢其人與之寢處周旋朝夕以言詞心思相聴命而
振拔湔祓豈無一覯人能以才詘而才無之詘也此如
李將軍者其才氣為漢代無敵乃不能取軍功侯然而
孝武惜之孝文又嘆之以一人之窮而不能不得于兩
天子之知也此之謂才矣今西河之窮逾于李廣
天子之知十倍漢主人亦有言生平得一人知已可以
不恨今天下知西河者孰有如
皇上者乎匹夫之賤當
天子之知而又值
聖神御世超堯越禹經文緯武掩盖百代之一人而倖
蒙
睿鑒此則刳剔之所不能加秋霜之所不能殺也合肥
李相國師曰西河不可及者三身不挾一書冊所至籯
笥無片紙而下筆蓬勃胸有千萬巻不可及一少小避
人盛年在道路得怔忪疾遇疾發求文者在門捫胸腹
四應頃刻付去無誤者不可及二讀書務精核自九經
四子六藝諸大文外旁及禮樂鐘吕諸瑣屑事皆極其
根柢而貫其枝葉偶一論及輒能使漢宋儒者悉拄口
不敢辨不可及三至其理學則予固未能窺其涯也間
嘗以其詩比之少陵以其所為文擬之吏部覺少陵與
吏部俱無以過且即以其學而較之唐之孔仲達陸徳
明小司馬李善宋之劉攽洪邁王應麟馬端臨輩而諸
公所著西河皆能指其瑕而摘其纇然且才不能相兼
杜歉于文韓遜于詩而才又不能兼學韓杜歐蘇典籍
稍疏而孔陸劉馬輩則又徒事博洽而無所于著作而
西河皆有以兼之有臣如此是亦一代之儒可以少報
主知矣特予有大痌于心者往者陸機入洛已踰壯年
即庾信去國亦居然在强仕之後然猶哀嘆其遭逢而
傷其淪落況乎少秉大節長亦思有所論建彼文詞小
道何足比數而乃徳既不立學復未備曾與仲兄與三
相訂生平(與三名錫齡明亡時自沉泮河救免終/身不出試即癸酉舉人文輝本生父也)將統
著九藝四子諸書因以補禮與樂之所未逮且廣輯唐
後諸史芟其蕪而苴其闕何意丁年遭難垂老登
朝及還歸而仲兄逝矣禮堂凄然誰可質問朝暘未親
而西日已落不亦悲乎友人收予所存稿合不下四百
餘巻子囑留十一而餘俱去之惟詩與賦為友人所刻
甚多大抵雜佻盪之言與俗浮沉即以此諧俗故飲酒
披猖每多不檢而詞則淮西金使君按題而索坐為琱
鎪靡慢之音雖屈宋寓言不無寄托而學人無賴未辨
六義恐或以是為籍口如此概不可錄獨經學數巻若
易若春秋若詩書禮若論語大學若孟子此即千聖相
傳之用心也然而存此亦鮮矣愛我者當為我惜之予
出處未明不能于
朝廷有所報稱徒抱經術幸遭逢
聖明而未著實用致空言無補于心疚焉予死不冠不
履不沐浴不易衣服不接受弔客銘曰
少不死于兵長復不死于刀鋸之刑又不死道路公然
出世而赧然而登于
廷其得歸全亦幸矣雖然乃虚此生
　
　
　
　
　
　
　
　
　
　
　
　西河集卷一百一
欽定四庫全書
　西河集巻一百二
　　　　　　　　　　　翰林院檢討毛竒齡撰
　　墓誌銘(十二/)
　　　吳徴君徳配傅孺人墓誌銘
吳徴君孺人以康熙三十二年十一月卒其明年將筮藏
于錢湖之濵徴君自為狀示予予曰寧有周季自為文而
猶待問者翼日孝子毅裕復持狀造予請銘以予與徴君
同文會且同徴京師故通家也然而徴君狀已具予又何
能益一辭按狀孺人傅氏金華義烏人監察御史公諱巖
第三女也監察公與徴君父宫允公諱太沖同以天啟改
元覃恩貢成均後相次成進士好之為婚姻時國家方多
事監察公知歙縣拂衣而流賊破長安江南之建號者且
大婚詔選良家徴君年十三搶卒飾館甥拒之而未婚也㑹
王師下杭州幕府籍搢紳之有名者鉤止之宫允與監
察俱在籍中兩家聲相聞忽監察傽徨叩宫允門呼徴
君乳名某何在吾欲一執手門者辭以扶侍太淑人乗
夜東去監察乃仰天流涕不還顧脱之走金華與督輔
朱君合閭左破産四募思一伸螳臂而東揚不守有告
者曰金華破監察公已殉難矣又曰監察有三子而二
從之死問其家何在不知也順治四年其一子偕弱妹
扶侍太孺人來杭州徴君母張淑人哭迎之乃始草草
議婚儀御以柴車縮屋為油燎倩淑人兄弟作賔客告
于祖堂以家之不造六禮不具曾孫某同新婦某一切
為婚嗣孫某屬某以告告未竟徴君偕孺人噭然而哭
左右皆哭不能止宫允公嘗曰吾新婦姼姼提提吾見
每憐之此非舅禮故常也吾撫孤而已十一年張淑人
卒明年宫允公又卒孺人哭曰今而後誰惜我者方淑
人病時孺人有身將彌矣暨卒而族人姻戚以婦車來
者孺人悉主之哭泣稽顙不少休或勸以身解不應已
而殰曰項以下皆折敗云徴君少儻􁎆家無管鑰宫允
公鮮留遺惟故第一區在圏屯中生平服御珮玩無所
賸獨遺書若干車躬自輦藏之衣澣敝窮日夜讀書每
書必自首迄尾丹黄之既才髙寡可而又以牢愁故不
自檢嗜酒所得賣文錢應酒劵去以故孺人終其身稱
糟糠焉康熙十七年
上開博學鴻儒科司空薦徴君于
廷巡撫復奉吏部咨以徴君應而孺人難之脱左手指
環約徴君指曰以君之才宜何所不得顧有大不宜於
時者妾有三言規願君迴環而熟念之一有酒過一言
直一不謹于結納徴君以為然既而三相公重君名取
君詞業觀之皆曰可日飲之酒暨試取上上卷而既而
斥之不知故相公再獻之不得歸而大病孺人具慰之
病不已自庚申八月至辛酉八月卧牀畫空能作賦日
數萬言與客倡和不少誤嘗魂行户外穴牆穿槅見市
中物自言曾渡江至淮多所見然而倚孺人為命眠潄
唾嚏頃刻不可離雖行厠牏必與俱如贔與屭繩牀袽
絮皆敗盡而賴孺人救亦竟起孺人寡所嗜鍼縷筐篋
非先人面賜不取凡先人所遺篸䈂悉推讓姑姊女娣
不受操作拮据蔬食衣履變裏色然而親䣊之來寄者
惓惓然徴君狀曰則亦非尋常女婦所能及矣孺人生
于崇禎癸酉之七月距今癸酉適六十又一子九而四
殤二又早卒今存者曰毅曰裕曰亮皆能以誦讀傳徴
君學亦孺人教矣女八孫七女孫三皆具狀銘曰
猗嗟孺人閨房姿兩家同舉婚嫁宜青白相顧無我伊
館甥且飾淳于竒千門入箭五馬馳驟丁陽九廟社移
石頭繼破臺城欹倉皇跳身憐總持擁師蕭勃將往依
何人刼公賣犢希護軍既死及子尼選牕玉女方仳離
元同家屬從嶺回荆門迎者衣裝齎告廟奠菜扱地遲
宛如荒政殺禮儀棗脯欲獻雙涕洟况當歸馬包虎皮
嚴城闕處環長圍圏屯故第夜挿旗倚弓樓柱刀掛扉
惟有十架書潛移所痛太傅喪墅西五畝不保甘棠非
畫宫受弔杞殖妻傷哉殀血淹裙縗公孫年大牧豕豨
一朝羔雁填門畿上書徒受三相知翻然歸卧南山陲
入秦早巳炊扊扅歸來何用藏牛衣蔡人惡疾身不離
為君翻誦芣苡詩暮年舉案勝五噫況經訓子長停機
銀臺竊藥奔未㡬松城將閉哀無期愀愴一展孫楚詞
簌簌泪落長河糜泉門遂古千年思門傍有文應鑒之
　　　清故年貢士正白旗教習候補知縣卲君墓誌
　　　　銘
君諱方平少與兄解元奏平宫詹君逺平同文硯宫詹
君與予以康熙己未同時舉制科嘆前代貢舉以八比
定鄉會試士子失古學獨予家藝習稍寛兄似宏與弟
真菴皆足膺是舉而似宏即世真菴尚困于八比無薦
者其所云似宏者奏平字真菴即君字也當是時子益
思似宏而并知君非常人思一見焉暨予請假歸值君
以食廩之早齒未踰服官而即以年貢行省第君名解
京師越明年吏部同國子考取君官學教習以候補還
里子于是時始得一見君于會城之東伉伉然論辨而
思深髙盻濶目舉春顔而納之明鏡之中子嘗曰士有
學問氣每視時習為不潔豈其必有加于人而人自辟
之康熙壬申君以補及赴官學别親知造都相傳騎羸
馬踸踔天街間習而安焉越三年其子忽捧狀踵予而
泣謂君以官學教習盡瘁死顧屬纊時遺言齒髮歸故
鄉儻胝以石得某數言書其隂始翕睫焉予驟聞而驚
驚而躅其足嘆曰嗟哉有是乎生平劌載籍斷韋絶摘
穿穴列代諸版竹固已無所用之但工于舉文其視八
比若斤鈇之脱于鼻若長竿巨絙之披拂于懸跟與鏇
腹而所至鮮效甚且齎志以迨死予所與游比比是而
君復蹈之雖欲不為之表之而安忍矣按君卲姓仁和
籍其先世從餘姚來遷髙祖𢎞毅公與弟泉崖公在明
正徳嘉靖間先後登進士而𢎞毅公以都官郎劾世宗
朝時相予杖謫戌即以著書終其身今所傳𢎞道𢎞簡
𢎞藝錄暨學史會同諸書皆是也乃君當幼時父翼雙
公為啟禎朝名士受知故經略洪君屢被房薦而卒丁
國變屏舉業課君學古學曉鐘初動遽以杖叩柂家僮
開扉君起坐幔間黙料昔日所授書貫串聯絡然後納
履入問安歴詢諸所習汎應如響自經史古文以及列
代諸名集皆標舉新異即應舉文字亦必務去積習而
後已嘗曰昔人之精藴于古為然今復竊以為能是所
謂厭人之糟粕而巳庸詎知天地間有無窮之藴乎其
學如此以故君出試輒冠軍十八補諸生十九受廩食
于庠越二十年以年貢考官學補正白旗教習越三年
康熙甲戌冬十月報滿以知縣用而是月病卒距生崇
禎庚辰六月二十日共得年五十有五配馮孺人前壬
午舉人野渡公孫女今壬子舉人奉政大夫晉階資治
少尹真定府同知同野公女子二長錫瀛候補縣丞次
錫周郡庠生二子與予子同文硯學古今學吾見世學
之日增也或曰三世絀志後必伸吾見二子之伸也乃
為銘銘曰
古學以四術其次探七錄詞賦併頌語亦自三古作降
此代異製經與詞賦兼假欲廢詞者請觀三百篇不謂
後儒劣就經使立義仍得倣偶詞長股以為儷前代取
士微條作貢舉法
聖明思變更屢掣不得決因之起制科超越三百年誰
料薦未博于是多遺賢君家舊簪裾世擅古今學立朝
峻封章教塾習禮樂青陽入武庫應世惟一編已食下
士禄且復貢限年對䇿
天安門教習八旗下清晨跨官驢傍晩宿學舍以兹得
顦顇忽爾齎志歿所學不得伸瞪視亦何説獨是翕瞑
者全在一石埋首丘異延陵諛墓徼伯喈君今有賢嗣
崢嶸立子舍華表留空題將以俟來者
敕授文林郎沂州郯城縣知縣金君墓誌銘
君諱煜字子藏金姓山隂人天啟乙丑進士太常寺少
卿楚畹公次孫也太常曾以監察御史充院使提學南
京天官家云學使司文命當文昌六府而與斗下四星
相表裏故太常所生子曰樞曰機曰權皆取斗星名而
以伯星仲星季星分字之仲星次子即君也君生有竒
表目黄而通瑩如琉璃珠闔睫光外射且一目有重瞳
子㑹命名太常曰草以木盛木以火榮理也吾名蘭從
草而諸子之名適繼以木今木盛又生矣諸孫當火行
而是孫目熊熊然揚雄曰日昱乎晝月昱乎夜日月者
目也昱者煜也當以煜名之馬玉起者君母弟也君母
馬太君為萬厯已未進士江西布政使司參議芝嶠公
女與玉起兄弟皆以能文名玉起有客從嶺來善扶乩
能降神言于庭忽言君前身乃南唐李後主也後主見
馬太君詞而喜之願為之兒苐惜是兒所遭逢遂不能
逺過後主得乎戌失乎戌誌之誌之乃呼玉起命縳乩
以筆書一詞去太常聞其言惡之曰山鬼觕知書彼知
後主亦名煜與是兒同故妄及之耳誰謂山鬼敢言事
及繙陸游南唐書有云後主字重光則與命名取日月
義同且曰煜有異表一目重瞳子乃大驚然既已名之
無可如何值
大清興仲星兄弟俱不出君年十九已能讀十三經及兩
漢三國三史并八書矣世家子弟多以保家門出試不
得已始强受舉業遂于是年五月就童試有名為諸生
八月鄉試遽以春秋冠本房明年戊戌試禮部聯㨗計
自童試歴諸生舉人以至進士裁九閲月耳于是始歸
娶其所娶者為順治已丑進士兵部職方司主事童在
公女康熙二年除山東兖州府沂州郯城縣知縣縣小
而衝為南北通衢上自州城以下接宿遷清河車輪馬
蹄日不絶于路本縣糧少又驛遞多曠逺每藉他縣為
協濟而濟不以時往往需本縣賠墊及事過詣所濟領
銀輒掯不發即發亦不能如數前後逋欠屢經臺使者
議謂當設腰站于劉馬莊而地介兩省視之若秦越因
之騎縣馬越站馬罷無補乃力請具題改設郯站于紅
花埠設宿遷站于㟃峿兩所需銀計九千六百兩嬴皆
銷之本縣無俟撥補而縣經兵燹後田疇荒蕪一遇暵
澇即攜妻擔兒遁他縣既屢缺正供而君又以恵為政
勿事箠楚甘心居下考而監司之隂鷙而饞者又惡其
無所餽吹毛索瘢賴臺使憐之數與為平反而展轉益
深誰訶者踵至乃終以負租褫其官其所闕額或抵兑
或那用或開銷不准或民欠無可追以至站銀缿銀自
二年癸卯以至七年庚戌凡六年之間鬻家産以償至
一萬餘兩嘗飲酒數升涕泗被面嘆曰舉世皆醒何妨
獨醉乃乗醉捉筆便為詩歌遇隟板賸紙及粉牆堊壁
書寫殆遍其為詞悲涼妙麗漻然若哀琴然非其意也
嵗壬申同年為京朝官者多貴顯念君貧不得志招來
京師時吏部尚書熊君兵部尚書杜君户部左侍郎王
君禮部右侍郎王君刑部左侍郎鄭君刑部郎中潘君
館君于邸舍日飲以酒居三年以族人有居天津者過
飲之夜起長嘆書數詩于壁遂卒君生于崇禎庚寅十
一月二日卒于康熙甲戌十二月二十一日享年五十
七先是乩神降庭時謂得乎戌失乎戌按後主以建隆
三年壬戌正月塟元宗後始由吳邸正位號至開寳七
年甲戌宋師下江南乃削開寳號降書甲戌而南唐遂
亡今君以戊戌通籍庚戌去官而天津之逝則正在甲
戌是戌得戌失兩兩正同至其所書詞有曰天津橋上
望歸舟又是黄花水落秣陵秋以後主幽洛陽與君游
京師同一客殂而燕之天津猶之洛陽之天津其所謂
招魂望鄉者黄花水落兩候適符也嗟乎異已君所著
詩詞合十二種俱未刻馬太君詞有遂閒堂集行世君
每醉必讀一過子埴能文又善繼志乙亥春徒跣走天
津負櫬南歸塟山隂之土井山而屬予為銘銘曰
嗟君異表實惟重光前身所自安定郡王亦越千載烏
飛兎藏重以詞孽結習未忘捨筏遙海探環空桑獨憐
宿慧博通舊章間著詞賦方駕齊梁翻以作吏如羇鎯
鐺雄思傑彩同為銷亡古重緯䜟其説不彰如何閹茂
相符混茫燕京之客猶之洛陽天津遙遙千秋望鄉瓦
棺土井兩相埋藏所不埋者此晝夜光
誥封奉政大夫直𨽻順徳府同知李先生墓誌銘
先生諱采蘭字秀揚世為濟南長山人以避軍籍遷新
城之石家寨貧而耕田萬厯中仕版重科目讀書補郡
縣諸生即超然人倫間㑹鄉舉諸生歴錄赴試者道經
新城衣篝書簏厭四蹄前來雖鳴金張黄解帑缿東西
過皆避道左諸生角巾坐廣輪談笑慷愾陽陽然先生
望見乃長嘆棄鉏而歸謂何宜人曰生此六尺軀不能
讀書而弄鎡錤為先是先生數嵗時曾就學里門已讀
論語未竟讀罷去至是二十一嵗取向時所讀論語迫
視之茫然何方濵先生者宜人兄也為新城諸生有名
迎之來具告以情方濵先生大笑曰耕田尚不給一旦
徙去受儒術能得食乎且子何年嵗而可為是曰吾志
決矣遂强留方濵先生于其家顧無書就市粥敗書糨
綴殘缺而重編摘之讀終月以之食不能留方濵先生
方濵先生終謝去先生乃益自發奮忘寢及食晝樵薪
于山夜㸐薪以當膏鐙宜人親灌園佐之嘗對書膝牀
口訟心詰憤悱所極設辯難甲乙反覆不得則視註又
不得則視他旁説然後取舉文與經文對勘備觀其反
正離合之蹟踰月竊效之作舉文懐而見方濵先生方
濵先生大驚曰有是哉是果子所為耶語曰有志者事
竟成信乎傳有之思之思之鬼神通之自非憤發于心
劌決其神明而洞開其元其能驟通之如是哉于是人
共稱先生有志逺近聞先生如此謂先生何如人願一
見先生里中小兒漸有向先生學者東武家請先生往
教㑹寒沍以渡濰水裂其足先生乃嘆曰吾讀書未能
榮親而反以父母之體行殆非孝也遂不往人多就學
築書室舍傍既而學者日益衆先生以無師自傷故苟
有教人每不憚身先劼毖乃學本心得指示親切其善
入人如袒襟披箭洞其胸而貫其膈以故受教者輒有
得去天啟元年先生始占新城籍補諸生髙等而其諸
子受教者遂相繼起崇禎十五年先生仲子鴻雷舉于
鄉
大清興季子鴻霔以順治十一年舉人中十七年會試而
鴻雷之子嗣真又以順治十六年山東解元至康熙三
年而成進士先生曰當吾棄鉏時不過欲得明一諸生
耳今為老諸生二十四年縱未通籍而子孫之通籍者
有人于吾願足矣遂受鴻雷始封官以終其身初先生
讀書中夜見有丈夫者指示之且云大禹惜寸隂周公
坐待旦醒而書其句于門至是雖却試猶手不釋巻卒
年九十五康熙戊午季子鴻霔以内閣中書典試兩浙
家之羣從有幸出于其門者至是筮塟援通家之誼屬
予為銘銘曰
以耕而讀前有兒寛後則有皇甫士安而先生乃厠身
其間雖却農而仕者匡鼎最著而先生復矯蹇而不為
之官是古稱豪傑之士無文猶興而先生真拔擢奮發
而無假于羽與翰縱或叔皮之子文能逮父仲弓有孫
不必慙卿長而士有微尚即返而仍藏之石紐之岡有
莘之野而又何間然
誥授奉直大夫都察院湖廣道監察御史何君墓誌銘
監察御史何大夫以巡鹽河東卒于官孝子方羇丱不
能請銘尸部尚書梁公以舊堂上官為之手題其旌銘
載之而南予時職史局出郭奠生芻旌前視解纜行距
今一十二嵗首矣甲戌之春予赴義合肥孝子謁予于
杭州不值也既而予歸杭以避病入郡孝子重謁予捧
狀扶服謂先大夫墓草宿矣而薦牲之石尚闕書焉當
順治甲午先大夫始貢于鄉與先生伯氏為同年生嘗
與先生主文㑹手銅槃歃血屢矣先生文章震環海獨
不能為先大夫具鋟版之末時有介之者進而曰狀云大
夫當贈公亡時值
清興之初避兵始寧甫還里棺衾裁具不能致美好族
父有川木俗所稱沙枋者價溢二百鏹大夫泣跪族父
門不起遂貽之此已事也今其子苐跪不起先生忍無
以應之乎予曰何必然憶予與大夫游時裁弱冠
王師下江東予避兵走南山而大夫奉贈公居始寧嵁
中渡溪採葵值方馬潰兵東奔者略始寧諸山遇于溪
揮刃如雪大夫障贈公以膞承刃哀祈之兩膞㡬斷予
嘗以孝稱之及大夫為户曹郎㑹康熙甲寅有
詔撤三藩尚書梁公受
詔使廣東撤平南王軍大夫偕行(時為尚/書司官)至則王拜
詔起坐序主客禮無一言逮夜環帳房館垣却刃服弦
弓築矢于旌門皷三下聞介馬聲大夫曰事棘矣卧起
叩尚書白事耳語移時出㸐燭草疏皷未絶草成詰旦
王率世子奄笪公并諸將領詣館間瞛目露齒語􁀨􁀨
來前未就坐齊聲愬啟行艱難尚書遽起拄司賔口曰
止拜
詔尚未竟而遽言啟行何謂也吾
陛辭時
上密
諭留王謂王勞苦異諸藩當永鎮南疆而昨以通
詔不可異故竢兹密宣今所撤獨平西耳王未行也曰
啟行何也王錯愕各相視曰何信乎尚書曰脱未信手
自裂其懐揣疏出懐間曰此覆疏也請視之王與諸將
傳視畢尚書曰吾已宣
諭訖可以覆矣叱具桉皷樂遽拜使使負疏行王乃色
頓下率諸將詣桉歡謝奄笪徘徊間王囓奄笪指曰㡬
負聖明遂謝訖張宴者三日越四日而平西反報至尚
書顧謂大夫曰此行不辱
命君之力也予嘗謂大夫讀書砥名節得此二事其于
子臣間可以慰矣然則予之碑之者雖微請猶將為之
況請乎大夫諱嘉祐字子受世居山隂之峽山明正嘉
間有工部尚書者與其子刑部尚書同官于朝俗稱其
父為老尚書老尚書三傳而參政繼之至大夫之祖以
世父書臺公貴贈前朝監察御史而大夫之父贈公則
又以大夫貴贈監察御史一時三世皆侍御人以為榮
大夫由甲午拔貢知江西奉新縣事以尤異行取入京
擢户部廣東司主事監督寳泉局癸丑京察一等稱職
時本部江南司闕員敕大夫兼理㑹頒撤藩詔敕以尚
書官屬陪使廣東及還用尚書薦進本部員外郎旋病
歸起補本部江西司奉使監蕪湖鈔關使竣陞本部山
西司郎中值
覃恩授奉政大夫其得稱大夫以是也新例年終令舉
劾賢否以定黜陟尚書念使廣東功又薦奉
㫖改授都察院湖廣道監察御史巡視西城辛酉秋監
順天鄉試明年特奉
命巡鹽河東壬戌十月以病卒大夫治奉新不取贖鍰
每嵗終移他所嬴錢解之曰暮遺且不可況晝刼乎予
嘗過奉新見民間每里各有倉詢之曰縣漕輸省者舊
例設一倉縣城俟報滿統解省而縣所轄十二鄉在萬
山中近省而逺縣解省逸而解縣勞且解縣則耗羡生
焉大夫令每里置倉并選里中之耆老有望者專董之
比收竣趣徑解省民大便至今猶稱之曰何公倉云大
夫卒于康熙二十一年十月二十八日距生天啟四年
六月十六日享年五十九娶劉贈宜人繼陳封副朱生
子二曰偕曰載皆國學乃為銘曰
於乎大夫峽山之英出即曜物如甫曙星當其友善負
美子名洛濵修褉滄浪濯纓忽丁陽九與喪亂并奉父
嵁窞避兵始寧江革背負潘綜手拯賊衆相顧皆以孝
稱爰赴四科曰升一經初侍建禮旋厭承明百里授治
三河表能與春比和如冰斯清禮教用浹金錢不行遂
膺
詔取為民曹卿年計嵗賦一惟公平雖當議租不使耗
盈重以良使奉
君命行應變不辱奸回皆驚因轉右司兼遷南㕔繡衣
飾節烏臺著聲執法殿上巡鹽河東瘁于官守奄然病
傾溯其世裔嵬嵬門庭上承八座下接三丞今兹啟後
詩書滿籯孝子雖幼方㡬有成賢聲懋蹟載之常旌蒐
其遺者庶視此銘
　
　
　西河集巻一百二
欽定四庫全書
　西河集巻一百三
　　　　　　　　　　翰林院檢討毛竒齡撰
　　墓誌銘(十三/)
　　　盛處士墓誌銘
盛紫瀾游長安不挾門刺騎驢詣所親者所親者多坐
客見紫瀾好之各飾厨傳相邀卒亦不挾門刺往以故
知交藉藉自達官邸里以下及旅舍多游居者而紫瀾
處之若無有宛平相公喜下士見紫瀾辟館召之使其
孫與之游未浹月聞尊人寢疾心動遽辭相公奔而歸
暨歸而尊人果死乃于三月後畫地將塟嚙指血書事
狀扶服出門觀者謂紫瀾從長安歸長安多貴官達人
必藉其為文用以飾石而紫瀾特造予寓稽顙再拜而
謂予以辭予聞其尊人處士君當崇禎甲申生十四年
矣痛明之亡取所讀書史及舉文並却之越三年丙戌
王師下江南開科取士其父向日公老諸生也召處士
君前謂之曰爾十嵗為文今六年矣
興朝方招賢于鄉吾逮老不能試也于爾何如處士君
跪曰嚴君髮皤然累試而却其不足取效審矣且家室
遭兵災八榖不熟試亦何益兒廢學三年正為今日自
今以後願市儈以養父母稱為牆東君足矣他非所願
也向日公笑曰善雖然天下豈有丁年兒處士乎于是
人以兒處士君呼之其後紫瀾方弱冠跪請試君曰苐
試之由縣府及道三試皆第一紫瀾嘗曰予自補諸生
升廪食下士之禄及年貢試公車門家君無喜色屢擯
于有司無愠色嗟乎此非壙中一石所能諛矣按狀君
諱應奎字聚森本延陵之後吳姓由宛陵雲梯轉徙臨
安遂依母盛氏嗣其家曾祖東亭公隨祖叔氏宦西川
卒于官亭祖雙槐公越數千里負骸歸乃生向日公而
貧賴君廢居有贏錢遍周諸父兄弟之不足者康熙十
一年臨安大饑隣邑多遏粟估商不通君懐金之維揚
買米數百斛汎舟而還貸諸邑中之饑者約明年榖熟
償所直不熟捐之嵗己巳有司舉鄉飲酒禮衆以君名
薦于臺敦請者在門君辭之曰予年五十九未老耆也
鄉飲何為乎衆曰十六為處士未六十而為國賔未為
不可也君又辭有司設飲于其家紫瀾名下士坊人聘
之選舉文甲乙諸所已舉者君聞而責之曰子月旦今
人亦能月旦古人乎今試以問子八書二史其間所當
品隲者若何人為予誦之紫瀾不能答君熟于司馬通
鑑嵗一周視與人言不遺脱一事康熙三十四年十二
月二十三日君卒距生崇禎四年八月二日年六十有
五娶俞孺人子三長宏䆳嵗貢生即紫瀾也次宏進又
次宏暹皆諸生銘曰
惟此處士幼工舉文長不願試為牆東君計本量委就
時所因用以臧鏹且藉養親旱枯螽蝗并裕里隣有子
負譽超超人羣摭其懿行書之墓門彼裒然者先生之
墳封之樹之以貽後人
　　　處士蔣君墓誌銘
君以康熙三十七年六月卒將以是年十二月卜塟錢
塘王姨嶺已匄予族弟祥符君為之傳矣孝子奉遺命
必欲得予言誌其墓屬予友方舟沈君請之君諱名登
字髙卿明侍郎蔣驥後也驥在前朝有名績與其子御
史中丞琳孫法司銘三世為顯官而君髙祖朴以隠居
不仕家中落至君父維賢貧甚讀書好博奕晩得疽疾
脣弇不可合日需猪肉一筯許掩疽脣銷之方安寢崇
禎十一年嵗大饑斗米千錢市肆斷屠割入市不見肉
見肉量非多錢不能得君年才十五家無一錢百計求
所以得肉者乃亦竟得肉如是數月疾良已越三年而
君母與父始相繼沒其孝如此君幼讀書務博渉强記
鼎革後棄去吳玉涵者太和堂主人也以良醫官京朝
舍人歸里賣藥竹竿巷一時隠君子多託之為牆東地
而君往與語舍人大喜立授其所學㑹
王師下江東西陵軍敗故中丞王君病欲死醫者不敢
往君渡江從亂兵中入其營投劑而返聞者義之乃君
懼以是得罪復棄去為估于吳吳人陸君為僚估合致
千金將分之折劵之半令來杭取金既而陸亡劵竟與
金去乃復之維揚征南將軍從閩還有略婦行間而載
以歸者其夫與父隨之來跪關門乞施為贖婦錢市人
日斂錢予之以多婦不足君割貲贖之北平韓畺髙士
也避亂來揚以皷琴自娛然不肯為人皷琴至是為君
皷數曲時慕畺琴者積數月不得聞聞其當皷琴纂纂
來隘巷皆滿聞已咸嘆曰今日所聞者蔣公琴云嘗估
齊梁間垂槖還乃上泰山登繁臺渉河溯淮而歸喟然
曰吾以斯世為估人雖身無贏錢顧以此遍觀天下得
攬名山水以娛其身不亦快哉君狀貌偉然髙顙而侈
頤眉有壯毫性遲樸不好語而言論篤實人有過不容
必面折之以故人見之者多憚去崇禎末義烏諸生倡
義誅不平有司以叛民告斬十八人于望江門外衆遂
為厲白晝出攫人夜即聚嘯門樓間不可登當事者設
醮遣之不效君登樓叱曰以若輩為義士耳今為厲賊
也賊安得處此言畢厲遂絶君生于天啟癸亥得年七
十有六與予同年生予七十不作墓文有乞文者謝之
曰吾七十矣吾不乞人誌予墓而誌墓人至是聞其同
年生動心曰吾亦可誌吾墓矣因自為墓誌而始誌其
墓君娶沈氏早卒繼沈氏生子二宏徳宏道銘曰
惟君生乃遘世荒入市乞肉療父瘡父亦竟愈斯孝彰
因感是故皈藥王其如物色吳市傍兒女皆得知韓康
棄此遽走齊魯梁分金不礙契劵亡卹甾救難聞在揚
能使髙士生感愴蕪城彌望草樹涼夜彈綠水絙空桑
贈君一曲意轉長聞之道路生傍徨人生朝暮等電光
五湖四海真難量今來何幸為估商一齊收入胸中藏
特為誌者年齒當存沒修短知何常既書此石填墓堂
亦復自誌書他方
敇封文林郎軼秦錢君墓誌銘
君諱封字軼秦又字松崖吳越王後也吳越自忠懿王
改封㑹稽遂家之為㑹稽錢氏既而太常博士貞明公
徙居杭州君曾祖文谷公為明熹宗朝進士官禮部儀
制司員外郎其子鴻臚寺少卿式韋公與㑹稽相公文
貞公為羣從同朝有聲則君祖也鴻臚公生子三長赤
霞公為仁和諸生當明亡
清興之際棄去舉子業不試生子五而君居長君嘗曰
為子愛居長以事親之日長也顧君有夙悟五嵗通孝
經六嵗通毛詩早為諸生而遽授室主家政赤霞公既
自放不屑事生産一切皆委之君當君入塾時禮部公
夫人杜太君春秋髙君日侍卧起故不暇讀書而君嫡
母徐太君君所出也外王舅為興化通判赤霞公攜君
至興化而徐太君疾時君年十三急馳歸而徐太君死
君執喪哀禮俱至人呼小孝子未㡬而赤霞公繼娶林
太君則雲南副使懐玉公女孫也林太君來歸甫四嵗
生一子而林太君又死復繼娶林太君女弟為後林太
君生二子當是時君以一身事三母并撫五弟赤霞公
任誕苐責衣食而家又中落君所娶王孺人生一子年
甫三十而王孺人以瘁死君泣曰吾不娶矣昔陽城兄
弟五人以友愛不忍離寢處約兄弟各不娶全友愛也
今吾已有子而兄弟四人各娶婦保無繼之者之有間
言使友愛不終遂執意不娶赤霞公詰之且曰家可無
冢婦耶君對曰家所以重冢婦者為祭祀也今大人主
鬯母佐之兒苐捧豆籩足矣脱不幸而百年後兒之子
已長不患無冢婦也赤霞公頷之于是單居者四十年
先是外王舅徐公判興化再判歸徳而徐公以殉難死
君親迎徐公衣冠塟焉而舅氏為南韶兵備副使道梗
不通因養外王母許太君并舅母湯夫人于家而林太
君父文學公為雲南副使公子無嗣其二女皆君母也
老無所歸君為築别宅居之蒔花種竹以游娛其中死
則亦塟于君家先墳之傍命世世子孫祭之且為例焉
君之于家庭之間如此乃君素好學工為文章每小試
必髙等鄉試中乙科者再以無
恩例不授官居常讀書有根柢而最重實學雖色養不
暇而四方造請者無虛日間以菽水不給或應聘去然
定省無闕順治十六年
廷議以江浙抗糧率以釐毫定完欠分數凡滿十分者
必坐重譴而分數難覈多有以無妄坐者㑹巡撫朱君
將入境君帥紳士迎于途辨論侃侃衆得釋而所居坊
民以户丁門攤逃亡不給君捐貲并匄里中之有貲者
共置田取租而代輸其逋一里獲安以故逺近多歸之
遂安毛紹熊者大司馬曾孫也其祖母汪太君為三邊
總督汪公之女避兵來杭州僦居于君所居傍遣其孫
從君游覘君方正而單居使其孫買婢奉君君笑曰吾
父令吾娶妻尚不從乃納妾耶辭之君嘗侍父饍父喜
食鵝炙至是索之㑹嵗旱縣官禁宰殺奴客數輩入市
必不得君邪行隘巷間㢘得之屠者見君衣冠入大怖
藏愈密而君以情告屠者察君情果實乃出炙且復左
右視慮或躡之然後納炙入博袖而箸之于脇既而道
逢所知不敢揖自忖曰此非竊乎竊豈君子所可為而
既而爽然曰嗇夫孫性竊民錢市衣以禦父寒人猶諒
之曰觀其過而可知其仁是父苟患饑雖竊炙亦仁也
況本非竊乎及攜歸而父始饍父不知也予嘗語其事
以諮伯兄伯兄曰里有王叔者講學人也霖雨二十日
饑且死方未死時其子亦講學或告之乞食不許曰是
貽父以乞也或告之取露棲之食乂不許曰是以不潔
上吾父也而于是蜿蜒以死夫饑而乞食自昔有之草
食雖露棲非我所有然以救父饑亦復何恨且不潔之
名祇以自予而乃曰上父是殺父之賊借講學自文不
欲以親故受汙辱名也觀君之市炙而義可推己君卒
于康熙三十八年三月二十二日距生天啟四年三月
二十四日其得年七十有六然而居子舍者已六十一
年其為人父祖才十四年耳當君六十時赤霞公年八
十有四親朋謀所以夀君者不可曰不敢以子老傷父
心也㑹君子明府君以
覃恩貤封父若祖君乃奉一觴獻赤霞公前且謂其子
曰諺云人生父子罕得六十年聚㑹今幸叨
聖恩且及期矣然而日中則昃吾懼焉越一年而赤霞
公卒君所云事親之日長非與子一名彦雋即明府君
也孫二長㫤十三嵗為杭州諸生次幼于是乃為偯而
假之以銘偯曰
方予還町時與君遇東里士苑誦學人宗黨稱孝子以
予平生歡招之汎湖水座有逺道客槃採近江芷迤邐
尋樵漁慷慨論文史冬煖氣不寒月出興未已于今十
二年相憶如夢裏人生譬朝露一死等暮鬼況復七十
餘存者一二耳嗟君已反真而我尚為人偯文亦何為
銘石總藉此四角才半埋千秋發長喟
誥授明威將軍進封昭武將軍王君墓誌銘
君以順治辛丑中武科進士出少司農禹航嚴公門下
予與少京兆姜公訪司農杭州㑹君未謁選家居杭俗
中元節放燈船于湖火爆笙歌達晝夜君故選教坊聲
伎及市樓㸑弄張雜戯與同年生汪君爾泰聯舟角勝
彷彿南宋諸遺事司農即席作長句屬京兆與予相和
為樂暨予京師還而司農即世汪君為故物獨予以康
熙乙丑閲㑹試春秋房巻而汪君子司諫出予門下重
得彷舊事放燈船于汪園湛中紅橋水亭迴環著曙四
顧故人無在者而君方行恵建育嬰之社于吳山之麓
購禁方攢藥施濟行路然且修橋道掩埋枯骼與緇流
積行者游宛如丁令來歸親串所見非故者盖人事之
滄桑久矣康熙己卯君子廷瑚等以君訃來告且匍匐
哀泣請所以誌君墓者㑹前一年姜京兆亦死適以大
塟屬予表神道為文付去而君狀適至為掩巻累息不
能屬筆者越一月君諱之䇿字殿揚杭州人也先世籍
河南自唐常侍公為洪州刺史其子秘閣校正由江右
遷宣歙等郡初僦澤富既而徙婺源武口迨宋慶厯間
有教授公者居徽北市越數傳而遷于王村之西臯其
村以王氏名有年矣君父仲毅公以子貴贈明威將軍
又以孫貴加贈昭武將軍始以業鹺來兩浙居杭州柴
木巷生子四三即君也君生有殊相志意濶達太母余
恭人每繩責之時王父太學公在堂必解曰吾他日隴
上見旌旗揚揚然必是兒也盍貰諸當是時勝國多遺
冦所在竊發新安烽火遍山谷君身肩幼弟親涉其帑
匿他所而獨身還西臯集西臯之未逃者得悍丁數百
人設方法拒冦出不意賊以為有備遁去西臯上下並
無恙遂喜論兵事讀七子書並淹貫而贈公即世嵗丁
酉始以武科舉于鄉偕計赴都㑹鹺政未修自
鼎革以來一切經制日講求畫一部司下鹺税不無軒
輊君偕爾泰汪君同詣部陳説剖晰利害且備道商人
困苦之狀當事豁然得免課若干兩永以為例而諸主
季商者皆仰籍君徳竟謂鹺故君舊業强之共事凡㑹
計出入並非君主張不可而君亦率惓惓于其中而不
能釋是以君秉大志將出所學以見效于世兩赴司馬
門獻䇿第
殿試髙等意欲有為而逡巡鄉曲終不輕出者約三十
年先是三藩弄兵杭之昌化諸縣聚紫溪羣盜攻城踞
邑而饑民附之洶洶然太守王君君族譜兄也行省受
中丞祕指檄太守進樔而太守傍徨乗夜詣君門邀君
與俱君不得已應之行然大言此非勍敵何難撲滅之
而後朝食而苐恐崑岡火炎玉石㒺辨夫此新城昌化
間皆民也民何可與賊共樔乃先定約束戢諸旂之有
紀者使就我節制而後作其氣而分翦之賊平㑹鎮海
大將軍馬公奉
命征閩聞君名特以聘幣開行幕將推轂軍門而以次
題授君力辭之時君子廷瑚亦以武科舉于鄉君遣之
受命去軍行始括蒼而靖南偽總兵官徐尚朝者横據
碧湖鎮截石塘為阨塞拒浙師入閩之路仰攻不能拔
記臨行時廷瑚受君指謂前堅不可攻當攻其四瑕者
乃相其右偏之隟有間可楔隂以發其扄而譟而入之
石塘潰碧湖不能守遂為征閩發軔之首功而其後隃
仙霞恢復八閩廷瑚遂以軍功興從嶺表至湖湘所在
効能而君終不出當是時總制郎公開府西江以征南
諸軍從䖍贛還京師舳艫銜尾不能給頓强君至湖口
沿江上下數百里為按部而標馳之如陸站然郡縣所
司搜括至萬艘半置不用時商貨坐艘者悉堆垜沿岸
願賄艘求免不得及釋去尚請捐百金為一艘值而君
重釋之商人讙呼震天地制府聲大起留君共事而君
以家室念切遽辭歸杜門不受聘乃大建祠堂于西臯
几筵樽爼煌然一新增置祭田為烝嘗資重修族譜之
近而可據者值年饑西臯榖不熟道殣相接君發所蓄
囷移粟于空村大宅而左右貯之籍村之饑者分地輪
給擇日啟宅門由某村始驗簿人一籌持之魚貫而入
詣給所受給仍魚貫從後門出他村復然自日出至日
入有不足則請扄其户而朝日再給村人千百至無一
譁者其部署有法如此居常慷慨好為人解紛遇可導
地輒纓冠不暇與人謀事必侃侃中窽會逺近請教者
無虚日顧好客闢廣堂為延賔之所予嘗登其堂而愾
然思也世無良宴㑹矣貧家既不能治飲而一二富貴
者憂讒畏譏巾車方入夜伺者得而誰訶之然且囊無
嬴錢視杯槃落落皆羞澁之器是以湖波千頃每相視
無刺篙者方予與司農飲時君弟聖木猶在也入夜作
酒明府令每當飲必暗呼姓氏以授籌如曰夫子一籌
先生一籌太公一籌則司農京兆與予各持觴焉以所
呼者為嚴忌毛遂姜子牙也緩者罰誤應者倍罰而其
既直云釣者二籌兩公既相顧愕然乃復曰名詩者一
籌則京兆緩應焉又曰傳詩者一籌予未循觴而即曰
緝詩者亦一籌則雖愽洽如司農亦㡬忘宋嚴粲之作
詩緝矣其以讌飲相勸酬如此既而聖木先君死君語
及未嘗不流涕君生于崇禎庚午之七月十二日享年
七十以
覃恩授明威將軍既而以子廷瑚貴
封昭武將軍配程氏
封恭人又
封淑人子六長即廷瑚也次廷璉廷珏廷珪廷璵銘曰
太白之精家有贈劍應時挺生􁀙目如電幼攻儒術校
舍問辨經通春秋銘具盤鑑特是才廣任事矯健入里
釋結為俗操劵束火用緼射書以箭乃從翹關入對
金殿禁有頗牧梱得遵奐智勇足該文武是憲卒不輕
試潛伏閭閈玉在櫝彰刀以藏善仁杆能標筆陣罔間
借箸前畫所至功建從期門出作幕府觀雈苻竊發曾
何足算惟此薄伐以兒輩先比之幼度淝水可戰無如
㝠鴻俯仰堪戀藉急流退與人世玩錢作苔鋪肉以荷
薦獨念明湖雪色如練笙歌燈火終古不斷而乃寂寂
恍僻鄉縣南官北客東道誰辦七十年中風物一變嗟
我舊友前後化幻今復喪斯焉得不泫本應築土祁山
之冠乃對封鬛不無太儉所喜旌旗揚揚隴畔雖萬子
孫千載猶見
　　　孝子聲逺王君暨節婦汪孺人合塟墓誌銘
予舉制科時遇王毅菴進士於長安詢其子弟之有文
者首以兄孫聲逺對適是年當戊午兩浙舉鄉試房官
薦其巻於堂㡬得復失因嘆遇合有數非盡以才雋也
乃僅越七年至甲子嵗而聲逺已死為悵然久之今予
以病假在籍初僦杭州既而歸草堂距向在都時已三
十餘年孤子洪源手捧陳太史沈吏部所製狀伏地請
曰先大人以甲子棄世越十年癸酉已筮塟於城東大
義里之前司畈二十年矣今將扶先慈柩車行合塟禮
念墓前無麗牲碣可容題字而竁門一抔尚留封石惟
先生吾祖父行痛子姓夭札而嘘咻之是猶起楊童而
使之秀也予久聞毅菴言知聲逺齎志自應表著乃檢
其狀版有云君性孝嘗侍父疾脇不親席者閲三月終
以不起哭之㡬至滅性顧居喪未久而母疾相繼因鑒
前之失謂養疾有疎闕日禱於室神請以身代且曰從
來刲股者有效有不效吾寧信其效者乃謀之婦急刲
股瀹糜以進母疾竟愈親串聞者皆大驚以為非純孝
所感不至此予掩巻嘆曰嗟乎即此一事足傳矣君諱
鉽字聲逺王姓系出瑯琊族而中遷㑹稽當時所稱王
謝者迨元明之間復有贅蕭者為蕭山王氏嘗入史館
較蕭山氏族其以名臣入明史列傳者惟魏尚書張尚
書二人而他無聞焉其在萬厯間祗王公茂槐贈司空
少尚書曾以尹京兆時督理渠道載其事實錄而猶子
玉鳬公亦以進士作司空郎以繼之以故閥閲之盛繩
繩勿替自
鼎革以來贈内閣中書舍人崇祀鄉賢慎之公粤生二
子長亮臣公諸生與弟毅菴内翰並有名亮臣公生中
卧補國學生有子四其次即聲逺君也伯叔皆貢生而
季以國子候補州司馬共相友愛君嘗讀斯干詩及兄
弟式好語爰取前文以竹苞松茂題其門且終君之世
不異寢食此正君陳所謂令徳孝恭惟孝友於兄弟者
若夫鄉黨姻卹還金却劵餉獄囚而救道殣事固有之
顧此不能詳且亦非所重也乃其徳配汪孺人則尤可
感者孺人本名族世嬗閥閲其父兄皆有聲藝壇而孺
人知書以賢淑稱顧遭時不偶二十始來歸裁五年而
稱未亡且即此五年中又復以舅姑養疾扶侍之餘繼
以含襲其艱辛荼苦較有甚於孝子者然且遺孤方四
嵗女甫襁褓而君之兄弟復以君亡後各析匕箸一切
男女婚嫁悉責之持門之婦其豫營君塟相地下窆今
所稱前司畈者不知㡬經畫而後有此也然而當教子
時以嫠婦延師中外不接乃飾書幣請山隂之閨秀素
以文字相往來者曰金先生出子女事之相與授孝經
論語一時講讀之盛逾外塾焉且念君耽書曾輯左國
以下傍及子史與諸家集而未竟而卒慨然謂遺金滿
籯曷若傳一經以成父志乃命孤洪源陸續積書遇有
秘本即購之合得數萬卷藏之一樓從來東江書府極
推范氏天祿閣及山隂祁氏東書堂而今皆散盡惟蕭
山王氏書巋然獨存孺人所見亦大矣君以康熙二十
三年八月五日卒距生順治十六年十一月三日得年
二十有六孺人以康熙四十九年十一月十九日卒距
生順治十七年四月二十五日得年五十有一子一即
洪源國學生候選州同知娶山隂周氏左都督浦口總
兵諱方蘇公曾孫女工部虞衡司郎中諱襄緒公孫女
候選州同知諱偀公女繼娶錢塘吳氏廪生諱國梁公
女女一適同邑來之燦康熙辛卯科舉人孫二宗柱宗
楷幼乃為銘銘曰
是惟茂族本瑯琊宗數傳益大遷禹井東翼翼京邑晉
階五工内翰繼起著綸扉中翳君善述令徳孝恭刲肉
療母感通蒼穹況兼友愛有共被風年雖不足徳則有
終佐以内助閨房之雄少嫻七誡長協三從痛君好學
誦讀未逢教子蓄書如聚沙蟲樓藏𢎞正閣開李邕縑
緗四壁與東觀同漫言墳索比馬鬛封彼名山者傳之
無窮
　
　
　西河集巻一百三
欽定四庫全書
　西河集巻一百四
　　　　　　　　　　　翰林院檢討毛竒齡撰
　　墓誌銘(十四/)
　　　江西饒州府浮梁縣儒學教諭王君墓誌銘
君鄞人祖養吾公諱朝試杭州樂之與其兄萬厯戊戌進
士在吾公諱猷者割所居居杭州西城生子五皆錢塘諸
生其次子夢發公諱一焜君父也又次諱一虞中天啟辛
酉鄉試遂下籍為杭州王氏夢發公生子四亦皆錢塘諸
生君為第三子諱起芬字芳人而長子諱起彪者中順治
丁亥進士有德興縣殉難之事按狀起彪字虎子以
興朝丙戌開科舉鄉試中式其先一年君東渡西陵省
墳墓于鄞未還渡也西陵舉民幡鎮海將軍守寧波者
移軍屯西陵阻江而守時首事者多鄞人强君共事而
君辭之匿于海濵者越一年
王師下江東君始還渡值虎子賔興歸見君執君手泣
曰吾將為
興朝官矣明年成進士又明年除江西饒州府徳興縣
知縣而江西守將金聲桓反虎子捧檄行謁征南大將
軍譚君行間而譚君留之
新令諸官未赴任留軍前者事平以軍功超本級擢用
名隨征官隨征官本捷徑人爭趨之虎子不欲曰吾赴
任官耳既而賊平請赴任方是時賊渠雖授首而餘孽
猶未解也饒州故山僻多逋冦而偽將董三合饑民乗
之與婺賊張天麒樂平賊許宥等重聚洛口四入徳興
城民無守者巡撫朱君留虎子南昌待之既而賊稍散
虎子乃馳檄徧諭徳興民之附賊者而民皆感之多還
歸來迎時虎子駐府城先行牌調伍伯取圖籍稽坊里
户口報之行省行省以為能已促之行而居民之來迎
者又踵踵至虎子遂赴任總鎮穆君饒九道吳君請以
兵從而虎子却之己丑六月下車于五垣八月入城越
十日偽將董三衝城入簒虎子去幽于十三都之天君
廟廟後通弋陽一僧背指曰弋陽去此三十里可逃也
虎子曰吾死賊官也吾以逃官死賊也時賊勢稍衰無
主首将欲得仕官之賢名者為之號召故百計脅虎子
令降而虎子不從已而張筵請觀伎酒半份武安王舞
一賊持杯遽來前曰武安降漢不降曹誰謂漢曰吾奉
天子命以來知此邦非漢乎曰是滿也非漢也曰堂堂
天子蒞中國而撫四夷中與外誰非漢者曰然則請君
還漢耳遂戕之先是君送虎子時訣曰吾以身許官官
所亂此行存亡未可知諸弟能養親吾無慮矣第吾倘
不測非子誰當周旋之而曰諾以故君聞變即走徳興
收其屍歸塟杭州隨獨身之江西號于江西巡按監察
御史米君及饒九道呉君請題䘏而御史難之君灑涕
陳説侃侃數千言一時聞者皆相顧嘆息稱其賢遂謂
君儒者可用使之署饒州府浮梁縣儒學教諭曰署此
然後題盖将以羇君也既而
新令撤按差巡撫以變亂初定數更易終不得上請而
君以稱職行省詳院使當請實授君投傳嘆曰吾所以
羇此者為死者請䘏耳豈為此縣博士耶且兄不為捷
徑官而吾為之遂拂衣行已而徳興縣士民舉名宦崇
祀學宫君復至徳興學奉主哭于祠康熙二十七年浙
江巡撫金君提督學院使王君以君請崇祀杭州三學
鄉賢祠又十年君持虎子狀詣予寓亭再拜請表墓予
時病腹下未應也其明年君卒越二年君子國子生之
麟且持君狀來告曰亡父卒于康熙三十七年十一月
七日距生明萬厯四十八年九月二十七日已八十年
矣將以某月日卜塟某所而銘詞闕然當彌留時囑曰
吾向者乞西河文表吾兄墓而病未遑也雖然人亦有
言死後能得西河文庶或幽徳無泯淪吾兄節未白而
吾又齎志幽徳也而泯淪矣吾一生用心祇此兄事如
贔屭不可解盍亦請之或者能銘其一乎則何敢辭矣
間嘗出西城訪寳石山房觀君與夢發公讀書處湖光
山色照暎胸臆在崇禎之季山隂劉忠端從京師還過
君而樂之與之論辨理學往返若干日曰山川人物各
擅其秀今不可得矣西城舊所居已歴二世而
國初兵燹甫定自錢塘湧金以至清波三門附城居多
遷去者時虎子捷禮部歸里而女兄夫戴京兆岵瞻君
方㑹試下第還為婿贅君家乃露處衢路傍徨無所依
既久而後賃有屋之家居之君嘗曰人生丁亂離則拂
意之事皆能安之少從夢發公游楚中獻賊陷麻城略
地廣濟蘄黄間夜走山市里仁㑹者湖民之甲保者也
指為賊縛而俘于官官初不省既而呼愬之然後大驚
急令釋所縛而導之歸其坎壈如此故後每遇拂意事
必曰此非里仁民乎盖通觀云君臨卒其子請曰脱不
幸將以之易名乎否乎初曰否既而泣曰吾初以請䘏
受此官志在請也今可得耶名此所以志矣因名教諭
君而附之以銘銘曰
矯矯大節千古不刋更革之際始多難言太公夷叔東
西異轅惟以官死聖門皆然所嗟伯封尋兄郊原軹深
雖烈悲名不宣因之扶服三驅江干不幸齎志留名以
傳誰言幽閟墓門此􁰛煌煌日月在兄弟間
　　　凌處士墓誌銘
凌氏予世交有同官者有先世同籍者有與兒姪輩同
計車者獨于悦菴君則少年避世與子之早嵗避人走
四方正同而其子子健君又往以六藝相諮請有同學
之好惜予老未經方幅而悦菴已辭世而去且十一年
當君生時丁崇禎之季中原羣盜如豪毛顧東南猶晏
安也其時生齒盛四民熙熙士大夫以勢位相矜而杭
州稱繁華之鄉苟名家者子出而問世又誰不慷慨思
奮興者況凌氏甲第冠于西浙公自視固殊人亦不敢
夷視之而乃自成童以後弱冠以前嶽嶽然將致萬里
而一旦驟罹兵革逃乎蓬藋之域無何有之鄊卒以闤
闠終舉生平所學而盡屏之斯已難矣矧君非無意進
取者生既抱異姿承父兄之教家學有自而志又鋭上
終日挾一巻歴長晝不輟雖傍晩猶俯首竚櫩隙此其
汲汲為何如者而遽捃所誦束所為文稿再拜而投之
㸑間嗟乎豈易言與是豈尋常學士所㡬及哉非古之
所謂髙自蹈而薄于功名者乎迄于今其家之羣從出
試者或登賢書或第進士出身或召館試為翰林官即
其子子健君亦以康熙己卯中鄉試乙科而君獨廢居
治生業徘徊市門人皆稱之曰牆東君云顧君聞牆東
名劇喜嘗曰吾家數世為顯官而食㢘吏貧不幸早失
怙七嵗衣麻衣何以將母自非居牆東其能為人子有
今日哉以故公事母數擊鮮杭俗時物非最初出者雖
貴值不名嘗新君必以新進母未嘗于口不食也兵革
之際人間多傳聞每日夕必陳其晝所聞者以為歡母
嘗嘆息謂吾不出門而周知天下之事可驚可喜較之
矇瞍之彈詞亦何以過苐不意世故翻覆其為滄為桑
遂至于此君有兩大願一大父與父棺俱未塟君營塟
兩山至足趼股裂而卒以竣事一先世閥閲在新宫橋
南初被兵灾既而毁于煬因寄之望仙之左而久不能
復君獨復故居且造家廟為合宗地兩願俱畢若其自
處之嗇則幼讀乏薪燎每坐暗室必辨色而起以補宵
課學書不用紙以退筆蘸水臨帖于琴磚日必千字至
其身之所衣則自潔服對客外易以博綈之補綴者或
詰之曰吾忍忘吾母手紉乎哉君勤于祭祀每以少不
及事父遇諱日輒孺慕如兒時或其日偶值隂雨則尤
愴然謂家人吾雖少猶記是日微雨寒烟起如縷今不
猶是耶言訖泪隨下嗟乎如君者可謂孝乎惟孝隠君
子矣康熙二十四年君年六十召家人謂曰古人有云
人至六十須多為之貌以傳于後使子孫繼起可以想
見其形容夫見其形容何如直聞其謦咳之為快也因
自為詞以為夀其詞曰余生不辰七嵗喪父穉也伶仃
母氏荼苦誰曰朱門不異蓬户埋首誦讀仰承傴僂經
帖苟明青紫可取事乃大謬兵燹錯迕辭我管城而業
商估嚴寒不冬酷暑無午漫擅竒贏庶給二鬴于歸我
室奉我筐筥舉男子三摧折草莽祝融肆焰惟餘燋土
獨行㷀㷀託足靡所誅茅望仙苟且搘柱劬勞罔極又
𢋫陟屺枯骨未安遑問跋股幸妥先魂委蜕山塢乾也
豐也嗣續豆爼孰云其佳已乎猶愈澹泊素秉勿躭歌
舞食取其飫何必魴鱮衣取其適何必楚楚恤其匱乏
胡分爾汝資其嫁娶曰余是主凡我子姓亦或稍補拂
逆之來理以自矩事得其平雖讎可侣謙謙君子人或
相許鹿夢縈縈蝶飛栩栩花甲一週頓欲輕舉所俟式
榖在乎善樹以此垂訓兼之作譜越四年卒君諱克誾
字步騫别字悦菴錢塘人也代有顯官自五世祖刑部
公後髙祖諱立嘉靖癸丑進士官建昌太守曾祖諱登
瀛萬厯丁丑進士官禮科給事中與其兄太平太守諱
登名者同舉鄉試而公居第一祖諱徳國學生父諱龍
徴杭州府學生配陸孺人子二長乾康熙己卯鄉試乙
科充國子貢生次豐國學生公卒于康熙二十九年十
一月距生故明天啟七年十二月享年六十四乃以某
年某月將塟某阡孝子乾即子健也告予狀而謁予以
銘銘曰
惟君挺生席髙門兮方之靖節為南郡曽孫兮兩世家
食居丘樊兮羣從紱珮猶然紛綸兮黄門之孫尚有為
京朝官兮君特急退甘肥遯兮潯陽處士足相比倫兮
予少進取長而沉淪兮棲遲道路乞食者三十年兮驚
翔之鳥念及同癉兮俯仰悼嘆等之予之身兮今兹老
去方校典文兮惟君之子每與之講論兮相君之室若
堂壇兮宜爾子孫其永無諼兮
誥封恭人湯母王氏墓誌銘
恭人無諱王姓故明崇禎進士直𨽻淶水縣知縣元建
君女孫也父旋一君補諸生早卒母凌孺人以苦節著
兩浙巡撫上其事于
朝奉
㫖表之建坊旌里門恭人生而端整有賢名㑹
誥封中憲大夫湯君其原配錢恭人卒求得一良助宰
内政者聞恭人賢遂聘且娶焉方是時錢恭人所遺一
子三女皆幼穉子裁七嵗即吉安府知府諱修禎者也
提攜襁褓環膝前恭人以一身兼保傅之任斯已難矣
暨修禎出就外傅君既饒結納交游紛然加之在庭之
師友往來請召其間酒漿珮璲不絶于御然且男女婚
姻親串酬酢皆得揆人情而中禮節觀者謂嗣徽祚𦙍
兩不媿焉據君狀君累經坎壈迄無寧息至是外宅有
洋估市海舶者以犯通洋禁為怨家所發而其人亡去
大將軍捕逮謂君歴海人藏匿資結當連坐恭人投閣
救君不可得犴狴祕密恭人輸奩具罄所有通之且謀
出身鳴君寃㑹當事㢘其情驟加省釋然後已康熙十
六年修禎以年貢授内閣中書舍人二十年出補常徳
府同知值西南蕩平
覃恩封宜人越五年遷江西吉安府知府晉
封恭人其時恭人家居佐君宰家政秩如也既而修禎
罷官歸越五年卒先是君兄弟四人各有子而君子最
長其娶工部都水司員外郎勿箴徐君女又最早以為
似續可無慮而修禎無子其卒時君且七十三矣君以
議立後諮之恭人恭人曰古有是禮耶于古稽之其無
耶則稽之今之令甲乃以君弟洪九君之孫涵為修禎
後其時會宗人集親黨告家廟恭人實主持并調護之
其事璅不能悉也乃越二年而君又卒恭人向撫子今
又撫孫兩世保抱無異焉當君卒服闋時恭人年六十
親黨請為恭人夀而恭人辭之然而其誦恭人者有云
恭人佐君以寛厚遇事出意外必曰君厚人君不負人
義也人薄君人負君命也以故君每歴險阻得自解慰
而修禎受恭人教自成童以迄筮仕晨夕出入惟恭人
言是聴以故兩歴大郡而皆免于議至是則艱辛荼苦
向之秉政于内者今且兼攝外事毋論樊籬鐍鑰廪棧
簠簋持飾惟謹即一盂之饋一刺之稱亦必再四衡量
之然而中外井井各有程度即至盛衰遷變前後榮落
不少易其善于持門如此恭人卒于某年月日距生某
年月日享年若干其子女婚嫁具君誌康熙辛巳將合
塟于甘溪青龍山錢恭人墓哀孫涵介其外大父禹臣
張君來再拜乞予銘銘曰
翳時有淑基于太原亦越數傳而嬗聞人實産名貝掌
中之珍庭梅有摽歸于商孫禮重嗣室宗貴肇禋乃甫
脱帨遽抱繡幱以鸞車降將雛弱翰既秉懿榘復饒慈
顔雖當中道頗遭險艱庾臺脚短文姬首􁶄終致完卵
覆巢仍全因之嗣子獲獻
天安五花再進六珈晏然如何鞠㓙聯喪不旋不止上
計以事去官大樹既撼孫枝并殘自非巨力誰能仔肩
所幸式榖薪薪相傳臧為鑄返子家晉還宗祊克紹箕
裘再延秪嗟祿食半出蕪田曩時車牛誰為輓牽恭人
處此要為極難爾乃黽勉盖藏不愆盤盂皮幣凖挍金
錢出入禮度皆云至便古稱持門非健莫㨜云胡不造
公然棄捐今兹祔瘞於龍山阡將俟
朝賚以賁重泉歌礲片石長存墓門與並存者此石中
文
　　　山隂張南士墓誌銘
南士張氏名杉山隂人父灝不仕祖鎡天啟辛酉舉人
官晉府左長史曾祖一坤萬厯甲戌進士歴官江西布
政使司右布政髙祖元沖嘉靖戊戌進士由庶吉士授
工科給事中遷都察院右副都御史巡撫江西五世祖
景琦成化丁未進士歴官廣西桂林府知府其兄景明
𢎞治庚戌進士太子太保禮部尚書文淵閣大學士諡
恭僖弟景暘𢎞治己未進士福建道御史六世祖以𢎞
成化己丑進士由禮科都給事中歴任江西左參議其
弟以䝉成化辛丑進士除江西廬陵縣知縣南士兄弟
四人兄曰柷曰梯弟曰楞皆有才名而自梯以下每出
主文社人呼曰三張子三張子當明季以其文行世名
噪海内而楞甫弱冠與同邑鄭氏舉民幡蹈海而死梯
病卒南士隠居白魚潭性孝友事兄若父撫兄弟之子
過于己子講學務躬行砥礪刻苦其于人倫間細大必
周無毫毛敢疏忽而尤篤于視朋友嘗隨兄客維揚為
兄執御巡鹽御史姜圖南遍餽名士之過訪者杉捧兄
刺投御史門而已無刺御史知杉兄弟來雖無刺各餽
六十金㑹江隂王雙白以避人故髠為僧至是同杉寓
乞門者通刺不許及通又無餽南士曰豈有王雙白來
而無餽者此必誤也不然使君何繇知我至我當為使
君補此一誤遂移餽己金換一簽付雙白去宣城施閏
章督學山東以山繭三十丈屬山隂徐緘寄南士緘悉
為家人辦衣不之寄或有言于施君者施君再寄之南
士封還所寄曰已拜賜過矣施君大喜急持書示座客
曰人言安足信吾固知伯調無是也(伯調/緘字)餘姚魏􁁊以
臘月渡西陵旗兵戍者剽其裝衷衣過蔡子子伯蔡子
飯之裹之以越布單衣時南士居蕭山􁁊并過南士南
士脱身所衣絮袍衣之且貸隣人金為理裝或問子伯
曰吾亦思有以助之而以念羣從其不能卒嵗多矣且
家人雪中皆無兼衣而以厚所薄不忍也以問南士曰
友以急投我而我薄視之則安賴有友者若夫吾所厚
則生平事也生平不厚厚而臨急而較量及之徒薄而
已聞者以是定張蔡優劣云康熙二年海上大獄起歸
安魏耕走蕭山復走梅市大將軍刋章遮捕之獲耕兼
逮蕭山梅市之藏耕者以鋃鐺鏁李達楊遷并祁忠敏
公次子班孫家人莫敢問道路離立南士挺身走三家
為經紀其事縣官遣伍伯戍守懼漏所籍而南士乗夜
為涉帑且時時渡江入司獄通犴狴往來獄吏怪之執
以告提刑提刑大驚初以為異姓非家人窺探資給擬
坐而既而察其無故慰遣之及耕伏法南士隂匄之錢
塘孫治收其屍而班孫與達與遷並徙塞外㸃解多一
人則杉也解官斥之曰汝欲偕往耶曰當魏耕逃時亦
思至某家而徒以舟楫未便故某幸免今某不忍三人
者獨行欲送之過河而執事以為欲偕往吾豈畏往者
耶解官義之勸之返乃嚎咷牽衣而别既而蕭山毛甡
者為怨家所陷以殺人律負死罪在逮出走十五年中
道遇赦潛歸將到家而怨家跡之南士親飾為舟子待
之白魚潭而藏于家越一年逺近多有知者乃徙之南
山之天衣寺出入瞭眎每以茹蔬久私市肉炙之擣魚
蝦雜菜而合之為菹日捧筋如家人顧終以暴露徙去
康熙十四年南士過禾中聞甡在汝寧金使君署念甚
遂獨身持被涉江溯淮由潁亳而西直趨汝寧遇于城
南之蔣亭相抱痛哭云國家屢有赦籍簿已滅怨家亦
散亡盡黄門姜君為君雪其事可還矣遂大游淮蔡十
日攜甡而歸其後五年甡被召赴長安而南士以猶子
官廣東鹽市司提舉過其任疾卒君貌樸而氣直語鮮
回曲然視天下人物皆如一體無彼我間隔而至于朋
友嘗曰末儒以十倫五教衡量厚薄則君親至重孰有
及于朋友者此執一之學也時中則不然時當所重雖
朋友而等于君親無少磷焉何則中故也非然五品不
並列矣故其交友毎如此若其讀書則博篤而辨于載
籍無所不窺然各有根柢嘗講學留軒座中論禮不能
決南士引禮註及漢晉儒之言禮者數言決之當居蕭
山時知縣羅明祖係京朝降官而有文名是年值崇禎
己卯大集名士于河陽館鐘皷笙瑟一若舉文社者先
課文一篇題為徳行顔淵三十字課畢復揭一籖于巻
末曰漢人有諸賢名曰顔子曰曾子曰仲弓曰子路子
游子夏何人也座中百人無應者南士提筆書其下曰
顔子黄憲也仲弓陳寔也張曾子張伯饒也城頭子路
者東平爰曾也子游張騫之孫猛也漢同時有兩子夏
一杜欽一杜鄴也羅君屈膝再拜曰名士哉盖其年十
九云子燧康熙庚辰進士乃為銘銘曰
聖學久熄誰能躬行儒墨貽絣棄若蒯繩同此倫類妄
分重輕敢謂朋友與君親并張仲孝友天良性成人我
一體不徇虚名其于行事歴歴有徴況兹甲族袁楊東
京世嬗冕紱家無缾罌不幸五㑹與陽九丁三張抱才
委諸棘荆我恃良友濟危扶傾北海餅豎徐州酒傭天
涯莽莽黍離相尋既平急難孰念友生四時位哭徒然
屏營百身願贖于斯塚中
　
　
　
　
　
　
　
　
　
　
　
　
　
　
　
　西河集巻一百四
欽定四庫全書
　西河集巻一百五
　　　　　　　　　　翰林院檢討毛竒齡撰
　　墓誌銘(十五/)
　　　陸三先生墓誌銘
先生陸氏諱堦錢塘人梯霞者二十字也父夢鶴公諱運
昌明崇禎甲戌進士官吉水知縣與其弟毖中公諱鳴時
官兵部郎中夢文公諱明煃官理刑推官俱以文章氣節
指名于世明季尚文社每府縣官人各彚其所在指名者
板而刋之曰名士較榜帖所取尤為嚴重而太倉張君天
如以庶吉士家居秉月旦輯海内指名與東林諸都講共
採錄者合得如干人定為復社時杭郡唯公兄弟三人裒
然居首而他皆不與人之造其廬者比之河津之有三門
山曰此陸氏三龍門云吉水公生五子長麗京諱圻次鯤
庭諱培先生其三也崇禎己卯舉兩浙鄉試先生偕兩兄
合梓其社業行世而鯤庭君于是年中式一時購鯤庭行
書并兩人社業並行之號三陸體當是時先生有兩弟
曰紫躔曰左墄皆名士而年未成也人苐指三君繼三
龍門後遂以三陸豔稱之予是年初赴試塲從祁君奕
逺舉蘭里文社于湧金門外杭之名士唯徐君世臣張
君用霖吳君錦雯先後至曰三陸君何在既而麗京鯤
庭來而先生不赴次日訪先生于板兒巷予之見先生
從此時始而次年而鯤庭君成進士官行人司行人曰
三門又啟其一矣及壬午再試三陸君艱居國變
王師收杭州下令鄉官在籍者各投名授職里胥到門
時行人君避兵横山老母裘太夫人尚在堂夜起呼先
生傍徨曰是地去横山逺將欲使汝至横山促之來非
吾意不來此吾家門事且此隙所繫大死忠死孝未可
以母命亂其意如之何先生俯首不能答詰旦而横山
訃至曰行人君死牛鼻繩矣先生乃扶母告廟為位而
哭遂奔横山收其屍投牒軍門曰行人司行人陸某身
死取驗狀訖并詣錢塘學告大成殿右階下盡等歸而
奉裘太夫人隠于河渚之駱家庄以圃以漁間受雞林
估人請選舉文甲乙試帖并房牘名龍門集取其所酬
金為菽水貲而伯兄麗京則賣藥苕霅間每月一歸省
每歸必牽一舟奉母居其中飲食歡笑以為樂如是有
年先是陸氏以文章為東南領袖先生之選龍門集繼
先人志也㑹督學使谷君倣張君天如作明史紀事始
末以金幣聘麗京作史論已辭之矣烏程莊氏輯偽史
豔麗京名隂竊同時指名者曰范君文白查君伊璜與
麗京作參定姓氏不告諸本人而標名巻端適周侍郎
從閩還見其書不實畔亂無狀又不出自館局犯
功令以告文白文白大驚亟偕麗京伊璜合為詞檢舉
由烏程縣達府將入奏而未遑也烏程知縣吳君者以
他事去官不得于知府且怨莊氏不遂賂首之部堂㑹
皇上改元之嵗平章者怒甚緹騎四出逮知府以下籍
莊氏檻其首者三君披鋃鐺就道家人無少長皆繫獄
先生乃先麗京行倍道至都匄其舅氏裘公之都居者
備極營救且謀納槖饘為刺讞地而家之籍捕者以不
得先生覆追至京大索長安街適文白之子魏公呼寃
于西臺謂檢舉有前詞不得罪議遣
京朝官就浙按讞先生急南還時叔父兵部公以髙年
在犴狴且無嗣前此裘太君生時議以先生為公後有
成言矣至是先生曰此即吾父也焉有父在獄而子掉
臂者遂詣獄乞代守者曰代耶律父子俱死無代法念
君自來不異牖可也既而讞上
上憐其無罪得不坐康熙二年五月獄解先生奉兵部
公歸立為後越二年兵部公卒先生行三年喪禮而麗
京自獄還輒鬱鬱不自樂每曰㡬以我故覆宗至是居
公喪服除嚎咷拜公墓辭曰猶子不肖㡬使叔父死于
牖今縱不能從叔父地下其忍陽陽居人世哉遂託以
逺游不復歸先是三龍門公惟吉水公有五子而兩公
闕然因預奉裘太君命以先生後兵部公而理刑公則
紫躔嗣之至是紫纒左墄皆相繼不祿獨麗京承吉水
公祀主祼器重大先生將尋兄稷苗而風刺于骨惟兄
子寅旁求之見公于徽州已為僧矣牽其衣不即舍遂
奉之歸乃為先生療風疾且日會鄉人道故舊示無去
意伺先生疾稍愈頓失所在嗣後再覓不可得而寅於
康熙丁卯舉郷試中式戊辰成進士然終不能再出門
身死先生乃孤居里閈授生徒四方從游者如歸市自
東西浙至他省多有景行不得前者同郡貧士覘閩中
慕先生名乃飾為頃丑懐爵里投閩名士閩名士爭闢
館舍執一經請委摯門下值莆田魏君虎上以北行經
杭州造先生廬驚曰此真陸先生耶先生乃笑曰彼亦
名士徒以貧故借僕名且安見僕非偽也初先生生時
有文在手曰才人暨弱冠曾卜夢於于公神公餉筆一
斗始竊自喜至是嘆曰才者材也吾將籍管城材多子
弟矣兩浙開府張君運青者裘侍御本房師也侍御諱
克美為裘太君之姪與先生中外兄弟以言事得罪居
于家開府謂侍御吾欲延陸先生為國人師能曹丘耶
曰能顧先生守段干節必肅以禮幣而先于門然後某
從容導之開府如其言先生初甚拒既而諾又既而幡
然以從開府乃大啟義學搆書院于萬松山巔集通省
學士讀書其中奉之為十一郡之師每大㑹赴試者數
千人惟先生進退焉事竣輯其所講四書錄顔之曰大
成而梓以行世當是時世固重先生而兼誦開府之好
賢能興教云予醫痺來杭就人問先生起居曰此三先
生也杭多學人不敢以二十字呼先生而必尊之以五
十伯仲曰三先生三先生不相見四十年矣前此二十
年予避人湖西見麗京于廬陵城下問之從贛還也既
而返南昌再見于吉水之水次曰拜吉水公祠也惟三
先生不可見然而少壯出門垂老還故鄉曩時親朋並
無一存在者而猶得見先生于七十之年不可謂非厚
幸乃相見無㡬而先生以八十有三遽先我卒然且卒
之之年計之即當時見之之嵗則是百年而一日矣先
生初娶趙孺人賢而早卒生子二曰豐曰兆爵而紀孺
人以賢繼之生子一曰正夫皆以諸生能文章當時羣
從指名者長繁弨行人君子也髙才不試次寅麗京子
進士又次冠左墄子以康熙庚午中北塲鄉試豐兄弟
皆與之齊名而豐尤著銘曰
從來名家出自禮官因義責實嚴于申韓當其盛時載
書雞壇文章烜若氣節皦然降及末季猶以名先平輿
品目界休引延譽士霧㑹大義日宣張霸曾子黄憲顔
淵爵刺逺布盟詞髙懸君家前游實領百賢豹達五里
龍開三門以是兄弟饒為文篇五常未著三賈遽傳懸
圃積玉乃超雲間既入
本朝門户改觀王蠋縊樹龔生抗咽賣藥韓休採薪百
年乃謀養母終棲林泉何意不弔榮名招諐象齒忽拔
蘭膏自煎叔縁伯及黨因鈎連五屬異獄三親同箯公
冶圜土夷齊皇天將輸金矢兼謀槖饘籍兹呼救因而
矜全于斯肥遯亡名變顔夏氏林慮焦先海壖鴻飛㝠
㝠弋何纂焉仲死伯去孤居里閈爰授生徒鳴皷設筵
授中國室進都養餐開府捧几侍御執鞭大闢講院萬
松山巔明經四十習禮數千七十縣士咸呈簡編輿無
歌鳯堂有銜鱣外市公超東家鄭𤣥某也半生匿蹟人
間老而相見因思從前奈何頓别有如朝烟惟君大名
千秋不刋亦惟有道無慚此言
　　　山隂金司訓雪岫墓誌銘
越中以詞禪世者三人一吕君絃績一吳君伯憩一雪
岫也雪岫為絃績館甥曽學古今文于絃績其治古今
文不嗇餘力顧愛雪岫之為詞因問亦為之而與之並
名當是時雲間蔣大鴻為蜀詞宜興陳其年為南渡詞
各闢門桁以不襲草堂為能而雪岫則上自六季以下
迄金元殆無一不有而綺霞詞稱焉嘗游嶺表與絃績
伯憩三人者為兩廣都府吳君上客吳君故善詞而三
人者以新詞與倡和角逐四顧無座人府中優僮充四
廂樂部各能歌三人詞教頭曳長拍優僮扮演而民間
效之凡里巷㸑色相竊歌新番院本􁀨􁀨稱盛事時都
府以良日請召賔客呼外廂㸑色承應三人坐上坐都
府把金斗約曰吾欲倣樂工唱涼州詞故事覘所演誰
詞以卜甲乙及登塲則雪岫紅韎韐詞也都府擲斗令
羣優實酒環獻讙譟達内外左右廂軍爭引領觀嘆以
為豪云予歸田而伯憩死兩人故無恙也康熙壬午春
絃績又死予以不得訃不能哭暨冬而雪岫即以其年
死于官是時予大病㡬死未知也越明年孝子渡江持
狀請所以題其墓者予乃為位于寄堂之門哭之延孝
子就坐問故孝子曰亡父客年官湖學司訓而湖無官
齋賃居于天寧禪寺之僧房甫入門恍然曰若吾故游
者何也乃于長至後忽不懌命搨萬佛閣左石壁所刻
馬祖像係宋元符年從江西靖安所傳摹者展對久之
次日索清泉滌齒取厯書視云午時吉至午時遂起坐
不語而卒是時頒白久及五日殮髭髯四張忽變正黒
色汗珠顆顆起兩頰間不拭而䁧嗟乎是豈偶然也哉
君諱烺字子闇明太常卿楚畹公之孫也生子四皆知
名
本朝龍興而諸孫多通籍者予嘗為君從兄郯城君誌
墓門石深羡其羣從皆髙才好學以文章表見于世而
雪岫尤最顧性孝每以父早世不及躬視養事為大憾
而父伯星公則又以好善于崇禎之季賑救飢餓死而
享其魂在天帝所予亦有文紀其事而君于先公所行
必踵而傚之推所有以濟不足友朋之賴之比比也意
廣喜結納座中罇酒無虚日而又以門髙譽逺天下之
識之者衆嘗作觀文大社于龍山之麓築觀文堂以接
逺近之至止者自浙東西以及三吳諸名下皆與通爵
里訂氏籍而絃績是時則又以耆舊為前游實領袖焉
君嘗之白門太常公曾以侍御史督學其地其所拔諸
賢或通籍或不通籍尚有存者而君又復以縞紵與之
往來一時投贄者塞衢路觀者慕之君美儀度意氣慷
慨每與坐談具典午風概咄咄爭上絃績夙善諧謔當
之蹇澁顧善于行樂每疏勝地為居游予嘗過其宅并
過其所搆竹屋必有花草書巻酒具及座客斟酌詞意
勃發其尤可念者宛委山邊闢廣園如干畝葺太常公
所築亭榭而散植竹樹引泉鑿石于其中暮春雨歇黄
沙漲天早食後登臺四望南鎮祠桃花與初日迸出灼
然若朝霞之晃于衣因大書綺霞二字于石壁而以名
其詞君生于崇禎十四年九月二十日卒于康熙四十
一年十一月八日受年六十有二以前一年十月由貢
士敕授儒林郎湖州府儒學訓導元配何繼吕即絃績
君女也子八曰垓曰㙄曰堪曰圻曰埏曰垂曰坊曰均
皆能文有聲某月某日將塟某阡故人毛甡者哀之其
哀詞曰
昔者三閭氏以英詞自文降此調六季變作江南春惟
有崔蔡徒耀采驚殊倫用是屢施易五旦六間存少偕
姜公子倣作蜀體新出走旋悔之棄置勿復陳山隂金
雪岫時㑹西都賔觀文出麗賦諷㫖追楚均四家駭謠
俗三峽傾河源偶以調笑弄雜入皷子絃因之譜技錄
竊播勾欄間節度開幕府八部承賔筵獻觴走臚頭羅
拜驅梨園嗟君本孝友晤善之子孫乃以鄉貢入對䇿
公車門吳興舊學舍借作司訓官明經類匡鼎治事超
胡瑗如何十閲月竟卒于竺乾應是再來者新巷猶故
阡結趺且拱别面目如生前獨予年八十左顧誰比肩
老友獨絃績亦既返我先賸此柴木質詎足金石堅我
將賦招魂附爾宋玉篇老年戒為詞以此當偯言
敕封儒林郎玉宗徐君墓誌銘
徐氏為杭州右族其先人以舊朝勳爵從上虞來遷代
禪簪紱越三世而門巷新闢即以衣冠著于鄉先伯兄
司教仁和曾倡仁社于錢湖之濵徐氏與社者不一人
而其翹然而最名者玉宗君也玉宗君寄籍湖州與其
弟玉天君皆以名諸生為文壇要襋曾于甲午庚子間
悞中副科慷慨不得志嘗寓其意于阜通之餘相視以
時而趣日中以為業其言曰士人居牛衣困匪今矣顧
逮今而困尤劇仕進無日本無學術之可見而仰有事
俯有鬻關匪細也身安于蓬戸而子姓因之根苦則瓠
苦亦何足怪獨是先人在寢應有妥侑夫盡物盡志非
禮不將夫所謂禮者謂物也具也物具不足以將意則
禮安所施是以禮有四舉曰恩曰義曰節曰權而必一
營之于物然後其禮辦其志行其事備所謂一營得而
四舉見焉故夫孝子之事親也樂豫其心不違其志意
娛其耳目而安其寢食向非備物則敦牟巵匜何所充
實枕席杖履何所撰擇稰穛蕡稻何所需桃李梅杏樝
梨薑桂何所給又況賔朋姻婭盤盂饋饗車轂刀錯皆
與在堂為周旋得之則愉不得則戚而極之養疾又極
之送老縿幕錦帾薦車薦馬自非㢘者三之貪者五之
料多少而通有無不得也其言如此以故自遷祖至今
恢其里門雖曾遭祝融而故為完葺塈茨之又丹黄之
其在扶侍則燂瀋斂襡執牀而舉几靡勿盡力而至其
累營喪塟自飯玉熬蜄以迄荒齊苞載膋蕭膰㸑諸節
無不彈其儀刑而備其名物世嘗于此觀禮焉然且父
兄子弟後先妯娌熙熙泄泄雍于門而肅于宇至于婚
嫁歡宴玉帛往來豐已而嗇人推有餘以飾不足其餘
事也嗟乎若此者可不謂身名俱泰大丈夫哉舉世而
窶貧也讀書居士林忝膺一命而家無儋石祭衣之敝
而寢櫨之壊往往矣夫經財無贏必不能以攫却秕之
粟而乃在野無亭林在園無里宅雕胡必不生于牆江
鯉必不躍于水苟非揚一釡之金湧七年之榖欲其敦
五教而洽百情安可問也吾讀君狀而重有感己君本
四子而長嗣兄後次子瀾聞人也曾以年貢對䇿于
長安門外司敎分水分水文學遂因之大起此固克有
家而善繼志者乃不以予為不文介張君禹臣徒跣而
謁予以銘禹臣云吾生平服君者三一侍親孝方太翁
養疾時禮應禱司命井竈以及家廟而杭俗尚祠斗設
星壇而禮拜焉君搏顙階下臚臃于血疣而不知痛也
一遇物厚家不戒于火廬井銷爍庾廩盖藏多所失而
時適斂租君反減其租以謝天譴彼受減去者相率上
指曰天無親焉一持事斷王父母棺穴于蟻遷塟丁家
山其擇地也腫胝趼足而後得之乃既塟而君兄弟家
遇小𤯝且有牽訟于官者遂謂地不吉復議改遷而君
執不許夫塟以安親也親骨受虫蝕不得已而發所寢
今寢處已安徒以生人小失利而欲借朽骼以徼非分
何可堅不為動及其既事寢而議亦遂息系曰君諱之
璉字玉宗歸安縣學生也以子澎貴
敕封儒林郎元配沈氏
封安人生子四長瀇為長房嗣子次瀾次津次澎女二
孫三女孫八先是君父紹川公生子三君其次也長兄
玉衡公為前母蕭太君子及蕭太君卒而後君母王太
君繼之然而君兄弟三人如一母子及玉衡君生子瀚
已將成丁而玉衡君卒君其時推財與瀚且為瀚娶婦
冀以有立而未㡬而瀚又卒君乃告祖廟而繼以己孫
使長房不絶于祀固也特是家産本三析而已得其二
不安乃商之王太君謂三兒儉徳好讀書治家無所贏
六經不載人後禮三房倘生孫請同為瀚後而均其財
何如王太君曰善乃集宗黨婣戚以母議為禮議定其
友讓所及又如此君卒于康熙四十一年二月十四日
距生明崇禎五年八月八日享年七十有一乃以某月
日塟于某阡而系以銘銘曰
惟士術學希聖賢降而詞業以舉牽君并善讀保傅篇
首以蒼頡六法傳每作書勢成飛騫試事得失何足言
誠惜謠俗衣啄專穴書鑽紙難逢年山深獸往魚赴淵
時用知物同流泉勇能決筴仁可全無財不悦敢晏眠
乃能乗暇師計然孝友任䘏從所便推甘讓肥共煖乾
饋食何俟不擊鮮既肯堂構災無權況有嗣子能繼旃
出車有鹿庭有鱣箕裘從此為冶弦相彼如斧如屋椽
前列牲石載不刋壁銜鐟袵苞韋編春秋享祀年復年
　　　山陽劉勃安先生墓誌銘
山陽劉勃安先生名士也予避讎之吳江顧有孝謂曰
張元節出門其所投止皆名士得不敗倘至淮勃安可
寄也及渡淮而山陽令朱君予故友也舍予天寧寺而
飲食之因得匿姓名與淮人士相往來湖西施少參以
入覲還見予所賦詩而驚曰此非吾友耶何以至此遂
遍覓不得而淮城􁁊􁁊漸有刋章布府門者先生亟藏
予而家無簃房設葦榻而張之屏牖之間家人厮養聲
相聞顧日夕備酒脯潔㫖恭敬如是者一月且為縫綻
衣乃去予嘗曰去家别親廟仰星而行牽衣者呱呱可
謂慘矣然猶不若去淮之苦三往三復不能決盖有所
感云先是郭君禹玉為先生文友貧而無子其所遺妻
女以指食不給先生謀于其所親周君掄月給籔米至
其女得壻乃止而桃源田子綖先生弟子亦以家難狼
倉走京師遺父兄嫂妻四棺空屋中旗丁豢馬者覆其
棺而埋馬棧于棺傍先生貸錢塟其棺然其諸生籍在
學不試將削籍先生復貸錢懐之賂學師學師初受之
及再試再賂學師幡然却之曰仁哉劉先生我亦師也
先生既獨為君子尚忍受先生貸錢以充我賂哉倪天
章者臨清名士也寓于淮予與先生時過之過必飲其
堂堂前薜荔牆丹黄爛然每飲酣必面牆而立嘆曰吾
所難忘者此薜茘牆矣及予寓蔡州聞天章割其堂與
先生共居堂前薜茘牆兩家同之又既而聞天章不得
志于其家人獨身出游暴死于馬陵家人以無子故不
能留發其財散之獨以先世所遺宦游什器卷軸并書
冊狼籍邀先生一觀且令先生擇所好取之先生不少
顧既而并請以所居之堂損其值以貽先生先生仰天
曰當蕭山君去淮時指此牆曰吾他時來淮仍當與君
共飲此以無忘此牆今若此吾能獨對此薜荔牆哉蕭
山予邑名乃急移他所遍搜其遺集而題其墓嵗時祭
之先生一貧士而中外親戚并師儒相識往往仰先生
周旋然且三黨多坎壈每以身後事孤墳孑廟厚集而
遺于其人使其人逮死猶諵諵子姓一若逋積之不能
了者豈天之好責仁人特畀此重累以成其名抑貧士
數竒偏遘此耶先生本代州名族其先人六世仕宦皆
以代州衛通籍而中遷于淮祖父伯仲猶以諸生還代
州試惟先生與從弟雲中暨壬戌進士洛中始為山陽
籍諸生而伯兄寅中則又以矯矯分所居寄籍揚州顧
羣從在淮多貧者而揚州兄尤甚垂老無子夫婦飄然
歸先生先生喜且泣曰吾兄弟少而合長而分今又合
矣此連理枝也千文曰同氣連枝其是之謂乎因以第
三子後之而養生送死忳忳焉嘗為子婦病治棺具而
病愈不用羣從有婦死已給棺去而先生從外歸不知
也聞有從婦死急向内曰何不以棺物與之曰與之矣
外大父杜公與舅氏廣文公兩世以經術鳴于時先生
嘗從杜氏學而已而中絶惟餘外王母董太君于堂時
先生方喪母痛母不可見遂迎董太君歸養曰此吾母
母也其後塟董太君于杜氏之兆率諸子共往曰吾何
以使汝等偕來此絶墓也汝共識之矣鹽城王公為前
朝護軍守府見先生少時有文名慕而妻之及歸而王
孺人賢知書與先生同心先生之得為君子實孺人共
成之顧鹽城水災王氏良田數千畝浸于水中官吏追
呼無虚時公年七十餘生一子未晬而公卒先生先為
經紀其喪命孺人攜其子及諸妹之未嫁者來山陽而
身以營塟事重還鹽城忽清水潭決且霪雨浹旬日鹽
城廬舍盡淹沒而棺為水漂不能救徒手而歸乃遺孤
數嵗與其孫同時痘發先生大呼曰吾劉氏尚可無此
孫王門不可無此子因併力治痘痘竟愈而復以他疾
殀死其後先生易簀時舌僵不能言諸子請命初不答
及再請則愀然巻舌言曰吾惓惓者杜公墓倪處士墓
某墓其嵗祀法則久已命汝等矣獨汝外王母墳在浸
中外王父柩為洪水漂去于心終不忘或于石塘祖墓
傍畫一隙地治兩櫝而瘞其魂題曰故明某官某暨孺
人某與杜公諸墓共勒一祀典而隨祖墓以祀之是吾
願也嗟乎先生至死猶惄然于親故間乃至此先生諱
漢中字勃安又字拙安少時舉諸生第一既而院試復
第一食下士祿當是時試無出二三者康熙十七年貢
于廷至三十九年始入選格
敇授江南池州府東流縣儒學訓導曰吾老矣以疾辭
不赴越一年卒時康熙辛巳距生天啟辛酉年八十有
一配王孺人先卒子五曰仁朂曰義勉曰智勵曰信嘉
曰誠務智勵為兄後而此四子者皆能以文章為諸生
或餼于學或貢于成均先生既以身為教孝弟忠信而
諸子能繼之以父為師以兄弟為友朋其意㫖諧合一
若陶土之依模而冶金之就笵者予兒每隨計過淮必
進謁先生于床下與諸子齒序如一家人嘗見先生蓄
庋秩夜必三食諸子雖大寒至其時必羣起而環奉之
嗟乎天之報仁人則亦厚矣先生貌莊而氣和于物無
競而必不好諂即簡亦匪傲一切坦坦去牙角而每當
大事則嶽嶽不可動家如黔婁而舍養親故且過于薛
公之所為即有時遇盜蹠亦必以仲尼之誠待之予往
誌墓無溢辭至于先生則筆短幅窄百不悉一然且年
老詞竭墨未燥而淚已結于誌踈矣乃附以銘曰
噫乎先生惟人倫宗才越公幹徳過祖榮矢將剸象羞
為雕蟲展也好學而惜屢空氣當壁立言無雷同世爭
買駿君方首龍奈何坎壈艱于遭逢爾乃篤行聿砥厥
躬出入乾陽家門肅雍齒與道劭文偕教隆髙朋逺來
如雲相從吳隠孝義裴楷清通訓足導物譚皆發蒙況
敦睦恤時懐瘝痌雖乏恒蓄還輕素封好籍緩急力周
貧窮所痛張儉曾投孔融掩漿牖下受書壁中嗟彼歸
趙猶酬居嵩我獨恝然深慚此衷淮山峩峩淮水淙淙
猗翹然者先生之宫
　
　
　
　
　
　
　西河集巻一百五
欽定四庫全書
　西河集巻一百六
　　　　　　　　　　翰林院檢討毛竒齡撰
　　墓誌銘(十六/)
皇清敕封文林郎弗菴盧公墓誌銘
予避人東歸在康熈一十二年值邑之師氏為定海盧公
以丙午中式第五人解省典教蕭山予執摰復業見其坐
臯比慷慨談議磊硌而光明真人師也顧懐抱充斥時時
以學問之氣形諸面目一似不安干鱣堂者然且領解未
幾兩詣公車門甫展利器而善刀而藏心竊疑之暨予
召京師丹徒相公以學士方掌院事即曩公中式時主
文官也見予驟詢公近狀且促公赴試不報會
上開制科故事科目惟制科最重凡有學術者不限己
仕未仕皆許入試掌院已薦公而公復辭之且公長史
學熟明代掌故方試浙時
上厭薄八比改書義為䇿對首以明史大事次第列問
而公巻巋然冠一經條對甚晰至是制科所取中悉授
纂修官
敕撰明史凡靖難奪門諸大事多奉公文為藍本而翻
以未試不得共編纂為史事憾嘗舉此意竊問公同鄉
之仕京朝者曰公云吾本無宦情昔有乞授知院官為
禄養計者曰有母在也吾方為養母戀此苜蓿而舍之
安往以故日侍太君側不離寸步暨太君亡後即改授
百里而棄若敝屣其一出一處始終為太君若此乃予
遽請急而公已先我還里舉生平經術諸可以為世用
者悉不竟其用抑且旄邱誕節馳使拜候通徳門而孝
子覆劄徑以公喪下穸碑屬門下記事曰先生命也予
始為位哭齋宿銘石按狀公盧氏在前朝以氏族顯入
明有諱夀者以元代平章閣下元帥從龍有功世襲為
軍官越三傳諱全調守寧波衛遂家于官占鄞籍焉逮
公祖諱世由諸生改襲論征海功進本衛都司公父諱
望龍生子三公其長也公世以軍官傳雖誦讀不輟間
為諸生而文譽未顯獨公兄弟皆嚮學秉性特達博習
古今文矯矯出儕輩上既各補諸生而公復髙等餼于
庠較有視世廕若疣贅然者當是時公父已里居厭棄
俗務際遇
興朝張弛得自在日以父子兄弟講論古學晏如也而
同衛嫉之强公父起視事且責捍漕督轉粟京師公告
官請身代不許竊念父春秋髙中途服勤誰克代手足
烈者乃抛書巻隨之行舊例漕粟覈盈欠遇有虧縮主
漕者償之至是下新令并責餫官使旗丁分帮共償而
公父所欠雖較他帮為末減顧亦不下數千金遂留公
父京師而公以匄貸驅馳其間嘗大雪從通州還雪深
埋馬膈一步三蹶而公凍面向北風行鼻垂冰若檐凌
指裂不能把鞭䇿下馬僵卧羣扶至坑間而公父傍徨
雖捧酒灌公齒而身先齒戛且故為歌詩以示整暇臨
灌臨歌而意色慘烈聲咧􁀙不成詠公慟而起甲辰丁
父憂㡬至滅性既而曰吾養吾母而已乃以康熙丙午
舉鄉試經魁領易房解尚書省時新改書義爭梓公文
作多士法式一時五䇿對風行天下傍人皆手額而公
痛父不及見不少展容色且竊慮解省當違母側踟蹰
不即行及既行一再赴省試才滿六年遽乞以署教諭
事得藉迎養然且既署事後例仍許赴試而公執不赴
前所云典教吾邑及辭試是也乃其教吾邑則實有可
記者邑有楊中立祠名道南書院前時魏公文靖曾講
學其中公率諸生祠兩公必考辯經術取其有禆于世
者雖名講學實以大用䇿厲之且士習日靡矣主教席
者多以桑榆暮氣飾其惰歸而公負偉略儼然若堇銅
之發于硎隨所裁割皆能使下邑士風為之一振然且
保全善類不遺餘力故事督學使行部必敕所屬學舉
優劣以示懲勸而公所籍報祇以優而不以劣詰之曰
他郡自有平原自無也及其再行部屬再舉而公再藉
報仍以優而不以劣詰之曰牧者失所牧牧何罪牧者
之罪也以故終公任並無一生以劣報者至于宫庭之
嚴膠序之肅禮器法物之整齊鐘皷筍􁏊之修飭以及
圜橋頖沚㦸門星陛改墮壊而就鮮新其餘事也乃自
壬子蒞吾邑至辛酉才七年而太君又逝太君八十二
而公年亦五十三矣雖猶是服官年而壯行强仕早已
不逮向者為升斗之養不擇委吏司樴而今則風木累
接釡鍾安賴且天生公才有似終吝其用者甲子補嘉
善學教諭其明年遽授貴州鎮逺府鎮逺縣知縣公本
不欲行顧以縣逺辭嫌于擇肥瘠以定去留遂捧檄往
曰吾此行以為民也雖期月而已亦欲使民霑口沬去
因徧相其地大抵洞深箐密雜苗獠其中前有石屏山
而㵲水界之府治蕭然枕山麓而隔水為縣誅茅作㕔
事外無城郭舊以兵燹故曾招湖民實其地顧村岸廓
落念無可以恵民者獨計此地為滇黔門户郵驛如織
自上官往來與客使之至止者凡軺傳置遞多以居民
任力役而亭堠濶略問有擾及廬舍者公一切禁之民
役以官僱而公私置舍各有界畫居民閧然謂數百年
來所未有伐石屏山石勒碑于縣治西中山之陽乞侍
御劉君記其事侍御謂公曰此君侯一片石也既而公
以疾告歸民留之不得各率婦兒送出境嚎咷而返公
家饒藏書自先世所遺并公續置合不下如干巻悉分
籖弆之及還里居出所弆于庭慨然曰吾以此消殘年
可已生平諳國史并多識明代事既以䇿對明史起家
而究不得入史館撰史終抱怏怏乃就嘉善錢塞菴所
作表忠記而為之續之徧搜明代名臣諸列傳取其有
預于致身者或生或死或分或合既勿誣而又勿軼鉅
節不得遺而纎細畢備初成八巻名續表忠記刻之寄
園而既而再續復得八巻刻之江右藩轄署中假予為
序言乃更以搜討餘力網羅未盡遂成三續則未刻而
卒顧臨卒時猶復以校讎之疎義例之缺把巻浩嘆似
乎文章一道亦仍不竟其用者然而忠孝性成必求盡
志如同邑李君向以寳慶太守死獻賊難者既已作專
傳猶于歸田後節嗇其詞入府縣誌甚至里人有侵其
居者必清而還之且題之以石曰忠節里盖好善之誠
如是其不可已也公卒于康熙四十七年六月四日距
生崇禎己巳五月二十五日享年八十系曰公諱宜字
公弼又字弗菴函赤者五十字也世家于鄞以定海籍
由署教解褐知貴州鎮逺縣事封文林郎配俞氏封孺
人子三長逺寧波府學增廣生次選定海縣學生皆繼
公起有文名次進先卒女一孫三娶嫁皆名族銘曰
猗嗟吾師人倫楷模秉徳最上賦才特殊寧謝勲衛言
攻詩書學冠柱下文通石渠以是米廪遽升公車初縁
服勞代父轉輸繼因奉養隨親辟纑縱膺一命已屆三
餘生平抱負偃蹇莫抒賴兹鴻㝠家遺鳯雛雲津並躍
鯉庭爭趨徼榮
綸室琢石泉閭百行罔缺千秋不渝南山崔嵬東海縈
紆翳墳然者先生之居
皇清誥封恭人方母曹太君墓誌銘
予舉制科時與部試進士同嵗解褐且與是科館選者
并同時入館以故稱同年同館兄弟兩相合并而維時
有寧國二先生者在合并中一宛陵施侍讀世擅理學
而一則南陵方位齋先生以初讀中秘有君子名予嘗
入宣州㑹館聆其鄉人月旦曰文章孝友二陵均之至
于踐履篤實則南陵且爭上焉予時見先生倍敬禮之
暨予請假歸而先生歴仕方州彼此間隔者三十年今
康熙辛卯予年迫九十卧病山中而先生以恭人筮塟
屬予誌墓遣孝子帥使不逺千餘里手捧書幣館于杭
州之郵亭而使者渡江踵門請命予久廢筆硯凡以文
字相屬者概所屏謝惟此誼不可却且念老年遲鈍又
采薪未愈但請稍假時日使歸再來以漸圖報命而主
候于館僕候于塗知先生家訓嚴整有凛然不敢越者
且主僕警肅惟恐逆旅久稽有悞使事因急為發冊讀
孝子哀述并先生自為狀嘆敦倫篤紀其于母子慈孝
夫婦伉儷間志意舒促膚膜寒煖無不周知刻切洞徹
姊膈愧蕪詞不輯無能收羅十一以表懿徳但口授倉
卒付錄史去按恭人曹氏宋武恵王後家于太平之蕪
湖十嵗而孤依母駱孺人以居稍長始擇配無當意者
許寧野者陵人也而授書于湖陵之學人捃諸會課文
以匄許甲乙恭人叔父螭班公工衡文而與許交善嘗
就許所觀諸文有乙而無甲及得先生文大驚曰誰與作
者曰此吾陵方氏子也方氏故名族而是子失怙祇與
兄嫂侍母李太君丁年未聘顧王父旭日公以宿儒家
居雖席窶而家聲猶然著陵邑間曰得之矣遽懐其文
歸告駱孺人且强壻之駱曰孤貧奈何曰子女各無父
天也若夫貧豈有作是文而長貧者耶因藉許蹇修遂
委禽焉㑹譌傳官選民間相爭為婚姻駱請壻來湖親
迎之一備不虞一即藉此以覘壻也先生不攝盛不御
墨輪不服爵弁與纁裳祇衣故時衣騎驢到門别具筍
􁅰為迎車登堂奠摰遽行壻見禮然且書生不支飾舉
止濶略時親串來觀者咸曰此儒家風格也或曰官娶
儉故如是也惟恭人一門心安之暨歸而家無東西闈
祇與兄誠齊嫂陶孺人聯翼室為闈房一切奩柂什器
合而不分雖姒娣如姊弟然當是時恭人以弱年間關
來歸不特是地土風本未諳悉即其家行習亦且茫然
不及覺所恃秉性莊淑婉娩而有禮一時王舅與老姑
交稱為賢顧其間有大難者方氏世孝友家教嚴切老
姑李太恭人曾以刲股療先太姑疾服勤逮死實有委
躓難告語者以故御家無嘻嗃不略細小每不示意㫖
而使之自省雖恭人敏慧能曲體且不惜詘意乞陶姒
指示然猶偶失老姑意跪恭人牖下不令起賴隣嫗適
至解之終不知怒何在且亦未嘗告先生曰君家婦難
為也恭人與陶姒分侍姑寢且分主饋食而勞勩尤甚
嘗冬夜入㸑室料檢諸鬴鬵匕箸燈未燼而紡車與緯
籰隨之乃衾甫浹脇而荒雞鳴四野間嘗曰歡娛嫌夜
短吾未嘗歡娛而夜翻短何耶至于饋食之將倍加曲
謹李太恭人善痰疾蓄佳茗作良藥恭人日濩茗顧未
嘗以涓滴入口或問茗味何似曰不知也先生以耕讀
相嬗原鮮負郭至旭日公逝時李太恭人孝治喪過厚
鬻膳田以供斂襲遂至乏食先生為經師濟以修脯枵
如也會嵗祲斗米千錢恭人儲米供老姑而身把糠籺
瀹藜藿羮以和之先生見之不自安曰何不損粒米入
藜藿中耶曰姑米有㡬何尚堪減損若我輩則何不可
年不長飢米食自在也先生誦其言而去已而家日落
入夏無帳太恭人撤舊帳與之而麻縷旒裂不能受鍼
紩恭人綴紙番以糊其隟至冬夜所覆猶是嫁時衾而
其面以産兒時裂作襁褓今所存祇枲著耳先生嘗館
歸以兩足入枲著中坐而涕泣恭人慰之曰不猶愈于
牛衣乎康熙丁巳先生舉于鄉己未成進士以部試第
三人冠一經改翰林院庶吉士名震京師乃甫入館而
先生念太恭人遽思請十旬不得因羇館間不幸未終
館而太恭人已疾革時誠齋與陶孺人雖同視易簀而
附身諸事一切通責之恭人自屬纊以迄帷殯了無遺
憾暨先生奔歸而坐饗成事唯苫塊而已及甲子服闋
而
覃恩適至太恭人與恭人例有
封敕恭人泣曰先姑盻子貴幸及一見顧
恩封已不待矣今冠帔雖榮祇吾姑畫像中事耳我何
忍受之其孝如此先生補曹事暨使東牟苐勤勞
王事不名一錢雖稱宦游無異學究而家用艱難則反
倍疇昔膝前男女俱已成立婚嫁之餘加以師傅無非
恭人周支之暨先生守汀州始一隨行稱官夫人焉既
而汀南海溢蛟蜃翻窟起城郭廬舍半洇于水先生驟
出境相地抵捍而民間之呼救者聲連數十里恭人親
帥僮僕召蒯𨽻輿皂募官舟百餘艘四出救之且曰民
飢矣沉竈安㸑命諸子煮糜餉民而諸子難之曰如懸
帑何曰儼然為民上而民死不救罪將誰貰若以懸帑罪
則雖鬻官身以補官厫亦而父志也及水退滿城民命
皆無恙越三年丁亥恭人卒汀之人男哭于衢婦哭于
寢及喪歸滿城子婦皆攀柩哀號時諸子皆匍匐行民
爭扶掖之且大呼曰公子毋苦夫人之徳上通于天矣
各手飯一盂奠之柩前曰所以報官糜也恭人以康熙
四十五年十一月廿七日卒距生崇禎十六年七月二
十二日享年六十有四康熙甲子以
覃恩敕封孺人己巳
誥封宜人庚午
誥封恭人子二長于璟嵗貢生娶王氏同邑山東都轉
鹽運使司兼理鹽法道副使諱奐之女次于琬嵗貢生
娶胡氏同郡陜西西安府華隂縣知縣諱岑齡女次于
珣邑庠生娶劉氏同邑候選教諭諱璧女女二所許嫁
皆名族乃為銘銘曰
恭人氏以魏基中間系出武恵遂籍蕪湖之湄由閥閲
啟門楣本窈窕求匹居何幸值非常姿文章伯忠信師
甫問名未請期遽親迎而來歸匪無酒飲庶㡬惟之子
其家宜髙堂賢推思齊有徽音當嗣之雖健婦門戸持
出蒙袂入餔縻縱窶乏不克搘仍殫力事盤匜洗與腆
何敢違況牖下季女尸瀹蘋藻潔明粢修饋祀咸藉兹
即婣卹撫孤婺曾不吝舍與施其鉅者相夫子奮羽翮
翔天池展文軸占斗魁登槐堂入綸扉徼
寵榮拜顯懿受六珈與副笄然且隨閩海涯拯民溺救
民飢布袵席登災黎每稱説猶痛咨今膝前皆名士傳
孝友敦書詩以世濟紹前徽比丹艧加塈茨應次第膺
贈貤矧恭人下窆碑將琢石蟠龜螭祇封樹非僭侈祔
此室億萬斯脱不信視此詞
　　　孫監州君墓誌銘
君世孫氏為姚江八族之一八族者前四族為毛卲徐
韓而後四族則孫王併吕謝也後四勝前四而孫為尤
勝自前朝正徳間忠烈公燧以江西巡撫殉宸濠之難
其繼之者一傳為宗伯公陞尚璽卿公墀都督公堪再
傳為太子太保冢宰公鑨少宗伯公鋌太子少保司馬
公鑛太僕寺卿公錝皆以父子兄弟為三公列卿而三
傳而少保公如游直以東閣大學士為嘉靖朝元臣其
間臺省相接以羣從進士為京朝官者指不勝詘以故
諸孫聚族多在東浙惟司馬公後有月江君者偕其子
安山君以豪華遷杭州挾日中術藉羣從宦游通車牛
于趙代之間累致千金次子仲安君則君父也崇禎十
六年君生敏甚五齡就塾學即能兼塾門之讀而時丁
國變米脂賊犯畿輔歴壊賈區于隆平寧晉諸邑輦所
有入關君三世居積之在趙代者悉輦之以去而家遂
濩落入
本朝君束髮就試無意進取但以保家門自視而扶侍
南徙即仲安公之菽水漸無所出力葵負米雖把數巻
無所用乃四顧嘆曰仁義與禮所由生非財莫任固也
然而端木賜賢人也其亦何道而讀書仕衛復能觀物
于曹衛之間豈生其後者必失之遂決計北行就四門
國子入試成均名曰進取而實為積著之計當是時君
在都多交游即朝貴如曹司成王太僕髙宗伯輩亦以
藝文相往來嘗曰以君之才安患不虎躍而沾沾蠅殖
夫何為而君謂不然四民困極矣士尤困知鬭以知物
不能也守縵田以作庸犂無其具也立五均之官樹六
幹之法以與泉府爭周流則又非儒者事也煮木不可
食豢蟫魚而不可為畜力不能採莊山之銅耶溪之金
智慮不足以收南郡楩楠洱海之蟲貝齒革以為利則
亦有説于此嘗考古經嘆時用之物有為唐虞三代所
未備者爾雅釋檟木謂晩取可羮顧未嘗為飲也自魏
晉尚荈飲而南檟北酪世嘗以南方水厄與北地奴酪
互相抵抗今則大河以北且合化酥與檟木而共調之
而檟值之徴已侔于酪吾欲使南北之市大為周通不
令酪徴賤于南而檟且不得徴貴于北何如已而果驗
盖積著之法亦自有學問存其中云君賦性明達而篤
于孝友自在堂定省洗腆必周外凡嵗時饋祀苟物力
所需纎悉備具然後百族通百禮洽焉猶且忳􁃻之情
歴久勿替嘗寢堂祼薦撤爼泪垂及過墓而瘞埋已畢
依然撫松楸徘徊涕洟雖相沿數十年卒如一日獨不
諱言利而不苟于利故事越疆而會金雖相隔千程所
㑹者越千鎰祇寸劑憑耳投劑誤縱千鎰不還算而君
必析而還之方入都㑹金客誤投劑越百鎰而君請還
算一時逺近爭稱曰君子君子顧時際昇平自康熙丙
子後連遭六沴水暵而螽蝝木未穰而金已飢矣世家
子弟皆隠身門巷作告貸計而君悉應之其故交窮居
且有裹飯而往者予東歸草堂四方之渡江而見訪者
無虚日東城旅館忽為之增闢予既已埽軌匿跡謝去
暨嵗祲而故人老友日告監河其為戀綈袍而憐褐衣
盖亦鮮也然則予之負慙于君者豈惟是已誌曰
君諱□□字□□杭州人由國子生考選州同知元配
王孺人即君受業師王行可君兄女也行可以器君仿
南容事以兄女妻之續配盛孺人又陳孺人子四長之
潤次鵬程同時舉諸生有聲又次崶又次㫤所娶皆名
族孫七康熙四十六年丁亥十月君卒距生崇禎戊寅
六月享年七十越二年己丑孝子之潤等卜塟某阡砥
墓門之石而以予世串忝有葭莩且夫姚江八族之傳
閥相並也因涉江修摰而丐以銘銘曰
嗟君茂族甲于東江前嫓金史後亦袁揚凡列九等所
恃舊望新門之劣以寒畯妨乃膺世錫乗堅䇿良驅騁
南北斬蓬自强驟丁陽九綏冦四張燎原不翦遂延崑
崗黄巾踐闕白波啟疆越趙代間賈區皆亡君本慷慨
好談文章加之藝林既揄且揚其如憲也不厭糟糠縱
有負郭四體併僵力不能取金銅山莊況涉嶺徼琛珠
夜光亦安足致祇憑服商師子范子棄取較量獨是檟
木三古善藏其名茗柯魏晉以降維時水厄徧吳楚鄉
今且煎和以燕以享阜通之利在三五上因辭璧沼入
試鱣堂藉隣星肆兼觀棘塲從國子學授監州行顧其
摰性最惇倫常晨昏寢饍冬夏温涼既謹洗腆復䖍烝
嘗寢庭聞見墟墓悲傷五十猶慕千秋不忘爾者天沴
頻年甾荒士人之困倍于飢倀閥閲子弟旒衣裂裳所
至閉埽誰與之將惟君戀戀為友朋倡今君二子元方
季方將紀君行寘之竁傍墓門伐石需填丹黄譜載綿
邈崦嵫𣺌茫懿徳在人安用周詳有軒者石有幽者房
惟兹片言幽而靡彰
　
　
　
　
　
　
　
　
　
　
　
　
　西河集卷一百六
欽定四庫全書
　西河集巻一百七
　　　　　　　　　　翰林院檢討毛竒齡撰
　　神道碑銘
　　　誥授通議大夫通政使司通政使楊公神道碑
　　　　銘
皇清誥授通議大夫通政使司通政使楊公于卒之三
月祔塟虎跑進龍浦山先塋之傍遺命勿上謝疏勿乞
恩賜祭塟勿飾石人獸望柱于墓獨是東南神道有桓
楹分樹仿延陵題墓之意當有文字而以予舉
制科時為三相公及翰林院掌院學士所讀巻掌院學
士者今已故都官尚書葉公公㑹試同考時所得士也
重門相禪誼應操筆執其役又以予曾職史事即以此
當史氏之誌因再拜稽首案狀公諱鼐字靖調别字西
巖仁和人也其先籍江南合肥以勲衞授世職杭州曾
祖諱憶其伯兄諱恒由選貢生任山東臨清州教諭遂
家于州公祖松坡公諱大化
誥贈通議大夫父仲卿公諱元貞
敕賜徵仕郎
誥贈通議大夫皆居杭州而仲卿公以臨清地勝曾挈
家人僦其地故公母顧太君
誥贈淑人生公于臨清别宅㑹顧太君父萍實公為山
西平陽衞參軍㩦公之任所至八嵗而始歸顧太君膝
下適仲卿公遽棄世仍扶柩還杭州當是時公家以屢
徙中落且親族鮮少公與長兄峻明公考授經歴仲兄
如之公邑文學相依若肩背夜共被晝易衣以出仲兄
每授學所得舘祿僅八金必兄弟分之公幼不好弄數
嵗如成人而天資髙少有文譽既早年為諸生屢不遇
國初時既棄儒服溷跡商人車仍僦居臨清别宅自分
抛舉業為親知勸重以臨清籍就童子試由州而府而
道三試皆第一順治十一年舉于鄉明年成進士除大
名府推官先是遷臨清時間以乏食應直𨽻王叅戎幕
下之請至是叅戎以詿誤落職而案尚未結公為白其
寃得末減且捐俸為折贖周恤甚備乃任甫朞月
世祖章皇帝廉其能行取授户科給事中㑹值鼓院有
辨復降革官職濫擊登聞者公大言鼔院之設所以呼
大寃嘂大枉軍國民瘼久抑不治者藉是伸理豈容以
一已予奪上瀆
天聽斥疏通政去而文武官開復舊有定例至是吏兵
二部于開復之例任意參變公特糾正之值已亥㑹試
公以同考官取士十七人皆名卿如馬光劉如漢蔣宏
道葉方藹等已轉刑科右給事中明年轉工科左給事
中
皇上登極充頒
詔官至寧夏覘邊郡疾苦軍旅疲困謂西川初闢抽撥
秦兵鎮其地戍守之制豈容蹔緩特其地叢箐險阨為
憲賊所草殺白晝千里無生人虎狼都其中倉黄戍守
本屬艱難今復盡遷其家屬以實其地夫鎮兵自月餉
外原有田畝室廬以豢家口今使捐田畝抛室廬千山萬
水以填此虎狼之鄉劍閣棧道曳銜而行此非徙之實
死之也古有踐更番休之法今一仿其制迭相轉調不
必遽遷其家室而限期遞代亦不廢事至平凉屯地設
苑馬一卿專司孳息原以備邊郡攻守及内地驛站之
用今闗塞所需取之茶馬而鄉亭郵遞動輙支驛站銀
兩以補倒斃致孶生馬匹悉散之游牝蹴蹋之地水草
既不給而騰驤無用翻累閑牧夫市馬防戰畜馬亦防
戰無以異也支銀買馬與領馬抵銀其相去不少間也
是必苑馬與茶馬一體分撥而附近驛站則直領馬匹
以抵銀兩庶閑牧寡累而孶生不至于無用若夫邊兵
月餉給之藩司而秦地遼濶邊鎮去省數千里每一領
給動經嵗月則邊縣解司似不如徑解軍前之直且捷
也
上深然其言乃以
覃恩封二代公捧敕徬徨念顧太君春秋髙請歸省覲
上許之越一年假滿赴
闕補吏科左給事中
使稽察吏部事務乃以獄訟繁蔓請
上飭部臣分别發審㑹康熈二年癸卯順天鄉試以經
題訛錯諸生紛紛訟
闕下公上疏曰竊惟三載一試本求賢盛典故事凡闈
中試題例皆本經同考官所擬今春秋經題則同考官
羅繼謨擬進者也乃春秋第四題經係邾子而題訛邾
人夫以春秋本經閲春秋房而題有訛錯其人固已疎
矣且此第四題即已亥科㑹試之第二題也已亥是題
亦曾以邾子誤邾人隨經知貢舉與監試諸官題叅而
考試官亦自檢舉請奉
㫖改正試錄因將同考官范廷魁孫承恩處分在案此
人人共知者已亥至今相隔祗一科不宜遺忘而繼謨
者又已亥春秋房中式士也以已中式題而擬以試士
既屬可怪况已經訛錯之題而重為訛錯在前此之誤
猶曰坊本相沿偶失檢㸃故孫范叅罰可從輕擬今已
經更正
敕改試錄煌煌然見勒
功令而乃以是科中式之人題即是題錯復再錯是前
為過誤今且怙終前固違經今復悖
敕此其所係匪細故也然且前時舉人哄堂而爭則内
簾受過凡反題紙寫邾子者概使錄入今之諸生亦哄
堂而爭而内簾必不受過凡反題紙寫邾子者皆帖斥
不錄則遵經士子反受黜落去取盡乖詘抑誰贖毋怪
乎叩
闕之多譊譊矣
上閱疏震怒著從重處去而公亦即以是時
敕内陞京職需次回籍扶侍顧太君者又八年
上俯念舊勞特㫖召用以正四品京卿服俸仍管禮科
給事中事且謂公等係
先皇帝所用諫臣必諳練國事請各進一言以佐盛治
公乃極陳小民疾苦連年甾荒設救恤之典商捐助之
法開罪犯折贖之例又且另疏積儲定制經久并請追
在官贓賕銀兩及中外所奪月俸以暨闗稅溢額鹽觔
割没總移之為賑民之用仁人之言其專于惠民如此
康熈十一年二月
上躬耕藉田
敕和碩親王以下文官四品以上各齋戒入先農壇公
届期以蟒服侍班已而陞鴻臚寺卿值癸丑
欽賜表裏帑金充
殿試執事官未幾遷通政使司通政使乃以積疾發兼
念顧太君在堂累疏乞
予告蒙
温㫖許之㑹顧太君年八十賀者填門而
恩綸以榮封三代頒官誥適至太君冠帔拜于庭觀者
羨之因顔其堂曰慈慶堂既而太君卒服闋即具疏自
陳衰老
恩准以原品致仕遂杜門却埽焉康熈十八年
欽賜日講四書解義一部二十年
欽賜日講書經解義一部二十四年
欽賜日講易經講義一部二十六年值
太皇太后大行公扶疾赴
闕哭臨越明年
上南巡狩公朝于
行所及
還宫特傳在籍大臣自開府以上十人使所在官存問
公居一焉三十八年
上復以河工未成駐蹕清江浦公同在籍諸大臣恭請
幸浙即迎送
朝見如前時乃以暮年家居得重瞻
天顔喜溢過望舞忭却杖一似較昔增健者越五月無
疾卒公性孤介而龎和與人齒遇無畍畛而未嘗有汎
濫交孝親友兄弟惇睦鄉族而疏逖者不加薄固窮而
不侈于宦達致身通顯而家無雕室榻按不設寳玩日
食戒桮杓而柈無兼殽之饌所衣敝裘嘗解之以與貧
者每讀律講
寳訓公必徃而非然者即終嵗不入府縣門一步遂安
張公以巡撫使浙雅重公嘗昏夜親詣公所居遍觀門
巷無閥閱無屏繚管鑰無外宅男兒警柝蕭條如寒冰
嘆息而去公坐卧一室不出户僅以小童住户外令司
啟閉嘗曰人生幾何東墻之隂有寸移寸滅而已公卒
于康熈三十八年九月七日享年八十以順治十一年
賜進士出身授直𨽻大名府推官
欽取考選户科給事中已轉刑右于十六年已亥充㑹
試同考官越三年轉工左宣
詔寧夏以
覃恩敕授徵仕郎轉吏左奉
使稽察吏部事務以考滿二等勤職内陞京堂官重以
正四品京卿頂帶食俸管禮科給事中事陞鴻臚寺卿
康熈十二年癸丑充
殿試執事經筵侍班進今官元配沈太君
誥贈淑人繼張太君
誥封淑人子四曰湘曰濤曰濬皆國學生曰淇嵗貢生
孫六曰士楷士標士權士杞士楩士樞女二孫女三所
娶所嫁皆名族乃系以銘其詞曰
維此哲人生超于羣如鳥有鳯而魚有鯤其言可法其
行可尊
兩朝耆碩受不次恩澤下海國身歸丘樊以其所居名
通徳門矧兹夜臺爰藏衣冠過者下馬澆酒墳間日月
有盡其墳長存翳東南道時游清神片言不泐敢告後
賢
　　　誥授中憲大夫奉天府丞前禮科都給事中定
　　　　庵姜公神道碑銘
姜京兆公以康熈三十七年五月十二日卒予扶服哭
之且為作事狀附公所著姜氏譜後其明年卜塟于褚
里福全山之陽禮君卿大夫皆有二碑以下窆而墓門
東南為神道出入之所當以一碑移其地且勒銘焉予
惟京兆公以司諫内遷奠
天子都居作帥于京師首善之鄉然且舊京根本地並
邀公坐鎮以倡九有其為中外所倚毗為何如者乃溯
公在司諫時疏數十上值
世祖章皇帝闢門伊始諸草昧荒畧名法未備相視為
鍥刻毛舉而君以寛大處之㑹兩河地荒敕直指按視
清丈諸衞所屯田歸併藩産廢斥諸地君請稽舊額核
全書所載而凖其數勿令妄有增益使州縣弓尺得上
下其手夫增額為益課計耳乃不思地力有限正課幾
何在有司不過誇一時智計之能而貽
朝廷以加派之名不可也
上深然之當是時地方新闢民錢多積逋催科者合新
舊而並征之而公任户科力請勿征謂量地所出一年
祗得當一年之輸移新補舊將必并其新而逋之矣夫
今年之新逋即明年之舊欠也苐有司考成既以完欠
為殿最而完欠之數定限十分凡十分所核不論煩條
璅件毫釐偶闕即議處隨之自順治十三年諸王㑹議
以後勒為令甲諸科條件既多而有司經承動輙罹網
朝至夕行無半席煖者公請盡合諸項之十分而總作
十分則毫釐細故不致輕去且分各年之十分而各作
十分則捱年遞察不致重累
上既是其言而廷臣上下皆以為便遂立敇舉行永為
定例其在今四十餘年無變更焉乃西南用兵兩廣撫
臣報始興曲江兩縣知縣皆同時自裁不知所由在朝
相視毋敢言公惻然曰人孰不樂生乃甫徼一命而輕
生如此此非將𨽻吹索之即守臣儲備之不豫以至有
是務根株所由勿使行間居守兩得委卸以骩國法書
上聞者皆咋舌公嘗曰大學以理財為本而理財之要
實惟用人今
國家旁求亦云孔亟而一時吏治未登于古豈其賢實
不足哉良由求治太亟進身之途寛而真才反多蔽也
夫弭盜催科輸貲辟土亦臣工恒事而乃開荒有陞捐
俸有陞漕務全完有陞多獲逃人有陞浸假邑無荒田
糧無漕件四封無旗人官貧無餘俸則既無與于斯數
而苟其興賢勸功課農養士修禮制而興教化有十百
于此者將何鼔厲然且捐俸急公本屬臣誼而奬之太
過將必有糜費金榖竭他有以足此數者此非所以厲
廉而適足以奬貪也至若逆賊歸命遽受顯職則厲民
尤甚夫穿窬駔儈狂逞海澨一旦計無復之叩首軍門
不過匄朝夕之死初非有湔滌祓濯之能可立後效而
乃監司守令冒濫名器夫居官必貴通經非謂柔翰之
有良于弓矢也以為天下惟讀書者始能明理識義燭
民隠而飭官邪而况錢穀之稽核獄市之裁决機務之
參預無一不究之平時而施于一日否則茫然入官四
顧無術勢必假手幕客諮請胥吏而後止此事權所由
落而線索所由生也且用人之途亦既不一
國家縱乏才亦何可使狡獪雜進至于如此其言皆侃
侃切于時政而
上方好賢力求敢諫故公得盡言稱一時盛事至于調
繁簡轄兵馬窮私販廣㑹推清改折蠲賠椿緩征欠均
銓法復勘合豫揀選重律例察闗政凡三十八疏皆一
一議行雖諸部所議偶有齟齬而
上未嘗不反復其詞而念其直也乃公方入户科時闗
西叅政吳允謙以督撫專薦既已遷太僕卿矣公發其
為道時貪跡立下吏議而其在兵科則海宼陳敬容以
偽軍門投誠授山東兵備僉事公奏奪之至畿輔失盜
有供義王家人李進才及范二達子為之因緣有司莫
敢聞而公為發覺請直清盜本而後愉快至旱災求言
公首以罰鍰入告謂旱者嵗不熟也乃民不苦凶嵗之
不熟而苦貪吏之酷罰向者贖杖分别有力者四兩稍
力者一兩五錢撟䖍之吏猶嚴刑以濟其惡今者贖杖
一名動輙三十四十兩然且以意恣睢不拘律令在
皇上不過期無刑之治而反開不肖者以貪黷之門甚
非行法之意也夫年豐嵗稔徵需稍急猶或有剜肉補
瘡之嗟况當災旱之餘二麥不登何堪重鍰敲扑之下
其不為鳥獸散者幾何矣及海㓂縱横沿海震動公疏
請撻伐具有方略已奉
章皇帝密㫖議勦未及果行而
皇上克詰加以六師遂耕犁其地而版籍之與公之所
告若合符契其先見如此公諱希轍字二濵别字定庵
明禮部尚書箴勝公之孫工部都水司郎中紫環公之
子也世居餘姚六世祖春軒公以工部主事劾逆瑾貶
瑞州府通判髙祖對揚公以行太僕卿忤分宜相公致
仕曾祖翼龍公由禮部郎中出守以建國本上書罷職
贈光祿卿遂徙家㑹稽為㑹稽姜氏公少頴異善文崇
禎末都水公以出使張秋治故河詿誤下刑部獄公徒
步入京請救㑹是年舉京闈鄉試公以諸生例咨監入
試中式乃出公于獄而奉之歸里㑹
本朝下令搜京闈見舉者授以官公以南歸免嵗丙戌
王師下江東大將軍貝勒檄公出授監司而公辭之乃
循故例補温州教授攝縣事因以民兵大破海㓂之㓂
温者陞元城知縣鄰郡饑流民至者如蝟毛時逃人令
嚴曳衘道路無收者殍殣相望公憐之乃察其男無東
人語言婦耳無三環穴悉留之墾集北荒地受僱得食
活者以萬計臺使下其法使鄰郡效之地之荒者悉以
墾而饑民活者以數十萬計乃于順治十四年卓異
賜章服陞户科給事中明年轉禮科右給事中十六年
轉兵科左給事中遂于是年冬陞禮科都給事中㑹
皇上登極公以禮臣襄諸大禮充辛丑㑹試同考康熈
元年内陞京堂官候補歸越八年始赴都
上以公為
先皇帝言官重之謂其言必有裨于今政破例仍補户
科都給事中乃連具三疏一請增科員以防壅蔽一請
撫臣仍轄兵以防地方竊發一請緩期奏銷使催科不
廹是年補順天府丞以憂歸又八年奉天府丞闕就家
起視事三年以母疾予終養歸旋丁内憂服闋不起自
十八年至三十七年凡十九年無疾卒公丰儀峻整瞻
視越恒量懐抱犖犖然見事急捷如飛隼之及物而予
人和坦好推解能拯人之急而出人于厄予中于所隟
流離展轉屢言諸臺使解之郡江防不守民居困于沈
湛設法救援其于宗黨之惇睦凡鄉祠義學墓田亭譜
皆一身修舉無稍遺闕至于友朋之相䘏其得所告而
去者踵踵也嗟乎賢矣公配朱恭人為行取科員澹明
公女生子二曰垚曰坦庶子塽垚以年貢補杭州府昌
化縣教諭陞國子監學正生子七長公銓丁巳科舉人
餘俱列庠序有名公銓已有孫繼君五世稱極盛而垚
以文章著自太僕公下文章經術至公益大而垚克繼
之坦早卒銘曰
保氏箴尹見周季時宋人無學謂無專司兩省四品補
闕拾遺有未便者因而去之不審鞀鐸所以納誨匡輿
正軸全在于是是以十論不削一二時謂良臣用使言
事公之立朝侃侃盡職少具亮節更抱蹇徳每事進言
為古遺直
聖本無闕諫亦有力矧當草昧朝陽始曦宜以忠厚開
萬世基竭我愷惻還于丕熈千秋國史猶應鑒斯特公
歴世累顯文教太史傳書夏侯作誥惟公有子繼述大
孝清芬是揚駿烈克紹况其成績早勒太常邦詞里頌
亦云孔揚惟此片石雖表末光拜墓下者思之難忘
　
　
　
　
　
　
　
　西河集巻一百七
欽定四庫全書
　西河集巻一百八
　　　　　　　　　　翰林院檢討毛竒齡撰
　　神道碑銘
　　　皇清予告内閣學士兼禮部侍郎雅坪陸公神
　　　　道碑銘
予與學士公舉制科時學士以官取如晁錯以太子家
令見取改為中大夫是也予以人取如董仲舒以博士
見取擢為江都相是也以官取者其志在于出夫既已
官之矣亦安徃不官而以人取者其志恒在處子大夫
從田間來則亦歸之于田間已耳是以
明詔所及亦直云博取天下才學官人以示有分别而
學士不然制科榜發即騎驢出城自謝
闕外不謁相公不題名京兆府不赴五十人衆春園宴
不奉朝使先予請十旬假俟予歸五年臺臣有以規避
劾在籍官者始于康熈二十九年仍補本院官凡五年
而遽超遷入台司為副丞相兼部堂尊官越一年告歸
一若在官之志之無異于在人者乃又三年而遽以疾
卒臨卒謂其子凌勲曰予與西河君其官與文與行誼
不必同而獨同于志禮所云合志孟子所云舜與文王
其得志若合符節予兩人有焉必誌予墓非西河君不
可而曰諾特其卒時不繕遺疏不令請䘏典不訃臺使
以下官及親戚僚友踰月即塟即以同志如予者亦無
從赴義乘素車一哭尚忍靦然為操觚而不可已也公
諱葇字義山原名世枋雅坪其别號也吳中陸氏皆始
于雲間而大于嘉興其在平湖諸陸悉世官累爵門閥
冠西浙而公為南陸宗其曾祖南京通政使陞兵部侍
郎津陽公獨以理學嬗其家公幼孝友年十四值江南
初下
王師之分狥者略平湖而東公父未庵公為鑲黄旗帶
子阿什兔所俘夾鈹于項間公哭泣抱持不聽行乃舍
未庵公而俘公至京誠順伯者阿什兔主人也馬姓為
固山見公異之試以文大喜命拜為父子而使其諸子
為兄弟㑹永平舉人李茂春授生徒于遷安之龍起寺
公與馬氏徃受學值嵗試公偶應之自遷安至永平縣
府二試皆第一馬氏慮其過著也急沮院試不令赴留
于旗四年適公兄世楷以開科選貢
廷試于天安門外除平陽府通判尋公于李舉人家㑹
之他寺而公父未庵公又以丙戌中式赴公車門親詣
誠順伯里第乞放公歸許之乃以世枋名補平湖諸生
當是時公兄陞南雄府知府未庵公亦謁選為宣府理
刑推官公自分守家讀父書徒以浙鄉試不利因改今
名援例入國學及赴考即以髙等授内𢎞文院辦事中
書舍人遂赴任而誠順伯適于是年寢疾卒公為侍湯
藥奉含歛疏麻服喪公嘗曰吾受公大恩無以報迢迢
隔三千里外得躬親送死以慰生平誰謂天理非人情
哉乃復以國學挾中書銜舉順天鄉試聨捷登康熈六
年進士第二人為原官是年以原官京察得一等隨
駕至灤州奉
恩詔加一級題管内祕書院典籍越一年甄别留任即
請塟親假急歸詣南雄與伯兄議其先妣譚太恭人塟
事㑹其先司馬公曾在前朝以湖廣按察遷江西左布
政司使有祠堂在章江門外而圮于兵革公謁當事清
復之值理刑公卒于家遂偕伯兄歸合營塟事于廣陳
之千字圩服闋未補也康熈十七年
天子開制科詔内外大臣各薦舉才學官人赴部應試
公以廷臣薦
御試一等故事三等以上悉授翰林官而
新令止二等除尊官授講讀外有原官者授編修否即
檢討公以官典籍改授翰林院編修充明史纂修官撰
成祖文皇帝紀及漕河水利藝文選舉諸志㑹西南蕩
平獻平蜀詩一百韻平雲南表一道凱歌十章
上優納之每
賜魚
賜筆
賜蓮藕
賜宴瀛臺
賜綵緞表裏復于康熈壬戌乞病假歸居于家八年時
崑山相公憐公貧不能還京檄浙江布政司使使助以
金公却之不受乃以明史久未成謂史官規避公被劾
就道㑹是年庚午舉鄉試即
命公為福建正主考官凡薦巻廢卷皆親閱無一遺者
越一年轉左右春坊贊善復以癸酉舉鄉試
命公為順天武鄉試副主考官
新令翰詹諸官儤直
南書房承㫖書二扇宣至
乾清宫閣内
賜坐出五臺金蓮花命賦限以韻立賦呈草
上嘆賞不置退就南書房出
御製金蓮花詩賜讀之康熈三十三年特開
豐澤園試翰詹諸官八十九人先設宴于
勤政殿前宴畢就園試豐澤園賦理學真偽論亭午
賜酒果晩
賜茶餅及
上親閱巻取公第一且
面諭云連次詩文並無出汝右者而從前薦引並未之
及始知上聞故多壅也遂由宫贊陞内閣學士兼禮部
侍郎越數日復宣至
乾清宫撰闕里孔子廟碑
賜鮮荔枝并頒
御筆所臨米芾綾字一幅于
懋勤殿嗣此入閣嘗于一日獨坐判紅本七十有竒每
啟事
暢春苑撤
御饍以賜間以病休沐
上輙問云陸葇何在耶公感激思有所獻替嘗撰恭陳
管見諸疏約數萬言不果上乃充續修唐類函總裁
三朝國史平定方略㑹典一綂志副總裁
經筵侍班武
殿試讀巻官㑹
六師北伐勒銘于黒魯侖河獻
北巡頌詞而東南所闢海島自丁卯庚午連科論秀有
中式者作臺灣載舉賔興記
上倍加器納重以侍從應
制恭和
上所製詠史詩視河詩宫門聽政詩覽貞觀政要詩時
巡近郊憫農事詩觀渾天儀詩無不稱
㫖如是者一年忽嘆曰可歸矣夜起繕疏略曰臣本竪
儒去年六月初十日謬荷
皇上知遇遽由贊善陞今職雖捐棄首踵不足以酬萬
一顧念臣學問本疎而又無寸長可以表見年近七十
衰脾頓發儻有隕越其仰累
主知負罪莫逭伏祈
俯賜休致則在
廷少一素餐之官而在野得增一鼔腹之人誠盛事也
疏入摺其本不下公陛辭益切然後奉
㫖以原品致仕次日治裝鄉人望公者謂公以叅知歸
里九斿八騶必有異于衆當謀所以迎之而公乘吳船
到門㑹天雨躡長齒屐登岸咸嘆息去公兄弟四人皆
友愛以長幼為師友而長與三先公卒少從伯兄讀書
于郡東之碧漪坊其同硯者一譚太守璁一譚給諫瑄
一朱檢討彞尊也三人皆同朝而兩為郡守五人者皆
有文章名公嘗作正綂論五篇與四人論議各不合而
論成而皆韙公言其論至今存集中幼聘楊氏及在旗
誠順伯為計婚姻將問名侯氏而黄總兵者見公慧亦
許以息女妻之是時歸期未可知失此年大恐難為配
偶而公謂吾不可負楊氏儻不歸即勿娶已耳再拜謝
誠順即誠順亦義之暨公歸而楊淑人已及笄且少孤
移居公外宅久矣乃又越公歸一年公年二十一始成
婚而先公十五年卒公生九子皆不育嗣子凌勲則伯
兄太守公子也公體粹而貌莊舉止有常度雖無驕志
無惰容而亦不故為矜嚴謙抑之色性簡坦而厚于與
物不媕妸而親不好為深察而無所于汗漫其生平行
事雖同室與千里皆可信益都相公嘗曰吾于近人多
疑事而獨不疑于義山居常議論不抄變人詞說然又
恥附和侃然有至理見乎言間讀書務精察而不計巻
帙行文未嘗拘一格顧必中于格嘗曰緇衣曰言有物
而行有格格者法也車塗有九軌仍一軌耳至于出處
則髙官顯爵日居金馬門而難進易退欿然若無有曰
志有在也嗟乎若公者可謂光明磊落君子人矣公卒
于康熈三十八年四月一日距生明崇禎三年十一月
二日享年七十所著有雅坪文槀十巻詩槀四十巻詞
譜三巻
御試進呈詩文合刻一巻雜著若干巻乃為銘其詞曰
平原肇族以孝行多鬱林而後大于嘉禾派别南阮宗
同諸何門閥長盛冠紳偉俄公獨有志如居巖阿家國
多故爰尋干戈代父俘纍投身網羅孝感天地朱還泉
渦甫侻夾㦸旋聽鳴珂摛頌獻賦有如夙哦公家敬輿
已登鑾坡復就制舉中拔萃科後先嗣響宛出一窩况
逢
聖眷䕫龍賡歌屢宴承明頻居馺娑躬近銅鶴盃啣金
鵝日判紅本大若蚪蝌而乃告歸急流廻波行乏雙引
車無八呵病鮮餽櫝喪誰行儺髙官顯爵奈非志何幸
其傳文尊于刻犧金液常燦玉粹不磨矧行誼髙猶登
陂陀動而益上與雲日摩即此可信逺近罔訛曾母三
告亦不投梭展也君子崇山大河雖嘆馬鬛何須封駞
祗愧微文交螭未踒以代豐碑從東南過
　
　
　西河集巻一百八
欽定四庫全書
　西河集巻一百九
　　　　　　　　　　翰林院檢討毛竒齡撰
　　塔誌銘
　　　洞宗二十九世傳法五雲俍亭挺禪師塔誌銘
俍公以義士而託于僧然竟受僧法于其死也仲子鄴
偕叔子克堅季子魏既已受遺命翦其毛髪指爪衣斂
之而瘞之先塋之傍顧此不壊身在僧龕也其法嗣智
玹築塔龍居塢藏而飬焉乃續孝子所著逸亭公年譜
自四十七嵗為大僧後别著為俍公年譜而匄予以銘
予思童時從先敎諭兄讀公考文所為仁和學異等者
功令提學考士例分等六自一以下無出一右者福建
許平逺先生名士也破例設異等居公不令與諸生齒
鏤其文首城為榜様將以踵及乃歴十一郡七十餘縣
竟無能踵例而止嵗壬午鄉試推官唐階㤗薦公巻第
一主者抑之中副科予時與試見公與同年生㑹湖上
志意种逺歸而揖與語間及時事大感激為定交去越
五年南浙舉大社合二十餘郡名士㑹于㑹城之東園
伐鼓摐金極宴饗之盛時名同方社推公主之因與張
梯徐緘尋公于市門見公與儈牛伍遮豨衣俯首數笇
格子較計錙銖相見不交一言俟其數笇畢然後拱揖
道故舊顧竟不與社又十年姜給事歸里與公壬午同
年生乃邀予訪公顯聖則公已居然僧矣又十年予以
一官羇京師而公已死譜所為涅槃者悲夫公名淨挺
號俍亭即仁和徐世臣也世臣諱繼恩别字逸亭十嵗
能文天啟中魏監亂政惡之作宦者論稍長補諸生擢
茂才異等壬午副榜福王時舉明經首公公為文刺馬
士英士英怒趣官旗逮公大行陸培爭止之當是時公
聲稱藉甚四方士過杭者爭造公巷為之滿先是文社
大起婁東張溥漳浦黄道周並屬公領袖公為社名登
樓又名攬雲聚臨安名士于其中主東南壇坫凡三十
年至是焚書埋筆札鬻羖市盆簝漿酪間或鞣馬牛之
皮與鞄者雜作方伯張君就見之不得請以百金為公
壽峻拒之惟門徒日來逺近從游者僦隘巷居諸暨錢
孝廉執贄請講易公倚市門口授之去既而嘆曰吾生
時吾母夢老僧皤然杖于堂吾昔昔見夢亦如之此豈
吾前因哉西湖愚菴受洞宗法公與之游有契遂落染
設三壇凈戒時年四十七初居花塢錢塘令張君建精
舍河渚名雲溪嚴侍郎迎公居之禾中資聖寺名刹也
嵗歉生徒皆饑公應請之禾躬持鉢乞米飯僧凡三年
全活萬衆去之武塘修武塘慈雲寺剏建鶴勒菴于北
郭說楞嚴其中時設大戒夜夢伽藍神乞戒易衣謝乃
以雲門顯聖為洞宗中興祖庭自萬厯乙卯逮今閱五
十餘年凡嗣其法者輪居之越中士大夫交章迎公住
三年增飯僧田畝特建祖堂供曹溪洞山列代諸祖于
其中然後退居雲溪受諸方之請魏君副使舊有淡園
供佛養公而錢君學使特搆綠谿園兼市全藏為公翻
閱地公應之公以為生平稽古讀聖賢書將以天下為
己任而既已不克徒託此優游以潜消其壘塊不平之
氣即與浮湛傭販何異且是亦有道吾將藉是為見道
之具而大擴其教而集之成以示吾儒者之有用因内
極其奥外極其象舉西來至今意言俱盡者而合三幡
四諦而並運之以為摩騰以來特達之業而惜其以蓋
代之才而出于是也曩時西湖諸禪刹皆有知識而宗
派所垂各具妙衍惟天竺雲峰在隋時為真觀道塲顧
其後中落源流歇絶雖子儀辨才偶然知名于吳越王
時及趙宋元豐慶厯之間而曠席既久且殿宇亦稍燬
矣士大夫迎公者道路相望本欲徼公作振興之計而
公亦慨然以恢復自任乃入其門無殿獨一毘盧觀音
像金鑄長一丈六尺露處其中公乃居雲峰建大殿金
輪寳欐次第完具然後樹齋房設僧寮鐘鼓幢幔置諸
所應有期年工成時年已七十乃于甲子年九月二十
二日說辭世偈更衣越二日端坐而逝嗚呼公遂以僧
歸矣公幼著文賦大略載逸亭十集揮麈錄十笏齋詩
集十笏齋文集其已見于世如危論范蠡論西湖詩西
溪賦散見無兼本則間有存者維時以寢疾憂道法不
明著易象攄空軒傳略解明羲文周孔之傳黄帝岐伯
之㫖隂陽死生順逆之微進退盛衰之變其言一本乎
太極而託意㝡逺及游吳還見浪杖人與酧酢著答問
一篇既又註南華淮南鴻烈太𤣥法言暨京房焦貢易
通郭璞地理諸書其見愚菴時著洞宗剰語一篇頌古
二百首又作金剛十頌并提金剛經十巻乃更著四書
偶言周易雜論春秋尚書毛詩别解三禮異同考經濟
指南博物辨唯識刪繁四敎儀直指且作家誡修家譜
一編而後落染暨落染後居花塢著學佛考訓并周易
略解居雲溪著雲溪問易漆園博通參智證傳以舊有
智證傳而又參之乃復著洞宗綱要源流頌其居資聖
著華嚴頌梵綱戒光楞伽心印維摩饒舌圓覺聫珠楞
嚴答問藥師燈熖彌陀舌相金剛隨說金剛别傳金剛
拈心經句義法華懸譚涅槃末後句共一十二種當是
時公已棄文字而四方以文字請者不得絶間亦應之
名溪流文字其在乞米渡江時賦詩名涉江草至居雲
門顯聖輯洞山价祖廣錄著世譜作五雲頌古六巻叅
訂人天眼目使五家綱宗瞭然言下于是居淡園有園
居詩五十首居綠谿園閱全藏三年有閱藏偶錄㝡後
居雲峰賦山居詩四十首除夕詩十首天竺續八景詩
八首其所在說法已經撰述者有雲溪語錄十八卷資
聖語錄十二巻雲門顯聖語錄十二巻分上下二集雲
峰語錄二巻至若襍著紛然陸續彚載則自雲門返河
渚時有全錄一百巻公生于萬厯四十三年十月四日
卒于康熈二十三年九月二十四日世壽七十法臘二
十四所授法弟子智琮等三十人子姓皆有文章世其
家詳行狀墓誌兹不載公與陸大行嚴侍郎汪孝廉孫
處士輩皆同硯為文章各以至行大節顯于時暨死而
皆得以邦賢從祀學宫而公以僧故提督學使暨督撫
以下各具文迎主入勤公講堂所祀啟禎兩朝忠義祠
末而錄其行事于通誌以表其人乃為銘銘曰
誰謂道法孔釋同符惟不得已逃于毘闍當其避地寄
情屠酤譬彼元鱓而膠于沙乃忽解脫作金精色不疑
魯叟頓入慈室前身兜率所記歴歴何必臨水照影而
出且量十笏還參維摩雖或有情如菩薩埵卒証彼岸
延之多羅蜂臺鷲頂逌然以居所嫌枯拈比諸乾矢啟
不二門屏絶文字十六觀禪悉棄于地安事琅函使䭾
白馬因徹内外擴拓其敎集之大成以合衆妙仁化智
化治國有效况本經術行此化導獨憐儒徳為人天師
文為行表言乃徳基奪彼金紫作僧黎衣奚止歸竺道
塲光輝今此色身寄舍利此與無盡量同滿世界惟其
名行早著四海有過此者瞻仰何已
　　　傳臨濟正宗三十二世蛤菴圜禪師塔誌銘
師不知其姓嘗自贊云出身無姓是也母氏張生師而
啼一日至佛寺師見佛大喜嚮之笑㑹崇禎末獻賊破
襄陽兩湖皆震師本楚族居荆州江陵江陵避兵者多
東下散僦下江而師獨隨母之浙擇居蕭山之湘湖以
湘名類楚曰不忘楚云師姿性超絶就童學不屑屑書
巻鄰寺名隆興晉隆吉將軍所遺寺也僧明然具戒行
師十六請母謁然落染然命習經論師晝習夜坐嘗中
夜頮體爇木禮大士數百以為常既而慕三衣登具出
叅諸方時福嚴為諸方名師詣嚴嚴拈竹箆子示之有
省去詣天目叅大覺國師于枮木堂大覺者報恩通禪
師也時未為國師見師大喜留之枮木堂鉗錘之凡十
年備歴苦毒至有死而復甦者師嘗曰吾能忘十年枯
木堂哉當是時報恩欲付師而故有待也既報恩以虚
空落地勘師師應聲答報恩復勘之師掩耳去之平陽
平陽問幾時離天目師曰和尚道某甲站脚何地平陽
曰汝還識平陽門麽師曰平陽若有門即道離天目㑹
報恩赴
世祖章皇帝召復携師入京侍
萬善殿每于
御前問答之際稍稍及師師微言承應輙當
聖意時報恩侍者多湖人而師年㝡少
章皇帝以小湖廣呼之暨平陽相繼以𢎞覺國師赴
召師隨報恩歸平陽欲留師不得至平陽還山覔師于
湘湖之濵呼師入室覿以機出
章皇帝所賜金襴袈裟并白拂子手書列代源流于玉
軸付師師乃留平陽有年俟平陽示寂後始以楚故鄉
還湖湖通城令丁君蕭山人與師舊延師鳯山寺寺鄰
寧州寧之龍安山有兜率禪院故黄龍分席也叢月禪
師者曾受張商英之請大興其庭而代久而圯居人聞
師至踊躍集千人走鳯山迎師遂于康熈癸丑春入院
不踰年即伐山冶土率居人薦力者度故址營之前坊
後寮而居大雄于其中革魚金板以次整設值西南弄
兵者從巴陵來越蒲圻下雋而抗于郢城之南師拂衣
東下仍止于蕭之湘湖曰吾湖人此猶吾故土也遂自
號湘谿而題所著詩曰湘谿集既而湖中慕師者聞師
歸渡江迎師住吳江黎川之羅漢寺一時學徒相從者
如歸市然終以不忘兜率伺兵革稍間即徃來化導若
干年後命嗣嵩菴居之而自携一笠將朝臺癸亥辭羅
漢由商毫渡河道京師暫憩翊敎和碩安親王聞師名
延師住西山隆恩師辭不得遂于甲子三月入隆恩安
禪越明年
皇上幸潭柘謂潭柘勝地當以知識居其間
敕侍臣召師引見于玉泉行在賜飯命賦詩徹所薦含
桃食之問得法所由且曰和尚于
先皇帝時曾入西苑此時西苑所住者尚有人相認者
乎師舉椒園所住容舒純素真牧諸禪徳曰皆臣僧法
姪行也又曰
先皇帝御前李國柱常隨駕内道塲者識臣僧今猶在
御前
上乃問宗㫖甚契既而曰如何是道答曰以聖智行聖
政者是又曰如何是心答曰乾綱獨斷謂之心
上曰佛家以參禪為上乘儒者以明徳為上乘是否答
曰禪以覺見心猶之儒以明見徳
上顧左右曰原是一理答曰不惟三敎即九流百家亦
無二理所謂綂江漢以朝宗也
上大悅親灑宸翰書禪聨賜之遂傳
㫖曰和尚可能住此方乎師對曰臣僧以朝五臺來今
尚未徃也且臣僧母骨藏湘湖曾負之歸楚而尚未封
土臣僧了此願乃敢遵
㫖許之復敕啟奏後朝臺師還山陞座作謝恩法語見
語錄遂于是月辭隆恩入椒園啟奏西行出龍泉闗禮
五峰作二十偈還京憇萬泉值滿大學士以嗣君侍衞
即世詣萬泉請師說法師以腹下辭不得既而病痢遷
天龍精舍遣侍覆奏
上敕御醫劉元辯胗視親閱療方時十月朔日次日復
遣侍臣翟進忠問疾兼有留師化導之
㫖師手草奏謝
上覽嘉悅至廿一日再遣侍臣問疾賜參藥櫝食十一
月朔師作訣書示左右為歌名咄咄歌示椒園諸法姪
次日師問明幾時左右以三對師曰三期至矣至三日
晨起沐浴更衣作辭疏謝恩略曰臣僧却染幸值
龍興之際爾時已知瞻雲就日作化導計既而隨報恩
國師赴
世祖章皇帝之召得侍巾盂枉蒙顧問草野區區已願
從披瀝久矣今
皇上福庇環海行脚之人幸來京國特以九衢蕩蕩掛
塔未定濫膺親王之請暫憩隆恩自謂焚盥之餘可藉
此仰祝
聖躬萬壽兼擬夏首朝臺禮文殊塔然後南還湖中以
了未具何意
皇上敕召慰諭留此化導還京候覆頓染脾疾累蒙
皇上遣醫胗視兼賜參藥櫝食而歸期頓至扎掙維艱
誠恐溘焉朝露有負
皇上汪湛之恩為此伏床稽顙惶恐申謝乃作垂問法
語與示禪徒語語畢將逝時法姪元熹書記覺紳與嗣
法居士顧元登俱在侍曰和尚可無偈耶復甦索筆手
書偈曰屙了喫喫了屙百萬人天嗅不多香臭十分原
有價莫敎後代有誵訛書畢微笑而逝時已夜分當戌
亥之際暨明進遺疏
上覽慨然即命侍臣翟進忠弔問奠以茶師遺言勿哭
勿封龕舉火入塔說法且曰兜率湘谿吾住處他日掩
龕于二所筮之師名本圜字蛤菴别號湘谿道人生于
崇禎壬申七月八日示寂于康熈乙丑十一月三日世
壽五十四法臘三十八嗣法兜率嵩菴元基大坑師亮
元密行端元勤凡三人師逝時俱不在側嵩菴住兜率
心動忽俍傖來京師至日值五七舉火若預定者其居
士嗣法則州司馬雲間顧君昌洛師住隆恩時曾舉龎
居士公案有契知為法器隨鳴鼔上堂說法付之易名
元登至是隨寂問末後以何法供養老僧顧應聲答是
日隂霾其所答有凍雲吹不盡寒雪欲飛花之句師甚
嘉之蓋顧君老參也及遷天龍大司成翁公曾問道于
師師重其品行而窺其見地超卓陡舉手所弄如意倣
古徳分芋事與之曰領取十年宰相去若劉居士元辯
則贈偈以勵其志其他剃度弟子元導等約數十人予
以籍蕭山與師舊而黄門任君曾延師住别業故于垂
寂時同徃一訣乃以予知師面屬予誌塔如右師三坐
道塲各有語錄其所著詩有湘谿集湘谿别集朝臺十
二偈行世諸凡參噭機緣及簡札可紀者詳見語錄銘
曰
師說無生法乃至無有姓無姓亦無法一切惟身量以
是受具足遍叅諸方賢手覆天目雨脚蹋平陽門當日
帝王尊曾召舊禪徳一時天龍幢並樹
萬善陛
聖智發威音與師解清凈師出大慧力陳說無盡藏因
之兩覺師爭付正法眼紫金袈裟帔盡作心印觀乃以
湘山僧逺住兜率地西行禮文殊南還瘞佛母念彼京
邑鉅投體作瞻覲以企足無所蹔應國王請何悟
聖主知召師與師語于海淀行幄命說相見偈師亦何
因緣得䝉降
恩㫖當留諸巾錫化導兹方所或入住
萬善或闢大慈寺尊為大導師亦復何思議遂發普濟
願朝臺復來是以之報
聖恩兼祝千萬壽具足妙相成聽爾拂衣者師乃展摩
㬋頓欲空諸有不知何所苦詘指滅度日當在月三候
作書别親故
御覽遺疏慨以為妙禪悅遣侍奠清榠用首諸方供獨
是師所生本在楚南郢蕭山有湘湖名與楚郢近出席
在兜率兩地設思並我今占所寄莫如兜率便因築崇
梵龕建此光明幢疊土斂骨骼鑿空流音聲是則無上
徳證明于此中此中亦安有藉此證明者
　　　傳臨濟正宗三十二世彌壑澧禪師塔誌銘
今皇帝嗣服之二十年西南再闢四方有道之士咸觀
京師于時彌壑大師從開化來應和碩親王額駙尚公
之請卓錫城西延壽寺㑹益都相國馮公修無遮大㑹
請師設戒于長椿寺中京朝官假沐聽法者車駢轂疊
予隨總憲徐公宫詹沈公後參訊焉而恍有遇也既而
師疲于應接游嵩洛去時大梁開府王公留師住汴師
固辭不得因于次年甲子赴大梁越一年其嗣法樹南
忽携訃來兼傳師遺命曰師已示寂于大梁之相國寺
以願游二室命掩身龕于嵩山玉柱峰南古法王寺後
而匄君以銘予乃釁手展狀嘆曰善乎按狀師諱行澧
字彌壑寧海胡氏子也祖鳳陽别駕父國學生生師而
慧厭肉食尤不喜飲酒重九讌客父兄令侍席憎師不
飲罰誦詩一句師應聲曰重陽九日菊花新座客大驚
詢所由來師嘿不能對此即汾陽昭禪師頌中句也師
洵口若夙記者嗣後名閥來請婚師固辭㑹雪竇僧過
其居談禪師聞而樂之時年十七適父母齊逝遂以父
母所授産悉歸之兄趨雪竇投石竒雲禪師薙染務力
作雲見師文弱甘攻苦恐其或懈示以偈勵之師乃留
三年辭徃寳華受具足戒時木陳忞禪師居天童師徃
參忞留方丈聞舉禾黍不陽豔競栽桃李春句忽有省
㑹忞應
詔入都師辭徃福嚴叅費隠容禪師容問何來師曰天
童來容伸掌曰我手何似佛手師曰瞞他不得容頓足
曰我脚何似驢脚師曰不勞再勘容大笑命師典知藏
而容忽遷化乃復參報恩浮石賢公賢問曰床脚下種
菜你作麽生㑹師曰不假春風力賢曰鐘樓上念讚聻
(即呢/字)師曰也要大家知賢曰汝可住黄蘗山矣師拂袖
便出賢乃命師領西堂事康熈乙巳吳中士大夫敦請
賢公住楓橋法華遂以師應請席開法上堂時太傅金
公躬詣師言下甚契稱莫逆㑹賢公以丁未示寂召師
還封識衣器候宏覺國師(即忞禪/師也)至啟封授師師仍住
法華七年當是時嗣法樹南㝡有聲遂以法華授樹南
别赴景山興福彭城開元之請開化禪院者宋惠元禪
師所遺址也在彭城嵗久而圯居人聞師名謀請師㑹
副使戴君總戎張君與師舊乘師住開元詣師聽講因
于次年癸丑請師至開化逺近相望如慶雲在天􁒅從
影躡不召而至師乃集方衆摶土翳木重樹梵刹佛宫
僧舍有若海湧方是時師大開法席直闡宗風江淮嚮
化者踵趾相接北方禪習之盛未有若此者也既而曳
杖北上至京適城西延壽精舍以隘故延師蹔駐為擴
大計師重加締搆布金飾象遂改寺額與諸門下士砥
礪其中凡二年值修復長椿延師說法一時禪徳各趨
走如騖然終以煩劇故去之嵩洛時癸亥春月次年復
之汴應開府王公副使祖公之請自知時至於仲冬之
朔晨起諭剃度弟子隆律等傾鉢金為其先師刻藏塔
銘命書記書訣檀那散巾缾杖錫諸物貽贈故舊乃囑
門人隆示隆杲定以初八日巳時長徃而令樹南名隆
祚者作行狀遂于期至時書辭世偈云朔風凛凛天猶
冽四十九年無别訣不將生死决去來萬里長空一片
雪復自製封龕云嵩嶽嵬嵬聚曉風棲行隨處自安豐
涅槃後有大人相百尺崖頭第一峰又入塔云不入蟭
蟟大力王草枯鷹眼漫(缺二/字)應思少室真風在一塔而
今柱大梁書訖而逝師生于崇禎丙子四月五日示寂
于康熈甲子十一月八日世壽四十九法臘二十七荷
法者二十餘年六坐道塲嗣法樹南祚毒符學孚尹峻
旭菴玉桂輪朗咄菴永夫隠機曇紹杲霖沛沴晦嵓封
自嚴律燕林榮共十二人守塔弟子天如澄聞性月二
人剃度弟子數十人所著有法華興福開元開化延壽
長椿語錄并方外英華集行世嵗乙丑建塔嵩山玉柱
峰而系以銘銘曰
得離朱户而入紺廬造戒煩舘服無垢衣乃以慧業証
彼空相指水在中陟巘而上由此尊勝出領妙覺山石
㸃頭天龍詘脚因五藴度立萬法宗錫飛海際盃浮土
中爰憩二室以歴百劫三花晝風五岫夜雪天柱不折
法王可依髙峰突兀千秋在兹
　
　
　
　
　
　
　
　
　
　
　
　
　
　
　西河集巻一百九
欽定四庫全書
　西河集巻一百十
　　　　　　　　　　翰林院檢討毛竒齡撰
　　塔誌銘
　　　越州西山重開古真濟禪寺傳曹洞正宗第三
　　　　十世以揆道禪師塔誌銘
師諱智道字悟通又字以揆杭州仁和胡氏子也母阮
生師而孤㑹崇禎之季東南尚文事士子能通一經把
筆為文辭母論仕與不仕即睥睨一切師已習舉義為
人所稱自念處濁世中跼蹐若負鞿靮者每欠申不自
安且驟丁喪亂杭故繁華地燈火笙瑟徹晝夜外户不
闔忽兵革饑饉市里多流亡四顧蕭條當娶不肯娶適
避難得痛心疾乃奉母居南髙峰下嘗過古洪法寺謁
諸佛有省因發願誦藥師經一萬巻自懴時道林離愚
者洞宗師也住靜與寺鄰師徃叅之無所得嘗與禪客
語不契悶絶幾欲剖其心乃危坐一室越三日夜分風
大作門扇忽自闔聲如轟雷師大驚汗下似有省徃見
道林師呈偈曰倐聞門響若雷聲打破當前一座城驀
地歸來重顧盼此聲依舊是門聲道林師不許但笑曰
子從此悟入可通矣即于是曰令薙染字曰悟通順治
辛卯三宜和尚講首楞嚴經于鐵佛寺師徃聽講并具
戒喜之請侍和尚和尚更字曰以揆既而離愚還道林
道林者蕭山河上店山頂寺也離愚初居之名道林寺
又名兜率寺至是住靜久蕭山檀越重請道林師還山
乃招師並還遂署師理監院事師乃變俗産為常住用
且開闢道塲增設一切佛藏并種種法仗如是三年㑹
道林師從弁山埽祖塔還示寂于北闗之紫雲庵師迎
龕至道林建塔是時道林繼席者為鏡愚和尚鏡愚即
離愚弟也同父亦同法仍命師監院如舊職至乙未和
尚赴顯聖掃湛祖塔問師云一路以來還有竒特事也
無師曰祗是黄泥伴石塊耳和尚云也只尋常師曰已
多矣時顯聖主席者百愚和尚也百愚見師而竒之云
此何人耶鏡和尚云此吾離兄之嗣也曰曾有囑否曰
不幸兄已故而未遂也曰吾代為離兄囑之因以衣拂
并源流授師越數年鏡和尚亦示寂付師以道林師不
受避之臯亭獅子窟迎母侍養兼禁足三年康熈丁未
蕭山諸暨諸檀越渡江迎師師辭之暨戊申迎者日踵
至師不得已始進院開法説戒時蕭山東山有接引精
舍師過而樂之乃復退院居其中既而聞西山有真濟
禪寺舊刹也相傳唐武徳七年所建而中毀于火師過
動心夜夣伽藍神來前醒而見之遂矢志恢復預建團
標于殿前逮癸丑冬造方丈五楹甲寅殿成雜設講堂
僧舍齋鍾誦板而刻木墁金并養䕶法聖賢于其傍每
安禪說戒四逺宗之者如歸市卒酉兩縣諸檀越仍請
師還道林乞長住法席師不得已復住道林且增修道
林所未備者甲子道目和尚偕湖州當事縉紳各以啟
至請師住弁山祖堂不赴乙丑退院至西山陞座一時
問佛法因緣相踵于道未幾過東山慨然留之七月十
七日晨起諭諸禪徳以法門鄭重授一應院事作書别
檀越并以示衆午刻居士倪君設齋食㩦至饗師師坐
食作别如常時既而曰予行矣拱手合目少頃鼻垂雙
筯長尺餘已而收入于是弟子迎龕至西山歸塔越五
年而屬予以銘每怪儒者誦讀循咿唔遇有講解如謳
師賔白未嘗于當身有所干也師嘗見居士沈君誦首
楞嚴經而示之以意以為楞嚴法界一切衆生心身之
本也夫心身本是廣大無邊際而含萬有昭昭于心目
之間非大徹之目離識之智未能此靈通矣世之迷者
若大海之一漚有廣大而不能用倀倀然自投于籠檻
鞿絏而不以為苦故世尊初成道時嘆曰竒哉衆生皆
具佛智慧而不能證以是法界性說楞嚴神妙于以見
諸法性相理事儒者所謂由窮理而至盡性職是故耳
向非自證何能披其文見其法哉又與居士田君論宗
鏡錄謂圓宗所示皆是未了文字自必性離始名解脫
倘徒以識心求之則圓覺經云以思維測度圓覺境界
如取螢火燒須彌欲求其燃也難矣故從來思維徑路
不可入道不如少林云惟牆壁乃可入道果能于徑路
絶處竭力追究若喪考妣則迸開光明如紅罏烈熖渙
然冰消又如斫樹去根再生枝葉此時此際作何捉摸
况向上一路極盡𤣥微去粗存細末後工夫正多也其
言論親切如此師卒于康熈乙丑七月十七日距生明
崇禎己巳七月十日得年五十有七僧臘三十九開法
二十餘年為西山真濟禪寺第四代重興大師次為道
林兜率禪寺開山第二世第一位住持位下傳法者二
十餘人西山繼席者翊南其餘各化一方凡剃度受戒
者所在多有乃為銘曰
師本清淨妙法身無三毒無五濁業以此蟬脫汚淖中
獨得勤向息慈地佛言救溺當出水嘗入漆室把火苣
忽然風作霹靂響何人奪門使門閉一聲吼落天龍驚
頓使甕裂桶底下非風非門亦非心此聲宛轉無覔處
乃知不二衆妙門因聲得度幾有是遂于此日取尊勝
立受五戒離壤濁從來捨俗非易事生龜脫甲牛解角
果能離性見徳智何難就證無上道乃傳佛義得真印
受取如來正法眼千江明月萬户春指示世間諸色妙
雖遷慈室種種地東山西山非有二皆與道林兩相對
同時埋影入雞足將收此入法輪藏以此文為妙解義
若以此作文字觀因聲得度豈有是
　　　少林傳正衣優婆夷香林涅禪師塔誌銘
師香林名無涅京師人俗姓鮑氏夫俞為鏝工早亡臨
訣時謂婦曰吾賃工尚不給每減其口以養母今何能
矣汝年小有貌請召婿于此而贅養之何如婦不許曰
吾以指力養不足取之吾家之稍賸者諾而瞑鄰有惡
少豔婦色强娶不得訟于官又不得謀壊其操婦所居
者為西便門外之八里庄值燕九節俗聚男女于城西
白雲觀設祠陳百戯相傳是日丘真人來降當邀之婦
騎驢從母家歸徑觀前惡少望見遥指曰此仙姑也迣
尾之人不之疑至月壇惡少挾下驢使羣少健者力持
之蜿蜒草間將脫衣值慈壽寺老宫從西山運石炭來
車徑壇西救婦而訶之羣少散走老宫乃詢婦所由彈
指曰此終非久長事也去此保明寺為天順皇帝爺御
妹薫修之所盍姑婦捨髪而匿身焉婦從之遂為尼初
尼不識字不習禮拜苐挑菜釋米任雜作既而發願訟
之佛前曰吾向食指力自晝迄暝今曠手度日滋罪孽
且居此何為矣自今後請日習經課禮拜一過持佛號
萬聲夜即趺坐勿令寐如是五年風穴僧有知識者以
朝臺來京企脚于萬壽之番經樓保明主尼央老宫延
之設齋風穴驟見尼呼尼與語頓有省既而少林國師
請部印候㫖天寧老宫介尼見國師乃付衣焉天啟七
年信國繼大綂例番宫人出有年大無家願為尼者送
保明于是雲還師以宫人落染拜尼為師居無何雲還
謂保明嘈嘈自出所畜金搆園于寺北數里而迎師其
中䖍事之以師號香林而香山又適在前名見香園既
而雲還亦刻苦有省師即以少林所付衣付之師遂卒
時法臘十八合之世年二十一共三十有九康熈己未
雲還建師塔于園介天寧僧普照者乞予以銘予嘗謁
方丈見師懸象朱衣而杖錫垂兩目趺坐面如瑩雪其
眉膴間猶不失閨閣中色而雲還年六十餘白髪種種
指師象謂曰此曹某畫蓋武英殿中書而中貴私請之
繪面者也傍一塔則瘞其姑者乃為銘曰
師本無涅涅亦不緇譬彼蓮脫濁淖汚泥初用指力繼
絶心想欲觀心印仍在指掌特憐保明安樂堂側就宫
人斜建諸佛塔須知妙香不在鼻觀有聞無聞賴此見
者
　　　傳曹洞正宗壽昌下第六代慧通浚禪師塔誌
　　　　銘
康熈三十年予送慈聖賢禪師入髙麗寺上堂說法爾
時宰官士民若干人羅拜堂下皆言師得法髙麗其本
師授法者尚在方丈思併作瞻禮而求之無有既而飯
訖隨喜至浴堂見老衲垂白擁罏被壊絮翕目僂坐從
者指之曰此老禪師也時觀者十餘輩皆敬而佇立不
之警移時皆嘆息解去嘗考髙麗本禪宗天成二年吳
越忠武王實倡兹刹勅名慧因至宋神宗朝有晉水法
師者傳馬鳴大士之教疏釋華嚴諸經義流傳人間致
髙麗國王世子航海來朝乞留侍沙門以受師法而于
是髙麗稱焉至于今其所存法派自髙麗世子而後已
十七傳矣其在神宗朝左丞蒲宗孟撫杭有以慧因易
髙麗以禪易教之疏奏請勒石而其後宗教間出傳燈
錄所稱懐祥義寧者則禪宗也師以烏傷舊族丁明亡
之際辭家捨飾即以叅宗為能事曾學制于越州雲峰
山真香禪院無所得去順治十六年得戒于杭州祗堂
院㑹靈隠具公闡三峰之教𢎞開覺塲勸緣數百萬大
興工作于北髙峰下其時監院者妙銓言禪師也妙銓
曾與師司錢㑹出入典籌握䇿而既而辭去退居髙麗
接祥寧之綂因以曹洞叅宗兼歴觀教與馬鳴龍樹諸
法相為表裏乃復辭三峰而就壽昌所謂三緣既空則
宗教不二是也乃師久習觀與客論太極五運徃復再
四客拍案大呌師忽仆地康熈六年妙銓遂以曹洞正
宗壽昌下第五代髙麗堂上五色僧伽黎衣舉授之師
師乃于十六年髙麗堂上開罏傳戒一時禪徳多歸之
越十七年甲戌六月十九日晨起僧衆聲鐘告觀音成
道日請師禮佛師合手曰道果成矣翕目而逝閱世六
十九越三年丙子十月廿日嗣法慈聖禪師等六人塔
師于南山之十八澗而謁予以銘師名法浚字慧通乃
為銘曰
自昔五覺由聲聞通及列三乘分眼耳宗既不蹠有何
庸填空苐借言說以警聵聾是以髙麗馬鳴從風范金
立塔摶沙鑄鐘蕩蕩大海比之鴻濛雖分江漢同歸海
東惟是觀音見道未終以聲辨色雖聰亦盲因兹炎夏
宛然隆冬我今視響如觀豐隆觀音何在十八澗中
　　　重建天童開山義興禪師塔誌銘
今天下禪宗之宗太白比之梁大同中之宗少室唐永
隆前後之宗寳林較為尤盛苐溯所由來則但以宏智
元音兩禪師為開山之宗而傳至密祖始大闢門庭為
天下宗師而前此反無聞焉甬東三佛國舊原有諸佛
化身應現其地相傳太白得名在吳赤烏年有義興禪
師者實住此山侻其身而居歴晉永康間忽有童子侍
其側拾薪擔水執桑門之役凡三年暨辭去詢之曰我
非他即金天太白星也帝慕師勤息使執爨焉當是時
事聞于朝因改名其山曰太白山而别名天童是天童
太白並以師名而嵗久而未之考也康熈八年壽昌璿
公結茅于寺南之右隖掘澗得石幢八稜如牘洗而視
之則儼然有開山興禪師塔六字琢乎其間且去山數
百步舊有塔基豈興禪師者既開天童而復息慈于此
山道固無所不在與特舊傳師所闍維在四明山中謂
師曾杖錫其地而既而西歸至今杖錫寺傍有太白塔
名因亦疑師塔之在杖錫而既考郡誌則寺建于唐昭
宗年龍紀之元其時有紀禪師者從天童杖錫于此因
名杖錫而以其從天童來故亦名太白是太白者紀師
之塔此真師塔也獨是師在當時初祖未入凡東南名
僧率以髙坐講論相矜髙而師獨孤居山僻倚徙于岭
巒蓊薈之鄉不見不聞一似初祖之面牆而東禪之坐
碓者則是天童閫奥師實開之宜乎雞足之藏歴數世
而彌顯也然而璿公翳剔之功則何可冺已嵗在庚辰
因重建塔院且築塔其中而請為之誌遂作頌曰
維是清淨身化作千百億枉名為三身究之不得一如
何紫金藏留此不壊跡髮相等墨雲骨象變金色得非
太白光結是大慧力藏室無幾延甃石不盈尺仰視六
幕間鴻濛總開闢
　　　湖南淨慈寺舜瞿禪師塔誌銘
師諱方孝字舜瞿江都王氏子也父槐卿母洪當師生
時夜夢大士乘船來抱一兒并兩蘭付之因名雙蘭讀
書一過便成誦年十四見婁東僧說法而慕之私念曰
予何不為僧乎遂不食肉十七作贅婿雲間越三年國
變其明年
王師下江南江都潰師歸尋父母兄嫂不可得將殉之
道逢一僧慰之曰以身殉君親固然然不云佛能報四
恩乎且安見君家之非散亡并見俘者刀槊之下惟僧
可免苐髠首而入營伍以求之未晩也師曰然乃盡發
蓋藏以千金贖難民于旂而兄在其中既知父母死有
兄在可以為後且世事已如此乃頓發前念投白雲院
從雪石薙染次年圓具于天寧禮和尚師不騖虛名求
力行即以本分事進請天寧曰子慧性非常然而未受
金圏與栗棘命根猶未斷也是夏到古南參牧雲一見
即器之使之看物不遷義未省去而叅焦山又叅能仁
叅箬庵俱器之及冬詣臯亭叅豁堂先和尚而頓有省
然未快也忽聞僧有舉物不遷義者而快然已呈偈矣
明年元旦侍和尚陞座聆法語一若府藏俱脫者和尚
遂付之自順治四年春圓具至五年元旦不一年而遽
受莂聞道之速無如師者乃發長隨願隨和尚赴海虞
三峰及此祖庭自侍司客司以至分座接納長隨者一
十八年當是時和尚以他事搆難幾瘐死而師越犴狴
救之其事祕不得而知也然而四方聞師名爭削牘延
請師初不答既而聞婺源寳林席久闕嘆曰釋氏以擴
大門庭為能事未有把茅不蓋而可以談白雲講家風
者乃應去之萬山中刀耕火種以本色住山其來者以
本色接之鉗錘之下不假辭句不輕作肻諾以故歸者
如市座下嘗三千指置田畝修殿堂恢寮舍庋􁁜如是
八年乃于康熈十一年繼席祖庭是年次壬子榦窮而
枝始占者謂有中興兆焉先是兩湖巨刹南淨慈而北
靈隠俱燬于兵靈隠再興當
國家初開之際東南最富饒凡官斯地者多擁金銀瓌
寳而具公啟募即輸刀輦泉堆貲累萬萬以故靈隠覺
塲為之一新淨慈積圮久雖先老和尚以天龍撐拄此
山然未能復也師繼席晩連年征甌海民間空虛半不
能施米盂加之丁癸相仍齋厨咽沸水旋度六時而師
不設募簿不更立化梆勸版不令沙門持沿途鉢長官
至止者晉接談道義口不言布施事自壬子開法越一
年而興大工首建天王殿嵬然挿雲既而築隨山和尚
塔院比鹿苑焉至二十六年而毘盧閣成兼啟藥師王
殿于其傍明年開浴堂越七年修大雄寳殿煥然還故
觀是為康熈三十三年越三年而建鐘樓造來翠閣又
明年復古宗鏡堂堂在山後由殿而閣而堂凡三層以
次拾級一望山半無闕焉越三年為三十九年建凖提
閣以前一年
車駕幸方丈賜以
宸翰建
宸藻樓又建延壽堂凡三十年中度材而鳩工燒甓轉
石覆之以布漆而丹黄之計所費不下數十萬緡而司
庫枵然無神運無鬼輸何以至此予嘗入道塲觀師所
為功住僧有言當師建毘盧閣時四壂之夯石而官以
南山鄰省治禁不得採㑹上方伐松者發其根得萬石
蟠互若蓮座然適足甃夯石無闕而閣無架樑臨安山
村有連理木已度及之而村民不許中元夜合村夢僧
百為淨慈乞施樑且云脫不許將自伐之矣逮曉而風
拔其木村民因感而施之故上樑法語有云樹生連理
之樑地湧積刼之石蓋實錄云是年秋九月師忽曰期
至矣十七日陞座辭院十九日召嗣法䕶國溥溢至使
之繼席二十五日以書辭部使行省諸當事二十六日
說偈畢乃曰老僧三十年興建此山衣鉢蕭然矣一切
封龕入塔諸事皆老僧自為之各留一法語至于開弔
送龕等所行無錢不必也師示寂以前不輟工築且有
黝堊待施者及示寂而無一錢或曰獨不記師生時夢
乎大士乘船來普濟也付兩蘭者以兩蘭若相付託也
然則師凡兩出席而彌天普濟必兩興道塲以託芬香
天定之矣師生于前朝天啟五年正月十日距今康熈
三十九年九月二十六日世壽七十六僧臘五十四坐
三十七夏得法弟子靈於鑑化雨溢楚恒蓮等凡二十
四人薙度弟子四百餘人受戒者無算焉前此己卯春
上南巡至浙以聞師名
幸其堂賜
御書中極并書柱聨且即召師入
行在復賜寺額暨送
駕而
上留之使聨舟以行然後别師于前途慰送還山一時
觀者皆榮之苐知識習氣多梓語錄以行世且以此徼
貴官之知而師並無有時嗣法溥溢嘗以輯語錄為請
師曰學道在見地行道在機用未聞在語言也且今時
語錄不止白馬解文殊獅象皆不足以䭾之矣亦思于
此事有稍當否昔雲門出語如九轉丹尚曰吾不存一
字矧下此乎暨溥溢繼席始從敗紙苦搜之輯寳林與
淨慈語錄合二巻銘曰
伊昔刹利開梵埏中有老覺名瞿曇三幡消入漢顯年
始載語說來中原維時迦葉已再傳尚餘八百阿難仙
從兹髙坐據法筵卑者流入晉代言初祖頓示直指禪
宗教自此分兩端無何埋口謎囈間有句無句翻諞諞
吾宗兆畫羲與軒孔孟相繼無間然其後多以講論偏
異同彼我成拘牽髙山在望身未先誰讀魯論躬行篇
今聞師語真不刋力學何必藉口便况師得法銳且專
智珠皦皦當胸圓然且忠孝出肺肝破産救世兄得全
從師廿載志願堅患難不棄相周旋比之獻地納槖饘
於大節無豪犛愆因而福集饒衆緣祗洹法界龍蜿蜒
雲雨四布江河旋珠宫寳藏蓋大千赤地陡湧黄金蓮
普門大士曾乘船親手抱子付兩蘭婺源之北南湖南
中興兩地豈偶焉今當慈息雞足邊九有六幕張空弮
惟賸侍者磨塔􁰛居然一塔標重𤣥塔影髙出天中天
　　　傳臨濟正宗三十四世松居開山古山音禪師
　　　　塔誌銘
師諱上音字古山彭姓湖之邵陽人幼習儒業㑹流㓂
䧟兩湖國隨破師念世事遷變不可定乃于順治二年
隠南嶽之中山寺已而祝髪父敬吾母林跡至寺邀師
還家師再拜辭曰能報親耶則佛祖報四恩其一即父
母也不能比之㓂至時亡此兒矣父母執不可乃踟蹰
曰請邇之因隨之歸郡有髙掛山山多嵓壑覓石屋居
之出則省父母入則危坐如是三年嘆曰此身如木石
不刻不斵非遇良工不可也徃參西山邃谷和尚已領
戒矣忽思此事未易竟吾父母垂白安可待請奉養畢
生而後决志了此事未晩也乃復還家承歡膝前者若
干年至服喪畢始行脚遍參諸方歴兩湖及江介諸尊
宿多器之最後參萬杉剖玉璞和尚和尚曰僧何號曰
號鼔山曰何以不鳴曰鳴則驚人和尚復進師復答遂
命入室使之典藏每以臨濟綱宗痛加錐札即古今公
案無不一一勘騐之因付衣拂而師猶業業走吳越覘
所未足平陽宏覺師奉
召還山見師問何來曰南嶽來見讓祖麽曰見讓祖何
面目師喝而平陽竒之屬留師師辭平陽贈以偈曰送
爾返南嶽徑上祝融峰讓祖久相待炎日剛正中時靈
隠具老和尚師師翁也與師語怪之詢其所由翁笑曰
外㓂易禦家賊難防前門出虎後門進狼乃命師掌書
記越一年師過錢塘長壽山見其山秀麗層巒複巘松
風飀飀然迥出塵外加之清溪甘泉瀠帶左右遂以杖
拄地曰吾菟裘矣遽辭靈隠翦茅住其間康熈四年檀
越楊君顯吾王君麟長偕里中諸善信登山造謁初擔
水運米給以資糧既而擴其居搆殿庭門垣寮舍廊廡
以及厨庫籓溷無所不具乃䭾經鏤像于其中鯨鐘魚
板四山相聞儼然一寳坊焉于是應衆請開罏設法在
居士多有省者嵗戊辰正月十二日師謂王君麟長曰
老僧世緣已盡矣欲化君下禇中衣一件以留記念何
如王曰諾然不喻其何意也至十三日索筆作書别檀
越及諸山舊友十四日麟長送衣至師甚喜是晩召衆
入室衣其衣說法次日元夕至晩復召衆入室說法如
常時既畢復垂問云虚空撲落成三片且道幾時得完
全去衆遲疑間惟書記培以坐具打圓相師云畢竟如
何培云正當十五解制師云却是十六衆莫解至十六
日早起師曰老僧時已至矣乃說偈并自說封龕舉火
諸偈且書遺語并囑兩序及䕶法檀越各數百言書訖
復說偈曰生也湖廣武岡死也浙江錢塘且道一生一
死何如地久天長合掌而逝時康熈二十七年正月十
六日距生萬厯四十八年五月廿六日壽六十九僧臘
四十四時王君麟長已省法受付預建塔後山奉龕歸
藏而謁予以銘嗣法四人惟真衷徹莖培雪印仁其一
即麟長秀也松居語錄二巻銘曰
師本儒者留心簡編乍丁百六國運以遷南嶽是止北
顧愴然祗念二老中途來還苾供庋下蓮跏膝前燃燈
受記等目犍連及棄一切在天監年暫棲江介獨步漢
南一缾一鉢到處滿圓竿頭更進逼兠率天乃登祝融
炎火正燃藉以開鍜彌天生烟且營莵裘漫坐祗洹水
迸嵓際松移嶺間穴虎受戒山魈安禪一旦時至拈花
翩翩不生不死相忘無言特是三身化百億千何身可
藏于彼岸邊
　
　
　
　
　
　
　
　
　
　
　
　
　
　西河集巻一百十
欽定四庫全書
　西河集巻一百十一
　　　　　　　　　　翰林院檢討毛竒齡撰
　　事狀
　　　武林處士吳先生遺狀􁰛
當先生易簀時其子寳崖方成童未能舉先生行事而
狀述之也顧寳崖夙慧能以兒時交海内士海内士爭
欲得見寳崖訂縞紵去以故先生之逝少司㓂髙公太
史唐公憲副曹公以及家明府孝廉輩競相為傳誌著
其生平比中郎之于有道而屬予以狀鐫之􁰛予嘗訪
寳崖過先生所居載墨舫者相傳先生故居杭馬坊里
俄有鄉豪者侵其居徙之武林門柳間顧好施贏金隨
手盡既已營新址度木陶甓僅樹楹土中腓其磉錢匱
不能繼掩樊而卧親交之徳之者爭醵錢决樊助成之
今所稱載墨舫又稱墨艇是也但當時以載墨名緣先
生嗜翰墨如曩時所謂寳繪者而弆書畫于其中乃聞
先生所珍祕搜宋元名蹟暨近代邊吕文唐輩凡值佳
好不惜多其金購之已積累成軸盥手摩挲以為生平
適情事無過于此偶裝潢無厲竊衒其一急貸金贖之
不使闕因為顔其居志勿復忘而無何有者忽過其所
居負之而趨先生笑而曰夫物之得失有如此畫矣夫
先生之儻䓪壘落不為世芥蔕如此先生諱盛祖字宗
彦别字適情常自稱墨舫主人則志所嗜也先世家新
安有將仕郎遷于杭始為杭人髙祖忠一公為獲鹿縣
簿有聲祖玉成公兩以舉文中乙科先生岐嶷受書目
兼行下年十九而孤負薪事母慨然有髙世出塵之思
俗人雖與交不知也父書以遷居散去重購千餘巻劉
覽經史暨諸子百家之言每有論辨輙雜題上方顧未
嘗彚輯任其零屑所著文無兼本今存笥者獨幽夢軒
雜詠詩百首而已髙司㓂嘗曰先生詩在陶韋之間詞
左揖和仲右揖改之而唐太史亟稱先生所著桃源圖
滿江紅詞依其韻和之夫桃源圖者即載墨舫中所弆
之一也今其圖何在而詞至今猶嘖嘖人間世嗟乎其
所著足重如此然先生之視其文與視所弆畫則一而
已矣先生生于明天啟辛酉五月八日子時卒于
大清康熈丁巳六月十二日未時年五十有七性好山
水居近西子湖當風日暄妍嘗携諸子遊其中或駐舟
柳塘藉草而飲或挈榼蹠山麓自歌所為詩響振林木
望者疑為神仙中人晩復闢草堂于斜橋之西雜植花
蘤張油幕其旁自題旌聨招所好賦詠不徹宵旦以為
常配李孺人生子二長陳琰即寳崖也娶王次芳娶沈
女六四適名家子二未字寳崖舉茂才第一嘗遊齊人
有指道傍金謀發之以告寳崖寳崖笑不言其同行者
却之曰寳崖之先人嘗居馬坊有主于居者遺黄金一
囊去追之不及其後客還來取金封識儼然夫金投其
家而不之取也况道傍金哉夫先生之介其為世誦述
如此
誥贈翰林院侍講學士高公崇祀鄉賢主隂事狀
公諱厚字古生先世餘姚人以遊學徙居錢塘少博
羣籍有聲藝林間崇禎末中原冦興公絶意仕進受
生徒講學里門先徳器而後詞業言坊行表為後進
領袖東揚逺近多宗之嘗居䘮過哀毁三年未嘗去
衰絰人勸以勿過公曰先賢子羔為吾宗所自出三年
泣血當時不以其踰禮而貶其賢吾嗣吾宗賢幸矣事
伯兄如父所遺猶子三女一公為之嫁娶親黨有貧者
恒膳之或給以産鄰里有所乞無勿應會越大饑郡守
王孫蘭司李陳子龍令所在設粥厰公特立厰於里
門貸錢燒糜全活甚衆且復儲槥栁掩胔骼以廣徳
意臨歿書忠孝二字呼嗣子以勿忘君父為囑所遺
詩二巻文一巻格言一巻朱陸異同論三首康熙二
十五年以子貴
誥贈奉直大夫翰林院侍講學士二十七年廵撫金公
提督學政王公廵鹽常公從士民之請崇祀杭州府學
及餘姚縣學鄉賢奉主入祠後學史官某謹撰事狀而
勒之主隂二月朔日謹狀
敕贈徵仕郎翰林院檢討先君竟山公崇祀鄉賢事
　　　　狀
一本賢事母何太君孝家失盗什器一空慮太君知晨
起急貸銀買什器補設如所盗物一若未有失者太君
下樓失足磕去膝膚肉公頓㓤己膝膚肉填之立愈後
太君葬湘湖公移住墓鄰盛靖三宅三載不預家事
一本賢席先岐山公舊業有大屋一所在北幹村章堰
時兄弟三人小有分爭公立讓屋與兄弟自賃下岸小
房居住今季子檢討所居即是也
一本賢身無二色有寡婢遣隨姑嫁婢不肯行詢之曰
主人賢此間無暴客見犯故也
一本賢少與陳咸五讀書亡銀廿兩疑咸五取去遂成
大隙時北嶺廟吳道士能巫蠱術名下煞可致人死因
下公生辰干枝于地鎮煞之公夜齒㦸逮曉有告之者
急詣龍虎山見天師天師解之以未滿七七得不死遂
請天師符持歸為䕶宅終身或謂此讐當必報公笑謝
之曰煞可解怨何不可解也相好如初
一本賢少諳音律其先汀州司馬聽齋公孫啟吾公極
善等韻兼能擊鼔作等韻聲使隔墻聞聲知翻切字或
曰即諸葛鼓之遺公盡其技著先天字母之學名竟山
等韻錄一巻又曾受起吾所藏涵虚子譜唐五調曲二
首笛色工尺皆近代音律家所未有者見檢討所輯公
樂說名竟山樂錄凡三巻
一本賢長子仁和教諭為推官陳卧子先生試取第一
季子檢討為太守王雪肝先生試取第一二公敕縣給
榜送公曰今之太丘公藏而不懸曰不敢也及
國朝初知縣黄畏菴先生迎公作鄉飲正賔仍以此四
字給榜不得已懸之舊居後燬于火
一本賢事蹟略載浙江通志孝義傳中餘不備錄
　(附錄府蕭山縣儒學廩增附生員等公揭為誌傳已/紹興)
　(載其人享祀宜膺其典公請崇祀鄉賢光爼豆勵風/俗事竊聞國憲攸垂典莫隆乎饗徳王政所載禮莫)
　(大乎尊賢是非出學校而始公毀譽至鄉邦而後定/惟積行近聖人之域斯崇禋表至徳之師伏見已故)
(誥贈徵仕郎翰林院檢討毛公姚江舊閥餘暨耆英五/  世紹忠襄家餘碧血六經傳殿翰代嬗青箱趨庭聞)
　(詩禮之風亢宗勤閔曾之行幼敦孝則曽廬墓于湘/濆長篤友于實推居于章堰目睹襄陽㓂亂長棄毛)
　(錐身辭江上行間潛歸鐍室囊有遺詩步芳規于萇/享里名君子追淑徳于荀陳推至誠而及物不媿兒)
　(童慎幽獨以褆躬無慙衾影非公不至標子羽之清/風有難必排尚彦方之髙義郡給太丘之榜讓而不)
　(懸縣崇桓傅之賔領之猶歉以故義方成教長君授/司理以改鱣堂燕翼能貽季子進承明而登虎觀數)
　(世門生多推籃轝繞庭孫子半在公車浙江通志錄/事實于孝義傳中越社遺編列姓名于耆英表内况)
(思榮之載錫孰禋祀之可遺謹籲公情原非阿好伏乞/  鼎惠鈞評俯從輿論推惟徳是親之意𢎞教人以善)
　(之心敕縣吏以敦迎紹邦賢之崇祀庶幾楷模足式/允生􁱲序之光冠履長存永沐蒸嘗之澤)
(日提督浙江等處學政兼翰林院王/  講官起居注右春坊)　(據詳本賢鑒重/)
　(君宗行髙模楷枯王裒之檜栝墓繞慈烏推薛包之/田園庭交讓木踞藝林之髙目睹戎馬而傷心見機)
　(拂袖長辭幕下之羅吹律成書堪作枕中之祕惟汝/南之月旦儗人必于其倫斯太丘之品題定論允孚)
　(乎衆况且王家龍虎早擁風雲兼之謝氏琳瑯漸成/珪璧凡此家門之昌熾即皆盛徳之儀型學校既有)
　(公言爼豆亟宜崇祀仰該府行學/遵例迎主入祠仍取給冊事實報)
　　　姜司諫治外事狀
姜司諫君用治吏起家
世祖皇帝持召諸治吏二十三人各予兩省官令入諫
而司諫君稱首于是君得謇謇為直臣凡五年
今皇帝踐阼念其勞以列卿
詔進君乃乞假覲省水部君于堂鄉游而其友毛甡以
避人故主君家㑹守越者來請君諫書兼錄君為吏時
事取其大都一二則可為典者而屬甡以狀謹狀
君自言曰治内者綱也治外者理也綱以制理徃用意
科以列紀徃用事事之所在而政舉焉意之所至而法
以張焉
君筮仕司教在浙之温温于漢為東甌王國其地北當
海而環山可藪多㓂君以司教攝瑞安縣事適㓂至時
㓂輕瑞安用少嘗之君帥鎮兵之守門者數十人驟殺
而出賊遁時戊子五月
六月賊大至渠劉姓有名環城以營餘盡伏仙山間君
帥衆登城未固稍為補苴裂衣標于竿闗舉門礟發城
之南端城久敝也震之崩一角衆大恐君乃復撿諸門
礟得㝡大者遍搜城硝炭及七十斤盡實之大礟中闗
舉城中山發之以稍仰踰賊營不甚傷賊然賊乃大恐
却之環數里外君乃歛民家􁍂瓿凡百餘丹紙泥其脣
以脣四嚮架陴間賊望見瓿驚以為列礟不敢近然賊
且尅期必三日下又益召諸賊衆甚恐君時登陴瞭望
示無懼意安衆心而隂募丐僮裂竹衣方寸作告警牒
覆以縣符綯履之蒯繩使夜出之丐經賊營而請于郡
三日郡兵至乃合諸門兵殺賊賊又遁
君遷元城縣令縣西接衞河自衞輝達内黄河受淇及
漳及沁下與滹沱直沽合多水患而沁時暴漲入衞東
下湯湯縣故附郡郡之恊守者率鎮丁隨郡坊築于衞
之上流思遏之而留君捍城君躬先負芻結芻于枋之
木間以板以障城賴之燥而上流坊築者不得成水怒
且奔勢洶洶居民大恐忽一鎮丁狂言曰予河神也予
方請帝命將瀦爾城而元城令姜君仁長者也又善治
水必姜君親禱予瀦可免趣煆琅璫環首項間當是時
民固已望君至是聞狂丁言望益甚踵請于路君夙不
肻神且慮中狂誖不應顧民心宜慰也乃命潔于社設
水土神祠之若禱社者竟不一顧狂丁水平
順治壬辰畿輔饑且人心未定往往輕去其鄉遂多流
民及其嚮諸郡而各不内也則流益衆方是時立逃人
法㝡嚴凡去旗歴人訟匿勿出勾稽者得之十家坐故
他郡來無名數悉不敢以内而流者貫于道僵如毫毛
鄉民既鍵户居即叢祠社宇亦閉以土流者多仆櫩下
君憐之召集諸父老諭之使留父老曰如逃人何君曰
可辨其擕子婦者耳三窟于環逃婦也否則留而以却
其獨行者則且可無慮且獨身易生也且夫郡亦饒閒
田各任而亞旅而教以墾土待年升科是公與私均利
也衆曰諾于是留者以萬計井里皆滿既而督撫亷其
事下其式諸郡使傚行之流民以安及其既也流者或
不得于其所主又其勢不可以去初以饑來附既或飽
而生其心則或自指為逃人覬與所在胥吏等倖相認
則坐主以法不然則亦押子婦還里可自便于是有檢
舉稱逃者時特設督部府司逃事君每聞稱逃立為文
押赴府使不得瞻顧為奸然猶懼審詐則狡者猶得押
還自便也君復移之曰審詐得還縣還縣則嚴治以罪
或從解喻之而于是稱逃者亦竟以息
論曰司諫饒治蹟即此觀之亦管樂之材也或謂司諫
對闥時多行仁以意如預積貯以備荒政緩並徵而甦
民貸傷心宅流告以祥刑目瘝士窮促之揀選皆恵愛
也即其他戢兵弭盜調銓佐儲無一非實効而此悉不
載獨載其治外者時復有催科法㝡良至今西北俱效
之見别錄
　　　趙孝子遺事狀
予與山隂趙甸游慕其為文嘗兄事之既而丁國變髠
頂披緇更其名壁雲今畫題稱壁雲甸是也甲寅甸死
其門下士劉世洙已為之傳名趙孝子傳予採其遺事
而狀之
甸九嵗時其父游學歸大雪不能舉火出古畫一幅命
甸詣友所易米不得其人悵然甸閉户乃吟詩曰吾家
有古畫其價重連城不易街頭米歸來雪滿罌父聞之
笑曰有子如此饑亦何憾哉
甸幼執爨下灑埽澣濯以餘工讀書既而念所以治生
者嘗為姊描繡床至是請試為之遂與姊對床繡針刺
精妙每持以易米人爭奪去曰趙家繡鄰兒誚之勿顧
也夜讀一樓文日進
甸母性嚴小不豫跪請備至嘗出妻數月感悟始返里
中稱趙孝子
　　　程節母事狀
程母氏吳休寧商山女歸程自康年二十二而孀居思
以殉程毀瘠絶奉既而率其孤饍姑于闈見姑中身方
嗛嗛食菰而甘乃泣曰吾死誰食吾姑哉遂努力晝夜
組績指敗繙四子書視兒讀讀頃復組績如故崇禎庚
辰嵗大饑姑已八十卧病初覓姑嗜百計購所難致而
身與孤屑柳榆及病久而姑嗜衰也夜分視藥背不藉
茵衣絮彌月解澣而繩髪縷結如是一年既而病棘乃
號于程之栗曰吾無以療姑矣吾將饗姑肉倘能籲天
得延姑三年者吾以匄汝遂刲臂和汁進强啜之甘啜
竟竟愈三年始卒臨卒姑曰婦孝事我吾死後吾隂遣
婦孫之孝婦一如婦也後九年母卒
西河甡曰如母者正旌典所稱節與孝也而未旌雖然
旌之矣母之子名斯敏者乙卯舉孝廉與吾邑來給諫
遊吾嘗思其賢今而知為得母教也斯敏曰吾兄弟三
人各冠婚次與幼皆不以累長則皆母自操持之母禱
姑而神既能假天而遺命勿事禪誦其善持大體如此
嗟乎賢已斯敏以狀屬予傳予自以不文仍為具狀乃
狀
　
　
　西河集巻一百十一
欽定四庫全書
　西河集巻一百十二
　　　　　　　　　　翰林院檢討毛竒齡撰
　　事狀
　　　嚴貞女狀
嚴貞女者上舍嚴君長發女也許嫁同學柴君歛硎子
際洛為婦而際洛亡貞女年十五聞訃隂却繡綺朱碧
衣而以縞繩束其髪父母初惡之未之問也越一年俞
氏來請婚父許之先是貞女却衣時减食卧牀咯喉血
居常喜竊繙父書針黹小暇即與女弟奕至是屛去且
與同居嬸氏沈道從一之志嬸氏累勸之乃聞俞氏請
僵卧不肯起父大怒詣卧訶曰未嫁而守志禮乎且曰
審爾吾當立譴汝至柴氏門貞女聞語據牀起請行父
復揶揄之時七月天大熱貞女乃屛食出絮被䝉面使
汗竭得就死法母見而憐之請以次女應俞聘父不許
陳夫人者鄒明府端木之妻貞女之祖姑也謂貞女曰
女子從一謂夫已嫁夫而從夫者也世無女在家而語
從一者夫夫之未從一于何有貞女曰不然未嫁之夫
即已嫁之夫無二夫也無二則一矣夫在家與出嫁雖
不同而守志則一兒以為守一之志當從許嫁之日始
夫彼固求之此則許之成言不違何謂非從故使許嫁
而非夫也則已許嫁而夫則兒方恨許嫁之不幸有二
而夫人謂一夫之未從兒不解也陳夫人無以難時嬸
氏在坐泣而曰吾亦寡婦也為嚴氏守志已二十年豈
不樂成汝志哉顧我有嗣子可恃子安恃耶且何必死
也貞女曰歸柴則所恃在柴在家則所恃在家何謂無
恃且嬸氏視兒豈願死者哉夫亦有迫之者而非得已
也時聞之者悉流涕越數日貞女幡然曰吾不死矣以
吾處重緆之中一日不再浴即形穢死則更穢矣吾不
可以穢自處遽起彊食家人咸相慶謂其有變志也越
三月復不食父母屢喻之不聽康熈三十一年十月二
十七日咯血死死之日告其母曰兒年已十六當有訃
顧訃稱柴氏婦耶則彰父過也稱俞耶非兒志也勿訃
便苐兒志未明即死必告柴氏使知兒之死有為也既
而父猶豫貞女既已暝復瞪目曰父憐我必告柴氏否
則吾死不瞑矣父曰諾遂瞑太史氏曰予乞病㑹城所
僦仁和縣祖廟巷傍與貞女居近故知貞女事最詳而
特為之狀方予在舘時曾修明史􁭤題作孟貞女傳孟
之夫蔣文旭者以童年為明髙帝朝監察御史因言事
賜死而未婚也孟守志不嫁其事在洪武二十九年而
宣宗朝特旌之時同官張烈者儒者也謂貞女非是不
當傳獨不聞先儒之為戒者乎有云未嫁而守志與淫
失同夫守志善行也縱未嫁亦何至等之淫失夫亦以
學貴明理當未嫁則不成為夫不成為夫而為之守與
非夫等蓋惟恐世之好為畸行而故為甚詞以杜其後
也予曰否否夫天倫有五而人合者三謂君臣朋友與
夫婦也然而不成為君臣者為君死而世未嘗以為奸
不成為朋友者為友死而世不敢以為僻何則貞淫不
兩立矣故王蠋不仕齊而死齊謂之忠臣龔勝不仕漢
而死漢謂之義士張元節與孔文舉未嘗為友也而文
舉藏元節而幾為之死謂之良友若夫婦許嫁則名定
矣定名則與臣之未仕朋友之未交者迥不同矣乃以
未仕之臣盡臣道而不為奸未交之友盡友道而不為
僻獨此明明夫婦正名定分既已許嫁之為婦而反謂
不成為夫許嫁之婦既已恪守婦志而反謂未嫁守節
等之淫失是何儒者之好誣善喜刻酷其不樂成人之
美一至于是時同官聞者皆稱快去今相距有年較之
孟氏之事其在洪武至今者約三百餘載而僅此一見
世鮮畸行其不煩垂戒之殷切可知也即未婚守志不
列旌典其在宣徳一舉行而繼此而沮獨行者不求奬
更不藉禁令之杜絶抑可騐也獨此天理在人其說不
著徃徃躬行君子逡巡未逮而閨中偶行之即文人學
士老師宿儒講習有素亦不能暢舉其義而巾裙年少
不數言而决之善哉貞女之答陳夫人之言也此天理
也此王者之教不絶于人世者也此聖學也此非畸行
也吾故備述之以示後之言人倫者若夫孟貞女不死
而貞女死則貞女亦自言之已
　　　大理寺寺丞前兵科掌印給事中任君行狀
康熈三十一年十月一日原任大理寺寺丞任君卒于
家距生故明天啟三年五月廿日年七十矣予與君同
年生俗例年七十遇所生辰親朋㩦酒榼相饟謂之賀
壽君久厭俗例避不納且囑予踵其事予方避賀間㑹
同邑周先生為予同舘前進以通政使司通政使死受
朝祭予歸渡作行擯便過君而君已病瘧五日坐起握
予手于牀備訊予行禮狀言詞忼慨據案接殽核一如
常時又五日而訃音至承重榮登等擗踊哭拜使西渡
乞狀謂登等昏迷不能出一言且棘遽無記憶即記憶
亦不具先生先大夫良友同生同里閈同學同官于朝
又同時歸田其知先大夫莫先生若也古有狀以良友
者先生忍不出一言為先大夫狀予聞之哭于寓亭遂
索筆拭泪稍述其概君諱辰旦行四字待庵世居蕭山東
門外近祖元禮當元明之際豁達有大志嘗破産任俠結
天下豪士天下豪士爭歸之㑹青田劉基以行軍叅謀受
浙江行省左丞鐵里帖木爾之聘征海喪師乃奉其母遁
蕭山而自投劾去遂與元禮訂刎頸交一時名賢隂以舍
養來從游者如東陽王禕河東張翥西江掲徯斯東嘉髙
明臨川危太樸皆前後相過及髙帝龍興始幡然退耕于
野辭諸路辟召散其財以濟難民難民稱之為長者任氏
長者任氏几八傳而君生君父贈公生四子君其長也幼
慧與予並總覊就里門學學師令角讀出漢賈生治安疏
讀之各五過各不誤一字中書舍人王先吉舉人韓其昌
嘗偕君與予同受書于予伯兄仁和教諭東壺公公每坐
講必左右視曰此四傑也㑹國變江東民徒合方馬軍抗
王師君族人有封爵于軍者與予家保定伯合武寧侯
王君軍西陵君嘗與予詣行間覘事必敗去之君父贈
公已破産從西陵歸貧且死而君竄馬谷與予所匿坑
相近顧道梗不能從頼
王師東渡得歸里乃從故明諸生籍應試順治丁酉以
第四人舉于鄉先是君母韓太君以君封孺人待贈安
人者吉安推官韓公女也君以外氏籍名韓燦附紹興
學至是以韓燦名謁公車門值
朝議改八比取士易䇿論丁未㑹試以䇿論中式
殿試成進士遂奉
㫖復姓改今名授江南松江府上海縣知縣上海故難
治户甲十萬嵗所入田丁租稅不下四十萬而漕復半
之民田産木棉不給漕粟每賣棉買粟以填漕舟其在
冬及春凡四閱月棉梗未釋土而漕舟二百餘遮浦而
下其帖追簿比如叠浪之發而君調以意不緩不迫絶
追比諸費加以咻噢民雖苦輸将而不至于困值新令
撤海濵防軍慮軍發時必乘間剽民財君密請將軍預
懷令符之䟎行者故邀軍主飲請展其期次日忽下令
促之行且盛具牛酒以勞前軍軍乃捃鐎釜帳棧及馬
匹械仗不給毋敢遷延他顧者吳淞江者禹貢三江之
一也受具區之水而下注于海閼則湓涌多水患前此
中丞馬君行省慕君以疏濬入請而可之且復建牐于
黄龍浦口以啟以閉而牐成而圯屢矣君力任修築謀
于邑之曉事者皆云修必盛冬伺水稍卑減急築兩塘
戽其中乾之然後量楗石而加累垜焉然而用䈾若干
用木石若干欄之為塘然後用牛車若干桔橰若干夫
領夫役若干既稟若十伍伯督視與差押監課若干然
且沍寒無幾時春水將至儻度臘不就則前工盡隳從
來建牐其坐糜金錢而率無成以是也君乃倣浙之為
梁者命匠先範石于陸第其甲乙牝牡之而以次入水
然後募善泅者暗理石而累垜其中一如陸地所範者
短長合榘不築塘不戽水不下䈾楗傍作剡柱而上覆
之以横梁且壘石作埂鱗布牐下如堦級然廣左右䕶
堤而約束就牐使水無横溢而又善下其經畫若此君
初到日以廉稱身衣木棉履疏履棧馬不食豆日買水
二百錢屋腐不葺臺使嘉其廉將薦之至是服其多才
能且富經術㑹
天子右文設制科招天下有學之士使彚送于公車門
擇俟
親試名為博學鴻儒科臺使以君薦入京
賜宴于體仁閣下呈巻而忽以數限復故官臺使乃特
破例請謂是官清廉有治行徒以蘓松多逋賦例不令
薦則是劇縣無遷官矣夫循例而薦者庸人也破常格
而使進用者良吏也臣竊謂逋賦可償良吏不可失疏
入
上遽可其請不後例乃命取召以科員用康熈癸亥補
授工科給事中當是時君深感
聖恩思竭蹶報稱而無所恃意者身為言官惟盡其言
職即足當矢効之地乃連上五疏言過急切
上嘉其梗直優容之大抵君以廉進本破格而君謂奬
廉者當用為例又身苦繁賦親見蘓松租額溢于他郡
思欲為比較使江南諸郡地力户口勢相仿者稍為均
一又當為縣時苦軍興之費無可設法遂謂設法非長
䇿其云核廉貪酌賦則籌經費皆其平時所欲告而勢
不能者㑹
天子神聖功成治定念四海遼濶撫字者幾三十年而
不一周知其地則綏要四訖何自通浹因用廷臣言先
省南服而不設掌較不具扈壘不辦宫城梐枑及壇壝
禮覲儀仗不譙訶民衆此真王通所云虞舜一嵗巡五
岳而國不費民不勞者予時備史職因撰司賔答問辭
一破俗儒拘牽之見而君過忠愛有所指陳于
上前
上復容之既遷兵科掌印給事中㑹甲子賔興
欽㸃湖廣正主考得解士宋如辰等六十三人先是君
任上海時值丁巳鄉試司使辟君為房官其所拔解若
今省中劉國黻等皆名士至主文亦如之丙寅内轉改
授大理寺寺丞方謀省覲而太夫人遽謝世遂奔喪歸
湖撫張君以事敗其為副使時曾分守吾浙有能名故
當廷推詢保薦于諸卿間而君應曰善至是以牽誤落
籍嘗讀君疏有請酌裁兵利弊者其略謂兵冗奉裁得
以核實數而杜虚糜載戢載槖豈不甚善然而裁不盡
散散不盡挿皆足為害夫逍遥河上固屬可虞乃以游
手之人而一旦使失其職饑寒切膚務為攻剽此其所
係匪細事也向者屯田汝蔡既有成說今抛荒之土所
在都有請查官兵若有裁而未散散而未挿者著督撫
察明檄行有司撥給荒田資以牛種俾之耕墾三年以
後償還所給六年起科賣刀買犢皆為良農不兩利乎
又有請酌藩司䕶印者其略謂督撫均封疆重臣其體
綂同故督撫員闕可互相䕶印若有撫無督其應用何
官署理須奉
㫖定奪以明鄭重近巡撫偶闕藩司遽自取印符升堂
排闥甚非禮也夫藩司雖應陞巡撫之官然不得陞本
省巡撫者所以防其彌縫任内事也其所𬋩錢糧及諸
要事體平時皆申詳巡撫方得施行今一旦綰巡撫之
篆申詳之官即允詳之官可乎且藩司與屬吏較為親
切因緣甚便萬一乘勢市恩與逞威脅衆將行私叢弊
無所不至矣今竊計各省惟直𨽻山東山西河南四處
無總督耳其有總督者雖道里遼逺不難兼攝若山東
河南或照前部議令總河帶管至直𨽻山西則現有長
蘆河東御史可權宜也其經畫明晳且諳于大體如此
君性孝友而峻于遇物不屑屑言貌其視親串情甚摰
而外近落落且有不假以色者以故愛者多即嫉者亦
不少少以文名自通籍後即殫思吏治不暇及即偶及
之亦棄去所著詩文有介和堂集各一巻君嘗入東華
執予手曰予與王内使及君四人同受書于東壺先生
之門三人皆通籍而韓君亦領解此盛事也今韓君先
死内史猶家食惟予與君各登
朝而予主封駁君以善文職詞翰可謂相副然兩君何
如矣予嘗聞其言傷之今予年七十内史王君亦厭世
即予邑京朝官一時共事惟君與周先生三人而兩年
之間兩人皆先我而逝獨㷀㷀一老猶黯然搦筆而為
之狀悲可知己君父某以贈如君官母韓太君封孺人
初娶蔡繼丁即予友大聲君女也大聲與君為忘年交
既而愛其才妻之以女曰樂廣衞玠未嘗非友也子六
衡華恒岱崧海華嫡早卒以其子榮登承重即拜使乞
予狀者孫六長即榮登次崙介和葵寰女二女孫七諸
所娶所嫁所聘所許嫁皆名族
　
　
　
　
　
　
　
　西河集巻一百十二
欽定四庫全書
　西河集巻一百十三
　　　　　　　　　　翰林院檢討毛竒齡撰
　　事狀
　　　徳州文學李先生狀
先生諱潤字靜嵐徳州衞李氏父監臬公為郎時以儀
部督少府行錢生先生京師先生生有異稟受書不再
過目兼行下顧兒眚五嵗始行地迨就外傳誦不得過
午過午輙肌熱家人子為日程寅徃卯退終一日之誦
而同學之聚誦者終六時皆不之及然亦終不能日徃
㑹監臬公督清江船政歸里復入都留先生于家既而
以諸道使之廣西家人不能隨則復留先生武昌先生
既善疾且又以隨養故徃復道路雖與兄編修公年上
下相逐同硯究未殫于學顧且試輙髙等予食廪每舉
必應有司薦而卒以他故舍去康熈乙卯兄編修公領
鄉薦第一先生書義皆完好人之見之者咨嗟賞嘆謂
此行伯仲必並濟而復以失􁚈不令謄巻入先生乃慨
然拊其首曰吾知命矣于是究黄符之術呼噏沆瀣嘗
視兄京師歸語人曰年來析性命之㫖頗得其要始知
七還九轉茹芝餐醴之事非虚語也顧時不我與而老
冉冉將至矣謂之何哉先是先生就試時從武昌還歸
雖善疾然思殫于學散書一室閴然若無人者人隔軒
櫺聽少頃度一紙霅然而響而既而仍寂其勤如此顧
其所旁及凡揲蓍數草推厯算步以及姑布子卿公乘
陽慶之學無不畢備嘗以方書療家人疾立效㑹太夫
人病下痢先生侍湯藥謂必以梅諸治之羣醫不可既
而病劇先生䕶藥時覓諸藏袖間暗投之果愈先生性
警敏而意甚容暇東地震家人爭竄走先生堅坐曰將
安之乎書室不戒火先生從容率家人運書運畢整衣
冠而出十嵗時與兄編修君隨父監臬公于郊晝晦雷
發聲家人恐雨至促亟行望村而避先生獨否曰徐之
晝雷鬱律不成雨縱雨不必久况未雨耶既而果然先
生以癸亥五月年三十七卒卒之明年甲子而其兄編
修君屬予為狀編修君諱濤字紫瀾予同館前輩也嘗
謂予言先生孝且友五嵗時監臬公以繕部提督兩窑
居琉璃厰官署而編修君疹疾發懼傳染不令見也先
生日尋兄哭泣不食不得已見之時編修君痂未雪瘢
耆滿頰不可識先生對之挽其頸號啕在旁觀之者至
不能仰及編修君官京師先生隔嵗必詣兄留十日去
癸亥夏將復來忽意不自樂揲蓍得蹇困以為不吉遽
止而逾月而卒卒之日編修君在京夜夢右臂折醒而
臂痛而既而訃至其友愛相感如此先生席累世外臺
之後以州牧編修兩君為之兄而身抱竒器獨不得少
展其志以上承先業誠為可哀而編修君于卒服之後
嵗月已移尚恐其弟之不得嬗後而哀思涕洟彷徨躑
躅以向夫同館之後進而為之狀之嗟乎此其兄弟何
如已
　　　臨海葉贈君狀
贈君諱維藩字价叔别號翰生浙之臨海人也讀書尚
躬行自齠歳為藝文立作數千言觀者器之而贈君志
冲然以為為學不當徒藉藉作進取計時母陳太君弟
寒山公間亦授贈君舉子文怪贈君志如此嘗以問贈
君贈君曰曾吾舅氏而亦以科名重耶寒山愕然既而
贈君同硯有周大叅者與贈君中外兄弟共為文詘然
讓贈君及大叅成進士謂贈君曰吾文不及君然讀書
事幸已畢君將如何贈君曰吾讀書而已以視子則進
取己畢讀書事正未畢也贈君志髙而善下刻意謙退
終其身未嘗見喜愠色其庭訓諸子未嘗不嚴而出之
以和遇人無少長稱已必名與人行肩而不併有來者
却立讓之過其冲懐偉度為學者所撫范而每臨大事
遘大節斷斷不茍嘗講學里門紹其曾王父孝廉公理
學之傳以躬行為本手註孝經大學二書穿丳通析有
裨實踐學者宗之乃創修方正學祠買食田廿畝作春
秋二祀費復建義學養四方來學者而請知名士五六
人為之講解不足仍買食田繼之崇禎之末寒山公以
大宗伯蹈海死贈君哀之為不食未幾亦死贈君曰吾
苐行吾事而已家所傳仕譜後有繼者吾能禁子姓之
必吾若哉先是贈君之父典膳公仕楚府久贈君念身
已長大不能親饋食躡革走三千里覲典膳公㑹典膳
公方思歸贈君流涕作啟事奏王請假王許之當是時
贈君以少年為文章動王父子陽陽然扶侍歸里人以
為孝至是贈君之子州牧君以其官上之贈君順治十
四年貤贈湖廣安陸府潛江縣知縣康熈六年又貤贈
湖廣直𨽻郴州知州二十一年提學使劉君分巡張君
台州府知府鮑君輩合詞請先生從祀膠宫而贈君之
孫别駕君由廬江任賫表來京請為之狀狀之者曰予
與贈君之子州牧君游嘆其學問淵粹著書等其身為
詩且能追三唐間而今給諌前潛江令黄湄王君嘗為
余言州牧君治潛江事知贈君後人皆嘗躬行非僅文
章之士也别駕年少其治廬江即不減州牧而父子共
揚駿烈以廣錫類古所稱孝子不匱者以是與贈君不
求聞達而其子姓以善繼繼之必謂軒冕非贈君志不
可吾故為之狀而反稱之曰贈君嗟乎可觀已
　　　柴徵君墓狀
君諱紹炳字虎臣前朝侍御史醴泉公孫也父洞山公
以恩貢授福建莆田縣學教諭故事教諭子許隨任赴
試君垂髫于崇禎癸酉赴莆田縣試取第一府試再第
一已入學籍為諸生㑹任滿福建督學使特移牒改歸
仁和而仁和不受時浙學使方試仁和君已更名試恐
不得當兼以他名試錢塘案發兩第一乃棄錢塘名而
就仁和為仁和生入
國朝君集同社生更相砥礪其社名登樓君與陸行人
兄弟主之方行人通籍時君為序其文各以氣節相矜
髙至是行人赴水死君欲應漳浦黄宗伯檄召不得乃
屏居南屏以理學經術授生徒不入城嘗以哭父過自
嘆曰禮有卒哭謂不設行哭禮耳豈制其涕泪耶又曰
士不入朝者親閈闉也其不歴城市者以應與墳墓親
也吾安親矣乃時過墓林徘徊哭泣以為常里中兒有
避父杖出亡者君遇而止之曰父杖將焉逃還自指曰
是雖欲乞一父杖其可得哉言未已而泣乃為遊子遇
孤兒行以勸之其人幡然歸卒改悔為孝子云海寧吳
太常山隂劉掌憲漳浦王宗伯華亭陳黄門皆東林君
子千里馳書請為友君嘗愾然謂明亡寡實學大率通
籍致身並以八比為惑溺即究心章句喋喋談性命何
益遂于理講外更肆力于象緯輿地律厯禮制農田水
庸以及戎兵賦役之事與及門子弟共相砥礪曰毋使
後世襲經生空言徒誤人國也時東西各郡尚社事每
立社必推君為首君謝之去顧伉直不媕遇有不韙必
力折其非陳際叔者同社友也嘗于髙㑹間辨論人物
或過為矯異變黒白際叔面叱之其人驚顧曰是必柴
先生也起逸去公𣺌于軀幹行步涼涼而氣沛然不可
禦有大吏欲致公附已不得忽遇君淨寺或指之其人
訝曰若是其小乎君聞之笑曰欲令其附已則方苦其
鉅何言小也君家無長物四方名公卿遇有餽餉悉麾
去不受嘗卧南屏山有偷兒入其室君覺其為鄰人也
嘿勿言既而搜捃及卧被徐曰獨不能留此為我禦寒
耶偷兒始驚拜牀下君傋慰之且勸其自新乃檢枕中
錢百枚及案前銅器一二具使持出其人泣受去康熈
二十年西南再闢下
詔舉山林隠逸之士巡撫范君屏車騎到門者再君力
辭之且請雕其所著書不許先是君贍古今學自九經
諸史以及秦漢魏晉六朝諸家文不及唐以後故其所
著書亦徃徃以秦漢六朝為指歸而宋元以後不及焉
時同社吳君錦雯丁君飛濤張君用霖孫君宇台陸君
麗京陳君際叔皆以古文詞名世而君為倡始自前朝
啟禎以迄今順康之間别有體裁為逺近所稱名西泠
體故終君之世不敢以宋元詩文入西泠界者君之力
也君所著有翼望山人集二十巻青鳳軒詩十巻白石
軒雜稿四巻經史通考十二巻柴氏古韻通八巻省過
記年錄二巻家誡四巻家傳二巻明理論二巻及卒督
學使春坊王君敕令有司迎木主崇祀學宫越數年塟
于南屏花家圩之陽督學使春坊周君題其墓曰崇祀
理學名儒柴先生墓又越數年孝子世堂世臺因修家
乘成請予為狀狀曰崇禎之末嘗見君于陸行人坐間
意氣忼愾縱談天下事娓娓可聴不减王景畧披褐捫
蝨見桓温時暨予避人歸相逄湖濱除道故舊外形神
索莫執手無一言抑何瘁也君嘗寓所知曰近惟著一
裘垂幕擁火此身如寒氷祗覺牆東皆附熱地傷哉當
崇祀時既為五君崇祀記乃復為此狀以孝子幼孤未
嘗狀也孝子善繼志有文章名
　　　施母王孺人墓狀
禮佳婦不通私假又曰不假亦不與此言授室以前男
女别嫌之一節耳若古者中外婣䘏則九夫共井原有
同巷相從之誼所以通貧富而合習俗况緩急賙助尤
主饋者所有事乎施母王孺人以望族之子歸于清門
當時積著未彰守中人恒産作田氏分荆而不足者自
孺人歸後家稍起㑹崇禎辛巳綏賊亂天下隂陽流甾
浙東西旱蝗溝中之僵仆者日以百計孺人解奩具發
葢藏勸君子行惠散錢設粥鄉里全活無僕數既而疫
作人責施無已力竭無所繼孺人咨嗟曰為徳不卒古
所戒也減膳節費盡括其所居掩骼埋胾間有可療者
則合樂以起之在昔青臺之築自擅其利徒以涪陵丹
穴起家不訾世亦遂相與傳之以為用財自衞不見侵
犯將以抗萬乘而顯天下而况推其所有公以與物救
甾而䘏患雖至艱窘無所恡此鄭僑之所難而端木之
所歉者而孺人優致之可不謂賢焉今孺人之子以藝
文著矣義方之訓勵之于早因得以文學而肄成均作
明廷之獻授以監郡其子姓之知書者復相繼以起古
之所謂擴其閈閎以待夫髙車之來其是謂與若夫姻
婭之相䘏羣從之相賙其為給嫁娶而養孤惸固時時
有之不足夸也孺人舊居在錢江之濵鄉人感徳者至
比之家媪朝夕問訊相慰勞及其後而兵革屢興播遷
者再矣入
本朝之後郊市安堵甫得還舊居而三藩弄兵居復丁
甌閩之衝仍徙之在城而久而屋壊孺人意不樂嘗曰
不見門柳下坐羣兒意錢比之夢寐入金臺雖廣厦何
益而鄉人之思孺人者每過門必左顧頺屋重以不見
我母為唧唧監郡乃復購土木大修故居迎母還居之
與鄉人慰勞問訊者又十年而後母以八十卒康熈二
十八年己巳秋八月將塟母某阡而乞狀以謝親知之
迎殯者狀如右
敕贈文林郎益園沈君遺事狀
贈君長于予二嵗順治三年
王師征海者閭左括民徒為夫有舊家子誤僱旗人應
夫去得罪粥産以贖予以通家故為挾劵導地彊贈君
授值而贈君應之既而其家謀益值駕言佔産訟之官
贈君乃益所值金并出劵左右操之告其家人曰以為
佔耶則請取劵去請益耶取金去何速訟為其家乃大
慙領金而謝一時聞者多賢之當是時贈君長八尺䯱
䰄下垂日能行百里顧予孱然而慰之曰君神癯骨清
當饗大年所歉于予者他日相逢在道間君扶藜我挂
肘耳于君何如予曰有是乎及予出游三十年不相聞
康熈辛酉贈君之子舉于鄉值贈君六十同里所親者
皆為贈君慶謂稱觴續食兩喜相輻輳而予以官京師
不及賀寄之以詩暨乙丑鏁院予忝預考事及發卷而
首予郡者君猶子也繼之者君子也兄弟喜同榜而唱
榜之夕每呼名主房者必嚮同郡者而問其生平時兩
呼予郡名兩相問知為一氏子則滿堂稱快去而予則
益因所答而倍念贈君之為人逮予歸鄉里值贈君杖
國之嵗已七十矣予尚挂肘行而贈君肅撎拜跪不藉
扶掖顧盼卓犖如平時予祝而笑之乃相距四嵗而贈
君以微疾逝時丙子六月距生時天啟辛酉年七十有
六越一年其子由四川屏山縣知縣歸治喪已著有行
略而復以予言可徵將以其言徼世之為銘誄者因于
丁丑之夏緇衰到門向七十有五之老人而屬為之狀
夫狀則行略已具矣今所狀者遺事耳特予前一年于
病隙之際已自為墓文將以辭世而家人勸之雖刻其
文不令行今又遲一年而復為長予二年者為之文惄
不自安雖然猶愈于少于予而文焉者矣予嘗謂今人
不及古而勝古者三古祭不及祧而今則四親以上同
堂共祀于禮為黷贈君曰吾寧為其黷者古一姓而分
數氏一氏而分數族族愈煩則分愈逺而今則上聨遥
胄下通疏屬不無太濫乃贈君修譜偕族兄度支員外
名振豪者統宗而合族自晉唐至今異地散處者纎悉
不漏曰吾寧為其濫者古父子異宫兄弟逺房室故緦
麻之服不及五世至六世而親服俱絶而今則兩世共
財三世公爨甚至七世九世十八世猶然同居而合處
謂之畸行亦謂之異節而贈君與兩弟公財共居垂老
不分爨曰吾寧為其畸且異者夫祀逺孝也惇宗者睦
也兄弟不忍分友也孝友因睦至徳何加焉世見贈君
不自愛刻于自奉食監門而衣􁅰褐㩦持戴負每以是
為贈君恡嘗過界塘矣界塘故坎險舟車難通而贈君
梁之界塘故疎僻雈苻多出入挾挺刃以厄行路而贈
君為築亭設柝募僧人施飲而防之守之至今呼其橋
曰益秀橋其道傍之庵曰益秀庵益秀者贈君之字也
夫嗇以視已而厚以待物益秀有惠蹟恡何害已贈君
諱以庠字秀之别字益園世居蕭山長巷里有宋熈寧
間兵曹公某以父子兄弟顯于時擇慈孤山傍而家之
入明而侍御公某伯仲聨解以甲乙遞嬗者凡九世贈
君生遭
盛世安居草茅以積著自喜長子士本由乙丑進士授
四川屏山縣知縣次子士瀾邑庠生行略曰屏之民有
聞訃奔哭填門擁巷如失慈母者旬餘又曰屏邑士民
無逺近老幼皇皇總總而趨赴者無不相望而哭夫屏
之民何與于贈君而哭之如是以為贈君喪則贈君之
子將去此也然則贈君之教子又何如哉例哀詞銘誄
皆有韻語惟狀以質故省之且以俟世之銘之者
　　　温節婦墓狀
烏程温鄰翼以文章名示予家傳三一徽州府推官死
義寳忠公一相國文忠公一節婦也節婦事早傳人間
有傳五序二紀略一書後一大抵皆生時所為豫誌之
以待旌者而今已却世復出節婦所自為示兒文一篇
詩詞若干首并孤子所為狀請傳于予曰予安能傳哉
節婦事諸傳已悉且他日者必更有國史為之傳之予
在籍日久固不當為史傳若家傳又非吾事獨狀云事
尚有不能言者非不知也夫亦以知之而仍難言者固
就其所言重言之以當誌墓曰墓狀按節婦温氏大學
士太傅公母弟刑部郎中幼真公子貢士梅士第四女
也温氏與沈氏世為婚姻沈工部侍郎端靖公子刑部
尚書何山公為大學士文定公母弟其子舉人文五亦
以第四子文然聘節婦為妻然未娶也順治十四年鄉
試榜發文然兄始然名在榜中有謡諑者羅織諸名籍
指為請託懐甓之徒搆蜚語洶洶四起先是文然伯兄
重熈已早登賢書而怨家啣之將投以所隙而無自也
沈氏以世濟之故貲産盛大怨者與忌者交伺成釁伏
其名于江寧之逆案間至是籍捕謂通逆法當死家口
財産入縣官當是時文然名已填冊去查律兄弟過房
者不坐文然少曾過其伯氏都御史彦威公房得徼免
而科塲情重南北搆獄市朝堂議者皆執法遂奉
特㫖兄弟連坐戍塞外雖過房不免時文然年十六收
之繋按察司獄或謂梅士曰君女幸未嫁猶可謝也梅
士曰不然歸謂室人韋氏曰不幸婿當逺離吾女雖未
嫁然許之矣他日將更嫁之乎抑守耶曰豈有吾女宜
更嫁者且庸詎知去者之不復還也守之曰雖然未嫁
而守之無名且何以繋其心吾欲先嫁之而後守之特
時不久留如何曰譬之甫成婚而夫驟亡無如何也今
逺離等耳果能婚之則雖婚一日猶愈于已矣寧計久
暫焉曰何哉能如是乎雖然後將無悔與曰後亦何悔
祇今不能出諸獄可奈何曰吾當匄諸官呼節婦出告
故節婦號咷無一言遂愬其情于按察司使錢君朝鼎
許之立遣伍伯押出獄就婚于温是日轎至門親戚逺
近咸來觀越七日返獄㑹差官到湖察財産家口冊籍
不得清發遣無期乃復乘在獄時匄之官月或一出或
再出自順治十五年三月至康熈二年四月凡四年生
女一其一尚在腹未生也及文然解京而生一男越明
年出闗發尚陽堡又明年文然卒是為康熈四年五月
八日又明年訃至先是籍入時晨溪大姓將乘隙計奪
其雙林絹庄而土豪躉集無賴子弟坌坌興謂欺匿官
物有王式者擊登聞不可遽告通政司咨行浙撫遣杭
嚴兩刑官清查隠漏易冊者九換審官者八更番比駮
者三十有六前此承問多降革詞連温氏梅士解京師
賴親王庭鞫知其寃王式伏誅然而兩家髓竭矣然且
胥役塘保日催索各費并徵
皇租自順治十六年至康熈八年共十年並科該米九
百八十餘石而節婦手無一錢符牒一出鷹摶虎噬之
𨽻咆哮到門輙魂喪膽裂幾欲自裁而孤子牽衣手執
裙刀不能下予少丁亂離既而踉蹌走四方見世家右
族流離顛沛不一矣彼盛衰之數相為倚伏沈氏當極
盛三公九列珠玉錦繡甲湖郡而適逢其衰温氏雖地
大與埒而未向衰殘向使梅士稍依回其慘烈之禍可
以不及而危牆將傾以袒膞當之吾讀節婦狀而痛其
所遭之不良也夫死節死烈所在都有而守節之慘則
莫有過于此者吾故略其節不論而獨申言其苦阨如
此若夫年老歸田畏聞畸行身處太平三十年而復為
此狀輟筆流涕悲夫節婦生于順治乙酉十二月一十
五日卒于康熈丙子七月九日子一琬琬者完也節婦
少慧甚梅士為之延里師陶君震孟者授之書故能為
詩文特以多難不欲存梅士為之存七律四首七絶二
十四首詩餘十九首
　
　
　
　
　
　
　
　
　
　
　
　
　
　
　西河集巻一百十三
欽定四庫全書
　西河集巻一百十四
　　　　　　　　　　翰林院檢討毛竒齡撰
　　事狀
　　　奉天府府丞前禮科都給事中姜君行狀
君希轍浙之㑹稽人其先五世皆列卿明崇禎十五年
君以國子舉北京鄉試弱冠祖禮部尚書故在朝父工
部都水司員外以奉使張秋得罪君出之請室入
本朝舉人循例敕受職以杜規避除温州府學教授值
瑞安縣闕攝縣事海冦大至舟尾髙堞樓丈餘俯瞰而
礟君募乞兒縻印牒于屨請府兵乘間殺而出大破賊
衆于齊雲江順治九年遷直𨽻元城縣知縣畿北災五
種不一熟饑民牽子婦就食日以萬計時八旗張逃人
令甚嚴所至閉户雖僵仆不使傍櫩下君憐而收之察
其雄非東音牝耳無環穴使大墾隰北荒地地闢而饑
民以活顧縣多部件經時難理君决之如流水凡督使
及諸道營將公同視折以君當皆是君所受决皆不恨
三省諸詞多有願質元城者督使嘗曰元城能吾欲覓
元城一詞再訊之而不可得也因以尤異
召為工科給事中㑹畿盜充斥探丸鳴鏑無虚日勢家
隂相杖為賊囊槖前撫請庄頭廬兒概行保甲未果至
是發覺賊曹供義王家人買馬資賊而廂白旗丁為之
因緣舉朝側目不敢問君獨抗言義王孫可望無横草
功徒以去卑辱奥渫來歸
本朝宜湔滌不暇尚敢收亡命作闗通賫盜之事至身
為旗丁豈復應桀鷙自居抵冒殊扞而刺奸簿理昭昭
如是夫盜有根氐主者是也盜有黨羽憑藉者是也臣
請破柱索義王家人及旗丁主子窮詰之以清盜本
上為下其奏飭部臣嚴議抵法聞者皆屏息嚙舌去時
上厲官方以廉貪為殿最巧吏並公借罰鍰以濟其貪
撟刑曲罰公行追比君曰是暮夜而白晝矣吾向吏元
城未嘗入一贓錢也而公私厝費無所誤今何便至此
乃于題恤旱災時極言酷罰之弊謂年嵗不登咎在貪
吏貪吏營私尤在酷罰向者贖杖分别有力無力其所
輕重不過銖兩之間耳撟䖍之吏猶或畸重以峻入今
者贖杖本輕鍰而倍五倍十不拘成數小不應而敲朴
隨之是罰以省刑而反濟刑矣且其鍰未盡聞也近者
直𨽻撫臣疏稱昌黎贓錢隠匿不報則其餘可知矣夫
以大有之年需惟正之賦徵求稍急猶且痛剜肉而嗟
補創况當水旱頻仍之後加之二麥不升之時鬻兒賣
婦尚餬口不給而加以重贖繼之敲朴民何以堪乃飭
還前例永遵不改㑹西南方用兵舊給馬疋有期限不
及期而倒斃者有賠樁銀兩南方風土熱水糓不良易
于顛仆加之征行之際汗血勞苦請大江以南概減其
半而征行之地盡蠲之然而軍需孔棘南贑撫臣報曲
江始興兩縣知縣同時雉經廷臣皆相視咨嗟然莫敢
言者君曰人誰不愛生况見為郎官已邀一命而輕生
若此必有大不得已于此者夫大兵所集米豆草束槽
□鍋口自所必需然必先時傳檄使之豫備應用什器
明開數目如一槽飼馬可容四疋一鍋更番可煮擔豆
十馬芻稈祗用一□本縣不足濟以他縣事訖交還不
許隳壊至于水程舟楫陸程􁅰轎亭餐驛飯各有限度
此外則一絲一粒無容需索否即坐主者以放縱之罪
則供億雖艱何至絶吭而乃以前軍猝至之頃搘拄不
及遂至捐僨則其立法之不豫亦可見矣夫行兵不嚴
責在督立法不豫責在撫二者必居一于是請咨察前
件并圖後効
上深是其言既轉兵科右給事中旋轉左無何轉禮科
先是諸王大臣立㑹計法凡錢糧完欠每項各限十分
以定考成條件煩賾動輙罹網有司救過惴惴無數月
留者君請總歸十分但以一嵗之徵收綂完一嵗之條
件頭訖既清稽核亦便嗣此部計稍紓有司得久任不
致輕去又恐查欠未定應停陞轉者或不經稽核分數
與例符合而先咨停止始行稽核保無已停之官其拖
欠未及一分或已欠而即行補完或欠有公抵相應免
議者而一經停止則部撫咨覆動越年嵗雖不停已停
過畢矣是必先查分數而後停陞轉至于完欠責成祗
在藩司府州縣官于諸道無與嗣後稽核諸完欠不并
及諸道永以為例顧當時陞遷之法雖有一定苐旌功
奬能多有躐等如挐獲逃人開墾荒地漕糧報竣則不
論俸滿即行躐陞君于遷兵科時力疏止之謂此三者
皆臣子職守所應為之事倘翫渫不舉則自有罰以懲
其後而紀錄不已又復加級前已驟遷後復踵蹠此非
國家勸賢意也夫此三者非有異能卓犖可以膺不次
之陞者也徒以地當畿輔官近轉運逃人漕糧得以施
設而推之他省即不能矣且國家縱乏人庸詎無勸農
顯善敦禮興讓勤兵訓旅有什百踰于是者而皆未聞
有凌躐之舉獨于此三事斤斤加意如倖進何又其時
有以捐俸為紀錄者君曰捐俸辭利紀錄勉名固亦良
吏所可為然而營俸外之金冒非分之級漁地斂民夤
進不已是紀錄非旌賢捐俸亦奬貪也是豈
盛朝皷厲之初心哉方是時
世祖章皇帝急于求治其于闢聰達明惟懼不盡而君
又公忠敢于論事雖骨鯁倜儻每優容之故嘗得以盡
其言前此太僕少卿吳允謙以叅政内陞君已劾其貪
列其贓私下部議法而山東兵備道陳徳容由海冦歸
命降授今官而君復劾之謂駔儈穿窬不當使冒濫名
器為用人羞至是進君禮科都給事中復糾禮部巢雲
林及主考莊朝生科塲指詐諸事而淮倉主事熊焯𣙜
闗病商特劾治之㑹
上以災異求言君連上六疏一時風采卓越無如君者
今天子登極君以禮臣職掌請諡號條典禮外謂天下
無事惟逋冦鄭逆以東海一隅游魂未禠遂使江浙閩
粤沿海郡縣所在戒嚴墮名城毁要害東南海壖貽累
無已是豈賊之必不可滅抑任事諸臣不勠力以馴致
此也夫海賊之衆不抵東海一郡縣也其揚帆得意不
過乘風汛之便逞剽竊之技者也彼其寄身命藏妻孥
者獨厦門區區一中左耳夫中左之距漳泉海而不過
二十餘里何難多置艨艟相機進勦直入鼠穴而江浙
左右則各謹守禦以防其衝突是閩兵任勦江浙任守
而勢已定矣于是造船艦以馬足不蹈海也練水師以
陸兵未嘗操櫓檝也備矢石以摧其鋒設犄角以遏其
軼置應援以制其變選游哨㑹哨以偵其來去賊衆雖
狡斷未有不成擒者時疏入值
世祖皇帝不豫已奉
密㫖下該部議而逡巡未决暨
皇上親政西南再闢遂决計行罙入之舉距君所請日
已閲十年前後
廟算如合契券今已犁其族版其民郡縣其土地東漸
之化遂越溟渤然後知君言之果先見也君内陞後遽
回籍時水部公尚在堂承歡者八年至康熈九年始赴
都候補值京堂闕員
上諭
先皇帝言臣必能皎鬯舊事大裨于今政仍以原官補
數月每入侍必温言禮之嘗于班行呼君名詢君鄉居
君乃具三疏一請增科員防耳目壅蔽一請撫臣仍筦
兵防地方竊發一請緩期奏銷使催科不迫㑹浙撫范
君承謨以疾告業奉有
俞㫖而君疏留之乃由浙遷閩以總制監靖南軍遂殉
難云既而補順天府丞以艱歸服甫除㑹奉天府丞闕
上念盛京根本地須君徃就家補之三年以病請假歸
杜門謝賔客立宗祠義學講習禮教之有裨于鄉邑者
康熈三十七年五月十二日無疾卒西河太史為狀曰
汪司成有言司諫主封駮侍御史主糾彈今則條陳事
宜一里師耳惟君不負此官云嘗讀君疏稿凡四十餘
篇骯􁰞激切得古諫臣風其所抗疏必中綮要非大闗
國事民命必不言言不令可行不進且相其立意欲挽
世鍥刻而歸于廣厚故其疏刑罰惟恐失入疏清丈田
畝惟恐溢故額疏舉人揀選法三年二年惟恐其不早
疏勘合惟恐不復至于審法律商酌流徙其踟蹰于寧
古塔席北之間徘徊悱惻宛轉囁嚅每一展巻未嘗不
流涕也言事至此賈長沙陸敬輿瞠乎後矣若其居鄉
之善自宗族鄰里鄉黨以及朋友無不藉藉然予曰賢
衆人亦曰賢非阿好矣
　　　洪贈君事狀
君諱超字玉宋别字逸庵杭之上庠生也先世籍樂平
洪氏自宋忠宣公以徽猷閣直學士賜第杭州其仲子
文安公與兄尚書右僕射弟端明殿學士同中博學宏
詞科而公以同知樞密院事就賜第家焉入元有浙東
安撫使徙居上虞至明成化間襄惠公諱鐘仍以杭州
籍中乙未進士官太子太保刑部尚書子諱澄君髙祖
也由𢎞治庚午舉人授中書科中書曾祖諱椿政和縣
知縣贈都察院右都御史祖諱瞻祖萬厯戊戌進士歴
官都察院右都御史巡撫南贑以平賊功贈少保兵部
尚書父諱吉暉字星卿萬厯戊午舉人中壬戌甲戌乙
科進士未仕而卒乃以世父諱吉修字真長者為官廕
生無子以君為後顧君九嵗時即遘母黄太孺人之變
越三年而星卿公相繼逝當是時少保公猶在也然君
以孝故養生送死備極哀瘁乃未幾而事真長公真長
公以少保公仲子負才學不屑屑官廕屢試不售即發
憤成癎疾而君以嗣子扶侍醫療不離寢餽者幾二十
年君弟潤孫者有學人也感兄孝裁簿記君事君見驚
燬之特君席世寵之後如在蓽門少保公亡八年始塟
星卿公遽慮居出已所住房推以與人且少保公無祀
田㑹叔父載之公為徳安推官遺命以公産所贏分諸
兄子而君力請之叔母得置祀田使忠宣以下共享祀
焉君少以文名性敏給博通經籍注四書周易通鑑諸
書皆各得領要而獨薄於仕進大學士黄文僖公者君
母黄太君弟也雅重君每邀君至邸第晨夕講議而君
亦每懐渭陽之痛數徃依之文僖曾以子翰林公女配
君三子而其女早卒雖重君未析其隠也及文僖
予告所居邸第將取值他主舊例中價並所值而輕亦
半之此第值千金則中者例三百餘金固授受以來沿
至今者今已牉所羨作白薄貲矣餘者皆君有而君並
不取益之值中文僖驚曰曩值止千金而今翻益以三
百何耶鄉大吏為臺臣所糾匄君導地君直辭之曰大
吏無罪當事已白之久矣匄者曰果爾何不即以此為
先生壽君怒曰子以我為誆金者耶文僖每為人言之
其介如此君居鄉和厚好周人之急與物無忤而方正
自持里中有倡邪教惑衆者君力排而痛斥之或云彼
固多力子縱不邀福獨不畏其為禍耶君曰吾見其立
敗禍且及身矣能禍人耶必有禍者則吾請當之既而
其人寘於法稱先鑒云君長子潢以髙才蚤卒次承祥
中康熈戊辰武科進士已授寧夏鎮守備又卒又次承
禧承祐承禎皆諸生有名
　西河集巻一百十四
欽定四庫全書
　西河集巻一百十五
　　　　　　　　　　翰林院檢討毛竒齡撰
　　年譜
　　　文華殿大學士太子太傅兼刑部尚書易齋馮
　　　　公年譜
　謹按先生諱溥字孔博别字易齋山東青州府益都
　縣人世籍臨胊明洪武初徙實遼左遂為遼之廣寧
　人數傳有閭山公諱裕者從賀黄門講學有契悟中
　正徳戊辰科進士復還青州家焉後仕至貴州按察
　使司副使則先生始祖也閭山公生五子長惟健字
　汝强别字陂門舉人所著有陂門集子子咸舉人以
　徳行聞於鄉孫士標崇禎庚辰進士仕至閩海道次
　惟重字汝威嘉靖戊戌進士仕至行人子子履隆慶
　戊辰進士仕至㕘政孫琦萬厯丁丑進士禮部尚書
　諡文敏所著有北海集經濟類編諸書又次惟敏字
　汝行别字海浮稱海浮山人舉人仕至通判所著有
　山堂辭稿王弇州所謂北曲惟馮海浮擅場者也孫
　瑗萬厯乙未進士仕至遼東開原道又次惟訥字汝
　言嘉靖戊戌進士仕至江西布政使内陞光祿寺卿
　所著有詩紀風雅廣逸諸書則先生髙祖也又次惟
　直早卒曽祖諱子臨字仰洲隱居不仕
皇清誥贈光祿大夫文華殿大學士兼刑部尚書祖諱
　珣字璞庵仕至陜西漢中府同知
皇清誥贈光祿大夫文華殿大學士兼刑部尚書父諱
　士衡字于平仕至浙江湖州府孝豐縣知縣
皇清誥贈光祿大夫文華殿大學士兼刑部尚書萬厯
　三十七年已酉先生生
　四十三年乙卯先生七嵗就外傳越一年丙辰先生
　八嵗孝豐公取左傳國語及秦漢唐宋諸雜文命先
　生讀先生初難之塾師謂非幼學所宜孝豐公不顧
　也已而塾師謝之去又二年戊午先生十歳孝豐公
　延先生外王父白公諱采者授先生書白公為諸生
　有盛名顧性頗嚴刻先生讀書務領㑹不事攻苦白
　公督責之時太夫人在堂憐先生為涕泣請貸于白
　公白公嘆曰汝之子吾之甥也吾愛是子寧必不如
　汝顧是子頴悟非常而使之優游以就狎習非所望
　也久之先生誦讀忽有解取孝豐公所給書經左國
　以下皆卒業了了又久之先生乃發憤窮極經史旁
　及外氏六通五覺十秘九府之書目追手錄以至俯
　仰觀察推步占騐竒門遁甲三命六壬諸學皆親為
　圖畫張之屏幛以求必得又久之棄去故先生學如
　左海元元本本隨處流見而未嘗輕于一用
　天啟五年乙丑先生十七歳娶夫人房氏
　十八嵗丙寅補益都縣學生時提學使者為夢原項
　公頗簡重不可干以私覆試日執先生卷亟稱之且
　謂先生曰幸自愛他日非凡器也
　二十二歳庚午孝豐公筮仕得湖州孝豐縣知縣留
　先生守家先生往來定省者凡數年
　崇禎元年辛未先生二十三嵗子治世生
　二十四嵗壬申孔有徳反青州戒嚴
　二十五嵗癸酉補廪膳生
　二十八歳丙子孝豐公以治最行取入都時司馬公
　春秋髙孝豐公不欲仕遂謝病歸無何孝豐縣典史
　解錢糧京師與户部書辦博為厰衛人所持其書辧
　誣服云非博也實典史解錢糧來賄我銀八兩耳事
　聞孝豐公以原任堂上官詿誤入都辨白先生往來
　都下者又二年時四川花君上苑廣東宋君兆龢亦
　以詿誤留京師與先生游覽唱和無虛日㑹刑部尚
　書鄭公三俊者君子也謂孝豐公曰典史賂書役毋
　論其事之有無藉有之與縣官何與汝苐歸吾自為
　汝白之勿復累也於是先生得隨孝豐公歸里
　三十嵗戊寅先生以累赴鄉試不利賃城西藥王菴
　僧舍讀書其中住僧璽文者髙年有行見先生禮佛
　從坐驚起云老僧甫入定見東方紅光熊熊雷聲硿
　䃔然悸而窹不知是公至也先生疑僧諛已頷之時
　僧舍淺狹惟門前列數松長且茂中有磐石可坐一
　水從南來直流數里當寺門先生每盤桓石間以觀
　流水璽文忽告云願公母坐是也曰何也曰不觀在
　傍土地祠乎夢以不安告而匄予言之先生曰此世
　俗習語耳安有是也且夢亦何足據哉數日復來云
　如是者三先生曰果爾亦壘一牆以遮之至今祠前
　蔽一牆以是也時錄科青州舊例學使將案臨府縣
　先試之而上其名知府錢君良翰者紹興人也由進
　士起家閲巻拔孫文定公廷銓第一先生次之又次
　則今少司寇髙公珩也大言云三人者必以是科中
　否則不復相天下士矣是年
大兵破兖州又破濟南擄其藩王去青州戒嚴
　三十一歳己卯先生與孫髙二公同舉於鄉報至先
　生方熟睡家人呼之不醒太犬人大驚令扶先生起
　以水噀之亦不醒舉家傽徨時先生夢登泰山似有
　召者擁雺氣蓬勃而上迴視十八盤天門厯厯如平
　時所見至則張蓆殿懸錦繡於門衆樂齊作鼎鬴漿
　醴俱設元君親揖讓酬酢成禮將退適聞雞鳴海中
　紅日如車輪涌出遂輾然寤寤則鼻息猶酒氣焉
　三十二歳庚辰先生㑹試下第值王父司馬公卒孝
　豐公髙年哀毁得怔忡疾是冬葬司馬公堯山祖塋
　側
　三十三嵗辛已孝豐公卒時太夫人遘重疾方愈聞
　變一慟亦卒兩䘮相距祗六日先生哭晝夜不止亦
　氣絶如屬纊然醫者云是哭泣傷藏耳五氣結轖匪
　藥可療俟其偃蹇一二日當醒也已而果然是冬葬
　孝豐公太夫人於雲門山之新阡
　三十四嵗壬午
大兵攻青州州人懼城陷皆挈家避城外先生云出城
　將安之且家口露處安所得食生死俟命可也既而
　出城者皆被害而城内無恙
　三十五嵗癸未先生守制不㑹試
　三十六嵗甲申即
大清順治元年青州人殺闖賊偽官時先生在山中不
　與聞既而户部侍郎王君鰲永奉
命招撫山東駐劄青州城時闖賊前鋒趙應元㕘謀楊
　王休尚擁精兵五百餘詣城詐降王君受之左右執
　不可君不從應元等至即馳入察院縛王君斬之且
　據王府以恢復為名招集亡命數千人張偽諭遍撫
　屬縣越十七日
大兵至陽與賊講和遽入城屯北門城樓是夕斬應元
　等并其頭領數十人遍搜城中賊盡殱之城中人多
　被剽鹵先生以勞敝熟睡未覺也
大兵越門過一若不見有門者及啟門則門外之屍滿
　矣
　三十七嵗乙酉有司敦請謁選先生至京師既而歸
　三十八歳丙戌㑹試中式時以乏資費未放榜即歸
　三十九歳丁亥復行㑹試先生至京補殿試得二甲
　授庶吉士
　四十歳戊子讀書館中
　四十一歳己丑散館授翰林院編修
　四十二歳庚寅
　四十三歳辛卯先生奉使頒
詔江寧并蘇松常鎮諸府
　四十四嵗壬辰㑹試同考得張暥等二十三人
　四十五嵗癸已陞司經局洗馬兼修撰未㡬陞侍讀
　四十六嵗甲午陞國子監祭酒舊例考課撥厯出咨
　給假皆有獻先生悉禁之惟按期課士親閲試巻務
　使學術一底醇正㑹秋試錄科或謂每科監元必以
　當科中式為勝今搶卒恐未必得先生笑答曰安知
　一顧無良馬也既而以全椒吳國對巻置苐一果以
　是科中式戊戌
　廷對第三人
　四十七歳乙未
　四十八歳丙申陞侍講學士
　四十九歳丁酉轉侍讀學士考四品滿賜幣二羊酒
　各一
　五十歳戊戌是時
世祖章皇帝屢幸内閣一日指先生謂諸大學士曰汝
　等以何者為翰林朕視馮溥真翰林也
　五十一歳已亥陞吏部右侍郎新例學士皆兼内閣
　銜不得復陞侍郎故先生以侍讀學士佐銓焉是時
　尚書為孫文定公廷銓左侍郎為石公申先生到任
　日二公皆以目眚暫假值各省學道缺部郎不副以
　知府補之已經吏禮二部㑹同議放而給事中張惟
　赤妄以徇私劾先生有
㫖命先生回奏先生奏略云臣初任吏部此事同禮部
　公議非臣一人所得私也且徇庇何人張惟赤既能
　發覺亦何妨指名題叅而故為懸揣之詞以快私意
　何以服衆
世祖章皇帝云吾固知馮溥不為也置不問
　五十二嵗庚子京堂三品以上官自陳忽奉
嚴㫖黜去滿尚書科爾坤及兩侍郎而獨留漢官在部
　先生偕孫公等上疏云部事滿漢同辦今滿臣得罪
　漢臣安得免臣等無狀伏候
皇上一體處分有
㫖著供職不必求罷㑹滿堂官缺將以漢官考滿官未
　便復疏請補滿堂官奉
㫖令先生等得考察滿洲大小官員而先生等復疏辭
　謂漢人官員臣等不辭嫌怨自行考察若滿洲則素
　無生平苐令其人當前猶不能别識其面目而記其
　姓與氏也况得而定其優劣哉奉
㫖㑹同五部尚書及都察院考察此一時破例其重先
　生等若此
　五十三歳辛丑
世祖章皇帝升遐
皇上幼冲登極四大臣同秉國政有御史李秀者旗下
　人先以京察被黜而怨之至是夤緣復故官遂列四
　欵叅先生謂先生為故相劉正宗黨人其主銓選時
　尚書孫廷銓目昏不能視文書侍郎石申多病不進
　衙門而某以一手遮天部事徇私任行改易舊例其
　言皆荒謬無實據先生一一面奏奉
㫖謂李秀誣奏大臣肆口横詈殊不合理著嚴飭行
　五十四歳壬寅
　五十五歳癸卯先生給假回籍
　五十七歳乙已
　五十八歳丙午五月入都七月復補吏部侍郎時四
　大臣欲各省差大臣二員設立衙門于督撫之傍以
　廉督撫吏部滿尚書阿思哈侍郎太必兎議設衙門
　於各省東西一切書役蒯𨽻人員聴其招募頒與勅
　印等項先生執不可謂創造衙門費將不貲内之傷
　度支外之勞民力毁房壞屋勢必不免且國家設立
　督撫皆係重臣今又不信復遣兩大臣實逼處此東
　西相望而稽察之甚無謂也夫權太重則勢相軋勢
　相軋則當之者碎保無下屬仰承左右譏苛為民害
　者時太必兎䝉古人性暴無禮聞見先生語則大恚
　瞋目起立張拳向先生先生徐應曰雞肋何足安尊
　拳哉夫爾我等也既係公議汝必不容吾兩議何耶
　且議之可否自有
聖裁豈爾我所得而專主之時四司滿漢官皆恐懼股
　栗率書吏人等環跪先生前請先生稍貶損從滿議
　先生曰
國家大事非汝等所知也堅執不可疏遂上
上是先生議其事得止其後太必兎反修好每事就先
　生商酌然終以夤緣得官伏誅先是先生入都時諸
　翰林以新例有五部員外與翰林較俸陞侍讀者母
　論翰林俸不能較且部司雜處彼此不安又翰林論
　俸不論資即前後倒置亦非所宜乞先生改正先生
　許之至是盡改從初例焉
　五十九歳丁未㑹試主考得黄礽緒等一百五十人
　時建育嬰㑹於夕照寺收無主嬰孩貰婦之乳者育
　之就其傍買隙地種栁萬株名萬柳堂暇則與賓客
　賦詩飲酒其中是年長孫肅生
　六十歳戊申陞都察院左都御史掌院事先生首具
　王言不宜反汗一疏謂當慎重于未有
㫖之先不當更移于已奉
㫖之後以是時盛京缺工部侍郎多規避已㑹推奉
㫖不旬日而三易其人故首及之次有廣東盜賊充斥
　總兵宜嚴加處分一疏是時首相為班布爾善惡先
　生言直但擬
㫖云知道了
上取先生疏閲之即云此二本俱説的是何以批知道
　了令改票因得
㫖云這本説的是該部確議具奏時逃人法最嚴先生
　疏根本之計終及逃人大略謂初年所逃皆係八旗
　戰爭所得之人故禁之當嚴今天下承平日久或係
　投充或係新買或係入官似此人等即在地方有司
　尚難稽察愚民無知鮮有不為其所欺者此非敢于
　抗
朝廷之法也臣以為若逃者係舊人則當用舊法若係
　新人亦當稍示寛典使督捕詳議分别以為定例此
　亦本治之一端也又疏謂
　國家重兵多在閩粤但各處駐防過多恐轉輸易困
　古者防邊之士不帶家口及期則換今皆攜家而往
　約略計之十萬之師便有百萬途中口糧人夫及到
　地方一切養育之資無一不取之
朝廷故藩王提鎮其各處貿易雖曰擾民其實不可禁
　止也且室家重則難于轉動夫兵隨將轉將到便行
　使一旦他處有緩急之調而此家口重累之將與兵
　能符到即行乎則伍籍定額所當與軍政計通變也
　又疏請有司初授不當限年近見吏部選人進士舉
　人以及廕生等項俱論年分進士則壓于厯科揀選
　之餘舉人則待之五科不中之後非遲數十年之久
　不能預選保無有老耄昏聵不堪民牧者乎如其有
　之則自上京領憑赴任道路貲費不知凡㡬及履任
　而上司以昏聵去之即或姑留嘗試事敗聴叅而地
　方被害各案覊留至有老死他鄉而妻子代累者矣
　是官與地方兩受其病乃吏部雖有臨選面驗之例
　而叅摘未嘗多見也廕生應得州縣者部例准十八
　嵗選授夫天生人才少年早成者自不乏人然上智
　不常有保無有童心尚在操刀使割者乎如其有之
　是以知識未諳之人使之驟膺民社之重内不得不
　聴之主文之導引外不得不聴之衙役之指使及既
　敗而官與地方兩受其病乃吏部但有計年授職之
　例而考試未嘗講求也臣請
勅吏部當截取投供之日照兵部考驗弓馬之例畧試
　其身言書判取其堪授職者以次銓除而不堪任者
　則予以應得之銜頂帶休致其幼稚不通者或停其
　授官寛以年限待學成再補或照品改授佐領待練
　習世務照常陞轉則遲速老幼均得之矣又疏請申
　嚴内外職任之要務謂六部堂官于事之合于例者
　照例行之持守必堅于例之不符于事者據理行之
　擔當必力惟于疏内題明公私自見若各部司官滿
　漢同辦其賢否進退總在本堂鑒别之内乃京察六
　年之後陞遷轉易計其時堂上執筆所註之人半皆
　素昧平生之輩懸揣定評勸懲何處臣謂宜倣外督
　撫糾劾之例一年摘叅一次則賢智盡勉而愚不肖
　無所容矣若夫
朝廷之委任在督撫督撫之委任在司道總覈錢糧者
　藩司之責訊讞刑獄者臬司之責惟守巡各道乃承
　上發下之官皆有激揚表帥之任倘或私收餽遺詭
　其踪跡以明亷實政廢弛文其告條以欺衆官吏之
　貪汙不問百姓之疾苦不知迨有司敗露乃急補一
　揭以避平日徇庇之罪今大計在邇臣謂宜首嚴此
　輩以儆官常即督撫尋常舉劾果係揭報始列其具
　掲名銜或别有訪聞不必定列府道公揭以為此輩
　掩飾之地如此互相覺察則賢者不敢蔽不肖者不
　敢容矣又嘗因遵
諭陳言請寛刑税如曰省刑者非謂其犯罪而姑寛之
　也古者罪人不孥今一事而連數人或數十人此等
　人非其本身犯大罪也雖事終亦必省釋但其候審
　之勞盤費之苦至有本犯尚未完結而牽連者先朝
　露矣且問官貪懦不即審結多有遲至二三年或七
　八年者縱或未死而抛家失業棄妻離子可矜孰甚
　乞
皇上勅部嚴禁諸凡案件除叛逆外不得牽累多人其
　無益証佐槩免提究有寛限者即治督撫以才力不
　及之罪則刑可省矣且薄税者非謂其應納而姑免
　之也古云二月賣新絲五月糶新穀言在上徵收之
　急也今者正月即開徵矣慶酬未已追呼已至舊逋
　未償新貸又起而有司之不肖者更設重刑以懲之
　臣前有緩徵一疏部覆未准乞
皇上再行酌議夏税定于六月秋税定于十月上緩國
　脉下寛民命則税已薄矣其餘敷陳時政有闗民瘼
　者不可勝僕即密疏入告尚有請禁三藩貿易酌議
　三藩買馬諸疏其稿不存然載在政府可稽也
　六十一歳已酉
　六十二嵗庚戌陞刑部尚書先生甫到部即有愚民
　犯法日衆
朝廷教化宜先一疏
上嘉納之未㡬以年老疏請骸骨不許
　六十三嵗辛亥授文華殿大學士有首薦原任光祿
　丞魏公象樞兵部主事成性一疏又以嵗豐榖賤有
　宜廣行積貯一疏
上俱嘉納之
　六十四嵗壬子先生復上疏求去有曰臣今年六十
　有四筋力衰憊機務何地堪此昏憒臣前任刑部時
　㑹以老病乞休未䝉
俞允今相距又二年精力愈衰不得不冒昧再凟
天聴
上曰不肯相助為理耶朕豈不知卿年高但六十四嵗
　未衰也俟卿七十乃休耳
　六十五歳癸丑武㑹試主考冬十一月吳三桂反時
　閣事旁午先生早入晩出不敢言去
　六十六嵗甲寅
　六十七嵗乙卯夫人房氏卒
　六十八嵗丙辰
　六十九嵗丁巳
　七十嵗戊午福建平時先生以䝉
上許可又上疏求去大畧云禮曰大夫七十致政今臣
　年已七十矣臣向所以不即請者緣時方多事
皇上宵旰不暇臣何敢以犬馬餘生為自便之計今四
　方漸次平定
皇上盛徳大業與日俱新而臣以衰朽之軀溷玷朝右此
　臣所夢寐不寧者也且
皇上曽許臣七十乃休息壤在彼不許
　七十一嵗己未㑹試主考得馬敎思等一百五十人
　時兩廣平
朝廷徵天下文學之士倣古制科例名博學鴻儒先後
　詣
　闕
御試賜酒饌優禮選取五十人皆授以翰林官餘髙年
　者間授中書職銜遣回籍闢門之典于此為最但是時
上親閲巻訖糊名付閣下覆閲先生審慎甲乙所取盡
　名士一時伏先生冰鑒是年五月先生嬰熱疾乞疏
　益切
上遣翰林滿學士喇薩里就家問病且傳
諭調理稍痊即出供職不必求去及小愈先生復入閣
　面奏請乞
上親留先生仍遣還宅調理俟强健入閣
　七十二嵗庚申四川平
　七十三嵗辛酉雲南平先生復求去
上曰朕知卿年髙顧
　朝有老臣不綦重耶因以其疏還先生不許
　七十四嵗壬戌元夕前一日
上賜宴大臣及詞臣講官以上於
　乾清宫許羣臣至
御座傍觀鰲山燈
上親賜先生巨觥命釂先生不能飲遂大醉及
　先生捧觴稽首登臺獻觴旋下臺復稽首候釂
上止先生曰汝老矣登降不便即在此候釂可也及出
上命二内侍扶掖又傳令先生家人輩用心扶侍到家
　是日
上命賦柏梁體詩
上首唱云麗日和風被萬方羣臣各續成之既而
上東出闕祭告
諸陵先生日入閣不敢怠暨
上歸先生復上疏請奉
㫖卿輔弼重臣端敏練達簡任機務效力有年勤勞素
　著倚毗方殷覽奏以年邁請休情詞懇切准其原官
　致仕馳驛回籍遣官䕶送以示眷懐及先生謝
恩
上賜飯復傳
㫖云卿自今後無有職掌可常至
　􁱘臺一看越數日先生至
　􁱘臺
上令人引至
上所御閣東小閣内
賜飯訖
命先生遍遊
　西苑遣内侍二人扶先生登舟厯諸亭臺及曲檻迴
　廊巖壑之勝内有
御書曲澗浮花四大字迤邐登陟至浮杯亭
上遣侍臣攜酒菓隨先生令每至一處坐飲三爵力倦
　且稍憩勿遽出游畢告歸即以酒菓送至家先生遂
　有微臣去國戀
主一疏内列五事一曰
皇上不宜費財二曰
皇上不宜遠出三曰
皇上勿輕遣官四曰臺灣不宜輕剿五曰闗税鹽課不
　宜増額
上嘉納之
上遣翰林院掌院學士牛鈕陳廷敬侍衛二格到宅頒
賜御製詩文一軸内云内閣大學士馮溥贊襄密勿著
　有勞勩乃以髙年數請歸老念深箕潁頓謝簪紱悵
　别之心聊書四韻　環海銷兵日元臣樂志年草堂
　開綠野别墅築平泉望切巖廊重人思霖雨賢青門
　歸路遠逸興豁雲天康熙二十一年八月廿六日
御筆又印章一方上勒適志東山四字又墨刻昇平嘉
　宴詩一册次日辭謝
上遣中書舍人羅映台䕶送到家京朝官數百人同餞
　之彰義門外祖帳相望十餘里京城小民有牽車泣
　下者時值
太宗文皇帝實錄告成
賜銀幣鞍馬加太子太傅一時榮之
　七十五嵗癸亥先生家居
　
　西河集巻一百十五
欽定四庫全書
　西河集巻一百十六
　　　　　　　　　　翰林院檢討毛竒齡撰
　　記事
　　　李女宗守志記事
予修明史曽載女子未嫁守志者一人為髙皇帝朝監
察御史蔣文旭妻孟氏暨僦杭州適遘隣人嚴氏女事
而為之狀餘所聞雖多不敢載以為其事難然實未嘗
中禮也李庚星者予門都講生也嘗問曰孫鑛曰鄘之
柏舟共姜未婚而守志信與曰未有也共伯武公之兄
也衛武四十始為君然猶待父僖之死國人殺共伯于
隧而後武公得繼立則共伯豈少者與而未婚與然則
何以稱兩髦曰子信以為兩髦者童子之飾乎童子飾
鬌鬌者角髮也及長而後代以髦髦者結鬌以為飾者
也故男子娶婦共事父母則拂髦而冠緌纓必父母没
而後脱之禮親没不髦是也誰謂髦者童飾也曰若然
則父母為子女成嫁娶既納幣且告吉矣而不幸而婿
父母死或女父母死則男可改娶女可改嫁與曰惡焉
得此不仁不智無禮無義之言乎父没觀行以父母所
成之嫁娶而一死而遂背之不仁婿父母不並死也一
死一改娶已不勝娶而苟其所聘之女氏皆有父母則
凡其所聘者皆非其所得娶者也男終身改娶女終身
改嫁凡為此言與聞此言而信之而述之者皆謂之不
智且此何禮何義而可為之曰歸有光曰未婚而守志
非禮也古父母死即改嫁不待婿死也曽子問曰婚禮
既納幣有吉日矣婿之父母死則如之何孔子曰婿已
葬婿之伯父致命女氏曰某之子有父母之喪不得嗣
為兄弟使某致命女氏許諾而弗敢嫁禮也婿免喪女
之父母使人請婿弗取而後嫁之禮也女之父母死亦
如之若此者何也曰此所謂不善讀經者也經之言此
以為此告吉而遭喪之變禮也使遭喪而未告吉則免
喪之後詣女氏而請吉期何必致命而無如其已告也
已告則女待嫁矣女待嫁則必于既葬之後致命不娶
而後女氏弗敢嫁謂不敢来嫁也蓋愆吉也既免喪可
即吉矣然女氏臨嫁又必請婿且勿娶及來娶而後嫁
之謂不忍即吉也蓋承喪也此則告吉遭喪議禮之盡
美善者而康成偶不能註而孔氏之疏之者又誤以娶
之為别娶此經遂不明矣夫此經尚不明而可以之證
他經乎于是兩問各不决怏怏而退當是時生意蓋有
在而未敢間也既而三衢王㫤者以江山陳氏未嫁而
守志請題其册予謝之曰非禮也而李生蹴然避席而
請曰生家于禮者也王祖太僕公著禮樂疏而王父工
部公述之見者不以為非禮不幸家亦有此事而疑與
禮悖然既已如此且其事頗可憫父嘗咨嗟焉不敢告
人今十五年矣誠不知于禮在何等曰試言之曰李婃
者女兄也仁和人父勉庵茂才以貧故授生徒外舍有
友張斌客武昌使其子仕華來學十三能文與婃同年
生父每思妻之未言也康熙十五年相傳有詔選良家
女民間爭嫁娶州師里長窺于門父患之謀之母張母
懼甲媪者司判者也導于士華家而酌以婚士華母蔣
喜甚出意外遂以轝轎来擬假行配以待之婃過士華
家行見姑禮且與姑同卧起如是五日姑愛之甚擬留
婃不得泣而送之返既而其舅還家婃往拜舅又返又
既而姑念婃病婃再往姑留之越數日泣返婃惻然告
母曰姑婦尚有日而姑每見兒必泣得非不祥耶其明
年姑大病病中念婃不可已曰安在安在其家復來迎
曰請一相訣婃聞之急往未到門而姑死遂留之視含
斂視殯服喪服返當是時其舅尚在客而士華仍留學
外舍未去也越二年而士華病病數月死死時年十八
舉家傽徨婃初請視斂不許既而請易服父踟蹰間初
阻之然而義不可絶且此終身事將謀之一旦未易定
以詢親串親串曰此未成婦也禮重成婦不成婦則不
告祖不拜舅姑不見兄弟姊妹死則絶之何服之有或
曰服亦何不可特不宜終服耳禮娶女有吉日而女死
則婿必齊衰而弔葬而後除服夫必齊衰而弔者不忍
絶也葬而即除者謂可以絶也言未既婃脱色衣出跪
且泣曰吾不諳禮不知宜何如特念死姑遇我厚痌于
心此生不能忘且吾李氏女也無故而入人之家拜其
母并服其母喪而猶謂非其婦何忍言惟父母哀憐之
父曰然禮在家稱女在途稱婦吾豈不知往彼已稱婦
獨不曰此名也非實乎且百年甚遥而兒以搶卒决之
保無悔耶曰百年時也决之搶卒者志也吾志决矣祗
念生女當外成兒以不祥之軀累父母終身苐懼取憎
又何敢悔自今以後願住父母􁁜房一間且食父母食
不足以十指補之如是止耳言訖父母哭家人皆哭一
若與之訣者㑹其舅奔歸婃喪服出見舅嚎咷躅兩足
曰吾不忍死兒後復見有此且嚎且走去武昌不返婃
乃辟一室立姑主及士華主歳時祀之予聞言大驚曰
賢哉此禮也非未嫁守志者也吾将明此經以正俗禮
而不謂婃以躬行之誰謂閨中無知禮者迄于今又七
年矣康熙四十一年婃年四十予乃遂言曰此古今言
禮一要㑹也今人言婚禮必以夫婦同寢處為斷名為
成婦禮蓋誤以子婦為夫婦也不成婦者不廟見婦車
至即牽婦而入于房御衽請趾不祖而配不奠幣而男
女交受不告之父母而婿為主人三飯三酳以生倫大
禮而等之野合而禮亡矣古禮即不然當婦至時必以
婦見廟見為斷名為成婦禮謂成子婦禮也假舅姑而
生耶則質明婦見以棗栗腵脩拜舅姑于堂舅姑而亡
耶則三月廟見以扱地奠菜之禮拜舅姑于廟夫然後
謂之成婦苟未婦見未廟見而不幸婦死則雖至日已
合巹三月已致女夫婦寢處非一日而仍非我婦不立
主不祔廟歸葬于女氏之黨其不重夫婦而重子婦如
此今婃拜姑復拜舅行婦見禮而姑且念婦以迄瀕死
則正其成婦而不可絶者所闕者獨夫婦一寢處耳賈
服禮註異義曰禮婦至不成婚三月而配故春秋譏先
配後祖為非禮而熊氏論禮謂婦至三月然後共寢處
故春秋三月始致女則假使此三月中而婿死可謂不
成婚而當改嫁乎是此之守志祗比之三月中之婦而
謂其未嫁而守志不可也謂其不成婦而不當守志尤
不可也夫婦見則其婦也既婦見而成婦雖未婚亦其
婦也此禮也吾故備論之以正夫世之妄言禮而悖于
經者或曰禮女嫁稱字今無字何也曰此所以尚為女
也雖然婃者女宗也昔者鮑氏妻以善于養姑而稱為
女宗今婃行實過之而名適與合天字之矣因題曰李
女宗云
　　　家孝子記事
孝子名周尹予族分浙東西而浙西名族以江山遂安
為最孝子遂安族而居于泮塘曽祖肖環公萬厯壬辰
進士官吏部有名而從兄會侯順治戊戌進士則與予
同舉制科予嘗弟視之會侯每言孝子事屬予為記未
應也既而同館官方君若韓復以其事徵詩文及予予
因按其實順治十二年婺源山賊大起焚掠四出隨地
結行砦而薦居不常每簒人家男女以要質贖多者千
金少亦數百金名為助餉否則殺之解肢體掛樹間孝
子父爾久謂泮塘不可居謀匿山僻使孝子涉帑而已
居守寇至縛爾久去孝予聞變藏母婦婦翁家而隻身
走山砦號哭叩首砦門乞釋父曰徒手耶出其父將殺
之孝子踉蹌返謀之婦翁王君介明得百金捧之往曰
是區區而思以助義餉大難收其金驅之孝子乃變産
且悉變帑中所有又得二百金捧往而賊已移砦號哭
走蒺藜到砦跪砦門求釋復不足然則請見父而返曰
足即行耳何見為孝子已出山中途聞官兵將至大驚
念賊暴官兵至必殺質以行即不然火炎崑岡玉與石
亦安可辨也哭曰然則吾父死矣急返紿寇曰吾年幼
力至此竭矣吾父出尚可得百金盍質吾於此而貰父
歸餉可全也賊曰諾遂留縶孝子而返其父官兵至寇
大殺掠去而孝子不歸不知其死于兵死于賊也今若
干年矣康熙二十七年孝子所遺子名超倫舉于鄉與
予兄子遠公同上公車門重語其事且乞記于此孝子
死時年二十二距此三十二年或曰孝子婦王氏其節
亦不可及焉
　　　重裝何孝子三世畫像記事
以影幛祀非古也顧司馬遷見留侯像謂如好女夏侯
孝若為像贊贊東方先生古名人傑士赫然于時而曠
不相接則思得其貌而瞻之至其子孫之想象髣髴又
其餘也邦植何先生孝子也予既搜遺乘為之作傳而
瞻拜闕然王子鴻資偕其族孫靜子者詣其家請影幛
觀得六壞幛于毁軸間風雨蟲蝕糜漫㡬盡顧其像猶
儼然也鴻資請持歸合錢補苴糨其背而藉以縑繒予
過謁之孝子瞛其目瞿然有求挺挺然丈夫者也妻虞
椎髻帞而顙有助容也其尊人御史公白晳鬑鬑鉅君
也一似重有思者太夫人顇然多驚容儼撾鼔時其能
可睹也贈君夫婦秩秩也嗟乎有靦面目而視不可得
孝子三世獨能赫赫然若平生千秋想見于是乎在矣
苐天道無知孝子後鮮嗣興者今贈君所遺纔八臂耳
守祀勿失雖在其子若孫乎然里中賢豪豈無相繼感
興如鴻資靜子其人者孝子之像從此其不可壞也像
故有江西道監察御史陳褎讚詞因幅歉半靜子以續
讚屬甡甡辭之姑為記其事而書之如此向予作傳謂
孝子服衰終其身今像故冠衣牡麻雪如也嗟乎孝也
已
　　　范鋐入川勒石記事(宜入碑/記内)
范鋐少時屢入川予不及見也知之者曰會稽范鋐其
曾祖崇明縣令生其祖孝廉君孝亷君生其父别駕君
而孝亷君死孝亷有弟由武進士為四川叙馬瀘總兵
官崇禎八年擒佘寅獻俘京師留别駕君幕府而别駕
君又死方别駕未死時鋐念父久在川餘姚鄭君者授
成都縣令匄為記室尋父于瀘州江安之怡樂庄此少
時事也别駕君死鋐殯其木庄田中十四年將負木歸
而賊破瀘州殺其庄田家人二十餘口路阨不達鋐獨
歸十六年再入川李自成破成都不得前又歸及又入
獻忠殺川民數百餘萬盜賊四起塞路以屍即又歸及
其又入則寧南兵蔽江下遇湖廣道士服(道士服/地名)剽鹵
已及急取衡州道從貴州入復不前歸時鋐病鋐有兄
貢于鄕冀選授近川可隨入且鋐有祖母與母皆藉鋐養
鋐扶病覓扇估入川者與偕入臨行辭祖母及母跪不
能起祖母曰吾不以生孫易死兒也牽鋐衣鋐號且行
至江西西南兵大閧不得前哭曰吾三次入川而卒不
得前豈非天乎嘔血而歸迄于今鋐老矣康熙辛亥予
遇鋐于汝南郡署怪其老而遠游且傭書也又明年鋐
請入川汝南金使君祖道于懸匏樓下予曰諺有云老
不入川君入川何也鋐泣不語逮暮有同行者叩其意
同行者曰鋐將以負父木也且夫鋐之來汝南也鋐父
木殯江安江安令張君為開封之通許人與汝南金使
君善鋐之傭書于金使君者且三年矣冀為寓意于江
安君今江安君有家人信鋐懐之行且江安距越一萬
餘程積傭書所直錢以為嬴糧蓋其人以入川老而非
老而入川也予悲其遇而又憐其用心之委曲且摯沉
毅果鋭以求必得人雖老其志可為也越一年予還里
門而鋐負木歸艤舟西陵訪予于城東之故廬值予他
出告家人曰殯木者三十五年不得其處矣兵荒瘞掩
厯嵗移易江安君給以牒遣縣吏押之搜林間凡土中
無主木俱許搔視旬時得夜夢于江陽兒祠忽五搔視
而得之硃木標識尚存左和江安張君䕫州熊君成都
錢君藩使者金君皆為贈還且勒石于故墓側令土人
李姓者守之而屬予記其事鋐三十五年中凡四入川
不達暨可達而祖母與母皆老病其兄以候選死京師
逮三畢喪而後毅然以入也故鋐入川時已老云
　　　濟寧關忠義祠記事
濟寧舊有忠義關公祠其趾與回之禮拜寺鱗齒而
列禮拜者回以習教猶杭之回回堂也先是回種散天
下天下都㑹多回估而濟尤盛其俗白帽挺棓持貲走
四市徙物絜利雖與居民共稠處而自為族名教門焉
崇禎壬午流賊剽河南東及濟濟舊有開府總河旗兵
所以捍運而久而弛也回聚族摩厲請徙入保時歳大
歉而回合貲糧部署以驅以禦城賴之全回衆素驕蹇
至是益甚遂大拓禮拜議撤忠義祠以益其地是時開
府方論其功唯唯而濟寧諸生陳君者約州民同詞揭
開府力持不可回初難之率衆詣陳君恐脅備至不得
已復餤以利陳君曰威我尚不可若以利豈有以金錢
私賣吾神祠者哉回怒甚忽一人猝前簒取去衆回爭
從之至北城日已墜地衆回嘬集棓朴雨下腦陷肌肉
滷瀝家人呼于官請救僅以屍還及將還主者復剔其
兩瞳始聽舁去于是主者乘夜聚謀曰陳君己死吾有
功于州諒無大害然殺人抵罪律也寺旁有厲兒吾種
也家僅一母盍贍母以金而令抵之衆曰善遂􁒅擁詣
厲兒擲金母前噪言厲兒殺陳秀才罪當死厲兒不知
所為子母股慄跪衆前驚號主者撝以臂令鐍其母驟
牽厲兒去棓之立舁其屍于陳氏門外反曰陳君殺回
回報君相當開府以下皆無可如何衆回歸尚集主者
主者忽仆地己而大怖若有誅之者竅出血死而陳君
之以屍還者夜分聞有人來前按其肌砭腦漱毒㶁㶁
恍傅之以糝者然後持物内兩眶寒甚有如丸氷甫内
彷彿見神引甲卒負一筐珠光溢于筐即内眶物也家
人見君生駴甚急移燭視兩目目如故逮明州民遍傳
君見神狀于是回衆亦悔懼願復神祠甲申
朝命大司馬楊君鎮濟回衆稍斂而陳君以明年舉于
鄉丙戌成進士除貴池令其同年友兩浙觀察王君曽
語其事而山隂陳曽塤與陳君交為作記陳君名益修
字偉如嘗曰吾兩目視物都不異特差小耳曽塤以舊
記互異乃屬予更記之别有楊司馬卜祠事在曽塤記
中(楊司馬名方興甲申河决荆隆口遂以大司馬兼大/司空事鎮濟時歳灾多盜楊欲治河往河北恐州民)
(襲之思洗其州素聞忠義祠神乃卜于祠卜法縶牲碑/間酹酒于牲首首動則神許之楊故命鑊酒酒沸灌頂)
(及項而首不一動遂寢及視牲首則麋爛矣楊鎮濟/十三年與州民漸親始語其事後楊亦大新侯祠云)
　　　贖婦記事
王師破江隂誅其民以城抗者而俘其婦戚三鈹項仆
城下得不死獨念婦王氏俘去嘿禱于神(周櫟園作戚/傳稱戚禱闗)
(神/祠)夜夢神授字曰為汝贖婦者戚三也寤而嘆曰即戚
三耳尚誰贖婦哉明遇人于蕩間則尋婦盛三者也戚
憶夢戚字中糜糊有似於盛遂同行至江寧二人者揭
訪于亭或有告戚婦所者索酬金戚曰吾實不持金吾
向所揭誑耳曰然則贖亦無金耶曰無之曰然則雖告
以所在而安庸也去戚挽之泣其人視其揭思曰若苟
善書客有僱書首楞嚴百部于報恩塔者可得值也戚
受僱而半貸之得十金贖之綠旗郝將軍將軍婦受金
陽為不解鞭逐之且不肯還金時盛三同往泣曰此金
非他江隂戚三僱書以贖婦者也城陷家破所不憚瀕
死以匄此金為婦在耳婦未還而金又失豈謂城陷時
不能死耶吾盛三也今同戚三来終不令戚三獨死此
矣號而譁震于諸旗將軍者出義之許還婦及還則盛
三婦也先是盛婦被俘來密書驛壁曰江隂盛三婦在
郝將軍旗而盛字中蝕有似于戚故是時告者竟誤盛
為戚而指以所也盛三曰柰何以戚三金而為盛三贖
婦耶願夫婦鬻旗還戚值而佐戚覔婦郝曰吾勿庸紅
旗張將軍者若主也需役薦之張得值二十金盡予戚
而留戚旗間晩除馬通聞傍室婦里音盛乃操里音歌
曰二十一是七三託我尋汝來江南少頃内婦亦操里
音微吟曰一十一是王氏願為七三告七四盛聞之大
喜曰是矣急呼戚躡至婦已去次日盛偕戚語郝郝預
為過探得實遂同詣張請贖之張執不可且曰是婦有
色值卬金固不足且已留此婦而何贖焉二人者固爭
郝亦力解勢無可如何久之盛乃揮已婦出訣曰吾與
戚三同来矢不獨還今戚三以僱書金贖汝書尚未盡
償而吾與汝空鬻身無以報戚何用獨贖為汝仍還郝
吾與戚同去赴江水死耳交郝以婦返張值拜郝及張
二人牽臂出且號且行而戚婦與盛婦俱號時張之旗
有願出金代贖者有迸涕者至是張心動謂郝曰止吾
安惜以一婦全兩家也雖然婦值不止是而減值以贖
則無以示來者且此值盛值也盛為戚鬻身而吾何能
獨遣戚而反留盛因竝遣盛戚而以二十金令分之為
歸里貲于是各懽呼謝去過償書所二人夫婦皆善書
請各書以償主者感之不聽乃合書一部貯報恩塔胡
道開曰江上戚揚與予善曾屬記戚三事未應後士大
夫亦稍稍有道及者其言多脗合戚揚云當書經時盛
三夫婦所書巻悉署戚三名夜夢神持盛書示戚令戚
改盛字嗟乎神也順治丙申道開以記屬西河僧開越
五年僧開記事
　　　周子鉉游天台山記事
少與來蕃約登秦望山髙峰逮蕃死一十二年而至今
未有登也向從許還間道出陶丘渡濟欲觀天孫既已
馳書導泰安守令之待而中途疾作竟不遂前是雖勝
游有數與然其志氣之不决亦可見矣周子鉉學道人
也顧年少足不踰閾外癸丑冬予遇于城東之酒壚見
其負卧具探槖中錢若將貰航頭夜行而四顧跉􁀙傍
無一人方疑其年少獨行當有所為及詢其所之則曰
游天台也台距此五六百里寜有以紈綺無輔䞙䞚往
來之理是必不得于其家人而投袂悻悻一往而跇于
是力阻其所行彊相勸勉自日昳至暝俟其家人者至
見其訣辭而後聽其去而不之顧也乃越二十日忽來
過曰吾已度石梁矣詢其狀則以獨身詣磴傍丐僧之
能度此者而導其前拱翼且胝翾然而度既度旋返心
不少動舉所謂搏石屏而援長蘿傍有絶壁手可扳倚
以今觀之皆誕妄者夫以萬仞之層崖臨不測之長溪
縣霤灑散絶壑谺呷半趾所據茫然無倚攬之能而任
意往來非㝠觀萬象超然獨行釋域中戀戀而契誠幽
昧何以得此此吕梁之能神而伯昏為有道也予嘗慕
天台之竒思一紀其勝而久而不得及讀孫興公賦知
興公亦未至而圖其狀而賦之今子鉉所遊自楢溪以
往凡四明五界九里萬年無不造其幽而窮其祕然且
上至華頂側臨金庭即赤城霞標雙闕雲竦極前人之
所稱者皆一攬而盡其度石梁一節耳人苦不自决繞
指性成初以為從容應事或無大過而一旦遇機變當
前脂韋荏苒抽刃未斷其為惜因循而嘆失時者比比
也子鉉可免矣予十年前送白門向陽游天台觀其所
記游云至石梁時見一健兒挾彈來躧足而度夫見石
梁不足竒見度石梁者乃真竒耳又云予以他道䝉茸
經石梁右呼梁左人曰吾亦度石梁矣其重度石梁如
此距子鉉所游甫一月而章安兵起後遂有不及游者
　　　東陽撫宼記事
越司理陳君子龍嘗薦東陽諸生許都于浙撫不用都
世家子祖達道入御史臺有名都見天下亂私喜自負
嘗以文章交三吳名士三吳名士多稱之華亭徐孝亷
見而嘆曰使用人如都者天下事安足定哉婺無頼人
有假中貴招兵者事發覺東陽令文致都求賂都以無
實怒不應令持之急會都葬母逺近赴者萬人或告都
且為亂令密具道道使者王瀠驟遣捕就葬所收都方
就縛間客馮隆者掖都前麾衆而譟衆大哄喪車四馳
山市灌沸中一人名戴總手格殺捕都止之不獲知己
無可如何遂于葬所裂白布裹首起兵名白頭兵先是
浙撫㑹子龍所薦狀于直指使左君光先而撫以他事
落職去至是直指遣游擊將軍蔣龍江者統廂軍進𠞰
檄子龍使監軍自效時都已下東陽浦江義烏三縣將
犯郡而郡人姜應甲為給諫與罷歸淮撫朱大典共議
城守已集閭左給衣械而應甲欲出戰大典不可應甲
就大典借芻粟不與應甲怒麾衆逆戰于孝順街大敗
賊薄城下㑹龍江兵至破其圍賊稍却保紫薇山初龍
江進兵時以兵多東陽人先與約曰若衆與賊皆同鄉
今日相見非親戚即里隣耳能以刃相加乎衆曰能遂
進兵賊見官兵多稔識者相望間官兵遽前得乗其不
意解而去然終非敵也直指望子龍而瀠以激變不安
思藉子龍招撫可自卸至是應甲亦陰相匄重子龍乃
單騎請詣都直指不可子龍曰都故好義今聞其破城
邑豪毛無犯苐白衣冠謝長吏部署而去其人可義取
也且都素以不見用怏怏使能貰其死用之勦宼責令
立效以自贖譬暗䖟赴火耳直指許諾子龍乃直詣都
營都驚問狀子龍告以故且讓之曰本以君為國士故
薦君今乃賊耳如何能自改者中州㓂亂且十年贖過
以功萬戸侯真汝事也不則人鉥汝影矣都初不應仰
曰已如是矣復何贖既而繞案走數匝趨入復出咨嗟
曰故人諒我能明我為墨吏所誤無反心雖就死何憾
哉顧人不能諒如之何子龍汎以酒矢曰以百口保君
都出諭衆衆不可皆曰陳君紿我耳露刃環向都呵止
之且笑曰豈有紿人陳司理哉召所親議帳中皆猶豫
移日不决馮隆拔佩刀斫地謂都曰今日子嶼出明日
如約請散去未晩也子璵都字于是以三騎隨子龍出
夜詣瀠乞免死券瀠難之子龍爭曰殺降不可失約尤
不可也且賊衆未散去專伺吾券信以為向背今必不
與賊衆中豈少都哉瀠悟與券仍令子龍復挾都入山
散其衆都降從者八十人直指迎都于正陽門外收斬
之臨斬都仰天曰乃為豎子所賣徐孝亷知都死讓子
龍曰都本以我故降君君不爭其死今而後人敢友君
哉或曰司理以薦故不敢爭或曰司理固爭之不得者
子為諸生時從司理游聞其事順治丁酉蘭溪方君語
相合因記之浙東土宼後起者皆稱白頭兵豈慕都得
名抑亦都之餘黨與都結客百人山隂鄭遵謙抗
王師不勝蹈海死在客中
　　　周氏家藏三代誥命記事
明吏部文選清吏司員外郎周公順昌既以死璫難贈
太常寺卿其子茂蘭刺舌血上書請封三代故事贈官
死忠諫經䘏廕者其父母妻室俱准給封贈予以應得
誥敕而不及其祖父母故三代之請有㫖命所部查㑹
典具覆而㑹典無是例也茂蘭曰嗟乎當吾父從福州
推官赴行取時嘗縫布囊貯所積俸銀如干為祿飬獻
而澘然泪垂顧茂蘭嘆曰安得即貤封吾祖若父哉茂
蘭聞其言今追贈在邇而例止父母柰何慟哭繙㑹典
自夜達曙忽得一例云凡以死勤事抗節不屈身死綱
常者其卹典取自上裁踊躍曰然則唯上優之耳遽揭
所部匄據覆而上果破例令所部從優給贈三代一時
死忠者皆得援例請全給其例從茂蘭始而易代而未
之改也乙酉南都破茂蘭捧誥軸銜以黄愎彚軸三而
合襲之告其季曰此地為東西四達兵戈所經蓋藏不
可保苕溪岨而僻倘免焚燹庸詎知蛟龍之必為害者
吾守故廬汝攜家人入苕溪負此行矣季曰諾及其既
也故廬無恙而在苕之受剽者誥失其二茂蘭泣曰先
人之寵命守之不卒何以為子且聖恩已全給而今反
不全摽嘔出血無何閩師告㨗還夸藍大振凱者帥介
騎覔周氏廬一里皆驚家人漸有竄者或勸茂蘭勿出
見茂蘭曰吾安逃矣挺身前夸藍大者僂而拜探箙出
誥軸捧還曰此君家物也茂蘭跪受之既而别去詢其
名不告以乞從者曰夸藍大王得勝云予初同杜陵蔣
生過茂蘭茂蘭語其事且索予記既同姜京兆再過之
得觀其誥軸三真世寳也時京兆作血疏書後又既而
茂蘭過予為記事方逆閹矯逮公鄉人擊緹騎至死公
卒就道後有書示茂蘭曰吾渡江後凡郵夫販子兒童
女婦皆攀車哭泣而猙獰憤恨若是曹亦皆流涕然則
大義之易感也若王得勝者則又至性過人者矣誥軸
外有黄宗伯道周所贈序手書皆無恙
　
　
　
　
　
　
　西河集巻一百十六
欽定四庫全書
　西河集巻一百十七
　　　　　　　　　　翰林院檢討毛竒齡撰
　　説
　　　伊尹告仲虺説
毛甡居壁間讀新莽傳竊嘆新莽以還其為禪受者凡
一十三家蓋亂臣賊子之利階也劉漢唐明本明為征
誅而維唐之始則猶不能亡其習焉嗟乎禪受可勝言
哉昔商湯伐桀告臣以慙亦惟懼後人藉為口實而唐
虞之為口實逮今未聞善哉孟氏之罪燕曰子噲不得
與人燕子之不得受燕于子噲其垂戒遠矣嘗按仲虺
之誥本有伊尹告仲虺説疑在新莽時莽大夫輩阿刪
之不令傳西河毛甡乃重考石匱之書得其文爰補錄
焉其文曰成湯放桀于南巢惟有慙徳曰台恐来世以
台為口實伊尹乃告左相仲虺曰嗚呼我聞在昔放徳
惟其遂徳不惟其遂事遂事之效乃至于敗維昔三后
丕禪允績不墜厥無馬牛之奔墮爾永命乃有夏三世
弗堪于憂惟乃率循先典丕窮受命越在有窮其勿詢
于龍圉惟風乃純狐亦惟薦我封豨之膏聞于上帝越
在于今其誰敢知曰匪上帝之徳錫于窮門今王遠宅
不常媿乃禪徳台恐後世禪徳之誣流或甚焉仲虺曰
厥勿以告余其以上帝大命用爽慙徳仲虺乃作誥其
後誥亦亡始有偽為百兩篇者
　　　齊于生辯日遠近説
孔子游越齊于生御車道逢兩兒辯日遠近不能决也
以告孔子一兒曰我以日出時遠日中時近日出時滄
滄涼涼日中時如探湯此不為近者熱而逺者涼乎一
兒曰我以日出時近而日中時遠也日出時如車輪日
中如盤盂此非遠者小近者大乎孔子不對齊于生言
曰吁是何見之穉言之易也夫日之有涼燠日之行也
日易朝晡行而寒暑因之且夫日有旅矣自土見土凡
厯三旅是名昢明昢明之後更厯三旅謂之早食方其
未見土藏之地中其道里將不得旅也然而我聞自昔
王禪泰山爰登日觀雄雞初鳴日見海底未汎暘谷其
徑三丈既而出水晞于扶桑倍丈有差暨于見土尚及
十尺(漢官儀記雞一鳴時/見日出凡三丈許)吾未聞土中之道近于見土
也是無故月有盈虛日有舒斂其體固然也且夫日之
有舒斂則非見者所得定也當其見舒見遠亦舒見近
亦舒也當其見斂近見亦斂遠見亦斂也見且不得定
何論遠近于是御者呼兒前告之曰皆非也日之在冬
也滄滄涼涼其在夏也如探湯可謂近者熱而逺者涼
乎日之初出也東極視之如車輪西極視之亦如車輪
其在中也土中仰之如盤盂東西仰之亦如盤盂可謂
近者大遠者小乎
　　　上巳説
成問于齊于生曰上巳干名抑為辰乎齊于生曰上為
上旬巳乃干名古人卜日用干為凖凡其數月然後以
辰故三正建月爰定子丑四時分日乃始甲乙不觀之
禮乎上丁習舞仲丁習樂又不觀之傳乎上辛大雩季
辛又雩其云上者以上旬也仲者中旬季下旬也其云
丁辛則以干也蓋旬凖于十十干妃之日有循環干無
遺數所為可定以上也若辰以十二為準則惟月十二
可以妃之使以辰準日則日有常旬辰嬴二數上難等
矣請遂言之當其上旬朔在子丑則此一旬乃無戌亥
假使上旬朔在午未則此一旬已無辰巳既無辰巳上
無巳矣然必用巳巳在中旬將名此巳為上巳乎抑中
巳乎是數之貿也故沈約宋書曰自宋以後但用三日
不復用巳惡其貿也故風俗通云巳者祉也惟巳可止
故用祓除此為巳也故爾雅稱巳月為則月則亦止也
　(此篇出蔡州/曹氏月令考)
　　　壽人説
若雲庭之松經廩霜而不變者夫何故則其靜也吕梁
之石砥之波瀾而不泐夫何故强固者不移也今夫琴
庵先生之為人也吾不得而知也始為雷州法曹繼而
遷司馬于汾陽又繼則守淮其為政吾亦不得較稽也
吾嘗與其季游矣郡為宦者必大其閈閎髙其門廬而
先生之桁不容􁧂門閥不可以為仰吾嘗入其庭漂漂
乎洫乎然而安焉得非靜而不移者其是耶先生之季
靜者也以學道為都居其嗣君宰松溪有名人比之陽
城吾皆游而知之故曰先生宜靜者流矣故曰其道龍
變其心蛇行故曰惟靜可以為久常也惟靜故壽(右董/琴庵)
(先/生)
且夫絲繩之繳物也必先卷而懐之不盡舒也必遇物
而後縆而舒其繳故其未盡舒者則非其時也舒則其
時矣惟至人為能因時故夫冬荷而夏鞠違時也蟪蛄
無春秋蜉蝣無朝昏者失時也彭鏗之畫于八百殤畫
于朞拘于時也至人後時而生不先時而成不必先道
徳而道徳名焉不先功名而時之為功名者著焉吾故
曰此李先生之能壽也故曰千魚在淵一罟收之則罟
勞矣一罟收十魚而猶以為牣則罟全矣居得為之時
行可為之事事嘗有餘而猶自以為未盡則時全矣(右/李)
(司/馬)
　(舊有三段/今不存)
　　　胡方叔字説
胡方叔初字匡叔以兄弟多人有似匡裕兄弟故云觀
其别字匡巖可知也然其初本字玉叔玉叔名璲玉表
之璲者玉也既而舉于鄉危舉之而後失之且家徒四
壁立無何盜復瞷其室玉叔曰吾韞吾玉矣荆山之英
刖之固也既已遇楚成而復題曰瑕良玉不辨必有負
之而投淵者且魯之陪臣又已竊吾寳玉矣吾安所字
玉哉小東曰鞙鞙佩璲不以其長璲本無長耳生長東
海居近東山東之又東誰謂東之不可名也因號東嵓
吾嘗作東嵓先生被竊詩以謿之(見七/古巻)今方叔曰吾其
更字方叔與丈夫生而有志于四方故詩曰經營四方
鄉游不樂何必鬱鬱懐此都矣雖然家有老母吾不可
以無所嚮論語曰游必有方吾將為方游則吾得字方
所以志也于是送之者皆稱曰方叔先生或曰方叔元老
克壯其猶此行有之或曰昔東方先生少擊劒學詩書受
孫吳兵法得攻戰守備之具既長而游長安天子偉之
命待詔公車今方叔所學猶是也然而放言而卒軌于
正滑稽侮嫚毁觚為圜而不詭于至方雖髙自矜詡洋
洋執㦸而終不類于衒才沽玉之所為是東方可方在
此行也方叔之為匡叔為玉叔為匡嵓子為東嵓先生
而終成其為方叔者其以是與方叔曰然作方叔字説
　　　李氏兄弟字説
李子兼汝以二兒日煒日焜問字于齊于齊于曰長字
一煇次字次煇維煒與焜皆煇也漢書青煒登平注曰
煒之音煇言乎青氣之光煇也司馬長卿作封禪頌有
云焫煥煇煌而唐五臣註文選即以煇煌讀焜煌蓋煒
為煇焜亦煇也鄙意以為長君次君名異而實絜但有
長幼都無差别維彼二難可比烈焉且自一而次于以
進于學有緝熙之業何煩吾日之已昳假餘光而燭于
昧與月日(昧叶蔑學日煒後更名日燿與日焜壬子同/薦嘗從  于西河之門晨夕課授者二年西)
(河辭其弟子禮若不屑以師自/處者别有師説一篇今不存)
　　　蓮城説
曹君連城以中年嗜道斷酒卻肉更所字蓮城而問説
于于先生先生曰是即太史所稱蓮之脱淤泥而皭然
者乎夫連城璧也而更為蓮蓮者連也連偶而相生為
蓮然則蓮亦猶連矣且不特此也蓮之脱于泥此非連
連者所敢言也其不字連而更蓮是故惡夫連也夫連
城以嗜道之故一旦捐人世之紛紜而返于澹滌豈猶
有流連不已之意介其間乎則夫碎千金之璧而寄之
一枝之安蓮峰化城于是乎觀矣
　　　不羣説
今夫梧桐之生也特立于朝陽而巋然何依松之託徂
徠也無附枝鷫鸘不竝列以處而罦罿遠焉雉子之耿
畫墳衍以分經界蓋天下本有不同于物之行而苟同
之則為附也吾友包飲和作徳本性好學併力而惜也
抱宏材而賫志以死其死則徐君芳烈諡為淳博蓋取
古人友朋易名之大義也而徐君復榜其故廬曰不羣
或者疑之方飲和幼時羣于鄉及長也羣于友朋讀書
論世上羣于古王聖賢往來贈答嵗時燕飲之次羣于
峩冠側弁之夫居家羣于親親言笑無􁒜辭㫖愉懌自
生迄死凡若干年矣悉羣于所愛于所敬而以為不羣
嗟乎世亦知夫柳下季之比居于魯而有以異于臧孫
季孟者也飲和名秉徳行二予别有包二先生傳
　　　詩餘譜説
㑹稽陶燕公定詩餘譜成屬僧開叙僧開既叙之且為
之説其説曰
古詩異近體近體限句字古詩不限句字也詞異詩詩
句字不限聲詞限聲也夫詞限聲而可不審聲乎雖然
詩亦限聲矣古詩之限聲者梁武之采蓮龍笛徐勉之
迎客送客是也近詩之限聲則王維之青雀詞李賀之
休洗紅韓偓之嬾卸頭劉禹錫之瀟湘神是也詩限聲
而無譜以紀之故失聲詞限聲而無譜以紀之不㡬并
失詞乎雖然花間之輯則歐陽舍人譜之矣大晟之釐
定則屯田待制并譜之矣然而又有異者花間之江城
子南鄉子諸詞字猶可増減聲猶可下上也大晟之虞
美人減于唐則終減之也其臨江仙増于唐則終増之
也花間以不定而尚近于詩大晟儻不定而不又降于
曲乎雖然樂之易亡者聲難嬗也今則可嬗矣字則伊
吾令吾器則魯鼓薛鼓矣然而更有異者今之稱淮海
者曰山抹微雲其稱東坡曰大江東去夫山抹微雲之
滿庭芳固無戾聲即大江東去之念奴嬌序亦豈有變
聲也而彊為優劣若此然則求詞者之當不僅在聲也
而况于聲乎
　　　王景略不智説
王景略將死苻堅問之景略曰晉雖僻陋然正朔相仍
勿可圖也鮮卑羌虜時我仇宜漸除之景略死堅伐晉
鮮卑羌人共殪之秦亡毛僧開曰景略之智也而非也
知兵之能傷人也則必曰是兵也傷人而曰兵也利聽
者勿憚也况其欲玩兵者哉景略曰晉不可圖也智也
然不知夫晉之必不可圖也且不知夫堅之將必欲圖
晉者也則曰正朔而已此兵利之説也兵利之説非智
也然其曰鮮卑羌虜可患也而卒為所滅抑不可謂不
智夫鮮卑慕容垂也羌姚萇也夫景略欲去垂矣欲去
垂而不得嘗多其術以去之矣多其術而又不得也則
夫其所言者或者又多其術之言與而欲堅之聽而去
之哉則又非智也
　
　
　
　
　
　
　西河集卷一百十七
欽定四庫全書
　西河集巻一百十八
　　　　　　　　　　翰林院檢討毛竒齡撰
　　錄
　　　門䜟錄
京師蘆溝橋為南北咽喉崇禎中流賊窺畿南當事議
築小城設把總𨽻兵鎮之其城祗二門通南北往來乃
當時題門者南曰永昌北曰順治實頌之非有他也後
李賊僭號改元永昌而
本朝
世祖皇帝即位遼陽實建號順治門䜟之先兆如此
　　　野樹神錄
予友丁大聲有棗園在城西其祖母戴以剝棗至園惡大
樟佔棗地命伐之官園者力爭不可謂是樹壽枝葉偃及
畝必有神不聽及樹斷母見緋袍人從斷樹出驚問之傍
人勿見也登藩車到門忽有瓦礫從車簾中入正中母面
及下車則飛礫集于頂如鵶然侍人横遮之即止稍却集
如故苦之或避之親串家然不能歸也大聲儒者也執經
坐母側正色厲聲以訶之終不效杭有師婆善觀魅或延
之來甫至階即左向肅手密問曰君家有娘子以雉繩環
頸此誰耶家人哄然曰此大媈也大媈者杭人楊姓本大
聲母而以母姑虐死于繩必此是也大聲叱曰止師婆杭
人焉知非知其事而捏此言者師復曰尚有小婢從亦繩
頸何也衆愕然曰此則外人無知者矣大聲乃大號請媈
主出饗以小牲醴為文若干字且泣且告具言子媳無讎
姑之禮家有名教不可訓母生知書豈死而瞀亂如此是
夜夢媈至泣曰吾頗曉禮豈不知姑不可讎顧此實非吾
意也有野樹神者伐其棲而神之門者惡門樓守僕日以
穢漬澆門端遂因緣為奸而脅吾以來凡其犯姑狀皆其
為之吾敢犯姑哉雖然野神饜所棲苐造尋丈瓴甓以棲
之足矣吾十年以來頗苦盍亦告之姑得雲棲説法以稍
為解釋可乎醒乃告之母遂築小祠斷樹下而詣雲棲作
咒懴凡十晝夜及畢母朝盥一婢捧水盂一婢授巾灑面
已接巾授巾婢忽取懐中礫擊母面母批其頰曰然則
從來之投擲皆汝所為耶然婢實不知也嗣此遂絶
于先生曰禮有室神論語鄉人儺孔子必朝服而立阼
階註曰恐驚室神是也有野樹神周禮大司徒職田主
各以其野之所宜木遂以名其社與其野註謂野無社
主者不立壇壝但依其野所宜木以棲田神如依松曰
松社之野依栗曰栗社之野是也今世無五祀不曉室
神並不識門神為五祀之一而野樹棲神則以為怪誕
而樵賊之因有此事烏知此皆言禮者所必及乎特其
所為祟則野神不得入室必藉室神為因緣而室神野
神又必憑其家人之間隙而後可為此總無可怪者祗
人死能久留而雲棲佛説可解怨結則怪之甚錄斯説
者毋亦信其有禮者而闕其怪焉斯已矣
　　　二先師判鬼錄
山陽令朱君禹錫善讞獄見海宼案末有蘇道士名而
疑之以詢予予時與杭州張纘同寓淮之天寧寺間為
語及纘愀然曰此吾弟綋為之正欲告朱君而朱能詢
及子盍為我告之母使道士獲無妄罪予大喜遽報朱
去旋即問故纘曰道士風馬其開隙受陷所由予不得
知但恨吾弟綋曾以不韙為天帝錄罪死而復甦許以
改行自贖而今復如是如何予因詢其不韙狀曰難言
難言但其事則亦可異者吾弟綋于書無不通屢試必
先人特以貧故依婦家塘西夏月痢死無棺其子走老
屋乞吾叔父孝廉公買斂具而孝亷公在海寧遂從海
寧還踰七日綋甦言至天帝所聽讞已入死案既而曰
此諸生也遣一官押至學宫請二先師出曰是已有成
案矣然必得先師決之一師曰罪輕而情重死何辭耶
一師曰雖然事尚有可矜者始非倡謀繼不附名雖同
情可減等乎官曰同情則同罪何減為師曰不然情雖
同而罪有等毋亦姑貰焉以覘其自新何如官躊躇曰
念其父官嶺南有功徳于民請姑貰五年改行則已不
改然後收而倍入之乃遣押之見吾父吾父在嶺南名
宦祠拒不見曰非吾子也轉而見吾母母氏蔡在徳清
外家泣曰父不汝子矣汝能改行當速歸雖然汝死久
恐屍壞可歸則歸否則仍返之帝所自有所處萬勿認
他人屍也因遣一僕同至家覘家人肯認與否及至見
屍尚未斂有一燈一飯盂列屍前櫈間屍動女驚走曰
不認也既而妻女哭而前曰認矣僕與押者始辭去其
怪如此時子詢其所為事纘勿告也後予間還里避姜
京兆宅見其從兄綱重詢綋事曰從弟死有年矣曩者
清師下杭州潞王北去其宫眷留者匿之塘西孟氏家
從弟為王氏所誘謀出首而既而悔之不與名也其後
王氏出首者五人皆暴死而從弟賴先師救解以不與
名得免然越五年亦竟死京兆問先師者誰曰先師者
一顔淵一子服景伯也時京兆備書其事然終未得蘇
道士狀及予官京師與淮之張毅文為同館官毅文能
言之時毅文尊人吏部公在籍纘綋兄弟以同姓嘗通
譜往來值公生日綋無以為壽偶過三官閣見蘇道士
養鶴雛二而道士他出綋遽指鶴雛曰道士已賣與予
矣遂攜之行而兒道士守之者堅不肯與乃擊兒道士
奪去而兒道士尾之伺其送吏部公宅出兒道士跪門
公問故竟還兒道士次日公張宴于曲江園綋在坐見
大鶴翩然翥而前詢曰鶴雛何在耶公曰在也因歡言
謝之傍一人揶揄曰鶴雛耶昨兒道士來跪門領去矣
綋銜之因有此隙
于先生曰予惡説鬼物且薄宋儒以𡨕報事作感應篇
客有道𡨕報事者但充耳俟之而獨于二先師事不能
忘以凡言𡨕報必無可據而此云先師有二且以顔氏
子服氏當之此數百年來極東西南北之人必無一人
所敢言者而此能厯厯言之則此非漫造無據者矣當
京兆宅言此事時在坐者一十二人裁及二先師便皆
譁然曰荒唐至此予俟其譁畢正色曰事或荒唐二先
師不荒唐也予初不信此事今信之正以此也京兆曰
何也曰禮云古凡立學者必釋奠于先聖先師此在文
王世子篇是春秋前禮也世信以學宫先師必屬夫子
哉夫子前學宫必祀先聖而佐以先師聖為主而師附
之聖尊而師卑相傳舜為先聖則臯䕫為先師文王為
先聖則吕散為先師故漢後周公為先聖或孔子為先
師孔子為先聖或伏生申培公輩為先師及唐定典禮
則始以孔子為先聖顔淵輩為先師是先聖先師創于
唐虞三代以來而顔淵先師則定于漢晉後者自明嘉
靖間改稱孔子為先師而此禮遂亡蓋聖人百世之師
他時可稱而學中必不可稱何則以建學成典定作名
分不可紊也今以斯世皆改稱者而𡨕𡨕之中獨能不
改以存此名分此在張氏兄弟必不能搜掌故以自詭
其説而在世之人亦必不能洞悉典禮故造為此言以
矯誣張氏兄弟則真實錄矣吾方欲存此以媿夫張璁
桂蕚之徒之不學者而諸公以為荒唐何也京兆曰善
遂錄之某日錄
　　　棗花錄
吉安曾副使言族丙應試旌陽觀道士謂之曰見棗花
當舉曰然則來秋耳道過孀姑姑呼棗花持脯前則婢
也丙告道士語姑與之待年果入解丙初有定詞姑能
文後有代婢答詞(丙詞曰欲見棗花開喜見花開早留/此潘家苑裏紅試待秋風曉婢答詞)
(曰將探上林花須記東家棗莫/道人從四面來忘却枝頭好)丙午錄
　　　女棺錄
縣東里張逢吉妻曾遊城西五里東嶽廟廟停往來棺
一女棺屍中僵祝竊啟視因謀衆將燬之或告張妻貌
大與棺中女相類妻惑甚夜歸狂言曰予河南南陽内
鄉人家住秋林山從夫甲官台之黄巖予先死于此而
夫死赤城驛中不得歸迄今若干年今守台者頗憐之
將歸棺南陽而道經取我使燬我是絶我歸也不幸更
為汝婦敢乞汝汝當急往止諸衆張曰諾早起為衆言
得勿燬然妻終以是益惑後漸病嘗曰脱不然何以貌
尚未改也張大患之一日啟視則其貌乃大不類棺停
廟亦未久台亦無有來取棺者
于先生曰應劭外紀似此者多有惑則怪事生理也客
有好言鬼物者適得女棺事因錄之
　　　何氏僕錄
邑何氏僕方相何氏兩世入御史臺家富相效犬馬走
積賜錢若干緡何氏中落出諸僕相亦以例出乃發前
所賜錢營販耗敝筋力凡數嵗貿田園若干忽謂其弟
曰吾何氏僕也將老何氏矣雖然予固方氏子予不可
不為人後予弟有子當後予削木箸名字如既死者予
羨財若干而以身與田園歸何氏焉
王師渡浙江江上軍潰兵入城何氏謀走避而難守者
謂相衛家人出城已主守可乎相曰不然郎雖貧廣額
豐頤又何氏也為衆所耳目恐死死則家人誰主者衛
家人者郎也以輜從第宅器仗責奴已矣叩頭别城破
諸坊人凡以僕守家而告其主所者釋之相不告死
齊于氏曰江上軍潰時軍無守者而相獨為何氏守其
家可不哀乎凡人進事人退則亦自愛其身向使相既
出自營其餘財終老于外誰則厭之又或者好言致主
指畫忼慨其忠誠似亦可信及一旦有急而隂鬻其事
甚或予敵以主者悲哉聞方相亦少愧矣
　　　全山人錄
山人名全樓氏嘗藥山中如兎齧物嘗自謂能全因名
全然人不知山人也予初知之知山人善醫癸巳夏家
母病痿執不得捧乞山人藥儼敗竹箯者剔刮煎潄病
愈因是人亦知山人善醫者欲醫者亦皆乞山人山人
門如市一日山人謂予曰子知吾善相乎吾請相子子
兩目滴滴有如晨星明視事(叶/汝)也孤生乎其腰亦何所
輔也手指爪如錐而不能搰物物將搰之矣自瘐也其
氣崖然午也予曰何哉山人之所為相矣予䀜且善物
無妄履也是山人之言否也且山人誠愛予予亦愛山
人予願山人之全其為山人也山人既善醫今又善相
是山人市人也市將求山人矣市將求山人則山人不
全且夫人之有求于山人也必將有得于山人求山人
而不得山人不得于所求者與山人之將必得于所求
是皆不得全惜哉山人之不全其為山人也山人曰然
則奈何予曰山人故不善相人也予貿者也善物坦坦
平平居易以俟命而山人曰午也無輔也明可覩也則
可謂善相人乎則其于醫也得毋亦若是耶于是聞者
皆曰毛甡非昈者無所輔者齟􁀙者而山人曰孤且午
山人誠不善相人者而于是亦無有乞山人相者山人
亦不醫
　　　蟻錄
桃根有所宫者廣中而纎脣與圊傍之塏步八焉有蟻
居之圊之蟻緣黍在塗者蟻從桃根出縷而遇不得紀
數則圊之蟻驚似還所偵者而奪塏以行其桃根來者
東西跂不知所向也又未嘗歸桃也散之盡而圊之蟻
有巨者躍出似麾而前者而圊之蟻之細者縷應焉行
至桃望之一若抽煤繭貫塏脣出而以步八之距而促
也寸曲之向之從桃根來者初不得知其所之也故未
嘗歸桃忽掩圊者脅圊者少却距而半巨中細翼之陳
然後從桃根來者夾宫脣亦首巨而細者唯唯陳左右
巨者從容收向時出者得諸宫脣以時之細者之出之
盡在前也後細者踰時兩巨角無勝負細者與細者角
叢而封也不可審記不辨向所從桃者與圊者以故亦
不得勝負角畢解各返來相當各不得向之所出之半
而其半且留就視之則奄然盡死者也或無首足者與
夫世之角者無殊也然而既復出以為復角也而蟻則
收所傷蟻蟻兩生攑傷一或生之三似乎得審記者然
因得以各攑攑之盡其未盡時間相觸觸亦不復角予
寓來氏園親見所狀異哉于錄
　　　特旌賢孝節壽齊母錄
賢孝節壽齊母者鄞張姓康熙八年其子寅與岱以母
節狀白鄞令令白之學使者學使者按令甲請旌遂旌
曰賢孝節壽齊母歳給薪米燭炭并時憲厯有差蓋壽
以表節賢與孝則狀節時所并見云方母歸齊公時公
以諸生授生徒里間母為公事舅如公㑹崇禎末嵗侵
禾穀不升市無登魚蜃者母餐秭榆而舅不知其為侵
也公亡而迎事外舅如事舅以故三十年無歸寧焉或
曰此則母之以孝全其節者乃母之教子㸐薪向書而
織于背其子每出必遣之互瞷其所游客客至隱幔理
客語語或不法謝之里有補陀寺去舍百步四方朝海
者自燕齊秦趙曳流銜臂日以萬至母未嘗一窺寺而
其子亦遂不敢以偶過入伺演繹其嚴如此當公訣時
謂母曰吾固知汝節所願慰泉舍者教子而己以故母
念及輒督教之雖兵革遷徙仳離坎險中教不輟蕭山
毛甡曰予方與岱游而岱兄寅已謝世然母强如故此
可謂非壽乎寅聲名擅經術而間以不得志稍為達節
予嘗為詩弔之若岱者則忼慨沈摯王景略之儔也有
子如此母賢可知矣岱以母狀請甡傳謹節錄其概如
傳
　
　
　
　
　
　
　
　
　
　
　
　
　
　
　
　西河集巻一百十八
欽定四庫全書
　西河集巻一百十九
　　　　　　　　　　翰林院檢討毛竒齡撰
　　館課擬文
　　　三江考
三江之為名久矣其在經傳則雜見之禹貢周禮職方
氏爾雅國語水經註史記吳都賦吳越春秋諸書而特
其所為註言人人殊卒莫得而指定之夫讀書通大義
自昔已然况古今山川陵谷遷變耳目踪跡未必悉合
泥古者無所于通而揣摩臆度之見又未可為據然而
大概可睹也考禹貢有曰三江既入而孔氏為傳則曰
自彭蠡江分為三江而入震澤夫彭蠡未甞分為三也
且彭蠡亦未甞入震澤也周禮有曰其川三江而賈公
彦為疏則曰大江至尋陽而合為一至揚州入彭蠡而
復分為三而後入于海夫公彦雖不以三江之入為入
震澤然而彭蠡在尋陽之南幾見江漢之分至尋陽始
合而大江之合至彭蠡又分且聞彭蠡入江矣未聞彭
蠡能入海也至若禹貢導水則復有東為中江東為北
江之文而漢地理志附㑹其説遂以呉縣南一水東入
海者為南江蕪湖西一水東至陽羨入海者為中江毗
陵北一水東入海者為北江夫毗陵北一水即大江也
夫仍以大江為三江之一既已不倫而又其所謂南江
者則經無明文徒以北江中江而推類言之且經之所
稱中江北江無非大江今但以北江為大江而中江不
然則又何也乃若郭璞註爾雅則以岷江浙江松江當
之夫浙江松江固矣岷江即大江按周禮職方氏其在
荆州則曰其川江漢而于揚州則曰其川三江夫猶之
岷江江漢一江而既以表荆復以之表揚不其紊乎乃若
吳都賦註則以為松江婁江東江而宋儒註禹貢因之
夫松江似矣而東江則自昔迄今必無其地且史記正
義但云婁江入海已耳亦未聞入海之江有三也不善
讀書者泥于禹貢之文曰三江既入震澤底定則必震
澤之定有藉于三江之入而後可夫文無定形或對舉
而分標或連稱而轉見彼我叅合亦各有義如必以既
入為泥則禹貢兖州有曰雷夏既澤灉沮㑹同青州有
曰嵎夷既畧濰淄其道將必雷夏澤而後灉沮同嵎夷
略而後濰淄道乎抑非乎夫事不証今仍當考古夫三
江之説于今已不合矣請即以古較之夫揚州之域其
地甚廣其為川為浸為澤為藪亦甚不少如必拘既入
之文而限于一地則職方氏云其澤藪曰具區其川三
江其浸五湖假使具區為五湖之始而三江即五湖之
終則猶之五湖也五湖太湖也揚州何地職方氏何掌周
禮何書而問其澤曰太湖也問其藪曰太湖也問其川
曰太湖也問其浸曰太湖也不幾小揚州而笑職方之
陋哉然則如何曰韋昭曰三江者松江浙江浦陽江也
夫揚州之水亦有大江其言彭蠡則已該大江之勝矣
而于是南及松江則震澤之下流也而于是又南及浙
江浙江即錢唐也即水經注所為漸江者也而于是又
東及浙東之水曰浦陽江浦陽江者與錢唐異源而
殊流者也其後雖同流然其殊者自在也葢浙之入海
力大身雄其為水長亘千餘里湯湯下渫歸于尾
閭此易曉也松之入海則呉淞支流分而為婁雖其
入海處蹤跡未明渺不及浙江之萬之一然猶易曉
也惟浦陽入海則酈道元水經注南國頗略遂訛為
入江不知浦陽者發源于烏傷而東逕諸暨又東逕
山隂然後返永興之東而北入于海其在入海之上
流即今之錢清江也其接錢清之下流即今之三江口
也故明世紹興知府戴君湯君導郡水利則上遏
浦陽之入山隂者而使之注江下濬浦陽之入海者
而使之注海其在錢清相接之口名三江口其在海
口之城名三江城置衛名三江衛建閘于其上以司啟
閉名三江閘其尚名三江則自古相仍㡬微不斷餼羊
名存夫亦可以為據矣至若水經注記臨平湖則又曰
湖水上通浦陽江下注浙江名曰東江則疑庾仲初作
吳都賦註所稱松江婁江東江者未必不即指松婁與
浦陽而後人誤釋之而求之呉淞之左右母怪乎求之
千餘年而終不得其地也要之浦陽本獨入海而由諸
暨而山隂而蕭山其中經流雖多沿革而入海之道依
然如故此可騐耳若非浦陽則岷江松江婁江皆吳地
也國語曰夫吳之與越仇讎戰伐之國也三江環之夫
松婁則焉能環越哉且國語又曰與我爭三江之利者
非呉耶若非浦陽則盡屬吳地而反曰吳將與我爭吳
地之利是妄語也且不聞范蠡之去越乎吳越春秋曰
范蠡去越出三江之口入五湖之中夫惟浦陽為三江
之口則蠡之去越將必出浦陽而入海由海而入松由
松而入湖國語所謂遂乘輕舟而入五湖者是也如以
為松江婁江則松婁者五湖之下流也豈有出松婁而
反入湖者古文具在而學者貿貿究至堅持其説必欲
執三呉水利以註古經夫水利焉能註古經矣
　　　九江考
禹貢九江不知所在乆矣其在趙宋以前皆以彭蠡為
九江如班固地理志于廬江尋陽曰禹貢九江在其南
而司馬遷史記有余登廬山觀禹疏九江之説則以彭
蠡在廬江之南廬山在彭蠡之側故云是以應劭謂廬
江尋陽分𣲖為九而鄭康成則云九江者廬外之尋陽
也雖廬江尋陽舊在江北而其所為九江者則或曰廬南
或曰廬外總之彭蠡焉已矣夫禹貢揚州既有彭蠡既
豬之文而其在荆州又别有九江孔殷之句則彭蠡在
揚九江在荆分明兩地况禹貢導水于導漢下則曰東
滙澤為彭蠡而于導江下則曰過九江至于東陵東迤
北㑹于滙夫江之迤北而㑹于滙者即漢之滙澤而稱
為彭蠡者也先過九江後㑹彭蠡前後秩然況中隔東
陵斷難溷為一水者此後儒之疑所為紛紛而起也苐
原其始誤自秦漢郡國借水為名厯代沿革遂致貿亂
按九江水名原在荆州而秦時名郡相傳在西陵鄿春
之間正荆州境也至漢髙革九江郡而孝武復之于是
漸移之壽春若所為潯水城者然後有尋陽九江之説
則揚州境矣然而猶在江北也自劉歆謂湖漢九水入
于彭蠡謂之九江而新莽信之因改壽春之九江為延
平郡而以豫章為九江且改豫章之柴桑為九江亭于
是九江之名在江南焉其後東漢九江仍還壽春而晉
改九江為淮南郡至元康之初復設江州名而割揚州
之七郡荆州之三郡以𨽻之方是時其設名江州之義
雖不必專以九江而秦時九江治在鄿春實荆州之境
晉復設江州之治于江北在鄿春界内他時所稱蘭城
者此即九江蹤蹟之見端而永興以後忽移江州之治
于湓城且分廬江之尋陽武昌之柴桑置尋陽郡又置
九江上甲二縣于郡内至隋改郡縣則直改尋陽為九
江郡而于是江南九江雖至今猶不易焉則是九江立
郡原在荆州而或東或南漸移之揚州之境遂以為郡
名水名俱在彭蠡而不知禹貢九江實在荆不在揚也
乃宋儒註經既知其非則宜虚懷考析實求其所在而
不究根氐不辨沿變務出已臆以妄為慿斷于是有胡
祕監旦晁詹事説之輩創言洞庭即九江以洞庭為荆
州地也乃問其所以為九江者則雜引山海博物水經
地志諸書而究無實據乃據桑氏水經謂洞庭受水有
微澬湘沅澧漣漉沬瀏溈􁀙諸名合之為九夫微􁀙諸
水名有十一以十一名而割其二名以合于九數不可
也即别引地志以為水經所記各有參變惟沅湘澬澧
四水相同而他志所載别有元水漸水辰水叙水酉水
以合于九數則禹貢九江其上文曰東至于澧夫既以
澧為九江之上流與九江異名别出而復雜澧水于九
江之中則仍是八水並非九數且巴陵之上有三江口
矣其名三江者以大江為西澧江為中湘江為南而皆
㑹子此故有此名則是澧湘二水皆獨行入江可與大
江相等稱此非元辰七水可得比列者况酈氏所註㣲
澬諸水皆先注洞庭而後入于江亦後此之形而非舊
時之水道也且夫地名無臆測者禹貢曰過九江至于
東陵所為東陵見在也今以洞庭為九江而東陵無有
遂以臆測曰洞庭之東有巴陵焉其西上為夷陵夷陵
者西陵也夷陵為西陵則巴陵自可名東陵此毋論夷
陵在澧水之上與巴陵逺隔未甞相峙不得以東西對
稱而即以巴陵言之今之岳州即古巴陵也在秦楚為
長沙郡地而自漢至梁皆名巴陵惟隋改岳州而至今
因之然而大江在其北洞庭在其南其在北者相隔祗
五里而其在南者則相距數步已耳(舊云相去/五十步)假使洞
庭為九江巴陵為東陵則九江即東陵也曰過曰至何
所間别且導江所記較闊于漢其自沱以上道里修阻
不可畢計而自沱以下約五六千里而後至于澧即澧
至洞庭未必果九江舊地而苐以洞庭為九江亦已五
百餘里矣未有九江至東陵纔跬步者夫至者自此而
達之彼也至于者則行之行之而後積漸以及之者也
故自朝至于日中昃則自曉至暮我自南海至于北海
則自南至北若謂左足所經至于右足此在孺子猶嗤
之而宋人註經其于彭蠡之非九江辨論極析而至此
而皆茫然何也夫天下有明明厯厯顯示其地而人顧
不之察者孔安國云江至荆而分為九則在荆下也江
水至荆下而自分九𣲖故桑氏水經曰九江在長沙下
雋西北夫岳州在秦漢本長沙郡地而岳之巴陵武昌
之崇陽通城皆下雋地也九江在其西北則江水分𣲖
正當在荆州之東岳州之北以迤至于黄蘄之西之間
故張僧監作尋陽記列九江之名有曰申曰烏蚌曰烏
臼曰嘉靡曰畎曰源曰廩曰提曰菌而樂史寰宇記與
李宗諤九江圖經雖與僧監所記九名相同而曰分流
于江鄂之境則正云荆下岳北鄂陵江口諸地故張湞
九江圖名稍不同曰三里曰五洲曰嘉靡曰烏土曰白
蚌曰白烏曰菌曰沙提曰廪然其曰九江參差隨勢而
分其間有洲或長或短百里至五十里始别于鄂陵終
合于江口則正言大江之自為九𣲖而分之合之故唐
陸徳明曰九江隨水勢而分而杜佑曰是大禹所疏桑
落洲上下三百餘里皆厯厯可指數者葢即一江而分
之為九如一河之為九河而其後水道變遷溷而為一
亦如九河之仍為一河是不必以播九河與過九江疑
其異文夫播九河者是禹疏之使為九曰此九河者本
禹之導之而播之者也過九江者是大江原分為九而
禹之導江從而過之曰此九江者則禹之導之而過之
者也未分而導之則為播已分而導之則為過又何疑
焉故賈躭九江則又曰江有八洲曰沙曰人曰九江曰
葛曰象曰烏曰感曰蚌此八洲者曲折而與江為九雖
其言不可盡信然雜九江名于諸洲之中而且連江為
九則亦可騐其九江為一江所分而非别有瀦澤焉斷
可識矣間嘗考之經文又東至于澧過九江夫澧者今
澧州也以澧水從此入江故名其地為澧州此在今荆
州之東岳州之西葢江水自蜀至荆已五千餘里又越
數百里而至澧州則在荆下矣故顔師古曰澧水在荆
州今𨽻岳州境而實與荆近自史記作東至于醴醴澧
通字而漢儒以醴陵當之誤以澧之源為澧之流是非
澧入江與江水所經之地固無容深辨者乃大江東流
越五百七十里而至岳州即又北流經岳之臨湘而後
至鄂州之界所謂江夏蒲圻者皆鄂州境也然而從岳
至此又五百里矣然而九江在其地則是東至于澧過
九江自至澧之後凡一千餘里而後經九江而過之也
乃經文又曰過九江至于東陵向使九江為洞庭東陵
為巴陵則跬步之内曰過曰至世無此理然而何者為
東陵曰東陵者廬江之東陵鄉也水經曰東陵在廬江
金菌縣西北而酈氏所注則又曰江水過下雉縣北䢴
水自東陵來注之所謂下雉者即今武昌之興國州也
言江水至鄂而廬江東陵之水則自東來注之則東陵
在廬江明矣故今黄州與麻城黄陂皆漢西陵地而西
陵在黄東陵在廬上下相對名稱厯然此與巴陵之臆
斷為東陵有大異者且自鄂州至東陵凡六百里厯江
州尋陽今改為徳化縣者而後馴至于廬江之東陵則
道理相去上下相接周齊均等而然後東北而㑹于滙
焉所謂滙即彭蠡也故曰彭蠡之非九江此不待言也
若宋儒傅寅云東陵在荆州今𨽻鄂州則誤以下雉興
國為東陵而妄指之下雉為東陵之水所注非東陵也葢
惟九江在江鄂之間黄蘄之上則秦郡治蘄春晉郡治
蘭城即蘄春界内水名郡名亦得相證即黄州有九江
城在黄梅縣内為九江王黥布所築亦隠隠可考見即
推之宋儒所引楚地記巴陵在九江之間洞庭之淵非
謂洞庭即九江也言巴陵北負九江南俯洞庭則其地
在兩水間耳亦彼此相脗合自宋儒註經動輙改竄初
辨彭蠡之非九江既謂彭蠡非江漢所滙後且謂東滙
北㑹必經文有誤夫彭蠡之非九江此漢儒之誤非經
誤也彭蠡非江漢所滙則夏時至今水道變遷或非近
今所能測也至于東滙北㑹則漢滙而江㑹之經文秩
然乃以不解經之故而遂欲改經引鄭樵邪説以為東
滙澤為彭蠡與東迤北㑹于滙俱屬衍文而其後元儒
如吳澄輩阿意承㫖竟改東迤句入導漢東滙澤為彭
蠡句下萬或以東陵九江求之不得始而改九江為洞
庭改東陵為巴陵又既而改敷淺原為廬山改東㑹于
滙為居譙之湖而再求不得勢必并九江東陵而盡刪
之禹貢幾何堪此割剝故予之為此説者非好辨也以
為此固有在焉而非可以臆說斷也臆說者改經之漸
也
　
　
　
　
　
　
　
　
　西河集巻一百十九
欽定四庫全書
　西河集巻一百二十
　　　　　　　　　　翰林院檢討毛竒齡撰
　　折客辨學文
客有作讀傳習録辨者刻其書四巻装潢示予予謝之
曰予不能讀也子言語株離無主客無首末無針黹綿
絡指不能達心而學復䝉眯如入大霧中惽惽莽莽但
自作已説其于所辨之人之理豪釐不接且時時以一
已之腹強坐君子此固無容置喙者然聖賢大學豈可
冺也姑記其平日往復與予所質難者數條即名之曰
折客辨學文葢以不辨辨而辨亦得焉世之好學者幸
鑒之
嘗在錢唐倉吳氏宅飲次客縱論囂嘂不已予曰徐之
子苐提一主語使我可解曰知行不偏廢纔説致良知
則便無行一邊了予曰此非陽明之言孟子之言也孟
子曰人之所不學而能者其良能也所不慮而知者其
良知也良知有良能何謂無行曰正惟良知有良能而
專言良知可乎曰然則子不讀孟子矣孟子又曰孩提
之童無不知愛其親也及其長也無不知敬其兄也孟
子何甞言良能乎孟子不言能而能在其中何也知愛
敬知也愛敬即能也陽明不言能而能在其中何也良
知知也致良知即能也然則陽明之言孟子之言矣予
甞謂致良知三字聖學首功祗不宜為大學致知作解
註耳大學格物者格其物有本末之物致知者致其知
所先後之知此在宋儒元中子已明明言之陽明但以
生平所得力認作首功此如春秋賦采蘩意在薦享而
聞者認作大國恤小之義各言所得非訓詁也此皆不
足為言者病也
丙子秋在清和坊飲次客忽作心性事物之辨時平湖
陸義山在坐顧而問予予曰予充耳久矣無已試再理
前説可乎曰君臣父子物也以孝以忠事也陽明答顧
東橋書云事父不成在父上求只在事父之心上求事
君不成在君上求只在事君之心上求殊不知事父明
有個父在明明有個事父之事在事君明有個君在明
明有個事君之事在若教人在心上求則舎事事物物
將這心求在何處曰此但知主説而全不知有客説者
也夫陽明何嘗謂無事物但有心乎事父不在父上求
非無父也只在事父之心上求謂只以此事父之事求
之于心非舎事父之事而但求心也客明明曰事父之
心而主但曰心可乎且心不能在事物上求也陽明謂
事物在心上求則有事物而子必謂心當在事物上求
則不惟無心并無事物何則心能有事物事物不能有
心也請觀之天夫天一物也四時錯行日月代明者物
之事也然而目不見碧落耳不辨氣候日星不知何所
綴風雷不識何所發其物與其事幾乎㝠絶然而即心
求之而千嵗日至可坐而致向使必求之事物則夸父
逐日有渇死已耳故閉門造車不見九道也而動合軌
轍陋巷簞瓢未甞服周冕乘殷輅也但其心不違而用
即可行若謂事父必在父上求事君必在君上求則此
心未通而天倫已絶何則人不能皆事君也向亦謂君
在心上求故人人有君今必在君上求則君門九重求
在何處即子亦曾上公車受職然並不曽立君朝踐君
陛任君事也事君之心不可求而求之事君之物與事
君之事則又皆非子所有是即子一身而君臣大倫早
已廢絶尚何暇嘵嘵講事物乎
甞讀徐仲山傳是齋日記其中作事物心性之辨有云
紫陽説知行俱向外求故知則格物行則求事物未免
馳騖向外若與聖賢存心知性之學有所不合所以陽
明以事物在心上求對照挽之然俗儒猶嘵嘵者以為
反求心性即禪學也吾謂陽明多事尚周旋俗學故有
事物在心性上求一語孔孟即不然孔孟絶去事物專
求心性大學不云乎心不在焉視而不見聽而不聞食
而不知其味心逐事物便是不在故聖賢為學專求此
心孔子曰操則存非操此心乎舎則亡非言此心不可
舎乎孟子曰求放心則惟恐其舎之而專求此已舎之
心此一聖一賢斬斬截截千秋萬世又誰敢以禪學非
之惟性亦然中庸不睹不聞此中並無事物也孟子平
旦之好惡此中並無事物可參求也故大學言心祗曰
慎獨中庸言性亦祗曰慎獨獨者獨也謂一物不交一
事不接獨有此而無有他也慎者謂即此而加之功也
然則聖賢之為學其專求心性必不容有一毫事物參
擾其間亦已明矣徃者施愚山作湖西道時講學于廬
陵書院楚人楊恥庵與其徒來正作事物心性之辨恥
庵咨嗟曰事物在心上求則有心有事物萬物皆備即
反身而已得之孟子之言也若在事物上求則天下事
物必不能求而此心已先失矣千文曰逐物意移此在
兒竪能誦之况學人乎時聞者嘈嘈而起目之為姚江
之學且有昌言孔顔學徒定無心上求事物者愚山亦
不省唯唯而别次日愚山自言曰講學甚難只一顔子
不遷怒必不能到昨㑹中多人盤飱闕具吾已取官庖
責之今晨治魚不去乙吾又取責則未免遷怒矣且昨
所責者誤公也今以口腹而責人公私謂何如此者將
何以治之恥庵曰治之以心而已衆方愕然恥庵復徐
徐舉手肅四坐云如此者請列坐各道一言可能在事
物上求乎四坐數百人皆俯首無一言耳可察蠮螉半
晌愚山幡然折膝曰先生言是也吾講學二十年憒憒
久矣今知所歸矣時廬陵學徒有羅姓者自言先輩有
從姚江舊講㑹中學得歌法請試之乃歌孟子牛山之
木篇衆皆悚然歌者亦慷慨悲哀涕泗被面歌畢衆各
起揖謝乃罷然則儒者求心有必不能在事物上求者
如此
或疑心在事物上求他無可見然夫子與仲弓言仁曰
出門使民則曷甞僅求之心不知此正求心之極功也
向謂周子主靜尚非聖學以但求之靜邊耳聖人靜固
求心動亦求心無時無刻而不求此心所謂無終食之
間造次必是顛沛必是况出門使民乎是以出門不在
門上求曰如見大賔則并不在賔上求何也以並無賔
也心也使民不在民上求曰如承大祭則並不在祭上
求何也如祭非祭也心也夫出門自有事物况使民則
更有使民之事與使民之物于此而不求事物則無處
求事物矣立與在輿亦然世幾見事物之來可以影嚮
倐忽一如飄風之當前鬼倀之掩至者乃曰參前曰倚
衡此則非事物之求而心之求矣曰惟心之求豈不是
佛曰聖與佛不同而人則同人與人不同而此心則同
此非佛法入中國而後裁生此心亦非佛法入中國而
後裁言此心求此心也正心盡性大中言之存心養性
孟子言之今以佛家有明心見性之説遂使聖賢正心
盡性存心養性之正學反不敢道裁言心性便類佛氏
坐使上天所生吾身所有千聖千賢所共講共求之心
性而一旦委而歸之佛氏可乎夫佛氏不患其相類也
人之不類于佛氏者何限自此心性而外即此身已自
不類而况由身而家而國而天下而萬物有何一可相
類者吾儒求心有體有用佛氏求心有體無用其體同
其用不同也吾儒求心有功有效佛氏求心有功無效
其功同其效不同也今陽明以有體有用有功有效之
學專求之心毋論陽明所求之學與佛不類即使有類
于心而由身而家而國而天下而萬物全體大用𢎞功
極效仍與佛氏毫不相類則即此求心其亦吾儒之心
聖人之心矣况佛家求心單拈句子原是空求陽明求
心存理去欲實是誠意即其體其功亦原有截然不同
者乎張南士甞曰吾儒用心不同于釋然而同此心人
與蟲獸則絶無一同者然而虎狼父子蜂蟻君臣其心
亦尚有偶相類處今舍物求心惟恐類禪學而棄而勿
求則君臣父子將必恐其類蟲獸而盡棄之是蟲獸不
若也
客曰陽明致知是個做不得的但言以之事父自然大
孝以之事君自然大忠以之應萬事萬物無不中節其
效驗廣大如此便把聖人教人學問思辨勉強積成的
工夫一切埽盡且自説此㫖埋没了數百年不知未埋
没之先那一個聖人賢人曽説過曽做過無論見效不
見效請陽明説出來好做個榜樣那知是斷斷没有的
是斷斷做不得的曰如此則喪心病狂極矣夫知貴乎
行儒者空講理學有知無行陽明真有知有行者事君
則忠事父則孝臨事接物無不汎應而曲當如此做不
得則將誰做得乎且陽明未嘗言致知是生知必迸去
學問思辨勉強積漸工夫而獨致此一知也子徒以一
已之腹強坐君子固已竒矣且知之有行以行此事物
也求心在事物謂當求此心于事物之間也今陽明力
行已有明效陽明于事物又得大驗而反謂無論見效
不見效千古聖賢無此榜樣詰使陽明自説則假使陽
明自説必曰堯舜周孔其榜樣也使吾輩代陽明説必
曰陽明即榜樣也萬一陽明使詰者自説恐肺腸面目
大有不堪為榜樣者况近世攻陽明全屬門戸子欲傍
其門戸彼門戸多人未必肯受且
至尊大聖最惡門戸視䕃之年何苦為此若謂陽明逼
拶門弟子苦苦勸人將聖賢大路從此阻絶故欲以此
救之則又杞人之憂矣予嘗作土司傳方陽明在龍塲
時土司安貴榮暴横無禮自恃從征功欲并諸官驛作
土司地陽明貽一書示之彼即歸罪恐後夫陽明何嘗
苦勸人而所至嚮化此即躬行有效之一証矣嘗見貴
鄉道學有在敝郡開講肆者適敝邑有道學門徒兄弟
爭繼其人立作數千言判之隂陽反覆實不知其中有
私與否乃自此判出而兄弟各執反挑釁成隟兩相搆
訟以至于死然則勸人之效誰得誰失聖賢大路誰通
誰塞請平心易氣為一省之
客又曰陽明有存理去欲之説不知欲是去不得的耳
目口體與生俱來無去之理也書曰惟天生民有欲記
曰感物而動性之欲也此豈可去乎若作虛字説欲仁
得仁是好一邊生亦我所欲是不好一邊然未有説去
欲者惟佛家以六欲為六賊不可不去儒者無是也曰
存天理去人欲此舊儒甞談未甞始陽明也子苐拾書
記一語謂欲不可去而于書記之全文仍未甞讀書曰
惟天生民有欲不又曰無主乃亂乎記曰感于物而動
性之欲也不又曰滅天理而窮人欲此大亂之道乎夫
使無主以乂欲則必亂不窮天理而滅人欲則必大亂
此正言欲所必去而子盡反之此非書記語也夫欲者
惡之别名也存理去欲猶言為善去惡也惡可不去乎
即朱子亦云好善惡惡皆務决去而求必得之故易曰
閑邪存誠干寳謂去其隂非也論語曰克已復禮朱子
謂克去已私也葢邪惡與私無論所生非所生而必有
以去之克已私則克在私而不在已去人欲則去在欲
而不在人此皆于身與已並無礙者若謂耳目口體即
是欲去欲即是去耳目口體則朱子謂己是身之私欲
得毋克己是克身乎且欲不可在去留之間也學者用
功貴在斬截吾儒言理最忌鶻突左捶而右挪則百事
骫裂既謂之欲則斷無在去不去之間者夫好善不用
惡惡不去郭所以亡况在用功之際乎上蔡張仲誠讀
蔡沈尚書註有道心嘗為之主而人心聽命焉語嘆曰
此害道語也既曰人心人欲也欲可聽命乎推蔡沈之
意必謂欲即心心不可去耳昔者孟子三見齊王而不
言事門人疑之孟子曰我將攻其邪心(朱子孟子/註亦引此)夫心
尚可攻豈不可去有賊于此律當迸逐乃不幸而引經
折獄者曰此民賊也不通者遂爭之曰然則此賊不可
去何也以賊是民也則將逐賊乎抑留民乎引經之不
通何以異是
克伐怨欲不行焉不行欲即是去欲未有禁絶之而尚
留中者朱註猶曰克去己私則私欲不留而天理之本
然得矣若但制而不行則是未有拔去病根之意而令
其潛藏隠伏于胸中也豈克己求仁之謂哉則是去欲
之説起於朱子欲尊朱斥王而不識所尊為何等子欲
附朱子朱子不屑也且儒佛不同然不礙有同者以佛
有六欲而不言欲則佛有六道可不言道矣且佛祗薙
髮猶尚有耳目口鼻子何不戳鼻滅口以自異于佛嘵
嘵何為
客又曰知行兩事並無説合一者經書所説無一不以
知行分作兩件如言之不出恥躬不逮其言不怍為之
也難之類于知處説得緩于行處更説得急從未有能
知自然能行不行只是不知的説話惟佛家教外别傳
纔有此等言語予曰子欲辨知行合一歴引言行相對
者言之則以言屬知以為屬行此是書理未通之故不
足辨也只知行合一四字予前已明言之矣孟子曰孩
提之童無不知愛其親也孩提知愛親無所謂行也然
而行矣且孩提只愛親無所謂知也然而知矣故孟子
前説知能此只説知以知能合一也此其義紫陽亦言
之紫陽註中庸曰由不明故不行此非不行只是不知
乎又曰顔子惟真知之故能擇能守如此非能知自然
能行乎然則陽明此言即紫陽之言而子妄謂教外别
傳何與往在史館時同官尤悔庵􁭤題得王文成傳總
裁惡傳中多講學語駁令刪去同官張武承遂希意極
詆陽明予曰何言之曰知行合一聖人之學乎予曰知
行合一有二説皆紫陽之言然紫陽不自踐其言而文
成踐之其一説即予前所言者是也其又一説謂知是
理必行是理知是事必行是事此即紫陽註中庸所云
知所以知此也仁所以體此也知在此行即在此凡所
知所行當在一處亦謂之合一乃其註大學于格物則
所知在物于誠意則所行又在意在物少一行而在意
少一知何也有人于此曰吾格禮節文登降所當習也
吾格樂鐘鼔考擊所當事也知禮樂當行禮樂乃曰吾
知在禮樂而所行在意可乎且知禮樂只知禮樂乃曰
吾已知禮樂而凡吾心之所行更不必再知可乎是此
知非此行此行非此知一知一行斷港絶流矣此非合
一之病不合一之病也此非陽明之言不合紫陽紫陽
之言不自合也武承大怒愬之總裁歸即作訐陽明一
書將進之乃連具三劄一曰孝宗非令主二曰東林非
君子三曰陽明非道學三劄齊進同館官並起而譁之
㑹徐健庵庶子方入都總裁咨之健庵大驚曰陽明已
耳孝宗東林豈可令史館是非顛倒至此儻在明代京
朝内外共得以逐之矣總裁遽毁劄而罷其後武承不
甘復與湯潛庵侍讀爭辨格物上書潛庵潛庵但致書
于予竟不之答而武承已死既而文成一傳館中紛紛
有言宜道學者有言宜儒林者有言宜勲臣者總裁斷
曰勲臣而已又曰前史無道學傳惟宋有之今何必然
請無立道學名但立儒林而屏陽明之徒于其中何如
衆皆唯唯獨予不謂然然而不能挽也總裁嘗召予曰
聞子説知行右陽明而左紫陽有之乎曰無之從來論
文成者皆謂其不合紫陽而予獨曰否請試言之鄭端
簡作今言云人但知陽明大學不合紫陽然平情以觀
恐不可便以宋儒改本為是以漢儒舊本為非王弇州
題正學元勲巻云陽明直指心訣以上合周程之説所
未合者朱子耳嘉靖中曽以新建從祀策山西鄉試其
議有云朱子訓詁章句為不失聖人之統而已未必盡
得聖人之心新建致良知簡切痛快實有接乎孟子性
善之説即其他訓詁章句小不盡合朱子耳非不盡合
聖人也萬厯十二年詔申時行等定論新建從祀時行
上言守仁致知出大學良知本孟子未甞禪也或者謂
崇守仁則廢朱子不知道固有互相發者且朱與陸並
祀矣朱學不聞以陸廢今獨以王廢乎時神廟得疏嘆
曰皇祖甞稱王守仁有用道學國家能得一有用道學
雖不合宋儒其又何疑(時有議進王端毅者曰今人疑/文成而去端毅為其專事功也)
(夫孔子不薄事功何也孔子轍環天下厯七十二君而/不遇退而刪述六經然猶曰我欲托之空言不若見之)
(行事之深/切著明也)然則舊儒論王學皆謂與朱學不合而獨予
則倡之曰知行合一實朱子言之而王子述之且朱子
不自踐其言而王子踐之是右朱學者莫如予而反曰
左之何也總裁推案起曰此事非吾輩所能定也他日
總裁諸儒臣于
内廷供奉之次間論諸儒學術同異
皇上諭之曰守仁之學過高有之未甞于諸儒有異同
也衆皆俯首頌揚而退葢至是而文成之學有定論矣
予嘗觀天童僧北遊語録載
世祖皇帝稱守仁之學有似孟子初不信其書今
皇言大哉昭昭如此然則知行合一其幸為厯代
帝王所許可豈易事乎
先仲氏甞云天下論理論學皆不可有為而發當時攻
陽明不知何意總裁諸大臣皆抱虛公並無所為今則
頓成時局矣往讀鄭端簡集謂宸濠之變江彬許泰張
忠輩既恥大功為文成所先必肆加羅織而忌功之徒
又附和之反謂文成通濠功成詭遇當濠反時予年二
十一應試杭州見諸路羽書皆不敢指名濠反或稱兵
變或稱冦起或稱南昌告警或稱江西巡撫被害並不
及濠一字何則恐事成後受族滅也及文成檄至直曰
寧王反當是時文成直以全家生命授之濠矣小人有
所為倡為邪説何足惑衆王弇州史料亦云正徳實録
翦抑文成功不遺餘力雖今已暴白然未有摘發當時
史官握筆之心事者葢實録之始為總裁者楊文忠(廷/和)
繼之者費文憲(宏/)而以副總裁專任者董文簡(玘/)也楊
公與王恭襄(瓊/)有郄恭襄雖隂譎然能識文成而獨任
之在南贑時假提督軍務之權便宜撫𠞰以故前後平
賊及平濠之疏皆歸功兵部一字不及内閣楊公切齒
久矣費文憲久與濠忤文成平濠後未甞薦及費亦恨
之董最名忮毒于鄉里如王鑑之輩盡力巧詆又内忌
文成之功而外欲以媚楊費作此誣史將誰欺乎後文
成之天定復爵贈諡而董受不根之謗至徹聖聽未必
非鬼責也觀此則陽明當時議論未定亦尚有名儒大
臣洞心剔骨推見隠慝使讒邪之徒無所容蔽如此况
近代陋學肺肝如見稍有所為即十目十手未有不知
所自者嗟乎可不慎與當時策議文成者曰新建膺閫
外之寄建百世之績而嬰權幸牙角爪距之鋒柄在悍帥
則悍帥攩㧙之柄在中貴則中貴揶揄之柄在輔相則
輔相媒孽之皆極言受侮羣小之事並無一正人起為
難者若同時誦揚則在朝在外比比而是皆屬君子予
嘗略記明代實録其薦從祀者一則尚書舒化左都趙
錦侍郎倪光薦右通政陳瓚大理寺卿曽同亨少卿何
源諭徳呉中行都給事中齊世臣御史俞文煒龔一清
陳遇文再則侍郎周子義洗馬陳于陛三則大理寺丞
羅應鶴四則給事中顧問其他萬厯年詔議諸臣不可
記數至若道學統宗則自餘干新㑹而後凡海門周氏
浮峰張氏諸學者俱以新建直接周程之統即崇禎末
東林學長如念臺劉公所在講學立聖學統譜以周程
張朱王五子相禪但録朱子晩年定論于譜中以示合
一即
國朝學儒如容城孫鍾元上蔡張沭輩纂聖學宗傳道
一録諸書其説亦然然則王學之在天壤昭昭如此况
道學是非已定之
至尊聖鑒之中涇渭秩然譌言雖多不足摇惑吾願子
之且休也康熈丁丑閏月録
　
　
　
　
　
　
　
　
　
　
　
　
　
　
　西河集巻一百二十
欽定四庫全書
　西河集巻一百二十一
　　　　　　　　　　翰林院檢討毛竒齡撰
　　答三辨文
　　　(一孔氏三世出妻辨/一井地辨)　(一泰伯讓天下辨/)
月日平湖陳佑以同邑陸琰卓(字藴/崑)三辨寄訊予耄病
不能答已踰時矣猶子文輝見之謂此亦學術中事彊
予口授解義且書之以便復去因存稿焉
　　　辨
人道之大倫有五曰君臣也父子也夫婦也昆弟也朋
友也五倫具而人道全矣聖人人倫之至也孔子三世
出妻説不知作俑何人而家語附㑹之遂使萬世聖人
竟缺五倫之一程子以為出於漢儒謬説真知言也追
厥所由祗誤解檀弓不喪出母之出字始
　　　答
方今士林有文人而無學人能作是辨鮮矣况辱逺訊
焉敢不答苐有不能不直答者古五倫只父母兄弟子
並無君臣夫婦朋友此在尚書春秋傳凡所稱五品五
典五常五教皆然今之五倫是朱氏註中庸錯認五達
道為五倫以致沿誤此不可不考正者
若以孔氏三世出妻為疑則其説出于檀弓家語諸書
六經惟三禮最叵信家語出于王肅家大不足據但不
當臆斷墮宋人説經習氣如謂聖人不宜缺夫婦一倫
則在真五倫止五人也然而堯有兄摯有子朱而舜且
父頑母嚚弟傲予商均不肖于五人無一全焉可曰堯
舜非聖人乎
如程氏謂孔門出妻出于漢儒謬説則檀弓家語並皆
戰國人所作非漢人也明明有張罪而故刑李尤不可
也若謂悞解檀弓出母之出字則檀弓自誤容有之無
悞解也
　　　辨
不知出母云者謂所出之母猶今所云生母耳子思曰
為伋也妻者是為白也母子上之出母庶非嫡妻故子
思不使喪之厭于嫡也儀禮公子為其母練冠麻衣縓
縁既𦵏除之不敢並尊于嫡也王子母死其傅請數月
之喪可証也
　　　答
古禮並稱被出之母為出母並無以生母為出母者此
並非誤稱且亦並無溷稱也若以生母為庶母則尤不
可生者就其所生而言之若庶母則嫡子之稱猶言諸
母爾幾有為其所生而可稱其母為庶母者且本文明
云此原是伋妻故當為白母今已出非伋妻矣白安得
母之則此不為妻從出母言若指妾則非伋妻者正是
白母何則其生母也生母正其母而反曰不為白也母
則又何説且生母之服未甞厭于嫡也古喪服禮袛屈
于父而不屈于母父在則嫡母亦在所屈禮父在為母
期是也若嫡母則何所厭屈惟朱氏註孟子杜撰無學
謂厭于嫡母此千古笑話今襲孟子註并引儀禮公子
為母喪服文而亦斷之曰不敢並尊于嫡則豈可訓且
儀禮所稱公子是諸侯之子一如孟子所稱王子者與
大夫士又不同故既𦵏除服若大夫則父在當為其母
大功士則父在當為其母期子思士也能使其子弗服
生母喪乎正惟子上之母是被出之母可服可不服故
姑且已之此與子思喪嫁母鄭志載張逸問答考核服
制彼此未定一類若生母則父在服期父没三年禮文
具在而子思獨廢禮而弗使服喪亂矣
　　　辨
伯魚之母死孔子使之喪生母之喪子思所謂道隆則
從而隆也至期而猶哭則幾于匹嫡矣故嘆其甚而魚
遂除之
孔子十九嵗娶开官氏六十六嵗开官氏卒則孔子無
出妻事
　　　答
惟出母可服可不服故有隆汙若生母服喪在禮不在
道矣且孔子十九娶开官氏諸書有之若六十六嵗而
开官氏卒則袛見闕里志係後人所撰不足據矣若史
記家語則較可信于闕里志者然云孔子十九娶开官
氏二十而生伯魚向使伯魚是庶母所生則十九所娶
者妻也而期年所生又是妾子將孔子甫及冠而一年
之間妻妾並娶豈有此理
　　　辨
子思之母死于衛子思哭于廟門人以為庶氏之母不
當哭于孔氏之廟其曰庶正所以别于嫡也故子思受
過而哭于他室而解者以為伯魚死其妻嫁于庶氏不
知又何據也按伯魚年五十而卒其妻亦應四十餘矣
四十餘改嫁此在恒人猶無之而謂聖門反有是乎若
以死于衛遂解為嫁于庶氏則子思甞仕衛其母獨不
得從其子而受養乎且既云嫁矣則與廟絶矣胡為栁
若猶以四方觀禮而欲其慎之也此皆自相矛盾不通
情理之論而二千餘年曽無一人駮正之者
　　　答
此適有庶氏遂疑為庶母之誤不知庶母不得稱庶氏
且庶氏與孔氏對文明是庶姓不是庶母况庶母焉得
不哭廟禮凡妾先死必中一而祔于妾祖姑傍無妾祖
姑則又中一而祔之高妾祖姑之傍是廟原有妾而後
妾之主又得祔入庶妾當祭廟矣誰謂不當哭于廟特
孔門皆出母而此又稱作嫁母似乎有誤但不容哭廟
則雖非嫁母而出母或容有之故前儒亦饒疑義而未
敢定若云改嫁則伯魚五十而死豈有四十餘嵗之婦
而尚再醮者一語斷定無疑也至于檀弓之矛盾不止
四方觀禮一語既曰子思之母死于衛赴于子思則思
不在衛故以訃來且云哭于廟則惟魯有孔廟是時子
思在魯不在衞明矣乃又以栁若衛人戒思慎禮是思
哭在魯而戒思之人則又在衞真矛盾也且子思祗哭
耳即不然亦祗以齊衰期服喪服已耳而乃以禮與財
較量厚薄是以含歛棺槨為言一如凡子之喪母者是
又矛盾也來辨矛盾二字已啟其扃而尚未發覆然惟
此節最明快故曰六經惟三禮叵信何况家語但當有
實據窮極根柢不然宋人杜撰無益也
　　　又辨
泰伯三以天下讓朱註其心即夷齊扣馬之心而事之
難處有甚焉者不知何為却有讓周之説據朱子明註
季厯生子昌有聖徳太王因有剪商之志而泰伯不從
遂欲傳位季厯以及昌此本註也有疑閟宫詩人為推
本得天下之由者朱子曰若推本説不應下實始剪商
剪商自是周人説若無此事他豈肯自誣其祖左氏分
明説泰伯不從未知是不從甚事小註如此夫朱子下
字斟酌盡善豈無其志而肯故入古人之罪耶
　　　答
泰伯所讓是讓季厯則不必云讓周而自不得有他讓
此在漢迄今由註疏以及行文家無異詞者獨朱氏一
人倡言讓商此是武斷而反謂讓周之説不知所由此
是何解凡人不讀書欲造説以説古事亦當就本事略
一諦觀從來三代世系載之國史本紀者自有明文乃
本紀云泰伯亡之荆蠻以讓季厯則讓字有實落矣孔
子是言正因史文讓字推言之而曰豈止讓弟國哉此
經文來厯蛛絲馬跡極瞭然者是以漢儒去古未逺即
三讓三字亦有實落如一採藥二聞訃三斷髪類在王
鄭軰皆能言之雖不必盡信然讓則無他解矣
故先仲氏謂朱氏説經總不顧前後不惟亂經意即已意
亦自亂太王以季厯生昌而謂為可興不過痛已亡國冀
倖圖存並不敢稍覬此全盛之大商而朱氏以為志欲剪
商則其所云能剪商而欲傳位者正季厯也泰伯欲讓商
而反逃之以使之必傳此能剪商之季厯可謂讓商乎
乃杜撰無理自造故事又且自加解辨以曲為囘䕶而
究之一往紕繆徒為經禍如註云太王有剪商之志泰
伯不從遂欲傳位季厯以及昌夫居岐之陽實始翦商
此魯頌文也忽添之志二字於其下已自不通乃又撮
春秋傳泰伯不從四字以接之則不通彌甚按之志二
字猶徒抱其志而未甞剪及另造一説則太王直自剪
之其説云閟宫剪商有謂詩人推本得天下之由者朱
子曰若推本説不應下實始剪商語剪商是周人説若
無此事他豈肯自誣其祖信然則太王自剪商矣夫剪
者滅也謂滅商也太王何曽滅商豈曽以剪刀剪商幾
刀乎太王為狄滅尚不能剪狄幾刀而謂能剪商直夢
囈中語然且謂周人自説周人自誣祖亦嘗就本詩一
讀之乎此詩係魯僖祭嫄廟而史克作詩雖是周人然
周人之通者也剪者滅也滅商者武王也武王之滅商
實從太王始基之此猶武成云我太王肇基王迹肇者
始也王迹者武王滅商之迹也肇基王迹正是實始剪
商一史克言之一是武王自言之爾誣他他不誣祖也
若泰伯不從直接太王有剪商之志則尤為不通夫古
經未易讀也泰伯不從出之春秋傳宫之竒諫虞公語
其曰泰伯虞仲太王之昭也泰伯不從是以不嗣以不
從接太王之昭原自難解然正須解説以求經義乃強
接之剪商之志之下而于本文仍不解反曰左氏分明
説不從不知是不從甚事夫祗有志而不從已不可訓
勢必添不從父命為言而父命二字又添不出何則古
兄弟讓國惟泰伯與夷齊而夷齊有父命故伯夷曰父
命也遂逃去而泰伯無父命故前儒註經者惟恐有誤
特于論語正義專下一疏曰文王有聖徳太王欲傳之
而未有命竟以未有命三字絶之其慎重如此朱氏既
無學識又堅愎自用反為回護曰不從個甚事葢原不
解春秋傳不從之義而復強抵一句一似伯之不從舎
從父一事便無他事可解者
不知泰伯不從陡接太王之昭句正讓弟實解而世罕
識者古工史書世宗祝序昭穆而孔氏正義曰父子異
昭穆兄弟同昭穆然而同昭同穆中有先後焉先後定
而位次因之順其位次謂之從倒其位次謂之逆故春
秋文二年經書躋僖公而國語宗有司曰非昭穆也正
謂閔僖兄弟閔先立僖後立而升僖于閔非昭穆位次
也孔子譏之曰縱逆祀所謂逆也其後定九年經書從
祀先公則以陽貨是時易閔僖之位而順祀之即謂之
從從者順也所謂順而從之也今泰伯季厯同為太王
穆考之昭而不依長次舉國讓弟謂之逆而不順不順
即不從故曰不從同昭之位次而不嗣周國此正讓周
讓弟實解而舉世不識何也
　　　辨
意伯此時隠憂惻怛必忱思以感之不能則幾諫以動
之正諫以格之夫得罪于鄉黨州閭寧熟諫也况君臣
間乎伯于此時惟有逃之一着而然後父子恩全君臣
義盡非䧟父不義也
　　　答
此直推廣朱氏説而縱言之宋人經禍當此益浸淫矣
古事人多不曉然亦顯顯在人而人並不講且並不體
察如伯與夷齊其事亦何甞秘密而皆不能察其苦心
觀伯夷傳云其父死叔齊讓伯夷是兩人之逃必父死
而後行之其生前隠諱必不敢悻悻求去以見諸形跡
當何如者惟伯亦然伯深體父意而隠忍不發至太王
疾亟而後托採藥而幡然去之此並是實事而乃儼然
撰事曰幾諫曰正諫父子兄弟幾幾閧市出一門矣
曾宋儒經禍而可尤效之如此
　　　又辨
井地之制在夏商以前不可考矣即夏商以後有貢助
名而其為五十七十百畝之制則全不能解夫經界有
定規溝涂有成域各自少而變多必將移易其封植更
改其疆畎煩擾已甚竊意夏后氏時洚洞方平人民尚
少一夫五十不過隨其力之所至地之所出所以為貢
商人始為井田之制以六百三十畝之地畫為九區區
七十畝其間溝洫道涂必尚廣裕廣裕則必有間田隙
地棄之無用故周家百畝之徹因之以成大抵因商之
舊斟酌其溝洫道涂五等之廣狹而蓄壅而墾闢之夏
商尺度已無可考周人以八寸為尺履畝而計則商人
七十畝以八準之八九七十二㡬當周九十畝而遂(廣/深)
(各二/尺)溝(倍/遂)洫(倍/溝)澮(倍/洫)川(受上四/則之水)分廣陿而蓄壅之徑(廣/容)
(牛馬/行)畛(容大/車)涂(容車/一軌)道(容車/二軌)路(容車/三軌)分廣陿而墾闢之
又可得十畝有竒則井形悉仍商舊不必有改作之勞
而周人百畝可按數得矣
　　　荅
井地創于黄帝古有明文乃朱氏獨曰商始為井制無論
毛詩維禹甸之春秋傳少康一成一旅王制夫三為屋屋三
為井總夏后氏制而即辨中所開溝(深廣/倍遂)洫(倍/溝)澮(倍/洫)川(受上/諸水)
出之遂人職文者皆夏后氏親治之虞書禹曰予決九川距
四海濬畎澮距川而論語亦遂云禹盡力溝洫是明明夏
有井制而註孟子者敢曰井制始商將欲舉毛詩虞書春
秋傳禮記周禮考工記并所註論語而盡付之祖龍可乎
且其所云夏后氏時洚洞初開人民尚少至商後始漸
次開闢亦未是也夏后非洪荒之世洚洞為灾不過丁
數百年治亂一轉運耳故阨運未幾而即已平復如禹
貢記揚州之貢曰厥田惟下下厥賦貞作十有三載乃
同正言井制有九等之田九等之賦九等任墾之人而
耕作十三年後盡復如舊所云十三年者並是堯年即
舜年五十載亦尚未及何況夏后氏故此一説在前儒
亦曽言之總無當也
乃若以尺度減短作朝三暮四之説前亦有之然未經
推算今既推算則應有實數而仍然不合如云商人七
十畝以八凖之八九七十二幾當周九十畝此大謬者
據商七十畝以周尺八寸計之當云凖七不當云凖九
夏制夫九為井以八凖九不能合五十且既夏商尺無
考何得以今尺作商畝之凖且以八凖九則所伸十八
合之猶是九十畝不得云幾當周九十畝也夫必減尺
度以伸畝數則以周八寸之尺凖商人七十畝之數八
七五十六先以五十六畝抵商七十而所餘一十四畝
又得伸二百八十步増出二畝八分之數合之可得八
十六畝八分然欲以之抵周人百畝則究竟不合又且
畝數以步凖不以尺凖周制六尺為步步百為畝則在
商必六尺為步步七十為畝猶之今制六尺為弓弓二
百四十為畝但改弓步而不改尺數似乎地畝長短全
非尺度所能限者
乃又于減尺之外另欲壅溝洫闢涂路以為増畝之法
因引遂人職文謂井地水道有遂溝五等可填水兩傍
以拓之井地經界有徑畛五等又可鏟界兩傍以恢之
則煩擾滋甚從來水道通塞陿者可使廣而廣者反不
能使陿况以丈尺之水欲但存中流而畚土以填其兩
傍則世無此事若欲削涂路則車徒牛馬量所行以定
廣陿自容牛容馬容一軌以至容二軌容三軌矩步截
然縱善鏟削欲其削車軌鏟牛馬足毁成法以恢此尺
寸之土勢又不能向以為改疆界變封植由五十以更
七十百畝力有難為故刻求良法而今此變更仍然不
減又且有大難通者人苐知九夫為井井間廣四尺深
四尺謂之溝倍之廣八尺深八尺即謂之洫亦知溝附
于井止得十夫千畝之地而進而為洫即為方十里之
成為百夫萬畝之地而進而為澮即又為方百里之同
為千夫十萬畝之地能割此水邊幾尺路邊幾尺以分
給此方百里千夫之家使各成百畝以合充此十萬畝
之數雖鬼神在前亦且却步而猶曰可得十畝有竒吾
不知此十畝有竒之地從幾溝幾徑得之而得之而分
給之千夫之井中將安給也此又難通之甚者也
　　釋二辨文
　　　(一辨三族無服/一辨叔嫂)
予歸草堂與莫子蕙先觀歸安鄭芷畦所寄婚禮經典
叅同謂士婚禮于請期一條有云惟是三族之不虞使
某也請吉日註三族是父母兄弟子言幸無此三族意
外喪服可以擇吉行嫁娶禮據此文則三族祗身族上
下斷非父族母族妻族之説何則以母妻黨服僅功緦
之末不礙嫁娶也况六經稱九族皆註高祖至𤣥孫之
親並不傍及親黨豈有三族反傍及者其説甚善㑹張
風林從館來咸集草堂坐客因嘆自循蜚至三代何許
年嵗雖苗民播惡不及族誅而暴秦倡之致斯高之徒
延及親黨一何酷烈而風林曰不然雖暴秦亦無此事
案史記秦紀文公二十年倡族誅法張晏曰三族父母
兄弟子則正與士禮同惟如淳無籍妄註為父母妻三
族然其言無騐在當時已不行其説觀李斯誅咸陽市
無父母兄弟則祗及其子所謂牽犬上東門者正父子
受誅時語况如淳不學但悖誕立説即註史記而不識
史記記于張耳傳趙相貫高明云人孰不愛父母妻子
哉今吾三族皆論死豈肯以王易吾親哉實實以三族
指父母妻子此是史記大文無容更註也且三族二字
不止見士禮也周禮小宗伯掌三族之别以辨親疎明
指親族而仲尼燕居直曰閨門之内三族不和世無母
妻二黨在閨門内者此尚何疑惑而舉世夢夢至今
未了予因念儒説為禍宋明實甚而前儒已開之雖耄
荒健忘胸無一字猶記九經之註早已明白然亦有異
義如夏侯勝歐陽和伯釋書九族誤據爾雅釋親以母
妻二黨可稱兄弟且詩有兄弟婚姻語遂解九族為父
族四母族三妻族二合而為九其説與如淳不異而又
推廣之殊不知爾雅所釋謂母妻二黨雖繋親串然引
而近之可有此稱並不以此釋族屬若角弓所云則正
以族屬疎遠致等九族于婚姻故戒胥遠觀平王不親
九族而詩直刺曰終逺兄弟謂他人父可騐也且以九
族分三黨尤極無理即一父女昆弟適人者子即姑子
也姑子視舅子猶之舅子視姑子一例也則母族中亦
冝添出母昆弟之子一族而今又無有若母之父母為
一族妻之父為一族妻之母又為一族則何以母父母
祗一族而妻之父母則分而為二此直是孩稚無稽喪
心狂病之言可一笑擲之者但三族九族既繫經學且
厚繫國事不敢不藉此辨定以了其説世亦知三族九
族歴見經史而三九之外尚有五族七族乎喪服小記
曰親親以三為五以五為九謂已上及父下及子三也
又以父及祖以子及孫五也此三之推為五也若五之
為九則中已包七而略言之乃儒説便云曽高同齊衰
曽𤣥同緦麻故無七族及讀史記鄒陽傳則云荆軻湛
七族而張晏亦註曰七族上自曽祖下至曽孫若然則
三五七九皆親族矣葢同姓為族異姓為黨故爾雅于
内宗曰族于母妻曰黨禮稱母之黨妻之黨妾服女君
之黨反𦵏女氏之黨無稱族者大抵族與氏相聮國君
傳族每一君為一族如曰桓莊之族桓戴之族有時分
氏為族如高陽一氏而分為一十六族然合之止高陽
一氏有時分族為氏如魯桓一君而分為孟孫叔孫季
孫三氏然合之止為桓族他氏皆不得而叅預其間然
且族有寡多而總以服為之斷自三至五自五至七至
九總皆以服推及之若但以族言則鄭之七穆初祗罕
駟與國氏游氏而後復分為子南少正諸氏皆穆族也
魯之三桓初但有孟叔季氏而後漸分為子服為南宫
為叔仲公彌諸氏皆桓族也然則族亦煩多矣惟三族
服始九族服盡以是為斷則族屬雖繁而各有限制雖
族誅之法三古迄今早已廢絶不必更為過慮而儒者
論學最貴嚴確亦安可使天地之間有無稽亂道至于
如此
古叔嫂無服至唐初變制始有小功之服見開元禮此
在學禮家皆能言之近歸安鄭芷畦作喪禮經典叅同
疑士禮喪服記有云夫之所為兄弟服妻降一等似夫
為兄弟服期而妻降大功為從兄弟服大功而妻降小
功類如是則叔嫂有服矣將欲據此文一雪從前言禮
之誤予與莫子蕙先見而疑之謂士禮大功傳明言叔
嫂無服且故為問答以著明之豈有一傳一記自相矛
盾之理時張風林在坐曰此但以恒稱兄弟解士禮非
士禮例也士禮自有例凡恒稱兄弟者皆變稱昆弟如
同父之子曰昆弟從父之子曰從昆弟以至從祖昆弟
族昆弟而凡同姓之所為伯仲者盡之矣若兄弟二字
則不論同姓異姓與凡繋屬之稍疏而有服制者皆得
稱之故鄭氏于大夫之子于兄弟降等文註曰兄弟猶
言族親是也然必有功緦末服一如從祖昆弟族昆弟
者始當其稱故傳曰小功兄弟之服也若記則直引傳
作問答以明其説曰何如則可謂之兄弟曰小功以下
為兄弟其説之再三而確鑿如此似未可以恒稱兄弟
強解之矣但此條兄弟在賈公彦疏單指是夫之從母
之類則頗費解按從母係母之姊妹其不他及者據疏
云妻從夫服其親族在前傳已有諸祖父母外祖父母
世叔父母昆弟昆弟之子類凡傳之所載記不重出故
苐補此親以類推之則但舉從母所以補其闕非謂族
親止從母也此説良是特明稱兄弟何以同姓異姓男
氏女氏皆得稱之予曰周官春官以飲食親宗族兄弟
而秋官刑族人亦曰不使國人慮我兄弟則宗族稱兄
弟固也若爾雅釋親曰母黨妻黨為兄弟又曰婦之黨
為婚兄弟壻之黨為姻兄弟則即此數語而異姓男女
稱兄弟皆可見焉且他經亦有之不讀詩乎王不親九
族而詩曰終逺兄弟此宗族兄弟也乃王舉族燕以異
姓為賓客而詩曰兄弟具來曰兄弟甥舅是公族與賓
客皆兄弟也然且古有飫禮國語每嵗必飫或祭畢行
飫大抵以宰夫為主異姓為客王與族人飫于堂后與
内宗之屬飫于房内外交飫然而常棣曰儐爾籩豆飲
酒之飫兄弟既具和樂且孺楚茨曰諸宰君婦廢徹不
遲諸父兄弟備言燕私是男氏女氏俱兄弟也
　
　
　
　
　
　
　
　西河集巻一百二十一
欽定四庫全書
　西河集巻一百二十二
　　　　　　　　　　翰林院檢討毛竒齡撰
　　辨聖學非道學文
聖學不明乆矣聖以道為學而學進於道然不名道學
凡道學兩字六經皆分見之即或併見亦袛稱學道而
不稱道學如所云君子學道小人學道葢以學該道而
不以道該學其在論語則曰君子學以致其道而在學
記則曰人不學不知道如是而已
惟道家者流自鬻子老子而下凡書七十八部合三百
二十五巻雖傳布在世而官不立學不能羣萃州處朝
夕肄業以成其學事袛私相授受以隂行其教謂之道
學道學者雖曰以道為學實道家之學也
故隋書經籍志明云黄帝大道但傳之其人而不立師
説惟漢時曹參薦葢公能言黄老而文帝師之于是有
道學一派倡始兩漢而魏晉以降六季最盛如陳書儒
林傳載梁簡文甞置宴殿堂集𤣥儒兩家之士先命道
學互相質難此正清言肆出道學盛行之際然猶𤣥儒
兩判無溷雜者
是以道書有道學傳專載道學人分居道觀名為道士
士者學人之稱而琅書經曰士者何理也身心順理惟
道之從是名道學又謂之理學(宋儒言/理始此)
逮至北宋而陳摶以華山道士自號希夷與种放李溉
輩張大其學竟搜道書無極尊經及張角九宫倡太極
河洛諸教作道學綱宗而周敦頤邵雍與程顥兄弟師
之遂簒道教于儒書之間(其説詳見予河洛原舛及太/極遺議諸文又佛書禪源詮)
(集亦載太極圖名阿犂耶識相傳周濓/溪亦受之了元禪師者今遺議不載)至南宋朱熹直
匄史官洪邁為陳摶特立一名臣大傳而周程諸子則
又倡道學總傳于宋史中使道學變作儒學凡南宋儒
人皆以得附希夷道學為幸如朱氏寄陸子静書云熹
衰病益深幸叨祠禄遂為希夷直下孫良以自慶又答
呂子約書云熹再叨祠禄遂為希夷法眷冒忝之多不
勝慚懼是道學本道家學兩漢始之厯代因之至華山
而張大之而宋人則又死心塌地以依歸之其為非聖
學斷斷如也
向在史館同館官張烈倡言陽明非道學而予頗爭之
謂道學異學不宜有陽明然陽明故儒也時徐司冦聞
予言問道學是異學何耶予告之徐大驚急語其弟監
修公暨史館總裁削道學名敕明史不立道學傳衹立
儒林傳而以陽明𨽻勲爵出儒林外于是道學之名則
從此削去為之一快當是時予辨陽明學總裁啟奏賴
皇上聖明直諭守仁之學過髙有之未嘗與聖學有異
同也于是衆論始定即史官尤侗作陽明傳其後史斷
亦敢坦坦以共學適道取學道二字歸之陽明特聖學
何在則終無實指之者
予謂聖學之中原該道字初學聖人衹謂之學學聖既
成即謂之道學者道之始道者學之終既非兩途又非
兩事且並無兩功夫第從事于此而學在是道即在是
焉是以聖學聖道只在忠恕雖子告子貢多學一貫祇
是學字惟告曾子吾道一貫則全現道字然而道在忠
恕學亦在忠恕忠者中也執道心以去人心恕者推
也去人心以推道心此本堯舜禹湯相傳之道當時所稱
道經者而聖門諸徒則皆受之以為學是忠恕二字合
之道經十六字舉千聖百王賢愚治亂古今一貫者而
祗以精一允執成學者之事則聖學之該聖道概可見
矣
然且允執之中全在去人心盡屏其自私自利之心以
推其道心是道全藉學而忠又全藉乎恕道學忠恕總
是一貫是以曽子忠恕曰吾道曰夫子之道一何鄭重
而子貢以學該之祇一恕字如子貢曰一言而終身行
一貫也道也曰其恕乎則祇恕也且以不欲勿施八字
示之曰學恕已也又曰我不欲人之加諸我也吾亦欲
無加諸人恕也而進乎道也曰非爾所及也恕固可進
道而時則未也須學也乃終以博施濟衆為聖仁堯舜
推忠行恕立聖道之極而夫子終以能近取譬歸之強
恕謂忠之必藉乎恕道之必藉乎學有如此
道學則不然並一道家而各立名目其在北宋曰主静
清静教也曰立極無極之宗也曰涵養用敬則養以毓
其氣敬以定其神葆祕之事也世無審動静探主宰且
葆秘神氣而可云行聖學入聖道者至南宋云格物窮
理則又竊儒書名目以隂抒其萬物之奥聖人至賾之
道教其並非儒學早已顯著乃一聞聖道夫子之道而
相顧茫然徒以萬殊一本當之夫萬殊一本佛家之萬
法歸一也且亦籠統何着落及聞忠恕二字宜憬然矣
乃猶疑借端曰此不過借學者盡已推已之目以著明
之夫明指本心明明以學道一貫直本之堯舜以來共
推共執之道心而猶曰借端是于當身且不知而欲其
知道知學得乎
況博施濟衆正推已之極為子貢終身行恕之終事並
不髙逺
大學明德必至新民中庸成已必至成物論語修已必
至安人安百姓孟子獨善其身必至兼善天下即學記
記學自九年大成後忽接曰夫然後足以化民易俗近
者悦服而逺者懷之是博施濟衆正聖道之成為聖學
中所有事而乃以子貢徒事高逺斥之則毫釐不知學
道者故曰道學非聖學大須辨也
然且以能近取譬亦作借端謂如釋氏説如標月指月
雖不在指上亦欲隨指見月須恁地始得夫推心取譬
求進聖仁亦甚平易切實何至如指月怳惚盡付借境
况忠恕既借取譬又借一身所有並無着落七尺男子
直等之隣人之醯已屬怪事又且指月之解出自圓覺
經脩多羅教不惟道學兼唱佛説及其唱畢久之又云
二三子以我為隠乎吾無隠乎爾翻然出席如此行逕
直是佛氏舉動以宗門而行道教聖學掃地盡矣
若聖道聖學諸書一貫論語一部無非忠恕之道且無
非恕學其在前文已明白可見矣乃以大學言誠意忠
也其止善去不善而無自私自利之心則恕也此即學
也乃即以其學為絜矩推心度物極盡忠恕而明徳新
民由身心意知以推之家國天下道皆一貫然而只一
恕字曰所藏乎身不恕曰所惡乎下毋以事上無非恕
也中庸亦然至誠忠也由明善致曲以推之動變即恕
也亦即學也于是成已成物盡已性以盡物性天地位
萬物育何者非一貫之道乃其學則始于忠恕曰忠恕
違道不逺又只是恕曰施諸已而不願亦勿施于人且
隨以所求未能鋪排恕字至于孟子則萬物皆備一貫
也道也反身而誠則忠恕也然而強恕而行只是恕字
葢學也而道在其中焉自孔孟不作道學專行聖道聖
學其不明于世者越七百年于兹矣今一旦指出上自
堯舜下及孔孟始終本末到處一貫時時可見人人可
行無借無雜不疑不惑學以致道庶幾無媿後有學者
其亦從此而進求焉可耳
　　辨忠臣不徒死文
忠者事君之則也論語曰臣事君以忠以者用也謂事
君則用之然而何以用忠則經無明文惟春秋傳曰凡
忠者于公家之利知無不為即謂之忠一似用忠不一
凡所為之事苟利君國則無論大小難易無往不可以
見忠是以韓詩有云以道化君為上忠以徳調君為次
忠而春秋傳又曰楚子囊臨死一言不忘社稷便可謂
忠故忠臣已事自唐虞至春秋不多概見乃由龍逄比
干外經傳罕有祗左傳稱季文子相三君妾不衣帛馬
不食粟推為忠臣論語問令尹子文仕已不喜慍舊令
尹之政告新令尹而夫子特許其忠夫苐家無私畜與
不私其官不忘諸官政亦初無化君之大衛社稷之重
而六經表忠以此推首則夫事闗君國隨地見忠其不
擇細小并無一定斷可知也
乃不學之徒誤讀子夏所云事君能致其身語而謂為
捐軀夫致身者服勤致死以身許國之謂也而捐軀也
乎且誤認見危授命殺身成仁為忠臣之事夫志士仁
人隨在立名凡君親兄友與一身名行皆是也而止忠
臣之事也乎乃後儒無頼竟鑿然以必死歸之忠臣如
魏徵有云但願為良臣不願為忠臣語一似忠臣止有
死者夫忠臣不必死前亦既言之矣然而間有死者則
必厚係于君事與國事而不得已而後死之未有君死
亦死徒死其身而于君國兩無與而可言忠者禮記
明曰為人臣者殺其身有益于君則為之殺其身無益
于君則不為也葢死君死國至不得已而死之謂之殉
難不謂之殉死其殉難奈何
一曰死諫龍逄比干是也三代忠臣此為最著也然而
韓詩以周公相孺子管仲相桓公俱不必死因有以伍
員伏劒為死怨而汲黯戇直反得與東方諷諫同享忠
名是死亦忠不死亦忠伊管不死不必遂逺遜逄干下
也
一曰以死衛君齊無知弑襄公徒人費禦賊而死于門
嵇紹以晉帝蒙塵挺身捍衛而端冕而死此死君之無
可議者顧公叔文子衛侯親許其以身捍君可不謂忠
司馬續漢書極稱楊仁忠勇能持㦸以嚴衛宫門苐文
子與仁未甞死也
若夫齊逄丑父以貌類頃公而代公死漢之紀信假漢
王之車以代漢王此皆身代君死者其亦忠矣然猶曰
此必君佞幸與齊孟陽代諸兒同故左氏與漢史俱未
稱之
至于晉愍受毒登床哀號宋欽褫衣抱持哭泣此死君
難者豫讓圖趙氏不憚漆身高漸離觸祖龍甘矐其目
此為君復讎者然而晏嬰不死君難家語稱晏嬰忠臣
張良復讎不死人尚稱張留侯始終忠于韓者凡此者
雖皆殉難而死皆不得已而後死豈曰非忠然而有不
死而亦仍曰忠以為無益于君則雖死不死固有懸殊
而其為無益則無以異也
况夫國事多端殉難不一齊莊公襲莒而杞梁死之魯
師戰乘丘而縣賁父死之此轉戰而死于鬭者然未嘗
與我戰則克者有等差也張巡守睢陽而百折不回李
𤣥通管定州而屢誘無所詘此保地而死于守者然不
必與開疆辟土者分同異也
是故忠臣大節最重託孤荀息立奚齊卓子當濟忠貞
然而季友之忠厯立般立閔而此身凝然不少動至散
輔諸公子亡臣狐趙輩不失為忠而召忽殉難夫子反
等之匹夫匹婦之諒其死重有益而不重無益至于如
此
至若宋人文信國謝枋得之死雖止一身名行不闗係
國事然大節所在不是徒死正是殉難與齊王蠋之死
燕師漢龔勝之死新莽之召前後一轍特是魯連不帝
秦王裒不事晉不皆身死且祗名義士不名忠臣此與
殉國難亦微有别者
向時從六經諸子求一唐虞三代忠臣國亡身死者而
必不可得無已庶或以夷齊當之然殊不相類按夷齊
避紂久已歸周並非以商亡作殉死計者祗因諫周不
合幾被殺身則義不可留因逃首陽然且採薇而食並
未求死即死亦有為而死與今所云國亡身死者大别
且此正是義士不是忠臣又且當時未必死論語祗稱
餓首陽不稱餓死其曰死者郭象曰莊子之誤也
乃自宋以後皆謂忠臣必死且無故而死並未甞殉難
而祗是殉死謂之徒死夫父子不殉死禮有明文滅性
傷生等之不孝若君臣殉死則三良殉秦詩人以婦寺
目之未有徒死稱忠臣者而乃禮教不明江河日下無
論在官在籍祗君死亦死國亡亦亡但知以一死塞責
全不計與君事國事毫釐有益與否此則唐虞以後宋
元以前並無此等不待言也
然且身不在官名未通籍以無何之人苟非韋布即是
襏襫目不見君王足不履殿陛亦復棄父母抛妻子以
覓一死夫事君以忠謂事君則用之幾有不事君而亦
用此者不讀孟子乎以顔淵而救民飢溺亦有何害乃
論者譏之至比之披髪而救鄉隣之鬭題之曰惑夫惑
者在本身為狂惑行事迷亂而在旁人則為駭惑以為
凡事有分伊何人斯可妄作至此今無端求死以生前
限分必不許其得共事者而今且捱身而入公然身死
則其為狂惑為駭惑宜何如者乃今作表忠記者多載
此等且更以用兵所在不幸冒刃者皆稱忠臣如此則
長平之卒盡國殤矣顧作表忠者假冠予序恐觀者不
諒謂顛倒名義自我輩始則寃抑尤甚故予于通辨之
末一併及之
　
　
　
　
　
　
　
　西河集卷一百二十二
欽定四庫全書
　西河集巻一百二十三
　　　　　　　　　　翰林院檢討毛竒齡撰
　　古禮今律無繼嗣文
古繼嗣一禮從無明文所可考者惟
天子繼嗣(雖經史亦無明文然自帝紀夏中康商太丁/漢史惠文昭宣後尚有宋濮議明大禮聚訟)
(不已此固/無容議者)
諸侯繼嗣
中庸繼絶世所以懷諸侯也　論語興滅國繼絶世俱
以諸侯言
禮運大人世及以為禮鄭註大人諸侯也　正義曰世
者父子相繼及者兄終弟及也
史世家呉泰伯為吳君無子而卒弟仲雍繼之(此繼/爵也)及
武王克商始使仲雍曽孫周章繼泰伯為後而别封周
章之弟仲于虞名虞仲奉仲雍祀(此謂/繼絶)
宗子繼嗣
喪服小記大傳俱有曰别子為祖(謂諸侯長子為君其/次子名别子使別立)
(一宗而自/我作祖)繼别為宗(而世世繼之名為/大宗即宗子也)繼禰者為小宗
(自次子後諸子但父子相繼各自立一宗而並統于/大宗為一族則名小宗今多誤解詳見大小宗通繹)
儀禮傳曰大宗不可絶故為人後者必後大宗
公羊傳註曰大宗無後不可絶小宗無後當絶
喪大記曰為殤後者以其服服之正義曰宗子之子若
殤而死猶當繼殤然而殤子無繼禮則凡為宗子殤後
者仍繼殤子之父而但以殤服服殤者其委曲如此
此三者有繼絶禮餘無繼者　射義孔子射矍相之圃
使子路為司正有曰與爲人後者不入(與者干預也正/以當時公族大)
(夫不繼嗣有干預繼諸侯者謂之支庶入繼干預繼大/宗者謂之繼别之後皆不使入射葢專指此二者言)
雜記云大夫無子則但為置後正義曰置後者謂借他
大夫之子暫為喪主一若為之後者而喪畢即撤仍不
立後謂之置後若宗子則立後矣(他大夫之子不拘同/異姓撤者還使歸也)
喪大記曰喪有無後無無主(謂大夫士庶/凡有䘮者)正義曰主所
以接賓無則攝之若無後則身自絶嗣何闗于人故可
無後也
然且攝主有制若本族無主必不令妻黨得以攝之雜
記曰如無主則東西南北家主之無有則里尹(里/長)主之
其嚴如此
他若論語臧武仲以防求為後左傳不可使叔段無後
于鄭季友酖叔牙曰飲此則有後于魯國皆繼爵非繼
人者
今非封建之世無諸侯宗子二者則有何繼嗣而民俗
紛紛終年爭繼且造為律文有以長繼長絶幼不絶長
諸説勒為金科致殘害骨肉攘奪財産訐訟不已一如
六季諸王爭簒有所云願世世勿生帝王家者則慘毒
極矣今試以律考之其必繼絶者惟
官員襲廕(此與封建時諸/侯繼絶相等)
律　有嫡立嫡無嫡立庶無庶則然後以同族之倫次
相當者繼之如不依倫次攙越冒襲者杖一百徒三年
軍官襲職辦事
其律如前如異姓養子詐冒承襲者杖一百發邊遠充
軍其當該官司知而聽行者同罪
丁役
此條在兵律即唐人相沿庸調一法大抵重有子而規
避不先立者故不稱繼嫡子法而反稱立嫡子違法責
其不遵法預立以承丁役開手便云立嫡子違法者杖
八十葢罪其規避也隨又云如嫡子年五十以上無子
而不立庶子者罪亦同即亡子者已立同宗之子為子
而是子捨之而去罪且加等是此一兵律專責有子而
違法不立未甞責無子而令繼立者是繼立之律惟此
三者而皆與民俗繼嗣絶不相干則律無繼嗣文有明
據也
乃律既無文而㑹典所載且有庶民之家不必立繼二
語則顯與禮合惟條例有許民繼嗣一條謂無子家有
願承繼者許之然必昭穆相當先儘同父周親及子姪
之有服者如俱無方許及同姓遠房聽其擇立並不許
同姓紊昭穆及異姓亂宗祧則秪是願繼之家倘告官
司則官司許之非律令也
然且此許繼之子若不得于所繼之親即許其告官别
立則是其所已繼者意苟不欲尚得告官司而棄絶之
況未繼者則是繼嗣之文在條例亦秪此一節而即此
一節中亦且官許其繼亦官許其絶其為不必繼亦甚
了了而民俗險薄必妄捏無影響之律例以脅制官司
而官司不察亦並不實據律例以折此獄致無子之家
稍有財産必多方訟訐極至戕害周親雖人亡産絶而
恬不知怪盍亦就禮律兩文一省觀之
　　古今無慶生日文
古有賀生文無慶生日文其有賀生文何也自昔帝王
聖賢必表其所生之地與生時之瑞如
孟子舜生于諸馮
帝王世紀堯母慶都出觀三河寄于祁氏家有神感之
懷孕十四月而生堯故堯姓伊祁氏
世本禹母修己吞神珠如薏苡胷坼生禹
毛詩正義契母簡狄以𤣥鳥至日吞鳦卵生契稷母姜
嫄以祀高禖日之野履巨人跡欣而生稷此似皆有生
日者然是契稷受生日非生契稷日也故俗儒無學誤
以誕彌厥月為生稷之日因以生日稱誕彌不知彌作
滿解秪懷孕滿其月不惟非生日并非生後滿月如晬
日者也
即漢後諸史亦多載此等如史本紀稱漢高母劉媪息
大澤之陂雷電晦㝠若有蛟龍覆其上生高帝焉
南史梁張后方孕吞菖蒲花生武帝
隋文帝生時紫氣集庭
他若詩非熊非羆男子之祥禮生男則設弧門左
晉賈充生時有充閭之兆陳徐陵母夢五色鳳集肩唐
李白母夢長庚星入懷類
因而有賀生之禮如漢盧綰傳綰與高帝同日生里中
以羊酒賀兩家秪是賀初生非慶生日也
又且古有祝壽文亦並無慶生日文如
華封人三祝曰多壽洪範九五福一曰壽周人九如頌
曰如南山之壽皆非生日進此頌者
若雅頌所載則隨地稱祝如棫樸以官人而曰周王壽
考行葦以賔客飲射而曰以翼壽耉載見以諸侯朝王
而曰以介眉壽江漢以方伯征伐而曰天子萬壽閟宫
以祭廟述祖徳而曰俾爾壽而富楚茨信南山以祀田
祖禱嵗而曰壽考萬年曰曽孫壽考並與生日無與焉
即或實以引年加禮如六十杖鄉七十杖國六十養于
國七十養于學類或自為宴㑹以私誌慶幸如唐白傅
作香山九老社宋宋琪輩有至道九老社以及文彦博
有耆英㑹司馬温公有真率㑹類要皆重年嵗不重生
日故漢後倣古引年如漢文賜八十米肉唐𤣥宗七十
八十賜帛絮几杖仍以十計即社㑹中人計年不計十
如耆英張壽年七十富弼年七十九至道李運年八十
張好問年八十五類其為非生日前後總一轍也
此惟唐𤣥宗時張説請于上萬壽日名千秋節此實古
今慶生日之始事然而諸王大臣以下及士庶皆不之
及則仍是古帝王孤行一節其與明代以後比戸稱慶
無是禮也(春秋記魯莊子同生是記/生日始事然不立慶禮)
故予謂自古鍾生宜有生年月日傳于世者獨孔子一
人他可無有然而孔子生日猶無實據至今不得明定
為何年何月何日考春秋三傳左氏但記其卒日不記
生日而公羊穀梁則並記之乃公羊于襄公二十一年
冬記云十有一月庚子孔子生則明與春秋本經月日
大相悖謬經云冬十月庚辰朔日有食之夫以庚距庚
相距十日今由庚辰至庚寅由庚寅至庚子相距秪二
十日耳經以庚辰為十月朔而傳乃以庚子為十有一
月是一月秪二十日天地無此時古今無此厯也
穀梁不記十一月似乎有見但于十月後間記曹伯來
朝公㑹商任兩條盡十月之事而後及孔生則仍在十
一月内與公羊同
若史世家則云魯襄公二十二年而生孔子直差一年
　司馬索隠曰公羊作二十一年而此饒一年者以周正
十一月屬之明年故誤也此尤可怪者從來三正推法
祗以後月屬前月並無以前月屬後月者周正十一月
苐能為夏正九月未聞又能倒而為夏正之正月者真
笑話也
至作通鑑前編者且直造云周靈王庚戌二十有一年
冬十一月孔子生則不可問矣
故古年月日無全見者秦始本紀始皇以秦昭王四十
八年正月生故名政政即正字然不知何日孟嘗君傅
田文五月五日生以為不祥顧不知何嵗若夏啟呱呱
在辛壬癸甲之後屈平自叙惟庚寅吾以降則且有支
干而無月日
惟六季後作墓銘者記卒塟之日必逆記生時則往往
及之然史集殊文慶弔殊禮墓閟之言非所常道故明
代喪禮亦妄據墓文直以所死與生日謬稱忌日古忌
日不祭而今且生忌死忌分作兩祭此在作婚喪禮者
尚有知其非而痛闢之秪生日之慶無敢議者予嘗曰
此明代惡習亟宜屏絶即以文集觀之唐後作序者無
所不序而獨不序壽近即儼然有生日序見文集間則
其非古法端可騐也
予不幸犬馬齒長客有以慶賀來強邀者予卧床口授
而敬謝之
　
　
　
　
　
　
　
　
　西河集巻一百二十三
欽定四庫全書
　西河集巻一百二十四
　　　　　　　　　　翰林院檢討毛竒齡撰
　　禁室女守志殉死文
自古無室女未嫁而夫死守志之禮即列代典制所以
褒揚婦節者亦並無室女未嫁而守志被旌之例則直
是先聖之禮後王之制兩所不許者况六經二十一史
諸子百氏及名人文集可為學士大夫所稱道者亦並
無此等祗樂府有貞女引琴曲有處女吟前此作樂録
與古今註者皆云魯室女作然亦並無守志事且亦小
説家言不足據又且貞女即貞婦如鮑蘇妻稱鮑女宗
者是此既違禮又畔制又為主持名教端風勵俗者所
不道且又循蜚以來下至宋元百千萬年所不必有之
人之事而不謂近世好異比肩接踵且愈出愈奇而未
有已也少與蔡子伯遊見其族姑有未嫁夫死而守于
室者年已五十矣未能旌也袛匄學士大夫以詩文旌
之而世多未應惟子伯重族誼兼念姑祖龍池公以名
進士為推官有聲而姑之夫則父與伯叔父皆狀元進
士或殉死或守義如所稱余忠文先生兄弟者以故子
伯強作詩而予亦依回從之以致後之索詩文者遂不
能絶然未能破旌例也既而諸暨孟氏以先世孟女屬
傳謂女名藴在洪武初為同邑蔣文旭所聘文旭年十
七為監察御史請歸親迎值陳時政十二事中有暱戚
殺平民一條忤㫖賜死女哭告父謂文旭既親迎有吉
日禮應往弔不許又謂文旭死其父母無子請往事舅
姑又不許乃瞷柩過門躍出隨之俟舅姑亡後仍歸室
築一樓以居名柏樓比柏舟也時請旌不得厯洪武永
樂洪熙至宣徳六年而始旌之雖已破典例而仍不為
例予念文旭賢死事可感縱傍人猶憐之以通名之婦
而與之齊一亦復何過又且請命歸娶事聞朝廷告母
往弔早有吉日因為之作傳即後入史館作明史列女
傳亦力持其説即以此傳入史傳中曰雖非禮已有例
矣當是時予論列侃侃内省無媿顧甞自忖曰表章太
過得母有效尤而起竟破其例為論列罪者乃未幾而
果有仁和計二姑事二姑許同里陳桓為妻桓以貧從
軍于康熙甲寅隨總制姚公征閩海而身没于陣姑過
桓家親為操作且絡絲糊錫日取傭值以養桓二親逮
老死杭府縣屬遂有據孟女柏樓明史立傳已事請特
創旌例以擴典制即當事亦以此上之雖
廷議破例而終不為例然亦岌岌矣今康熙辛卯予年
廹九十臥病城東草堂客有以六安潘女事屬表章者
其傳云夏舉人諱聲與潘貢生諱瀚者為婚姻夏子死
潘女請隨母往弔不許暨母歸而女已投繯死矣大驚
曰今室女守志又復有死焉者乎古有殉難無殉死者
况夫婦無殉死事不惟室女不殉即已嫁守志亦何必
殉此惟女遇不幸有奪其志者不得已偶一死之韓慿
妻是也樂録宋康王好色築臺于青陵而奪慿妻妻投
死臺下此惟奪志有然然此即殉難非殉死也然且有
殉難而仍不死者周郁妻戳鼻不死魏溥妻割耳不死
王凝妻斷臂不死清河崔氏截髮不死以至曹文叔妻
刈耳復割鼻梁之高行婦戳鼻復剺面而皆不死即共
伯之妻明云父母不諒將之死然仍不死也故父母不
殉死親死亦死謂之滅性又謂之以死傷生名曰不子
不子者不孝也惟君亦然三良而殉死即斥為不忠與
婦寺等夫倫類之尊莫如君親忠愛之切亦莫如君親
向使君親當殉則人孰無君孰無父母一君二親將見
薄海之内民無孑遺縱有三身亦掄不及夫婦矣况夫
婦則斷斷不可死者夫婦不言情故曰夫婦有别又曰
闗雎好逑鷙鳥離立惟小説家言情則然後有暱情身
死之事如謁漿乞飯裂塚返魂諸事生而死死而又生
此則離經悖道蠱壞風俗大非士君子所宜言也生平
寡學識予族弟㑹侯以祥符知縣還里與予同年同館
友方君渭仁結子女之好已嫁娶矣忽子死而女為殉
之投繯不死墮樓不死而絶食而死予無狀有文傳之
既而新安吳戴皆名族子女吳死而戴即吞金以殉且
祠于墓間名吞金祠此全類小説家事顧謁予為誌銘
予曲為之說且多方解譬以明其義而實則不可為訓徒
強詞以奪正理骫壞名教雖曰已嫁而殉説猶可原然
亦無故覓死仍亦循蜚以還所未有事況室女殉死公
然作俑此尤急宜救正者乃其傳又云太守州牧議以
女棺歸夏氏與其子合𦵏則更非禮之甚顯然與先王
之禮孔子之言大相刺謬不惟破例抑且蔑禮不得不
大聲疾呼者矣不讀曽子問乎曽子問婚禮而孔子答
之其言曰三月而廟見稱來婦也擇日而祭于禰成婦
之義也此何説也葢婚禮頗重一禮未備即謂之奔謂
之野合故自行媒納采納徵問名卜吉請期而後有三
告廟禮一曰告迎告親迎也一曰告至謂婦車至又告
也一曰謁廟則主人主婦帥新婦而謁之于廟即朝廟
也有兩見舅姑禮其有舅姑在堂者則名曰婦見謂婦
至之日舅迎于門謂之主人姑迎于堂謂之主婦但交
拜行賔主禮而次日質明則婦以特豚之鼎棗栗修脯
之筐拜舅姑于堂而舅姑受之夫然後醴婦饗婦而婦
禮成焉脱不幸而舅姑偕亡則于是行廟見禮俟成婚
三月新婦始菜盂素服扱地而見之于廟謂之廟見雖
向謁廟時舅姑二主亦儼然在廟然是謁廟非見舅姑
也惟此一見後夫然後擇日專祭禰廟而婦于以成故
曰廟見始成婦乃或已婚三月不廟見而不幸女死則
孔子又曰不遷于廟謂棺不殯廟不祔于皇姑謂不令
立主而祔之祖姑之傍反葬于女氏之黨謂其棺反歸
女家循其黨類而葬之何則示未成婦也謂非其家之
新婦也夫奔與野合固不成婦若禮儀未備比之奔與
野合者明有間矣况祗未廟見其在前此諸禮亦何一
不備雖主人主婦不在亦必有世父伯母為之主者諒
從前致辭從後致命必不少缺又况同牢合卺請袵薦
趾已越三月徒以廟見一節有乖大義遂曰不成婦直
使棺不殯廟主不祔祭生非其親死非其鬼其禮之嚴
毅而剛斷如此今以平白不相干之人生不見形死不
覿面上無主婚之尊長下無請袵之僕婢既不婦見又
不廟見不特非取婦并非來婦則亦何道而可使歸棺
合𦵏聯楄柎通窀穸冬夜夏日至于如此此明明與孔
子所言一水一火一朱一墨一東一西的的相反如此
而可為將見亂臣賊子邪説暴行凡可以反先王悖先
聖者將無不為之禮教從此掃地矣故合𦵏非古但自
周公創始而其禮倍嚴他倫皆無此而惟夫婦有之一
男一女合并匪易原有較婦行得失作分合者春秋𦵏
哀姜齊桓以其尸歸齊而僖請歸魯一離一合是非判
然故禮當合𦵏雖生不得合而死必合之周大夫之妻
無過而為夫所棄既已異居然而妻必請合𦵏所云穀
異室而死同穴者苟不當合則雖同寢處而亦無合理
郃陽季兒其兄為其夫所殺雖不復讎而其衾不忍因
自經而請不合𦵏是以歸尸及棺必有着落荀爽之女
至臨死而以粉書壁曰尸歸隂氏即韓慿之妻倉卒
赴難亦且預書裙帶曰願以尸賜慿此等大事原非可
以杜撰作臆計者又且傳女事者重為曲護更有隠就
禮文以謬合其義如云禮取女有吉日而女之夫死女
斬衰而弔又曰婦人不二斬既謂之夫而為之服斬固
不二斬矣可二夫乎予初不記有是禮而既而記之此
即曽子問不廟見不成婦之次一章也曽子問曰取女
有吉日而女死如之何孔子曰壻齊衰而弔既𦵏而除
之夫死亦然據此則是取女有吉日與室女在室不經
請期者仍然不同且並無斬衰往弔之文惟禮註有之
即禮註亦袛云弔服以斬非謂服三年斬也乃接云婦
人不二斬為之服斬則直服斬服終三年喪矣是不特
與禮註未有三年之恩故不服斬語不合且明明與禮
文既𦵏而除之一語正復相反是改禮文也改禮文不
可也又且婦不二斬出自儀禮子夏傳傅曰婦不二斬
不二尊也女在家從父則祗尊父故室女為父斬三年
及既嫁從夫則尊夫矣為夫斬而父且降期是不二斬
謂不二斬服指夫與父言而乃以父為夫以不二斬服
為不服兩夫是既改曽子問又改子夏傳聖經有幾堪
此數改又况曽于所問尤宜審慎前文已有合吉日而
壻父母死之問在女家已遣弔過矣然而既請吉日則
必為致辭故壻當已𦵏必乞伯父致辭女家使女家許
諾而弗敢嫁禮也此壻致命女家也及壻既除服則女
之父母必使人請壻勿娶而后嫁之禮也此女致命壻
家也是男女將婚已經擇吉徒以親喪間隔之故致男
辭勿嫁女辭勿娶而為之註者且曰女可改嫁男可改
娶此雖註之誤然亦見室女未配則其易離而難合遂
致如此今隂竄禮文竊改禮註拗曲揉直以伸其説不
過謂近代無學經宋元訖今毁經蔑禮之後必無有明
指典籍直言其非者予乃舉一淺近禮文盡人當知者
一指示之三禮有周禮雖未必如宋人劇尊為周公之
禮然與禮記儀禮同出戰國實周朝禮也周禮媒氏掌
男女之判不云禁遷塟及嫁殤乎舊註云男女未婚者
有男死而女求歸之謂之嫁殤若男女偕亡而合兩棺
而塟之謂之遷塟是堂堂典禮條例灼然今室女求歸
與死而合塟兩禁俱犯既骫名教復蔑典禮且又犯三
代先王所製禁例是厯求之而無一可者予之言此將
以扶已骫之教植已蔑之禮稍留此三代偶存之律例
于以救秦火未焚私竄私改之載籍并保全自今以後
千秋萬世愚夫愚婦之生命世有識者當共鑒之
　
　
　
　
　
　
　
　
　西河集巻一百二十四
欽定四庫全書
　西河集巻一百二十五
　　　　　　　　　　翰林院檢討毛奇齡撰
　　賦
　(西河賦芊眠渺靡一往多麗當使袁/淑見之而悔作蔡邕因之以輟翰)
　(舊評曰景與宋並為賦宗賈誼與相如並為賦聖則/知小招不専竒子虚不專麗矣况賦體原分楚漢魏)
　(晉六朝為三截惟唐宋無賦耳西河以六/朝新體為楚漢妙裁真是闢門鑿山之技)
　(蔡大敬曰西河賦大約度取江淹而江/無其形似思規庾信而庾遜其宕曳)
　(沈康臣曰賦為六義之一故兩都賦序曰賦者古詩/之流西河長律其體物瀏亮已合齊梁初唐諸家有)
　(之冝其賦/之獨絶也)
　(又曰變纂組為流易此賦亡于唐宋也然明復漢魏/而靡悶甚矣若西河諸賦髙不結澁卑不疎鄙響如)
　(戞玉思能入雲可謂/上超潘陸下掩庾鮑)
　　　江栁賦
桓大司馬自江陵北行見向時所種栁垂條毿毿攀枝
援條涕如淦矣至若栁既如此人何以堪自傷摇落棲
遲漢南况乎毛甡渡江行當暮春楊栁依依逺覆江津
拂乎緑波揚乎青蘋凄迷兮朝烟之蔽逺天縹緲兮輕
雲之過渚其宛衍江岸嫋嫋而難定一如翠幛之牽風
兮濛濛兮恍春山之含雨春山覆兮水隂生水波動兮
隂未成吹萬條之如拽宛千縷之自榮又况三月楊花
春江栁絮飄颻浦口低徊江路流水鋪茵平橋積素􁁜
􁁜不落宛轉徐度停游子之車拂行人之袂暖烟㣲分
輕風乍起踟蹰偃仰思不能已則或鬱鬱園中青青客
舍江北江南别離相藉乃流連于江津兮覆垂垂之碧
葉沾飛絮于前襟兮綰長條于輕檝曾不知隋堤之有
千里兮乃痛江亭之一别
　　　二
若夫三條陌上萬里橋西乍牽玉勒遂綰金羈緑楊妸
娜行人凄迷斜陽出樹晩風吹枝樹無雨而欲滴枝因
風而漸低則有翠烟如絲碧枝如縷蓬蓬茸茸千條萬
緒江臯有人悵乎延佇楊花飛其茫茫兮儼春江之飛
雪聴哀歌之嘹咧兮渺欲和而紆結楊花不因風飛來
沾帆子春風但吹鐡鹿行知下江陵幾千里和曰楊花
可憐花但沾帆子飛莫教中道落飄颻在江涯于是客
子聞之汨若流涕有如楊花㸃㸃墮地因徘徊乎江邉
復留憩乎栁内攬青絲之長垂翳碧葉以自蔽何况武
昌門前永豐坊底彷彿當年依然踠地悵官路之逶迤
睇塞垣而難至折之于青門攀之于渭城望江南兮思
如結懷故園兮心自驚誰不躑躅金堤徘徊朱􁧂帶緩
垂縧淚開啼眼笛裏飄颺曲中宛轉千里懷人三年望
遠
　(蔣大鴻曰綿綿渺渺魂/擾神渫讀之百端交集)
　　　涪漚賦
夫何毛甡經行瀨上游滯江表羈行人之舊館入將軍
之幕府亦有去國才人思歸王子咸集臺端同棲幕裏
望朝雨之盈泜見涪漚之初起若乃前形既剖繼㸃復
圓乍興乍滅旋來無端心幾懸而不斷眼隨啼而自穿
至若萍根未反蓮葉如溜駢旋炳燿圜轉輻輳散叠跡
而匪重躍前軌而恐後注成東海之濡滴若泰山之霤
恍有佳人于焉止覯熨冰縠之未平碾晶丸而欲就若
乃鏡規屢碎璧沉有瑕文魚吐沫繡蛤縈渦既浮浮其
相值乃漂漂而漸賖帝女賣漿之櫂江妃㺯珠之槎手
拈滋而成泡口吹浡而為花匪去留之足審何存亡之
有加(左貴嬪涪漚賦云亡不/消長存不乆寄故云)
　　　木芙蓉賦
湖西節鎮幕府之庭有木芙蓉倚乎東楹根株盛長枝
葉縹碧鮮葩皆敷殷泫欲滴當兹凉秋佳月白日爽皚
清都葳㽔標致繁㑹宛若美人摇摇天際歛脣揚蛾流
影揄袂飄乎多思静若有待座客抽觴與之相對于是
翠竹羣扶丹蕉互倚當晩霞之明牆恍叢條之臨水蘂
帶露以生姸花薄寒而增斐使君顧之翩然以喜遂屬
毛甡為之賦
乃若習氏池頭蜀王宅裏𤣥霜霏霏寒颷間起江上彫
百花之館臨川撤茱茰之幕有紛然其旖旎翩焉而婥
㜰儼芳華之既施值清英之初萼乍臨風而有懐雖經
秋而未落則有王儉相依謝客自好渌水能浮初日相
炤美人木末之搴才子涉江之採步南皮之通川劈西
峰于天外况乎近在署中值之幕裏摻手能攀迎睋而
起供座客之賞得主人之顧維時爛若披霞㣲有墜露
當百卉具腓之時九欘將凋之候乃獨望亭亭而欲前
炫煇煇其恐後攬修姱于盈庭揚娥媌于清晝調頳粉
之輕綿剪緋紗以為袖目顧影而自憐眉礙目而㣲皺
東家登牆之前西子倚牀之後豈非托根得所藐焉眄
睞遂其妸娜勿怨遲邁薄凉颷兮傷素情敷暐曄兮揚
修榮抱秋蔕兮得所生時有座客雅不善賦乃為詩曰
木荷本脆質生在秋水邊凉風採蓮後花葉何翩韆何
當近中庭與之揚令姸
　　　彈筝賦
淮南桂樹之瑶堂城北椒花之麗館有朔客修髯彈筝
哀吟毛甡客游聞而淚滋次日流飲于枚生之里徘徊
於曲江之園將軍梁姓者遣歌僮八人翦髪塗眉撫筝
而歌簫笛琵琶越琴燕筑相和以起游魂戃怳于今五
祀歙之王君游于賢王每留行間雅入戎幕量郭氏之
珍珠買荆南之佳娣有青琴絳樹之能史妠盧姬之技
形體便婉光景妙麗時年正當修短中態眉綣欲揚波
渺善睞被輕袿之淺碧兮曳修裳之薄紅揚蕙花以作
色兮翦杏葉而為縫綴衘釵之玉蜨兮懸墜珥之金蟲
掩薌澤之微聞兮㸃唇膏而自融儼朝雲之徐度兮宛
晩色之方籠縈燕尾于領巾兮看垂髾之有雙厭深房
之曲闔兮辭連鎖之髙忩欲渡江而裁櫓兮乃牽絲而
作繩捐佩環於灃浦兮拾裙帶於江陵藉周游之餘日
兮于真州吾以逢於是暄日良和柔景樂易飛花度城
踠栁垂地江轉雲容澤有蘭氣譬趙李之經過喜娵娃
之猝至於是拂靣彈綿飾髮用溉侻衣易装小立徐待
乃出繪華琢藻之芳桐合以垂文錯象之彩木被諸園
絲越繭之轇纒集之倕指輸斤之刻斵架以雕金鏤漆
之鈿杖解以繡鸞刺鳯之錦􁀙爾乃柱澁將膠絃燥欲
脆舉袂怯拂促柱㣲置甫躊躇而却立旋倚徙而還視
於是皓腕呈釧纎指䝉甲翠衿暗理錦帶重押音欲就
兮絃屢調曲未將兮思先接若散戞兮閒搊但空彈兮
虚捻若乃秦聲趙曲之姸椘豔呉歈之妙啼烏叩閣之
聲别鶴商陵之嘯採蓮葉於將田詠竹竿之垂釣園中
蜨蝶能飛塞上哀鴻欲呌甫蘆有窮士之吟羗笛換明
君之調無不哀氣含商清音流徵怨入霜脾聲縈皓齒
裁欲進而復留甫將行而乍止右甲鏦鏦自摧左指條
條不掎曲以挫而難連音以悲而善徙聴哀歌之乆絶
兮彈正繁而未巳歌已絶而徐續兮又相和而好理歌
有絶而彈終不絶兮視條條之五指至若新聲變節中
㺯改度或棄為他或尋于故盈縮殊施長短同趣嬈嬈
自憐詻詻猶訢七始還生六音交屬急擊危扣追赴遂
作言語咇㘉意氣疎索初似忼愾一何壯怒既而愴怳
又似遲暮減素女之哀感秦將之遇無射嫓其律太簇
節其數心抽厯亂之絲情繞參差之柱諒兩象之難均
孰六龍之可為御爾乃擗絃之指如削出歌之脣若勻
絃隨指而聲妙曲通脣而氣親理釧聲而停腕為衣繚
而却身逢可憐之佳節發雅奏于上春廊有虚飄之瓦
梁無不落之塵詎要復之難昧亦嘽唌之有神况乎家
本秦川生同趙里人比金珠顔如花綺因遭亂離自傷
流滯視此迢遥有同捐棄效張女之哀彈兮顧荆王而
喟氣任操縵之成文兮潜撫心而隕涕遂有惜别慶卿
孤居顔叔愛弟稷苖纍臣修竹戴南冠而晝吟倚秦庭
之夜哭何况趙王山木之歌王粲登樓之賦愁望鄕之
有臺欲思歸而無路但使寫入新聲傳之哀嘆俯矚秦
呉仰視河漢薛君聴之雙淚流中山聞之寸心亂無論
𤣥圃有得筝之詞臺城出贈彈之句逢梁蕳之妖姬識
陶融之佳婦亦憯悽而増欷且盤桓而不能去
　(張南士曰既妙抒冩復工形似附物宛轉縁情綺靡/真驚才絶豔之作也簡文以下尚遜其妙麗况近代)
　(耶境又曰節節新變每/逐  由繹唯恐其已)
　(任屏臣曰次楩邋遝赤水稠/濁必如此裁是妙絶組繪)
　　　鳴鷄賦
秋中臨穎夜半荒旅街無漏下之銅巷絶紞如之鼓嚴
霜已棲墻明月又入户吟蟲唽嚦秣馬齟齬悵清秋之
閴寂兮悄遥夜之無聲悲征行之孔邁兮夢還歸而未
成何雄雞之腷膞兮將以踐乎司更忽延頸而引吭兮
旋促距以奮膺遽竦身而拍肋兮振中宵之一鳴凉風
於以下襲兮繁星因而西傾動羇人之不寐兮意徬徨
而自醒至若初鳴喔咿庶類將舉􁆳起墻間聲縈樹裏
發函關之羇客警司州之主簿傳餐刷騎悼嘆燈下其
或膠膠角角撫􁀙再唱銀河低㵼珠斗偃仰霜華轉濃
啟明未上逐行隊以驅馳猶夢魂之戃怳乃涉荒程之
多路兮聆遠塒之三號傍衰蘆之囁唼兮間寒螿而唈
喓恍草間之遥和兮類車下之相詨但前途能戒旦兮
孰羨夫深江之伺潮爾乃嚶嚶噢噢因風長追啁啁哳
哳落月未幾沙際蟄發林間宿飛路凝光以晻靄人辨
色而熹㣲烟起則遥山復㝠霧平而灌木皆低盼紅輪
之將作兮看丹霞之漸霏閉金閨之緑扇兮掩山寺之
朱扉蒼蠅既不可同夢兮黄鵠又不可與栖徒聴鳴鷄
以夙發兮將躑躅其焉之
　　　黄洲橋落日賦
何長橋之蜿蜿兮跨􁀙漭之黄洲觀洲前之落日兮徐
淫演乎中流曠山河之浩𣺌兮間雲樹之綢繆悵游子
之登臨兮魂黯黯而自愁若乃木末紅生檣邊炤起影
亂波間光流水裏綵霞能横明雲善徙水射日而生花
日浮波而散綺儼赤璧之沉江宛丹輪之渡水目流眄
以遷延意徬徨而徙倚至若山衘判規沙隱窮轍墟里
烟生波間影滅行旌乍収長㠶半摺烏鳥飛還牛羊下
括車路蕭條村語幽咽故國三年佳人一别目斷荒洲
心焉欲絶
　(毛馳黄評曰摹畫刻緻固不必言只宛宛/數語使游子三復黯然生愁千古絶調)
　(丁飛濤曰宋生悲士江郎/恨人當此踟蹰寧無於抑)
　　　觶賦
梁孝王游於忘憂之館進抽詞之士飲以美酒授以札
牘於是鄒陽枚乗羊勝公孫詭路喬如之徒各有所賦
獨韓安國賦幾不成鄒陽代為之陽與安國揚觶竝罰
於是羊勝進前謂鄒陽止罰乃得飲中其所喜不如勿
飲且為賦觶成即受酒不能即退於是鄒陽左手執觶
右手操管口諷手追而為之賦其辭曰
一升曰爵三升曰觶三爵之來亦以云賜獻者用爵酬
者用觚酬倍于獻豈為辜乎若夫器有大小量有多寡
或角或壺或散或甒或喑而藏或暢而吐合體名朋跂
足成釜犧用背載象乃鼻取鑿泰岱之雲法雷霆之鼓
賢王秉瓚以臨小臣戴觴而舞斗雖大而能容觥其觩
而不舉自非缾之罄矣孰云罍之敢自許且臣聞之語
曰雞勺不如鴟夷便便之畜不如滑稽口谽谺而不袐
腹轉欵其能移堯舜之千鍾鮮溢莊生之五石皆宜飲
之百榼亦不醉賜之巵酒安足辭臣竊以為王之愛之
者是必别取金罌再揮玉斚女將捧而薌來妓共啣而
津落鄭室之鐘已鳴齊臺之火繼作衣多暗解之襟冠
無不絶之索浮之大白則不怡出之童羖即不樂詎有
趙酒本厚反受肆伐鄒陽能文重被戮没無九醖之尊
有三升之罰杜簣為之色變公乘因而怒發且夫飲酒
者齊聖之稱也醉酒飽徳者有君子之行者也能飲者
飲之不能飲者已之謂之醧齊顔色均衆寡謂之沉沉
與湎君子不取焉是王將并安國之酒盡賞之臣而又
何斯觶之足言王曰善與之安國之酒鄒陽遂不退
　　　秋菊賦
予于秋節重當逺行蔡子大敬作秋菊賦贈予其辭哀
焉越一年又遇斯節縈河之後愾而和之
於是季秋九月白露如泚朝馳朗陵之臯夕泛潢河之
水休于林垧税而有待顧見墻下女花紛斐低枝圓靨
粲蒨都有或冩莊金或佩素玖華黄蘤碧緑葉縹蔕煌
煌曄曄郁郁泥泥熒明晻藹綿蔓猗靡望之欲親就之
可採斯草之竒逾節不改凉芳寒茂于斯為久乃憶故
縣城南之子滄浪垂釣之友與久離而蹔合復攬䇿而
把袂送我涉江之辰為我道出之時遥睹治􁁊散被廣
畝爰摘為贈對之不喜爾乃作賦好語灑灑藉以慰我
亦用自視藏之于箧中于今一年矣若乃凉飈吹林園
英蕭條沃葉將脱芳卉就凋物含商以作響氣行金而
易銷則或澤楊遡風臯蘭墜露青蓬既結薌萁垂秀九
日候時之花百嵗延年之樹質英英兮麗華體便便兮
修姱披曲室之纎阿綴連岡之廣步既遥裔乎水邊亦
藂生乎籬下於是隂威耀靈晩景暢遂清芬鬱紆佳色
㣲緻貫玉繩之明星撒金錢于在地碾轣轣之雕輪琢
鱗鱗之編貝把瑟琖而團生墜珠璫而巧備布雲葉之
葳㽔映晨光之𤨏細其在詵詵仙徒奕奕髙士借染為
衣餐英作食酥之酒中揚于頌外人皆先榮我獨後出
任幽𤣥之通神曾顑頷而不為意若夫游子天涯羇人
道路緑髪已稀朱顔非故悵鵷鶵之不來盼荆姬而勿
顧雖復和惠休之吟續潘尼之賦能勿遥怨陽春近傷
遲暮者也
　(徐徽之評曰入手參錯帶詠帶叙音㫖悠然自/後有散冩有實倣有推合有比擬曲盡賦情)
　　　白石榴花賦
　　　　(為二傅夫人姑婦作也邑文學蔡一/萼與子士翹俱早死二夫人為守節)
太山之旁魯女有獨榮之木焉洞庭之濱湘君有斒璘
之竹焉若夫城南蔡氏之婦横山傅室之子(杜預曰女/子在室父)
(天放/稱室)姑婦並孀不雙而處年少執節砛軻為久既寡衣
嗑終鮮親嗣比次室之􁁜並任咸之婦其庭有石榴素
質縞衣翩然而茂相對感發若有知解雖經易居仍灌
左右有猶子仲光修名秉志獨居之賢者也為詩嘆曰
婦姑存至性草木類人情輯曰孀居不記嵗曾見幾枯
榮時聞之者莫不仰視石榴俯隕涕淚其友毛甡淚下
如泗况夫石榴者本王母白雲之根為漢使銀河之載
同蒟醬而來歸異蒲萄之可採固蜀都之饒竒製兮亦
塗林之有變彩將移緗的于東園兮發青房于西海雖
夏侯所不得賦兮孰傅𤣥之能解若夫春陽初謝之時
暄風乍來之際嗟青幡之轉天笑紅英之墮地林鵲無
改調之思山蜩有髙吟之意陌上之桑自求墓門之梅
如棄逢大夫而麾之惜使君之多事于是緑荑已拆碧
葉方吐翠茸成幃縹蔕如乳條柯漸苞敷蕊衆夥冰綃
細叠霧縠漫裹緬霜姿之皎皎兮美玉質之瑳瑳垂皓
帶之􁡞蜷兮披練裳之婀娜分銀勝于釵梁兮散珠翹
于髩朶經烈日而罔顧兮轉輕霞而未可莫嫌六月之
懐氷兮空道雙鬟之如火至若大麥小麥婦姑未収采
芣采苢夫壻焉求貴嬪以鬱金為頌令㛠惟薑橘之羞
莫不心感芳華意傷狔葉中藏蔚英外鄙耀熠韓朋之木
未連焦仲之蒲可接吟松同林下之姝采苦過山中之
妾獻武陵而六實皆虛薦趙郡而百子未合何况種當
櫺檻開近鞦韆弱榦窈窱叢條蔓莚花邊得路葉隙窺
檐一榮一落十年五年澤銷緗莞塵縈翠鈿淚盡暑雨
思為朝烟蕙帳未啟苴繩暗牽釘無粉絮桁有衣綿齊
紈本素秦珠不妍睹蘢蓯之佳木兮實有似乎貞賢渺
物類之相感兮每攀條而泫然上枝既不能汚兮下枝
復不可搴匪匹蜨之所近兮何孤鶼之足親思白榆之
宛在地兮痛黄姑之上天徒望秋之有實兮心已碎乎
珠盤信予情其芬且潔兮吾見斯花之可憐
　　　秦淮吹笛賦
呉興袐書君嘗與西河毛甡宿采山之堂西河度曲吳
興吹笛及為内史撰制東閣典文江左西河過之仍邀
一㺯既而嘆曰吾不為斯有年矣昔者王郎于秦淮舟
上望見桓伊不相識好使人邀曰聞君善笛試一弄可
乎伊時貴顯便作三弄至今斯地名為邀笛今者袐書
亦蹈斯蹟其所弄處正在于此西河于是重為感嘆夫
袐書君者有梁園賦栁之才入謝生吟藥之館其出也
賜以仁壽殿前之金鑑加之璿璣臺畔之玉尺挾持炯
炤妙得裁曈至若東陽舊文久行建業永明新體已號
呉興開江左之風變城中之製白下諸賢並稱座主烏
衣子弟半屬門生况江左人文之區也㧞椅梓于鄧林
而工輸為之顧選驊騮于渥洼而孫陽騁其辯數錢新
市販綵萬端維舟合浦載珠徑寸宜乎鄭君起五倫之
敬袁氏植四世之徳若夫毛甡久當曳尾無假山楹來
因避風豈思鐘鼓徒以㐮陽耦耕龍門同硯鄭司農之
佳客平津侯之故人藜床獨卧久别子魚匄卒將車終
逢嚴助遂乃追隨于秦淮之上流連于邀笛之步風流
未忘感嘆斯作至若三秋佳日九月新寒桑枝初落桃
葉將殘秋胡既去王郎未還帝主埋金之瀆君侯開府
之山索東廂之長笛過西州而夜闌爾乃清商徐激三
奏成弄白蘋風來黄菊露重停鄂渚之舡引秦庭之鳯
紅桃出兮哀嘆興赤玉號兮怨聲送何人樓上生愁少
婦城南有夢縱復孌童在左妖姬在右秋風甓社之魚
夜月宜城之酒南隣北里之彈千金萬年之壽怨東墻
之窺遲喜中筵之佇久駕文魚于青草之湖望栖鴉于
白門之栁亦且聆宛轉而向子移情按凄清而潘生摇
首况乎樓當結綺門對秦淮紅欄夜敞朱屏晩開龍鱗
作瓦雁齒為階益母並種宜男獨栽幛眀螺之槅塗紫
貝之灰虹有美人之色石如新婦之排海燕棲梁不定
河皷當忩自廻乃楚竹㣲吟呉床髙據雖非王子之舟
正是桓生之步拭華琯于西秦盼柯亭于東渡自當淮
水波興方山石裂一響悲來再聴恨絶况夫甡者本墮
泥中枉來幕裏惜燕河之逺别過而生哀類楚老之相
逢因之下淚又且身非孝章長為不樂時無季重多有
愁思題翟門而貴賤殊情畏謝公之出處異致是故中
山王有聴樂之悲孟嘗君無聞琴之喜爾乃逢督郵于
平陽值伯通于呉市憶故事于當年眇言情之甚㫖居
然濠上之風流彷彿洛中之倚徙豈知聞歌輙喚仍來
譙邑桓郎登山而哭有似瑯琊王子
　(顧茂倫評曰庾子山按/調尋節展轉入變之作)
　(何伯興曰感嘆斯/作以前可劃作序)
　西河集巻一百二十五
欽定四庫全書
　西河集巻一百二十六
　　　　　　　　　　翰林院檢討毛奇齡撰
　　賦
　　　瀛臺賜宴賦(應制/有序)
皇帝御極之二十年六幕旣熙萬象咸晳内有憲稽之
　治外宣班叙之文
講筵通合語時闢三雍
受社謹咸劉用申九伐將奏要荒之耆定進觀海寓之
　清寧然猶
處治思危萬幾克毖
居髙善下一徳相期緬兹
九重宵旰之勞翻以百職後先為念
君無忘幾康臣無忘喜起同有𢋫颺子為我蹲舞我為
　子坎歌何如僚采因借
巻阿之釃酒暫臨
曲水以浮杯大酺合樂偕來
興慶宫前文喜開筵不在
長春殿裏當此金昊乘秋之際玉衡指兑之時九龍門
　外梧樹長隂百子池頭荷花初落蓬臺萬頃金波與
帳殿俱開閬苑千重紫水共樓船並轉畫橈齊舉還看
　水面鳬鷖錦纜同牽原是班中鵷鷺挂長綃于汾水
　不待為歌汎碧琖于昆眀非闗習戰乃以
黼藻裳華之錫展兹
吹笙皷瑟之情龜甲青羅傳于掌賚麟文紫錦出自司
　闈依然束帛之承筐儼發衣裳于在笥襭袍未覆慢
　教韋綬裁成霞綺難名苐遣封敖領去草頭鋪紫罽
　□就瑶漿林下葢青油判將銀埒夏屋設
公家之鼎秋蘭發
王者之香乳中分䗶烹為龍鳯團花茶内加酥散作琉
　璃細眼朱虬堪入脯需賚同昌縹玉可當醪曾呈裴
　令乃
敕酒正掌頒醹之禮大官習錫饍之儀鵝􁀙䴏髀排從
　錦帶羮前玉鱠金虀裹在紅綾餅内雖漢南之鶉雀
　不入腥肴而東海之蠵螺久淹葅醢肉泥流翠釡看
　調朔塞明駝肌雪落霜刀幾化秋林飛蝶况復大梁
　貢米舊號金鎗太液登鱻新批玉鬛炊彫享豆擷露
　稗之通莖聶鱠加鉶瀹河魴于在藻匪獨侍餕饗
天倉之粟將使從官饜蓬島之魚爾乃醴設六清無煩
　監史飲過三爵尚授催籌謂
堯仁之浩蕩一日非狂而
舜澤之澶洄千鍾猶淺縱曰有偕其飲僅聞之大射筵
　前其如不醉無歸亦載在朝元詩裏戀三升之學士
　羞比王生擅兩美于當官誠如臧盾然且藕船十丈
　玉井留甘蓮露三危金盤獻乳簇蜂房于繖下洗象
　骨于波間擘園繭則清􁀙俱流嚥壺氷而沉疴頓减
　種同雁實頒之覲雁歸時窼覆馬蹄捧向馬頭載出
　此固
上林之寳植罕到人間亦惟
聖世有金莖長貽天際在昔鎬京燕飲詩誦嘉賓洛汭
　觥觩史傳盛事溯軒皇之張樂紀蹟于容成即陶后
　之斟膏授籙于籛子是以鄴館著抽詞之美柏梁誇
　儷句之能如澠有唱侯服尚興廻波作詞後王不鄙
　豈有珪璋韎韐同在游歌嚴樂淵雲竝叨讌賞而不
　矢音于髙岡稱詩于華薄將使衮裳筐筥無須采菽
　為吟陳饋分饎未見其桐作誦南國鮮鱨鯊之可麗
　北山乏杞李以相歡則是式金式玉在型民無醉飽
　之心而如阜如山疑天保缺岡陵之祝亦何以俾匡
　時之佐負鼎爼而説
王功嚮化之民援土桴而歌
帝力是用捃摭荒蕪對揚
優渥借東頭之賸管紀
西囿之鴻恩(臣竒齡/)不勝踊躍歡抃稽首頓首而為之
　賦
夫以台室冲嬴之㑹天街晃朗之辰六合八荒受治九
州四海稱臣僸佅有同聲之俗黎羅無抗景之倫前年
楚蜀俱定今嵗羗髳盡賓顥土之媪輿既闢
明堂之王會應新爾乃
君儆無虞臣歌訪落上法
天行下導民瘼昕切求衣宵戒聚柝利在必興疑則廢
格喜豢鵷鸞怒翦鯨鰐田董甾畬室務丹雘在宮在府
一以振作
聖心乾乾既勤且恪翻謂臣工勞者惟若從來官師規
用木鐸
溫綸諄殷有如砥錯將藉游豫庶展酬酢爰設酒醴相
與宴樂時則攝提初指乎金方夷則乍轉乎銅律清露
徐塗乎階除凉風時起乎天末
皇帝御少皥之宮臨蓐収之宅將以理白藏調素節司
秋啟駕顥正按法時惟秩成道在相月霜柯澄鮮清景
渙發瞻
上林之􁝪㙷兮睹
太液之滄茫迤三洲之藻薄兮揚萬頃之波光石鯨偃
而低掉兮湖雁飛而南翔顧隰荷之赩翕兮喜臯蘭之
正芳嫓千葉于華井兮滋九畹于江湘佳人掩其翠葢
兮君子發乎幽香雜鳬茨而暎蔚兮拔藏莨而獨存于
是俯拾虹梁傍依璚樹雕航崜嶬紼纚廻互汎漭沆之
流波向蓬萊而問渡旌銜鳯艦之垂竿有龍綃之布駕
雲母以迎風輯榜人而擊素拂出水之菰蒲起前汀之
鷗鷺林間敞殿齊明雲隙危樓㣲露仿祈年之在前盼
函德而難泝總
蒿宮之既成猶采椽之如故渚雖轉乎滄浪石未移乎
灎澦任錦䌫之所牽望瑶臺而不知處爾乃葱綾雪麗
貝錦雲明天孫剪就鮫人織成八蠶竝澣百䌰齊縈團
花間綴繁繐相生繢或朱而或黑絲一縱而一横絢播
龍鱗之彩纎如鴻翼之輕覆黄羅于玉箧開畫袱于金
籯揭尚衣之記印罥長籖而署名襚以表乎貞素綺乃
發其崢嶸溫比毳旃之荷寵來華衮之嬰較翠錦而自
失何盤雕之可營若夫掌和受齊大官奉饍鬴有鉶芼
之羮案設楚苗之饌割鞮海之鮮蠡醢藩園之斥鷃煎
惟芍藥能和腊以萱蘇為薦接雲鴻于罼羅驚霧豹之
芻豢象膏白以瑩霜猩脣紅而染茜矧
鳯液之嘉魚為靈沼所僅見范鱗甫躍于梁詹餌依然
在線分鰓雜蘆筍之枝切鱠落桃花之片爾乃採江陵
之藟以為虀淅梁山之黍以作飯玉菽星攢金麩霧散
擣嬰葅于紫海之泥濯籠餅若春江之練馬􁀙羊酪覺
甘露之俱生雀舌龍芽雖厄水而無患况夫珠林塏􁀙
布以氍毹銀塘緯絙青幢是舒
太清之酒灑如珍珠瑶漿玉醴瀼瀼露濡金盤甫繼雜
出雕觚居然大斗以燕以娯監正屢勸仰傳
聖謨謂此旨酒好樂不渝有即湑我無亦可酤不聞晩
近猶有賜酺金門下士幸非淳于張昭雖醉容止自如
起拜稽首不掎不扶含芬咀滑拊躬而思
皇恩灝淼真如江湖獨憐小臣何德當諸乃企淵淪之
深廣兮嘆滄波之不測被翠幔與碧衣兮想瑶池之所
植渺秋風之䬀䬟兮澹曉露之霢霂上有蓮房之戢戢
兮下有藕枝之濯濯外備七星之羅胷兮内含衆竅之
在臆
詔其遍賚此臣庶兮匪止為佐是酒食一片固足消疴
厲兮三漿可以解鄙嗇獨是菂藶之周通兮即汙泥亦
不費拂拭宛髙節之多梗刺兮亦素絲之能直雖其心
苦之自知兮乃根柢而見牙角苐
湛敷之當矢報兮兼
禕惠之不宿謹捆載而親捧持兮慢縮滋而破薏念此
涓滴之難嗛嗛兮于眇忽乎何力乃
錫予之有加而無已兮佇滄瀛而曷極
　　　湯泉賦(應制/有序)
　(臣/)謹按遵化湯泉在州北福泉山下眀萬厯間始甃
　文石為池分上下二層而覆以房塞則充之决溜而
　更之亦粤
世祖皇帝嘗灑濯明徳而坐澡其中銘盤之後爰築宫焉今
皇上純孝曾迎奉
太皇太后養滌聖躬㑹康熈辛酉以
仁孝
孝昭兩皇后山陵之役敕扈從諸臣仰瞻其下併令賦
　詩勒之􁐺户(臣/)竒齡于沙河迎
駕之次不揣鄙陋亦拈筆為賦以慈孝並隆甘泉呈瑞
　八字作韻其詞曰
毖彼靈水厥名神泉火生自地源通于天合徳在坎離
之際棲神介丁癸之間名八柱之要穴實三輔之東偏
控之而關塞可守仰之則
園陵在焉葢陽氣之回原有黍谷星精之播隣于玉田
或上瑩而為飛霧或下徹而成通川其灑之霎霫儼若
霖霤其氣之羃䍥本非雲烟乃觸石而䨕注遂如湯之
泳漩堪爛毛與瀹卯亦煮絹而濯弦手甫探則寒冽減
身已溉而痱疴痊是固焦釜之所不能沃又豈神炭之
可得而煎爾乃上轉
翠華下承
彩衛帳殿方懸巖阿未閟浴日池邉流虹天際虎躅泉
來鷄籠潮至回沂上之歌修洛川之禊慶六疾之齊蠲
喜百神之俱侍流惠澤于四噢之中播薫風于九環之
内于是因山作
宫就水為砌重門曲檻灑榻澡器
兩湯供奉各有位置不翦不斵三古遺意鄙驪山之營
陋華清之製減泛水之珠鳬却凌波之石芰祛醴泉于
建武之朝决神水于咸康之世浮紋而綵繒揚其華拾
級而雁鴻張其翅恍咸池之自温非神鼎而長沸固井
冽之能春抑滋泉之多瑞至若虎鬚初射蟹眼未烹山
含玉潤水作金聲路移
仙蹕雲擁
霓旌苔衣銖薄瀫被紗輕露緣嵓而乳墮日瀉影而珠
呈沙白而星榆墜莢波頳則山桃落英
永信馭金根之輦
中安駕紫罽之軿問起居于
長樂請湯沐于
慈寜秉璿燭而瑶池汎雪褰雲簾而華渚流星
翬翟舒光覺金壺之燦爛璁珩解珮恍玉液之瑽琤保
養
聖躬祓除久傳夫河洛澡溉
明德混澣已接于蓬瀛遂使上谷流銀之窟漁陽灼水
之潭炎質藏暉之壑䝉情出險之嵓石分幨而倍紫水
洗髲以增藍勝盤盂之取潔比沆􁀙之能甘芹捲􁀙瓏
之帶蘋抽瑇瑁之簪
龍鸞之所自憇鱗介之所不潛扶輿因而上届和粹于
以中含烟已消于銅浦汞遂積乎鉛嵐白􁦝漂而逺散
硫黄爇而下湛王􁃤藥石之頌張衡珍怪之談蔑不遐
慕溯洄近思游泳滌慮清神除煩却病測深淺之無端
擬寒暄而莫定指玉酒以善誣謂英泉之難並滑如雍
伯之脂清似軒皇之鏡經氷雪而彌和汰泥沙而愈浄
能厯坎而守沖自虛中而外映况夫
一人以錫類為孝
兩宮以解澤為慈瞻
上陵而臨幸
詔侍臣其觀之搴五花之藻井挹三露于蓮池玉龍蟠
而妖矯珠雁列為參差想日馭之每住盼天光而自思
儼淑氣之頓至捐煩襟于此時何
恩波之下浃似闓濊之旁施紫雲生乎玉牖黄沫溢乎
金隄臨清流而湔胃俯崇岡而振衣雖子雲之獻賦無
以嫓其光輝豈長湯之十六可得而盡其漣漪爾乃接
浪雲川通神員嶠屯轉三河衛連五校綵仗常懸紅旃
逺照觱沸一泉永無旱澇土蜧鮮躍天馬未蹈春風乍
來人跡罕到導穿石之光發藏珠之竅時祲可以漸消
民瘠于焉得療推
國母之宏仁廣
聖人之純孝豈徒遠飾游觀邇資聴眺尋源主簿之山
試浴呉郎之廟氿泉上下攬新陽玉女之裳雲氣低徊
窺姑射仙人之貌又况溫湯扈從不是離宮
寳慈臨御全非濯龍幔城相接暫轉新豐殫心孝養以
瞻肅雍上池可飫仙源自通維此泉水産在無終橋山
上寢虔思有熊矧當
嫄簡同啟龍輁遂褰鳯扆爰駕豐隆他時化浹煌煌東
封
千乘萬騎諸方景從麟游鳳至山髙澤容捧
大安之輦聴
長樂之鐘潄瓊漿于蔤􁟖採甘露于芙蓉搜銅井于幽
薄駕漆船于遠峰嶂啟萬年之碧花開千嵗之紅紀岣
嶁之沐浴欲簪筆而安庸
　　　西苑試武進士馬步射賦(應制/有序)
　自古文教之興必有武備至治之世不廢兵革故黄
　帝設縉雲之官西伯拜非熊之將彀弓日下官可射
　烏征楛蠻中庭來貢鳥我
皇清肇造方域廣被九有遂下郡縣以致四訖初間
神武開國陟禹方行繼之
叡文承厯紹堯出治毓
聖德于少陽宣
哲猷于元輔校文講藝之官既集班聫欵關聚柝之臣
　復走闕下然猶
四征六伐遠過洞庭
五壘三門長驅沫若日聞獻馘之令尚以拊髀為懐乃
　倣唐代期門之選六郡咸臻爰使諸方教押之英三
　班入試翹関既舉不用馬槍長垜能嫻觀其步射當
　此屠維恊洽之嵗值兹元英在朔之辰
上幸瀛臺實惟西苑
親觀較射以當臨軒恍旗鼓之在前躍(闕二/字)而奮起盤
　旋金埒馬散桃花送去銅竿手攀楊葉海西侯之千
　里盡是名駒奚康生之八尺無非彊弩梅間貼鳥能
　驅紫燕以俱飛簳裏糊魚更望丹烏而釋步則是鷹
　揚所至雲滿三驄猿臂能伸日穿五甲毋論争先控
　鬛已過蕭梢縱使退而釋弸原非鏁換是固登臺九
　日不足誇戲馬之雄曲水三朝未可擬射堂之宴者
　也惟時衛士許載斾以咸觀乃命詞臣各抽毫而作
　賦
于是時方陽朔律中應鐘勵節在水執權司冬文治既
浹武功聿隆
帝圖逺廓
聖德謙沖嶽瀆效順荆蠻來同甫復甌粤旋収僰笻宣
夜挈壺辨氣吹銅乃思召虎爰占非熊天人向背偏伍
彌縫曰有武試馬步以通因開
桂苑特啟
蘭宮雲斿揭地星旌蔽空句陳五衛崇臺九嵏呉亭射
虎夏后養龍平池浴日圜橋跨虹乃謂多士校武其中
緬蓬瀛之瑶島兮闢太液之鴻濛建露臺於平籞兮接
芳林于上墉飾欄杆之綺麗兮列草樹之青紅溯璿宮
之窈窕兮合藻殿之玲瓏布修塲以檢校兮觀多士之
蘴茸于是寓陳于人天之間閲技于巧力之際適干戚
之乍揚敕韎韐之咸備騎士有公孫之徵校尉喜蘇建
之至祛永隆䇿武之迂畧景祐授書之制原非尋橦舞
鏇之觀絶異超距攀繩之戲跨蘭筋而驗其短長拭茨
菰而較其鈍利使宰輔皆曳珮以從飭詞官亦槖筆以
俟聴鼓鐘之既作爰載簿以審視乃控善馬云自月支
渥洼以北越睒之西是羈是紲以驅以馳足如翻雪翼
可乘霓騁流光于疋練按舞節于傾杯楚莊裂文綺之
帔王濟拭連乾之泥散九花于黄金之陛逐八駿于白
玉之墀曳緑尾則碧絲指地霑赤汗而紅蓮繞蹄霧鬛
風鬃既已遇方歅于冀北流金噴玉恍將駕西母于黄
池乃復彎弓似月發矢如祔省括而釋决拾以注矯並
繁弱疾過灩澦幹分七材訂有三互電景髙駝雲氣肆
布鵠小能飛熊堅可度朱組未奔銀翎已赴弦帶管以
俱揚馬隨弰而善騖呉太史抽蘭不虛瑯琊王射梅無
數驚鷲翼之乍來解魚文而遽去麋筋不足助其力烏
號無所施其嗉但望日以穿楊儼方春之落絮燕角開
則海鷂翻身鵲血濡而山猿却步仰㦸而發奉先自有
其機飲石而没李廣不知其處又况分曹而入偕偶來
前審固久視和容不愆獸堋逺列虎韔髙懸量當百步
樹以萬旃香象作弭鵾雞在弮駿馬解絡嬌龍不鞭珠
䋲繚圃金鋪滿埏箘簵牽合矰茀糾纒舍釋欲直持挽
必圓縱不虛鏃發即應弦雖無七札已中連錢考鐘隱
隱伐鼓闐闐簳含氣而得響羽乘風而作烟邁漢代材
官之選勝熙寜鎻試之年于是六郡良家五陵俊彦解
罫懸衣灑塵拭面如廻馬邑之兵甫罷龍城之戰牽紫
駞而廵唐負青莖而下殿
至尊含笑歡然式燕白虎鳴秋黄龍晝見星繞靈旄雲
馳寳幔六武按節八風合變忻猛士之得人羡勇功之
可戀且廻
鳯闕之斿更啟爵園之宴較記註於當前每咨嗟而稱
善
　
　
　
　
　
　
　
　
　
　
　
　
　西河集巻一百二十六
欽定四庫全書
　西河集卷一百二十七
　　　　　　　　　　翰林院檢討毛竒齡撰
　　賦
大清建皇京賦(有序/)
　(此西河二畿賦之一也西河少時作南畿北畿賦名/為二畿而人争誦之及出游後有何人者竊北畿一)
　(賦改名皇京梓之而傳于長安康熈戊午西河以徵/車赴京得其刻本弆于箧中有年矣今南畿賦已亡)
　(舊所刻桂枝集賦三巻亦亡二巻即是賦有被竄處/或與舊本有同異亦不可考西河歸田後但留心經)
　(學而於詞賦一類竞棄置不問遂致闕失此照竊刻/本録入不易隻字然其改竄之跡十居一二有目者)
　(可共/睹焉)
　古帝王定鼎之地非一其最著者曰秦闗曰洛陽以
　秦有百二之險洛為天下之中也然而據肴函褒斜
　者既失隂陽風雨之和均道理舟車者又無太華洪
　河之固是二者不可得兼也明仍元之舊而都燕襟
　海憑山已得居重馭輕之勢矣而未免界在邊隅今
天子徳威遐被率土咸賓自燕而南抵海濱者數千餘
　里自燕而北控滿州者數千餘里有秦之險而兼洛
　之中幅􁇠之廣疆里之宜古未有也是不可無賦雖
　然三都兩京夐絶千古余何能文亦聊以紀
聖朝都㑹之盛云爾其詞曰
原夫帝居辰奠斗車運儀閎中𤣥覧匡衞周維惟聖皇
之建國軌太極以定基土圭正乎咮翼寳鼎協於卜蓍
彼夫涿野㑹百神之瑞城陽迎五老之䠱雷澤煥𤣥龜
之文星洲流赤烏之爥德輿固故岡阜周墉澤流浥故
崥崹回瀆及乎㢲羽化而華芑萎震㲠澌而𤣥疇蹙憾
偏據則迫槃弧悲墊瀉則艱綰轂若夫洛宅暱館於宓
妃鄴邑溯祥於卜叟結綑苞業於巴庸翹閶結慶乎江
藪或以猰㺄戰衝或以鼃黽穴守咸期式化三雍猶是
分棲九有苟其宅中圖乂必俟亶聰元后維
大清之初受命也創業東維天作陘阻電流於樞虹降
於渚三年成都聿廓疆土臨釜山以合符坐岐陽而綏
宇嘉折首於羣醜闢重闗之膴膴來神鳥於𤣥宮鼓靈
鼉於丹浦開松棟以錫侯築蒿宮而烝祖慨自緑林苞
蘖毒波滔天爰張
撻伐赫兹幽燕惻匹夫之予辜誓渠魁之必殱類上帝
以興師萃萬民而秉䖍吹角應氣而蚩尤飛亷之屬擒
建車破霧而握炭流湯之卒潛廸勝國之舊都膺籙圖
而建國致九土之咸歸遂定命而作則斯時也五緯相
汁四靈咸臻曰止曰時萬邦維新顯比諸侯萃渙施仁
南瞻呉㑹西睇蜀道閣麗結綺標廻飛鳥藻摛江總政
屬黄皓於是
命將出師貞吉止戈總千山立四征荒遐渡桃渚而應
占徑桐廬而連槎沈麗華於景陽神䕶兒於浙河琮欵
附而歸境超遥竄於岷嶓露橈星馳乎巫䕫角巾迎降
以婆娑維弗庭之既寜洵神都之肇家矣乃
敷聲教
布神寰普天樊周率土石磐越裳贄雉西勝奏環辰韓
航琛丁靈欵闗向明發政則炎海遥綰返始宅土則幽
漠是纘咸廣輪以數千維京室之是中應紫垣以定極
維列宿其環拱攷振古之攸處莫
聖朝乎能同雖周漢其猶偏豈元明乎比隆載觀燕都
之為封域也其東則靈海廓區朝宗百川析木流津暘
谷吐烟冲瀜雲嘘浟湙電騫􁅗溶颷馳滇㴐星聫梗浮
商箕以跳沫塵宅秦福而廻漣顧菟猋淼乎樂浪之宇
翔鳥佌傂乎平壌之巔崇滀渱而植鎩駢瞂盤􁠖滐而
琲珠磥磌窟銀樓列芝田鸞歌奏蜃市躔騰羽觴而遥
格静濎濙而澄泉詎張鏃乎巨蛟咸獻祉乎羣仙其西
則太行羣崗儼焉侍止鸑鷟翔儀駮驎環倚層巒重阻
蟬聫迤邐崴嵬積隂崛﨑攦趾溪谷谽谺而垂溜陵阜
􁋥櫱以錯芷閎澤布濩廣原貏豸蘼蕪錯鋈荑莎結藟
金桃含曜而競榮碧檎墜枝而垂纚其南則大河交流
清濟滙澤巨靈安驅迅騎委䇿漕渠㑹其輸陂隄歸其
壑江淮扼其吭汶漯經其魄三川縷聚而珍怪并紩五
都貨殖而輪蹄􁋚尾颿檣百幅而莌茂若林囷積億屯
而培塿亘址其北則居庸之阻天險綢繆峻坂􁀙礧層
巖枓樛經途積幽而靆䨴窄石攢鋭而軥輈車不得方
軌騎不得竝騶前茅已極乎修原中權尚繫乎松楸振
崿上騰以湱霄窪㽔下究夫潛蚪翠柯廻轡乎日御朱
榮錯彩乎星稠及乎黄花特峙紫荆分布古北濬深山
海縢怙既修德以峻陛必藩籬之是固其山則西山為
衆巘之尊羣岫之祖罕山玉泉蒼麟若組裂帛望湖芙
蓉殿嫵金山嵯峨石甕若甒玉帶白檀琴峡是撫戒壇
八洞魚龍吞吐鬼谷孫臏石龜守户白猿聴泉紅螺盤
岵九龍翠屏三嶮銀乳石經洞穿火龍爰怒舎利光瑩
玉函曾斧金山桃葉為口珠泉鐡柱作股異哉駐蹕章
宗擊球羣石起舞其水則九省建瓴大通橋河七十二
閘宗小聖窩
先皇行幸宰輔𢋫歌次則盧溝源出桑乾雁門雲中厥
流湍湍畿城之堄有二水闗北湖所豬玉河所闤西湖
如鏡泡子增瀾别有海淀婁兜不刓金魚池水舊名魚
藻琉璃波澄錦鱗躍淖溫泉凡三畫眉彎彎惟戚將軍
甃石而環他若黑龍潭静白犬雷奔金鰲蜿蜒彩鷁繽
紛鴟吻出而潭柘宅虎眼見而瀑布瀏玉壺投而桃花
碧仙䑕飛而頳鯉遊滿井之時上溢浭水之獨西流是
皆川原之間氣寰朔鎮而來裒其花木則舎夫凡卉擷
其尤異報國矮松横拏倒跂顯靈雷栢榦碧枝髲銓司
之藤已古以呉文定手植而彌摯延祥之栢已枯以丘
真人頂摩而復翠景園之槐秋榮而冬脺
天壇之榆秋錢而春椔優鉢羅花金佛色麗婆娑樹菓
纓絡委璲曼陀羅産百花陀而璨璀􁞮題草生石經山
而蔇蒔是皆㝠佑之神工特為
聖朝而表瑞其物産則珠玉珍竒聖所不材日用飲食
此則畢該江豚海稀王鱣叔鮐魚牛飛涎虎蛟暴腮紫
蚢負雲洪蚶倚蓷石􁇪散萼瓊蚪聚荄腹䲒侔食目蝦
周廻若其首春氣和凉秋届寒鷫鴻鵒鴇長鳴交驩鴛
鶖鶩鵜戢翼振翰隨風唼藻溯淪茹雈巢㞐交柯依渚
吹瀾亦有槖駞騏驥飛咮厲足鵰鶻鼦􁀙搏剛乘燠龍
脊連錢銀蹄踏烟拳毛瘠骨錦韉金鞭少君青騾隋公
赤􁍝叢榆挺隘孤竹翹碣涿鹿戒戎盧龍列茀相其膏
腴黍稷翼翼廩庾所儲坻連﨩積洵皇輿之奥區誠天
府之沃壌也
天子於是憲璇宮止路寝崇宸居示規凖程體隂陽御
臨卿尹衮衣稱朕鳯樓列軫
皇極乾清作所惟懔文華武英妙選其品龍騫標而建
甍虹垂楹而俯楯雕栭玉磶以縝縵倒茄含葩而輪囷
列碧皎月而爌煜中璣星輝而瓊眕辨方正位之必嚴
體國經野之是黽爾乃首建
太廟遹追來孝雲楣合漠霞軒靈爽合萬國之歡心仰
昊穹而蒼蒼簋列松實於堯樽樂登玉琯於舜榥金扉
啟而龍輅降芝葢浮而鷖茀往雖肜日其無私尤奉
先之是享臨𤣥武以建楹兾孔邇之肸蠁亶視膳其如
生絢寝殿而日晃南甸之有
郊也尊
於穆祈
上皇擇吉日融青陽八神肅太乙之旌三靈舉鈎陳之
常騩童鳴金笳以前驅征僑輯翠幰而逺揚華轙軌趨
金􁫭矩超羾天門而整綋紞駙青壇而握神虈載詳厥
制
昊天専位中壇七政之座外墠五岳之墟羲和戴若木
之華望舒䙰沆瀣之襦箕伯澄淟涊之埃屏翳秉霂霂
之符離熛擅紫海而泫沄𤣥㝠發寒門而并淩招拒籍
汪氏而貢龍魚威仰航弇環而陳氷鏡爾乃路鼓雷鼗
九變合樂槱燎斯煬上炎
帝幄榮光爥爚鈎庭焯爆爰薦馨而叶徳降休祚而優
渥
皇社后稷繚以周垣土輯五色覆以黄原維朔方之祚
吉尊勾芒以永年農祥正而躬耕奉千畝於天田發冢
土以攸行用𤣥牡以奏籩陋靈星之特祠咨龍見於黎
元尤念隆一本之孝思宜兩儀之同位惟
祖徳與
宗功亶作配而肆類爰是陟降在庭體清寜而致醉馨
香維徳協覆載而承饎斯誠曠古之隆儀允閲萬䙫而
垂庇内則
慈后之宮母儀是承壼祥所基嬪徳攸憑虔奉長秋顯
號乃登塗山夏肇太姒周興門􁰈窱兮髙密尊殿嶢􁘌
兮猗蘭升𤣥雲入户兮鳯閣侍寝赤日曜闥兮龍樓有
蒸森背樹而仁壽慶流轉長椒而宣慈祉凝後則瓊島
懸旋式象崑崙琳珉敷蕋珷玫舒黂注潤白水之漿阪
陵𤣥闕之􁀙芝垂鍾山之琨英卉炳珠澤之竒芬倒波
紋於瑶櫨之端濺鱗呴於金鋪之軒暘曜引景於巖窔
之曲隂暉朗徹於髙光之欒又復澄湖淡澹御苑菁薈
雙橋駕虹五龍雜緯藻荇紛披菱芰交靡雲深華媛之
榭露挹玉女之髲澄菡蓞以拭鏡遊龜􁎃而唼穗鷁首
􁋚坻而歕露螭尾臨渚而分味
皇心暇
聖慮怡張黼帷建羽旗𢎞舸列巨檻移華樓佇翬飛雲
曳綏周青岑之麓徑滄瀛之維歌雅琴而迓天休鏡靈
胥而招逺祗爰有太學制通虞周成均鼓宗璧水環流
陳岐陽之石鼓懐宣王之大蒐内修徳以端本遂耀武
而振猷曁南征而北伐致四國之是遒乃肅肅乎釋奠
之儀藹藹乎橋門之聴集百濟與新羅咏鴞音之既正
是日也陳簠簋列冠裳鼓鐘訇鋐簫管和鳴伯夷相儀
后䕫吹簧史克作頌奚斯奏章倚相獻箴卜商奉常頴
達沈思安國列侍皎日陳經清風正義
天子於是倬厯載之文弊思釐典而訓徳矢二帝之鴻
章程三王以作極即先臣之儒耆考中和以矜式維河
東與新建爰表章而思澤敷順治之
寳訓允如金而如錫别有黄冠舊宮上清籙圖紺宇赫
昈碧殿睢盱䕃翳結阿鬖髿綺疏迅枝藻蘋披裛荷渠
虎豹拱楶而躩泥虬龍承桷而騰趨朱鳥奮翥而擁節
白鹿孑蜺而銜書青琴操縵赤斧獻壽偓佺屑菌安期
剥棗左吹簫兮嬴女右擊鼓兮河叟𤣥霜凝而墨甍絳
雪飛而朱牖鳯膏液而九㣲炧輝麟脯佐而千里㫖酒
維
聖治之垂于萬䙫遂
清都之廓乎永久若其𤣥緇之教開士允宜鷲嶺景崇
鴈塔垂慈化城覆宸徳水浮澌發
睿音而問道衆翻貝而啟辭斯直㐮城之訪靈牧毫都
之諮卞隨内勵
王憲外勅
國事陋秦萇之豢圖澄梁衍之寵狂誌嵗維戒寒糾戎
講武乃就海壖周阹植櫓於是按太白之占詔中黄之
伍烏滸狼昏>之徒張竿殳於莽䍚之埛鷹瞵鶚視之衛
稱罣䍡於詭恢之土朱鬕蒼髽之士樹乂簇於度朔之
山金隣象郡之𨽻控矰繳於不周之岵
天子於是駕紫燕馽黄龍轙雕軫繁縵䡴樹明星垂宛
元建雲旄啟雄鋒揷忘歸彎繁弱魚須萌龍淵躍洪頤
旋祠姑捔袀服振振賦甲曄曄水犀組練山兕獷狹青
驪飍焱兮若三山之乍浮赤標驫譶兮若九疑之參合
𤣥騅髬髵兮若石密之闇峙素騧駊騀兮若銀臺之遥
趿爾乃縁蹊置罿逐原列幔獠徒霧集彀士雲散養睇
猿號李發虎判簇揚星隕機擲電燦還鞚杓廻弁簳濤
涆青骹霄逝黄耳雹按曳文豹掩飛狐拖狒猬摕獑猢
㦸食鐵之啄矛噬毒之腴戾貙氓於巉嶮彈言鳥於榛
櫚列缺熾攻而焚熊䝉公流彗而追鼯許少巧構而叠
鷇秦成力制而縻雛於是明司馬之律尊大閱之法収
轒輼之衝集鍦鎩之揭晏三事於氍毺犒六軍於茇蕝
張組樓規綺閣陽馬綈結相烏瓊約􁁜篥鳴箜篌拍撞
虞鐘振秦鐸歌白狼頌德之章咏赤雁介休之作風毛
蔽野而賦雪雨血灑坻而鏡澤炙炰盈鼎兮分薦清酤
溢觩兮同􁰣
皇思溥兮徒御厲
丕徳衍兮四方格既而
聖思欽明儆戒靡寜諒强武之克張固封守乎
帝京廼旋觀四郊具惟成鑒懐古勿諼作聖克念彼夫
廣川蕪治經之廬軍都掩受書之室韓嬰説詩外傳擯
斥邵雍明易元會荒軼稽康弹琴華陽聲寂閬僊祭詩
石樓人闃則右文之朝興繼絶學旌閭購篇披闈式幄
也張華博物故劍靡存徐樂鴻篇舊里已淪鄒衍吹律
黍谷奚温萬川别流疇知酈經四傑著譽疇惻盧庭蕡
生不第徒封昌平愈能原道莫崇峻膺則甲夜興感顧
問所須恨不同時握手躊蹰也又有涉溪俞兒哲智濟
師山屯狐兎守正設竒棘津垂釣夣叶匪羆李廣射虎
石亦飲羽細栁設營軍令如山衞國舞劍英風尚桓樂
毅報燕駿骨不跚中山教戰將臺如磐則維聞鼔鼙乃
思將臣每飯不忘維靖烟塵者也若乃平津有封漢治
以熾狄公作令檄虎隨斃楊震三公玉環是貽柴市教
忠元宫秉燭希憲重文萬栁若沃少師秃髮遺像朱幞
竒童作相西涯屨亍少保殉忠火中形矚則維聞笙琴
乃思義聚股肱惟人良臣如遇也荆軻擊筑巷其無人
田光促坐室亦有鄰漆園夢蝶而逃榮王仲化鳥而守
素蒯通汲井而徉狂孔巢投竿而寡慕則維聞球琳乃
思立辨意志較然古今同羨也嵬嵬乎
壯九閽以為室
混四海以為家與兩大以偕儀乃日致乎天和德化風
馳愷惠雲流光被九垓諴孚十洲驅三王而轍蹇參五
帝而轊流溯勝朝而猶恧豈振跡燕雲者之敢侔哉矧
夫
聖主之意日新無已上享天心俯軫民依望空同之山
阿懐軒轅之問道體虚無以為極乃永錫而難老臨藥
王之研池祈前民而嘗草涉涿鹿之鉅野効炎帝而肆
掃次則表樓桑之丘念其寛仁孔懐造次靡回過碣石
之宫好士如渴乃相與談天而喧豗登黄金之臺喟其
尊徳樂善使遐陬之英乃不誡而方來減服御之飾薄
膳脩之薦
行寛大之政罷珍異之獻勅臯陶以欽恤惟五教之弼
輔申儒術以禮樂俾浮靡之是去
恭已無為公孤論道典謨考中𤣥黙幽𣺌
南靣而治自求天保固日躋乎土階不琢茅茨不剪者
之肆好也自是以往則將萌蓂葉於城隅隆芝莖於殿
側豐朱草於中唐柝華苹於垣域蚪黄龍而宮沼優游
育元麟而林囿寝食其隆儗夫
上帝之大庭配層穹而與之無極者歟
　　　萬栁堂賦(有序/)
　(西河徵車赴京時益都相公大開閣請召諸門下士/共集于城東之萬栁堂即席為賦時作者三十人益)
　(都以是篇壓巻次日侍讀喬君為傳寫一通謬為已/作以示曺峨嵋司成峩嵋曰此非君作也然則誰作)
　(曰此非西河不能也一時競傳之以為佳話其後益/都致政去西河致書有云昨以修禊復過萬栁雖風)
　(物猶昔而追遊非故/攀援栁枝不覺淚下)
　萬栁堂者益都相公馮公之别業也其地在京師崇
　文門外原隰數頃汚萊廣廣中有積水渟瀯流潦既
　鮮園㕓而又不宜于粱稻于是用饔錢買為坻塲垣
　之墍之又偃而瀦之而封其所出之土以為之山巖
　陁坱曲被以雜卉構堂五楹文堦碧砌艽蘭薢茩蘝
　蔓于地其外則長林彌望皆種楊栁重行叠列不止
　萬樹因名之曰萬栁堂嵗時假沐于其中自王公卿
　士下逮編户馬醫傭𨽻並得游讌居處不禁不拒一
　若義堂之公人者昔都城門外多羣公所置别業如
　樊川金澗謝墩韋谷以及富鄭公園田游嵓宅之類
　並有山亭水榭魚鳥花竹之勝然數傳以後或存或
　毁未必當時為世通也今以公所營而較之于昔不
　無朴嗇然而曠澹之懐與物同之且去此數里穿池
　放魚豢畜乳婦而鬻無主之嬰兒其于游觀自得之
　外更有㑹焉故其街曰太平其坊曰興隆而其途之
　榜則曰教養葢取東南近藉教侯之養之義至若元
　時豐臺有萬栁堂與此異地雖其名同非以襲其事
　也因為之賦
若夫城南杜曲郭内張田坊名履道地類平泉上宰欽
賢之館相公獨樂之園開丙舍于廣陸尋午橋之通川
緑野匪伊闕之舊藍田出􁌚水之間豈若謝氏東岡潘
仁西宅林繞桐園溪連梓澤花飛㑹老之堂草滿藏春
之域圖竹木于游嵓拾槐枝于李石安邑之玉杯易碎
永寜之金盞可擲築日華之館而靡其貲奪沁水之園
而減其值乃若院因起草巖有退思星辰相聚雨露攸
滋谷口賜逍遥之榜池邊吟醉白之詩誰不遠企槐堂
近規薇省閬苑千重蓬池萬頃䜿三山之亭倒九柱之
景李下無愧賢之名竹中有解經之請喜鳯侶之棲遲
待鸞車之行幸又况心存公物道在開濟彷内府之無
䦨效重門之撤備韓滉作夾廡而更隳裴垍欲垂簾而
無計總鮮酇侯垣舎之心原無陳仲掃除之意是用經
營甌窶規偃瀦澤除地町町築牆槖槖編棘為樊牽蘿
作箔立蘘荷之柱開金杏之閾魏勃為之掃門陶侃于
焉運甓夸娥之丘望而可就愚公之山移而即得穿林
置放鶴之亭鑿渚見藏魚之壑蜀女因照水而屏開越
王將渡溪而屐落于是徑設朱欄橋成紅板雁齒堦長
蹲鴟柱短天垂吸水之虹岸接通泉之筧遂使山髻如
螺峰頭似繖粉浪冬遥紅泉春淺編錢作溝操琴在磵
嵓共壑為七盤水隨山而九轉乃致人疑皇子之陂客
訝鄭公之谷呼白雁于山阿泛紅鹽于水澳在庭有蘭
杜之軒在水有芙蓉之舳既梁麗以來游亦柴巾而競
逐錢鏗之斟雉方馨函鼎之烹雞已熟燃蚖脂于白水
之濱聴鳥語于青柯之麓銜杯據王氏之牀倚檻和燕
人之筑元規當此處而興生文正且因之以為樂然而
梁亭之𤓰不分彼我牛山之杏無間飽饑故魯國有行
惠之樹清平畜濟生之池寗成給陂田以游以燕元琰
治蔬圃如取如擕又况靈囿蒭蕘頗供樵採芳林草木
可娱心耳故其為樹也以千章之材為百年之計郁郁
菲菲狎獵旖旎綏山一桃渤海九李堦下來禽林間新
雉乃有紅羅館後之梅碎錦坊南之杏青門五色之𤓰
烏椑八稜之柿潘家以大谷成名庾信之小園難比擷
碧薤于書帶之間繡緑草于裙腰之裡笑蘿女之垂釵
留宛童之遺屣縁嵓分竊衣之花繞砌種摇車之藟將
欲將蒲以求仙何止拔茅而進士又况東門之楊其葉
湑湑漢宮垂栁千株萬株長條短榦茀鬱依紆絲絲縷
縷或結或舒參天踠地傍苑臨渠如帷如幔一區兩區
行列成門蓬童似廬低堪繫馬深可藏烏彭澤之家園
盡蒔武昌之官道皆除葉葉蔽長康之目條條染李子
之裾張緒之當年無時不見王恭之春月何地能渝是
固合平丘之種而不加其盛增元豐之植而轉見其疎
况乎雚谷殊名檉河異地南垞之浪難平官渡之城未
閉章臺失眉膴之青楚苑嘆宮腰之細節度移振武而
驚其成林司馬過金城而羞其破涕又况春半飛花日
長飄絮灧灧池塘漫漫江路雉銜蘂以為童鳩装綿而
逐婦釀酒來蠻女之思㸃袂起貴嬪之妬雖復種移郎
省賦試貢士接九列之衙望三衢之市猶且徘徊緑天
淪連碧沚塞谷相望宫牆遙倚青眼垂來黄鶯啼起枝
着雨而低迷葉迎風而披靡恍淑氣之移人攬遙情而
自喜置身㝠栢之鄉曠望熊山之阯離塵垢之紛紜與
天地為終始因錫之以嘉名𣺌躊蹰而不已
　
　
　
　
　
　
　
　
　
　
　
　西河集卷一百二十七
欽定四庫全書
　西河集卷一百二十八
　　　　　　　　　　翰林院檢討毛竒齡撰
　　賦
　(此桂枝賦集之第三巻也西河出遊後桂枝集已亡/失不可得矣唯呉江顧茂倫家藏此第三巻今匄錄)
　(之連首卷共十八篇分作兩卷又遂安/方氏呉門顧氏復貽三篇并録于後)
　　　書堂賦
伊南沙之浩𣺌兮麗嵳峩之石城擷芳丘之蕙華兮采
尚湖之香蘅播清芬于北麓兮揚駿烈于中楹綣春秋
之長爼豆兮用以祠乎先生考先生之多懿則兮羗獨
遺此令名逺以闡三古之墳籍兮近以紹百年之典型
􁃝隱徳而勿使彰兮進虚谷而勿使盈鍾世績之紀平
原兮述髙蹈而嫓乎東陵但纓冠宿烏鳥兮感在原有
鶺鴒既敷青氊而讀易兮復啟絳帳而傳經邑近言游
之宅里兮家有包犧氏之蓍莖宜盛德之昌厥後兮乃
受詩禮而獻諸彤廷夫何明綸之既已飾竁兮又饗祀
而為此銘也豈翳苾芬之靡所于方兮亦好修之徵也
重曰虞山之峥嶸兮先生之髙與之衡兮南湖之清兮
先生之節與偕澄兮唯兹廟貌為書堂兮春蘭秋菊祀
無疆兮
　　　千頃樓藏書賦
乃詣温陵黄子俞邰于秣陵之故城登千頃之巍樓觀
其先人海鶴先生所藏之書六萬餘巻判為六部曠然
興懐惕焉有悟夫其經史異林官私殊列堆垜盈㕓稇
載連轍四類已啟五庫未閉緹巾重袵華匱遍揭𤣥錦
為囊青緗作帙牙籖直垂繡帕横結帘捲入雲忩映如
雪舊軸新縢間色以别是以複斗葢大文瓻盛小積勢
焚輪周視縹緲紅菱之紙未濡白蟫之魚欲掃筐衣分
董仲之帷書帶有鄭𤣥之草隔牆之燈影難明繞屋之
月光初曉既已抄文竭北海之螺雕木罄東家之棗白
驢以負箧成疲黄犢因掛韉而老小史之掌故多年太
乙之星精在夘適仁夀之棲遲入嫏嬛而拜倒乃始遍
觀於蓬萊之府游神於宛委之墟税老聃之遺宅過共
王之舊居羣玉飲仙官之酒蘭臺攬侍史之袪廣宗正
之七畧兮増惠施之五車合當陽之外庫兮廓河間之
前除既遴九種於石渠兮復聚八萬於金樓雖張儀畫
掌所不能記兮曽蘇秦刺股而何足以資於是挍用鈆
黄題分朱紫旁置巾箱中装羅綺飾鐵摘與金欽炙湘
蘭與沅芷郝隆之曬皆厨蔡亮之觀如市王仲壬多户
牖之標張司空無米鹽之徙發金帛而採於淮王貫丘
索而知為楚史雖復一嗤二嗤四部五部咸陽之火未
焚天禄之藏如故史䇿有一家之成易象無九師之蠧
得總龜於祕府之餘辨亥豕於渡河之誤猶且睹兹殷
繁遜為極盛幽經不傳怪籙自賸閣下芸生杖頭火炳
北堂鈔録東觀訂㝎田氏名樓白家投甑李充校有萬
篇皇甫請非一乘杜元凱之無所不該齊王攸之有求
必應折竹寫之多所遺懐餅讀之未能竟河東之箧真
亡柱下之言難罄豈况議郎練達徵君雅􁁊豫州之辨
慧非常江夏之博聞無恙去紫㡌之髙山兮寄烏衣之
深巷渺千頃之在懐兮凌百尺而獨上似馬遷之承談
兮儼子歆之繼向傳御史之緘箱兮發中郎之祕帳慨
江陵之多燔燒兮痛砥柱之又覆溺經亂離其獨能存
兮過史窚之遺冊嗟生平之好典墳兮近書淫與書癖
未能入集賢之三館兮幾曾登侍中之重席擬客作之
去無門兮鮮官書之可擇任流浪而罔所遇兮徒望名
山而求索何期偃蹇此南邦兮竟徘徊于東壁世無仲
宣可語兮覔桓譚而不值苟閉户其在何年兮撫横欄
而嘆息
　　　九月九日觀戲馬賦
且九秋之將暮登髙丘而覽觀修迅商之故序爰藉飲
以為歡乃望鄉闗之邈邈兮俯平原而有嘆夫何散爵
酒既盤兮别命作伎輟優弹兮是以遷坐亭臯薄致粔
籹顧盼廣衍將以戲馬視其傍有材人陽阿之女焉執
其列有驎駒銅爵之圉焉於是望者偨俿趍者繹絡左
右燕䀪前後鴟顧人既圜牆車亦輻輳相迢迢之永埓
兮審漫漫之修塲預周營以量步兮徐控鬛乎以行繞
素踦之蹴踏兮飾葱鐙之煒煌旋扶女以試上兮宛罄
控之不良身㣲軃而抱其鞍兮人在前而曳其繮渺前
溝之難卒越兮且却足而若驚於是結絞􁀙束匼匝約
綵旛刷朱鬛下女歛髾倩􁀙裹裛脱華袿而易裲襠兮
卸紅裳而表以袴褶爾乃按勒欲前翻抑使後攏鐶拉
鐵拔摋傾奪横舉盤辟而作其怒樹骨猶挺歕沬類布
乃釋轡而縱繘頓撒踠而擲胯鬱跳踃之未追迅漂騰
而驟去儼風雨之乍来恍波濤之急下焱揚倐忽非目
能睹搶捍凌越接息而到騁便嬛之妙技兮奄踰曳乎
驚騶摩倭髻而側植兮拔雙跗而倒投歘竦擢以鴻翩
兮遽翔羊以鵠游錦標揚而譎坐兮珠竿偃而傍招邁
風追與景躡兮疑電激與星流心徒憿乎岌岌兮耳但
聞乎颼颼任當前之景詭兮曾不假乎逗遛乃率爾而
奄逝兮亦霅然而中収或藏身於曲鐙兮或緤足乎長
鞦偶偏倚乎半胛兮更分懸乎兩鈎旋通臂而舞雙帶
兮遂俯躬而搴百旗當夫迴身而若漼折兮忽鳥集以
驅也及其震踔而近摩跌兮又孰為之扶也爾乃紅游
頓掣鬱怒未息驤首浮雲蹋足西極膺門生風汗溝出
血怵心摇神驚魂墮魄熊經其觀鹿駴而格回視婉孌
眉有㣲澤揚鑣擗摘恍飛翮者蹠地未幾復將驀者
　(任千之曰戲馬如畫使舞賦失其麗/史憲臣曰截然而止妙在不止)
　(陸藎思曰怔魂動魄中細按之/仍是目接神授西河艶情乃爾)
　(王丹麓曰能于古賦中見紀事復見演説委委/曲曲親切不隔體貌神變心力㣲緻亘古創事)
　　　寳鑑賦
　汝南劉使君持衡于兹猶鑑監物應而不藏動得不
　偪光景有曜型模畢見有負局之竒兼容成之觀于
　其行也指璿臺寳鑑以為之賦
乃若軒轅擊槖之時黄帝捧罏之際召龍神而下之謂
𤣥㝠之可恃洞庭有夫夫之金畢方起熊熊之燧晞日
月之光儀察雷霆之髣髴蚩尤装炭于其傍祝融摩笵
於其列爾乃就諸翕闔縱之駴躍溢為波濤揚於煇㸌
初視之如芙蓉之發於塘既視之如列星之旋行一照
而江海得其清霽兮再照而天地亦為之低昂至若水
心濯濯火齊熒熒壺氷欲泄盤露將傾驚霹靂之閃似
蟾蜍之生鬼神因而悚視魑魅于焉變形燭之垣間既
不隔蝕之泥中亦不㝠遂使光涵境中明起象外毛髪
不私圜方無礙已洞隱而燭㣲且窮工而極態動佳士
之低徊增美人之盼睐鸞鳯拂舞乎其前蛟龍盤旋乎
其背日去珥而長懸水浮光而不碎因觀察之紛加故
砥磨而有待况乎仁壽宮前之鑄凝隂殿上之銅邁咸
陽之舊製擅明光而愈工薰金烟之煜煜兮洗玉乳之
淙淙瀹珠膏以為之淬兮擷晶旃以為之礲順西庚之
多蓄徳兮藉東冶之有餘功繫鞶組而揚珮帶兮琢琲
璣而賁其形容逺瞻國史之留青兮近照宮衣之賜紅
又况廣陵素書赫連墨篆氷華有紋雪色如練五日是
成千秋可鑒歴試臺閣時荷顧眷既不疲于御物復不
昧於自見遘妍得妍兮遘蚩得蚩我獨何心兮惟物之
來鉅以見鉅兮杪以見杪我獨何心兮唯物之照豈獨
背負圖書影飛烏鵲阿房星明耶溪水涸鳯摶廓外之
毛螭展蟠頭之角圓規之望已成長夀之名可樂縈桂
樹而能明拂菱花之不落
　　　松聲賦
是以亭亭山上鬰鬰溪邊潁川驛畔張良廟前長松千
尺偃蜷連騫恍龍蟠乎道左似蜺飲乎通川就而視之
則青針乍長紫蘚初蝕節帶霜皴膏隨露滴茯苓盤其
根蔦蘿施其枝上凌清漢下薄回谿崇柯羃䍥曲幹低
迷喜映日之成葢每牽雲而作衣則有青蘋生風赤峪
延籟風繞枝中聲流樹外唲唲焉鼪鼯之在林咿嚘焉
山蟬獨吟漸轉而增揚􁀙􁀙焉如松根斷石千年而火
發兮㗵吸焉鼎溞溞其沸淫爾乃草裏泉鳴竹間兩響蜀
布春裁呉絲夜紡接殘息之呦嚶潄芳流而偃仰其或
筝􁑶暗調竽笙間發銅脆能銜絲長可糺雲間有贅壻
之臺海上去從師之楫嘆吹笛之無從悵援琴而自合
至若沙崩頽岸堰决荒堤唶寒朝涉呼凉夏畦烏號澗
底鼉吼江涯車轉蓬而颺逺矢拖翎而過遲舵有揚㠶
之駛馬如拽練之飛薛御囀喉于鄴下孫登長嘯于山
陲又况噫氣蓬蓯摶颸梢槭驟聴嘌呯再聆嗃呷商山
之路既賖㤗岱之封難接緬九州之遥遥望百川之渫
渫恍西陵之上潮聴未終而嗚咽
　　　抽思賦
唯憂思之鬱鬱兮獨永歎而増傷思蹇産之不可釋兮
願還歸吾故鄉悲夫秋氣之觱烈兮盼修途之孔長睹
兹六幕之難與居兮欲淹留而未能㠑兮岌崒兮屼山
髙􁀙㟅兮以崱以屴隈兮隩兮伊虎豹之室茫茫兮逺
渚溟濛渺沔兮溯此極浦往既多風兮來又多雨伊龍
蛇之都居兮𣺌不知其所處矰戈遥布兮罝羅四張任
蹇塞之遍天地兮又安知予之相羊擣申椒以為糧兮
春桂花以為黍苟椒桂之饒遺粒兮受之以筐筥朝涉
予于淮汝兮夕予濟于江湘苟予情之信芳兮雖僻逺
亦何傷寧不知去故而争就新兮何不變此態也誠不
忍循俗而為詭隨兮猶有曩之志也夫苟同轅而不異
軌兮又何必離此伴也乃驅袤而忽馳廣兮又何以為
此援也少歌曰吾思兮美人依風穴兮上崑崙晝噉珠
玉兮夜餐以珍層臺萬仞兮繚金銀吾思兮美子嘗乗
雲兮去来駛身披薜荔兮首戴蘭芷君不歸兮奈何此
倡曰長行瀨中嘆無衣兮棲遲此鄕三年不歸兮無冬
無夏但視草生與草衰兮路何北南指星馳兮身居此
地腸能九廻兮景短夜長邈予還故墟兮煩冤流滯所
賴此抽思兮神游四荒周八垓兮古昔賢哲往以此娯
吾志兮吾今效之抒為言詞兮獻嵗發春𣺌無期兮聊
假白日度年時兮
　　　秋雨初晴賦
惟兹西役道出江下兼旬霪霖阻于逆旅時值秋節天
漢傾注一日而二十四風一月而三十六雨曜靈挽不
來萍翳推不去櫩隙殆將百窺門前不出一步壌道不
得平前村幾時赴衣被漫漶神思湫溼沙市夜沉城漏
晝滴聴蜀道之鈴鞭夷陵之石痛故鄉之凄迷盼長途
而嘆息爾乃夜雨暗収朝光乍起屋角熹㣲牀前晻􁀙
林柯之響暫停瓦霤之鳴亦已陽久伏而邅廻日將升
而倚徙隔江驚漁唱之來枕畔有鵲聲之喜於是霏霏
龍燭逺與烟連團團鷄子恍在霧間犬因疑而思吠蝸
將避而屢遷西壁之棲霞未定東牕之漏景將圓遂乃
斜啟林扉大開江閣逺浦蒸烟奔流赴壑眉小礙以㣲
舒體頓輕而欲落槐宮有趨燥之移江浪起負暄之躍
攬蘋蓼則滴水流枝搴芙蓉而含滋在萼於是驛馬散
步林雛試飛莎雞鼓翅鸕􁀙晾衣半岫掛機頭之練長
塘簇屐齒之泥筝解潤而柱緩笮懸㠶而䌫低水盈溝
而土蜧滅跡浪映壁而金蛇作輝况乎廟社稱竿酒旗
換布折禾耳于中田决溝唇于當路黄綿慰炙背之翁
繡闥謝掃情之婦蛛網破而絲短未牽荷溜傾而葉乾
如故又况金風凄絶白露泠然秋晴可愛尤宜曉天宿
雨歇漢陽之樹新烟生綿上之田時屢淹而惡伏夜方
長而厭眠銀牀動則轆轤發銅闗啟而舟車牽草蟲宵
吟不斷山蟬夜嘶復連廟市啟攤門之路村酤索開甕
之錢客境唯乍游為可樂主情以初見而相歡又况三
載淮西兩年江介前月洲邊今朝浦外恨王孫之不歸
悵美人兮安在過江州而太守難依入西川恐使君不
待天涯酒保那便知音複壁餅師著書可怪吟下葉之
詩思湘蓴之菜竿未曝而衣紕河過滛而橋壊惜牛渚
之窮游辜幔亭之雅㑹縱令雨畢長途日當亭午光紀
凌寒元英起素一陽吹緹室之灰八載換雕時之絮緬
短景之易馳惜流年之虚度
　　　健松亭賦(有序/)
　武疆之傍有名園焉花竹臺榭雄于新都贈公方先
　生為遂安相公仲子曾于崇禎之末避㓂鄰郡得括
　子松于黟山許氏之舊園植之齋前朝夕灌剔薆薱
　而橚爽累經冬榮不厭春徳康熈甲寅常山開化㓂
　起園復燬于㓂所有花竹無復槎枿松獨無恙予同
　年生方君渭仁以制科試授館職遂於誦芬之次慨
　然念先烈未沬而手澤尚在因搆亭而楔之名曰健
　松葢取唐詩松凉夏健人之句也然亦曰松公老健
　可永芘吾宇乃自為之記而屬予以賦賦曰
夫何長松之離離兮稟上崖之清神甫鬱鬱乎在澗底
兮遽亭亭乎覆康干之門天風起而吹其枝兮野雲裛
葉而纒其根上分五釵與三鬛兮下蟠四荒之與八垠
固其礧砢饒勁節兮抑亦崔錯焉而多蒼鱗吾知支離
之得為叟兮又何必天蟜之有如人乃張湛所不得而
植于庭兮自非鄭遨之可栽于軒獨移樹于方干之故
居兮云遇之元度之舊園爾乃扶蘇偃蹇蒙連卷兮攢
欒欐桅詰詘盤兮團可為葢修可為旃兮其影如屋其
聲如波瀾兮皴皮溜雨霜幹摧湍兮龍攣虎跛猊攫而
鯨為翻兮不繫馬羊以待棲鳯鸞兮志在丹霄而苐託
跡乎青巒兮何有夏貢又何有乎為秦官兮若其枝繁
葉拏輪囷偪側柯類青銅根似白石仰欲扶輿俯若戴
幘見之徂徕名為柜格時化青牛毎憇黄鶴超然欄楹
表出林薄朱衣披其巔寳劍掛其脚家鄰仙橘之山人
在桐君之壑儼雲霞之自来恍風雨之間作此固非培
螻之所能生兮又豈匠石之可得而量度然而方儲種
此亦有年矣朝夕摩挲得此茂骫膚理條暢骨骼􁃔顗
本性勁直乃其節爾曲池既已平亭臺既已圮盎無服
食之粒墓有拱把之梓南州之樹早已下垂東平之枝
亦又西靡乃復㓂起樵蘇兵加翦伐喬木摧為薪擢莖
截如髮建木之影俱消鄧林之茅不茁五陵之蔥蒨顧
盻已非八公之草木驚怖未决何石楠之端正猶存豈
樟公之仁壽不殺毋乃髙熲所倚世勿能移萊公所種
人不忍拔宜乎見橋柯而興俯仰之思睹梓桑而起敬
恭之節夫几筵勿越者孝子之永思然也播植勿遷者
先人之手澤存也况乎有元輔以開其先有太史以繼
其後開者作之繼者守之推斯旨也可以永久是故齊
武留舎南之桑劉尹蒔丹陽之栁錦衣以禪代而辨其
榮枯羽葆亦逾時而卜其安否吾聞樗櫟之在澗也本
以無用得全散木之置地也多以不材見棄而兹之哲
匠不施其斧斤虞人不加以摲薙匪溝中之刳剔無道
傍之鍥鑕材非梨柚未嘗稍殞其纎榮質即楩柟不敢
争収為重器是豈上黨有木焚之不隳拘尼之材翳而
不敗哉葢貞幹之或殊而孝思之有異也
　　　鹿車臺賦(有序/)
　昔東京鄭𢎞出蒞方州忽遇兩鹿隨車而行或前或
　後有如夾輈于是觀者咸相起賀卜其徵休則曰三
　公兩轓畫鹿其間𢎞故入召領參崇班今者中丞某
　公開府三呉山河帶􁀙冠于睿符八牙並建六纛咸
　啟風和雨時擴治千里乃者閒暇車過藩鎮彤麾分
　道白鉞如陣前驅末呵蟲蟄以震獨兩鹿者出自涂
　莽驂轂儦儦驤首就路武冠甲仗驅不得去竟隨車
　而還轅儼争道而歸幕遂留蘭楯之間從之栢臺之
　下因是有感於心爰為行臺錫此嘉名題曰鹿車屬
　吏為之抽牘賓從因而賦詩借三旌之先闢俟兩轓
　于後來某也不才亦為之賦
乃若麟符屢授貘屏乍設茜斾熊飛柘袍鵲襭加獬豸
于元冠集鸞鳯于髙闕巷已逐夫虎蛇扇能驅乎蚊蠛
出門無訴寃之鴉在囿有含生之蟨璽方獻而鳯來圖
將皇而馬出仁禽下應夫宮懸天廐上追乎太乙此固
勝祝烏之楯郎過却鷹之樞宻宜其黄鵠舉而風雲以
隨大鵬飛而海水皆溢若夫呦呦之食天子饗賓甡甡
之友以俟羣臣飲白雲之汁戴七星之文名在丹臺之
上生于紫水之濱饜腊者長年齒佩質者宜子孫雖羨
門之當豢亦籞宿之可親是故毛具章衣皮縁藻線角
帶銅牌蹄環寳篆既包體以為儀亦摇尾而作扇含毫
成茀禄之斑蹋地作蓮花之片漢王㨗足而得之鄭人
藏身而不見是豈斑龍之有神抑亦仙鹿之善變吾聞
麐之來也一鹿引之羣鹿從之鷄斯之馬將駕而鹿游
乎其間葢神物之出百靈在前山澤有曜仙驥可牽故
宜春之鹿遘唐興而出芙蓉之苑塗循之獸懐漢徳而
進太液之池况乎撫舞鶴之舊市廵鬭鷄之長陂一出
而蛟龍並翔再出而麟鳯相隨者哉故夫御史在臺烏
號于棨侍中入陛蟬集于冠神雀布鱣堂而闗西入拜
鸜鵒銜魚袋而少監改官張氏封侯青鵲化印文之石
望之作相華蟲立車較之端况乎筮仕虎林驅車龍海
使鮫島以揚威樹蜺旌而布采雄藩作呉下之封幕府
鎮平江之塏自宜即鹿無虞標枝尚在跂跂斯奔俟俟
而會傍彼兩轓誠有如畫因之隨車返于官廨張月在
前營室以待乃美輪而美奂兮誠可游而可娛喜燕雀
之能賀兮更鳥䑕之攸除闢堂前之旋馬兮徒車中之
載書且疏畦以種竹兮復通渠而灌花至若坐有華茵
筵開綺席傍列鼎鐘前連棨㦸有鹿當前分蒿而食彷
彿善警其角外格或背負夫印牀或口銜乎書冊但尋
祗苑之花不觸西昌之壁假臺柏為朝餐藉幕蓮而夜
息襲杻陽之佳名追鹿洞之遺則又况賓載鹿車談成
鹿嶽澆旨酒于鹿腸啟修樊于鹿角指囷鹿而百室盈
開涿鹿而庶邦屬篋有鹿首之瓊則名玉在懐庭有鹿
蹄之草而寳劍在握是將進㤗階而覘其有異瑞兮又
何如作斯臺而與萬物以偕樂
　　　黄桂生紅桂賦(有序/)
　大夫望海之樓符使専城之署種淮南之叢桂先賁
　禺而試花滿林黄雪忽絓彤雲萬叠金砂偶噴丹屑
　八樹得之以為竒四民望之而成瑞維時坐客呉江
　顧樵抽牘作賦百里命和夫古有和詩而無和賦顧
　肖材形物同于頌聲授韻摛詞方之律體但知諷有
　主賓誰曰倡非予汝因承來劄稍綴成文儻示通都
　勿嗤學步
何南方之珍木兮經汜谷之冬榮飫朝來之墜露兮欵
秋髙之緒風邁臯涂之窅窊兮駕岑嶺之菁蔥爰挺質
于天闕兮遂分香于月中於是移種郡亭植根官廨宛
委山前蓬萊閣外樓名飛翼長存堂貯清泉猶在爾乃
日映團團風生飀飀霜娥所栽呉剛是守黄糝為糧金
鵞作酒塗蜜餌于方橱摘松花之盈斗祗陀金粟難名
玉洞仙蔴無偶僅此東堂一技已勝寒嵓十友夫何鮮
支如纈有朱梫生其間焉髙櫰作筴有丹芬匝其榦焉
吾聞弱河紫蘃實大如栗羣仙之所餌也慶元紅屖殷
于甘蕉中禁之所移而植也故八柱之盛四色均備三
種之次以丹為最今以十洲之英詘之作専城之長五
都之伯進之領九列之㑹固宜爍丹砂于上林錫朱綖
于在陛矣而乃黄帕之捧三鳯廻其顛黄麻之宣五花
判其側布衮衣而藻火潛移埀繡裳而絺絲頓易欲祛
黄霧則天半為之生霞將祀黄脽則山城為之標赤坤
貞效土順毎以丹棗抒其誠兑氣兆金行尤藉朱絲表
其直則夫嘉禾雖共頴徒羨多荂縱使麥穗能兩岐猶
嫌一色
　
　
　
　
　
　
　
　
　
　
　
　
　
　
　
　西河集巻一百二十八
欽定四庫全書
　西河集卷一百二十九
　　　　　　　　　　翰林院檢討毛竒齡撰
　　詞
　　　九懐詞
昔屈原放於江潭見楚南之邑其俗好祠而善為哀歌
毎祠必師巫男女婆娑引聲歌神絃諸曲以悦於神而
其詞鄙俚原乃作九歌十一章變其詞大抵皆憂愁幽
思中心靡煩而無所發不得已託兹神絃哀弹之以攄
其抑紆之情其聲橙橙聽者生故居之思焉予避人之
崇仁寄宿於巴山之民家者越一年過客祠華蓋山者
不逺百里舂粮負之巫者吹簫度深林前去且行且吹
聲斷續呦咽不忍聞思故鄉越巫與楚相埒而詞鄙尤
甚士君子猶歌之當晉武惠時予鄉人夏統以採藥入
洛洛王侯貴官爭物色之欲强之仕統乃歌土風三章
以見志聞者曰其人歌土風不忘故鄉當不願仕矣遂
争致酒醴而去土風者一慕歌祠舜也謂舜能慕親也
一河女之章祠孝娥也以孝娥為旴江女也一小海唱
祠伍大夫也大夫不良死而屍於江哀之江也者海之
小者也雖其詞不傳不知何如然亦神言矣今蕭俗祠
神尚有伍大夫而舜帝與娥不與焉且其詞不記不能
如仲御之能引聲而故居之思則未嘗忘也因憶鄉祠
當嵗終巫者祝神名甚夥皆不可考而其有特祠而略
可疏者名凢有九雖其名多互異展轉訛錯亦且以意
考証并述所傳聞定詞九章以逺附於九歌之末縱詞
不逮原歌聲間奏必不及仲御而憂思紆鬱前後一轍
爰仿漢大夫王褒舊名亦名九懐曰吾懐之云爾歌也
乎哉
　　　水仙五郎
　蕭山俗祠水仙神毎嵗秋節上湘湖水仙花開湖邉
　人家家祠之其神有五一名水仙五聖人又名水仙
　五即相傳是鄉有兄弟事母孝傍湖而居當水仙花
　時其母思魚餐戒勿擾水中花五人念滿湖面皆花
　定無可取魚者乃各衣鵂鶹之衣入江水取魚以潮
　至並漂去因為潮神嘗乗白馬於水仙花開時還故
　鄉望母故上湘湖傍有白馬湖是其蹟也杭俗祠三
　郎神其祠在候潮門外江塘邉一日神巫於祠時大
　怖言霍霍五郎當來看三郎矣湏臾潮至壊廟一角
　問是何五郎莫欲奪其廟否曰蕭人嘗祠我無廟吾
　廟在江中不須也按伍相杭人亦稱伍郎此五字當
　是伍字之誤伍相為吳主所殺煮之於鑊盛之以鵂
　鶹之衣而游於江伍相大恚乃侻去鵂鶹衣當潮上
　時改乗白馬坐於潮頭吳人望而認之曰此伍郎也
　今為仙矣故紐書曰伍胥死吳人呼為水仙或曰靈
　平死楚人亦呼為水仙蓋水神之稱云
前江兮風生滄波浩渺兮江門不扄須臾水上兮風雷
并排山而至兮遥天晝青砰磅訇磕兮儼樓船之進兵
銀戈組甲兮紛縱横驚濤築壘兮立海以作城若有人
兮推之行(一/間)黿鼉兮擂鼓天吳謼譟兮馮夷舞前敺海
若兮後逐水母蝦官鱉卒兮不知比數中有人兮騎白
馬(二/間)早潮初落兮晩潮又催江流上下兮無竆期潮有
信兮江有涯望夫君兮君不來(三/間)江流兮不住朝從此
来兮暮從此去望夫君兮何處所(四/間)春日兮西馳楊花
撲地兮漫天雪飛江烟羃䍥兮江雞啼平沙草煖兮薰
人欲迷迎神不至兮打漿遲(五/間)榴火兮將燃着單衣兮
無綿迎神不至兮潮欲乾神指水仙為期兮今告予曰
不閒謇予將先期以要君兮謂荷花為水仙(六/間)水仙兮
奈何秋霜未降兮花開滿湖神騎白馬兮張靈弧解鞍
歇馬兮在前山之岨神之來兮待日下(七/間)水仙兮芳香
秋風淅淅兮花開滿江神騎白馬兮靈弧張西山射虎
兮東山射狼神之來兮山月明(八/間)泉清兮酒旨斫龍斮
蜃兮炰鱉鱠鯉神左顧兮不躋齒但聽清歌兮颯然以
喜金槽玉捩兮銀甲指琵琶三奏兮神醉止旋風來四
壁兮神去矣白馬將行兮花猶在水水滿堤兮花滿沚
望水仙兮思無已(九/間)
　　　沙蟲王
　八蜡總百蟲之祀蕭人以祠蜡為祠蟲非也於越都
　海涯其地為水蟲之國而越世王之當句踐伐吳敗
　歸吳兵追之保棲於西陵之山而築城其巔曰越王
　山以其有城名為城山俗名越王城方是時句踐意
　僨命婦人采苦葉為藉卧於其上懸膽於梁而仰即
　含之乃合義士五千人滅吳而瀦以為池歸令義士
　着錦衣散游江濵一日風雨集義士悉化為沙蟲句
　踐鳥喙有蟲像亦死名沙蟲王蕭人就城處立越王
　祠相傳祠物凢三獻及列豆菹醢鱐腊皆水産或曰
　錦衣義士豈化蟲蜾或亦曰水國之王應長魚鱉也
　云爾
若有人兮披猖脱介馬兮渡錢塘左持弓兮遺矢右帶
斧兮缺斨望深林兮延佇爰託足兮髙岡聽烏號兮心
驚毎左右兮顧望右滔滔兮江水左演演兮湖湘世䠞
䠞兮安之將還歸兮故鄉(一/間)巑岏兮崒嵂磈磊兮崛岉
中有巗窔兮可以為室(二/間)葺茅為蓋兮繚以蘠傍阿築
闕兮羅修篁搏沙甓土兮環之以城(三/間)方春兮采薪春
花滿谷兮正愁人人擷花􁁌兮吾樵棘榛晝當坐薦兮
夜以作第與茵使我賤體兮不得伸(四/間)前山兮采苦春
花滿山兮不入筐筥取此苦草兮絓庭户朝出啣之兮
入亦不吐使我心兮苦兮苦(五/間)天開兮空濛乗虎豹兮
駕豐隆左抽吳劍兮右秦弓恢疆辟地兮奪黿鼉之
宫驅斥萬里兮覇江東紛紛甲士兮如沙蟲散游江濵
兮類初晴之蠛蠓裁蟄發兮飛爞爞君王千嵗兮長有
此邦(六/間)迎神兮何所東溯十洲兮西極三楚傳言傍海
兮進樓艣南開甌粤兮北冦齊與魯句章汰沫兮何處
所迎神不采兮心獨苦君不聞西陵兮有風雨(七/間)五木
兮都梁雜肴蔬兮進山堂山城石豁兮猶有女牆有鳥
長喙兮來啄糧蛆菹蠣醢兮請遍嘗薰蒿滿屋兮風悽
愴靈旗還海兮車㽞宅傍吾與君兮共樂康(八/間)女巫兮
紛若身被錦繡兮首帶瓔珞目含江光兮光射乎林薄
願與君兮共安樂(九/間)華鐙兮明燭遥夜如晝兮千枝間
發樂倡遞奏兮宛不知夜漏之滴雞將三號兮神屢出
東方欲明兮樂未畢(十/間)
　　　下童
　下童者夏童也名方邑人年十四遭大疫父母伯叔
　羣從十三人皆死方夜哭晝負土塟十三屍三年訖
　功遂廬於墓傍年十七呉帝拜仁義都尉遷五官中
　郎將人争附之名其所居鄉曰夏孝鄉年雖大以孝
　童稱因曰夏童及晉元帝時江陵有祠明下童者以
　下童聲同遂以吳聲明下童採蓮童曲詞誤作此神
　迎送歌而雜以神絃今其聲猶存毎隔屋聽之哀然
　焉
蓮葉兮田田初出水兮如錢朝迎神兮塘之邉(一/間)夕宿
兮塘下思夫人兮盡人之子蓀何為兮獨勞苦(二/間)陽烏
兮髙飛思夫君兮下棲為君愛烏兮棲君之衣(三/間)野獸
兮騰騫思夫君兮來前住君之屋兮就君喙眠感君兮
而獸自馴(四/間)迢迢明下童千里還相迎早潮發瞿塘暮
潮到江陵(五/間)江陵荷花開吹笙過江渚迎神歸湘湖花
開吾思汝(六/間)奈何許勸君進酒黍沙豘雖不肥煏之可
為脯勿食浦子蓮蓮心苦下童(七/間)奈何節勿採蓮蕅葉
葉面珠泪多葉根蕅絲結珠泪有日乾懐絲那能絶下
童(八/間)
　　　江使君
　江使君者梁㑹稽郡丞江革居官甚清而有惠政徵
　拜都官尚書瀕行將渡江囂然一身值風作舟輕濤
　涌不能渡還取西陵岸石數十片填之始行鄉人搆
　亭於江邉名取石亭過者祠之唐天寳間有客將南
　泝婺州已僱舟見有神鴉集柁樓心竊疑之傍晩老
　翁求附至此舟舟人招之翁曰是舟明五更開後當
　有甾忽不見舟人乃祠江使君宻取亭傍石蔵舟中
　夜半開舟風果作舟人臨把柁輙作送聲云江使君
　舟便帖然後人依其聲作和聲曰江使君去復来風
　發當復来
片香兮三焚符官入奏兮上天門須臾風起兮神降爾
庭東方千騎兮羅甲兵旌旗蔽天兮夾鈹以行君不見
形兮試聞人馬之聲屏息兮而喓以嚶(一/間)椒酒兮三澆
女巫進舞兮奏雲璈天開巨􁀙兮靈旗飄舳艫銜尾兮
風行如潮長綃絓船門兮樹之以兩旄闐闐擊皷兮在
舲牕之窔君不見燒紙船兮隂風四來(二/間)謇修還兮致
語使君㽞兮江渚一葉兮如屨不能来兮不能去(三/間)車
前無八騶車後無伍伯漂漂上江亭前頭風波惡(四/間)我
欲迎使君睹此滔滔那能息使君倘能来但願江流變
成石(五/間)菊旨兮蘭芳羅六食兮進三漿留使君兮成享
爰以躋兮公之堂(六/間)雕壇兮砥廡逼丹霄兮為此棟宇
㽞使君兮居處䑓有九成兮宫有九柱(七/間)湯湯兮流波
留君不住兮當奈君何長㠶欲絓兮錦纜拖相風下指
兮神鴉過神鴉未飼兮君不可以去江使君(八/間)江波兮
瀰瀰留君不住兮君何以為相風斜指兮前舟未開紙
錢抛去兮神鴉迴神鴉雖去兮君當復来江使君(九/間)
　　　苧蘿小姑
　西施住蕭山之苧蘿村其地在蕭山城南二十五里
　前有苧蘿山山下有紅粉石斜傍溪流相傳西施居
　其間章懐太子註後漢書引故越絶曰蕭山西施之
　所出孔靈符妄據異説謂在諸暨者謬也(舊唐書又/誤以蕭山)
　(為諸暨所分亦並無共/事詳見蕭山縣志刋誤)施亡後鄉人思之為立祠溪
　傍以其為鄉所出女名小姑神比之鍾山蔣侯妹稱
　青溪小姑之例時苧蘿南去界水鄉有浦陽江環繞
　西南而從其東北入海俗名西小江江岸牛頭山與
　苧蘿遥對居舟行過者紆廻山下不能去長年把柁
　見北風生輒歌曰牛頭苧蘿一日三過蓋思之云其
　後宋淳熈年敕封施為土榖神曰苧蘿村土地先施
　娘娘村人禱賽者日益盛明萬厯中邑祠城隍神於
　九月廿三日為城隍慶生日集廿四鄉土榖神而游
　之於途毎鄉扮尸聘色妓扮娘娘神教官應君偶被
　酒不敬妓作神言取酒盞擲其面血出隕地㡬斃知
　縣劉君代請罪久之始得起後以鄉中室女扮其尸
　暨崇禎末因國變罷㑹嗣後無復有游神者
山村兮苧蘿西去兮誰家沿門兮溪斜中有人兮浣紗
溪邉桃樹兮時落花(一/間)花落兮溪濵細草生兮如茵風
吹莞葉兮翻羅裙青苔石上兮吾思美人迎之不至兮
徒延佇乎東隣吹簫歇兮但嚙脣(二/間)朝不語兮夕不言
神欲告兮弹紅絃聽鳥啼兮處處看花落兮年年(三/間)年
年兮嵗嵗倐而来兮忽而去桂酒兮椒漿欲留神兮不
知處(四/間)時仰盻兮朝光黄沙漲霧兮山頭渺茫村人賽
社兮過前庄神旗未樹兮晴沙晝揚神之来兮衣􁀙黄
(五/間)擊鼔兮敲鞞朝日出兮似臙脂薄雲遮日兮山前雨
飛村人賽社兮過溪西神之来兮濕衣(六/間)小姑本明姿
生長此村裏今作村中神事事得較計(七/間)牲畜共粢米
滋養藉神力風吹苧葉翻兩面有顔色(八/間)岧岧牛頭山
下江通苧蘿感兹相通意相望以作歌(九/間)朝亦望牛頭
暮亦望牛頭三朝復三暮牛頭望如故(十/間)
　　　張十一郎官
　張十一郎官者宋䕶堤侯張六五老相公也名夏邑
　之隖里人初以父亮為吳越王時刑部尚書入宋歸
　命遂由故任子起家授工部郎中稱郎官既而海溢
　颶風發錢塘蕭山堤總壊相公充䕶堤使者統捍江
　五指揮使䕶海堤有功封䕶堤侯乃以䕶漕當决河
　覆舟旗丁繞河覓相公不得翼日有大黿負相公屍
　浮於沙巫者狂言相公已為神其屍歸塟於蕭山之
　長山牐而立祠牐傍負山壁為楹面海滔滔毎雨歇
　見神燈數隊沿山而歸宋景祐間禮部請於朝封英
　濟王蕭俗呼十一為六五呼官為相公以侯王故呼
　老相公至是呼老相公廟邑人来祠者呼老相公㑹
　毎嵗三月六日係老相公生日各鄉賽㑹總在三月
　間鄉集若干人殺牲設酒醴樹神旗張葢坐屋子船
　吹銅擊鼓到廟間有神巫導念迎神還船歌侑之飲
　食終日以為樂及入城則燈火滿街矣曩時民殷富
　毎鄉設賽㑹田掄租割胙以争勝為事今其田俱分
　賣不可考矣父老相傳祠盛時相公神最靈江塘首
　㑹家嘗殺神豬先以豬肝奉其母其婦從旁竊食之
　及到廟神巫呼使前宻云汝以牲飼母孝也婦何得
　竊食歸當詛之其人大驚謝去當是時神顯赫如此
撞天闗撅雷鼓男旁招女拂舞冬贈堂春弭拊来無方
去無所雲為船烟為馬(一/間)白烟霏霏兮碧水洋洋鴟龜
曵銜兮以堤以防芻龍初駕兮茅旗畢張西行弱水兮
東通扶桑彭咸何在兮氷夷久蔵銜木不可以塡海兮
鞭石不可以為梁逝將􁀙浪兮逺放之無何之鄉斯世
既不可與居兮聊逍遥以相羊(二/間)鹵兮斥望衍圻楗石
為甾兮海不溢(三/間)山之曲有神宅神燈歸来兮夜雨如
漆(四/間)刳羊剝豖薦腥膻兮芟毛薙土築堂壇兮祓除釁
臭具湯盤兮金􁀙玉笥蔵衣冠兮四招以茅願神之還
兮蒩舘包肉無敢先嘗兮春秋饗祀長居此故鄉兮海
水可竭神不可以忘兮(五/間)
　　　北嶺將軍
　蕭之北幹山舊多種松深林如神居山頭有嶺名北
　嶺祠厲將軍神於嶺間或曰神以驅厲名或曰此秦
　人厲狄也隨項羽入闗歸塟此山稱將軍以祠在北
　嶺稱北嶺將軍相傳山前创地得石穴骸物俱壊惟
　顱骨尚存大如車蘿即將軍墳云宋徽宗朝睦州方
　臘反將寇杭州艤舟於蕭山西江之濵吏民恐禱將
　軍神忽東北風發壊其舟夜半見甲士列岸傍中有
　巨人介首衣虎豹皮長出衆數尺驚不敢近知縣劉
　韐上其事封武佑將軍暨元至正間東南寇起西陵
　烽火徹晝亱有賊從中來者云賊思分遣寇東浙以
　江岸有兵故止然實無一兵也漁船涉帑者深夜見
　神燈滿江岸如列營然以故賊終不敢渡時青田劉
　基奉其母避兵蕭山值縣修將軍祠基為文紀事勒
　石祠左北幹村人毎嵗於正月初四日祠將軍至今
　不絶元陶九成載元時至正某年大旱禱於廟得雨
　俄有降乩於廟者云將軍自言吾有徳於民民不忍
　忘我俾血食於此㡬千五百年矣蓋祠久能神呂覽
　曰五世之廟可以觀怪神之至則近於怪焉
翳北山之崒屼兮種落落之高松合千章以為屋兮連
五釵而成叢上拂飛雲之窈窕兮下蟠曲藟之菁葱逺
觀紅廟在樹中兮近乃識乎將軍(一/間)松門兮如椽甃玉
趿兮挂朱櫋黄􁀙為斾兮白狼為㫋頸披銏鍜兮臂介
以釬紫茸飾鐙兮琉璃鞭勃盧之刺兮鋈金之錞(二/間)西
行兮秦闗羊腸萬里兮環如曲盤將軍一去兮復来還
江東父老兮猶知令顔千秋扞我兮戴將軍之恩(三/間)松
風兮颼颼將軍之出兮駕靈虬松風兮颸颸將軍之入
兮靈旗蔽之不見將軍兮使我思(四/間)松花兮如蕡新開
社酒兮醉將軍社樹兮松椏社糕三獻兮松隂未斜請
拂將軍之㡌兮簪以花(五/間)連年累嵗兮禾未登楊枝三
起兮蠶眠不成烏鵶攫肉兮䑕覆罌鷄雛失伏兮牛羊
又眚生年何㡬兮遭時甲兵官吏到門兮驚又驚(六/間)但
願兮今茲倉庚鳴兮桑葉肥耕牛叱叱兮長負犁空村
啞札兮惟聞繰絲桔橰掛左壁兮清泉滿畦高楊歇日
兮凉蟬嘶秋霜未降兮先授以衣新收禾黍兮足供神
之饎王孫遊兮皆来歸(七/間)
　　　蕭相公
　蕭相公行九少時讀書雲峰山或授之法及長為吳
　越王時詞官掌文史事旦日在朝夜輒還家宿其家
　人竊聽唧唧疑房有他男聲妻羞之伺其行時見蹋
　雙鵲去即屐也乃匿其屐不能去事發棄官住雲峯
　山巔邑有旱澇能興雲致雨且能以咒療諸疾一日
　城有疫癘者請召至將入城忽失所在鄉人思之塑
　其像於各廟院潮神之間以其無專祠故雜附之非
　潮神也毎臘盡嵗初鄉人召巫讚年祠者入夜讚蕭
　九相公以三巫婆娑一巫司唱念擊鷄婁鼔二巫男
　女各一無女則以男飾之作相公與夫人問答念採
　茶歌攢摭蕭人鄉俗鄙語他縣所不解者呐呐為笑
　樂其舞男女各旋轉其身若旋風然名曰罡頭旋以
　神曽蹋雙鵲又名喜鵲罡頭旋相公失名
望雲峯兮崔嵬扳蘿捫葛兮與雲齊獮猴為家兮狐貍
宿棲深林如幄兮邈不可以居願無忘兮君之閭(一/間)七
寳兮象牀九光如晝兮照修房下莞上簟兮湘屏四張
君之居兮無相忘(二/間)来不聞兮去不知靈芬欲告兮拙
言詞空弹寳瑟兮吹參差(三/間)蹋空而來兮蹋空而去靈
芬欲㽞兮不能住徒秣其駒兮枉縶其馬(四/間)鷄婁兮鼕
鼕爇螺甲兮熒熒釃清泉兮乍汲煮香稻兮方舂把蘭
芳兮舉步避苔滑兮歛躬(五/間)歛躬兮進舞烟蛾側促兮
不勝楚倐而鸞翔兮忽而鵠舉紅􁀙逺颺兮儼翻風之
羽履墻窄略兮不踐土東西遥曵兮莫知處所蓮花鏇
兮等急雨請君看兮胡旋女(六/間)左昻兮右低隨風上下
兮烟霏霏下貼土塊兮上拂天池緩看翻蝶兮迅看雕
隼之飛霎然而罷兮不動衣風生滿堂兮如神来斯惟
明神兮能鑒之(七/間)
　　　荷仙
　荷仙者俗云即荷擔僧相傳来蘇十八都有雲門寺
　即僧宅僧毎出人問曰念佛何用曰成仙耳因亦名
　荷擔仙今神巫讚年祠終亦讚僧如曰昔日有個荷
　擔僧前頭擔母後擔經是也但僧與俗何渉俗安得
　祠僧且僧安有宅即荷擔僧亦安見為蕭山人舊以
　問之先檢討先檢討曰此賀監也監吾邑人少名知
　彰取知微知彰義也字痺生癉者彰之反取彰善癉
　惡義也舊居來蘇鄉鄉有周官湖嘗請唐宗乞周官
　湖而宗以鑑湖與之今周官湖俗訛稱周家湖正在
　来蘇鄉與雲門寺相近則荷是賀之誤擔僧是癉生
　之誤荷擔僧宅是賀癉生宅之誤其曰仙者知章為
　飲中八仙之一名酒八仙又為道士俗所稱仙官者
　也且夫知章唐學士一且髙蹈逺引却其官歸里㧞
　乎世俗之浮游者則亦仙矣
擊石兮硿硿神之来兮有風試看燭梢兮摇摇兮(一/間)吹
簫兮唔唔神之来兮先以雨女巫噀水兮如霢霂之下
(二/間)乗船来有芻舷騎馬来有紙鞍君来騎馬似乗船兮
(三/間)皂㡌来是朝官黄㡌来是羽官君来皂㡌兮又黄冠
兮(四/間)嘆西堂之不扄兮人不能違笑東舘之無闌兮誰
則能辭之以歸君今来還兮豈非仙兮(五/間)朝行齊魯兮
饑無餐暮行吳楚兮席不能以蹔安期朝暮暮兮徒辛
酸君今来還兮嗟乎豈非仙兮(六/間)城南有秫買千斛兮
城北有窟為君築釀室兮濁者為泲清者為酃渌兮(七/間)
迎君前湖移之還南塘兮左有桞姑廟右復置道士庄
兮請君飲酒在此庄傍兮(八/間)採菂為核縮藕以為漿兮
荷花百里風来聞香兮如歠沙落又如飲烏鄉兮晩来
微醉聊宿之荷之間兮謂君酒仙又謂君荷仙兮(九/間)荷
有蓋兮蓮有房君有友兮名釀王分茅錫爵兮不如守
此醉鄉吾欲並祠兮君之傍春祈秋賽兮祠有常千年
萬載兮長持此觴(十/間)
　
　
　
　
　
　
　
　
　
　
　
　
　
　
　西河集巻一百二十九
欽定四庫全書
　西河集卷一百三十
　　　　　　　　　　翰林院檢討毛竒齡撰
　　誄文
　　　家烈婦誄文(有序/)
康熙二十九年十二月二十七日遂安方公子妻毛氏
以殉夫身死其舅氏編修君與予同舘同籍而其父明
府君則又予同譜弟也當予官京師正値公子就婚烈
婦守志之際在庚申四月維時目睹心怛曽為文記墮
樓事示京師屬文者暨乙丑之冬予與編修君先後南
還而烈婦亦扶夫柩室歸里門距守志之嵗又踰十年
烈婦年二十七矣乃請營高丘矢與同穴絶食廿日畢
命一旦嗚呼哀哉夫以同里閥閲厯世婚姻論羊鄧無
顧我顧伊在王謝皆佳兒佳女既百年之有定真兩小
之無嫌爾乃兩家宦蹟各在天涯三月婚期移之夏首
止逆女於燕河之北議舘甥在汴水之間臨川内史應
過郗氏成婚稷下淳于甘作齊庭贅婿借河陽之花樹
暫結交廬開彭澤之酒罇充為合卺無如嬴女多姿蔡
夫有疾星橋初駕便言河鼓將摧蟾鏡方圓忽報藁砧
欲碎徒設芙蓉之枕相視猶虛任歌芣苡之詩守而不
去倒玉樹於瓦棺之内折金釵於鈿盒之間茂陵何在
誰為上封禪遺書函谷未還猶似聽鈞天雅樂用是志
切儀雙理惟從一賢名如謝藴自合嫠居夫婿是隂瑜
豈容再嫁是固然已徐而思之彼夫驅車吳市祗重時
年解佩湘臯勿需嵗月然猶神女以三秋為刻麻姑惟
千載之期至若樂羊游學一嵗遄歸秦掾新婚經時始
别商陵操别鶴同居者尚五年罽國獻離鸞比翼者匪
一日豈有片時莞蒻便覆黔衾三日羮湯僅嘗許藥計
寳帳拖身之日正靈絲續命之年褵暗解而身未分明
鏡欲開則眉仍鎻結而乃餐茶未既腊毒頻施樊姬不
擇肉端為腐腸向母反攘羊恐其留舌吞秋胡之金而
不死懐荀氏之刃以自戕然且地出竆泉天無生路貝
州婦本無頼絞頸車簾皇甫妻亦何為懸頭欄楯偶見
星河之燦爛且乗傅婢之迂疎憂時倚柱漆邑長號入
夜登䑓楚符不至千秋金谷居然墮向樓前數仞青陵
竟爾投之䑓下肱三折而未絶魂九死其奚遷計無復
之故為好語自昔下宫之難全在立孤授室之誠不嫌
負子既有嗣僃三從之列可皈空具八覺之依况復温
生有夢難免思鄉連尹之尸未經歸椘魂離湘浦月到
處堪愁柩在華山畿何能遽返姑秉燭伴隣家之績豈
携琴效陌上之彈持齋逾百日譬如還侍太常却愛斷
三塗不過仍如處女詎意息夫人之居室終日無言賈
大夫之如臯三年不笑靈輀南載宛然車轄來牽虞殯
東歸尚用吹簫為節執丹紼於牽絲之手幕紅墻於却
扇之人乃復疏麻作帔已過三年擷藻陳羮又經十祀
樗里子之墳塋未造夏侯嬰之石室安存請營吳市之
西門少釋殷楹之左殯急求吉兆移時聽白鶴歸吟遂
有佳城不日協青烏相法乃言季武子之西階固當返
哭然而平陽侯之北郭原有同埋考夫合塟之禮文加
以同棺之遺命昔固有之今所願也於是捐仲子之餐
因而受翳桑之餓形容盡毁何嘗愛楚國纎腰肉食都
捐猶自令條侯閉口顧婦本張𤣥之妹因之致辭左嬪
以太冲為兄於焉相勸生如露水誰能百嵗長存庭有
桑榆何忍半途相棄帨衿裁小絓已誤終身豚饋有全
施未膠半齒痛辛壬之㡬日比丁癸之無年膝前方朔
吐哺裁周泉下仲卿牢羞有在當視尊章之奉養無嫌
丞令之多言而乃痛至摧肝褎如充耳女􁂆来北渚徒
令頞䫲陳詞淑媛上西山翻共夷齊却食爰授兒以范
喬之硯且報夫以劉令之書生辭愛嗣不能織屨長安
死别舅姑一似屠身淮市乃於除夕之將臨坐令仰天
而長逝嗚呼哀哉原夫一齊著禮祗為生倫兩姓成歡
不皆死義然而忠臣多殺身之節賢閨饒殉難之文惟
恐伯姬貞行厲之不終長舅謙恭幡然而改是以梁高
行之刺體君子無譏楚昭妃之喪身前賢所重蓋死生
大事患在因循貞滛之㡬分於俄頃自末學以偏畸為
戒庸流惟陋簡之安塜中小吏未免過情緜上慈親目
為矯性以致孝子鮮剖肝之贈令妻無斷臂之旌帷房
多曖昧暮齒皆孀術序有常型捐軀非訓是使狚兒飾
面得冐榮名精衛塡河長懐幽怨雖或風俗之有殊抑
亦教化之未傋也某忝居下史遍閲前文范蔚宗之新
書劉更生之舊傳懿行媺節代不乏人如烈婦者誠亦
罕有將欲追諸往昔傳之後人鋪揚聖化以勵末俗因
摭其實行疏其苦心倣前代遺編而敬為之誄其詞曰
石英之村婺星之里有美一人於焉鍾止中郎好女太
史髙門崔盧舊締潘楊世婚未頌椒花先吟栁絮既擅
研黄復工織素乃隨父宦逺過滎汴忽聽鳴鷮於此奠
雁何悟洗馬渡江而疾三日未周百瑞交集顔敗叢蘭
冉歌芣苡寳扇誰開金匱難啓從此生别遂成死期揚
䧺投閣蘇秦刺肌最難堪者少得羊錮聞羴便危偏啖
不吐乃幸保傅多其捍閑孤立趙氏身隨阿潘爰把素
縿且扶丹􁅰梁鴻去吳杞殖在路逺相牛眠近聽龍耳
小吏新墳貞娘舊塢將瘞銅劍忽卜金釵周公合塟齊
階並埋瞻顧傍徨早夜悱惻黔婁有餐揮而不食嗚呼
哀哉秦䑓鳯散吳市鶴歸自茲遥夜兩棺相依嗚呼哀
哉天上人間幽恨何極我為此文雙泪霑臆嗚呼哀哉
塜號並翼山名比肩千秋萬世試視此間嗚呼哀哉
　(原評曰烈婦峻節不可無此文傳之/時西河歸田後作載方氏家乗中)
皇清勑封禮科都給事中前工部郎中姜公誄文(并叙/)
康熈十一年六月二十七日
皇清勑封禮科都給事中前工部都水司郎中姜公卒
嗚呼哀哉惟公以故明工部郎為太僕之曽孫光禄之
文孫宗伯之令子而今司諌之嚴父也公為工部郎時
督視北河河水暵竭漕軍諐期動責渠使公移諸南河
疏理穿貫衛河有水可用灌救苐以溉畝所瀦坊庸私
宻公力請總憲躬按蘇門周視機要手啟閼牐凡發三
板頓浮千艗時當事用公疏請衛河之傍專設分司轄
斯濟運以剔漕害到今頼之而衛鄘巨家水田減漏棷
怨良䇿飛語􁒅至遂乃得罪今者以司諌君貴優游閭
里近三十年揣摩金石淪湎辭賦䘏餒問疾鬻孤嗣天
國稱遺耉人詠耆英如何神察殱此民望春秋七十有
五偃然遽逝嗚呼哀哉惟予小子與司諌君游同侍言
笑謬蒙下逮一如等倫均於宴歡忘其貴齒毎丁閒日
酒食醉飽兒童賔客虞虞衎衎暨予蒙難罝之田舍諸
妄領㑹並為拯愬誰謂夀享勿用毁傷自昔先哲毎因
後生銘徳纂績以表旒旗今公贈終豈得無誄嗚呼哀
哉用為辭曰
皇矣工部於惟國楨名垂海寓生應星精喬木既折泰
山其傾影駒載駛陽烏不明聞訃相偯登牀皆驚逺隨
鶴弔親當驢鳴猗與先乗踵之岳靈上邽天水判由齊
庭尹姞周代袁楊西京司空邁蹟太僕是承疏貽光禄
史著春卿公生紈袴有繼錦名皁覊天驥紗盛夜螢曽
遴藝圃甲乙論程世聆月旦家為笵型初逰蓮幕叅畫
中丞繼遷虞曹分司水衡張秋奉使冬官受成衛河肇
濬肥泉底平桃花為浪楗竹如楹輓漕𫉬濟封碑作銘
亦越家造能傳一經育茲國器居然兩鉶風揚玉樹氣
接金莖掖垣再入平䑓七争佩紱總赤依蒲能青勝彼
張湛稱白馬生是故京兆虛席以迎方忻禄養累加
恩榮
龍章早賁鳯書頻徵誰知一旦乗雲上升嗚呼哀哉微
聞伏暑晏眠桃笙牀環子姓庋列缾罌吟詩說偈伸蕉
展藤俯仰遐憇無疾而崩又何遺言從善如登是詎易
致當有夙行因思疇昔恒承歡情動如風拂静猶淵停
看花蕺阜載酒蘭亭一時遺老首推耆英臨池忼愾更
饒軼能大將籠鵞細且綴蠅况奨善類好扶替陵方甡
厯坎力為救拯至今莫報中心怦怦嗚呼哀哉若夫宗
䣊以孝友令撫孤紹絶春秋養嬰嘗覓遺婺為續螟蛉
曽是不徳恒懐歉誠惟其孺慕終身不更偶譚先哲紛
紛涕零久思所嗜尚視無形以是推極無非可稱嗚呼
哀哉今當
錫表大彰封塋後人奕奕于焉嗣興皆可慰藉無庸屏
營特是徐孺長思黄瓊蕪文列旐以當著銘嗚呼哀哉
　
　
　
　
　
　
　
　
　
　
　
　
　西河集巻一百三十
欽定四庫全書
　西河集巻一百三十一
　　　　　　　　　　翰林院檢討毛竒齡撰
填詞(一/)
　原調(本稿雜列今照詞例列小令中調長調因析隋/唐題特作一巻名原調其中菩薩蠻小重山等)
　　(徵近宋調者/悉分列之)
　　　南歌子
鐵鑊生梁子銅樞種棗花楊栁正藏鴉閉門春晝静是
誰家
　　　前調
茜染墻頭草烏飛陌上桑三十侍中郎自矜拖紫綬茜
花香
　　　前調
蕙幌春前雨花竿晩後虹解珥墜青蟲去年曾借宿宋
家東
　　　前調
蕊撲鴉頭淺鬟梳蠆尾輕鏡裏未分明勻殘紅粉絮掛
簾釘
　　　前調
髙屧宜墻窄長裙愛襇多風起動江波隔江風更急奈
裙何
　　　前調
舊苑羅羅在新教畧畧成殿上暗呼名鍍金黄甲子墮
銀筝
　　　荷葉盃
䨇槳紅船欲度荷路向前溪葉摇傾下露珠子菱刺又
牽衣
　　　其二
五月南塘水滿吹斷鯉魚風小娘停櫂濯纎指水底見
花紅
　　　章臺栁
楊栁枝莫教折留綰衫前散巾結袛恐飛花上紫綸認
作摇郎髩邊雪
　　　前調
花漏深春睡醒二五窺蟾半邊影燒殘蠟淚泛銅盤一
尺珊瑚沁心冷
　　　南歌子
燕尾捎輕霧花柎涌落潮朝鮮計吏附書遥三月隋堤
楊栁暗河橋
　　　前調
驅馬東郊道提筐南陌頭桑枝欲盡且移鈎日暮蠶饑
歸去好難留
　　　前調
蠟暈眉間粉裙縈履上珠陽雲樓上教歌殊吹煖鳯梢
䨇籥卸脣朱
　　　前調
澁杼嫌經密殘絲畏鑷欹織縑織素總難期獨對支機
彩石有誰知
　　　前調
溘匝箱金斷青紅鈿暈殘狂夫塞下幾時還時見𤨏牕
蜿蜿墜䨇鐶
　　　前調
掬溜愁蘋捲投竿喜藻開蓮舟櫂女夜歸來争照水中
髻子落金釵
　　　漁父詞
籊籊銀鈎掛竹竿珊瑚車子鐵連鐶蓮葉渡蓼花灘烟
波淼淼幾時還
　　　其二
菰葉菱根罥網絲曲榔單板立鸕鷀前浦約隔江期江
長浦濶暝歸遲
　　　摘得新
河沒時霜繁月已低錯驚銀槅曙起來遲扶上髩梢隨
意綰亂絲絲
　　　其二
日滿檐蟲飛逐檻邊紅衫腰後結洗粧鉛指拂額黄時
轉側鏡臺前
　　　其三
欲上牀卸頭留半粧殘膏銜獸頸且縫裳晶環繞指先
知冷偎誰傍
　　　其四
漏盡移還將繡譜披碧牕連鎖下響朝雞坐得畫裾千
百褶夜何其
　　　瀟湘神
湘渚頭水北流麥天風雨緑崖秋蕉葉緝紗仍染緑荆
門紅樹好生愁
　　　其二
卭竹枝生古祠叢叢峭壁鷓鴣啼朝雨過來還暮雨不
知神女幾時歸
　　　蕃女怨
呉娥窈窕初拂舞堂下春雨栁垂鋋花轉轂煖翻紅燭
只憐却舞汗衣乾又春寒
　　　前調
胡騰起作石國語愁殺蕃女罽鞾尖銅帶軟蹵踏宛轉
廻頭忽憶舊安西兩眉低
　　　憶江南
江上路横曼小長干日炙水花紅灔㶑烟浮堤草緑綿
蠻髙閣尚春寒
　　　其二
江路逺草際暗塵消紅藥園深朝墜露白蘋渚淺夜添
潮人醉畵欄橋
　　　其三
堪憶處曲巷試單衫菱井啄泥懸社燕桃根熨火種春
蠶風景是江南
　　　其四
風景好菰葉滿横塘碧帶帩頭騎馬客紅釘屐子攏船
娘兩兩見鴛鴦
　　　其五
臨大道金碧遶天涯出郭危樓雲作埒抱江小檻幔垂
沙記得那人家
　　　其六
前浦去何處最能留黄鳥換枝啼不歇落花細逐往來
舟微月上汀洲
　　　其七
粧褁淡時世在江淮裙襵緩韜䨇籠襪髻根鬆貼兩梁
釵驅鴨去還來
　　　其八
頻悵望耶水與梧宫誰浣素紗窺越女因歌白苧號呉
儂總在石蓮東
　　　其九
歸去好長聽子規啼紅藕城橋風脈脈黄梅江閣雨凄
凄愁思望中迷
　　　其十
江上市帆落度橋來兩岸娼樓懸水栅平船擊板暝烟
開漁火夜相猜
　　　其十一
芳草軟朝暮藉車輪鸜鵒蚤寒調婢子琵琶夜雨賽姑
神愁殺浪逰人
　　　西溪子(二首稿中低一字列/或疑非河右作俟攷)
襡襣對襠一抺帕􁀙兩頭八撮抱腰身牽帶孔持帶孔
卸到燭光浮動煖烟濃瀉輕紅
　　　其二
碁底紅編履子低􁀙砑羅如水夜填時重解祙重束祙
坐久欲填還脫忽見月如鈎使人愁
　　　思帝鄉
撥捩遲歌挑舞又催半折紅衫遮柱柱初移慢揳銀彄
絃急恐難支不念中宵起上絃時
　　　其二
紅帉紫帉藍緑帉翠㡌玉鈴珠串壓金裙垂手正巾徐
步毯毛深未分倐見煖風吹繞一堂雲
　　　其三
霓裳羽衣譜未詳玉貎何人無力繞珠璫曵得鈿纓纍
纍履蹺裙自揚猶自曲終徐立聽聲長
　　　浪淘沙
仙橘山前看橘花單衫裁就橘山蔴春江空作揉藍色
浪裏淘來那得紗
　　　其二
杉木為􁇌竹作檐江潮能苦雨能甜連朝只飲檐頭雨
翻道江潮錯著鹽
　　　南鄉子
蕉葉領橘花翹紅藤篾子束裙腰私念鵕雞顔色好從
誰道裁作大郎頭上㡌
　　　其二
藤菜煖荔枝乾青蛉河畔碧魚餐願絞桄榔皮裏肉炊
烏木暫與小郎充晩腹
　　　前調(埈曰此前後句調各異然不分/二體見歐陽舎人李珣諸作)
賽起祠叢木棉花發野椒紅記得丁郎山下路敲銅皷
九孔紅螺扇遮舞
　　　前調
盧橘催酸風生蔞葉瘴烟寒自賣明珠歸極浦心苦白
氎單衫著秋雨
　　　甘州子
銀牀金井曉啼鴉簾額上襯紅霞同心梔子夜開花和
露折來斜無好意送與謝娘家
　　　其二
織金衫重懶提筝䨇扼臂卸來輕平頭吹蠟炙銅笙葉
底弄鶯聲無好意喚與順郎聽
　　　江城子
赭門東上海潮青古西陵雨㝠㝠越王宫女著履在樟
亭亭下教兵遺竹矢秋日晩墮鴉翎
　　　前調
日出城頭雞子黄照紅粧動江光采蓮江畔錦䌫藕絲
長欲問小姑愁隔浦長獨處久無郎
　　　前調
江深不畜伺潮雞春和出户遲浣紗稀䨇橋釵子瑱粟
綴紅泥裁得荷花新様好羞比著嫁時衣
　　　楊栁枝
花蕚樓前楊栁枝美人翦綵自尋思千絲萬絲誰作様
翦來總似一條眉
　　　其二
白蝶愛翻輕粉絮黄鸝偏上縷金條䨇眉葉葉慿君看
無奈低邊是細腰
　　　踏歌詞
園裏花成子梁間絮作泥風鳶移柱線雲母貼牕衣漫
摘髩邊箆上有閙蛾兒
　　　其二
網户粘蟲翅簾旌壓栁條整釵時對鏡結襻屢廻縧漫
折井邊桃上有合歡梢
　　　天仙子
蠟炬乍開紅芍藥枝頭又噪星橋鵲還疑蕩子蚤歸來
蛛網錯勾眼角昨晩下堦裙帶落
　　　前調
玉繭牽絲纒寳帔當胸繡出承恩字朝朝獨自捲衣裳
蜥蜴尾長繞臂誰識牀頭有龍子
　　　前調
珠雀五層宫髻直紅縧盤委花磚級太平天子用恩多
草露潗裙褁濕猶許蜻蜓上裙立
　　　前調
墻裏花枝墻外影嘶騧緩踏飛花冷隔墻見得不分明
金甃井銀絡綆井面看身見斜領
　　　前調
新殿前頭騎馬去射生籍裏名初註紅襠垂鐙手垂絲
廻盼處風繞絮羞抱夾金鞍子住
　　　前調(此下舊有/賦題今缺)
魚網劈來螺粉滑臂痕細壓金條脫背人寫就兩行欹
花勝纈銀縷結纎指斜封惹脂沫
　　　前調(蠡城為王/郎記事)
城上春雲城下雨倩人留壻傾春醑偷將壻祫障春寒
烹雪黍炊玉杵調壻鄉音隔牕語
　　　前調
鍼管紅抽丹鳯鋟螭頭金錯裁䨇枕誰家白苧夜歌來
人未寢霜又凜誤翦葡萄紫絲錦
　　　前調
斑簟紋生䨇腕纈夢中欲笑開嬌靨醒來記得許多情
檀獸爇釵燕熱侍婢相看那能說
　　　長相思
長相思在春晩朝日曈曈熨花煖黄鳥飛緑波滿雀粟
銜素璫蛛絲斷金翦欲著别時衣開箱自展轉
　　　其二
長相思在秋節複斗垂垂怨蜻蛚錦紋砧素絲鑷夢苦
見參星關深落榆葉欲識夫壻寒花堦映微雪
　　　遇陳王
枇杷花裏誰家院近叢壇青漆左廂開繡戸坐䨇鬟著
地畵簾飛燕燕當堦碧草映蘭蘭車輪未必成三角扠
住門邊那得還
　　　其二
阿侯十六南隣女對門居相視欲申無限意口中朱朝
起青烟縈獸爪晩來紅燭透蝦鬚牙箱實褁氷蠶繭骨
裏相思豈是虛
　　　其三
金斗熨開魚子襭襯紅裳銅瓶注煖獅頭炭理黄粧頻
呼小玉因聲巧欲寫泥金恐恨長那見瑶臺成粉幛果
然銀漢是紅墻
　　　酒泉子
風攪紅簾愁損隔簾人影倩秦娥纒越檾唱呉鹽　黄
鋪白鎖春相望髙閣魂驚難上那更堪花滿桁栁垂檐
　　　其二
可惜春歸換得好花成葉啟金箱疊絮褶熨單衣　銀
鈎翠籠南隣女日暮採桑西去怕秋胡回道路返遲遲
　　　其三
寧掃空牀怕見滿欄月色寫金鍼縈象尺坐燈涼　屏
欹漏月燈猶悄坐逺影兒較小為孤單長伴曉似䨇䨇
　　　嬾䣃頭
糺糺珠臂繩宛轉轆轤上那知䨇穗條夜夜空垂帳
楚雀縁釵橋胡蜂咂衣桁製得嬾䣃頭殷勤與誰唱
　　　定西番
校尉新開疎勒旋右地返輪臺未歸來　奪得燕支萬
里草青春已廻誰道于闐還有野花開
　　　其二
月落武陽碑下控鵲血挽牛螉看烽紅　夜半軍中女
子皷聲寒不雄恰是深閨人去夢魂中
　　　醉公子
是誰過上苑試馬歸來晩䨇鐙武威銅櫻桃馬頰紅
百枝燈並起解馬歸花裏花底碎金箆珊瑚錯燕泥
　　　其二
杏園初試酒挾彈遮楊栁醉裏困金吾教姬倒玉壺
綬絲如鷊子翠帢團團刺花片綴衣巾衣花看轉新
　　　生查子
緑㮈匝茱㡡皂角穿蘿屋犀槅釘明螺眼底分朝旭
沅浦長淇水曲處處難追逐欲見有何由簳蠟成紅燭
　
　
　
　
　
　
　西河集巻一百三十一
欽定四庫全書
　西河集巻一百三十二
　　　　　　　　　　翰林院檢討毛竒齡撰
填詞(二/)
　　　浣溪紗
碧玉蒲芽短短針雀羅波底刺當心㧞蒲歸去水滛滛
　檝染緑苔疑掩袖幔漂紅露似湔襟晩風吹轉北塘
深
　　　其二
溪女粧成出若耶芹絲蓱蔓逼流斜青苔石上浣新紗
　愛把單鬟梢竹葉羞將䨇臉近荷花緹油前覆夜來
車
　　　其三
軟緑江波鴨子清日遲逰女遍江城紅橋度燭緩相迎
　細馬隔裙穿鐙子平船素手撥簾旌大堤春日往來
情
　　　其四
嬌女新籹村艶濃四枝鬟挿石榴紅出門還怕隔溪風
　石鏡暗飛山後鵲荻屏銷畵水邊葓西施臺館碧波
中
　　　其五
緑滿南園乳雀栖重花疊葉不通飛小姑獨出採薔薇
　珥底珠兒徒刺臉帶穿貝子恐磨衣行行立立自尋
思
　　　其六
叢髩輕籠象格紗麴塵巾縐翳朝霞愁聽江閣按紅牙
　簮管枉鉸銀蓋葉繡牀空釘白團花游絲飛絮近天
涯
　　　其七
水繞空江葉繞枝竹郎橋畔豆娘祠佳人邂逅最堪思
　燭近只將遮幔子風前長自歛衫兒梨花初落酒䦨
時
　　　巫山一段雲
篠壁含烟澹椒花滳露稀風吹細雨曉雲低十二碧峰
迷　神女祠前泪清猿峽裏啼瞿塘新水麴塵微行客
自依依
　　　其二
寒雨蘿衣濕晴雲蕉帔開空舲峡下近陽臺誰向夢中
來　叢笛江妃廟孤舟新婦隈山花石竹不須栽看作
小姑釵
　　　女冠子
上元少女誰授玉函金筥倚香壇畫帔藤花淺琱鐘橘
乳寒　南宫除牒子北斗動旛干猶見春歸燕似青鸞
　　　其二
𤣥都清曉坐間碧堂紅草女仙家玉鉿量星豆金􁀙煑
雪花　駐顔丹作粉繫肘籙垂紗浼浼溝頭水盡胡麻
　　　其三
上清仙夢恍到十三春洞玉顔紅月下隨王母花前别
寗封　黄䘜濳解佩赤舄緩弛弓稱名多誤聽為呼儂
　　　其四
仙房寂寂戲採瑶林珠實是何鄉紅尾梢花犬青衣覆
石羊　鮫絲裁綬短鵝管呷笙長倘得逄燕使問昭王
　　　其五
平明受事堪惜玉笄初侍小茅君薄霧籠青髩輕烟曵
䌨裙　鳯銜琪樹藎虬使玉堂雲恐逐童男去思紛紛
　　　其六
碧簫初弄暗想秦樓䨇鳯幾多情玉鍥分蘆節金箱貯
棗餳　蕉花含秘閣松影落層城誰搗元霜盡見雲英
　　　其七
短花長葉到處翠軿相接洞中春衣炷熬丹錫脣脂㵸
水銀　盤囊閒繫虎塵尾笑遺人總隔蓬萊路也生塵
　　　其八
金巾姣好長佩玉砂瑶艸受清虛粧鏡殱山鬼香奩撿
道書　緗眉遮羽蓋素手滌仙厨每當三五夜望蟾蜍
　　　其九
赤城紫府閒貯元瓏妃女小仙才節擁藍絲葆冠抽緑
玉釵　蜂房融日粉蝶夢遶天涯何事劉郎去不歸來
　　　山花子
蟬翅宫綃傅體寒琵琶掩面夜歌闌挿得鈿頭新撥子
是紅蠻　隔舎紫姑星㑹淺開門烏臼雨啼殘曾卜金
錢今始騐拆和單
　　　其二
小院風摇九子鈴臨河長對㹀牛星欲上玉機愁杼短
織難成　擲縷燭翻嬌鳯出縈絲泪盡濕花生誰道錦
文無様子看廻程
　　　春曉曲
小屏山上西江曲深處落梅寒簌簌曉鑑菱開赭粉紅
殘燈穗巻香脂緑　艸頭堦剗襪衩金花裏碧鈎旛勝
玉繞鳯䨇簧蠟炙新蚤春驚破霜溪竹
　　　菩薩蠻
含桃着雨花如雪井邊吹落春雲葉鸚鵡結釵樓新娘
半上頭　裁衣繙様子壓線盤金篚十五小裙腰能留
線幾條
　　　前調
山雞栖罷烏啼樹迎人燒盡柑紅炬複鑰下銅魚車前
一幰除　褥花嘗對縫羞見䨇鴛控漸減玉罏烟人眠
故未眠
　　　前調
宜城二月鶯啼蚤羅敷十五䨇鬟小錦帶約桑鈎使君
南陌頭　連錢嘶日暮共返宜城渡莫是看羅敷羅敷
自有夫
　　　前調
輕雷鹿鹿宫車轉晩凉偷弄邠王管䨇甲小蠀蛦黄鸝
處處啼　春風吹欲遍盡作西清怨暗裏換歌頭伊州
似石州
　　　前調
一株栁樹千條葉桃根巧向梅根接花塢暗相通新花
隔幾重　寳函春信杳水漫紅魚小半格軸頭絲環環
無盡時
　　　前調
日黄不上粧山面露圓難綴珠簾線種得鬰金花将來
浸木𤓰　枕屏山六扇上有江南岸岸盡是呉關關前
人未還
　　　河瀆神
楚雨歇殘陽滿庭新月瀟湘松花濕影墜山黄帝女花
竿廟旁　瑶瑟洞簫來極浦風吹桂酒椒漿夜半烟寒
翠歛幾人能上髙唐
　　　其二
丹殿俯嵯峨洞庭秋水湘娥深房鬼火暗青蘿嗚咽神
絃自歌　文木漆光絲纒腹蕉花影裏㜑娑祗為相思
美子燈前一歛䨇蛾
　　　採蓮子
風起蓮江縐緑羅(舉棹/)竝船歸唱採蓮歌(年少/)畫屏只
見金鸂鶒(舉棹/)不信䨇䨇水鳥多(年少/)細萍㸃㸃釘花
船(舉棹/)荇線飄飄縳畫竿(年少/)折得小蓮羞並蒂(舉棹/)
紅靴鈎入錦裙邊(年少/)
　　　更漏子
棗屏深樺燭冷複壁照人䨇影魚墜管獸銜環一牀衾
枕單　更漏咽樓頭月偏射小牕明蛤紅幕掩鵲橋低
銀河又向西
　　　其二
小檀槽新捍撥彈就夜堂秋月銀箭斷玉釵凉燭槃紅
泪長　寒角動霜風送驚起金微殘夢關戍柝女郎砧
城南秋漸深
　　　其三
幔鈎繩複斗穗寒夜美人半睡雲掩絮月朧明枕函亭
釧聲　蠶燭耀飛蛾遶門外烏啼難曉燔蕙燼隠紗籠
罘罳劃碎紅
　　　其四
剪鮫絲量獸錦寛窄燈前自審鈿尺短錯刀殘晩來多
少寒　園霧薄林花落水面星摇池閣山犬吠艸蟲鳴
曲房魂暗驚
　　　其五
井梧隂庭樹暝寂寂畫欄人静蠟子熖蟹衣筐隣家夜
績凉　芭蕉露零如雨記得暗中歡去宵漏盡曉鐘催
碧牕殊未來
　　　木蘭花令
曉鶯娓娓流粧閣日上燭吹紅繡幕束將方帶玉芙蕖
褁就半韝銀芍藥　尋花露冷臙脂薄花底暗翻釵子
落誰開鴛錦抱輕雲誤使丁娘枕前索
　　　小重山
春殿香銷鎖碧空夜凉宮漏悄咽銅龍銀河瀉地水漴
漴粧初洗殘粉膩溝紅　䨇鳯宿梧桐小桃金井上露
華濃長門枉自閉重重珠闥逈時拂玉堦蟲
　　　其二
芳艸茸茸翠輦遲昭陽初日影散彤墀銀旛綵勝戴䨇
纚金錯小翦出萬年枝　御苑落花時祠前祈百子漢
家池承恩唯有臂紅知中宵夢頻起視臙脂
　　　其三
黄帕銜鼇結象牀捲衣長拂面侍君王衫襟深惹御篝
香綃幛影隠隠見鴛鴦别院罷霓裳衆中新賜著殿
頭黄年來獨繫絳紗囊江南路四十杜秋娘
　　　其四
鳷鵲髙翾負日温春氷融太液細流渾嬾調黄子漬香
蓀羊車近竹葉滿金盆　十載見承恩踏青隨例出望
春門却收銀鑰暗銷魂梨花落深殿又黄昏
　　　喜遷鶯
榆葉裏楝花前燒盡白􁦝烟嬌龍自走不須鞭最喜是
鶯遷　歌羽歌舞羽舞人在掌中飛去霧絲裙子本蹁
躚何處更留仙
　　　其二
杏苑北曲江西殘雪尚依依輕輪輾絮著人衣拊馬夜
歸遲　蓬宴遥蓮漏淺紅燭萬條深院曉來唯聽乳鶯
啼移上緑楊枝
　　　臨江仙
澧浦紅蘭開日暮美人徙倚空亭幽巖春竹雨㝠㝠長
思公子愁絶翠雲屏　碧水尚傳瑶瑟怨棖棖夜鼓湘
靈蒼梧南去晩山青楚江遷客憔悴不堪聽
　　　前調
秋藕絲裙春樹面龍安寺裏為家時來空館倚欄斜欄
前新水日日浸桃花　素手自撩金索動腕繩輕約紅
紗東風相見各天涯道傍愁思散作日邊霞
　　　前調
髙閣近花紅影合繞牀還種青梧西施嬌小似無夫黄
金梯滑不見有人扶　茭葉菱根遮浦暗含情但採菖
蒲金閶門外夜啼烏女墳前去寒燭照東湖
　　　前調
晩渡潮生野火静叢祠深對江波垂鬟接黛一青娥寳
冠珠絡花帔貼銀鵝　估客往來争禱賽隔船吹鳯鳴
鼉山低如帶水如羅螭頭黄絹隠隠畫䨇螺
　　　前調
睡架荼􁋍紅刺軟霧中恍蔽輕紈幾番覔釧坐花間香
山未煖石炭𢷬烟寒　薄絮裝衣縈背胛空懸辟凍金
環武溪雪浄尚征蠻杜鵑聲杳莫是未教還
　　　竹枝
十二峰前(竹枝/)十二灘(女兒/)嘈嘈急水(竹枝/)渡來難(女/)
(兒/)瞿塘看似(竹枝/)桃花馬(女兒/)只少裝成(竹枝/)八寳鞍
(女兒/)錦江春水(竹枝/)白浮浮(女兒/)擔水嬌娘(竹枝/)踏水
愁(女兒/)洗面好來(竹枝/)清溜裏(女兒/)洗足當尋(竹枝/)濁
浪頭(女兒/)
　　　䨇帶子
紅藕香銷暑殿凉玉梭横枕墮釵長東樓賦得新來怨
中夜看沉龜甲黄　黄甲龜沉看夜中怨來新得賦樓
東長釵墮枕横梭玉凉殿暑銷香藕紅
　　　其二
君在教頭歌昔昔妓看垂手落摻摻裙襇半將遮屐㸃
柘竿長是拄腰纎　纎腰拄是長竿柘㸃屐遮將半襇
裙摻摻落手垂看妓昔昔歌頭教在君
　　　其三
樓髙是處盡烏啼栁外烟同翠眼迷流水落花春寂寂
浮家一檻近前溪　溪前近檻一家浮寂寂春花落水
流迷眼翠同烟外栁啼烏盡處是髙樓
　　　其四
春缸玉酒細鱗紅怨鳥啼花隔數重銀子蒜垂簾押静
新開背面兩鸞櫳　櫳鸞兩面背開新静押簾垂蒜子
銀重數隔花啼鳥怨紅鱗細酒玉缸春
　　　其五
誰向粧亭亭後别望中烟雨帶㠶開絲回漫水藍如襖
黛繞横山青似煤　煤似青山横繞黛襖如藍水漫回
絲開㠶帶雨烟中望别後亭亭粧向誰
　　　其六
紅荷短間白荷長細細風來細細香濃露滑篙聨艇側
同來到處問家鄉　鄉家問處到來同側艇聨篙滑露
濃香細細來風細細長荷白間短荷紅
　　　其七
寒雨江汀隔斷橋去時當似不來潮蘭浦憶人愁渺目
漫漫夜夢合花梢　梢花合夢夜漫漫目渺愁人憶浦
蘭潮來不似當時去橋斷隔汀江雨寒
　　　其八
鳩浮白水踏歌虚髩捋蟲珠雀畫裾樓上捲裳龍女侍
溝前御宿卸粧初　初粧卸宿御前溝侍女龍裳捲上
樓裾畫雀珠蟲捋髩虛歌踏水白浮鳩
　　　甘州遍
青槐路迤邐返長楊暮雲翔銀魚立胛金鵝仗帶曾騎
黄馬射黄羊　歌肆側酒壚旁調鷹牽犬歸去愁殺羽
林郎花剗㡌往往賭毬塲暗風揚薫衣透縷隔巷細生
香
　　　其二
金槌去長䇿棗紅騮五陵遊純鈎蒯繞縵胡纓曲氷梢
獵獵似星流　兄執㦸弟長秋射飛逐沒嘗見便殿賜
衣裘年正少花發醉娼樓錦纒頭幾行歌舞一曲遍甘
州
　　　其三
甘州遍𦍑笛又將殘聽聲寒黄花碎葉琱戈鐵馬茫茫
飛雪滿燕山　邊角静戌衣單紅閨萬里夢斷都䕶請
生還㕍帛逺風急墮旌竿望長安甘泉鐃吹何日達蕭
關
　　　其四
秋風起展轉事長征出邊城彎弧鵲角佩刀犀首趫趫
斥突願擒生　收勅勒捲攙槍夜凉頻擊刁斗空磧答
遥聲轉戰苦車騎未成名塞魂驚琵琶孤塚春艸日青
青
　
　
　
　
　
　
　
　
　
　
　
　
　
　西河集卷一百三十二
欽定四庫全書
　西河集巻一百三十三
　　　　　　　　　　翰林院檢討毛竒齡撰
填詞(三/)
　小令
　　　十六字令(近調宜列賦題但本稿多/不列今不敢增入後倣此)
花下影跟人上玉墀誰推倒横著半氊兒
　　　搗練子
青草軟緑波長日暮鄉關思渺茫呉苑隋堤何處是滿
江垂栁又垂楊
　　　前調(泊山/塘作)
雲淡淡雨絲絲舊日真娘何處祠横笛短簫聲漸逺藕
花塘子夜來時
　　　夢江南(當緩緩歸曲妃埈曰按呉越王妃每歲/歸臨安王遺  書云陌上花開可緩緩)
　　　　(歸矣呉人用其語為歌凄然又蘇子瞻/有緩緩歸曲然用清平調引與此異)
臨安去陌上已開花扇影似翻江上羽車簾剛拂艸頭
沙緩緩好歸家
　　　其二
臨安去陌上已花開繞路烟絲籠煖去清江日影帶潮
回緩緩好歸來
　　　法駕導引(送一苓和/尚還羅浮)
江㠶暮江㠶暮六月水西頭竹子牽來黄蛤履荷花汎
去白螺舟送汝返羅浮
　　　憶王孫
東風吹栁覆金堤爽岸紅樓望去迷日映游絲捲幔低
畫橋西一樹嬌花鳥自啼
　　　前調(遊西/施山)
西施歌館舊城東畫棟朱欄映碧空花絮隂隂趂晩風
翠重重石上臙脂墮雨紅
　　　翦半(舊無此曲疑分一/翦梅之半故名)
光宅坊前十字街桃子花開杏子花開鈿頭櫟子有人
猜恐是銅釵不是金釵
　　　其二
縛竹纎纎似女腰欲上溪橋怕上溪橋黑雲遮住北山
㘭昨日風潮今日風潮
　　　其三
木槲花間乳鵲栖鵲也能飛花也能飛臨行空記艸花
期二月當歸三月當歸
　　　長相思(泛舟西/江即事)
一橋低兩橋低棗樹灣頭西復西江深雨欲迷　早烏
啼晩烏啼兩槳歸來烏未棲相逢半路溪
　　　前調
䨇頭釵獨頭釵一様金鵝兩様排釵梁起四臺　烏㡌
來白㡌來湖就磯頭望幾迴菖蒲花未開
　　　㸃絳唇(送/春)
惱殺啼鵑逢人還道春歸去留人不住誰要留春住
花絮茫茫萬㸃愁人緒歸何處春歸無路莫是人歸路
　　　前調(姜亦輿汝長/庚邀聽琵琶)
抱出檀槽金絲撥子輕輕落淺圍羅幙月上欄杆角
夜半嘈嘈繁手驚相錯敲銀索夢回粧閣花底飛烏鵲
　　　前調(采蓮/曲)
南浦風微畫橈已到深深處藕花遮住不許穿花去
隔藕叢叢似有人言語難尋泝亂紅無主一望斜陽暮
　　　相見懽
倚牀還繡芙蓉對花叢牽得絲絲栁線翠烟籠　愁思
逺抛金翦唾殘絨羞煞鴛鴦銜去一絲紅
　　　前調
花前顧影鄰鄰水中人水面殘花片片繞人身　私自
整紅斜領茜兒巾却訝領間巾裏刺花新
　　　前調(懐/人)
秋風嫋嫋登臺强徘徊兩兩鴛鴦飛去幾時囘　錢塘
路西陵渡總天涯不是蚤潮又是晩潮來
　　　霜天曉角(仝丁大聲史窻臣徐徽之蔡/大敬來成夫登望京門樓)
平沙十里滚滚江潮水横下秋鷹如削短艸岸朔風起
　欄杆人共倚舊關何處是記得西施去路殘陽外碧
烟裏
　　　前調(曉/起)
栁烟如織病起逢寒食昨夜東風吹𦂳花梢上雨來急
　曉開銅鏡立鏡光涵曉色驚見濃雲堆下梨花月一
輪白
　　　醜奴兒令(妓席/送酒)
玉瓶春煖酴醾淺艶殺青哥窄䄂摩挱蚤把空桮弄鈿
螺　擎來悞濕䨇條脫重瀉金波斜對銀河唱罷甘州
奈若何
　　　前調
珠繩初絓銀河瀉花滿中庭露滿中庭嬾向庭前看月
明　山屏幾褶孤眠久夢也難憑醒也難憑翻願今宵
夢不成
　　　減字木蘭花(桑婦詞/)
城南暮雨尚有採桑秦氏女低繫桑籠獨倚桃花一樹
紅　青驄西去口裏銜絲銜不住歸到燈前一任三眠
與四眠
　　　前調(仝姜八孝/亷有訪)
陸公祠畔十里横塘行未半花港深深王四娘家何處
尋　醁醅初注又是孝亷船欲去怕照菱花對面分明
又一家
　　　卜算子
小鳥踏花枝花落如紅霰花樹朦朧一徑迷中有佳人
面　愁見落花多欲去還留戀扇子盛來仔細看㸃㸃
桃花片
　　　前調
門外緑楊堤門裏紅粧女何處金覊美少年故綰垂楊
縷　風起攪楊花飛作㢘纎雨眼底迷迷不見人且聽
黄鸝語
　　　阮郎歸(春/暮)
櫻桃子熟竹初肥南園晝啟遲蜂房濾粉暗成脾畫垣
生緑衣　蒲雨漲栁橋低鞦韆深院迷杜鵑啼歇最髙
枝有人還未歸
　　　前調(秋暮見/曉粧者)
拒霜花發傍粧樓樓前細水流隔花初日上簾鈎美人
樓上頭　開碧篋瀉紅油鏡邊長坐愁鴛鴦瓦熱露華
浮玉釵寒未抽
　　　浣溪沙(和任二王/俌迴環韵)
隂栁垂庭山枕斜禽鳴自上檻邊花深屏午夢隔牕紗
　甕啟氷牙蛆瀉酒襟披雪眼蟹瀠茶臨粧晩掃淡黄
鴉
　　　迴前
斜枕山庭垂栁隂花邊檻上自鳴禽紗牕隔夢午屏深
　酒瀉蛆牙氷啟甕茶瀠蟹眼雪披襟鴉黄淡掃晩粧
臨
　　　武陵春(登仙/桃山)
溪口桃花紅欲暮淺水泛胡麻行盡空林散紫霞來到
上清家　縹緲香壇松飯熟石鼎醉丹砂歸路殘陽噪
晩鴉回首亂雲遮
　　　菩薩蠻(即/事)
花前鼓瑟花間聽紅燈低照新粧靚侍婢喚行雲髙唐
曾見君　玉籠香霧繞怕見青銅曉井上轆轤聲翻教
睡畫屏
　　　前調(咏枕/和友)
珊瑚鏤枕珠闐細盤雲散澤香衣膩枯壓髩邊花花紅
印一些　與誰同轉側繡出雙鸂鶒將枕付陳思陳思
思不思
　　　其二
嘉文小褁雙絲紐單窩認得孤眠久淚浥口脂融相逢
一夢中　花函遮短帔中有相思字銀燭夜來新深憐
抱枕人
　　　前調(商霖臣/納姬)
溝頭流水山頭雪春江幾度迎桃葉桃葉渡江來江花
兩岸開　珍珠量幾斛買得䨇蛾緑衫子緑于蛾雙蛾
奈緑何
　　　前調(為楊生催粧者多見紙落縁上官知/書也最後弟子周風逺索甡和詞)
丹楓葉葉迎春小錦茵開處香鸞繞銀扇隔琱櫳燈花
百子紅　櫩前烏鵲曙休遣催粧去賦得夜來珠昭容
攬鏡餘
　　　其二
雕籃細壓花毬小金箱疊鎖蛛絲繞畫燭滿簾櫳雙樽
琥珀紅　芙蓉清漏曙曉鳯銜烟去慢撒帳頭珠香奩
貯有餘
　　　前調(顛倒韵伯兄大/千姪阿蓮仝作)
藥欄勾墮銜釵雀雀釵銜墮勾欄藥花落畫屏紗紗屏
畫落花　曉山關㕍繞繞㕍關山曉人逺惜殘春春殘
惜逺人
　　　其二
軟鋪銅甃飛紅淺淺紅飛甃銅鋪軟深巷栁摇金金摇
栁巷深　爚篝香霧薄薄霧香篝爚門掩半黄昏昏黄
半掩門
　　　其三
去春三鳥栖來曙曙來栖鳥三春去邊塞絶秋千千秋
絶塞邊　錯彈哀抵角角抵哀彈錯樓倚謝娘秋秋娘
謝倚樓
　　　其四
井榦雙斷金絲綆綆絲金斷䨇榦井城上響啼鶯鶯啼
響上城　綺園南去騎騎去南園綺遲日墜鳴機機鳴
墜日遲
　　　其五
簸錢金壓花裙唾唾裙花壓金錢簸斜日鬬鈿車車鈿
鬬日斜　酒胡雕列缶缶列雕胡酒孤燭醉當罏罏當
醉燭孤
　　　其六
熨香沉斗珠繩屈屈繩珠斗沉香熨花鴨睡籠紗紗籠
睡鴨花　減絲荷漏淺淺漏荷絲減長夜好難量量難
好夜長
　　　其七
燭槃深影春􁀙曲曲􁀙春影深槃燭迷路入花溪溪花
入路迷　枕函空覆錦錦覆空函枕遮莫苦棲鴉鴉棲
苦莫遮
　　　其八
刺桐花滿髙橋寺寺橋髙滿花桐刺魂斷幾家村村家
幾斷魂　去騧嘶落絮絮落嘶騧去娘度夜中霜霜中
夜度娘
　　　其九
小姑村映青溪曉曉溪青映村姑小家是就磯斜斜磯
就是家　返舟蓮櫂逺逺櫂蓮舟返儂識舊娃宫宫娃
舊識儂
　　　其十(寄/友)
上潮春漲西陵望望陵西漲春潮上寒雨渡來難難來
渡雨寒　燕泥銜斷檻檻斷銜泥燕時苦作蠶絲絲蠶
作苦時
　　　其十一(訪所/歡作)
路旁廂板烏椑樹樹椑烏板廂旁路尋處甚隂隂隂隂
甚處尋　縷絲千㸃雨雨㸃千絲縷何若别情多多情
别若何
　　　其十二(落㠶亭送女士/黄皆令逺行)
窄㠶輕落亭前驛驛前亭落輕㠶窄紅露浥花襱襱花
浥露紅　渡淮臨雨暮暮雨臨淮渡長過莫愁鄉鄉愁
莫過長
　　　攤破浣溪紗(懐張七雛隠/粤東未歸)
黄木灣前蘆㕍稀琵琶洲畔竹花飛南去陸郎烟瘴裏
幾時歸　翠鳥羽長臨鏡逺章魚海濶跳波微看到木
棉紅又白好裝衣
　　　少年游(過陵下/感舊)
當時邂逅凌家山下桃樹滿前津今來又值桃花開後
不見那時人　香輪翠幙陵前路日影動飛塵流水横
斜鳥啼哀怨愁對武陵春
　　　南柯子(鬬艸/詞)
喜摘唯紅豆難攀是白榆百花亭外展氍毹藏得宜男
臨賽又踟蹰　綃帕牽藤刺緗幱褁露珠朦朧却把翠
鈿輸暗揀花枝挿補髩邊虛
　　　前調(和楊王客賦得/玲瓏隔牕語)
青漆垂銀鑰丹紗映玉櫳隔牕嬌立小芙蓉兩地分明
細語一燈紅　好鳥音初剪幽蘭氣轉濃相看枉自喚
玲瓏一寸明螺槅子萬重峰
　　　前調(落/花)
粉蕊飄來薄紅英落處稀一團并作屐頭泥却是桃花
飛過李花飛　殘粉留青蒂零紅斷碧枝落花那辨蚤
和遲空自曉風吹了晩風吹
　　　前調(飲龔/氏)
梧子叢臺敞荷香小幕開氷漿雪瀣滿罇罍時見梁間
䨇燕自飛回　覆艸傳螺盌藏鉤覓墜釵閨中栁絮謝
家才妬煞王郎私遣隔簾猜
　　　鷓鴣天
絳帳迢迢結作雲東風吹縐石榴紋芙蓉弄色調金粉
蛺蝶尋雙認繡裙　花羃䍥思紛紜游車歸去日斜曛
不知唱得難忘曲十二釵邊若箇聞
　　　前調(過女教/塲有感)
銀甲琱戈小隊工内家宣勅教從戎山蘿覆鏃縈金細
野火燒旗閃幔紅　宫月静陣雲空鳯凰山下抱龍弓
珠兠玉靸團營路小雨寒花何處逢
　　　前調(賦得鴛鴦/沙路逺)
翠鬛紅翹金蹠低藕花多處一汀迷誰憐比翼琴臺瓦
枉織雙絲錦字機　銀埒逺玉塘稀天長海濶幾時歸
相離只解相思死那解相思未死時
　　　其二
蓼浦蘭江隔逺涔彩毛飛去信音沈十三絃上鎪金柱
二八􁲻頭琢玉簮　無處覔好難尋空留雙影繡羅衾
幾回欲向沙頭路到得沙頭路轉深
　　　玉樓春(姜汝髙公子/迎婚武林)
梅花開滿清江路北府夜凉新􁧂度誰開扇上五明羅
只掛燈前九子璐　西陵水削廻潮暮雙琖乍傳天欲
曙開元新賜小金錢撒在帳中無覔處
　　　前調(八月宿姜真源憲使後/院夜飲仝小農汝旦作)
紅蕖小幙開深檻微雨乍收凉漏淺酒淹罏火帶霜吹
風攪燭油和熖翦　銀船交泛明河轉玉樹當軒共婉
孌夜深空憶廣陵濤水繞曲江知近逺
　　　前調(題詩緯/有叙)
　乃若金箱填字逺過縹嚢鏤管成文勿需黛椀秋金
　懐寳鍼之篇晨鏡掛玉臺之咏則有寄㫖蒲生興情
　紈素藏明月于篋笥之中望悲風于枲蔴之末雖或
　華釵曜首難間兩思澁布縫衣徒傷十指誠哉托累
　歎以叙情惟導揚之撫志者矣夫隂陽麗居𤣥黄以
　間竒偶環生鍾吕惟錯故物情以抒播而相宣幽思
　縁咏謡而就闡曩者嵞山嬌女創始南音於越小君
　實憐西往周官諧淑女之章尹姞重都人之什則夫
　學士稱詩不疑備録閨中揚誦能無軼音洎乎偼伃
　嗣徽於有漢令暉振藻于齊代鳥聽三妹未誤吹桃
　蘭偶二媛不生上葉縱左兒金艸數樹遺馨陶氏鈿
　筝幾行斷線亦且修肴扶寸而成味繭絲雜組以為
　色况復盤中屈曲刀尺所未傳錦上迴環機絞所難
　及以至翾風多仙去之思著日起忘歸之樂即新聲
　苦耳子夜歌來舊地驚心陽春看去妓童且戀其金
　鈿嫂婢竟摷夫團扇沙門留少婦色比苕華湘岸送
　嬰兒號為蘭杜斯亦叢􁎥所難遺稇䆄之必備也且
　夫古之稱採摭者豈徒摫長飾孑周流美好云爾哉
　蓋將以離合衆多區别媮妙而善用其所至優也雜
　花非一色而皆醸于目紛割非一味而皆蕩于齒故
　混絲匏于條貫之㑹則扭矣列黼畫于纂組之班則
　殽矣故夫曩帙既備捜討易為功近載未詳賓陳難
　為力茍其故杼之纒綿自必殘絲之紹屬然而空織
　無緯求匹自難絲子未生春蠶已化當日婉兒選士
　帳殿珠飛惠姬授書藜屏火爟加以婦功而受婦絲
　則絣絽不失其文以女士而作女誡則窈窕不傷其
　體矧玉映嗣本中郎家餘鮑照紅唫未斷還傳靧面
　之詞緑篋堪留實儲傷心之句曾攬珮纕于澧外已
　散珠唾于雲間則其堇銅照物鏡裏花開魏尺量衣
　燈前錦爛紅蛾著樹必當收園客之絲綺瑟停歌誰
　謂減嫘妃之鑷哉
呉山曉閣粧螺子山木倒開蠻鏡裏筆牀閒寫竹衣紅
書帶自垂藤菜紫　機頭小軸穿花綺纂就散絲盈絡
緯秋波千頃照芙蓉無數綵雲江畔起
　　　虞美人(九日蠡/城遇雨)
龍山秋曙官亭冷烟鎖茱茰井西風吹雨雁南來何處
還登戲馬宋公臺　美人壚下桑郎熟細把金錢菊遼
東皂㡌墮堪傷不道滿城風雨又重陽
　　　前調(廣陵李宗伯/寓觀女劇作)
蕪城新曲勾欄淺覆地氍毹軟小蠻金管雪兒筝二十
四橋明月照人醒　三朝不作銜書鳯但舞江南弄曉
風散去彩雲愁可是竹西歌吹舊揚州
　　　前調(喜來我平歸自江右寄詩并詢/徐大文張祖望呉雲章消息)
布颿婀娜江州至貽我相思字懐中一日九開看記得
舊時風雨夜闌干　潮平若泛西陵渡須把滕王賦南
州榻冷劎城凉借問延陵何日下南昌
　　　前調(寄懐鄒/訏士)
宫鶯細囀皇州路花煖金盤露春風扈從賦長楊䇿馬
歸來重醉酒壚傍　錢塘五月氷壺曉别館新荷小瑶
辭百幅重南金思煞梁園客子到如今
　
　
　西河集巻一百三十三
欽定四庫全書
　西河集巻一百三十四
　　　　　　　　　　翰林院檢討毛竒齡撰
　填詞(四/)
　　　青玉案(渡江/有感)
夕陽江上丹楓暮看車馬紛無數當日西施從此去城
山出海樓船近岸中有更衣處　平沙十里長亭路空
留得花如霧最恨江流流不住暮潮初下午潮還上今
古西陵渡
　　　其二
片㠶絓處蘆花白痛年少經兵革庾信江陵歸未得教
兵城下髙遷屯畔一夜寒濤坼　東來西往看如織問
誰是當時客睹此芒芒百思集素車何在烏鳶散盡猶
有人霑臆
　　　瑞鷓鴣(和姪/阿蓮)
梨花嚲鵲驚春雪栁曲迎車怯曉風檻外蝶衣籠畫粉
樓頭鳯蠟瀉珠紅　燻迷銀葉憐粧坼露壓金槽滴睡
濃無奈景陽鐘隠隠數聲和月到簾櫳
　　　其二
春還繡陌桃初落日映璚綃幙半遮黄㸃額頭花勝結
紅抽靴子蒯繩芽　妬蛾筝合矜秦趙細犢車香繞狹
斜空有侍中誇易識難忘一笑在東家
　　　其三
呉娃窈窕裁芳紵楚竹參差聚列星歌扇影廻屏半褶
舞裙絲挂箔頭釘　觴迎水曲翻龍㔶車轉花梢動鴿
鈴天上舊曾聽鼓瑟歸來幾度暮山青
　　　其四
董賢館外驕騧騁班氏門前冷鳥啼湘浦芰裳迷蔡北
秦臺蘇合出烏西　鍼縈鸞縷愁丹纒燈滿蠶塸怨赤
蹏難與故夫擕束素重逢但唱杞梁妻
　　　踏莎行(題梅市香/奩集後)
寳扇横時玉堂深處開奩齊唱金鍼句漢陽少婦解璇
璣孝標令妹工詞賦　鬱艸名金栁花成絮滿闌種就
珍珠樹欲聽緱氏海西謡須尋仙尉江南路
　　　小重山
麥壠青青菜壠黄野棠花滿路日初長誰家女伴鬬新
粧蜂來往刺得口脂香　三五暎垂楊見人還却歩背
方塘小姑不解斷人腸看花落又看浴鴛鴦
　　　前調(鞦韆/詞)
繡柱紅繩曵彩雲雙雙懸畫板對斜曛風吹襪子小鴉
分重扶下低繫水羅裙　天際映虹紋抛來香帶薄繞
氤氲空園人散欲黄昏驚鴻墮花落自紛紛
　　　前調(尋鎦氏姬人彈琴時正學織縑催促始出/坐後彈幽蘭操指弱苦絃逼又私顧坐人)
　　　　(每彈多誤頻視指爪云為翦/鑷所傷賦小令即事讀示之)
花裏重尋趙璧彈流黄朝日映織初殘停機暗下理雙
鬟調絃請莫是喜幽蘭　絃澁苦難安機絲曾裂指沁
心寒思繁錯記寫離鸞彈多誤頻脫指環看
　　　前調
青鳥銜來雙錦鱗背人佯撇下小重茵口脂紅淺浥香
津緘題處印得指螺新　素字小泥銀簮花新様巧衛
夫人鴛鴦格子剪江蘋波紋細恍見淚粼粼
　　　前調
一過東湖深又深石橋啼不斷午時禽栁黄曾壓絞兒
金雙朱戸流水晝沉沉　有女暗相尋紅衣羞淚濕洗
前襟東風吹放小桃心吹難住吹落滿庭隂
　　　調笑令(馮/二)
　蘭陵酒壚江縣前壚頭小妓名阿絃粧成好咏晩桃
　曲手持雙帶黄金錢金錢綰帶隨手斷願絓銀牀幔
　頭蒜桃枝本是紅紫枝翻作當年栁枝怨
怨怨栁如線青漆鴉頭紅脰燕背人偷弄金條釧一曲
桃枝相戀落花飛滿春江面飛過春江何限
　　　前調(胥苓/弟)
　張𤣥小妺閨房姿傾城能作顧兎詞孤鴛文彩本相
　惜只憐花鴨難求雌幨㡡熊熊燭光動悞泛桃花到
　花洞天青地白何所關愁煞江郎對牀夢
夢夢晩花涷小妺閨房原解誦窺㡘偏愛求凰弄恰是
琴心難動琴心裊裊春風送豈是琴心難動
　　　前調
　真珠洛下排銀觴停絃暗呼紗㡌郎金鈿花合入侯
　幕重逢仍在光延坊光延坊南泰娘路别住街頭有
　樗樹傾觴一顧十載心化作片雲無覔處
處處繞飛絮紗㡌郎今何處去章臺折盡長條樹樗子
街頭重遇玉缾金琖燈前注愁煞夜烏啼曙
　　　臨江仙(沈康臣生/日席上作)
五月海榴紅照眼美人初佩丹砂金堂綺席啟朝霞
暑衣裁葛葉氷椀浸菖花　賦就子虛将入奏漢庭
狗監先誇秋風錦石動星槎但懸金似斗那羡棗如
𤓰
　　　其二
細結五絲仙勝縷屏間艾虎交懸願郎如虎復如仙山
公曾典簿四十正當年　男子生難誇萬乘也應日數
官錢他時花拂錦連乾欲看三島雪更泛五湖船
　　　前調(送董琴菴司/馬之任汾州)
紅斾逺迎汾上路樓船還賦秋風兒童騎就竹蘢䓗塞
烟含栁碧關雨墜楓紅　漢相江都三策貴勿需司馬
軍容琴臺撤幕敞芙蓉髙山千萬疊流水兩三重
　　　前調(贈任石/友初度)
記得蜀葵花發後一樽長對花前鳴鳩初拂杖鄉年紫
􁋿開碧篠丹竈有青蓮　十畝綺園還自賦彦升當日
詩篇玉鉤金犗釣魚船枕來滄海外潄向赤城邊
　　　蝶戀花
蠟子櫻兒飛緑鵲午睡裁醒倚遍雕紅藥青映逺山迴
雨脚殘虹幾暈臙脂削　滿院繁花看漸落日暮風生
片片吹來薄粘得斷絲絲又弱重重絆住鞦韆索
　　　前調
日暖穠桃紅照水粉蝶飛來水上銜香蕊映水雙雙低
復起影皃也在花窩裏(後/缺)
　　　唐多令(嘲栁/皃)
隋苑覆依依行人迷又迷風前空惜好腰肢待得長條
堪作線蠶箔下又繰絲　折盡渭亭枝年年送别離滿
欄空自撲人衣待得飛花堪作絮交領下煖風吹
　　　江神子(送栁/兒)
紅亭細栁碧條條解輕舠渡春潮沽酒簾低春色滿河
橋送得栁枝南浦去人漸逺楚天遥　臨行重繫緑絲
縧拂花梢望迢迢栁絮飛飛偏惹柘黄袍春去那堪還
積雪㸃㸃下未曾消
　　　前調
花銜日色栁銜烟畫樓前水連天緩㯭輕歌鴨嘴小娘
船新載摇郎湖曲裏不願取渡頭錢　前山深樹有啼
鵑恨年年未歸旋紅板人家猶自掛鞦韆日薄餘寒春
又晩溪路逺艸芊芊
　　　祝英臺近
畫欄低斜日暮睡起甚無緒蛺蝶游絲陣陣惹飛絮是
他梅子生心櫻桃辭蒂著甚箇五風三雨　隔墻樹聽
葉底鵑兒不住呌誰去看又黄昏寂寂閉朱戸夜來明
月何如幾時回顧記不出初三十五
　　　滿江紅(商兩臣/彈琴作)
猊火初紅抱綠綺夜堂三弄漸秋老亭臯木落晩雲流
涷紫稗霜田翔寡鵠碧梧凉葉棲雛鳯似蘭娘峽裏聽
流泉當時夢　幾曾是商陵痛何須作雍門慟但前軒
月下手揮目送三尺氷絃看似雪有新聲迸入鴛鴦綜
恰七條總似一條絲絲絲動
　　　前調(施愚山憲長招仝韋劍威六匠陳集生張/南士徐伯調平載問過岳王祠觀宋髙宗)
　　　　(手勑用文待/詔王弇州韵)
第六橋頭四望裏水青山綠栁隂下幔舟艤岸管笙低
蹙過雨晩移東嶺盡清鐘午度西林曲趂紅裙同拜岳
王祠閒追逐　雙熊仗排花谷交螭字横荒麓啟玉函
珠璽鳯鸞飛簇漫道明湖春去久聽子規尚呌南枝木
痛玉毫散寫作南枝枝枝矗
　　　玉漏遲(白門張修崖京口吕錫馨逰越/仝人公讌于右軍祠下即事)
右軍祠下路勝友髙朋一時雲集修竹崇嵓遥想蘭亭
當日車轂驟如流水交履舄滿堂笙瑟何處覔華鐙影
裏管兒歌澁　蚤是千里相思更命駕能來四愁都釋
南國佳人邂逅相逢車笠梁苑鄴宫難再金樽滿倒傾
安惜漏轉急今夕不知何夕
　　　滿庭芳(公望遺甡以/潞國之琴)
漢室淮南藩封澤潞紅絃久擅空桑㩦來海甸寳匣散
珠光碧軫瑶徽璣額龍門樹斵羽鏤商人傳是乾清供
奉曾遣賜諸王　崇禎題歲月横紋印緑蘇帶流黄自
王孫散去淪落江湘故國軒懸何處燒桐好付與中郎
誰知得紅絲繫足還是舊宫粧
　　　前調
海燕争春城烏啼曙叢叢花滿闌干虹梁日照碧葉露
初乾昨夜新衣裁就薫籠煖翠簇紅攅頻提視羞人難
著只説曉粧寒　長干西去路春江鴨綠新水漫漫蚤
青牛朱轂駵馬金鞍江畔垂楊萬樹風吹繞貝帶斒斕
粧樓望翩躚水底疑向鏡中看
　　　前調(夀諸耿/衣五十)
紫嶠鸞飛銀河鵲去南園長抱金巵蓮塘晝煖花影散
紅衣種得兎頭新熟閒唫望繡滿町畦扶瑶瑟佳人醉
擁日照畫欄西　回思當日事雞壇㑹鼓鶴市吹篪難
蹉跎隔歲屈指俱非但對百城圖畫家瀕海有友安期
憑酣飲朱顔未老翹首絳雲低
　　　前調(聽商生徴説/彈琴永思樓)
微雨凉收風翻橡葉女墻斜㸃三星永恩樓上躡履暗
中聽何處瑶琴初發珠簾外流水泠泠停聲久千崖忽
墮元鶴舞青㝠　汾亭遥奏後簫憐秦女瑟怨湘靈奈
晩風吹角秋雨淋鈴此際琴心到處東家女誰在銀屏
屏中睡今宵無夢有夢也應醒
　　　前調(沙綠妓一名沙六商氏姬也度曲稱妙/一時既乃為尼于果園名谷虚矣亡友)
　　　　(祁兵憲姬弱雲初北里有名兵憲亡後從/六云甡飲桐音齋詢其事賦得長調金秉)
　　　　(叔和/歌焉)
石氏懸樓王郎開閣傷心睹此芒芒上宫碧玉本是舊
名倡繐帳空懸日暮西陵下幾曲滄浪如何地漳臺望
久回首見空王　雙雙尋侣伴幽唫梵磬彷彿伊凉把
楊枝滴露暗洗朝粧滿目天花散盡雲牀冷夢斷髙唐
褰㡘坐水田衫子不疊舊衣箱
　　　倦尋芳(寄駱叔/夜明府)
渭南萬里三載㩦琴人誦亷潔為葬慈親歸卧溪山别
業道逺勿辭髙士弔哀來時涌丹徒血苦思君又蹉跎
相失暮秋時節　游望冷薔薇洞口絲竹蕭條逺過前
哲兎苑雞塲還攬舊時英傑艸煖唫成樊水調花飛夢
散華池雪聽西堂幾何時又鳴蜻蛚
　　　桂枝香(姜桐音芳/樹齋留别)
去冬冬至剛雪霽梅花山樓殘醉兒女燈前感歎宛如
夢寐春來重訂王孫約竟淹留又攀叢桂青陽下榻𤣥
霜解䌫頃刻間事　念晨夕盤餐並對更寒雨雞鳴煖
風花墜巴里聨唫古調遜君佳細雲門舊誓尋難度頓
陽關衰栁摇曵幾時還㸔賓鴻萬里碧天留字
　　　喜遷鶯(祝/贈)
錦堂清晝恰瑶琖傳來玉荷開後齊岱基祥甫侯嗣懿
盛世相君遺胄皇覧揆予初度看綵鳯翔雲岫况世載
有千金一字國門之購　前侑歌緩處脆板清絲花下
排紅豆竹秀聨唫波流送羽觴詠蘭亭依舊當日醉鄉
何在教好女揄長袖恐有客飲淳于一石與君為夀
　　　長亭怨慢(賦得春日凝粧上/翠樓和葉蕃觧)
春已暮畫奩頻啟朝日穿來又在眉際􁚃粉將施彈綿
先拂鏡兒裏木𤓰漬了又添上新紅子為要好情多還
則向傍人問箇勻未　晝長繡褶煖換却簁羅淺綺薰
嫌石葉疊下鬱金細細臨行道履線將殘踏不得樓頭
新􁆮誰曾顧樓前樓外暮春餘幾
　　　念奴嬌(集張登子/南華山館)
蘭亭秋暮眺晴原竝到南華山墅畫檻横塘看兩岸多
少斷紅殘紫鼇禁當年鷺車昔日休沐時來此蒼梧頴
嗣至今長讀秋水　閒備彩䌫青絲玉壺㩦酒處錦鱗
鮮美呉下阿蒙何日至相對鄴宫才子舞鳯雄圖放龜
遺跡衰栁頻低起耶溪相望不知去幾何里
　　　前調(示姜芑/貽留别)
謝庭玉樹乍臨風摇曵烏衣巷裏何處羊車還洛市皎
皎雙瞳如水洗馬清神黄門雋格少小能文史𤣥亭問
字慨然逢故人子　相對芳樹髙軒青鐙殘夜淺流螢
娓娓轉盼河橋解䌫去搴盡江皋蘭芷燕翼堪憐鳯毛
有待西水浮新芑春陽努力眼中吾且老矣
　　　前調(為白孟新仲/調母夫人夀)
　(闕/)白下嘆何人不識白家兄弟長者賢良方就辟仲
舉孝廉相繼有母年髙北堂娯養蘐樹長芬斐及時捧
檄如君孝弟能幾　幸遇八十華辰稱觴逺近各具登
堂禮曾讀前朝黨錮傳二白齊名杜李滂母賢哉從容
告誡籍籍盈人耳風流無恙百年今且伊始
　　　春從天上來(擬昭君詞/送友出塞)
河水東流看萬里寒風塞外驚秋誰遣傾國逺嫁邊頭
辭鳯輦下龍樓記臨行上馬賜與錦帶共箜篌卸宫粧
向深深毳幕徐換貂裘　平沙那堪曉發似露下長門
月墮金溝滿地燕支萎紅枯紫巧勝畫筆塗勾羡年年
塞㕍歸渡海岸與沙洲願仍還上林舊宿同呌更籌
　　　花心動(寄大/敬)
蝶裹花幱微雨後深苑荆桃如菽紅粉堆邊露琯氷筝
並起是誰華屋楝花風發前村暮空巖畔有人如玉牽
蘿罷天寒倚遍一庭修竹　私唱開元舊曲見林外春
紅暗翻秋緑昨夜驚烏夢裏還啼向日對筵蕉燭玉猧
盤地銀絲繞吹松粉墜來金粟那須聽黄公鳥聲斷續
　　　西河
春後雪衫兒因甚難熱緑叢啼鳥聽吹來嫩簧小舌可
憐榖雨是明朝又當花謝時節　翠蛾子誰與貼雀花
鏡裏誰折珠娘西去唱楊枝怨歌幾闋長干斷處苦相
迎桃根桃樹桃葉　枕屏疊下三四褶攬流蘇帶子雙
結枉對金釭明滅但轆轤井上咿啞相接恰夜烏城頭
啼歇
　　　望海潮(越中懐古仝/秦淮海韵)
東南都㑹㑹稽形勝居然晉代風流宛委赤書蓬萊紫
氣天連星宿牽牛佳境任優㳺向山隂道上秦望峰頭
萬壑千巖當時曾此鎮揚州　依稀舊蹟還留悵蘭亭
人散蕺里歌遒九曲風光五湖烟雨望中處處生愁時
泛小犀舟看西施西去花謝粧樓猶見若耶春漲緑草
遍芳洲
　　　金縷曲(夀商/樞部)
正小春花煖繡屏開碧觴乍舉黄眉初展𤣥扈干雲太
宰後猶見征南季簡且載酒閒聽絲管緑野蚤成江上
宅况採芝舊日商山逺問海水幾回淺　古來七十原
希罕更菁蔥滿庭玉樹琱盂金版荀氏八龍齊下食不
羡瑶臺瓊花是何處馳歸輕􁧂大婦流黄中婦錦最可
憐小婦調笙緩榆厯厯棗纂纂
　　　蘭陵王
想前此閣下薇花乍紫横欄曲半臂荔紅鬈髪新梳理
黄子按鵾絃第四忽地呉頭楚尾看看逺海㕍又來眼
底空留數行字　思量那年事不合啟廂東夜雨燈暗
桃花悞賺劉郎至奈三載寒食一朝歡聚手把窄襪弄
花綺那知夢兒裏　倚徙病初起况翠帳寒生晩秋天
氣暮暮朝朝向誰是縱迢遞關山夢魂堪寄知他去處
是百里是千里
　
　
　
　
　
　西河集巻一百三十四
欽定四庫全書
　西河集巻一百三十五
　　　　　　　　　　翰林院檢討毛竒齡撰
　　填詞(五/)
　　　少年㳺(汝南官署/七夕作)
看看又是銀河清淺織女乍停機不知何事今宵殘醉
還聽汝南雞　庭前𤓰果粧成巧暗裏絓蛛絲記得年
前小礬山下乾鵲夜來時
　　　前調(過淮城口/占  有序)
　予去淮久矣康熙十七年徴車入京從淮城下過遂
　駐馬流涕占此詞
馬蹄纔發陽平門外望裏是淮安可憐此地曾經流浪
一十五年前　曲江髙㑹知何處秋水晩生烟惟有垂
楊千條萬縷還挂酒樓邊
　　　二
行來但覔旗亭舊蹟下馬駐城闉請看當日淮流如故
雙淚落征輪　淮隂市上諸年少相憶總沉淪誰料衰
年徴車北去羞見市中人
　　　前調(題陳檢討小影傍有/侍兒坐蕉簟弄笛)
十年苦憶元龍顔面夢寐恐難親不虞相見長安道上
并見在傍人　停毫一顧踟蹰久欲待按歌勻碧鴨消
時紅蕉坐去何處不傳神
　　　南柯子(題胡明/府小像)
江縣看花後山城種栁時布袍竹杖鬢如絲今日畫圖
相對繫人思
　　　前調(題寄史蝶/庵巻後)
水漲芙蓉粉烟含楊栁絲幽人家住五雲溪行過東坡
書院孝侯祠　篋有中封帖吟成東去詞荆南相望一
相思恰又晩村花垜夕陽時
　　　前調(淮西客舎接得/陳敬止書有寄)
驛館吹蘆葉都亭舞柘枝相逢風雪滿淮西記得去時
殘燭照征衣　曲水東流淺盤山北望迷長安書逺寄
來稀又是一年秋色到天涯
　　　惜分飛(答呉江徐菊/莊見憶原韻)
楓葉呉江長橋畔别去年華又換聞在湖南岸蓮花幕
下閒庭院　幾欲從君秋過半寄到新詞讀遍何處尋
還雁暮潮但見平如練
　　　朝中措(平山堂續/詞  有序)
　揚州平山堂傾廢久矣康熙甲辰冬十月予過揚州
　值太守金君從故處建堂命予以酒且勒歐陽修朝
　中措原詞使坐客續其後予思歐陽公贈劉原父時
　平山欄檻方盛然猶睠念手植若有感于春風之易
　度者况距公千載而興是堂其藉于世之為原父豈
　鮮也因被醉書此詞附坐客後
青山猶在畫欄空人去夕陽中不道十年重到還披此
地清風　蜀岡無恙堂成命酒一聽歌鐘未審後來太
守是誰能繼山翁
　　　西江月(續東坡詞/  有序)
　此予續東坡詞也東坡憶歐陽公而為是詞予復憶
　坡而重續其詞雖然予豈能坡哉太守金君重勒坡
　詞與歐陽公詞並列故予並續之云爾
聞道歐公當日賓朋載酒堂中後來三過有坡翁長使
林花飛動　此事已經千載我來重挹髙風眼前莫放
酒杯空恐是東坡殘夢
　　　虞美人(九日同姚庸庵張徳逺左䕫友諸/君汎湘湖登越王城和庸庵韻)
平明載酒登髙去湖畔停船處幾株烏桕未全紅猶喜
黄花開遍小橋東　長江一望環如帶放眼千山外開
罇更上越王城多少夕陽江上晩來情
　　　前調(過江寺/和友)
江郎祠外中秋月城角吹將徹十年長記此宵中豪客
相過深巷有微風　今來君宿耆闍下又值中秋也題
將麗句最紛披恍見當時桂樹晩依依
　　　前調(題畫為李/都官夀)
是誰畫出潘家果百琲珍珠顆羡君原是柏梁才記取
桃梨橘栗李榴梅　玉缾金鏁琉璃甕且作和羮用須
知仙樹本蟠根欲借花前一醉石州春
　　　前調(早行/口占)
秋風槭槭敖陽路草屋方垂露當壚夜起數金錢獨對
寒燈此夜不成眠　廿年岐路今方息又是徴書急栁
梢斜挂月朦朧不信還來騎馬月明中
　　　前調(己未四月宣城施少叅寄雲樓下梅樹忽/發二花值是科殿試榜發同邑孫子立苑)
　　　　(楚芬以一甲同授館職既而又發二花則少/叅與同邑髙阮懐並以制科授館職一時相)
　　　　(傳以為草木之瑞非偶也舉人梅淵公繪為/瑞梅圖寄至京同館各為詩頌之于和少叅)
　　　　(詞書圖/卷未)
敬亭四月梅花發正值清和節慈恩寺裏曲江邊新舊
郎君争占一枝先　紅羅欲寄無由寄空寫泥金字樓
頭長贈碧山雲恰取花枝中半兩平分
　　　前調(題天台採藥圖為/淮安劉六皆比部)
桃花又發臨淮渡錯認天台路行來莫笑太奔忙知是
赤欄橋畔舊劉郎　平明入直迴西寺幞被雙娥侍含
香誰問夜歸遲只恐桃花回首望中迷
　　　前調(為劉比部題天/禄閣燃藜圖)
圖書萬軸牙籖滿辟蠧燒芸暖果然子政是前身羡煞
當年天禄閣中人　白雲司判西曹事薇省曾留字胸
藏氷照宛如犀絶勝西堂終夜對燃藜
　　　小重山(自涿州至琉璃河達/京和同行韻三首)
草店雞鳴酒未醒馬槽聽齧粟漸無聲燈前盥面促装
成車塵起疑在霧中行　渡水石橋平秋風聨轡過涿
州城鄉關回首暗心驚遥天盡愁見一雲横
　　　二
貰酒前庄日漸低鞭梢斜掛壁卸征衣同行三俊喜相
依埀楊下長許控金羈　河水碧琉璃壚頭風物美近
京畿徴車欲度且遲遲沉吟久三輔故人稀
　　　三
閶闔嵯峨天際開賔門方四闢重招徠將車纔到莫相
猜諸王邸誰道買臣來　九市共三街彩雲遥起處見
蓬萊秋風歌詠柏梁臺承明内原有掞天才
　　　前調(題呉江女士沈關關為顧茂/倫清繡抱甕丈人濯足圖)
欲繡平原幾度思園蛾初作繭絡成絲前溪水滿雪消
時波紋起緑似小桃枝　投足散漣漪夜來開繡譜度
鍼遲一㾗青影暮烟微銜絲細不用洗臙脂
　　　前調(失題畫似為/人題  像詞)
朱顔緑髪畫圖中丹砂長飫酒醉溶溶前身王母舊青
童干將佩花鍔散芙蓉　羽嶠有誰從蓬萊剛水淺渡
蒼龍他年笑入杏花叢瀛洲近折取一枝紅
　　　前調(過舒漢雯中/書官邸有贈)
當日吹篪兩渡淮感君長貰酒醉髙齋十年分手各天
涯頻頻望紅葉喜當堦　髙詠謝家才綵毫裁詔罷鳯
池迴徴書白首苦相催平津第勿厭故人來
　　　明月棹孤舟(題呉江徐檢討/孤舟垂釣圖)
甫里先生何處是家住近垂虹亭子著罷新書開門閒
望但見一湖烟水　放棹偶然垂釣餌人道是松陵漁
史若問羊裘投竿何所應在白蘋洲裏
　　　千秋歲(和王丹麓/自夀原韻)
青幡纔換又是春過半聽啼鴃聲將變能令歲月增真
覺黄金賤更那顧秦王有女將衣巻　但赴芳林宴一
任花零亂年半百休三嘆文章堪自信富貴非吾願君
不見比來世事皆如幻
　　　臨江仙(題/畫)
姊妹相逢何處是朱欄斜倚雙桐坐來委抱鬢籠鬆畫
裙欹履窄金釧隔紗紅　寂寂春園人不到看時多少
朦朧緑坡生草細茸茸銀猊閒戯逐翻向緑坡中
　　　前調(申江署中題麻姑獻/酒圖為丁夫人初度)
三月暮春春雨後申江初放桃花忻看錦帨掛官衙名
姝如謝女夫婿是秦嘉　製得香奩粧百福珠屏爛若
朝霞麻姑曾過蔡經家仙厨將進酒圖上見來麽
　　　前調(徐東建納姬自題臨江仙/詞即用其原調并韻嘲之)
何處玉臺堪倚鏡徐陵原有新題今來同住巷東西門
迎桃葉渡人勝苧蘿溪　散擲明珠安有價無錢多買
臙脂只愁初製夏侯衣茜裙裁剪未簾外杏花飛
　　　前調(夀姜/綺季)
五月榴花開似錦一尊長對花前看看又值杖鄉年蟠
溪多夀考綺里本神仙　雖則東方能玩世無須金馬
門邊君身何事不堪傳吟來忘歲月筆下有雲烟
　　　前調(田公子二/十生日)
海上青螣看負角丹山鳯翮初成男兒二十建修名陸
機剛作賦方朔正談兵　自愧蹉跎多去日羡君先請
長纓南箕不用詠三星錦筵香薤發官閣早梅生
　　　前調(賀徐公佑/明府舉子)
客舎燈花開似錦寒屏有夢惟魚新來喜得弄麞書藍
田秋産玉碧海夜生珠　繡褓畫幱初試浴遥看紫氣
充閭君家原有舊鵷雛他時湯餅㑹啼聽是何如
　　　前調(祝蔣文/甫夀)
洛下久無同甲㑹試看江左耆英年來七十誦黄庭孫
芝千朶艶兒竹萬條青　怪道探書多緑字閒堂代有
傳經桃花染得綵衣成杜陵誰最好吾愛蔣元卿
　　　糖多令(詠窩絲糖/  有序)
　梁尚書上元席上出窩絲糖供客云是崇禎末宫中
　所製外間無此也西山静室有老宫人為比丘尼尚
　能製此糖每上元節必餉以銀椀合子其製如扁蛋
　外光而面有二凹嚼之粉碎散落皆成絲尚書乃唱
　糖多令詞命予和之
擣盡筁頭泥春蠶已蛻衣片餳褁作彈丸兒不破彌羅
三寸繭誰解道一窩絲　粔籹漢宫遺餦餭久未施開
元宫女尚能為今日尚書花餤㑹銀椀合使人思
　　　菩薩蠻(題蔡天聲桃花/流水圖記年)
溪流雨過增新漲春山處處桃花放中有武陵人花前
一問津　幅巾裁白㲲坐聽溪流咽寫入畫圖中桃花
映面紅
　　　前調(淮上閻牛叟娶姬/作詞索和原韻)
釵頭勝字裁方幅定情彈作鶯蘿曲聞道薛家來燈花
夜自開　清淮一别久誰解雙垂手佛日㑹摩多香山
老去何
　　　二
買金欲鑄䲭夷像頻年憶汝江湖上何處採名花西施
不及他　白頭吟自在詩寄錢刀外恰似遇桓伊聽歌
輙喚時
　　　前調(索贈/有序)
　客上海數月歌妓玉烟者又名玉嫣解佐酒日日在
　坐張南士有贈妓詞妓甚愛之因索及予時晩春新
　月生剛作伎罷遂出便面書去其詞後闋各隠玉烟
　玉嫣字
雲鬟綰就青鴉小春山畫得雙蛾巧衣翦杏黄羅紅牙
試按歌　錦屏香作霧慢把金樽度玉煖起烟絲申江
春去時
　　　二
榴裙縐褶花千襇地衣紅襯弓鞋軟銀箭下來遲當筵
舞柘枝　玉櫳華䗶裏新月朧朧起何處最嫣然花前
一笑間
　　　行香子(即/事)
晩色烟和鳥散庭柯聽街頭擊鼓吹螺酒闌送客夜火
星羅幡幢引處看蝶演似鶯梭　法輪常轉五方何處
現維摩試問禪那作天魔舞于意云何香壇行過隨嘯
咏且㜑娑
　　　蝶戀花(客上海過楊生/玉衡聽妓作)
寂寂暮春楊子宅昔在烏聊今在申江側座上綵雲迴
錦席門前幾樹桃花色　乍雨乍收櫩溜滴坐擁雙鬟
為我彈瑶瑟醉後倚歌還弄笛醒來微月當牕白
　　　鵲橋仙(即事/有序)
　邑甲聘戊女有彊委禽者明府姚公斷歸甲合巹訟
　庭其斷詞駢麗世多稱之既而訟者争不徹太守何
　公復斷歸甲時予方從兩公游兩公並命予為詞紀
　其事
東牀先訂西家願宿何事穿墉穿瓦縱教彊委後來禽
却不道子南夫也　明府風流使君瀟灑兩斷可妻公
冶莫言河漢鵲橋乖看合浦在訟庭之下
　　　天仙子(賀生/子)
韋氏雙珠真可喜芝蘭欲在堦庭耳春園况值有鶯遷
人道是天仙子曾見宣尼抱送此　里號髙陽從此始
鳯毛麟角紛紛起我來正值浴蘭時看取靧金盤裏半
是桃花半雪水
　　　青玉案(山隂金母隨夫宦南海三藩之亂與夫/子並相隔流離數郡百折不詘暨轉徙)
　　　　(歸里已五十矣其子乞予文/為夀予不能應書此詞巻間)
東揚不用占星婺是家有真賢孺曾隔兵戈遥海路合
州城外雷陽驛畔多少仳離處　千山萬水歸來暮看
膝下人如樹但得朱顔能久駐蟠桃花發蓬萊水淺誰
道流年度
　　　喜遷鶯
荷風乍煖恰紅版橋頭驪駒唱緩待詔公孫彈琴司馬
挾䇿争游上苑萬里鵬飛在望看翠幕傳金琖况前路
有漳臺花栁酈亭絲管　迤邐攬轡處大道秋光不覺
長安逺丞相延來通侯載去戸外車常滿他日玉堂堪
繼喜大小皆賢阮裝衣待來年紅杏為君裁剪
　　　前調(寄贈陶燕公移居奉和/何毅庵張邇可原唱韻)
隔江人逺一别幾何年髩毛都換但卜柴桑難尋句曲
到處堪留堪戀衣上黄塵不落望壠首浮雲變猶相憶
在廬江舊第芹泥橋畔　可念書畫室半榻琴簫幾樹
花零亂人寄南牕詩傳北郭莫道未還東苑我亦西冷
借住須有日烟霞結伴隣居好看牆頭過酒那時相見
　　　百字令(客滬上為王/鴻資初度)
秋風乍起桂花時又是東亭初度四十年來彈指頃閱
厯山川無數倚馬成文磨盾草檄殺盡中山兎侯王以
下一時趨走如騖　誰道梁苑歸來故人官滬上歡然
相聚有弟同行勝小陸共作平臺詞賦弧矢髙懸長庚
何在遥指星明處壯心未已莫言歲月遲暮
　　　前調(寄夀施愚山/少叅六十)
林花初放捧霞觴遥望敬亭山色繞地珠繩箕宿轉光
滿謝公樓側闕里遺賢石渠繼世曾講諸儒易廿年節
度一身髙寄如客　督學齊魯之間湖西作鎮到處稱
申伯天下山川游覧遍無數文章堆積前遇呉關今過
甌海千里長相憶纔週甲子為君重數疇昔
　　　綺羅香(用原韻答贈甬/上錢蟄庵見贈)
古鄮名家彭城遺胄所至公超成市文傚元和詩以景
龍為體論學識雅似顓孫羡經術精于楊起苐無如棄
世逃名竄身長向瞿曇裏　君家厯世仕宦况祖禰忠
孝名傳黄紙每輯殘編尚見淚㾗如泚尋歡㑹偶在申
江嘆孤游有如樗里又誰知廿載相思見君自此始
　　　萬年枝(梁司農師/六十續娶)
臘盡春還御河氷未泮苑枝如沐栁又生稊雙雉朝飛
遫遫花甲週時花燭啟寳帳粧成百福由來原有尚書
三娶東山名族　萬年觴卜道從此天長地久鸞弦終
續華蔮披來副髲有珈皆玉池上歌添黄竹好探去金
桃再熟那􁱷人笑桃花洞裏劉郎初宿
　
　
　
　
　
　
　
　
　
　
　
　
　西河集卷一百三十五
欽定四庫全書
　西河集巻一百三十六
　　　　　　　　　　翰林院檢討毛竒齡撰
　　填詞(六/)
　　　沁園春(即事/有序)
　三月四日曹緑嵓明府張宏軒州牧周譽凡孝亷趙
　愚公監郡朱服萬别乘羅木桓徐西崖文學招集羣
　公修禊于滬城之南園有女妓三人行酒即席朱别
　乘作沁園春詞予依韻次其後
已度三朝忻逢四并重對春波看楊栁堤邊羽觴汎去
薔薇洞口油壁來過北地賢賓江南名士人物加于晉
永和况雜坐有美人相間齊畫雙蛾　興來酒瀉銀河
恰巖畔斜陽照緑蘿看環擁楸枰目縈琢石暗抛博具
指印紋螺紅袖香生碧桃花放此際春光可奈何華燈
起見樓頭纎月徐上林柯
　　　前調(答王西園/見贈之作)
丁巳之春我來滬瀆喜遇西園念當日聞聲有如日下
今朝髙㑹竟在雲間江薛才華廋徐藻采所著佳文是
偶言箋題外有吹蓬小令折竹新篇　桃花初漲平川
又風起城頭撲栁綿自畫閣攤書談深燭下閒堂贈妓
腸斷樽前兩次三番風晨雨夕是處相逢非偶然溝頭
水問東西㑹合知在何年
　　　前調(送葉天樂/游呉門)
凉月銜雲清風出谷秋滿人間况出水芙蓉詩篇絶麗
環溪修竹酒興將闌子羽湖頭伯通橋畔好友相思嘗
往還揚舲去見停來顧渚望去呉關　横塘暑氣將殘
更微雨初過銷夏灣只陂有雞棲人歸畫舫丘當虎去
寺在青山疇昔曾㳺石城深處夜月清樽酹未乾歌詞
罷向旗亭試聽可有雙鬟
　　　前調(題閻容庵青谿/傳後  有序)
　予夙為調笑詞紀馮弦事惜弦雖令材而事近于媟
　渡淮十日晤容庵粉巷出彭生詞讀之初以為賦古
　耳及讀竟始知為容庵少時事也容庵真今之君虞
　樊川矣哉青谿傳辭致幽斐其所答寓札亦復激宕
　可誦因為括諸詞合作一首詞雖不工事喜不媟世
　毋以予詞入調笑可耳
桃葉堤邊琵琶巷裏人字青谿本博陵舊氏愁窺燕幕
汾陽公子共聽烏啼春寒愁又度落盡東園幾樹梨空
回首正江南烽火塞北征鼙　相誓盈盈兩地奈仙源
鷄犬望後都迷况渚下書沉誤排雁影章臺人去遺恨
桃枝隔巷空還擊臂便鈿合金釵何處思只蠻牋數幅
堪付新詞
　　　賀新郎(蕭山縣署/贅壻詞)
正河陽花滿秋水芙蓉艶紅如翦贅壻淳于千里至早
己題詩齊苑喜今日光生銀管古署催粧開錦席看一
堂紫罽鋪香軟雙琖暮酌來淺　萬條紅燭燒將短更
庭前幾行畫扇遮來宛轉洗馬文章當日事樂令風流
不逺况種得藍田瓊琬最羡今宵乘鳯處聽秦臺幾曲
簫聲緩烏鵲到喜何限
　　　滿庭芳(南園公/讌即事)
初過清明纔逾上已羣賢髙㑹南園花巖接檻洞口瀉
紅泉移得行厨竹裏琱欄曲雜坐金鈿擎觴至紅兒嬌
小猶弄剪刀錢　樓前争作伎枰楸壺竹游詠依然看
玉釵紛絓薌澤微傳醉煞蘭亭舊侣華燈外新月纎纎
當筵賦園如金谷人似永和年
　　　前調(為汝南張廣文/題傳竒巻首)
夏里開基清河啟郡曾燃秘閣青藜髙齋寂静夜聽汝
南鷄仿彿神人告語他年事枕畔留題長弓後貂蟬奕
葉不數舊關西　黄梁炊未熟翩翩蝴蝶醒後多迷託
梨園象板羽殿銖衣千載鳯鸞佳配華茵煖共酌玻瓈
聽吹罷一聲長笛無數綵雲飛
　　　前調(題玉妃獻冊圖為汝/寧金使君夫人生日)
琳畹瓊妃瑶臺金母當年曾駕蟾蜍因披玉冊還御五
雲車絓去廬江錦帨閨房秀早被霞裾淮西路春城千
騎夫壻上頭居　五花裁作誥香奩百琲總是珍珠看
平頭擎履編齒吹竽獻得龍泥舊簡傳經後莫問居諸
閒相視山桃片片飛滿玉牀書
　　　貂裘換酒(題呉寳崖停鞭拂劎/圖和其自題原韻)
想此為圖者計生平嶔嶙壘落未經揮灑富貴何時思
量起凡事盡如此畫縱滿地才源傾瀉但頻年驅馳南
北到頭來抺却當時話惟此劎鎮無價　從前只向車
前掛看中原平沙萬里儘堪馳馬建禮門邊題名後便
到晾鷹臺下且自解雙鐶重把多少英雄今安在遇甘
蠅莫折飛蓬射窮與達有時也
　　　念奴嬌(即事/有序)
　暮春二月寒食夜胡繩先招飲上海署中聽妓酒半
　為詞
申江官舍看桃花開後栁絲如織伯始風流纔啟宴此
夜剛逢寒食燭下新粧榴裙百褶翻盡深紅色那堪小
妓病來歌舞無力　聽蓮漏將殘玉觴嬌瀉去脣脂俱
濕夜雨初過花毯上尚見翠鈿狼藉明日清明來朝上
已到處春堪惜勾欄未散漫言今夕何夕
　　　前調(徐都官裁枕函實詩名為/詩枕製詞索和漫次其韻)
撚髭無計喚奚兒長向水邊山麓蒲簟横陳將偃息好
句吟來斷續授冊嫌頻開椷已緩紙片紛零碌游仙欹
處斵成五色文木　試啟小簏中空方幱連袵大似青
油袱豹首雞鳴俱不用但取便便豕腹夢去無論醒來
何事栩栩相追逐蝶庵詩就此時午睡方足
　　　桂枝香(即事/有序)
　馬丹谷伎席有小鬟後至病不能作伎坐侑間詢何
　名曰未也宏軒張先生以其氏李且病中遲至取翩
　何珊珊之句贈名翩來同席者各為詞記之予與張
　南士朱拜石丁殿生徐西崖莫蕙先並作桂枝香詞
　時康熙十六年二月三日
夜堂聽伎正綘帳花垂玉罏香細蓮炬光中兩兩舞裙
拖地忽來金雀鵶鬟小算纔堪瑣兒年紀欄邊歌緩油
車暗裏翻然而至　便手把金尊徐遞似嫩葉裁衣幽
蘭吹氣病起遲來問取小名尚未風流京兆偏憐惜道
延年女弟如是珊珊可念何如竟喚翩來為字
　　　滿江紅(題呉墨舫桃源圖/步原用文待詔韻)
圖畫當年正桃樹生花時節有延州髙士酒顔方熱南
浦風光何所似西畸興㑹由來别恰聞人洞口憶當年
頻頻說　舟過處涵氷雪花落盡同榆莢嘆青芝白鶴
一時都絶凡事總隨風裏絮披圖恍對雲間月幸前賢
手澤有傳人思來切
　　　水調歌頭(詠鹿脯/有序)
　家㑹侯邸舍以鹿脯食客方雪岷陳其年及予有詞
加豆得乾腊釃酒莫踟蹰奈何置身巖谷其命在庖厨
不是籠驢炙豕豈是牛犓鵞胛此物本清虚但束白茅
去安問緑蕉無　人一食夀百歲試何如陳蕃設脡相
食慢作魯公書皮不必為藻幣腸不足為酒器祗噬此
些須客座手能擗何用倩麻姑
　　　雲仙引(壽王鄂/叔進士)
蘭渚亭邊蓮河橋畔髙門乍啟朝陽丹紱繞彩雲翔云
是覽予初度争獻仙人九醒觴何限才名今纔四十江
左王郎　宫衣試著來長有花下新裁小樂章回首京
華難兄執㦸同是東方待補山公正當典簿努力功名
看未央他日烏衣黒頭還聚重醉秋光
　　　上西平(譚開子貽畫并賦西/平樂詞見訊志謝)
嘆年年看不盡短亭花更冬殘雪後停車問誰相憶寄
來滿幅是烟霞分明指有西陵渡口人家　滄洲近知
何處空厯遍路途賖念君也留滯西平思時便望望時還
見暮雲遮何年㩦我向青山麓碧湖涯
　　　慶清朝慢(湖墅髙㑹同王丹麓/陸□思諸公即席)
候屬添絲人方繫䌫還逢髙㑹南皮閒堂夜來紅燭倒
映金巵争投博箸妓簾不掛夏侯衣頻傾看有葡萄釀
色似臙脂　夙昔祗愁間闊長從紙上汗漫寄相思今
夕不知何夕能預斯期城頭紞如五鼓傍筵耿耿玉繩
低那堪與曹劉沈謝即席為詞
　　　醉蓬萊(題贈徐涵之/小蓬萊别業)
是南州髙士東海名家西河舊里茅屋數椽縱亭臺無
幾牆外疎桐櫩前蘝蔓到處成隂翳人道蓬萊逍遥散
誕不過如此　堪嘆年時燕齊呉楚汗漫天涯倦游知
止一任人間似桑田海水家有山妻門無雜客架上餘
書史安樂窩成吾其從老于是鄉矣
　　　蘭陵王(别譚/開子)
淮南路正值嵩陽歸去梨花晩寒食初過與汝東湖最
深處夜凉傾斗醑聽撥銀筝無數扶紅袖酒醒回時長
是城頭皷聲曙　恨一别如雨更南北東西春還秋暮
許昌宫裏留君住任作賦繁臺題詩梁苑何期此地復
相遇彷彿似前度　看舞郡中署便圖遍屏山歌殘燭
樹送君還上棠谿渡望長淮千里依然東注那堪言别
况緑栁漸飛絮
　　　風流子(答和桐城何/令逺見寄)
浮山如在眼樅陽路時望大江遥想當日長瑜曾為四
友今聞子季仍號三髙從誰道十年黄令閣一别湛郎
橋湖上風光全隨蓬轉江南春信半在梅梢　幸新來
無恙詞中尚記得醉卧甘蕉不道安成前度良夜迢迢
自白鷺洲邊歌殘纎月紅螺澤畔酒散寒潮試問梁園
賓客誰憶枚皋
　　　南浦(和徐西/崖贈别)
最傷心處是紅亭載酒上河橋多少畫欄干外楊栁正
垂條五兩南風欲度趂申江幾曲暮歸潮奈離筵人散
贈鞭情重雙淚落征袍　此地遨遊堪戀遍亭臺春意
閙花梢長載佳人油壁深夜教吹簫况值歌成南浦也
為君重撥紫檀槽且和歌一闋問當前誰最魂銷
　　　西河(答和王西/園送别)
春去久怕逢客館長晝寄君書到正街頭濯枝雨後那
堪黄浦晩潮生一帆吹下如溜　憶當日方邂逅按歌
新記紅豆酒間移燭和予詞霎時草就囱囱散去鎮蹉
跎蜀葵花發時候　驪駒唱罷頻把袖看江流如許顰
皺遥指垂楊渡口更短亭東上酒家依舊欲放歌何時
還又
　　　滿庭芳(又一體沈失題似/為同館  氏生日)
梔子開殘宜男採遍日長深院啼鶯正荷衣被暑裁剪
初成曾向慈恩寺裏春池淺蘸筆題名人争看風流㧞
俗第一呉興　相驚舊時八詠東陽雲起處藻思縱横
恰衣盤雕錦紙染紅菱羡煞絲綸世掌鳯池上綷羽争
明懸弧處堂前花發海上雲生
　　　剔銀燈(詠米家燈/  有序)
　梁尚書席上有燈為宛平米氏所製堆紗叠縠作山
　水花鳥人物座客各有詞屬和焉
百尺氷荷可喜况滿壁盡張羅綺翦縠為欄堆紗作樹
不數米家山水隔屏人指道人在隔花屏裏　金粟玉
蟲纍纍光到處轆轤齊起雞戴珠竿龍銜火籥總是數
條紅紫燈前且醉看燈影照人何幾
　　　題姚將軍五圖詞(今存/一首)
　　　　相見歡(桃源採/藥圖)
何來採藥仙源問當年云是伏波横海舊登壇　麟閣
裏滄洲意任相看一似桃花流水向人間
　　　臨江仙合詞(題為奉贈何梅庄使君夫子作因/使君初守越既使牂柯後復為兩)
　　　　(浙督糧少叅因有此詞但合二闋為一首/不分又同一韻故照本抄入不敢移易)
當日虎符初下處桃花開滿山阿萬層綘帳覆來多驅
鹽投峻阪㧞羽出虞羅　一自龍山髙㑹後春江曾哭
曹娥天南萬里到牂柯帝鄉把琖去錦里盼車過　誰
料十年星紀換延津還汎仙槎江淮轉運使如何金笳
開越嶠繡棨動呉波　幸得閒堂仍聚首清樽頻把玻
㼈劉郎前度喜重過公門桃樹老猶有舊枝柯
　　　十美圖詞(為汪蛟門主事/作  今存三首)
　　　　減字木蘭花(燈下收/書圖)
合歡成被鋪就鷓鴣單枕膩豹髓全融肯負饞燈入夜
紅　壁光如曙翻恨袖梢遮不住收却殘書何用掀翻
壘算珠
　　　　菩薩蠻(午睡/圖)
玉欄長夏金塘裏軒窻四面荷風起菀蒻織花紋盤盤
散緑雲　栁帷褰未閉隔水窺人至待起整釵鈿郎今
未可前
　　　　虞美人(紅絲拂子/打檀郎圖)
樂陵臺下看紅藥底處曾相謔苔衣掩盡石欄花辜負
東園杏子數枝斜　紫龍髯拂珊瑚柄秃袖紅相映郎
身豈有赭頭蠅暫作呉宫㸃墨白螺屏
　　　兊閣十詞(有/序)
　予游淮時閻子牛叟與丁少君敦伉儷之好作兊閣
　十闋索予和詞予未有以應也閱一十八年予赴
召至京師值牛叟年七十丁夫人已亡其嗣君百詩重
　貽書并幣專使赴長安請和前詞蓋欲以承尊人歡
　當稱觴地也予始理其詞對使和去其十闋皆有題
　依題演義不自解工拙牛叟知我定有以諒之耳
　　　　南歌子(齊世家/彤史)
朱閥迎齊女金箱貯楚雲髙閣傍斜曛阿誰居閣上濟
陽君
　　　　鵲橋仙(證前/生)
蓬山小吏上清舊籍曾控九仙朱鯉若非花下認前身
幾負却雙成久矣　楓亭何在治装東去請食宋家荔
子縱然置驛未能通也勝看忠州畫裏
　　　　小重山(雙魚/問)
兩地烽烟天一隅蔣山西盡處莫愁湖誰言流水隔姑
蘇春潮上中有一雙魚　緘處印含朱澤蒲裁作線界
蜘蛛簮花小字畫來疎憑偷看傳作竇家書
　　　　荷葉杯(維摩天女/恰同叅)
乃與阿潘同住何故花月映江潭問誰還宿普明龕叅
麽叅叅麽叅
　　　　天仙子(病榻/閒情)
長向花前攤女史一榻自安花蔓裏儘教春去病還留
捐藥餌弄筆底全似建安女博士　堦下稚童摇葛藟
滿院月明清似水漫言蓁莽辟除難君意氣且已耳汎
埽請從一室始
　　　　十六字令(佐/家)
齊代逺空吟乘馬篇真珠釧解作算商錢
　　　　栁梢青(聨/吟)
錦闥閒心緑牕幽興得句相調何意東園杏花開遍又
是春朝　丁娘且索揮毫甚處見歡情久要幾闋清詞
數行細字一幅生綃
　　　　西河(琴奕/雙清)
且慢記琴心當日何似只看緑綺繞孤桐素絲未理髙
山流水有誰聽離懐此際如寄　况花底楸樹子舊枰
在斷垣裏空留遺掛紫檀心琢成纍纍横横直直試躊
躇幾曾閒却纎指　是中意誠莫已良人惜未能此追
憶爾時佳致或庶幾皷瑟湘靈堪比何况圍棋張良娣
　　　　臨江仙(逮/下)
不辨黄鸝能却妬臨溪且採茵陳文園能聘茂陵人君
心難問取我見也憐生　今日秦淮相接處當年桃樹
桃根門前流水記前因鬘陀花下影同拜繡幢身
　　　　瀟湘逢故人慢(採/菱)
採菱歌罷見紫角新翻緑苞初卸問灌湖前汊女伴恁
來遲停船相迓紅袖風吹剛一望夕陽西下喚侍兒慢
捲朱竿菱刺又牽羅帕　舉棹去南浦夜歎洲盡含霜
灣名銷夏此事思如乍待舊約重尋流光不借幾度秋
風看浩浩長淮東瀉好愁人翠藻清漣猶是參差如畫
　　　樂府補題和詞(樂府補題者南渡越州諸處士/所作詞也巻首載玉笥王沂孫)
　　　　(聖與蘋洲周密公謹以及菊山唐珏玉潜後/村仇逺仁近共十三人同于宛委山房諸處)
　　　　(詠龍涎香白蓮蟬蓴蟹五題其調為天香齊/天樂摸魚兒水龍吟桂枝香合一抄本在梅)
　　　　(市祁宅藏書中禾中米竹垞為序之而鏤板/京師且屬同館作和詞各五首初晴歸田後)
　　　　(其五詞俱亡矣後陳其年遺稿中有白蓮蟹/二詞是初晴作註筆甚明因匄其年手抄稿)
　　　　(附載于此/共二首)
　　　　水龍吟(白/蓮)
前湖十里芙蓉到門皦皦明如練波光雲映蘆碕鷺下
宛然一片緗菂含鉛青房濾粉素珠成串便採蓮紅女
絳裙千褶遮葉住有誰見　只為社中人散倚遥空削
成難辨赤欄橋子無端愁把碧天遮斷月下飛香霜前
落葉容華將變但秋衣未製剪來朶朶不須染茜
　　　　摸魚兒(蓴/)
但秋風有誰還憶夏𤓰冬菜春韭兒家住近横塘曲長
在栁姑廟後相邀取借隣女花竿挑起紅絲瀏摘來盈
缶任九月豬毛百莖雉尾總貰一壺酒　晶瀜甚漫說
白如瓊玖下將鹽豉烹就鈿頭釵脚難形似只顧流匙
在口還念否料拾鱠分鯖未是和羮手躊躇良久便羊
酪能勝龍酥堪敵歸去也何有
　
　
　
　西河集巻一百三十六
欽定四庫全書
　西河集卷一百三十七
　　　　　　　　　　翰林院檢討毛奇齡撰
　　擬連廂詞(應刪/)
　
　
　
　
　
　
　
　
　
　
　
　西河集巻一百三十七
欽定四庫全書
　西河集卷一百三十八
　　　　　　　　　　翰林院檢討毛竒齡撰
　　七言絶句(一/)
　　　發采石
天門相望楚江秋采石磯邉舊酒樓醉裏乗潮牽纜上
不疑江水向東流
　　　小孤關下作
小孤江畔海門關日暮孤舟自去還神女廟前雲乍歛
秋花開滿宿松山
　　　伊州排遍
清商新曲唱伊州才唱伊州泪欲流拂雲堆上看青雁
回樂峰前跨紫騮
　　　水鼔子
燕尾蝥弧鵲尾旗從征三十羽林兒秋來莫過胭脂嶺
怕見閨中顦顇時
　　　逢黄大飲
二十年前江夏黄相逢各訝鬂毛蒼閶門菰菜蘇州酒
錯指夫椒是故鄉
　　　予與張四兄弟作雁序游久矣今來石陽遇令
　　　　叔三先生于施公湖西署中値其初度湘潭
　　　　王生索共題巻軸以賀倉卒書獻情見辭語
清河先輩杖鄉年十月寒花照酒筵恰是西江秋泛後
石陽城下米州船
　　　二
少年曾與阿咸游苦憶黃公舊酒樓不道步兵裁六十
它鄉還得醉扶鳩
　　　三
先生近倚謝宣城未返山隂道上行六十年来最可念
石陽重遇舊毛生
　　　四
小春初見拒霜開同醉湖西幕府來願借使君亭下水
爲君重洗百年桮
　　　送劉博白之任
蒼梧萬里碧天廻君到天門瘴自開不識舊時賢使在
雙山曾採綠珠來
　　　二
新懸黄綬向南天獨上交州萬里船我欲從君游覽去
綠珠井上燕山前
　　　種蓮號子
青螺江頭種木蓮紅蓮種在白蓮邉大姑愛紅儂愛白
相看總是一般憐
　　　晩泝章江上峽江口
章江西上峽江開嶻􁄚山城峽口廻兩岸青林懸落日
不知身自剡中來
　　　觀洧有感
洧水來觀已暮春高梁千尺覆通津楊花陣陣飛如雪
誰是當年贈芍人
　　　一公自雲門來過
春雲熠熠海東生擬泛浮杯渡海行偶向五雲門下過
便敎雲氣滿江城
　　　戴金索書詩巻留别書後
毛子將行别戴逵留書新句慰相思空庭一片清宵月
照見秋蛇綰草時
　　　江上吹笳曲
楊桞青青覆淺沙西陵江上暮吹笳前旌已渡猫兒口
後部還尋師子花
　　　妓墳
葛洪井畔麗人家隔歲山前塟女娃幾寸綠羅衣上土
春來開作野藜花
　　　章江舟夜題趙文敏文姬歸漢圖
數尺吳綾凍女裁王孫幽意使人哀朔風吹角章江靜
恍見文姬塞上廻
　　　蕭伯升邀甡春浮園度臘不果將赴蕭江覆寄
　　　　見懷
欲赴蕭江偪歲除燈前重寫别君書久行不道離家苦
説到東歸泪滿裾
　　　二
秋風相約泛仙槎許過西昌蕭綘家寒雨一帆頻夢見
春浮園上雀梅花
　　　三
東行歲暮役車休囘望西昌愁復愁此去思君還不遠
蕭江仍在贑江流
　　　和燈夕詩(有序/)
　友與當壚者會燈夕已當壚者他從遠矣次年是夕
　重貽詩和韵者友人之請矣或曰丘隨事
碧雞坊裏聽吹簫紫嶠紅泉隔路遙萬樹銀花一輪月
依然今夕是元宵
　　　黄家亭子
黄家亭子傍東溪碧樹紅欄面面低曾繫幔舟亭子外
藕花初落水禽啼
　　　二
八月凉風起畵橈滿塘楊桞拂秋潮春還欲别王孫去
思煞亭前紅板橋
　　　三
西樵山人隔巷居黄園東去種栟櫚聽山堂好吾曾到
竟日開簾讀素書(馬西樵聽山/堂在黄園左)
　　　四
翩翩江夏舊黄童只向東隣事馬融冰雪獨留綘帳下
山茶開盡滿園紅(此首贈黄二/公子翰也)
　　　題鳬亭(爲樂六/舞也)
茭花四月滿前汀對水柴門晝自扄幾曲湖光烟棹裏
何人不識是鳬亭
　　　二
鳬亭髙榻枕清虚亭下還留子敬廬鳴鶴在隂應有和
只愁驚起石潭魚(亭下曇廬爲令/嗣功昭詠室)
　　　送周翁赴令子和州官署是時十月値八十初
　　　　度
先生八十老林丘擬作淮南八子游蘋葉蓼花牽錦纜
西風八月上和州
　　　二
横江官閣蓼花生畵舫紅簾相送迎正値小春初度近
彩衣應舞厯陽城
　　　秋夕懷友
黄榆落盡薊門秋都尉臨關換罽裘只有嚴寒蘇屬國
還持旌節海西頭
　　　題朝陽松鶴幛子
瞥見浮丘仙驥才松枝掠羽雪霜開錦屛七尺朝陽影
時有銜珠破壁來
　　　二
衣裁白雪頂裁丹萬里長風動羽翰浮浮日影連滄海
片片松花落紫壇
　　　興慶宫詞(一作開/元宫詞)
興慶西宫夜未央梨園新笛奏漁陽誰將凝碧池頭月
吹出并州塞上霜
　　　漁山平賊凱歌四首
江東千里巨藩開叠鼓鳴葭振外臺白日羽書三奏捷
漁山小宼夜平來
　　　二
節使行軍出鑑湖銅魚符間木魚符虎爪山頭馳牧馬
雞心嶺下射飛狐
　　　三
單車刺史舊行邊山郡飢來宼盜連䧏幡齊出蘭隂砦
解劍爭歸瀨上田
　　　四
襜帷昨嵗賜明光凱樂今朝奏上方誰道雈苻多竹箭
悠悠旌斾返東揚
　　　寄京兆杜二游雲間二首
西安杜預武昌侯曾向山隂鏡裏游長日榴花歸去晩
尋君只在澱湖頭
　　　二
青龍戰艦白龍沙玉鱠金虀醉晩霞却憶若耶春泛後
淥波長映杜陵花
　　　送客入蜀
西到成都未有期春江淼淼接天涯須知莊蹻三巴路
不在秦王萬嵗池
　　　送髙公之任惠州
嵩螺山下古龍川瘴裏花飛繞翠田前去陸郎須記得
尉陀今是漢家年
　　　舟中聽祁兵憲歌兒
桃花新水木蘭舟一曲春波水自流夾岸垂楊牽不住
東風吹過白蘋洲
　　　二
停船捲幔立雙娥按拍重爲宛轉歌只聽簫聲翻淥水
那知山色似青螺
　　　元夕樟湖渡看迎燈口吟
樟湖古渡暮登䑓火嶠星槎看渡來千條紫電江心轉
萬叠紅龍水上廻
　　　古意
五原烽火夜猶驚莫道王威不在兵但使將軍屯細桞
何須年少請長纓
　　　凉州詞
漢家天子射熊歸晝祀神宫夜有輝金馬門前留執㦸
銅駝觀裏侍充衣
　　　二
凉州一闋朔風髙彈成金屑紫檀槽出塞馬銜青苜蓿
入關人載碧葡萄
　　　何紫翔女弟子鎦姬彈琴
裁拂朱絃花又開洞庭秋思聽悲哀從敎認得鎦姬在
猶道湘靈鼓瑟來
　　　二
青鴉髻子綘羅裙紅燭燒殘夜未分忽聽一彈盧女曲
階前紅藥墜紛紛
　　　黄開平四十初度
文園丈人南澗邉千頭橘柚萬頭蓮秪緣誤食中山酒
醉臥湘湖四十年
　　　二
軒轅厯日記來無但見蘋花滿上湖不使山公爲郡簿
頓令四十老菰蘆
　　　北新號子
北新關前銀杏黄小船風起大船凉只愁日日秋風順
吹殺樓頭新嫁娘
　　　二
髙官大估坐樓船小艇嬌娘最可憐關前採菱關後賣
也須出與鈔關錢
　　　同江右王猷定禾中朱彞尊越城汎舟赴姜國
　　　　昌廷梧暨承烈啟埈三令姪南華山莊讌集
　　　　即事
輕舟共泛越江春句踐城邉採綠蘋右軍已作山隂客
買臣本是會稽人
　　　二
十里春城桞未黄青絲笮子拽波長城南載酒還城北
尋煞祠前王四娘
　　　三
春城日煖櫂歌廻乗興姜肱載酒來隔岸桃家舊亭子
東風絃管使人哀
　　　四
南華山館比逍遥句踐城南泛畵橈張説題名渾舊事
闌前春水漲紅潮
　　　桐城孫中龍中鳯游越歸里
荀氏如龍馬氏騋憐君兄弟本髙才抱郎山下時相見
盡道機雲赴洛來
　　　二
樅陽兄弟舊知名零雨還來賦子荆日暮江潮如乳白
㸔君歸去呂䝉城
　　　吳門宋孝亷實頴游越將歸枉過
相逢朔雪下江城歸去姑蘇草正生八百湖槡無限路
君來何處不知名
　　　二
舊㑹蘭亭未有期西陵潮上繫人思如何君返支硎日
又是予尋阮裕時(時予將/東行)
　　　題老遲畵幛
圖畵新鮮見老遲琱弓玉鏃小蛾眉嚴粧不辨宫中様
那道昭陽射粉兒
　　　桃花村
馬湖西頭桃花村當湖一曲有桃根春三二月人不見
桃花開時雙閉門
　　　二
春桃花開馬湖裏三年桃花四年李女兒嫁時看種桃
幾度桃花落湖水
　　　口號
堪笑凌雲作賦才還從梁苑伴鄒枚成都司馬今歸去
將到臨卭賣酒來
　　　二
賦爲違時多散落家于避地益卑微春寒日暮淮徐路
青草蒼茫何處歸
　　　長門怨
玉殿金釭晩色新殿前少使繡麒麟夜來恐索長門錦
要賜平陽歌舞人
　　　揚州看查孝亷所攜女伎七首
内部新歌敎欲成幾年湖上聽分明醉來忘却揚州路
猶道西陵風雨聲
　　　二
新翻樂府最風流簇拍新歌拂舞鳩當日紫雲來錦席
今朝杜牧醉揚州
　　　三
金釵十二正相當剛寫蛾眉十二雙着就舞衣臨按鼓
一時填滿碧油幢
　　　四
氍毺布地燭屏開紫䄂三絃兩善才(旦色末/泥善彈)二十四橋
明月夜爭看歌舞竹西來
　　　五
新歌敎就費千金歌罷重敎舞綠林年小不禁提趕棒
花裙欲卸幾沉吟
　　　六
青矑細齒綘羅單作伎千般任汝看獨有柔些頻顧影
猜人不欲近闌干(旦色名/柔些)
　　　七
是處瓊花開滿枝瓊臺歌舞正相宜就中别有夭桃嫩
開向東風遲復遲(小旦色/名遲些)
　
　
　
　
　
　
　
　
　
　
　
　
　
　
　
　西河集巻一百三十八
欽定四庫全書
　西河集巻一百三十九
　　　　　　　　　　翰林院檢討毛竒齡撰
　　七言絶句(二/)
　　　上海縣新年樂詞(爲任明/府作)
官舍辛盤列繡茵桃符又換一年春令君本是潘懷縣
能把椒花贈故人
　　　二
玉厯初從翠幕開三陽齊向斗邊廻朝天散後賔朋集
恍有春風度海來
　　　三
裁成方勝五花鮮各佩潘郎月進錢祗爲鶯啼仙署近
春花挿滿印牀邊
　　　題壁
十里隋堤看柳花旗亭南上玉鈎斜紅螺杓子葡萄酒
醉殺揚州馬佩家(馬佩舊院妓名/時避兵居揚州)
　　　申江守歲詞
申江守歲夜筵開夜半休啣柏子盃嘗恐客中愁不斷
一年未盡一年來
　　　甘泉宮詞
漢苑通天拂羽旗平明駕幸集靈池紫衣使者持瑄玉
候祀甘泉泰乙祠
　　　二
建章前殿擬蓬萊玉輦金輿發漸臺侍臣竊聽神君語
道是甘泉好會來
　　　三
黄帝青靈駕栢梁甘泉宮闕舊林光黄金欲就黄河塞
自有靈芝產殿房
　　　四
漢家十世大蒐田百子池頭禱嗣年不享上𤣥祠泰畤
從官那得賦甘泉
　　　重和絶句(有序/)
　予既和戴花船長句復彚集諸詩見示重和四章從
　友請耳韵亦因之
燕子樓前雙燕飛舊時桃葉渡頭稀只憐尚有秦淮水
載得花船緩緩歸
　　　二
水滿春江花滿舟秣陵西去使人愁渭南亦有昭陽觀
花裏重尋女弟遊
　　　三
嫰柳夭桃不用尋可憐兩槳結同心橋公重説周南郡
漳水空留銅雀吟
　　　四
蘭橈桂楫度江雲欲採芙蓉染絳裙帝子再來江水上
可憐阿姊是湘君
　　　韋使君美人彈琴
髙張紅縵洞湖濵蘆藕苗間一美人靜撫流徽堪念處
十三學得漢宮春
　　　飲馬城邉曲
燕臺北望薊城山飲馬城邉驅馬還前度錦車休出寒
將軍近在草橋關
　　　二
城邉飲馬莫辭遐將採燕山二月花日在陣前誰見敵
薊門關外盡風沙(誰一作難/盡一作有)
　　　西海曲
萬里昆陽水上浮紅螺紫貝結爲樓未有唐䝉開𤏡道
從敎馬援在交州
　　　二
虎威門外撞華鐘白嶠烏蠻並舉烽夜㸃水軍三十萬
雕題繢出海中龍
　　　絶句
馬當山下小姑神獨立江心不計春上江水來下江去
朝朝風浪好愁人(一本作江鳥啣魚飛欲/盡晩來風浪好愁人)
　　　清芬閣方夫人初度
樅陽大家舊能文髙閣嵳峩映碧雲七十年來𤣥覽賦
慿將千載誦清芬
　　　奉答白門向逺林枉過闕候贈詩
春山十里野櫻開朝採櫻花暮未回蕭寺也知向秀到
蓬門不道逺公來
　　　代摇船號子
小婦摇船襖子紅早行湖北暮湖東連朝怕見風潮惡
湖裏雲生愁殺儂
　　　二
小婦摇船江水深晩來江路好難尋分明記得雙橋宿
日出相看在皂林
　　　送宋臬臺由紹興道赴任杭州十四首
東南觀察古諸侯玉節臨關擁上游藩府舊曾開八部
千艫萬舳向杭州
　　　二
金幢百里曉雲開浙水東流去復來一道星飛吳子國
羣公帳飲越王臺
　　　三
明時栢府外臺臣浹日楓宸中眷新久使南行勞叱馭
誰知東郡早埋輪
　　　四
鳯凰山下豸堂髙憲使西行仗羽旄兩岸桃花廻錦纜
春風徐渡浙江濤
　　　五
清霄鶚度壓江濆遥海鵬飛簸曲雲漸水豈因吳越限
使星不逐斗牛分
　　　六
越東八察元才子浙右雙旌李鄴侯轉運倘能懷左臂
金章犀帶鏡湖秋
　　　七
褰帷露冕導江沙攬轡登車問海涯全轄名都一十二
望風解綬是誰家
　　　八
兩行豸節駐錢唐萬仭龍門起故鄣明聖湖光同皎鏡
紫微山路比秋霜
　　　九
望京門外挽金車鎭海樓頭展玉笳幕府政成多問字
春江相送共侯芭
　　　十
三秋熊軾望來遲十里樟亭繫去思惆悵過江羊叔子
東風一路野棠碑
　　　十一
提刑大使玉津宮舊日刑官是大馮二到兩丁何足羨
試看今日廣平公(宋玉仲先生舊/爲杭州司理)
　　　十二
錦棹春江西上時吳山相望鬱叅差他年紀績能懷古
應到錢王武肅祠
　　　十三
白羽青絲間虎符豸堂驄路隱龍圖時至謳思連十郡
暇來賔從滿三吳
　　　十四
使星才發會稽山獻石懷錢滿市闤只恐内臺相望久
浙潮一日兩回還
　　　過徐十五茶肆出張六四丈隱居所贈絶句云
　　　　丈甚惜此詩必屬毛甡書筆藏之爲慰臨書
　　　　亦賦二絶句附後
南州髙士縣西街長掛官茶舊市牌欲向黄公尋故侶
却憐宋子在天涯
　　　二
垂老張融未卜隣同時徐穉亦長貧新來寫得相思帖
曲渚停舟錯認人
　　　爲錢唐王生題畵竹
碧篠娟娟倚翠苔髙岡雙鳯羽毰毸空庭月落誰相顧
知是當年子敬來
　　　題仇英畵幛二首
南朝蕭寺暮雲間漁父滄浪鼔枻還樹杪亂流遮暝色
不知何路向前山
　　　二
屏間長見十洲圖珠樹瑶林近有無釣艇欲歸溪路暗
碧天空掛水糢糊
　　　寄寇詩(有序/)
　白門妓寇眉故撫寜侯曾購以千金寵之侯被俘北
　行鬻婢妾于豪家并欲强致寇寇曰予奚事此也且
　鬻予數金耳請得歸歸則丐諸侯故人得千金未足
　重爲妓繼之侯由是免張荀仲先生曰寇非無知者
　語及故侯家事輙慟哭王雙白曰江以南遥情似寇
　亦罕予時寓廣陵寇將來或曰寇復不來擬寄之
莫愁艇子載琵琶慢向青溪摘藕花舊日侯門君記否
廣陵城下邵平家
　　　張二丈七十初度自咏小像松菊圖索和
清河居士臥東籬松菊閒吟酒一巵猶喜春前方七十
勿嫌秋老探花遲
　　　二
庭前松菊自行歌畵裏柴桑雙鬂皤散寫新詩編不盡
可知甲子記來多
　　　口號
孤舟殘夢帶霜開十里山塘雞唱廻幾處隣船棹歌發
悠然客思夢中來
　　　伯兄雲間歸攜讀章大司馬閨淑有閑香奩詩
　　　　因作時七月七日
秋棠花發鶺鴒還攜得金箱劉令㛠此夜曝衣樓上望
萬重錦繡滿雲間
　　　即事
綠蘋翻葉水生紋青雀低飛日漸曛南莊風來北湖雨
太守祠前一别君
　　　姜公子希軻誕兒
太傅堂前玉樹新香襕繡褓石麒麟從容伏日傳湯餠
爲有朱衣拭面人(適伏日/招飲)
　　　二
丹山九翮鳯凰車五色銜來掌上珠夢裏熊羆驚莞簟
君家舊有渭川書
　　　從軍行
蘢城積雪炤蒲離壯士從軍建羽旗此去渡河剛二月
燕支花發到車耆
　　　二
將軍夜獵向南山暗把雕弧射草間聞道甘泉初備寇
五原烽火逹蕭關
　　　弔喬公故居
皖水茫茫繞碧渠青天環映石樓虛漫嫌江北無春色
只在喬公一故居
　　　樂六舞功昭父子邀集鳬亭予以别集未赴閲
　　　　日復爲詩見招兼屬訂日率筆酬意
鳬亭一望水中遥細藕長蒲阻畵橈落日滿湖人未到
爲予重上赤欄橋
　　　二
東湖深處藕叢青邀我重傾白玉缾今日南園明日醉
也須後日到鳬亭
　　　楚州除夕三首
羈客天涯値嵗除楚州城下舊精廬薪槃燒罷紅燈暗
翻盡頻年篋裏書
　　　二
客嵗將除夜漏長屠蘇酒煖贊公房只憐故苑椒花頌
不共天涯一漫郎
　　　三
爆竹明朝嵗復新桃符又換一年春淮流不斷東歸夜
猶有淮隂度嵗人
　　　元日
蒼龍初轉斗初廻僧舎初銜栢子盃四十年來殘嵗月
不堪還向客中來
　　　頃以家冗獲咎暫去鄉里枉荷山陽令朱公極
　　　　留三却三挽臨行感激念其亷材惠民而未
　　　　嗣因寫鬻兒圖留贈并爲作詩
看花三載住淮南白鹿銜花傍兩驂最是淮民善相祝
春田綠草種宜男
　　　二
淮南有子盡名朱淮水應生照乗珠不信但看銀幛子
野棠花底鬻兒圖
　　　北塘席上送潤公之鴛湖寄朱彝尊二首
錫杖袈裟古善才北塘深處重徘徊如何龍象波中度
不見羊車市上來
　　　二
臨湖曉閣北塘深五月荷花送道林百里波光長似雪
可能乗興到山隂
　　　宫怨
裁成紈扇擬修容曾賜昭陽繫臂紅一自上皇巡幸去
空留春燕鎖南宮
　　　二
金井鵶栖玉殿秋鴛鴦樓上夜藏鉤生來不解君王寵
夢去還尋女伴遊
　　　吳宮怨
吳王秋到便生愁長作姑胥百里遊縳火炤龜還上海
牽旗走犬過長洲
　　　二
百尺銀釭獸爪垂梧宮夜闔萬重帷浣紗溪上東隣女
聞嫁西家椏角兒
　　　何水部小妓
小小蠻雲宮髻新紅絲初拂舞衣塵呼來只向屛間住
怕惱司空坐上人
　　　二
上宮碧玉攏頭新短袖單衫染麴塵敎就曲房揚袂舞
好娛官閣看花人
　　　三
慢上蓮花舞柘枝偶傳清響最堪思自憐繁簿無佳句
也遣名園聽瑣兒
　　　張司理陛秋水園席上作
秋風吹雨照龜臺白藕紅菱水面開博望南還重戴酒
天河眞見使星廻
　　　二
南徐軍鎭海門青十載分巡舊理刑歸假不忘三徑樂
雨餘秋水上空亭
　　　錄别次韵
南風吹雨一舟輕百里隋河載雨行恨别涇園沈公子
陽關只唱第三聲
　　　二
裁向嵩陽看落雲青楓江上又辭君此行將到衡州去
只恐衡南少雁羣
　　　姜十七宅食魚得湖西節使施公書并有所貽
　　　　率然代意成二絶句
江風吹暖石芙蕖午幔清樽鱠鯉魚時開篋子頻頻看
爲有湖西節使書
　　　二
湖西節使擁旌旄尺素殷勤問紵袍怪底魚梭能破壁
銜來金錯美人刀
　　　題影幛
玉樹蘢蔥照綠苔鴛鴦湖上石城隈是誰寫出滄洲意
錯認麻姑渡海來
　　　過張六四丈草堂看菊作
梁父行吟七十年草堂居士興蕭然重尋舊院秋花裏
知在横河古樹邉
　　　二
西上横河舊草堂尚書庭院菊花坊門前銀杏如相待
才到秋來黄又黄
　　　溯宣城青溪過響山作
宣城城下泛清溪苦竹黄茅兩㟁低行到響山山盡處
清猿野鶴一時啼
　　　登寄雲樓懷愚山
謝眺髙樓倚夕曛樓頭長寄敬亭雲我來吟盡雲齊句
那得臨風把似君
　　　送友之崇陽
二月春風吹客裝故人西上古崇陽武昌門外新栽栁
何處相思不斷腸
　　　客舍
客舍桃花井上飛主人小女善縫衣只憐千里江南路
換盡春衫未得歸
　　　鎭江城下作
毎度吳關增客愁江山無恙古徐州萬嵗樓前雲乍合
千秋橋下水爭流
　　　同徐二十二嗣定朱三驊元馮大之京商二十
　　　　八衮黄吉出巴山北城晩眺口號
巴山城外晩生烟一望寒林興渺然何處野祠延佇久
黄坡西下北門前
　　　二
丘樊幾疊暮樓鴉楓樹南頭舊狹斜落日巴山歸路晩
與君同醉杜秋家
　　　三
朝天門外路漫漫錦樹丹楓醉後還最是望中愁不盡
一重雲樹一重山
　　　姜九榦畵寒鳬聽雨圖見寄
五月南湖泛野鳬田田荷葉間青蒲雨中多少相思處
寄作寒鳬聽雨圖
　　　雜詩
汴水西園値暮春雍丘古道駐征輪道上久無盤埒馬
園中尚有看花人
　　　平臺漫感
司馬西行狗監猜鄒陽新上一書回可憐千載賢王客
不爲平臺賦雪來
　　　清豐江梨花
清豐江上馬頻嘶萬樹梨花曉渡迷記得瀫溪寒食後
落花如雪過溪西
　　　爲張公子玉樹贈字并詩
菁蔥玉樹映朱扉太傅功名世所稀欲問比來江左事
謝家子弟在烏衣
　　　題畵冊
茅屋遠開修竹外板橋初見杏花時前村野老爭相過
流水灣環幾度思
　　　題櫟園藏畵頁子
溪山羃羃路綿綿不到雲門已十年認得數株黄杏樹
辯才墳畔寺橋邊
　
　西河集卷一百三十九
欽定四庫全書
　西河集卷一百四十
　　　　　　　　　　翰林院檢討毛竒齡撰
　　七言絶句(三/)
　　　送金二敬敷覲省汝南官署
紫游金勒控雙鐶公子思親江上還十月丹楓吹似錦
看君西度朗陵山
　　　二
汝南公子本翩翩覲省將歸醉别筵君去若逢袁夏甫
莫敎徒歩府門前
　　　題畵
東溪草閣吾曾到傍水寒生山樹秋今日畵圖相憶處
春山澹澹水悠悠
　　　中州張興嗣寄示南遊詩有感賦贈
丹陽不復問劉惔少室山前掃石楠一自君歌傳洛下
頓敎人憶望江南
　　　二
幾曲梅花傍女墳當壚猶是舊紅裙武丘東畔題詩處
毎見花開便憶君
　　　息縣雜詩
淮河東下古揚州桐栢山髙一望愁自笑濯纓三過早
涓涓不斷是溪流
　　　二
伏波城下草斑斑銅柱功名海上還若欲逺遊餐薏苡
城南尚有濮公山
　　　三
毛甡北走大河濵隣女三年尚盻臣不是故園相憶苦
爲誰腸斷息夫人
　　　四
溪山曲曲法堂開白日長從塔影廻曾與老僧溪上别
清鐘送過石橋來
　　　五
柴車到處苦流連官閣開時只晝眠愛殺風流夏少府
長擕樽酒出花前
　　　六
翫花臺在舊城西臺畔粧樓一徑迷爲憶故園長不語
莫敎花外乳鴉啼
　　　與臨川王君褉飲有贈
永和三月褉堂前看泛桃花年復年今日持盃翻記得
王家内史在臨川
　　　題墨牡丹畵
一枝初向洛橋分漠漠春山淡淡雲恰似漢宮新賜浴
風前試着墨絲裙
　　　題畵(有序/)
　周侍郎藏畵頁中有春林薄日前山雨來茅堂臨流
　䕶之修樊何人男婦筍輿油蓋次第散出題者疑爲
　冐雨問友之圖嗣題者笑之詎見擕妻問友朋矣逃
　林不深移家更往差相似耳然西滸古姜無須舁出
　楚鄉萊婦何爲雨中豈其翦蒿西墅課韭東田者耶
　村父拾明月三家識者環觀而佑此可莞顔耳
擕家出郭翦蒿萊雲薄初看日影廻齊上筍輿山雨下
午橋庄上晩歸來
　　　留淮西金使君郡樓三年晨夕聽伎多陽陵西
　　　　巴之音有吳中舊部亦蕭散不整大雪晩宴
　　　　江南新伎至觀之生憶因爲賦四絶句并雜
　　　　歌侑時座客童煒尹坪韓肅皆有和詩
朔雪髙吹懸瓠池郡堂留客夜彈絲分明身在江南路
伍相祠前酒醒時
　　　二
淮西雪夜酒筵紅太守風流過馬融看到舞闌樺燭下
敎人思殺石蓮東
　　　三
十載尋橦看未眞每聞吳語便傷神座中總是江東客
何處還尋顧曲人
　　　四(此首專贈伎/童唐郎也)
順郎十四學琵琶十五新聲遍海涯家在九龍山下住
生來洗面是桃花
　　　客中送陳無名入燕作
相逢衣褐在淮西走馬關前日欲低此去一尋遼海雁
何時同聽汝南鷄
　　　二
寒風落日醉當壚燕市還尋舊酒徒君到安州若相憶
爲予重寫慶卿圖
　　　喜遇俞汝言汝南官署是日微雪
當湖對酒快論文十載相思看雁羣不道朔風吹雪後
汝南官舍又逢君
　　　二
籃車遠度蔚州山聞到靈丘觀射還欲贈青琅愁雨雪
爲君西望雁門關
　　　三
中原相遇朔風寒萬里同看隼影盤此處掃門煩長吏
只因客臥有袁安
　　　四
五闗木落露河秋雪裏逢君在蔡州莫怪陳蕃長入坐
汝南太守最風流
　　　九日飲雲間朱司馬使君官署三首
雲間司馬古朱家九日開樽罷晩衙只道茱茰堪解阨
爲予縫就臂邉紗
　　　二
維舟三泖度清秋古署黄花泛玉甌家在滄洲看不見
何須更上郡東樓
　　　三
落日東吳古郡臺登臨須借大夫才獨憐漢苑騎魚客
也向秦山戲馬來
　　　飲泊石門贈同行王丞初度
桃花如幔棗如缾莫向吳門問阿經載得餘杭山下酒
與君同醉女陽亭
　　　書畵頁後
千尺冰荷散似銀草堂習靜總無塵他年若買吳中室
願在墻東作比隣
　　　山陽别沈秘書時各泪􁎐􁎐下不止後辱貽四
　　　　詩中有云九日淮城悵别筵舳艫西送雁横
　　　　天濁河浪捲臨岐泪濕盡征衫己四年予誦
　　　　之愴然私顧所著衫猶是舊時因重爲搵泪
　　　　賦詩自嘲匪云報章耳
上苑秋高雁影寒帛書何幸寄長安今來衫袖重重濕
不是當時泪未乾
　　　二
一别淮城書漸稀故人相憶在金扉他鄉四換黄花節
猶着山陽拭泪衣
　　　任屏臣七十
裁廻甲子度春風又見園花嵗嵗紅幾欲移家歸海上
還來避世在墻東
　　　二
先生七十正懸弧長對青嵓舊畵圖恰似渭陽歸載早
海鼇百尺掛珊瑚
　　　有伎童將歸過索予書絹抒筆志感
渭城將唱不堪聞醉後還題白練裙懸瓠樓前雲漫漫
石羊橋畔雨紛紛
　　　二
三載行歌汝水春故鄉東望轉逡巡如何細草沾茵處
又送桃花靧面人
　　　汝寜城外送伎童還江南(并序/)
　伎童唐郎吳中有名安西潘將鎭紅水者奪之以行
　汝寜金使君爲贖留之蔣亭三月送還故鄉予恨沉
　淪與相似而猶不得歸似有感焉予初贈詩云家在
　九龍山下住生來洗面是桃花伎童得詩請名靧花
　至是使君憐其慧以慧憐字之予友張杉者尋予汝
　上聞其事似恨不及送亦有和詩見乎情詞
彈遍琵琶九曲詞蔣亭東去雨如絲明年待我夫椒下
應是江南花落時
　(附韓聞西詩溪雪裏相逢曾幾時今朝别去栁垂絲/何當夜月黄  上重唱新翻白苧詞)
　(譚開子詩亭對酒重歌拂舞詞荆桃花下駐青絲春/來怕見東  栁况是亭前折栁時)
　(張南士和詩不若爲送别賦新詞東冶亭前折柳絲/獨恨靧花人  見風流思殺按歌時)
　　　有贈
偶向丹山採石英擕來長劍是星精他時海上桃花發
看汝餐霞到赤城
　　　題周在浚記年圖
不羡紅絲繡公子不羡黄金鑄大夫只羡淞江三尺絹
冩作東吳年少圖
　　　二
髙松百尺拂春雲濊濊泉聲石上聞豈合丹青圖嵗月
祗應丘壑置夫君
　　　秦淮老人
秦淮髙閣擬臨春中有仙翁髩似銀話到黃奴行樂處
尚疑身是六朝人
　　　同朱曾蠡登燕子磯飲
燕子磯頭江浪開江風萬里逐人來臨流一唱横江曲
能使荆門水倒廻
　　　夜雨同朱曾蠡江寧郭宿逮明羅坤送酒資至
石頭城邊夜泊舡清江夜雨不成眠只有羅坤解相憶
平明送到酒酟錢
　　　簡江寧主考
棘院重闗閉夕曛故人相隔在青雲但聞裴令膺知舉
可有劉生試雜文
　　　何之杰以舟居記顔有贈
菰蒲淺碧漾清秋一葉蒼茫水際浮不道滄江歸卧後
依然擊檝在中流
　　　二
何𦙍求爲棲遁身春江渺渺問前津須知此日揚㠶客
仍是當時破浪人
　　　三
新從解劍渡江天瀨上曾乗漁父舡何似故人雙槳去
柳姑廟後浪亭邉
　　　即事(有叙/)
　宿竇家濆賣漿婦連連目予問之曰非毛氏小郎乎
　曰何以知之曰妾故保定伯家婢也向屯西陵渡時
　主嘗饜郎郎不解食生炙鳬索胹淘之妾以笑被杖
　寜能忘乎予聞之憮然因就飲解槖中金餉之去伯
　籍北平毛氏同姓故嘗食其營大兵下江東全軍歸
　降爲提督京營標官守京城西門家遂散失婦善擘
　阮汾州人
錦帳雙鬟貌似花河陽軍散各天涯可憐紅字三家店
不賣青門五色𤓰
　　　别朱生
開元法曲有誰傳秋雨江南罷採蓮淮水濁泥初凍後
停船一别李龜年
　　　二
桂樹叢生淮上秋西風髙會曲江樓水亭誰唱伊州調
記得蘭陵朱粹修
　　　三
寒風縵管脆如絲欲别歌予桂樹詞此去江南望江北
淥波青草繫人思
　　　秋日登江樓有懷
茫茫落日半銜山萬里江流徃復還獨上髙樓愁望逺
秋風九月穆陵闗
　　　二
大江東下日西馳渺渺江樓接海涯隔岸秋風吹不住
白狼河北雁來時
　　　逄陳老蓮季子飲贈
江上逄君蘆荻秋樽前落日重淹㽞狂來滿眼滄洲興
思殺江東顧虎頭
　　　渡錢唐贈戴山人
錢唐髙士剡中才日暮銜盃江上臺萬叠寒濤通夜白
依然雪後見君來
　　　贈柳生(有序/)
　栁敬亭説書人間者幾三十年逮入越老矣楊世功
　曰敬亭將行不得大可詩且不得一會祖道似恨然
　者予時病彊起將從之汗接下不果可往敬亭書至
　云如相會者早間世功言及相會惜言相會祗此是
　時寓沈康臣宅發緘皆笑後二日敬亭止梅市予與
　康臣遂赴焉再說書聆之感于心然實病不能賦詩
　也口吟二絶以贈行
扶病來看柳敬亭秋花開滿石榴屛一聲河滿尋常曲
説到傷情不忍聽
　　　二
枚生未作梁園賦吳客將行越水濵怪底觀濤能解病
原來君是廣陵人
　　　晩宿江村即事
行行暝色起江沙借宿江村野老家夜月炤來東隴樹
秋風吹發上田花
　　　二
村田漠漠晩烟稀野老提壺坐釣磯日落牛羊從嶺下
月明烏鵲傍江飛
　　　伯調將西行疑予留妓飲不爲供餞馳詩劇謿
　　　　因妄爲答謿焉
史妠盧姬並有名髙秋野寺坐彈箏一從掩袂辭巴里
不復當筵唱渭城
　　　黄河客舍見故人書名壁上
黄河滚滚向東廻下馬重衘客舍杯忽見新題雙淚落
未知故友幾時來
　　　二
寒燈孤館淚潺潺萬里波濤夜自還上馬欲行還又住
故人名字在墻間
　　　九日示趙八十四弟
楚王宫外菊初生九日衘杯淚欲傾君去登髙須盡醉
愁君東望永興城
　　　古决絶詞(有序/)
　古决絶詞者毛甡爲朱三作也三爲巴城妓小小所
　暱忽正白旗他使者購小行小通三不得㑹大霪雨
　江漲流溢從漲江解舟滔滔去斂小帛囊貯錢一枚
　燈心草一枝箸寸許線一條作十許結屬他妓送者
　貽三且曰他日當哭我江流間矣三傷之因爲作此
　詞時同游者六人有和焉
銀瓶挽斷井中絲嫋嫋曾無决絶時只有巴山城下水
滔滔東去最堪思
　　　二
巴山城下送娘船夜雨猶彈蜀國絃不道曲終歌决絶
新來翻入綠珠篇
　　　華葢山
清江百里繞仙闗華葢山頭村賽還橘樹蕉花天半路
洞簫吹出暮雲間
　　　送客
送客春城柳漸低千條萬縷市亭西從今勿折長條贈
恐有歸人繋馬蹄
　　　雨後觀牡丹即席和愚山韻
春燈幕府夜漫漫細雨清樽傍藥欄莫道名花容易見
十年三度客中看
　　　漢苑行
綵燕初翻百子池宫花齊發萬年枝但知上苑寒歸早
不道人間春到遲
　　　二
秋風歌罷栢梁材上苑春回承露臺朝來殿使探鶯去
日暮宮官試馬來
　　　寺館夜看龔中丞香嚴齋詩集
臨江孤館寺堂東蓮闔花闗閉晩風祗爲中丞詩句在
東堂燈火夜深紅
　　　聞沈九北闈捷音
聞道金臺收乗黄故人聨轡驟康莊秋風十里長楊道
中有山隂舊沈郎
　　　二
清秋烏鵲度巴陵上國賢書今又升聞道舊人推記室
已將新體用吳興
　　　雨中送沈築巖還姑山
春帆東下雨潺潺千里江南送客還此去應逢寒食後
杜鵑花發到姑山
　
　
　
　
　
　西河集巻一百四十
欽定四庫全書
　西河集巻一百四十一
　　　　　　　　　　翰林院檢討毛竒齡撰
　　七言絶句(四/)
　　　客南臺送髙兆之粤東
南臺節候近端陽客裏逢君去五羊欲解五絲爲纜去
可能暫繫女螺傍(螺女江在/南臺後)
　　　二
餞飲西園酒未醺平船先載隔江雲閩南荔子今應熟
五月嘗時不共君
　　　三
陸郎不用跨班騅前路逢迎知阿誰趙德門邊舊程里
看君乗興一相追(時君先到/潮故云)
　　　四
三山五嶠總天涯擬向番禺汎海槎此去肯留蓮葉寨
待予同看木棉花
　　　盤谷先生歌爲陳舍人上善書扇
盤谷先生好作書年來右肘病難舒當軒傾得三升酒
便上雞林估客車
　　　二
盤谷先生書勢良鴻都新碣比中郎可憐老興渾難盡
屈鐵更爲丞相章
　　　三
西平仲子去何年近見先生賢復賢但著一篇盤谷賦
從無千頃洛陽田
　　　四
盤谷如盤花似銀中書君老不勝春那知玉笥山前草
猶坐金華殿裏人(時舍人流/寓江西)
　　　雪中别二友
梁園客散暮雲低閼伯祠前重解擕愁見馬蹄殘雪上
兩行東去一行西
　　　和苑中遇雪應制
龍馭春遊仙苑深祥雲曉幕帝臺隂若非霰集先行斾
只道花開滿上林
　　　同友游南阜山憶何道安詩
南阜蕭條最可思夕陽山木晩來時從君一望清秋色
只當重吟何遜詩
　　　題畵幛子
江城碧草正芊眠細雨南湖阻畵船纔是錦堂懸曉幛
便敎白鷺滿晴川
　　　二
碧渚翩韆集鷺翿新蒲片片映青袍原來共滯南湖曲
别有凌霄一羽毛
　　　除夕作
旅館椒花紅欲然椒盤愁向客中傳如何纔聽金雞唱
便喚今宵是客年
　　　同友柳下作
東度吳關値暮春關前楊柳暗長津行來相向垂雙淚
不是江陵種柳人
　　　雨夜就亭送客觀芍藥即席和施公子彥慤
花間送客暮登臺急管嬌絲且慢催君聽堦前正風雨
莫敎别後憶花開
　　　二
何來玉樹謝家兒夜雨能歌送客詞華燭滿欄人盡醉
一時囘首看將離
　　　予再赴湖西講堂已暮春矣聽座中歌孟氏牛
　　　　山篇不覺出涕因賦懷家園詩一章見意
三彈歸鋏楚天涯日望西陵不見家痛殺江南春夜雨
還開井上旅葵花
　　　湖西講堂作
臨江草色滿前汀玉節諸侯自講經慚愧十年岐路客
空隨車馬上汾亭
　　　淮市柳與同行者
淮市西頭西楚祠祠前楊柳亂垂絲攀來不忍貽君看
記得樟亭折柳時
　　　王二漢書予詩館壁
進士坊邊花巷春烏椑門巷寂無塵誰家能寫毛甡句
只爲相如臣里人
　　　西湖竹枝詞
斷橋西去杏花開年年橋上送郎囘分明一片連橋子
何日何年斷得來(杭人呼橋子猶/曰三橋子也)
　　　二
昭慶祠頭春水生大船長傍小船行湖東日上湖西落
湖裏何時不是晴
　　　三
小姑十五壓花鈿長抱琵琶坐小船借問小姑何處住
陸公祠下岳墳前
　　　四
十錦塘前好㧞蒲十錦塘上百花鋪可憐八尺斜斜路
隔斷南湖與北湖
　　　五
湖心亭子近三潯儂日思郎思不禁阿郎好比湖亭子
朝朝暮暮在儂心
　　　六
小姑梳頭日西時不到山前到水涯屋裏挿花湖裏炤
山前歸路有風吹
　　　七
水上花開水底紅東風吹水水濛濛水上看花猶自可
水底看花愁殺儂
　　　八
誰道湖波鏡子同看花須看水中紅船邊水動花難見
不若船頭看阿儂
　　　九
阿儂不上採菱船只買白藕種紅蓮蓮花有心長得藕
藕根無心長得蓮
　　　十
青驄油壁漫相尋只在前山松樹林山雨不吹裙帶濕
乾將絲子結同心
　　　十一
湖頭闌干一様鋪湖上一色好當壚莫尋橋畔紅䦨子
只認門前白項烏
　　　十二
莫道西湖好浪游南山雲斷北山頭莫道妾心能間隔
外湖水入裏湖流
　　　十三
飛來峰前花正開蝴蝶探花飛幾廻髙峰不似花蝴蝶
不識因何飛得來
　　　十四
石新婦在釣漁磯桃花爲面竹爲衣面上桃花有時落
湖邊望郎何日歸
　　　十五
油車宛宛度西林日暮歸來懊惱深曾在第三橋上坐
金釵失落不曾尋
　　　十六
買得甘𤓰又買􁊢莫道甘苦不相宜前山空有臙脂嶺
不上唇來那得知
　　　十七
湖堤風起便生潮裙帶斜牽堤路遥女兒上堤欲歸去
可憐綠草抱裙腰
　　　十八
蘇小門前楊柳新西林橋下水粼粼琵琶只在盲婆手
不見西湖愁殺人
　　　遇蕭鍊師梅市
上清仙人紅玉腮冰漿分貯紫霞杯他年若問青牛使
梅福山前曾見來
　　　二
自返青華厯翠微千年縫就五銖衣相逢偶説前朝事
親見英皇北狩歸
　　　看玉田觀道士棋
玉田道士井公才白日分星石上排總是還鄉人不識
儘留洞府看棋來
　　　雨淋鈴
望京樓上月亭亭興慶宫中草色青舊日張徽今在否
春風不奏雨淋鈴
　　　史四廷柏五十飲席
閒園初發拒霜花賔客盈堂泛紫霞一石餘杭仙媼酒
千秋南渡相公家
　　　二
畵檻丹楓炤綺筵楓花片片墜朱錢東方二十嫺兵法
不道蹉跎三十年
　　　欲上臯亭看桃花不得因題吳九彥聖竹院桃
　　　　花幛子寄嘅
欲上臯亭細雨來春江渺渺夜舟廻那知竹院重逢處
尚有桃花千樹開
　　　葢羅縫
瑶林玉闕啟金扉仙女親縫雲錦衣當時誤聽天雞唱
失在蓬山不得歸
　　　二
瑶林玉樹摘青房仙女親縫雲錦裳跨來緱氏山頭鶴
看去金華道上羊
　　　鎦姬彈琴得平沙落雁曲請賦
重重簾幙捲霜華西望衡陽音信遐何處青桐流響急
一行塞雁落平沙
　　　二
金罏香盡夜堂清過雁咿呀指下生最是琴心堪問處
從頭撥拉兩三聲
　　　南鎭春遊詞
春船兩漿白蘋開十里横塘晩未囘南鎭祠前北風急
夏王陵上雨飛來
　　　二
鷁頭艇子鹿頭車山路深深雨又斜何處相逢增懊惱
凌家山下看桃花
　　　三
香罏峰峻少人登兩兩三三上禹陵陵前草深花似霧
山頭風急雨如繩
　　　南鎭後春游詞(同南士祗/臣桐音作)
晴江演漾動輕橈夾㟁垂楊去路遥九十春光八十雨
横塘水滿晩生潮
　　　二
金書玉柱鎭宮牌畵舫紅裙鑑水涯春草年年陵下路
行人拾得雀頭釵
　　　三
上宮碧玉駐青油自洗湘裙杜若洲落日横江不歸去
還尋窆石殿東頭
　　　四
陽明洞口鎖天闗瑶草琪花掩髩鬟欲覔雙成探玉蘂
敎人長上會稽山
　　　寄徽之大敬代書時聞沈九嗣范邵二懷棠雋
　　　　南宮
春雁歸時未有書三年思食漸江魚親知盡獻長楊賦
誰道還乗廣柳車
　　　吹臺懷陸大進張四綱孫毛五騤
汴水東流去復來大梁城下重徘徊西游不見賢王客
三月花飛滿吹臺
　　　天台僧夜話
海州東望海門闗玉洞桃花謝往還夜半老僧彈指後
恍疑身在赤城山
　　　王使君席同陳内翰贈歌者
江城四月柳如絲錦瑟彈成入破詞太守筵前爭認得
大功坊底杜紅兒
　　　二
槐㕔入夜燭屏深試舞新衫是縷金座上詩成誰最早
鄴宮倚馬舊陳琳
　　　宿東溪山寺遇雪
東溪山寺暮鐘天借得生公一榻眠早起欲行溪口望
雪花堆滿寺門前
　　　槿花
紫槿東籬慢曲盤朝昏榮樂詎須看憐他相伴秋光裏
傍暑開花直到寒
　　　寄沈九秘書
吳興才子掌文詞日草黄麻共紫絲誰念十年烏鵲侶
裁書一寄鳳凰池
　　　溪亭懷舊
清溪深處一亭幽曾傍闌干洗玉甌二十年前亭下水
至今猶帶落花流
　　　舟中見張園鶴
紅橋畵幕勝青田獨鶴翛翛瞰碧川過客不知波下影
長疑兩鶴住洲邊(一抄作青田羽客隔秋江紫蓼丹楓/畵木杠水面聽聲如欲斷波間看影)
(似成/雙)
　　　内叔陳大憲祖付予詩歌妓玉華因復拈贈
翠幄朱欄覆綠池西園公子夜裁詩自慚抱瑟同盧女
不敢將歌付雪兒
　　　李少宗伯更名臨江城外清江爲使君江感施
　　　　分司之淸也予去臨江因徘徊使君江上慨
　　　　然成詩
蒲帆五月去江城城下江流清復清酹酒欲行重繫纜
最難忘是使君名
　　　二
五月榴花炤地丹離筵重聽五絃彈使君江上多情水
還載孤舟下信安
　　　過信安殷浩宅示田甥(有序/)
　浩北征廢徙後唯韓甥隨經年因詠曹顔逺貧賤親
　戚離送甥江上涕泗横流予過信安城南宅乃不覺
　有傷于心亦示甥云爾
當年殷浩南遷日無復親知相伴行今日一過殷浩宅
敎人流涕對韓甥
　　　予悶居法華寺偶閲梁山牧牛頌乾菴大師問
　　　　如何是忘牛存人夙不解禪戲拈舉依韻(金/絲)
　　　　(籠絡卸前山山北山南處處閒驀/地擘開拽鼻手了無繩子在中間)師稱善他
　　　　日舉似金輪僧僧曰李白自稱金粟王後身
　　　　徒誑語耳子眞是耶因笑而成詩
咸陽宮前金粟山金粟花開只等閒若許傍人認金粟
如何金粟在花間
　　　予夙得惡夢徐二十二慰以絶句因答
他鄉故國兩茫茫春草春花總斷腸但恨情多過王子
敢言才盡比江郎(徐詩末云莫愁隴上飛/鸚鵡夢裏應吞五色雲)
　　　發紖詞爲舒城黄母胡太君作
蕭山城南白雨傾蕭山城北白雞鳴龍舒王姥將歸去
白鹿銜花不忍行
　　　二
黄門將母板輿中樹得山花浙水東不道河陽九秋月
北堂萱草墮霜紅
　　　三
翩翩丹旐出城西暫駐湘湖第一溪駟馬不行踣地哭
平橋衰柳一時低
　　　四
金章墨綬綵衣新次第堦前看雉馴自是王喬飛舄早
玉棺先獻太夫人
　　　五
已聞邵伯曾爲父不信王戎尚作兒子姓裂裳隨太母
牽輀挽紼到江湄
　　　六
樟亭古渡引旌幢望裏飛霞接上江披牡戴苴皆玉立
從來江夏本無雙(指其孫平十也/舒城有飛霞亭)
　　　七
治從門外禮文新藩省稽留倍苦辛翟相總無踰制事
山濤豈是奪情人
　　　八
晨輁曉葢望中遐擬泛西陵江上槎痛煞野棠官路裏
近前還發數枝花
　　　同陳柱國將軍張杉赴商命說徴說舟集雨宿
　　　　即事
江城度雨細如烟翠幕金尊襍管絃越女避人窺錦纜
將軍下馬入樓船
　　　二
爛柯山下石磐新錦洞秋花落繡茵行盡深林歸竟晩
却疑身作爛柯人
　　　三
將軍抱甕坐胡牀夜雨輕寒覆鷫鸘百尺冰荷紅幕裏
風流重見杜當陽
　　　四
商山兄弟謫仙才灎㶑金缸汎玉醅一日邀予湖上去
十年藏我壁中來
　　　五
南塘十里駐青絲正是南湖入暝時中夜舵樓重作吹
張衡髙詠四愁詩
　　　未獲識邑明府趙公顔色途次感激愀然成詩
家在平原歸去遲欲瞻趙勝更無期如何千載秋蓬客
竟買紅絲付繡兒
　　　過魯連村懐大聲
荒村寂寂㪚朝烟何處還尋魯仲連欲向村前騎馬過
一時泪盡綠楊邊
　　　哭趙弟
李子東游春復春王成賣卜死河濵最憐旅舎埋金客
猶在徐州作酒人
　　　奉陪姜太翁觀燈宴作
綵炬千枝列錦城畵堂髙宴夜吹笙爲看火鳳山前舞
却上星橋樹杪行
　
　
　
　
　
　
　
　
　
　
　
　
　
　
　
　西河集巻一百四十一
欽定四庫全書
　西河集巻一百四十二
　　　　　　　　　　翰林院檢討毛奇齡撰
　　七言絶句(五/)
　　　集晉安朱氏山亭題壁
閒亭髙枕劍山阿暇日登臨此嘯歌幾曲山城萬重磵
晩來青翠滿牕螺
　　　二
栽花種竹傍東籬邀客同啣錦蠣巵忽見黑雲迷似海
様樓山半雨來時(前山有樓名/様樓宋時建)
　　　署亭春雨和李觀察原韻
山亭雨過暝烟平亭下春池水自生但得司農頻置驛
何須谷口再聽鶯
　　　二
空向嵓阿問尚平春雲帶雨檻邊生亭前自有桃花片
不用啣來隔院鶯
　　　奉陪姜京兆赴李觀察席酒間命歌者韓希捧
　　　　觴乞詩遂口占用觀察春雨韻兼邀同席姜
　　　　九别駕爲書詩于扇歴陽徐㤗畵背以寵之
宜春子弟奏昇平御史筵前錦鏇生唯有韓希花字舞
就中能作囀林鶯(花字/舞名)
　　　爲尤悔庵悼亡時悔庵以召試在京
金門未許遂幽棲隴首先亡王覇妻試向玉河橋上望
溝頭流水自東西
　　　二
慢記簾釘掛綠裙當牕曾織竇家文春還不見璿璣轉
愁殺遼西舊使君(悔庵舊爲永平司/理故遼西地也)
　　　三
銀牀斷綆素絲懸每讀新詞泪暗牽不道顧榮貽婦句
竟成潘岳悼亡篇
　　　奉寄張陸舟先生二首
白魚潭水暮生烟長繋張融岸上船何日東歸重相訪
開牕閒倚白雲天
　　　二
林下曾同倒玉壺君家小阮得歸無(聞張五南/士死嶺外)朝回一
望山河逺痛煞黄公舊酒壚
　　　胡生之撫寜署
相逢燕市酒重携漫向金臺覔駃騠六月炎風吹似火
送君仗劍到遼西
　　　二
少年意氣本縱横兄弟相過在撫寜舊日臨楡如可問
清秋一上五花城
　　　長安遇輪庵和尚即三十年前文園公也
三十年前角勝塲今朝相會藉慈航不知投筆辭文府
可似從軍返武昌(輪公回武昌/軍前入道)
　　　二
生年只合着袈裟悞向長安度嵗華一夢春明猶未醒
眼看落盡曼陀花(時予小妻/曼殊將亡)
　　　和邊詞(有序/)
　畨人有請牧大草灘者爲守者所却政府誦之有詞
大草灘前秋草腓燉煌無復獵焉支不虞四郡河西地
尚見三州瓦剌兒
　　　二
甘州賔兎肅州羗大草灘前撤舊防一自湟中開衛去
有誰牧馬到莊浪
　　　家明府以徵車赴
御試下第還任祥符為詩送之
宜春門外栁絲長欲綰雙輪返大梁祗爲漢庭尊吏治
不將王吉作賢良
　　　二
薰風冉冉動髙旌空道宏詞繼永貞篋裏文章雄八代
當時猶失退之名
　　　三
吹臺南上夏雲移父老歡迎卓茂時千里雁行相望處
爲君一誦角弓詩
　　　孫嘯夫歸錢唐
託跡蒼崖未易攀風吹海月弄珠還忽聞天畔金鷄唱
知在蘓門一嘯間
　　　二
雪滿平臺各賦詩枚生歸里未嫌遲朔風吹徹東湖水
正是寒梅欲放時
　　　入直即事
平明入直噪宮鵶傍午花隂一榻斜却笑玉堂無管鑰
尚令清夢得還家
　　　清明日請沐西郊與同館汪春坊喬侍讀汪檢
　　　　討主事作
朝回並馬出城西城畔埀楊一望迷却怪曉來分火後
輕烟飛作馬頭泥(京師呼/塵爲泥)
　　　二
阜城門外有荒臺紫幙紅茵竸舉杯多少縱横林下路
花竿挑送紙錢來
　　　三
畵輪丹轂犢頭車珠髻銀環覆碧紗馬上相逢春欲盡
東風催放野桃花
　　　四
百尺紅牆鏁玉扉望舒壇下換春衣青驄偶向林間住
粉蝶爭從草際飛
　　　五
謖謖松風古道塲摩訶庵供大音王誰知世上三生果
只在關前八里庄(曾與王五别駕/關外有訪故云)
　　　六
杏粥榆羔出佛筵石蓮花座法幢前西堂載酒曾留偈
回首春風又一年
　　　七
華表􁁊㠖髙入雲摇車猶覆内官墳沙門指㸃前朝事
讀罷殘碑日欲曛
　　　八
香臺坐處是香山(地名杳/山鄉)長笛頻吹鶴未還一道紅塵
歸騎遠庄亭半在夕陽間
　　　春詞四首和覺羅博公所貽原韻
御溝垂柳暗殘春柳外聽歌河瀆神自笑蓼蟲長食苦
縱啣花葉不知卒
　　　二
油幕重重匝地青散垂螺片作牕櫺那知霧幛三千幅
絶勝湘山十二屏
　　　三
晴空映日颺游絲金水橋邊獨坐時愁煞隔牆深樹裏
黄鶯啼歇最髙枝
　　　四
宣武門髙十丈塵馬蹄踏盡未歸人故園桃李如相待
爲我花前問呵新
　　　白雪紅梅詞限韻倣長慶體和枚臣
雪裏誰歌白雪詞紅梅開得似臙脂雪花堆在梅花上
半是桃枝半李枝
　　　二
白雪紅梅有慢詞梅如紅粉雪如脂慢言霧幛遮華燭
慢道冰綃裹荔枝
　　　三
春來只唱雪梅詞不唱歡聞阿得脂誰道石家綾幔裹
珊瑚擎出一枝枝
　　　予舊夢一綠鸚鵡被鏁去以爲䰟也暨來京師
　　　　甬東葉吟以上林鸚鵡四詩見寄遂感而和
　　　　之見者幸毋哂爲夢中説夢可耳(葉詩四首/見倡和合)
　　　　(刻/巻)
翠衿紺臆去還非但聽宮前喚綠衣三尺紅縧空自繫
不如還向隴山飛
　　　二
洲邊靈鳥隔三湘長寄新詞到故鄉欲脱雕籠無别意
只言有友武游郎
　　　三
三年憶别在江東清泪霑成畵柱紅采翼未分臨鏁去
回頭猶是夢䰟中
　　　四
玅體金精世莫知金房安用羽毛奇肯留林邑丹脣在
且詠吳江青草詩
　　　題夫婿早朝圖爲汪主事作
叠皷傳朝火樹紅龕鬖車網去匆匆爲郎刷盡膠清髩
猶在髙丘一夢中
　　　恭誦應安親王世子秋江夜月絶句依韻奉和
秋入澄江白露寒月明夜靜水無瀾茫茫一片冰壺色
只作青天萬里看
　　　帝京蹋燈詞
毬塲花帽打三郎重戴朱竿學敎坊何處大鼇山最羙
三條火巷在廊房
　　　二
勾欄缺處接燈棚五色番花四角擎蹋斷麻鞋歸不得
永安門外老田更
　　　三
放夜金吾首戴翎紅纓白馬駕朱軿月明只覺天星少
撒作車盤兩面釘
　　　四
夜涼蟬髩貼金貂漏滴銅缾水漸消忽聽盒中千礟發
襄陽城破在中宵(火盒科數有礟/打襄陽城名)
　　　五
一道燈輪去復廻𤓰囊鏤作八仙臺走橋婦女呼敎住
好讓秧歌唱過來
　　　六
靈佑宫聨祈糓壇䗶糊紅紙坐坊官露珠滴盡壇前樹
綵翦蓮花偏耐寒
　　　題觀瀑圖(唐寅/畵)
幾多隔塢新花谷無數臨江舊草亭對面挿來千仞碧
從頭界破一條青
　　　下車東華門無馬歩行解嘲
上直東華負曉暾飛龍廐馬竟安存歩行且學歐陽九
不跨疲驢入禁門(自註唐學士入直例/許借飛龍廐馬匹)
　　　呵筆
寒夜憑將信史裁虛堂銷盡夜罏灰頻啣三品湘東管
那得宫嬪呵凍來
　　　漫示景文沙門
額上珠圓見有因雪山童子是前身慢投修水巖邊去
且作巢雲閣上人(時沙門將遊寜州故/云巢雲湘溪閣名)
　　　二
會有三摩觀自然何須五字當隨緣請看帛氏從師日
正是阿難得道年
　　　蛤上人還住湘溪
一從擲錫中峯去二十年來溪路迷今日重尋朗公樹
白雲依舊滿湘溪
　　　二
净土門中清淨身珠繩百八掛來新西河居士將西渡
此後誰爲問道人(湘溪有/净土寺)
　　　山陽縣署嵗飲
古署青雲繞嵗幡屠蘓宴罷不知還莫辭漉酒當筵盡
尚有懸魚在壁間
　　　徐允哲讀予文稿辱貽二絶微及予舊事感生
　　　　于心依韻奉和
素衣何幸變爲蒼長就安丘壁裏藏今日逢君頭似雪
依然度嵗在他方
　　　二
生平空自號文雄祗向天涯賦送竆羡煞滬城徐孺子
題詩多在落花中
　　　梁令索賦
梁竦聲名著有年臨安試宰豈徒然多才自作三都賦
乘興還揮五色絃
　　　餞姚公子世兄歸桐城
山棠花發越江春公子空留亷吏貧自痛十年優孟客
歸來還送負薪人
　　　二
一錢亭下換征裘陣陣楊花㸃素甌此去𤾂城春漲後
思親應復上階州(尊人以予邑/令遷階州牧)
　　　題同年李澄中中允所藏明月蘆花卷子
秋風淅瀝起菰蒲明月當汀雁影徂此日晴牕開巻後
頓令清興滿江湖
　　　二
瀛海蓬山幾作塵月明猶得認前津白花黄葉依然在
誰謂菰蘆無此人
　　　寄祝湘潭沈使君八十
琵琶峰頂企朝暾玉杖扶來好弄孫怪道行㕑仙醖羙
法曹曾使在吳門(使君曾爲/蘓州推官)
　　　二
楚澤行吟八十秋長看織女會牽牛(初度/七夕)醉來忽夢少
年事猶道慈恩寺裏遊
　　　髙檢討同年假歸
太史將歸敞别筵臨岐執手泪潸然慢言夙昔相尋久
同館追隨又六年
　　　二
清秋過雨濕衣装出宿難留胄貴坊南望碧山何處是
謝公亭畔北湖傍
　　　三
初衣換去驛樓斜扶侍南還有阿楂(令嗣長/君同歸)但到故園
應認得十年前種馬蘭花
　　　四
山莊休沐慢徘徊䇿府猶需良史才暫向東田訪朋舊
十旬假滿且還來
　　　五
白首聯鑣春又春退朝長約乞閒身何期
召下還鄉日仍是罇前送客人
　　　同朱宫允王内史眺郭外雙林庵後院河水次
　　　　壁間韻
荷風吹度暮秋天越客同登説法筵祗爲道林相憶久
晩來如上剡溪船
　　　題乘犍讀書圖
深林牧犢曉烟新露下松杉滴滿身不識比來工畫客
因何寫出帶經人
　　　二
春草深林細雨初烏犍下坂不曾鋤恰疑人向緱山去
獨坐蒲韉看漢書
　　　飲王大司馬園林八首
綠野堂成野興濃開罇長對碧芙蓉閒尋翠嶂纔三疊
便隔紅塵幾萬重
　　　二
玲瓏石洞覆丹蕉洞口紅泉瀉去遥記得曲梁斜渡處
賀湖南畔馬臻橋
　　　三
潛行複壁忽天開石上琱盤汎白醅不是羊裴連榻坐
却疑誤入洞中來
　　　四
廻廊屈曲畵欄低紫蔓蒼藤到處迷十月晴光翻葉盡
尚餘清影幔亭西
　　　五
石樓高處一壺懸萬樹秋花接禁烟欲覔三山瑶海外
但看雙闕彩雲邊
　　　六
松臺月上待龜黄八節灘前再舉觴佳客總歸履道里
名園原在集賢坊
　　　七
東都賜第近
宸居誰道韋家舊谷虚時啟嫏嬛微探去滿牀散叠李
筌書
　　　八
冰荷開盡簇朱茵鶴露澆成馬埓銀紫嶠丹山何處返
夜來愁煞醉歸人
　　　漫和尤太史馬上口占原韻二首
家在江南楊柳村村前有客每停軒爲栽洛下潘家果
長到吳中顧氏園
　　　二
家在江南楊柳村毎逢佳節斷人䰟今來無酒澆寒食
猶典朝衣出便門
　
　
　
　
　西河集巻一百四十二
欽定四庫全書
　西河集巻一百四十三
　　　　　　　　　　翰林院檢討毛竒齡撰
　　七言絶句(六/)
　　　下直東華門遇雪
蓬觀寒生午漏稀掖門東岀乍添衣宫牆栁色俱凋盡
那得楊花撲地飛
　　　二
萬里霃雲羃四隣寒風刮地總無塵誰憐玊樹花生候
尚有金門裘敝人
　　　寄田使君督學按部雲間
薄海文章有幾存淮南詞賦自言尊何如軺使相臨處
江左名流盡在門
　　　二
掄才按部遍江闗佳士菰蘆自往還誰信龍津人去後
顧雍猶自在雲間(謂徐允/哲也)
　　　陸明府有水晶一團中含水草影碧色名萬年
　　　　冰屬賦率筆
一團清水瑩遙空萬里昆明洑道通却訝春江蘋藻影
何年收入玉壺中
　　　二
誰割林圻碧玉泉中含水草尚鮮妍無如官到陳彭冷
惡説寒冰有萬年
　　　為如臯冒生題册
公車嶻􁄚倚天髙何似揚州江上濤紫氣千重南望逺
有人把巻在如臯
　　　二
生平三至廣陵城作賦曾無東部名今日為修髙士傳
題詩一寄冒先生
　　　奉和呈裕親王園林題壁三絶句原韻應教
　　　　初秋
小苑寒林初作花苑牆西上接東華那知隆慶坊邊桞
只在岐王舊賜家
　　　　秋聲
秋到長安思渺茫五王宅傍
御街長一聞葉向林間下頓覺風来水殿凉
　　　　荷葉池
荷花開盡葉猶香雨後傾珠似夜光但使恩波留太液
何湏折作葢頭粧
　　　寄答上海徐允哲
敝衣羸馬結黄塵待詔公車又一春遙憶申江新雨後
晴牕深坐讀書人
　　　二
御河楊桞甫垂絲寄到徐陵宫體詩日探懐中吟未了
天街四月賣漿時
　　　三
槐堂初入暑風清梅雨江南一望平記得滬城相别處
青龍浦口夏雲生
　　　四
制詔求賢空復催金臺終自待君来晉庭縱授王康第
漢主還思徐樂才
　　　題同舘王檢討桃實畵幛
玉洞桃花碧葉隂紫文緗核間黄金分明一片綏山景
何日移来到上林
　　　二
桃實如拳褁繡苔琱盤尚未薦瑤臺金門自是神仙侶
故遣東方偷得来
　　　無題
華堂錦宴夜吹笙仙女盈盈下太清莫道彩雲無覔處
隔簾聽得和歌聲
　　　二
華堂錦宴夜吹簫仙女盈盈下碧霄莫道畵簾相望逺
銀絲隔得兩三條
　　　閩江送許遇之豫章
黄雀風生笋簟涼蒲帆四月下康郎閩南多少鮮紅荔
散作船頭碎錦囊
　　　二
細雨濛濛好濯枝(五月有/濯枝雨)長途節候最堪思遙知南浦
傳觴日正是東湖競渡時
　　　三
迤邐秋屏攬勝多旌陽原是舊巖阿莫憐丹竈無人問
湏記陶缾有客過(南昌許遜為旌陽/令陶缾遇書室名)
　　　四
紅蘭開盡緑蘭開我亦從兹去越臺君到潯陽倘乘興
可能還泝浙潮来
　　　雪灘釣叟歌四首
白雪灘頭舊隠淪雪花深處一垂綸蘆中来往人争識
道是吴江顧茂倫
　　　二
松陵東下水瀠洄浪花都作雪花堆投将犗子衝舟去
釣得鮦魚似屋来
　　　三
白荻花開笠澤東移家住在荻花中前身疑是滄江叟
後身疑是紫溪翁
　　　四
西塞漁人未著書清灘萬叠雪来初松陵原有天隨子
早向吴江學釣魚
　　　敬製
仁孝皇后
孝昭皇后輓歌詞十四章(有序/)
　康熙辛酉春仲(臣竒齡/)㳟送
大行兩皇后梓宫于沙河城東之竇家庄敬隨諸臣後
　迎
仗而泣爰思古者虞殯必有歌詞近世執紼不止鈴鐸
　故濯龍望幸朱奢進詩筮龜而行潘岳作頌乃以二
　年如喪之期加之百辟啣哀之日沙城舊殯齊赴
陵園舘閣諸臣共扶纚綍□覯畵雲之蜃軷頓傷墜露
　于蜼衣馬頭袐器宛若神携雀尾明旒凄然目斷則
　愉皇之舞可以稍遲引殯之辭在所不免雖前人哀
　軆多用短章唐世輓詩率皆五律顧白傅之輓元相
　亦用七言即江淵之哭宣妃僅成兩韻況乎絶句本
　清商遺調按之可為歌曼聲傳薤露新吟聞者易以
　感因不辭鄙陋爰為此詞世有知音或無貽誚
金幢畵翣導龍軻挽紼争傳虞殯歌
雙輦一時歸玉隧千官齊送在沙河
　　　二
帷宫曉度慢吹簫鹵簿開時宫仗遙京兆寢園湏有䕶
君王且輟未央朝(時至上親䕶/殯  山陵)
　　　三
紅樁矗處纜牆低筥藻筐蘋薦席齊蜃輅未離沙澗外
雲旌已過竇庄西
　　　四
古堞徐開
殯殿尊容衣先已駕輬輼當時玉燕藏幽篋此日金蠶
繞羡門(初殯兩梓宫/俱  沙河)
　　　五
幡幡旒旐夾朱幑疑是英皇並狩歸天半曉霞明象物
車前清露濕靈衣
　　　六
石竁曽通明月彎潞亭東去舊橋山六飛排作三屯衞
五校行来㡬換班
　　　七
羽葆千重映霧明駕将雙鶴負銘旌太常不用吹笳去
仗馬交啣祕器行
　　　八
親王命婦各班排纔見龍輴便舉哀不信敷天愁思切
試聽動地哭聲来
　　　九
璇宫節儉本天然生貸貧人脂澤田幾日六騩臨御處
尚抛貰路紙黄錢
　　　十
獨孤卜宅建陵園遺命因山塟長孫
兩后後先真
聖善
皇情痛悼有何言
　　　十一
彤管徽章定
母儀並誇㜪徳共嫘師縱饒左氏為哀曲猶少揚雲作詠詞
　　　十二
遵化陵園輦路通
先皇曽此塟遺弓移旃不憚宫車逺長恐昭丘在望中
　　　十三
雉尾髙搴逐繖迴白雲千里障瑶臺羽霓歸去原無跡
惟有山前青鳥来
　　　十四
法駕東行過玉田清塵除道百神聨哀歌恐助
皇情惻不把銅鈴引殯前
　　　祝母詞為羅氏兄弟作
芙蓉花發射陽湖日景南迴歲未徂何事綵雲留不去
祗因庭樹有三珠
　　　二
莫道庭闈樂事非羅含兄弟世應稀襄陽耆舊知多少
共採荷花贈舞衣
　　　嵗暮入史舘書感用家太史韻
日從東觀討遺編坐弄鉛黄度歲年自笑中郎生子晩
縱修漢史有誰傳
　　　二
千門爆竹嵗将除尚跨三花進石渠中夜草成羣盗傳
教人泪濕一牀書(時􁭤題中有/盜賊傳故云)
　　　何使君畫軸
天際芙蓉有路通梅花庄上鉢池東使君曾守東揚郡
身在千巖萬壑中
　　　花燭詞為馮公子恊一作
相國堂前花燭開趨庭洗馬洞仙才移将海上連枝木
琢作人間合卺桮
　　　二
深房畫柱夾金杠時有䨧雲覆綺牕枕上芙蓉梁上燕
怪他事事總成雙
　　　三
親迎北府控驂驔何事炎風理鏡函只為榴花能結子
愛将萱草種宜男
　　　四
結就紅絲暗裏牽華燈慢把百枝燃但懸甲舍新裁帳
好撒開元舊賜錢
　　　五
試着單衫别様紅鄉音遮莫學吴儂麻姑衣繡西施屧
家在蘓州鹿埭東(新夫人為崑/山徐宫坊女)
　　　六
孔雀筵開汎客巵日長猶恐促粧遲誰知綵筆題奩處
只在銀屏却扇時
　　　送徐仲山南歸
當時郡國舉才賢獨詣公車思黯然記得秋潮初漲後
與君相遇大河邊
　　　二
太常䇿奏本無期司馬門間召試遲誰使公孫留北闕
偏教轅固返東淄
　　　三
西風吹桞御河黄出宿街南光宅坊思煞故園殘暑後
荷花初放賀家荘
　　　四
曉日横門設錦茵繞朝此際贈鞭新中書門下停車久
曽薦徐寧第一人(益都夫子拆巻時特/執巻薦之  御前)
　　　五
周官湖口舊漁磯囘首江臯事事非欲送故人歸里閈
頓令清泪滿朝衣
　　　六
九門地震尚諠闐何事還登惜别筵能用士如王吉軰
不教人憶漢宣年
　　　七
雙鳬北嚮一南翔悔見溪雲出岫長寄語君家女都講
莫将新句貯金箱(謂及門/昭華也)
　　　和王侍讀索梅庚畫片原韻
擬作蓬山萬里逰小牕松竹繪清秋不知塵世餘多少
此地能安十二樓
　　　龔節孫以種橘小影索題二首
金衣素袖曉烟籠家在荆溪水榭東不道長安舊圖畫
雙顔猶帶洞庭紅
　　　二
朱盤橘柚剖霜天但對斯圖意惘然㡬見蓬莱移種去
誤傳天寳十年前
　　　答和陸大嘉淑見貽原韻
憐君埀老客燕齊落日重逢禁苑西何處相期最相信
錢塘江上伺潮雞
　　　二
曾共登樓眺碧空平泉佳興有誰同可憐閣下千株杏
留得溪南一樹紅
　　　三
銀筝促促慢教搊萬仞黄埃起暮愁舊日酒徒今散盡
燕姬雖好不湏留
　　　題劉生抱琴圖
伯倫意氣道眞才手把枯笤埽綠苔此際長安好風日
肯擕雷氏斵桐來
　　　二
誰倩長康寫令顔深林日夕自來還當前無限滄洲興
只在髙山流水間
　　　同年丘檢討予養歸里
一紙黄封出
九重
聖人教孝每優容只因膝上需文度故遣雲間反士龍
(檢討為學士/南齋難弟)
　　　二
刺史堂髙覆白雲(其尊人曾/為刺史)河流千里接淮濆羡君衣
上三花錦散作庭前五色文
　　　三
金書百軸褁彤幨載去猶存修史銜借問錦堂樺燭裏
夜來半臂有誰添
　　　四
榆火初傳百子池横門㡬兩送丘遲最憐朝罷貽鞭日
正是清明折桞時
　　　送友人歸苕溪
京洛相期願已違前溪猶認舊柴扉只憐通潞亭邊桞
無數長條挽客衣
　　　二
平津東閣住多年歸汎菱湖雨後船囘首故人烟障裏
還騎羸馬薊門邊
　　　上已同王二光禄修禊即事
細雨新吹九陌塵桃花又放曲江春同來桞市傳觴客
仍是蘭亭修禊人
　　　二
駿馬郊原籠碧絲紅竿挑餤踏花時如何兩度芳林宴
不作王融上已詩
　　　清明二首
百兩騾車輾翠鈿單衣試着便門前秪因漢苑先傳火
宫桞千株總帯烟
　　　二
新裁寳幙障平蕪折得楊枝挿鬂無此日故園風雨後
畫船開滿賀家湖
　　　題顧眉生校書畫蘭冊子(眉生曲中伎有名後/為龔尚書妾名横波)
　　　　(夫/人)
莫愁湖畔緑雲鬟手碾香螺畫逺山擷得洞庭花數本
好留青影在人間
　　　二
一幅生綃金錯裁幽蘭寫出仲姬才兒家自有千花譜
不藉黄荃粉本來(眉生自註倣壁/間馬湘蘭筆)
　　　三
九畹叢生淺碧紋畫來香氣尚氤氲只愁幾片蘭蘓帯
難繫三條杏子裙(蘭蘓帯名樂府何用/結歡忺三條杏子裙)
　　　殉書詩書陳媛傳後(有序/)
　陳媛沈計掾妻工佐餕以堇萱飴蜜得尊章懽年二
　十三死死時囑取生平所誦書殉塜中嗟乎是可傳
　已因拈殉書詩得四首書之云爾
荆桃花下駐塗車莫向空箱揀曲裾窄窄桐棺纔數尺
尚留一半塟殘書
　　　二
誰道泉臺泠翠鈿銀牀猶是抱書眠却慚入塞文姫老
空記遺文四十篇
　　　三
秋風團扇裂齊紈落葉虗疑響珮環賦得盤中人不識
欲留四角與誰看
　　　四
白玉深深著地埋紅綿粉漬畵螺灰只愁繡字侵衣處
化作金蠶出墓來
　
　
　
　
　
　西河集巻一百四十三
欽定四庫全書
　西河集卷一百四十四
　　　　　　　　　　翰林院檢討毛竒齡撰
　　七言絶句(七/)
　　　題及門金公子看劍圖二首
淮西風雪苦流連篋裏還留寳劍篇今日龍阿看出匣
教人長憶十年前
　　　二
神清洗馬耀霜提束髮從㳺愧放麑竹裏琴書猶在眼
不湏重聽汝南鷄
　　　題㧬絹看竹圖
長向吴中擬卜隣王家樓子竹溪濵練裙葛帯尋常見
錯認平原是繡人
　　　重簡講官引見即事
君王便殿早傳宣重簡詞臣入講筵黄帕覆牀纔咫尺
親呼姓氏
至尊前
　　　二
曉禁彤雲捧日晴詞臣㡬度選承明桞邉歸院千門静
聽得宫鴉三兩聲
　　　寄懐錢太史同年
五年視草對朱扉墨汁看翻緑袷衣一自東㕔人去後
海山屏下到來稀
　　　二
新披初服總同鄉(謂尤沈二/太史也)秋到江南橘柚黄詘指武
丘西去路相逢應笑酒壚傍
　　　三
上苑秋髙曉籞開洞庭白鶴好飛迴至和未就新唐史
尚待歐陽撰志來
　　　贈趙司馬初度時正月十日将赴任長沙
銀幡賜罷甫成旬又見雕弧絓彩新暫借春盤當夀酒
錦筵雙挿縷金人
　　　二
蒼龍乍轉照星沙夀酒䦨時已及𤓰為待潭州司馬至
秦人三洞早開花
　　　依韻答隣友聴曼殊吹簫絶句二首
新安江水傍烏聊春去楊花滿地飄縱使秦臺堪弄笛
難忘吴市是吹簫
　　　二
國士新書慢射聊杏園纔見酒旗飄李謩不到人間乆
誰使宫牆度玊簫
　　　題姜實節歲寒圖
雪裏尋君續舊歡金昌亭下重盤桓相看多少蕭條意
恰好題來是嵗寒
　　　二
朔風吹雪滿姑蘓濁酒傾來不用沽松竹院過梅樹下
與君同入歲寒圖
　　　劉大廷俊客死湖北同人哭于夕照寺有詩奉
　　　　和姜二承烈原韻
玉河秋水下髙梁南望荆門道路長不見童鴻還闕下
尚疑劉尹在丹陽
　　　二
大隄南去慢徘徊招得巫陽且蹔回江漢湯湯流日夜
欲于何處望歸來
　　　三
一世才名擅越東休将時數問窮通醉來但説狂時酒
醒後何曾識次公
　　　四
修文天上誦彌羅古寺翻經柰梵何痛殺西華方衣葛
夕陽亭下一相過
　　　三山驛送友之汀州
同向三山理客装海􁖬先到柘湖傍楓亭荔子長汀酒
一様傾來不共嘗
　　　奉和　裕親王絶句六首即用原韻
　　　　苦熱
紅日歊歊麗碧空宫槐蟬噪夕陽中楚王自有蘭臺樂
猶使廷臣賦大風
　　　　得雨
雷車初度雨初傾十日三時自有程此際一聞甘澤下
何人不愜望雲情
　　　　晝寢
九叠屏風敞殿安桃笙卧去水晶寒巻衣侍女遥相待
尚作前宵月下看
　　　　秋聲
西苑纔迴少女風便聼寒鳥呌雌雄夜來奏盡清商曲
只在宫前㡬樹中
　　　　秋夜雨
空堦滴瀝暗心驚夢去猶聞决霤鳴總是銅池懸左掖
却疑銀箭下西清
　　　　射獵
平原草色帯霜威出塞将軍號射飛風裏直驅沙磧盡
夜深方向㶚陵歸
　　　楊青五十初度(元月初/四日)
憶昔閒堂對簡編子雲才藻正翩翩不疑學盡相如賦
尚守𤣥亭五十年
　　　二
裁度三朝賀玉墀故園東望一相思遙知畫矢祈年日
正是銀幡祝嵗時
　　　題王武為吴山人畫(武為文恪公裔其/畫意即山人詩也)
但言李益詩堪畫不道王維畫有詩一幅生綃題不盡
粉團芍藥與黄鸝
　　　二
金閶邂逅朔風天不見吴生已十年却喜畫圖相對處
草堂三月暮春前
　　　弔姜貞毅詩(有序/)
　萊陽姜給諫埰以劾權相得罪杖戍宣州衛未至戍
　所而國破遂寄吴市逮死屬其子移棺塟宣州四方
　觀者各投詩弔之予最後至亦成五首并詒其子安
　節實節貞毅者學者所易名也
曾披閶闔扣天闗垂死孤臣未賜環遺命一棺何處塟
宣州城外敬亭山
　　　二
叢叢馬鬛覆柴青壠上荒碑未勒銘大鳥欲來雲乍起
昭亭何似夕陽亭
　　　三
唱盡門生薤上歌道傍虞殯已無多殿廷若個能攀檻
圖畫依然是荷戈(公像有/荷戈圖)
　　　四
吴闗不傍要離塜南鄭難為太尉墳回首故鄉歸未得
可憐曾戍水西軍
　　　五
長窺封事泪如流千里生芻愧未投欲向江南訊遺跡
徳公兄弟在徐州(謂兩嗣/公也)
　　　遂安方大明府有舊琴失而復得紀之以詩
焦桐本是道山材彈向霜風聲最哀一自前溪相失後
是誰相伴㡬年來
　　　二
響泉亡後斷冰絲何幸重彈渌水詞猶是山牕初睡起
東牆紅照夕陽時
　　　予詩謬為商景徽閨秀所誦題詩過情因用其
　　　　原韻自謿兼以志謝其外人徐二咸清吾好
　　　　友得貽與之
複壁藏書二十秋空箱蠧盡有誰收那知長史南遷後
猶有昭容上綵樓
　　　二
㡬斛青螺傍鏡臺題成麗句百花開生平何幸交徐悱
得藉三娘藻鑑才
　附原詩　芙蓉露下小池秋金鴨烟消宿雨收讀罷
　毛甡瀨上曲都梁艾蒳滿粧樓　綵筆翩翩傍玉臺
　頻将繡帙向風開可憐杜甫驚人句不數陳留曠世
　才
　　　和徐昭華讀瀨中集原韻有感
秋霜如雪褁冰蠶石闕高時口重含不道羙人居洛水
能憐才子在昭潭
　　　二
欲唱迴波未有詞鹽車無復騁雞斯若非道藴眞才女
若個能吟中散詩
　附原詩　臙脂花落覆紅蠶獸頸初埀火自含坐對
　西河才子句渾如秋月照澄潭　少小曾吟白日詞
　蘆中人去竟如斯溧陽浣女空相殉悔不先吟瀨上
　詩
　　　題畫為夀
仙山萬仞接樓臺溪口遙從草閣迴因祝西池王母夀
銅缾盡貯紫芝來
　　　書王編修母朱太君旌節錄後
京陵有子母為師丙夜猶㸐白玉脂傳得一經長自嘆
只因中有柏舟詩
　　　二
東堂禄養度居諸鎮向蓬池鱠鯉魚棹禊在門旌未已
聖恩方錫紫泥書
　　　過任丘清水湖作
棗林庄前清水湖滿湖菱藕并菰蘆馬頭錯問任丘客
誰賣松陵秋汎圖
　　　二
湖水漣漣清且深長堤十里跨湖心行看堤上招商女
但唱幽州馬客吟
　　　三
碧栁千株傍水栽紅橋萬柱逐堤開袛應人在江南見
那道車從趙北來
　　　王進士新婚詩
瑇瑁堂前雙燕飛王郎初向曲江歸携將舊賜三宫錦
翦作新娘百子衣
　　　二
試佩開元賜宴錢故邀夫婿看勻綿但知藕葉生江上
不道蓮花在鏡邊
　　　徐昭華乞試命題畫蝶喜賦二首
四十年來老自驚新收門下女康成不知書靣縑花好
試看階前帯草生
　　　二
深堂樺燭照啣巵隔幔吟成畵蝶詩不是小鬟頻乞試
那知閨閣有陳思
　　　秋杪重送秦太史假還山陰
共入東堂已七年碧山南望意悠然羡君兩度還鄉井
不藉青龍寺後船
　　　二
秋花初發約同歸何事君先秋雁飛一曲鑑湖能乞與
明年相待浣春衣
　　　和憶鶴詩
長因賣賦結秋蛇右臂支離類凍茄何似繭園仙驥好
只将雙爪畫圓沙(時予病臂故云/繭園葉氏園名)
　　　陪諸公集宛平相公園林十二首(有序/)
　時當二皡候届三商開平津東閣之門招鄴下南皮
　之客
聖主重元臣親題光徳(時字上親題席寵堂/三  扁額手書以賜)詞人依上
　宰侍宴芳林集賢里北車過裴相家園細桞營南席
　設岐公别業藉片時之請沐許延景以賦詩潘生陪
　梓澤不廢廻谿峻坂之詞公幹在西園每慙菡蓞芙
　蓉之句因成短什便紀良㳺
山庄請沐駐驂驒曲徑通街出巷南纔到射堂門啟處
門紗映出一山藍
　　　二
青溪百折洑流低不見桃花路已迷欲向巖前尋舊跡
漁舟尚在洞門西
　　　三
赤欄斜度暗杉闗樹底吹笙鶴自還行過摘星嵓畔望
紅亭髙出碧雲間
　　　四
丘壑新題集慶餘剛逢
宸翰賜來初不懸宫左逰巖榜為有元和石皷書(唐元/和間)
(賜李寛石皷書院扁/額非韓愈石皷詩也)
　　　五
潞公水曲一陂穿華子岡從百谷連丹竈曉移修竹裏
繩牀晝設石壇邊
　　　六
小雨初過景倍清山堂設饌午烟晴緑腰唱罷彈俱歇
滿耳惟聞流水聲
　　　七
行㕑斮桂煮雕胡渌酒清漿瀉玊壺粉黍細摶梁父雪
金虀雜剪碧紗蒲
　　　八
草花續樹晩猶生石棧連雲斷復行怪道午橋光景别
一花一石手經營
　　　九
平門近市亘修廊西北高樓傍粉牆桂檻下臨光徳里
桞絲低拂永豐坊
　　　十
尺五城南逼斗魁丹霞麗日晃樓臺
翠華若幸汾陰返定遣山庄圖畫來
　　　十一
前林赤槿後烏椑􁝘􁝘流泉繞北陂記得籃輿曽養志
潘生西宅賦詩時(相公先人文貞公曽/頥養于此舊名怡園)
　　　十二
石上窪樽就飲頻座中綺里髪如銀十年未得還商洛
願作留侯門下人
　　　青未閣十景之二和徐昭華作
　　　　郭外春山
城邊髙閣起嵯峨城外春山列翠多只為倚牕描不盡
尚留一半在青螺
　　　　城頭夕照
百尺珠簾捲落暉畫欄初換晩粧衣如何城畔丹鴉色
偏照樓頭青鵲飛
　　　閶門舟集别施使君閏章有感
當時惜别使君江清泪雙流滿玊缸今日金閶重話舊
夜深紅燭照船牕
　　　二
閶門夜汎酒盈巵後㑹兵戈未可期何處流連心最苦
虎丘山下泊船時
　　　尹坪以琴譜并詩寄予依韻賦答時小妻曼殊
　　　　將亡
十五年前汝水濵為彈清角每相親一從君作蘓門客
頓使身慚桞下人
　　　二
正向朱絃哭素心感君遺我舊徽音如何遠道将離曲
雜作商陵别鵠吟
　　　過姚江俞石眉宅
東行不逐海濤魚為覔雙鈎一駐車記取龍泉山後路
秋花猶覆子雲居
　　　題閩縣溪麋老人偕隠巻子
誰謂藍田好避秦鹿門猶有未棲身何如負甑仙山下
夫婦同為採藥人
　　　二
黍臼閒從紝器排相携一上釣龍臺十年虛逐東方隠
我欲從君汎海來
　　　題佟二公子記年圖公子善書畫并詩是圖把
　　　　筆伸紙踟蹰未下
鄭䖍三絶有誰猜一幅籐箋帯笑開未蘸墨潭先問取
是書是畫是詩來
　　　二
蕭蕭梧竹映清姿畫裏逢君最可思彷彿舊年湖舫醉
孤山亭上畫梅時
　　　孟生南歸
四月輕裝出帝都秋來我亦乞官湖到家若遇茱茰節
同向山隂訪桞姑
　　　二
天安門外上書遲頓折宫牆碧桞枝北闕敝廬休詠去
箧中應載孟亭詩
　　　碧山庵
團標八尺掛長幃雨後斜翻松頂暉山半沙門持鉢下
碧天片片落僧衣
　　　病臂辭試讀棠村先生新詩呈簡
禁城花栁日芊眠左臂書空思暗然挾得棠村詩一巻
不須更詠鹿門篇
　　　二
肘上生楊欲覆身春衣換去只懸鶉諸生薦逹雖無分
猶是司徒門下人
　　　陳迦陵妓席予不得與因索題扇賦此時予以
　　　　病臂赴部辭試用簡棠村夫子詩人字
右手從來慣詘伸翻因賦洛坼如龜從今幸免娥媌妬
何必低頭見羙人
　　　題徐髯畫像(髯字/祐植)
枓木長蘿掛紫絲溪山深處坐題詩試看石上含毫處
何似參軍入幕時
　　　二
挹水烹泉蘸澗芼掀髯抵石踞來高不知相對滄洲客
頰上于今添㡬毫
　　　丁澎採芝圖
葯園先生冠􁀙冠深林負杖斸芝還祇因相見還相憶
手把斯圖看復看
　　　二
獨向深林採玉芝林端駐杖有何思須知屬國南還日
猶是顛毛未白時(葯園從塞/外歸故云)
　　　集侯官荘明府園居即事
數畝閒園迥絶塵丹花碧樹蔭通隣最憐薛老峰邊石
偏對䝉莊座上人(烏石山上有薛老/峯正當園南面)
　　　二
雞䐢鼃炙酒如窪㡬局棋枰傍晩霞啼鳥不知山客去
雨餘猶坐刺桐花
　
　
　
　
　
　
　西河集巻一百四十四
欽定四庫全書
　西河集巻一百四十五
　　　　　　　　　　翰林院檢討毛竒齡撰
　　七言絶句(八/)
　　　懐友
雪滿空山夜未分燈花初落酒微醺不知良友何時别
野寺鐘殘一夢君
　　　陪益都夫子長椿寺觀劇奉和原韻
春色融融起化城楝花風發坐來清當軒一奏開元曲
滿院如聞上苑鶯
　　　二
香臺深處敞朱筵梵唄時傳兠率天花外莫驚歌吹發
謝公舊墅近東山
　　　三
沐日追逰古道塲宜春妙伎進多方慈恩原有金錢㑹
錯認新聲奏太常
　　　東朝房閱
廷試巻
左闕門通曉禁春晴牕日上水流銀桂林多少名材在
誰是東堂第一人
　　　二
芸臺應召共鳴珂
聖主臨軒事網羅争道目中無五色掖門花發彩雲多
　　　奉和李使君行衛即景十詠原韻
重重春色鎻長橋萬栁參差覆石壕欲上隋堤南去逺
教人空憶廣陵濤
　　　　(右衛河/傍桞堤)
汶水遙從天際迴商船半向夕陽開長帆一帯秋光裏
寗母亭邊片片來
　　　　(右汶上/帆來)
風迎翠葢碧亭亭響滴荷珠静夜聴恰是梅崖讀書處
藕花香畔誦金經(書院與古寺相/接梅崖使君字)
　　　　(右書院/荷花)
拏攫霜天龍虎姿林間石闕未銜碑儘教釋氏經行後
猶似宣尼手植時
　　　　(右南/林檜)
晩風吹雨送江舟傍渚斜臨百尺樓過客莫歌囉嗊去
有人望逺在樓頭
　　　　(右津/樓)
瓠子長流散澤陂朝來顧免眼迷離誰言東郡驅車日
不是南樓理詠時
　　　　(右曉/月陂)
寶地紆回水一方白沙紅樹兩茫茫岸傍一座金輪塔
長帯鐘聲伴夕陽
　　　　(右塔岸/鐘聲)
鳥散空林静逺鐘雞聲茅屋曉烟封遙看天半瓊花發
知是髙唐第幾峰
　　　　(右平岡/望積雪)
荒原凸凸似龍堆薄暮携笻去復來自昔坐看雲物後
寒葭吹出萬重灰
　　　　(右灰/山)
纔過東村日欲斜停車到處問桃花看來紅廟支竿䖏
便是黄公賣酒家
　　　　(右東村/酒帘)
　　　吴冠五自上黨還重赴渭南
雪夜宫鶯啼滿枝平臺水色緑差差此來不作横汾賦
只為新看上黨詩
　　　二
上黨詩成天下驚春風重送渭南行王孫無限天涯路
愁見車前細草生
　　　題金十四烺畫像
栁絲垂處綰成縧緑汁還堪染布袍欲識胸中羅八斗
何難頰上畫三毛
　　　二
京洛重違已十年披圖相對笑依然園花開盡東風裏
猶把殘書坐石邊
　　　數過任黄門邸舍看菊留三絶句志感
秋到園林歇衆芳罇前相對一霑裳老來自信無顔色
誰道秋花晩更黄
　　　二
紅白高低一色栽䦨干上下幾層排屢從西掖看花去
可似東籬載酒來
　　　三
三過閒堂倒玉巵團團不落使人思秋風幾度催霜盡
猶自低頭戀故枝
　　　題沈客子春山絲竹圖記年
坐擁西園絶代姿風前吹竹又彈絲縱教痩盡休文面
尚似東山年少時
　　　二
為聴吴興舊妓童身披鶴氅坐當中宛然人在天台路
萬朶桃花夾面紅
　　　同館茆君以母訃奔宣城
仙姥新遺七誡篇芸臺有子泣花甎衹憐化鶴無由到
難奠生芻在墓前
　　　二
翩翩丹旐引雙鬟愁見臯魚江上還欲望故鄉何處是
白雲飛滿敬亭山
　　　奉題張學士賜金園圖(有序/)
　康熈二十年張圃翁學士請假歸龍眠以
上所賜金割其半買園搆四軒其中名賜金園同邑姚
　耕壺繪圖傳之越三年
上召學士仍入供奉暇日出圖索同館為詩予賦八首
　續畫巻後
買山何用費追尋洞壑長銜
聖澤深但得繪成千嶂碧不須還散二疏金
　　　二
浮峰東下水灣環彷彿鷗汀傍鹿闗當識此中横榻處
有人紗㡌坐花間
　　　三
圖成誤筆㸃垣衣賜號逍遙看去非日侍禁林還記取
李公嵓下好開扉
　　　四
黄金築室四軒通不羡編錢馬埒中南沜岸移春漲緑
西廊壁掛夕陽紅
　　　五
還朝無俟乞官湖遙指東山意自娱當日汾陰陪祀去
可曾詔繪草堂圖
　　　六
芳塘低處着䦨干村女提壺近井榦只恐
君恩難遍及故留圖畫與人看
　　　七
平泉築館莫嫌遲況值黄金未鑄時籬竹巳抽前度笋
山花又發隔年枝
　　　八
前軒竹樹手親栽嵓畔春風度幾逥一自西清重
詔入畫圖一日百囬開
　　　題畫松為姑蔑使君生日
瀫水東流皂葢逥九龍山峻比徂徠長松偃葢垂千古
疑是東方千騎來
　　　二
謖謖風生五粒鮮郡樓開處起朝烟他時廊廟搜樑欐
看汝長榰天漢間
　　　題蔣生畫像册子
青桐花發最髙枝一縷茶烟裊似絲中有杜陵三徑客
金雞石上坐題詩
　　　二
月旦新從入洛還重携仙驥扣仙闗竹山芹澗應難覔
何意相逢巖樹間
　　　為雲間沈白書賣文字約後
蕭寺兩書當百鎰長門一賦值千金慢誇此日朱提貴
載酒籠鵞何處尋
　　　任青嵓七十
曲巷蕭條近市廛白頭遺老尚依然尋花曾飲鄉人酒
扶杖相過又十年
　　　二
裁逥甲子度春風又見園花嵗嵗紅幾欲移家歸海上
還來避地住牆東
　　　三
先生七十正懸弧長對青嵓舊畫圖恰似渭陽歸載早
海鼇百尺掛珊瑚
　　　夀友
嶻􁄚金門寄此身翛然吏隠得仙真何年再與西池㑹
笑對桃花萬樹春
　　　二
層巒縹緲度雲璈玊露遙分碧海濤日出曉霞紅爛熳
有人闕下獻仙桃
　　　汪園水亭觀荷同佟二公子靳吉明府張文學
　　　　于康曁汪傅二進士即席
水亭開處晩荷鮮水面紅橋似輞川賀老段師俱在坐
可能還唱想夫蓮(時座末工伎樂者九人皆老供俸也/  想天憐原名相府蓮憐蓮字聲之)
(誤/)
　　　二
荷花傍檻巻成巵樹裏殘陽欲墮遲怪底新歌吟未了
西園公子正裁詩(佟公子/詩先成)
　　　送佟公子鍾山赴其尊大人江南行省和靳允
　　　　安韻
莫厭河亭暑退遲秋風又掛布帆絲懸知阮緒寧親日
正是崔從出鎮時
　　　二
多君作賦本天才況復船裝書畫囘(公子擅書/畫詩三絶)此去登
臨儻乘興停船一上妙髙臺
　　　三
但向河橋嘆執袪深憐一載對門居回思當日相逢處
尚有孤山道士廬
　　　四
白門秋到雁初鳴落日浮雲看上征應念故人難遽别
雅琴休作雀飛聲(時有皷琴/者在座)
　　　董生杖履圖
縫荷躡葛興翩翩帝里相逢豈偶然我欲邀君桞市去
杖頭添掛百文錢
　　　二
虎頭妙筆費尋思襍綴衣麻並履絲别有示人阿堵在
青青兩眼向天時
　　　闗中沈君為覲親晉安值亂未逹遂客死吾越
　　　　其子扶柩西歸過别挽之以詩
先生家世本秦闗萬里趨庭客未還一自巫陽招謝後
靈旗長駐㑹稽山
　　　二
諸侯愽士老平津曽向天街振履塵到死難忘甌越路
先人兵備在南閩
　　　三
遺書萬卷好重編有子賢名過彦先無數道傍虞殯者
為君時誦露晞篇
　　　同姜京兆寓繆修撰園吴江徐崧枉過闕候有
　　　　詩見謿依韻奉答并以代訊
名園晝鏁不曾開門外輕車碾緑苔自失吕安河上去
從無太守雁門來
　　　二
梅花初發武丘東兩度尋君古寺中聞道談經曾不住
我來何處載郫筒
　　　沈篤人母陶太君夀
錦帨垂垂罥繡椸宫袍初試舞來遲遙知綺席傳觴候
正是泥金報喜時
　　　二
朱門旦啓勝朝霞流水街填畫轂車一自春風張錦幔
滿庭開作武陵花
　　　三
東皇西母鎮逍遙長見青裙戀翠翹只為金門饒曼倩
當軒一奏白雲謠
　　　題李木庵太史早朝圖
宫鵲初飛曉禁開常叅班裏幸追陪一枝樺燭籠烟近
認是蓬山李嶠來
　　　二
金華入直早涼時長探牙筩索口脂今日畫圖相盼處
教人頻詠上官詩
　　　藩伯李公從貴州遷浙于其初度飲次賦呈四
　　　　首
從違馬帳一趨丹羅賴朱旗相送難何悟紫微環照處
重開行省到臨安(舊以方伯為中書行省名紫/薇署公初從杭遷黔故云)
　　　二
屏藩髙啓浙河清河上應留三過名當日驛樓題詠去
到來惟有碧紗明
　　　三
槐堂相憶嘆華顛建節龍番又七年圖就五湖還有待
鶴飛莫近畫筵前
　　　四
鈴閣斜臨湖寺東兎葵長掩夀王宫祗因前度劉郎在
尚見桃花雨後紅
　　　丁禮部舉子
苕華終喜出藍田隔巷忻看佳氣連為赴葯園湯餅㑹
桂枝先發巷門邉
　　　二
莫嫌三羙不同期老蚌生珠尚未遲不信蟠桃須晩熟
請君一誦播州詩(劉禹錫贈樂天詩有/海中仙果子生遲句)
　　　東華門遇瞿庵和尚感贈
蓬池萬頃接天開曽作紅樓大辨才却自曇摩歸汎後
(謂平/陽也)禁林不見此僧來
　　　二
東華日撲軟紅塵雪後長思鑑水春忽對沃洲山下客
恍然身遇故鄉人
　　　題方山子畫像冊頁
十年相憶在江湖讀盡樵雲百種書(方山所/著書名)今日相看
同一笑南髙峰下舊精廬
　　　二
一巻楞伽石上排日髙雲影落香臺分明一個方山子
畫作維摩入座來
　　　題張鞠岑吏部年伯採菊圖記年
淮干一别意慅然十載相思㑹面慳何事虎頭纔寫照
便令張緒記當年
　　　二
先生髙臥在東山乘興東籬採菊還此日旁求遍天下
有人圖畫入嵓間
　　　三
東湖九日共題詩座滿黄花酒滿巵畫裏不知年嵗改
看來猶是醉吟時
　　　題丁灝秋江獨釣圖
秋風嫋嫋竹竿長紅蓼花開傍夕陽一自洞庭垂釣後
至今不復咏滄浪(先生新從南/嶽還故云)
　　　二
七里灘前楓葉紅桐君江上釣臺空身為鄴下文章客
也着羊裘臥澤中
　　　送黄徴君虞稷䘮母還里
黄香辭辟不嫌頻只為髙堂有老親誰道徴車二千里
頓亡帷舍百年人
　　　二
北闕何須再上書見星前路舍臯魚
聖朝教孝原無極忍使泉䑓更倚閭(時有謂徴君/冝䟽辭故云)
　　　三
寒風梢槭下林柯此去冰堅好渡河痛煞望鄉行哭處
蔣家山下白雲多
　　　四
生芻一束路漫漫送子將歸欲别難只恨毛生亡母後
依然捧檄在長安
　　　易亭贈楊筠和董四瑒
楊桞垂垂覆逺汀楊烏方註太𤣥經相過永日開罇話
能使薰風滿易亭
　　　二
縁城一徑桞凄迷桞下談經手重擕苐弔忠文過茂苑
那知楊賜在闗西(忠文係維斗先生/私謚筠其孫也)
　　　平太翁初度(載問次山/尊人也)
芝葢如雲棗似𤓰秋風八月桂為槎原來河上神仙宅
只在懐州刺史家
　　　二
著書何必向凾闗避世牆東也駐顔不信但看樊仲父
火珠橋下九還丹(先生所居/名火珠巷)
　　　三
先生寄興瀫溪邊暇日長吟東峴篇八月秋花開似錦
萬層羅綺滿前川
　　　四
近見耆英在鑑湖閒來挾瑟且提壺庭前自有三珠樹
座上寧無九老圖
　　　高士母夀
莫問三山與十洲長離應向碧梧留海門紫氣横千尺
中有君家文選樓(士選文/行世)
　　　二
清防華燭接明星七誡由來抵一經莫怪髙堂將八十
逹夫五十早知名
　西河集巻一百四十五
欽定四庫全書
　西河集巻一百四十六
　　　　　　　　　　翰林院檢討毛竒齡撰
　　二韻(即五言絶/句  一)
　　　王孫遊
桂樹他鄉少王孫故國稀天涯春草遍處處待人歸
　　　排遍
曉月三闗落秋風萬里來將軍開馬邑戰士下龍堆
　　　舟行望九華山
溜水下江闗輕帆天際還望中雲欲滿知是九華山
　　　晩泊二首
晩泊大江沙烟生紅蓼花船頭鳴賽鼓船尾飼神鴉
　　　二
紅蓼垂牕暗青楓接岸平村翁迎舶語還問下江兵
　　　無題
燈下裁逺衣堦前墮秋雨為惜藁砧名遲囘下雙杵
　　　苧蘿村
西子吳宫去溪邉少浣紗緑蘿相伴女空自貎如花
　　　二
苧葉風吹白蓮歌水面寒前溪花滿地不敢過溪看
　　　陳肇曾孝亷歸閩詢周六玉輪
夫君歸閩海應上越王山東吴年少在為問幾時還
　　　漢宫曲
漢苑高如斗天星出似𤓰後庭千種色前殿九衢花
　　　二
羽騎長楊苑靈臺太液池六宫新位號最貴是昭儀
　　　摩多樓子
三秋行保塞八月詔移軍近見沙如雪遙看陣似雲
　　　二
八月天山雪沙塲蚤見寒迴看雲盡處秋日滿長安
　　　江行聴潘六絃子
不聴桓伊笛翻催趙璧彈三絃纔一曲看過幾重灘
　　　飲陳吉孫宅適紫蘭當筵盛開客有寫生者率
　　　　題其上
共就陳遵飲當軒樹紫蘭問誰圖茜影留向醉中看
　　　二
灼灼流霞杯臨風映芳蘂移之上雲屏滴作紫泥水
　　　看伎
曲水園頭伎扶風帳裏名(中州馬端/肅家姫)一看西子舞重起
故鄉情
　　　龎湘
蔓草生西苑殘花滿洛陽清涼臺下過尚有一龎湘
　　　北行口號
春風生馬頭春雲生馬尾不是春雲生知是烟塵起
　　　二
羙人乘騾車相顧烟塵中新花著輕霧胍胍花影紅(一/本)
(作對面烟塵合高車錦幔斜/分明輕霧裏一顧道旁花)
　　　早起
勿作還鄉夢徒增逆旅情中宵驢鐸響早起趂前程
　　　為趙司馬題五雲移棹圖
曉日䖍陽樹秋風贛水船片帆横北斗看入五雲邊
　　　二
綵鳳横天去蒼龍倚棹開漢庭雲滿處知是趙熹來
　　　古意
醉裏能留客愁多冣滯人誰將三婦豔歌作大郎神
　　　上田花
青青上田花朝日揚花英路逢折花人見花不分明
　　　二
折得青梅枝送郎渡河滸花落子始結郎今未知苦
　　　輪臺歌
大漠三秋草輪臺萬里楡天邊新屬國塞外古單于
　　　綵花歌
莫翦昭陽綵良人本麗華能將半面色散作四時花(兆/熊)
(曰漢女職/有良人號)
　　　塞下
燎燭照秦闗將軍夜臘還寒更刁斗静飛雪滿陰山
　　　二
金矢玉花翎沙塲舊有名一歸光禄塞三上李陵城
　　　古塞下
烽火甘泉月旌旗㶚上雲漢王能奮武偏召李將軍
　　　小長干曲
小小長干下相逢擊絮人春風吹緑髪春水濺朱脣
　　　二
風發南湖裏蓮舟去漸稀阿儂因有約須趂暮潮歸
　　　題張君畫像
紫石環修竹丹罏煮玉蓴葛巾相對坐知是曲江人
　　　查繼佐客淮復買小鵶頭自隨短句為夀或云
　　　　嘲焉并命鵶頭歌之
莊生本蝴蝶日日宿花裏醸得黄粉兒欲寫白毫子(兆/熊)
(曰李白有淮南小山/白毫子歌仙人也)
　　　二
小草莩俱緑寒花蒂亦香鼓鐘淮水上水落自湯湯
　　　三
團團桂樹枝能令八公還捲幔拂螺子分明見小山
　　　四
淮王是佳名碧玉是好影後園金井牀前頭素絲綆
　　　五
舊部能吴舞(查舊畜女/妓數部)新人解楚歌楊家龍舸過無復
唱開河
　　　六
擘破真珠樹分成結緑釵漫逰無限興只看酒如淮
　　　絶句
買得長門賦盛將綠玉箱春波涵太液浴盡野鴛鴦
　　　採芝三首
欲向商山隠還尋瑤海來玉田三百畝衹見一花開
　　　二
深谷原無種齋房舊有歌九莖連四葉葉葉奈愁何
　　　三
玉殿披圖晩瑤林驂駕遲願將三秀草移取種銅池
　　　羽林郎
扈從獵長楊彤旌豹尾黄當車能搤獸道是羽林郎
　　　宿傅一新溪上草堂招憲臣
竹短溪亦淺月明山正深草堂前夜雨思汝到如今
　　　錢清江和韻(兆熊曰此唐張仲素春江曲韻也宋/王兵部錢清江掘石亦得此韻故稱)
　　　　(和韻觀詩意謂/錢清江已湮耳)
三月正陽春中流共採蘋妾居江下久不記上江人
　　　來生過訪余適游陵下不值却寄
泛水尋瑤牒登山啟玉書到門無鳳字去路有羊車
　　　二
挾彈還清洛横琴過大陵蒹葭難倚玉展轉媿毛曽
　　　嘲採蓮者傷其遲暮不能已而坐得困也
緑水浮來淺紅蓮採去遲衣牽殘梗刺櫂結野菱絲
　　　古别離
緑殺門前栁空言似畫眉自從折栁去螺子不曾施
　　　覧鏡詞
漸覺鉛華盡誰憐顦顇新與余同下淚只有鏡中人
　　　二
皎皎金鵲光熒熒紫菱色為理雙雲鬟垂首作轉側
　　　江行絶句三首
欲上􁰃磯廟空憐神女嬌長江秋晩後日日有風潮
　　　二
彭澤江邊石行人説馬當片帆吹浪過不復數瞿塘
　　　三
采石横江浦當年起戰爭至今江上路尚有舊軍營
　　　聴吴歌有感
少小經吴㑹吴歌一棹行五更殘夢裏啞􁷔兩三聲
　　　二
落月寒林鳥明星野浦雞榜歌遙倡和春思隔江迷
　　　三
晩嵗雞塘路秋風鴨嘴船吴娘纔引曲雙淚枕函邊
　　　露觔祠
行露多蔓滋委身貴能早修黛揚緑烟羅裙裹青草
　　　二
日炤銀書榜沙銜石闕詞髙郵州上路争認露觔祠
　　　上滕王閣
避地尋江表看山到豫章何王登此閣千載在南昌
　　　重登滕王閣
栁色春城霽風光南浦新憑欄愁騁望猶是賦詩人
　　　白洋河道中
燈火春宵盡鞦韆上已過馬頭殘照裏又渡白洋河
　　　予經歸徳城女墻塌地埏埏如丘樊與同行者
　　　　下馬賦詩
睢陽一丈城半為賊所拆我今過睢陽城板髙五尺
　　　二
汴水方流漫黄流怒未平張廵空塜側截截半竿城
　　　晦日
村店開紅杏溪橋漲緑蘋途中逢晦日思煞故園春
　　　途中絶句
未上楊家集先過棗樹林棗針能刺手莫繫白花驔
　　　哭江陰楊生
抱器無成日多情憶去時君山明月夜何處不相思
　　　二
水落看予度霜清别汝寒年年驥亭北花發滿䦨干(達/曰)
(楊别業在晴/沙名驥亭)
　　　楊白花
楊花不如人隨風任東西願敎雙燕子銜作梁上泥
　　　長安道
長安十二衢日日走車馬那堪主父偃日走車馬下
　　　二
九曲環秦甸千門啓洛陽宫前馳馬巷城北鬬鷄塲
　　　洛陽道
洛陽故都城轆轤絓長綆但見白玉欄不聞緑珠井
　　　仝諸公集吴錦衣宅雷雨邀妓不至
髙㑹錦衣堂春宵雨萬行油車何隠隠只在葛山陽
　　　二
東海安期夜西堂道助樽燈前雙舞鶴不復下雷門
　　　三
玉犖春前雨金吾殿上才天街曾勑燭呼取念奴來
　　　咏雲嘲友
捧日遮嘗滿隨風結轉濃終朝嫌似狗何日好從龍
　　　塵
但恨車前少猶憐甑裏稀日光流壁隙一道雨絲飛
　　　同聲歌懐友作
繡帶粘香薄紅綿着粉銷願為羅袜子長束謝娘腰
　　　二
團扇函秋泠屏山掩曙寒願為銅鏡子早晩自相看(兆/熊)
(曰同聲歌云願為莞蒻席在下蔽/匡床願為羅衾幬在上衛風霜)
　　　咏枕記事代友四首
弱莞流雲薄香羅刺面新小鬟時抱與真見洛川神
　　　二
繡裹封花絮湘紋浹粉膏不知結束苦看取抱持勞
　　　三
誰作通明製裝成八寶餘中郎多秘語藏就一函書
　　　四
警夜擕來苦逰仙夢自疑芙蓉繡兩面那得並頭時
　　　題畫幛
緑幘粧野花青􁀙倚山石欲煮黄鵠羮舉頭看秋色
　　　題畫像渡江圖
水瀫看成線荷花巻似杯道人何處見記得渡江來
　　　二
道人欲渡江荷花滿江沚坐將花片來影落一條水
　　　遙題梅聖占像
何處逢梅子蕭疎一布袍相看無語笑白眼向青霄
　　　題畫
孤桐抱山丘榮期坐其側為有清風來泠然枕危石
　　　病起贈李君
自愧無金骨終年苦鉥膓少君良厚意飲我葛陂漿
　　　二
七十懸壺叟函闗舊著書只今懐玉蘂猶識李公居
　　　三
誰療糾宫襍應憐洛市還火珠橋下路方籥九還丹(李/住)
(名火/珠橋)
　　　漢邊思
漢軍屯句注邉馬渡陰山羽書飛上郡烽火逹蕭闗
　　　二
蘓武持旄節夫人下錦車甘泉呼保塞非復舊休屠
　　　隴上歌
不見隴頭水但聞隴上歌歌時雙淚滴可是隴頭多
　　　採蓮曲
蓮葉將衣緑蓮花比面紅採蓮蓮已盡别有採蓮儂
　　　二
採蓮愁日暮舉手攀荷枝荷珠如淚滴是妾憶君時
　　　醉中語妓調宋三
吹笛唇脂落彈絲腕帶寛背人重料理莫倩宋三看
　　　蘭溪棹歌
春水碧泱泱春蘭覆水香中流不用棹直渡浦江陽
　　　泊牛渚有感
夜月横江思秋風牛渚情舟中無謝尚誰聴咏歌聲
　　　江行無題
落月石帆隈孤篷曉未開㟁浮移䌫上知是早潮來
　　　二
泛水浮新葉流波漾束薪可憐江口月不共故園人
　　　三
水國蒹葭老江城橘柚香烟中同醉起惟有櫂船郎
　　　四
山雲低復起江鳥去還飛借問舟中客何時可得歸
　　　五
風起泊江臯江聲徹夜號不期鄉夢逺猶聴浙江濤
　　　送黄媛介令子歸伊舅氏
王粲登樓日曹昭作賦時將歸無限意只在渭陽詩
　　　囉嗊曲
染絲作帆繂收拾帆子迴鍮石裝篙頭下篙莫輕開
　　　二
君買西地錦應須到蜀城蜀中春鳥語語語自分明
　　　估客樂
朝望襄陽商暮望真州估不如隨販兒朝暮拾錢數
　　　二
鐵鹿須東下蒲帆莫上牽那知上江女也望到家船
　　　稍婦
稍婦立棚子蕩稍清江濵故自稍輕㯭迴頭不看人
　　　二
夜起風水惡早梳弄船子聴歌如有猜微笑入烟裏
　　　書壁(有序/)
　遇桃二枚臯里中從珠湖㑹也重九日復集雲起閣
　曲江主人扶醉再擕榼蹋歌同過桃家乞書二絶句
　于壁
菊琖分燈暗葦門繞路斜烏啼深巷裏巷口是桃家
　　　二
燭下憐紅粉霜前墜白榆官街戍鼔静愁煞夜啼烏
　
　
　
　
　
　
　西河集巻一百四十六
欽定四庫全書
　西河集卷一百四十七
　　　　　　　　　　翰林院檢討毛竒齡撰
　　二韻(即五言絶/句  二)
　　　淥水曲
淥水前溪漲横塘収碧㾗㧞蒲塘水上那得見蒲根
　　　朝來曲
朦朧捲羅幙微坐若有憶楣際生曙光髣髴見容色
　(史憲臣曰朝光/容色相接生艷)
　　　二
宿露滋花葉殘星墜草叢東方纔放白西壁又生紅
　　　絶句
絡甕纒絲苦青綃與絳綃如何春汛逺不及上江潮
　　　二
宋子新秋意胡姬遙夜情金槽曾壓酒㸃滴記分明
　　　戯作麻姑獻芝圖并題為白母夀
不向吴門去新從滄海迴翛然雙鳥爪摘得紫芝來
　　　聞蟬
碧葉吟風細青枝吸露涼桃笙初睡起愁聴一聲長
　　　二
嘒嘒臨粧閣微微曳晩風佳人雙鬢薄不復桂青蟲
　　　翻和宫詞(有序/)
　旅悶咄咄一壁舊粘王龍標昨夜風開宫詞呼旅主
　人兒有文者屬截離翻接移七作五妄名翻詩(兆熊/曰已)
　(連勿連已偶勿/偶見五律卷)較詩牌為玅愛其給捷率接春風夜
　月露桃寒井諸字而略未成句予便為成之使渠唱
　云夜月開宫殿春風舞露桃承輪寒井外新賜錦簾
　高甡和云
月殿承歌寵寒袍賜錦新簾前風舞夜井外露桃春
　　　守嵗
何處懐家苦他鄕守嵗時長將一夜坐并作兩年思
　　　二
守嵗逾終夕鄉思度萬山家人應蚤睡恐我夢中還
　　　臨川水
臨川石上水是我清淚滴激激流草根宛轉看成碧
　　　二
臨川灘上水是我清淚流一灘一日上日日上灘愁
　　　寺東廊見叔夜詩
古寺經行處香烟滿上方同遊人散盡猶自竚東廊
　　　謝舒漢文贈佳履名酒
翦毳紅籠襪傾雲綠滿杯覊愁如未解乘醉踏歌來
　　　劉珵餉法酒諸食物
釀花開螘榼臛食進羊臐既醉應忘客臨餐轉憶君
　　　花橋舖
碧草馬蹄遙春衫繫栁條看花長下淚不敢過花橋
　　　除夕有感作
臘管莫教催椒盤次第開恐將除舊意看作望新來
　　　三月晦日
姑洗將移管清江未浣衣如何覊客路又復送春歸
　　　二
九十春光盡三年客路遙黄鸝江栁上啼殺是今朝
　(施愚山先生貽書曰黄鸝江栁/上啼殺是今朝千古斷腸語也)
　　　刺促詞
黄金長被毁白璧苦遭疑但詠流離子無歌刺促詞
　　　沐浴子
沐冠棄蘭澤苴履藉蕙草蹴蕙徒自傷采蘭不言好
　　　山居雜詩
朝日東林静新秋北砦清螃螂衣上落鳥雀路中行
　　　二
溪静聞滴葉山空響落橡微風裂門紗宛在剪刀上
　　　三
林菓堪時摘山家偏晩嘗収櫧需夜雨剪栗待秋霜
　　　四
多難親朋少長遊内侍稀東林女道士替我製秋衣
　　　五
楓落林蹔紅草疎路微白墻低落澗光門静入山色
　　　六
杉路雲停過茅堂煖入來幡竿看日影西去又東迴
(兆熊曰西河每坐視日影/東起西落見别集文序)
　　　七
前溪深林花轇結滿溪樹採花入林中始知有人住
　　　八
女冠不出林忽採鐘乳碧昨日青苔間驚見履絲跡
　　　九
夜夢同張五前溪一汎舟莫嫌猶是夢醒去幾曾逰
　　　十
伐棘團作籬編茅織成屧種花不知名採藥當認葉
　　　十一
落花流前溪溪石擁花住浣女不解愁素指撥流去
　　　送倪齒東歸(有序/)
　送山陰倪齒將東歸憶齒之先有孝子仙溪公侍母
　痛心疾每痛叩頭嚙指流血出求代百計不足為療
　有道士告木心石當可自百里内外冬春晦明隆寒
　毒暘入溪山覔伐材者跪候之如是數年有伐桫樸
　木候之逮晡鋸聲急叩頭曰此中有石幸丐末人已
　果然疾由是療石圓如鳥雀卵中色正白著木處燦
　爛如黄金㑹稽陶學士大臨陶少司馬譜王大㕘泮
　山陰趙文學甸皆有記傳曾屬予序之未報也今送
　齒時自痛輕去墳墓羡齒之反桑梓地得孝子之意
　因末及之且誌梗概以為引者焉
把酒驛亭西春風送馬蹄愁君歸去路草色正萋萋
　　　二
我尚覊江表君先返越州故人如訊及道我賦登樓
　　　三
倪子擁烏裘幡然作歸計碧雲生長途黄馬去蕭寺
　　　四
君是仙溪後當還孝子闈王陽長在道送爾一沾衣
　　　過上陳店
夜雪不能寐蚤行過上陳不知寒雪上盡是夜行人
　　　江南雜詩四首
十里秦淮水曾經送泰娘紅船停淺瀨畫閣覆垂楊
　　　二
聚寶門前路長干寺外橋市帘斜掛處山葉下蕭蕭
　　　三
幕府重開後江亭飲眺還當時傳浪語安石卧東山
　　　四
何處重相憶青溪小妹家種將烏桕樹噪殺白門鴉
　　　林下口號
烏衣鎮西林林下路縱横相逢採薪女各自拾路行
　　　騎驢
騎驢聞雞號日出清沙東初出沙路白再出沙路紅
　　　二
黄頭小蹁驢日暮解宿處土棧横草門一歩幾回住
　　　八角井
舖南八角井井上雙轆轤左繩扳大婦右綆牽小姑
　　　自浦口至頴城途中
浦口將帆落江亭對酒濃日邉明橘柚江上秀芙蓉
　　　二
秋黍銜風響朝林壓霧平紫游斜控去初過夀州城
　　　三
馬上傾盃緑亭前獻菊黄殷勤無限意只記杜秋娘
　　　題陸售記年圖
蓮葉裁為幘松風聴在林東吴推陸弟抱滕且長吟
　　　二
碧樹移曉隂清神濯秋水誰使謝幼輿寫置嵓石裏
　　　題畫為櫟園
雨過不放晴積陰濕林葉野禾生前圩蒸耳似馬巤
　　　二
山抹如螺碧波紋似縠紅帆檣嵓寺外知在夕陽中
　　　蔡州宿除三年矣飲次感賦
栢酒官齋宴梅花客舍情殘年除不盡三在蔡州城
　　　走馬引(有序/)
　頴城西六十里櫟頭店宿夜聴琵琶絃徬徨不寢過
　請更彈數曲到明别去與同行相失於是躑躅作走
　馬引寫其聲馬上悲吟聞者泣而過謂失路矣
頴州城西路路馬踡且跼歌苦傷馬心行苦傷馬足
　　　二
頴州城西路路馬悲且辛只因長失路能感路傍人
　　　夀淮陰楊母
楊母真女師幽芬蔽淮浦我今淮陰來不敢拜漂母
　　　二
庭下王喬舄天邉穆滿車願持三尺釣上母楚州魚
　　　題張梧乘槎畫像
碧樹難裁屋清泉好濯巾相逢圖畫裏知是汎槎人
　　　奉題王言憲使畫像卷子
先生青雲姿挺若千丈松置之丘壑間矯矯成㳺龍
　　　二
少小飽文史說劍五陵下草成西夏書取將大宛馬
　　　三
幕府開江左長藩啟建康人歸朱雀里家本太平王
　　　四
我來謁先生夜宿歸田廬高譚卸紅䗶誠有如斯圖
　　　五
將採莊山金鑄成少伯像名垂四海間心在五湖上
　　　六
不然買絲線繡作平原君袛恐赭脂女汚此𤣥錦紋
　　　七
一顧神骨俊再觀意氣豪分明瞻五嶽豈是畫三毛
　　　日南至
今日日南至日南當北還如何南楚客只在楚江闗
　　　題麻姑擷芝圖為駱明府夫人初度
麻姑本神人曾到臨川山竹葉為衣帶桃花挿髻鬟
　　　二
麻姑到臨川擷珮獻紫泥衹因鮑靚女能作令君妻
　　　毛甡行湖東旅主人孟君依新檄禁客宿其少
　　　　婦鄧老秀請而可更為撋浣諸衣裝臨行徬
　　　　徨繋之以詩
瀬淺誰漂絮春寒有釣徒湖東鄧老秀為我進彫胡
(兆熊曰宋玉賦主人之/女為我炊彫胡之飯)
　　　七夕望牛女翻截銀燭秋光泠畫屏一絶與旅
　　　　主人鄒君
銀扇畫羅輕螢光燭臥屏天涼牽小女秋夜看牛星
　　　代答
街燭流水銀螢光泠如織撲扇看小星夜涼臥秋色
　　　寄俞九十四文起
久愜滄洲隠還期汗漫㳺天涯相問訊誰不識韓休
　　　重登釣臺懐大敬(逹曰大敬先/生號漁父)
東望家何在西陵潮欲來衹因念漁父重上釣魚臺
　　　二
誰是被裘客登臺一望間天邉垂釣處應念故人還
　　　望南士不至
望門入秦望日日如望秦白日寢落盡吾思漁丈人
　　　秋山送僧
曙旭啓杉闗逢僧問八還白雲留不住相送下秋山
　　　與何八十七國仁飲次書贈
但作他鄕飲從君不願歸衹縁行役久故國反相違
　　　二
臨汝江邉酒巴山署裏雲十年纔此㑹莫道不思君
　　　長至語當壚鄧上
長至還為客開樽淚欲流勿言添線好客路轉悠悠
　　　楊進士賦臣小盆松
萬粒小松盆龍孫又種孫石臺開寸壁蒼翠滿天門
　　　就亭鸚鵡去而復返
脱鏁辭雕檻銜縚返綠衣隴山千萬里何處可言歸
　　　鷄冠花
每遇秋花發傷心絳幘紅故園深樹裏翹首待墻東
　　　留别駱明府
我愛駱明府西游汝溪曲來時秋風生去時春草緑
　　　二
明府文章貴今來政事清江邉看渡虎署裏聴啼鶯
　　　三
我與明府游習習忘晝夜吟詩出竹中飲酒醉花下
　　　四
王生依江表豈不懐家鄉春江碧灕灕念此江水長
　　　五
一日辭巴山十日不能决睹見楊栁枝俯首淚如雪
　　　别黄吉(有序/)
　巴城人黄吉給甡酒脯者四月日且時延甡所親友
　朱三徐二十二軰作郊游其家穹然耳臨行估馬匹
　齎糧送甡辭不得更為留兩日賦詩以别
䇿馬去江闗春花照别顔臨行三繫馬不是戀巴山
　　　黄吉送甡至石牛渡
天涯最難忘莫若石牛渡渡頭花樹紅是我别君處
　　　聴子規
嶺外春雲合潯陽曉樹迷高安三月暮休聴子規啼
　　　臘月望夕喜旅客翻王建翫月絶句云合望月
　　　　時常望月分明不得似今年仰頭五夜風中
　　　　立從未圓時直到圓偶感其言且傷時暮亦
　　　　為效作
望明常夜立時時得頭風從今望圓月不似五年中
　　　二
時望不圓月望時常月圓五明今夜合直得到明年
　　　吉州守除三首
但守薪槃在毋令栢酒虚他鄉有限嵗又見此宵除
　　　二
虬箭消殘夜雞鳴報曉春故園如祝嵗應祝蚤歸人
　　　三
昨嵗留河外今來滯吉安年年隨斗柄此夕向東看
　　　將度玉山悶宿旅亭翻王之渙涼州詞閒遣
白楊一萬片逺度何間闗不怨春城笛孤雲上玉山
　　　又翻涼州詞别鄧上
玉山不須度闗門逺孤笛春城萬栁間片雲一何白
　　　舟夜翻張員外楓橋夜泊詩得姑韻
落月寒楓外江城啼夜烏霜鐘天半寺愁客對山姑
　　　和送春曲
芳草茫茫路春光任去遙生年苦離别不復上河橋
　　　二
日飲江亭酒誰來歌送春歌時雙下淚只有未歸人
　　　天衣襍詠詩(并序/)
　乃者久行思歸潛身渡江幾罹隙孽從張五宅轉投
　入法華山天衣寺中觀李邕碑感東晉曇翼誦念法
　華經有普賢菩薩化優婆夷娌變相覘堅道心遂椉
　六牙象翳空飛去因名法華山建法華寺暨梁武實
　徵恵舉不起昭明太子賜縷金木蘭袈裟紅銀澡瓶
　赤貝留犁子西域阿育王女鑄金銅維衛佛像輸供
　殿堂有張僧繇畫普賢菩薩變相供普賢臺門外半
　月泉照見半月有雙烏棲宿天衣杜鵑花異他常種
　逮明恵王重賜有千龍紫金袈裟宫妃繡字法華尊
　經并亡兵寇頼乾公從靈隠東渡卓錫茲地頓還故
　觀公見甡握手類逺公之遇彭澤休上人之逢鮑昭
　借宿襌寮為予懴釋晨暮鼓鐘因奉和乾公十峰詩
　并易他蹟名天衣襍咏詩覧觀云爾
　　　法華山
靈鷲飛來迴高僧誦去閒南朝四百寺猶有法華山
　　　月嶺
明月生西峰幽巖桂花發舉手拈桂枝仰頭看秋月
　　　普賢臺
竹院狶筐杳金臺影幛微前山風雨夜如見畫龍飛
　　　望秦㠗
秦皇鞭石至遙盻咸陽宫我亦愛山色悠然一望中
　　　半月泉池
蓮池像月弦見月與池等如何落萬川虧此半邉影
　　　積翠峰
寺古雲容合山深翠色多収將龍女黛綰作佛頭螺
　　　天衣
天柱開吴越神宫肇晉梁金衣頒太子華藏錫賢王
　　　天女巖
碧草緑雲鬟翩韆下天女朝散三壇花暮行一溪雨
　　　天衣杜鵑花
只喚歸家好還憐去國賒琱壇雙淚落并作杜鵑花
　　　伏龍坳
高座金輪轉當闗鐵鎻重誰持天半錫來伏嶺頭龍
　　　雙烏
青山白項烏年年送雛去祇為戀丹輪雙棲貝多樹
　　　客悶同諸公翻李白少年行
何年市鞍馬笑度金陵東游盡五湖肆春花落酒中
　　　又翻王龍標從軍行
漢將在秦闗征吴人不還月明飛萬馬陰使度龍山
　　　寄趙明府三首
種栁山城外看花江縣西風流賢邑宰人説趙棠溪
　　　二
每讀棠溪文臨風起懐想廬山千片雲片片集几上
　　　三
海潤迴波緑江深愛日紅山陽車上客流涕謝滕公
　　　月夜翻王建中庭地白樹棲鴉詩并作唱和
露白鴉棲泠秋庭桂樹花誰知明月夜無地不思家
　　　二
誰地夜無月花中白露明家人今在望庭樹盡秋聲
　　　三
花月無家在秋庭知望誰露鴉棲樹白不盡夜中思
　　　四
夜盡鴉不棲地白濕秋露花庭明月中人家望桂樹
　　　五
庭明夜棲人盡思月中桂誰知秋樹聲露泠花在地
　　　又翻前詩原韻
明月在人家棲庭冷白鴉望中思不盡夜露濕秋花
　　　二
冷月白庭花今秋誰在家夜明棲露地濕盡樹中鴉
　
　
　
　
　
　西河集巻一百四十七
欽定四庫全書
　西河集卷一百四十八
　　　　　　　　　　翰林院檢討毛竒齡撰
　　二韻(即五言絶/句  三)
　　　題松陵文石師樗隠巻子
曲轅有櫟社其樹能蔽牛匠石不一觀散之松陵流
　　　二
道人宿蓮花夜臥若蝴蝶若遇南郭生何必示枝葉
　　　嚴藕漁與王武合作畫扇藕漁畫杏武畫竹
君家有名園花開若金谷徐熙與黄荃各自冩紅綠
　　　二
淇苑青篃發東林紅杏開春風吹半面折取一枝來
　　　題何使君望雲圖
朝解㑹稽章夕盻山陽廬頃刻不得前寸腸如轆轤
　　　二
辭郡多賢名幾欲奪禮制清風起衣間白雲在天際
　　　三
絻舟并臥轍千載見圖畫何如望雲人泪滴畫圖下
　　　張恒像(别字/北山)
我愛張北山讀書抱絶悟揮羽坐深林不入大航渡
　　　二
酒朋興何减詩格峻莫攀流雲如波濤動盪胸懐間
　　　吴閶儂歌
阿儂住揚州不若住吴閶前樓姑蘓臺後園脂粉塘
　　　四日吟(舊傳淮俗嫁娶用大/禹辛壬癸甲四日)
只盻辛癸至圖作千年歡何悟别離此只在四日間
　　　題像
但到深嚴地(翰林院後㕔書/丹地深嚴四字)長逢著作家取將夢裏筆
寫出院中麻
　　　二
蘸筆支𤣥玉鋪茵翦綠蕉槐㕔書敕罷放眼向青霄
　　　題何君畫像
刷髮浹蘭蕙開顔生芙蓉披圖一相對有似何敬容
　　　二
久擅三高譽曾聞第五名冰壺携處曉山石坐來清
　　　三
廬江有高士覆幘把玉斚橋枝生堂前芝草長庭下
　　　四
濯濯王忱影峩峩和嶠身寫來松石上一見一相親
　　　送楊臥之豐城訪周明府四首
揚舲下栁浦㪚轡迴椒丘祇為思雷令時時望斗牛
　　　二
豐城有遺劍聞在龍門山君往試探之當令莫邪還
　　　三
洗馬將渡江芒芒百端集曾與彦輔譚清潤似玉立
　　　四
少小才名重賔朋欵宴稠石門雲起處應上劍江樓
　　　傅大四十飲次
自入桃源路于今十六年故人今四十醉我蓼花前
　　　過童君店
雨後童君店停驢一問行鞦韆雙女下欲答不成聲
　　　孟山
旅宿斟珠酒同行贈寶刀孟家山下過須避此中豪
　　　渡遲村二首
風急水波昏漁家晝掩門前庄不可宿買艇過遲村
　　　二
夾岸栁毿毿菱根繞曲潭遲村潮上過彷彿在江南
　　　姚文焱舉人畫像
聞譽仰高躅披圖識令顔置身白石裏託足青雲間
　　　二
鳳徳攬有神虎頭畫不俗魁梧過張良倜儻類方朔
　　　三
獻賦還江表看花憶上都手中玉如意似欲擊珊瑚
　　　雯水師像
百尺青松絲一枝紅杏子萬象獨露機得此畫圖裏
(師在南嵓時得萬/象之中獨露機句)
　　　二
老僧袒右肩結跏在危石東渡何所聞南嵓似相識
　　　三
如意指揮去天花滿空山當年叅石雨曾坐天花間
(師叅石兩和/尚天花寺)
　　　花燭詞為郁雲山作
鳳凰鳴鏘鏘從來恊懿卜雄鳴聴三三雌鳴辨六六
　　　二
嘉木發珍囿祥蓮産天池駢華與並蔕總作連理枝
　　　三
九光燎不減百燼花自繁不識寶炬高看取雙銅槃
　　　四
却扇難再藏施螺未全拭熖熖華燭光有人伺容色
　　　送蛤上人住黎里羅漢寺
披衣辭越嶠飛錫下吴闗何以贈君行白雲相往還
　　　二
上人絶凡流好住湖水湄經傳五門子花落七條衣
　　　三
君曽住湘溪蓮花滿溪沚借問湖上蓮何如在湘水
　　　四
黎里有故人聞在雪灘住他時杯渡還應過釣魚處
(吴江顧茂倫名雪灘釣/叟有贈詩見七絶巻)
　　　寄贈梅古愚八十
因攬雞山勝曾隨鹿幘賢斵輪方七十記得十年前
　　　二
緗帙藜牀展青裙菰葉裁長安舊㳺子猶俟杖朝來
　　　三
宛上多哲行丈人饒古風千秋老梅尉八十面桃紅
(宣城有/千秋嶺)
　　　題畫
柴門𦕈何所薄暮幽人還夜霧散林隙秋蟲吟樹間
　　　曺生彈琴圖
陳思本驚才髙坐彈綠綺就聴寂無聲聲在圖畫裏
　　　為同年李漁村侍講題把釣濯足圖
我友負古貎放情在山水晞髮蒼崖間濯足碧流裏
　　　二
生平號漁村其志不在漁手抛一竿竹胸貯萬巻書
　　　三
布水盪若雲目光簸如電千載素心人開巻一相見
　　　四
交友滿天下既乃得此人何當放瑯琊同釣滄海濵
　　　書郭生嶺表詩巻後
龍海看雲客羊城返道人葛洪携笈逺陸賈著新書
　　　二
欲問羅山好行將栁述俱題詩當錦石得句似明珠
　　　夜宿阪上草堂同南士作秋風起隣園詩倣韓
　　　　孟體(阪上在山陰埭南/有王氏别業今圮)
秋風起隣園移過阪上桑(南/士)早起視阪上黄葉滿草堂
(甡/)
　　　二
秋風起隣園槭槭在屋角(甡/)隣女紡木棉秋雪夜半落
(南士織時有隣女守/志苦  作不嫁故云)
　　　雪夜宿阪上同南士倣韓孟體聨句即事
夜擁阪上絮恍卧清水裏(南/士)早起見雪花抛落若鵞子
(甡/)
　　　二
竹折帶鴉墮牕白先雞啼(甡/)布絲織門隙認作隣女機
(南/士)
　　　姜京兆七十友人索書幛為夀
京兆乞身早還林不記年違時懐栁下竟日坐花前
　　　二
香山七十翁所㑹非舊友君今對飲者尚有元共栁
　　　三
三萬六千日强半彈指過十嵗一捧觴何止限三度
　　　題同年汪宫坊讀書秋樹根圖
終日削汗簡不若對珍樹秋山枳句間中有讀書處
　　　二
榿林倚絶磵直下清流泉呼童㵸雲膏把巻心悠然
　　　三
鞠色縑乍開柿葉書亦滿瑯琊藉稻名知在第㡬巻
　　　四
君方沐東墅我將乞官湖前崖添蒲橋後廟祠栁姑
　　　五
春坊且裁詩秋樹勿負米功成有時還讀書何日已
　　　題燕巢蔵書圖
弆書築書巢有若入幕燕日穴紙絮間涎涎鎮相戀
　　　二
設庫自羞養挿架儼壘封豈如宛委書但置巾箱中
　　　題畫
峰迴碧雲合澗落蒼松寒何處携素琴高山流水間
　　　題畫
碧樹分磵東青山翳雲外江閣連草亭此中有人在
　　　題畫扇
春風野田花青紫碧紅白蜨蝶雙雙來與之比顔色
　　　題屏間畫蟬
負緌入深林翳葉不能蔽吁噏墜露間喑喑作秋思
　　　伊勒兎親王召見賜飯賦謝二首
國邸苴封早平臺賜召遲虚啣梁孝酒不誦楚王詩
　　　二
栁賦抽殘簡芹絲擷上尊身慚戴安道飽食在王門
　　　題同年喬編修桃花汎舟畫像五首
漫水綠溪漲桃花照眼新誰將蓬海客圖作武陵人
　　　二
紅糝落芰衣青菰冐蘭漿但從魚港遊莫作蟻陂想
　　　三
樹裏茅堂逺船頭酒甕虚一編横膝上猶是禁中書
　　　四
借沐逢花雨尋春向栁塘最憐㰕棹者家在射湖傍
　　　五
蹊草緑似裙山雲白如絮若過大夫橋同訪志和去
　　　題採蓮圖
雙雙採蓮船並返芙蓉湖大姑擲蓮子小姑弄舒鳬
　　　二
烏㡌窺岸側紅裙濕舷邉抛蓮有人覺弄鴨祇自憐
　　　金生索題畫像名秋林詩思圖
南國新詩好西京舊姓傳秋林閒坐處吾意亦悠然
　　　題太倉王奉常畫石
泗上興雲晩潼山帶雨初醉中看不極何必在中書
　　　二
誰呼鬱林船取之落星渡我欲問斯圖君平在何處
　　　題青門五真圖五首
　　　　展巻
金桐逺相披鐵摘坐堪展誰道僕射書祇讀十二巻
　　　　課耕
烏犍去前坂白鷺下晴川睹此碧栁下何似青門前
　　　　游嶽
宗子愛五嶽畫之同卧起那知觀嶽人亦復在畫裏
　　　　垂竿
龍額不可居羊裘渺相望著書西塞間投犗東海上
　　　　蕉團
裴楷三毛勝稽康四字難相看俱有㑹只在此蕉團
(世説云覺/神明殊勝)
　　　過易亭
吾愛楊公子相尋過易亭盤間菰菜綠池上栁條青
　　　晉安藍漣自畫竹影兼題詩持示為書其後
綠竹不蔓生猗猗滿江沚誰知子敬來尋在月明裏
　　　二
藍生善畫竹羞學管仲姬不解落筆妙請看題詩時
　　　何生讀書雙桐軒
面白不傅粉日長能讀書雙桐生井上長覆讀書廬
　　　二
百尺曾無路梅花尚有香(百尺梅花皆/何氏樓名)高樓讀書處不
見舊何郎
　　　予遲暮歸里徐二咸清命其女昭華師予飲予
　　　　傳是齋酒半請試予喜其畫蝶即以命題昭
　　　　華拈筆立成詩曰蛺蝶翻飛去翩韆綵筆中
　　　　雖然圖畫裏渾似覔花叢因和其韻
滕王有遺譜描之深閨中羞煞東園蝶翾翾滿綠叢
　　　續畫蝶詩
為倣徐熙蝶閨中畫隔牕牕前花蛺子飛撲類雙雙
　　　二
謝女本吟絮比來兼畫蝶㸃黛作翅花塗粉上衣葉
　　　三
繡帖拈花譜香螺撲畫欄莊生雖老去如向夢中看
　　　集㳟夀堂觀多羅恵王書額
玉版埀鈎勁金枝倒薤清書成為善字令我想東平
　　　二
賢王玅圖書睿翰布金石一見龍鳳文羞探蟲鳥跡
　　　秋日假沐慈仁寺聴王生琵琶
秋風來上苑落日登高臺誰作婆羅曲江東曹善才
　　　二
杜曲看花晩慈恩載酒遲宜春高弟子尚在市樓西
　　　入湖堤口號
高栁絆游笮濕草沾墜釵江南梅子熟湖上風雨來
　　　二
入湖逢三梅閉寺坐半月青堤一條長緑水兩面闊
　　　寓言七首
何處丹唇女行來白紵衣雲陽西去路恐是華山畿
　　　二
未唱江都樂先逢吴絳仙鏤金雙檝子一駐栁州邉
　　　三
蘖塢經行苦高唐藉夢成徒懐甄后枕不解枕中情
　　　四
白石投寒水紅顔組苧裳客衣曾綻補梁燕語難忘
　　　五
翠帳朝雲動瑤臺春雨寒草生磐石合先遣侍兒看
　　　六
喜着羊欣練甘烹龍塞魚閒來無所索只索數行書
　　　七(一作遲同/行不至)
碧玉啼難忍青霄望未來木棲牀不穏一坐五徘徊
　　　石明府以小像請題
素襟欲披風碧葉方藉地持桮弄清泠俯仰有深意
　　　二
捧檄結雙舄將至龍門山如何謝㓜與寫置巖石間
　　　三星圖
綵鳳名將起青麟紱乍留比來仙侣㑹相結在瀛洲
　　　二
何地尋蓬島分明見畫圖三星同照處其一是南弧
　　　題朱拜石司理記年圖
長松鬱嵳峩下有清流泉君子秉高躅抱膝以偃然
　　　二
白石礪齒疎丹砂駐顔好投杖還深林趺坐藉芳草
　　　三
太末佳山水攬轡曾司刑朝看藐姑雨夕飲薌溪冰
　　　四
廬山金輪僧相顧説罔象側身瀑布傍何如此圖上
　　　五
我來值暮春宿君東南軒開軒展斯圖宛坐花樹間
　　　題蔡鍊師畫像
白玉垂紫縧黄金躍丹鼎成都老畫工親見手摩影
　　　二
法果人難老仙桃山有名(鍊師所/居山)他年留畫處應在岳
陽城
　　　吴晉畫像
夫君本佳士濯濯冰霜姿何處傳幽思秋林獨坐時
　　　二
黄葉翻白雲清神映寒水我來頻見君如此畫圖裏
　　　迎鑾曲十章
夏后重廵日虞庭肆狩年省方行縣㝢望幸遍山川
　　　其二
羽騎鈴鸞减帷宫梐枑稀穿塍移左蹕避路解前騑
　　　其三
楗石觀河逺鞭虹渡海長但能開馬頰何用詠宣房
　　　其四
旭日驅龍輅春風布鳥田吴疆連越嶠西至怨東先
　　　其五
蠲租同海谷復賦遍江淮不是
君王至何由補助來
　　　其六
雲葢連星羅草茵襯花織造舟當六龍江水共一色
　　　其七
翠華將南臨含齒齊望幸神魚泳中江麒麟産旁郡
(是年正月海門神魚至/二月餘姚縣民家産麟)
　　　其八
瀼瀼甘露降習習四靈至況兹姚姒鄉舜禹所巡地
　　　其九
一人自遊豫萬姓齊樂歡江東皓首翁扶杖咸來觀
　　　其十
戴德望
堯轍感恩樹嵩碑微臣職紀實製此迎鑾辭
　
　西河集卷一百四十八
欽定四庫全書
　西河集卷一百四十九
　　　　　　　　　　翰林院檢討毛奇齡撰
　　排律
　　　金谷園花發懷古得春字
梓澤迴朝日花林發上春誰為臨澗客思殺墮樓人長
阪迷紅藥連珠散緑蘋霜條捎幔錦露蘂落車茵讌飲
追王詡風流想季倫繁華餘艷影顧盼最傷神(堯曰金/谷詩波)
(激連/珠揮)
　　　送龔舍人歸湖覲省
朝雨灑行車春江送伯魚斑衣看外著銀詔自中書勝
里方迴轍髙堂正倚閭帔分清禁出羮上太官餘湖橘
將花發湘蘭帶露舒黄香江夏士孝行有誰如
　　　寒食夜集施公就亭分得湖字同陳二上善髙
　　　　四詠徐大崇倫麻二乾齡諸子
髙讌同金谷清宵啓玉壺餳盤存令節榆火散平蕪對
酒傷春暮裁詩及夜徂賔閒交履舄宦達似江湖磬筦
沉官閣鞦韆記客途梨花留醉看莫聽樹頭烏
　　　賦得秋日懸清光換韻(何堂曰換韻非題/中韻也他倣此)
帝顥司秋肅陽烏啓曙新三竿懸有象萬里浄無塵炤
壁融丹粉流波蕩水銀孤光迴暑氣涼影動蕭晨但得
清時馭金天一轉輪
　　　大將軍西伐詩
萬里絶塵埃將軍天上來聲名驚外域節鉞授中台司
閫三軍命分符七校才熊旗收勑勒猿臂射輪臺日暗
刀如雪沙空鼓似雷巡山宵擊斗度隴晝銜枚戰急前
軍集行遲後命催霜髙兵氣肅風落陣雲開紫塞秦城
逺黄河漢使迴西征看略馬定為取龍媒
　　　宿東明寺十二韻
寳地棲靈異香臺枕翠㣲龍銜秋雨過客共暮雲歸一
鉢留殘篆雙松曳落暉蓮開太子座草長逺公扉秋老
蟲爭響烟寒烏自飛堦前翻貝葉樹裏掛僧衣寺古鐘
鳴早林深人到稀榻懸新筦簟燈暗舊紗圍鐵杵時誰
舉金裝夜有輝尋真思未㝠入道志多違潮湧來仙梵
霜空得妙機可憐漂泊久暫此一皈依
　　　梁園感懷
才子蕭條甚乗春游大梁草青連日暮不見舊賢王荒
甸傾朱榭長陂秀緑楊天寒剛灑雪人去幾經霜上館
開樽冷平臺射兔涼諧文跨漆吏雅賦待鄒陽汴水開
河淺鄢陵去路長曜華宫首望何處不蒼茫
　　　寄大聲徽之桐音南士大敬憲臣代書
避地家千里懷人思百端鄉闗春邈邈郡閣夜漫漫馬
走時依棧鴻飛敢漸磐貧交投趙勝曼語報任安却載
辭秦使操兵謝漢官舟車窮兩越書信斷三韓(謂塞外/諸君)
旅婦縫衣綻江漁解劎寒東亭悲聚散北斗望闌干海
濶從垂釣河清好伐檀授詞當尺素反覆道加餐
　　　呉宫教美人戰試體旅悶效作
名將觀兵略賢王試女戎隂符先閫内秘計定宫中金
甲擐衣紫琱旗捲汗紅攢眉羞畫㦸錯步笑彎弓魚貫
看難列梟刑豈待終軍前娘子隊端賴覇圖雄
　　　夜到真州
旅泊驚銷夏江行入早秋涼風吹甓社夜月上真州露
白沙俱淨潮來水自流燈檣圍翟賈酒市記秦郵𤓰蔓
横江步礬花映石頭女郎歸浣浦太子去書樓野鵲棲
前渡飛龍過此洲只憐亡楚客吹笛尚悠悠
　　　登汴城即事
不作名王客徒深公子情烟花三月暮一上大梁城舊
苑樽盤合繁臺歌吹縈春隄紛繫馬午樹敞啼鶯世鮮
捐虞相時無救趙兵賔師淹孟子闗吏困侯生亭戍層
烟晩河沙壅地平九門新浩蕩四術故縱横士女看都
雅金錢在市贏繁華追徃事重與説東京(堯曰譙周云/虞卿食邑于)
(虞非/氏也)
　　　謁嵩嶽
太室開天表崇丘奠土中主名髙四域受秩比三公日
月環區宅隂陽割渾濛歌崧揚峻極望祀體昭融華葢
標方嵿金壺啓上宫翕河承漢禪卜洛載周工别觀翔
修鶴層城倚大熊藏書憑玉女過澗遇青童洞閉能圍
雪梯長恍御風羣山咸拱嶽萬歲自呼嵩槐弟封嶤爵
菖羊採少翁浮丘閒駕羽子晉妙吹筩石酒龍精白嵓
花鳳首紅烟霏春渺𣺌水滴午漴漴虛壑涵深鑛空梁
拔斷虹天闗應再闢帝座儼相通險塞分河内靈祇屈
岱東神京懷舊服終古賴攸同
　　　廬山
崷峍東嵓勝蒼茫南斗間倒傾彭蠡浪雄出豫章山駭
谷驚難度奇峰秀莫攀星光流電閣日影上天闗石鏡
懸孤照屏風叠九鐶蓮花開社白杏子墜林殷雁陣迷
遥渚鵬垂暗大寰分流遮七澤越嶺控諸蠻雙闕游來
迥三宫望去閒陶潛真遯客匡氏本仙班赤豹司金鎻
青猿獻玉環危梁跨兀兀飛瀑下潺潺刹轉金輪扇巒
封錦石斑清颷迴一氣散岫簇雙鬟呉楚區分大乾坤
到處艱幽棲能託跡應見白雲還
　　　憇華嚴寺後院
既入三摩地還尋不二禪長林分化域髙閣㑹諸天橘
壠成香徑松門倚翠田龜趺留篆小龍女抱花姸紅網
穿殘日黄金布昔年臺端翻覺藏湖外恍迷川龕石瘞
唐祖廬峰景晉賢無心常擊磬得語自忘筌衣敝猶懷
寳盤空不施錢開垣看緑樹赤地長紅蓮南郡饒新刹
西林續舊緣晩鐘相繼起歸路夕陽邊
　　　蕺山寺
東晉千秋宅吾嘗思右軍南朝四百寺汝以奉龍君灑
墨飛花雨清談起佛雲名門成雁塔道士戀鵞羣白社
前賢散烏衣隔巷曛此山嘗採蕺歌苦不堪聞
　　　南鎮
古鎮封東越名山表㑹稽周官頒令册夏禹錫元圭丹
殿憑嵓迥紅牆入路低天闗懸畫額地勢控雕題代逺
圖書杳雲深竹箭迷春還尋秘蹟長望草萋萋
　　　黄甫及鴻臚書院前竹
修竹映虚堂菁蔥入座凉筍多縁砌隙枝曲避檐長日
影移紅幔風梢出畫牆連苞如洗露剥粉類彫霜近榻
繙書靜穿林度酒香徵歌宜夜色髙嘯動秋光葉宻藏
鳩雀花開待鳳凰由來江夏郡清絶勝瀟湘
　　　憲臣招飲曙寅園萬李樹下
萬李白皚皚雙樽啓白醅地從瑶海入人似雪園來樹
宻盤根逺花繁帶蘂開彌天遮作幔㸃地便成堆綺勝
隋堤絮光浮庾嶺梅霧深剛五里風舞必千迴過鶴憎
裙黑拖鷴愧色灰坐迷雲母槅持晃水晶桮觸席傾烟
粉沾茵襯土苔日明斜欲炫暮色緩堪猜衣晩添綿著
賔稀待月陪香隨銀甕倒影共玉山頽漢將縁蹊集王
公棄道栽華林能夜宴應見謫仙才
　　　紀使君生日
良牧驅熊斾仙郎授虎符襜帷褰上郡竹馬候當塗星
厯迴珠斗春冰飲鑑湖百城尊巨守八邑啓鴻圖假節
平戎莽揮錢減𣙜酤豐年饒比屋佳日洗行厨介夀豳
公酒傳籌玉女壺庭鸞翔獸檻車鳳綴魚珠家擅千秋
雋仙留九節蒲擕將生甫誦聊用當歌呼
　　　贈何仍炎舉秀才入軍
玉靶角弓弦終童正妙年一人安用敵萬里竟爭先投
筆驅戎莽披圖識陣田風號雙躍劍雲滿五花韉用世
書生貴趨庭孺子賢茂才因國舉(燦曰晉書/逸少國舉)驃騎是家
傳朝氣能懷組秋期早着鞭蓮花開處舞楊葉望中穿
秀士思稽穆從軍憶仲宣他時隨定逺擕我記燕然
　　　二
少年懷大志慷慨事横行弱冠羞埀帶乘時願請纓鳳
雛分片羽驥子起長鳴納履聞三畧傳經諳五兵張良
如好女杜預本諸生淬劍流波動彎弧睡石驚樽前飛
疋練花下解重英矍相曽觀射輪臺早勒名贈鞭豪士
氣貽珮故人情率土非忘戰遥天尚輟耕烏衣兒輩在
此去定專征
　　　殘月如新月試體
仄景連晨發幽光類夜闌女驚粧罷拜人似醉歸看雞
唱重栖塒烏飛尚繞竿升階宵讀永出渚曙吟寒鉤曲
懸相比弦虚上轉難覊人無早暮一様凭闌干
　　　賦得秋菊有佳色(有序/)
　九日雲起閣各賦陶句其不得秋字從險也唐人試
　是題有唱得佳字而承以花者豈誤佳為嘉與抑佳
　嘉本同今不然與好學者稽焉
九日東籬菊三秋色自佳金英開蘂屋玉露滴花堦細
碧攢幽幹圓黄掛采牌白衣慙把袖青女笑留釵味汎
龍山酒香盈彭澤懷今朝良燕㑹燦燦在髙齋
　　　宿𤣥妙觀書范道士榻
借宿上清家松壇日影斜白歸天際鶴紅掩洞門花羽
駕留雙節𤣥經貯五車春星排玉豆晩飯進胡麻海嶠
丹砂逺函闗紫氣賒相逢仙室秘為我授瑶華
　　　西山黄菴主下小尼師
十四小尼齡蓮花貯雀瓶衣裁桑眼緑眉掃佛頭青禮
懴蹲還立迎人進復停供盂盛苧績齋板斷葷腥身長
撩幡帶聲清憎閣鈴問家心憶姓無字口傳經荒磵迷
春草閒房閉曙星六時山磬響愁轉化王庭
　(曾退公貽西河詩曰東寺鐘鳴後西/山月上時比來嘗失笑為誦小尼詩)
　　　聞蟬
雨歇驟聞蟬南園欲暮天影藏青葉裏聲出緑楊顚羣
噪當殘日孤吟曳晩烟互聽疎復密接響斷還連韻促
從風急音遥帶露遷長鳴繰白縵暫咽下紅泉嘒嘒勻
如節調調沸欲煎侍中喧墮珥齊女嘆遺鈿隔唱頻相
應餘嘶靜自延鳥銜拖唳去蟲網抱喑牽枵腹歌難繼
遺形語並傳秋山悲去國空賦蟪蛄篇
　　　贈東牟王宏昌
王子東牟士能吟西塞詩貧依漂母飯閒過楚王祠妙
技柯亭篠新書虀臼詞聨吟秋水暮把酒雪花時方國
推新譽天涯似故知同來覺汝儁别去繫人思芳甸抽
青草遥波汎白陂登樓纔賦罷不忍贈將離
　　　河橋驛遇阿真詩
晩驛聽殘瑟停船問阿真十年深巷柳一夕異鄉人櫓
楫迎難定衫褠認轉親波流縈睇逺燈火炤愁新石路
滋紅草天河瀉紫辰雞鳴開榜去相望滿江春
　　　元日登淮隂城樓眺望同黄大世貴劉二漢中
　　　　蔡二爾趾童大衍
首旦招同契乗城眺逺空淮流千里逝楚服八州雄曲
磴摇星閣(城有魁星樓/在角樓左)層臺控帝宫烟花明滅裏形勝
去來中萬瓦飛鱗脊諸圻錯繡叢横欄虚隱霧髙鐸響
迎風隔岸烽墩合前樓戍鼓通天連平楚白日射逺波
紅繞郭迴檣櫓翻雲翳雁鴻丹牀憐斗粟食邑重良弓
魯地原迤北呉闗宛在東升垣誰屬耳劃界笑重瞳栢
酒留時令椒盤騐歲豐登臨能賦詠端的藉羣公
　　　經姑蘇作
舊苑長洲路依然澤國東我來秋正好看到舘娃宫梧
葉經霜白蓮衣覆水紅帆開婁浦月舟趂洞庭風鶴市
憐呉女臯橋想伯通經年流浪意羞向緑波中
　　　潤州橋懷古
落日南徐晩秋風北固遥連岡横繞堞溟海漲通潮鐵
甕鈐三楚金陵界六朝江闗呉后塹軍府晉時標謝眺
吟清句桓伊弄洞簫凄其河右子俯仰潤州橋
　　　舟泛金華瀫溪界至桐江道中
三年思故國二月下新都歌詠曹顔逺山川孫伯符錦
沙迴細浪繡嶺接平蕪地闢仙闗險天標女宿孤㳂洄
紆短棹涕淚迸修塗七里悲遷客雙臺訪釣徒赤亭淹
處少𤣥暢詠來無漂似縈溪縠傷如負土烏青春隨境
變白日與波徂那得留江郭終當蹈海隅
　　　重由南浦達湖至貴溪途中懷徽之涵之昌其
　　　　憲臣大聲大敬并山隂張五杉董三㡭商大
　　　　命説呉二卿楨姜十七廷梧姜大兆禎金二
　　　　鎏史大在朋吕四洪烈
南浦逢梅雨東行及麥秋康郎來暴漲病客下孤舟白
浪粘紅岫青天挂碧流晴霞升似錦曉月墜如鈎貰酒
停津舘鳴鉦度戍樓前灘初上險舊地屢經愁節近懸
江艾村深見海榴無家雙槳逝續命一絲留採藥迷遥
磵分瓜想故侯羣傾蒲琖熱定集竹林幽河朔違光禄
山隂隔子猷連年同契濶終歲媿沉浮伍相空憑弔三
閭尚逺游窮途鄰午日引領遍芳洲
　　　飲陳石麟進士
名士推陳寔留賓識孟公良遊追洛社好酒瀉郫筒檻
外楓林白盤間柚子紅山雲歸漢北江月下巴東客思
迷前磵君才簡上宫相逢饒意氣不盡玉桮中
　　　飲丘象升學士賦贈
藉甚瀛臺侶忻逢楚水陽清樽開晩露甲第啟朝陽良
讌同王粲豪游過杜良西園羅廣舄東井汲寒漿伊昔
金閨秀曾跨翰苑郎起家由粉署幾葉授青箱玉字傳
書古珠崖使路長丹花尋翡翠紅酒醉桄榔嚴助還東
越王褒稅故鄉書成前席語金散槖中裝侍寢勞三問
隨行是五常名髙枚氏里宅近廣陵王幸解陳遵轄
嘗披荀令香淮流千載興鐘鼔最難忘
　　　同王侯服進士歸宿下城賦贈
結轡踰河水從君到黍丘村前分野醖馬上共乾餱問
道經睢口看山繞宿州風號開鹿鞘霜冷借貂裘歸國
勝王粲窮途惜馬周登龍酬昔願驚蟄起春愁紅甲花
將坼黄枝柳暗抽懸竿逢社首迎斾見莊頭連坂家相
比平橋路轉幽到門林日墜開閣晩雲留滿座來羣玉
盈盤接庻羞繩牀安别檻畫燭映重樓縶客煩芻束憐
予似水流繁臺思逺吹京洛想同遊地主覊難住天長
去未休臨岐繾綣意為我贈呉鈎
　　　過禹州呈史廷桂使君
南渡元公裔西京國士雄分符來潁上領郡出天中騶
蒞韓王國屏髙汴帝宫瞻君如岱北贈我自山東(史曾/令山)
(東有/所貽)十載音書濶三年夢寐通游梁追漢馬過闕效童
鴻古署雲天碧平臺花樹紅客因公子重禮以孟軻隆
攬舊慚秦賈匡時識禹功采山人比玉加節虎垂銅桑
甸飛神爵芝圖負有熊𢎞才方入用廉吏豈終窮上秩
需黄霸徵車到郭公平津饒布被且與故人同
　　　春暮飲湖西署同陳二舍人沈二徵君即席
春色壓江來招擕上署臺青峰雲外出紅藥雨中開過
燕迴書幔繁英簇酒桮遷筵如宛洛有客擬王裴望眼
鄉闗暗驚心節序催相逢花滿樹不醉肯言回
　　　李大司馬生日
上秩兼三事中臺重五兵文章呈象緯軍政在機衡業
以山河著人從海岱生鷹揚猶北峙虎拜即南行節鉞
縱横見甌蠻次第平地看支半壁國倚作長城講幕閒
彌肅戎車過不驚蒼頭三舍㨗赤手一天擎樞䇿煩中
制徵書返上京金輿新就駕銅柱舊來銘詩列申侯頌
鄉留羊祜城衣襦猶戴德草木盡知名何意楓階列仍
通蔀屋情如山驚岞崿于水見滄溟仙李承家逺綏桃
出洞明千秋安用祝史冊正嶒嶸
　
　
　
　
　
　
　
　
　
　
　
　
　
　
　西河集巻一百四十九
欽定四庫全書
　西河集巻一百五十
　　　　　　　　　　翰林院檢討毛奇齡撰
　　排律
　　　同任明府赴張宏軒州守牡丹飲席和明府韻
潘令丹花宴裴家緑野堂春袍青似草午飯白于霜(是/日)
(先飯後/酒故云)錦石遮修幔琱欄倚靚粧叢多揚鳳彩苞淺露
蜂黄上客題雲錦佳人散國香(時有妓/在坐)當筵愁易起惟
有醉為鄉
　　　和待菴看牡丹南園原韻
别院移芳宴叢臺簇異葩樽傾若下酒人坐午橋花淺
暈含朝旭分紅鬬暮霞葉添官綬縷瓣翦妓衣紗翠幄
香偏逺硃竿影易斜醉來裁麗句誰得似任華
　　　霍縉雲之官有贈
仙都新作宰蒼嶺逺之官桃樹分三隘蓮花折九盤縣
符星瀨急民力蔗塘寛地僻聨甌越山虗抱井榦驅鯨
頑自化種秫課仍完妙令稱强項收人貴挈肝才名羞
短馭家世重長安郡本開嚴助人如望李繁王程方峻
切努力渡河干
　　　平津宅九日
髙舘成良宴閒堂靜舉觴清秋逢九月佳節是重陽地
煖全開日天寒早降霜遥山楓葉紫對檻菊花黄菡萏
裁為幛茱茰結作囊登臨追峴首蕭灑過柴桑隔歲依
淮郡連年滯楚鄉芳亭懷内史戲馬憶前王返國鷹猶
擊還林艾復張孫嵩留屋壁漁父掩壺漿詎意茹荼苦
重聞漉酒香違時乗短景度難逐長房座整龍岡帽歌
廻江夏牀醉餘生感激只為戀平當
　　　天寧寺
香刹倚岧嶤琱壇聳碧霄石龍環勝地鐵佛認前朝閣
岫憑欄豁江雲到座遥齋鐘縈野竹禪榻覆甘蕉榜復
先賢蹟門停過客鑣登臨懷未極春雨正瀟瀟(埈曰閣/岫閣㫐)
(也/)
　　　同諸公游竪相寺
出郭尋初地髙原隱法堂三車懸寳樹一徑入幽篁竺
閣圍龍象山門繋驌驦天神長捧鏡佛獸自銜香清淨
真名刹圓通古道塲(唐咸通中更/名圓通寺)江山連楚豫興廢厯
齊梁妙偈袪先劫殘碑誌太康傳衣從善子竪相得空
王倚錫登金檻翻經到石牀四禪留塔影八水動湖光
華蓋炊烟繞幡竿食鳥翔籖投支遁室酒載逺公房灌
莽簾俱碧瞿曇面正黄甘蕉髙向日苦菜軟經霜萬象
成虚觀諸賢散上方孤鐘催晩色歸騎帶斜陽白霧穿
林迥青山夾路長何年捐世網重與載慈航
　　　戲聯白傅題東武丘寺詩(有序/)
　閉旅寺孤游一日如一歲寺僧童妙喜敏姿而效吟
　倣初學八比法舉粘壁白居易題東武丘寺六韻回
　互起對為上下偶雖稍訂童句故亦童粉本耳武丘
　虎丘也
香刹看非逺(自呼/白句)靈丘到自遥(童/對)龍蟠松矯矯(童呼/白句)虎
去路蕭蕭(自/對)怪石千僧坐(自呼/白句)寒峰七級摇(童/對)海當亭
兩面(童呼/白句)池以劍圍腰(自/對)酒熟憑花勸(自呼/白句)臺荒恨草
銷(童/對)寄言軒冕客(童呼/白句)勿忘此招邀(自/對)
　　　二
化徑行還近(童/起)祗園入始深(自對/白句)金生蓮片片(自/起)玉立
竹森森(童對/白句)寳殿三車㑹(童/起)靈池一劍沉(自對/白句)塔懸天
外目(自/起)山在寺中心(童對/白句)講下呼龍聽(童/起)詩成倩鳥吟
(自對/白句)慢尋蓬島去(自/起)此地好抽簪(童對/白句)
　　　賦得宿烟含白露示旅寺童兒
湛湛籠烟滴霏霏墜露涵清光隨練合白影散珠含夜
氣䝉瀟瀣山滋夾彩嵐長林迷警鶴隔葉臥冰蠶望去
思原上行多畏召南朝陽旋欲起瑞藹莫忘探
　　　江樓望月分賦
試眺雲間月還登江上樓波光頻映壁簾捲似垂鈎暮
鵲當牕度寒星入浦流憑欄愁鏡破拂水見刀頭吹笛
闗山道清歌胡渭州涼秋明永夜俯仰思悠悠
　　　詠春雲聨句換韻
春至占天景雲開見物華(自/)來從緱氏國行過楚王家
(寺/童)移草如馳蓋縈花似障紗(自/)浮車翻羽翼嘘蟄起蝦
蟆(童/)日暖同烟散風輕帶雨斜(自/)陽和方布氣輪囷望
無涯(童/)
　　　送兩浙臬憲移任江南
聖代推司臬周官念凖人東南稱要地觀訪重台臣外
輔承三獨中朝遣四巡豸庭江上啓驄馬路傍新夙衛
思羊祜雄藩借寇恂行郊曽露冕當道早埋輪遥海清
鯨鰐荒城剪棘榛四時分雨露八越淨烽塵玉節移廉
省金笳起畫轔九霄翔鳳肅十道使星神祖席摇青斾
迎舟轉白蘋舊時需似歲此際感如春下澤淪丹轂鴻
名動紫宸暇游如有興幸待武湖濵
　　　郡守憲朱公行敝縣枉問并召舟集呈贈
良牧光天寵分藩澤國春内廷需侍史出使是王臣舊
德傳東海華文掞北辰褰帷行郡縣憑軾渡江津方岳
三丘麗陽和一道新里先徐穉訪人喜賈琮廵隔巷迎
干木同舟並角巾遥來珪璧映那棄薜蘿紉牛鼎仁人
粟鯨紋上客茵自憐長附驥不敢避懸鶉
　　　奉送張方伯遷少司空赴都
蕃服三年最台司八座雄旬宣勞牧伯綱紀頼共工民
賦東南重王居中外崇蕭何停轉餉神禹作司空夏土
遷屏翰冬官宅㑹同南行留召父北部返毛公時轉蒼
龍宿身歸𤣥武宫督郵需驛傳賔從滿艨艟車騎臨江
滸旌旗閃道中離筵人似雨别賦氣如虹廷翽卷阿鳳
家懷中澤鴻尚書元凱績宰相李筠功繡脱犀鞶緑工
裁雉尾紅願從舟楫便早為濟江東
　　　上浙撫軍壽
至德生乗運元功體應辰司麾咨北䕶把鉞授南廵要
地兼吳越名都壓海閩殿邦需大使開府重親臣召虎
分藩逺岑彭建節新廟中方制筴閫外暫推輪妙術安
江甸真心與浙人股肱來岳牧嘯詠淨烽塵㦸纛行營
簡戈船下瀬神六幢齊引玉雙鬢尚無銀上齒期師望
中原藉寇恂願言隨獻醴長得似兹晨
　　　入塞曲(為陳左/軍作)
薊北新班旅闗東早陷圍秦城金鑰啓漢將玉門歸龍
斾朝雲捲狼山秋草腓沙塵埋馬勒風雪滿戎衣左顧
遮鵰落前行指雁飛開疆舊地濶返道故人稀全節還
平樂論功拜武威普天饒戰事暇日定邊機西塞呼鷹
疾南山射免肥封侯知不逺相與俟春暉
　　　宫中樂詞
璿臺興恱豫琱輦起廵游粉黛三千女金銀十二樓秦
封増式廓漢主富春秋西海張波幔南山轉霧斿銅烏
棲殿桷玉樹夾宫溝爪士嚴鸞衛神仙指鳳洲諸王隆
慶第方士樂通侯甲舘排瑶帳靈池集翠舟殿前新射
覆花裏舊藏鈎五柞紛馳獵三郎醉打毬舞裙雙帶子
歌曲六幺頭監御傳供奉才人換㸃留射生懸虎韔宣
賜出雞裘宸興隨時發皇恩浹露流昭陽同進幸團扇
莫辭秋
　　　吳調昭君詞
詔遣良家子更衣自下朝征行威塞域寵禮賚宫􁊞闗
吏開邊驛單于叩渭橋甘泉花滿樹灞曲柳垂條玉輦
看辭豹金鈿勑賜貂寒螗遮鬢薄去馬抱鞍嬌沙裏隨
鳴雁雲中逐射鵰臙脂顔色改烽火黛烟銷北度踰甌
脫南看負斗杓星稀通夕落草短及春燒苜蓿宫名逺
葡萄帳影遥愁逾當日侍形減舊時標上舞三朝奏閒
絃七曲調吳聲纔一弄雙淚落瀌瀌
　　　河亭妓席有贈得遲字
柳氏茱茰女王家菡萏池秋星迷渚鵲夜色動河麋叢
鬢撩雲幔雙瞳瀉酒巵鈿銜山竹葉裙褁石榴皮善舞
勝謇姐能歌似雪兒桐絲牽腕帶笛孔拭脣脂屏短眠
難穩杯深飲較遲花欄偷照鏡蓴鼎醉翻匙五斗聞薌
澤千條爛燭枝玉釵明似雪知掛阿誰緌
　　　雪
朔氣銷寒日同雲合暮天亂鴉鳴集樹野牧凍歸田村
斾摇風急簷絲有霰先梁園方作賦郢下擬調絃枯柳
驚飄絮遥山儼帶烟林虛低舞蝶衣冷細裝綿㸃地融
還濕飛空斷復牽撒鹽時宻宻浹水故濺濺閣敞塡鏤
瓦牕髙綴綺錢映奩憎粉潔貼鬢助花妍崑玉為嵓秀
齊紈布土鮮不愆常歲月頓改舊山川放眼増遐曠渾
身似洗湔清光舒短晝結溜挂長櫋枝弱鳩巢折塗荒
馬跡穿層柯交愈晰棄笠覆終圓壁削時傾糝篷摧屢
扣舷平沙疑炤蠟逺塞且吞氊候近青雲吕歌傳黄竹
篇愁吹闗隴笛思泛剡溪船好景懐童齒長貧願瑞年
酒傾三雅外裘敝數冬前望隰欽劉繪登臺愧惠連蕭
條窮巷裏誰與共髙眠
　　　奉祝馳黄尊大人生日
杖國諸宗父閒居百歲翁敎兒聞海内垂老避牆東江
橘承筐碧園花插鬢紅倒探金簡字時憩玉津宫至德
師鍾皓祁年重鬻熊崧髙原有誦長此播清風
　　　登宣城徐司寇山樓眺望(同張荀仲施次仲/梅古愚三先生作)
傑閣成髙眺名園接勝遊天低宛水暮風落敬亭秋丹
嶂横欄聳青溪繞郭流雙橋飛練合萬井亂烟浮翠竹
迷南磵寒花映北樓玉臺徐氏業髙郡謝公州洞壑棲
雲志鄉闗落日愁登臨傷極目揮涕滿滄洲
　　　奉贈來十五集之給事
東省推司諌西垣重議郎攀龍歸舊服鳴鳳起朝陽獻
納開青𤨏艱難引皂囊船軍規武事帳殿坐文昌赤堠
淪官渡丹函反帝閶角巾申浦楫故第午橋莊好遯祠
黄石尋眞爚紫房秋蘭遺楚士暮雨詠吳娘張湛辭朝
馬陳登對客床談經隋五庫作𨽻漢三倉焚草罏皆白
懸冠鬢未蒼傳家踰七郭有子邁諸王庭煖花絲細門
髙柳線長屢從看鑑録長得近衣香
　　　徐徴士初度之作
陶令嘆歸去正當五十時偉長今著論又厯九秋思繞
室栽叢桂登山賦紫芝干雲開意氣烈日炤鬚眉久擅
南州譽羞傳左衛詞百年纔得半努力紹前期
　　　贈汾州董司馬六十初度
授節膺南服驅車轉介州百年方外辟六十薛城侯岸
幘開金鎻移床泛玉舟刀傳王覽佩琴向子牙求渭幕
緋魚曉汾闗白雁秋蘆花生九月三節為公留
　　　吳二太保初度
中府推三事南司近九重青宫環衛虎黄錡䕶眞龍(埈/曰)
(錡禁旅㦸門/也一本作綺)神策留丹禁天兵罷紫墉金魚垂野葛繡
被臥山松甲第連雲逺雕盤拂露濃秋堂懸桂子朝日
艷芙蓉石匱經辰啓金書異代封鴻文貽顯嗣開烈肇
神宗門映三千履歌傳十二鐘弟兄齊列㦸少小獨追
鋒負氣卑田叔前籌過耿恭違時嘗磊塊杖國正從容
小鳳庭前下名花谷口逢百城圖畫裏長對舊罏峰
　　　施公視學山左歸過湖上有寄
三物開齊地雙旌返敬亭迎恩需北闕假沐過西泠歲
序逾人日春船載使星鵬來雲路碧龍到海潮青城郭
連蕭寺樓臺出晩汀水邊聞錦瑟花裏集朱軿擬過黄
金刹同傾白玉瓶髙天廻馬首小雨阻鴉翎望眼遮羣
岫傳心有六經幾時從泰岱為爾賦滄溟
　　　同南士訪愚山寺寓作
為訪施夫子因尋古戒壇髙雲横海上新水漲湖干把
袂風塵苦登樓雨氣寒五經游自載雙鬢醉還看佛寓
分龍藏人逢盡鶡冠題詩抽玉簡剔燭換銅槃暮鵲驚
喧客春鶯待使官只愁明夜月相憶在長安
　　　奉和姜太翁虞部東池别業原韻
金谷分花磵殊亭下水闗空簾啼鳥靜曲渚散鷗閒朝
日穿林迥春雲繞座還環橋牽紫幕倚檻見青山緑野
行吟外蒼生想望間幸逢開閣便及爾一躋攀
　　　次揚州八韻
八月隋堤柳三秋揚子波南朝曽作鎭大業舊開河螢
苑銷花草瓊臺尚綺羅雷塘宫北舞水調竹西歌髙斾
京漕粟長船蜀估鹺重闉如合璧交埂勝連珂京口雲
生晚淮南木落多蕪城吾有賦騁望意如何
　　　渡𤓰洲次宿明到髙郵將達淮先呈朱禹錫明
　　　　府
北涉蕪城路前逾𤓰步州晩雲移古驛朝日到髙郵湖
鸛翔烟淼風鱗蹙浪流椐榆村埂濶秔稻水鄉浮露重
沾牕幔烽多閒戌樓撈魚童子罶賣藕女郎舟蓮渚翻
黄梗蘆花辨白頭勞歌増客思土語亂方愁茂宰安淮
服神君動楚謳横琴鳴素節深閣臥髙秋地以蠙珠重
人因桂樹留登臺林下友乞食漢時侯余亦千秋士來
從八子遊涼飈衰柳内誰識過邗溝
　　　送淮安俞使君陞禮部赴都
淮水開鐘鼔河橋解驌驦五年司讞吏四十客曹郎綬
映林花綵詞成山桂黄仙門將戞玉官邸早含香驛騎
搖旌斾湖民餞鯉魴客途無所贈相送在朝陽
　　　閻園雅集贈劉昌言進士二十韻
八月正良辰閻園集上賔平臺張翠幙阿閣展朱茵過
楚隨狂客依劉作主人敦盤貽好逺几席見情親踏徑
通嵓細憑欄摘樹新星枰沙嵌玉花甃水流銀作伎飄
華琯圍棋俯角巾西垞銷陌柳南沜響風筠度曲縈三
疊飛觴轉數廵孝標思亹亹公幹語恂恂促座聨瑶璧
趨庭駴鳳麟(二令嗣皆/孝廉有名)名材跨二陸下食驗諸荀石甕
開重釀晶盤貯五辛炰將餳作澳炙以蠟為薪鼎熟寧
濡指羮翻恐滅脣撃鮮如陸賈投轄過陳遵絳燭環瓊
砌青油却畫輪銅籖驚短漏繡被笑平津啟讌曹公子
裁詩石季倫頽然徒醉倒只有一毛甡
　　　陳虹縣席上作(陳海士先生/以别業延客)
甲館重筵客髙門駟馬來幽欄花影動叢樹桂枝開楚
甸聨豪客淮南集賦才熊羮浮鼎鼐蟻跡滿樽罍籥舞
屏鐶轉歌翻燭樹廻月華移别席露氣釀新醅仲舉三
宗譽元龍百尺材鳳城摇彩筆虹縣有琴臺暫把中林
臂長留北海杯通家延李郭外苑盡鄒枚銀漢縈中夜
黄星映上台主賔歡既醉吾欲咏臺萊
　　　謁于廬陵作
既攬名山勝重聞茂宰賢文章行海内花樹滿庭前江
雨長隨轂山雲自拂絃孟嘉從事日劉竺入官年縣譜
方垂楚家聲本在燕傳經踰魯郡獻賦重甘泉綵筆雄
千古髙門啓再傳分毛跨鳳沼飛舄繞螺川荒郭皆留
茇他鄉願受㕓每懸孺子榻喜泊越人船水落烹魚釡
霜枯釀秫田西遊雖浪蕩東道借遷延劍合交為氣砂
成令是仙柴車眞趙壹懷刺豈無縁
　　　登取亭(并序/)
　泝贑江揚㠶到廬陵城下有亭翼然亭下瀏水泠泠
　施使君碣云前二年使君酌泉而亭之是之取爾乃
　名取又據酈元水經注贑水經石陽有金井水廬陵
　晉石陽也俗名金牛泉井牛形譌耳或云有仙人騎
　牛渡水謬矣乃亭瞰螺川川畔白鷺洲横亭勝處妙
　矣予登亭慨然念使君因為賦詩
落日秋風裏悠然登此亭到來雙澗白看去萬峰青粉
堞環髙嶂香山映翠屏章流方浩蕩金井故清泠引興
廻江郭探奇問水經千秋從倚檻薄暮喜揚舲野寺横
天起寒花帶露零騎牛知𣺌漫采藻想淵渟枉渚浮螺
子芳洲濯鷺翎此中擕不盡因見使君馨
　　　楊園聨句(有序/)
　毛甡與淮南名士作晨夕游臘月游楊園亭臺雅勝
　友朋好合因請聨句環相限韻頃刻而成
策杖尋幽壑擕尊渡野塘(張礽/褘)堤開楊柳幙徑轉薜蘿
墻(周/􁁊)良㑹追金澗名園是辟疆(甡/)步方通草閣香已拆
梅房(劉漢/中)合屐廻山徑抽琴到石牀(童/衍)懸崖留墜雪枯
樹落寒霜(戴/金)瀬淺魚全伏天空雁自翔(黄世/貴)平臺虚掩
幔曲閣靜飛觴(施有/光)對酒躭思僻看山引興長(蔡爾/趾)遐
心通埤堄髙韻起篬筤(世/貴)飲勝杯浮羽歌豪曲遶梁(金/)
開欄調野鶴汲水煑河魴(衍/)峰轉流雲碧亭銜落日黄
(礽/褘)歸人爭晩渡夕鳥下斜陽(爾/趾)客藉應劉美詞凌鮑謝
香(有/光)閒堂分履舄暝吹起笙簧(􁁊/)一水横烟鎻干村帶
霧藏(漢/中)驪駒方待駕明月早相望(甡/)
　　　旅主人好射每邀觀飲以舒孤悶因吟為贈
四海媿懸弧閒看校緑蕪銀翎拖筦笛金鏃綴茨菰暗
響星流急紅標日暈孤專堋河朔將穿幛子南夫偶發
皆停鵠單棲莫射烏平郊還燕飲何必繼投壺
　　　奉贈嚴都諫賢母江孺人夀
華閥多賢母黄門善養親曽參真令子嚴助本親臣夏
日丹花茂朝霞綵袖新麟孫東壁顯鳳誥北堂春仙女
餘杭酒嘉賔丞相茵張筵懸錦帨千載重兹辰(垚曰時/方貽在)
(𢎞文院故/有東壁句)
　　　贈夏丞
才子方趨府仙郎舊請纓家聨梅福市人在白公城緑
草當㕔長青雲拂綬生客投金錯麗官比玉壺清遥海
推龍臥空壇聽鳥鳴潁陽春色轉同有故鄉情
　　　題汝南郡西堂牡丹
官閣分朱檻名花長緑叢深房含曉露修榦怯春風薄
粉勻綿白輕衫疊縠紅苞藏金𤨏屑瓣剪玉玲瓏簇葉
同雲䕶留香待日融重英欹宿蝶曲蒂小懸蟲傾國來
宫裏姚家擅洛中自傷流漫甚不敢近墻東
　　　寄贈姜京兆一首
首善稱三輔雄圖啟八垓須知天府重應借月卿來地
轉髙丘黍庭安夾道槐訟田留傳舍走馬過章臺主爵
分中尉清都接上台張王如可繼賴汝救時才
　　　聨續元稹詩三十韻一首(并序/)
　汝南蔣亭閱唐元稹㑹眞詩深鄙其事并笑樊川所
　續不足因謂元稹非續詩也即其詩耳杜則眞貂之
　末矣擬晚食外重戲續之㑹張杉尋予蔣亭與金公
　子敬敷共留倡偶故知所偶必愈不足私慶生平既
　無此事而古人遭逢乃不幸偶類于是可以為恨或
　曰其友人有索為之者云
夜色隱虚櫳(杉/)春星度逺空人摇墻外杏(甡/)燭畫水中
蘢暗理雙纒錦(敬/敷)曽挑百尺桐長顰抛鏡靨(甡/)小語隔
屏風擷珮思公子(杉/)裁詩付伎童柿奩香襲襲(甡/)花路
影濛濛鸚鵡窺金鎻(杉/)鴛鴦繡綺襱慵粧疑宿蝶(甡/)拾
帶儼垂虹欲度迷蕭寺(杉/)相期在上宫似曽邀代北(敬/敷)
原未嫁湘東翠鈿殷勤卸(甡/)瑶環宛轉通愁聞金釧落
(杉/)嬌藉錦衾䝉皓月穿丹槅(甡/)香雲散緑叢横波流枕
纈(杉/)微火住薰籠怯甚衣頻攬(敬/敷)啼時粉自融馨含江
芷細(甡/)蕋拆露桃豐靚飾方留臂(杉/)朱襕宛在躬河流
猶灧瀲(甡/)曙影漸蘢蔥桂樹停輪久(敬/敷)蓮花下漏窮窗
鷄號不斷(甡/)園繭緒難終何計酬良㑹(杉/)無言是隱衷
褰回簾額淺(甡/)結去縷心同寳篆消寒獸(杉/)明螺觸暗
蟲髙唐風乍霽(甡/)遥海日初曈帝女還湘浦(杉/)靈妃返
岱嵩庭梅銜履碧(甡/)溝水墮脂紅淚滴徒滋草(杉/)腸迴
似轉蓬塡橋思渡鵲(甡/)别曲有離鴻夢斷知難續(敬/敷)波
長豈易冲綿綿千載恨(杉/)長在此宵中(甡/)
　　　單學博七十有贈
至德標荀里髙名著鄭鄉徴車花滿路書帶草垂堂鳩
女安琱杖蛇魚象繡裳諸生虚李謐有子對陳亢七十
稱中壽三公憲上庠自今耆舊傳不獨在襄陽
　　　來母孫太君初度
南牖朱鶉啟西王綵鳳飛母儀傳錦帨官誥出金扉篋
理樞臣疏庭披柱史衣八龍皆令子七誡踵賢妃叢樹
羅青桂新枝擷紫薇(其孫膺秋薦季/子新受舍人)忝隨榆舞後稱祝
敢言違
　　　沈九秘書典試江南于撤闈日邀予過叙率爾
　　　　有贈
聖主求賢詔名都選士塲人間朱雀里天上紫薇郎盛
事追嘉祐髙文領建康方山占地氣斗野辨星芒棘舍
軍旌赤風簾官燭黄鏁成監試局判就至公堂置酒楊
家第栽花陸氏莊先茅酬臼季上駟頼孫陽獨是淹蓬
轝曽經共板床多年忘撤幕無計誦阿房孰意裴君舊
能憐劉子狂樽前疑夢寐宦後惜參商是地逢龍躍彌
天看鳳翔後車凉日度别幕錦雲張綵筆披南國朱衣
戀帝鄉暫將邀笛處私挹令公香
　　　重過任四辰旦書館因憶王十六先吉韓十七
　　　　日昌並于此館同受書家兄門下今三君皆
　　　　先後通籍而予獨羇遲于此徘徊睹觀遂有
　　　　斯詠
楊子居猶在黄公壚已非故人通籍久游子到家稀幾
度移書幌重來訪釣磯花前低置榻竹裏暗藏扉緑水
圍丹竈青苔繡石畿時乗爭獻策夜讀記添衣北面師
盧植東頭坐陸機回看著書處唯有暮雲飛
　　　黄母生日
山鳥飛烏鵲河魚躍鯉魴中閨生左妹有婦比周姜擷
佩湘東碧從夫江夏黄起家膺隼羽入陛擊貂璫黨錮
成王國靈均返帝閶(黄忠端公/死璫難)覆巢餘破壘漆室置懿
筐窺壁知名士張帷助小郎最憐懸帨節猶得傍端陽
　
　西河集巻一百五十
欽定四庫全書
　西河集巻一百五十一
　　　　　　　　　　翰林院檢討毛奇齡撰
　　排律
　　　從大江口將入石頭作并寄金二公子敬敷
北瀆新軍府南維古帝鄉波濤連楚越形勝在齊梁紅
寺浮江濶青山出岸長磯摇飛燕子風便逐龍驤鉦鼓
來呉㑹宫臺入建康曉雲生海谷秋雨過㠶檣吹笛邀
桓叔揮兵想顧郎石頭方在望對此轉芒芒
　　　汝南金太守席書事一十二韻不揣下里同座
　　　　上諸公和得東字
别幕連雲起髙軒傍晚通樽開官舍北客至日華東飲
勝追河朔游歡過鄴宫琱欄翻藥紫甃井墜榴紅葵煖
烹鳬汁漿寒潄馬􁀙行厨藏竹裏置席在花中几潤衣
沾露槃欹燭有風翰林清作聖太守醉為翁弦下開新
照梟成得故雄(時曹學士博/投得六緋)興能追庾亮序已讓王融
擇木飛宵鵲談冰愧夏蟲當筵無好句空道和儀同
　　　贈曹爾堪學士
鄴下曽傳賦淮西始御車視餘金殿草載滿玉除書過
日看華省浮雲蔽直廬夜郎流李白茂苑病相如慢世
悲持㦸隨時避接輿東堂猶喚鵲北海定遷魚紅藥吟
眞好黄童記不虛(學士强記一/過終身不忘)如何相對晩此地詠茹
藘
　　　奉送張使君之任和韻
皂蓋江城守青衫水部郎手擕工市劍腰有㑹稽章旌
逺翻逾赤堂髙望正黄蠻鄉需教化漢制重循良馬竹
遮秋嶺鞭蒲出晩塘使君千騎去從此向東方
　　　呈郡司馬孫使君
才子生虞阜郎官使越州家垂吳地志名在晉陽秋岸
幘為司馬操刀佐解牛髙牙分建隼廣路待鳴騶綵筆
題江館青山映郡樓辟來書笛茀詔下賜緹油宦蹟先
甌末鄉思近石頭治中雙驥足身外一狐裘鳳德原卑
攬魚珠豈暗投避讒違衆女遊説及諸侯就道時觀海
還鄰暫首丘孫陽纔一顧何以慰驛騮
　　　過訪無錫縣呉興祚明府有作時已遷行人將
　　　　次赴都
上宰當初試延陵第幾傳起家由北海劇邑近南天人
地踰彭澤君才過潁川銅章新長吏綺里舊神仙客履
懸珠日軍儲散錫年種花官道裏流水縣門前吳女爭
桑訟參軍賣蔡眠校開通市塾税起傍湖田碧鳥長銜
綬青蒲好製鞭鄉亭方執板㕔事早揮絃徐稺南州榻
袁生下渚船宴修單父鱠俸割沈郎錢天子神為眷行
人命稍遷題名金柱右典謁玉堦邊求友曽遺紵懷君
似攪綿愛餘申浦樹清乞慧山泉過艇留吳芮登堂拜
薛宣井桐看翥鳳溪葉笑懸蟬坐列尚書席馳觀太子
牋只憐華省彦對客尚烹鮮
　　　别閔衍
官舍聨吟早閒堂對酒濃汶陽歸未得安邑去何從過
市偕仙尉尋山到麗農青裙縫薜荔錦柙繡芙蓉日下
廻鳴寉天邊老臥龍别君淮蔡路愁思轉重重
　　　送夏明府之任西和
結綬遷龍峽除書出鳳城家人留傳去縣吏到門迎遶
郭春田坼前闗曙鼓鳴彈琴邀子賤酌酒送淵明餉婦
攀車軛翔禽擁斾旌横雲飛舄過就道典衣行隴水天
邊杳淮山雪後晴未昬官堠静到日印床成亭下辭孫
楚筵前醉禰衡秦州回首處應看柳條生
　　　呈郡别駕張公
寵命銜方國雄詞播海溟人間推别乗天上見張星驥
足方行地龍門恍建瓴題名來鑑曲載酒過蘭亭畫軾
朝看下嚴闗夜不扃銅符分作瑞玉海著成經攬德同
威鳳希光及暗螢萬間垂棟宇一道倚簈篂赤日堪藏
簡黄絲待勒銘錢投江水白案繞郡山青龎統多聞望
王祥富典刑大臣親吏事强半在僉㕔
　　　沈棻明府治西平有名欲徃從之不果值予南
　　　　還以縑紵見貽因寄并謝一十二韻
毎念郎官重因思陶令賢長人唯省事出宰已多年舍
樹平鄉訟收茅作税錢香分欒社酒清聽武城絃鼓角
弛亭下兒童戲縣前閒看飛雉過病藉落花眠君治雄
淮服吾行去楚天將尋青草渡願賦木瓜篇望去雲山
隔貽來縞紵鮮感深螺趐澤思殺㶏陽田故國鱸方美
髙枝鳥自遷他時稱八友應附隱侯傳
　　　奉題孫藩處士巻子
偃臥方遵渚風流似過江家居推第五國士竟無雙草
際藏珠匵花前啟玉缸千秋垂巻軸三十棄旌􁋌履宦
兄如渾(其兄為孫/沂水使君)躬耕人姓龎學成王佐器何必待為
邦
　　　郡太守平冦有贈
畫㦸開中府朱旗展外隍威行三郡蘖兵勵九秋霜杲
日横江浦妖星隱暨陽牙官環綵幕田馬耀金裝露冕
專師祭單車典教塲股肱營地逺黼黻陣雲長虎翼交
鸞彩魚鱗擁雁行紅巾朝授幘斗米夜舂糧東海依滄
薛西堂紀潁黄干城眞足寄愼固在封疆
　　　大敬宅牡丹
江上棲賢里城南處士家春風三月雨晩日一欄花覆
地垂枝重當堦散影斜叢苞含粉絮巻蘂蹙衣紗葉潤
沾黄蝶臺空落紫霞早涼丹蔕合晝煖碧油遮清興同
欣賞閒情任麗華誰言招隱地定為詠蒹葮
　　　少與包二秉德蔡五十一仲光沈七禹錫為鄉
　　　　遊道古論文視若兄弟今包二死十四年沈
　　　　七死十八年矣獨蔡五十一與予居人間世
　　　　予又瀕死道路曩時交游文章悉亡兵灾憶
　　　　包二尚存集數巻未行世予泊舟餘干城下
　　　　為賦此詩
向呂游河内陶劉散澤濵十年生死路萬里去來人抱
痛同沽酒虛懷薦負薪繁花孤館暮宿草隔江春司馬
無書上黔婁到死貧一吟懷舊賦涕泗滿青蘋
　　　亡劍篇哭姜坦(并序/)
　姜公子垚買兩劍牝牡以一佩弟坦比神物也予出
　游公子垚擕寳刀并一西入晉陽坦年少為天帝召
　去悲乎哉莫邪安在耶予傷公子之死有似亡劍二
　月初九日泊舟南昌府豐城城下感華事即傷公子
　之佩一劍以死亡鐵英也著亡劍篇
越國有神物干將與莫邪霜鋒飛毳羽寳鍔泛蓮花龜
縵爭三楚龍阿聚一家隂陽分日月水陸斷蛟蛇坐見
飄揚近行隨拂拭加百年開地氣一劍失天涯薛燭臨
罏慟風胡抱器嗟鐵英傷魍魎玉柙掩泥沙漁父江流
逺徐君墓木賒清霄思蜒蜿終夜哭蒹葮函石銷牛斗
溪銅涸若耶豐城投泊裏何處問張華
　　　閨中春曉得量字(有叙/)
　壚婦早起忖夜所縫衣有裁衣句揀唐試題成之耳
五夜金微塞三春玉洞房梁間飛宿燕花下理朝粧抛
瑟方收拾裁衣再忖量星芒銷太白日影射流黄昨歲
收疎勒今年徙樂浪早行知漸近切勿誦東光
　　　賦得起晚誦經遲(謿小尼/師也)
西院女沙彌春眠曙不知聽迷傳板候起失誦經期幔
捲身還倚壇深步懶移潄脣看上日開巻立多時記慢
成篇少心慵下字遲偶然思夜夢坐弄念珠兒
　　　賦得鳥散餘花落聨句
暝鳥分飛後(張/杉)春園返炤初枝空摇未定(甡/)花落漸無
餘散毳連英下(杉/)零紅逐翅虚喧停飄去静(甡/)踏久墜
來徐㸃絮曽銜雀(杉/)鋪鱗似鱠魚芳華誰不惜(甡/)流盼
轉踟躇(杉/)
　　　空梁落燕泥聨句
翠幕辭春燕(張/杉)雕梁墜宿泥􁰛花長不掃(甡/)文杏舊曽
棲草腐懸絲細(杉/)塵銜剰㸃迷墮看銀豆碎(甡/)行汚繡
裙低故國盧家女(杉/)空房竇氏妻雙飛何日返(甡/)夫壻
在遼西(杉/)
　　　杜陵杜杜若㑹宴駱明府别業
杜曲舊名家相逢在若耶風生欄外馬水濯劍頭花翠
幕看紅藥金尊泛紫霞春遲三月暮日落半輪斜澤畔
吟陶令丘中戀子嗟醉歸應秉燭莫問早棲鴉
　　　同施參藩王使君温别駕張司刑屈明府暨諸
　　　　公游慧力寺
幕府乗春出琳宫攬勝遥山川開法地賓從滿僧寮騶
馬同獅舞珠幡夾斾摇樓臺横碧嶂歌管遏青霄瑞竹
籠烟靄仙芝似火燒築亭依壠樹瘞鶴表山椒(寺山名/瑞筠後)
(更名紫芝築亭是日/施公瘞鶴亭側樹銘)刹映銜林日江流别浦潮霞翻紅
隔塢花落碧垂條嬌鳥從人語飛絲接地飃道心來對
境慧力想前朝洛下追游淺人間歲月銷蓮生棲竟晩
草長隱誰招遁室陪殷史他鄉寓鮑昭雲深歸路杳還
上使君橈
　　　宿雲門廣孝寺呈三公與南士分得灰字
東晉標靈刹西王竪法臺山環雙樹入門傍五雲開丹
檻連峰落清溪逐路廻竹房懷舊蹟蓮葉得新栽林下
尋支遁橋邊遇辯才安禪聞不住妙義見如來石乳傳
甘露金堂認劫灰晚風吹擊鉢秋月濯浮杯佛課稱三
寳吾生賦七哀離家還楚豫入社羨宗雷五術超凢諦
諸縁盡聖財罏烟分𣺌漫燈影共徘徊齋椀擎黄葛經
筵坐緑苔宵深鐘磬寂相對果悠哉
　　　題宿道林山寺兼贈離上人
紺殿開丹壑金臺敞碧梯人來支遁室虎界逺公溪雙
樹晴林迥三天曉閣齊龕花閑鳥雀旛影掛虹霓峻澗
盤檐曲明河到地低心廻空磴外目極大江西講啟祥
龍下神藏怖鴿棲香壇縈白氣佛壁畫青泥鐘動飛龜
組經䭾散馬蹄雁王留寳塔魔女墜珠筓九品分華藏
諸門斷壁題付衣聨杼柚掬水咒闍黎入夜廻廊靜尋
春出洞迷道塲雲寂寂仙嶂草萋萋蓮葉擎獅口松苖
養麝臍缾深闐貝粟紗暗罩玻瓈方井規裁衲横梁欵
杖藜琱㿻供石飯甘露洗山虀𤣥義非闗解黄拈欲止
啼殷源籖未下願得叩招提
　　　途中喜從丁儀曹得周侍郎亮工分藩覆書感
　　　　紀成篇
尺素來千里雙金授八行丹雲披海郭白雁度江鄉置
驛丁儀部裁書周侍郎髙函分四庫妙牘並諸王起草
連鈎軸安花押篆牀懷人從漢隴譽我過齊梁地隔彤
騶馭天髙朱雀桁呉臺空繋練蔡澤未持粱羈客逢殷
羨司農念鄭莊三年懷袖裏漫滅可能忘
　　　奉送姜侍御起復歸臺
漢制優方進蒼生望謝公直情完讀禮移孝可成忠棄
繡踰鑚柳含毫似轉蓬思親淄水縣釋服竟陵宫㧞棘
應驅豸無廬合避驄恩沾春草緑淚減暮花紅卜子推
琴縵山濤擲土籠廵天看撃隼獵地待非熊持斧三臺
厲鳴鞭一道通星軺回薊北祖軷遍江東轡攬鄉闗外
詩題驛路中後車隨澤豹下客逮梁鴻自分漂流苦難
追行步工送程攀細柳書刺摘新桐已見徴桓傳無須
憂阿戎公還多廟建我輩且途窮鷁發逢春雨烏飛逐
曉風長安應近日從此望曈曨
　　　山樓對雨同南士桐音暨姜生兆熊得絲字
黄菊濕東籬高樓對酒卮窮交來魏相賢主是姜維幔
捲侵寒早林深入午遲重隂垂埤堄細雨亂罘罳合坐
秋霖唱遥山夏后祠登臨愁思起時繞玉壺絲
　(垚曰楚詞綱戸朱綴即罘罳也城闕俱有之見/考工記舊誤註作屏遂有疑宫殿獨用非也)
　　　秋晩新晴登桐音山樓飲宿聨句
髙閣快登臨(甡/)憑欄敞積隂斷雲歸逺岫(張/杉)斜日漏疎
林近郭驅沙馬(甡/)横塘散水禽山青絲霧斂(姜兆/熊)砌紫
繡苔侵濕竹流寒碧(杉/)叢花簇碎金牕晴光巻帙(甡/)絃
燥急鳴琴鑑水浮霞動(兆/熊)宜城待月斟暗催雙樹䗶(杉/)
響起萬家碪避俗廻青眼(甡/)論文愜素心趨庭慚孔鯉
(兆/熊)開觀啟劉歆養澤成元豹(杉/)耽書類白蟫逢時違北
轍(甡/)待價重南琛道洽寧分席(杉/)途窮賴盍簪頻年遲
好㑹(甡/)一夕侍清吟蘆葉吹笳斷(兆/熊)蓮花下漏沉歌生
披别緒(杉/)醉去理塵襟雁過秋聲杳(甡/)星廻夜色深山
牀還似昔(兆/熊)應共伯淮衾(杉/)
　　　甬東李屺源西淵有贈
十載蓬山隔三秋桂樹前裁留闗令史又送李膺船倒
榼呼金液輕裝載玉篇才名摧虎豹家世本貂蟬交謝
塡門轍貧無負郭田幽尋豪士鍛醉共酒人眠羽服來
員嶠香壇訪竺乾將車元季美獻紵友朋賢逺道班荆
楚清江採木蓮行頻愁驪馬歌苦類烏鳶爾達為廣武
吾懷是謫仙相期棲息逺分手倍悽然
　　　贈清江屈明府
百里郎官治千秋茂宰情嚴闗雙舄迥古縣一江清歲
課増遥服春田勸耦耕揮絃存子賤漉酒似淵明人誦
黄門賦天分都尉城綬連芳草結車碾落花行邂逅承
嘉顧周旋識令名誰言荒邑小已兆泰階平
　　　贈張法曹
特簡出彤庭秋官一使星子房真有學張釋本明刑授
第升三策成家在一經龍媒驚廣步鵔服負修翎曉日
涵冰鏡春花映玉缾神羊游外廐屈莢指當㕔西倚曹
為法南行訟可聽髙才分竹傳佐郡接簈篂羈旅難投
李清江偶聚萍聞聲來茂郡招飲過芝亭藉草連身碧
看山到眼青天髙雲自合春去雨初零好客傾􁚐醁尋
仙採茯苓曠懷如可共吾欲望滄溟
　　　集臨江黄氏園用佳字
夏雨歇山齋清樽倚樹櫰丹花飛曲牖碧水上空階地
僻無常客風生動逺懷髙歌殊自遣小住最為佳樓隙
雲如嶂盤中酒似淮馳箋呼趙璧謾語襍齊諧遷坐踰
龍澗新莊彷鹿柴誰憐黄叔度把臂在天涯
　　　逺懷詩
織錦經營短從軍道路長懷人傷晩歲思伯怨朝陽地
隔新烽火天低古戰塲閒房收鏡冷渫井墮釵凉有字
排鴻雁無書致鯉魴寒風催擣素落月射流黄蒼水稽
秦使青陵謝宋王城南秋草斷隴首暮雲翔絶塞依𤣥
莵空村徙白狼深閨徒有夢只解渡江湘
　　　游仙詩
避地追遐隱登山訪列仙重門五府外方駕十洲邊蓬
島環宫闕茅君有洞天海波傾紫液石火燒丹鉛授冊
三門訣分符六甲篇雲車推曉霧羽蓋散春烟芝籙長
懸肘松喬可比肩靈童占藥好姹女勝花妍四序如三
月終朝竟百年家藏釀酒甕人佩剪刀錢華頂成閭里
淮南鑿井泉母來桃作饌虎守杏為田驅日將投杖乗
虹甫着鞭辭家憑野鶴遺世共秋蟬東望招徐福南行
挾稚川帝鄉千萬里一舉遂翩然
　　　擬艷詩聨句
畫閣緑楊邊(張/杉)東牆度日妍花明上巳候(甡/)人在艷陽
天簾捲翹紅袖(商徴/説)粧成壓翠鈿重奩函寳鏡(杉/)雙帶
結金錢遥靄籠修黛(甡/)輕雲作半肩香生緹縵舉(徴/説)影
動步摇偏壁煖塗椒粉(杉/)牕虚撲栁綿博山時起麝甡
深院乍聞鵑凝望移雕檻(徴/説)含情理素絃朱枰閑握搠
(杉/)紅版墜鞦韆逺道思盧女(甡/)離宫貯絳仙幽懷應比
玉(徴/説)皓質詎施鉛楚國愁窺宋(杉/)陳王賦感甄最憐貽
菜日(甡/)長憶破瓜年蕩子曾留玦(徴/説)從軍久控弦聨鑣
依勅勒(杉/)徴曲到于闐海燕棲懸榖(甡/)蟠螭隱甃甎王
孫歸未得(徴/説)春草又芊芊(杉/)
　(埈曰楚人懸榖囊于梁/故梁名懸榖見廣州記)
　　　定交詩為胡以寧方中通堵鳳蒸
異地聨車轂雙江對酒尊班荆逢國士獻紵識公孫龍
劍蟠星斗鸞吟起谷門擔簦同汗漫戴笠自寒温木落
求鳴鳥冰澌值化鯤舊游三俊譽端頼數君存
　　　宛陵汪節母詩
髙節標南國賢名擅北堂封碑新炤日冰鏡舊流霜兩
髦詩堪矢千秋人未亡鉶羮蘋葉紫庭樹桂枝黄著誡
追鳬弋傳經貯蟹筐最憐譙國裔猶上報劉章(汪為文/節譙國)
(公後其孫觀進士/燦孝亷遍乞詩誌)
　　　月身牟尼羅漢詩(并序/)
　西域伽毘羅國月身牟尼羅漢者趺坐大航頭夜行
　從寧波歸遇甡暨從子逺公並舟自稱羅漢菩薩華
　音朗然時苦蒸鬱罕風羅漢仰視言是當有風從東
　南向來已果來又言月爺將有闌已果有紅闌䦨月
　邊且言伽毘羅國西竺國稱大西天多羅漢菩薩結
　果者能驅山塡海掣風雷雨騎獅象豺虎衣火蹈浪
　不食生熟物即食勿禁也其不為羅漢菩薩者為王
　為卿相士官民賈商其所居有金樓銀闕銅鐵瑶石
　諸宫臺殿堂一由旬外望見金光明色耕畬六榖巨
　米顆碩具紅黑黄白四覈稌黍薺菽無較量賈車渠
　瑪瑙琳碧氆氌罽𤨏伏金剛刺蜜珊瑚琉璃諸物鉛
　錫赭堊桑漆麻紵各等器仗珍怪鳥獸鳳凰獅象翔
　行道路有芬花異果丹青普徧一山延外便聞香氣
　且多李蓮羅漢發願進中土經厯百餘國土凢一十
　萬八千零里虎棲狼役踰罽賔蔥嶺經小西天回回
　哈宻入伊吾廬度婆息足渉流沙界朝五臺山屠去
　首髪其未屠者繞華鬘頂有似黄雲唐世呼菩薩鬘
　矣已屠羅漢結束肩胡孫藤搤臂鑌鐵兩彄環金剛
　寳念珠子三匝于頂所衣名達磨衣今所衣繡偏袒
　則大都統爺所供矣懸一鏤金瓢子挹水自諸王公
　卿貴人下皆有供養曽賜息椒園䝉賜金錢施與行
　路與牒勿受一絲一縷隨地更易本國所居名雷音
　寺其進中土時日十五歲首矣朝華二室岱所謂朝
　四大名山者也岱華卑狹西域入天不可望矣今朝
　海不得渡縁禁海也都統以下軍府遣兵士䕶渡江
　設菜菓烝饝人各饗軍府所齋耳指所坐航頭曰國
　亦有之其道西洋浡泥者用此舟或詢羅漢菩薩到
　天童見今國師耶不應羅漢菩薩何耶屈右足胝上
　指右手拄右頥立胝上作觀世音像又屈右手從脊
　拽右耳環云羅漢像復大笑作梵語數千言皆不解
　甡曰甡請從羅漢菩薩游耳曰予識子子不識予矣
　再請笑曰汝不從襄陽靈炤女兒游耶終不解後撇
　然負藤去
佛國名天竺胡僧號跋陀百年來内地數歲見恒河鉢
有黄龍繞經無白馬馱偏衣裝七寳番語誦三摩坐向
尼拘律行為悉逹多周天踰海谷踏雪上岷峨挈履隨
雲度懷甎作鏡磨但留獅守塔那用鳥為窠妙羽思雕
鷲新花記曼羅趕將行地牯送去聴經鵞持咒能移物
安心便伏魔錫飛分瘴癘杯渡偃鮫鱓入世三洲遍還
鄉萬劫過中原希德士是處有檀那未示西來意仍看
東逝波神州吾欲徃負杖意如何
　　　贈蔡山人岳陽
金匱傳神術青囊揀秘書桑公池上鵲涪父漢時漁斸
藥歸林莽懸壺向市閭五金權造化九鍊到清虛杏廩
朝司虎銅盤夜罩魚横梁依鳳堰小巷是蝸廬爾邁淳
于後吾尋華子餘膏盲符晉夢湯熨去齊墟丹訣從羅
絡黄熊快翦除橘踦三樹鶴苓破五門豬蟾杵憐長動
蛇珠媿未儲那堪司馬疾時御濟陽車
　　　贑州周司理令樹回任舟次
上洛名材馭清江司讞船孤心懸北闕薄宦返南天好
客追梁苑移家去廩延賜錢周舉詔力學少卿篇黄鵠
憑髙羽朱絲鮮曲絃初銷刑鼎日重命甫侯年郡樹崆
峒外官臺章貢前金灘留信宿皓月向誰圓
　
　
　
　
　
　
　
　
　
　
　
　西河集巻一百五十一
欽定四庫全書
　西河集巻一百五十二
　　　　　　　　　　翰林院檢討毛奇齡撰
　　排律
　　　揚州金太守修復平山堂讌集和曹侍郎韻
東閣人何在蕪城賦未傳每游隋苑去只愛蜀岡前地
擅江都勝堂成慶厯年風流聞舊守登覽挹前賢山逺
平如掌牆低甫及肩折荷分四座種栁並三眠漸覺春
風度還看歲月遷重來送原父三過憶坡仙廣牖通樵
㸑空壇傍竺乾賔閒甓社酒妓散廣陵船何幸文章牧
方從汝潁旋乗時聲籍甚懷古意悠然行部朱旂繞尋
幽錦纜牽雲樓恢佛地月俸解官錢文杏安琱檻團花
隱甃磚龍蛇遺字古魚鳥近人憐翠甸宜圖畫紅橋度
管絃同舟擕郭泰開館得田駢我本平臺友忻觀鄴下
篇淮西三歲别江介一星躔末乗陪常晩長筵醉不先
旌麾開北府烽火阻南天良㑹他時少髙風此地偏到
來追賦詠何似杜樊川
　　　從湖口入彭蠡舟次登覽書事
水國秋程澹江舟曉樹凉晴霞滿湓浦破浪入潯陽碧
水葮初老青天雁正翔廬峰横九嶂星渚並三湘撃确
聽鐘阜懸花繡石梁閒僧太子寺神女大姑塘斷壁開
連塢流雲過近檣洲平浮菼宅瀨淺折蓮房鼓角驚殘
戍琵琶惜異鄉褰衣吹薜荔酤酒對柴桑髙詠慚呉客
名山重楚疆臨流隨騁望我欲誦滄浪
　　　行次左蠡放船出南康已來舟中寄蔡五十一
　　　　仲光姜十七廷梧張五杉并呈施湖西趙司
　　　　馬駱崇仁何奉新諸公
流浪還齊地蒼茫向楚隅何時經夏口此去是洪都鄉
信淹江雁生涯寄水鳬仲宣思故國阮氏泣窮途早歲
棲中露頻年詘負塗書曽降故將行獨後諸儒才淺人
爭忌貲貧志亦愚山萁書有罪梁燕語當誅張儉將歸
塞童鴻反去呉相君真解綬浣女果捐軀走險胡全跋
昂霄尾畢逋有家憐季布易氏識陶朱讌序傾金澗詩
成博錦褕宅猶留鮑照壻欲贅淳于北顧空騏驥南行
覔湛盧浮名偕草木放跡在菰蘆彭澤宵經縣鄱陽曉
渡湖清秋凉襲袂白日醉提壺避地依五老環波洗二
孤籃輿邀栗里宫錦謝當塗每念同袍士還思舊酒徒
探書登夏穴修禊遶春蕪不見三秋艾相思兩地荂風
舷時轉側霜柳暗凋枯虛羡雲間鵠恒隨檣上烏懷人
難命駕無道但乗桴緑水愁徒涉青天想共呼髙峰追
白社寒浦泣蒼梧妄踞洪崖室還尋卓氏壚無端依水
馬何處憶蓴鱸去國曽捐冕通闗不棄繻歸裝輸陸賈
游仕愧秋胡最恨生多劣仍憐世善誣涼才宜刖石暗
地豈投珠嫉翠連殘羽摧翹及棄樗狂書焚蒯子遺論
毁濳夫分鮮金箱秘情甘溷厠汚張蒼三厯盡司馬一
書無貿貿忘榮落悠悠度曉晡拂龜亡决䇿借箸昩前
圖愁聽歌商女驚看秀木奴荒城頻鼓角末技厭吹竽
抱璞思俱寂書空手自摸羈棲同燕雀輾轉似蜘蛛海
濶從浮泊天髙趂逺徂留情追沅澧投老近番禺市舶
諮梁賈仙山訪藐姑遄車需載輔相瞽頼匡扶猶幸逢
知已先經宦此區剸魚跳幸舍漉酒濫軍厨兔苑嘗裁
賦龍門願捧樞蕪文煩嘖嘖汎愛首區區南埜應過眼
章流久浹膚固將憑永久且復倚斯須飄蕩廻蓬荻遭
逢任轆轤時方捐苧葛節又採茱茰率曠知依棧穿林
念守株草留寒蝶栩波逐細魚濡多淚啼猿狖難行喚
鷓鴣孤懷誰告語長望起躊躇
　　　彭蠡湖達南昌將適廬陵訪施湖西途中有寄
　　　　凡三十二韻
久念廬陵勝還為彭蠡遊湖天廻逺日山葉動髙秋星
子聨迎櫂康郎曲上舟溪吟過栗里野泊近椒丘烟塞
抛魚罩霜籬醉酒篘風生朝解笮水冷夜添稠赭岸尋
遺堞青山榜舊郵橋看三峽雨亭瞰百花洲玉笥懷丹
牘珠泉掛碧□檣鈴遮鴿浦旅笛傍龍湫漢將城臺迥
秦人洞壑幽峰前紅嶂合江畔綵螺浮鼓枻横章口擕
書到石頭虛名傳白社浪跡剰烏裘鐵轆翔雲鷁干將
望斗牛故人今節度分守舊諸侯重鎭雄蠻服嚴闗控
上游陳蕃推豫郡陶侃在江州但借卬亭宿無需禰刺
投入吳忻見導避楚故依劉浙右曽分袂淮南值税輈
經冬陪飲讌首夏約過求厯覽慚靈運相思負子猷因
探梅尉岫始憶庾公樓何處嗚葮鼔先將釋蒯緱榻縁
徐稺設坊定范逵留興到開仙室文成寫吉流層臺閑
繡棨後幕捲青油我放同安道君廉過禇裒草堂貲有
待蠟屐計安週西上呼黄鶴南行駕紫虯此間何路達
為我一諮諏
　　　自南昌踰峽江入廬陵界再寄施湖西并諸幕
　　　　府四十三韻
清江猶曲泝溜水幾回沿甫入章中路旋踰峽口船回
颿知幾日看桂又經年時轉青山外朝行緑水邊周郎
雄鎭下漢尉舊城前虎踞横洲險鸞吟舞岫聨無書藏
玉笥有驛住金川廬阜難回首洪崖未拍肩前程逾浩
渺上浦正遷延疎葉穿楓塢寒苗映蔗山秋髙雲度煖
冬近日行偏宿草紅晞露平沙緑浸天石攢飛鳥毳渦
曲斂蛟涎枉渚難齊榜層灘只上牽磯封猶疊璧浪碎
恍連錢妙景紆還望忘機醒亦眠長征鄰去馬偶詠效
衰蟬篷暖衣從晾罏欹酒更煎霜棲尋蓼雀水食進槎
鯿捲簟抽蒲莞添衾愛木棉琴聲浮浦藻劎氣解氷蓮
寂莫匡君隱昭靈屈子篇丹虚慚羽服賽起恨神絃髙
德屏藩業才名幕府賢安危煩重鎭優暇即神仙地已
成維服民猶解倒懸羣方追嘯咏我亦誦旬宣獻瑟羞
膠柱剸刀痛着鉛自當依謝尚敢曰寄劉焉寓擇郗公
舍披餘謝眺氊逢迎隨浪蕩奔走任風烟特是忘歸矢
天涯縱轉旋未知誰税駕江畔漫流漣風急愁來雁波
澄看下鳶年華空冉冉流水自濺濺此處祠梅福吾行
媿魯連孤游標鹿豕健舉負鷹鸇汎梗憂中斷枯花憶
故妍天章徒似錦菼影笑如椽規我曽遺襚隨時悔佩
弦寧終浮玉桂逝欲採香荃洲鷺漂逾白川螺轉最圓
懷人兼寄志游泳自蒼然
　　　投寓天衣寺謁乾公和尚同張五杉用宋之問
　　　　韻
祗苑開山峻王城入路遐層臺連萬壑到寺識三車中
藏遺金葉前人誦法華南朝傳聖果東渡守毘闍化雨
飛千界神天感六牙國王呈瑞像太子賜袈裟代草燈
彌煥巖空覺未賒十峰環處聳雙澗度來斜寳誌重飛
錫曇摩又泛槎龍潭融佛乳珠樹散天花下士行多劫
非時害有瑕周顒來不意張儉返無家翹首瞻獅象甘
心逐麏麚忍將同草辱羞復道蘭奢詎悟依孤獨居然
啓七遮隨時聽梵籟是地見恒沙蓮室仍栽竹桑門暫
獻瓜山田過夏雨林洞臥朝霞勝蹟標秦望同游在若
耶相逢留白社去住兩無涯
　　　送蔡漢舒北游
我厭東歸轍君摇北去裝渡江梅雨暗入夏柳條長寳
帶蟾蜍白金臺駿馬黄乗時開韞櫝利物重干將緑草
愁南浦青雲羨帝鄉只憐流蕩久不忍上河梁
　　　早春殘雪
麗景春偏早閒庭雪尚殘風微融地濕日薄過林寒柳
絮沾還墮梨花落自乾碧流波底凍白見草頭瘢興盡
山隂久吹停黍谷難陽和窮巷起應有問袁安
　　　奉贈嚴都諌十韻
髙座入文昌天官駁正郎開圅勤對闥起草靜焚香翠
殿春摇珮青娥曉近牀題詩留籞宿諫獵過長楊國士
稱堯闕家聲在禹航燕臺新讌㑹呉地舊文章别計開
南粤前身事孝王依蒲通禁鎻連葉誦齋房讓士逾劉
寔邀賓類鄭莊木門天上路誰不望倉琅
　　　擬艷詩
東井匏瓜爛西鄰棗樹完苦心經蘗塢無力度桑乾黄
鵠翻雲逺青溪得路難秦家愁織錦班氏怨裁紈莞蒻
承牀薄芙蓉掩鏡殘食禾根可共結膝履嘗單白帽門
前杳烏頭樹裏寒嶢闗如得返辛苦望燕丹
　　　哭沈生功宗詩
時事有長短交情無死生同君埋草澤先我返蓬瀛器
大如顔子才髙過禰衡登臨廻北顧詞賦本西京早歲
方懷策終年竟請纓人間金殿阻天上玉樓成鵩為長
沙至麟來曲阜行痛心君鳥逝轉眼我驢鳴庭有雙親
養田無一子耕桓譚多緒論朱穆但空籯屬誌羞孫綽
臨尸負子荆今朝發哀次何似武昌城(姜埈曰孚先病/中囑其弟乞西)
(河誌又貽書西河云能如/王武子哭孫楚否故末云)
　　　送邑明府韓公櫬歸遼陽
蕭縣花齊落樟亭草正凋櫬歸遼海月䰟斷浙江潮化
鶴思華表飛魚戴石橋桓伊哀引曲周勃泣吹簫河北
迎長旐江南賦小招如何薤上露不與泪俱消
　　　螢聨句
古寺見秋螢(甡/)流輝映晩庭向明還澹澹(僧成/珙)入暗更
熒熒㸃亂因風轉(張/杉)光凝似火停拽來投竹路(甡/)旋去
觸蓮屏拂座侵衣袂(珙/)黏絲綴甋瓴散縈花底露(杉/)添
作水中星每恨臨開巻(甡/)翻宜炤誦經上方千個白(珙/)
後夜一林青布彩連行蠋(杉/)微文媿負螟那堪同腐草
終歲但飄零(甡/)
　　　秋雨聨句
髙閣雲初合(甡/)平林雨乍齊聽來松葉上(張/杉)吹滿竹橋
西宻灑當牕暗(甡/)斜飛入户低冰繩懸急溜(杉/)瀑布下
回溪沾翅墻留蝶(甡/)梳毛檻聚雞珠銜花底泫(杉/)碧瀉
草頭泥烟斂微峰露(甡/)湍翻故道迷斷雲斜漏日(杉/)複
彩曲成霓濕鳥飛還住(甡/)風蟬喑復嘶罏開含篆獸(杉/)
欄捲壓簾犀晩炤移梧甃(甡/)秋隂間稻畦擕尊重待月
(杉/)何事轉栖栖(甡/)
　　　奉贈萊陽宋公分司寧紹十韻
北極中垣啟東藩左轄開旬宣膺八命節鉞近三台漢
使分章出汾王上考來通侯符顯秩重地授雄裁繡轂
臨江滸金牙控海隈丹書懸宛委紫氣滿蓬萊廟佇巖
廊器庭輸竹箭才龍門留到陸兔苑共鄒枚朝鳳翔雲
表春風動草荄南行懷郇伯頫首重徘徊
　　　壽李翰林母太君商夫人十六韻
大海環銀嶠遥天種白榆崧髙連北斗婺彩耀東隅仙
李圅闗逺生商景命殊前庭吟柳絮雅㑹乞蜘蛛閥閱
逾騶馭門䦨啟豸塗(李大父為/都掌院)母儀班孟範女史郝鍾
模案舉同鸞曜堦陳繞鳳雛花塼開錦繡粉署布氍毹
舞列金閨彩籌添玉女壺漢官驚曼倩吳苑笑麻姑萱
草摇蘭渚薰風起鑑湖紱麟遺繒縷食鱠是菖蒲(端午/後初)
(度/)夜露仙人掌朝陽帝子梧畫屏懸雉茀綵蔮動魚須
東觀延新籙南山有令謨誰傳三祝語獻作九如圖
　　　將逺行時賦得復堂堂曲一百二韻有杜陵蔣
　　　　生白魚潭張五城南蔡五十一夙喻我意可
　　　　寄觀
堂堂復堂堂當歌秖自傷曼聲來北部掩面似西凉折
竹吹生簳燒銅作熟簧烏鹽新世曲紅子舊時粧(紅子/一抄)
(作丹/的)鄴下哀盧女閶門住泰娘佳人稱絶代有壻早專
房篋底菱花鏡江邊竹子箱堂深棲紫燕車左繋烏羊
刈葛牽蘿蔦餐魚重鯉魴青衣為鳥使黄粉貯蜂糧宅
傍丹鷄井人歸朱雀航秦家多種桂蕭巷有垂楊三豔
推中婦雙緌美孟姜斑斑通玳轂扣扣致香囊聘出鳴
珂里燈纒碎錦坊渡江迎晉媵入月見呉剛夾路煎龍
腦連盃注鹿腸纎腰懸茝珮洗手進桃湯假髻如盤捧
眞珠用斛量百枝分菡萏比翼坐鴛鴦獸纈葡萄錦龜
擎翡翠床金莖盛露乳玉草縮天漿帖展三花樹篝餘
五木香搜鈿裝鳥毳翦蕋落蜂芒織貝剛縈脾裁瓊似
截肪貴官彈錦瑟賤妾獻明璫蛾翅塗膏白鶯衣寫額
黄螺紋闐幛柱璣粟綴釵梁扇褁齊紈小襦閑魏尺長
抛毬花剗㡌度埒紫游繮豐草迴修帯明霞絢下裳流
蘇雙宛轉絲履五文章褥合三千縫釵隨十二行金鶯
啼錦陌銅雀起清漳碾玉安重轑雕楹飾兩廂承塵浮
井藻剡土樹沙棠雲滿留裙沼風生響屧廊交歡聨屈
戍避影入清防壁帶銜多寳庭懸墜八琅牽鈴翻拒鵲
搦管叶求凰拊馬羞張敞雄雞鬬賈昌穿鍼朋柙啟博
珥一鉤藏技士偷宫譜神君授禁方春花延四炤午食
近三商窈窕還京洛繁華過建康定情河内相好色汝
南王橘實垂遥岫蒲生㧞野塘山螢徒熠熠溝水漸湯
湯平逺將軍去廬江小吏亡才人隨養卒嫖女背尊嫜
口苦茹成蓼顔醒酒似糖子難藏蔓草余竟處幽篁渺
目同波漫攀髯類㦸張丹湖遺宓氏白芷怨娥皇束素
魚誰剖張羅鳥自翔南行饒夜露東望失朝暘寳袜抛
三暈銀河罷七襄漢宫無史妠越俗擯毛嬙巷有妃舂
黍家留叔食糠服將巾藉履色以白為蒼獨鶴憎羣蹠
諸鳩嫉衆芳凉颷閒暑帔遲日寘懿筐閣下悲鸚鵡車
前泣驌驦歲華渾未駐歌豔亦何嘗幐壤全無臭裙刀
不用鋼約衿譏好楚緩髩笑迎唐缾墜䋲難續珠燒灰
易揚同心分縷結割體判珪璋鐘皷捐傍舍蠨蛸布近
塲送郎黄蘗塢辭母白雲鄉門幾留單闔舟無刺兩檣
登車思礰碌唾井顧滄浪相見中書苦驅來司馬狂徐
娘暌上郡宋玉絶東墻箔鮮同功緒釭遺四壁光杼投
機絞下器碎酒壚傍脂藥傾新甕衫褠掛舊桁獻夫存
旨蓄為客煮彫􁁊草碧勝荷紒萱紅奪蕙纕善懷方襞
襀宛步却鋃鐺屐畏擎奴子衣嫌捉小郎帟維張四角
詩句讀中央頳尾游離簁元禽去頡頏棄妻疑得路眷
主痛沉湘暮雨迷神女天星墮樂娼寒房瞻顧兔側室
聽鳴螿結綺園中柳彈筝陌上桑懷金調故隴蘓玉㑹
空倉黄鵠追陶寡青陵謝宋康旅葵從榖熟苦李代桃
僵鳳失生何匹熊來死可當持門行自健夾轂問難忘
去故悲摇落尋眞暢杳茫綘芝紛外苑紫蕈折中溏鈿
覔元妃合酥空長史觴扶摇翻北嶽妖麗入西荒羅郁
裾成霧麻姑髩有霜三神方汗漫九寡重徬徨紉袺終
雙度升輪且對望采蓮逢阿子撲棗返王陽上調區遥
促中工辨苦良可憐千萬歲持此誦無疆
　
　西河集巻一百五十二
欽定四庫全書
　西河集卷一百五十三
　　　　　　　　　　翰林院檢討毛奇齡撰
　　排律
　　　送周儀曹奉使安南冊弔一十四韻
星使頒雙節春官駕一軺
恩綸綏異域冊弔岀中朝嶺嶠飛蘭斾關樓見桞條賜
麟金作繡坐馬玉垂鞗銅皷迎山驛香船渡海潮宅居
羲仲古地拓季犛遥瘴薄開泓渰風炎近沃焦國王行
饗重蠻女拂塵嬌靈祝陳方譯神歌引洞簫饌盛瓊海
貝酒縮荔江蕉奠幣霜鋪紙傾珠泪織綃還朝酬浩蕩
歸路記招摇沛國華文在都鄉舊蹟超他時歌四訖誰
敢後南徼
　　　賦得拈花如自生觀内家所製翦綵花作
何事深閨巧能傳舊苑名花從心裏發香傍指頭生桞
線非搓就荷衣豈織成春風吹不定曉蝶撲還驚散蘂
聞多氣飛絲絆有情翻嫌枝葉上裁剪費經營
　　　上寶坻相公
坐論安公府平章啟
聖朝開疆逾漢鼎致
主並唐堯殿借山為棟樞隨斗建杓身紆丞相紱世揷
侍中貂宅俊區三事班行絶百僚才名張道濟器識李
文饒金筯籌還直彤弓賜轉弨璿臺熒玉燭土戍息銅
鐎階峻依辰極門閒近午橋登龍争曵裾走馬亦銜鑣
好士同三吐寛人減八條量能容海嶽言且詢蒭蕘寶
籙傳千䙫祥鸞下九霄祈年諸誥在應使勒青瑶
　　　滿洲中堂生日作
上宰乘元㑹台司領百官
帝圖開景亳相業邁貞觀地接三階逺天擎八柱寛進
銜跨殿右正色立朝端在昔需楨幹先時奮羽翰鍾靈
當五際作德兆三韓位陟行前省名髙柱後冠裴遵頒
誥紫尚父受書丹日馭排雲動星文射斗寒蜼裳加綠
綟貂錦賜黃盤坐見諸荒闢真成一德歡開疆踰鹿海
通貢到烏丸社稷彌安袵江山似奠磐四征恢賧渡一
日下瀧湍宣力舒肱股推誠見肺肝修鱗游善下行馬
出常單衡直知輕重羔和辨苦酸憐才收駿骨赦過傍
雞竿鑄鼎鎔成鉉鏁圭秉作桓勤能移苑甓儉且節堂
餐劍重
今皇錫門弛漢相闌生當箕尾度歲值昴星攢甲子週
方始箕疇衍正繁觴傳衣弄綵紱絓矢垂絙旭日纒南
陸秋花發上蘭三清如寄祝好傍帝臺鸞
　　　上已申江修禊和任明府韻
久惜春過半剛逢日在三湔裙雙檜里放漿百花潭碧
浪將螺冩紅桃似酒酣觴傳流水曲歌擬望江南雨歇
烟逾歛雲開日尚含迴車沙澷澷觸屐草毿毿寶瑟當
胷豔香餳入口甘隔花逢姹女採藥笑童男近郭生寒
火遥山障彩嵐當筵雙進舞非復舊何戡
　　　送梁京兆之任奉天兼訊姜少京兆
峻秩遷京尹髙名過趙張青雲連北鎮赤伏兆南陽居
重安如石官清凛似霜玉麐新作篆銀莵舊為章地入
三屯勝軍従九衞防渾河迴障逺澄海度遼長屬國踰
平壤降番處兀良城垂荒徼路㕔傍故宫牆朝日沙間
白秋花雪後黃通關持虎節候吏着熊裳王駿留三輔
韓維置八廂端寮吾友在好為寄雲纕
　　　賜筆紀
恩和韻
黃紙傳深禁丹毫賜上宫文章三館貴頒賚九霄崇前
史修方始尚書給未終(時以修明史/月給筆札)牀聨雙襭下帕用
五絲籠綵鳳題名重(筆有文犀綵鳳/赤刀綠字諸名)青羊作被豐跗含
膠似石頸截竹為筩析頴堪垂露吹毛擬旋風澤研桃
洞碧鋒透衍波紅久負簪䟽劣長慚荷槖工編摩難按
實感慨但書空誰望衣裁紫翻教珥是彤班僚封薛稷牆
壁置王充嬪御頻呵凍兒曹未發䝉銳頭靈壽伯秃髮
管城公起草依簾外生花憶夢中敢言金玉飾三品贈
湘東
　　　夜飲施少叅邸舎同諸徵士作
論學申公邸銷愁阮氏巵烹魚設饌早射雉應聲遲觸
㡢驚槐葉燒罏揀桂枝案間文似纊(少叅有上宰相書/極言諸徴士寒苦)
(座間/索讀)櫩際雨如絲禁苑鐘傳後天街人静時徘徊紅燭
下何處不堪思
　　　張通政初度八韻
北斗轉珠綸南山倚殿新班聨親
帝座出納羡王臣珮委㸔皆玉臺髙望似銀受書開畫
掖司命出丹脣雲闕争扳翼氷㕑善劈鱗百年忻得歲
四坐喜同春平子名逾盛張慿論有神長庚秋正煥莫
問桞邊辰
　　　恭送
仁孝
孝昭兩皇后哀詞(有序/)
　康熙二十年二月一十九日
仁孝皇后
孝昭皇后兩梓宫啟自沙河將遷塟於遵化陵園羣臣
　送之者齊集於竇家庄之西塍惟時龍轜乍移鑾衞
　先發曉月未落悲風斯起
皇帝親臨祖饋躬奠殯階六衣在筵雙帟載道啟鷖軒
　於宿隧擁蜃輅於新沙將欲使八神警引五校戒跡
　宫紈數十列于仗内閟器百雙載之馬首自親王滿
　漢諸大臣暨福晉公主格格奉恩將軍之妻皆俯伏
　輿傍哀號道左天慘地裂山鳴雷動咸思仰攀黃帷
　俯挽朱紼盼翬褕而莫逮駐鸞蹕以何由因祗送縞
　輈私抽彤管下述愚情上頌懿德恭惟我
仁孝皇后位正宫闈教先嬪婉紘綖既組穜稑是親乃
　以璇宫銜燕之姿當茲畫棟盤龍之日六騩馬上長
　輸繭御筐箱百子池邊早帶髙禖弓韣廼生殷於癸
　乙人望流星暨誕啟於辛壬毋先化石飾椒塗於天
　上展蘭殿於雲間亦越我
孝昭皇后進承璽玉繼賜褘衣重㸔貫月之輪真是俔
　天之妺長秋宜配有司將玉輅迎來皇夏堪聽命婦
　用璁衡佩入聽雞鳴而警旦馭翟衞以朝元崑山和
　麗水頓見前碑璧帳與金根竟成宴駕兩度
皇情之創痛六年臣庶之哀思雖揚雄之誄漢后麗筆
　難傳即錢起之挽貞懿㣲章未罄恩留府事無須莊
　憲慈仁化起宫人不數長孫節儉遂于上軫旋幽之
　際抒此左言敷善之情敢曰黼筵在御仍修念詞庻
　㡬旒旐當前還同振鐸云爾
梓禁分行帟椒塗引去輁祖成雙殯啟
后出百靈從壼徳無先後䘮儀傋吉凶鳴鑾頒五校拂翟謁
諸宗鹵簿迎朝旭陵園建上冬連年停纚綍一旦轉䃔
礲路饌惟三獻泉宫尚九重靈幢遮蜃飾禮服覆鷖容
扇導當乗鳳車臨儼濯龍環山圍畫翣配地捧黃琮寶
獸如雲擁金蠶向日鎔朝官呼槭槭命婦泣淙淙妣䘮
真堪痛嫘賢豈易逢人方師儷淑史已誦偕雍纘女承
先姒生商頼有娀脫簪弛髲鬀鳴珮聽瑽瑢曉月移蘭
殿悲風起桂茸姚墟餘舊德華渚式前蹤兩組傳旒旐
雙函閟冊封笳開金觱篥鑑掩玉芙蓉藻輦終辭載桑
壇久罷供渭橋哀舉紼長樂厭聞鐘虎衛嚴中馭蟾光
掩下舂心纒河畔草目斷道傍松製䇿踰齊敬題碑羡
蔡邕誄詞懿未盡歌挽痛安庸林露銷青薤軒星入紫墉
英皇齊駕去盼煞九疑峯
　　　翰林院掌院學士生日
丹地掄才子朱衣引近臣
天威嚴咫尺師表動班隣位列槐㕔長人從香案親百
年昭黼黻早歲掌絲綸鷺集堂皆玉螭盤印是銀錄裁
時政切史總大綱陳祕記唐司馬微文漢獲麟寰中瞻
海嶽柱下見星辰北苑黃花發前關紫氣新集賢能祝
歲安數曲江春
　　　甘霖應禱恭頌二十韻
四月分龍少三農望歲長汙邪曾未溉雲漢久為章少
女吹難定司巫舞欲狂天無升隮意人鮮賣雷方
聖徳同於穆精心感顥蒼為壇供太乙酌酒禮東皇郭北
袪燔骼街頭禁暴尫朱絲縈漢帝金鼎告殷湯雩祖分壝
碧祈官入幄黃甫㸔浮蜥蜴頓見舞商羊有□銜衣起
流雲作葢張衝泥成畎澮鞭石勝江湘仗濕甘泉潦盆
傾洞府漿不稂歌帝力多黍祝神倉洗甲傳荆楚停囚
在洛陽春秋曽誌喜宵旰已如傷忝御諸司嗇言觀古
太常雨來慚束晢菑去笑京房林翳遥山色花漂上苑
香須知畿甸廣従此慶茨梁
　　　寄祝董太史尊人七十
東國衣冠在西堂几席連千秋雲伴侣七十地行仙肇
氏來千乗通儒繼廣川晩能遺世寵早為領時賢逺道
迴車轍長橋理釣緡才名齊顧劭干請却任延庭有三
珠樹園藏九叠泉膝前㸔鳳翥物外得鳶騫花石新探
乳蓬池逺獻鱻數從金簡發書以玉杯傳嶽降逾良月
林居獲大年羣瞻華髮曜屢舞綵衣鮮家餉餘杭酒門
停甫里船一觴遥寄處敬誦白雲篇
　　　秋夕周金然編修招諸名士集張氏園分賦得
　　　　銀漢(倣唐試體/以題為韻)
顥氣經秋肅衡潢入夜新周天雲作埒倒地水無垠風
逐蟾車度波従鵲路堙低垂千尺練斜嵌一條銀輦下
星辰合筵前𤓰果陳南皮髙㑹去何減汛槎人
　　　又賦得白榆
商節司青女秋山下白榆月中㸔去静天上種來無蔭
久門成列鑽還火在膚危巢飛赤鵲夾巷擁青趺赴社
歡俱集眠床嬾未扶鄉心千萬樹總向酒中攄
　　　喜遇王二光祿有贈
我愛王光祿同居幸比肩學成荀况日䇿獻買臣年石
匱家如寄金門吏是仙大官留熟釜好客散饔錢歲共
登朝履人懐入剡船他時醉春酒相待鑑湖邊
　　　上李相公
相室開三運師臣總庻官紫薇長啟曜仙李舊能蟠
天子尊伊陟蒼生倚謝安鴻文標正始嘉績邁貞觀位極
平章府名通㤗乙壇君臣同德易父子上公難韋笥傳
來久䖍刀佩去寒迓衡真穆穆尚父自桓桓職衮將絲
補堤沙共黍搏山河排作繡日月捧如丸麟擾黃扉外
鸞迴綵筆端引經千佛㑹押字百花攢綬曵圭恒輯金
鎔印豈刓招擕開閣邸吐哺罷堂餐九宇遮成障三街
望似磐明心垂寶鑑宻語傍金鑾鍾傅驅車小蕭何賜
第寛年纔臻葛恪學已過甘盤論語行將半丹青寫未
完他年靈壽杖㑹作應龍㸔
　　　集閩縣方京池亭同鄭宫坊前輩髙兆陳日浴
　　　　定國即席分韻得花字
良讌千秋勝方塘十畝賒飛飛天際雨的的水中花古
荔蟠雙磴空亭枕一涯壺氷傾醴酪甕醢雜魚鰕香繞
雕櫺直牙翻鏤字斜(時戲翻詩/牌行酒)呼盧驚浴鶩出燭及棲
鵶客盡來蓬島人如汎海槎女螺纔咫尺何必問蒹葭
　　　賦得紅藥當階翻
曉日穿朱網春風拆絳房重臺方漸啟兩戺正相當翠
發年前種紅添午後粧繙芭疑婦繡落蘂帶官黃洧水
貽香逺䢴江舞袂長孰憐偏反意留詠在東堂
　　　　過汪二檢討新居和馮三郡丞韻
履道坊仍僻安仁宅不譁閒官樐紫陌逸興繞丹霞市
隘門逾静庭虚徑自遐近牆新種竹隠簟舊安花劍買
秦王寶文袪左氏誇屏風排紀亮書乗載張華擊筑娯
心意銜杯潄齒牙髙談時據檻下直當歸家禁裏分題
祕簾前起草賒蘭䑓聯柱下何用達南衙
　　　　陳開府生日
出處原乗運安危久繫身十年膺節鉞六度轉星辰海國
存元老方州憶重臣孤懷如執玉兩鬢未垂銀頌起桐鄉
近碑傳峴首真殊方猶戀
主軫念為生民日出浮雲散時廻大地春翟公門下士誰是報恩人
　　　　八月三十日
上賜翰林院諸臣御河鮮藕恭紀一十八韻
曉日瀛臺厰秋風水殿凉賞花開寶㡢收蔤薦銀塘
敕使宣中祕分甘出上方宫僚皆受賜翰苑獨先嘗種獻
蓬山逺根蟠太液長紅衣銷紫漫緗菂墜青房垜去如
堆雪橫來似截肪蒲枝聯作帶菰葉織成筐嚼入冰淘
冷烹疑茗粉香慢剸包筍白且掩覆虀黃洗骨迴仙島
虚心答昊閶纒深知節苦折處見絲颺鼎爼堪呈質汙
泥不染腸量材逾七棗挫瀋得三漿不畏相如渇何愁
孔凱狂盤傾金掌露七割玉臺霜華井誰含片天池甫
佐觴願將千歲碧早晩進西王(西王母進/千年碧藕)
　　　何使君紀績詩
秦望羣峯峻耶溪萬壑流專城居刺史千騎擁諸侯望
族鍾洪澤聲華冠鬰洲才非平叔下名與敬容儔振筆
翔鸞鵠摛文射斗牛起家由秘省出守監炎州五玉桓
蒲寵三山皷角愁慿忠歸漢節含笑佩吳鈎重簡東南
牧長寛社稷憂清風吹畫鹿甘雨拂鳴鳩井邑桑麻潤
宫牆桃李收蒲鞭裁綠梗花篆沁紅油虎自江流渡魚
從㕔事留餘波沾鮒轍砥柱宅龍湫邁德傳經逺昌圖
錫祚優盈巢皆鸑鷟當道見驊騮河畔桃花發淮南桂
樹秋門髙容上駟庭敞列行騶進秩褰帷出匡時借箸
籌子牟懐北闕嚴助闢東甌自媿龍丘老曾陪兎苑游
㣲文當紀績聊備史官搜
　　　慕中丞起湖北巡撫有贈
東海珠仍合中天日自開謝公真再出㓂氏喜重來敇
自
皇恩下装慿使者催建牙襄鄧表移鎮楚江隈半壁恢
雄建長城仗鉅才民皆思雨露
帝用感風雷嶽勢蟠南盡湘流至北廻雈苻看驟輯魑魅
敢還猜馬識前時路烏飛舊日臺君恩何所似江漢水瀠洄
　　　春晩曹顧菴學士過天中署夜飲即席和見贈
　　　　原韻
侍從雄東觀才名擅北宫與君違越嶠過我在天中華
省書仍秘長沙賦轉工清缸新釀綠古署暮花紅把臂
憐時逝談心及漏終羣游懐鄴下三箧記河東每望天
垂斗相逢月似弓賜緋真熠熠(時學士投/瓊得六緋)結珮莫匆匆
合座皆枚叔空罇媿孔融陽春纔有和切勿笑巴童
　　　十月朔午門
頒厯侍班恭賦
鳳律開平朔
鸞輿啟未央祭時歸
太廟(是日以時祭/  太廟迎)　(駕/)
頒厯坐明堂道夾珠旛轉庭開寶籙長司常將舞鷺掌
餼不供羊叠冊装縑麗開車覆帟黄(用人輿十餘乗/載厯覆以黄帟)背
封箝押小面記印泥方殿上呼三壽階前奏八琅五官
陳夏令百辟奉春王數合軒轅紀班隨星宿行授書馳
赤縣開卷遇青陽葉向蓂堦拆花含黍谷芳敬天方嗣
服厯數正無疆
駕幸温泉恭賦
羽肅句陳外波開帳殿中咸池長浴日華渚自流虹曉
度榆關逺春從黍谷通慈寧扶葆馭神䇿駕豐隆盤溢
銅仙露牕含玉女風青泥分太液紫氣接居庸浄可捐
煩慮温能養
聖躬醴原逢處合仙井鑿來空衣藻㳂渦碧巖花入照
紅瀠堦將赴壑聽水似呼嵩鐘乳浮銀椀松雲鎻玉櫳
起居長樂輦扈従華清宫舜德時存坎湯田歲轉豐甘
泉徒有賦未敢擬揚雄
　　　題耕隠巻子(有序/)
　邑前進單能重先生名瑺隠居西山下自明洪熙至
　成化杜門絶仕進别號耕隠同志並為詩贈之迨今
　㡬三百年矣康熙戊辰其裔孫廣宗為修其遺卷示
　予予捧而誦之有二洪先生一名鐘一名鏞皆洪宣
　間詩人其詩類元和長慶諸名家而其字不傳并不
　識住何所其子姓于今誰似惜前人輯詩家不能旁
　搜而邑有前進如是不能一表㣲為可憾也因取仲
　洪先生名鏞者長律一首依其韻和之雖慙續尾顧
　私喜一日附兩賢後乃應廣宗請而復為識其大略
　如此
舊氏傳江表前賢住郭西此山曾豹隠深巷有烏棲地
僻難迴轍春陰自洗犁隨時觀塞馬翫世等醯鷄但辨
麻和菽能忘筌與蹄壇邊松障合門外栁枝低乳犢銜
芻出新鶯繞樹啼商歌留白石叢話記青溪奕代存風
節居家鮮傲倪川迥魚汕藻堂改燕巢泥筆箧餘花譜
衣形想稻畦閑㸔三徑菊貧授一莖虀茂族開於越髙
風著㑹稽詩題王霸友隠並老萊妻故老行堪式賢孫
巻自擕遺文追徃哲流譽滿中閨
　　　附洪鏞原詩
　吾邑西山下君家住更西百年忘寵辱終歲樂幽棲
　沃壤資三熟生涯在一犁呼兒勤飼犢戒僕早聽鷄
　髙棟縣龍骨衡門絶馬蹄來牟連屋近桑柘覆簷低
　花外提壺語林間布糓啼沾濡天雨澤灌溉水分溪
　托跡堪隣鄭窮經合並倪不辭身滴汙寧憚足塗泥
　曉摘蔬盈圃秋收稻滿畦甑香炊白飯甕淡釀黃虀
　禮讓誇淳朴經營笑滑稽相親多野老主饋有山妻
　靜裏詩還覔閒邊杖復擕優游太平世何必慕金閨
　
　
　
　
　
　
　
　
　
　
　
　
　西河集巻一百五十三
欽定四庫全書
　西河集卷一百五十四
　　　　　　　　　　翰林院檢討毛奇齡撰
　　排律
　　　聶明府生日
荀藐來榆次言游在武城愛將花自種操與水兼清飛
舄瞻鳬近圜扉見草生亭邊三老約指下五絃聲楚户
全輸版甌蠻尚用兵賣刀同虎渡懸皷中雞鳴白望聞
俱歛黃巾戒勿驚仙郎真列宿神父比長庚棠舍千秋
意桑􁀥四射情登堂無可獻折取早梅馨
　　　雙壽篇贈餘姚諸徵君
丈人稽郢後垂老舜江邊自昔稱三俊於今踵七賢占
為鴻漸卦註就馬蹄篇隠向梧中據閒來栁下眠銀牀
穿碧甃寶鼎發丹田藜杖鄉初設桑􁀥牖自懸庚寅皇
覽日甲子義熙年物外餘幖帙閨中喜緼絃龎公偕伉
儷鮑女本神仙河鼓牽朱輞(初度在/七夕後)江魚列綺筵相思
何所寄唯有綵霞篇
　　　遥同淮上諸公九日遊裕親王園林登髙限韻
　　　　得徒字(冇序/)
　予于九日過舒南宫舎人邸舎值淮上丘學士兄弟
　李明府張孝亷諸公車馬四集將以是日游裕親王
　園林作題糕之㑹呼予共載予適以他集不能従既
　而諸公各有詩即席分字限一十二韻彚錄見示昔
　梁孝王闢兎園召客自睢陽為複道屬之平臺凡四
　十餘里而河間王德嘗築日華宫置客舘二十餘區
　以待學士今親王為
帝室賢胄肺腑枝葉其開園築舘原足為賔従厠足而
　諸公以鄒枚之才偶接蘭坂即能銜盃抽牘以當獻
　頌此在鄴宫讌集所稱良辰勝地賢賔盛主莫過于
　是而予以無分不預則其為悵恨可勝道哉嘗讀韋
　學士和唐主九日詩知學士亦未嘗預㑹强顔作和
　而李白九日不與崔侍御同遊敬亭然猶有寄侍御
　詩見之本集予效矉附和亦請限韻顧未知其與古
　人何如爾康熙戊午重九後一日某識
九月入
皇都秋髙海雁徂將車來舊邸懷刺向當塗紅藥頻年
憶黃花滿地鋪宋公方戯馬陶令正提壺期赴尚書逺
筵陪侍御無賢主開碣石豪士進彫葫積善坊邉桞髙
颷舘後梧留題雲作牘分佩水為符帽落違江夏巾摧
記義烏登臨還倚樹附載豈編蒲梁苑饒詞客燕臺盡
酒徒相逢能唱和清興未曽孤
　　　寄祝同年汪編修尊人雙壽
三壽函金冊雙星轉玉繩裔傳汪仲舉兒似栁呉興天
上絲綸展人間歲月增桑􁀥懸鵲血門帨絓龍繒國老
扶來罕閨閑得未曾登朝惟齒尚舉案與眉凭鼓瑟歌
方並開樽酒是朋千年桃實結庻品蕙肴烝鳳喜翔新
竹鳩㸔集古藤傳經貽碧檢染紙用青菱瀛海濤千頃
丹梯路㡬層一觴慙寄祝頫首誦岡陵
　　　奉酬董公子致平貽贈十六韻
紅杏園初啟青槐路未遥髙門逢勝集公子踐佳招碧
浪迎人醑紅泥坐客寮車迴攀栁候茵藉落花朝誼以
雷兼鮑名如董共鼂文章横葢代意氣上干霄八斗才
無敵三餘工不佻虗懐嘗抑抑𤣥箸本超超東閣張筵
遽南皮發興饒庭聯天廐馬世插侍中貂衣染牆葵汁
書縈帶草苗琴心傳鳳曲劍鼻刷犀膠酒榼頻添漲薫
罏欲上潮邀朋皆黼黻投我是瓊瑶道在雲嘗合詩成
星暗摇雙飛㸔鷙羽不忍度河橋
　　　許使君詩
聖代推觀察雄藩重列侯雙旌開鎻鑰千里藉懐柔勵
治資良牧平情簡督郵巡軍星照海行部雨隨輈碑接
山陰道屏髙甬上樓旬宣踰八越保鄣近東甌鑑逺無
疑牘刑寛省要囚亷辭原憲粟儉着晏嬰裘勸駕乗羸
馬耽書臥小舟亭遺黃絹字道鮮赭衣偷入市擕刀賣
當筵借箸籌捐金輸士困貸粟賑民流自媿樗材劣曾
經藥籠收宫牆傳五教稷下闢三鄒絳帳依南郡青雲
起道周㣲文難紀績聊以代方謳
　　　題傳經堂詩
至德聞荀里髙名著鄭鄉人方垂繼世家本住横塘門
對新花嶼經傳舊草堂青山迴幔檻綠帙滿巾箱書帶
牽隄逺垣衣繞砌長生徒閒授几賔客静傳觴詞業延
中秘忠言肇侍郎(其先侍郎公為/靖難建言有聲)一門追顧陸四世見
袁楊駿烈遥堪誦清芬久自揚檥舟停下去豈是戀滄
浪
　　　䝉孫國公徴灝請召西園讌集有贈時予將南
　　　　歸舟次奉答(國公係義/王之子)
西邸恢前緒東吳紹世修標名同燕頷覲面在螭頭爵
過平原秩人如康樂侯田猶頒鄠杜文已駕曹劉家自
傳盧矢門無詠蒯緱張錢長却㑹禰刺竟先投突室琴
樽静閒園竹樹幽髙談驚逺聽散帙恣㝠搜醴向晴軒
設車從眢井留鼎脣沾雀蛤褥縫對犀牛慿袂先王几
觀銘舅氏卣當陽褰武庫𢎞正醉書樓宴比東堂勝詩
方南面優(公詩名擁書/堂集見示)天才傾八斗國士感千秋金劵
文難紀銀泥緘未酬栁城相望隔思煞潞河舟
　　　寄祝劉母王太君
錦􁊌開雲縵朱門對水澄清罇傾綠醑峻節著青菱晩
歲能餐桂當年重飲冰硯瀠提甕水書照辟纑燈身是
陶貞烈庭趨劉孝陵筓珈頒錯落棹楔表峻嶒甲子人
間換初陽地上升環葭飛玉琯覆斗絓珠繩衣舞新緺
綬堂鋪舊毾㲪桃花開有日坐見歲時増
　　　㸔菊聯句(為楊雲士/菊圃作)
北苑尋幽鞠(甡/)東籬見治蘠佳名渾不辨(張/杉)妙植想多
方種集伊川盛(甡/)泉通酈縣香銅鐶鋪處白(杉/)金盌鍍
來黃龍腦蟠銀埒(甡/)猧絲旋錦囊輪銜千輻廣(杉/)錢取
五銖良蠟朶紅兒髻(甡/)檀窩青女粧苞沿舒茗甲(杉/)瓣
底綴瓜瓤敞類仙盤舉(甡/)圓同佛面張㣲紅名馬藺(杉/)
小臭似蛇牀塢闢辛椒外(甡/)園隣苦竹傍穿鶯疑住久
(杉/)報雀欲銜將髙士裁為佩(甡/)夫人染作裳分花餐屈
子(杉/)釀酒送長房合蜜團松餌(甡/)和英煮桂漿翻叢袪
蛺蝶(杉/)啄蕋妬鴛鴦暫吸枝頭露(甡/)潛窺葉上霜候遲
猶猗狔(杉/)風動自低昂重叠排成障(甡/)離披布近牆記
時存小正(杉/)遣興在重陽賜鄴悲將老(甡/)横芬誦有芳
秋葩應晩歇杉為我罄餘觴(甡/)
　　　送任生北遊(有序/)
　春草初碧朝雲欲馳集江上之離亭送樂安之公子
　千里名髙逺度黃金之舘三洲歌苦同銜綠玉之巵
　趨庭須早計但作方遊即席有貽言不拘句韻
客路饑驅逺離筵酒上㣲關山方澷澷楊栁正依依市
劍吹花鍔征衫換葛衣燕臺需駿久塞舘度鴻稀薦引
思嚴助遨遊重陸機高堂頻慰去勿使傍柴扉
　　　贈胡少宗伯八韻
南省推常伯東華景從臣披雲常見斗有嶽必生申祕
閣專詞翰崇班領搢紳典從三禮貴賔與四門親伯始
才無敵蘇湖學更醇名標仙闥上家在射湖濵秩序追
前哲文章奬後人升堂纔咫尺相望轉逡巡
　　　寄祝王匡廬先生七十初度(即新城王禮吉東/亭阮亭三先生之)
　　　　(父/也)
甲地開華閥髙筵啟玉壺人間瞻岱嶽天上見南􁀥苐
五名偏重無雙譽不誣孝思懐牧伯至德紹司徒書繫
堦前草冠栖城上烏交遊同郭㤗論議近潛夫皂帽龍
垂尾丹山鳳有雛却官成八俊教子得三珠賜饌長遺
膾徴車好載蒲鸞書天外錫鳩杖國中扶奕世多傳寶
羣賢有繪圖一觴隨獻逺未敢效吹竽
　　　吳楷招㑹湯餅聯句
湯餅傳瑶席(張/杉)金錢壓綺襦石麟摩外士(甡/)河鯉饋中
㕑主爵催浮白(杉/)賔衣有拭朱試啼知大器(甡/)占慶見
充閭九子烏生好(杉/)三嬴馬相殊髙虹天半玉(甡/)滿月
夜來珠父子吳中復(杉/)階庭謝㓜輿他年詩禮貴(甡/)㸔
汝早趨陪(杉吳氏又氏謝/  故有㓜輿句)
　　　禹陵
夏后南巡日茅山啟閟宫九川方灑滌萬國已來同宛
委藏書古衣冠輯瑞隆羣侯遵㑹計江漢仰朝宗祀重
陪方鎮功成抑下鴻層欄迴綵鳳畫地有黄龍藻染梁
紋綠花銜碑字紅千秋新貢賦八越舊登封頫首滄江
外摳衣饗殿中翹瞻明德逺去此欲何從
　　　郡太守許公遷寧紹兵巡副使賦贈
中巡加八使上秩賜通侯控地連滄海開轅在越州金
茄吹外幕玉箸借前籌民事關心切兵行錫命優專城
原倚重治郡早推尤草檄慿馬首封書褁箭頭盗因虞
詡息人願賈公留攀軾同蟻附遷枝相鳥求碑橫剡上
路靴掛郡東樓(俗凡留官者脫/其靴掛于庭)神武調軍騎星文割女
牛㓂恂需歲月杜預註春秋(公註左氏/傳付刻)自愧編遥服深
䝉顧敝裘釋寃開蔀屋解澤到荒丘(曽諭治先/壠最切)茂樹陰
方接髙天戴未休江湖千萬頃誰敢賦涪漚
　　　丘大叅年伯七十初度
南極分樞久東山屬望專名髙公路浦家近射陽田雲
閥青齊舊星垣碧漢連司民延世澤叅岳領時賢漢署
常紆紱淮流自理緡井公六博戲韋氏一經傳玉樹圍
瓊砌金英燦綺筵座中朱履集階下綵衣翩蓬島依兄
弟槐㕔入後先㸔雲還棘寺(曙戒先生以學/士左補大理)愛日度花
􁰛(謂季貞/檢討也)佳氣浮簾幕輝光照里㕓門楣揚鳳翮地胄
引蟬聨共有稱觴慶寧忘授几䖍相隨羣從後敬誦白
雲篇
　　　奉謁通政楊公林居感贈一十四韻
上闕標雲路髙門啟道鄉詩書傳百代名德冠諸楊臺
出金銀表官居喉舌傍天書垂左掖卿月照東堂假沐
還泉石因閒問梓桑徃來申浦楫偃息午橋莊自愧紆
三䇿曽經泝九方(予讀巻舉主/出公門下)袁公四世植陸氏一田
荒種杞孫枝詘傳衣祖製亡到門慚舊主開晏謝新昌
為仰千秋鑑來窺數仭牆一時依斗曜三日接衣香人
望年來屬天星曉自張徴車應在道執䇿敢相忘
　　　葉使君六十
㑹見黃星燦長疑紫氣連應鐘方啟籥甲子又周天族
是諸梁裔家藏虞仲篇論文誇魏晉對䇿入幽燕製錦
潛江曲專城桂水邊郡留黃霸蹟人謂冦恂賢咅問三
秋隔相思兩地懸誰知違俗久頓使杖鄉旋設矢逢初
日稱觴祝大年金門邀曼倩同望赤城烟
　　　贈副都御史金君
北闕推司憲中臺肅準人兩京傳舊族三坐見親臣上
殿呼張緬諸曹拜郄詵朱衣長拂面蒼珮儼垂身抽簡
如凝雪驅車摠避塵五花堂上列六事御前陳道可孚
中極清能敕外巡(時君有以清/亷敇外臺疏)文緣章奏重治騐紀綱
新在昔曕雲切於今披露親埽門徼典客觀國利來賔
啟署通南省依垣近北辰槐㕔慙後起還展舊絲綸
　　　康熙乙丑予奉
使分校㑹闈得士一十二人竣事恭紀兼呈同考諸公
　　　三十韻
試士開三省徴書下九重名標文德殿宴列武成宫同
考班行盛諸房領去崇翦金花插帽浴鐡馬安籠魚貫
先開闑蜂攅後捲篷座如聯宿上堂以聚奎雄(内簾中/㕔名聚)
(奎/堂)布棘藏知雜垂簾示至公硯分新靛液題拜小黃封
(是科書接上頒書題用小黄/封硃    出上寫御封二字)使席供旃細官㕑煮桂濃
吹鐃來堠北擊柝在牆東畫壁皆麟鳳標籖類活東卷
排千字賾􁭤限五經通到晩門箝赤中宵燎舉紅九龍
天上現萬蟻穴中攻啟簿覘多例(未閱巻時先/檢科塲條例)焚香矢
寸衷主司愁失實進士苦雕空(棘闈深鎻武成宫談天/進士雕虚空係黄魯直)
(詩/)文獻都堂内神枯號舎中有蕉難覆鹿入牖敢窺龍
所藉千秋鑑曽無五色􁈀三呈皆白璧萬選得青銅勒
帛藏雙管收囊㑹九緵草編時有次花判月將終(編號/次第)
(即草榜也每日各/房判紙封卷篋)北斗魁為首南宫禮是從人方安夏
課(長安舉子落第者率/净坊度署曰夏課)誰敢道冬烘進錄盛箱窄題名
散炬融(書吏填榜名/圍以萬炬)闈開雲葉葉榜放日曈曈宿館袪
甎甓
升鑾伐皷鐘賜袍披織綺開宴舞尋橦(放榜後賜宴禮/部教坊奏伎樂)
(賜花賜綵/段表裏)因謝同苟誼翻慙獲狄功井亭深鎻處長盼
隔牕桐
　　　鏁院簡王編修同考兼呈難弟侍郎主文十韻
龍並雲間躍人同馬氏良弟方司主校兄反作叅詳(舊/以)
(房校名/叅詳官)禮序迴鸞列
温言下鳳章(時院中接避/㫖令勿嫌)隔屏分上座授尺首東廂四
闢優三舘羣空頼九方同臨戰蟻穴忝受獲麟房(宋嘉/祐倡)
(和詩有萬蟻戰酣春晝永句/予以領房官□閱春秋故云)藍汁文千㸃樺烟燭㡬行
位因同考近分以後塵相(舘規予與兩公/相為前後軰)海濶容流細
天空任羽翔聚奎堂畔月相對意難忘
　　　過劉少叅宅有贈
北海標通德東田返近臣白雲仍在望綘節舊曽巡賭
墅非閒地歸湖有上賔擣茶花院静讀易草堂春丹鼎
招仙客金魚付酒人題詞俱咳玉封冊總泥銀禁闥思
嚴助台階讓賀循長干初置輦白下澷垂綸跡共潯陽
隠交從北府親有誰司國舉唯汝秉人倫納履龍門峻
披帷燕賀新思深猶望歲游滯已兼旬霜雁飛黄浦秋
楓動
紫宸欲因
徴詔切從此捧車輪
　　　趙弟舉茂才書扇志喜
雅度如搴芷晴江賦采芹父為晉成子兄即趙觀文珠
玉方呈彩驊騮逈出羣開襟飛紫電跬步上青雲佩重
揺金穗衫踈映繡紋平原佳子弟知向武陵分
　　　送家僉事提學雲南
司命開南詔除書下建章經傳宣聖里名冠鄭公鄉乆
列螭頭仗曾含鷄舌香縹箱疑武庫珠斗見文昌比士
昆池外衡文洱澤傍猓間垂甫掖瘴裏判干將八代唐
文重諸生段氏良國書傳杜佑家學本毛萇東壁舒光
逺南溟得路長雁行迴復處相憶在瀾滄
　　　丹陽别羅坤
作客鄉關逺懐君歲月深過江逢管仲入幕見陳琳代
北方馳騁苕南久滯滛未懸腰下印長散槖中金入俗
饒𤣥䖍憐予得素心烏衣人共訪白下酒同斟世已嗤
求駿吾將效展禽天低垂去轍雲滿未分襟龍跳難為
友鴉棲不擇林丹陽重惜别相對起沉吟
　　　胡副憲生日
烏府垂標峻青陽感氣新藏書柱下史執法殿中人入
陛長連臂居官善逆鱗週天剛六甲練日及三春指直
冠如鐵風清簡似銀明時無可誦但願作良臣
　　　二
憲長垂三坐端公擅外臺春風吹海甸曉日近蓬萊使
作儀同貴生占宰相才程琳饒氣節王儉著風裁珮有
蒼龍繞門呵驄馬迴祗因留柱史紫氣滿東來
　　　寄呉制府廣東
妙略雄南服鴻恩賚上京五年專棨㦸獨坐領簪纓冊
授金鼇勝兵摧玉洞平三門新壁壘八克舊家聲重地
深分履前轅早樹旌詔従雙鳳闕節授五羊城谷轉桄榔
暗旗翻翡翠明趙佗終北拜馬援且南征操得貪泉厲
名因褁石成朱方行處樂白雉貢來輕磐石詛茅土河
山倚保衡八行難盡意長使寸心傾
　　　呉門喜遇郭襄圖飲次留贈并謝所貽聨句
作客當三伏(甡/)懐人在一方銜鑣逢茂苑(張/杉)把酒對金
閶意氣干雲上(甡/)追遊度日長髙名通宛洛(杉/)近歲返
炎荒藥採安期澗(甡/)金擕陸賈装賢王驚賦彩(杉時郭/  以詩)
(百韻贈俺荅公/每一字酬一金)蠻女授衣香家隔鴛湖逺(甡/)山㸔虎阜
良歌迎桃葉渡(杉/)居近百花坊金屋嬌還貯(甡/)瑶山讌
未忘尋仙同許邁(杉/)結客過呉光何幸貽歐冶(甡/)兼之
贈楚纕峯前瞻縹緲(杉/)亭下詠滄浪座愛林宗友(甡/)行
陪郭伋觴臨岐乖報諗(杉/)為我俟河梁(甡/)
　　　挽陸母
萱草移金闥蘭旌返玉樓太君如湛母孝子是王修機
織恩難斷杯棬澤自流堦前黃鶴去天際白雲浮至德
傳閨訓餘哀減巷謳只憐赴弔晩偃蹇愧南州
　　　觀徐昭華畫障作
吾郡閨房秀昭華逈出塵書傳王逸少畫類管夫人紫
水和泥染青山帶露皴蝶衣聨繡褶花片滴朱脣閣上
煙雲曉階前草木春祗愁頻對鏡圖作洛川神
　
　
　
　
　
　
　
　
　
　
　西河集巻一百五十四
欽定四庫全書
　西河集巻一百五十五
　　　　　　　　　　翰林院檢討毛竒齡撰
　　七言古詩
　　　巫山高
君不見巫山叢叢高挿天前臨蜀道迴長川君不見巫
山窈窕似好女朝見行雲暮行雨朝朝暮暮巫水濵碧
蘿紅樹荆門春幽嵓生風吹雨色迷却當年夢裏人夢
裏迢遥渡三峽十二峯頭暗雲葉風起難留巫氏家山
前那遇荆王獵荆王巫氏相遇稀春禽暮蝶爭飛飛天
半無雲粧緑髮風中有雨濕羅衣羅衣緑髮等閒變誰
語荆王使相見若為淫澦蕩人心判作琵琶蔽君面琵
琶峯畔雲影長湯湯淫澦流瞿塘共言臺下棲神女共
道丘中伴楚王楚王宫裏細腰女爭望陽臺起歌舞不
惜高峯化作神但恨春雲變成雨春雲蕩蕩流滿山椒
花紅映青苔間南行若箇知才子空使春雲江上還
　　　七夕曝衣篇
明雲初起芙蓉殿半月將開五明扇青女當秋看又來
黄姑此夜期相見璇車自出絳河濵芝葢遥迎紅粉人
錦石抛時通錦字鍼樓啟處有鍼神星橋熠熠百枝動
雲路迢迢七香擁夜半秦王欲捲衣天邊蕭史先乗鳳
六宫羅綺張玉臺千盤錦繡開雲堆暗香畧動知風發
好影頻移待月來千頭飛雉壓花綉九子盤龍帳中覆
珠帔垂將露滴餘仙裙留向烟飛後此時穿線最難成
此夜乗槎最有情幾看鍼孔雙絲度裁問支機百思生
支機載去連太液幾處衣樓耀寒碧不疑綵女夜能舒
翻似天孫曉來織别有豪華富貴家金箱玉篋寳鈿車
爭道紅綃如閃電爭言紫幔似輕霞紅綃紫幔不曾襞
更有娼樓望靈匹玉指泠泠展素衣翠帶盤盤廻錦瑟
重有佳人怨秋暝雕鵲塡河暗通徑只將雲錦連七襄
只將月帳為五詠七襄五詠處處新錦雲帳月家家春
誰憐畵閣懸衣外復有長竿摽布人
　　　擬古意贈襄陽李調鼎明府過訪
大江日夜緑春草日夜滋美人渡江來正値花開時花
開灼灼滿江渚白舫青簾舊明府載得襄州郭外雲吟
來秦望山頭雨東京元禮本是仙孟亭歌曲襄陽船恨
無明月眞珠佩解送春風大道邊
　　　集東書堂即事兼呈祁五祁六兄弟
棲烏遫遫起高樹大星落落流通波平船刺河冷著曙
早來如此良㑹何晨光滿檐花滿谷窈窕虚堂映修竹
牙籖三萬甲乙殊仍列中丞舊書軸當軒進酒羅綺黄
朱花夜池華燭光苦吟哀嘆愁人腸銅笙玉管藏曲房
東山高洞乆傾謝新墅難迴紫庭駕春日曾彈市閣間
落月誰歌墓林下相看每惜良㑹稀庭前又見朱花飛
冰巵清接露華墜蠟槃横繞珠繩低烏棲未棲烏欲啼
　　　洧川楊花歌
洛城東行洧川裏簌􁎐楊花墮流水不似龎湘送我時
西園但折緑楊絲洧川渙渙採蘭去不見蘭花見飛絮
垂楊十里春書隂駠馬驕嘶不能住春船三月洧水多
下江千里行難過漫天撲地楊花落馬上躊躇空若
何
　　　搓挪行
秋高夜明天雨霜黄河水流東湯湯丈人暮年戍疆塲
家中老妻夜徬徨小兒三十羽林郎丈人去時呼阿唐
黄河水邊倒枯楊根株垂萎枝葉颺行人撫枝徒增傷
好枝無根安用長
白日澹澹沉黄河清霜入水同流波行人早行過滹沱
心思故鄉悲如何馬足凍折車㜑娑辛勤慰悦徒旅多
前飛鶖鶬後鴐鵞荒城投泊愁網囮城邊當壚雙緑螺
入門便酌金叵羅秋風野池吹朱荷酌酒不飲當聽歌
歌成一曲新陽阿聽之雙淚同沿渦少年苦貧但搓挪
何為逺行心煩苛
　　　打虎兒行(有序/)
　禹州民朱兒救父打虎史使君廷桂奬勞之予識之
　禹署
打虎兒乃在汴梁之禹州禹州城外朱家樓小兒十一
隨父耕深林有虎斑毛成飀飀黒風吹草根乗風攫人
誰敢攖小兒不識虎乃亦聞虎名虎來小兒怖欲啼掀
唇見虎銜父肢咆哮草際風來吹兒啼向風不得父把
杙打虎截虎路三尺童子五尺杙打虎落毛傷虎臆虎
驚顧兒舍父逃深林風草皆無色禹州刺史呼小兒裹
之以帛飽以糜予時在署識兒面耳髪穉弱眞兒嬉問
兒打虎虎何似舉手張齒作虎勢假虎隱幔恐小兒小
兒復怖將啼歸當時見虎得無怖此事我亦昧其故禹
州刺史省得知是日小兒知有父男兒七尺傷父心天
寒辭墓行求金安得棄鋏抱長杙與之同日還深林我
所思打虎兒
　　　入少林書事
嵩陽宫前山翠濃西行縶馬金牛峯新鶯啼歇緑楊裏
潦水倒入清溪中春寒衣袖晚來薄細雨濛濛灑幽壑
林杪高穿雙樹行巖前時見三花落崔嵬紺宇本金布
上界鐘聲出雲霧殘碑萬垜讀未成暝色空廓坐來暮
山深寂靜鮮人語松頂微聞住春雨深厨野藿供晩餐
竹牕新月明前塢老僧趺坐爲我言北朝舊是祇陀園
精藍洛下總稠襍此中絶壁無攀援嵩丘相峙藏貝葉
列祖持衣寡言説阿閣翻經降露華中亭斷臂飛寒雪
聞言憬然動我心恍對秋潭卧冰冽夜夢胡僧折予指
不記前身迦葉子難尋澗底三昧泉且飲當前八功水
蘧蘧却枕蝴蝶飛晨光養樹㸔熹微滄滄赤日上瓊壁
大室少室爭光暉出門欲問來時路策馬悠悠何處歸
　　　游石淙
游石淙石淙不可渡倚翠屏兮有雲躡流泉而無路流
泉激激上有臺叢嵓疊石嶂中開嵓前合㳫流霞起石
上玲瓏㵼水來玲瓏細水㵼危石絶壁叅差望來隔觸
溜微牽莎草紅翻漚似覆蘋花白當年侍宴碧澗隅金
輿玉漏開雲衢離宫祕苑游仙女石畔嵓邊到帝姝儼
流泉之調瑟比鳴鳥于吹竽今來獨上雲錦闕俯瞰長
河跳流沫碧草薫開帳殿烟青蘿捫待珠宮月珠宮帳
殿不復留青蘿碧草緑溪流望美人兮何處悵獨立兮
山之幽山之幽兮水之曲春色芊眠兮水波淥㸔蝶舞
兮中林聽鶯啼兮深谷鶯啼深谷栁暗催銜衣蛺蝶及
春來只有流泉無旦暮年年石上自瀠洄
　　　桃源圖
桃花灼灼開千樹不記當時問津處明霞一片連白雲
中有漁人捨舟去捨舟欲入志未違桑麻千頃迎朝暉
武陵溪上東流水時見桃花片片飛
　　　九月十九日登淮隂城東程將軍塜
層雲盪晴空凉風薄枯草我登淮隂城秋衣振縹緲淮
隂城東有高阜九日初過又重九閻君父子好探竒邀
我登高共飲酒籬頭黄菊堆酒巵風前重把茱萸枝雙
攜銀榼墜鸚鵡頻開鏤椀燒蟲􁎃飄颻千里試一望射
澤鹽陂減秋漲烟浮蒼藹到海平日湧黄河向天上紫
霄高闕凌貝宮霓裳羽節吹長風圮橋再見赤松下淮
王自坐丹霞中前臨巨塜近千尺半倚城根半葦陌水
落難知王氏墳道傍猶睹滕公宅閻君本屬唐相餘稱
言此是將軍墟神堯定鼎畵麟閣程氏高勲析珪爵曾
留淮海鎭徐方因釋金龜塟繁弱千秋甲胄掩黄土猶
抱旍旗走風雨介馬嘗隨龍虎號銜花近見牛羊舞秋
風酹酒瀉玉缾幽思還視飛鴻翎昭陵西望乆寂寞鼎
湖南去愁青㝠銅笙一曲倚鞉竹戲馬臺空散黄鵠把
酒頻㸔琥珀紅拂盡殘碑不堪讀
　　　朱明府禹錫生日作
梧桐生朝陽不與樲棘羣鳳凰翥高岡燕雀徒紛紛我
行淮隂謁朱博正値朱絲紱麟角闗令長看柱下書豳
民自奏公堂樂當年束髪珮玊琚皎如初日開芙蕖行
文澔涆薄江海結交磊落塡車輿須臾挾䇿動
天子一旦聲名滿燕市買駿時登百尺臺懸鳬竟下雙飛
履臨淮百里著竒績前邁于公後師伯雨後甘城叠翠錢花
開射浦臨瑶席嗟予自視四十年長途索食䝉君憐蒯
緱不唱苦寒月絮袍解贈嚴霜天此地有漂母向曾飯
韓信君豈一飯恩淮流本無盡淮流蕩蕩到海濶種樹
忻能解人暍况有含桃墜宿紅眞藉臨卭買消渴氍毺
錦段要素情方春為汝聽啼鶯持桮欲勸山陽酒只看
東流淮水清
　　　卧龍山太守歌
卧龍山前春草肥卧龍山頂秋雲飛不知太守是何氏
唱殺卧龍山下兒卧龍山高起東越上有黄堂過天闕
云是當年句踐亭望若雄虹駕雌蜺高門鎧仗排虎獅
有人坐中如母慈摩頥撫頂善鞠育一顧三復千回思
去年官兵戰東海白日蒼黄徙軍壘嬰兒奔走哭上城
慈母從容為分解今年官兵鎭海磧日負長刀走如簀
慈母週全最苦辛旦出餔糜袵安夕嬰兒無知乃有心
口能作語還能吟龍山井頭掛銀綆綆絲知淺尤知深
君不見井邉枯魚苦摇尾竟入井中食井水
　　　採蓮曲
採蓮花花高葉復遮誰家採蓮女移舟徑入葉中去不
見採蓮人但聽葉中有人語葉中語不可聽水漫聲將
斷風多響易停欲將花紅比花頰欲將翠袖聯花葉可
憐葉溜珠欲傾可憐藕斷絲難接絲難接珠欲傾可憐
蓮蒂並頭生竝頭花蒂根中出比翼鴛鴦水上行鴛鴦
飛自逺荷柄曲還擎擎將荷柄出荷浦何處相逢採蓮
女蕩槳難教水鏡明分房不道花心苦亦有江邉解珮
人蘭橈桂楫傍江春折荷恐刺手濺水畏沾茵逢人如
照影連榜似比隣不愁風起湖難度只恐江高堤易湮
更有堤邊游蕩子揮鞭摇曵垂楊裏一時菱唱逐堤遥
幾處蓮歌向風起蓮歌菱唱起江沙蕩子歸來近若耶
爭向堤邉馳玉馬何如江上採蓮花蓮花復蓮花花葉
何葳蕤花摇知手摘葉動識舟來花紅豈可染葉碧詎
須栽栽花不採摘花葉自摧隤採蓮須語蓮舟伴及此
蓮花江上開
　　　和載花船詩(并序/)
　渭南令張萬青納青谿姬美其既姬疴屬女弟以迎
　將望來舟而瞑目令為之神傷作載花船篇闕里孔
　孝亷示予并屬和章
勸君莫唱楊栁枝楊花飄落無還期勸君莫上桃葉渡
桃葉青青在何處君游渭陽値春月遥望江南栁如雪
誰家城角種石榴不見平船住花埒白楊深巷野鵶曙
十字南頭小樊素門前脂石解笮行花挿文魚駕船去
鬱金香汗染絳雲瓦棺玉樹埋紅裙緑珠井上冰初結
紫玉湖邉日漸曛昭陽女弟死相屬眼見花間繞銀燭
鸞弦既絶難再牽幸有蠻絲細能續漳河銅雀飛復飛
大姨既嫁娶小姨只今張君作新壻清江重載花船歸
我行江南望江路舊日烟花在何處西陵松栢風雨來
但見青驄繫江樹凉秋月沒星代時珠房多擘秋蓮枝
君能載花對花語道予曽和花船詩
　　　登白鷺洲高樓値施使君留蕭江有懷
石陽城邊白鷺洲萋萋碧草環洲流層樓百尺俯寒潦
有客獨登樓上愁樓前寂厯衆山暮萬里江流自來去
天半横吹贑浦帆雲中恍辯䖍陽樹我來眺望九日餘
芳洲猶採紅茱萸遥山不斷故鄉雁沿流時羡清江魚
故人乗興乆舒嘯千載南樓鮮同調看月寧分佐史牀
臨風空著參軍帽相思渺渺縈素波秋花開映波中螺
凭欄欲作登樓賦不見夫君奈若何
　　　夜分聽江聲浩然有故鄉之思
我家住西陵慣聽西陵潮凉秋八月江闗高西陵潮上
時巨如波底長鯨號細若寒風來落葉相飄颻西行渡
江不聞此曽宿嵩山少林寺寺傍長松踞溪水千樹萬
樹香閣邊夜來聽聲不得眠宛如秋潮耳間落坐起行
空林但見露華薄山頭月弦清漠漠月弦漠漠清欲流
此時思鄉生暗愁迄今渡湖渉江水去家已是四千里
江水滔滔向東去凉秋水削流不住日行無潮夜有風
侵舷透幕吹漴漴水波欲瀉不得瀉摶激持回卒難下
中流起澎湃圻岸忽頺蕩孤舟本已在波浪到此那得
避衝激横流溢洲渚直下礙沙石初駴驚飈動地來既
道鴻雷向天坼狼頭鹿角相迸奔白月初落天星昏天
星欲墜雨颯颯推篷仰天星仍見水嗑噆洪波雖歛水
尚躍舟中徹夜聽水落又如溪邊松習習響萬壑不疑
身在大江裏萬里波濤去無已望中方擬過瞿塘夢裏
忽憐歸故鄉歸故鄉聽江水江水有時轉故鄉何日返
故鄉欲返不得遂夜聽江聲忽流淚
　　　憶昔寄華亭呉山人懋謙到武林并憶沈翰林
憶昔華亭翰林夜飲呉山堂滿堂灼灼華鐙光豐罇巨
罍排幾叠妖絲脆竹分兩傍嚴城伐鼔下魚鑰高雲沉
沉墮烏鵲把酒論文四座傾薪槃蠟樹交花落東飛羈
雉鵲西避今來已是十年事君游京洛我自還羡君辭
賦留燕闗翰林乆作大梁使至今尚滯鮦陽山羡君獨
登黄金之臺攂鼉鼔左集漁陽右檀土挾鳳扳龍恣徃
來展蒯遵銅並歌舞劉生意氣不可説司馬文章更竒
絶君今貽我尺素書自數詩篇滿車篋呉山童童呉水
深君來仍宿呉山岑渡江無檝兼無櫓還憶當年沈翰
林
　
　
　
　
　
　
　
　
　
　
　
　
　西河集巻一百五十五
欽定四庫全書
　西河集巻一百五十六
　　　　　　　　　　翰林院檢討毛竒齡撰
　　七言古詩(二/)
　　　飲王大叅邸舍有感
越東節度琅邪公赤幢曲葢紅鬣驄皎然清白不可犯
二十州縣爭承風時當北府徙軍鎭部騎牙官擾民畯
公嘗執簡挂虎門夜草封章曉馳進
彤廷震怒驅短狐直聲藉藉驚階除誰知民命甫休息
反遣賜車去海隅今逢
天子重儒術束帛𤣥纁召公入東堂進士推郤詵西漢
諸儒薦王吉自慚六論不一通徴車礰碌空相從多公
奬譽溢齒頰令我感激塡心胸春宵月出勸杯杓坐聽
宫門下魚鑰罏火圍來炭餅紅山屏遮處燈花落芳菰
精稗肴核鮮大梁之黍華池蓮高文雄眎絶流軰坐客
縱譚驚四筵銜觴脈脈念夙昔十載相逢苦相憶何期
此地得追陪一見裴公舊顔色人生聚散㑹有時都亭
高㑹眞堪思獨憐垂老東華客醉裏騎驢何處歸
　　　短歌
廣陵城下波粼粼呉家少女名阿眞桃花為面日為影
當軒一顧愁行人春桑初發采桑去五馬城南使君住
烟絲漠漠吹碧林前路踟蹰日將暮鴛鴦雙飛江水傍
蓮枝已折蓮絲長他時自有連根藕莫道空聞蓮子香
　　　明河篇(有序/)
　毛甡游淮隂查繼佐孝亷並轡過張吏部曲江園觀
　百戲時秋八月十四日江南北名士十百來集凡水
　亭當湖樓臺舘舍刺史諸王軍府伎樂畢出驚見妙
　幻目不及瞬自曙起烏啼迨夜漏盡日初出兩竿迭
　呈絶藝如灌河接魚勿得已矣絲竹綺羅霏微幼眇
　自傷淪落未易遘此盛㑹樂極哀生易于感慨又當
　烟竿熱層累逓上狀城郭宫宇人物狗馬簾幃釭幛
　士女觀者塡塞渚港亦有簫管燈紗相間映水烟糢
　糊奉觴女郎從烟霏霏中載它舟去亦又凄已蹋鞠
　者閻生搊筝王生有清歌絶妙錫山朱生呉門孫生
　皆一時絶技擅塲幸一遘觀明當散去聊從諸君後
　賦詩三篇一樂府一律一此題也時賦詩者十之二
　甡與張公子礽煒詩先成人誦之劉漢中贈甡詩曰
　詞人罷唱曲江樓王孫晉曰賦傳明月夜詩動曲江
　樓張慕曾曰今來同上曲江樓崔顥題詩衆莫酬餘
　載東山釣史集中
明河潔潔秋夜長草頭露白生微霜淮隂客子感秋節
愁坐各言衣帯凉東山釣史卧淮浦私喜凉秋及三五
蹈海誰牽八月槎臨淮須伐三洲鼔三洲鐘鼔淮水濵
八月乗槎好問津邀得江南流浪子迎將河朔冶游人
江南河朔兩相望河水星光兩摇漾西園冠葢翔緑池
東第笙簫啟華帳張家舊院倚水陂珠湖千頃漾琉璃
紅橋碧栁通油幕叢臺複樹繞金羈緋紗籠蠟安花裏
綵幔懸毬似霞舉漢代名王乆愛山曲江吏部今開墅
初開湖墅接湖蓼重起烟樓布烟燎將立星竿火樹枝
將貯三硝五花爆懸竿貯爆俟斜日列艇分燈晝如漆
但留幻舞到庭看待駕明河泛槎出斯時濯燕稱最輕
此際投竿舊有名絙懸傀儡戲東郭鈎藏神祕來西京
誰翻竹簡弄漁史誰聽皮鞉拂絃子巾角彈碁四座驚
花門蹋鞠三郎喜别有秦箏老朔客曼節長吟變促拍
何事哀彈塞上聲使予翻動江南情江南一望欲起舞
前亭又打閶門鼔内部新分刺史家明童盡出諸王府
晩風乍起烟滿湖月輪推湧湖中珠明雲薄霧繞河漢
蘭橈畵槳環菰蘆燈前紫幔開杯斝水面紅粧照綺疏
紅粧紫幔兩相映水面燈前看不定明河將月蕩為烟
皓月連湖㵼成鏡明河皓月乍流没彷彿天星墮天末
吹將星籥燎花生看到烟樓火竿發烟樓星籥繞槎轉
甲燭鱗釭散珠逺祇因畵舫隔烟多翻使紅龍踏波緩
香燔銀葉炭迸添箭下銅盆滴將滿别浦還營曼衍塲
重城已下葳蕤管大舸小艇歸不歸霜寒月白烟霏霏
呉謳越唱本超絶靜對流波一聲徹繞屋驚翻桂樹烏
滿船凉浸冰壺月只有傷心小樊素看繫榴裙坐花路
不識初從何處來幡然忽入烟中去明河垂垂露華澁
良㑹何時再能得賦就明河夜未䦨皦皦東方又將白
　　　蓬池篇
蓬池渺渺耶溪邉耶溪美人齊種蓮蓮花蓮葉何田田
風前日下長暄妍東江節度文且賢朝來招我尺素箋
紅欄屈曲初張筵圓方逓代羞新鮮孌童皎皎垂帶年
滿堂拂舞愁管弦銀陂倚欄坐欄前宛如身在荷花船
伊昔蓬池多列仙朱顔緑髪青嬋娟荷珠作珥荷鏡圓
風衣雨鬟淨可憐今來侑酒眞茫然微波著襪飛朝烟
蓬池如盞酒如泉醉時欲蹋蓬池穿誰聞薌澤碎珠鈿
晩來灑雨荷花邉
　　　奉贈蔡二爾趾并為詶别
淮陰蔡子嘗負竒鴻名將使侯王知鬑鬑白晳美鬚髪
有時出語驚人兒我來淮陰問竒士日探懷中禰衡刺
首謁城東蔡子廬恍若長途遘騏驥西風斜日同酒酤
流霞灼灼抽冰壺汝南黄憲漫相嫓只言江左生夷吾
相從晨夕惜歸去願作浮雲繞江樹秋雨裁飛圮上花
春冰又滿臨淮渡蔡子驕蹇莫自疑空羣之顧非無期
黄金築臺乆相俟况當冀北長驅馳君不見淮陰故侯
釣淮水渺渺流波散花蕋一旦能驅西楚王頓挾千金
散閭里又不見淮王好文作竒句只詠淮南桂之樹後
園汲水得寒漿白犬丹雞不知處方今蔡子世所聞黥
彭絳灌難同羣只應高語為秦相不羡明堂是漢文
　　　西樵山人歌
馬生自號西樵子家住東湖藕塘裏朝雨看沉屋角雲
春風吹上堦頭水閒來著書還種花隣園日聽啼慈鴉
長鑱短鍥置不用自名樵者眞浮誇西樵大笑爲我說
曾夢羊城見高闕青螺壁絕抽紫霞黄木灣深瀉紅雪
羽衣前度指一山山高與汝同難攀西樵名山亦名爾
自今爾是西樵子我思南中有竒嶼萬仭羅浮障春霧
夢裏長從嶺徼尋醒來仍在江村住西樵何幸得此名
此名竟與名山爭騎鯨欲去不得意枕柯將爛非無情
念爾東湖濵日日放船好隣園有泉亭幽清似瑶島前
堤採蒲根中流滌蘭草就君長向東湖路時聽流泉不
能去今來翻作西樵歌恍倚空嵓桂之樹西樵今亦名
鸖樵薪烟蘇雨當凌霄西山縹緲不可見翺翔爭比他
山高南還將上匡廬頂看爾西飛一羽毛
　　　放歌為劉二漢中留别
王孫來時桂花發王孫去時春草生問君何以乆居此
只言為有劉生情劉生意氣邁碌碌好我逾于好金玉
解褐頻酤市酒紅剉牀不用霜芻緑我本羈旅人天涯
任奔走驛店聽曉雞旗亭折秋栁彈鋏辭里門吹簫渡
江口渡江潛作瀬上行驚翔之鳥傷予心何意君能好
我摯且深令予忘却蘆中吟朝來共藿糜前廡無用梁
生炊晩來共紅燭街鼔沉沉倒􁚐醁一日不見亂心曲祇
有倪寛相對坐牛角此際驩歌且相樂自此勿言淮水長
濁泥數斗淤難量勿云淮城有千仞當此高懷不堪凖
我今將住劉伶臺寒風斗酒長徘徊不然攀爾桂枝樹
且與劉安共晨暮無如唧唧鄉井情方春竟逐王孫行
臨行不識中心苦試看萋萋春草生
　　　渡河寄大敬徽之憲臣并呈張五杉張七梧姜
　　　　十七廷梧丁五克振呉二卿禎顧大有孝
河水將流澌東行渡枝津寒風吹襟裾使我思故人故
人在何所云在舊鄉縣炎天三伏時送我走江甸晝行
蘆中遲夜行瀬上淺三呉舊知予故呼我王彦渡江旅
集燒燭枝前楹歌發如流絲酒酣銜淚不能下低頭自
弄黄金巵座中有客向予指此是江東小毛子張禄更
名識被袍梅生變姓詳居市直前把袂愬疇昔賔客盈
堂盡前席銀缾高瀉傾一時金管豪吹快終夕自此至
江介車轂日來諗渡江一百日九十就人飲就人飲酒
可奈何他鄉歳月眞蹉跎渡江王彦今仍在曉日寒風
又渡河
　　　觀滄海歌讀愚山觀海集作
我欲登天孫俯視踏滄海躊躇志不决展卷發愧悔展
巻忽讀觀海集滄海蒼茫水波溢前開岱嶽捫夫闗下
撼洪河蕩奔日魯源村北闕里開聖門觀者難為才巴
西作傅詎仁術田何受易無文裁愚山慷慨董絶學朝
發魚臺暮姑幕斗柄千年指玉衡龍門萬丈飛銀鰐觀
于海弄海水只有鴻流亘天起浮雲瀉其中星漢簸其
裏前臨海嶠自凌躐那用江淮理舟楫青天泛浮槎片
片似落葉浮槎一過海鏡亭還看岣嶁蒼苔青女郎山
下丹花發驛使詩邉紅淚零獨憐此地李厯下欲倒滄
溟向天瀉歌成白雪好名樓題却黄金豈無價宣城浩
蕩不可數自有文章變齊魯渡海何湏漢將船驅潮不
用秦皇弩宣城好我如好璞䑕魄還題卞和玊我知宣
城知其深滄海滔滔涌陵谷當年刺舟還海中成連既
逝波濤空今來我亦望洋去隨君觀海乗長風乗長風
渺以漫但知觀海易不悟為水難奔濤澒洞震星嶽㣲
流浩渺揚波瀾我欲從之水潺潺瑯琊並厯下盡作臨
崖觀不信但觀觀海曲躊躇浩嘆蒼烟寒
　　　陳州村人或賦上陽白髪人者毛甡過聞而感
　　　　焉
河南河北不種麻上陽宫中無好花玉溝流水載花出
從此宮墻不能入宛丘東路桑落村漂流近在村東園
黄門持鷂晩歸寂公主望鄉朝負暄西山盗賊走春電
花落重飛舊巢燕舞鷺翻垂籞宿衣漚麻添作西宮線
金輿入蜀未得歸道傍不用傷蛾眉上陽白髪誰家賦
能使傍人雙淚垂
　　　食熊蹯口號呈姜黄門
坐我兩水亭飲我五雲舘中庖出熊蹯鮮濃滿螺盌青
梔花發桐樹凉紅魚刺尾游銀塘南風吹吹拂巾䄂下
箸一食神氣揚主人告我是難熟澳釡爍蠟三晝長晉
侯枉咎宰夫暴老龜須用千年桑
　　　再食熊蹯口號
易牙調苦辛伊尹負鼎俎熊掌亦我欲食之快起舞蹁
蹮舞罷雙淚流餔藜含藿肝腸羞爭剸夏后兩龍肉未
厭君夫六駮牛清絲嘈嘈酒滿鐘食熊并食熊蹯菘何
時借宿長楊舘更向山頭一射熊
　　　即席贈安陽許三禮進士南華山莊讌集仝朱
　　　　大士曾沈九嗣范令弟華葉大雷生祝宏坊
　　　　金燾諸孝亷作
鄴城才子東揚客新著單衫楝花白因尋神禹治河經
遂跨秦皇䌫船石當年獻賦意氣雄竒文驚動明光宮
夷門結客滿河朔蘭亭高㑹來江東炎風六月雨初歇
澹日熹㣲障雲葉樓船出郭栁港凉逺聽啼鶯駐輕檝
紅箋曾約西曲人油車空返東城闉船􁰵四啟信流發
大山小山如錦鱗南華山莊石橋裏句踐傳來照龜址
叢英茂木深滿園獨立空青一亭子紅蓮落蒂挂石槎
長竿曲上交藤花清漿凍酒襍𤓰李高欄曲檻生雲霞
過江許掾思如髮魯國朱家髯似麻葉公好龍有奇氣
中酒清譚更超詣杜秋有約恨未來蓮衣水面空相裁
風流沈郎善吹笛倩我爲歌古惜惜幾番凉氣襲袂生
一片流雲滿山白江東王謝未易期奉觴叠鼔稱南皮
菰蘆呉傖一何幸重逢鄴下黄鬚兒藤花初落日初暮
畵檝還尋若耶渡漫賦漳河銅雀詞但飲前山照龜處
　　　寳刀歌送姜垚逺行(并序/)
　姜垚公子游晉陽挾寶刀以隨
寶刀千金裝捽若朝芙蓉攜之入晉陽翼翼驚游龍晉
陽古地負朔易簫鼔汾川動春色砥柱峯高竹箭横天
門闗外楊花白翩翩公子裘馬新幡然願作西都賔竒
文凖擬㧞河嶽灝氣直欲凌雲津春風二月固陵渡九
坂羊腸太行路古署從教倒屣迎前途莫怨班荆暮我
登君榻裁兩朝夜譚新史傾洪濤徘徊忽綰柳絲别令
我醉酒心酕醄我不能為雲君已能為龍追君那得隨
長風去年曽買兩刑劍揚華一辨雌與雄雄者自佩儼
星列雌以與弟同追鋒今持寶刀漫嚄唶但使揚華似
冰釋從容麾示晉鄭間西去何人不相識
　　　睡石避兵上塢作
毛甡睡石石如馬漴漴水聲走背下豫章葉密風四來
葉摇隙開日灑灑老人釣水跪雙膝石穿膝穴釣不得
北山山頂有白雲早歸好避鴉頭軍
　　　浦陽江南五十里仙人嵓與百藥山相對峙毛
　　　　甡登陟之慨然成詠
十三始登山見山如見鬼十五見山乆踏之似牛豕仙
人之嵓對百藥驟見猶然起驚愕魌頭䫪足何處來頓
使嵓前倒行脚當年策彊執神鞭欲驅此嵓神山前彊
項不得卒到海仙人就居近有年四圍削琢作門闥轟
騰熇爚罏竈濶攅空岞崿起萬熖燒出丹砂紫花片在
旁有石類駕鼇前當巨石鼇將逃脩鱗入溪淹鼇足昻
首絲絲細噴玊或傳此鼇腹虚空仙人産兒坐當中八
月水枯穴溪底硃旗石竿羅青葱枯查倒海挿石罅千
年海生石山下祇恐此鼇負嵓去黑風驟雨駭秋夜楓
橋山人老蓮子曾畵富春江山水一日畵得一幅成當
此一月不得似我今勉強攀天闗仙人作歌留樹間向
前倚樹和歌去西呼茅狗聲斑斑
　　　山有石翁嫗
樸父不死東南隅千年老病無衣裾黄河不清父不死
却在山前緑蘿裏緑蘿垂垂坐兩石石裏生成有骨格
世傳老父好此山挈嫗同來作家宅早間洗頭玉女盆
晩偷鬼火燒松根紅杉紫桫藉衣履乳麑鷇雀成兒孫
琵琶灣頭有少女紅裙猩猩對風雨黄姑却上天漢邊
日盻流黄最心苦老翁宴坐絶朝夕春花滿頭秋月白
天呉欲牽老嫗去只挽嵓頭桂枝樹山有翁嫗桂有枝
羡君婀娜長無知
　　　題倘湖讀書圖爲來十五集之給諫初
　　　　度
倘湖先生讀書處幾叠湖山繞春樹綵檝初為錦沜游
隱囊高踞繩牀暮皖江司讞曾守城登陴註易退賊兵
還歸青瑣頓辭去封章十七留筐籯湖山盤盤築書塢
臨湖幾度清明雨碧栁朝開彭澤樽紅衫夜伴香山舞
前年居我此湖北檜槳蘭舟蕩鸂鶒月明水靜語有聲
日上岡寒炙成色先生晨夕湖水濵披圖恍對滄洲春
羡君原有藍田筆寫出山中唱和人
　　　山霧引(并序/)
　予自江上還避人樓家㳫上塢之石橋莊早起觀霧
　初泛絮海中既為雺雨劃然裂響過濡洒而畢則早
　食後矣日渉山中境不能悉記寫此寄與舊游故人
　用代叙語
山中大霧暗高閣咫尺不辨閣前竹朝光初上欲破難
蒼茫如在環瀛間湏臾日色㧞松頂將破松枝漏光景
忽聞一響裂萬壑大霧驟歛如雨落我來閣中觀素書
窗紗几漆疑水濡竹根初青日初出此時已及數竿日
入山數載恐不深大霧欲破驚人心我將深隱共元豹
藏入霧中誰得尋
　　　擬古曲聽商生徵説彈琴作
太傅府中銀燭光永恩樓上月輪凉珠徽璧軫甚的皪
新聲舊韻何悠揚年少商公子彈成夜度娘欲踏園頭
雙蛱蝶恐驚門左兩鴛鴦
金烏薄栖墮翠林公子披衣拂綺琴梅花調發春月起
楊柳渡暗暮潮深名姝妖女判不寐聞聲銜恨獨相尋
子期眞善弄田連猶知音
飀飀閣中風脈脈絃上語海鳥汨緑波野鴨翻清渚銅
壺唈咽流春聲玉馬轇結生夜情手指擽捋不終曲心
想寂寞難為聽春花已靡熳春月又分明莫將卓氏屏
間意寫作雍門道上行
朱絃七條琴上絲白石一闕口中悲楚妃愁坐乆無主
王昭望鄉不得歸從君一唱復三嘆坐令春草生繁滋
　　　閉門行
湖南風生湖北凉買酒湖北吹酒香湖中女兒渡湖去
船頭雙載黄竹箱前湖荷花蔽湖路誰唱蓮舟買荷渡
紅船看入荷葉中欲採荷花恨遲暮明朝伏日湏閉門
莫行荷路傷荷根
　　　草堂花枝詠(有序/)
　避人後七年暫得歸城東草堂睹見花枝爛然不復
　能哭泣乃為之咏
草堂三月花枝紅東風細雨春濛濛夜來燈影動花葉
照見棲花緑蝴蝶墻東高閣翳紫霞隔墻一樹紅梨花
隣家少婦捲燈幔坐對梨花起長嘆幼時北里看鞦韆
梨花吹落衣帶前今來拾花種花子又是花開碧墻裏
　　　飲祁中丞東書樓同張四梯張五杉姜十七廷
　　　　梧蔡五十一仲光觀祁五理孫藏畵書事并
　　　　呈祁禮部豸佳姜别駕榦
清江細雨暗遥郭浮雲杳靄居上頭銀缾美酒瀉行客
招我東壁藏書樓樓頭遍挿李侯架玊軸金籖滿前絓
嘗餘幛子寫丹青更見屏開舊圖畵滕王蛺蝶銜緑苔
江都駿馬飛黄埃龍瞳欲㸃風雨下虎頭落筆滄溟開
憐予畵理本未晰金錯三過頗疑惑張杉同我快指觀
恍若洪濤盪胸臆于今只愛陳老蓮蘇州待詔呉興錢
烏程闗思亦超絶君家尚有祁蟫仙我欲雨中摹一幅
姜九西游賦黄鵠主人便起經且營細拂鵞溪栁條緑
酒清肉美催飲頻檐前驟雨傾盆缾畵成相視頓開霽
生綃捲出秦峰青
　　　寓高家亭子午日後黄大世貴蔡二爾趾舒四
　　　　起鳳戴金劉二漢中舒章周􁁊童衍劉三琯
　　　　移尊過飲率賦兼呈黄二翰樂大六舞高儀
　　　　淑光淑
天妃宫南一窪水前有高家小亭子女墻青草環曲沙
幾叠紅欄傍沙起水光如鏡千頃多風來吹縐波中羅
波心一徑似裙帶横橋結束分沿渦橋邊野花夜棲鶴
此地曽經種靈藥白日昇仙舊得名緑鬟姹女今難索
我來亭中値夏初菰茭接水生紅魚開欄移榻近沙岸
沙邉一望眞清虚黄梅未過又重五空亭尚對黄梅雨
珠傾艾葉垂碧波血濺榴花墮遥渚良朋好我移酒尊
烟雲萬叠迷黄昏斜陽暫啟照東壁明霞逺映迴孤墩
酒酣鐘鼔寺中發野火前堤乍流没清歌幾曲聲滿湖
黽吹蛙吟一時歇東湖深處黄氏園鳬亭依倚園東軒
雨餘嘗就野鳬飲亭中瀟灑誠難言此亭縹緲有竒趣
亦在南湖最深處良朋四坐皆盡歡恨不同留野鳬住
清明上已醉裏過他鄉午日還高歌酒酣起望南湖水
欲泛輕舟奈雨何
　　　放歌酬王孫晉詒别
東行不得觀滄海策馬復至南昌亭將浮沅湘入衡嶽
悠然萬壑踰青㝠南風五兩泊河渚酒酣日落將揚舲
忽言欲别王子去中酒起坐醉復醒王子當今一人傑
少小能文過江薛十五彎弓射浙潮二十裝金返南越
無端見我喜我狂傚我黛筆書堂堂千秋知已莫過子
他日青雲藉君爾此間好友倪與劉憐予詩句時追游
小弟戴金更多事日訓兒童使彊記爭知心雜指爪枯
錯應紛酬總非意那知王子八斗才落筆滔滔等閒視
君不見毛甡䇿馬濟上來夜凉獨上韓王臺車裝暫税
小亭子亭下週遭蔽泥水朝亦渡水出暮亦渡水入車
轂不得通褰裳坐相失猶然方幅滿几案蘸墨濡毫日
揮汗可憐貧賤不自繇役思勞精受人慢逝將西上黄
鶴樓先遣樊素迴江州仙人天上不可待白雲足下還
悠悠慿君送我千秋意瀉作舟邊新水流
　　　遣侍兒歸舟江口午日相待
王郎自迎桃葉船我今送汝還江邊水芹如帶曵艇子
波面晴帆共霞起宜男花發紅滿枝深江莫理絃鞉絲
渡頭喚買豆娘子正是我來江上時
　
　
　
　
　西河集巻一百五十六
欽定四庫全書
　西河集巻一百五十七
　　　　　　　　　　翰林院檢討毛奇齡撰
　　七言古詩(三/)
　　　上已與故人
他鄉既度清明節客裏重逄上已天當此暮春將盡日
不知歸國是何年可憐修褉蘭亭侶正値流觴洛水邉
洛城游騎行春晩曲洧晴沙盪日曛客子採蘭紆紫珮
女兒贈藥洗紅裙途中製得甄神曲讀與陳王不忍聞
　　　㑹川吟
君不見㑹川􁝘􁝘東南行千艘萬艫輓漕粟朝光未動
鉦鼔鳴滎澤既已堙沇河不可量通塞寜有分浩嘆㑹
川上㑹川樓觀雉堞高前臨闤闠穿長壕平欄斜抱濟
上橋欄邉紫蔕花千朶橋上青絲栁萬條千條萬朶花
共栁狂客樓頭舉桮酒紛紛車馬爭水流疊疊芻糧過
丘阜樓中有女貎似花長裙八幅裁朝霞持桮善唱採
蓮弄能使江南客心動大官駕舸􁀙球樓捲珠箔巾車
并明駝幪紗映雙目鳴鉦伐鼓上都去滿目川光起烟
霧更有東西估客豪鈿篋金箱不知數娥娥紅粉最可
憐朝朝暮暮娼樓邉酒酣襍坐理瑶瑟斜陽散落紅簾
前令我舉首心茫然君不見東㑹川
　　　夜飲倪之煌一草亭放歌并示劉二漢中王二
　　　　宏昌
十日九過草亭坐一日不過思殺我檐前况復梅花開
啾啾鳥雀啄蘂來蠟盤燒燭閉柴闥駙馬巷南街鼔發
㕔罏着火淹酒紅菜瀝菘羮下匙滑蕭蕭風起短袂寒
醉歌一曲那呵灘屏前積水見星墮暗中孤雁號雲間
罇浮琥珀燭光度起看梅花繞涼露東邸賔筵恍舊時
南鄰主第今何處相過莫使相見稀劉生斗酒能忘機
只憐王子清江去三過草亭人未歸
　　　登天門山望江
晨登天門巓俯瞰大江渚江渚浩浩環石根細激嵓花
散成雨嵓花灼爍當水闗秋棠石隙青苔斑盤旋曲磴
越叢莽峭壁直下波濤間峨嵋山亭倚博望與此東西
屹相向世人相視稱天門我來已㩀天門上天門嶻􁄚
朝日開峨嵋窈窕烟霏迴小鬟十五共追陟前凌縹緲
超塵埃青天萬里瀉空濶欲上天門躡天闕慿將峰頂
看浮雲不向波間捉明月横江江舘千古愁􁰃磯牛渚
思悠悠振衣獨上天門望惟見長江不斷流
　　　白雲樓歌(有叙/)
　游飲禹州州署楊花飛飛望白雲樓為嘆興
白雲樓高接天雕甍玉柱相鈎連上看挾飛鳥漠漠翔
雲烟下看垂溜懸飛泉慿欄欲數城外山卧聽潁水流
潺潺郡王夙昔居其間啓禎之際藩府稠郡王十七留
禹州當時各請建飛樓敕地命名巨細分博聞為最次
白雲白雲者誰懷慶君仙人樓居饗王孫嶒峵金碧日
月昏鈞天之樂歌管翻青娥紫袖抱瑟彈逈若細雨吹
雲間聽者若寐欲寤難天陰晝晦歡宴促蕩蕩城門烏
啄肉一從流寇亂中州萬瓦千楹總陵谷白雲樓今尚
存下有斷坦上有軒土中金絲盌井邉玉絲琖一絲直
萬錢萬絲十千貫摧碎棄井邉土澁石錢滿闢樓植瓦
作州署重鑿青天入雲住山頭日出揚曙光風裏楊花
落飛絮使君拾揚花飲我樓外亭通池引曲溜激激樓
前鳴持觴一望樓頭絮幾欲登樓百感生
　　　贈隴西羅生
金城河北飛黄雲隴西豪士天下聞結交意氣重然諾
令人不數平原君白臚赤鬣騁寒磧却到徐方作賔客
許汜難同下邳樓羅侯舊有東川宅凉風吹劒水一行
南遊莫宿陽平娼四維原是雷塘侣只問塘西十八娘
　　　飲廣陵舊城酒壚同胡五舍人張十四判官醉
　　　　後作
黄花開盡朔風起買酒揚州舊城裏沿城數里有狹斜
十五當壚對梧子溝頭水淺不照衣開元才子旗亭稀
江南雁歸不識路日暮且來江北飛
　　　㩦條兒宿謝墩書感
謝郎東墅春融融春鳩日啼高栁中小蠻朝粧裹花葉
開箱自揀春衫紅烏衣桁南綠波繞簫鼔盈船度春曉
不惜聽歌都䕶哀但道彈箏貴官好過江遊客遊且吟
草堂無復留山陰小蠻空上江南路欲賦江南傷客心
　　　結交行贈卞生利南
結交亦已遍那知有若卞利南洛陽劉生騎黄驔當此
匿影不敢前毛甡居都亭鬱鬱抱足眠東鄰有阿侯十
二學得彈箜篌酒徒載酒挾雙枕將買箜篌誘我飲先
期桑下逢金夫踟蹰那得石氏珠卞生利南未識面驟
雨衝泥似銀箭白騾氊葢油裲襠奪却黄金擲珠串爾
時在座酒未巡忽㩦鴉髩來如神毛甡素矯蹇詎敢當
此情酒徒相顧喜且驚毛甡辭讓不得成平明相約訪
卞生乃在南城之南曲巷裏前對市門後臨水水亭深
深出水㡳水波浮動嘗有風四顧乃在菰茭中横欄複
閣水面通閣中紅袖千芙蓉生平與少年相逢白鼻騧
不意厯此都乃過卞生家君家最易知易知復難忘但
唱結襪子莫歌團扇郎結襪當結君團扇徒自傷自傷
仍欲渡江去謝爾要予種桃樹白魚總駕蓮藕船且醉
城南狹斜路
　　　重集閻園醉宿賦贈劉昌言進士暨始大始恢
　　　　二令君
去年來此園荷根出水枯葉寒今年來此園雨餘又見
荷珠團此園乆别亦可念况復園中主人面春風送我
入洛陽上已清明不相見新禽啼遍蝴蝶飛畵梁乳燕
捎紅泥蒲葵滿徑草花落執手慰勞還歔欷坐我桃竹
茵飲我木瓜酒西亭懸葛巾東厨滌粱籔石枰分踞恣
酬酢樹裏斜陽散幽壑暝霧初開華燭明留我溪南最
高閣閣邃翳月光燭明照深樹我念主人情流連不能
去流連高閣月樹涼捲簾欲倒黄金牀主人本是金閨
客將赴長安曉馳驛有子承明獻賦還同向天衢展飛
翮我念主人不能去主人好我且還住空園寂静漙露
華落月幽清滿江路園花開盡當復開江南歸客猶能
來夜深相對情無已更盡亭前酒一杯
　　　灌湖聞笛
灌湖西路風蕭蕭湖心晩來生晩潮孤舟回泊漣下橋
横橋枯柳垂長條忽聞橋畔笛聲發逺趂風吹乍幽越
入耳疑聽塞上鴻回頭不見闗山月我今將上黄鶴樓
烟波渺渺思悠悠樊山再啓謝生宴蘋溪重汎洪崖舟
此時一聽桓伊笛能起千年江漢愁
　　　秋風來辭寓居吳陵後遷九龍岡作二首
秋風來兮吹客衣芙蓉閣邉秋蝶飛我行呉陵不得歸
故園八月荷花稀荷花有紅又有綺可憐不作游子衣
秋風吹吹墮流水
秋風來兮吹客裳九龍岡邉桂樹香我行海陽過江陽
廣陵八月秋濤揚秋濤雨來漲官閣可憐不得還故鄉
日上西陵看潮落
　　　宴秦郵逢故人將歸
膠西廟前見新燕秦郵亭邉折野桃相逢故人解黄綬
可憐細草抽青袍盂城幾曲假行幔甓社一湖横小舠
北來寓客有王謝南皮佳賦推劉曹高舘尚縈紅叱撥
美人正抱紫檀槽飲酣促坐倚酒樹氣合欲行遺寳刀
白晝翳雲翻碧落春風吹水漲紅濤仲宣避地登樓好
枚叔為郎去郡高今朝聽歌不盡醉明日看花空自豪
　　　江行感懐
石帆山下秋風起燕子低飛渡江水越客乗舟趂上潮
倒泝江陵幾千里龍江闗徼下水遲可憐五馬浮汀涯
江南王氣總銷歇山前幕府空逶迤我將浮江拾蘭葉
西上峨嵋看飛雪夜汎長江無限情獨坐江波望秋月
　　　艶曲
呉姬二十粧正濃横江甲第葡萄宫鬟垂倭墮鬒雲黒
天開曼臉新花紅屏前屏後不相見欲顧還憐掩團扇
翠黛遥分雨後山湘裙低捲風中練金張家世五侯宅
大者侍中小執㦸門左鴛鴦飛未連坐中桃李看成碧
陽春麗日照階戺曲幕重簾兩相啓錦瑟斜牽寳篆明
銀牀背樹銅盤紫夜來明月海底珠江魚尺素天邉書
五都宻意投宋玉茂陵多病懷相如沉沉夜漏發魚鑰
先遣雙成恣驩謔赤鳳青鸞婉孌殊女師太傅然疑作
烏啼著曙火䗶黄風吹雨霽愁山陽喟音宛轉屢哀歎
歡情失據還高唐瑶袿綵服九華帳不是人間是天上
漢女燒珠减怨思曹王撫枕増惆悵扶桑有木西有枝
雙鶼到死猶相思竹竿嫋嫋溝頭㑹挾得錢刀當對誰
　　　集宋中即席贈梁園諸子
夏城西望春雲輕大䝉小䝉花欲生晩來飛雪灑寒兎
誰著梁園舊時賦茅堂風細酒復香江東才子還遊梁
故園賔客乆寂寞魏生雖老猶康彊東過太丘里曾訪
練公子公子亦逺遊空看鄼橋水我今將上商丘驛一
宿侯生著書宅四憶堂前吟未成無數松楸繞南陌當
年侯氏嬗耆舊更羡忠貞練司寇中原遺跡總草萊况
復微文落人後菁花被地􁋍葉開座中猶是梁園才茫
茫一望傷心處只有梁王舊雪臺
　　　投寓長橋蘭若聽竺蘭上人彈琴
我行太湖傍不見太湖水長橋蜿蜿如斷虹横卧青茅
白茅裏天風騷騷吹客衣我行不住增心悲湖邉蘭若
種蓮葉中有竺師作蓮説香氣吹開一片雲涼隂堆作
千年雪飄颻擕我入深處湖口相逢宛如素笑彼漁郎
花底來憐予窮士蘆中去秋庭日落當夜陰竺師為我
彈鳴琴青天澹澹湖水深秋蹌初作元鶴舞􁀙􁀙再起
蒼龍吟我聞黄華子秋風生古道客子時一聽日夕傷
懷抱又聞走馬引躑躅荒山曲草根纒其魂蒺藜傷其
足豈如竺師之琴悠以閒上有千仭之高山下有萬里
之波瀾客子聽之心連連竺師為我記其然須知我意
千重逺只在君彈一掉間
　　　桂樹謡為劉進士謙吉尊人雙壽
射陽湖畔清淮隂團團桂樹環深林大枝駢榦翔緑禽
小枝千蕋千黄金大枝小枝高雲深高雲熠熠滿庭户
前列層城後𤣥圃葛葉裁裙拜木公桃花靧面隨王母
木公垂老髪未皤西來王母能高歌嵗星掩映動瑶闕
婺光燦爛縈青螺雙雙相對驩如何君不見劉伶臺下
有劉子七十高堂共甘㫖舞袖新披宫錦袍稱觴况挹
仙厨醴人生有子貴如此君不見劉家桂樹漢代栽淮
南千載猶花開
　　　集淮陰舊城醉中送白門任金吾北行
鳳凰臺上金吾子醉藉寒風卧淮市列㦸曾扶春殿前
幽居近在秋花裏蕭蕭蘆葦徹夜鳴悲歌一上韓王
城黄河倒浪赤鯨動青天曵日孤鴻驚茲方卑濕不可
住欲看燕臺築金去短帢還羈一飯亭長帆竟掛三洲
路我同衆客解佩刀㩦罇共餞青龍橋花宫百八總寂
靜呉姬十五猶妖嬈我欲勸君酒漫歌折楊柳楊柳垂
細條霜花著人手霜花撲簌淚滿裾相思常寄加餐書
竹竿籊籊任公子莫向長安只釣魚
　　　春日同史使君遊潁上過張良洞作
鈞州官署曉日紅披衣騎馬遊城東環溪斜度石橋濶
春風吹入幽嵓中嵓前有花下有水巢父由來此洗耳
當日張良未報韓側身學道長居此玲瓏破壁啟雙洞
旁有訾仙抱醯甕洞閉長留碧海雲嵓傾不下丹山鳳
使君慷慨起開鑿重見幽棲舊丘壑二月良辰天氣新
士女同來種紅藥我慚巢父對水流使君立志需封留
鳥啼花發水漠漠山空日静春悠悠流連襍出酹酒醑
將共使君返州府女伎能為楚漢吟且向嵓前再歌舞
　　　洛州寒食二首
洛州城東李花白遊子他鄉遇寒食晴絲百丈罥馬蹄
留滯嵩陽歸不得道傍欲折楊栁枝手把長條三歎息
洛州寒食栁葉明春衣駠馬城東行遥天風息鳥啼緩
薫人日暖蟲飛輕女兒欲上鞦韆板愁殺江南孤客情
　　　於黄申光禄宅豪飲
楚州多賢名首推光禄君譬如鶚在霄矯矯離人羣我
來楚州甫三日便向甘城訪遺逸叔度能傳外史書潁
川曾進通侯秩罇中酒滿座不空酪漿傾出桃花紅金
砧緩切鹿頭鯉銀匙細攪熊蹯菘酒酣有佳客清歌理
蟋蟀呼彼座下人吹笙鼔瑶瑟吹笙鼔瑟揚素歌盤中
㵼酒如懸河大官庖廚乆無餗我愛樽前舊光禄
　　　河隍司馬吟贈王司馬
河隍司馬金閨客家住蘭州大河側入塞驚聞竹箭聲
沿門盡漾桃花色東流近海瀉入淮鹽溝鐡樹難疏排
龍隨九畫驗神術魚山屢塞眞竒材臨淮千里慶平土
誰識陽平舊明府濩澤帆檣任徃來江都父老還歌舞
夫君係屬本右軍嘗書白練羊欣裙力持鐡帚埽輕霧
高懸銀榜如浮雲生平文酒過五絶况復肝腸對冰雪
廣武城頭發浩歌金城闗外驅寒驖我尋舊友淮水濵
慕君高誼高嶙峋枚臯有里皆佳客劉安滿座盡仙人
曉衙初啟幕烏煖淮海相逢在秋晩嵗宴難聽越客吟
晨炊又値王孫飯秋風瓠子天馬來從君一上劉伶臺
大河積石從天下河水東流亦壯哉
　　　楊童子歌(有序/)
　楊進士才瑰童兒九歳文諷俊妙玉膚色持觴隨楊
　君後相驚神也坐語新叶燦燦妙理書媻面長句與
　之思少時亦自見頭角今就暮落故鄉故人子李焜
　李曜長大蹉跎無復識知近狀見童兒不覺生有羡
　意未請字曰楊童子
楊家童子方九齡錦襠朱㡌垂銀鈴清神皦皦濯寒玊
眸子瞭若秋雲澄當軒傴僂出拜客騏驥銜花鳳梳翮
滿堂一顧嗟嘆生出席驚看墮雙舄逡巡行酒有神矩
屬對吟聨盡好語胸中了悟懸鏡光言下相通似桴鼔
坐來咽項當酒巵欄邉羣嫗思攜持羊欣未長衛玠小
何物生此寜馨兒我聞關西楊伯起學術能明號夫子
數世皆生倜儻人皆與楊童妙堪比又聞揚雄誦綿竹
有子童烏出塵俗楊童今且勝阿烏况彼非烏總碌碌
醴泉有根草有本進士楊君擅材分竒文海内爭頌揚
事親庭下能温問宫袍初著春宴稀高堂念切曾馳歸
三年重對董鼂䇿至今侍養藏庭闈楊君孝親宜有
後嘖嘖楊童豈常遘銜君美酒復羡君不惜長歌為君
壽楊童子真罕稀手籠金鎖金花枝他年把筆㸔花發願
冩毛甡座上詩
　
　
　
　
　
　
　
　
　
　
　
　西河集巻一百五十七
欽定四庫全書
　西河集巻一百五十八
　　　　　　　　　　翰林院檢討毛竒齡撰
　　七言古詩(四/)
　　　黄浦午日作
海榴花發日正長我游滬瀆逢端陽朱絲乍綰艾符小
畵舫欲開蒲葉香南風吹水水波動簫鼔中流逺相送
入浦疑投碧玉壺滿盤堆出黄金糭連橈並纜宛結筏
驟見戈船遶堤發横矛舞槊戯艣間紫斾紅旌映天末
須臾甲士振臂呼盤旋五色蛟龍趨㧞幟似將驅海若
哀歌直欲驚天呉主人徐幹發清興况復風流對仙令
碧醑頻傾細琖廻紅船幾處新粧靚當筵絲竹次第陳
沐蘭剪艾申江春十年未續羇栖命欲繫新繒愁煞人
　　　秋潦接友紀事二首
六月無雨河岸枯七月雨水填居廬牆頭巨樟低接葉
傍水但穴鳬與魚錢塘潮水漲沙足上潮不共下潮落
君今晩渡當晩潮到門又値風蕭蕭
積水在門月在水主人明燈炤平地僕夫倚壁馬囓芻
相逢握手還欷歔楚生逺游橘為頌杜若為衣蕙為縫
主人酤酒榆作錢出門三借蓮葉船
　　　抱鴟出門行答王兵曹
抱鴟出門苦無力棄錤欲鉏鉏不得君家南面過百城
令我時時動顔色前年就君觀秘書秋霖十日仍空虚
茅山未許抽金篋柿簏安能寫石渠交交桑鳸本食肉
有時食粟人不覺謂我嘗甘虀菜香此事從頭總教錯
君今譽我非尋常敢方李杜髙文章山前曉幙秋風起
那得寒釭熖影長
　　　題周昉畵楊妃調笙幛子
宣州長史筆有神貎花工貎丹州春風神妖矯絶凡近
徐熈崔白非等倫開元天子重傾國曾把名花比殊色
清平三調倚玉笙一唱沉香舊亭北太眞仙去上皇老
此事千年等枯槁御苑秋風落紫槐曲江春殿生青草
悠悠蓬島相見稀名花再顧無光輝宣州妙筆寫一捻
花樹蘢葱映雙頰恍若錦幔中晴風繞蝴蝶下坐妃子
嬌似春花間紅露寫朱唇頭上金鶯釵腰邉霞綺裙手
持玉笙思紛紜便將釵脚子挑入玉笙裏炙簧塗蠟曲
有方竹管銅匙細堪理不審寜王笛裏聲與此參差又
何似三月三日洛水邉我尋紅藥游晴川凌波遺珮杳
難續姚黄魏紫空嫣然誰展此圖向我前名花傾國重
新鮮花繁映瑶席障此蓬萊仙比之虢與秦合坐爭媗
妍只愁調笙度遲日花蕚樓頭呼不出我欲重吟供奉
詩興慶昭陽總相失崇禎待詔陳老蓮妙筆徃徃傳人
間安得倩掃呉溪烟頓使宣州三絶筆寫作浣浦雙流
泉與之重對開元年
　　　題呉趨唐觧頭畵贈四明周廣文山水幛子
灌莽日靃迷晴雲共洄潏山亭故幽遐惻惻人上慄呉
趨解頭唐六如寫來贈作雙瓊琚四明無數佳山水恍
見東窻幾洞書
　　　畵竹歌(有叙/)
　崇禎中陳二待詔洪綬為沈嗣笵畵鈎勒白竹題云
　萬厯乙未法華山貎竹數種在無用老人巻李長蘅
　見之嘆曰小淨名醉墨矣後為權要得去闗中人張
　道民脱白驔馬易之是畵一種耳西河毛甡觀畵采
　隱堂咨嗟為歌
昔時蕭悦恊律郎曾畵白竹稱擅塲豈如崇禎陳待詔
别為沈郎寫佳妙分叢叠葉竹莖坼剥粉滮青縱鈎畫
宛如塗𨽻手底枯横挂霜毫作飛白翩躚逸落勢宛轉
玉櫛銀鈿素紗軟淇女粧成一笑寒湘妃雨後雙眉淺
當時記得住初地偶借生綃寫幽意拾去人誰等法王
年來自哂供豪吏闗中張生頗俠烈八尺霜蹄易寒鐡
風梢勁鬛相估當正與斯圖鮮差别驊騮既死健筆亡
迂兒蓮子盡摧藏活禽生卉暫相見青天碧色回花房
勸君展圖絓庭戸白鳳䙰褷掣毛羽駿馬黄金何處尋
滿林瀟瀟聽秋雨
　　　鞦韆辭
東園紅繩百尺長花竿繡版懸畵墻春風鶯語吹緑楊
桃花飛映花竿傍阿侯家本邯鄲倡紅裙八幅裙帶颺
扶裙理鬢顧鮑郎倩郎催上鞦韆塲東園有女藏曲房
抛絲擲帶盤繡牀時當寒食呈新粧曾來旋舞雙鴛鴦
于今相對羞頡頏自憐不如繩上娘初翻曲桁孤鳯翔
旋廻巾斾胭脂香驚看欲墜低復揚桃花滿竿飛夕陽
　　　又鞦韆辭
北來小妓善懸綆春風翻花弄花影南人長裙掃堦除
依稀學得亦不如少時曾看鞦韆戲紅繩百尺逺垂地
此時正値桃花開畵版斜懸擲繩妓驚鴻舞燕花桁明
盤縆飛斾蛛絲輕圜墻觀看頓成市一時傾動蕭山城
十年兵革固陵口寂寂東園散花栁紅繩畵版不復存
此妓城南作人偶春深三月猶坐家脚能踏地手績麻
草青日出各不見翩翩吹落紅桃花
　　　與朱山人飲
山人好飲耶溪濵布袍角巾隨隱淪有時入山採苓术
手持㮨朸披荆榛方春邂逅廣寜路云返姚江百官渡
踏翻紅藥欹晩霞傾盡青囊瀉朝露耶溪溪水流復
流紫花初落丹花抽何時製得長房酒還飲龍山最上
頭
　　　送駱復旦明府補任崇仁
横秋官閣江日紅三巖散瀑生微風飄颻僊令挾黄綬
還乗彩鷁臨川中臨川山前曉衙啟橘樹蕉衣蔽堦戺
雲滿欒巴太守亭人來謝客諸王史闗中曾食華水魚
丈夫四十專城居長輿扶杖乆將起浮雲蒼□愁當車
黄金馬頭珠匼匝直上天門撞雙闕合浦仍還海上螺
巴亭又掛山頭月義烏詞賦矜乆傳黄門花樹猶新妍
揮絃夜坐琴高石種玉春耕蕭氏田朋樽祖軷下江滸
相望相思似秋浦他日人傳逸少書盡是臨川墨池雨
　　　和張公子花騾嘆(并序/)
　仝張公子飲康氏園芍藥蔽畮半萎藉地花騾跼足
　避紅行遇塞紅乃長鳴不前客有嘆者
張公子騎花騾踏花長向花下過張家園裏舊有花今
來且醉康少家青黄被地總難識中有嫣紅好顔色洛
陽方春明溱洧已渙渙芍藥家家開紅白互相眩白花
􁁜􁁜散千蝶紅蕋煇煇映雙頰一夜東風起上林彷彿
霜宵墮丹葉康園邀客開錦巵落花繞路生紅衣客來
迸作香車泥車塵撲撲飛馬蹄花騾入門獨遥顧不走
花前落花路筋力雖瘦成嬌好視行歩歩來嘗惜萎羅
綺恍度扶風馬嵬里土中鞶結香未零石上連環碎難
理初看散蕋不忍踧繼見堆紅罷躑躅誰將獵獵快燒
珠頓使深深見埋玉哀鳴駐隴上有似王伯輿茅山一
嘆息千載生躊躇更如衛洗馬愁心著江樹視此春芒
芒流連不能去客作仰天嘆我為蹋地歌蹋地休蹋紅
我欲騎花騾騎花騾休蹋紅可憐紅落汙泥中汙泥落
紅亦無幾願騎花騾醉花裏
　　　淮上逢施少叅閏章自京邑還任抒意
朔風吹雨短袂寒都亭遊子加晨餐皇華使官苦乗傳
前驅羸馬來長安飛蓬索索墮遥梗此地相逢最堪省
韓信城頭白雁飛淮王宅畔銀牀冷蕭條古驛絮語親
薄游同是隆冬人百篇詩句驗予拙十年宦跡愁君貧
臨江分守界西楚閣皂山高望來苦何意天涯對酒巵
前事今情又重數君行當及休役車我留淮水還躊躇
追陪不忍暫相失晝談竟及宵燈餘重尋湖口渡湖檝
烟水蒼茫逓明滅祇愁南去見梅花驛使將歸遇冰雪
廬山崒嵂倒水青相期還發清江舲莫言知已重逢處
只在淮陰一飯亭
　　　喜逢南安趙司馬開雍入京率贈
去年渡馬湖便欲登君堂蹉跎入秋節流浪過海陽今
來本欲下横浦為訪湖西阻秋雨不見芙蓉渡口船空
摇白鷺洲邉櫓拒霜花發紅滿城洲前白鷺爭飛鳴凉
天清霽日初出忽聞司馬重還京贑江浩浩向東瀉馳
驛相逢贑灘下我為湖海老逋人君是江州舊司馬天
涯嘗苦相見稀相逢各道長相思丈夫忼慨爲知已此
地逢君感何已梅花凉未開春鶯又將語承明定留君
爲君酌斗醑匆匆斗醑恨未揭萬里王程更前發綵纜
高牽贑水寒相望秋山見新月
　　　人日途中登高作
去年人日馬上過今年人日浮江波沙頭草色又如此
故園栁條今若何嵯峨江閣蔽江口强起登高飲春酒
獻歳才看七日還離家已是三年乆江城送客綵燕新
家家門戸沙頭春誰裁百福銀花勝還贈三年未返人
　　　古意
木波城北霜霏㣲玉狼山下烏欲啼黄榆蔽闗落平渡
白月夜上高平西高平少年騁游騎仰視雲中雁來至
廻身却射榆影中忽睹刀環暗流涕刀環鹿速東隴頭
霜清月白雁門秋清霜秋下稷西塞白月夜落城南樓
城南樓上落寒月拂拭寒砧擣秋節玉杵㪣殘雁浦星
金雞唱盡交河雪交河雁浦何處尋銀欄綉帳夜燈深
燈下縈鍼長嘆息機中織素自沈吟沈吟但坐露華濕
藁磴􁀙瓏珮環澁四壁寒螿聽去頻重城哀角吹來急
去年逺寄到龍沙脈脈黄雲去路賖今來塞雁歸飛早
應見于闐秋草花
　　　柳花歌寓蕪城作
春風濯濯江南路吹過䢴闗到瓜歩䢴闗三月春草長
市樓大道怨春陽陽春初開日杲杲大道花飛一何早
清明漸近細雨來繞樹游絲墮縹緲游絲縹緲繞如霧
綰入隋堤柳條住隋堤柳色青瓏璁娓娓流鶯啼不去
流鶯啼處停玉鑣依依拂面盡長條揮鞭既度紅欄曲
驅車還上緑楊橋紅欄緑柳心斷絶隋苑隋堤有離别
新聲三叠何處吟弱線千條倩誰折可憐草青及春暮
可憐緑栁低還仆青樓曵翠縈酒壚白馬連錢繫歸渡
低枝毿毿接長坂高枝蓬蓬白花滿茫茫飛雪繞去遲
冉冉輕綿罥來晩翩隨晩蝶罥朱花緩向春烟拂玉鴉
幾時飄颻落西苑幾時流蕩去南家南家西苑兩相棄
流蕩飄颻日顦顇春風吹去不上天春燕銜將復垂地
初翻積雨障輕塵更度粧樓裊素茵滿眼離披不知處
愁殺東西行路人
　　　小補陀畵幛子歌(并序/)
　紹興城東二十里許曹山陶氏放生池凌子天翰將
　更名此山小補陀報母養佛令楊明府作畫幛子董
　孝亷為歌謂甡曰翰母禱于佛母而生翰翰痛母之
　亡故擬報慰云耳
君不見曹山嶻嶪東郭東中有巨磵開琳宫澄潭千尺
挿横嶂潭水濈淬潛魚龍巉巖兩楹架巨石石蓋倒水
空玲瓏踰波入石石四啟小舟蕩漾穿當中相傳神禹
舊開鑿手遣巨靈剷碧落斷鼇刳臂拄水心焚象抽牙
倚嵓角風傾雨削如有神清鐘梵磬交冬春天花散綺
布松壑好鳥説法通雲津㑹稽凌翰探幽𣺌記得前身
竺僮小慈王抱送稱善才仙姆留馨似阿保凄然思報
顧復情青山碧水空㝠㝠滄洲萬里巨波濶靈伽一片
蒼烟平濆淪海藏㧞平陸欲翳此山議修築祗苑恒河
到處名何必蓮花坐暘谷君不見宜興楊挺生丹青妙
絶無等倫又不見常州董元愷落筆超然起物外一爲
圖繪一作歌披圖當奈清歌何越州萬壑千巖裏不信
城東有補陀
　　　遊西施山園亭將歸題壁
西施山舘倚東郭曽住西施教歌樂複閣還留翡翠香
前池自洗胭脂薄我來醉酒正陽春大琴小笙壓上津
春寒日暮欲歸去一樹桃花思殺人
　　　上浙撫軍東巡詩
元精鍾嶽瀆勲望聯台堦分符專外閫授律尊中臺雙
旌白日映六纛青雲開雙旌六纛連天起白日青雲繞
江沚虞廷九牧咨上公唐世諸藩建長子藩屏牧馭捍
衛良司麾正値東南強斗牛區野拱神服呉越都㑹躔
奥疆春潮初發固陵渡二月東巡啟戎輅錦䌫新開龍
鳳城飛梁自駕黿鼉路金牙翠羽並沙轉將指滄溟闢
廣逺樓船下瀬揚漢軍弩石連山運秦輦蛟門蕩蕩海
上開從行願賦東蓬萊桃花飛作春前水自有金鼇渡
海來
　　　錢生行
黄槐花落堆路隅錢生醉借東城居翰林主人曽問字
朝餐還饋金盤魚凉風團團逐雲走白馬紅軒蔽高栁
秋霄健鶻思入雲撇眼摩挲薊門口薊門萬里薄塞城
此中那得留錢生王侯邸第將軍幕虚裁折簡相逢迎
大兒乗槎上天闕小弟裝金使南粤祗留屠狗抱闗人
燕市悲歌看明月舂山西馳不可待金馬門前歳星在
玊女空簪鷲頂花蒼龍枉耨麟洲菜􁔩衣膩帢抱史書
欲行無翼難追趨鴻飛㝠㝠附天末弋人纂纂將何如
昔慚柳季漫相許今愧錢生更超舉兒童攔路牽錦袍
賔客當車致綺語持桮挈榼送逺程翻然竟逐錢生行
秋風淅淅秋雲散江水東流空復情
　　　錦筵桃花歌為周公子玉忠初度
桃花初發清江春朱門又値懸弧辰汝南公子瑶島客
長與桃花比顔色庭前春酒一百盃麻姑買向餘杭來
泠泠如玉白如水願汎桃花獻公子持之欲飲泪滿巾
武陵杳靄誰問津當時露井懸月輪為求勾漏辭侍從
蕭然高寄四十年綵衣又復桃花鮮年年三月春風發
看折桃花上錦筵
　　　壽䢴上王夫人
䢴江激激連淮浦有母賢名播江滸弋雁晨炊隴上星
丸熊夜坐燈前雨年來八十齒轉高稱觴舞綵皆賢豪
西河游子懷芳節猶望揚州廿四橋
　　　湘湖採蓴歌
鴨烏山前春欲暮阿子前湖採蓴去藕根菱葉生滿湖
艇子灣灣不知處畵竿十尺挑碧絲香蓴宛轉生華滋
山前山後人難遇採得盈筐欲寄誰
　　　單廣文初度
先生手挹仙盤露早向南山拂烟霧篋㡳新藏栁粲書
人間爭誦張衡賦絳紗深處自傳經乆有安車詣伏生
堂下啣魚曽卜象庭前綵鳳舊知名今來喜共香山飲
通徳門高到來諗不信樽前奏綵衣試看天邉散雲錦
　　　李日燿日焜同解省試有感
生平自恃鸞鳳姿不與凡鳥同宿棲所交老成皆特逹
少年不敢爭雄雌有友名高被謡諑曾徙塞外二子遺
早驚夙慧肯委贄敢云左挈而右携一朝顧盻刷毛羽
摩天拂日同時飛自憐老大困車轍兼之良友羇邉陲
轉因二子驟發跡拭眼不覺雙泪垂上林飛飛有歸雁
春來繫帛嘗相追他年扈從陪羽獵萬一得傳使者辭
　　　赤毛行贈姜之琦公車
赤毛生神鶵磔磔稱豪鷹騏驎産渥洼削耳杉竹成㑹
稽才子姜武孫揮毫灑墨如翻盆進賢八代好家世垂
老未入承明門生兒晞髪甫就試便向金臺獻名氏内
苑轟傳竒木文草堂羞教侯芭字古來傑物生有因櫪
邉老馬眞英神
　　　壽王將軍
高牙百尺横江啟獨坐中權繡幢裏劇孟肝腸熱似雲
嫖姚風骨清如水龍韜虎略轉戰開男兒三十眞雄才
春江千頃桃花浪㵼作軍前酒一杯
　　　青省吟為祁中丞徳配商夫人壽
爛柯山前楓葉黄西來青雀銜𤣥霜翩翩神女雕錦裳
長懸玉珮寒花香上堂拜母曰母彊提壺願進青瑶漿
元英之始十月良明飈暄日當春陽黄金為罍玉作觴
維予亦得瞻苾芳伊昔司憲抒紀綱夫人每預緘青箱
靈修浩蕩還帝閶碧霞遽授刀圭方夫人偃蹇稱未亡
從容勉子為范滂况曾幼侍太傅堂喜吟栁絮因風颺
只今顧婦盈閨房金箱玉篋分象牀東方日出照杏梁
少者挾瑟中理粧從來三婦成豔章其中鮑妹尤非常
寒花燦燦錦帨張滿堂應製天孫襄微文乏彩慚飛鳳
願同青雀低相羊
　西河集巻一百五十八
欽定四庫全書
　西河集巻一百五十九
　　　　　　　　　　翰林院檢討毛竒齡撰
　　七言古詩(五/)
　　　樂府新歌
漢家伊洛本京畿梁王樓閣擅閨闈大道雕甍十二翼
曲房繡幔幾重圍日岀紅櫳疑鏡照雨飄翠網似絲飛
蘭牕玉女爭妖豔雕鞍公子鬬輕肥北里笙歌新宛轉
南隣桃李舊芳菲何悟流雲能作黛判將新葉看成衣
鳥鳴私弄昭華琯花影重移帝女機碧波欲漲眉㾗淺
斑竹初生泪㸃稀游童挾彈從教騁蠶妾移筐始畏饑
才子五侯中第返使君千騎上頭歸不信羅衣半夜襞
詎知華轂詰朝違疇能結帶非雙縷若箇沉釭無九微
團扇障聲猶障面長琴連軫亦連徽生兒年少為盧婦
上客吟多是楚妃抛繩舊事隨春電覓釧殘粧及晩暉
莫向屏前怨日出自有花間歌露晞
　　　宋憲使雪中飲席
越王城頭白雪墮宋公臺下朱旗翻毛甡抱刺走滑滑
開轅交棨謁者煩宋公望見倒屣出後閣重開雪如織
瑶裾珠履塡滿堂共見毛甡動顔色沈沈官舍止且留
恍疑身在蓬瀛洲梁園賔客重嚴馬鄴宫飲讌來應劉
當杯卓斝論今古睥睨如虹氣如雨天人要妙多可陳
輓近紛綸少相許青箱縹軸萬餘叠世本從頭細標揭
韋相能傳楚傅詩楊公自授闗西碣清譚滿座酒滿罍
當前誰是乗時才嘆生五際大文作歌成四壁悲風來
自憐置身苦不早世事浮雲總繚繞未識南樓詠裏情
徒傷北寺車中草逡巡欲退轉䠥􁌣何幸相依邁前哲
剡川早有戴安居南郡将留仲宣轍君不見宋公暫止
㑹稽署将赴臨安臬臺去第五難遲浙上車寇君不借
江東路寒風相對飲醇酒朝發山隂暮湖口東西相望
去住難一聽清歌一回首君不見平臺飛雪賔客多毛
甡對酒呼如何
　　　維揚贈姜侍御圖南巡鹽并祝初度有詩
長淮浩浩出桐栢上引江流下䢴澤揚徐舊地斥鹵遙
炙素熬波海濤坼當年齊相計利開呉王煮海雄齊臺
木華作賦無遺句桓氏成書有軼才蘭臺侍御掌文史
更作巡方繡衣使巋然霜陛二三人治此鹽官幾千里
高冠柱後平準書豸頭豹尾懸商車烏衣監部識門第
白簡彈人工走趨此方懷舊得遺烈漢代張綱棄車轍
君今攬轡頗有餘况復從游盡英傑良辰游讌載美酒
長向隋堤看楊栁自笑毛甡淪落人乗興還能厠奔走
蕪城草黄時苦寒城邉游子衣裳單多君理財日無已
天下未有如財難東西繹絡征戍繁可憐轉粟江淮間
書生開口理民用不登要路言亦頑男兒有才湏早立
姜君侍御方四十
　　　須邪行(有序/)
　里中貴君金書幛子來生却之於其塊情
須邪復須邪巷裏生諠譁瓦确撇撇墮烏鴉近前問何
人云是來生行歸家寒風西北來吹出衣中紗入門何
所有石甑浮魚蝦門内何所見不見蟲蠡鳥毳與蝌蚪
但見滿壁綰結成秋蛇東隣有好女本是邯鄲媧練裙
八幅不刺花願生為書之生乃對此長咨嗟西隣有賈
人日暮載一車美酒百甕黍千斛為我大書雲錦如朝
霞我乃前致辭願君勿為呀君不見鹿幘堆左壁飛蓬
索索垂鬂髿又不見鹿鞾堆右壁着履踏地胝紋斜嗚
呼須邪復須邪
　　　將渡江贈日者過訪
道人過我青谿堂荷花滿池白日長我知凡事皆有命
君能縱譚我能聽十年躍馬志未成今來重向清江行
君歸若遇秋風起莫問江東張歩兵
　　　陳黄門台孫病中招飲賦贈
兩年兩至淮隂城敝衣懷刺羞禰衡幾回欲問元龍狀
百尺樓高那能上今年我從中州來清江未渡猶徘徊
元龍豪氣果無敵况是文章老宗伯我來此地不一逢
枉作梁王倦游客平明挾帚到門逺正値陳公病偃蹇
門生扶病籃舁前深恨從前見來晩青蘭繞屋芝滿堂
金壺玉椀傾寒漿座中羽客傲五嶽庭前佳子超諸王
斜陽冉冉拂高木細雨牕紗度紅燭擲麈揮桮總樂方
挾矢張弓坐追逐夫君今作臺諫臣當時曾宰春江濵
春江江郭跨東越萬里迴潮瀉飛雪每到三秋水落時
一望西陵最愁絶西陵游子去復來逢君又是榴花開
病中記得觀濤處愧少枚乗七發才
　　　宿山寺書壁
小溪淅淅覆草裏大溪㶁㶁長松間高嵓雨聲落松葉
一夜冷徹桐君山山中寂厯忘近逺再宿始知路深淺
南朝寺僻春到遲我來四月猶花飛
　　　黄姑取妻詞四章(有序/)
　毛甡已渡江與友飲馬洲城東村村人兒贅前村家
　女匱婚儀議離處數年至是年七月六日適合甡見
　此戲為作此詞有生倫比似者稍稍諷解
黄姑取妻美爪指日倚天河織文理取妻操作理固然
傷心只在天河水河流秋清白如雪爪指簇簇心腸絶
人間小女較優劣嘗恐乞巧坐成拙
黄姑取妻多綺緆黄姑兩髀赤見骨牽牛入市賣不成
歸坐營室泪如刺當時被驅河水邉祗少二萬青銅錢
取妻無儀不得前從來天上亦使錢
黄姑取妻妻嘗在東夫在西妻立機上晝夜啼黄姑飯
牛牛不肥七月七日河滿隄呼車渡河汨汙泥河深無
梁艇子遲着履拂靣坐低帷簌簌隔河聞午齝天帝有
命夜渡之城頭烏鵲爭枝棲銜唇結羽造履梯露零襪
泫烏背欹誰知天河今渡來
黄姑取妻賣黄牯七月七日洗頭雨雨乾水枯黄牯乳
黄姑取妻共一處黄姑上堂拜阿姥
　　　試茶歌
東呉種茶白石株建州數處皆不如漸西漸東總甘辣
㑹稽日鑄天下無春雷殷殷雨花薄瓜蘆小頭暗生肉
風吹枝亞甲拆長鵲唇鶯嘴捎雲凉我來試茶値社後
少婦入雲緑洗手山頭爛石膏沐多雪礫霜崖絶枯朽
青絲籠子翦香葉箬裹焙成巻銀鬛不需木棨共桑砧
何用銅匙并鐵鋏相攜且試耶水濵青黄黑白甘苦辛
粗柑細蘗似難較雞蘇狗棘非其倫須臾地罏活火起
沸向花堦石蘿裏半杓疑分乳窟泉滿船剛載南泠水
傾來清瑩作冰雪掃却黄瓷細漚沫分明眼底見幽蘭
驟使胸中斷消渴昨年曾向顧渚回一槍試後棠梨開
宣州瑞草襍紫笋䝉山石花猶緑苔㑹稽新茶眞莫並
搨腹頓教肺腸靜亭前風落増永摇山頭日色皆清冷
今朝歸去踏葛蘿明朝飢渴知如何㗋焦舌燥且勿苦
聽我開口歌茶歌
　　　逢姜九飲
昔年遇爾春城東山前十里桃花紅今年逢君値春雨
幾樹桐花落寒塢壚頭汗漫傾酒巵與君曾賦春游詞
夏王陵東南鎭西紅粧灼灼如朝曦朝行採花暮歸遲
緑楊鶯語春晝迷可憐春晝鶯語澁君欲行春待春及
君來能宿酤酒家爲我且醉山桐花
　　　桐江王生長身幹一丈餘二尺遇于城東里有
　　　　長句
君不見伍胥挺然一丈身猶能挾弓報楚人又不見王
商八尺坐未央單于仰視皆□徨君今一丈乃有餘獨
行道路垂衣裾丈夫困窮亦時有東方瑰奇挾兩肘日
棲金馬索升斗不如侏儒飽食且醉酒毛甡自視負七
尺仰頭看人乞衣食有時春至戀春色頺然將老終可
惜我今願君東到蓬萊山山頭日上花斒斕挾予兩翮
同追攀又不然驅車仗劍出天外坐予車下吸沆瀣與
君俯仰且有在焉能傴僂還曲鉤依時逐例爭封侯食
糠食肉兩不休
　　　山居庄家女種蓮子許粒小鉢厯日五銖隱然
　　　　有鉢底忽花鴨唼去惜哉作蓮子
蓮子有心能作花女兒採蓮先採蕸分蕸擘花得蓮子
欲問所遺隔花市若耶溪頭千葉蓮風吹蓮葉葉田田
年年上巳自抽葉不用栽根理雙檝盆頭有水照衣履
長洗釵魚作風雨投將蓮子裹燕泥囑子泥中發辛苦
團團小鏡貼波出隱見荷根起抽立風前捲鬘粧不成
雨下抛珠佩來澀當堦花鴨睡花穏竊入琱欄覓新菌
不念紅衣晩歲稀竟使朱顏早時損耶溪五月茭葉凉
畵船兩漿􁒷横塘女兒只向東隣坐不採蓮花心自傷
　　　鎌麥詞
鎌麥鎌麥斷篲束刺來子歸家初夏四月早起著犢頭
看田左右皆陸穱獨我滿田盡羊角暮歸著接䍦看屋
左右皆剥䆅獨我滿屋盡羊蹏三春風雨亦嘗有力田
卒歲難逢時壠頭小鳥日呼呌架架格格曾何資來子
告我當鎌麥恐歸如我鎌麥詞君不見前村老翁収麥
斛一甌兩匙貯筐簏官車栗陸爭載趨尚揭空筐覆車
軸君不見少婦今朝鎌麥歸明日下田食瓜葍
　　　湟川詞贈别
趙王城邉百粤臺湟川渺渺連州開羨君南上湟川渡
五月驅車嶺頭路繁花滿縣襍荔枝迎君勿訝君行遲
今年竹布裁五褲明年椒穗垂兩岐紅亭酒香日炎午
五兩薫風動南浦他日貽君陸賈書莫向人間道新語
　　　長歌送顔泰颺北征
黄雀巡檐游不及蒼鷹飛神虬雖夭蟜不若駿馬馳丈
夫慷慨負竒骨左顧流沙右溟渤手持寸莛撞重闗足
下浮雲葢高闕當年定交三市東緑巾碧髪雙顔紅輸
心對面指山嶽仰天嘘氣垂霓虹力持壇坫十年乆獨
捧銅槃殺雞狗飛葢爭馳鄴下才揮毫共集梁園友倦
游曾著亡是篇世人拾得驚相傳珍臺珠樹散霞綵青
霄白鳳翔雲烟馳驅河洛結瑶珮徘徊宛委搜瓊編縱
飲那知有時代同舟便足稱神仙横行萬里渺難顧奪
得宫袍展雲路卞玉誰教暗裏投邢顔却被宫中妬子
房豪氣不可除一椎誤中秦王車舉頭大笑趿衣履清
江細浪開芙蕖倉黄萬里帝京道挾冊長安待明詔幾
叠黄金臺上雲一羣冀北風中踔丈夫相對意氣眞飛
揚䟦扈皆殊倫晴郊一送顔光祿思殺鏤金錯彩人
　　　送姜二承烈之都門
丈夫居家不遂意翻然㧞劍游帝京滹沱萬里白雪盡
薊門千頃黄榆生輕車掲掲走析下燕市風雲起叱咤
懸金時上九成臺挾冊當來五侯駕我從君行袚君轍
讀君雄文嘆竒絶向使馮唐早濟時魏邴蕭曹豈堪説
春風吹開楊栁枝同舟元禮神仙姿㑹乗虎觀青雲去
莫忘龍山夜雨時
　　　訥齋詩題史四廷栢南園新居
訥齋先生好園居前庭一池長種魚垂幔或臨右軍墨
滿牀盡叠張華書廬蝸車蠋苦未展更闢南園重修翦
泥水空纒鄴下垣丘樊自衛山中饍當堦紅藥映虚牖
桂樹團團拂清晝徑外爭看求仲來墻東誰是君公後
君今弟子喜更彊公超成市非虚揚絳紗前後鬱相望
悠然絲竹彈深堂堂中顧盻總芬潔别榜一軒名煑雪
童子飢然土銼寒袁安醉抱冰壺裂南山敝廬空自憐
陸居非屋水非船難尋西瀼浣花去僅留北幹松風前
從君願續小園賦兼賦園中桂之樹他日能同汗漫游
應記南園讀書處
　　　看月書事(有序/)
　七月十五夜中元偕吳二卿禎飲商太宰宅樓酒酣望
　月去廣寜橋顧見龍華寺說法事鬼食漂燈流燎幡幢
　鈸鐸男女鱗脊如晝便相走觀卿禎躅足顧予曰子才
　士需立賦所見務其覈實使人省得知勿以虛叶何如予
　傚元白長蹋歌使商命說徵說各記憶書于篇
七月十五天氣凉酒酣浴罷單衫長出門連臂看月去
同到廣寜橋下路廣寜橋上坐萬人項背軋札如魚鱗
廣寜橋下水波淺大船小船波上轉船中所有更奇絶
云是中元鬼時節明燈灼灼浮水來萬盞千甌乍明滅
初疑火樹蔽江渚旋道流螢墮秋雨横波落石飛彩星
極浦銜珠散龍女旌幢高引紙葢揚旋風吹葢隂燐翔
吹螺擊鈸撞法鼔迎照當年淨飯王飯王大坐正設食
盆供盂蘭有名色龍華作法甘露殊細灑楊枝散涓滴
橋邉婦女坐相待各守亡人紙牌在女為爺母婦為夫
熖食從教滌清瀣呦呦壯女向天哭少婦羞人隱牌宿
苦無紈扇障燈紅幸有珠旛裹頭緑呉生顧此發長嘆
謂我長才屈柔翰相逢若此賦不成空復從前惜良旦
我歌數句月自來終歌此曲纎雲開廣寜橋上人無數
忽聽歌聲首盡回
　　　雨中聽三絃子適女士王玉映將之呉下過宿
　　　　蕭城西河里因作長句書感却示
汝不聞三絃聲最悲啁嘐哳軋誰所為天心雨落風迸
裂坐客一時雙泪垂三絃初開彷鞉鼔萬厯年來重張
甫曹剛不作甫不傳何處新聲到江滸當前撥拉如訴
説漴漴嘈嘈漸相接絃聲復襍風雨聲拍散音繁語嗚
唈江東女士當代希㑹稽王氏留烏衣著書不讓漢時
史織素自憐機上詩清暉閣中父書在綵筆長濡舊螺
黛吟成紅雨滴口脂行得青藤繞裙帶風流遺世姿獨
殊將從秦氏聽啼烏朝行賣珠暮無粟天寒䄂薄凉肌
膚可憐兵革滿衢路欲望西陵過江去﨑嶇宛轉進退
難祇恐行來且多誤昨宵行李深巷宿聞汝空奩脱車
軸今朝寂厯風雨來令我停絃撫心曲梧宫木落愁復
愁女墳湖畔今難留君行𣺌欲向何所長江浩浩還東
流蛾眉掩抑自今古况復哀彈最凄楚今朝自雨昨自
晴不盡三絃此中苦從來出處難復難願君絃絶勿再
彈
　　　半面將軍歌贈陳左府
半面將軍年四十南戰羊城北馬邑歸來十載青門前
可憐立功尚少年當時投筆出闗去萬里鳴沙暗雲霧
弭節曾留都䕶邉連營不倚將軍樹乗秋代馬向風發
烽火蕭闗動京闕判將䧟陣入邉雲誰道張弓效闗月
長驅汗血仗蝥弧撒却腰間金僕姑論功較戰課先後
不讓唐李那讓呉十年埋劍在田野欲向蠻天洗花馬
嶺樹叢叢蔽眼來瀧川浩浩當胸瀉樓船南下共楊僕
射獵重教起軍曲從燔礟火燎顚毛不拊珠褌泣髀肉
焦頭滅耳志未成獨留半面哀人情誰憐射柳亭邉住
竟使垂楊肘後生
　　　汝隂蕭大行將赴闕東渡過訪抒筆贈别
君不見中牟丈人本負芻與君並坐氊氍毺又不見郢
人堊鼻頗未潔相對揮斤嘆竒絶丈夫有才貴知己伯
樂鹽車兩依倚何况蕭君司馬之鑑且無比鸞鳯集門
亦可喜吾聞蕭君奉使持節南海頭還鄉彤馬將淹留
忽當繩纓菅屨呼啾啾迄今負土已成室漢相三年將
就職我讀愁吟尚慘悽况復哀號在疇昔君家忠孝眞
莫當趨庭又有烏衣郎相隨千里學詩禮在道一時稱
驌驦與之偕上謝安閣洞口薔薇正花落急返平臺拜
紫泥勿教同舍占烏鵲陽春三月風雨多離亭樽酒應
高歌胥江渺𣺌烟波裏欲别蕭郎奈爾何
　　　書意贈西昌蕭伯升白鷺洲高樓
北風吹雪下江郭白鷺洲長暗寥廓蕭郎開幕燃桂枝
重飲洲頭最高閣江天飛雪千古情蕭郎意氣踰平生
清飈遥洗蜀江峽流雲欲撼西昌城連朝高㑹來鷺渚
爭躡湖西講堂履我登傑閣望江河君向空亭考鐘鼔
荒洲相接千百人東西十郡雙江濵寒能予衣飢予食
悠然歌詠忘昏晨丈夫誰不重意氣揮斥千金偶然事
獨成良㑹向千秋那羡平原與無忌春浮園頭枯草香
雙江雪霽開春陽奉常舊有好花竹至今人説平泉莊
期君更作春浮醉誰道雙江雪路長
　　　集曲水即事
青山百屏向南郭積翠横開曲池曲高樓一望秦山陽
流雲斷續梅雨凉夜來布錦錯燈火列坐庭深對歌舞
行童十二唱柘枝招摇背䄂低參差酒酣徹幙燭垂地
薌澤微聞墮環細主人潦倒脱絳幘尚引清樽照容色
交盡海内為名高相逢不醉徒自豪驪駒在門車在路
看殺庭前石榴樹
　　　送任雲蛟公車
九月芙蓉蔽江渚孝亷船載江頭雨金樽相把潮欲來
一曲離歌醉南浦公車十載憐計偕懷書屢上昭王臺
旗亭雪煖紫貂墮薊門酒醒黄雲開春官新制改書義
漢帝臨軒策竒秘郄氏中林選一枝平津東閣推高第
長安春轉花又紅玉騧鞭落驚游龍秋江潮上金魚美
盡在任公一釣中
　　　金鑑冰壺吟為張推官作
金鑑挂高闕百里無近光冰壺貯前庭徹底成清霜龍
山嵳峩起東府别搆蓮堂建鐘鼔金鑑朝懸紫嶠曦冰
壺夜滴清江雨冰壺金鑑絶世清臯陶淑問稱明刑外
臺分節下神讞朱花綠雀摇空㕔張衡機宻棄文網張
釋寛平析民枉從來張姓本連天何必張星在天上君
不見張公金鏡獻宸聽高鑒千秋著為令餘光并照寒
士廬伏櫪長鳴解馳騁又不見庭前綆綆朱絲繩銀牀
百尺縋寒冰冰花井乳相映發一時誰與同亷凌持壺
壽公公飲冰
　　　讀荔裳集安雅堂集感賦
當今作者誰擅塲山東趙王與萊陽王公士楨趙進美
妙與萊陽正相峙崇禎以還大雅絶逺溯嘉隆紹前哲
總是山東李白豪能使人間歌白雪今來三子起方駕
不數風流舊厯下幾囬東岱互稱雄一出中原便成霸
黄河九曲到海難東臨碣石流漫漫天垂百折亂雲霧
風吹萬里廻波瀾丹崖山前日初曉眞見蓬萊接瑶島
漢武看成朱雁來秦王渡處丹龍繞君文初著名荔裳
集成安雅斯為堂大文既布錦貝息黄鐘在御瓦缶凉
瑯琊天水渺難即惟見延清好顔色到溉忻從御史游
王筠故受昭明識每惜今人事工巧大雅當前罕分曉
但道江郎襍擬工誰言謝客新聲好往讀衍波詞輙思
王禮部長憲與大叅鬱若兩珠樹可憐同體異工曲白
玊分沙桂分木從教鳯羽蔽天涯寜止鷹揚距河朔于
今大雅煩若林鍾嶸三品空沉吟東看無數滄溟水一
望蒼茫何處尋
　　　别王恒
蟋蟀方在堂倐忽歲云暮窮冬雪霏霏游子戒歸路東
亭酒煖草葉稀臨行欲換征人衣城南王恒負意氣慷
慨向予歌式微躊躇上馬不能别韓信臺前看飛雪
　　　將歸贈丘四象隨
昔飲江南伯通里便記淮隂有丘子我今轉作淮上吟
贈君愧乏雙南金淮河蕩蕩淮水濁丘子風流絶凡俗
一見應教勝郭生再觀何必推羊叔逢來三四是子淵
傾樽暢飲黄花前道傍不數假王釣城頭空覓甘羅錢
凉風蕭槭度秋暮倐見寒冰滿江路芳草萋萋春又生
愁殺王孫欲歸去君家兄弟眞不羣元方曾侍金華君
在堂循吏未白髪中閨金母摇青裙最憐丘子本孝弟
欲渡廬江見毛義問寝嘗踰世子篇敬兄不辨鄉人至
况曾仗節急朋友一死一生見要乆白馬南馳范巨車
炙雞逺酹橋𤣥酒吁嗟友道不復持東行杵臼將依誰
見君不忍辭君去我欲從君那得知
　　　毛甡將行張公子礽禕贈甡踏冰行率筆酬之
我行淮隂非得已不共王孫釣秋水乞食潜行射澤間
避人還向珠湖裏曲江才子好我奇謂我落拓誠相宜
中秋高讌并重九人前徃徃稱予詩飛光如流歲如騖
渌酒黄花等閒度火樹長留烟水寒美人竟下蕪城路
嚴風朔雪旅食凉倦游客子思還鄉躊躇不忍遽分手
君還贈我哀歌長窮冬孤客易生感况復哀歌更繾綣
一曲秦青雁鶩飛數聲羗笛闗山逺嗟君家世本曲江
趨庭得侍尚書郎茂先有叔總博學蒼梧無弟非文章
君才獨絕鮮儔侶淮海相逢驟相許曾來夢裏遇江淹
頓使花前憶傖父贈我長歌眞有神恍若寒宵對君語
對君語感君情此曲名作踏冰行層冰皓皓環江城踏
冰我欲冰中度忼慨徘徊百思生
　
　西河集巻一百五十九
欽定四庫全書
　西河集巻一百六十
　　　　　　　　　　翰林院檢討毛竒齡撰
　　七言古詩(六/)
　　　題畵
薰風乍起午夢長石榴花發薔薇香枝頭好鳥最宛轉
啼破一聲枕簟凉誰持并剪剪江水繪出青黄與紅紫
醉卧閒亭日墜時幾度含毫思無已
　　　奉和葉掌院夫子亭下雜花原韻
先生有亭最爽塏倚檻如坐春風中况當三月艷陽發
夸條蔓枝匝地紅綷䌨不用金錯翦􁀙韘豈與凡葩同
始知大匠貴自得巧者不若拙者工有時薄醉坐花下
門紗旒裂遜馬融豈徒紛紛隔堦覷宛若女樂塡廂櫳
裛衣發藻光愈燦摇砌擢秀神所鍾寜題丹棘作野客
不使翠羽稱殊翁論化羞比漆園蝶吐飯偶集蒲盧蜂
情閒有觸便生興道大于物何不容長安花少客無頼
蒔塲藝圃眞難逢但留階戺一顧盻煌扈安辨澹與穠
子房門下多薦逹當時尚有東園公
　　　和理㭬杙歌(并序/)
　卓㚤閩中僮徽之曾與之渡湖思不可得王雙白言
　見在金陵儀鳳門能寄之徽之起製歌令王歌授名
　曰理㭬杙因而屬和言卓㚤當理焉
只在石頭城下住莫過長干小橋去但恐年年細草生
不識青溪舊時路桐花綏綏夜雨多三春又盡花如何
可憐同在罝罘側猶自城頭理㭬杙
　　　雙珠篇(有叙/)
　頴川隣宣公晩喪子哭之哀然曾用佛蓮花經一奩
　供楣間至是還經甡以内家過慰並為文祈之迨再
　過公褓一兒攜一兒出拜曰君記之乎舉此六齡矣
誰家老蚌生雙珠大秦明月皆不如圓泉璧水産有殊
老翁垂白多根株前年恍逐隋侯趨今年又入鮫女廬
小珠焜燿照里閭大珠灼灼盤中居暮年有子稱商瞿
我翁得此豈晩乎畢逋共哺頭白烏龍門百尺孫枝扶
老人得子草得荂况復老徤彊肌膚漢家禱嗣張玉弧
靈池百子宫臺孤採蓮西海蓮未枯蓮花今且開東湖
雨餘花底珠漊漊
　　　羅三行(有叙/)
　羅三百駢杭州教歌頭有稱名甲午集紹興東昌坊
　羅三率孌童十六人按歌酒酣執酒起為壽慷慨言
　曰羅三非優人盍贈我長句歌使人知羅三苦沉淪
　也甡唯唯乙未復集紹興九曲里祁兵憲第諸伎畢
　奏羅三復引聲乃悲懷激揚顧笙笛絃索均失執歌
　竟為言寜得憶贈句乎甡時頗失意聞其言感動驟
　起援筆丐兵憲展絹憶唐元和白居易與元稹作霓
　裳譜歌惟恐湮失歌句中且藏譜數猶可按切影響
　今亦畧溯緣要便可尋按故益多曼吟耳
周秦以後古歌絶漢代延年尚能説逡巡魏晉中再亡
杜䕫左􁍝徒倡狂開元神武興法曲高頭教坊譜相續
華原驃國襍甘凉立部聲喧坐歌促金元起創㸑舞辭
因之變伎歌參差九宫分譜限南北一十九韵音調㣲
明興一代本無樂鼓吹鐃歌苦交錯優伶㸑弄習轉深
南曲浸繁北浸落相傳南曲始呉下梧苑風流宛如乍
呉儂創調絜古歌翻出新聲美無價當年絶唱稱崑山
松常折嗓浙齒頑張芸朱美魏亮父至今嗣續猶艱難
杭州羅三重意氣誓欲尋原奪高第攝聰絶慧通鬼神
一雪從來品題異依聲按律節奏竒宫商相接復相離
涵融便㨗鶯語澁急决噭嘹鶬鳴遲聲沿板定寸為􁚖
韵七字三前與後新生故死黍粒分迫度緩稽肌理輳
一聲將發坐客定數變將終動神性流離遷客涕泪傾
窈窕新娘怨思迸搊筝摘阮徒自豪吹師失管絃工逃
呉中譚如并張燕到此不敢爭鳴號東昌坊頭合歌板
首坐毛甡泣何滿哀吟失職貧士情那問終趨共前緩
羅三歌罷拉瑶瑟手把金巵揖甡出自言不是尋常人
耻作當年李恊律生平好酒名酒徒結交滿座皆屠酤
上之不屈古王者其下詎嫌今大夫千金散盡獨長嘯
故作歌吟襍啼噪孌童十萬蒲伏前不足當予日調笑
毛公落筆能有神悲能寫哭怒寫嗔貎予令予使不朽
至今予作忘言人昔年聽歌及寒食桃花滿樹風前拆
歌來倐忽又一年今夕聽歌是何夕今歌旣驩且復苦
坐者停聲立停舞寒蟬數弄咽栁條孤雁一聲墮江浦
洞庭秋風剛葉下去春在晝今在夜霜繁露白月欲明
竹斷絃弛鼔初罷宛如花底摘生葉少婦繰絲自成節
嚴鋼鍥處銀鍔凉冰甕開時水晶裂又如石齒决金薤
刓核吹蘆擘風籟屏高燭短坐嘆愁昔日梨園近何在
蹉跎相失淹嵗月非我能忘棄前説我亦沉淪年又年
顦顇相看總離别東昌坊裏九曲園高車駟馬塡前軒
聽歌滿堂勿相問此中惟見毛甡寃毛甡沉淪本無極
那復羅三又失職羅三當復歌此歌莫道聲繁歌不得
　　　憇螺川胡推官虞胄過訪因贈
策杖登嵩高遥望天中山羽翼不得前薄暮空來還南
行入匡廬逝將上衡嶽浮舟渡螺川遂憇川上閣螺川
濯濯古司讞山木清秋曉行縣云是天中馳檄來知我
窮愁且來見天中岞崿産異人振衣獨對清江濵宛如
嵩高上登日鬱然相望眞嶙峋嶙峋萬仭動寒色玉井
冰花映天白不向空㕔列鼎書長懸孤榻留行客我曾
讀君文嘆君似長卿金門獻賦後當入承明庭今來江
上作司理讞獄如君復有幾伯始從教博似雲胡威只
是清如水越人乆作汗漫㳺横江又見紅螺浮清秋一
飲郇公酒醉看朝霞江上樓
　　　題秋山讀書圖送舊京鄒山人還紫微兼詢沈
　　　　耕嵓徴君
晨星漠漠東陽路斜傍雙溪晩來渡耕嵓何在高復高
云是秋山讀書處秋山嶻嶪跨紫㣲相看同著靑荷衣
王孫逺道怨遲暮春草欲生歸不歸
　　　題抱甕丈人濯足圖為顧有孝徴君
君不見彭城畫工有竒技姜肱擁被終咨嗟又不見華
陽高士善圖畫籠頭齷齪空隨車羡君孤處笠澤中世
人誰得窺君容儼如岌岌千丈深巖松置之茅屋長蓬
茸呉山之長水之冽浩浩溪流白如雪瀠薄高隨萬里
風沿洄皎帶千山月君來抱甕畜畦水日傍清泠思無
已新蒲早薤紛渺瀰碧芋青蔣覆溶㵝躊躇落日猶徬
徨頺然濯足清溪傍觸埼激石共奔迫浩歌睥睨投滄
浪瀟瀟隱見溪流長
　　　醉歌行同周司理令樹飲于廬陵作
贑江冽冽吹朔風司刑官艦沙棠紅廬陵古署倚江郭
漉酒夜傾花樹中中原才子薊城傑佩劍爭看截鏐鐵
草屩牛衣共繡茵銅槃獸火飛寒雪司刑自言苦志乖
江高不道能重來秋鷹脱臂朱電削神鯨掣浪青天開
聞言坐客醉起舞我亦哀歌勝梁父紞紞城頭夜漏長
起視明星落如雨
　　　謿胡東嵓被竊詩(并序/)
　甲辰首夏胡子東嵓從郡歸夫何暴客者伏隱東嵓
　之室竊貲以奔西河毛甡聞而笑之曰東嵓有十盗
　而無四封向氏探其前而司厲不得揭其後東嵓殆
　困哉雖然銀船雖化鐵公尚存篚篋乆罄何曾予壁
　間之兒杼柚其空不能贈梁上之子幸青氊之未亡
　何赭衣之可問所懼者未揭篋而縢已絶甫穿牖而
　垣已頺竊装者祇覆其書懷璧者但看其舌似兹寠
　士之形將來主人之憎于是慰其薄失而謿以放言
東嵓先生家四壁夜有何人壁間匿杼緯機絲總是空
缾麻罌菽悲無色從來胠篋羞擔囊野廬賔客徒相翔
但將國士虛無意説與河東王彥方
　　　雨夜斷橋聞笛聲和丁起曹
楊花飛飛落江渚蘇小墳前夜來雨平船兩槳何處尋
東風吹落楊花深前湖水滿欲歸去草暗裙腰濕花絮
斷橋西上繫錦舷何處一聲徹雲路初疑江徼吹胡笳
旋聽索索箏琵琶野塘無復折楊柳春山自有落梅花
咿啞水靣斷還接反覆分明訴天末龍吟潭底水淺清
鶴唳寒灘雨嗚咽紅樓高對十二重夢回三峽流漴漴
隴頭萬里碧天外武陵一曲清宵中我聞桓伊夜吹笛
愁煞清溪赴都客扶風夜聽洛下吟尚在平陽里中宅
杭州千頃西水頭新聲吹出伊凉州樓船簫鼔日無盡
長笛一聲愁不愁
　　　贈商繪
商生太宰之㓜孫風流卓犖隨諸昆珊瑚寳鋏映明月
蘢葱佳氣開朝暾永恩樓髙百餘尺旦暮登臨藉遺澤
玉樹還榮謝傅庭朱衣自繞韋公宅生裁二十意惘然
蹉跎深悔終軍年手持一編已了了心中萬事空懸懸
自言少孤遘荼苦鶵乳低飛罹網罟析理難教兄子知
無才不爲家公數輜軿冠葢耻追逐日對遺書冀能讀
池上需為彩鳳吟燈前私啓青箱哭我之從㳺商雨臣
王孫矯矯其兄倫慚予不盡柳下學多君猶慕相如人
從來琥珀謝腐草惟爾中情最堅好縱使成連到海難
却憐侯氏求𤣥早君家兄弟定無敵良友為龍驥為匹
荀文未獲侍諸宗商子終當棄三術丈夫有志百事能
少年何用哀無成高樓百尺且長嘯㑹看萬里風雲生
　　　留别劉琯兄弟
昭華兄弟雄楚州一時藉藉稱諸劉論文偉麗過鮑謝
興酣意氣凌王侯西陵㳺人看秋柳邂逅逢君大淮口
拂麈高聽眞長譚刳匏直飲公榮酒層冰落落解棹歸
嚴飈吹折黄綿衣他時若問江南信只看春鴻向北飛
　　　别戴大金黄大世貴
淮隂城南有飛雁游子窮冬返鄉縣雪滿孤舟戀戴逵
波連千頃思黄憲寒風截截霜滿裾臨行出入還躊躇
傾罇不盡此時語開椷頻訂他年書淮流一曲下江滸
渺渺長帆去西楚何處思君最愴神三月江南楝花雨
　　　送沈九嗣笵同姜啟赴都
紈綺游上京翩翩盛裘馬丈夫貴立名飾志取相下懷
珠恐迷時抱匵以待賈所念在得朋唱高和靡寡徐樂
論甲兵歐陽䇿風雅歐陽受詩章句成上書欲共嚴徐
行漢京力學五十士惟此乃得當賢名扺掌不為辨士
策拂毛直作驚人鳴三街九市五衢道列轡聨車並騕
褭時向尚書省裏行誰來丞相門前掃我本羈遲子羡
君似飛鳥横雲一去幾千尺送汝將行動顔色江舘留
題夜火紅揚州去路春衫白桃花初開柳葉新春江細
草波粼粼作歌當飲餞欲别還逡巡到京若問嚴生薦
勿道行歌朱買臣
　　　古歌詶贑南嚴撫軍過訪
挺之抱偉畧武也多髙懐悠然滄浪興却遇子陵來子
陵汗漫走荒谷越女灘頭種山麓衣懸貢埜春繭絲目
斷湘南舊叢竹手把長竿生鬱孤城頭啞啞聽啼烏
　　　仲秋旣望得蕭行人嗣竒訃適向陽將歸過别
　　　　各抆泪哭以長句并寄孝子荃以使者行促
　　　　援筆煩亂無所次序
八月旣望白日㣲坐客向陽將逺歸為言夜夢頗凶惡
故人信音傍烏鵲荆門剥啄野花墜忽傳合肥訃書至
行人蕭君六月死有子哀號數行字白日在上客在前
分明絹素疑雲烟星軺曾餞廣陵驛迴颿寜返浮槎川
詢之四月乃還棹五月居廬病難療太君先赴白玉樓
痛殺王戎死親孝天乎蕭君君果亡行人更作修文郎
顧榮璧軫已推絶庾公玉樹眞埋藏生平有心感知己
邂逅曾逢故都市鳴驢動地幾失聲化鶴沖天恨無翅
遺書數簏過孔融嘗唫君賦秋風中桓譚自能惜遺軼
平原何用憂窮通但道棘人漫哀毁扶杖觀棋鎭爾爾
我欲貽詩寄慰言使者旋行不移晷中心煩亂寫無句
頃刻封將泪如注欲晰當年知己心更問將歸向陽去
　　　党太守挽詞
薤上露一何晞城頭望烏欲飛烏飛不飛呌將曙月落
城西白楊樹不見車驅鎭海臺但見旌摇汜橋路汜橋
西去江水清翦錢懷送何為情
　　　舒城黄母胡太君輓歌辭(有序/)
　夫謳來斥苦莊生引紼之章歌在輓留漢史吹簫之
　節則辭銘未盡藉以申哀碑碣難忘用彰遺德無他母
　儀已極顯融史誦必開幽竁也黄母者龍舒黄畏菴先生
　之母平子先生之大母也閥閱攸傳本嫻家訓英華所
　鍾餘及閨則故謝家栁絮詠之庭前姬氏葛覃習諸壼
　内不惟扶風之誡旦晩堪型抑且德曜之光後先難紀
　宜乎經貽子而有丸熊之風硯與孫而具戴鼇之慶矣
　乃當先生出宰西陵憶太母咸來湘水潘郎西去共傳
　板輿御母之文曹氏東征猶有農野安民之句雖萊蕪
　介吏貧自生魚奈潯陽哲幃力能封鮓以故人之稱之者可
　謂使衆以慈而已之推本之必曰伊予有母無如月蝕中
　閨星流古署玉棺降于鄴下白㡌裂之南徐陶侃自亡
　母潯陽二客欲冲天安石未還山江左遺民如喪妣故
　既禮奪苴蔴節哀邳國權移金革屈職山濤然而靈旗摇
　曳于江令之祠丹綍牽援于許公之宅龍門雖逺芻前
　奠酒多人馬鬛未加石上留題有字返舒江而㑹葬
　發哀者定多武昌名士之車渡浙水而停綏留殯者豈
　無杜曲驚人之調况乎洛陽賈誼乆著膝前江夏黄
　童竝推孫子歌鹿鳴而嗣服騁龍駒于再傳是則百
　藥因大母命名文若以小孫起譽猶且心摧洗馬不
　育于母而育于劉腹痛元卿不慈于親而慈于祖四
　齡哺育口授毛詩十載艱難躬先顔訓彼撫琴長慟
　本多罔極之思乃負栁將歸又有陳情之請則仁人
　孝子安少蔡邕㒺愧之辭曉葢晨輼可乏袁子難行
　之唱哉因作哀歌各成長句
塗車且勿行芻馬且勿追勸君摇大鈴聽我歌輓詞君
不見尸鄉從人惜朝露白日㜑娑郭東路又不見潯陽
處士怨空水湛湛春觴夜浮緑人生修短安足知芳名
要在能留貽不見舒城黄母今還歸輤帷縹緲江之涯
江東士女咸哀思不減伊吾執紼為歌詞問母何以竟
得之母之扶桐倚車者曰蕭之父母躬導親輿蒞兹土
墨綬垂來掛綵凉清泉煮就遺羮苦方春山縣花滿堂
後庭有母來稱觴冰魚自貯雕盤獻綵鳳還銜紫誥翔
雕盤獻饍接晨暮綵鳳飛來倐飛去人云東海亡所師
我亦西州哭何怙冡孫平子對我説四歲慈幃舍呱咥
情苦難教李密陳心慈早為元卿竭流離十載兵革間
旅茅斷舶荒烟寒毛詩口授甫了讀蜀㡌手縫猶未安
我思太君初太息更復聞言重唧唧賢哉有母長若兹
萬載千秋似一日君不見將歸召父不可求一時臺使
爭相留又不見膝前孝亷最憔悴不作陳情亦流泪
　　　為商生贈呉太保詩
鑑湖八月秋水融金塘十里青芙蓉越中遺老盡耆俊
其中尤健推呉公呉公少小射猛虎羽獵曾經負彊弩
奪得翹闗第一人望重燕城數千戸金書鐵劵累代傳
中朝司馬前名賢紹衣兩世公再振鉤陳羽衛相盤旋
東宫出傅長宴見至尊復召南薫殿晩食嘗餐䃾帳糜
朝陽親賜雕輪扇予之内舅公難兄同官先作金吾公
公之難弟懸豹尾侍御南臺掌文史鳴珂舊里三棨列
相見還留半牀笏悠然故國山澤肥共返金塘看新月
沉沉甲第繞鑑湖花間畵㦸垂朱弧酒酣耳熱尚拊髀
青天白眼誰吾徒生平負氣喜壯節毎嘆袁絲少竒烈
信陵何處訪夷門越石終敎觧縲絏公家事業留史編
公家世緒長聨綿獨難志節永皦皦秋霄健翮爭攀騫
君不見芙蓉八月鼔蘭棹七十呉公似年少
　　　古薊門行
少年結束從邉㳺腰懸寳帶金呉鉤新隨彊弩出懷衛
躍馬欲行雙泪流青天銀鶻渡榆水昨日羽書來薊丘
烽烟四起塞垣動朔風一夜闗城秋燕兵索戰破紫嶺
漢將近前踰白溝此去定追朱鬛馬臨行不換黑貂裘
但隨彊弩後何日大刀頭
羽檄起疆塲神兵下朔方誰言無所恃大將出中堂驅
車揚風沙㧞劍銷欃槍北經月支窟西扺樓煩王薄暮
宿南亭朝行過東光戰陣踰驃騎軍營作䕶羗寒風效
矢急白日同沙黄殺氣薄寒鐵敵運猶枯楊可憐流蕩
三城戍復有招來六郡良突騎不收司馬節擒生羞逐
羽林郎採花判結于闐女醉舞新成石國裝但教塞外
春風發那道城南秋夜長
　
　
　
　
　
　
　
　
　
　
　
　
　
　西河集巻一百六十
欽定四庫全書
　西河集巻一百六十一
　　　　　　　　　　翰林院檢討毛奇齡撰
　　七言古詩(七/)
　　　泛舟過秦園留贈秦翰林松齡有作
芙蓉湖上曉雲生畵舫還為湖上行碧草千絲含日映
紅粧幾處照波明平橋入路開朱榭曲澗潨潨林裏瀉
㤗伯城隨南沜廻春申祠在東峰下祠前流水自年年
宛轉瀠洄最可憐不從梁氏花溪度只在秦家桂樹邉
秦家桂樹生烏子文石為池蕩秋水别巷應通觧玉坊
前闗並築燒金壘烏椑紫木夾層樓大府錢堆馬埓溝
北谷繩床春自偃西園翠蓋夜為逰暗通瓴甓銜環轉
細激連珠波面捲出地疑分太液來去天不道承明逺
滄州自古惜沉淪花底偏逢翰苑人潘岳娱親推緑輦
謝公攜妓坐紅茵風流盡日開三徑自笑多年隠名姓
門投張儉已還鄉廡下梁鴻豈亡命一自浮家願屢違
吳中築室故人稀君家尚有清泠水何日重來一浣衣
　　　鴛湖黄子錫自號麗農住苕南癸亭種瓜自給
　　　　予在淮西道遥題此詩
黄公最愛菰城山攜家避地嘗往還自辭楚相不得意
荷鍤欲老青苔間平田十畝啓幽壑招客還留癸亭鶴
春半閒炊松飯香晝長臥看瓜花落烏皮小几拂紫絲
興來毎欲圖東菑嚴闗醉臥淮西客為汝題詩思復思
　　　息縣阻雪同諸公集何景韓梅花書院有作
我逰淮西三遇雪買酒一醉懸瓠池今來雨雪阻新息
出門泥濘無馬騎髙陽好友漉清醑争道梅花發前渚
繞屋頻燒五木盤捲簾邀看三花雨辛蒸蕙錯羅苾芬
豕臡蚍醢青羊臐興來髙詠和集霰酒酣嘘氣為同雲
周燔獸炭澆酒熱重見寒空攪冰冽幾斛明珠撒瓦檐
萬條翦毳抛銀埒相逢同是作賦才夜深秉燭還登䑓
洛陽縣令煩趨走莫遣明朝掃雪來
　　　射獵歌為金公子敬敷作
汝南公子好射生天寒射獵城東行申陽一闗跨九塞
招來游俠俱有名平原積雪滿叢薄上蔡新羅縱搜索
黄帝祠前雉漸肥白牙岡上桑初落雙韝壓臂掣皂雕
桃花叱撥嘶來嬌銀翎割就穿珠箙碧血凝將淬寳刀
鞭梢倒挿如蘆管新織罽衣偏後短腰帶横垂海貝寒
指環細夾霜貂煖虛彎明月過雁驚忽然箭落秋雲平
青天毛血灑如雨韓盧宋鵲空營營枯蓬爇肉當寒燒
地冽沙冰阻長道望得黄熊驅不前擲却琱弓自調笑
斜陽入地馬若飛懸禽帶獸盈金鞿歸來但索駝酥飲
醉臥花前金地衣
　　　金公子射虎詞
蔡州城東夜飛雪公子朝裝絡寒驖錦柙抽將練影長
角弓開處霜膠折平臯木落狐兔稀風吹淺草蒼鷹飛
近前雪窖有猛虎暮寒攫雀嘗苦饑中原神物應樞運
樵採年年不相問豈是將軍在北平只因太守為南郡
圍塲突出公子豪從來豢虎將終驕同行雄帥伏強弩
獨遣健兒燔枳毛般般三獸起鬬格吼入深林蟄雷坼
觀時朱亥尚倉皇射得張昭動容色長楊羽獵㑹有時
汝南公子真雄姿請君暫息長鯨飲聽我為歌射虎詞
　　　送史尚轍進士過夏口兼寄丘學士(時學士為/武昌别駕)
晨裝欲動海鷄鳴日出河橋相送行繋馬未辭王粲宅
前旌先指武昌城河橋日出輕攜手為食嘉魚過夏口
去寉秋翻北渚雲啼烏夜宿西門栁故人遊宦滯江鄉
十載還辭白玉堂共道秘書懐謝監翻令别駕得王祥
從君昔在枚臯里憐我貧依漂母傍飲酒不嫌車下醉
逃名時就壁中藏漂流歲月同虚棄惻惻相思成往事
况汝春官舊主司杏花開後慈恩寺(史禮闈出/學士門下)官齋對
酒洗征鞍醉後應看江上山若問行來何所見但言逰
子不曽還
　　　丹陽城下作簡郡司馬
丹陽郡裏秋楊緑不見當時舊劉穆鐵甕徒懸鸛鵲棲
金盤不貯㯽榔肉岧嶤雙闕古郡䑓丹陽司馬今奇才
方輿偶屈陳蕃坐錦幘真看謝奕來髙牙傍海發葭鼔
萬叠寒濤散艛艣典兵自惜重南徐雄鎮只今推北府
江東遊子歸較遲登樓賦罷將從誰重來丁卯橋邉路
欲把垂楊幾度思
　　　過江南奉謁周侍郎值其行部留詩代訊
我懐周侍郎忼慨不得見手把三年袖裏書漫字紛紛
落如霰蘆碕夜走江路長東浮淮浦西潯陽侍郎久作
南藩使毎過江南願投刺踟躇側促終不前將投卭僰
行蠻天姜生呼我汝南去路出龍江幾回住斯時正好
謁侍郎又當行部留維揚我昨渡江來巨浪髙于山天
風萬里吹不定鳥雀飛飛空自還前灘岞崿擁波白獨
駕孤航片帆窄海豕江魚轉鬬争篙工柁女愁顔色昔
讀侍郎文怪其有如此浩蕩奔騰勢無止直下如傾七
澤濤横來不斷三江水孤航相向宛如睹恍與髙齋覿
晨暮江邉况有蔣侯家小妹青溪舊曾顧十年出處同
嶮巇懐人何必吹參差倘尋結襪留歡處只在乗船破
浪時
　　　楊將軍美人試馬請賦
將軍航頭載美人春行晩泊横江濵斜陽墮地草塲濶
酒酣欲試紅麒麟美人常服雙袴褶青錦鴉幱紫絲結
蟬髩當風捲似雲馬毛散汗吹如血金錢壓口玉袜膚
馬前細立秦羅敷見人羞上還將墮壯士驚前不敢扶
調鞍整轡坐不定忽見桃花滿春徑將軍似妬九華韉
在傍休視雙金鐙明霞片片争繞林紅游落處桃花深
回頭失却真珠櫟春草蒼茫何處尋
　　　飲巴亭放歌并謝朱三驊元馮大之京王十文
　　　　鼎王二漢
泥泥草頭露不浥春桑枝傷禽驚離弦不觧彈縵絲可
憐數載滯江滸暫得相依駱明府集木難教逐鳥烏當
筵詎敢題鸚鵡盤中食梅長苦酸冰絲還結絺袍寒誰
攜美酒召我飲居然髙㑹巴亭山金盤玉斚勝三雅兩
兩鵶鬟似謇姐小字曽為明府知清歌不在王郎下行
觴襍坐飲未䦨玉釵錯掛微臣冠流離之子久失意那
復斗酒能為歡從來聽樂惡哀嘆我未聞歌已膓斷嘈
嘈絲竹空滿前誰使飛鴉渡河漢三條裾子染竹黄一
雙素手如秋霜擎將碧玉欄邉酒傾出真珠甕裏漿傾
漿重起歌結襪渺渺愁心過綠髪座中可惜是毛甡莫
遣巴亭待新月
　　　巴山酒壚送王十孝亷北行
巴山秋市懸青帘市中却逢王孝亷當壚十五洗桮杓
眉間撲粉如紅鹽楓林百尺日初照惱煞王郎尚年少
五上公車十二年碧髪重遮綠羅帽巴山城下秋水清
壚頭醉送王郎行明年我亦來燕市看汝春風馬上生
　　　將出巴城道寄徐十五緘
春風吹葛條蘝蔓被溪曲巴城舊酒壚又見雙幔緑酒
壚雙幔緑如草將去巴山出東道記得來時秋雨零我
投蕭寺徐生行秋雨淹寺門徐生行且住惜也三日留
仍向雨中去雨中一去秋水寒聞君久滯豐城間至今
草青及春暮不識君今又何處十年奔走不得志道路
相逢偶然事南北東西各自馳誰復風塵訊騏驥我数
游南昌潦倒無一詞羡君慷慨厯落千回思去年雨中
讀君句恍捲長河向天注一任秋霖汨馬牛半入寒空
散烟霧登臨若此真可惜何處天涯少蹤跡但使能留
髙士亭無須更作名王客巴城二月春草薫城頭黄鳥
啼紛紛我行記得君行日欲出巴城轉憶君
　　　春夜飲就亭花下見施二公子彦慤當筵賦詩
　　　　有贈
神龍墮地便生角鳯雛出林成羽毛不見宣城施彦慤
少年特達傾人豪春花初開啓官舍豪客當杯酒如瀉
錦袍緑髪衣帶紅摇筆熒熒燭光下燭光映筆筆花落
展巻生風動油幕滿座咨嗟倒白波一庭風雨翻紅藥
髙陽舊里擅才子元季雙慈近誰似毛甡夙歲曾渡淮
但見楊家一童子(西河楊童/子歌見前)宣城文章將起衰庭前卓
犖真龍媒毛甡自傷徒老大見此不覺心為摧强顔捉
筆擬酬和舉手落盞空徘徊看花愁見新花開
　　　紫芝山歌(有序/)
　施公分司築亭于臨江城南之瑞筠山忽紫芝數百
　本繞亭叢生南昌李宗伯碑為之記且更名此山為
　紫芝山而標諸亭越數年毛甡登亭而歌焉
毛甡走天涯歲歲厭春草曽採三花不得還空臥嵩陽
歲將老踟蹰地上苦未閒西游重到匡廬間湖西丈人
倚青嶂宛若姑射難躋攀丈人有佳興云在城南山城
南山頭有亭子紫蓋團團碧雲裏背阜横當古郡䑓前
林直傍清江水丈人築亭年復年當時異事今還傳紫
芝本靈草斯地瘠難種亭前忽見湧銀甕彷彿丹霄間
九彩睹翔鳯又如珠熖發丹穴芝草芝花滿丘垤採之
亦不窮斸之亦不竭如盤如梡復如蓋輪囷離奇壓車
載悔不當時負耒來飡以當糧紉當帶以此呼此山亦
名為紫芝靈蹟嘉名又一時未須四皓返商洛先看三
秀生銅池迄今採芝已不早尚見山頭此亭好毛甡慨
然登此亭幾度亭前聽啼鳥清江初漲江水長山風細
拂林花香游絲飛絮裊衣帶遥天望眼空茫茫我將舍
之去念此芝草芳紫芝之草有時歇芝山勝事無時忘
君不見紫芝山頭勒碑處有客哀歌不能去
　　　陳柱國將軍期宿鎮山遂汎舟集南塘同張杉
　　　　平津李章姜埈商命説徵説兄弟作
天星出地馬出闗將軍夜宿城南山深林列火忽如晝
與我髙㑹叢祠間平明鼔吹結珠勒毳幄重重映波白
合艦同尋賀監湖毛生真作平原客湖亭日上林影疎
金刀自鱠秋湖魚西園才子分彤管南國佳人披錦裾
平山十里勝金埒頻挽睢陽弄鵲血獸炭燒成越嶠雲
駝酥㸃作燕山雪歡娱短景苦難駐秉燭還題樾臺樹
皎鏡東飛錦䌫開將軍夜唱廽舟句(時廽舟聨句/陳為首唱)十年
長避追吏馳還鄉尚咏平林詩滕公豪氣真無敵羞煞
山陽衣褐兒
　　　西江送春曲
送春歸春歸在何處江草茫茫江水長不識春陽去時
路楊花墮地吹復飛草間蝴蝶沾人衣游絲百丈綰欲
斷平沙白日空遲遲江邉酒壚十五女不觧春歸客心
苦紅帘日落照眼明猶唱陽春當金縷陽春唱罷思復
思可憐又是春歸時
　　　漫歸復行書孔雀行闗樓謝趙明府(趙棠溪先/生時為蕭)
　　　　(宰/)
孔雀披金花南飛畏剸尾白璧光芒受世疑子長縲絏
非其罪東門㧞劒不顧歸十年還視桁邉衣㕔花結網
無鶯度户草張罝有隼飛張罝結網遮無路欲渡蘆碕
行又暮趙相真看觧印來外黄重見操兵去南飛孔雀
北度鴻將垂巨翼乘長風臨行不辨銜珠處啄盡闗前
花樹紅
　　　沈華席上同張杉王鎬錢霍王元愷平津祝宏
　　　　坊并憶沈九秘書時九月八日
吳興沈華宴賓客毛甡晝逐朱家來相逢衣褐把美酒
當筵意氣為之開連年變姓滯江表衣上風沙不堪掃
髙陽滿座相顧殊只有沈郎顔色好帩頭碧髪裹緑羅
銅槃灔瀲傾金波阿兄簪筆掌文史方蓄新菱染麻紙
翺翔入作親近臣家留賢弟能娱賓紫薇院裏張紅幔
白玉堂前鋪錦茵憶昔山陽度廣栁曾别難兄釃杯酒
今來江上覔蘆碕尚藉平原匿好友平原好友真足誇
姜肱繡被平當家(時予留姜桐/音平載問宅)玉椀甫看分碧藕金錢
又見拆黄花黄花滿地中心苦忽集華堂思如雨明朝
倘約採茱茰莫負山隂栁家女
　　　予屢歸不得釋冗屢過湖西施公苦相留日留
　　　　日刻留刻適就亭鸚鵡三脱三復返予刺傷
　　　　于心因為賦鸚鵡還詞
鸚鵡還鸚鵡還相思只在隴西山隴西萬里思歸去休
挂人間畵欄柱畵欄雙柱玉籠垂金鏁連環控紫綏欄
邉言語應憐汝心裏分明却訴誰却訴誰應憐汝早知
苦分明何如不言語潛潛啄我紫絲縧宻宻捐予金鏁
條潛潛宻宻終敎去金鏁紅縧何用住且避玉榿林且
上石榴樹初疑小樹上無力既道長林遷不得别苑猶
牽紅兔羅遥天只墮蒼鵰翼蒼鵰紅兔走復飛躊躇去
此將安依他鄉好主應難遇故國多艱那得歸一去復
一還主人相對起歡顔相思仍向深林避再去再還非
主意主人破柱且開籠不道三回仍未逝仍未逝主且
憂尋殺欄邉紅石榴石榴牆外行難測手執紅縧淚沾
臆縧亦漸就促鏁亦漸就短一縧三續尚堪披萬水千
山何處返鸚鵡還鸚鵡還願君仍住石榴間石榴啄罷
傷紅觜願君仍住紅縧裏紅縧臨繋翠衿住主人淚落
不能顧
　　　姜垚招登香罏峰絶頂同姜十七廷梧商二徵
　　　　説
秋山崒嵂海日紅浮暉倒映金芙蓉蒼崖負杖招羽客
攜我直上香罏峰楓林黄葉下幽壑杖底風吹草衣薄
石屋髙看洞鳥翻横梁斜度山花落秋空望海海色飛
赤城萬里烟霏霏越王䑓上青烽起夏后祠前白雁稀
玉函金簡探難得况蹈嶇􁃔未曾息北谷空標承露䑓
南還竟負凌風翼蒼崖四顧意氣開吹笙跨鶴真仙才
何年乞汝盈箱藥共俟安期海上來(垚號蒼崖子/時修𤣥學)
　　　霖臣招予汎舟三日夜
商霖好探奇擕我汎青翰日日南湖汗漫游恍若乗槎
度河漢山橋畵柱溪洞門夏王䑓殿西施村碧江開錦
簟緑草藉金尊檣鈴榜吹襍柁鼓朝日西飛暮來雨五
木燒殘江鸛飛千花開處山雞舞君家兄弟真絶倫擕
予一避桃源春山中七日家應改幾欲還家愁殺人
　　　聽流鶯歌
聽流鶯百囀在春城宛如舊苑花枝裏曙色將開弄曉
晴此時玉櫳猶未啟此日金屛夜如水夢中隠隠聽緜
蠻起見墻東映日斑墻東映日花枝煖睍睆緜蠻啼漸
緩乍穿錦葉蹔停留移到金牕更宛轉可憐宛轉最多
情可惜間闗寫不成秦女簫中三四弄吳娘曲裏百千
聲今來百草翻紅色今日聽鶯度錦陌誰觧參差逺趂
人自傷漂蕩還為客參差漂蕩逐流鶯百變風前斷續
生金刀細剪流鶯語依徙春城不忍聽
　　　和張夫人拜新月詩
拜新月拜月出簾櫳天際分蛾碧花稍觸甲紅拜新月
拜月粧䑓側覆斗鉤自懸斜梳墮無力拜新月拜月暗
傷悲記得少年時南園同伴侣裙帶一垂垂今看井桐
及秋暮燕子西飛鵲東去夜静花堦緑蘚間羞向低低
影邉顧冰輪半掩當復明㜑娑桂樹暗中生那能拜得
新生兔長與金烏作隊行(一本題下有懐友作末那能/二句作如何月下紅閨婿歲)
(歲長留/木葉城)
　
　
　
　
　西河集卷一百六十一
欽定四庫全書
　西河集巻一百六十二
　　　　　　　　　　翰林院檢討毛奇齡撰
　　七言古詩(八/)
　　　杜陵蔣楛游淮曽讀予舊詩有感枉過不值留
　　　　句見寄予適滯海濵率賦酬意
憶昔避地淮隂城吹簫乞食更姓名山陽縣令争認得
呼我車載還都亭爾時秋風度淮水髙㑹名園在河嘴
入夜鐘鏞動地來當筵詞賦驚人起從茲日飲淮市傍
酒徒到處争相藏元王廟後杏花閣駙馬巷邉薜荔牆
人生聚散等朝露二十年來彈指過醉裏難忘皷瑟時
花開不記留題處杜陵髙士有蔣生先後曾同淮浦行
見予舊事毎興感貽來新句何多情嚴冬結駟過江縣
栁下尋予不曾見雙扉久閉緑羅軒千里尚投青玉案
但言時事多變遷黄公壚下尤堪憐稽劉已謝竹林去
䑓舘半傾河水邉故人存没久心惻况讀君文泪霑臆
夜月弹為海外琴寒風吹送山陽笛我今將欲尋杜陵
東西南北隨元卿他時若溯長淮路何處還攀桂樹生
　　　中秋山寺作
清風吹林當素秋碧空灔瀲金波流可憐二七又三五
獨坐繩牀月當户初籠輕霧幛冰紈旋破濃雲出翠巒
花壇斜倚青銅鏡松葉髙穿白玉盤生平待月啓華帳
稍掩浮霾便惆悵林表今來閉寺看樓頭誰復開簾望
去年霅浦弄清暉前歲湓城烏鵲飛此日山中無可翫
夜深霜雪滿秋衣
　　　天馬行送崇仁吳孝亷公車
吳生本公孫大道騁騏驥云是天閑舊賜駒我友孫陽
識名字金絲羈子玉花靮將上燕䑓振髙策大道相逢
秋漸過正好長安看春色君家舊有黄閣臣(吳為崇仁/相公孫)
閣前絡得生麒麟從來開閣歌天馬原屬公孫第一人
　　　奉贈顧將軍七十并呈嗣君澄
吾郡顧元嘆少曾封遂鄉讀書擊劒跨鞍馬横行絶塞
驅賢王歸來直棄雲中守右臂茸茸生細栁好學嘗經
蔡伯稱貧交但飲孫權酒藜牀髙臥七十年過江子弟
皆名賢庭前多少烏衣客最愛江東顧彦先
　　　守歲姜掌諫宅值太翁虞曹公上日初度酒酣
　　　　有感因即事成句并呈掌諫君書次幛末
連歲浮西江三朔剪華勝曽飲巴山山寺中夜走郎官
集車乗今來守歲依諫公猶藏複壁東垣東堂前老都
諫愛我如孫嵩輝輝夜燎徹銀霤坐對銅槃儼晴晝莫
道椒花媚少年須知栢子添長夀雄雞叫罷閶闔開招
摇初轉蒼龍回紞如嚴城打五鼓諫公衣錦三進舞須
㬰魚鑰啓重闥萬里扶桑綴遥雪云是三朝賜勝時正
逢七十懸弧節當年都諫趨紫宸仗前冠劒稱親臣八
風吹入金門曉萬夀呼來玉殿春忻承假沐留覲省通
徳門髙愛光景上日陳筵紫氣生元辰進誥黄絲逈諫
公披賜袍銀青襍緋紫丈人本冬卿珮履紛若水諫公
膝立親捧觴鳴珂列㦸盈華堂越中四姓攀麟紱浙上
諸侯侍雁行相國持漿脩拜母縣官負弩重還鄉宛如
張尉迎京邸絶勝虞譚賀武昌慚予流浪頗畏約枉厠
親朋把杯勺戢鳯難傳祖徳明椎牛不逮親存樂酒酣
浩歎溯所始七葉貂璫代相啓太僕捐民賦光禄匡儲
君尚書甘去職要典持微文始知申蟠本非罔太丘何
必名鉤黨司𨽻忠臣應代興虞曹竟嗣春垣長春垣禄
養世所稀只憐座客言詞微願持三朔銀幡勝長傍千
秋戯綵衣
　　　將逺行曲
將逺行乃在西南阿僰間昆陽池外千重水闗索樓前
萬仞山我將為沈犁之鬼蒲刺之蠻蠻中轉深曲乃與
鄉井辭天寒日暮行安之仲尼居東海莊蹻留西夷將
逺行無窮期
　　　王元愷將之巴山有贈
寒不披豫章絹饑不食萊蕪魚韓康范史日不足誰能
刺促分其餘巴山令君本亷吏自艾青蒭作賓餼敝井
難浮花下罇空亭長擁車前篲故人相誡勿復前王生
欲去仍流連王生抱意氣食力苦耕稼長貧念同袍千
里將命駕可憐命駕不得達斗盎無粢衣無褐集蓼終
愁楚雀迷横江誰把枯魚沬桃花乍發栁乍青河橋一
歩三留行毛甡進前願致語座客紛紛醉起舞君不見
君家阿齡貧且饑烏程陶令争求知滿船白粲収不得
願索窮交鎮西食又不見毛甡乞米走江汜賣卜王成
暗相倚豈少荆南幕下詩但飲巴山署中水觧襦不敢
衣顧郎易衣并食翻尋常生人苦饑值春節黄花白絮
填空倉君不見毛甡南避入蠻部萬里滇雲黯如霧金
馬闗前無故人竟逐王生過江去
　　　訪劉息縣并讀周櫟園侍郎所詒文序因為書
　　　　贈
劉郎本是神仙姿手揮五色春桑絲中都偶爾作試吏
望之不見長相思昔年曾逐湖西使一訪廬陵老從事
命駕空隨曲巷車留題無復髙門字躊躇東顧還蔣山
暫依櫟下官䑓間櫟翁老人出君句為君諷詠開心顔
秋鴻飛飛信羽翼重向嵩陽看山色桓良未獲遇浮丘
賈父何期在新息長途宛轉思一顧不道寒風薄冬暮
日落天低潁上城朝來雪滿淮西路夫君獻賦標石渠
尋常痛飲留柴車吏歸自戀空倉雀客到還烹掛壁魚
十年相憶苦紆結相見忻逢歲寒節息子墟邉嘆轉蓬
白公城畔猶飛雪髙談今古誇典墳篋中所載方紛紜
君能不忘湖西客且與同觀櫟下文
　　　過息夫人粧樓遺址有感
荆門不種章華樹此地還留洗粧處紅粉銷殘澗道花
翠蛾飛作山城絮澗邉白日自悠悠城畔粧䑓秋復秋
回首故園長不語鎮敎淮水向東流(一抄作淮流千里/一望長誰家髙閣)
(映斜陽故園相憶都無/語回首萋萋空斷腸)
　　　遊濮公山作
毛甡居息不得意搘頥日望城南山東甌夏君今贊府
䇿馬邀我遊其間出城風日稍暄霽朔風吹靣靣不寒
淮流本出自桐栢到此漸覺横來寛前呼亭長先渡馬
幾曲淮流下如瀉渡口方看載一航道傍争欲開三雅
須臾繋馬入櫪林濮公仙洞難追尋幽嵓尚自留丹竈
過磵誰能採碧芩相隨野鹿度空谷便啓清樽坐蘿屋
紅樹彫時未放花翠屏髙處曾懸瀑重披荒徑啓前路
䇿馬直臨峯頂住長淮一帶𣺌如環萬里蒼茫盡烟霧
從來黄白不易得梅尉當前總仙客况有張王諸孝亷
曾經出入蓬瀛宅長林落日客未歸平田夜火光霏霏
嚴城欲下葳蕤鑰尚見山前烏鵲飛
　　　飲郭將軍竹下
萬竿修竹臨清流竹中留客郭細侯短簫横笛向風發
居然身在蓬瀛洲行厨斫桂煮芍藥玉甕桃花泛清酪
近郭天低散馬牛空亭雨過飛烏鵲酒酣倒載折角巾
繡衣卸出紅麒麟將軍本是蒼山客不數悠悠世上人
　　　定情歌飲秦二保寅醉後作
數嵗遊吳闗不逢臯伯通長攜杵臼少相識獨行畏約
何終窮更衣夜起自擊筑暫就梁溪主人宿深念秦嘉
是麗才久知王氏無癡叔飄颻挾刺隨襧衡風流學士
相逢迎未從隘巷窺孺子便向東家訪歩兵東家桂樹
生前路秦氏從來桂中住朝起金丸寫畵欄夜來烏子
栖庭樹庭前列舄羅酒漿酒徒相顧稱髙陽覊人辛苦
易為醉午日欄邉只將睡我昔歸明湖誦君秋帆辭愛
君不得見一日千回思思君見君恨不早悔見秋帆去
縹緲同時嚴忌最髙才况復君家仲容好(嚴蓀友與令/侄留仙同為)
(詞/)美人何在愁復愁芙蓉開落經三秋今來但泝春申
浦何意還登秦氏樓請觀杵與臼與君指皎日在上羅
廣衾在下蔽蒻席與君戴笠還下車相思莫惜加餐書
倘愁越國無歸雁此地吳王善鱠魚
　　　汝南郡亭飲次贈譚八吉緯
汝南城上曉鴉啼王粲宅傍春燕飛故人千里一相見
越布單衣白如練春陽艷艷汝水邉桃花樹樹郡亭前
清明初看鞦韆戲上已還吟芍藥篇自憐蕩子多離别
愛汝中原遍車轍彩筆能圖五嶽遊金丹自受三茅訣
伊昔相逢淮水頭酒酣同過謝家樓今來重憶當年事
把手金樽泪欲流
　　　廣文先生歌贈張學博
廣文先生讀尚書客來有鳥嘗銜魚花間促坐綘帳舒
不須歸去河汾廬當時獻賦誇子虚十年匄卒將公車
我今相遇沈子墟春風冉冉吹衣裾莫嫌髙論與衆殊
此間已是張融居
　　　將過松江先寄朱大用礪使君
探書出林屋放舟遊吳淞欲觀海上袁公壘不問雲間
陸士龍雲間勝地推吳下有友驅車最瀟灑劉毅嘗為
郡股肱謝生今作軍司馬風流司馬是何人共識當年
侍從臣丹鳯樓邉攜綵筆紫薇花下展紅輪紅輪綵筆
紛相映侍女留題請名姓起草時聞長樂鐘整衣不避
昭陽鏡可憐厭處承明久觧玉坊南私縱酒兩省通傳
翰苑書一麾竟佐江城守江城千里蔽東吳黄綬金章
一大夫嘯咏全為方外客從容分得郡中符果然祖父
為三事方信男兒長五湖(使君為朱少師公冢/孫大金吾子故云)君到只
如棲枳鳯我來方欲覔蓴鱸已辭梁苑新車騎况遇髙
陽舊酒徒髙陽夙昔輕相顧梁苑從敎騁辭賦片輿何
必假陳蕃八俊由來重朱㝢陳蕃無事朱㝢閒題詩應
滿干將山秋髙正值鱸魚美我欲維舟三泖間
　　　湖上贈何生倬炎(何伯興/季子也)
秋湖十里生芙蓉湖邉却逢何敬容緋袍相對儼翔鳯
綵筆欲落驚游龍廬江自昔嬗才子前有司空後侍史
洛下清談宛舊時元嘉樂府傳新體秋花灼灼秋水清
道傍又見驊騮鳴荀羊本是長瑜友羡爾趨庭有令名
　　　送李生(并序/)
　乃歲届祝淵時當顓冥甬東李生屺源税駕于都督
　李公之舊第維時白日窮次縞雪凝壁長松倚嵓其
　信芳寒梅蔽扉而釋蕚仝人咸集各贈以詩志永懐
　也原夫淇泉木李本貯瑶情灃上香蘭互申縞結故
　仲宣贈子篤于飛鸞正叔指河陽于逸驥苟懐悃愊
　豈乏呻吟李生抱苦心之行仝儕起定情之什以義
　而言固其宜矣乃戴逵入剡未聞買山阮籍當車於
　焉就路陳元龍淮海之士梁伯鸞傭賃為生將騎驢
　出門惟其所之牽舟上岸亦無可住王孫遊逺道睠
　春草之萋萋彼美在何方誦山榛而掩涕是伯陽適
　西戎而留字文羆遷斥丘以受言凡屬親串之所經
　誰勿咨嗟其善誦况李生沉淪之士也家本閥閲世
　濟開府棄朱門而勿盼甘白晝以長征胸羅星漢毎
　推烏績之紬節撫雄雌潛識秭􁌖之擾于是正棊旋
　栻辨才子之孅趨發䇿兆機啓靈均之浩蕩定箕張
　而斗揭任蚗伏與蠪伸則是帝女睠蜀都而抱石大
　夫拜楚人以獵冠江南投老應賦逢君稷下談天喜
　稱贅壻者也夫心企東山意傷南浦蘭亭原倡既擅
　糠粃海谷遥吟當來璣璧維兹軼士預為風漂伯叔
　之詞既屬同人應續雨雪英瑤之句
先生本是青丘子直走塵埃過都市脱履朝看圮上星
乗槎暮宿天河水梅花初發雪滿襟相逢醉臥東城隂
天涯淪落知無定北斗南箕何處尋
　　　淮康行贈别
元龍百尺樓頭客又向淮康奏嘉績監郡能分五虎符
題輿不假雙熊軾九重丹詔下青霄十月黄鸝度翠條
朝日搴帷鹽澤雨春風送艦射陽潮開樽暫飲如淮酒
漸入天街見星斗若問人懐峴首棠但看鴉栖掖門栁
　　　潼川歌(有序/)
　丹陽賀先生𦙍選崇禎十六年受資陽縣令夫人請
　從叱馭而行李自成破成都資陽不守先生及夫人
　慷慨就刃自成怪之命釋以俟屢脅之順畢不能屈
　縶之别營猶欲處焉越二年十月賊敗於南鄭懼中
　有應乃指而嘆曰留此輩為梗矣殺之同行十七口
　並日死于潼川州越十二年先生二子雲㑹雲舉俟
　西道通尋之不得有彭君退庵備述其事復詢之資
　人蔡文學語與相合號啕而歸雲㑹為司馬與予善
　予乃作潼川歌
鹽亭何髙髙梓水何連連四座且莫喧聽我歌潼川潼
川州南射洪渡天柱雲封七盤路不見潼川繞地來但
見南津上天去南津令君負奇節夜泛桃花暗流血桃
花江上草初青一夜寒風白如雪相傳此地殱令君招
魂萬里呼南雲睢陽齒落白崖裂萇𢎞血墮高梁焚令
君家世本吳楚北固山頭射猛虎興酣聚米劃地殊愁
來投筆長心苦縣官續食計車發便請長纓繋南越嚴
助三年厭舊廬龎公百里懐新割驚聞盜賊出巴下玉
壘珠江廢耕稼白帝終成躍馬王紅巾時起鳴狐詐慨
然請行一星入夢中曽見三刀集崎嶇九坂誰肯前忼
慨王尊赴何急閨中有婦孟氏賢從征作賦同車軿觧
綿繫樹苦食芋封魚滌釡長生鱻倉皇烽火接城野急
繕亭隍料牛馬轉戰空聞笛裏哀升陴誰是搴旗者天
心不觧遂人志人事良難勝天意縱敎南八是男兒難
免西川盡捐棄丈夫死官久不屈舂磨砦邉自强立完
城蔓子刎已遲斷頭嚴將生難執霜刀環視驚罕希誘
以好爵啖以糜赤繩馬頭縶有待無如南鄭傷還歸天
隂雨凍地冰裂乙酉之冬月初缺令君罵賊身死亡正
在潼川此時節君不見令君同死十七口仝行死盡皆
無有彭子退庵眼見知長望桃花酹春酒又不見令君
二子逺相失十六年來尚尋入難持齒髪向天涯疾走
潼川自悲泣潼川潼川西近秦桃花水落青春新我今
歌罷潼川曲還想潼川赴死人
　
　
　
　
　
　
　西河集巻一百六十二
欽定四庫全書
　西河集巻一百六十三
　　　　　　　　　　翰林院檢討毛奇齡撰
　　七言古詩(九/)
　　　寒食直史館奉和同年李漁村太史兼呈同舘
　　　　諸公
春城日出鴟尾紅下馬入直柬華東忽言今日是寒食
愁入萬條新栁中陽春初過一百六日趂車塵苦追逐
大道時聽賣野餳宮門無復傳官燭溝頭水漲花尚稀
早寒猶著春前衣庭槐幾見火新改故國六年人未歸
同儕相顧起愾忼此地前經設東厰(今史舘即前朝東/厰地李太史是日)
(有詩/故云)斷烟祗為惜亡臣殺竹何堪謝鉤黨鄉園日夕風
雨賖沿門幾樹春桐花明朝畵舫門邉住好入春山焙
早茶
　　　送同年尤侗南歸
東堂著作誰擅聲一時並讓尤先生羣公隔舍争問字
天子殿前長喚名今來慷慨賦歸去家在東湖最深處
堂上重裁薜荔衣門前自種垂楊樹吳中築室志未成
集賢坊下還留行堪憐五載追隨意頓有千秋萬古情
　　　予向渡湖時更名王士方宿竺蘭聖宣二上人
　　　　房去今二十年後予過上海聖宣貽書兼索
　　　　書舊日所題詩句感生於心賦此志謝并呈
　　　　蘭公代訊
昔有王士方曾經擾精舍雨後潛行菰葉中病來借宿
蓮花下其時髙座有聖宣上人佳句繇來傳烹葵時餉
白雲塢拂軫夜弹流水篇秋風一别過湖去從此天涯
隔晨暮歲月難教古寺留夣魂猶向長橋度蘭公垂老
能著書不知舊客非文殊毛甡廿載尚淪落時代士方
傳起居只今海上望雲日欲訪巢雲舊禪室常恐紅顔
今昔殊對面相看總相失䝉君貽我緑綺琴并邀一寫
蘆中吟愁心欲記當時事幾度含毫泪滿襟
　　　宣德窑青花脂粉箱歌為萊陽姜仲子賦
君不見宣皇宮中脂粉箱青花素瓷出上方陶模笵埴
好形像燒胚㸌膞非尋常曼身穴腹判兩截一道坎中
周四旁融脂瀹粉恐膠結洄漩複壁流温湯宛若麗華
鬬粧罷宮溝淺膩縈苑牆何年此物坐棄擲竟置姜郎
硯塘側隔盎微聞金粉香開奩尚帶臙脂色摩挱日劇
但把弄未審甄人定何用賈人欲認不辨名盧女相看
宛如夢連昌宮監老不堪落花時節來江南見此忽爾
驚嘆息云是先朝舊承值曾賜昭陽繫臂紅玉凾脂粉
在其中盤間花貯甘泉露鏡裏衣穿仁夀銅良人少使
望春樹百子池前早祠去額畵銷硃㸃暈重指尖碾玉
當窩處由來摘揥最煩紆惟此當牕好勻注紫水開脣
恍瀉丹紅綿撲粉如飛絮因之瓦甒獨見親珠椷寳柙
皆非倫履箱銀鑰擎奴子鈿合金釵付貴嬪誰知世事
頗難測金狄銅仙雨中拆拾得皇孫繡褓錢抛來魏后
緗紋尺昭華翠琯摧井榦道傍團扇遮彌寒庫名宜聖
總散失獨留金盌傳人間承恩當日授佳器前後紛綸
尚能記花箱雖好何代貽知為宣徳年間事我來吳㑹
當嵗除東湖水落西流魚姜郎酒後出示我令我抱之
長欷歔黄鐘土釡本反覆幾見桑田變成谷半世紅顔
委道途上陽白髪誰膏沐箱空脂盡粉未調當前若個
真娥媌君家陳寳世無算為汝一歌宣徳窑
　　　汪主事以藍羅裙子束纎腰畵巻索題
紅羅衫子身材窄裹得長裙楚絲織麹末飛為海上塵
蔚藍染就春潮色䦨邉楊栁空拂衣手中紈扇釵頭璣
請看雙帶廽環處長抱纎纎知不知
　　　錢編修所藏司馬相如玉印歌
漢庭司馬梁園客早嵗為郎晩馳驛因慕邯鄲舊相賢
借取高名註屬籍當時原有摹璽書大者礱石小琢玗
螭首龜膞總啣帶碧文緑籀皆施朱相傳觧玉刻小記
四角中央搆名字檄使填將喻蜀文酒徒印作當壚契
于今相隔年又年不虞此物留人間土衣苔繡半斑駮
銀鉤玉筯還新鮮截肪徑寸覆玦紐何必黄金大如斗
錢郎得此真罕希毎與秘書通繫肘㑹當
天子好古文相如已是同時人尚書給札令繕賦落筆
殿前如有神遂登著作入金馬名在何須更相假對䇿
姑令董仲先容才久為亷頗下長安秋盡寒欲來驅車
一上昭王䑓酒間出示争把翫令我懐古生徘徊前人
意氣不長在况復微文等光怪何物雲英䕶此符厯刼
千秋不曾壊龍門遺册嬾未収圖書堆垜能生愁我今
欲借文園篆一惹桃花紙上油
　　　雪中陪益都相公請沐善果寺即事奉和原韻
長安佛寺稱最麗洛下伽藍鮮殊異請沐長從丞相游
祗惜香山逺難至上冬十月大飛雪禁苑層層凍雲結
捲幔驚看花絮飄㸃衣化作緗紋纈朔風吹攪勢轉濃
特尋古刹烟嵐重封將塔上千尋荔寒到門前幾樹松
香厨設饌飯尊客啼煞慈鴉日將夕更上毘盧閣上觀
萬里山河一時白晩來頮水丼露盤椒蘭被軆能忘寒
何期太子浴堂内竟作春風沂水看我今逝欲埽塵幭
到處追隨傍車轍縱使宵深歸路迷敢道足寒傷馬骨
　　　題袁孝子負母看花圖
東園花發好顔色白髪欲看行不得負母能傳江革心
娱親自竭曾參力春花已落不再攀高堂老去扶來難
只今負手花前子長把斯圖帶泪看
　　　葉主事歸黄州有贈
宮槐初落秋雲飛天街雨來塵漸稀金門待詔苦寥寂
索米欲炊饑復饑黄州進士子高後十載通籍猶羇遲
郎令丞博許就薦高文足匄
聖主知誰審司事去取異清河轅固翻令歸長安苦寒
兼苦熱走馬流汗食不肥炎歊退後喘稍定頓覺晨氣
侵絺衣緑楊橋畔有故舘雪堂竹樓皆莫幾逝將去此
作請澣後㑹重與春明期人生出處貴快意出貴急决
處莫疑何為鬰鬰守冰坎天寒日暮空嗟咨(時呼翰林/為一條冰)
(故/云)
　　　題方田伯躬耕養母圗
先生把筆如把鉏擷芻負米行江湖偶因嚙指得心痛
幡然歸去南山廬春田過雨緑初漲隴上炊烟喜相饟
叔豆應披王覇衣耘瓜尚荷曾參杖髙堂白髪負日暄
江魚水荇堪承歡抄書過市當晩讀綯閣近山防早寒
廬江孝行本千古他日登堂拜賢母重展斯圖對酒看
莫望南山愬辛苦
　　　相逢篇為李公子作
豪不馳玉勒馬俊不挾金彈丸所貴結交重然諾久要
不負平生言錦袍燦燦振長袖李子相逢宛如舊肝膽
嘗傾劇孟前聲名不在劉生後當年把臂意氣遥酒酣
同射西陵潮追隨燕客且擊筑歸來吳市還吹簫只今
奔走困前路謝爾清光展雲霧觧得吳刀持贈予價值
千金不相顧世人交友只在錢舊游散盡心茫然隴西
公子幸無恙與子共賦相逢篇
　　　題曹石庄滌硯小影
吳中高士曹石庄建安詞賦超劉王翛然植杖坐林麓
尚著秦人舊時服書成欲換道士鵝春池灔灔環清波
小童持硯濯波去清影滿前如影何
　　　送同年范太史還吳門
秋風颯颯南雁翔昭文才子還全昌横門一道軟塵發
令我黯然懐故鄉軒車數隊駐栁下野祠設幙留供張
啣盃徐起贈鞭䇿意氣厯落不可當華㕔分草登左榻
山池賜羔出上方况握竹管記前事髙踞柱下稱三長
其如温飽非所志曼倩日餓東郭僵亦知史局本異量
兼荷制舉羅非常璽書曽答太子令侯相争道申屠剛
縱令种郤使覆對猶㧞仙室冠望郎而乃掉轡古薊野
從此覔路秦餘杭我家東浙鮮剡宅回憶北山空草堂
他時得返越州去為汝一停吳市傍花飛渡口遇慧曉
草深墓下尋真娘買隣縱未近樂圃訪友定能通野航
朝霞幾縷開上谷流水百道傾高梁故人分手自兹别
縶馬欲行看緑楊
　　　書馮二世兄學正巻子
穭葵結葉蔓河渚曉露啣衣當秋雨為予欲取茂陵人
同看城南賣薪女長林嘶去駵馬嬌百金裝出珊瑚梢
揮來代作定情物相門之子真賢豪明將入學教國子
年少能傳四門史昭逺從來善觧經公超所至應成市
予方就飲學戴崇閒游重覔山桃紅不疑老作金門客
仍在成都酒肆中
　　　翁司馬之任黄州以詩留别有贈
横江舘前江水清臨臯亭畔春花生黄州司馬甫到郡
八縣一州官吏迎都亭飲餞䇿去騎争羡當塗好騏驥
人如仲舉入官時郡是東坡舊游地天涯邂逅意氣真
相看本是同鄉人多君惜别留賦詠愧我出游忘隠淪
昨聞巴水大破賊萬里江流盪胸臆倘能汎艇過黄州
便可相期在赤壁
　　　詔觀西洋國所進獅子因獲遍閲虎圏諸獸敬
　　　　製長句紀事和高陽相公
古皇慎徳開四譯内被綏侯外蠻貊貢物區為王㑹文
共球載在賓庭册河鏐畎翟獻上方兜離僸佅陳明堂
三靈既應百神洽般般之獸皆翺翔康熙戊午十七載
神武聲名播遥海五畤從教白澤來千門真見黄龍采
鴉翎習習負矢飛鷄斯之乗歸林支諸方執䞇儼相列
東漸溟渤流沙西于中有國名古里曽渡瀾滄作海市
魚眼看波射水紅鮫絲織浪翻雲紫地當申未産獸雄
金精傑出毛羣中銜縧餙組獻
天子裁貝作章辭禮恭從容檻致射熊舘不為珍禽為
懐逺虎落時看接上林鷹房秋到移南苑廷臣侍從欲
賦詩
皇恩有詔徐觀之圎目昻鼻有筋力懸星掣電無雄雌
獨憐耏髪未巻曲曵尾紲紲若散絲衣被欲成鞠色見
牙齦不使鉤形施爾時羣檻柙諸獸木壘槍樊列前囿
熊羆避路不用當虎豹攀欄有時吼青鸞赤雀相對栖
豪猪野馬争游嬉張昭見此不動色朱亥在傍何所思
聞之有熊狩暘谷獲得狻猊比牛畜漢時安息亦獻斯
形似麒麟但無角從兹郊祀播樂章射烏格鹿非尋常
鐃吹已陳朱鷺曲徴歌還及白狼王何如儲冠未完緝
詔遣求賢共來集東堂甫布網羅成西域剛逢旅獒入
招摇乍啓禁籞開白麟有對皆奇才請看太保巻阿賦
恍見文王靈囿來
　　　朱運副七十
南陽朱季絶凡俗曽破黄巾苑河曲車茀題來錦字紅
商船載去滄波緑居平忼愾能任天但行直道歸林泉
洛陽若有耆英㑹誰謂張燾非少年
　　　玉㻬篇為黄母作
鹿門先生好讀書百年之範閨中居手披文史衣佩琚
穿針不纈雙蜘蛛當年太僕扣闔閭夕陽亭下悲欷歔
黄瓊終為黨錮誅曾贊夫子呼階除迄今講學河汾廬
練裳木屐相巨儒席門猶過王公車缾有美酒盎有魚
時當初度獻玉㻬攬之日月同居諸庭前又見丹花舒
　　　醯雞篇贈藍漣
閩江豪士藍公漪白晝踞牀銜酒巵有時裸袒抱銀甕
翻糟蹋滓眠清醨人生慷慨貴行樂百嵗促刺能幾時
不見東隣有王者罔誕擬作劉安辭西家小侯亦何用
㧞山驅土填海涯以兹感激俱作達日事餔潄唯恐遲
長恨書簏非釀具欲使畵簾當麯衣良朋總在履道里
妙地絶勝髙陽池醉來倚壁且塗墨興發對人長賦詩
一花兩葉倍精爽千言萬字皆離披髙堂名父過八十
口能啖肉手不藜閉户尚作擘窠字小如畚簸大若箕
承罌捧缶作丼㫖花前月下恒娱嬉子父相對指白薄
八斗一石何足奇顧視越客忽大笑甕傍那得來醯鷄
　　　山中再宿
小溪淅淅覆草裏大溪㶁㶁長松間高岩雨聲到松葉
一夜冷徹桐君山山中寂歴無近逺再宿始知路深淺
瀟瀟衣露若散絲松牆日出歸來時
　　　中秋後風雨連日䝉馮老夫子賦苦雨吟見懐
　　　　依韻和答
毛錐處嚢不立見空道南金與東箭日上師門苦未通
况復相違比牆靣憶昨三五侍帷幄酒花燭樹紛厯亂
那知月沒靉靆生豐隆屏翳起鬬戰衢巷水大車馬沒
檐溜衝階有泥濺連朝瀝漉喜蹔霽尚有絲雨似襪線
安得東海天鷄鳴攜我飛騰到日觀秋高雲隙収斷虹
風急嵓前送歸雁忽讀夫子苦雨吟令我口齒重潄盥
情親恍續謝客愁調警似聞楚女散晴雨燥濕亦恒事
讀書所貴在合變只慚才劣和轉難不及劉楨賦公讌
　　　奉贈李公子鄉舉入試長句
海上五旒鳥三日生綷毛鷄斯有良駒蹋地騰雲霄廬
江才子擅宿慧數嵗能通秘書字人世驚看豹彩光兒時
不好鳩車戲䨇瞳皎皎鸞鳯姿清神宛濯秋河湄攀楹早
著鷗鳥賦對客自吟梔子詩行年十五舉進士獨對春秋
觧㣲義擢科不藉賈童名上殿竟随楊億試黄紋袍子短稱身
紫騮騎作紅麒麟君家奕葉掌詞翰玉堂仙李嬌青春從今直上
紫霄去萬里風雲起前路欲問慈恩誰少年但看春官乞詩處
　　　又和益都夫子雪中游園口號原韻
雪飛滿園夜若繡誰云夜雪不到晝况有季彦後來秀
追陪几杖四座春招携總是平䑓人抽牘授簡真良辰
冰凌結花不即謝入林恍坐萬花下祗訝入夕花未夜
斜陽陡射雲隙開傍檐鳥雀啾啾來坐花肯向花間回
　　　奉和益都夫子雪中游祝氏園林原韻
三輪出游忝陪從燕山一夜雪成凍遥尋古寺塔樹深
近見平林酒旗動孰期名苑環木坪幾曲層軒繞松棟
欄邉花竹娱晩晴盤内蔬蒲擷午供寒鳥偏教谷外啼
冰凌故作枝頭弄酒傾百杓輸阮宣裘敝多年過平仲
墮地陽烏欲射難有月如弦那能控
　　　戴公子生兒適大理君遷京兆信至
秋風瑟瑟玉露滋庭前桂樹生新枝朱櫩噪去烏鵲侣
錦堂抱出麒麟兒執手命蘭已擇日探丸拜麻當此時
筵開湯餅雜三雅滿座朱衣正瀟灑有客能傳京兆書
阿翁已走章臺馬男兒倜儻似長文儼然頭角生風雲
當筵况有清都信不試啼聲便識君
　　　過宗藩輔國將軍邸第留飯兼䝉賜詩賦謝長
　　　　句
擁彗不入齊相門挾刺不謁長史宅紛紛花栁看滿城
那有停車道相識掖門東去蘭坂長五王舊第環宫牆
平臺逺屬諸國邸複道自連興慶坊瑶林玉樹蔽階戺
帝室名駒總千里講易能踰沛獻賢好詩不減元王裔
風流大雅真絶羣愛予曾誦予為文(毎稱予詩/文皆成誦)相逢倒
屣宛如舊入座縱談驚未聞金杠璧帶掛珠幔日射牕
螺恍流電百軸牙籖夾畫欄一庭花影翻書案繁肴錯
核難具陳紅肌紫翼青絲鱗湖筍盈柈如切玉山粱作
飯似傾銀逡廵授簡發毫素示我新篇出雲霧麗句曾
開瑪瑙屏清音漸啓金笳路長吟短詠皆有情黄麞罷
舞鸎停聲西園徒厠賔客履梁苑竟慚枚馬名御溝春
水晩嗚咽暝色重重暗林樾惟恐漁舟難再尋坐對桃
花不能别
　　　夜飲梁尚書宅有贈
宣平門前吹朔風大車小車如轉蓬縵冠挾刺向何所
為謁鉅鹿司農公司農文賦早名世高起龍門似司𨽻
七序傳為梁氏詞一䑓寫出尚書字藝林雄視四十年
走趨幕下多豪賢愛才不减天倉粟列屋曽無月獻錢
見予倒屣設餐飯竹席蓬屏坐來晩燈前分牘避逡廵
酒後高談驚近逺山茶花發紅滿牆夜看賜劍皆文章
司元本是中樞宿欲返天街一望長
　
　
　
　
　
　
　
　西河集巻一百六十三
欽定四庫全書
　西河集巻一百六十四
　　　　　　　　　　翰林院檢討毛奇齡撰
　　七言古詩(十/)
　　　戯贈徐曼倩畵扇
徐生妙筆似魏華又似趙昌能畵花東家嬌女白團扇
乞畵牆東落花片紛紛蛺蝶趂滿林我亦見之生愁心
故人有子得如此何用滿籯純是金
　　　紫庭篇奉贈張庻子史舘總裁初度
自昔至人生有為河游龍蔡山出雲紫庭五象不恒見
含華苞徳離人羣清河夫子本峻閥户排三㦸門十輪
况揚世徳誦芬烈絲綸入掌推金昆櫝傳鳥䇿結碑版
字譯馬䭾増典墳舘草詳略總新意庭花燦爛皆奇文
伊予薄學恥操瑟外郡不知枉薦纁入都挾刺但局促
登堂納履争紛綸盈柈飯落麈尾屑列鼎氣函犓膳焄
微言要㫖均有㑹窮蒐極撿真難聞恭逢
天子重文學議修前史藉討論首推東觀作楷栻如平
有凖直有紋又如杞梓任裁割一一得施大匠斤憶昔
浙省論鄉秀曽發䇿問如所云明史諸按互得失對者
不若問者神爾時予以避人去恨未考辨似向歆今膺
編纂得主者宛然弟子師河汾長嬴既至遘皇覧天門
日出烈若焚張星儼在翼軫列公子時見倉琅根但識
四矢冐綵箙那知三鳥拖青裙江左舊族本最重淮南
有文當自尊千秋得志苟長在世人安用徒紛紛
　　　贈王舍人赴常州幕
去年同詣公車門有司藉藉推公孫雄文博藻騁偉辯
開牘殿前驚
至尊須臾授職令著作不及郎官並丞博獨憐垂老軼
清河但入中書詠紅藥天街對酒冬復春高梁栁色侵
衣新師門相倚頓分袂令我黯然傷逺神蘭陵酒熟野
花發此去江南好時節那堪羸馬夜歸來空望金䑓一
輪月買田陽羡心自閒莫嫌蓮幕春風寒他時憶我新
詩好應在荆溪水榭間
　　　奉和崑山葉掌院夫子題翰林院壁用東坡清
　　　　虚堂韻
翰林院前堆北沙翰林院裏通南衙填㕔衆制但分草
列舘一區長種花崑山夫子秉文府授易逺探七十家
日繙縹册傍銅鶴幔掣鈴索驅饞鴉敕令掌筆定前史
羙刺不雜萎與葩秪慚諸子濫藉氏昫紕収穢煩鉤爬
從來道潤鮮塵渇菊苗蘆菔不换茶况傳五教警聾瞶
隻手肯䣃懸田撾秋風院落久穨塌驟見補葺翻嘆嗟
(時新修/院成)學人績學有如是請看壁上揮丹霞
　　　輓歌詞送盛廣文櫬旐還里
君不見潁川陳仲弓公卿㑹弔縗麻同又不見南州徐
孺子獨抱生芻走千里由拳夫子學術明早年兄弟同
成名漢家應辟推楊震秦代通經重伏生偶然曵杖歌
延佇遂賦雄文玉樓去堂上鱣魚躍未能墓傍大鳥歸
何處生平感慨不得詶空吟華屋還西州天寒執紼錢
塘路滿目江濤涕泗流
　　　金匱仙人歌贈陳子太士(有序/)
　陳子太士與予共文㑹者將二十年曽登選樓甲乙
　諸試帖墨義雜文示天下天下人争奉為金科玉律
　疆估藉之起市門利既而撝去得葛洪金匱術遨遊
　長安予被薦就試試之前三日右手病痺而潰于熨
　腕脹如長瓠五指僵矗告吏部不聽告監臨掌院不
　聽隔試一日將夕矣遇太士于途驚曰何不早示我
　令至此急市藥二升許濩之令濯自温至凉再濩之
　指漸有文至漏一下又濩之漸皴次日赴試
㤗和殿腕仍發痛如艾焙暗下而指詘可書因勉書完
　巻出出則病亦減是雖天固厄之然太士醫療之神
　何可沫也踰月予從諸君後䝉
聖鍳取中且用古制科例授舘職因感太士術作金匱
　仙人歌謝之詞頗不叙致其意
昔者葛洪得神術著書金匱稱仙人千載以後鮮繼起
肘後有方空復陳潁川才子擅文藝月旦時賢等操契
海内皆知伯玉名樓頭只許元龍憇學深二酉通九淵
夢隨鴻術游鈞天長桑與客意氣合種橘啖人淮海間
天街二月花正發忝詣公車向高闕斵手徒令拙匠嗤
寸心久為貧交竭時當
召試入玉除大官將賜蓬池魚
九重前箸欲借挾一時左手難空書公乘交臂頓有省
迎鳯坊邉酒初醒煮藥惟燒王質薪澣肌不用蘓躭井
深慚手指重五斤非時能詘還能伸多君九折作良宰
惠我一劑真有神上醫醫國本恒理况有高文比秋水
他時金匱獻書成當復逢君杏花裏
　　　送吳明府超遷觀察之閩
溟魚十歲不掉鬛一掉直上天門間從來神物有異量
豈與世數同往還夫君百里本寄跡要使殊才破庸格
司𨽻何妨拜茂陵通侯久已稱褒徳一朝治行天下聞
果然第一推番君聲名特達播閶闔頓令平地生風雲
丈夫入世貴倜儻攪轡登車氣何爽望去雙旌擁􁧂輪
行來八察加亷訪東風二月度七閩溪花海樹郎官春
嚴生自足開甌越何必平津觧笑人
　　　慰尤司法䘮婦作
秦嘉垂老上計車閨中無復紅羅襦長卿獻賦不歸去
那得有婦留空居㷀㷀白兎走且顧南北東西隔長路
挽鹿難追司𨽻驄隨鴻先傍要離墓金刀劃水斷不成
悼亡賦罷顛毛生從人但道婉娩節使我頓増伉儷情
當年司法北平右共識使君自有婦今來被
召入
帝京不道寒房夜炊臼桃林闗前桃樹新東風吹作灤
河春相尋倘認盧龍路應遇金䑓夢裡人
　　　項學士招沐益都相公萬栁園同諸公即席
朝上金商門暮宿永寧里翠帔結烏頭黄塵障驢耳同
鄉先達項槖師嵬嵬副相居黄扉見予落托頗矜惜往
往引手相扶持連朝待漏趣入侍看倚
金鑾判封事御饍盤分錦菜羔宫衣袖惹硃花字旋從
請沐呼飲間便尋杜曲城南端紅泉舊有昇平宅緑野
新開裴令園長樊介隴辟廣畆種得垂垂萬株栁九列
頻教汁染衣三眠不用枝生肘青絲碧縷布作帷今來
正值東風吹珠軒玉勒請載過名賢豪客紛追隨紅橋
初度入磵曲木末空亭接林隩平原漫衍馬埓長旄澤
蒲栘覆朱屋霜摧雪壓葉漸疎猶然鬰鬰園中居官渡
城邉朝繫馬永豐坊裏夜藏烏藏烏繫馬兩不見短榦
長條拂人面蓊薆難分㶚上營風流那減靈和殿間堂
四座傾酒巵行厨炙鹿還烹蠡庾公撤幔欲理詠潘岳
隔筵將賦詩寒飈襲袂日馭短重向枝頭覔睍睆澤在
何愁玉醴枯情深頓覺霜裘暖先生意氣豪且真相從
彷彿游雲津他時得返柴桑去望爾還尋栁下人
　　　冬日過上海署故人任明府製衣衣我感賦
丈夫生豈易衣食終年在道披練裳朔風吹林下寒葉
垂老欲住江湖傍故人為宰在滬上呼我再過聽絙桑
薛城留客有布被莱蕪滌釜無舂粮顧此短褐不至骭
惻然為念范叔僵自視兩袖頗飄薄但看七尺真昻藏
割氊何足贈江革解襦不敢衣顧郎冰絲急付凍女剪
鈿尺便向當身量生平旅食就仁祖前歲婦褌辭豫章
惟此繭為伯夷種况逢衣自膠東牀貧士被服允無斁
良友致意安可忘只憐連袵坐相對反于官服加輝煌
少小誦讀并不出嘗恐行路分左羊十年衣褐蔽廣栁
一雙葛履投嚴霜多君力學早通籍脱麻更著宮錦黄
今来為吏解衣我宛如當日東書堂陽和乍轉稍暄煖
我當刺擢還故鄉入林服此快游飲落花滿袖春風香
　　　答贈湯右曽長句
嵯峨閶闔平旦開馬蹄撲撲飛黄埃湯生年少好容髪
與之相遇長安街雙瞳炯炯負意氣手挾干將甫磨礪
鉅器知為王儉才請纓未遂終軍志他鄉各恨相見遲
贈予長句如哀絲酒徒慷慨和未巳令我聽之心骨悲
從来知已老彌寡擊鐘無聲且擊瓦感君任俠過季心
空道微文似司馬宜秋門前霜葉黄觧衣但醉當壚傍
吳姬十五正年少新滴玉糟蘭水香
　　　孫侍讀初補學士復將還養于其生日歌以贈
　　　　之
射州學士孫叔然早年草詔蓬池邉乞歸養父三十載
登朝緑髪方鮮妍山池宴罷出就舍二月含桃摘盈把
倚案羞裁五色書當街且控三花馬綵弧初絓還養鄉
鬰洲山色仍相望臨行欲致留君意郢水坊南酒正黄
　　　寄黄州向君(予修史時録史監/生向在江之父也)
石陽城西江岸春龍丘高士方山巾讀書蘭浦水長碧
把酒雪堂花似銀金門獻䇿路中斷緑髪紅顔有時換
華頂難同禽慶遊栁邉且共嵇生鍜趨庭皦皦白玉姿
燕䑓石鼔來題詩文章久為成均重筆札新從翰苑知
圜冬史舘毎入直輒向芸牕見顔色因道家公舊有心
能使羣賢逺相憶楚江東下繞臨臯赤壁于今戰未消
誰觧此中閒歲月有人家住緑楊橋
　　　送趙郎中㩁使揚州
曩者始元舉文學盈廷辯難惟㩁商茂陵魯國各持説
但欲搘拄桑𢎞羊今來待詔給筆札方值征輸事遏伐
大夫文學相見踈誰敢著書論鹽鐵司庾覆錦稱望郎
懐香握草趨明光延清詞賦韋氏學二妙有誰能抵當
星軺奉使㩁䢴上畵舫紅橋截春漲豹尾朝懸估客鹺
鼉鳴夜度官艚餉揚州此去風景殊繞朝不用攀行車
闗門紫氣時時見為我重詮道徳書
　　　題暢心閣冊子(王二光/禄别業)
王生本是烏衣郎家藏司馬金翦章草堂開向衆山裏
高閣下臨湖水傍春雲出軫入帷幔朝雨盈塘接南㟁
檻外長町裂苧衣門前漲水浮花片沿湖東上一堤遙
跨向湖心有畵橋唼􁀨波間翻雁鶩參差沙靣長蘭苕
種來隔浦荷千頃看去當風栁萬條晴光繞樹鳥雀噪
縳得芒針好垂釣載酒嘗過阮緒家到門總是王猷棹
談經抽牘并論文山根紫筍方穿雲劚還烹就雜茶荈
玉帶有泉天下聞相傳此地即蘭渚上已曽經集王許
千秋尚憶禊賔年三月定傾留客雨今來同作京國臣
高梁屢見桃花春敝衣但濯龍池水觧帶難揮馬棧塵
夢中攀得鄉井樹欲賜官湖乞歸去狂客新祠久未成
務觀舊宅知何處十年奔走無宦情相期空負南山耕
多君猶有逍遥舘毎欲題詩三嘆生
　　　䝉内府席學士高軒見過隨于報謁時留飲感
　　　　賦三十五韻
帝城春暖栁漸舒烏裘百結懸柴車王門何處堪曵裾
徒然懐刺隨屠沽北宫才子金馬廬曽披錦字紅綾書
從龍起自豐沛墟虛懐善下愛腐儒春行漸訪干木閭
自慚十載沉江湖浪隨嚴助思上書惟恐操瑟非所須
欲行還住多趦趄到門挾帚但埽除俯首不敢繫履絇
何期門吏禁走趨居然倒屣迎王符鼇扉宛轉闢綺疏
邀予並坐紅氍毺清談揮麈間有餘腰間尚掛雙玉魚
御河流水烹滿壺攢盤苑核兼山蔬楚苗之食隴阪蘓
間寫馬酪傾乳酥宛如水底蟠珊瑚酒間誦我文未踈
蒭蕘曽採東園株鸞鳯五色狎野雛從來薦達稱子虚
枉稱予賦同不如方今築舘招燕都千里共披駿馬圖
丈夫知已無處無醉醒何必懐菰蘆
　　　送趙棠溪歸西江
棠溪趙子真天才千里馳騁如龍媒曽因借箸宰吾邑
滿城萬户皆嬰孩今來相遇薊州路早向長門賣詞賦
黄塵撲靣風捲衣蘸墨揮毫有神助春光初動栁拂波
故園花發思如何掛帆通潞欲歸去酒徒市上還悲歌
天涯去住總為客請飲杯中壯行色此去無愁良㑹孤
前路何人不相識
　　　益都師相請召同舘生西堂讌集用陳檢討即
　　　　席原韻命和
從來珠履羡黄歇好客高風久淪沒但道公卿善下人
有誰肯結王孫襪况予落托久不前那得簸揚似糠麧
何期夫子亟引手不使出官誚六蝎坐令蓬虆傴僂人
頓入玉堂造金闕季秋望日日將卒諸生講論燭未跋
突開絳帳通酒漿恍為戴崇設肴核炙肉分􁀙入豆新
霜葵軟齒嫌匙滑當筵酌斗如挽河那顧中宵有星孛
須臾銀箭落如雨帝閽已閉絶鬼謁苐恣雄談未肯降
轉使深盃不停罰我今納履將欲發世事紛紛慢相訐
人生好㑹能幾時日月東西嘆倐忽不見貧兒甫釋褐
便得登壇仗旄鉞何須把定三寸豪只賦天心與月窟
朝來爽氣滿西山吾且支頥拄牙笏
　　　西堂讌畢仍用前韻擬宮怨詩益都師相詩先
　　　　成命予援筆立和其後
長信宮中秋雨歇昭陽殿裏星初沒秦女朝來未巻衣
班姫夜久將弛襪憶陪阿母學針線頗厭小郎食糠籺
苐向釵頭綴玉蟲幾曽臂上填朱蝎誰知一旦選良家
遽絏黄羅赴天闕才人下比厮養卒永巷隨行覆足跋
每開温樹使探花但食金桃便藏核我今欲織龍衮裳
桑壇浴繭如脂滑祗恐繰成五色絲朱紫青黄變為孛
古來九嬪掌婦儀不使三宮盛女謁同車宜謝璧門行
退養甘䝉掖庭罰况當邢尹甫見憐豈有昭儀敢相訐
春花秋月如等間暮雨朝雲總翕忽茀服華袿拜罽茵
何須繡黼提章鉞莫道飛蛾善築牆莫言狡兎能營窟
官家如㸃上陽人恐有佳名再書笏
　　　膠東道中寄周生六十初度
拒霜花發紅滿枝畵屏金鳯䨇差池汝南高士遘花甲
弧矢在囊酒在巵廻思夙昔擅聞望藝苑鷄壇屹相向
第五名垂驃騎間中郎文在司徒上閉門高卧三十年
東堂有弟留花甎潯陽自負達人譽洛下共稱之子賢
與予意氣頗相得論議當前快冰釋菜蕨猶存澹泊心
艨艟不費推移力(周生毎談/名理故云)自憐歲暮淮海行馬前挹
水長清清只因早向膠東路時見長庚徹夜明
　　　宛平相公初度奉贈七月八日
往者
開國主文教前有宗伯後七兵燕許一時得父子袁楊
數世皆門生伊余被
詔待官邸親謁尚書集賢里堂供
先皇舊賜書園通後夜新添水春雲繞屋花繞牀豈期
絲竹還東庄翟公在籍甫終制曹相就家趨辦裝槐㕔
入坐署堂押百職班迎敢相躐鼎耳環看總赤文詞頭
待判加黄帖自來䇿拜重報胙况復新參本名輔題冊
重思
母后恩探符特赴
陵園路三年槖筆為史官私書不敢投任安感公冰鑑
炯相照使我墨花寒未乾始知元宰受帝禀手摘星辰
類菽荏不信試看河漢間昨夜天孫布雲錦
　
　
　
　
　西河集巻一百六十四
欽定四庫全書
　西河集巻一百六十五
　　　　　　　　　　翰林院檢討毛奇齡撰
　　七言古詩(十/一)
　　　吳興太守行
吳興太守本仙吏早題姓字慈恩寺興來豪客坐滿牀
數斗烏程不知醉拂衣歸去無一錢擕家住在閶門邉
從事作詩好合集吏部出行那有船當年相過慧曉宅
對客揮毫似飛翮天半流霞總失妍閨中刺繡皆無色
夫君自是園季倫採芝處處忘冬春肯將商洛山中客
還作留侯門下人(時太守方辭/薦辟故云)
　　　昔日篇送任令南還上海兼示王十六舍人
昔者結髪共文硯王韓及君成一龍(王舍人先吉韓孝/亷日昌任上海辰)
(旦與予同學于/先敎諭門下)舍人孝亷久通籍君亦為令開吳淞予
以龍尾不得意索食兩入泖浦中㑹當
天子召文學郡吏已仕皆令從通經應詔孔子夏長史
被徵黄次公炎風暑雨一就道逡廵獻賦明光宮爾時
賜宴接袵袂猶記拜箸分脆膿何意詞業入祕閣既取
復落神物工遂令李郃生感激抗書欲上不得通春明
碧栁盡抛絮太液露荷將放紅徵車南返各祖帳使我
泪滴樽盤空制科自古雖縝重厯代沿廢難盡同之官
魏相自能達留京鄭昉當安庸不觀退之試宏博三試
三却無赧容獨憐予友各散處仕止轣轆如轉蓬予復
遲暮滯京邑南望獨立心忡忡吳淞潮上海雲起君應
報最入奏功明年舍人儻就判為君佇望雙飛鴻
　　　夏杪集宋大司馬宅觀諸名伎偕同舘諸子即
　　　　席
長安六月手獵蠅西堂午琢銀牀冰花梢捲出雲棚敞
桃竹鋪來夏簟清尚書朝罷理杯斚彷彿當年飲河朔
護索彈將塞上聲參差吹遍江南樂金槽軋札銅椀鳴
五絃三調傳新聲段師曹保賀懐智供奉
御前皆有名雕闌雜坐列彛鼎佳客滿城紛召請門下
通居白玉堂後來總住紅蘭省䣃衣還脱袖中麻㨿席
不窺甎上影石枰玉局闘樂方挫糟潄酪呵凉漿釣魚
作鱠供仙史籠餅加蔥有侍郎肴蔬錯列擬公讌對榻
抽毫弄文翰鄴下方看楨粲來梁園未許賓朋散葵根
度日暑漸収登臺月上金波流平沙水落玉河堰雲起
夜封宣武樓華燈影裏呷鵝管遥望西山正蝘蜿倚檻
平垂斗帳斜開軒坐對譙門晩自憐臣朔長苦飢短轅
轣轆如鷄栖何期暫與蓬池㑹頓使凉風生葛衣
　　　上高陽相公詩(有序/)
　予以康熈戊午應
召入都䝉高陽相公日揀予舊文繙閲由繹奬引過當
　感而為之詩
國家安攘三十載台階藉藉稱高陽兩朝首輔越廿䙫
青瞳緑髪齒未央差峩當軸領政事海内于今號長治
但向詞頭判綵毫不須敕尾添花字年來晨夕苦黽勉
日上黄扉駐小輦食案朝垂籞宿寒火城夜照沙堤煖
祇縁親近贊密勿毎佐
皇威遏回遹當機不使殿外知祕旨長敎閣中出即今
江漢將洗兵王師撻伐還連營已平昭義盧從史須討
荆南劉漢宏以茲克詰煩
廟算况復中原甫安奠借箸重為策治安求衣自合分
宵旰恭逄
聖主方好文將尋干羽銷兵氛
詔書五色自天下徵車四集如雲屯東堂發策未親試
預聆諸儒使談議晁錯難傳誓誥文買臣未觧春秋義
相公明哲本神授矧向天人早窮䆒嘗通墳典作蟲書
豈止山經辨禺獸顧斯末學類蠓蠛肯為申韓較優劣
不道元臣總萬幾翻從下士求三哲嗟予出處兩未全
懐文獻賦悲徒然樊川空挾阿房賦崔顥徒多輕薄篇
其如河海詄蕩蕩能問春流細無恙裴令優容不可名
謝公齒頬真難量紛紜冊府未引逸猶自燃藜照緹袠
書因都護剖蘭筋賦使相如觧盧橘固知名敎自有主
致治何須誦論語功徳方看過富韓文章早已歸燕許
煌煌景運啟未遲要令相業傳康熈明年收復湖湘路
願上元和聖徳詩
　　　飲次書梁陶侣世兄便靣(陶侣為司農夫子從/子猪市即夫子邸里)
幽蘭在谷芝在田謝家子弟多名賢朝陽門外騎馬去
為汝一停猪市間紅顔緑髪將佩組腰下羅囊不曽賭
衛瓘書名擅北堂野王畵法跨東府臙脂河上流水新
酒家舊賣中山春幾時同返恒陽路重醉金門飢死人
　　　西臺先生行奉送臨海馮少司冦塟親請假歸
　　　　里
西臺先生似威鳯早上金堂拂雲棟閥閲高于桐柏山
房櫳葢在桃花洞當時司法蒞永昌博南開後通瀾滄
九龍不擾銀生地五聽長臨金齒傍自言家世嬗駿烈
兩見高堂秉奇節劉毅冬銜祖母芹楊憑少吮慈親血
陳情久已痛鳥烏獨迎萬里潘生輿東征賦就白蠻樹
南郡辭將青海魚中丞入告賜表掲章安城邉竪雙闕
五花
錫命珈帔殊剛在裴家建坊節無何移守石皷城阿儂
盜㺯潢地兵歸朝欲表鄭䖍志道梗頓違徐庶情踉蹌
回任遘母疾路賧天遥哭相失誰能辛苦賊中來鍳此
孤忠晉華秩都官力贊
廟算行樓船潢浦檥昆明三巴六詔喜盡滅孤櫬一舟
悲未迎因之觧組呌閶闔
天子隆恩降優答皭然忠孝具能全况復妻拏此時合
秋花初發繞玉街離亭欲别還銜杯故鄉墳墓望何許
令我惻惻徒傷懐大江東下數歸驛天姥嵯峨下窀穸
竁户封來繡閣雲壇碑琢出寒山石偉元廬墓歲月閒
謝公舊墅難追攀何年丹穴歸棲羽仍向瑶臺縱翮還
　　　徐母邵夫人壽詩(徐繼恩之配/汾之母也)
往與徐汾父子友比之阮籍交二王夫人令妻併夀母
既賢且哲能文章最憐老友入林去逺向寒山憇雙樹
許邁徒傳阿閣書梁生不在臯橋住我昔從行恨未力
廿載相違苦相憶今來堂上拜女師尚見芳樽照顔色
清秋明月出毎遲玉臺皎鏡光離離若嫌祝誦無佳句
自有庭前孝穆詩
　　　徐二將歸暫寄湖南周開府里第過别有贈
徐樂上書不得意將乘欵段歸南山黄金用盡敝裘裂
何計得還烟水間長安四月方苦熱日飲冰漿類沃雪
鹽車欲駕去住難忽遇孫陽泪如泄菖蒲酒暖梔子香
新裁越布單衫長湘南節度如堪倚且住城西舊草堂
　　　題文待詔雪圖奉送高少司冦還般山
何年蒼筆寫顥景鹽花刻作山谷春孤懐澒洞當洗瀹
兩目豁達開風塵伊誰蓄此作寳祕般山先生得真意
圖畵恒留處士吟烟嵐不待官家賜當時出入金馬廬
蓬丘瀛海連江湖夢游已聽鈞天樂草詔還呈紫府書
集賢學士乞歸去家近凾山傍雲霧溪上銜將陶沔杯
園中種得於陵樹最憐良馬䣃鞿靮偏借都官坐赤棘
栁惠焉能作士師曽參未許諮刑辟西臺高臥對白雲
還家久已忘冬春始知羞行貴有守誰謂侍郎難得人
聖明下詔䇿災異執法承顔舉遺棄咸道先生風概殊
能使頑亷懦立志先生磊落披敝裘寄居蕭寺翻經樓
馬芻一束苦戀棧蠧紙半牀兼覆甌修容静與巖壑瞑
論史决若江河流思以秪德代請讞勝彼木鐸警庶郵
長官當白不當白豈向斯世争沈浮清秋遥夜雨初歇
正遇棠村授師説(時司農夫/子招飲)下直沿街燈火紅高軒到
座星辰豁翛然相對澹欲忘後譚莊列前羲皇宛如鄭
綮負驢背宵行風雪㶚滻傍不然溳上借書去冒雪一
詣張君房纎埃不起林落浄奚啻澆水滌繒囊斯時秖
恐絆鞅轡霜深露滑増徬徨何期
聖明轉浩蕩特許還山遂微尚白雲出岫本無心黄鵠
摩天總難量長洲待詔筆法精雪圖千載光芒生寒冬
把此欲歸去瑶天粉地千山明山前有人騎馬行
　　　大雪陪益都夫子游善果寺歸燈下同夫子和
　　　　陳檢討詩一人呼韻一人給寫信口占叶不
　　　　許停刻時王二舍人胡徵君在旁知狀後舍
　　　　人亦有和詩紀其事
天將大雪早作霰譬如拆木先拆芽須臾抛落若栁絮
細細剪出天工葩既非車下撲塵土復異柁底揚風沙
祗覺雙林萬枝亞一望簇簇若枿枒是日本欲詣初地
後車將發興有加寺門石幢掛秋草似我白首雙垂髿
毳羽漫空不遽墮瓊瑶在地豈敢挐驟臻方丈恍突室
一燈黯黯圍舊紗堂中鐘皷響還寂令我㝠㑹成無遮
伊蒲作供飯未罷午鴉啼過啼晩鴉重登高閣逺眺望
共驚銀海翻龍蛇雁王一塔藏貝葉獅子雙脊䭾僧伽
彼此相峙總難辨就中密織如亂麻况當説法散花雨
豈有餳米能膠牙浴堂煎出功徳水銅盤灩㶑傾流霞
淙淙□盥發細響不數隔水彈筝琶即此享受亦已過
世間何用矜豪奢揮灑既畢重就坐寺僧復進龍乳茶
南泉既逺趙州去不須齒舌相勾爬歸來暝色暗前路
出門惘惘同天涯誰知夜半燭牕發依然落筆風雨斜
　　　寄贈淮安王君七十并示令子文學
少年曽作淮隂游伍胥廟傍尋酒樓此時酣飲鮮雜客
座上往往來王猷繁花當牕午雲熱醉餘隔院聽楚謳
因之登堂拜獻老有若健柏凌嵩丘迄今廿載憶朋舊
夢回月出清淮流但聞市少已漸散縱有亦復非黒頭
昨來徵車税城下欲入不得爛兩眸猶幸同舘盡相識
淮市三子居最優其中李生與王氏(謂李編/修鎧也)實為羊鄧
深綢繆况當獻老年七十秩閣將復傾庻羞彦方高志
但居里逸少愛閒長汎舟那能侍杖效憲乞一觴捧出
丹霞浮長安雨歇鴻雁發蓬池水落芙蓉秋千年碧藕
欲攬寄凍瀋三挫成一甌人生得歲貴適意為我寄語
且縮篘不信但看服綵者在家亦已扶鳴鳩(時令子亦/五十初度)
　　　此日行寄祝益都夫子八十
當年召試入帝京中書門下曽投名益都夫子典詞業
手把繩斗弹墨絣並言
朝右方倚芘眷此黄髮為民正其時正值授杖歲將進
三列作五更盈庭憲乞予敢後因之扶服獻鼎鉶無如
東望起歸興一日三疏乞觧鞓
天子特詔宴禁籞中使扶侍周遭行題籖書絹并篆石
宸賜優渥如雨傾遣官持節送還里長安車馬填郊坰
不期此事已十載予亦南畆三耨秔曽因請急過通徳
佳山冶水風光并(佳山堂冶湖/皆益都住處)凌晨啜茗聽笙瑟傍晩
種竹量雨晴出郭相訪誰氏叟將車剛及予門生曽幾
何時忽彈指賜杖復得中夀稱三公雄健過伯始九老
繪畵比武城生人聚散有定數矧予遲暮非壯齡再拜
不得親獻杓一心終自同摇旌東方花木及春發
南狩鑾馭將時乘醁􁚐滿甕漫斟酌烟霞萬里須丁寧
非熊八十儻還載此日正逄渭水清
　　　寄祝姚少保六十初度
大鵬搏扶越九萬林間斤鷃猶决搶丈夫致身亦有㑹
安能刺促枌榆傍當予少小擅文賦即聞上國壇坫張
衣冠輻輳徒輦集鐘鏞在序皷在房譬則齊晉大九合
下士受約如江黄中間較文試帖括猶然領觧在帝鄉
一朝烽火遍南服夜起趯躍加騰驤傾裝貿鐵募死士
叩馬一謁沛獻王左手草檄右殺賊遂平甌越恢閩疆
習書請兵張仲武麾扇克敵謝彦章
天子嘉嘆遽錫命驟令開府建羽幢破蜀竇軌授神策
平吳杜預封當陽論功不下大將列銘徳乃過元舅行
至今溟海凛威惠環瀛萬里無波揚予忝梓里就史職
槖筆往往書旗常况當弧矢罣綵箙道逺亦欲進一觴
幸頒金匱誓泰礪將標銅柱凌扶桑臨風何以致稱祝
神山嶻􁄚海水長
　　　烏栖篇為晉江范貞姑作
青陵臺畔清霜飛秦家桂樹烏獨栖餐荼茹蘗三十載
石闕久銜悲復悲春花秋月宛然在辛苦携雛羽毛瘁
撤饌長依庾約兄寒房只坐張𤣥妹(姑依兄鄭山/公選郎故云)慈烏
反哺尾畢逋膝前有子傳詩書他時六翮翻雲去始信
人間有鳯雛
　　　題董都護記年圖兼送其軍鎮萬州
江都㺯環日能賦梔子詩庭下五色雀相視非常兒移
時學字擅八體鵲反鸞驚并鷹跱偶寫烟巒㸃拂奇畫
地歩天餘技耳因挽楊葉射枝㦸遂入
天階獻高䇿彀騎分埀都尉符驚文自草叅軍檄從容
渡海征斛羅盧循逺徙藏流波明廷加節授督護開府
正當儋耳河
賜衣不著但緩帶徐歩蒼林石塘外野人相遇誰得知
試看當年好圖畵書生意氣本自奇虎頭豈是尋常姿
留形丘壑無不可為龍還復為蛟螭青門設祖請祓軾
一展斯圖壯容色他日功成倘鑄金碧帶青帬尚能識
　　　送梅庚赴江南田使君幕和其留别原韻同陸
　　　　大即席
昔年曽作蘆中人蓬萊幾度看揚塵但逄東海孫賔石
不遇南昌梅子真長安忽遘載文軸把筆如櫨幘如屋
入座皆嫌倒屣遲當筵但道揮毫速年來好酒惡水滛
醉歸敲醒街頭砧蘭成自有閒園賦李勉難忘戀闕心
同時大陸本舊識(謂陸冰/修也)曲巷茹蘆日相即久知豪客
自情親堪笑世人皆耳食才大驚疑總在胸官貧薦引
全無力金臺名駿服軛多宮中誰肯憐娙娥誰知幕下
得賢主頓如尺水生微波(時冰修同落筆見幕下句驚/曰何以合波字及得此句遂)
(擲筆/嘆絶)雙橋相對草堂近澄江一望迷林柯高旌前導畵
熊虎屬車後載環馬騾南行有客辨車鐸相逢莫使然
疑作發冊應過玉笥山聽鐘猶在昇元閣只愁良友去
薊門毎上河橋輙作惡陸生預道蕭山毛臨行一曲唱
且高不虞漏盡鷄三號珊鞭欲揮心轉勞金繩墮地玉
壺罄願君還聽歌聲豪
　　　陳明府選之遇于長安街飲次索贈
朔風吹凍塵不飛道傍車馬如鷄栖天安門外栁條短
回首一逄薜荔衣清姿濯濯負意氣我友陳生好難弟
挾管長從鳯闕游揮金不計蠅頭利行年剛及强仕辰
將紆墨綬拖黄銀陳遵自昔能驚座孺子由來不厭貧
獨言賦性愛山澤毎向蘭亭探遺蹟太守祠邉釃酒紅
栁姑廟後翻魚白今來偶寄碣石宮有人獨坐還書空
何時觧組賦歸去與君把臂深林中長安邂逅值冬節
幸對旗亭酒初冽腰下雙鉤觧照人且看春明杏花發
　　　送林使君督學河南
東家拾明月傳視不能識青黄蔽前林誰能辨容色晉
安才子林使君文章翕霱如蒸雲與予同舘者曹子偕
過㤗山為主文
聖人大悦加奬譽旋使中原視學去劍氣長飛龍子灘
鹽車早辨羊腸路春風二月栁滿街御河流水當行杯
南行已及清明後少室山前花正開
　　　陸生赴蘓州幕
陸倕名在沈謝間垂老被召來燕闗龎嚴李益不敢薦
三年將返支硎山蘓州使相甫開幕便展干旄導情愫
臨海還招鮑照歸渡江且逐陳琳去吳中故舊多隠淪
草堂仍築東湖濱浣花不厭主賓晩種菊愛看鄉井春
只愁曲巷鮮憑軾石皷遺文倩誰識韓愈曽言空馬羣
一顧燕臺泪霑臆
　　　送家太史假歸新安
長安朝暮送行地西有張掖東沙河毎臨祖席發歸思
曰歸不歸思若何憶昔徵車乍來赴本欲還山乞歸去
光宅先敎宿李蟠直言必欲留裴素吾宗就試得數人
林間二阮叨同倫雲陽舊令舉復罷(謂祥符令/㑹侯也)叔氏妙
才人盡聞掞天徹地藻思闢嘗見揮毫趂飛翮國子通
傳虎觀文獻王親受京房易(太史為授伊勒/兎親王  經)集賢載筆
入丹地便遣方平撰前記制舉從來待異材史書豈是
尋常事嗟予落托百不成長沙舊譜依泉明霜前銅獸
當㕔列日跨疲驢逐隊行如何叔氏掉頭早鎮自陳情
痛烏鳥婺女瞻來橘嶂寒客星歸傍桐江曉予于去住
願總違豈難遽著青羅衣慙于史局未能了覺與世數
終相岐秋林柿熟菊初發此去蘆溝看新月詘指明年
還院時仍在清商戒寒節軟塵著雨衣未乾滄浪自昔
推新安冠纓濯罷如相望知在天邉風露間(新安有天/邉風露樓)
　　　銜魚篇贈廣文盧先生
先生本是麟龍姿偶來提領宣聖祠鄉書早展冠國士
臯比坐擁為人師翛然高舉藴飛翮羞向長安再投䇿
魏世文章重子欽漢儒學行推盧植秋花開發絳帳寒
閒堂撤牗襟懐寛青氊不用氍毺布美饌長揮苜蓿盤
生平月旦重閭里冰鑑當胸似清泚不敎魚目混明珠
誰抱寒桐對流水蕪文好我如嗜痱天涯汗漫知音稀
願為堂上銜魚鳥長傍秋花遫遫飛
　
　
　
　
　
　
　西河集巻一百六十五
欽定四庫全書
　西河集巻一百六十六
　　　　　　　　　　翰林院檢討毛奇齡撰
　　七言古詩(十/二)
　　　題松下芝萱圖
謝庭艶艶産紫芝北堂蘐樹生華滋長洲畵師解幽意
(畵師盧逸/長洲人)翩翩寫傍青松絲金冠玉韘間朱芾翠羽紫
翹横碧枝一種能釋壯士怨九莖堪作商山思煌扈在
庭集衣履繽紛滿座饒文辭要知石上松鱗長便識人
間歲月遲
　　　暮春二十六日張宏軒刺史宅牡丹初開預作
　　　　催花小集歡讌竟日同馬廣文朱郡丞周孝
　　　　亷楊生絃索女較書玉烟陳婉
春風吹日上畵牆名花倚檻將生香張家舊種嬗洛下
丹州越州難比方蓓蕾初發一相見油壁重重捲嬌面
游子將為贈芍吟主人預啓催花宴琱牕琢石前後通
青娥雜坐雙顔紅綺羅試著甫開褽臙粉薄施如未融
須臾雨至灑幃幙翠幛雲屏裹來薄小沐愁看髩攏分
新粧恐潄唇脂落髙歌幾叠夜色移當筵争瀉黄金巵
妖絲曼筦次第作傾城相顧猶顰眉城頭吹角忽雨霽
蠟椀膏毬置花裏赧面羞從泪洗餘醉眠嬌倩人扶起
妸娜前後互相映中坐雙鬟典觴政燈前恍闘晩粧新
閣下莫嫌春漏静名花從此當漸開主人邀客還重來
雨餘不忍辭花去更向花前醉一回
　　　答和沈東園贈别作兼示王西園
我來游滬城便思梅花源梅花開時不得見行見蜀葵
開滿園西園王子為我説維此園東有人傑築塢能留
黄浦雲長陂毎泛藍田雪良朋髙㑹如永和花間載酒
常經過到門私喜無題鳯落筆還驚好換鵝相思久欲
贈瑤草况與君家翰林好録别愁看夏雨寒何期晤對
申江曉木义庵前紅藕陂圖來為汝方題詩長帆初掛
海潮上握手反嫌相見遲薰風拂拂起前路寄語西園
道歸去他日相思倘卜隣當造梅花最深處
　　　紅橋酒散别曹明府
東京名士曹叔通讀書磊落稱文雄十年相憶始相見
載酒只看花樹紅平泉莊南啟髙閣倚檻曽經度黄鶴
石磴空垂四面蘿琱欄新種千年藥當時試宰在睦州
青簾髙掛滄江流懐組入官本慷慨角巾歸第何優游
迄今相對理疇昔毎向嚴灘泝潮汐况我長為灘上人
解䌫將行泪沾臆榴花初發開錦筵美人雜坐彈朱絃
欲知他日相思處只在紅橋緑樹邊
　　　春夜飲趙舍人宅同諸公作
春城飛葢度南陌夜聽歌鐘啟華席世族原推宣孟家
滿堂尚坐平原客烹椒和芍斫巨鱗披襟共醉蘭陵春
主人意氣㧞雲漢是誰雄辨翻河津重門夜久待擊柝
手把深杯莫教却醉看當筵月上時便見階前放紅藥
　　　青雲辭奉呈益都相公書事
皇帝踐祚一十七詔遣求賢重經術廷臣内外交薦揚
惟恐蒐羅有遺失堂堂公府推益都泰階早建元臣模
星辰照地啓遥矚仁夀格天開令符闢門撤牗進巖穴
毎遇縫衣肯折節一時名士歸杜淹無數髙文過張説
嗟予詘處東海濵十年奔走忘冬春少為吳市吹箎客
老作安丘賣餅人何期閭里甫偃仰北府南司遞相奬
蒯徹佯推東郭生鍾君誤薦西亭長秋風䬃䬃九月寒
布衣草屫來長安挾書欲上苦局促懐刺未投空往還
縵胡短後走落拓時向天街問寥廓掃去知為丞相門
望中何處公孫閣先生大度括九有日布𢎞幬被廣畝
迎來田竇不下牀却為王符倒屣久鳯咮龍鬛不易攀
置身疑在青雲端虛懐只覺渤海淺温語頓令寒谷暄
逡廵瞻拜嘆遲暮折簡重邀酌青酤釜熟能傳鍾傅銘
筵前許借蕭何筯方圜濕燥左右排就中鉶鼎加鹽梅
佳魚總向天㕑出美酒多從賜膳來殷勤厚意轉相屬
百福千祥慢敎祝銜澤深於灎㶑杯餘光照向參差燭
獨憐布被甫覆踝日撦黄綿褁寒者庭前隙地僅馬旋
翻為儒生貰髙厦只此闓惠非偶然授餐適館昭前賢
杜陵果愜萬間志姬旦豈徒三握傳况當
天子念寒士先料徵車給廪秭(時徵車到都者廪朝/廷喻度支議給  米)水
部分將主父錢金門預受東方米
聖君賢相遘一時嗟予後至猶逢之謂予𤨏𤨏倘不信
請看今日青雲辭
　　　淮隂李貞女詩
春城狹巷種烏漆秦氏樓頭閉朝日碧葉垂絲斷未連
紅襟小燕飛難匹長淮嬌女年甫笄當牕便詠共姜詩
行廬拖帳早相失單帨複衿誰與施淮流活活向東去
三十春風等閒度若問城南陌上桑但指山前女貞樹
　　　瞿山畵松歌和施學士
生年不識慈仁松曽觀三鬛圖畵中今來習見轉蹙縮
何如尋向雲門峰宣州學士顧我説柏視山人負髙節
能于指下作怪形跛虎攣龍互吞囓祗須捉鼻誘其畵
墨瀋膠漿雜鵝炙但吟小句緑牕間便寫髙枝碧山下
(時瞿山以/畵松易詩)營丘作畵不贈人空畵五葉長等身豈如蘸
筆换詩句詠歌倍覺生精神大荒柜格有老幹一幹發
作千年春苐恐地窄絹牀短手捫脚蹴非其真學士索
畵强自呻我亦竊效東家顰他年築居儻與隣連予寫
入清溪濵溪傍一松千萬鱗
　　　雪中集梅庄主人何使君邸第有贈
朔風習習海雁鳴燕闗千里同雲生㑹稽太守本亷吏
歸却一錢舊有名蕭條獨上郡國邸將挾新書獻
天子隘巷雙輪駐若雲當軒一榻清如水相從對酒并
論文門生故吏還紛紛題詩不譲杜老句妙筆欲冩羊生
帬珠繩宛轉傍東壁玉琯吹葭動寒色何處相看雪最
多禁城西去梅花白
　　　題喬侍讀侍直圖
天開閶闔鴟首明宫鴉初噪朝烟生侍臣入直毎問夜
路白便催騎馬行龍旗未辨槍壘色雞樹但覺枝柯清
至尊臨御恍日出左右羅列當星熒東華奏啟六曹賾
南下立傍雙柱横終日槖筆但記事有時顧問還呼名
丹詔偶頒識機宻誰捧黄匣如橋衡我友少擅司馬賦
當時曽遇甘羅城比之鸑鷟戴九羽飛集牗下相顧驚
嘗寄鸞閣掌書命儼縶牛紖難升騰一朝入試得髙等
遽膺著作承明庭對䇿固知郤詵善賜璽獨言李絳能
東堂草制白麻浄北向譔冊金版精内坊封罌瀉緑水
便殿賞帶加紅鞓胸襟開來山月豁面藥傅去盤露傾
毎因進講入籞宿幾度課藝留延英春風吹吹苑花發
宫門輪入隨班迎良工繪圖寫容色觀者有若睹曙星
予忝同事共筆札明將歸去呵蓴羹臨行開巻一展覿
令我感激雙泪零丈夫生世貴特達安能縮結同寒蠅
不見
黄衣斧棖下有人戴縰從左升
　　　題松岩撫琴圖
長松嵳峩幾千尺斜傍深林倚危石中有髙人抱膝吟
雙顔尚駐桃花色當年任俠游兩河紛紛趙李相經過
劍光淬落若流水筆陣横掃成陂陀東歸萬里謝侯幕
散盡千金復垂槖醉向金華驅石羊閒從海上看雲鶴
我來把臂滬水濵畵圖相對清心神感遇不吟楚妃嘆
知音要與鍾期親手揮緑綺䣃巾幘何物長康好筆力
寫置松嵓片石間相見何人不相識
　　　題松鶴圖為一聞師夀
髙松百尺臨溪邉上有松子垂千年團團紅日松頂出
照來萬里滄江烟翩韆林際舞一鶴逺駕長空度寥廓
篩翅長疑白雪消低頭乍恐丹砂落閒來自得杳不飛
不臨金闕隨瑶池幽嵓松下起長嘯但見緑隂生素衣
　　　題燕市酒人圖歌
酒人曽向燕市過玉缸銀海長婆娑興來殺賊且摩盾
時去看雲還枕戈荆南十載等閒度肘後黄金棄不顧
但垂絳帳授生徒羞向長門賣詞賦平生曵裾苦未能
酒徒散盡仍追陪草堂並道盱眙好與汝行歌歸去來
(將築歸來草堂/于盱𣅿故云)
　　　留别張中憲錫懌有感
曲江先生負文望氣攝江湖有餘量好學長疏左氏書
髙才不譲河間相當年厭處金馬門泰山太守由來尊
拂衣歸向春申浦種樹營成裴令園我游海上漫投刺
把臂雄談快人事户外千廻過客車懐中十載相思字
方春初發桃李枝蹋青挑菜時相㩦筵前張子碧山榼
簾捲夏侯紅妓衣鄴宫髙宴具四美雜坐中間有史妠
長調笙笛共筝竾不問清明兼上巳聽殘鶗鴂日漸長
葛􁀙未試蒲葵香西陵草暗欲歸去頻把玉盃看夕陽
平船將趂暮潮上為唱離歌轉惆悵綺席重開惜過情
布㠶此去應無恙謝公東墅一望遥何年相憶還相招
當前欲别思何似不見垂楊幾萬條
　　　甲寅九月廿七日同任青嵓張百修訪放葊蛤
　　　　庵兩和上復過楊雲士齋看菊漫賦
青嵓招我訪雲水偕之同看東籬花髙低錯出似攢錦
紅白間開如剪紗自憐秋老嘆遲暮毎見秋花便相顧
佛頭樓子開最先今來不數黄金錢
　　　何使君夀
天生申甫必有為世人咸望嵩髙山况兼賢哲多瑞應
蒼龍紫宿居人間廬江夫子越州守治郡能使一郡安
鳥棲獸宿偃平野魚符虎竹通嚴闗九日開宴别父老
黄童白叟號且攀礲石鐫文臥道左負筥擔囊留轍鐶
惟予投璧遭按劍夫子為我抽泥蟠晏嬰不責越石傲
逢人薦引齒頰繁去年長至值初度飢驅吳㑹曽修翰
今來攝提又看指登堂獻酒琥珀殷生人有心能感激
鏤膺刻胃豈㝠頑若言仁者夀何算請看春日方漫漫
　　　過益都相公三世兄躬暨賦贈
從來雲閥推世德東京楊鄧西金張况當賢相饒令嗣
八龍三虎雙鳯皇就中林立並皦皦能繼難兄佩刀早
縣浦從教白璧殊盈箱不羡黄金好但看簡抑似韋布
只與詩書共晨暮門生故吏趨滿前食脆乘堅恥相互
即予落拓寓京邸長過髙齋被優齒下士能尋商洛儒
殊編搜及開元禮始知家學自有真寒風相對怡心神
牕前草木陽和動坐看花開滿地春
　　　雲間張公孫伎席作
清河主人好趨府傾葢相逢道胏腑顥氣能傳趙勝名
髙門開向春申浦暮春三月桃樹紅單衫試著臨春風
罇前鼎食儼炰鳯巷邉車馬如游龍東西捲幔覆花葉
日上牕紗撲蝴蝶名士同披白帢巾美人競薦烏絲屧
蘭膏樺燭入夜陳當筵舞作尋橦新畵裙繡帶盤旋處
滿地花隂思煞人
　　　馮守同四十索贈
敬亭初發棗花碧陵陽自煮丹砂紅持之欲獻者誰子
宣城髙士馮守同行年四十負意氣嘗與干將較銛利
相逢茂苑最有情當塗鬱鬱青雲生
　　　入春庭梅未開偶為同城姚士重孝亷作畵梅
　　　　䝉以畵梅長歌見贈中憶西園看梅事率筆
　　　　賦答
朔風冽冽冰皚皚雪花倒地捲作堆入春一月雪未霽
庭前未有梅花開樅陽才子客湘水最愛毛甡畵花卉
紙上從教見早梅枝頭故復添新蕾停毫宛轉思美人
一枝恍寄江南春誰知相顧起感慨翹首放歌如有神
江南千里遘春月閣下梅花正當發獨立方傳韋相詩
同游争結王生襪君家世胄不可當一門羣從超諸王
春風吹度鳴珂里芳草生當朱雀航東觀禹穴渡江沚
官閣相羇偶然耳但藉荒厨對步兵(時寓其叔氏/蕭山署中)何須
古驛逢梅使春空一望生羽翰君將獻賦游長安薊門
亦有梅如雪願把斯圖雪後看
　　　祝來叔荀王夫人夫婦六十偕夀
少與叔荀共文酒市樓大道彈陽春今來漸覺毛髪改
看君玉杖扶鄊人山庄花發秋正曉最喜閨中得偕老
開徑方逢羊仲來齊眉轉覺鴻妻好錦筵雙進金屈巵
後來年少推烏衣採薇劚术總閒事但見滿庭開紫芝
　　　送同年陸義山編修歸當湖
春風吹簾草色青蓬池日暖猶寒冰陸郎斑騅想南去
開軒為倒雙玉缾連年同舘少適意時向西山望朝氣
筆玅争題海嶽圖史成快補河渠志(時補草河渠/志完始行)當湖
新水碧似烟君歸正值荷花鮮慚予日誦張鷹賦羡汝
先登賀監船平帆載去雙黛緑并折靈泉産名玉(義山/艱於)
(得子二姬各/産一男一女)百年行樂能幾時萬事于今已差足潞河
春漲下溜遲髙飛黄鵠還銜雌玉堂後夜如相憶但記
雙添半臂時
　　　林官歌喜趙侍衛弟還里
趙郎束髪上計車圯橋親受張良書
殿頭對策首稱
㫖特令交㦸環周廬林官赫赫近天仗外府佽飛逺相
向羊祜方班七萃中劉洪已冠千牛上宫門入佩大横
刀籞宿園邊有賜貂領䕶早攀丹禁栁思親還渡浙江
潮鳴珂舊里宴嘉客堂上朱衣未頭白騶馬仍來蹋鞠
遊緋袍看作斑斕色連江烽火動甌蠻時見戈船瀨上
還莫道書生使東越便教射虎向南山
　　　越州太守行為許使君夫子作
越州太守賢且明分銅領竹稱專城門排五馬總神駿
江浸一錢清復清髙懐皎皎似裂帛手把殘編對賔客
印篋虚涵海日紅書床斜映山花碧江東八邑留畵圖
過江誰不知夷吾上林久已翔丹鳯大府方應見白烏
即今荆楚播撻伐尚有雈苻想竊發但藉顔裴撫凍飢
不須嚴助平甌越龍門教授感所私恩同掩骼兼埋骴
誰言黄雀銜花日只在雙熊畵軾時
　　　過張吳曼草堂兼讀其所著梅花詩集有贈
先生好學恥漁獵不向枯毫闘給㨗作賦真能嗣兩京
記書何啻亡三篋梅花開落江水濵聮詩宛與花相親
我來讀詩憶花好疎影暗香如有神草堂斜啟延海曙
云是先生著書處萬軸緗㡘幾樹梅慷慨留題不能去
　　　客吳門喜遇金副使廵驛感贈
春風吹花度湖水畵船撾鼓横半塘江南副史早行部
正當乘傳來吳閶西河遊人武丘客醉後重尋鄭莊驛
都尉新從龍里還梁生適在臯橋側當年大雪辭蔡州
使君雙斾移文樓䢴江釣艇不能上隋苑栁絲空自抽
春鶯朝啼暮還徙又見開衙白門裏此地相逢非偶然
一望烟波泪如雨
　　　輓甬上齊士虎
營丘兄弟皆負奇兩龍並起無雄雌僧彌既死法䕶在
與之相對長歔欷髙天熒熒日皛皛恍見當年好容貌
氣盛時傾稷下談興來毎向蘓門嘯讀書萬巻絶簡編
决機俄頃如流泉許之管樂已不媿肯與嵇阮相因縁
無如遭逢嘆不偶幾度髙齋種楊栁市門挾瑟且哀歌
壚下㩦錢快飲酒修文有召不得違著書未就將從誰
但惜周嵩尚有母那知伯道竟無兒先生之季與予善
毎話難兄泪披靣若過山陽歌此詞落日寒冰倘相見
　　　讀何使君夫子渡曹娥江哭父卷子書後
南昌亭邉日色黄伯倫臺畔環枯桑哲人乘風歸昊閶
上為列宿揚星芒逺溯家世本汜鄊廬江之後來山陽
先生早歲秉令望名同第五饒文章當時四友稱荀羊
于今遺䇿𨽻太常太丘有嗣誇二方長者早駕天閑驤
南驅閩嶠東越疆已經奬異稱循良將迎鳩杖銜霞觴
忽然日蝕東壁傍越人聞之心感傷有如秦相五羖亡
童子出涕舂不相方行四制挽轡繮山公起復義不妨
使君哭之心轉瘍試看東渡曹盱江長歌一字一斷膓
從來虞殯能導喪哀吟不復調宫商我今欲和徒徬徨
歌聲欲絶哀未忘
　　　烏兔歌為雙夀作
金烏熠熠顧兔驕東公丹棗西王桃當筵進獻祝鮐背
不用鼓琴歌緑腰蟠根仙李舊閥閲曽擅文章跨東浙
為訪林泉憶素游因思髙蹈追前轍閨中偕老同古稀
賔朋扶杖相㩦持庭前兒竹當風長階下孫枝帶雨肥
雙飛黄鵠舞秋節正值重陽酒盈榼欲識朱顔對靣紅
且把黄花滿頭挿
　　　雙夀詩
君不見扶桑日出海月明東西相望相隨行中山有烏
自銜羽毎偕顧兔幽嵓生𢎞農丈人秉髙蹈籊籊魚竿
有同釣龍里由來重朗陵鹿車自昔推桓少東湖花發
水滿堤湖邉日日生光輝種將緑竹能棲鳯採得清荷
好製衣只今初度共皇覧錦帨還同繡弧展書借簾鬚
裊篆雲花從酒靣生螺盌清秋良日佳氣新門前流水
如車輪笑他瑶島偷桃客即是金門索米人
　　　為沈表兄題夫婦行樂圖
吳興丈人年古稀齊眉尚有衣巾綦東公西母共行樂
一時争看雙鸞棲丈人胸懐坦如矢上友黄農作知已
初住東江花港中移在西湖藕塘裏沿湖十里種夏蓮
紅蓮倒影清波間閨中畵入非無意好比湖波作鏡看
　　　李太夫人大夀
昔者魯國上母夀宋宗坐賜朝堂中武昌太君就饗列
丞相下拜王茂宏惟我夫子職副相暫筦稼計留司農
高堂白髪久迎養
誥進五色禄萬鍾圜冬大臘獻花餤錦帨當筵覆琬琰
蝶勝先春集絳幡獸罏著地圍紅毯登堂齊捧金屈巵
門生故吏盈前墀添籌不用蕭何箸舞綵還披羊續衣
獨憐庭下秀玉樹年少曽經入鼇署繞膝時從東觀還
懐鄉正值江南去江南萬里風物清
王師况復收昆明西來紫貝雙凾發南望彤雲百叠生
春陽將至日皦皦綵蔮銜翹拂青鳥但看天邉下玉書
便起堦前拾瑤草
　
　
　
　
　
　
　西河集巻一百六十六
欽定四庫全書
　西河集巻一百六十七
　　　　　　　　　　翰林院檢討毛奇齡撰
　　七言古詩(十/三)
　　　飲金十四烺園看草花同姜九廷幹吕四洪烈
　　　　羅大坤吳大棠禎張二錕即事
櫻桃初熟梅子酸草花爛熳開東園叢叢日下好顔色
青黄紫白藍緑丹燔炰盈盤酒盈斚履舄紛紛集前榭
龍澗何曾在洛陽辟疆不復稱吳下當筵挿得花數枝
短簫横笛吹差池最憐垂老看花客醉倒花前花不知
　　　奉謝分廵許元功使君夫子薦舉抒意
康熈建午之一月
朝廷下詔求俊良蓽門蓬􁅰有佳士不惜中外交推揚
大臣御史中執法争捧
徵書覆黄牒江東節度文教優璧馬干旌日三接慇勤
但問章句儒兼諮著作通羣書上鋪
聖徳下華國束帛誤投窮巷居蚉䖟翕翅傍椳櫑只羡
鴻飛度遥海礐石難將白璧求駑駘不用黄金買使君
奬士多過情品題一過増聲名滕公按劍知韓信文舉
封章薦禰衡軺車旁午詣縣舍再拜徬徨謝車下主父
無錢那入闗王良多病難隨駕結髪受書通一經妄思
載酒窺書城手讎三豕久不定胸貯五龜全未能弱歲
出門覔衣食老大還為道傍客吹箎半世罕見聞解鋏
三彈有誰識方今
聖主真好文東觀學士如雲屯朱鷺作歌奏司馬白麟
有對來終軍以茲荒謬厠其後毋乃强合蕕與薰郡國
限年恐致詰安平進賞將焉存生平忼愾感知已挺刄
願報國士恩祗求厚地掩薄劣莫使庸材負賢哲不然
甡豈石隠人何必躬耕待三節菖蒲花發伏枕餘病中
猶改金銀車倘能鍳此陳情疏豈敢還呈却聘書
　　　别馬廣文作
龍門百尺中天啟廽視天孫碧雲裏藻影翻成北海魚
桃花瀉作申江水傳經自昔推馬融果然絳帳來扶風
當年賦笛已擅絶只今秉鐸猶稱雄春風吹花遶書屋
長啟清罇倒􁚐醁香飯晨炊苜蓿寒菘羹夜汎芹絲緑
檐榴初發紅滿枝歸舟欲渡千回思龍門多少溯從意
半在鱣堂對酒時
　　　桐城姚孝亷文焱見贈感賦
皖江才子系有虞十年獻賦升公車虚懐早授京費易
健筆欲著梁陳書名髙四海久推重到處人争識麟鳯
袁氏通侯半在門王家雋士皆羣從秋風吹潦江水清
畵船逺渡來西陵但知花縣看常棣(時訪其弟/明府蕭山)那道横
江採杜蘅新詩璀璨似珠玉不惜閒題寄蘿屋車下還
招季布魂酒酣重擊髙離筑鄉人刺促去住難蹔將短
景投吳闗髙軒在望欲御晩翹首半天珠斗寒
　　　介丘吟為姚明府作
生平不敢入燕薊金䑓空復求乘黄潛登太行苦服軛
道傍何處逢孫陽從來美好善謡諑啼鴃一聲隳衆芳
誰知負局有𢎞量鎔成冰鑑如秋霜㩦之日月且増耀
照見瓦圩皆有光皖口舊家聮譽望吳興才子多文章
漢儒初試考功法唐相自饒應變方壠草春耕勸田叟
隣烽夜静降甌王試淬干將欲鳴匣爰收竹箭方在房
世人誰可與儕伍惟此乃得當門牆清秋銀漢甫灩㶑
新蒲獵獵生野塘乳燕學飛争去壘枯螢埀死猶棲囊
㤗山􁋥嵲倚天半梁父介丘羅四傍結根萬仞得所託
浩然一顧天風長
　　　西湖將軍歌
秀江橋下春水生縁橋幾曲春花明燕山大將開幕府
千里不聞枹鼓驚當年挾策上
金殿幸奪翹闗走飛電
仗下看披鵰錦衣宫門却賜花菰箭十年宛馬塞上騎
親隨部曲漁陽兒桑乾風雪控弦去猶聽阿嚲當横吹
龍驤南下定三蜀遂駕樓船遣楊僕湖東既鎮後湖西
毎見投壺理軍曲從來名將不嫌老羡汝當年立功早
躍馬雖稱矍鑠難擒生終逐嫖姚好揮戈横槊二十年
生纔四十春風前桃花叱撥紅照眼擁麾江畔疑神仙
宜春䑓髙秀江緑時共登臨看黄鵠記得前年江上亭
共㸃酡酥倒􁚐醁是時春雨細如注幸與將軍倚庭樹
落絮游絲濕馬蹄正在袁江最深處袁江草長花復開
清江水漲空徘徊思君重憶亭前飲那得紅船載酒來
　　　戊申三月旅亭夜讀東原宗元鼎所著新桞堂
　　　　集中有三詩專賦予瀨中事觸境生感因為
　　　　長句寄去隨筆無叙
憶昔行瀨中曽經射陽渡欲託東原宗鼎家風雨江闗
暗前路從兹奔走二十年毎過隋苑心茫然名山不厭
少文病破浪只思元幹賢前年白下遇難弟(謂鶴/問)因宿
街西瓦棺寺龍躍雙埀海内名雁行單作天邉字思君
但讀君著書因之遥識東原居芙蓉一畆共兩畆楊栁
千株復萬株深堂楊桞想佳句初日芙蓉豈虛譽如何
念及瀨中人不道瀨中從此去當時皷枻渡水鄉蘆中
無復傾壺漿孔融兄弟逺難覔道傍獨立空徬徨潛行
宛轉過江右記得湖東鄧老秀擊絮偏逢水漲時裝衣
正值花開候逡廵流落淮汝間酒徒死盡誰能傳感君
記事最忼慨使我泪流如涌泉春深三月返江沚垂栁
紅橋夜低起為讀東原詩一編三乞隣燈酒家裏
　　　陳掌院夫子生日作
在昔郡國應
制舉集賢學士居殿傍已徼詞業進祕閣尚未程試留
東堂執經曾向馬帳度遥見天邉白雲暮龍沼桐扶和
嶠還鼇峰土負山濤去只今三載彈素琴紫芝産地烏
棲林立朝久動荃宰戀移孝逺邀
宸眷深芸䑓重掌入親近
詔遣黄門賜存問玉案親書第一班金華坐進登三論
當年兩省薦㧞人今唻倖步清都塵分將黄紙當㕔展
擷得紅蘭滿座春老成端作後來式守正時時見容色
進賢必欲辨驪黄斥偽何曽雜儒墨文章能起明宋衰
昌黎之後無雄才講筵高出陶虞上草制全從典誥來
圜冬暢月設弧矢正值
王師渡滇洱六詔軍書奏
玉除三雍文教開金齒大臣嘉績動簡編㤗符高映蓬
池邉第看天紀回星斗安用崧高誦歲年
　　　南山篇奉祝平太翁年伯七十初度(載問次山/尊人也)
君不見南山之高高入雲上連閶闔開天門仙人環珮
紛錯落日月光景相絪緼阿翁七十好容貌欲與南山
等崷峭名法能傳韋慶成高懐不數岑公孝牆東寄跡
追少微行游嘗著青荷衣風生南塢椒蘭發日出東園
烏鵲飛即今初度誦皇覧矢絓寒蓬射来逺神授方函
啟緑文賔隨曲巷開朱􁧂華鐘綺席次第陳清秋八月
真良辰邀来閣下彈筝女舞罷庭前戯彩人庭前戯彩
皆神駿千里聲名逺尤震馬氏由来重五常江東自惜
推三俊南山􁋥嵲高復高稱觴進履多賢豪欲知綵紱
垂麟角但看趨庭有鳯毛
　　　李方伯生日
黄星熠熠臨江陽漸東漸西瞻景光鳴葭叠皷樹六幢
云誰開幕今藩方三韓家世遼海長從龍舊澤傳芬芳
蟠根仙李枝葉揚惟公筮仕肇龔黄分司偉伐留西江
晉階總憲肅紀綱三河萬里百辟良羣推觀察非尋常
嘉名特達書
御旁
帝將簡之補衮裳惟此吳越稱巖疆東南克詰撻伐張
非公不足領上襄只今羽檄猶旁皇軍需自給廣武粮
伊昔蕭相當漢昌闗中餽饟連戎行中原開府杜與羊
嘗恢宛洛屯江湘矧茲甌越空陸梁不煩朝食揮欃槍
自慚垂老依梓桑猥䝉薦達登
帝閶車箱盈轡馬曵繮持觴不前應見諒高天尚見青
鳥翔願隨青鳥同相徉
　　　一聞上人畵鶴索題
自笑生来有仙骨年年相對鸑鷟棲談經拂麈擁高座
儼若仙驥横天梯竹林鸚鵡静無語寳塔雁王他自飛
不隨丁令較去返豈與支遁相因依閒堂落筆起長嘯
此間亦有凌霄姿
　　　金學使曽䧟賊中歸命途次感寄
浙河東下海濤坼曽啟龍門浙河側取士能如嘉祐年
論文不數元和日機衡在望鮮軼才諸生並得乘雲雷
醫師雜採及馬浡孫陽一顧皆龍騋誰知世事多反覆
倐見烽烟起南服楊僕方隨下瀨軍趙佗幾簒番禺牧
王威赫濯恢七閩杜陵䧟賊埋風塵青天見日撥雲霧
今来重㑹三江春文昌熠燿動銀漢長夜漫漫有時旦
百里相過不得前遥望雙旌泪如霰
　　　暮潮行别朱公子簪原
春潮初漲曲江邉游子乘来申浦船水上桃花新帶雨
城頭栁色正含烟主人邂逅忻相見邀我南樓啟歡讌
黍酒傾餘緑玉盤芹羹汎作黄金線逡廵入夏歸去遲
宛如家室相因依林鳩喚婦循檐下海燕㩦雛出幕飛
長帆欲掛轉鐵鹿將向江頭别朱穆幾行愁雨為君傾
一曲離歌倩誰續嗟君家世本畵輪聮翩華閥傳来新
伊予何幸託杵臼廡下定交如有神吳淞東去極海涘
一望錢塘正瀰瀰他日相思欲寄書但看西陵暮潮起
　　　奉謝何使君夫子有感
從来治郡稱第一廬江太宰何敬容即今於越踵良牧
軒軒五馬如游龍山前文簿啓来碧花下印牀開去紅
竹符初發罷征調誰謂東山有羣盜傍邑先傳諭冦書
明庭且下求賢詔龍門高峙𣺌百尺頓集平原舊時客
自慚堦草漸飄零差向園桃比顔色負芻長自困泥塗
豈料終逢晏大夫白璧儘教三獻去黄衣銜得一環無
當時乞食渡淮浦無數淮流溉胏脯結襪交為國士歡
投竿只道王孫苦十年側促懐舊心使君千騎方駸駸
天涯壯士今還在仰視滕公泪滿襟
　　　桂樹生玉芝歌為姜定菴京兆作
君不見庭前桂樹發素秋連蜷偃蹇枝相糾蟾蜍原向
根底宿鸑鷟儼從花下游忽然華幹産芝實玉筍漸看
膚裏出三秀煌煌映列星六英燦燦承朝日豐脣麗肉
白雪姿靈根翠羽生華滋墜露空濛如雨散吐雲繚繞
似烟絲嗟君奕葉挺奇秀謝氏當庭燿清晝夾道朱輪
有嗣英高堂白髪方長夀當年左掖曽草麻甘泉前殿
揚朱華芝房一歌未絶響凾徳九莖還薦葩今來子舍
奉甘㫖蹔借商山斸仙餌流膏沆􁀙成酒漿瑞彩斑斕
作金紫弧南一宿秋更明下應瑶草相敷榮不信但看
桂樹上團團唯有玉芝生
　　　崑山徐母顧夫人夀
青鮦畜修鱗不復生凡魚丹山産鸑鷟逈與羣鳥殊即
今東海擅華胄有母賢名比仁夀徐藻原傳内子文顧
家本是閨房秀清洋江畔采緑遲春能濯繭秋鳴機教
兒嘗秉和熊志相士仍吟弋雁詩以此諸君奮皇路各
向長安獻詞賦上苑争傳花一枝當軒種得珠三樹慈
恩寺裏曲江春兄弟皆為領宴人散饍羹遺東閣早留
甎日爱北門新今来錦帨懸高闥畵蔮重重加緑髪但
看殿帔賜朝霞儘使宮衣舞秋月君不見雍丘宋氏兒
臚名相譲還相追娱親江夏遺綵服到今湖橘猶含緋
又不見閬中陳堯叟兄弟三人兩殿首其一曽為知制
臣尚恐慈親杖横手猗嗟我母年六旬居然邁宋兼超
陳且隨吳下稱觴客還慶庭前戯綵人
　　　贈襄平李廣寜司馬赴兖州
任城司馬襄平豪腰懸鹿速金寳刀英年妙筆擅文史
翛然意氣干雲霄鳯毛燦燦成五色逺向丹山趂飛翮
望嶽重登杜甫臺題詩應在匡衡宅淮流浩浩到海廽
雙旌南下蒼雲開他時載酒行春處無數桃花傍澗来
　　　相望篇送陸少叅督餉江南
從来執法推鯁直前有陸杲後目山相臣初避道路去
内戚不上街樓看何者參政儼宗邸為使直指争往還
將施赤棒先白簡此事乃在順治間
先皇駐蹕御南苑親召副相連臺班
特令出衆宣口敕謂此不負柱後冠方州節鉞久未振
請借高峻風人寰中朝豈是厭汲黯出刺乃欲重薛宣
鼎湖龍去年又年此翁歸卧江楓寒今來循次游長安
殿中多薦識靣官五都列岳未為薄六路轉餫將誰􁌫
東南惟恐竭民力
天子乃遣專事權公整往足肅吏治清亷不用支官錢
我今相送思贈鞭臨風如汎丹陽船長干釃酒興自逺
西浦輸粟心長閒計臣應受鵲袍賜賔從但從牛首觀
莫言是地少風憲曲巷舊有王僧䖍太微南下四星濶
相望儼若居臺端到官莫厭芻粟㕓待君仍在螭坳邉
　　　王二光禄生日夜飲有作
先生矯矯秉大節弱歲論文在於越薄宦朝看海上雲
層樓晩掛山頭月京門對酒連歲年醉来長向樓前眠
爱閒不畜雙鬟婢上義能輕五庫錢只今内府待入直
門下還留孟嘗客况有當前羣從賢王家子弟烏衣宅
樓頭開宴值早春燭紅酒煖春盤新恍然禹廟看花後
夜雨停舟鑑水濵
　　　甬上段長史枉過闕候值其初度奉寄此詩
甬江樓畔花樹明灌門有路通蓬瀛慶元使君曵黄綬
行部雨中来永興單車緩軸去呵雜肯為牆東繫朱鬛
解珮慚無吕氏刀荒亭未設休源榻君家仕宦多似雲
鳴珂舊里聲相聞鳯毛已布庭前綵驥足還留海上軍
清和四月值初度弧矢應懸郡庭樹一觴欲獻未能前
但望金峨海傍路
　　　題畵
君不見丹山之穴千仞高上有朱鳯聲嗷嗷八方攬德
久不下一朝奮翮求其曹朱光向日耀五采翠羽順風
揚九苞低昻宛轉起雲表萬里相過向蓬島華池阿閣
何處棲但見將雛舞来好春花滿岫露滿枝啾啾百鳥
争羣棲不分夏鳩并秋扈後羅孔雀前山鷄簫韶不作
至者鮮頴上金臺望中逺種得梧桐䕃未成採来竹實
香猶淺高堂展絹采色新就中威鳯當麒麟誰將東海
仙人宅寫作瑶臺天上春
　　　題周斗垣先生採芝圖
商山漠漠環清溪溪邉輪囷産紫芝丹柯翠羽滿林谷
絶勝三秀生銅池丈人採之嗅逾馥飢可餐之比梁肉
獨坐幽岩白日長時見松隂下山麓洛中遺老百歲餘
春来曽釣磻溪魚煌煌韡韡山前錦盡是當年綺里書
　　　王生之雲中
白羊城邉白雪飛桑乾河上黄塵稀丈人㧞劍不得意
西入塞垣何所依當年相遇共文酒朝向蕭江折新栁
為君送作錦官遊同上溪南一回首淹㽞劍外春復秋
更從嶺表尋羅浮木棉花發棲紅寺椰子盃寛汎白漚
今来燕市負意氣屡上金臺騁騏驥拊箧誰憐樂毅来
哀歌能使荆卿避去衣短後纓縵胡重逢擊筑隨屠酤
層氷千仞方浩浩雁門千里跨飛狐自言碣石舘難再
將逐䝉恬望榆塞射虎從教太守驚椎牛尚有將軍在
薊門歲暮雪未乾嗟予索米留長安青門欲餞苦不得
天街栁葉誰堪攀從来臘盡㑹春曉况復高名播来早
若過新興肯望鄉鉛粉樓前有春草
　　　寄祝江南方伯生日
芙蓉初發清江滸曉看天星照平楚闗内蕭何夲近臣
徐州荀羡將開府前時鵬奮湖水濵西陵相望多烽塵
但瞻武庫歸南省並道文昌近北辰今来甲子喜新遘
正值長庚轉秋宿方岳能吟史克詩在朝共進申公夀
秣陵九月佳氣新大功坊底羅嘉賔清罇欲獻無由達
思煞秦淮對酒人
　　　送孫孝亷還里
去年八月桂子黄看君鵰鶚争翺翔今年秋節又三五
慷慨送君還故鄉君才卓犖世所羡曽在含元膺召見
司馬高文有賜金王褒出使嘗乘傳芙蓉十里江岸長
將歸且醉當壚傍滄江暫見蟄龍臥雲興霧捲旋飛揚
河橋衰栁不堪折月滿當頭白如雪他日相逢杏苑中
仍向花間看明月
　　　汪錞選郎善事毋值典試闗中得夀萱二字碑
　　　　洞摩勒以歸時太夫人八十遂預製扁額臨
　　　　二字于堂以為慶索為此歌
潘居色養重鼎飪况入東曹倍謹凛秩閣頻遺赤舘羹
彩衣時覆仙郎錦驅車試士出渭橋秦碑漢篆闗中遥
色絲未得諳雙纈緑字宛如銜九苞北堂日永秋尚早
滿砌丹萱正姣好石闕呈来古籀殊畵梁標出旌簾曉
蒼龍乍轉花滿櫩銀幡未賜開春筵稱觴長跪進夀考
恩綸照映相鮮妍養堂不用啟京邸紫帔金章錫来喜
瑶島羣看詠白雲宛向中庭奉甘㫖曽參見肉思養親
從来孝感偏能申請觀額上丹砂字好慰堂前白髪人
　　　桐城方栲舟又申父子枉贈簡和
北風梢槭銀杏黄寺門雙樹塗嚴霜龍眠高客作寒旅
回首一看江路長當年地甲冠雲額門十朱輪户三㦸
舊業金張總墜貂君家兄弟真連璧十年獻賦厭計車
曽膺監郡占刑書天時人事忌太盛好女善謡能嫉予
浮雲曖曖水沈木孔雀剸金不辭辱逺戌嘗經紫塞還
穹廬蹔就黄花宿今来訪舊游永興將車季子方趨庭
嚴城蕭寺苦寥廓有鶴帶雛梳羽翎翺翔千仞下視小
况當鳴和臨秋曉韋賢父子一經傳徐氏詩篇六朝好
謂予失職志不平天涯一見旋留情同為斯世沉淪客
那惜臨觴感慨生長歌贈我最斐娓揮毫書滿元興紙
愁心百折和来難把巻踟蹰不能己
　　　范母錢夫人輓歌詞
夫人家本錢王裔閥閲崔嵬紹蘭沚紫燕長廻朱雀航
丹輪時度鳴珂里閨中日出臨繡牀刺来黼黻多文章
因吟栁絮過庭下為採葛覃歸道傍錦屏初啟射烏雀
正值當堦覆紅藥司馬譚公實我私侍郎修謇曽為妁
于歸帝里舒綵函尊章簽判来淮南在堂相繼赴幽室
苦捐珠釧埋金蠶夫君文譽播禹甸十載登壇領羣彦
自脱牛衣上計車毎銜鶴牘升金殿慨然攬轡佐惠文
命留司法南康軍日周外犴有紅粟私顧在房無綺裙
但聞平反始置酒况復平漕并履畝綰綬恒兼旴水符
分章遂佐新安守鵞湖鹿洞講席開曽同論秀掄奇才
經傳韋母朱帷下文似曹昭東觀来最憐大澤釀遺蘖
道藴抽刀白如雪能令降鹵偃前矛那道歸藩擁高節
戈船北發經險灘軍輜下瀨浮来難長年四顧督郵怒
先生掉臂歸林間蕭然一望復何有餉饁如賓在隴畝
井畔新栽阿毋花橋頭再種先生栁趨庭繼起皆鳯毛
烏衣子弟真賢豪陶門有教比鍾郝伏女授經来賈晁
誰知一旦馭雲路桂旐蘭旌逺相赴天上争看製錦来
閣中尚記題詩處車前執茀鈴欲摇道傍虞殯還吹簫
碧玉樓中月皎皎白楊樹裏風蕭蕭螭蟠石闕類雜組
竁島𤣥埏似幽府我欲私題哀誄詞又值城南下寒雨
　　　依韻答徐生我剛見贈長句兼送其客益州
生年徒擁漢官尺不度江天萬層碧但挾康成車後書
誰窺孺子門邉蓆君家奕葉擅雅騷舘亭驛壁長揮毫
明星貫胸影歴歴飛泉倒峽聲嘈嘈回思昔日鍜栁下
曽誓乘車并乘馬不謂伊人已殞霜頓令斯道如長夜
多君兄弟能自見各赴隋宮與梁殿但得文章慰世思
不須俯仰看人靣衡門寂寂時緯蕭雖居市里同漁樵
避人時過雙流澗作客還登萬里橋予也甫賦歸去来
相逢把臂方徘徊湖山皦皦宛在望此中尚有孤山梅
忽爾所思在逺道春江轉棹心悠哉勒銘自埽峰頂雪
題柱將披石上苔此日情親誼不薄且送平原赴京洛
他年卜室想比隣願竚吳山待君築
　　　天姥詞祝吳夫人生日
朱鶉拂羽吹南薰荷花滿池開緑雲華堂清晝懸錦帨
嬌絲脆管来紛紛夫人自昔禀修婽曽佐盧龍舊司馬
雲閥同傳玉箧書繡牀再弄金釘瓦兩家勲伐奕葉通
往来車轂如游龍只今繼起餘三秀尚攬青氊賦上宮
從知珠樹生瑶圃赤文重啓藏書府若欲仙盤挹紫霞
但祝秦屏似天姥
　西河集巻一百六十七
欽定四庫全書
　西河集巻一百六十八
　　　　　　　　　　翰林院檢討毛竒齡撰
　　五言律詩
　　　江水
江水滔滔下浮雲蕩蕩開烟霏朝日起沙動早潮来舟
落蕪闗遠帆紆瓜歩廻山前空幕府無復舊軍臺
　　　過采石有懐李白
李白揚帆出曽披宫錦袍我来尋舊蹟空見水滔滔墜
石分風急清江蹙浪高綠蘿寒月下一詠醉酕醄
　　　塞下曲
結束事長征前軍早抗旌闗山雲裏度隴水笛中鳴彍
衛三城戍良家六郡兵爭先須努力驃騎舊行營
　　　沓壁(新都山/行作)
沓壁廻青嶂懸峯落翠微曉雲隨馬去春草待人歸溪
漲平流沫林長間落暉十年棲隱志貧賤苦相違
　　　入山偶成
種藥神農地牽牛巢父家水禽時變響山草逓開花雲
隙流天影巖空墜日華春深人不見愈覺此中遐
　　　過梁園
春風吹薄雪剛度梁園時駐馬一為賦悠悠使我思繁
條抽野舘細草滿長陂千載鄒枚興無人與共知
　　　宿商丘作
弱柳環城細叢菁被畮繁春天行宋苑暮雪度梁園曲
閣飛花冷寒袍㸃絮温清泠池上客誰與共開尊
　　　行上江將次入湖出馬當山下語船子
只覺雲颿駛寧愁江路長乘風開魯港計日上潯陽曉
嶼翻龍蟄秋花豔馬當黄頭天上轉辛苦櫂船郎
　　　江行
日日上江行秋風兩岸生波翻當利浦天盡豫章城磯
路烟樓逈闗門水木清前灘爭賽過杳杳聴鳴鉦
　　　渡黄河仝王侯服栢肯堂兩明府作
淮海南来盡黄河北去高百年吾渡此萬里一波濤落
日廻檣櫓春風滿布袍相期慚破浪不敢上君舠
　　　鈞州署中夜飲題史使君惜隂亭壁四首
春夜開官閣華燈散酒桮天高星漢合地勝鳯凰来小
檻凌橋聳繁花照水開中宵幽思洽疑上古鈞臺(嘉模/曰鈞)
(州以夏饗鈞臺故名/署有黄霸集鳯凰址)
　　　二
暇集黄公署宵分大禹城人標清頴志亭以惜隂名短
燭圍紗冷方塘引溜輕相逢能痛飲藉有使君情
　　　三
暗水平當席春鳩宿繞枝河魚烹萊釜露蕋滴鈞瓷(時/以)
(自製鈞州瓷/挿花侑酒)臺逈迷長葛星寒掛具茨子房初隱地俯
仰一追思
　　　四
襆被聨深廨盤餐勝故鄉官貧情較切漏短話偏長潁
水通池細襄陵瀉酒香馮唐吾自老汝已久為郎
　　　飲汴園
我愛魏公子西游入汴園楊花天際落蝴蝶草頭翻估
市停車騎繁臺對酒尊侯生悲老去不復在夷門
　　　登太白酒樓
太白何為者夷然醉此樓千秋狂客去吾亦此中游碧
柳當軒合青天入濟流金魚誰作佩來徃任悠悠
　　　入嵩陽將登嵩嶽有作
太室群峯峻轘轅拾磴長春雲飛馬足愁絶古嵩陽玉
女摇潭水山花墮石梁漢皇金匱杳何處挹瑶漿
　　　登嵩嶽感懐
昔誦嵩高峻今知喬嶽尊紫微通帝座黄葢繞天門中
宅思伊洛平原眺陸渾春心千里度極目總愁魂
　　　上子晉峯懐姜十七梧蔡五十一仲光錢六霍
不得毛甡友同登子晉峯青天空浩蕩挿滿碧芙蓉伊
闕黄河湧函闗紫氣重攜君詩句在驚下九潭龍
　　　游楊氏園林和韻
共攬名園勝寒風曉渡河長堤環墜柳曲閣掛層柯叠
石刳巖磵開樽對薜蘿赤欄廻合處愁望起高歌
　　　二
重坂尋幽境崇臺設錦茵相攜金谷酒同是兎園人白
落寒郊木丹流石洞銀嚴飈隨倡和眞覺愧陽春
　　　飲吳晟
永夜開襟緩茅堂對酒清環林棲鳥靜深燭照人明冰
雪鄉闗思盤餐地主情儁才推附子羡汝早知名
　　　齊州道中遇雨
千乗起黄埃終風終且霾雲從滄海上雨自泰山来村
酒春前釀障泥渡後開東行分霡霂愧乏濟時材
　　　疊嶂
疊嶂丘中度晴川郭外分草烟䲭尾散花氣馬頭薰樹
響疑過雨山遥不斷雲棲棲瞻闕里不欲忘兹文
　　　懐蔣斐濟上
曽遇張公子傳君下濟川今来濟口望不見杜陵船黍
酒東亭晩楊花春店前江東賀監在翹首正蒼然(徵說/曰西)
(河與大鴻先生最好聞在故淄川相公宅/徃尋之不遇涕泣而返大鴻稱杜陵生)
　　　收綠堂小集即事(胡奏膚/别業也)
别舘分晴早閒堂收綠深樽中饒美醖座上有鳴琴屏
散蒲葵彩城垂薜荔隂相逢毋恨晩所藉在知音
　　　二
碧幛依修堞青枝繞曲房到来惟有靜坐久自生凉檐
鳥隨風囀庭花散雨香樽盤成晤對幽思總難忘
　　　漫成
遲日思難盡方春人未還平樓看野集短草度空山少
婦騎驢穏村童牧豕閒可憐逃楚客猶滯武津闗(徵說/曰河)
(以北呼市曰集呼暸/臺曰平樓此是方語)
　　　早行
凉月尚在地出門趂早行燈前騎馬去草裏聴雞鳴漲
水傾河岸連山度土城勞歌相繼起仝有旅人情
　　　從遲村湖到王鄼橋道中
宵發遲湖口明經王鄼橋星稀遥岸火風起逆舟潮霜
店藜炊早烟林棗路遥百年豐沛地環視總蕭條(徵說/曰地)
(屬鳯/陽)
　　　雨過
雨過麥苗清楊花撲地輕平田千蝶舞深店一驢鳴上
估牽車度村姑擔水行雙帘鯖饌美猶似汴梁城
　　　集鳬亭
小檻當湖勝茅堂曲水西綠楊賔騎滿碧篠女墻低落
日傾樽晩隣園入牖迷酒酣悲聚散展轉愧雞栖
　　　廣陵城下作
白露流江浦黄花隔永興鄉心異潮水夜夜返西陵人
靜垂銀鑰天高墮玉繩城南一回首千里暮雲蒸
　　　夜泊與隣舟袁少府
西望紆蠻服南行去楚天看隨佑帆落住近酒樓邉白
鷺翔荷岸青鳬散蓼田月明高詠去知是下江船
　　　寄朱郡丞惠州
半刺行循郡清戎到博羅銅符分殿虎銀綬拂嵩螺翠
羽翻江閣明珠耀海波東官吟和處應憶舊羊何
　　　王生之嶺表
伏日番州路秋風瘴海邉王程隨桂楫官閣近花田高
讌傾椰酒凉衣絮木棉紅亭分手去愈覺右軍賢
　　　淮安道遇吳百朋推官補選赴都
夫君舊名讞補闕上燕闗八月寒風急相逢淮海間官
程環古道客思滿秋山幾樹王莊柳流連未忍攀
　　　奉送吳推官分韻
淮海送郎星蘇州舊理刑朅来當白露此去簡彤庭清
口裝銀勒張橋倒玉缾可憐羈旅客還上短長亭
　　　山行過美施閘
西子前裙處行人喚美施山花鵶子髻浦竹女兒祠教
舞宫城豔吹簫里社思(苧蘿村祠西/子為土榖)至今山下水流出
似胭脂
　　　二
水碧如漂鏡山青似洗粧柴門啼鳥細村徑覆蘿長零
雨浣紗石繁花走馬岡當年教舞去祠下換衣裳
　　　山行
幾欲尋幽徑重来倚杖藜山空收霧早溪淺洑流低松
飯炊難熟桃花看易迷林深無犬吠一任乳鶯啼
　　　舟次
江縣孤帆次飄颻震澤東人家斜照裏湖寺暝烟中柳
港炊新火菱歌動晩風攏船雙赤脚祗自喚吳儂
　　　和顧織簾齋居同令子伊人倡和遺冊原韻
我愛顧夫子逃名在近闗只今遺嘯詠猶是戀鄉山蘼
草生皆潔藤花落自閒鶴鳴留和處相對一開顔
　　　次奔牛
裁過毘陵驛常州與潤州横帆如快馬荒鎭是奔牛白
杏千村暮黄茅兩岸秋茫茫何所屇淠彼一舟流
　　　自吕城至丹陽縣途中
仄阜高行縴低沙曲上舟罾魚交挿蓧踏水自翻謳赭
岸通橋店紅竿隱寺樓凉風吹濁浪京峴已清秋
　　　西子
西子吳中去盈盈住舘娃自憐桃葉好挿滿鬂邉釵捕
鯉開荷屋棲烏下柳街莫嫌嬌貴甚夫壻是夫差
　　　輕薄篇
馳逐来三市遊遨遍五都輕裝隨宿衛好酒瀉當壚東
第呼公子西京𨽻監奴秦家多桂樹只射樹頭烏
　　　二
少小學從軍閒游逈出群鈿箏彈雁字花裌刺龍文夜
月留初舞春風解宿醺東方千萬騎上坐是夫君
　　　經太湖
七月吳闗路凉風起具區朝光開四塞秋氣滿重湖葭
樹看廻合烟波蕩有無揚州稱巨浸一半在姑蘇
　　　潤州早發
東楚驚秋暝南徐趂早程星飛京峴口水落潤州城海
日連雲起江烟拂浪生經行高唱遠徒有謝公情
　　　渡揚子
我来渡揚子天氣正高秋挂席乘風去平潮浩浩流江
闗開巨塹海樹隱孤舟不辨金山寺鐘聲水上浮
　　　渡左蠡作
掛席渡左蠡秋光映太虚大江猶作滙陽鳥正来居彭
澤環山盡湓城落日疎星潭何處是一問此中漁
　　　將登廬岳口吟
始得瞻廬阜嵬然入杳冥巖垂秋水白風落暮雲青瑶
草紛丹壑金書曜紫庭登臨慚羽翼長嘯倚林坰
　　　章江道中
南日章流外西風浦櫂邉年華看又過秋色到依然丹
嶂芙蓉老青林橘柚圓征衫愁漸薄何日定歸年(徵說/曰章)
(江上名横浦/下名南浦)
　　　二
浦浪吹仍削江烟冷易收片帆章口暮斜日武功秋荻
短銜沙艦楓高倚石樓饒南重回首司馬在江州
　　　逢長沙王孝亷索書巻子因贈二首
毎愛湘潭客能披七澤雲今朝贑水上猶喜一逢君桂
樹横江舘荷花映練􁀙漢庭曾對䇿珍重賈生文
　　　二
邂逅江城晩盤桓野觀秋座中驚輔嗣名下識王脩氣
與青天合文成碧漢流昭潭新橘柚看汝賦離憂
　　　彈琴妓
嶺嶠花初落江樓夜未央美人抽碧軫神女弄空桑清
角風前怨冰絲指下凉郵亭雙鬂影長念楚明光
　　　二
小閣開江月平軒倚柳條樽前操急縵手底瀉歸潮低
露生磐石清風出藕苗楚妃連宋女相見果非遥
　　　三
綠綺回長線紅衫映斷紋啼烏愁浦樹流水憶湘君撥
去將垂釧彈時數歛裙曲終多苦調不欲座中聞
　(姜琦曰梁詩玉釧逐絃摇又箏賦歛垂衫於膝/前此與前低露清風二語俱是用古寫當境法)
　　　吳使君南還
同作梁園客新從庾嶺來三春章貢水萬里鬱孤臺酒
盡朱絃繞花銜錦纜開使星終夜動看向斗邉廻
　　　長至夜讌集湖西署同賦
南至逢辰聚西堂授夕餐霜吹緹幔合燭動絳紗寒瀉
酒驚花漏高譚愧素冠今朝添線始莫惜夜漫漫
　　　二
深宴酬時令清池起夜游天風號過雁日影下牽牛酒
煖葭灰發歌廻燭樹流樽前有王粲不道滯荆州
　　　薌溪道中
嫋嫋車盤路薌溪又葛溪雨來山洞濶雲偃石屏低村
店梅花落江城柳色迷王孫歸去晩前度草萋萋
　　　聞笛
寒浦秋將盡青天月欲流誰人夜吹笛獨上最高樓河
内歸常侍平陽臥督郵清宵江上望愁煞一孤舟
　　　過西江幕問張七又去粤揀行篋見所寄長句
　　　　是幕中見懐感而為詩
不得張郎信聞君度嶺遥日從蠻嶠轉歲與瘴烟銷竻
竹天邉郡藤花海上橋武溪書未滅目斷日南標
　　　二
甫幸炎天返仍看絶徼違徒藏金槖語不見漢槎歸海
縣丹砂酒雲山翡翠衣征西空幕府囘望轉依依
　　　聞朱山陽遷吏部稽勲喜賦
聞道朱明府今為吏部郎玉函將啟事金殿早含香庾
亮尋清士嵇康有報章果然彊直令千古遜南陽
　　　二
相鳥求榮木斑鴛列選曹稍遷同謝朓偉識重山濤六
計勲初弊三年治自勞故人王貢誼頻整舊綈袍
　　　送陶軍府移鎭雷州
陶侃行南服移軍鎭海康樓船通象郡彊弩下龍岡幕
映珠光白碑分銅柱黄漢庭懸尺組只為使蠻方
　　　游青原十三首
十月寒光滿深林一徑斜晴巖開午霧霜樹落秋花石
沫穿雲𣺌鐘聲隔嶺賒籃輿迤邐入四顧總烟霞
　　　二
越磵路方曲到門山轉深石亭秋未暮溪閣書生隂象
鼻環花岫龍堂蔽梵林欲留雙樹下前望起沉吟(徵說/曰象)
(鼻巖/名)
　　　三
青櫪高成幛丹宫逈在霄開天廻地脉架水過山橋仙
犬迎人近村雞唱午遥虎溪原不遠此地好招邀
　　　四
七祖傳衣地居然古道塲珠光飛寳墖金軸麗空王卓
錫抽巖瀑譚經繞石梁香臺雲滿處一過贊公房
　　　五
絶磴攀雲莽高龕接露藤道傍三昩水山半六朝僧歸
鳥迷荒洞寒花摘斷塍峯前眞陡立何處覓傳燈
　　　六
溪曲多横嶂山寒少落桐魚吹沙底沫虎過草頭風積
水連衣碧斜陽隔樹紅欲行難問渡恐入武陵中
　　　七
孤亭當磵曲空翠襲衣襦水裏調笙瑟山前語鷓鴣日
斜廻地薄雲影渡溪無為愛少叅句長吟墮玉壺(亭有/趙韞)
(退施愚山/兩少叅詩)
　　　八
更上龍潭側還尋舊釣臺毒龍何處是我欲負竿来水
鬘爭流斷林衣拂地開石頭聊憇息佳興正悠哉
　　　九
曾尋貝多樹扶杖過嵩山碧草自開落白雲空徃還西
江優聖域東渡敞禪闗𣺌渺幽棲境高風未可攀
　　　十
藥地留殘莢松壇望落暉百年曾未遂千里竟来歸江
竹扶行屐天花繡衲衣何時開白社得與遠公依(此首/贈藥)
(地/師)
　　　十一
不惜回短景還同眺遠峯渡溪騎鸑鷟近岸坐芙蓉幽
興循盤蟻清譚起蟄龍暝烟生萬壑空外數聲鐘
　　　十二
香閣翻經邃僧寮欵客閒月沉燈影動山靜唄聲寒警
板棲烏醒虛牕墜葉乾中宵峯頂露片片落旃檀
　　　十三
日照上方西清猿浹曙啼同行張鏡在(謂張荀/仲先生)徐下碧
雲梯疊嶂封龍洞三人笑虎溪秋山回首處烟靄望中
迷
　　　施少叅席送張纘孫之粤即席和韻
日暮群賢會蕭蕭江畔洲暗雲圍北郭新月上南樓酒
逐歌聲送花隨燭影浮明朝庾嶺客肯為鎮西留
　　　飲湖西官署兼贈施彦淳彦慤二公子之蕭江
　　　　二首
遂有南樓興悠然官閣東天高霜氣白夜靜燭花紅縱
飲追元亮清談起謝公庭前雙玉樹皎皎又臨風
　　　二
遠道追騏驥清霄覩羽翰庾王先後著元季弟兄難漏
盡香城夜星摇碧嶂寒酒闌愁極目雙雁起金灘
　　　登愚樓
薄暮倚丹樓雲山一望收尊前浮古堞樹裏見行舟寒
浦歸烏鵲春星逼斗牛愚公清嘯地長為故人留
　　　飲就亭觀愚山集
西郡清樽晩臨江官閣深亭從青磴入臺敞碧山隂高
樹芙蓉屋寒烟橘柚林使君辭絶妙夜坐費幽尋(亭左/名芙)
(蓉/屋)
　　　袁江示繁條
碧峽来春雨清川泊晩潮客心如細草愁對是繁條玉
女臨巖翠金蠶出地銷袁江初漲日羞過湛郎橋
　　　謝胡大公子以寧
短䘢迎寒日清江傍客居劉生誰似爾鮑子故知予滅
燭他鄉酒高歌幸舍魚中宵頻感激不忍上柴車
　　　秋山
寂寂秋山裏行来徑盡迷橋欹因礙石巖斷又逢溪枯
樹懸朱菓飛泉掛紫蜺寒林延佇久冉冉暮雲低
　　　觀瀑
幽壑分流急漴漴幾道傾濺衣甞似雨坐語不聞聲激
溜因崖折漚花帶草生匡山雲霧裏一望不勝情
　　　遇曾副使宏有贈
白首歸田候清江曵杖年千秋高北府兩使盡南天桂
酒䖍陽幕椒花嶺外船至今留石屋猶誦丈人賢(曽自/號石)
(屋老/人)
　　　二
玉節臨荒服黄冠返曲沙賦曾飛綵鳯筆下綰秋蛇彭
澤新凋栁東陵早刈𤓰相逢剛晩節莫惜鬂邉華
　　　過施男亷使寓亭
繋艇隨行客聴鐘到寺樓十年遺豸節一榻臥羊裘耆
傳成江表蠻碑著嶺頭盧陂千頃雪宛在碧天流
　　　許使君歌席
華琯吹蓮幕清觴度錦茵使君眞愛客妙伎總能神燭
繞緋紗短歌翻白紵新瑣兒方九歲冠絶魏宫人
　　　贈許使君小歌婢
金雀鵶鬟小銀箏鴛背分種花先種葉為雨早為雲春
草編歌扇秋江濯舞裙瑶臺一十二安置任從君
　　　于廬陵就讌詩(有序/)
　乙已冬末群公西游者共集於雙江之濵惟時𤣥飈
　歛凍烏裘嚮春儼車騎之將徂展蒯緱以自惜幸逢
　廬陵令于公慧男以河陽之長作平原之邀下榻南
　州為歡東道恍入戴逵之官舍便羈司馬于都亭于
　是令君者本屬人倫之表今成國士之知千里幸合
　一時難已屢倣習池之勝游不假鄴園之公讌烹魚
　來幸舍似乎迭相為賔釃酒過柴車不知何者是客借
　芳洲之行樂同金澗以賦詩刻燭授言不拘句韻
日飲廬陵酒還看醉孟嘉宦游同是客賔至久如家山
管寒吹雨江螺碧抱沙當杯看燭影舞袖幾行斜
　　　二
出郭攜行屐芳洲載旅觴陶公過栗里山簡在高陽花
雨迎春發歡情入夜長前灘歸路渺燈火看蒼茫
　　　春四日飲張經别駕署中
新歴回南郡清樽對晩衙入吳逢子布傍斗見張華夜
火烟如霧春街雪作花椒盤同歲序何處是天涯
　　　二
江上逢春早盤中瀉酒濃虚亭圍薜荔深幕坐芙蓉雪
映筵花細雲垂郡樹重新鶯啼欲下醉裏聴從容
　　　游象巖
天幕垂堤曉仙亭入路寛春雲漁父宅山雨藐姑壇亂
水停帆遠諸峯擁髻寒此山眞可隱莫復問車盤
　　　周南郡墓下作
古縣連青嶂春山帶夕陽誰人遺舊壠千戴一周郎雄
鎮巴丘險荆門天塹長英雄何處見下馬泪浪浪
　　　重游青原七首
為念青原勝重来過祖堂林疎驚岫豁源逺識溪長曲
磴連雲壑空壇到夕陽上方鐘磬杳相視轉蒼茫
　　　二
入寺愁雲暮尋山恐路迷幸随元亮舁再宿逺公溪佛
壁開新畫禪房記舊栖譚經聴未暝延佇石梁西
　　　三
策杖逾前磵攜餐上晩亭園葵披露碧山木擁潭青怖
鴿飛珠墖歸龍繞鏡屏釣臺相望起渾欲渡滄溟
　　　四
共發清鐘曉還尋衆壑深欹流縁岸仄初日隔山隂銜
木天邉鳥飛雲石上心前岡不可度歇馬在長林
　　　五
嶂合前車隱峯廻縱屐遥循崖甞避石渡水不須橋午
過蓮闗飯冬晴藥地苗青原幽絶處一憇舊僧寮
　　　六
内史推靈運賢師過惠休浮廬開碧澗愚谷本丹丘接
麈超林樾層茵坐石流清霄笙鶴下恍在萬峯頭(時施/愚山)
(與藥公坐石久/談浮廬藥公號)
　　　七
不信曩游淺居然新徑通山楧臨水白霜草接春紅飲
犢迷樵路飢烏散梵宫盤溪三十度總在碧雲中
　　　分得咸韻同諸公餞劉淶之贑州
高觀成清餞深杯喜共銜因歌彈短鋏就道擁長鑱朔
雪䖍陽樹寒風贑水帆明年歸雁度慎勿惜書緘
　　　送曽三還峽江同用鮫字
曾子眞豪士英年在草茅窮冬歸玉峽樽酒送寒郊車
路停邉馬刀容飾海鮫揚雄今愧汝不敢解人嘲
　　　又同用江字
送汝東歸去章江共峽江天涯人好合國士爾無雙野
鳥啼清觀梅花㸃玉缸名材知待用何必問三邦
　
　
　
　
　
　
　
　
　
　
　
　
　
　
　
　西河集巻一百六十八
欽定四庫全書
　西河集巻一百六十九
　　　　　　　　　　翰林院檢討毛竒齡撰
　　五言律詩(二/)
　　　趙司馬任長沙
久擅矕龍譽新逄展驥秋驅車遵嶽麓司馬重潭州青
橘湖邊酒黄陵廟下舟湘南十萬户乍見一星留
　　　題黎城令去思畫像同韻(像坐石手/持一杯)
驅虎曾留治棲鸞舊有名彈琴懐趙亮畫像對方平坐
隱壺闗石杯銜潞水清披圖遺老在誰不認黎城
　　　贈移居
一牖長開甕雙輪且載書陶潛方卜宅晏子又移居野
隧通流細隣牆鑿照虚東西花外路何處少來車
　　　二
在昔傳遷教于今識處仁到門無雜客是巷有居人藥
竈分精饌花堦當繡茵清談饒徃復張鏡在東隣
　　　樓雨作石榴賦答友見訊依韻
顔淵嘗負郭王粲已登樓君自歌山木吾方賦石榴烟
霏林外動雨氣檻邊浮不道游梁返從君又唱酬
　　　送孟逺之京
梅雨大江平朱花驛路明三年溟海客五月永興城白
紵留歡曲黄金市駿名舊京屠狗在到處有逢迎
　　　何紫翔女弟子彈琴請賦
纎手落珠盤躊躇軫未安停絃分黛巧拂指墮釵寒月
露低紅幕春波瀉紫瀾龍唇和鳯足都作錦心看
　　　月
不道他鄉月今宵偏倍明大江通夜落高閣近天清暝
樹千重遠人烟一望平鄉闗看漸渺愁聴暮鴻鳴
　　　游俠曲三首
結客平陵去從軍灞滻游黄金懸代馬紫艾飾吳鉤睥
睨傾三輔縱横過五侯揮鞭何處宿西北有高樓
　　　二
白羽闗弓勁青芻飫馬肥名成排難久恩在報仇稀花
氣風吹鋏珠光日照衣長懸三尺組願取右賢歸
　　　三
劇孟原多義劉生未是狂徵歌輕百萬縱博便千塲醉
狎平原客書平大夏王從游新子弟半在鬬雞坊
　　　少年行
久宿金張第新隨趙李車銀鞍珠騕褭寳帶玉蟾蜍翠
羽遮蘇彈鮮花插妓裾平明馳委巷只為問専諸
　　　二
六郡齊推轂三河舊擅塲傳家中衛尉拜爵羽林郎紫
燕穿雲疾青骹掣露長東隣碧玉好休嫁汝南王
　　　才子
車騎梁園貴風流鄴下推鴻名驚海立藻語掞天來漢
賦黄金重江花綵夢迴傾城爭慕悅幽思滿琴臺
　　　麗人
絶代曾聞唱専房舊有名春雲花底豔朝日鏡中生金
屋憐藏慣銖衣愧織成生來懊惱性不解茂陵情
　　　二
十五盧家婦千金秦氏娃尚衣歸玉輦修幔繞銅街獨
繭分眉縷雙龍入鬂釵高唐新霽後雲散滿天涯(徵說/曰街)
(或作堦誤沈約/賦銅街麗人)
　　　和張纘孫慕曾吳百朋馬駿程淞於倪之煌草
　　　　堂宴韻得秋字
曲院薪槃合清樽花榭幽淮南叢桂晩天上白榆秋對
酒逢三益分鯖過五侯射陽新月影看入玉杯流
　　　賦得秋字贈倪之煌
知爾能千古思君歴九秋相逢公路浦猶着子陵裘凉
月浮洪澤寒風動楚州千金亭下過尚擬飯韓侯
　　　碧玉
碧玉南園裏春光事事新緋花嬌映面黄蝶小隨人露
重滋裙繡風生約領巾三朝并五日何處少良辰
　　　同客飲歸
金鑰下嚴城官街一望平客難騎馬去月似逐人行花
犬驕還吹桐烏棲欲驚樓頭有紅燭為汝一相迎
　　　飲程淶進士
久念瀛臺客忻逢淮水頭花間開露席醉裏解霜鉤譽
重三都賦風高百尺樓寒城刁斗靜長憶漢通侯
　　　贈程淞
淮水下甘城東游遇少程文章遺世俗意氣重平生結
縞傾湖海閒門繚杜蘅承明獻賦客尚自愧難兄
　　　二
十載思君久三秋遇汝來論文枚叔里把酒伯倫臺紫
鷂横沙起黄花繞砌開蘆中有窮士相見莫相猜
　　　張新標吏部初度
曉日啓曈曨金樽琥珀融嵩生懷甫相人望屬山公顥
氣當闗紫秋瓜渡海紅内庭饒部伎幽興滿絲桐
　　　二
繫紱開華屋縣弧就綺筵鳯毛飛綵袖雁足踏冰絃淮
水長流地張星本在天漢庭尊弊吏一倍惜君年
　　　飲黄園過宿馬西樵聴山草堂
雨夕名園飲隨君宿草堂暗星流地濕夜水到門凉熖
影牀頭短交情夢後長曉來湖口望烟霧正蒼茫
　　　二
地僻烏啼早林深日上遲竹垂猶帶雨花煖漸飛絲曙
色當虛牖朝烟散逺陂東湖頻放棹不敢忘前期
　　　贈王孫晉四首
汝本佳公子英年擅妙才賦成天漢繞筆落海濤迴蕭
寺停花駠蓮堂共酒桮凉秋叢桂裏藉汝一徘徊
　　　二
斯世難為偶伊人可樂群文章傳有日意氣看如雲孤
榻憐秋晩登臺感夕曛年來抒史傳只記信陵君
　　　三
大雅將誰屬名材有是家揮斤逢郢士鼓瑟戀瓠巴良
宴千秋賦寒城九月花登高雲閣後吾欲上君槎(西河/有雲)
(起閣登高詩并/序見七律巻)
　　　四
家世錢王裔移來隋苑人三秋登北固二十度南閩譽
起推黄絹文傳對白麟天涯漂泊裏念汝早風塵
　　　家人隨行者歸待海陵續寄
送汝還江滸浮家泊海涯榴開憐晝永草短恨春遲淥
浦停雙槳青衫綴五絲渡頭休錯聴喚買豆娘兒(嘉模/曰前)
(詩云渡頭喚買豆娘子正是我來江上時/故有落句見七古巻  蔡子搆有代答詩)
　　　憇一漚亭
漲水浮千頃寒亭對一漚近城朝雨暗孤榻暝烟流碧
樹横前檻朱花蔽逺洲湖南饒古寺鐘磬日悠悠
　　　懷鳬亭答寄
久客思家切懷人惜會孤幾番迴北轍只是戀東湖逼
牖生雲莽閒亭狎野鳬從來乘興事多半在菰蘆
　　　蔡爾趾劉漢中黄世貴舒章倪之煌童衍戴金
　　　　舒起鳯集一漚亭和爾趾
曲渚環幽榭臨流近野航樽前雲鶴舞城上草花香水
漲分隄帶歌清繞竹房今朝良讌㑹能慰客愁長
　　　集閻修齡若璩父子即席
東第邀群彦西園集酒徒清缸開玉露畫槳待珠湖角
綺梁王賦烹鮮陸氏厨謳吟相間發不忍聴驪駒(嘉模/曰珠)
(湖即東湖時查伊璜同赴飲嘗曰即/事可念者莫如畫槳待珠湖五字)
　　　二
白帢聨深幛黄花插近筵賔朋王謝貴父子庾徐賢水
調翻銀管冰漿瀉玉船淮南秋色遠對酒正蒼然
　　　施男所著名卭竹杖賜教却賦
都嶠蒼梧使卭山博望枝荒經徼外得新語槖中遺碧
楮繙銅鼓紅藤緘石脂東觀饒祕笈惟有長卿知(施長/卿石)
(渠講/易)
　　　寄呈伯兄六十初度時余滯淮
困甚猶知歲游來倍念兄違時驚甲子徹夜望長庚故
國雙樽啟清天一雁鳴淮南叢桂樹長是傍霜榮
　　　二
好學曾觀國流年竟杖鄉俟兒生繞膝有弟去他方天
日經秋烈淮流到海長只憐三載客不寄一清觴
　　　書楊方孝亷巻子因贈
長泝臨淮水非闗羨釣魚願從伯起學最愛子雲居擲
麈譚名理揮毫寫道書交游湖海士為汝久停車
　　　過桃源作
栁色驚春至桃源傍晩過茫茫垂白日滚滚見黄河野
戍迴鴻雁飛塵暗馬駝當壚多美醞不醉奈愁何
　　　將渡湖寄戴金蔡爾趾劉漢中黄世貴倪之煌
　　　　舒章王宏昌劉琯
藉爾為兄弟渾忘在客塗對花長共飲得草自相呼晩
歲慚鉤黨春山别釣徒荒雞重問渡涕泗滿前湖
　　　宿州道中
逺樹低天碧春烟着地生乞漿林下意折栁路傍情聯
轡追徒語迴鞭惜馬行輕風吹短裌看過鄼陽城
　　　春店
春店荒雞早寒闗曉度遲一竿看日上百里任風吹野
火燒禾秅村烟掛栁絲巾車徒邂逅南北總無期
　　　旭日
旭日鋪平楚春冰瀉曲河東來趨早集南去近朝歌鄉
窖同炊黍烽臺久荷戈登高逢令節竟向客中過
　　　日日
日日見日出朝朝行暮春鳥啼懷故國馬首戀鄉人旅
唱吹山莞亭餐供野芹魚臺空渺渺無地可垂綸
　　　和黄二翰過訪寓亭原韻
羈客空亭靜憐君捨棹過大都清興合只覺野雲多菰
草浮紅寺萱花映綠波開軒相送晩暝色上林柯
　　　自梁歸道淮和黄二之翰辱慰原韻
梁苑清樽在曾從司馬游淮南歸棹近復為故人留招
隱青山暮懷君桂樹秋流離多誕節誰與賦旄丘
　　　王生索甡贈字
攬勝時求友逢君喜得朋鴻文垂皎日白帢耀層冰慷
慨追文度風流薄茂𢎞芳名千載事誰不鍚嘉稱
　　　毛甡懐歸適陳二給諫賦梅桞度江春詩屬筆
　　　　寫情兼寄江南舊游諸公
臘盡流澌動春還淑氣妍風花籠草樹愁思滿平川梁
苑收殘雪隋堤拂曙烟江南與江北相望各凄然
　　　二
羈旅蕭條候芳華次第開春光何處度梅桞日佳哉風
景他鄉暮烟花故國催芒芒江口望應有賦歸來
　　　調執隨(并序/)
　三原杜蒼舒攜僮執隨游山隂駱明府叔夜館之宴
　溪山别業酒酣各起口占調執隨詩約先成得飲執
　隨乃下拜捧酒為壽焉
高館醉春風相逢明下童燈前驚越豔花底見秦宫濕
葛裁衣白含桃漬齒紅越人歌未了愁殺杜陵東(嘉模/曰李)
(賀黄頭郎詩石雲濕黄葛濕葛/本此歌不作吟越人歌見說苑)
　　　種葛篇
種葛逾前坂生蒲滿上津日高懸馬的波細蹙魚鱗啼
鵙生名趙栖烏家姓秦青溪逄小妺不是秣陵人
　　　逄吳廷楨白下
最念延陵裔相逄白下橋懷人貽綠綺久客在烏聊吳
女壚邊酒秦淮雨後潮獨憐長乞食吹笛不須邀
　　　曠野
曠野猶行役荒城減送迎向風人語咽映日馬蹄横同
父皆蒙難依人敢敗名短亭青草發相顧若為情
　　　發滁州度闗山嶺
秋杪方回轍冬寒又在塗日斜融凍草夜起剉霜芻紫
罽新車幔烏衣舊酒壚闗山千里道一望總荒蕪
　　　二
下蔡趨程緩南滁就道閒宵燈停館舍曉月度闗山林
裏回車斾沙頭聴馬鐶依人方未逹嵗暮敢言還
　　　清流闗謁闗將軍祠
夫子汾川秀風流世所師闗山縈峻嶺燈火照神祠集
木鵶飛後垂堂虎卧時同為亡命客下馬一相思
　(陸雲士曰啞啞飛鳴翔而後集見答操書又當時稱/將軍為虎臣五六是借境作㸃注法闗山即清流闗)
　(非/姓)
　　　江上答許君
未築吳中室還為江介逰紅檣浮永夕白苧發清秋貰
酒三洲渡題詩萬嵗樓他年許元度相憶在同舟
　　　雲間雜詩
避地過三泖探竒到五茸乗潮環白馬繫艦是青龍越
客追范蠡吳人識顧雍渉江秋正好不為採芙蓉
　　　二
婁水雲間縣華亭谷口磯文章如積玉人士愛單衣海
鶴聴來晩江魚看漸肥只憐流蕩子無地可言歸
　　　三
自昔雲間俊嘗推二陸才只今兄弟玅又見董生來(董/含)
(進士俞孝亷兄弟/各以詩文名世)對䇿開金殿成文號玉杯如何龍躍
久猶自困蒿莱
　　　四
清士看誰在佳兒本自超(謂徐致逺/及子寧也)書篇留北海父子
著南朝有客吟芳樹延賔過逺條玉臺餘藻鑑好句待
君標
　　　五
蹔憇横雲麓還浮上海濵三江開夏后别浦念春申吹
笛難歸楚無衣尚在秦西州當日路慟哭是何人
　(華商源日西河兄弟俱少為/陳大樽先生所知故有落句)
　　　六
處州賢太守歸卧西郊廬(周使君茂/源郊居)隔歲方貽劄經年
自著書趨庭饒孔鯉去郡解銅魚誰念籃輿内東方千
騎居
　　　看雪即事和韻
飛雪滿層阿樓頭鳥雀過暗雲長接地凍水不翻波落
絮抛朱網凝華積素柯江山千萬里凴眺試如何
　　　宿吳氏江園感舊之作
碧樹叢叢暗紅欄處處通柳遮雲外月荷度晩來風幔
捲驚栖燕江深見下鴻迢迢銀漢影偏向畫樓東
　　　簡婁縣黄明府(時新析華/亭為婁縣)
鼓枻逋兒興開衙仙吏情人逢吳地勝縣本漢時名夜
雨青龍艦秋霄白苧城到來剛九日不敢問淵明
　　　贈周綸
公子何年少才名世共諳門間推玉樹天上識瞿曇倒
屣驚河内分居在道南著書纔滿篋已自過桓譚(時過/示文)
(集甚/富)
　　　答張五彦之
吾思曲江叟垂老隱滄州狂士歌衰鳯隣人諱盗牛貽
詩如越石賣藥即韓休慚愧吹簫客千金何處酬
　　　奉答東嘉陳玠客游見寄
仲舉真名士驅車賦逺遊文章傳洛下家世在東甌楚
頌湘蘭暮鄉書海鴈秋它時秦望月應對謝公樓
　　　東嘉陳玠未經披覯曾夢予靣以示于友宛然
　　　　有似知已不隔遂有此事辱貽詩記述㑹其
　　　　將歸奉答代諗
苦憶青山外貽詩紫水傍前期要范岫掌夢藉巫陽海
國蛟龍滿甌江道路長願君還故里勿復向西堂
　　　平野
平野白漫漫中原朔吹寒髙雲鴉背落積雪馬頭看堠
舘冰虀薄村田燎火乾千秋淮蔡路相顧在征鞍
　　　早度荒莊舖
亭鉦侵曉發旅酒隔宵沽路白兼霜濶莎紅帶日鋪冰
連狐跡淺木落鵲巢孤冉冉荒莊度傷心又歲徂
　　　津橋遇雨
圩岸初成道村橋數問津雨絲颺里旐泥水浥車輪碧
玉壚頭女紅氊馬背人衣緇全改素不用滌輕塵
　　　秋早
秋早嫌霜薄村寒惜酒濃沙程長換勒土堠自懸鐘翠
鴇行高垜僵桃接斷墉天涯無匿作來徃欲何從
　　　馬上
馬上踟蹰起傷哉搆此生潔身逄緯繣早歲困戎兵偃
仰時逾邁縱横計未成可憐骯髒久仍負佩弦情
　　　磨盤嶺
早隊驅長磵前行俯峻鞍纓槍移樹小鈴鐸隔坡寒雨
隙分鴉路天低上蟻盤王陽時在險泪落不能乾
　　　憇潁州城東廟
計程來潁上此地去河中路僻州城白村孤廟壁紅土
蘓擔婦㸑路樹表神叢多少栖遲意行行荒郭東
　　　贈金燾孝亷逺游
春草生江渚王孫正逺游高文驚五嶽折簡走諸侯栁
下青絲轡花間紫綺裘相逄韓别駕莫便醉楊州
　　　和張廣文游白雲山作
客至山容勝春回澗道晴斷崖留雪跡虚壑受風聲天
逺看鴻度林長信馬行前岡題字處冉冉白雲生
　　　寄張七梧江寧幕府
四載留河内三春傍海隅未逢曹子建長憶阮元瑜名
重雲間鶴飢隨幕下烏不知殷羡札曾得寄来無
　　　金黄門五十
張湛馳嶤闕王褒使故鄉蒼龍環北斗鳴鳯在朝陽婺
水呈丹籙秋花映皂囊黑頭看入相五十省中郎
　　　客歸蒙王余高招集新宅同徐芳聲蔡仲光何
　　　　之杰文􁲓朱玉貞并令弟宗高分韻
洛下懐歸日譙東築室年湔衣從久客把酒後諸賢接
檻藏幽壑當堦引細泉斯遊如可紀應續永和篇
　　　二
仲寳微言著方平相見踈烏衣逢舊侣碧椀冒新蔬啼
鳥開簾靜觀魚出洞虛酒闌探石室多有未藏書
　　　雲間董進士含招集以解維不赴蒙寄見憶有
　　　　謝
高館方開宴前湖已問津多情羅薦席無分接車輪鄴
下行王粲蘭亭待許詢至今聞嘯詠愁煞蕩舟人
　　　懷董含
自别雲間去三年度汝溪蔣亭方二月吾憶董膠西蕙
草春前寄蘋風醉後題(見寄詩有捲簾黄雀/雨吹㡌白蘋風句)雙緘思不
盡長使角巾低
　　　二
結識空區宇誰能逈出群長辭季布約為看董生文暮
雨婁江樹春風上海雲思君獨不見歸鴈自紛紛
　　　萬竹園沈九主考席同周玉忠虞相羅坤馮肇
　　　　梅令弟華范
客邸迎秋爽名園入畫隂樓從天半出池傍竹邊深接
軫皆聯璧傾桮宛㵼金大都乘興地翻見子猷心
　　　同諸公登雨花臺
及兹秋日爽一上雨花臺城郭千重起江山萬里來青
天迴浩蕩黄葉下崔嵬六代繁華在看君作賦才
　　　游佟園同沈嗣范主考令弟華范周玉忠羅坤
　　　　姜燦
佟園佳麗地臨眺及秋晴山啣虚閣逈水映畫廊明草
樹長林茂樓臺隔谷成祗因仙客到雞犬笑相迎
　　　遇張梧江南幕
久别還行役重逢倍慘悽聞抛涇上宅仍挈鹿門妻謝
墅千秋築郗家一幕栖(雛隱家室/俱在幕)白魚潭自好勿徑住
青谿
　　　别鶵隱江南有謝
東冶亭邊酒西州路下吟人從秣陵别情比大江深秋
氣迴長蕩天涯惜寸隂瀨中重在望何日好投金
　　　沈秘書夜邸聴伎二首
暮雨過黄葉秋星出紫㣲臺城方漏下官舎有烏飛酒
色侵人面燈枝匝伎衣天河都瀉盡未覺按歌稀
　　　二
樺葉燒堂燭桐隂鏁院齋賔車藏左轄商市散前街舞
罷調辛饍歌長換子牌最憐聴伎處門外是秦淮
　(吳􁀙符日估散街前伎圍燈裏全非/汎冩至門外是秦淮則神思俱動矣)
　　　登牛首禪寺
牛首恢龍藏空山展妙臺金花三界落銀杏六朝栽磴
入雲間渺江從天際迴登臨雙闕上懐抱亦悠哉
　　　二
紺國三乘竺丹梯百丈蓮獻花來衆鳥嵌壁掛諸天山
靜經聲遍峰高塔影懸懶融如說法願叩白雲邊
　　　贈江寧守
吾欽龔渤海還遇杜荆州清如建業水操比秣陵秋署
有遷鶯木家傳買犢謳誰言䇿士賤不用過諸侯
　　　二
領郡需亷吏分符儼上卿堂高雲滿坐車過雨隨行㧞
韭從任氏披裘似晏嬰内庭頒手詔惟恐厭承明
　　　晴雪
朔雪看晴霽忻然北郭行路寒冰未折竹動糝猶傾曲
渚凝潮黑隂崖背日明幽懷如洗濯襟帶有餘清
　　　冬行
薄日融霜野嚴飈凍水陂喜看山頂雪誤踏路傍枝沙
鳥連隂聚檐茅帶澤欹蕭條松栢意惟有歲寒知
　　　日渉
日渉荒園趣時來問舍情槿花看午落茭蒂及秋生野
雀空倉聚隣雞高樹鳴採桑春候早五馬待經行
　　　旅病司游翻杜詩有露下天高秋氣清一律散
　　　　撮輳疊勿仍連偶因觸病字亦成三首雖乖
　　　　大雅殊遣抑懷
獨歩疎檐菊應驚宿雁鳴新秋逢再病遥夜倚孤城月
下燈猶接天空露自清雙帆看不至南北旅人情
　　　二
旅臥人猶病山空魂獨驚孤燈懸宿照雙雁下秋清鳴
杵高天露新書遥夜情倚檐看北斗應接漢南城
　　　三
孤月接高城秋空天漢清鳯書懸不至牛宿看應驚旅
杖逢人病山燈照夜情踈檐新露下猶自杵雙鳴
　(附陳康侯詩城病應高杖倚氣接夜檐清秋至人逢/菊山空月照  南天看北雁雙宿不孤鳴獨歩懸燈)
　(下無書/自旅情)
　　　臘日發章門戲翻李頎送司勲盧員外詩呈姜
　　　　侍御
欲發章門晩文題薦臘新漢郎今侍史仙女夜歸秦下
雪澌陽月添鴻度早春揚雄長草賦似憶道周人
　　　二
柱下今歸發鴻文似五千長門題夜月女史侍秦仙春
草添新臘河流憶昔年新章雄建立早晩薦人傳
　(附陳康侯詩春雪色宫門晩揚雄薦賦新鴻歸已度/臘草發似傳  夜漢新流地河澌早下秦文題五千)
　(者柱史/故仙人)
　　　贈日者顧生
詹尹端龜日君平賣卜年春風吹斗角河水下星田皂
帽欹孤榻青囊檢祕篇數升清酒在那計杖頭錢
　西河集巻一百六十九
欽定四庫全書
　西河集巻一百七十
　　　　　　　　　　翰林院檢討毛竒齡撰
　　五言律詩(三/)
　　　越城觀獵
較獵越城東旌旗岀郭紅翻鷹飛朔雪走馬踏春虹壯
士爭金埓將軍控角弓離臺行樂地驅騁夕陽中
　　　登山曉樓望横浦作
放曉登山郡乗秋望越臺江流從北去海日自東来鈴
閣迎風動戈船下瀨迴天邊横浦樹應傍嶺雲開
　　　旅舎
旅舎盤丘壠他鄉戀物華露流常濕樹霜煖不彫花江
減看帆小城荒覺路賒雁歸渾未定猶似滯天涯
　　　姜都諫覲歸候轉
負弩作先驅銜恩假舊閭晝歸重戲綵春殿久牽裾上
秩需遷詔空函貯諫書鄉遊真可羨數世有懸車(其尊/人虞)
(部公為宗/伯公冡嗣)
　　　揚子橋示友
京峴雲霞曙蕪城草木凋秋風渡寥廓海色上金焦雁
盡瓜洲樹人逢揚子橋鄉闗吳楚隔何處問歸潮
　　　江南春
春到江鄉豔花連海郭長清明兼上已處處倚新粧列
閣環青嶂平船映緑楊美人歸渡口宛轉墮明璫
　　　二
冶色三臺麗晴光一望遥青田平繞路緑水細迴橋栁
市迷車騎蘋風颺綺綃春陽一百日日日可憐宵
　　　南征詞
大將下三瀧東風引斾幢戈船開曉驛花浪滿春江越
徼方馳檄甌蠻已受降畫梁新燕子早晩看成雙
　　　蔡五十一同伯兄過尋甡西湖
故國歸難得春山望欲窮呼人谷鳥下尋弟黍苗中零
雨淹湖寺浮雲蔽海東三年襟上血相視暮燈紅
　(希軻曰新序以黍離為夀尋伋詩韓詩稱尹伯封求/兄伯竒不得作黍離黍而為稷者憂􁁊不識於物也)
　(鳥鳴幽谷猶求/友生皆詩句)
　　　泊荻港
盪槳葭鄉逺維舟荻港稀蛟龍蟠水宿烏鵲近檣飛雨
歇繁昌驛烟横板子磯當塗無舊土歌詠欲誰歸
　　　冬夜湖西席限韻二首時計百司理將曉行
千載征西宴同時鄴下賢觴流歌管外燭墜舞衣前霜
柝嚴城靜星河曉幕懸驪駒誰待駕只有使君船
　　　二
華館饒清興新歌夜未央裁詩劉庶子别席庾西陽月
上移蕡燭霜霏薄羽觴明朝有離客歡讌轉難忘
　　　東望
東望三江近西看七澤長到舟憐並纜私語習他鄉日
落山城冷烟生草店凉波光千萬里江路好難量
　　　宿壚下早發
春坂横江館晨裝去市壚霞翻城上錦露散草頭珠宿
蝶銜衣帶棲鴉起轆轤出門逢小吏剛向府中趨
　　　題館壁
洛下花爭發河中水正流春陽生大道西北有高樓浦
口逢神女盧家字莫愁清宵深館燭猶許重淹留
　　　從龍津逹葛溪舟次
道路邅迴日江湖樗散年彤山開古縣碧雨漲春田斾
轉沿洲市檣鳴上瀨船九龍前望杳彷彿度青天
　　　登鎮海樓和友
絶檻横秋聳危樓俯地雄烽烟遥海外樽酒大江東帆
影隨潮白楓林帶雨紅烏鳶千載泪長在和歌中
　　　過陶桓公故居
竒績著天壤當年有老親求名憂士賤留客值家貧建
節長沙郡遺居鄱水濵我生悲負母感此涕盈巾
　　　長門怨
莫作長門怨長門怨自長鑾輿迴上苑歌舞在平陽玉
殿鵶飛白金鋪日下黄願為華燭影夜夜侍君王
　　　上舞昭君
翠羽辭春殿氊車向朔風河流通塞口野火照衣紅粉
黛銷吳地琵琶憶漢宫可憐上下舞盡入怨歌中
　　　送客屯安州
洱海浮天逺昆陽擴地遥新田還漢驛壯士佩吳刀漕
輓占城種軍移鄖國苗轉輸無用諭勿上長卿軺
　　　塞上曲(舊註曰古/西征也)
太白動高秋征人上戍樓風號沙曲裏天盡海西頭半
壁跨闗隴前軍度塞溝專征年尚少莫道未封侯
　　　二
上將調邊畧中兵出渭橋黄花秦地戍赤幟漢年標雪
後留遮騎雲間逐射鵰古来稱善戰莫過霍嫖姚
　　　三
出塞無中䇿開疆有上功沙流秋濯劍闗月曉懸弓漢
陣三河震邊隂萬里空捷書連挿羽看入未央宫
　　　登富春山
放溜下江闗春風輟棹還晴雲開絶壁一眺富春山江
鳥寒波靜山花錦石斑高樓吾所向聊此遂幽攀
　　　赴新安至七里灘作
東歸苦行邁南渉上新安水木干雲亂沙禽拂浪寒孤
吟隨盪槳多難負垂竿何日風波靜還来住此灘
　　　泊嚴灘有感
晩泊傍斜暉臨江泪滴衣年華新歲改京國故人稀雲
散崗巒彩天垂薜荔圍嚴陵臺下水但見暮潮歸
　　　携田甥登嚴陵釣臺
縹緲臨高臺凌虚亦壯哉浮雲分磴出落日大江迴客
臥千秋在灘鳴七里来羊裘如可待吾亦負竿才
　　　早渡揚子
孤嶼浮紅旭高雲蕩碧虚揚帆迴北固破浪出南徐曉
樹迷三楚春潮渡伍胥蘆碕何處是湛湛欲愁予
　　　觀海
東去觀滄海南行泛百川晨光開白地秋水屬蒼天鼇
徙三山外鵬飛六月前空期羨門子採藥是何年
　　　二
初日浮孤島洪波蕩九垓南傾從混沌東望見蓬莱蜃
起雲連湧鰍高水大来何當掛席去天畔一邅迴
　　　三
秋色翻溟渤晨征企混茫乘槎隨漢使鞭石笑秦皇水
氣粘星黑潮流滚日黄大瀛環盡處乆已識扶桑
　　　戴公南歸餽予故宫人所用鏤管玉管二枝有
　　　　賦
彤管分金縷丹毛被綠璵長門曽寫賦東觀舊修書湘
竹隨巡去簪花供奉餘錦囊才啟視光采照衣裾
　　　二
誰把昭陽珥攜来海上翁琱函傳漢代金管類湘東露
浥仙盤碧花披女袖紅如何淪落此相抱冶城中
　　　看月
何處閨中月盈盈起故闗全濡羈客袂空到美人顔遥
海生將滿高樓照未還秋来三度看兩度見弓彎(希軻/曰古)
(詩有海上生明月明月/照高樓句五六用此)
　　　宿江寺
春宵宿上方春雨思茫茫花氣衝簾細江聲入郡長歌
樽通梵宇歸夢滿禪牀何事偏留滯吳鄉共楚鄉
　　　送李琦還家襄州
送汝還襄鄧春風起大隄家浮青雀舫人唱白銅鞮諸
葛隆中客龎公江外妻可憐新種栁都似武昌西
　　　遇邵二懷棠自潮州歸赴公車
故國三年别天涯一望長公車驅冀北客路返潮陽湖
海逢張儉才名重季方(令兄公/南齊名)將攜新語奏莫戀槖中
裝
　　　江閣新晴即事寄伯兄
客裏回初日樓前趂早晴近欄江氣落映壁水紋生曉
榻裁書遍春帆摺布輕愁霖罷唱久長負寄兄情
　　　二
零雨銷江閣晴光滿郡湖奔流方捲練滴葉尚懸珠塞
雁乾將度原鴒煖自呼如何春候逺日日在修塗
　　　襍詩
屢被春前酒重尋郭外村沿溪浮水碓深巷閉柴門啼
鳥一聲静梅花萬樹繁南天苦流滯誰與賦丘樊
　　　江園
江路入深深江園倚碧潯流雲當檻落接葉滿庭隂馬
埒沈春水魚牀啄暮禽何年商婦在時起隔江吟
　　　過普安寺并看劉孝亷伎童學伎
古寺三車合荒城一徑斜秋雲籠寳塔曉露滴金沙紅
豆籬邊子青蓮座上花善才華鬘好看綰佛頭髿(寺有/響塔)
(金沙/泉)
　　　宛溪
宛溪八九月秋水繞溪生吾尋宛溪路還愛謝宣城樓
日褰簾皎溪花近岸明行遊垂盡處猶聴詠歌聲
　　　送馮之京歸里
蕙帶束輕裝蕭然返故鄉甘貧辭薛客未老念馮唐零
雨川原逈干雲意氣長綠楊新幔影咫尺是河梁
　　　襍詩
古驛通丹巘山亭障碧茅佳人酤竹葉乾鵲噪花梢地
僻鄉書斷江深市斾交春還愁未遣栁絮莫頻抛
　　　遇黄大有贈
織貝裝書軸裁絲繞劍韜春光開白墮野馬掛青袍東
府賔朋逺南行江漢高翻飛餘背羽愧爾鳯凰毛(嗣佳/曰野)
(馬游絲/見莊子)
　　　秋後荷池泛舟
小艇下荷池秋風拂水涯蒲磯收枕簟花浪蹙胭脂洗
袂牽菱刺停橈結栁絲野塘歌詠罷剛值晩凉時
　　　寄懷姜侍御圖南分司南昌
節鉞洪都府屏藩牛斗間高名震吳楚偉伐控荆蠻江
樹思来渺湖雲望去閒南昌陳仲舉應向穉亭還
　　　丁司理偕内君王夫人玉映四十初度一在九
　　　　月一在七月
四十懸弧日同逢設帨辰建安推敬禮林下重夫人漉
酒黄花近支機綵馭新從来歌穎秀大抵在秋旬
　(希軻日漢郊祀歌秋氣肅殺含秀垂穎人閨中稱夫/人繫其生氏西河選越詩稱祁忠敏夫  為商夫人)
　(或非之西河有覆友書甚辨如王司徒婦稱鍾夫人夫/右軍婦稱郗夫人李矩妻稱衛夫人鄭文學妻稱孫)
　(人類世說王夫人與顧家婦對偶/然耳他便稱謝夫人矣見文集巻)
　　　宫詞
玉輦推青草金房敞碧渠龍盤仗下舞鳯轉殿頭書執
㦸分環衛裁紈獻倢伃長門無用賦愁殺漢相如
　　　二
萬乘驚鑾馭千門識冕旒風高鳷鵲觀春煖鳳凰樓酒
捧南山翠花纒清渭流少君方進幸東望指瀛州
　　　三
清宴迴長樂探春出未央侍臣青瑣闥仙母白雲鄉祕
戲迎琱軫雄詞起柏梁昇平新有奏千載誦君王
　　　四
御栁摇風細宫花滴露濃晨驅翻鐡騎晝漏下銅龍弟
子催供奉昭儀敕幸從仙盤頒瑞下擎出玉芙蓉
　　　五
曉觀移仙仗春林轉羽旗徵歌宣曲殿教戰定昆池花
翦千垣綵星明五畤祠飛来雙白鵠方上萬年枝
　　　贈李昇就學
尚有詩書意寧無禮樂情我慙晉處士君作魯諸生晚
日花間酒春風江上城汾亭能就學從此送君行
　　　題孤山表忠祠
事君䝉患難在昔死官僚樓觀祠遺烈冰霜識後凋山
銜天目雨雲湧浙江潮朝暮看歌舞忠魂應未遥
　　　二
豈欲棲幽境曾經從鼎湖封章廷闕逺祠廟海天孤絶
閣環丹巘滄流漾碧蒲丘山懐古地下馬幾踟蹰
　　　孝女
孝女秉幽姿靈幃展素絲春蘭時㑹鼓夜火滿叢祠江
畔青螺水碑隂黄絹詞商船留賽去愁煞上潮時
　　　西施廟
浦口西施廟蕭蕭竹映門越王山下路寂寂苧蘿村紅
粉溝頭水青苔石上魂夜来餘里婦燈燭伴黄昏
　　　題聽山堂(馬駿/别業)
叢薄秋風裏巋然一草堂到来聽不盡只在此山陽管
席環笙磬桐臺翥鳳凰淮南有賔客洗耳向滄浪
　　　聽羅牧彈琴
未辨絃中趣徒憐爨下材秋風吹海水落日照琴臺目
送歸鴻逺彈成野鶴来雍門原有泪不為薛公哀
　　　二
阮氏長留嘯鍾期復鼓琴高臺垂晚日野寺間秋砧離
黍他鄉泪飛鴻國士心撫絃縈佇久袛為少知音
　　　為河上白女冠彈琴作
旅泊依河岸鳴琴起鬲津華陽仙子操盧女漢宫人海
鳥銜紅藥天雞叫紫辰青谿凡五弄并入洞中春
　　　入虎丘
鈄日山塘暮清秋古寺分樓臺銜樹雨磐石坐溪雲地
勝開龍藏天高見雁群真娘墳上路長記醉紅裙
　　　舟泊登望
朝雨五湖烟江南正採蓮丹樓憑浩蕩碧草望芊眠近
市要離冡浮家范蠡船可憐漂泊久愁過酒城邊
　　　吹笛
伍相曾亡楚梁鴻乍入吳賃舂来有意吹笛向何途曉
樹迷長蕩秋風起太湖壺漿裁欲掩流涕下菰蒲
　　　重過淨居
不信枝頭絮還為川上萍山門今又到磵水舊曽聽落
日穿林白空雲出岫青逺公高詠在留和滿中庭
　　　岸坼
岸坼疑天盡沙平與地浮萬程惟水宿千古此江流篠
曲藏漁罶蘆花起棹謳烟波無限興相顧各悠悠
　　　高郵
一片高郵水蒼茫曉纜開葦深知岸濶水濁自河来估
市懸帘繞驢車振鐸催沙城迴泊處檣櫓倚層臺
　　　早發
曙鼓開朱鷁晨鉦出白陂波横聨榜動風仄掛帆欹闗
逺征呼靜舟凉睡起遲檣烏啼最苦不使近船知
　　　飲馬駿宅
我醉扶風酒南湖落照時叢蘭披草路鮮鯉壓花瓷解
珮聨刀錯傾觴倒接䍦原来絳帳外也有坐彈絲
　　　沽酒
沽酒驛樓邊楊花入暮天車聲驚異地門影記當年江
下兼程度壚頭一醉眠春鶯如有恨啼殺碧簾前
　　　過四洲寺與朱三馮大
共作臨川客頻從化國遊慈雲開象駕寒日戀烏裘人
事分雙樹天輪轉四洲上方憑眺逈應有仲宣樓
　　　逢朱三却憶難兄朱大士稚
紺舎逢車笠黄花對酒巵天邊鴻雁侣衣上鶺鴒詩南
海聞琴夜山陽偶鍜時祗餘難弟在相顧泪如絲
　　　鄧子
鄧子本龍驤相逢大道傍談兵迴駿馬吹笛上胡牀意
氣樽盤合闗城雨雪凉東都推將相誰不重南陽
　　　故人黄開平死十年矣旅夢泫然醒而有述
委抱忽不樂幡然泪滿巾十年泉下友一夕夢中人别
路螢如雨荒城雞未晨可憐相憶語倉卒未曾申
　　　入石溪寺
碧嶂縈溪逺青林入寺幽堦前聽雨過城上見江流寳
樹迷天界春花對客樓到來題字者誰識舊裴休(寺舊/有裴)
(休題額盧/肇讀書臺)
　　　石溪寺遇雨
古寺倚青林禪闗一榻深江雷奔夜壑山雨破春隂樓
逈連官閣燈明見客心故鄉千里月夢去幾追尋
　　　東湖
東湖看落暉湖上啓雙扉近水堤常濕無風花自飛林
深重載酒春晚欲添衣舊日漁洲侣相過在益稀
　　　沛城道懷大敬憲臣南士因作
二月淮徐道春風馬上行故人千里隔新栁萬條生鳳
舉慙河内鶯啼過沛城枌榆仍作社無限舊游情(希軻/曰向)
(秀從嵇康鍜河内五/君詠曰攀嵇亦鳯舉)
　　　碧樹
碧樹藏紅斾朱門映綠潭春風歸海甸寒食在江南官
市初調馬人家舊養蠶丹陽新栁下何處覓劉惔
　　　望閣皂山
靈境何年到蓮花望裏生烟林浮海日雲氣滿江城地
逈丹臺逺春深洞壑清蒼蒼一以眺頓起故山情
　　　除夕前一日崇仁官署分歲作
故友居官地他鄉分歲筵臘從明夜盡客向此宵圓栢
葉金盤酒千枝蠟炬烟誰憐江畔旅来日又經年
　　　二
古署桃符改當筵爆竹新一堂分歲酒千里去家人燈
火留殘臘笙歌度早春年華將盡處倍覺感沉淪
　　　襍詩
夜雨增歸思朝曦動客愁長林湖路逈細草寺堂幽春
色還南頓鄉書斷北郵兩經暄煖候猶未換烏裘
　　　登石鐘山
幾度經湖口今來眺石鐘天風吹草木江浪起蛟龍崱
屴懸千仞烟波思萬重手中無寸莛何以扣鐘鏞
　　　四月八日游華藏寺并懷徐徵君繼恩逃禪湖
　　　　上
四月尋幽興三摩觀會禪支公籖室外太子浴堂前黄
鳥銜春菓丹臺長夏蓮流連當此日倍憶聖湖賢
　　　宿建平僧舎
寒雲宿嶺頭隔嶺梵宫幽門間山菓落牕外石泉流燈
影雙林白鐘聲萬壑秋愁心與勞思到此共悠悠
　　　菱湖晩眺
流浪經年逺前湖一望賒晩風吹苧葉秋水散菱花霅
浦停帆路烏程賣酒家相逢似相識延佇日將斜
　　　人日
綵燕經年見仙蓂七葉新久為江外客愁翦勝中人日
上平沙午風來故國春巴東千萬里極目轉傷神
　　　賦得小寳珠山茶叢開同用分字
細蕋穠苞拆叢花小榦分琱槃扶絳蠟青女坐紅裙冬
日兼春日丹雲共綠雲階前頻翫賞莫負掌中芬
　　　懷沈憲使大梁道署樓
避楚原非計廻梁已倦游君方還泖浦我又上鈞州鳥
語開㕔事花飛飲署樓憑欄歌八詠面面起春愁
　　　飲大梁道署海棠樹下懷沈憲使荃
古署清缸發還思沈翰林十年賢使蹟一别故人心晩
鱠菁初瀹春棠花自隂庾公乘興地皎月坐來深
　　　雨後飲黄兵部園林留詠并與黄二之翰
露席花間啓江舟雨後來横廊堤栁接捲幔水亭開日
暈穿林薄烟絲掛酒桮名園饒逺興還上幾層臺
　　　二
每渡珠湖曲長思紅板橋雨餘還盪槳風起自生潮碧
嶂依晴閣青田長夏苗平欄低水面四望總逍遥
　　　三
雉堞連烟暝魚餐旁水多晩雲濃過樹積雨暗流柯濕
蝶沽紅網翻鷗起碧波空亭留襆被鐘磬動巖阿
　　　四
碧幕銷紅藥青衫映綠苕座中誰最爽吾愛馬西樵簾
靜山逾霽天空鶴在霄繩牀歌嘯永不敢問歸橈
　　　五
愛煞名園勝况兹園裏人論交誠有道作賦妙能神玉
樹開朱榭清觴度錦茵晩雲留客處野水自相親
　　　宿少林寺夢䟦陀飲予水
絶壑嵩陽晩西行宿少林月寒龍洞逺露下講堂深蓮
椀分丹液楊枝滴素心何年婚嫁畢重向夢中尋
　　　送虎丘僧遊天台
飛鍚朝乘嶠浮杯夜渡湖楢溪臨絶磵花頂㧞當塗清
嘯成公賦(希軻曰成公綏登/天台赤欄橋作賦)高披孫令圖石梁如可過
萬里一相呼
　　　二
勝域追遊近名賢餞送多杖來吳地月掛去海門蘿瓊
樹明丹闕桃花泛碧河支公習靜後丘壑竟如何
　　　三
天畔開丹壑霞標建赤城荷瓢横海去曳杖入雲行曉
日千巖立春風衆鳥鳴金庭垂碧澗知汝早留名
　
　
　
　
　
　
　西河集卷一百七十
欽定四庫全書
　西河集卷一百七十一
　　　　　　　　　　翰林院檢討毛竒齡撰
　　五言律詩(四/)
　　　送何生赴沂州邵使君幕
曾子浴沂後嘉賔入幕年黄梅江上雨行李泗州船祖
帳傾吳酒官程接魯田使君今管仲應著牧民篇
　　　尤司理園林飲次和韻四首
是地真幽絶臨流亦快哉長林迷草樹逺水見樓臺栁
色遮成幔荷花巻似杯泉明有三徑早已賦歸來
　　　二
吳苑饒名勝斯游倍爽然平橋低着水高樹暗參天露
席驚鷗起繩牀對客眠舊時池舘在只許辟疆傳
　　　三
東城環壠畔北柴傍湖濵金谷園中酒藍田庄上人雲
深常帶雨日隙不流塵處處蓮塘滿何從下釣綸
　　　四
紅泉疑物外碧草遠人間圖史長年靜琴罇入夏閒開
扉通下塢隔郭見遥山倘許留旬日無容覔棹還
　　　登箕山
為訪箕山隱淹留潁水間千秋高士地一片白雲閒暝
鳥枝頭囀春花石上斑清泉堪洗耳不欲竟来還
　　　箕山有懷
處治能忘賤居然遂爾超知時来避禹生世幾逢堯石
蔓披香褐山菘掩翠瓢嵩高棲息地一望在青霄
　　　玉溪村家
碧篠參天宻清流抱屋斜衣冠忘歲月門巷遍桑麻晩
日東亭酒春風西曲花終年愁避地思煞此村家
　　　憇叢祠
叢祠臨大壑高閣俯層波破壁銷圖畫殘碑罥薜蘿山
深通鳥道地僻有漁蓑却羨投竿者悠悠意若何
　　　荷澤
荷澤將迎暑陶丘轉上征野花薰日墜深樹引凉生負
郭荒村淺連郊古瀆平賣漿師尚父空向路傍行
　　　土寨
土寨分徒輦山橋度馬蹄花邊迴望逺棗下引頭低客
舎虀舂繞人家酒斾迷紅塵遥合處日落太丘西
　　　宿儀封懷王少保
變姓游梁楚棲遲孰問津高門懷少保下館對封人葛
蕋餐當午榆花墜晩春驅車千里客望起浚川塵
　　　定陶道中并謝魏文學兄弟
奔走未寧息幡然濟上行陶朱游子姓毛遂野人名風
落楊橋暮烟籠麥坂晴望門堪止宿孔氏弟兄情
　　　征行曲
車騎出龍沙屠耆轉戰賒長雲迷白漫大雪下黄花夜
火連邊障天兵識漢家延州有軍吏勿使右賢遮
　　　二
旌斾繞邊風將軍逺鑿空五原徵少俊十乘啓元戎月
落闗山白烽高塞谷紅磧西皆内地不必備回中
　　　三
北斗覆黄河征行日荷戈全軍通敕勒救餉過滹沱玉
鏃遮鴻雁金装繞駱駝寒風吹角罷猶聴短簫歌
　　　四
王者慎佳兵志士喜從征赤羽馳河外黄榆落薊城飛
狐方轉戰飲馬自横行五郡良家子何時返玉京
　　　長至夜答徐生體仁見懷
朔雪下層冰嚴飇轉玉繩躬耕懷孺子麗句想徐陵律
動牽緹縵衣寒覆㲩􁍮陽春初起和愈使野愁増
　　　題吳九彦聖所藏黄檢校寒林畫幛
過臘回清境何年製粉圖晴鳩翻領繡雪糝墜花柎散
彩分毫末輕寒辨有無深林求勝事令我念成都
　　　夜雨集桐音
百里鑑湖潮輕風度畫橈衡門春寂寂山雨暮瀟瀟帳
煖融桑落燈流動草苗明朝攜屐去應醉綠楊橋
　　　平津簞醪河飲次作
十載論文契千秋尚友情長貧思鮑叔多難感虞卿夏
雨槐㕔靜朝花莞簟清簟醪相對飲偃蹇媿平生
　　　寄贈朱大禹錫出宰山陽
漢室臨淮郡銅章分治遥軒車洪澤雨錦䌫射陽潮叢
桂依官閣魚鹽散市橋南陽朱季在應聴府中謡
　　　董良檟明府候選歸里
振策游蓬苑看山返鏡湖秦官需縣令漢相重江都日
下開金簡花間啓玉壺鳯毛才五色羨汝早棲梧(嗣佳/日克)
(千為伯音/先生長君)
　　　若耶溪
春水綠紋斜行行度若耶樓頭吹栁絮溪口種荷花翠
袖方扶槳明粧出浣紗是誰騎馬去招我過東家
　　　閨晩
少婦新粧罷東墻日薄時暮光流雀噪晩樹織蛛絲油
壁歸来早紅繩抛去遲城南桑壠下猶駐五金羈
　　　川上望月
旅宿清川月流光冷欲侵臨軒時倚徙竟夜起沈吟水
靜浮寒壁風来蕩碎金前洲驚汎景定有未棲禽
　　　懷沈司理嶺外
粤徼驅驄馬循城佐鹿車蕉花扶使節竻子削刑書海
日霜旌麗瀧臺水鏡虚紫雲東嶺望時見起金魚
　　　送向陽游天台歸還舊京
華頂看朝旭天門聽海雞浮槎環碧草挂席返青谿流
水樽前逝桃花去後迷中秋明月滿疑在石梁西
　　　仝友送康臣肩吾二國子赴都和韻
十載聨鄉譽同時詣帝居暫為三舎客不讀四門書漢
苑推司馬膠西聘仲舒楊園春煖候看上總明車
　　　二
淥浦開行餞朱花拂去鞍著成郎省賦名在太常官觀
起東西偉人分甲乙難長安游顧陸仍作洛中看
　　　送龍川令之官
再捧郎官檄重尋茂宰船看花還雁塞飛舄下龍川盧
橘垂江館丹蕉拆露田揮絃吟舊曲莫忘葛公篇
　　　獨駕小艇行大舶横闗不得前賦用自慰
小艇蓬根婦垂鬟亂似麻誰家艫畔女雙臉豔如花倚
棹歌殘月新粧照淺沙片帆相顧遇各自惜年華
　　　顧侍御巡鹽將還京甡以羈游不得奉餞申此
　　　　二詩(嗣佳曰顧西巘先生以/文章名世舊知西河)
直指逹霜威聞將返禁闈雕鷹當午擊驄馬逮春歸斥
地留葭鼓朝天整繡衣鄉闗期飲餞竟與寸心違
　　　二
柱史巡吳海星軺起宋宫波連霜簡白花映繡衣紅三
坐需鳴鳯諸侯合避驄自憐流滯客腸斷浙潮中
　　　柬許記室
欲賦共王殿還登杜甫臺岱雲摇北斗海日近東莱齊
魯文章勝鄒枚賔客才湖陵城下過俟我一徘徊
　　　蓮河祝贈(為朱敬身/尊人也)
丹鳯起南柯靈椿長舊柯清觴銜栗里高閣近蓮河植
杖生風雨裁衣捲薜蘿海鼇垂釣去有子勝詹何
　　　夏首送李三還興化時京口有警
兵甲未寧息憐君思故鄉到来江路永歸去海天長葛
葉裁新服荷花蔽野航舊時雙劍匣仍入一空囊
　　　二
古驛平潮外長帆細雨中愁心浦草綠遮眼石榴紅烽
火吳王塹烟花煬帝宫前途如未逹歸去莫匆匆
　　　聞天章還家清源
倪生久失意託跡江淮間一旦便辭去飄然歸故山清
泉流古縣晴日滿郊闗我本無家客愁看飛鳥還
　　　勃安書至云天章一草亭分與居且曰薜荔花
　　　　開綠隂滿庭室邇人遥不覺泪下
今日復前日故人還故鄉草亭無恙在聞道與劉郎夜
月江淮渡春風薜荔墻夢中尋路逺那得到東昌
　　　題眷西堂(并序/)
　閻氏自山右來淮名其堂眷西不能忘舊乃從堂主
　人再彭之請云耳
甲第移家逺茅堂倚郭新久為淮海客仍是太原人荷
葢看留楚瓜生想去豳天涯多蕩子誰得買君隣
　　　二
鹽筴開鴻緒魚鬵念舊鄉人倫重東國彼美在西方啼
鳥聴幽谷流泉繞夕陽千秋垂乃眷聊以志斯堂
　　　旅次送劉孝亷赴試
把酒江城暮逢君赴帝京春華思庶子歲晩見劉生好
友多聞逹中原罷甲兵驊騮相顧去記取贈鞭情
　　　信宿
信宿幽人境流連野老家蜂撩磵底絮魚沫水中花踏
竹翻田罼看雲拂釣車平疇通曲塢猶見好桑麻
　　　南村叟
最喜南村叟長耕西社田蒲衣遮雨後稻種浸春前安
分能完課憑勤減貸錢終朝力作苦一話太平年
　　　將過鵝湖經釣巖作
望望鵝湖勝青崖去不窮人行鴉樹底山在水光中巖
寺浮天碧溪莎隔嵗紅幾時幽覽遂重訪葛仙翁
　　　送外生
多難隨郗氏他鄉别魏舒外家憐爾勝相宅竟誰居夜
雪廬陵酒秋風甓社魚一為殷浩詠雙泪落衣裾
　　　秋夜姜侍御席上贈胡璲二首
東道開丹幂南臺敞素秋白榆天上落青桂月中浮旅
燕棲華屋蒼鷹下錦韝孝亷誰第一伯始在中州
　　　二
烏府陳瑶席黄星映少微萱花和晩鱠蓮葉翦秋衣夜
靜江聲逺霜清燭影稀金鈎一十五親見巨魚飛
　　　原韻酬徳俊
命世甘時詘循墻守徳隅人誰憐抱璞俗尚好吹竽北
海君家論南州漢季儒青春方努力莫忘鯉庭趨
　　　徐九芳烈採得雙頭紫芝
三秀何年種雙花獨自攀堦庭分謝樹兄弟共商山(嗣/佳)
(曰徽之為/涵之次兄)華葢春雲紫金莖曉露殷芝房歌再起苦憶
漢京還
　　　夀蔡貞女詩(有序/)
　蔡貞女者予里蔡青蓮君女也許配山隂余孟宣未
　及婚而孟宣病殂摽梅未將叢蘭已敗貞女告其父
　素車請徃徃則賦兩髦而守志焉歌傳蔡婦甞看芣
　苢之花絃斷中郎不辨鴛鴦之線予故撫女貞之木
　而流涕彈思歸之操以傷心况孟宣家有忠節翰林
　赴水謁帝蒼梧明府歸田攜朋白社遂因貞女之五
　旬謬踵高賢之四韻雖知無當於雅嘆聊以紀予之
　里吟
矢作余齊室真成蔡宋賢三春垂嫁子五十未亡年衛
女流泉操貞娘茂木篇彈琴稱夀酒泪落一觴邊
　　　夀錢節母
東海稱閨範南山啓夀書瑶臺龍管合漆室蟹筐虚上
客敲銅狄諸兒御板輿青陵他日路堪作廣成居
　　　柬黄二之翰
絶愛湖東墅頻思江夏黄閒情春樹賦高閣午橋莊碧
乳傾蒲琖紅船載豆娘榴花新雨後相隔在端陽
　　　二
謝爾傳瑶柬邀予汎桂舟萱亭迷浦溆艾雨暗汀洲採
藥留丹井分衣入畫樓東湖逢令節愁絶此中游
　　　發茱萸灣并寄徽之大敬南士桐音
曉樹前村白孤舟獨夜醒一身叢怨悔廿載竟飄零江
濶流宵露衣寒覆曙星茱萸何處採愁思滿前汀
　　　雨中望廬山
秋雨入鄱陽浮浮接混茫丹崖迷北滙青影散南康波
面雙帆渺天間九嶂長望中真汗漫何處問柴桑
　　　泊匡廬下
屢渉三潯水還依五老峯流飇衝洞壑寒雨漱芙蓉城
僻迴陽雁江空度暮鐘捨舟毋恨晩自有白雲從
　　　遊敬亭
秋色滿晴磵我來遊敬亭長林消雨綠空磴出雲青靈
蹟開金刹高吟倚翠屏陵陽手可接何必眺明星
　　　得家人所寄衣
頓有秋衣至誰憐王彦寒寄遥無使到縫宻避人看約
帶鈎全緩連絲泪未乾可憐裘敝久不用到長安
　　　二
䝉袂誰相問招魂未有名故衣鄉井思新練藁砧情歲
暮羊哀去天寒范叔行無須勞旅婦長誓水清清
　　　廢第
廢第誰家舊縁城是徑通臺欹公府側簾斷妓樓東倚
井芭蕉緑燒池菡蓞紅田文捐館後誰聽雍門桐
　　　阻水小澆津館懷徽之
積雨迷津館驚風阻客船栁塘傾晩漲草屋閉朝烟近
縣投無地懸江泛到天南州徐孺榻相對是何年
　　　来鳯亭夜集分韻得青字
春草暗江汀春風江上亭烟寒千樹白月出萬峯青換
席穿林火凭欄落浦星山公留醉曲長使葛彊聴
　　　春游即事
江郭看新栁山亭數落梅鳴蛙當晩日驚蟄動春雷野
氣蒸車幔鄉心入酒桮津橋臨眺逺燈火莫相催
　　　夢李逹
萬里三韓客連宵頻見君闗長人竟度悲極語無聞江
上雞竿月天邊馬塞雲相看知是夢把袂愈難分
　　　晦日
又爾當初晦湔衣恨若何春光三十盡歲序一分過栁
色摇金穗梅花墜玉坡明朝逢令節不道是中和(唐以/二月)
(朔為中/和節)
　　　過萬竹禪院
孤游復逺尋蕭蕭萬竹林晝靄當門合春雲出殿深龍
潭諸佛影禪誦上人心幾疊青苔裏誰憐有布金
　　　客中至日翻輳杜甫小至詩遣興
至日將添線中冬且放桮山雲時覆岸葭琯又吹灰栁
弱春相刺天寒臘欲催六陽生意動不待異鄉來
　(附何道安詩桮天意吹陽動山中臈欲梅殊鄉異生/事至日且添  栁岸容人放葭灰教琯催寒冬飛不)
　(待相刺又春來将陽事至臘且待春催弱栁添寒動/徐克家詩  天)
　(山雲放日來刺紋生繡線吹琯待舒梅異國殊鄉意/教人欲覆桮)
　　　西山雪行遘先大人忌辰
寒雪西山裏蒼茫祗一身百年皆恨日七尺是亡人葛
屨時行地芻車未返窀王修真不孝掩面度兹辰
　　　二
自分違桑梓無須廢蓼莪寒風吹袂裂凍雪沁心多禁
日天邊度趨庭夢裏過可憐生罔極行役遍山河
　　　寄懷姜都諫
每憶姜都諫相看意氣真分星同碧酒開閣讓烏巾晏
子真知己朱雲本直臣十年違道路生死託何人
　　　詢来十三時美消息不得
曽有婚姻約長悲兒女殤違離同隔世夢寐在他鄉白
首歸侯幕青天斷客航漂流何處問掩泪過東昌
　　　騎病驛馬有感
白馬白龍兒春星皎皎姿官槽傷玉臆驛路斷金絲病
沫垂來澁卑蹄蹴去遲田方今在側泪落不能騎
　　　墮馬解嘲示同游諸公
峻坂一長鳴風高馬自驚非闗多軼歩豈是合徒行王
濟盤猶姣羊公臂尚輕從来騏驥相泛駕是星精
　　　噉栗
噉栗秋山裏清甘勝脆桃撲來團露棘拆去用霜刀銜
實同溪鼠穿林羨木猱解飢方拾橡切莫厭貪饕
　　　二
山菓經時覓溪亭便坐餐日斜雙澗暮雨過一林寒叢
刺刳金彈重衣剝翠紈女筐攜不盡還向樹頭看
　　　奉贈丁進士克揚母太君初度
乍向金門返忻看錦帨陳觴傳東第客花擁北堂人錫
夀丹書古徵歌絳樹春(抑之家伎/部名絳樹)最憐雙舞袖燦燦賜
袍新
　　　泛碧浪湖
曉日青絲笮春風碧浪湖野塘翻宿燕淺水漾新蒲隣
舫歌來豔前溪人姓盧那堪臨汎去懷舊起踟蹰
　　　寄逺公八姪
旅思恒千遍家書無一函河魚終疾病越燕又呢喃演
昜思王濟投林想阿咸明年春草發為我搆東巖
　　　題八寳王子葯房
幽思裁芳檻佳名重葯房欲持荷作柱私喜杏為梁杲
日連滄海薰風動射陽烏衣新巷改猶幸見諸王
　　　題雲門道五松亭
偃亞㳫柯濃空亭倚衆松山雲飛冉冉溪雨過重重紅
羽巢孤鵲青天㧞五龍闌干秦望起無復大夫封
　　　寄酬劉中柱原韻
不作平原客長思鄴下才擬觀滄海去還向白田来酒
斾摇紅露衣車蔽綠苔秋風歸棹近就汝一登臺
　　　曉發呈伯兄
凉月幾時落渡頭風正生四時寒役苦百慮曉眠驚歲
晏吳闗路江高季子程青天看不極一雁向東行
　　　淨慧園奉陪儲公赴忞公法食
白社留方俗青蓮樹法垣維摩香積寺長者給孤園乳
鹿盤間起飢烏掌上喧衡廬相望迥無處可攀援
　　　二
精舎何年築黄金布未成隨時觀有道就食得無生迸
水流香椀飛花散上城曇摩逢寳誌同有渡江情
　　　經張梯舊居
尚有青堂贈寧知白馬來盤飱仍地主涕泪滿泉臺叢
草留人暗繁星照户開隣家吹笛苦中夜起悲哀
　　　二
十載窮泉路千秋處士廬驕兒彭澤訓難弟晉陽書(時/南)
(士滯/解州)棘楚悲黄鳥鄉潭上白魚誰憐徐氏劍猶挂子雲
居
　　　三
不作西州哭依然東道親文章真墜地朋舊尚為人海
鶴何年返山花幾度春空堂樽酒夜獨坐聴雞晨
　　　和徐水部南闗署中八首
　　　　宋徳夀宫梅
嶺外何年種相攜入故宫風開上林雪日映夀陽紅吹
笛官亭杳裁詩水部工孤山宋處士苦憶月明中
　　　　二友軒一名梅石雙清處
古署開三益前除有二難經營輸匠事冰雪受冬官石
轉江心動花飛隴上寒方春鳴鳥下倚徙近闌干
　　　　玉蘭臺
陌上春光滿檐前曙色幽但知都水監不見望春樓香
霧迷銀版晴風敞玉甌高枝何所寄為我問鳲鳩
　　　　桂墀
曲室依蘭橑空堦映桂枝凉風吹碧葉秋色滿丹墀天
上披香殿淮南叢樹詞王孫能待我千載一相思
　　　　石芙蓉
不見中書石長聞在錦林鞭成跨海路削取木蓮心枯
蘚粧秋色寒花老夕隂五工無限意慘澹到如今
　　　　蕉塢
碧甃深成塢叢蕉折作阿雨餘蛛自網夢裏鹿曾過翠
影摇虛榻冰心巻素羅南方多草樹愁望奈君何
　　　　閣後梧桐
金井風初落銀牀月欲回臺含琴瑟響閣引鳯凰來南
岳千秋榦龍門百尺材冬官有司囿樲棘莫相猜
　　　　雲峰
怪石堆盤砌荒臺傍日曛湖星懸不落湘燕舞能羣辨
岫疑春雨從風轉夏雲青州曾作貢審飭莫紛紛
　　　送客之天台是時海上方用兵念其垂老入戎
　　　　馬地繋之以詩
戎馬正紛紜城南一送君仙山天外路竹葢嶺頭雲楚
雨迷初歇川程去不分欲留知未得倚徙傍斜曛
　　　二
渺渺章安道君將何所之榴花環岸曲梅雨遍天涯玉
洞貽書遠丹崖控鶴遲倘尋華頂去莫賦惡溪詩
　　　三
固欲尋仙島還思渡海潮兵連白嶠驛人上赤欄橋雨
拾溪中橡霞分城上標金堂堪避地仙侣定招邀
　　　四
水白過新鷺山黄熟早梅百年逾甲子五月上天台采
藥旌旗暗看花溪路迴赤城逢許邁但勸早歸来
　　　周侍郎来湖上辱貽頼古堂集用龔掌憲贈侍
　　　　郎南還詩韻二首奉寄
九彩朝陽鳯單棲城上烏罻羅同處少羽翼望来孤高
藻傾三峽閒情寄五湖吳中饒賤士留盻在菰蘆
　　　二
夫子真蘭質違時名櫟園夷魚推介節賦鵩幸生存古
道誰持攬新詩藉討論生平感知己不獨識虞翻
　　　餞姜七國昌北行
暑帔越羅輕薰風送遠行紅船揚子渡黄馬信安城帝
里秋花早仙臺曉露清故宫封碣石猶識大鄒名
　　　二
别酒傾胥浦離歌起射湖馬周非朔客王粲去西都紫
塞燕闗逺黄金昜水孤丈夫原有志五十况縣弧
　　　遥同薛宷徐崧九日倡和詩
九日題詩易三秋㑹面難登臺思宋武招隱愧劉安黄
花開節冷白雁度闗寒欲採茱萸寄臨風仔細看
　　　贈楊二洵美
江左王郎寓城西許掾亭解来黄絹字草就太𤣥經花
院逢歌葉松壇訪負苓天池千萬頃時洗鳯凰翎
　　　二
遯跡憐幽境名賢重過江遊遨時有待清白世無雙紫
水浮丹鼎青油啓碧幢南園花發候日日醉春缸
　　　觀查孝亷蹴毬
七寳繡文毬花前蹴蹋遊抛虹隨地轉趯月似星流戲
古遺鈿杖塲空近畫樓綵門三躍後(時毬師三/透毬門)翻向碧
枝留
　　　蹴毬妓
畫袴錦毬帘團花溜復黏繙雲縈髩影撥地用韡尖趫
捷風隨帶低回月滿簾近人佯背拂不用更迴瞻
　　　白馬
蘭葉出雕題梨花剪白蹄摐金無跼歩噴玉但長嘶並
日雙瞳曜追風萬里迷權竒看汗血不獨大宛西
　　　二
海豹白花烟龍毛拂錦韉玉翎翻雪薤鐵足散冰蓮掣
練銜絲細環珠束帶圓燕昭曾不遇驤首是何年
　　　答魯生
我愛龍門勝君從狗監来風清𤣥度宅霜滿越王臺月
旦忻能副兵戈苦未迴只今東海上深憶仲連才
　　　陸少府自南海還京枉顧留飲
試吏南天逺還京北望遥将看酈亭月遂渡浙江潮馬
首稱新語烏蠻有舊標明珠船不繫為我上河橋
　　　二
幸返横槎浦重逢鎮海樓種花歸五嶺振轡及三秋丹
闕需黄牒紅亭泛白甌殷勤無别語但看水東流
　　　同姜黄門希轍陪太翁虞部看梅西溪即事
車騎出城西芳流傍碧蹊雲深穿竹暗日暖照花迷午
寺停山屐春船䌫水畦徐家庄上路咫尺是西溪
　　　二
小檻低還敞平橋斷復通村迴千澗外人在萬花中酒
晃當筵日香隨過幔風看梅官閣興留醉任山翁
　　　三
暮宿龎公宅朝尋許掾家山前五里霧溪上百層花撤
􁧂踰連塢乗查度曲沙如何林下友尚自隔天涯(時入/雲溪)
(訪俍亭/不值)
　　　懷来十四度别駕雲南
萬里滇陽道孤身洱海邊從軍踰絶徼别駕任南天嵗
課車蠻井春開路賧田中郎方建節歸國是何年
　　　吕八師濓劉大孔學游滇府有懷
司馬持駹檄張騫出夏城高文標鐵柱大府重銀生蒟
醤三都賦蘭王七郡兵彩雲何處見終古望昆明(希軻/曰漢)
(武時彩雲/見南中)
　　　將投滇陽寄吕八
避俗投窮徼無家逐荷戈死生㽞八甸居處託諸羅黑
角蠻中路青蛉荒外河永昌吕凱在文教近如何
　　　誥贈中憲夫人執紼詞
未啓滕公室將歸緱氏城花間金誥在天上玉樓成遥
海悲濤壯前闗落日平行看龍尾上彷彿婺星横
　　　二
鸞馭摇旌碧龍章映篆紅三遷標令節雙表待秋風賜
帔流花露遺文賦草蟲古来翻大鳥閨閣本相同
　　　雪夕病起翻少陵臘日詩同諸公宿巴陵署
日洩甖脂煖年還澤草消翠萱侵臘色凍雪散春條藥
管隨良月銀光漏紫霄今朝謀醉夜陵下酒家遥(希軻/曰十)
(月為良月見左/傳言病自冬也)
　(徐克家曰是詩最難翻時相約翻入脂藥甖管等字/故尤難猶記何道安有謀家隨下澤醉雪縱今朝語)
　(頗佳予隨成復已始知觀成不如/下手欲如此高融朗宻未易到也)
　　　周括蒼茂源貽書以未歸失展裁因賦代答
一代風流守曾經刺括蒼十年夢寐客相别在南昌閲
嵗驚霜雪懷人致鯉魴那知游蕩子猶自滯江鄉
　　　予宿桐音宅出所賦慰詩四章妙麗愀愴諷之
　　　　傷懷因勉酬三詩導情
故國藏車日他鄉賣餅人秋衣憐季布夜酒對孫賔閣
下紅蕉暗燈前白髪新十年悲徃事相顧泪盈巾
　　　二
依徙當時暮還歸未晝遊久辭荀里去仍向孔門投霜
葉吟東郭秋星墜北樓誰憐頻把袂猶攬舊烏裘
　　　三
困日知音少衰年好㑹難驚心聴漏促久語落杯寒妙
句當筵發嬌兒出幔看夜闌生感激對飯不能餐
　　　擊銅鉢和天衣襍題十首
丹壑唘䝉茸招提表十峯殿方環埤堄人似坐芙蓉叠
嶂連疑複添雲襯轉重摳衣因避地長愧舊周顒
　　　　(右十/峯)
翠壁千尋㧞清溪雙帶幽飛崖看散下到寺喜同流覆
草披遥磧浮花逐細漚巖前斟法乳此下有龍湫
　　　　(右雙/澗)
刺史前朝彦臨文書亦豪螭頭標去麗鼇背負来高金
壁迷蒼蘚銀鈎折白毫千秋黄絹字相對轉蕭騷
　　　　(右北/海碑)
眉池何嵗鑿傳道在西陳掛月如圓璧浮波只半輪丹
顔隨鏡破碧甃帶沙湮入水酧功徳無容幻影親
　　　　(右半月/泉池)
法寳翻華藏經臺展妙香慈賢真下座好女自提筐露
宿隨烏子雲開見象王僧繇曾有畫飛去在何鄉
　　　　(右普/賢臺)
七寳梁王供三皈晉季崇天衣饒鉢錫佛像本金銅守
瑞亡前代神綖出漢宫傷心賢惠國看賜繡經紅
　　　　(右帝主頒賜/經像衣錫等)
嶻􁄚雲門㠗蕭條下寺灣鷲曾遷舊嶺龍尚䕶雄闗翠
甓圍禾黍荒臺盡草菅刦灰何處認金布滿空山
　　　　(右下/寺灣)
方丘如對仗列岫正標門左右分環衛中間奉至尊䭾
經蠻象伏説法弋獅蹲何似恒河上祥禽擁佛園
　　　　(右獅象/對峙)
蜒蜿喬松埂依稀古墖㙨千花龍負湧七級雁銜飛翠
粒浮沙逺蒼鱗偃葢微夕陽殘照裏應見寳幢歸
　　　　(右古松埂為/三塔舊址)
清磬三時靜踈鐘五夜號雲邊迴竹閣天半吼蒲牢度
磵疑秋雨連山響暮濤陶潛歸較晩巨挺問誰操
　　　　(右鐘/樓)
　
　
　
　
　
　
　
　
　
　
　
　
　
　
　西河集卷一百七十一
欽定四庫全書
　西河集卷一百七十二
　　　　　　　　　　翰林院檢討毛竒齡撰
　　五言律詩(五/)
　　　北征二首
南浦歌難斷東山望轉親素絲方薦璧斑髩已如銀據
地憑方朔(東方朔有/據地歌)将車共買臣誰憐千里驥垂老入
風塵
　　　二
乞病書誰上登車路自分驊騮難作隊羔雁枉成羣小
草經霜出枯蘭藉火焚周顒歸計在休作北山文
　　　題陳節婦卷子
東海波難逝南山烏自翔嫁衣長在桁婺緯不盈筐玉
樹當堦綠金釵墮井黄羅敷年五十無復採春桑
　　　清明日彰義門送客
丹禁分題罷青門送客行鄉程悲阻隔佳節遇清明帳
飲風前緩車塵雨外輕鳯城新栁色欲折不勝情
　　　傳臚侍班
景運開科舊
天門放榜新
九重忻得士三唱換臚人
陛仗排雲曉
宫花照地春慶雲成五色喜氣徹
楓宸
　　　送單贊府之任休寜
姑理松間詠無卑栁下官青袍還舊服白舫上新安霜
後民田熟雲來鳥道寛黟山千萬户總作洞天看
　　　二
玉闕依連嵗金風送及秋簽書憑贊府宦跡羡徽州亭
敞堪棲鳯刀懸俟觧牛鄉心和婺水同向浙江流
　　　同諸公集家明府㑹侯邸舎分韻得花字
禁苑度歸鴉開罇對燭花羊羔烹芍藥龍劍合鏌鋣書
辦三墳博歌看兩髩華陶家有宗誼相顧感長沙
　　　集家明府同諸公賦鹿脯分韻
野脡分難得仙厨劈最宜盤空方決齒裘暖不須皮得
草呼朋急包茅誘女遲平原遺帖在誰與共臨池
　　　集韻牌即事
高㑹開三雅裁詩抗五都分題標綠字就坐擁丹罏狎
雀遷林牗看蟲結井梧他鄉相對晩那惜嵗將徂
　　　喜梅庚至同施侍講韻
客館綠草發酒市青帘開春色幾時到故人千里來公
儀有儒術梅福本仙才駿骨當時重黄金更築臺
　　　再用前韻贈梅庚
上國逢春至横門喜旦開花看酈亭發人自北湖來逺
興同仙尉高科却茂才帝鄉能攬勝一眺華陽臺
　　　送汪令之任淄川
為邑當齊地之官到祝其山環羊叔里花發鄭生祠玉
匣開丹篆金堂展素絲陶潛行縣去剛及早春時
　　　二
歴下初為政陽坡舊有名綬花隨鷊轉書薤近庭生目
送雲山逺心同海嶽清興來能種秫不礙魯田耕
　　　長安春雪初霽飲閣學李夫子宅分詩牌集字
　　　　同顧二舉人魏大員外
禁曙初融凍城春已放妍堆山斜作練着檻細流鉛獸
撤含灰凹鵶翻落糝圓南隣追勝屐望盡白毫顛
　　　奉和髙陽相公除夕入閣草制即事原韻
制為專簾草車從過闕停曉含樺燭彩春入栁條青册
府迎三朔台階轉六星東風方及物論燮本無形
　　　二
餞臘金門外封函玉案前椒盤兼饌美桃板綴花妍幕
北来王日荆南收盗年彌綸終嵗意應向此宵傳
　　　謬和高陽夫子除夕草制原韻辱䝉賜詩仍用
　　　　前韻詞過奨誘因復依韻奉呈二首時己未
　　　　臘月三十日
翠柏傳方始寒蓬轉未停送年憑酒綠垂老脫衫青北
闕迴陽景東方愧嵗星四時看再造草木自含形
　　　二
日次行將盡天階望不前松盆驚嵗晩花餤待春妍運
際風雲㑹恩深戊巳年昌黎安蹇劣敢藉上書傳
　　　贈䢴上巴君
曉樹能棲鳳秋河看上魚人垂高士傳家有太常書鄉
酒隋宫逺林花
帝里疎隔江如有贈吾欲採芙蕖
　　　金黄門五十
張湛馳嶤闕王褒使故鄉蒼龍環北斗鳴鳳在朝陽婺
水呈丹籙秋花映皁囊黑頭看入相五十省中郎
　　　晩宿傳是齋贈駱佳采作(即徐昭華/外人也)
開巻烟雲集當軒花樹明贅為齊地客少擅義烏名永
夜看揮麈掄年及請纓閨中有徐淑莫忘述昏情
　　　贈禾中盧使君
南服諸侯在東方千騎臨楷模需子幹經術重盧欽徳
比崑山玉清辭昌邑金伯牙臺畔過誰與道知音
　　　盆桂和韻
顥氣三秋爽丹葩四蔕含幽香聞月下佳賦詠淮南屏
隘襟逾擴盆低手可探不須分作釀待飲幾回酣
　　　同枚典簿集梧隂草堂
梁苑論文候西園對酒時朱櫻堆似火碧鯉鱠成絲雨
過收雷逺雲開度日遲㨿梧看病減枚叔有新辭
　　　送陶丞之官
試仕趨伊洛之官入澗瀍雲山開縣道河水灌鄉田朝
雨催行􁧂秋花㸃贈鞭驛亭無酒𣙜留醉便門前
　　　䝉隂道中
城隱斜陽裏旌連古驛中林霏開北道山勢萃東䝉草
閣侵雲綠氊車度野紅因思作藝日羽畎舊能同
　　　殿試和李中允作
制䇿恢鴻典臨軒展
睿裁天人齊奏對雲漢自昭回綵筆爭花發罏香引篆
開封題
天語近不藉鳳啣来
　　　元日同諸公集曹舍人宅限韻
上日尋良宴高軒集勝亭嵗筵籠暮靄天闕聚春星缾
汎椒花赤詩題柿葉青獨慙元旦㑹未設戴憑經
　　　二
帝里人俱集春杯客共銜相逢稱夀履雜坐間朝衫麗
賦推曹植新聲度阮咸五辛盤正美勿復嗜酸醎
　　　奉和
聖製閱河隄作
天子念河決親詣龍淵宫隄與江流接源從漢使窮東
漸咨伯禹南徙笑咸通
聖藻方貽誦誰能掩大功
　　　二
覆鬴初成道宣房早築宫白魚圖自獻鼯䑕飲俱窮竹
石分菑楗芻漕輓㑹通河平膺爵賞看比徹侯功
　　　看菊夜飲
别館丹霄近閒堂綺席開星辰天上合車馬日邊來絳
樹迴歌扇黄花汎酒杯東籬遺興在宫漏莫相催
　　　答寄梅東渚二首
盡日懷東渚因風想北樓書来燕市暮人坐敬亭秋九
市驚三絶雙金起四愁思心逐河水直溯大江流
　　　二
春到宣州麗花開宛水寒游仙真漢尉良友是都官雁
度忻留字鴻飛感漸磐草堂寄傲久猶肯憶長安
　　　北行入兖州界同王明府作
城僻人烟少山行客路幽晩天低魯地秋色遍徐州峻
嶺盤蹊度清泉夾谷流同行王别駕不為海沂留
　　　詠菊四首(陳中丞/席上作)
　　　　紫袖西施
繡頰凌丹閣蛾眉掩絳紗粧遲當晩日袖薄翳朝霞翦
帔分仙侣和衣入館娃東牕頻倚笑尚見一枝斜(崧曰/時座)
(客十三人五人為詩初傳是作至和衣句座客皆失色/及畢主人命優人捧觴代花謝兼折花四枝插車後歸)
　　　　鶯語黄
籬􁁊金衣散玲瓏寳樹齊窺人同葚熟宻葉隔枝低織
素還穿影㩦柑當聴啼秋霜砧杵後恰有憶遼西
　　　　金穿宫
本是瓊臺種還疑上苑分銅鋪啣殿月金椀貯宫雲共
輦雙絲轡穿針五組文平陽歌舞在閣道正斜曛
　　　　蜜輪
油壁驅来近羊車望轉迂傍㰚遮蝶翅隔􁧂落花鬚漆
扇迴轅下黄支蔽道隅夕飡同墜露一様釀蜂酥
　　　送劉勃安還淮隂
不見劉真長于今二十春酒披燕市月衣落御街塵家
室真堪戀音書莫厭頻眼前相送者豈是盛年人
　　　二
未遂東山志還為南浦歌高情薄俗少良友舊鄉多懷
璧驚投店堅冰好渡河淮隂城下栁長記聴􁃜婆(崧曰/搜神)
(記以琵琶/為􁃜婆)
　　　寄何毅庵有感(時避人之/長沙未歸)
驃騎聲名在廬江譽望賖南臺餘柏葉東閣有梅花庭
下趨三俊屏深萃五車楚人謡諑巧切勿滯長沙
　　　任黄門舊宅齋前新産芝草同友賦贈
綠野臨流遠丹芝繞砌開風為三秀發雲䕶九莖來攬
珮商山聘賡歌漢殿才鶴啣新簡至五色詎須裁
　　　二
舊里藏書處忻看瑞草生華文如霧合煜質本星精籞
苑應同産仙禽可代耕高門餘慶在長見玉田榮
　　　赴臥龍山堂觀燈宴作(和姜太/翁韻)
星橋環曲幛火樹敞高筵一任連宵雨長如不夜天酒
深看鳳舞山靜似龍眠幸捧仙翁杖閒堂景倍偏
　　　貽縣令
江縣桑枝秀山城栁色新賈彪真似父鄴令宛如神俸
薄稀隨吏庭閒少訟人置身琴鶴侣早晩得相親
　　　二
十載忘兵革今來烽火傳戢奸甞秉鑑調戍自揮絃操
比横江石貧無綰綬錢閭閻凋敝久端藉宓生賢
　　　北行即事
客病愁來劇徵書老去多扳鱗瞻紫闕載馬渡黄河魯
殿雲中出郯城雨後過公孫方應詔其奈兩生何
　　　客福州訪許不棄郡丞園居䝉留飲數日即事
　　　　書壁
閩嶠三千里師恩四十秋(蘓子瞻憶歐陽守潁日約客/賦詩嘆曰師亡後四十春秋)
(無繼此矣予少受知郡/丞大父平逺夫子故云)通門傳北海舊路感西州好客
罇還滿文孫硯獨留到來清興發倚徙聴鳴鳩
　　　二
名高甞集履巷隘不容車近榻花千朶當階水一渠鳴
榔呼土附(池上擊板/聲則魚集)結袵採軒于海上烽連後猶餘萬
巻書
　　　三
敞閣山頻入閒園春易過樹深時鳥變草暗晝蚊多鮮
膾調紅粉香羔煑白螺座多名下士相顧一高歌(時鄭/宫坊)
(高徵士陳孝亷蔡進/士藍山人諸公在座)
　　　四
海畔探金鎻堦前倒玉缸巻蕉深當杓(次日摘蕉花/片作巵侑酒)臥
樹老横牕壁幔晴猶濕鄉音醉更哤(座上多/操閩音)閩南饒勝
事思煞釣龍江
　　　客寓南園答曹明府見貽原韻
春風吹滬上春思復如何雲牗通蓬海花堦似馺娑道
書愁後解佳氣晩來多千里相依者桐江舊釣蓑(明府/曽宰)
(桐廬/故云)
　　　過沂州作兼寄州守邵君
纔入沂州境清思滿客懐周官通浸沭禹貢並徐淮秋
雨行彌促春風志未諧封軺無意度不欲近官齋
　　　送林戸部使學河南
使帟東封轉星曹北斗懸名高班鷺日文變景龍年雲
路瞻司命天書奬進賢中原推轂重應贈繞朝鞭
　　　二
授簡搜儒術驅車出帝鄉九徵剛矢效一顧鮮留良客
盡誇梁苑文曾貴洛陽三花開少室倍覺掞天長
　　　夜飲家萇倫宅
畫檻臨秋爽丹花滴露濃泉明懷舊族杜位感吾宗庭
樹年前種家書醉後封夜闌方秉燭月色正溶溶
　　　福州訪陳紫巖舉人西園亭子即和其初還故
　　　　廬原韻二首
東越名賢繼西亭别宅居傍櫩留綺石隙地種嘉蔬客
屐穿林迥園花着樹疎長春宫未廢游讌近何如
　　　二
華闥名猶舊朱門望總非隔橋通水罩入座負垣衣津
繞龍還合倉空雀苦飢雨餘天一碧為看藥苗肥
　　　高固齋徵士陳紫巖招予西園亭子雅集仍用
　　　　前韻同鄭幾庭宫坊前軰蔡思齋進士暨陳
　　　　越山許不棄藍公漪諸子
邀賔季倫澗載酒子雲居煎餅堆銀線淘羔攪露蔬談
深意氣浹醉後禮文疎應念東安客松齋定不如(唐秦/系予)
(郡人曽寓此地東安/種萬松自居故云)
　　　二
論世分今昔繙書騐是非花光明入牗海氣濕侵衣香
爇思俱㝠膏饒腹易飢南閩春又盡何處逐輕肥
　　　飲陳越山齋有贈同鄭宫坊高徵士諸公限韻
勝友連辰集高齋委巷通魚梁雙甃碧鸎粟一枝紅削
脯加春膳炊彫愛晩春道山亭下路總在醉鄉中
　　　二
螺水環晴郭鸞臺接故居(其尊人舊/官省中)進蒸和稻屑帶釀
濾花鬚(特覔佳酒以/蓮鬚為釀)歌動牕前鳥談贏海外書穉兒能
下食誰謂鳳毛疎
　　　和韻錢徐生克堅之益州幕
尚有涪江興毋嗟蜀道難家因啣蕨苦溪近浣花寒途
記縁愁作鄉書帶醉看慈闈春漸轉何以慰晨餐
　　　二
名重游梁賦装摇入幕情戍樓依晩泊江水向春生高
㑹偕賔主他鄉有弟兄益州橋畔月萬里一相迎
　　　送曼殊(有序/)
　曼殊病中每夢阿母促之歸乃貎以木衣装送奶奶
　廟
且送青娥去言隨阿母歸荷花開作面菊葉翦為衣泪
盡中途别魂離何處依他時香案下相待莫相違
　　　二
豈有登車意原無唾井情因身長有病阿母鎮相迎寳
髻山桃挿香骸土木成傷心未開閣生放小蠻行
　　　秋杪陪羣公集同年馮太史宅觀菊分賦得潛
　　　　字
秋日照高檐秋花帶露拈官貧門自掩客至酒頻添軟
菜經宵凍疎衣減夏炎故園三徑在何處覔陶潛
　　　二
清興招同舘晴牕對曲㡘篋中三豕渡花底一蜂潛下
食飢逾美深談慣不嫌滿頭思插去搔首白彡彡
　　　題何毅庵宅
碧帙晴還展青山老更親春迴龍澗櫂晩着鹿皮巾結
珮常遺客分門在證人(劉蕺山作證人社/以毅庵為都講)詩書饒萬巻
庭下有珣珉
　　　紺上人赴崑山葉太史繭園請席聨句時宛陵
　　　　施少叅臨安丁禮部䢴上吳刺史吳門錢明
　　　　府尤司理蔡茂才俱有和詩
金谷龍鱗澗(張/杉)珠林燕子龕中軍新見請(甡/)高坐舊能
參解筏當杯渡(杉/)投詩滿藏函臨岐餘眷戀(甡/)相顧把優
曇(杉/)
　　　二
送汝歸崑阜(甡/)看君繫草鞋法傳迦葉玅(杉/)詩比惠休
佳初地從招手(甡/)三江宛入懷朱門曾遍歴(杉/)可似住
茅齋(甡/)
　　　雪中集詩牌飲李閣學宅
翠嶂雲俱合平橋路未乾鶴歸棲院靜客至換衣寒翦
毳凌晨散涵暉向夜殘坐看東閣啓同厭大官餐
　　　葉公子守備清源
公子飽文史剖竹出東齊天際掣鷹隼腰間瑩鸊鵜陶
山雲欲滿濮上栁初低長嘯清泉上風流似鎮西
　　　二
書生投筆早驃騎奉恩初鉅鹿方開壁聊城有射書春
風餞行幕遲日發輕車自笑頭將白無能佩玉魚
　　　曼殊病
汝本雙成質秋來一病深燈前衣戀影身後語傷心惜
誓留金合延醫賣鈿簪北南歸未定魂去那能尋
　　　二
但厭心長捧誰知病不甦無兒年頓盡恨母日來呼(初/娶)
(時夢大士取盎中花見與故同館陳太史贈名曼殊及/病則曼殊自夢一嫗携兒至曰汝本吾家物我擠眼汝)
(當隨我去其兒曰家/去罷不去阿母么喝)黛椀誰書刺(予乏書記每晨/必寫刺數板)銀牀
想挈壺曼陀花一朶看向日邊枯
　　　奉和杜相公元日即事原韻二首
輯瑞朝正後端圭祝
聖餘陽回鄒氏谷春滿叚干閭荆楚調兵檄貞觀奏治
書蓂階方啓莢誰謂禁花疎(貞觀唐年號出易/繫有平去二音)
　　　二
王春瞻首服相業繼當陽柏子懷貞切椒花引興長祈
年如召奭作歴授張蒼苐與朝元宴何須引奉常
　　　益都夫子賜示閏中秋詩屬和依韻二首
三五今宵月曾從秋半開彩鸞驚又至顧莵喜重來桂
樹長臨鏡茰花待舉杯齊紈將棄置皦皦似新裁
　　　二
西風吹未斷南吕琯猶開疊詠袁宏在聨槎海客來雲
留天柱月酒宿幔亭杯誰使瀛洲老還将水調裁
　　　徐通政贈公生日
綠錡垂弧日彤庭賜杖年賔筵張座右朋酒醉花前石
匱天邊字荆溪雪後船
恩綸方累錫應有鳳書傳
　　　二
東國誇遺耉南州隱少微内臺銀作構上柱玉為扉海
鶴鳴瑶席山龍畫舞衣一陽吹律後漸見綵雲飛
　　　集同年米贊善宅和韻
逼檻㧞山雲幽花入徑分亭虚巖作幛石罅水生紋秘
笈閒中發清譚靜後聞隣園延眺晩高樹掛斜曛
　
　
　
　
　
　西河集卷一百七十二
欽定四庫全書
　西河集巻一百七十三
　　　　　　　　　　翰林院檢討毛竒齡撰
　　五言律詩(六/)
　　　送陳參軍之任牂柯
京國三年别昆明萬里通官程踰洱甸郡舍傍烏充海
瘴連山白蠻花染貝紅題詩相寄逺應在石屏東
　　　賁貞婦以未嫁死節
黄絹詞難妙青陵路易迷但歌貞女操不賦仲卿妻䄜
結猶懸帨鬟垂豈副笄羅敷墳上鳥到死未雙棲
　　　凌君生日(君善醫其/子善奕)
慈竹編成屋蟠桃斵作巵天垂襟宇濶霜入髩毛遲皷
櫂歸西塞提壺出上池嵗華三百六庭下看枯棋
　　　送孫太史充冊立使封安南國王二首
金册三交使朱衣萬里身
聖恩優侍子賔禮覿王臣瀧海花如霧炎洲水似銀百
蠻開詔後併作日南春
　　　二
故典淹儒術新王拜
御書去登朝漢闕歸負指南車象郡啣碑逺蒲泥賜印
餘邊亭爭負弩為認馬相如
　　　閨中秋月下作
不信秋纔半翻憐月倍圓光流收潦後寒入降霜前星
没南鴻盡天高朔吹連閨人前度拜只道又經年
　　　賦得採菊東籬下
秋菊滿東籬黄花對酒巵把來知坐久採去恨開遲玉
露摧丹葉金錢掛碧枝故園三徑在回首一相思
　　　贈張判官之武定州
趙軌分齊郡王祥治海康箳篂遮古道桑椹接隣牆山
霧翻城白湖雲映綬黄驅車因祿養不為斗筲量
　　　二
半刺名通守長才補判官院從施榻重壁掛佩刀寒茀
軾安騏驥桐棲惜羽翰堂堂公輔器敢作庻僚看
　　　康熙十七年予以不學謬膺薦辟三辭不允兩
　　　　浙開府陳中丞竟投檄舍下勒攜赴部勉强
　　　　應命感而有作
恭誦
王言大深知儒術尊
九重思帝弼三辟及公孫府檄封投舍徵車駕到門㣲
臣久荒學乞放是
君恩
　　　蕺山戒珠寺
古殿倚嵯峨春風似永和龍歸華藏遠僧把戒珠多舊
巷看巢燕清池想浴鵞前王曾採蕺覇業近如何
　　　送洪昇歸里覲省
十載留京國三春返故扉興隨青草發夢逐白雲飛宿
旅尋題壁前途數換衣城烏翻埤堄相顧轉依依
　　　二
孝友鄉人信才名國士聞朅來依上舍此去浣中裙栁
記當門長星從過野分天涯原有泪不用灑離羣(昇有/曲名)
(天涯泪為/思親也)
　　　王黄門招遊祝氏山庄同施侍讀王祭酒徐大
　　　　贊善曹編修汪二檢討汪五主事即席限山
　　　　庄二字
尋花來杜曲載酒到柴關朝士此時集春風竟日還菰
蒲依檻外栁絮落衣間相對塵襟豁渾疑返故山
　　　二
頗覺春光盡真成野興狂城南天自近杯底日初長草
閣迴林薄花塍間水坊追陪王給事認作輞川庄
　　　左瞑樵歸里
君是忠良後(為忠毅/公子)相逢早記名題詩江令宅供帳越
王城年雪當筵下春潮接岸平前途如有憶試㸔栁條
生
　　　涇陽聞人明府之官索題巻子
燕市傾行酒秦關引去旟䕃人通五柞任土得三渠林
僻聞絃誦花明照簿書到時春信早應見雨隨車
　　　二
古道攜琴意荒亭負弩情地高知野沃水濁騐官清山
雉當車乳村鷄近縣鳴咸陽一百二行處是王程
　　　奉陪馮夫子游萬栁堂和韻同汪春坊陳檢討
　　　　林主事諸公
洛下三秋㑹城南尺五天草茵沾墜露茶竈引孤烟礙
栁移橋板澆花決壟泉謝公餘興在絲竹正泠然
　　　二
名園饒暇日踈栁漏晴天水洑方收潦林深長帶烟尋
花度韋曲記石笑平泉千載登臨興吾思孟浩然
　　　詠西平舊蹟八首(應西平令沈/明府之請也)
　　　　柏亭
封國貽來久鄉亭望去新風清山郭曉雲度野橋春疆
理遥連楚桑麻宛在秦行車長駐處爭識種花人
　　　　積雪莊
四望白皚皚高風下石臺官橋冰未合汝水凍初迴峭
壁參天映窮櫩負日開縣家能埽雪應向洛陽來
　　　　周泊漁家
碧水横梁笱青絲展釣車空村聞櫂唱前岸有漁家夜
雨流菰葉秋禽叫蓼花江洲吾有興何必上仙槎
　　　　分金岡(其八景名/義岡牧笛)
入世懷良友長貧感素心非時猶韞玉何地好分金細
草全披徑斜陽半在林悠悠牛背上短笛是知音
　　　　龍淵(又名龍/淵夜月)
灩㶑棠谿水蒼龍起石磻菁蔥蓮葉劍紫氣繞河干利
器藏歐冶前朝廢鐵官清光千萬里渺渺向誰看
　　　　董孝子織女臺
贈珮天邊杳支機石上分荒臺啣晩照滿眼散秋雲磵
蝶銷紅粉山花掩翠裙高堂如獻帨可用七襄文
　　　　鄧公陂
太尉多遺蹟中原感廢基當年曾伐蜀此地早開陂迤
北平田濶征西返道遲汪汪千頃在為爾一追思
　　　　郅君章遺塜
荒壠迷春草高丘帶夕陽我來時下馬一拜郅君章史
誌鴻名舊碑蟠螭首長蒼茫烟樹裏父老尚烝甞
　　　同年袁編修予養歸里
才子徼中制詞臣去北扉㡬年同禁闥鎮日念庭闈史
袐􁃝銀管装輕疊綵衣東明山下路應見白雲飛
　　　二
朝天三館外愛日八甎餘曉禁辭行幄春園御板輿牕
圍淇上竹饌入衛河魚獨恨南游返居然戀直廬
　　　奉和高陽相公元旦即事原韻
正始端樞景朝元散珮聲日華方啓仗天氣欲銷兵祝
嵗占黄稑開疆奠紫荆萬㡬勞首祚千載藉阿衡
　　　二
甲子開元朔安危寄一身敷天皆得嵗大地總生春玉
厯頒承久銀旛拜賜新不須房杜在宰相始稱真
　　　送蔡生之檇李(生擅/星學)
放眼星辰外乘槎天漢中新書傳趙載高論本王充海
水分衣綠江城掛日紅由拳如望氣應過語兒東
　　　友人移居
喜卜安仁宅應垂履道名青雲當牖出碧水繞堦生種
樹前人蹟迴車過客情翻嫌茅舍遠斗酒問柴荆
　　　高侍講扈從
東巡盛京有贈四首
朔衛嚴清蹕
東巡簡從官持衣陪萬乘蠧筆侍三壇仗扈龍驤逺江
迴鴨綠寒豐人鷄犬在彌望即長安
　　　二
御路通澄海
鑾輿狩盛京掞天流漢藻計地出秦城班借千山影詩
題五國名長楊勞
聖眷早有射熊情(千山有九百九/十峰近髙句驪)
　　　三
豫動迎花壘春深暗栁旗敷文頒韎韐前史著高驪墓
吊張僉事歌傳來䕶兒十三山下住回首一相思
　　　四
才子膺供奉
皇恩逮近臣百神黄道合二月翠華春鐵嶺追仙校凌
河少凍人杏花山畔發看㸃屬車塵(闗外有杏山城大/凌河冰凌入夏不)
(解/)
　　　與邑尉劉君飲次(君本山/隂人)
莫厭雌猶伏須知蠖自伸青袍映江草黄綬見鄉人學
並劉希美仙同梅子真罇前須記取皓首是編民
　　　送顧記室赴濟南幕
送汝游齊郡秋風起薊城車前闗樹逺衣上海雲生幕
府藏珠匵函山訪玉罌徂徠能遍歴為我斸黄精
　　　二
同作長安客君為歴下游贈鞭盈
帝里操瑟向齊州雁度平原嶺秋高望嶽樓白雲無定
所何處是滄洲
　　　益都相公攜門下諸子游王大司馬園林即席
　　　　奉和原韻四首時首冬雪後
攬勝覔佳囿入門生隱心巖從雲外接人向洞中尋絶
閣摩天豁空壇負日隂恍疑臨塞峽騎馬度彈琴(居庸/闗有)
(彈琴峽水/聲如琴)
　　　二
複磴風前折隂崖雪後寒橋迴雙澗落石隙一亭安翠
柱遮行幔銀牀潄急湍林踈垂縷絡尚有蔓胡蟠
　　　三
遨遊勝西苑松菊想東澠(益都家/近澠水)彭澤饒師弟平泉舊
友朋(相公與司馬/為同年友)山光涵盞碧樹色落衣澄愚谷新移
處初時攀未曾
　　　四
種花憐盍子(南方草/花名)來鶴愛蘓耽簾捲千峰雪牕含衆
壑嵐書臺延逺眺酒石醒餘酣千古藍田業何須在渭南
　　　山隂王生屢枉缺候有詩并文稿見寄奉答
夜别西園久春還南沜稀吕安長命駕皇甫未披衣入
世哀時命高文杜徳機前期千載在咫尺敢言違
　　　朱文學載中童二欽震各有贈詩并詩稿寄示
　　　　答之以詩
妙論朱公叔佳名童漢宗車中方合璧筆下儼追鋒隔
水投雙鯉同時作一龍新詩都在眼開巻恨難從
　　　伯興歸自新安
寳婺峰頭雨新安江上雲臨圻懷謝客歸路指桐君石
記前溪好烟攜滿袖芬不知招隱地可誦小山文
　　　客晉安同諸公飲次贈蔡進士作
良讌追河朔雄文重子尼當軒閒結襪入座靜啣巵古
道歡逾朴鄉談褻不覉(座中鎮/操閩音)酒酣方待駕秉燭對彈
棊(蔡好飲/善奕)
　　　又贈藍山人漪
異地聞豪客同時擬謫仙玉山行處倒銀海抱來眠挾
策裘還弊揮毫紙盡穿(山人/善書)相逄林下士看解杖頭錢
　　　徐水部榷使歸朝
使出南闗近天垂北望遥朞年三奏績四海一歸軺鳳
語延花轉鷄含署粉銷軍儲催賦急平凖幸相調
　　　二
司水推何遜為郎返杜陵雲亭需倚馬星路逐擔簦國
計闗前草鄉書篋裡籐内廷諮近事只飲聖湖冰
　　　三
駟馬官人餞雙旌使者回頻辭龍阜去會見鳳城開載
惜川林賦搜餘竹箭材難忘吟盻處不獨宋宫梅(南闗/榷署)
(有宋徳夀宫梅水/部嘗咏詩索和)
　　　四
家乘饒中論闗門又著書
聖王勞補衮下士妄牽裾授䇿來前席娛賔屬後車淥
波江上路相望轉相紆
　　　吳明府納姬聨句和韻
古署青鸞繞(甡/)春城紫燕來筵前雙燭映(吳/沐)勝裏一花
開單父琴方御(甡/)藍田玉自栽公門有桃葉(沐/)看取隔
江迴(甡/)
　　　二
兩槳西陵渡(沐/)雙輪北府來燈垂百子豔(甡/)扇逐五明
開陶栁當牕種(沐/)潘花繞砌栽嘒星中夜望(甡/)長共斗
杓迴(沐/)
　　　遇徐二咸清同赴徵車有贈
幸附南州辟同為捧檄行名高重孺子親死媿毛生黻
珮當年意車徒此日情治安如有疏切勿效縱横
　　　上巳萬栁堂修禊奉和益都夫子原韻二首即
　　　　席
佳節三辰届名園幾度過雨來新水漲風緩落花多堦
樹侵衣綠盤酥映面酡禊堂相隔久驚聴羽觴歌
　　　二
臨水從周俗因風想魯壇草深埋野屐林密礙朝冠時
序杯中興雲山天際看明農丞相意只顧問園官
　　　贈送郡司馬童使君赴任同沈光祿韻二首
展驥為參守分符向會稽人如崔北地官比謝安西輦
下諮編蔀車前賜屏泥褰帷將入郡江岸草初齊
　　　二
暫借鈞衡器長懷荆楚材亭邊候騎列山半郡堂開披
牘驚雲豁清軍渡海來琪花能四照光氣滿蒿萊
　　　陪游祝氏園即席和益都夫子原韻四首
招尋當雪霽此地得幽棲巖曲通流細林深入路迷魚
從寒潦伏鷄傍午烟啼扶杖追隨處悠然物我齊
　　　二
梁苑抽毫至揚亭載酒過層冰封斷磵宻雪抱繁柯隔
巷留賔騎長樊罥女蘿從來難和者唯有郢中歌
　　　三
看山疑玉岫入室啓冰壺白墮傾來淺紅塵到此無烟
霞忻自得牛馬任人呼况有當牕菊亭亭不用扶
　　　四
談深神自靜地勝境逾幽傑閣憑來逈高岡坐去浮文
章增嶛峭杯斚起綢繆燈火將歸晩行吟動暮愁
　　　題諸暨傅貞婦圖畫
誰畫松和竹能分珉與玒烏羊安用匹黄鵠不曾雙冰
鏡窺蘿石清流繞浣江清宵思彼髧長自對銀缸
　　　蛤大師之寧州(用蛤公/贈韻)
道人渡江去拂衣隔人群將攜剡川雪一臥匡廬雲妙
指天邊落清談石上聞内廷供奉久長憶
聖明君(蛤公曽延住/椒園故云)
　　　二
永夏辭天姥新秋去若耶題詩存八正飛錫近三巴鉢
隱龍宫樹衣裁鷲嵿花天涯相問處不記有恒沙
　　　三
東土栖支遁南朝重惠休金臺邀
翠輦銅椀賜紅樓出伏山前虎行隨海畔鷗宗雷舊同
社相送上寧州
　　　四
修溪石室好此地得精廬編戶知僧律長廊貯佛書蹔
聆幽讚會常住淨明居誰道秋江上瞻雲過太虛
　　　江上數峰青(同南/士作)
極浦彈瑶瑟群山列翠屏烟林棲浪碧嵐氣近江青九
面開衡嶽雙螺洗洞庭不須悲帝子相望總㝠㝠
　　　吳江顧生初度
每渡吳江水長思笠澤賢家傳三俊譽門繫五湖船釀
黍逄冬節栽花度晩年香山能自咏好著會昌篇
　　　送汪檢討林舍人奉使琉球册封中山王四首
水國稱藩遠儒臣奉使遥玉函天外啓金節日南標鯨
路開雲驛虹旗結海橋殊方倘懷闕萬里趂歸潮
　　　二
北顧敷文命東行載徳音片帆沙際急孤島霧中深天
賚三繰玉波涵萬頃金針槃隨所向總見使臣心
　　　三
鳳詔從天下鵬程擊水飛封留傳世寳到着賜時衣蜃
氣看成幄鮫人喜下機主賔迎饗後頫首奉恩輝
　　　四
荒服行人罕還朝覲禮成高風占使節落日騐歸程晩
向龍宫别春從鰲背生蠻方書帶礪敢不藉芳名
　　　陪同館諸公飲喬編修宅即席和韻時同年尤
　　　　檢討予告將歸
秋早吟䖝急官閒度馬遲栁風清入座燭影暗流巵筵
敞茵嘗宻堂深幔自垂明朝有歸客永夜且相隨
　　　二
同舍愁分首當杯想乞身論文輸我軰索食向誰人庭
竹含烟細沙蒲入醖新夜凉衣露滴涴盡六街塵
　　　周大公子赴河東參軍贈别
雅有參軍興新添從事銜罌藏白墮酒桁掛綠羅衫吏
治思吳彦兵書却渾瑊籌邊樓下路猶見石巉巉
　　　二
庾杲才難敵嘉賔望自隆一官歸幕府三絶去河東槐
簡分衣碧蓮花汎水紅題詩相望起多在晉陽宫
　　　和秋日閒居詩十首(有序/)
　同年喬編修示閒居詩屬和嗟乎我乃無居(時借寓/王光祿)
　(宅/)因於奔走之暇陸續和此悉依原韻見者毋哂為
　不閒乃可耳
鮑照非無廨張融未有居登朝真懶散渉世太迂踈僕
老艱持刺官貧厭較書徒言殘暑退煩悶幾曽除
　　　二
訪客還三市尋真過五家馬頭飛候雁寺裡見秋花近
塞風逾上衰年日易斜所忻陪宴飲日日醉流霞
　　　三
偃息竟何事驅馳了不知宦情供嘯咏蠻語拙言詞投
筆增三嘆還書又一嗤東家有供奉且與譜龜茲
　　　四
洛下吟初慣廬江客已殘驚心陪祖帳違例入句欄結
組當年邁遺鞭在夜闌有田鉏未得何處問倪寛
　　　五
名難垂後世賦乃嘆同時蒼髩歸金馬黄庭鎻玉匙酢
梅空濺齒變豹豈留皮特愧終貧窶長膺鮑叔知
　　　六
依人在廊廡與客度朝晡竹牖穿雲眼苔衣繡土膚傍
身遮短褐無力養長鬚誰道佯狂者能令禮法拘
　　　七
緘文愁玉柙食鱠想金虀賄在應焚齒香消那噬臍凉
深知夏逺望久覺天低借問郗公舍今還在剡西
　　　八
綠髪含霜淺黄塵着袂輕當車翻柘影隔巷賣餳聲肘
繫還丹訣胸無堅白鳴徒吟王粲賦安得俟河清
　　　九
但署崇文館從無治事齋花甎看局促虀臼費安排白
璧誰留珮青錢勿繫鞋北山如可返吾欲訪洪崖
　　　十
帶草枯難縳籬花落未拈歲時終有盡出處那能兼興
至繙書簏顔衰避鏡奩秋來逄短景尚恐舊愁添
　
　
　
　
　
　
　
　
　
　西河集卷一百七十三
欽定四庫全書
　西河集卷一百七十四
　　　　　　　　　　翰林院檢討毛奇齡撰
　　七言律詩(一/)
　　　禹廟
夏王四載告成功别禪苗山起閟宫玉帛千秋新裸薦
衣冠萬國舊來同金書瘞井封泥紫窆石懸花映篆紅
一自百川歸海後長留風雨在江東
　　　江徼懷人
江徼懷人江外臺江流千里重徘徊秦人島嶼乗潮上
漢將樓船繞地迴殘壘低連沙樹暝孤城遥傍海門開
西陵一望滔滔水不見長帆天際來
　　　無題
織素誰來問故妻春機當戸曲欄低筝投秦氏桑林下
家近王陽棗樹西錦字迴看江北雁玉梭鳴傍汝南雞
絲長日短難成匹愁煞鴛鴦半路溪
　　　晤太倉許長水煥左遷吉州司馬賦贈兼慰
江州司馬舊髙陽吳下風流屬太倉長水自留循吏傳
嚴闗曽使户曹郎清秋好月逢𤣥度外府卑官念子將
指顧漢庭思賈傅不教楚水厭明光
　　　懷張七梧游粤
䢴闗客舍送馮驩一别三年㑹面難草短愁人還北固
花開憶汝在東官明螺舟放珠江白瑣布衣裁荔子丹
陸賈未歸書使斷誰從嶺表問平安
　　　過東園
偶過東園倒接䍦春風幾度憶前期低花趂蝶銷黄粉
積草生魚散緑陂架滿書編看愈懶門無客到起嘗遲
借問西川王録事可能還贈草堂貲
　　　除夕逢立春效景龍體
椒盤栢酒傍江開彩仗青旂出郭來玉厯乍看今夕換
蒼龍先遣隔年回林彫朔雪驚抽蕙地近南天早見梅
添嵗迸為除嵗日他鄉何似故鄉桮
　　　春盡林亭書事和吳水部韻
春光欲盡曉陰寒閒向林亭一倚闌當牕麥氣隨風度
隔幔山容帶霧看宿鳥盈巢遮葉暗晴蜂繞地戀花殘
共對琴樽忘物候朱盤新摘小梅酸
　　　白鷺洲施湖西席送吳百朋之任湞州即席同
　　　　陸圻䪨
天涯髙㑹惜離羣錦席芳洲夜送君樹裏星河三楚盡
樓前章貢一江分翻來白鷺波間羽望起蒼梧嶺外雲
怪底新歌皆妙曲征西官屬總能文
　　　二
雙江髙閣上崔嵬入夜憑欄一舉桮千里重停吳隠棹
羣賢追嘯庾公臺清歌别部風初轉換席西軒月欲來
此去湞州應不逺南行端賴濟時才
　　　東蜀山人
東蜀山人着素冠青蒲繞屋近河干自稱晩嵗須扶杖
人贈清歌是考槃啼鳥春從花裏密烹魚朝出竹中寒
間來時向藜牀臥種樹新書看盡難
　　　千秋橋訪友
千秋橋畔草芊芊司𨽻閒堂一徑偏隔巷燕飛尋舊壘
開門水滿纜春船家人慣善秦聲曲故事猶談宣廟年
落拓相過休恨晩夕陽江上有烽烟
　　　登臺望石門闗作
春草羣飛雉子斑登臺一望石門闗縁江烽火來三楚
横海樓船斷百蠻絶徼軍輸愁逺度長征都䕶未生還
我來不見周南郡金斗城髙何處攀
　　　旅中送張二自晉陽還歸西江
髙林朝日炤叢壇游子還鄉勸早餐樂氏諸兒曽許趙
張良垂老未歸韓路分南沜黄秔熟家在西江白露寒
帶鋏揮戈年嵗晩重來莫忘釣魚竿
　　　登瓊花臺
何年創此瓊花觀不見瓊花此觀開千載名花應有盡
尋花還上舊花臺飛鴻曉斷䢴闗度叠浪秋翻瓜步來
四顧憑欄一惆悵蕭蕭黄葉下蒼苔
　　　張使君泛舟作
太守樓船駕露梯平明載酒鹿城西綠水漲時抽綠草
青山斷處界青溪擬翻太液歌黄鵠曽使陳倉祀碧雞
淼淼胥臺髙未極相看知與峴峰齊
　　　許記室新成進士有贈
三年管記在江東獻賦還來宿射熊並道枚皋堪倚馬
誰憐鮑照乆從戎天門日映寒袍紫上苑花傳錦字紅
舊府蒼頭擐甲去也聴鶯語到南宫
　　　送胡揭陽之官
揭陽勝地古潮州束綬懸金起壯游候吏逺迎三水驛
居人多在百花洲鮫珠散處蠻雲繞馬甲裝來海氣浮
君到若推吳隠後玉溪應發舊清流
　　　張梧去淮
獨上淮陰古釣臺登臨作賦甚雄哉頻年帶劍驅吳楚
忽爾行歌歸去來細草暄隨胥浦漲平濤凍逐射洪開
南昌亭下春風發不見王孫哀復哀
　　　宿東村作
東村别館傍東田猶許東家倚醉眠隔屋鳴筝聴漸逺
疎櫺漏日影初圓枯荷殘暑浮新鯉髙樹先秋咽早蟬
欲上南岡無羽翼褰幃愁較白雲篇
　　　游倪司農園亭
尚書休沐草堂成别有層軒倚水楹髙閣恍連千堞起
修廊時繞萬山行曉霧隔陂牽紫蔓春風前路折朱櫻
潁川才子題門巷只羨兒寛雨後耕(陳推官子龍題/堦門為經鋤鄉)
　　　送洪明府圖光之任程鄉
程鄉南去載青驪明府才名天下知珠海烟深行處逺
藤花風煖候來遲農錢絶徼輸螺子官酒長亭薦荔枝
送汝鵬飛剛六月前圖應記鳯西池
　　　詒徐水部
南州才子水曹郎兩度乗軺出帝鄉豹尾舊懸吳市曲
麟書重下楚江陽遥天芻粟通闗逺獻嵗椒花拂綬香
慚愧梁園倦游客秋風一别竟難忘
　　　登㑹城望江仝金二鎏何四十二之杰沈太史
　　　　孫吳二徵君
江水滔滔接逺空登城遙望海門東秦皇弩仗驅三島
句踐船軍散五戎斥地鹽潮賔雁白蠻天蕉雨客帆紅
津亭飲宴當年事努力神州藉數公
　　　飲梁少府
仙官趨府控金羈邀我同銜鸂鶒巵春到滿城開躑躅
晩來雙甕發胭脂江闗暇日㕘卿重山坂晴雲送客遲
小吏不知㕔事散隔牆猶自聴黄鸝
　　　桃花津前
桃花津前津路迴角巾布䙱林扉開客知古事倘能説
我亦野情當再來斜日白桐寒隔塢迎風紅蔓嬝當杯
山村處處春桑發那見彈筝秦氏臺
　　　暮春三月吳淞招上已修禊甡適過山陰不果
　　　　從却簡張慤徐致逺諸子
麗日晴風泖浦波青油畫鷁禊堂過江南舊俗推元已
吳下新亭似永和蘭葉叢舒紅錦幔桃花髙漲白龍河
千巖萬壑山陰路不見流觴奈若何
　　　少年
少年抱劍出闗中羽衞新招六郡雄乆許報恩逾聶政
平時飲酒笑秦宮雞鳴曉日黄河動雁陣秋陰紫塞空
當日枌榆遷欲盡愁君馳馬過新豐(與舊刻小/異數字)
　　　與祁六公子赴曲水社集
不分肩吾曲水游幸陪青翰鄂君舟殊方結客三千履
連袂看花十二樓列伎長筵歌自緩畫屏深燭醉難留
晩來多少江南雨瀉盡王家金埒溝
　　　王侍御席與歌兒
御史筵前舞柘枝當筵重唱鷓鴣辭紅牙長繞青螺帶
粉頰低垂緑玉巵人是故譙車子後歌傳秋浦謝楊兒
蘭臺曽擬貞元宴葉底花間幾度思(嘉模曰劉禹錫詩/花前葉底奉君王)
(間與/前同)
　　　匏瓜(戲倣西/崑體)
匏瓜空載兩車箱不叠蘘荷舊紫裳争取百千邀碧玉
何如十五嫁王昌樽前鳯舞黄華子水面魚吹白石郎
辛苦盛年猶待聘當時只記善和坊
　　　逢劉二江南行
王孫十載罷追游又上龍江古渡頭獨酌馬生仍作客
同行李廣未封侯梨花滿院留青漆栁樹長干躍紫騮
無限建康城下水年年空向海東流
　　　孟逺訪友吳下
孟子論交真丈夫清江四月下三吳花明錦帶懸刀錯
風送斑鷦轉轆轤長夏鶯啼過茂苑荒臺草色戀姑蘇
淮徐北望雄千里莫道韓陵片石無
　　　入湘湖書事
落星湖畔草茫茫别有澄波萬頃涼溪口一橋連大路
城西幾里到横塘青山入浪烟林動翠藻縁嵓水帶長
隔浦鵁􁛳驚棹起蕅荷深處又成行
　　　二
環山淨捲碧琉璃紫幕紅茵度水涯稻葉暗抽朝溉後
荷風不斷午涼時龍堂瀨淺楊王宅(湖有楊冀王/宅今為寺)鳥道
雲盤句踐祠蕩槳女兒歸獨晩前湖新約采蓴絲
　　　衡陽
衡陽一望數峯髙雁去烟深絶羽毛嶺海但能供荔子
滇闗誰與種蒲桃戈連嵗擾魚龍舫花落春温組練袍
新息舊標江界柱天回南畔水滔滔
　　　贈姜二承烈赴從叔上元官署
横江草色柘袍輕游子鳴榔報水程村市春烟迷浦漵
布帆朝雨近清明河陽花縣迎潘叔建業官㕑訪步兵
天府嵯峨形勢壯相逢還上石頭城
　　　馬跡懷南士
越王山下賦離羣英布城前看落雲嵗暮他鄉還作客
春來何處不思君天開婺女摇晴翠水滿康郎漾夕曛
陽雁欲歸愁未得幾回哀響夢中聞
　　　海寧祝生過訪攜伊舅氏朱孝亷書至喜贈(嘉/模)
　　　　(曰時朱近脩/新刻集成)
㣲雨清秋筒簟凉誰來采苧到横塘天邊落雁江湖晩
篋裏懷人嵗月長越布衣含山氣白沙門帆落海雲黄
憐君年少能乗興攜得新詩是渭陽
　　　奉贈屠又良解元母太君夀
錦帨張筵泛玉波髙堂𤣥髪尚如螺長攜公子攀叢桂
曽對靈均剪芰荷麗日朱函開寶篆秋風瑶瑟動雲和
陽山大節終能配庭下何難見孟軻(解元尊人殉/陽山令有記)
　　　寄獻嶺東使君
金牙玉節啟龍江嶺右分藩早殿邦一代才猷專百越
九天風雨下三瀧官亭葭吹開銅鼓蠻女花枝映繡幢
陶侃功名君獨擅繇來國士本無雙
　　　過南徐軍贈袁八書記
南徐幕下談兵日北府軍前對酒時愧我文章輸陸賈
憐君慷慨過袁絲星門合壁調金鼓天塹横江鎖鐵錐
露布草成真倚馬可曾持示帳中兒
　　　驟雨口號三首
驟雨空亭暑氣收紅雲堆作黑雲頭檐前飛練垂垂溜
水面圓花㸃㸃漚逺岸林明迴晩炤平田澮滿快通流
絺衣頓覺浮涼襲多少輕紈却畫樓
　　　二
隠隱南山動晩雷山前雨脚自飛迴浮雲擁隊爭吹去
逺樹聞聲漸過來當户懸珠蟲網濕衝池破鏡水萍開
不是蒼龍歸大海翻疑神女下陽臺
　　　三
蒲葵觸熱雨初溥頃刻斜飛過羽翰花甓濺來衣自濕
荷珠傾盡葉仍乾風飄錦帶垂虹細晝映金釭繞電寒
滿地驚湍愁不定相看疑下幾重灘
　　　入橫山宿傅大溪上草堂有感
十年九度入衡陽最愛君家舊草堂曲路環溪栽野竹
前池拂水臥髙楊春雲壠首驅黄犢秋雨山岻射白狼
少小逢君豪氣鋭今來看作丈人行
　　　二
橫山西上路欹斜郭母峯前水一窪曾著竹書開墅曲
到來松酒醉村家南溪人逺留紅樹隔塢天寒噪白鴉
我欲乗船歸渡口期君三載種桃花
　　　衡門
衡門寂寂傍江涯曲徑新成到轉疑風吹粉蝶翻花桁
雨後青蟲滿荳籬漁網入陂牽綆細農歌出谷應聲遲
短䘢相過長載酒不須陶令在東菑
　　　客中送董匡北征
朔風貂帔向皇州愧少琅玕贈逺游鵬翅乍分雲外路
梅花先發驛邊樓賓開燕邸通侯第詠並臨淮估客舟
上苑春光鳯城月幾年迴炤越江流
　　　中州元夕觀鄉飲有感
石經門下早啼鶯遺老猶存饗序情鳩杖扶來方醉酒
鹿鳴歌罷自吹笙官街火樹縈星晝曲巷香車待月明
伊昔洛陽圖畫裏春風幾度㑹耆英
　　　康臣宅感賦并憶蕃鮮
多年不見沈休文府市南頭一訊君兄弟婚姻驚老大
池臺今昔感離分羊羹對酒臨秋節鼠麥銜花散夕曛
却憶美人南浦外湫風凄雨渡江雲
　　　欲留當壚次凡不得舟發仝姜八孝亷占凡字
淅淅江風吹布帆長征空賦石巉巉寒來沽酒停行客
醉别當壚是次凡雁柱橫胸愁轉結螭環脱臂口難銜
射陽湖畔江潮落不辨流波苦共鹹
　　　二
斜日將沈少婦嵓迴船浦口繫青杉同心未許乗油壁
載妓何曾掛繡帆舊院雙扉樊素宅新歌一曲杏黄衫
醉拚枕藉洲邊露猶自燈前認次凡
　　　東城
東城初躍紫驊騮萬里親隨博望侯赤羽自傳光禄塞
紅粧新下緑珠樓春還海雁天南盡日照黄河水北流
寂寞朝鮮津吏婦長聨裙帶學箜篌
　　　中夏寄贈宛陵施先生初度
江左衣冠尚未零琴溪曾見老人星聨吟時並潘尼詠
賭墅忻留小謝庭蒲琖流霞傾綵鳯桃笙捲雪臥飛螢
自憐長買餘杭酒不及稱觴到敬亭(先生為愚山/從父故頷云)
　　　奉贈南闗徐水部榷使君
冬官分榷並河渠載得龍門平準書自聽猨啼懷木客
還懸豹尾算商車庭開鼓葢翔朱鷺榻下江潮滚白魚
椅梓楩楠誇美麗可能裁搆玉臺餘
　　　贈閬中張明府宰㑹稽
郎官萬里出巴西獨綰銅章到㑹稽江上早寒頻去虎
山前春煖自驅雞思𤣥舊擅南陽譽博物重開禹井迷
何處傳君游覽興馬臻橋畔賀公堤
　　　叅上人還歸西陵
道人九月渡西陵閒看湘雲杖古藤六十年來三藏法
萬千山裏一歸僧桑花翠薄珠林雪蓮葉香開梵井冰
到處錫飛忘甲子那知此地有懸燈
　　　贈沈探花荃歸雲間覲省
雲軿初出少陽宫覲省還歸泖浦東丹詔捧來瑶殿側
綵衣裁在杏園中波翻瀛海冰魚白日滿包山橘樹紅
此去慈親方五十羨君年少邁諸公
　　　柬茂倫
城雪初消想茂倫呉江草色綠粼粼闗門練合春調馬
天畔虹低晩渡人金匱簡探雲樹𣺌銀牀甕抱土花新
阮生亡後嵇康死一望軺車最愴神(茂倫號抱甕丈/人見七古巻)
　　　姜太翁月夜邀泛鑑湖
城南一棹泛清漪永夜來游賀監池風起平翻花底練
月流遥漾鏡中絲開樽静久鳴筝細撤燭凉深下幔遲
萬頃波光明似雪誰來不作剡川思
　
　
　西河集巻一百七十四
欽定四庫全書
　西河集卷一百七十五
　　　　　　　　　　翰林院檢討毛奇齡撰
　　七言律詩(二/)
　　　題陳廣文長興學舍
天半蒼雲散畫檐官齋習靜晝垂簾無錢不問蘇司業
有酒長携烏子瞻下箬花從春後發前溪水向夜來添
攤書獨擁皋比坐門外争投問字縑
　　　陪天童鐸菴兩和尚立雪齋雨集食桃時天童
　　　　有食桃之問予不能答用長慶軆和韻即事
設食香林養大慈何期得遇道安師同來白雪巖邊坐
正是黄梅雨過時山葛覆肌凉未解冰桃到口味方知
當前不㑹無生法欲下殷籖遲又遲
　　　二
空亭髙坐為宣慈況對人天兩國師豈是可中纔過午
曽經大内住多時(天童曽住大内/萬善殿故云)雨來拂面空相覿雪
後探心了不知秪為伊蒲香供好綏桃在手食嘗遲
　　　集劉謙吉進士園賦得髙枕乃吾廬同髙宗楫
　　　　司理鄒嶧進士劉始恢喬萊兩孝亷韻
名園綠樹映芳塘冰甕初開水閣凉興到客能尋逺嶼
醉來我欲睡匡牀牆陰日下葵根煖檻外風生藕葉香
賔主悠然成靜對渾忘此地是他鄉
　　　同周司理令樹施憲使男胡大以寧方二中通
　　　　陳四晉明堵三鳯烝夜集蕭伯升江舟分韻
清江髙楫郡臺前永夜金樽襍管絃座客多才憐異地
主人有酒似平川天星散映廬陵樹燈火遥來章貢船
醉裏未能騎馬去風流思煞習池賢
　　　答和長洲陳太僕書懷二首原韻
並向吳臺憶舊遊洞庭黄橘醉髙秋人歸東道除三徑
贈到南金動四愁日上海雲回逺岫霜清江葉下孤舟
伯通橋畔長洲路杵臼相將願未酬
　　　二
衣冠東第舊歡娛兩市三臺望去孤天下事將憑管葛
吳中人半在菰蘆寒雲鵰障流逋戍細雨羊裘坐釣徒
滿地江湖愁間濶欲于何處問鵬圖
　　　和方二中通韻并詶
曽來拾橡到山阿喜爾攜予嵓下過浦口再逢秋色逺
天涯相見暮雲多寒駒只解霜中路飛鳥驚聞河上歌
欲採芙蓉隨汝去大江風雨奈愁何
　　　龍泉李郡丞蔡宏詞偶集和韻
西來紫氣滿龍泉髙盖忻逢鄴下賢八俊乆傳元禮譽
千秋重較少君編寒花摘向初冬候歸雁歌成太始年
羨汝天涯能有㑹雙車齊宿草亭前
　　　送别髙二彦彪
送客江闗花正飛闗前弱柳折來稀兩年官舍同寒食
一曲離歌共落暉碧草馬蹄憐去路紅亭酒色上征衣
他時訪我錢王渡勿傍桐君舊釣磯
　　　朔方
天挍神兵罷朔方雙鞬不復掛漁陽三秋白草縁闗斷
萬里黄河入塞長銕柱分標滇外戍金書異姓漢中王
從軍久負匡時畧愁見開邉到夜郎
　　　文生卜肆
繩囊紗帽守龜龜閒臥青谿第一橋京易早年開碧檢
市簾春晝下丹綃三街雨洗天寥濶四壁星飛海動摇
正栻旋棊憑布伏縱譚𤣥箸自超超
　　　薄暮飲龔氏别墅
櫻桃㕔院晩棲鴉促席留歡日欲斜醉裏闗心三部伎
牆頭炤眼數枝花金樽細度低紅袖畫燭髙燒出絳紗
車轂繞門流水去滿堂愁煞奏琵琶
　　　詠芍藥和韻(花純白/中紫)
層臺不復擬臨春尚有穠花倚檻新低列玉釭浮紫熖
近前嬌女弄朱唇輕風吹合堦頭影曉霧濃沾砌上塵
斜折一枝争語笑幾回妬煞尹夫人
　　　寄陸嘉淑
平原分手贈青堂蕭賚孤居對綠楊百里信隨寒雁杳
三秋思入暮雲長草花露冷生磐石蟋蟀燈深下屋梁
京洛倦游能再過城南尚有午橋莊
　　　奉祝丁太翁比部初度(飛濤尊/人也)
錦瑟髙堂娛丈人聨翩彩袖雁行新桃花水淺江門曉
琪樹雲摇海洞春鳯誥重開金簡露鸞牙分舞玉堦塵
長庚同是西方宿瞻在秋官第一辰
　　　二
東風二月栁條舒西第新乗廣徳車𤣥澗玉華齊暮雪
餘杭酒煖及春魚八龍並下盤中食三婦争裁機上書
暇日兩湖尋勝事仙人多少在樓居
　　　蓮公還住淨土寺
飛錫還歸湘水東丹崖翠壁舊龍宫早開鐘磬浮雲外
不盡山河寶鏡中珠樹臨壇垂雨緑金泉洗鉢落花紅
髙峯萬仞前朝塔誰道重來有誌公
　　　飲宿采鳯堂有贈
芙蓉曲路晩生寒白帢重逢話未闌桂酒昏星留國士
菘羮秋露餉園官長安購起千金賦南郡攜來雙玉盤
羨爾才名成鳯羽髙飛時作錦雲看
　　　過大敬
春城髙栁未垂絲迤邐城南問故知城頭啼鳥千般怨
(城頭一抄/作風前)病起尋人幾倍思青山隔郭來新霽流水當
門似舊時相看欲採幽蘭去却恨花開遲復遲
　　　江上逢友人
煬帝宫前老樹村宫花宫草與誰論君因伐輻來江滸
我亦觀濤到海門竹路寒烟迷逺嶠茅堂斜日對雙樽
漂流同是驚翔鳥瀨上聞歌欲斷魂
　　　重過祁中丞寓山别業
中丞别業寓山莊垂栁依然覆野塘北寨舊扉嵓下逺
(寨一/作柴)南湖髙閣雨中涼幽欄石竹翻鴉子敞殿金花供
象王止水可憐沉劒履重來疑撿碧霞方
　　　同姜十七梧過倪司農園訪陳二待詔
名園緑水接朱扉坐對黄冠解息機安道㡬曽矜善畫
陳登終自惜初衣蘿橋雨過紅櫻熟麥壠晴薰白鷺飛
轉餉司農愁不返逢君空拂舊林霏
　　　贈徐徵君(徽之講學又/雅善兵法)
久向南州卧碧雲百年沗作老同羣闗西學術推夫子
天下英雄只使君負俗偶然隨漢臘荒城誰得避秦軍
春來喜遇東亭㑹倚杖行歌日未曛
　　　杪夏集金孝亷燾同中州許三禮明府
河朔清觴映晝暉炎堂靜對轉霏微盤間雪水傾瓜菓
醉裏薰風動葛衣羌管倚吟翻碧浪林花散日上朱扉
洛陽才子蘭亭宴不倒春缸不忍歸
　　　送人之耒陽
湖北湖南水盡浮杜鵑啼歇過衡州㡬重髙峽穿天下
萬里平江入漢流念母徐生終去魏思鄉王粲故依劉
恢台孟夏烟花隔鄂渚辰陽愁不愁
　　　中秋前一日集曲江樓分賦
髙㑹羣登江上樓魚龍百戲繞三洲歌鐘響徹天垂幕
火樹烟生月滿舟賦就明河堪永夕人傳來日是中秋
滿門車騎傾吳楚無奈燈前送莫愁
　　　有訪(戲作西/崑體)
兩度城南問狹斜清江細路到來賖門前雨歇憐樗樹
牆角春寒有杏花翠幙幾重喧鳥鵲銅鐶半面釘蝦蟆
青驄舊日行過處還記西隣第二家
　　　送劉使君兵備辰州
朱衣雙導沅江頭外幕分曹䕶督郵持節遂行真刺史
懷錢不受舊劉侯龍檣直下黄牛浦葭鼓横開白鷺洲
明到百蠻應弭服黔南自古重辰州
　　　寄李侍御
南臺分察一車軺巡視軍鹽下浙潮漢代餉曽歸使𣙜
越中兵又敗夫椒黄冠難返銅魚渡烏幕還留朱雀橋
驄馬幾時閒外廏可憐髀肉竟全消
　　　二
江東雖小尚兵連獨撫鹽車近一年繡斧未巡新屬國
霜毫猶記舊蕭然(侍御有蕭然山/行辱寄辭極悲)離鴻夜戍遷龍塞布
穀春耕呌鳥田直指荷戈曽下瀨相思長訊上潮船
　　　赴山陽呈朱禹錫明府
小山仙令種花居卧理三年有治書太史已占臨穎鳯
故人方乞射陽魚琴臺髙詠淮南操官舍長停泗上車
佳客臨卭千載事願君還念漢相如
　　　九日雲起閣登髙分得鹽韻(并序/)
　八月幾望集淮陰張吏部園各賦詩三章九日復集
　雲起閣黄花映酒清歌遏雲雖非復嚮時繁㑹而風
　景悠然東山釣史分韻牌賦詩時請摘去險韻勿許
　甡最後到日將墮應手抽牌得鹽韻舉座譁然曰果
　然盖預擬相難也復有五古題一賦得秋菊有佳色
髙雲千叠繞朱檐九日銜杯啟畫簾襍珮茰囊盛曉露
滿堂菊影待秋蟾金盤初下冰魚鱠豔曲新翻阿鵲鹽
彷彿臺前重戲馬琱鞍扶出醉厭厭
　　　朱明府放生池公讌同張纉孫查繼佐吳百朋
　　　　俞之璧即席
淮令張筵啟暮衙珠壇深處集髙車緋紗爛映池中月
寶樹香生座上花醉合清樽交履舄風吹散拍繞琵琶
主賔共擅東南美只恐嚴城噪曙鴉
　　　寓吳江塔寺巢雲房贈竺蘭聖宣二上人
江觀雲開第幾重巢雲精舍幸相從庭前寶樹浮千級
座上蓮華有數峯擲麈暗飛金鸑鷟談經清滴翠芙蓉
我來正值秋風發真見前湖起洞龍
　　　淮陰道遇淄川張黻之江西有贈
淮陰道上遇王孫家在般陽笠樹村朝雨旗亭分玉勒
秋花幔渚共金樽使君雄劒探江縣公子倉琅下木門
相送圮橋渾一醉髙文細與客中論
　　　一草亭同韻(有序/)
　游子嵗寒良朋宵晤霜月流地嚴飈襲衣共銜匏子
　之巵争擷梅花之句一亭合唱四韻依成
落落天涯一草亭寒風濁酒夜談經樽前燭樹光浮檻
靜裏梅花香滿庭髙唱互為林下詠疎􁂻時度斗間星
更闌誰㺯桓伊笛吹徹闗山不忍聴
　　　江上餞周司理赴䖍州
星軺計日上䖍陽共集仙舟泛渺茫山翠幾重銜晩照
江流萬里瀉清觴安成郡裏紅旌發章貢臺前錦纜長
合座聨吟愁思起朔風歌吹滿滄浪
　　　二
王程漸近反難稽南上髙旌促解攜樽酒共留江浦外
官艚仍泊郡亭西紅魚撇浪當筵起白鷺横沙舞幔低
此去風流應自惜䖍南司理重濓溪
　　　寄贈施比部提學山東
名曹外簡重文衡特指星麾厯下城炙轂漸袪齊辯士
束茅先待魯諸生滄溟水漲春潮濶岱嶽雲開曉觀清
漢代五經誰第一相看惟有舊施卿
　　　愚山督學山左逺辱書問并饋買山之貲四韻
　　　　代答
獨坐春風草太𤣥故人新饋員山錢王郎不用吳奴米
江革還披謝眺氊鴻雁荒途愁思渺芙蓉逺道寄來鮮
側身東望相從晩手把英瑶倍黯然
　　　姜掌垣舟集即事三首
畫舸横牕捲碧綈黄門邀客泛清溪草頭烘日鋪茵煖
水面攅山接黛低白苧歌來翻白鷺青芹煑就漉青泥
隨波十里南塘路大禹陵前西又西
　　　二
村亭崦路撤鳴騶換席移尊過别洲故國祕書懷賀監
東川佳客重羅侯(溧陽羅一/丈在座)林迴日影開雲葉雨過山
風滿壁油啼罷午雞重作伎横溪簫管在中流
　　　三
青絲暝色繞迴塘嵓畔穿雲日脚黄水閣虹燈遮紫幔
山城獸管掛倉琅迎舟快霽鳴宵鶴叠檻分星對夕郎
一聲長笛重回首江樹江洲共渺茫
　　　寄施諲
何處闗山憶舊京草青還見闔閭城田連海上琴難學
庾信江南賦未成陽雁再來逢雨雪寒花不斷繞柴荆
天涯兄弟猶相望欲上層樓百思生
　　　西里先生(贈任屏/臣三丈)
西里先生白苧衣園花開落舊柴扉不闗好酒長收秫
時有髙歌戀采薇暮雨客彈飛雉操春江人在釣魚磯
戴逵入剡將投老六十年來一少㣲
　　　二
巨犗長絲展釣車伊人秋水傍蒹葭夏公鄉下傳髙詠
許掾祠前是舊家座上琴樽銷永日圖來丘壑繞丹霞
湘山多少滄洲意不及青巖幾樹花(屏臣號青巖居/士有記年圖)
　　　下商氏牡丹臺經年後為雨臣内家闥花時仍
　　　　得假一觀因倣劉兼光福寺牡丹詩體應和
　　　　時其内家詩滿左壁矣
昔年曽住牡丹臺三尺紅衣對面裁今日重尋芳草路
一行粉臉背人開横欄初下鮫絲箔新曲誰歌鷃濫堆
數載洛橋尋勝去不虞還向此中來
　　　祁二兵憲舉子
春盤細菜籠青絲又是金錢試浴時蘭夢偶徵烏鵲㑹
桐孫再舉鳯凰枝夫人好比㕘軍婦遙集生為阮氏兒
男子懸弧當有用勿教空誦鯉庭詩
　　　游少林寺
少室諸天天際開翻經一上魏王臺幽巖風靜三花落
絶磵泉分五乳來漢禪逺留金貝葉秦官髙覆石壇槐
歸雲迷却丹龍洞尚有閒僧坐翠苔
　　　客舍贈建康胡公子以寧
相從客舍久依依江左風流天下稀理事自應推伯始
知名真不愧胡威霜髙一榻横清漢嵗晩雙樽傍落暉
慷慨前期何處問臺城南上舊烏衣
　　　題丁克振樓居
庾公不向武昌居矯矯元龍百尺餘頻理詠歌臨大道
長環泥水謝髙車重簾花散天邊雨兩岫風生几上書
日暮空欄愁倚徙春鴻歸盡海門虛
　　　姜兆禎啟昆仲覲從兄侍御維揚官署
法曹清夢豸堂開逺覲争看赴洛才陽雁曉從京口下
寒濤秋捲日邊來驄花並轡趨公府瓊樹髙枝接郡臺
勿訝君家長共被繡衣清冷舊相推
　　　人日書懷寄大敬
蕙葉椒花對酒尊珠幡寶勝綴春門幾年客卧山陰市
七日人歸江上村風裏叢條粧燕子堦前細草待王孫
懷君欲作登髙㑹一望城南幾斷魂
　　　送駱叔夜北行
離亭落木正蕭蕭又見長帆去影遙挾䇿幾年淮海路
傷心再渡浙江潮寒風絶塞吹青雁霜月横空擊皂雕
叢桂故山秋正發一枝還擬贈河橋
　　　商公子席上作(公子霖臣/冢宰公嗣)
曉日曈曨甲第開青葱玉樹炤銜盃列侯幸識韋賢後
吏部重看山簡來冠組乍交分簙箸歌鐘肆起近樓臺
繞堂㶁㶁長濠水欲挽東流使倒迴
　　　祁湘君催粧(有序/)
　夫易占乗馬戒其盤桓詩詠集鷮遽如飢渴則唐女
　惜三星之遲韓姞驚八鸞之快是無故捲簾當勤去
　扇宜速也在昔雲安下降詔作催粧安樂成婚賦將
　移燭故鳯臺教北府頻迎鵲路怕東方漸曉雖復懷
　中石子種待踰年亦且池面冰花泮諸一旦矧嬴娘
　仙早容易將翔衞玠官髙較難久立固宜褰帷拂嬌
　女之眉却障索才人之詠矣夫祁湘君祁中丞之細
　女亦沈大行之少媳也祁雲爛然不需韓樂沈郎痩
　去願贅齊庭當夫西施江畔紫炬星飛梅尉山頭緑
　屏霧捲牛女耀東書之壁(中丞第左廂/名東書堂)鳯凰迓西里
　之賔乗龍載見瓊蕊旋開捧雁來游穠桃預啟則有
　貴家上戚寶馬珠纓故第名姻玳筵綺席叔隗擾公
　子之親孫子以䕶軍為戲加之中郎阿大執燭調花
　顧婦謝家弄觴承巹則亦有東京才子洛城麗人隨
　綵騎以願觀覯祥雲而逺届看施紅粉還陪畫額之
　夫私抱青芻竟秣琱蹄之馬既已輸翡翠于横陳效
　烏鳶之切噪然而天上光遙人間夜短金莖垂素手
　露溢銅巵紅藕咽青鱗水浮銀箭曩者甡選越詩末
　延閨秀曽誇梅市甲于海内自忠愍擅太傅之聲夫
　人作京陵之範閨中三婦博學髙才庭下九嬪尋章
　摘句楚纕趙璧(奕慶奕/喜配)援婦誡以著書□英修嫣(湘/君)
　(姊/)樂諸兄之同硯固已軼大家之漢史駕伏女而傳
　經況湘君者貌擬桃夭才逾柳絮怨詩思父邁等吹
　笳秋月貽姑比之顧莵(怨詩秋月/皆湘君詩)及升笄之妙年臨
　結褵之勝事羣相樂歡甡沗嘉與其忍令青銅鏡裏
　久佇芙蓉碧玉樓頭尚弛琴瑟則是吉甫乏迎蹶之
　章召公無嫁姬之誦也爾乃介爾奕喜索我催粧仍
　示湘君因之啟帳維時上官懷巨秤云有當于考功
　之褒陸暢謝伽缾疇則加以内人之誚
中丞愛女早乗龍徐着銖衣下碧峯紅粉乆調金菡蓞
青銅時對玉芙蓉屏髙喜見花雙樹扇底愁遮山萬重
莫厭催粧徒聒耳漢宫待詔重吳儂
　　　二
雙成促駕似流泉索我題詩畫燭前戸外分銜九子綬
帳中低撒五銖錢故遣浮雲粧寶鬘旋將明月作珠鈿
因爾天孫能織錦有人先製鵲橋篇
　　　三
豸府沉沉蓮漏催吹簫争引鳯凰臺憑隨帝子雲中度
真見王郎天上來寶袜暗舒連理字璚鬟笑捧合歡桮
粧成莫待朝霞起滿院叢花滴露開
　　　四
萬條銀燭炤都房陪列金釵十二行屢倩黛烟書錦字
猶臨粧鏡着衣裳停軒别遣催花使隔􁧂羣扶新嫁娘
恰是湘君太容與頻勞宋玉賦髙唐
　　　五
紅絲久繫沈郎腰只待名姝贈握椒早嵗雲章傳赤縣
臨時春水漲藍橋青虯啟馭調珠轂丹鳯銜書出絳霄
太傅堂前饒好事拚為烏鵲噪朝朝
　　　長至寄懷吳江徐崧
數盡秋風白雁羣更逢長至一思君髙楓冷墮吳江雨
半岫遙分笠澤雲孺子恥膺三府辟偉長時著一家文
漢宫此際才添線不用隣家刺繡紋
　　　同韻贈王玉映閨秀渡江
樟亭西望古錢塘終嵗他鄉復故鄉綵筆題來當上已
畫船載去又重陽千層羅綺波紋細十里芙蓉江岸長
吳苑楚宫能遍厯他年青草恨茫茫
　　　晤雍陳二生東游
羨爾雄才洛下知𤣥亭相對暮冬時陳平自許能懷璧
雍伯何曽只販脂幸舍横琴圍燭短西園叠鼓奏觴遲
浮雲一去空南北何處同尋黄絹詞
　西河集巻一百七十五
欽定四庫全書
　西河集卷一百七十六
　　　　　　　　　　翰林院檢討毛奇齡撰
　　七言律詩(三/)
　　　西園書感
河中之水莫愁家不數南鄰張麗華相逢恰是三春裏
連人看當一園花斯時挾瑟彈流水此日傾罇繞落霞
誰信平臺詞賦客十年漂泊在天涯
　　　江上逢何永紹
樅陽才子郢中行江上逢君詩倍清客裏梅花冰雪候
天涯樽酒弟兄情髙談自擅司空譽就辟何慚驃騎名
他日吕亭相望起莫教春草負生平
　　　同衞㕘軍登萬嵗樓
㕘軍髙興發清秋落日同登萬嵗樓北顧尚驚雄塹立
東來不斷大江流京門斥堠連平楚吳㑹車書領上游
一自建康王氣盡凭欄千載總生愁
　　　泗水亭漫興
去年折柳淮河曲今日看花泗水間此花此柳應長在
他日他年何處攀風起宫臺來古縣雲開芒碭見空山
千秋城下蕭條久不信春光天際還
　　　寒食渡江
吳闗千里燧烟通掛去長帆返照中三月暮春行海畔
兩年寒食渡江東風吹官柳城邊緑雨後山花壠上紅
惆悵故園年少在鬭雞蹴踘與誰同
　　　風雨渡鄱陽湖
鄱陽東滙大江隈渺渺層陰曉未開萬頃波濤連地湧
一時檣櫓自天迴山浮星子蛟龍起雲滿湓城風雨來
莫道南溟苦流滯此中尚有濟川才
　　　同諸公陪蔣斐集蘭亭
青龍江畔舊鴟夷採蕺還來古㑹稽車馬共臨遥渚外
衣冠髙㑹夕陽西風摇修竹歌來緩桮汎春潮坐欲低
猶是永和王謝客禊堂千載望中迷
　　　飲宣城王博士宅喜遇丁禮部澎(時禮部還/自塞外)
謝朓髙樓不用攀開樽只對敬亭山為看秋色停征屐
喜見春官佩賜環遷客九章詞句苦思君十載鬢毛斑
獨憐決起搶榆鳥也滯江湖乆未還
　　　寄酬海昌陸宏定
不向山頭擷紫芝空令腐草蔓桃枝風霾菁磴吹霜薄
日斷茅堂解凍遲陸賈自無干帝語毛萇空受獻王詩
天寒衣帶從來緩深愧加餐慰素思
　　　送丁四六世弟北游
鴻鵠將飛怯羽翰登程猶自惜衣单受書共憶聨牀苦
古調誰歌行路難薊北黄雲驅季子山中白髪老師丹
前途剛值東風厲客舍雞鳴慎蚤餐
　　　海東(與北平韓子/晉懷舊作)
曽無候騎至回中屢有旌旗向海東去節王烏難繕塞
懸金魏絳又從戎營連白晝龍城暗鐃發清霄鷺羽紅
燕頷猿肱愁未見封侯重數漢諸公
　　　木弟桐音伯調奕慶諸子集東書堂各有詩見
　　　　懷悵然賦之
茫茫逺樹一江分潎潎流泉兩岸聞愁思自能依落日
故人不用賦停雲潯陽地僻追三隠林下名髙愧五君
滿目黄蘆圍水宅幾時歸雁好同羣
　　　施大公子彦淳生日作
清江緑草炤青袍二十趨庭一俊髦有弟共分荀氏玉
憐君先佩吕䖍刀經傳碧嶂星俱動候近朱明天漸髙
自愧修塗長擬附春風萬里鳯凰毛
　　　客中禊飲值朱三驊元生日
名賢乆集楚江濵不道相過又暮春三月良辰稱上已
百年初度在庚寅殊鄉未負懸弧志躍水誰為捧劒人
故國蘭亭重吾侣莫教嵗宴轉傷神
　　　寄廣州使君
使君五馬去南天皂盖彤幨領郡年亷勵乆推吳處嘿
風流何似謝臨川行春人在珠江裏來暮歌成桂樹邊
五月南征吹笛杳嶺頭誰遣一枝傳
　　　枉䝉王公過問闕展侍且遺減菴二集捧讀因
　　　　寄
王子洲中搴亂流越人無分賦同舟尋來禹穴探前史
載去東陵是故侯夜雪幾因興盡返明珠不惜暗中投
君家自具名山業擬報千秋思未休
　　　寄傳宗孝亷尊公江園
東風吹日上江汀野老江園酒未醒最喜道傍無剥啄
且看膝下有寧馨三春柳葉穿鶯語百尺桐花繞鳯翎
五十年來蓬島興幾時同醉草𤣥亭
　　　寄何奉新
兩度西江採緑蘋南昌城下幾逡巡共稱子賤真賢宰
最念何充是舊人牛斗星寒酤市暮龍溪花發訟庭春
歸來倘覔柴桑侣應有扁舟到奉新
　　　寄送周司馬赴雲中
平城司馬詔初頒萬里南天引斾還星使蚤辭牛斗郡
雲州髙入雁門闗王程供帳三春後客路滄波一棹間
徒寄相思當飲軷䖍陽花樹望中斑
　　　二
從來刺史重雲中此去應垂佐郡功異代賢王猶講射
君家太尉本清戎白羊山映春田緑金鳯城連夜燒紅
暇日題輿増騁望可能還顧舊江東
　　　酬麻二處士乾齡
聞君髙卧古稽亭邂逅江臯草正青一代曠情同蠟屐
千秋遺恨在過庭當闗候雁天邊盡滿眼春雲海畔停
莫怪和歌忘蔓草毛詩廢乆恐難聴
　　　施使君臨陽講堂作
臨陽采藻誦于胥喜共羣經載後車斾裏蛟龍全拂騎
堂前鸛雀重銜魚韋賢自領諸儒學盧植終傳刺史書
壟畔遺編方倖託敢言河上有先廬
　　　李賛善歸覲
曽參詔許下銅樓賜傳還鄉擁桂斿江橘蚤垂南苑露
陔蘭長樹北門秋蓬池鯉鱠遺羮在粉署磚花愛日留
賚得纈袍當綵服何須不作錦衣游
　　　舟過金山
昔年曽取中泠水正值梁王北顧時揚子驛前雲漠漠
潤州城下草離離千秋鐵鎖横江險三渡金山破浪遲
當日妙髙臺上路岧嶤不見使人思
　　　客中元日
金雞唱盡曉鐘天元日他鄉倍可憐隔嵗總成虛度月
今朝重數未歸年梅花香煖開官閣藍尾桮深醉客筵
誰道故園東望逺春風萬里蚤回旋
　　　長至
長至長留樊水濵三陽又見琯灰新登臺誰似書雲客
舊館曽攜添線人道逺屢違江下信律窮終度斗邊春
他鄉風物年年改欲折梅花淚滿巾
　　　送王五文璜游成都
臨湘西去一孤舟髙溯瞿塘上益州萬里橋懸秦棧樹
七盤闗控蜀江流郫筒春酒招山館錦堞秋花繞郡樓
君到若逢裴節度草堂雖好莫淹留
　　　漫感
芳草生時憶故居洲中帝子尚愁予遺人千里雙鵷珮
誤我多年尺素書桐苑雪花春乍煖叢臺雲氣晩難舒
可憐只住空潭曲盻殺琴髙赤鯉魚
　　　途中襍感一首與茂倫
幾見濡須春水生逢人不用悔微名(悔一/作晦)無材濫著吳
都賦好辯難降燕將城車輓嵗連横海粟戈船春發下
江兵摩天鴻鵠翻飛杳隴上何人敢輟耕
　　　吳陵望月呈姜侍御
吳陵望月獨登臺萬里清光冉冉開海樹叢生秋雪落
江門一片夜潮來人逢枉渚袁宏放嘯起髙樓庾亮才
只有南飛烏鵲侣月明繞樹不曽迴
　　　即事(為病校/書作)
銀牀斷綆有誰收人病還歸江上樓皓月近雲行過疾
空欄壓水坐來浮開奩夜起燒殘蠟捲幔涼生墜曲鈎
滿院穠花開不盡一枝迸作露華流
　　　塞上
五陵年少喜擒生長在居延道上行天馬幾時來絶塞
秋風一夜入重城黄花戍裏明戈劒白雁闗前捲斾旌
祇恐城南留少婦月明中夜怨長征
　　　同雲間吳山人沈翰林游紫陽洞
横江髙堞倚天梯曲磴盤空極望迷雪盡兩峰寒雁度
烟臨萬户夕陽低層巖裂石分丹壑一竇穿雲滴紫泥
坐對瀛臺仙仗客何年蓬海共招攜
　　　海昌沈亮采陸嘉淑過黄大運泰文園登髙峰
刺史園林曉未開一時雙玉照人來共登髙嶠風初霽
坐看寒江水自迴山木接天懸畫棟溪花散雨落蒼苔
雲間兄弟東陽友誰是文園作賦才
　　　漫贈
陽平樂部錦雲標中有真娘似阿喬曽下吳宫教度曲
重逢隋苑聴吹簫雙瞳夜剪巴江雨一笑春生揚子潮
杜牧未來韓判去可憐二十四條橋
　　　垂虹橋投顧有孝居
曉風吹雨到吳江百丈垂虹似飲駹新水茭花横夜艇
故人椐樹倚秋牕龎山初日摇珠塔震澤迴波灑玉缸
田舍乍逢皆衣褐肯教季布徙他邦
　　　龍江闗眺望
建業重闗控上游龍盤虎踞舊神州荆門西扼江流下
越徼東連海氣浮故國山河天塹合夕陽宫闕石城秋
登臨轉覺鄉闗逺日暮蒼茫涕泗流
　　　李瀠孝亷游越歸過别不值賦寄有作
才名十載重江都二月春風到鑑湖柳下荒祠來解珮
花深匹馬去當壚迴程暮值寒潮迥逺道天低海嶠孤
我欲西陵送歸客長帆不見浪糢糊
　　　梁溪黄君游越
天涯冰雪老黄香皂㡌相過朔吹涼月旦久傾豪士駕
風流今識丈人行鄉亭酒濫淹游屐官寺花寒駐客裝
探秘不須尋禹穴玉函金撿鎖蒼筤
　　　黄君到節使君下榻適在徐渭里中寺有渭題
　　　　詩壁黄本慕徐睹畢恍然因屬記事
羊裘短劒涉江來自比山陰狂士才客舍車裝留下里
官庖鼎肉餽香臺南州人去餘青草東壁詩題掩緑苔
何意宣城懷謝朓樓頭佳句為君開
　　　贈任孝亷雲蛟計偕
我歸江左還投筆君向長安又上書從此雄名髙帝闕
況同令弟在公車(時其弟□/新登賢書)蓬池泛雪看留賦柳汁盈
條好染裾他日内廷能召問莫言臣里有相如
　　　友人北征
駿馬翩翩赴薊城吳闗折柳送行旌良時宣室君才壯
落日河橋客思生曉店商歌迷玉樹春盤仙露滿金莖
三街九市千門啓只待雄文賦帝京
　　　初春送人還吳江并呈沈進士自南顧隠居有
　　　　孝
王孫歸去草萋萋極望吳江芷葉齊曉騎獨驅沙雨外
春帆遥墮海虹西車書越徼通金馬戈甲閶門罷水犀
誰似隠侯詞賦客顧榮琴瑟鎮相攜
　　　客邸别故人子傅以成逺游
西風對酒曲江頭數頃芙蓉掩畫樓健翮蚤成應萬里
飛蓬不落已三秋蒼生久恨王夷甫佳子當如孫仲謀
渺渺長帆雲路杳山中叢桂幾能留
　　　中州吳文學寺寓
蒼蒼山木曉流丹訪剡歸舟路渺漫時作洛中新賦詠
重逢鄴下舊衣冠江雲龍轉空臺靜塔樹鴉棲古寺寒
念汝諸昆曽締好十年回首盡驂鸞
　　　夀李少宗伯西湖
春官旅第啓艨艟萬頃湖光照七松東國甫侯生岱嶽
西征天子重河宗麟游大澤蓬丘近鳯舞秋山輦路重
(繩祖曰湖上西山有龍飛/鳯舞之目為宋擇都地)當日老成看漸減唯公雙鬢
削芙蓉
　　　醉後送少年
逢君醉墮黄梅雨送子晴登白馬橋去路雲銜初落日
横江風急晩來潮蒲囊永夜呼袁彦葛帔前塗遇孝標
我欲援琴歌伐木天涯四望淚瀟瀟
　　　送徐十五緘之揚州(與舊/刻異)
嫋嫋長帆浙水濵停帆一送柳條新鄒陽不愧名園客
阮瑀還為入幕賔赭口雪消迷賈舶渭城歌罷醉離人
東風前路催花發愁到䢴闗是暮春
　　　西園讌集(和吕錫馨/張修崖韻)
西園飛盖集名才知是曹劉鄴下來繞座哀絲揚妙曲
滿堂髙燭炤銜盃青蕪夜合車前草叢樹風生井上槐
倒盡明河人未散城頭烏鵲自飛迴
　　　六安黄曉隨𣙜使自杭還京有寄
樟亭一别萬山凋隔㟁思君對海潮伏枕黄梅愁永日
閒房紫槿發清宵天垂雲路開吳嶽人與星車赴洛橋
緑綺南金無限意莫教雨雪望中遥
　　　來太僕生日
圉師早嵗謝天闗十載王官首未斑坰野駰魚林下度
瑶池駿馬雪中還臨江軍散依新壘洛社賔閒老故山
當日趨庭隨九牧曽平五校扣金鐶(姜琦曰來方伯平/白蓮賊長公太僕)
(與/焉)
　　　贈别
欲採江花贈别離芙蓉吹落晩秋時自憐此地牽裾早
却恨從前解珮遲山岫暗摇潮欲上帆檣不動㟁初移
相看多少留人處不獨垂楊幾樹絲
　　　送葉襄還歸吳門
東尋禹嶠度清秋嵗晏吳闗不可留樽酒道傍遮落日
片帆江上惜歸舟雲横虎阜鄉程近雪滿鳬城海路浮
祇恐愁心如細草春來彌望在長洲
　　　贈闗上榷使君
東南財賦挹流波縹緲星查下浙河山澤舊看行部逺
闗門今見著書多春風市賈連甌越曉日梯航接海番
自愧經生少文學漢庭心計久蹉跎
　　　送王之珽之閩中
蒲帆初下楚江津又理征車度七閩甌越宫臺雲外曉
郎官山樹望中春千金自載南天使萬里還隨下瀨人
少小請纓終有待釣龍亭畔慢傷神
　　　華亭蔣隠居六十
谷口青雲浦口魚杜陵遺老自幽居經時不用公孫學
避地還傳尹氏書碧海放舟寒嶠逺瓊臺吹笛早梅舒
莫言玉洞金光少六十年來見有餘
　　　二
十年兄事杜陵生有叔賢名過始平(杜陵生大鴻/為隠居猶子)築室
近開三泖路藏書髙並五茸城風迴鸞鳯調金瑟花下
珊瑚啟玉罌不道𤣥瀛洲畔客今來才有杖鄉情
　　　即事
江舟歸度板橋西灧瀲江波逐望迷髙閣近垂紅杏小
横塘深覆緑楊低晴風午幔聴啼鴂寒食春城罷鬭雞
前去使君能盡興習家池館在清溪
　　　登山陰朱相公東武山居同吳二卿禎徐二咸
　　　　清商十八命説作
台師公府領三旌賜地還留東武城開閣虛延賔從入
築沙髙是相君行環巖露䋞凌遙廓絶磴秋花繞太清
十載謝安勞偃卧天階相望本昇平
　　　二
相君治第並滄洲齊郡靈峰起壯游海内羣思師尚父
山中曽卧富平侯崇臺萬井搴珠箔曲檻層霄蔽畫樓
回首華林行樂地白雲長繞舊宫溝(東武山從齊郡/飛来故稱靈峯)
　　　劉駕部宅即事
新河門巷水澄鮮駕部風流不記年幾葉鳴睢開府後
一行雛鳯過庭前歌屏綺合珍珠履酒甕香分翡翠船
舉目龍山如罨畫支頥有客意悠然
　　　葉燮同侄舒崇宋思玉游越寓玉虛道院
江東三俊早知名嵗暮同來勾踐城節使開樽官廨冷
井公留榻道壇清秦屏雪後山花凍禹穴烟深古樹平
莫問舊時朋好在十年采苦竟無成
　　　舟過漁林闗望沈功宗墓
落日漁林放棹遲故人宿草望離離深憐子敬琴亡後
恐負橋𤣥車過時江濶市亭環廢井闗長賈舶近荒祠
難尋下馬陵前路腸斷膠西君不知
　　　登吳山蘭若同張孝亷
岧嶤紺闕快同登直上吳山第一層樹杪寒濤翻北郭
帆來古渡是西陵中天化雨迷香象落日秋風對季鷹
我欲逺尋蓬島去何年東望海雲蒸
　　　春江
湛湛春江覆緑波夕陽江上奈愁何人家菰菜新晴少
浦口楊花薄暮多野霧行舟迷逺渡晩寒歸鳥聚髙柯
到來三載隨漁父不道還為澤畔歌
　　　軍城早秋
闗門萬里羽書稀大將防秋出武威髙天殺雁角弓厲
平地坐人毛馬肥雲連城障頻移斾風起沙河早授衣
但語蹛林休再㑹漢家新解貳師圍
　　　送賈明府入闗中
安西萬里舊咸闗上客雞鳴早度閒地入郃陽逢雪盡
春來杜曲看花還漢京乆踞三秦勝蜀道難通五丈間
君去若能尋馬季莫教東市浪追攀
　　　送别
大江東下水瀰瀰送子江亭酒一巵塞上黄花隨定逺
山前紅草是將離荒雞淮浦殘星斷匹馬燕闗落照遲
我本無家君又别海天長望使人思
　
　
　
　
　西河集卷一百七十六
欽定四庫全書
　西河集卷一百七十七
　　　　　　　　　　翰林院檢討毛奇齡撰
　　七言律詩(四/)
　　　重陽日城山晩眺同姚監郡張廣文徐徵君作
　　　　(城山一名/越王城)
清秋髙眺萬山中勾踐曽經此築宫拔地鷲峰何嶻􁄚
當年烏喙本英雄巖垂橘柚侵衣緑酒汎茱茰映面紅
讀罷荒碑歸去晩前溪新月漸朣朧
　　　海鹽徐媛未歸時其夫以父被仇殺得癎疾家
　　　　人請離異媛不許相隨數十年邑紳士争贈
　　　　以詩
驚鳬汎水唼朱鹽猶是當牕理鏡奩孫翊家讐慚未報
伯牛寢疾有何嫌單棲不信裁雙枕偕老誰曽織一縑
竊笑幽巖女貞樹也當連理傍琱櫩
　　　　寄潮州使君
專城萬里授金符渺渺寒潮瀉玉壺嶺表舊傳亷叔度
天南重見管夷吾丹樓日出飛鸞鳯皂盖春還聴鷓鴣
誰信瀛陽標勝蹟風流千載在東吳
　　　贈甘山人
湖海蕭疎斑鬢生身藏九畫應龍經袁安願乞司徒地
陶侃曽分刺史城江草緑隨卭杖發山花紅映佩刀明
獨憐五嶽追游晩不及看君萬里行
　　　謁贈天衣乾大師
五蓮峰下舊耆闍髙座重來轉法華海藏自翻金貝葉
天衣真繡木蘭花僧伽東渡曽開地謝客南還不見家
(希軻曰謝靈運稱在家/出家時西河未歸故云)願借九龍潭畔宿長隨玅㑹聴
無遮
　　　漫贈
空倉鵲去鳥争啼不見盤中蘇氏妻市舶暫逢吳下路
移家近在越來溪朱樓晩閉楊花裏金彈春懸桂樹西
自笑梁鴻長易姓賃舂三載有誰攜
　　　邊詞
薊門衰草獵花鷹游俠從來重五陵塞外䝉戈垂豹尾
石中飲羽見猿肱邊臣昨嵗通青海漢將乗秋過白登
但渡隴頭流水去不愁馬足折堅冰
　　　祁公子將游金陵過别因贈
祁子臨行紫綺裘春風三月舊京游維舟一過江郎宅
走馬還登孫楚樓玉樹前朝瓊月滿烏衣何處夕陽收
傷心莫向臺城望愁見烟花滿石頭
　　　汝陰蕭行人枉過贈詩並有所餉依韻抒答
駪駪四牡喜幽尋髙盖移來禁苑陰驛路晨寒紅日近
山家秋老白雲深燒桐乆愧鄉人識結襪難歌國士心
誰似賢門多薦達到今桂樹滿中林(繩祖曰時殿頭多/出門下見七古巻)
　　　依韻贈蕭公子荃
趨庭逺道快追尋少小鄉名播汝陰髙樹萬尋看欲上
平陂千頃坐來深東園濁酒開蓬徑南國佳人見蕙心
探取錦囊休問價山前估舶是雞林
　　　渡江舟中作
青山叠叠大江隈渺渺江波竟渡來近岸沙城隨櫂轉
知風海鳥共帆迴天垂吳楚浮雲下地闢東南錦浪開
烽火夕陽亭障外依然當日妙髙臺
　　　夜坐江上僧舍有作
南樓舊事興難同獨坐西堂對逺公鴐鸛霧驚沙路白
芙蓉霜折小池紅秋半寒潮生海上夜深涼月過門東
何事淵明不歸去長持濁酒卧花宫
　　　二
西堂薄霧散蓬蒿坐聴哀鴻度石壕萬里誰同員嶠月
三年只㸔廣陵濤荒臺夜解青蓮法野寺秋寒白苧袍
何時還向山陰道一聴支公拂麈豪
　　　喜遇陸圻因贈
十年惜别在錢唐兩度逢君入豫章考獄久知原陸續
上書誰不念鄒陽中春夜對湖西酒隔嵗風髙嶺外裝
羨汝桐鄉曽過鯉重來還拜舊祠堂(麗京尊大人兩宰/吉安皆有祠時麗)
(京重定祠/典碑記)
　　　懷徐大滯南城
徐卿匹馬走江闗一去南城久未還坐客競傳鸚鵡賦
懷君只在鳯凰山天垂旴水低三楚春轉瀘溪動百蠻
同在他鄉占物候此中新柳共誰攀
　　　飲劉氏贈送客以婦病歸别
紞鼓沈沈蘆葉哀春城燈火又將催人豪不共公榮飲
婦病翻憐奉倩才待路驪駒歌宛轉銜雌黄鵠羽摧頽
何縁五載無家客也望明河相送來
　　　投吳寺宿懷吳江徐釚顧有孝
渺渺吳闗何處棲姑蘇城外舊招提齋鐘晩度龍堂冷
香閣宵分象緯低夜鵲暫投雙樹下秋風長動五湖西
只憐旅夢相尋路漫水長橋咫尺迷
　　　江令宅(即江寺蕭/山市北)
巃嵸貝闕現三車云是南朝散騎家海甸翠翻祗苑樹
山門紅對市橋花琱壇盡日聞仙梵綵筆何年寫法華
我欲再尋同泰講臺城一望在天涯
　　　二
江郎祠宇久蕭蕭尚有閒僧繼六朝髙閣諸天環碧海
斷垣雙塔傍青霄蓮開東土銜馴象草長西園拾賜貂
自笑穀城懷錦客重來此地夢俱遥
　　　䖍州曽孝亷自寧夏獲薦歸遇姜弱翁宅
西行不肯奪儒冠獨上雄州㸔馬盤去國曽參原不賤
游秦范叔豈愁寒河流峽下歸靈武雪滿天都走賀蘭
萬里鳴沙能躍劍翻驚此地到來難
　　　吳城贈别陸五之真州
椒丘東望水粼粼吳子城邊别故人駟馬幾時歸海甸
雙龍猶自躍雲津晴風闗樹飛黄鳥暮雨汀花散白蘋
此去江南春正好憐君三月下儀真
　　　憇紫陽洞同大敬桐音南士
秋江練影挂中林共坐松壇聴語禽碧署𤣥書慚抱璞
紫陽丹竈羨燒金懸崖天半􁀙瓏氣過磵雲移薜荔陰
四顧儻能尋舊跡三宫還在最髙岑
　　　紫陽洞歸
髙峰逺憩竟忘歸迤邐荒臺竚落暉紫蘚洞中懸竹筏
黄杉徑曲蔓蘿衣遥天龍捲田横塞倒海潮生嚴子磯
萬里𤣥瀛方在望肯教蓬館到來稀
　　　王使君歌席
楊花初落似江南太守張筵繞碧潭座上狂生來阮籍
此中良吏是龎參清歌出幕風敎斷華燭當盃月共涵
舞罷青衫烏鵲起醉歸應借使君驂
　　　送姜八廷櫸公車
金門挾䇿甫歸旋又值公車上計年供帳重開江令宅
鳴鉦先發孝亷船燕臺駿馬横邊雪帝里穠花接禁烟
郊祀既成需待詔㸔君此去賦甘泉(時值郊/祀後)
　　　客中送王孝亷歸汝南
潯陽舟畔共銜巵朝日浮波惜上遲洛下未能同鳯舉
旅中何易見牛醫涉江美子披荷葉故國王孫望桂枝
萬里楚天君獨返五闗雲樹是相思(希軻曰楚辭云夫/君兮自有美子)
　　　張梯墓下作
翹翹夏木掩泉闗天柱峰邊夜自還墓下未留吳季劒
望中何處謝家山聴來谷鳥縁溪囀㸔去原花滿地斑
不道故人相失後十年流落在人間
　　　飲鎮江軍府曹佐戎幕
新㕘北府建門旗歳暮留賔傍海涯戲下稱觴通臂將
帳中舞劒鋭頭兒金盤虎爪擎來緩玉甕駝酥㸃去遲
羨汝江南初下日提戈還念舊毛錐
　　　㕘上人枉示詩集并較定古本大學戲作長慶
　　　　體酬意
新雲百疊上衣裾笑解花函拂蠧魚瑶瑟已成湯惠句
石經仍作蔡邕書敢言釋教通儒教自演三車得五車
白馬未來麟册啓須知此際有真如
　　　贈督河使君
河隍漢使舊星槎四十為郎鬢未華馬頰秋渠銜竹箭
龍門春晝下桃花平漕軍賦連芻軸都水官錢綰艾緺
神禹九年稱底績當時只屬五工家
　　　西陵渡即事
望京門外舊樟亭驛路臨江蔽逺坰風轉一帆沙嶼白
天低兩岸海潮青通闗賈軸摇旌斾下瀨軍書綴羽翎
叢笛幾行相望隔有人垂釣在滄溟
　　　二
錢唐西路固陵􁋆十里平沙官渡遥鎮海舊樓飛紫􁀙
教兵新堞散紅椒(希軻曰越絶書有敦兵/城今又名教兵有新壘)平原兔暖㸔
馳獵曲港鰍髙欲上潮白馬素車長在望哀魂千載竟
誰招
　　　上江寄藩下楊守軍末舟估艙適新燕飛來楊
　　　　命女書記書杜甫燕子來舟中詩索和因宴
　　　　前舟仍合書兩詩白巾為夀
朱門華屋待歸稀錦纜紅檣且蹔依穿幔偶然驚柁皷
銜泥豈敢汚牕衣風開繡臆憐多語影下清江惜對飛
海畔春還無舊主片時相傍莫相違
　　　詒舟燕用杜甫韻
紅襟海燕畫梁春翠尾涎涎掠水新豈厭朱樓思去主
慢停金檝逺窺人重檣枉拂釵頭玉隔幔空翻掌上身
孤客十年無淚拭不須銜送白龍巾
　　　過張贊府别署
江城試吏又經年江畔招予共飲泉寄跡尚能追漢尉
解矇今始見張𤣥春風燕雀飛江館夜雨桑麻繞郡田
回首十年同學事青衫相對兩茫然
　　　襄陽嚴中丞游越枉示鴻踏草詩筆抒韻奉
　　　　酬
襄陽耆舊漢中丞八月乗槎到永興白雪早傳梁苑賦
寒風秋上夏王陵賜書豈敢留嚴助奪席終教坐戴憑
𣺌𣺌飛鴻遺爪去遥天相望最騫騰
　　　送桐音南遊
春江南下水潺潺君去湟川度庾闗地界九龍連百越
天開五嶺控諸蠻珠船行遇波中市蜃氣㸔成海上山
假使黄金能滿槖便隨陸賈共來還
　　　二
南行萬里出番韶去看紅蕉與緑蕉嶺騎似翻天畔羽
鄉書應潤海邊潮官臺犀燭開筵敞猺戍戈門接洞遥
痛汝招魂心獨苦十年藩使未歸朝(桐音先大人/殉南越方伯)
　　　夜飲惜别
石井欄堂草露浮夜闌燒燭醉還留英雄何地依劉表
嬿婉經年是莫愁樟葉滿亭翻月落桃根無櫓逐江流
清絲妙管當筵發休聴寒雞唱戍樓
　　　同諸公豪飲劉駕部宅醉中示諸妓
鄴中才子重應劉駕部閒堂相勸酬暇日開樽同北海
紫雲到座勝揚州歌來黄鵠翻林葉酒觸紅裙漬石榴
不道漫游金谷裏有人醉死緑珠樓
　　　二
駕部風流綺席開座中名士鄴中才不辭美酒盈盤貯
還遣花娘出幕來趙璧五絃彈越調淳于一石醉齊臺
滿前無數金波落未識何人手内杯
　　　南鎮即事
揚州巨鎮禹陵西祠廟千年古㑹稽周制職方傳玉版
虞廷封冊在金泥丹崖翠牓浮雲聳碧草紅裙細路迷
帝禪不逢村賽起洞簫吹去倍淒淒
　　　秋日吳門姚宗典俞南史歸莊葉世佺嚴祗敬
　　　　費誓葛雲芝文果毘陵王廷璧𤾂城方將游
　　　　越過訪仝人畢集各賦
清秋髙㑹集羣才落日同登江上臺鴻鴈肯隨颿影至
黄花頻向酒杯開探書穴在秦人杳採蕺歌憐越女來
勿惜舊時良讌隔十年雲卧總蒿萊
　　　游靈隠寺賦得山鐘夜度空江水
靈鷲山空鎖寂寥疎鐘隠隠動清宵林間響落聴來緩
水面風生度去遥入壑恍連天竺雨開門長對浙江潮
夜寒恐有青龍起莫便聞聲過石橋
　　　七夕天衣寺
清秋烏鵲化城飛又值銀河掛翠微梵閣不通牛女駕
香臺自曝象王衣人家傍晩争穿線婦織何年得下機
雲路星橋纔咫尺到來故國望俱非
　　　二
古寺層臺罥薜蘿今朝帝子又停梭蓮花鳯輦天邊近
寶樹蛛絲雨後多數嵗海槎難載石一行山鵲欲填河
珠宫未得通南巷手把長竿奈阮何
　　　送出塞
遼陽遷客海東頭二月嚴裝上錦州絶塞亂雲垂地盡
寒壕瀉日帶冰流行車逺度鷹闗曉去馬剛隨鴈􁀙秋
聴得摩多新曲子教人腸斷古伊婁
　　　二
鐵嶺岧嶤初下闗投荒萬里絶人寰東青時起天邊壘
長白春深雪滿山毳帳偶吹新筦葉羊皮頻褁舊刀環
相思只待秋風早㸔汝征蓬海上還
　　　奉輓故范給事夫人來太君
畫衣丹紼擁靈輴壽母乗雲鑑水濵舊省尚多虞殯客
髙堂只有報劉人秋霜孤燭歌茹苦春草荒碑臥受辛
十載諫垣勞夙夜當時長自聴雞晨
　　　奉輓河南吕忠節公殉難詩(同朱敬身/張南士作)
司馬曽留神臂弓黒頭歸假尚書公七兵久已推公著
羣盜何期冦吕䝉碧血自藏緱氏嶺黄巾竟擾洛陽宫
朱衣象簡懷風節長在山河一望中
　　　贈諸暨駱君初度時三月四日
九成山館浣江邊髙臥于今五十年問世久為緜竹誦
傳家尚有帝京篇花開嵗勸長庚酒水曲春迴上已船
此際君家最堪念丈人挾瑟且調絃
　　　海昌沈太翁隠居九十(元伯徵君/大尊人也)
百尺髙樓傍海居仙翁九十佩瓊琚青雲繞膝皆垂譜
烏鳥陳情甫上書好學時聞淇右詠傳經不共濟南車
百年再起懸弧宴為汝銅盤學釣魚
　　　寄王子(時讀螺/峰集)
洛思山下舊逢君百里相過日未曛一自甲兵原上散
不堪風雨嶺頭分天涯碧草㸔成樹峰際青螺望似雲
那幸輞川新句好隔林還得一相聞
　　　東江讌集即席贈甬上秦大行洪明府暨陳范
　　　　諸孝亷
東江髙讌集衣冠一座才名盡建安妓部笙簫揚錦席
姑山風雪下銅官雞壇酒合金盤淺龍劒光争燭樹寒
猶是明州越州客到來俱作鄴宫看
　　　西陵道憶李侍御
西陵舊驛接蓬萊獬豸東巡幾度迴漢使乗槎終逺去
秦人採藥未歸來春深雲擁蠶叢路日暮花飛勾踐臺
自汝著書辭柱下人間無復伯陽才
　　　錢唐逢故人
西陵咫尺是天涯喜汝從予江上槎兩度陶朱思返越
百年張儉竟無家鄉闗恨届鑚榆節里巷羞乗廣柳車
壯士不還仍逺去江東兄弟慢咨嗟
　　　晩泊口號
十里吳闗蛟㟁長帆檣千片暮相望滿江紅浪浮新霽
隔岸青山帶夕陽大賈幾曽來越客小姑不用嫁彭郎
樓船簫鼓秋風裏嫋嫋吹來欲斷腸(繩祖曰蛟/磯在蕪闗)
　　　賦得孤鶴横江和曹嗣昌(舊選係他人偽作/誤刻今盡刪去)
萬里秋宵一鶴横大江西傍武昌城髙騫清影波間落
直視浮雲天際生遷客祠前虛比翼仙人山半欲吹笙
長風載得淩霄去夏口烟波空復情
　　　立春日大敬生男賦賀
東郊綵仗百花舒佳日忻傳景僕書斗轉蒼龍堪繫紱
天邊紫氣自充閭香蘭晩嵗留芳珮玉燕先春集翠裾
我欲錦襴初浴後為君重餽孔家魚
　　　二
十年不復賦熊羆何幸春回正誕彌韋氏遺經方有待
商瞿得子未全遲葭原細發青麟草桂樹新生綵鳯枝
洛下從君逰禊久有誰還喚蔡充兒(希軻曰蔡子尼名/充近作蔡克誤)
　　　奉贈郡憲使萊陽宋公夫人生日是日初春微
　　　　雪
東藩曉啓婺光開繡帔金冠映上台四國母儀三夀冊
一堂官誥萬年桮花縈禹嶠珠衡轉雪滿秦屏玉女來
莫道滄洲東望逺夫人家本在蓬萊
　　　得殳彤葆書并末方送諸子出塞詩有感
石頭尚有寄書郵懷袖將探淚已流尺素幾行藏錦字
雙金不斷是銀鈎春還遼海投遷客雪滿江淮刺去舟
誰唱婆羅商調苦邊闗如送李殷逰
　　　寄贈呉門程西毓初度
安定先生静者流蕭然自放古長洲時當五月猶披褐
家在三江未泛舟膝下有人推孝則呉中髙士是言游
何時載得滄浪水為汝開軒洗玉甌
　　　答丹陽賀宿原韻
思君十載未能過邂逅依然採薜蘿傾葢久虛呉地諺
同舟願聽越人歌黄公壚下桑郎熟秦氏樓頭桂樹多
(時飲秦/樂天宅)猶是天涯流浪客相逢不醉奈愁何
　　　看梨花和韻
春深新葉暗樓臺猶有梨花照酒盃數㸃漸從風裏下
一枝偏向雨中開迷人翠幌連霄合寒女緗裙帶露裁
自愧潘生言志晩不教大谷賦名材
　　　淮西使君九日席上贈郭襄圖作
潢河東下鴈亭秋乗興還為淮蔡逰當日賢王曾築館
今來司𨽻好同舟樽前紫袖歌聲度屏外黄花燭影留
莫怪西園詞賦少相逢王粲正登樓
　　　長至飲羅生
萬里中原擁劍鐔驅車何處問羅含從來髙士推江表
長至逢君在濟南玉琯碧吹原上草金盤紅滿洞庭柑
東封自古多雲物醉裏登臺仔細探
　　　汝南郡署飲次
郡堂修竹散烟低漉酒留賓醉欲迷一顧尚慚燕市駿
幾年空聽汝南鷄座中名士輸羊曼肘後陳編笑馬蹄
勿怪氍毹長擁卧夜來風雪滿淮西
　　　飲息縣同王孝亷
陶公留客晩開衙井上雙桐噪暮鴉隔院寒風飄玉琯
滿街晴雪散冰花銅壺響逐飛觴盡燎火光隨舞袖斜
最愛座中揮麈者孝亷家本舊瑯琊
　　　陪諸公南湖舟集和韻
初廻錦纜駐雙駿千頃波光似鏡涵天外逺山開罨畫
雲間髙閣覆優曇羣公暇日追河朔太史占星聚汝南
莫道行游無紀述座中相對有桓譚
　　　二
芳塘灩㶑泛輕鳬五月薰風長綠蒲望去樓臺横北郭
晩來歌吹滿南湖裝成雪薤浮金盌坐看冰心映玉壺
但惜醉歸新月好不知還有夜珠無
　　　答夏聲贊府和韻
與君一别郡亭西長向遙天望綵霓自笑鹿門難遽返
莫嫌鳯羽尚卑栖晩尋仙洞新詩在日飲官齋舊路迷
猶記南還思最苦闗前髙栁正蟬嘶
　　　原韻答何朝宗
夜凉騎馬過街西醉舞樽前見羽霓淮浦人從天外度
汝南鷄在雪中栖深林蕙草貽來晩繞屋梅花夢去迷
誰念朔風當此際飀飀出谷鎮長嘶
　　　從雨花臺至牛首道中
天界寺前黄葉下雨花臺畔白雲還同踰峻嶺盤空曲
遙見長江繞大寰隔塢芋田秋未穫疎林草舍晝常闗
㳺人不盡徘徊意聊寄南庄信宿間
　　　宿王言憲使庄
落木蕭蕭何處村松闗繫馬到來昏琱䦨暮雨聽山閣
華表秋風拜墓門(時謁王太君/夜臺庄左)徑有名泉流暗草缸開
新釀覆香蓀此間已是山陰墅不用還尋謝傅墩
　　　奉答倪粲原韻
自辭濠上尋中散曽在梁園賦子虛入世已無操瑟想
聞君尚有帶鋤書東田秋到花開後西浦人逢落鴈初
只道乗風應萬里相看猶是舊蒿蘆
　　　偕沈華范同住秦淮有贈
團團槐葉減秋陰江介同過快滯淫賦就烟雲生四壁
畫成蛺蝶值千金王郎渡口花舡緩孫楚樓頭酒樹深
最是呉興容易病莫教相對起愁心
　　　過舊院和陳憲副作
舊院荒凉極望迷女牆䫋處綠楊低庭餘鳥雀銜金粟
瓦散鴛鴦覆玉鎞桃葉一江環巷北莫愁兩槳去城西
當年多少陽臺雨化作浮雲何處攜
　　　答贈黄虞稷江南踵韻
黄金髙築不曾逢敢道才多氣似龍客路經年乗下澤
官齋卧日到髙舂王通家有三珠樹和嶠身如千丈松
何幸臺城重㑹合秋宵一聽景陽鐘
　　　二
虚傳往日賦明河十載長淮未放舸秋盡論詩逢沈約
(時寓沈/主考館)年來講易共田何龍江過雨低紅蓼牛首看雲
捫緑蘿建業重逢愁思逺敢言對酒不當歌
　　　錢封君夀(令子副/使嶺南)
羡汝耆英洛下同銜觴長對玉津宫庭前令器推王坦
坐上通家是孔融鳩杖屢扶江草碧鸞書新賜海蕉紅
可知八百人間夀只在錢鏗指顧中
　　　陪諸公飲歸酬贈錢大徳震
春船載酒渡江濆野館濃花帶日曛許下早知繁主簿
座中今識孟㕘軍當筵皂帽欹紅藥對岸青山掛白雲
慚愧十年違禊飲空從洛水誦君文
　　　飲趙解元舅之鼎宅時令嗣新領鄉薦
十年獻策在椒除重㑹親朋解索居户外不嫌東郭履
箭頭曽作仲連書雲飛玉斚看行酒雪滿金刀試膾魚
㝡愛趨庭裁結髮也隨賢父上公車
　
　西河集巻一百七十七
欽定四庫全書
　西河集卷一百七十八
　　　　　　　　　　翰林院檢討毛奇齡撰
　　七言律詩(五/)
　　　長安雜感奉和髙陽益都兩夫子春游原韻
十年裁與計車偕
帝里蘢蔥氣自佳三省愧膺新薦引九河無復舊疏排
園花盡日開成幛江橘何時返渡淮秪為晩依丞相府
長騎欵段過天街
　　　二
紫陌丹山未易兼羇棲徒使嵗時添游魚欲逝翻吞沫
乳燕初飛只傍檐故國望成千里隔新詩裁作兩頭纎
及崖何限追隨意静裏曾聽解妙嚴
　　　得姜京兆奉天貽書感賦却寄
薊門相望一登臺尺素忻傳遼海來九百峰前雲散盡
十三山下雁飛廻
帝鄉草昧時方闢官舍沙寒晝未開為重陪京根本地
故留廣漢救時才
　　　二
麐符逺佩出闗東鄉信長從黍谷通行部早廻寧逺塞
題詩多在廣陽宫喇嘛水下雲間白韎韐花翻雪後紅
獨恨馬周應詔晩長安對酒與誰同
　　　枯梅生花和韻
横牕老幹久嶙峋忽見幽花剗地新殘蘚暗含紅蔕淺
枯苔生繡綠花勻湖山未許歸和靖谷口還應見子真
縱是東風能遍物却憐流滯幾經春
　　　七月廿一日
上御瀛臺賜宴汎舟兼賚文綺表裏蓮藕恭紀四
　　　　首
芙蓉便殿接蓬萊秋氣新從太液廻篽苑
賜來三島宴瑤池捧出萬年桮隄長畫鷁銜波轉水面
金鱗入饌來醉飽載歌臨抃舞尚餘湛露滿罇罍
　　　二
滄池詔許汎仙槎雲際廻看
帳殿賖畫􁑿開時翻桂槳琱臺深處見荷花衣光翠落
波間練纜色晴分海上霞游盡蓬瀛千萬頃金盤親嚥
棗如瓜
　　　三
玉虹髙駕啓朱函早見瓊林有
賜緘幸拜㡛人新鳯錦渾忘學士舊鵰衫攜筐入白煩
中使束帶簽黃署細銜欲被縷絲
恩莫紀五緵十䌰倍摻摻
　　　四
上林賚菓減封題藕節蓮窼乍出泥鎬飲已歌蒲與藻
柏梁羞賦栗和梨槃留白雪遮羊胖盃覆青銅散馬蹄
(蓮名馬/蹄盃)三載金門沾湛久今來誰敢厭茹藜
　　　雲間曹玉少五十(五月/一日)
燕市忻逄鄴下賢髙軒重見綵弧懸游同荀況經年久
(荀卿五/十游齊)生在田文五日前蓮葉裹書還幕府榴花當燭
照歌筵何時海上尋仙去與子相期三泖邊
　　　送陸使君出守思州
彤幨萬里使羅施路入湘門春到遲金齒再開蒙氏地
銅符初下長官司蠻溪馬度天邊繘番戸龍迎雨後旗
此際炎荒行陸賈牂柯南去使人思
　　　禱雨
禁苑銅池散綠陰
鑾輿親禱泰壇深
九重自有回天力四海寧無望雨心日下土龍鞭麥隴
風廻石燕舞桑林
盛朝霑德如甘露何用巖阿起夕霖
　　　為朱使君節母費太君旌表建坊贈詩
女陽亭畔婺星懸喜見髙門有賜旃大節宛垂千載後
遺孤生待十年前陶家坊為延賓建韋氏書教阿母傳
誰似使君懷祿養至今猶誦白華篇
　　　劉民部尊人入鄉賢祠
曽坐臯比授一經騎鯨飛作斗邊星伏生故享鄒平廟
劉向應祠尼父庭黍進蜼卣成式穀香含鷄舌見寧馨
須知享祀從殷典不在旗常早勒銘
　　　金生西行
金城萬里惜分攜仗劍爭看洗鸊鵜偶訪傅𤣥來隴右
頓從柴紹出闗西胭脂嶺下河流駛鳥䑕山空木葉低
前去臨洮知有意新詩應向馬頭題
　　　贈直𨽻分廵呉使君(使君司通省刑法驛傳係/崇禎朝興化相公之子)
京門右鑰鎖重鐶幕府猶開鉅鹿間部吏逺趨清苑路
廂軍近控瓦橋闗提刑位出三司右擁傳人從百譯還
好繼前朝名相業外臺節制本清班
　　　别陳生赴濟南幕
欲上旗亭多所思燕闗惜别暮秋時十年書隔陳琳幕
幾度車過董相祠岱頂尚留天半賦汝南曾和雪中詞
春明此去如相憶須記宫牆碧栁絲
　　　趙中丞開府兩浙
新開幕府壓江濆彈事中朝重惠文禹穴豫呈金檢冊
浙潮初罷水犀軍殿前露簡看如雪梱外霓旌盪入雲
何幸東南煩鎖鑰嵗星重傍斗牛分
　　　二
文臣節鉞古來難况復雄闗似奠磐南省坐教中憲肅
東甌開後外藩寛
賜衣真見鸞文曜避路猶驚驄馬寒莫道還臺鄉思逺
故園金碧在長安(開府京邸有金碧園擬金/馬碧鷄之勝思故鄉也)
　　　贈瓊山令
金徽初試韻初諧萬里南天渡海涯茂宰自能瞻貝闕
漢家無復棄珠崖陶公山獻波羅税黎氏腰懸瑇瑁靫
肯向炎方重回首春花早寄日南荄
　　　丁驃騎赴登州靖海衛有贈
初拜輕車駕上襄梨花先㸃綠沈槍營連北鎮沙門逺
劍指東牟海路長充國定能籌轉運孫臏故自守都昌
閑來莫向闗城射恐有鄉書寄雁行
　　　沈萃址入蜀
徒聞蜀道上青天誰識臨卭有令賢曉店散書綿竹頌
春帆髙送錦江船五丁道可通金馬萬里橋難聽杜鵑
應念紅閨相憶苦莫教人滯酒壚邊(沈君内人為/閨秀祁湘君)
　　　靖海侯德配王夫人生日
龍額初傳邑號新百年長遇帨堂春銅屏射雀留神臂
玉軸裝花寫誥身觴獻蠻姬銜翡翠閣前夫婿畫麒麟
麻姑莫問蓬萊水環海今來已絶塵(時臺灣/新破)
　　　二
二月花明玳瑁樓藁砧今日果封侯瑤池宴已通三羽
横海軍還領十洲綵翟翻衣奩影動金泥拭匣鑑光浮
當筵儻進如川頌試看滄波萬里流
　　　送春日偕同館諸公集張毅文太史宅分得毫
　　　　字
御苑纔開露井桃春光又復去東臯肯從盃底辭􁰤淥
且向花前換苧袍天半結雲催夏雨座間騁辯析秋毫
傷心九十無多賸指下薰風莫漫操(時榖文于酒/闌鼔琴故云)
　　　滇南大捷志喜四首
幾曲鐃歌奏太清樓船無復戰昆明三川終破呉曦壘
八甸重開莊蹻城神䇿新軍横鐡渡蒲蠻舊版擴銀生
天南萬里烽烟靖從此
台階一望平
　　　二
龍川闗險控諸蒙銅柱當年紀戰功青海故能通徼外
彩雲仍自見南中前軍夜入擒元濟降將時無似竇融
江畔金沙堪洗甲木瓜花映綠波紅
　　　三
虛象滇陽習水犀窮猿何處覔林棲金城但築盤山下
玉斧長刳大渡西露布馳來真倚馬
赦書頒處喜銜鷄南人自此應無反安用徵兵過五溪
　　　四
星垣振旅拂旌旄南詔碑前解佩刀大將兵摧神石裂
長官司據麗江髙俘成
宗廟看陳矢凱獻
端門有賜袍金馬碧鷄如可祀王襃拜使敢言勞
　　　顧侍御生日
執法星髙麗碧空綵弧初絓柏牀東名標柱下三台近
人在香山九老中春雪尚餘霜簡白朝霞長映繡衣紅
金門倘遇東方朔莫道花間好避驄
　　　二
九霄獨坐重臺端共看鵬飛簸羽翰烏府自頒王儼敇
豸衣重領杜林官封章曉入清宫肅甲子星週法曜寒
幸值
聖朝多雨露不須仙掌潄金盤
　　　題陳生博古冊子和王司農韻
春暮楊梢解刺天碧幢閑使鬬茶錢風流只記張思曼
朗鑒何如顧彦先鐘缶燒殘還自弄蟲魚註缺不須箋
燕臺雖少探花㑹也有柴車到集賢
　　　夜飲
提壺不上曲江頭學士官居對殿樓長樂鐘當晴後響
短連酒是夜來篘(宫中廊下酒家/名長連短連)園蔬不厭茭菁薄筵
燭將低菡蓞收坐近西軒看月上有人花底笑藏鉤
　　　金古良將歸
春還凍澤未全消又見東風入栁條好友最難燕市别
思歸翻恨越江遙才髙逈若雲中鶴興到塗成雪後蕉
(古良/善畫)但使官湖能乞與相期應在馬臻橋
　　　胡廣文之任温州
中原十載共爭雄此日方傳吾道東落筆賦成天闕下
横經人待射堂中芹絲到處依池碧芝草生時映帳紅
但向吹臺尋故磵可知甌越舊來通
　　　秋日早朝
宫井鵶翻露未晞輕寒先入侍臣衣玉罏香散朝成靄
金殿花生夜有輝鳯輦陳階銜翠羽馬􁀙傾椀賜珠璣
(每朝畢各/坐賜酪)自慚陪從無文采空見蛟龍繪兩旗
　　　宗藩輔國將軍博公同滿州徐翰林並以詩見
　　　　寄依韻和答
小院含商暑未除終朝乗馬尚斑如懷人漸近三秋節
佳句忻傳兩地書病起渇逾梁苑客夢回思逐賀湖漁
誰知興慶坊邊月猶向城南照索居
　　　七夕用前韻
秋花裛露被東除月殿穿鍼巧不如向夕慢陳庭下菓
連年悔曬腹中書寒歸金馬愁仙吏水漲銀河笑澤漁
思煞故園機織者晩來長自對門居
　　　贈椒園和尚
甘泉西上敝琳宫中有髙賢似逺公説法不離雙樹下
置身長在五雲中平臺花氣秋來迥御苑鐘聲夜自通
獨惜裴休難問道空搖珠轡日華東
　　　送姚聚中還湖州
楊栁河橋送客還十年詞賦滿江闗髙門自啓菰城曲
佳句猶留松石間(有松石間/詩集行世)下若人逢花􁘼鞢前溪風
定鳥綿蠻上林春色年年好不用端居賦采蕳
　　　上已易園修禊奉和益都夫子原韻二首(時陪/游者)
　　　　(皆同館前軰/二十八人)
曲江修禊已三年勝飲無如栁下偏地曠儘教油幔接
溪廻不礙羽觴傳㳂隄草向春深發夾路花從雨後妍
陪得蓬山舊仙侣到來滿座盡雲烟
　　　二
良㑹何須絲竹偕春風此處逺塵霾東流水色清堪戀
北地晴光淺亦佳髙栁隔簾抛粉絮新蒲刺水簇金釵
洛中禊飲年年事丞相同行豈易儕
　　　張梧南還
秣陵憶别十年前帝里相逢倍黯然玉案未酬新綠綺
(時貽我漢/玉未報)柴車還褁舊青氊花開曉店迷行騎栁放春
門慘别筵此去但能隨謝尚不須頻上估人船(時隨陸/少叅歸)
(江/南)
　　　二
青郊綠草散平蕪别路愁聽谷鳥呼幾見戴逵還剡舍
重看李白出當塗難兄三載仍留粤(謂南/士也)賢主千秋半
在呉欲典朝衣餞歸客杏園東去酒誰酤
　　　奉和扈從登封應制四首(有序/)
　時維肇甲候屬升辰承六幕之清寧慶三能之效順
　翠華安指東都望幸多時綵仗將臨夏諺為歌已久
　因整恊時之駕先酬肆覲之觀鈎陳簡肅無煩五校
　蘭錡柴望精禋不事三壇茅脊所過祀名山笑玉檢
　探符之陋隨時省方俗斥金泥封事之繁惟是問族
　之貞淫間修五禮就民相慰勞暫遍羣神聿開千百
　年未有之恩頓釋七十君厯傳之妄念兹輸輓築楗
　石以塞决河攬我提封登髙丘而望逺海謹誦卷阿
　之什䖍賡將享之章才慚應劭難傳西漢官儀職本
　蘭臺敢效東封著頌
嵯峨方嶽望東廵何幸天門扈近臣磴道曉雲廻海日
石壇秋草遍山春鑾旗翻作中峰電鄗黍祠還上畤神
千載玉泥留檢處今來沾盡屬車塵
　　　二
帳殿重重倚障開山呼相應似鳴雷九旗總向巖邊出
萬乗疑從天半來升氣下窺青檢合禋河西眺白龍廻
盛朝功德真難紀勒石慚無作頌才
　　　三
東方雄鎮䕶神京豫日
宸游減禁兵霜繞幔城嚴未啓花開輦路笑相迎晴看
御馬林間度夜聽天鷄海外鳴九㸃齊州渾一望可知
六宇正澄清
　　　四
鈎陳羅列動星文佳氣蘢蔥繞
聖君騎接百靈巖曲穏龍躔三觀嶺頭分春還个左乗
青輅時見封中起白雲問俗省方千聖事百年父老幾
曾聞
　　　潘生南歸限韻
秋雲夾日雨雪雪游子將歸轡重銜别曲慢調新綠綺
征衣還著舊青衫亭廻通潞看題壁家近前溪認落帆
若賦閒居肯相寄雁鴻千里不須緘
　　　二
南湖水盡見菰茭愁向青門折栁梢曉雨送歸梁上燕
秋風吹動海門蛟河陽官閥同潘岳鄴下襟期似石苞
盡日天街同對酒能忘出宿在東郊
　　　長安中秋
朝廻晝漏報新晴坐待金波灔㶑生闕下芙蓉開旖旎
樓頭鳷鵲見分明當軒河影經秋白傍苑砧聲入夜清
手把醁􁚐愁未倒醉來恐起故園情
　　　二
西風吹葉下金溝海畔虹生雨漸收庭樹影摇冰鑑冷
筵花香入玉杯流天街燭散千門静碣石雲開萬里秋
為侍講堂歸騎緩晩來東閣重淹留
　　　湖南丁中丞生日
三湘重鎮古羅田萬里星沙啟幕蓮才過庾公還夏口
人如王濬在西川浯溪伐竹當蓬矢蠻郡椎銅作酒船
指顧弧南將啟宿崧髙長頌五雲邊
　　　送沈五栗士本進士歸里
同研淡墨註髙名騮馬雙騎出鳯城衣栁漸逢宫巷曉
看花剛及御園晴開來榜目誇龍虎歸去川原見鶺鴒
一自容臺陪宴後蕭疎長負故人情(是科予分闈/同宴禮部)
　　　寄河南驛鹽道
三河節鎮擁朱旗鳯詔新裁五色絲萬竈授鹽齊仲父
千秋置驛鄭當時開牙艮嶽飛雲斾行部梁園奏雪詞
欲指冰壺遙作頌由來清德畏人知
　　　贈送洪使君巡撫江南
中丞初拜
璽書行獨坐南牀舊有名此去開藩跨建業臨岐
賜宴在端明襄中羊祐方開府海上盧循早罷兵千頃
烟波環震澤看來不及使君清
　　　二
巖疆瑣鑰重呉中萬里車書澤國通侍御呵來驚赤棒
元臣饗後賦彤弓平推庚甲王程緩
上念東南民力窮特賜九花天廐馬瀕行莫認舊青驄
　　　金鎏南還
把臂京華又一春柴車欲駕泪盈巾戴逵豈是王門客
阮籍終為林下人到處題詩銷旅寂行無餽贐恨官貧
河橋相别知何幾白首垂垂總是銀
　　　二
相期同返舊巖阿豈料君先䇿去騾老入侯家猶謾罵
醉辭燕市重悲歌收禾嵗晩鄉田少落葉風吹客路多
只有雲間沈學士長懸一榻待相過
　　　寄閩中提督張君
西平勲伐冠雲霄特簡趨庭領騎曹烏滸降旗迎谷永
文臣拜節重韋皐島中盡𨽻新開版腰下猶懸舊賜刀
不道西清頻入夢到來還隔海門濤(時予客/福州)
　　　秋祀社壇候
駕
秋行陰祀詣三壇仙掌髙垂玉露寒百辟奉璋迎仗外
六龍扶輦下雲端風廻天半聞仙樂夜見星流繞從官
一自太和初獻後愧無金奏頌咸安
　　　書王舍人冊子(舍人為内廷供/奉賜宅西内)
仙池中禁杳難親解玉坊邊一舍人詞出
御牀封過宻衣從宫鏡照來新花前白事先東閣斗下
丹星近北辰虚薦雄文似司馬有誰還賦上林春
　　　奉陪李學士禮玉皇閣醮壇同胡編修袁舍人
　　　　顧孝亷即事
玉皇案下舊仙官親捧琅函禮醮壇受事籙呈三殿切
步虛聲徹九霄寒朱輪滿院皆雲侣丹竈烹泉有露團
賭墅圍棋渾漫興今來俱作洞中看
　　　題方編修健松齊詩限爻韻
名園幾度罷誅茅猶見長松翠影交太子有城頻在望
方干故宅那能抛欄邊蘚斷驚虫蝕石上泉流為馬跑
誰識桐江風雨夜尚留龍吼聽櫹梢
　　　二
緑野園林枕石嶅(編修為崇禎/朝相公之孫)風光佳似孟城坳七株
偶向巖間植百尺翻從雲外捎如此江山龍未化舊時
林木燕曾巢(地曾經兵/燹故云)平泉多少丁寧意肯向金門戀
斗筲
　　　送平將軍守建昌衞
龍驤銜命重南征閫外蓮花早列營豈有黄騶能䧟陣
忻逢白馬舊知名䕶軍臺接章山戍轉饟船隨下瀨兵
莫道元戎難就拜麻姑壇土築方成
　　　宋尚書新進太宰
初裁九格掌人倫三典名曹踞要津司列位髙紆紫紱
長名榜定勒紅銀廷推徐勉真清士朝有袁昻是正人
欲問開元新相業梅花先報鑑堂春
　　　二
台衡久已冠文昌啟事嘗登帝座傍褚炫端居能節儉
崔生用士總剛方賜來金鑑含霜薄懸得珠繩引宿長
愧托清流陪後乗時從畫省借輝光
　　　送漳州胡别駕還郡
漳南上佐計車旋携手京門思黯然别榻尚施花嶼側
佩刀重掛栁營邊行時馬傍春雲曵歸見珠飛海月圓
誰道清亷少人識胡威譽望正當年
　　　施二公子歸里
楊栁河橋㪚曉烟相携苦憶十年前洲邊講學逢官舍
燭下題詩對客筵驛路計成新歲月江南歸向暮春天
還家若問青房李朱仲園頭未賣錢(太夫人命以/李熟為歸期)
　　　依韻奉答益都夫子見寄之作時夫子以禪語
　　　　開示故及之
空言詞賦擬相如豈有文章重石渠國史未成羞碧檢
越人何意戀朱餘從知白馬原非馬不用騎驢更覔驢
數日朝㕘都廢盡只縁新接冶湖書
　
　
　
　
　
　
　
　
　
　
　
　
　
　
　西河集卷一百七十八
欽定四庫全書
　西河集巻一百七十九
　　　　　　　　　　翰林院檢討毛竒齡撰
　　七言律詩(六/)
　　　康熙十七年十月一日大學士索額圖明珠奉
上諭各大臣題薦才學官人除現任員外著户部帖給
　　　　俸廩并薪炭銀兩按月稽領感賦二首
宣平初啟儲才賢便向金門拜賜緡烏節稲頒高廪俸
紅籮炭凖大農錢花攢印帖看成錦日照絺衣恍挾綿
誰道舊時含糗士還承介鍚在昌年
　　　二
公車通詣近三臺月俸旋教計部開
御牒宛從天上落
皇恩高向日邊來饔錢誰是張安貴索米慚無曼倩才
咫尺光華將啟旦敢言遲暮答涓埃
　　　午門謝
恩恭紀
嵳峩閶闔啟雙鐶
帝闕遥看綵仗班伏地敢違階咫尺瞻天只在殿中間
楓門劒佩朝方啟草野衣冠拜未􁌫但愧
聖恩無可報遥呼萬壽指南山
　　　荅景文上人過贈原韻
三月春江初上潮浮杯何處渡來遥莫嫌陶令眉頻皺
猶喜豐干舌未饒妙偈不從禪誦得薰衣時把佛香燒
願君長在山隂住勿使中軍遠見招
　　　王明府之任零陵
瑯琊才子厭承明萬里遥分有庳城白日吏來花下卧
感時泪向竹中生賦完莫笑陽城拙操潔無如鈷鉧清
湘口題詩能北望雙鳬飛處是神京
　　　陳君六十
樟亭十里比柴桑中有高人引興長白帢曉披花露滑
紅泉春洗藥苖香門迴髙駕同孺子庭下監州類季方
邀得麻姑頻貰酒相看猶是舊餘杭
　　　奉餞汪春坊同年請假覲省還里二首
裁向東朝作從臣毎因問寢倍思親髙堂豈易沾三釜
長假何難請十旬(唐長假以十旬為滿/所謂十旬休暇是也)閭左枌隂虛閲
嵗關前草色暗逢春如何白首懐歸客猶作青門飲餞
人
　　　二
初頒儲册下銅扉暫借朝衫作綵衣九列尚需三度轉
十年能得幾時歸江魚午饌烹嘗美慈竹隣墻過未稀
苐恐曾參冠不定禁林重盻早烏飛
　　　贈邵吳縣
平原邵續舊知名筮仕能分閶闔城甲第早膺三禮貴
郎官上映一星明車過樂圃鸞初下綬拂金昌花正生
遮莫東南烽火近吳門尚有水犀兵
　　　岳州大㨗奉和高陽寳坻益都三相公喜賦原
　　　　韻六首
荆門露布揷雕飛聞道雄師己合圍下雋地翻留後斾
洞庭波洗戰時衣軍分五壘眞無敵峒阻三苖何處歸
况有樓船横浦入天南誰不望明威
　　　二
湖湘冦盜本螽飛連破平江似帶圍夜水暗驚流劒影
春花偏喜揷弓衣人收赤子安軍鎭地入黄陵近姊歸
但得東山堪勞士􁱷教零雨誦伊威
　　　三
七校縱横盡佽飛紅鞦新束馬腰圍熊羆但計踰銀甸
蟣虱何愁生鐵衣羅子收來忘北顧楚軍散盡想東歸
零陽此去降幡集何必彊兵出武威
　　　四
日望巴東鵝鸛飛江陵種柳漸成圍提兵眞入移綃幕
叩馬相迎有布衣三奏㨗書當甲始全軍振旅在春歸
從來廟算需賢相况復詩傳翟子威
　　　五
桃䖝誰道善拚飛
帝命原教式九圍尅日將軍齊捲甲連年
天子自求衣葭還舊律知來復芭滿新田嘆曰歸從此
征駹與朝笮敢言咫尺見
天威
　　　六
禁旅中兵總射飛長驅肯作掩羣圍行營夜襲藏刁斗
轉戰春生換韐衣王濬乘風能越險姜維有志亦當歸
裒荆自古需罙入誰道
王師不在威
　　　張方岳廵撫閩中
來從奏計待鳴珂去路黄旗載駱駝斗北驟頒新筦鑰
天南重整舊山河建溪雲樹開藩逺閩嶠山花入幕多
身到九仙須對酒年來東海不揚波
　　　夜集俞明府園亭次其小阮石眉原韻
名園竹樹夜蕭蕭閒對清樽向午橋屋角暗星疎帶雨
欄邊流水曲通潮當筵酒暖杯頻瀉促坐談深燭易燒
最喜君家饒二阮相從林下且招邀
　　　丁民曹分廵贑州
河橋柳色映雙旌萬里䖍南好計程畵舘望郎初奉使
建安才子舊知名樓船浪逐灘聲轉幕府花含瘴雨生
他日鬰孤回首處待君還賦泰階平
　　　與汪廣文
講學河汾年又年長安相遇見華顚空囊尚載田何易
沽酒曾無司業錢絳帳經傳燕市曲青袍草映御河邊
金門萬里雲霄近莫問滄江有釣船
　　　荅贈萬州學正何君見贈原韻
慢將春酒瀉郫筒金錯長懐嶺嶠東帝闕上書原有意
王門操瑟豈難工人閒居傍支公鶴(時寓報/國寺)馬瘦行如
鮑氏驄謝汝容臺能薦士風流還著玉堂中(時分闈廣/西其門人)
(有入詞/林者)
　　　九日登善果寺後毘盧閣示同舘諸公
清秋黄葉滿林臯佛閣層層散白毫千里有誰還望遠
十年此地再登髙香臺露下翻萸葉茗椀霜融沃筍膏
誰道初衣難再着晩寒猶覆舊絺袍
　　　送何岱瞻還江隂覲省
薊門楊柳弄春晴欲别翻憐邸舍情春汎白波分琖盡
夜來紅燭照牕明西郊草映寒袍色東閣梅傳舊句名
此去澄江若相憶延陵城下暮潮生
　　　二
春城花落己埀條萬里江關去路遥别恨直追申浦棹
離人初上御河橋筵前白帢留應少臺上黄金望欲消
只恐河陽方覲省便隨敷奏上丹霄
　　　平原道中示仲山諸同行作
客路秋光最可憐平原風物更蕭然山橋度馬雙流逈
野店留人一榻懸酒斾碧埀丹棗下廟門紅閉綠楊邊
却因顧陸相從晩毎欲聨鑣未敢前
　　　征南大兵乘勝收復長沙奉和高陽相公原韻
　　　　二首
戰艦横江蔽鬰姑材官百萬盡彎弧新收岳麓時移障
遽襲湘潭夜渡湖白馬關前鳴鼓角黄陵廟下禁樵蘇
天南指日銘功遠何必牟彌布陣圖
　　　二
南征彍騎本騰驤况復追奔似燎揚定遠自能摧虎穴
䕶軍今已下熊湘雲車駕處城頭暗露布書來盾鼻光
不信衡陽京觀美都梁尚有武成岡
　　　重陽後一日偕同舘諸公集黄編修新宅分韻
　　　　得秋字
新第重為九日遊黄花開徧白檀秋集賢有㑹思韋綬
買宅無錢贈馬周鴻雁盡從天際落茱萸還向酒邊浮
主人初闢西軒好且傍斜陽欵欵留
　　　贈王君
髙飛鴻鵠久迴翔何幸相逢在帝鄉上客盤餐留北道
故園花柳憶東庄平交世重朱公叔直道人推王彦方
我欲續成游俠傳為君重數舊高陽
　　　謬䝉益都夫子作六子詩見贈予居其一且落
　　　　句韻各叶本姓謹依韻奉荅并謝二首
嵇康空自友山濤十載深慚佩孟勞觀海始知環海大
近天渾忘戴天高書窺東壁驚三秘醴設西軒笑二豪
誰想芳洲舊鸚鵡尚䝉開鏁問竒毛
　　　二
豈有長鯨掣海濤重煩傾注過勞勞孝亷但舉桓公雅
子弟誰如龍伯高通徳有門争北靣朗陵故里在西豪
可憐未埽齊庭日挾刺徒生紙上毛
　　　奉和宗藩博爾都雨中見懐原韻
春街三月雨霏霏遥憶春星隱少㣲華舘近天開處宻
宮車盡日度來稀蘭分壠坡縈青幔水漲河橋覆碧衣
羞煞梁園倦游客凌雲未獻賦俱非
　　　飲高太史宣城㑹舘話舊有感和施侍講韻
但汎浮杯渡芥堂天涯四望總蒼蒼論文自昔同官舍
對酒何期在
帝鄉幔捲露埀天際濕燭摇風入夜來狂相逢不解相
思苦試看樽前兩髩霜
　　　二
宣州舊邸有閒堂匹馬相過晩色蒼愧我十年長避地
羡君四坐盡同鄉食甘莞菜知還健醉舞蓮花未是狂
漏下莫愁歸路晩天街凉月白如霜
　　　贈河間守
新賜幨車駕五騮銅符東領近皇州下車嚴似張平子
按部親于郭細侯上谷雲連滄海動南皮花夾衛河流
吳中人憶軍司馬長聴清歌繞郡樓
　　　寄贑南道丁使君
南行節鎭重分廵棨㦸初開贑水濵楊㒒不為徼外使
柴侯本是部中人褰帷風動諸蠻肅落筆花飛五嶺春
能向鬱孤臺上望遥遥京闕豈難親
　　　王給事分守浙東
東南觀察古諸侯按節明州與越州曲蓋賜來函德殿
高牙開近甬江樓西垣舊日能廷諍前路清風起棹謳
若問衡文嘉祐事㑹稽竹箭不勝收(使君曾/典浙試)
　　　二
攬轡登車慷慨行臨岐猶有贈鞭情百城久向車前望
十載長留殿上名畵閣入雲天漢近朱旗拂岸海潮生
伊予家在西陵渡門外蘆花相笑迎
上以久旱躬禱郊壇立霈奉和高陽相公恭紀原韻
皇雩練日宿蒿宮羽佾無煩召典同祗為三農祈泰畤
遂將六事告蒼穹龍行甽谷迎猶緩雲起封壇饗自通
旱魃歌成甘霤下湏知尹吉在西豐
　　　送錢刑部提學貴州
都官視學本含鷄帝里春風惜解携五衛兵踰關索嶺
諸生試待犵獠溪城連箐竹蠻雲暗巗畔芭蕉瘴雨迷
一曲湘靈應聴去龍荒原在洞庭西
　　　寄周燾
誰言琴氏好騎魚欲寄雙緘問轉虛坐客己傾江左泪
聞君尚在道南居吳中著有張融傳花下删成蒯子書
當日章安兵未起趨庭長得過甌餘(其尊人曾為/台州司馬)
　　　吳江陳啟源貽詩賦詶
十年道路愧㝠鴻長向吳江聴落楓畵舫未逢三若下
高門只對五湖東冠時著作超承祚滿地兵戈憶子公
何幸新詩能遠寄光芒百丈儼埀虹
　　　寄贈山東開府施君生日
東藩鎖鑰衛神京開府雄連七十城星斗喜從天幕轉
日華看向海潮生威行岱麓風彌峻操比齊河水更清
一介書生能建節當時曾見庾蘭成
　　　二
金笳開處動旌旄獬繡裁成鵲練袍賜履遠埀滄海闊
期門孤並泰山高全齊萬户争懸矢此地三公有佩刀
哲士挺生眞不昜肯教
聖主念民勞
　　　送徐二十二嗣定廷試南還
天安門啟控雙鐶
聖主臨軒䇿奏還老景去留存宦跡夏雲重叠類家山
城邊度馬人俱遠庭有啣魚鳥自閒他日論文肯相待
為君柳市重躋攀
　　　二
青袍裁罷謁公車徐樂原來始上書萬里敢嫌雲路遠
百年長坐夜牕虛固知道在難為報翻笑官閒未易除
思煞舊時同學者到今誰復共巖居
　　　題家司百聴月樓詩和益都夫子原韻
金梯不必問孀娥夜静猶聞水調歌穿槅碎投千片玉
當牕寒瀉萬重波榆含星影抛錢細桂入秋來落子多
自是凌雲遺構在不湏烏鵲更塡河
　　　陳掌院先生歸里
欒欒素蓋謝明光欲餞青門柳未黄祗為山濤將負土
故教劉覧暫還鄉啣車曉日當天井去路春雲蔽太行
咫尺東山勞
聖眷莫令同省久相望
　　　二
車前揖杖暗心驚數載金廬共侍情帝座儼臨瞻斗近
君行此去見星明韓山白鵲盈軒集濩澤丹芝傍墓生
若問趨庭湏學禮那能徒負后蒼名
　　　送裘侍御廵鹽淮揚
獨乘驄馬下江都夾道争看御史烏帝簡不殊李景讓
官山重見管夷吾臨行舊邸金章露曾彈新叅鐵面孤
飲餞都亭誰勿避可知獬豸在當塗
　　　施鴻臚以禁方見示賦謝
慢延三景叩崑崙碣石猶翻北海鯤未共馬生飡玉液
恰逢羽客在金門啣花鳥下青絲仗合藥人歸紅杏村
誰訝肩吾還入籍丹臺名姓本長存
　　　彰德别駕之任有贈兼詢吳文學
鄴下新推監郡豪漳河水色照青袍車前周景初題字
匣有王祥舊佩刀上黨雲連熊斾遠太行山盡雀臺高
城東肯問韓陵石何處文章少俊髦
　　　出沐即事有感
西郊出沐踐良辰回首京華又一春鴉陣噪來天欲兩
騾車過盡路生塵年前悔作閒情賦日出歡逢曝背人
自笑褉堂相别乆夢回還着白綸巾
　　　送平象九之任宜賔
夜郎南去使車稀喜見雙鳬𤏡道飛巴郡雪消來白市
蜀江花落覆青衣春田種秫抄雲起午夜横琴帶露揮
此去葉榆烽火靖掖門相望敢言違
　　　王時大授連江令
銅魚初佩度仙關拄頰時看海上山農畝課成螺蚌外
官亭開近荔枝間王喬豈嘆京門遠嚴助方平甌粤還
假使承明猶未厭鳯城柳色儘堪攀
上幸瀛臺登魚遍賜近臣恭紀和李相公韻
蓬池初獻范公鱗敕使分魚賚近臣銀鬛散飛瑶島雪
金梭堆作
御盤珍餐同豢豹揮刀爼夢逐非熊理釣綸欲紀
聖恩何所似滄波漭沆竟無垠
　　　二
九罭翻波躍錦鱗魚征無復税王臣天厨入夏猶頒鮪
海谷何時不效珍龜臛未和徒頷顑鸞刀欲下轉紛綸
江湖自昔相忘久誰道龍淵𣺌四垠
　　　周太史尊人明府公年伯六十來京師同館諸
　　　　公各賦詩奉贈和韻
三月鶯花滿上蘭藍輿迤邐到長安戴封故作西華宰
韓愈曾為嶺外官授册遠探金簡麗趨庭曉過玉堂寒
宮衣裁罷斒斕色猶作他時製錦看
　　　王光禄子舉茂才喜贈
舟山鸑鷟紫田芝江左青箱數世遺可但茂仁稱令士
果然王濟是佳兒下帷不計探花日在泮剛逢采藻時
猶記帝京來覲省當樓新授鯉庭詩
　　　二
東園日出露桃開佳信忻從鑑水來藻彩横天驚鳯翮
渥注墮地本龍媒杜林名閥推光禄漢室高文重茂才
祗為徳門饒世濟庭前早己植三槐
　　　春夜讌集益都相公邸第即席和韻同王舍人
　　　　陳吳二檢討徐林鴻咸清吳農祥三徴君暨
　　　　公子慈徹協一
夜啟槐堂近北辰偶來休沐藉人倫筵前杏炙燒脣美
庭下梅花刺眼新雅量儼臨千頃壑清談眞隔幾重塵
滿堂歌詠渾閒興何必乘槎更問津
　　　二
台階濶絶若參辰猶喜相擕邁等倫金檢祕書看後古
銅槃高燭照來新行觴久接荀龍譽舉座欣無庾亮塵
咫尺天衢珠斗近祗愁無力度雲津
　　　三
春蘭汎景見光風坐聴吹陽出六同日暖賜衣宮扇下
晩來置酒閣門東生徒雜列超桓傳巴蜀初開想竇融
金管暫吹羽舞後可知調燮在三公
　　　四
黄閣沉沉轉惠風柴車春夜許相同綸書早已頒池上
絲竹何妨載墅東舞袖亂隨燈影散歌聲細入酒花融
當筵親作來游誦不是周公即召公
　　　送周在都任濟南郡丞
肅肅秋風轉隼旟東行監郡綰銅魚時清且佐平原相
年少能傳櫟下書(郡丞為櫟下/先生季子)丹鳯飛時知賜璽青山
到處好題輿選人尚有難兄在(時其兄雪/客方候選)欲贈䖍刀思
有餘
　　　贈丁刑曹
初看鳯翮九霄搏敬禮由來重建安赤舘舊曾遮列宿
白雲從此䕶都官荷花結芾經秋豔棘木當㕔入夏寒
况値中丞開幕後于公門第舊來寛
　　　李沮東世兄由韶州太守移任寧波
重承露冕出燕關秣馬都亭霽色殷金轡乍迴五嶺外
銅符又下四明間行車春傍江南柳披牘時看海上山
隣部編氓懐世講相思長趂浙潮還
　　　寄山右方伯
太原行省領方州况復開藩在晉丘經國不湏搜粟尉
安疆重藉富民侯編圖户列中條盡轉餉船隨砥柱流
若問汾陰千載勝白雲猶是漢時秋
　　　馮二宿榮遷補國子監博士
槐市南頭璧水連馮唐待詔尚英年漢廷博士官雖冷
國子先生獨爾賢折角定教傾五鹿畵衣應早兆三鱣
花前載酒如相過可有東㕔月俸錢
　　　秦太史歸里
一紙黄封下玉除春風歸興動鱸魚才名久己傾同舍
筆札長驚跨石渠天上青簾新水棹樽前紅燭故鄉書
甘泉此日多詞賦莫更遊梁賦子虛
　　　依韻答和彌壑和尚長椿寺説法見贈原韻
騎馬宮門年又年思君長在率陀天因傳佛説來初地
悔拜天書出望仙下座有人裁問道空林何處好逃禪
當時王許山陰㑹不道重來闡太圜
　　　送沈客子還禾中
京門曉日動行旌相送河橋百思生三䇿未經投北闕
十年長憶在西平宮牆柳絮粘天白旅舘山梔入夏清
他日負薪能薦逹肯教亷吏抱虛名
　　　贈胡生
少年能讀九丘書入洛猶乘下澤車沐髪碧于江畔草
行文艶過水中蕖歌殘白石天將旦裁就青衫暑未除
前路秋風應萬里期君先作北溟魚
　　　沈殊亭處士自倡村居詩遍和成集其所和多
　　　　兩浙耆舊繙閲生感因其索贈亦用原韻續
　　　　成一首
水南水北總皆村何用辭家賦述昏烏有九苞方是鳯
鷄非三尺不為鵾投詩半是梁園客避地深于吳市門
滿目舊時朋好在慢將存歿句中論
　
　
　
　
　
　
　
　
　
　
　
　
　
　
　西河集巻一百七十九
欽定四庫全書
　西河集卷一百八十
　　　　　　　　　　翰林院檢討毛竒齡撰
　　七言律詩(七/)
　　　早朝和韻
端門高啟傍青霄待漏初廻金水橋綵仗暗排雙闕麗
玊階徐引一燈遙風飄御琯疑鳴鳯寒動朝衫許覆貂
只愧仙盤頻賜露(毎朝/賜酪)侍臣有渇未曾消
　　　下朝
鳴鞭退後皷鐘稀日上松杉鵶漸飛庭燭乍收遙仗綵
罏香猶在近臣衣蠻隨九陛陳琛去象駕雙輿負䌫歸
咫尺
皇威雖暫遠玊欄回望轉依依
　　　呉二東游
三年流滯薊門關歸路重游徐泗間逸駕豈能留駿骨
望鄉終自蔽龜山清秋醉向湖陵度落日吟從梁父還
他日滄洲儻相憶為予東望大瀛環
　　　寄昌平道沈僉事二首
軍都遙接塞門寛北䕶神京似奠磐舊衛尚持宣尉節
外臺方重惠文冠牙開雄鎭邊雲静幕映前朝寢樹寒
最喜子牟懐闕近日華高處即長安
　　　二
北門鎖鑰壯
皇封大斾朱􁋌間錡茸鐵騎不湏屯上谷金湯長此控
居庸朶顔故部安三衛袋帶新裝賜
九重聞道麟符分輦後登樓清嘯甚從容
　　　醉和任明府官署歌席原韻
申江三月暮春天入夜華燈簇錦筵官舍有情啣獸斚
客心無緖似鵾絃歌成三疊愁將變醉看雙娥使近前
多少臨卭仙令客問誰眞是馬卿賢
　　　春日偕諸公集梅花樓并食即空上人魚餐即
　　　　席和韻
不愛桐君與竹君毎看花發思紛紜風來水曲初生漲
雨過山頭尚帶雲醇酒早隨公瑾醉瑤琴願續惠休文
有魚堪作伊蒲供誰道行厨少苾芬
　　　陶君雙壽
荷花並蒂滿江潯並坐薰風鼓瑟琴記得述昏曾見志
最難却聘有同心青蛾一奏瑤華樂綵鳯雙栖珠樹林
終日題詩編甲子徴君吟過細君吟
　　　送杭州顧使若之任
彦先才地冠中朝新賜朱幡領六條井邑雜通甌海路
郡樓平對浙江潮花前試印開硃匣雨後行車駐畵橋
誰道薊門乘傳遠專城峻望已干霄
　　　壽張學士
早拜叅知領從班毎因清逹霽
天顔詞頭日判鸞扉裏軫上星明帝座間人到講筵餘
紫氣史成斷案若青山(時為史/舘總裁)年年寳樹埀弧月載酒
㩦花共往還
　　　唐公子授西安郡丞
春桐花發待鸞栖黄綬金章惜解攜秦地通侯誇上佐
謝家司馬重安西亭臨冀闕看承露車過嶢關却屏泥
公府家聲曾不改嘉名何必向人題
　　　餞長沙趙使君
湘州司馬汎星槎南雪消時好及𤓰虞愿舊曾官海上
賈生從此相長沙琵琶峰轉看迎斾橘柚洲晴待放衙
前上紫微如有憶春來應寄石壇花
　　　考功郎劉君主試閩中
啣命東觀海嶠雄風流裴楷著清通持衡自昔推司列
敏識于今藉考功萬選錢留浯海碧三條燭展洞蕉紅
閩王宮畔長春閣時有天風下至公
　　　翁使君之桂林郡
使君南控五驊騮萬里褰帷入桂州蠻地盡從辰嶺隔
郡堂斜見灌江流枇杷花發行苗部鈷鉧潭清記柳侯
此去建陵如戀闕晩晴時上望湘樓
　　　益都相公歸田後以冶湖汎舟作見簡且自叙
　　　　晨夕鄉游之樂謹依原韻和答成詩
南天從此罷樓船東墅時聞載管絃客至汎湖當雨後
使來授簡及春前歴長不記移花日税薄剛逢刈麥天
誰信太平元老貴竟同野稚餉炊烟
　　　寄贈黔南蔡開府使君
重移幕府鎭炎荒御繖曾經賜武昌入蜀路開韋節度
平吳功著杜當陽九隆爨税收青海四部蠻歌侑白狼
欲汎一觴何處見雲龍洲畔即瀾滄
　　　贈别邵明府左遷之蘭州幕
西上蘭州路𣺌漫參軍埀老遠之官故交綠酒傾來晩
從事青衫着去寒塞柳凋随車後落嶽蓮高入幕中看
上林多少鸞枝在誰道卑栖乏羽翰
　　　過江晤王甫白後旋有詩寄懐因依原韻荅寄
錢塘江上對門居絶勝河汾一舊廬入洛已經逢季雅
仕秦何必羡由余尋還高士廻通德記得思君在執徐
咫尺西陵風雨近莫愁論學少三餘
　　　蔣將軍輓歌
先生射獵早歸田門下重歌薤露篇曾破黄巾還渤海
何辭青塜象祁連文螭自繞新題碣櫪馬猶披舊賜韉
惆悵過庭蔣詡在方開三徑杜陵邊
　　　過姚使君寓樓答贈依韻
金　雙峙倚秋空迤邐尋君蕭寺中亭午薄雲方漏日
新晴高樹昜生風攜來圖史披將盡亂後登臨感自同
欲紀舊時監郡績請看杜牧贈姚公(杜牧之有贈姚/公詩見樊川集)
　　　寄李方伯
鶴繡犀鞶照錦茵屏藩高啟浙河濵關中轉運推蕭相
洛下軍需藉冦恂滿道官花方向日盤根仙李正乘春
賔門漸覺薇垣近幾度思君意倍親
　　　上海㕔事前枯槐再花和任明府韻
洛令原推任峻才春風長拂印牀開分田不用兼收秫
夾道能生半死槐紅雨潑殘新燧火黄花飛滿舊階苔
星精自應三台貴何必王家再種來(槐木為虛星/之精故云)
　　　送張學士給假還里四首
給侍昭文敢乞身十年華蓋鎭相親蹔從丹禁辭
明主要使滄洲識近臣私第慢教收祕笈還朝早已訂
温綸洞門雨後春風發仙驥翾飛總絶塵
　　　二
蓬閣由來多歲年此行未許遂歸田授餐還撤東堂饌
賜槖長攜内府錢擁傳春啣金勒淺登樓時見玉繩懸
還家總道家山好却訝蒼龍當晝眠(學士所居/在龍眠山)
　　　三
修文中禁許誰尋乍見鵷鸞出上林䟽入獨言親塟遠
慨焉予告
聖恩深城連百子思埋玉舟過三江笑鑄金移孝作忠
疇得似年來空愧接衣簪
　　　四
横門供帳傍春城况値淸明草又生中袐早詶圖史願
東山終有薜蘿情六筐瘞後猶登壠五嶽游時慢記名
祗恐
聖明懐望切海門潮上促王程
　　　奉寄錢唐梁明府
東垣才子興翩翩試宰錢唐年又年海日近從城闕上
湖山長在縣門邊陶家種秫分官釀吳女栽花傍訟田
只為愛聽絃誦好春來時有過江船
　　　田公子示詩却寄
公子才名冠帝鄉趨庭猶自逐龍驤觀書爾獨追𢎞正
結客人稱過孟嘗劍入斗邊雲氣盡文隨幕下海濤揚
何緣共踞胡牀坐一唱陽春大道王
　　　趙生為武城宰
銅符初綰濟河西此去陽平一望迷吳下高賢仍作宰
晉陽公子實封齊官淸養廐皆齋馬學至操刀好割鷄
當日弦歌如未撤慢嫌為政笑宣尼
　　　寄南豐令
軒綏高駕向南城江介時瞻列宿明自得獨孤為茂宰
儘教李覯作編氓壺中巖傍春雲曉旴下堂隨秋雨成
華轂朱輪相送後有誰專對在延英
　　　送錢編修歸養雲間
暫辭東觀返蘭幃相送青門望有輝國史預裁毛義傳
宮羅先製老萊衣前臨通潞當南浦為望干山啟北扉
顧去慈鵶歸哺早春來仍向禁林飛
　　　屠少府左補始興驛丞
南行且莫厭官閒梅尉高風好去攀傍舍不湏撝緑綺
開衙長自對靑山嶺隨陸賈乘傳去座有司農置驛還
暇日題詩尋玊筍丹砂正好駐朱顔
　　　奉和高陽相公初春入直喜雪原韻
東風吹雪滿重城錯認山礬散落英内府乘春忻有象
天街入夜静無聲珠光照海驚龍蟄玉粒盈田任鳥耕
但使三農兆三白萬方誰不荷生成
　　　二
粲粲瓊霄接
帝城羔裘重喜綴三英望添苑樹朝來色聽得宮鵶曉
度聲
闕下久淹東郭履山前誰念子輿耕難探相國憂時意
不是陽春和不成
　　　奉和高陽雪中下直原韻
雪朝下直快幽期控馬端門欲度遲雲葉擘成堤上絮
天花散作手中絲高懐自埽迎賔路雅㑹難傳禁軆詩
何幸玉堂揮翰早一時歌動郢中兒
　　　二
靑女便娟未有期春空冉冉下來遲霙連似把靑瑶屑
霰集惟抽碧藕絲發粟久從齊相請撒鹽終是謝家詩
連朝僵臥柴車客也和新聲付管兒
　　　餞宋員外使𣙜贑關
一軺分𣙜使南天正値都官拜簡年驛騎預呈候吏板
亭餐不用算商錢横江路出蒹葭外望闕心懸霄漢邊
只恐嚴關烽火近將軍從此駕樓船
　　　二
星旌遙指鬱孤臺春到雙江水自廻撾鼓喜君乘傳至
吹笳放客過關來厓門珠舶花前發海嶠金裝雪後開
借問開元丞相裔何時可賦嶺頭梅(員外為/相國子)
　　　同吳江俞鹿牀赴江覲臣蔡右宣閶門舟集即
　　　　席分韻是日送施分司還宣州
畵舫張筵汎水涯衣冠吳㑹集來賖近船歌散烟中柳
隔岸燈埀雨後花客至早吟江總賦人如夜過蔡經家
松陵高士相違久欲送宣州思轉遐
　　　雪中游張家園作
名園雪霽快追陪酒釃冰壺凍未開豈有瑶臺乘馬至
却疑雲漢汎槎廻樓高俯見雲千疊裘敝偏驚風四來
不信燕山方十月寒枝發盡嶺頭梅
　　　送東莞令之任
青袍如草鷊如緺萬里炎方去路賖縣斾乍迎嶺徼月
海田先種日南花獻來紫貝當輸稻收盡紅棉好及𤓰
滿匣印泥方照眼何湏句漏覔丹砂
　　　送益陽江明府
為郎上應軫傍星八月秋風過洞庭戍火夜銷平蜀路
官舟曉泊望湘亭黄陵過雨衣常潤白鹿啣花車未停
莫道攜琴高和少湘靈一曲暮山靑
　　　雨後小飲任氏草堂卽席拈句
草堂積雨未曾開霽色忻逢酒一杯風息草頭知礙竹
日穿葉隙見殘梅當軒野鳥横烟下滿案江魚堆雪來
自昔題詩傾四座何人不讓彦升才
　　　劉明府赴任南漳
陶令南行心自閑十三徽上綴珠殷名同星列丹霄上
操比漳流清漢間編户遠連龎統宅閒田長在卞家山
期君便作南游客極浦看雲共往還
　　　送周長陽之任
都鄉本是大夫才欲赴長陽作宰來官牒下迎吳㑹遠
縣門高向蜀江開亭留白鶴雲常䕶峽過黄牛水自廻
此去荆門争戰息江關何處有烽臺
　　　秋初從吳中歸値甬東葉天樂以詩下詢依韻
　　　　答之
杏子街頭墮寶鞭野橋歸路興騷然傾囊不載黄金賦
買酒還啣緑玉船别妓遠從花港外思君久在竹溪邊
(時天樂避/地竹溪)炎天衣褐無繇浣何幸攜來白雪篇
　　　二
吳中意氣贈歸鞭正値榴花似火然風過毎懐高士榻
月明初到下江船時逢乾鵲塡河曲㑹有雙魚寄海邊
只恐采蕭歌未斷相思還著九秋篇(余將往/都中)
　　　任四辰旦招賞芍藥和韻
名花初發日遲遲共對閒堂把玊巵紅白間來深淺色
參差開作短長枝嬌嫌日炙從遮幔香逐風生似解褵
一自洧川留贈返到今相顧眼迷離
　　　益都夫子生日與同門諸公共祝長椿寺飲次
　　　　奉和夫子首倡原韻
公府同師陸象先良辰高㑹法堂前慿拈麟紱環龍藏
敢謂羔裘藉豹緣誦去波羅聲習習醉隨海鶴舞仙仙
八千總是長椿酒好借花宮祝大年
　　　餞鈕明府赴項城
百里雷封始拜除衣縣錦帶佩銅魚久傳潘岳能為賦
豈有高柴不讀書露濯繭絲堪作縵秋來烏鵲解迎車
潁川自昔多循吏攬轡三河思有餘
　　　餘姚諸徴君六十并其内人偕壽
千葉荷花卷作巵客星山下看彈碁才名舊已誇甌越
甲子今還記義熙履道與人同繪靣深房有婦且齊眉
十年前與長庚㑹(五十時曾以/文與詞為壽)從此綏桃採未遲
　　　餞薛中丞廵撫上江
璽書新拜大中丞𤾂口高懸幕府旌水國星分吳楚㑹
晴㠶春上建康城九賔方集官僚長四岳曾逢江漢清
(由湖廣方伯轉/太常卿故云)此去儀同閒作鎭東南萬里正休兵
　　　恭祝李少司農夫子初度三首
煌煌㑹計佐天都薄海新歸一版圖唐世間稱中宰相
周官最重小司徒當陽武庫曹端肅李絳文名天下無
暫假春盤介春酒百年長此進屠蘇(初度在正/月下浣)
　　　二
甞陪華葢引崇班出長人曹鬢未斑圖為重農時再啟
門因却餽晝甞關纈袍舊領東堂賜文劍新從内庫頒
才捧百年觴欲進陽和頓逐探春還
　　　三
珠繩轉後物華新此際生賢似有神正度上元談甲子
(時嵗次/甲子)豈同下士守庚申庾開近賜春前酒户闢方塡
海外塵(是年臺/灣甫破)三載司徒年未老耆英未是㑹中人
　　　徐起部以小箱作枕函外裹以綺名曰詩枕自
　　　　題索和
高吟長臥鬱金牀暫借游仙當錦囊覆褓結成魚口襭
方函空似女兒箱開緘已覺通明遠得句偏教入夣長
行笈自來無袐事不湏衡論比中郎
　　　送趙侍衛弟出鎭永寧
早領鉤陳典禁闈為聨戎索出金微帳懸牙將新收鐵
篋貯
今皇舊賜衣馬邑營連環紫罽雁門關險傍朱旂辭朝
祖帳盈車轍誰道軍前揖客稀
　　　二
將軍出塞備才賢金殿承恩正少年宣府兵迎冬雪後
渾河馬渡夕陽邊垣間掣電知搖斾幕有飛烏為控絃
却憶侍臣同下直鶡冠長遇禁門前
　　　三
開平舊衛久休兵欵塞無煩更請纓𠂻甲露㸔銀鯉躍
耳衣風傍錦貂生時開邊障排雲陣夜擁灰罏畵地營
兄弟城陽輕此别肯教皇甫厭逢迎
勅賜瀛臺秋藕叩謝恭紀
延景門西太液寛秋登碧藕餉詞官蓮衣紅散丹臺影
蔤節香分緑水寒玊戺横陳驚雪積金門偃息媿泥蟠
空教三載相如渇長向仙人掌上看
欽簡日講官宣入
乾清門引見志喜
金殿𢎞開
詔集賢微臣何幸與陶甄恭聞銀蚪宣
宸禁恍見丹書出
御筵象繫未詮瑤册裏星文先繞玉階前桓榮稽古如
堪賞那數東京侍講年
　　　送何使君出守牂柯
亷范高風不可攀西行何惜路途艱漢家初闢犍為郡
太守能通瓦甸關喻蜀文章開百𤏡渡瀘風俗變諸蠻
從來叱馭忠臣事安用朱旗九折還
　　　二
刺史行邊析守珪青孤山險雜羗氐魚鳬盡處遮三峽
馬援前時過五溪部遠不辭穿赤甲官亷常禁採朱提
使星未許長留蜀幢葢還朝望豈迷
　　　金魚池聞笛餞陸大歸里并示其令子曾禹
水滿池塘酒滿巵平欄吹笛使人思賦成宮柳遮新埒
歸見園花落故枝(陸大時喪/婦信至)近岸錦鱗將掉尾摩天黄
鵠未啣雌還家賸有超宗在涕泪應霑華黍詞
　　　天安門頒詔
雙闕平明捲霧開
九重頒詔出層臺旛懸木鳯啣書舞仗立金鷄下赦來
彩櫝横時天宇豁黄封展盡
聖心裁䇿災本是賢良事何處還尋杜谷才
　　　送平驃騎出守東平
玉節新分驃騎營須句舊地重東平旌門時啟中都路
弓月秋翻海上城堠轉琱戈廻過騎漕來輓粟聽鳴鉦
黄山尚有遺書在東去寧無進履情
　　　魯太史歸覲
薰風六月漾芙蕖歸向東園馭板輿破闥暫飛蓬海燕
還家方饌賀湖魚裁來暑帔當宮錦束得晨裝是袐書
此處槐堂堪愛日待君重數八甎餘
　　　翰林院中舊有柯亭劉井井為劉文安定之所
　　　　鑿柯學士潛手植二栢建瀛洲亭以臨之李
　　　　西涯詩有云我行樹隂日千匝是也今遺蹟
　　　　尚存而其人已往同年尤太史過此慨然有
　　　　感遂成二詩予與施侍講彭編修陳檢討同
　　　　和其韻
東觀曾開玊甃寒後園鑿井笑劉安銀牀不負丹砂甕
金綆猶埀白石欄起草日添麻底潤覆桐秋老葉中乾
相看一片冰花鏡欲寄蓬山難又難
　　　二
瀛洲學士本重來尚有軒牕水際開地勝不湏通黍谷
名高從此近蘭臺簷前虛挹波千頃樹下閒行日幾回
多少登臨歌詠去問誰堪繼栢梁才
　　　陸明府之郟
初拜郎官汝水邊河魚秋上待烹鮮車驅宓氏攜琴日
地列周王定鼎年紅斾吏迎嵩外驛黄陂人種魯東田
十年同學方游仕手攬青袍思黯然
　　　送張太守之濟南
銜命東行海嶽秋使君著績在秦州(曾為秦州守/破賊有功)詔書
特賜楊承令竹馬新迎郭細侯衣覆黄金腰底綬花含
白雪郡東樓此鄉原有前賢蹟早晩應傳買犢謳
　　　寄蔡君七十
子尼埀老着青裙七十年來齒倍芬西塞巖邊誰是侶
南州座上毎逢君尋還宛委餘金字望盡鄉關見紫雲
羡汝趨庭方入對請纓闕下有終軍
　
　
　
　
　西河集卷一百八十
欽定四庫全書
　西河集巻一百八十一
　　　　　　　　　　翰林院檢討毛竒齡撰
　　七言律詩(八/)
　　　益都相公招集易園即席奉和原韻二首
侍沐東園載酒過春衣猶着故山蘿客來語燕梁間静
風定看花水靣多溪淺坐能埀釣餌日長歸恐爛樵柯
朗陵多少門生在欲共將車奈晩何
　　　二
碧柳春深始作花謝公清興正無涯琱盤翠進安胡飯
玊液香分顧渚茶亭向斷崖廻處補山因隔水望來賖
蓬池雅㑹知難再何必丘中誦有麻
　　　送友之萊蕪
曾共梁園賦子虛看君仗劒出青徐東封此日應成頌
北闕何年更上書驛騎曉過羊祜里亭餐秋食范公魚
暇時若向秦臺望莫羡淄川有計車
　　　何起曹𣙜使蕪關
鷄舌香含粉署郎司農官屬日華傍鳴呵初下神霄逈
撾鼓纔聞吳㑹長幕下和衡飛燕雀關前清興對滄浪
南行不厭袁宏放恐有商船詠夕陽
　　　送劉使君任江南提學
儒臣啣命出文昌手握靈蛇比夜光公讌有詩稱鄴下
高談名理重丹陽星連斗野純鈎現馬到閶門疋練長
但使元和能振俗起衰何止變齊梁
　　　題張舍人攜琴圖
羞將世事較雄雌白帢飄颻任所之為訪故人攜綠綺
長留清聽是朱絲橋邊納履貽書早海上乘槎探石遲
欲把鬚眉分影幛紫薇花下幾回思
　　　依韻和姚明府行縣作
出舍郊原雨未晴尚留芻秣餉南征兵連久藉均輸計
民在寧無撫字情花下載書追范寗桑間聽事想劉平
浦陽江畔春行遍何處題詩不勒名
　　　重陽後一日奉陪益都夫子游長椿寺兼送家
　　　　行九南歸同方象瑛徐嘉炎陳維崧潘耒汪
　　　　楫諸同舘和夫子首倡原韻即席
重覔黄花到法堂清談未敢效裴王偶隨卭杖來初地
恰送柴車返故鄉午飯伊蒲延供遠秋林落葉聼聲長
詩中談笑當拈示(夫子原倡詩有一談一笑皆/眞諦忘我忘人是醉鄉二句)何止琪
葩照四方
　　　二
禪關寂静淡秋容同向空壇訪舊踪去客欲隨雲外雁
豪吟驚起鉢中龍重陽小日猶堪賞(重九次日/名小重陽)良㑹他
年豈昜逢勿道遠行無所贈渉江正及採芙蓉
　　　送姜之琦進士還里
南宮試罷聼鳴鳩選入春關直到秋(是科九/月殿試)紅格獻書
崇政殿黄花開宴曲江樓同門先後題青雁歸路康莊
跨紫騮縱使蓬瀛身未到故鄉還近鳯麟洲
　　　和寳坻相公甘霖應禱原韻
南郊禱祀撤宮懸五畤釐官總告䖍雲起不需瘞璧後
雨來剛及昜衣前禋昇昊闕馨香合慶溢神倉黍稻堅
始信
聖朝無缺事何煩持鼎問蒼天
　　　魏使君之任建昌
車前八隊引鳴騶世濟三公是列侯(為柏鄉相/公長子)李勉未
經懐北闕陳蕃偏得向南州章山對酒官花曙旴水褰
帷錦浪秋退食稍閒能嘯詠麻姑壇畔有丹丘
　　　車騎將軍世襲三等阿逹哈哈畨一品夫人楊
　　　　母嚴太君壽
當年都䕶出湟中曽佐平陽建大功玊軸久貽官誥紫
金箱猶貯戰袍紅
前皇賜爵標忠藎有子為郎以孝通此日高堂方設帨
關西佳氣正蘢葱
　　　喜金通至都復送之赴幕府次其留别諸子原
　　　　韻
日控驂驔下直廬重逢梁苑舊相如幾年裘敝驅馳裏
一顧風生咳唾餘天畔鴻飛秋後少宮前柳色晩來踈
研經才子還為幕何處堪移博士書
　　　沈宮詹六十
長隨玊輦侍銅樓併秩南宮位望優天上星辰方六度
雲間詞賦已千秋(宮詹松/江人)蓬書毎得
君王顧綺皓曾從太子游莫道承華裁咫尺桂山東望
本滄洲
　　　過上海訪鐸菴遠公不値喜遇曇英和上用張
　　　　宏軒壁間韻
㳂城何處問阿難行盡橋西舊井桓午日到門聴磬遠
春風吹水隔林寒閒亭喜見飛花雨高座剛逢渡海瀾
不信衡陽龎處士今來仍作旅人看
　　　答友
天涯轍跡本難同吳㑹車書一望通自笑求材虛冀北
誰知好友困牆東公孫未啟平津閣郭隗終開碣石宮
此際相逢能載酒肯教虛度月明中
　　　贈楊僉事歴任
貤贈册子
高文早已著瀧阡幸有雙螭帶露鐫碧檢千秋藏二袵
黄封幾度賁重泉野田春黍烏還哺華表秋風鶴未旋
相對荆門餘一水長因下馬泪澘然
　　　二
紫誥雙貤展孝思竁門重表色絲詞最憐駕鹿之官日
正是椎牛祭墓時百里舊呈丹篆匣五花曾賚白雲司
一從奉使羊城返何限
恩綸下鳯池(先從邑令行取/入刑部皆有贈)
　　　李黄門席看白菊
東臺高宴啟朱茵喜見秋花入夜新幾載風行能震世
一庭霜氣尚侵人屏環玉鏡流清影酒入銀盤簇細鱗
自訴曾為彭澤長燈前相對倍相親
　　　何生游贑州和見贈韻
重逢平叔聴清談金水河橋飲正酣緱劍幾曾彈薊北
書船將復上䖍南廬峰當嶽游成六亷水通江合有三
愁煞嶺頭花信隔春來彌望總烟嵐
　　　送彭生之大梁
才子相逢擁敝裘論文高㑹又經秋毎因擊筑來燕市
長是聴鐘在寺樓銅馬門高廻六翮金堤水溢見雙鈎
相如自有凌雲賦埀老重為梁苑游
　　　平生廷試還里
曾啟公車下早朝看君對䇿
御河橋筆含殿陛花千叠衣染宮牆柳數條海谷龍歸
暑雨散燕臺馬逐暮雲遙羡君前路秋風起八月應看
江上潮
　　　和倪生見寄原韻
西林木葉下叢壇百尺樓頭雁影寒執巻我方慚李薦
帶經誰得似倪寛吟來秋浦逢詩史寓近秦淮問酒官
相隔十年良㑹阻思君空寄綵毫端
　　　寧國莊太守
千里分符領上游彤幨皂蓋古諸侯共推莊蹻安南服
争似元暉在北樓行縣雨隨宛水暮搴帷花發敬亭秋
朝來綵鳯亭邊集認作鸞書下帝州
　　　和蕪關𣙜使君作
名曹峻譽重朝班特簡星車控九關計國已成桓氏䇿
開門長對謝家山千秋財賦農錢重萬里荆吳估舶間
著得五千文未半便看紫氣滿人間
　　　送徐二十二還蘭亭
十年蘭上久相依曾向空林講息機千乘幾能酬白璧
諸州無復薦黄衣棲遲京國仍龍臥歸去滄江有雁飛
誰想平泉舊韋楚到來文酒願俱違
　　　二
秋盡㝠鴻惜羽翰故人相别在長安樽前可念唯官鱠
(郎官鱠以/張翰得名)闕下難留是伯鸞前路斷蓬驚嵗晩還家收
稻恰天寒獨憐埀老金臺客長過青門泪未乾
　　　題同年王編修悼亡詩後
寶瑟初彈别鵠吟斷釵猶在井桐陰病教奉倩分來少
詩到黄門感自深月掛幔釘還墜粉風吹箱管昜銷金
玊堂修史渾閒事半臂何人贈藁砧
　　　七夕送陸大學博南歸時大有悼亡之信
共羡平原入洛游藕花閒値禁城秋公車人去雙龍闕
祖席誰登百子樓冀北有時誇買駿河梁何處㑹牽牛
送君情似金溝水多少東西不斷流
　　　秋日集曾止山寓亭分韻同無休南士
十載相思贑水涯閒堂何幸共啣巵秋來江氣含烟早
雨後牆陰下日遲斫桂燒成香在盎烹芹挑得碧流匙
多君長在臯橋住只效梁鴻唱五噫
　　　二
秋雨連雲覆碧幢座中豪客本無雙因翻鳬汁燒寒鼎
為看鷄冠傍小牕新曲早成慚下里故人移住在平江
慢嫌相對𤣥言晩猶有鐘鏞挺未撞
　　　奉送覺羅博問亭歸滿洲和其留别原韻
帝里春光遍海濆還鄉剛及雁鴻羣關連鐵嶺排靑嶂
車過蒲河起白雲險設早知藩衛重離懐多在御橋分
衮衣欲致東歸意素鞞歌來不忍聞(時問亭有/遷葬之役)
　　　二
南陽佳氣本絪緼龍種諸孫更出羣天府坦埀遼左路
日華晴見海東雲元良舊塞三屯合粟末支江五國分
負土餘情如戀闕元王詩句早相聞
　　　四月初八古雲和尚六十生日
大智光明照大千生同刹利梵宮前踏來江草當飛錫
落盡天花似雨錢六甲乍看廻玊歴雙趺猶自捧金蓮
那知迦葉相傳後重見昭王廿四年
　　　待庵明府生日和其自壽原韻
河陽清興自能豪不藉綏山食一桃闕下鳯書春後展
背間鳥爪夜來搔綵弧掛向吳天遠素縵操成郢曲高
但使故人能勸酒官齋何處不陶陶
　　　荅杼山干石二上人原韻
毎望㮙迦迥若神申江捨筏一相親空談欲度龎居士
佳句能過休上人野寺風來皆作雨客堂花落不知春
廬山載酒應難再偃蹇終慚歩後塵
　　　二
長途擾擾久勞神幸遇曇摩且自親布袋豈遺三世佛
祗園常坐二千人觀心石上應多日行脚年來不記春
遮莫禪門文字少嗟君詩句本無塵
　　　喜吳兆騫入塞和徐健庵春坊韻
少為遷客出重關埀老相逢京索間三篋自能銷壯骨
五城何處吊完顔高文竄後悲零落
聖世恩多許放還誰道混同江上水南流到海尚潺湲
　　　辛酉臘月奉陪益都夫子長椿寺飯僧説法即
　　　　和夫子首倡原韻兼示彌壑和尚
珠林高向帝城開臘月同登説法臺貝葉繙經龍聴去
天花作供鳥啣來深厨香積維摩饌小品籖投殷浩才
誰信經冬尋寶樹桫欏猶是舊時栽
　　　奉和高陽相公春集易園原韻二首
春陰黄鳥弄交交别舘濃花拆露稍丞相自開新石壁
野人空憶舊書巢草頭㸃屐含泥印柳外移亭接水坳
一自蓬池修褉早頓令陽氣滿東郊
　　　二
雨後春虹向日交長林擊馬玉埀稍臨塘水漲通魚屋
隔葉風翻見鳥巢謝墅不連朱雀桁輞川原有白雲坳
只憐抱病追隨晩燈火愁看接遠郊
　　　雪鑑和尚四十
如是於今不可聞入㕓長得利人羣攜瓢汲破池中月
賜衲披來嶺上雲八證好叅無上偈三乘總是悟空文
臺前寶鑑光如雪四十年來一見君
　　　南還候益都夫子未得過淄川謁唐豹嵓前軰
　　　　書此志懐
纔侻衣冠下集賢東行先誦泰山篇敢言客路逾千里
不到師門已四年巗屋未窺全豹隱柴車枉費一驢牽
淄河南去無消息回首般陽思惘然
　　　二
八口船從水次攜隻身旅病有誰依百年自命推王管
千里相尋愧呂稽斗傍中樞瞻未改堂因志壑望來迷
(豹巖所居/名志壑堂)驛亭多少踟蹰處隔浦銅鐎野店鷄
　　　寄郡守
故園東望毎屏營誰似東揚太守情連嵗只從花下臥
方春曾向雨中行賓來白帢當前滿官似青溪徹底清
十載金門猶未返悔予遲作一㕓氓
　　　朱法曹在鎬張州守錫懌徐文學允哲招赴曇
　　　　潤師西林社集和允哲韻
上人聲譽過高閑十里相從丈室間遂有晴雲開滬瀆
可知勝㑹重香山到來人喜逢三益入坐吾將問八還
載酒莫愁歸路晩杏花深處是禪關
　　　奉荅兖州司馬李廣寕原韻
使君車載五都珍谷口還尋鄭子眞岸幘自稱方外吏
江梅先報隴頭人政分民瘼愁班鬢書寄官齋羡等身
(時寄所著/文集十巻)記得南還相憶苦為君長挹甑邊塵
　　　劉琯南歸
曾從淮水託王孫深羡君家好弟昆三樹儘教留玉蘂
萬言仍自上金門春郊馬去天邊埒夏店人歸雨後村
當日東湖同醉處可能詩句壁間存
　　　送陳太士長興廣文
金臺作賦興翩翩又値西㕔典教年牀設戴慿新畵席
家餘子敬舊青氊鳥山迎向蒼雲外馬帳開當罨畵前
自昔槐堂通内外羡君此去近登仙
　　　北征同徐二咸清途中作
河亭雨後換征裾淮海相逢在道隅洗馬有情堪並轡
買臣無力可將車才高自著幽通賦老去難傳却聘書
借問同行舊徐樂漢庭對䇿果何如
　　　贈扈從作二首
詔蹕廵方輦路開詞臣何幸預追陪江淮日向千斿轉
海國春從萬騎迴肅仗久知通禁旅扈游終屬掞天才
欲覘此際横汾樂自有星文照上台
　　　二
東廵不止為登封槖筆猶能賦射熊郊野瞻天齊望幸
車書此日盡來同鑾回闕里尊行學河治宣房喜築宮
幸託屬車眞勝事輶軒何必採皇風
　　　贈田僉事
天南憲府領諸侯曲蓋朱旗擁上游越嶠賢聲推八察
漢朝相業重千秋臺前明鏡當犀燭海外青山見鳯洲
一自都官行部後閒堂長使白雲留
　　　趙比部母太君題旌建坊有贈
婺彩高懸曜紫宸朱門閥閲喜重陳太君名過陶貞烈
有子賢如趙德麟銀榜乍標東第顕金書長啟北堂春
當筵無數鳴珂客同慶花前戯綵人
　　　二
紫誥初啣下建章鳯毛長傍五雲翔慈闈親獻新裁幗
京闕還留舊養堂矢髦獨憐江草碧旌題高拂海雲黄
臨安萬户連閶闔從此裴家有賜坊
　　　酬别李漁村同年
久捧銀􁂭伴集賢開元舊事手同編官貧曾餉瑯琊稻
師在難尋海上船束篋草攜三舘外當門柳種十年前
還鄉倘憶山陽鍜敢忘音書寄日邊(漁村㸑食皆家鄉/轉粟㑹䝉分餉時)
(予出京門將特訪益/都夫子故三四云)
　　　王分司重使越州
重持玊節過江行比户歡呼襁負迎山半尚留元度宅
潮迴再上越王城訟亭人老棠猶在官道碑殘蘚自生
當日蛟門題柱處今來方奏海波平
　　　二
使君赴任似歸鄉况復江東引領長珠為再還逢孟氏
花從前度識劉郎攀車鳥雀棲還起臥轍兒童長未忘
(長上/聲)獨笑他時䟦扈者蓬萊何處問滄桑
　　　漫興
平明騎馬度金川右掖門高霄漢連曉雨荷香流太液
秋晴花氣接甘泉搖環馬度疑天上捧詔人來自日邊
徙倚承明休厭處東甌方値用兵年
　　　西林社集分韻得青字
西林高㑹勝蘭亭花滿禪關晝不扄露席坐當天際白
春衫換入竹中青馬從支遁迴金埒人共陶潜倒玊缾
落日申江相對晩十年空憶在滄溟
　　　上巳雨中陪益都夫子修褉萬柳堂奉和夫子
　　　　原韻
上已名園景物幽同來何必共羊求花繁故向煙中見
柳弱偏冝雨後遊濕鳥弄衣低復起晴魚吹沫去還留
臨流不用浮杯下碧釀沉沉滿緑洲
　　　二
年年此地静傳觴恍詠春風侍一堂談勝彩霞翻絶壁
坐看宻雨過方塘琱盤帶絮抄雲子蠟屐和泥渡石梁
隔岸空亭人坐處居然有閣似熊湘
　　　送朱徴君歸雲間
吳中佳士着單衣正及歸時白露微斗下三能長北轉
華亭一鶴且南飛關連曉樹烟常早湖偃秋荷花漸稀
到得故園收潦盡階前無恙釣魚磯
　　　二
西風㩂葉下蘆溝老去依然展蒯緱洛下競傳新月旦
篋中猶載舊陽秋店通古寺尋前宿路入平江訪昔游
帝里風光仍有待孟亭初築漫淹留
　　　贈吳禹定瑞安教諭
延陵才子建安名齋閣還留治事情賜席孰能逾戴徳
傳經早已重匡衡水從雁蕩分池碧雲起仙巖到座清
聞道安陽搴藻去至今尚有魯諸生
　　　奉荅吳寶崖見贈原韻
苦憶才名十載餘千秋相訂豈成虛燈前擬註延陵傳
(時寳崖為其/尊人索墓狀)篋底難忘季重書秋到兩湖迴客棹夜來
一榻對吾廬丹崖收盡人間寶瓊圃瑤林那得如
　　　贈沈廣文
吳興譽望在人間暫借槐堂啟素旃深夜月明題八詠
清池藻影動三鱣譚經尚繫桓榮紱貰酒曾無司業錢
自是文章冰鑑在當堦玊筍正芊綿
　　　贈天童曉公和韻倣長慶體
金粟山頭早化身杯浮千里渡來新傳心自許終歸漢
譯字何湏更入秦海上逢師俱在客座中念佛是何人
可憐不識東山路花落花開幾度春
　　　二
紫衣宣賜好披身山澤驚看禮數新
聖徳早能容道信辯才原不類蘓秦經凾入寺還䭾馬
海岸横梁且渡人莫道相從揮塵晩到來何地不生春
　　　依韻荅周副使體觀吳門舟次見贈(時將赴武/昌軍前)
昔年曾過分廵幕西上洪州與吉州今日再逢吳下路
可憐江月送江舟從軍不减周南郡佳句長吟宋子侯
此去戈船春正發武昌楊柳漫淹留
　　　酬别錢中諧進士和韻有感
客裏梅花開較遲臨行猶喜誦君詩伯喈自足稱才逸
李廣何須嘆數竒書有藜吹傳永夜衣邊柳汁想當時
寒風嵗暮平江棹欲别吳興思復思
　　　池陽官署初成索詠
池陽官舍傍林柯書巻閒開鳥雀過時見彩雲生渭北
春來花樹滿涇河吏緘印匣移文減客踞繩牀高論多
千尺露盤長在望漑成魚釜近如何
　　　宋比部分廵通永
神京左臂迤藩封喜拜天書出九重按日旌門開鉅鹿
當時節度重盧龍帷褰潞水波光遠版入灤田花氣濃
咫尺題詩肯相寄望中雙闕對芙蓉
　　　同姜京兆戯賦空梁落燕泥句七字限韻
紅襟烏帔慢相羊曾住盧家玳瑁梁壘破不因文杏改
泥殘猶帶落花香紅閨有婿愁難返翠羽啣雛認未忘
不識涎涎掠尾去可攜書信到遼陽
　
　
　
　
　
　
　
　
　
　
　
　
　
　
　西河集巻一百八十一
欽定四庫全書
　西河集巻一百八十二
　　　　　　　　　　翰林院檢討毛竒齡撰
　　七言律詩(九/)
　　　集劉選郎始恢新宅同李中允鎧丘檢討象隨
　　　　李侍講澄中黄徴士虞稷即席
永夜閒堂對曲巵蕭疎院落喜初移譚深不覺圍罏暖
炙美翻嫌下筯遲透壁暗風搖短燭開簾積雪滿高枝
醉來静聴官街皷猶似閻園酒散時(曾客淮陰赴選郎/閻園之集見七古)
(巻/)
　　　題石城蔣生西郊汎雪巻子和原倡寒字
同雲初度石城端載酒城西興未䦨幾㸃雁鴻塗去白
一船風雪載來寒平臺舊友工詞賦斷岸何人把釣竿
我亦剡川迴棹者今來同作畵圖看
　　　田將軍遷撫軍中軍
高牙飛隼接雙旟横海樓船總不如草檄未投几上筆
登城還却箭頭書分營舊將調金勒開府新銜下玉除
此際東南饒羽檄漢庭方召李輕車
　　　二
水犀戈甲滿錢唐尚有中丞新拜黄嚴助儘教開粤徼
田家原自鎭河陽三推幕府中權貴萬里戈船下瀬長
在昔請纓同有志相逢執策敢相忘
　　　德州渡河和徐仲山韻
曉發平原雞未號平明渡馬徳州壕天啣白氣東開早
水接黄河北去高霧裏旌竿搖客騎風前鉦鼔動官艚
當年戎馬經臨地欲勒遺聞惜佩刀
　　　二
客舘分燈瀉碧波遙看屋角墜星河關長草短知秋盡
水急風高奈渡何酤酒驛邊留訊晩題詩馬上寄懐多
嚴城晝閉烽臺熄愁見平船載駱駝
　　　宿繆氏園同姜京兆作
因瞻通徳過金閶暫憩雙泉舊草堂地勝謝安江上墅
人來裴令午橋庄畵廊山半迴花塢紅岫烟深接野塘
夜静市門堪貰酒不教明月負清觴
　　　送使之大梁
花幕初開藕葉紅離亭貰酒近新豐征車曉度燕南路
使斾時迴宋故宮越境有人迎郭伋同時入蜀想文翁
(時蜀新開有/同被使命者)夷門千古堪憑吊只在繁臺一望中
　　　白下遇吳山濤明府見贈有答
江城十月早梅開把臂同登江上臺落日烏裘寒未徹
清秋黄葉下堪哀西州路下停鞭過東冶亭前看劍回
十載追陪題和晩登臨須借大夫才
　　　二
長干精舍倚山屏邂逅重逢舊典刑望去石頭餘逝水
坐當木末最高亭劇嫌客路迴冬景須信郎官是嵗星
白下相從應盡醉暮鴉啼處不堪聴
　　　答喬侍讀同年贈别原韻有感
齊門操瑟總難工誰復相要到上宮史賾未經窺五志
官淹從此笑三同懐人望逐烟波起羡爾名埀奏記中
(侍讀以河患/奏對著名)幾欲還鄉難遽别長帆不敢掛相風
　　　二
舊院疎籬待手編乞身書上賜幡前不疑同舍脂車日
竟及東宮出閣年(時三月讀皇太/子出閣  書)江令賦情饒緑水王
維别業在藍田致身通顯尋常事切莫窮愁擬問天
　　　贈余生
高秋官舍井桐陰把袂逢君愜素心千里客游眞意氣
十年宦跡已浮沉湘中種黍還收玉門下搜材愧㨂金
(生廷試係予閲巻舊/例貢士試門下省)當日北山同臥者緣牆石笋看成
林
　　　寄江南觀察金君
登車攬轡乆澄清觀察江南舊有名開幕不離芳樂苑
全家只在石頭城簾邊海氣穿雲起樹裏江潮拂岸生
只為
聖朝刑措近故教召伯早持衡
　　　馮相公師歸後䝉寄詩問訊奉和來韻
毎從朝罷聴鳴鞭長頌康熈相國賢一自日星回海岱
頓令桃李失芳妍鴻飛未敢邀公覯蚿細何堪受目憐
但訪東山黄綺去莫教人誦採芝篇
　　　二
愛慕人皆願執鞭况逢致政是韋賢北山猿鶴看無恙
東洞薔薇開自妍太傅金為留客計右丞詩重想夫憐
誰知冶水漁舟發便寄湘中欵乃篇(公時住冶湖來詩/有裁將欵乃答鴻)
(篇之/句)
　　　姚監郡沈考功同過草堂有贈賦答
黄公壚下酒初紅拾得溪魚在釣筒方外謝生眞曠達
座間裴楷總清通因尋高㑹乘良日毎度𤣥言見緒風
異地相逢殊不昜莫教轉眼嘆秋蓬
　　　集宗藩博公恭壽堂同徐翰林王博士即席
掖門高啟日華居迢遞春風到綺踈素葢幸隨公子宴
朱函親授獻王書簾間五木燒金鼎庭下雙槐映玊除
抽牘自憐陪乘晩敢言詞賦比應徐
　　　奉謁陳中丞邸第有作
横江開幕擁霜鐔鍳物常如海鏡涵千里河山歸帶礪
幾年烽火靖東南迴看闕下翔威鳯暫借平泉解素驂
聖主自能勤拊髀不勞風雨發金函
　　　二
杖節巖邦賜錦貂河東兵革已全消陳蕃何幸推寒士
孔闓深慚薦
聖朝探簡雲封神禹穴開轅晴射浙江潮東山終慰蒼
生望黍谷盤龍未可招
　　　御試畢荅楊吏部見詢時予方病臂未愈
詔䇿羣才集體仁(御試時賜宴/體仁閣下)共稱
聖主得賢臣殿前已幸瞻天日腕下其如有鬼神對就
强顔隨谷永詩成脱手遜王筠試思左臂書空者可是
東堂折桂人
　　　奉别梁司馬夫子敬和所贈原韻
只合南山詠敝廬十年空復侍
宸居難忘柳下重開鍜但立蕉林為受書(師所居名/蕉林書屋)鎩
羽毎慙東觀鶴歸心如趂北溟魚春風一路吹行棹尚
有檣雲轉覆予
　　　二
緑水初開白鱧舟
主恩師誼總難酬登朝誰似韓忠彦故里難尋馬少游
文以漫成嘗受侮宦當拙退最為優獨憐衛尉方還洛
早有青娥泣墮樓(時曼殊已亡師詩有半載/哀蟬中夜泪之句故及之)
　　　盧中丞太夫人壽
北堂蘐樹映霞裾斗轉蒼龍絓綵輿瑤海賦成天上曲
金函時啟帳中書羮遺賜食觀浮鯉舞進朝衫散佩魚
自是母儀堪範世何須氏族問崔盧
　　　依韻和龎雪崖年兄送别
集賢院後肯重過欲别燕關且放歌執㦸不須隨曼倩
埀綸好去問詹何晴攀柳色分衣碧醉看桃花映靣酡
此去相思何處是鑑湖春盡水微波
　　　荅張公子永岳見贈原韻時新膺監簿之選
幾度乘槎到海邊羡君神似藐姑仙探書不出三江水
對酒剛逢二月天京邑有懐同謝監郎官初起繼韋賢
春來貽我新詩好彷彿梅花隴上傳
　　　二
澄江千頃滬城邊纔與同舟便是仙驚道雄文能蓋世
誰知張姓本連天四門書在堪供職九嘆篇中為惜賢
取次黄花開帝里看君早晩好乘傳
　　　重過上海縣署寄徐西崖即用其所詒來韻
為憶高陽舊酒徒重來清興未全孤蛟龍日出横滄海
橘柚烟深過太湖官舍彈琴依子賤人間著論有潜夫
望中咫尺衡門近尚未相尋到荻蘆
　　　簡青浦錢徴士
清秋烏鵲噪東陵上國賢書喜四徴江國文章推薛浦
湘靈詩句重吳興殿前應詔誰堪擅車下追鋒我未能
當日高軒相過後懐君時望海雲蒸
　　　馮紫燦新遷禮部
賜席成均舊所聞百年秩叙喜推君祠曹頼有劉原父
學行誰如馮仲文人入冰㕔衣共潔花開春署坐來芬
聖朝方議東封禮勒石應看海上雲
　　　贈吳二明府
芙蓉初發映秋波喜見堯山一鶴過駿馬空臺行處近
龍門佳士集來多賜書原欲徴韋抗製錦從教勝尹何
遮莫干言時出宿帝城風月豈蹉跎
　　　寄答吳江朱鶴齡原韻時方箋詩謬附予詩説
　　　　并謝
寒風客舍暗燈檠咫尺難通兩地情吳下未能隨市卒
洛中空復㑹耆英書來西塞看留字家近東甌苦用兵
何幸傳經千載後説詩還得附匡衡
　　　桐城方孝亷過集草堂値大霪雨即席和韻
髙車衝雨過茅堂不數方疇在弋陽柳葉漸長遮曲巷
榴花初發間清觴盤中射覆狂能識海内論交老漸忘
謝汝遠來江漲後相看宛在水中央
　　　送高生佑釲南還并游㑹稽和曹侍郎韻
寶鞭不用飾珊瑚去路經秋入畵圖子偉遨遊眞漫衍
相如車服自閑都銅溪鑄劍看離合石匱藏書問有無
五載風塵京洛士但將洗滌付樵夫
　　　二
桑乾歸渡一車遙客舍重門盡緯蕭機息可曾逢抱甕
談深不必傍叅寥南過建業浮金瀬東去天台渡石橋
前路逢迎知不減羡君意氣本干霄
　　　集河樓同吳陳琰曁門下傅生即席
佳客相逢解苧袍閒堂深燭醉葡萄樓頭鼓瑟風俱遠
座上聞歌興自豪入夜酒啣花氣淺臨流水映竹牕高
深慙十載京華客重見樽前散彩毫
　　　原韻荅方敦四孝亷見贈二首
天涯相隔兩茫茫幸過城東舊草堂高論自揮王子麈
無錢空負阮生囊交游到處偕三俊兄弟于今過二方
(其難兄為婁江/吏部邵村學士)但惜相逢春漸老風前柳絮正猖狂
　　　二
一望江關思𣺌茫何期相遇賦堂堂陸機眞足稱才海
晁錯誰知是智囊坐對曠懐能遠俗學成修士本通方
多君道我狂如舊却愧清狂未是狂
　　　讀方敦四詩集再用前韻題贈
細雨春江接㝠茫閒尋花落到蓮堂(時寓/江寺)漫言得句分
銅鉢眞見投詩入錦囊散去碧雲迴上下高飛黄鵠辨
圜方謫仙號爾知非妄狂客原來不是狂(賀知章稱李/白為謫仙自)
(號狂/客)
　　　賦得陶然共醉菊花杯
東堂高㑹集朱輪籬下風光入座新慢向筵前羅鼎鼐
偶從花裏見經綸歌臺響合元臣舄燭樹光分上客茵
欲把黄金閒汎酒天街已有醉歸人
　　　賜魚恭紀和高陽寶坻益覩三相公三首
龍池千頃接天淵暫敕司䱷獻罟筌自是
聖恩能逮物敢言治國類烹鮮牽絲露滴盈車美下箸
香分疊縠妍願向鱨鯊歌式燕多公早著衮衣篇(右高/陽韻)
　　　二
嘉魚自昔詠依蒲何幸
皇恩下九郛溉釡定能懐北闕釣牀無復問東湖銀絲
鱠就需良燕
玉詔頒來豈細娯猶是青䰇與紅鬛相看俱道錦鱗殊
(右寶/坻韻)
　　　三
水殿風生藕葉舒虞官宣
敇賜王餘依然在藻歌豐芑不用横汾羡泰初味美勝
傳公子犗恩深敢却相公魚舊時彈鋏懐歸客也向金
門謝起居(右益/都韻)
　　　方編修典試四川
七盤再見五丁開便識文星益部來程品自髙麟鳯目
名都豈乏馬楊才䕫門賦逐巫雲轉劍外文從巴字迴
不信十年榛莾後秋花錦里一時裁
　　　侍班口號
蒼龍初轉震垣東紫極晨開引上公趨走班隨三殿後
傳呼聲出百花中黄鐘遞奏聞天樂紫氣千重繞
聖躬日侍甘泉曽未頌敢將詞賦比雕蟲
　　　祝友人初度
閒居十載誦黄庭曾向天門舞鳯翎海外神山千仞碧
階前兒竹萬條青觴啣若下花如組盤進安期棗似缾
欲掣海鼇何處寄釣臺高築在東溟
　　　嚴都諌假還有贈
十載風流東省郎聴鶯暫許沐滄浪明湖水漲浮丹檻
深院花飛㸃皁囊門下近多新薦達凾開猶有舊封章
天池萬頃蓬瀛水親見丹山翥鳯凰(時長公新/就舘選)
　　　飲李觀察署亭賦謝和韻
灔瀲春江覆楚蓀雨餘官舍靜開罇方慚老作平原客
何幸狂登司𨽻門趙北歌繁來鼓瑟淮南賦在好扶輪
亭前但覺春風發便有花開江上村
　　　雪後閶門舟集同周掌科呉太守陳學士姜京
　　　　兆呂四洪烈即席
武丘東上雪初晴載酒還過閶闔城棹起日從雲際豁
牕寒風向水邊生望中山作瑶林色座上人傳兎苑名
歲暮他鄉臨眺晩幾囘繫檝倍含情
　　　擬舘課四首(予以制科上巻比之一甲即授舘/職不隨庻吉士教習兼課舘業偶)
　　　　(集閣學李夫子宅命予與令嗣庻常世兄立/賦四題即席起草追刻燭遺事筆不加㸃愧)
　　　　(世兄詩先成予勉强卒業亦付録事且謬蒙/鑒賞嗟乎駑馬隨良驥敢言利鈍哉特感深)
　　　　(難忘不敢删軼并/誌此以紀勝㑹云)
　　　　朝賀(有序/)
　南面而臨詠萬國朝正之句東方將啟聴三階呼蹕
　之聲瑞闕集鵷鸞班就六蕃位次
聖人衣藻火捧來五色雲中但瞻日馭之多輝願識
天顔之有喜望樺烟而進拜環珮聲聞當爐氣之迴飃
　衣冠身惹欲製朝元之引應賡入覲之章
初聞閶闔奏靈璈建禮門通鷄未號簾外兩行排御仗
雲中九列盡仙曹龍文乍啟衣冠合雉尾横遮星漢高
無數珮環相接武有誰堪繼鳯池毛
　　　　召見(有序/)
　夫雲開
睿幄禮重朝瞻日近
天顔恩深陛見故唐主有含元之對漢家傳宣室之文况
　堯階四子颺言松棟之間夏后兩龍拜手璿臺之下集
　羣賢于蓬觀選吉士于蘭臺光華將啟旦宏開東壁
　圖書旃毳已含英堪作北門趨走欲承金馬門邊之
詔當題
玉皇案下之詩未經給筆敢道三長願效賡歌敬陳四韻
九陌含薰曉陛清忻逢綵仗簇延英受書不敢同張説
前席何當召賈生金掌露埀瑶殿迥玉罏烟繞御階平
聖明多少求賢意欲獻凌雲愧未成
　　　　扈從(有序/)
　神堯游洛嘗聞四子相從漢帝之回不藉六軍維衛
　九功成而幸慶善父老歡迎四海定而歌大風兒童
　起舞况巻阿有召公之誦而蒲津傳宋璟之詩
廵行迴岱嶽自有嘉謨
扈從至甘泉能無獻賦
濯龍西去杏園東羽衛旌旗映碧空秦地山河踰徼外
漢家鐃吹度回中三關雲繞軒營白五畤花連帳殿紅
祗愧甘泉叨侍從並無詞賦獻揚雄
　　　　宴饗(有序/)
　東觀招賢雲陛有搴珠之瑞西園啟宴仙厨分饌玊
　之光在
聖皇以雨膏下逮為歡斯羣臣懐湛露不晞之德况庭
　陳百樂龍子啣觴
聖壽千年天星奉酒駕楊舟之在鎬咏蘭秀以横汾篚
　筐咸錫忻承綵芾文章𤓰菓同頒愧乏赤心投報總
　醉飽懐式金之度庻鹽梅以負鼎為功大官能設食
　不可無詩古樂有迴波因之作頌
芙蓉雙闕傍雲開淑氣新從籞宿迴金殿曉陳三壽咏
瑶池春上萬年杯酒漿捧出天星釀龍鳯炰成鼎鼐才
藜藿乆啣曾未厭當軒何必誦臺萊
　　　子請假南還時舟遇胡循齋少㕘赴都對江而
　　　　泊以病不晤䝉惠示詩集相憶有年頃過明
　　　　湖㑹于顧侍御庄復䝉見贈和荅江字
南行兩漿泊春江正値樓船駕繡幢風急不聞舵下鼓
日髙猶閉水邊牕迴思舊事逾三載毎讀新詩對一缸
西子湖邊侍御宅逢君恰在石華矼
　　　二
頻瞻列宿倚天杠似此才名未昜降鳯闕書嘗聨陛進
龍文鼎豈異人扛鄉游私喜當同澤舟泊難忘在隔江
獨耻
聖朝眞病廢(時予以/病轉假)十年燕市笑尋橦
　
　
　
　
　
　
　
　
　
　
　
　
　
　
　
　西河集巻一百八十二
欽定四庫全書
　西河集巻一百八十三
　　　　　　　　　　翰林院檢討毛竒齡撰
　　七言律詩(十/)
　　　奉和乾庵和尚天衣古蹟十詠原韻
西來白馬有誰傳靈蹟初開東晉年萬仞遠看浮叠翠
一峰高竟入重𤣥坐環絶壑疑無地行到深林别有天
望斷法華臺畔路三花寶樹盡生烟
　　　　(右法/華峰)
何處天香雲外飃髙峰斜傍碧天遥渡溪時逐雲間鶴
伐木長逢山下樵瑶磵桂枝埀白露珠壇明月掛青霄
如來金粟當年影只在西嵓古寺腰
　　　　(右月桂/西嵓)
疎松澗底漫相撑畵得飛龍未㸃晴但向嵓前觀翠積
尋來石上有苔生春雲度處蒼鱗濕朝雨迴時偃蓋明
臺畔有人長說法空林鎭作海濤聲
　　　　(右松間/積翠臺)
塔影重重鎖碧烟道人髙坐自談𤣥山高何處彈中指
花落如曾袒右肩架上賜衣長作供嶺頭開鉢不湏牽
若非臨濟當陽在誰遣孤峰與世傳
　　　　(右衣/盂嶺)
曾看梧鳯愛朝陽不道空山現佛光斷壁雲間貍臥穩
穿林日出燕飛忙琳宮曙啟花俱發鈴塔春通草亦香
時見老僧來曝背袈裟影裏坐難忘
　　　　(右朝/陽)
淼淼雙溪繞寺流蒼然夭矯望中收降來鉢底原無着
伏在嵓前何所求說法有時看露爪聴經無處不回頭
笑他五百阿羅漢渡海于今又幾秋
　　　　(右伏/龍坳)
孤猿一嘯萬山深今日何由響北岑聴去不忘他日泪
呼來應識舊時心秋清月下驚禪夢夜半霜寒伴梵吟
攜得鷲峰靈蹟在慿欄唱和有知音(靈隱鷲峰有呼猿/洞時乾公為靈隱)
(法嗣/故云)
　　　　(右猿/嘯巖)
獨立幽巖幾度春芳年謪下在清宸崇朝細草連衣緑
入暮飛花㸃髩新白日虹生疑結伴行雲天半不隨人
多因曾禮如來懴瓔珞紛紛挂滿身
　　　　(右玉/女峰)
嵑􁤞嘗思瞰大環白雲猶駐舊禪關也知嶺背多岐路
不信淮南是小山千佛幾離春嶂外一門如啟暮烟間
前身子敬因看竹誤向溪邊日往還
　　　　(右小雲/門㠗)
欲上南屏多所思千秋王氣總成悲載歸瑶海三神藥
望去凾關百二基石屭吼當亭午候杜鵑啼徹暮春時
何年着得秦人服野寺蒼茫倚杖追
　　　　(右望/秦)
　　　喬處士壽
丹砂駐頰似芙蓉家住東江第幾重梁國文章傳彩鳯
湘州服食本飛龍人如公紀吳中出花向春申浦口逢
絓就彩弧當漢臘寒梅香汎酒杯濃(五代喬順隱湘州/服飛龍丹仙去處)
(士好丹/汞故云)
　　　贈新娶(梁司馬夫/子之孫)
都省雙輪控玊覊荷花巻作合歡巵華堂挾瑟彈三調
繡户張燈掛百枝入魏陳羣還繞膝渡江衛玠早能詩
開元舊賜金錢串散在屏前撒帳時
　　　李副使之任
恒陽憲府自崔巍玉節新頒領外臺繡􁧂近隨河朔啟
赤幢髙傍太行開五都碑記封隆烈三輔歌傳皇甫才
却笑朱衣陪後乘蓬山曾汎碧霞杯(副使舊/係同舘)
　　　送王舍人遷廣平司馬
同趨丹陛惜分攜司馬南行展畵旗趙市尚淹騏驥足
洺河應接鳯凰池刀啣帶珮因家授車障緹油耻世知
舊日退朝相問處春風無限度花枝
　　　高江村詹事暫假還里
暫辭雙闕下蓬萊白璧黄金莫浪猜海國自能瞻岱嶽
帝心不用感風雷谷中鸚鵡眠方穩洞口蘠薇花正開
只恐恩深饒眷戀浙潮一日兩瀠洄
　　　姜京兆七十
少壯提攜毎及肩何期埀老共歸田長因親在娛良日
冣憶君曾使奉天焚草只愁聞向外啣盃不覺感從前
黄門五十為京兆詘指于今又廿年
　　　同朝士餞益都夫子于萬柳堂即席和夫子留
　　　　别原韻
元老功德邁三楊七十歸田髩未霜誼切及門通飲餞
感深馳驛賜還鄉集賢庄上歌猶發履道坊南柳正長
𣺌𣺌鴻飛方信宿便令人誦衮衣章
　　　二
十年政府喜投閒載酒平泉草自删蘸壁題詩酬去志
滿堂拂舞帶離顔歸時欲臥花間轍醉後難忘檻外山
他日籃輿尋問處散金臺在冶湖灣
　　　寄還一和尚大能仁寺
遥望嚴城隔翠微靈山自昔㑹來稀堂開講席龍初下
門傍閒田鳥自飛蹋足頓穿三寶地閑身不掛七條衣
從他法臘年年換何日相逢話息機
　　　耿使君赴任蔚州
百里眞城繕塞才攜琴西上李陵臺州城版峻連雲起
亭長車迎自代來官道畵烏通射革民田牧馬當鋤萊
漢庭多少安邊䇿只有雲中魏尚能
　　　蘇州魯司馬赴京口造下海軍船遇于秦淮有
　　　　贈
平江司馬舊才賢北府今看借箸年早嵗賦詩驚漢苑
清秋對酒在秦川題輿名著留雲閣將作功埀下瀨船
他日緹油看賜去相逢重詠梓桑篇
　　　沈舉人飲次兼示其令嗣新赴公車
初從闕下請長纓對䇿金門久未成阮籍近為馬乳醉
超宗眞見鳯毛生青絲到處調銀埒白雪飛來㸃玉罌
他日慈恩留飲處好同令嗣一書名
　　　奉祝李少司農夫子生日(正月下浣日立時家/製一屏乏詩  命賦)
　　　　(一十二首署京朝官名此/祗八首餘四首見第七巻)
集賢學士本巃嵸晉秩司元佐上公周室冡臣兼㑹計
漢家相業起關中生當白鳯翔天半嵗見蒼龍轉亢東
少小鯉庭能嗣烈宮袍裁作綵衣紅
　　　二
文昌都省動星躔誰似中行副相賢體國自饒登版計
肥家不用度支錢代傳蓬觀文彌著部有天倉黍自塡
祗恐隱之清太甚空庭設矢坐無氊
　　　三
徒言治粟阜人民猶藉㕘知作稼臣蘭省尚傳左史貴
蓬屏轉見侍郎貧升賢内府材無敵生甫中原嶽有神
勿道李常無吏事清安端屬掌邦人
　　　四
追趨鳯閣喜多年早領司庾典國泉紅廪獨稽天府外
黒頭叅坐考堂前鍳公能度均輸議操潔曾無入獻錢
夙昔長庚雖感夢秋星啟曜在春先
　　　五
槐堂接武重人宗况復司徒即大農懐遠入官殊簡率
深之計地甚從容招賢譽起燕臺駿有子名如荀氏龍
問齒不疑纔服政含元鏡下對芙蓉
　　　六
三行先後總無端祇覺相隨畵省寛元月帝蓂連嵗發
百年仙李共根蟠六符未敢遮奎曜五教由來仰地官
况復在庭饒儲􁀙瓊林十庫總琅玕
　　　七
才名廿載動
楓宸公府嘗聨丞相茵十日春生千日酒一年花判百
年身通明自料常平粟節儉方辭月進銀五十公孫曾
未貴何湏開閣話平津(公年/五十)
　　　八
黄柑獻罷上元巵栢子觴傳初度遲此日孟郊纔得第
笑他常侍始為詩身稽版服恢龍馭世掌絲綸接鳯池
祗惜泉刀通九府不令食指染銖錙
　　　胡御史廵鹽河東
直指風清嶽色寒西行捧節重臺端登朝喜接鵷鸞序
開府重瞻獬豸冠筆下凖繩追李勉論成鹽鐵問桓寛
上林多少棲烏地總藉還臺振羽翰
　　　雲門徐武静五十
南國才名嘆爾豪高門猶記舊西曹雲間少弟推龍躍
(其難兄闇公孝/亷在前朝有名)洛下諸生探鳯毛結客酒淹珠履細藏
書花映玉臺高相逢詘指狂歌地五十年來一紵袍
　　　為婦和黄皆令(吳門/閨秀)除夕詠雪見貽用東坡原
　　　　韻
怕向寒風捲畵簾多君猶自傍朱檐不將粉絮粧眉膴
但見冰花落指尖夾岸似張雲母幛辛盤空貯水晶鹽
無才終譲劉臻婦羞把丹椒嵗嵗添
　　　王封君初度
華燭當筵奏八璈仙人海上獻仙桃春還碧嶠雲嘗滿
晩讀黄庭興自豪雛鳯舞從庭下轉少微星傍越來高
遥知名列丹臺久日擁花前白帢袍
　　　二
鳯毛麟角世相仍名徳高門事可憑發䇿早時開緑字
傳經當日憶青燈階前親種三珠樹手内常拖萬嵗藤
為望南雲瞻紫氣且將歌管祝升恒
　　　寄贈西安鹿明府(明府諱祐/潁州人)
琴臺高踞漢新安之子才名冠潁川官舍栽花逾製錦
仙山收橘當租錢人間放棹迎春後客至開衙返照前
只愧趨庭眞駑下驅車仍負九方甄(時予嗣兒鄉舉以/第二人出公門下)
(適㑹試下/第故云)
　　　沈母壽
萱樹高堂錦瑟張綵雲深處進霞觴嘗來鯉鱠遺羹美
翦出荷衣舞袖香夜月炤成瑶海白秋風吹發桂枝黄
曾隨製錦陽山曲親見仙人坐五羊(夫人為陽山令德/配子新舉鄉試)
　　　宫允鄭幾庭前輩將赴都値其初度有贈
圖書遥映日華東萬仞龍門啟上宮史擷一編傳寶歴
名同三俊重元豐東堂
詔下宣麻紫南極星明照字紅何幸閩江相隔久還隨
杖履問崆峒
　　　王兵部南使有贈
鳯書初下紫泥新喜見西曹簡近臣宮路遠迴銀瓮暖
樞臺高賜錦袍春南交盡洗蠻方瘴北望曾驅塞外塵
共厠鵷班有幾度今來看欲畵麒麟
　　　祝詩
東望蓬山憶故家清秋常擬汎仙槎蒼松偃作千秋蓋
叢桂香生八月花金匱探書成緑字銅盤注酒沃丹砂
山公四十方為簿况有鴻文薄綵霞
　　　贈王令
平陵出宰本賢豪河上曾推舊法曹市集沙頭行部遠
城環山半閉門高當㕔碧柳春前種近案朱絃手内操
莫怪上公虛席久君家原有呂䖍刀
　　　文都司生日册子
清秋列宿啟文昌熠熠南弧在建康自昔分藩推鄧禹
于今開府遇文鴦青雲并繞營前棨黄石曾傅肘後方
他日功成攜手處漢壇高碣已蒼蒼
　　　𣙜使君飲次
鵲袍屢賜待旬宣裕國何須更算緡書勝桓寛為論日
人如劉晏入官年重逢螺女洲邊月曾汎菱湖雨後船
官舍薰風相對晩管教沉醉荔枝前
　　　徐司冦壽
蓬矢初開竺澤濵(時以纂修總裁開/舘于太湖之傍)從來東國藉人倫
巖扉高貯盤中酒林屋分居門下人史局鎭教添半臂
聖恩未許乞閒身罇前多少經綸事莫向秋風理釣緡
　　　壽福州王使君
秉刺分符捍國憂專城猶是舊諸侯冰壺坐對仙山曉
明鏡長懸螺女秋種柳閒如辛仲甫著書高比杜荆州
不知太守年多少試看蓬萊天際流
　　　高江村宮詹初度寄書幛子以贈
北門學士苑西居偶住當湖傍釣車立籞手編新種竹
閉門閒訂舊朝書(聞輯遼金元/三史故云)庭懸綵箙隨年轉酒汎
黄花帶露攄記得
内廷當此節
君王長賜御前魚
　　　楝亭詩和荔軒曹使君作(有序/)
　曹使君典織署其尊人舊任時手植楝樹蔽芾成陰
　使君因慨然登亭而歌屬予和之
冬官相繼使江鄉父子同披錦繡裳官閣依然梅樹在
丹陽重見柳條長牆西紫朶迎朝雨苑角紅亭對夕陽
毎遇晩春花信滿風前涕泪一啣觴
　　　二
當年開府近長干親見栽花傍井榦但過唐昌思玊蕋
再來舉院見文官(唐貢士舉/院花名)歌成蔽芾恩長在認作桮
棬泪未乾滿樹離離初結子到今都是鳯凰餐(莊子鳯/凰非練)
(實不食練/即棟也)
　　　贈陳太士(并序/)
　予己未
召試右臂瘍發㑹太士以長桑賸術遨遊京師藉甚諸
　王貴人間折刀圭贈予立效既而予入舘太士謁選
　得吳興司教去兩地相憶寄書道餐飯者十葚熟矣
　今年春太士已拂衣理長桑舊術相見于明湖之濵
　握手道故夫以太士之才致身通顯直咄唶間事且
　月旦藝林甲乙諸文士致足愉快乃猶沾沾以利人
　為念嗟乎稚川元化豈尋常自好者耶相對感激率
　題四詩所謂柬知我者不必定贈元使君也
曾趨日下㑹
天安贈我仙人藥一丸抱樸不為勾漏長鄭䖍忽作廣
文官酒分箬下雞缸遠書寄蒼山鳥路寒百尺選樓長
在望年來月旦有誰干(朝野僉載柳亭製白雞盞取其/迅速時長安尚成化雞缸取以)
(為贈長興有/鳥山蒼雲嶺)
　　　二
相思十載隔菰蘆老去重逢在聖湖愧我歸田纔負耒
憐君過市尚懸壺戴憑叠席支雲臥司業贏錢付酒酤
半世才名仍蠖伏可知高論勝潜夫
　　　三
西㕔典教重宮牆並道前身擬太倉邀去座中皆白帢
繫來肘後是青囊研經不讓蘇湖學竒疾曾醫濟北王
驛舍相看裁咫尺當年此地遇長桑
　　　四
領袖羣儒年復年昇山人重右師賢槐㕔自鑿蘇耽井
藥地長鋪子敬氊晩嵗校書羞待詔方春種樹當收錢
南湖築室尋常事何日相期鑑水邊
　　　行過道山弔范制府作
官亭彌望草萋萋為弔忠䰟路轉迷蘇武不曾降塞外
魯公終自死淮西孤臣殉國心如石
天子旌門手自題試看遺骸留瘞處豐碑直與道山齊
　　　早入虎跑寺用蘇子瞻舊題原韻
滿塢朝烟儼散香法幢開處石流凉巗埀蓮片支雲遠
塔轉松陰入路長佛閣畵圖分四壁山厨筍蕨供諸方
當年野虎閒跑處留得清泉與世嘗
　　　二
深林行過麝臍香叅遍諸天趂早凉筧水續流春後淺
幡竿倒影暮來長(時薄暮/方歸)閒僧不作休糧術過客時傳
捨藥方行憶舊朝風物改百年灰刼有何嘗
　
　
　
　
　
　西河集巻一百八十三
欽定四庫全書
　西河集巻一百八十四
　　　　　　　　　　翰林院檢討毛竒齡撰
　　七言排律
　　　泝大江泊桐君山下作
大江直上泝新安為愛桐君繫纜看幾樹緑蘿懸露濕
半林黄葉帶霜寒三時水嶼迷烟市萬叠秋山潄錦湍
婺宿影含書閣曉浙潮聲傍釣臺寛㠶檣估客歌黄淡
橘柚人家翦緑團花種上城懐杜牧草環故宅問方干
紫巗洞口雲猶閉烏相門前雨未乾丘壑儼然羞豹隱
江山如此笑龍蟠望中未覩雙峰澗去後應過七里灘
繡石障村眞足羡仙棊布地有誰觀滔滔水國憑雙槳
漭漭天涯負一竿那信戴顒還到此雙柑斗酒暫盤桓
　　　過上海訪任待菴明府有贈
遥從滬瀆訪琴臺二月春風海畔迴地僻乍驚新候轉
官貧不厭故人來陶家秫向年前釀潘令花從雨後栽
戍堞但教懸畵鼓訟庭眞見鎖蒼苔祥鸞欲下知為瑞
斥鷃相過不用媒客至歡然炊緑黍兒時苦憶弄青梅
平津布被仍聨袵季子羊裘未振埃三載有懐方就日
四郊作誦已如雷屬車私喜陳琳在高宴將為司馬開
坐見徴書來北闕賦成禄養是南陔龎公豈藉銅章顯
田鳯終推錦帳才同學暮年應見少青衫相對且徘徊
　　　贈周雪客
大梁公子最翩翩執手丹陽柳樹邊三俊豈能遺顧彦
一經長得嗣韋賢庭餘北海樽中酒家鮮司農肘後錢
久别愧無蘭芷珮相逢正廢蓼莪篇南征濫入青雲幕
北去還停白下船遮莫東田留舊咏風流終頼彦倫傳
　　　錢聖楨招集湖舫分韻得齊字
冬晴佳氣滿湖堤况復賔朋儘可攜共道主人饒玉醴
何期公子出金閨(謂佟觀察公/子伯仲也)巖邊秋葉飛將盡山半
朝烟收未齊曲􁅰並投蕭寺北㰕舟先在斷橋西平臯
坐去還留簟老友逢來總杖藜祠下幔竿搘緑漆道傍
亭子築紅泥隔林見石蹲如鷺隱舵看山臥似猊風𦂳
背嘗遮柳槅年高齒不任薑醯酒因談勝當脣落歌為
筝煩到耳迷揷漢露披青菡萏翻波日射碧琉璃樊成
官籞方袪馬席換仙庖且臛􁎃主客豪都成鳯舉弟兄
愚轉媿雞栖(家穉黄㑹/侯俱在坐)晩凉錦帶吹逾薄夕照雷峰看
漸低誰謂蒼茫歸路遠錢唐門外有招提
　　　三月三日臨江官署褉飲二首
臨江官閣啟江濆上已衘盃對夕曛才子風流吟麗日
使君高興入青雲沿流疑泛桃花下滿署争傳蕙草熏
舞柘偶然來捧劍披茅無處不湔裙諸公洛下隨王宰
千載蘭亭想右軍獨惜暮春遊子淚毎從佳節倍紛紛
　　　二
桃花壓郡傍江開飲褉還登江上臺朝雨甫隨帷甸捲
春潮似逐羽觴來前亭聴伎歌初發别座論文酒莫催
日出花寒猶集霰(是日午/後雨霰)堦前草長為驚雷九龍原屬
徴賢宴三日慚無應詔才何幸天涯重依倚將離未贈
且徘徊
　　　臨平别潘廷章一十六年旅舍揀得所寄西陵
　　　　曲哀思妙麗感生客心因為賦述且志鄙憶
臨平村舘夜蕭蕭春雨連江泊畵橈别去遽如雲外雁
思深長逐暮歸潮十年遠道搴荷葉一夕高樓對柳條
覊客懐家新篋笥美人報我舊瓊瑶西陵曲好縈沙路
東海鞭難渡石橋苦憶潘郎才藻美相尋無那夢中遥
　　　客中寄姜司諫以京卿候補都下
十載承華侍從臣還來闕下待絲綸早推當代端圭彦
猶是前時諫獵人起草尚濡兩省翰看花時埽六街塵
留賔夜永開東第少輔星高近北辰火藻繡成衣照眼
山桃剪合綬垂身懐予屢寄曹王劄知已誰操郢匠斤
異地望迴卿署月同遊記得客年春賀循久喜能逢晉
張祿原來未入秦倘使故宮通碣石敢忘高閣在平津
　　　過汝寧奉贈金太守鎭一十四韻
郎官出守本風流况復雄藩是豫州下吏盡如新息長
專城原屬富波侯九田作賦推中等千騎看君居上頭
招得牛醫來舘舍夢將女子渡河洲高車㧞地熊隨軾
翠羽當風隼作斿自愧攀轅河上過眞成躡屩潁中遊
桑花製酒村前醉蒲葉如鞭澤畔抽宿堠頓驚茅店曉
入關剛値木陵秋無才豈敢依羊陟入耳唯聞誦賈彪
大府此中猶露冕思鄉何處更登樓晩來擇木烏無定
春到遷枝鳥有求三老懐錢終自獻十年借冦恐難留
他時列棨霜垂㦸此日褰帷月在鈎但願屢攜青鵲印
終然一御黒貂裘
　　　以詩代札懐復沈九嗣范秘書
一從把袂分淮市幾次封書出禁闈結綬肯思黄叔度
行吟空憶謝元暉憑誰極浦題青草愛爾分曹對紫薇
仁壽鏡邊摇綵筆上闌花裏賜宮衣徒聞西掖鵷鸞隔
又見南園蝴蝶飛太史芸臺行處少仙人蓬島㑹來稀
安丘避地歸何得剡曲移家願屢違便有黔婁貧到死
莫嫌方叔苦猶饑院中容昜推高第吳下終難定少微
已分名王無自達暫逢賢守且相依(時予依汝南/金使君署)故交
遠道還貽綺久在他鄉敢佩韋但詠玉堂懐友句不知
珠淚向誰揮
　　　題無錫縣麗譙樓十二韻并呈吳明府
吳關千里擁神京猶有層樓倚太清裨海近環分楚越
大江東下控蠻荆雕楹叠起連虹度畵角重開映漢明
一曲謳歌闤闠地萬家烟火闔閭城按圖複道年來聳
懸鼔當門夜不鳴碧水有湖宜罨畵青山無錫自銷兵
忩中鳥雀穿簾過棟裏雲霞入座生喜共仙人閒着舄
愁聴玊女細吹笙題來文杏垂秋露看去官花照晩晴
落日暫登思縹緲凌雲欲賦氣縱横彤廷乆已無南顧
彩筆何煩寫北征但得從君頻騁望漢宮高掌在金莖
　　　同諸公飲劉四廷冠柚園八韻
素葢西園集勝游玉缸初發雁來秋當筵喜見環林柚
滿案愁看剝石榴並坐佳人彈錦瑟十年覊客擁烏裘
酒中惆悵孫馮翊天下英雄劉豫州意氣漸深交履舄
主賔不住錯觥籌時聞薌澤同烟裊倒瀉金波漾日流
欲上山亭舒望眼重翻水調換歌頭也知龍澗湏遷飲
爭奈鴉棲不可留
　　　春行自東城迤北郭到北幹山脚悵然有述
春城無處不留連北郭晴光最可憐數里川原初過雨
萬條楊柳盡生烟到來祠廟開山麓望去人家倚墓田
荒縣麗譙傾未復空壇華表𥪡依然草頭喜見飛蝴蝶
樹裏愁聴呌杜鵑半嶺行過皆舊徑隔溪流出是新泉
頻縈道左將頺苑偶泛村南不繫船斥堠横沙連大漠
郵亭高嵿列諸天登臨悵惘違時俗詩句蕭條念昔賢
(燦曰古詩蕭/條北幹園)長願棲遲歸十畝不虞兵革歴多年新經
無復聴松地故老猶傳伐木篇但得閒行餘我在那知
春色向誰邊
　　　奉贈姜掌垣内轉候闕歸里并覲
幾年起草重明光十載恩書出尚方超級暫應辭虎陛
鳴鞭久已振鵷行覲庭舞綵紆蒼綬里社簪花拂皂囊
嵗減數千餘諌紙函留七十二封章霜蹄歸沭追張湛
白筆敷詞過謝莊戲藻看魚分太液棲梧有鳯在朝陽
兩垣舊第開丹幰五月新荷抱綠房幼度尚思朱雀里
王褒曾返碧雞坊璆珂響曵中朝履襆被風傳侍女香
一室競將窺武庫三旌虛起待文昌纘戎誥出尚書省
禄飬歡承水部郎内寢自調瑶作膳上邽眞見錦成鄉
蜀車前負郎官弩衛國終登僕射牀他日早膺華殿詔
為君重舉泰階觴
　　　遇高詠蕭江幕府
高子相逢碧嶂春可憐白帢炤花新同為江畔登臨客
猶是天涯骯髒人官閣夜燈彈瑟調山亭曉樹接車茵
文成鮑炤還依楚窮似張儀未入秦兩鬢風霜交欲墮
十年湖海一相親難忘幕下題詩日莫負城南載酒辰
　　　二
宣城久念𤣥暉句江上裁聨郭泰船望去故園芳草外
歌來寒食落花前青山築室期何日白眼看雲入暮天
河内再游成鳯舉金陵一曲恨龜年(高有金陵/行傳世)定交愧
乏公孫紵贈我哀如蜀國絃那得移家還就汝敬亭山
下共流連
　　　讌崇仁官署同陳石麟進士劉尊汪懋勲諸孝
　　　　亷呈駱明府
茂宰官衙倒玉壺嘉賔襍坐佩錕鋙風流不數潘懐縣
才子原推駱義烏江水天然開玉液地衣霜映似金鋪
筵前高論騫鴻鵠燭下新籹舞鷓鴣叠幛盡書三壽詠
(時座張太/夫人壽幛)環林如畵十洲圖殘弦已墮天邊月寒葉還
吹井上梧鄴下友朋懐讌樂茂陵車服愧閑都感深厠
末猶䝉顧醉倒堦頭不用扶秋去宋生悲結軫年來阮
籍畏窮途那知江畔逢良㑹仍是天涯舊酒徒(厠之坐/末為厠)
(末/)
　　　元夕觀燈同徐二十二嗣定作
毎逢三五憶當年况復春燈在眼前曾向上元追唱和
誰能此夕不留連江城薄暮開瑶市地主中宵列錦筵
一道長衢鋪月色萬條寳炬動星躔爔輪熖轉争疑電
火籥花生并是烟掛樹宻教朱鷺集穿街遥見燭龍眠
千枝繡幛圍羅綺百變新聲入管絃妓宅飛香矜篤耨
軍人合樂奏于闐環橋散立長明樹啟署渾如不夜天
未有金吾防鎖鑰從看玉女下車駢光分衛玠停珠勒
暗裏羅敷落翠鈿戴去鼇身横碧海擎來龜足踏紅蓮
沿流訝向波中見繞堞驚從天際懸神象舞餘閒戞齒
村童逐處笑摩肩但聴東邸留歡曲未和南樓應教篇
潜入平津觀秘戲記于故國醉燈船良辰屢惜吳關杳
好友多逢楚水邊斗轉漢回人散後踟蹰獨立倍凄然
　　　九日臨川獨酌有感并寄徽之大敬南士
誰言霜雁經年返又見黄花九日開天半寒風吹木葉
土中無射動葭灰愁登建武飛猿嶺深憶彭城戲馬臺
前嵗曾觀旴水去今年重滯幕江隈已聞羊叔留碑待
何處王𢎞送酒來蟋蟀詩中三致慨茱萸亭下一銜杯
游無江夏叅軍興人負臨川内史才藥市神仙壺裏臥
柳家嬌女陌頭回宅鄉獨對寒林酌故國疇將錦字裁
不識青山從眺望可能皂㡌共徘徊
　　　客於淮隂過漂母祠下悠然感興傚長慶長律
　　　　以抒甡仰懐之情
淮水湯湯赴海門淮陰城下一孤村東流不斷長淮水
淮上長祠漂母䰟當日水濵來擊絮曾于此地餉王孫
高情豈望千金報雅意難忘一飯恩志士有時丁晦塞
丈夫何處假凉温我行避地全無着人事它鄉安足論
落日偶然祠下過傾臺依舊水邊存蘆花淺瀬沉沙岸
蔓草荒碑臥土墩白日西馳風勢𦂳黄河南下水流渾
關漕鼓發如鼉吼估舶㠶收似蟻屯棉子綻包凉露色
柳根穹接上潮㾗一時感爾名千古再拜呈予酒一罇
韓信尚憐無所藉劉安那復自言尊舟車官客從澆酹
燈火鄉民效駿奔唯我遠懐烟水外踟蹰獨立到黄昏
　　　兀庵節嵓蛤庵同集浄土放和尚許各賦詩見
　　　　懐奉荅長律一十二韻
遠師初住虎溪邊便集廬山十八賢雲外共尋溪口寺
雨中偏到渡頭船解開經槖叅堂轉罩得燈紗對榻眠
擊鉢舊過祗樹嶺燒鐺新煑落花泉年多不記安禪偈
夜静重吟懐友篇宛轉説憑龍女聴殷勤書向獵人傳
違時未得紆塵軫此日還留出世緣德士總教頻指月
習生從此媿彌天翻來字裏藏金葉諷去聲中現法蓮
為擬和章時隱几因知得句定忘筌門同臨濟原無别
路隔恒沙豈易連縱有餘霞能問訊碧溪負杖在何年
　　　晉安朱氏新闢山園築臺飲次索題一十九韻
初闢山園笏地開傍嵓高處築層臺一城烟火衝檐出
萬叠雲山入座來書幌筆床閒拂拭酒鎗茗椀費安排
欄邊薜荔因風發牕外芭蕉帶露栽石榻就崖留枕簟
壁㡡連檻羃罇罍鄰墻低見雙抽笋曲磴斜懸一樹槐
吟罷呼兒頻洗墨興來招客共啣盃市將梁甫銀泥餅
瀉盡榮陽土室醅鬴底翻波烹雉汁盤間飛雪膾魚胎
藍超洞訝丹花接歐冶池尋碧水隈天際撲還蕭寺影
雨餘圖作米家堆靣當幔柱鋪空翠背觸垣衣落繡苔
絶巘晩來堪倚徙隔坡時過得追陪毎因適意多開牖
不為逃名更鑿坏愁見碧霞徒散去閒看白鳥自飛回
十年隱豹難藏霧五月喧蚊好避雷境僻暝含衣上月
地高寒洗屐頭埃披襟不減臨三島引領何湏遍九垓
但得名賢同嘯咏且留此地暫徘徊
　　　過雲門謁俍亭和尚同姜京兆蔣平階張杉二
　　　　十二韻
雲門高峙鑑湖濵乗興同來一問津慶緒久為方外友
陶潜原是社中人到時山葉銷寒色望去蓮花結勝因
千載門庭渾不改四圍丘壑宛相親行隨過客朝華藏
坐見空王轉法輪高閣齋鐘㪣處遠長廊粉壁畵來勻
方開玉篋探三果願借金泉洗六塵驚拜偉長(俍亭即/徐繼恩)
(也/)如隔世悔言智永是前身他方遠遁言歸晩何處相
違不計春話向刼前頻似絮髪從剃後散如銀拂衣早
得完婚嫁作賦猶能動鬼神葢世覺塲棲道一當年捨
宅想王珉前朝遞勒黄絲字後院曾邀白㲲巾船載溪
風憑往復石遮山雨最嶙峋(樵風涇石/傘在寺側)門前牛馬䭾經
慣林下烏鴉念佛勤象寶鑄為阿育女龍牙貢自海波
民秋深土鉢盛紅稻午過香厨供緑芹聴講喜追山魅
至放生徐見水鷗馴宰官就訊同殷浩居士當叅得許
詢擲麈談𤣥殊自暢卓錐無地豈全貧曇關再啟知逾
晉桃樹初栽為避秦但使下方能假憩誰言至德定無
隣
　　　奉呈益都相公生日二十韻
黄扉曉闢日初暹瑞靄忻從
帝座覘五㑹星辰雙闕現一天雨露萬家霑致君久已
如公奭薦士從教識杜淹但典冊書先國史毎因講席
領宮詹班迎龍鳯池邊揖名向琉璃盌内占平見台階
揚玉燭驚傳宮漏下銅籖入朝毎帶蕭何劍上殿曾埀
鍾傅幨香草紉針堪補衮空桑負鼎為調鹽千盤鶴醮
將安飾十載孤裘未是亷例簿却程追冦凖租庸變法
笑楊炎分屏宛見三旌列搢笏多為百辟瞻上秩禮同
河嶽貴下賢意比地山謙文隨泰始開林囿樂奏昇平
度里閻徼外問安争啟幰車前白事不隨簾金鱗在榜
應傳鉢寳軸盈箱盡賜縑撤到碧䦨連霧捲判來紅押
帶花箝圖形豹尾縱横接篆蹟螭頭顚倒粘肘後籙憑
籛氏授海中籌共子房添年踰單豹才方壯位進非熊
志未厭莫道耆英纔視杖格天大業早能兼
　　　戊午九月予謬以入薦赴都奉謁李學士䝉賜
　　　　晉接兼屢有請召陪侍讌集謹賦長律一十
　　　　六韻志謝
東堂學士愛才賢蟠木何曾有物先時接𥪡儒鼇禁外
晩開高閣帝城邊買臣無復將車興曼倩剛逢待詔年
失學偶膺三府辟空羣竟遇九方歅虛疑白璧終投楚
不道黄金尚在燕暗解蒯緱歸幸舍驚看芼鼎列長筵
和成春芍芬于术摘得秋花小似錢幕後徐呼賔從出
楣間高見
御書懸近欄竹石皆仙署滿架縑箱有賜籖坐覯趨庭
迴玉樹行逢撤燭散金蓮春坊詩本徐摛授左相經從
韋孟傳(時大令新登賢/書中席惠見)高語任傾千葉漏醉歸難控五
花韉感深嘉意增留戀賸有微情荷採甄幾度謬陪瑶
海晏平時况誦柏梁篇彤雲遠覆珠幢下淑氣遥吹香
案前但使
聖恩能汎被從君乞放五湖船
　　　雪中入直史舘即事十韻
朔風吹捲御河沙早見天街散雪花苑外撲將千片蝶
壇深噪過幾羣鴉遮成翠帳疑朝雨望去紅牆似曉霞
誰賜錦貂還左掖獨騎羸馬上東蕐人逢玉署忻投璧
身在銀河未汎槎隔院冰㪣懸幕鐸傍檐糝落濕牕紗
驚心鎭自燒青簡呵指眞難草白麻渇至未傾杯底酪
寒多先結硯頭窪宮臺嶻􁄚依天近輦道迴環歸路賖
一望蒼茫愁思遠東安門外即天涯
　　　王師收復成都
詔集百官于午門外宣㨗紀事十五韻
凱奏初宣曉漏清王師收復錦官城春還玊壘堪傳檄
水下瞿塘㑹洗兵已報王均逃廣漢先教鄧艾取陰平
統軍不待徴龍武要路曾經過馬鳴劍閣雨寒朝出棧
草堂花暖夜連營降旗江漢風俱動積甲峨嵋雪漸晴
喻教久當開僰道樓船從此破昆明歸心似附千官影
稽首猶聞萬嵗聲六詔烽烟將寢息兩階干羽自縱横
星纒太華看歸馬日出平臺好晾鷹聴去銀笳穿玉峽
望來銅柱象金莖帳前有客能摩盾闕下何人更請纓
劉闢不甘為副使韋臯豈便是書生恢疆大略需威克
吿廟雄文在武成欲識巴渝何處舞但看鐃吹滿神京
　　　寄贈柏鄉相公生日一十四韻
元臣復辟已多年歸臥東山興渺然
天子乆思黄髪侶都人猶誦衮衣篇集賢里第需裴度
通徳鄉門屬鄭𤣥賜杖不因酬赴闕著書豈是記歸田
兩朝盡瘁餘鐘鼎千聖相逢在几筵静裏有籌還借箸
閒來得句已忘筌鉏苗隴上當牛喘煑藥階頭共鶴眠
永夜看星嘗傍斗隨時掣電笑如椽談深總落珠盤裏
詔宻曾聞玊案前連嵗歉虞民力竭歴年高受
主恩偏中山蹋盡蕭何履灤水通將范蠡船廢劄欲焚
開兩甕緼袍難値到千錢金籯遺得韋家教玉樹多于
謝氏賢祗為赤松游太早一觴長寄海雲邊
　
　
　
　
　
　
　
　
　
　西河集巻一百八十四
欽定四庫全書
　西河集巻一百八十五
　　　　　　　　　　翰林院檢討毛竒齡撰
　　五言格詩(一/)
　　　七夕集兩水亭賦詠成篇
金風扇微飈玉律囘迅商良朋遘嘉節言讌君子堂廣
厦延樹色敞牗生雲光中㕑敇佳餚肆列圜以方燿􁎃
間芍汁挏馬逾蘭漿雄談振林莾能使煩氣涼茲辰度
靈匹歴歲旋河梁暗忻蛛網合明見烏鵲翔所愧守恒
拙偃蹇無文章何期覿雙儀惠我同七襄生人重高㑹
慷慨啣清觴但當保修期終古以為望
　　　入史館奉和監修先生赴
召柬同館諸公原韻三首
隆古重籍氏仰視樞東辰宣尼起嗣之寄志在獲麟前
代多政記宛若眉列陳國書過激厲其事反以湮
大君秉遐照丙穴觀細鱗美劇嗣元宋安問秦與新一
時竸槖筆群䇿堪扶輪如何稽古疎有靦稱史臣愚賈
閟寳玉哲匠迷荆榛所恃綸閣暇數晷凡再巡埽翳見
白日披巾對高旻追隨蓬山顚灑濯瀛海濱空言啓石
室將以傳其人終慚識未優誰得資討論前賢誦崧嶽
所重惟生申况當天門高下視羅八垠
　　　二
有明十七君作聖述亦賢順始復順終遂歴三百年八
垓被鴻濛重譯及毳旃斯蹟既已陳所幸留簡編得失
炯前鑒開館加窮研勝代雖逺遥相接猶几筵其中升
與降疇則相紏䖍實頼司衮學引作庸衆先靈蚪展雲
霧蠖蝮方同縁記盛時自速努力咸仔肩何必新唐書
修在慶歴前
　　　三
伊昔致治朝時政早論紀纂列無闕遺一若左右史降
此多從諛展轉互相委虛實亦已淆遑問非與是况當
革命時舘載乃頓已何期
聖代興三恪備中㫖加以春秋法凡例共摩擬司衡既
禮絶模楷責下士宛如百車轍相率遵一軌儻云具三
長端在集衆美惟恐同異生筆削翻有俟作文無發明
徃與穢濫比庶匄監正之三寸竹毫子
　　　月蝕詩
季秋月丁未望日日將暝太隂在降婁不輯于奎觀維
時酉初刻里燭方進薦奉常啓瑶壇糞地以為墠堂槐
挺當門遮出白羽扇睥睨仄慝間驟爾丁物變啄齧罹
烏喙涎蝕類蟲玩頓令瞻視乖側目不忍睊先王有常
箴百執謹天變宗伯統列卿伏地作哀戀靁鼓五十雙
轟擊儼鬬戰奔走逮嗇夫禮拜及下賤須臾􁁊雲生掩
過十之半明質頗銷鑠魄色雜紺縓餘光射輪出迸裂
過飛電相視驚閃動有似金任鍊祗疑齕餳餅中界等
絃線地形與日虛兩兩不相劵金牌汎銅盎玉漏瀉銀
箭如何哉明時入濁竟不見光復翳漸除災去神已遍
君子省諐尤頫首矚河漢
　　　秋涼飲酒詩和馮天子韻
涼風吹西堂秋日亦灑灑在墅有謝公下坐及裴楷絃
誦代絲竹童冠列慧騃高懐浩然興微語渙以解作技
任衆長觀塲笑予矮譬彼黄金臺駿骨亦可買况當炎
蒸餘暑退氣稍􁀙水潦收前池林花覆高嶰中㕑飭修
餚薑韮紛布擺誰道鱸魚鮮此鯉出徒駭暗撫大食刀
雙環總精鍇
　　　洗燕泥詩(和宗元/鼎作)
紅英發新條碧柳啣初稊翩翩雙燕子宛轉覔宿棲雨
中啄土梗日出捎牆衣一朝秋風來東西相背飛閒堂
張委幔層裀設重緹巢虛易傾危壘仄難扶持常恐墮
瑶席落索成汙泥因此感嘆生㩦盤滌櫨枅紅襟罕陳
跡翠羽亦虛儀寄言韶華子不潔安可遺
　　　遥題雪舫禪師山閣册子用澄園馬居士韻
曩予陟三竺一過西林僧朝簾掛石闑晝火圍紗燈云
有般若臺𦕈向松間登白雲一囘首相望空層層十年
羇京洛􁀙馬如凍蠅史輯今共古抄付掾與承今來住
明湖雪舫嘗見稱目為青林馳心與滄海澄生世苦奔
渉何年斷紏繩長嘯空巖間谷逺聲自應
　　　湖舫陪臧内史喟亭飲次採蓴兼送其還京即
　　　　席和内史原韻
晩春風物和良日恣幽探湖波沲還平隄草綏且蔘蠶
老桑葚落雨過鶯語酣入寺問劉逸放鶴尋蘇耽山行
幸追隨所至供伏凾霧散雨未接日漏光猶含共言南
湖濵芹藻勝䕡庵中有雉尾蓴夏近採摘堪鮮滑取下
酒可以資清譚只憐季鷹老我歸猶懷慙拂衣丁暮歲
芸局本不勘君方返承明西掖當朝參草詔入禁筦人
鑒藉指南豈可蕩兩槳流連向空潭蓴羔未下䜴本性
我所諳秋風尚違時嘗恐食不甘去去典書命文富原
非貪待君事功成對酒看山嵐
　　　題青園廬墓圖(有序/)
　江闓孝亷圖其父青園公為祖尚寳公廬墓索予以
　　詩
孺慕不可已居廬傍泉臺自昔誰最稱王裒蔡伯喈今
者青園公哭父如嬰孩負土既已就築室倚樹櫰攀身
見枝枯滴泪成土灰吾友孝亷嗣為圖誌餘哀徬徨着
草笠手指寒林隈云祖尚寳公千載從此埋丹青有時
蝕丘山有時隤惟彼廬墓人天地同昭囘
　　　送史上海之任兼示舊明府暨伊兄婁縣
滬城傍東溟本屬舊游地良友將之官抱此瓌瑋器舊
尹吾故人為治軼俗吏
天子嘉其能召取置殿陛棲鸞豈無羣馴雉眞足嗣况
君乘風雲天路可坐致黄浦環城闉丹花被庭砌難兄
宰婁水相隔祗埤堄此邦羡堂堂繼至有難弟同時府
中趨千載生嘆異㩦琴向雲間贈鞭送行騎他時返承
明吾友見前事
　　　寄無錫吳明府
憶昔游延陵常登夫椒山慷慨懷令君高雲相與還就
視獲良契茂茂承歡顔飲泉知其清置身東峰間把弄
不忍去宛若氷雪寒迄今逾歲月七見山花丹相思寡
言訊欲奮無羽翰朅來返梁苑延憇從近闗夫君惠化
洽比蔀能相安津亭共車乘壠畝偕盤餐初為典使召
星軺起追扳繼為負土行而且卧轍環翟相制未復冦
公留多端與民一家人賢哉居是官今茲四征起羽檄
紛河干祗恐念方叔徵輦來嘽嘽我本羇旅客中心戀
所歡臨風寄微言三覆增長嘆
　　　秋夕詩和益都馮夫子韻
朝登青綺門暮宿白楊巷為從南郡遊搴帷總成絳雲
開逗秋隂雨過揭晩虹夫子鐘鏞姿含響待莛撞勿因
宋人愚而棄仲宣戅碧梧嘶涼蟬白露時以降銀河亘
長天入地猶淙淙
　　　賦得秋菊有佳色(康熙甲辰重九雲起閣登高/賦也分牌得鹽韻先有律祇)
　　　　(複鹽/字)
緒秋敞晴曦百卉揚素纎況有籬間葩芬藹宜幽瞻零
露日以下𤣥霜日以嚴佳氣發清姿澹影何襜襜東園
啓遐檻列種如抽蒹持杯一相顧遂使歡好兼薌苾乍
蒸鬱歌嘯猶遷淹良朋共遊遨秀色時見添綠衣障黄
粉碧椀盛紅鹽我欲掇其英把手徒摻摻高天雁初度
日暮酒已醃徘徊玩芳華令我思陶濳
　　　康熙二十五年予請急歸里自京門赴益都特
　　　　謁馮相公夫子㳟呈八章每章六韻共九十
　　　　六句
元宰昔秉政降典手闢門舉召遍四郊牧豕來公孫惟
時試
殿陞誰與廸
至尊夫子搜隱逖搆材及髠梱以茲離詭質濫被青黄
文晻映匏竹傍顧盻長啣恩　啣恩託鈞陶砂礫就廣
冶戴崇亦何人乃許食西庌只憐苦飢馳出入貰羸馬
但得隨春風摳袂自灑灑有時開褉堂集之萬柳下嬰
紱追上辰詠嘆振大雅　大雅乆不作姬旦陳農篇何
悟復明辟頓返南畝間
天子盛嘉賚宸藻紛披宣傾朝餞遙郭作畵標近筵迄
今課桑牧偃仰留鄉園鄭公自謝政避客已四年　四
年懐衮衣時事喟日易門士暨舊僚半作夜臺客伊予
本蓬根霜落見孤植逝將請長假還住賀監宅何當感
故年擁髻失通徳(謂曼/殊也)從此塵網中坐使鬒髪白　白髮
閲新序言至萬柳堂觸目憬物移流涕攀條長茂𢎞褉
猶在謝傅澤未忘時禽改啁哳清池變滄浪驅車税北
海徒步詢鄭鄉所嗟不同㩦豔歌亦何嘗　何嘗識東
家遙望屈雙跗雲門萬仞間是我感恩處登堂式琴罇
入里敬草樹誰昔戀宫牆相訂共樊素(曼殊初訂/同過益都)獨身
瞻天星咸嘆泣朝露千秋展斯須四顧謹翔步　翔步
肅凾丈詩書啓笭箐周游遍廊廡所至皆典型元臣本
樂志天語昭上楹(賜適上賜詩有元臣樂志年語又名/    志東山四字印記因以適志)
(堂沈宫詹為/書額懸梁間)詩鐫儼韋谷花曲勝杜陵時從前村歸不
記漁樵名䕫龍在丘壑日夕稱太平　太平無窮期景
運方逮旦東歸有康成早已受易算高天本寥廓卭首
日相見人生非圏豚安敢乆留戀祗懼負師訓無以答
宸眷努力崇光景終焉戒游宴
　　　寄贈陳山人七十
放舟過長泖遙望梅花源皚皚十餘里有如銀濤翻良
友徐允哲邀我遊其間揮手不能從至今勞心魂山人
頴川後結屋繚土垣讀書博墳索懷寳藏璵璠遺世謝
人染觀古究天根有時負杖立獨與趨鯉言梅花正開
時栗鹿駕短轅京華埄塵中愛梅過芄蘭廻想下沙浦
花開滿丘樊君子畜祕術青芝當朝飱加以抱璞授七
十存眞元我欲窺至道卜築申江園慷慨寄一巵聊與
志勿諼
　　　梅東渚築樓于草堂之北施侍讀題曰滿聽其
　　　　羣從淵公孝亷首倡二詩書巻命和遂依韻
　　　　率成續原巻後
下直出中禁懷人在東溪豈無逢時交願與靜者期如
何鬱儀轡日薄還相羇環山如舂臼入路逶以迤傳聞
巖牗上重屋方臨卑虚似撓千空泛若坐百陂所喜朝
日麗有鶯啼修楣(樓成時有/鶯啼于梁)以此屬清聽能使神志怡
君子畜嘉告同聲寄遙題何當㩦雙柑倚此雲外梯
　　　二
披圖鮮周游蠟屐用幾兩惟此林間人于焉萃清賞逝
將與晨夕浩然學長往詎無臨淵思徒抱結網想一旦
𤣥暢成噫氣激疎爽崒嵂森似雲長林坦如掌遽令萬
籟鳴雜作衆山響有時秋風生南還重相訪比之剡川
賔乘雪鼓兩槳于斯理高吟憑欄且俯仰
　　　書簡末寄徽之大敬二兄
鳯城新雨餘涼氣襲衣帶濊濊銅溝鳴宛若水下瀨何
為坐煩縟宫漏日相待(新功令每日/赴午門坐班)故園松檜間灌莽
迷薆薱我有老同硯名者徐與蔡竒文埽人荒高矚出
天外投簪願追隨欲去轉留礙長跪作素書飛鴻渺何
在
　　　送李檢討予養還山
招弓下中山葺屨朝上京公車何崔嵬所藉高世名志
氣本超卓文藻亦縱横誰言紫閣翁少小無宦情
至尊重良㑹召見開延英食以朱貝柈沃以碧筍羔給
札令呈藝轢落無弱營因之授册府入署承明庭夏雲
方南馳夜火將西傾一旦上省飬孝感動
聖明啣軾謝京邑衣錦投鄉程祖帳各􁂝攬反若千里
行人生有初服亦欲奠所貞何為坐拘牽閟志徒怦怦
　　　二
圜鑿不受枘樛枝豈為輻況有終南行白華蔓空谷曾
參着兒冠虞氏就養屋渴借桑門𤓰甘懷洞庭橘昔有
捧檄生色喜逮親育今我亦何為但指風與木蓬池畜
嘉魚得為親釜熟迎養曷不可遽爾返邦族白衣雖改
繡披之當萊服碧山張學士當此悔解幞天涼賣漿稀
官邸日不足臨朝思貽鞭無馬堪競逐但詠南咳詩雙
泪下􁎐􁎐
　　　三
太華有佳氣乃在龍門山千載啓石室一若通武闗盤
岡與繡嶺隱者藏其間況復踵靈異於此産馬班當今
居史窚疇職筆與删翳衆多匠手而予猶汗顔維彼粲
門子高踞蘭臺端慷慨忽棄置躑躅誰躋攀柱下去一
宿撰事留五難有論責韓愈無書報任安新秋坐林薄
仰看飛雲還牕通紫微逺户傍太乙寒日月過櫩隙晨
夕躬庭餐視此三寸擾何如一日閒予有湖上業灩㶑
通周官思以割一曲未敢徼
聖懽横門出祖道藉藉皆來觀偭彼前史賢相顧增長
嘆
　　　為聶晉人題學釣圖
吕望不賣漿公子乃垂釣當其投竿時相顧尚年少清
姿比晴漪綠髮等秀葽違時起長吟所念在逺道卬首
解博衣洗足脱行憿平沙浩茫茫斥略當晩照莕線牽
素漚楊葉蔽枯潦豈無臨淵思魚美不可罩因之戀清
流挶手把長篠十年行天涯汙漫摩所造乃猶乘下澤
㧞輪出泥淖我從長安還將以隨荷蓧每念素心人把
臂接林隩逢君明湖來貰酒勸一釂披圖見疇昔展巻
助吟眺所嘆俯仰間非復舊時貎花開應重紅綸絶可
再絩逝將溯滄浪慷慨發高嘯
　　　為家㑹侯題戴笠垂竿圖
迢迢新安江上有龍門山君子居其中名滿四海間披
懷似錦繡落筆成波瀾結組騁遐軌矯矯不可攀夙昔
有男子把釣埀琅玕羊裘澤雲碧龍卧山花殷千載仰
高躅何處堪投竿崇臺出天際歴落星辰寒披圖倘能
追日暮相往還
　　　黄鵠篇(出郭有/訪留贈)
黄鵠志千里遙矚青雲端相隔纔咫尺曠若溟海間君
子秉高躅守身如璵璠奉簡作良牧所念在民艱煌煌
敷奏時乆已䇿治安康衢一以遘幡然却塵寰香山鑿
八節將與劉白還赫䂀照林薄徂夏增欝煩清霜戒前
塗倐及朔氣寒城西有精舍去作逍遙觀慷慨不得見
令我凋朱顔逹人䝿變化金門借泥蟠況當被宣力藉
此憂與懽溯洄幸相從俯仰同觀瀾長風自西來肅肅
生羽翰
　　　九日陪馮夫子登善果寺毘盧閣和韻示同游
　　　　諸公
秋隂敞金陴朝日離羽嶠神都融清光佳節乃游眺司
衮請澣歸後乘載同調師門舊簪裾命駕絶呼召㫖酒
敕麹封肥炙鵝與犦貽糕作炊彫賜橘代鉶芼但惜金
臺傾望古不堪吊此地有寳坊高閣宜晩照憑欄試一
觀縱目攬衆妙浮屠鬱崔嵬金碧麗象敎層垣翳松柏
隣圃通竹篠西山飛蒼烟空翠相映曜況復鈴塔間烏
雀暮來噪故園有黄花被之幹山隩採摘無由通虚憶
在逺道詎意侍芳躅丹梯廻能到豈無叅軍狂不用拾
烏㡌蓮堂靜坐時宛若陟高峭何當㨿層霄慷慨發長
嘯
　　　康熙十七年七月二十八日京師地震大厭
朝廷下詔修省羣工怵惕予以謹戒之餘竊讀政府作
　　　　續紀一首和益都夫子韻
維歲在已未彛則月將晦京師忽地震廬舍多損壞有
聲自西來轟作萬皷攂城壁樓櫓間擣厭若碓磑是時
塵坌涌白日飛靉靆揺動及通潞逺過涿鹿界如是三
十日岌岌餘硌礙不啻宋渭州四震瓦亭寨
天子起修省下詔布罪悔羣工亦憂虞敷奏各創㣻伊
予本韋布初進即求退況復職筆札所愧無補乂既鮮京
易學誰擅子政解填陰與沴土相習總昧昧但道何物神
得撼此大塊憶昔本始年漢世當盛㑹震厭毁皇廟河上
警至再詔令内郡國舉若杜飲軰直言能極諫因與陳利
害方今復制科茂才鬱繁㑹大廷倘䇿災何以置明對遒
人振木鐸惟在謹天戒撫此修輔文永夜不能寐
　　　題靈鷲逢僧圖
白門烏㡌生丹花駐雙頰尋真向靈峰迤邐看秋葉奚
奴負錦囊左臂挂木篋海鶴梳顥毛神駿理壯鬛老僧
坐洞中自顧能見睫仰天騐碧甃俯地露灰刼山童報
客至徐起支歩屧覿靣若素心忻然笑相接問客從何
來飛飛指黄蝶
　　　送張邇可還里用韓退之送陸暢南歸韻
夫子擅駿業卓犖饒人聞披襟對天安氣辟仗下軍論
逹得种暠詞雄比崔羣階前雁羔集户外車轂紛共言
天子貴無書禪云云誰為翰林者當此硯欲焚乃者西
都賔長懷北山文長夏厭暑雨高天矚流雲京門老同
學把袂不忍分感深語方轖義激酒易醺衰年戀鄉邑
刺促如蠅蚊何當隨周磐流涕還汝墳
　　　方貞靖祠堂雙白松巻子題後
昔有軒轅松皜質如傅粉雨實褁霜􁀙數榦合一本其
下穴甘液有若禾在囷以茲賚嘉名謂為藐姑坋磅磄
與柜格當此俱自損何期數千年貞靖發孤憤峩峩尚
書郎秉直如郅惲殺賊志不詘絶食遂甘殞首陽與華
池兩兩接車軫居人表忠節祠廟日惟謹階隙樹佳草
所以䕶欄楯何者作䕃樾蓬蓯蔽前阪惟時太史園五
粒方兆朕移將未拱把纎若織籬槿俯仰甫數載枳句
漸囷蠢迄今閲二紀鬱作雲葢偃風雨自崔錯鱗介亦
蜿蝘青鸞并黄鵠一一互相引瀏蒞卉歙間號唳儼叩
牝斯非徂徠山亦異石門畛蓮城種俱遥衡嶽望斯盡
幾見灌河植誰則荷土畚得毋有神物呵之使安穩前
賢布徽烈所賴繼衮衮雎鳩得遺式百度見繩準圖畵
及詠歌務在令不冺況當蒼虯枝白者等芝菌何易雙
雙列裛葉類茂苑貞心不可囘勁節不可挽藉此霜庭
柯可以告乆逺
　　　許使君詩
不唱鳯來曲不歌虎渡詞鳯來㑹有因虎渡將安之我
有許使君皎皎神明姿生乘景昌運出應忠良期生民
賴保障庶服膺藩維分節守外閫巡軍付中司初控五
馬行既展雙旌馳心明比冰鑑道直如朱絲化物凜三
異介徳凜四知褰帷問疾苦振槖哀惸嫠逺近各有望
上下兩不疑方其守越州適遘張王師調士減虎竹行
陣祛魚麗順者既懷徳頑者亦畏威一朝秉憲鉞盗賊
不敢窺隣郡假敉剔此邦藉安危惟余本鯫生溉澤叨
恩私僵魂起榮拂枯骨生華滋俚歌雜謠諺未得展素
思但望峴山顚泪下如綆縻
　
　
　
　
　
　
　
　
　
　西河集巻一百八十五
欽定四庫全書
　西河集巻一百八十六
　　　　　　　　　　翰林院檢討毛竒齡撰
　　五言格詩(二/)
　　　别伯兄五首
孤鳥辭宿柯離獸馳舊林驚心見曲木走險不擇隂判
茲同生子惻愴誰為心如何彼蒼天使我遘難深　遘
難未云極三載慰遐慕如何復離分悠悠即長路遊子
多苦心况復値秋暮絺衣薄寒颸葛屨踐涼露揮手自
茲訣一步三反顧　反顧不可行囘身復牽衣慈殯未
旋壙嚴車復停幃門户値中落各鮮庭樹枝連岡隔秋
照影亡形亦疑暫竚覯形影及此將頺曦　頺曦將右
匿流影眷左疆孤雁雖西飛其音在東湘君子重去土
豈不懷舊鄉形隔不得旋魂魄思茫茫生當從兄游周
我門東塲死願為飛鳩鳴此道上桑　桑梓在道上猶
然起繾綣析柯解連枝豈不極哀戀念兄富文府弟亦
擅華絢三珠秀稽林雙龍起江甸兄既辭司秋仁人不
為讞(兄已除理刑/推官棄去)弟復遭百罹中年起更變天高殫難
呼道逺死誰見叠浪阻潮汐重山蔽鄉縣茹蘗苦自聆
詎敢告親串兄年已傷哀無為乆勞眷努力紹前期揮
手泪如霰
　　　王貞女詩(有序/)
　康熙中吳江王自瑶許字同里蘇生未歸生死自瑶
　年十八截髮守節既而姑亦死服除請歸之蘓母曰
　豈有以無夫而歸妻者耶自瑤曰死者吾夫也夫死
　而代夫事翁則夫猶未死也不然吾夫在地下請歸
　之地下已耳有何難焉父母知志不可奪遂聽之丁
　已三月二十七日蘓迎婦如禮自瑤乃加髻與父母
　别蘓遣小姑迎于門自瑤乞撤綵止樂始入是日雨
　雪逺近來觀者皆泣下既升堂後拜夫影哭畢其翁
　感其義令不即以婦禮見先垂涕西向拜四自瑤亦
　垂涕北向答拜四然後成禮時自瑤年二十有二吳
　中人多為文嘉之予過海上顧子茂倫屬以詩乃彷
　樂府辭應之云爾
黄鳥交交鳴集彼東南枝私顧無匹雙誰為好容儀有
女秉貞素家在吳江隈十三能織素十四學裁衣十五
弄文翰十六誦詩書十七備箱簾紅羅刺繡裳頭上芙
蓉髻耳後明月璫足下雙珠履行步爛生光將作合歡
襦上畵鴛與鴦明月有時翳芙蓉有時委合歡終無期
鴛鴦空復爾阿女前致辭兒已得所親非謂得所親黄
泉願相存擣盂却苦蓼從舊不從新冶金作華葢到底
無翩翻駕我青牛車綰我綠玉繩逝將為彼媍入門事
尊章惟時母聞之相顧起徬徨本謂相君子百年永無
疆何悟廪霜下拆此蘭蕙姿鴛鴦未成匹何敢言雄雌
芙蓉生兩岸那有並蒂時人生若朝露柯換葉復滋況
今隔年歲四載尚不足三載頗有餘舊火既已改新糓
屢見抭其家且無姑老翁獨閒居阿女含泪答所以不
即歸吉凶不同行今既凶服除自可逺父兄少小通文
史兼復誦詩書詩書雖無此文史聊以為為夫入子舍
謂復理所宜寧有升笄女終老于中閨不然將從誰從
夫下泉臺母知女志决為女理容粧便可擇良日車駕
來相迎車前百枝燈車後龍子旛小姑到門迎新婦入
華軒着我新嫁衣事事相週全頭上何所有䯼髻雙梁
釵足下何所有織履躡素絲腰間何所有袙複結兩頭
車左駕青鸞車右從文魚本謂坐華軒雙雙共翺翔何
意牽紅絲獨身充後房到門撤皷樂行步將升堂是日
暮春天百花園中開浮雲障白日寒風為之吹須臾霜
雪下牛馬皆凍嘶觀者皆有嘆行者亦以哀桃花冐霜
雪何得施臙脂阿翁拜前庭新婦拜前帷中堂兩交拜
各自成禮儀雖則成禮儀浪浪泪雙垂自古通婚婣未
有如此詞此詞有時盡此事無終衰將詞記此事當令
後世知
　　　贈武孫
姜生擅竒器少小稱文豪十憇柳樹下無汁染子袍擔
簦逐主父浪跡為名高出入長安中造請滿市朝有時
快落筆掣電驚兒曹萬言中時要逺鑒比灼龜純鈞具
新割安用矜鉛刀黄鐘雖未鳴猶足震皷鞉生平主文
坫高㑹東南交冠葢遍五都謂此非乆要獨予遘京邸
仍眎漆與膠甫嘆伏􁀙乆數歲淹土坳豈期神蟉升一
旦騰雲霄君家本世閥七葉盡珥貂趨庭與羣從早已
先鳴鑣一第豈足重斯意原囂囂但念丈夫志卓犖貴
自超何為坐窮困愁嘆生無聊不見燕冀馬千金在名
標不見北溟魚為鵬以逍遙
　　　寄李制府生日作
使相授節鉞開幕東南疆征繕行表貉杖䇿入戎行潢
池㑹兵變甌越多叛亡賊斾下姑蔑獲索近括倉丈人
師貞吉鞫旅必有方召虎鎭淮服杜預恢當陽嬰城并
搏戰威噞如秋霜保障此半壁一若金與湯惟時就壇
拜絶席同　親王翳仁克佐賢擣虛而戞亢梟雄既懾
伏虎衛爭騰驤碨􁕒漸底平鬚髮已皓蒼迄今刷介馬
柙刃三衢旁軍書尚倥偬門柝猶恐皇君子被儒服所
貴平披猖畏威并懷徳不在稱有光伊予本編庶竄處
負痛創蒼頭乆奸旗白騎尤抗梁非公翦驕悍誰與戢
斧斨況當炎崑時玉石不得妨撫䘏儼慈母袵席周匡
牀方碑一以涕奚啻在峴岡予職忝史氏將以書旗常
天子方倚賴仍使鎭上航當其始受脤膂力真方剛今
來遘花甲歲月亦已長薊門隔千里所寄惟清觴微言
當民謠聊以誌不忘
　　　聞王生新除行人有寄
春花發青𤨏天閣動遙翠之子甫拜除暫陟介人位古
賢重行已不辱乃其次少小充朝集何止學專對所以
頒玉節貴在伸國契誰謂乘軺車僅載爵里刺況君有
世徳立朝建風義藉此嗣駿烈且以繼其志寧效江南
使㧞草進烏昧母若潘孟陽慷慨但遊寺
　　　奉餞趙中丞之任杭州
神魚游溟涬不與鬐鬛羣黄鵠翔九霄燕雀徒紛紛伊
昔秉人鑑九格定世勲奉使掌鏁院曾詠江東雲嗣此
赴
中召出入建禮門聨轡共丹陛酌醴同清罇一朝著風
采慷慨承
宸懽令作九州長六纛開崇藩内承弓矢命外秉鈇鉞
權歲星占所麗金牙駐臨安呉越介天險鳯舞龍亦蟠
昔為臺舘交今作編户頑單車出都亭尚覺霜風寒
　　　王學士出撫兩浙旋以閩越新定開府其地予
　　　　遇于福州行舘極䝉贈饗賦此抒意
憶昔直史舘下馬東華東夫子秉裁鑒視草牕日紅一
朝膺寵命出使為儀同胥濤驅萬隊轉見幕府雄方州
領節鉞草木皆生風百官避衢路四譯藏甲弓伊予有
蔀屋編在封田中高天無私覆但覺雨露濃被廣絶邇
逖倚甚同穹窿如何驟移軍重令甌粤通金湯藉開基
銅柱將銘功浙人獨何辜奪此履戴崇今來展私覿澤
國瞻軍容聆茲鉦皷肅饗我酒醴豐仙山本嵯峨鼇海
何漴浤感深莫能酧慷慨長拊躬
　　　題括倉劉在園使君記年圖
景星曜天衢有目爭快睹況當泰華峰矯矯出雲霧夫
君本顥質少小名四布對䇿軼董相稽古邁桓傅幽棲
弄文翰好作遐覽賦因此守檡山名與李繁伍今來明
湖濵籌大實借箸翻以願受㕓藉是展遐慕青天覿修
容碧崦藉高步黼黻猶在躬光彩灼眉宇蓬池曠莽間
水草恣洄沍中有鯢子鱗相視等嵦嶇曩者千頃陂汪
汪羡叔度展巻一以思伊人𣺌難溯
　　　送劉考功請假歸淮安兼示令兄内史
劉郎擅東曹吏事稱第一比士閩海歸浮譽斥柳七一
朝請沐去將理淮海繂舉朝競貽鞭過市罷彈瑟此去
戀鄉井兼及好風日首曹設長名終以待執秩夙昔曾
浮淮登堂覩作述朝讌施酒漿晩食授饠饆于今二十
年同朝頗狎暱難兄甫待詔行選蓬島室春明俟君來
壎箎共均律祗恐秋風高予早趂歸鴪六翮翔上林中
途莫相失
　　　恭餞馮相國夫子還山
神虯廻大澤威鳯翔雲間君子秉耆徳淑世饒令顔植
躬表黄闥正色垂朱鞶道足慰三紀勇以定百連中司
㨿台鼎遐海銷神姦啓心占
帝沃握髮為士前譬彼天地闢萬物咸陶甄已舒禹臯
烈始引黄綺年治定當明農功成乃歸田且從養天節
豈為避世賢
　　　二
經徳凛端右致身在虞唐言可當人監行乆作士坊瑞
氣炳六符道精涵三光私語祕温室公績留太常維彼
宣聖言善用不廢藏召奭别姬旦伊尹辭成湯都人恐
公歸旦夕瞻繡裳啣詔汎太液載酒遊林光橋虛接瑤
版洞曲流羽觴須臾灑
宸翰雲漢囘天章使官衛前途乘傳還故鄉借問西苑
游如何東門張
　　　三
夫子本聖相晩歲懷巖阿曠度有如雪碧髮尚未皤三
山集土壤九罭資網羅代已繼疏仡治豈沿共和有時
坐一室兩膝容不多顧景念踧踖初志憂蹉跎奠邦儼
磐石涉世同流波城東種萬柳長條拂岥岮閒來集羣
賢于以永嘯歌逝將邁東山蠟屐投林柯高蹤固難攀
當奈蒼生何
　　　四
在昔裴中立乘興歸午橋何如二傅去餞之在東郊處
宦若家室投閒亦京朝所以鴻飛㝠千古羡羽毛上宰
展一徳𢎞儀冠諸僚幡然懷鄉邦遽爾振泬寥日者布
文命
聖心擢賢豪既資
殿廷舉兼藉郡國招夫子較詞業燭照如龜燒以此文
價起卒與
睿鑒昭今茲且縶維駕言食塲苗牽裳攬紳帶卧轍填
沙坳㑹應棄碧組同返青山椒踟蹰却立間一望空雲
霄
　　　永寧程母康太君死賊其子乞興安兵復仇興
　　　　安帥嘉其義且善相術謂他日當代已領此
　　　　衆後果然康熙甲子同舘翁太史作詩誦之
　　　　屬予和歌
澠池有烈母忼慨罵賊死其子行報讎殄賊雪其耻當
時感孝行奮迅礪穉齒豈期哭秦庭頓遇姑布子形在
旄仗間早已識前此一旦列頗牧正値彼故壘曩時趙
苞孝以母膏賦矢何如全令名揚顯自此始從來表至
行彪炳賴藏史為讀清風吟三嘆不能已
　　　題宋母方夫人傳後(宋母刲股行孝其子姓兄/弟觀感繼起者凡五人)
宜家不私已大孝乃致身況當一體分骨肉同甘辛賢
母秉亮節事姑如事親刲股嘗縷切和糜進殷勤中間
療君子委篤良自振以此感至理數世咸相因子身可
事父弟身可事昆往嘆聖教衰民散在彛倫痌瘝不相
及邈若燕與秦敢言勿傷毁手足當見珍悠悠保軀子
誰謂非完真
　　　錄别詩
綠蘋被叢薄紅蘭覆江臯掛席浮海濵言渡枉渚潮君
子秉遐契相顧稱神交一見贈縞紵再逢貽錯刀芳辰
羅廣宴永夕傳佳餚㫖酒滌中脘爰以散鬱陶春鳩度
麥葉暑鵲鳴桑條危檣駕五兩風便速去橈離歌未終
曲别思如波濤嘉徳許攬佩隆情鮮紛囂良覿安可幾
所恃在乆要
　　　寄贈宋使君犖通薊行署
平明出東華秋色亦何有日照宣曲花風吹掖門柳使
君擁朱旗日飲潞亭酒寒螗吟高槐詩興倍抖擻伊昔
對建禮螭陛羡趨走相隔僅郊閾宛若間丘阜天涼懷
家山歲宴憶良友何當道元州因君贈瓊玖
　　　留别朱在鎬司李作
仲尼適泉源嘗主蘧伯玉我今遊海濵望門向公叔衣
車税前除將就廡下宿主人出未歸四顧且跼蹜其家
一何賢開軒啓􁚐醁繁花發園桃鮮筍薦牆竹日景方
紆徐風氣漸烜燠幸逢主人還握手道悃愊如何復出
門方駕不脱輻予住三月餘三見征且逐一如予汗游
虛覔升斗粟我聞司馬公往就鹿門曲主客恒不分相
向以為樂何悟千載後重得覯斯躅從來沛國𦙍歴禪
富賢淑況君早蜚聲文譽振邦族曾授司刑官所讞無
枉獄暨乎拂衣還晩食幾斷肉春草長及階夏雲覆如
屋游子思東歸慷慨夜擊筑一念賢主人雙泪下撲􁎐
　　　奉答張檢討鴻烈南還留别原韻
憶昔游東湖同賦明河篇酒酣一揮手翕忽三十年碧
流徙滄海白髮凋朱顔何期㑹公車對䇿隨廣川抽毫
共深禁作史分長筵把臂愬疇昔聨轡課後先誰令叱
猘犬私愧同寒蟬多君秉謇諤慷慨陳
殿前但謀救里𤯝豈為裕國泉
聖明早垂鑒既已行其言旋作歸田計解組還舊山我
本乞塟親請假還流漣君行及春晴先買通潞船聞君
有别業逺與東朐連其山名鬱洲溟海相廻環中有良
田疇仙驥曾耕烟移家暫棲止任使歲月遷江東無官
湖何處溯潺湲他年倘相思一望雲海邊
　　　丁給事典試兩浙枉訊奉答時予猶子見舉門
　　　　下
維昔歲貞始文昌曜南離丈人效鵠觀四海以為期高
舉翔寓内乘風到江涯藩車下蓬蓽熊斾臨蒿萊爾時
恨陶室未足安范逵設醬苦蚍薄莝薦知馬飢一朝升
掖垣相隔猶雲泥引身跨鳯翮叩額當龍墀上殿展十
論直聲著邊陲㑹承華文開有
詔典浙闈青簾散日映紅燭迎風吹至公誰秉筆恍見
珠斗垂嘉祐斥蕭穆元和遘昌黎不謂猶子愚亦得擐
草衣仰瞻泰岱高四顧乏羽儀潢汚隔滄流何以慰中
私豈期度寥廓握手相追隨天地有餘量日月無常規
但言駕逍遙鷽鳥安足知
　　　九頌篇奉贈梁大司農夫子并祝初度二十一
　　　　韻
結髮學儒術負篋為逺征父事言子游兄遇延陵生文章
頗濩落意氣猶縱横但恨日垂暮所志百不成捧檄入京
邑仰望天階行牽車類趙壹懐刺同禰衡誰信九州大及
見三光清老成佇朝右明穆秉國經峻節凛聞式微言騐
章程容物善下士乆作來者型蒼巖髙萬仞中有黄金庭
俯視恒華間宛若丘與陵名世不數出斯代誰賢英敢與
東丘違而令北海輕矧予依孔牆晩歲斟堯羔每當皇覽
日願致歌誦情祗慚肄風雅三百有正聲何為雜衆竅百
變煩嚘嚶尹吉自清穆史克終和平即此九頌末孰與六
義爭不觀蕉林詩千載垂芳名(司農所著詩/名蕉林詩集)
　　　奉和益都夫子讀孫司馬韻書原韻
折竹作鳥書所藉在都講不虞聲未諧齊陸導魯港古
有司馬韻皎如月在蚌豈必窮毫毛祗貴挈領項何為
守一閧紛紛坐投缿
　　　金副憲遷少司馬舉子有贈
煌煌帝庭宿歴歴轉玉繩天樞近三能鬱為萬物精之
子冠柱後獨坐秉憲衡殿中中執法封事多能名天下
望風采内外皆肅清
至尊奬遺直特進掌七兵峩峩少常伯奄作西曹卿八
事既條奏九命方出膺制軍及佽飛詰禁于以并爾時
正垂弧寳樹生中庭已協夢熊卜況聽遷鳥鳴大徳嘉
邁種所志傳一經華纓接芳彯永為斯世馨
　
　
　
　
　
　
　
　西河集巻一百八十六
欽定四庫全書
　西河集巻一百八十七
　　　　　　　　　　翰林院檢討毛竒齡撰
　　五言格詩(三/)
　　　有感為雲錦詩(并序/)
　曩者傅長虞謂素絲有杼寒女難工郭泰機以寒女
　衣絲未經秉杼兩皆失言夫機絲經緯寒女之能事
　𤣥黄黼黻貴工之授裁寧有素絲皎皎當户無機秉
　杼未工衣裳燦燦惟夫秦川好女日對流黄河畔諸
　姑時支彩石亦既煥文章于黼裳啓經綸于筐軸而
　七襄不尚于敝綈六繪不加于敗枲雖王肅有妻蠶
　絲可續而石崇之婢澁布難縫越葛徒勞不施蓬首
　魏尺雖美未量寒體是以每睹記夫當機輙有傷于
　雲錦
煌煌雲錦叚本自貧女織貧女不為衣札札空費力文
采煥經緯裁割被珪璧豈知機上人抱杼每唧唧丹絲
與素絲各自理容餙織錦得被素誰為理刀尺蒼天絢
雲霞當牕散餘色流炤貧女衣一顧三嘆息
　　　江橘何纍纍
江橘何纍纍葉妍貫亦嘉遙林布冬榮葳㽔遍江涯南
金冶成色東珠綴為葩青時已結綠丹者還流砂宛如
層隂中參差㸃輕霞我食南中橘數載曾無家自慚徒
作頌不能復懷沙區區飛蓬姿何由間修麻逝將抱長
耒種橘藏金華便與王鄗遊勿羡子母𤓰
　　　重經上江過小孤山望高良作
晨颸解流潮朝暾坼遐沚中流辨孤嶼相越尚百里流
峭去榜逆颿廹來洲駛忽泊斗巖下遂至洪澤裏三江
憺前期九𣲖殊昔理矚異物不延時遷景為徙滌水掬
流清搴花摘葉委羇孤汎無常流浪詎有已寧當越前
峰去逐高良子
　　　寄祝淮隂蔡母徐太孺人初度
淮隂有賢母教子如子輿朝探玉笥訓暮讀金檢書結
交滿人間曲巷多停車況當草元成家有問字廬我嘗
客淮隂拜母戀階除雙髩映霜雪兩頰開芙蕖俯首聆
教言一似訓子愚今逢設帨辰逺隔天一隅殷勤寄霞
觴彷彿同追趨丹山九苞鳯噦噦能將雛坐待羽翮豐
文彩横五都
　　　送姜京兆之任奉天
朔風吹長旟旦日耀嚴裝君子奉明詔叱馭遼水陽嘉
績著圻甸賢聲比張王念茲根本地曾見蛟龍翔因假
兩省貴爰展三輔光高江蔽鴨綠大府開熊黄隆冬播
𢎞澤能令草不僵私惜離子舍何以慰高堂忽當廸
新恩子弟皆騰驤(時其弟與孫/皆舉于鄉)獨予託末契願服前車
箱一攬山海勝再觀邊塞長苐恐冒霧露以此留傍徨
郵亭張飲餞予亦持清觴臨岐無所贈聊獻胏與腸賔
雁倚南日翽鳯鳴東岡相期䇿榮名還視湖海傍
　　　總憲徐公以掌院兼史舘監修奉贈一十四韻
古稱中執法但畏上殿爭自公入南司郡國皆澄清率
屬謹鎻鑰以實不以名峩峩總六察見事真風生從來
陳正志能感
聖主情何況彈新參動使羣寮驚朝陽有翔鳯忼愾時
一鳴君子秉至徳緘嘿豈所營特念蘭臺官舊本通承
明以故東觀書仍得藉鑑衡太微當嚮曜所麗惟四星
秋高肅禁令不止象火熒主憲得正士視履歸章程誰
言唐子方僅在著直聲
　　　奉贈許使君夫子兵巡閩中
往者吾夫子秉鉞開秦稽正値朱買臣闢地東甌時戈
船出漢浦下瀨通金崹雈苻並竊發守者誰與治夫子
擐甲胄白晝曾登陴羣盜跪投㦸涕泗垂頰頥今茲簡
節度方重東南陲誰敢輕綏要而撤蕃與維乃以烏坂
北六羽標幢旂仍屬㑹稽郡同在天一涯自昔惠愛及
願借相因依何幸歲星被照曜無兩岐小子徼鶚薦比
之漢孔禰況望南鐔州劍氣長追隨分班侍
九陛親見
賜襲衣苐恨出國門未得持鞭箠此行藉保障端賴張
以弛莫謂海波平前路猶瘡痍
　　　錄别詩(上海/縣作)
修景返北陸日馭揚赫曦游子思故鄉嘆息將東歸伊
昔來滬瀆春花滿前墀主人出美酒式飲歌庻幾出入
並車轂言笑同嚘咿啣鹿饗苹草得食還相遺朱明變
新候丹蕋舒故枝縶駒有時解結心何能移況君乆仕
宦閲世經嶮巇慷慨已投分從容且隨時古人輕三過
言救溺與飢顧予亦何為茫茫向天涯越人盟車笠旦
旦申素詞今茲念崇情信誓安可違薫風吹廣術中道
惜解擕願言愛景光千載以為期
　　　康熙二十九年越郡大水䝉郡使君李公盡力
　　　　疎救稍得安堵贈之以詩
於越本澤國春夏水􁅗洞洪流擬懷山濩氣且啣棟先
是坎未發大禹早見夢謂有洚水至晨起決坊壅三江
廿四閘一闢二十洞(使君先數日夢神禹告大水/至因預啓三江閘以待之)浹日
風濤生蛟龍偃衢衖公乃披髮救仰天大號慟云此實
予辜豈應罹民恫疏堰斷魚笱掘地展龍峒所幸急胼
胝猶得厪播種苗山有神經大者載禹貢使君肯随刋
千秋仰鴻絧
　　　北征
秋風生前塗白雲興山阿車徒既況瘁我行勞如何夙
昔戒于役行行遍江河東觀越甌蠻西顧接岷嶓煌煌
舊京洛褁足不敢過何期奉明
詔良馬紕素紽縣吏趨里門徵車敢蹉跎朝發長淮流
暮宿清濟渦廣畎化黄熊野寺名青駝常恐冒霜露無
以答諴和所期遘明良尚與賡載歌
　　　奉
召赴都經泰嶽遙望有作
朝日汜暘谷孤光動天門鴻濛啓青蒼仰見喬嶽尊鬱
若顥氣接下與浮雲騫羣峰爭嵯峨拱列同星垣我欲
凌絶巘俯視周大寰奮迅鮮羽翼屼峍難攀援從來聖
神出升陟柴以燔五玉覲國后三觀窺河源今適遘王
㑹將䇿明堂文下詔召博士因之及公孫自笑圭蓽士
敢為封禪言神功發眺聽博議開渾元但當入林丘揮
手長松間
　　　二
夙昔愛天孫層霄踊雙足俯仰志不遂高卧滄海曲結
念周八荒扶輿乆脱輻垂老始被徵一憇梁父麓崇嵓
倚重雲白日繫匡谷欲吸沆􁀙漿顑頞慚滿腹我有雞
斯乘躡嶠如駕陸入林招洪崖望海誚徐福折取東峰
枝間與夸父逐歴嶮理自明升逺象以矚何為盻修塗
展轉愧寥廓
　　　贈駱崇仁四首
馮生令丘陲安仁宰河濵灉沮非横流聊以涵永鱗君
子挺珪璧既授文府珍發跡方西游改服亦南隣廣路
縱攬轡遵邁以上春　上春子行邁徂暑予出宿孤羇
遘𤨏尾竄身渡淮服嘗恐秋節厲揚飈及蕭燭囘躬就
南離遐憇臨汝曲　臨汝渺遐憇將訪彈琴闈春草碧
如沚愁心復懷歸重來訊芳躅修組揚清暉譬彼秋晨
日新炤光襲衣豈無周周羽中道慰予飢寧隨鴛鸞翔
不與燕雀飛　飛飛隨鴛鸞燕雀難為羣與子辭同林
三載垂離分子為守官亟予為履險殷崇庳兩相接益
以慚譽聞寒啇振長薄廻飈蕩高雲庻幾惠秋蘭聊與
揚令芬
　　　太末見山花發春而林無宿葉
秋栟未解葉春櫻已舒蕚不疑碧樹中遽見山楧落南
中饒榮陽百物鮮疎索何為逐流飈吹吹怨寒籜
　　　别蔡大敬五首
朱陽當末垂遘患避人侣慘慘中夜别惻惻不得語高
柯靜吟颸星墮亦如雨行將出蘆洲與子且延佇　延
佇不得去行子辭故鄉明星在天端晨夕互相望我今
辭子去不知從何方飄蓬追驚風風發蓬益揚　飄蓬
隨風揚飛飛㑹有極江流去湯湯赴海自止息伊予獨
何辜坎壈乆失職號呼仰蒼天天宇為傾仄　傾仄天
影動黯黯夜將旦躊躇别子去方寸已凌亂蘆洲積涼
露棲棲有雙雁哀鳴至天明一雁獨離散　離散在何
所渺渺行難尋生死不可知遺此經寸心南遊漲水濶
北渡湘江深倘遇洪崖子惠我蘋藻音
　　　雨雪曲
雨雪凍關城戰士乆從行邊風開甲滲沙日耀戈明銜
冰和糗糒燒火熨旗旌不須吹木葉萬里作寒聲
　　　和春寒曲
楊春汎初景庭卉謝薄寒如何越三變尚自愁風湍灑
澤易沾洽逾灌翻殫殘暫窺已亡緒改序誰能安深林
閉楚雀當牅披臯蘭風過雲不停雨止空還溥自聆索
居苦復嘅行路難依人喜遐附換服憂中單一聽春寒
謠三復增長嘆
　　　壽方母七十
樅陽有名閥奕葉嬗忠孝所藉母聖善恒凛冰蘗操當
其遘陽九夫子秉高蹈申包泣秦庭元節走海嶠惟母
三朂之不啻棄畚蓧況聞覆巢警闔室薦荼蓼蒼天共
夷齊並受滂母教少小友哲嗣託契序長少恨未拜堂
下俯仰作視傚今來簒前史開舘奉明詔逝將表孤忠
因之傳有道維母年七十壽考徳彌劭三漿釀庭除七
誡著梱奥他時簡汗青千古仰徳曜一觴寄南雲海鶴
舞嶛峭
　　　送姜二承烈舉京闈未第南歸
相如薄園令少且以貲仕姜生游長安嘗挾監郡刺歴
世嬗仕宦惟恐失貤賜以此往借資少慰尊顯思(時方/就試)
(預以資例援/監郡貤贈)一朝薦京國挂籍註名字有子先解褐同
詠鏁㕔事(其子同試/春官有名)連年滯東觀藉爾通講肆頓思還
故園使我䘮倚恃成都昇仙門歸馬如赤駟為郎莫嫌
遲晩歲得世濟武騎豈所安孝子終不匱里巷非常居
筆札有餘視春明望還來酌酒待小次
　　　此日不再得擬舘課作
此日不再得反景淪空桑扶輿復東馳漸辨顥與蒼晨
氣稍解散奄忽見末光誰謂歲寒子稽煖非愆陽善道
固多術力學亦有方當其送元㝠惟恐迎勾芒須臾日
月逝進退兩不臧生苟好自衒物以材見戕況復嗜膚
理覆粒徒䑛糖所以古賢哲幽谷能深藏疾視澗水下
靜聽蘭草芳南金匪為堅西鏐豈云剛鋭進倘速退中
途反囘徨明去光必滿源逺流自長請觀大道行坦坦
如康莊尼父造闕黨孟子收匡章小草能自挺荑稗總
在塲因之起黽勉兩目如望羊譬諸斷乳兒戀戀何能
忘頑者必以振懦者亦以强任彼江漢流可以一葦杭
時俗厭菽粟不復耽尋常方寸偶出入難騐得與亡先
儒賦此詩惻惻多心傷謂此一念間所辨在聖狂
　　　禱祀詞為李使君作
太祝掌六祈祠官重七戒禳禜與疈辜所事在罔害君
子謹至治灾恤當儆㣻匪為敇壇壝祇以念畎澮齋宿
徒自責散致鮮遺􁊪精誠一何深祝告豈能代邇者當
旱澇徒歩凛禱賽神明果來通相覿在夢寐
　　　徂徠篇(為兩浙/中丞作)
使相夾樞省曾坐文昌臺中年仗旄鉞遂歴三重階赤
手搘半壁顥氣横九垓因之八寳幢頻向東南開早歲
嬗駿譽清論超王裴席㡌脱門下賜宴排江隈昻藏騁
天衢迴若龍與騋集賢借仙職冊府需英才海山舊屏
下陡坐鼇背􁎦
聖朝重治術天牧驅黎斄暫寄赤棘遙重使丹纛廻虎
績著方嶽詰禁留戎陔有時秉芻輓持節洱海隈比之
韋若劉轉餫踰江淮旋令闢甌越下瀨同風雷開疆逼
扶桑溟渤生黄埃論功方刑牲宛與帶礪偕何期移高
牙兩浙儼具賅名都本煩劇草木皆炱㶼幸藉一天沆
浹此萬户孩丈夫砥勲伐所貴居陮隗出握九牧組入
植三公櫰譬彼乗鳯鸞羽翮争􁁜毸治進虞共夏徳並
伊與虺老成推壽耉其背尚未鮐不見千尋松蚴螭生
徂徠青黄并追琢鬱作樑欐材方其湛雨露偃葢通雉
䍙誰知廊廟間千載同巍巍
　　　贈俞文起七十
結髪與君游乃在桃源村青陽感初節意氣如朝暾説
劍事薛燭吹笛隨劉琨一朝㑹百六幡然歸丘園君同
抱璞隱日抄金匱言而我亦何為賣餅投齊門壯年俱
已逝綠髪生華根老鴉松頂落乳燕枝頭翻今年乘離
月値君考齒尊田豫讓官日充國征羗年諺云七十稀
君如日就暄況當丹竈熱服食能飛鶱我持一罇酒汎
之以蘭蓀願君保令儀千載同歸元
　　　康熙二十八年
皇上東巡㑹稽躬禱禹穴(臣竒齡/)迎
駕于五雲門外紀之以詩
皇情軫民依南狩省方俗豈曰展豫遊將以逹衆欲無
如江淮間洚水濫渠瀆馮修恣潭湤安得奠四隩
聖人曾下視七州啓哀告一時抱殷憂兩面動黴墨于
焉導胡蘇不止楗園竹疏鑿三載餘創痛已漸復所嗟
未成功重煩駕轣轆仰惟前王賢神禹治海谷鴟尾示
逺啣應龍兆先畫隨刋遍諸方輯瑞㑹羣牧抑鴻下沉
菑灑地澹􁥆瀑其事隔混茫千載嗣芳躅
親禋苗山宫
躬禱石帆麓神獸方獻珍金匱將啟櫝不憚鞭虹梁豈
為駕海屋何幸茲一方竟得先五服
聖皇每巡幸宛轉念民瘼不須登塗山爰載石紐録
　　　四嫂八十
少小侍兄讀事嫂如事母沐髪溉膏瀋膠齒釋粔籹迄
今四十年滄桑變寒暑依然屬小郎坐語相爾汝予老
入禁近日暮類主父幸嫂尚强健鬂墨齒未腐兄嘗勤
國事有志不得吐所恃子若孫聨翮並鵲舉王者貴夀
考子姓酌酒醹況當傳一經奕世能嗣武清秋有治蘠
道逺難寄與但翦青荷衣暫作堦下舞
　　　湖西施使君行部臨江予獨留吉安守歲獻春
　　　　過行署告别遂取使君原贈韻率和二首
放溜出山峽乘春下江畿晴雲盪洄波江草日以萋伊
予念行役三䙫未能歸所藉覯明牧蓬稗相與依歲徂
滯枉渚悵若信誓違獻發將東還言别䄡彤幃生年寡
知音調苦和益稀過此一揮手涕泗沾裳衣
　　　二
曰予阻遐薄冰雪嘗苦寒豈不惕搖落感此知已難捐
糜解食缺裂帛酬衣單相去三百里恍與同樂歡陽飈
發長塗昕日明前灘逝將謝此去歸泊遥天端君為山
上松方春積榮觀予視路傍草出地猶殫殘前期逐流
梗㑹合隨波瀾願因林間棲寄此雙羽翰
　　　古意二首贈友作
好鳥翔何方衣帶胡離離一鳴經崑崙再鳴登咸池舍
景絜芳淑濯濯揚令儀紛飈起前塗𦕈在天一涯高騫
絶廣逺結志還卑棲顧瞻挾鶵侣戢翮兩不遺東園有
高岡上有青桐枝與之攬徳輝千載無窮期
　　　二
南山有一木素枝綏摩挱云是千歲松倒生施女蘿輪
囷復􁍶砢望望風節多歲寒薄冰雪偃蹇不改柯初視
播五粒再視揚九衢三視鬱層壑枝枝散三花借此枝
上隂可以蔽逺遐
　　　蔡石舟生日
少小屏鉛槧與君事琴書避地東蜀間溷跡樵與漁中
間苦奔走相隔天一隅三秋鮮良訊四海皆友于聞君
訪名山所至淹柴車有時就記室託志偕阮瑜于今四
十年方歸南山廬朱軒棄勿顧華髮看漸虚行行遍天
涯剩此狂者軀性僻捐晩食興至圖春株故交㪚已盡舊
巷行復紆惟有王覇妻相將守門閭世事等蕉鹿物化
同溟魚幾見抱白璧而羡金與珠況曾友浮丘間道隨
方儲天地亦云寛不廢居且諸漫言去日多歲月誠安
舒喬松在高岡霜雪總不渝
　
　西河集巻一百八十七
欽定四庫全書
　西河集巻一百八十八
　　　　　　　　　　翰林院檢討毛竒齡撰
　　五言格詩(四/)
　　　讀史詩二首
張生本文儒夜起受簡編忽從游俠行破產思報韓志
意乆不逹􁀙鬱何由宣一朝風雲生帷幄進讜言持籌
并握箸所至無拘挺當其家居時游戱商洛間平交結
耆舊偉製裁衣冠辟糓散暮氣斸芝當晨餐貧賤可肆
志富貴難乆安寧負平勃交勿棄園綺歡遐哉赤松遊
豈為求神仙
　　　二
蘭成烟霞姿倜儻超等倫少小作抄撰落筆如散銀並
使嚼鸚鵡同等摩麒麟池臺紹河曲鐘皷宴洛濵太平
三十載總是梁朝人豈知蒼鵝飛頓令玉馬湮朱桁撤
單舶青袍蔽長津庻望下亭旅重遘南郡春如何走秦
關别舘留孤臣三户既已盡七葉誰見親從此東海鳥
長作西都賔陽春方遞代去故當就新寒暑有時盡日
月無返晨臨都哭三晝繞屋步百巡豈不被顯爵亦既
叨殊恩無如慕鄉井惠好難重陳生逢亂離世老作異
代身江南草長時回望情彌殷枳橘豈秦產夷齊本商
民一吟思歸辭淚下霑衣巾
　　　重葺湯太守祠有感兼贈李使君
先哲有遺澤所重在廟祀況能利是人不止悦從事緬
想前代賢大者闡理義細亦克樹績樽爼列為例夫君
親祼薦每祀致精意稽神戀膋蕭假廟葺頺廢伊昔漢
太守不以一錢繫近且開瀃門恩共海濤濞感激拜祠
宇前後治無二以之祝金石取壽在世世
　　　張荀仲先生七十壽詩
紫螮歛朝日丹花拒秋霜攝提貞元英穡士以滌塲良
月遘皇覽弧矢方重張前庭羅嘉賔中饋陳酒漿君子
聳高躅避地羇遐方書通獲𤣥祕道藴流詞章軼步周
五嶽顥氣葢四荒華首還班麐娛景時相羊伊昔介胡
耉設醴遇石陽官亭致繾綣歴歲同杖鄉于今憇丘園
子姓繁趨蹌白魚跳澄潭潭水何滄浪賤子託末契登
堂進霞觴微辭播芳徽景止安可忘
　　　題趙千里右軍書扇圖為郡丞王君
右軍本瀟灑卓筆起烟霧曾念貧嫗飢為寫蜀紈素畵
子趙伯駒畵作秦宫人銜毫灑鸞羽意亦超等倫王君
妙書法乃在右軍上健臂書榜闐往往過尋丈丈筆作
丈書堆紙亦丈餘頃刻丈紙盡滿地堆明珠去秋涼風
時古署看落筆兩目不及瞬宛如飛鳥疾一童伸紙來
一童抽紙去但見紙背翻不知頴頭住我今題右軍愈
思王君神終朝書扇去不解是何人
　　　淮上送白孝亷歸白門
我愛白夫子遨遊迥凡俗信友兼順親嘗着老萊服宿
昔飲耶水春山映紅旭今我逢淮山水蘸夏荷綠與之
拜漂母彈絲并擊筑忽言念高堂躊躇亂心曲解纜趂
暮潮持罇出晴郭重茵對沙坳列坐倒􁚐醁人生各有
親戚戚怨行役加何送歸舟蘐花滿江麓
　　　題張七雛隱躬耕圖
涉世不得意因思種南山惟恐志莫訓置之圖畵間野
圩青禾滿高樹碧藟攀所畏秋風生蹙蹙凋令顏我亦
厭車轍有懷在河干耦耕倘相期與子荷鋤還
　　　陳法曹妓席觀藝蘭作
種草不擇葉所重在其花何況藝蘭者㑹鼓將傳芭古
人貴紉佩比之雙珩牙迤邐幽谷間停車每咨嗟今者
啓閬囿平地填玉砂白跗拆夏筍紫莖翳朝霞或云淮
南説男寡蒔不佳所恃羙爪指炫服相勾爬小固富苞
甲大即盤根芽春風汎高光翩若嫮與姱君今列長筵
襍坐皆吳娃前庭貯芳馨後苑颺綺紗我本深林人失
足投繁華行將採幽蘭于以贈逺遐
　　　商太傅新宅作
休暇逹城邑言税太傅堂太傅有别宅緣城溯滄浪小
入即遷坐暫復驚違方層庭挾幽芬敞楹延空光歌臺
綴朱網花洞連曲房通川截帷帘圜橋接闌塘湔裙赭
浮鯉濯粉堊去航夾石委波淺方陂貯雲涼鑑飛暮天
鳥幔捲春城桑童觀雜賔對酒榼承麯牀酬勸藉絲管
歌詠成篇章洛中景前模恍憇光宅坊
　　　從商太傅宅左巷問伎裁疑扉間以迎亟折屧
　　　　同行者詠古詩四句謿之因索予補綴數韻
　　　　以代紀事遂倩埽粉幛捉筆成篇
東山舊擕妓繐帷留空絃獨有東家姝不住松柏前自
矜阿侯小豈羡羅敷賢援筝惜爪脆吞卵憂脣纎左閣
佳客邀後園小婢延抽衣起恐遲局步迎當先花路細
蘚滑畵屧高牆淹腰嚲翠襇落趾弱朱底牽新羅繡行
纒足趺如春妍他人不言好我獨知可憐
　　　留别四首
我昔挾弧矢驅馳桓東塲伊雒多少年聨翩共翺翔名
材極吳楚竹箭延三邦縱横斥海内驕蹇莫與當號呼
震原埜所向無侯王高㑹置廣宴浩蕩稽山陽四顧失
渺小長嘯進樂方朝餐金羽巵暮宿華鐙光四時相代
序遞釋温與涼劇飲還自娛歡樂誠乆長
　　　二
少壯逺行役置身車馬塵挾瑟投上都殷勤向齊門於
時啓長馭高駕為紛綸朝登岱山陽暮出河水賔倉卒
辭道里軫念惟故人𤣥冬涉冰雪亦復囘陽春時物展
徂謝夙昔猶見新流滯無逺大纎屑以寵珍外覽總濶
逹内紆難重申廻鑣䇿坡陀顧盼徒逡巡轅駒恐跲躓
何以慰我身
　　　三
窮冬抑悲懷方春動遐思遊子當困窮亦以專所之涼
風起前庭落月垂軒墀秣馬展車輻出門造天涯白日
無停軌流水無止期相將辭所好樸拙遲言辭長劍遊
八荒麾斥窮四陲晞髮崑崙顚躅足流沙隈前塗方起
駕風伯為我追努力事攬轡蹙蹙毋相違
　　　四
涼風吹高旌逡巡轉悠遐我今適他方塗路仍已賖出
門雖寡媚四海還為家結交本新豐故舊欣有加百步
一回顧不見門扉枒我行況廣逺河水牽浮槎情盼雖
不隔羽翼終見遮努力事餐飯汎景隨時嘉要汝以古
期石室藏頗奢行將登龍門呼吸餐朱霞
　　　潁州道中謝野人獻菊有作
晨發潁州路朝光啓城闉修塗接林端遙見菊蕋新微
霜抽寒馥宿露滋清神駐馬一廻盼駕言踰前津野人
折相贈頓使幽意親菉苞含紫貝琢玉䂓芳鱗佳色滿
轡繘流芬藉衣巾故園有遺侣高興發上辰東籬坐相
待西苑歸何因餐英解頷顑釀酒酬苦辛睠言謝修塗
雅意長相伸
　　　贈徐徵君三首
滔滔黄河流中有天門高巍然一孤柱砥此千里濤雲
物互囘合魚龍亦相朝豈無波中石碨磊隨沙坳
　　　二
曄曄山上芝熠熠開朝曦朝曦一何爛丹芝一何絢伊
昔商山翁垂老採蔥蒨豈無春花榮芝草宜晩見
　　　三
澤豹亦已隱吾獨誇熊羆太公年七十皷刀去河湄豈
無盛年子游仕如散宜歸載方未遙居海以待之
　　　和汪柯庭哭子詩
團團青荷珠恨在掌中碎㸐膏結蓓蕾翦剔轉顦顇汪
家有竒兒阿閏年五歲(名兆熙小/名阿閏)白雪洗弱顏香羅裹
丫髻炯目駴濬冲摩頂騐寳誌孝能把黄扇智足守鄧
藝驟當秋霜飛庭蘭忽遭刈臂環探有在衣篋封未既
鳯羽尚集肩虎魄已墮地瓦棺帶枿掩紙轎共藤瘞聞
其理玉坡喚作養鴨滙(桐鄉/地名)千秋亭一名十日舟再至
延陵每號呼子夏但流涕伊昔喪亂日東南正鼎沸載
車亦安往藏褲並無計新婚嚮明别夭殰中道棄況當
避仇出家室總淪廢丁年走安丘垂老喪越騎天道真
未明人間此何世君家茂神光竒骨應再繼比之瓊樹
花一落一開㬱東門無前憂西竺有來意人生若轆轤
聚散等升隮莫言太上亡情鍾在我軰逋翁既苦吟烏
子亦哀祭香囊果無忘前身豈難記
　　　龍文篇祝嚴司農壽并貽其大令侍御
鳯翮簸海出龍文鬱雲翔君子秉令儀特逹成珪璋弱
齡弄柔翰矯矯升詞塲國士傲管樂才子傾裴王中途
騁軼足千里駕驌驦一出登承明再出侍建章以次躋
榮列廣宿羅文昌當其隆獻贊腰組縣諫囊暨乎蒞臺
端冽冽懐風霜雖復歴華要數歲週巖廊從容副司元
國計歸少常夙昔侍文賦曾載西園觴為陪濬沖談每
登御史牀𤣥冬㑹皇覽甲子廻青蒼練日賔以集迎春
物能芳曩者嚴夫子解犗投滄浪出處雖異致千載同
馨香我將贈微言道大難敷揚庻幾景風徽山水高且
長
　　　贈王生閬齋詩(有序/)
　唐王績古詩云朝棲閬崑木言鳯也王生所居若卑
　𤨏而意致深逺較之鳯五采備矣且遙曲通光時有
　爽朗意題曰閬兼贈以詩
崑丘有閬木嘗以棲鳯凰我今羡王生結廬在市傍初
入思窅窱坐乆神飛揚譬之珠樹巓六翮苞采章覽輝
徳彌下處晦道愈光有時發清談鳥鳴在高岡
　　　擬游仙詩二首為駱貞母俞夫人作
峩峩山上松矯矯雲中鸞鸞羽將鳯雛松枝何團團昔
我登玉笥遙望明星寒明星在西方寄我玉蘃丸駕言
丹丘兒鍊藥燒琅玕一朝想丹砂忼慨前之官蓮花為
緋衣石頂為金冠修成上玉女拂拭雲臺端聞之華山
曲二八桃花顏中塗杖老翁謂棄黄金丹高天把沆瀣
將以同所餐華池鬰金光千載長相歡
　　　二
朝吸青城霜夕鱠紫海魚鴻濛一萬里白母來徐徐中
宵八公駕外户雙成琚茅龍當前旌石虎廻左車鈞天
有瓊蘃用以標清虛紫㝠聊服食下土安所儲瑤臺本
金精緱氏凌玉除從容嚥肺腑百歲良有餘碌碌笑周
滿竊讀層城書春山驟騄耳倒載空璠璵黄眉既昇行
有母存居諸女貞樹三山五采將何如
　　　大敬生日和南士作
林深木彌茂源濬流愈長君子秉令器裴然方成章嘉
言被遐服飭行居舊邦豹變具文質龍神解行藏暮類
思鳥鳴逐惡如隼揚容衆謬予及親仁敢君忘曲枿綴
鳥枝卑丘倚崇岡兄以十年長師乃一日良昏昕共涼
曝荼㫖分吐嘗荏苒歲序移儵忽冬春翔鮮蔬映牕綠
弱羽翻壠黄嘉名錫揆覽服政惑救鄉蘧將寡諐悔陶
始歸畎疆前徽豈難追上齒總未央道大徳彌劭日暮
途方長願觀中天曦藉爾四壁光
　　　楊母九十壽
岧岧東廂桐下有青瓊枝有母秉懿徳鬱若鸞鳯姿君
子夙砥行藝苑垂風規趨庭善繼志早歲能紹衣筮仕
出麟府閒堂坐彈絲中間分虎節逺在汾水涯板輿逖
難將養邸疏未期菽水代榮祿歸來戀庭闈下壽躋上
壽星㑹三週馳依結兩不釋子孝母正慈今當捧瑤爵
于焉慶期頥明星在中天百歲總不移
　　　曹伯母壽(曹侍讀同年/母太君也)
人生最堪樂高堂有賢親況當享修年八十方賜珍所
慮版輿隔西舍留逡巡而乃拓養堂右與金闕隣服獻
絲監織鱠上山池鱗拜母有王導對客饒長文我亦捧
五豆將遂攀千春俯首誦母徳倍覺汗簡新當其翦荷
蕙慷慨辭靈均啣翬養孤雛忠孝兩得伸白日漫揮㦸
滄海徒揚塵松柏在􁁊峩豈與衆草倫
　　　題畵石贈友人南游作
丈人嶽嶽姿意氣本磊落高峙泰華巓浮雲翳長薄所
以謝幼輿宜置丘與壑涉世鮮塵坌孤懐頗岞崿比之
他山攻往往藉礱錯頃將訪昆吾南游望寥廓好友贈
斯圖其意亦有託舉世皆脂韋何如守堅確想其下筆
時相視起盤礴
　　　金少司馬開府八閩索書幛子
曩者張尚書帝命作安撫豈不戀朝宁憲邦在文武所
以名相業往往重開府袋帶賜尚方瓊林宴罇俎今公
本司馬出鎭東南疆山澤甫聞訊海波為不揚
天子顧安攘重念此一方龍圖乃長城虎池如金湯以
茲錫弓矢兼賚旗與常方今啟王㑹萬國來梯航况爾
閩海間侯衛非要荒笳吹發國門旄鉞分顔行南溟
與東越從此奏乂康八州蒞蕃衆三公肇當陽何如下
東甌大座威武堂
　　　三竺步禱詩(為陳中/丞作)
盛世鮮六事惠政裕三澤如何沴天行往往遘暵爀閶
闔播時瀋歲下三百六偶然當諐陽所懼在恒燠不爭
焚如􁀙念此黍與稷燒巫不能感暴瘠非所欲惟是湖
上山最峻曰天竺上養佛母慈判身自西域清泉濯楊
枝甘露釀箘竹中丞抱躬暍十日起齋宿出城十餘里
躑躅走山麓由是躋雲椒彷彿覯天目跣足却羽麾炙
背棄車檋穿林䕃清㡚借汁澣暑服從來禱郊壇響應
藉工祝山農洗泥牛巷婦浸土蜴何如御史雨所至即
霑足不煩翦爪髮但爾煏鎢錥束生謠自來魏后蓍可
卜仁人惠澤多斸石不勝錄即此步禱詩千秋詠芳躅
　　　贈别詩
嚴城薄短景十月苦早寒清宵風露下游子衣裳單良
遊鮮得意嘉覿遺尠歡逝將去江渚駕言投晨餐日出
舘隙光水駛河流湍脱木畏緒飈驚鳥疑空彈市圮納
敝履廨馬束壞繁徒懷負暄炙苦憶培風摶推聲詎無
繇弭節良獨難開椷乏錦叚折竹虛琅玕游心仰天雲
餘問承海瀾朝看行車馳夕視飛鳥還
　　　姜京兆自奉天請養歸里送之潞河有作
結綬出中固抵治蒲河隂慈母在高堂嚙指長痛心于
今忽二載霜雪時相侵官居穴土藟戍窖藏山葠不知
八廂冗但覺三衛深
詔書下褒美將以施鉅任如何驟懷歸車騎徒駸駸憶
昔别故里出祖胥江潯中間予被
召書閣隨向歆每思邊趙入對闕同開襟而乃詠白華
先我返舊林
聖明首教孝予養時所欽烹魚割紅玉租橘堆黄金況
當進舞者花甲方重尋(時京兆/六十)春山驅騄耳萬里忘嶇
􁃔我有一罇酒碧露芳沉沉既為修塗釃且作永歲斟
薰風起通潞高柳棲鳴禽思歸不能隨雙淚如雨淋他
時罷筆札慷慨還抽簪待君來承明更作海客吟
　　　古詩
噭噭孤鴛鴦唼喋清漣漪文藻縈外澤幽花蔽中池單
情獨皦皦戢翼還求雌相視寡偕偶所至恒乖離雄鳩
善姚佚嚄唶嘗見疑祗為錦繡張坐使羅網羈賦性本
良姱與世無乖違修容蓄文彩還為匹者施懷儔不能
侣至死猶相思如何罹愆尤惻惻來嘆咨
　　　二
櫩隙朝星移幃疎曉風坼怨女歸曲房一顧三嘆息堦
藥彫絳衣山藍壞芳色曙影涵鏡光問誰理容飾東園
有狂夫中路懷匪測張羅近烏邊懷金匿桑側思以輸
樂歡因之叙儔匹豈知我有夫道逺義不隔井深念絲
長絃斷知矢急與子堅逺心高河展疇昔
　　　賦得前山手可數
層峯列平疇曲嶼聨高岡空庭敞嵳峩長貯雲日光林
扉逼欄啟石􁎄當門張綰螺儼堆髻眠磧同卧羊有時
射晴旭霧散無遮藏宛若書笇子纍纍紛在牀巨靈擘
蓮華丁士吹劍鋩懷抱苟可通何用長褰裳晨興撫家
珍指計方未央
　　　為姪孫友桐題伏生授經圖巻子
伊昔秦火後典誥無完編所賴伏博士藏壁卄九篇斯
時無孔書百兩數未全先以此廿九教書齊魯間其奈
口授多襍之齊人言兼失舊章句詰倔誰與傳以故太
子令奉詔來牀前再拜請授業展巻捧几筵博士九十
餘齒落聲喑然有女本姣小代為傳與宣經從數㡘接
字以脂香連義訓并屬讀由此無闕焉生平景芳躅長
望空淪漣何期虎頭筆繪入鵞溪邊白石有時爛高松
有時刋惟是傳經圖皎皎千百年
　
　
　
　
　
　
　
　
　
　
　
　西河集巻一百八十八
欽定四庫全書
　西河集巻一百八十九
　　　　　　　　　　翰林院檢討毛竒齡撰
　　五言格詩(五/)
　　　重汎宫亭湖效劉楨體奉貽周副使三首
汎汎宫亭湖沿洄出彭蠡山川互盤紆雲霞散成綺念
君蓬瀛姿滄波浩無紀豈無鴻濛期流濫自茲始
　　　二
蒼鶂翔湖濵不與湖雁羣徘徊下洲渚藻荇相繽紛方
其睇滄流豈不念青雲摩天厲秋節唼􁀨非所聞
　　　三
熒熒陵上苕灌灌丘中樹苕花豈無姿纍纍且縈佇陵
苕亦有姿樛木亦有枝願言保層柯眷此纎蔓施
　　　周括州南昌寓亭贈瞿生
括蒼賢太守有友名瞿硎相將泛海嶠掇食瑤華英春
風拂行斿秋水揚歸舲朅來度五嶺遘我南昌城太守
指之言是將饗豐齡百歲方半逮一采榖石成方還平
原里高眺雲間星與之佇匡廬延此天半青
　　　於臨川江上灘作
杪秋廻迅商戚戚泝江湍江水激如筈挽舟上重灘深
淺清見底宛然還新安粼粼水中石可以滌尠歡修林
蔽圻岸雰霧相鬱盤雰解霧亦歛傾景浮清瀾短候苦
修涉佳盼良亦難況兼凜飈落隂蟬徹鳴寒瘁葉愛華
蒨枯流恧潺湲疇謂南中榮我獨懷癉殘寓物未更素
中志隨節闌誰當假寒葭目以蕙與蘭
　　　詠史
良夜不能寐起視星辰稀四顧何蕭條孤雁當南飛寒
輝耀層林團露野草腓俯首思古人兩志胡相違柳惠
事汙君三黜為世譏周武稱聖明西林採其薇
　　　二
四海既混一六國咸歸秦不虞漢代儒猶自著美新草
澤甫竊發郡國先埃塵三川既淪亡軹道寃不伸人生
有義分各自為主臣季布哭項羽王蠋悲齊湣烏鵲自
有侣毛髮亦有倫不觀山谷間尙有秦遺民
　　　施湖西白鷺洲講席贈蕭孟昉
清霜肅羣木麗景廻芳洲開軒抽衆奥講藝延八丘揚
鑣輯遐土抗旌逐良游先哲乆云逝紹聖良獨憂湖西
早毓徳尙席來躬修賢智效麕發激爽同川流璠璵既
奠陳笙磬將考求徒然昭俎實誰與羅饌羞彼美起伃
負秩秩揚牲卣執經數千人驩讌咸孔周澄波挹源㑹
叩鐸袪紛紏晨暮獲芳訊擬議開爰諏遂令鷺渚側絶
勝鹿洞幽西江有謐學孑孑無前儔宣城嗣徽躅大義
盜討蒐吾鄉連舜水溯泳靡自繇遷延奉筵几臬兀若
贅􁁜緬彼素心士方合兼志侔發憤獨勷受豈不成千
秋鴻筵罕時覿嘉㑹難再酧投分託謠詠聊以播令猶
　　　酬别徐二十二嗣定原韻
熙飈廻寒原零雨載修塗西游阻長薄逝將復改徂振
䇿厲隰草抽纓結江蒲山川浩茫茫念子情鬱紆迢遙
故鄉陌各以貧賤驅殊方幸連軌登陟延須臾如何又
越服惻惻臨路隅程生惄征縣孫子嘆遷衢行雖異豕
鹿往與涕泗俱嗟君千尋姿譽我徑寸株垂天茂文羽
謬許同鵷鶵何當把腹毳附汝南溟圖層柯䕃崇岡覆
此下土荼
　　　平年伯壽詩
泰山何盤盤海水何湯湯鳯凰棲梧桐鸑鷟鳴山岡伊
予汝南叟起家承韓疆名閥共韋許奕葉垂憲章中朝
歴南渡萃族移東揚翁本廊廟才委擇任紀綱􁃝名邁
孫劭辟事同范滂在庭嗣賢哲入室成琳瑯陸暐見雙
璧陳氏推二方迄今視鳩玉眺望龍山陽徘徊共賔朋
羅列紛酒漿祈年重古稀鄉老尊三光況公攬徳輝貽
此世澤芳蓬萊接良㑹水淺三為桑何如捧流霞一顧
海水長
　　　將雛篇為陳庻常母太君壽
秦稽接天姥逺在東南隅君子善養親顏色方令愉每
云母聖善少小曾茹荼負土越三世持户無一夫辛壬
鮮良日在襁恒呱呱㸐脂課完讀母口真卒瘏幸當項
領成驅騁追皇途如何對揚切翻令温凊疎今値設帨
日逺道承歡娛遙持一觴獻重以萬感俱東山有棲禽
其名曰孝烏嗷嗷反哺乳將使尾畢逋一朝翔青雲借
宿上苑株縱或報育逺敢謂羽翼孤不聞丹山凰五采
備徳符產子游四海所羡能棲梧滄波正清淺山谷仍
鬱紆他時返丹林百歲猶將雛
　　　奉贈徐春坊先軰兼祝初度一十五韻
海嶽不易生鸞龍與杞梓況秉參鉉姿出入世所倚維
昔仰蓬觀格澤曜衆美陟驚瓊玉暉君家好兄弟孰悟
金馬廬偃蹇作後起豈有白髮翁而辱青雲友乃䝉鎔
造舒謙順及庶士軒宇開上靈泰道方下濟投贈饒案
玉斟酌逮酒醴高義薄矞雲崇情式波靡餘思發文藻
掞天一何綺自昔抱圭璧瞻彼誦有斐矧當皇路清周
道正如砥君子重所生願言毖攸始載詠崧高篇清風
拂蘭芷
　　　送吳道賢南還
大雅乆不作下里笑折楊秋秋雙鳯同變作釜與􁀙夫
子懷儻哲特逹如珪璋氣雄闢雲海胷豁羅星房幽情
本詰曲露技鮮葢藏有時起吟嘯觸節成文章劈流試
劍影徹札洞箭鋩獨是鐘律減學者眯羽商聽聲略沙
識造管用黍量豈協朱孔絃徒厠黄門倡君來唱樂府
古調追虞唐情文接師䕫譜數註令羊拍散有刌度契
注生豪芒鄭𤣥迷七均荀朂罷四廂何況元音乖但截
中指僵念君季英裔生在周侯鄉高門乆擴大駿烈時
誦揚四世嬗清徳五畝餘甘棠賜書簡增汗予杖衣裹
瘡諸子列上舍羣從饒中郎四游及京圻一顧誇驌驦
公卿争逢迎流俗罕頡頏其如薑桂性所至愁羶薌以
茲幡然去有似鶴羽翔當其乘風行引吭鳴高岡倐然
返遙海仍伏芝田傍長途絶篝笯濩澤無稻梁緬此凌
霄姿一望猶倘佯
　　　何使君歸第詩
霜鞠被平野秋蘭蔽江臯吾師本金閨攬轡渡浙橋文
章布遙海意氣凌青霄五馬蒼梧行撫此僰與苗相如
乆馳檄馬援增銅標角巾返東第卧轍環西郊何當散
珠光白日還海潮
　　　題水閣觀蓮圖(為查又/微作)
敞閣臨廣陂倚柱薰風生襟同碧梧爽氣與流水清傍
江有荷花呼童鼓兩槳採之欲貽誰獨立結遐想
　　　紀恩詩(有序/)
　康熙二十八年二月
皇上以觀河南巡(臣竒齡/)初迎之嘉興城北既而
軫念河患
躬禱禹陵十三日渡江夜雪著曙滿江口趨走不及徬徨
　跪道左侍衞馳詢銜名去既則
皇上勒御馬遣侍衛馳至跪所傳
皇上問毛竒齡你病已好否對未好侍衛回奏
皇上顧之去暨十五日還渡(竒齡/)復送之望京門外
皇上望見復勒御馬囘向親問毛竒齡你病已大好否
　對尙未好又
問是如何病對是雙足風痺不能站立之症又
問如何不調理對調理不能好及又
問則
天語過高艱于卑聽侍衛呼答應乃對曰小臣毫末何
　足當
皇上垂問
聖恩浩大(小臣/)何敢當(臣/)叩首謝
恩遂首地三至訖然後控
御馬復
顧之去竊思(臣/)濫叨
主知侍從七載曾無杪忽有所補裨即請急以來又及
　三稔日為二豎所苦報稱無地深用抑損雖心懸
魏闕而駑戀未遂何幸
聖恩惓惓垂眷再三即大臣親切未易叨此異數么小
　病廢何以得此犬馬齒雖衰欲不鞭䇿僵足捐糜殘
　踵不得矣因為紀
恩詩一章以誌感激匪敢誦揚
聖徳亦以攄(小臣/)幸遇之私云爾
生平苦椎㥶輯足東山阿何期
天門開垂老應制科(天子親試/者名制科)丞相上墨業擇菜分侯
莎
至尊秉皓鑑指事斥女媧(時鍊石上親閲予巻獨指/摘    語有    御批票)遂
爾官親近日侍丹㰚欏槖筆紀鴻要作史愼細苛逡巡
七載還日影甎邊過中間荷
帝眷曾賜雕錦䋪
瀛臺饗親臣座末猶張羅于時最堪念三省校士多即
就部宴時
宣予
殿東坡閣臣相迎言所進書蚪蝌
親攜至海淀歴歴經
聖睋
天語道才士
褒詞勝温鍋(時滿中堂傳予至閣門宣學/上㫖謂所著通韻好有才)　小臣感腸
肉老淚如逝波不幸五父殯告歸筮陂陀翕倐遘風厲
三歲成巨疴迄今踞里門有鬼在膝䯊徒然仰
天闕何由侍
鸞和
聖人省方俗南下將觀河愁聞沂沐濫厭聽宣房歌歛
圭向苗山埋璧祀窆窩(禹陵有窆石相/傳藏衣冠處)迎
鑾樟亭東始得攀
御騧
皇恩尙垂恤駐蹕宣玉瑳平沙㙲寒雪驟覺光風和
天顏咫尺間軫是何病魔拜手復稽首小臣患跛跎伊
昔授筆札日夕傍玉珂東㕔抱襆被蟠戀如蜒蝸相隔
僅三稔棄置同敗蓑巍巍
萬乘尊猶認道上㹻土芥等手足温言重挪挱分卑尙
如此情深可奈何所喜
聖人出甘露垂青稞大禹所巡地夜半來神鱓況復麒
麟生正在舜水渦則是一遊豫四靈紛㜑娑豈有扶輿
升不即蘇廢瘸東南感
皇澤擊壤遍稚妸何為卧蓬門啟口時呿呿
　　　集南湖即事
揚舲出乍浦高㑹南湖濵春流漲前溪朝日吐逺津結
歡共遐邇慕類忘新陳臨江接輕航大道馳廣輪平居
既修逖積歲多風塵何期愬難遘兼得叙所親高筵倚
長薄妙伎聨芳茵但憎酒車緩勿愁日馭湮遲之見没
月將欲留經旬離懷未全抒良遇當再伸嘗恐歲時邁
對客為懽忻況兼道路難避人多苦辛清明斷霜雪裹
㡌如綸巾早行尙䝉頭雙髩已若銀
　　　秋日集城東何氏山庄
積雨散伏熱新晴動秋陽涼風接單衣亭午到草堂疏
沼澹雲影層樓翳山光分黄野禾熟帶綠江橘香蓮枯
露錦鴨桑落餐綿羊魚笆截長陂蟲繭絡敗牆佳客授
素簡主人持清觴談議得快節投擲當樂方良時有代
遞高㑹非尋常況丁物變衰野行多悲傷人生苦離索
逝者如滄浪好樂曾幾何蟋蟀又在牀
　　　泛舟
泛舟來南湖日没夜氣侵北山有明月南山尙隂隂微
風盪湖波躍躍如散金我欲看明月月在山樹隙上山
看移時滿袖畵山葉虛聞水聲動獨坐心自恐下山問
前舟露滿舟上頭
　　　送姜黄門赴都
紫微曜層清列宿明天階興雲鬱文昌閶闔一以開君
子秉亮節振藻揚九垓託身蒞華要握筆相徘徊藻合
識魚在梧菶知鳯喈乍轉青𤨏闥復入銅龍隈暫言隔
通軌遂得聨清裁敷文播朝列將以躋上台璠璵炤日
月亮能積中懷明堂貯鴻寳秘此鼎與鼒祗念幽壑侣
徒抱中林材出處既已異去就臨當乖結轡淩滄洲安
能與之偕行將攀修衢與之詠康哉
　　　答張生見詒
文鳥負翠羽揚輝集高丘東飛覔琅玕暫向洲渚遊清
河有佳士意氣凌朋儔英年發鴻譽典籍披已優作賦
類平子方略追千秋聞聲願瞻依常恐道阻修一朝整
崇駕縱轡臨荒陬相從挹言議宛與江海流明姿映寒
日高興乘清秋禪闗誦曇摩長嘯居上頭顧予贈佳什
逺勝英玉投結軆近南雅敷文並商謳大道乆不作盛
誼今難求殷勤諷來章聊以當泳游
　　　雙壽詩(為徐克家/兩尊人也)
高天敷崇文厚載揚丕熙膚華孰為材淑徳不可儀君
子啓壽域逹人為邦基流徽及中閨壽母與令妻我欲
溯自始因之風來茲南州本名胄北海垂華綏前喬鬱
根株歴植蕃溉滋加以兩無慙克大卿長軌毗厥四有
徳畢潤鍾郝姿偶當元㑹開周此星辰馳兩紀競緯絡
二離爭融輝何用紱麟角孔庭饒青絲何用組鳯毛謝
氏多彩􁣀東公授文章西母貽瑤琪南箕輸酒肴北斗
吹塤篪三君羅門廡八龍侍堦墀平生稱俊及登堂拜
賢懿亦有顧㕑彥醬酳工走趨我來扶玉杖玉杖修難
持更為捧珠髲珠髲煩寳璣但進難老觴誦此無疆詩
　　　蠡城公讌詩(有序/)
　姜侍御東游蠡城同人公讌于張春坊故宅酒半侍
　御出所擕伎童三人登塲㸑演皆殊姿妙藝相遞為
　旦色歌扇招風舞裙曵地坐客皆心醉如是三日徐
　二十二朱三各起為倡韻屬予和詩
清風起長林高樹環深堂君子懷素心佳晤合兩鄉前
屏列丹青下坐陪綺黄進此芳筵珍間以華燭光名優
越數隊别部皆成行急管凌繁絃嘈襍踰衆常中酒出
三姣繡帕朱裲襠千盤舞皆廻四目瞪若僵倚徙玉抛
撇盼睇珠熒煌頰鮮勝鄭桃喉轉過謝楊鷄嘂換罏炭
鴨睡添衣香侍御雖見慣亦復神思揚一日舘易設再
日筵改張三日衆心醉瞀瞀都猖狂古稱殊絶伎間代
始一章歌有緜子駒舞乃公孫娘今茲盛繁㑹曭㬒羅
百昌良辰遘神觀過此安可忘兔園集時彥驄馬逢秋
霜願言保修期歡樂應未央
　　　恭祝張母王太夫人壽詩
海上鳯九羽庭前樹三珠方泉與圜流所蓄應有殊我
友踵名胄伯仲同衾居微文成圭璋細行皆楷模在堂
有老母本是烏衣姝其弟正義公(夫人弟三元趾于甲/申之變自沈柳橋謚)
(正義/先生)湛身從靈胥䫲頷辭秭歸博謇慰女嬃季子逺從
王(季子張楞揭竿/從王蹈海死)荷戈走荒塗未聞行絶袂但見望倚
閭只今孔巢子(謂木弟/南士也)猶結匡山廬持畚偕隱淪負米
為歡娛南弧星當明北陸景未徂歲寒辨松高風勁知
草枯從來祝千春但得誦九如惟有母徳宏俯仰思踟
蹰
　　　初入史館作
昭代重文治翹車遞相因
聖教開中天皎若星日陳
詔令下郡國薦逹如崔駰䇿對賜著作不止能親民所
念勝國史是非方未伸館錄既漸缺册府亦已湮因命
合繩纂衆腋同補紉載事在集意辨誤需求眞記疎陋
歐宋識弇誚向歆嘗恐大政略要使陳編新誰謂石室
藏便若海谷珍代易少忌諱辭一均見聞野稗過苛激
翻足傷人倫靖難詬聖祖易嗣憎忠臣幾有祕閣裁下
與穢史鄰生平負末學往欲追龍門何幸紹前修濫把
拙匠斤内府給筆札下使供柴薪當此委藉重敢不刪
述勤從來尙記善所傚惟獲麟如何紊褒譏遺論徒千
春
　　　蔡子伯庭前藝蘭忽一莖兩花過之有作
三陽扇融和百草盡疏布庭前有幽蘭輝輝總銜露一
苞發雙莖比莖坼兩跗翹然孤高姿團欒自相附初生
本空谷不與凡草伍芳㽔托櫩楹雅意重囘互春風發
新榮階草展故素顧茲埤麗情相期詠修姱
　　　二
猗猗庭前蘭日出汎景光沙石蒔有時湯茗沃已長誰
言擁孤標所見非同方至徳必有隣草野應共藏古稱
君子佩不以幽不芳樹蕙既百畮搴蘺亦三湘相將得
儔侣勿道殊衆常不見蘭澤間新花滿東堂
　　　答吳生
方泉藴良玉圜流産明珠藏弆既已深表見良獨殊跂
予薄蘭渚睠念菰城隅五湖􁑅龍盤八彩看鳯雛文囿挺
珪璧徳器揚璠璵于焉景遐標所在饒令譽違時變涼
燠溷俗忘哀愉懷哉進退艱徂矣歲月除碧葉被叢薄
彤雲轉林閭庭昏接新隂春豔還舊居高調不可和佳
步難為趨何當挹流波再鱠雙鯉魚
　
　
　
　西河集巻一百八十九
欽定四庫全書
　西河集巻一百九十
　　　　　　　　　　翰林院檢討毛竒齡撰
　　五言三韻律
　　　漫作
好古不捜隱離居敢患貧憂愁損道徳思慮苦精神釋
餌還垂釣行歌以負薪
　　　扶南曲歌詞三首
瓊欄開寳瑟玉柱動金絲流臉廻羞際含嚬送態時坐
逺聞聲細彈多入弄遲
嬌歌金屋裏妙舞玉堦前笛煖如含蘂􁰛花似踏蓮春
風時度響夜月更流妍
試馬環俱墮凭箏袖有紋花隂齊却扇草短故翻裙後
苑饒行樂千秋奉聖君
　　　答寄䢴上劉雨峰逺貽
公幹膺時譽劉生受世知文傳豪士賦家近漢王陂貽
我雙瓊玉臨風解珮絲
攬勝高三楚興懷及九秋披襟揚子渡振筆大河流何
日尋劉表荆門駐桂舟
　　　暫憇北幹村接得剡知勃安子搆天章昭華龍
　　　　質并勃安令子書問悵然累日
避地懷終悔還鄉憇舊廬三年游子痛一紙故人書道
逺誰須友天涯尙念予
遙劄從誰寄探懷看復驚語多思宛轉感至記分明聞
道朱銓部于今返上京
　　　答大敬
綠白不相宜寒匏苦自知百年雙鳯羽三嘆五羊皮只
羡梁鴻案何須蘇氏辭
　　　戯贈贅壻歸里
春雨絲絲落清江細細流鹿車歸故里鵲羽度中洲婦
已工鞶帨人如解贅疣
客壻為家壻新姝即舊姝岐陽驅吕尚稷下返淳于帶
笑遮紈扇擕兒見舅姑
　　　九日
九日匡廬下征帆尙未開但看青嶂立不見白衣來兩
年彭澤縣眞負菊花桮
　　　贈送吳明府
千室能為宰三年未有家傾城來祖帳載石上仙槎歸
早須栽柳行遲正及𤓰
　　　詢王三雅禮消息不得
不見王生乆傳聞又逺行兩過芳樂苑一上岳陽城懷
袖三年字烟波萬里情
五嶽游難到三亭使漸稀臨淮吾未去横海爾安歸朝
露沾天下秋蓬捲地飛
　　　旅寺
萬里江關客三秋祗樹林竿旌心極逺衣線淚融深日
畫朝陽影時聽晩磬音
　　　即事
綠縷搓園柳紅裙擘井桃樓前廻馬勒池上理鴉毛隔
囿山逾翠當杯興轉豪
　　　東墅
東墅聽箏後南湖盪槳時荒園啼鳥雀高閣閉罘罳草
長尋春晩花深下日遲
　　　寄南士白魚潭
春嶂開紅藥秋潭跳白魚人傳平子賦家受石公書何
日同相訪山隂道士廬
　　　立秋夕
裁與嘆徂暑又復詠招商那得秋衣換空看露葉光晩
雲停乍薄夜氣坐生涼
新律移天道清颸度客闈河間星女煥林下暮蟬微自
恨同梧樹先驚一葉飛
　　　漫興
且飲南鄰酒頻尋北塶歡山花猶晩發壚婦耐勤看夜
月來朝景秋風起歲寒
　　　襍詩
古寺依山勝名園接水遙野橋穿樹杪村女弄桑條風
定絲難墮江空日愈搖
　　　游峭石山亭
峭石横江口臨崖置草亭大江來泛泛叢樹覆青青鳥
雀江邊噪烟雲亭下生
　　　同諸公飲維揚劉孝亷宅
綠柳覆隋堤金尊泛竹西屏深歌扇小語細燭枝低人
是愁中遇詩從醉後題
　　　聽薛婉絃索
不道雷塘夜還聽趙壁彈江高飛雨急衣動落星寒一
撥三囘住非因識曲難
　　　七夕盼織女
天上佳期少人間别恨多一身長作客此夕枉臨河未
許穿金線誰當停玉梭
隔歲投銀渚終宵望綵雲平橋烏鵲散故國女牛分何
日乘槎去天邊一問君
　　　同徽之西美以重自湖寺晩歸過大聲園
湖近來幽訪城高上夕陽鳥聲春到雜人影暮歸長欲
過新營墅先停古道塲
　　　對酒偶成
寄友題書嬾看天作問遲新游多未識前事每經思不
耐聽歌後無如對酒時
　　　將行示家人
莫謂將離逺相牽淚滿衣時違遺世晩貧乆住家稀試
看庭前草年年上掩扉
　　　小苑
小苑連山起平欄入水浮花低時觸㡌藤蔓好維舟黄
鳥墻隂囀紅箏座上留
　　　蔡以敬處士郊園
桃李三年盛湖山一卧長種蔬逢好雨送客在殘陽何
日還鄰汝西郊舊草堂
　　　西洲渡
吾愛西洲渡當壚候客程橋門映水直釵柱壓花横春
情問深淺波面綠痕生
　　　重過清江訪施湖西宿石溪寺作
去歲去湖西清江草色齊今來尋碧嶂江雨又凄凄何
事留江郡逡廵上石溪
祗為經年别難忘千載情不因歸國緩豈是愛江清朝
雨隨人至春雲滿寺生
雨過春城暗雲深古寺開毛甡留榻處盧肇讀書臺山
色門邊起江聲城外來
　　　西子
西子持紗女羅敷賣酒家衣紅因染茜足濕為澆花江
上商船繫門間闔扇斜
　　　晩春郊行
綠水前溪漲丹花出郭稀柳邊門影靜日下雨絲飛村
店重沽酒山亭一換衣
　　　同南士宿西資僧房
古寺清秋暮羈人共夜闌桫欏雙樹静梵唄一聲寒龍
定開鐘鼓烏棲下井榦
　　　重經弋陽山水
不盡江山好重經歲序更萬山午雨歇一路夏雲生豈
有浮家戀長隨估舶行
綠水灘仍漲青山黛自浮新禽洲上出舊寺夢中游一
日重經意千秋萬載愁
　　　八月十五夜懷人
涼夜静無烟清宵一鏡圓自推瑤海上長挂畵樓前不
共佳人望于今十五年
　　　中秋夜眞州望月懷張五客解州
涼月中秋好天涯一望愁關山堆雪滿河海盪金流何
處同相憶眞州與解州
　　　觀競渡
每恨浮江日重看競渡時數舟迎甲士兩㟁走童兒斾
影雲間起簫聲浪裏吹
棹發驚波逺龍過激水遙記觀淮海渡似弄浙江潮厭
甚流華競悲哉樹錦標
斜日爭飛鷁清灘起和歌樓官張席綺漿女濕衣羅誰
信三閭在中流喚奈何
　　　山家
青山低北寨碧水到南庄夜虎仙人杏春鳩帝女桑村
烟浮谷口林樹見潯陽
　　　半卸頭效宫體詩
佳人最可憐莫若半卸頭開函雙釧落束髻一釵留紅
裳嬌不卸停燈憶逺遊
　　　半上頭
誰家小女子半作上頭來髮短鬟猶束鈿低額未開私
問釵茸小何得作重臺
　　七言三韻律
　　　西林橋畔
西林橋畔最堪思石路參差接野祠畵舫過時波似縠
油車散盡雨如絲為送佳人渡湖去曾來橋上立多時
　　　題陳左軍别墅
幾曾射獵藍田外但見樓船横海囘偶倚水亭臨水曲
便裁花檻對花開春深繫馬花間樹日暮呼鷹水上臺
　　　社
山村雨後動朝暉山北山南有報祈野老擕錢皆盡醉
嗟予割肉未懷歸勾龍布穀祠前舞新燕尋巢屋裏飛
　　　送張杉赴晉州幕三首
張子西游秦晉間朔風吹雪度江關驛亭柳葉誰堪把
幕府蓮花爾自攀腰下羊頭三尺鞘近前雙紐是刀環
使君擁篲解梁州才子輕車汗漫游管記肯同阮瑀幕
依人還向仲宣樓計程傍臘過河水何日乘春下隴頭
鍼線密縫慈母意韋絃兩佩故人心長淮雪霽冰魚合
臨晉風多塞鳥深每欲下帷留郗子可堪倚馬送陳琳
　　　九日登四望臺
北幹山頭野菊開登高載酒且徘徊故鄉猶遇重陽日
新磴能通四望臺況自舊游人散後十年不上此山來
　　　飲壚下作
流落天涯年復年酒徒招我醉花前廬江小婦偏能美
洛下名姝實可憐呉寵人前歌碧玉蕭叢臉際似紅蓮
　　　山隂余氏女避兵南鄰就家母論諷陶潛詩且
　　　　出手書陶集相示母以命甡
曾與班姬較石渠可憐避地到荒閭暫為老母高堂客
偏愛淵明處士書翠帶縈㡘抽綠草臙脂畵字艶紅蕖
　　　雨歇口吟
黄梅雨歇在村西裁見晨光鳩復啼江郭幾重林裏霧
柴門一線屐頭泥春潮渡馬浮來濶曉閣懷人望去迷
　　　墻桃為東風所落
旅舘緋桃似早霞春風昨夜度來賖起看枝上留殘蒂
最恨池西聚落花布席不須開左幌登墻空自戀東家
　　　淮寓謝友人各餽淮酒
玉瓮銀缸慰客懷依然進食在天涯深慙屈子醒何用
但作劉伶死便埋終歲無家難去楚一朝有酒竟如淮
　　　黄媛介入越感贈
漂泊明湖又一年寒花相對意茫然三秋病入蒹葭路
八口貧隨書畵船南國乆無劉妹賦東征應有惠姬篇
　　　重過楊橋
湘湖風起皺生潮十里平山一望遥坐趂涼風過湖曲
重隨枯柳卧楊橋紅亭東去人猶在白鷺西飛影未消
　　　即事
龍岡南下大江隈一日江頭醉一囘堤邊浣婦堆紅粉
竹裏村酤泛白醅貼水浮萍隨棹合中流野鴨近船廻
　　　書亭壁二首(有序/)
　縣城西十里永興道到江為縣人送行地曾于此送
　二客不能忘今茲二十年後物改人非送亦匪舊孱
　躬經行觸憶生感聊占小律書亭壁云爾
望京門外長亭路鎭海樓邊古驛臺𤾂𤾂朝陽從地起
浮浮春色滿江來當年送客躊躇處無數桃花雨後開
城西舊有三清閣道上分排幾處祠遍地草花紅漫漫
參天楊柳碧絲絲曾來閣上凭欄乆正是祠前送客時
　　　與美人著棋代語二首
礱晶作子玉為盤直直横横仔細安纎指㸃來紅甲冷
清瞳溜落碧波寒袖長翻却重排易手快停將欲換難
明星朗朗布東廂就裏聰明無過娘珠串乍連懸作結
玉欄不斷打成墻沉吟慢理眉間粉懊惱將輸臂上璫
　　　代美人答
粉豆紋楸解寂寥眼清心格又條條守𤣥便已知吾勝
失彩何妨乞汝饒阿嫂蛇行猶有待嗟君虎口不曾超
　　　謝友赴揚州幕
水亭高瀉玉壼冰六月逢君下廣陵作賦參軍推鮑照
辟人太守有陳登竹西歌吹應難歇幕下圖書愧未能
　　　孔渡驛寄䖍州周使君三首
䖍陽雲樹鬱蒼蒼萬里秋風雁路長重到臨川尋内史
每從南郡憶周郎去年曾在章江夜十八灘前再舉觴
聞君長向崆峒望我亦將尋嶺嶠來寒歲兩經安吉路
清秋一上鬱孤臺雖無蕙草江邊寄應見梅花郡裏開
篋中尙載燕都草川上遥看贛浦雲酤酒輙思紅舫醉
裁書猶有碧蒲紋願因孔渡知津吏寄與䖍州賢使君
　　　遇蕃仙采山堂作
何處秋風度桂枝王孫遲暮不勝悲可憐花院人逢日
正是亭臯葉下時嚴助上書須及早劉伶飲酒莫敎遲
　　　龍安嬌女曲二首
左家嬌女鎖金繩來拜龍安寺裏僧踏索誤翻銜食雀
隔牕驚聽撲紗蠅欲登鈴閣行還住羞入珠龕喚不應
嬌女初來禮佛牙額頭剪髮尙垂髿從瞻白象能銜菓
只問黄金好鑄花游人指顧爭相語云是墻東刺史家
　　　壽張母
金鳯為寇霞作裾萱花五月北堂居自歸桓氏曾提甕
為念王孫只倚閭(時張宦/游未歸)拜母可通雞黍約稱觴願獻
榖城書
　　　泛艇
春風泛艇若耶西細草繁花處處迷近㟁水牕紅槅小
滿墻村女綠鬟低林邊獵火飛春犬竹下炊烟唱午雞
　　　小艇
小艇紅油一棹横平橋水滿綠紋生樹欹不礙斜穿入
花底偏宜仰卧行山舘再停應有恨鄰船一笑亦多情
　　　丹旐詞二首
蕭蕭古樹落朝星駟馬城西悲欲停仙姥乘雲還昊闕
使君扶櫬到江亭引將丹旐廻樊口送去哀風滿洞庭
荒城松栢晝生隂松下誰為丹旐吟執紼行歌虞殯意
褰帷上道使君心陳芻不盡川原草却賻還辭暮夜金
　　　九日登樓示王生
登樓何處送將歸縹緲長帆帶落暉對酒漫愁江樹逺
捲簾時訝塞鴻稀偶同陶令探黄菊最愛王家有白衣
　　　奉贈華葢山鄒尊師二首
清都仙觀華峰頭高峙金銀十二樓紫玉欄邊晞綠髮
碧桃花下卧青牛何年示我三門訣共向蓬山頂上遊
華葢山人八寳冠紫霄宫府自盤桓虎衣嬌女彈金瑟
龍節仙官降石壇何年賜我盈箱藥使我乘風生羽翰
　　　暫投湖墅吳氏園喜倪内史璠姚文學際恒對
　　　　酒即席賦贈二首
高㑹正當湖墅曲良朝剛及暮秋天可憐張儉還鄉日
猶是黄公對酒年流水尚環佛閣後垂楊仍在市樓前
豈為慱文思巨濟每因讀易想姚平游來不記亡三篋
老去何曾擁百城此際喜看行秘在相逢莫惜酒盃傾
　　六言詩
　　　短歌行(并序/)
　輾轉日復日日廹人逺修游之期難矣誰為為之
離丘蔓草生花南近溪流若耶吳宫美人東家曾過前
溪浣紗朝日陽春麗華相逢宛轉輕車可憐中道蹉跎
前溪日凋朱荷斜日秋風奈何誰為為之若何
　　　破陣樂詞(商調/曲)
漢兵西出蕭關十里旌旗蔽山列陣如雲既破分弓却
月能彎鎧虱自飛銀鎖介馬長銜鐵環金闕賢王欵入
玉門大將生還
　　　僧舍除夕答沈傚見懷原韻
繞屋數竿修竹臨流幾樹梅花客程無限幽思僧舍依
然舊家栢椀暗浮綠醑蓮燈深罩紅紗且留今夕歡宴
安問明朝歲華
嶺外梅花未寄江南柳色將舒故園春信難到客裏殘
年又除鐘磬幽尋僧臘辛椒儼傍齋居憐君念我意氣
浩浩淮流勿如
　　　行横山過華嚴寺
溪北溪南佛寺山前山後人家望去千村紅樹行來一
片丹霞
　　　湖上吟
西子湖頭盪槳陸公祠下當壚不是盧家少婦也勝青
溪小姑
雨後山桃舒蕚風前堤柳垂條正月看將二月一橋行
過三橋
　　　送客
梁父城邊走馬袁公浦口揚舲送君十里五里同上長
亭短亭
　
　
　
　
　
　
　
　
　
　西河集巻一百九十
