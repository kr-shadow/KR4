#+TITLE: 歲時雜詠-宋-蒲積中
#+DATE: 2016-06-11 12:26:01
#+SOURCE: github.com/kanripo/KR4h0035 master 4b5ceaed                
欽定四庫全書　　　　　集部八
　歲時雜詠　　　　　　　總集類
　　提要
　　　　(臣/)等謹案嵗時雜詠四十六巻宋眉山蒲積
　　　　中編初宋綬有嵗時雜詠二十巻見郡齋讀
　　　　書志晁公武謂宣獻昔在中書第三閣手編
　　　　古詩及魏晉迄唐人嵗時章什釐為十八巻
　　　　今益為二十巻而此書前有紹興丁卯積中
　　　　自序稱宣獻所集允稱廣博然本朝如歐陽
　　　　蘇黄與夫半山宛陵文潛無已之流逢時感
　　　　慨發為辭章不在古人下因取其巻目而擇
　　　　今代之詩附之名曰古今嵗時雜詠鋟板以
　　　　傳葢積中特因綬原本增入宋人之詩而目
　　　　類則一仍其舊惟晁公武載綬原本詩一千
　　　　五百六首而此本二千七百四十九首比綬
　　　　所録增多一千二百四十三首而巻數則廣
　　　　至倍而有贏疑其於舊巻次第亦畧有所分
　　　　析也其書自一巻至四十二巻為元日至除
　　　　夜二十八目其後四巻則凡祗題月令而無
　　　　節序之詩皆附焉古来時令之詩摘録編類
　　　　莫備于此亦頗可以資採掇云乾隆四十三
　　　　年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　嵗時雜詠巻一　　　　　宋　蒲積中　編
　　元日
　　　元㑹　　　　　　　　　　曹　植
初嵗元祚吉日惟良乃為嘉㑹宴此髙堂衣裳鮮潔黼
黻𤣥黄珍膳雜遝充溢圎方俯視文軒仰瞻華梁願保
兹善千載為常歡笑盡娯樂哉未央皇室榮貴夀考無
疆
　　　㑹王公上夀酒　　　　　　荀　朂
踐元辰延顯融獻羽觴祈令終
　　　正旦大㑹禮樂歌詩　　　　張　華
於皇元首羣生資始履端大亨敬仰羅祉歸覲羣后致
兹卿士欽若時則允也天子
　　　元正　　　　　　　　　　辛　氏
元正啓令節嘉慶肇自兹咸奏萬年觴小大同悦熙
　　　和元日雪花應詔　　　　　謝　莊
從候昭神世息燧應頌道𤣥化盡天祕凝功畢地寳笙
鏞流七始玉帛承三造委霰下璇㽔疊雪飛瓊藻積曙
境㝢明聨蕚千里杲掩映順雲懸搖裔從風掃發貺燭
檻前騰瑞光圗表澤厚見身末恩踰悟生眇竦誠岱駕
肅側志梁鑾矯
　　　正旦蒙賚酒　　　　　　　庾　信
正旦辟惡酒新年長命杯栢葉隨銘至椒花逐頌來流
星向椀落浮蟻對春開成都已救火蜀使何時迴
　　　同平南弟元日思歸　　　　陳後主
至徳掩羲皇成功邁禹湯儀刑光四海來庭盛萬方鳴
玉觀升降擊石乃鏗鏘三春氣色早九嶷烟霧長浮雲
斷更續輕花落復香北宫瞻逺岫南服阻遙江爾言想
伊洛我思屬瀟湘
　　　獻嵗讌宫臣　　　　　　　隋煬帝
三元建上京六佾宴吳城朱庭容衛肅青天春氣明朝
元動劔彩長階分佩聲酒闌鐘聲息欣觀禮樂成
　　　奉和獻嵗讌宫臣　　　　　虞世南
履端初啟節長苑命髙筵肆夏喧金奏重潤響朱絃春
光催栁色日彩泛槐煙微臣同濫吹謬得仰鈞天
　　　奉和元日　　　　　　　　蕭　慤
帝宫通夕燎天門拂曙開瑞雲生寳鼎榮光上露臺華
山不凋葉宜城萬夀杯遙見飛鳬下懸知鄴縣來
　　　初年　　　　　　　　　　陳叔達
和風起天路嚴氣銷冰井索索枝未柔厭厭漏猶永
　　　和從叔光禄惜元日早朝　　李元操
銅渾變秋節玉律動年灰曖曖城霞旦隠隠禁門開衆
靈凑仙府百神朝帝臺葉令雙鳬至梁王駟馬來戈鋋
暎林闕歌管沸塵埃保章望瑞氣尚書滅火災冠冕多
秀士簮裾饒上才誰憐張仲蔚日莫返蒿萊
　　　奉和正旦臨朝　　　　　　岑文本
時雍表昌運日正叶靈符徳兼三代禮功包四海圗踰
沙分在列執玉儼相趨清蹕喧輦道張樂駭天衢拂蜺
九旗暎儀鳳八音殊佳氣浮仙掌薰風繞帝梧天文光
七政皇恩被九區方陪瘞玉禮珥筆岱山隅
　　　又　　　　　　　　　　　魏　徴
百靈侍軒后萬國㑹塗山豈如今睿哲邁古獨光前聲
教溢四海朝宗引百川鏘洋鳴玉佩灼皪耀金蟬淑景
輝雕輦髙旌揚翠烟庭實超王㑹廣樂盛鈞天既欣東
户日復詠南風篇願奉光華慶從斯萬億年
　　　又　　　　　　　　　　　顔師古
七政璿衡始三元寳厯新負扆延百辟垂旒御九賓肅
肅皆鵷鷺濟濟盛簮紳天涯重致譯日域獻竒珍
　　　元日　　　　　　　　　　太　宗
髙軒曖春色邃閣媚朝光彤庭飛彩毦翠幌曜明璫恭
已臨四極垂衣馭八荒霜㦸列丹陛絲竹韻長廊穆矣
薰風茂康哉帝道昌繼文遵後軌循古鑒前王草秀故
春色梅艶昔年妝巨川思欲濟終以寄舟航
　　　奉和元日　　　　　　　　許敬宗
天正開初節日觀上重輪百靈滋景祚萬士慶維新待
旦敷𤣥造韜旒御紫宸武帳臨光宅文衛象鈎陳廣庭
揚九奏大帛麗三辰發生同化育播物體陶鈞霜空澄
曉氣霞景瑩芳春徳暉覃率土相賀奉還淳
　　　元日述懐　　　　　　　　盧照隣
筮仕無中秩歸耕有外臣人歌小嵗酒花發大唐春草
色薰三徑風光動四隣願得常如此年年物候新
　　　奉和元日賜羣臣栢葉　　　趙彦昭
器乏雕梁器材非構厦材但將千嵗葉常奉萬年杯
　　　又　　　　　　　　　　　李　乂
勁節凌霜勁芳心待嵗芳能令益人夀非止麝含香
　　　又　　　　　　　　　　　武平一
緑葉迎春緑寒枝歴嵗寒願持栢葉夀長奉萬年歡
　　　幽州元日　　　　　　　　張　説
今嵗元日樂不謝去年春知向來心道誰為昨夜人
　　　元日　　　　　　　　　　杜　甫
近聞韋氏妹迎在漢鍾離郎伯殊方鎮京華舊國移春
城迴北斗郢樹發南枝不見朝正使啼痕滿面垂
　　　元日示宗文宗武
汝啼吾手戰吾笑汝身長處處逢正月迢迢滯逺方飄
零還柏酒衰病只藜牀訓諭青衿子名慙白首郎賦詩
猶落筆獻夀又稱觴不見江東弟髙歌淚數行
　　　太嵗日
楚岸行將老巫山坐復春病多猶是客謀拙竟何人閶
闔開黄道衣冠拜紫宸榮光懸日月賜與出金銀愁寂
鵷行斷參差虎穴隣西江元下蜀北斗故臨秦散地逾
髙枕生涯脱要津天邊梅栁樹相見幾回新
　　　樂成嵗日贈孟浩然　　　　張子容
土地窮甌越風光肇建寅挿桃銷瘴癘移竹近階墀半
是吳風俗仍為楚嵗時更逢習鑿齒言在漢川湄
　　　元日無衣冠入朝寄皇甫拾遺
　　　　　　　　　　　　　　　李嘉祐
伏奏隨㢘使周行外冗貟白頭空受嵗丹陛不朝天秉
燭千官去垂簾一室眠羨君青瑣裏並冕入爐烟
　　　嵗日見新厯因寄都官裴郎中
　　　　　　　　　　　　　　　劉長卿
青陽振蟄初頒厯白首銜寃欲問天絳老更能經㡬嵗
賈生何事又三年愁占蓍草終難决病對椒花倍自憐
若道平分四時氣南枝為底發春偏
　　　嵗日作
建寅迴北斗看厯覘東風律變滄江外年加白髪中春
衣試稚子夀酒勸悲翁今日陽和發榮枯豈不同
　　　嵗日口號　　　　　　　　顧　况
不覺老將春共至更悲攜手㡬人全還丹寂寞看明鏡
手把屠蘇讓少年
　　　又　　　　　　　　　　　包　佶
更勞今日春風至枯樹無枝可寄花覽鏡唯看飄亂髪
臨流誰為駐浮槎
　　　元日觀百僚朝㑹
萬國賀唐堯清晨㑹百僚華簪蕭相府繡服霍嫖姚春
色凝雙檻歡聲徹九霄御爐分獸炭仙管奏雲韶日照
金觴動風吹玉佩搖都城獻賦者不得共趨朝
　　　元日望含元殿御扇開合(大厯十三/年吏部試)
　　　　　　　　　　　　　　　張　莒
萬國來初嵗千年覩聖君輦迎仙仗出扇匝御香焚俯
對朝容近先知曙色分冕旒開處見鐘磬合時聞影動
承朝日花攅似慶雲蒲葵那可比徒用隔炎氛
　　　和耿拾遺元日早朝　　　　司空曙
元朔争朝闕奔流若㑹溟路塵和薄霧騎火接低星漏
促雙魚鑰車喧百子鈴冕旒當翠殿幄㦸滿彤庭表嵗
方編瑞乘春即省刑諸侯陳禹玉司厯獻堯蓂夀酒三
觴退簫韶九奏停太陽開物象沛澤及生靈南陌祥光
紫東方曉氣青自憐揚子賤歸草太𤣥經
　　　酬衛長林嵗日見呈
地暖雪花催天春斗柄迴朱泥一丸藥柏葉萬年杯旅
雁辭人去繁霜滿鏡來今朝彩盤上神燕不須雷
　　　元日早朝　　　　　　　　耿　湋
九陌朝臣滿三朝候鼓賖逺珂時接韻積炬偶成花紫
貝為髙闕黄龍建大牙參差萬㦸合左右八貂斜羽扇
紛朱檻金鑪隔翠華微風傳曙漏曉日上春霞環佩聲
重疊蠻夷服等差樂和天易感山固夀無涯渥澤千年
聖車書四海家盛明多在位誰得守蓬麻
　　　元日退朝觀軍使歸營　　　徳　宗
獻嵗視元朔萬方咸在庭端旒揖羣后迴輦閲師貞綵
仗宿華殿退朝歸禁營分行左右出轉斾風雲生歴歴
趨複道容容暎層城勇餘矜捷技令肅無喧聲眷此戎
旅節載嘉良士誠順時頒宴賞亦以助文經
　　　元日早朝　　　　　　　　楊巨源
北極長尊仰聖時周家何用問元龜天顔入曙千官喜
日色迎春萬物知閶闔迥臨黄道正衣裳髙對碧山垂
㣲臣願祝堯天夀夀酒年年太液池
　　　元日含章殿下仗丹鳳樓下宣赦上相公(二首/)
天垂台耀掃攙槍夀獻香山祝聖明丹鳳闕前歌九奏
金雞竿下鼓千聲衣裳南面薰風動斗柄東方喜氣生
從此登封資廟略兩河連海一時清
臨軒啟扇似雲收率土朝天劇水流瑞色含春當正殿
香烟捧日在髙樓三朝氣早迎恩澤萬嵗聲長繞冕旒
請問漢家功第一麒麟閣上識鄼侯
　　　元日呈李逢吉舍人
華夷文物賀新年霜仗遙排鳳闕前一片綵霞迎曙日
萬條紅燭動春天稱觴山色和元氣端冕鑪香疊瑞煙
共説正初多聖澤試過西掖問羣賢
　　　和竇中丞嵗酒喜見小男兩嵗
　　　　　　　　　　　　　　　熊孺登
更添十嵗應為相嵗酒從今把未休聞得一毛還五色
眼看相逐鳳池頭
　　　嵗日感懐　　　　　　　　李　約
曙氣變東風蟾宫夜漏窮新春㡬人老舊厯四時空身
賤悲添嵗家貧喜過冬稱觴唯有感歡慶在兒童
　　　元日早朝　　　　　　　　王　建
大國禮樂備萬邦朝元正東方色未動冠劔門已盈帝
居在蓬萊肅肅鐘漏清將軍領羽林持㦸廵宫城翠華
皆宿陳雪仗羅天兵庭燎逺煌煌旗上日月明聖人龍
火衣寢殿開璇扄龍樓横紫烟宫女天中行六蕃陪位
次衣服各異形舉頭看玉牌不識宫殿名左右翟扇開
蹈舞欣滿庭朝服帶金玉珊珊相觸聲泰階備雅樂九
奏鸞鳳鳴徘徊慶雲中竽磬寒錚錚三公再獻夀上帝
錫永貞天明告四方羣后保太平
　　　元日陪早朝
斗柄東迴嵗又新邃旒南向揖來賓和光髣髴樓臺曉
瑞氣氛氲天地春儀籥不唯丹穴鳥稱觴半是越裳人
江臯腐草今何幸亦與恒星拱北辰
　　　獻嵗送李十兄赴黔中酒後絶句
　　　　　　　　　　　　　　　權徳輿
一樽嵗酒且留歡三峽黔江去路難志士感恩無逺近
異時應戴惠文冠
　　　和張祕監獻嵗遇蔣大拾遺因呈兩省諸公
二賢同載筆久次入新年焚草掩輕秩藏書厭舊編竹
風晴翠動松雪瑞光鮮慶賜行春令從今佇九遷
　　　甲子嵗元日呈鄭侍御明府
萬里烟塵合秦吳遂𣺌然無人來上國洒淚向新年世
故看風葉生涯寄海田屠蘇聊一醉猶賴主人賢
　　　元日喜聞大禮寄四學士六舍人
　　　　　　　　　　　　　　　竇　牟
有事郊壇畢無私日月臨嵗華春更早天瑞雪猶深玉
輦迴時令金門降徳音翰飛鵷列侣叢植桂為林粉澤
資鴻筆薰和本素琴禮成戎器下恩徹鬼方沈麟爵來
稱紀官師退絶箴道風黄閤静祥景紫垣隂夀酒朝時
獻農書夜直尋國香煴翠幄庭燎赩紅衾漢魏文章盛
堯湯雨露湛宻辭投水石精義出砂金宸扆親唯敬鈞
衡近匪侵疾駈千里駿清唳九霄禽慶賜迎新服齋莊
棄舊簮忽思班女怨遙聽越人吟末路甘貧病流年苦
滯淫夢中青瑣闥歸處碧山岑竊忭聞韶濩觀光想韎
任大哉寰海宴不笇子牟心
　　　元日酬蔡州馬尚書去年元日見寄
　　　　　　　　　　　　　　　韓　愈
元日新詩已去年蔡州遙寄荷相憐今朝縱有誰人領
自是三峰不敢眠
　　　嵗日　　　　　　　　　　元　稹
一日今年始一年前事空凄凉百年事應與一年同
　　　嵗日贈拒非
君思曲水嗟身老我望通州感道窮同入新年兩行淚
白頭閒坐説城中
　　　酬復言元日郡齋感懐見寄
臘盡雪銷春又歸逢新送故欲沾衣自驚身上添年紀
休較心中小是非富貴祝來何所遂聰明鞭得轉無機
(祝富貴鞭聰明皆/正旦童稚俗法)羞看稚子先拈酒悵望平生舊採薇
去日漸加餘日少賀人雖閙故人稀椒花麗句重開檢
艾髪衰容惜寸輝苦思正朝酬白雪閒觀風色動青旂
千官仗下鑪烟裏東海西頭意獨違
　　　元日感懐　　　　　　　　劉禹錫
振蟄春潛至湘南人未歸身加一日長心覺去年非燎
火委虚燼兒童衒綵衣吳鄉無舊識車馬到門稀
　　　蘇州元日郡齋感懐寄越州元相公杭州白舍
　　　人　　　　　　　　　　　李　諒
稱慶還鄉郡吏歸端憂明發儼朝衣首開三百六旬日
新知四十九年非當官補拙猶勤慮游宦量才已息機
舉族共資隨月俸一身惟憶故山薇舊交邂逅封疆近
老牧蕭條宴賞稀書札每來同笑語篇章時到借光輝
絲綸暫厭分符竹舟檝初登擁羽旂未知今日情何似
應與幽人事有違
　　　嵗假内命酒贈周判官蕭協律
　　　　　　　　　　　　　　　白居易
共知欲老流年急且喜新正假日頻聞健此時相勸醉
偷閒何處共尋春脚隨周叟行猶疾頭比蕭翁白未勻
嵗酒先拈辭不得被君推作少年人
　　　蘇州李中丞以元日郡齋感懐寄微之及予輒
　　　依來篇走筆奉答兼呈微之
白首餘杭白太守落拓抛名來已久一醉渭北故園春
再把江南新嵗酒杯前笑歌徒勉强鏡裏形容漸衰朽
領郡慙當潦倒年鄰州喜得平生友長洲草接松江㟁
曲水花連鏡湖口老去還能痛飲無春來曽作閒游否
慿鶯傳語與李六倩雁將書寄元九莫嗟一日日催人
且貴一年年入手
　　　嵗日家宴戲示弟姪等兼呈張侍御殷判官
弟妹妻孥小姪甥嬌癡弄我助歡情嵗盞後堆藍尾酒
春盤先勸膠牙餳形骸潦倒雖堪歎骨肉團圎亦可榮
猶有誇張少年處笑呼張丈喚殷兄
　　　元日對酒(五首/)
慶弔經過懶逢迎拜跪遲不因時節日豈覺此身衰
衆老憂添嵗余衰喜入春年開第七秩屈指㡬多人
三杯藍尾酒一碟膠牙餳除却崔常侍無人共我争
今朝吳與洛相對一忻然夢得君知否俱過本命年(余/與)
(蘇州劉郎中同壬/子嵗今年六十一)
同嵗崔何在同年杜又無(余與吏部崔相公甲子同嵗/與循州杜相公及第同年秋)
(二人/俱逝)應無藏避處只有且歡娛
　　　元日樂天見過因舉酒為賀　劉禹錫
漸入有年數喜逢新嵗來辰方天籟動寅位帝車迴門
巷掃殘雪林園驚早梅與君同甲子夀酒讓先杯
　　　元日贈夢得(二篇彼此不相/知暗合詞意)　白居易
暮齒忽將及同心私自憐漸衰宜減食已老喜加年紫
綬行聯袂藍輿出比肩與君同甲子嵗酒合誰先
　　　元日早朝行　　　　　　　鮑　防
乾元發生春為宗盛徳在木斗建東東方嵗星大明宫
南山喜氣揺晴空望雲五等舞萬玉獻夀一聲出千峰
文昌垂彩禮樂正太平下直旌旗紅師曠應律調黄鐘
王良運策調時龍𤣥冥無事歸朔土青帝放身入朱宮
九韶九變五聲裏四方四友一身中天何言哉樂無窮
廣成彭祖為三公野臣潜隨擊壤老日下鼔腹歌可封
　　　元日觀郭將軍早朝　　　　靈　澈
欲曙九衢人更多千條香燭照星河今朝始見金吾貴
車馬縱横避玉珂
　　　獻嵗書情　　　　　　　　裴夷直
白髪添雙鬂空宫又一年音書鴻不到夢寐兔空懸地
逺星辰側天髙雨露偏聖朝知有感雲海漫相連
　　　嵗日先把屠蘇酒戲酬唐仁烈
自知年紀偏應少先把屠蘇不讓春儻更數年逢此日
還應惆悵羨他人
　　　元日觀仗(二首/)　　　　　　薛　逢
千門曙色鎻寒梅午夜疎鐘曉箭催寳馬占隄朝闕去
香車争路進名來天臨玉几班初合日照金雞仗欲迴
更傍紫微瞻北斗上林佳氣滿樓臺
紫掖晴來宫殿高萬方瞻拜赤霜袍關中王氣浮雙闕
海外歡聲抃九鼇晨箭莫催青𤨏漏夀宫方獻碧花桃
香烟不動龍顔悦初日輝輝上綵旄
　　　元日田家
南村晴雪北村梅樹裏茅簷曉盡開蠻榼出門兒婦去
烏龍迎路女郎來相逢但祝新正夀對酒那愁莫景催
長笑士林因宦别一官輕是十年迴
　　　元日觀仗
曈曈初日照樓臺漠漠祥烟雉扇開星駐冕旒三殿曉
露飜珠翠六宫來山呼聖夀烟霞動風轉金章鳥獸迴
欲識普恩無逺近萬方歡忭一聲雷
　　　元日女道士受籙　　　　　賈　島
元日天新夜齋身稱浄衣數星連斗出萬里斷雲飛霜
下磬聲在月髙壇影㣲立聽師語了右肘繫符歸
　　　嵗日朝㑹口號　　　　　　杜　牧
星河猶在整朝衣逺望天門再拜歸笑向春風初五十
敢言知命且知非
　　　元日仗(開元雜/曲中題)　　　　　　張　祐
文武千官嵗仗兵萬方同軌奏昇平上皇一御含元殿
丹鳳門開白日明
　　　元日　　　　　　　　　　許　渾
髙掲雞竿闢帝閽祥雲㣲暖瑞烟屯千官共削姦臣跡
萬國初銜聖主恩宫殿雪花齊紫閣闗河春色到青門
華夷一軌人方泰莫學論兵誤主恩
　　　朝元引(四闋/)　　　　　　　陳　陶
帝燭熒煌下九天蓬萊宫曉玉鑪烟未央鸞鳳隨金母
來賀薰風一萬年
玉殿雲開露冕旒上方珠翠壓鼇頭天雞唱罷南山曙
春色先歸十二樓
萬宇靈祥擁帝居東華元老薦屠蘇龍池遙望非烟拜
五色曈曨在玉壺
寳祚河宫一向清龜魚天篆益分明近臣誰獻登封草
五嶽齊呼萬嵗聲
　　　元日　　　　　　　　　　温庭筠
神耀破氛昏新陽入晏温緒風調玉吹瑞日應銅渾威
鳳蹌瑤簴升龍䕶辟門雨暘春令煦裘冕晬容尊
　　　元日作　　　　　　　　　李　郢
鏘鏘華駟客門館賀新正野雪新山霽㣲風竹樹清蕪
庭春意曉殘枿燼烟生忽憶王孫草前年在帝京
　　　元日即事　　　　　　　　喻　鳬
斂板賀交親稱觴詎有巡年光悲擲舊景色喜呈新水
栁烟中重山梅雪後真不知將白髪何以度青春
　　　嵗仗　　　　　　　　　　羅　鄴
玉帛朝元萬國來雞人唱曉五門開春排北極迎仙馭
日捧南山入夀杯歌舜薰風鏗劔佩祝堯佳氣靄樓臺
可憐四海車書共重見蕭曹佐漢材
　　　元日觀朝　　　　　　　　厲　𤣥
玉座臨新嵗朝盈萬國人火連雙闕曉仗列五門春瑞
雪銷鴛瓦祥光在日輪天顔不敢視稱慶拜空頻
　　　元日　　　　　　　　　　方　干
晨雞兩遍報更闌刁斗無聲曉漏乾早日照山調正氣
春風入樹舞餘寒軒車欲識人間盛獻賀須來帝里看
纔酌屠蘇定年齒座中皆笑鬢毛殘
　　　丙午嵗旦　　　　　　　　司空圗
雞報已判春中年抱疾身曉催庭火暗風帶寺幡新多
慮無成事空休是吉人梅花浮夀酒莫笑又移巡
　　　丁巳元日
稟朔華夷㑹開春氣象生日隨行闕近嶽為夀觴晴作
睿由稽古昭仁事措刑上𤣥勞眷祐髙廟保忠貞星變
當移幸人心喜奉迎傳呼清御道雪涕識臣誠鼎飪和
方濟台階潤欲平扶天資協力併日召延英金躍洪鑪
動雷驅衆蟄驚關中留王氣席上縱竒兵累降捜賢詔
兼持進善旌短轅收驥歩直路發鵬程自乏匡時略非
沽矯俗名鶴籠何足獻蝸舍别無營羸帶漳濱病吟衰
越客聲移居荒藥圃耗志在棋枰醉㤀身空老書憐眼
尚明偶能甘蹇分豈是薄浮榮慮戒防微淺懸知近利
輕獻陵三百里寤寐禱時清
　　　觀新嵗朝賀　　　　　　　盧延讓
龍墀初立仗鵷鷺列班行元日臙脂色朝天華燭香表
章堆玉案繒帛滿牙牀三百年如此無因及我唐
　　　元日言懐因以自勵詒諸同志
　　　　　　　　　　　　　　　吳　筠
馳光無時憇加我五十年知非慕伯玉讀易宗文宣經
世匪吾事庶㡬唯道全誰言帝鄉逺自古多真仙餘滓
永可滌秉心方杳然孰能無相與滅跡俱㤀筌安用感
時變當期昇九天
　　　嵗日寄京師諸李端武等　　韋應物
獻嵗抱深惻僑居念歸縁常患親愛離始覺世務牽少
事河陽府晚守淮南壖平生㡬㑹散已及蹉跎年昨日
罷符竹家貧遂留連部曲多已去車馬不復全閒將酒
為偶黙以道自詮聽松南岩寺見月西㵎泉為政無異
術當責豈望遷終裹來時装歸鑿杜陵田
　　　元日寄諸弟兼呈崔都水
一從守兹郡兩鬂生素髪新正加我年故嵗去超怱淮
濵益時候了似仲秋月川谷風景温城池草木發髙齋
屬多暇惆悵臨芳物日月昧還期念君何時歇
　
　
　
　
　
　嵗時雜詠巻一
欽定四庫全書
　嵗時雜詠巻二　　　　　宋　蒲積中　編
　　元日
　　　元日過丹陽明日立春　　　蘇　軾
堆盤紅縷細茵陳巧與椒花兩鬬新竹馬異時寧信老
土牛明日莫辭春西湖弄水猶應早北寺觀燈欲及辰
白髪蒼顔誰肯記曉來頻嚏為何人
　　　次韻秦少㳺元日立春(三首/)
省事天公厭兩回新年春日併相催殷勤更下山隂雪
要與桃花作伴來
己夘嘉辰夀阿同(子由一字同叔元/日己夘渠本命)願渠無過亦無功
明年春日江湖上回首觚稜一夢中
詞鋒雖作楚騷寒徳意還同漢詔寛好遣秦郎供帖子
盡驅春色入毫端
　　　新年
海國空自暖春山無限寒氷溪結瘴雨雪菌到江城更
待輕雷發先催凍笋生豊湖有藤菜似可敵蓴羮(豊湖/有無)
(支行藤生清/味大類蓴)
　　　和子由元日省宿致齋(三首/)
江淮流落豈闗天禁省相望亦偶然等是新年未相見
此身應坐不歸田
白髪蒼顔五十三家人强遣試春衫朝回兩袖天香滿
頭上銀幡笑阿咸
當年踏月走東風坐看春闈鎻醉翁白髪門生㡬人在
却將新句調兒童
　　　元日次韻張子野見和寄萃老之作
得句牛女夕轉頭參尾中青春先入醉白髪不遺窮酒
社我為敵詩壇子有功縮頭先夏鼈(見玉/川子)實腹鄙秋蟲
莫唱裙垂緑無人臉斷紅舊交懐賀老新進謝終童袍
鶻雙雙瑞腰犀一一通小蠻知在否試問囁嚅翁
　　　和次道西都元日懐不疑并見寄
　　　　　　　　　　　　　　　司馬光
露冕優分竹題輿佐畫圻比年携手樂兹日賞心違齋
祀春來併娛遊别後稀誰憐從窶卒莫際犯寒歸
　　　和宋子才致仕後嵗旦見贈
閒官逢獻嵗拜揖亦紛然須信家居日方為己有年劬
勞中外徧名節始終全伯玉空搔首蹉跎愧在前
　　　同次道元日宿尚書省聽戒寄常州邵不疑(去/嵗)
　　　(是日次道/不疑同直)
椒花獻嵗新琯玉侍祠頻此夕同華省非才愧後塵江
風迎茜斾沙雨待朱輪不比齋宫冷端居棄擲春
　　　立春元日　　　　　　　　梅堯臣
新春與新嵗時候不相先未肯欺殘臘何曽占舊年綴
條花翦綵挿户栁生烟獨坐空山裏唯驚節物遷
　　　元日
頻年無入閤今日預朝元丹陛發金奏侍臣稱玉尊旗
旌揺細仗雲霧啟千門却出蒼龍闕衣冠萬馬屯
　　　嘉祐己亥嵗旦呈永叔内翰
堦前去年雪鏡裏舊時人不覺應銷盡相看只似新屠
蘇先尚㓜綵勝又宜春獨愛開封尹鍾陵請去頻
　　　元日閤門拜表遇雪呈永叔
六花隨表拜東廂庭下遙呼萬嵗長王㑹圗中陳璧馬
漢官儀裏濕旂常因風亂絮霑螭首似鵠輕毛落井牀
素髪垂垂少顔色衆人休笑老為郎
　　　次韻和沖卿元日
天心欲銷變元㑹罷來朝新嵗起今日舊年猶昨宵凍
雲低覆闕殘雪稍封條又聽驅儺鼓羣邪不可饒
　　　次韻和永叔新嵗書事
尖風細細欲穿簾殘雪微銷凍結簷盞裏醇醪無限滿
鏡中白髪不知添妍童喜舞開羅幕小吏愁凘入研蟾
幸得從公持直筆定應無復歎韲鹽
　　　元日朝
萬國諸侯振玉珂踏雲朝㑹雪初過欲聞鳳管天邊度
數聽雞人樓上歌放仗旌旗方偃亞回頭宫闕更嵯峨
謬陪王屬曽何補泛泛慙同上下波
　　　元日
昔遇風雪時孤舟泊吳埭江潮未應浦盡室坐相對行
庖得海物醎酸何瑣碎久作北州人食此欣已再是時
值新嵗慶拜乃唯内草率具盤餐約畧施粉黛舉杯更
獻酬各爾祝台背咀橘齒病酸目已驚老態豈意未㡬
年中路苦失配嘉辰衆所喜悲淚我何耐曩歡今已哀
日月不可賴前視四十春空期此身在世事都厭聞讀
書未忍退過目雖已㤀寧捨心久愛何當往京口竹里
翦荒穢行歌樂莫節薪菽甘自刈
　　　余之親家有女子能㸃酥為詩幷花果麟鳳等
　　　物一皆妙絶其家特以為嵗日辛盤之助余喪
　　　偶兒女服未除不作嵗因轉贈通判通判有詩
　　　見答故走筆酬之
翦竹纒金大於掌紅縷龜紋挑作網瓊酥㸃出探春詩
玉刻小書題在榜名花雜果能眩眞祥獸珍禽得非廣
礧落男兒不足為女工餘思聊可賞
　　　嵗日旅泊家人相與為夀
舟中逢獻嵗風雨送餘寒推年憎漸老永懐殊鮮歡江
邊無車馬鑑裏對衣冠孺人相慶拜共坐列杯盤盤中
多橘柚不咀齒已酸飲酒復先醉頗覺量不寛㟁梅欲
破蕚野水㣲生瀾來者即為新過者故為殘何言昨日
趣乃作去年觀時節易變易人世良可歎
　　　和吳冲卿元日
千官車馬閶闔來晝漏始上閶闔開峩峩左右升龍進
昨夜雪飛雲作堆殿前冠劔魚鱗立東風入仗旗脚迴
黄鐘一奏寳扇掩玳簾巻起香霧排鳴梢未盡霹靂響
翠輦已退黄金階聖人端冕御法座大樂旅作聲和諧
羣公抃蹈丹墀下尚書奏瑞四夷懐乘輿却入更衣閤
通天絳袍升玉榻百拜稱觴萬嵗聞兩廊賜食簮裾匝
曲傳太定舞綴疎波旋烟斂飭宫車衛官戒嚴多士退
日光亭午氣象舒吳君才筆天下傑歸來作詩侍石渠
石渠祕邃無凡愚石渠酬唱皆嚴徐我慙短學復在後
收餘掇棄聊以書
　　　乙丑正旦泊彭蠡東㟁遇大風雪
　　　　　　　　　　　　　　　蘓　轍
莫發鄱陽市曉榜彭蠡口㣲風吹人衣霧遶廬山首舟
人釋篙笑此是風伯候杙舟未及深飛砂忽狂走晴空
轉車轂渌水起岡阜衆帆落髙張斷纜已不救我舟舊
如山此日亦何有老心畏波瀾歸卧塞戸牖土囊一已
發萬竅無不奏初疑丘山裂復恐蛟蜃鬭鼓鐘相轟豗
戈甲互磨叩雲霓黒旗展林木萬弩彀曳紫眩人心振
旅摧軍後或為羈雌吟或作蒼兕吼中音雜呼吸异出
殊圏臼中宵變凝冽飛散雜紛揉蕭騷蓬響軋晃蕩窓
光透堅凝忽成積澎湃殊未究紵縞鋪前洲瓊瑰列遙
岫山川莽同色髙下齊一覆淵深竄魚鼈野曠絶鳴雊
孤舟四隣斷餘食數外糗寒虀僅盈盎腊肉不滿豆弊
裘擁衾眠微火拾薪構可憐道路窮坐使妻子詬幽竒
雖云極岑寂頃未覯一年行將除兹嵗真浪受朝來隂
雲剥林表紅日漏風稜恬已收江練平不縐兩槳舞夷
猶連峰吐竒秀同行賀安穏所識問癭痩驚餘空自憐
夢覺定真否陽春著城邑屋瓦凍將溜艱難誰為償爛
漫飲醇酎
　　　元日　　　　　　　　　　黄庭堅
㑹朝四海登圖籍綘闕青都想盛容春色已知曲寸草
霜威從此際寒松飲如嚼蠟初㤀味事與浮雲去絶蹤
四十九年蘧伯玉聖人門戸見重重
　　　元日雲安道　　　　　　　趙崇磻
元日度巴雲時逢􁙍䏰人野梅空自落山鳥暗知春不
醉新年酒徒悲異域身無窮倦行意亭栁漫風塵
　　　嵗日同郡官朝天慶觀回偶成
　　　　　　　　　　　　　　　張　耒
清曉琳宫拜謁還馳裘猶怯夜霜寒春生七澤蒼茫外
日在三山縹緲間投老塵埃隨馬後異時班綴近龍顔
人間倚伏誰能料一酌香醪興味闌
　　　新正
新正閲月天苦隂白日未照草木心黄州城中人迹少
江濤洶湧山﨑􁃓
　　　元日　　　　　　　　　　陳師道
老境難為節寒梢未得春一官兼利害百慮孰疎親積
雪無歸路扶行有醉人望鄉仍受嵗回首向松筠
　　　奉和聖製元日(二首/)　　　　晏　殊
夏正標吉朔堯厯載初辰柏葉清樽舉椒花綺頌陳年
芳隨律盛皇澤與時均共有華封意昇平億兆民
人正肇届時多祜鳳厯惟新景載陽雙闕布和雲氣郁
千門獻夀玉聲長東風入律三邊静北斗迴春萬物芳
朝暇肅城頒睿藻搢紳交抃捧堯章
　　　御閤(四首/)
鸎谷春風栁上歸禁園芳樹漸依依堯年億萬如天逺
萬國歡心拱太微
屠蘇醴酒盈金斚鬱壘神符衛紫關三境上真垂介福
緜緜洪算等南山
南國雕胡奉紫庭九重樓閣瑞雲生丹臺玉策延洪算
八表歡娛四海清
習習條風拂曙來清香猶綻雪中梅屠蘇酒緑鑪烟動
共獻宜城萬夀杯
　　　内廷(四首/)
玉殿初晨淑氣和璧池氷解水生波龜臺聖母増年厯
萬夀無疆積慶多
獻夀椒花泛渌醪迎祥朱戸帖仙桃彤庭玉殿鑪烟起
藹藹卿雲瑞日髙
池冰初解雪初消十二重城曉日髙颯颯和風遶珠樹
千年春色在蟠桃
三百六旬初一日四時嘉序太平年霓衣絳節修真籙
步武祥雲奉九天
　　　東宫閤(二首/)
銅龍樓下早春歸三朔元辰在此時椒柏暖風浮玉斚
兩宫稱慶奉皇慈
條風發嵗協初辰𤣥圃瑤山景象新千載百靈資介福
滄溟重潤月重輪
　　　癸酉嵗元日中書致齋感事
一葉春王拆瑞笻八齋西省夕香濃多年不宿金閨署
(自天聖三年乙丑嵗十月十四日由翰/林授樞宻副使罷宿禁中㡬八年矣)半夜再聞長樂
鐘却展舊編探史漢更慙髙步接䕫龍十思三省無荒
豫千載亨辰豈易逢
　　　壬午嵗元日雪
千門初曙散星河颯灑貂裘潤玉珂白獸尊前飛絮早
景陽鐘後落梅多無聲暗重瓊林彩有意㣲藏璧沼波
三殿端辰得嘉瑞不須庭燎夜如何
　　　和樞宻晏太尉元日雪　　　宋　祁
寒雲萬里送殘宵回旋祥霙集嵗朝繁影未能藏夜燎
薄花仍欲伴春椒光含象闕蒼龍舞氣勁交衢卓馬驕
豐兆歡歌誰不爾百官兼放五門朝
　　　入新年作
四十九年今日到來驩往戚是歟非牀頭周易有深意
自此恐須三絶韋
　　　入壬辰新嵗
五十為衰始仍餘五嵗衰雙眸不明鑑殘鬢已紛絲銅
虎雖頻剖荷囊信濫持何須依老格(新詔七十不致/仕許自彈劾)先
作故山期
　　　途中新嵗憶三城兄長相公
馬上逢元朔怱怱記物華趂盤呈柏葉偷筆弄椒花臈
暝殘晨炬春輝上早霞三城今日酒知我獨思家
　　　甲申首嵗
故嵗時光漏中去新正甲子巻中開迎新送故只如此
且盡燈前藍尾盃
　　　元日即事(北京/)　　　　　　黄　履
還驚嵗律去峥嶸壯草寧知臘鼓鳴日月又從元朔起
華夷長見泰階平栢觴波暖淋漓重綵燕風頭料峭輕
盡荷累朝樞軸舊陶鈞無象及蒼生
　　　再賦(二首/)
斗柄挿寅方送臈律音窮丑又循環貂蟬雖有椒花頌
劍履應思玉筍班嶺上早梅春已寄衡陽斷雁信將還
天鈞開泰羣生遂舊在元台燮理間
雪渡龍沙送嵗餘越吟莊舄但踟蹰八風已冷金莖露
三統潛新寳厯書農事土牛知早晚物妖桃梗盡驅除
魯侯昌熾邦人詠長與天鈞幹慘舒
　　　嵗日書事(越州/作)　　　　　　吳　充
拂霧屠蘇酒滿巡越山如鬛水如鱗日邊雖望龍庭逺
海上初傳鳳厯新(今上即位/之元年)好景融融來破雪和風細
細欲黏人莫言老守無心計排比賓僚醉過春
　　　新年　　　　　　　　　　劉　筠
病入新年起甲寅軻心不動五經春史曹非據慙書法
衮職無虧濫諍臣荏苒未除金馬籍蹣跚空笑玉樓人
窮廬抱影時相弔一指南禪四大身
　　　正旦病中　　　　　　　　孫　何
千官簮笏儼成行春逐鑾輿出建章丹鳳案明分曙色
絳紗袍暖起天香旌旗影裏陳方物金石聲中舉夀觴
可惜龍墀立班處劉生獨自卧清漳
　　　甲午元日　　　　　　　　唐　庚
非賢幸脱龍虵嵗上聖應憐蟣虱臣憶與政和同度嶺
朝來已㸃四年春
　　　元日　　　　　　　　　　韓　駒
鴨緑未全生曲沼鵞黄先已上柔柯無端春物撩詩思
白髪明朝一倍多
　
　
　
　
　嵗時雜詠巻二
欽定四庫全書
　嵗時雜詠巻三　　　　　宋　蒲積中　編
　　立春
　　　翦綵花絶句(二首/)　　　　　劉孝威
葉舒非漸大花是發春開無人論訝似蜂見也争來
淺深依樹色舒巻聽人裁假令春色度經住手中開
　　　詠司農府春幡　　　　　　徐　勉
幡糓重前經人天稱往録青珪禮東甸髙旗表治粟逶
遲乘旦風葱翠揚朝旭平秩命春司和氣承玉燭豈伊
盈八政兼兹辨榮辱十千既歲取利民誰不足
　　　立春日汎舟𤣥圃各賦一字六韻成篇(座有張/式陸瓊)
　　　(顧野王謝伷褚琢王/縡陸瑜姚察等九人)　　　　陳後主
春光及禁苑曉日暖源桃霄烟近漠漠暗浪逺滔滔石
苔侵緑蘚㟁草發青袍迴歌逐轉檝浮氷隨渡刀遥看
栁色嫩迴望鳥飛髙自得欣為樂忘意若臨濠
　　　獻嵗立春光風具美汎舟𤣥圃各賦六韻(座有/張式)
　　　(陸瓊顧野王殷謀陸/瑜岑之敬等六人)
寒輕條已翠春初未轉禽野雪明岩曲山花昭迥林苔
色隨水溜樹影帶風沈沙長見水落歌遙覺浦深餘輝
斜四户流風颺八音既此留連席道欣放曠心
　　　立春㳺苑迎春　　　　　　中　宗
神臯福地三秦邑玉臺金闕九仙家寒光猶戀甘泉樹
淑景偏臨建始花綵蝶黄鶯未歌舞梅香栁色已矜誇
迎春正啟流霞席蹔囑曦輪勿遽斜
　　　奉和立春㳺苑迎春應制(六首/)
　　　　　　　　　　　　　　　崔日用
乘時迎氣正璿衡灞滻烟氛向曉清翦緑裁紅妙春色
宫梅殿栁識天情瑤筐綵燕先呈瑞金縷晨雞未學鳴
聖澤陽和宜宴樂年年捧日向東城
　　　又　　　　　　　　　　　李　適
金輿翠輦迎嘉節御苑仙官待獻春淑氣初銜梅色淺
條風半拂栁墻新天杯慶夀齊南嶽聖藻光輝動北辰
稍覺披香歌吹近龍驂薄暮下城闉
　　　又　　　　　　　　　　　馬懐素
𤣥籥飛灰出洞房青郊迎氣肇初陽仙輿蹔下宜春苑
御醴行開萬夀觴暎水輕苔猶隠緑縁隄弱栁未舒黄
唯有裁花飾簮鬢相隨聖藻狎年光
　　　又　　　　　　　　　　　韋元旦
灞涘長安恒近日殷正臘月早迎新池魚戲葉仍含凍
宫女裁花已作春向苑雲疑承翠幄入林風若起青蘋
年年斗柄東無限願把瓊觴夀北辰
　　　又　　　　　　　　　　　閻朝隠
管鑰周移寰極裏乘輿倚望斗城闉草根未結青絲縷
蘿蔦猶垂緑帔巾鵠入巢中言改嵗燕銜書上道宜新
願得長䋲繫去日光臨天子萬年春
　　　又　　　　　　　　　　　沈佺期
東郊蹔轉迎春仗上苑初飛行慶杯風射蛟氷千片斷
氣衝魚鑰九關開林中覔草初生蕙殿裏争花併是梅
歌吹銜恩歸路曉栖烏半下鳳城來
　　　立春日侍宴别殿内出綵花應制(六首/)
　　　　　　　　　　　　　　　趙彦昭
翦綵迎初候攀條寫故真花隨紅意發葉就緑情新嫩
色驚銜燕輕香賺採人應為薫風拂能令芳樹春
　　　又　　　　　　　　　　　沈佺期
合殿春應早開箱綵預知花迎宸翰發葉待御筵披梅
訝香全少桃驚色頓移輕生承翦拂長奉萬年枝
　　　又　　　　　　　　　　　宋之問
金閣裝仙杏瓊筵弄綺梅人間都未識天上忽先開蝶
繞香絲住蜂憐艶粉迴今年春色早應為翦刀催
　　　又　　　　　　　　　　上官昭容
宻葉因裁吐新花逐翦舒攀條雖不謬摘藻剰知虚春
至由来發秋還未肯疎借問桃將李相亂欲何如
　　　又　　　　　　　　　　　李　嶠
幸得時已至翦綵學芳辰綴緑竒能似裁紅巧逼真花
從箧裏發葉向手中春不與韶光競何名天上人
　　　又　　　　　　　　　　　劉　憲
上林宫館好春心獨早知剪花疑始發刻燕似新窺色
濃輕雪㸃香淺嫩風吹此日叨陪侍恩榮得數枝
　　　和立春日内出綵花樹應制(四首/)
　　　　　　　　　　　　　　　岑　曦
和風助律應韶年清蹕乘髙入望仙花笑鶯歌迎帝輦
雲披日霽俯皇川南山近獻仙杯上北斗平臨御扆前
一奉恩榮歡在鎬空知率舞聽薫絃
　　　又　　　　　　　　　　　崔　湜
澹蕩春光滿曉空逍遙御輦入離宫山河眺望雲天外
臺榭參差烟霧中庭際花飛錦繡合枝間鳥囀管絃同
即此歡娛齊鎬宴唯應率舞樂薰風
　　　又　　　　　　　　　　　張　説
别館芳菲上苑東飛花澹蕩御筵紅城臨渭水天河近
闕對南山雲霧通繞殿流鶯凡㡬樹當蹊亂葉許多叢
春園既醉心和樂共識皇恩造化同
　　　又　　　　　　　　　　　武平一
鑾輅青旂下帝臺東郊上苑望春來黄鶯未解林間囀
紅蕋先從殿裏開畫閣條風初變栁銀塘曲水半含苔
正逢睿藻光韶律更促霞觴畏景催
　　　翦綵　　　　　　　　　　宋之問
駐想持金錯居然作管灰綺羅纎手製桃李向春開拾
藻蜂初泊銜花鳥未迴不言將巧笑翻逐美人來
　　　立春日晨起對積雪　　　　張九齡
忽對林庭雪瑤華處處開今年迎氣始昨夜伴春迴玉
潤窓前竹花繁院裏梅東郊齋祭所應見五神來
　　　立春日對雪　　　　　　　孟浩然
迎氣當春立承恩喜雪來潤從河漢落花逼艷陽開不
覩豐年瑞安知燮理才撒鹽如可擬願糝和羮梅
　　　和張左司自洛使入京中路先赴長安逢立春
　　　日贈韋侍御及諸公(二首/)　　孫　逖
拜郎登省闥奉使馳車乘遙瞻使者星更是郎官應臺
妙時相許皇華徳彌稱二陜聽風謠三秦望形勝此中
暌益友是日多詩興寒盡嵗隂催春歸物華證
忽覩雲間數雁迴更逢山上一花開河邊淑氣迎芳草
林下輕風待落梅秋憲府中髙唱入眷卿署裏和歌來
共言東閣招賢地自有西征作賦才
　　　立春後休沐　　　　　　　包　佶
心與青春背新年亦掩扉漸窮無相學唯避不才譏積
病故難愈銜恩報轉微定知書課日優詔許辭歸
　　　立春後開元觀送强文學還京
　　　　　　　　　　　　　　　張南史
臘後年華變闗西驛騎遙塞鴻連暮翼江栁動寒條山
水辭漳郡圗書入漢朝髙樓非别處故使百憂消
　　　東郊迎氣　　　　　　　　皇甫冉
曉見蒼龍駕東郊春已迎綵雲天仗合𤣥象泰階平佳
氣山川秀和風政令行鈎陳霜騎肅御道雨師清律向
韶陽變人隨草木榮遙歡上林苑今日遇遷鶯
　　　立春　　　　　　　　　　冷朝陽
玉律傳佳節青陽應此辰土牛呈嵗稔綵燕表年春臘
盡星迴次寒餘月建寅風光行處好雲物望中新流水
初銷凍潛魚欲振鱗梅花將栁色偏使越鄉人
　　　立春日宴髙陵任明府宅　　耿　湋
春灰今變候宻雪又霏霏坐客同心滿流年此㑹稀風
成空處亂素積夜來飛且共銜杯酒陶潛不得歸
　　　翦綵花　　　　　　　　　雍裕之
敢競桃李色自呈刀尺功蝶猶迷翦翠人豈辨裁紅
　　　立春日曉望三素雲(貞元十一年/吕侍郎)
　　　　　　　　　　　　　　　李季何
靄靄青春曙飛仙駕五雲浮輪初縹緲承葢下氤氲薄
影隨風度殊容向日分羽毛紛共逺環珮杳猶聞静合
烟霞色遙將鸞鶴羣年年瞻此御應許從元君
　　　又　　　　　　　　　　　李　應
𤣥鳥初來日靈仙望裏分水容朝上界玉輦擁朝雲碧
落流輕艷紅霓閒彩文帶烟時縹緲向斗更氤氲髣髴
隨風馭超遙出曉雲兹辰三見後希得從元君
　　　途中立春寄懐楊郇伯　　　竇　常
浪跡終年客驚心此地春風前獨去馬澤畔耦耕人老
大交情重悲凉外物親子雲今在宅應見栁條新
　　　立春後言懐招汴州李匡衡推
　　　　　　　　　　　　　　　令狐楚
閒齋夜擊唾壺歌試望夷門奈逺何每聽寒笳離夢斷
時窺清鑑旅愁多初驚宵漏丁丁促已覺春風習習和
海内故人君最老花開鞭馬更相過
　　　立春日酬錢貟外曲江同行見贈
　　　　　　　　　　　　　　　白居易
下直遇春日垂鞭出禁闈兩人攜手語十里看山歸栁
色早黄淺水文新緑微風光向晚好車馬近南稀機盡
笑相顧不驚鷗鷺飛
　　　㑹昌六年立春日人日作
二日立春人七日盤蔬餅餌逐時新年方吉鄭猶為少
家比劉韓未是貧鄉園節嵗應堪重親故歡游莫厭頻
試作循潮封眼想何由得見洛陽春(分司致仕官中吉/傳詔議最老韓庶)
(子尤貧循潮封三郡遷客老/劉貟外韓皆洛下舊游也)
　　　酬劉谷立春日吏隠亭見寄　李　郢
孤亭遙帶寺静者獨登臨楚霽江流慢春歸澤氣隂野
田青牧馬幽竹暖鳴禽日日年光盡何堪故國心
　　　立春日江村偶興
舊厯年光看巻盡立春何用更相催江邊野店寒無酒
竹外孤村坐見梅山雪乍晴嵐翠起漁家向晚笛聲哀
南中近有秦中使聞道胡兵索戰來
　　　立春日　　　　　　　　　李　逺
暖日傍簾曉濃春開箧紅釵斜穿綵燕羅薄翦春虫巧
著金刀力寒侵玉指風娉婷何處戴山鬢緑成藂
　　　翦綵
翦綵贈相親銀釵綴鳳真雙雙銜綬鳥兩兩度橋人葉
逐金刀出花隨玉指新願君千萬嵗無嵗不逢春
　　　立春日　　　　　　　　　陸龜蒙
去年花落時題作送春詩自為重相見應無今日悲道
孤逢識寡身病買名遲一夜東風起開簾不敢窺
　　　渚宫立春書懐　　　　　　吳　融
春候侵殘臘江蕪緑未齊風髙鶯囀澁雨宻雁飛低向
日心雖在歸朝路欲迷近聞驚御史猶及灞陵西
　　　立春　　　　　　　　　　曹　松
春日一杯酒更吟春日詩木梢寒未覺地脈暖先知鳥
囀星沉後山分雪薄時寧無翦花手贈與最芳枝(一作/賞心)
(無處説悵/望曲江池)
　　　京中正月七日立春　　　　羅　隠
一二三四五六七萬物生春是今日逺天歸雁拂雲飛
近水遊魚迸氷出
　　　立春　　　　　　　　　　韋　莊
青帝東來日馭遲煖烟輕逐曉風吹罽袍公子樽前覺
錦帳佳人夢裏知雪圃乍開紅菜甲綵幡新翦緑楊枝
殷勤欲獻宜春曲題向花牋帖繡楣
　　　立春日有懐呈宫傅侍郎　　皇甫曙
朝旦微風吹曉霞散為和氣滿家家不知容貌潛消落
且喜春光動物華出問氷池猶塞㟁歸尋園栁未生芽
摩挲酒甕重封閉待入新年共看花
　　　立春　　　　　　　　　　杜　甫
春日春盤細生菜忽憶兩京梅發時盤出髙門行白玉
菜傳纎手送春絲巫峽寒江那對眼杜陵逺客不勝悲
此身未知歸定處呼兒覔紙一題詩
　
　
　
　
　嵗時雜詠巻三
欽定四庫全書
　嵗時雜詠巻四　　　　　宋　蒲積中　編
　　立春(今詩/)
　　　立春日病起邀安國見過請率禹功同來僕雖
　　　不能飲當請成伯主㑹予杖䇿倚几於其間觀
　　　諸公醉笑發滯悶也(二首/)　　蘇　軾
孤燈照影夜漫漫拈得花枝不忍看白髮欺簮羞綵勝
黄耆煮粥薦春盤東方烹狗陽初動南陌爭牛卧作團
老子從來興不淺向隅誰有滿堂歡
齋居卧病禁煙前辜負名花已一年此日使君不强喜
青春風物為誰妍青衫公子家千里白首先生杖百錢
曷不相將來問疾已教呼取散花天
　　　和曽通判新春
蕭索東風兩鬢華年年幡勝剪宫花愁聞塞曲吹蘆管
喜見春盤得蓼芽吾國舊供雲澤米(定武齊酒/用蘇米)君家新
致雪坑茶(近得曽/坑茶)燕南異事真堪記三寸黄柑擘永嘉
　　　立春日小集呈李端叔
白髪已十載青春無一堪不驚新嵗换聊與故人談牛
健民聲喜鴉嬌雪意酣霏微不到地和暖要宜蠶嵗月
斜川似風流曲水慙行吟老燕代坐睡夢江潭丞掾頗
哀援歌呼誰怕參衰懐久灰稿習氣尚饞貪白啖本河
朔紅綃真劍南辛盤得青韭臘酒是黄柑歸卧燈殘帳
酣同竹打菴湏煩李居士重説後三三
　　　次韻劉貢父春日賜幡勝(二首/)
寛詔隨春出内朝三軍喜氣挾狐貂鏤銀錯落翻斜月
剪綵繽紛舞慶霄臘雪强飛纔到地(前一日/微雪)曉風偷轉
不驚條脱冠徑醉應歸卧便腹從人笑老韶(是日暮/賜酒)
　　　再和
與君流落偶還朝過眼紛綸七葉貂莫笑華顛飄綵勝
幾人黄壤隔青霄行吟未許窮騷雅坐嘯猶能出教條
記取眀年江上郡五更春枕夢春韶
　　　立春日
熊白來山北猪紅削劍南春盤得青韭臘酒寄黄柑
　　春帖子詞
　　　皇帝閤(六首/)
藹藹龍旂色琅琅木鐸音數行寛大詔四海發生心
暘谷賓初日清䑓吿協風願如風雨信長與日俱中
草木漸知春萌芽處處新從今八千嵗合把是靈椿
聖主憂民未解顏天教瑞雪報豐年蒼龍侍闕農祥正
父老歡呼看藉田
昨夜東風入律新玉闗知有受降人聖恩與解湟河凍
得共中原草木春
翰林職在明光裏行樂詩成拜舞中不待驚開小桃杏
始知天子是天公
　　　太皇太后閤(六首/)
琱刻春何力欣勞物自知發生雖有象覆載本無私
小殿黄金榜朱簾白玉鈎一聲雙白燕春色滿皇州
仗下春朝散宫中晝漏移兩廂休侍御應下讀書帷
五日占雲十日風憂勤終嵗為三農春來有喜何人見
好學神孫類祖宗
共道十年無臘雪且欣三白歴春田盡驅南畆扶犁手
稍發中都朽貫錢
不獨清心能有事應縁克已自消兵傳聞塞外千君長
欲趂新年賀太平
　　　皇太后閤(六首/)
瑞日眀天仗仙雲擁夀山猗蘭春晝永金母在人間
寶册瓊瑶重新庭松栢香雪消春未動碧瓦麗朝陽
朝罷金鋪掩人閒寶瑟塵欲知慈儉徳書史樂青春
仙家日月本長閒送臘迎春豈亦然翠管銀罌傳故事
金花綵勝作新年
彤史年來不絶書三朝徳化婦承姑宫中侍女減珠翠
霜裏貧民得袴襦
邊庭無事羽書稀閒遣詞臣進小詩共助至尊歌喜事
今年春日得春衣
　　　皇太妃閤(五首/)
葦桃猶在戸椒栢已稱觴嵗美風光應朝囘日漸長
甲觀開千柱飛樓耀九層雪殘烏鵲喜翔舞下觚稜
孝心日奉東朝養儉徳應師大練風太史新年瞻瑞氣
四星眀潤紫霄中
九宫挂月未催班清禁風和玉漏閒崇慶早朝銀燭下
珮環聲在五雲間
東風弱栁萬絲垂的皪殘梅尚一枝蠒館乍欣蠶浴後
禖壇猶記燕來時
　　　夫人閤(四首/)
綵勝縷新語酥盤滴小詩昇平多樂事應許外廷知
細雨曉風柔春聲入御溝已漂新荇沒猶帶斷氷流
扶桑初日映簾昇已覺銅缾暖不氷七種共挑人日菜
千枝先剪上元燈
雪消鴛瓦已流澌風暖犀盤尚鎮帷縹緲紫簫眀月下
壁門桂影夜參差
　　　春日　　　　　　　　　　蘓　轍
春到燕山氷亦消歸驂迎日喜驃姚久行胡地生華髮
初試東風脱敝袍挿髻小幡應止示㸃盤生菜為誰挑
附書勤埽東園雪到日青梅未滿條
　　春帖子詞
　　　皇帝閤(六首/)　　　　　　　歐陽修
萌芽資暖律養育本仁心顧彼蒼生意安知帝力深
陽近升君子隂消退小人聖君南面治布教法新春
氣候三陽始勾萌萬物新雷聲初發號天下已知春
玉琯氣來春已動東郊風至曉先迎乾坤有信如符契
草木無知但發生
朝雲靄靄弄春暉萬木欣欣暖尚微造化未嘗私一物
各隨妍醜自芳菲
熈熈人物樂春臺風送春從天上來玉輦經年不逰幸
上林花好莫爭開
　　　皇后閤(五首/)
御水氷消緑宫梅雪壓香新年賀康泰白日漸舒長
藹藹珠簾日溶溶碧瓦煙漪漣采荇水和暖浴蠺天
初欣綵勝迎春早已覺雞人報漏遲風色結寒猶料峭
天光煦日已融怡
鶯寒未報宫花發風暖還催臈雪消欲識春來自何處
先從天上斗回杓
三辰明潤璇璣運四氣均調玉燭光共喜新年獻椒酒
惟將萬夀祝君王
　　　夫人閤(五首/)
太史頒時令農家候土牛青林自花發黄屋為民憂
元旦千官集新春萬物同測圭知日永占嵗喜時豐
黄金未變千絲栁白日初遲百斛香聖主本無聲色惑
宫花不用妬新籹
微風池沼輕澌漾旭日樓䑓瑞靄浮四海歡聲歌帝澤
萬家春色滿皇州
玉殿籖聲玉漏催綵花金勝巧先裁宿雲容雨朝暉麗
共喜春隨曙色來
　　　温成皇后閤(四首/)
璅忩朱户暖生煙不覺新春换故年衆卉爭妍競時態
却尋遺跡獨依然
寶奩香歇掩鉛華舊閣春歸老監嗟畫棟重來當日燕
玉欄猶發去年花
椒壁輕寒轉晚暉珠簾不動暖風微可憐春色來依舊
惟有餘香散不歸
内助從來上所嘉新春不忍見新花君王念舊憐遺族
常使無權保厥家
　　　皇帝閤(十二首/)　　　　　　宋　祁
瑞福隨春到穰穰正似山君王寛大詔自此徧人間
東郊迎氣罷暖信入嚴辰暫遣星杓轉令知天下春
葭管灰飛盡金胥漏刻長歡情與和氣併入萬年觴
春風真樂地春仗大明天春酒皆千日春枝即萬年
陽和今日到景物一時新陛下南山夀長迎千萬春
天上春光遍世間人未知黄金装栁葉紅蕋㸃花枝
水暖蛟氷解灰飛鳳管和陽春與皇澤併付四夷歌
日華初麗上林天殿裡春花百種鮮驅出餘寒還故臘
収回和氣作新年
望春䑓下春先到獵獵青旗倚漢宫水自北涯生煖溜
花從東面受和風
蒼龍東闕轉春旗綷羽林梢最早知青帝回風還習習
黄人捧日故遲遲
夭矯蒼龍引翠旌君王暫報出郊迎勾芒一夜催春到
萬户千門歌吹聲
宜春苑裏報春回寶勝繒花百種催瑞羽闗闗遷木早
神魚潑潑上氷來
　　　皇后閤(九首/)
嘉福隨年至皇恩共氣和水痕氷處動烟思栁前多
曉佩揺蒼玉晨旗亞翠斿新年好春色今日滿皇州
暖碧浮天宇蓮紅上日華寶幡雙帖燕綵樹對纒花
青郊迎淑氣華闕報芳辰瑞木梢梢變珍禽哢哢新
春前已嵗换嵗後始春來綵燕隨宜帖繒花鬬巧開
宫裏春花纔灼灼殿前春仗已峩峩東風盡解天池凍
不及君王慶澤多
誰道春從何處來只從金闕遍瑶臺蒼龍便入時迎仗
玉液還飛行慶杯
迎春寶勝挿釵梁拂鈿裁金鬬巧籹上作君王萬年字
要知長奉白雲觴
雙闕祥雲抱日光朝來春意已昌昌先從太液催波緑
後到靈和報栁黄
　　　夫人閤(九首/)
春鬬風光麗春城歌吹喧瓊漿獻春酒金箔縷春幡
瑞厯嵗惟新物華春可愛雪盡林弄姿氷消水生態
春從何處生先覺滿瑶京氷解魚鱗負雲飛鶴態横
雪罷雲初暖天和日便遲玉樓新燕子梅下記來時
春天麗春旭春酒獻春杯樹待珊瑚鬬花須羯鼓催
銀闕崔嵬對未央春來始覺好年光風生禁苑無窮麗
日向仙壺一倍長
東郊移仗曉迎春已覺輕寒不着人天瑞穰穰君澤美
併教和氣助佳辰
日照觚稜萬戸春細風輕露淡嘉辰一畨宫栁黄烟重
百種盤蔬紫甲新
玉管輕羅和氣動土牛青幘報祠歸仙盤取露朝和蕋
舞殿裁雲暝作衣
　　　皇帝閤(六首/)　　　　　　　夏　竦
金盤曉日融春露黼帳鮮雲䕃瑞香聖夀永同天地久
南山何足比延長
氷消太液生春水日上披香積瑞烟五岳吿成鴻慶逺
垂衣無事永千年
天人道洽真逰降禪祀功高帝業昌迎氣東郊風乍暖
受釐中禁日初長
九門和氣衝魚籥層宙祥飈起鶴雲王澤下流慈照逺
萬方歌舞戴明君
青逵布序韶暉盛紫禁乘春樂事多海晏域清無夕慮
齋居宣室順天和
寒梅吐艶風初應朱輦宣逰日漸遲道䕃無涯真緒逺
永康寰海茂春祺
　　　皇后閤(七首/)
青逵布序和風扇紫禁迎禧瑞日長佇看親蠶臨蠒館
永觀彤管播聲芳
椒花獻嵗良時啟綵燕迎春淑氣來仰奉帝慈方繡出
吹簫看築鳳皇䑓
東郊候氣回青輅北闕迎祥闢紫闈大庇羣生承寶緒
永敷春澤播鴻徽
銀箭初傳暖律延微和漸扇物華妍綵幡紅縷宜春字
永奉宸慈億萬年
青陽乍整黄龍駕紫宇初凝白鶴雲萬夀無疆真䕃逺
九重嘉氣日氤氲
緹室葭灰飛候琯彤闈天露起和風六宫永被河洲化
穆穆芳猷佐聖功
三星分曜輝宸漢九禁迎春喜令辰仰奉椒闈宣内治
湛恩鴻慶永如春
　　　夀春郡王閤(四首/)
穆穆韶華生紫禁遲遲春箭下青宫良辰已慶加元服
大國爰聞拜景風
緹室葭灰飛律管鳳闈春色動年芳仙源積慶誠無際
永戴宸慈襲美祥
日上苑梅凝素艶雪晴宫栁弄青條已觀唘土封東國
即著懐金奉内朝
異表英奇非世出慧心通敏盡生知更當淑景承慈照
永奉嘉祥茂木枝
　　　春日詞(五首/)
宫壇青陌賽牛回玉管東風逗曉來不待嶺梅傳逺信
翦刀先放綵花開
試粉東忩待曉回共尋春栁傍香䑓不驚樹裏禽初變
共喜釵頭燕已來
紅霧初開上曉霞共驚風色變年華香車遥認春雷響
庭雪先開玉樹花
玉琯吹灰夜色殘鳩鳴紅日上仙盤初驚百舌綿蠻語
已覺東風料峭寒
待暖銅壺剪臈梅綉簾春色犯寒來畫眉不待張京兆
自有新籹試落梅
　　　皇帝閤(六首/)
肇履璿璣厯重飛緹室灰寒隨土牛盡暖應斗東回
鸞輅迎長日豐祥正曉天九垓同煥沐萬物向蕃鮮
盛徳方迎木柔風漸布和省耕將效駕擊壤已聞歌
鳴鴈求歸北寒魚陟負氷相烏風色改暘谷日華新
浮陽滿野白溶溶澤底山椒淑氣通草木豈能知造化
一花一葉盡天功
漠然天造與時新根着浮流一氣均萬物不湏雕刻巧
正如恭已布深仁
　　　太皇太后閤(六首/)
盛徳初臨震陽和已動神發生天地大厚載四儀尊
種桃臨玉砌戴勝刻金花借問此何處崑山王母家
長樂曉鐘殘皇輿入問安東風猶料峭冒絮禦餘寒
慶夀風烟接未央飛樓複道鬱相望春來無以消長日
閒取經書教小王
氷凝半解波光綠栁葉未生條已黄四海澄清天子孝
朝元日奉萬年觴
東宫歸政五年餘隠几時觀黄老書禁闥無為民自化
熈熈不獨在春初
　　　皇太后閤(六首/)
母徳思齊盛天心舊豫初青暉凝輦路佳氣擁宸居
暖日初添刻柔風乍襲衣弄孫時哺果觀織屡臨機
膾肉分銀縷蘭芽簇紫茸大官遵舊俗嵗嵗與今同
釵上花開海燕飛紅繒剪蕚蠟粘枝風前飄落參差羽
還似瑶箱呈瑞時
玉漏聲殘金殿開乘輿清蹕問安來盡將草木欣欣意
同與新春入夀杯
裁縫大練成春服慈儉由來性所鍾肯使外家矜侈泰
車如流水馬如龍
　　　皇后閤(五首/)
穜稑獻新種褘褕澣舊衣玉鉤隨歩輦行看採桑歸
樛木猶藏葉夭桃未作花六宫歌逮下四海咏宜家
溝暖氷初斷忩晴雪半消餘寒不足畏塗壁盡芳椒
寶勝金幡巧鬭工綵花臘燕颺和風玉盤翠苣映紅蓼
捧案朝來獻兩宫
春衣不用蕙蘭熏領縁無煩刺繡文曽在蠶宫親織就
方知縷縷盡辛勤
　　　夫人閤(四首/)
璧帶非烟潤金鋪霽景鮮繡功添采縷和氣入繁絃
剪綵催花發開簾望燕歸藏􁡂新過臘習舞競裁衣
綺忩繡戸又東風丹掖逰陪處處同但願太平無限樂
何湏三十六離宫
聖主終朝勤萬幾燕居專事養希夷千門永晝春岑寂
不用車前挿竹枝
　　　立春日(三首/)
風光先着竹間梅和氣應從大地回桃李滿園渾未覺
微紅先向寶刀開
蒼龍闕角回金斗文徳門前散曉班車馬紛紛殘雪裏
縷銀剪綵舞新幡
天上春來誰報人江山氣象一時新懶將白髪簮幡勝
春酒三杯慰逐臣
　　　次韻　　　　　　　　　　黄庭堅
𣺌然今日望瓶梅已發黄州首重回試問淮南風月主
今年桃李為誰開
誰憐舊日青錢選不立春風玉笋班博得黄州新語法
老夫端欲把降幡
江山也似隨春動花栁真成觸眼新清濁盡湏歸甕蟻
吉㓙更莫問波臣
　　　再次韻(三首/)
春風調物似鹽梅一一根中生意回風又安排催嵗换
丹青次第與花開
久狎漁樵作往還曉風宫殿夣催班鄰娃似與爭春道
酥滴花枝綵剪幡
酒有全功筆有神可將心付白頭新春盤一任人爭席
莫道前来是近臣
　　　立春
韭苗杏煮餅野老亦知春看鏡道如尺倚樓梅照人
　　　王樂道太丞立春早朝　　　梅堯臣
近臣頭上黄金勝殿前拜賜東風應蓼芽蔬甲簇春盤
肉抹長絲何亘亘寛衣武率舉玉庭人歸下筯殊難稱
我家無火甑生塵㡜栁綵花空着興着興着興將底為
但願得米資晨炊不管飛霙與麥宜千官隊中身最早
五日一謁前旒垂
　　　立春前一日雪中訪烏程宰李君俞尋有詩見
　　　貺依韻和答
粉禁先春拂面翔臨風躍馬到君堂縣民將喜土膏起
令尹生驚農事忙疾呼小吏具山酌便欲盡醉為詩狂
我牽塵俗不得久何意更煩投夜光
　　　和立春
兹日何所喜所喜物向榮燦縷作翠栁意先新陽生塗
金縷為勝義不首時輕増年已歎老斗酒聊自傾
　　　擬宋之問春日剪綵花應制
上林花未有中禁綵先成葉逐剪刀出蕊從籹粉生紅
繁内人手香染侍臣纓不是將春競天心重發榮
　　　次韻冲卿除日春　　　　　王安石
猶殘一日臘併見兩年春物以終為始人從故得新迎
陽朝剪綵守嵗夜傾銀恩賜隨嘉節無功袛自塵
　　　季冬立春後有雪呈諸公　　白子儀
南畝先曽集素霙繽紛又拂嵗崢嶸得無留滯青春色
況復蔽虧紅日明司厯不能分晝刻勾芒何處待時行
豈如直近農耕候萬耳聽來甘雨聲
　　　立春　　　　　　　　　　陳師道
馬蹄殘雪未成塵梅子梢頭已著春巧勝向人真奈老
衰顔從俗不宜新高門肯送青絲菜下里誰思白髪人
共學少年天下士獨能濡濕轍中鱗
　　　奉和聖製立春日(二首/)　　　晏　殊
紫宙星回後青郊斗轉時上林鶯囀早南畝雪消遲雲
矞千祥集風條萬類滋皇情同率土黔首頌昌期
隂陽自協璇璣運和煦潜隨緹管升十二紫闗魚籥啓
九重嶢闕絳烟凝芳華稍變青門栁寒凍微消北陸氷
宸藻下頒羲又麗八紘民庶保年登
　　　奉和聖製新春
斗柄東回六合春堯天厯象與時新銅壺瑞氣延疎漏
青輅祥風繞畫輪雲裏樓䑓高郁郁雨中原隰碧鱗鱗
千村粉蕚梅英吐百尺金絲栁帶匀秉籙調元功有序
在璿觀妙政惟醇仰瞻魏闕宣和㑹共識皇恩子萬民
　　　立春祀太乙
紫毛雙節引青童一片空歌韻曉風太昊兹辰授春令
鸞旗應在矞雲中
華燈明滅羽衣攅翠栁蕭森矮檜寒千歩回廊繞金殿
水蒼瑶佩響珊珊
　　立春又詞
　　　御閤(四首/)
合月歸餘届早春羲舒相望協元辰初陽乍逐青旗動
聖夀長隨鳳厯新
三素雲中曉望時上真軿盖緑參差丹䑓自有長生籍
睿算方延億萬期
青輅迎春習習來天泉池上曉氷開珠幡已報三陽候
栢葉將陳萬夀杯
綵幡雙燕祝春宜獻夀迎祥重此時臘雪未消宫樹碧
早鶯聲在萬年枝
　　　内廷(四首/)
朱戸未聞迎綵燕東郊先報舞雲翹姜任盛徳符青史
金屋千春奉聖朝
栁燧青青淑氣和氷紋初解縠文波淑風殿裏黄金屋
應候稱觴獻夀多
才聞太昊行新令更祝元君望景輿白玉龜䑓資夀厯
千春鴻福此春初
雙金縷勝延嘉節五綵為幡奉紫廷春色漸濃人未覺
玉階楊栁半青青
　　　東宫閤(三首/)
青幡乍帖宜春字翠斾初迎入律風一有元良昭大慶
問安長在紫宸中
碧燕幡長綵樹新寢門瑶珮慶初春邦家累善鍾儲貳
皎皎重暉在璧輪
鮫氷千片解華池神水香醪滿爵巵旭日九門凝瑞露
東廂朝拜奉宸慈
　　　立春　　　　　　　　　　宋　祁
春畤靈旗畫尾斜漢宫麥幘望晨霞宫中綵樹紛無算
不待東風已作花
　　　又　　　　　　　　　　　范成大
候管灰初動條風已發春萬靈歸化育一氣騐平均農
事牛先示人情蠖欲伸優哉漢疏廣樽酒過嘉辰
　　　和觀文相公立春日示詩　　唐　庚
閒把流年指上輪朝來七十五回春一杯願薦喬松夀
四海方依社稷臣血氣未嫌辛菜冷顔容猶稱綵幡新
清詩小字傳觀處滿座驚呼覺有神
　　　春日
今日天涯又見春與春分契合相親君看四十年來事
只有東君是故人
　　　奉詔立春日祝太乙宫書事(五言十六韻/)
　　　　　　　　　　　　　　　劉　筠
黄圖標清館紫詔戒鯫臣祗祓先三日精明奉列真緹
帷麗宴室琅菜盛韲珍鵠浴薰湯潔龜存踵息匀金齊
傳漏箭雲鶴換朝紳霞接浮丘袂星瞻太乙神九光龍
檠宻百和鵲鑪新磬度松間籟歌飄海底塵中天鳴素
瑟五鼓下瓊輪祝册精衷達沈榆拜席陳殿趨鳬舄急
廊轉羽旋頻薦幣氷紋滑升樽玉液醇樓居排逈漢歘
駕返清晨習習靈風逺欣欣瑞木春祥氛披輦道遲景
上城闉宣室如垂問鴻禧永庇民
　　　立春　　　　　　　　　　崔正言
吏部今餘十九牙一杯湯餅羨君家不妨更往挑生菜
釘取黄金堞裏花
　　　再繼立春韻
君才傑立抜鯨牙笑我文章一小家輒莫更書春帖子
年來雙眼眩昏花
　　　立春日
老病聲名外艱難霜雪中衰歌聊喜色今日得春風漸
喜晴兼暖微看碧與紅菜盤徒草草猶足呼隣翁
　　　立春後三日山行喜雨　　　趙崇磻
窮冬陽為沴旱氣蒸黄埃春風三夜動膏雨隨風來萬
類萌甲喜黎人生意開我行竟何事欣爾登崔嵬
　　　立春日舟次藕池阻雪有懐
楚澤多芳草春風昨夜生空江寒欲凍亂雪洒無聲獨
坐孤舟穏能忘萬里情手持新嵗酒空繞落梅行
　　　立春夜宿西充山驛聞雪
獨宿西充館雲雰洒竹闗薄寒生永夜亂響度空山殘
月猶共白春風相與還一枝梅未寄歸夢越巴蠻
　　　立春　　　　　　　　　　沈　遘
嵗臘孤寒盡仁君愛育鋪吹家臨太簇飲格到酴酥長
進强兒輩衰殘逼壯夫功名非敢望適意只花奴
　　　臘月十九日立春
殘臘尚餘旬芳時報早春嵗華雖聿莫氣候已更新視
景怜青髩尋歡趂令辰何湏正月旦始是賞春人
　　　立春後冩興
東風五丈高遇早犯櫻桃簇管驚初弄花期又一遭白
舂千石稻醲醖十香醪不足杯中聖春晴未易陶
　　　立春日值雨　　　　　　　陳與義
衡陽縣下春日雨逺映青山絲様斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
　　　立春日雨次日雪
雨馬酣酣夜鼓撾曉庭春蘚撲龍沙祁祁已沁肌中骨
杲杲實鋪錦上花天庫倒囊膏品物酒壚冷海沃春華
可憐牢落東忩客拂硯孤吟凍筆义
　　　立春即事　　　　　　　　李　新
璇杓阻閏律灰遲春入花枝蝶未知青帝似隨明月至
紫姑爭問一年疑
　　　立春前密雪應制呈范内翰　李　新
六出飛霙嵗或愆喜觀瓊礫曉滂然水官休𨽻一時慘
木帝已誇舞物姸斗换石田皆沃壤暗催雲稼入豐年
吾君誠禱通旻昊願聽民謡被管絃
　
　
　
　
　
　
　
　
　
　
　
　
　
　嵗時雜詠巻四
欽定四庫全書
　嵗時雜詠巻五　　　　　宋　蒲積中　編
　　人日(古詩/)
　　　和人日晚景宴昆明池　　　庾　信
餘春足光景趙李舊經過上林栁腰細新豐酒泛多小
船行釣鯉新盤待摘荷蘭臯徒税駕何處有凌波
　　　正月七日登高侍宴　　　　楊林之
廣殿麗年輝上林起春色風生拂雕輦雲廻浮綺翼
　　　人日思歸　　　　　　　　薛道衡
入春纔七日離家已二年人歸落鴈後思發在花前
　　　七日登樂逰故基　　　　　盧照隣
四序周緹籥三正紀璿耀綠野變初黄暘山開曉眺中
天擢露掌匝地分星徼濮寢睠遺靈秦江想餘吊蟻泛
青田酌鶯歌紫芝調栁色揺嵗華氷文蕩春照逺迹謝
羣動高情符衆妙蘭㳺澹未歸傾光下岩窈
　　　奉和人日清暉閣宴羣臣遇雪應制(六首/)
　　　　　　　　　　　　　　　李　嶠
三陽偏勝節七日最靈辰行慶傳芳蟻升高綴綵人階
前蓂候月樓上雪驚春今日銜天造還疑上漢津
　　　又　　　　　　　　　　　宗楚客
窈窕神仙閣參差雲漢間九重中葉啟七日早春還太
液天為水蓬萊雪作山今朝上林樹無處不堪攀
　　　又　　　　　　　　　　　劉　憲
輿輦乘人日登臨上鳯京風尋歌曲颺雪向舞行縈千
官隨興合百福與時并承恩長若此微賤幸昇平
　　　又　　　　　　　　　　　蘇　頲
樓觀空烟裏初年瑞雪過苑花齊玉樹池水作銀河七
日祥圗啟千春御賞多輕飛傳綵勝天上奏薰歌
　　　又　　　　　　　　　　　李　乂
上日登樓賞中天御輦飛後庭聨舞唱前席仰恩輝睿
作風雲起農祥雨雪霏幸陪人勝節長願奉垂衣
　　　又　　　　　　　　　　　趙彥昭
出震乘東陸憑高御北辰祥雲應早嵗瑞雪候初旬庭
樹千花發堦蓂七葉新幸承今日宴長奉百年春
　　　人日清暉閣遇雪應制　　　李　嶠
千鍾聖酒御筵披六出祥英亂繞枝即此神仙對瓊圃
何湏轍迹向瑶池
　　　人日玩雪應制　　　　　　趙彥昭
始見青雲干律吕俄逢瑞雪應陽春今日迴看上林樹
梅花栁絮一時新
　　　人日侍宴大明宫應制(九首/)　李　嶠
鳯城景色已含韶人日風光倍覺饒桂吐半輪迎此夜
蓂開七葉應今朝魚猜水凍行猶澁鶯喜春聲㺯欲嬌
愧奉登高揺綵翰欣逢御氣上丹霄
　　　又　　　　　　　　　　　趙彥昭
寶契無為屬聖人琱輿出幸玩芳辰平樓半入南山霧
飛閣旁臨東野春夾路穠花千樹發垂軒弱栁萬條新
處處風光今日好年年願奉屬車塵
　　　又　　　　　　　　　　　劉　憲
禁苑韶年此日歸東郊道上轉青旂栁色梅芳何處所
風前雪裏覔芳菲開氷池内魚新躍剪綵花間燕始飛
欲識王游布陽氣為觀天藻競春輝
　　　又　　　　　　　　　　　蘇　頲
疏龍磴道切昭廻建鳳旂門繞帝䑓七葉仙蓂承月吐
千株御栁拂烟開初年競貼宜春勝長命先浮獻壽杯
是日皇靈知竊幸羣心就捧大明來
　　　又　　　　　　　　　　　李　乂
吉旦行春上苑中憑高却下大眀宫千年執象寰瀛泰
七日為人慶賞隆鐵鳳曽騫揺瑞雪銅烏細轉入祥風
此時朝野歡無算此嵗雲天樂未窮
　　　又　　　　　　　　　　　鄭　愔
瓊殿含光映早輪玉鑾嚴蹕望初晨池開凍水仙宫麗
樹發寒花禁苑新佳氣徘徊籠細網殘英淅瀝染輕塵
良時荷澤皆迎勝窮谷晞陽猶未春
　　　又　　　　　　　　　　　沈佺期
拂旦雞鳴仙衛陳憑高龍首帝庭春千官黼帳杯前夀
百福香奩勝裏人山鳥初來猶怯囀林花未發已偷新
天文正應韶光轉設報懸知用此辰
　　　又　　　　　　　　　　　李　適
朱城待鳳韶年至碧殿疏龍淑氣來寶帳金屏人已帖
圖花學鳥勝初裁林香近接宜春苑山翠遥添獻夀杯
向夕凭高風景麗天文垂曜象昭回
　　　又　　　　　　　　　　　閻朝隠
勾芒人面乘兩龍道是春神衛九重綵勝年年逢七日
酴醿嵗嵗滿千鍾宫梅間雪祥光徧城栁含烟瑞氣濃
醉倒君前情未已願因歌舞自為容
　　　人日賜王公以下綵縷人勝(三首/)
　　　　　　　　　　　　　　　崔日用
新年宴樂坐東朝鐘鼓鏗鍠大樂調金屋瑶筐開寶勝
花牋綵筆頌春椒曲池苔色氷前液上苑梅香雪裏嬌
宸極此時飛聖藻微臣竊抃預聞韶
　　　又　　　　　　　　　　　韋元旦
鸞鳯旌旂拂曉陳魚龍角觝大明辰青韶既肇人為日
綺勝初成日作人聖藻凌雲裁栢賦仙歌促宴摘梅春
垂旒一慶宜年酒朝野俱歡薦壽新
　　　又　　　　　　　　　　　馬懐素
萬宇千門平旦開天容辰象列昭回三陽候節金為勝
百福迎祥玉作杯就暖風光偏著栁辭寒雪影半藏梅
何幸得參詞賦職自憐終乏馬卿才
　　　人日雪䑓觀打毬應制(二首/)　武平一
令節重遨逰分鑣戯綵毬驂驔回上苑躞蹀繞通溝影
就紅塵没光隨赭汗流賞闌清景暮歌舞樂時休
　　　又　　　　　　　　　　　沈佺期
今春芳苑逰接武上瓊樓宛轉縈香騎飄颻拂畫毬俯
身迎未落迴轡逐傍流祗為看花鳥時時誤失籌
　　　軍中人日登高贈房明府　　宋之問
幽郊昨夜隂風斷頓覺朝來陽候煖涇水橋南栁欲黄
杜陵城北花應滿長安昨晚寄春衣短翮登兹一望歸
聞道凱旋乘驛騎看君走馬見芳菲
　　　人日登高　　　　　　　　喬　侃
僕本多悲者年來不悟春登高一逰目始覺栁條新杜
陵猶識漢桃源不辨秦蹔若昇雲霧還似出囂塵頼得
烟霞氣淹留攀桂人
　　　人日兼立春小園宴　　　　蘇　頲
黄山積高坎表裏望亭邑白日最靈朝登攀盡原隰年
灰律候動陽氣開迎入烟靄長薄霧臨流小涇澁實明
莫我異詞賦當春立更與韶物期不孤東園集
　　　在蜀州人日寄杜甫　　　　高　適
人日題詩寄草堂遥憐故人思故鄊栁條弄色不忍見
梅花滿枝空斷腸身在逺藩無所預心懐百憂復千慮
今年人日空相憶明年人日知何處一卧東山三十春
豈知書劍老風塵龍鍾還忝二千石愧爾東西南北人
　　　追酬故高蜀州人日見寄　　杜　甫
　開文書帙中檢所遺忘因得故高常侍往居在成都
　時高任蜀州刺史人日相憶見寄詩淚洒行間讀終
　篇末自枉詩已十餘年計存没又六七年矣老病懐
　舊生意可知今海内忘形故人獨漢中王瑀與昭州
　敬使君超先在愛而不見情見乎詞大厯五年正月
　二十一日追酬高公此作因寄王及敬弟
自枉蜀州人日作不意清詩久零落今晨散帙眼忽開
迸淚幽吟事如昨嗚呼壯士多慷慨合沓高名動寥廓
嘆我悽悽求友篇感時鬱鬱匡君畧錦里春光空爛漫
瑶池侍臣已㝠莫瀟湘水國傍黿鼉鄠杜秋天失鵰鶚
東西南北更堪論白首扁舟病獨存遥拱北辰纒㓂盜
欲傾東海洗乾坤邊塞西畨正充斥衣冠南渡多崩奔
鼓瑟至今悲帝子曵裾何處覔王門文章曺植波瀾濶
服食劉安徳業尊長笛誰能亂愁思昭州詞翰與招魂
　　　人日言懐
此日此時人共得一談一笑俗相看杯中栢葉休随酒
勝裏金花巧耐寒佩劍衝星聊蹔抜匣琴流水自湏弹
早春重引江湖興直道無憂行路難
　　　人日剪綵　　　　　　　　余延夀
閨婦持刀坐自憐裁剪新葉催情綴色花寄手成春帖
燕留粧户黏鷄欲向人擎來向夫婿何處不如真
　　　酬郭厦人日長河感懐見贈(此公比經流/竄親在上都)
　　　　　　　　　　　　　　　劉長卿
舊日歡猶在憐君恨獨深新年向國淚今日倚門心嵗
去隨湘水春生近桂林流鶯且莫弄江畔正行吟
　　　和汴州李相公勉人日喜春　戴叔倫
年來日日春光好今日春光好更新獨獻菜根憐應節
遍傳金勝喜逢人烟添栁色看猶淺鳥踏梅花落已頻
東閣此時同一曲翻令和者不勝春
　　　人日城南登高　　　　　　韓　愈
初正候纔兆涉七氣已弄靄靄野浮陽暉暉水披凍聖
朝身不廢佳節古所用新交既許來子姪亦可從盤蔬
冬春雜樽酒清濁共令徵前事為觴詠新詩送扶杖陵
圯址刺船犯枯葑戀池羣鴨廻釋嶠孤雲縱人生本坦
蕩詎使忘倥偬直指桃李闌幽尋寧止重
　　　人日送房十六侍御歸越　　權徳輿
驛騎歸時􁰵馬蹄蓮花府映若耶溪帝城人日風光早
不惜離堂醉似泥
　　　人日立春　　　　　　　　盧　仝
春度春歸無限春今朝方始覺成人從今克已猶應及
願與梅花俱自新
　　　人日陪冝州范中丞傳正與范侍御傳真宴東
　　　峯亭　　　　　　　　　　鮑　防
人日春風綻早梅謝家兄弟看花來吳姬對酒歌千曲
秦女留人酒百杯絲栁向空輕婉轉罘山看日斷徘徊
流光易去歡難得莫厭頻頻上此臺
　　　人日即事　　　　　　　　李商隠
文王喻復今朝是子晉吹笙此日同舜格有苗旬太逺
周稱流火月難窮鏤金作勝傳荆俗剪綵為人起晉風
獨想道衡詩思苦離家恨得二年中
　　　人日梅花病中作　　　　　李羣玉
去年今日逰西寺獨把寒梅愁斷腸今年此日江邊宅
卧見瓊枝低壓墻半開半落臨野㟁團情團思醉韶光
玉鱗寂寂飛斜月素艶亭亭對夕陽已被兒童苦攀折
更遭風雪移馨香洛陽桃李漸撩亂回首行宫春景長
　　　人日代客子　　　　　　　陸龜䝉
人日兼春日長懐復短懐遥知雙綵勝併在一金釵
　　　光啟三年人日逢鹿　　　　司空圖
浮世仍逢亂安排頼道書勞生中夀少抱疾上昇疎日
暖人逢鹿園荒雪帶鋤知非今又過蘧瑗最憐渠
　　　乙丑人日
自怪扶持七十身歸來又見故鄉春今朝人日逢人喜
不料傷生作老人
　
　
　
　
　
　
　
　
　
　
　
　
　
　
　
　嵗時雜詠巻五
欽定四庫全書
　嵗時雜詠巻六　　　　　宋　蒲積中　編
　　人日(今詩/)
　　　惠州人日二首　　　　　　蘓　軾
曉雨暗人日春愁連上元水生挑菜渚烟濕落梅村小
市人歸盡孤舟鶴踏翻總堪慰寂寞漁火亂黄昏
北渚集羣鷺新年何所之盡歸喬木寺分占結巢枝生
物㑹有役謀身各及時何當禁畢弋看引雪衣兒
　　　庚辰嵗人日作時聞黄河已復北流老臣舊數
　　　論此今斯言乃驗(二首/)
老去仍棲隔海村夢中時見作詩孫天涯已慣逢人日
歸路猶欣過鬼門三䇿已應思賈譲孤忠終未赦虞翻
典衣剰買河源米屈指新篘作上元
不用長愁挂月村梹榔生子竹生孫新巢語燕還窺研
舊雨來人不到門春水蘆根看鶴立夕陽楓葉見鴉翻
此生念念隨泡影莫認家山作本元
　　　雅安人日次舊韻(二首/)
人日滯留江上村定知芳草怨王孫題詩寄逺方揮翰
扶杖登高獨出門栁色忍看成感嘆花前歸思自飛翻
浮陽披凍雖才弄已覺春工漏一元
似聞高隠在前村坐膝扶牀戯子孫自賞春光攜桂酒
喜逢晴色欵柴門屏間帶日金人活頭上迎風綵勝翻
蓬鬢扶疎吾老矣豈能舊貌改新元
　　　人日獵城南者十人以身輕一鳥過槍急萬人
　　　呼為韻得鳥字
兒童笑使君憂愠長悄悄誰拈白接䍦令跨金騕褭東
風吹濕雪手冷怯清曉忽發兩鳴􁀙相趂飛蝱小放弓
一長嘯目送孤鴻矯吟詩忘鞭轡不語頭自掉歸來仍
脱粟鹽豉煮芹蓼何似雷將軍兩眼霜鶻皎黒頭已為
將百戰意未了馬上倒銀瓶得兎不暇燎少年負奇志
蹭蹬百憂繞回首英雄人老死亦不少青春還一夢餘
年真過鳥莫上呼鷹䑓平生笑劉表
　　　人日　　　　　　　　　　宋　祁
綵勝香羮樂上春我懐前事悵佳辰瞿曇尚笑浮生假
况鏤黄金假作人
　　　人日　　　　　　　　　　唐　庚
人日傷心極天時觸目新殘梅詩興晚細草夢魂春挑
菜年年俗飛蓬處處身蟇頥頻語及髣髴到朱津
　　　人日立春舟行寄福州燕二司封
　　　　　　　　　　　　　　　蔡　襄
渚溪潮上送行船回望高城隔曙烟景色似看名畫展
醉魂猶憶夀杯傳春盤食菜思三九人日書幡誦百千
南國逢君惟道舊後時何處笑今年
　　　又寄興化徐虞部
梅花狼藉拂輕舟人日溪行動客愁上國去程初北首
故山歸思滿東流垂垂朝雨隨雙槳草草春蔬送一甌
不獨懐鄉便多感看人難似府君侯
　　　人日書事　　　　　　　沈　遘
四十三年夢寐間夢中之夢不堪圓閲來世事同歸盡
得箇人身似可憐分有窮通非我病天教畜產在吾先
(自一日至六日雞犬/猪羊牛馬皆畜產)藜羮一啜君休笑猶勝家無種藿
田
　　　人日得人字韻五首
隂陽而上更無神宻斡元樞運化輪齒髪變來雖故我
羽毛閲過乃新人口氷幽鳥初調弄腰局寒虵學欠伸
受得吾身靈萬物毋因萬物役吾身
薺椀黄錢醮戸神戸開朝日涌銅輪覺來高枕五更夢
别是新年一箇人脚騁勝逰無賽健眉逢樂事即時伸
身名與貨分差等誤認親疎即誤身
開花一掬漂精神井上牙機轉轆輪煎餅露庭薰上帝
妝梅覆額惱佳人香蔬七種美甌爽瑞象雙趫體叚伸
舉世有身斯有患能知無我便無身
生涯耕學自頥神不羡紆朱駕兩輪戴命六牲皆統日
更新七晝别成人海棠雨過胭脂潑池皺風平越縠伸
萬物逢春猶振動肯將局蹐束閒身
一盞勾芒酹種神禾田轉動碾禾輪花間老少中分景
壠上閒忙折半人門館有春貧不富林泉無位屈而伸
兩巵樽酒詩千首不負東皇不負身
　
　
　
　
　
　
　
　
　
　
　
　嵗時雜詠巻六
欽定四庫全書
　歳時雜詠巻七　　　　　宋　蒲積中　編
　　上元(古詩/)
　　　宴光璧殿詠遙山燈　　　　陳後主
照耀浮輝明飄颻落燼輕枝多含樹影煙上帶玲生雜
桂還如月依柳更疑星園中鶴采麗池上鳬飛驚
　　　三善殿夕山燈
重岫多風煙華燈此岫邊涸浦如珠露彫樹似花鈿依
樓雜渡月帶石影開蓮既有帶滿照羞與曉星連
　　　上元夜於通衢建燈夜升南樓　隋煬帝
法輪天上轉梵聲天上來燈樹千光照花熖六枝開月
影凝流水春風含夜梅幡動黄金地鐘發琉璃臺
　　　和通衢建燈應教　　　　　諸葛頴
芳衢澄夜景法炬爛参差逐輪時徙燄桃花生落枝飛
煙繞定室浮光映瑤池重閣登臨罷歌管乘空移
　　　上元夜效小庾體詩(并序/)　　長孫正隱
　夫執燭夜㳺古人之意豈不重光隂而好娯樂哉且
　星度如環晷纔周而已襲月華猶鏡魄哉生而遽圓
　忽兮遇春俄兮臨望重城之扇四闢車馬轟聞五劇
　之燈九華綺羅紛錯兹夕何夕而遨遊之多趣乎且
　九谷帝畿三川奥域交風均露上分朱鳥之躔泝洛
　背河下鎮蒼龍之闕多近臣之第宅即瞰銅街有貴
　戚之樓臺自連金穴美人競出錦帳如霞公子交馳
　琱鞍似月同遊洛浦疑尋税馬之津爭渡河橋似向
　牽牛之渚實昌年之樂事令節之佳遊者焉而戒曉
　嚴鐘俄喧綺陌分空落宿已半朱城盖陳良夜之歡
　共發乘春之藻仍為庾體四韻成章同以春為韻
　　　　　　　　　　　　　　　崔知賢
今夜啟城闉結伴戲芳春鼔聲撩亂動風光觸處新月
下多遊騎燈前饒看人歡樂無窮已歌舞達明晨
　　　　　　　　　　　　　　　陳嘉言
今夜可憐春河橋多麗人寶馬金為絡香車玉作輪連
手窺潘掾分頭看洛神重城自不掩出向小平津
　　　　　　　　　　　　　　　韓仲宣
他鄉月夜人相伴看燈輪光隨九華出影共百枝新歌
鐘盛北里車馬沸南隣今宵何處好唯有洛城春
　　　　　　　　　　　　　　　髙　瑾
初年三五夜相知一兩人連鑣出巷口飛轂下池漘燈
光恰似月人面併如春遨遊終未已相歡待日輪
　　　　　　　　　　　　　　　陳子昻
三五月華新遨遊逐上春相邀洛城曲追宴小平津樓
上看珠妓車中見玉人芳宵殊未極隨意守燈輪
　　　　　　　　　　　　　　長孫正隱
薄晚嘯遊人車馬亂驅塵月光三五夜燈熖一重春煙
雲迷北闕簫管識南隣洛城終不閉更出小平津
　　　正月望夜上陽宫侍宴應制　薛　曜
重闗鐘漏通夕敞鳳皇宫雙闕祥煙裏千門明月中酒
杯浮湛露歌曲唱流風侍臣咸醉止常慙恩遇豐
　　　十五夜觀燈　　　　　　　盧照鄰
錦里開芳宴蘭缸艶早年縟綵遙分地繁光逺綴天接
漢疑星落依樓似月懸别有千金笑來暎九枝前
　　　夜遊　　　　　　　　　　沈佺期
今日重門啟遊春得夜芳月華連晝色燈影雜星光南
陌青川浦東鄰紅粉妆管絃遙辨曲羅綺暗聞香人擁
行歌路車攅鬬舞塲經過猶未已鐘鼓出長楊
　　　正月十五日　　　　　　　蘇味道
火樹銀花合星橋鐵鎻開暗塵隨馬去明月逐人來遊
妓皆穠李行歌盡落梅金吾不禁夜玉漏待相催
　　　軒遊宫十五夜　　　　　　明　皇
行邁離秦國廵方赴洛師路逢三五夜春色暗中期闗
外長河轉宫前淑氣遲歌鍾對明月不减舊遊時
　　　正月望夜　　　　　　　　郭利正
九陌連燈影千門度月華傾城出寶騎匝路轉香車爛
熳唯愁曉周遊不問家更逢清管發處處落梅花
　　　元夕(六首/)　　　　　　　　崔　液
今年春色勝長年此夜風光最可憐鳷鵲樓前新月滿
鳳凰臺上寶燈燃
玉漏銅壺且莫催鐵闗金鎻徹明開誰家見月能閒坐
何處逢燈不看來
神燈佛火百輪張刻像圖容七寶裝影裏如聞金口説
空中似散玉毫光
金勒銀鞍空紫騮玉輪朱幰駕青牛驂驔始散東城曲
倐忽還來南陌頭
公子王孫意氣驕不論相識也相邀最憐長袖風前弱
更賞新絃暗裏調
星移漢轉月將㣲露洒煙飄燈漸稀猶惜道傍歌舞處
踟蹰相顧不能歸
　　　十五夜御前口號踏歌詞(二首/)張　説
花蕚樓前雨露新長安城裏太平人龍銜火樹千燈艶
雞踏蓮花萬歳春
帝宫三五戲春臺行雨流風莫妬來西域燈輪千影合
東華金闕萬重開
　　　和黄門舅十五夜作　　　　蘇　頲
聞君陌上來歌管沸相催孤月連明照千燈合暗開寶
裝遊騎出香繞看車廻獨有歸閒意春庭伴落梅
　　　正月十五夜應制　　　　　孫　逖
洛陽三五夜天子萬年春綵仗移雙闕瓊筵㑹九賓舞
成蒼頡字燈作法王輪不覺東方日遙隨御藻新
　　　奉和聖製十五夜燃燈酺宴應制　王　維
上路笙歌滿春城刻漏長遊人多晝日明月讓燈光魚
鑰通翔鳳龍輿出建章九衢陳廣樂百福透名香仙妓
來金殿都人遶玉堂定應偷艶舞從此學新妝春引迎
三事司儀列萬方願將天地壽同以獻君王
　　　同楊比部十五夜有懐靜者
承明少休沐建禮省文書夜漏行人息歸鞍落日餘豈
知三五夕萬户千門闢夜出曙飜歸傾城滿南陌陌頭
馳騁盡繁華王孫公子五侯家由來明月如白日共道
春燈勝百花聊看侍中千寶騎强識小媍七香車香車
寶馬共喧闐箇裡多情俠少年競向長楊柳市北肻過
精舍竹林前獨有仙郎心寂寞却將宴坐為行樂倘覔忘
懐共往來幸霑同舍甘藜藿
　　　上元夜憶長安　　　　　　　顧　況
滄洲老一年老去憶秦川處處逢珠翠家家聴管絃雲
車龍闕下火樹鳳樓前今夜滄洲夜滄洲夜月圓
　　　觀燈　　　　　　　　　　張蕭逺
十萬人家火燭光門門開處見紅粧歌鐘喧夜更漏暗
羅綺滿街塵土香星宿别從天畔出蓮花不向水中芳
寶釵驟馬多遺落依舊明朝在路傍
　　　　元夕觀燈
暫得金吾夜通看火樹春停車傍明月走馬入紅塵妓
雜歌偏勝觴移舞更新應須盡記取説向不來人
　　　　正月十五夜　　　　　　　熊孺登
漢家遺事今宵見楚郭明燈幾處張深夜嬌歌聲絶後
紫姑神下月蒼蒼
　　　上元紫極宫内觀州民燃燈張樂
　　　　　　　　　　　　　　　羊士諤
山郭通衢隘瑤壇洞府深燈花助春意舞綴識歡心閒
似淮陽卧恭聞樂職吟唯將聖明化聊以達飛沉
　　　燈影　　　　　　　　　　元　稹
洛陽晝夜無車馬漫挂紅紗滿樹頭見説平時燈影裏
𤣥宗潜伴太真遊
　　　正月十五日夜月
歳熟人心樂朝遊復夜遊春風來海上明月在江頭燈
火家家市笙歌處處樓無妨思帝里不合厭杭州
　　　上元夜東林寺學禅偶懐藍田楊主簿因呈智
　　　禅師
新年三五東林夕星漢迢迢鐘梵遲花縣當君行樂處
松房是我坐禅時忽看月滿還相憶始嘆春來自不知
不覺定中㣲念起明朝更問雁門師
　　　長安上元日
諠諠車騎帝王州羈病無心逐勝遊明月春風三五夜
萬人行樂一人愁
　　　上元日(二首/)　　　　　　　唐文宗
上元髙㑹集羣仙心齋何亊欲祈年丹爐儻徹玉帝座
且共吾人慶大田
蓂生三五葉初齊上元羽客出桃蹊不愛仙家登真訣
願蒙四海福黔黎
　　　上元夜建元寺觀燈呈智通上人
　　　　　　　　　　　　　　　章　碣
建元看别上元燈處處囬廊鬬火層珠玉亂抛髙殿佛
綺羅深拜逺山僧臨風走筆思呈慧到晚行禅合伴能
無限喧闐留不得月華西下露華凝
　　　上元夜燈(開元雜曲中題/)　　張　説
千門開鎻萬燈明正月中旬動帝京三百内人連袖舞
一時天上著詞聲
　　　上元夜聞京有燈恨不得觀　李商隱
月色燈光滿帝都香車寶馬隘通衢身閒不覩中興盛
羞逐鄉人賽紫姑
　　　觀山燈獻徐尚書(二首并序/)　段成式
　尚書東苑公鎮襄之三年四維具舉而仍歳穀熟及
　上元日百姓請事山燈以報穰祈祉也時從事及上
　客從公登城南樓觀之初爍空焮谷漫若朝炬忽驚
　狂燒巻風樸縁一峯如塵烘斾色如波殘鯨鬛如霞
　駮如珊瑚露如丹虵蚑離如朱草藂藂如芝之曲如
　蓮之擎布字而疾抵電書寫塔而爭同蜃搆亦天下
　一絶也成式辭多嗤累學未該悉策山燈事唯記陳
　後主宴光璧殿遙詠山燈詩云雜桂還如月依柳更
　疑星輒成三首以紀壯觀
風杪影凌亂露輕光陸離如霞散仙掌似燒上蛾眉道
樹千花發扶桑九日移因山成衆像不復藉螻螭
湧出多寶塔往來飛錫僧分明三五月傳照百千燈馴
狖移髙柱慶雲遮半層夜深寒夜白猶自綴金澠
磊落風初定輕明雲乍妨疎中搖日綵繁處雜星芒火
樹枝柯宻燭龍鱗甲張窮愁讀書者應得假餘光
　　　奉和(三首/)　　　　　　　　温庭皓
一峰當勝地萬㸃照嚴城勢異崑崗發光疑𤣥圃生㷊
書翻見字舉燧不招兵況遇新春夜何勞秉燭行
九枝應並耀午夜思潜然景集青山外螢分碧草前輝
華侵月影歴亂寫星躔望極髙樓上搖光滿綺筵
春山收暝色爝火集餘輝麗景饒紅熖祥光出翠㣲白
榆行自比青桂影相依唯有偷光客追遊欲忘歸
　　　奉和(三首/)　　　　　　　　韋　蟾
新正圓月夜猶重看燈時累塔嫌沙細成文訝筆遲歸
牛疑燧落過雁誤書遺生惜蘭膏盡還為隔歳期
舉燭光纔起揮毫勢竟分㸃時驚墜石挑處接崩雲辭
異秦丞相銘非竇冠軍唯愁殘熖落逢玉亦俱焚
多寶神光動生金瑞色浮照人低入郭伴月更當樓重
穴應無取焚林固有求夜闌陪玉帳不為九枝留
　　　上元日寄湖杭二郡從事　　李　郢
巒别山燈憶水燈山光水熖百千層謝公留賞山公喚
如入笙歌阿那朋
　　　紫極宫上元齊次呈諸道流
碧簡朝天章奏頻清宫髣髴降靈真五龍金角向星斗
三洞玉音愁鬼神風拂亂燈山磬曉露霑仙杏石壇春
明朝醮罷羽客散塵土滿城空世人
　　　上元日道室㷊修寄襲美　　陸龜䝉
三清今日聚靈官玉刺齊抽謁廣寒執盖冐花香寂歴
侍晨交珮响闌珊(執盖侍晨皆/仙之貴侣)將排鳳節分階易欲校
龍書下筆難唯有世塵中小兆夜來心拜七星壇
　　　次韻　　　　　　　　　　皮日休
明真臺上下仙官𤣥藻初吟萬籟寒颷御有聲時杳杳
寶衣無影自珊珊蕋書乞見齊心易玉籍來添拜首難
端簡不知清景暮靈蕪香燼落金壇
　　　上元日惜春寄襲美　　　　陸龜䝉
六分春色一分休滿眼東波盡是愁花匠礙寒應束手
酒龍多病尚垂頭無窮懶惰齊中散有底機謀敵右侯
見織短蓬裁小檝拏煙閒㺯個漁舟
　　　奉酬惜春見寄　　　　　　皮日休
十五日中春日好可憐沉痼冷如灰以前雖被愁將去
向後須教醉飲來梅片盡飄輕粉靨柳芽初吐爛金醅
病中無限花畨次為約東風且住開
　　　影燈夜(二首/)　　　　　　　薛　能
偃王燈塔古徐州二十年來樂事休此日將軍心似海
四更身領萬人游
十萬軍城百萬燈酥油香煖夜如蒸紅粧滿地煙光好
祇恐笙歌引上昇
　　　丁巳上元日放二雉
嬰網雖皆困褰籠喜共歸無心期爾報相見莫驚飛
　
　
　
　
　
　
　
　
　
　
　
　
　
　
　
　歳時雜詠巻七
欽定四庫金書
　歳時雜詠巻八　　　　　宋　蒲積中　編
　　上元(今詩/)
　　　恵州上元　　　　　　　　蘇　軾
前年侍玉案(一作/輦)端門萬枝燈璧月掛罘罳珠星綴觚
稜去年山中守老病亦宵興紅旗穿夜市鐵馬響春氷
今年江海上雲房寄山僧亦復舉膏火松間見層層散
䇿桄榔林林疎月鬅鬙使君置酒罷簫鼓轉松陵狂生
來索酒(賈道/人也)一飲輒數升浩歌出門去我亦歸瞢騰
　　　次韻劉景文路分上元
華燈閟艱歳冷月掛空府三呉重時節九陌自歌舞云
從月既望遂至一百五嘉辰可屈指樂事相繼武今宵
掃雲陣極目淨天宇嘻遊各忘歸闐咽須未覩飛毬互
明滅激水相吞吐老去反兒童歸來尚鐃皷新年消暗
雪舊歳添絲縷何時九江城相對兩漁父(予舊欲卜居/廬山景文近)
(買宅/江州)
　　　和蘇州太守王規甫侍太夫人觀燈之什余時
　　　以劉道原見訪滯留京口不及赴此㑹(二首/)
不覺朱轓輾後塵爭看繡幰錦纒輪洛濵侍從三人貴
京兆平辰一笑春但遂東山携伎女那知後閣走窮賔
滯留不見榮華事空作賡詩第七人
翻翻緹騎走香塵激激飛濤射火輪美酒留連三夜月
豐年傾倒五州春(時浙西皆以不熟/罷燈惟蘇州獨盛)安排詩律追强對
蹭蹬歸期為惡賔墜珥遺簪想無限華胥猶見夢回人
　　　祥符寺九曲觀燈
紗籠擎燭逢門入銀葉燒香見客邀金鼎轉丹光吐夜
寶珠穿蟻閙連宵波翻熖裏元相激魚舞湯中不畏焦
明日酒醒空想像清吟半逐夢魂銷
　　　戊寅上元過子赴使君㑹
使君置酒莫相違守舍何妨獨掩扉坐看月窓盤蜥蝪
靜聞風幔落􁌨蝛燈花落盡吾猶夢香篆殘時汝欲歸
搔首凄凉十年事傳柑歸遺滿朝衣
　　　庚辰上元示過次舊韻
春鴻社燕巧相違白鶴峰頭白板扉石建方欣洗牏厠
姜龎不解歎蠨蝛一龕京口嗟春夢萬炬錢塘憶夜歸
合浦買珠無復有當年笑我泣牛衣(戊寅上元在儋耳/過子夜出余獨守)
(舍作逺字韻今庚辰上元已再期矣家在恵州白鶴峯/下過子不眷婦子從余此來其婦亦篤孝惕然感之故)
(和前篇有石建姜龎之句又復惮懷同安君/李章故復有牛衣之句悲君亡而喜余存也)
　　　次韻頴叔觀燈
安西老守是襌僧到處應燃無盡燈永夜出遊從萬騎
諸𦍑入看擁千層便因行樂令投甲不用防秋更打氷
振旅歸來還侍燕十分宣勸恐難勝
　　　次韻王晉卿上元侍宴端門
月上九門開星河繞露臺君方枕中夢我亦化人來光
動仙毬縋香餘步輦回相從穿萬馬衰病若為陪
　　　上元侍飲樓上三首呈同列
澹月疎星繞建章仙風吹下御爐香侍臣鵠立通明殿
一朶紅雲捧玉皇
薄雪初消野未耕賣薪買酒看昇平吾君勤儉倡優拙
自是豐年有笑聲
老病行穿萬馬羣九衢人散月紛紛歸來一㸃殘燈在
猶有傳柑遺細君
　　　四十年前元夕與故人夜遊得此句
午夜朧朧淡月黄夢回猶有暗塵香從横滿地霜槐影
寂寞蓮燈半在亡
　　　題祥符久師房上元日
門前歌鼓鬬分明一室蕭然冷欲氷不把琉璃閒照佛
始知無盡本無燈
　　　次韻定國上元閒遊見寄(三首/)蘓　轍
棄柳良宵君謂何清天流月鑑初磨莫辭病眼羞紅燭
且試春衫翦薄羅蓮艶參差明綉户舞腰輕瘦囀新歌
少年㣲服天街闊何處相逢解珮珂
繁燈厭倦作閒遊行列僧居院院留月影隨人深有意
車音爭陌去如流酒消鑿落寧論小魚照琉璃定幾頭
過眼繁華真一夢終宵寂寞未應愁
燈火熏天處處同暗遊應避栢臺驄髙情自放喧闐外
勝亊偏多淡泊中平日交遊徒夢想都留歌吹憶年豐
知君未有南來意歸去相從先與鴻
　　　上元後一日觀燈寄王四
城頭月减一分圓城裏人家萬炬然紫陌羣遊逢酒伍
紅裙醉舞向人妍且爲行樂終今夕共道重來便隔年
遙想猖狂夜深處河沙飛水濕歸韉
　　　上元夜作　　　　　　　　司馬光
老去年華祗自驚又逢嘉節向新城春凌半夜寒猶重
月到中天色更清上客風流連宿醉遊人歌調得新聲
還思鳳闕行時令紅徹朱欄萬燭明
　　　和次道大慶殿上元迎駕
鳳律年華到尚新九重氣象已成春片雲低拂羽林仗
宿雨先清紫陌塵玉殿鳴鞘傳警蹕彤庭委珮集簮紳
闕前無復龍魚戲自有驩遊億萬人
　　　閏正月十五日夜監直對月懐諸同舍(二首/)
霧淨金波溢天髙碧幕空夜寒雖料峭春意自冲融熠
熠技上露修修竹杪風暫還林野興不似畜樊籠
澹薄春雲散低昻北斗横徹分漢津鴈靜識建章更濁
酒怜虚爵髙文憶友生前軒空不掩悵息負孤清
　　　和子淵元夕
神降蕉蓁鬬角齊銀蟾金影玉繩低風傳絲管交加發
燈滉星河上下迷清醴横飛金鑿落香塵不染錦障泥
誰知此夕齋祠客近在宫城槐柳西
　　　上元書懐
老去春無味年年覺病添酒因脾積斷燈爲目疴嫌勢
位不知好紛華久已厭唯餘讀書樂暖日坐前簷
　　　和子華相公上元遊園(二首/)
明月華燈望衆樂寒梅日榭與公遊横霄午枕蠲春困
誰擬連宵醉玉甌
　　　和上元日遊南園賞梅花
梅簇荒臺自可羞相君愛賞戀宵遊未言美實和羮味
且薦清香泛酒甌
　　　上元戲呈貢父　　　　　　王安石
車馬紛紛白晝同萬家燈火暖春風别開閶闔壺天外
特起蓬萊陸海中盡取繁華供俠少只分牢落與衰翁
不知太乙遊何處定把青藜獨照公
　　　上元從駕集禧觀
照陵持槖從遊人更見熈寧第四春寶構中開移玉座
華燈錯出映垂紳樓前時看新歌舞仗外還如舊繳巡
投老逢時追往亊却含愁思渡天津
　　　癸卯追感正月十五日事
正月端門夜金輿縹緲中傳觴三鼔罷縱觀萬人同警
蹕聲如在嬉遊事已空但令千載後追詠太平功
　　　上元夜戲作
馬頭乘興尚誰先曲巷横街一一穿㑹道滿城無國艶
不知春户鎻嬋娟
　　　和孫右司杭州道上過元夕　張無盡
三五皇州夜色鮮使君方事武陵蠻華燈邈想端門外
翠輦初臨太一還月滿九衢聞舜樂雲開雙闕見堯顔
自憐風雨新城道陟彼崔嵬我馬艱
　　　平陽道中通上元
元夕吾何處吾行次晉郊樂棚垂葦蓆燈柱縛松梢狸
婦朱雙臉村夫赤兩骹春田誇積雪酒膽醉仍嘐
　　　上元秭歸溪西社火㸃燈(二首/)
萬丈遊燈遶石坡溪西保社事黄魔草花灼灼迎新福
腰鼓鼕鼕踏舊歌
溪西燈社寶蓮臺一㸃光明逺更開料得長楊宫裏見
却疑仙仗下雲來
　　　次韻子瞻元夕􁁉從端門(三首/)
　　　　　　　　　　　　　　　黄庭堅
赭黄繖底望龍章不斷唯聞寶炬香一片韶音歸複道
重瞳左右列英皇
端門魏闕欝崢嶸燈火成山輦路平不待上林鶯百囀
教坊先已進春聲
仗下蕃夷各一羣機泉如雨自繽紛諦觀香案傍邊吏
却是茅山大小君
　　　和宋中道元夕十一韻　　　梅堯臣
鼓聲闐闐衆戯屯萬仞太華臨端門端門兩廂多結綵
公卿嬌女爭交奔接板連牀坐珠翠簾疎不隔夭妍存
車駕適從馳道入燈如徹星天向昏赭衣已御鳳樓上
露臺室看簇鈿轅山前綘綃垂露薄火龍矯矯紅波翻
金吾不飭六街禁少年追逐乘大宛呼庖索醑鬬豐美
東市幢幢西市喧持錢不數買歌咲玉杓注飲琉璃盆
小而精悍監主簿夜對經史多討論比諸豪俠乃自苦
明日苜蓿盈盤飱
　　　正月十五夜出遊
不出只愁感出遊為自寛貴賤依儔匹心復殊不歡漸
老情易厭欲之意先闌却還見兒女不語鼻辛酸去年
與母出學母施朱丹今母歸下泉垢面衣少完念爾各
尚幼藏淚不忍看推燈向壁队肺腑百憂攅
　　　和宋中道元夕
結出當衢面九門華燈滿國月半昏春泥踏盡遊人繁
鳴畢下天歌吹喧深坊靜曲走半轅爭前鬬盛忘卑尊
靚粧麗服何柔温交觀互視各吐吞磨肩一過難久存
眼尾獲笑迷精魂貂裘比比王侯孫夜闌鞍馬相馳奔
　　　上元從主人登尚書省東樓
閶闔前臨萬歳山燭龍銜火夜珠還髙樓逈出星辰裏
曲盖遙瞻紫翠間轣轆車聲碾明月參差蓮焰競紅顔
誰教言語如鸚鵡便著金籠宻鎻闗
　　　自和
沉水香㷊金博山杜陵誰復與車還馬尋綺陌知何曲
人在珠簾第幾間法部樂聲長滿耳上樽醇味易酡顔
更貧更賤皆能樂十二重門不上闗
　　　又和
康莊咫尺有千山欲問紫姑應已還人似嫦娥來陌上
燈如明月在雲間車頭小女雙垂髻簾裡新妝一破顔
却下玉梯鷄已唱謾言齊客解偷闗
　　　和宋中道元夕
春風未解吹殘雪燈燭迎陽萬户燃競看繁星在平地
不妨明月滿中天赭袍已向端門御仙曲初聞法部傳
車馬不閒通曙色康莊時見拾珠鈿
　　　和王景彛正月十四日夜有感
燈光暖熱夜催春天半樓開飲近臣馳道横頭起山岳
露臺周匝簇車輪隔簾艶色多相照下馬輕豪各競新
我已暮年殊趣嚮濃油一盞桉邊身
　　　次韻和景彛元夕雨晴
春雲收莫城九陌洒然清星出紫霄下月從滄海明車
音還似晝鼓响已知晴靜閉衡門卧無心學後生
　　　元夕同次道中道平叔如晦賦詩得閒字
金輿在閶闔簫吹滿人寰九陌行如晝千門夜不闗星
通河漢上珠亂里閭間誰與聨輕騎宵長月正閒
　　　上元夜雪有感(二首/)
去年昭亭陽今夜苦風雪及雪在京城宵燈亦為滅
石花廣袖輕梅蕋新粧潔忽忽競迎家陌上亂車轍
　　　上元雪
春雪如蝴蝶春燈如百花漫漫飛不已愁殺萬千家我
今無復夢擁被讀南華
　　　次韻王景彛正月十六日夜省宿過景靈街
宫街不閉東城月圓影纔虧夜色春自躍金覊來宿省
從他錦帳漫誇人燈光逺近疑爭晝歌管髙低競起塵
我老都無㳺樂意似君情况睡侵晨
　　　上元夕有懐子華閣老
一歳老一歳新年思舊年東樓嘗共望九陌聴爭先白
髪更中笑舞姝應轉妍追隨都已倦强對月明前
　　　上元輦下觀燈　　　　　　韓　維
綘焰凝空照寶臺月華通夕九門開倚歌玉筦能髙下
衘詔丹鳬自去來仙醴沉酣遼海使風詞雄麗帝王材
爲民祈福年年事長對南山托壽杯
　　　辰州上元　　　　　　　　王庭珪
留滯逺湘浦飄如雲水僧來為萬里客又㸔一年燈翠
幰褰珠箔髙樓俯玉繩鰲山今夜月應上最髙層
　　　上元口號　　　　　　　　張正已
綉車簫鼔動香街鐵鎖龜城度曉開仙鳳傳香留蜀國
夜龍啣燭上蓬萊月如流水隨天逺人似夭桃出洞來
無限風光追不盡只驚信馬到瑤臺
　　　和魏衍元夜同登黄樓　　　陳師道
車馬競清夜人物秀三楚望臨得免俗兹樓豈時睹同
來兩稚子冠者亦四五落落俱可人頗亦厭歌鼓山月
出未髙潜鱗動寒渚檣燈接疎星奪目粲不數魏侯轉
物手百好趨就叙得句未肻吐秀氣出眉宇水淨納行
影山空答修語夜氣稍侵肌鳥駭去其侣清游豈有極
喜事戒多取投靜未免喧於今豈非古永懐寂寞人南
北忘在所横嶺限魚鳥作書欲誰與情生文自哀意動
足復佇凴檻共一黙望舒已侵午
　　　和元夜
笳鼓喧燈市東輿避火城彭黄爭地勝汴泗迫人清梅
柳春猶淺闗山月自明賦詩隨落筆端復可憐生
　　　上元夜飲值文安君誕辰　　張　耒
新正值嘉節時雨霽良宵林坰敞梵刹香煙霾白毛士
女傾都出夾路輪蹄驕誰能衡茅下寂寞守無聊載御
芳蘭饌無辭玉色醪況值私庭慶祝壽比蟠桃
　　　壬午正月望夜赴臨汝宿襄城古驛縣有古寺
　　　家人輩夜徃焚香襄城古邑也可以眺二室地
　　　爽塏退之所謂潁水嵩山豁眼明者癸未元夕
　　　謫居齊安携家遊定惠妙園承天大雲東禪葢
　　　出雨夜有感示秬秸
江城收燈寒寂歴里巷閉門不復出蓬茅數屋逐臣廬
門前樵牛卧斜日老人擁褐爐前睡夜冷不眠思往事
去年襄城古驛亭野(一作/郵)縣風埃尋古寺周楚川原氣
象存峴山紫邏秀連雲地留寶鼎周京貴山拱泥金神
岳尊齊安江山漁樵市誰料今年身到此大江遶郭風濤
翻城中岡壠無平地青紅剪綵奎影燈漁夫樵婦來相
仍短簫急鼓聚兒女樷詞夜半鸕鷀驚浮生夢境何足
計呼童且閉柴門睡百年江上誰得知干木隨身聊一
戲
　　　上元日早起贈同遊者
夜長人散殘更月曉陌空存舊車轍彩燈城市已春風
枯木人家猶臈雪强起相逢酒未醒殘膏宿火尚熒熒
歸來更拂障泥錦金約黄昏信馬行
　　　上元日思京輦舊遊(三首/)
萬雉春城碧綘霄上元雕輦盛遊遨遲遲瑞日低黄繖
爍爍榮光上赭袍雲捲珠簾開綵雉山蟠玉闕枕仙鼇
長安一别將華髪溪竹山松夜寂寥
九門燈火夜交光羅綺風來撲鼻香信馬恣穿深柳巷
隨車偷看隔簾粧身拘薄宦安知樂心逐流年暗减狂
留滯山城莫嗟歎貂蟬從古属金張
隨計當年寄玉京一時交結盡豪英倒觥零亂迷籌飲
醉帽斜欹並轡行仕路飛騰輸俊捷山城留滯感功名
兹辰强酌清樽酒寒氣蕭蕭月正明
　　　和宋二上元迎駕
拜揖清光咫尺間雕輿欲度更林班蓬萊不動鰲頭穩
閶闔未開天上關老去一官居簡策春來歸夢滿淮山
自慚衰病猶隨俗醉逐遊人月下還
　　　上元後步西園
物態欣欣換舊年收燈城市却蕭然風光欲到氷霜樹
日月初回雨露天近水逺山情杳杳碧雲芳草思綿綿
酬春欲辦千缸酒洒掃花前作醉眠
　　　上元夜得三絶句
清晨謁帝大明宫拜賜歸來夜過中(余在秘書近十年/每歳上元晨趨大)
(慶迎駕近晚駕回駐大慶門上宰相已下普皆賜茶酒/拜謝過擇一二同舍擇勝處縱觀至夜分醉歸歳率以)
(爲/常)一夢十年身老矣山城風月作過從
沽酒壚邊人若市筭商亭下浪連天張君官況今如此
豈有功夫作醉眠
江邊燈火似秋螢哀怨山歌不忍聴自怪今春牢落甚
禪房止酒讀騷經
　　　上元阻雪和景方
羡君年少感遊春顧我無聊似厄陳東市牛車泥到飲
不勞舉袂障紅塵
　　　正月十八日四絶句
幽人睡足聞春鳥共喜暉暉日滿籬里巷收燈人寂寞
隣家夫婦賃舂歸
收燈城市接荒村翁媪躭眠日已暾何事牧童能早起
緩驅白牯出柴門
道傍蘭若冷於秋近客開門一比丘夜久無人風露冷
空廊飢鼠竊膏油
山下書生業讀書荻籬葛蔓避人居最憐無奈窮躭酒
時遣羸童致一壺
　　　奉和聖製上元夜　　　　　晏　殊
蘭燈照夕開南闕星弁飛樓拱北辰在鎬正逢全盛日
祝堯皆是太平人流風舞妙翻成字積雪歌長廻遶塵
鸞鵲寶函頒睿什明良賡載想同倫
　　　扈從觀燈
詰旦雕輿下桂宫盛時為樂與民同三千世界笙歌裏
十二都城錦繡中行漏不能分晝夜遊人無復辨西東
歸來更坐嶕嶢闕萬樂錚錚蠟炬紅
　　　奉和聖製上元夜
勾芒司節令鶉火中星規廣陌消塵霧重城集宴嬉仙
韶聞玉琯寶熖列瓊枝萬國同嘉㑹胥庭即此時
　　　奉和聖製上元(三首/)
協風陽律應滿砌莢蓂新綘闕羅千衞華燈曜百輪悠
悠未央夜粲粲彼都人萬㝢今無外登臺共樂春
鳳掖千門逈金缸四照然市闤通夜闕歌肆與雲連疉
鼓迷清漏遊車際曉天泛膏仍潔祀蠶麥佇登年
鶉火告中時皇州盛若兹九陽同化洽萬彚得春熈樓
月將收晚歌雲欲度遲布和周海域翾蠕遂攸宜
　　　上元夕次韻答張諫議
歌吹歡娯夕衡門可屬垣九城寒漏徹三市寶燈繁酒
想嵇山醉詩慙淺樂翻如容陪後乘那避八騶喧
　　　次韻和天章范待制上元從事㑹靈觀
春鶯欲滿枝荷槖從遊時旭日生華盖靈風入羽旗酒
含琱玉淺香度博山遲共識天顔近都忘晝漏移
　　　丁卯上元燈夕(二首/)
九衢風靜燭無煙寶馬香車往復還三十二天應降瑞
盡移星斗照人間
百萬人家户不扄管絃燈燭沸重城遊車正滿章臺陌
爲報天鷄莫浪鳴
　　　正月十九日京邑上元收燈之日
星逐綺羅沈曙色月隨絲管下層臺千輪萬轂無尋處
祇似華胥一夢廻
　　　元夕
星粲寶燈連九市水流香轂渡千門姮娥有似隨人意
柳際花前月半昏
　　　上元日詣昭應宫分獻凝命殿以憲職不預班
　　　健獨歸書事
别殿香三炷斜廊酒一杯官閒非侍從騎馬却歸來
　　　元夕呈冲卿侍郎　　　　　范成大
人間勝事不常有自古年華無重回半夜飛雲併行月
平明㣲雨拂輕埃蓮花正在山頭發桃樹應從洞裏開
寄語夫君急行柬省闈看是辟書來
　　　上元有感
嶽樹五千仭蓮花千萬枝宛然明月夜非是少年時已
自歡悰少那堪官緒羈人言急行樂何以且遲遲
　　　上元觀燈
萬家羅綺競喧闐樂事能并在錦川蘭燭連衢千對爛
氷輪此夕十分圓喜逢蜀國尋春日正是摩陀供佛天
人物熈熈醒醉裡却思風景似當年
　　　和
通宵車馬鬬駢闐競賞華燈遍蜀川舞䄂有時回雪妙
歌聲到處貫珠圓銀缸弄影將殘夜玉魄無輝欲曉天
誰識藩侯與民樂蚩蚩猶望乞豐年
　　　長安上元　　　　　　　　賈崇儀
雍國唯今夜通衢嘉致新朱樓萬家月芳樹一城春逺
近笙簧韻往來車馬塵星移天欲曉猶有未歸人
　　　上元景燈紀事
泛膏聞舊典秉燭嗣芳辰霞破初迎月寒林即讓春鈞
天移帝樂北斗下城闉匝地沉香燎浮空羅韈塵並珂
馳寶仗分幜騖雕輪忽去騰夷路還來競要津酒胡矜
酎美梅額衒粧新誰見甘泉畤昏祠遂至晨
　　　元夜觀正陽賜宴
雲端嶢闕下呼鞭綵樹遙分坐殿前山戲百層平樂地
佛輪千影瑞陀天祥風入助銀花麗寶月來供雉扇圓
獻歳承平多樂事擊鞭誰美唱唐年
　　　上元日駕幸太乙宫燒香　　孫　固
金輿晨動暖風㣲比屋歡呼望帝暉天喜宴開祈福地
雲深香滿侍臣衣九韶鳳舞當雙闕萬燭龍趨䕶六飛
為與吾民同樂事月寒猶未下端闈
　　　恭和　　　　　　　　　　吕公著
雪消春動氣清㣲夾道都人望帝暉法部已調絲竹管
御袍初進赭紅衣康衢彌節嚴三衞真館焚香降六飛
宴罷瑤池回蹕晚五雲通夜擁端闈
　　　恭和　　　　　　　　　　韓　縝
落落星垣下紫㣲亭亭黄繖麗晴暉清都窈窕琳為屋
絳節森羅羽作衣夷樂造庭雙寉舞華燈填道六龍飛
樓前方象齊傾首髣髴消垠認帝闈
　　　上元日　　　　　　　　　劉　筠
漢典久傳祠太一竺墳亦説㑹夫人蟾蜍吐耀祥輪滿
菡蓞凝華寶炬新風轉相竽來帝樂香焚夾道雜車塵
承平多慶羣歡洽益見嚴宸奏紫旻
　　　奉和聖製工元
瑞莢盈端月神燈燦寶輝執金停檄騎坐狄敞朝扉激
徴清歌歇晞陽醉客歸可封家自樂不獨在輕肥
　　　奉和御製上元(二首/)
仄鼓遲春漏千燈晃夕輝晴塵迷繡轂嚴鑰敞金扉笳
角歌相續旗爭醉不歸多歡逢舜旦薫唱致民肥
習習條風上元夕皇皇盛服彼都人泛膏寶典呉詞舊
試鼓漁陽稱曲新金界千輪凝佛火香街萬室待車塵
初年行樂羣心悦景福穰穰錫九旻
　　　闕下元夕令領寄大有　　　張　詠
月華瀟洒始徘徊時起平津雅宴開照座玉山皆俊彩
驚人綺句盡仙才秋風未泛䲭夷檝浮世皆登郢隗臺
的被隣翁深鄙誚尚迷繁盛不歸來
　　　元夕感事悼季女之亡　　　崔正言
簫鼓無聲霧月昏焚香燒燭為招魂空揩老淚窺簾幕
不見吾兒入畫門
　　　上元夕觀燈(四絶/)　　　　　韓　駒
百千燈對水晶簾尚覺遊人意未厭衰病只思田舍樂
夜歸煙火望茆簷
玉作芙蓉院院明博山微度小崢嶸直言水北人稀到
也有槃珊勃窣聲(漢書云婦/人行貌)
淡淡新妝帶淺啼催車只待日平西驊騮宜自知人意
散入千花了不嘶
開巻愛公如季益解言明月逐人來多情好共春流轉
刻燭催詩又一回
　　　上元喜雪　　　　　　　　楊　齊
靈威手擊蒼龍鞭和風一道飛騰天天公欲報大有歳
六花助與芳菲權紫姑雲輦歸時節太光碾碎桄榔葉
曉來樓閣萬家春白玉鴛鴦瓦新疉壠頭耕父被單褐
望歳欣欣掉歌舌王孫却恨此宵寒蘭膏凍黒香輪滑
　　　元夕陪韓史君山前宴飲　　安　行
上元燈燭何煌煌芙蕖萬朶呈春芳流星幾㸃墜平地
化作毬燭懸康莊我公髙才作太守與民快樂歌時康
髙結山樓躡雲漢森列萬象如飛揚炬盆熖熖輝北斗
黄金㸃㸃飛紅光闐然鼓樂奏雜遝洞天隱隱聲何長
盛開華筵宴僚屬妖姬舞妓妍新裝優俳戲劇盡堪樂
遊人士女如堵墻休誇蓬萊第一島只此仙境猶相望
我公欣逢好時節爛然一舉嚼百觴佇觀飛詔歸帝鄉
他年遺愛留甘棠
　　　應求上元長葛與同寮出城
清晨出城西聨騎馳郊疆平蕪凈原野古木間清黄春
首月方半㣲風扇春陽曉寒輕料峭暖日曨暉光馬逸
道途平疾驅無遽遑捨馳古祠下杖藜縁髙崗危亭極
目界西眺嵩與印邑古公事簡為僚非怠荒載酒訪春
華寜辭疾飛觴興盡相言旋仰看歸羽翔(予在東袁日/應求寄此二)
(詩來漫/錄之)
　　　上元至南劔州大雨寄泉州許通判
　　　　　　　　　　　　　　　蔡　襄
路遶溪回不計程行郵今復宿延平隂雲藏月不知處
急雨落天無數聲病起尚疑羣蟻鬬夢餘初聴一鷄鳴
泉山去歳同遊賞唯有知君識此情
　　　上元夜復覩御駕時御端闈宣諭臣寮上元觀
　　　燈以為遊賞與萬民同樂
叠聳青峰寶炬森端闈初晚翠華臨宸遊不為三元夕
樂事全歸萬衆心天上清光開野色人間和氣却春隂
要知盡作華封祝四十年來恵化深
　　　上元宋君甫洎諸公同飲
故國逢君慰喜偏清宵行讌重留連山樓上火人初合
天漢無雲月自圓樂色時聞花院裡春風都在酒旗邊
莫辭徹曙須沉醉後㑹還應不計年
　　　和人上元回文　　　　　　沈　遘
情感此宵元切恨遣懐髙唱一聲歌清澄月滿鋪逵路
烜赫蓮開未綠荷觥酒滯時追伴侣袖香凝處想紈羅
更深候望遙腸斷爽約人歸不我過
　
　
　
　
　
　
　
　
　
　
　
　
　
　歳時雜詠巻八
欽定四庫全書
　歳時雜詠巻九　　　　　宋　蒲積中　編
　　晦日(古詩/)
　　　晦日泛舟應詔　　　　　　盧元明
輕灰吹上管落蓂飄下蒂遲遲春色華晼晼年光麗
　　　同前　　　　　　　　　　魏　收
裊裊春枝弱闗闗新鳥呼掉唱忽逶迤菱歌時顧慕睿
賞芳月色宴言忘日暮遊豫慰人心照臨康國步
　　　月晦　　　　　　　　　　唐太宗
晦魄移中律凝暄起麗城罩雲朝盖上穿露曉珠呈笑
樹花分色啼枝鳥合聲披襟還眺望極目暢春情
　　　晦日髙文學置酒外亊(并序/)
　　　　　　　　　　　　　　　陳子昻
　夫天下良辰美景園林池觀古來遊宴歡娯衆矣然
　而地或幽偏未覩皇居之盛時終交喪多阻昇平之
　道豈如光華啟旦朝野資歡有渤海之宗英是平陽
　之貴戚發揮形勝出鳳臺而嘯侣幽賛芳辰指雞川
　而留宴列珍羞於綺席珠翠琅玕奏絲管於芳園秦
　箏趙瑟冠纓濟濟多延戚里之賔鸞鳳鏘鏘自有文
　雄之客撫都畿而寫望通漢苑之樓臺控伊洛而斜
　一臨神仙之浦溆則有都人士女俠客游童出金市而
　連鑣入銅街而結駟香車繡轂羅綺生風寶盖琱鞍
　珠璣耀日於時律窮太簇氣淑中京山河春而霽景
　華城闕麗而年光滿淹留自樂翫花鳥以忘歸歡賞
　不疲對林泉而獨得偉矣信皇州之盛觀也豈可使
　晉京才子惟推洛下之游魏室羣公獨擅鄴中之㑹
　盍各言志以記芳遊同探一字以華為韻
　　　首賦　　　　　　　　　　髙正臣
正月符嘉節三春翫物華忘懐寄杯酒陶性狎山家柳
翠含煙葉梅芳帶雪花光隂不相惜遲遲落景斜
　　　又　　　　　　　　　　　崔知賢
上月河陽地芳晨景望華綿蠻變時鳥照耀起春霞柳
搖風處色梅散日前花淹留洛城晚歌吹石崇家
　　　又　　　　　　　　　　　陳子昻
尋春遊上路退宴入山家主第簮纓滿皇州景望華玉
池初吐溜珠樹始開花歡娯方未極林閣散餘霞
　　　又　　　　　　　　　　　韓仲宣
欲知行有樂芳樽對物華地接安仁縣園是季倫家柳
處雲疑葉梅間雪似花日落歸途逺留與伴煙霞
　　　又　　　　　　　　　　　王　勔
上序披林館中京視物華竹窓低露葉梅逕起風花景
落春臺霧池侵舊渚沙綺筵歌吹晚暮色泛香車
　　　又　　　　　　　　　　　周彦昭
勝地臨鷄浦髙㑹偶龍沙御柳驚春色仙笻掩月華門
邀千里馭杯泛九光霞日落山亭晚雷送七香車
　　　又　　　　　　　　　　　張　錫
雪盡銅駞路花照石崇家年光開柳色池影泛雲華賞
洽情方逺春歸景未賖欲知多暇日罇酒漬澄霞
　　　又　　　　　　　　　　　髙　球
温洛年光早皇州景望華連鑣尋上路乘興入山家輕
苔網危石春水架平沙賞極林塘暮處處起煙霞
　　　又　　　　　　　　　　　弓嗣初
上序春暉麗中園物侯華髙才盛文雅逸興滿煙霞参
差金谷樹皎鏡碧塘沙蕭散林亭晚倒載欲還家
　　　又　　　　　　　　　　　髙　瑾
試入山亭望言是石崇家二月風光起三春桃李華鶯
來上喬木雁往息平沙相看㑹取醉寧知還路賖
　　　又　　　　　　　　　　　王茂時
勝餞尋良㑹乘春翫物華還隨張放友來向石崇家止
水分巖鏡開庭枕浦沙未極林泉賞參差落照斜
　　　又　　　　　　　　　　　周魚鈎
早春驚柳穟初晦掩蓂華騎出平陽里筵開衞尉家竹
影含雲宻池文帶雨斜重情外亭晚上路滿煙霞
　　　又　　　　　　　　　　　徐　皓
綺筵乘暇景瓊醑對年華門多金埒騎路引璧人車蘋
早猶藏葉梅殘正落花藹藹林亭晚餘興促流霞
　　　又　　　　　　　　　　長孫正隱
晦晚屬煙霞遨遊重歳華歌鐘雖戚里林藪是山家細
雨猶開日深池不漲沙淹留迷處所巖岫幾重花
　　　又　　　　　　　　　　　髙　紹
嘯侣入山家臨春翫物華葛絃調緑水桂醑酌丹霞岸
柳開新葉庭梅落早花興洽林亭晚方還倒載車
　　　又　　　　　　　　　　　郎餘令
三春休晦節九谷泛年華半晴餘細雨全晚澹殘霞樽
開疎竹葉管應落梅花興闌相顧起流水送香車
　　　又　　　　　　　　　　　陳嘉言
公子申敬愛携朋玩物華人是平陽客地即石崇家水
文生舊浦風色滿新花日暮連歸騎長川照晚霞
　　　又　　　　　　　　　　　周彦暉
砌蓂收晦魄津柳競年華既狎忘筌友方淹投轄車綺
筵廻舞雪瓊醑泛流霞雲低天上晚絲雨帶風斜
　　　又　　　　　　　　　　　解　琬
主第簮裾出王畿春照華山亭一已眺城闕帶煙霞横
堤列錦帳傍浦駐香車歡娯屢晦節酩酊來還家
　　　又　　　　　　　　　　　髙　嶠
飛觀寫春望開宴坐汀沙積溜含苔色晴空蕩日華歌
入平陽第舞對石崇家莫慮能騎馬投轄自停車
　　　又　　　　　　　　　　　劉友賢
春來日漸賖琴酒逐年華欲向文通徑先遊武子家池
碧新泉滿巖紅落照斜興闌情未極步步惜風花
　　　正月晦日書事　　　　　　李　郢
業無家釀致隣翁得擬新温引頰紅准擬片言能悟主
復求一飽定傷弓詩書奴婢晨占鵩鹽米妻兒夜送窮
早晚郊原莫零涕動搖葵麥有春風
　　　正月末再來渡石橋見桃花盛開有感而賦
小桃弄色仍千本流水飄香又一年何必人如花灼灼
但教情似水㳙㳙
　　　晦日重宴九首　　　　　　髙正臣
芳辰重遊衍乘景共追隨班荆晤舊識傾盖得新知水
葉分蓮沼風花落柳枝自符河朔趣寜羡髙陽池
　　　又　　　　　　　　　　　周思鈞
綺筵乘晦景髙宴下陽池濯雨梅花散含風柳色移輕
塵依扇落流水入弦危勿顧林亭晚方歡雲霧披
　　　又　　　　　　　　　　　髙　瑾
忽聞鶯響谷於此命相知正開彭澤酒來向髙陽池柳
葉風前弱梅花影處危賞洽林亭晚落照下參差
　　　又　　　　　　　　　　　陳嘉言
髙門引冠盖下客抱支離綺席珍羞滿文塲藻麗摛蓂
華彫上月柳色藹春池日斜歸戚里連騎勒金羈
　　　又　　　　　　　　　　　韓仲宣
鳳樓先吹晚龍樓夕照披陳遵已投轄山公正坐池落
日催金奏飛霞送玉巵此時陪綺席不醉欲何為
　　　又　　　　　　　　　　　弓嗣初
年華藹芳隰春溜滿新池促賞依三友延歡寄一巵鳥
聲隨管變栁影逐風移行樂方無極淹留惜晚曦
　　　又　　　　　　　　　　　陳子昻
公子好追隨愛客不知疲象筵開玉饌翠羽飾金巵此
時髙宴所詎減習家池循涯倦短翮何處儷長離
　　　又　　　　　　　　　　　髙　嶠
駕言尋鳳侣乘歡俯雁池班荆逢舊識斟桂喜深知紫
蘭方出徑黄鶯未囀枝别有陶春日青天雲霧披
　　　又　　　　　　　　　　　周彦暉
春華歸柳樹晦景落蓂枝置驛銅街右開筵玉浦陲林
煙含障密竹雨帶珠危興闌巾倒戴山公下習池
　　　和晦日駕行昆明池(四首/)　　李　乂
玉輅尋春賞金堤乘晦遊川通黒水浸池𣲖紫泉流晃
朗扶桑出綿聨樹把周鳥疑離海處人似隔河秋刼盡
灰猶識年移不故留汀州歸棹晚簫鼓雜紛謳
　　　又　　　　　　　　　　　蘇　頲
炎厯事邊垂昆明始鑿池豫遊光復聖征戰罷前規霽
色清珍宇年芳入錦陂御杯蘭薦葉仙仗柳交枝二石
分河瀉雙珠代月移㣲臣比翔泳恩廣自無涯
　　　又　　　　　　　　　　　沈佺期
法駕乗春轉神池象漢迴雙星移舊石孤月隱殘灰戰
鷁逢時去恩魚望幸來岸花緹騎繞堤柳幔城開思逸
横汾唱歡承宴鎬陪㣲臣凋朽質羞覩豫章材
　　　又　　　　　　　　　　　宋之問
春豫靈池㑹滄波悵殿開舟凌石鯨渡香拂斗牛迴節
晦蓂全落春遲柳暗催象溟看浴景燒刼辨沈灰鎬飲
周文樂汾歌漢武才不愁明月盡自有夜珠來
　　　晦日滻水侍宴應制(三首/)　　宗楚客
御輦出明光乘舟泛羽觴珠胎隨月減玉漏與年長寒
盡梅猶白風遲柳未黄日斜旌斾轉休氣滿林塘
　　　又　　　　　　　　　　　沈佺期
素滻接宸居青門盛祓除摘蘭諠鳳野浮藻溢龍渠苑
蝶飛殊懶宫鶯囀未疎景移天仗入歌舞向儲胥
　　　又　　　　　　　　　　　張　説
千行發御柳一葉下仙笻青浦宸遊至朱城佳氣濃雲
霞交暮色草樹喜春容藹藹天旗轉清笳入九重
　　　晦日詔宴永穆公主亭
望邑山林美朝思晦日遊園亭含淑氣竹樹繞春流舞
席千花騎歌船五綵樓羣歡與王澤歳歳滿皇州
　　　晦日
晦日嫌春淺江浦看湔衣道傍花欲合枝上鳥猶稀共
憶浮名晚無人不醉歸寄書題此日雁過洛陽飛
　　　晦日宴遊　　　　　　　　杜審言
月晦隨蓂莢春情著杏花解紳宜就水張幕㑹連沙歌
管風輕度池臺日半斜更看金谷騎爭向石崇家
　　　桂州陪王都督晦日宴逍遙樓
　　　　　　　　　　　　　　　宋之問
晦節髙樓望山川一半春意隨蓂葉盡愁共柳條新投
刺登龍日開懐納鳥晨兀然心似醉不覺有吾身
　　　晦日湖塘　　　　　　　　孫　逖
吉日初成晦方塘遍是春落花迎二月芳樹歴三旬公
子能留客巫陽好解神夜還何慮暗秉燭向城闉
　　　晦日與盧舍人同諸補闕城南林園
芳年正月晦假日早先迴欲盡三春賞還須二阮才柳
迎郊騎入花近掖庭開宛是人寰外真情寓物來
　　　晦日遊大理常卿城南别業(四首/)
　　　　　　　　　　　　　　　王　維
與世淡無事自然江海人側聞塵外遊解驂􁎟朱輪平
野照暄景上天垂春雲張組竟北阜汎舟過東隣故鄉
信髙㑹牢醴及佳辰幸同擊壤樂心荷堯為君
郊居杜陵下永日司携手仁里靄川陽平原見峰首園
廬鳴春鳩林薄媚新柳上卿始登席故老前為壽臨當
遊南陂約略執杯酒歸歟繼㣲官惆悵心自咎
冬中餘雪在墟上春流駛風日暢懐抱山川好天氣彫
胡先晨炊庖膾亦後至髙情浪海嶽浮生寄天地君子
外簮纓埃塵良不啻所樂衡門中陶然忘其貴
髙館臨澄陂曠然蕩心目澹澹動雲天玲瓏映墟曲鵲
巢結空林雉雊嚮幽谷應接無閒暇徘徊以躑躅紆組
上春堤側弁倚喬木弦望忽已晦後期洲應緑
　　　晦日尋崔戢李封　　　　　　杜　甫
朝光入甕牖宴寢驚敝裘起行視天宇春氣漸和柔興
來不暇嬾今晨梳我頭出門無所待徒步覺自由杖藜
復恣意免值公與侯晚定崔李交㑹心真罕儔毎過得
酒喫二宅可淹留喜結仁里歡况因令節求李生園欲
荒舊竹頗修修引客看掃除隨時成獻酬崔侯初筵色
已畏空罇愁未知天下士至性有此不草芽既青出蜂聲
亦暖遊思見農器陳何當甲兵休上古葛天民不貽黄
綺憂至今阮籍等熟醉為身謀威鳳髙其翔長鯨吞九
州地軸為之翻百川皆亂流當歌欲一放淚下恐不收
濁醪有妙理庻用慰沉浮
　　　陪王閬州晦日泛舟(二首/)
山豁何時斷江平不肯流稍知花改岸始騐鳥隨舟結
束多紅粉歡娯恨白頭非君愛人客晦日更添愁
有逕金沙軟無人碧草芳野畦連蛺蝶江檻俯鴛鴦日
晚煙花亂風生錦綉香不須吹急管衰老易悲傷
　　　晦日陪侍御泛舟北池得寒字
　　　　　　　　　　　　　　　岑　參
春池滿復寛晦節耐邀歡月帶蝦蟇盡霜隨獬豸寒水
雲低錦席岸柳拂金盤日暮舟中散都人夾道看
　　　晦日在橋池亭作　　　　　儲光羲
温泉作天邑直北開新州未有菰蒲生即開鳬雁遊六
亭在高岸數島居中流晦日望清波相與期泛浮西道
苦轉轂北堤疲行舟清吟紅木隂纔可遣我憂
　　　江陵晦日陪諸官泛舟　　　錢　起
節物堪為樂江湖有主人舟行安更好山趣久彌新樽
酒平生意煙花異國春城南無夜月長袖莫留賔
　　　晦日益州北池陪宴　　　　司空曙
臨泛從公日仙舟翠幕張七橋通碧沼雙樹接花塘玉
燭收寒氣金波隱夕光野聞歌管思水靜綺羅香遊騎
縈林逺飛橈截岸長郊原懐灞滻陂溠瀉江潢常侍傳
花詔偏禆問羽觴豈今南峴首千載播餘芳
　　　晦日與苗員外發同遊曲江　李　端
晦日同擕手臨江一望春可憐楊柳陌愁殺故鄉人
　　　和李相公勉晦日蓬池遊宴(同字/)
　　　　　　　　　　　　　　　戴叔倫
髙㑹吹臺中新年月桂空貂蟬臨野水旌斾引春風細
草榮斜岸纎條出故叢㣲文復看獵寜與解神同
　　　晦日馬鐙曲稍次中流作　　常　建
夜寒宿蘆葦曉色明西林初日在川上便澄遊子心晴
天無纎翳郊野浮春隂波靜隨魚釣舟小緑水深出浦
見千里曠然諧逺尋扣船應漁父因唱滄浪吟
　　　晦日處士叔園林集讌　　　韋應物
遽看蓂莢盡坐闕芳年賞賴此林下期清風滌煩想如
萌動新煦佳禽發幽響嵐嶺對髙齋春流灌蔬壤罇酌
遺形跡道言屢開奬幸䝉終夕歡聊用税歸鞅
　　　月晦憶去年與親友曲水遊宴
晦賞念前歳京國結年儔騎馬宣平里飲酒曲江流形
影隔天末空園傷獨遊雨歇林光交塘緑鳥聲幽凋畦
積逋税華髻雜新愁誰言戀虎符終當還故丘
　　　晦日呈諸判官　　　　　　韓　滉
晦日新晴春日嬌萬家攀折渡長橋年年老向江城寺
不覺東風換柳條
　　　奉和　　　　　　　　　　顧　況
江南無處不聞歌晦日中軍樂更多不是風光依柳色
却縁威令動陽和
　　　晦日陪顔使君白蘋洲集東字
　　　　　　　　　　　　　　　釋皎然
南朝分古郡山水似湘東堤月呉風在湔車楚客同桂
寒初結佩蘋小顧成叢時晦佳期促髙歌聴未終
　　　晦夜李侍御宅集懐潘成湯衡海上人飲樂得
　　　開字
晦夜不生月琴軒猶未開墻東隱者在淇上逸僧來茗
愛傳花領詩看巻葉裁風流髙此㑹晚策屢徘徊
　　　晦日宴遊　　　　　　　　嚴　維
晦日湔裾俗春樓置酒時出山還已醉謝客舊能詩溪
柳薫晴淺巖花待閏遲為邦久無事比屋日熈熈
　　　省試晦日同至昆明池泛舟　朱餘慶
故人同泛處逺望色中明靜見沙痕露凝思月魄生周
迴餘雪在浩𣺌暮雲平戯鳥隨蘭棹空波盪石鯨刼灰
難問理島樹偶知名自省曾追賞無如此日情
　　　晦日送窮(二首/)
年年到此日瀝酒向街中萬户千門看無人還送窮
送窮窮不去相泥欲何為今日官家宅淹留又幾時
　
　
　
　
　
　
　
　
　
　
　
　
　
　
　
　歳時雜詠巻九
欽定四庫全書
　嵗時雜詠巻十　　　　　宋　蒲積中　編
　　中和節(古詩十一首/今詩三首)
　　　中和節日宴百寮(二首/)　　　徳　宗
韶年啟仲序初吉諧良辰肇兹中和節式慶天地春歡
酣朝野同生徳區宇均雲開灑膏露草疏芳河津嵗華
今載陽東作方肆勤慙非薰風唱曷用慰吾人
東風變梅栁萬彚生春光中和紀月令方與天地長耽
樂豈予尚懿兹時景良庶遂亭育恩同致寰海康君臣
永終始交泰符隂陽曲沼水新碧華林桃稍芳勝賞信
多歡戒之在無荒
　　　中和節賜百官讌集因示所懷
至化恒在宥保和兹息人推誠撫諸夏與物長為春仲
月風景暖禁城花栁新芳時協金奏錫宴同羣臣絲竹
豈云樂忠賢惟所親庶洽朝野意曠然天下均
　　　奉和聖製中和節曲江宴百寮　李　泌
風俗有時變中和節惟新軒車雙闕下宴㑹曲江濵金
石何鏗鏘簮纓亦紛綸皇恩降自天品物咸知春慈惠
匝寰瀛歌詠同君臣
　　　奉和聖製賜百官宴示懐　　權徳輿
萬方慶嘉節宴喜皇澤均曉開蓂葉初景麗星鳥春藻
思貞百度著眀並三辰物情舒在陽時令宏至仁衢酒
和樂被薫絃聲曲新賡歌武弁側永荷𤣥化醇
　　　皇帝移晦日為中和節　　　吕　渭
皇心不向晦改節號中和淑氣同風景嘉名別詠謌湔
裙移舊俗賜尺下新科厯象千年正酺醵四海多花隨
春令發鴻度嵗陽過天地齊休慶歡聲欲盪波
　　　中和節詔賜公卿尺　　　　陸復禮
春仲令初吉歡娛樂大中皇恩貞百度寶尺賜羣公欲
使方隅法還令規矩同捧觀珍質麗拜受聖恩崇如荷
丘山重思酬分寸功從兹度天地與國慶無窮
　　　又　　　　　　　　　　　李　觀
淑節韶光媚皇明寵錫崇具寮頒玉尺成器幸良工豈
止尋常用將傳度量同人何不取則物亦頼其功紫翰
宣殊造丹誠勵匪躬奉之無失墜恩澤自天中
　　　又　　　　　　　　　　　裴　度
陽和行慶賜尺度及羣公荷寵承佳節傾心立大中短
長思合製逺近貴攸同共仰裁成徳時酬分寸功作程
施有政垂範播無窮願續南山壽千春奉聖躬
　　　吐蕃外館中和日寄朝中寮舊　吕　温
清時令節千官㑹絶域窮山一病夫遥想滿堂歌笑處
㡬人縁我向西隅
　　　二月一日是貞元舊節有感寄竇三盧七
同事先皇立玉墀中和舊節又支離今朝各自看花䖏
萬里遥知掩淚時
　　　奉和御製中和節(以下/今詩)　　　楊　億
佳節更春晦長標令甲名天淵搖緑浪仙杏吐丹榮連
鼓将驚蟄高枝已變鶯雲謠傳下土漢曲被新聲
　　　又　　　　　　　　　　　劉　筠
載陽臨仲序初吉協嘉名國授民時正天資植物榮草
薰翔澤雉風暖度林鶯堯思存稽古洋洋播頌聲
　　　又　　　　　　　　　　　晏　殊
正元崇吉序寶厯記良辰營室彤曦轉勾芒令祀新堯
蓂方告朔漢畤更宜春菖葉農畊候如膏洒澤頻
　　春分(古詩二首/今詩二首)
　　　春分投簡眀洞天作　　　　元　稹
中分春一半今日半春徂老惜光隂甚慵牽興緒孤偶
成投祕簡聊得泛平湖郡邑移仙界山川展畫圖旌旗
遮嶼浦士女滿闉闍似木吳兒勁如花越女姝牛儂驚
力直蠶妾笑睢盱怪我携章甫嘲人託鷓鴣閭閻隨地
勝風俗與華殊跣足㳂流婦丫頭避役奴雕題雖少有
鷄卜尚多巫鄉味尤珍蛤家神愛事烏舟船通海嶠田
種遶城隅櫛比千艘合袈裟萬頃鋪亥茶闐小市漁火
隔深蘆日脚斜穿浪雲根逺曵蒲欵風花氣度新雨草
芽蘇粉壞梅辭蕚紅含杏綴珠耨餘秧漸長燒後葑猶
枯緑綟高懸栁青錢宻辮榆馴鷗眠淺瀨驚雉迸平蕪
水浄王餘見山空謝豹呼燕狂梢蛺蝶螟挂集蒲盧淺
碧鶴新卵深黄鵝嬾鶵邨扉門白板寺壁耀頳糊禹廟
纔離郭陳莊恰半途石帆何峭嶢龍瑞本縈紆穴為探
符坼潭因失箭刳堤形彎熨斗峰勢擁香爐幢葢迎三
洞烟霞貯一壺桃枝蟠復直桑樹亞還扶鼈解稱從事
松堪作大夫榮光飄殿閣虚籟合笙竽庭狎仙翁鹿池
游縣令鳬君心除健羨扣席入虚無岡蹋翻星紀章飛
動帝樞東皇提白日北斗下𤣥都騎吏帬皆紫科車幰
盡朱地侯鞭社伯海若跨天吳霧噴雷公怒烟揚竈鬼
趨投壺憐玉女噀飯笑麻姑果實經千嵗衣裳重六銖
瓊盃傳素液金匕進雕胡掌裏乘來露柈中釣得鱸菌
生悲局促柯爛覺湏臾稊米休言聖醯鷄益(一作/盎)伏愚
鼓鼙催瞑色簮組縳微軀遂別真徒侣還來世路衢題
詩歎城郭揮手謝妻孥幸有桃源近全家肯去無
　　　次韻　　　　　　　　　　白居易
青春行已半白日坐将徂越國强仍大稽城高且孤利
饒鹽煮海名勝鏡澄湖牛斗天垂象台眀地展圖(天台/四眀)
(二山/名)瓌竒填市井佳麗溢闉闍勾踐遺風霸西施舊俗
姝船頭龍夭矯橋脚獸睢盱鄉味珍彭越時鮮貴鷓鴣
語言諸夏異衣服二方殊擣練蛾眉婢鳴榔蛙角奴江
清敵伊洛山翠勝荆巫華表雙栖鶴聨檣㡬㸃烏烟波
分渡口雲樹接城隅澗逺松如畫洲平葑似鋪緑針秧
早稻紫笋坼新蘆暖踏沙中藕香尋石上蒲雨來萌盡
達雷後蟄全蘇柳眼黄絲纇花房絳䗶珠林風新竹折
野燒老桑枯帶嚲長條蕙錢穿短貫榆暄和生野菜卑
濕長街蕪女浣紗相伴兒烹鯉一呼山魈啼稚子林狖
挂都盧産業論蚕蟻孳生計鴨雛泉岩雪飄洒苔壁錦
漫糊堰限舟航路堤通車馬途耶溪㟁迴合禹廟逕盤
紆洞穴何因鑿星槎誰與刳石凹仙藥臼峯峭佛香鑪
去為投金簡來因挈玉壺貴仍招客宿健未要人扶聞
望賢丞相儀形美丈夫前驅駐旌斾偏坐列笙竽刺史
旟翻隼尚書履曵鳬學禪超後有觀妙造虚無髻裡傳
僧寶環中得道樞登樓詩八韻置硯賦三都捧擁羅将
綺趨蹌紫與朱廟謀藏稷卨兵略貯孫吳令下三軍整
風髙四海趨千家得慈母六郡事嚴姑重士過三哺輕
財抵一銖(婆娑誰雲他自/在天衣重一銖)送觥歌宛轉嘲妓笑盧胡佐
飲時炰鼈蠲醒數鱠鱸醉鄉雖咫尺樂事亦湏臾若不
中賢聖何由外智愚伊予一生志我爾百年軀江上三
千里城中十二衢出多無伴侣歸祇對妻孥白首青山
約抽身去得無
　　　春分後作(以下/今詩)　　　　　　沈　遘
中分和煦半分侵風惡桃枝已不禁山雨晝昏千里目
野禽誰識一春心手輪厯日憐時物自覔詩題遣醉吟
花下潜夫聊自慰㡬人談咲對園林
　　　春分後雪　　　　　　　　蘓　軾
雪入春分省見稀半開桃杏不勝威應慙落地梅花濕
却作漫天柳絮飛不分東君專節物故將新巧發隂機
從今造物尤難料更暖湏留御臈衣
　　春社(古詩六首/今詩九首)
　　　州城西園入齋祠社　　　　陳叔達
外壇預潔祀詰旦肅分司違氣風霜積登光日色遲農
教先八政陽和秩四時祈年服乘冕吉幣動褰帷瘞地
尊餘奠人天庶有資椒蘭卒清酌簠簋徹香其折俎分
歸胙充庭降受釐方凴知禮節況奉化雍熙
　　　社日兼春分端居有懷　　　權徳輿
清晝開簾坐風光處處生㸔花詩思發對酒客愁輕社
日雙飛燕春分百囀鶯所思終不見還是一含情
　　　社日題華嶽寺(貞元二十年正月二十五日自/洛之京二月三日春社至華嶽)
　　　(寺憩竇師院曾未踰月又/復徂東謁竇師因題四韻)
山前古寺臨長道來往淹留為愛山雙鷰營巢始西別
百花成子又東還瞑駈羸馬頻看候曉聽鳴鷄欲度闗
羞見竇師無外役竹忩依舊老身閒
　　　嘉興社日　　　　　　　　李商隱
消渴天涯寄病身臨卭知我是何人今年社日分餘肉
不值陳平又不均
　　　社日早出赴祠祭　　　　　令狐楚
滿城人盡閒惟我早開闗慙被家童問因何別舊山
　　　遭田父泥飲美嚴中丞　　　杜　甫
步屧隨春風邨邨自花柳田翁逼社日邀我嘗春酒酒
酣誇新尹畜眼未見有迴頭指大男渠是弓弩手名在
飛騎籍長畨嵗時久前日放營農辛苦救衰朽差科死
則已誓不舉家走今年大作社拾遺能住否呌婦開大
瓶盆中為吾取感此氣揚揚須知風化首語多雖雜亂
説尹終在口朝來偶然出自卯將及酉久客惜人情如
何拒隣叟高聲索果栗欲起時被肘指揮過無禮未覺
邨野醜月出遮我留仍嗔問升斗
　　　社日寄君庸主簿(以下/今詩)　　　黄庭堅
花發社公雨隂寒殊未開初聞燕子語似報玉人來遮
眼使書册逃聾欠酒盃傳聲習主簿勤為撥春醅
　　　次韻劉原甫社後對雪　　　梅堯臣
社日遇羣飲北風歸馬驕陽烏雲半晦來燕翅難調朝
霞侵花冷春英到地消宿酲無酒解薄被覺寒饒爐炭
重燃獸衣裘更御貂蟄宫虫復閉時鳥腹將枵㸃綴何
多思輕狂不柰飄唯知妍可玩寧恤氣為妖剡客偶然
奥海鷗飛次朝唱高仍和寡公又作長謡
　　　次韻奉和永叔社日
玉卯不吞龍嗜肉鷰子成衣去華屋老櫪半黄田鼓鳴
梅下宰平誰似玉茂陵嘗説泣秋風王母惜傳雙鬢緑
東隣社日思早歸長饑不及侏儒腹積豕新烹白醪熟
奮衣坐地無拘束驪山夜寒抗􁅊哭漫把漆書留冡竹
　　　次韻和長文社日禖祀出城
曉出春風已擺條應逄社伯馬蹄驕壇邊宿雨微霑麥
水上殘氷擁遏橋燕子飛來依舊近雁行歸去試教調
北扉西掖多才思相與飄飄在泬寥
　　　春社
年年迎社雨淡淡洗林花梅下賽田鼓壇邊伺肉鵶春
醪朝共飲野老暮相譁燕子何時至長臯㸃翅斜
　　　五月十七日四鼓夢與孺人在宫庭謝恩至尊
　　　令小黄門宣諭曰今日社卿喜此佳辰便可作
　　　詩進來枕上口占
同謁未央殿共霑眀主恩冕旒親日月蹈舞荷乾坤龍
尾三重峻螭頭幾級尊徳音欣社日撫語走黄門隂㑹
皆如實陽開不復存空餘破忩月流影到牀根
　　　社日
欲社先知雨時歸未見花那能長作客夜夜夢還家
　　　奉和聖製社日　　　　　　晏　殊
天官考厯占元日浹㝢祈農協盛時芟柞尚傳周室頌
枌榆仍秩漢家祠三農普遂耕耘樂萬室均承雨露滋
推䇿授人敷景化穰穰喜貺億年期
　　　社日
山郡多暇日社時放更歸坐客獨成悶行塘閲清輝春
風動高栁芳園掩夕扉遙思里中㑹心緒悵微微
　
　
　
　
　
　
　
　
　
　
　
　
　
　嵗時雜詠巻十
欽定四庫全書
　嵗時雜詠巻十一　　　　宋　蒲積中　編
　　寒食上(古詩/)
　　　詠寒食鬬鷄秦王教　　　　杜　淹
寒食東郊道揚韝競出籠花冠初照日芥羽正生風顧
敵心知勇先鳴覺氣雄長翹頻埽陣利距屢通中飛毛
遍緑野灑血散芳叢雖然百戰勝㑹自不論功
　　　驩州風景不作寒食　　　　沈佺期
海外無寒食春來不見餳洛陽新甲子何日是清眀花
柳争朝發軒車滿路迎帝鄉遙可念膓斷報親情
　　　寒食還陸渾別業　　　　　宋之問
洛陽城裏花如雪陸渾山中今始發旦別河橋楊柳風
夕卧伊川桃李月伊川桃李正芳新寒食山中酒復春
野老不知堯舜力酣歌一曲太平人
　　　寒食江州蒲塘驛
去年上巳洛橋邊今年寒食廬山曲遙憐鞏樹花應滿
復見吳洲草新緑吳洲春草蘭桂芳感物思歸懷故鄉
驛騎眀朝宿何處猿聲今夜斷君腸
　　　初到黄梅臨江驛
馬上逢寒食愁中属莫春可憐江浦望不見洛橋人北
極懷眀主南溟作逐臣故園腸斷處日夜柳條新
　　　和宋十一臨江驛作(此首彚函作崔/融後首作胡皓)
春風自淮北寒食渡江南忽見潯陽水疑是宋家潭明
主閽難呌孤臣逐未堪遙思故園陌桃李正酣酣
　　　宋司僉上巳日寒食題臨江驛篇見而有感率
　　　爾同作　　　　　　　　　崔　融
聞道山隂㑹仍為火忌辰途中甘棄日江上昔傷春流
水翻催淚寒灰更伴人丹心終不改白髪為誰新
　　　寒食絶句　　　　　　　　李崇嗣
普天皆滅焰匝地盡藏烟不知何處火來促客心燃
　　　寒食應制　　　　　　　　韋承慶
鳳城春色晚龍禁早暉通舊火收槐燧餘寒入桂宫鶯
啼正隠葉鷄鬬始開籠藹藹瑤山滿仙歌始樂風
　　　初入秦川路逢寒食　　　　明　皇
洛川芳樹映天津灞㟁埀楊窣地新直為經過行樂處
不知虚度兩京春去年有閏今春早曙色和風著花草
可憐寒食與清眀光輝併在長安道自從闗路入秦川
争道何人不戲鞭公子塗中妨蹴踘佳人馬上廢鞦韆
渭水長橋今欲度蔥蔥漸見新豐樹逺看驪岫入雲霄
預想湯池起烟霧煙霧氛氲水殿開蹔拂香輪歸去來
今嵗清眀行已晚明年寒食更相陪
　　　應制奉和　　　　　　　張　説
上陽柳色喚春歸臨渭桃花拂水飛縂為朝廷巡幸去
頓教京洛少光輝昨從分陜山南口馳道依依漸花柳
入闗正投寒食前還京遂落清眀後路上天心共豫逰
御前恩賜特風流便幕那能鏤鷄子行宫善巧帖毛毬
渭橋南渡花如撲麥隴青青斷人目漢家行樹置新豐
秦地驪山抱温谷温谷香池春溜平預歡浴日照京城
今嵗隨宜過寒食眀年倍宴作清眀
　　　奉和寒食應制
寒食春過半花穠鳥復嬌從來禁火日㑹接清眀朝鬬
敵鷄殊勝争毬馬絶調晴空數雲㸃香樹百風揺改木
迎新燧封田表舊燒皇情愛嘉節傳曲與簫韶
　　　襄陽路逢寒食
去年寒食洞庭波今年寒食襄陽路不辭看處多山水
祇畏還家落春暮
　　　寒食宴于中舍兄弟宅　　　蘇　頲
子推山上歌龍罷定國門前納駟來始覩元昆鏘玉至
旋聞季子佩刀迴晴花處處因風起御柳條條向日開
自有長筵歡不極還持綵服詠南陔
　　　常州崔使君和寒食夜　　　孫　逖
聞道清眀近春庭向夕闌行游晝不厭風物夜宜看斗
柄更初轉梅香暗裏殘無勞秉華燭清月在南端
　　　和上巳連寒食有懐京洛
天津御柳碧遙遙軒騎相從半下朝行樂光輝寒食借
太平歌舞晚春饒紅粧樓下東郊道青草洲邊南渡橋
坐見司空掃西第看君侍從落花朝
　　　寒食氾水山中作　　　　　王　維
廣武城邊逢暮春汶陽歸客淚沾巾落花寂寂啼山鳥
楊柳青青渡水人
　　　寒食城東即事
清溪一道穿桃李演漾緑蒲涵白芷涇上人家凡㡬家
落花共落東家水蹴踘屢過飛鳥上鞦韆競出垂楊裏
少年分日作遨遊不用清眀兼上巳
　　　寒食(詩苑春秋作寒/食懐介之推)　　　　盧　象
子推言避世山火遂焚身四海同寒食千秋為一人深
寃何用道峻跡古無隣魂魄山河氣風雷御㝢神光烟
榆柳滅怨曲龍蛇新可歎文公霸平生負此臣
　　　　寒食即事　　　　　　　王昌齡
晉陽寒食地風俗舊來傳雨滅龍蛇火春生鴻雁天猶
移卿仗出歌發舞雲旋西見之推廟空為人所憐
　　　寒食　　　　　　　　　杜　甫
寒食江村路風花高下飛江烟輕冉冉竹日浄暉暉田
父要皆去隣家行不違地偏相識盡鷄犬亦忘歸
　　　一百五日夜對月
無家對寒食有淚如金波斫却月中桂清光應更多仳
離放紅蕋想像嚬青蛾牛女漫愁思秋期猶渡河
　　　寒食夜蘇二宅
寒食明堪坐春参夕已垂好風經栁葉清月照花枝客
淚聞歌掩歸心畏酒知佳辰邀賞遍忽忽更何為
　　　寒食日寄李補闕　　　　　郭　鄖
蘭陵士女滿晴川郊外行行拜古埏萬井閭閻皆禁火
九原松栢自生烟人間後事悲前事鏡裏今年老去年
介子終知禄不及王孫誰肯一相憐
　　　寒食　　　　　　　　　　盧　綸
孤客飄飄嵗載華況逢寒食倍思家鶯啼逺樹多從柳
人哭荒墳亦有花濁水秦渠通渭急黄埃京洛上原斜
驅車西近長安好宫觀參差半隠霞
　　　舟中寒食
寒食空江曲孤舟𣺌水前鬬鷄沙鳥異禁火㟁花燃日
霽開愁望波喧警醉眠因㸔數莖髪倍欲惜芳年
　　　寒食日即事　　　　　　　韓　翃
春城無處不飛花寒食東風御柳斜日暮漢宫傳蠟燭
輕烟散入五侯家
　　　寒食　　　　　　　　　　韋應物
清眀寒食好春園百卉開綵繩拂花去輕毬度閣來長
歌送落日緩吹逐殘杯非闗無燭罷良為羈思催
　　　寒食日寄諸弟
禁火暖佳辰念離獨傷抱見此野田花心思杜陵道聨
騎定何時予今顏已老
　　　寒食後北樓
園林過新節風花亂高閣遙聞擊鼓聲蹴踘軍中樂
　　　寒食
雨中禁火空齋冷江上流鶯獨坐聽把酒看花想諸弟
杜陵寒食草青青
　　　寒食絶句　　　　　　　　孟雲卿
二月江南花滿枝他鄉寒食逺堪悲貧居往往無烟火
不獨眀朝為子推
　　　寒食日恩賜火　　　　　　竇叔向
恩光及小臣華燭忽驚春電影隨中使星輝掛路人幸
因榆柳暖一照草茅貧
　　　平陵寄居再逢寒食　　　　朱　灣
㡬回江上泣途窮每遇良辰歎轉蓬火燧知從新節變
灰心還與故人同莫聽黄鳥愁啼䖏自有花開向客中
貧病固應無撓事但將懷抱醉春風
　　　逼寒節寄崔七湖州崔使君之子
閒庭只是長莓苔三徑曾無車馬來旅館尚愁寒食火
羈心嬾向不燃灰門前下客雖彈鋏溪畔窮魚且曝腮
他日趨庭應問禮須言陋巷有顏囘
　　　寒食日同陸處士行報徳寺宿　釋皎然
古寺章陵下潜公住㡬年安心生軟草灌頂引春泉寂
寂傳燈地寥寥禁火天世間多暗室白日為誰懸
　　　和陳中丞使君長源寒食日作
寒食江天氣最清庾公晨望動高情因逢禁火千家静
更覩行春萬木榮深淺山容飛雨細縈紆水態拂雲輕
腰章本郡誰相似數日臨人政已成
　　　寒食下第通簡長安故人　　武元衡
柳桂九衢絲花飄萬里雪如何憔悴客對此芳菲節寒
食都人重勝遊相如獨自閉門愁嘗聞婁䕶因名達君
試將余問五侯
　　　同陳六侍御寒食日遊禪定藏山上人院
年少輕行樂東城南陌頭多君寂寞意共作草堂遊
　　　寒食野望　　　　　　　　熊孺登
拜掃無過骨肉親一年惟此兩三辰塚頭莫種有花樹
春色不闗泉下人
　　　雨中寒食　　　　　　　　羊士鍔
令節逢烟雨園亭但掩闗佳人宿粧薄芳樹綵繩閒歸
思偏消酒春寒為近山花枝不可見別恨五陵間
　　　寒食宴城北山池即故郡守鄭綱目為折柳亭
別館青山郭遊人折柳行落花經上巳細雨帶清明鶗
鴂流芳暗鴛鴦曲水平歸心何䖏醉寶瑟有秦聲
　　　寒食日獻郡守衛使君　　　伍唐珪
入門堪笑復堪憐三逕苔封一釣船慚愧四隣教斷火
不知厨裏久無烟
　　　小寒食舟中作　　　　　　杜　甫
佳辰强飲食猶寒隠几蕭條戴鶡冠春水船如天上坐
老年花似霧中看娟娟戲蝶過閒幔片片輕鷗下急湍
雲白山青萬餘里愁看直北是長安
　　　熟食日示宗文宗武
消渴遊江漢覊棲尚甲兵㡬年逢熟食萬里逼清明松
栢邙山路風花白帝城汝曹催我老回首泪縱横
　　　又示兩兒
令節成吾老他時見汝心浮生看物變為恨與年深長
葛書難得江州涕不禁團圓思弟妹行坐白頭吟
　　　寒食行
寒食家家出古城老人看屋少年行丘壠年年無舊道
車徒散行入衰草牧童驅牛下塚頭畏有人家來灑掃
逺人無墳水頭祭還引婦姑望鄉拜三日無火燒紙錢
紙錢那得到黄泉但有壠土無新土此中白骨應無主
　　　之任武陵寒食日途次寄劉員外
　　　　　　　　　　　　　　　竇　常
杏花榆莢曉風前雲際離離上峽船江轉數程淹驛騎
楚曾三户少人烟看春又過清眀節筭老重經癸巳年
幸得柱山當郡舍在朝長咏卜居篇
　　　酬竇大員外松陵渡見寄之作
　　　　　　　　　　　　　　　劉禹錫
楚鄉寒食橘花時野渡臨風駐綵旗草色連雲人去住
水紋如縠燕參差朱輪尚憶羣飛雉青綬初懸左顧龜
非是湓城魚司馬水曹何事與新詩
　　　竇䕫州見寄寒食日憶故姬小紅吹笙因和之
鸞聲窈窕管參差清韵初調衆樂隨幽院粧成花下弄
高樓月好夜深吹忽驚暮槿飄零盡唯有朝雲夢想期
聞道今年寒食日東山舊路獨行遲
　　　寒食夜　　　　　　　　　元　稹
紅染桃花雪壓梨玲瓏鷄子鬬嬴時今年不是眀寒食
暗地鞦韆別有期
　　　寒食日
今年寒食好風流此日一家同出遊碧水青山無限思
莫將心道是通州
　　　寒食日毛定路示姪晦及従簡
我昔孩提從我兄我今衰向爾初成分眀寄取原頭路
百世長湏此路行
　　　寒食夜有懐
寒食非短非長夜春風不熱不寒天可憐時節堪相憶
何況無燈各早眠
　　　寒食月夜
風香露重梨花濕草舍無燈愁未入南郊北里歌吹時
獨倚柴門月中立
　　　寒食江畔
草香河暖水雲晴風景令人憶帝京還似往年春氣味
不宜今日病心情聞鶯樹下沈吟立信馬江頭取次行
忽見紫桐花悵望下邽眀日是清眀
　　　寒食夜
四十九年身老日一百五夜月眀天抱膝思量何事在
癡男騃女喚鞦韆
　　　途中寒食　　　　　　　　許　渾
處處哭聲悲行人馬亦遲店閒無火日村暖斫桑時泣
路同楊子燒山憶介推清明明日是甘負故園期
　
　
　
　
　
　
　
　
　
　
　
　
　
　
　
　嵗時雜詠巻十一
欽定四庫全書
　嵗時雜詠巻十二　　　　宋　蒲積中　編
　　寒食(古詩/)
　　　中書連直寒食不歸因懐元九　　白居易
去嵗清眀日南巴古郡樓今年寒食夜西省鳳池頭併
上新人直難隨舊伴遊誠知視草貴未免對花愁鬢髪
莖莖白光隂寸寸流經春不同宿何異在忠州
　　　送李校書趂寒食歸義興山居
大見騰騰詩酒客不憂生計似君稀到舍將何作寒食
滿船唯載樹栽歸
　　　寒食洛下宴遊贈馮李二少尹
豐年寒食節美景洛陽城三尹皆强健七日盡清眀東
郊踏青草南園攀紫荆風拆海榴艶露墜木蘭英假開
春未老宴合日屢傾珠翠混花影管絃藏水聲佳㑹不
易得良辰亦難并聽吟歌暫輟看舞杯徐行米價賤如
土酒味濃於餳此時不盡醉但恐負平生殷勤二曹長
各奉一銀觥
　　　病中多雨逢寒食
水國多隂常懶出老夫饒病愛閒眠三旬卧度鶯花月
一半春消風雨天薄暮何人吹觱篥新晴㡬䖏轉鞦韆
絲繩芳樹長如舊唯是年年換少年
　　　洛陽寒食日作十韻
上苑風烟好中橋道路平蹴毬塵不起潑火雨新晴宿
醉頭仍重晨游眼乍眀老慵雖省事春誘尚多情遇客
踟蹰立尋花取次行連錢嚼金勒鑿落㵼銀􁂭府醖傷
教送官娃喜要迎舞腰那及柳歌舌不如鶯鄉國真堪
戀光隂可合輕三年遇寒食盡在洛陽城
　　　寒食
人老何所樂樂在歸鄉國我歸故園來九度逢寒食故
園在何䖏時館東城側四鄰梨花時二月伊紅色豈獨
好風土仍多舊親戚出去恣懽遊歸來聊燕息有官共
禄俸無事勞心力但恐憂隠多微躬消不得
　　　翫半開花贈皇甫郎中(八年寒食日池/東小樓上作)
忽訝春來晚無煩花發遲人憐全盛日我愛半開時紫
䗶黏為蔕紅酥㸃作㽔成都新夾纈梁漢碎燕支樹杪
真珠顆墻頭小女兒淺深粧駁落高下火參差蝶戯争
香朶鶯啼選穏枝好教郎作伴合共酒相隨醉翫無勝
此狂嘲更讓誰猶殘少年興未似老人詩西月憑輕照
東風莫教吹眀朝應爛熳後夜更離披林下遙相憶樓
前暗有期銜盃嚼蕋思唯我與君知
　　　寒食日寄楊東川
不知楊六逢寒食作(音/佐)􁅊歡娱過此辰兠率寺高宜望
月嘉陵江近好逰春蠻旌似火行隨馬蜀妓如花坐遶
身不使黔婁夫婦看誇張富貴向何人
　　　病後寒食
故紗絳帳舊青氊美酒醺醺引醉眠抖擻弊袍春晚後
摩挲病脚日陽前行無筋力尋山水坐少精神聽管弦
抛擲風光負寒食曾來未省似今年
　　　寒食日過棗糰店
寒食棗糰店春堤楊柳枝酒香留客住鶯語撩人詩困
立攀花久慵行上馬遲若為將此意前字與僧期
　　　寒食夜寄姚侍御　　　　　張　籍
貧官多寂寞不異野人居作酒和山藥教兒寫道書五
湖歸去逺百事病來踈況憶同懐客寒亭月上初
　　　寒食日内宴(二首/)
朝光瑞氣滿宫樓綵纛魚龍四靣稠廊下御㕑分冷食
殿前香騎逐飛毬千官盡醉猶教坐百戱皆呈亦未休
共喜拜恩侵夜出金吾不敢問行由
城闕沈沈向晚寒恩當冷節賜餘歡瑞烟深䖏開三殿
香雨微時引百官寶樹樓前分綉幕綵花廊下映朱欄
空庭戱樂年年別已得三迴對御看
　　　寒食看花　　　　　　　　王　建
早入空門到夜歸不因寒食少開時顛狂遶樹猿離鏁
踴躍縁崗馬斷羈酒汚衣裳從客笑醉饒言語覔花知
老來自喜常無事仰靣西園得詠詩
　　　寒食憶歸
京中曹局無多事寒食貧兒要在家遮莫杏園勝別䖏
亦湏歸看傍邨花
　　　寒食
緑楊枝上五絲繩枝弱春多顧不勝惟有一年寒食日
女郎相喚擺階􁁜
　　　寒食後
田舍清眀日家家出火遲白衫眠古巷紅紫搭高枝紗
帶生難結銅釵重易垂斬新衣着盡還似去年時
　　　寒食書事(二首/)
今朝一百五出户雨初晴舞愛雙飛蝶歌聞數里鶯江
深青草㟁花滿白雲城為政多孱懦應無酷吏名
出城烟火少況復是今朝雨坐將誰語臨觴只自謠堦
前春蘚偏衣上落花飄妓樂州人戱使君心寂寥
　　　寒食城南即事因訪藍田韋眀府殷竟藩
閒出城南禁火天路傍騎馬獨搖鞭青松古墓傷碑碣
紅杏春園羨管絃徒説鶗鴂膏玉劍漫誇蚨血㸃銅錢
世間盡是悠悠事且飲韋家冷酒眠
　　　建元寺(寺在常州東郭松扉竹院各在崗阜地/甚踈野郊外無嵗寒食時里人猶埽徑)
　　　(過之大厯中詩人郭鄖曾賦寒食詩贈吏部先/是當時以為絶唱嘗在兒童即聞此詩非欲和)
　　　(葢記事/因書)
江城物候傷心地逺寺經過禁火辰芳草壠邊回首客
野花叢裡斷腸人紫荆繁艶空門畫紅藥深開古殿春
歎惜光隂催白髪莫悲風月獨沾巾
　　　寒食後憶山中
遙思寒食後野老林下醉月照一山眀風飄百花氣幽
泉與萬籟髣髴疑簫吹不待曙華分已應喧鳥至
　　　寒食日三殿侍宴奉進
宛轉龍歌節差池燕羽高風光搖禁柳霽色暖宫桃春
露眀仙掌晨霞照日袍雪凝陳組練林植聳干旄黄鶴
初蹌鳳神仙欲抃鼇鳴霞朱鷺起叠鼔紫騮豪象舞嚴金
鎧豐歌耀寶刀不勞孫子法自得太公韜(已上奉述内/樂破陳樂)
分席羅𤣥冕行觴舉緑醪殼中時落羽橦末乍昇獟瑞
景開隂翳薰風散鬱陶天顏歡益睟臣節罄忘勞楛矢
方來貢雕弓已載櫜武威揚絶漠神筭静臨洮(已上四/句奉述)
(北敵欵塞/西域畏威)赤縣陽和布蒼生雨露膏野平唯秀麥田闢
久無蒿禄秩榮三事功勤乏一毫寢謀慙汲黯秉羽媿
孫敖煥若逰𤣥圃懽如享太牢輕生何以報只自比鴻
毛
　　　寒食野望　　　　　　　　李　郢
舊墳新隴笑多時流世都堪㡬度飛烏鳥亂啼人未逺
野風吹散白棠梨
　　　寒食節日寄楚望(二首/)　　　温庭筠
芳蘭無意緑弱柳何窮縷心斷入淮山夢長穿楚雨繁
花如二八好月當三五愁碧竟平臯韶紅換幽圃流鶯
隱貟樹乳燕喧餘哺曠望戀層臺離憂集環堵當年不
自遣晚得終何補鄭谷有樵蘇歸來要腰斧
家乏兩千萬時當一百五颸颸楊柳風瀼瀼櫻桃雨年
芳苦沈燎心事如摧魯金犢近瀾汀銅龍接花塢青葱
建楊宅隱轔端門鼓綵索拂庭柯輕毬落鄰圃三春謝
遊衍一笑牽規矩獨有恩澤侯歸來㸔楚舞
　　　寒食前有懐
萬物鮮華雨乍晴春寒寂歴近清眀殘芳荏苒雙飛蝶
曉睡朦朧百囀鶯舊侣不歸來獨酌故園雖在有誰耕
悠然更起嚴灘恨一宿東風蕙草生
　　　寒食日作
紅深緑暗遙相交抱暖含春披紫袍綵索平時墻婉娩
輕裘落䖏脱寥捎忩中草色妬鷄卵盤上芹泥憎燕巢
自有玉機芳意在不能騎馬度烟郊
　　　走筆答評事翁家賜餳粥　　李商隱
粥香餳白杏花天省對流鶯坐綺筵今日寄來春已老
鳳樓迢遞憶鞦韆
　　　寒食行次冷泉驛
歸途仍近節旅思倍思家獨夜三更月空庭一樹花介
山當驛秀汾水遶闗斜自怯春寒苦那堪禁火賖
　　　禁火　　　　　　　　　　薛　逢
日月冒烟塵怱怱禁火辰塞榆闗水濕邊草賊回春嵗
月傷行邁瘡痍念苦辛沙中看白骨腸斷故鄉人
　　　寒食夜池上對月懐友　　　雍　陶
人間多別離䖏䖏是相思海内無烟夜天涯有月時跳
魚翻荇葉驚鳥出花枝親友皆千里三更獨遶池
　　　寒食　　　　　　　　　　趙　嘏
折柳城邊起暮愁可憐春色獨懐羞霑襟正歎人間事
回首更慙江上鷗鶗鴂聲中寒食酒芙蓉花外夕陽樓
憑高滿眼送清渭去傍故山山下流
　　　寒食新豐別友
一百五日家未歸新豐鷄犬獨依依滿樓春色傍人醉
半夜雨聲前計非繚繞溝塍含緑晚荒凉樹石向川微
東風吹泪對花落憔悴故交相見稀
　　　東都居寒食下作　　　　　陳　潤
江南寒食早三月杜鵑鳴日暖山初緑春寒雨欲晴浴
蚕看社日改火待清眀更喜𤓰田好令人憶邵平
　　　寒食遣懐　　　　　　　　張　燦
繁花泣清露悄悄落衣巾眀日逄寒食春風見故人病
來羞滯楚西去欲迷秦憔悴此時夜青山歸四隣
　　　寒食山館書情
獨把一盃山館中每經時節恨飄蓬侵堦草色連朝雨
滿地愁花昨夜風蜀魄啼來春寂寞楚囚吟後月朦朧
分眀記得還家夢徐孺宅前湘水東
　　　越中遇寒食　　　　　　　施肩吾
去嵗清眀霅溪口今朝寒食鏡湖西信知天地心不易
還有子規依舊啼
　　　樊川寒食　　　　　　　　喻　鳬
新和抽緑草古栢翳黄沙珮珂客驚鳥綺羅人間花蹙
塵南北馬碾石去來車川晚悲風動墳前碎紙斜
　　　寒食日郊外　　　　　　　雲　表
寒食悲看郭外春野田無處不傷神平原纍纍添新塚
搃是年來吾哭人
　　　寒食日東陽道中作　　　　方　干
百花香氣傍行人花底埀鞭日易曛野火不知寒食節
穿林轉壑自燒雲
　　　寒食日十二時亥時　　　　李宣古
人定朱門尚半開𥘉星粲粲㸃昭囘此時寒食無燈燭
花柳蒼蒼月欲來
　　　寒食　　　　　　　　　　薛　能
美人寒食事春風折盡青青賞盡紅夜半無燈還不寐
鞦韆懸在月眀中
　　　寒食日曲江
曲江地邊青草㟁春風林下落花杯都門此日是寒食
人去看多身獨來
　　　寒食日有懐
流落傷寒食登臨望嵗華邨毬高過索墳樹緑和花晉
聚應搜火秦喧定走車誰知恨榆柳風景似吾家
　　　新定陪太守一百五夜南館玩月　陸龜䝉
風雨殺春處處傷一宵雲盡見滄浪全無片燭侵光彩
只有青灘助雪霜烟蔽棹歌歸浦溆露將花影到衣裳
却嫌殷浩南樓夕一帶秋聲入恨長
　　　洛中寒食(二首/)　　　　　　皮日休
千門萬户掩斜暉綉幰金䘖晚未歸擊踘王孫如錦地
鬬鷄公子似花衣嵩雲静對行臺起浴鳥閒穿上苑飛
唯有路傍無意者獻書未納問淮淝
逺近垂楊映鈿車天涯橋影壓神霞㺯春公子正迴首
趂節行人不到家洛水萬年雲母竹漢陵千載野棠花
欲知豪貴堪愁䖏請看邙山晚照斜
　　　登第後寒食杏園有宴因寄録事宋垂文同年
雨洗清眀萬象鮮滿城車馬簇紅筵恩榮雖得陪高㑹
科禁惟憂犯列仙當醉不知開火日正貧那似看花年
搃來恐被青娥笑未納春風一宴錢
　　次韵酬張補闕俯臨寒食見寄　鄭　谷
柳近清眀翠縷長多情右衮不相忘開緘雖覩新篇麗
破鼻湏聞冷酒香時態頗隨人上下花心甘被蝶分張
朝稀旦莫輕春賞勝事由來在帝鄉
　　　鍾陵寒食日與同年裴顏李先輩鄭校書郊外
　　　同遊(二首/)　　　　　　　　曹　松
寒節鍾陵香騎隨同年相命楚江湄雲間預過秋千女
地上聲喧蹴踘兒何䖏寄烟歸草色誰家送火在花枝
銀瓶冷酒皆傾盡早卧垂楊自不知
可憐時節足風情杏子粥香如冷餳無柰無風偷舊火
遍教人喚作山櫻
　　　寒食日題杜鵑花
一朶又一朶併開寒食時誰家不禁火搃在此花枝
　　　寒食洛陽道　　　　　　　吳　融
路岐無樂䖏時節倍思家綵索颺輕吹黄鸝啼落花連
軌馳寶馬厯轆鬬香車紆客賸回首看看春日斜
　　　寒食夜　　　　　　　　　韓　偓
惻惻輕寒剪剪風小桃如雪杏花紅夜深斜搭秋千索
樓閣䑃朧烟雨中
　　　避地寒食
避地淹留已自悲況逢寒食欲霑衣濃春孤館人愁坐
斜日空園花亂飛跡辱漸憂知已薄時危又與賞心違
一名所繫無窮事争敢當年便息機
　　　寒食日沙縣雨中看薔薇
何䖏遇薔薇殊鄉冷節時雨聲籠錦帳風勢偃羅帷通
體全無力酡顏不自持緑踈微露刺紅宻欲藏枝愜意
憑欄久貪吟放盞遲官人應見訝自醉自題詩
　　　鞦韆(二首/)
池塘夜歇清明雨遶院無塵近花塢五絲繩繫出墻遲
力盡纔瞵見隣圃下來嬌喘未能調斜倚朱欄久無語
無語兼動所思愁轉眼看天一長吐
鞦韆打困解羅裙指㸃醍醐索一樽見客入來和笑走
手搓梅子映中門
　　　寒食夜有寄
風流大底是倀倀此際相思必斷腸雲薄月昏寒食夜
隔簾微雨杏花香
　　　寒食日重遊李氏林亭有懷
往年曾在彎橋上見倚朱欄詠柳綿今日獨來香逕裏
更無人跡有苔錢傷心濶別三千里屈指思量四五年
料得他鄉遇佳節亦應懐抱暗凄然
　　　寒食(二首/)　　　　　　　　李山甫
柳帶東風一向斜春隂澹澹蔽人家有時三㸃兩㸃雨
到䖏十枝五枝花萬井樓臺疑彩畫九原珠翠似煙霞
年年今日誰相問獨卧長安泣嵗華
風煙放蕩花披猖秋千女兒飛出牆綉袍馳馬掇遺翠
錦袖鬬鷄喧廣塲天地氣和融霽色池臺日暖繞春光
自憐塵土無多事空脱荷衣泥醉鄉
　　　寒食日早出城東　　　　　羅　隱
青門欲曙天車葢已喧填禁柳梳風細牆花拆露鮮向
誰誇麗景只此是流年不得高飛便迴頭望紙鳶
　　　丙辰年鄜州寒食城外醉吟(五首/)
　　　　　　　　　　　　　　　韋　莊
滿街楊柳緑絲煙畫出清眀二月天好是隔簾花樹動
女郎撩亂送鞦韆
淮隂寒食足遊人金鳯羅衣濕麝燻腸斷入城芳草路
澹紅香白一羣羣
開元坡下日初斜拜埽歸來走鈿車可惜數枝紅艷好
不知今夜落誰家
馬驕風疾玉鞭長過去唯留一陣香閒客不湏燒破眼
好花曾属富家郎
雨絲烟柳欲清眀金屋人閒暖鳳笙永夜迢迢無一事
隔街聞蹴氣毬聲
　　　寒食都門作　　　　　　　胡　曾
二年寒食住金華寓目春風萬萬家金絡馬銜原上草
玉釵人折路傍花軒車競出紅塵合冠葢爭回白日斜
誰念都門兩行淚故園寥落在長沙
　　　樊川寒食(二首/)　　　　　　盧延讓
寒食權豪盡出門一川如畫雨初晴誰家金絡遊春盛
擔入花間軋軋聲
鞍馬和花總是塵歌聲處處有佳人五陵年少粗于事
栲栳量金買斷春
　　　寒食日戲贈李曉侍御
十二月如市紅塵咽不開洒蹄驄馬汗没處看花來
　
　
　
　
　
　嵗時雜咏巻十二
欽定四庫全書
　歳時雜詠巻十三　　　　宋　蒲積中　編
　　寒食(今詩/)
　　　作詩寄王晉卿忽憶前年寒食北城之遊走筆
　　　為此詩　　　　　　　　　蘓　軾
北城寒食煙火㣲落花蝴蝶作團飛王孫出遊樂忘歸
前門騘馬紫金勒吹笙帳底煙霏霏行人舉動誰敢睎
扣門狂客君不麾更遣傾城出翠幃書生老眼省見稀
畵圖但覺周昉肥前來春物已再菲西望不見紅日圍
何時東山歌采薇把盞一聴金縷衣
　　　寒食雨(二首/)
自我來黄州已過三寒食年年欲惜春春去不容惜今
年又苦雨兩月秋蕭瑟卧聞海棠花泥汚燕脂雪暗中
偷負去夜半真有力何殊病少年疾起頭已白
春江欲入户雨勢來不已小屋如漁舟濛濛水雲裏空
庖煮寒菜破竈燒濕葦那知是寒食但見鳥衘紙君門
深九重墳墓在萬里也擬哭塗窮死灰吹不起
　　　徐使君分新火
臨臯亭中一危坐三見清明改新火溝中枯木應笑人
鑚灼不愁誰似我黄州使君憐久病分我五更紅一朶
從來破釡躍江魚只有清詩嘲飲顆起擕䗶炬遶空屋
願事烹煎無一可爲公分作無盡燈照破十方昏暗鎖
　　　和子由寒食
寒食今年二月晦樹林深翠已生煙遶城駿馬誰能借
到處名園意盡便但掛酒壺那計盞偶題詩句不須編
忽聞啼鵙驚覊旅江上何人治廢田
　　　寒食與器之游南塔寺寂照堂
城南鐘鼓鬬清新端為投荒洗瘴塵總是鏡空堂上客
誰為寂照鏡中人紅英埽地風驚曉緑葉成隂雨洗春
記取明年作寒食杏花曽與此為隣
　　　和代器之
雨過郊原一畨新尋芳車馬踏無塵普天冷食聞前古
蕭寺清游屬兩人不作佺期陽親歴頗同之問感餘春
明年歸籍蔾花上應㑹羣姻及四隣
　　　寒食遊湖上(集本作寒食未明至湖上/太守未來兩縣令先在)
城頭月落尚啼烏鳥傍紅船早滿湖鼓吹未容迎五馬
水雲先已颺雙鳬映山黄帽螭頭舫夾道青煙鵲尾爐
乆病逢春只思睡且求僧榻寄須臾
　　　寒食日答公擇(三首/)
從來蘇李得名雙只恐全齊笑陋邦詩似懸河供不辦
故欺張籍壠頭瀧
簿書鼛鼓不知春佳句相呼賴故人寒食徳公方上冢
歸來誰主復誰賔
巡城已困塵埃眯執扑仍遭蟣虱縁欲脫布衫携素手
試開病眼㸃黄連
　　　寒食遊南湖(三首/)
春睡午方覺隔墻聞樂聲肩輿試扶病畵舫聴徐行適
性逢樽酒開懐憶友生遊人定相笑白髪近縱横
遶郭春水滿坡堤新柳黄官池無禁約野艇得飛揚浪
泛歌聲逺花浮酒氣香晚風歸棹急細雨濕紅粧
携手臨池路時逢賣酒壚柳斜低繫纜草緑薦傾壺波
蕩春心逺風吹酒力無冠裳强包裹半醉遣誰扶
　　　寒食前一日寄仇池
寒食明朝一百五誰家冉冉尚厨煙桃花開盡葉初緑
燕子飛來體自便愛客漸能陪痛飲讀書無思嬾開編
秦川雪盡南山出思共肩輿看麥田
　　　寒食御筵口號(二首/)　　　　司馬光
雨意沉沉潑水餘䕫龍盛集退朝初酒聲絡繹來丹禁
冠劍叅差下玉除紫鳳歸飛雲爛熳黄鸝新囀柳扶疎
麥禾滿野邊烽息佳節何妨賦樂胥
聖主褒優賜軸臣金觴玉醴照青春萬家煙火朝來靜
九陌風光雨後新飛燕髙翻驚紫綬餘花㸃綴託朱輪
問牛因得觀民俗不獨嬉遊惜令辰
　　　次韻和韓子華寒食休沐與諸公㑹趙令園暮
　　　　歸馬上偶成
冠盖連翩陌上來風光爛漫擁樓臺玉巵貯酒隨宜飲
綺席尋花解處開小雨前宵先潑火季春明日又吹灰
須知勝集人間少惆悵金覊容易回
　　　寒辰許昌道中寄幕府諸君
原上煙蕪淡復濃寂寥佳節思無窮竹林近水半邊緑
桃樹連村一片紅盡日解鞍山店雨晚天迴首酒旗風
遙知幕府清明飲應笑區區覊旅中
　　　寒食南宫夜飲
積旬留省署容易慶春華芳草踏青晚長楸行樂賖雲
疎時送雨風細闇飛花直有黄金百無因過酒家
　　　寒食遊南園獨飲
寒食良辰無賞心雜花爛漫柳成隂若非獨酌酬佳景
一日風光直萬金
　　　花山寒食　　　　　　　　歐陽修
客路逢寒食花山不見花歸心隨北雁先向洛陽家
　　　寒食　　　　　　　　　　宋　白
山上杏花飛階前柳線垂欲歸歸未得羞見鴈歸時
　　　壬辰寒食　　　　　　　　王安石
寒食似楊柳春風千萬條更傾寒食淚欲漲治城潮白
髪雪爭出朱顔金早凋未知軒冕樂但欲老漁樵
　　　湖州寒食日陪太守南園宴　梅堯臣
寒食二月三月交紅桃破蕋柳染稍隂晴不定野雲密
黕黕鼓聲湖岸㘭使君千騎出南圃歌吹前導後鳴鐃
是時輒預車馬末傾市競觀民業抛竹亭臨水美可愛
嗑咂草木皆吐苞遊人春服靚妝出笑踏俚歌相與嘲
使君白髪體尤健自晨及暮奏酒肴爾輩少年翻易倦
倚席欠伸誰得教公雖不責以正禮我意未容誠斗筲
逡巡秉燭各分散小人爭路何呶呶
　　　依韻和禁煙近事之什
狂風暴雨已頻過近水梨雲著未多窈窕踏歌相把袂
輕浮賭勝各飛堶閒牽白日遊絲颺細驀黄金舞帶拖
小苑芳非花鬭蘂華堂嘲哳燕爭窠西州駿馬頭如駁
南國佳人領似搓結客追隨傾畵榼分甪游樂藉青莎
鞦韆競打遺鈿翠芍藥將開剪纈羅我病乞求新火炙
無心更聴竹枝歌
　　　寒食
墳塜徧青山髙低占原谷向來路已荒今迷問樵牧陟
水到雲林隔崗聞近哭沃酒白楊下悲風何飋飋雨止
梨園殘鳩聲在茅屋
　　　依韻和寒食偶書
去嵗逢今日雨寒田舍家繫驄烏桕樹燒眼杜鵑花轉
塢泥塍滑迷村草徑义旋挑初出筍謾搯自生茶農斧
穿粲獻齒牛童綰髻了鄉園方在逺看及種胡麻
　　　依韻和李舍人旅中寒食感事
一百五日風雨急斜飄細濕春郊衣梨花半殘意思少
客子漸老尋游非戢戢車徒幾門感寥寥燭火萬家㣲
今朝甘自居窮巷無限墦間得醉歸
　　　何隂中寨寒食
擊柝聲初絶為魚夢已殘幽禽哢清曉宿雨度餘寒爨
火明千竈風旗展一竿歸心慙社燕自歎此㣲官
　　　寒食日過荆山
山郵難禁火嶺樹自生煙嗚咽同歸櫓悲哀欲問天泣
親非泣玉流淚劇流泉春鮆横刀鱠何心更食鮮
　　　寒食前一日陪希深逺遊大字院
一百五將近千門煙火㣲閒過少傅宅喜見老萊衣曉
雨竹間霽春禽花上飛禪庭清溜滿幽興自忘歸
　　　再至洛中寒食
西洛遇寒食依依似昔年千門方禁火九野自生煙飄
泊梨花雨追隨杏葉韀遊人莫惜醉風景滿伊川
　　　宋次道一百五日往鄭拜墓
去不避春雨泣望松栢門䬃然風悲響如感泉下魂沃
酹向墳上空濕陳草根人歸夜月冷石馬在九原
　　　一百五日歌
山民歳時亊莽鹵猶知拜掃一百五平明士女出城闉
黄土岡前列樽俎蒻苞粉餌蒸野蔬富家烹羊貧薦魚
日暮肩輿踏風雨江鄉人家無犢車挿花飲酒山邊市
醉後歌聲動隣里南人聞歌笑相語(一作/尋)北人聞歌泪
滿襟
　　　江城寒食近
江城寒食近風雨作輕寒花落已可惜春衣又怯單畏
人成不出已老自無懽沽酒金明道回頭十五年
　　　自二月末苦雨前一日始晴視園中花殊不敗
　　　口占
春雲霮䨴弄朝暉清峭餘寒透夾衣最喜園花渾似舊
十分春色一分歸
　　　十八日寒食
寒食清明人意閒春城士女出班班柳黄花自樓臺外
紫翠江南數叠山
　　　雨中(三首/)
手種堦前樹今朝亦見花春隂寒食節陋巷逐臣家欲
酌消愁酒先澆破睡茶游人歸踏雨里巷晚喧嘩
節物只自好客心何颯然早風清野市夜雨濕江天破
屋疎茅滴空厨濕葦煙政煩一杯酒相與慶流年
庭院輕寒春雨過江城寒食野花飛故園北望一千里
極目江楓客未歸
　　　寒食後東園游人甚盛因賦(二首/)
芳物忽過半寒食已䦨珊園靜鳴鳥下花稀新葉繁焚
香翻貝葉謝客掩柴闗止酒方清坐畦蔬助晚飡
朝寒却覺春衣薄禪誦還將酒盞疎落盡江城千樹雪
門前楊柳已藏烏
　　　黄人謂寒食上冢為澆山其祭饌多用蒻燕菜
　　　事已則鳴鉦而歸因成
携酒澆山去鳴鉦徹祭歸青蔬燕裏蒻白酒市無旗(市/多)
(私醖不/立旗望)日暮人皆醉夜深歌似啼(上冢歸則路歌/還聲似悲泣)故人
書問我何用久居夷
　　　寒食前一日大雨不止
寒食窮愁嘆陋邦可憐終日雨淙淙不妨農畝雲連稼
獨惜園花錦脫粧最苦繁聲欺陋巷願看晴色放春江
明朝日出誰能料已喜燈光照夜窓
　　　寒食
荒山野水非吾土寒食清明似去年楊柳挿門人競笑
呉兒不信子推賢(黄有效此方作子/推挿柳者人笑之)
　　　寒食離白沙(二首/)
莫驚客路已經年尚有青春一半妍試上芳堤望春野
萬絲楊柳拂晴天
花枝裊裊水溶溶楊柳輕明二月風景物可憐人寂寞
年年寒食醉眠中
　　　寒食日同婦子輩東園小宴(二首/)
寒食無與樂携孥宴小園青春積雨闋白日萬花繁
時節悲江國窮愁滯酒樽故鄉終在眼樂事得重論
　　　寒食招和叔遊園　　　　　蘇舜欽
異鄉風俗傷嘉節久客情懐喜友人共挈一樽諸處賞
誰家得似故園春
　　　寒食阻風　　　　　　　　曽　鞏
畵船齊泊倚青山正值春風阻往還江作鼔鼙聲浩渺
樹為戎障緑回環幽花婀娜偏宜眼啼鳥交加亦解顔
使者文章才不淺盡將模楷寄柴闗
　　　寒食假中作　　　　　　　宋　祁
九門煙樹蔽春㕓小雨初殘潑火前草色引開盤馬路
簫聲催暖賣餳天縈絲早絮輕無著㺯袖和風細不憐
鼇署侍臣貪出沐泯䴢珠饀愧頒宣
　　　寒食野外書所見
一雨初回逗曉凉近郊連帟儼相望乞漿易醉墦間客
厮養初閒竈下郎暖吹未休縁逈野低煙不散為垂楊
家家鐘鼓爭行樂肯信龍蛇是怨章
　　　寒食始長
四海秋風晚千門夜刻長桐梧老空井蟋蟀近人牀晴
燭勤垂燼離鴻短趁行生平江海志耿耿未渠央
　　　寒食日送李公佐歸漢東
有客改南轅春郊駐祖筵罇寒禁火國風煖浴沂天茂
草年無際殘花慘更妍鹿鳴偕計近簮盍約初年
　　　寒食夜偶題
前庭露氣壓輕埃風砌花隂聚復開苦恨浮雲心不淨
月中時汚太清來
　　　寒食東城作　　　　　　　晏　殊
王城百五車馬繁重帷黕幕紛郊原游人得意惜光景
恣尋複樹登髙軒平蕪逺水知何許眼入迢迢空處所
梨花澹艶柳絲長百計撩春作煙雨歌哭聲中半落暉
琱鞍綉轂尚遲歸荒田野草人間亊誰向伶𤣥淚滿衣
　　　寒食遊王氏城東園林因寄王虞部
謝墅林亭汴水濵偶携佳客共尋春看花便擬思君子
對竹何曽問主人促席正逢羲日暖酡顔仍有郢醪醇
朝中九列無門暇願作新詩贈季倫
　　　次韻和參政陳給事寒食杜門感懐(二首/)
班班疎雨欲晴天迴避春風入醉眠新火未來絲閣靜
砌苔窓樹兩依然
謝堂新句入清歌雨箔風簾有燕過未免芳辰嘆心賞
始知猶患陸才多
　　　渝南寒食　　　　　　　　賈宗諒
異地逢寒食客情誰與儔心搖隴雲下身寄楚江頭落
絮絲絲恨飛花片片愁東風似相念終日倚扁舟
　　　禁煙即事　　　　　　　　謝景初
時節一百五疾風收雨天鳥催青帝馭人重子推錢蹴
踘逢南陌鞦韆送晚煙墦間無限醉唯我獨蕭然
　　　寒食梨花小飲　　　　　　蔡　襄
江南寒薄春常早花卉入春先自老嗟予衰病不及時
出見園池半青草縱有餘葩在葉間行看落片隨風掃
尋春已過索寞歸重憶歡娯耿懐抱雖然妖艶難再得
但只逢花須醉倒二月中央寒食朝墻隈忽見梨花飄
開門四顧粲然白傳催翠奕賔朋招長吟環遶不知數
漸值明月臨清宵誰翦輕雲成碎蘃天留密雪封枯條
重重盡挂珠瓔珞􁍝􁍝初呈玉步搖傍花行酒發新唱
滿座例舉黄金瓢西都姚黄髙一尺揚州寶髻分雙翹
幽香絶艶信尤物設欲致之千里遙壁間寫生亦名畵
未免五彩塗鮫綃莫如此君愜人意相對一笑開無憀
古來英豪多感激坐使緑鬢共顔彫勸君且作梨花飲
慎勿稱量别品流
　　　寒食西湖
山前雨氣曉終收水際風光醉欲流盡日旌旗停曲岸
滿潭鉦鼔競飛舟浮來煙島疑相就引去沙禽好自由
歸騎不令歌吹歇萬枝燈燭度花樓
　　　寒食遊公謹園池
二月名園蓊欝清為憐佳節此閒行偶因觴詠心還適
蹔離塵埃眼倍明風靜落花深一寸日遲啼鳥度千聲
主公髙意何須道芳物於人自有情
　　　寒食樂詞
皇州令節已藏煙帝渥乘時錫廣筵和氣去添春色重
恩光來助月華鮮千聲鳳吹朱門裏一種花香穀雨前
更喜簮裳嘉宴日親逢干羽治平年
　　　次韻和柳之寒食(二首/)　　　白子儀
良辰今日正寒食收拾賔槃宜再三落筆唱醻宜不倦
把花醒醉亦何慙客來常滿眼無白人道半痴心所甘
(此自/謂也)幸是禁煙芳節在接䍦倒戴定能堪
餘花茂草引醺酣禮節休言爵止三芳歳再逢雖强笑
少年相對但多慙尚驅俗駕終何適不闢愁門却未甘
難把長繩繫春日若非觴斚更誰堪
　　　寒食值雨　　　　　　　　梁　顥
春波㣲緑草連門寒食煙光可斷魂細雨隔簾煙火滅
落花風動欲黄昏
　　　寒食寓懐
明日一百五春風餘幾何愁隨新火出病憶故人多草
色墻隂合花香宿雨和耿懐殊不寐終夕扣壺歌
　　　奉和聖製寒食五七言(各一首/)
　　　　　　　　　　　　　　　劉　筠
垣禁申嚴日餘萌盡達初蹋青游騎逺浮棗禊波舒錫
市喧簫吹鷄場隘酒車俗康春更樂綺榭煥晴虚
黍盤交薦藏煙日絲雨㣲沾解禊辰家有鞦韆憐月夕
尸垂楊柳慶芳春波浮素卵祥蘭馥壟戱名翬瑞麥新
千里神畿多勝賞熈熈胥㑹可封民
　　　山中寒食二首
方塘波渌杜蘅青布穀提壺已足聴有客新嘗寒具罷
據梧慵復散幽陘
氣象纔過一百五且持春酒養衰年中林不是不禁火
其奈山櫻發欲然
　　　禁煙遊園　　　　　　　　劉　攽
寒食風光雨歛塵病餘寒極强頒春傳呼廣陌雙搖斾
乘興名園一柅輪列座賔寮皆俊雅遶池花木盡竒珍
長吟淺醉歸時晚蠟炬熒煌改火新
　　　許州寒食
灌嬰臺畔路憧憧寒食追遊喜退公堤柳媚煙行細緑
野橋横水陣殘紅鞦韆冷颺梨花雨蹴踘髙騰燕子風
幾處笙歌幾家哭却愁迴馬夕陽中
　　　寒食　　　　　　　　　　魏　野
清明時節出郊原寂寂山城柳映門木隔淡煙疎竹寺
路經㣲雨落花村天寒酒薄難成醉地逈臺髙易㫁魂
回首故人千里外别離心緒向誰論
　　　同前　　　　　　　　　　汪元量
年年于此日未有不傷嗟何處未歸客滿頭猶戴花折
碑横道路亂𦵏逺人家向暮香車散春風細雨斜
　　　寒食雨　　　　　　　　　楊　齊
一片春隂一倍寒萬家春色寂無煙冷催杜宇朝相咲
寒逼嫦娥夜不圓添得山房澆藥水負他公子賞花天
東君欲助之推怨泪濕垂楊恨不眠
　　　寒食野外
寒食人家事踏青偶驅羸馬出郊坰禽聲喚雨嬌相語
天色和春困不醒芳草碧來絲作毯好花紅處錦為屏
回頭畵角江城晚人倚秋千月半庭
　　　寒食偶成　　　　　　　　佘安行
海角逢寒食春風氣尚寒異鄉追往事逺客少情歡稚
子今趨闕吾身盍掛冠老來諸事怯煮冷作朝飡
　　　寒食雨晴書事　　　　　　趙崇磻
如何夜來雨欲妬清明天皎皎日華曉千門羅管絃風
吹綺𥜗艶深入楊柳煙我與君子意歸心皆浩然
　　　寒食日見海榴花感懐遣興
　　　　　　　　　　　　　　　沈　遘
東皇六轡不停撾三月嘉期已及𤓰鳳斚未頽春院玉
海榴驚見夏亭花年光轉轂真堪惜恨景循環慢自嘉
壯士不妨頻感慨騷人風詠正而葩
　　　寒食後雜詠
百歳窓櫺看馬軍三分春色半分存人防白髪無靈藥
花到明年有宿根蘂殿角宫蜂鼓吹土嚢襁褓竹兒臨
風流不及芸芸物勝物都盧只酒樽
　　　寒食
三月亂花飛煤煙禁此時厝家占大火風土醮之推故
事何勞問芳辰獨可追香隂陳熟食日煖有瑤巵
　　　寒食日蘇林同馬中玉提刑過訪有詩示怊然
　　　并余次韻之作　　　　　　釋道潜
使君薄珪組富貴良易足一麾下東南千里爭拭目援
毫賦山水詞力瀉溪谷勝游便杖屨聒耳厭絲竹西湖
破春氷曉漲翻暗緑相將二使軺遵從還屏遝後先度
巖壑鳺鳩追鸞鵠樂事殊未央酒行宜侷促風流俄醉
舞客坐嗒頽玉嵇阮真達生秦唐漫歌哭斜陽絶湖去
兩槳凌波速却尋天然居隱隱隔喬木到門呼主人展
畵滿髙屋夕鼓來逺近雨聲飄㫁續藍輿入城市夾道
閙燈燭盛事在餘杭他年見圖録
　　　寒食二日與王仲聖同㑹李觀察池上分韻得
　　　風字　　　　　　　　　　秦　觀
經春抱病百端慵偶到平陽舊地中池籞信為三輔冠
杯盤真有五陵風美人賦韻分春色上客揮毫奪化工
報老漸於花柳薄但憐流水碧相通
　
　
　
　
　
　
　
　
　
　
　歳時雜詠巻十三
欽定四庫全書
　歳時雜詠巻十四　　　　宋　蒲積中　編
　　清明
　　　清明早赴王門率成　　　　李　嶠
游客趨梁邸朝光入楚臺槐煙乘曉散榆火應春開日
帶晴虹上花隨早蝶來雄風乘令節欲吹拂輕灰
　　　清明日龍門游泛
晴曉國門通都門藹將發紛紛洛陽道南望伊川闕衍
漾乘和風清明送芬月林窺二山動水見千龕越羅𬒮
罥楊絲香撓犯苔髪羣心行樂未唯恐流芳歇
　　　清明日詔宴寜王山池得菲字
　　　　　　　　　　　　　　　張　説
今日清明宴佳境惜芳菲搖揚花雜下嬌囀鶯亂飛渌
渚傳歌榜虹橋度舞圻和風偏應律細雨不霑衣
　　　清明日宴梅道士房　　　　孟浩然
林卧愁春晝褰幃覽物華忽逢青鳥使邀我赤松家金
竈初開火仙桃正發花童顔若可駐何惜醉流霞
　　　清明即事
帝里重清明人心自愁思車聲上路合柳色東城翠花
落草齊生鶯飛蝶雙戲空堂坐相憶酌茗聊代醉
　　　清明　　　　　　　　　　杜　甫
此身飄泊苦西東右臂偏枯半耳聾寂寂繫舟雙下淚
悠悠伏枕左書空十年蹴踘將雛逺萬里鞦韆習俗同
旅雁上雲歸紫塞家人鑽火用青楓秦城樓閣煙花裏
漢主山河錦綉中春去春來洞庭濶白蘋愁煞白頭翁
　　　清明(二首/)
著處繁華矜是日長沙千人萬人出渡頭翠柳艶明眉
爭道朱蹄驕齧膝此都好游湘西寺諸將各自軍中至
馬援征行在眼前葛强親近同心事金鐙下山紅粉晚
牙檣捩柁青樓逺古時喪亂皆可知人世悲歡暫相遣
弟姪雖存不得書干戈未息苦離居逢迎少壯非吾道
況乃今朝更祓除
朝來新火起新煙湖色春光淨客船綉羽衝花他自得
紅顔騎竹我無縁胡童結束還難有楚女腰支亦可憐
不見定王城舊處長懐賈傅井依然虚霑焦舉為寒食
實藉嚴君賣卜錢鐘鼎山林各天性濁醪麤飰任吾年
　　　清明日自西午橋至𤓰巖村有懐
　　　　　　　　　　　　　　　張　繼
曉霽龍門雨春生汝穴風鳥啼官路靜花發毁垣空鳴
玉慙時輩垂絲學老翁舊游今不見惆悵洛城東
　　　清明後登城眺望
風景清明後雲山睥睨前百花如舊日萬井出清煙青
草無空地江流合逺天長安何處是遙指夕陽邊
　　　清明日青龍寺上方(得多字/)
上方偏可適季月況堪過逺近人都至東西山色多夕
陽留徑草新葉變庭柯已渡清明節春愁如客何
　　　清明日送鄧芮還鄉　　　　戴叔倫
鐘鼓喧離室車徒促夜裝曉厨新出火輕柳暗飛霜傳
鏡看華髪持盃話故鄉毎嫌兒女淚今日自霑裳
　　　清明賜公卿新火　　　　　史　延
上苑連侯第清明及暮春九天初改火萬井屬良辰頒
賜恩踰洽承時慶亦均翠煙和柳嫰紅熖出花新寵命
尊三老祥光燭萬人太平當此日空腹賀陶鈞
　　　又
玉騎傳紅燭天厨賜近臣火隨黄道見煙繞白榆新榮
耀分他室恩光共此辰更調金鼎膳還暖玉堂人灼灼
千門暎輝輝萬井春應憐聚螢者瞻望獨無隣
　　　又　　　　　　　　　　　王　濯
御火傳香殿華光及侍臣星流中使馬燭耀九衢人轉
影連金屋分輝麗錦茵熖迎紅蕋發煙染緑條春助律
和風早添鑪暖氣新誰憐一寒士猶望照東隣
　　　同顔使君清明日游因送蕭仇香　皎然
誰知賞佳節别意忽相和暮色汀洲遍春情楊柳多髙
城戀旌斾極浦宿風波惆悵友山月今宵不再過
　　　清明日登城春望寄大夫使君
　　　　　　　　　　　　　　王　表
春城閒望愛晴天何處風光不眼前寒食花開千樹雪
清明日出萬家煙興來促席唯同舍醉後狂歌盡少年
聞説鶯啼却惆悵詩成不見謝臨川
　　　清明節郭侍御偶與李侍御孔校書王秀才游
　　　開化寺卧病不得同游賦詩十韻兼呈馬十八
　　　郎丞公(得岫字/)　　　　　　崔元翰
山色入層城鐘聲臨複岫乘閒息邊事探異憐春候曲
閣下重階迴廊遙對霤石間花遍落草上雲時覆鑚火
見樵人飲泉逢野獸道情親法侣時望登朝右執憲糾
姦邪刋書正訛謬茂才當時選公子生人秀贈答繼篇
章歡娯重朋舊垂簾獨衰疾擊缶酬金奏
　　　自蜀詔還清明日途經百牢闗因題石門洞
昔佩兵符去今持相印還天光臨井絡春物度巴山鳥
道青冥外風泉洞壑間何慙班定逺辛苦玉門闗
　　　和黄門相公詔還題石門洞　趙宗儒
益部恩輝降同榮漢相還韶芳滿歸路軒騎出重闗望
日朝天闕披雲過蜀山更題風雅韻水絶翠巖間
　　　同前　　　　　　　　　　鄭餘慶
紫氛隨馬處黄閣駐車情嵌壑驚山勢淋灘戀水聲地
分三蜀限闗志百牢名琬琰攀酬郢徴言鼎飪情
　　　和清明日裴閣老招城南遊覽口號時以疾故
　　　有阻追游　　　　　　　　權徳輿
紫禁宿初迴清明花亂開相招直城外逺逺上春臺諫
曹將列宿幾處期子玉深竹與清泉家家桃李鮮折芳
行載酒勝賞隨君有愁疾自無悰臨風一搔首
　　　清明日次弋陽
自欲清明在逺鄉桐花覆水葛溪長家人定是持新火
㸃作孤燈照洞房
　　　清明日后土祠送田徹　　　楊巨源
清明千萬家處處是年華榆柳芳辰火梧桐今始花登
祠結雲騎遊陌擁香車惆悵田郎去原迴烟樹斜
　　　洛陽清明日雨霽　　　　　李正封
曉日清明天夜來嵩少雨千門止煙火九陌無風土酒
渌橋市春漏閒宫殿午游人戀芳草半犯嚴城鼓
　　　清明日漢上憶與樂天輩游　元　稹
當年寒食好風輕觸處相隨取次行今日清明漢江上
一身騎馬將官迎
　　　清明日送韋侍御貶䖍州　　白居易
寂寞清明日蕭條司馬家留餳和冷粥出火煮新茶欲
别能無酒相留亦有花南遷更何處此地已天涯
　　　清明日觀妓舞聴客詩
看舞顔如玉聴詩韻似金綺羅從許笑絃管不妨吟可
惜春光老無嫌酒盞深亂花送寒食併在此時心
　　　清明夜
好風朧月清明夜碧砌紅軒刺史家獨向迴廊行復歇
遙聴絃管夜看花
　　　清明日登老君閣望洛城贈道士
風光煙火清明日歌哭悲歡城市間何事不隨東洛水
誰家又葬北邙山中橋車馬長無已下渡舟航亦不閒
冡墓纍纍人擾擾遼東悵望鶴飛還
　　　同綿州胡郎中清明日對雨西京讌
　　　　　　　　　　　　　　　張　籍
郡内新開火髙齋雨氣清惜花邀客賞勸酒促歌聲共
醉移芳席留歡閉暮城政閒方宴語琴瑟任搖情
　　　清明日題一公禪室　　　　李　郢
山頭蘭若石楠春山下清明煙火新此日何窮禮禪客
歸心誰是戀禪人
　　　清明日　　　　　　　　　温庭筠
清蛾畵扇中春樹鬱金紅出犯繁花露歸穿弱柳風馬
驕偏避幰雞駭乍開籠拓弹何人發黄鸝隔故宫
　　　禁火日
駘蕩清明日儲胥小苑東暖衫萱草緑春鬢杏花紅馬
轡輕衘雪車衣弱向風又愁聞百舌殘睡正朦朧
　　　清明日園林寄友人　　　　賈　島
今日清明節園林勝事偏晴風吹柳絮新火起㕑煙杜
草開三徑文章憶二賢幾人能命駕對酒落花前
　　　湖寺清明夜遣懐　　　　　李羣玉
柳暗花香愁不眠獨凭危檻思悽然野雲將雨度㣲月
沙鳥帶聲飛逺天久為饑寒抛弟妹毎因時節憶團圓
餳飡冷酒明年在未定萍逢何處邊
　　　長安清明言懐　　　　　　顧非熊
明時帝里遇清明還逐遊人出禁城九陌芳菲鶯自囀
萬家車馬雨初晴客中下第逢今日愁裡看花厭此生
春色來年誰是主不堪憔悴更無成
　　　清明日與友人游玉粒塘莊　來　鵠
幾宿春山逐陸郎清明時節好煙光歸穿細荇船頭滑
醉踏殘花屐齒香風急嶺雲翻逈野雨餘田水落方塘
不堪吟罷東回首滿耳蛙聲正夕陽
　　　鄂渚清明日與鄉友登頭陁山寺
冷酒一盃相勸頻異鄉相遇轉相親落花風裏數聲笛
秀草煙中無限人都大此時深悵望豈堪髙境更逡巡
思量費子真仙子不作頭陀山下塵
　　　清明日江南作　　　　　　鄭　凖
呉山楚馹四年中一見清明一改容旅恨共風連夜越
韶光隨酒著人濃延興門外攀花别採石江頭帶雨逢
無限歸心何計是路邊戈甲正重重
　
　
　
　
　
　
　
　嵗時雜詠巻十四
欽定四庫全書
　歳時雜詠巻十五　　　　宋　蒲積中　編
　　清明
　　　清明前一日韓子華以靖節斜川詩見招游李
　　　園既歸遂苦風雨三日不能出窮坐一室家人
　　　輩倒殘壺得濁酒數杯泥濁道路無人行去市
　　　又逺索於篋筐得枯魚乾鰕數種强飲疾醉昏
　　　然便寐既覺索然因書所見奉呈聖俞二十五
　　　兄　　　　　　　　　　　歐陽修
少年喜追隨老大厭諠譁慚愧二三子邀我行看花花
間豈不好時節亦云嘉因病既不飲衆歡獨成嗟管絃
暫過耳風雨愁還家三日不出門堆灰類寒鵶妻兒强
我飲飣餖果與𤓰濁酒傾殘壺枯魚雜乾鰕小婢立我
前赤脚兩髻了軋軋弄雙絃正如擄嘔啞坐令江湖心
浩蕩思無涯寵禄不知報鬂毛今已華有田清潁間尚
可事桑麻安得一黄犢幅巾駕柴車
　　　清明賜新火
魚鑰侵晨放九門天街一騎走紅塵桐花應侯催嘉節
榆火推恩忝侍臣多病正愁錫粥冷清香俱見䗶煙新
自憐慣識金蓮燭翰苑曾經七見春
　　　清明輦下懐金陵　　　　　王安石
春隂天氣草如煙時有飛花舞道邊院落日長人寂寂
池塘風慢鳥翩翩故園回首三千里新火傷心六七年
青盖皂衫無復禁可能乘興酒家眠
　　　和君貺清明與上已同日泛舟
繁華兩佳節邂逅適同時雅俗共為樂風光如有期曉
煙新里巷春服滿津涯已散漢宫燭仍浮洛水巵占花
分設席愛柳就張帷華轂爭門出輕簾夾路垂一川雲
錦爛四座玉山欹疊鼓傳遙吹輕橈破直漪清談何衮
衮和氣益熈熈想見周南俗當年逸少詩
　　　次韻酬文忠公　　　　　　梅堯臣
春候倐已和林上鳴鳥譁前日是清明驟雨霑梨花初
聞結客游愛此物景嘉歌舞未宴夕日暮各興嗟所嗟
歸路暗嘶馬自知家公家八九姝鬒髪如盤鵶朱唇白
玉膚參年始破𤓰幾日苦霖淫當道跳魚鰕閉門飲濁
醪鞦韆繫樹了羣姝莫要劇為公歌啞啞公當是日醉
歡適不可涯孔氏有髙弟内自戰紛華我公豈其然東
直异蓬麻果効歸田去願從招隱車
　　　依韻和三月十四日清明在席呈
太守風流甚吟牋寫蜀麻尋春何處客暎柳阿誰家蠟
炬傳新火朱欄發舊花月光將欲滿特地照鉛華
　　　清明日卧病有感(二首/)　　　張　耒
支離卧病逢佳節漂泊西游寄洛城重帽畏風惟益睡
青笻扶步不禁行紅飄疎蕚知風惡緑滿新枝聴鳥聲
不見賈生遺宅處容留金谷舊園名悲歌身世驚將老
悵望古今空復情笑看人家競時節爭持新火照清明
　　　又
飄萍著處即為家伏枕悠悠對物華處處鞦韆競男女
年年寒食亂風花藥囊侵坐勞頻檢酒甕生塵亦可嗟
未若㑹尋呉市卒也須學種邵平𤓰雲煙南望羣山㑹
水樹東浮去路斜行止此身應有命不須辛苦問生涯
　　　清明日卧病
鶯花零落(一作/亂)清明日巾葛蕭條老病翁烏鼎相親
勤煮藥素屏深坐怯當風愛花未免呼兒摘畏雨還成
對客慵自歎年來怨清鏡衰顔換盡少年容
　　　近清明(二首/)
斜日去不駐好風來有情江城過風雨花木近清明水
樹閒照影山禽時引聲吾年行老矣淹泊蹇何成
冉冉春光老昏昏日復斜鮮懽常止酒不睡更烹茶旛
起煙中刹鷄鳴樹外家陳王鬬鷄道風柳不勝斜
　　　清明日船中書事(二首/)
清明不到旅人家乞火隣船自試茶弄柳好風低作舞
夾船春浪細浮花
巢烏噪處緑楊村寒食人家晝掩門隴麥晚風收宿潤
煙林午日漲春昏
　　　清明值雨　　　　　　　　宋　祁
有渰興芳序餘寒惜慘悽逺山沉向盡雜樹望先迷天
濶都成暝雲昏本自低漂灰禁餘火浮棗祓殘溪檻篠
風爭亞汀鳬夜不棲蓬聲攅釣渚蓑滴擁煙畦積潤浸
重襺長嚴壓曉鼙游人盤馬路獨漉逐春泥
　　　答友人清明雨思
楚雲朝暮蔽前峰佳節尋芳已半空三日薫爐沉蕙緑
一星春火迸榆紅文鱗對擲回塘水賀燕交飛翠幕風
悵憶沈齊題句罷碎英無響墜華桐
　　　山中清明
一雨東郊巻夕雲山中坐對寂寥春髙低桃綬紅相倚
輕重榆錢緑不匀杯冷羅門抛午案簺殘(原闕/)晦流塵
漢鯿漸美闗魚禁已約溪公下釣緡
　　　清明
曉日東南欲照梁藏鵶密柳暗横塘行庖束蜜停晨爨
别館薫衣冷夜香陌上鮮風横去幰陽濵翠㶑泛行觴
獨嗟楚客流芳晚淹卧愔愔殢眼長
　　　清明日集西園
日日西園春思催携觴結客上髙臺正縁從事青州至
更許書生洛下來(時州醖既美又/命座客賦詩)早葉已成花半落新
巢未定燕千(應作/初)回芳辰物物皆堪愛併作髙陽倒載
媒
　　　和三司尚書清明
隂岑晚樹飄花外冷落晨杯擣杏餘喉舌官崇無晤賞
一軒筠粉伴刋書
　　　途次清明
漠漠輕花著早桐客甌餳粥對禺中遙知闕下頒新火
百炬青煙出漢宫
　　　奉和聖制清明(二首/)
璇杓臨乙位羲御届婁初碧浪桃花湧珍樷錦段舒輪
蹄晴縹緲鐘漏夕虚徐穆穆宣温殿披文日有餘
嶰律調元品彚春陽青右个啓初辰庖煙息禁農畊盛
蠶器增修歳務新遲日東門催柳色㣲寒南陌歛車塵
栢梁侍從瞻天什拜手賡歌軋思頻
　　　清明日獨酌　　　　　　　王禹偁
一郡官閒惟副使一年冷節是清明春來春去何時盡
閒恨閒愁觸處生紫燕黄鸝誇舌健柳花榆莢鬬身輕
脫衣換得商山酒笑把離騷得自傾
　　　清明感事(三首/)
無花無酒過清明興味蕭然似野僧昨日隣家乞新火
曉窓分與讀書燈
日轉鞦韆影漸斜忍聞絲管在隣家兒童不慣貧滋味
剛拾榆錢索買花
榆錢零落麥開芒魂斷南軒蝶影雙多謝東風相𬋩顧
解將花片入書窓
　　　清明日赴玉津園宴集(五首/)　王安國
清明春律十分回草色連雲花盡開禁籞幸隨諸彦入
安車仍賜上師陪百壺未許都門餞九奏先從帝所來
魚鑰恩留方賜勸柳邊遲日莫相催
　　　又　　　　　　　　　　　蔡　㐮
春風盎盎水濺濺南苑清明雨後天門外遊人聴玉筦
席間使者勸金船定須歸路燒紅燭還有新詩上采牋
舊老戀恩方燕喜看花應不憶伊川
　　　又　　　　　　　　　　　章　惇
南園髙照寵師臣盛事仍隨節物新勸餞滿傾仙室酒
(崑崙山下有/仙室出酒)賜花分得漢宫春三朝注眷優元弼五福
天教萃一身自昔雲龍如此少因公感激涕霑巾
　　　又　　　　　　　　　　　韓　維
白髪三公覲禮成上林花木照清明金錢賜㑹當佳節
玉斚流恩异聖情永日春風延􁀙樂千齡熈事屬昇平
叨陪盛集均餘瀝敢惜歸鞍醉弁傾
　　　又　　　　　　　　　　　安徳裕
帝眷三朝輔弼臣詔頒禁籞燕慈均已驚貴老恩榮厚
重歎優賢禮意新使至屢聞天上語(上屢傳宣令/勸語相酒)酒酣想
見洞中春太平無事忘情久更接人間事了人
　　　清明　　　　　　　　　　孫　永
毎年毎遇清明節把酒尋花特地忙今日江頭衰病起
神前新火一爐香
　　　清明日書諤公房　　　　　　魏　野
城裏爭看城外花獨來城裏訪僧家殷勤旋乞新鑚火
為我親烹岳麓茶
　　　清明連上已
上已歡初罷清明賞又追閏年侵舊厯令節併芳時細
雨驚飛重春風酒到遲尋花迷白雪看柳折青絲淑氣
如相待天和意為誰吁嗟名未立空詠宴游詩
　　　清明闕下寄弟汶
清明帝城景若何柔花媚草矜陽和風塵九陌車逐馬
人事萬態哭與歌白雲故山杳何在朱門俗客慵相過
空思吟嘯遂髙興㑹須瀝懇歸煙蘿
　　　清明示弟姪　　　　　　　唐　庚
歳華忽忽又清明憶與諸生試集英金鎖掣雷開右掖
紵襴披雪照升平立班雉尾身疑夢茂對龍顔目乍驚
百拜起居分左右十年胷臆展縱横愧無長策禆千慮
敢昧初心苟一名三道豈能窺董傅乙科今復媿匡衡
始吾進取恬無意看汝光華便是榮他日當求田二頃
玻瓈自足過浮生
　　　清明日許聖傳召飲不赴(二首/)余安行
流年衰老不堪誇懶向風前共戴花賴有故人知我意
許教閑處岸烏紗
清明天氣實堪佳薄薄春隂蔽日華多少异花呈國色
未應臨賞醉流霞
　　　清明(三首/)　　　　　　　　沈　遘
春色三停驀兩停五陽充滿發精英年光迅速追難及
風景清明畵不成錦被堆中蝴蝶夢黄樓子畔鷅鶹聲
眼前蟲蟻皆如意我輩何愁不稱情
上隴歸來日未西滿頭姚魏間荼䕷盃盤曲水招蘭葉
鬵釡清泉䕃柳枝舉世儻須新火用寒灰還有再燃時
窮愁海户填將滿不負韶光賴有詩
池館連金谷盃盤奠栢城賞心須窈窕佳景只清明院
落含花氣風光快珮聲誰家疎小徑携手即同行
　　　清明後書事(四首/)
鶯啼夜合花香散燕語江南柳色鮮蠶市共娯樷帝魄
火官初換介推煙半愁半喜閨闈景輕暖輕寒子弟天
可惜男兒經社力為他紅粉送鞦韆
禱蠶崇廟香煙集歐癘儺師佩服鮮池荇牽衣獨曵帶
海榴火樹欲生煙江花野草離騷景水榭風亭祓禊天
春女為憐紅欲落輕盈不忍動鞦韆
巴賔舊國江都樂徴角新腔墨色鮮趂水酒家春糯碓
順溪園户焙茶煙柳隂花影盤桓地裠帶鞋頭掣拽天
遊罷不知蠶事廹寤言猶自悦鞦韆
跳山穀雨大如拳靜洗林巒畵色鮮芸户社開分漏鼓
畬田燒起順風煙懐沙暮暮朝朝賦步屐三三兩兩天
遊妓不知簮珥貴爭髙徒伴賭鞦韆
　　　清明日感春
花前曽作探花行爛熳於今祗自驚春色將衰猶炫目
人頭向白更多情鳴禽難喚東君住飛斚須追野馬傾
但趂生前開口笑豈圖身後有虚名
　　　清明晚步書懷
暖風寒力退遲日午隂長草色迂清步花香糯醉膓春
非私大信人自惜流光俗骨無仙壽遨遊待鬂黄
　　　清明日湖上呈秦少章　　　釋道潜
水邊花霧曉氤氲春入西湖兩岸深冶葉倡條他自媚
朽株枯木我何心鞦韆索轉朱樓角博塞聲喧碧柳隂
年少故人分慷慨(一作/㮣)未應從俗强浮沉
　　　東欄梨花　　　　　　　　蘇　軾
梨花淡白柳深青柳絮飛時花滿城惆悵東欄一枝雪
人生看得幾清明
　　　清明後二日同諸公飲趙道士東軒以日暮天
　　　無雲春風扇㣲和為韻(得和/字)
　　　　　　　　　　　　　　　司馬光
寂寥清明後餘春已無多閒軒賦佳致不惜載酒過水
木晚尤秀風煙晴更和臨樽不盡醉奈此芳菲何
　　　清明日道中馬上口占
江上晴沙沒馬蹄梨花樹樹匝江湄田家誰道無寒食
門外鞦韆簇小兒
　
　
　
　
　
　
　
　歳時雜詠巻十五
欽定四庫全書
　歲時雜詠巻十六　　　　宋　蒲積中　編
　　上已
　　　上已篇　　　　　　　　　張　華
仁風導和氣勾芒御吴春姑洗應時月元已啟良辰良
辰䕃朝日零雨灑㣲塵飛軒逰九野置酒㑹衆賔臨川
懸廣幕夾水布長茵徘徊存往古慷慨慕先眞朋從自
逺至童冠八九人追好舞雩庭擬跡洙泗濵伶人理新
樂膳夫進時珍八音硼礚奏有爼從横陳妙舞起齊趙
悲歌出三秦春體踰九醴冬清過十旬盛時不努力嵗
暮將何因勉哉衆君子茂徳景日新高飛撫鳳翼輕舉
攀龍鱗
　　　太康六年三月三日後園㑹(三首/)
暮春元日陽氣清明祁祁甘雨膏澤流盈習習祥風啟
滯道生禽鳥翔逸卉木滋榮纎條被緑翠華含英於皇
我后欽若昊乾順時省物言觀中園讌及羣辟乃命乃
延合樂華池祓濯清川汎彼龍舟泝㳺洪源
朱幕雲覆引坐文茵羽觴波騰品物僃珍管絃繁㑹變
用奏新穆穆我皇臨下渥仁訓以慈惠詢納廣神好樂
無荒化達無垠
咨子㣲臣荷寵明時忝思于外悠悠三朞天馬惟慕天
實為之靈啟其願邀願在茲于以表情爰著斯詩
　　　三日洛水作　　　　　　　潘　尼
暮春春服成百草敷英蕤聊為三日逰方駕結龍旗廟
廊多豪俊都邑有艷姿朱軒䕃蘭臯翠幕暎洛湄沉鈎
出比目舉弋落雙飛羽觴乘波進素卯隨流歸
　　　三月三日應詔　　　　　　閭丘冲
暮春之月春服既成升陽潤土冰渙川盈餘萌㵙人嘉
木敷榮后皇宣逰既讌且寧光光華輦侁侁從臣上䕃
丹幄下藉文茵臨池挹與濯故潔新俯鏡清流仰睇天
津藹藹華林岩岩果陽葉葉峻宇奕奕飛梁垂䕃倒景
若翺若翔浩浩白水沉沉龍舟皇在靈沼百辟周逰激
櫂清歌鼓枻行謳聞樂感和具醉斯柔在昔帝虞徳被
遐荒干戚在庭苖人來王今我哲后古聖齊芳惠既今
國以綏四方元首既明股肱惟良樂只君子今日惟康
　　　已㑹　　　　　　　　　　阮　修
三春之秀嵗惟嘉時零雨既濛風以散之英華扇耀翔
鳥羣嬉澄澄緑水澹澹其波修崖逶迤長川相過聊且
逍遥其樂如何
　　　三日　　　　　　　　　　鮑　昭
氣喧動思心柳青起春懷時艷憐花藥眼淨恱登臺提
觴野中飲心愛因未開露色霑春草泉源潔冰苔苨苨
濡露條嫋嫋乘風栽鳬鶵掇苦薺黄鳥銜櫻梅觧衿欣
景預臨流競覆盃美人竟何在浮心空自摧
　　　三日游南苑
採蘋及華月追節逐芳雲騰蒨溢林䟽麗日華山文清
潭園翠㑹化薄縁綺紋合樽遽景斜折榮吝徂芬
　　　應詔曲水作　　　　　　　顔延年
道隠未形治彰既亂帝迹懸衡皇流共貫惟主創物永
錫洪筭仁固開周義高登漢祚融世哲業光列聖太上
正位天臨海鏡制以化裁樹之形性惠浸萌生信及翔
泳崇虛非徴積實莫尚豈伊人和寔靈所貺日完其朔
月不掩望航琛越水輦賮踰嶂帝體麗明儀辰作貳君
彼東朝金昭玉粹徳有潤身禮不愆器柔中淵暎芳猷
蘭祕昔在文昭今惟武穆於赫王宰方旦居叔有睟叡
蕃爰履奠牧寧極和鈞屏京維服胐魄雙交月氣參變
開榮灑澤舒虹爍電化際無間皇情爰眷伊思鎬飲毎
惟洛宴郊餞有壇君舉有禮幕帳蘭甸畫流高陛分庭
荐樂析波浮醴豫同夏諺事兼出濟仰窺豐施降惟㣲
物三妨儲𨽻五塵朝黻途泰命迍恩充報屈有悔可悛
滯瑕難拂
　　　車駕幸京口三月三日侍游曲阿後湖作
虞風載帝狩夏諺頌王逰春方動宸駕望幸傾五州山
祗蹕嶠路水若警滄流神御出瑶軫天儀降藻舟萬軸
運行衛千翼泛飛浮彤雲麗璇葢祥飈被綵斿江南進
荆艷河激獻趙謳金練照海浦笳鼓震溟洲藐盼覯蒼
崖衍漾觀緑疇人靈騫都野鱗翰聳淵丘徳禮既普洽
川岳徧懷柔
　　　三月三日侍宴西池　　　　謝靈運
矧乃暮春時物芳衍濫觴逶迤周流蘭殿禮僃朝容樂
闋夕宴
　　　上已　　　　　　　　　　謝惠連
四時著半分三春禀融爍遲遲和景婉夭夭園桃灼携
朋適郊野昧爽辭鄽郭斐雲興翠嶺芳飈起華薄觧轡
偃崇丘藉草繞廻壑際渚羅時䔩託波泛輕爵
　　　為皇太子侍宴華光殿曲　　謝　朓
初吉云已芳宴在斯載留神矚有睟天儀龍精已暎威
仰未移葉依黄鳥花落春池高宴𢎞敞禁林稠密青澄
崛起朱樓間出翠葆隨風金戈動日惆悵清管徘徊輕
佾灞滻入筵河淇流阼海若來徃觴肴㳂泝歡飲終日
清光欲暮輕貂廻首華組徐歩
　　　三日侍宴林殿曲水　　　　簡文帝
芳年留帝賞應物動天襟挾苑連金陣分衢度羽林帷
宫對廣掖層殿邇高岑風旗争曵影亭䍐生共隂樹花
初墮蔕池荷欲吐心
　　　三月三日率爾成詩
芳年多美色麗㬌復妖嬈握蘭唯是旦采艾亦今朝廻
沙溜水曲碧袖散桃夭綺花非一種風絮亂百條雲起
相思觀日照飛虹橋繁華炫姝色燕趙艷妍妖金鞍汗
血馬寳鬢珊瑚翹蘭馨起縠袖連綿束瓊腰相看隠緑
樹見人還自嬌玉牀鳴羅薦磲椀泛廻潮洛濵非拾羽
滿握詎貽椒
　　　三日侍皇太子曲水宴
震徳叶靈年芳節淑濯伊臨霸蕩心偷目驤騎晨野摐
金振陸蕙氣捲旌神飈擎轂層岑偃蹇聳觀岧嶤烟生
翠竹日照綺寮銀華晨散金芝莫揺緑衣動葉丹距暎
條顧惟菲薄徒承恩裕藝學未優聲績不樹豈辨河書
寧摛淮賦徒偶羣龍終慙並驅(去聲/)
　　　三日林光殿曲水宴　　　　　沈　約
宴鎬鏘玉鑾㳺汾舉仙􁉨榮光泛采旄修風動芝盖淑
氣婉登晨天行聳雲斾帳殿臨籞帷春宮繞芳甸漸席
周羽觴分墀引廻瀨穆穆𤣥化升濟濟皇階泰將御遺
風軫逺侍瑶臺㑹
　　　三日率爾成篇
麗日屬元已年芳具在斯開花已匝樹流鶯復滿枝洛
陽繁華子長安輕薄兒東出千金堰西臨雁鶩陂逰絲
暎空轉高柳拂地垂緑萍文照耀紫燕光陸離清晨戯
伊水薄暮宿蘭池象筵鳴寳瑟金瓶泛玉巵寧憶春蠶起
日暮桑欲萎長袂屢以拂雕胡方自炊愛而不可見宿
昔减容儀早當忘情去歎息獨何為
　　　三日侍鳳光殿曲水宴
光遲蕙畆氣婉椒臺皇心愛矣帝曰悠哉玉鑾銜警翠
鳳輕廻别殿廣臨離宫洞啟川祗奉夀河宗相禮清洛
漸延長伊流陛洄盪嘉羞揺漾芳醴輕歌易繞弱舞難
持素雲留管𤣥鸛停絲引思為歳歳亦陽止叨服賁身
身亦昌止徒勤丹漆終愧文梓
　　　三日侍安成王曲水宴　　　劉孝綽
匯澤良孔殷分區屏中縣跨躡兼流采襟喉邇封甸五
三奄酆畢析珪成羽傳不資魯俗移何得齊風變東山
富㳺士北土無遺彦一言白璧輕片善黄金賤餘辰屬
元已消愁追前諺侍此頻豫逰須展城隅宴芳州亘千
里逺近光風扇方歡厚徳重誰言薄逰倦
　　　三日侍華光殿曲水宴
薫披三陽暮濯祓元已初皇心睠樂飲帳殿臨春渠豫
逰高夏諺豈樂盛周居復以焚林日手茸花樹舒羽觴
環階轉清瀾傍席䟽妍歌已寥亮妙舞復行餘九成變
絲竹百戱動龍魚
　　　三日侍蘭亭曲水宴　　　　庾肩吾
䇿星依夜動鑾駕偬朝逰旌門臨苑樹相風出鳳樓春
生露泥泥天覆雲油油桃花生玉洞柳葉暗金溝禊川
分曲洛帳殿掩芳洲踴躍頳魚醉參差絳棗浮百戱俱
臨水千鍾共逐流
　　　三日侍宴詠曲水中燭影
重燄垂花比芳樹風吹水動俱難任春枝拂㟁影上來
還杯繞客光中庭
　　　三日華林園公宴　　　　　邢子才
廻鑾自樂野弭盖屬瑶池五水接光景七度樹風儀芳
春時欲遽覽物惜將移新萍已冒沼餘花尚滿枝草滋
徑蕪没林長山蔽虧芳筵羅玉爼激水漾金巵歌聲斷
且續舞袖合還離
　　　上已宴麗暉殿各賦一字十韻
　　　　　　　　　　　　　　陳後主
芳景滿闢窻暄光生逺阜以更登臨趣還勝(平聲/)袚禊
酒葉照源上桃風揺城外柳斷雲仍合霧輕霞時照牖
小樹帯山高嬌鶯含響偶一峯遥落日數花飛暎綬度
鳥或遛檐飄絲屢薄藪言志遽為樂置觴方薦夀文學
且迾筵羅綺令陳後干戈幸勿用寧須勞馬首
　　　上已𤣥圃宣獻堂禊飲同共八韻
綺殿三春晚玉燭四時平藤交近浦暗花照逺林明百
戱堦庭滿八音絃調清鶯喧雜管韻鐘響帯風生山髙
雲氣積水急溜杯輕簮纓合盛㑹俊乂本多名羣才盡
壯思文采發雕英樂是西園日勸茲南館情
　　　春已禊辰盡當曲宴各賦十韻
餘春尚芳菲中園飛桃李是時乃季月兹日叶上已既
有逰伊洛可以祓溱洧得足性為娱堂高聊復擬高堂
亦有趣圖繢此芳軌栖遁稱式驂善政日馴雉蘭桂觀
徃轍簮裾躡前趾啼禽靜或喧花落低還起水霧遥混
雜山雲逺相似坐客聼一言隨吾祛俗鄙
　　　祓禊汎舟春月𤣥圃各賦七韻
園林多趣賞祓禊樂還尋春池已渺漫高枝自嵸森日
裏絲光動水中花色沉安流淺易榜峭壁逈難臨野鶯
添管響深岫接鐃音山逺風烟麗苔輕激浪侵置酒來
英雅嘉賢良所欽
　　　上已𤣥圃宣猷嘉辰禊酌各賦六韻以次成篇
　　　(座有張式陵瓊顧野王/陸琢岑之敬等五人上)
園開簮帯合亭逈春芳過鶯度逰絲斷風駛落花多峯
幽來鳥囀洲横擁浪波歌聲時出牖舞影乍侵柯面玉
同釵玉衣羅異草蘿既悅弦筒暢復次文酒和
　　　三日侍宴宣猷堂曲水　　　江　總
上已娱春禊芳辰喜月離北宫命簫鼓南館列旌旗繡
柱擎飛閣雕軒傍曲池醉魚沈逺岫浮藻漾清漪落花
懸度影飛絲不礙枝樹動紅樓出山斜翠磴危禮周羽
爵徧樂闋光隂移
　　　上已禊飲　　　　　　　　户思道
山泉好風日城市厭囂塵聊將一樽酒共尋千里春晨
光下幽桂夕吹舞青蘋何時出開後重有入林人
　　　三月三日宴王明府山亭(序附六首/)
　調露二年暮春三日同集于王令公之林亭申交
　契也夫尚平逺跡尋五藥于西山仲連髙蹈讓千
　金于東海遺形却立終希獨善之資排患解紛未
　洽隨時之義豈若天地交泰朝野歡娛元已迨辰
　季陽司月列芳林而薦賞控清洛以開筵追李郭
　之佳遊嗣裴王之故事逺近送春日表裏壯皇居
　層幹霞騫燭城隂于翠鶠浮梁霧絶寫川態于文
　虹樹宻如鱗花繁似霰魚縱相忘之樂鶯遷求友之
　聲景物載華心神已至于是愷佳宴滌煩襟沿杯曲
　水折中幽徑流波度曲自諧中散之絃舞蝶成行無
　忝季倫之妓而嵗不我與人生若浮揮魯陽之戈奔
　曦可駐聘山公之騎餘興方酋度志陳詩式紀良會
　仍探一字六韻成章孫慎行序
　　　詩(得魚/字)　　　　　　　　　崔知賢
京洛皇居芳褉春餘影媚元已風和上除雲開翠帟水
鶩鮮車林渚縈映烟霞巻舒花飄粉蝶藻躍文魚㳂波
式宴其樂只且
　　　又(得郊/字)　　　　　　　　　席元明
日惟上已時亨有巢中罇引桂芳筵藉茅書僮橐筆膳
夫行炰烟霏萬雉花明四郊沼蘋白帯山花紫苞同人
聚飲千載神交
　　　又(得人/字)　　　　　　　　　陳子昻
暮春嘉月上已芳辰羣公褉飲扵洛之濵奕奕車騎粲
粲都人連帷競野祇服縟津青郊樹密翠渚萍新今我
不樂含意待申
　　　又(得沙/字)　　　　　　　　　韓仲宣
河濵上已洛汭春華碧池涵日翠斚澄霞溝垂細栁㟁
擁平沙歌鶯響樹舞蝶驚花雲浮寳馬水韻香車熟紀
行樂淹留景斜
　　　又(得哉/字)　　　　　　　　　高　瑾
暮春元已春服初裁童冠八九于洛之隈河隄草變鞏
樹花開逸人談發仙御舟來間闗黄鳥瀺灂丹腮樂飲
命席優哉悠哉
　　　又(得烟/字)　　　　　　　　　高　球
洛城春禊元已芳年季倫園裏逸少亭前曲中舉白談
際生𤣥陸離軒盖淒清管絃萍踈波蕩栁弱風牽未淹
歡趣林溪夕烟
　　　三日流潭篇　　　　　　　萬齊融
春潭滉漾接隋宫宫闕連延潭水東蘋苔嫰色涵波淥
桃李新花照底紅垂菱布藻如妝鏡麗日晴天相皎暎
素影顥顥對蝶飛金沙礫礫窺魚泳佳人祓禊賞韶年
傾國傾城併可憐拾翠搃來芳樹下踏青爭遶淥潭邊
公子王孫恣逰翫沙塲水曲情無厭禽浮似揖羽觴杯
鱗躍疑投水心劒金鞭玉勒騁輕肥落絮紅塵擁路飛
渌水殘霞催席散畵樓初月待人歸
　　　于長史池三日曲水　　　　陳子昻
摘蘭藉芳月祓宴坐廻汀泛艷清流滿葳㽔白芷生金
絃揮趙瑟玉指弄秦箏巖嶂風光媚郊園春樹平烟花
飛御道羅綺照昆明日落紅塵暮車馬亂縱横
　　　上已日浮江宴(得遥/字)　　　　王　勃
上已年光促中川興緒遥緑齊山葉滿紅洩片花銷泉
聲喧後澗虹影照前橋遽悲春望逺江路積波潮
　　　三日曲水侍宴應制　　　　閻朝隠
三月重三日千春續萬春聖澤如東海天文似北辰荷
葉珠盤淨蓮花寳盖新陛下制萬國臣作水心人
　　　奉和三日祓禊渭濵(六首/)　　韋嗣立
乘風祓禊逐風光扈蹕陪鑾渭渚傍還笑當時水濵老
衰年八十待文王
　　　又　　　　　　　　　　　徐彦伯
晴風麗日滿芳洲御色春筵祓錦流皆言侍蹕璜溪讌
暫似乘槎天漢㳺
　　　又　　　　　　　　　　　劉　憲
桃花欲落栁條長沙頭水上足風光此時御蹕來逰䖏
願奉年年祓禊觴
　　　又　　　　　　　　　　　沈佺期
寳馬香車清渭濵紅桃碧栁禊堂春皇情尚憶垂竿佐
天祚先呈捧劒人
　　　又　　　　　　　　　　　李　乂
上林花鳥暮春時上已陪逰樂在兹此日欣逢臨渭賞
昔年空道濟汾詞
　　　又　　　　　　　　　　　張　說
青郊上已艷陽年紫禁皇逰祓渭川幸得歡娱承湛露
同心草樹樂春天
　　　三日梨園亭侍宴　　　　　沈佺期
九門馳道出三已禊堂開畵鷁中川動青龍上苑來野
花飄御座河栁拂天杯日晚迎祥處笙鏞下帝臺
　　　三日獨坐驩川思憶舊逰
兩京多節物三日最遨逰麗日風徐巻香塵雨暫收紅
桃初下地緑栁半垂溝童子成春服宫人罷射韝禊堂
通漢宛解席繞秦樓束晳言談妙張華史漢遒無亭不
駐馬何浦不横舟舞籥千門度帷屏百道流金丸向鳥
落芳餌接魚投濯錦鱗清淺迎祥樂獻酬靈蒭陳欲棄
神藥曝應休誰念招魂節翻為禦魅囚朋從天外至心
賞日南求銅柱威丹徼朱崖鎭火􁐌炎蒸連曉夕瘴癘
滿冬秋西水何時貨南方詎可留無人對鑪酒寧緩去
鄉憂
　　　三月三日侍宴
素滻接宸居青門盛祓除摘蘭諠鳳野浮藻溢龍渠苑
蝶飛殊懶宫鶯囀不踈星移天上入歌舞向儲胥
　　　桂州三月三日　　　　　　宋之問
代業京華裏逺投魑魅鄉登髙望不見雲海四茫茫伊
昔承休眄曾為人所羡兩朝賜顔色二紀陪逰宴昆明
御宿侍龍媒伊闕天泉復幾廻西夏黄河水心劍東周
清洛羽觴杯苑中落花掃還合河畔垂楊撥不開千春
獻夀多行樂柏梁和歌攀􁧬作賜金分帛駐光輝風舉
雲揺入紫㣲晨趨北闕鳴珂至夜出南宫把燭歸載筆
儒林多嵗月襆被文昌佐吴越越中山海髙且深興來
無處不登臨永和九年刺海郡暮春三月醉山隂愚謂
嬉逰長似昔不言流寓欻成今始安繁華舊風俗帳飲
傾城沸江曲主人絲管清且悲客子肝腸斷還續荔浦
蘅臯萬里餘洛陽音信絶能踈故園今日應愁思曲水
何能更祓除作伴唯憐合浦葉思歸豈食桂江魚不求
漢使金囊贈願得佳人錦字書
　　　三月三日登龍山　　　　　張九齡
伊川與灞津今日祓除人豈似龍山上還同湘水濵衰
顔憂更老淑景望非春禊飲豈吾事聊將偶俗塵
　
　
　
　
　嵗時雜詠巻十六
欽定四庫全書
　嵗時雜詠　　　　　　　宋　蒲積中　編
　　上已
　　　舟中和蕭令(潭字/)　　　　　張　說
暮春三月日重三春水桃花滿禊潭廣樂逶迤天上下
仙舟揺衍鏡中酣
　　　奉和聖製三日　　　　　　陳希烈
上已迂龍駕中流泛羽觴酒因朝太子詩為樂賢王錦
䌫方舟渡瓊筵大樂張風揺垂栁色花發異林香野老
歌無事朝臣飲嵗芳皇情被羣物中外洽恩光
　　　和聖製太子諸王三月龍池春禊
　　　　　　　　　　　　　　　王　維
故事修春禊新宫展豫逰明君移鳳輦太子出龍樓賦
掩陳王作盃如洛水流金人來捧劒畵鷁去廻舟苑樹
浮宫闕天池照冕旒宸章在雲漢垂象滿皇州
　　　奉和聖製上已於望春亭觀禊飲應制
長樂青門外宜春小苑東樓開萬户上輦過百花中畵
鷁移仙妓金貂列上公清歌邀落日妙舞向春風渭水
明秦甸黄山入漢宫君王來祓禊灞滻亦朝宗
　　　三月三日曲江侍宴應制
萬乘親齋祭千官喜豫逰奉迎從上苑祓禊向中流草
樹連雲衛山河對冕旒畵旗揺浦溆春服滿汀洲仙籞
龍媒下神臯鳳蹕留從今億萬嵗天寳紀春秋
　　　三月三日勤政樓侍宴應制
綵仗連宵合瓊樓拂曙通年光三月裏宫殿百花中不
數秦王日誰將洛水同酒筵嫌落絮舞袖怯春風天保
無為徳人歡不戰功仍臨九衢宴更達四門聰
　　　上已潤南期王山人不至　　孟浩然
揺艇俟明發花源弄早春在山懷綺季臨頴憶荀陳上
已期三月浮杯興十旬坐歌空有待行樂恨無隣日晚
蘭亭北烟花曲水濵浴池逢婉女採藥值幽人石壁堪
題序沙塲好醉神群公望不至虚擲此芳辰
　　　上已日洛中寄王十九
卜洛成周地浮杯上已筵鬬鷄寒食下走馬射堂前垂
栁金堤合平沙翠幕連不知王逸少何處㑹羣賢
　　　上已日徐司錄園林　　　　杜　甫
鬢毛垂領白花蕋亞枝紅欹倒衰年廢招尋令節同薄
衣臨積水吹面受和風有喜留攀桂無勞問轉蓬
　　　上已祓禊應制　　　　　　崔國輔
元已秦中節吾君灞上逰鳴鑾通禁苑别館遶芳洲鴛
鷺千官列魚龍百戱浮桃花春欲盡穀雨夜來收慶向
堯尊祝歡從楚棹謳逸詩何足對睿作掩東周
　　　上已
已日帝城春傾都祓禊辰停車湏傍水奏樂要驚塵弱
栁障行騎浮橋擁看人獨言日早晚更向九龍神
　　　三月三日自京到華隂扵水亭獨酌寄裵六薛
　　　八　　　　　　　　　　　獨孤及
祗役匪遑息經時客三秦還家問節候知到上已辰山
縣何所有高城閉青春和風不吾欺桃杏滿四鄰舊友
適逺别誰當接歡欣呼兒命長瓢獨酌湘吳醇一酌一
朗詠既酣意亦申言筌暫兩忘霞月祗相新裴子塵表
物薛侯席上珍寄言二傲吏何日同車茵詎肻使空名
終然羈此身何年解桎梏長作海上人
　　　上已日兩縣寮友㑹集時主郵不遂馳赴輒題
　　　以寄方寸　　　　　　　　劉　商
踏青行看共佳期春水晴山祓禊詞獨坐郵亭心欲醉
櫻花落盡暮愁時
　　　上已接清明逰宴　　　　獨孤良弼
上已歡初罷清明賞又追閏年侵舊厯令節併芳時細
雨鶯飛重春風酒醒遲尋花迷白雪看栁折青絲淑氣
如相待天和意為誰吁嗟名未立空詠宴逰詩
　　　三月三日義興李明府後亭泛舟
　　　　　　　　　　　　　　　皇甫冉
江南烟景復如何聞道新亭更可過處處萟蘭春浦緑
萋萋藉草逺山多壺觴須就陶彭澤風俗猶傳晉永和
更使輕橈徐轉去㣲風落日水增波
　　　上已日越中與鮑侍御泛舟耶溪
　　　　　　　　　　　　　　　劉長卿
蘭橈方轉傍汀沙應接雲峰到若耶舊浦滿來移渡口
垂楊深處有人家永和春色千年在曲水鄉心萬里賒
君見漁舟時借問前洲幾路入烟霞
　　　上已日　　　　　　　　　耿　湋
共來修禊事内顧一悲翁玉鬢風塵下花林絲管中故
山離水石舊侣失鵷鴻不及㳺魚樂徘徊蓮葉東
　　　奉陪渾侍中上已日泛渭河　盧　綸
素舸錦帆開浮天接上台曉鶯和玉笛春浪動金罍舟
楫方潮海鯨鯢自曝腮應憐似萍者空逐榜人回
　　　上已日陪齊相公花樓宴
鍾陵暮春月飛觀延群英晨霞耀中軒滿席羅金瓊持
盃凝逺睇觸物結幽情樹杪參差緑湖光㶑灧明禮卑
瞻絳帳恩浹厠華纓徒記山隂日祓禊乃為榮
　　　奉和聖製三日書懷因以示百寮
　　　　　　　　　　　　　　　崔元翰
佳節尚元已芳時屬暮春流觴想蘭亭捧劍傳金人風
輕水初綠日晴花更新天文信昭廻皇道頗敷陳恭已
毎從儉清心常保真戒兹遊衍樂書以示羣臣
　　　上已泛舟(得遲/字)　　　　　　張　登
令節推元已天涯喜有期初筵臨泛地舊俗祓禳時枉
渚潮新上殘春日正遲竹枝逰女曲桃葉渡江詞風鷁
今方退沙鷗亦不疑且同山簡醉倒載莫褰帷
　　　上已寄常瓘樊宗憲兼呈孟中丞
　　　　　　　　　　　　　　　鮑　防
世間禊事風流處鏡裏家山若畵屏今日㑹稽王内史
好將賔客醉蘭亭
　　　上已日試院考雜文不遂赴九華觀祓禊之㑹
　　　以二絶句贈内(二首/)　　　　權徳輿
三日韶光處處新九華仙洞七香輪老夫留滯何由去
珉玉相和正遶身(時以沽美/玉為詩題)
禊飲尋春興有餘深情婉婉見雙魚同心齊體如身到
臨水煩君便祓除
　　　酬樂天三月三日　　　　　元　稹
舊年此日花前醉今日花時病裏銷獨倚破簾閒悵望
可憐虛度好春朝
　　　三月三日與樂天及河南李尹奉陪令公泛洛
　　　禊飲　　　　　　　　　　劉禹錫
洛下今修禊羣賢勝㑹稽盛筵陪玉鉉通籍盡金閨波
上神仙妓㟁傍桃李蹊水嬉如鷺振歌響雜鶯啼厯覽
風光好㳂洄意思迷棹歌能儷曲㕓客競分題翠幄連
雲起香車向道齊人誇綾歩障馬惜錦障泥塵暗宫牆
外霞明花樹西舟形隨鷁轉橋影與虹低川色晴猶逺
鳥聲莫欲棲唯餘踏青伴待月魏王堤
　　　上已日恩賜曲江宴㑹即事　白居易
賜歡仍許醉此㑹興如何翰苑主恩重曲江春意多花
低羞艷妓鶯散讓清歌共道昇平樂元和勝永和
　　　三月三日庾樓寄庾三十二
春日歡逰辭曲水二年愁卧在長沙毎登髙處長相憶
何况茲樓屬庾家
　　　三月三日懐㣲之
良時光景長虛擲壯嵗風情已暗銷忽憶同為校書日
毎年同醉是今朝
　　　三月三日(二首/)
暮春風景初三日流水光隂半百年欲作閑逰無好伴
半江惆悵卻廻船
畵堂三月初三日絮撲紗窻燕拂簷蓮子數盃甞冷酒
柘枝一曲試春衫堦臨池面勝看鏡户暎花叢當下簾
指㸃南樓翫新月玉鈎素手兩纎纎
　　　三月三日宴舟中獻晉公
三月草萋萋黄鶯歇又啼栁橋晴有絮沙路潤無泥禊
事修初畢逰人到欲齊金鈿耀桃李絲管駭鳬鷖轉㟁
廻船尾臨流簇馬蹄閙扵楊子渡踏破魏王堤妓接謝
公宴詩陪荀令題舟同李膺泛醴為穆生携水引芳心
蕩花牽醉眼迷塵街從鼓動烟樹任鴉棲舞急紅腰凝
(去聲/)歌遲翠黛低夜歸何用燭新月鳳樓西
　　　奉和裴令公上已日逰太原龍泉憶去嵗禊樂
　　　(依來體/雜言)
去嵗暮春上已共泛洛水中流今嵗暮春上已獨立香
山上頭(時居易經/逰香山寺)風光閑寂寂旌斾逺悠悠丞相府歸
晉國太行山礙并州鵬背負天龜曳尾雲泥不可得同
逰
　　　上已日憶江南禊事　　　　李徳裕
黄河西繞郡城流上已應無祓禊逰為憶渌江春水色
更隨宵夢向吴洲
　　　奉和上已憶江南禊事　　　劉禹錫
白馬津頭春日遲沙洲歸雁拂旌旗栁營唯有軍中戱
不似江南三月時
　　　曲江上已日　　　　　　　趙　璜
長堤十里轉香車南㟁烟花錦不如欲問神仙在何處
紫雲樓閣向空虚
　　　上已日華下閒歩　　　　　　吳　融
十里香塵撲馬飛碧峰蓮下踏青時雲鬟照水和花重
羅袖擡風惹絮遲可便無心邀娬媚還應有淚憶袁熙
如烟如夢爭尋得溪栁廻頭萬萬絲
　　　上已日
本學多情劉武威尋花傍水看春輝無端遇着傷心事
嬴得凄凉索漠歸
　　　觀競渡　　　　　　　　　薛　逢
三月三日天清明楊花繞江啼曉鶯使君未出郡齋内
江上已聞齊和聲使君出時皆有引馬前已被紅旗陣兩
岸羅衣破鼻香銀釵照日如霜刃鼓聲三下紅旗開兩龍
躍出浮水来擢影幹波飛萬劒鼓聲劈浪鳴千雷雷聲衝
急波相近兩龍望標目如瞬江上人呼霹靂聲竿頭綵挂虹
霓暈前船搶水已得標後船失勢空揮橈瘡眉血首争不
定輸岸一朋心似燒只將標示輸嬴賞兩岸十舟五来徃
須臾戲罷各東西竟脫文身請書上吾今細觀競渡兒何
殊當路權相持不思得所各休去會到摧舟折楫時
　　　上已日　　　　　　　　　　劉　駕
上已曲江濵喧於市朝路相尋不見者此地皆相遇日
光去此逺翠幕張如霧何事歡娱中易覺春城暮物情
重此節不是愛芳樹明日花更多何人肻廻顧
　　　上已日寄韓八　　　　　　　唐彦謙
上已接寒食鶯花寥落晨㣲㣲潑火雨草草踏青人凉
似三秋景清無九陌塵伯與同病者對此合傷神
　　　三月三日曲江逰眺贈郁上人　　殷堯藩
三月初三日千家與萬家蝶飛秦地草鶯入漢宫花鞍
馬皆爭麗笙歌盡鬬奢吾師無所願惟願老烟霞
　　　三月三日又贈郁上人
曲水公卿宴香塵晝滿街無心修禊事獨歩到禪齋細
草縈愁日繁花逆旅懷綺羅人走馬遺落鳳凰釵
　　　三月三日申王園亭宴集　　宋之問
稽亭追徃事睢苑勝前聞飛閣陵芳樹華池落采雲藉
草留人酌銜花鳥赴羣向來同賞處惟恨碧林曛
　　　三月三日承恩讌樂逰園　　張　說
樂遊形勝絶表裏望郊宮北闕連雲嶺南山對掌中皇
恩貸芳月旬宴美成功魚戱芙蓉水鶯啼楊栁風春華
看欲暮天澤戀無窮長袖招斜日留光待曲終
　　　三月三日承恩逰宮莊池上作
鳳凰樓下帯天泉鸚鵡洲中雜管絃舊試平陽佳麗地
今逢上已盛明年舟將水動千尋日幕共林横兩㟁烟
不降王人觀禊飲誰令醉舞拂賔筵
　　　三月三日登龍山
伊川與灞津今日祓除人豈似龍山上還同湘水濵衰
顔憂更老淑景望非春禊飲豈吾事聊將偶俗人
　　　三月三日寄諸弟懷崔都水　韋應物
莫節看已謝茲晨愈可惜風淡意傷春池寒花歛夕(一/作)
(色/)對酒始依依聽人還的的誰當曲水行相思尋舊跡
　
　
　
　
　
　
　
　
　
　
　
　
　嵗時雜詠巻十七
欽定四庫全書
　嵗時雜詠巻十八　　　　宋　蒲積中　編
　　上已
　　　上已日與二三子携酒出逰隨所見輒作數句
　　　明日集之為詩故詞無倫次　蘇　軾
薄雲霏霏不成雨杖藜曉入千花塢柯丘海棠我有詩
獨笑深林誰敢侮三盃卯酒人徑醉一枕春睡日亭午
竹間老人不讀書留我閉門誰教汝出簷藂枳十圍大
寫眞素壁千蛟舞東坡作塘今幾尺攜酒一勞農工苦
却尋流水出東門壞垣古塹花無主卧門桃李為誰妍
對立鵁鶄相媚嫵開缾籍草勸行路不惜春衫汚泥土
褰裳共過春草亭扣門卻入韓家圃轆轤䋲斷井深碧
鞦韆索挂人何所暎簾空復小桃枝乞漿不見譍門女
南山古臺臨斷㟁雪陣翻空迷仰俯故人餽我玉葉羮
火冷烟消誰為煮﨑嶇束蘊下荒徑婭姹隔花聞好語
更隨落景盡餘樽卻傍孤城得僧宇主人勸我浣足眠
倒床不復聞鐘鼓明朝門外泥一尺始悟三更雨如許
平生所向一遂無茲逰何事天不阻固知我友不終窮
豈弟君子神所予
　　　海南人不作寒食而以上已上冢予携一瓢酒
　　　尋諾生皆往吴獨老符秀才在因與飲至醉符
　　　盖澹人之安貧守靜者也
老鵶含肉紙飛灰萬里家山安在哉蒼耳林中太白過
鹿門山下徳公回管寧投老終歸去王式當年本不來
記取城南上已日木綿花發刺桐開
　　　三月三日㸃燈㑹客
江上東風浪接天苦寒無賴破春姸試開雲夢羔兒酒
快瀉錢塘藥玉船蠶市光隂非故國馬行燈火記當年
冷烟濕雪梅花在留得新春作上元
　　　上已同王魯直泛舟
沈郎清瘦不勝衣邊老便便帯一圍躞蹀身輕山上走
歡呼船重醉中歸舞腰似雪金釵落談辯如雲玉麈揮
憶昔錢塘正如此回頭二十四年非
　　　上已日　　　　　　　　　歐陽修
一雨初收九陌塵秉蘭修禊及芳辰恩深始寵龍池宴
節正須知鳳厯新紅琥珀傳盃㶑灔碧琉璃瑩水􁠕淪
上林未放花齊發留待鳴稍出紫宸
　　　上已日赴宴口占
賜飲初逢禊節佳御溝新漲碧無涯九門寒食多逰騎
三日春隂正養花共喜流觴修故事自憐霜鬂惜年華
鳳城殘照歸鞍晚禁籞無風栁自斜
　　　上已日與太學諸同舍飲王都尉園
　　　　　　　　　　　　　　　司馬光
冠盖欝相依名園花未稀㳺絲縈復展狂絮墮還飛積
弩遺風陋蘭亭舊俗㣲何如詠沂水春服舞雩歸
　　　和劉尉赤㟁上已(二首/)　　　張無盡
教池天氣不勝情携手聊同陌上行洛禊嬉逰修故事
楚歌懽笑集村氓慕潘珍果盈車擲挑卓幽琴滿座傾
為報蘭亭王逸少且無今日筦絃聲
秉蘭時節近清明朝野歡娱值太平坦率從來如庾亮
窮愁素不學虞卿三年陽渚成何事一覺邯鄲悟此生
把酒花前須醉倒肯教風雨落繁英
　　　上已􁑾舟漢口命駕鳳棲成二絶句
上已嬉逰集漢陽雲収雨霽日舒光瑞烟和氣横寥廓
何用蘭亭祓不祥
池上澄輝凍已銷陽和巧思著花梢殘雲斷靄歸何處
翠幰紅帷遍樂郊
　　　上已聞苑中樂聲　　　　　王安石
苑中誰得從春逰想見漸臺瓦欲流御水曲隨花影轉
宫雲低繞樂聲留年華未破清明節日莫初回祓禊舟
更覺至尊思慮逺不應全為拙倡優
　　　和郭六玉津上已宴罷見寄　宋　祁
式燕靈琨睠蕙時祓蘭浮藻惜春輝回驂並躍都門道
誰識顔王曲水歸
　　　上已日詔賜花酒休澣日㑹瓊林苑泛昆明池
　　　飲魏國夫人園(二首/)　　　　秦　觀
宜秋門外曉參尋豪竹哀絲發妙音金爵日邊棲壯麗
彩虹天際卧清深已煩逸少書陳迹更屬相如賦上林
猶恨真人足官府不如魚鳥自飛沉
春溜泱泱初滿地晨光欲轉萬年枝樓臺四望烟雲合
簾幕千家錦繡垂風過忽聞花外笑日長時奏水中嬉
太平誰為全無象寓在羣仙把酒時
　　　帝城上已　　　　　　　　孫　覿
宿霧消神沿晴曦照碧峰祓除周故事環宴楚遺風畵
舸低揺鶂浮梁冷亘虹五陵驅羣少三殿錫鷁公浪射
簮纓潤花迎劒佩紅舞遲歌袂穏飛急酒觴空淑氣琱
軒外祥光禁籞中敢賡元首詠上記帝堯功
　　　奉和聖製上已日　　　　　晏　殊
青陽三已日佳氣九城中洛飲傳周俗溱詩載鄭風停
輪浮桂醑解袂泛蘭叢選勝開慈宴多歡組綬同
　　　上已賜宴瓊林與二府諸公浮水心憩于西軒
　　　(二首/)
三月楊花飛似雪内園佳樹綠成隂何妨寫盡憑高意
十歩虹橋徹水心
咽雲簫鼓傳聲沸臨水樓臺倒影多吟繞曲欄無限思
緒風遲日滿烟波
　　　上已瓊林苑宴二府同逰池上即事口占(三首/)
殿後花枝白間紅樓前當道綠楊風横飛綵檻波光外
倒寫朱橋水影中
曲榭廻廊手伎喧綵樓朱舫鼓聲繁㳺人已着濃春去
不待歌長舞袖翻
春留融冶日添長萬品無涯入醉鄉誰道人間泛仙境
水心樓殿半斜陽
　　　上已日午橋石瀨中得雙鱖魚
　　　　　　　　　　　　　　　梅堯臣
修禊洛之濵湍流得素鱗多慚折腰米來作食魚人水
髪粘篙緑溪毛暎渚春風沙暫時逺紫線憶江蓴
　　　上已日州園東樓　　　　　蔡　襄
地上多于枝上花東樓凝望惜年華潮頭正對伍員廟
燕子爭歸百姓家粉籜漸高山徑筍綠旗初展石巖茶
流風自與人兼老尊酒相逢莫重嗟
　　　上已日　　　　　　　　　孫　永
海内中和日雲間上已辰笙歌九天半花木十洲春
　　　上已日永崇里言懷　　　　崔　塗
未敢分明賞物華十年如見夢中花逰人過盡衡門掩
獨自憑欄到日斜
　　　上已日㑹飲南澗亭　　　　陶崇儀
山城春盡橘花開祓禊相將上古臺一片晚雲含落照
數分殘酒伴新梅談高綺席終無況詩落金錢漫有才
多謝東亭湖與月醉中雙送畵船回
　　　上已至玉津園賜宴　　　　錢　易
祓禊摽春已歌時慶魯雲禁園宣密宴玉饌賜天㕑班
序參三殿衣冠盛兩都雲罍傾上席寳馬閙長衢帝澤
恩何事春風節已徂歸來白虎殿㣲詠共操觚
　　　賀劉伯夀陪潞公禊飲　　　司馬光
旌幢車騎滿沙頭鼓吹喧繁畵鷁浮十里羅紈光照地
千家簾幕逺臨流觴隨洛水白公事月暎鳳樓裴相逰
令典久隳今更舉行聞美俗徧中州
　
　
　
　
　
　
　
　
　
　嵗時雜詠巻十八
欽定四庫全書
　嵗時雜詠巻十九　　　　宋　蒲積中　編
　　春盡日
　　　三月晦日郊外送客　　　　雍裕之
野酌亂無廵送君兼送春明年春色至莫作未歸人
　　　春晦日沐髪寄三友(韋功曹李録/事王少府)
　　　　　　　　　　　　　　　戴叔倫
朝沐敞南闈盤散待日稀揚梳髪更落攬鏡意多違吾
友見常少春風去不歸登臨取一醉猶可及芳菲
　　　三月晦日㑹李員外座中頻以老大不醉見譏
　　　因有此贈　　　　　　　　令狐楚
三月唯殘一日春玉山傾倒白鷗馴不辭便學山公醉
花下無人作主人
　　　望驛臺三月盡　　　　　　元　稹
可憐三月三旬促悵望江邊望驛臺料得孟光今日語
不曾春盡不歸來
　　　三月三十日程氏館餞杜十四歸京
江春今日盡程館祖筵開我正南冠縶君尋北路廻構
身誠太拙從宦若無媒處困方明命遭時不在才踰年
長倚玉連夜共銜杯涸溜沾濡末餘光照死灰行看鴻
欲翥敢憚酒相催拍逐飛觥絶香隨舞袖來消棃抛五
遍娑葛􁀙三臺已許樽前倒臨風淚莫頽
　　　送春歸(元和十一年三/月三十日作)　　　白居易
送春歸三月盡日日暮時去年杏園花飛御溝緑何處
送春曲江曲今年杜鵑花落子規啼送春何處西江西
帝城送春猶怏怏天涯送春能不知惆悵莫惆悵送春
人冗員無替五年罷應湏准擬再送潯陽春五任炎凉
凡十變又知此身健不健好去今年江上春明年未死
還相見
　　　三月三十日題慈恩寺
慈恩春色今朝盡盡日徘徊倚寺門惆悵春歸留不得
紫藤花下漸黄昏
　　　酬元員外三月三十日慈恩寺憶見寄
悵望慈恩三月盡紫桐花落鳥闗闗誠知曲水春相憶
其奈長沙老未還赤嶺猿聲催白首黄茅瘴色换朱顔
誰言南國無霜雪盡在愁人鬢髪間
　　　三月三十日别㣲之於澧上明年春夜遇㣲之
　　　於峽中停舟夷陵三宿而别言不盡者以詩終
　　　之因賦七言十七韻以贈且欲記所遇之地與
　　　相見之時為他年㑹語張本也
澧水店頭春盡日送君馬上謫通川夷陵峽口明月夜
此處逢君是偶然一别五年方見面相携三宿未廻船
坐從日暮惟長歎語到天明竟未眠齒髪蹉跎將五十
闗河迢遞過三千生涯共寄滄江上鄉國俱抛白日邊
徃事渺茫都似夢舊㳺零落半歸泉醉悲洒淚春杯裏
吟苦支頥曉燭前莫問龍鍾惡官職且聽清脆好文篇
(㣲之别來有新詩/數百篇麗絶可愛)别來只有詩成癖老去何曾更酒顛
各限主程須去住重開離宴貴留連黄牛渡北移征棹
白狗崖東巻别筵(黄牛白狗皆與㣲之遇/峽中地名即别之所也)神女臺雲漫
繚繞使君灘水急潺湲風淒暝色愁楊栁月弔宵聲哭
杜鵑萬丈赤幢潭底日一條白練峽中天君還秦地辭
炎徼我向忠州入瘴烟未死會應相見在又知何地復
何年
　　　和㣲之三月三十日四十韻
送春君何在君在山隂署憶我蘇杭時春逰亦多處為
君歌往事豈取辭勞慮莫怪言語狂須知酬答遽江南
臘月半冰凍凝如淤寒景尚蒼茫和風已吹噓女牆城
似竈雁齒橋如鋸魚尾上􁠕淪草茅生沮洳律遲太簇
管日緩羲和馭布澤木龍催迎春土牛助雨師習習洒
雲將飄飄翥四野萬里晴千山一時曙杭土麗且康蘇
民富而庶善惡有懲勸剛柔無吐茹兩衙少辭牒四境
稀書疏俗以勞倈安政因閒暇著仙亭日登眺虎丘時
逰預(望仙亭在杭/虎丘山在蘇)尋幽駐旌軒選勝廻賔御舟移溪鳥
避樂作林猿覷池古莫耶沉石竒羅刹踞(劒池在蘇羅/刹石在杭)
水苖泥易耨畬粟灰難鋤紫蕨抽出畦白蓮埋在淤萎
花紅帶黯濕葉黄含菸(楚詞云葉菸/色而就黄)鏡動波颭菱雪廻
風旋絮手經攀桂馥齒為甞梅楚坐供船脚欹行多馬
蹄跙聖賢清濁醉水陸鮮肥飲魚膾芥醤調冰葵鹽豉
絮(勑麗/反)雖㣲五袴詠幸免兆人詛但令樂不荒何必㳺
無倨吳苑僕尋罷越城公尚㩀舊㳺幾客存新宴誰人
與莫空文舉酒强下何曾箸江上易優㳺城中多毁譽
分應當自盡事勿求人恕我既無子孫君仍畢㛰娶久
為雲雨别終擬江湖去范蠡有扁舟陶潛有籃轝兩心
苦相憶兩口遥相語最恨十年春春來各一處
　　　三月三十日作
今朝三月盡寂寞春事畢黄鳥漸無聲朱櫻新結實臨
風獨長歎此歎意非一半百過九年艷陽殘一日隨年
减歡笑逐日添衰疾且遣花下歌送此盃中物
　　　三月晦日日晚聞鳥聲
晚來林鳥語殷勤似惜風光說向人遣脫破袍勞報暖
催沽美酒敢辭貧聲聲勸醉須應醉一歳唯殘一日春
　　　春盡日天津橋醉吟偶呈李尹侍郎
宿雨洗天津無泥未有塵初晴迎早夏落照送殘春興
發詩題口狂來醉寄身水邊行嵬峩橋上立逡廵䟽傅
心情老吴公政化新山川徒有主風景屬閒人
　
　
　
　
　
　
　
　
　
　
　嵗時雜詠巻十九
欽定四庫全書
　嵗時雜詠巻二十　　　　宋　蒲積中　編
　　端午(古詩/)
　　　五日望採拾　　　　　　　王　筠
裁縫逗早夏㸃畵守初晨綃紈既妍媚脂粉亦香新長
絲衣良節命縷應嘉辰結蘆同楚客採艾異詩人折花
競鮮彩拭露染芳津含嬌起斜眄歛笑動㣲嚬獻璫繫
洛浦懷珮似江濱須待恩光接中夜奉衣巾
　　　五日　　　　　　　　　　魏　收
麥凉殊未畢蜩鳴早欲聞喧林尚黄鳥浮天已白雲辟
兵書鬼字神印題靈文因想蒼梧郡兹日祀陳君
　　　端午武成殿宴羣臣　　　　唐𤣥宗
端午臨中夏時清日復良鹽梅已佐鼎麴蘖且傳觴事
古人留跡年深縷續長當軒知槿茂向水覺蘆香億兆
同歸夀群公共保昌忠貞如不替貽厥後昆芳
　　　端午三殿宴羣臣(并序/)
　律中㽔賔獻酬之象著火在盛徳文明之義燀故
　以式宴陳詩上和下暢者也朕宵衣旰食緝聲教
　于萬方卜戰行師摠兵鈐于四海勤貪日結憂忘
　心勞聞蟬鳴而悟物變見槿花而驚候改所以賴
　濟濟朝廷視成鵷鸞桓桓邊塞責辦熊羆喜麥秋
　之有登玩梅夏之無事時雨近霽西郊靃靡而一
　色炎雲作峰南山嵯峨而異勢正當召儒雅宴髙
　明廣殿肅而清隂生列樓深而長風至厨人嘗散
　熱之饌酒正供陶暑之飲庖捐惡鳥俎獻肥龜新
　筒聚練香蘆角黍恭儉之儀有序慈恵之意溥洽
　諷味黄老致息心于真妙抑揚游夏滌煩想于詩
　書超然𤣥覽自足為樂何止栢枕桃門驗方術於
　經記綵花命縷覩問遺于風俗感婆娑之孝女憫
　枯槁之忠臣而已哉歎節氣之循環美羣臣之相
　樂凡百在會咸可賦詩五言紀其日端七韻成其
　火數豈獨漢武之殿盛朝士之連章魏文之臺壯
　詞人之並作云爾
五日符天數五音調夏鈞舊來傳五日無事不稱神穴
枕通靈氣長絲續命人四時花競巧九子糉爭新方殿
臨華節圓宫宴雅臣進對一言重遒文六義陳股肱良
足詠風化可還淳
　　　端午三殿侍宴應制(探得/魚字)　　張　說
小暑夏弦應㣲隂商管初願齊長命縷來續大恩餘三
殿褰珠箔羣官上玉除助陽甞麥彘順節進龜魚甘露
垂天酒芝花捧御書合丹同蝘蜓灰骨共蟾蜍今日傷
蛇意銜珠遂闕如
　　　張相公出鎮荆州尋除太子詹事余時流夜郎
　　　行至江夏與張相公千里公因太府丞王昔使
　　　車寄羅衣二事及五月五日贈予予答以此詩
　　　　　　　　　　　　　　　李　白
張衡殊不樂應有四愁詩慙君錦繡叚贈我慰相思鴻
鵠復矯翼鳳凰憶故池榮樂一如此商山老紫芝
　　　端午日賜衣　　　　　　　杜　甫
宫衣亦有名端午被恩榮細葛含風軟香羅叠雪輕自
天題處濕當暑著來清意内稱長短終身荷聖情
　　　端午日恩賜百寮　　　　　竇叔向
仙宫長命縷端午降殊私事盛蛟龍見恩深犬馬知餘
生儻可續終冀答明時
　　　端午日禮部宿齋宿中有衣服綵結之貺以詩
　　　代書用申還答　　　　　　權徳輿
良辰當五日偕老祝千年綵縷同心麗輕裾暎體鮮寂
寥齋畵省欵曲擘香牋更想傳觴處孫孩徧目前
　　　競渡曲(競渡始武陵至今舉檝相和之音咸/呼云何任斯招屈原之義事見圖經)
　　　　　　　　　　　　　　　劉禹錫
沅江五月平堤流邑人相將浮綵舟靈均何年歌已矣
哀謡振楫從此起揚枹擊節雷闐闐亂流齊進聲轟然
蛟龍得雨鬐鬛動螮蝀飲河形影聯刺史臨流褰翠幃
揭竿命爵分雄雌先鳴餘力爭鼓舞未至銜枚顔色沮
百勝本自有前期一飛由來無定所風俗如狂重此時
縱觀雲委江之湄綵旗夾㟁照蛟室羅襪凌波呈水嬉
曲終人散空愁暮招屈亭前水東注
　　　端午日伏䝉内侍賜晨服　　楊巨源
綵縷纎仍麗凌風巻復開方應五日至應自九天來在
笥清光發當軒暑氣廻遥知及時節刀尺火雲催
　　　端午　　　　　　　　　　文　秀
節分端午本誰言萬古相聞為屈原堪笑楚江空浩浩
不能洗得直臣寃
　　　五日觀妓　　　　　　　　萬　楚
西施漫道浣春沙碧玉今時鬬麗華眉黛奪將萱草色
紅裙妒殺石榴花新歌一曲令人艷醉舞雙眸歛鬢斜
誰道五絲能續命卻令今日死君家
　
　
　嵗時雜詠巻二十
欽定四庫全書
　嵗時雜詠巻二十一　　　宋　蒲積中　編
　　端午
　　　端午㳺眞如遲适逺從舍弟在酒局
　　　　　　　　　　　　　　　蘇　軾
一與子由别卻數七端午身隨綵絲繁心與昌􁄠苦今
年疋馬來佳節日夜數兒童喜我至典衣具雞黍水餅
既懷香飯筒仍愍楚謂言必一醉快作西川語寧知是
官身糟麴困薫煮獨携一子出古刹訪禪祖高談付梁
羅詩律到阿虎歸來一調笑慰此長齟齬(梁羅遲/适小名)
　　　皇帝閤端午貼子(六首/)
盛徳初融後潜隂天姤時侍臣占易象明作兩重離
採秀擷芳羣爭儲百藥良太醫初荐父庶草騐蕃昌
㣲凉生殿閤習習滿皇都試問吾民慍南風為觧無
西檻新來玉宇風侍臣茗盌得雍容庭槐似識天顔喜
舞破清隂作雨龍
講餘交翟轉回廊始覺深宫夏日長楊子江心空百鍊
只將無逸鑑興亡
一扇清風洒向寒應縁飛白在冰紈坐知四海䝉膏澤
沐浴君王徳似蘭
　　　太皇太后閤(六首/)
漸臺通翠浪暑殿轉清風簾捲東潮散金烏未遽中
日永蠶收簇風高麥上場朝來藉田令菰黍獻時芳
舞羽諸𦍑伏銷兵萬彚蘇只應黄紙誥便是世靈符
令節陳詩嵗嵗新從君何以夀吾君願儲醫國三年艾
不作沉湘九辯人
忠臣諒節令千嵗孝女孤風滿四方不復巫陽占郢夢
空餘仲御扣河章
長養恩深動植均只憂貪吏尚殘民外廷已拜梟羮賜
應助吾君去不仁
　　　皇太后閤(六首/)
露簟琴書冷琱盤􁉸􁀙新深宫猶畏日應念暑耘人
萬夀昌蒲酒千金琥珀盃年年行樂處新月掛池臺
翠筒初窒棟薌黍復纒菰水殿開冰鑑瓊漿凍玉壺
祕殿扶踈夏木深雨餘初有一蟬吟應將嬴女乘鸞扇
更助南風長棘心
上林珍木暗池臺蜀産吳包萬里來不獨盤中見盧橘
時扵粽裏得楊梅
閔古遺風萬古情湘沉舊俗到金明翠輿黄繖何時幸
畵鷁飛鳬盡日横
　　　皇太妃閤五首
午景簾櫳靜春風草木酣誰知恭儉徳綵縷出親蠶
雨洒方梅夏風高已麥秋應憐百花盡綠葉暗紅榴
辟兵已佩靈符小續命仍縈綵縷長不為祈禳得天助
要隨風俗樂時康
玉盆沉李艷清泉金鴨嘘空裊細烟自有梧楸鄣畏日
仍欣姜黍報豐年
良辰樂事古難同繡蠒采絲奉兩宫仁孝自應穰百沴
艾人桃印本無功
　　　夫人閤(四首/)
肅肅槐庭午沉沉玉漏稀皇恩樂佳節鬬草得珠璣
節物荆吳舊嬉㳺禁掖閒仙風隨畫屨拜賜落人間
五綵縈筒秫稻香千門結艾鬂髯張旋開寔典尋風物
要反靈辰共祓禳
欲曉銅缾下井欄鏗鍠金殿發清寒似聞人世南風熱
日上墻東問幾竿
　　　皇帝閤(四首/)
楚國因讒逐屈原終身無復入君門願因角黍詞遺俗
可鑒前王感巧言
喜辰共喜沐蘭湯毒沴何須採艾禳但得臯䕫調鼎鼐
自然灾祲變休祥
香菰黏米著佳名古俗相傳豈足矜天子明堂遵月令
含桃初薦黍新登
聖主憂勤政治平仁風恵澤被群生自然四海歸文徳
何用靈符號避兵
　　　郡王閣(五首/)
風光細細飄香轉綠葉隂隂覆檻凉雲物鮮明時節麗
水精宫殿侍君王
蓬萊仙闕綵雲中端午欣逢嵗嵗同皎潔霜紈空詠扇
空沉玉宇自生風
古今風俗記佳辰樂事深宫日日新巧女金盤絲五色
皇家玉厯夀千春
凉生玉宇來風細日永金徒報漏稀皎潔冰壺清水殿
三千爭捧赭黄衣
仙盤冷泛銀河露細扇香揺綠蕙風禁掖自應無暑氣
瑶臺金闕水精宫
　　　皇帝閣(六首/)
天清槐露浥嵗熟麥風凉五日標佳節千齡獻夀觴
午位星標正人間令節同四時和玉燭萬物被薫風
舜舞來遐俗堯仁浹九區五兵消以徳何用赤靈符
天容清永晝風色秀含薫五日逢佳節千齡奉聖君
綵索盤中結楊梅粽裏紅宫闈九重樂風俗萬方同
寳曲摽靈日明離正午方五行當火徳萬夀續天長
　　　太皇太后閣(五首/)
漸臺通翠浪暑殿轉清風簾捲東朝散金烏未遽中
密葉花成子新巢燕引雛君心多感舊誰獻辟兵符
旭日映簾生流暉槿艷明紅顔易零落何異此花榮
香黍筒為糭靈苖艾作人芳音邈已逺節物自常新
珠箔凉颸入金壺晝刻長鸞臺塵不動銷盡故時香
　　　皇后閣(四首/)
畵扇催迎暑靈符喜辟邪風光麗宫禁時節重仙家
椒塗承茂渥嬪壼範柔儀更以親蠶蠒紉為續命絲
繭館覆茱桑新絲引更長紉為五色縷續夀獻君王
槐綠隂初合榴繁艷欲燃翠筒傳角黍嘉節慶年年
　　　夫人閣五首
梅黄初過雨麥實已登秋避暑多佳賞皇歡奏豫逰
鳴蠅驚早夏鬬草及良辰共獻菖蒲酒君王夀萬春
楚俗傳筒黍江人喜競船深宫亦行樂綵索續長年
冰壺凝皓綵水殿漾輕漣繡繭誇新巧縈絲喜續年
黄金仙杏粉赤玉海榴芳共鬬今朝勝盈䄡百草香
　　　皇帝閤(十三首/)　　　　　　夏　竦
續命朱絲登繭館長生金籙獻琳宫百靈拱衛天居峻
萬國歡康帝業隆
命縷開辰分五色長絲獻夀祝千年垂衣日月承嘉慶
眞祖飈㳺正在天
仙園採藥回雕輦禁殿迎祥啟鳳闈四海樂康民富夀
穆清無事永垂衣
采絲祝夀芳辰啟紫禁凝旒瑞日長億兆歸仁天祐徳
綿綿眞䕃永無疆
綘臺月筆書金籙紫殿瑶箱獻巧衣億載延鴻資睿筭
百祥重沓擁宸闈
太官角黍迎嘉節正聖齋居襲美祥金闕鑒觀眞緒逺
永延鴻慶庇多方
尚方綬帯迎嘉節中禁彤闈納美祥疇徳珍符方瑞聖
後宫宸筭永無疆
太官角黍初晨啟法座垂衣介福隆億載昌期方奕奕
九天眞䕃永延鴻
賜羮佳序傳青簡續夀長絲獻紫宸帝祉瀳彰符盛徳
聖心勤恤為生民
五色綵絲初獻夀九重嘉氣頌長生庇民精志方䖍鞏
垂拱仁風更穆清
浴蘭襲芷良辰啟握紀無為聖道尊天啟嘉祥充紫禁
冲融和氣徧千門
八龍焜燿長生籙五色葳㽔續命絲億載延長資睿筭
萬區康樂遘昌期
嵗時節令多休宴風俗靈辰重祓禳肅穆皇居百神衛
滌邪寧待浴蘭湯
　　　皇太后閤(十四首/)
迎祥近獻雙條達續夀初纒五色絲共仰齋莊隆内訓
永觀蕃衍茂仙枝
羣治水嬉飛隼渡瑶箱命縷采絲新親蠶禮畢無餘事
風佩瑶璜奉紫宸
千門朱索迎嘉祉九禁椒塗納美祥䖍奉黼帷承渥惠
永聞彤史播聲芳
六宫㸃畵呈新巧中壼齋明順吉辰徳邁河洲芳訓茂
慶隆禖石美祥新
千門襲吉縈朱索九禁開晨鬬紫闈宫漏正長天睠重
永宣芳訓率三妃
日記采蘭追楚俗化孚流荇調周詩肅恭懿徳垂彤琯
九御歸心百福宜
中闈正肅鳴環節吉日爰逢采术時億載繁禧同聖夀
百男鴻慶茂仙枝
㸃畵諸宮初獻巧裁逢中禁久迎祥周南永播河洲化
仰佐鴻明燭萬方
覆檻午隂黄鳥囀烘簾曉日絳榴繁六宫綵縷爭新巧
共續千年奉至尊
紫蘭淅淅風光轉緑葉隂隂禁院凉天子萬幾多暇日
喜逢佳節奉瑶觴
五色雙絲獻女功多因荆楚記遺風聖君照物同天鑒
不用江心百鍊銅
烟含玉樹風生細日永宫花漏出遲深殿未甞知暑氣
水精簾拂碧琉璃
玉壺氷彩映寒光避暑宸逰樂未央採艾不須禳毒沴
塗椒自已馥清香
蘭苕擢秀迎風紫槿艷繁開照日紅嘉節相望傳有舊
深宫行樂自無窮
　　　溫成皇后閣(四首/)
綵縷誰云能續命玉奩空自瑣遺香白頭舊監悲時節
珠閣無人夏日長
依依節物舊年光人去花開益可傷聖主聰明無色惑
不須西國返魂香
聞說仙家事杳㣲世傳眞偽豈能知遥思海上三山樂
寧記人間五日時
雲散風流嵗月遷君恩曾不減當年非因掩面留遺愛
自為難忘窈窕賢
　　　淑妃閣(四首/)
蕤賔布序逢良月條達延祥紀令辰仰奉椒塗宣内治
永昭芳譽冠虞嬪
芳園踏草迎嘉節紫掖鳴環奉鞠衣渥惠日新鴻慶逺
永隆徽序耀層闈
萬㝢清和當聖日千門採拾達良辰上眞鴻緒宜蕃衍
從此高禖美應新
宴寢奉闕鳴來玉良辰襲慶裊長絲仰窺中壼垂芳裕
永播周南逮逺詞
　　　郡王閣四首
對小惠心時共仰沐蘭嘉節慶長絲仰承中緒隆天愛
永奉祥祺襲太熈
彤闈永奉千年慶金策將封一字王佇向景風承異渥
豫從佳節納多祥
五色綵絲頒禁殿千齡嘉慶集藩房玉堂弦誦依眞館
日日靈心降美祥
崑山瑞玉題眞篆閬苑蟠桃刻印文竝獻春閨延美慶
億年喜氣永氤氳
　　　御閣(聖㫖/進)　　　　　　　　晏　殊
沐浴蘭湯在此辰内園仙境物華新輕絲五綵纒金縷
共祝堯年夀萬春
初垂彩仗迎新節復結香茅致百祥就日望雲皆善祝
聖人洪筭與天長
獻夀競為長命縷迎祥還佩赤靈符端門漏永晨曦上
颯颯秋風遶帝梧
雕盤角黍競時宜組繡風華奉紫闈海日乍昇丹禁曉
文人晴影照金扉
　　　内廷(四首/)
百草鬬餘欣令月五絲縈後祝遐年洞房風暖垂靈艾
神沼波深競綵船
披風别殿地無塵辟惡靈符字有神九子粽香仙醴熟
共瞻宸極祝千春
由來佳節載南荆一浴蘭湯萬慮清仙苑此時收百藥
鍊丹飛石保長生
一一雕盤分楚粽重重團扇畫秦娥宫闈百福逢嘉序
萬户千門喜氣多
　　　昇閤(二首/)
朱邸沫蘭逢令節丹廷祝夀喜嘉辰兩宫榮養延多慶
百福潛隨命縷新
織組文繒載舊儀晨朝丹扆奏天慈六齋清素來多福
嵗嵗今辰侍宴私
　　　御閤(四首/)
五綵絲長繫臂初萬年芳樹影扶疎豈勞方士摽神篆
自有眞靈衛帝居
九子粽新傳楚俗赤靈符騐出新方漢宫盡祝如天夀
鵲尾爐烟起瑞香
乍結香茅祈福夀更纒金縷貢芳新丹臺素有延生籙
嵗嵗迎祥在此辰
仙家既有靈符術越俗兼為競渡逰三十六宫遲日永
綺牕朱户彩雲浮
　　　東宫閤(二首/)
楊子波心鑄鑑成俗傳兹日最摽靈宣猷視學通文史
問膳多歡奉帝廷
百藥初收味最良玉函仍啟太清方扇裁葵葉風頻度
漏轉金門日更長
　　　端午作
汨渚沉沉不可追楚人猶自弔湘纍靈均未免爭瓊糈
卻道蛟龍畏色絲
　　　端午日帖子詞　　　　　　孫　覿
　　　皇帝閤(六首/)
薫琴應律南風暖漏箭添籌晝刻長誰識廣寒天上景
銅烏未午送㣲凉
炎日曈曈照殿楹幅員萬里塞氛清漢家自有安邊術
不是靈符觧辟兵
方更仲律清和節正是南訛化育時無限元元齊歌舞
恤刑新詔下天墀
露畹擷蘭苕金波麗碧霄早聞彫輦降還待紫宸朝
内苑屬嘉辰初收百藥新預知氛癘息天意在生民
淺囿含桃老雕盤角黍香九重端扆處星火正離方
　　　皇后閤(五首/)
蟠桃映砌晨烟薄紫桂凌霄晝露晞䆗窱漢宫三十六
齊將綵縷祝坤闈
暑服初頒五柞宫内墀佳氣鬱葱葱須知海宇昇平事
半是闗睢輔佐功
方均寳笈千齡藥又賜金盤五色𤓰從此仙源深福逺
綿綿不獨頌周家
浴蘭同故事戯草楚遺風不是天家意勤勞念女紅
洞户花隂淺天階日景遲糭成八九子縷結就千絲
　　　夫人閤五首
杳杳畵梁巍架杏沉沉香壁靜塗椒宫前夜祝君王夀
日上黄爐炷未消
交飛夀斚長生殿競泛仙舟太液池不似世間多暑氣
天風淅浙萬年枝
辟惡何須荆楚艾蠲炎不待邵平𤓰仙飈昨夜來閶闔
玉宇清凉大帝家
畵閣方裁扇寒塘又鑿冰蓬壺山四徹何處是炎蒸
仙宇賜符時仙蓂葉尚稀曉來金屋靜同侍玉皇歸
　　　端午日(三首/)　　　　　　　梅堯臣
有酒不病飲況無菖蒲根空懷楚風俗角黍弔沉魂
佳人五色縷道士絳囊符瘦臂不中繫百邪何用驅
百草堪為藥舟行不及收岸傍蕭與艾從聽到寒休
　　　五月五日
屈氏已沉死楚人哀不容何當奈讒謗徒欲卻蛟龍未
冺生前眼而追没後踪沅湘碧潭水應自照千峯
　　　重五觀競渡
南方多競渡多在屈平祠簫鼓滿流水風烟生畵旗千
橈速飛鳥兩舸刻靈螭盡日來江畔誰知輕薄兒
　　　午日與陳直卿飲
午日逢南國三年别舊都招魂傳楚客撫節見靈巫蒿
艾因時末蛟龍為俗驅清樽與鵝炙忻此故人俱
　　　端午前保之太傅遺水墨扇及酒
畵扇雙酒壺置前兵吏立言將國匠竒重以風義執樹
石水上看山河月中入使持菖蒲飲不畏青蠅及
　　　端午晚得菖蒲
薄暮得菖蒲猶勝竟日無我焉能免俗三揖向尊壺
　　　端午同子宣平嵐榭晚酌望南山而有作
　　　　　　　　　　　　　　　張無盡
相見長嗟相聚稀平嵐色榭對清暉牛羊遍野草初綠
槐栁成隂春已歸頂上茹生麋角解嘴邊黄盡燕雛飛
白頭共作天涯客幾向南山詠式㣲
　　　端午獻扇
紈扇新成獻廼翁草堂虚寂起清風欲知妙用眞無有
不離而今掌握中
　　　端午偶題
孤忠不屈赴湘流甘與龍逢地下逰若共蛟龍爭口食
何如附㑹楚王休
　　　端午觀競渡題北榭
龍舟鼓笛和吴歌綵索纒筒弔汨羅交腿千人齊舉棹
豈知河海有風波
　　　重午晚登縣城景氣殊異忽如曉光覆暎海色
　　　而停雲積藹㸃綴其間皆成物象天地之竒變
　　　也　　　　　　　　　　　崔正言
頽雲歛夕隂落日送歸鳥初愁山河暝忽見海光曉長
洲帯清淺翠阜環深𣺌綿綿沙樹逺㸃㸃浮巒小起我
天際意便欲凌浩𣺌風蒲掛色逺鴻鵠共輕矯十年墮
塵土爪髪今已稿妙物夲無心何乃調此老驚呼初未
定散滅俄稍稍亦以觀我生惆悵下城杪
　　　端午書事　　　　　　　　白子儀
火雲方熾又風薫誰柅天邊午日輪靖郭所生為貴子
靈均以死作忠臣朝衣耻立鷄爭地賔帷難量狗盗人
休語前書憂喜事浴蘭角黍是良辰
　　　端午日無菖蒲　　　　　　余安行
端午日已過更吟端午詩人間好時節寂寞强追惟有
酒無菖蒲青粽謾纍纍昔人固所嗜我今莫薦之薄物
尚如此翻思淚交垂
　　　謝張仲謀端午送巧作　　　黄魯直
君家玉女從小見聞道如今畫不成剪裁似借天女手
萱草石榴偏眼明
　嵗時雜詠巻二十一
欽定四庫全書
　嵗時雜詠巻二十二　　　宋　蒲積中　編
　　夏至
　　　夏至避暑北池　　　　　　韋應物
晝晷已云極宵漏自此長未及施政教所憂變炎凉公
門日多暇是月農稍忙高居念田里苦熱安可當亭午
息羣物獨逰愛方塘門閉隂寂寂城高樹蒼蒼綠筠尚
含粉圓荷始散芳於焉洒煩抱可以對華觴
　　　夏至日作　　　　　　　　權徳輿
璿極無停運四序相錯行寄言赫曦景今旦一隂生
　　　夏至日衡陽郡齋書懷　　　令狐楚
一來江城守七見江月圓齒髪將六十鄉闗越三千褰
帷罕㳺觀閉閤多沉眠新節還復至故交盡相捐何時
羾閶闔上訴高高天
　　　和夢得夏至憶蘇州呈盧賔客
　　　　　　　　　　　　　　　白居易
憶在蘇州日常詣夏至筵粽香筒竹嫩炙脆子鵝鮮水
國多臺榭吳風尚管絃毎家皆有酒無處不過舩交印
君相次褰帷我在前此郷俱老矣東望共依然(予與劉/盧三人)
(前後相次典蘇州今/同分司老扵洛下)洛下麥秋月江南梅雨天齊雲樓
上事已上十三年
　　　夏至　　　　　　　　　　張　耒
長養功已極大運忽云遷人間漫未知㣲隂生水泉生
殺忽更柄寒暑遂成年崔嵬千雲樹安能保芳鮮幾㣲
物所忽漸進理必然韙哉觀化子黙坐付忘言
　　伏日
　　　懷縣　　　　　　　　　　潘　岳
南陸迎修景朱明送未垂初伏啟新節隆暑方赫曦朝
想慶雲興夕遲白日移揮汗辭中宇登城臨清池凉飈
自逺集輕禁隨風吹靈圃曜華果通衢列高椅
　　　伏日
平生三伏時道路無行車閉門避暑卧出入不相過今
世態􁀙子(按態字一本作態一/本作悲皆所未詳)觸熱到人家主人聞客
來嚬噈奈此何謂當行起去安坐正跘跨所說無一急
􁀨唅一何多疲􁤡向之乆甫問君極那揺扇髀中疼流
汗正滂沱莫謂此小事亦是人一瑕傳誡諸高明熱行
宜見歌
　　　和長孫秘監伏日苦熱　　　任希古
玉署三時曉金羈五日歸北林開逸徑東閣敞閑扉池
鏡分天色雲峯減日輝㳺鱗映荷聚驚翰繞林飛披襟
揚子宅舒嘯仰重闈
　　　同李吏部伏日呈(元庶子/路中丞)
火炎逢六月金伏過三庚幾度衣裳澣誰家枕簟清頒
冰無下位裁扇有高名吏部選開甕勤勤二客卿
　　　廣州王園寺伏日即事寄北中親友
　　　　　　　　　　　　　　　王言史
南越逢初伏東林度一朝曲池煎畏景高殿絶㣲飈竹
簟移先灑蒲葵破復揺地偏茅瘴近山毒火威饒裛汗
絺如濯親床枕竝燒墮枝傷翠羽萎葉惜紅蕉且困流
金熾難成獨酌謡望霖窺潤礎思吹候纎滌旅恨生烏
滸鄉心繫浴橋誰憐在炎客一夕壯容銷
　　　伏日就楊評事湖上避暑　　皎　然
大火方礫石停雲晝所收從容賞心膂畏景難逺㳺擁
几若炎火出門望汀洲廻溪照軒宇廣陌臨梧楸釋悶
命雅瑟放情思亂流更將無生論可以清煩憂
　　　和潞公伏日讌府園示座客
　　　　　　　　　　　　　　司馬光
盛陽金氣伏華宇玉樽開眞率際煩禮耆英集上才炎
蒸疑逺避流景忘西頽幸忝後逰竝仍慙右席陪蒲葵
參執扇冰果侑傳杯相國方留客如何務早回
　　　初伏休沐　　　　　　　　宋　祁
伏日詔休偃閉門謝朋儕羲和挾升陽曉氣紅崔嵬炎
林鬱歊霧焦原横赭埃怒甚崒崒雲見始隆隆雷況我
庇茨宇煩襟安得開因拘訢巾㡚仇怨避酒杯湯沐未
及具返為襟蝨咍北風殊杳嘿羲人安在哉
　　　中伏日永叔遺冰　　　　　梅堯臣
日色若炎火正當三伏時盤冰賜近臣絡繹中使馳瑩
澈消冰玉凛氣侵人肌近日多故友分貺能者誰信都
頋貧賤物物義不遺念我老且病赤疿生枯皮巨塊置
我前凝結造化移畏冷不敢食有類夏虫疑雖然已快
意何必咀嚼為天子厚扵公不使熾毒欺公亦厚扵我
將恐煎􁊱隨我有䑛犢愛自憐小子龜
　　　太尉相公中伏日池亭宴㑹得山字
何言避徂暑清晏水軒閑竹氣隂池鳳雲􁁜照衮山玳
簪方暎座綵服亦承顔樂奏寒波上杯香緑芰間𤓰浮
五色爛簾捲半鈎彎今日賔裾盛袁劉豈足攀
　　　和中道伏日次韻
伏日毎苦熱古來亡事侵嘗聞東方朔割肉漢庭隂百
職當早罷將畏赫日臨我無歸遺人懷念空霑襟
　　　中伏日陪二通判妙覺寺避暑(時有僧鼓/琹于座上)
紺宇迎凉日方牀御綌衣清談停玉麈雅曲㺯金徽高
樹秋聲早長廊暑氣㣲不須河朔飲煮茗自忘歸
　　　伏日暑甚七月八日(立秋是/日風作)　張　耒
西風吹淡白窻户含凄清炎凉一朝變徂暑逝不停山
堂曉瀟洒病更衣褐輕平時齊雲樹芳草亦復零苦熱
逢三秋西風飈然起金行入草木傷夷從此始盛極衰從
之循環固其理老翁復何事新凉欣酒美
　　　初伏大雨呈無咎
初伏炎炎坐湯釡長安行人汗沾土誰傾江海作清凉
𤣥雲駕風横白雨補陁真人揮露手能使闕乏厭膏乳
且欲當風展簟眠敢辭避漏移床苦清貧學士卧陶齋
壁上墨君淡無語翰林但解嘲苜蓿彭宣不得窺歌舞
聯詩得句笑出省䇿馬渉泥歸閉户床頭餘榼定何嫌
窻外石榴堪薦俎
　　　入伏後一日
老火熾而熖端能流弱金清秋有㣲警西風生薄隂日
中無停暉俛仰忽已沉齊紈不足玩流景逝駸駸盛衰
寧獨行中吴密相尋蓬茅有佳處亦足慰人心
　　　出伏寄潘十
伏盡熱随盡古語當有憑淮南嵗苦旱秋暑欝方蒸老
火熾而熖弱金融未凝火雲大江沸烈日羣山頳平生
白羽扇揮拂何功能蓬頭卧永晝起冠汗沾纓柯山屢
空子貧病復相仍衡茅未可詣作詩問寢興
　　　出伏後風雨頓凉有感三首時已立秋
西風振秋曉萬境一凄清幽草䖝鳴急高葉露華凝戢
翼鳥尚宿引吭雞屢鳴淹留變華嵗悵然難為情
三伏如湯釡熏煮理亦足西風半夜雨窻户一清肅那
能惜揺落可喜過炎燠老人亦晨起稍進杯中醁
殘暑肩中盡清凉枕上歸㣲雲起平逺空碧上朝晞稍
感夏衣薄漸傷高葉稀來鴻飛集喜卒嵗稻粱肥
　　　伏暑日唯食粥一甌盡屏人事頗逍遥効皮陸
　　　體
烈日炎風鼓大鑪藤床瓦枕閉門居屏書居士持齋日
掛壁禪僧問法圖鄰汲滿携泉似乳新舂旋糴米如珠
飽飡饘粥消長夏況值饑年不敢餘
　　　末伏日五更小凉
幽人短夢不終宵起歩星河望寂寥缺月掛簷鷄一唱
露華秋色滿芭蕉
　　　山中伏日
蕭然水曲與山根洗鍊丹靈絶垢痕世上炎炎三伏熱
難教熱到不爭門
　　　初伏後偶書呈抑之　　　　白子儀
炎天三伏經初伏火烈石焚疑此時鈎帯已逢𤓰入座
扶疎還愛樹成帷良田廣宅富家事萬壑千巖逋客期
顧念宿心俱未適但慙種種鬢絲垂
　　　暑伏偶書呈端祖仰之
嵗時三伏毎相承雨汗居人困不勝況是五絃均長養
何須六幕苦炎蒸中乾願沃仙盤露上賜堪加凌室冰
安得天風破煩溽釋然羣動返清澄
　
　
　
　
　
　
　
　
　
　
　
　
　
　
　嵗時雜詠巻二十二
欽定四庫全書
　歲時雜詠巻二十三　　　宋　蒲積中　編
　　立秋
　　　立秋日題安昌寺北山亭　　孫　逖
樓觀倚長霄登攀及霽朝髙如石門頂勝擬赤城標天
路雲虹近人寰氣象遥山圍伯禹廟江落伍員潮徂暑
迎秋薄凉風是日飄果林餘苦李萍水覆甘蕉覽古嗟
夷漫凌空愛泬寥更聞金刹下鐘鼓晚蕭蕭
　　　同諸公立秋日登琴臺　　　髙　適
古跡使人感琴臺空寂寥靜然顧遺塵千載如昨朝臨
眺自兹始羣賢久相邀徳與形神髙孰知天地遥四時
何倐忽六月鳴秋蜩萬象歸白帝平川橫赤霄猶是對
夏伏幾時有凉飈鷰雀滿簷楹鴻鵠將扶揺物性各自
得我心在漁樵兀然還復醉尚握尊中瓢
　　　立秋日雨院中有作　　　　杜　甫
山雲行絶塞大火復西流飛雨動華屋蕭蕭梁棟秋窮
途愧知己暮齒借前籌已費清晨謁那成長者謀解衣
開北户髙枕對南樓樹濕風涼進江喧水氣浮禮寛心
有適節爽病微瘳主將歸調鼎吾還訪舊丘
　　　立秋後題
日月不相饒節序昨夜隔𤣥蟬無停號秋燕已如客平
生獨往願惆悵年半百罷官亦由人何事拘形役
　　　立秋日　　　　　　　　　劉言史
商風動葉初蕭索一貧居老性容茶少羸肌與簟踈舊
醅難重漉新菜未勝鋤才薄無潘興便便晝偃廬
　　　立秋
兹晨戒流火商飈早已驚雲天收夏色木葉動秋聲
　　　立秋日　　　　　　　　　司空曙
律變新秋至蕭條自此初花酣蓮報謝葉在柳呈踈澹
日非雲暎清風似雨餘巻簾凉暗度迎扇暑先除草靜
多翻燕波澄乍露魚今朝散騎省作賦興何如
　　　王太常立秋日即事
秋宜何處看試問白雲官暗入蟬鳴樹微侵蝶繞蘭向
風涼稍動近日暑猶殘九陌浮埃滅千峯爽氣攅換衣
防竹暮沈果訝泉寒宫響傳花杵天清出露盤髙禽當
側弁遊鮪對凴欄一奏招商曲空令繼唱難
　　　又　　　　　　　　　　　盧　綸
山髙雲日明潘岳賦初成籬槿花無色階桐葉有聲絳
紗垂簟靜白羽拂衣輕鴻雁悲天逺龜魚覺水清别絃
添楚思牧馬動邊情田雨農官問林風苑吏驚松篁餘
盛茂蓬艾自衰榮遥仰慿軒夕惟應善宋生
　　　立秋日與陸三原於縣界送鄒十八
　　　　　　　　　　　　　　　武元衡
風入宜陽池館秋片雲孤鶴兩難留明朝獨向青山郭
唯有蟬聲催白頭
　　　立秋日悲懐　　　　　　　令狐楚
清曉上髙臺秋風今日來又添新節恨猶抱故年哀淚
豈揮能盡泉終閉不開更傷春月過私服示無縗
　　　立秋日
平日本多恨新秋偏易悲燕詞如惜别柳意已呈衰事
國終無補還家未有期心中舊氣味若校去年時
　　　立秋日曲江憶元九　　　　白居易
下馬柳隂下獨上堤上行故人千萬里新蟬三兩聲城
中江曲水江上江陵城兩地新愁思應同此日情
　　　立秋日登樂游原
獨行獨語曲江頭迴馬遲遲上樂游蕭颯涼風與衰髩
誰教同㑹一時秋
　　　立秋夕有懐夢得
露簟荻竹清風扇蒲葵輕一與故人别再見新蟬鳴是
夕涼飈起閒境入幽情迴燈見棲鶴隔樹聞吹笙夜茶
一兩杓秋吟三數聲所思𣺌千里雲外長洲城
　　　立秋夕涼風忽至炎暑稍清即事詠懐寄汴州
　　　節度使李二十尚書
嫋嫋簷樹動好風西南來紅釭霏微滅碧幌飄颻開披
襟有餘涼拂簟無纎埃但喜煩暑退不惜光隂催河秋
稍清淺月午方徘徊或行或坐卧體適心悠哉美人在
浚都旌旗繞樓臺雖非滄溟阻難見如蓬莱蟬迎節又
換雁送書未迴君位日寵重我年日摧頺無因風月下
一共平生盃
　　　奉酬樂天立秋日有懐見寄　李　紳
深夜星漢静秋風初報涼堦篁淅瀝響露葉參差光氷
兎半升魄銅壺微滴長薄帷乍飄巻襟帶輕揺颺此際
昏夢清斜月滿軒房屣履歩前楹劍㦸森在行重城宵
正分號鼓互相望獨坐有所思夫君鸞鳯章天津落星
河一葦安可航龍泉白玉首魚服黃金装報國未知効
惟鵜徒在梁徘徊顧戎㫋顥氣生東方衰葉滿欄草斑
毛盈鏡霜羸牛未脱轅老馬强騰驤吟君白雪唱慙愧
巴人腸
　　　華州周侍郎立秋日奉詔祭嶽聊寄是詩以申
　　　誠恐　　　　　　　　　　李景讓
關河廓靜曉雲開承詔秋祠太守來山霽蓮花添翠黛
路隂桐葉少塵埃朱幡入廟威儀肅玉佩升壇歩武囘
往歲今朝幾時事謝君非重我非才
　　　酬李常侍立秋日奉詔祭嶽見寄
　　　　　　　　　　　　　　　周　墀
秋祠靈嶽奉樽罍風過深林古陌開蓮掌月髙珪幣列
金天羽衞鬼神陪質明三獻雖終禮祈壽千年别上杯
豈是瑣才能祀事𢎞農太守主張來
　　　立秋後自京歸家　　　　　李　郢
籬落秋歸見豆花竹門當水㟁橫槎松風一雨宜清簟
小閣孤燈對絳紗盡日抱愁跧似鼠移時不動懶於蛇
西江近有鱸魚否張翰扁舟始到家
　
　
　
　歲時雜詠巻二十三
欽定四庫全書
　歲時雜詠巻二十四　　　宋　蒲積中　編
　　立秋
　　　立秋日禱雨宿靈隱寺同周徐二令
　　　　　　　　　　　　　　　蘇　軾
百重堆案掣身閒一葉秋聲對榻眠床上雪霜侵户月
枕中琴筑落堦泉﨑嶇世味嘗應遍寂寞山栖老漸便
惟有憫農心尚在起占雲漢更茫然
　　　自立秋後便涼詩示秬等　　張　耒
暑别齊紈知有日秋生簟竹果如期月明半夜似相覔
角怨五更知為誰風露滿天河轉後江山千里雁來時
短檠莫倦親燈火又見槐花黃滿枝
　　　立秋日二絶
西風嫋嫋水颼颼身在湖湘北岸舟自古楚人詞賦好
為君重賦竟陵秋
對酒聊同楚人醉我詩惟聽越吟聲洞庭北岸孤城下
落日西風聽晚鶯
　　　六月二十三日立秋夜行泊林篁港口
淅淅晚風起孤舟秋思生蓬忩一螢過㟁草亂蛩鳴老
大憐為客風波難計程人家夜深語應念客猶征
吳楚封疆接東南澤國寛江流秋日凈山霽暮雲閒嚢
有離騷賦頭餘騎省斑新秋聊把酒一笑且開顔
　　　立秋日書懐　　　　　　　王景彛
一歲中分氣序平夫何猶有感秋情已饒健鶻凌空翮
肯作寒蜩抱樹聲桐葉旋愁經雨墜桂枝還喜得風生
夜涼頻惬山居興天澹銀河徹曉清
　　　山中立秋　　　　　　　　宋　祁
峰雲曉影破孱顔萬里風生結早寒人在兜零煙外走
歲從鶗鴂口中殘槽花併滴添新酎笥月兼輪掩故紈
白髪光隂誠可惜五年搔首問長安
　　　立秋㑹監司　　　　　　　張無盡
桐葉飛空忽報秋玉醅浮蟻恰新篘相逢昻飲聊乘興
萬事從他一日休
　　　立秋後有感　　　　　　　楊　齊
一雨助涼天氣醒夜來殘葉報秋聲人歌曼倩書同發
客笑相如賦不成驚破鶴心霄露重送他鴻翼晚風清
功名未了男兒事爭遣心頭繫得旌
　　　立秋書懐　　　　　　　　沈　遘
立秋通夕雨如繩一霎微寒犯葛衾金氣凄涼悲肺腑
樹聲蕭瑟帶商音稲田在處雲連野楸葉何人髻可簪
自惜茂陵多病客感隂惆悵盡孤吟
　
　
　
　
　
　
　歲時雜詠巻二十四
欽定四庫全書
　歲時雜詠巻二十五　　　宋　蒲積中　編
　　七夕
　　　七夕　　　　　　　　　　闕　名
迢迢牽牛星皎皎河漢女纎纎擢素手札札㺯機杼終
日不成章泣涕零如雨河漢清且淺相去復幾許盈盈
一水間脈脈不得語
　　　七月七日　　　　　　　　李　充
日朗垂𤣥景河漢截昊蒼牽牛難牽牛織女守空箱河
廣尚可越怨此漢無梁
　　　九詠　　　　　　　　　　曹　植
乘迴風兮浮漢渚目牽牛兮眺織女交有際兮㑹有期
嗟痛吾子兮來不時
　　　七月七日侍皇太子宴𤣥圃園
　　　　　　　　　　　　　　　潘　尼
商風初授辰火㣲流朱明送夏少昊迎秋嘉禾茂園芳
草被疇於時我后以豫以游
　　　七夕觀織女　　　　　　　王　鑒
牽牛悲殊館織女悼離家一稔期一宵此期良可嘉赫
奕𤣥門開飛閣鬱嵯峩隱隱驅千乗闐闐越星河六龍
奮瑶轡文螭負瓊車火丹秉瑰燭素女執瓊華絳旗若
吐電朱葢如振霞雲韶何嘈嗷靈鼓鳴相和停軒紆髙
眄眷予在岌峩澤因芳露沾恩附蘭風加朝發相從游
翩翩鸞鷟羅同游不同觀念子憂怨多敬因三祝末以
爾屬皇娥
　　　七夕詠織女　　　　　　　蘇　彥
火流涼風至少昊恊素藏織女思北征牽牛歎南陽時
來嘉慶集整駕巾玉箱瓊珮垂藻㽔露結雲霓裳金翠
耀華輜軿轅散流芳釋轡紫微庭解衿琳碧堂欣言未
及究晨暉照扶桑仙童唱清道盤螭起騰驤悵悵三宵
促遲遲别日長
　　　七夕　　　　　　　　　　宋孝武
開庭鏡天路餘光不可臨㳂風被弱縷迎輝貫𤣥鍼斯
藝誠無取時務聊可尋
　　　又
白日傾曉照弦月升初光泫泫葉露滿肅肅庭風揚瞻
言媚天漢幽期濟河梁服箱從奔軺紈綺闕成章解帶
遽迴軫去誰秋夜長愛聚雙情欵念離兩心傷
　　　七夕詠牛女　　　　　　　南平王
秋動清風扇火移炎氣歇廣簷含夜隂髙軒通夕月安
歩巡芳林傾望極雲闕組幕縈漢陳龍駕凌霄發誰云
長河遥頗覺促筵悦來對𦕈難期今歡自兹没
　　　代織女贈牽牛　　　　　　顔延之
婺女儷經星姮娥棲飛月慙無二媛靈託身侍天闕閶
闔殊未暉咸池豈沐髪漢隂不夕張長河為誰越雖有
促讌期方須涼風發虚計雙曜周空遲三星没非怨杼
軸勞但念芳菲歇
　　　七夕詠牛女　　　　　　　謝惠連
落日隠簷楹升月照簾櫳團團滿葉露淅淅振條風蹀
足循廣除瞬目矖層穹雲漢有靈匹彌年闕相從遐川
阻昵愛修渚曠清容㺯杼不成藻聳轡鶩前踪昔離秋
已兩今聚夕無雙傾河易迴斡欵情難久悰沃若靈駕
旋寂寞雲幄空留情顧華寢遥心逐奔龍沈吟為爾感
情深意彌重
　　　七夕月下　　　　　　　　王僧達
逺山歛氛祲廣庭楊月波氣往風集隙秋還露泫柯節
期既已孱中宵振綺羅來歡詎終夕収淚泣分河
　　　七夕詠牛女
火逝首秋節新明弦月夕月絃光照户秋首風入隙凌
峯歩層崖慿雲肆遥脈徙倚西北庭踈踊東南覿紈綺
無報章河漢看駿軛
　　　和王義興七夕　　　　　　鮑　昭
宵月向掩夜雲霧牕當白寒機思孀婦秋堂泣征客疋
命無單年偶影照雙夕暫交金石心須臾雲滿隔
　　　七夕詠牛女應詔　　　　　謝　莊
輟機起春莫停箱動秋襟旋車照漢右芝駕肅河隂珠
殿紅未殊瑶庭露已深夜清豈掩拂弦暉無久臨
　　　望織女　　　　　　　　　梁武帝
盈盈一水邊夜夜空自憐不辭精衞苦河流未可填寸
情百重結一心萬處懸願作雙清鳥共舒明鏡前
　　　七夕
白露月下團秋風枝上鮮瑶臺涵碧霧瓊幕生紫煙妙
㑹非綺節佳期乃良年玉壺承夜急蘭膏依曉煎昔悲
漢難越今傷河易旋怨咽雙念斷悽别兩情懸
　　　又　　　　　　　　　　　梁簡文
秋期此時浹長夜徙河靈紫煙凌鳯羽紅光乗玉軿洛
陽疑劍氣城都怪客星天梭織來久方逢今夜停
　　　七夕穿針
憐從帳裏出想見夜忩開針欹疑月暗縷散恨風來
　　　七夕詠穿針　　　　　　　栁　惲
代馬秋不歸緇紈無復緒迎寒理衣縫映月抽纎縷的
礫愁睇光連娟思睂聚清露下羅衣秋風吹玉柱流隂
稍已多餘光欲誰與(一作流景對秋/夕餘光欲難取)
　　　答唐娘餉七夕穿針　　　　徐　悱
倡人助漢女靚粧臨月華連針學並蔕縈縷作開花孀
閨浥羅綺攬贈自傷嗟雖言未相識聞道出良家曽停
霍君騎經過柳惠車無由一共語暫看日升霞
　　　七夕感逝　　　　　　　　宋務先
生代日何短徂遷歲欲朞始聞春鳥思溘見涼雲滋皎
皎河漢匹三秋㑹有期嗟嗟琴瑟偶一去無還時晴壁
看遺挂虚簷想歩綦流芳行處歇空色夢中疑昔有秦
嘉贈今為潘岳詩百憂人自老𤣥髪自成絲
　　　七夕　　　　　　　　　　庾　信
牽牛遥映水織女正登車星橋通漢使機石逐仙槎隔
河相望近經秋離别賖愁將今夕恨復著明年花
　　　七夕穿針　　　　　　　　劉　遵
歩月如有意情來不自禁向花抽一縷舉袖弄雙針
　　　四時行生曲
三月三日咄泉水七月七日芍陂塘鳯靨蛾眉粧玉面
朱簾繡户映新粧
　　　七夕穿針　　　　　　　　劉孝威
縷亂恐風來衫輕羞指見故穿雙眼針持縫合歡扇
　　　織女贈牽牛　　　　　　　沈　約
紅粧與明鏡二物本相親用持施㸃畫不照離居人往
秋雖一照一照復還塵塵生不復拂蓬首對河津冬夜
寒如是寜遽道陽春初商忽云至暫得奉衣巾施衿已
如故毎恥輟如新
　　　牽牛答織女　　　　　　　王　筠
新知與生别由來值相似豈如寸心中一宵懐兩事歡
娛未繾綣倐忽成離異終日遥相望祗益生愁思猶想
今春悲尚有故年淚忽遇長河轉獨喜涼飈至奔精翼
鳯軫鐵阿驚龍轡
　　　詠織女　　　　　　　　　劉孝威
金鈿已照曜白日未蹉跎欲待黃昏至含嬌渡淺河
　　　七夕　　　　　　　　　　何　遜
仙車駐七襄鳯駕出天潢月映九微火風吹百和香逢
歡暫巧笑還淚已啼粧依稀猶洛汭倐忽似髙唐别離
不得語河漢漸湯湯
　　　又　　　　　　　　　　　庾肩吾
玉匣巻懸衣髙樓開夜扉姮娥隨月落織女逐星移離
前看促夜别後對空機倩語雕陵鵲填河未可飛
　　　七夕宴宣猷堂各賦一韻詠五物目足為十并
　　　牛女一首五韻物次第用得帳屏風案壺履(座/有)
　　　(陸瓊傅絳陸瑜/姚察等四人)　　　　　　陳後主
錦作明玳床黼垂光粉壁帶日芙蓉照因吹芳風拆(帳/)
織成如繢采琉璃畏風撃秦宫得絶超漢座殊班敵(屏/風)
已羅七俎滿兼逢百品易張陳答贈言梁室齊眉席(案/)
藴仙此還異掌漏翻非役侍臣乃執捧良賓乃投擲(唾/壺)
賢舍觀穴踵𤓰田觀躡迹矩歩今有儀用此前嘉客(履/)
　　　七夕宴重詠牛女各為五詠(座有劉䀓安逺侯/方華張式陸瓊顧)
　　　(野王褚玠謝佃周填傅緯陸/瑜柳莊王瑳等十三人上)
明月照髙臺仙駕忽徘徊雷徙聞車度霞上見妝開房
移看動馬斗轉望斟杯靨色隨星女髻影雜雲來更覺
今宵短只遽日輪催
　　　同管記陸琛七夕五韻
亭亭秋月明團團夕露輕鳯駕今時度霓騎此宵迎䟽
上采霞動粉外白雲生故嬌隔分别新歡起舊情含笑
不終夜香風空自停
　　　同管記陸瑜七夕四韻(陸瑜王瓊等/二人上和)
河漢言清淺相望限煙霄雲生劍氣没槎還客宿遥月
上仍為鏡星連可代橋唯當有今夕一夜不迢迢
　　　初伏七夕已覺微涼既引應徐且命燕趙清風
　　　朗月以望七襄之駕置酒陳樂各賦四韻之篇
　　　(座有張式陸瓊顧野王/傅絳陸瑜等五人上)
廣席多才俊重合引珠姸管絃檐外響羅綺樹中鮮舉
針還向月上儛復依筵度河(闕/)將殿相看併是仙
　　　七夕宴樂修殿各賦六韻(座有張式陸瓊褚玠/王溪傅絳陸瑜姚察)
　　　(等七/人)
秋初芰荷殿寶帳芙蓉開玉笛隨絃上金鈿逐照迴釵
光揺玳瑁柱色輕玫瑰笑靨人前歛衣香動處來非同
七襄駕詎隔一春梅神仙定不及寧用流霞盃
　　　七夕宴𤣥圃各賦五韻(座有顧野王陸琢/姚察等四人上)
殿深炎氣少日落夜風清月小看針暗雲開見縷明絲
調聽魚出吹響間􁀙聲度更銀燭盡陶暑玉巵盈星津
雖可望詎得似人情
　　　七夕　　　　　　　　　　江　總
漢曲天榆冷河邊月桂秋婉孌期今夕飄颻渡淺流輸
隨列宿動踰逐綵雲浮橫波翻瀉淚束素反緘愁此時
機杼息獨向紅妝羞
　　　又(二首/)　　　　　　　　　王　眘
天河橫欲曉車駕儼應飛落月移妝鏡浮雲動别衣歡
逐今宵盡愁隨還路歸猶將宿昔淚更上去年機
終年恒弄杼今夕始停梭郤鏡看斜月移車渡淺河長
裾動星佩輕帳掩雲羅舊愁雖暫止新愁還復多
　　　又　　　　　　　　　　　唐髙宗
羽葢飛天漢鳯駕越層巒俱歎三秋阻共叙一宵歡潢
虧夜月落靨碎曉星殘誰能重操杼纎手濯清瀾
　　　奉和七夕應制　　　　　　許敬宗
牛閨臨淺漢鸞駟渉秋河兩懐紫别緒一宿慶停梭星
􁀙鈆裏靨月㵼黛中娥奈許今宵度長嬰離恨多
　　　七夕　　　　　　　　　　唐髙宗
霓裳轉雲路鳯駕儼天潢虧星凋夜靨殘月落朝黃促
歡今夕促長離别後長輕梭聊駐織掩淚獨悲傷
　　　奉和七夕應制　　　　　　許敬宗
婺閨期今夕蛾輪泛淺潢迎秋伴暮雨待暝合神光薦
寢低雲鬢呈態解霓裳喜中愁漏促别後怨天長
　　　七夕賦詠成篇(四首/)　　　　何仲宣
日日思歸勤理鬢朝朝佇望嬾調梭凌風寶扇遥臨月
映水仙車逺渡河歴歴珠星疑拖佩冉冉雲衣似曳羅
通宵道憶終無盡向曉離愁已復多
　　　又　　　　　　　　　　　沈叔安
皎皎霄月麗秋光耿耿天津橫復長停梭且復留殘緯
拂鏡及早更新妝彩鳯齊駕初成輦雕鵲填河已作梁
雖喜得同今夜枕還愁重空明日床
　　　又　　　　　　　　　　　陸　敬
夙駕鳴鸞啟閶闔霓裳遥裔儼天津五明霜紈開月扇
百和香車動畫輪婉孌夜分明幾許靚妝冶服為誰新
片時歡娛自有極已復長望隔年人
　　　又　　　　　　　　　　　許敬宗
一年愁緒嗟長别七夕含態始言歸飄飄羅襪光天歩
灼灼新妝鑒月輝情催巧笑開星靨不惜呈露解雲衣
所歎却隨更漏盡掩泣還弄昨宵機
　　　和東觀羣賢七夕臨泛昆明池　任希古
秋風始揺落秋水正澄鮮飛眺牽牛渚激賞鏤鯨川岸
珠淪曉魄池灰歛曙煙泛瀉分槎漢儀星别構天雲光
波處動日影浪中懸驚鴻絓蒲弋游鯉入莊筌萍葉疑
江上菱花似鏡前長林代輕幄細草即芳筵文峯開翠
㶑筆海控清漣不挹蘭尊聖空仰桂舟仙
　　　和長孫秘監七夕
三秋叶神媛七夕望仙妃影照河陽伎色麗平津闈鵲
橋波裏出龍車霄外飛露泫低珠佩雲移薦錦衣更深
黃月落夜久靨星稀空接靈臺下方恧辨支機
　　　七夕　　　　　　　　　　權徳輿
佳期人不見天上喜新秋玉佩霑清露香車渡淺流東
西一水隔迢逓兩年愁别有穿針處㣲明月映樓
　　　又　　　　　　　　　　　李　賀
别浦今朝暗羅帷午夜愁鵲辭穿線月花入曝衣樓天
上分金鏡人間望玉鈎錢塘蘇小小更值一年秋
　
　
　
　
　
　
　
　
　
　
　
　
　
　
　
　歲時雜詠巻二十五
欽定四庫全書
　歲時雜詠巻二十六　　　宋　蒲積中　編
　　七夕
　　　和李公七夕謝惠連體　　　任希古
落日照髙牖涼風起庭樹悠悠天宇平昭昭月華度開
軒巻綃幕延首晞雲路層漢有靈妃仙居無與晤履化
悲流易臨川怨遲暮昔從九春徂方此三秋遇瑤駕越
星河羽葢凝珠露便姸耀井色窈窕凌波歩始閲故人
新俄見新人故掩淚收機石銜啼襞紈素惆悵傷何已
徘徊勞永慕無由西北歸空自東南顧
　　　七夕　　　　　　　　　　張文恭
鳯律驚秋氣龍梭靜夜機星橋百枝動雲路七香飛暎
月迴雕扇凌霞曳綺衣含情向華帳流態入重闈歡餘
夕漏盡怨結曉驂歸誰念分河漢還憶兩心違
　　　又　　　　　　　　　　　杜審言
白露含明月青霞斷絳河天街七襄轉關道二神過袨
服鏘環佩香筵拂綺羅年年今夜盡機杼别情多
　　　七夕侍宴應制
一年銜别怨七夕始言歸斂涕開星靨㣲步動雲衣天
迴兔欲落河曠鵲停飛那堪盡今夜復徃弄殘機
　　　七夕泛舟(并序/)　　　　　　盧照隣
　諸公迹寓市朝心遊江海訪竒交於千里恨良辰
　於寸隂常恐辜負琴書荒涼山水於是脫屣人亊
　鳴棹川隅言追挂犢之才用卜牽牛之賞邊生經
　笥送炎氣以濯纓郝氏書囊臨秋光而曝背似遇
　緱山之客還疑星漢之游願駐景於髙天想乘霓
　於縮地繁絲亂響涼酎時斟狎戲羽於生沙釣潛
　鰓於曲浦乘流則逝不覺忘歸咸使賦詩探韻成
　作云爾
汀葭肅莫暑江樹起初涼水疑通織室舟似泛仙潢連
橈渡急響鳴棹下浮光日晚菱歌唱風煙滿夕陽
鳯杼秋期至鳬舟野望開㣲吟翠塘側延想白雲隈石
似支機罷槎疑犯宿來天潢殊漫漫日暮獨悠哉
　　　又　　　　　　　　　　　梁　鍠
雲端有靈匹掩暎拂妝臺夜久應瑤佩天髙響不來片
雲秋始展殘夢曉翻催却怨填河鵲留橋又不迴
　　　牛女　　　　　　　　　　沈佺期
粉席秋期緩針樓别怨多奔龍爭度日飛鵲亂填河失
喜先臨鏡含羞未解羅誰能留夜色來夕倍還梭
　　　曝衣篇(并序/)
　按王子陽園苑䟽太液池邊有武帝曝衣閣帝至七
　月七日夜宫女出后衣登樓曝之因賦曝衣篇
君不見昔日宜春太液邊披香畫閣與天連燈光灼爍
九微映香氣氛氲百和然此夜星繁河正白人傳織女
牽牛客宫中擾擾曝衣樓天上娥娥紅粉席曝衣何許
曛半黃宫中綵衣提玉箱珠履奔騰上蘭砌金梯宛轉
出梅梁絳河裏碧煙上雙花伏兎歛屏風七子盤龍擎
斗帳舒羅散縠雲霧開綴玉垂珠星漢迴朝霞散綵著
衣架曉月分光劣鏡臺上有仙人長命綹中有玉女迎
歡繡玳瑁簾中别作春珊瑚忩裏翻成晝椒房金屋寵
新流意氣驕奢不自由漢文宜惜露臺費晉武須焚前
殿裘
　　　七夕
秋近雁行稀天髙鵲夜飛妝成應嬾織今夕渡河歸月
皎宜穿線風輕得曝衣來時不可覺神騐有光輝
　　　同賦山居七夕　　　　　　李　嶠
明月青山夜髙天白露秋花庭開粉席雲岫敞針樓石
類支機影池似泛槎流暫驚河女鵲終狎野人鷗
　　　七夕應制
靈匹三秋㑹仙期七夕過槎來人泛海橋度鵲填河帝
輦昇銀閣天機罷玉梭誰言七襄詠重入五絃歌
　　　又　　　　　　　　　　　趙彦昭
青女三秋節黃姑七日期星橋渡玉佩雲閣掩羅帷河
氣通仙掖天文入睿詞今宵望靈漢應得見蛾眉
　　　又　　　　　　　　　　　劉　憲
秋吹過雙闕星仙動二靈更深移月鏡河淺渡雲軿殿
上徴方朔人間失武丁天文兹夜裏光映紫微庭
　　　又　　　　　　　　　　　李　乂
桂宫明月夜蘭殿起秋風雲漢彌年阻星筵此夕同倐
來疑有處旋去已成空睿作鈞天響魂飛在夢中
　　　七夕　　　　　　　　　　宋之問
傳道仙星媛年年㑹水隅停梭借蟋蟀留巧付蜘蛛去
晝從雲請歸輪竚日輸莫言相見濶天上日應殊
　　　奉和聖製七夕應制　　　　蘇　頲
靈媛乘秋發仙裝警夜催月光窺欲度河色辨應來機
石天文冩針樓御賞開竊觀棲鳥至疑向鵲橋迴
　　　閏月七日織女　　　　　　王　灣
耿耿曙河微神仙此日稀今年七月閏應得兩迴歸
　　　牽牛織女　　　　　　　　杜　甫
牽牛出河西織女處其東萬古永相望七夕誰見同神
仙意難候此事終䑃朧颯然精靈合何必秋遂通亭亭
新妝立龍駕且層空世人亦為爾祈請走兒童稱家隨
豐儉白屋達公宫膳夫翊堂殿鳴玉凄房櫳曝衣遍天
下曳月揚微風蛛絲小人態曲掇𤓰果中初筵􁀙重露
日出惟所終嗟汝未嫁女秉心鬱忡忡防身動如律竭
力機杼中雖無姑舅事敢昧織作功明明君臣契咫尺
或未容義無棄禮法恩始夫婦恭小大有佳期戒之在
至公方圓苟齟齬丈夫多英雄
　　　他鄉七夕　　　　　　　　孟浩然
他鄉逢七夕旅館益羇愁不見穿針婦空懐故國樓凉
風初减熱新月始含秋誰忍窺河漢迢迢望女牛
　　　七夕　　　　　　　　　　崔國輔
太守仙潢族含情七夕多扇風生玉漏置水冩銀河閣
下陳書籍閨中曝綺羅遙思漢武殿青鳥幾時過
　　　又　　　　　　　　　　　韋應物
人世拘形迹别去間山川豈意靈仙偶相望亦彌年夕
衣清露濕晨駕秋風前臨歡定不住當為何所牽
　　　又　　　　　　　　　　　楊　衡
漢浦常多别星橋忽重遊望雲迎翠輦當月拜珠旒寢
幌凝宵態妝奩閉曉愁不堪鳴杼日空對白榆秋
　　　又
涼風吹玉露河漢有幽期星彩光仍隠雲容掩復離良
宵驚曙早閏歳怨秋遲何事金閨子空傳得網絲
　　　又
祥光若可求閨女夜登樓月露浩方下河雲凝不流鉛
華潛警曙機杼暗傳秋迴想斂餘睠人天俱是愁
　　　又　　　　　　　　　　　祖　詠
閨女求天女更闌意未闌玉庭開粉席羅袖捧金盤向
月穿針易臨風整線難不知誰得巧明旦試相看
　　　七夕歌　　　　　　　　　劉言史
星寥寥兮月細輪佳期可想兮不可親雲衣香薄妝態
新彩軿悠悠度天津玉幌相逢夜將極妖紅慘黛生愁
色寂寞低容入舊機歇着金梭思往夕人間不見因誰
知萬家閨艷求此時碧空露重彩盤濕花上乞得蛛蜘
絲
　　　七夕　　　　　　　　　　清　江
七夕景迢迢相逢只一宵月為開帳燭雲作渡河橋映
水金冠動當風玉佩搖預愁更漏促離别在明朝
　　　又
長安城中月如練家家此夜持針線仙裾玉佩空自知
天上人間不相見長信深隂夜轉幽玉堦金閣數螢流
班姫此夕愁無限河漢三更看斗牛
　　　又　　　　　　　　　　　劉德輿
今夕雲軿渡鵲橋應非脈脈與迢迢佳人競喜開妝鏡
月下穿針拜九霄
　　　七夕見諸兒孫題乞巧文
外孫爭乞巧内子共題文隠映花簾對參差綺席分鵲
橋臨片月河鼔掩輕雲羨此嬰兒輩歡呼徹曙聞
　　　七夕曲　　　　　　　　　王　建
河邊獨自對星宿夜織天絲難接續抛梭振躡動明璫
為有秋期眠不足遙愁今夜河水隔龍駕車轅鵲填石
流蘇翠帳星渚間環珮無聲燈寂寂兩情纒綿忽如故
復畏秋風生曉露幸迴郎意且斯須一年中别今始初
明星未出少停車
　　　七夕寄懐　　　　　　　　竇　常
露盤花水望三星髣髴虚無降匹靈斜漢没時人不寐
幾條蛛網下風庭
　　　七夕(二首/)　　　　　　　　劉禹錫
河鼔靈旗動嫦娥破鏡斜滿空天是幕徐轉斗為車機
罷猶安石橋成不礙槎誰知觀津女終日望雲涯
天衢啟雲帳神馭上星橋初喜渡河漢頻驚轉斗杓餘
霞張錦幔輕電閃紅綃非是人間世還悲後㑹遙
　　　又　　　　　　　　　　　白居易
煙霄微月澹長空銀漢秋期萬古同幾許歡情與離恨
年年併在此宵中
　　　又　　　　　　　　　　　温庭筠
鵲歸燕去兩悠悠青瑣西南月似鈎天上歳時星右轉
世間離别水東流金風入樹千門夜銀漢橫空萬象秋
蘇小錢塘通桂檝未應清淺隔牽牛
　　　七夕歌
鳴機軋軋停金梭芙蓉澹蕩秋水波夜軒紅粉陳香羅
風輕蟬薄愁雙蛾微光奕奕凌曙河鸞咽鶴唳飄颻歌
彎橋銷盡奈愁何天風澹蕩雲陂陁平明花水有秋意
露濕綵盤蛛網多
　　　七夕　　　　　　　　　　李商隠
鸞扇斜分鳯幄開星橋橫過鵲飛迴爭將世上無期别
換得年年一度來
　　　辛未七夕
恐是仙家好别離故教迢遞作佳期由來碧落銀河畔
可要金風玉露時清漏漸移相望久微雲未接過來遲
豈能無意酬烏鵲唯與蜘蛛乞巧絲
　　　壬申七夕
已駕七香車心心待曉霞風輕唯響佩日薄不嫣花桂
嫰傳香逺榆高送影斜成都過卜肆曽妬識雲槎
　　　壬申閏秋題贈烏鵲
繞樹無依月正高鄴城新淚濺雲袍幾年始得逢秋閏
兩度填河莫苦勞
　　　七夕偶題
寶婺搖珠佩嫦娥照玉輪靈歸天上匹巧遺世間人花
果香千户笙竽溢四隣明朝曬犢鼻方信阮郎貧
　　　題七夕圖　　　　　　　　趙　璜
帝子吹簫上翠微秋風一曲鳯凰歸明年七月重相見
依舊高懸織女機
　　　七夕
烏鵲橋頭雙扇開年年一度過河來莫嫌天上稀相見
猶勝人間去不回欲減煙花饒俗世暫煩明月掩妝臺
别時舊路長清淺豈肯離心似死灰
　　　七夕寄張氏兄弟　　　　　李　郢
新秋牛女㑹佳期紅粉筵開玉饌時好與檀郎記花朶
莫教清曉羨蛛絲
　　　七夕　　　　　　　　　　劉　威
烏鵲橋成上界通千年靈㑹此宵同雲收喜氣星樓曉
香拂輕塵玉殿空翠輦不行青草路金鑾從候白榆風
綵盤花閣無窮意只在浮生一縷中
　　　又　　　　　　　　　　　唐彦謙
露白風清夜向晨小星垂佩月埋輪絳河浪淺休相隔
滄海波深尚作塵天外鳯凰何寂寞世間烏鵲漫辛勤
猗蘭殿北斜樓上多少通宵不寐人
　　　又
牛女相期七夕秋相逢俱喜鵲橫流凉風縹緲迴金輅
明月嬋娟掛玉鈎鳥語幾曽添别恨花容終不更含羞
更殘便是分襟處曉箭東來射翠樓
　　　又　　　　　　　　　　　羅　隠
月帳星房次第開兩情唯恐曙光催時人休用金針待
没得心情送巧來
　
　
　
　
　
　
　
　
　
　
　
　
　歳時雜詠巻二十六
欽定四庫全書
　歲時雜詠巻二十七　　　宋　蒲積中　編
　　七夕
　　　和公達過潘樓觀七夕市　　司馬光
織女雖七襄不能成報章無巧可乞汝世人空自狂帝
城秋色新滿市翠帟張偽物踰百種爛漫侵數坊誰家
油壁車金璧照面光土偶長尺餘買之珠一囊安知杼
柚勞何物為蠶桑紛華不足悦浮侈真可傷
　　　七夕(三首/)　　　　　　　　宋　祁
西南新月玉成鈎奕奕神光渡飲牛素彩空浮承露掌
清香不散曝衣樓天邊華幄催雲巻星外橫橋伴客愁
莫使銀河到滄海人間溝水易東流
開秋七夕到佳辰里俗爭誇節物新烏鵲橋頭已涼夜
黃姑渚畔暫歸人裴回月御斜光歛宛轉蛛絲巧意真
卜肆沈冥誰復問年年槎路上天津
烏鵲橋頭羽葢移秋風常有隔年期七襄終日難成報
不是星娥織作遲
　　　七月六日絶句
積雨古牆生緑衣幽光㸃㸃弄秋姿黃昏樓角看新月
還是年年牛女時
　　　七夕歌　　　　　　　　　張　耒
人間一葉梧桐飄蓐收行秋回斗杓神官召集設靈鵲
直渡銀河雲作橋河東美人天帝子機杼年年勞玉指
織成雲霧紫真衣辛苦無歡容不理帝憐獨居無與娱
河西嫁與牽牛夫自從嫁後廢織絍緑鬢雲鬟朝暮梳
貪歡不歸天帝怒謫歸却踏來時路但令一歳一相逢
七月七日河邊渡别長㑹少知奈何却悔從前歡不多
忽忽萬事説未盡燭龍已駕隨羲和河邊靈官曉催發
令嚴不管輕離别空將淚眼濕帝車淚痕有盡愁無歇
我言織女君勿歎天地無窮㑹相見猶勝姮娥不嫁人
夜夜孤眠廣寒殿
　　　七日晚歩園中見落葉如積有感而作
東園久不到落葉曲池平搖落遽如許歳時真可驚衡
茅㤀故里漁釣寄餘生放逐逢艱歳藜羮未敢輕
　　　七月六日成二絶句
月落暗蟲啼不休五更白露曉悠悠西風是處皆搖落
可是梧桐獨報秋
　　　七夕　　　　　　　　　　晏　殊
百子池深漲緑苔九光燈迥緑浮埃天孫寶駕何年駐
阿母飈輪此夜來空外粉筵和露濕靜中珠幌徹明開
秋河不斷長相望豈獨人間事可哀
　　　七夕詠懐　　　　　　　　梅堯臣
織女無恥羞年年嫁牽牛牽牛苦娶婦娶婦不觧留來
徃一夕光奕奕河漢秋輕傳人世巧未知何時休喜鵲
頭無毛截雲駕車輈老鴉少斟酌死欲同造舟明月不
到曉是夜曲如鈎天意與物理注錯將何求嘗聞阮家
兒犢鼻竹竿頭人生自有分豈愧曝衣樓
　　　七夕
古來傳織女七夕渡明河巧意世爭乞神光誰見過隔
年期已拙舊俗騐方訛五色金盤果蛛絲浪作窠
　　　七夕永叔内翰遺鄭州新酒言直内不暇相邀
詰朝持鄭醖向夕望星津俗意願添巧古心思變淳予
窮少陵老公似謫仙人獨對金鑾月宫詞付小臣
　　　七夕有感
去年此夕肝腸絶歳月凄涼百事非一逝九泉無處問
又看牛女渡河歸
　　　和黃預七夕　　　　　　　陳師道
盈盈一水不斯須經歳相過自怨踈坐待翔禽報佳㑹
徑須飛雨洗香車超騰水部陳篇上收拾愚溪作賦餘
信有神仙足官府(原闕/)
　　　䟦胡德林七夕　　　　　　張無盡
鼓盆新恨度良宵悵望仙娥未見邀㑹取天河離合意
何曾靈鵲久成橋
　　　七夕(二首/)　　　　　　　　范祖禹
可憐風俗重秋期紅錦花香極所思乞巧樓中成底事
平明祇得玩蛛絲
少年重此夕漸老何所為與子思故鄉置酒同賦詩坐
來霜露淡夜久星斗稀王宫直北里天外橫歌期
　　　七夕作
天上人間重此宵新情舊恨兩迢迢漢宫露宻罘罳冷
秦殿燈深羯鼔焦香粉溟濛篩綺席蛛絲千萬絡煙霄
牽牛何事勞神鵲不使虹蜺駕作橋
　　　七夕　　　　　　　　　　宋　白
纎吹浮雲薦非因散巧樓靈儔不可覿仙漢淡悠悠
　　　又　　　　　　　　　　　楊　億
天開翠帟暮氛消盤蕙朱煤惜易飄月出南樓蟾桂長
笙來北里鳯簧調巧蛛露濕千絲網倦鵲波橫一夕橋
曬腹曝衣傳故俗阮庭布犢若為標
　　　七夕㑹飲呈郡僚　　　　　陶崇儀
嘉節惟今夕無辭酒滿觴短更侵永晝殘暑化微涼檀
燧移新火桐絲發少商魁罡髙北極河漢入南方世俗
談容易天家事渺茫支機安用石渡水不須梁異説深
無取羣疑久未忘一朝傳者誤千載習為常客去朱門
鎖賓來翠幄張洗樽除舊味剪燭出新光玉漏傾寒滴
金爐曳暗香綵樓星底下巧縷月中央笑感神仙語羞
為兒女狂晨鐘掩殘醁留得菊花黃
　　　七夕日宿長江　　　　　　李　新
去歳龍城樂事多樓頭乞巧傍青蛾今年織女知何處
不見星郎夜渡河
　　　七夕有感　　　　　　　　沈　遘
匹婦投梭壻挽牛思量乃是拙之尤謀身未解離耕織
送巧爭能應禱求世路果如針孔隘月華安藉網虫游
吾儕利鈍教誰辨曷若哺糟枕豹丘
　　　七夕暮雨後小霽
喜事何人不願隨清塵灑道賛心期暮雲乍歇楚臺雨
新月初彎京兆眉一夜光隂須愛惜千門樓殿自妝褫
寰中風物知多少異日隂晴不我知
　　　七夕暮雨
萬事求全即少全真工豈是不周旋莫嫌無月無星夜
正是為雲為雨天上界未能無齟齬到頭終不礙因縁
明年檄取銀潢棹百幅綃㠶謁海仙
　　　七夕卧病(二首/)
瀕秋暑更敲病客坐無聊飲伎惟烹藥靈妃亦渡橋餘
生憂白髪幾度枉良宵寄語隂陽冦閒居可借饒
明日涼風至今宵暑氣賒嫦娥知客病半夜儘雲遮遇
景不能賞憂生徒自嗟何當逃世事移榻近煙霞
　　　七夕罷後作(二首/)
世罷天人共明河上下通流風隨漢水新巧試房櫳遇
邸捐芻狗香囊秘網蟲明朝敲户問勝拙是誰工
翠煙生錦帳零落上香山喜網蛛新布仙橋鵲罷還壺
觴闌月下雲雨散人間莫吝終殘斚秋風老醉顔
　　　七夕(四首/)
風吹北斗向西橫月暎林梢只半明野鵲到天羌有分
銀河㵼地悄無聲泛槎仙客今何在連理佳人卒改盟
牛女盡歆寰海酹幾人心事是圓成
人亊不相兼公違愛與嫌送窮貧自若乞巧拙彌添世
態規求甚天孫付與亷得多惟宦路贓賄奉權閹
經年天上怨參商未抵人間一日長暫有生離無死别
一年一度儘何妨
千里河橋雉扇開雲為車騎月為媒莫陪夫壻矜髙義
曾嫁人間董允來
　
　
　
　
　
　
　歲時雜詠巻二十七
欽定四庫全書
　嵗時雜詠巻二十八　　　　宋　蒲積中　編
　　中元
　　　七月十五日題章敬寺　　　　唐徳宗
招提邇皇邑複道連重城法筵㑹早秋駕言訪禅扄甞
聞大仙教清净宗無生七江匪吾寳萬行先求成名相
既雙寂繁華奚所榮金風扇微凉逺烟凝翠晶松院静
苔色竹房深磬聲境幽真慮恬道勝外物輕意適本非
説含毫空復情
　　　奉和聖製中元日題章敬寺　崔元翰
妙道本非説殊途或異名聖人得其要俱以化羣生鳳
吹從上苑龍宫連外城花鬘列廣殿雲車駐前庭松竹
含新秋軒忩有餘清緬懐崆峒事須繼簫管聲離相境
都寂㤀言理更精域中信稱大天下乃為輕屈已由濟物
堯心豈所榮
　　　中元日鮑端公宅遇呉天師聫句
道流為柱史教戒下真仙(嚴維/)共契中元㑹初修内景
篇(鮑防/)㳺方依地僻卜室喜墻連(謝良/輔)寳笥開金籙華
池漱玉泉(杜奕/)怪龍隨羽翼青節䧏雲烟(李清/)昔去遺
丹竈今来變海田(劉蕃/)養形奔二景練骨度千年(謝良/弼)
騎竹投陂裏携壺在牖邉(鄭㮣/)洞中嘗入静河上舊談
𤣥(陳允/初)伊洛笙歌逺蓬壺日月偏(樊珣/)青騾爾訓引白
犬伯陽牽(丘丹/)法受相君後心存象帝先(吕渭/)道成能
縮地功滿欲昇天(范掩/)何意迷孤往含情戀數賢(呉筠/)
　　　開元觀陪杜大夫中元日觀樂
　　　　　　　　　　　　　　　戎　昱
今朝歡稱玉京天况值關東俗理年舞態疑廻紫陽女
歌聲似遏綵雲仙盤空雙鶴驚丸劍灑砌三花度管絃
落日香街塵擁騎好風油幕動髙烟
　　　中元日觀法事　　　　　　盧　拱
四孟逢秋序三元得氣中雲迎碧落歩章奏玉皇宫壇
滴槐花露香飄栢子風羽衣凌縹緲瑶轂輾虛空乆慕
飱霞客常悲習蓼䖝青嚢如可授從此訪鴻濛
　　　中元夜　　　　　　　　　李　郢
江南水寺中元夜金粟欄邉見月娥紅燭影廻仙態近
翠鬟光動看人多香飄彩殿凝蘭麝霧繞輕衣雜綺羅
湘水夜空巫峡逺不知歸路欲如何
　　　酬蘇少尹中元夜追懐去年此夕鄙人與故李
　　　諫議郭員外見訪感時思舊之作
　　　　　　　　　　　　　　　令狐楚
直繼先朝衛與英能移孝友作忠貞劍門失險曾縳虎
淮水安流緣斬鯨黄閣碧幢惟是儉三公二伯未為榮
恵連忽贈池塘句又遣羸師破膽驚
　　　中元日贈張尊師
偶来人世值中元不獻𤣥都永日門寂寂焚香在仙觀
知師遥禮玉京山
　　　中元作　　　　　　　　　李商隠
綘節飄颻宫國来中元朝拜上清廻羊權雖得金條脫
温嶠終虛玉鏡臺曾省驚眠聞雨過不知迷路為花開
有娀未抵瀛洲逺青雀如何鴆鳥媒
　　　中元夜寄道侣(二首/)　　　　陸龜䝉
學餌霜茸骨未輕每逢真夕夢還清丁寕獨受金妃約
許與親題玉篆名月苦撼殘臨水佩風微飄㫁繋雲纓
須臾枕上桐忩曉露壓千枝滴滴聲
橘齋風露已清餘東郭先生病未除孤枕易為蛩破夢
短簷難得燕傳書廣雲披日君應近倒景栽花我尚疎
惟羡羽人襟似水平持旄節歩空虛
　　　即事中元甲子　　　　　　羅　隠
三秦流血已成川塞上黄雲戰馬閒只有羸兵填渭水
終無竒士出商山田園已沒紅塵内弟姪相逢白刄間
惆悵翠華猶未返淚痕空滴劍文斑
　　　中元夜看月
䑃朧南溟月洶湧出雲濤下射長鯨眼遥分玉兔豪勢
来牛斗動路越廣寒髙竟夕瞻光彩昻頭把白醪
　　　中元夜泊淮口
木葉廻飄水面平偶停孤棹已三更秋凉霧露侵燈下
夜静魚龍逼岸行欹枕正牽題柱思隔樓誰轉遶梁聲
錦帆天子狂魂魄應過揚州看月明
　　　中元夜百花洲作　　　　　范仲淹
南陽太守清狂發未到中秋先賞月百花洲裏夜㤀歸
緑梧無聲露光滑天髙碧海吐明珠寒輝射空星斗踈
西樓下看人間世瑩然都在清玉壺從来酷暑不可避
今夕凉生豈天意一笛吹銷萬里雲主人髙歌客大醉
客醉起舞逐我歌弗舞弗歌如老何
　　　苦雨既乆中元小晴見月　　沈　遘
中秋在後圓呈様始中元向晚愁霖歇當空夕露繁玉
盤敲不響金餅柏成幡此景應希遇褰簾酹一樽
　　　七夕纔過見家人潔供具以備中元因有感
七夕星妃退中元又復還踵来頻令節隙過惜朱顔雨
水催盆草香烟吐博山抱憂年亦邁寛飲慰貧閒
　　　中元
潦退魚頭重風髙雁翅囬竹林殘暑退荷葉晚香来髙
興乗秋動清樽揖月開鳴蛙看欲盡猶自聒池臺
　　　壬子中元朝同應求之小水院過毛田山覩稲
　　　田　　　　　　　　　　　余安行
曉行新露重金氣肅山谷翛然穿翠林滿目清可掬晚
苗秀堪飱早稲實已熟行歌代老農相慶足嘉糓
　　秋分
　　　監祠夕月壇書事　　　　　劉禹錫
西白司分晝夜平羲和亭午太隂生鏘鏘揖譲秋光裏
觀者如雲出鳯城
　　秋社
　　　社日崇譲園宴　　　　　　蘇　頲
鳴爵三農稔勾龍百代神運昌叨輔弼時報喜黎民樹
缺池光近雲開日影新生全應有地長願樂交親
　　　社日(二首/)　　　　　　　　杜　甫
秋豐成德業百祀發光輝報効神如在馨香舊不違南
翁巴曲醉北雁塞聲微尚想東方朔恢諧割肉歸
陳平亦分肉太史竟論功今日江南老他時渭水童歡
娯看絶塞涕淚落秋風鴛鷺回金闕誰憐病峡中
　　　社日闗路作　　　　　　　白居易
晚景函闗路凉風社日天青巖新有鷰紅樹欲無蝉愁
立馹樓上厭行官堠前蕭條秋興苦漸近二毛年
　　　祭社宵興燈前偶作
城頭傳鼓角燈下整衣冠夜鏡藏鬚白秋泉漱齒寒欲
將閒送老須着病辭官更待年終後支持歸計看
　　　循州社日留題舘壁
　　　　　　　　　　　　　　　裴夷直
浪花如雪疊江風社過髙秋萬恨中明日便随江燕去
依依俱是故巢空
　　　社日逰開元觀(時當水/荒之後)　　　薛　逢
松柏當軒蔓挂蘿古壇衰草暮風吹荒凉院宇無人到
寂寞烟霞只自知浪浸法堂餘像沒水存虗殿半科儀
因求天寳年中夢故事分明載折碑
　　　社後　　　　　　　　　　韓　偓
社後重陽近雲天澹泊間目隨棊客静心共睡僧閒歸
鳥城銜日殘虹雨隔山寂寥思晤語何夕欵柴關
　　　華下社日寄鄉中　　　　　司空圖
社㑹見鄉情鄰家起未明樂和豐嵗乆笑認老人聲獨
恨門猶掩仍無酒可傾交親誰可念一水隔歸程
　今詩
　　秋社
　　　社日飲永叔家　　　　　　梅堯臣
雨未雨濛濛野田擊皷賽社翁折條跨馬社翁去醉叟
卧倒梨葉紅鼇頭主人邀客飲玉酒新賜蓬莱宫彭宣
不預後堂㑹康成一舉三百鍾更邀明月出海底爛醉
等是歸蒿蓬
　　　社日與塩院徐屯田臺直李大傳小飲于西園
御酒初頒醹酘醇盍簪仍是服中人蕭條月榭携觴徧
𤨏碎秋花挿帽新簾幕晚風催燕别園林宵露入梨津
何須巧作治聾醉自有清談命釂頻
　　　奉和社日聖製七言四韻　　劉　筠
美報斯勤騐國經里民单出慶秋成時羞饜飫盤中味
神皷喧闐野水聲爽氣方髙踈雨霽清暉微動逺波平
堯章濬發由庚詠京庾連雲萬億盈
　　　社日戲題呈任副樞　　　　晏　殊
開樽幸有治聾醖把葉能無送燕章所惜司停近飲㑹
(近年二府以秋/宴近不賜社宴)不如村叟醉秋光
　
　
　
　
　
　嵗時雜詠巻二十八
欽定四庫全書
　嵗時雜詠巻二十九　　　宋　蒲積中　編
　　中秋
　　　中秋夜月(二首/)　　　　　　杜　甫
滿目飛明鏡歸心折大刀轉蓬行地逺攀桂仰天高水
路疑霜雪林棲見羽毛此時瞻白兎直欲數秋毫
稍下巫山峡猶銜白帝城氣沈全浦暗輪仄半樓明刁
斗皆催曉蟾蜍且自傾張弓倚殘魄不獨漢家營
　　　十六夜翫月
舊挹金波爽皆傳玉露秋闗山随地濶河漢近人流谷
口樵歸唱孤城笛起愁巴童渾又寢半夜有行舟
　　　十七夜對月
秋月仍圎夜江村獨老身巻簾還照客倚杖更随人光
射潜虬動眀翻宿鳥頻茅茨依橘柚清切露華新
　　　中秋夜翫月　　　　　　　唐彦謙
一夜髙樓萬景竒碧天無際水無涯只留皎月當層漢
並送浮雲出四維霧静不容𤣥豹隠氷生唯恐夏䖝疑
坐来離思憂將曉争得嫦娥子細知
　　　八月十六夜月色轉佳
㫁腸佳賞固難期昨夜消魂更不疑丹桂影空蝉有露
緑槐隂在鵲無枝懶將吟咏撩惆悵早是疎頑耐别離
堪恨賈生曾慟哭不緣清景為憂時
　　　八月十六夜月　　　　　　盧延譲
十六勝三五中天照大荒只訛㱔子緣應耗沒多光桂
老猶全在蟾深未煞忙難期一年事到曉泥詩章
　　　八月十七夜書懐　　　　　令狐楚
三五既不留二八又還過金蟾著未出玉樹悲稍破誰
向西園逰空歸北堂卧佳期信難得永夕無可奈撫枕
獨髙歌煩君為予和
　　　中秋懐感　　　　　　　　戎　昱
八月更漏長愁人起常早閉門寂無事滿院生秋草昨
宵北忩夢夢入荆南道逺客歸去来在家貧亦好
　　　中秋夜登樓望月寄人
西樓見月似江城脈脈悠悠倚檻情萬里此情同皎潔
一年今日最分明初驚桂子從天落稍誤蘆花帶雪平
知稱玉人臨水見可憐光彩有餘清
　　　中秋與空上人同宿華嚴寺　冷朝陽
掃榻相逢宿論詩舊梵宫磬聲迎皷盡月色過山窮庭
簇安禅草􁦷飛帶火䖝一宵何惜别廻首隔秋風
　　　中秋夜臨鏡湖望月　　　　陳　羽
鏡裏秋宵望湖平月彩深圓眀珠入浦浮照鵲驚林澹
蕩光還碎婵娟影不沈逺時生岸曲空處落波心逈徹
輪初滿孤明魄未侵桂枝如可折何惜夜登臨
　　　和崔中丞中秋夜翫月　　　張南史
秋夜月偏明西樓獨有情千家看露濕萬里覺天清映
水金波動銜山桂樹生不知飛鵲意何用此時驚
　　　中秋夜與諸公錦樓望月　　武元衡
玉輪初滿空逈出錦城東相向秦樓鏡分飛碣石鴻桂
香随窈窕珠綴隔玲瓏不及前秋見圓明鳳沼中
　　　奉和相公錦樓翫月(得清字/)　王良㑹
徳星搖此夜珥月滿重城香藹烟雲色飄颻砧杵聲令
行秋氣爽樂感素風輕共賞千年聖長歌四海清
　　　又(得濃字/)　　　　　　　　栁公綽
此夜年年月偏宜此地逢近看江水淺遥辨雪山重萬
井金風肅千林玉露濃不唯楼上思飛盖亦陪從
　　　又(得蒼字/)　　　　　　　　張正壹
高秋金夜月皓色正蒼蒼逺水澄如練孤鴻逈帶霜旅
人方積思繁宿稍沈光朱檻叨陪賞尤宜清漏長
　　　又(得来字/)　　　　　　　　徐　放
玉露中秋夜金波碧落開鵲驚初泛濫鴻思共徘徊逺
月清光徧髙空爽氣来此時陪逺望更得上燕䑓
　　　又(得前字/)　　　　　　　　崔　偹
清景同千里寒光盡一年竟天多雁過通夕少人眠照
别江樓上添愁野帳前随侯恩未報猶感夜珠圓
　　　又(得秋字/)
四時皆有月一夜獨當秋照耀初含露徘徊正滿樓遙
連雪山浄逈入錦江流願以清光末年年許從逰
　　　酬太祝兄中秋夜望月見懐　　武元衡
坐愛圓景滿况茲秋夜長寒光生露草夕韻出風篁地
逺驚金奏天高失雁行如何北樓望不得共池塘(一作不及/在池塘)
　　　中秋夜聼歌有贈
此夕来奔月何時去上天(備/)雲鬟方自照玉腕更呈鮮
(度/)嬿婉人間意飄颻物外緣(公綽上/相公)詩裁明月扇歌索
想夫憐(元衡奉/盧侍御)暗染荀香乆長随楚夢偏(放/)㑹當来彩
鳯髣髴逐神仙(士政/)
　　　詶劉公中秋夜對月見懐　　　權徳輿
凉夜清秋半空庭皓月圎動揺随積水皎潔滿晴天多
病佳期阻深情麗曲傳偏懐賞心處同望庾楼前
　　　中秋夜瑶䑓寺對月絶句
嬴女乗鸞已上天仁祠空在鼎湖邉凉風遥夜清秋半
一望金波照粉田
　　　太原和嚴長官中秋夜西山童子上方玩月寄
　　　嚴中丞少尹　　　　　　　歐陽詹
西寺碧雲端東溟白月團年来一夜玩君在半天看素
魄當懐上清光在下寒宜裁濟江什有阻恵連歡
　　　中秋夜卧疾思陸太祝崔法曺登鄭評事渉西
　　　樓因寄　　　　　　　　　熊孺登
一年祗有今宵月盡上江樓獨病眠寂寞竹忩閒不閉
夜深斜影到床前
　　　中秋夜贈張功曺　　　　　韓　愈
纎雲四巻天無河清風吹空月舒波沙平水息聲影絶
一杯相属君當歌君歌聲酸辭且苦不能聼終淚如雨
洞庭連天九疑高蛟龍出沒猩鼯號十生九死到官所
幽居黙黙如藏逃下床畏虵食畏藥海氣濕蟄熏腥臊
昨者州前搥大皷嗣皇繼聖登䕫臯赦書一日行萬里
罪徒大辟皆除徙遷者追廽流者還滌瑕蕩垢清朝班
州家申名吏家抑坎軻只得移荆蠻判司卑官不堪說
未免捶楚塵埃間同時軰流多上道天路幽險難追攀
君歌且休聼我歌我歌與君同一科一年月明今宵多
人生由命非由佗有酒不飲奈月何
　　　和崔舍人詠月二十韻
三秋端正月今夜出東溟對日猶分勢騰天漸吐靈未
高烝逺氣半上霽孤形赫日當躔次虛徐度杳㝠長河
晴散霧列宿曙分螢浩蕩英華溢蕭疎物象泠池邉臨倒
照簷際送横經花樹參差見臯禽㫁續聆牖光窺寂寞
砧影伴娉婷幽坐看侵户閒吟愛滿庭輝斜通壁練秋
碎射沙星清潔雲間路空凉水上亭浄堪分顧兎細得
数飄萍山翠相凝緑林烟共幕青過隅驚桂側當午覺
輪停属思摛霞錦追歡罄縹瓶郡樓何處望隴笛此時
聼右掖連台坐重門限禁扃風䑓觀滉漾金砌歩青熒
獨有虞庠客無由拾落蓂
　　　　中秋夜望月寄杜郎中(時會琴/客)王　建
中庭地白樹棲鴉冷露無聲濕桂花今夜月明人盡望
不知秋思属(一作/在)誰家
　　　和元郎中從八月十一至十五夜(五首/)
半秋初入中旬夜已向階前守月明従未圓時看却好
一分一見傍輪生
亂雲遮却臺東月不許交依次第看莫謂詩家先見鏡
被它籠與作艱難
今夜月明勝昨夜新添桂樹近東枝立多地濕舁床坐
看過墻西寸寸遲
月似圓来色漸凝玉盤盛水欲侵􁁓夜深盡放佳人醉
直到天明不炷燈
合望月時長望月分明不得似今年仰頭五夜風中立
従未團圓直到圓
　　　中秋夜獨逰安國寺山亭院歩月李十兄遲明
　　　至寺中乘興聫句
九重城接千花界三五秋分一夜風行聼漏聲雲散後
遥聞天雨月明中(廣宣/)含凉閣近通仙掖承露盤髙出
上宫誰問獨愁園萬里清談不與此宵同(李益/)
　　　八月十五夜桃源翫月　　　劉禹錫
塵中見月心亦閑况是清秋仙府間凝光悠悠寒欲墜
此時立在最高山碧空無雲風不起山上長松山下水
羣物翛然一境中天高地平千萬里少君引我昇玉壇
禮空遥請真仙官雲軿欲下星斗動天樂一聲肌骨寒
朝霞昕昕漸東上輪欹影促猶頻望絶境良時難再并
他年此夕應惆悵
　　　中秋夜半雲開然後玩月書一時之境寄樂天
半夜碧雲收中天素月流開城邀好客置酒賞清秋影
透衣香潤光凝歌黛愁斜暉猶可玩移宴上西樓(西樓/白君)
(常賦詩/之所也)
　　　中秋日夜翫月
天将今夜月一遍洗寰瀛暑退九霄浄秋澄萬景清星
辰譲光彩風露發晶英能變人間世翛然是玉京
　　　和中書崔舍人中秋夜翫月二十韻
暮景中秋爽隂靈既望圓騰精浮碧海分照接虞淵迥
見孤輪出高從倚盖旋二儀含皎潔萬象共澄鮮整御
當西陸舒光麗上𤣥從星變風雨順日助陶甄逺近同
時望晶瑩此夜偏運行調玉燭潔白應金天曲沼疑瑶
鑑通衢若象筵逢人盡氷雪遇境即神仙引素吞銀漢
凝清洗綠烟臯禽驚露下鄰杵思風前水是還珠浦山
成種玉田劍沈三尺影燈罷九枝燃象外行無跡寰中
影自遷稍當雲闕正未映斗城懸静對揮宸翰閒吟擘
彩牋境同牛渚上宿在鳯池邉興掩尋安道詞勝命仲
宣從今紙貴後不復詠陳篇
　　　詶樂天中秋夜禁中翫月見寄
　　　　　　　　　　　　　　　元　稹
一年秋半月偏深况就青霄極賞心金鳳樓前波漾漾
玉鈎簾下影沈沈宴移明處清蘭路歌待新詞促翰林
何意枚臯正承詔瞥然塵念到江隂
　　　八月十四夜翫月
猶欠一宵輪未滿紫霞紅襯碧雲端誰能喚得姮娥下
引向堂前子細看
　　　華陽觀中秋夜招友玩月　　白居易
人道秋中明月好欲邀同賞意如何華陽洞裡秋壇上
今夜清光此處多
　　　中秋夜禁中獨直對月憶元九
銀臺金闕夕沈沈獨宿相思在翰林三五夜中新月色
一千里外故人心渚宫東面烟波冷浴殿西頭鐘漏深
猶恐清光不同見江陵卑濕足秋隂
　　　中秋夜聞崔大員外翰林獨直對酒玩月因懐
　　　禁中清景偶題
秋月高懸空碧外仙郎静玩禁闈間嵗中唯有今宵好
海内無如此地閒皓色分明雙闕牓清光深到九門闗
遥聞獨醉還惆悵不見金波照玉山
　嵗時雜詠巻二十九
欽定四庫全書
　嵗時雜詠巻三十　　　　宋　蒲積中　編
　　中秋
　　　中秋月　　　　　　　　　白居易
萬里清光不可思添愁益恨遶天涯誰人隴外乆征戍
何處庭前新别離失寵故姬歸院夜沒蕃老將上樓時
照他幾許人腸斷玉兔銀蟾總(一作/逺)不知
　　　中秋夜湓亭翫月
昔年八月十五夜曲江池畔杏園邉今年八月十五夜
湓浦沙頭水館前西北望鄉何處是東南見月㡬囬圓
臨風一歎無人㑹今夜清光似往年
　　　荅夢得中秋翫月見寄
南國碧雲客東京白首翁松江初有月伊水正無風逺
思兩鄉㫁清光千里同不知娃館上何似石樓中(其夜/余在)
(龍門石樓/上望月)
　　　中秋夜同諸客玩月
月好共傳唯此夜境閒皆道是東都嵩山表裏千重雪
洛水髙低兩顆珠清景難逢宜愛惜白頭相勸強歡娯
誠知亦有来年㑹保得清明強健無
　　　次韻
光彩遍空輪欲滿青霄映出皎雲端縦饒喚得姮娥下
引向堂前子細看
　　　秋暮憶中秋夜與王璠侍御賞月因愴逺離聊
　　　以奉寄　　　　　　　　　鮑　防
前月月明夜美人同逺光清塵一以閒今夕坐相忘風
落芙蓉露疑餘繡被香
　　　中秋夜月　　　　　　　　裴夷直
去年此夜在商州還為清光上馹樓宛是依依舊顔色
自憐人换幾般愁
　　　同樂天中秋夜洛河翫月(二首/)
清洛半秋懸璧月綵船當夕泛銀河蒼龍頷底珠皆沒
白帝心邉鏡乍磨海上㡬時霜雪積人間此夜管絃多
須知天地為鑪意盡取黄金鑄作波
不熱不寒三五夕晴川明月正相臨千珠競沒蒼龍頷
一鏡高懸白帝心㡬處凄凉緣地逺有時惆悵值雲隂
何如清洛如青晝共見初升又見沈
　　　中秋夜君山臺望月　　　　李　渉
大堤花裏錦江前詩酒同㳺四十年不料中秋最明夜
洞庭湖上見當天
　　　中秋夜玩月　　　　　　　姚　合
亭亭千萬里三五復秋中此夕光應絶當時思不同九
霄微有露四海静無風惆悵逡廵别誰能看碧空
　　　中秋夜洞庭圓月
素月閒秋景騷人汎洞庭滄波正澄霽凉葉未飄零練
彩凝葭菼霜容静杳𡨕曉棲河畔鶴宵映渚邉螢圓彩
含珠魄微飈發桂馨誰憐採蘋客此夜宿孤汀
　　　中秋玩月　　　　　　　　張　祜
碧落桂含姿清秋是素期一年逢好夜萬里見明時絶
域行應乆高城上更遲人間繋情事何處不相思
　　　中秋夜杭州翫月
萬古太隂精中秋海上生鬼愁緣辟照人愛為高明歴
歴華星逺霏霏薄暈縈影流江不盡輪曵谷無聲似
鏡當樓曉如珠出浦盈岸沙全借白山木半含清小檻
循環看長堤蹋陣行殷勤未歸客烟水夜来情
　　　中秋夜翫月　　　　　　　許　渾
待月東陵月正圓廣庭無樹草無烟中秋雲静出滄海
半夜露寒當碧天輪影漸移金殿外鏡光猶挂玉樓前
莫辭達旦(一作/曙)殷勤望一堕西岩又隔年
　　　中秋夜寄大梁劉尚書
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉桞營出號風生纛蓮幕題詩月上樓
應念散郎千里外去年今夜醉蘭舟
　　　中秋夜對月　　　　　　　馬　戴
隂魄出海上望之增苦吟冷搜驪頷重寒徹蚌胎深皓
氣籠諸夏清光射萬岑悠然天地内皎潔一般心
　　　中秋月　　　　　　　　　朱慶餘
自古分功定唯應缺又盈一宵當皎潔四海盡澄清静
覺風微起寒過雪乍傾孤髙稀此遇吟賞倍牽情
　　　中秋翫月　　　　　　　　無　可
蟾蜍天地静三五對堦蓂照耀超諸夜光芒掩衆星影
寒池更澈露冷樹銷青枉直中秋半長乖宿洞庭
　　　中秋夜隴州徐常侍座中詠月
隴城秋月滿太守待停歌典鶴来松杪開烟出海波氣
籠星欲盡光滿露初多若遣山僧説高明不可過
　　　中秋江驛示韋益
莫惜三更坐難銷萬里情同看一片月俱在廣州城淚
逐金波滿魂随夜鵲驚支頥鄉思斷無語到鷄鳴
　　　中秋越臺㸔月
海雨洗烟埃月從空碧来水光籠草樹練影挂樓䑓皓
耀迷鯨口晶熒失蚌胎宵分凭欄望應合見蓬莱
　　　中秋月彩如晝寄上南海從翁侍御
海静天高景氣殊鯨睛失彩蚌潜珠不知今夜越䑓上
望見瀛州萬丈無
　　　中秋夜君山脚下看月
洶湧吹蒼霧朦朣吐玉盤雨師清滓穢川后掃波瀾氣
射繁星滅光籠八表寒来驅雲漲晚路上碧霄寛熠燿
逰何在蟾蜍食漸難棹飛銀電碎林映白虹攅水魄連
空合霜輝壓樹乾夜深高不動天下仰頭看
　　　中秋夜南樓寄友人
海月出白浪湖光射髙樓朗吟無綠酒賤價買清秋氣
冷魚龍寂輪高星漢幽他鄉此夜客對酌㡬多愁
　　　中秋翫月　　　　　　　　劉得仁
塵裏兼塵外皆期此月明一年唯一度長恐有雲生露
洗微埃盡光濡是物清朗吟看正好惆悵又西傾
　　　中秋宿鄧逸人居
偶與山人宿吟詩坐到明夜凉躭月色秋渇漱泉聲磵
木如竿聳忩雲作片生白衣門自貴不揖漢公卿
　　　中秋旅懐　　　　　　　　尚　能
所蓄惟騷雅兼能得固窮望鄉連北斗聼雨帶西風稼
穡村坊逺烟波路徑通宜搜清絶句恰似有神工
　　　中秋夜月　　　　　　　　栖　白
尋常三五夕不是不婵娟及到中秋半還勝别夜圓清
光應有露皓色更無烟自古人皆翫年来又一年
　　　中秋夜寄李溟　　　　　　薛　能
滿魄斷埃氛牽吟並舍聞一年唯此夜到曉願無雲待
賞從初出看行過二分嚴城亦已閉悔不預期君
　　　中秋旅舍書懐
巻盡庭雲月逗空一方秋色草鳴䖝是時兄弟正南北
黄葉滿堦来去風
　　　中秋夜翫月　　　　　　　劉　滄
中秋朗月静天河烏鵲南飛客恨多寒色滿忩明枕簟
清光凝露拂烟蘿桂枝斜漢流靈魄蘋葉微風動細波
此夜空亭聞木葉蒹葭霜磧雁初過
　　　中秋夜不見月　　　　　　元　凛
蟾輪何事色全微賺得佳人出綉幃四野霧凝空寂寞
九霄雲鎻絶光輝吟時得句翻停筆玩處臨樽却掩扉
公子倚闌猶更望懶尋紅燭草堂歸
　　　中秋月直禁院　　　　　　鄭　畋
禁署方懐忝綸闈已再加蹔来西掖路還整上清槎恍
惚歸丹地深岩宿綘霞幽襟聊自適閒弄紫薇花
　　　荆渚中秋夜值雨寄李嶼　　鄭　谷
共待輝光灼翻成暗淡秋正宜清路望潜起滴堦愁棹
倚袁宏渚簾垂庾亮樓桂無香實落蘭有露花休玉漏
添蕭索金樽阻獻酬明年佳景在相約㑹神洲
　　　中秋夜思鄭延美有作　　　孫　緯
中秋中杪月世説慴妖精顧兎雲初蔽長虵誰與勍未
追良友翫安用玉輪盈此意人誰喻裁詩寄禁城
　　　天竺寺中秋夜桂子　　　　皮日休
玉顆珊珊月下輪殿前拾得露華新至今不㑹天中事
應是姮娥擲與人
　　　次韻　　　　　　　　　　陸龜䝉
霜實常聞秋半夜天台天竺堕雲岑(埀拱中天台桂子/落一十餘日方止)
如何兩地無人種却是湘灕是桂林
　　　中秋夜寄友生
秋来一度滿重見色難齊獨坐猶過午同吟不到西疎
芒唯斗在殘白合河迷更憶前年望孤舟泊大溪
　　　中秋待月
轉缺霜輪上轉遲好風偏似送佳期簾斜樹隔情無限
燭暗花殘坐不辭最愛笙調聞比里漸看星淡失南箕
何人為校清凉力未似初圓欲午時
　　　中秋夜禁直偶書寄同職　　呉　融
中秋好月竟相尋獨入非烟宿禁林曽恨人間千里隔
更看天上九門深明涵太液魚龍定静𤨏圓靈象緯沈
目斷枚臯何處在欄干十二憶登臨
　　　中秋夜陪熈周學士禁中翫月
月圓年十二秋半每逢隂此夕無纎靄同君直禁林未
髙知海濶當午見雲深衣似繁霜透身疑積水沈遭逢
陪視草歸去憶抽簮太液池南畔相期到曉吟
　　　中秋禁直　　　　　　　　韓　偓
星斗疎明禁漏殘紫泥封後獨慿欄露和玉屑金盤冷
月射珠光貝闕寒天襯樓臺籠苑外風吹歌管下雲端
長卿只為長門賦未識君臣際㑹難
　　　中秋夜月　　　　　　　　李　頻
隂盛此宵中多為雨與風坐無風雨至共看雪霜同抱
濕離邉海傾寒向迥空年年如可值還似道難通
　　　中秋對月
秋分一夜月隂魄最晶熒好是生滄海徐看歴杳𡨕層
空疑洗色萬怪想潜形他夕無相類晨鷄不可聼
　　　中秋月
四十五秋宵月分千里毫冷沉中嶽短光溢大河髙不
寐清人眼移栖濕鶴毛露華臺上立愁望一年勞
　　　中秋對月　　　　　　　　曺　松
無雲世界秋三五共看蟾盤上海涯直到天頭天盡處
不曽私照一人家
　　　中秋月
九十日秋色今秋已十分孤光吞列宿四面絶微雲衆
木排疎影寒流叠細紋遥遥望丹桂心緒更紛紛
　　　中秋夜同知己看月　　　　秦韜玉
常時月好賴新晴不似年年此夜生初出海濤疑尚濕
漸来雲路覺偏清寒光入夜虵龍起静色均天鬼魅驚
豈特坐中堪仰望孤髙應待鳳池明
　　　中秋月　　　　　　　　　裴　說
一嵗㡬盈虧當盈重此期幸無偏照處剛有不明時色
浄雲歸早光寒鶴睡遲相看吟未足皎皎下疎籬
　　　中秋夜月酬頋道流　　　　孫　蜀
不那此身偏愛月等閒看月即更深仙翁每被姮娥使
一度逢圓一度吟
　　　中秋夜有懐　　　　　　　許　郴
趨馳早晚休一嵗又殘秋若只如今日何難致白頭滄
波歸處逺旅食向邉愁賴見前賢説窮通不自由
　　　中秋夜不見月　　　　　　羅　隠
隂雲薄暮上空虛此夕清光已破除只恐異時開霽後
玉輪依舊養蟾蜍
　　　中秋
閒吟清景外萬事覺悠悠此際若無月一年虛過秋
　
　
　
　
　
　
　嵗時雜詠巻三十
欽定四庫全書
　歳時雜詠卷三十一　　　宋　蒲積中　編
　　中秋上(今詩/)
　　　中秋見月寄東坡　　　　　蘇　轍
西風吹凉天益髙明月耿耿分秋毫彭城閉門青嶂合
卧聽百步鳴飛濤使君攜客登燕子月色着人冷如水
筵前不設鼓與鐘處處笛聲相應起浮雲卷盡流金丸
戲馬臺西山鬱蟠杯中綠酒一時盡衣上白露三更寒
扁舟明日浮古汴囘首逡巡陵谷變河吞巨野入長淮
城浸黄流只三版明年築城城似山伐木爲堤堤更堅
黄樓未成河已退空有遺蹟令人看城頭見月應更好
河流深䖏今生草(州人行樂/黄樓道)子孫幸免魚鼈食歌舞聊
寛使君老南都從事老更貧羞見青天月照人飛鶴投
籠不能出曽是彭城坐中客
　　　和黄門韻　　　　　　　　蘇　軾
明月未出羣山髙瑞光萬丈生白毫一杯未盡銀闕涌
亂雲脱壊如奔濤誰為天公洗眸子應費明河千斛水
遂令冷看世間人照我湛然心不起西南大星如弹丸
角尾奕奕蒼龍蟠今宵注眼看不見更許螢火争清寒
何人蟻舟臨古汴千燈夜作魚龍變曲折無心逐浪花
低昻赴節隨歌板(是夜賈客舟/中放水燈)青螢滅沒轉前山浪颭
風廽豈復堅明月易低人易散歸来呼酒更重看堂前
月色愈清好咽咽寒螀鳴露草捲簾推户寂無人忩下
吚啞惟楚老(近有一孫/名楚老)南都從事莫羞貧對月題詩有
㡬人明朝人事随日出恍然一夢瑶䑓客
　　　和中秋月(三首/)
殷勤去年月㶑灔古城東憔悴去年月卧病破忩中徘
徊巧相覓窈窕穿房櫳月豈知我病但見歌樓空撫枕
三歎息扶杖起相從天風不相哀吹我落瓊宫白露入
肺肝夜吟如秋蟲坐令太白豪翻為東野窮余年知㡬
何佳月豈屡逢寒魚亦不睡竟夕相噞喁
六年逢此月五年照離别(中秋有月凡六年唯去/歳與舍弟曾㑹於此)歌君
别時曲滿坐爲凄咽留都信繁麗此㑹豈輕擲鎔銀百
頃湖挂鏡千尋闕三更歌吹罷人影亂清樾歸來北堂
下寒光翻露葉喚酒與婦飲念我向兒說豈知衰病後
空盞對梨栗但見古河東􁙩麥如鋪雪欲和去年曲復
恐心斷絶
舒子在汶上閉門相對清(舒煥試舉/人鄆州)鄭子向河朔(鄭僅/赴北)
(京北/曺)孤舟連夜行頓子雖咫尺兀如在牢扃(頓起來徐/試舉人)
趙子寄書來水調有餘聲(今日得趙果卿書猶記余在/東武中秋所作水調歌頭)
悠哉四子心共此千里明明月不解老良辰難合并囘頭
坐上人聚散如流萍嘗聞此宵月萬里同隂晴(旅人史/生為余)
(言嘗見海賈云中秋有月則是嵗珠多而圓賈人常以/此候之雖相去萬里他日㑹合相問隂晴無不同者)
天公自著意此㑹那可輕明年各相望俯仰今古情
　　　八月十七日天竺山送桂花分贈元素
月缺霜濃細蘂乾此花元屬桂堂仙鷲峰子落驚前夜
蟾窟枝空記昔年破裓老僧憐耿介練裙溪女鬬清妍
願公採擷紉幽佩莫遣孤芳老澗邊
　　　中秋次周翰感舊(并序/)
　孔周翰甞為仙源令中秋夜以事留於東武官舍時
　陳君榮古任君建中皆在郡其後十七年中秋周翰
　持節過郡而二君已亡感時懐舊留詩扵壁又其後
　五年中秋軾與客飲扵超然䑓上聞周翰乞此郡客
　有誦其詩者乃次其韵二篇以為他日一笑
壊壁題詩已五年故人風物兩依然定知来嵗中秋月
又照先生枕麴眠
又邀明月説明年記取孤高孟浩然此去宦逰如傳舍
揀枝驚鵲㡬時眠
　　　中秋(并序/)
　予十八年前中秋與子由觀月彭城作此詩以陽闗
　歌之今復過此夜宿扵贑上方遷嶺表獨歌此曲復
　書之以識一時之事雖未覺有今夕之悲但懸知為
　他日之喜也
暮雲收盡溢清寒銀漢無聲轉玉盤此生此夜不長好
明月明年何䖏看
　　　八月十五日看潮
定知玉兔十分圓已作霜風九月寒寄語重門休上鑰
夜潮留向月中看
　　　和世弼中秋月下詠懐　　　黄庭堅
一年中秋最明月也照貧家門户来清光適從人意滿
壺觴正為詩社開秋空髙明萬物静此時乃見天地性
廣文官舍非吏曺况得數子發嘉興千古風流有詩在
百憂坐忘知酒聖露華侵衣寒耿耿絶勝永夏處深甑
人生此歡良獨難夜如何其看斗柄王生俊氣横九州
樽前為予商聲謳松烟洒落成珠玉溪藤巻舒爛銀鈎
北門樓櫓地險壮金堤濁河天上流離宫殿閣礙飛鳥
覇業池䑓連秃鶖當日西園湛清夜冠盖追随皆貴㳺
使臣詞句髙突兀慷慨悲壮如曺劉我扵人間觸事懶
身世江湖一白鷗空餘詩酒興不淺尚能呻吟卧糟丘
偶然青衫五斗米奪至黄柑千户侯永懐丹楓樹微脫
洞庭瀟湘晚風休晴波上下挂明鏡棹歌放船空際浮
不須乞靈向沈謝清興自與耳目謀江山扵人端有助
君不見至今宋玉傳悲秋期君異時明月夜把酒岳陽
黄鶴樓
　　　和舍弟中秋月
髙秋揺落四十五清都早霜凋桂叢纎塵不隔四維浄
寒光獨照萬象中少年氣與節物競詩家酒聖難争鋒
值伊老驥四千里尚能三㺯當秋風廣文陋儒嬾於事
浩歌不眠倚梧桐百憂生火作内熱何時心與此月同
後生晚出不勉學從漢至今無揚雄天馬權竒大宛種
吾家阿態風骨聳言詩已出靈運前後身未聞孟軻勇
明忩文字不取讀蜘蛛絲網塵堆壅少壮㡬時夏已秋
待而成人吾木拱憐汝起予秋月篇我衰安得筆如椽
但使樽中常有酒不辭坐客更無氊把書問字為汝說
便當侯家歌舞筵
　　　八月十四日夜刀坑口對月奉寄子難子聞適
　　　用(聞郡中数月未/甞冇燕㳺因寄)
去年對月廬陵郡醉留歌舞踏金沙今年今夕千峰下
新磨古鍳動菱花寒藤老木被光景深山大澤皆龍虵
西風為我奏萬籟落葉起舞驚棲鴉遥憐城中二三友
風流慣醉玉釵斜今夕傳杯定何處應無二十四琵琶
　　　中秋日池亭宴集呈席上諸公
　　　　　　　　　　　　　　　歐陽修
樽前逢佳節簮纓奉宴居林光拂衣冷雲影入池虛酒
色風前綠蓮香水上疎飛談交玉麈聼曲躍文魚粉蘀春
苞解紅榴夏實初睢園多美物罷賦謝相如
　　　伏承寵示八月十五日齋居對月嘉篇謹依韵
　　　和
皓月三川静晴氛萬里銷靈光望日滿寒色入波揺浩
氣成山霧浮雲蔽隴苗廟荒隂燐出苑廢露雲飄齋宿
心方寂秋成夜已遥清談對元亮瓊彩映蕭蕭
　　　八月十五日宿南園懐君貺　　司馬光
昔公在洛師未甞棄嘉節今宵秋半分空羡西園月天
色湛澄清風聲冷騷屑笑言不可親引領望金闕賴有
篋中詩端居數披閲
　　　謝君貺中秋見招不及赴
不侍庾公宴月華虛四秋幸逢東閣開又阻西園逰清
輝散廣坐孤影随行舟蓑衣如未歸忠願終可酬
　　　八月十五日夜陪留守宣徽登西樓值雨待月
　　　乆不見
經嵗待佳節無如隂靄何果然時雨足安用月華多未
克銀缸進空聞玉漏過庾公興不淺乆為駐鳴珂
　　　和楊卿中秋月
秋氣平分夜沉隂乍散天窺林初淡薄照席忽孤圓吟
入詩毫健光浮醉弁偏嘉賔勿輕去桂影正娟娟
　　　八月十五日夜寄友人
故人音信絶對月動相思清露滴紅葉此懐當告誰秋
風廣陵郭正是望濤時
　　　中秋陪張龍圖讌射堂初夕隂雲酒行頓解喜
　　　而成詠
飛盖共徘徊西園髙宴開秋雲惜明月留待庾公来
　　　陪友人中秋夕賞月　　　　王安石
海霧看如洗秋陽望却昏光明疑不夜清瑩欲無坤掃
掠風前坐留連露下樽苦吟應到曉况有我思存
　　　中秋夕寄平甫兄弟
浮雲欲盡数秋毫爚爚金波滿酒醪千里得君詩挑戰
夜壇誰敢將風騷
　　　八月十五夜有懐　　　　　梅堯臣
天為水蒼玉月拕潭面氷萬里絶瑕玷百丈已澄凝山
河了然在星斗光莫增借問九州内豈無隂雲興緬懐
去年秋是夜客廣陵太守歐陽公預邀三四朋乃值連
連雨共飲陳華燈既醉公有詠屬和予未能強賦石屏
物固慙無所稱今来宛溪上聊以故嵗徵晶明正若此
霡霂且何曾美景信難并康寕語足慿
　　　中秋月下懐永叔
有朋無明月秉燭光強致有月無樂朋獨酌顔易醉往
年過廣陵公欣来我值期玩秋蟾圓静掃庭下地復邀
高陽公賸作詩准備特特乃多違後池風雨至一夜看
石屏怛吟無逸氣今宵皓如晝千里嗟離異固知理難
并把酒遥相寄(當時出石/屏同詠)
　　　八月十五日夜東軒
隔竹已見月清光度溪来移影上素壁與我相徘徊是
夜正中秋天地霧露開人疑玉兎出藥杵不生埃姮娥倚
氷輪艶色若自媒它夕豈不好物意為之摧
　　　依韻和歐陽永叔中秋邀許發運
看取主人無俗調風前喜御采衣凉競邀三五最團魄
知比尋常特地光艶曲旋教應可聼秋花雖種未能香
曾非惡少休防准衆寡而今不易當
　　　和永叔中秋夜㑹不見月酬王舍人
主人待月敞南樓淮雨西来斗變秋自有婵娟待賔客
不須迢逓望刀頭池魚暗聼歌聲躍蓮蒂明傳酒令優
更愛西園舊詞客共將詩興壓曺劉
　　　中秋新霽濠水初滿自城東隅泛舟廻謝公命
　　　賦(時余将赴/㐮城去)
齋舫談經後官池載酒行斜陽鳥外落新月樹端生演
漾思江浦夷猶繞郡城東轅有遺恨日日物華清
　　　中秋與希深别後月下寄
薄霧生寒水寥寥艤畵船人傷千里别桂吐十分圓把
酒非前夕追歡憶去年南樓足佳興好在謝臨川
　　　依韻和通判八月十五日夜翫月二章(五首/)
尋常圓魄豈不好競爱今宵分外明明極只知無隔礙
誰言桂樹向中生
一年一見最堪惜百嵗百夕能㡬多縱有明年似今夕
明年同㑹復如何
　　　中秋不見月
天嫌物兼美而使宻雲藏已向石屏見何須照席光
　　　中秋前十日作詩戱呈希古年兄
　　　　　　　　　　　　　　　張　耒
放逐江湖一釣舟蕭條故國又逢秋炎凉有信来如舊
嵗月相催逝不留日落千蛩喧户牖風高一雁下汀州
池無積潦蟾華好誰買新醪作夜逰
　　　近中秋
姮娥藥熟桂華新滿貯清光待出雲徐御氷輪行碧落
世間多少感秋人
　　　十五夜月　　　　　　　　陳師道
向老逢清節歸懐託素暉飛螢流夕照重露已霑衣稍
稍孤光動沈沈衆籟微不應明白髮似欲勸人歸
　　　中秋夜東刹贈仁公
盈盈秋月不徐分葉露懸光可數塵此地正須煩一笑
要令排户問東鄰
　　　依韻和伯鎮中秋見月九日遇雨之作
　　　　　　　　　　　　　　　蘇舜欽
衆皆愛春發枯荄我知惟動兒女懐天地昏酣醉夢裡
人有爽思皆沈埋豈如秋風勁利劇刀劍刮破天膜清
光開衰根危蒂掃除盡辨别松竹并蒿莱青娥供霜洗
夜月兼以皓露驅塵埃常年此夕或隂晦今嵗澄澈特
快哉是時呼賔賞此景漸見照我白玉盃清輝向人若
有意經歴忩户猶徘徊放歌狂飲不知曉爛漫酌客山
嶽頺時節飄流晦朔轉已覺九日来相催北忩隙地破
蒼蘚帶花移得黄金栽倒冠露頂坐狂客擷香咀蘂浮
新醅最憐小雨灑疎竹爽籟䬃䬃吹醉顋君時傳詩頗
精䴡意若泥淖不得来開緘文采自飛動欲和但媿頑
無才乆之黽勉強為答嫌春爱秋真可咍
　　　中秋夜呉江亭上對月懐前宰張子野及寄君
　　　謨蔡丈
獨坐對月心悠悠故人不見使我愁古今共傳惜今夕
况在松江亭上頭可憐節物㑹人意十日隂雨此夜収
不唯人間重此月天亦有意於中秋長空無瑖露表裏
拂拂漸上寒光流江平萬頃正碧色上下清澈雙璧浮
自視直欲見筋脈無所逃遁魚龍憂不疑身世在地上
祗恐槎去觸斗牛景清境勝返不足嘆息此際無交逰
心魂冷烈曉不寢勉為筆此傳中州
　　　中秋松江新橋對月和栁令之什
月晃長江上下同畵橋横截冷光中雲頭艶艶開金餅
水面沈沈卧綵虹佛氏解為銀色界仙家多住玉華宫
地雄景勝言不盡但欲追随乗曉風
　　　中秋月(二首/)　　　　　　葛次仲(集/句)
玉露中秋夜(徐放/)亭亭月正圓(錢起/)一宵當皎潔(朱慶/餘)
萬象共澄鮮(劉禹/錫)送别高䑓上(皇甫/冉)添愁野帳前(崔備/)
無因駐清景(武元/衡)欹午又明年(司空/圗)
凉夜清秋半(權徳/輿)嫦娥照玉輪(李商/隠)九霄微有露(姚合/)
萬里正無塵(貫休/)氣射繁星滅(李群/玉)明翻宿鳥頻(杜甫/)
寥寥天地内(曺松/)風景一時新(白居/易)
　　　次韻八月十七玩月　　　李　新
中秋偶誤團圓月坐恨隂霾障天闕作詩問月月無言
歘放清輝似相合(十五夜無月/甞作問月萹)輪間桂影豈梅林一見
胡為便忘渇婵娟姿態自姝好安事鉛華鏡奩匣引起
登臨無限人庾公樓下紛車轍沉沉夜色凝寒水蕩散
纎雲無一髪因思漢帝感秋風欲喚郢人歌白雪俊賞
佳期莫輕負人生出處多回泬舉杯邀月醉則已萬斛
牢愁慿血刷起看蟾華轉玉盤摩空隠隠何輕滑影落
澄江一萬尋魚龍無䖏逃清澈誰言暗魄損光暈就欠
毫分亦竒絶况我年来百慮消世味乆諳如嚼蠟是非
巧吻禁不動名利癡心㑹求歇人言滿面凛風霜自覺
寸心堅石鐡頗知大道有真趣不用炎炎熾言説安能
効彼兒女情告對姮娥論圓缺由来衰盛各有理萬變
不妨随曲折吾生㫁定已如此肯使傍人譏作輟龍䑓
夫子筆如椽親自杜(闕/)
　　　八月望夜不見月有感(二首/)
素波凉暈淡層城怊悵三年此夜清(在淮南二年逢中/秋俱不見月色)
獨捲踈帷成黙坐暗蟲相命作秋聲
九旻含爽助清輝萬里重隂誤賞期正恨浮雲無意緒
世間偏惱最明時
　　　八月十四夜月　　　　　　范仲淹
光華豈不盛賞宴尚遲遲天意將圓夜人心待滿時已
知千里共猶覺一分虧来夕如澄霽清風不負期
　　　依韻酬葉道卿中秋對月(二首/)
天遣今宵無寸雲故開秋碧挂氷輪詩人不悔衣霑露
為惜清光豈易親
孤光千里與君逢最愛無雲四望通處處樓䑓競歌宴
的能愛月㡬人同
　　　中秋口號　　　　　　　　秦　觀
雲山簷楯接低空公宴初開氣欎葱照海旌幢秋色裡
激天鼔吹月明中香槽旋滴珠千顆歌扇驚圍玉一叢
二十四橋人望䖏群仙正在廣寒宫
　　　丙寅中秋詠月　　　　　　晏　殊
玉籥秋初半氷輪嵗有期苦吟含翰乆清宴下樓遲雁
怯波光動蛩愁葉影危烘簾頻捲押温酎旋凝澌皎外
蟾生滴寒中桂有枝星文藏熠燿露彩見華滋菀静踈
螢濕巢空驚鶴移漸穿鳴瑟幌偏鍳讀書帷濛谷徒催
曉纎阿莫放窺陳王収妙舞疑待仲宣辭
　　　次韻和王校勘中秋月
廣寒仙署惬心期秋半梧䑓木葉稀有客正吟星北共
何人重賦鵲南飛光含綺席傳三雅影逗蘭房撤九微
趨府逸才過鮑掾不辭終夕賞清暉
　　　中秋月(與通判徐仲謀譙縣李宗/易將作監主簿張彭同賦)
三十六旬内此時心賞并中分九秋夜占㫁百宵明冷
照蘭閨澈光含綺席清誰知滄海曲珠蚌最盈盈
　　　中秋月
一輪霜影轉庭梧此夕羇人獨向隅未必素娥無悵恨
玉蟾清冷桂華孤
　　　同前
天時與人意齟齬舊無疑坐乆翻遺恨光来已後期行
雲凝黛色見跋費金枝况復輸来夜笙歌繼夕曦
　　　次韻師白中秋㑹飲且餞余北行
　　　　　　　　　　　　　　　韓　駒
樓髙應在日輪邉目盡西山萬里天擬見謫仙歸貝闕
翻愁快馬踏瓊田詞鋒易破孤虗陣酒令難期賞罰權
放盞成空君勿歎明年千里共婵娟
　
　
　
　
　
　
　
　
　嵗時雜詠巻三十一
欽定四庫全書
　嵗時雜詠卷三十二　　　　宋　蒲積中編
　　中秋下(今詩/)
　　　中秋月(二首/)　　　　　　　王禹偁
何處見清輝登樓正午時莫辭終夕看動是隔年期冷
濕流螢草光凝宿鶴枝不禁雞唱曉輕别下天涯
明可鑑秋毫供吟屬我曹隔年方得見終夕敢辭勞冷
向天心白清臨露掌髙霜臺相照處寒色滿藍袍
　　　中秋待月夜分乃見　　　　范百禄
十二周流數經行自不遲長圓非物理暫晦亦天時人
欲終宵玩雲纔逐簇移祇應逢此景無足累心期
　　　中秋月夜　　　　　　　　林光朝
玉露金風滿桂枝清光因此更華滋一年月色最明夜
千里人心共賞時萬古傳為新景象幾人能出舊歌詩
吟觀莫厭終遙夜來嵗如今再一期
　　　中秋不見月　　　　　　　戴復古
誰上青冥掃晦霾桂華遼望獨徘徊停杯試問杳無所
對景欲歌終不來肅氣乍浮三五夜騷人枉費幾多才
明年㑹有清輝在猶此遲疑徧繞苔
　　　中秋月
六幕淨如水空騰海上波輝增金氣至圜肖玉規多極
滿祇如此將傾誰奈何向明若霜皎今古暗消磨
　　　中秋待月通夕隂晦偶書　　呉　淑
待月西樓上平秋氣象分輝光唯此夜遮掩奈浮雲紅
燭燈交爛清香篆自薫明年好景在何處更多聞
　　　中秋待月同賦　　　　　　何宗正
金波未見吐雲端已覺蕭森夜氣寒桂子人間空杳杳
氷輪天外想團團宫袍詞客方裁詠錦瑟佳人且侑歡
不減風流庾公興登樓誰復畏盤跚
　　　中秋月　　　　　　　　　楊　繪
素月玉寒空乾坤灝氣通光華一夕滿節候九秋中萬
里天衢峻四方人望同妖邪無匿處方顯照臨功
　　　中秋感懷(二首/)
去年今夜此堂前人正清歌月正圓今夜愁來人且散
不如雲霧蔽青天
雪彩氷光似去年去年人月兩嬋娟今霄不辨連明坐
拚醉抽身黒處眠
　　　中秋夜醉
醉過中秋夜慵招七步才月華翻有意自入小忩來
　　　中秋月　　　　　　　　　陶崇儀
四時三五月皆圓誰道孤光此夜偏涼樹暖光清雪上
素娥姿質不嬋娟
　　　中秋　　　　　　　　　　錢　易
天慘嚴霜厚神清宿雨微枝空蟬擬脫巢冷燕謀歸白
日蓮塘夢紅紗水國衣錦書知未了軋軋弄鳴機
　　　中秋夜守讓南㕔玩月
秋氣元清切明蟾千里心金盤上河側玉水浸樓隂閨
怨有消歇客愁無淺深闗山今夜裏星斗共沈沈
　　　中秋館宿　　　　　　　　劉　筠
餘歡驚社過(是月/命社)獨直奈宵長月向蓬山滿風來桂殿
凉睡輕同警鶴吟苦伴啼螿耿耿迷遙思殘星下建章
　　　中秋夜不見月　　　　　　孫　復
長記去年中秋玩月出草堂氷輪直可鑑毫芒是時家
釀又新熟呼童開席羅清觴纎埃不起零露下對此陶
陶樂未央自顧時逢堯舜世上下清明無穢荒吁嗟今
夕何不幸正逢屏翳恣猖狂浮雲左右爭擁蔽愛而不
見涕沾裳嫦娥無語縮頭何處坐胡不開口走訴上帝
旁立召飛廉舉其職驅除擁蔽揚清光瑩然髙照遙天
外免教萬國如瞽空倀倀
　　　中秋歌
明月一嵗中影圓十二回如何今夕裏爭賞羅樽罍既
愛盈盈色更上髙髙臺人心莫如此試為君言哉月者
水之精秋者金之氣金水性相生五行分其事則知天
地間相感各以類水得金還盛月因秋更清氣類使之
然人誰不有情可憐别夜色一一皆銷聲自昔詩家流
吟皆不到此徒能狀光彩豈解原終始冥搜詎有得燥
吻真何以請看退翁歌其的能中矣
　　　中秋月
度度思真賞幽期邈始還金行分此夜桂子落何山座
席清風裏人家灝氣間飲懷與吟興徹曙兩非閒
　　　同范秘閣賦八月十四日夜月
銀漢無聲露暗埀玉蟾初上月圓時清樽素瑟宜先賞
明夜隂晴未可知
　　　又賦十五夜月
清賞年年恐失期人人不覺望中衰素娥須信多靈藥
長見嬋娟似舊時
　　　中秋月
十二度圓皆好香就中圓極在中秋前峰獨上還吟翫
髙興多於庾亮樓
　　　中秋月夜席上作　　　　　李建中
宴張東閣賓方盛雨過西樓晚覺寒凉夜清輝雲乍斂
中秋嘉氣月初圓誰人解飲千鍾酒開口能談數刻歡
但外形骸求醉倒任他紅粉笑蹣跚
　　　同前　　　　　　　　　　張左藏
夜長蟋蟀青燈苦嵗晚蒹葭白露寒陶令齋中新酒熟
庾公樓上舊蟾圓不知客在誰同樂無奈漳濱獨湛歡
此夕任他紅粉道深藏辟笑足盤跚
　　　中秋月(八首/)　　　　　　　許　棠
月月勢自圓中秋朗最偏萬方同一夕到曉是經年影
蔽星芒耀光分物狀全唯因吟苦者目斷向瑤天
　　　同前　　　　　　　　　　潘　綽
古今逢此夜共異泬寥明豈是月華别祇應秋氣清影
當中土正輪對八荒平尋客徒留望璿璣自有程
　　　同前　　　　　　　　　　釋可明
登樓仍喜此宵晴圓魄纔觀思便清海面乍浮猶隠映
天心髙挂最分明片雲想有神仙出逈野應無鬼魅行
曾向洞庭湖上看君山半露水初平
　　　同前　　　　　　　　　　李堯天
棲禽疑盡向空飛林麓虚明月照扉萬國仰瞻當此夕
片雲爭合閉清輝羣妖始覺神通小列宿應慙照耀微
達曙何人最闗念庾公樓上獨忘機
　　　同前　　　　　　　　　　許　晝
應是蟾宫别有情每逢秋半倍澄清清光不向此中見
白髮爭教何處生閒地占將真可惜幽忩分得始為明
殷勤好長年來桂莫遣平人道不平
　　　同前　　　　　　　　　　釋齊己
空碧無雲露濕衣衆星光外湧清規東樓莫礙漸髙勢
四海待看當午時還許分明吟皓魄肯教幽暗取丹枝
可憐半夜嬋娟影正對五侯殘酒池
　　　同前
髙河瑟瑟轉金盤歕露吹光逆凭欄四海魚龍精魄壮
五山鸞鶴骨毛寒今宵盡向圓時望後夜誰當缺處看
何事清光與蟾兔却教天下少留難
　　　同前
凉宵烟靄外三五玉蟾秋列野星辰正當空鬼魅愁泉
澄寒魄瑩露滴冷光幽未折青青桂吟看不忍休
　　　中秋遇雨感懷呈世澤彥直　唐　庚
初遊東都年二十清歡趁得中秋及髙陽㑹中酒徒集
惠和坊裏綉鞍入蟹螯甞新左手執雞頭未光搓玉粒
盃行到手不待揖明月清風供一吸纒頭不惜傾箱給
倚賴決科如俯拾誰知得官反拘縶此景此歡那復緝
今嵗中秋雨如泣窮山牢落秋光濕孤燈熒熒照書笈
屈指流年如箭急
　　　八月十五夜月
應緣人望望故爾出遲遲幾嵗一相見浮雲幸别時吟
餘雞腷膊玩覺兔迷離此夕登樓興非闗有所思
　　　次韻張子文中秋夜月　　　韓　駒
平湖下明月湛如奩濕銀遙憐鍾陵客臥看繁臺雲我
欲故山去向來車已巾淹留屬中秋顧影愁單身停盃
問青天誰駕此玉輪分光到蓬屋慇懃月夫人張郎嗜
讀書呫嗶聞比隣胡為歎今夕長歌擊匏尊似君豈終
窮努力逢休辰他年此唱和寄我東南濱
　　　八月十四日夜作
三更欲眠燈挂壁被冷何曾雙脚直西風一雁枕中鳴
令我下牀三歎息君莫悲秋且自悲朱顔白髮來相隨
天公造作悲懽亊要令百嵗如狂癡達人大觀無不可
豈合坐受天公欺我慙無處看明月一掌荒庭秋草沒
去年憶上黄公臺笑看萬里清光發
　　　八月十五日夜小雨同二弟作
去年看月思君處醉後狂歌和影舞今年與君待月時
金樽未盡雨催詩樂事良辰難並有一生費詩仍費酒
君不見緑幕朱簾蠟炬香何須拂地覓孤光
　　　次韻至完中秋日泛湖(五首/)　崔正言
西湖八月稻花繁孤鳥冥冥下水天臥聽金盤鳴玉子
不知風雨到漁船(世美中/孺下棊)
西北樓髙清潩邊一篙秋水淨如天鴛鴦見客移深渚
蛺蝶尋香入畫船
半空虚閣閒看鳥百頃平湖下瞰天今夜使君歌舞歇
箇中不禁野人船(是日持國私/忌不宴湖中)
孤花照晚紅欹水萬竹舒空翠拂天欲問西湖分月色
莫教風浪打篷船
彩鷁逶迤過竹西文魴尾尾透清漪一年一夜中秋好
應月停盃問月時
　　　清暑堂中秋夜月　　　　　蔡　襄
江國初凉夕漏均青天無翳地無塵蓮花剪綵燈煌合
蕉葉傾金酒味新時節暗遷應不用懽娱難得莫辭頻
明年今夜中庭月依舊寒光照别人
　　　中秋獨坐望月
萬里凄凝魄幽深在處通清流河漢盡寒入水雲空踰
乆方全白彌髙適正中開書還自捲把酒復誰同泣葉
傳霄露吹衣變暑風更看庭樹影漸過粉牆東
　　　中秋寄姪世材
林葉響金風半黄復半紅微凉蕩殘暑塵氛淨髙空翛
然天氣清况復當其中金盤上雲際燄燄飛林東蟾彩
照清罇玉露凝蘭叢念汝縈半禄三事嗟何窮大河隔
驚波海水無來鴻此夕各千里惟將風月同
　　　八月十五夜清溪舟次
清溪水底月團團因見中秋憶去年旱海五更霜透甲
郴江萬里桂隨船昔看故國光常滿今望天涯勢似偏
祗恐玉娥能笑我還將隻影對嬋娟
　　　和中秋對月　　　　　　　楊　齊
素籥中分漏箭遲玉盤飛上絳河涯自緣人意誇今夜
豈是蟾光勝舊時千里放開天地景一輪題盡古今詩
呉剛樹下遙相許來嵗秋風此處期
　　　中秋不見月
八月露沈天氣秋霜輪何事苦淹留一宵老兔不成魄
幾處詩人却下樓水部堦前聞細雨袁宏渚上見歸舟
明年未必無仙桂何用厭厭此夜愁
　　　西歸中秋夜宿三泉寄仙芝公南
　　　　　　　　　　　　　　　白子儀
日涉征途信馬前鴻飛時節幾懷賢青山漸向故園近
皓月更臨歸驛圓四乘光榮慙太子一簞窮陋本顔淵
江臯上客紅蓮幕猶荷明恩未棄捐
　　　景孫八月十四日惠酒
金甕蘭英見貺時桂輪猶惜一分虧未知望夜誰同賞
先喜醉鄉今有期飛蓋正懷曹子建登樓何待庾元規
薄帷長簟忘秋興且洗清塵舉緑巵
　　　寅卯二年中秋夜皆不見月
　　　　　　　　　　　　　　　趙崇蟠
萬里不自照清光隨雨休可堪幽魄死還似去年秋有
笛悲遥夜無人在逺樓共誰髙枕臥相與夢滄州
　　　𤣥雲蔽月行　　　　　　　李　新
惆悵中秋不見月太隂埀雲兔藏窟我欲上天掃𤣥雲
桂露團團漬氷闕中天放出千里光層樓翠閣遙相望
一盃一盃重相勸今年償汝中秋願上天髙髙末由到
𤣥雲愈濃不可掃空庭蠟炬落寒光宫裘起舞秋風老
　　　中秋夜宿穆陵闗
羇旅情懷不自禁清霜岐路馬駸駸一年明月最圓夜
千里故人長别心幸有酒沽除是醉更無人賞又如隂
寒蛩似識風騷意伴我凄凄到晚吟
　　　八月十五日過逢谿書淨戒寺
瓦冷雲埋殿燈長墨暗紗藥靈閒草木壁走古龍蛇石
佛隨山老松梯轉路賖門前谿水淺無處問仙槎
　　　中秋月　　　　　　　　　沈　遘
陽饒隂乏亦常情平日蟾光每忌盈節到隂中今夜等
月乘時正一宵明數成地表羣形足(二四六八十隂數/也故屬地而成物)
物阜人間市價平朱户只知觀賞樂不知休戚係蒼生
　　　中秋無月
月在青霄乆矣夫十年今夕九年無也知天把良宵晦
貴使人知此景殊畫燭有光終是俗浮雲無限不勝誅
只饒疎散田文客掌上唯私照乘珠
　　　中秋書亊
紅葉秋容動殘蟬暑氣歸朝箱收故扇熨斗帖寒衣籬
竇㨟捎補蔬畦角屑肥斗筲貪活計詩史老光輝
　　　中秋望月　　　　　　　　余安行
氷輪今夕是圓時雲掩清輝照我遲賴有金風一披拂
須臾蟾影浸瓊巵
　　　中秋三夕對月
三夕月俱好清光唯望多風應落桂子露恐減金波念
昔歡娯極如今羇旅何窮居不相棄夜夜伴吟哦
　　　和解生中秋月
不為人間意居然節物清銀塘通夜白金餅隔林明醉
客樽前倒棲烏露下驚悲歡今古事寂寂墮荒城
　　　中秋夜寄克道運使　　　　張無盡
不見柯山客中秋月又圓夜分清滴露天末淡收烟念
逺情非俗凌虚骨欲仙素琴明此恨相與對嬋娟
　　　中秋望夕不見月　　　　　宋　祁
異時凉月好常爾惜嚴更此夜浮雲惡胡然溷太清狂
歌王粲牘業對景山鎗海蚌猶能滿城烏更不驚裴回
循北牖暗澹倚西楹蛩杼逢時急缸花得暗明桂髙應
自秀蟾逺太無情坐想瑤輪轉孤懷悵未平
　　　中山中秋對月
圓期壓秋半飛影破雲端明極翻無夜清餘遂作寒桂
繁團露濕輪駛度河乾且置窮邊思何殊故國看
　　　中秋夜不見月
天上浮雲不肯歸憑軒坐惜桂華西一年此夕無窮恨
只是城鵶得穏棲
萬里重隂晦玉輪兔孤蟾逺託霄垠世間未必皆同恨
亦有居心不靜人
　　　中秋前二日
一嵗中秋只一迴年前曾記共銜盃蟾光是夕知人意
雲脚多情為我開隔濶幾畨經晦朔笑談三月阻樽罍
佳期屈指無多日清賞應須許再陪
　　　中秋不見月
浮雲四合暮秋天萬里丹霄頓黯然渡口袁宏舟未䌫
樓頭庾亮眼将穿桂華已負經年約鑑影虚沉半夜圓
自是嫦娥懶粧束捲簾空只待嬋娟
　　　中秋月
噀雪噴香滿玉虚王孫公子翫相呼從來天匠為輪定
自是人心此夜殊静入萬家危露滴清埋衆象呌鴻孤
坐來唯覺情無極何况三湖與五湖
　
　
　
　
　嵗時雜詠卷三十二
欽定四庫全書
　嵗時雜詠卷三十三　　　宋　蒲積中　編
　　重陽
　　　九日作(并序/)　　　　　　　陶　潛
　余愛重陽之名秋菊盈園而持醪靡由空服九華寄
　懷於詩
世短意恒多斯人樂人生日月依辰至舉俗愛其名露
凄炎風息氣結天象明往燕無遺影來雁有餘聲酒能
袪百慮菊解製頺齡如何蓬廬士空視時運傾塵爵恥
虚罍寒花徒自榮斂衿獨閒謠緬焉起深情棲遲固多
娯淹留豈無成
　　　己酉嵗九月九日作
靡靡秋已夕凄凄風露調蔓草不復盛園林空自凋清
風澄餘澤遙然天界髙哀蟬無歸響􁅼雁鳴雲霄萬化
相尋異民生豈不勞自古皆有沒念之使心憔何以報
我情濁酒且自陶千載非所知聊以永今朝
　　　九日從宋公戲馬臺送孔令　謝　瞻
風至授寒服霜降休百工繁林收陽彩密苑解華樷巢
幕無留鷰遵渚有歸鴻輕霞冠秋日迅商薄清穹聖心
眷佳節揚鑾戾行宫四筵霑芳醴中堂起絲桐扶光迫
西泥(音/似)餘歡宴有窮逝矣將歸客養素克有終臨流怨
莫從歡心歎飛蓬
　　　又　　　　　　　　　　　謝靈運
季秋邊朔苦旅雁違霜雪凄凄陽卉腓皎皎寒潭潔良
辰感聖心雲旗興暮節鳴葭戾朱宫蘭巵獻時折餞宴
光有孚和樂信所缺在宥天下理吹萬羣芳悅歸客遂
海隅脫冠謝朝列弭棹薄枉渚指景待樂闋河流有急
瀾浮驂無緩轍豈伊川途念宿心愧將别彼美丘園道
喟焉傷薄劣
　　　侍皇太子九日𤣥圃宴(四言/)
　　　　　　　　　　　　　　　王　儉
秋日在房鴻雁來翔寥寥清景藹藹微霜草木搖落幽
蘭獨芳眷言淄苑尚想濠梁既暢㫖酒亦飽徽猷有近
斯悅無逺不柔
　　　九日賦韻　　　　　　　　梁簡文
是節協陽數髙秋氣已精蟾芝逐月啟帷風依夜清逺
燭成歌黛斜橋聞履聲梁塵下未息共愛賞年并
　　　九日侍宴樂遊苑正陽堂　　劉　苞
上郡良家子幽并遊俠兒立乘爭飲羽側騎競紛馳明
珂飾華眊金袍映玉羈膳羞殫海陸和齊視秋宜雲飛
雅琴奏風起洞簫吹曲終髙宴罷景落樹隂移微薄烝
嘉惠飲徳良不貲取效績無紀感恩心自知
　　　九日　　　　　　　　　　王修己
霜威始落翠寒氣初入堂隋珠爛似燭縣黎疑夜光
　　　九日酌菊花酒　　　　　　劉孝威
霜花疑始摘羅衣似適薰餘杯度不取欲持嬌向君
　　　九日侍宴樂遊苑(為西臺/侯作)　　何　遜
皇徳無餘讓重規襲帝勛垂衣化比屋眷顧慎為君翾
飛悅有道卉木荷平分神襟動時豫嵗序屬凉氛城霞
朝晃朗槐霧曉氤氲鸞輿和八襲鳳駕啟千羣羽觴歡
湛露佾舞奏承雲禁林終晚宴華池物色曛疏樹翻髙
葉寒流聚細文日斜迢逓雨風起嵳峩雲運偶參侯服
恩洽厠朝聞於焉藉多幸嵗暮仰遊汾晴軒連瑞氣飛
惹御香芬
　　　九日宴樂遊苑應令　　　　庾肩吾
轍迹光周頌巡遊盛夏功鈎陳萬騎轉閶闔九闗通秋
輝逐行漏朔氣繞相風獻夀重陽節迴鸞上苑中疏山
開輦道閒樹出離宫玉醴吹花菊銀床落井桐御梨寒
更紫仙桃秋轉紅飲羽山西射浮雲冀北驄塵飛金埒
滿葉破栁條空騰猶疑矯箭驚雁避虚弓雕盤濫杞梓
花綬接鵷鴻媿乏天庭藻徒叅文雅雄
　　　九日從駕　　　　　　　　王　褒
黄山獵地廣青門官路長律改三秋節氣應九鍾霜射
馬垂雙帶豐貂佩兩璜苑寒梨樹紫山秋菊葉黄華露
霏霏冷輕飈颯颯傷終慙屬車對空假侍中郎
　　　五言同管記陸瑜九日觀馬射
　　　　　　　　　　　　　　　陳後主
晴朝麗早霜秋景照堂皇榦慘風威切荷彫池望荒樓
髙看雁下葉散覺山凉歇霧含空翠新花濕露黄飛禽
接即影度日轉鈹光連翩北幽騎馳射西園傍勒移瑪
瑙色鞭起珊瑚揚已同過隙逺更異良弓藏且觀千里
汗仍瞻百步楊非為從逸賞方追塞外羌
　　　衡州九日　　　　　　　　江　總
秋日正凄凄茅茨復蕭瑟姫人薦初醖幼子問殘疾園
菊抱黄華庭欄剖朱實昨以著書情暫遣他鄉日
　　　奉和九月九日　　　　　　賀　敳
商飈凝素籥𤣥覽賁黄圖曉霜驚斷雁晨吹結相烏寒
花低㟁菊凉葉下庭梧澤宫申舊典相圃叶前模玉砌
分雕㦸金溝轉鏤衢帶星飛夏箭映月上軒弧慶展簪
裾洽恩融雨露濡天文發丹篆寶思掩𤣥珠承歡徒聳
忭負弛竊忘軀
　　　九月九日贈崔使君善為　　王　績
野人迷節候端坐隔簾埃忽見黄花吐方知素序迴映
岩千蕊發臨浦萬株開香氣徒盈把無人送酒來
　　　又　　　　　　　　　　　崔善為
秋來菊花氣深山客重尋露葉疑涵玉風花似散金摘
來還泛酒獨坐即徐斟王𢎞貪自醉無復覓楊林
　　　九月九日
九日重陽節三秋季月殘菊花催晚氣萸房避早寒霜
濃鷹擊逺霧重雁飛難誰憶龍山外蕭條邊興闌
　　　又　　　　　　　　　　　唐髙宗
端居臨玉扆初律啟金商鳳闕澄秋色龍闈引夕凉野
淨山氣斂林疎風露長砌蘭戲半影岩桂發全香滿蓋
荷彫翠圓花菊散黄揮鞭爭電烈飛羽亂星光栁空穿
石碎弓虚側月張怯猿啼落岫驚雁斷分行斜輪低夕
景歸斾擁通莊
　　　奉和九月九日應制　　　　許敬宗
爽氣申時豫臨秋肆武功太液朝光發層城佳氣融繁
霄寒暑麗黄山極望通講藝遵先軌覩徳暢宸衷鷲嶺
飛夏服娥魄亂雕弓汗浹鑣流赭塵生埒散紅飲羽驚
開石中葉遽凋叢雁殫雲路靜烏墜日輪空九流參廣
宴萬㝢抃恩隆
　　　江令於長安歸還揚州九月九日行微山亭賦
　　　江韻
心逐南雲遊形隨北雁來故鄉籬下菊今日幾花開
　　　擬江令
本逐征蓬去還隨落葉來菊花應未滿許待詩人開
　　　又擬
遊人倦蓬轉鄉思逐鴻來偏想臨潭菊芳蘂對誰開
　　　九日懷封元寂　　　　　　王　勃
九日郊原望平野遍霜成蘭氣添新酌花香染别衣九
秋良㑹少千里故人稀今日龍山外當憶雁書歸
　　　蜀中九日
九月九日望鄉臺他席他鄉送客懷人今已厭南中苦
鳴雁那從北地來
　　　九日
九日重陽節門門有菊花不知來送酒若箇是陶家
　　　九月九日登𤣥武山旅眺　　邵大震
九月九日望遙空秋水秋天生夕風寒雁一向南飛逺
遊人幾度菊花叢
　　　又　　　　　　　　　　　盧照隣
九月九日眺山川歸心歸望積風烟他鄉共酌金花酒
萬里同悲鴻雁天
　　　和九月九日登慈恩寺浮圖應制
　　　　　　　　　　　　　　　張　錫
九秋霜景淨千門曉望通仙遊光御路瑞塔逈凌空菊
彩揚堯日萸香遶舜風天文麗辰象竊抃仰層穹
　　　又　　　　　　　　　　　蕭至忠
天蹕三乘啟星輿六轡行登髙臨寶墖目極遍王城神
衛虚中遶仙歌雲外清重陽千萬夀率土頌昇平
　　　又　　　　　　　　　　　解　琬
瑞塔臨初地金輿幸上方空邊有清淨覺處無馨香雨
霽微塵斂風秋定水凉兹辰採仙菊薦夀慶重陽
　　　九月九日宴江隂　　　　　杜審言
蟋蟀歸期晚茱萸節候新降霜青女月送酒白衣人髙
興要長夀卑棲隔近臣龍沙即此地舊俗坐為隣
　　　湘州九日城北亭子　　　　張　說
西楚茱萸節南淮戲馬臺寧知沅水上復有菊花杯亭
帳憑髙出親游自逺來短歌將急景同使興情催
　　　九日陪登髙隂行先
重陽初啟節無射正飛灰寂寞風蟬去聯翩霜雁來山
棠紅葉下㟁菊紫花開今日桓溫座空媿孟嘉才
　　　岳州九日宴道觀西閣
搖落長年歎蹉跎逺宦心北風嘶代馬南浦宿陽禽佳
此黄花酌酣餘白首吟凉雲霾楚望濛雨蔽荆岑登眺
思清景誰將眷濁隂釣歌出江霧樵唱入山林魚以嘉
名採木為美材侵大道由中悟逍遙匪外尋參佐多君
子詞華妙賞音淹留洞庭觀望古意何深
　　　九日進茱萸山詩五絶(五言/)
家居洛城下舉目見嵩山刻作茱萸節情生造化間
黄花宜泛酒青岳好登髙稽首明庭内心為天下勞
菊酒攜山客萸囊繫牧童路疑尋大塊人似問鴻濛
九日重陽數三秋萬寶成時來謁軒后罷去坐蓬瀛
晚節歡重九髙山上五千醉中知遇聖夢裡見尋仙
　　　九日侍宴賦(得時/字)　　　　　蘇　頲
嘉㑹宜長日髙游順動時曉光雲半洗晴色雨餘滋降
鶴因韶徳吹花入御詞願陪陽數節億萬九秋期
　　　九月九日望蜀臺
蜀王望蜀舊臺前九日分明見一川北料鄉闗方自此
南辭城郭復依然青松繫馬攢岩畔黄菊留人籍道邊
自昔登臨湮滅盡獨聞忠孝兩能傳
　　　九月九日登龍山　　　　　張九齡
郡庭常窘束凉野求昭曠楚客凜秋時桓公舊臺上清
風明日好歴落江山望極逺何蕭條中留坐惆悵東彌
夏首濶西拒荆門壯夷險雖異時古今豈殊狀先賢渺
不接故老猶可訪披弔傷昔人揮斤感前匠自惟本疎
散未始忘幽尚際㑹非有欲往來是无妄為邦復多幸
去國殊遷放且泛籬下菊還令郢中唱灌園亦何為於
陵乃逃相
　
　
　
　
　
　
　嵗時雜詠卷三十三
欽定四庫全書
　嵗時雜詠卷三十四　　　宋　蒲積中　編
　　重陽
　　　奉和聖製重陽節宰臣及羣官上夀
　　　　　　　　　　　　　　　王　維
四海方無事三秋大有年百生逢此日萬夀願齊天芍
藥和金鼎茱萸插玳筵玉堂開右个天樂動宫懸御栁
疎秋景城鴉拂曙烟無窮菊花節長奉栢梁篇
　　　九月九日憶山東兄弟(時年/十七)
獨在異鄉為異客每逢嘉節倍思親遙知兄弟登髙處
遍插茱萸少一人
　　　九日　　　　　　　　　　孟浩然
初九未成旬重陽即此晨登髙聞古事載酒訪幽人落
帽恣歡飲授衣同試新茱萸正可佩折取寄情親
　　　九日龍沙寄劉大眘虚
龍沙豫章北九日挂帆過風俗因時見湖山發興多客
中誰送酒櫂裏自成歌歌竟乘流去滔滔任夕波
　　　途中九日懷襄陽
去國已如昨倐然經杪秋峴山杳不見風景令人愁誰
採籬下菊應閒池上樓宜城多美醖歸與葛彊遊
　　　和盧明府九月九日峴山宴馬使君崔員外
宇宙誰開闢江山此鬱盤登臨今古用風俗嵗時觀地
理荆州分天涯楚塞寛百城今刺史華省舊郎官共美
重陽節俱懷落帽歡酒邀彭澤載琴輟武城彈獻夀先
浮菊尋山或藉蘭烟虹鋪藻翰松竹挂衣冠叔子神如
在山公興欲闌常聞騎馬醉還向習池看
　　　九月九日登峴山寄張容
北山白雲裏隠者自怡悅相望試登髙心隨飛鳥滅愁
因薄暮起思是清秋發時見歸村人沙行渡頭歇天邊
樹若薺江畔舟如月何當載酒來共醉重陽節
　　　九日陪潤州邵使君登北固山
　　　　　　　　　　　　　　　張子容
五馬向山椒重陽出麗譙徐州帶渌水楚國在青霄張
幕連江樹開筵接海潮凌雲詞客語迴雪舞人嬌梅福
慙仙吏羊公賞下僚新豐酒舊美况是菊花朝
　　　重陽日陪元魯山徳秀登北城矚對新霽因以
　　　贈别時元兄屢有挂冠之意　蕭穎士
山縣遶古堞悠悠快登望雨餘秋天髙目盡無隠狀
綿連滍川迴杳渺鴉路深彭澤興不淺臨風動歸心
賴兹鳴琴暇傲睨傾菊酒人和嵗已登從政復何有
逺山十里並一道銜長雲青霞半落日混合疑晴曛
漸聞驚栖羽坐歎清夜月中歡愴有違行子念明發
僅能冺寵辱未免傷别離江湖不可忘風雨勞相思
明時當盛才短伎安所設何日謝百里從君漢之澨
　　　宣城九日聞崔侍御宇文太守游敬亭余時登
　　　響山不同此賞醉寄崔侍御(二首/)
　　　　　　　　　　　　　　　李　白
九日茱萸熟插鬢傷早白登髙望山海滿目悲古昔逺
訪投沙人因為逃名客故交竟誰在獨有崔亭伯重陽
不相知載酒任所適手持一枝菊調笑二千石日暮㟁
幘歸傳呼溢阡陌彤襜雙白鹿賓從何輝赫夫子在其
間遂成雲霄隔良辰與美景兩地方虚擲晚從雨霽歸
蘿月下水壁却登郡樓望松色寒轉碧咫尺不可親棄
我如遺舄
九卿天上落五馬道傍來列㦸朱門曉褰帷碧嶂開登
髙望逺海召客得英才紫綬歡情洽黄花逸興催山從
圖上見溪即鏡中迴遙羨重陽作應過戲馬臺
　　　九日登巴陵置酒望洞庭水軍(時賊逼/華容縣)
九日天氣清登髙無片雲造化闢川岳了然楚漢分長
風鼔横波合㳫蹙龍文憶昔傳遊豫樓船壯横汾今兹
討鯨鯢旌斾何繽紛白羽落酒樽洞庭羅三軍黄花不
掇手戰鼔遙相聞劒舞轉頽陽當時日停曛酣歌激壯
士可以摧妖氛齷齪東籬下泉明不足羣
　　　九日龍山飲
九日龍山飲黄花笑逐臣醉看風落帽舞愛月留人
　　　九日
今日雲景好水緑秋山明攜壺酌流霞搴菊泛寒榮地
逺松石古風揚絲管清窺觴照歡顔獨笑還自傾落帽
醉山月空歌懷友生
　　　九日登山
淵明歸去後不與世相逐為無杯中物遂偶本州牧因
招白衣人笑酌黄花菊我來不得意虚過重陽時題輿
何駿發遂結城南期築土接響山俯臨逺水湄胡月呌
玉笛越女彈霜絲自作英王胄斯樂不可窺赤鯉湧琴
髙白龜道氷夷靈仙如髣髴奠酹遙相知古來登髙人
今復幾人在滄洲違宿諾明日猶可待連山似驚波合
沓出溟海揚袂揮四座酩酊安所知齊歌送清觴起舞
亂參差賓隨落葉散帽逐秋風吹别後登此臺願言長
相思
　　　九日藍田崔氏莊　　　　　杜　甫
老去悲秋强自寛興來今日盡君歡羞將短髮還吹帽
笑倩傍人為正冠藍水逺從千澗落玉山髙並兩峰寒
明年此㑹知誰健更把茱萸子細看
　　　九日楊奉先㑹白水崔明府
今日潘懷縣同時陸浚儀坐開桑落酒來把菊花枝天
宇清霜浄公堂宿霧披晚酣留客舞鳬舄共差池
　　　九日陪淳侍中宴白樓
露白菊氤氳西樓盛襲文玉筵秋令節金鉞漢元勲說
劒風生坐拍琴鶴遶雲謏儒無以答願得備前軍
　　　九日奉陪侍中宴後亭
玉堂傾菊酒一顧得淹留綵筆徴枚叟花筵舞莫愁管
絃能駐景松桂不停秋為謝蓬蒿輩如何霜霰稠
　　　九日奉陪令公登白樓同詠菊
瓊罇有仙菊可以獻留侯願此三花秀非同百卉秋金
英分蘂細玉露結房稠黄雀知恩在銜飛亦上樓
　　　九日同司直九叔崔侍御登寶鷄南樓
把菊歎將老上樓悲未還短長新白髮稠疊舊青山霜
氣清衿袖琴聲引醉闌竹林唯七友何幸亦登攀
　　　和趙端公九日登石亭上和州家兄
洛浦想江津悲歡共此晨採花湖㟁菊望國舊樓人雁
别聲偏苦松寒色轉新傳書問漁叟借冦爾何因
　　　九日奉寄嚴大夫
九日應愁思經時冒險艱不眠持漢節何路出巴山小
驛香醪嫩重巖細菊斑遥知簇鞍馬迴首白雲間
　　　九日贈司空曙　　　　　　李　端
我有惆悵調待君醉時說長來逢九日難與菊花别摘
却正開花蹔言花未發
　　　重陽宴集(同用/寒字)　　　　　　張　登
錫宴逢佳節窮荒亦共歡恩深百日澤雨借九秋寒望
嵗人謠洽臨風客况難座移山色在杯盡菊香殘欲識
投醪遍應從落帽看還宵須命燭舉手謝三官
　　　九日宴集　　　　　　　　唐徳宗
　朕在位行將十載實賴忠賢左右克致小康是以擇
　三令節錫兹宴賞俾大夫卿士得同歡洽也夫共
　其慼者同其歡榮有其初者貴其終始資爾羣寮順
　朕不暇樂而能節職司其憂咸若時則庶乎理矣因
　重陽之㑹聊示所懷
早衣對庭燎躬化勤意誠時此萬機暇適與佳節并曲
池潔寒流芳菊舒金英乾坤爽氣澄臺殿秋光清朝野
慶年豐髙㑹多歡聲永懷無荒戒良士同斯情
　　　重陽日中外同歡以詩言志因示羣官
爽節在重九物華新雨餘清秋黄葉下菊散金潭初萬
寶行就稔百工欣所如歡心暢遐邇殊俗同車書至化
自敦睦佳辰宜宴胥鏘鏘間絲竹濟濟羅簪裾此樂匪
足躭此誠期永孚
　　　重陽日即事
令節曉澄霽四郊烟靄空天清白露潔菊散黄金樷寡
徳荷𤣥貺順時休百工豈懷歌鐘樂思與君臣同至化
在亭育相成資始終未知康衢詠所仰惟年豐
　　　豐年多慶九日示懷
爽氣肅時令早衣聞朔鴻重陽有佳節具物欣年豐皎
潔暮潭色芬敷新菊叢芳樽滿衢室繁吹凝烟空惠洽
信吾道保和惟爾同推誠致𤣥化天下期為公
　　　九日絶句
禁苑秋來爽氣多昆明風動起滄波中流簫鼔誠堪賞
詎假横汾發棹歌
　　　奉和聖製重陽㑹聊示所懷　李　泌
大唐造昌運品物荷時成乘秋適令節錫宴歡羣情俯
臨秦山川髙㑹漢公卿(闕一/韻)赤松子且泛黄菊英賡歌
聖人作海内同休明
　　　奉和聖製重陽日百寮曲江宴示懷
　　　　　　　　　　　　　　　崔元翰
偶聖睹昌期受恩慙弱質幸逢良宴㑹况是清秋日逺
岫對壺觴澄瀾映簪紱炰羔備豐膳集鳳調鳴律薄劣
厠英豪歡娯忘衰疾平臯行雁下曲渚雙鳬出沙㟁菊
開花霜枝果垂實天文見成象帝念資勤恤探道得𤣥
珠齋心居特室豈如横汾唱其事徒驕逸
　　　奉和聖製九日言懷賜百僚　權徳輿
令節在豐嵗皇情喜乂安絲竹調六律簪裾列千官烟
霜莫景清水木秋光寒筵開曲池上望盡終南端天文
麗慶霄墨妙驚飛鸞願言黄花酒永奉今日歡
　　　奉和聖製重陽日中外同歡以詩言志示羣臣
玉醴宴佳節拜恩歡有餘煌煌菊花秀馥馥萸房舒白
露秋稼熟清風天籟虛和聲度簫韶瑞氣深儲胥百辟
皆醉止萬方今晏如宸衷在化成藻思煥瓊琚微臣徒
竊抃豈足歌唐虞
　　　奉和聖製重陽日即事
佳節在陽數至歡朝野同恩隨千鍾洽慶屬五稼豐時
菊洗露華秋池涵霽空金絲響仙樂劒舄羅宗公天道
光下濟睿詞敷大中多慙擊壤曲何以答堯聰
　　　奉和聖製豐年多慶九日示懷
寒露應秋杪清光澄曙空澤均行葦厚年慶華黍豐聲
明暢八表宴喜陶九功文麗日月合樂和天地同聖言
在推誠臣職惟匪躬瑣細何以報翾飛淳化中
　　　嘉興九日寄丹陽親故
窮年岐路客西望思茫茫積水曾南渡浮雲失舊鄉海
邊尋别墅愁裡見重陽草露荷衣冷山風菊酒香獨謠
看墜葉逺目遍秋光更羨登攀處烟花滿練塘
　　　九日北樓宴集
蕭颯秋聲樓上聞霜峰漠漠起隂雲不見攜觴王太守
空思落帽孟叅軍風吟蟋蟀寒猶急酒泛茱萸晚易曛
心憶舊山何日見併將愁淚共紛紛
　
　
　
　嵗時雜詠卷三十四
欽定四庫全書
　嵗時雜詠卷三十五　　　宋　蒲積中　編
　　重陽
　　　奉陪李大夫九日龍沙宴㑹(遲字/)
　　　　　　　　　　　　　　　權徳輿
龍沙重九㑹千騎駐旌旗水木秋光淨絲桐雅奏遲烟
蕪斂暝色霜菊發寒枝今日從公醉全勝落帽時
　　　酬九日
重九共嬉娯秋光景氣殊他時頭似雪還對插茱萸
　　　和九日從楊氏姊遊宴
秋光風露天令節慶初筵易象家人吉閨門女士賢招
邀菊酒㑹屬和栁花篇今日同心賞全勝落帽年
　　　奉和聖製重陽日即事　　　武元衡
玉燭降寒露我皇歌大風重陽徳澤展萬國歡娯同綺
羅擁行騎香塵凝曉空神都自靄靄佳氣助葱葱律吕
金石暢景光天地通徒然被鴻霈無以報𤣥功
　　　奉和聖製豐年多慶九日示懷
令節寰宇泰神都佳氣濃賡歌禹功盛擊壤堯年豐九
奏碧霄裏千官皇澤中南山澹凝黛曲水清涵空金玉
美王度歡康謠國風睿文垂日月永與天無窮
　　　九日小園獨謠　　　　　　李吉甫
小園休沐暇暫與故山期樹杪懸丹棗苔隂落紫梨滿
叢新菊徧繞樹古藤垂受露紅蘭晚迎霜白薤肥上公
留鳳詔冠劒俟清祠應念端居者長慙補衮詩
　　　奉酬中書相公九日小園獨謠以元衡致齋禁
　　　省見寄六韻
齋沐限中禁家山傳勝遊露寒潘省夜木落庾園秋蘭
菊回幽步壺觴絶舊儔位髙天禄閣詞異畔牢愁孤思
琴先覺馳暉水共流明朝不見客清祀在圓丘
　　　奉和相公省中宿齋酬李相公見寄
　　　　　　　　　　　　　　　鄭　絪
髙閣安仁省名園廣武廬沐蘭朝太乙種竹詠華胥禁
靜疎鐘徹庭開爽韻虚洪鈞齊萬物縹帙整羣書寒露
滋新菊秋風落故蕖同懷不同賞幽意竟何如
　　　九日廣陵同陳五先輩登髙　歐陽詹
客路重陽日登髙寄上樓風烟今令節臺閣古雄州泛
菊聊斟酒持萸嬾插頭情人共惆悵良友不同游
　　　九日廣陵登髙懷邵二先輩
簪萸泛菊俯平阡飲過三杯却惘然十嵗此辰同醉友
登髙各處已三年
　　　九日　　　　　　　　　　皎　然
重陽荆楚尚髙㑹此難陪偶見登龍客同遊戲馬臺風
文回水疊雲態擁歌迴持菊煩相問含情愧不來
　　　九日菊花詠應制　　　　　廣　宣
可訝東籬菊能知節候芳細枝青玉潤繁葉碎金香爽
氣浮朝露濃姿帶夜霜泛杯傳夀酒應共樂時康
　　　重陽夜集蘭陵居與宣供奉聯句
蟋蟀催寒服茱萸滴露房酒巡明刻燭籬菊暗尋芳(李/益)
新月知秋露繁星混夜霜登髙今夕事九九是天長(廣/宣)
　　　九日黄白二菊花盛開對懷劉二十八
西花雖未謝二菊又初芳鬢雪徒云白腰金未是黄曙
光凌露彩宵艷射星芒日正開偏足風清發更香山椒
應散亂籬下倍熒煌泛酒遙相憶何由共醉狂
　　　奉和相公九日對黄白二菊見懷
　　　　　　　　　　　　　　　劉禹錫
素萼迎寒秀金英帶露香繁華照旄鉞榮盛對銀黄琮
璧交輝映衣裳雜彩章晴雲遙蓋覆秋蝶近悠揚空想
逢九日何由陪一觴滿樷佳氣在未肯委嚴霜
　　　九日言懷　　　　　　　　令狐楚
二九即重陽天清野菊黄近來逢此日多是在他鄉晚
色霞千片秋聲雁一行不能髙處望恐斷老人腸
　　　奉和嚴司空重陽日同崔常侍崔郎中及諸公
　　　登龍山落帽臺佳宴
謝公秋思渺天涯蠟屐登髙為菊花貴重近臣光綺席
笑憐從事落烏紗萸房暗綻紅珠朶茗碗寒供白露芽
詠碎龍山歸出號馬奔流電妓奔車
　　　九月九日登髙　　　　　　劉禹錫
世路山河險君門烟霧深年年上髙處未省不傷心
　　　九日登西原宴望(同諸兄/弟作)　　白居易
病愛枕席凉日髙眠未輟弟兄呼我起今日重陽節起
登西原望懷抱同一豁移座就菊叢餻酒前羅列雖無
絲與竹歌笑隨情發白日未及傾顔酡耳已熱酒酣四
面望六合何空濶天地自乆長斯人幾時活請看原下
村村人死不歇一村四十家哭葬無虚月指此各相勉
良辰且歡悅
　　　九日登巴臺
黍香酒初熟菊暖花未開閒聽竹枝曲淺酌茱萸杯去
年重陽日漂泊湓城隈今嵗重陽日蕭條巴子臺旅鬢
尋已白鄉書乆不來臨觴一搔首座客亦徘徊
　　　禁中九日對菊花酒憶元九(元九詩曰不是花/中唯愛菊此花開)
　　　(盡更/無花)
賜酒盈杯誰共持宫花滿把獨相思相思祇傍花邊立
盡日吟君詠菊詩
　　　九日寄行簡
摘得菊花攜得酒遶村騎馬思悠悠下邽田地平如掌
何處登髙望梓州
　　　同崔員外綦母檢九日宴京兆府
今日好相見羣賢仍廢曹晚晴催翰墨秋興引風騷絳
葉擁虚砌黄花隨濁醪閉門無不可何事更登髙
　　　九月八日酬皇甫十見贈
君方對酒綴詩章我正持齋坐道場處處追遊雖不去
時時吟咏亦無妨霜蓬舊鬢三分白露菊新花一半黄
惆悵東籬不同醉陶家明日是重陽
　　　九月八日　　　　　　　　司空圖
已是人間寂寞花解憐寂寞傍貧家老來不待登髙看
更堪殘春惜嵗華
　　　九月十日即事　　　　　　李　白
昨日登髙罷今朝更舉觴菊花何太苦遭此兩重陽
　　　九月八日送蕭少府歸洪州　皎　然
明日重陽今日歸布帆微雨望霏霏行過鶴渚知堪住
家在龍沙意有違
　　　九月十日
愛寄柴桑隠名溪近訟庭掃沙開野步搖舸出閒汀宿
簡邀詩伴餘花在酒瓶悠然南望意自有峴山青
　　　九月十日即事　　　　　　嚴　維
貧家惟種竹時幸故人看菊度重陽少林經閏月寒宿
酲猶落帽華髮强扶冠美景良難得今朝更盡歡
　　　又　　　　　　　　　　　陳　羽
漢江天外東流去巴塞連山萬里秋節過重陽人病起
一枝殘菊不勝愁
　　　九月十日郡樓獨酌　　　　羊士諤
掾吏當授衣郡中稀物役嘉辰悵已失殘菊誰為惜櫺
軒一樽泛天景洞虚碧暮節猶賞心寒江鳴湍石歸期
北州里舊友東山客飄蕩雲海深相思桂花白
　
　
　
　
　
　
　
　
　
　
　
　
　
　嵗時雜詠卷三十五
欽定四庫全書
　歲時雜詠巻三十六　　　宋　蒲積中　編
　　重陽
　　　九日次定國韻　　　　　　蘇　軾
朝菌無晦朔蟪蛄疑春秋南柯已一世我眠未轉頭仙
人視吾曹何異蜂螘稠不知蠻觸氏自有兩國憂我觀
去來今未始一念留奔馳竟何得而起無窮羞王郎誤
涉世屢獻乆不酬黄金散行樂清詩出窮愁俛仰四十
年始知此生浮軒裳陳道路徃徃兒童收封侯起大第
或是君家騶似聞負販人中有第一流炯然徑寸珠藏
此百結裘意行無車馬倐忽略九州邂逅獨見之天與
非人謀笑我方醉夢衣冠戯沐猴力盡病騏驥技窮老
伶優北山有靈根寸田自可耰㑹當無何鄉同作逍遙
逰歸來城郭是空有纍纍丘
　　　九日黄樓作
去年重陽不可說南城夜半千漚發水穿城下作雷鳴
泥滿城頭飛雨滑黄花白酒無人問日暮歸來洗靴韈
豈知還復有今年把盞對花容一呷莫嫌酒薄紅粉陋
終勝泥中千柄挿黄樓新成壁未乾青荷已落霜初殺
朝來白露如細雨南山不見千尋刹樓前便作海茫茫
樓下空聞櫓鴉軋薄寒中人老可畏熱酒澆膓氣先壓
烟消日出見漁村遠水鱗鱗山齾齾詩人猛士雜龍虎
(坐客三十餘人/皆知名之士)楚舞呉歌亂鵞鴨一杯相屬君勿辭此
境何殊泛清霅
　　　丙子重九
窮途不擇友過眼如亂雲餘子誰復數坐閲兩使君共
飲去年堂俯看秋水紋此人與此水相追兩沄沄老去
各休息造物嗟長勤佳哉此令節不惜與子分何以娯
我客逰魚在清濆水師三百指鉄網欲掩羣獲多雖一
快買放尢可欣此樂真不朽明年我歸耘
　　　九日
三年瘴海上越嶠真我家登山作重九蠻菊秋未花惟
有黄茅根堆龍生抝窊蜑酒蘖衆毒酸甜如梨查何以
侑一樽鄰翁餽鼃虵亦復强取醉歡謠雜悲嗟今年吁
惡嵗僵仆如亂麻此㑹我雖健狂風巻朝霞使我如霜
月孤光挂天涯西湖不欲徃暮樹號寒鴉
　　　九日湖上尋周李二君不見君亦見尋於湖上
　　　以詩見寄明日乃次其韻
湖上野芙蓉含思愁脉脉娟然如靜女不肯傍阡陌詩
人杳未來孀艷冷難宅君行逐鷗鷺出處浩莫測葦間
聞挐音雲表已飛屐使我終日尋逢花不忍摘人生如
朝露要作百年客喟彼終嵗勞幸兹一日澤願言竟不
遂人事多乖隔悟此知有命沈幽傷魂魄
　　　和陶淵明九日閒居(并序/)
　明日重九雨甚輾轉不能寐起索酒和淵明一篇醉
　熟昏然殆不能佳也
九日獨何日欣然惬平生四時靡不佳樂此古所名龍
山憶孟子栗里懐淵明鮮鮮霜菊艷溜溜糟牀聲閒居
知令節樂事滿餘齡登高望雲海醉覺三山傾長歌振
清商起舞帶索縈坎軻識天意淹畱見人情但願飽秔
稌年年樂秋成
　　　和陶淵明己酉嵗九月九日(并序/)
　十月初吉菊始開乃與客作重九因次韻淵明己酉
　嵗九月九日一首胡廣飲菊潭水而夀然李固傳贊
　云其視胡廣趙戒猶糞土也
今日我重九誰謂秋冬交黄花與我期草中實後彫香
餘白露乾色映青松高悵望南陽野古潭霏慶霄伯始
真糞土平生夏畦勞飲此亦何益内熱中自焦持我萬
家春一酹五栁陶夕英幸可掇繼此木蘭朝
　　　九日尋臻闍梨遂泛小舟至懃師院(二首/)
白髮常嫌嵗月侵病眸兼怕酒杯深南屏老宿閒相過
東閣郎君懶重尋試碾露芽烹白雪休拈霜蕋嚼黄金
扁舟又截平湖去欲訪孤山支遁林
湖上清山翠作堆葱葱鬱鬱氣佳哉笙歌樷裏抽身出
雲水光中洗眼來白足赤鬚迎我笑拒霜黄菊為誰開
明年桑苧煎茶處憶著先公首重回(皎然有重九日與/陸羽煎茶詩羽自)
(稱桑/苧翁)
　　　王鞏屢約重九見訪既而不至以詩送將官梁
　　　交且見寄次韻答之(交頗文雅不類武人/家有侍者甚慧麗)
知君月下見傾城破恨懸知酒有兵老守無何惟日飲
將軍競病自詩鳴花枝不共秋欹帽筆陣空來夜斫營
愛惜微官將底用他年只好冩銘旌
　　　九日邀仲屯田為大水所隔以詩見寄次其韻
無復龍山對孟嘉西來河伯意雄夸霜風可使吹黄帽
(舟人黄帽/土勝水也)樽酒那能泛浪花謾遣鯉魚傳尺素却將燕
石報瓊華何時得見悲秋老醉裏題詩字半斜
　　　明日重九亦以病不赴述古㑹再用前韻
月入秋帷病枕凉霜飛夜簟故衾香可憐吹帽狂司馬
空對親舂老孟光不作雍容傾坐上翻成骯髒倚門旁
人間此㑹論今古細看茱茰感歎長
　　　次韻王廷老和張十七九日見寄
霜葉投空雀啅籬上樓筋力强扶持對花把酒未甘老
膏面染鬚聊自欺無事亦知君好飲多才終恐世相縻
請看平日銜杯口㑹有金椎為控頤
　　　再次韻
千戈萬槊擁笓籬九日清樽豈復持(是日南都/勅使按兵)官事無
窮何日了菊花有信不吾欺逍遙瓊館真堪羨取次塵
纓未可縻迨此暇時須痛飲他年長劔拄君頤
　　　次韻蘇伯固主簿重九
雲間朱袖拂雲和知是長松挂女蘿髻重不嫌黄菊滿
手香新喜緑橙搓墨翻衫袖吾方醉紙落雲烟子患多
只有黄雞與白日玲瓏應識使君歌
　　　九日袁公濟有詩次其韻
古來靜治得清閒我貴真常也一班舉酒東榮挹江海
回罇落日見湖山平生傾盖悲歡裏早晚收身簿領間
笑指西南是歸路倦飛羽翼乆知還
　　　九日次定國韻
我醉歌時君罷休已教從事向青州鬢霜饒我三千尺
詩律輸君一百籌聞道郎君閉東閣且容老子上南樓
相逢不用空歸去明日黄花蝶也愁
　　　次韻定國九日詩
　東坡在彭門與定國為九日黄樓之㑹今復以是日
　相遇於宋凡十五年矣憂樂出處有不可勝言者而
　定國學道有得百念灰冷而顔益壯顧予衰病心形
　俱瘁感之作詩
菊盞茱囊自古傳長房寧復是臞仙應従漢武横汾日
數到劉公戲馬年對玉山人今老矣見恒河性故依然
王郎九日詩千首今賦黄樓第二篇
　　　八日就湖上㑹飲呈晏相公
明當是重九黄菊還開不先將掇其英秋逕未能有頹
齡無以駐但不負此酒紅頰誰使歌公憐牛馬走
　　　九日次夀州
昔人把菊望青榼今我持酒無黄花自催屋裏紅鱗膾
不彈牆頭白項鴉夀春城高枕淮水緑蒲疎疎暮帆起
登臨不學孟參軍帽墜山風費嘲紙
　　　依韻和楊直講九日有感
也持黄菊蘂時望白衣人苜蓿從來厭茱萸却乍親䕶
霜雲不散吹帽客何貧莫要悲搖落秋花更勝春
　　　次韻李晉裕教授九日見贈　張　耒
滿酌聊酬菊蘂黄登高仍在泰山陽笑談嘉節賓朋集
樽酒清驩興味長倦客得閒惟欲飲老人雖醉不成狂
先生莫歎虀鹽乆行見高才穎出囊
　　　九日懷道孚
吾甥頗似魏家舒新罷推囚却著書顧我獨傾陶令酒
思君同膾季鷹鱸蒼茫雲物秋將晚寂寞山城誰與娯
儵忽風光行老矣躊躇不去獨何歟
　　　和彦昭九日西湖㑹飲
故人憐寂寞九日共登臨天地客行遠山河秋已深狂
來能醉舞興罷獨悲吟莫怪凄涼甚多憂損壯心
　　　九月十日園菊爛開書絶句
蕭條秋圃風飛葉却有黄花照眼明已過重陽慵采擷
自嫌亦作世人情
　　　九月九日夜雨留智叔　　　陳師道
騎臺九日登臨處只有歸人醉扶路千年二謝孰可代
我每苦留君只去花粗且為前人惜曲誤不解丞卿怒
只消著帽受西風不待風流到新句
　　　九日與智叔鵰堂宴集夜歸
鵰堂従昔有惡客酒盡不去仍復索欲留歌舞盡客意
風雨和更作三厄佳辰難得客更難我窮無酒為君歡
只欲泥行過白下萬一簾疎見一班
　　　九日寄秦觀
疾風回雨水明霞沙步樷祠欲莫鵶九日清樽欺白髮
十年為客負黄花登高懐逺心如在向老逢人意有加
淮海少年天下士獨能無地落烏紗
　　　次韻李節推九日登南山
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵鬢語妙何妨石作腸
落木無邊江不盡此身此日更須忙
　　　九日不出魏衍見過
九日登臨迫閉藏老懐無限自凄涼山頭落帽風流絶
壁面稱詩語笑香(南山有二/謝詩石)衝雨肯來尋此老拂床聊
待熟黄粱獨無樽酒為君夀正使秋花未肯黄(是日/無菊)
　　　九月九日魏衍見過
節裏能相過談閒可解憂致疎君未肯得此我何由語
到君房妙詩同客子㳺一經従白首萬里有封侯
　　　懐安官舎病起九日作　　　蘇易簡
籬菊今年拆最繁繞樷新折上雕盤病知嘉節霜風冷
喜對高堂骨肉懽乆廢笑歌慵飲酒只聞兒女勸加餐
如何猛下藜床去又逐鴛鴻振羽翰
　　　十日菊
寂寞東籬下凝烟簇簇芳無人賞幽艷有蝶戀清香不
伴茱萸飲空教蟋蟀藏重陽雖已過來歳可能忘
　　　重陽述懷
屋頭寒雀作飢聲老大都因節物驚九日縦拚經夕飲
百年能病㡬畨酲白衣於我似無舊黄菊對人偏有情
醉裏高歌開口笑世間名利一毫輕
　
　
　
　
　
　
　
　
　
　嵗時雜詠巻三十六
欽定四庫全書
　嵗時雜詠巻三十七　　　宋　蒲積中　編
　　重陽下
　　　九日藥市作　　　　　　　宋　祁
陽九恊嘉辰斯人始多暇五藥㑹廣㕓㳺肩閙相駕靈
品羅賈區仙芬冒闉舍擷露來山阿斸烟去巖罅係道
雜提攜盈䄡更薦藉乘時物無賤投乏利能射饔苓互
作王參薺交相假(音/架)曹植謹雁令韓康無二價西南嵗
多癘卑濕連春夏佳劑止刀圭千金厚相謝刺史主求
瘼萬室繋吾化顧賴藥石功捫衿重慙唶
　　　九日侍宴太清樓
洊九標佳節中天駐翠輿晨光清複道秋色徧儲胥畦
稲霜成後宫橙露飽初省收紆步玉拜賜儼華裾(皇帝/臨視)
(刈稲宣許從臣同觀又令/觀燈訖並賜粻稲新米)曼衍來長樂鴟夷下屬車帝
韶儀瑞鶠玉藻躍恩魚霽霧供披拂涼風助掃除高陽
穿葉外仙菊汎花餘寒入弓聲厲觀留酒算徐神池元
不浪溫樹未曽疎帝眷憑秋稼臣心仰夏渠承平將樂
事併入史臣書
　　　九日宴射
佳節慿高駐綵旗亭臯霧罷轉晨曦堋間羽集號猿後
臺外塵飛戲馬時芳菊治痾爭汎蘂丹萸辟惡徧傳枝
明年此㑹知何處醉玉頹山不用辭
　　　和晏相公九日郡筵
令序凝秋籥歡㳺駐使軒行觴酒籌宻踏節舞鞾翻榴
熟丹房解萸香紫粒繁風頭獵輕慘日脚送斜暄鏤管
新篇逸(轉運學士/即席賦詩)吹花舊俗存請為丞相夀長乆慶調
元
　　　十日宴江瀆亭
節去歡猶在賓來賞更延悠揚初短日凄𦂳乍寒天霽
沼元非漲秋花自少妍蟻留新獻酎蕙續不殘烟河鰋
衝餘藻㳺龜避折蓮流芳真可惜従此遂凋年
　　　九日食糕有詠
飈館輕霜拂曙袍糗餈花飲鬬分曹劉郎不敢題糕字
虚負詩中一世豪(夢得嘗作九日詩欲用糕字思五經/中無之輟不復為又白樂天呼為詩)
(豪/)
　　　九日置酒
秋晚佳辰重物華高臺悵飲駐鳴笳邀歡任落風前帽
促飲爭吹酒上花溪態澄明初畢雨日痕清淡不成霞
白頭太守真愚甚滿挿茱萸望辟邪
　　　九日
商館慿髙爽氣濃露萸千穗拂枝紅餅食交遺嘉籩上
蘂菊爭吹夀斚中撃隼勵威平隰濶戲驂沈響故臺空
何人盛繼龍山集醉帽須防榖鬱風
　　　閏九月九日登高有感
隔霜雲葉繞天愁閏節重來續舊逰賦客豈辭聊暇日
楚人無奈剩悲秋寒萸實老猶薰佩晚菊香殘不占甌
悵憶故園歸信㫁渚鴻川鯉兩悠悠
　　　九日
帝京䝉福近相國偃藩初瓮熟中齊酒厨鮮上客魚高
懷日蕭散外物乆驅除犀首無妨飲宣尼或飯蔬林凋
疑野濶荷罷似池虚此樂慿誰辨須煩藻思餘
　　　九日至衛南
良辰獨據鞍節物强相干酒駐衰顔淺風欺客帽寒暫
吟非有属倦曲不成歡多謝黄金意還如故國看
　　　偶思桓景登高故事
桓景全家遂得仙佩萸吹菊對陶然汝南雞犬縁何事
不似淮王許上天
　　　重陽不見菊(二首/)
戲馬佳辰菊未黄有人惆悵獨持觴心知不作匆匆意
故欲凌寒走早霜
蜀地秋高未擬寒翠苞如粒露方乾重陽已過君休恨
留取金英日日看
　　　九日慿高有感
把酒慿高念嵗華此身流滯屬天涯故園叢菊無人賞
露壓風欺只自花
　　　九日
長愛鴨陂頭平波澹不流相君時獨汎准擬五湖舟
　　　次韻和司空相公閏秋重九中書對菊
　　　　　　　　　　　　　　　晏　殊
兩掖儀台峻珍叢應序黄積分迴令節伏檻賞幽芳昧
谷重延律仙州剩借霜冒寒知薏苦逾分得荃香漢幄
羣生遂虞廷萬事康與人同所樂留翫屬澄觴
　　　九日北郡登髙見寄
前日登髙泛玉巵撃銅賡唱有新辭如何偶作銷魂别
又復重吟把菊詩上苑盍簮延景刻北都投轄盛官儀
煩君見想懽言者可奈衡門絶貢綦(近日諫臣請二府/罷接賔以專國論)
(執政奏許休務日見客/常日則門無車馬矣)
　　　九日宴集和徐通判韻
散挿黄花兩佩萸粉饘蓬餌釂觴初清歌咽後雲生袂
妙舞翻時雪滿裾上客采香逢木蜜佳人投釣得王餘
秋光屈指猶三七莫向賔朋綺宴疎
　　　次韻和史館吕相公九日偶成(時史館充大内修/葺使罷重陽苑宴)
鳯閣千門制不奢上公精意在朝家重陽蜜餌承班詔
西苑璆樽輟泛花蕭相未央功已半漢皇宣室宴非賒
由来位極妨行樂目㫁黄壚酒斾斜
　　　八日菊(是日與集賢彭祕書承集賢王寺丞琪/良水富監丞弼王進士許西園㑹飲同)
　　　(賦此題洎酒胡一章薄暮/王殿中軫見訪因亦與㑹)
瑞蓂才半拆金蘂已爭妍幸得重陽近貪為一日先登
髙謀宿約泛酒試芳筵詰旦尋餘馥明知賞愛偏
　　　重陽夕内宿
把菊醒陶酒揚鞭入漢闈聚蚊秋未息獨鳥暮先歸世
有涼暄隔人無今昨非悠然倒館佩頻夢北山嶶
　　　九月八日㳺渦(徐通判李譙縣楊察監/丞朱従道縣尉同之)
黄花夾徑疑無路紅葉臨流巧勝春前去重陽猶一日
不辭傾盡蟻醪醇
　　　閏九月九日
閏秋重九再佳辰猶見黄花裛露新更作登高亦何害
恨無彭澤苦吟人
　　　重陽日㑹有美堂南望　　　蔡　襄
越邑呉封此地分高堂繁吹半空聞山峰高下抽青笋
江水東西卧白雲菊蘂芬芳初應節松枝照曜欲迎曛
州人不見歸時醉未擬風流待使君
　　　北園登高即事呈諸同僚
江雲寒薄不成霜九日登高菊未黄飛鏑有聲弓已力
小槽分溜酒初嘗秋容行見丹楓老客意難勝紫陌長
曾是禁園風物好故鄉時節可能忘
　　　九日許當世以詩見率登高
霜雲明凈海山隈一嵗登臨始北回堂上夀觴淋浪滿
欄邊叢菊似疑開故鄉情味人生好今日恩榮使節来
正是秋風洗煩暑力將衰䬃上高臺
　　　九日分題(得湖/字)　　　　　　張無盡
十里澄波接縣郛曲江勝餞號東湖園林晚境歸無盡
道德遺風想吉夫九日昔人傳落帽一時吾輩共攜壺
丹青國手㣲加意未必姑蘇有此圖
　　　同前(得臺/字)
楚郊極目望蓬萊地勢高高獨此臺豈為登臨邀爾飲
應教意思廓然開太虚蕩蕩觀無極俗賞區區勞數杯
多謝紅茱與甘菊應時納祜亦竒哉
　　　九日赴宴不及簡館中同寮　劉　筠
野趣風流屬此辰帝臺高㑹敞重茵絳囊為佩仙萸宻
緑醖飛觴夀菊新兼豆豐盈堯箑饌雅歌清壯漢營人
年來多病歡逰阻溫玉蒼葭豈易親
　　　黔中重九
澤國秋殘已可傷佳辰愈是覺凄涼鏡中謾歎頭都白
籬下那堪菊未黄老去情深多感舊登高心緒只思鄉
臨風莫使陶陶醉酒欲醒時更㫁腸
　　　九日登屏嶂山
屏嶂山頭酒百鍾年年清景屬山翁催人白髮落何處
勸客黄花開數叢入峡路盤深地底出瀧船下半天中
仕途巇嶮時情薄莫愛嘉魚鱠縷紅
　　　次韻和縣樓九日
紅葉青峰輳目圍茱茰香重菊花肥已邀結駟共傾盖
不聽賔鴻催授衣漳浦亦攀風御起龍山還競羽觴飛
但知嵗嵗佳辰在莫歎人間有是非
　　　九日蕺山戒珠寺作
秦望山前曉鴈斜蕺山雲入看黄花誰能蔕芥闗心緒
且種茱茰伴物華嵗計簿書寧有盡日生公事了無涯
樽前况有兵厨酒不待兵厨酒亦賖
　　　九日
節物驚心兩髩華東籬空遶未開花百年將半仕三已
五畝就荒天一涯豈有白衣来剥啄亦従烏帽自欹斜
真成獨坐空搔首門栁蕭蕭噪晚鵶
　　　九日汴中
旅棹出江湖漂然出更孤風波數破膽時事一長吁聞
説西羌使猶稽北苑誅欲言無上䇿且復醉茱茰
　　　九日懷舍弟
重陽陶令節單閼賈生年秋色蒼梧外衰顔紫菊前登
高知地盡引滿覺天旋去嵗京城雨茱茰對惠連
　　　九日獨酌
登高無老伴引滿自高歌歡喜天邊少重陽野外多黄
花空嵗月白首尚闗河他日龍山興吾今在網羅
　　　九日登堯山書事
滿頭黄菊鬢毛斑曽議皇王對爾顔今日臨風輕霸迹
堯山應合勝牛山
　　　九日(三首/)
霜冷風清九月九茱萸黄菊家園有何時玉殿接千官
稱觴共進南山夀
陶家籬落菊花開醉擬西風立釣臺一座良交皆不見
數聲燕鴈戛雲来
秋色蕭蕭野水邊茱萸時節菊花天明時未逹青雲晚
惆悵登高又一年
　　　重陽雨獨酌
蹋泥作客應狼籍帶雨㣲吟免鬱陶花滿山樽獨酌好
靜中高味是登高
　　　和景初九日登高不見菊
従来秋菊不曽栽敢向西風怨不開我自傷秋有高興
非闗特為看花来
　　　九日集句
高秋寓目更徘徊(呉融/)多少鄉心入酒杯(趙嘏/)正被遶
籬荒菊笑(陸龜/䝉)望中難見白衣来(李郢/)
　　　和燕勉道九日
年年載病客天涯愁看秋風鴈字斜聊倚暮山消日月
休題醉語壓烟霞薦君𤣥鶴千年夀泛我黄金萬㸃花
歸去尚憐烏帽在孟翁頭髮映霜華
　　　九日
采采堂前衣零亂滿筐筥桂枝欲自簮鬢髮吁可數因
之尋萬世乃是足下土利害何必問簮花式歌舞
　　　客中九日
漸入黄花路徐登紅麥岡回頭望鄉樹車馬背斜陽逝
矣嵗華晚渺然歸興長風塵不須畏吾鬢舊蒼筤
　　　九日寄湛文之
今日喜九日東行復西行黄花侵馬路紅樹繞龜城樂
嵗知佳節登高宜晚晴遙憐湛夫子有酒不同傾
　　　九日作
日暮鴻雁急天清雲物消此生餘㡬許勝日得今朝老
懶詩全閣悲傷酒屢饒能来望高阜鳩杖一聲高
　　　九日招友人
萬㸃黄花薦夀杯欲君常見此花開莫嫌窮巷青泥滿
不碍方明履板來
　　　重九舟次太湖惜此佳時無菊可以自慰呼兒
　　　取綵菊戴之
綵花染出鬱金黄便似微聞裛裛香挿破角巾渾不惜
要知今日是重陽
　　　九日與蔡伯世兄弟城上採菊伯世誦居仁九
　　　日絶句因用其韻
老頭未易見清香折取蕭蕭滿把黄歸去醵錢煩里社
買糕沽酒作重陽
　　　九日登武氏東山
秋色入東山丹黄若圖寫開林置齋館寓目盡原野佳
節共登臨霜天若瀟洒二室對高峻雲烟相上下洛浦
接平蕪川光時變化下有神州路皇皇走車馬貴賤競
紅塵役心忘晝夜流年悲過隙節去愁衰謝予心異於
是委分従天假不復慮死生疇能校用舎對景自無感
逢歡有餘暇北海酒盈樽東籬菊滿把芬芳必三嗅清
醇須覆斚盡醉陶陶歸誰是整冠者
　　　九日寄姪世衡
林紅零落菊花風塵世拘牽少㑹同獨把一盃思小阮
故懷吟醉白雲中
　　　秦岷道中值重九　　　　　李　新
宫栁飄黄菊粲霜秦原沙冷值重陽縵山賸飫東籬秀
浮斚應思蜀釀香霧日破峰寒峽靜黍田迷阜古岷長
皇威革衽連葱嶠亦變千箱與萬倉
　　　西崗重九(周奉議座中/賦得黄字韻)
天涯一角見重陽瀟洒西風客㫁腸麻紵未更今日白
菊花還似去年黄陶潛把酒重開解宋玉臨牆乍感傷
借問龍山歌㑹者座中誰認緑衣郎
　　　忠吿重九
出户非吾識長安雖萬家有愁燋緑髮無語撚黄花酒
僻喜宫醖衾寒怯絳紗欲傳此情况行客在天涯
　　　重陽舟次高郵
途逺舟程未到家此身誰念客天涯東籬下破黄金蕋
舊鬢新添白雪芽蓴美不須添醬豉蠏肥無復羨魚蝦
白衣送酒知何在疎放終難學孟嘉
　　　重陽
簟箑辭勞始乞身夾衣溫麗燕和辰秋容刮黛披夭姣
秫米長腰漱蟻囷黄菊明朝為長物江山今日笑醒人
不煩孫順貽嘲弄預對西風脱醉巾
　　　閏重陽
鳯厯推移二十霜一回重見閏重陽稻秔收早醪將熟
朔氣來時菊正香緑鬢不堪禁晚景醉杯聊可浣愁腸
幽人百萬揚州鶴鼎足成歡未易當
　　　九日羅江旅情呈文孺
山程十驛䇿駑來中路㡬成興盡回旅次白醪饒客醉
故園黄菊為誰開漏長更箭遲翻鼓坐乆燈花細落煤
不是學無經濟術道書教我壯心灰
　　　次韻重陽節過月餘方和此韻
蜂愁節去已焉哉賔友追稱上宴臺詩韻此時傳我和
酒樽當日為誰開光隂碌碌駒奔過氣候新新轂轉來
身卦令辰如舞袖急忙須趂管絃催
故事登高㑹流風落帽文客樽常滿滿籬菊任紛紛馬
埒攄豪氣萸囊想舊聞不須蘭作佩騷客恨如雲
　　　重陽近有作
短晷西風冷殘秋令節頻菊花無㡬日竹葉勸何人飽
稲黄雞矮抛房紫栗新時來持此備未覺野夫貧
　　　九日無菊
芳物及時難良辰曠野歡古園荒草莽秋雨秃闌干香
桂風流減紅萸氣味單書紳懲淡飲活取宿根寒
　　　重陽後有作
白酒賢人趣黄花道貌粧物情殊未厭時節不加長自
是良辰徃何妨復令張試看人化鬼不異露為霜
　　　重陽後折菊泛酒
芳樽畢獻酬世態等閒休金蕋香猶在騷人意重畱泛
觴詩老座作古飲家流従此重陽後慇懃送暮秋
　　　重陽醖未熟無菊絶句
露寒黄菊怯芬芳入甕新醅未可嘗痛飲不須撞令節
花開酒熟是重陽
　　　又三絶戲老友
二十年中一度逢百年能見㡬回重幽人樂事無由併
且醉良宵瑪瑙鍾
西風學得不風流每怪衰逢末伏秋一陣酒樽飄醉帽
故教人見老人頭
摘盡霜髭秃蝟髯年来地閣不任尖芙蓉為惜斑斑鬂
着力風前壓帽簷
　
　
　
　
　
　
　
　
　嵗時雜詠巻三十七
欽定四庫全書
　嵗時雜詠巻三十八　　　宋　蒲積中　編
　　初冬(立冬附/)
　　　十月一日初冬　　　　　　杜　甫
有瘴非全歇為冬不亦難夜郎溪日暖白帝峽風寒蒸
裹如千室燋糟幸一柈兹辰南國去舊俗自相歡
　　　初冬
垂老戎衣窄歸休塞色深漁舟上急水獵火著高林空
有習池醉愁來梁父吟干戈未偃息出處遂何心
　　　洛下初冬拜表有懷　　　　劉禹錫
鳯樓南面控三條拜表郎官早渡橋清洛曉光鋪碧簟
上陽霜葉翦紅綃省門簮組初成列雲路鴛鴦想退朝
寄謝殷勤九天侣槍榆水撃各逍遙
　　　酬樂天初冬早寒見寄　　　元　稹
乍起衣猶冷微吟帽半欹霜凝南屋瓦鷄唱後園枝洛
水碧雲曉呉山黄葉時兩傳千里意書札不如詩
　　　初冬夜坐憶桐城山行　　　梅堯臣
我昔吏桐鄉窮山使屢躡路險獨後來心危常自怯下
顧雲容容前溪未可涉半崖風䬃然驚鳥爭堕葉脩蔓
不知名丹寳坼在莢外端野鼠飛縁挽一何捷馬行聞
虎氣䜿耳鼻息􁣥遂投山家宿駭汗衣尚浹歸來撫童
僕前事語妻妾吾妻嘗有言艱勤壯時業安慕終身閒
笑媚看婦靨自是甘努力子今無所懾老大官雖暇失
偶淚滿睫書之空自知城上鼓三疊
　　　初冬偶成
清商忽已謝環堵緬清冬今晨起何早肅氣凄房櫳繁
霜凜欲結霽霧迷長空理畦曉蔬盡收果高林空六年
淮陽客歲嵗風景同吁嗟吾老矣撫事思無窮
　　　初冬道中　　　　　　　　曽　鞏
潦退蛟螭不可逃溪清潭澈見秋毫欲霜日射西山赤
漸冷天騰北極高秀色更濃唯竹栢孤根先動是蓬蒿
感時一撫青萍歎馬踏西風氣自豪
　　　初冬　　　　　　　　　　范成大
節令堅氷始民風古意淳星行窮少皥正嵗述咸秦俗
禮嫌端拜頭風强裹巾紅泥爐畔酒從此卜親鄰
　　　初冬近飲酒作
天水邊陲南接蜀秦山翠照峨峨緑世間豈有糞金牛
枉使五丁斧山玉罷侯置守自蜀始監郡東來兩成轂
至今芙蓉城上土邦人猶記張儀築偏方逺僻坐井底
豈知東國窮鋒鏃十月為正布時令方騐水行改周木
南征北戍幸息肩洒酒炰豚賀新属祖龍妄意一至萬
當道已聞神嫗哭炎家天子起編户政患嬴皇威令酷
急於恩紀緩文法正嵗尚猶傳五六吾民乆已作秦民
迄今十月猶遺俗野人何暇論年代但憶每逢多稼熟
青裾女子翻茜袖抽鎌穫稲腰如束三時勤苦一時好
自古有年非汝獨七雄爭戰已遙逺萬代興亡真返復
洛誦徒勞口囁嚅不如屢把壺中醁
　　　予寓邑中與諸子講學巨山姪孫轉示初冬書
　　　事因用韻
霜風㡬夕報初寒蟋蟀歸來已四遷舊物有氊眠軟暖
講堂逢鱓饋新鮮功名乆已遺清老征戍何由及晚年
暴客更縁貧見外時危身老亦悠然
　　　初冬小園寓目
獨樹喬松色閒雲淡落暉新霜黄橘重乆雨翠梧稀暗
雀鳴還啄高烏定更飛敝貂猶故在卒嵗免無衣
　　立冬
　　　立冬日　　　　　　　　　張無盡
己亥殘秋報立冬新新舊舊迭相逢定知天上漫漫雪
又下人間叠叠峰無意自然成造化有形爭得出陶鎔
夜來西北風聲惡抝折亭前一樹松
　　　立冬夜舟中作　　　　　　范成大
人逐年華老寒隨雨意増山頭望樵火水底見漁燈浪
影生千叠沙痕没㡬稜峨眉欲還觀須待到晨興
　　　龍逰舟中遇立冬(二首/)
　　　　　　　　　　　　　　　余安行
挂帆朝發龍逰浦天寒正下瀟瀟雨共道人間今日冬
連檣處處歡相語我今與汝共孤舟寂寞舟中任水流
人生自適乃為樂莫把閒腸生寸愁
一陽初復來江渚老龍漸起興雲雨人間令節偶斯辰
君子道亨同笑語溪中朝夕徃來舟去人何在水長流
吾生塵世蹔寄爾病死飢寒非我愁
　
　
　
　
　
　
　
　
　嵗時雜詠巻三十八
欽定四庫全書
　嵗時雜詠巻三十九　　　宋　蒲積中　編
　　冬至
　　　冬至日小㑹　　　　　　　張　華
日月不畱四氣回周節慶代序萬國同休庶尹羣后奉
夀升朝我有嘉禮式宴百僚繁肴綺錯㫖酒泉渟笙鏞
和奏磬管流聲上隆其愛下盡其心宣其壅滯詠之德
音乃宣乃訓配享交泰永載仁風長撫無外
　　　冬至　　　　　　　　　　鮑　昭
舟遷莊甚笑水流孔亟歎景移風度改日至晷遷換渺
渺負霜鶴皎皎帶雲鴈長河結蘭楫層氷如玉㟁哀哀
古老容慘顔愁嵗晏催促時好過逼迫聚離散美人還
未央鳴箏誰與彈
　　　同前　　　　　　　　　　宋傅亮
星昴殷仲冬短晷窮南陸柔茘迎時萋芳芸應節馥
　　　詠冬至　　　　　　　　　宋袁淑
連星貴初歴今自臨首嵗薦樂行隂政登歌贊陽滯收
涼降天德萌華宣地惠司瑞紀夜長書雲掌朝誓
　　　冬至後丞相第詣世子車中作
　　　　　　　　　　　　　　　沈　約
㢘公失權勢門館有虚盈貴賤猶如此况乃曲池平高
車塵未滅珠履故無聲賔階緑錢滿客位紫苔生誰當
九原上鬱鬱望佳城
　　　五言畫堂良夜履長在節歌管賦詩列筵命酒
　　　十韻成篇(得沓合答雜納/颯匝欱拉閣)　　陳後主
季冬初陽始寒氣尚蕭颯原葉或委低岫雲時吐欱彫
樹乍疎迥逺峰自重沓雲興四山霾風動萬籟答肅肅
凝露下峩峩層氷合複殿可以娯於兹多延納迢迢百
尺觀杳杳三休閣前後訓導屏左右文衛匝進退簮纓
移縦横壯思雜幸矣天地泰當無范睢拉
　　　冬至日乾陽殿受朝　　　　隋煬帝
北陸隆冬盛南至晷漏長端拱朝萬國守文繼百王至
德慚日用治道愧時康新邑建嵩嶽雙闕臨洛陽圭景
正八表道路均四方碧空霜華凈朱庭皎日光纓珮既
濟濟鐘鼓何煌煌文㦸翊高殿采眊分修廊元首乏明
哲股肱資賢良舟檝佇有寄庶此王化昌
　　　奉和冬至日乾陽殿受朝應制
　　　　　　　　　　　　　　　牛　𢎞
恭已臨萬㝢宸居馭八埏作貢菁苑集來朝圭黼連司
儀三揖盛掌禮九賔䖍重欄映如璧(一作/碧)複殿繞非烟
　　　奉和冬至應教詩　　　　　隋蕭慤
天宫初動磬緹室已飛灰暮風吹竹起陽雲覆石來折
氷開茘色除雪出蘭栽慙無宋玉辨濫吹楚王臺
　　　和麴典設扈從東郊憶弟使徃安西冬至日恨
　　　不得同申拜慶　　　　　　李　嶠
玉闗方叱馭桂苑正陪輿桓嶺嗟分翼姜川限饋魚雪
花含晚(闕/)雲葉帶荆舒重此西流詠彌傷南至初
　　　冬至後過呉張二子檀溪别業
　　　　　　　　　　　　　　　孟浩然
卜築因自然檀溪不更穿園廬二友接水竹數家連直
取南山對非關選地偏擇鄰依孟母共井得王宣曽是
歌三樂仍聞詠五篇草堂時偃曝蘭棹日周旋外事情
都遣中流性所便閑垂太公釣興發子猷船予亦幽棲
者經過切慕焉梅花初臘月栁色半春天鳥泊隨陽鴈
魚藏縮項鯿停盃問山簡何似習池邊
　　　後至　　　　　　　　　　杜　甫
冬至至後日初長逺在劔南思洛陽青袍白馬有何意
金谷銅駞非故鄉梅花欲開不自覺棣蕚一别永相望
愁極本慿詩遣興詩成吟咏轉凄涼
　　　冬至遣興奉寄兩院遺補
去嵗兹辰捧御床五更三㸃出鵷行欲知趨走傷心地
正想氛氲滿眼香無路從容陪笑語有時顛倒著衣裳
何人錯憶窮愁日愁日愁添一線長
　　　冬日
年年至日長為客忽忽窮愁泥殺人江上形容吾獨老
天邊風俗自相親杖藜雪後臨丹壑鳴玉朝來散紫宸
心折此時無一寸路迷何處見三秦
　　　小至
天時人事日相催冬至陽生春又來刺繡五紋添弱線
吹葭六管動飛灰岸容待臈將舒栁山意衝寒欲放梅
雲物不殊鄉國異教兒且覆掌中杯
　　　至日遣興寄北省舊閣老兩院故人
憶昨逍遙供奉班去年今日侍龍顔麒麟不動香烟上
孔雀徐開扇影還玉几由來天北極朱衣只在殿中間
孤城此日空腸㫁愁對寒雲日滿山
　　　冬至夜寄京師諸弟兼懷崔都水
　　　　　　　　　　　　　　　韋應物
理郡無異政所憂在素餐従令去京國羇旅當嵗寒子
月生一氣陽景極南端已懷時節感更抱離别酸私讌
夕云罷還齋夜方闌邃幕沈空宇孤燭照床單應同兹
夕念寧忘故嵗歡川途况悠邈涕下一闌干
　　　冬至下寄舎弟時應試南京　丘　為
去去知來逺依依甚初别他鄉千里心昨夜堦前雪終
日讀書仍少孤家貧兄弟未當途適遠纔過宿舂料相
隨惟一平頭奴男兒出門事四海立身世業文章在莫
漫憶柴扉駟馬高車朝紫微江南驛使不曽㫁春前為
爾作春衣
　　　合肥至日愁中寄鄭明府　　劉　商
失計為卑吏三年滯楚鄉不能隨世俗應是昧行藏白
璧空無玷黄沙只自傷暮天鄉思亂曉鏡鬢毛蒼灰管
移新律窮隂變一陽嵗時人共損幽憤日先長拙宦慙
知己無媒誨自强迍邅羞薄命恩惠費餘光衆口誠難
稱長川却易防魚竿今尚在行此棹滄浪
　　　冬至日陪裴端公使君清水堂
　　　　　　　　　　　　　　　皎　然
亞嵗崇嘉燕華軒照緑波渚芳迎氣早山翠問晴多推
徃知時訓書羣辨政和従公惜日短留賞夜如何
　　　冬至夜郡齋宴别前華隂盧主簿(并序/)
　　　　　　　　　　　　　　　張　登
　范陽盧君道漳以適越人悦之税車休徒三旬之間
　然後飭行李之命時日南至登與賔客僚吏㑹别於
　郡齋釃酒卜夜夜艾酒酣而不能自己故咸請詩之
　由是探韻而賦賦不出志大抵感時傷逺又
　　美盧君擇其所從而不惑(闕/)頌征南有奔走之
　德焉
虎宿方冬至鷄人積夜籌相逢一樽酒共結兩鄉愁王
儉花為府盧諶幄内璆明朝更臨水悵望嶺南流
　　　郊居冬至日荷李常侍見過　熊孺登
賤子守柴荆誰人記(一作/識)姓名風雲千騎䧏草木一陽
生禮異江河動歡殊里巷驚稱觴容侍坐看竹許同行
遇覺滄溟淺恩疑太嶽輕盡搜天地物無踰此時情
　　　長至日上公獻夀　　　　　張叔良
鳯闕晴鐘動鷄人曉漏長九重初啟鑰三事正稱觴日
至龍顔近天旋聖厯昌休光連雪凈瑞氣雜爐香化被
君臣洽恩沾士庶康不因稽舊典誰得紀朝章
　　　同前　　　　　　　　　　崔　琮
應厯三陽首朝天萬國同斗邊看子月臺上候祥風五
夜鐘初曉千門日正融玉階文物盛仙仗武貔雄率舞
皆羣辟稱觴即上公南山為聖夀長對未央宫
　　　同前　　　　　　　　　　李　竦
候曉金門闢乘時寳厯長羽儀瞻上宰雲物麗初陽漢
禮方傳珮堯年正捧觴日行臨觀闕帝錫洽珪璋盛美
超三代洪休䧏百祥自憐朝不坐空此詠無疆
　　　南至日太史登臺書雲物　　裴　逹
圜丘才展禮佳氣近初分太史新簮筆高臺紀彩雲烟
空和縹緲曉色共氛氲道泰資賢輔年豐荷聖君恭惟
司國瑞兼用察人文應念懷鈆客終朝望碧雲
　　　同前　　　　　　　　　　于尹躬
至日行時令登臺約禮文官稱伯趙氏色辨五方雲晝
漏聽初發陽光望漸分司天為嵗備持簡出人羣惠愛
周微物生靈荷聖君長當有嘉瑞郁郁復紛紛
　　　南至日隔仗望含元殿香爐(貞元/六年)
　　　　　　　　　　　　　　　崔立之
千官荷長至萬國拜含元隔仗爐光出浮霜煙氣翻飄
飄縈内殿漠漠澹前軒聖日開如捧卿雲近欲渾輪囷
洒宫闕蕭索散乾坤願假天風便披香奉至尊
　　　同前
冕旒親負扆卉服盡朝天暘谷移初日金爐出御烟分
馨流逺近散漫入貂蟬霜仗凝餘白朱欄應轉鮮如看
浮闕在稍覺逐風遷為沐皇家慶來瞻羽衛前
　　　同前　　　　　　　　　　車　􁛁
抗殿疏元首高高接上𤣥節當南至日星是北辰天寳
㦸羅仙仗金爐引瑞烟霏微雙闕麗溶曵九州連拂曙
祥光滿分晴曉色鮮一陽今在厯生植願陶甄
　　　酬崔舎人冬至日宿直見寄　權德輿
令節一陽新西垣宿近臣曉光連鳯沼殘漏起鷄人白
雪飛成曲黄鐘應律均層霄翔迅羽廣陌駐歸輪清切
晨趨貢恩華夜直頻輟才時所重(九月中楊閣老/權知吏部選事)分命
秩皆真(十月中崔閣老正拜本官德輿正/除禮部受命前一日分草詔詞)左掖期連茹
南宫愧積薪九年叨此地迴首倍相親
　　　冬至日宿齋時郡君南内朝謁因寄
清齋獨向圜丘拜盛服想君興慶朝明日一陽生百福
不辭相望阻寒宵
　　　朔日冬至攝職南郊因書即事
大明南至慶天正朔旦圜丘樂六成文軌盡同堯厯象
齋祠忝備漢公卿星辰列位祥光滿金石交音曉奏清
更有觀臺稱賀處黄雲捧日瑞昇平
　　　冬至後招于秀才　　　　　王　建
日近山紅暖氣新一陽先入御溝春聞閒走馬重來此
沐浴明年稱意身
　　　至日登樂逰園　　　　　　裴　度
隂律隨寒改陽和應節生祥雲觀魏闕瑞氣映秦城騐
炭論時政書雲受嵗盈晷移長日至霧斂逺容清景暖
仙梅動風柔御栁傾那堪封得意空對物華情
　　　日南至(元和年/吏部)　　　　　　獨孤鉉
王厯頒窮律凝隂發一陽輕暉猶惜短圭影比偏長晷
度經南斗流晶盡北堂乍疑周户耀可愛逗林光積雪
消微煦初萌動渺茫更昇臺上望雲物已昭彰
　　　冬至日祥風應候
節逢清景空占氣二儀中獨喜登䑓日先知應候風瑞
呈光舜化表慶感堯聰况與乘時叶還將入律同微微
萬井徧習習九門通更遶爐烟起殷勤報嵗功
　　　邯鄲冬至除夜思家　　　　白居易
邯鄲驛裏逢冬至抱膝燈前影伴身想得家中夜深坐
還應説著逺行人
　　　冬至夜懷湘靈
艷質無由見寒衾不可親何堪最長夜俱作獨眠人
　　　冬至宿楊梅館
十一月中長至夜三千里外逺行人若為獨宿楊梅館
冷枕單床一病身
　　　冬至夜
老去襟懷常濩落病來鬚髩轉蒼浪心灰不及爐中火
鬢雪多扵砌下霜三峽南賔城最逺一年冬至夜偏長
今宵始覺房櫳冷坐索寒衣説孟光
　　　小嵗日對酒吟錢湖州所寄詩
獨酌無多興閒吟有所思一盃新嵗酒兩句故人詩楊
栁初黄日髭髯半白時蹉跎春氣味彼此老心知
　　　小嵗日喜談氏外孫女孩滿月
今旦夫妻喜他人豈得知自嗟生女晚敢訝見孫遲物
以希為貴情因老更慈新年逢吉日滿月乞名時(因名/珠)
桂燎熏花果蘭湯洗玉肌懷中有可抱何必是男兒
　　　至日上公獻夀酒　　　　　白敏中
候曉天門闢朝天萬國同瑞雲昇觀闕香氣映華宫日
色臨仙籞龍顔對昊穹羽儀瞻百辟獻夀是三公化被
君王洽恩沾草木豐自相朝玉座宴此詠皇風
　　　冬至日寄小姪阿宜　　　　杜　牧
小姪名阿宜未得三尺長頭圓筋骨𦂳兩臉明且光去
年學宦人竹馬遶四廊指揮羣兒輩意氣何堅剛今年
始讀書下口三五行隨兄旦夕去斂手整衣裳去嵗冬
至日拜我立我旁祝爾願爾貴仍且夀命長今年我江
外今日生一陽憶爾不可見祝爾傾一觴陽德比君子
初生甚微茫排隂出九地萬物隨開張一似小兒學日
就復月將勤勤不自己二十能文章仕宦至公相致君
作堯湯我家公相家劔佩常丁當舊第開朱門長安城
中央第中無一物萬巻書滿堂家集二百編上下馳皇
王多是撫州寫今來五紀强尚可與爾讀助爾為賢良
經書括根本史書閲興亡高摘屈宋艷濃熏班馬香李
杜泛浩浩韓栁摩蒼蒼近者四君子與古爭强梁願爾
一祝後讀書日日忙一日讀十紙一月讀一箱朝廷用
文治大開官職場願爾出門去取官如駈羊吾兄苦好
學學問不可量晝居府中治夜歸書滿床後貴有金玉
必不為爾藏崔昭生崔芸李兼生窟郎堆錢一百屋破
散何披猖今雖未即死餓凍㡬欲僵叅軍與縣尉塵土
驚匡勷一語不中治笞箠身滿瘡官罷得絲髮好買百
樹桑税錢未輸足得米不敢嘗願爾聞我語歡喜入心
腸大明帝宫闕杜曲我池塘我若自潦倒看汝爭翺翔
摠語諸小道此詩不可忘
　　　冬至日遇京使發寄舎弟
逺信初逢雙鯉去他鄉正遇一陽生罇前豈解愁家國
輦下惟能憶弟兄旅館夜憂姜被冷暮江寒覺晏裘輕
竹門風過還惆悵疑是松忩雪打聲
　　　和湖州杜員外冬至日白蘋洲見憶
　　　　　　　　　　　　　　　李　郢
白蘋亭上一陽生謝朓新裁錦繡成千嶂雪消溪影緑
㡬家梅綻海波清已知鷗鳥長來狎可許汀洲獨有名
多愧龍門重招引即抛田舎棹舟行
　　　冬至後西湖泛舟看㫁氷偶成長句
一陽生後隂飈竭湖上層氷看坼時雲母扇揺當殿色
珊瑚樹碎滿盤枝斜汀藻動魚應覺涵浦波生鴈未知
山影淺中留(一作/流)瓦礫日光寒外送漣漪崖崩葦㟁縦
横散篙蹙蘭舟片段隨曽向黄河望衝激大鵬飛起雪
風吹
　　　江南冬至和人懷洛下　　　陸龜䝉
昔居青洛涯長恨苦寒時自作江南客稀逢下雪時有
烟栖菊梗無凍落杉枝背日能尋徑臨風尚覆棋鳥聲
渾欲囀草色固應知與看平湖上東流或片澌
　　　冬至夜作(天復二年隨/駕在鳯翔)　　　韓　渥
中宵忽見動葭灰料得南枝有早梅四野便應枯草緑
九重先覺凍雲開隂氷莫向河源塞陽氣今從地底迴
不道慘舒無定分却憂蚊響又成雷
　　　南至日(四首/)　　　　　　　司空圖
年年山壓壓來頻莫强孤危競要津吉卦偶成開病眼
暖簷還葺寄羸身求仙自躁非無藥報國當材别有人
鬢髮堪傷白已遍鏡中更待白眉新
今冬臘後無殘日故國燒來有㡬家却恨早梅添旅思
强偷春力報年華
花時不是偏愁我好事應難摠取他已被詩魔長役使
眼中莫厭早梅多
年華亂後偏堪惜世路抛來已自生猶有玉真長命縷
罇前時唱緩羇情
　　　冬除夜書情　　　　　　　盧延讓
兀兀坐無味思量誰與鄰數星深夜火一箇遠鄉人鴈
翥天微雪風號樹欲春愁腸自難過不覺苦吟頻
　
　
　嵗時雜詠巻三十九
欽定四庫全書
　歳時雜詠巻四十　　　　宋　蒲積中　編
　　冬至
　　　冬至日贈安節　　　　　　蘇　軾
我生幾冬至少小如昨日當時事父兄上夀拜帨膝十
年閲凋謝白髪催衰疾瞻前惟兄三顧後子由一近者
隔江濤逺者天一壁今朝復何幸見此萬里姪憶汝總
角時啼笑為梨栗(陶潜詩通子垂九/齡但覔梨與栗)今來能慷慨志氣
堅鐡石諸孫行復爾世事何時畢詩成却超然老淚不
成滴
　　　和過子冬至與諸生飲酒
小酒生黎法乾糟瓦盎中芳辛知有毒滴瀝取無窮凍
醴寒初泫春醅暖更濛華夷更樽合醉笑一歡同里閈
峩山北田園震澤東歸期那敢説安信不曽通鶴髪驚
全白犀圍尚半紅愁顔解符老夀耳鬭吳翁得榖鵝初
飽亡猫䑕益豐黄姜收土芋蒼耳斫霜叢兒瘦縁儲藥
奴肥爲種松頻頻非竊食數數尚乘風河伯休夸若靈
昌自舞馮歸途䧟泥淖炬火燎茅蓬膝上王文度家傳
張長公和詩仍醉墨戲海亂羣鴻
　　　冬至日獨遊吉祥寺
井底微陽囘未囘蕭蕭寒雨濕枯荄何人更似蘇夫子
不是花時肯獨來
　　　次韻仇池冬至日見寄　　　蘓　轍
身如草木順隂陽附火重裘百日强漸喜微和解凝烈
半酣起舞意倉忙吾兄去我行三臘千里今宵共一觴
世事只今人自解苦寒湏盡酒如湯
　　　進賀冬至　　　　　　　　張無盡
燭滿天街曉漏長杜門牢落歎臺綱金吾六卒閒私第
玉笋千官守未央五貴訏謨除盗賊一朝新事劾風霜
堯天咫尺横雲霧遥慶南山萬夀觴
　　　冬至　　　　　　　　　　梅堯臣
銜泣想慈顔感物哀不平自古九泉死靡隨新陽生禀
命異草木彼將羡勾萌人實嗣其世一衰復一榮
　　　依韻和吳正仲冬至
流光冉冉即衰遲物趣囘環似轉規長景已知今日至
孤懷不比少年時阻陪上閣鴛鴦後且與南州父老期
况有春禾新酒熟百分休放手中巵
　　　冬至日得謝師厚宋次道中道書
水國欲爲雪野氷將合河人同一陽至淚向十行多朋
意今猶在年華悵已過看看四十九應笑此蹉跎
　　　宣城至日謁天慶觀呈郡僚　張　耒
溪山慘殘嵗况乃値新冬凌晨率其屬肆禮欵琳宮漠
漠冒原霧淒淒隔水風南方異氣候霜葉未全紅忽憶
簪史筆且趣闢蒼龍拜舞上東閣佳氣欝葱葱談笑出
右掖交游盡英雄老大心已矣依然夢魂中
　　　冬至後(三首/)
寒着添綿衲朝燒折足鐺何勞問榮辱便足了平生理
自隂陽運吾寧口舌爭深居玩吾寳不遣世人驚
水國過冬至風光春已生梅如相見喜鴈有欲歸聲老
去書全嬾園中酒屢傾窮通付吾道不復問君平
梅栁有情態江鄉逼嵗除山村見霜橘江市出寒魚謫
久衣冠懶身閒故舊踈傍籬挑菜甲憶我故園蔬
　　　至後早赴館
紅臘粧梅冷未粘桞條偷暖乍纎纎高樓殘月誰家雪
盡日天寒不巻簾
　　　冬至二絶呈阿璉念六
荻籬茅屋柯山下賣餅歸來也做冬不見長安競時節
車如流水馬如龍
五更人起語江城笑語喧喧天欲明酌酒夀君但一醉
百年珍重是人情
　　　冬至
紫壇曾從奠琳琅親被天人玉冕光今日黄州山下寺
五更聞鴈滿林霜(余元祐七年南郊曾與捧冊在泉池/衹席左見上冕玉簮白如雪爲燭所)
(照光/數尺)
　　　和至日北園讌集　　　　　晏　殊
清曉融風肅桂堂郡僚多暇舞筵張(是日太/守命賔)臺高已騐
雲容媚日暖懸知刻漏長溪子弩寒千(闕/)命蘭英酒熟
(闕/)傳觴官曹事集神都近預拜需函慶一陽
　　　奉和聖製冬至
吉序冠三正民時恊順成嵗穰千畆實氣爽六符平肆
樂遵年律迎長藹頌聲雲濃燕鴈度雪霽楚蘭榮異域
梯航集諸侯篚貢盈堯仁敷萬有同此一陽生
　　　冬至夜發峽州舟中作　　　范成大
舟中萬里行燈下一陽生不減在家好都忘爲旅情霜
乾風愈勁雲淡月微明况有詩兼酒樽前莫問更
　　　冬至　　　　　　　　　　王安石
都城開博路佳節一陽生喜見兒童色歡傳市井聲幽
閒亦聚集珍麗各擕擎却憶他年事關商閉不行
　　　長至(二首/)　　　　　　　　石敏若
陽和散逐管灰浮節物那知人倦遊無可奈何霜後冷
急推不去眼中愁康衢結束新裳雜飛蓋追隨賀客稠
猶有禰衡漫一刺侯門如海未容投
筆墨如山寧療飢謾勞紅日一絲遲濁醪有理貧難醉
坐客無氊寒見欺占嵗豐凶雲物動漏春消息管灰知
江南梅使無恙否腸斷隴頭花一枝
　　　冬至夜旅懷　　　　　　　楊萬里
亂霜如葉撲窗寒愁到心如欲斷絃鳯管陽纔一聲起
蟾輪月已九分圓擁爐酌凍酒相對欹枕背殘燈未眠
乞得曉鐘西拜望露中香爲祝親燃
　　　長至日念應求(三十/日)　　　　余安行
純隂歸盡一陽來鬱鬱襟懷此日開早晚天恩到巙峽
整裝應得趂時廻
　　　和任普州冬至日作　　　　李　新
詩成椽筆一何工元有英聲妙洛中已是少師扶日手
更看公子釣鰲風書雲寳䇿開新瑞脱木香山堕晚紅
經濟通才猶補外與騎星鶴問圓穹
　　　南至日過塩埧官亭
堕衣黄楓香着鬢青霜濕江山如故人到眼類長揖客
行先飛蓬不肯擬馬立時節當書雲相將何太急我本
芻牧兒家有舊蓑笠勤辛朱墨間銷減耕耨力欲歸倒
虚嚢追赴村社集傳言東鄰翁但空西向席梨栗隨所
有大白更增一勿復問市朝與翁醉終日
　　　冬至夜宿顒口市
寧辭舉棹頻不覺又黄昏有感逢冬節無聊宿水村客
心愁待旦盃酒强開樽共祝同歡慶亨途莫我論
　
　
　
　
　
　
　歳時雜詠巻第四十
欽定四庫全書
　歳時雜詠巻四十一　　　宋　蒲積中　編
　　除夜
　　　歳盡應制　　　　　　　　庾肩吾
歳序已去殫春心不自安聊開百葉酒試奠五辛盤金
薄圖神鷰朱泥却鬼丸梅花應可折惜為雪中看
　　　歳窮應教　　　　　　　　薛道衡
故年隨夜盡初春逐曉生方驗從軍樂飲至入西京
　　　守歳　　　　　　　　　　唐太宗
暮景斜芳殿年華麗綺宫寒辭去冬雪暖帶入春風階
馥舒梅素盤花巻燭紅共歡新故歳迎送一宵中
　　　太原召侍臣賜宴守歳
四時動灰琯一夕變冬春送寒餘雪盡迎歳早梅新
　　　守歳
歳隂窮暮紀獻節唘新芳冬盡今宵促年開眀日長氷
銷出鏡水梅散入風香對此歡終宴傾壺待曙光
　　　同前　　　　　　　　　　唐髙宗
今朝冬律盡來朝麗景新花餘凝地雪條含暖吹分綬
吐牙猶嫩氷臺已鏤津薄紅梅色冷淺緑栁輕春送迎
交兩節暄寒變一辰
　　　奉和守歳應制　　　　　　許敬宗
玉琯移𤣥序金奏賞彤闈祥鸞歌裏囀春燕舞前歸夀
爵傳三禮燈枝麗九微運廣薰風積恩深湛露晞送寒
終此夜延宴待晨暉
　　　西京守歳　　　　　　　　駱賔王
閒居寡言宴獨坐倦風塵忽見嚴冬盡方知列宿春夜
將寒色去年共曉光新耿耿他郷夕無由展舊親
　　　歳夜安樂公主滿月侍宴　　沈佺期
除夜子星廽天孫滿月盃詠歌麟趾合簫管鳯雛來歳
炬常燃桂春盤預折梅聖皇千萬夀垂曉御樓開
　　　守歳應制
南渡輕氷解渭橋東方樹色起招搖天子迎春取今夜
王公獻夀用明朝殿上燈人爭烈火宫中侲子亂驅妖
宜將歳酒調神藥聖祚千春萬國朝
　　　守歳侍宴應制　　　　　　杜審言
季冬除夜接新年帝子王臣捧御筵宫闕星河低拂樹
殿庭燈燭上薫天彈琴奏管梅風入對局探鈎栢酒傳
欲向元正歌萬夀暫留歡賞寄春前
　　　除夜有懷
故節當歌守新年把燭迎冬氛戀虬箭春色候雞鳴興
盡聞壺覆宵䦨見斗横還將萬億夀更謁九重城
　　　歳夜安樂公主滿月侍宴應制
歳畢生昌𦙍天杯宴重臣畫樓初滿月香殿早迎春睿
作堯君寳孫謀梁國珍明朝元㑹日萬夀樂章陳
　　　欽州守歳　　　　　　　　張　説
故歳今宵盡新年明日來愁心隨斗柄東北望春廽
　　　岳州守歳(三首/)
除夜清樽滿寒庭燎火多舞衣連臂拂醉坐合聲歌至
樂都忘我𠖇心自委和此年今已度來歳知如何
夜風吹醉舞庭火對酣歌愁逐前年去歡迎今歳多
桃符堪辟惡竹爆妙驚眠歌舞留今夜猶言惜舊年
　　　除夜作　　　　　　　　　髙　適
旅舘寒燈獨不眠客心何事轉悽然故鄉今夜思千里
霜鬢明朝又一年
　　　歳除夜樂城張少府宅作(二首/)孟浩然
雲海訪甌閩風濤泊島濱何知歳除夜得見故鄉親予
是乘桴客君為失路人平生復能幾一别十餘春
疇昔通家好相思無間然續明催畫燭守歳接長筵舊
曲梅生唱新正栢酒傳客行隨處樂不覺度年年
　　　歳除夜有懷
五更鐘鼓欲相催四氣推遷往復廽帳裏殘燈猶有熖
爐中香氣盡成灰漸看春逼芙蓉枕頓覺寒銷竹葉杯
守歳家家看不卧相思那得夢魂來
　　　除夜樂城逢孟浩然　　　　張子容
逺客襄陽郡來過海畔家罇開栢葉酒燈發九枝花妙
曲逢盧女髙才得孟家東山行樂意非是競豪華
　　　除日
臘月今朝晦流年此夕除拾樵供歳火帖牖作春書栁
覺東風至花疑小雪餘忽逢雙鯉贈言是上氷魚
　　　杜位宅守歳　　　　　　　杜　甫
守歳阿咸家椒盤已頌花盍簮喧櫪馬列炬散林鴉四
十明朝過飛騰暮景斜誰能更拘束爛醉是生涯
　　　除日　　　　　　　　　　韋應物
思懷耿如昨季月已云暮忽驚年復新獨恨人成故氷
池始泮緑梅園還飄素淑景方轉延朝朝自難度
　　　除夜宿石橋舘　　　　　　戴叔倫
旅舘誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
　　　歳除日奉推事使牒赴撫州辨對留别崔法曹
　　　　陸大祝處士上人同賦人字口號
上國杳未到流年忽復新廽車不自識君定送何人
　　　建中癸亥歳奉天除夜宿武當山北茅平村
歳除日又暮山險路仍新驅傳迷深谷瞻星記北辰古
亭聊假寐中夜忽逢人相問皆嗚咽傷心不待春
　　　歳夜雪中喜魏萬成郭厦相尋
　　　　　　　　　　　　　　　劉長卿
新年欲變栁舊客共沾衣旅夜猶難盡鄉春又獨歸寒
燈映虛牖暮雪掩閒扉旦暮乘船去平生相訪稀
　　　嶺外守歳　　　　　　　　李福業
冬去更籌盡春隨斗柄囘寒暄一夜隔客鬢兩年催
　　　除夜書情　　　　　　　　周𢎞亮
何處風塵歳雲陽古驛前三冬不再夜曉日又明年春
入江南栁寒歸塞北天還傷知候客花景對韋編
　　　故鄉除夜
三百六十日已終故鄉還與異鄉同非惟律變情堪恨
抑亦才踈運未通何處夜歌銷臘酒誰家髙燭候春風
詩成始欲吟將看早是去年牽課中
　　　除夜長安客舍　　　　　　歐陽詹
十上書仍寢如流歳又遷望家思獻夀算甲恨増年虛
牖傳寒柝孤燈照絶編誰應問窮轍泣盡更澘然
　　　除夜侍酒呈諸兄示舍弟
莫歎明朝又一春相看堪共貴兹身悠悠寰宇同今夜
膝下傳杯有幾人
　　　守歳(二首/)　　　　　　　　盧　仝
年去留不得年來也任他當爐一榼酒爭奈兩年何
老去經節臘樂事甚悠悠不及兒童日都盧不解愁
　　　除夜(二首/)　　　　　　　　姚　合
衰殘歸未遂寂寞此宵情舊國餘千里新年隔數更寒
猶近北峭風漸向東生誰見長安陌晨鐘動火城
殷勤惜此夜此夜在逡巡燭盡年還别雞鳴老更新儺
聲方去病酒色已迎春明日持杯處誰為最後人
　　　除夜悼亡　　　　　　　　元　稹
憶昔歳除夜見君花燭前今宵祝文上重疊叙新年閒
處低聲哭空堂背月眠傷心小男女撩亂火堆邉
　　　除夜酬樂天
引儺綏斾亂毿毿戲罷人歸思不堪虛漲火塵龜浦北
無由阿傘鳯城南休官期限原同約除夜情懷老共諳
莫道明朝始添歳今年春在歳前三
　　　除夜宿洺州　　　　　　　白居易
家寄闗西住身為河北遊蕭條歳除夜旅泊在洺州
　　　除夜寄弟妹
感時思弟妹不寐百憂生萬里經年别孤燈此夜情病
容非舊日歸思逼新正早晚重歡㑹羇離各長成
　　　客中守歳在栁家莊
守歳樽無酒思鄉淚滿巾始知為客苦不及在家貧畏
老偏驚節防愁預惡春故園今夜裏應念未歸人
　　　除夜(二首/)
薄晚支離坐中宵枕臂眠一從身去國再見日周天老
度江南歳春抛渭北田潯陽來早晚眀日是三年
歳暮紛多思天涯渺未歸老添新甲子病減舊容輝鄉
國仍留念功名已息機明朝四十九應轉悟前非
　　　和微之除夜作
君賦此詩夜窮隂歳之餘我和此詩日㣲和春之初老
知顔狀改病覺支體虛頭上毛髪短口中牙齒踈一落
老病界難逃生死墟况此促促世與君多索居君在浙
江東榮駕方伯輿我在魏闕下謬乘大夫車妻兒常各
飽奴婢亦盈廬唯是利人事此君全不如我統千郎官
君領百吏胥我掌四曹局君管十鄉閭君為父母君大
惠在資儲我為刀筆吏小惡乃誅鋤君提七郡籍我按
三尺書俱已佩金印甞同趨玉除外寵信非薄中懷何
不攄恩光未報答日月空居諸磊落甞許君跼促應笑
予所以自知分欲先歌歸歟
　　　除夜寄㣲之
鬢毛不覺日毿毿一事無成百不堪共惜盛時辭闕下
同嗟除夜在江南家山泉石尋常憶世路風波子細諳
老校於君合先退眀年半百又加三
　　　除夜
病眼少眠非守歳老心多感又臨春火銷燈盡天眀後
便是平頭六十人
　　　歳除夜對酒
衰翁歳除夜對酒思悠然草白經霜地雲黄欲雪天醉
依(香皆/反)香枕坐慵傍暖爐眠洛下閒來乆眀朝是十年
　　　三年除夜
晰晰燎火光氲氲臘酒香嗤嗤童稚戲迢迢歳夜長堂
上書帳前長幼合成行以我年最長次第來稱觴七十
期已近萬縁心已忘不惟少歡樂兼亦無悲傷素屏映
居士青衣侍孟光夫妻老相對各坐一繩床(顧虎頭畫/維摩居士)
(圖惟白衣/素屏也)
　　　除夜書懷兼贈張常侍
三百六旬今夜盡六十四年明日催不用歎聲隨日老
亦須知夀逐年來加添雪興憑氊帳消殺春愁付酒杯
唯恨詩成君去後紅牋紙巻共誰開
　　　歳暮
窮隂急景暗相催壯齒韶顔去不廽舊病重因年老發
新愁多待夜長來膏明自爇縁多事鴈黙先烹為不才
禍福細尋無㑹處不如且進手中盃
　　　歳夜詠懷兼寄思黯
遍數故交親何人得六旬(與思黯夢得數侍還/淪沒者少過得六十)今年已
入手餘事豈闗身老自無多興春應不揀人陶窗與𢎞
閣風景一時新
　　　歳夜詠懷　　　　　　　　劉禹錫
彌年不得意新歳又如何念昔同游者而今有幾多以
閒為自在將夀補蹉跎春色無情故幽居亦見過
　　　樂天夢得有歳夜詩聊以奉和
　　　　　　　　　　　　　　　牛僧孺
惜歳歳今盡少年應不知凄凉數流軰歡喜見孫兒暗
減渾身力潛添兩鬢絲莫愁花笑老花自幾多時
　　　奉和劉賓客二十八丈歳夜詠懷
　　　　　　　　　　　　　　　盧　貞
文翰走天下琴樽卧洛陽貞元朝士盡新歳一悲凉名
早縁才大官遲為夀長時來知病已莫歎步趨妨
　　　除夜
今歳今宵盡明年明日催寒隨一夜去春逐五更來氣
色空中改容顔暗裏廻風光人不覺已着(一作/入)後園梅
　　　除夜長安作　　　　　　　李　京
長安朔風起窮巷掩雙扉新歳明朝是故郷何路歸鬢
絲饒鏡色隟雪奪燈輝却羡秦州鴈逢春盡北飛
　　　鄂渚除夜書懷　　　　　　來　鵬
鸚鵡洲頭夜泊船此時形影共凄然難歸故國干戈後
欲告何人雨雪天筯撥冷灰書悶字枕陪寒席帶愁眠
自嗟落拓無成事明日春風又一年
　　　酬劉谷除夜見寄　　　　　李　郢
坐恐三更至流年此夜分客心無限事愁雨不堪聞㶚
上家殊遠爐前酒暫曛劉郎亦多恨詩憶故山園
　　　隋宮守歲　　　　　　　　李商隠
消息東郊木帝廻宮中行樂有新梅沉香甲煎爲庭燎
玉液瓊蘇作夀盃遙望露盤疑是月遠聞鼉鼓欲驚雷
昭陽第一傾城客不踏金蓮不肯來
　　　酬李紺歲除送酒　　　　　雍　陶
歲盡貧心事事湏就中深恨酒錢無故人充夀能分送
遠客消愁免自沽一夜四乘傾鑿落五更三㸃把屠蘇
已供時節深珍重况許今朝更挈壺
　　　共佳人守歲　　　　　　　劉綺荘
桂華窮北陸荆艶下東隣殘粧欲送曉薄衣已迎春舉
袖爭流雪分歌競繞塵不應將共醉年去遠催人
　　　巴山道中除夜書懷　　　　崔　塗
迢逓三巴路羈危萬里身亂山殘雪夜孤燭異鄉春漸
與骨肉遠轉於僮僕親那堪正漂泊明日歲華新
　　　途中除夜　　　　　　　　髙　蟾
南北游萍跡年華又暗催殘燈和臘盡曉角帶春來鬢
欲漸侵雪心仍未肯灰金門舊知己誰為脱塵埃
　　　除夜作　　　　　　　　　薛　能
和吹度穹旻虛徐接建寅不辭加一歳唯喜到三春燎
照雲烟好幡懸井邑新禎祥應北極調爕驗平津樹欲
含遲日山將退舊塵蘭萎殘此夜竹爆和諸鄰祝夀思
眀聖驅儺看鬼神團圓多少軰眠寢獨勞人茜斾猶雙
節雕盤又五辛何當平賊後歸作自由身
　　　和曹侍御除夜有懷
有病無媒客多慵亦太踈自憐成叔夜誰與薦相如嗜
退思年老諳空笑歳除跡閒過寺宿頭煖近階梳春立
窮冬後陽生舊物初葉多庭不掃根在逕新鋤田事終
歸彼心情老倦於斵材須見像蔵劍豈為魚効淺慙尸
禄恩多負辟書酬知必擬共勿使浪躊躇
　　　除夜
舊厯不足巻東風還坐聞一宵猶幾刻兩歳欲平分臘
盡傾時斗春通綻處雲明朝遙捧酒先合祝吾君
　　　江外除夜
千門庭燎照樓臺總為年光急急催半夜臘因風巻去
五更春被角吹來寧無好鳥思花發應有游魚待凍開
不是多岐漸平穏誰能呼酒祝昭囘
　　　旅舍除夜　　　　　　　　皮日休
永夜誰能守羇心不放眠挑燈猶故歳總角已新年出
谷空嗟晚衘盃尚愧先來朝辭逆旅雪涕野槐天
　　　除夜　　　　　　　　　　方　干
五更斯須即達晨四時吹轉任風輪寒燈短熖方燒臘
畫角殘聲已報春來日便為經歳客昨朝猶是去年人
新正定數隨年減浮世應難百遍新
　　　歳盡日(二首/)　　　　　　　司空圖
莫話傷心事投春滿鬢霜殷勤共樽酒今歳只殘陽
眀日添一歳端憂奈爾何衝寒出洞口猶較夕陽多
　　　歲除夜對王秀作　　　　　韋　莊
我惜今宵促君愁玉漏頻豈知新歲酒猶作異鄉身雪
向寅前凍花從子後春到明追此㑹俱是隔年人
　　　除夜　　　　　　　　　　羅　隱
官厯行將盡村醪强自傾厭寒思暖律畏老惜殘更歳
月已如此㓂戎猶未平兒童不諳事歌吹待天明
　
　
　
　
　
　
　
　
　
　歲時雜詠巻第四十一
欽定四庫全書
　歳時雜詠巻四十二　　　宋　蒲積中　編
　　除夜
　　　和子由除日　　　　　　　蘇　軾
薄官(一作/宦)驅我西逺别不容惜方愁後㑹逺未暇憂歳
夕强歡須有酒冷酌不成席秦烹惟羊羮隴饌有熊腊
念為兒童歳屈指已成昔往事今何追忽若箭已釋感
時嗟事變所得不償失府卒未驅儺矍鑠驚逺客愁來
豈有悵玉蘂何時析不憂春艶晚行見棄皮核人生行
樂爾安用聲籍籍胡為獨多感石火膏自炙詩來若相
寛子意逺相射依依見其面疑子在咫尺兄今雖小官
幸沗佐方伯北地近所鑿中有硯水碧臨池飲美酒尚
可消永日但恐詩力弱鬬健未免馘詩成十日到誰謂
千日隔一日寄一篇憂愁何足擲
　　　除夜病中呈喬太博
龍鍾三十九勞生已强半歳暮日斜時還為昔人歎(樂/天)
(詩云行年三十/九歳暮日斜時)今年一線在那復堪把玩欲起强持酒
故交雲雨散惟有病相尋空齋為老伴蕭條燈火冷寒
夜何時旦勌僕觸屏風飢鼯嗅空案數朝閉閣卧霜髪
秋蓬亂傳聞使者來䇿杖就梳盥書來苦安慰不怪造
請緩大夫忠烈後髙義金石貫要當擊權豪未肯覷衰
懦此生何所似暗盡灰中炭歸田計已决此邦聊假館
三徑粗成資一枝有餘暖願君更信宿庶奉一笑粲
　　　除夜大雪留濰州元日早晴遂行中途雪後復
　　　作
除夜雪相留元日晴相送東風吹宿酒瘦馬兀殘夢璁
瓏曉光開旋轉餘花弄下馬成野酌佳哉誰與共須臾
曉雲合亂洒無缺空鵝毛垂馬鬛自怪騎白鳯三年東
方旱逃户連欹棟老農釋耒歎淚入飢腸痛春雪誰云
晚春麥猶可種敢怨行役勞助爾歌飯甕
　　　守歳
欲知垂盡歳有似赴壑蛇修鱗半已沒去意誰能遮况
欲繋其尾雖勤知奈何兒童强不睡相守夜讙譁晨雞
且勿唱更鼓畏添撾坐乆燈燼落起看北斗斜明年豈
無年心事恐蹉跎努力盡今夕少年猶可誇
　　　除夜過吳江
東南勝處未忘情老去扁舟復此行小邑歳除無市井
下田水落見農耕雪消西嶺嶒崚出春到平湖鱗甲生
橋下雙蛟眈睡美欲搥千鼓作雷鳴
　　　除夜野宿常州城外(二首/)
行歌野哭兩堪悲逺火低星漸向微病眼不眠非守歳
鄉音無伴苦思歸重衾脚冷知霜重新沐頭輕感髪稀
多謝殘燈不嫌客孤舟一夜許相依
南來三見歳云徂直恐終身走道塗老去怕看新厯日
退歸擬學舊桃符烟花已作青春意霜雪偏尋病客鬚
但把窮愁博長健不辭最後飲屠蘇
　　　僕年三十九在潤州道上過除夜作此詩又二
　　　十年在恵州録之以付過(二首/)
寺官官小未朝叅紅日半窗春睡酣爲報鄰雞莫驚覺
更容殘夢到江南
釣艇歸時菖葉雨繰車鳴處棟花風長江昔日經遊地
盡在如今夢寐中
　　　除夜訪子野食燒芋戲作山人謂李泌也
松風溜溜作春寒伴我飢腸響夜䦨牛糞火中燒芋子
山人更喫懶殘殘
　　　除日寄仇池　　　　　　　蘇　轍
一歲不復居一日安足惜人心畏增年對酒語終夕夜
長書室幽燈燭明照席盃盤雜梁楚羊炙渾魚腊庖人
饌雞兎家(一作/佳)味宛如昔有懷岐山下展轉不能釋念
同去閭里此節三已失初來寄荆渚魚鴈賤宜客楚人
重歲時爆竹鳴磔磔新春始渉邱田凍未生麥相擕歴
唐許花桞漸芽坼居梁不奈貧投杞避糠覈城南庠齋
静終歲守墳籍酒酸未甞飲牛羮每共炙謂言從明年
此㑹可懸射同爲洛中吏相去不盈尺濁醪幸分季新
笋可餉伯巑巑嵩山美漾漾洛水碧官閒得相從春野
玩朝日安知書閣下羣子並遭馘偶成一朝榮遂使千
里隔何年相㑹歡逢節勿輕擲
　　　益昌除夕感懷
永漏侵春已數籌地爐猶擁木綿裘無心豈畏三尸訴
愛日還驚一歳休故國二千空醉眼新年三十恰平頭
光隂未用相敦廹領取衰翁兩鬢秋
　　　醉宿定國東齋
歳曉城東故相家夜聽簾外落瓊花醉眠東閣銀缸暗
起視中庭風竹斜魯酒近來無奈薄秦聲别後苦聞誇
思君勌對南湖飲歸去紛如日暮鴉
　　　除夕
患難思年改龍鍾惜歲徂闗河先壠逺天地小臣孤吾
道憑温酒時情付擁爐南荒足妖怪此日謾桃符
　　　次韻蜀公丙辰除夜
數舉除夜酒稍消年少豪浮光寄流水妙理付濁醪㣲
陽未出土大雪飛鵝毛試問氷霜勁春來能久牢
　　　次東坡守歲韻
於莵絶繩去顧兎追龍蛇奔走十二年羅網不及遮嗟
我地上人豈復奈爾何未去不自閒將去廼喧譁天上
驅獸官爲君豈停撾魯陽揮兵戈日車果再斜灑酒勸
爾醉期爾暫蹉跎偕醉遣爾去夀考自足誇
　　　和子淵除夜　　　　　　　司馬光
緹室重飛玉琯灰物華全與斗杓囘依依殘臘無情别
歴歴新春滿眼來強取酒巵浮翠栢懶開棕葉覔楊梅
男兒努力平生志肯使功名落草萊
　　　除日寄舍弟　　　　　　　王安石
一樽聊有天涯憶百感翻然醉裏眠酒醒燈前猶是客
夢囘江北已經年佳時流落眞何德勝事蹉跎只可憐
惟有到家寒食在春風因泛澦溪船
　　　除日
爆竹聲中一歲除春風送暖入屠蘇千門萬户曈曈日
總把新桃换舊符
　　　歳除　　　　　　　　　　宋　祁
佳節真如借良宵此向䦨家儲宿歳酒鄉送大儺寒舊
卉囘新物來情續去歡怱怱餘幾刻催具五辛盤
　　　守歳
已覺新杓動猶聞促漏餘夜寒窮臘尾春色併年初事
往成追計身羇况索居眀朝為夀酒無奈故人踈
　　　除夜(二首/)
一杯芳酒夜分天萬慮勞勞耿不眠明日新春到何處
菱花影裏二毛邉
厯尾無餘日更籌促曙躔持愁勝殘歳將老入新年
　　　除夕與家人飲　　　　　　梅堯臣
莫嫌寒漏盡春色來應早風開玉砌梅薫歇金爐草稚
齒喜成人白頭嗟更老年華箇裏催清鏡寧長好
　　　和歳除日
一年三萬六千刻玉漏唯餘十二時去日苦多誰㑹惜
殘隂全少頗能知己驚顔貌徐徐改不奈烏蟾冉冉馳
萬國明朝賀新歳東風依舊入春旗
　　　除夜雪
擊鼓人驅鬼漫天雪送寒臘從今日盡花作舊年看著
樹多還墮隨風積更乾明朝預王㑹畏濕兩梁冠
　　　除夜
七十已强半所餘能幾何懸知暮景促更覺後生多遁
世名為累留年睡作魔西歸端着便老子不婆娑
　　　除夜對酒贈少章
歳晚身何託燈前客未空半生憂患裏一夢有無中髪
短愁催白顔衰酒借紅我歌君起舞潦倒略相同
　　　次韻晁無斁除日述懷
世學違從衆名家最近天感時猶壯志得句起衰年袁
酒無何飲陶琴不具弦平生揮翰手幾見絶韋編
　　　奉和聖製除夜(二首/)　　　　晏　殊
秘掖楯軒嚴萬户慶宵躔次㑹三辰丹闈肅穆猶凝夕
佳氣葱蘢漸報春調厯自將穹厚永聖辭常與歳時新
送寒旁磔迎和令率土羣生仰昊旻
珠躔回碧落綘燎燭青規𤨏闥瓊籖度層臺玉漏移納
新皇澤普順節聖情怡萬宇長安陌鄉儺集此時
　　　和三兄除夜
星漢回層宇塤箎集上都夜寒凝爆燎春氣入屠蘇九
陌傳珂乘千門促漏壺此時開棣宴仍在碧城隅
　　　次韻和致仕陳相公除夜
從來歳除詠託諷情非一公在維師年乆諧歸政逸辛
盤具芳郁栢酒澄嘉栗猶厭賀車煩晨門勤圭蓽
　　　除夜陽口舟中　　　　　　賈宗諒
一年節律令還盡猶向天涯寄客舟巫舍簫竽喧竹塢
漁家燈火傍沙洲殷勤共敬新桃梗棄廢堪嗟舊厯頭
守歳通宵欲無寐煎茶幾啜渌甆甌
　　　除夜　　　　　　　　　　宋　祁
嚴城沉夜景殘厯極年華逓箭迎春漏稱觴待早衙衆
歡儺順俗孤睡夢縈家侍吏持官燭供餳欲膠牙
　　　除夜呈抑之　　　　　　　白子儀
逸景運寒燠良辰徒送迎冬權訖昏暮歳籥改黎明華
髪任踈颯宿心無變更唯憑一樽酒時得慰勞生
　　　和除夜　　　　　　　　　崔正言
黎明即新歳何惜夜厭厭臘酒暖留客曉燈殘隔簾聽
音知變律望斗記寅占待得清風動日長宫線添
　　　除夜宿黄沙舘書懷　　　　張少愚
窮年撫劒獨無眠世路危疑倦往還夜半無人殘月白
狐鳴梟嘯滿空山
　　　歳窮雨夜獨卧山齋
歳晏雲深誰與遊嵓房終夜雨如秋不知海上三山夢
何似人間萬户侯
　　　除日萬州臨江亭　　　　　趙崇蟠
南浦逢除日天涯有去舟蠻城和雨閉峽水帶春流不
負新年感唯多故國愁寧無賀親酒徒此事羇囚
　　　除夜病中懷古
風流罪過不須文甘抱沉痾為若人酒力入腸偏感興
花光揺目自傷春沈郎多病愁銷骨宋玉新詞詠切鄰
自古多情皆不免不才何幸繼芳塵
　　　除夜書懷
病體盃盤厭自親矮童烹藥過除陳䉀箕今夜啼三匝
齒髪明朝滿四旬舉足便侵知命境空拳已失少年身
絲毫世事無如意例作新添一歳人
　　　除夜
爆竹驚山鬼呼鴉唱䉀箕巷歌喧鼓面野舞祝蠶絲少
壯殘更夢矜裭曉鏡髭明朝恐添歳沉醉免聞知
　
　
　
　
　歳時雜詠巻四十二
欽定四庫全書
　歳時雜詠巻四十三　　　宋　蒲積中　編
　　正月
　　　正月三日歸溪上有作簡院内諸公
　　　　　　　　　　　　　　　杜　甫
野外堂依竹籬邉水向城蟻浮仍臘味鷗泛已春聲藥
許鄰人劚書從稚子擎白頭趨幕府深覺負平生
　　　正月三日閒行　　　　　　白居易
黄鸝巷口鶯欲語烏鵲河頭氷欲銷(黄鸝坊名/烏鵲河名)緑浪東
西南北水紅欄三百九十橋(蘇之官/橋大數)鴛鴦蕩漾雙雙翅
楊栁交加萬萬條借問春風來早晚祗從今日到明朝
　　　遊斜川作(并序/)
　辛酉歳正月五日天氣澄穆風物閑美與二三鄰曲
　同遊斜川臨長流望層城魴鯉躍鱗於將夕水鷗乘
　和以翻飛彼南阜者名實舊矣不復乃為咨嗟若夫
　層城旁無依接獨秀中臯遙想靈山有愛喜(一作/嘉)名
　欣對不足率爾共賦詩悲日月之遂往悼吾年之不
　留各疏年紀以記其時
開歳倏五十吾生行歸休念之動中懷及晨為兹遊氣
和天維澄班坐依逺流弱湍馳文魴閒谷矯鳴鷗廽澤
散遊目緬然睇層丘雖㣲九重秀顧瞻無匹儔提壺接
賔客引滿更獻酬未知從此去當復如意不中觴縱遙
情忘彼千載憂且極今日樂明日非所求
　　　正月臨朝　　　　　　　　唐太宗
條風開獻節灰律動初陽百蠻奉遐班萬國朝未央雖
無舜禹跡幸欣天地康車軌同八表書文混四方赫奕
儼冠葢紛綸盛服章羽旄飛馳道鐘鼓震岩廊組練輝
霞色霜㦸照朝光晨宵懷至理終愧撫遐荒
　　　正月早朝　　　　　　　　司空圖
白日新年好青春上國多街平雙闕近塵起五雲和
　　　正月五日大雪晴有感　　　　張　耒
平生對雪須千首何事今春無片詞老大怯寒惟泥酒
窮愁須醉不吟詩潤催庭栁將開眼冷送江梅欲别枝
何處髙樓有殘白舊游無處寄相思(舍在京師有詩云/認得君家屋上雲)
　　　正月六日
楊栁稍青臘雪銷東風猶帶曉寒驕新年時節花傳信
去臘星霜斗轉杓來共春烟晴冉冉灑隨踈雨淚蕭蕭
蛾眉不廢年華改縱有遺魂不可招
　　　正月六日雪霽　　　　　　曽　鞏
雪消山水見精神滿目東風送早春明日杏園應爛熳
便須期約看花人
　　　正月八日招王子髙晚飲　　蘇　軾
雪屋號風苦戰貧紙窗迎日稍知春正如簷蔔林中坐
更對芙蓉城裏人昨想玉堂空冷徹誰分銀榼送清醇
海山知有東南角正看歸鴻作小顰
　　　正月八日早寒　　　　　　張　耒
濃淡春雲夜雨乾寂寥庭院裌衣寒無人為發樽前笑
但把梅花似舊看
　　　正月十日五更夢中　　　　梅堯臣
去年人比今年老今年花似去年新我勸厚地一盃酒
収拾白日莫苦辛
　　　正月十日雪晴　　　　　　張　耒
西窗融雪飄如雨故與新春作薄寒昨夜鴈聲渾向北
夢魂隨去過闗山
　　　正月十八日觀田家春作　　梅堯臣
田家春作日日近丹杏破顔場圃頭南嶺禽過北嶺呌
髙田水入低田流桑牙將綻霧露裛蠶子未浴箱篚収
今我還朝固不逺紫宸已夢瞻珠旒
　　　正月二十日與潘郭二生出郊尋春
　　　　　　　　　　　　　　　蘇　軾
亂山環合水侵門身在淮南盡處村五畝漸成終老計
九重新掃舊巢痕豈惟見慣沙鷗熟已覺來多釣石温
長與東風約今日暗香先返玉梅魂
　　　六年正月二十日復出東都仍用前韻
東風未肯入東門走馬還尋去歳村人似秋鴻來有信
事如春夢了無痕江城白酒三盃釀野老蒼顔一笑温
已約年年為此㑹故人不用賦招魂
　　　正月二十一日病後醉述古邀往城外尋春
屋上山禽苦喚人檻前水沼忽生鱗老來厭逐紅裙醉
病起空驚白髪新卧聴使君鳴鼓角試呼稚子整冠巾
曲欄幽榭終寒窘一看郊原浩蕩春
　　　正月二十一日雪中赴宿懷鄰幾原甫
　　　　　　　　　　　　　　　梅堯臣
正月東都雪多於舊臘時酒賔臨迥閣野雀集枯枝馬
向西城度花從上苑遲劉郎與江叟相對定爭棋
　　　正月二十五日小疾在告是日苦寒(三首/)
　　　　　　　　　　　　　　　張　耒
黄草岡頭薺麥長春隂蔽日午風狂山前梅落無人見
只有幽禽啼暗香
春色三分有尚多且饒芳草占髙坡門前栁色如彭澤
争奈陶君止酒何(時余方/病止酒)
見説櫻桃已爛開坐愁風雨苦相催自憐華髪傷春色
兩見飛花未放囘
　　　閏正月二十五日送客尋春集裴氏園
　　　　　　　　　　　　　　　宋　祁
尋春選客共畱連雨罷春郊物物妍黄抹栁梢初徧後
紫粘花蕚未開前朋衿自為交驩慘醉斚誰能辨聖賢
猶頼斜陽催䟦馬不然離恨損絲絃
　　　正月二十六日同子華相公遊王太尉園
　　　　　　　　　　　　　　　司馬光
聞説名園乘興來小桃繁艶間寒梅主人千里司宮鑰
寂寞殘英委緑苔
　　二月
　　　二月一日作贈韋七庶子　　白居易
杏園紅蕚坼庭蘭紫華出不覺春已深今朝二月一去
冬病瘡痛將飬遵醫術今春入道塲清浄依僧律甞聞
聖賢語所慎齊與疾遂使愛酒人停盃一百日眀朝二
月二疾平齋復畢應須挈一壺尋花覔韋七
　　　二月五日花下作
二月五日花如雪五十二人頭似霜聞有酒時須笑樂
不闗身事莫思量羲和趂日沉西海鬼伯驅人𦵏北邙
祇有且來花下醉從人笑道老顛狂
　　　慈恩寺二月半寓言一首(五言/)杜　甫
二月韶春半三空霽景初獻來應有受(一作/夀)滅盡竟無
餘花迹傳官寺歸誠謁梵居殿堂花覆席觀閣栁隨疏
共命枝間鳥長生水上魚問津窺法鏡迷路得真車行
宻樂闗静談精俗態祛稻麻欣所遇蓬蘀搶焉如不駐
秦京陌還題蜀郡輿愛離方自此廻望獨躊躇
　　　二月十五日櫻桃盛開自所居躡履吟翫競召
　　　王澤章洋才　　　　　　　温庭筠
曉覺籠烟重春深染雪輕静應留得蝶繁欲不勝鶯影
亂晨颷急香多夜雨晴似將千萬恨西北為卿卿
　　　二月二十二日撫州如歸舘雨中有懷簡諸朝
　　　客　　　　　　　　　　　韓　偓
悽悽惻惻又微嚬欲話羇遊憶故人薄酒旋醒寒徹夜
好花虛謝雨蔵春自憐海上為逋客猶喜天涯寄侍臣
未必交情繫貧富蓬門自古少車塵
　　　二月二十八日贈周判官
一春惆悵殘三日醉問周郎憶得無栁絮送人鶯勸酒
去年今日到東都
　　　二月晦留别鄠中友人　　　賈　島
立馬栁花裏别君當酒酣春風漸向北雲鴈不飛南明
曉日初一今年月又三鞭羸去暮色逺岳起烟嵐
　　　二月奉教作　　　　　　　李　嶠
栁陌鶯初囀梅梁燕始歸和風泛紫茗柔露濯青薇日
艶臨花影霞翻入浪暉乘春重遊豫淹賞翫芳菲
　　　二月樂遊詩　　　　　　　郭元振
二月芳遊始開軒望晚池緑蘭日吐葉紅蘂向盈枝栁
色行將改君心幸莫移陽春遽多意唯願兩人知
　　　二月閨怨
二月韶光好春風香氣多園中花巧笑村(一作/樹)裏鳥能
歌有恨離琴瑟無情着綺羅更聴春燕語妾亦不知他
　　　憶長安十二詠　　　　　　鮑　防
憶長安二月時𤣥鳥初至禖祠百囀宫鶯繡羽千條御
栁黄絲更有曲江勝地此來寒食佳期
　　　狀江南十二月每句須一物形狀
　　　　　　　　　　　　　　　謝良輔
江南仲春天細雨色如烟絲為武昌栁布作石門泉
　　　栁州二月榕葉落盡偶題　　栁宗元
宦情羇思共悽悽春半如秋意轉迷山城過雨百花盡
榕葉滿庭鶯亂啼
　　　河南府試二月樂辭　　　　李　賀
飲酒採桑津宜男草生蘭笑人蒲如交劍風如薫勞勞
胡(一作/鶯)燕怨酣春薇帳逗烟生緑塵金翅峨髻愁暮雲
㳫颯起舞真珠裙津頭送别唱流水酒客背寒南去(一/作)
(山/)死
　　　仲春賞花　　　　　　　　韋同則
梅花似雪栁含烟南地風光臘月前挹酒且須判却醉
風流何必待歌筵
　　二月
　　　二月一日作
栁䕃篁隂夾隠堂徙屏開户納溪光香風帶月吹吟帳
野色和雲逼卧牀芳草不窮愁眼㫁落花無定夢魂忙
黄庭却老非無術祗為多情染鬢霜
　　　二月二日㑹於廬陵西齋作寄陳適用
　　　　　　　　　　　　　　　黄庭堅
燕寢著爐香愔愔閒窗闥夢到郡城東談笑西齋月行
樂未遽央苦遭晴鳩聒江郡梅李白士女嬉城闕聞道
潘河陽滿城花秀發頗留載酒車共醉生塵襪想見舞
餘姿風枝斜蠆髪鄙夫不舉酒春事亦可悦兩足肥菌
芝沙暄饒笋蕨海半壓風簾野飯薰僧缽飽食愧公家
曾無助毫末勸鹽惟新尹王政惸獨活此邦談食傖傖
陋深刺骨公囷積山丘賈豎但圭撮縣官恩乳哺下吏
用鞭撻政恐利一源未塞兎三窟寄聲賢令尹何道補
黥刖從來無斫桑顧影愧(一作/思)簪笏何須殿課上解綬
行采葛
　　　二月二日挑菜節大雨　　　張　耒
久將菘芥荆南美佳節泥深人未行想見故園蔬甲好
一畦春雨轆轤聲
　　　正月久旱二月三日大雨　　沈　遘
神潢敲日泮凝澌一夜盆傾緑野脂二月震雷差似早
三農愆雨已驚遲桞疎零露鶯衿濕花怯餘寒蝶夢知
風物只消縑數幅恨無高藝似王維
　　　二月四日雪　　　　　　　梅堯臣
前日春風初擺條昨夜雪飛深一尺北帝及臘不行令
東皇發煦遭爾厄侵時奪氣四時錯欲問上天何不責
天高地厚語難通俛首下土徒叩額或言莫信難可難
鶴鳴至微猶不隔休問天問顔跖休看花看壟麥
　　　二月五日雪
二月狂風雪寒威曉更加省闈輕妬粉苑樹暗添花有
夢皆蝴蝶縫袍只紵麻凍吟誰料我相與賭流霞
　　　二月五日折梅時値雨謝矣　張　耒
江雲霮䨴未全開東嶺微茫日色來獨犯輕寒踏春曉
殷勤更折雨中梅
　　　二月七日欲招客飲而風霾不果有作
欲擕佳客宴高堂園舘春風又作狂樽挾氷霜餘意氣
座分桃李好風光青山無頼藏雲岫緑水生波灔野塘
不飲何妨閒燕坐閉門掃地獨焚香
　　　二月九日感李花　　　　　梅堯臣
重門雖鏁春風入先折桃花後李花赤白鬬姸思舊曲
舊聲傳在五王家五王不見畱華蕚華蕚壞來碑缺落
當時李白欲騎鯨醉向江南曾不錯
　　　二月十四日夜霜
欣欣東園杏忽値春飛霜粲然彼繁英萎若出沸湯既
能與之榮而復使之傷向來肅殺時已共百卉黄今日
草吐心不似草心長天理固難測誰要必其常
　　　二月十五日雪(三首/)
寒令奪春令六花侵百花塘氷膠燕嘴野水􁱧芹芽擁
柱輕如絮吹墀淨若沙乳禽飢啄木誰誤撥琵琶
新雷奮蛇甲宻雪鬬鵝毛正欲裁輕縠重令着敝𫀆沙
泉流復凍烟蕚折還韜只待鄰醅熟微聲聼酒糟
春風九十日一半已銷磨準擬看花少依稀詠雪多官
車猶載炭抱鵲不離窠向此興都盡戴家誰復過
　　　二月十五日　　　　　　　張　耒
春風揚塵春日白衡門向城人寂寂淮陽三月桃李時
街頭時有賣花兒老人卧穩起常晚欲强出游心獨懶
一樽美酒酬芳菲老大不及少年時
　　　二月二十一日東園桃李未開有感(二首/)
日慘東風正怒號小園寂寂閉蓬蒿可悲春色如人事
獨發𤣥都觀裏桃
寄語𤣥都觀裏花饒君繁麗奪朝霞劉郎想到長安日
葵麥風前一嘆嗟
　　　二月二十四日舘宿興宗舍後桃花盛開偶書
　　　牖上　　　　　　　　　　司馬光
金馬春寂寂濃桃隨意開夕風零落盡不待主人來
　　　二月三十日與同舍宴李氏園晚歸馬上賦詩
門前蹀躞金羈滿坐上連翩玉斚飛數尺遊絲留客醉
一行春桞送人歸同邀勝友時難得重到名園花已稀
莫惜芳辰贐行樂無端風雨横相違
　　三月
　　　三月五日陪裴大夫泛東湖　吕温
上已餘風景芳辰集遠坰綵舟浮泛蕩繡轂下娉婷樓
樹廻葱蒨笙歌轉杳𠖇湖光迷翡翠草色醉蜻蜓鳥㺯
桐花日魚翻榖雨萍從今留勝㑹誰看畵蘭亭
　　　三月十日流盃亭　　　　　李商隱
身屬中軍少得歸木蘭花盡失春期偷隨桞絮到城外
行過水西聞子規
　　　三月十八日雪中作　　　　温庭筠
芍藥薔薇語早梅不知誰是艶陽才今朝領得春風意
不復饒君雪裏開
　　　嘲三月十八日雪
三月雪連夜未應傷物華只縁春欲盡畱着伴梨花
　　　三月十八日詔宴樂遊園　　張　説
樂遊形勝地表裏望郊宮北闕連天頂南山對掌中皇
恩貸芳月旬宴美成功魚戲芙蓉水鶯啼楊桞風春花
看欲暮天澤戀無窮長袖招斜日流光待曲終
　　　三月二十四日宿曾峯舘對花寄樂天
　　　　　　　　　　　　　　　元　稹
微月照桐花月微花漠漠怨澹不勝情低徊拂簾幕葉
新隂影細露重枝條弱夜立春恨多風清暗香薄是夕
遠思君思君瘦如削但感事暌違非言官好惡奏書金
鑾殿歩屣青龍閣我在山舘中滿地桐花落
　　　郡齋三月下旬作　　　　　張又新
春事日已歇池塘曠幽尋殘紅被獨墜初緑間淺深偃
仰倦芳褥顧愛步新隂謀春未及竟夏物遽見侵
　　　三月奉教作　　　　　　　李　嶠
銀井梧桐發金堂草色齊韵光愛日宇淑氣滿風蹊蝶
影將花亂虹文向水低芳春隨意晚佳賞日無暌
　　　三月閨怨　　　　　　　　杜　甫
三春時將盡空房妾獨居蛾眉愁自結鬢髪没情梳
　　　憶長安十二詠　　　　　　杜　奕
憶長安三月時上苑遍是花枝青門幾塲送客曲水竟
日題詩駿馬金鞍無數良辰美景追隨
　　　狀江南十二月毎句須一物形狀
　　　　　　　　　　　　　　　嚴　維
江南季春天蓴絲細如絃湖邉草作逕湖上葉如船
　　　河南府試三月樂辭　　　　李　賀
東方風來滿眼春花城桞暗愁幾人複宮深殿竹風起
新翠舞衿淨如水光風轉蕙百餘里暖霧驅雲撲天地
軍裝宮妓掃蛾淺搖搖錦旗夾城暖曲水飄香去不歸
梨花落盡成秋苑
　　　三月
辛夷才謝小桃發踏青過後寒食前四時最好是三月
一去不來惟少年吳國望遙江接海漢陵魂斷草連天
新愁舊恨眞無奈須就隣家甕底眠
　　　閏三月
三月皆一閏此閏勝常時莫怪花開晚須憐春盡遲節
分炎氣進律應暖風移夢得成蝴蝶芳華幸不遺
　　三月
　　　三月四日玩園花小集　　　宋　祁
中園愛客重游陪三月林花落復開鏤管喜傳吟處筆
白雲催巻醉時杯歡襟已快邀風度舞地猶寛放雪囘
不是年華相假借使君兼乏斐然才
　　　三月五日欲訪宋中道遇雪而止
　　　　　　　　　　　　　　　梅堯臣
蝴蝶飛時雪鬬輕滿街撩亂得人驚欲尋宋子東城去
馬畏春泥不敢行
　　　三月六日馬令送花　　　　張　耒
未洗潯陽别淚痕江邊蘋芷不勝繁不知來歲在何處
又對新花憶故園挿帽每慙呼白髪飛香曾伴照青樽
去年今日淮陽道落絮殘紅正斷魂
　　　三月八日喜雨答李都官　　宋　祁
夜魄離星舍春膏浹大田乍迷榆塞樹徐暗桞營天沿
滴銀波蕩階鳴玉綆絃餘萌催離土殘魃趣沉淵迥濕
來鶯外斜寒去鴈邉莓莓滋野秀纂纂濯花妍戴響饒
農笠眠聲羡釣船罅雲時露日迷岫旋埋烟酌酒聊相
勞斯倉竚有年勞君歌閔雨予志謝先賢(春秋傳閔雨/者有意於民)
(也/)
　　　三月十二日作時董氏欲爲堂東築宅
　　　　　　　　　　　　　　　張　耒
黄鳥聲中花已盡緑楊風外日何長柯家山下有幽室
雲夢宅南非故鄉老病夾衣猶怯冷春深煮酒漸聞香
本無智術爭榮辱只鬬樽前身健強
　　　次韻宋懋宗三月十四日到西池聞都人盛觀
　　　蘇翰林出遊　　　　　　　黄庭堅
金絨繫馬曉鶯邉不比春江上水船人語車聲喧法曲
花光樓影倒晴天人間化鶴三千歲海上看羊十九年
還作鰲頭驚俗眼風流文物屬蘇仙
　　　和李(一作/王)廷老三月十四日　梅堯臣
三月日幾望士遊溱水陽溱流已渙渙有美此翺翔偶
乘適此願月色同滿床士曰涉少室女曰歸大梁及晨
各異役悲喜競囘腸芍藥有遺風贈好期不忘固匪子
能逮是焉繼新章
　　　次韻景彛三月十六日范景仁同飲還省宿
種桃依竹似仙家邀對春風共泛霞席上未觀䨇舞鳯
城頭已覺聚啼鴉怱怱跨馬人歸省羃羃生烟樹歛花
稚子候門知我醉東方明月照扉斜
　　　三月二十日開園(三首/)
霜髯雪鬂語傖寧蕩澹園林取次行要識將軍不凡處
從來只啜小人羮
西園牡籥夜沉沉尚有遊人卧桞隂鶴睡覺時風露下
落花飛絮滿衣襟
鬱鬱蒼顔眞道人絲絲紅蕚是鄉人何時翠竹江村路
送我柴門月色新
　　　三月二十四日聞鶯記臨汝時
　　　　　　　　　　　　　　　張　耒
桃溪李徑有埃塵寂寂春隂蔽四隣落月半床幽夢斷
隔窗芳樹語鶯新忽忘身是三年客便覺樓瞻二室雲
佳境故人應一夢懶將白髪望餘春
　　　三月二十五日聞鴨鵊
雲夢澤南春欲還柯山鴨鵊曉關關幽人夢覺殷勤聼
落月西風尚薄寒
　　　三月二十七日邀子駿堯夫賞花
　　　　　　　　　　　　　　　司馬光
今年節物非常晚春盡西街花尚多試問二三眞率友
小車籃舁肯重過
　　　三月二十八日㑹不疑家席上紀實
召客客俱來賞花花正開寒暄方得所風雨不相催席
上桞飛雪門前車隱雷主人意仍厚安得不徘徊
　　　三月二十九日(二首/)　　　　蘇　軾
南嶺過雲看紫翠北江飛雨送淒凉酒醒夢囘春盡日
閉門隱几坐燒香
門外桃花猶的爍墻頭荔子已斕斑樹暗草深人靜處
捲簾欹枕卧看山
　
　歲時雜詠巻第四十三
欽定四庫全書
　嵗時雜詠巻四十四　　　宋　蒲積中　編
　　四月
　　　和微之四月一日作　　　　白居易
四月一日天花稀葉隂薄泥新鷰影忙蜜熟蜂聲樂麥
風低冉冉稲水平漠漠芳節或蹉跎逰心少牢落春華
信為美夏景亦未惡颭浪嫩青荷熏欄晚紅藥吳宫好
風月越郡多樓閣兩地誠可憐其奈久離索
　　　奉和四月三日上陽水窻宴應制
　　　　　　　　　　　　　　　孫　逖
今日逢新夏歡逰續舊旬氣和先作雨恩厚別成春鳳
吹臨清洛龍輿下紫宸此中歌在藻還見躍潛鱗
　　　四月十三日詔宴寧王亭子　張　説
何許承恩宴山亭風日好緑嫩鳴鶴洲陰濃鬬鷄道果
思夏來茂花嫌春去早行樂無限時皇情及芳草
　　　四月十五日道室書事寄襲美
　　　　　　　　　　　　　　　陸龜䝉
烏飯新炊藜藿香道家齋日以為常月苖杯舉存三洞
雲蕊函開叩九章一掬陽泉堪作雨數株秋石欲成霜
可中值著雷平信為覔閑眠苦竹床
　　　同前　　　　　　　　　　皮日休
望朝齋戒是尋常静啟金根第幾章竹葉飲為甘露色
蓮花鮓作肉芝香松膏背日凝雲磴丹粉經年染石床
剰欲與君終此志頑仙唯恐鬂成霜
　　　四月奉教作　　　　　　　李　嶠
暄籥三春謝炎鍾九夏初潤浮梅雨夕凉散麥風餘葉
暗庭帷滿花殘院錦疎勝情多賞託樽酒狎林箊
　　　憶長安十二詠　　　　　　丘　丹
憶長安四月時南郊萬乘旌旗嘗酎玉卮更獻含桃絲
籠交馳芳草落花無限金張許史相隨
　　　狀江南十二月毎句須一物形狀
　　　　　　　　　　　　　　　賈　弇
江南孟夏天慈竹笋如編蜃氣為樓閣蛙聲作管絃
　　　河南府試四月樂辭　　　　李　賀
曉凉暮凉樹如盖千山(一作/里)濃緑生雲外依微香雨青
氛氲膩葉蟠花照曲門金塘間水揺碧漪老景沉重無
驚飛堕紅殘萼暗參差
　　四月
　　　和蔡樞宻孟夏旦日西府書事
　　　　　　　　　　　　　　　王安石
宮闕初晴氣象饒寳車攢轂㑹東朝重輪應自離明發
内壤陰隨解澤消賜篚外庭紛錦繡燕庖中禁續薪樵
聮翩入賀知君意咫尺威顔不隔霄
　　　四月一日仝潘何小酌　　　張　耒
今辰一盃酒相属送歸春明年東風至何憂復迎新懸
知柯山下猶作未歸人來事如宵夢未至難預論且復
飲此酒陶然付大鈞
　　　孟夏一日通判太博惠庭花二十枝云是手植
　　　　因以為荅　　　　　　　梅堯臣
前日已春盡夏卉抽嫩青惟君所植花餘紅猶滿庭常
惜畏景逼贈未及飄零欲插為之醉但慙髮星星
　　　四月三日張十遺牡丹二朶
已過榖雨十六日猶見牡丹開淺紅曽不争先及春早
能陪芍藥到薫風
　　　四月八日卜新居示過　　　蘇　軾
朝陽入北林竹樹散疎影短籬尋丈間寄我無窮景舊
居纔一席逐客猶遭屏誅茅得兹地翳翳林巷永晚來
微雨凉畦菊發新穎俯仰各有態何必謀二頃
　　　至和元年四月二十日夜夢蔡紫微君謨同在
　　　閣下食櫻桃蔡云與君及此再食矣夢中感而
　　　有賦覺而録之　　　　　　梅堯臣
朱櫻再食雙盤日紫禁重頒四月時滉朗天開雲霧閣
依稀身在鳳凰池味兼羊酪何由敵豉下蓴羹不足宜
原廟薦來應已久黄鸎猶在最深枝
　　　四月二十日(二首/)　　　　　張　耒
久將醉眼視羣兒只與傍觀作笑嬉賦茅狙公曽未悟
牽絲木偶豈多時雲間炎暑人方畏地下微陰誰得知
榮謝古今同此理老翁端坐但忘機
十步荒園亦懶窺枕書小醉睡移時健如黄犢時無幾
鈍似寒蠅老自知休惜飛花春過眼但知强健酒盈巵
枇杷著子紅榴綻正是清和未暑時
　　　四月二十八日新燕寄仇池　蘓　轍
細莎為屨如編鬚輕葛為服如翦莩寒泉洒屋朝露濡
霜簟可薦机可扶風鳴牖間如吹竽此雖有暑宜亦無
庭前峻山槎之餘盆中養鰍大如魚荻生抱甲未見膚
蔓起上屋將懸壺麥苗髙齊可藏烏此雖非野僅亦如
兄居谿堂南山趺濯足溪水驚鴈鳬澄潭百丈清無淤
將往思我立踟蹰東軒鄙陋何足居欲行不行繫轅駒
　　五月
　　　五月旦作和戴主簿　　　　陶　潛
虛舟縱逸棹廻復遂無窮發嵗若俛仰星紀奄將中明
圃罕悴物北林榮且豐神淵冩時雨晨色奏景風既來
孰不去人理固有終居常待其盡曲肱豈傷冲遷化或
夷險肆志無窊隆即事如已髙何必昇華嵩
　　　五月一日紫宸候對時属禁直穿内而作因書
　　　六韻　　　　　　　　　　鄭　畋
朱夏五更後步廊三里餘有人從翰苑穿内入中書漏
響飄銀箭燈光照玉除禁扉猶鏁鑰宫伎已粧梳紫府
逰應似鈞天夢不如塵埃九門外誰信在清虗
　　　五月六日發石頭城步望前船示舎弟兼寄侯
　　　郎　　　　　　　　　　　沈亞之
客子去淮陽蹉跎別夢長水闗開夜鏁霧棹起晨凉烟
月期同賞風波忽異行隠山曽撼櫓轉瀬指遥檣蒲葉
錢刀緑筠筒楚粽香因書報司逺為我憶檀郎
　　　五月九日　　　　　　　　司空圗
金石皆銷鑠賢愚共網羅達從詩似偈狂覺哭勝歌髙
燕凌鴻鵠枯槎壓芰荷此中無別境此外是閒魔
　　　五月奉教作　　　　　　　李　嶠
緑樹炎氛滿朱樓夏景長池含凍雨氣山映火雲光果
院新櫻熟花庭曙槿芳欲逃三伏暑還泛十旬觴
　　　憶長安十二詠　　　　　　嚴　維
憶長安五月時君王避暑華池進膳甘𤓰朱李續命芳
蘭綵絲競處髙明臺榭槐陰栁色通逵
　　　狀江南十二月毎句須一物形狀
　　　　　　　　　　　　　　　樊　珣
江南仲夏天時雨下如川盧橘垂金彈甘焦吐白蓮
　　　仲夏齋戒日　　　　　　　白居易
仲夏齋戒日三旬斷腥羶自覺心骨爽行起身翩翩始
知絶粒人四體更輕便初能脱病患久必成神仙禦㓂
馭冷風赤松㳺紫烟常疑此説謬今乃知其然我年過
半百氣衰神不全已垂兩鬂絲難補三丹田但减葷血
味稍結清净縁脱巾且修養聊以終天年
　　　仲夏齋居偶題八韻寄微之及崔湖州
腥血與葷蔬停來一月餘肌膚雖瘦損方寸仍清虗體
道通宵坐頭慵隔日梳眼前無俗物身外即僧居水榭
風來逺松廊雨過初褰簾放巢燕投食施池魚久别閒
逰伴頻勞問疾書不知胡與越吏隠興何如
　　　河南府試五月樂辭　　　　李　賀
雕玉押簾上輕縠籠虗門井汲鉛華水扇織鴛鴦文㢠
雪舞凉殿甘露洗宫緑羅袖從徊翔香汗霑寳粟
　　五月
　　　五月十日雨中飲　　　　　梅堯臣
梅天下梅雨紛紛如亂絲梅生獨抱愁四顧無與期妻
孥解我意草草陳酒巵檻外百竿竹新笋高過之竹色
入我酒變作青瑠璃一飲眼目光再飲言語遲三飲頺
然醉左右嘆我衰有鳥從東來引頭閙深枝發聲醒我
醉提壺美無疑典衣不值錢唯是布與絺安得如古人
車傍挂鴟夷
　　　五月十一日　　　　　　　張　耒
雲間趙盾益可畏淵底武侯方熟眠若無一雨為施澤
直恐三伏便欲然筭商沽酒有厎急束帶坐曹直欲顛
平生不解作熱客日復飽食窺陳編
　　　五月十五日　　　　　　　蘇舜欽
院僻簾深晝景虗輕風時見動竿烏池中緑滿魚留子
庭下陰多燕引雏雨後㸔兒争墜果天晴因客曝殘書
幽棲未免牽塵事身世相忘在酒壺
　　　五月十七日　　　　　　　張　耒
長夏村墟風日清茅簷燕雀已生成蝶衣曬粉花枝午
蛛網添絲屋角晴落落珠簾邀月影嘈嘈虎枕納溪聲
久判兩鬂如霜雪直與漁樵過此生
　　　大雨不止五月十八日晚始霽
昊穹忽悔禍淫雨霽今夕峯嶺紆紫翠雲間麗金碧深
畦鳴逺注凉葉墜餘滴漏屋百不憂宵眠始安席
　　　五月十九日
堂下溪流清且長夾溪喬木老蒼蒼裊風翠果擎枝重
照水圓荷舞葉凉蝸角已枯粘粉壁燕泥時落汚書床
南山野客時相遇(一作/過)贈我能攜藥滿筐
　　六月
　　　六月三日夜聞蟬　　　　　白居易
荷香清露墜栁動好風生微月初三夜新蟬第一聲乍
聞愁北客静聽憶東京我有竹林宅別來蟬再鳴不知
池上月誰撥小船行
　　　奉和六月壬午應令　　　(梁/)劉孝威
𤣥圃棲金瑟(一作/碧)靈澗抱琨瑶築山圗碣岫穿池控海
潮雷奔石鯨動水闊牽牛遙乘黿猶怯渡鞭石詎成橋
崖崩下生窟壁峭上干霄噪鳥常獨沸逰魚或自跳荒
徑横臨浦空舟斜插橈愁鴟集古樹白鷺隠丹苗初心
重丘壑微步懐漁樵石累元卿徑枝挂許由瓢伊臣本
寂黙由來畏市朝為貪在山水所競惟逍遥寄言周伯
况勞君檀榖操
　　　六月奉教作　　　　　　　李　嶠
養日蹔徘徊畏景尚悠哉避暑移琴席追凉(闕/)　　竹
風依扇動桂酒溢壺開芳餌(闕/)飛雪自可(闕/)
　　　憶長安十二咏　　　　　　鄭　㮣
憶長安六月時風臺水閣逶迤朱果雕籠香透分明紫
禁寒隨塵驚九衢客散赭汗滴瀝青驪
　　　狀江南十二月毎句須一物形狀
　　　　　　　　　　　　　　　范　燈
江南季夏天身熱汗如泉蚊蚋成雷澤袈裟作水田
　　　河南府試六月樂詞　　　　李　賀
裁生羅伐湘竹帔拂踈霜簟秋玉炎炎紅鏡東方開暈
如車輪上徘徊啾啾赤帝騎龍來
　　　六月　　　　　　　　　　趙　璜
六月火雲散蟬聲鳴樹梢秋風起蘋末客思已蕭條傾
國三年別烟霞一路遥行人斷消息更上㶚陵橋
　　六月
　　　和鄰幾六月十一日省宿書事
　　　　　　　　　　　　　　　司馬光
長夏金正伏火意尤驕盈夫子寓客舍無術逃煩蒸軒
窻豁四開滅去壁上燈紵衣不可親羽扇安能勝濯泉
泉已温撫簟簟可憎萬葉悄無風但有飛蚊鳴六府燥
不濡喉舌烟塵生攝衣起徐步回顧天正晴雲漢淺欲
涸箕畢徒縱横忽思終南巔秀出秦雲清上有松林蔽
白日深杳𡨕下有萬仞壑含蓄太古氷安得躡輕屐策
杖縁峥嶸挂冠芙蓉闕結屋高崖稜回視萬鍾禄彯撇
如飛蝇
　　　六月十三日病起走筆寄仇池
　　　　　　　　　　　　　　　蘓　轍
入伏節氣變翛然如九秋墻上有短樹庭下風颼颼風
來吹我衣䖟蚋各已收移床就堂下仰見月成鈎但與
支體快不作腑臟謀半夜起寒熱展轉脱水鰌藥劑失
先後欲速反見留不免召楊子把臂揣厥由笑我冷治
冷徒爾苦舌喉授我桂與薑廼始與病投逾旬不出户
映牖披重裘遥聞南山下不與他土侔山寒雪不解清
氣晝夜浮餘冷入市城煩熱遭濯潄况迺郡齋静滿地
貯清流露濕荷葉浄月上松栢幽墻頭白楊樹秋聲無
時休夜蜩感寒氣上樹鳴啾啾野鶴弄池水落拍翅羽
修此處雖可愛慎勿恣意逰凡人愛凉冷凉冷乃熱讐
試掃北窗下静臥却所憂屏扇去氷雪虗室風自油嵗
熱强自厚良藥彼有不
　　　六月十八日大暑　　　　　司馬光
老栁蜩螗噪荒庭熠燿流人情正苦暑物態已驚秋月
下濯寒水風前梳白頭如何夜半客束帶謁公侯
　　　六月十九日木葉皆暗榴花一枝灼然獨明感
　　　之為賦　　　　　　　　　黄庭堅
季夏百菓發兎葵亦成實獨有野石榴幽花如熠熠熠
熠非獨好芳榮恃午日翩翩彼百蝶髣髴相採挹睡餘
起對此佳興亦蕭瑟元非阡陌麗敢競陽春出無言以
成蹊上愧桃李質幸當飽霜雪萬顆富君室
　　　六月晦定力院同原父賦送伯鎮景純樞言三
　　　學士　　　　　　　　　　梅堯臣
秋清三黄鵠舉翼東南飛鳴聲既相呼烟水亦相依蓬
池不暫上太液未言歸酌酒望滄海飄飄思菊衣
　
　
　
　
　
　
　
　
　
　
　嵗時雜詠巻四十四
欽定四庫全書
　嵗時雜詠巻四十五　　　宋　蒲積中　編
　　七月
　　　七月一日作　　　　　　　白居易
七月一日天秋生履道里閒居見清景髙興從此始林
間暑雨歇池上凉風起橋竹碧鮮鮮岸沙青靃靃蒼然
古盤石清淺平流水何言中門前便是深山裏雙僮侍
坐卧一杖扶行止飢聞麻粥香渴覺雲湯美(胡麻粥/雲母湯)平
生所好物今日多在此此外更何悲市朝心已矣
　　　酬樂天七月一日夜即事見寄
　　　　　　　　　　　　　　　劉禹錫
庭樹風韵清天河雲彩輕故苑多露草隔城聞鶴鳴揺
落從此始别離含逺情聞君當是夕倚瑟吟商聲外物
豈不足中懐向誰傾秋来念歸去同聽嵩陽笙
　　　七月一日曉入太行山　　　李　賀
一夕逺山秋香露溘䝉淥新橋倚雲阪候䖝嘶露撲洛
南今已逺越衾誰為熟石氣何凄凄老莎如短鏃
　　　七月三日亭午已後覺熱退晚加小凉穏睡有
　　　詩因論壯年樂事戱呈二十一曹長
　　　　　　　　　　　　　　　杜　甫
今兹商用事餘熱亦已末衰年雖炎方生意從此活亭
午减汗流北隣奈人聒晚年爽鳥匼筋力蘇摧折閉目
踰十旬大江不止渇退藏恨雨師健步聞旱魃園蔬抱
金玉無以供採掇宻雲雖聚散徂暑終衰歇前聖慎㷊
巫武王親救暍隂陽相主客時序逓回斡洒落惟清秋
昏霾一空濶蕭蕭紫塞鴈南向欲行列欻思紅顔日霜
露凍堦闥胡馬挾雕弓鳴弦不虗發長鈚逐狡兎突羽
當滿月惆悵白頭吟蕭條逰俠窟臨軒望山閣縹緲安
可越髙人鍊丹砂未念將朽骨少壯跡頗踈歡樂曽倐
忽杖藜風塵際老醜難剪拂吾子得神仙本是池中物
賤夫美一睡煩促嬰詞筆
　　　七月念八與王鄭二君聽雨後夢作
　　　　　　　　　　　　　　　李商隠
初夣龍宫寳熖燃瑞霞明麗滿晴天旋成醉倚蓬萊樹
有個仙人拍我肩少頃逺聞吹細管聞聲不見隔飛烟
逡廵又過瀟湘雨雨打湘靈五十絃瞥見馮夷殊悵望
鮫綃休賣海為田亦逢毛女無憀極龍伯擎将華岳蓮
恍惚無倪明又暗低迷不已斷還連覺來正是平階雨
獨背寒燈枕手眠
　　　七月二十九日崇讓宅讌作
露如微霰下前池月過迴塘萬竹悲浮世本來多聚散
紅蕖何事亦離披悠揚歸夢惟燈見濩落生涯獨酒知
豈到白頭長祇爾嵩陽松雪有心期
　　　雜詩
大火流坤維白日馳西陸浮暘映翠林廻颷扇綠竹飛
雨洒朝蘭輕露栖叢菊龍蟄暄氣凝天高萬物肅弱條
不重結芳蕤豈再馥人生瀛海内忽如烏過目川上之
歎逝前修以自朂
　　　憶長安十二詠　　　　　　陳允初
憶長安七月時槐花散㸃罘罳七夕針樓競出中元香
供初移繡轂金鞍無限逰人處處歸遲
　　　狀江南十二月毎句須一物形狀
　　　　　　　　　　　　　　　鄭　㮣
江南孟秋天稻花如白氊素腕慙新藕殘粧妬晚蓮
　　　七月流火　　　　　　　　敬　括
前庭一葉下言念忽悲秋變節金初至分寒火正流氣
含良夜早光拂夏雲收助月㣲明散沿河麗景浮禮標
時令美詩興國風幽自此觀邪正深知王業休
　　　河南府試七月樂詞　　　　李　賀
星依雲渚冷露滴盤中圓花好生木末衰蕙愁空園夜
天如玉砌池葉極青錢僅厭舞衫薄稍知花簟寒曉風
何拂拂北斗光闌干
　　　十二月閨情七月詩　　　　袁　暉
七月坐凉宵金波滿麗譙容華芳意改枕席怨情饒錦
字沾愁淚羅裙緩細腰不知銀漢女嵗嵗鵲成橋
　　七月
　　　七月一日出城舟中苦熱　　蘇　軾
凉飈呼不來流汗方被體稀星乍明滅暗水光瀰瀰香
風過蓮芡驚枕裂魴鯉欠伸宿酒餘起坐濯清泚火雲
勢方壯未受月露洗身微欲安適坐待東方啟
　　　七月五日(二首/)
避謗詩尋醫畏病酒入務蕭條北窻下長日誰與度今
年苦炎熱草木困薫煮况我早衰人幽居氣如縷秋來
有佳興秫稲已含露還復此微吟往和糟床注
何處覔新秋蕭然北臺上秋來未云幾風日已清亮雲
間聳孤翠林表浮逺漲新棗漸堪剥晚𤓰猶可餉西風
送落日萬竅含凄悵念當急行樂白髮不汝放
　　　七月六日(二首/)　　　　　　張　耒
雨洗秋城碧玉天暮雲吹盡月娟娟寂寥誰是清宵伴
只有姮娥最可憐
山川揺落鴈南飛想見横汾鼓吹時得意劉郎猶嘆老
蕭條宋玉故應悲
　　　七月十日雨餘炎暑頓解有感成篇
空山風雨夕微雨凄房櫳徂年兆揺落感歎白髮翁謫
居困炊玉無田願年豐欲持一盃酒傍舎慶老農烈日
辭紈扇高林墜晚風青燈夜齋静不睡獨聞蛩
　　　七月念一日夜聞韓玉汝宿城北馬鋪
　　　　　　　　　　　　　　　梅堯臣
暗樹秋風擺葉鳴桃枝竹簟冷逾清孤燈淡淡短亭客
半夜蕭蕭聞雨聲
　　　七月二十六日題南禪院壁(二首/)
乞食高僧午未歸秋庭葉落日輝輝蕭條古殿松隂下
簷鐸風中乳鴿飛
秋林葉落已斑斑秋日當庭尚掩闗掃榻晝眠聽鳥語
可憐身在此時間
　　　又三絶
樓殿沉沉鏁夜烟秋燈一㸃佛龕前梧桐葉上三更雨
只有幽人獨未眠
白髮荆州歎滯滛溪邊重擣洛陽砧遣愁莫上髙樓望
惟有秋雲盡日陰
零落東城官樹秋行人一去路悠悠祗應樓下邯郸道
亦有佳人對此愁
　　　七月二十七日　　　　　　宋　祁
客鴈歸何處寒螀鳴不休兼之清夜永副以長年愁家
令有移帯中郎餘白頭
　　　七月二十八日
秋物向揺落客心真悄然高風已凉夜澹月始晴天拂
幌单練怯凝塵故扇捐露華休早滴羇鵠不曽眠
　　八月
　　　八月三日夜作　　　　　　白居易
露白月微明天凉景物清草頭珠顆冷樓角玉鈎生氣
爽衣裳健風微砧杵鳴夜衾香有思秋簟冷無情夢短
眠頻覺宵長起暫行燭凝臨曉影䖝暗欲寒聲槿老花
先盡蓮凋子始成四時無了日何用歎衰榮
　　　八月二十九日宿懐　　　　趙　嘏
秋天晴日菊還香獨坐書齋思已長無奈風光易流轉
强須傾酒一杯觴
　　　八月奉教作　　　　　　　李　嶠
黄葉秋風起蒼葭曉露團鶴鳴初警候鴈上欲凌寒月
鏡如開匣雲纓似綴冠清樽對旻序髙宴有餘歡
　　　憶長安十二詠　　　　　　呂　渭
憶長安八月時闕下天髙舊儀衣冠共頒金鏡犀象對
舞丹墀更愛終南㶚上可憐秋草碧滋
　　　狀江南十二月毎句須一物形狀
　　　　　　　　　　　　　　　沈仲昌
江南仲秋天鱏鼻大如船雷似樟亭浪苔為界石錢
　　　仲秋夜郡内西亭　　　　　張　登
天髙月滿影悠悠一夜炎荒併覺秋氣與露清凝衆草
色如霜白怯輕裘高臨華宇還知隙静映長江不共流
正值西傾河漢曙遺風猶想武昌樓
　　　河南府試八月樂詞　　　　李　賀
孀妾怨長夜獨客夢歸家傍簷䖝緝絲向壁燈垂花簷
外月光吐簾中樹影斜悠悠飛露姿㸃綴池中華
　　　八月上峽　　　　　　　　李　頻
萬里巴江水秋來滿峽流亂山無陸路行客在孤舟洶
洶灘聲急𡨕冥樹色愁免為三不弔已白一生頭
　　八月
　　　八月一日凉如十月　　　　張　耒
已過三伏暑初歸風景誰知遽慘悽短日旅愁消美酒
五更鄉夢託晨鷄江天水冷魚龍蟄野澤風多鴻鴈稀
塵篋故裘猶得在御冬偶免嘆無衣
　　　八月一日
髙田種小麥終久不成穗男兒在他鄉那得不憔悴
　　　八月三日詠原甫庭前林檎花
　　　　　　　　　　　　　　　梅堯臣
秋蠧無完葉踈叢有瘁莖偶來庭樹下重看露葩榮衆
自守常理獨開偏見情從今數霜月結子尚能成
　　　八月五日夜省直　　　　　司馬光
大火已西落温風猶襲人留連惜紈扇散誕脫紗巾蟾
影夜色淺蛩聲秋意新圗書足自適何物更闗身
　　　八月七日夜省直喜雨
悵望中秋月於今已上弦明生圭様小影露桂華偏幽
思邈難志浮雲去不還何當出陰翳清徹照中天
　　　八月十日清溪對月
客路三湘逺天風八月清雲間雖掩映水底已分明且
對當年影休吟萬古情喜君方向滿照我數江城
　　　八月十日夜看月有懐崔度賢良
　　　　　　　　　　　　　　　蘇　軾
宛丘先生自不飽更笑老崔窮百巧一更相過三更歸
古栢陰中看參昴去年舉君苜蓿盤夜傾閩酒赤如丹
今年還㸔去年月露冷遙知范叔寒典衣自種一頃豆
那知積雨生科斗歸來四壁草虫鳴不如王江長飲酒
　　　八月十三日晨興(三首/)
老人秋少睡禪誦毎晨興鄰碓舂殘月牀蛩語暗燈髙
林鳥聲起幽草露華凝筇杖兼禅榻生涯一老僧
端居嵗已晏杖屨益蕭然雲露牕前日秋明樹外天大
江寒欲落諸嶺晚逾鮮白首無聊劇昏昏只醉眠
江上秋陰合柯山曉雨来貂裘欲辭箧紈扇已生埃落
葉濕相藉晚花寒未開殷勤探黄菊九日泛清盃
　　　八月十七日夜省直紀事呈同舎
　　　　　　　　　　　　　　　司馬光
窮秋直省舎大雨吁可畏九河翻層空入夜愈恣雎署
床東壁根時有塗塈墜䬃䬃勢将摧怵惕不成寐中宵
抱衾立呼燭久方至徙之近西偏惆悵不能備飛蚊胡
不仁忍此加啄噬避煩只深藏悒悒靣䝉被須㬰漏轉
劇枕褥亦沾漬雖欲起何之室中無燥地展轉遂達旦
耿耿負憂悸因思閭井民糊口仰執伎束手已連旬妻
児日憔悴嚢錢無盎米薪水同時匱敗衣不足凖博手
坐相視予今幸已多敢不自知愧無謀忝肉食念爾但
増欷
　　九月
　　　九月一日過孟十二倉曺十四主簿兄弟
　　　　　　　　　　　　　　　杜　甫
藜杖侵寒露蓬門啟曙烟力稀經樹歇老困撥書眠秋
覺追隨盡來因孝友偏清談見滋味爾輩可忘年
　　　奉酬宣上人九月十五日夜東亭望月見贈因
　　　懐紫閣舊逰　　　　　　　鄭　絪
中年偶逐鵷鴻侶弱嵗多從麋鹿羣紫閣道流今不見
紅樓禅客早曽聞松齋月朗雲初散苔砌霜繁夜欲分
一覽綵牋佳句滿何人更詠惠休文
　　　九月十五日夜宿鄭尚書相公東亭望月寄杜
　　　　給事　　　　　　　　　廣　宣
霜天晴夜宿東齋松竹交陰惬素懐迥出風塵心得地
可憐三五月當階清光滿院恩情見寒色臨門笑語諧
雲漢路馳從道合往来人事不相乖
　　　九月十八日賜百寮追賞因書所懐
　　　　　　　　　　　　　　　徳　宗
雨霽霜氣肅天髙雲日明繁林已墜葉寒菊仍舒榮懿
此秋節時更延追賞情池臺列廣宴絲竹傳新聲至樂
非外奨浹歡同中誠庶敦朝野意永使風化清
　　　大厯二年九月三十日　　　杜　甫
為客無時了悲秋向夕終瘴餘䕫子國霜薄楚王宫草
敵虗嵐翠花禁冷葉紅年年小揺落不與故園同
　　　九月奉教作　　　　　　　李　嶠
曲池朝下鴈幽砌夕吟蛩葉逕蘭芳盡花潭菊氣濃寒
催四序律霜度九秋鐘還當明月夜飛葢逺相從
　　　憶長安十二詠　　　　　　范　燈
憶長安九月時登髙遙望昆池上苑初開露菊芳林正
獻霜梨更想千門萬户明月砧杵參差
　　　狀江南十二月毎句須一物形狀
　　　　　　　　　　　　　　　劉　蕃
江南季秋天栗果大如拳楓葉紅霞舉蘆花白浪川
　　　賦得九月盡　　　　　　　元　稹
霜降三旬後蓂餘一葉秋𤣥陰迎落日凉魄盡殘鈎半
夜灰移琯明朝帝御裘潘安過今夕休詠賦中愁
　　　河南府試九月樂詞　　　　李　賀
離宫散螢天似水竹黄池冷芙蓉死月綴金鋪光脉脉
凉苑虗庭空澹白露花飛飛風草草翠錦斕斑滿層道
鷄人唱罷曉曨􁀙鴉啼金井下踈桐
　　九月
　　　九月一日(去嵗南陽與謝公/別今謝公已歿)　梅堯臣
授衣念徂節闔棺傷故人故人昔送我把酒湍水濱只
道後期易豈知無㑹因死生意不及欲語鼻先辛既乏
羡門術安得如松筠寒暑更數十病亦同埃塵
　　　九月五月得姑蘇謝學士寄木蘭堂官醖
公田五十畆種秫秋未成杯中無濁酒案上唯丹經忽
有洞庭客美傳烏與程言盛木蘭露醸作甕間清木蘭
香未歇玉盎貯華英正值菊初坼便來花下傾一飲為
君醉誰能解吾酲吾酲且不解百日毛骨輕
　　　九月十四日東府雨中作示子由
　　　　　　　　　　　　　　　蘇　軾
庭下梧桐樹三年三見汝前年適汝陰見汝鳴秋雨去
年秋雨時我自廣陵歸今年中山去白首歸無期客去
莫嘆息主人亦是客對牀定悠悠夜雨空蕭瑟起折梧
桐枝贈我西北行歸来强健否莫忘此時情
　　　九月二十日微雪懐子由(二首/)
岐陽九月天微雪已作蕭條嵗暮心短日送寒砧杵急
冷官無事屋廬深愁腸別後能消酒白髮秋来已上簪
近買貂裘堪出塞忽思乘傳問西琛
江上同舟詩滿箧鄭西分馬涕垂膺未成報國慚書劍
豈不懐歸畏友朋官舎度秋驚嵗晚寺樓觀雪與誰登
遥知讀易東窻下車馬敲門定不譍
　　　次韻子瞻九月二十日微雪見寄(二首/)
　　　　　　　　　　　　　　　蘓　轍
秋氣蕭騷仍見雪客愁繚繞動縈心幽吟百户牕聲細
歸夢函闗馬迹深踈樹飛花輕簌簌衰荷留柄亂簪簪
遙聞詩酒皆争勝杜客何人近納琛
平時出處常聮袂文翰叨陪舊服膺自信老兄憐弱弟
豈闗天下少良朋何時杯酒看浮白清夜霜柑飣滿登
離思隔年詩不盡秦梁雖逺速須譍
　　　九月二十四日雪　　　　　梅堯臣
秋露未為霜秋空已飛雪著樹憎葉危壓叢憂菊折平
明開户㸔斗覺頽簷潔天時莫倉猝誰預衣裘設
　　　九月二十四日大風
秋飈無踪跡空中聲奔馳枯桑固已騐老病仍先知驚
沙入破隙危葉堕綠枝幽懐聒不寐山岳将恐移
　　　九月二十七日見梅花
江南風土暖九月見梅花逺客思邊草孤根暗磧沙何
曽逢寄驛空自聽吹笳今日樽前勝其如秋鬂華
　　　九月二十八日牡丹
香包已向青春發又見秋深特地開應笑菊殘無意思
不能邀賦洛陽才
　　　九月晦日謁韓子華遂留邀江隣幾同飲是夕
　　　值其内宿不終席明日有詩予次其韻
乘興驅車偶一来旋呼江老舊逰陪驚風送雨寒初動
舉酒浮蛆潑不開騏驥鞲時聞内宿琵琶彈急怨虗催
接䍦帯去今傳様自此逢歡未便回
　　　九月末大風一夕遂寒安置火爐有感(二首/)
　　　　　　　　　　　　　　　張　耒
謫官兩向黄州火不知明年何處冬須信炎凉相代至
亦知榮辱到頭空怨咨莫起天公念燕坐何妨佛理通
更有墻邊一樽酒能於愁靣放春紅(余以已丑年春至/黄今見二冬矣)
風聲一夜下林端遽作霜天十月寒三伏炎蒸不可過
北風凛冽亦何難人情伺待常宜緩天令推移古不刋
幸有布裘氊履在雪深髙卧更安閒
　　　九月末風雨初寒(二首/)
栗冽已戒候陰淡達朝昏出門無所詣幽齋誰與言塵
埃羣書積興至時一翻呼児具棗栗時亦頼芳樽老肌
畏寒苦幸此手足温忩間有舊筆得句時復援
愛此庭下菊蕭蕭何及時郊原一秋暵麥種待榮滋今
年真有秋禾菽實纍纍老農笑謂子不復憫汝飢桑榆
可析薪秋風可夜吹晴明理罝繳雉兎日已肥
　
　
　
　
　
　嵗時雜詠巻四十五
欽定四庫全書
　嵗時雜詠巻四十六　　　宋　蒲積中　編
　　十月
　　　十月九日題雲夢亭　　　　崔　櫓
薄烟如夢雨如塵霜景晴來却勝春好住池西紅葉樹
明年今日伴何人
　　　十月戊寅　　　　　　　　梁簡文
喧塵是時息静坐對重巒冬深栁條落雪後桂枝殘星
明霧色静天白鴈行单雲飛乍想閣水皓逺凝紈晚橘
隠重屏枯藤帯逈竿岳陰連水氣山峰添月寒
　　　代孟冬寒氣至　　　　　　劉　鑠
白露秋風始秋風明月初明月照高樓露落皎𤣥除迨
及凉雲起行見寒林踈客從逺方至贈我千里書先叙
懐舊愛末陳久離居一章意不盡三復情有餘願遂平
生眷無使甘言虗
　　　十月奉教作　　　　　　　李　嶠
白藏初送節𤣥律始迎冬林枯黄葉盡水耗緑池空霜
帯臨庭月寒隨入牖風別有歡娱地歌舞應絲桐
　　　十二月樂逰詩十月　　　　郭元振
十月嚴陰盛霜氛下玉臺羅衣羞自解綺帳待君開銀
箭更籌緩金爐香氣來愁仍夜未幾已使炭成灰
　　　孟冬　　　　　　　　　　杜　甫
殊俗還多事方冬變所為破柑霜落爪嘗稻雪翻匙巫
岫寒都薄烏沙瘴逺隨終然减灘瀬暫喜息蛟螭
　　　同羣公十月朝宴李太守宅　高　適
良牧徴高賞褰帷問考槃嵗時當正月甲子入初寒已
聽甘棠頌欣陪㫖酒歡仍憐門下客不作布衣看
　　　憶長安十二詠　　　　　　樊　珣
憶長安十月時華清士馬相馳萬國來朝漢闕五陵共
臘秦祠晝夜歌鐘不歇山河四塞京師
　　　狀江南十二月毎句須一物形狀
　　　　　　　　　　　　　　　謝良輔
江南孟冬天荻穗軟如綿緑絹芭蕉裂黄金橘柚懸
　　　孟冬蒲津闗河亭作　　　　吕　温
息駕非窮途未濟豈迷津獨立大河上北風来吹人霜
雪自兹始草木當更新嚴冬不肅殺何以見陽春
　　　河南府試十月樂詞　　　　李　賀
玉壺銀箭稍難傾釭花夜笑凝幽明碎霜斜舞上羅幕
燭龍兩行照飛閣珠帷怨卧不成眠金鳳刺衣著體寒
長眉對月鬬彎環
　　十月
　　　十月五日見菊上蜂　　　　梅堯臣
黄蜂得晴日不道菊開稀向蕊晚寒起落叢無力飛輕
輕難自舉帖帖一何微莫問巢房處斜陽奈欲歸
　　　十月十二日夜孤宿寄内　　張　耒
寒夜欺老人展轉睡不足長年怕為客况此空齋宿嗈
嗈度雲鴈瑟瑟受霜竹凍骹冷如植不覺重衾燠天明
起冠櫛淡日初照屋寄聲家具酒買魚烹鴈鶩
　　　十月十四日以病在告獨酌　蘇　軾
翠柏不知秋空庭失揺落幽人得佳蔭露坐初獨酌月
華稍澄穆霧氣尤清薄小児何所知相語翁正樂銅爐
燒栢子石鼎煮山藥一盃賞月露萬象紛酬酢此生獨
何幸風纜欣初泊逝逃顔跖網行赴松喬約莫嫌風有
待謾欲戱寥廓泠然心境空髣髴来笙鶴
　　　十月十五日早飯清都觀逍遥堂
　　　　　　　　　　　　　　　黄庭堅
心㳺魏闕魚千里夢覺邯郸黍一炊蔬食菜羹吾亦飽
逍遥堂下葉辭枝
　　　十月十六日記所見　　　　蘇　軾
風髙月暗雲水黄淮陰夜發朝山陽山陽曉霧如細雨
炯炯初日寒無光雲收霧巻已亭午有風北来寒欲僵
忽驚飛雹穿户牖迅駛不復容遮防市人顛沛百賈亂
疾雷一擊如頹墻使君来呼晚置酒坐定已復日照廊
恍疑所見皆夢寐百種變怪旋消亡共言鮫龍厭舊穴
魚鱉隨徙空陂塘愚儒無知守章句論説黑白推何祥
惟有主人言可用天寒欲雪飲此觴
　　　十月十八日　　　　　　　梅堯臣
霜梧葉盡枝影踈井上青絲轉轆轤西廂舞娥艷如玉
東楯貴郎才且多纒頭誰惜萬錢錦映丫自有明月珠
一為轆轤情不已一為梧桐心不枯此心此情日相近
巻起飛泉注玉壺
　古詩
　　十一月
　　　十一月中旬至扶風界見梅花
　　　　　　　　　　　　　　　李商隠
匝路層層艷飛時裛裛香素娥惟與月青女不饒霜贈
逺虗盤手傷離適斷腸為誰人早秀不待作年芳
　　　十一月奉教作　　　　　　李　嶠
凝陰結暮序嚴氣肅長飈霜犯狐裘夕寒侵獸火朝氷
深遙架浦雲凍近封條平原已縱獵日暮整還鑣
　　　憶長安十二詠　　　　　　劉　蕃
憶長安子月時千官賀至丹墀御苑雪開瓊樹龍堂氷
作瑤池獸炭毡廬正好貂裘狐白相宜
　　　狀江南十二月毎句須一物形狀
　　　　　　　　　　　　　　　吕　渭
江南仲冬天紫蔗節如鞭海将􁇏作雪山用火耕田
　　　河南府試十一月樂辭　　　李　賀
宫城團廻凛嚴光白天碎碎墮瓊芳撾鍾高飲千日酒
戰却凝寒作君壽御溝泉合如環素火井温泉在何處
　今詩
　　十一月
　　　和十一月八日圃人所小桃花
　　　　　　　　　　　　　　　梅堯臣
常時開向杏花後今日綻當梅萼前不畏雪霜何太甚
繁英如火滿枝燃
前占寒食一百六算到其間未合開丹艷已先灰管動
不由人力與栽培
　　　和十一月十二日與諸君登西園亭榭懐舊
冬日蕭條公府清獨将諸吏上髙城而今何䖏異疇昔
鐡墓下聞狐夜鳴
莎徑依然見莎葉蓮塘無復有蓮花更看白水滿城下
説著當時龍骨車
　　　十一月十三日病後始入倉
曽非雀與䑕何戀太倉為狐裘破不温黄狗補其皮霜
花逐落月綴在枯槁枝予年過五十瘦寝氷生肌
　　　十一月十七日五首
寒更催欲盡曙色轉鷄吭鳴鴈曉北斗清笳凝夜霜空
山藏華晚故園歸夢長晨起臨清鏡悲嗟鬂已霜
寒著添綿衲朝脯折足鐺無言病居士面壁老胡僧佛
祖豈欺我乾坤終有慿宿年無一事髙臥醉騰騰
山與晴天晚江連夕照紅髙鴻知夜渚喬木受霜風買
酒缸須滿温爐火屢烘走逓定何物隨意柬衰翁
三盃無奈酒一褐有餘温眼下幸無事世間何足論山
僧元飽飯詞客謾招魂杖筞何知詣門前老圃村
小霧今晨重山川不復分自然無日色那更挟霜雰烏
鳥依寒寂漁樵散暝昏一杯聊慰疾今吾憶韋君
　古詩
　　十二月
　　　十二月一日(三首/)　　　　　杜　甫
今朝臈月春意動雲安縣前江可憐一聲何處送書雁
百丈誰家上水船未将梅蕊驚愁眼要取椒花媚逺天
明光起草人所羡肺病幾時朝日邊
寒輕市上山烟碧日滿樓前江霧黄負塩出井此溪女
打鼓發船何郡郎新亭舉目風景切茂陵著書消渇長
春花不愁不爛熳楚客誰聽棹相將
即看燕子入山扉豈有黄鶯厯翠微短短桃花臨水㟁
輕輕栁絮㸃人衣春来凖擬開懐久老去親知見面稀
他日一杯難强進重嗟筋力故山圍
　　　答崔賔客晦叔十二月四日見寄
　　　　　　　　　　　　　　　白居易
今日嵗餘二十六來嵗年高六十二尚不能憂眼下身
因何更算人間事居士忘筌黙黙坐先生枕麴昏昏睡
早晚相從歸醉鄉醉鄉去此無多地
　　　庚子臈月五日　　　　　　司空圖
複道朝嚴火延城夜漲塵驊騮思故第鸚鵡失佳人禁
漏虗傳㸃妖星不扼辰何當廻萬乘重覩玉京春
　　　臈月八日於􁦻野石城寺禮拜
　　　　　　　　　　　　　　　孟浩然
石壁開金像香山遶鐵圍下生彌勒佛四向一心歸竹
栢禪庭古樓臺世界稀夕嵐増氣色餘照發光輝講席
邀談柄泉堂施浴衣願從功徳水從此濯塵機
　　　十二月十九日酬王十八全素
　　　　　　　　　　　　　　　元　稹
君念世上川嗟予世瘴天那堪十日内又長白頭年
　　　憶長安十二詠　　　　　　謝良輔
憶長安臈月時温泉綵仗初移瑞氣遥迎鳳輦日光先
暖龍池取酒蝦蟇陵下家家守嵗傳卮
　　　狀江南十二月毎句須一物形狀
　　　　　　　　　　　　　　　丘　丹
江南季冬天紅蟹大如編湖水龍為鏡罏峰氣作烟
　　　十二月奉教作　　　　　　李　嶠
玉燭年行盡銅史漏猶長池冷凝宵凍庭寒積曙霜蘭
心未動色梅館欲含芳徘徊臨嵗晚顧步佇春光
　　　河南府試十二月樂詞　　　李　賀
日脚淡光紅灑灑薄霜不銷桂枝下依稀和氣解冬嚴
已就長日辭長夜
　　　臈後嵗前遇景詠意　　　　白居易
海梅半白栁微黄凍水初融日欲長度臘都無苦霜霰
迎春先有好風光郡中起晚聽衙鼓城上行慵倚女墻
公事漸閒身且健使君殊不厭餘杭
　　　十二月拜起居表迴　　　　許　渾
一章西奏拜仙曺迴馬天涯北望勞寒水欲春氷綵薄
曉山初霽雪峰高樓形向日攅飛鳳宫勢凌波壓抃鰲
空鎻烟霞絶巡幸周人誰識欝金袍
　今詩
　　　十二月十一日早苦寒與家婦酌酒因成古風
　　　　　　　　　　　　　　　張　耒
寒夜不可旦老鷄鳴苦遲晨興出户視風折山海枝最
蚤堂東梅冽寒亦弄姿夜来月中影窺我讀書帷中庭
石井欄晨汲氣如炊今日復何事環珮聮氷澌甕甖有
芳醇庖舎具鮮肥地爐熾新炭三酌對山妻
　　　十二月十三日喜雪　　　　梅堯臣
三月朔風吹暗沙蛟龍巻起噴成花花霏萬里奪曉月
白石爛堆愁女媧大明廣庭踏朝賀雉尾不掃粘宫靴
宫中才人承聖顔捧觴稱壽呼南山三公免責百姓喜
斗酒十千詎復慳
　　　十三日雪後晚過天溢榴堤上行
堤上殘風雪榴邊盛酒樓據鞍衰意盡倚檻艷歌留海
月開金鑑河氷卧玉虬當年洛陽醉偏憶薫糟丘
　　　和十二月十七日雪
殘冬勁臘已過半曉雪先春何處來豈是全資南畆麥
多應不分北枝梅庭中未許児童掃林上惟愁狂吹催
莫問兎園同賦客相如居右最為才
　　　十二月十八日㑹飲園夫頭桃花
　　　　　　　　　　　　　　　宋　祁
今嵗臈未破明年春尚賒天教摧朔氣先霏塞南花
晚秀尚可惜早開真訝竒君看早開處定是向南枝
　　　己夘十二月二十九日感事　張　耒
高樓乘興獨登臨搔首天涯嵗暮心帯雪臈風藏澤國
犯寒春色着烟林山川極目風光異嵗月驚懐老境侵
可是斯文天遂喪楚囚何事涕沾襟
蹉跎流落已華顛又見荆湖一嵗遷人怯苦寒愁短日
天收殘雪放新年園林寂厯飄梅後里巷經過守嵗前
自料知非猶得在潛心久學衛蘧先
　　　臈月下旬偶作
啄塊饑禽傍短籬飛鳶一笑起髙枝君看草木氷霜凍
都是東風欲到時
風折蒹葭氷結澌燕鴻相語定歸期淮南水濶山長處
少待燕山霰雪歸
嵗暮烟霜澤國寒晚鴉鳴處是柯山地爐有火樽餘酒
自起焚香深掩闗
　　　殘臈
臈雪初消上古臺桑郊向日綵旗開山横南陌城中見
春逐東風海上來老去毎驚新嵗换病多能使壯心摧
自嗟空有東陽瘦覽物慙無八詠才
　　　殘臈獨出　　　　　　　　蘓　軾
幽尋本無事獨往意自長釣魚豐樂橋採杞逍遥堂羅
浮春欲動雪日有清光處處野梅開家家臈酒香路逢
𦕈道士疑是左元放我欲從之語恐復化為羊
江邊有微行詰曲背城市平湖春草合步到棲禪寺堂
空不見人老稚掩闗睡所營在一食食已寜復事客來
豈無得施子静掃地松風獨不静送我作鼓吹
　　　殘臈
逼老憂添嵗居貧憚製衣吝妻憐酒嫩饞稚幸豚肥俗
累隨年盡春光趂臈歸莫嫌花未發明哲玩先幾
　
　
　
　
　
　
　
　
　嵗時雜詠巻四十六
