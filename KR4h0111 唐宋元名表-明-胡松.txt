#+TITLE: 唐宋元名表-明-胡松
#+DATE: 2016-06-11 12:26:10
#+SOURCE: github.com/kanripo/KR4h0111 master 63d467ee                
欽定四庫全書　　　　　　集部八
　唐宋元名表　　　　　　　總集類
　　提要
　　　　(臣/)等謹案唐宋元名表二巻明胡松編松有
　　　　滁州志已著録明史松本傳稱松㓜嗜學嘗
　　　　輯古名臣章奏今未見其本是編乃松督學
　　　　山西時選為士子程式之書雖所録皆各集
　　　　所有無竒祕未睹之篇而去取極為不茍前有
　　　　自序曰是學也昉於漢魏六朝盛於隋唐而
　　　　極於宋其體不能盡同然其意同于宣上徳
　　　　而達下情明已志而述物則其後相沿猥下
　　　　競趨新巧爭尚衍博往往貪用事而晦其意
　　　　務屬詞而滅其質盖四六之本意失之逺矣
　　　　其言頗為明切自明代二塲用表而表遂夷
　　　　為時文久而偽體雜出或㕘以長聨如王世
　　　　貞所作一聨多至十餘句如四書文之二小
　　　　比或㕘以五七詩句以為源出徐庾及王駱
　　　　不知徐庾王駱用之于賦賦為古詩之流其
　　　　體相近若以詩入文豈復成格至於全用成
　　　　句毎生硬而杈椏間雜俗語多鄙俚而率易
　　　　冠冕堂皇之調剽襲者陳膚餖飣割裂之詞
　　　　小才者纎巧其弊尤不勝言松選此編挽頺
　　　　波而歸之雅亦可謂有功於駢體者矣乾隆
　　　　四十六年十二月恭校上
　　　　　　　總纂官(臣/)紀昀(臣/)陵錫熊(臣/)孫士毅
　　　　　　　　　　總　校　官(臣/)陸　費　墀
唐宋元名表原序
説者曰表之言明也標也譬物之標表言標表事序要
於章顯而巳奚駢儷之上也余竊以其言徒取一隅要
未為通論今夫人之於文猶其之於言語之於衣服飲
食與其宫室噐用者也且夫言語之於達意衣服之於
蔽體飲食之於滿腹宫室之於安身噐物之於利用以
今方古其可得而齊諸譬則四時之行萬物之生江河
之流轉各因其時以為變故易曰損益盈虚與時偕行
自天地且不能違時而况於人乎故善學者從今之文
以明古之道不善學者執古之跡以失今之宜斯其行
之所以弗逺而施之則泥者也是學也昉於漢魏六朝
盛於隋唐而極於宋彼其工拙繁簡駢儷直致要之其
體不能盡同然其意同於宣上徳而達下情明己志而
述物則其後相沿猥下競趨新巧爭上衍博往往貪用
事而晦其意務屬辭而滅其質蓋四六之本意失之逺
矣今世士業文益又轉甚曾不深惟體裁之所從始勉
思搆撰而乃掇拾補綴勦竊沿襲是曾弗若直致之為
章明較著也余是用悲乃輯斯以式晉士要使學者敦
尚本實優㳺道藝期可愛而傳爾或者弗察以為斯特
文詞之華而巳是非士所先過矣夫召賔客者必善其
辭命告氓黎者必悉其志慮矧乎以詔君上以交鬼神
以諭邦國以動天地而可弗脩其辭乎傳曰脩辭立其
誠所以居業也故夫以唐宋之體裁陳虞夏之謨典用
休文之聲律冩孔明之忠義神而明之存乎其人此則
不穀之所深望抑亦吾黨所當自朂者哉時嘉靖壬寅
夏五月望日前山西按察司提學副使滁陽胡松識
欽定四庫全書
　唐宋元名表卷上之一
　　　　　　　　　　　　　明　胡松　撰
　唐
　　為宰相賀雪表(韓退之/)
臣某言臣伏以去嵗冬間雨雪頗少今年春首宿麥未
滋陛下深念黎甿屢形詞㫖神監昭達皇情感通春雲
始繁時雪遂降實豐穰之嘉瑞銷癘疫於新年東作可
期南畆有望此皆陛下與天合德視人如傷每發聖言
則獲靈貺見天人之相應知朝野之同歡臣等職在燮
和慙無效用覩斯慶澤實荷鴻休
　　為裴相公讓官表
臣某言伏奉今日制書以臣為朝議大夫守中書侍郎
同中書門下平章事承命驚惶魂爽飛越俯仰天地若
無所容臣某誠惶誠恐頓首頓首臣少渉經史粗知古
今天與朴忠性惟愚直知事君以道無憚殺身慕當官
而行不求利巳人以為拙臣行不疑元和之初始拜御
史旋以論事過切為宰臣所非移官府廷因佐戎幕陛
下恕臣之罪憐臣之心㧞居侍從之中遂掌絲綸之重
受恩益大顧巳益輕茍耳目所聞知心力所迨及少闗
政理輙以陳聞於裨補無㳙涘之㣲而讒謗有丘山之
積陛下知其孤立賞其㣲誠獨斷不謀奬待踰量臣誠
見陛下具文武之德有神聖之姿起中興之宏圖當太
平之昌厯勤身以儉與物無私威怒如雷霆容覆如天
地實羣臣盡節之日才智效能之時聖君難逢重德宜
報苦心焦思以日繼夜茍利於國知無不為徒欲竭愚
未免妄作陛下不加罪責更極寵光既領臺綱又毗邦
憲聖恩所厚兇逆所讎闕於防虞幾至斃踣恩私曲被
性命獲全忝累祖先玷塵班列未知所措秪自内慙豈
意陛下擢臣於傷殘之餘委臣以燮和之任忘其陋汙
使佐聖明此雖成湯舉伊尹於庖厨高宗登傅說於版
築周文用吕望於屠釣齊桓起甯戚於飯牛雪恥䝉光
去辱居貴以今凖古擬議非倫陛下有四君之明行四
君之事㣲臣無四子之美獲四子之榮豈可叨居以彰
非據方今干戈未盡戢夷狄未盡賔麟鳯龜龍未盡游
郊藪草木魚鼈未盡被雍熈當大有為之時得非常人
之佐然後能上宣聖德以代天工如臣等類實不克堪
伏願博選周行旁及巖穴天生聖主必有賢臣得而授
之方可致理乞廻所授以叶羣情無任懇欵之至
　　賀甘雨表
陛下慮深稼穡憂切烝黎未成旱魃之虞已積憂勤之
意宻雲與綸言繼發時雨將天澤盈流瑞鳥迎舟式掩
商羊之舞蛇醫納甕果符垤鸛之鳴初泛洒於上宫遂
滂霈於率土自中徂外皆荷生成雨公及私靡不碩茂
野夫鼔舞知帝力之𤣥通官吏懽呼見天心之黙喻殷
后徒勤於自剪周公空媿於舞雩化超前聖道貫重𤣥
臣某才術無聞謬司邦甸生成必資於帝力進退何補
於天工沐浴太和慙荷無極臣之欣躍倍萬恒情
　　賀甘露表
𤣥化升聞靈貺昭答必呈尤異之應以告天地之和臣
誠惶誠恐頓首頓首伏惟皇帝陛下均煦育之功敷滲漉之澤太
和潛逹閟瑞克彰發於天霄特降宫樹朝光初燭方湛
湛而未晞晨景轉炎更瀼瀼而未巳綴葉而珠璣積耀
盈噐而氷玉呈姿芳襲椒蘭味兼飴醴然則零於庭而
著異紀於年以標竒徒誇往辰孰並茲日況樹有丁香
之珍殿即延和之號所以著芳風之逺播期聖夀於無
疆事絶古今慶傳遐邇臣謬承渥澤獲覩殊祥抃躍之
誠倍萬恒品
　　賀嘉禾表
陛下睿謀廣運神化旁行植物知仁祥圖應聖靈嶽不
愆於贊祐燕谷遂用於生成豐稔既均知朔南之被澤
休嘉允叶見天地之同和六穗慚稱於漢臣異畝恥書
於周典自中形外均慶同懽臣無任抃躍之至
　　賀雨表
臣某言臣聞聖人之德與天地通誠發於中事應於外
始聞其語今見其真臣誠懽誠喜頓首頓首伏以季夏
以來雨澤不降臣職司京邑祈禱實頻青天湛然旱氣
轉甚陛下憫茲黎庻有事山川中使纔出於九門隂雲
已垂於四野龍神效職雷雨應期(雷或/作雲)嘉穀奮興根葉
肥潤抽莖展穗不失時宜人和年豐莫大之慶㣲臣幸
䝉寵任獲覩殊祥慶抃懽呼倍於常品無任踴躍之至
謹奉表稱賀以聞
　　禮部為百官上尊號表(栁宗元/)
臣某言伏以聖王之纂承天位也臣子必竭懇誠獻尊
號安敢為佞禮在其中一則以告天地神祇二則以奉
宗廟社稷三則以安華夏蠻貊巍巍大稱其可廢乎臣
等誠懽誠望頓首頓首伏惟皇帝陛下叶周文之孝德
齊夏禹之約身𢎞帝堯之法天過殷湯之解網未逾周
月四海將致於時雍甫及元正率土更欣於再造然神
人之願億兆之情有所不安率謂未盡善者以為帝德
廣運而尊號猶闕郊廟備禮而祝嘏無辭凡百兢懷華
夷屬望臣謹按昔臯陶之頌舜伊尹之頌湯皆臣子至
公面揚君父以敷於當代以播於無窮夫豈飾哉率由
事實帝王尊號皆漸於此皇家光被四表祖宗烈文時
當太和尊號表德耳目所接簡牘斯存稽之於前典則
如彼考之於聖朝又如此今龜筮習吉元正戒期當品
物惟新之時乃皇王大禮之日陛下郊天地享宗祧隂
陽協和動植交暢不建至尊之稱恐違列聖之心所以
臣等冒死陳聞請上徽號伏惟陛下小謙讓之節安延
企之情特詔名儒禮官百寮庻尹詳明故實議崇聖德
則人望允厭神心獲安山川效靈光贊無疆之夀祝史
陳言永彰不朽之功臣等䝉國寵榮備位班列無任懇
望之至
　　禮部賀册尊號表
臣某伏奉月日制陛下膺受尊號率土臣子慶抃無窮
臣聞立極之大四海無以報神功配天之尊萬物不能
崇聖德唯有徽號是彰中興所以上探天心下極人欲
(中謝/)伏惟元和聖文神武法天應道皇帝陛下統承千
載光被六幽蟊賊盡除福應皆集有首有趾咸識太平
勲臣增爵禄之榮戎士加賞延之寵片善必録㣲功盡
昇獨惟聖謩事絶酬答萬國觖望百工怨思是以啓元
和之盛典延昊穹之景祚理厯凝命實曰聖文和衆定
功時惟神武運行有法天之用變化乃應道之方鬼神
協謀華夏同志大禮既建鴻恩遂行歡呼逺布於九圍
滲漉普周於八裔慶超邃古美冠將來臣獲守蠻荒逺
承大典潢汙比陋河清幸遂於千年塵壤均㣲山呼願
同於萬嵗無任慶賀屏營之至
　　為京兆府請復尊號第三表
臣某言臣伏以耆老等並發丹誠將貫白日請復徽號
以光聖謩臣以其懇欵自中不可禁止遂抗表陳情備
述㣲誠伏奉墨詔批答未䝉允許者衆心尚阻天意未
從懇廹愈深兢惶無措臣某伏帷皇帝陛下道大益謙
化成彌損雖江海善下每應朝宗之心而日月居高久
稱照臨之位况復上承天命下覩人誠若然辭之理有
不可伏以陛下功參造化政體乾坤萬邦宅心百靈效
職此聖之至也明並兩曜信如四時先天不違窮神知
化此神之極也道德純備禮樂興行宸翰動於三光睿
藻窮於六義此文之備也五兵不試七德咸宜殊方者
知歸負固者率服此武之成也黄龍皓兎甘露慶雲神
禾嘉𤓰祥蓮瑞木萬物暢遂百穀茂滋此天之至靈也
黎老斑白伏守闕庭鰥嫠童㓜歌謡道路此人之至誠
也有其德而無其號拒乎天而違乎人雖陛下謙讓之
至美抑非臣心之所安也伏以賤志難明㣲誠莫逹戴
天彌懼履地益慚無任懇廹屏營之至伏願早建大號
以稱天人之心謹再奉表昧死陳請以聞
　　為耆老等請復尊號第二表
京兆府長安縣耆老臣石靈等言伏奉墨詔批臣所請
復尊號未䝉允許者捧對惶懼不知所裁天實命之於
臣何有臣等誠懇誠懼頓首頓首臣聞聖君以奉天為
心不以執謙為徳以順人為大不以崇讓為優陛下深
拒天人之誠猶懐謙讓之道臣等愚惑不知所歸且百
祥洊臻特表昊穹之眷五穀蕃熟用彰后土之勤億兆
嗷嗷籲天請命上下交應幽明同心舉而違之臣所不
識况臣等共被仁育同臻太和陛下德逹上𤣥以豐人
之衣食道躋夀域以延臣之嵗年沐浴皇風二十餘載
兒童感化鰥寡知恩故臣等出鄉之時閭里勉臣以不
進不止妻孥誓臣以不復不歸唯竭血誠退無面目便
當隕首闕下終不徒還伏惟陛下照臣懇廹之情哀臣
羸老之命臣等不勝嗚咽慙恨之至謹奉表陳謝以聞
　　禮部為文武百寮請聽政第二表
伏奉大行皇帝知陛下至性自天恐陛下執哀過毁上
惟九廟之重下念萬務之殷故遺詔丁寕俾遵舊典今
百辟卿士顒然在庭瞻望清光巳七日矣固陳誠請猶
未允從内外憂惶莫知所出臣聞大孝之本繼志為難
酌禮之情得中為貴是以哀迷期數哭泣有常俯而就
之聖人所重知難繼也君子不為伏願少抑哀懷仰尊
理命以副神祇之望以安億兆之心光祖業於無窮流
德化於天下凡在臣子孰不悲戴
　　又第二表
臣某等言臣聞聖凡殊塗邦家異禮故王者舎己從物
用身許天雖居達䘮猶以事奪伏以大行皇帝道成鑄
鼎僊等御龍萬姓長號九有顒望陛下以聰明睿聖嗣
守寳圖爰及宅憂迨兹累日而孝思罔極尚輟乃雍之
言庻政未釐頗闕如絲之命臣等嘗覽載籍粗知䘮紀
若成周顧命厯代猶遵西漢詔音前王所奉我國家以
孝理天下文明應期止用此法胥以傳授盖事歸至當
則不可不遵禮貴從宜則不得不守理固然也臣等是
以上陳愚懇輕凟宸嚴兾遂血誠俯親國政而陛下執
䘮逾切聽理未聞億兆嗷嗷不知所訴臣以為天子之
孝在於保安社稷司牧烝黎功超百王慶流萬代亦何
必守臣下之小節蔑皇王之大猷固阻羣情務成謙德
伏願以遺詔為念奪在疚之懷就臨軒之制天下幸甚
　　第三表
伏以萬幾至重遺㫖難違再獻表章上塵旒扆精誠徒
竭天意未廻内外遑遑人神企望臣聞王者之孝異於
匹夫禮不相沿道資適變當承平之代故殷帝宅憂而
不言遇有事之時則周王未塟而誓衆况今戎車猶駕
邉堠多虞兩河之冦盗難除百姓之瘡痍未合亂者思
理危者求安天下嗷嗷正在今日誠宜抑其至性以副
羣心成先帝之大功繼中興之盛業豈可寢苫啜泣庻
政闕然九廟之靈何報萬方之望何塞臣等職叅樞近
誠切邦家若陛下未忍臨軒尚持前志臣等有死而巳
不敢奉詔不勝哀廹懇切之至
　　賀踐阼表
臣某言太子中舎嚴公弼至奉某月日勅書慰諭伏承
陛下以某月日䖍奉典册允昇寳位凡在羣生孰不慶
幸臣某誠懽誠忭頓首頓首臣聞天地泰而聖人出雷
雨解而品物榮是以五行迭用木火更其位十葉重光
宗廟輔其德殷宗恭黙再造成湯之業漢文聰明克承
高祖之緒陛下重離出曜體乾繼統主鬯彰孝恭之美
撫軍著神武之功欽承遺訓永保鴻業遏宻之中施雨
露以被物遐邇之地覩日月之繼明則四維之外八極
之表人神胥悅草木皆春煦嫗生成不失覆載况臣謬
膺藩守累受國恩爰自出身洎乎領鎮沐浴聖澤優游
昌時不獲覩闕庭之禮展臣庻之分戴天賀聖倍萬恒
情
　　禮部賀永貞元年表
臣某等言伏奉今日誥今月九日册皇帝改貞元二十
一年為永貞元年自貞元二十一年八月五日昧爽以
前應犯死罪特降徒流流以下遞降一等者寳命方始
聖厯周彰載宣臨照之明遂施渙汗之澤臣某等誠懽
誠賀頓首頓首伏以重光下濟積慶旁行漢祖推奉教
之尊文王遂無憂之志正名紀厯表運行於萬方宥過
輕刑流汪濊於四海歡呼雀躍遐邇攸同臣某等親奉
聖謩仰承大化踴躍之至倍萬恒情無任蹈舞欣慶之
至
　　禮部太上皇誥宜令皇帝即位賀表
臣某等言伏奉今日太上皇制命陛下即皇帝位光奉
寳圖丕承鴻業普天率土歡慶難勝臣某等誠喜誠忭
頓首頓首臣聞皇建其極存諸大訓帝出於震著在易
經繼明以照於四方重熈以臨於萬國動植品類永賴
昭蘇山川鬼神咸用欣戴臣某等獲備班列親仰聖明
踴躍之誠倍萬恒品無任(云云/)
　　禮部賀立皇太子表
臣某等言伏奉今月日制廣陵郡王宜册為皇太子改
名某仍令所司擇日備禮册命者天序有奉皇圖載寧
臣某等誠慶誠賀頓首頓首臣聞商書載以貞之文漢
史傳早建之議不惟立愛其在繼明陛下奉率前規敷
揚盛典顧兹守噐之重爰正承華之位尊義方之教載
錫嘉名崇建樹之禮式光典命以長而立自符於慎擇
必子之選遂合於至公邦本不揺王業彌固此皆宗社
垂祉啓佑皇心乾坤合謀保安聖運足以播休氣於四
海洽太和於萬靈食毛含齒所同歡慶臣等奉承制命
蹈舞周行踴躍之情倍萬恒品無任慶忭感恱之至
　　禮部賀皇太子册禮畢德音表
臣某等言伏奉今日制皇太子册禮云畢思與萬方同
其惠澤者盛典斯舉鴻恩遂行凡在率土不勝抃躍臣
某等誠喜誠賀頓首頓首伏惟皇帝陛下克奉神休以
正邦統建天下之本宗廟以安致萬國之貞兆人攸賴
典册既備慶澤載流既廣愛而推恩亦好生而布德緩
刑而囹圄知感進勲而嗣續增榮崇教諭之方忠良是
舉嚴贊襄之禮賜與有加旌孝弟以厚於人倫敬鬼神
而修其祀事况行禮之日則屏翳收蹟太陽宣精用彰
出震之休更表重離之曜神化旁暢皇風逺揚自華及
夷異俗同慶臣某等謬叅著定倍百恒情無任懽慶踴
躍之至
　　為王京兆皇帝即位禮畢賀表
臣某等言臣聞大人繼明百神所以受職天子有道萬
國由是承風伏以皇帝陛下纘聖垂休順時御極負扆
而㑹朝夷夏踐阼而統和天人幽明感通遐邇昭泰遂
使祥光下燭嘉氣旁通周王謝流火之符魯史愧書雲
之典食毛含齒懽忭無窮臣某等幸覩昌時獲奉大慶
踴躍之至倍萬常情無任蹈舞欣躍之至
　　代韋中丞賀元和大赦表
臣某言伏奉正月二日制大赦天下永貞三年宜改元
和元年太陽既昇煦育資始霈澤斯降膏潤無遺臣某
誠慶誠賀頓首頓首伏惟皇帝陛下仁化旁流孝理𢎞
闡紀元示布和之令肆眚見恤人之心曠然滌瑕得以
遷善渙發大號申明舊章農有薄征市無强賈勲勤是
録爵秩以班寵寧間於幽明澤必周於夷夏近甸輕𣙜
酤之入逺人忘水旱之災既行慶於官寮亦推恩於天
屬諸生喜黌塾之廣庻老加絮帛之優量入所以備凶
興亷期於變俗爰褒有客尊賢之典惟新載奉素王宗
予之道斯在綸言一降庻政畢行懷生之倫感恱無量
臣某等守在遐逺親奉詔條踴躍之誠倍百恒品無任
感恩抃舞屏營之至
　　禮部賀册太上皇后賀表
臣某等言伏奉今月日誥良娣王氏冊太上皇后良媛
董氏冊太上皇徳妃宜令所司備禮冊命者母儀有光
坤道克順隂教方行於萬國内理克和於六宫臣某等
誠慶誠賀頓首頓首伏惟皇帝陛下對若天休奉揚睿
㫖長秋既登其正位褕翟亦被於恩光奉養見三朝之
安周旋有四星之輔豈獨配天稱大助日為明所以表
王化之源知孝弟之本冠映千古儀刑四方臣某等捧
戴施行踴躍無地無任蹈舞欣喜之至
　　禮部賀太上皇后冊畢賀表
臣某等言今月日太上皇后冊禮云畢率土臣妾慶抃
無窮臣某等誠慶誠賀頓首頓首伏以太上皇后著虞
嬪之至德嗣周母之徽音表率六宫明彰萬國陛下克
修理本以暢化源坤道知事地之方人倫識尊親之大
豈惟婦順斯備隂禮用修其以播正始於國風致時雍
於帝典臣某等謬塵榮位獲覩盛儀踊躍之誠倍百恒
品
　　賀皇太子牋
某言伏奉月日制書殿下祗膺茂典位副清宫溫文光
三善之名繼照協重離之慶萬葉固本羣方宅心含生
之徒孰不欣戴况某夙䝉期奬職在藩方懽忭之誠倍
萬恒品
　　御史臺賀嘉禾表
臣某言今月日宰臣以幽州所進嘉禾圖各一軸示百
寮者伏以嘉穀順成靈貺昭格天人合應遐邇同風臣
某誠懽誠慶頓首頓首伏惟皇帝陛下睿謀廣運神化
旁行植物知仁祥圖應聖靈嶽不愆於贊祐燕谷用遂
於生成豐稔既均知朔南之被澤休嘉克叶見天地之
同和六穗慙稱於漢臣異畝恥書於周典自中形外均
慶同歡臣某謬職憲司獲覩休瑞無任抃躍之至
　　禮部賀嘉禾及芝草表
臣某等言伏見今月某日内出劍南所進嘉禾圖及陜
州所進紫芝草示百寮者珍圖煥開瑞彩交映遐邇偕
至福應攸同臣某等誠慶誠賀頓首頓首伏惟皇帝陛
下緝熈至道保合太和天為發祥地不愛寳嘉禾擢質
靈草抽英獻於王廷唐叔慙同穎之異存諸郊廟班史
謝連葉之竒既呈薿薿之祥更覩煌煌之秀豐年斯著
聖夀用彰飲和之人懽忭無極臣某等優游至化披翫
殊姿慶忭之誠倍萬恒品
　　京兆府賀嘉𤓰白兎連理棠樹等表
臣某言今月日中使王自寧出徐州刺史張愔所進嘉
𤓰圖及白兎兒一併出陳許等州觀察使上官説所進
許州連理棠樹圖示百寮者惟天眷命是降百祥惟聖
欽承用膺多福臣某誠慶誠賀頓首頓首臣伏以太和
所烝至德斯應圖物獻瑞周於逺方神𤓰合形式表綿
綿之慶異棠連質用彰煜煜之榮况金風發祥白兎來
擾告有秋之嘉應著成嵗於神功雜遝紛綸如山斯委
人盡登於夀域物咸暢於薰風况臣特感深恩欣逢衆
瑞踊躍之至倍萬恒情
　　禮部賀甘露表
臣某言中使王自寧至伏宣聖㫖出延和殿前丁香樹
甘露一大盒示宰臣未時又出一大盒令明日示百寮
甘露見降未止者𤣥化升聞靈貺昭答必呈尤異之應
以告天地之和臣某誠懽誠慶頓首頓首伏惟皇帝陛
下均煦育之功敷滲漉之澤太和潛達閟瑞克彰發於
天霄特降宫樹朝光初燭方湛湛而未晞晨景轉炎更
瀼瀼而未巳綴葉而珠璣積耀盈噐而氷玉呈姿芳襲
椒蘭味兼飴醴然則零於庭而著異紀於年以標竒徒
矜往辰孰竝茲日况樹有丁香之珍殿即延和之號所
以著芳風之逺播期聖壽於無疆事絶古今慶傳遐邇
臣謬承渥澤獲覩殊祥抃躍之誠倍萬恒品
　　禮部賀白龍并青蓮花合懽蓮子黄𤓰等表
臣某言伏見今月日内出滄州所進白龍見圖又出西
内定禮池中青蓮花并神龍寺前合歡蓮子示百寮二
十三日又出監州所進合懽黄𤓰圖者二氣交泰萬國
同和動植思協於殊祥遐邇必陳其嘉應披圖按牒聖
理彰明臣誠懽誠慶頓首頓首伏以天地非逺睿感必
通疉瑞重祥累集宫禁池蓮表異靈化非常敷彼青光
徵佛書而尤絶成其嘉實驗祥經而甚稀積慶旁流自
中徂外遂使龍騰白質乘秋果應於金行𤓰合黄中表
聖更彰於土德逺通邉徼近出苑園合慶同歡周於億
兆况復邦畿之内雨霽必時宿麥大穰嘉穀滋茂和風
孕育靈氣陶蒸是皆發自帝心達於天意周流升降成
此嵗功惠被羣生自為嘉瑞臣某深惟多幸獲遇斯時
觀靈貺之備臻知人和之溥洽無任慶忭躍蹈之至
　　禮部賀白鵲表
臣某言伏奉進㫖宣示前件白鵲者霜毛皎潔玉羽鮮
明色實殊常性惟馴狎臣聞聖王之德無所不至有感
則應無幽不通伏惟陛下恩霑動植仁洽飛翔故得兹
禽呈休效質伏以白者正色式表金方鵲以知來式彰
冦服用符歸化之兆克耀太平之階臣職叅禁垣獲覩
嘉瑞無任慶抃之至
　　禮部賀嘉𤓰表
臣某等今日内出浙東觀察使賈全所進越州山隂縣
移風鄉百姓王獻朝園内産嘉𤓰二實同蔕圖示百寮
者寳祚惟新嘉瑞來應式彰聖德更表天心臣某等誠
慶誠賀頓首頓首伏惟皇帝陛下保合太和緝熈庻類
德馨上達神化旁行嘉𤓰發祥來自侯服質惟同蔕見
車書之永均地則移風知化育之方始雖七月而食豳
土歌王業之難五色稱珍東陵詠佳賔之㑹未聞感通
若兹昭著者也臣某等遭逢聖運親仰珍圖抃躍之誠
倍百恒品無任慶恱之至
　　為王京兆賀嘉蓮表
臣某言今日某時中使某奉宣聖㫖出西内神龍寺前
水渠内合歡蓮花圖一軸示百寮者祥圖煥開異彩交
映贊天地之合徳表神人以同歡臣某誠歡誠慶頓首
頓首伏惟皇帝陛下道協重華慶傳種徳陶隂陽之粹
美孕造化之精英吉慶每見於天心發祥必自於禁掖
是使雙華擢秀連蔕垂芳香激大王之風影耀天泉之
水煥開宫沼旁映給園靈貺應期天龍護聖寳厯夐超
於小刼神功允洽於大千臣某獲覩昇平濫居榮寵聞
瑞應而稱慶仰吉事而增歡無任抃蹈喜躍之至
　　為王京兆賀雨表
臣某言臣昨日面奉聖㫖以近日少雨今月内無雨即
須祈禱今日便降甘雨者天且不違神必有據宻雲與
綸言繼發時雨將天澤並流臣某誠歡誠慶頓首頓首
伏惟皇帝陛下憂切蒸黎慮深稼穡思彼未兆防於無
形滲漉每出於湛恩變化必隨於廣運宸衷暫惕已矯
御天之龍聖謨既宣遂洽漏泉之澤霮䨴周布霏㣲四
施黍稷盡成公私皆及野夫鼔舞知帝力之𤣥通官吏
歡呼見天心之黙喻臣某牧人京邑動仰皇靈渥澤徒
加㳙滴無助無任感恱屏營之至
　　王京兆賀雨表二
臣某言臣伏見今月二十四日時雨溥降伏以聖心積
念天意遽迴移造化之𤣥功革隂陽之常數臣某誠慶
誠忭上言伏惟皇帝陛下仁育蒼生恩同赤子自頃天
雨未降時稼或愆貶食齋戒至誠幽達又慮宿麥未備
播種失時出於宸衷特令賑貸睿謨潛運甘雨遂周布
濩垂隂隨聖澤而俱逺滂沲積潤與恩波而共深臣某
才術無聞謬司邦甸生成必資於帝力進退何補於天
工沐浴太和慙荷無極無任慶躍屏營之至
　　王京兆賀雨表三
臣某言今月十三日面奉聖㫖緣自春來少雨宜即差
官精誠祈禱者十四日臣便差官分赴靈跡其日雲隂
四合至十五日甘雨遂降伏惟皇帝陛下言為神化動
合天心未成旱暵之虞巳積憂勤之慮衆靈受職薈蔚
且隮於南山百穀仰榮滂霈遂霑於東作睿謩朝降膏
澤夕周知天人之巳交識隂陽之不測然則周王徒勤
於方社殷帝虛美於桑林豈若無災而早圖未禱而先
應化超前聖道貫重𤣥徧野同歡傾都相慶臣之欣躍
倍萬恒情
　　王京兆賀雨表四
臣某言臣於三月二十九日奉聖㫖於諸靈跡處祈雨
至三十日甘雨遂降者臣聞惟聖有作先天不違發令
而祥風巳興致誠而𤣥液旋被臣某誠欣誠賀頓首頓
首伏惟皇帝陛下側身防患道邁周王盡力勤人功超
夏后聖謨廣運驅百靈以從風神化旁行滋五稼而流
澤油雲四合膏雨溥周農壤遂一於肥磽滲漉盡霑於
遐邇蒸黎詠德知必自於聖心草木欣榮如有感於皇
化有年之慶實在於斯臣以無能謬領京邑上勞宸慮
運此嵗功無任喜懼屏營之至
　　賀親自祈雨有應表五
臣某言臣得上都院官金部員外郎韓述狀報以時雨
未降親自於龍堂祈禱有靈禽羣翔自成行列如隨威
鳯以翼龍舟其日降雨者(中謝/)伏以時或愆陽嵗之常
候式當聖日無害豐年陛下敦本務農憂人閔雨宸慮
所至天心自通故得瑞鳥迎舟掩商羊之舞仙雲覆水
協從龍之徵初泛灑於上宫遂滂霈於率土自中徂外
皆荷生成雨公及私靡不碩茂殷后徒勤於自翦周公
空愧於舞雩臣以庸虛謬司垣翰有年之慶惟聖之功
臣某無任(云云/)
　　為裴中丞賀克東平赦表
臣某言伏奉月日徳音以淄青蕩平褒功宥罪布告遐
邇者臣聞肅殺之後每致陽和雷霆既施必聞膏澤伏
惟陛下體乾剛以運行叶坤元之翕闢百靈受職六合
從風阻兵怙亂者必就梟擒懷忠抱義者無不甄録激
其效順特加旄節之榮寵以元功遂兼鼎鉉之任戎行
窮賞賚之重死事極褒恤之憂刼脅之役盡除聚斂之
名皆去傷痍受煦老疾加恩豐財巳復其征徭賜種更
盈於種稑嚴山川之祀神必有依申義烈之家物無不
感周王推忠厚之化漢帝慙愷悌之風太平之徳斯為
至盛然則虞廵可復告成將慶於岱宗漢典方興講禮
再榮於闕里臣謬膺重寄獲覩太和抃蹈之誠倍萬恒
品謹已施行郡邑宣示軍戎莫不動地歡呼若醉千鍾
之酒騰天鼔舞如聞九奏之音無任慶賀踊躍之至
　　栁州賀破東平表
臣某言即日被觀察使牒李師道以月日克就梟戮者
帝徳廣運唐命惟新霾曀廓清天地貞觀率土臣庻慶
忭無涯伏惟睿文聖武皇帝陛下威使百神德消六沴
天降寳運時歸太平自克夏擒呉翦蜀平蔡殊類稽顙
羣疑革心唯此兇妖尚聞悖慢庭議既得廟謀必臧旌
旗燭耀於洪河金鼔震驚於靈岳鄆城自潰寧同莒魯
之爭齊地悉平無俟耿陳之戰五兵永戢七德無虧含
生比堯舜之仁率土陋成康之俗介丘霧息已望翠華
之來沂水風生更起舞雩之詠千嵗之統實在於斯臣
守在蠻荒獲承大慶抃躍之至倍萬常情
　　代裴中丞賀分淄青為三道節度表
臣某言伏見某月日制分淄青諸州為三道節度都團
練觀察等使者蛇豕之穴忽為樂郊氛沴之餘盡成和
氣伏惟皇帝陛下天付昌期神開寳厯復昇平之土宇
㧞妖孽之根源自西自東不違於指顧我疆我理咸得
其區分山川備臨制之形道塗適征徭之便俾侯既定
賜履以寧異青兖之封爰從古制解曹衛之地實契雅
謀車甲永藏馬牛勿用俗被雍熈之化代知仁夀之期
農事載盛於耨芟儒風重興於俎豆足使季札觀魯更
陳南籥之儀山甫徂齊復正東方之賦臣總戎逺地不
獲陪賀闕庭(云云/)
　　為韋侍郎賀布衣竇羣除右拾遺表
臣某伏見今月日制除布衣竇羣右拾遺者臣聞直道
之行四方嚮德逸人是舉天下歸心臣伏以竇羣肥遯
居貞包䝉養正學術精果操行堅明讚詠道真以求其
志頃守藩服特所委知及歸朝廷輙有聞薦庻逃竊位
之責以塞曠官之尤豈謂天聽曲從瞽言無廢况諫諍
之職政化是參擢於布衣久無其比周行慶抃林藪震
驚晦跡寧慮於遺賢懷才盡思於展效臣以性本庸踈
動無裨益唯思進㧞以報恩榮區區懇誠實貫金石言
而不廢㣲臣敢效於薦雄德必有鄰聖代式光於尊隗
自羣受命冀復面陳廹以疾病接於休假注心蓄念寤
寐兢惶無任喜躍屏營之至
　　為樊左丞讓官表
臣某言伏奉今月二十八日制除臣尚書左丞寵命俯
臨慙顔自失泛大鯨之海但覺魂揺戴巨鼇之山未如
恩重臣聞尚書百揆翊亮萬幾故天上尊北斗中樞陛
下有南宫左轄晉昇孔坦諒直當時漢拜楊喬閑練故
事庶得百寮有憚於㑹府諸侯取法於京師臣實謏才
謬登清貫握蘭起草昔紊朝經剖竹頒條近貽人瘼備
歴中外無聞聲彩版圖載輯貢賦未均於九州銅印更
操威儀不檢於三署次郎補闕豈易其人聖主求才宜
難此受切謂旁求俊乂側訪瓌奇必使德合準繩言成
綱紀興化致理時無間言况安上必在於薦賢危身莫
踰於曠職倘䝉垂収紫渙俯矜丹誠愚臣保陳力之言
聖鑒有責成之地無任靦冐惶悚之極謹指朝堂奉表
陳讓以聞臣所讓人别狀封進
　　為王户部薦李諒表
臣某言臣聞知賢必進忠臣之大方擇善而居明主之
要道况臣特受恩遇超絶古今報國之誠寤寐深切是
敢竭愚臣之㣲分助陛下之至明恢張羽儀𢎞輔治化
臣某誠煌誠恐頓首頓首切見新授某官李諒清明直
方柔惠端信强以有禮幹而甚文求之後來畧無其比
臣自任度支等副使以諒為廵官未及薦聞至某月日
荆南奏官勅下赴本道諒實國噐合在朝行臣之所知
尤惜其去伏望天恩授以諫官使備獻納冀他日公卿
之任斯焉取斯則聖朝無乏士之名㣲臣緩蔽賢之罰
無任誠懇屏營之至
　　代裴中丞謝討黄少卿賊表
臣某云云即日奉事官米蘭回伏奉手詔云云者臣聞
膚革既平雖疥癬而必去豺狼巳斃在狐䑕而宜除臣
某伏惟元和聖文神武法天應道皇帝陛下受命上𤣥
底寧下土兇渠盡殄威武載揚蠢爾腥羶尚聞凌暴靈
旗斜指銅獸俯臨三軍知必勝之方萬姓喜永清之路
㣲臣忝司戎律親列顔行躡伏波之舊規乘下瀨之故
事盡瘁事國期畢命於戈矛不宿於家思奮身於原野
即以今日某時出師就道便披榛蹶石摩壘陷堅蕩清
海隅永息邉徼竊以才非充國敢自贊於無踰志慕孟
公庻追蹤於不伐謬承重委寤寐含惶無任感恩隕越
之至
　　為裴中丞舉人自代伐黄賊表
伏以某官噐宇端方丰姿詳雅謙虛内敏籌畧共推前
佐湖南悉心匡佐後歴郡掾深負政聲惠愛在人姦邪
屏息勤勞巳著幹蠱無倫今黄賊尚據荒陬犬巢未覆
倘以某代某之任必能掃蕩氛祲廓清海濵竊惟斯人
雅堪厥職(云云/)
　　為崔中丞請朝覲表
臣歴刺三州連總二府外任逾紀入覲無階就日望雲
魂飛心注伏惟睿聖文武皇帝陛下覆載無私遐邇同
致復昇平之故事繼前聖之高蹤中外踐更出入迭用
臣以虛薄叨受恩榮徒竭夙夜之心未申朝夕之敬天
威咫尺誠寤寐而無違雲漢昭回固瞻仰而何及是以
前在朗寧封章累上及移臨桂星紀屢周微衷尚隔於
戴盆積望徒懸於窺管葵藿之誠彌切犬馬之戀逾深
人欲天從於兹未驗下情上達終冀不誣敢凟宸嚴罄
陳丹懇伏乞賜臣除替許至闕庭厠蹈舞於羣寮備班
行於散地足趨中禁目覩大明俾成九族之榮以盡有
生之幸非敢竊國賔五獻之禮希康侯三接之恩一覿
龍顔萬死為足無任懇廹激切之至
　　代李愬襄州謝上表
捧讀絲綸慙悸無地拜命兢悚莫知所裁臣凡賤𤨏才
智畧無取幸賴先臣緒業累忝國恩天澤曲流遂司節
制寄深分閫任重專征顧無將領之才謬處衆人之上
豈謂宸私軫念仁育為心霈澤無涯德音屢降士衆感
恱咸思竭忠遂得潛師暗入賊境不意兇渠就戮此皆
聖謀豈敢叨忝以為巳力仰荷殊造重於丘山臣以日
月上訖謹當敷宣皇化普諭聖慈綏撫三軍乂安百姓
翼以塵露上答鴻私臣(云云/)
　　代韋永州謝上表
臣某言伏奉月日制書除臣永州刺史以月日到州上
訖受命若驚臨職彌懼臣以無能累更事任神州赤縣
實所備嘗過量逾涯毎深兢惕不謂聖恩推澤濫駕朱
輪禄秩徒増詎施乳哺之惠服命虛受寧興襦袴之謡
况此州地極三湘俗參百越左衽居椎髻之半可墾乃
石田之餘曠牧守於再秋彌驕獷俗代征賦於三郡重
困疲人分災本出於一時積弊遂餘於十稔撫安未易
知法出而奸生子育誠難懼力勞而功寡夙夜憂切不
敢遑寧庶當宣布天慈奉揚神化以日繫月倘或有成
少裨愷悌之風用答生成之造無任感恩隕越之至
　　栁州謝上表
臣某言伏奉詔書授臣栁州刺史以今月二日至郡上
訖臣前歳以乆停官秩去年䝉聖恩除替便欲裂裳裹
足趨赴京師以舊疾所嬰彌年未愈逮及今夏始就歸
途襄陽節度使于頔與臣早歳同官見臣當暑在道懇
留在館尋假職名意欲厚臣非臣所願伏惟陛下光被
之道德已洽於區中憂濟之勤心每徧於天下嘗以萬
邦共理必藉於循良一物不遺尚隆於體貌假臣寵渥
重領方州駑駘復效於奔馳枯朽更同於華秀臣聞潢
汙易竭抑有朝宗之願犬馬無識猶知戀主之誠揣分
則然惟天知鑒况臣昔因左官一紀於外子牟馳心於
魏闕汲黯積思於漢庭豈非夫人獨無斯戀去就者榮
辱之主朝廷者仕進之源臣子之宜忠貞所志臣雖心
同犬馬而分比潢汙華躡康衢意非徃蹇臣之此誠口
不能喻意欲悉逹文非盡言此臣所以自咎自恨復乖
志願猶冀苦心勵節上奉詔條惠寡恤貧下除人瘼㳟
宣皇化少答鴻私不勝欣幸之至
　　代廣南節度使舉裴中丞自代表
前件官噐宇深沉天才間出爰從撫字逮於察亷所職
恪勤庶務皆勸日者安南夷獠反叛害其連帥毒痡黎
人某皇帝以某威惠茂著自某州刺史俾之撫臨夙夜
經行盡除戎噐賊徒識恩黨衆歸義炎荒之俗靡不底
寧後改鎮容州勲效彌顯澄清庶類邁德前修深負能
名合遷重鎮臣自惟凡懦不逮前人伏乞天恩廻授某
非惟旌德亦是飾能庶微臣免尸位之憂某獲無私之
舉
　　奉薦從事表
某績茂戎軒才優管記操刀必割豈謝剸犀落筆不休
寧慙倚馬况早登科選夙洽時譚匪惟詞藝雙美抑亦
噐能多適比於流輩頗為滯淹輙敢薦陳伏希奨錄
　　代節度使謝出鎮表
鴻霈曲臨惶駭交集捧對綸綍不知所圗臣聞蕭曹佐
漢六合為家奭望匡周萬方同軌臣幸以芻賤累忝殊
榮天德薦臨遂加台政不能翊宣聖明増日月之光俾
兇渠𠞰絶人用康寧實由臣不稱職使此艱患伐檀興
議負乗招譏常懐覆餗之虞敢望專征之寄獻俘未逺
展效有期希此微功上答殊造無任(云云/)
　　為楊湖南謝設表
臣某言中使某乙至奉宣聖㫖賜臣長樂驛設者恩榮
特殊宴飲斯及顧兹厚禮猥集微躬臣某誠懽誠慶頓
首頓首臣以多幸屬此昌期任重方隅職忝文武甘受
素飱之刺知無肉食之謀以憂以惶寤寐無措豈謂鴻
恩繼至豐膳爰來陸海兼陳飴醴皆設庶當奉揚聖澤
覃布逺人流愷樂於皇風均乳哺於赤子少陳微效上
答殊私無任感恩欣躍之至
　　為武中丞謝賜櫻桃表
臣某言中使某乙至奉宣聖㫖賜臣櫻桃若干者天眷
特深時珍洊降寵驚里巷恩溢方圎臣某誠喜誠懼頓
首頓首伏以含桃之羞時令攸貴况今採因御苑分自
天厨使發九霄集繁星而積耀味調六氣承湛露而不
晞盈眥而外被恩光適口而中含渥澤顧慙素食彌切
自公豈圗君子所先遂厭小人之腹無任(云云/)
　　謝賜時服表
祗荷寵私啓處無地臣乆忝朝行歴職無效荏苒星紀
偷榮歳時不能少益聖猷以副深寄致使賊遺君父艱
難未息合處嚴憲以正國章伏以陛下恢天覆之恩廣
地載之厚不循彛典俾同冕紱重劇丘山捧戴以入閨
門空知夕惕裁縫而為衣服固可晝行内省疲駑將何
答效
　　謝賜端午綾帛衣服表
綸言曲臨寵服荐至跪捧殊錫慶躍交并臣(中謝/)臣謬
典方州效微㳙滴叨承大貺榮重丘山非才沗恩俯伏
慙荷朱明啓節御府賜衣沐聖澤而溟海方深披仙衣
而鶴龜齊壽馳心向闕跼影望天慙分五嶺之憂莫副
九重之詔臣無任(云云/)
　　為文武百寮請復尊號第二表
臣等言臣等前詣朝堂上表伏請復加尊號奉被還㫖
未遂懇誠拳拳顒顒不勝大願臣等伏以崇明號昭聖
德爰自中古實為上儀以至於我祖宗莫不膺兹典禮
伏惟皇帝陛下有廣運之德𢎞照微之仁燭幽以明威
逺以武惠澤之被誠浹洽於八方英聲之揚宜越軼於
千古而乃乆為抑損以守謙㳟事有曠而不遵禮有闕
而未備臣等又以為不私於己是謂至公有美之而莫
敢辭有非之而莫敢隱必推於物而順於人既以徇於
羣心又思叶於中典此皆聖人之事也且夫虛而失實
則誇耀而誣質而不華則朴畧而固所以王度資於潤
飾帝者務於恢崇將以法日月之昭明配天地之廣大
聳逺方之觀聼兼前代之軌模然後表其全功謂之盡
善不可以方當陛下臨位羣臣在廷而使鴻名不彰盛
典猶闕既無以光昭衆美又無以丕承舊儀則臣等䝉
恥於今獲罪於後實為大懼敢忘盡規尊號之崇願從
羣議伏惟陛下俯迴宸睠察納愚誠不惟臣等受恩天
下幸甚無任區區懇迫之至謹昧死重詣朝堂奉表固
請以聞臣等誠懇誠勤頓首頓首謹言
　　第三表
臣等言前再上表請加尊號實以功德俱茂典禮宜崇
然而不能鋪陳無以動悟愚誠雖竭天鑒未迴臣等誠
恐誠懼頓首頓首臣等謹按白虎通曰號者功之表也
神農有教田事之勤燧人有興火食之利伏羲正五始
祝融續三皇人為之名以美其事其後帝王之盛洎我
祖宗之明咸因人心而順古道雖損益或異而表明功
德一也臣等是以遵有國之令典採上古之遺文察人
心於謳謡觀天意於符瑞敢以為請累表陳誠曩者運
丁艱難時或順動陛下思成湯之罪巳念周宣之側身
去徽號而不稱垂炯戒而自儆應天以德示人以㳟聞
於蠻貊戎夷告於天地宗廟是故咸知陛下之志慕義
而歸仁潜感陛下之誠通靈而助順今者君臣同德上
下叶心百職畢修庶官以序禮法明具教化流行方内
歡康天下寧一四方遵業萬彚樂生嘉應休徴神物靈
貺形於草木著於星辰而辭之以仁壽未臻至化猶鬱
遂使德誠可紀名號未崇不告於神明不示於殊俗將
何以知陛下之戡難將何以表陛下之致平下無以威
於四方上無以報於九廟其不可一也淳古之至化邈
而不足烈祖之盛儀廢而不續其不可二也庶正羣官
宗室支屬西土耆長太學諸生黄冠之倫緇衣之侣萬
衆伏闕彌旬織路而乃不從人心以違公議其不可三
也守謙㳟卑譲之志忽光大宏逺之圗臣等誠雖至愚
以為大謬伏以常乆之德貞夫一也元始之義善之長
也并包覆露天之大也清静𤣥黙道之妙也睿知之周
物不可以不稱夫聖也妙算之無方不可以不稱夫神
也行仁義修典法歌詩頌考文章不可以不稱夫文也
却戎夷剪暴逆邊兵之整禁衛之嚴不可以不稱夫武
也而合於唐堯乃聖乃神乃武乃文之德臣等謹稽之
乾符叶於古典侔德澤之廣配功業之崇昧冒萬死伏
請上尊號曰貞元大道聖神文武皇帝臣等竭其精誠
發於交感無以迴日其能動天無任屏營悃懇之至謹
復詣朝堂奉表固請以聞
　　及大㑹議國子祭酒韓洄請歴數近日徴應祥瑞
　　故又改其文如後表
又伏見陛下以今年四月以來方當雩祭之修而有旱
備之請纔愆期而未害於物深軫念而將䘏其人氣潜
通而交感以和澤旋流而霶霈斯逺由是風雨時而霜
雹不降稼穡茂而蝗螟不生農功以成年穀大熟休祥
數見福應屢臻仁木連理而垂隂嘉禾同穎而挺秀壽
星舒景炎之盛芝草布葩英之重白麞凝彩而雪輝蒼
鳥取象於天色將徧於郡國相繼於歳時右具如表
　　為裴令公舉裴冕表(大厯四年十二月戊戌裴冕/卒八年公始生當無此表或)
　　　(云其先人為/郭令公作)
臣某言聞忠邪不可以並立善惡不可以同道吳任宰
嚭而伍胥誅夷楚任靳尚而屈平放逐逺惟前事孰不
痛心伏見澧州刺史裴冕忠肅温恭道髙德厚匪躬無怠有
蹇諤之風道佐先帝驅馳靈武賛雲雷之業成社稷之
勲程元振忌其直方遂加誣構投荒謫裔天下稱寃空
懐醖正之悲莫雪増嫌之耻今奸邪屏退聖政大明百
度惟貞四門以穆寰海之内元元之人莫不延首德音
思聞至化願特令追冕列在天朝俾之端揆庶寮平章
百姓處詢謀之任當燮理之權必能協和萬邦致君堯
舜臣位兼將相職忝股肱思進賢傑共熈帝載臣無任
懇願之至
　　為裴中丞賀破東平表
臣某言日月得進奏官狀報逆賊李師道以某月日克
就裊戮率土臣子慶抃無涯臣聞負恩干紀者鬼得而
誅犯順窮凶者天奪其魄不息妖孽曷彰聖功伏惟陛
下先天不違與神合契掩周宣中興之業陋漢光再造
之勲靈旗四臨氛沴皆散凡在臣庶盡覩昇平伏以師
道席父祖以作威苞海岳而專禄恃東秦十二之險誘
臨淄三七之兵竊據一方歳踰五紀朝宗之地曠若外
區封祀之山隔成異域累聖垂德曽未悛心餘孽滔天
果聞折首遂使云亭有主知玉牒之將封遼海無虞見
石砮之巳至此皆陛下神籌獨得廟畧無遺授任推盡
力之誠縱舍有感心之化金石可貫龜筮必從克成不
戰之功遂洽無為之理臣謬司戎旅逺守方隅愧無横
草之功坐見覆盆之泰抃蹈歡慶倍萬恒情
　　賀赦表
臣某伏奉某月日恩制大赦天下一人有慶百度惟新
戴天履土罔不欣抃某聞天地成功施雨露而育物帝
王繼統昇日月以垂曜羣品資始萬方文明伏惟陛下
嗣守鴻業光膺駿命淳化均於四序大德合於二儀保
寧社稷光宅區宇𢎞孝慈以御下崇㳟儉以垂休恩覃
溪洞事貫千古况乃順時布政乗春導和敷作解之澤
宣再宥之典九族既睦四門廣闢而又洗滌幽縶雷雨
之施也歸還流竄羅網之釋也移叙貶黜覆載之仁也
蠲除逋債政理之源也褒寵勲賢激勸之方也廢金寳
之貢有以彰儉德搜遺逸之士有以表至公元勲宿將
賞延子孫庶尹卿士榮周存殁廣直言之路啓進善之
門德超虞夏道掩軒頊必將平一殊俗發揮大猷億萬
斯年永荷天緒臣謬當任用守職藩維不獲奔趨闕庭
親覩盛禮感悦歡抃倍萬恒情
　宋
　　進刑統表(竇可象/)
臣聞虞舜聦明始恤刑而御物漢髙豁逹先約法以臨
人蓋此丹書輔於皇極禮之失則刑之得作於良而敝
於貪百王之損益相因四海之凖繩斯在如銜勒之持
逸駕猶郛郭之域羣居有國有家其來尚矣伏惟皇帝
陛下寳圗攸屬駿命是膺象日之明流祥光於有截繼
天而王垂洪覆於無疆乃聖乃神克明克類河圗八卦
惟上德以潜符洛書九章諒至仁而黙感哀矜在念欽
恤為懐網欲自宻而疎文務從微而顯乃詔軌事明啓
刑書俾自我朝彌隆大典貴體時之寛簡使率土以遵
行國有常科吏無敢侮伏以刑統前朝創始羣彦規為
貫彼舊章采綴巳從於撮要屬兹新造發揮愈合於執
中臣與某官臣某等俱效檢尋庶無遺漏夙宵不怠綴
補俄成(云云/)臣等幸遇文明謬參憲法金科奥妙比虧
洞逹之能丹筆重輕徒竊討論之寄將塵睿覽惟俟嚴
誅
　　謝賜衣表(楊大年/)
解衣之賜猥及於下臣挾纊之仁更均於列校光生郡
邸喜動轅門伏以皇帝陛下誕膺元符恭臨大寳惠務
先於逮下志惟在於愛人鳥獸氄毛甫及嚴凝之候衣
裳在笥爰推賜予之恩在渙汗之所沾雖容光而必照
如臣者任叨符竹地僻甌吳奉漢詔之六條方深祗畏
分齊官之五服忽荷頒宣纂組極於纎華純綿加於麗
宻璽書下降切窺雲漢之文驛騎來臨更重皇華之命
但曳婁而増惕實被服以難勝矧於戎行亦膺天寵干
城雖乆皆無汗馬之勞守土何功獨懼濡鵜之刺仰瞻
宸極惟誓糜捐
　　謝直集賢院表(夏子喬/)
北門禁省給青簡以試言東觀直廬降紫泥而命職莫
逭假人之刺彌彰遇主之榮竊以承明設待詔之官實
漢朝之芳潤麗正啓修書之院乃唐氏之英華濬圗書
之淵敞龍鳯之宇自非弓裘繼世章句名家通授羲畀
姒之靈篇閒書笏珥彤之故事則何以繼成康之美頌
考宣武之懿文陪法從於甘泉奉宸游於屬土况當聖
日允屬簡求如臣者學不傳經文非近史青青子珮雖
見刺於勞心翹翹錯薪亦濫期於刈楚筮仕勝衣之歳
薦名象日之畿方博帯以觀光遽墨衰而㳂牒尋遇國
家誕敷尺詔増廣六科方棲枳以徒勞遂上封而自薦
始較文於鰲苑旋試可於鼎司亟趨文石之墀遂忝延
英之問擊轅度曲敢望於九成縈帯分墉俄登於百雉
陞象河之屬吏佐分虎之方州爰受代於瓜時遂歸朝
於幄坐典陳陳之粟閲山委之丘區從九九之車總絲
棼之案牘暨還衡睢壤舍爵太宫既諧引籍於金閨將
佐于蕃之熊軾又慮沉迷簿領廢墜簡編負公朝振舉
之科辜聖王詳延之意遂殺青而奏技果出綍以推恩
禁林俾試於雕蟲書殿遽令於抱槧閲上帝之冊府目
眩星辰登道家之蓬山足踐雲氣奉長者之餘論與先
生而並行分直石渠地接嚴更之守縱觀金匱門連著
作之廷載惟螻蟻之軀莫報乾坤之賜㳟惟皇帝陛下
事寢廟以至孝奉靈祇而克誠流鴻藻於絶垠鑠景炎
於徃號以文明而行健體柔克以居髙縱觀唐漢之大
猷備舉黄虞之故實睿藻和而六同韻天章麗而五色
飛恢崇務廣於斯文奬擢不遺於小道遂使至孤之士
獲塵非次之恩東陵遽擬於西山羔裘遂登於狐腋歌
衛風而合雅鬻齊紫而雜良誠當潔節於素絲敢不盟
心於白水益三緘而出話彌九復以窮經永冰淵惕厲
之心奉日月照臨之鑒庶逭素飱之謗仰酬明主之知
媿懼所深兢惶不巳
　　賀南郊大赦表(宋子京/)
帝儀訖饗朝渙推慈飛驛疾傳庶邦叢慶切以天郊之
重國制有常凡萬乗躬行必三歳間徃不煩不怠由列
聖而持循以妥以䖍合諸神而裒對睿圗累盛縟典勤
修㳟惟皇帝陛下纂大合華執中布度抵金璧之珍玩
率儉示人収霜電之嚴威措刑於下克勵明德格於皇
穹交薫大和冒我羣品顧懐時億瑞應日來亟蕆上儀
若祇舊典戒期百執頒詔九州曳雲威之徜徉服翠蚪
之泮渙殊庭一獻諸祜徧躋遂自陽靈之宫徃㑹天元
之旦羽旄四合垓陛參登上壁左琮之華合袪而信祝
祖蕝宗題之次更侑而廸嘗拜嘉胙於席垂列欽祡於
雲表靈心合答熈典備成然後還坐中天之闈普肆隨
風之澤改頒大號崇冠初元昭神之祥祈命惟永賞功
赦罪巳責逮瘝咸與惟新牖民衷而遷善聿懐多福道
帝祉於緜區盛際有光彛倫咸賴臣饗官舊吏殫見徃
朝或不愛牲玉為㳟殊非明薦或所過租賦為復蓋出
重勞語昔罕全訂今絶擬所恨清塵在望自苦周南之
留紫槖仍持不與甘泉之從第班恩諭均浹歡悰
　　代人乞出表
臣聞物勝於權則衡為之殆馬竭其力則御速於顛蓋
以噐循量而易施材過求而難勉是以功名之際惟髦
士可居彊力之容匪暮年勝任將傾危懇敢援斯言竊
念臣本以丘樊託于經術幸逢先烈超備從官服上教
之彌文因至愚而取信出入丹禁無所建明履歴藩宣
蔑聞條教尊號皇太后陛下尊號皇帝陛下奉承謨訓
過聼空疎簡服在庭兼容如地雖百度之治咸使與聞
毎萬幾之餘常參勸講七周成歳訖乏寸長惟君知臣
足以驗其無用惟國有典不可逭於黜幽且自知甚明
内省尤熟以一介之鄙賤丁千載之㑹昌邑戸飱錢非
禄之不厚髙冠大佩非位之不崇同僚皆賢非志之不
合處奏多可非言之不從固常勉服攸箴謹修爾職答
乃聖之眷遇為斯文之寵光其如犬馬齒衰桑榆景薄
中年則病奪其壯晚節則務傷於神辨色立朝足居多
於跛倚書思記命目不辨於馬烏而臣頃自去秋願辭
近職上恩不聼寵渥就加逮黽勉以及兹且憃昏而益
甚事皆忘誤疾愈尫癃顧四體之已疲宜一辭而後止
重念臣之鄉籍世占鄆州既託枌榆薄營産利不勝首
丘之志願諧剖竹之行庶及餘年聊蘇疲瘵况前朝邢
昺本貫曹州亦自禁廬得臨鄉郡臣今所請似有前規
伏望陛下念舊物之不可遺憫孤生之老且至特垂寛
詔俾守先廬諒亦大君進退之間微臣止足之分萬無
纎介可貽累於至仁一切便宜尚力思於卧治仰干睿
鑒伏俟嚴誅
　　謝衣襖表
冬籥乗辰裘官著令疾馳使驛臨撫塞屯並頒齊笥之
良均挾吳緜之煖被躬且吉束帯有華伏惟皇帝陛下
至德誕敷深仁普愛念官師所以卒歳恐天下有受其
寒据泰軫窮當舒慮慘况凄其戒序必惻然動心特以
濵寒沍嚴持兵皸露句傳温詔緘貯紋袍爛然晝鮮煦
若春至矧部校什長賜各有差僻壘窮鄣恱而忘苦振
裾交抃聮袂相趨和氣暢肢顧折膠而何畏大恩壓巳
憂稱服以為難有可仰酬不知輕隕
　　代陳州章相公乞致仕第一表
臣聞噐有所極強之者必顛志有所安違之者將敗是
故智士不窮量以邀受仁君無咈願以責功内顧危悰
敢援兹喻伏念臣姿力駑下術畧迂疎䝉幸中人之材
待罪宰相之府寵與時進負隨日深謀謨弗良彫紊相
踵羌夏有未纓之醜闗陜多無聊之人雈盗跳梁篁酋
煽呐杼軸罄於編戸杅皮蠧於逺方上貽焦勞外讙謗
誚咎不臣執罪將孰歸比者荐瀝肝膺願乞骸骨冀䝉
不職之竄以贖安用之辜尊號皇帝陛下包納荒遐親
喻戒敇須訖郊丘之享乃許印綬之還褒亮所加諄慈
兼至臣此時外廹大誼中忘至愚敢優游以自安輙皇
恐而視事然而智慮淺局年鬢頺侵短臂屈長袖之前
疲足困新羈之左靦然尸位倐又彌年所賴陛下以百
姓為心天下為度捨末爭而納戎帳之欵捐滯積以撫
遼衽之和克展上儀遂布鴻慶永惟横目之庶方就覆
盂之安臣之及兹可謂天幸過此不止其如罪何雖大
度之見容在輿議之難遏抑又聞當退而進者侮必及
宜黜而用者傷必多髙位乃身殃之媒厚禄為衆怨之
舍借令臣冒厥明戒茍留上司玷廊廟之儀刑被史家
之貶戮死有餘咎仁弗忍為伏望察如丹之誠憐指景
之慕遂容納政早獲省私亦不必窮喋喋之言乃䝉矜
恤第可惜以齪齪之謹妨用俊良䖍冀曰俞誓無但巳
　　賀生皇子表
具官臣祁上言寳祏叢休天支毓秀慶騰秘禁歡溢神
州㳟惟皇帝陛下受命溥將凝圗丕赫乾綱獨運根乎
克念之䖍簡素所安表於不勉之懿且復輕刑薄賦重
穀厚民一方少饑則速馳使節白金稍乏則輙續禁錢
民用靖嘉神罔恫怨是以上帝歆佑三后顧存貽美孫
謀昭衍無疆之烈歸功元首茂啓多男之祥誕協仲商
挺生哲嗣星弧具禮天第交華惟翕闢之儲英固覃訏
而絶異逖聆詔諭並仰獻儀薦笏相趨忭吾君之有子
珪璋流愛宜天下之繫心臣始去近聮遽承吉語賡歌
綿瓞早知周德之遐參祝祠禖罔逮漢臣之幸臣無任
瞻天仰聖不勝懽忭屏營之至謹奉表稱賀以聞臣祁
頓首頓首謹言
　　駕幸河北起居表(楊大年/)
玈矢未櫜鑾輿順動羽衛方離於象魏天威巳震於龍
荒慰邊甿徯后之心増壯士平戎之氣臣聞涿鹿之野
軒皇所以親征單于之臺漢帝因之耀武用殱夷於强
敵遂底定於邊陲五材並陳蓋去兵之未可六龍時邁
因犯順以必誅矧朔漠王庭中原鄰壤敢因膠折之候
輙為烏舉之謀固巳命將出師克敵告廟雖呈入郢之
機未遂下齊之願是用親御戎車躬行天討勞軍細栁
之壁廵狩常山之陽師人多寒感恩而皆同挾纊王師
未捷受命而孰不忘家行當肅静塞垣削平藩落破魚
麗之陣収督亢之圗使遼陽八州之民咸歸丕冒榆闗
千里之地盡入提封烽烟之警常消干戈之事求戢然
後登臨瀚海刻石以銘功陟降云亭泥金而典禮逺追
八九之迹永垂億萬之年臣忝守方州莫參法從空厲
請纓之志慙無扈蹕之勞惟聆三㨗之音逺同百獸之
舞
　　汝州謝上表
沉痾初釋寵寄荐臻祗命惟寅飭裝靡暇初臨郡閣獲
見吏民揣已若驚戴恩罔措伏念臣本由單弱特禀庸
愚以童刻之微能際帝圗之亨㑹驟參綸掖獲草芝函
屬以堯德彌文漢辭爾雅雲章有爛諒黼黻以何施天
律惟精亦哇咬之罔棄居常摩厲徒益空疎俄踐内庭
預司宻命値皇闈之有慶扈清蹕以多歡窺雲瑞於封
中聼棹歌於汾曲四廵第頌誠辨麗之絶聞二豎興妖
致㝠煩之坐遘偶嬰沉痼遂劇支離因請急以歸寧遽
迷魂而不復率由蹇否自抵困窮矧以蕞爾之軀㷀然
去職羇孤至甚毁嫉居多嘖有煩言實盈庭之可畏豁
然大度終如地以見容比及痊平果䝉齒叙此蓋皇帝
陛下仁深慘怛德茂欽明軫舊故以興懐俾肖翹之遂
性特加采録令獲便安况臨汝舊邦陪京近輔姬文之
化所及首載聲詩地官之籍攸分實繁兵賦土多巖險
民或惰㳺置使勸農抑惟令典分條察俗蓋有新書臣
亦夙侍凝嚴潜窺律度敢忘瘁盡以奉化成然念臣早
以㫁㫁之薄材獲齒振振之近列典司訓誥就望威顔
讀銘字於湯盤時瞻景式載史言於董筆獲次舊聞舛
命遘屯榮階絶迹酒泉素願敢望於生歸麗正殘編幾
成於死恨今者星畿接畛竹使長人預方國之頒書禀
天臺之布憲水深土厚足養於槁骸晝訪夕修冀無於
秕政親末光而彌阻感再造以難勝
　　謝除使相判相州表(韓魏公/)
宰職隳功莫副宵衣之治鄉邦得請重叨晝錦之行被
恩典之特優顧人言而甚愧伏念臣早由科第遂玷寵
榮不圗翰墨之進身自竭㳙塵而報國備員諫諍幾不
免於竄投奮命圉疆實荐罹於艱阻獨恃聖神之眷惟
開援助之言仁宗皇帝知其守以孤忠謂可屬之大事
慶厯之始巳擢貳於樞機嘉祐之中乃進登於宰輔俄
膺顯任益荷殊知當英廟之承祧逮聖人之嗣服稠重
遭㑹罄竭愚庸惟知社稷之安豈顧家宗之末然而萬
方多務一紀妨賢為國持平敢自私於輕重裁人所慾
固難免於愛憎加疾疹之嬰纒苦形神之耗敝勉訖因
山之禮懇陳上印之宜伏䝉陛下念犬馬之力易衰廓
日月之明為照不罪再三之請亟垂開可之音進秩地
官剖符枌社建髙牙之重既疏淮海之封増故里之光
仍襲貂蟬之舊叨塵之甚今古疇偕敢不思盡瘁於寢
興泯寘懐於内外在邊在庭之責惟驅策以當前益堅
益壯之心至糜捐而後已臣無任瞻天仰聖感荷屏營
之至謹上表稱謝以聞
　　謝賜生日禮物表(王禹玉/)
臣某言月日臣生日伏䝉聖慈賜以禮物者聖言如綍
傳温厚於芝函邦錫自天發光華於蔀屋榮踰素望媿
溢常涯伏念臣以固陋之資被睿聖之眷廼預塵於政
路復冠列於台司歳月崢嶸而屢更精力勤勞而莫補
速譏讒於衆口媿叨列於前人逮兹茍完安有横冀載
及桑蓬之序方深岵屺之思念莫報於劬勞敢饕承於
恩禮良金燭乗嚴寳靮於天駒藻帛絢文離華章於笥
服豈繄蕃庶併及衰遲此蓋伏遇皇帝陛下敦舜孝以
儀民軫堯仁而冒物特厚柄臣之遇過頒御府之珍交
孚曲記於賤生博愛乃容於濫賜拜漢庭之寵雖慙稽
古之功報周雅之章願上如岡之壽臣無任仰天感聖
懽忭屏營之至上表稱謝以聞
　　辭起復表(富彦國/)
喪次啣哀甫終卒哭使華傳命繼至敝廬心積驚憂情
深屠烈雖屢傾於丹懇尚未錫於俞音天逺莫量物微
難動不避䙝煩之咎更陳隕絶之詞必冀神聰俯從哀
請伏念臣早罹家難偏奉母慈猥以憃愚最鍾愛育享
禄未幾遽纒風樹之悲報德永違徒懐霜露之感寢苫
枕塊而適抱至痛食稻衣錦則若為自安實非人情尤
紊邦制况今中外無事左右得賢共輔聖明之期安有
隳曠之務曲䝉下詔更起孤臣在陛下馭國之方蓋欲
不遺於舊物於朝廷敦化之道必恐有誤於蒼生何須
稽故事以遂前世之非正可存禮經以圗今日之善行
之即是義不為難豈惟於陛下有復古之風抑亦俾愚
臣得事親之道一為匪戾兩得其宜兼臣悲傷之餘衰
病交至精力已耗神觀未還假使充員豈堪應務茍令
終畢於祥禫庶幾稍復於幹魂得此從容可備驅策伏
望尊號皇帝陛下日月臨照天地包容盡母氏平生之
恩憐人子罔極之苦曲矜末志得滿鉅憂生意凋零或
尚未捐於溝壑清光咫尺終期伏望於雲天悲感増深
懇願兼劇
　　賀平河外三州表
伏以平戎韜畧靡用干戈陷敵編氓自還里閈豈特鄰
封之效順行知鋒鏑之可消患弭一隅治形四海伏以
善戰之至初無勇功神武之行亦云不殺矧西羌之叛
服如禽獸之去來始非得已而用兵終則附懐之有道
巢穴可窮而不問邉陲安堵而自如情狀益殫欵誠屢
至遂同革面相與向風既内懾於威靈遂盡歸其俘獲
殆非力致純以德來矧是生還率當死節度湟伐木不
煩充國之謀謁廟賜田如見子卿之返伏遇皇帝陛下
上仁兼覆盛德維新小二漢之邉功盡三王之能事眷
惟士伍偶被聲明鞮譯在途既奉君臣之義衣裳改衽
復從父母之邦邉堠告寧人情底豫豈冀七旬之恪是
為千載之逢臣頃預政機親聞睿算比分憂寄獲覩成
功再拜奉觴雖阻漢庭之列大書作策永為宋史之光
感頌之私倍萬常品臣不勝欣躍屏營之至謹奉表稱
賀以聞
　　賀皇長子封公表(王君貺/)
具官臣某言伏覩某月日聖㫖封皇長子為某公者伏
以建親授社屏翰於王家封子維城安疆於國幹誕揚
休命敷告羣倫均海宇之歡心洽朝廷之大慶竊以宗
藩錫瑞賢戚分疆周列侯邦半諸姬而啓土漢有天下
非劉氏則不王皆所以滋大本支維持宗室綿鼎數於
穹壤固廟祏於山河屬我熈朝益隆茂典㳟惟尊號皇
帝陛下纂承皇序恢闡洪圗善廸孫謀遹遵祖構乃眷
元良之重巳昭岐㠜之英肇啓南圻崇加上壤離明震
豫知帝緒之無疆海潤星暉戴吾君之有子臣居留近
甸迹逺彤墀側聴恩章愈増忭懌臣瞻望闕庭無任雀
躍屏營之至謹奉表稱賀以聞
　　廣德軍謝表(錢君倚/)
曠官罪大奪位秩者彌年享帝恩隆回雷霆於數日籍
還省部身忝軍牙祗荷寵靈伏深感懼伏念臣江湖賤
士巖穴孤生出逢聖辰外備法從學非深造粗能明致
治之方心不茍容故欲罄事君之節義當有在雖富貴
誘之而不回職所宜言雖斧鉞威之而益厲果由官守
遂正典刑放之窮山所以苦其心志授之散秩將以餓
其體膚期沒齒於蒿萊敢希榮於軒冕豈圗寛宥尚被
采収死灰於是乎復然白骨於焉而再肉近鄉守壘上
冢還家百計安閒一身妥逸使其自請未必能然此蓋
伏遇皇帝陛下化極文明恩漸動植如天之覆逺則彌
周如日之中幽無不燭遂容駑質猥玷鴻私况是桐川
獨居江左俗雖僻陋而稱風物之良地雖褊廹而有山
林之勝養兹不肖孰曰匪宜惟修省所以飭躬惟忠勤
所以報國有民有社固恪奉於訓詞為子為臣方益堅
於素節誓殫犬馬仰答龍光臣無任瞻天仰聖感荷屏
營之至謹奉表稱謝以聞
　
　
　
　
　
　
　唐宋元名表巻上之一
欽定四庫全書
　唐宋元名表巻上之二
　　　　　　　　　　　　　明　胡松　撰
　宋
　　謝賜玉帶表(王介甫/)
臣安石言某月日伏䝉聖恩以收復熈河洮岷疉宕等
州特加褒諭親解玉帶賜臣者尸臣列侍方臨極辨之
朝􁂎御瞻傳獨拜非常之賜寵綏狎至懇避弗俞焜燿
有加凌兢無措(中謝/)竊以河洮之業兆自聖謨方虎之材
進非師錫片言投匭遂察見其有孚衆訿盈庭預照知
其無𤯝以至授兵算食蒐卒第功能畢協於始謀實仰
歸於獨斷如臣蕞爾何力有焉伏惟皇帝陛下善貸其
成勞謙不伐弛曠鰥之大責録將明之小忠揚於廣除
委以珍御瑟彼英瑶之質煥乎華衮之言臨授用光顧
榮踰於古昔退藏惟謹知燕及於雲來施更厚於解衣
報敢忘於結草臣無任
　　除左僕射謝表
臣某言伏䝉制命授臣尚書左僕射者貳令中䑓兼官
左省惟時遴選盖嘗久曠而弗除忽此叨居顧豈㣲勞
之可稱陪敦厥邑敷告於廷是皆至榮難以虛辱(中謝/)竊
以經術造士實始盛王之時偽說誣民是為衰世之俗
盖上無躬教立道之明辟則下有私學亂治之姦氓然
孔氏以羇臣而興未喪之文孟子以㳺士而承既没之
聖異端雖作精義尚存逮更煨燼之災遂失源流之正
章句之文勝質傳注之學溺心此滛辭詖行之所由昌
而妙道至言之所為隠篤生上主純佑下民成能協乎
人謀將聖出乎天縱作於心而害事放斥幾殫通於道
以治官延登既衆尚懼膠庠之黎獻未昭典籍之羣疑
乃集師儒具論科指繕書來上襃典俯加臣趣操弗高
知識尤淺少嘗勤苦但為裘氏之吟晚更耄衰豈免輪
人之議初備使令之乏即知稱愜之難敢意誤恩獨當
殊奬此盖伏遇陛下以化民成俗為事故急在誨人以
尊德樂道為懷故易於縻爵因忘固陋特假龍光祗服
訓辭深惟報禮雖無博學對揚稽古之鴻名庻以雅言
助廣右文之美化臣無任
　　進修南郊式表
某月日臣某等伏䝉聖上命修南郊式進呈者郊丘事
重筆削才難猥以㣲能叨承遴選(中謝/)盖聞孝以配天為
大聖以享帝為能越我百年之休明因時五代之流弊
前期戒具人輙為之騷然臨祭觀成事或幾乎率爾盖
已行之品式曽莫紀於官司故國家講燎禋之上儀而
臣等承撰次之明詔迨兹彌嵗僅乃終篇猶因用於故
常特刪除其紛冗恭惟皇帝陛下體聖神之質志文武
之功嘉與俊髦靈承穹昊物方鬯茂以薦信而無慙人
且昭明知因陋之為耻固將制禮作樂以復周唐之舊
豈終循誦習傳而守秦漢之餘則斯書也譬大輅之權
輪與明堂之營室推本知變實有考於將來随時施宜
亦不為乎無補臣無任
　　生皇子賀皇帝表
宫闈嗣慶寰海交忻凡逮戴天惟均擊壤(中賀/)臣聞螽斯
之言衆子實為王者之詩華封之祝多男亦曰聖人之
事㳟惟陛下紹祖休顯憲天聰明致文武之憂勤成堯
舜之仁孝宅師無競莞簟之寢既安傳類有祥弓䪅之
祀屢應貽謀方永錫類用光臣託備藩維叨承睿奬不
顯亦世家實預於榮懷於萬斯年心敢忘於慶幸
　　賀生皇子表
嘉慶疊傳歡欣總集臣歴觀古昔誕受福祥厥配天所
以久長乃有子至於千億伏惟皇帝陛下鳬鷖之雅媚
於神祗芣苢之風燕及黎庻弓韣嗣燕禖之報旐旟仍
羆夣之祥無疆惟休永保桑苞之固有室大競方觀椒
實之蕃臣嘗汙近司久尸榮禄特荷殊憐之至豈勝竊
喜之深
　　又表
皇運至隆天枝彌茂照臨所暨鼔舞攸均臣聞史紀文
慶之延豈惟十子詩歌姒徽之繼爰至百男肇敏於修
乃繁厥祉恭惟皇帝陛下道冒區宇徳冠往初品庻䝉
休既饗和平之樂神靈錫羡果膺蕃衍之祥臣嘗汙近
司備叨殊奬以宿痾而自困欲旅進以無階
　　謝知制誥表
髙華之選欲報嘗難固陋之身以榮為懼切以自古招
智能之士因使為侍從之臣豈特頼其虛名謂能華國
盖將取其實用相與致君矧號令文章之為難而討論
潤色之所寄茍失職不稱則為時起羞伏惟皇帝陛下
躬上聖之資撫久安之運趨時有救弊之急守噐有持
盈之難當得賢俊使備遺忘且典司明命出入禁門一
有瘝官尤為累上臣羇單賤士鄙朴常人仕初有志於
養親學遂不專於為已比更煩使稍竊謬恩内懷尸禄
之慙仰負食功之意又䝉採擢以至超踰盖君之視臣
不使同犬馬之賤則下之報上亦欲致岡陵之崇况臣
少習藝文粗知名教遭逢一旦度越衆人唯當盡節於
明時豈敢尚懷於私計
　　謝賜對衣鞍馬表
出大庭之顯服束以精鏐引内廐之名駒傅之錯采隆
㤙所逮朽質知榮竊念臣弱力淺聞久憂積疢中預從
官之選外分守將之權僅免譴訶更䝉收召論思潤色
曽莫效於㣲勞衣被服乘乃前叨於異數此盖伏遇皇
帝陛下醲於慶賞詳在招延因示眷懷使知奮勵誓竭
愚忠之報兾無虛授之嫌
　　乞罷政事表
私懷懇至巳具布聞聖訓丁寜未䝉開納敢冒崇髙之
聽再輸悃愊之情臣聞任賢之方要其有用陳力之義
止於不能茍弗集於事功且重罹於疢疾豈容叨據以
累明揚伏念臣猥以孤生親逢盛世昧於量已志欲補
乎休明失在信書事浸成於迂闊毎煩衆論上溷聖聰
久知素願之難諧繼以積疴而自困辭而去位庻逃竊
食之誅勉以就功重荷包荒之德雖暫順命終懼妨功
伏惟皇帝陛下閎度并容大明俯燭特垂矜允俾遂退
藏如此則孤進之身獲全生於末路具瞻之地得改命
於時材
　　謝朱炎傳聖㫖令視事表
使指遄臻訓詞俯逮敢圖衰疾尚悞眷存伏念臣曲荷
搜揚久辜付屬有能必獻未嘗擇事而辭難無力可陳
乃始籲天而求佚然方焦思有為之日以此懷恩未報
之身茍營燕安豈免慙悸伏䝉陛下仁惟求舊義不忘
遐乃因乘軺將命之臣更喻推轂授方之意踦履無用
誠弗忍於弃捐朽株匪材尚奚勝於噐使永惟奬勵徒
誓糜捐
　　賀册皇妃表
明備之禮發於宫闈驩康之聲播於寰海伏惟陛下考
古之憲刑家以身乃資婦徳之良俾貳坤儀之政盖闗
雎之求淑女以無險詖私謁之心鷄鳴之得賢妃則有
儆戒相成之道於以求助不專為㤙臣生逢明時切觀
盛事祝聖人之多子輙慕堯封思令德以式歌豈慙周
雅
　　漳州進珠表(王冕/)
宋大中祥符六年春冕自廬陵移典是郡越明年三月
龍溪屬邑民丘􁀙於九龍溪網魚得珠一顆一圍闊三
寸七分中有小珠七顆如七曜次如七曜者不可勝數
縣弗敢留函珠上之於郡冕熟而視之殊大歡忭即日
召厥屬官以驗之復相稱慶曰夫珠至寳也王者德至
淵泉則出今天子仁且聖方以寛慈被天下宜乎珠之
出奬聖世又珠之為物也其色瑩净明清乃化民之象
也於是列表以進尋奉勅書以旌至寳冕既叨為政能
獲斯寳又懼是事泯絶於後刋之貞石於公㕔之左用
傳於永永耳臣冕言臣聞皇猷允塞天乃效祥聖德升
聞地不藏寳前珠得非蛇口産異蚌胎有感必通生自
煙潭之内無脛而至忽居寳肆之中熒煌外散於月華
皎潔内含於星彩此盖皇帝陛下齊莊奉道清净化民
體乾極以握符致坤靈而薦瑞遐稽信史逈殊照乘之
光洞究祥經弗類媚川之色臣握蘭郎署剖竹侯封幸
逢江海之珠難藏外郡願繼梯航之貢干黷内庭
　　代高麗王謝賜燕樂表
十行賜札誕彌遼海之邦萬里同文普聽鈞天之樂俯
慚虛受中積愧懷伏念臣錫壤三韓襲封四郡環居島
服習聞夷韎之聲仰睇雲門實眩咸池之奏方重華之
上治躋累洽之閎休監二代之敷文命一䕫而制樂登
歌下管天地同流鼔瑟吹笙君臣相説加賁鹿苹之饗
輔成魚藻之歡有懷䟽逖之臣亦與分頒之數玉帛萬
國干舞已格於七旬簫韶九成肉味遽忘於三月仰止
柷敔之賜鬰然食侑之光驟此叨居殆無前比兹盖伏
遇皇帝陛下躬持慈寳丕冒仁恩通道八蠻坐致逺人
之恱同符五帝肇聞古樂之興出大成之珍藏作朝鮮
之榮觀兠離一變慈惠均敷蕩蕩乎無能名雖莫見宫
墻之美欣欣然有喜色咸與聞管籥之音稽首拜嘉周
邦來賀臣敢不服膺睿奬謹度遐方仰九門之句傳徒
起戴盆之望與百獸而率舞但深傾藿之心
　　皇子謝賜御書孝經十六句表(孫仲益/)
臣某言伏䝉聖慈賜臣御書孝經十六句者睿謀垂裕
夙承父訓之嚴神畫䟽恩備舉聖經之要因心立教拭
目知榮臣某惶懼惶懼頓首頓首惟夫子之發㣲言為
曽參而陳孝道首述君親之事謹始及終復虞冨貴之
移戒危與溢身行口言之無失天經地義之兼該事可
法徳可尊表裏俱正居致敬養致樂造次弗違神明四
海以交孚進退一忱而匪懈有倬飛鸞之翰於昭貽燕
之謀二八句之特書撮其樞要千萬人之咸恱始於家
邦仰倣邇英之屏俯殊制㫖之注矧熈朝資善之學肇
祥符丙辰之春詔儒臣而讀是經錫宸章而刋諸石洊
觀洪藻宏賁前猷臣德匪溫文性慚岐㠜出有師入有
保蚤齒虞庠親則父尊則君恪趨周寢曩者分封之渙
號誨之全孝以移忠㫖趣㑹於五經未窺聖藴德教加
於百姓徒仰皇仁載覩河洛圖書之光如親洙泗問答
之語兹盖伏遇皇帝陛下學稽古典筆寓天常作嗣萬
年受祉而及於子冠冕百行得手而應於心祖武可稱
人文増煥臣敢不聿嚴琰冩式廣家藏朝夕歌六章之
詩逺邁唐宫之賜札夙夜事一人之訓恭修建邸之陳
圖
　　潭州通判謝上表(歐陽永叔/)
始竄嶺南人皆謂之必死及遷湖外恩實出於再生仍
復前官俾闗郡政仰叨成命増激㣲衷切念臣寒禮仍
親道德未稱㳙以茂辰膺兹鴻典斑輪飾駕奮五采以
相宣碧鏤題宫配二儀而胥永臣以濫叨詞職竊守藩
封昭數在庭莫覩鑾旌之美含和發詠率同鳬藻之誠
　　謝復龍圖閣直學士表
恩還舊職事雪前誣感極心驚涕隨言出臣伏見前世
材賢之士身結主知勲徳之臣功施王室然尚或一遭
謗毁欲辨無由少忤要權其禍不測顧如臣者何足道
哉臣材不迨於中人功無補於當世用之未見有效去
之無足可思矧罔極之讒交興而並進易危之迹何恃
而不顛而聖心不忘㤙意特至辨罔欺於曖昧沮仇嫉
於衆多雖暫居譴謫之中而屢被陞遷之渥今又特䝉
甄録牽復寵名以臣之愚豈比前人而獨異推其所幸
盖由聖主之親逢謂宜如何可以論報再念臣禀生孤
拙本乏藝能徒因學古之勤粗識事君之節茍臨危效
命尚當不顧以奮身况為善無傷何憚竭忠而報國誓
期盡瘁少答髙明
　　南京留守謝上表
守宫鑰之謹嚴敢忘夙夜布政條之纎悉上副憂勤寄
任非堪兢營並集伏念臣賦才庸薄禀數竒屯毁譽交
興兩嘗過實寵榮踰分動輙招尤念報效之未伸敢不
竭忠而盡瘁因風波之可畏則思逺去以深藏迨此六
年外更三守學偷安而杜口負素志以媿心朽質易衰已
凋零於齒髮良時難得尚希慕於功名豈謂皇慈未捐
舊物擢從支郡委以名都惟此别京舊當孔道簿領少
克勤於職事厨傳多取恱於路人僅從俗吏之所為雖
能免過非有古人之大節未足報君
　　亳州謝上表
貳政非才雖獲奉身而退分符善地猶懷竊禄之慚祗
荷寵靈惟知戰懼伏念臣章句腐儒之學也豈足經邦
斗筲小噐之量也寜堪大用而叨塵二府首尾八年荷
三朝之誤知罄一心而盡瘁若乃樞機宜慎而見事輙
言䧟穽當前而横身不顧竊尋前載未有能全昨怨出
仇家搆為死禍造謗於下者初若含沙之射影但期隂
以中人宣言於庭者遂肆鳴梟之惡音孰不聞而掩耳
頼聖神之在上廓日月之至明悉究罔誣遂投讒賊再
念臣性實甚愚而疎於接物事多輕信者盖以至誠自
矢如彼匪人失於泛愛平居握手惟期道義之交延譽當朝
常丐齒牙之論而未乾薦彌之墨已彎射羿之弓知士
其難世必以臣為戒常情共惡人將不食其餘而臣與
遊既昧於擇賢在滿不思於將覆自貽禍釁幾至顛隮
上煩睿聖之保全得完名節於終始及懇辭於重任尤
深惻於皇慈雖避寵辭隆僅能去位而清資顯秩愈更
叨榮莫逃僥倖之譏實負心顔之靦斯盖伏遇皇帝陛
下乾坤大度堯舜至仁察臣自取於怨仇本由孤直憫
臣力難於勉強盖廹衰殘既獲免於非辜仍曲從於私
欲遂同萬物俾無失所之嗟未盡餘生敢忘必報之效
　　謝止散青苗錢放罪表
有罪必誅是為彛典原情以恕特出深仁聞命驚慚省
躬涕泗伏念臣以一介之㣲賤荷三聖之奬知寵䘵既
豐初無報效筋骸已憊尚此遲徊曲䝉大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於農氓而臣方久苦於昏衰初莫詳其利害既已
大喧於物議始知不便於人情亦嘗畧陳衆弊之三兾
補萬分之一屬再當於班給顧巳逼於㑹期雖具奏陳
乃先擅止據兹專輙合被譴呵豈謂伏䝉皇帝陛下深
軫睿慈俯矜朴拙免從吏議特貸刑章夫何草木之㣲
曲被乾坤之施臣敢不益思祇畏更勵操修戒小人之
遂非希君子之改過兾圖薄效少答鴻私
　　乞致仕第二表
睿訓丁寜曲加諭慰愚忠懇廹尚敢黷煩將再干於冕
旒宜先伏於砧鑕伏念臣世惟寒陋少苦奇屯識不逹
於古今學僅知於章句名浮於實用之始見於無能噐
小易盈過則不勝於幾覆徒以早際千齡之亨㑹誤䝉
三聖之奬知寵榮既溢其涯憂患亦隨而至禀生素弱
顧身未老而先衰大道甚夷嗟力不前而難強毎念㤙
私之莫報兼之疾病以交攻爰於守亳之初遂决竄漳
之計逮此三遷於嵗律又更兩易於州符而犬馬已疲
理無復壯田廬甚邇今也其時是故更殫螻蟻之誠仰
冀乾坤之造况今時不乏士物咸遂生鳬鴈去來固不
為於多少鳶魚上下皆自適於飛潛茍遂出於殘骸庻
少償其夙志伏望皇帝陛下哀憐舊物隠惻至仁察其
有素非偽之誠成其識分知止之節曲從其欲賜報曰
俞俾其解組官廷還車故里披裘散髪逍遥垂盡之年
鑿井耕田歌詠太平之樂其為榮幸曷可勝陳
　　乞致仕第三表
㤙深煦嫗感激涕洟雖情有廹於危心不知自止而辭
已窮於累牘幾至無言惟以至誠期於必達自乞憐於
君父不復訊於蓍龜伏念臣家世單平性姿中下少從
官學本免饑寒不自意於遭逢遂進階於華顯然而羣
材方茂蒲桞未秋而早衰衆駿並馳駑駘中道而先乏
而况荷難勝之任用竊逾分之寵榮風波憂畏而慮以
深疾病侵凌而老亦至故自辭於幾政即願謝於軒裳
䝉上聖之至仁念三朝之舊物毎曲煩於訓諭久未忍
於棄捐竊惟臣之事君必本忠信言不顧行是為罔欺
而臣口日誦於田閭身坐貪於禄利可畏至公之議何
施有靦之顔毎自省循莫遑啓處是敢罔避再三之煩
黷猶希萬一之矜從伏望皇帝陛下特軫天慈俯回睿
聽察前言之可復盖屢請者有年哀下愚之不移俾卒
成於素志狥其所欲乞以殘骸臣若得上印綬於有司
自駕柴車而即路晚節知無於大過没身永荷於鴻私
　　謝宣召入翰林表
具官臣某言某月日䝉聖㫖召臣入翰林者使車入里
君命在門閭巷驚傳豈識朝廷之故事縉紳竦歎以為
儒者之至榮在臣之愚何以堪此竊以文章之任自古
匪輕待遇寵榮至有私人之目詢謀獻納因加内相之
名㤙既異於常倫人愈難於稱職伏念臣噐非宏逺識
匪該明學不通今古之宜才不適方圓之用久叨塵於
侍從曽莫著於勞能而自出守外藩近遭家禍茍存餘
喘復齒周行風波流落者十年天日再瞻於䨇闕進退
之際已蕭颯於霜毛慰勞有加賜憫憐於玉色形神若
此志意可知身已分於早衰心敢萌於希進加以羈危
之迹仇嫉交攻進退動係於羣言議論多煩於睿聽雖
覆載有造毎賜保全而孤蹇偷安常思引去伏䝉皇帝
陛下俯憐舊物曲軫宸慈偶因闕員遂俾承乏臣敢不
勉尋舊學益勵前修感遺簪未棄之仁竭駑馬已疲之
力庻俾薄效少答洪恩
　　謝除樞宻副使表
臣某荷䝉聖慈除為樞宻院副使者右樞虛府充位宜
求於雋賢多士盈庭誤選乃先於庸妄既牢辭之靡獲
徒以寵而為憂(中謝/)伏念臣少本賤愚初無志慮為小
人之事力不勝於負薪程有司之文學止期於干䘵過
被仁㤙之樂育早從英俊之並遊遂叨侍從之流久玷
論思之地方時求治殆無補於分毫顧質早衰况漸凋
於齒髮但思藏縮敢望甄陞矧惟贊萬事之幾必也極
一時之選豈容濫得猥以備員當命令之始行方惶惑
以自失而睿㤙至渥召㫖甚嚴莫諧懇避之誠徒負貪
榮之媿此盖伏遇皇帝陛下廓天地之量垂日月之光
憐樸直之無他謂駑疲之可免俾承闕乏以效拙勤臣
敢不奮勵無能之姿感激難遇之㑹職思以位庻免於
曠官謀不以身少期於報國
　　謝除刑部尚書表
臣某荷國厚恩除為刑部尚書者職清書殿實為儒者
之榮望峻天臺仍忝刑官之重内循謭薄仰玷光華(中/)
(謝/)伏念臣某禀質迂愚粗知業履因時幸㑹遂竊寵靈
無拾遺補闕之勤常陪法從非大册髙文之手久厠翰
林濫綴宰寮俾聞國論荷三朝之眷遇毎察懦忠幸四
海之清平得容尸禄居滿盈而不戒積灾釁以自貽屬
聖統之嗣興赫皇明而繼照誣言詰服巳大釋於羣疑
危跡保全俾不虧於素守犬馬合思於報效桑榆奈廹
於衰遲屢貢懇私上干聰睿遂䝉開允俾解䌓機然而
晩節餘生本期避寵清資顯秩益更貪榮被優渥之非
常但凌兢而失措此盖伏遇皇帝陛下聖神御極亭育
推㤙閔孤拙之勢危無容自立謂疲駑之力竭難責遠
途曲軫至慈俯從誠請仍憐舊物特示殊㤙顧非木石
之頑宜識乾坤之造颯然素領雖難強於筋骸皎若丹
心猶自期於塵露
　　青州謝上表
掌國五兵叨進中臺之秩宣風一靣俾綏東土之人祇
荷寵榮徒知隕越(中謝/)伏念臣學非通敏材實空踈幸
逢千載之休明誤被三朝之奬擢久陪法從常與政機
國恩未報而身已先衰世途可畏而命亦多蹇頃緣災
疾遂决退休敢期上惻於皇慈未忍遽捐於舊物而復
過承優渥以慰癃殘惟孤拙之無堪蹈艱危而已甚世
之所榮者臣之所懼人以為寵者臣以為憂是敢輙殫
悃愊之誠累黷高明之聽廹於危慮罔避煩辭而聖度
并容寛其罪戾㤙言屢降譬以丁寜知成命之難回勉
靦顔而祇受而况全齊舊壤負海奥區民俗冨完而耕
田鑿井各安其業詔條寛大而奉法守職足以修官内
省庸虛奚勝忝幸此盖伏遇皇帝陛下日新求治天覆
推仁謂簪履雖為於賤㣲尚堪收録而犬馬茍豐於豢
養猶可使令臣敢不䇿勵疲羸勤思夙夜務期盡瘁少
答鴻私
　　永興謝上表(司馬君實/)
荷恩至重任責尤深循撫吏民敷宣詔令臣識慮闇淺
規為疎闊唯知愚忠屢貢狂直奉事三世操守一心間
以齒髪寖衰疾疹交集曽靡論思之效久汙侍從之班
既無補於本朝祈自安於散地不圖睿澤更委名都雖
要重之權自知不稱而煩劇之地難以固辭受命以還
措躬無所朅來就道甫爾到官維此咸秦昔為畿甸山
川秀美土地膏腴論其平時誠為樂土在於今日適值
凶年經夏亢陽苖青乾而不秀渉秋滛雨穗黑腐而無
收廪食一空家乏盖藏之粟襁負相屬道有流離之人
老弱懷溝壑之憂姦猾蓄雈苻之志正宜安静不可動
揺譬諸烹魚勿煩擾則免於糜爛如彼種木任生植則
自然蕃滋謹當䇿勵疲駑彫磨朽鈍智力所及勤瘁無
辭雖復失位危身終不病民負國庻幾小補用答大㤙
　　定州謝表(吕晦叔/)
尸榮右府無裨廟算之奇假守中山復當閫制之重戴
㤙為懼䖍命以行遄届郡封恪宣條詔伏念臣降才謭
薄植性懦愚學術不足以稽五謀之疑識慮不足以籌
千里之勝特以百年舊族荷累聖不貲之㤙一介㣲軀
辱主上非常之遇夤緣寵渥更踐清華晩收疎外之孤
蹤擢賛㣲幾之要務奉天光而咫尺被聖誨之丁寜謂
臣世服近寮有均休共戚之義察臣傍無厚援絶背公
死黨之嫌曲示優容俾思報效顧駑鈆之難強嗟蒲栁
之易衰久預柄司積有妨賢之畏洊祈麾寄更圖陳力
之方伏遇陛下體虛靜以儲神極髙明而盡下俯矜素
悃特霈俞音惟定武之奥區據朔陲之重地尚叨付委
靡即棄捐仍進叙於文階且兼華於秘殿併將厚意増
賁舊臣夙侍軒墀實司樞要綂治軍經武之要洎守塞
禦戎之宜日炙睿謀備觀宸斷逮兹臨遣得以遵承謹
當細大必躬夙宵彌勵進不敢希功而生事退不敢弛
備以曠官期不玷於誤知庻少酬於鴻施臣無任(云云/)
　　宻州謝表(蘇子瞻/)
臣軾言昨奉勅差知宻州軍州事巳於今月三日到任
上訖草芥賤㣲敢干洪造乾坤廣大曲遂私情受命撫
躬己自知於不稱入境問俗又復過於所期(中謝/)伏念
臣家世至寒性資甚下學雖篤志本先朝進士篆刻之
文論不適時皆老生常談陳腐之說分於聖世處以散
材一自離去闕庭屢更嵗籥塵埃筆硯漸忘舊學之淵
源奔走簿書粗識小人之情偽欲自試於民社庻有補
於㳙埃以為公朝不廢私願携孥上國預憂桂玉之不
充請郡東方實欲弟昆之相近自惟何幸動獲所求雖
父兄所以處臣其僥倖不過如此雖云疎外有此遭逢
此盖伏遇皇帝陛下躬上聖之資建太平之業以為人
無賢愚皆有可用故雖如臣等軰猶未盡捐臣敢不仰
諗至㤙益堅素守推廣中和之政撫綏疲瘵之民要使
民之安臣則為臣之報國
　　徐州謝表
臣軾言分符高宻巳竊名邦改命東徐復塵督府荷㤙
深厚撫己兢慙(中謝/)伏念臣奮身農畆託迹書林信道
直前曽無坎井之避立朝寡助誰為先後之容向者屢
獻瞽言仰塵聖鑒豈有意於為異盖篤信其所聞顧慙
迂闊之言雖多而無益惟有朴忠之素既久而猶堅逺
不忘君未忍改其常度言之無罪實深恃於至仁知臣
者謂臣愛君不知臣者謂臣多事空懷此意誰復見明
伏惟皇帝陛下日月照臨乾坤覆幬察孤危之易毁諒
拙直之無他安全陋軀畀付善地民淳訟簡殊無施設
之方食足身閒仰愧生成之賜顧力報之無所懷孤忠
而自憐
　　徐州謝奬諭表
臣軾言伏奉今月四日勅以臣去嵗修城捍水粗免疎
虞特賜奬諭者奔走服勤人臣之常事褒稱勞勉學者
之至榮自惟何人乃辱斯語(中謝/)伏念臣學無師法才
與世踈經術既以不深吏事又其所短累忝優寄卒無
異稱寛如定逺之言平平無取拙比道州之政下下宜
然乃者河决澶淵毒流淮泗百堵皆作盖僚吏之劬勞
三板不沉本朝廷之威徳而臣下掠衆美上貪天功獨
竊璽書之榮以為私室之寳此盖伏遇皇帝陛下天覆
四海子養萬民哀無辜之遭罹特遣使以存問既蠲免
其賦調又飲食其饑寒所以録臣之㣲勞盖將責臣之
來效臣敢不躬親畚築益修今嵗之防安集流亡盡復
平時之業庻殫朽鈍少補絲毫
　　徐州賀河平表
臣軾言竊聞黄河决口巳遂閉塞者聖謨獨運天眷莫
違庻邦子來民罔告病萬杵雷動役不逾時遂消東南
莫大之憂然後麥禾可得而食人無後患喜若再生伏
以大河為災歴世所病禹治兖州之野十有三載乃同
漢築宣防之宫二十餘秊而定未有收狂瀾於既潰復
故道於將湮俛仰而成神速若此恭惟皇帝陛下至仁
溥施神智無方達四聰以來衆言廣大孝以安宗廟水
當潤下河不溢流屬嵗久之無虞故患生於所忽方其
决也本吏失其防而非天意及其復也盖天助有徳而
非人功振古所無溥天同慶惟豐沛之大澤實汴泗之
所鍾伊昔横流凛孤城之若塊殆兹平定蔚秋稼以如
雲害既廣則利多憂獨深而喜倍雖官守有限不獲趨
外庭以稱觴而民意所同亦能舒下情而作頌
　　湖州謝表
臣軾言䝉㤙就移前件差遣已於今月二十日到任上
訖者風俗阜安在東南號為無事山水清逺本朝廷所
以優賢顧惟何人亦與兹選(中謝/)伏念臣性資頑鄙名
迹湮㣲議論濶踈文學淺陋凡人必有一得而臣獨無
寸長荷先帝之誤恩擢寘三舘䝉陛下之過聽付以兩
州非不欲痛自激昻少酬恩造而才分所局有過無功
法令具存雖勤何補罪固多矣臣猶知之夫何越次之
名邦更許借資而顯授顧惟無狀豈不知恩此盖伏遇
皇帝陛下天覆羣生海涵萬族用人不求其備嘉善而
矜不能知其愚不適時難以追陪新進察其老不生事
或能牧養小民而臣頃在錢塘樂其風土魚鳥之性既
自得於江湖呉越之人亦安臣之教令敢不奉法勤職
息訟平刑上以廣朝廷之仁下以慰父老之望
　　黄州謝表
臣軾言去嵗十二月二十九日准勅責降臣檢校尚書
水部員外郎充黄州團練副使本州安置不得簽書公
事臣已於今月一日到本州訖者狂愚冒犯固有常刑
仁聖矜憐特從輕典赦其必死許以自新祇服訓辭惟
知感涕(中謝/)伏念臣早緣科第誤忝縉紳親逢睿哲之
興遂有功名之意亦嘗召對便殿考其所學之言試守
三州觀其所行之實而臣用意過當日趨於迷賦命衰
窮天奪其魄叛違義理辜負恩私茫如醉夣之中不知
言語之出雖至仁屢赦而衆議不容案罪責情固宜伏
斧鑕於兩觀推恩屈法猶當禦魑魅於三危豈謂尚玷
散員更叨善地投畀麏鼯之野保全樗櫟之生臣雖至
愚豈不知幸此盖伏遇皇帝陛下徳刑並用善惡兼容
欲使法行而知恩是用小懲而大誡天地能覆載之而
不能容之於度外父母能生育之而不能出之於死中
伏惟此恩何以為報惟當蔬食没齒杜門思愆深悟積
年之非永為多士之戒貪戀聖世不敢殺身庻幾餘生
未為棄物若獲盡力鞭箠之下必將捐軀矢石之間指
天誓心有死無易
　　謝失察妖賊表
臣軾言去年十二月十五日准淮南轉運司牒奉聖㫖
差官取勘臣前任知徐州日不覺察百姓李鐸郭進等
謀反事臣尋具析在任日曽選差沂州百姓程棐令緝
捕凶逆賊人致棐告獲前件妖賊因依乞勘㑹施行至
今年七月二日復准轉運司牒坐准尚書刑部牒奉聖
㫖蘓軾送尚書刑部更不取勘盗發所臨守臣固當重
責罪疑則赦聖主所以廣㤙自驚廢逐之餘猶在憫憐
之數(中謝/)伏念臣早䝉殊遇擢領大邦上不能以道化
民達忠孝於所部下不能以刑齊物消奸宄於未萌致
使妄庸敢圖僣逆原其不職夫豈勝誅况兹溝瀆之中
重遇雷霆之譴無官可削撫巳知危至於捕斬羣盗之
功乃是隣近一夫之力靖言其始偶出於臣雖為國督
姦常懷此志而因人成事豈足言勞勉自列於㳙埃庻
少寛於斧鉞豈謂蕩然之澤許以勿推收驚魄於散亡
假餘生之晷刻退思所自為幸何多此盖伏遇皇帝陛
下舞虞舜之干示人不殺祝成湯之網與物俱生其間
用刑本不得巳稍有可赦無不從寛務在考實而原情
何嘗記過而忘善益悟向時之所坐皆是㣲臣之自貽
感愧終身論報無地布衣蔬食或未死於饑寒石心木
腸誓不忘於忠義
　　謝量移汝州表
臣軾言伏奉正月二十五日誥命特授臣汝州團練副
使本州安置不得簽書公事者稍從内遷示不終棄罪
巳甘於萬死恩實出於再生祇服訓辭惟知感涕(中謝/)
伏念臣向者名過其實食浮於人兄弟並竊於賢科衣
冠或以為盛事旋從册府出領郡符既無片善可紀於
絲毫而以重罪當膏於斧鉞雖䝉恩貸有愧平生隻影
自憐命寄江湖之上驚魂未定夣遊縲紲之中憔悴非
人猖狂失志妻孥之所竊笑親友至於絶交疾病連年
人皆相傳為已死饑寒併日臣亦自厭其餘生豈謂草
芥之賤㣲尚煩朝廷之紀録開其恫悔許以甄收此盖
伏遇皇帝陛下湯德日新堯仁天覆建七廟以安祖考
正六官而修典刑百廢俱興多士爰集彈冠結綬共欣
千載之逢掩靣向隅不忍一夫之泣故推㳙滴以及焦
枯顧惟效死之無門殺身何益更欲呼天而自列尚口
乃窮徒有此心期於異日
　　乞常州居住表
臣軾言臣聞聖人之行法也如雷霆之震草木威怒雖
甚而歸於欲其生人主之罪人也如父母之譴子孫鞭
撻雖嚴而不忍致之死臣漂流棄物枯槁餘生泣血書
詞呼天請命願回日月之照一明葵藿之心此言朝聞
夕死無憾(中謝/)臣昔者嘗對便殿親聞德音似䝉聖知
不在人後而狂狷妄發上負恩私既有司皆以為可誅
雖明主不得而獨赦一從吏議坐廢五年積憂熏心驚
齒髪之先變抱恨刻骨傷皮肉之僅存近者䝉恩量移
汝州伏讀訓辭有人材實難弗忍終棄之語豈獨知免
於縲紲亦將有望於桑榆但未死亡終見天日豈敢復
以遲暮為歎更生僥覬之心但以禄廪久空衣食不繼
累重道逺不免舟行自離黄州風濤驚怒舉家重病一
子哀亡今雖巳至泗州而貲用罄竭去汝尚逺難於陸
行無屋可居無田可食二十餘口不知所歸饑寒之憂
近在朝夕與其疆顔忍恥干求於衆人不若歸命投誠
控告於君父臣有薄田在常州宜興縣粗給饘粥欲望
聖慈許於常州居住又恐罪戾至重不可聽從便安輙
叙㣲勞庻䝉恩貸臣先任徐州日以河水浸城幾至淪
䧟臣日夜守捍偶獲安全曽䝉朝廷降勅奬諭又嘗選
用沂州百姓程棐令追捕凶黨致獲謀反妖賊李鐸郭
進等一十七人亦䝉聖㤙保明放罪皆臣子之常分無
㳙埃之可言冒昧自陳出於窮廹庻幾因緣僥倖功過
相除稍出羈囚得從所便重念臣受性剛褊賦命竒窮
既獲罪於天又無助於下怨讎交積罪惡横生羣言或
起於愛憎孤忠遂䧟於疑似中雖無愧不敢自明向非
人主獨賜保全則臣之㣲生豈有今日伏惟皇帝陛下
聖神天縱文武生知得天下之英才巳全三樂躋斯民
於仁夀不棄一夫勃然中興可謂盡善而臣抱百秊之
永歎悼一飽之無時貧病交政死生莫保雖鳬鴈飛集
何足計於朝廷而犬馬盖帷猶有求於陛下敢祈仁聖
少賜矜憐臣見一靣前去至南京以來聽候朝㫖
　　到常州謝表
臣軾言先䝉恩授汝州團練副使本州安置尋上表乞
於常州居住奉聖㫖依所乞臣已於今月二十二日到
常州訖者積釁難磨未經洗滌至仁易感許即便安祇
荷寵靈惟知感涕(中謝/)伏念臣所犯罪戾本合誅夷向
非先帝之至明豈有餘生於今日銜恩未報有志不從
已分沒身寄殘骸於魑魅敢期擇地收暮景於桑榆此
盖伏遇皇帝陛下仁孝生知聰明天縱寅奉上帝之眷
命述修累聖之成謀念此菅蒯之㣲庻幾簪履之舊俾
安田畆稍出縲囚飽食無思但日陶於新化杜門自省
當益念於往愆
　　登州謝表
臣軾言伏奉誥命授臣朝奉郎知登州軍州事臣巳於
今月十五日到任上訖者登雖小郡地號極邉自驚縲
紲之餘忽有民社之寄拜恩不次隕涕何言(中謝/)臣聞
臣不宻則失身而臣無周身之智人不可以無學而臣
有不學之愚積此兩愆本當萬死坐受六年之謫甘如
五鼎之珍擊鼔登聞止求自便買田陽羡誓畢此生豈
期枯朽之中有此遭逢之異收招魂魄復為平人洗濯
瑕疵盡還舊物此盖伏遇皇帝陛下内行曽閔之孝外
發禹湯之仁日將旦而四海明天方春而萬物作於其
黨而觀過謂臣或出於愛君就所短而求長知臣稍習
於治郡致兹異寵驟及非才恭惟先帝全臣於衆怒必
死之中陛下起臣於散官永棄之地沒身難報碎首為
期
　　登州謝宣詔赴闕表
仕路﨑嶇羣言摧阻雖死生不變乎巳况用舎豈累其
懷(中謝/)臣草野㣲生雕䖝末學昔從仁廟誤䝉㧞擢之
恩旋至神宗亦荷優嘉之禮祇合俯身從衆卑論趨時
柰何明不自知諌於未信屢遭譴罰實自巳為力當勉
於茍安悔欲追於何及以此遷延嵗月荏苒塵埃望巳
絶於朝端志必期於老死此盖伏遇皇帝陛下躬成王
之幼賴文母之賢輔成天縱之才訓導日躋之聖斯民
多幸神斷至公凡所有為稍復用舊况秉節推忠之士
將欲甄收而作新立法之人旋行降黜如臣者擢從逺
郡俯届大邦豈意寒灰之復然試其駑馬之再駕每思
至此其念尤深
　　謝中書舎人表
臣言伏奉制命授臣試中書舎人仍改賜章服者右史
記言已塵高選西垣視草復玷近班皆儒者之至榮豈
平生之敢望(中謝/)竊以詞命之職古今所難非獨取之
於文蓋將試之以事至於機務亦或與聞雖四户擅權
非當時之公議而五花判事亦前代之美談及夫三字
之除乃是一切之政但謂内朝之法從安知宰相之屬
官既任止於訓辭故權移於胥史恬不知怪習為故常
先皇帝道冠百王法垂萬世建六官而修故事闢三省
以待異人典章一新名實皆正遂申明於四禁俾分領
於六曹逺則追直閣之司近則通檢正之任雖未聞政
而聞事蓋湏有德而有言如臣之愚無一而可草創潤
色既非鄭國之材除書德音又乏唐人之譽忽當此選
莫測其由此盖伏遇皇帝陛下將聖與仁能哲而惠雖
在三年不言之際巳有十日並照之光而臣日侍邇英
親聞訪道仰天威之甚近知聖鑒之難逃謂臣嘗受先
朝之知實無左右之助棄瑕往昔責效將來臣敢不益
勵素心無忘舊學上體周公煩悉之誥助成漢家深厚
之文茍無曠官其敢言報
　　又表
臣試言伏奉制命授臣試中書舎人仍改賜章服者聖
神獨斷出成命於省中衰病増光溢虛名於朝右訓詞
之重士論所榮(中謝/)臣聞有言逆心此古人所以顛沛
積毁消骨非聖主莫能保全臣本受知於裕陵亦嘗見
待以國士嘉其好直許以能文雖竄謫流離之餘决無
可用而哀憐收拾之意終不少衰抱弓劔以長號分簪
履之永棄豈期晩遇又過初心矧外制之深嚴極西垣
之清要在唐之盛以馬周岑文本為得人近世所傳有
楊億歐陽修之故事不試而用於今幾人遂超同列之
先逺繼前修之末夫何頑鈍有此遭逢此蓋伏遇太皇
太后陛下憂國忘身愛民如子憂深故任其事者重愛
極故為之慮也長敷求哲人以遺聖嗣所以兼收而並
用庻幾有得於其間臣敢不盡其所能期於無愧始終
自誓故常以道而事君夷險不同則必見危而授命
　　謝翰林學士表
臣軾言䝉㤙除臣翰林學士知制誥者名㣲不稱寵至
若驚伏念臣經術空踈吏能短淺少年自守無用於作
新去國生還適逢於求舊初何云補遽辱甄收此盖伏
遇皇帝陛下文武生知聰明天縱法乾坤之廣運體日
月之照㣲過採虛名使陳薄技敢不激昂晩節砥礪初
心雖洪造之難酬盡㣲生而後巳
　　謝宣召入院表
右臣今月日西頭供奉官充待詔董士隆至臣所居奉
宣聖㫖召臣入院充學士者詔語春溫再命而傴使華
天降一節以趨在故事以嘗聞豈平生之敢望省循非
稱愧汗交深竊以視草之官自唐為盛雖職親事祕號
為北門學士之榮而禄薄地寒至有京兆掾曹之請豈
如聖代一振儒風非徒好爵之縻兼享大烹之養玉堂
賜篆仰淳化之彌文寳帶重金佩元豐之新渥既厚其
禮愈難其人而臣以空疎冗散之材衰病流離之後生
還萬里坐閲三遷不緣左右之容躐處賢豪之上此蓋
伏遇皇帝陛下生資文武天祚聖神雖亮隂不言尚隠
高宗之德而訪落求助巳啓成王之心首擇輔臣次求
法從知人材之難得采虛名而用臣敢不益勵初心力
圖後效才不逮古雖慙内相之名志常在民庻免私人
之誚
　　謝賜對衣金帯馬表
臣軾言伏䝉聖慈以臣入院特賜衣一對金腰帯一條
金鍍銀鞍轡馬一匹被三品之服章君子所以昭令德
分六閑之駔駿朝廷所以旌有功顧惟何人亦與兹寵
拜恩俯僂流汗交并(中謝/)伏念臣人㣲地寒性迂才短
襲布韋而自薦偶忝縉紳駕欵叚以言歸終安畎畆豈
謂便蕃之錫萃於衰病之軀此蓋伏遇皇帝陛下摠覽
衆工財成大化至誠樂與有緇衣之好賢俊民用章無
白駒於虛谷不違寒陋亦被光華攬佩以思遂識斷金
之義舉鞭自誓敢忘希驥之心
　　又表
臣軾言伏䝉聖慈以臣入院特賜衣一對金腰帯一條
金鍍銀鞍轡馬一匹命服出笥榮動縉紳左驂在庭光
生徒馭德不稱物愧無所容(中謝/)伏念臣衰朽無功惷
愚不學巳分鵜梁之刺敢逃負乘之譏再惟此恩何自
而至此蓋伏遇太皇太后陛下至仁廣運盛德兼容躬
周公之勤勞而逸於委任寳老氏之慈儉而侈於禮賢
致此光榮下及㣲陋慨然攬轡敢有意於澄清束以立
朝尚可言於賔客
　　又表
臣軾言伏䝉聖慈特賜衣一對金腰帯一條金鍍銀鞍
轡一副馬一匹者出笥之珍巳華朽質解驂之賜益耀
衆觀顧惟何人亦被兹寵(中謝/)伏念臣少而拙訥老益
踈愚山野之資非文繡之所及疲駑之質雖鞭䇿以何
加方祈冗散之安更忝便蕃之錫此盖伏遇皇帝陛下
緝熈儒術羅網人才不愛車服寵數之章使為吏民瞻
望之美據鞍有愧束袵知榮敢不奉以牧民永思去害
之指施之治邑庻無學製之傷
　　又表
臣軾言伏䝉聖恩(云云/)者命服斯皇詩詠周宣之德
康侯用錫易稱王母之仁惠澤所加臣工知勸(中謝/)伏
念臣資材朽鈍學術空踈矧兹衰病之餘豈復光華之
羡荷寵章之蕃庻人以為榮顧形影之支離臣惟自愧
此盖伏遇太皇太后陛下知人堯哲徧物舜仁時遣拾
遺補過之臣出為承流宣化之任子衣安吉不待請而
有之我馬虺隤蓋知勞而賜者敢不勉思忠藎務報恩
勤永為廐庫之珍莫非民力無忘獄市之寄以副上心
　　又表
右臣伏䝉聖慈特賜臣對衣一襲金腰帯一條銀鞍轡
馬一匹者錫之上駟敢忘致逺之勞佩以良金無復折
腰之恥執鞭請事顧影知慙恭惟皇帝陛下禹儉中修
堯文外煥長轡以御率皆四牡之良所寳惟賢豈徒三
品之貴出捐車服收輯事功而臣衰不待年寵常過分
枯羸之質匪伊垂之而帯有餘歛退之心非敢後也而
馬不進徒堅晩節難報深恩
　　又表
右臣伏䝉聖慈(云云/)者出笥之珍以旌有德在坰之
駟豈及無功而臣首尾四年叨塵三錫省躬内灼服寵
汗流恭惟太皇太后陛下慈儉自居龍光四達德被海
宇豈惟一襲之衣恩結華夷何止十圍之帯羣賢在御
六轡自調而臣頃以衰羸伏求安便奉宣德意庻幾五
袴之謡收歛壮心無復千里之志更期力報有愧空言
　　謝除侍讀表
臣軾言今月一日䝉恩除臣兼侍讀者學術本踈老復
加於蹇訥官聮愈近職專在於討論退省其愚莫知所
措(中謝/)伏以天威咫尺顧末技以何施聖敬日躋豈羣
臣之敢望非張禹倪寛之篤學無禇量懷素之懿文則
何以奉天子五學之游求王人多聞之益如臣愚昧何
與選掄此盖伏遇皇帝陛下卓然生知輔以好學方高
宗恭黙之後正宣帝勵精之初衆論並陳悉洞照其情
偽陳編一覽已周知於廢興察臣衰病而無求庻可親
近而寡過故兹㧞用驟及疲駑臣敢不溫故知新謹守
有司之職見危授命更輸異日之忠
　　又表
臣軾言今月(云云/)者北門視草巳叨儒者之極榮西
學上賢復玷侍臣之高選省循非稱愧汗交懷(中謝/)竊
惟講讀之臣止以言語為職考功課吏無殿最之可書
陳善閉邪有膏澤之潛潤豈臣愚陋亦所克堪此蓋伏
遇太皇太后陛下憂思深長德業久大受先帝投艱之
托為神孫經逺之謀故選左右前後之人罔非吉士使
知興亡治亂之效莫若多聞謂臣雖無大過人之才知
臣粗有不欺君之實故使朝夕與於討論奉永日之清
閒未知所報畢㣲生於盡瘁終致此心
　　賀明堂赦書表
臣軾言宗祀禮成修累朝之盛典端門肆𤯝答萬宇之
懽心凡有識知舉増忭躍(中賀/)竊謂祖宗恩信之所被
譬如天地寒暑之不差將推作解之仁必在當郊之嵗
恭惟皇帝陛下憲章六聖左右三靈上帝眷而風雨時
壬人去而蠻夷服講明大禮對越昊天懷柔百神嚮用
五福大河修復奏軌道於東流藩邸顧懷錫鴻名於西
府臣備員法從待罪守臣想聞路寢之鼓鐘曽叨奉引
嘉與海宇之草木同被恩私
　　又表
臣軾言嚴配禮成民心知孝好生德洽天下歸仁凡䝉
一洗之恩舉有惟新之喜(中謝/)伏以功存廟社而辭其
禮德及草木而諱其名此聖人之所難幸㣲生之親見
恭惟太皇太后陛下勲高任姒道配唐虞顧惟致治於
和平孰不歸心於保佑合宫均福畢修累聖之文㑹慶
告成不居先后之位臣職叨禁從身逺闕庭既欣渙汗
之私溥霑動植更喜謙光之美獨冠古今
　　謝賜御書詩表
臣軾言今月十五日賜宴東宫伏䝉聖㤙差中使就賜
臣御書詩一首者玉斚上尊霈若雲天之澤寳章宸翰
煥乎奎璧之文喜溢心顔光生懷袖伏念臣猥緣末技
獲玷清流早嵗數竒巳老江湖之上餘生何幸得依日
月之光入侍燕閒與聞講學卒桓榮之業因人而成登
劉洎之床則臣豈敢夫何珍賜亦及㣲軀此盖伏遇皇
帝陛下道本生知才惟天縱文不數於游夏書巳逼於
鍾王心慕手追陋文皇之曲學筆縱字大笑宋武之未
工知臣遭遇之難欲以顯榮其老鏤之金石庻傳玩於
人人付與子孫俾輸忠於世世
　　謝除龍圖閣學士表
臣軾言伏䝉聖恩以臣累章請郡特除臣龍圖閣學士
知杭州者中禁寳儲上應奎壁之象先朝謨訓逺同河
洛之符𨽻職其間省躬非據(中/謝)伏念臣學非有得愚至
不移雖叨過實之名卒無適用之噐少時妄意蓋嘗有
志於事功晚歳積憂但欲歸安於田畝屬聖神之履運
荷識㧞之非常猶冀桑榆之收遽廹犬馬之疾力求閒
散庶免顛隮豈謂皇帝陛下聖度包荒天慈委照察其
才有所短不欲彊置之禁嚴知其進不由人故特保全
其終始遂加此職以賁其行臣敢不仰緣末光益勵素
守往何之而不可中無愧之為安但未死亡必期報塞
　　又表
臣軾言云云者北扉清宻乆愧素飱内閣深嚴復膺殊
寵以榮為懼有靦在顔(中/謝)伏念臣賦命數竒與人多忤
遭遇仁祖沗竊賢科繼䝉英廟之深知尤荷裕陵之見
噐而流離若此窮薄可知晩親日月之光常恐缻罍之
溢故求閒散以避災屯豈謂太皇太后陛下天高聼卑
坤厚載物愛惜臣下固無異於子孫委任官師夲不分
於中外致茲衰病不失清華然臣辭寵而益榮求閒而
得劇雖云稍逺於爭地尚恐終非其乆安敢不磨鈍自
修履氷知戒庶全孤節少答殊私
　　杭州謝表
臣軾言伏奉制書除臣龍圖閣學士知杭州巳於今月
三日到任上訖者始衰而病豈非溢滿之災乞越得杭
又過平生之望(中謝/)伏念臣起自廢黜驟登禁嚴畢命
驅馳未償萬一懐安退縮豈所當然蓋散材不任於斧
斤而病馬空縻於芻粟故求外補以盡餘生豈期避寵
而益榮求閒而得劇此蓋伏遇皇帝陛下剛毅中正緝
熈光明無為蓋虞舜之仁篤學有仲尼之智而臣猥以
末技日奉講帷凛然威光返在咫尺惟古人責難之意
每不自量方陛下好問之初遽以疾去推之理數可謂
其窮荷眷遇之不移竊恩榮之愈重雖雨露之施初不
擇物而犬馬之報期於殺身
　　又表
臣軾言云云入奉禁嚴出膺方靣皆人臣之殊遇在儒
者以尤榮(中謝/)伏念臣受寵逾涯積憂成疾既思退就
於安養又欲少逃於滿盈仰荷至仁曲從微願江山故
國所至如歸父老遺民與臣相問知朝廷輟近侍為太
守蓋聖主視天下如一家鞭扑未施爭訟㡬絶臣之厚
幸豈易名言此蓋伏遇太皇太后陛下天地之仁賢愚
兼取日月之照邪正自分每包含其惷迂欲保全其終
始兄弟孤立嘗親奉於德音死生不移更誓堅於晩節
　　杭州放罪謝表
臣軾言臣近以法外刺配本州百姓顔章顔益三人上
章待罪奉聖㫖特放罪者軄在承宣當遵三尺之約束
事關利害輙從一切之便宜曲荷天慈不從吏議(中謝/)
伏念臣早縁剛拙屢致憂虞用之朝廷則逆耳之奏形
於言施之郡縣則疾惡之心見於政雖知難每以為戒
而臨事不能自囘茍非日月之明肝膽必照則臣豈惟
獲罪於今日乆已見傾於衆言恭惟皇帝陛下睿哲生
知清明旁逹委任羣下退託於不能愛養成材惟恐其
有過知臣欲去一方之積弊須除二猾以示民特屈憲
章以全噐使臣敢不省修過咎祗服簡書眷此善良自
不犯於漢法時有貸舍用益廣於堯仁
　　又表
亂羣之誅不請而决蓋恩威之無素致姦猾之敢行方
俟譴呵豈期寛宥伏以法吏網宻蓋出於近年守臣權
輕無甚於今日觀祖宗信任之意以州郡責成於人豈
有不擇師帥之良但知䋲墨之馭若平居僅能守法則
緩急何以使民顧臣不才難以議此恭惟太皇太后陛
下寛仁從衆信順得天推一身之至公納萬方於無罪
而臣始終被遇中外䝉恩謂事有專而合宜情無他而
可恕故加貸舍以示寵綏朝廷之明粗以臣為可信吏
民自服當不令而率從
　　頴州謝表
臣軾言伏奉聖恩除臣龍圖閣學士知頴州臣於今月
二十二日到任訖者避嫌引疾慙無國士之風識分知
難粗守人臣之節曲䝉温詔遂假名邦巳見吏民惟知
感怍(中謝/)伏念臣早緣多難無意軒裳晩以虛名偶塵
法從雖云時可每與願違既未决於歸田故力求於治
郡慈母愛子但憐其無能明君知臣終䕶其所短自欣
投老漸獲安身此蓋伏遇太皇太后陛下慈儉臨民剛
柔布政參天地而有信喜怒不偏體氷鑑之無心忠邪
自辨致茲愚直亦克保全雖任職居官無過人者而見
危授命蓋有志焉
　　又表
支郡責輕未即滿盈於小噐豐年事簡非徒飽煖於一
家覽几席之溪湖雜簿書於魚鳥平生所樂臨老獲從
(中謝/)伏以汝頴為州邦畿稱首土風備於南北人物推
於古今賔主俱賢蓋宗資范孟博之舊治文獻相續有
晏殊歐陽修之遺風顧臣何人亦與兹選此蓋伏遇皇
帝陛下丕承六聖總覽羣英生知仁孝之全學識文武
之大謂臣簮履之舊物嘗忝帷幄之近臣奉事七年﨑
嶇一節意其忠義許國故暫召還察其老病畏人復許
補外置之安地養此散材更少勉於桑榆誓不忘於畎
畝
　　揚州謝表
臣軾言伏奉聖恩除臣知揚州臣已於今月二十六日
到任訖者一麾出守方愧媮安十國為連復膺寵寄恩
榮既溢慙汗靡寜(中謝/)伏念臣本以鯫生冒居禁從頃
縁多病力求頴洧之行曾未半年復有廣陵之請蓋以
魚鳥之質老於江湖之間習與性成樂居其舊天從民
欲許擇所安恭惟皇帝陛下欽明文思剛健純粹天工
黙運灼知萬化之情人材並收各取一長之用如臣衰
朽尚未遐遺命至蹇而禄已盈每懐憂懼志雖大而才
不副莫報恩私
　　定州謝表
兵民重寄本禦侮以折衝疆場乆安但坐嘯而畫諾才
微禄厚恩重命輕(中謝/)伏念臣一去闕庭三換符竹坐
席未煖召節巳行筋力疲於徃來日月逝於道路未經
周嵗復典两曹朝廷非不用臣愚惷自不安位所宜竄
逐更冒寵榮此蓋伏遇皇帝陛下離明正中乾健獨運
追述東朝之遺意收此散才眷言西學之舊臣付之善
地致此衰朽尚未棄捐臣敢不勤恤民勞宻修邉備茍
無大過以及朞年漸還魚鳥之鄕以畢桑榆之樂
　　英州謝表
罪凶義絶誅九族以猶輕威震怒行寘一州之太幸驚
魂方散感涕徒零(中謝/)伏念臣草芥賤儒岷峨冷族襲
先人之素業借一第以竊名雖㓜嵗勤勞實學聖人之
大道而終身窮薄常為天下之罪人先帝全臣於衆怒
必死之中陛下起臣於散官永棄之地恩深報蔑每憂
天地之難欺福少禍多亦是古今之罕有自悲棄物猶
欲籲天惟上聖纂宗廟之圖方太母聼簾帷之政招延
俊乂登進老成何期章句之菲材使掌絲綸之要職凡
一時黜陟進退之衆皆两宫威福賞罰之公既在代言
敢思逭責茍不能敷揚上意尊朝廷於日月之明則何
以聳動四方鼓號令於雷霆之震固當昭陳功伐直喻
正邪豈臣愚敢有於私心蓋王言不可以匿指當時之
天奪其魄但謂守官今日之臣肆其言期於必戮頼父
母之深憫免子弟之皆誅罪雖駭於衆聞恩終歸於内
恕不獨再生於東市猶令尸禄於南州累嵗寵榮固巳
太過此時竄責誠所宜然瘴海炎陬去若清凉之域蒼
顔素髪誰憐衰暮之年恩重丘山感藏骨髓此蓋皇帝
陛下智惟天錫行自生知巍巍繼六聖之神休孜孜盡
三宫之孝養深原心迹曲示哀矜臣實何人恩常異衆
在先朝偶脱於誅戮故此日復煩於典刑頑戾若斯生
存何補臣敢不噬臍悔過吞舌知非革再三而不改之
非庶萬一有善終之望殺身莫喻敢懐窮困之憂守土
非輕尚牧遐荒之俗儻先朝露之化徒懐結草之忠
　　惠州謝表
臣軾言先奉誥命落两職退一官以承議郎知英州軍
州事續奉誥命復責授臣寧逺軍節度副使惠州安置
已於今月二日到惠州公參訖者仁聖曲全本欲畀之
民社羣言交擊必将致之死亡尚荷寛仁止投荒服(中/)
(謝/)伏念臣性資褊淺學術荒唐但守不移之愚遂成難
赦之咎迹其狂妄乆合誅夷方尚口乃窮之時蓋擢髪
莫數其罪豈謂天幸得全此生此蓋伏遇皇帝陛下以
大有為之資行不忍人之政湯網觧其三靣舜干舞於
両階念臣奉事有年少加憐愍知臣老死無日不足誅
鋤明降德音許全餘息故使虺隤之馬猶獲盖帷觳觫
之牛得違刀几臣敢不服膺嚴訓托命至仁洗心自新
沒齒無怨但以瘴癘之地魑魅為隣衰病交攻無復首
丘之望精誠未冺空餘結草之忠
　　昌化軍謝表
臣軾言今年四月十七日奉被告命責授臣瓊州别駕
昌化軍安置臣尋於當月十九日起離惠州至七月二
日已至昌化軍訖者並鬼門而東騖浮瘴海以南遷生
無還期死有餘責(中謝/)伏念臣頃縁際㑹偶竊寵榮曽
無毫髪之能而有丘山之罪宜三黜而未巳跨萬里以
獨來恩重命輕咎深責淺此蓋伏遇皇帝陛下堯文炳
煥湯德寛仁赫日月之照臨廓天地之覆育譬之蠕動
稍賜矜憐俾就窮途以安餘命而臣孤老無托瘴癘交
攻子孫慟哭於江邉以為死别魑魅逄迎於海外寧許
生還念報德之何時悼此心之未巳俯伏流涕不知所
云
　　量移亷州表
使命逺臨初聞䘮膽詔辭温眷乃返驚魂拜望闕庭喜
溢顔靣否極泰至雖物理之常然昔棄今收豈罪餘之
敢望伏膺知幸揮涕無從(中謝/)伏念臣頃以狂愚偶膺
譴責荷先朝之厚德寛蕭律之重誅投畀遐荒幸逃鼎
鑊風波萬里顧衰病以何堪烟瘴五年頼喘息之猶在
憐之者嗟其巳甚嫉之者謂其太輕考圖經正繫海隅
以風土疑非人世食有併日衣無禦寒凄冷一身顛躓
萬狀恍若醉夣巳無意於生還豈謂優容許承恩而近
徙雖有僥倖實無夤縁兹蓋伏遇皇帝陛下道夲生知
聖由天縱舊勞於外爰知小人之依堪家多難監於先
王成憲奉聖母之慈訓擇正人而與居凢有嘉謀出於
睿㫁憐臣以孤危寡援察臣以妬忌獲愆許以更新庶
其改過雖天地有化育之德不能使臣之再生雖父母
有鞠養之恩不能全臣於必死報期碎首言豈渝心濯
去泥塗巳有遭逄之便擴開雲日復覩於變之時此生
豈敢求榮處巳但知緘口
　　謝量移永州表
島上囚拘分安死所天邉渙汗詔許生還駐世之魂自
招合浦感涕之淚欲漲溟波(中謝/)伏念臣生而愚朴少
也艱勤倀倀而行不知所届衝衝而活何以為生言則
招憂動常速禍顧巳於時齟齬使人費力保全仁宗之
朝早得名神考之朝終見貸謂宜飭躬自省去惡莫為
而乃肆言元祐之間放意太平之際凢獲不虞之譽宜
任非常之辜過既暴聞衆知不赦先皇帝明罰勅法使
萬里以思愆今天子發政施仁無一夫之失所凡在名
籍舉賜洗湔俾離一海之中復至五嶺之外拜天恩之
優厚知聖化之宻庸挈是破家航以一葦蛟鰐潜底風
濤不驚遂齊編戸之民不為異域之鬼視偕飛走謝施
乾坤天日彌高徒極馳心於魏闕鄉關入望尚期歸骨
於眉山殘生無與於殺身餘識終同於結草
　　提舉玉局觀謝表
臣軾言臣先自昌化軍貶所奉勅移亷州安置又自亷
州奉勅授臣舒州團練副使永州居住今行至英州又
奉勅授臣朝奉郎提舉成州府玉局觀在外州軍任便
居住者七年逺謫不自意全萬里生還適有天幸驟從
縲紲復齒縉紳(中謝/)伏念臣才不逮人性多忤物剛褊
自用可謂小忠猖狂妄行乃蹈大難皆臣自取不敢怨
尤㑹真人之勃興與萬物而更始而臣獨在幽逺最為
冥頑迨兹起廢之初倍費生成之力乃䝉記録不自棄
捐此蓋伏遇皇帝陛下正位龍飛對時虎變神武不殺
豈非受命之符清浄無為坐獲消兵之福聰明不作邪
正自分使臣得同草木之微共霑雷雨之觧臣敢不益
堅素守深念徃愆沒齒何求不厭飯蔬之陋蓋棺未巳
猶懐結草之忠
　　謝除翰林承㫖表
臣某言臣某出守某州某月日䝉聖㫖召還擢為翰林
承㫖者使星下燭生蓬蓽之光華天澤旁流失桑榆之
枯槁國有用儒之盛士知稽古之榮伏以翰墨之林號
稱内相文章之外不取他才至於用人可以觀政文武
並用或成頗牧之功邪正雜居至有伓文之患惟貴且
近故難其人而况金鑾玉堂親被絲綸之宻北扉東閣
獨稱年德之高必有異人以齊衆口而臣本縁衰病出
守江湖以一方凋弊之餘當二年水潦之厄戴星而治
僅免流亡及𤓰而還恍如夢寤交親迎勞井邑聚觀驚
華髮之半空笑丹心之未折宜投閒散以養衰殘豈期
過採於虛名復使榮加於舊物此蓋伏遇皇帝陛下德
同乾健明配日中既祖述於堯仁復躬行於舜教才難
之嘆人誦斯言縁先帝之德音收孤臣於散地言雖直
而無罪身愈逺而益親委曲保全始終録用臣敢不更
磨朽鈍少補㳙埃難得者時未有捐軀之㑹勿欺而犯
誓無患失之心
　
　
　
　
　
　
　唐宋元名表巻上之二
欽定四庫全書
　唐宋元名表卷下之一
　　　　　　　　　　　　　明　胡松　撰
　宋
　　謝除尚書右丞表(蘇子由/)
臣某言昨䝉朝命以臣某為尚書右丞者伏以渙汗之
恩已行而不反傴僂之志雖勤而莫伸上媿鴻私下慙
公議恭惟皇帝陛下接堯舜之統蹈成康之仁體貌先
王耆老之臣揀拔後來翹秀之士俛仰六載前後幾人
坦然公明故不私賢否之實穆然淵黙故坐照情偽之
真臨御久則鑒愈明得失分則下無隠如臣者西南賤
士章句小儒早嵗猖狂偶竊多聞之選中年流落既安
縣尹之卑遭時乏人致位近侍跌宕文墨之囿囁嚅議
論之塲舉皆空言安有實效顧惟省轄之重實㕘國論
之餘豈無遺賢遽及㣲品地寒資淺何以望三事之餘
光才短力罷安能越六聮之滯論雖復黾勉就職媿歎
何言此盖伏遇皇帝陛下天地之仁曲成草木之陋父
母之愛不録子弟之非將建大厦以覆羣生故收衆材
而無弃物然臣負過其力受非所容惟有潔已無私或
不辜於托付引類自助幸得免於顛隮不渝始終少答
恩造臣不勝瞻天仰聖激切屏營之至謹奉表稱謝以
聞
　　謝翰林學士宣召表
翰林學士臣某言荷䝉聖㫖宣召者成命莫回驚使華
之促召一家竦聽望雲闕以馳情實儒者之至榮豈平
生之敢望臣某誠惶誠恐頓首頓首竊以翰墨之任始
自有唐供奉至尊講聞前軰北廊奏事有如李絳之忠
中禁論兵復數畢諴之智迨我祖宗之盛最優文學之
臣時舉舊章多䝉召對頃自恭黙之後稍虛顧問之常
方今聖徳日躋羣臣屬目盖將虛前席以博問繼夜燭
而疇咨宜得雋良宻侍燕語如臣草野微陋章句拙踈
十載江湖之間自羣魚鳥五遷臺省之要永媿冠裳敢
謂乏人遽令至此茲蓋伏遇皇帝陛下天心廣大海徳
并包物無一介之微意求萬目之舉臨朝訪道有元老
之在前燕處清心援衆正而自助從容盛徳循致承平
塵露至微海嶽奚補修列聖之故事今將其時因聞見
以納忠臣亦有志臣無任瞻天仰聖感荷屏營之至謹
奉表稱謝以聞
　　謝除中書舎人表
越從左史擢領西垣口出命書身參法從言念山林之
迹本無富貴之心聞命若驚固辭不獲伏念臣生本西
蜀家世寒儒學以父兄為師貧無公卿之助私有求于
祿養輙自立於文辭慨然東遊無以上達際㑹仁祖訪
求直言䇿語猖狂恃聖神之不諱考官恠怒惡悻直之
非宜孰知牾俗之言特被愛君之詔感激恩遇遂忘死
生莫酬國士之知適有私門之禍未填溝壑重迫饑寒
時於道路望見神考一封朝奏夕聞召對之音衆口交
攻終致南遷之患生雖不遇嘗辱顧於二宗時不見容
勢殆濵於九死厄窮自致黽勉何言敢云衰病之餘復
被寵光之幸此蓋伏遇太皇太后陛下母慈均覆坤徳
無私欲以任姒之明躬行堯舜之道肆求多士以遺成
王耆老畢㑹於朝廷耕築不遺於林莽遂令拔擢猥及
空踈馮唐已衰猶願雲中之往貢禹雖老未忘封事之
勤譬如木之在山生則荷恩而死無所怨水之於地行
則潤下而止不敢辭臣之事君義亦如此欲報之意非
言所殫
　　謝澶州簽判表(程明道/)
論議無補職業不修國有典刑罪在誅戮曲䝉寛貸仰
荷洪私期於糜捐莫可報謝臣性質朴魯學術空虛志
意粗修智識無取陛下講圖大政博謀羣材過聴侍臣
之言猥加風憲之任臣既遭遇明聖亦思誓竭疲駑惟
知直道以事君豈忍曲學而阿世屢進濶踈之論愧非
擊摶之才徒嘗刳瀝肺肝曽無裨補毫髮既不能䋲愆
紏繆固不願沽直買名豈敢冒寵以居惟是奉身而退
自劾之章繼上闔門之請彌堅天意未回憲章尚屈更
奉發中之詔俾分提憲之權不惟沮諍論之風亦懼廢
勸賞之實力形奏述恭俟誅夷此蓋伏過皇帝陛下極
天清明普日臨照洞正邪之心迹辨真偽於幽㣲察臣
忠誠恕臣狂直不忍寘諸重辟投之逺荒解其察視之
官處以便安之地生成之賜義固等於乾坤涵容之恩
重益逾於山嶽臣敢不日新素學力蹈所知秉心不回
信道愈篤願狥小夫之志不為儒者之羞或能自進於
尋常庶可仰酬於萬一
　　淮南轉運使謝上表(蘇子容/)
贊畫甘泉久玷三臺之末觀風淮甸驟陞數使之榮朝
寄匪輕地望兼重愧非才選靡定厥官姑謹詔期趣行
所部寵靈所被畏惕非常竊以州郡備官所以分釐於
民務朝廷遣使所以布宣於主恩付一道之事權用六
條而舉察賦輿出納俾以均輸吏治否臧責之薦黜自
匪緜更於事任詎能振肅於治綱若臣者才不足以適
時慮不足以經逺偶縁資級之例得從選用之階始自
書坊出分使竹俄從寰服入佐計籌粗收嵗月之勞蔑
著毫分之效豈謂伏遇皇帝陛下察庶工之任使矜奉
職之良勤拔於省僚授以利柄矧惟淮海之郡寔當東
南之衝昔號奥區今逢樂嵗五種盈疇而遂茂四民勤
力以厚生料乎漕運之程無煩趣辦之急惟當敷宣惠
澤通究物情編齊之利病可更立求其本刑政之重輕
或失當適其中止期靖嘉少稱掄擇若乃事體貌以為
風采盡銖兩以歛民財顧在懦愚誠多闕略重念上慈
天覆聖治日新官無内外之殊事悉憂勤之繫昨臣受
任之始獲靣於清光陛下臨遣之言曲加於勉諭自省
最為於踈逺何圖亦記於淵衷豈非以委任之優故特
示拊循之厚雖乾坤厚施非報謝之可言而犬馬㣲生
第勤勞而思奮倘驅馳之有用期終始以無渝
　　尚書省謝車駕臨幸表(林子中/)
某月日車駕臨幸尚書省臣某等惶懼惶懼頓首頓首
伏以天臺肇建具崇喉舌之司帝車下臨增重陛簾之
寄非常之舉視古無倫恭惟皇帝陛下天縱多能日新
盛徳剗除衆弊裁制萬幾考先王之董治官立尚書以
為政夲紀綱條理見㣲㫖於新書剏作䂓模别攸司於
著位蓋慮之積年而成於兹日聞諸前世而騐於方今
忽紆清蹕之傳深聳鴻都之觀且北辰居極外環象斗
之宫而黄道所經旁及積星之位瞻威顔於咫尺被法
語之丁寜敕以在公退而交儆分曹帥屬燦然周典之
文望輦拜恩陋彼漢郎之嘆矧復宗藩遞進禁從相趨
凢獲侍於宸遊皆預窺於聖作歡聲載溢慶榮遇於一
時信史備書流美談於萬世臣某等叨膺重任久負明
恩顧懷備位之慙第劇逢辰之幸敢忘䇿勵期稱寵臨
臣等無任瞻天仰聖激切屏營之至謹奉表稱謝以聞
　　代范忠宣公遺表(李端叔/)
臣聞生則有涯難逃定數死之將至願畢餘忠輙留垂
盡之期仰瀆蓋高之聽(中謝/)伏念臣賦性拙直稟生艱
危忠義雖得之家傳利害率同於人欲未始茍作以干
譽不敢患失以營私蓋常先天下而憂期不負聖人之
學此先臣所以教子而㣲臣資以事君粤自治平擢為
御史繼逢神考進列諫垣荏苒五十二年首尾四十六
任分符擁節持槖守邊晚叨宥宻之求再席鈞衡之寄
遇事輙發曽不顧身因時有為止欲及物固知盈滿之
當戒弗思禍釁之隂乘萬里風濤僅脱江魚之葬四年
瘴癘幾從山鬼之遊忽遭睿聖之臨朝首圗纎介之舊
物復官易地遣使宣恩而臣目已不明無復仰瞻於舜
日身猶可免或能親奉於堯言豈事理之能諧果神明
之見嗇未獲九重之入覲卒然四體之不隨空慙田畆
之還上負乾坤之造猶且強親藥石貪戀嵗時儻粗釋
於沉迷或稍紓於報效今則膏育已逼氣息僅存泉路
非遥聖時永隔恐叩閽之靡及雖結草以何為是以假
漏偷生刳心瀝懇庶皇慈之俯鑒亮愚意之無他臣若
不言死有餘恨伏望皇帝陛下清心寡欲約已便民達
孝道於精㣲擴仁心於廣逺深絶朋黨之論詳察邪正
之歸捜抉幽隠以盡人材屏斥竒巧以厚風俗愛惜生
靈而無輕議邊事包容狂直而無易逐言官若宣仁之
誣謗未明致保佑之憂勤不顯本權臣務快其私忿非
泰陵實謂之當然以至未究流人之往愆悉以聖恩而
特叙尚使存殁猶汚瑕疵又兼以未解疆塲之嚴禁空
帑藏之積有城必守得地難耕凢此數端願留聖念無
令後患常軫淵衷臣所重者陛下上聖之資臣所愛者
宗社無疆之業茍斯言之可采則雖死而猶生淚盡詞
窮形留神逝
　　謝吏部侍郎表(鄒志寛/)
代言西掖已冒至榮列職中臺更塵高選拜恩優渥撫
已競慚(中謝/)竊以六典治邦周重天官之任三銓綜吏
唐推文部之權洪惟神考之正名肇復先王之成憲迄
至今日益昭聖功宜得真材以貳選事而臣猥從廢斥
特荷哀憐俄擢寘於近班獲預聞於機要事陛下如有
上帝敢萌一念之欺仰陛下何啻高山終乏纎埃之補
未正素飱之責遽叨越次之陞靜言思之可謂幸矣此
蓋伏遇皇帝陛下孝隆繼志道廣用中欲多士之無朋
故孤立者與進欲四方之不擾故愚守者并容爰舉斯
心俾祗厥序臣敢不激昻遭遇飭勵猷為念此餘生實
神聖之再造誓殫綿力稱寵祿之殊私
　　謝復官表
萬里投荒豈生還之敢望九重獨斷俄意外以䝉恩感
激哀憐縱横涕淚伏念臣最為固陋全昩幾㣲有言輙
至於妄陳雖死不足以塞責上頼聖人之救物特寛司
寇之嚴刑但復竄於遐方姑使省其往咎惟昭潭之可
畏與新州而不殊形影自隨朝夕難保昏昏瘴霧信為
提耳之師兀兀愁居因得致身之道惟忠惟孝無古無
今命雖甚於垂絲心已期於結草不謂僅存之痩骨忽
還將絶之驚䰟既獲免於拘攣遂亟諧於定省名蠲罪
籍品復文階在抆拭之非常皆覬覦之莫及此蓋伏遇
皇帝陛下道彌天覆徳盛春生七齡光御於丕圖萬物
率由於和氣紹隆先烈坐撫太平曲回進日之明旁燭
戴盆之下謂裕陵長育賜之第而除教官謂哲宗保全
矜其愚而屈常法召從五嶺之表端遇六龍之飛擢于
不次之中曽是惟新之數肆令甄叙俯及孤危臣敢不
因險阻艱難之備甞念身體髮膚之再造益堅夙志遥
瞻北極之尊長與老親共祝南山之夀精誠所貫高厚
必知
　　通州自便謝表(陳瑩中/)
恩由獨斷澤被孤忠刑部之執守雖堅天子之福威無
壅乃公朝之盛事豈小己之私榮恭叙感悰仰黷高聽
(中謝/)伏念臣昨䝉善貸賜以生還萍跡孤睽乆寄食於
異縣篳門幹蠱常委事於長男所營不足以藩身其出
每縁於餬口去庭闈者累月聞道路之一言耳受而輙
行親危而不顧縁帥司深疾其生事故傳者多指為病
狂萬口嗷嗷兩路詾詾狐突教子素存不二之風曽參
殺人寜免至三之惑事既匿而難曉時浸乆而益疑制
勑深嚴就逮於重江之外獄辭平允閱實於片言之中
矜其無罪之可書許以還家而自便出圜扉而涕感瞻
魏闕而神留尋沐寛恩移置近地海島萬里不如無子
之無憂淮壖一身彌覺有生之有患擢髪不足以數臣
之罪瀝血不足以冩臣之心羔羊之性至公犬馬之情
愛主忘身狥國初無係恡之私抱疾呼天惟恃精誠之
格忽因詔諭時免拘維此蓋伏遇皇帝陛下堯大并容
舜明同照人人皆使之得所事事唯恐其有偏繼志用
神考之心應天以格王之實舊弊若冰之將釋新慶如
川之方流家國平康内外交泰遂使赦令昔阻隔而今
行士有宿愆始棄置而終宥全家荷徳無路酬恩螻蟻
之力至㣲但知恭順蒲栁之身已老尚可糜捐望雖隔
於戴盆志敢㤀於葵藿
　　台州羈管謝表
奉聖㫖陳瓘自撰遵堯集語言無緒盡係詆誣不行毁
弃送台州羈管令本州常職官常切覺察不得放出州
城月具存在申尚書省臣即時望闕謝恩發離本家水
陸兼行不敢住滯今於十月初十日已到台州城内者
畎畆之志一書可通芻蕘之言萬里不隔集羣辭而上
達遭一覽以為榮竄路雖遥陳情已畢(中謝/)伏念臣材
如糞土身若梗蓬非敢以著書為能所陳者戴君之義
知詆誣之不可志在尊堯豈行用之敢私心唯助舜語
言無緒議論甚迂獨歸美於先猷遂大違於國是不行
毁弃有誤咨詢虛消十載之光隂靡恤一門之溝壑果
煩揆路特建刑章若非恃庇於九重安得延齡於再造
由淮入浙自通至台怒濤雖阻於重江毒瘴幸殊於五
嶺尚留頂踵獨頼君親此蓋伏遇皇帝陛下天大并容
日明洞照以至慈而善貸推觀過之深仁憫此顛隮欲
其存在以身償怨螻蟻之命至㣲狥國捐生犬馬之心
未替夢馳丹闕目想清光重干擢髪之誅徒鬰戴盆之
望餘生易捨大徳難酬
　　代賀皇太后生辰表
考厯占星氣應元英之候稱觴獻夀禮行長樂之宫凡
在照臨所同欣抃(中賀/)恭以皇太后徳符坤載位正母
儀淵冲自乎生知慈惠本乎天縱弼成文考既隆逮下
之風共養太姜益著思齊之美内宣隂化日嗣徽音矧
當孝治之朝尤崇聖誕之節鼔鐘具舉環珮畢臻歡聲
動於宫闈佳氣蟠於觀闕某謬通屬籍叨守近藩匪惟
宗族之同榮實與吏民而共慶
　　代賀明堂禮畢表
有司備物親嚴三嵗之祠率土均恩實頼一人之慶照
臨所逮歡抃攸同(中賀/)伏惟皇帝陛下道貫神明功參
覆載昭哉嗣服纉六聖之洪休大矣孝熙備三官之至
養擢英髦而共政革苛弊以齊時庶事用康善祥斯應
物無疵癘民不怨咨天地得以清寜草木遂其零茂九
功之徳既皆可歌四海之臣亦各來祭乃遵彛典爰盡
孝思時以季秋之良日用上辛之吉始告䖍於原廟遂
嚴配於合宫精意感通景貺昭答大賚而兆人富肆𤯝
而衆心新實萬世無疆之休蓋千載不逢之㑹臣乍辭
帷幄方守藩垣徒欣右饗之成莫預駿奔之列瞻望闕
庭(云云/)
　　代倉部知池州謝表
淮壖乘障初無固圉之功江表干城復玷承流之寄甫
祗職業參布詔條(中謝/)伏念臣繆膺世賞之延濫綴官
聮之末投身冗散降命竒窮曩隨牒以戌邊適傳烽而
儆備當戎馬之侵軼屢瀕至危頼王師之奮張卒獲自
保偶逃龜櫝之毁復玷魚符之分矧池陽之奥區乃江
表之重地干戈載戢則必佩服苞桑之戒兵農雜居則
必洽比細栁之屯匪時閎材疇荷隆委此蓋伏遇皇帝
陛下剛健中正齊聖廣淵賜十行之書留神萬國考三
載之績乆任百官自驚流落之蹤亦預使令之列臣敢
不悉循侯度祗若政經輯寜凋瘵之餘咨度弛張之道
奉上徳意如瞻咫尺之光同衆戚休敢顧升斗之祿
　　代倉部知吉州謝表
竢罪倉曹無禆邦計分憂江國尚玷藩條丁寜臨遣之
榮怵惕拊摩之責服官甫始拊已載兢(中謝/)維是廬陵
介於楚甸土膏而人瘠物夥而俗貧萬室連甍剽奪時
鳴於桴鼔千艘銜尾轉輸日困於舳艫匪時通材疇荷
隆委如臣者賦資謭薄渉世闊踈两郡編民蔑矣慰安
之效二年省掾居然尸素之慚亟求襆被之行復與剖
符之寄力綿識眊責重事叢惟仰恃於乾坤或俯資於
塵露茲蓋伏遇皇帝陛下配天立極繼聖御圖恢舉閎
摹網在綱而不紊操持大柄臂使指而必從雖逺在於
江湖猶近臨於軒陛臣敢不宣布詔令懷輯里閭急効
近功忍自謀於寵利深根固本誓勉盡於拙誠
　　代叔父知南安軍謝表
職方之籍甫列附庸公車之章乃容專達恩既均於錫
土誠復敢於籲天(中謝/)惟嶺下之小邦實江西之窮處
廐傳据南北之㑹廪稍積前後之増民力凋殘無以追
隨他郡地望卑薄不足搖動有司既匪克勝復難自愬
職居人後憂在衆先如臣者聲迹至㣲技能甚短折肱
州縣雖險阻之少嘗屈首簿書顧神明之已耗晚推遷
於官牒誤畀付於守符苦為撫摩以稱臨遣此蓋伏遇
皇帝陛下敷施𢎞化丕冒上仁視邦選侯方旁求於召
杜考圖數貢亦㒺間於鄒滕曽謂瑣㣲驟䝉開可此蓋
伏遇皇帝陛下監觀邦本恢養治原制賦欲均期復大
禹九州之正施仁有漸姑從文王四者之先雨露旁流
槁乾胥浹臣敬覃厚澤下逮窮民觀其拜賜之時猶有
乞憐之意既勤深恤得少竭於今年終覬大恩俾盡夷
於旁郡
　　代舅曹史君知筠州謝表
九畿星拱並受詔條萬乘天臨誕敷宸指雖陋邦之代
匱亦徳意之親承具以聖謨告于裔土(中謝/)竊以舜門
穆穆輯瑞以朝諸侯湯網恢恢受球而綴下國思皇盛
旦率履舊章肆勤前席之咨溥及左符之寄腹心屏翰
臂指豪英凡拜賜於朱幡咸觀光於丹扆如臣者至謭
而拙甚愚以踈弓箕乆負於家傳簮笏偶逃於官謗長
江右壤筠水附城盼竹使以承流已過斗升之量欵楓
宸而錫對幸瞻咫尺之顔此蓋伏遇皇帝陛下濬哲文
明剛健中正下天上地酌民瘼以廣求小紀大綱收主
威而總攬邈在河山之外皆如廉陛之前臣敢不遵奉
章程慰安黎庶惇行教化漸移珥筆之風恪守部封少
効挈缾之智
　　代程給事乞致仕表(秦少游/)
臣某言臣聞未老遽歸非臣子報君之義既衰猶仕豈
儒生處已之方惟去就適合其時乃進退不愆於禮輙
陳悃愊仰瀆髙明臣誠惶誠恐頓首頓首伏念臣家本
單㣲材尤綿薄早縁章句聲律之末技偶中上科繼以
簿書訟獄之㣲勞誤更劇任三持使節八領郡麾以至
承乏小行人之官位備大司農之屬山川䟦渉幾徧於
五方日月推移殆踰於四紀遂叨蘭省之秩仍忝秘殿
之名每撫心而自循縱没齒而焉報昨以䝉恩罷守被
㫖歸班身雖寄於海隅夢已升於帝所非不知懷金結
綬侍清光而足榮佩玉鳴騶聮法從之為幸但以風霜
漸迫蒲栁遽衰爰及上印之期當批乞骸之懇日暮途
逺顧已分之非安漏盡鐘鳴亦人言之可畏伏惟皇帝
陛下恢覆載之量廓照臨之明憐其實知止而請身察
其非偷安而避事避還官政獲反里閭况臣北陌東阡
雅多遊舊左飱右粥良給嵗時是以誦歌真主之稀逢
盛述聖朝之難遇馬方羸老徒結戀於軒墀木已朽枯
或能蒸於芝菌臣不任祈天俟命激切屏營之至
　　鄂州謝上表(張天覺/)
宣布温詔開諭逺民雖湖山千里之間如酺醵一堂之
上聴歡聲之相告慙共理之非良伏以旁接九江前臨
七澤地遐而陋俗魯以愚雖有沉寃莫能往愬至於極
病祗自悲吟䝉被皇明申頒徳意所謂律科嚴重鈎考
碎煩方田擾安業之農圜土聚徙鄉之惡私租迫脅公
帑貪求學校驅迫者或違其孝養之心保伍追呼者或
失於耕桑之候寺觀掊繕營之費東南配漕輓之舟抑
賣茶塩强招卒伍文移速於星火追捕徧於里閭百端
紛更一切蠲罷可謂崇寜之孝治真為紹述之聖功而
臣初效外官㳟承嘉命唯憂疲懦未克推行豈有設施
可圖報稱有君如此碎首以之此蓋伏遇皇帝陛下誠
實應天典常師古王路以平其好惡道樞以㑹其是非
察臣於元祐之間未(闕/)
　
　
　
　
　
　
　
　
　
　
　
　
　　謝改州表
臣某伏覩朝命以某地改為某州者帝天廣覆舊邦騐
民數之登侯社旁開新命首官僚之建山川頓為之改
觀人事歡謂其更生臣誠歡誠抃頓首頓首竊以喻在
偏方世稱樂土孫呉之時始創為新喻縣李唐之初嘗
析置南呉州蓋歴朝之沿革不常而百里之廣輪如昨
其民畏刑而訟簡其士樂道而俗淳中更蕩析以離居
未幾還定而安宅側聼南人之相語深惟先帝之至仁
版圖既入於職方戶口倍増於井牧若稽古典宜列中
州兹蓋伏遇皇帝陛下乾坤包涵父母愛育家四海而
無外利萬物而不遺謂四萬五千戶之區惟天與祖之
付我而三百六十官之屬曰吏以治而得民遂令外服
之賤㣲獲備中朝之遴選某等遭逢聖代鼔舞皇恩既
登進於吏民爰奉宣於徳化服休服采願聞乃屬而一
心于蕃于宣敢祝吾君之萬夀臣無任瞻天仰聖懽抃
踴躍之至謹奉表稱謝以聞
　　謝上表(洪景盧/)
禁門直北乆違龍尾之趨藩郡落南忽玷虎頭之寄即
祇官次恭布詔條(中謝/)伏念臣濩落而無所容愚憧而
不逮事遭逢嘉㑹自辜天地之恩留滯窮塗已隔江湖
之夢不謂左符之寵恒勤前席之思今所領州故為劇
鎮地方千里接甌閩百越之區縣列十城介谿谷萬山
之阻人虛憍而尚氣俗啙窳以難馴平時䝉珥筆之聲
曩嵗蹈弄兵之釁皇風下暢既洗滌於三薫習氣相延
殆漸摩而一變得居長吏真可備員兹蓋伏遇皇帝陛
下徳如仁宗武類藝祖及國家之閒暇先務養民知稼
穡之艱難益嚴宅牧過令臣軰亦預遣中重念臣頃侍
清光最紆殊眷雖兩言溢惡欲興投杼之疑而一意在
公獨頼垂旒之監致兹抆拭盡出生成比膺便坐之從
容曲軫温顔而慰藉感聖度不忘於微賤顧孤蹤寜慮
於棄捐臣敢不鞭䇿疲駑奉行寛大即墨受封於萬室
豈曰能賢㑹稽上最於三年其惟共理
　　饒州謝上表
禁林挾日未遑坐席之温鄉郡一麾偶遂分符之便雖
始願不敢及此豈罪人乃能得之爰奉庭闈即趨官守
(中謝/)伏念臣生而性介天與數竒應真主之誤知建單
車而出使茹毛北海已驚半世之遷除舘西河幾絶一
生之望敢期天幸獲以身還方深故土之懷猥辱髙門
之召果聞取戾旋致疾顛上印綬以歸田固為輕典佩
銀黄而夸里更沐殊恩捧檄入門過家上冡桑梓遂晨
昏之養松楸寛夢寐之思行道觀瞻合宗感涕兹伏遇
皇帝陛下合徳天地玩心神明常思四表之歡不録萬
里之過而臣空行空反曽蔑效於秋毫乍佞乍賢尚叨
榮於書繡内而自訟其又奚言敢不上體至仁仰圖共
理奉三年之計自惟無補於朝廷推一日之長庶或兼
容於獄市
　　建康謝上表
香火奉祠乆卧漳濵之病絲綸借寵忽開江表之藩方
俯僂以固辭辱丁寜而趨上荷恩滋甚揣分難勝(中謝/)
伏念臣孤起諸生親逢上聖頻年近侍空餐積懼於人
言累月中樞伴食敢安於天職退從散位伏俟嚴誅當
王度之清夷列公材於中外臣之無似上所誤知奉留
都管鑰之嚴况顓帥閫受連府節符之寄仍䕶鄉州三
組以誇一朝而獲兹蓋伏遇皇帝陛下如天至健若日
大明處法宫之中五帝其名莫及行聖人之政三王之
盛易為赫然夬決於小人卓爾晉昭於君子一新美化
可謂昌辰豈伊朽鈍之餘首玷蕃宣之重臣未知為吏
何以治民安田里而無歎愁雖謹思於體國以簿書而
報期㑹諒不免於瘝官唯有愚忠仰酬大造
　　代福淮東舉茶事謝上表(後兼常平/)
摠浪舶於三呉訖微善狀按雲艘於百越復冐除書揆
日問塗浹辰指部(中謝/)切以漢規先具開邊糴以均輸
唐務富藏藉關征而贍本雖有便民之志頗乖實禀之
宜紛更旋奪於廷臣捐瘠或隨於軍用迨中世徙埸而
𣙜茗致諸蕃塌地以名錢大抵虛文蔑聞見效偉聖明
之立制張職守以建官吏偶失於三思事寖成於一切
維時改作盡復舊章自非通敏之流曷副班宣之責如
臣者猥䝉世賞辱在周行無材能閥閱之勞固宜反退
習功利分銖之事豈有寸長曽是使華荐沾恩紀兹蓋
蓋伏遇皇帝陛下體天剛健措國清寜摠六服以收賢
明徳逺矣訪萬幾而詢政使人器之遂令朝著之微亦
玷輶軒之寄臣敢不裒多益寡散滯取贏一身而二任
之加勉祇承於上意三登遺九年之食庶還定於王民
　　國史院進三朝正史帝紀表
三后在天誕著丕謨之懿百年積徳惟憑信史之傳方
論次之開先仰威靈之如在載㳙昩旦輙冐宸嚴臣等
惶懼惶懼頓首頓首竊以詒厥孫謀實為大訓必有不
刋之典用扶可乆之基赫赫裕陵制作擅百王之冠巍
巍哲廟規模宏七世之觀迨昭考之勃興備盛朝之盡
美治安之極剖判所無禹繼舜舜繼堯顧三聖而守一
道事繫時時繫月宜有經以垂無窮慨多歴於嵗華訖
未施於功緒蓋士起異同之論而時更板蕩之餘視熙
豐符祐之成舉是非而雜揉攷崇觀政宣之志頗放失
於舊聞頼故家遺俗之猶存致偉蹟宏休之可紀參稽
定貫允屬昌辰恭惟皇帝陛下宗祏宅心羮墻係念明
列祖之成徳以庶邦惟正之供覲文王之耿光善孝子
述人之事欲壯西廂之御趣裒東觀之書臣等自媿庸
虛敢知筆削書大事而垂則簡牘已殫緗素之勤藏名
山而副在京師終冀汗青之望臣無任瞻天仰聖惶懼
屏營之至謹以三朝正史帝紀隨表上進以聞
　　謝除禮部尚書表(王謙中/)
臣某言昨䝉聖恩召臣歸朝除為禮部尚書者外閫蹔
分遽遄歸於驛召昕朝甫對即擢長於春官席寵逾涯
撫躬憎懼臣誠惶誠恐頓首頓首伏念臣某奮身孤逺
逢世休明仕不因人終始皆䝉於睿簡才非適用險夷
但竭於愚忠去國倚廬起家臨鎮豹尾隔四年之從麟
符專一道之權聞田里之歎愁具知疾苦頒條詔之寛
大方究撫綏敢圖宣室之具恩誤玷中堂之率屬跡陪
鴛鷺恍疑夢寐之回履上星辰頓覺依乘之近被服章
之安吉引車轡之閑馳榮渥併加微軀難稱兹盖伏遇皇
帝陛下亶聰建極知哲能官聚英雋以尊朝蓋為本根
之慮咨直清而典禮不徒玉帛之云退省迂儒曷膺妙
選臣敢不益堅素節仰報隆知顧北斗喉舌之司當謹
出納如稽古禮文之事敢廢討論臣無任瞻天荷聖感
佩屏營之至謹奉表稱謝以聞
　　謝除吏部尚書兼翰林承㫖表(周必大/)
頻年入侍徧塵清近之班兩職並陞復冐殊尤之寵貫
服章於朽質被韀䇿於名駒異渥鼎來危衷震惕臣誠
惶誠懼頓首頓首伏聞漢以尚書為喉舌唐以翰苑為
腹心明光畫省之嚴夔龍接武玉殿金鸞之邃頗牧在
中凡遇遷掄已為要劇矧疉膺於組綬足増耀於簮紳
如臣者天分弗髙人才甚下自惟始願不踰州縣之間
誰意晚塗浸躐賢豪之上揆分數祈於罷免䟽榮更誤
於褒遷冠秩序於南宫進班聮於東閣胡瞻鶉特乆慙
受祿之無功兼得熊魚彌媿舎生而取義二儀施大一
介命輕此蓋伏遇皇帝陛下文武生知聖神廣運使人
也器隨良窳以無遺與物為春舉根荄而畢遂是容賤
士仍玷髙門惟聖朝法令之具存初不勞於裁覽而明
主徳功之俱懋亦何待於論思第當守三尺以不欺且
復盡一心而無隠庶持孤節仰報鴻私臣無任瞻天仰
聖感激屏營之至謹奉表稱謝以聞
　　謝除禮部尚書兼翰林學士表
宗伯綴文昌之坐已高曳履之班翰林依華蓋之星尚
玷絲綸之直當聖主謹持於公器獨愚臣常媿於私人
(中謝/)瞻城南尺五之天致身無路想玉堦方寸之地通
籍幾年况乎出入禁嚴周旋侍從論思獻納日邇清光
衣被服成嵗叨徽數向匪負一時之望安能符衆論之
公如臣者學不足以知方才不足以應務家壁四立甘
為窮陋之民君門九重敢起躋攀之念忽拜便蕃之命
疊加優異之恩帥屬春官光貳卿之舊次摛文禁苑忝
四命之新榮煥寳帶以章身飾繡韀而騖駿正使實兼
數器尚虞稱塞之難矧伊初乏寸長何意超踰之甚周
章就列俯仰懷慙此蓋伏遇皇帝陛下道叶舜華志恢
禹迹明明在下雖洞照於羣情浩浩其天每包涵於萬
類寜稍捐於爵秩恐或弃於菲葑遂致凡才亦塵顯仕
臣敢不悉其思慮稱是寵褒號令文章期助漢家之制
討論潤色勉希鄭國之賢茍逭素飱豈酬洪造臣無任
媿感之至謹奉表稱謝以聞
　　中書舎人謝除翰林學士表
鳯掖演綸乆竢黜幽之典鑾坡裁詔誤叨儤直之榮拜
命周章捫心媿汗臣誠惶誠恐頓首頓首伏以禹謨舜
典周誥商盤徳意具孚雖本帝王之惻怛訓詞播告亦
湏臣下之討論惟坦然明白於一心故粲若傳流于萬
世矧惟聖代丕振文明承明著作之庭畢來俊彦金馬
玉堂之士尤慎選掄宜得名儒專承内命如臣者斷無
他技累有至愚粗知前事之可師每嘆小才之難強螢
窻夜學燭莫望於金蓮蓬户乆居班豈知於玉筍奮身
一第餬口四方叨逢盛世之旁求𫉬與羣賢而並騖驟
離粤渫服在髙華潤色非長悵已窮於薄技論思莫效
居有負於厚恩切幸保全敢希進擢豈謂忽從西户躐
寘北門以荒蕪之學而備顧問於禁林以骩骳之文而
助發揮於睿藻寵雖至矣懼亦隨之此蓋伏遇皇帝陛
下聖以日躋智由天錫垂拱視民之阜始終典學之脩
孔子多能集大成而自得髙皇善任屈羣䇿以無遺遂
致採葑俯令視草臣敢不告謀猷于后以聖王為師聴
漢詔於山東少補中興之治布堯言於天下庶無内相
之慙臣無任(云云/)
　　謝除太府少卿表
具官臣某言某月日奉聖㫖除臣為太府少卿者將命
江淮乆塵星省䟽榮魏闕驟亞月卿念委寄之不移知
皇恩之愈厚臣誠惶誠恐頓首頓首伏念寒鄉晚出薄
宦卑飛叨逢籲俊之秋濫綴登畿之數粤負乘於外府
旋列屬於中臺所懼汰歸乃膺臨遣給餉坐兼於兩路
空餐行及於再朞自量心計之非長常恐使華之不稱
竊稽往籍具有前模流馬木牛葛亮創蜀中之運輦車
驪駕寇恂資河内之軍彼皆值於行師尚不聞於乏事
矧脱劍槖弓之後無飛芻輓粟之勤第鈎考於簿書粗
斡旋於金穀論功何有竊位則多已慚假寵於諸郎更
許參華於七寺中負梁鵜之刺徒驚晉馬之蕃此蓋伏
遇皇帝陛下大智博臨深仁徧覆灼知能否故雖逺而
不遺力勸事功凡有長而必録爰茂出綸之渥悉褒總
賦之臣遂致下愚亦升少列臣敢不仰承睿眷俯竭駑
才無廢前勞少助足食足兵之政更圖後效永堅惟忠
惟孝之心臣無任仰天荷聖感激屏營之至謹奉表稱
謝以聞
　　謝吏部侍郎表
嚴近叨居夙負瘝官之責武文迭試更膺換部之榮襲
衣頒在笥之珍寳帶錫章身之寵仰慙主眷俯愧輿言
(中謝/)臣聞古之銓綜存乎人今之銓綜一於法存乎人
固可以得士然其敝也嘗由予奪之不公一於法固可
以滅私然其敝也或致賢愚之同滯而况簿書紛若胥
史雜然茍稽察之弗精將混淆而莫辨欲酌古今之中
制當令人法之並行庶稍戢於吏姦亦少伸於士氣豈
容虛受以累明揚伏念臣性鄙習迂志卑才下早親翰
墨第為書生陳腐之談乆侍軒墀初乏禁從論思之語
引去則殊私之未報欲留則髙位之難安方進退之靡
寜忽選除之下逮肺腑抱履氷之懼面顔形撻市之羞
被此光靈若為稱塞兹蓋伏遇皇帝陛下乾行不息日
照無私知人非堯帝之難巧壬奚患選衆有臯陶之舉
枉直自分夫何一介之臣乃冠貳卿之列臣敢不遵承
法令振拔滯淹雖㣲氷鑑之明上禆睿哲誓守權衡之
信仰助公平茍不辱知斯為報國
　　謝除禮部侍郎表
掌秘府之圗書乆玷英遊之列奉甘泉之筆槖驟汙法
從之班恩厚踰涯感深洽骨(中謝/)臣聞知人繇乎堯哲
分職著於周官明三徳以有家所以撫五辰而凝庶績
佐六卿而率屬所以倡九牧而阜兆民何畏巧言其惟
吉士如臣者以一介甚踈之跡荷兩朝特達之知槐市
蓬山早塵華選烏臺鸞掖浸陟要班洎中返於江湖亦
旋歸於魏闕踰年于此片善莫聞心踧踖以不安顔忸
怩而罔措所期顯黜乃誤殊遷惟宗伯古之清曹惟貳
卿今之膴仕禮樂自天子出雖上禀於聖謨籩豆則有
司存當俯求於故實夫何鄙朴而許攝承夙夜直哉惟
清莫遂夔龍之選文章煥馬可述更慙乘馬之工兹蓋
伏遇皇帝陛下冠古聰明御圗勤儉辨臣鄰之邪正昭
示抑揚閔風俗之墮偷力加勸沮知臣雖無可用之實
察臣粗有不欺之愚特假寵榮俾陪亞旅臣敢不益堅
素守更厲丹心效守職之小忠詎塞論思之責竭事君
之大節或酬覆幬之仁
　　太上皇帝上僊慰皇帝表
天心難測邦禍荐臻甫渉夏秋而䘮考妣(中慰/)臣竊以
慈懿寢園之奉翣馭將歸聖安丹鼎之成龍胡以斷黎
庶攀號而不釋聖神悲痛以何堪恭惟陛下孝通神明
躬侍寢膳大舜終身之慕每竭誠心有唐二聖之歡方
隆榮養驟罹變故諒極哀恫願寛銜恤之情毋爽宅憂
之禮臣退休田里阻詣宫庭臣無任(云云/)
　　孝宗登遐慰皇帝表
聖君侍膳方伸永命之新天父登遐忽下遏音之詔痛
結嚴宸之邃衰纏率土之濵(中慰/)恭以尊號徳洽民心
仁根天性陟帝位二十八載髙蹈勌勤至寢門一日三
朝乆膺隆養福共期於夀考疾俄殆於寤興設黼扆於
牖間惟聞末命乘白雲於帝所恍隔真遊撫弓劔以空
存視羮墻而猶見恭惟陛下睿思罔極孝慕素深問安
節以色憂不能正履宅亮隂而思道兹故弗言願懷繼
志之圗少抑終身之戚臣忝紱郡綬邈在海壖驚奉諱
音徒結攀號之戀坐縻官爵莫伸奔問之誠
　　皇太后升遐慰皇帝表
慈帷晝掩哀訃夕聞凡思持載之功舉抱催傷之痛(中/)
(慰/)恭惟陛下事親盡禮侍膳殫誠乆承文母之歡徽音
遽隔逺邁顯宗之孝追慕何窮願寛陟岵之悲少副普
天之望
　　皇太后升遐慰皇帝表
釁結東朝悲纏中夏遥知晬穆正劇哀恫(中慰/)共惟陛
下性本自天行皆髙世漢文至孝晨昏無解帶之安虞
舜好生逺邇有畫冠之禁既勤施徳可謂寜親倐聞厚
地之傾莫曉彼蒼之意須思適變毋致過哀上以符慈
寜治命之言下以副黎庶誠心之懇
　　皇后上僊慰皇帝表
桂輪隠耀椒掖廞儀厚載既傾淵衷斯惻(中慰/)伏以大
行皇后天姿恭儉地望髙華乆殫婦順之勞正倚坤寜
之助奄從先后莫返中闈恭惟陛下孝切亮隂思隆儷
極雖聖情之易感故天數之難移願寛當宁之思垂副
含生之望臣退居田里阻造宫庭臣無任(云云/)
　　孝宗梓宫啟欑慰皇帝表
舜三年之䘮倐臨襄葬商兩楹之殯初啟菆塗痛結重
宸悲纏率土(中慰/)恭惟太上皇帝陛下孝思罔極宸禮
無違雖恭黙弗言若已㤀於天下然齊疏躬服自不廢
於宫中願紓追慕之懷益盡送終之典臣效官疎逺奉
報驚摧莫伸同軌之駿奔徒隕交頥之涕泗
　　顯仁太后發引慰皇帝表
陟彼屺兮爰卜青烏之吉維其時矣遽瞻畫霎之行祖
道逶迤聖情惻楚(中慰/)恭惟陛下徳鍾天性道冠人倫
粤符素奈之謡深切蓼莪之感親䘮故所自盡也内不
廢於三年聖徳何加於孝乎外已刑於四海逮兹遣奠
尤極哀悰顧淑靈已隔於東朝惟追慕少寛於南面
　　寜宗發引慰皇帝表
龜筮恊從既先於逺日龍輴就祖已次於近郊罄海宇
以悲摧極乾坤之悽愴(中慰/)恭惟陛下作民明辟執古
通䘮致堯之思於羮墻而如見盡舜之孝豈富貴之解
憂屇七月之有期増九重之永慕臣輸將無補扈從有
行臨表涕零實難㤀於忠戀承祧體重願少抑於聖懷
　　太皇太后掩殯慰皇帝表
騩馭上賔武帳乆虛於長樂龜猶未諗容衣遂閟於稽
山一人嗟慈範之違萬國嘆坤儀之逺(中慰/)恭惟陛下
純誠冠古至行積中慕親之心未嘗息焉執䘮之禮可
謂盡矣神靈為之顯相天日至於晏温用葛無麻蓋異
魯君之母因山配地實同唐室之規仙寢既成真游莫
返追懷聖善固益動於孝心俯為邦家當勉裁於哀慕
　　同前
日月有期爰畢因山之制寢園在望共勤陟岵之瞻追
懷太姒之徽音益惻武王之達孝恭惟陛下徳隆天性
念極母儀既哀戚之内深亦禮文之外盡為之宅兆奉
長樂之褘衣見于蓍龜配裕陵之吉壤逮兹甫竁孰不
纏悲雖上聖㷀㷀痛長違於慈矩然下民悃悃願勉抑
於至情
　　寜宗掩殯慰皇帝表
禹穴因山今圖改卜漢陵復土大事既襄凡戴照臨舉
深摧咽(中慰/)恭以謚號皇帝休功邁世至仁如天方垂
衣以致太平廼脱躧而超萬乘六飛八駿尚仙馭之來
歸萬嵗千秋竟神遊之永閟恭惟陛下義隆送往孝極
奉先慨日月之有期倐寢園之告備臣將指扈送引睇
闕庭鍾慶發祥已兆龍岡之吉節哀順變願寛駟隙之
悲
　　太上皇帝掩殯慰皇后牋
虞帝陟方守已迷於梧野太公卜葬役始就於櫟陽復
土言遄望雲靡及(中慰/)切以尊號儲精物表玩化天倪
太山其頽騐孔聖兩楹之奠祈招不作信穆王八駿之
遊兹永閟於慈顔宜有傷於冲抱恭惟陛下順承靡倦
定省弗違婦子熈熈尚憶椒盤之奉山川鬱鬱空聞檿
主之歸永懷如在之靈豈曰無從之涕伏望茂加節抑
勿過憂傷惟孝道之大端初不專於哭踊况王心之鉅
創尤所頼於慰寛
　　太皇太后掩殯慰皇帝表
兵衛載廞風静胥江之浪輇車已窆雲深禹㑹之山甫
周復土之儀益重居廬之感(中慰/)伏以謚號蚤推食淡
晚樂含飴厭代賔仙棄四海九州之養因山定制妥千
秋萬嵗之靈仙馭莫追淵衷永惻共惟陛下仁心内恕
徳教旁加稱孝孫稱哀孫不忘繼志讀䘮禮讀祭禮尤
謹送終既永傷而永懷且如疑而如慕伏願為宗祊而
自重順時變以安行謂葬曰藏既克襄於大事至禮而
止更節抑於餘哀
　　太皇太后祔廟慰皇帝表
檿主來歸既講九虞之祭椒塗永閟遂㕘諸后之游悲
動紫宸禮嚴清廟(中慰/)恭惟陛下誠通幽顯道述祖宗
問寢承顔事母昔同於事地謹終追逺寜親今至於寜
神雖云彛訓之遵時乃明王之孝閟宫有侐已聞升祔
於姜嫄南面何為願節哀恫於虞舜
　　慈烈皇后祔廟慰夀成太后牋
事嚴葬聖甫畢於山陵禮重祔姑益尊於宗廟聿隆安
奉深示顯承(中慰/)切以尊號位歴四朝謀詒萬世寳慈
建極尚垂坤厚之光精爽在天宜正渙亨之假恭惟殿
下巍巍冲徳翼翼孝誠如慕如疑獨厚送終之意以享
以祀式嚴升配之儀諒因制寢之成益重視奩之感願
稽國典少釋聖懷雨露既濡雖未㤀於悽愴春秋而祭
尚少慰於哀思
　　寜宗祔廟慰皇帝表
廞衛反虞九筵載秩宗祊升祔萬世不祧(中慰/)共以謚
號靈徳在天睿謨垂世鼎湖弓劍已迄大事之襄髙廟
衣冠再侈崇儀之奉昭穆以序妥侑惟時恭惟陛下若
稽大猷荅揚先訓主鬯以承祭祀於昭震洊之符假廟
以致精神深明萃聚之義既右烈考載陟新宫寜親大
於寜神既率先於孝治盡倫從而盡制願俯就於禮經
少抑哀思以祚羣品
　　同前慰皇帝表
龍湖莫返一以逺於僊游駒隙易馳十遂周於旬晷感
時増疚率土同情(中慰/)恭惟陛下嗣服無疆繼聖有作
本生知於愛敬爰躬履於艱難率天下以為堯䘮舉行
三年之制慕終身而見舜孝度越五帝之隆驚晦朔之
屢更軫哀恫之一念願副有生之望少寛㒺極之悲
　　慰皇帝表
僊游莫返倐驚流景之遷禮典有常奄及終䘮之制感
時増慕易月從權(中慰/)恭惟陛下授神器之公承宗祧
之重雖嬛嬛在疚難㤀人子之至情然業業萬幾當為
天下之大計願少寛於宸慮以永御於丕圖
　　元正慰表
行夏時而正厯荐易嵗華履春露以念親益昭聖徳凡
預載持之數共懷怵惕之思(中慰/)恭惟陛下以大孝而
顯揚任姒之徽音以至尊而度越參騫之髙行當萬國
貢珍之在列嘆東朝靈几之方新佩響唐宫莫展夀觴
之禮鐘鳴漢殿暫停元㑹之儀願寛追逺之心茂對履
端之序臣猥將隆指不獲躬詣東上閣門臣無任(云云/)
　　冬至慰表
化國日舒徐行北陸聖人孝至永念東朝凡在輿情同
深孺慕(中慰/)恭惟陛下徳隆天性報厚母慈當宫線之
初添悵褘衣之漫逺率百官而為夀忍虛興慶之彛儀
幸舊宅而㑹冬益愴永平之故事願抑對時之感俯安
率土之心
　　冬至慰表
望雲氣於觀臺甫驗新陽之至斷鐘聲於長樂莫陳亞
嵗之儀上切哀恫下均感慕(中慰/)恭惟陛下行髙文帝
孝邁有虞誦凱風聖善之詩悵六騩之永隔當化日舒
長之候視一線以増悲仰祈宸抱之少寛式副天心之
來復
　　同前
亞嵗甫臨方講漢儀之舊徽音寖逺共深文母之思遥
知晬穆之光正切哀恫之慕(中慰/)恭惟陛下道同堯舜
行過淵騫罷長樂之夀觴深悲節物望慈寜之繐帳益
動孝思願寛追逺之懷庶對履長之序
　　代文潞公謝太皇太后表(張文潛/)
稽留君命政求免於刑誅惠養老臣不使勞其筋力仰
睿私之從欲撫衰志以知榮伏惟太皇太后陛下厚徳
無疆至仁在上神孫臨祭知保乂之聖功多士充庭見
肅雍之盛徳恩及草木喜同天人臣幸以餘齡獲逢盛
旦雖籩豆駿奔之事徒有心哉而禮樂大備之時為後
死者豈不偶爾尚足矜榮
　　謝除權吏部尚書表
充員𤨏闥自顧㒺功擢長銓曹忽䝉誤寵仰皇慈之至
渥揣㣲分以何堪(中謝/)竊以選部持衡夙號六卿之長
文昌聴履實為八座之聮非素推公方不足以柅吏奸
非妙有徳望不足以厭輿論雖黄繖之下無參異同而
縉紳之流鮮不闗係宜求精敏之彦以當要劇之司伏
念臣才不逮人學徒泥古一為支郡三入脩門乆侍上
皇愧愚衷之無補親逄嗣聖荷褒擢之有加代言非陸
贄之工批敕謝李藩之器俯狥芻蕘之論屢寛斧鉞之
誅去省中者五年遂躐登於冡宰離班行者一載遽首
列於從臣禁林兼内制之文史舘渉信書之筆滿盈已
甚控避莫回頒御府之製衣益之鞶帯駕天閑之良馬
覆以雕鞍但喜悦親之私敢云稽古之效兹蓋伏遇皇
帝陛下多能天縱盛徳日新蒐舉異才踵登持槖之選
優容棄物獨負改竽之慙宜黜而遷以榮為懼臣敢不
深思僥冒勉竭疲庸為山公啟事之書知非所及守崔
亮停年之格何足言勞尚幾典選之平少助官人之道
　　代謝吏部侍郎表
代言西掖方拜誤恩攝貳東銓復叨改命循墻莫避臨
谷増危(中謝/)伏念濩落無堪迂愚自信正以經營於菽
水故嘗希望於斗升昨自外官恭趨嚴召猥厠内朝之
鵷列親覩上聖之龍飛五歴粉闈一參月寺籌邉戎幕
無婉畫之可稱將命北庭幸歡盟之復締冒柱史詞臣
之選兼宫端寳牒之司初無左右之先容盡出聖神之
親擢忽承帝制俾倅天官一新龜紫之榮仍假銓衡之
長莫回成渙徒激懦衷兹蓋伏遇皇帝陛下虛以受人
明於分職憐臣孤立於官路借以末光謂臣曽歴劇於部
曹付之重委臣敢不寅遵邦憲嚴制吏姦朝夕論思雖
素乏嚴吾之譽簿書期㑹庶勉追裴馬之名
　　謝除叅知政事表
臣某誤䝉聖恩除為叅知政事者充貳樞庭方慚玩愒
晉陪宰路遽被推遷倍深臨谷之危莫遂循墻之請臣
誠惶誠恐頓首頓首竊以朝廷建輔號天子之四隣政
事叅聞下丞相之一等定名稱於乾徳復官制於建炎
必求異能乃副隆委伏念臣頽齡景迫壯志日凋再掌
吏銓但守停年之格濫居宥府未寛思職之憂雖粗竭
於謭材終莫禆於末議負二宜去有七弗堪宿恙漸侵
將籲天而致禱誤恩狎至真蹐地以靡遑况秉鈞當軸
之虛員而知印押班之分日兼與漢章之約仍從商皓
之遊命服匪頒復賜天閑之駿爰田増衍更開公社之
封昔在本兵尚為僥冒兹叨助理尤懼曠瘝兹蓋伏遇
皇帝陛下盛徳又新至誠樂與折衝禦侮坐底於外寜
聚精㑹神力先於内治簡求俊乂寘在弼諧肆令衰退
之蹤亦忝延登之數臣敢不益殫愚慮仰賛宏規曰都
曰俞願竊慕𢋫歌之善知足知止庶幾從告老之私臣
無任瞻天仰聖感切屏營之至謹奉表稱謝以聞
　　謝簽書樞宻院事表
銓部為真猶未經於滿嵗機廷簉貳乃遽辱於頒恩遜
避靡遑周章増惕(中謝/)竊以官莫崇於執政職無重於
本兵必求文武之全才以任國家之重事邉隅甫定尚
勤宵旰之憂邦域以寜允藉弼諧之助豈應疲瘁可與
幾㣲如臣者資實腐儒仕叨法從由乆司於封駁故多
積於怨仇十載歸閒仰戴乾坤之施一朝收召復觀日
月之明不堪聴履之華復上垂車之請敢期誤渥俾賛
洪樞血氣既衰止合奉身而去軍旅未學孰知師命之
嚴玷書殿之清班忝儲扄之下客被繡韉於上駟束鏐
帶以襲衣采食有加寵榮已甚兹蓋伏遇皇帝陛下人
惟求舊政務圗新謂代言於受禪之初未㤀孤迹迨趣
還於更化之始深憫凋年豈云術業之可稱蓋自眷私
之過厚遂容僥倖倍切凌兢臣敢不深感隆恩愈堅晚
節老當益壯固欲殫報主之忠耄矣無能終恐負知人
之鑒臣無任(云云/)
　　進三朝國史表(吕伯恭/)
三后在天軼洪猷於今古百王冠徳紀茂實於典謨爰
勒信書上干乙覽臣切以炎宋開萬年之祚裕陵發六
葉之祥丕顯哲宗於皇徽祖淵神心之相授煒聖列之
増光載纉武功疊西羌湟鄯之績稱秩元祀踵原廟丘
澤之規紛綸圗諜之符璀璨梯航之貢輯衆髦而建學
嗣養化源憲六典以建官世嚴朝著前揖商王之躅俯
卑唐帝之勲運啓中興統承丕緒南陽基命建武之元
號重開東觀細書太初之後闕不録博延新學論次舊
聞大繼照以龍飛甫終萹於麟獲視諸故府配三聖金
匱之藏副在有司為千載石渠之鎮於斯為盛莫之與
京恭惟皇帝陛下孝通神明誠賛化育有典有則仰思
祖武之繩紀動紀言下叶孫謀之燕播諸琬琰炳若丹
青臣職總編摩功慙潤色莫測乾坤之藴第輸鈆槧之
勤述羲農黄帝之書既垂成式由堯舜文王之道願軫
宸衷臣無任瞻望闕庭竦懼屏營之至謹以三朝國史
隨表上進以聞
　　宰臣以下賀車駕幸秘書省表
東觀書林乆徯漢儀之覩西崑䇿府載瞻周馭之臨嗣
三紀之閟謩軼百王之盛節臣等懽抃懽抃頓首頓首
切以斯文崇替與世降升自我祖宗嚴載籍萃藏之地
于時典冊踵乘輿游幸之書從容藏誨之求廣大畯良
之聚炎圖再造華省一新爰親御於右文用仰繩於前
武重明善繼太極丕承乙夜牘陳念初載綱羅之不易
昕朝班入思中興儲養之有原乃臨三舘髦彦之躔乃
展列聖圗書之奥帝暉下瞩光榮河温洛之藏天藻昭
垂跨過沛横汾之詠湛露示醇釀之惠承雲宣純繹之
音一日萬機曽靡齋居之暇九流七畧獨煩清蹕之留
蓋以恢稽古尚徳之風夫豈為飾治樂成之舉聲明布
濩慶澤汪洋恭惟皇帝陛下秩叙大經裁成王度多聞
將求建事既惠顧於簡編大烹所以養賢復均頒於肴
醳士心興起雅道流行臣等服在具僚身逄昌㑹第從
臣之頌敢揚厲於鴻休近天子之光請具宣於徳意臣
無任(云云/)
　　知黄州謝表
具官臣某言臣䝉聖㫖命臣解倉部之職出知黄州者
臣惟提邉符而乘障媿非禦侮之才佩郡紱以長民莫
稱承流之寄撫躬跼蹐蒞事凌兢(中謝/)竊以羣萬國之
輿圗大一王之統御地分逺邇之别政有後先之差繄
牧守必得夫循良則黔黎庶底乎康乂睠惟小壘介於
長淮雖事簡而俗醇實望輕而責重登覽故迹多名勝
嘯咏之餘參攷前聞亦豪傑馳驅之舊肆求共理必簡
異能如臣者樸拙孤蹤凋殘遺族㝠心造化已絶意於
紫青屈首簿書第研精於朱墨偶濫塵於論薦遂誤畀
於蕃宣自揣庸虛若為稱塞兹盖伏遇皇帝陛下錫天勇智
受命溥將日月光華悉在照臨之下乾坤髙厚咸歸覆
幬之中凡兹銅虎之頒尤謹玉闗之戍曽何踈賤亦預
選掄臣敢不宣布詔條輯寜閭里挈缾守器誓力保於
封陲毁瓦畫墁敢坐糜於廪祿臣無任(云云/)
　　謝史成受朝奉郎表(曽子開/)
裁成二帝之書仰資聖訓褒録諸儒之效俯逮孤生謬
進官榮併叨恩賚省循非稱冒昧為慙竊以簡䇿之傳
固多帝王之書為重文章之用非一述作之體為難在
昔有邦若時稽古自周而上具載百篇之言由漢以還
各成一代之史典謨之辭畧而雅春秋之法謹而嚴子
長雖謬於是非見稱事核孟堅頗推於詳贍或患文繁
降及後人益艱是任或紀事支離而失實或設辭骩骳
而不工或踈畧牴牾之相形或取舎抑揚之未當歴觀
前載兹謂材難矧兩朝功徳之崇髙而五世聲明之富
有以至俊傑瑰竒之士檮杌嵬𤨏之姦載在信書傳之
後裔宜得貫穿馳騁之學温純深潤之辭追二典之光
華垂百王之軌範如臣之鄙揣分無堪幼聞道於父兄
粗知好古長論文于師友切慕著書然而植性昏㝠受
材濩落有淺見寡聞之累無屬辭比事之長遭世盛明
脱身冗散天禄石渠之奥蚤預校讐金匱玉板之文得
參論次兹儒林之盛選實仕路之殊榮特達甄收莫非
帝力周旋長育咸出上恩自視庸虛固難報稱雖勤劬
於夙夜漫淹歴於嵗時闡發大猷豈敢希於作者整齊
故事或可繼於前人甫臨汗簡之終適遘負薪之疾奏
書天陛阻親望於清光拜賜宸庭莫與聞於褒詔豈期
推賞并及罔功養拙藏愚乆已逃於常憲因人成事兹
復玷於異恩遜辭弗容驚惶失措此蓋伏遇皇帝陛下
務尊先烈祗紹永圗謂祖考之功非形容之可既而子
孫之孝在潤色之為能深詔有司共成大典蓋兼資於
衆智不求備於一人每矜載筆之勤靡間吹竽之濫致
兹瑣質均被鴻私螻蟻雖微素積愛君之念涓塵有補
敢忘許國之忠
　　陳州謝上表
初縁細故輙丐徙州繼露危誠復求易地圗報未伸於
萬一冒煩已至於再三自非仁恕之朝當在譴訶之域
聖恩甚厚私願弗違視太守之章孱愚知幸望長安之
日感涕難勝伏念臣託勢至孤叨榮過重謀身寡術易
致於人非竊祿無功難逃於鬼瞰材㣲命舛禍薄災深
方祗歴下之行忽遘漳濵之疾頋筋骸之素憊困藥石
之交攻氣屬如絲識幾去幹已分身歸於厚夜不圗天
假於餘生恍如夢寐之初回憯若醒醲之未解神明凋
耗形體支離念官守之尚遥迫王程之有限内省尫羸
之質豈堪撼頓之勞非敢自愛於疲癃實懼仰慙於任
使幸脩門之在望恃延閣之見收呌閽自言伏鑕俟罪
蓋疾痛之加者呼父母而是愬精誠之至者動金石而
非難果上惻於淵衷俾曲從於私便維兹藩輔宻邇京
師事簡民淳首被朝廷之化里安户佚稀聞枹鼔之音
頋臣何人獲此善地可覩康寜之福皆縁覆䕶之恩矧
嘗守於是邦有相望之仲氏流風未逺故事可詢重念
臣昨守汝隂亦𨽻畿右始引小嫌而求避出於慮患之
太周終明大體而復還良以至公之在上銘心敢怠粉
骨難酬此蓋伏遇皇帝陛下聰明燭於四維而隆寛盡
下威徳加於九有而内恕及人篤遺簮墜屨之仁推藏
疾納汚之誼太皇太后陛下處奥室之中而周知萬事
據崇髙之勢而洞照羣情常懷大徳之好生不忍匹夫
之失所憫臣忝陪侍從之末察臣實嬰沈瘵之餘假借
寵靈安全孤朽臣敢不體上之慈而哀矜于下念已之
病而綏養斯民庶收塵露之㣲少荅乾坤之施
　　賀元祐四年明堂禮成肆赦表
侑帝饗親既金聲而玉振赦過宥罪遂雷動以風行歡
聲達於幅員協氣冲乎上下竊以躬事天之禮莫如王
者之堂極嚴父之心是謂聖人之孝講兹鉅典屬在熈
朝即路寢以親祠兆于仁祖黜五精之並祭斷自神宗
光照前聞啓廸後嗣恭惟皇帝陛下紹膺寳命祗遹先
猷平成百度而不有其功覆載羣生而不尸其徳謂時
和嵗豐之效乃髙穹顧諟而然謂刑清武偃之祥乃七
廟威神之致矧屬承祧之始永懷濡露之恩將伸報本
之誠且展事生之道以祭恐數而瀆故遵三嵗之期以
郊則逺而䟽故度九筵之位季秋令月吉日上辛備法
駕之儀協雅聲之奏牲牷博碩籩豆靖嘉元龜大輅之
旅陳篆轂錯衡之輻凑并柯共邸按圗諜而充庭髽首
貫胸袵衣冠而就列以引以翼有壬有林奠珪幣以告
䖍舞羽旄而象徳靈心合荅精意慼通嘉得四海之歡
増夀萬年之䇿尚念有司之庶獄豈無弗獲之一夫乃
御端闈亟敷大號滌瑕盪穢已責逮鰥空狴犴而縱縲
囚開府庫以賜軍士布慶施徳昭天漏泉彼泣辜弛網
之仁推食解衣之惠方之于此不其狹歟臣忝綴從班
適分州寄莫與奉璋之列徒懷拱極之心
　　南京謝上表
得郡便私未報期年之政因人易地更分京邑之權朝
始去於故棲夕已臨於新郡伏念臣材不堪於巨用行
有愧於古人蚤塵侍從之華寖冒藩垣之寵未踰再嵗
更守二州既不能興教化於民使之遷善而逺罪又不
能作聦明于外因以譁世而取名惟殫夙夜之勤期副
焦勞之念矧彼淮陽之地舊為楚國之郊屬頻年昏墊
之餘加比屋凶饑之後浚溝湟以疏積潦發廪庾以賑
流民方竭力于經營遽䝉恩而罷徙國家别建都邑内
壯皇居維王迹之所基視他邦而尤重掌離宫之筦籥
奉原廟之衣冠以屬㣲臣彌慚非據此蓋伏遇皇帝陛
下矜憐舊物優假近班尚容環走于王畿因使周知于
土俗奉承清問敢希宣室之歸攀仰末光未覺長安之
逺誓當盡瘁少冀分憂至于事鞭朴以立威餙厨傳以
干譽非明時之所尚亦私義之不為
　　徐州謝上表
懷章去國不啻三年荷槖入朝未淹百日復棲遲於民
社驟違逺於闕庭迫義理之當然豈人情之所願竊念
臣禀性固陋承學迂踈懷泥古之至愚抱守官之獨見
豈特難堪於世用固已不善於身謀昨者召自留都處
之宗伯屬郊丘之肇祀議天地之經祠執禮雖明趨時
則戾已行之令豈孤論之能回不韙之誅敢偷安而茍
免旋抗章而請辠䝉易地以示恩繼露㣲衷復頒温詔
終頼乾坤之造曲成犬馬之私假以使符置之善地循
行閭里固多魚稲之饒周覽山川頗有江湖之趣夫何
孤蹇獲此便安此蓋伏遇皇帝陛下寛裕有容包函徧
覆將以招致芻蕘之論是用特寛斧鉞之威伏惟恩慈
豈易報稱臣身雖在外義不㤀君况仰頼於皇明忍自
愆於官守深念長人之寄知無不為益堅許國之誠死
而後已
　　賀冊皇后表
中闈肇建盛禮興行人神協謀夷夏胥慶竊以國家為
天下之本后妃實王化之基致治所繇求端非逺恭惟
皇帝陛下紹天駿命垂世永圗承七廟之吉蠲奉三宫
之供養而長秋虛位六職曠官咨求淑人來相宗事上
遵太母之訓下採有司之言鼓鐘在庭典冊備物坤元
博厚已正於隆名婦順章明可風於率土臣身雖在外
義不㤀君誦造舟之詩想見光輝之盛申彤管之戒庶
幾補報之忠
　　賀上傳國寳表
受命之符為時而出自天之祐維聖是承方拜貺於大
庭遽均恩於率土官師動色海宇䝉休臣聞夫國璽之
有去來猶周鼎之有輕重好治而惡亂舎昏而即明頃
自有唐之衰荐更五代之季伏而不發殆且百年忽爾
自歸將傳萬世所以表祖宗積善之慶告社稷靈長之
休在聖與仁宜昌而夀恭惟皇帝陛下沉?廸哲剛健
好生參天地以成能垂子孫而作則果有神物是貽皇
家固將配甘露以紀元豈止擬芝房而度曲臣職專守
土志切慕君講稱夀之儀阻陪下列奏升中之頌敬俟
方來
　
　
　
　
　
　
　
　
　
　
　
　唐宋元名表卷下之一
欽定四庫全書
　唐宋元名表巻下之二
　　　　　　　　　　　　　明　胡松　撰
　宋
　　生日謝禮物表(史真翁/)
具官臣某上表臣言伏䝉聖慈以臣年八十特遣使賜
臣御筆溫言褒諭俾臣眉夀又賜臣金噐香茶以光慶
席臣巳即時望闕謝恩祇受訖者一人盛治正欣仁壽
之同躋八􁐏衰踪亦荷康寜之敷錫敢期睿藻逺賚慶
儀奉内府之珍竒激中扄之感佩臣頓首頓首誠懽誠
抃伏念臣起身寒素遭世聖明依乘偶㑹於風雲遇合
適符於魚水力未施於横草位遽底於靣槐雖逼桑榆
獲遂掛冠之請而眷深簪履每興當宁之恩時䝉親札
之丁寜歳有生朝之賜予矧今厚意復示殊恩貂璫飛
鞚於川塗翰墨騰光於龍鳯謂臣浮生之稀有又過十
春祝臣暮齒之再延俾逢千歳杯盤羅列盆盎錯陳率
皆粟縷於兼金况乃環裝於百寳分上方之清馥掇正
焙之龍芽顧惟窮陋之居曷稱便蕃之寵兹蓋伏遇皇
帝陛下乾坤長養父母愛憐自執巻於潛藩暨秉鈞於
初政撫存特異終始弗渝稽古無功巳媿於輜車乘馬
偷閒絶望載新於龍勺彛尊臣敢不銘刻肺膚精䖍香
火誓殫㣲悃祈歸美於非常尚覬餘生觀大勲於萬一
臣感荷天恩不勝激切之至謹奉表稱謝以聞
　　狀元謝及第表
臣某言某月日誤䝉聖恩濫叨狀元及第者黄屋臨軒
肆頒清問丹墀唱第咸錫殊科兹為士子之榮益顯文
風之振臣某誠惶誠恐頓首頓首切以真人御極聖學
造㣲屈至尊而延四方之豪謀正道而發千載之祕畧
去細故招徠讜言方驚大對之難酬敢意殊恩之普及
伏念臣等久䝉樂育濫與觀光昧通經明道之方乏為
史綴文之識况禮樂之制作何足以知頼皇帝之憲章
乃所願學謹誦語言於紙上誤占英俊之選中俾釋布
韋悉加紳笏兹蓋伏遇皇帝陛下聖由天縱善與人同
明詔賔興豈漫修於故事昕庭親䇿冀有得於竒才上
勤旒扆之觀下采芻蕘之賤媿無剴切例辱甄收臣等
敢不思勵赤心愈堅素履淵源所自幸親見聖人之為
師夙夜靡㤀誓必以忠義而相勉臣等無任(云云/)
　　侍講說書官為經筵進講孟子終篇謝賜金帶牙
　　簡同侍讀修史官謝賜御筵及鞍馬香茶進詩表
臣某等言伏䝉聖恩以經筵進講孟子終篇賜臣等金
帶牙簡并祕書省御筵及鞍馬香茶者華光講藝備觀
亞聖之書蓬省賜筵并錫多儀之寵感洪恩而播詠瞻
丹扆以颺言臣某等惶懼惶懼頓首頓首竊以漢帝論
經虎觀侈賜衣之渥唐宗嚮學瀛洲䟽給膳之榮意皆
寓於隆儒禮特豐於接下矧軻書之妙㫖傳孔道之正
宗由義居仁七篇之言靡不載垂憲貽後百世之王莫
能違於穆熈朝若稽丕訓祖禹發明於元祐表臣敷繹
於紹興逮聖神尊徳以有為於問學逢原而自得細旃
晝訪聆責難陳善之規峩弁星環探知性盡心之蘊華
編甫徹謏聞奚禆疇侍言講說之勞暨著記纂修之職
鏐鞶絢采復頒象齒之珍玉斚示慈咸綴麟䑓之席上
駟式調於沃轡團龍交粲於竒芬稽古所無省躬莫稱
歸美以報拜手載朝贊至聖之大成述君臣之相説辭
陳約禮逺希積翠之篇句冩賜牋俯效集仙之飲退慙
斐墨曷對閎休兹盖伏遇皇帝陛下居安資深守約施
博覽大賢之論集興盛治之雍熈德醉從容秩太清之
華燕幣將舄奕邁崇政之彛文臣等職媿寤疑恩沾同
樂讀古書而尚友諒懷望道之思頌清廟以致平期盡
事君之義臣等無任感天荷聖激切屏營之至謹各齋
沭撰成謝恩詩隨表上進以聞
　　知隆興府到任謝表(吳永叔/)
起廢寓里䟽榮价藩臣罪積如丘山聖恩深於雨露恭
惟皇帝陛下法度堯禹典則舜文數引公卿欲聞四方
有水旱盗賊之奏親問守相要使庶民無歎息愁恨之
聲豈應一介臣之㣲輙冒二千石之寄伏念臣學迂而
僻志廣而踈居官無以踰人任郡率多廢事雖衆女望
娥眉而交嫉實小人負乘噐以招尤特荷陛下知非臣
辜復以郡起式欽乃命爰疾其驅臣所領州(云云/)臣常
閱漢輿圖數唐職貢或治南昌賜侯王之印或分西道
專採訪之權雖曰地雄亦因人重陳仲舉設孺子一榻
清譽高於岱嵩王𢎞仲得文正片碑靈光射於牛斗逮
我聖宋懿我孝宗升潛藩為統府之華表賜額用紀元
之號首振吏治以開中興今天子聖明朝廷寛大乃眷
玉龍之散吏就交銅虎之左符臣已於某月日到府上
訖謹宣鴻化式慰黔黎紫馬朱衣雖動千里湖山之色
玉珂金鑰尚思五更京闕之朝臣無任(云云/)
　　寜宗升遐慰皇帝表(趙履常/)
皇穹弗弔降此鞠凶黎民何辜罹此荼毒(中慰/)伏以大
行皇帝撫億兆衆踰三十年仁恕結乎人心恭儉根於
天性清凈無作神明為徒故能消巨患若渙氷除宿奸
如棄唾宗社祇叶朝野宴寜陟方奄聞率土震動恭惟
陛下越自藩邸入承宗祧亭育之恩深付託之噐重孝
思方切悲慕奚任然而綴衣於庭羣公既皆聽命即位
而哭百官莫敢不哀少抑至情永綏大業
　　寜宗升遐慰皇太后表
昊蒼降割宸極登遐羣方震驚萬衆號絶(中慰/)恭惟太
皇太后陛下隂陽合德夙夜同心勵相歴年順成多慶
驟罹禍棘諒劇悲摧願裁弓劒之思勉副簾帷之託
　　皇太子薨慰寜宗表
皇支殞秀國嗣告凶地驚少海之翻天慘前星之掩矧
凡黔首能不悼心(中慰/)恭惟陛下道冒羣倫仁懷庶類
哀元良之不淑惻慈念以何堪雖寢門常時遂缺三朝
之禮然宗廟重事當圖萬世之基願釋聖心以安㝢内
　　謝復官表(真景元/)
瞽言觸憲宜坐錮於終身慶澤詠徽乃悉還於舊物幸
逾始望恩出更生臣感激感激頓首頓首伏念臣昔綴
周行嘗誇内直花甎畫日久承寜考之恩蒼梧暮雲忽
洒茂陵之血屬際飛龍之運首叨馳馹之招念非忘身
何以報國勉圖初政之助庶弗辱先皇之知而臣學泥
古陳識乖時變無袁盎之慷慨有汲黯之戇愚聖君非
不受言自臣踈於開導國人皆稱有罪上獨示於矜容
弗貶潮陽之八千僅奪駢邑之三百出晝如孟子豈懷
悻悻之私在畆若劉生徒抱拳拳之意雖欲摩鈆而自
效終虞復玷於孔艱遽頒紫詔之新盡削丹書之舊秩
仍元士班視邇臣閒舘珍臺媿茍偷於廩禄鈞天廣樂
恍如侍於威顔人皆謂榮臣獨知懼此蓋伏遇皇帝陛
下聦明天縱聖敬日躋方東朝丕衍於修齡而南靣躬
臨於曠典導民以孝既洽四海之歡與物為春忍視一
隅之泣釋羈魂於幽穸反逐客於囚山爰及顓䝉亦皆
牽復臣敢不淬磨宿志湔滌曩愆犬馬之養無他惟篤
愛君之義江湖之身雖逺敢忘在國之心臣無任(云云/)
　　進大學衍義表
臣德秀言伏惟九月十五日中書省劄子為臣具奏乞
投進所撰大學衍義奉聖㫖令疾速投進者伏以汙竹
雖勤何補聖經之奥食芹欲獻誤䝉天語之溫以十年
纂緝之餘欣一旦遭逢之幸臣德秀惶懼惶懼頓首頓
首惟大學設八條之教為人君立萬世之程首之以格
物致知示窮理乃正心之本推之以齊家治國見修己
為及物之原曾子之傳獨得其宗程朱以來大明厥㫖
迨師儒之繼出有章句之昭垂且少所服膺晚而知趣
謂淵源逺矣實東魯教人之㣲言而綱目粲然乃南靣
臨民之要道曩叨侍從論思之列適當姦諛䝉蔽之時
念將開廣於聦明惟有發揮於經術使吾君之心炳如
白日於天下之理洞若秋毫雖共兠雜進於堯朝豈魑
魅能逃於禹鼎不量菲薄欲効編摩遽罹三至之讒徒
結九重之戀既投閒而置散因極意以研精畎畆不忘
君每惓惓於報上藩牆皆置筆幾矻矻以竆年首剟聖
賢性命道德之言旁採古今治亂安危之迹必提其要
皆聚此書凡諸老先生之講明粗加該括於君子小人
之情狀尤極形容載瞻海嶽之崇深期効㳙埃之禆補
兹蓋伏遇皇帝陛下乾旋坤運日就月將於緝熈单厥
心基命遹隆於成后念終始典於學遜志克邁於高宗
方將切磋琢磨而篤於自修定静安慮而進於能得事
欲明於本末理期貫於精粗適萃成編冒塵清燕止其
所止願益加止善之功新以又新更推作新民之化臣
干冒天威無任激切屏營之至臣所撰到大學衍義四
十三巻并目録共成二十三帙用黄羅夾複封全謹隨
表上進以聞
　　謝宣召入院表
伏以來從南服未宣民版之勞召寘北扉猥被宸綸之
寵光生里巷榮動簪紳竊觀列聖之用人惟待詞臣而
加禮盖於言語文章之外責其論思獻納之忠或雖忤
㫖而暫閒終必弃瑕而復用修除翰苑在環滁出守之
餘軾侍禁庭亦赤璧歸來之後豈非加嵗月則其文老
涉憂患則其慮長乃登邃嚴以備顧問如臣者才華弗
競戇拙自將掌先皇内制者六年毎慙越爼迨陛下初
元之再命竟許循墻以馳驅州縣之頻且廢弃山林之
乆見聞寖少藝業益荒結茅屋於雲邉已甘終老瞻玉
堂於天上若隔前生敢云白首之重來誤辱清衷之妙
簡獲玷乆虛之選幾成三入之榮兹盖伏遇皇帝陛下
肆筆成文解絃更化志孚羣聼欲下山東之書念在邉
陲或訪河西之事必有端良之彦以充供奉之班奚取
臣愚俾承人乏臣敢不益堅晚節思答隆知賜宫錦而
嘉草詔之能雖非敢望録金鏡而任進賢之要實所自
期臣無任
　　進仙源類譜表
天發慶源衍皇攴於有永國嚴大典章烈祖於無疆令
日載蠲上儀交舉竊以建邦啟土胄本出於神明扶世
導民德巳參於化育厚裔苖之憑藉培厯運之靈長炎
宗肇興上通元造昭陵在御專以至仁垂光覃被於雲
來流澤涵濡於億兆厥開真主並緝曠文譜增屬籍之
華牒冠史臣之録發揮昌緒見小宗大宗之藩中載宏
綱示特書屢書之重源流綜貫典冊崇成繇宣祖以來
盛星羅於霄極若明道而後實日靖於洪圖振振信厚
之風皥皥泰和之治銀潢滉漾玉版閟嚴千八百國之
封先乎異姓五三六君之籍允也同符懿鑠龎洪函生
闓懌恭惟皇帝陛下隆恩睦族駿惠紹基帝系綿延鑒
支葉本根之輔皇猷渾灝思規摹矩矱之尊式是丕彛
對於華旦臣等參聮庭宷親覩邦祺垂統聿傳陋枊芳
永㤗之譜休聲逺繼賡石介慶厯之詩臣仰瞻天顔喜
躍屏營之至謹以仙源類譜隨表上進以聞
　　知泉州謝表
具官臣某言某月日䝉聖㫖命臣知泉州者伏以簜節
九州觀風何有桐城千里假寵過優俶見吏民敬宣詔
㫖(中謝/)伏念臣性資戇拙學術迂踈入侍禁林僅守勿
欺之節出乘使傳曾㣲可録之勞毎慙虛負於明恩敢
謂更叨於劇寄泉雖閩鎮古號樂郊其柰近嵗以來浸
非昔日之觀征𣙜太苛而蠻琛罕至澇傷相繼而農畝
寡收宗枝之廩倍增郡帑之儲赤立銀溢於山者亡有
嵗為旁郡而代輸粟生於地者幾何日伺鄰邦之轉餉
嗸嗸乎鞭扑之苦盻盻焉㠶檣之來凡兹數端尤為深
病顧雖一旦不可寜居竊自揣於庸虚凛莫知其稱塞
此盖伏遇皇帝陛下燭臨萬國噐使百工念臣篤於事
親期欲便甘㫖之奉知臣嚴於律己或能銷貪鄙之風
進邃職以奬行錫溫綸而加勉敢不欽承異渥誓答隆
知㢘平而吏民敬焉雖莫望漢人之政忠信則蠻貊行
矣願恪遵孔聖之言臣無任(云云/)
　　謝除禮部侍郎兼直院侍讀表
龍飛九五幸逢真主之興驛召再三俾造邇臣之列職
親地邃恩鉅人㣲(中謝/)臣竊惟國勢之重輕率視人材
之聚散王多吉士殆猶鳴鳯之集梧桐朝有直臣則若
猛獸之衞藜藿伏念臣學雖志道材匪踰人忝乙第於
慶元臨軒之初綴三舘於嘉定改絃之始鼇扉乆直曾
㣲華國之文螭陛屢前徒抱愛君之志越從予節洊易
守藩尚期宣室之席前忽痛鼎湖之弓墮羲輪東出方
薄海之仰瞻漢札西來先時髦而取召身未登於詞掖
班巳躐於儀曹金馬玉堂假儒臣之榮寵蘭臺石室窺
史氏之祕藏自惟何人叨此殊奬兹盖伏遇皇帝陛下
德全純懿學務緝熈念皇天后土之照臨居懷兢畏察
君子小人之消長實兆興衰謂臣雖無適用之材知臣
粗有不欺之節擢躋邇服許貢㣲忠臣敢不戒在茍容
期於美報惟禮可以為國願廣晏嬰之言非道不敢前
陳竊效孟軻之敬臣無任(云云/)
　　謝除户部表
十連竊寵媿藩閫之罔功一札遄歸叨地官之進長班
躐陪於踐斗懼深重於履氷(中謝/)伏念臣素守朴忠濫
膺廸簡曩被初元之召首躋邇服之榮自退屏於山林
寖逖違於軒陛憂時之髮益白悵去國之十年戀闕之
心為丹敢忘君於一飯属䝉起廢再玷承流皂蓋分符
氈復既還於舊物青冥授鉞繡行仍忝於故鄉曽坐席
之未溫忽賜環之巳及方躬攬宏開於公道而彚征必
萃於羣賢敢圖孤踪之漂流亦辱清朝之記録且民部
周司徒之任豈惟稽户口於版圖顧尚書古納言之官
蓋實專喉舌之樞要誤拜演綸之渥冒陞曵履之華退
省駑疲曷勝螡負兹盖恭遇皇帝陛下乾剛天健蓄懿
日新親庶政以厲精大明黜陟臨百官而昭德洞察忠
邪念臣嘗參紫槖之聮知臣粗厲素絲之節輙還近綴
俾侍清光臣敢不期稱隆私勉堅初志生財有道雖慚
源流本末之知事君勿欺願竭献納論思之報
　　江東漕謝到任表
兩螭夾侍久㸃近班四牡載馳叨分劇部假中秘隆儒
之寵為外臺將指之光望過所期感深以惕臣某(中謝/)
伏念某材非適用幸有逢辰屬漢廷更化之初首唐室
登􁧤之選金鑾夜直承宻命者六朞玉陛晨趨對清光
於再稔凡吮墨濡毫之任皆振纓峩弁其間吏責既稀
所願優游於邇列主恩未報寜忘眷戀於本朝其如親
闈喜懼之年當謹人子清溫之職輙援公輔辭翰林之
請庶幾潘岳奉版輿之權分太守之符日須成命出少
府之節遽冒殊恩懷章而過里門閱宿而臨封部敬卜
中和之節重宣寛大之書輅傳初馳旄倪爭覩謂朝廷
所以輟柱下之史盖聖主所以惠江左之民因博采於
風謡頗究知其疾苦以垂罄之家而困追胥之目以屢
豐之嵗而多流徙之人官無足證之簿書里有難平之
徭役文移星火不勝胥吏之誅求牒訴丘山半為賦租
之煩重興言及此勿捄可虖輙殫朝夕之咨諏兼體公
私之緩急賦難遽省盍漸捐賦外之征民未易蘇當先
去民間之蠧竊自量其緜薄恐終負於選掄兹盖伏遇
皇帝陛下洪造曲成大明博照念臣志存將母俾獲便
於㫖甘知臣學本愛人欲稍觀其政事肆加邃職仍畀
重權臣敢不以阜俗為阜財之方以恱民為恱親之本
灌輸所仰媿初無鞭算之能撙節是先惟敬佩玉音之
訓
　　再知泉州謝表
奉祠居里每勤北極之瞻進職守藩復忝南州之寄甫
臨舊服恪布寛條臣某(中謝/)臣聞天道至仁風霆無竞
日之怒聖君大度山林鮮終棄之才韓安國起於徒中
栁宗元用於貶所皆為長吏盖值明時㣲臣乏漢唐二
子之能陛下守祖宗萬年之法昨者金華之入侍溫然
玉色之下詢曷嘗因諌以罪人自愧格君之無術方抨
彈交上獨亮秋山之愚迨霈宥一頒盡洗元城之玷何
嗇於議罰而樂於用恩庸見九重之本心不忍一𤯝而
弃物既班次對又秩殊庭沒齒飯蔬夫亦奚憾建牙作
屏則匪所期敢圖皂盖朱轓之華仍涖紫㡌清源之境
念昔先帝付臣此州玩愒三年不聞善最侵尋半世復
見遺民屬當公私凋敝之餘不勝上下煎熬之急七邑
而二為煨燼十室而九乏盖藏禁旅雲屯軍餉每難於
宿飽宗藩日茂俸緍半出於鑿空自省迂踈若為經理
兹蓋伏遇皇帝陛下道心淵静德性昭融不以䛕恱為
愛君故畧臣疇昔嬰鱗之譴不以聚歛為體國故取臣
平時求牧之長畀以舊封責其來效臣昔猶將母今獨
携孥禄弗逮於養親志維遄於報上拊摩瘡痏冀邦人
生意之復還培溉本根為聖朝元氣之一助
　　代謝除工部侍郎表(秦少游/)
具官臣某言某月日誤䝉聖恩除臣為工部侍郎者入
司太僕已慚稱述之虛進貳冬官尤愧選掄之誤顧叨
塵之巳甚念辭避之弗容承命惟驚撫躬以懼臣誠惶
誠恐頓首頓首伏念臣身承家訓世受國恩荷先朝特
達之知䝉二聖生成之賜左選都司之要既獲備員内
閣秘殿之嚴更容通籍以至外專兩郡内閱三卿徒為
歳月之淹莫克事功之效方虞罷黜退伏於田廬敢意
推遷遽陪於法從材㣲任過恩重報難此蓋伏遇皇帝
陛下盛德海涵至仁天覆以臣父某歴四朝而被遇登
三事以退居知父子至情欲慰桑榆之景念君臣難遇
遂收菅蒯之才豈惟一敝族之榮時乃百執事之勸臣
敢不鞭策駑蹇淬厲鈍頑以捐軀報國之誠為竭力事
親之義臣無任(云云/)
　　謝除翰林學士表(汪彦章/)
非才冒寵久誇文石之班優詔傳恩趣上玉堂之直既
假朝章之煥仍分御府之珍遜避莫從叨塵為懼臣惶
媿惶媿頓首頓首伏以文章雖本一技命令實行四方
故自古禁林之除極當時儒者之選矧今多士尤重他
官内敷帝制之坦明外應軍書之警急學非閎博難酬
䟦燭之咨思或淹遲將誤掣鈴之召當待瓌傑來承燕
閒如臣者猥以諸生起於遐裔首尾䇿名之二紀中間
不調者十年㑹真人光復之初陪列辟駿奔之後驟膺
簡㧞徧歴高華既時廵清蹕之屢移方驛召羣英之未
至執羈在道視草無人姑從東省之聫兼候北門之對
嘗因多病不勝狗馬之心願賜寛恩任逐桑榆之暖卒
云代匱遂使為真兹蓋伏遇皇帝陛下志靖華夷憂深
宵旰勵精於學每求稽古之臣罪巳以言欲致銷兵之
福治雖得要人豈當材臣敢不仰佩眷知力思補報絲
綸行逺顧奚俟於丹青海嶽居㣲或有資於塵露臣無
任(云云/)
　　辛亥年正旦遙拜道君皇帝表
伏以接千嵗之統推神筴以膺期上萬年之觴御端朝
而受祉若稽故實遥企清光恭惟太上皇帝陛下體道
粹精怡神冲漠方席宗祧之慶遽成國歩之艱帝堯游
汾水之陽乆忘天下文王遇明夷之卦益見聖人臣自
逺威顔荐更時序當璣衡之載復悵旒扆之猶賒鴻鴈
雖賔莫致帛書於沙漠風濤中阻徒瞻雲氣於蓬萊
　　賀赤烏白鵲表
治格時雍祥昭羽屬生皆異禀凝丹素以成形出若相
符信圖書之上瑞必有召此來非偶然(中賀/)伏以烏本
陽精鵲知嵗事方聖祚紹隆於大德適天時應在於金
行宜爾珍禽呈兹瑞質孝能致哺煌煌儀則之新喜必
傳音翯翯羽毛之潔用明諸福之畢至孰謂二蟲之無
知恭惟皇帝陛下保合太和緝熈純嘏跂行喙息皆安
性命之情岳貢川珍盡發乾坤之蘊是生神物來相昌
期將合采以成章乃同時而薦祉徊翔有煒恊周家王
屋之符粹美而真異莊子彫陵之見既九重之有託寜
三匝以求安臣等幸列近司喜逢休應有生咸遂宜多
可俯之巢同類相求將致來儀之鳯
　　羣臣上皇帝勸進第一表
天命有歸將嗣興於景運人心胥恱咸暱就於至仁雖
晬表之非遥猶鴻稱之未正辱居近列殊震危衷(中謝/)
伏念臣叨受國恩早居法從方百六朝廷之厄㑹偶二
三輔弼之無人猥以庸虚叅其謀議旋屬敵情之變遽
成天歩之艱二帝出郊既䝉塵而不返九祧乏祀將攝
祼以為名所宜引死以力争顧獨包羞而茍活生雖可
耻志則甚明蓋天下屯危方苦存仁之未定而古人事
業唯觀濟否之何如使生靈相顧以無歸雖溝瀆自經
而奚益輙慕周勃安劉之計庶伸程嬰存趙之忠儻奉
真人光膺神噐嗣一祖八君之傳序慰四方萬里之謳
吟誓伏歐刀敢煩司敗幸率土相從而歸啓且諸侯不
輟以事周雖國鴻休實臣素志願假須臾之死前瞻咫
尺之威伏惟皇帝陛下中奮英明外符信順受圖高邑
之壝趣駕未央之宫盛九賔之禮以見羣臣輯六獻之
儀而朝清廟時方多故幸少留黄屋之心臣既無功願
自謹青宫之職
　　謝除兼侍講表
臣某言伏奉制命除臣兼侍講者視草禁嚴談經閒燕
叨近侍進言之責極儒臣稽古之榮拜命以還撫躬而
懼臣(中謝/)嘗謂天縱將聖奚須博學以成名王求多聞
蓋欲取人而為善故自古右文之世必留心講藝之官
如臣至愚何以仰稱兹蓋伏遇皇帝陛下卓然上知濟
以克勤同漢祖之英論道不忘於息馬笑齊侯之陋讀
書見議於斵輪而臣猥以非才膺兹遴選第竭簡編之
習仰承帷幄之光雖海岳深崇顧何取涓埃之細然聖
賢聞見或不如農馬之專
　　謝進書特授左中大夫表
臣某言伏奉誥命以臣再修到元符庚辰所編詔㫖等
特授臣左中大夫者國史補亡雖日勤於采獲君恩馭
幸乃嵗冒於遷除矧方抱於遺弓忍獨榮於載筆上還
不獲退省為憂(中謝/)恭以太上皇帝聖學高明天資仁
厚承熈洽百年之後享安榮兩紀之餘凡今言動之所
傳視古詩書而無愧祇緣誤國之相繼循致陟方而不
還既海隅皆服於堯䘮宜柱下一新於漢注夙䝉垂付
適幸纂成豈謂皇帝陛下明發有懷兼收罔棄嗟夏時
之既失於杞莫稽幸商頌之復全以那為首特懋存書
之賞猥霑承學之臣敢不仰奉殊私俯殫緜力裒中朝
副墨之要俟良史殺青之求穆王御駿以來歸巳辜此
望孔子感麟而有作尚見其人
　　謝授新安郡侯表
臣某言准告命伏䝉聖恩以宗祀赦文授臣新安郡開
國侯加食邑三百户者禮洽中天慶覃外服猥奉十行
之詔就加五等之封臣(中謝/)伏念臣積冒恩私浸踰分
願作偷閒於異縣䝉起廢於偏城乆客還家方憇南飛
之鵲通侯授印忽成左顧之龜雖滲漉以惟均何遭逢
之獨異兹蓋伏遇皇帝陛下陶鎔萬類藩飾羣工屬宣
宗之受釐罄寰區而䝉福臣適臨本郡仍胙鄉州宋人
洴澼以得封望胡及此漢將銀黄而誇里榮乃過之寵
既逮於子孫忠敢移於生死臣無任(云云/)
　　謝泉州到任表
恭承休命就易名藩去父母之邦接淅敢同於他國問
蠻夷之俗褰帷如在於中州責重捫心恩深隕涕(中謝/)
伏念臣昨從祠舘叨領守符素號迂踈無問馬及羊之
智乃䝉安便得維桑與梓之州二年而勞力勞心一身
而畏首畏尾力祈罷免反冒遷除雖賣劒買牛老猶堪
於渤海然舉頭見日身益逺於長安茲蓋伏遇皇帝陛
下總覈百王照臨萬國眷方隅之瀕海湏師帥之得人
故遣近臣往綏遐俗况今閩徼莫盛泉山既旁接書文
之同當尤懲獄市之擾臣敢不仰遵寛大俯厲衰殘講
求百粤之宜叅諸禹貢奉上三年之計對以春秋
　　皇太后還闕賀表
伏審太皇后旋輿朔漠正位東朝唯一人修不已之誠
故四海睹非常之慶恭惟皇帝陛下徳配高厚孝通神
明躬行曽閔於九重力奉姜任於萬里雖天人之交相
實古今之未聞十載中天瞻鬱鬱葱葱之氣一朝廣内
賦融融洩洩之詩於昭夢日之祥永享含飴之樂臣屬
嬰官守阻造闕庭方歎唐朝屢下建中之詔忽聞漢殿
一新長樂之儀遥知坤極之尊莫望天顔之喜
　　謝謫永州居住表
孱愚冒寵久依日月之光盈滿延烖自處雷霆之下䝉
聖恩之寛大與善地以生全罪大心寒威深涕落(中謝/)
伏念臣初無稱道積有悔尤所當退養於罷癃乃復浸
成於老誖忽聞威命適在窮途冒風雪以疾馳越江湖
而跧伏非恃冕旒之察難逃鈇鉞之誅兹蓋伏遇皇帝
陛下剛健法天聰明稽古干戈不用再臻全盛之時刑
賞何心一付至公之論而臣靡思兢慎仰負函容缾居
井湄雖有措身之地狐正丘首未知歸骨之期
　　賀皇太子正位表
伏審顯膺寳册升位春宫臨軒行曠古之儀見廟示承
祧之重恭惟皇太子殿下分輝寳緒毓粹璿源挺天人
岐㠜之資禀神聖狥齊之教當周室本支之盛獨冠百
男宜漢家羽翼之成無煩四皓前星外炳洊震中潜某
幸列宗枝喜隆邦本河潤九里方率族以依仁月有重
輪願登歌而薦祉
　　謝除樞宻使表
臣某伏䝉聖慈授以樞宻之職牢辭弗獲者執柄於中
久汚樞宻之地進班其首更叨綸綍之恩䝉眷奬之非
常私𤨏材而不巳安危所係榮懼交深臣惶恐惶恐頓
首頓首伏念臣生江湖之鄉非廊廟之噐偶扞防於牧
圉䝉記録於冕旒當中興無文武之才有慙吉甫乃一
見受腹心之寄自比留侯荐膺推擇之榮遂處弼諧之
任謀參帷幄職摠韜鈐永言國歩之屯方頼廟謀之勝
外有交侵之強敵内多竊發之姦民兩河未復於輿圖
二聖尚勞於岳狩非兵莫濟得士斯昌豈伊章句之腐
儒堪此朝廷之大任兹蓋伏遇皇帝陛下治先稽古志
在宅中躬堯舜之仁雖欲躋民於富夀攄高文之憤不
忘克已於憂勤詳延左右之臣猥及中下之品臣敢不
兼收羣䇿務究逺猷念國家甞膽之憂適當今日豈臣
子捐軀之報或後古人臣無任(云云/)
　　代辭節度使表
誤恩隆洽久䝉曠職之譏小巳兢慚敢緩辭榮之請具
輸愚懇仰冒隆威(中謝/)伏念臣早濫褒揚浸階華近雖
孤忠圖報誓糜殞以為期然晚節知非悟滿盈之可戒昨
侍言於帷幄祈休迹於田廬甫解煩機遽頒異數以章
句小儒而切授方之寵以斗升素志而叨制禄之優方
渙號之巳行固牢辭而莫獲坐貪名噐荐歴嵗時若猶
冒昧以自如將至顛隮而靡悔伏望皇帝陛下特垂公
聼俯諒忱辭鐫築壇節制之名守弼亮允釐之任豈獨
少安於分願固將無累於恩私既聖度曲全諒保益謙
之終吉况天威未逺敢忘歸美之餘忠
　　代汪樞宻辭免表
入參廟算方俟黜幽進長樞庭更叨圖舊仰荷褒揚之
過實深盈滿之憂敢布腹心仰干旒扆(中謝/)臣竊以聖
主之用人也必量其材之所至忠臣之事主也先度其
力之所堪故為之上者靡傷知人之明為之下者得逃
曠職之累一失此道兩乖厥宜如臣者初乏經綸特緣
遭遇二紀服周行之末一朝居多士之先昨叨近弼之
除已過平生之望豈有方更於晦朔居然躐次於鈞衡
雖至無知敢忘自揆伏望皇帝陛下以隆寛盡物以獨
斷馭臣知愚誠蓋出於由衷於成命何嫌於反汗别求
賢佐共圖宏濟之功無使孤蹤益重疾顛之禍
　　代汪副樞辭免表
聖神有作方收海内之人豪綿薄何功遽執朝廷之兵
柄顧超踰之已甚雖庸懵以知辭(中謝/)竊惟樞筦之司
實次鈞衡之任唯時初載順信獲助於天人宜帝逺圖
安危注意於將相倘以小人而大受孰宣元老之壯猷
如某者生本寒鄉出陪多士早從外補甘心簿領之勞
沒齒周行敢意功名之㑹昨屬裔夷之謀夏猥承明詔
以臨州内撫三軍本無竒䇿外乗一障僅守故封㑹帥
幕之肇開總兵符而入侍扞防牧圉䟦履山川逮九五
御圖之初預三千同徳之列負羈絏而廵天下自知罪
戾之多聽鼔鼙而思將臣敢幸捜揚之及既委腹心之
寄仍加體貌之優非不願榮懼終速謗伏望皇帝陛下
特垂淵聼俯諒危衷收渙汗之誤恩責捐軀之後效義
非所處雖匹夫不可以利囘情有可矜在明主固容於
理奪
　　建寜軍節度使謝表(呂吉甫/)
備嚴近之選而抵非常之愆當清明之朝而罹甚重之
譴孽乃自作咎將誰歸伏念臣起自諸生暗於大道持
窽啟之聞而欲經於事變信呻吟之得而希掛於功名
分既過逾理宜顛越矧先帝有為之始乃羣材願効之
時輙先要津以閡疑路雖預討論者三四事而參幾務
者一二年凡是蠧國害民之由實臣懵學誤朝之致豈
亦下流之所處更令衆惡以皆歸偶失當時士師之刑
難逃今日司直之論尚䝉善貸未寘嚴誅特從四裔之
遷以正三凶之化衰疲逺謫人皆知其難堪親愛生離
聞者為之太息伏惟皇帝陛下天仁自得聖孝先充撫
弓劔之遺藏每加悽愴顧廟堂之舊物寜不䀌傷特非
毁之至深猶典刑之為屈龍鱗鳯翼已絶望於攀援蟲
臂䑕肝一冥心於造化涕逐言出莫知所從
　　浙東提舉到任謝表(朱文公/)
擢於偏壘付以外臺便道造廟單車詣部延見父老問
其疾苦之由宣布詔書諭以丁寜之意榮逾望表懼溢
情涯(中謝/)伏念臣生長田間棲遲林壑居然朴拙見謂
迂踈潛心切慕於師承行已敢干於義命㑹逢聖旦參
預時流驟自草萊起分符竹乾坤大德施且不貲螻蟻
私情報於何有屬歉嵗民無艱食謂愚臣職有㣲勞寵
之冊府之華畀以近畿之節雖駑馬之十駕後者鞭之
然鼯䑕之五窮技止此耳毋乃累公朝之選重以為多
士之羞兹蓋伏遇皇帝陛下闢舜四門馭周八柄欲尺
寸之長並用致孱弱之末亦收比奉對揚親叨臨遣大
明委照不棄負薪之言零露䟽恩更下賜緡之令顧憂
所在稱塞為難臣惟當恪意講求因時施舎不能則止
戒小人之貪榮當官而行慕古人之報國庻殫毫末上
答丘山臣無任(云云/)
　　南康軍到任謝表
迂愚無用久陪香火之班臨照不遺驟假兵民之寄懇
辭弗獲宣布云初感激涕零媿深汗浹(中謝/)伏念臣受
材凡近賦性顓䝉徒能讀古人之書夫豈識當世之務
頃䝉登進獲奉清閒繼逺迹於丘樊遂閱嵗華之久顧
馳心於魏闕敢忘葵藿之誠中兩奉於除書亦屢祗於
名節銜哀抱病既莫效於驅馳假寵䟽榮反謬膺於眷
奬方誓堅於素守庶少荅於殊知豈意因仍復階任使
論資校考既已極於超踰揣分量能懼愈難於稱塞矧
自乖於夙志又仰負於前恩雖嘗控瀝而莫回終坐懦
庸之無守遂扶衰朽暫别故山巳見吏民具宣徳意豈
曰昨非而今是實繇義重而身輕此蓋伏遇皇帝陛下
性得堯仁道高舜哲念安民之不易故慮尤軫於逺方
謂知人為甚難故用或收於棄物致兹孱𤨏亦備使令
臣敢不仰奉詔條俯詢民瘼倘粗聞於疾疢詎辭撫字
之勞冀少假於旬時卒上退藏之請尚全末路克對寵
光臣無任(云云/)
　　潭州到任謝表
衰病卧家不堪驅使誤恩分閫重玷選掄雖屢控於懇
辭顧曲勤於褒諭寵榮實異感懼難勝亟扶曳以就途
已支持而視事(中謝/)伏念臣迂踈末學灾患餘生得陪
香火之班豈復冠紳之念海瀕牧養尚媿強顔嶺表蕃
宣幸䝉反汗豈期巨屏洊拜明綸昔獨避禮樂之華今
專展詩書之試况學兼嶽麓修明逺自於前賢而壤帯
洞庭鎮拊近煩於元老俾承二任孰稱萬分豈惟冒辭
逺就近之嫌抑恐為知人安民之累雖欲量能而易地
自知無力以回天勉見吏民具宣威德茲蓋伏遇皇帝
陛下文明出治仁孝保邦四方無虞尤軫一夫之不獲
九德咸事尚憂片善之或遺謂臣有討古之勤以臣懷
澤物之志假之師帥之職責以治教之功臣敢不仰佩
訓辭俯殫學力雖馳驅靡及唯知趨事之誠或黽勉不
前願遂歸田之請臣無任(云云/)
　　致仕謝表
臣熹言四月二十三日凖尚書省遞到勑牒一道伏奉
聖㫖宜守本官致仕臣巳於當日望闕謝恩訖者投閒
置散方疑宿負之未償引户校年忽慶湛恩之純被適
符忱請遂沐殊私揖杖知榮戀軒増慨(中謝/)伏念臣聖
朝賤士幽谷鄙生自審凡才毎抱遺經而永嘆人嗤僻
學雖逢盛世以何施乃誤選掄過叨任使然計出蕃而
入侍善無毫髪之稱獨聞倡偽以黨姦罪有丘山之積
果煩清議卒抵大呵幸夙簡於皇明得下從於輕典迹
巳安於甿里禄猶寄於朝班出入三年未能寡過周旋
再赦亦既䝉恩迄臻告老之期亟决歸田之計尚意拘
縻於謫籍豈容遂休佚之懷暨聞播告於臺評方喜有
允俞之望本原所自㑹幸何多此蓋伏遇皇帝陛下神
聖自天文明周物當彼忠佞交拏之際既皆判别而不
疑逮其精華欲竭之時一與休息而無間智仁兼盡威
德並流豈但一夫獨為私幸臣敢不仰陶至化俯遂餘
年廣厦細旃雖已絶雲天之望東阡西陌尚難忘畎畆
之忠生復何為死而後已(一云/)仰潛至教益厲初心懔
嵗月之無多雖已不堪於把玩悵淵氷之未免獨何敢
怠於戰兢誓畢餘生仰酬大化
　　落秘閣修撰依前官謝表
臣熹言臣昨於慶元三年正月二十七日凖尚書省劄
子節文臣寮奏臣罪惡乞與褫職罷祠奉聖㫖依劄臣
照㑹臣即於當日望闕謝恩解罷職名仍奉表稱謝去
訖今於月日復准都進奏院逓到月日告命一道付臣
落秘閣修撰依前官者彈文上徹已幸免於嚴誅詔墨
下頒復寵加於明訓閱時既乆祗命更新感極涕零懼
深首隕(中謝/)伏念臣草茅賤士章句腐儒惟知偽學之
傳豈適明時之用頃叨任使已屢奏於罔功旋即便安
復未能於寡過致煩重劾盡出宿愆謂其習魔外之妖
言履市㕓之汙行有母而嘗小人之食可驗恩衰為臣
而高不事之心足明禮闕以致私故人之財而納其尼
女規學官之地而改為僧坊諒皆考實以非誣政使竄
投而奚憾不虞恩貸乃誤保全第令少避於清班尚許
仍居於散秩當璽書之來下恍嵗律之還周視要囚詎
止於旬時蓋存遷就逮數惡難從於末减猶聴省循口
誦以還心銘敢墜此蓋伏遇皇帝陛下仁兼覆載明極
照臨作福作威總大權而在已曰賢曰佞付公論於得
人謂罰刑固足以懲姦而播告豈容於匿指式敷顯號
徧警具寮臣敢不深省昨非細尋今是年齡晼晚雖悲
後效之無期肝胆輪囷尚喜孤忠之有在誓堅死守覬
荅生成
　　落職罷宫祠謝表
臣熹言臣前任秘閣修撰提舉南京鴻慶宫某年五月
十三日已該滿罷至二十七日伏准尚書省慶元二年
十二月劄子節文臣寮論臣罪惡乞賜睿斷褫職罷祠
奉聖㫖依臣已於當日謝恩祇受訖者罪多擢髮分甘
兩觀之誅量極包荒姑示片言之貶逮復尋於白簡始
知麗於丹書鐫延閣論譔之名輟真祠香火之奉兹為
輕典允頼洪私捧戴奚勝感藏曷喻(中謝/)伏念臣草茅
賤品江海孤生蚤值明時巳誤三朝之眷奬晚逢興運
復叨上聖之深知召自藩維擢參帷幄畧無可紀足稱
所䝉暨逺去於朝行即永歸於農畝然猶賦之佚禄使
庇身於工祝之間寘在清流容厠迹於圖書之府所宜
恭恪或逭悔尤乃弗謹於彛章致自投於寛網果煩臺
劾盡發隂私上凟宸嚴交駭聞聽凡厥大譴大訶之目
已皆不忠不孝之科至於衆惡之交歸亦乃羣情之共
棄而臣憒毦初罔聞知及此省循甫深疑懼豈謂乾坤
之造獨回日月之光畧首從之常規既俾但書於薄罰
稽𤯝終之明訓儻許卒遂其餘生是宜衰涕之易零已
覺大恩之難報此蓋伏遇皇帝陛下堯仁廣覆舜哲周
知謂表正於萬邦已極忠邪之判則曲全於一物未傷
黜陟之公遂使冥頑獲逃竄殛臣敢不涵濡聖澤刻厲
愚衷雖補過以修身無及桑榆之暮景然在家而憂國
未忘葵藿之初心瞻望闕庭臣無任(云云/)
　　辭免待制仍舊充秘閣修撰提舉南京鴻慶宫謝
　　表
臣熹言伏䝉聖恩以臣累奏辭免煥章閣待制特降睿
㫖依臣所乞仍舊充秘閣修撰提舉南京鴻慶宫者假
寵過優居速冒榮之愧封章屢卻退深留令之虞敢謂
天慈訖從人欲恩深莫報感極何言(中謝/)伏念臣早以
迂儒濫塵官簿晚逢興運誤簡淵衷首頒召節之光華
促侍經帷之清燕趨箱待對復過借於寵光挾䇿陳詞
竟何裨於帝學旋奉閣勞之詔適諧退處之私雖竊便
安甫深依戀第顧山林之逺迹難通禁闥之近班亟冒
威顔荐輸卑悃幸所陳之大義已孚於未拜之前故引
避之㣲誠得遂於終辭之後然匪聖神之洞照敢期耉
陋之曲全而况内閣簡編未替兩朝之深眷舊邦香火
有嚴四聖之真游足安垂盡之期允謂非常之遇此盖
伏遇皇帝陛下仁涵萬有德奉三無謂臣於勸講之功
雖無所就察臣所懇辭之意悉出於誠特畀俞音使償
本願臣敢不益堅素守仰稱鴻施景雖廹於桑榆力難
報國身未填於溝壑詎敢忘君臣無任(云云/)
　　謝除待制侍講修撰實録表
臣熹言伏奉告命授臣煥章閣待制侍講又准勑差兼
實録院同修撰者分閫南州愧蔑一毫之補論經内閣
恍驚二命之頒畀史職以仍兼戴上身而愈重藏逃莫
避跼蹐靡容(中謝/)竊以王求多聞是惟建事帝入西學
于以上賢當始初清明之朝資朝夕論思之助作於心
而闗政事必求其原修其身以及國家要知所本非精
誠之有恪何論說之足云視孟軻之敬王始不負聖人
之學為張禹之持禄殆將貽天下之憂况薦紳之所難
又載筆之為重顧頭白汗青之可誚豈槁項黄馘之能
為念昔先臣嘗掌兹事正熈寧元豊之殽舛嚴於朱墨
之分辨元祐紹聖之譏誣炳若丹青之著茍無家業曷
踐世官懵而居之吁可危矣伏念臣見聞甚狹才識非
長開七袠之殘年荷三朝之異眷頃叨崇正之選嘗獲
遂於終辭兹玷邇英之聮靦莫從於素守此蓋伏遇皇
帝陛下言稽往訓動法成謨以緝熈光明之美而佛時
仔肩以剛健篤實之資而日新其徳念遺大投艱之托
推好善忘勢之勤借是孤蹤聿求多士講魯論一簟之
義敢竊企於師傳誦楚史八索之文庻無忘於規益臣
無任(云云/)
　　除秘閣修撰謝表
朝散郎新授秘閣修撰主管南京鴻慶宫臣朱熹上表
言准告授前件職事臣再具辭免奉聖㫖論撰之職以
寵名儒依降指揮不許辭免臣已於八月二十三日望
闕謝恩祇受訖者愚誠屢黷初必冀於矜從成命莫囘
反重勤於褒借叨踰已甚俯僂何容(中謝/)伏念臣賦質
甚迂遭時獨異頃罷外臺之使洊陞内閣之華至於論
撰之除尤荷聖神之眷顧無名而有愧遂瀝悃以祈哀
本謂夀皇知遇之深當卒全其素守敢意睿主清明之
始即洞鑒其丹衷逮兹因事以求閒重以牧民之無狀
乃逭黜幽之典復加申命之恩危悃再殫俞音終閟更
諭崇儒之意俾知假寵之由仰隆指之若斯豈固辭之
敢必措躬無所引分弗遑此蓋伏遇皇帝陛下盛徳日
新至仁天覆欲風厲於四方之士誤用奬於一介之臣
臣敢不祇服訓詞恪思軄業對揚休命惟慚薄技之無
堪敷暢遺經尚冀方來之有補以茲塵瀆少荅生成瞻
望闕庭臣無任(云云/)
　　漳州到任謝表
朝散郎直寳文閣權發遣漳州軍州事朱熹上表臣熹
言准勑差前件差遣已於四月二十四日到任訖抱病
支離莫副光華之遣封章懇切更叨選用之良引避弗
囘兢惶失次即強扶於枯朽已親見於耄倪仰戴恩威
俯深感懼伏念臣蚤由塲屋獲厠縉紳惟自信其迂愚
故絶希於榮進中荷夀皇之深眷屢嘗收用而終許退
藏晚逢嗣聖之誤知亦既閔勞而復加任使凡此兩朝
之殊遇豈伊一介之能堪矧漳浦之名邦實甌閩之絶
徼青衫捧檄昔嘗粗習其土風白首分符今庶少安於
甿俗靜揣不才之分極知為幸之多此盖伏遇皇帝陛
下近法舜功逺循堯道九德咸事尚憂片善之或遺四
方無虞猶軫一夫之不獲肆曲收於棄物俾加惠於逺
黎臣敢不深體皇仁廣詢民瘼筋骸可勉豈忘盡瘁之
勤疾疢或加未免告歸之瀆尚繄覆燾卒遂生成臣無
任(云云/)
　　謝依所乞仍舊直寳文閣及賜詔書奬諭表
臣熹言臣昨具狀辭免新除祕閣修撰恩命近准尚書
省劄子奉聖㫖依所乞仍舊直寳文閣仍賜臣詔書一
道特加奬諭者白記上聞幸曲全於愚守璽封下逮庸
特示於異恩祇服以還戰兢無已(中謝/)伏念臣學雖違
俗意敢近名徒以迂踈蚤絶榮途之望乃遭神聖晚深
國士之知中少效於驅馳竟靡聞於報稱及奉金華之
召寧忘丹扆之忠顧惟塵腐之淺聞莫副緝熈之隆指
逮復退閒之秩乃降論譔之華寵雖荷於殊常義終慚
於非據故上聖方臨於宸極而㣲臣屢觸於天威自度
孤危豈勝糜滅敢意出綸之渥有嘉陳義之名幸引分
之少安愧叨榮之愈甚兹盖伏遇皇帝陛下重明必照
大度并容謂臣粗業詩書諒亦有聞於古義憐臣稍知
亷耻欲其無負於初心特屈憲章過形褒勸臣敢不服
膺至教邁迹前修不忮不求何止終身之誦是彛是訓
庻幾有極之歸臣無任(云云/)
　　代宰臣以下賀太上皇太上皇后尊號禮成表
堯仁舜孝際授受之昌期地察天明極形容於大冊四
方來賀萬福攸同(中賀/)竊稽上聖傳序之符實貫千載
休嘉之運纂圖儲禁日重光而月重輪養志宸闈乾稱
父而坤稱母大矣承顔之慶溫然歸美之誠雖蕩蕩無
能名豈容擬議而業業致其孝當盡顯揚頒中禁之絲
綸集曲臺之弁冕金聲玉振繼以淵衷璧合珠連煥為
麗藻赫奕禮文之備昭華容物之陳歴吉日而協靈辰
肅將縟典蜚英聲而騰茂實並受鴻名有識有知以呼
以舞攬明皇之至道如彼其卑考順宗之應乾莫能相
尚有開盛典盡掩前聞恭惟尊號繼御丕圖奉承慈極
於帝其訓輯三統之睿謨自天降康増兩宫之神筴肆
上儀之具舉紛協氣以横流臣等幸列邇僚欣逢昌㑹
旅虞階之獸舞合漢殿之嵩呼資始資生既懋顯揚之
報得名得夀永儲錫羡之祥
　　代提舉國史進神宗哲宗徽宗皇帝國史表
三后在天軼鴻猷於今古百王冠德紀茂實於典謨爰
勒信書上干乙覽(中謝/)竊以炎宋開萬年之祚裕陵發
六葉之祥丕顯哲宗於皇徽祖淵神心之相授煒聖烈
之増光載纉武功疉西𦍑湟鄯之績稱秩元祀踵原廟
丘澤之規紛綸圖諜之符璀璨梯航之貢輯衆髦而建
學嗣養化源憲六典以訓官世嚴朝著前揖商王之躅
俯卑唐帝之蹤運啓中興統承丕緒南陽基命建武之
元號重開東觀紬書太初之后闕不録博延碩學論次
舊聞迨繼照以龍飛甫終編於麟獲視諸故府配五聖
金匱之藏副在有司為千載石渠之鎮於斯為盛莫之
與京恭惟尊號孝通神明誠賛化育有典有則仰思祖
武之䋲記動記言下協孫謀之燕播諸琬琰炳若丹青
臣職總編摩功慙潤色莫測乾坤之蘊第輸鉛槧之勤
述羲農黄帝之書既垂成式由堯舜文王之道願軫宸
衷
　　代中書舎人謝表(秦少游/)
臣某言伏奉制命除臣中書舎人仍改賜章服者䝉恩
承乏方懷曠職之憂拜命為真更竊非才之媿寵榮遽
逮驚懼交増伏以三省之興實先朝之盛典西禁之任
尤當代之要津上潤色於訓詞下稽參於政理自非文
章絶妙可先諸子之鳴吏術精通能最羣工之課則何
以當文臣之極仕備宰相之屬官如臣者地胄素寒資
才尤戇以童子雕蟲之技偶得科名用司空城旦之書
常更州縣比從柱後擢立螭頭閱嵗月之推移乏毫分
之稱効惟虞罷斥歸耕寂寞之濵豈謂遭逢入直禁嚴
之地光增末路望過初心此蓋伏遇皇帝陛下在宥中
區統和元氣上則承周太姒求賢之意下則納召康公
用士之言耆老畢歸俊英咸事鏌鎁滿庫未忘一割之
鈆刀驊騄成羣不棄十駕之駑馬遂令㧞擢爰及鈍頑
臣敢不敬佩徳音恪居官守竭心思之逮及效耳目之
聞知經宿進碑敢效矜誇於近世累年無草願希慎宻
於前人臣無任(云云/)
　　代中書舎人謝上表
左螭清近顔無咫尺之違右掖峻嚴言有絲綸之出皆
一時之妙選為四海之聳觀承命震驚撫躬愧懼伏念
臣縉紳末胄淮海孤生弓必為箕嘗奉父兄之教柄不
量鑿莫為姻黨之容自亦笑其闊迂人或憐其狂直分
甘常調望絶顯途屬二聖之載營收羣英而自助巍然
大老皆歸圖任之中蕞爾小才亦備兼收之数越從戎
幕擢預憲臺猥陳狂瞽之言屢瀆高明之聽間嘗罷去
旋復召還惟是七年之間遂叨兩制之列而況訓詞之
任政教所原除授不當者得以論而封還指麾或慝者
得以白而改正號為要地當慎選掄豈伊鄙人所能堪
克兹蓋伏遇太皇太后徳配任姒道稽唐虞用楫以濟
大川斷鼇而立四極雖節儉正直在位若羔羊之時而
思念憂勤進賢如巻耳之際致令頑鈍誤辱寵靈臣敢
不慎出王言審求國體非特修異日祖宗之事亦以信
平生師友之謀報德未期悵念嵗時之晚捐軀有處敢
懷家室之私
　　代賀元㑹表
十三月為正前既稽於夏道二千石上夀仍參用於漢
儀盛旦載逢彛章具舉(中賀/)伏惟皇帝陛下財成天地
參並神明命羲和之二官謹春秋之五始調和元氣撫
御中區肆屬春王之朝肇修元㑹之禮雞人呼旦庭燎
有光外則虎賁羽林嚴宿衛之列内則謁者御史肅班
行之容漏未盡而車輅陳蹕既鳴而鼔鐘作應龍高舉
雲氣畢從北極上臨星宿咸拱受四海之圖籍拜萬國
之衣冠嵗月日時於焉先正聲名文物粲爾可觀邁康
王鄷宫之朝揜高帝長樂之事藹頌聲而並作鬱協氣
以横流臣比逺天光遽更年籥職拘藩國莫瞻龍衮之
升心折宸居但想獸樽之列瞻望闕庭曷勝欣抃
　　代宰臣以下賀日有五色雲表(秦㑹之/)
聖主當陽庻宷際千齡之運卿雲抱日清臺占五色之
祥景曜觀瞻歡均率溥竊以仰模乾象懋建國經君德
無私明有同於日照臣職匪懈勢有類於雲從惟心合
而益章則效隆而靡忒乃如今日允謂昌期如蓋如盤
方顯照臨之用非煙非霧共呈承戴之華諒非此道之
黙通孰致彼蒼之昭假稽諸往牒實未前聞厯候躔離
但書於合璧慶符震育徒擬於圓車當知上瑞之難全
必待盛時而畢見是為常道匪曰私親伏惟皇帝陛下
揆道統天膺時御極體離明日而燭物霈需雲澤以懷
人輝光發衷德又新而無蔽臣鄰效力職布列而咸宜
休矣祥開厚哉貺施臣等假寵惟舊常依日月之光委
質何功偶際風雲之㑹誓勤緜薄永介昭明帝表常瞻
固已傾心於就望官名久正毋庸紀號於青黄
　　廣東提舉到任謝表(劉潜夫/)
臣某言伏䝉聖恩除臣為廣東提舉於某月日到任者
起廢察州從天而下便私易部遵海而南具布漢條初
行粤俗(中謝/)臣切稽使指備載聖經君之遣臣也有光
華臣之報君也以忠信今百端之供億殆遍國中餘一
髪之本根獨推嶺外方且糴舟之發衘尾鹺政之取及
膚空熈豐以來之儲增紹淳未有之額使賈生之及見
哀痛謂何雖劉晏之復生變通安出乃如臣者豈其任
哉嘗試絃歌本宓賤言游之緒論迨分符竹慕陽城元
結之遺風久閒退而里居尤闊踈於時務疚心徒切着
手應難惟有清修革彼篚苞之類詎宜謬巧取諸荷箬
之間民生或不自聊臣死奚足塞責矧都邑之三風尤
熾與閭閻之五瘴未蘇曽是人㣲欲其身率兹盖伏遇
陛下記功忘過舎短録長謂一男子妄上書本緣愛主
屬見大夫無可使遂取充員庶令荒逺之情悉逹靖淵
之聽臣敢不褰帷而訪草奏以聞惟無瑕者裁人必先
己責以不貪而為寳少戢吏饕臣無任(云云/)
　　知袁州到任謝表
具官臣某言臣於某月日至袁州到任者臣以遭嘖言
而去國自屏空山奉明詔以典州且叨善地巳臨封域
共布詔條(中謝/)臣本起鯫生最為拙宦偶逢總攬遂忝
旁招猥塵公府之僚嘗奉便朝之對莫施螢爝禆日月
之清明雖批龍鱗覺雷霆之開霽惟小臣之孤立恃明
主以少安及速抨彈尚䝉涵貸支離賦粟方此養疴象
罔得珠俄而起廢惟袁為郡舊名安静之區與盗比隣
今亦孤危之地城空無備兵少且孱以妄庸繆分千里
之憂恐倉卒難待一朝之變而况别慈顔於膝下魂夣
屢驚旅隻影於天涯宦㳺奚樂徒有君親之一念若為
忠孝之兩全伏遇陛下奮發王威作新吏治調多壘艱
虞之際務使民安凡録屏臨遣之人率由聖擇廼如臣
等亦在數中臣敢不厚培本根申畫封守長江之險與
我其願為強敵之防四境不治如之何此則微臣之罪
臣無任(云云/)
　　宰臣以下賀奉安光宗皇帝寧宗皇帝寳訓寧宗
　　皇帝經武要畧今上皇帝玉牒日厯㑹要禮成表
臣某等言恭覩奉安光宗皇帝(云云/)㑹要禮成者文謨
武烈並揚二后之休漢典唐經參著一王之法森寳儲
而日揭燦縟禮以星敷臣某等歡抃懽抃頓首頓首竊
以監先憲求多聞商書垂訓有常德立武事周雅紀功
迨開成標帝籍之名暨魯史謹策書之體至若觀㑹通
而行禮尤先撮機要以舉綱兹萃進於一時宜輯成於
五典允哲光宗之揖遜於昭寧考之儉勤燕翼貽謨焜
燿億萬年之訓攘夷復古堅凝三十載之規有嚴諭述
於史筵申命纂修於宥省天啓離明之治日新賁象之
文洽媺化於登三煥鴻猷於襲六瑶編温潤金匱閟嚴
繫日繫時裒嘉熈淳祐之記注有倫有要萃寳紹端平
之憲章討裁分飾於羣儒尊閣載差於穀旦韶鈞燁煜
羽衛葳蕤絢繅采以展儀瞻冕旒而執讀事該經緯備
清覽於邇英瑞集圗書肅秘藏於廣内恭惟皇帝陛下
心傳精一學懋緝熈道德風烈之庶幾遹追來孝制度
紀綱之能永勿替歴年功光祖宗政舉方策率彛章而
由舊據行事以監新文武大畧舉焉聖而繼聖禮樂庶
事備矣書匪一書臣等欽覩升明欣逢熈洽始於勤而
浹内外大施設於宏摹撰厥文而作春秋嗣鋪張於偉
蹟臣等無任(云云/)
　　代謝勑書奨諭表
臣某言今月日進奏院逓到勑書一道伏䝉聖恩以臣
(云云/)特賜奨諭者捕剪兇徒蓋守臣之常職降頒温詔
實聖世之異恩祇服寵靈重増愧懼(中謝/)伏念臣禀材
綿薄受性顓愚因縁肺腑之親昧冒藩宣之寄浩穰十
邑每懐曠敗之虞黽勉再期敢起覬覦之望憶昨凶年
乏食狂盗干誅初䑕竊於村墟俄䲭張於道路殺傷吏
卒攘奪印章居民以此震驚列郡為之騷動至煩廟論
申命使車輟悍將於山東募驍兵於隴右尚且遊魂疆
埸假息朝昏臣志欲掃除日思方畧忽知囊槖之處近
在掌股之間竊以為稽討蕩則荏苒而蜂屯待㑹合則
張皇而烏散遂令募吏潜引將兵從間道以兼行指孤
巢而突擊渠魁格鬪既就殱夷餘黨散亡尋皆殄滅臣
既不能如子賤任德使民不忍欺又不能如龔遂却兵
致盗亦皆罷仰慙睿化方虞黜責之嚴豈謂宸音遽有
旌嘉之寵此蓋伏遇皇帝陛下仁聖天覆盛德海涵欲
庶職之咸修雖微勞其必録是致鈆刀之割亦膺衮字
之褒臣敢不效螢爝之光竭犬馬之力誓糜捐於軀命
期補報於恩私臣無任(云云/)
　　廣東提舉到任謝表(楊廷秀/)
守延陵季子之墟媿無治行使南粤尉陀之境復拜恩
言戴仁如天反已維谷(中謝/)伏念臣學非世用才不人
先㓜而讀書亦切探壁中之科斗長而試吏夫安知柱
後之惠文三年朝班再歳補郡進亦思磨礪於名誼退
則欲布宣於詔條訖無㳙埃小補河嶽九天曉日念孤
臣將逺於長安四野秋風忽寵命載驅於原隰至於南
海保彼東方惟所部十有四州去修門幾四千里物衆
地大壤沃泉甘臣始入疆告厥父老上不忘逺翕然懽
呼海若祝融彈壓波瀾之險朔雲邉雪驅除江嶺之氛
暨於幽遐㒺弗嘉靖臣以使事官於海邦煥乎榮光展
也徼福兹蓋伏遇皇帝陛下丕光駿命怙冒函生日月
宣精照朔南而不隔乾坤有造均雨露而無偏曽是薄
材俾將隆指臣敢不輯寧凋瘵抜去姦貪出納有司豈
但欲委積茗鹺之滋殖澄清當路庶幾使豺狼狐狸之
一空臣無任(云云/)
　　知福州謝表
公道天開適際攬權之始全閩地重首叨分閫之除顯
服龍光私憂螡負(中謝/)伏念臣孤忠自信獨立無朋先
帝輟諸玉堂之班俾司漕計陛下滌其丹書之籍旋付
藩條兩朝二紀之遭逢一節四麾之赫奕重臨郡寄僅
閱歳期米蘖自將粗謹酌泉之誓繭絲是戒少寛竭澤
之嗟方生意之浸還眡初心而尤慊幸値隂霾之披豁
恍瞻麗景之昭融獲於兹辰與在親擢西廂職峻南服
任隆侯度未修豈堪牧伯之命里門在望實均父母之
邦當上下㤗通之期布朝廷寛大之詔慨南部瘡痍之
未復考比年俶擾之所由政茍安恬寧有駭輿之馬吏
無侵枉誰為㳺釡之魚雖幸勝之所傷多矣尤宿疢甫
瘳之後正貞元當養之時躬為列郡之凖程大作斯民
之保障廼臣所職祇媿非材恭遇皇帝陛下健配乾行
明符晉出培千萬年立國之本一用寛仁掃數十載征
利之風大興亷恥臣欽承詔㫖思體聖情志或得行詎
有禁闥淮陽之間職當自效願追潁川渤海之風臣無
任(云云/)
　
　
　唐宋元名表巻下之二
欽定四庫全書
　唐宋元名表巻下之三
　　　　　　　　　　　　　明　胡松　撰
　元
　　車駕班師賀表(李仁卿/)
臣某等言伏爲逆黨悉平車駕廻鑾者黄鉞耀威果凶
徒之一掃翠華旋軫遽明詔之載頒率土皆臣普天同
慶伏以周之熈朝而造管叔武庚之役漢之盛世而行
淮南濟北之誅事豈樂為兵非得已屬者逆屬相煽狂
童恣行潜包禍心構成内難惟聖人必欲去害肆天子
所以有征爰興問罪之師庸示安民之勇靈旗順指醜
類畢熸衣暫試於一戎月連飛於三㨗春生秋殺𤣥化
何私天動星廻鴻鈞自斡宗祧鞏固永孚無疆之休日
月貞明定為羣生之福此葢皇帝陛下運膺千載道貫
九皇雄斷電馳廟謨洞徹既多算以勝少算况至仁而
伐不仁是宜氛祲廓清車書混一大統㑹歸於中統太
平今睹於開平凡在陶甄疇非鼓舞臣某等忝以守官
於藩翰不獲稱慶於闕庭想迎六尺之輿遥祝萬年之
壽
　　東昌路賀平宋表(徐世隆/)
聖人之兵仁而威無逺不服天下之勢離必合有險即
平方期四海之㑹同豈許一江之限隔㨗書屢至慶頌
交馳欽惟皇帝陛下至徳體元中華開統美化既東西
之被兼愛豈南北之分初遣文臣播告方國昭示包荒
之量絶無陵弱之心弗圖島夷輙拘使節誘納我叛將
盗據我歴城雖就鯨鯢之誅尚遺蜂蠆之毒蠢爾三苗
之弗率命予羣后之徂征一鼓而定荆襄再駕而䧏鄂
岳蘄黄靣縛江沔心歸鐵瓮之堅城已摧金陵之王氣
何在楚地六千里不勞秦將之增兵錢塘十萬家坐見
呉王之納土偽将悉朝於闕下㓜君遐竄於海中方知
恃險而亡應悔求和之晚兹雖天意實出聖籌歴觀往
古混一之難未有今日飛渡之易臣某等叨居牧寄喜
聼凱音矧曽充載筆之臣尤當述集勲之事駿奔効命
正海内一家之時虎拜揚休上天子萬年之夀
　　賀平宋表(孟德卿/)
臣巴延等言國家之業大一統海岳必明主之歸帝王
之兵出萬全蠻夷敢天威之抗始干戈之爰及迄文軌
之㑹同區宇一清普天均慶欽惟皇帝陛下道光五葉
統接千齡梯航日出之邦冠帶月支之國際丹崖而述
職奄瀚海以爲家獨此宋邦弗遵聲教謂江湖可以保
逆命舟楫可以敵王師連兵負固踰四十年背徳食言
難一二計當聖主飛渡江南之日遣行人乞爲城下之
盟逮凱奏之言還輙姦謀之復肆拘囚我信使㤀乾坤
再造之恩招納我叛臣盗連海二城之地我是以有六
載襄陽之討彼居然無一介行李之來禍既出於自求
怒致聞於斯赫臣肅将禁旅恭行天誅爰從襄漢之上
流復出武昌之故渡藩屏一空於江表烽煙直接於錢
塘尚無度徳量力之心乃有殺使毁書之事屬廟謨之
親禀謂根本之宜先乃命阿喇哈取道於獨松董文炳
進師於海渚臣與阿珠安達哈等忝司中閫直指僞都
掎角之勢既成水陸之師並進常州一破列郡傳檄而
悉平臨安爲期諸将連營而畢㑹彼極窮蹙迭出哀鳴
始則爲稱姪納幣之祈次則有稱藩奉璽之請顧甘言
何益於實事率銳旅直抵其近郊招徠用事之大臣放
散思歸之衛士崛强心在四郊之横草都無飛走計窮
一片之降幡始豎其宋國主率諸大臣已於二月初六
日望闕拜伏歸附訖所有倉廩府庫封籍待命外臣奉
揚寛大撫戢吏民九衢之市肆不移一代之繁華如故
兹惟睿算卓冠前王視萬里爲目前運天下於掌上致
令臣等獲對明時歌七徳以告成深切龍庭之想上萬
年而爲夀更陳虎拜之詞
　　進授時厯經議表(楊武子/)
協時正日國政之大端章往考來厯書之明驗一或失
應衆所共瞻豈天運之靡常殆人爲之未宻昔稱作者
初匪一家其始也莫不精㣲未幾則旋聞踈闊葢由年
拘積算日括周分不知闚測以考真率多傅㑹以求合
必欲行於永乆詎容失之毫釐幸當累洽之辰共仰同
文之治事加詳覈法貴變通欽惟憲天述道仁文義武
大光孝皇帝陛下政順隂陽徳齊穹壤燭消息盈虛之
理得裁成輔相之宜爰命文臣若稽乾象晝則考求實
晷夜則揆度中星察氣朔之後先定躔離之朓朒精思
宻索討窮源流革前人茍簡之規成盛代不刋之典其爲
要㫖具載成書所有授時厯經三巻立成三巻轉神注
式一十三巻厯議三巻已繕冩成二十一册隨表上進
干冐天威不勝惶懼震越之至謹録奏聞伏候勅音
　　進實録表(王仲謀/)
典謨述堯舜之功令名顯著方册布文武之政義問宣
昭粤自漢隋及夫唐宋咸有信史以貽後來况大業豐
功震今耀古惟深善述首議丕揚洪惟世祖皇帝仁孝
英明睿謀果斷爰從潜邸有志斯民植根幹而佐理皇
綱聘耆徳而講明治道始平大理再駕長江過化存神
有征無戰迨其龍飛灤水鼎定上都革弊政以惟新擴
同仁而一視規模宏逺朝野清明内則肇建宗祧創設
臺省修舉政令登崇俊良外則整治師徒申嚴邊将布
揚威徳柔服蠻羌加以聖無不通明靡不燭守之以勤
儉朴素養之以慈惠雍和收攬權綱綜覈名實賞罰公
而不濫號令出以惟行萬彚連茹羣雄入彀削平下土
統正中邦慕義嚮風聲教實朔南之暨梯山航海職貢
無遐邇之殊方且開學校而勸農桑考制度而興禮樂
國號體乾坤之統書畫煥奎壁之文罄所有而醻戰功
不待計而救民乏聼言擇善明徳緩刑歛福錫民遇灾
知懼得洪範惟皇之理過周宣修政之勤以致時和嵗
豐民安吏職葢帝徳克周於廣運故至公均被以無方
可謂文致太平武定亂畧繼一祖四宗之志兼三皇五
帝之功開天立極者三十五年立經陳紀者二萬餘事
以謙讓弗遑於備紀故纂修未至於成書欽遇皇帝陛
下寅紹詒謀厲精圖治亟鑒觀於成憲思遹駿於先聲
深詔下臣俾爲實録宅心宗祏凝孝羮墻開舘局而增
置官僚敕羣司而大紬圖籍編摩既富搜訪加詳采摭
於時政之編參取於起居之注張皇初藁增未見於罕
聞承奉綸音俾蠲繁而就簡俯殫管見仰體宸衷盡略
虛文一存實事其饗㑹征伐文物典章粲然列三代之
英蔚爾開萬世之業與夫才徳孝廉之士忠良姦佞之
臣版圖生齒之繁財賦畜牧之盛謹依條據粗致無遺
今具所修成世祖皇帝實録二百一十巻事目五十四
巻聖訓六巻凡二百七十巻謹繕冩爲二百七十帙用
黄綾夾複封全隨表上進臣等忝備台司幸膺盛典顧
惟載筆才何有於三長勉進蕪辭慮庻幾於一得冐瀆
聖聼不勝驚惶
　　賀聖節表(李伯宗/)
寳厯建元協重華之嘉運瑶光貫月開上聖之真符盛
徳在秋昊天有命(中/)賀聦明稽古孝友根心丕顯文謨
端拱巖廊之上逹觀新邑式均道里之中揆震夙之星
辰卜豐穰於今嵗璿璣肇紀玉斗儲祥臣等肅謹班聨
遥瞻粹穆宣昭鴻業載賡七月之詩考定武功願繼萬
年之雅
　　謝賜禮物表(呉㓜清/)
接地風雲際㑹親逢於明主麗天日月照臨逺及於老
臣賜之以府庫之財衣之以筐篚之幣承恩過厚揆分
何堪俯瀝愚衷仰塵睿聼伏念臣荆陽賤士樵牧孤蹤
㓜誦孔氏之遺書無繇見道長値朝家之興運有幸爲
民愧碌碌之謭才乏卓卓之竒節以言其文章則體格
卑陋以言其學行則器識凡庸自甘晦迹於深山豈覬
發身於昭代大鈞靡不覆燾小物亦預陶鎔惟成宗法
至元首賁丘園之隱歴武宗逮延祐洊升舘閣之華先
帝擢之禁林今皇處以經幄講讀古訓對揚耿光誤蒙
上聖之簡知得厠羣賢而布列然犬馬餘齒巳非少壯
之年而螻蟻㣲誠莫展驅馳之志外之弗能効勤勞於
郡縣内之弗能禆謨議於廟堂糜廪粟費俸錢素餐甚
矣辱髙位速官謗清論凛然因負採薪之憂遂辭視草
之職雖心同葵藿常戀闕庭柰景廹桑榆宜歸田里未
嘗毫釐有補於國况又耄耋無用於時淵度涵容寵錫
優渥兹葢欽遇皇帝陛下乾坤博施海宇皆春忍令散
材汨沒於泥塗欲俾寸草沾濡於雨露憫憐周恤固君
父惻隱之仁悃欵控陳乃臣子辭譲之禮倘冐昧而拜
貺實踧踖以懷慙敢致懇祈乞垂矜允收此九重之大
惠全其一介之小㢘壹是歡榮等如祗受臣栖遲畎畝
既難强筋力以輸忠教誨子孫誓當竭精神而報上所
賜鈔錠段疋除已嚮闕謝恩外未敢欽受謹奉表辭謝
以聞
　　賀聖節表(鄧善之/)
天開景運篤有道之曽孫電繞神樞受介福於王母觚
稜瑞靄閶闔臚傳(中賀/)誕紹鴻圖丕承駿命至仁育物
得秋而萬寳成盛徳在躬居所而衆星拱當立經陳紀
之始爲施仁發政之規郊廟肇禋朝野胥樂臣等名叨
玉署目極璇霄廣文王有聲之詩載歌律吕衍殷宗無
逸之壽䖍祝華嵩
　　賀正旦牋(𤓰爾佳士常/)
位拱少陽仗簇黄麾之曉氣暄太簇祥開青禁之春邦
本益隆輿情胥慶(中賀/)仰遵聖訓參賛政機執中傳精
一之心作貳敏元良之望重明繼照隂邪常遏於未形
九四在淵陽徳克潜於巳著兹履端之云始宜介福之
孔多某等素乏長材叨居端尹星輝海潤莫酬沾被之
恩月恒日升第祝綿延之算
　　賀登極表(虞伯生/)
鴻業啓圖世守肇基之迹龍庭受賀躬膺大厯之歸欣
戴云初謳歌爲盛欽以世祖紹統乾之運裕皇隆出震
之名推一本之均齊累四朝之繼及於惟景命監至徳
之無私粤在太宗御禎符而有慶天心攸属國勢以安
欽惟陛下道合彌綸功存綏撫立長式遵於家法計宜
允協於輿情車服旌旗皆我祖宗之舊星辰河嶽赫乎
宇宙之新時開㤗平人用寧一臣等叨承重任適際昌
期建皇極以敷言親揚彛訓坐明堂而布政永賛成能
　　經筵官進職謝恩表
聖作稽古知崇效天開筵肆講於前經當宁屢煩於明
詔垂憲萬世一新經緯之文有臣十人並拜便蕃之賜
獨興睿斷創始明時伏惟昔者明王不以天縱而自聖
本之先哲式資道揆以開人故伏羲則畫於河圖神禹
錫疇於洪範凡將圖治慎在求聞葢帝王傳授之精布
乎方册而古今治亂之迹可以鑑觀爰諮博洽之材用
廣聦明之識然守職業者特見諸政事之著惟事啓沃
者先端其心術之㣲故兹曠典之行實重真儒之寄必
經業可以發聖賢之藴必噐能可以相禮樂之成必養
徳之全素䝉孚信必至誠之積可致感通茍非其人不
稱兹選而臣等性本固陋學尤迂踈守其師說之遺僅
不㤀其章句及傳國人之譯粗可達其性情所謂材有
限而道無窮心欲言而口不逮猶重昔人之嘆况乎臣
等之愚是故設醴上尊敷氊廣厦既極詢諮於累嵗蔑
聞補報之㣲功敢謂能自得師坐而進道更錫官聨之
重俾專誦說之司雖竊恩榮愈增憂責兹葢伏遇皇帝
陛下以乾坤之徳爲徳以堯舜之心爲心無一念不在
於民生無一事不遵於祖憲遐方畢服猶虞水旱之爲
灾羣賢在朝尚恐俊良之攸伏必合二帝三王之至盛
以登四方萬國之太平下収𤨏末於芻蕘俾益㳙埃於
山海臣等敢不力循古訓各盡㣲衷非先王之法不敢
言冀必由於正路雖末世之事亦不避庶有戒於前車
尚勸九歌用稱萬夀
　　賀正旦牋
玉燭調元播陽春於萬物褘衣乗翟奉景福於一人懽
溢宫闈慶延宗社(中賀/)柔嘉維則博厚無疆帝業中興
五色錬補天之石女功内治七襄成報日之章膺瓊冊
之穠華衍金支之奕業茂迎蒼厯益介洪禧某等備位
外廷稱觴前殿二南風化歌關雎正始之音萬年室家
樂既醉太平之運
　　賀聖節表
春回正月律和舞羽之庭日浹芳旬瑞紀流虹之渚縟
儀洊舉治象更新(中賀/)盛徳在躬至仁育物紫㣲華葢
煥乎經緯之爲章朱草醴泉妙與生成而合化天開壽
域人樂熈辰臣等弱翰無功清光有赫對揚休命絲綸
緝黼黻之文歌頌永年簡冊載衣裳之治
　　進經世大典表(歐陽原功/)
堯舜之道載諸典謨文武之政布在方冊道雖行於上
下政無間於精粗特於紀録之間足見彌綸之具是以
秦漢有掌故之職唐宋有㑹要之書於以著當代之設
施於以備将來之考索我國家受命龍朔纉休鴻基發
政施仁行葦之忠厚世積制禮作樂關雎之風化日興
紀綱具舉於朝廷統㑹未歸於簡牘欽惟欽天統聖至
徳誠功大文孝皇帝陛下總攬羣䇿躬親萬幾思祖宗
創業之艱難與天地同功於經緯必有鋪張以揭皦日
必有述作以藏名山爰命文臣體㑹要之遺意徧勑官
寺發掌故之舊章倣周禮之六官作皇朝之大典臣某
叨承㫖喻俾綜纂修物有象而事有原質爲本而文爲
輔百數十年之治蹟固大畧之僅存千萬億世之宏規
在鴻儒之繼作謹繕寫皇朝經世大典八百八十巻目
録十二巻公牘一巻纂修通議一巻裝演成帙隨表以
聞伏取進止
　　賀正旦表(宋誠夫/)
㤗元神筴天開六甲之端北斗帝車星直三朝之旦立
政伊始與時皆新(中賀/)睿知有臨明哲作則萬機初振
熈鴻號於紀年九廟載安被龍光於宗黨誕啓用材之
路式推澤物之仁臣等身際昌辰首班著位風行雷動
賡歌殊愧於古初日升月恒善頌惟先於壽考
　　賀親祀南郊表(謝敬徳/)
四方于理事天致恭已之誠三年而郊卜日叶用辛之
吉功成治定禮備樂和(中賀/)端拱無爲純一不二肇舉
明禋之典載嚴升配之文大吕黄鍾音協雲門之奏鎮
圭繅籍輝聨蒼壁之華祥風和氣之與游景星慶雲之
疉見穹祗集貺宗社䝉休臣等叨佐清朝欣觀熈事列
圜壇之八陛幸陪漢畤以侍祠陳㤗階之六符願舉兕
觴而上壽
　　謝除憲職表(邢公濟/)
支郡分符巳慚善政明時持節濫撫祥刑被寵以驚省
躬知媿(中謝/)伏念臣資惟極陋數則多竒在昔先臣再
被裹輪之召至於晚進亦叨勸駕之行國史載隱逸之
名鄉書上經行之選實惟一門之盛事葢出三朝之異
恩獨不免於窮途悵虛逢於昭代欲遂掛冠之願未酬
結綬之心豈期流落之餘偶被使令之末惟西蜀忠厚
之俗有東魯絃誦之風顧此齊民之浩穰皆自累聖之
涵養山川秀䴡初無犬吠之虞囹圄空虛不待雞鳴之
教欲持平於邦憲宜精擇於司存豈容下材輙膺重任
兹葢伏遇皇帝陛下體天地之覆載並日月之照臨刑
無用於三千囚自歸於四百欲兼容於羣聼致誤采於
虛名葢本慮軫逺方豈獨矜誇於已推仁心以及物尚
憐觳觫之牛將徳意以遣臣敢憚虺隤之馬當佩服温
厚之典奉行寛大之書聞禮傳家粗有志於他日引經
斷獄更盡力於此時臣無任(云云/)
　　賀冊后表(楊文郁/)
聖徳日新端齊家以身之本坤元位正備臨軒發冊之
儀慶溢九重歡騰四表(中賀/)受天成命遵祖詒謀謂王
教攸基莫若人倫之重然治道之至庻資内治之勤昭
法象於軒星崇聲明於椒掖以賛嚴宸之孝理以協太
母之徽音臣等服在近司顒觀盛際道符羲易占順承
載物之亨願擬堯封申富壽多男之祝
　　賀千秋牋
陽常居於大夏方収養毓之功震一索爲長男載啓亨
嘉之㑹慶鍾甲觀歡溢寰區(中賀/)克哲克明允文允武
春坊翊善茂隆邦本之貞曉寢問安長奉天顔之喜兹
臨彌月之節宜膺百順之祥臣等竊備詞官進趨庭賀
幸聞樂府奉重暉重潤之章請合輿情上俾熾俾昌之
壽
　　謝昭雪表(劉跂/)
投畀讒人巳悟告言之妄蠲除詔令更申坐論之寃没
而有知死且不朽竊以前世論事下敢告之章法家原
情著反坐之律未聞私書謬悠之謗可致公朝夷滅之
刑繄彼無良遘爲不令因黨友之尺牘形閭巷之有辭
引鷹揚尚父之言誦髙貴鄉公之語靡慚嗤鄙惟幸詆
誣既内嫌於不根又隂虞於後患書其付火固絶意於
上聞託以屏人復何施於參驗不攻自破欲葢而彰巧
誰謂其如簧市共知於無虎雖毁者挾怨必以惡聲而
小人乗危遂爲竒貨宻謄舊札歴遺衆仇險不啻於山
川食無餘於犬彘逮從吏訊幾誤國章意所株連人以
股栗浩有漂山之勢岌如累卵之危頼先帝照曯之明
察權臣吞噬之患特紆清問少緩嚴科然而先臣諸孤
終以屏廢闔門百口益復幽囚禦瘴厲者十䘮𨽻臣妾
者三嵗無罪且至於如此大戮亦何以復加㑹上聖之
龍飛破羣疑而氷釋譴累所逮訴告必申悼前日之禍
機嗟何可及掛有司之罪籍名或未除用再瀝於肺肝
敢上塵於旒扆理無難者宜靡悼於改爲事巳灼然遂
悉從於釐正此葢皇帝陛下乾行以健離麗而明體大
舜堲讒之方廣有唐辨謗之畧孤忠素節事巳白於九
原弱子㓜孫誓各堅於一死㣲生何算洪造難酧
　　賀正旦表(姚登孫/)
寳厯晨開恩誕敷於朔紀瑶池春滿慶先輯於東朝日
月清華神民闓懌(中賀/)道符範統躬啓皇圖懿範難名
備聖人之全徳仁規妙運濟天下於太寧壽並兩儀福
延萬世臣等班聨文石職忝膠庠仰測卦爻喜三陽之
通㤗俯陳歌頌奉億載之怡愉
　　代謝進和御詩奬諭表(强至/)
參羣篇而奏御賡載非工被優詔之發中褒嘉甚渥惕
然拜君父之賜藏以爲子孫之榮伏以書曰帝庸作歌
所以極道明良之意雅云臣能歸美所以上酧福禄之
辭惟千載一時之逢踰三王二帝之際乗太平之多暇
講稀闊之盛游歴寳宇以披祖宗相受之文御飛翬以
縱神聖有餘之學以至置酒别殿賦詩中宸于時從聨
咸續睿唱如臣者有朴愚而植性無文采以表身自部
風憲之要司都廢惟言之舊學妄抽鄙思綴成斐章大
樂在前發哇聲而接響太陽臨下衒爝火以交光既續
邃旒若臨深谷敢謂兼容之度例形過奬之辭游聖門
者謂之難言矧繼堯文之後踰華衮者重夫褒字矧䝉
漢訓之加夫何孤臣叨此厚幸此葢伏遇尊號皇帝陛
下齊徳乾覆育士坤涵善雖小而弗遺力或矜其不逮
誓竭講劘之效庶酧奬勵之仁
　
　唐宋元名表巻下之三
