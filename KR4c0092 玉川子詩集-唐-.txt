#+TITLE: 玉川子詩集-唐-
#+DATE: 2018-05-12 10:19:06
#+SOURCE: github.com/kanripo/KR4c0092 master 9146a646                
玉川子詩集目録
　卷第一　古今詩
　　　月蝕詩　哭玉碑子　觀放魚歌　示添丁
　　　寄男抱孫　自詠三首　送王儲詹亊西逰献兵書
　　　送卲兵曹㱕江南　寄外兄魏澈　喜逄鄭三逰山
　　　卓女怨　守歳二首　新月　解悶
　　　楊子津　人日立春　送尉遲羽之㱕宣州
　　　憶酒寄劉侍郎　白鷺鷥　風中琴
　　　感秋别怨　新蝉　題禇遂良孫庭竹
　　　訪含曦上人　含曦酬　客淮南病
　　　村酔　蕭宅二三子贈荅詩二十首有序
　卷第二　古今骵　雜著
　走茟追王内丘　思君吟寄　生
　将歸山招冰僧　酬願公雪中見寄
　苦雪寄退之　寄贈含曦上人
　聽蕭君姫人彈琴　蜻蜓歌　出山作
　寄崔栁州　贈稚禅師　送好約法師歸江南
　蕭二十三赴歙州婚期二首　掩關銘
玉川子詩外集序
唐玉川先生盧仝履道守正之莭見于昌黎退之之文當時洛
中才名碩徳者如温石二處士咸應辟署吏于諸侯惟先生自
頋俯仰不能與丗合築環堵以居休焉遂志而浩浩自娱觀其
出處之迹若人㢤安可輕量矣又傳先生春秋之學舉丗莫淂
見其書故人不淂窺其涯涘矣但歌詩百萹􁐨板已行于丗其
為体峭挺嚴放脱略拘維特立群品之外要夫指亊措意于救
物之為忠憤切深者矣常爱其詩恨不淂多見其篇近友人李
生于道士崔懐玉處又淂集外一十五首余甚喜之以編附舊
夲且夫人之愚哲存乎性道之用舎係乎時倘氣類孚應上下
感㑹則見諸行亊于空言安足貴尚㦲惜其失志窮時用是欲
傳其言耳謹序其槩以貽于好亊者云時慶暦八年仲冬望日
昌黎韓盈謙甫序
玉川子集卷第一
　古今詩
　　月蝕詩
新天子即位五年歲次庚寅斗柄挿子律調黃鍾森森萬木夜
殭立寒氣贔屓頑無風爛銀盤從海底出岀来照我草屋東天
色紺滑凝不流氷光交貫寒朣朧𥘉疑白蓮花浮出龍王宫八
月十五夜比並不可雙此時怪亊發有物吞食来輪如壮士斧
斫壊桂似雪山風拉摧百錬鏡照見膽平地埋寒灰火龍珠飛
出腦却入蚌蛤胎摧環破壁眼看盡當天一搭如煤炲磨蹤滅
跡湏臾間便似萬古不可開不料至神物有此大狼狽星如撒
沙出爭頭事光大奴婢炷暗燈揜鳥感菼如玳瑁今夜吐𦦨長
如虹孔隙千道射户外玉川子涕泗下中庭獨自行念此日月
者太隂太陽精皇天要識物日月乃化生走天汲汲劳四體與
天作眼行光明此眼不自保天公行道何由行吾見隂陽家有
説望日蝕月月光滅朔月掩日日光缺両眼不相攻此説吾不
容又孔子師老子云五色令人目盲吾恐天似人好色即䘮明
幸且非春時萬物不嬌荣青山破瓦色緑水氷峥嵘花枯無女
艶鳥死沉歌聲頑冬何所好偏使一目盲傳聞古老説蝕月蝦
蟆精徑圓千里入汝腹汝此癡骸阿誰生可從海窟来便解縁
青冥恐是眶睫間揞塞所化成黄帝有二目帝舜童瞳明二帝
懸四目四海生光輝吾不遇二帝滉􁧥不可知何故瞳子上坐
受蟲豸欺長嗟白兎搗靈薬恰似有意防姦非薬成滿臼不中
度委任白兎夫何為憶昔堯為天十日燒九州金爍水銀流玉
煼(音炒)丹砂焦六合烘為窯(音遥)堯心增百憂帝見尭心憂勃
然發怒决洪流立擬沃殺九日妖天髙日走沃不及但見萬國
赤子􁡯􁡯生魚頭此時九御導九日争持節幡麾幢旒駕車六
九五十四頭蛟螭虬掣電九火輈汝若蝕開齱齵輪御轡執索
相􁆬鉤推蕩轟訇入汝喉紅鱗𦦨鳥燒口快翎鬛倒側聲醆鄒
撑腸拄肚礧傀如山丘自可飽死更不偷不獨塡飢坑亦觧尭
心憂恨汝時當食藏頭㩎腦不肯食不當食張唇哆觜食不休
食天之眼飬逆命安淂上帝請汝劉嗚呼人飬乕被虎齧天媚
蟆𬒳蟆瞎乃知恩非類一一自作孽吾見患眼人必索良工訣
想天不異人愛眼固應一安淂常娥氏来習扁鵲術手操舂喉
戈去此睛上物其𥘉猶䑃朧既乆如抹􁈍但恐功業成便此不
吐出玉川子又涕泗下心禱再拜額榻砂土中地上蟣虱臣仝
告愬帝天皇臣心有鐡一寸可刳妖蟆癡腸上天不爲臣立梯
蹬臣血肉身無由飛上天揚天光封詞付與小心風颰排閶闔
入紫宫密迩玉几前擘坼奏上臣仝頑愚胸敢死横干天代天
謀其長東方蒼龍角挿㦸尾捭風當心開明堂綂領三百六十
鱗蟲坐理東方宫月蝕不救援安用東方龍南方火鳥赤潑血
項長尾短飛䟦躠頭戴井冠髙逹枿月蝕鳥宫十三度鳥爲居
停主人不覺察貪向何人家行赤口毒舌毒虫頭上喫却月不
啄殺虗眨鬼眼明突䆷鳥罪不可雪西方攫虎立踦踦斧爲牙
鑿爲齒偷犠牲食封豕大蟆一臠固當軟美見似不見是何道
理爪牙根天不念天天若准擬錯准擬北方寒亀被虵縛藏頭
入殻如入獄虵筋束緊束破殻寒亀夏鼈一種味且當臛其肉
一􁅖板没信䖏唯堪支牀脚不堪鑚灼與天下卜歲星主福徳
官爵奉董秦忍使黔娄生覆尸無衣巾天失眼不吊歲星胡其
仁惑熒矍鑠翁執法大不中月明無罪過不糺蝕月蟲年年十
月朝太微支盧謫罰何災凶土星與土性相背反飬福徳生祸
害到人頭上死破敗今夜月蝕安可會太白真将軍怒激鋒鋩
生恒州陣斬酈定進項骨脆甚春蔓青天唯両眼失一眼将軍
何䖏行天兵辰星任廷尉天律自主持人命在盆底固應楽見
天盲時天若不肯信試喚臯陶鬼一問一如今日三台文昌宫
作上天紀綱環天二十八磊磊尚書郎整頓排班行劍握他人
将一四太陽側一四天市傍􁎾斧代大匠両手不怕傷􁀦矢引
滿反射人天狼呀啄明煌煌癡牛與騃女不肯勤農桑徒劳含
淫思旦夕遥相望蚩尤簸箕弄旬朔始搥天鼓鳴璫琅枉矢能
虵行眊目森森張天狗下䑛地血流何滂滂譎險萬萬黨架何
可當眯目舋成就害我光明王請留北斗一星相北極指麾萬
國懸中央此外盡掃除堆積如山岡贖我父母光當時常星沒
殞雨如迸漿似天會亊發叱喝誅奸強何故中道廢自遺今日
殃善善又悪悪郭公所以亡願天神聖心無信他人忠玉川子
詞訖風色緊格格近月黒暗邉有似動劍㦸湏臾癡蟆精両吻
自決拆𥘉露半箇璧漸吐滿輪魄衆星盡原赦一蟆獨誅磔腹
肚忽脱落依旧掛穹碧光彩未蘓来慘澹一片白柰何萬里光
受此吞吐厄再淂見天眼感何天地力或問玉川子孔子脩春
秋二百四十年月蝕盡不收今子咄咄詞頗合孔意不玉川子
笑荅或請聴逗留孔子父母魯諱魯不諱周書外書大悪故月
蝕不見收予命唐天口食唐土唐禮過三唐楽過五小猶不説
大不可数灾沴無有小大瘉安引衰周研覈可否日分晝月分
夜辨寒暑一主刑二主徳政乃舉孰謂人面上一目偏可去願
天完两目照下萬方土萬古更不瞽萬萬古更不瞽照萬古
　　哭玉碑子
山有洞左頰拾淂玉碑子其長一周尺其闊一藥匕顔色九秋
天稜角四面起輕敲吐寒流清悲動神鬼稽首置手中只似一
片水至文反無文上帝應有以予疑仙石靈碩以仙人比心期
香湯洗歸送籙堂裏頗柰窮相驢行動如跛鼈十里五里行百
蹶𣸪千蹶顔子不少夭玉碑中路折横文尋亀兆直理任瓦裂
劈竹不可合破環永離别向人如有情似痛滴無血勘闘平地
上罅折多齧缺百見百傷心不堪再提挈怪㢤堅貞姿葱脆不
堅固矧曰人間人安能保常度敢問生物成敗為有真素為禀
靈異氣不淂受穢汚驢罪真不厚驢生亦錯誤更将前前行𣸪
恐山神怒白雲蓊閉嶺髙松吟古墓置此忍其傷驅驢下山去
　　觀放魚歌
常州賢刺史從諌議大夫除天地好生物刺史性與天地俱見
山客狎魚鳥坐山客北亭湖命舟人駕舫子漾漾菰蒲酒興引
行處正見漁人魚刺史宻㑹山客意𣸪念網羅嬰無辜忽脱身
上殷緋𫀆盡買罟擭盡有無鰻鱣鮎鳢鰌延悪最頑愚鱒魴見
豳風質幹稍髙流時白噴雪鯽鯉　此􁲕肥脆為絶尤老鯉変
化頗神異三十六鱗如抺朱水苞弘窟有鮫鼉餌非龍餌唯無
鱸叢雜百千頭性命懸湏臾天心應刺史刺史盡活諸一一投
深淵跳脱不𣸪拘淂水競騰突動作詭怪殊或透藻而出或破
浪而趋或掉尾孑孑或奮鬛愉愉或如　或如虵銜珠四
散漸不見島嶼徒萦紆鸂鵣鴒鷗鳧喜觀争呌呼小鰕亦相慶
遶岸摇其鬚乃知貪生不獨頑凝夫可憐百千命㡬為腸中𦵔
若飬聖賢真大烹龍髄敢惜乎若痛如今人盡是魚食魚族類
恣飲噉强力無親踈明明刺史心不欲與物相欺誣岸蟲両與
命無意殺此活彼用賊徒亦憶清江使橫遭乎余且神聖七十
鑚不及泥中鰌哀㢤託非賢五臟生冤讎若當刺史時聖物保
不囚不疑且不卜二子安能䛕二子倘故䛕吾知心受誅禮重
一草木昜卦稱中孚又曰釣不綱又曰逺庖厨故仁人用心刺
史盡合符昔鲁公觀棠距箴遂𬒳孔子貶而書今刺史好生徳
洽民心誰爲刺史一褒譽刺史自上来徳風如草鋪衣冠興廢
禮百姓減暴租豪􁒞不豪猾鰥孤不鰥孤開古孟瀆三十里四
千頃泥坈爲膏腴刺史視之縂若無訟庭雀噪坐不淂湖上拔
茭植芙蕖勝業荘中二桑門時時對坐談真如因說十千天子
亊福力當與刺史俱天花曼陀羅花深沒膝四十千真珠纓絡
堆髙楼此亊怪特不可會但慕刺史仁有餘刺史勑左右兼小
家奴慎勿背我沉毒鈎念魚承奉刺史仁深僻處逺逺逰刺史
官職小教化未能敷第一莫近人悪人唯口䛕第一莫出境四
境多網罟重傷刺史心䘮爾㣲賤軀
　　示添丁
春風苦不仁呼逐馬蹄行人家慚愧瘴氣却憐我入我憔悴骨
中為生涯数日不食強強行何忍索我抱㸔滿樹花不知四体
正困􁁄泥人啼哭聲呀呀忽来案上翻墨汁塗抺詩書如老鵶
父憐母惜摑不淂却生癡笑令人嗟宿舂連曉不成米日髙始
進一椀茶氣力龍鍾頭欲白慿仗添丁莫惱爺
　　寄男抱孫
别来三淂書書道違離久書䖏甚粗殺且喜見汝手殷十七又
報汝文頗新有别来纔經年囊盎未合斗當是汝母賢日夕加
訓誘尚書當畢工禮記速湏剖喽囉児讀書何異摧枯朽尋義
伯作聲便可飬年夀莫學村學生粗氣強呌吼下學偷工夫新
宅鋤䔧莠乗凉勸奴婢園裏耨葱韮遠籬編榆棘近眼栽桃栁
引水灌竹中蒲池種蓮藕捞漉蛙䗫脚莫遣生科斗竹林吾最
惜新筍好㸔守萬籜苞龍児攅迸溢林薮吾眼恨不見心腸痛
如搊宅錢都未還債利日日厚籜龍正稱冤莫殺入汝口丁寕
囑託汝汝活籜龍不殷十七老儒是汝父師友傳讀有疑悮輒
告諮問取両手莫破拳一吻莫飲酒莫學捕鳩鴿莫學打雞狗
小時無大傷習性防已沒頑發苦惱人汝母必不受任汝惱弟
妹任汝惱姨舅姨舅非吾親弟妹多老醜莫惱添丁郎涙子作
面垢莫引添丁郎赫赤日裏走添丁郎小小别吾来久久脯脯
不淂喫兄兄莫撚搜他日吾㱕来家人若弹糺一百放一下打
汝九十九
　　自詠三首
為報玉川子知君未是賢伯地雖有地仰面輙無天骨肉淸成
瘦萵蔓老覺羶家書與心亊相伴過流年
盧子龍鍾也賢愚搃莫驚蚊䗈當家口草石是親情萬卷堆胸
朽三光撮眼明翻悲廣成子閑氣説長生
物外無知已人間一癖王生涯身是夣躭楽酒為鄊日月黏髭
鬢雲山鎖肺腸愚公只公是不用謾驚張
　　送王儲詹亊西逰献兵書
美酒撥醅酌楊花飛盡時落日長安道方寸無人知篋中制勝
術氣雄屈指算半酔千殷勤仰天一長嘆玉匣百錬劍亀文又
龍吼抽贈王将軍勿使虗白首
　　送卲兵曹㱕江南
春風楊栁陌連騎醉離觴千里逺山碧一條歸路長花開愁北
渚雲去渡南湘東望濛濛䖏煙波是故郷
　　寄外兄魏澈
何䖏堪惆悵情親不淂親興寕楼上月辜負酒家春
　　喜逄鄭三逰山
相逄之䖏花茸茸石壁攅峯千萬重他日期君何處好寒流石
上一株松
　　卓女怨
妾本懐春女春懐不自任迷魂随鳳客嬌思入琴心託援交情
重當壚酌意深誰家有夫婿作賦淂黄金
　　守歲二首
去年留不住来年也任他當壚一榼酒争奈両年何
老来經莭臘楽亊甚悠悠不及児童日都盧不解愁
　　新月
仙宫雲箔卷露出玉簾鈎清光無所贈相憶鳯凰楼
　　解悶
人生都㡬日一半是離憂但有尊中物従他萬亊休
　　楊子津
風卷魚龍暗楚關白波沉却海門山鵬騰鰲倒且快性地圻天
開搃是閑
　　人日立春
春度春㱕無限春今朝方始覺成人從今剋已應猶及顔與梅
花俱自新
　　送尉遲羽之㱕宣州
君㱕乎君㱕興不孤謝眺澄江今夜月也應憶著此山夫
　　悲新年
新年何事最堪悲病客遥聴百舌児太歲只逰桃李徑春風肯
𬋩歳寒枝
　　憶酒寄劉侍郎
爱酒如偷蜜憎醒似見刀君為麯蘖主酒醴莫辞劳
　　白鷺鷥
刻成片玉白鷺鷥欲捉纎鱗心自急翹足沙頭不淂時傍人不
知謂閑立
　風中琴
五音六律十三徽龍吟鶴响思庖羲一弹流水一弹月水月風
生松樹枝
　　感秋别怨
霜秋自断魂楚調怨離分魄散瑶䑓月心随巫峡雲蛾眉誰共
畵鳳曲不同聞莫似湘妃淚斑斑點翠裙
　　新蝉
泉溜潜幽咽琴鳴乍徃還長風剪不断還在樹枝間
　　題禇遂良孫庭竹
負霜停雪田根枝龍笙鳯𬋩君莫截春風一畨琴上来摇碎金
罇碧天月
　　訪含曦上人
三入寺曦未来轆轤無䋲井百尺渴心歸去生塵埃
　　含曦酬
長夀寺石壁盧公一首詩渇讀即不渇飢讀即不飢鯨飲海水
盡露出珊瑚枝海神知貴不知價留向人間光照夜
　客淮南病
揚州蒸毒似燂湯客病清枯鬢欲霜且喜閉門無俗物四肢安
稳一張床
　　村醉
昨夜村飲㱕徤倒三四五摩挲青毎苔莫嗔驚著汝
　　蕭宅二三子贈荅詩二十首并序
　　　蕭才子修文行名聞将遷家于洛賣楊州宅未售玉川
　　　子客楊州羇旅識蕭遂舘蕭未售之宅既而蕭有事于
　　　歙州玉川子欲㱕洛憶蕭遂與砌下二三子酬酢説相
　　　媿意俄而二三子有憂宅售心與其他人手孰與洛客
　　　以蕭故亦有勉強不能逆其情文以見意遂盡録寄蕭
　　　天知地知非苟有所欲二三子心逺訥君子蕭乎蕭乎
　　　君㱕不淂見者細長三四片者乎
　　客贈石
竹下青莎中細長三四片主人雖不㱕長見主人面
　　石譲竹
自顧撥不轉何敢當主人竹弟有清風可以娱佳賔
　　竹答客
竹弟謝石兄清風非所任随分有蕭瑟實無堅重心
　　石請客
竹弟雖譲客不敢當客㤙自慙埋沒久滿面蒼苔痕
　　客荅石
遍索天地間彼此最癡癖主人幸未来與君為莫逆
　　石荅竹
石報孤竹君此客甚髙調共我相共癡不怕主人天下笑我非
蛱蝶児我非桃李枝不要児女撲不要春風吹苔蘚印我面雨
露皴我皮此故不嫌我突兀䝉相知此客即西㱕我心徒依依
我欲随客去累重不觧飛知弟虚心亦待客此客何以共報之
　　竹請客
我夲㤗山阿避地到南國主人欲移家我亦要歸北上客幸先
歸願託㱕飛翼唯将翛翛風累路報㤙徳
　　客謝竹
楊州駮雜地不辨龍蜥蝪客身正乾枯行䖏無膏澤太山道不
遠相庇实無力君若随我行必有煎茶厄
　　石請客
啟母是諸母三十六峯是諸父知君家近父母家小人安淂不
懐土憐君與我金石交君㱕可淂共載否小人無以報君㤙使
君池亭風月古
　　客謝石
我有水竹荘甚近嵩之巔是君㱕休䖏可以終天年雖有提携
劳不憂粮食錢但恐主人心疑我相釣竿
　　石再請客
主人若知我應喜我結淂君主人不知我我住何求于主人我
在天地間自是一片物可淂杠壓我使我頭不出
　　客許石
石公説道理句句出凡格相知貴知心豈恨主為客過湏㱕去
来旦晚上無厄主人誠賢人多應不相責
　　井請客
我生天地間頗是徃還数已効炊㸑劳我亦不願住君有造化
力在君一降頋我願㧞黄泉輕舉随君去
　　客謝井
改邑不改井此是井卦辭井公莫怪驚説我成憨癡我縱有神
力争敢将公㱕揚州悪百姓疑我卷地皮
　　馬蘭請客
蘭蘭是小草不怕郎君駡願淂随君行暫到嵩山下
　　客請馬蘭
嵩山未必憐蘭蘭蘭蘭已受郎君恩不湏刷帚跳蹤赱只擬蘭
浪出其門
　　蛱蝶請客
粉末爲四体春風爲生涯願淂紛飛去與君爲眼花
　　客請蛱蝶
君是輕薄子莫窺君子腸且湏看雀児雀児銜尔将
　　蝦䗫請客
凡有水竹處我曺長先行願君借我一勺水與君晝夜歌徳聲
　　客請蝦䗫
蝦䗫䗫叩頭莫語人聞聲揚州蝦蜆忽淂便腥臊臭穢逐我行
我身化作青泥坑
玉川子詩外集
　古今骵
　　走茟追王内丘
自識夫子面便獲夫子心夫子一啟顔義重千黄金平原孟嘗
骨已土始有夫子堪知音忽然夫子不語帶蓆㡌騎驢去余對
醁醽不能斟君且来余之瞻望心悠㢤零雨其濛愁不散閑花
寂寂班堦苔不如對此景含咲傾金罍莫問四肢暢暫取眉頭
開絃琴待夫子夫子来不来
　　思君吟寄　生
我思君兮河之壖我為河中之泉君為河中之青天天青青泉
泠泠泉含青天天隔泉我思君兮心亦然心亦然此心復在天
之側我心為風兮淅淅君身為雲兮羃羃此風引此雲兮雲不
来此風此雲兮何悠㢤與我身心雙徘徊
　　将歸山招冰僧
買淂一片田濟源花洞前千里石壁坼一條流泌泉青松盤樛
枝森森上挿青冥天枝上有猿宿處近鶴巢清唳孤吟聲相交
月輪下射空洞响絲篁成韻風蕭蕭我心塵外心愛此塵外物
欲結塵外交苦無塵外骨泌泉有冰公心静見真佛可結塵外
交占此松與月
　　酬願公雪中見寄
積雪三十日車馬路不通貧病交親絶想憶唯願公春鳩報春
歸苦寒生暗風簷乳堕懸玉日脚浮䡖紅梅栁意却活園圃氷
始融更侯四体好方可到寺中
　　苦雪寄退之
天生二月行時令白銀作雪漫天涯山人門前徧受賜平地一
尺白玉沙雲頽月壊桂英下鶴毛風剪亂参差山人屋中凍欲
死千樹萬樹飛春花菜頭出土膠入地山荘取粟埋却車冷絮
刀生削峭骨冷虀斧破慰老牙病妻烟眼淚滴滴飢嬰哭乳聲
呶呶市頭愽米不用物酒店買酒不肯賖聞道西風弄劔㦸長
堦殺人如亂麻天眼髙開欺草茅我死未肯興嘆嗟但恨口中
無酒氣劉伶見我相榆椰清風􁴽腸筋力絶白灰壓屋梁柱斜
聖明有道薄命漢可淂再見朝日耶柴門没胫晝不掃黄昏遶
樹棲寒鴉唯有河南韓縣令時時醉飽過貧家
　　寄贈含曦上人
楞伽大師兄誇曦識道理破鎖推玄關髙辨果難揣論語老荘
昜搜索通神鬼起信中百門敲骨淂佛髄此外雜經律泛讀一
萬紙髙殿排名僧執卷坐纍纍化物自一心三教齊發𧺫随鍾
嚼宫啇滿口文字美啇賈女郎軰不曽道生死縦遭强禮拜雅
語不露齒劈破天地来莭義可屈指季展即此僧孤立無依倚
近来爱作詩新竒頗煩委忽忽造古格削盡俗綺靡假如慵褁
頭但勤讀書史切磋併工夫休逺不可比憐僧無逺信佛殊
未已皃古饒風情清論興舋舋訪余十数度相去三五里見時
心亦喜不見心亦喜見時談謔楽四座盡角嘴不見飬天和無
人聒人耳昨朝披雪来面色赤韡韡封灶飬黄金許割方寸匕
泥九佛教怛化荘亦恥未逹不敢嘗孔子疑季子薬成必分
余余必投泥裏不如向陽堂撥醅泛浮蟻麹米本無愆酒成是
法水行道不見心毁譽徒云爾雪晴天氣和日光弄梅李春鳥
嬌闗關春風醉旎旎道上正無塵人家有花卉髙僧有柱杖願
淂数覯止
　　聴蕭君姫人彈琴
弹琴人似膝上琴聴琴人似匣中絃二物各一處音韻何由傳
無風質氣両相感萬般悲意方纏綿𥘉時天山之外飛白雪漸
漸萬丈澗􁅖生流泉風梅花落輕揚揚十指乾浄聲㳙㳙昭君
可惜嫁单于　不遠只眼前蔡琰薄命没胡虜烏梟啾唧啼
胡天關山險隔一萬里顔色錯漠生風烟形魄散逐五音盡雙
娥結草空婵娟中腹苦恨杳不極新心愁絶難𣸪傳金尊湛湛
夜沉沉餘音叠發清聫綿主人醉盈有淂色座客向隅增内然
孔子怪責顔回瑟野夫何亊蕭君筵拂衣屡命請中廢月照書
窓㱕獨眠
　　蜻蜓歌
黄河中流日影斜水天一色無津涯䖏䖏驚波噴流飛雪花篙
工檝師力且武進寸退尺莫能度吾甚懼念汝小蟲子造化借
羽翼随風戲中流翩然有餘力吾不如汝無他無羽翼吾若有
羽翼則上叩天關為聖君請矣臣布惠化于人間然後東飛浴
東溟吸日精撼若木之英紛而零使地上學仙之子淂而食之
皆長生不學汝無端小蟲子葉葉水上無一亊忽遭風雨水中
死
　　出山作
出山忘掩山門路釣竿挿在枯桑樹當時只有鳥窺窬更亦無
人淂知䖏家僮若失釣魚竿㝎是猿猴把将去
　　寄崔栁州
使者立取書叠紙生百憂使君若不信他時看白頭三百六十
州剋情唯栁州栁州蠻天末鄙夫嵩之幽花落隴水頭各自東
西流凛凛長相逐為謝池上鷗
　贈稚禅師
春風滿禅院師獨生南軒萬化見中盡始覺静性尊我来契平
生目撃道自存與師不勤逰此㳺無迹門
　　送好約法師歸江南
杯度度一身法度度萬民為報江南三二日這囬應見雪中人
　　蕭二十三赴歙州婚期二首
淮上客情殊冷落蠻方春早客何如相思莫道無来使廻㕍峯
前好寄書
南方山水生時興教有新詩淂寄余路帯長安迢逓急多應不
逐使君書
　掩關銘
蛇毒毒有形藥毒毒有名人毒毒在心對面如弟兄美言不可
聴深于千丈坑不如掩關坐幽鳥時一聲
　玉川子詩主于竒怪而語句渾成與唐之諸家不類其茶歌
　月蝕二萹尤為丗所傳誦昔之評詩者謂天地間不可無此
　則玉川詩之可愛者正以其怪耳予家藏宋刻本最為完善
　因夀之梓与騷壇之好竒者共
　　　　　　　後學徐獻忠䟦
玉川子詩集卷第二
　古今體　雜著
　　亀銘
亀汝靈于人不靈于身致網于津吾靈于身不靈于人致赱于
塵亀吾與汝隣
　　梳銘
有髪兮朝朝思理有身兮胡不如是
　　小婦吟
小婦欲入門隈門匀紅粧大婦出門迎整頓羅衣裳門邉両相
見笑楽不可當夫子于傍聊断腸小婦哆隄上髙堂開玉匣取
琴張陳金罍酌滿觴願言両相楽永與同心亊我郎夫子于傍
剰欲狂珠簾風度百花香翠帳雲屏白玉牀啼鳥休啼花莫笑
女英新喜淂娥皇
　　月下寄徐希仁
夜半沙上行月瑩天心明沙月浩無際此中離思生上天何寥
廓下地何崢嵘吾道豈已矣為君傾兕觥
　　贈徐希仁石硯别
靈山一片不靈石手斵成器心所惜鳳鳥不至池不成蛟龍乾
蟠水空滴青松火鍊翠煙凝寒竹風摇逺天碧今日贈君離别
心此中至淺造化深用之可以過珪璧棄置還為一片石
　　有所思
當時我醉美人家美人顔色嬌如花今日美人棄我去青楼珠
箔天之涯娟娟姮娥月三五盈又缺翠眉蝉鬂生别離一望不
見心断絶心断絶㡬千里夣中醉卧巫山雲覺来泪滴湘江水
湘江両岸花木深美人不見愁人心含愁更奏緑綺琴調髙絃
絶無知音美人兮美人不知為暮雨兮為朝雲相思一夜梅花
發忽到窓前疑是君
　　楼上女児曲
誰家女児楼上頭指揮婢子掛簾鈎林花撩亂心之愁卷却羅
䄂弹箜篌箜篌歴亂五六絃羅䄂掩面啼向天相思絃断情不
断落花紛紛心欲穿心欲穿慿欄干相憶栁條緑相思錦帳寒
直縁感君㤙愛一廻頋使我雙淚長珊珊我有嬌靨待君笑我
有嬌娥待君掃鶯花爛熳君不来及至君来花已老心腸寸断
誰淂知玉階羃歴生青草
　　秋夣行
客行一夜秋風𧺫客夣南逰渡湘水湘水泠冷徹􁅖清二妃怨
處無限情娥皇不語啟嬌靨女英目　心惬長眉入鬂何連
娟肌膚白玉秀且鮮徘徊共詠東方日沉吟再理南風絃聲断
續思綿綿中含幽意両不宣殷勤纎手驚破夣中宵寂寞心悽
然心悽然腸亦絶寐不寐兮玉枕寒夜深夜兮霜似雪鏡中不
見雙翠眉䑓前空掛纎纎月纎纎月盈𣸪缺娟娟似眉意難訣
願此眉兮如此月千里萬里光不滅
　　自君之出矣
自君之出矣壁上蜘蛛織近取見妄心夜夜無休息妾有雙玉
環寄君表相憶環是妾之心玉是君之徳馳情増悴容薔思損
精力玉簟寒悽悽延想心惻惻風含霜月明水泛碧天色此水
有盡時此情無終極
　　赱筆謝孟諫議新茶
日髙丈五睡正濃軍将打門驚周公口云諌議送書信白絹斜
封三道印開緘宛見諌議面手閲月團三百片聞道新年入山
裏蟄虫驚動春風𧺫天子湏嘗陽羡茶百草不敢先開花仁風
暗結珠琲瓃先春抽出黄金芽摘鮮焙芳旋封褁至精至好且
不奢至尊之餘合王公何亊便到山人家柴門反關無俗客紗
帽籠頭自煎喫碧雲引風推不断白花浮光凝椀面一椀喉吻
潤両椀破孤悶三椀搜枯腸唯有文字五千卷四椀發輕汗􁀊
生不乎亊盡向毛孔散五椀肌骨清六椀通仙靈七椀喫不淂
也惟覺両腋習習清風生蓬莱山在何處玉川子乗此清風欲
歸去山上羣仙司下土地位清髙隔風雨安淂知百萬億蒼生
命堕在巔崖受辛苦便為諫議問蒼生到頭還淂蘓息否
　　冬行三首
蟲豸臘月皆在蟄吾獨何乃劳其形小大無由知天命但怪守
道不淂寕老母妻子一揮手涕下便作千里行自頋不及遭霜
葉旦夕保淂同飄零達生何足云偶然苦楽經其身古来堯孔
與桀跖善悪何𥙷如今人
長年爱伊洛决計卜長久賖買里仁宅水竹且小有賣宅将還
資舊業苦不厚債家徵利心餓虎血染口臘風刀刻肌遂向東
南赱賢哉韓員外勸吾莫強取憑風謝長者敢不愧心苟賃載
淂估舟估雜非吾偶壮色排榻席别座夸羊酒落日無精光啞
瞑被掣肘漕石生齒牙洗灘亂相掫奔嘶嚼篙杖夹岸雪龍吼
可憐聖明朝還為䘮家狗通運隔南溟債利拄北斗揚州屋舎
賤還債堪了不此宅貯書籍地湿憂蠧朽賈僎旧相識十年與
营守貧交多変態僎淂君子否利命子罕言我誠孔門醜且貴
終焉圖死免慙狐首何當歸帝鄊白雲永相友
不敢唾汴水汴水入東海汙泥龍王宫恐獲不敬罪不敢蹋汴
堤汴堤連秦宫蹋盡天子土餽餫無由通此言雖太闊且是臣
心腸野風結隂兵千里鳴刀槍海月䕶覊魄到暁㸃孤光上不
亊天子下不識侯王夜半睡獨覺爽氣盈心堂顔子甚年少孔
聖同行藏我年過顔子敢道不自強船人雖奴兵亦有意智長
問我何所淂楽邑填清揚我報果有為孔經在衣裳
　常州孟諌議座上聞韓員外職方貶國子愽士有感五首
忽見除書到韓君文學宫死生従有命人亊始知難烈火先燒
玉庭蕪不飬蘭山夫與刺史相對両㠝岏
干禄無便佞宜知黜此身員郎猶小小國學大頻頻孤宦心肝
直天王苦死嗔朝廷無諫議誰是雪韓人
何亊遭朝貶知何被不容不如思所自只欲涕無従爵服何曽
好荷衣已慣縫朝官莫相識㱕去老岩松
力小垂垂上天髙又不登致身惟一已獲罪則顔朋禄位埋坑
穽康荘壘劍稜公卿共惜取莫遣玉山崩
誰憐野田子海内一韓侯左道官雖楽剛腸淂徤無功名生地
獄禮教死天囚莫言耕種好湏避蒺䔧秋
　　夏夜聞蚯蚓吟
夏夜雨欲作傍砌蚯蚓今念爾無筋骨也應天地心汝無親朋
累汝無名利侵孤韵似有説哀怨何其深汎汎輕薄子旦夕還
謳吟肝膽異汝軰熱血徒相侵
　　揚州送伯齡過江
伯齡不厭山山不飬伯齡松㒹有樵堕石上無禾生不認六尺
軀遂作東南行諸侯盡食肉壮氣吞八紘不唧溜鈍漢何由通
姓名夷齊餓死日武王稱聖明莭義士枉死何異鴻毛輕努力
亊千謁我心終不平
　　憶金鵞山沈山人二首
君家山頭松樹風適来入我竹林裏一片新茶破鼻香請君速
来助我喜莫合九轉大還丹莫讀三十六部大洞經閑来共我
說真意齒下領取真長生不湏服薬求神仙神仙意智㦯偶然
自古聖賢放入土淮南雞犬驅上天白日上昇應不悪薬成且
啜一凡薬暫時上天少問天虵頭蝎尾誰安著
君爱錬薬薬欲成我爱錬骨骨已清試自比校淂仙者也應合
淂天上行天門九重髙崔嵬清空鑿出黄金堆夜义守門晝不
啟夜半醮祭夜半𨳩夜义喜􁁅動關鎖鎖声㩧地生風雷地上
禽獸重血食性命血化飛黄埃太上道君蓮花䑓九門隔闊安
在㢤嗚呼沈君大薬成兼湏巧㑹鬼物情無求長生䘮厥生
　　寄蕭二十三慶中
蕭乎蕭乎憶蕭者嵩山之盧盧楊州蕭歙州相思過春花鬂毛
生麥秋千灾萬􁁣天南道猩猩鸚鵡皆人言山魈吹火蟲入椀
鴪鳥呪咀鮫吐延就中南瘴欺北客慿君数磨犀角喫我憶君
心千百間千百間君何時還使我夜夜劳魂魄
　　贈金鵝山人沈師魯
金鵝山中客来到揚州市買薬床頭一破顔撇然便有上天意
日月髙挂玄関深金膏切淬肌骨異人皆食榖與五味獨食太
和隂陽氣浩浩流珠赱百関綿綿若存有深致種玉不耕山外
非内粹鑿儒関决文泉彰風雅因君不𣸪墜光不外照刃不磨
廻避人間悪富貴三日四日五六日盤礴化元搜萬類晝飲興
酣陶天和夜話造㣲　精魅示我挿血不死方賞我風格不肥
膩肉眼不識天上書小儒安敢窺奥秘崑崙路隔西北天三山
没浮不著地君到頭上憶我時金簡為吾鐫一字
　　歎昨日三首
昨日之日不可追今日之日湏臾期如此如此𣸪如此壮心死
盡生鬂絲秋風落葉客腸断不辧斗酒開愁眉賢名聖行甚辛
苦周公孔公徒自欺
天下薄夫苦耽酒玉川先生也耽酒薄夫有錢恣張楽先生無
錢養怙漠有錢無錢俱可憐百年驟過如流川平生心亊消散
盡天上白日悠悠懸
上帝版版主何物日車刼刼西向沒自古聖賢無奈何道行不
淂皆白骨白骨土化鬼入泉生人莫負平生年何時出淂禁酒
國滿甕醸酒曝背眠
　　月蝕詩
東海出明月清明照毫髪朱絃𥘉罷弹玉兎正竒絶三五與二
八此時光滿時頗奈蝦䗫児吞我芳桂枝我爱明鏡潔爾乃痕
翳之爾且無六翮焉淂升天涯方寸有白刄無由揚清輝如何
萬里光遭尔小物欺却吐天漢中良久素魄㣲日月尚如此人
情良可知
　　直鈎吟
𥘉歲學釣魚自謂魚昜淂三十持釣竿一魚釣不淂人鈎曲我
鈎直哀㢤我鈎又無食文王已沒不𣸪生直鈎之道何時行
　　與馬異結交詩
天地日月如等閑盧仝四十無徃還唯有一片心脾骨巉岩崒
硉兀欝律刀劒為峯崿平地放著髙如崑崙山天不容地不受
日月不敢偷照耀神農畫八卦鑿破天心胸女媧夲是伏羲婦
恐天怒擣鍊五色石引日月之針五星之縷把天𥙷補了三日
不肯㱕婿家赱向日中放老鵶月裏栽桂飬蝦䗫天公發怒化
龍蛇此龍此蛇淂死病神農合薬救死命天怪神農党龍蛇罰
神農為牛頭令載元氣車不知薬中有毒薬薬殺元氣天不覺
爾来天地不神聖日月之光無正定不知元氣元不死忽聞空
中喚馬異馬異若不是祥瑞空中敢道不容昜昨日仝不同異
自異是謂大仝而小異今日仝自同異不異是謂仝不徃兮異
不至直當中兮動天地白玉璞裏斵出相思心黄金鑛裏鑄出
相思淚忽聞空中崩崖倒谷聲絶勝明珠千萬斛買淂西施南
威一䨇婢此婢嬌嬈惱殺人凝脂為膚翡翠裙唯解畫眉朱點
唇自従獲淂君敲金㧿玉凌浮雲却返頋一雙婢子何足云平
生結交若少人憶君眼前如見君青雲欲開白日没天眼不見
此竒骨此骨縦横竒又竒千歲萬歲枯松枝半折半殘壓山谷
盤根蹙莭成蛟螭忽雷霹靂卒風暴雨撼不動欲動不動千変
萬化縂是鱗皴皮此竒怪物不可欺盧仝見馬異文章酌淂馬
異胸中亊風姿骨本恰如此是不是寄一字
　　馬異答盧仝結交詩
有鳥南翔口銜一書札逹我山之維開緘金玉煥陸離乃是盧
仝結交詩此詩峭絶天邉格力與文星色相射長河㧞作数條
絲太華磨成一拳石莫嗟獨秀無徃還月中芳桂難追攀况值
亂邦不平年廻陵倒谷如等閑與君俛首大艱阻喙長三尺不
淂語因君今日形章句羡獼猴子著衣裳悲蚯蚓兮安翅羽上
天不識察仰我為遼天失所将吾劍兮切淤泥使良驥兮捕老
䑕昨日脱身卑賤籠茆屋借與老人峰抱鋤􁧐地芸芝术偃盖
参天舊有松术與松兮保身丗卧居居兮𧺫吁吁漱潺潺兮聆
嘒嘒道在其中可終歲不教辜負尭為帝燒我荷衣摧我身廻
㸔天地如砥平鋼刀剉骨不辭去畢躬君子今明明俛首辭山
心惨惻白雲雖好恋不淂㸔雲且擬直湏臾疾風又卷西飛翼
為報覃懐新結交死生富貴存後凋我心不畏朱公叔君意湏
防劉孝標以膠投􁈍苦不早就中相去萬里道河水悠悠山之
間無由把𬒮攄懐抱憶仝吟文能治臭成蘭薫不知何處清風
夕擬使張華見陸雲
　　感古四首
天生聖明君必資忠賢臣舜禹竭股肱共佐尭為君四載成地
理七政齊天文階下􁆉莢生琴上南風薰輪轉夏殷周時復猶
一人秦漢亊讒巧魏晋忘机鈞猜忌相翦滅迩来迷恩親以愚
保其身不覺身沉淪以智理其國遂為國之賊苟圗容一身萬
事良可惻可憐萬乗君聪眀受沉惑忠良伏草莽無因施羽翼
日月異又蝕天地晦如墨既亢而𣸪求異㢤龍之龍
人生何所貴所貴有終始昨日盈尺璧今朝盡瑕棄蒼蝇點垂
棘巧舌成錦綺箕子為之奴比干諌而死仲尼魯司冦出赱為
羣婢假如屈原醒其奈一國醉一國醉號呶一人行清髙便欲
激頽波此亊真徒劳上山逄猛虎入海逄巨鼇王者苟不死腰
下魚鱗刀東海波連天三度成桑田髙岸髙于屈斯湏変溪谷
天地猶尚然人情難久全夜半白刄仇旦来金石堅蕭綬既觧
坼陳印亦棄捐竭莭遇刀割輸忠遭􁪽纏不予衾之眠信予衾
之穿鏡明不自照膏潤徒自煎抱劍長太息堕淚秋風前
古来不患寡所患患不均單醪投長河三軍盡沉淪今人異古
人結託唯親賔毁坼維鵲巢不行鳲鳩仁鄙恡不識分有心占
陽春鸞鶴日已疎燕雀日已親小物無大志安測栖松筠恩眷
多棄故物情尚逐新瓦䃯暫拂拭光掩連城珍唇吻恣談鑠黄
金同灰塵蘇秦北逰趙張禄西入秦既変嫂叔莭仍擯華陽君
萬丗金石交一餉如浮雲骨肉且不頋何况長覊貧
君莫以富貴輕忽他年少聴我暫話會稽朱太守正受凍餓時
索淂人家貴傲婦讀書書史未潤身負薪辛苦胝生肘謂言琴
與瑟糟糠結長久不分殺人羽翮成􁍇􁍇冲天婦嫌醜其奈一
朝太守振羽儀鄊關晝行衣錦衣哀㢤旧婦何眉目新婿随行
向天哭寸心金石徒爾為盃水庭沙空自覆乃知愚婦人妬忌
隂毒心惟救眼底亊不思日月深等閑取羞死豈如甘布衾
　　雜興
意智未成百不觧見人冨貴亦心爱等閑對酒呼三達屠羊殺
牛皆自在放心為樂笙歌攅壮氣激作風霜寒厨中玉饌盈金
盤方丈厭見嫌不飡飛鷹躍馬實快性唇腐齒爛空㠝岏豈期
福極翻成􁪽􁪽成身誅家亦破昨朝惆悵不如君今日悲君不
如我否㤗交加無定主懶學風雲戢翎羽緑酒清琴好飬生出
将入相無心取三五圖書舊揣摩五千道徳新規矩
　　酬徐公以新文見招
昨夜霜月明果有清音生便欲赱相和愁聞寒玉聲
　　招玉川子詠新文
清氣宿我心結為清泠音一夜吟不足君来相和吟
　門箴
貪殘奸酗狡佞訐愎身之八殺背惠恃已狎不肖妬賢能命之
四孽有是有此予敢辭無是無此予之師一日不見予心思思
其人懼其人其交其難敢告于門
　　孟夫子生生亭賦
玉川子沿寒冬之寒流兮輟棹上登生生亭夫子何之兮面遂
雲没兮南行百川注海而心不寫兮落日千里凝寒精予日衰
期人生之丗斯已矣爰為今日猶猶岐路之心生悲夫南國風
濤魚龍畜伏予小予戅朴必不能濟夫子欲嗟自慙承夫子而
不失予兮傳古道甚分明予且廣孤目遐賫于天壌兮庶淂外
盡萬物変化之幽情然後慙愧而来㱕兮太息吾躬于夫子之
亭
